大方廣佛華嚴經疏

唐澄觀撰

大方廣佛華嚴經疏卷第一﹝並序﹞

唐淸涼山大華嚴寺沙門澄觀撰

往復無際。動靜一源。含眾妙而有餘。超言思而迥出者。其惟法界歟。剖裂玄微。昭廓心境。窮理盡性。徹果該因。汪洋沖融。廣大悉備者。其惟大方廣佛華嚴經焉。故我世尊十身初滿。正覺始成。乘願行以彌綸。混虛空爲體性。富有萬徳。蕩無纖塵。湛智海之澄波。虛含萬象。皦性空之滿月。頓落百川。不起樹王。羅七處於法界。無違後際。暢九會於初成。盡宏廓之幽宗。被難思之海會。圓音落落。該十剎而頓周。主伴重重。極十方而齊唱。𨿽空空絕迹。而義天之星象燦然。湛湛亡言。而教海之波爛浩浣。若乃千門潛注。與眾典爲洪源。萬徳交歸。攝羣經爲眷屬。其爲旨也。冥眞體於萬化之域。顯徳相於重玄之門。用繁興以恆如。智周鑑而常靜。眞妄交徹。卽凡心而見佛心。事理雙修。依本智而求佛智。理隨事變。則一多緣起之無邊。事得理融。則千差涉入而無礙。故得十身歷然而相作。六位不亂而更收。廣大卽入於無間。塵毛包納而無外。炳然齊現。猶彼芥瓶。具足同時。方之海滴。一多無礙。等虛室之千燈。隱顯俱成。似秋空之片月。重重交映。若帝网之垂珠。念念圓融。類夕夢之經世。法門重疊。若雲起長空。萬行芬披。比華開錦上。若夫髙不可仰。則積行菩薩曝腮鱗於龍門。深不可窺。則上徳聲聞杜視聽於嘉會。見聞爲種。八難超十地之階。解行在躬。一生圓曠劫之果。師子奮迅。眾海頓證於林中。象王回旋。六千道成於言下。啟明東廟。智滿不異於初心。寄位南求。因圓不逾於毛孔。剖微塵之經卷。則念念果成。盡眾生之願門。則塵塵行滿。眞可謂常恆之妙說。通方之洪規。稱性之極談。一乘之要軌也。尋斯玄旨。卻覽余經。其猶杲日麗天。奪眾景之耀。須彌橫海。落羣峯之髙。是以菩薩搜祕於龍宮。大賢闡揚於東夏。顧惟正法之代。尙匿淸輝。幸哉像季之時。偶斯玄化。況逢。

聖主。得在靈山。竭思幽宗。豈無慶躍。題稱大方廣佛華嚴經者。卽無盡修多羅之總名。世主妙嚴品第一者。卽眾篇義類之別目。大以曠兼無際。方以正法自持。廣則稱體而周。佛謂覺斯玄妙。華諭功徳萬行。嚴謂飾法成人。經乃注無竭之湧泉。貫玄凝之妙義。攝無邊之海會。作終古之常規。佛及諸王。並稱世主。法門依正。俱曰妙嚴。分義類以彰品名。冠羣篇而稱第一。斯經有三十九品。此品建初。故云大方廣佛華嚴經。

世主妙嚴品第一

歸命十方極三際

塵剎圓明調禦師

法界功徳大悲云

毗盧遮那大智海

所住甚深眞法性

所流圓滿修多羅

一一塵方佛會中

普賢文殊諸大士

我今欲以一毛智

測量無邊法界空

願承三寶同體慈

句句冥符諸佛意

俾令法眼常無缺

盡眾生界如普賢

回玆勝善洽羣生

速證菩提常樂果

將釋經義。總啟十門。一教起因緣。二藏教所攝。三義理分齊。四教所被機。五教體淺深。六宗趣通局。七部類品會。八傳譯感通。九總釋經題。十別解文義。

初因緣者。夫聖人設教必有由致。若須彌巨海大因方爲傾搖。今搖如來融金之徳山。動深廣之智海。非小緣矣。故下經。云非以一緣非以一事。如來出現而得成就。出現本爲大華嚴故。先因後緣各開十義。以顯無盡因。十義者。一法應爾故。二酬宿因故。三順機感故。四爲教本故。五顯果徳故。六彰地位故。七說勝行故。八示眞法故。九開因性故。十利今後故。言法爾者。夫王道坦坦千古同規。一乘玄門諸佛齊證。故一切佛。法爾皆於無盡世界。常轉如是無盡法輪。令諸眾生反本還源。窮未來際。無有休息。故不思議品中明。一切諸佛能於一身化現不可說不可說佛剎微塵數頭。一一頭化爾所舌。一一舌出爾所音聲。乃至文字句義。一一充滿一切法界無有窮盡。斯則處以毛端橫該法界。時以剎那豎窮劫海。處則頓起時則常起。不待別因。但隨見聞說。有初成九會之別。諸慈悲者。於無盡中略此流傳。令尋於此見無邊法。如觀牖隙見無際空。而此時處卽同無盡。以一處卽一切處。一時卽一切時故。二酬宿因者。何以法爾如是轉耶。宿因深故。夫根深則果茂。源遠則流長。宿因旣深教起亦大。深大云何。我佛世尊。創躡玄蹤棲神妙寂。悲智雙運行願齊周。是以妄想弗翦而廓徹性空。靈鑑匪磨而頓朗萬法。乃以無障礙解脫闡斯沙門。宿因𨿽多略有二種。一者大願力故。現相品云。毗盧遮那佛願力周法界一切國土中。恆轉無上輪。兜率偈云如來不出世。亦無有涅槃。以本大願力。示現自在法。諸會佛加皆言願力。及余諸文成證非一。二者昔行力故。謂無量劫依願起行。行成得果方能頓演。故主山神偈云。往修勝行無有邊。今獲神通亦無量。法門廣辟如塵數。悉使眾生深悟喜。三順機感者。謂昔因法爾𨿽能常徧。約可流傳皆由機感。離機說法無所用故。其猶上有白月下資澄潭。潭淸影現。機感應生。故兜率偈云。見佛亦復然。必假眾善業。十方諸佛告功徳林。言及諸菩薩眾善根力故。解脫月云。此眾無諸垢志解悉明潔等。皆是機感。廣顯機感。如第四教所被機中。然此機感通於現未。諸會當機卽是現在。今之聞者。是未來機。四爲教本者。謂非海無以潛流。非本無以垂末。將欲逐機漸施末教。先示本法頓演此經。然亦有二。一爲開漸之本。出現品云。如日初出先照髙山故。二爲攝末之本。如日沒時還照髙山故。無不從此法界流。無不還歸此法界故。法華亦云。始見我身。聞我所說。卽皆信受。入如來慧。此漸本也。次云除先修習學小乘者。卽開漸也。又云。我今亦令得聞是經入於佛慧。卽攝末歸本也。斯則法華亦指此經以爲本矣。五顯果徳者。謂此本法中顯佛勝徳。令諸菩薩信向證故。不識寶玉不得其用。不知此徳安能仰求。然果徳有二。一依果。謂華藏世界海等。二正果。如來十身等。此二無礙以爲佛徳。然依正無礙通有六句。一依內現依。如塵中剎海。二正內現正。如毛孔現佛。三正內現依。四依內現正。五依內現依正六正內現正依。其文非一。又有四句。一或惟依。佛卽剎故。二或惟正。剎卽佛故。三俱。四泯。思之可知。隨舉一門則攝一切。並如下說。六彰地位者。爲顯菩薩修行佛因。一道至果有階差故。夫聖人之大寶曰位。若無此位行無成故。此亦二種。一行布門。立位差別故。二圓融門。一位卽攝一切位故。一一位滿卽至佛故。初地云。一地之中。具攝一切諸地功徳。信該果海。初發心時便成正覺等。然此二無礙。以行布是教相施設。圓融是理性徳用。相是卽性之相。故行布不礙圓融。性是卽相之性。故圓融不礙行布。圓融不礙行布。故一爲無量。行布不礙圓融。故無量爲一。無量爲一。故融通隱隱。一爲無量故涉入重重。故世親以六相圓融。上下之文非一。七說勝行者。欲登妙位非行不階。故君子不患無位。患己不立。行亦二種。一頓成諸行。一行一切行。故十住品云。一卽是多多卽一等。普賢行品說。一斷一切斷等故。二徧成諸行。此卽行布。謂自大菩提心體相功徳。乃至等覺中行。此二無礙例如位說。八示眞法者。欲成行位須解法理。不體理事行亦非眞。故兜率偈云。不了眞實法。諸佛故興世。此亦二種。一顯事理無礙法。二顯事事無礙法。並如義分齊說。九開因性者。謂上因果理事。皆由眾生性有。若性非金玉𨿽琢不成寶器。良以眾生包性徳而爲體。依智海以爲源。但相變體殊。情生智隔。今令知心合體達本情亡。故談斯經以爲顯示。亦有二種。一以言顯示令其知有。二使其修行悟入顯現。如下破塵出經卷等。亦如法華云。惟以一大事因緣故出現於世。所謂開示悟入佛之知見。眾生等有故言惟一。十利今後者。旣等有其分。故廣利無邊。此亦二種。一利今。卽佛在當機。二利後。卽今之見聞。發心品云。我等諸佛護持此法。令未來世一切菩薩未曾聞者。皆悉得聞。此益復二。一令得見聞爲堅種。故出現品云。如人食少金剛終竟不消等。二令起行成證入故出現。又云。設有菩薩。無量百千億那由他劫。行六波羅蜜。修習種種菩提分法。若未聞此如來不思議大威徳法門。或時聞已。不信不解不順不入。不得名爲眞實菩薩。以不能生如來家故。若聞此法信解隨順悟入。當知此人生如來家。乃至深入如來無量境界。良以有作之修。多劫終成敗壞。無心體極一念便契佛家。賢首品云。十剎塵數如來所。悉皆承事盡一劫。若於此品能誦持。其福最勝過於彼等。又此利益別對前九成十種益。謂一聞法爾。則知常徧成見聞益。二聞本行。願學佛發興。成發心益。三聞機感。知法由善起。成造修益。四聞爲本。知其義圓。成頓得益。五聞果徳。則信樂願齊。成滅障益。六聞位。期心證入。成攝位益。七聞行。發意修行。成起行益。八聞法。決須解了。成稱性益。九聞因。知一切皆同。成轉利益。十總具前九成速證益。故前九因皆爲今益。亦可前一一門皆成十益。可以意得。因上十義故此教興。發心品中有十所因。彼云。以佛神力故。世尊本願力故等。因緣相參。對會因緣。可以意得。二明說經緣者。一切經首說時方人等。皆是緣起。今有十緣。一依時。二依處。三依主。四依三昧。五依現相。六依說者。七依聽者。八依徳本。九依請者。十依加者。今初依時。夫心冥至道則混一古今。法界無生。本亡時分。下經偈云。諸佛得菩提。實不計於日。況無涯之說。念劫圓融哉。今以無時之時。略顯十重時別。初惟一念。二盡七日。三徧三際。四攝同類劫。五收異類劫。六以念攝劫。七劫念重收。八異類界時。九彼此相入。十以本收末。謂以非劫爲劫故。於前十時。恆演此經。又此十種隨一圓收。依此說時則無終始。亦隨見聞說初成等。如前法爾中辯。若依此時則迥異余教。而余教時不出於此。或說三七六七等。隨見聞故。廣如旨歸。第二依處者。夫智窮眞際能所兩亡。假說依眞而非國土。況剎塵卽入染淨參融。圓滿教之普周。難以分其處別。然眞非事外。不壞所依。以上無時之時徧非處之處。然有言。此經在穢土說。居摩竭等故。有云。處淨土說。在華藏故。有云。如實義者。二種身土無定異處。卽於一處見聞異故。上之三義。後一近宗。然說此經處。淨穢無礙通局交徹。各二四句。初淨穢中。謂或惟染或惟淨。如前二義。或俱華藏內娑婆故。或泯染淨相。盡同一法界故。又或惟染。摩竭等覆淨相故。或惟淨。其地金剛染相盡故。或俱。隱顯無礙故。或俱非。各相形奪二相盡故。次明通局交徹二四句者。謂或局。此一界故。或通。該十方故。或俱。卽此卽徧故。或泯。二相盡故。又或局。此界攝一切故。或通。此入一切故。或俱。卽攝卽入故。或泯。形奪相盡故。又以一塵例剎。亦有四句可知。若從狹至寬。略顯十處。初此閻浮七處九會而周法界。如升須彌品。二周百億同類一界。亦徧法界。如光明覺品。三徧異類樹形等剎。四徧剎種。五徧華藏。六徧余剎海若種若剎。七徧前六類剎塵。皆有同異類剎。八盡虛空界。容一一毛端之處。各有無邊剎海。九猶帝网。十餘佛同。然上十類一一各徧法界。而前九正是遮那說法之處。然說十住等處。𨿽復各徧法界乃至塵毛。爲門不同。亦無雜亂。若約十住與十行等。全位相攝。則彼此互無。各徧法界。若約諸位相資。則此彼互有。同徧法界。一一品會準此知之。十餘佛同者。此佛旣爾余佛亦然。故諸會結通皆云。我等諸佛亦如是說。然主主不相見。伴伴不相見。主伴伴主則互相見。若互不相見。卽各徧法界。互相見故。同徧法界。亦無雜亂。亦無障礙。又上十處共爲緣起舉一全收。以一一處稱法性故。而隨前一一時皆徧此諸處。又隨一一處皆具前時。頓說此經。此猶約器世間說。若約智正覺及眾生世間。卽一一佛身支節毛孔。皆攝無盡重重之剎。普賢眾生一一皆爾。並是遮那說經之處。第三依主者。夫眞身寥廓。與法界合其體。包羅無外。與萬化齊其用。窮源莫二執迹多端。一身多身經論異說。今說此經。佛爲眞爲應爲一爲多。若言眞者。何名釋迦。居娑婆界人天同見。若云應者。那言遮那。處蓮華藏大菩薩見。見佛法身。若云一者。何以多處別現。若云異者。何以復言而不分身。故說此經佛並非前說。卽是法界無盡身云。眞應相融一多無礙。卽盧遮那是釋迦故。常在此處。卽他處故。遠在他方恆住此故。身不分異。亦非一故。同時異處。一身圓滿。皆全現故。一切菩薩不能思故。今先明十身。後彰無礙。言十身者。自有二義。一約融三世間爲十者。一眾生身。二國土身。三業報身。四聲聞身。五緣覺身。六菩薩身。七如來身。八智身。九法身。十虛空身。二就佛上自有十身。一菩提身。二願身。三化身。四力持身。五相好莊嚴身。六威勢身。七意生身。八福徳身。九法身。十智身。廣顯其相如第八地。及離世間品辯。言無礙者。略有十義。一用周無礙。謂於上念劫剎塵等處。遮那佛現法界身云。業用無邊悉周徧故。經云。如於此處見佛坐。一切塵中亦如是等。其文非一。二相徧無礙。謂於上差別用中。各攝一切業用故。三寂用無礙。無私成故。四依起無礙。無心頓現。海印力故。五眞應無礙。應卽同法一味平等故。六分圓無礙。一一身分卽具全身故。七因果無礙。不礙現因故。八依正無礙。不礙現依故。九潛入無礙。入眾生界。如如來藏。𨿽作眾生不失自性故。故出現品云。佛智潛入眾生心。又云。眾生心中有佛。成正覺等。又亦攝一切眾生。在一毛孔善化。天王云。汝應觀佛。一毛孔。一切眾生悉在中等。十圓通無礙。謂此佛身卽理卽事。卽一卽多。卽依卽正。卽人卽法。卽此卽彼。卽情卽非情。卽深卽廣。卽因卽果。卽三身卽十身。同一無礙法界身云。以此身云。徧前時處。常說華嚴。是知或說報身在色究竟。約攝報說。或說報身在余淨土。約引攝說。或說捨那坐千葉華。攝二地說。或說登地方見。約勝機說。或分三異。從體相用說。俱非此經眞實之義。設分三十不同。亦權實對說。若不融前義。亦失經宗。第四依三昧者。夫動靜。惟物聖豈然。乎。示軌後徒。明將有說。必須靜鑑前理。受諸佛加。從定起而發言。言必眞當。言必眞當故。受者之心。自然篤矣。故於諸會。多明入定。爲說經緣。有不入者。至文當說。其所入定。皆盡法源。業用難思。第五依現相者。謂法性寂寥。𨿽無諸相。無相之相。不礙繁興。起教多端。相非一準。或放光動剎。或華雨香雲。皆爲發起。故諸會之內。將欲說法。多先放光。通表智光。以被物故。然有二種。一不壞次第光。隨位增微故。二圓通無礙光。隨一一光。皆結通故。隨處放異。總有十光。各有所表。至文當知。其動地等。多在說後。則但是慶聞。如十地中。𨿽是慶前。義兼起後。則是教緣。第六依說人者。法無廢興。弘之由人。下文云。佛法無人說。𨿽慧莫能了。今此能說。通三世間。開卽爲五。謂佛菩薩聲聞眾生及器。更開爲十。謂加三世。微塵。毛孔。器及有情。各有分圓故。毛孔微塵卽是分說。此上諸說。通三世故。故普賢行品云。佛說眾生說。及以國土說。三世如是說等。廣則無量。法界品中類非一故。如僧祇隨好。卽是佛說。余會多菩薩說。法界品初有聲聞說。諸善友等多菩薩說。亦名眾生說。菩提樹等卽器界說。至文當知。其能說人用法不同。或用音聲。或用妙色等。如教體中辯。第七依聽人者。子期云。喪百牙輟弦若無聽者。終無有說。卽下諸眾略有十類。至文當明。除當機眾。餘皆是緣。第八依徳本者。川有珠而不枯。山有玉而增潤。內無徳本。外豈能談。然惟約說者。前人此法故。略有二類。一者智慧最爲首故。十方諸佛。告金剛幢言。及由汝智慧淸淨故。告金剛藏言。亦是汝勝智力故。二者余行願力。十方諸佛。告普賢言。亦以汝修一切諸行願力故。十方諸佛。告法慧言。及汝所修諸善根力。令汝入是三昧。而演說法。若感者善根。若化主行願。皆屬說因。第九依請人者。若約慈悲深厚。亦有無問自談。若約敬法重人。要須誠請後說。初心識昧。未解咨求。上智慈悲。騰疑啟請。然有二類。一者言請。二者念請。諸會有無現相品當辯。第十依能加者。夫聖無常應。應於克誠。心冥至極。故得佛加。然若佛自說則不俟加。如第九會。因人有說。要假上加。其第八會。行依法修。不異前故。略無有加。二七不入定。故無有加。餘皆具有。所以加者。欲顯諸佛同加卽同說故。一說一切說故。亦顯果海無言因相可說故。若爾僧祇隨好應非一切。表微細難知故。超出因果故。然施設不同。不應一準。加有二種。一者顯加。具於三業。二者冥加。但與智令說。普光法界。無顯有冥。餘皆具二。顯必有冥故。余至下明。教起因緣竟。第二藏教所攝中二。先藏攝後教攝。前中亦二。先藏後攝。今初。藏謂三藏二藏。通稱藏者。以含攝故。世親攝論第一。莊嚴論第四。皆云彼三及二。云何名藏。答云。由攝故。謂攝一切所應知義。攝卽包含。言三藏者。一修多羅藏。二毗柰耶藏。三阿毗達摩藏。初中先辯名。後顯相。今初。亦名修妒路。亦名素怛纜。此皆梵音楚夏。古譯爲契經。智論之中。名爲經藏。契謂契理。契機。經謂貫穿攝化。卽契理合機之經。依主受名。契經卽藏。持業釋也。復云。正翻名綫。綫能貫華。經能持緯。此方不貴綫稱。故存於經。有云。案五印度。呼綫席經井索。聖教。皆曰修多羅。則經正是敵對。斥於古徳。經非敵對。今更詳之。若一名四實。皆爲敵對。則古如所破。若兼順義。經自屬於席經。敵對應名聖教。故梁攝論。譯爲聖教。彼論云。有阿毗達摩。非是聖教。爲成聖教故。加修多羅名。古徳見此儒墨皆稱爲經。遂借彼席經。以目聖教。則雙含二義。俱順兩方。借義助名。更加契字。揀異席經。甚爲允當。二顯相者。西域四名。所目𨿽殊。意義相似。故同稱修多羅。而聖教多含具上三義。故雜心云。經有五義。一曰湧泉。二曰出生。三曰顯示。四曰繩墨。五曰結鬘。湧泉則注而無竭。出生則展轉滋多。義同井索。有汲引故。顯示正是聖教。顯事理故。繩墨則揩定正邪。亦是繩之爲經。能持於緯。同席經義。結鬘同綫。綫能貫華。結成鬘故。總上五義。不出貫攝。故佛地論第一云。能貫能攝故名爲經。以佛聖教貫穿攝持所應說義所化生故。此或貫攝通所說所化。或貫穿法相。攝持所化。又世親攝論釋貫穿雲。謂能貫穿依故相故法故義故。依者謂於是處由此爲此而有所說。相者謂世俗諦相勝義諦相。法者謂蘊界處。緣起諦食靜慮無量無色解脫勝處徧處菩提分無礙解無諍等。義者隨順密意說等。瑜伽二十五。顯揚二十。大同此說。余義至十二分中當明。第二毗柰耶藏。初名。後相。前中亦名毗尼。梵言之略耳。此翻爲調伏。謂調練三業。制伏過非。調練通於止作。制伏惟明止惡。就所詮之行彰名。卽調伏之藏。或能詮藏。有調伏之能。卽有財釋。契經藏中類有此釋。毗尼或翻爲滅。滅有三義。一滅業非。二滅煩惱。三得滅果。或名尸羅。具云翅怛羅。此云淸涼。離熱惱因。得淸涼果故。亦名波羅提木叉。此云別解脫。此就因得名。然有二義。一揀異定道。名之爲別。二三業七支各各防非故名爲別。亦翻爲隨順解脫。此據果立。隨順有爲無爲二種解脫果故。亦名性善。如十誦律。亦名守信。如昔所受實能持故。後顯相者。前名之中已含止作。卽毗尼相。若別說者。世親攝論云。毗柰耶有四義。謂犯罪故。等起故。還淨故。出離故。廣如彼論。第三阿毗達摩藏。阿毗名對。達摩云法。法有二種。一勝義法。謂卽涅槃。是善是常故。名爲勝。二法相法。通四聖諦。相者性也。狀也。二俱名相。法旣有二對亦二義。一者對向。謂向前涅槃。二者對觀。觀前四諦。其能對者皆無漏淨慧。及相應心所等。由對果對境。分二對名故。慧但是對而非是法。非所對故。言對法者。法之對故。故對法藏。特名慧論。舊譯爲無比法。以詮慧勝故。世親攝論云。阿毗達摩有四義。謂對故。數故。伏故。通故。對義同前。數者於一一法。數數宣說。訓釋言辭。自共相等無量差別故。伏者由此具足論處所等能勝伏地論故。通者此能通釋素怛纜義故。亦名優婆提含。此云論義。亦名磨怛理迦。此云本母。謂以教與義爲本爲母。亦云依藏。生解。藏爲解母。本卽是母。亦名摩夷。此云行母。依藏成行故。行之母故。然此三藏。約其所詮。略有二門。一者克性則經詮三學。戒惟戒心二學。論惟慧學。如攝論說。二約兼正則三藏之中經正詮定。毗尼詮戒。論詮於慧。兼各通三。第二明二藏者。一聲聞藏。二菩薩藏。卽由前三藏。詮示聲聞理行果。故名聲聞藏。詮示菩薩理行果。故名菩薩藏。故莊嚴論第四云。此三藏由上下乘差別故。復爲聲聞藏及菩薩藏。攝大乘同此。此就二乘理果同故。合之。若約教行別故。卽開三乘以爲三藏。如普超等經。又由緣覺多不藉教。出無佛世。佛在世時攝屬聲聞故。但分爲二。卽是大小半滿不同。第二明所攝者。此經三藏之中。正惟修多羅攝。兼詮餘二。十藏等品廣顯戒故。問明等品顯論義故。若就修多羅中以義揀教。則惟十藏攝。具足主伴顯無盡故。教義融故。二藏之中惟菩薩藏。若分權實。但菩薩藏一分所攝。權不攝故。若約此攝。乃至聲聞。亦此經攝。此能包含。無量乘故。揀於權實。至下立教中明。已辯藏攝。第二明教攝者。教有二種。一者通相。十二分教。亦分大小。至下十藏品辯。二者諸宗立教不同。今當略釋。夫教海衝深。法云彌漫。智光無際。妙辯叵窮。以無言之言。詮言絕之理。以無變之變。應無窮之機。極位所承。凡情難挹。今乘理教之力。略啟四門。一大意合離。二今古違順。三分宗立教。四總相會通。今初。且西域東夏弘闡之流。於一代聖言。或開宗分教。或直釋經文。以皆含得失故耳。且不分之。意略有五焉。一則理本一味。殊塗同歸故。不可分也。二一音普應。一雨普滋故。三原聖本意。爲一事故。四隨一一文。眾解不同故。五多種說法。成枝流故。以斯五義。故不可分。分之乃令情構異端。是非競作。故以不分。爲得。其分教者。亦有多義。一理𨿽一味詮有淺深。故須分之使知權實。二約佛𨿽則一音。就機差而教別。三本意未申。隨他意語而有異故。四言有通別。就顯說故。五𨿽分權實。須善會佛意。有開顯故。又王之密語。所爲別故。不識權實。以深爲淺。失於大利。以淺爲深。虛其功故。莊嚴聖教令深廣故。諸聖教中。自有分故。諸大菩薩亦開教故。以斯多義。開則得多而失少。合則得少而失多。但能虛己求宗。不可分而分之。亦何爽於大旨。故今分之。第二古今違順。曲分爲二。先敍此方。後明西域。今初。諸釋𨿽眾。略敍數家。勒爲五門。一立一音教。謂如來一代之教。不離一音。然有二師。一後魏菩提流支云。如來一音同時報萬。大小並陳。二姚秦羅什法師云。佛一圓音平等無二。無思普應。機聞自殊。非謂言音本陳大小。故維摩經云。佛以一音演說法。眾生各各隨所解。上之二師。初則佛音具異。後則異自在機。各得圓音一義。然並爲教本。不分之意耳。第二立二種教。自有四家。一西秦曇牟讖三藏。立半滿教。卽聲聞藏。爲半字教。菩薩藏。爲滿字教。隋遠法師。亦同此立。斯則文據涅槃。蓋是對小顯大。通相之意。未於大中顯有權實。亦含半滿。二隋遠法師。立漸頓二教。謂約漸悟機。大由小起。所設具有三乘。故名爲漸。若約頓機。直往於大。不由於小。名之爲頓。此𨿽約機。說有漸頓。而所說法不出半滿。三唐初印法師。亦立二教。一屈曲教。謂釋迦經。以逐機性隨計破著故。如涅槃等。二平道教。謂捨那經。以逐法性自在說故。如華嚴經。又此二教略有四異。一主異。謂釋迦化身。興慮捨那十身異故。二處異。謂娑婆界木樹艸座。與華藏界中寶樹寶座等異故。三眾異。謂爲聲聞及菩薩說。與惟菩薩及極位同說異故。四說異。謂局處之說。與該通十方之說異故。此約化儀以判。然華嚴𨿽有隨諸眾生各別調伏。皆是稱性善巧。一時頓演。涅槃等𨿽說一極。或對權顯實。或會異歸同。一切如來。或說不說。故云屈曲。約釋迦爲主。則未顯十身。十身爲主。必具釋迦。娑婆之處。未融華藏。華藏之處。必融娑婆。略云四異。異實有多。誠如所判。但以屈曲之內。未顯法之權實耳。四齊朝隱士劉虯。亦立漸頓二教。謂華嚴經名爲頓教。餘皆名漸。始自鹿苑。終於雙林。從小之大故。然此經。如日初出先照髙山。卽是頓義。慈龍降雨。以證漸義。於理可然。漸約五時。次下當辯。第三立三種教。亦有三家。一南中諸師。同立三教。謂於前漸頓。加不定教。由漸中。先小後大。而央掘經六年之內卽說。爲遮此難故立不定。謂別有一經。𨿽非頓攝。而明佛性常住。卽勝鬘金光明等。是爲偏方不定教也。漸中開合。諸師不同。或但分爲二。卽是半滿。或分爲三。卽武丘山岌法師。謂十二年前。見有得道。名有相教。十二年後。齊至法華。見空得道。名無相教。最後雙照。一切眾生佛性。闡提作佛。名常住教。此與唐三藏三時之教。大同。至敍西域中說。眞諦三藏。依金光明。立轉照持三輪之教。亦大同此。而時節小異。謂七年前說四諦。名轉法輪。七年後說般若具轉照二輪。以空照有故。三十年後具轉照持。以雙照空有持前二故。或分爲四。卽宋朝岌法師。謂於前三時。無相之後。常住之前。指法華經。爲同歸教。以會三歸一。萬善悉向菩提故。或開爲五。然有二家。一道場慧觀等。於無相之後。同歸之前。指淨名思益等。爲抑揚教。二者卽前劉公。不開抑揚。而有教之初。取提胃經。爲人天教。上來諸師。皆於漸中。約時開異。若不加不定之教。則招難尢多。以初有大故。𨿽加不定。猶有妨難。略顯五時之妨。餘可例知。初明十二年前爲有相者。自違成論。成論云。我今正明三藏中實義。實義卽空。又阿含中云。無是老死。卽法空也。無誰老死。卽生空也。又智論云。三藏中明法空爲大空。摩訶衍中明十方空爲大空。皆顯小乘已有二空。若云第二時說空者。十二年後。方制廣戒。豈惟說空。又智論云。從得道夜。乃至涅槃。常說般若。豈前不說空。若云第二時中未顯常住者。實相般若豈無常耶。涅槃亦說佛性。亦名般若。是知實相般若卽是正因佛性。觀照卽爲了因。又般若離四句。何曾存空。般若不壞四句。豈無妙有。是知小大各有四門。而但言初有次空者。各得一門之意耳。若云第三時中但名抑揚亦非常者。淨名云。佛身無爲不墮諸數。觀身實相觀佛亦然。豈無常耶。般若亦云。二乘智慧。猶如螢光。菩薩一日學智。如日之照。豈非抑揚。若云第四時中但顯同歸亦未明常者。壽量品云。常住不滅。又方便品云。世間相常住等。豈無常耶。五以涅槃。爲常住者。當教可爾。而涅槃之時。亦有小乘之見。如阿含中說如來涅槃之相故。若以人天爲初者。提胃𨿽說戒善。得道。皆通三乘。故彼經云。提胃得不起法忍。又違密迹經中。第二七日說三乘故。然上五時等。皆以約時克定。則有所乖。揀去不定。從多分說。亦有理在。二後魏光統律師。承習佛陀三藏。亦立三教。謂漸頓圓。初爲根未熟者。先說無常。後方說常。先空後不空等。如是漸次。故名爲漸。二爲根熟之輩。於一法門。具足演說常無常空不空等。一切具說。更無由漸。故名爲頓。三爲於上達分階佛境之者。說於如來無礙解脫究竟果徳圓滿祕密自在法門。故名爲圓。此亦約化儀。說有前後耳。意明今時堪受頓者。必昔曾受化故。云根熟。上達之言。義兼地前。分階佛境。卽謂地上。於理亦通。三隋末唐初吉藏法師。依法華第五。立三種法輪。一始見我身。聞我所說。卽皆信受。入如來慧。卽根本法輪。二除先修習學小乘者。卽枝末法輪。三我今亦令得聞是經入於佛慧。卽攝末歸本法輪。此判全約化儀。據法但有大小。然法華爲於一類開顯本末。若將定判一代聖教。收義不盡。以法華之前。亦有大故。豈般若等皆爲枝末。又無量義云佛一切時說大小故。

大方廣佛華嚴經疏卷第一

大方廣佛華嚴經疏卷第二

唐淸涼山大華嚴寺沙門澄觀撰

第四立四教者。略有四家。一梁朝光宅法師。依法華第二。立四乘教。謂臨門三車。卽是權教三乘。四衢等賜。卽實教大乘。以臨門牛車亦同羊鹿。俱不得故。並無體故。諸子皆索故。是知三皆虛指。以爲方便。此則前三是三乘。後一是一乘。無乖教理。若惟說法華爲實。則抑諸般若及諸大乘了義之經。是知昔大亦有權實。法華但會昔權。故說三皆虛指。昔實不滯方便故不會之。若約會權歸實。卽是會三爲一。若破小顯大。卽是會二歸一。若開權顯實。則三是一。更無別一。故彼經云。汝等所行是菩薩道。先所出內。是子所知。若廢權立實。義說爲四。如攬三點以成一伊。點別非伊。伊具三點。昔三旣別。實不兼權。今一全兼。成四無爽。若依昔未顯說一切具有如來知見。根敗之種。今並說成。則今昔有異。於文有據。義亦極成。二陳隋二代天臺智者。承南嶽思大師。立四教。云一三藏教。此教明因緣生滅四眞諦理。正教小乘旁化菩薩。二者通教。通者同也。三乘同稟故。此教明因緣卽空無生四眞諦理。是摩訶衍之初門。正爲菩薩。旁通二乘。大品云。欲得聲聞乘。當學般若波羅蜜等。然教理智斷行位因果皆通。淺深不同。於共般若。惟共於淺。三別教。別卽不共。不共二乘人說故。此教正明因緣假名無量四眞諦理。的化菩薩。不涉二乘。故聲聞在座如聾如盲。不名不共而云別者。兼欲揀非圓故。以一因迥出。一果不融。歷別而修。不得因果圓融故。四圓教。圓以不偏爲義。此教正明不思議因緣。二諦中道。事理具足。不偏不別。但化最上利根之人。故名爲圓。華嚴經云。顯現自在力。爲說圓滿經。無量諸眾生。悉受菩提記等。別則教理等皆別。圓則教等皆圓。又此四教由三觀起。從假入空。析體異故。有初二教。從空入假。從假入中。有別教起。三觀一心中得有圓教起。又此四教。不局定一部。一部之中。容有多故。又更以四種化儀收之。謂頓漸不定祕密。頓漸同前岌公。後二。謂一音異解。若互相知。名爲不定。互不相知。卽名祕密。此師立義。理致圓備。但三藏教名義。似小濫。以餘三教亦有三故。所以爾者。良以智論之中多詺小乘爲三藏故。成實論中亦自說云。我今欲說三藏中實義故。初對舊醫戒定慧故。立此三事。迢然不同。異後三教。通教意融三故。別教依一法性而顯三故。圓教三一無障礙故。所以不名小乘教者。此教亦有大乘。六度菩薩。三十四心斷結成眞佛故。故藏通別圓之義。四教互有。而核其定實。餘三不成。惟成當教中義耳。但判華嚴兼於圓別。以就登地已上。約寄位行布。爲別義故。名異義同。亦無大過。三唐初海東元曉法師。亦立四教。一三乘別教。如四諦緣起經等。二三乘通教。如般若深密經等。三一乘分教。如梵网經等。四一乘滿教。如華嚴經等。然三乘共學。名三乘教。於中未明法空。名別相教。說諸法空。是爲通教。不共二乘。名一乘教。於中未顯普法。名隨分教。具明普法。名圓滿教。然此大同天臺。但合別圓。加一乘分耳。自言且依乘門。略立四種。非謂此四徧攝一切。故無有失。四賢首弟子宛公。依寶性論。立四種教。論云。有四種眾生。不識如來藏。如生盲人。一者凡夫。二者聲聞。三者辟支佛。四者初心菩薩。言四教者。一迷眞異執教。當彼凡夫。二眞一分半教。當彼二乘。三眞一分滿教。當彼初心菩薩。四眞具分滿教。卽當彼識如來藏者。初教謂諸外道迷於眞理。廣起異計。二謂小乘。於眞如隨緣不變二分義中。惟說生空所顯之理。故名爲半。如涅槃半字。三謂但得不變。不得隨緣。故名一分。而雙辯二空。故名爲滿。四由具隨緣不變二義。故名具分。廣如彼說。然今判聖教。那參邪說。若對教主。應如此方先立三教。或如西域。分內外及六師等。又依涅槃。爲半滿者。後二旣滿。不應復有一分之言。旣但得不變一分。豈名爲滿。又涅槃半滿。豈惟約二空。豈彼不說妙有。而訶空耶。故其所立。未爲允當。第五立五教。略有二家。一波頗三藏立。一四諦教。謂四阿含等。二無相教。謂諸般若。三觀行教。謂華嚴經。四安樂教。謂涅槃經。說常樂故。五守護教。謂大集經說守護正法事故。此釋名局。以觀行等皆互有故。二賢首所立五教。至下當知。第二敍西域者。卽今性相二宗元出彼方。故名西域。謂那爛陀寺同時有二大徳。一名戒賢。二名智光。戒賢遠承彌勒無著。近踵護法難陀。依深密等經瑜伽等論。立三種教。以法相大乘而爲了義。卽唐三藏之所宗師。謂佛初於鹿苑。轉四諦小乘法輪。說諸有爲法皆從緣生。以破外道自性因等。又緣生無我翻外有我。然猶未說法無我理。卽四阿含等是。第二時中。𨿽依徧計所執。而說諸法自性皆空。翻彼小乘。然於依他圓成猶未說有。卽諸部般若等經。第三時中。就大乘正理。具說三性三無性等。方爲盡理。卽解深密經等。是故於彼三時。初墮有邊。次墮空邊。俱非了義。後時具說徧計性空。餘二爲有。契會中道。方爲了義。此依深密。所判。二智光論師。遠承文殊龍樹。近稟靑目淸辯。依般若等經中觀等論。亦立三時教。以明無相大乘爲眞了義。謂佛初鹿苑說小。明心鏡俱有。次於中時。爲彼中根。說法相大乘境空心有惟識道理。以根猶劣。未能全入平等眞空。故後第三時。爲上根說無相大乘辯心境俱空。平等一味爲眞了義。又初漸破外道自性等故。說因緣生法決定是有。次漸破小乘緣生實有之執故。說依他似有。以彼怖畏此眞空故。由存假名。而接引之。後時方就究竟。而說緣生卽空平等一味。此三次第。如智光論師般若燈論釋中引大乘妙智經說。然此二三時。並不能斷一代時教。以各有據互相違故。各別爲於一類機故。深密經意。爲於一類餐般若者。聞平等空。撥無因果。不了空有無二故。第三時。爲其分析於一法上空有之義。其妙智經。則以一類聞說三性迷惟識者。未能忘心觀緣起者。定謂似有故。令總忘心境。卽事而眞。得斯意者。則不相違。然欲會二宗。須知二宗立義。有多差別。略敍數條。一者一乘三乘別。二一性五性別。三惟心眞妄別。四眞如隨緣凝然別。五三性空有卽離別。六生佛不增不減別。七二諦空有卽離別。八四相一時前後別。九能所斷證卽離別。十佛身無爲有爲別。且初二義者。由性有五。一不同故。令乘有三。一權實。如法相宗意。以一乘爲權。三乘爲實故。深密三時教中。初皆不成。次一向成。是爲若過若不及。皆非了義。第三時中。有性者成。無性不成。方爲了義。故云普爲發趣一切乘者。又初二卷中。皆云一乘是密意說。故知是權。又勝鬘經。以一乘爲方便故。大般若五百九十三中。善勇猛菩薩言。惟願世尊哀湣我等。爲具宣說如來境智。若有情類。於聲聞乘性決定者。聞此法已。速能證得自無漏地。於獨覺乘性決定者。聞此法已。速依自乘而得出離。於無上乘性決定者。聞此法已。速證無上正等菩提。若有情類。𨿽未已入正性離生。而於三乘性不定者。聞此法已。皆發無上正等覺心。深密第二大意同此。又云。一切趣寂聲聞種性補特伽羅。𨿽蒙諸佛施設種種勇猛加行方便化導。終不能令當坐道場證阿耨多羅三藐三菩提。又十輪第九亦說。三乘各定差別。皆以性定五故。故楞伽中。佛告大慧。有五種種性。一聲聞乘性。二辟支佛乘性。三如來乘性。四不定乘性。五者無性。大莊嚴論及瑜伽論。皆同此說。善戒地持。𨿽但說二種性。一有種性。二無種性。亦云無種性人。無種性故。𨿽復勤行精進。終不能得無上菩提。但以人天善根。而成熟之無性。瑜伽亦同此說。若法性宗意。則以三乘是權。一乘爲實。法華經云。十方佛土中。惟有一乘法。無二亦無三。除佛方便說。又云。初以三乘引導眾生。然後但以大乘而度脫之。以性惟一故。故云諸佛兩足尊知法常無性。又第三云。一相一味究竟涅槃常寂滅相。涅槃亦云。佛性者名爲一乘。師子吼者名決定說。決定宣說一切眾生皆有佛性。凡是有心定當作佛。三十三又云。一切眾生同有佛性。皆同一乘一解脫一因一果同一甘露。一切當得常樂我淨。是名一味。又法華第三云。我滅度後復有弟子。不聞是經。不知不覺菩薩所行。自於所得功徳生滅度想。當入涅槃。我於余國作佛。更有異名。是人𨿽生滅度之想。入於涅槃。而於彼土求佛智慧。得聞是經。惟以佛乘而得滅度等。智論九十五亦同此說。明知。趣寂決定回心。法華論中四聲聞內決定及增上慢。此二根未熟故。菩薩與記方便令發心。旣云未熟。明必當熟。方便令發。卽菩提心。不可不順己宗。判爲論錯。入楞伽第二第四第七。皆同說二乘無實涅槃。但是三昧力故。後必當得無上菩提。法華論中。意亦同此。皆是假說涅槃。故云三昧。勝鬘亦云。言諸二乘得涅槃者。是佛方便。又無上依經寶性佛性二論皆說。入滅二乘。於三界外。更受變易。密嚴經中。二乘畢無灰斷永滅。如是經論。其文非一。永寂聲聞。必無明矣。涅槃第九菩薩品中。廣明闡提斷善不能發心。當文卽云。彼一闡提𨿽有佛性。而爲無量罪垢所纏。不能得出。如蠶處繭。此則有而非無。又云。或有佛性一闡提有。善根人無等。則知無有無種性人。況前引楞伽五性自迷其文。彼經第五性云。五者無性。謂一闡提。此有二種。一者焚燒一切善根。卽謗菩薩藏。二者憐湣一切眾生界。卽是菩薩。若有眾生不入涅槃。我亦不入。大慧白言。此二何者常不入涅槃。佛言。菩薩常不入涅槃。非焚燒一切善根者。以知諸法本來涅槃。不捨一切諸眾生故。此意則明菩薩入而不入。旣云菩薩常不入。非闡提者。則明闡提後必入矣。況經自云復以如來神力故。或時善根生耶。莊嚴第五。無性亦有二種。一是時邊。二者畢竟時邊。謂暫時之無卽前闡提。畢竟謂永無。卽大悲菩薩。是知前來所引大般若深密等經皆是未說法華之前。就其長時云定性無性非永定永無。諸論隨佛方便成立故。云定無耳。故寶性佛性等論皆說。以一闡提謗大乘因。依無量時說無佛性。非謂究竟無淸淨性。若謂法華是第二時教。爲引不定二乘故。說一切悉皆成佛。而猶未說定性不成。故名密意。非了義者。何以自判法華爲第三時教。誰敢判於法華。爲不了耶。妙智經中。及梁攝論成立正法中。皆以一乘居三乘後。故眞諦三藏部異執記云。三十八年後。說解節經等。無量義云。四十年後。說法華經。明知法華居後。故經云臨欲終時。若不信法華居後涅槃臨終。居然可信。豈不亦以一乘一性破三五耶。若以般若。爲第二時。法華爲第三時。於理卽通。復自違深密第三時中。普爲發趣一切乘者。以法華破三故。明知深密三時。不能定斷一切聖教。以未居最後故。且約顯一類義。故分三耳。義如前說。若將法華。望之應有四時。以一乘教。破前三乘故。若謂佛性有二。一者理性。二者行性理性定有。行性或無。斯言可爾。故涅槃云。或有佛性善根人有闡提人無。卽是行性。或有佛性二人俱有。卽是理性。然涅槃依於理性明其等有。故云凡是有心定當作佛。不言凡是有行定當作佛。若謂理性定有。容趣寂不成。則違教理。是知闡提不作佛者。以作佛非闡提故。乃抑揚當時耳。若謂法華入滅後信一乘。卽是變化權聲聞者。權必化實。無實化誰。又豈不誤於一類怯弱。好滅眾生。是知趣寂。皆是法華前意耳。又勝鬘經云。若如來隨彼所欲。而方便說。卽是一乘。無有二乘。二乘入於一乘。一乘者卽第一義乘。此意明隨欲方便而說二乘。明知卽是一乘。無有二矣。不曉此意。將上方便。連下一乘而讀之。輒斷一乘。以爲方便。惑之甚矣。又彼經中。廣破二乘。云無涅槃。又云。此經斷一切疑。決定了義入一乘道。豈說一乘。以爲方便。設有方便之言。尙在法華之前。況復無耶。法華云。此經難信難解。佛現在世。猶多怨嫉。況滅度後。誠哉斯言。若信執三乘五性。不信一乘一性者。深爲可湣。故百諭經第二中。王攺聚落。五由旬爲三由旬諭。以諭方便於一說三。後人但信於三不信於一。卽其事也。上約二宗各別所據。則互相違。反若會釋者。亦不相違。謂就機則三。約法則一。新燻則五。本有無二。若入理雙拂。則三一兩亡。若約佛化儀。則能三能一。是故競執。是非。達無違諍。大集五部。𨿽異不離法界。涅槃各說身因。佛許無非正說。余義次下當會古今違順竟。第三立教開宗。分二。一以義分教。二依教分宗。今初以義分教。教類有五。卽賢首所立。廣有別章。大同天臺。但加頓教。今先用之。後總會通。有不安者頗爲攺易。言五教者。一小乘教。二大乘始教。三終教。四頓教。五圓教。初卽天臺藏教。二始教者。亦名分教。以深密第二第三時教。同許定性二乘俱不成佛。故今合之總爲一教。此旣未盡大乘法理。故立爲初。有不成佛。故名爲分。三終教者。亦名實教。定性二乘。無性闡提。悉當成佛。方盡大乘至極之說。故立爲終。以稱實理。故名爲實。上二教並依地位漸次修成。故總名爲漸。四頓教者。但一念不生。卽名爲佛。不依地位漸次。而說故立爲頓。如思益云。得諸法正性者。不從一地。至於一地。楞伽云。初地卽爲八。乃至無所有何次等。不同前漸次位修行。不同於後圓融具徳。故立名頓。頓詮此理。故名頓教。天臺所以不立者。以四教中皆有一絕言故。今乃開者。頓顯絕言。別爲一類。離念機故。卽順禪宗。五圓教者。明一位卽一切位。一切位卽一位。是故十信滿心。卽攝五位成正覺等。依普賢法界帝网重重主伴具足。故名圓教。如此經等說。若約所說法相者。初小乘中。但說七十五法。但說人空。縱少說法空。亦不明顯。但依六識三毒。建立染淨根本。故阿含云。貪恚愚癡是世間根本等。未盡法源。故多諍論。部執不同。二始教中。廣說法相。少說法性。所說法性。卽法相數。說有百法決擇分明。故少諍論。說有八識。惟是生滅。依生滅識。建立生死及涅槃因。法爾種子。有無永別。是故五性決定不同。旣所立識。惟業惑生故。所立眞如。常恆不變。不許隨緣。依他起性。似有不無。非卽無性眞空圓成。說經空義。但約所執。旣言三性五性不同故。說一分眾生決不成佛。名生界不減。眞俗二諦。迢然不同。非斷非常。果生因滅。同時四相。滅表後無。根本後得。緣境斷惑。義說雙觀決定別照。以有爲智。證無爲理。義說不異而實非一。旣出世智。依生滅識種故。四智心品。爲相所遷。佛果報身。有爲無漏。如是義類。廣有眾多。具如瑜伽雜集等說。三終教中。少說法相。多說法性。所說法相。亦會歸性。所立八識。通如來藏。隨緣成立。不生滅與生滅和合。而成非一非異。一切眾生。平等一性。但是眞如。隨緣成立。依他無性。卽是圓成。一理齊平。故說生界佛界不增不減。第一義空。該通眞妄。眞非俗外。卽俗而眞故。𨿽空不斷。𨿽有不常。四相同時。體性卽滅。緣境斷惑。不二而二。有能所斷。二而不二。說爲內證。照惑無本。卽是智體。照體無自。卽是證如。非智外如。爲智所證。非如外智。能證於如。世出世智。依如來藏。始本不二。則有爲無爲非一非異。故佛化身卽常卽法。不墮諸數。況於報體。卽體之智。非相所遷。如是義類。亦有眾多。次第對上。如楞伽等經起信等論。若會上二宗。廣如別說。四頓教中。總不說法相。惟辯眞性。亦無八識差別之相。一切所有。惟是妄想。一切法界。惟是絕言。五法三自性俱空。八識二無我雙遣。訶教勸離。毀相泯心。生心卽妄。不生卽佛。亦無佛無不佛。無生無不生。如淨名默住顯不二等。是其意也。五圓教中。所說惟是無盡法界。性海圓融。緣起無礙。相卽相入。如因陀羅网重重無際。微細相容。主伴無盡。十十法門。各攝法界。義分齊中。當具宣說。二依教開宗。宗乃有十。如經宗中辯。第四總相會通。曲分爲二。先通會諸教。後會化儀前後。今初。諸徳立教。各自所據。今𨿽立五。亦會取諸說。略有五重。一或總爲一。謂惟是如來一大善巧。攝生方便。一音所演。則前之二師立一音者。不失道理。二或開爲二。此更有三。一對小顯大。初是半字。後四皆滿。則無違二藏等言。二對權顯實。前則二是三乘。後三爲一乘。則不違法華四乘。三者三四二教。𨿽則泯二異前。而對三顯一。曲巧順機。後一直顯本法。一向不共。如智論說。此同印公平道屈曲。三或分爲三。初一小乘。次一三乘。後三一乘。或惟後一是不共一乘。智論指此以爲不共。大品等經。共二乘說故。此三亦順四乘。又梁論第八云。如來成立正法有三種。一立小乘。二立三乘。三立一乘。第三最勝故。名善成立。此亦同妙智經。眞諦三藏部異執疏第二卷

中。亦同此說。四或分爲四。此亦二門。一中間三教。存三泯二別。故開之爲四。一別教小乘。如四阿含等。二同教三乘。如深密等。三同教一乘。如法華等。四別教一乘。如華嚴經。二約歷位。無位開漸及頓。故分爲四。總合二三。以爲漸教。餘皆如名。五或分爲五。如前所立。以漸中有始終故。然取多分。略指數經。實非局判。以一經中容多教故。第二化儀前後者。今辯如來一代時教。略啟十門。一本末差別門。二依本起末門。三攝末歸本門。四本末無礙門。五隨機不定門。六顯密同時門。七一時頓演門。八寂寞無言門。九該通三際門。十重重無盡門。初中本末同時始終一類。各無異說。然有三位。一若小乘中。則初度陳如。後度須跋。中間亦惟說小益小。如四阿含經及五部律。二若約三乘。則始終說三通益三機。如密迹經等。三若約一乘。則始終惟爲圓機說於圓極。如華嚴等。其中不通小乘。復攝九世該於前後。更無異說。然此三類。依於此世根性定者。常聞如上一類之法。故佛所演各通始終。更無前後。二依本起末門。此有五類。謂初爲菩薩說大。二爲緣覺。三爲聲聞。四爲善根眾生。五爲邪定。如出現品。日照髙山及三千。初成諭中廣辯其相。皆明先大後小。約法名從本起末。以於一佛乘分別說三故。十八本二皆大乘出故。約機各是一類之機。非約一機前後大小。三攝末歸本門者。依無量義初時說小。次說中乘。後時說大。故法華亦云。初轉四諦深密妙智𨿽復二時三一不同。皆先小後大。四本末無礙門者。謂初舉照山王之極說。明非本無以垂末。後顯歸大海之異流。明非末無以歸本。故本末交映與奪相資。方爲攝生之善巧矣。是故通論總有五位。一根本一乘。如華嚴經。二密意小乘。三密意大乘。四顯了三乘。上三如深密。五破異一乘。如法華。上之四門圓通無礙。是則前後卽無前後。無前後之前後耳。五隨機不定門者。此上四門。初門明三類機始末常定。次門明五類機異時常定。第三門明一類機自淺之深。第四門明二類機。初機聞頓後機從淺至深。更有一類不定之機。或從小乘次入三乘。後入一乘。亦有從小直入一乘。或多類機隨聞一句。異解不同。六顯密同時者。若異聞互知是顯不定。若互不相知卽是祕密密顯同時亦無前後。七上來諸門。一時頓演。八從初得道乃至涅槃。不說一句。九此上諸門盡通三際。十上之九門。隨處隨時重重無盡。皆無前後。後之二門。正是華嚴境界。融取前八。亦不離華嚴之用。第三義理分齊。已知此經總屬圓教。未知圓義分齊云何。然此教海宏深包含無外。色空交映徳用重重。語其橫收全收五教。乃至人天總無不包。方顯深廣。其猶百川不攝大海。大海必攝百川。𨿽攝百川同一鹹味。故隨一適迥異百川。前之四教不攝於圓。圓必攝四。𨿽攝於四圓以貫之。故十善五戒亦圓教攝。上非三四。況初二耶。斯則有其所通無其所局。故此圓教語廣名無量乘。語深惟顯一乘。一乘有二。一同教一乘。同頓同實故。二別教一乘。惟圓融具徳故。以別該同皆圓教攝。今顯別教一乘。略顯四門。一明所依體事。二攝歸眞實。三彰其無礙。四周徧含容。各有十門。以顯無盡。初中十者。一教義。二理事。三境智。四行位。五因果。六依正。七體用。八人法。九逆順。十應感。教卽能詮。卽前五教。乃至光香等。義卽所詮。卽五教等一切義理。理卽生空所顯。二空所顯無性眞如等理。事卽色心身。方等事。餘可思準。第二攝歸眞實者。卽眞空絕相。經云。法性本空寂。無取亦無見。性空卽是佛。不可得思量。亦有十義。如法界觀。第三彰其無礙。然上十對皆悉無礙。今且約事理以顯無礙。亦有十門。一理徧於事門。謂無分限之理。全徧分限事中。故一一纖塵理皆圓足。二事徧於理門。謂有分之事。全同無分之理。故一小塵卽徧法界。由上二義互該徹故。皆同一性。故出現品云。如來成正覺時。於其身中。普見一切眾生成正覺。乃至普見一切眾生入涅槃。皆同一性。所謂無性。理徧事故。一成一切成。事徧同理。故說都無所成。經云。譬如虛空無成無壞。一性無性。卽是佛性。故涅槃云。佛性名第一義空。第一義空名爲智慧。又出現云。無一眾生不具如來智慧。無不有者。卽一乘義也。三依理成事門。謂事無別體要因理成。如攬水成波故。於中有二。一明具分惟識變故。覺林菩薩偈云。心如工畫師能畫諸世間。五陰悉從生。無法而不造。此明惟心義也。何以得知是具分耶。次頌云。如心佛亦爾。如佛眾生然。應知佛與心。體性皆無盡。旣是卽佛之心。明非獨妄心而已。二明眞如隨緣成故。問明品文殊難云。心性是一。云何見有種種差別。卽緣性相違難。覺首答云。法性本無生。示現而有生。卽眞如隨緣答。又云。諸法無作用。亦無有體性。明隨緣不失自性。卽同勝鬘。依如來藏有生死。依如來藏有涅槃等。四事能顯理門。謂由事攬理成故。事虛而理實。依他無性卽是圓成。如波相虛令水現故。夜摩偈云。云何說諸蘊。諸蘊有何性。蘊性不可滅。是故說無生。分別此諸蘊。其性本空寂。空故不可滅。此是無生義。眾生旣如是。諸佛亦復然。佛及諸佛法。自性無所有。又十忍品云。譬如谷響從緣所起。而與法性無有相違。須彌頂偈云。了知一切法。自性無所有。如是等文徧於九會。五以理奪事門。謂事旣全理則事盡無遺。如水奪波波相全盡。故說生佛不增不減。出現品云。譬如虛空。一切世界若成若壞。常無增減。何以故。虛空無生故。諸佛菩提亦復如是。若成正覺不成正覺。亦無增減。何以故。菩提無相故。乃至云。設一切眾生。於一念中悉成正覺。與不成正覺等無有異。皆以無相平等故。不增不減經亦同此說。非約一分眾生不成佛者。說無增減耳。六事能隱理門。謂眞理隨緣而成事法遂令事顯理不現也。如水成波動顯靜隱故。法身流轉五道。名曰眾生。財首偈云。世間所言說一切是分別。未曾有一法得入於法性等。七眞理卽事門。謂凡是眞理。必非事外。以是法無我理故。空卽色故理卽是事。方爲眞理。第七回

向云。法性不違法相等故。八事法卽理門。謂緣集必無自性。舉體卽眞故。上之二門。正明二諦不相違義。如濕不違波波不違濕。舉體相卽故。夜摩偈云。如金與金色其性無差別。法非法亦然。體性無有異。此亦諭於如來之藏與阿賴耶。展轉無別。又由事卽理故。𨿽有不常理卽事故。𨿽空不斷。又由事理相卽故。起滅同時。須彌偈云。一切凡夫行。莫不速歸盡。其性如虛空故。說無有盡。智者說無盡。此亦無所說。自性無盡故。得有難思盡等。則同時四相不待後無。亦令究竟斷證離於能所。十地品云。非初非中後。非言辭所及。回向品云。無有智外如爲智所入。亦無如外智。能證於如等。九眞理非事門。卽妄之眞異於妄故。如濕非動。十事法非理門。卽眞之妄異於眞故。如動非濕故。慚愧林偈云。如色與非色。此二不爲一。又云。如相與無相。生死又涅槃。分別各不同等。上七八二門。明事理非異。九十二門明事理非一。故爲無爲。非一非異。第四回

向云。於有爲界示無爲法。而不滅壞有爲之相。於無爲界示有爲法。而不分別無爲之性。上之十事。同一緣起故。云無礙。約理望事。則有成有壞有卽有離。事望於理。有隱有顯。有一有異。逆順自在。無障無礙。同時頓起。深思令觀明現。以成理事圓融無礙觀也。第四周徧含容。卽事事無礙。且依古徳。顯十玄門。於中文二。先正辯玄門。二明其所以。今初。一同時具足相應門。二廣陜自在無礙門。三一多相容不同門。四諸法相卽自在門。五祕密隱顯俱成門。六微細相容安立門。七因陀羅网境界門。八托事顯法生解門。九十世隔法異成門。十主伴圓明具徳門。此之十門同一緣起無礙圓融。隨其一門。卽具一切。今且於前十中。取一事法明具後十門。如下文中。一蓮華葉或一微塵。則具教等十對。同時相應具足圓滿。亦具後之九門。及彼門中所具教等以是總故。故下文云。一切法門無盡海。同會一法道場中。華藏頌云。華藏世界所有塵。一一塵中見法界。一塵尙具況一葉耶。二卽彼華葉普周法界。而不壞本位以分卽無分無分卽分。廣陜自在無障無礙。十定品云。有一蓮華盡十方際。而不妨外有可見。是故或惟廣無際。或分限歷然。或卽廣卽陜。或廣陜俱泯。或具前四。以是解境故。或絕前五。以是行境故。下皆準此。然此廣陜亦名純雜。普周法界故。純一無二不壞本位。則不妨於雜。萬行例然。三卽此華葉舒已徧入一切法中。卽攝一切。令入己內。舒攝同時。旣無障礙。是故鎔融。或有四句六句思之。下云。以一佛土滿十方。十方入一亦無餘。若一與一切對辯。則攝入各具四句。謂一入一切一切入一。一入一一切入一切。互攝亦然。四此一華葉廢己同他。舉體全是彼一切法。而恆攝他同己。令彼一切卽是己體。一多相卽混無障礙。解行境別。六句同前。下云知一卽多多卽一等。五華能攝彼則一顯多隱。一切攝華則一隱多顯。顯顯不俱。隱隱不並。隱顯顯隱同時無礙。全攝俱泯。存亡俱成。句數同前。下云。東方入正受。西方從定起等。如八日月隱顯同時。六此華葉中微細剎等。一切諸法炳然齊現。下云。於一塵中一切國土曠然安住。又於一毛端處。有不可說諸如來。及第九回

向微細中說。七此華葉一一微塵中。各現無邊剎海。剎海之中。復有微塵。彼諸塵內。復有剎海。如是重重不可窮盡。非是心識思量境界。如天帝殿珠网覆上。一明珠內萬像俱現。珠珠皆爾。此珠明徹互相現影影復現影。而無窮盡。下云。如因陀羅网世界等。亦如鏡燈重重交光。佛佛無盡。八見此華葉。卽是見於無盡法界。非是托此別有所表。下文云。此華蓋等從無生法忍之所起等。九卽此一華。旣其徧一切處。亦復該一切時。謂三世各三。攝爲一念故。爲十世。以時無別體。依華以立華旣無礙。時亦如之。是故晉經云。過去無量劫。安置未來今未來無量劫。回置過去世等。普賢行雲。過去中未來。未來中現在等。又云。無量劫卽一念。一念卽無量劫等。時無別體故不別立。以爲所依。十此圓教。法理無孤起。必攝眷屬隨生。下云。此華卽有十世界微塵數華以爲眷屬。又如一方爲主十方爲伴。余方亦爾。是故主主伴伴各不相見。主伴伴主圓明具徳。舉華旣爾。一塵等事亦然。如此事華旣帶同時等十義。具此十門。而此事等具余教等十門。則爲百門。事法旣爾。余教義等具百亦然。則爲千門。如教義等有此千門。彼同時門中。亦具百門。余廣陜等例爾。亦有千門。若重重取之。亦至無盡。於此十門。圓明顯了。則常入法界重重之境。第二明徳用所因。問有何因緣。令此諸法得有如是混融無礙。答因廣難陳。略提十類。一惟心所現故。二法無定性故。三緣起相由故。四法性融通故。五如幻夢故。六如影像故。七因無限故。八佛證窮故。九深定用故。十神通解脫故。十中隨一卽能令彼諸法混融無礙。十中前六通約法性爲徳相。因法爾如是。後二皆是業用。義通因果。七約起修。義通徳相業用。八約果徳。惟是徳相故。前之十門。通徳相業用。約佛則用亦徳相。徳上用故。約機則相亦稱用。令知相故。卽用之相。染淨雙融。卽相之用。能染能淨。故相及用。不分兩別。初惟心現者。一切諸法。眞心所現。如大海水舉體成波。以一切法無非一心故。大小等相。隨心回轉。卽入無礙。二法無定性者。旣惟心現從緣而生。無有定性。性相俱離。小非定小故。能容太虛而有餘。以同大之無外故。大非定大故。能入小塵而無間。以同小之無內故。是則等太虛之微塵。含如塵之廣剎。有何難哉。舊經十住品云。金剛圍山數無量。悉能安置一毛端。欲知至大有小相。菩薩以是初發心。一非定一故。能是一切。多非定多故。能是一。邊非定邊故。能卽中。中非定中故。能卽邊。延促靜亂等。一一皆然。三緣起相由者。謂大法界中。緣起法海義門無量。約就圓宗。略舉十門。以釋前義。謂緣起法要具此十義。緣方起故。闕則不成。一諸緣各異義。謂大緣起中諸緣相望。要須體用各別。不相雜亂。方成緣起。若雜亂者。失本緣法。緣起不成。此則諸緣各各守自一位。文云。多中無一性。一亦無有多。二互徧相資義。謂此諸緣要互相徧應方成緣起。如一緣徧應多緣。各與彼多全爲一故。此一則具多个一也。若此一緣。不具多一。則資應不徧不成緣起。此則一一各具一切。下文云。知以一故眾知以眾故一。三俱存無礙義。謂凡是一緣。要具前二。方成緣起。以要住自一。方能徧應。徧應多緣。方是一故。是故惟一。多一自在。無礙鎔融。有其六句。一或舉體全住。是惟一也。或舉體徧應。是多一也。或俱存。或雙泯。或總合。或全離。皆思之可見。文云。諸法無所依。但從和合起。此上三門。總明緣起本法竟。四異體相入義。謂諸門力用遞相依持。互形奪故。各全有力全無力義。緣起方成。如論云。因不生緣生故。緣不生自因生故。若各惟有力無無力。則有多果過。一一各生故。若各惟無力無有力。則有無果過。以同非緣俱不生故。是故緣起要互相依具力無力。如闕一緣一切不成。余亦如是。是故一能持多。一是有力能持於多。多依於一。多是無力。潛入一內。由一有力必不與多有力俱。是故無有一而不攝多也。由多無力必不與一無力俱。是故無有多而不入一也。如一持多依旣爾。多持一依亦然。反上思之。如一望多有依有持。全力無力常含多在己中。潛入己在多中。同時無礙。多望於一。當知亦爾。俱存雙泯。二句無礙思之。五異體相卽義。謂諸緣相望全體形奪。有有體無體義緣起方成。若闕一緣。余不成起故。緣義則壞。得此一緣。令一切成起。所起成故。緣義方立。是故一緣。是能起能成故有體。多緣是所起所成故無體。由一有體不得與多有體俱。多無體必不得與一無體俱。是故無有不多之一。無有不一之多。一多旣爾。多一亦然。反上思之。如一望多有有體無體故。能攝他同己。廢己同他。同時無礙。多望於一當知亦爾。準前思之。俱存雙泯二句無礙。亦思之可見。六體用雙融義。謂諸緣法。要力用交涉。全體融合。方成緣起。是故圓通亦有六句。一以體無不用故。舉體全用則惟有相入。無相卽義。二以用無不體故。舉用全體則惟有相卽。無相入也。三歸體之用不礙用。全用之體不失體。是則無礙雙存。亦入亦卽自在俱現。四全用之體。體泯。全體之用。用亡。非卽非入圓融一味。五合前四句。同一緣起無礙俱存。六泯前五句。絕待離言冥同性海。此上三門。於初異體門中顯義理竟。七同體相入義。謂前一緣所有多一與彼一緣體無別故。名爲同體。又由此一緣應多緣故。有此多一。所應多緣旣相卽入。令此多一亦有卽入也。先明相入。謂一緣有力能持多一。多一無力依彼一緣。是故一能攝多多便入一。一入多攝反上應知。余義餘句準前思之。八同體相卽義。謂前一緣所具多一。亦有有體無體之義。故亦相卽。以多一無體。由本一成多卽一也。由本一有體能作多一。令一攝多。如一有多空旣爾。多有一空亦然。余義餘句。並準前思之。九俱融無礙義。謂亦同前體用雙融。卽入自在。亦有六句準前應知。此上三門。於前第二同體門中辯義理竟。十同異圓滿義。謂以前九門總合爲一大緣起。令多種義門同時具足也。由住一徧應故。有廣陜自在門。由就體就用故。有相卽相入門。由異體相容具微細門。異體相卽具隱顯門。又就用相入爲顯。令就體相卽爲隱。卽顯入隱亦然。又由異門卽入爲顯。令同體卽入爲隱。同顯異隱亦然。又由異體相入。帶同體相入具帝网門。由此大緣起卽無礙法界故。有托事顯法門。顯於時中故。有十世門相關互攝故。有主伴門。此第十圓滿一門。就前第三門中。以辯義理。故下文云。菩薩善觀緣起法。於一法中解眾多。眾多法中解了一。又云。一中解無量。無量中解一。了彼互生起。當成無所畏等。皆其義也。上來緣起相由門竟。第四法性融通門者。謂若惟約事則互相礙不可卽入。若惟約理則惟一味。無可卽入。今則理事融通具斯無礙。謂不異理之一事。具攝理時。令彼不異理之多事。隨所依理皆於一中現。若一中攝理不盡。則眞理有分限失。若一中攝理盡。多事不隨理現。則事在理外失。今旣一事之中全攝理盡。多事豈不依中現。華藏品云。華藏世界所有塵。一一塵中見法界。法界卽事法界矣。斯卽總意。別亦具十玄門。一旣眞理。與一切法而共相應。攝理無遺。卽是諸門諸法同時具足。二事旣如理能包。亦如理廣徧。而不壞陜相故。有廣陜純雜無礙門。又性常平等故純。普攝諸法故雜。三理旣徧在一切多事故。令一事隨理徧一切中。徧理全在一事則一切隨理。在一事中故。有一多相容門。四眞理旣不離諸法。則一事卽是眞理眞理卽是一切事故。是故此一卽彼一切事。一切卽一。反上可知故。有相卽自在門。五由眞理在事各全非分故。正在此時彼說爲隱。正在彼時此卽爲隱故。有隱顯門。六眞理旣普。攝諸法。帶彼能依之事。頓在一中故。有微細門。七此全攝理故。能現一切。彼全攝理同此頓現。此現彼時。彼能現所現俱現此中。彼現此時。此能現所現亦現彼中。如是重重無盡故。有帝网門。以眞如畢竟無盡故。八卽事同理故。隨舉一事卽眞法門。故有托事門。九以眞如徧在晝夜日月年劫皆全在故。在日之時不異在劫故。有十世異成門。況時因法有。法融時不融耶。十此事卽理時不礙與餘一切恆相應故。有主伴門。故一理融通十門具矣。五如幻夢者。猶如幻師。能幻一物以爲種種幻。種種物以爲一物等。經云。或現須臾作百年等。一切諸法。業幻所作故。一異無礙。言如夢者。如夢中所見廣大。未移枕上歷時久遠未經斯須。故論云。處夢謂經年。覺乃須臾頃。故時𨿽無量攝在一剎那。六如影像者。一切萬法。略有二義。一皆如明鏡含明。了性一心所成故。二分別所現如影像故。由初義故爲能現。由後義故爲所現。故一切法互爲鏡像。如鏡互照。而不壞本相。下經云。遠物近物。𨿽皆影現。影不隨物。而有遠近等。七因無限者。謂諸佛菩薩昔在因中。常修緣起無性等觀。大願回向等。稱法界修。及余無量殊勝因故。今如所起果具斯無礙。八佛證窮者。由冥眞性得如性用。故經云。無比功徳故能爾。九深定用者。謂海印定等諸三昧力故。賢首品云。入微塵數諸三昧。一一出生塵等定。而彼微塵亦不增等。十神通解脫者。謂由十通及不思議等解脫故。不思議法品十種解脫中云。於一塵中建立三世一切佛法等。由上十因。令前教義等十對。具上同時等十門。以爲別教一乘義之分齊。

大方廣佛華嚴經疏卷第二

大方廣佛華嚴經疏卷第三

唐淸涼山大華嚴寺沙門澄觀撰

第四教所被機者。夫教因機顯離機無言。上說義理弘深。未委被何根器。若明能應者十身圓音。今直彰所被。通有十類。前五揀非器。後五彰所爲。前中一無信非器。以聞生誹謗墮惡道故。二違眞非器。依傍此經以求名利。不淨說法集邪善故。下經云。忘失菩提心修諸善根。是爲魔業。三乖實非器。謂如言取文超情至理不入心故。論云。隨聲取義有五過失。上三皆是凡愚。故下文云。此經不入餘眾生手。四陜劣非器。謂一切二乘。出現品云。一切二乘不聞此經。何況受持。故𨿽在座如聾如瞽。五守權非器。謂三乘共教諸菩薩等。隨宗所修行布行位。不信圓融具徳之法故。下經云。設有菩薩無量億那由他劫行六波羅蜜。不聞此經。或時聞已。不信不解不順不入。不得名爲眞實菩薩故。後五顯所爲中一正爲。謂是一乘圓機故。出現品云。此經不爲餘眾生說。卽通指前五。惟爲乘不思議乘菩薩說。卽正爲之機。謂一運一切運。圓融行位卽深不思議。又能徧達諸教。卽廣不思議故。文云。非余境界之所知。普賢行人方得入等。二兼爲。謂卽時𨿽未悟入。而能信向成種。如出現品食金剛諭故。地獄天子十地頓超。大海劫火不能爲障。約未悟入故名爲兼。三引爲。卽前權教菩薩。不受圓融之法故。十地之中寄位顯勝。借其三乘行布之名。彼謂同於我法。後因燻習方信入圓融。以離此普法無所歸故。權教極果無實事故。四者權爲。卽是二乘。謂旣不聞。況於受持。故諸菩薩權示聲聞。或在法會。而聾盲彰其絕分。或示在道而啟悟知可回心。五遠爲謂諸凡夫外道闡提悉有佛性。今𨿽不信後必當入故。出現品云。如來智慧大藥王樹。惟除二處。不能爲作生長利益。所謂二乘墮無爲坑。及壞善根。非器眾生溺大邪見貪愛之水。然亦於彼曾無厭捨。前三非器。是溺邪見。第四非器。是墮深坑故皆揀之。今四及五明佛無厭捨故。示而誘之燻其成種。又彼品中。明不信毀謗亦種善根。謂謗𨿽墮惡道。由聞歷耳終醒悟故。又云。如日亦與生盲作利益故。又如大海潛流諭中明。無不具有如來智慧故。又破塵出經卷諭中。若除妄想皆見佛智故。此皆明有自性住性。卽是所爲。況法性圓融感應交徹。無有一法而非所被。第五教體淺深者。無盡教海體性難思。從淺至深略明十體。一音聲言語體。二名句文身體。三通取四法體。上三皆能詮體。四通攝所詮體。五諸法顯義體。六攝境惟心體。七會緣入實體。八理事無礙體。九事事無礙體。十海印炳現體。十中前五惟體。後五亦體亦性。又前四通小。後六惟大。前七通三乘。後三惟一乘。前八約同教。後二惟別教。就前三中。大小乘中通用四法。一聲。二名。三句。四文。取捨不同。各有三說。小乘三者。婆沙一百二十六云。如是佛教以何爲體。一云。應作是說語業爲體。謂佛語言。唱辭評論。語音。語路。語業。語表是。謂佛教。其名句文。但顯佛教作用。不欲開示佛教自體。發智論中亦同此說。二云。名等爲體。謂名身句身文身。次第行列次第安布。次第連合故。聲但依於展轉因故。謂語起名。名能顯義。評家意取語業爲體。雜心論同俱捨。俱捨論云。牟尼說法蘊數有八十千。彼體語或名。此色行蘊攝。謂若語爲教體卽色蘊攝。名爲教體。卽行蘊攝。此乃雙存前二。情無去取。故致或言。正理論中意符名等故。彼第三釋前頌竟。又云。詮義如實故名佛教。名能詮義故教是名。由是佛教定名爲體。舉名爲首。以攝句文。顯宗第三亦同此說。三者然俱捨意。情無去取。若取其雙存。卽合四法以爲教體。若經部意亦惟取聲。故正理十四破彼師云。汝不應立名句文身。卽聲爲體。大乘有三。大意同前。一云。攝假從實以聲爲體。離聲無別名句等故。深密第五云。如來言音略有三種。一契經等。旣云言音有三。明以聲爲教體。雜集論云。成所引聲謂諸聖所說。二云以體從用名等爲體。能詮諸法自性差別。二所依故。故無性論破經部云。諸契經句語爲自性。不應理故。成惟識第二。亦破彼云。若名句文不異聲者。法辭無礙境應無別。惟識云。此三離聲𨿽無別體。而假實異。亦不卽聲。三云。聲名句文合爲其體。由前二說皆有理教。爲定量故。深密第四云。不可捨於言說文字。而能宣說故。淨名云。有以音聲言語文字。而作佛事故。十地論云。說者以二事說。聽者以二事聞。謂善聲善字故。以余之意亦應雙取。若就前二有去取者。寧依名等。良以音聲一種。正就佛說容爲教體。流傳後代書之竹帛。曾何有聲。豈無教體。書𨿽是色亦與名等爲所依故。亦色蘊攝。前淨名十地通取四者。但言所用非正顯體。仁王云。是名句味諸佛所說故。然大小諸宗。𨿽通用四法而理不同。謂薩婆多宗四法皆有實體。經部聲有實體。名等是假。若大乘中。或有四皆非實。或有四皆如空。俱不立故。淨名云。文字性離。無有文字是則解脫。十地論釋空中風相等云。風諭音聲。畫諭名字。皆不可取。佛藏經云。諸法如毫釐不空者。則諸佛不出世。又下云諸法畢竟空。無有毫末相。有說四皆事理無礙。或說四皆圓融故。宗不同也。第四通攝所詮體者。瑜伽八十一云。謂契經體略有二種。一文。二義。文是所依。義是能依。如是二種總名一切所知境界。卽依於六文顯於十義。此明教義相成。若不詮義教文何用。故通取所詮成契經體。又十住品云。文隨於義義隨於文。文義相隨理無舛謬。方爲眞教。又瑜伽云。佛菩薩等是能說者。語是能說相。名句文身是所說相。故皆通取。不同前義克取所說。第五諸法顯義體者。謂但能顯義理。一切諸法皆爲教體。淨名第三云。有以光明而作佛事。有以諸菩薩而作佛事。有以佛所化人而作佛事。有以佛菩提樹衣服臥具。乃至八萬四千諸煩惱門。眾生爲之疲勞。諸佛卽以此法而作佛事。又十卷楞伽第四云。大慧非一切佛土言語說法故。有佛國土。直視不瞬。口無言說名爲說法。乃至云。有佛國土動身名說。又香積世界餐香飯而三昧顯。極樂佛國聽風柯而正念成。絲竹可以傳心。目擊以之存道。旣語默視瞬皆說。則見聞覺知盡聽。苟能得法契神。何必要因言說。況華嚴性海雲臺寶网。同演妙音。毛孔光明皆能說法。華香雲樹卽法界之法門。剎土眾生本十身之正體。於何非教耶。下云剎說眾生說。三世一切說。又云。一切世間諸境界。皆悉能令轉法輪等。其文非一。第六攝境惟心體者。總收前五並不離識。惟識等云。一切所有惟心現故。起信亦云。依一心法有二種門。一心眞如門。二心生滅門。然此二門。皆各總攝一切法。以此二門不相離故。梵行品云。知一切法卽心自性故。惟心現。然有二門。一本影相對。二說聽全收。前中通就諸教以成四句。一惟本無影。謂卽小乘不知惟識故。二亦本亦影。謂大乘初教。謂佛自宣說。若文若義。皆是如來妙觀察智相應淨識之所顯現。名本質教故。佛地論第一云。有義。聞者善根本願增上緣力。如來識上文義相生。此文義相。是佛利他善根所起。名爲佛說。若聞者識上所變文義。名爲影像。佛地論云。如來慈悲本願增上緣力。聞者識上文義相生。此文義相。𨿽親依自善根力起。而就彊緣名爲佛說故。二十惟識論云。展轉增上力二識成決定。護法論師等。皆立此義。然云文義相生。復說五心集現。謂如說諸行無常卽有四聲四字四名。一句及所詮義。此十四相。於聞者識上聚集顯現。然西方多釋。今略舉其一。謂如說諸字。有率爾尋求二心。然未定知諸字所屬。無決定心。次說行字。由先燻習連帶解生。有三心起。謂率爾尋求決定。以決定知諸字所屬一切行故。聞諸行字。𨿽知自性然未知義。爲令知義復說無字。但有二心。謂率爾尋求。未有決定。以未定知無字所屬。後說常字。由前字力展轉燻習。連後字生具起五心。謂率爾尋求決定染淨等流。於最後時。四字周圓方能解義。總十二心。初二。次三。次二。後五。故有十四相。義如前說。餘如別章。三惟影無本。謂大乘實教。離眾生心佛果無有色聲功徳。惟有如如及如如智。獨存。大悲大智爲增上緣。令彼所化根熟。眾生心中現佛色聲說法。是故聖教。惟是眾生心中影像。夜摩偈云。諸佛無有法。佛於何有說。但隨其自心。謂說如是法。龍軍堅慧諸論師等。並立此義。四非本非影。如頓教說。非直心外無佛色聲。眾生心內影像亦空。性本離故。亡言絕慮卽無教之教耳。須彌偈云。法性本空寂。無取亦無見。性空卽是佛不可得思量。淨名云。其說法者。無說無示。其聽法者無聞無得。龍樹等宗多立此義。此前四說總合爲一。圓融無礙。自淺之深攝眾生故。第二說聽全收成二四句。一約同教以成四句。謂一佛眞心外無別眾生。以眾生眞心卽佛眞心故。則惟說無聽故。所說教惟佛所現。二眾生心外更無別佛。以佛眞心卽眾生眞心故。則惟聽無說故。所說教卽眾生自現。梵行品云。知一切法卽心自性等。三佛眞心現時。不礙眾生眞心現故。說聽雙存。二教齊立。四佛卽眾生故非佛。眾生卽佛故非眾生。互奪雙亡則說聽斯寂。故淨名云。其說法者無說無示。其聽法者無聞無得。二約別教以明四句。謂由不壞相生佛互在故。一眾生全在佛中故。則果門攝法無遺。生尙在佛心中。況所說教不惟佛現故。出現品云。如來成正覺時。於其身中普見一切眾生成正覺。乃至普見一切眾生入涅槃。又佛性論第二如來藏品云。一切眾生悉在如來智內。故名爲藏。以如如智稱如如境故。一切眾生決定無有出如如境者。並爲如來之所攝持。故名爲藏眾生爲如來藏。又下出現品中明。三世劫剎眾生所有心念根欲。尙皆一身頓現。況佛智廣大如虛空耶。二佛在眾生心中故。則因門攝法無遺。佛尙在於心中。況所說教非眾生心現。故出現品云。菩薩摩訶薩應知。自心念念常有佛成正覺。何以故。諸佛如來不離此心成正覺故。如自心一切眾生心亦復如是。悉有佛成正覺。此明佛證眾生心中眞如成佛故。本覺無異。以始同本。總在眾生心中。從體起用。應化身時。卽是眾生心中眞如用大。更無別佛。如起信中多明此義。而是自心體用。今以此經心佛眾生無差別故。佛證眾生之體。用眾生之用。三由前生佛互相在時各實非虛。則因果交徹。隨一聖教全在二心。故眾生心中佛。爲佛心中眾生說法。佛心中眾生。聽眾生心中佛說法。四由生全在佛則同佛非生。佛全在生則同生非佛。兩相形奪二位齊融。卽隨一聖教俱非二心。則佛心中眾生無聽。眾生心中佛無說。是以賢首品云。因緣所生無有生。諸佛法身非是身。又偈贊品云。如來不說法。亦不度眾生。大般若四百二十五云。我從得道來不說一字汝亦不聞等。是故此四於一聖教圓融無礙。方爲究竟甚深惟識道理。第七會緣入實體者。前來六門同入一實故。亦有二義。一以本收末。二會相顯性。前中以諸聖教從眞流故。不異於眞。故攝論中名爲眞如所流十二分教。惟識第十釋勝流眞如雲。謂此眞如所流教法。於余教法最爲勝故。彼宗𨿽不立眞如隨緣。而說佛正體智證最淸淨法界。而於後得安立教法。名爲如流。以本收末。亦名如爲教體。二會相顯性者。謂彼一切差別教法。從緣無性卽是眞如。是故虛相本盡眞性本現。如來言說皆順於如故。金剛三昧經云。如我說者義語非文。眾生說者文語非義。仁王二諦品云。大王法輪者。法本如應頌如。乃至論議如等。此經明教卽是如。不說如皆是教。若取諸法顯義皆爲教體。一切法皆如也則無如非教。第八理事無礙體者。謂一切教法𨿽舉體卽眞。不礙十二分等事相宛然顯現。𨿽眞如舉體爲一切。不礙一味湛然平等。由如無礙。佛之音聲亦順如無礙。皆與如智而相應故。如前義分齊中廣明。第九事事無礙體者。文義皆圓。文卽圓音。此中亦具十種玄門。現相品云。佛演一妙音周聞十方國。眾音悉具足。法雨皆充徧。卽同時具足相應體。十住品云。欲具演說一句法。阿僧祇劫無有盡。而令文義各不同。菩薩以此初發心。卽廣陜無礙。體亦名純雜教。一句不壞陜也純也。文義不同廣也。雜也。又云。於一法中解眾多。眾多法中解了一等。皆一多相容教也。出現品云。如來音聲普入一切。譬如書字等。此亦相入卽相容也。十住又云。一卽是多。多卽一。文隨於義義隨文。卽相卽教體。出現品云。道場皆聞不出眾外。各各隨解。卽隱顯教體也。又云。如來言音惟是一味。隨諸眾生心器異故。無量差別。亦隱顯教體。亦純雜教也。又云。如來於一語言中。演說無邊契經海。如善口女等卽微細教也。阿僧祇品云。於彼一一修多羅。分別諸法。不可說。於彼一一諸法中。又說諸法。不可說等。一法旣爾。余法亦然。交映重重無盡無盡。卽帝网教也。觸事皆法。卽托事生解教也。一念頓演。卽十世教也。如諸會中此方所說十住等。十方亦爾。卽主伴教也。若隨說一法一門。皆有無量修多羅爲眷屬等。卽眷屬教。𨿽不得爲主亦是伴類。此且約言說。若類通諸法皆爲教體。卽所詮義。義卽普法具十玄門。如義分齊。第十海印炳現體者。如前差別無盡教法。皆是如來海印定中。同時炳現。設所化機亦同緣起炳現定中。是故惟以三昧爲教體。如出現品辯。此約果位。若約因位。圓信亦得印現。賢首品云。如是一切皆能現海印三昧神通力。以上十門該羅收攝。未有一法而非教體。然後二門正是經宗。融取前八無所遺矣。第六宗趣通別者。語之所尙曰宗。宗之所歸曰趣。先明其通後顯於別。前中通論一代佛教。諸部異計各是一宗。謂十八本二各不同故。以義相從更復合之。然隋朝大衍法師。總立四宗。一因緣宗。謂薩婆多。二假名宗。謂卽經部。三不眞宗。謂諸般若。四眞實宗。謂法性眞理佛性等教。又此四宗初名立性。二名破性。三名破相。四名顯實。初二小乘。後二大乘。各初淺後深。此亦有理。但收義不盡。以十八部中但判二故。今總收一代時教。以爲十宗。第一我法俱有宗。謂犢子部等。彼立三聚。一有爲。二無爲。三非二聚。非二卽我。又立五法藏。謂三世爲三。無爲爲四。第五不可說藏。我在其中。以不可說爲有爲無爲故。然此一部。諸部論師共推不受。呼爲附佛法外道。以諸外道所計𨿽殊皆立我故。二法有我無宗。謂薩婆多等。彼立諸法不離色心。或立三世無爲。或分五類皆無有我。以無我故。異外道計。又於有爲之中立正因緣。以破外道邪因無因。然西域邪見𨿽九十五種。或計二十五諦從冥生等。或計六句和合生等。或謂自在梵天等生。或謂時方微塵虛空宿作等。而爲世間及涅槃本。統收所計不出四見。謂數論計一。勝論計異。勒沙婆計亦一亦異。若提子計非一非異。若計一者。則謂因中有果。若計異者。則謂因中無果。三則亦有亦無。四則非有非無。余諸異計皆不出此。𨿽多不同。就其結過不出二種。從虛空自然生。卽是無因。餘皆邪因。此方儒道二教亦不出此。如莊老皆計自然。謂人法地地法天。天法道道法自然。若以自然爲因能生萬物。卽是邪因。若謂萬物自然而生。如鶴之白如烏之黑。卽是無因。周易云。易有太極是生兩儀。兩儀生四象。四象生八卦。八卦定吉凶。吉凶生大業者。太極爲因卽是邪因。若謂一陰一陽之謂道。卽計陰陽變易能生萬物。亦是邪因。若計一爲虛無自然。則亦無因。然無因邪因乃成大過。謂自然虛空等生應常生故。以不知三界由乎我心。從癡有愛流轉無極。迷正因緣故異計紛然。安知因緣性空眞如妙有。言有濫同釋教者。皆是佛法之餘。同於涅槃盜牛之諭。乳色𨿽同不能善取醍醐。況抨驢乳安成酥酪。廣明異計。如瑜伽第六。顯揚第九第十。婆沙十一十二。及金七十論說。中百等論亦廣破之。今但說正因緣已總破諸計。是如佛法之淺淺。已勝外道之深深。三法無去來宗。謂大眾部等。說有現在及無爲耳。其過未之法體用俱無。四現通假實宗。謂說假部。就前現在之中法在蘊爲實。在界處爲假。其成實論經部師卽是此類。五俗妄眞實宗。卽說出世部等。謂世俗是假以虛妄故。出世反上。六諸法但名宗。謂一說部等。一切我法惟有假名。無實體故七三性空有宗。謂徧計是空。依圓有故。八眞空絕相宗。謂心境兩亡直顯體故。九空有無礙宗。謂互融雙絕而不礙兩存。眞如隨緣具恆沙徳故。十圓融具徳宗。謂事事無礙主伴具足無盡自在故。然此十宗後後深於前前。前四惟小。五六通大小。後四惟大乘。七卽法相宗。八卽無相宗。後二卽法性宗。又七卽始教。八卽頓教。九卽終教。十卽圓教。又第七亦名二諦俱有宗。謂勝義眞實故不無世俗。因果不失故是有。如深密瑜伽等第八亦名二諦雙絕宗。謂勝義離相故。非有世俗。緣生如幻故是無。如掌珍頌云。眞性有爲空如幻緣生故。無爲無有實不起似空華等。卽般若三論中一分之義。九二諦無礙宗。如維摩法華等。義如前顯。然十宗五教。互有寬陜。教則一經容有多教。宗則一宗容具多經。隨何經中皆此宗故。若局判一經以爲一教。則抑諸大乘。又夫立教。必須斷證階位等殊。立宗但明所尙差別。前之六宗執法有異故分六宗。斷證次位不離八輩合爲一教。余義如前立教中辯。第二顯別宗者。一切諸經各自有宗。今此別明此經宗趣。然楞伽云一切法不生。不應立是宗者。斯言遣滯。若無宗之宗則宗說兼暢。略以二門分別。先敍異解後申今義。前中略舉十說。一衍法師以無礙法界爲宗。二裕法師。以甚深法界心境爲宗。謂法界門中義分爲境。諸佛証之以成淨土。法界卽是一心。諸佛証之以成法身。是故初品中云。無盡平等妙法界。皆悉充滿如來身。末後明入法界品。故知惟以法界爲宗。三有說。以緣起爲宗。法界緣起相卽入故。四有云。以惟識爲宗。經說三界惟一心現心。如工畫師故。五敏印二師同以因果爲宗。謂此經廣明菩薩行位之因。及顯所成果徳。下文不離此故。六遠法師以華嚴三昧爲宗。謂因行之華能嚴佛果故。七笈多三藏。以四十二賢聖觀行爲宗。說其行位令成觀故。八有說言。以海印三昧爲宗。逆順理事乃至帝网。如海波澄一時現故。九光統律師。以因果理實爲宗。以因果是所成行位。理實是所依法界故。十賢首以前各互闕故。總以因果緣起理實法界以爲宗趣。謂前之二師。但得所依法界。三四二師但明緣起。五六惟明因果。七惟因修八惟果用。並皆互闕。故賢首意。取光統而加緣起法界之言。由光統師以因果卽緣起。理實卽法界故不開之。賢首以因果是緣起中別義。理實是法界中別義。故加總名。以法界有事理及無礙故。緣起體上之用故。所以加之。二申今解者。依後二師而頗爲攺易。若取言略攝盡。應言法界緣起不思議爲宗。若取言具。於第十師加不思議。此則攝一總題。理實卽大方。緣起卽方廣。法界總該前二。因果卽佛華嚴。觀其總題已知別義。而法界等言。諸經容有。未顯特異故。以不思議貫之。則法界等皆不思議故爲經宗。所以龍樹指此爲大不思議經。斯良證也。淨名但明作用不思議解脫。蓋是一分之義。未顯法界融通等不思議故。不同也。若就題中分體宗用。則以理實爲體。緣起爲用。因果爲宗。尋宗令趣理實體故。法界總攝上三。今釋前義略分爲二。一釋名。二顯義。今初。法界名體。廣如本品。今略申其二。一事法界。二理法界。二法俱含持軌二界。則性分不同互用皆通。二顯義中曲有四門。第一別開法界以成因果。謂普賢法界爲因。遮那法界爲果。是故因果不離理實法界。於中十事五對卽五周因果。一所信因果。二差別因果。三平等因果。四成行因果。五證入因果。下當指文。而此因果互爲宗趣。一經始終不離因果故。但因果爲宗。不違所依法界。第二會融因果以同法界。法界門中。亦有十事五對互爲宗趣。一教義相對。謂舉教爲宗顯義爲趣。或以義爲宗顯教爲趣。以辯義深令教勝故。二人法相對。舉人爲宗令知法爲趣。舉法爲宗令得人爲趣。三理事相對。舉事意令趣理故。舉理意在融事故。四境智相對。舉所觀境令成觀智故。舉修成智令證同眞境故。五因果相對。舉彼修因令證果故。舉其勝果勸修因故。五對別明是宗之趣。五對相卽爲宗卽趣。上五周因果。不離此五對之法。卽事理法界。況因果無性當體同眞。所以但用法界爲宗。亦不違因果。第三法界因果分明顯示。亦有十義五對。一無等境。此有二位。一在纏性淨法界。爲所信境。二出纏最淸淨法界爲所證境。二無等心此亦二義。一大菩提心。爲普賢行本故。二信悲智等隨行起故。三無等行。此亦二義。一差別行。各別修故。二普賢行。一卽一切故。四無等位。此亦二義。一行布位。比證別故。二圓融位。一證一切證故。五無等果。此亦二義。一修生果。今始成故。二修顯果本自具故。此上五對。各初句爲宗。後句爲趣。又上五中。初一眞法界。二卽緣起。又二三四皆緣起因。後一緣起果故。光統具用二義爲宗。無所違矣。第四法界因果雙融俱離性相。混然無礙自在。亦有十義。一由離相故因果不異法界。卽因果非因果也。此卽相爲宗離相爲趣。或離相爲宗。亡因果爲趣下九準思。二由離性故。法界不異因果。卽法界非法界也。三由離性不泯性故。法界卽因果時法界宛然。則以非法界爲法界也。四由離相不壞相故。因果卽法界時因果歷然。則以非因果爲因果也。五離相不異離性故。因果法界雙泯俱融。迥超言慮。六由不壞不異不泯故。因果法界俱存。現前爛然可見。七由五六存泯復不異故。超視聽之妙法。無不恆通見聞。絕思議之深義。未嘗礙於言念。八由法界性融不可分故。卽法界之因果各同時全攝法界。無不皆盡。九因果各全攝法界時。因果隨法界。各互於因果中現。是故佛中有菩薩。普賢中有佛也。十因果二位。各隨差別之法。無不該攝法界故。一一法一一行。一一位一一徳。皆各總攝無盡無盡帝网重重諸法門海。是謂華嚴無盡宗趣。上之四門。初一卽體之用。次一卽用之體。三卽體用雙顯。四卽體用鎔融。又初一卽因果緣起。次一卽理實法界。三卽雙明。後一卽不思議。旣以第四融前。則四門一揆。故卽照而遮。卽遮而照。雙照雙遮圓明一觀。契斯宗趣矣。第七部類品會者。旣知旨趣衝深未審能詮文言廣陜。於中有四。一彰本部。二顯品會。三明支類。四辯論釋。初中性海之詮。常說徧說。言窮法界難可限量。今自陜之寬略爲十類。一略本經。卽今所傳八十卷本。及舊譯六十卷。皆是十萬偈中之略譯未盡故。二下本經。謂摩訶衍藏。是文殊師利與阿難海。於鐵圍山間結集此經。收入龍宮。龍樹菩薩往龍宮。見此大不思議經。有其三本。下本有十萬偈四十八品。龍樹誦得流傳於世故。智度論名此爲不思議經。有十萬偈。梁攝論中名百千經。西域記。說遮拘槃國有此具本。三中本經。卽彼所見。有四十九萬八千八百偈。一千二百品。四上本經。卽彼所見。有十三千大千世界微塵數偈。一四天下微塵數品。此上二本。非閻浮提人心力能持。故不傳之。五普眼經。卽海云所持。以大海量墨。須彌聚筆書此普眼法門一品中一門。一門中一法。一法中一義。一義中一句不得少分。何況能盡。但是入深法界菩薩陀羅尼力之所能持。已下諸經。並非凡力能受。六同說經。謂約一類須彌山形世界。徧於虛空容毛端處。以言聲說無有窮盡。如不思議法品云。如一佛身。以神通力轉如是等差別法輪。一切世法無能爲諭。如是盡虛空界。一一毛端分量之處。乃至一一化身。皆如是說。音聲文字句義一一充滿法界等。又阿僧祇品云。光中見佛不可說。佛所說法不可說。乃至於彼一一修多羅。分別法門不可說等。此意但約一類音聲說法。已不可結集。豈下位能持。七異說經。謂樹形等世界旣異。其中眾生報類亦別。如來於彼現身立教施設不同。不可定其色與非色言非言等。則部類難量。八主伴經。謂遮那所說。𨿽徧法界然與諸佛互爲主伴。如說十住時。十方來證。皆言我國皆說等。則前七經皆有主伴。九眷屬經。謂余根器不能聞此通方之說。隨宜說教令入此門。皆爲此經勝方便。故名爲眷屬。故下經云。普眼修多羅。以佛剎微塵數修多羅爲眷屬等。則前八皆有眷屬。十圓滿經。謂此上諸本。總融爲一無盡大修多羅海。隨一會一品一句一文。皆攝一切無有分限。故現相品云。毗盧遮那佛願力周法界一切國土中恆轉無上輪等故。七十三中名圓滿因輪此之謂也。第二品會差別者。卽顯今經與晉譯同異。今經九會。以晉經第七會初闕十定品重會普光。故惟八會。今有三十九品。初會有六品。彼經惟三十四。由初會中惟有二品。一世間淨眼品。卽今世主品。二盧捨那品。卽今現相已下五品。初會闕四兼闕十定。故惟三十四品。余諸品會大同名有小異。至文當顯。第三明支類者。於中復二。先顯支流卽別行經。藏中兜沙經一卷。是名號品。菩薩本業經一卷。是淨行品。小十住經一卷。是十住品。大十住經四卷。及漸備一切智徳經四卷。並是十地品。等目菩薩所問三昧經二卷。是十定品。無邊功徳經一卷。是壽量品。如來性起微密藏經二卷。是出現品。度世經六卷。是離世間品。羅摩伽經三卷。是入法界品。此等並是隨器受持大本支出。二明流類。謂修慈經一卷。金剛鬘經十卷。如來不思議境界經一卷。並是華嚴流類而非本部別行。或是別行來未盡者。未敢詳定。餘如纂靈記辯。第四論釋者。略舉其四。一龍樹旣得下本。遂造大不思議論。亦十萬頌備傳西域。此方十住毗婆沙論十六卷。卽是彼論釋十地中初之二地。二世親菩薩。造十地論釋十地品。魏朝勒那三藏。又菩提流支各翻一本。光統奏請。令二三藏參成一本爲十二卷。卽今見傳。三北齊劉謙之。於淸涼山感通造論六百卷。備釋一經。四後魏僧靈辯。於五臺山頂戴此經。行道一載。遂悟玄旨。造論一百卷。亦傳於世。第八傳譯感通分二。先明翻譯年代。後明傳通感徵。前中此經前後通惟二譯。並其補闕四本不同。一晉義熙十四年。北天竺三藏。佛度跋陀羅。此云覺賢。於楊州謝司空寺翻梵本。三萬六千頌成晉經五十卷。或六十卷。沙門法業筆受。慧嚴慧觀潤色。謝司空寺者。卽今潤州興嚴寺是。由興華嚴故。二大唐永隆元年中。天竺三藏地婆訶羅。此云日照。於西京大原寺。譯出入法界品內兩處脫文。一從摩耶夫人。後至彌勒菩薩前中間天主光等十善知識。二從彌勒菩薩後至三千大千世尊微塵數善知識前中間。文殊申手過一百一十由旬按善財頂。十五行經。大徳道成律師薄塵法師大乘基法師等同譯。復禮法師潤文。依六十卷本爲定。三證聖元年。於闐三藏實叉難陀。此云喜學。於東都佛授記寺再譯舊文。兼補諸闕。計益九千頌。通舊總四萬五千頌。合成唐本八十卷。大徳義淨三藏。弘景禪師圓測法師神英法師法寶法師賢首法師等同譯。復禮法師綴文。四卽於前第三本中。𨿽益數處卻脫日照三藏所補文殊。按善財頂之文。卽賢首法師。以新舊兩經勘。以梵本將日照補文。安喜學脫處。遂得文續義連。其文之要至下當辯。今之所傳卽第四本。其第三本先已流傳。故今世上之經。猶多脫者卽第三本。願諸達識見闕而續之。二明傳通感應者。自晉譯微言則雙童現瑞。唐翻至教則甘露呈祥。冥衛昭然親紆禦筆。論成西域則地震光流。志徹淸涼則感通玄悟。其書寫則經輝五色。楮香四達冬葵發艷瑞鳥銜華。讀誦則眇然履空。煥若臨鏡。每含舍利適會神僧。湧地現金色之身。升天止修羅之陣。觀行則無生入證。偈贊排空。海神聽而時雨滂沱。天童迎而大水彌漫。講說則華梵通韻人天共遵。洪水斷流神光入宇。良以一文之妙攝義無遺。故一偈之功能破地獄。盥掌之水尙拯生靈故讀誦思修功齊種智。宿生何幸感遇斯文。其事迹昭彰備於傳記。第九總釋名題中。先解經題後明品稱。今初。總題包於別義。該難思之法門。無名之中。彊以十門分別。一通顯得名。二對辯開合。三具彰義類。四別釋得名。五展演無窮。六卷攝相盡。七展捲無礙。八以義圓收。九攝歸一心。十泯同平等。今初。諸經得名有其多種。或以人爲目。或以法爲名。人有請說等殊。法有法諭等別。或體或用或果或因。乍復乍單其類繁廣。今經受稱亦多種不同。一從數彰名。如梁攝論第十勝相中云。百千經者。是華嚴經有十萬頌是也。二從諭受名。如涅槃及觀佛三昧經。名此經爲雜華經。以萬行交雜緣起集成故。三從法彰名。如智論釋囑累品。名此經爲不思議解脫經。四從義用受名。如下離世間品及出現品。各有十名者是。依今梵本。云摩訶毗佛略勃陀健拏驃訶修多羅。此云大方廣佛雜華嚴飾經。今略雜飾字耳。前三異名義多總略。二品十目多從別義。又局當品。故今譯者具以六字爲名。則人法雙題。法諭齊舉。具體具用有果有因理盡義圓故標經首。二對辯開合者。題中七字有十事五對。一教義相對。謂經之一字是能詮教。大等六字是所詮義。二就義中法諭一對。謂大等是法。華嚴是諭。三就法中人法一對。謂大方廣是所證無障礙法。佛是能証之人。亦名境智一對。四就法中揀持一對。大之一字是揀方。廣是持。卽揀大異小。揀實異權。揀果異因。亦是體用一對。大方是體大方無隅故。廣卽是用。五就人中。借下華字以諭其因。卽因果一對。佛是果故。是以單用華字則但諭因。若合以華嚴。則亦諭上之四字。至下當明。三具彰義類者。謂大等七字義皆無量。並略以十義釋之。初明大十義者。一體大。謂若相若用等。皆同眞性而常徧故。卽是大字。涅槃云。所言大者名之爲常。此明體不變易。如人最長故名爲大。又云大者。其性廣博猶如虛空。此明體徧。二者相大。謂恆沙性徳無不具故。互相卽入微細重重等。具十玄門。皆其相故。卽經方字方者法也。三用大。謂業用周普如體徧故。卽經廣字。涅槃云。又大者。能建大義卽是約用。良以涅槃無廣。廣與大同故。以廣釋大。方廣無大。大與廣合故。以大釋廣。今經具有故各配之四果大。謂智斷依正普周法界故。卽經佛字。五因大。謂發菩提心起解行願證。精勤匪懈成諸位故。卽經華字。六智大。謂大智爲主。運諸萬行徧嚴一切無所遺故。卽經嚴字。七者教大。謂一文一句無不結通。徧於一切十方三際重重無盡故。卽是經字。八者義大。謂所詮法盡窮法界。乃至帝网無所遺故。卽總是六字。九者境大。以上法門。普以無盡一一爲化境故。十者業大。謂盡三際時窮法界處。常將此法利益眾生。無休息故。如攝大乘等七種大性。不離於此。二方十義者。方者法也。卽前十大皆名爲法。謂體法相法等。三廣十義者。廣者多也。用多繁興。包無不盡故。則前十皆多。卽明一徧一切名之爲大。一攝一切名之爲廣。亦可反此。此約離釋。若合釋方廣二字。亦有十義。一廣依義。謂言教繁廣爲生依故。二廣說義。宣說廣大甚深法故。三廣破義。破一切障無有餘故。四廣超義。無有諸法能比類故。五廣治義。具攝無邊對治之法。爲能治故。六廣攝義。通攝無邊異類法故。七廣徳義。具攝二嚴諸勝徳故。八廣生義。能生無量廣大果海故。九廣絕義。非是心識稱量所能知故。十廣知義。具足種智破邪見障無有餘故此之十義。前四卽雜集第十一中四義。後六卽入大乘論第一中六義。四解佛十義者。卽是十佛。大卽法界佛。方卽本性佛。廣卽涅槃佛。及隨樂佛。佛卽成正覺佛。華卽願佛。及三昧佛。嚴卽業報佛。經卽住持佛。總不離心。七字皆是心佛。釋十佛義。如八地中及離世間品辯。又佛地論第一說。佛亦具十義。謂具一切智一切種智。離煩惱障及所知障。於一切法一切種相。能自開覺。亦能開覺一切有情。如睡夢覺如蓮華開。故名爲佛。又眞諦引眞實論。亦有十義恐繁不引。

五釋華十義者。一含實義。表於法界含性徳故。二光淨義。本智明顯故。三微妙義。一一諸行同法界故。四適悅義。順物機故。五引果義。行爲生因起正覺故。六端正義。行與願俱無所缺故。七無染義。一一行門三昧俱故。八巧成義。所修徳業善巧成故。九芬馥義。眾徳住持流馨彌遠故。十開敷義。眾行敷榮令心開覺故。然華有二種。一艸木華諭萬行因。然或因與果俱。或不與俱。二嚴身華通金玉等。諭於神通眾相等。惟與果俱。前十義中。一五九十局於艸木。余通二華。六釋嚴者。卽上十華同嚴一佛爲嚴不同。亦是十義。又上十華。如次嚴前十佛。卽是十義而總別無礙。更有十義。一用因嚴果以成人是佛華嚴。果由因得故。二以果嚴因。以顯勝成果之後。令一一因行皆無際故。三以人嚴法而顯用。謂佛曠劫修因。方顯法之體用故。四以法嚴人以顯圓。若不得法之體用。因果不能圓妙故。五以體嚴用。以令周。謂用不得體不周徧故。六以用嚴體而知本。若無大用。不顯體本之廣大故。七以體嚴相而知妙。謂相若有體。便卽入重重故。八以相嚴體以明玄體。若無相不顯體深玄故。九以義嚴教超言念。由所詮難思能詮言離故。十諸因互嚴以融攝。如禪非智無以窮其寂。智非禪無以深其照等。又上來互嚴。皆有相資相卽四句。今且約理行互嚴。以明。初相資四句者。一理由修顯故。以行華嚴理。二行從理髮。則以理華嚴行。梁攝論云。無不從此法界流。無不還證此法身故。三理行俱融不二而二。非眞流之行。無以契眞。非起行之眞不從行顯。良以體融行而因圓。行該眞而果滿。是故標爲佛華嚴也。四理行俱泯二而不二。以理之行故非行。行之理故非理。是則能所兩亡超情絕相。非嚴非不嚴。是謂華嚴。相卽四句。理行全收準思可見。則法諭交映昭然有在。七釋經十義。雜心五義。已見上文。佛地論有二義。一貫穿所說。二攝持所化。卽雜心結鬘一義合之應除結鬘開成六義。依此方訓復有四義。一常二法並如前辯。三經義。卽眾生徑路四典義。令見聞正法故。寶云經中亦有十義。恐繁不引。第四別釋得名者。先得後釋。先得名者。大以當體受名。常徧爲義。常則豎無初際。徧則橫該無外。方以就法得名。軌持爲義。雙持體相軌生物解故。廣以從用得名。包博爲義。包則廣容博則廣徧。佛以就人得名。覺照爲義。照則朗萬法之幽邃。覺則悟大夜之重昏。華以從諭得名。感果嚴身爲義。感果則萬行圓成。嚴身則眾徳備體。嚴以功用受名。資莊爲義。謂資廣大之體用。莊眞應之佛身。經以能詮得名。攝持爲義。持性相之無盡。攝眾生之無邊。後釋名者。一就法中體用相對。大之方廣。謂有體之相用故。方廣之大。有相用之體故。皆依主釋。若相卽者。卽持業釋。二就人中果行相望。佛之華。非因位之行故。華之佛。非余行之佛故。亦通相卽。三以人法相對。大方廣之佛華嚴。非小權乘之佛等故。佛華嚴之大方廣。非因位所得法故。相卽可知。四教義相對。亦通二釋。教望於義。及前人望於法。兼通有財。並可思準。第五展演無窮者。謂初於最淸淨法界。開爲理智兩門。卽涅槃菩提之異。又理開體用卽大方廣。智開因果卽佛華嚴。總連合成詮。卽題中經字。又展此目以爲初會。初會總故。十海是理。十智是智。十海之中含於體用。十智之中亦含因果。又華藏世界及遮那徧中。卽依正二果皆是佛字。大威光太子略示因華。彼二所證所觀卽大方廣。卽總成一會。所信因果體用。又展此會。以成後八四周因果。各因是華果卽是佛。其所修所証之體用。卽大方廣。又展此九會徧周十方。謂如第二會光明覺品辯一類之會已徧十方。余會亦爾。又展此諸會各有主伴。如說十住。十方菩薩皆來證云。十方國土皆說此法。則前徧法界之會。各有重重主伴。乃至徧於塵剎異類界等。無盡時會。皆不出大方廣佛華嚴淸淨法界。第六卷

攝相盡者。謂從後漸捲乃至不出九會。九會不離初會。初會不離總題。總題不出理智。非理不智故理外無智。非智不理故智外無理。則理智不二。亦攝智從理。離體無用攝用歸體。體性自離。故體卽非體。本來淸淨彊名之淸淨法界。是以極從無盡乃至一字無字。皆攝華嚴性海。無有遺余。第七展捲無礙者。謂正前展時卽後常捲。正後卷時卽前常展。展時卽捲故。無量無邊法門海。一言演說盡無餘。捲時卽展故。如來於一語言中。演說無邊契經海。第八以義圓收者。上來諸門。或以七字攝盡。如前已辯。或以教義攝盡。或以理智攝盡。或以人法攝盡。或信解行證攝盡。或惟普賢文殊毗盧遮那三聖攝盡。謂大方廣卽普賢。普賢表所證法界故。華嚴卽文殊。文殊表能證故。佛卽遮那具能所故。又大卽普賢。普賢菩薩自體徧故。方廣卽文殊。文殊表卽體之智故。華卽普賢。普賢行故。嚴卽文殊。文殊以解起行故。佛卽圓解行之。普賢文殊證法界體用之普賢文殊。成毗盧遮那光明徧照。第九攝歸一心者。上來諸門乃至無盡。不離一心。一心卽法界故。起信云。所言法者。謂眾生心。心體卽大。心之本。智卽方廣。觀心起行卽華嚴。覺心性相卽是佛。覺非外來。全同所覺故理智不殊。理智形奪雙亡寂照。則念念皆是華嚴性海。第十泯同平等者。爲未了者令了自心。若知觸物皆心方了心性故。梵行品云。知一切法卽心自性。則成就慧身不由他悟。然今學法之者。多棄內而外求。習禪之者。好亡緣而內照。並爲偏執俱滯二邊。旣心境如如則平等無礙。余曾瑩兩面鏡。鑑一盞燈置一尊容。而重重交光佛佛無盡。見夫心境互照本智雙入。心中悟無盡之境。境上了難思之心。心境重重智照斯在。又卽心了境界之佛。卽境見惟心如來。心佛重重而本覺性一。皆取之不可得。則心境兩亡。照之不可窮則理智交徹。心境旣爾。境境相望心心互研。萬化紛綸皆一致也。惟證相應名佛華嚴矣。第二釋品名者。梵云薩婆嚕雞印拏倈驃訶柰耶缽攞叵婆娜忙缽裏勿多。此云一切世間主莊嚴法門威徳名品。今文存略。世者時也。卽是世間主者君也。謂卽諸王及佛。然世間有三。一器世間卽是化處。二眾生世間卽所化機。三智正覺世間卽能化主。主則惟二諸王及佛。主於器界及眾生故。佛非世間。從所統受稱。妙謂法門體用深廣難思。卽主之所得。嚴謂嚴飾。乃有多義。一器世間嚴。謂其地堅固等。二眾生世間嚴。謂眾海各具法門威徳故。三智正覺世間嚴。謂於一切法成最正覺。三業普周法門無盡故。所以長行諸王之嚴。偈頌贊徳皆顯嚴佛。眾生不嚴不感佛興。正覺不嚴不能爲主。器界不嚴非眞佛處。復由佛嚴顯遇者有徳。眾生嚴輔顯佛超勝。如是互嚴亦爲妙嚴。諸經無此廣嚴故。但初名序品。今明序已兼正。故廣贊諸嚴。以爲華嚴之由序。舊云。世間淨眼品者。謂所得法眼能淨世間。故淨卽嚴義。餘如前說。

大方廣佛華嚴經疏卷第三

大方廣佛華嚴經疏卷第四

唐淸涼山大華嚴寺沙門澄觀撰

等十別解文義者。然此經。文富義博。勢變多端。況一義一文包攝法界。是以古徳明十例科判。欲顯難思。其第一名本末部類。但顯此經無盡非科今文。前已具明。故今略之。加前後鉤鎖亦有十例。一本部三分科。二問答相屬科。三以文從義科。四前後褶疊科。五前後鉤鎖科。六隨品長分科。七隨其本會科。八本末大位科。九本末徧收科。十主伴無盡科。初本部三分者。謂序正流通。初品爲序分。現相品下爲正宗。流通有無古有七釋。一光統律師。以法界品爲流通。由入法界廣無邊故。二隋遠法師。以法界品內善財下屬流通。寄人顯法故。三裕法師。以法界品後偈爲流通。以嘆徳無盡故。四有云。末後二頌爲流通。以結說無盡嘆益勸修故。五或云。經來未盡。故無流通。六或云。以余眷屬經爲此流通。以彼是此所流出故。七或云。此經總無流通。以法無盡說無休息故。故諸會各無流通。不同大般若諸會皆有流通故。此上七解各是一理。而前六皆有第七獨無。若義會之應成四句。一有序正無流通。如第七。二惟正宗無二分。由自初曁後。皆顯玄微並悟物故。初𨿽列眾而嘆佛徳。後𨿽寄人有修相故。三具三分。四俱不可說。卽言亡言故。約義包含不可局取。今依具三以分三分之興。彌天髙判冥符西域。今古同遵所以三者。夫聖人設教必有其漸。將命微言先彰由致。故受之以序分。由致旣彰當機受法。故受之以正宗。正宗旣陳務於開濟。非但篤於時會。復令末葉傳芳。永耀法燈明明無盡。故受之以流通。非惟一部當會當品等。皆容有之故依三也。𨿽六解皆通。今依第二。以奇人進修示物有分流通相故。故慈氏云。若有敬慕心。亦當如是學。初之一解。令正宗中闕於證入。第三但屬善財之一相故。末後二偈。但結偈中佛徳。非通一部。十行等末類有此偈。經來未盡。未必在後眷屬流通。但約義故。故依遠公。二問答相屬科者。古云。此九會中。大位問答總有五番。第一會中。大眾起四十問。或當會答盡。名舉果勸樂生信分。二從第二會初有四十問。至第七會末答盡。名修因契果生解分。中間𨿽有諸問。並是隨說隨問。非是大位問答。不思議品不問因故。三第八會初起二百句問。當會答盡。名托法進修成行分。四第九會初起六十句問。如來自入師子頻申三昧。現相答名頓證法界分。五福城東善財求法等別問別答。名歷位漸證分。古徳以善財猶屬正宗。故今旣判入流通。則前惟四兼取流通。以爲五分未爽通塗。三以文從義科者。此經一部有五周因果。卽爲五分。初會中一周因果。謂先顯捨那果徳。後遮那一品。明彼本因名所信因果。二從第二會至第七會中隨好品。名差別因果。謂二十六品辯因。後三品明果。亦名生解因果。三普賢行品辯因。出現品明果。卽明平等因果。非差別顯故。亦名出現因果。四第八會初明五位因。後明八相果。名出世因果。亦名成行因果。五第九會中。初明佛果大用。後顯菩薩起用修因。名證入因果。因果二門俱證入。故各分因異果亦爲十也。四前後褶疊科者。一部分二。謂前九會是本會。亦是佛會。佛爲主故。從文殊至福城東已後。並是末會。亦是菩薩會。以諸善知識爲會主故。二就前中亦二。初八會明所成解行。後一顯所證法界。三就前中復二。初七會明歷位修成行。後一明圓融周普行。四前中復二。初明修生因果。後普賢下二品。明修顯因果。五就前復二。初明修生因。後不思議法等三品。明修生果。六就前復二。四明位中因行。後十定下。六品明位後之行。七就前復二。初明地前比行。後第六一會。明十地證行。八就前亦二。初明位前十信行。後第三會已去三會。明入位三賢行。九就前亦二。初明所信佛果法。後問明品下三品。明能依能信菩薩行。十就前中復二。初會明佛依報果。後名號下三品。明佛正報果。五前後鉤鎖科。亦分爲十。一第一會爲依報因果。前明依報果。後毗盧遮那品辯因。二更取毗盧遮那。及第二會初三品。爲正報因果。前因後果。三以名號至菩薩住處。名依起因果。依於本有而修起故。前果後因。四從問明品至隨好品。明差別因果。前因後果。五取不思議下至普賢行品。爲圓融因果。前果後因。以不思議等與前爲果。果別於因。與後爲果則一一融攝。然有六義證成。一因果相屬科中。多先果後因故。二四十八後未有證成。普賢行後有證成者。結屬前故。三普賢品初。無別發起。便卽躡前云。略示如來少分境故。四以義明之。不思議法顯佛徳難思。一一圓融故。五前𨿽有問不思議品初重念問故。六第二會初已有三業。爲差別果故。由斯六義故。普賢行品得屬前因。六取普賢行及出現品。爲平等因果前因後果。七取出現及離世間品。爲出現因果。前果後因。成佛涅槃亦因現故。非說眞成由離世間爲因方能現世。八離世間品爲成行因果通辯行故。具因果故。九取離世間品及法界品。爲法界因果。前因後果由離世間稱法界故。故因不依位果惟證入。十法界一品自爲證入因果。先果後因。其善財已下亦爲無盡因果。先因後果故。歷事至普賢一毛因則無盡。普賢說佛徳過虛空。而果無盡以爲流通。故不明之。六隨品長分科者長分爲十。一通辯教起因緣分。二現相品下明佛果無涯。大用分三。毗盧遮那品舉彼往因證成分。四名號下三品。明大用應機普周分。五問明品下至十地品末。明諸位差別令修分。六十定品下至隨好品末。明差別因圓果滿分。七普賢行品下二品。明普行因成現果分。八離世間品明因果超絕世間分。九法界品中前分。明大眾頓證法界分。十爾時文殊下。明一人歷位漸證分。七隨其本會科者。亦爲十分一初會名舉果令信分。二第二會明能信成徳分。三第三會初賢十住分。四第四會中賢十行分。五第五會上賢十向分。六第六會聖位十地分。七第七會因圓果滿分。八第八會普賢大行分。九第九會初行成證入分。十善財下善友教證分。八本末大位科者。本會爲九。末會有五十五。總爲六十四分。九本末徧收科者。先九會爲九分。文殊爲六千比丘說法。爲第十分。及善財歷一百一十善知識。總一百二十分。若開諸龍及三乘會。及彌勒後文殊普賢三人。便成一百二十五。以慈氏云此長者子經由一百一十善知識已然後而來至於我所。則彌勒已前已有一百一十故。及三千大千世界微塵數善友。其分數彌多。若合爲一則一百二十六分。十主伴無盡科者。一一會一一品一一法。皆結通十方。如此間說十方虛空法界一切世界。乃至一切塵中皆如是說。此結主經也。又彼一一會等。皆有他方塵數菩薩來證法。此結伴也。卽主伴相與周徧法界。重疊無盡。是則段數亦無盡無盡也。上來十例各顯一理。然亦無盡。若依常用應依三分。謂初品爲序。現相品下正宗。法界品內爾時文殊師利從善住樓閣出下明流通。序中就文分二。初此土序。二結通十方無盡世界序。初中復二。初證信序。後爾時如來道場下發起序。然此二序廣如常解。今但略陳。初證信者。若原其所由。則阿難請問如來令置。如智度論及大悲經說。若核其所以意有六焉。一爲異外道故。外道經首。皆立阿優以爲吉故。此約如是。二爲息諍論故。智度論云。若不推從佛聞言自制作。則諍論起。故今廢我從聞。聞從佛來故經傳歷代妙軌不輟。此局我聞。三爲離增減過故。佛地論云。應知說此如是我聞。意避增減異分過失。謂如是法我親從佛聞。文義決定非謂傳聞有增減失。四爲斷眾疑故。眞論引律云。結集法時。阿難升座變身如佛。眾起三疑。一疑大師涅槃重起。二疑他方佛來。三疑阿難轉身成佛。說此如是我聞三疑頓斷。旣言我聞卽非佛明矣。上二義通約信聞。五爲生信故智論云。說時方人令生信故。此局後四。六爲順同三世佛故。此通六種。若準佛地論科爲五事。一總顯已聞。二教起時分。三別顯教主。四彰教起處。五顯所被機。今依智論開初總顯已聞。作信聞二種爲六成就。一信。二聞。三時。四主。五處。六眾。然信聞二事。文局初首義通九會。時主二種文義俱通。處眾二事文義俱局。隨相則爾約實互融。上來略依三分二序。然此經體勢少異。故依五分釋文。而合後二名依人證入。就第一舉果分中。或科爲十。一教起因緣分。卽初一品。二大眾同請分。三面光集眾分。四毫光示法分。五眉間出眾分。已上在第二品內。六普賢三昧分。七諸佛同加分。八法主起定分。九大眾重請分。已上在第三品內。十正陳法海分。在後三品內。若以義從文。且分爲三。一教起因緣分。二現相下說法儀式分。三世界成就下正陳所說分。就初分中亦分爲十。一總顯已聞。二一時下標主時處。三始成正覺別明時分。四其地下別顯處嚴。五爾時世尊下教主難思。六有十佛世界下眾海雲集。七從爾時如來道場下稱揚贊徳。八爾時如來師子座下座內眾流。九爾時華藏下天地徵祥。十如此世界下。結通無盡。今卽初也。如是我聞者。謂如是一部經義。我昔親從佛聞故。佛地論云。謂傳佛教者。言如是之事我昔曾聞。如是總言依四義轉。一依譬諭。二依教誨。三依問答。四依許可。具如彼論。余更有釋意不殊前。此上總合信聞。若離釋者。先釋如是信成就也。智論云。佛法大海信爲能入。智爲能度。信者言是事如是。不信者言是事不如是。故肇公云。如是者。卽信順之辭也。信則所言之理順。順則師資之道成。經無丰約。非信不傳。故稱如是。有云。聖人說法但爲顯如。惟如爲是故稱如是。此惟約所詮之理。次眞諦三藏雲。眞不違俗名之爲如。俗順於眞稱之爲是。眞俗無二故稱如是。此約所詮理事。若云如斯之言是佛所說。則惟約能詮。有云。如者當理之言。言理相順。謂之如也。是者無非之稱。此明說事如事說理如理。明能詮之教。稱於事理也。融公云。如是者。感應之端也。如以順機受名。是以無非爲稱。眾生以無非爲感。如來以順機爲應。經以言教出於感應。故云如是。此兼對機。上來諸釋各是一途。更有諸釋。言異意同。若依生物之信。應如智論及佛地合釋。若取敵對阿優。應如眞諦所釋。今當廣之。外謂阿之言無。優之言有。萬法𨿽眾不出有無。此卽斷常之計。今云。如卽眞空。是卽妙有。旣無俗外之眞。故空而非斷。無眞外之俗。故有而非常。卽對破邪宗以彰中道。一代時教不出於斯。故云如是。若華嚴宗�無障礙法界曰如。惟此無非爲是。應隨教門深淺。以顯如是不同。二我聞者聞成就也。將欲傳之於未聞。若有言而不傳便是徒設。不在能說貴在能傳故。次明我聞。我卽阿難。聞謂親自聽聞。云何稱我卽諸蘊假者。此用何聞。若依大小乘法相。各有三說。一耳聞非識。二識聞非耳。三緣合方聞。然或具四緣八緣等。𨿽因耳處廢別從總。故稱我聞。法𨿽無我言語便故。隨順世間故稱我聞。非邪慢心而有所說。若依無相。我旣無我。聞亦無聞。從緣空故而不壞假名。卽不聞聞耳。若約法性。此經旨趣。傳法菩薩。以我無我不二之眞我。根境非一異之妙耳聞無礙法界之法門也。然阿難所不聞經。或云展轉傳聞。或云。如來重說。或云。得深三昧。或自然能通。上皆就迹而說實。是大權菩薩影響弘傳。如不思議境界經。斯爲良證。但隨機教別。故見聞不同。上來總顯已聞竟。第二標主時處者。卽三成就。言一時者時成就也。時者亦隨世假立時分。一者揀異余時。如來說經時有無量。不能別舉。一言略周。故云一時。如涅槃云。一時佛在恆河岸等。卽法王啟運嘉會之時也。亦可機教一時。謂上言如是言。𨿽當理若不會時。亦爲虛唱。今明物機感聖聖能垂應。凡聖道交不失良機。故云一時。佛者主成就也。具云勃陀。此云覺者。謂自他覺滿之者。𨿽具十號佛義包含。故偏明之。義見題中。三在摩竭下處成就也。眞身無在而無不在。故次辯之。摩竭提國者。通舉說處。此云無毒害。以國法無刑戮故。表能化法。或云徧聰慧。聰慧之人徧其國故。表所化機。阿蘭若法者。別舉說場也。阿蘭若者。此云無諠諍。卽事靜也。法者所證眞理。二障業苦諠雜斯盡也。事理俱寂故加法言。菩提場者。菩提云覺。卽能證大智圓明究竟也。場者證菩提之處也。然事處卽天地之中。王捨城之西二百里。金剛座上。約法則萬行皆是道場。理智相會之所。故爲表所說如所證。故不移其處說之。若圓融時處等。並如前說。第三別明時分者。前標一時未知何時。故今別顯是初成佛時。亦彰大師出現時也。此教勝故眾教本故。在於初時。初言尙總幾日之初。九會之文同此初不。略爲三解。一約不壞前後相說。才成初七說前五會。第二七日說十地等。第九一會乃在後時。以祇園身子皆後時故。常恆之說不妨後時。𨿽能頓說有所表故。初五信解行願最在初故。故皆云不離道樹。第六會因地證位居其次深。故無不起菩提樹言。法界極證最在於後故。亦顯二乘絕見聞故。𨿽異處別時亦不相離。爲寄穢土以顯淨故。須前後耳。若爾世親那云初七不說但思惟行因緣行耶。世親才見十地。卽爲論釋。或則未窮廣文。或則知見有異未全克定。菩提流支意大同此。二順論釋。九會皆在二七日後。二七非久亦名始成。三約實圓融釋。皆在初成一念之中。一音頓演七處九會無盡之文。海印定中一時印現以應機出世機感卽應。應卽有說無非時失故。祇園身子。蓋是九世相收。重會之言亦猶燈光涉入。故法界放光。亦見菩薩徧坐道場成正覺故。此經十地之初無二七之言。二七之言順別機故。故諸經論。顯初說時有多差別。謂普耀密迹二經。第二七日卽說三乘。法華過三七日方云說小。四分律中六七。興顯行經七七。五分八七。智論五十七日。有云。與十二遊經一年大同。時旣不定說亦不同。皆根器所宜見聞有異約佛赴機無時不說。望器無感未曾有說。登地恆見常說一味之經。就佛而言無說不說。若攝方便。皆一乘之印現差別耳。無涯之說不應局執故。應總攝以爲十重。如前已辯。上顯時分。次釋成正覺義。約教不同。小乘三十四心斷結。五分法身初圓。名成正覺。是實非化。大乘之中約化八相示成。約報十地行滿四智創圓。名曰始成正覺。據實卽古今情亡心無初相。名之曰始。無念而照。目之爲正。見心常住稱之曰覺。始本無二目之爲成。約法身自覺聖智。無成無不成。若依此經。以十佛法界之身云。徧因陀羅网無盡之時處。念念初初爲物而現。具足主伴攝三世間。此初卽攝無量劫之初無際之初。一成一切成無成無不成。一覺一切覺無覺無不覺。言窮慮寂不壞假名。故云始成正覺。如出現品及不思議法品廣顯。攝前諸說。皆一乘之所現也。第四別顯處嚴者。然此下處主及眾。卽三世間嚴。三中前二卽如來依正。眾卽淨土輔翼不空。今初器界嚴者。卽廣於前場之嚴。顯成前覺之妙。異於余經之處。於中四事各十種嚴。明卽染顯淨卽爲四別。第一地嚴。第二樹嚴。第三宮殿嚴。第四師子座嚴。然此諸嚴各具三釋。一約事可知。二表法。謂地表心地法身。樹表菩提。宮殿表無住涅槃。座表法空等。三就因行。謂一以窮心地法身之因。報得增上金剛之地。二以般若爲因。三以悲智相導爲因。四亦以法空爲因。然或一因行成一切嚴或一切行成一嚴。或一行成一嚴。或一切行成一切嚴。以通融別純雜無礙。今但明一行一嚴顯所表故。然各攝無盡之徳故。四事皆有十句。初總後別。今且就文各分爲四。今初心地十句分四者。第一總顯地體。二四地相具徳。三四地上具嚴。四一舉因結用。今初標以堅固釋以金剛。諸教或云。木樹艸座。多雲座是金剛。今全地金剛。則權實斯顯徹華藏故。廣如彼品次上妙下地相具徳。約因釋者。一寶輪者。一攝一切圓行致故。二及眾寶華開覺悅他故。三淸淨摩尼圓淨明徹故。以上三行用嚴心地故。結云以爲嚴飾。上皆形色四卽顯色。謂靑黃等殊。名諸色相種種重疊深廣如海。互相映發。等彼波瀾或諸色俱生。或更相攝入。含虛瑩徹。現勢多端。名無邊顯現。此由隱顯自在定散無礙。隨機利行之所致也。三摩尼下。明地上嚴者。一寶幢曲有五句。一摩尼爲體。二三光音明用。四五网纓辯飾。就因行者。降魔伏外爲幢。智光常照慈音外悅願行交羅戒香芬馥。四攝周垂故。二摩尼雨寶表神通如意。隨機變現雨法寶故。三妙華散地。亦多因行徧嚴心故。四寶樹行列者。徳行建立故。四佛神力下舉因結用。佛力者出所因也。嚴具多門別說難盡故。總云一切悉現。或於樹中現。或於上諸嚴具及地中現。明一一行中皆道場故。第二覺樹嚴者。卽大智因感有十一句分四。初一總顯髙勝。長聳迥露圓妙獨出故。約因卽智超數表爲髙。本性不昧爲顯。成物具徳曰殊。更無二眞爲特。約果樹卽菩提。二金剛下六句。明體攝眾徳。一身是金剛金剛三昧本智因故。正行成立爲樹身也。二幹是琉璃。本智發解內外明徹故。三雜寶枝條。解隨境差故。四條假葉以爲嚴。智資定而深照。寶葉𨿽異共成一蔭。百千定門同歸一寂。自蔭蔭他也。五寶華異色在樹。分枝承光色。同於地布影。表神通等法依定有差。俱承智光影現心地。六華𨿽不同。果皆如意無邊行海。同趣菩提。若自利果成內則含輝。若身心湛寂外便發焰。若觸境斯明。若利他果立未熟。則含輝解生佛相。已熟則發焰還流教光。體如之行所成果。無異因之果故。與華間列故。下經云。菩薩妙法樹。生於直心地等。三其樹下三句。明妙用自在展轉成益。初依菩提智放教智光。次依智光雨圓明法寶。後教成悲智。卽菩薩現前。無心行成。故如雲出。四又以下一句。舉因結用。謂佛力爲因。流音演法以如如力。則智演法音。音還如性故。無盡極廣多故。無盡豎長故。無窮無間故。稱恆也。第三如來所處下。明佛宮殿嚴十句分四。初一總明分量。宮可覆育卽是慈悲。殿可朝宗。所謂圓寂。悲智相導。若樓閣相依。廣者無邊法無外故。博者不隘法內空故。嚴者。莊飾具眾相故。麗者。華美法義備故。充十方者。稱法性故。二眾色下二句。體相圓備。

一體是摩尼積徳鎔融之所成故。二相嚴多種。神通等法悲寂用故。三諸莊嚴下六句。妙用自在。一眾行發光灑法如雲。云更多義至下當辯。二光幢獨出。萃者聚也。卽承光聚影而成。謂悲寂交際承智起應降魔超出故。三內容眾海無邊菩薩。卽道場外者亦在其中。卽依中有正。亦果中有因。卽明涅槃眾聖冥會。四聲光寶网网者。爲防禽穢以益殿嚴。猶大教网。外防惡見內益悲寂。教皆圓妙以寶而成。故能出佛智光。圓音妙說言不思議音。略有四義。一音聲繁廣。二所說難量。三聲卽無義。四一具一切。五出生果用。卽正報大用在此依中。依正混融參而不雜。明依大涅槃能建大義。故曰出生。六無染現染。眾生是正居處。是依染違性淨不言出生。妄無自體還依眞現。四又以下舉因顯廣。謂徳廣難陳故。今總結由佛力故。一念頓包事理染淨一切法界。況多念耶。然上充徧十方。卽通局無礙。集菩薩眾出佛神通。卽攝入無礙。現生含宅卽染淨無礙。悉包法界廣陜無礙。一念卽能延促無礙。又集菩薩因果無礙。出佛神通依正無礙。十種宮殿。此應說之。第四其師子下。師子座嚴十句分四。初一總顯形勝。師子座者。人中師子處之。又說無畏之法故。得法空者何所畏哉。空乃髙而無上。深不可測。廣而無外邊不可窮。妙乃卽事而眞。好謂具徳無缺。二摩尼下六句體徳圓備。一座臺。摩尼卽處中正可依處。摩尼隨映有差。法空隨緣成異。中道妙理正是可依。二周座華网。卽外相無染交映本空。三淨寶爲輪。輪謂臺之處中周匝。輪圍卽具徳周徧。四華纓周垂。諸覺諸通垂化周攝。五寶嚴塡飾堂等略舉。凡諸總包無處不嚴。故云備體。顯於法空全收萬像。無事非理故。六寶樹間飾間上物象也。卽菩薩妙法樹。隨化分枝隨因感果。並依無相義曰周回。凡聖相資名爲間列。三摩尼光下二句。妙用廣大。一淨寶出光如雲。涉入法空亦爾。一一智中知一切法。一一法體顯一切智。爲互照也。二主伴寶用互相發揮。謂佛化摩尼能作佛事。智論云。輪王寶珠但隨人意能雨寶物。天寶堪能隨天使令佛寶十方能作佛事。菩薩寶珠亦能分作。如文殊師利冠中毗楞伽寶珠。十方諸佛於中顯現。今菩薩髻珠卽是其類。下文雲集菩薩髻珠亦爾。用此嚴座者。凡初成佛。皆一切諸佛現形灌頂一切菩薩親授敬養。故因果寶珠俱來瑩燭。如來從果起用。故云化現。理圓解滿義曰珠王。菩薩心頂智照圓淨。故曰髻中妙寶。寂照照寂。皆瑩淨照燭。四復以下一句。佛加廣演佛境如空。故云廣大。有感斯至爲無不及。顯教皆從法空所流。是故所流還周法界。非智不顯故云佛力。顯處嚴竟。第五爾時世尊下。明教主難思。前但云佛。未顯是何身佛。又但云始成正覺。未知成相云何。故今顯之。謂具十種深廣功徳。卽是遮那十種無盡法界身云。徧於法界成正覺也。非權應身。文分爲二。先總後別。今初總辯。卽菩提身具無盡徳爲世所尊。座相現時身卽安處。智處諸法無前後故。於一切法示所覺境。卽二諦三諦無盡法也。成最正覺示能覺智。開悟稱覺離倒爲正。至極名最獲得名成。此當相解。若揀別者。凡夫倒惑佛覺重昏。二乘𨿽覺不名爲正。但知法有未知法空。但悟我空未知我有。有厭生死空沈涅槃。顚倒未除豈得稱正。設許稱正亦未名最。菩薩𨿽正有上有修。不得稱最。設位極稱最亦未得名成。我佛獨能故。云成最正覺。謂如量如理了了究竟。已出微細所知障故。後智入下。別中。卽約十徳別顯十身。文卽分十。一三業普周。二威勢超勝。三福徳深廣。四隨意受生。五相好周圓。六願身演法。七化身自在。八法身彌綸。九智身窮性相之源。十力持身持自他依正。今初。卽別顯菩提身之相也。以成菩提時。得無量淸淨三輪故。文中先法後諭。法中三。先意次身後語。今初意業。卽釋上成正覺。言前云於一切法。此云三世。乃橫豎影略耳。智入平等是正覺成也。智卽二智三智四智。無障礙智。二智者卽如理如量也。此復有二。一以如量智達俗。名入三世。以如理智證眞名悉平等。故佛地論云。以二智覺二諦是也。二者證差別性卽無差別故。三世卽平等。瑜伽云。如其勝義覺諸法。故名等正覺。言三智者。卽俗智眞智中道智也。此亦二義。一眞俗互泯雙遮辯中則三世平等二相兩亡。方爲智入二眞俗𨿽卽。而不壞相卽雙照明中。此二覺三諦之境。境旣雙泯而雙現。智亦寂照而雙流。爲無障礙智。覺無障礙境爲正覺也。言四智者。卽圓鏡等四智也。通緣三世境故。並入三世。言平等者。鏡智離分別。故依持平等。平等性智證平等性故。妙觀察智觀察平等。成所作智普利平等。四智圓融一句攝盡。下身語等皆是四智之所發現。四智圓融無二性故。修生本有非一異故。不失經宗。然上能覺卽成上菩提。就其所覺卽法身也。理智無二爲眞法身。二其身下身業也。通三世間故云一切。此正覺身以是十身之總故。此其身通於三身十身無不充滿。法身普徧世所同依故。智身證理如理徧故。色身無礙亦同理徧。並是圓徧而非分徧。謂一切世間一一纖塵等處。佛皆圓滿。總看亦現別看亦現。又國土等。卽是我身土等。體外無別我故。我卽土等。我之體外無土等故。餘一一身互望融攝。猶多燈光各互相徧。三其音下語業也。順有三義。一順異類言音。經云。一切眾生語言法。一言演說盡無餘故。二順所宜說法。如來於一語言中。演說無邊契經海故。三則順徧佛以一妙音周聞十方國故。二譬如下諭顯。通諭三業。然佛三業非諭能諭。惟虛空眞如略可顯示。更以余諭便爲謗佛。然虛空諭有同不同。故下經云。解如來身非如虛空。一切妙法所圓滿等。此顯不同。今分取同義。同義多種如下十忍品。今有二諭開成四義一含攝諭。兼無分別義。二普徧諭兼徧入義。以此四諭諭意業者。下經云。佛智廣大同虛空故。此總諭也。量智包含而普徧理智無分別而證入。又大圓鏡智純淨圓徳。現種依持能現能生身土智影。卽含攝義。下經云。菩提智普現一切眾生心念根欲等。而無所現。無所現言無有分別。平等性智觀一切法自他有情。悉皆平等亦無分別。無分別言顯無差別故。下經云。於一切義無所觀察等。是以太虛能含眾像。眾像不能含太虛。太虛不分別眾像。眾像乃差別。太虛以況我法不能容佛智。佛智乃能容我法。有我法者分別如來。是如來者不分別我法。二普徧諭中。妙觀察智無不徧知。卽普徧義。成所作智曲成無遺。卽隨入義。又下經云。佛智廣大同虛空。普徧一切眾生心。此卽體徧。悉了世間諸妄想。此約智徧。又云。得一切法界等心。此約證徧。智性全同於色性故。此約理徧。云何徧入不壞能所。有證知故。故下經云。世間諸國土。一切皆隨入智身無有色。非彼所能見。由隨於如卽入無所入故云平等。是以虛空徧入國土。國土不徧入虛空。有國土處。必有虛空。有虛空處或無國土。虛空之於國土。平等隨入。國土之於虛空。自有彼此。虛空可諭佛智。國土可諭三世。三世有處佛智必在其中。佛智知處三世或無其體。佛智之於三世平等隨入。三世之於佛智。自有始終。此猶約不二而二說耳。若二而不二。國土虛空三世佛智同一性故。皆互相入舉一全收。普徧亦然。三世間圓融。則言思道斷。故名佛智爲不思議也。次以二諭諭身業者。一毛尙容法界全分。必含眾像出現身業第二諭云。譬如虛空寬廣。非色而能顯現一切諸色。而彼虛空無有分別。亦無戲論。合云如來身亦復如是。一切眾生諸善根業皆得成就。卽含攝義。而如來身無有分別。卽第二義。佛身充滿於法界。卽普徧義。又云。譬如虛空徧至一切色非色處。非至非不至。如來身亦復如是。徧一切法一切國土等。卽普徧義。亦非至非不至。卽平等隨入義。次以四義諭語業者。如來於一語言中。具一切語言故。捨支天鼓無心出故。如來音聲無不至故。應知。如來音聲無斷絕。普入法界故。又云。如來音聲無邪曲。卽平等義。隨其信解令歡喜故。卽隨入義。以空一諭徧諭三業。故云正覺得無量淸淨三輪。明文昭然。非是穿鑿。菩提身竟。第二身恆下。威勢身超勝。謂隨諸有情所樂。示現受用身土影像差別。無不周徧。言一切道場者。略有十種。一智身徧坐法性道場。二法身非坐而坐道場。三法門身安坐萬行道場四幻化身安坐水月道場。此四義便故來。若正約威勢身。略辯六類道場。一徧一切同類世界道場。如名號品等說。二一切異類世界。謂樹形等。如世界成就品。三一切世界種中。四一切世界海中。並如華藏說。五一切微塵中。文云。如於此會見佛坐。一切塵中亦如是等。六剎塵帝网無盡道場。並前十種故云一切。言菩薩眾中威光赫奕者。正顯威勢超勝勝於勝者故。獨言菩薩非不超余。如日輪出照明世界。約諭以顯映山出沒無隱顯故。處處全現無異體故。諭徧坐道場。大明流空餘輝掩輝。赫日之照難究其涯。諭彼威光超映菩薩。菩薩不能測也。旣云照世則終益生盲。先照髙山獨言菩薩。第三三世下。福徳身深廣。三世佛徳昔皆徧學。今三際已斷垢習斯亡。故眾福皆淨。第四而恆下。隨意受生。一隨他意處處受生。二隨自意能無不生。謂慈悲般若恆共相應感而遂通。窮未來際。第五無邊色下。相好莊嚴身色無盡。故名色無邊。十蓮華藏微塵數相名相無邊。而皆稱眞則一一無邊。諸相隨好放光。常光皆稱法界故云圓滿。廣處陜處皆圓現。故名無差別。第六演一切法。如布大云卽願身。演法謂雨大法雨斷一切疑。故下經云。毗盧遮那佛願力。周法界一切國土中。恆轉無上輪。然經二句上法下諭。文含多意。一云諭於身雨爲說法。法諭影略。又先興慈云後霔法雨一雲一雨所潤不同亦隨物機宜雲雨各異掩塵蔽日普覆無心等。第七一一。下化身自在。謂於大眾會能現無邊作用差別。皆自在故。文中二。先明廣容謂於如來身一一毛頭。容一切剎而無障礙。無礙有二義。一以一小毛現多大剎。則一多大小無礙。二此毛多剎。與彼毛多剎參而不雜。則隱顯無礙。後各現下。普徧以廣容不礙普徧故。還於前毛內剎中神力調生。若廣徧十方示現種種變化三業成所作事。居然易了。第八身徧下。法身彌綸以法爲身。本來湛徧故無來往。依法現色還如法身在此卽是在彼。亦不待往來。第九智入下。智身窮性相之源。相別曰諸性皆空寂。性靜故寂。相無故空。第十三世諸佛下。力持身。能持自他依正。於中先持正報。神謂妙智。變謂現身。轉變變現俱名爲變。皆能持之。尙持於他況於自事。後段亦然。後一切佛土下。能持依報。橫盡諸土豎窮諸劫。所有嚴事常持令現。上約十身。若約三身者。則初三段皆名報身。而恆下化身。身徧十方下法身。就報身中。前一自受用報。後二卽他受用報。故云處菩薩眾。以諸教中說三身四身。成說等別。今皆圓融。於一始成無不頓具十身爲正。三四義兼。又毛內調生光中持剎。如空普徧等。亦卽國土等十身三世間之圓融。豈報化之云別。是知略以十徳嘆於教主。其一一徳無不圓融。當去情思之矣。

大方廣佛華嚴經疏卷第四

大方廣佛華嚴經疏卷第五

唐淸涼山大華嚴寺沙門澄觀撰

第六有十佛世界下。明眾海雲集。眾𨿽深廣難測略啟十門。一集意。二集因。三辯類。四定數。五權實。六地位。七前後。八有無。九聞不聞。十釋文。今初。來至佛所。何所爲耶。有十義故。一爲影響爲主伴故二。爲作輔翼得圓滿故如普賢等常隨之眾。三爲守護如來。如執金剛等。諸佛住處常勤護故。四爲莊嚴。如道場神等。常爲嚴淨佛宮殿故。五爲供養。如偈贊卽正行供養。華幢等卽財供養故。六爲發起此經。諸請難者卽其事故。七爲聞法獲益。當機領悟卽其類故。八爲表法。諸首諸林表信行等。皆同名故。及座出菩薩等顯奇特故。亦通表萬行俱成佛故。九爲順證。佛菩薩等證說不虛故。十爲翻顯。卽聲聞不聞顯法不共故。爲斯多意所以眾海雲集。非惟證信而已也。第二集因亦有十因。一曾與毗盧遮那如來。同集善根故。二蒙佛四攝曾攝受故。三往在生死聞圓法故。四曾發大心護一切故。五往發大願願事佛故。六隨逐如來無厭足故。七樂聞正法心無倦故。八善能散滅我慢心故。九福智已淨身周徧故。十同一法性善根大海之所生故。爲此多義得預斯會。中有集因亦通集意。及隨諸眾各有別因。可以思準。第三辯類。卽上集意便成十類。一影響眾。二常隨眾。三守護眾。四嚴會眾。五供養眾。六發起眾。七當機眾。八表法眾。九證法眾。十顯法眾。準前可知。第四定數者。稱法界眾焉能數知。卽文而言。九會都數。總有一百七十五眾。都序之中有四十一眾。謂同生有一。異生三十九。師子座中一。若兼取前菩提樹中所流。及宮殿中無邊菩薩。總四十三眾。此四十三徧於九會。第一會中有二眾。謂新集十方眾。佛眉間眾添成四十五。第二會有新舊二眾。第三四會各有四眾。謂新舊及證法眾天眾。第五會一百一十一眾。謂新舊眾升天品內供養眾。有一百七並天眾證法眾。第六會四眾。謂天眾同生異生證法眾。七八兩會。各惟一眾。謂普賢等舊眾。第九會三眾。謂菩薩聲聞及天王等舊眾。舊眾𨿽重隨會別故並皆取之。然此諸眾或總爲一。一乘眾故。或分爲二。以有實眾及化眾故。或可爲三人天神故。或爲四。佛菩薩人非人故。或五非人開天神故。或六加畜生故。或七天分欲色故。或八菩薩有此界他界故。或九他方有主伴故。或十加聲聞故。或一百七十五如前說故。或無量無邊義類多方故。一一或以佛剎塵數等爲量故。又如新集菩薩。毛光出眾。例上皆爾。故一一眾皆無分齊。此猶約相別。若融攝。一一會中皆具一百七十五眾。以稱法界緣起之會。互相在故。上且約一界。若通十方及異類剎塵。帝网無盡無盡。是爲華嚴海會眾數。第五權實者。夫能對揚聖教影響其迹。靡不是權。當機之流多皆是實。諸教所明穢土之中。雜類菩薩聲聞皆通權實。地前是實地上是權。法身無生生五道故。淨土菩薩惟實。實報生故。雜類聲聞是權。攝論云。欲令淨土不空。化作雜類眾故。若依此經。同生異生皆通權實。海印定現實徳攝故。隨緣隨位而示現故。第二會初云。莫不皆是一生補處故。對前十類辯權實者。影響一眾自有二類。一果徳眾。謂能加證法。諸佛互爲主伴非權非實。若位極菩薩影響一向是權故。有經云。昔爲釋迦師。今爲佛弟子。二尊不並化故。我爲菩薩等當機惟實。餘八通權實。第六地位者。有說。一切皆是果位。以是舍那海印現故。或說。一切皆因果海。非可見聞。世尊亦是因者。識所現故。或皆通因果。果得不捨因隨類現故。因位願力助佛化故。當機之流正修趣故。或俱非因果。緣起大眾因眞性故。將此對前權實。則果位一向權。因位通權實。若對前十類影響證法通因果。餘八惟因。因位髙下難以準定。第七前後者。初列菩薩後列餘眾者。表從本以起末。下贊卽後明菩薩者。表尋末歸本。良以本末無二故。二文互舉。又從本流末。必先小後大故。自在天爲末。攝末歸本必從深至淺故。先明自在。然皆顯法界緣起逆順自在故也。又表四十位。一一皆徹因門。並該果海故。互舉前後。令物不作優劣之解故。第八有無者。亦有十類。一約界無無色。二約趣無地獄。此二非器故。若約轉生有地獄天子。若約所益亦通無色。三界皆益故。三約洲但列閻浮。餘三略無故。或成難故。四約乘無二乘不共教故。下爲顯法亦不見聞故。智度論云。若小乘經初惟列聲聞。若大乘經初具列菩薩聲聞。若一乘經初惟列菩薩。故指此經爲不共教。或大乘經惟列小者。爲引攝故。如金剛經或惟列大亦屬大乘。主伴不具故。主伴具者。必是一乘。五約部無四眾。未說小教故。六約主無人王王未知故。七約三聚無邪定。彼障隔故。生盲之流但冥益故。八約內外。無外道非彼測故。九約諸天。無無想入邪定故。十約善惡。無惡魔不爲違害。天中攝故。上十且隨相說。圓融應有卽無所不具。第九聞不聞者。約權前後皆互得聞。約實當會自聞。縱不起前而趣於後。亦各不相知。若約頓機。許一時頓領。上之九門且從顯著。略爲此釋。中本廣本。或隱或顯不可執文。第十釋文。第一會中前總四十眾。大分爲二。初一同生余是異生。故論云。解脫月是同生眾故。又云。同生眾請。則知兼有地前。明知不約地位。余釋云云。不符論意。云何名爲同異生耶。然有二義。一謂雜類。作諸異生種種形故。菩薩得法性身。同人作一類菩薩形故。二菩薩爲同者。通諸位故。神等爲異。法界差別徳故。其四十眾文皆有三。一標數辯類。二列名總結。三攝徳周圓。今初同生眾中。第一標數辯類中。先辯數。佛世界者下辯世界。略有三類。一世界。二種。三海。今云世界則非種非海。權實共許。一三千界一佛化境故。或名佛剎佛土。皆準此也。微塵者。七極微量也。謂抹三千界並爲微塵。一塵爲一菩薩。則數已難量矣。況舉十數表無盡耶。菩薩摩訶薩者。辯類也。卽揀非餘眾。具云菩提薩埵摩訶薩埵。今從略耳。然有三釋。一菩提是所求佛果。薩埵是所化眾生。卽悲智所緣之境。從境立名故名菩薩。二菩提是所求之果。薩埵是能求之人。能所合目故名菩薩。三薩埵此云勇猛。謂於大菩提勇猛求故。摩訶云大。大有四義。一者願大。求大菩提故。二行大。二利成就故。三時大。經三無數劫故。四徳大。具足一乘諸功徳故。前二通地前。後二或惟地上。更有諸大亦不出此。此等並是舍那佛內眷屬。動止常隨。故云所共圍繞。二其名下列名結數。先列其名後結略顯廣。今初。夫聖人無名爲物立稱。𨿽得名千差而多依行徳。行徳皆具而隨宜別標。先十同名普者。顯具法界總相徳故。後十異名者。顯具法界別相徳故。總別相融同一法界。今初十名之普是別之總。普下十異顯卽普能別。普義方成。此是古今諸佛。同行普賢之行。隨於諸位差別不同。縱成正覺。亦普行攝故。先明之。言普賢者。體性周徧曰普。隨緣成徳曰賢。此約自體。又曲濟無遺曰普。鄰極亞聖曰賢。此約諸位普賢。又徳周法界曰普。至順調善曰賢。此約當位普賢。又果無不窮曰普。不捨因門曰賢。此約佛後普賢。位中普賢悲智雙運。佛後普賢智海已滿。而運卽智之悲。寂而常用窮未來際。又一卽一切曰普。一切卽一曰賢。此約融攝。所以先列者爲上首故。法門主故。法界體故。一切菩薩無不乘故。無一如來非此成故。令諸聞者見自身中。如來藏性行普行故。上𨿽多義離釋。今從別稱合釋。無處不賢名曰普賢。卽體普也。此一爲總。餘九爲別。二徳普。謂稱性之徳充於法界。以爲最勝。委照無遺如燈之光。三慧普。徧照嚴剎決定髙出故。四行普。內行圓淨智焰外燭。故稱爲妙。五音普。具一切音。演佛淨土深廣髙出之行故。六智普。照佛法界無盡境故。七心普。智寶嚴於心頂。通行等華髙出物表故。八覺普。徧覺性相聲皆悅機。故無不歸者。九福普。障無不淨稱眞無盡故。十相普。無光相之光相。徧益眾生故。六相圓融思之。二海月下。十異名菩薩。一海月光大明者。十徳十山皆依大海。十地十度皆依佛智。海中看月淨而且深。依智嚴剎深而且淨如海。卽大如月卽明。故以名也。二講如雷震故曰云音。辯才汛灩猶如海光。又海上有光天涯無際。佛智起用一念普周。淨惑無窮名無垢藏。三修治二嚴猶如淨寶。祕密髙顯故有髻言。四法王出現作用自在。二嚴圓滿爲功徳光。五勇猛化生不染化相。雨法玄妙如解髻珠。六慈云智日互相資映。長劫普應髙出如幢。七堅利智慧與精進俱。故得稱大智爲行本。若齊爲壽因。八戒等行發是爲香焰。種智髙直故曰光幢。九智光徧照是大明徳。稱眞適物名深美音。十大智發光徧照佛境。令福非福相福亦稱大。二如是等下。結略顯廣。第三此諸菩薩下。攝徳圓滿中二。初別嘆勝徳。後總結多門。初中亦二。初二句就緣嘆。余就行嘆。今初。初句往因同行顯主伴有由。後句從徳海生明生爲輔翼。言毗盧遮那者。毗卽徧也。盧遮那光明照義。回就方言應雲光明徧照。然有二義。一身光徧照盡空乃至塵道。二智光徧照眞俗重重法界。身智能所合爲一身。圓明獨耀具徳無邊。故立斯號。又毗者種種義。盧遮障義。那者盡義入義。卽種種障盡。種種徳圓。故普賢觀經云。釋迦牟尼名毗盧遮那徧一切處。卽身亦徧非惟光徧。又云。其佛住處名常寂光。卽土亦光矣。又云。常波羅蜜所攝成處。我波羅蜜所安立處。卽徳圓義。又云。淨波羅蜜滅有相處。卽障盡義。又云。樂波羅蜜不住身心相處。不見有無諸法相處。卽證入義。又云。如寂解脫乃至般若波羅蜜是色常住法故。明皆卽應卽眞爲本師矣。此經文證本品當辯。言共集善根者。卽備道資糧。言修菩薩行者。卽作所應作。云何共集。互爲主伴故。主伴有三。一回向主伴。二同行主伴。三如相主伴。皆稱共集。後句言善根海生者。謂佛徳無邊。積妙法寶智定盈洽。故稱爲海。從生有四。一從自佛善根海生。謂已圓十身故。二從本師海生。佛爲勝緣曾已攝受授法。令行得成滿故。三與遮那同於余佛海生。以上云共集故。四從法性佛海生。以上徳海諸佛共同。平等一味。但稱性修卽是從生。不揀自他故。梵本云與佛同一善根海生。第二諸波羅蜜下。就行徳以嘆。夫大士。必崇徳廣業虛心外身。崇徳故進齊佛果。廣業故行彌法界。虛心故智周萬法而不爲外身。故功流來際。而非已。故徳難名矣。略分爲三一明自分因行徳。二勝進果行徳。三二行無礙徳。初中亦三。一自利行圓。二利他行滿。三證理位極。今初有三句。一諸度行滿。謂六度十度八萬四千。多劫積集究盡事理。故云圓滿。二慧眼下。十眼明徹分別名慧。照矚稱眼。障醫斯盡智無不矚。故云明徹。五眼之中慧眼觀理。理無異味。故云等觀。十眼之中慧眼觀事。事無不見故名等觀。是則委見其事爲明。深達其性爲徹。欲以一眼含諸具通事理。但舉其慧。三於諸下。深定已滿。三昧者此云等持。遠離沈掉平等持心。趣一境故。而云諸者。其餘諸緣亦一境故。眞如三昧爲其定體。隨境入別塵數多端。故云諸也。橫則無定不窮。﹝監﹣皿﹢豆﹞則深入無際。故云具足。定障永亡故云淸淨。第二辯才下。利他行滿有三句卽三輪化益。一語含四辯卽正教輪。辯謂巧顯深理。才謂巧應機宜。萬法咸演則廣大無涯。千難殊對則無竭盡。故如海也。又海遇風緣則洪浪云湧。智逢機請則口辯波騰。請者旣許。無邊辯亦廣大無盡。二具佛下。身業神通輪。謂三業無失智深叵撓。爲具佛功徳故。得外儀儼若。肅然可敬。三知眾生下。意業記心輪。根義總明文含性欲。言如應者。根有生熟化不失時。器有大小授法無謬。化謂教化。卽應攝受者而攝受之。伏謂調伏。卽應折伏者而折伏之。由此具行入正法故。第三入法界藏下。證理位極。亦三句。一證理法。謂以大智證入平等眞法界藏。依佛性論說有五藏。一如來藏。謂在纏含果法故。二自性淸淨藏。謂在纏不染。三法身藏。謂果位爲功徳所依。四出世間上上藏。謂出纏超過二乘菩薩。五法界藏。謂通因果外持一切染淨有爲。故名法界。內含一切恆沙性徳。故復名藏。此義寬通故今證入。言智無差別者。所証之藏平等。要無分別方契此。則智自無差。卽由上義能所不殊。又此能證智與所證藏冥合一味。無有境智之異。故云無差。此復有二。一同無相故。下經云。無有少法爲智所入。亦無少智而入於法。二同法界故。則能所各互攝盡故。下云無有智外如爲智所入。智攝如盡故。亦無如外知能證於如。如全攝智故。若皆一味。豈令智同於境而無智耶。古徳釋云。智相盡故。不有能令智相盡。故不無。不爾豈令諸相皆盡而智獨存。是故於境則不礙眞而恆俗。於智則不礙寂而恆照。卽境智非一。境則不礙俗而恆眞。智則不廢照而恆寂。卽境智非異。境則空有無二。智則寂照雙融。故云無差別也。上來所釋。約眞理寂寥與止寂相順。俗諦流動與觀照相順。起信等中且爲此釋。未盡其源。以令照眞不得名照。照俗之時不得卽寂故。今正釋者。謂言用則同而異。由境不能照智有照故。言寂則異而同。境智無異味故。同故無心於彼此忘心契合故。異故不失於照功。智異木石故。故名眞智證理。境則惟寂智則寂而常照。若約照俗。則以後得智照差別之境。若約融眞俗者。境則眞俗不二。智則權實雙行。亦爲一味而不失止。以𨿽雙行而卽寂故。若約三觀及融境智。至下當辯。二證佛下。明證果法。言解脫者。謂作用自在。如不思議法品說。於一念中建立三世一切佛事等。總有十種廣如彼說。卽用而眞故。甚深用無涯畔故。廣大上窮彼際故云證也。三能隨下。明得位極。謂普賢身徧於六位。隨在一位。以願海力持於一切。故舊經云在於一地。普攝一切諸地功徳。今此文順西國。若順此方。應云能以方便隨入一地。以願海力攝持一切地也。然有引梵本廣明此中句數開合不同。不必應爾。何者夫譯梵爲唐誠乃不易。苟文小左右貴於旨不乖中。若理不可通。則正之以梵本。譯人意近則會之。以舊經言異意同。何必廣引。言恆與智俱者。明智窮來際文含二義。一望前。謂𨿽在因中一地。而願力持一切地功徳。皆與智俱盡未來際。不離一地。如一地餘地亦爾。是故因門盡於未來。恆是一一諸位菩薩不見作佛時。二望後。以盡未來之大智。入如來之果海也。𨿽有二義順前義勝。第二了達下。明勝進果行。分二。一得果法。二起果用。今初有四句。一入佛密境。此有二意。一佛卽密境。以三業業具非余測故。謂非色現色。摩尼不能諭其多。非量現量。應持不能窮其頂。不分而徧。一多不足異其體。全法爲身。一毛不可窮其際。此身祕密也。佛言聲也非近非遠。目連尋之無際。身子對而不聞。非自非他。若天鼓之無從。猶谷響而緣發。無邊法海捲之在一言。無內圓音展之該萬類。是謂佛口密也。意則無私成事。等覺尙不能知。密之至也。皆廣大無涯超絕奇特。故云希有。二佛之密境卽謂一乘。如來知見禪定解脫。深入無際帝网之境時乃說之。故云希有。久默斯要甚爲祕密。又權實隱顯惟佛方知。故云祕密。今洞見其源故云了達。二善知下。入佛平等亦有二意。一佛佛平等。謂一切諸佛體性平等。法身無二故。智慧平等徳無增減故。內用平等悲願普應故。二者佛所證法平等。卽第一義。此二無二。稱此而了。故名善知。三已踐下。明得佛位。謂佛有十地。如大乘同性經說。一甚深難知。廣明地。乃至第十名毗盧遮那藏海智地。此十同是佛地。約徳用成別。今普光明當其第一。普卽廣義。光明卽明甚深難知。此文𨿽略。義在普中。舉初攝後。理實皆踐。又普光明亦十地之總。總不出於普法智光故。四入於下證佛三昧。謂海印等定。皆深廣如海。並通一實故得稱門。第二於一切下。明起果用。文有三業。一現佛身業徧世同事。二同佛意業總持大法。三得佛語業能轉法輪。不退有四。一稱理不退。無攺說故。二應機不退。無虛發故。三利益不退。聞已必定故。四調伏不退。天魔外道不能動故。復有四種不退。謂信位證念。今當第四念不退也。第三一切如來下。二行無礙徳。謂引攝佛徳不礙修因故。文有五句。一引攝佛徳。然有二義。一則行成攝果。二則諸佛同加。二一切下。隨佛徧生不揀淨穢也。三已曾下。供佛集福。十方無邊三世無際。此一切佛皆供養故。歡慶有遇不住福相故。長時無厭。四一切下。長爲輔翼義通眞應。五恆以下。悲願調生。不以偏小利物。惟以同體普願攝物令證菩提。方顯智體圓足。第二成就下。總結多門無得而稱也。菩薩之徳焉言不可周。宜以類取。故云如是無量。第二大段異生眾中。總三十九眾相從爲三。第一雜類諸神眾。第二阿修羅下。八部四王眾。第三三十三天下。欲色諸天眾。今初有十九眾。通名神者靈只不測故。文皆三段。第一標數辯類。第二列名結數。第三攝徳圓滿。今第一金剛神眾。初辯類中。以執持此杵守護佛故。然一一類皆通有所表。如地表心地。海表徳海等。觀其嘆徳則知通意。今此表般若堅利導於眾行到彼岸故。二所謂下列名結數。然諸眾立名。皆隨所得法門爲物立稱。一那羅延者。此云堅固。由見佛妙色皆不可壞。故受此名。二見佛身毛猶如日輪現種種光速摧障惱。故名曰幢三見佛身光映蔽一切。猶如須彌顯於大海。神通等法如華開敷故。四圓音隨類如雷震故。五現爲世主。以美妙根令物悟故。六智光演法令愛樂故。七寶飾妙相如華嚴樹。方便警物如雷震音。八福深相妙炳著光明。如師子王處眾無畏。九慈眼視物爲吉祥目。神通之焰密現物前故。十雨此嚴具及光明故。下諸眾皆類此知。至得法處名當自顯。恐厭繁文。下略不釋。第三皆於下攝徳圓滿。十句分二。初二句總彰願行。由昔願力得預法會。常爲親侍。由今行滿故能徧侍。後積集下別顯滿相。一福積淨業。二智達定境。事定之境隨事百千。理定之境卽眞如實相不思議定則以無礙而爲其境。今皆智照故云明達。三通隨佛住。四入用難思。五處眾超絕。六應物調生。七隨佛化形。八護佛住處。文並可知。第二身眾神文三。同前初辯類。有二義。一身謂神之自身。眾卽同生同名。及所隨者。凡有其一必更有二。共有其三。三故名眾。能所合目。名身眾神。二約所主。謂此類神。專以變化多身爲佛事故。二名三徳。文並可知。第三足行神亦有二義。一謂依止足行眾生及守護故。如下善見比丘足行之神。持華承足故。下徳中戀仰如來二足所行處。卽道路神。通表修行履佛所行故。第四道場神。從所依所守得名。下諸神眾類皆同此。言道場者。非惟護佛道場。但有莊嚴道場之處。卽於中護故。下徳中願供養佛。表護萬行道場及修行者故。第五主城神。表行徳防禦法城心城故。如摩耶處說。徳中以己徳行嚴佛宮殿者。一佛殿爲所守之最。瑩飾爲尊佛故。二主伴善根互融攝故。三瑩飾自心佛安處故。第六主地神。表深重願荷負行徳故。亦表心地爲依持故。第七主山神。通表萬徳髙勝性皆閒寂。別表智徳最髙故。徳中云。得淸淨眼。名中多有光稱。第八主林神。表以無漏智導於眾行。森聳建立故。徳中云。皆有可愛光明。第九主藥神。表行徳伏惑資益法身。若約利他則三業不空。如藥樹王故。下徳中性皆離垢。卽伏惑去病也。仁慈祐物。卽進善補益也。名中總名主藥。藥旣不同。神神各別。吉祥者主香茅之類也。淸淨光明謂乳石之流。名稱普聞。如藥樹王雪山忍艸等。明見十方謂眼藥等。約法準之。第十主稼神。稼者樹五穀也。表萬行法味資益自他。他自益稱心故。徳中大喜成就。十一主河神。卽河伯之流也。表法河流注潤益羣品。又於生死瀑流拯彼漂溺。江河淮濟淸濁俱河故。生死法流此神皆主。徳中勤益生者。謂遇沿流則平波息浪。逢溯泳則微風輕動。水性之屬。深止而住居。陸行之流富生而應采。導百川而去害。灌萬頃而開利。爲勤作意利益眾生。約所表法隨意消息。十二主海神。卽海若之輩。表具含萬徳一一深廣也。名中三。名遠塵離垢者。瑜伽八十六云。現斷煩惱離故遠塵。彼隨眠離系故離垢。今約近事。塵謂塵境垢卽煩惱。六根對境。了彼性空故曰遠塵。眾惑不行誠爲離垢。心境相藉離垢由於遠塵。十三主水神者。通上河海等水。及雨露霜雪等也。表法水含潤等多義理故。徳中。拯溺爲救濟危爲護。謂已溺邪見貪愛水者救之。將沈者護之而爲利益。卽雲雨等潤發生萬物也。法合可知。十四主火神。卽宋無忌之流也。以顯智慧火燒煩惱薪。成熟善品破無明闇耳。徳中。夫火有二能。一能爲益。二能爲損。今用益止損表法亦爾。示慧光以去闇用益也。除惑苦之熱惱止損也。十五主風神。通表方便無住無所不摧。別表如下十六主空神。表法性空別卽離染周徧等。亦各如名辯。徳中若情塵亂起翳本性空。智日髙升則情云自捲。空有日而廓爾無際。智合理而杳然無涯。故云爾耳。十七主方神。卽東方靑帝等類也。表顯邪正方隅。使行無迷倒。徳中身智教光無不引攝名普放也。無時不放所以稱恆。如日周天故相續不絕。十八主夜神。表於無明黑闇生死長夜。導以慧明令知正路。徳中。夜分亡寢是曰勤修翻彼長迷故以法爲樂。十九主晝神。於晝攝化顯行徳恆明也。徳中。先修正解後勤正行。有信無解增長無明。有解無信還生邪見。信因解淨解藉信深。晝之義也。上來多主器界故但名神。準梵本除金剛神。餘皆女神。表慈育故。菩薩同於彼類以攝眾生。自下攝領有情。皆受王稱。並是丈夫。第二八部四王眾。文有八段。前四雜類。後四能統是天王。所統是八部。今初。阿修羅亦云阿素落。梵音楚夏耳。婆沙譯爲非天。佛地論云。天趣所攝。以多行諂媚無天實行。故曰非天。依阿毗曇亦鬼趣攝。諂曲覆故。正法念經鬼畜二攝。以羅睺阿修羅是師子子故。伽陀經天鬼畜攝。具上說故。由此或開六趣。或合爲五。多好鬥諍懷勝負故。或居眾相山中。或居海下。如正法念說。然有大力者。廣修福故。今之修福有懷勝負諂媚心者多生其中。羅睺此云攝惱。以能將手隱攝日月。令天惱故。二毗摩此云絲也。質多羅種種也。謂此王能以一絲幻作種種事故。徳中。實者因果俱慢故。權應偏摧非不斷余。故云及也。二迦樓羅昔云金翅。正云妙翅。以翅有種種寶色莊嚴故。此就狀翻。若敵對翻此云大嗉項。以常著龍於嗉中故。此鳥能食消魚龍七寶。然鳥及龍各具四生。謂卵胎濕化。後後勝前前。劣不能食勝。謂卵生鳥不能食胎等。勝能啖劣。化食四生。如增一辯。以化食化暫得充虛。亦表菩薩攝生故。離世間品云。菩薩迦樓羅如意爲堅足。乃至摶撮人天龍。安置涅槃岸。大速疾力者。增一中說。此鳥食龍。從金剛山頂鐵杈樹下。入海取龍。水未合間還至本樹。是爲速疾。大海處攝持力者。卽是攝彼命將盡者食之。而龍受三歸及袈裟一縷在身則不可取。菩薩亦爾。如前引離世間品說。又出現云。取善根熟眾生。置佛法中。此爲命盡。若心有邪歸。斷見所覆則不可取。普觀海者。卽周四天下求命盡龍。徳中。大方便力。卽𨿽了眾生空。而能入有。是十力止觀也。普能救攝卽鼓生死大愛海水。取善根熟者也如出現品說。三緊那羅者。此云疑神。謂頂有一角。形乃似人面極端正。見者生疑。爲是人耶爲非人耶。因此立稱。依雜心論畜生道攝。亦云歌神以能歌詠。是天帝執法樂神。卽四王眷屬。表菩薩示眾生形而非眾生。常以法樂娛眾生故。徳中。要勤觀察則得法樂怡神。自他兼樂爲自在遊戲。四摩睺羅伽者此云大腹行。卽蟒之類。亦表菩薩徧行一切而無所行也。徳中。此類聾騃故。令方便捨癡。五夜叉王。初一是北方天王。卽毗沙門是也。若從能領是天眾攝。今從所領爲名。然四王各領二部。從一立稱。夜叉此雲輕捷。飛空速疾故。亦云苦活。此天又領一部名羅剎。此云可畏。名中云毗沙門者。此云多聞以福徳之名聞四方故。此一是天夜叉之王。餘九是夜叉。夜叉卽王。𨿽一是天又從所領。況九皆夜叉故非天眾。下三例然。如龍中娑竭羅王。豈是天耶。徳中。此類飛空啖人。故菩薩示爲其王翻加守護。亦令愛見羅剎不害法身慧命也。六龍王亦初一是天。卽西方天王。毗樓博叉。唐三藏譯云醜目。毗樓醜也。博叉目也。日照三藏譯云。毗徧也多也。樓者具云嚕波。此云色也。博喫叉此云諸根也。謂眼等諸根有種種色。故以爲名。此不必醜也。此王主二部。謂龍及富單那。富單那者。此云熱病鬼也。娑竭羅此雲海也。於大海中此最尊故。獨得其名。徳叉迦舊云多舌。以嗜語故。正云能害於所害徳叉者能害也。迦者所害也。謂若嗔噓視人畜皆死也。無熱惱者。卽阿耨達池之龍也。諸龍有四熱惱。今皆離故。四熱至下當釋。智論云。此龍是七地菩薩。須彌藏經云。是馬形龍主。又一切龍總有五種形類。一象形。善住龍王爲主。二蛇形。難陀龍王爲主。三馬形。阿那婆達多龍王爲主。四魚形。婆樓那龍王爲主。五蝦蟆形。摩那斯龍王爲主。徳中。外則雲行雨施散去炎毒。內則慈云廣被法雨普沾。散業惑苦之熱惱。七鳩槃茶王。初一是南方天王。卽毗樓勒叉。此云增長主。謂能令自他善根增長故。此王更領一部。謂薜荔多。薜荔多者此云魘魅鬼。餘如音義。徳中。此類障礙深重故。偏明無礙。自學權實無礙。法界智光以利眾生。八乾闥婆此云尋香。謂諸樂兒不事生業。但尋諸家飲食香气。卽往設樂求食自活。因此世人號諸樂人爲乾闥婆。彼能執樂故以名焉。亦云食香。止十寶山間食諸香粖。卽帝釋執樂神也。帝釋須樂。此王身有相現。提頭賴吒卽東方天王。此云持國。謂護持國土安眾生故。此從所領爲名。更領一部名毗捨闍。此云啖精气。謂啖有情及五穀精气故。徳中。大法卽大緣起法也。信解故。歡喜深心故。愛重旣歡旣重故。不替修行。第三月天子下。十二段明欲色諸天眾。天者自在義。光明義。淸淨義。智論云。天有三種。一人天謂帝王。二生天謂欲色等。三淨天謂佛菩薩第一義天。今通後二。然諸天壽之長短。身之大小。衣服輕重宮殿勝劣。俱捨十一。及瑜伽等論。起世等經皆廣辯之。恐繁不敍。文中先有七段。明欲界天。後有五段明色界天。前中卽分爲七。今初。月天子。月者缺也。有虧缺故。下面頗胝迦寶水精所成。能冷能照。表菩薩得淸涼慈照生死夜。如雲菩薩淸涼月等。名中初一是總。𨿽標總稱卽受別名。下皆準此。徳中。顯發眾生心寶者。水珠。見月則流潤發光。淨心遇緣則慈流智發。生了旣發正因顯然。生由性成則了非外入。生與不生無二發乃發其本心故。顯發雙辯。二日天子。日者實也。常充實故。下面亦頗胝迦寶火精所成。能熱能照。表菩薩智照故。又日以陽徳月以陰靈。一能破暗。表根本破惑。一能淸涼表後得益物。又依寶性論。法日有四義。一破暗如慧。二照現如智。三輪淨如解脫。四上三不相離如同法界也。名中可畏敬幢者。爲惡者畏其照明。爲善者敬其辦業。以斯超出故以名幢。徳中。居者辦業成就本行等利益也。生長谷稼開敷覺華等。爲增長善根。如出現品。三三十三天者。佛地論等皆云妙髙山。四面各有八大天王。帝釋居中故有三十三也。下釋天名皆依佛地。名中言釋迦等者。釋迦能也。因陀羅主也。具足應云釋迦提桓因陀羅。提桓天也。卽云能天主。撫育勸善能爲天主故。更有異釋如音義說。徳中。言發起廣大業者。令修普賢行故。以此天居地天之頂。總禦四洲。𨿽勝事頗多猶懼修羅之敵。若修善者眾卽天侶增威。苟爲惡者多卽諸天減少。故多好勸發。況受佛付囑大權應爲。至如堅常啼之心。施雪山之偈。成屍毗大行。破盧志巨慳。談般若於善法堂中。揚大教於如來會下等。皆是發起廣大業也。四須夜摩天。須者。善也。妙也。夜摩時也。具云善時分天。論云。隨時受樂故名時分天。又大集經。此天用蓮華開合以明晝夜。又云。赤蓮華開爲晝。白蓮華開爲夜。故云時分也。隨此時別受樂亦殊。故大論云隨時受樂也。徳中。心恆喜足者。喜足在於第四。今慕上而修。五兜率天王。此云喜足。論云。後身菩薩於彼教化。多修喜足之行故得少意悅爲喜。更不求余爲足。徳中。彼天是諸佛上生之處。故令修念佛三昧也。召體曰名。響頒人天爲號。通號別名皆悉念也。不計一方故云一切。以諸如來同一法界體徳均故。念卽明記而慧逾增持而不忘。故無間斷。以佛爲境何五塵之能惑哉。六化樂天王。論云。樂自變化作諸樂具。以自娛樂。又但受自所化樂不犯他。故名爲善化也。變謂轉變。轉粗爲妙。化謂化現無而忽有。徳中。以出世化故得解脫。七他化自在天王。論云。令他化作樂具以自娛樂。顯己自在故。名中寂靜境門者。境爲入理之處。卽是門也。根無躁動故稱寂靜。根卽門也。根無取著方見境空。合爲門也。故鴦掘經云。明見來入門具足無減修。徳中。物我自在卽廣大法門。第二色界。諸天眾有五眾。以第四禪有二眾故。然四靜慮攝天多少。下經頻列。至十藏品當會釋之。多依十八。初靜慮四。二三各攝三天。皆舉最上以勝攝劣故但列一。下文說頌徧觀諸天。第四靜慮自攝九天。上五小乘聖居非此正被異生位中。廣果至極。故今列之。大自在天三千界主。所以別列。今初大梵天王眾。佛地論云。離欲寂靜故名爲梵。具云梵摩。此云淸潔寂靜。謂創離欲染故名淸潔。得根本定名爲寂靜。屍棄此云持髻。謂此梵王頂。有肉髻似螺形故。亦名螺髻。或云火頂。以火災至此故。貌如童子。身白銀色。衣金色衣。禪悅爲食。徳中。本修慈心得生梵世。等流相續還湣眾生。好請轉法輪。故智光照物不爲污行。故身光發揮。若有遇之身心悅樂。第二光音天。二禪第三天也。智論亦云。第二禪通名光音。彼天語時口出淨光故。有云。彼無尋伺言語亦無用。光當語故名光音。瑜伽名極光淨。謂淨光徧照自他處故。徳中。定生喜樂離尋伺。故得寂靜名。然凡得之舍動求靜。故非廣大味定之喜。非無礙法。今菩薩卽動而靜。不散不味是爲廣大無礙法門也。第三徧淨天。此天離喜身心徧淨故。徳中。身心徧淨未爲廣大。物我無二普益世間。方爲廣大也。第四廣果天。卽第四禪第三天。於異生善果此最廣故。所有功徳勝下三故。徳中。此天離八災患世中最寂。今以實智住本寂之宮。第五大自在者。梵云摩醯首羅是也。於三千界最自在故。智論第二云。此天有八臂三目。乘白牛執白拂。一念之間能知大千雨滴。下經同此。準智論第十一。過五淨居有十住菩薩住處。亦名淨居。號大自在天王。又三乘中立此爲淨土。是報身所居。約實但是第十地菩薩攝。報之果多作彼王耳。徳中。三界之頂非無相不超。非離相求故所行平等。然上釋名嘆徳。多從義便以順類殊。若約實徳無不互有。皆可虛求眾海雲集竟。

大方廣佛華嚴經疏卷第五

大方廣佛華嚴經疏卷第六

唐淸涼山大華嚴寺沙門澄觀撰

世主妙嚴品第一﹝從第二經盡第五經﹞

自下大文第七稱揚贊徳分。亦是發起序。文中有三。第一總結威儀住。第二此諸眾下。總顯徳行因緣。第三所謂下。別明得法贊佛。前中有三。初結眾集。次明相異。後顯意同。今初。數廣徳深故名眾海。起於自地集空道場。多數大身重重無礙云之象也。又浮雲無心龍吟則起。菩薩無住佛現爰來。二無邊下相異也。不惟上列。故云品類無邊。旋環不空故云周匝徧滿。大小等形妍媸等色。部主徒從各有區分。故云差別。三隨所下意同也。隨所來方參而不雜。皆得見佛各對目前。其猶百川各全睹月。同無異念。故曰一心。諦矚欽承瞻而且仰。不惟直睹丈六。乃徹見法界身云。第二總顯徳行因緣者。以上列中隨宜別嘆。今方總顯徳行齊均。又與下。別得法門以爲總故。前同生眾中共集善根亦是別故。又前共集明主伴所由。今曾攝受顯眷屬所以。影略其文。此文多勢且分爲三。初明離障見淨。二如是下受化根深。三種無量下徳行圓備。初後是因中一是緣。以因奪緣。大眾自見以緣奪因。佛力令見因緣和合。無定親疏故因緣間說。又初段徳行現深。後二因緣宿著久攝。今見卽緣成因。感應道交故常居佛會。今初離障見淨者。煩惱卽煩惱障也。心垢卽所知障也。此障翳心迷所知故。言一切者謂分別俱生。若種若現。言余習者。二障气分粗重。粗重如畢陵上慢迦葉不安。今皆位極菩薩智現情亡。證理達事心鏡瑩淨。故云已離。若諸位圓融。一斷一切斷。亦通初位。言摧重障山者。通以諭顯。以能摧道摧二障山。障體堅厚崇聳如山。又別則智障菩提惑障圓寂。通則俱障及一切佛法。故名爲重。言見佛無礙者。斷障果也。然有二義。一就能見以明無礙。由斷二礙智明理顯。理顯故見法性身。智明故見佛智身。理智冥一見無礙身。無礙亦卽涅槃。二約所見明無礙者。具十無礙已如上說。第二如是下。受化根深。於中初總後別。初中如是者。指前斷障之眾。劫海者。明攝時曠遠。言四攝者。卽攝化之方。謂布施愛語利行同事。布施是攝緣與彼資持故。愛語是攝體。正示損益故。利行是攝處。安住善處故。同事謂釋疑。令彼決定故。後一一下別示攝相。於中向言劫海曾攝。何所攝耶。謂一一佛所。何時攝耶。種善根時。將何法攝。謂種種方便。攝相云何。謂教化成熟。教化約始成熟。就終攝意云何。令其安立一切智道。道者因也。謂惟爲佛果修佛因耳。第三種無量下。徳行圓備。前攝何益。令徳圓故。於中先辯因圓。後入果海。今初文有五句。一種無量善。已超七地殊勝善根故。二悉已下。已超八地大願滿故。三所行下。已超十地行滿障淨故。四於出離下。前明徳圓。此具出道一道無量道。已超生死不住涅槃。故云善出。五常見下。結成見佛。謂徳髙十地是以常見。非比量見故曰分明。不取色相名爲照了。又塵毛剎海佛徧重重。有徳斯睹名分明照了。二以勝解力下。入果海也。此一段文望前是別。總具徳中別入果故。望後是總。四十眾中解脫標故。今且屬前。於中二。初乘因入果。是比智知。如見鸞翔知太虛可衝。矚龍躍知宏海可泛也。謂以勝解力印可佛言知福慧之深遠。以信解力贍仰佛化。知慈悲之廣大。是入如來功徳大海。亦是勝解印持果徳。二得於下。明分得果用。言解脫門者。佛果障寂大用無礙。故稱解脫。眞解脫者。卽是如來通智。遊入故號門也。眾各證契故名爲得。此解脫卽門。佛得其總眾海得別。又佛解脫但名解脫。眾所得法稱之爲門。以能通入彼果用故。此解脫之門。又眾所得法。離障自在名爲解脫。智所入處亦名爲門。以因解脫入果解脫。亦稱爲門。此解脫卽門。然總別圓融因果交徹。重重無礙方爲眞解脫門。故下或嘆佛果徳。或嘆因行。或約天等所得欲影顯。故次遊戲神通。正明入相。遊戲者出入自在。神通者難測無壅故。約觀心者。心境無礙稱爲解脫。由此入理故號爲門。若以門爲門非能通矣。門卽如實。何所通耶。正入雙亡爲眞門矣。如此入者。則本覺湛然名窮果海。眞非妄外則因果圓融。心境無涯則解脫無際矣。第三所謂下。別明得法贊佛。四十眾中。各先長行得法。卽經家序列。後說偈贊卽當時所陳。然眾集偈贊並在一時。文不累書故編之作次。而各得一者。顯佛徳無盡故。乘別入總。盡眾不能及故。故海慧云。如來境界無有邊。各隨解脫能觀見。而普賢得十者。顯等佛無盡故。文中先異生眾。後同生眾。前中三。初諸天。次八部。後諸神。今初分二。先色天後欲天。前中有五。今初自在天。長行十法第一法界等者。卽法身解脫也。法界虛空界卽用。所徧處空卽事空。法界之言義兼事理。謂非但徧空。亦徧空內色心等事。及空有稱眞之理。又但言空則一重徧。今云法界則重重皆徧。何者。謂空界容一一塵處及彼事物一一塵中。皆稱眞故。各有無邊剎海。佛身大用皆悉充滿故。下頌云無窮盡也。言寂靜者體也。然有二義。一明前大用。用無用相不礙常寂。二由此智用卽寂同眞。是故隨一一用徧一切處也。言方便者用也。亦有二義。一明前寂無寂相不礙大用。二內同眞性不礙外應羣機。故云方便寂用無礙。所以稱力。二普觀一切法悉自在者。智身解脫也。此有三義。一以普眼於一切法。無不能觀。二觀一切法不壞事而全理。三於一法中見一切而無礙。並名自在。三知一切法不生等者。自共相解脫也。亦有二義。一知不生等內證眞理。二無功用行外應羣機。然不生等佛法之體。釋有多門略申一兩。一別釋。以不生滅約境。不來去約行。初不生滅略有五義。一就徧計。由是妄執無法可生滅也。又情有卽是理無。故不生也。理無卽是情有。故不滅也。不滅不生是一法也。又求徧計相。不可得故。不生能顯無相性故不滅。不滅卽不生。亦一法也。二就緣起性。謂法無自體攬緣而起。卽生無生。旣本不生故。無可滅也。又緣起無性故不生。無性緣起故不滅。中論云。以有空義故。一切法得成。是故不生卽不滅。不滅卽不生。爲一物也。又推緣無起故不生。能顯無生性故不滅。三約圓成性。謂非是有爲。故無彼生滅相也。又非妄心境故不生。聖智所證故不滅。又體非遷變故不生。隨緣令法起故不滅。不滅卽不生。爲一物也。四通就三性混融。於一法上。就徧計故不生。就圓成故不滅。就依他故。亦不生亦不滅。就三無性故非不生非不滅。五然此四句合爲一聚。圓融無礙頓思可見。二不來不去者。約行謂正智背捨妄執而無去。向證眞理而不來。又依體起用而不去。應機現前而不來。又往應羣機而不去。恆歸寂滅而不來。不來卽是不去無二爲一味也。由此大智無念應機。如摩尼天鼓無思成事。故云無功用行也。二通釋者。不生不滅亦可約行。不來不去亦可約境。謂妄念斯寂猶若虛空。何生何滅。又𨿽起大用見心無生。用謝歸寂了本無滅。又常稱眞理寂照居懷。於此心中有何生滅。此約行釋不生滅也。約境釋不來去者。猶如空華無可去來。又緣會卽來。來無所從故無來。緣謝而去。去無所至故無去。又諸法卽如如豈來去。三展轉釋又何以不生滅。由無來去故。何以不來去。由無生滅故。又旣無來去。則非一非異。不生不滅則無斷無常。智契前理故無功用。不礙生等故云行也。是則不生之生。生之不生。無功用故常寂行故。常用寂用無二。是於功用得解脫也。斯爲正法之要。義味難盡無厭繁文。四現見一切法等者。觀義解脫也。現見之言揀比知故。眞實相言。略有三義。一以智觀事實事不虛故。故下經文。觀有爲法如實相故。二以慧觀理實。所謂無相。無相不相名爲實相。三以無礙智知無二實。窮實故深盡邊故廣。稱智慧海。不爲相縛是解脫門。五與眾生等者。慈障解脫也。離諸危怖曰安。適悅身心爲樂。見佛則獲二利故安樂也。煩惱不生故得定也。佛徳難思故樂。定無邊斯爲大方便也。六令觀等者。悲障解脫也。眾生癡故造業。造業故受苦。闇故不見未來。不見未來卽顚墮。故大怖之極莫越愚癡。令觀本寂則癡相本空。尙不造善。豈當爲惡。七善入等者。業障解脫也。佛現十方是無邊境。了無依性稱爲善入。尙不依佛寧造業思。八普往十方等者。卽無相解脫門也。𨿽身應十方寂然不動。智宣諸法怕爾無依不取於相。如如不動故。九入佛等者。卽名相解脫也。佛智契如名入寂境。寂而能應故。普徧十方身智發光。又令物入無相故靜。無名故寂。十中此天王名。與前列中少倒。前名極精進名稱光。上下諸文多有此例。或義存名異。或廣略參差。皆譯者不善會耳。法門名住自等者。此離二取相能益自他解脫門。自悟處者。卽離覺所覺。自覺聖智常現前也。而以無邊等者。謂緣無邊法界。度無邊眾生。得廣大菩提也。二上首說偈中二。先彰說儀。後明正說。今初。焰海是當眾上首。仰承佛力爲眾申心。十地論云。承佛力者顯無我慢。普觀十方示無偏心。今觀己眾通局小異耳。然頌總有四種。一名阿耨窣睹婆頌。此不問長行與偈。但數字滿三十二。卽爲一偈。二名伽陀。此云諷頌。或名不頌頌。不頌長行故。或名直頌。謂直以偈說法故。三名祇夜。此云應頌。四名嗢馱南。此雲集施頌。謂以少言攝集多義。施他誦持故。今此卽伽陀頌也。下皆準之。爲何意故經多立頌。略有八義。一少字攝多義故。二諸贊嘆者多以偈頌故。三爲鈍根重說故。四爲後來之徒故。五隨意樂故。六易受持故。七增明前說故。八長行未說故。今此正惟前二。義兼五六。二正說中。十偈次第。各一法門結集。取此以爲長行。非此頌前也。然此中長行。與偈有多不同。謂偈字則定長行多少不同。而長行則約天得法。偈中卽是嘆佛。此必然也。若二文互望。或因果之殊。或體用有別。或互相影略。或難易更陳。或法諭不同。或能所遞舉故。傳授者善消息之。二文相映於義易了。今初天中初二句。卽前所徧法界虛空。兼明能徧。佛身。則十身皆徧。無窮盡者。一出現無盡。若髙山之出云。二非滅盡法。猶虛空之常住。次句寂靜也由無性故。不可取爲一異俱不俱等。後句方便合二爲力。此偈是說者自法故不結天名。下並準知。二中初句是上自在佛爲法王。於法自在故。次句觀也第三句普也。後句結法屬人爲他說故。然其結名義同法門。恐繁不配。他皆仿此。三中初句無功用也。不思議是標。離分別是釋。次句卽不生等。相卽生等無卽不義。第三句卽行也。長行約要先知法無生。方得成無功用。偈則要無分別。方能見法無生。內證與外用同時。所以二文前後。四中初句明廣。次句明深。卽上智慧海也。第三句自見法實。故能令物不迷事理。五中初句方便定也。次二句與安樂也。六中初句卽前癡闇。謂長迷妄境鎭覆眞心也。次句卽令觀寂靜。次句因滅無明。則得熾然三菩提明。是前滅義。七中初二句。卽善入無邊境。無邊境卽所應處也。無有比善也。次句無性者感而應故。無依者思念寂故。由此能令物不造業八中初二句卽普往十方說法。次一句卽不動無依。九中初句。卽入寂靜境。次二句卽普現光明。十中初十一字。卽無邊境爲所緣。求菩提卽自所悟處。次句旣緣其境。必起通化。前文略耳。第二明第四禪廣果天。長行十法中。一普觀等者。此應根授法。明於不知根說法無果障中得解脫也。斷疑生信是說法果故。謂觀機識病稱根說法。藥病無謬故疑除疾愈。二中隨憶念言。略有二意。一隨念何佛如名應之。二隨念有淺深。令見佛有粗妙。此於現身得解脫也。三中法性平等者。惟一味也。無所依者。離能所也。莊嚴身者。證眞莊嚴卽非莊嚴。故𨿽現世間還如法性。不依諸有。此於有依得解脫也。四中知世間法者。謂眾生世間心法各異。知已隨宜現通說法。故云安立。一念速安。非人天外道所能思議。以此莊嚴如來教海。此於安立教法遲鈍障得解脫也。五一毛等者。約偈不思議解脫力也。無礙有二義。一惟就所現。則毛中多剎自互無礙。二雙就能所。一毛不大而多剎不小。一多大小皆無礙也。又由無大小相故。此於取著障得解脫也。六普門者。一門攝一切門。名爲普門。隨一一門。各全收法界故。於其中觀察法界。深智契達故名爲入。此於隨相中得解脫。七中眾生無邊根器各異。應形說法種種不同。旣根熟不休故窮劫長現。此於畏苦不化生障得解脫。八中觀一切等者。謂觀事入理理超情表。云不思議。此於諸業報得解脫。九中法門無邊出者。爲要根器萬品故。出要難思。此於著相得解脫。十中種種方便。但隨所應終成種智。名入佛法。以大悲出現皆等雨故。此於不欲利生得解脫。上云出要令離妄苦。今云入法令得眞樂也。頌中觀己眾內三類天者。上五淨居非所被故。十偈次第一如長行。初中前二句。卽所疑境界。境界之言。通分齊所觀。普令者觀根爲說故。生信解者斷疑也。信佛大用分齊難測故。斷佛上疑生其正解。信佛所觀之境。則斷法上疑。亦生正解。謂如有疑云。爲存因果非眞空耶。爲是空故無因果耶。今明只由眞空能立因果。因果立故乃是眞空也。第四句釋一切之言。佛以利生爲意樂故。旣該一切故廣大無盡。二中初句卽憶念。次二句令見佛。三中初句。則法性平等無依。次二句卽莊嚴身。謂如法性爲嚴。故無依處。四中初一句。卽了一切世間。次二句。卽一念安立不思議莊嚴海。五中初二句。卽毛孔現剎。上云不思議佛剎。但以橫多。今云過去。乃豎窮前際。皆示現者。如鏡現像。次一句是無障礙。令應度者見卽佛神通。依佛鏡智而觀。乃法性恆爾。六中初二句卽普門。次一句卽法界。末句義兼於入。七中初二句。卽爲一切眾生種種出現。次句卽無邊劫常現前。謂約機隱顯佛無去來。故常現也。八中初句。卽觀一切世間也。次二句。卽入不思議法也。若約理論深。是深非甚。今不壞事而卽理。故曰甚深。全攬理以成事。名爲幽奧處。兼上二法常寂然。釋上義也。以諸法卽寂故。不可以理事思也。九中初二句。示一切眾生。次一句顯出要法。十中初二句。卽觀應化眾生。次句令入佛法。第三明三禪長行十法。第一門卽寂普現名爲方便。說卽是道。由說入佛解脫海故。此於體用有礙得解脫也。又方便言。亦通入解脫之方便也。第二門隨一切等者。謂不能普現得解脫也。光影之言。略有二釋。一謂因光發影。影但似質而不似光。依智現形形隨眾樂。不隨自智。隨樂卽應名普示現。二水中之月亦名光影。謂佛月不來影現心水。影多似月少似於水。謂水動則流光蕩漾。水濁則似晦魄。臨池若止而且淸。則圓璧皎皎。此亦隨自他意也。此就天王且隨天眾所樂。偈就於佛無不應也。第三門佛境界有二。一如如法性是佛證境。二十方國土是佛化境。嚴淨亦二。離相息妄則嚴如境萬行回向則嚴化境。此二無礙大方便也。此於無巧莊嚴得解脫也。第四隨諸等者。謂大悲深厚故。隨入生死眾生無邊故。永流轉而示導也。此於無大悲捨眾生障得解脫也。第五門佛調眾生。或折或攝或兼二行。𨿽悲願多門。皆令趣無上道。若憶念此。居然受化不滯於權。此於勝所緣有忘念障得解脫也。第六得普門等者佛以稱法性之總持。包攝一切總持故。云普門。復能流演無盡故。得稱海。此於聞思有忘失障得解脫也。第七門。謂佛出難值引之令值。信心難生勸之令生。信含眾徳。所以名藏。下經云。信爲寶藏第一財故。此於嫉妒邪見障得解脫也。第八能令等者。上令信佛此令信法。仰依卽信領解便喜信可趣入喜則奉行。因得解脫名而出離。此於迷覆眾生障出離道。得解脫也。第九門。謂眾生界法界。調伏界虛空界。皆無邊無盡。菩薩悲智以方便界。開示法界。行調伏界等虛空界。於有限礙障中得解脫故。第十觀眾生等者。由悲故憐湣。由智故觀察。觀察煩惱知病行。已化而度之。此於無悲無方便障。得解脫也。頌中十一頌。初十次第如前長行。依梵本列名中。此長行闕第十一天。彼名星宿音妙莊嚴天王。下言妙音者略而未回。第一頌中初二句。是了達方便。依法性而現故。後二句說卽是道。說不思議解脫。令眾同歸。二中初二句。明光影普現無依故如影。第三句成上二義。以無生故如影無依。略不明隨天所樂。三中初句標方便。無量劫修兼顯大義。次二句。正明方便嚴佛境界。四中初二句。卽眾生永流轉。謂無明所盲覆本淨心。造業受身故恆居生死。次句卽隨而示之。五中總相頌佛調生行。初句髙次句深後句廣。六中初二句卽普門陀羅尼。次一句卽所流出。示教者示其善惡教。使修行稱性無偏。故徧而無盡。七中初二句值佛。次句生信藏。不信則佛難值。正信惟佛能生。旣值佛生信。反覆相成今之一遇。何得不信。八中初二句。卽所聞之法。以無性爲法之眞性。次句卽令眾生信喜。出離淨則出不信濁。成無漏故。九中初句能調伏人。前因此果耳。化眾生界卽調伏行。無邊無盡爲不思議。思惟悅生是名爲入。十中初二句。卽眾生無量煩惱。謂利鈍二使。愛見羅剎皆甚可怖也。次一句。以悲湣之以智令離。十一中旣闕長行。對名略顯。初二句星宿莊嚴義也。謂佛光流於法界。粲若星羅。次句卽妙音莊嚴化眾生事。不出三輪。上云妙音。舉一立稱耳。若長行立名。應云得放光現佛三輪攝化解脫門。第四二禪長行十法。初中二義。一內證眞樂。經論共說樂。有五種。謂一因。二果。三苦對除。四斷受。五無惱害。無惱害樂更有四種。謂出家遠離樂。禪定適悅樂。菩提覺法樂。涅槃寂靜樂。今當第四。若通取受字兼禪定菩提則含因果。言恆受者。以無所受受諸受故。若待境界卽非恆也。二而能降下。外建大義。降神現相除苦因果。此於涅槃體用障。得解脫也。第二門。謂無緣大悲與性海相應。拔世憂患故出生喜樂。無盡名藏。此於惱害心得解脫。三一念等者。修福徳因。感依正果福之力也。𨿽多人多劫所感念劫融之頓現。此於時劫得解脫也。第四門。謂以佛力不動成住壞三皆如空劫。常淸淨也。此於遷變得解脫也。五愛樂等者。謂信樂佛菩薩法。敬奉修行。則二障得解脫也。第六門。地謂地智義。謂證淨。卽離念超心地也。方便者。教導及入地之由。入住出等也。以無盡辯演無盡法。故能經劫。七一切等者。通有二義。一現多身興多供供多佛。皆稱眞故名大方便。卽長行意。二一念八相徧法界。故名大方便。卽偈中意。於上自在名爲解脫。八於定慧障得解脫。九果滿應機。是於現身化生。無堪任性得解脫。十見佛大願云愛樂隨學。此於自輕障得解脫。二頌中十偈次第依前。今初前三句。明寂靜樂。通舉因樂以顯果樂。後句降現之用。二中初句卽所相應海。次句卽能應大悲。大悲荷物故名爲地。次句卽生喜藏。憂除故。喜患除故樂。三中初句能現。次二所現。四中初二句。卽普使成住等。次一句頌如虛空淸淨。以三災彌綸。而淨土不毀故。然三四二偈似如前卻。且順文釋耳。五中初二句。咸敬奉是愛樂。余是聖人。次一句。卽上法及信受也。六中初句經劫住。次二句卽地義。方便無邊。是一切也。七中通頌八相普周。略無供養。八中初句是前智慧。次句神通。次句無盡及海。以隨根令淨是深廣故。九中初二句。卽徳海滿足。次句出現世間。十中三句。通明前昔誓願力。第四句。結中便顯深信愛樂藏。以文云大歡喜故。第五初禪長行十法中。一普住等者。大用應機故普徧說法。用而常寂故行淨無染。得心無行故行淨。了境無相故無染。二佛爲定境。住定則所見深故。三普入等者。法海難量名不思議。一言演盡名爲普入。四圓音隨類名音聲海要無分別方入佛聲。五能憶等者。化生卽是趣菩提行故。以宿住智明記。六眾生報異隨業有差。佛示現受令生正信。七於法自在方能隨類調生。八佛身無相。等法性之淸淨。現而同化。爲寂滅之行矣。九不著諸有故。能常現三業。無邊更無可依。十觀性無相猶如虛空。何有可盡。察用隨宜。如擊水文隨擊隨生。復何可盡。偈中先上首觀眾。開成四天合則梵身。卽眾亦有。經云梵眾梵身梵輔。梵眷屬身卽是眾。輔卽眷屬。十偈。初中初句。法身普徧道場。次句智光說法。次句行淨無染。境相智行旣亡。則大用影像亦寂。後句通以諭顯。云不離空空不礙云。以況寂用。二中初二句。入禪之境。如來法身卽是心性。若能觀之爲上定故。次句示入方便。𨿽多同入一寂。三中初句卽不思議法。次二句明普入義。以一言說盡故。一言說盡之辯。劫海亦不能窮。顯法無盡也。約能包則一言說盡。約能久則劫海莫窮。然一言但說剎塵。未是無盡。設欲一言盡者。則二三兩句相違。一言說盡。劫海更何所演而得無窮。更有所演前則不盡。又不可重說。若欲通者。總望則可說盡。隱映重重則不可盡。如擊水文小擊大擊徧擊。各隨文生。盡未來際擊盡未來文生。爲難思法也。四中圓音之義。文略有三義。一廣無邊。二別詮表。三無分別。如次三句。餘如出現品辯。五中初二句。卽教化眾生方便行。三世諸佛皆以利他爲向菩提。自淸淨業故。次句前就梵王。故云憶念。今據如來故身現耳。一毛尙現何況全身。六中初句業相差別。次句報相差別。次句現同世間。七中前二句。卽隨類調生。調法自在故。能隨類廣徧。次句顯明前義無思成事故。八中初二句。明佛體性。卽前淸淨寂滅。不可盡下略顯四義如空。次句佛用應現爲行。旣皆如化不失寂滅。九中初二句。所現無有邊。次句勤現無依著。十中初二句。常思大用無盡。謂安住大悲宮。能現大事故。次句常觀法體無盡。自下第二欲界諸天。文有七段。第一他化天王。長行十法中。一謂現眾生前自在調伏。使其成熟化法無盡。故名爲藏。二觀世樂相。皆苦故應捨。觀世樂性卽入聖樂。三隨樂斷疑令起正行。四一言普攝諸義。徧於時處爲物而說。五仿佛修慈。六示現等者。大悲十力摧彼慢髙。而無摧心。故云示現。七以智慧光照諸世間。令離三毒之闇。則無惡趣之果。嗔癡障重故。與偈互陳。八十方等者。爲念佛三昧純熟故。隨念何佛卽能得見。如休捨解脫等。九應念現成。十普入等者。寂用自在現世調生。總名威力。偈中亦十。初中初句體徧。次句用周故能現前。次句教藏能成。後句所成自在。開於法藏悟深法門。卽成熟也。二中初二句二樂。次句令入。三四可知。五中三句。共顯如來大慈。初二句舉劣顯勝。次句以諭正顯。謂世慈有相。若須彌之髙大海之廣。終可傾盡。佛慈稱性。若芥子之空投刃之地。卽不可盡。又如空有普覆常攝。廣容無礙難壞無盡。略舉一無盡耳。六七與八文亦可知。九中初二句。明佛體普徧無成不成。次句隨眾生心現成正覺。十中普現十方。卽普入一切世間。餘皆威力自在。第二化樂天長行十一法中。一爲物開示諸業。如化化𨿽體虛而有作用爲力。業亦從緣無性而報不亡。二捨離等者。攀取緣慮是惑病之本。若心。境無得則捨攀緣。三闇滅智生如月盈缺。四示現等者。梵聲微妙故云悅意。應徧十方故云無邊。五知一切等者。此有三義。一福徳之相。有十蓮華藏世界微塵數。故無有盡。二謂淸淨慈門等無限因所生故。一一因果皆稱眞故。一一卽無有盡。皆同虛空。三大慈悲行是福徳相。使盲聾視聽等。皆慈善根力故。涅槃經中。有聞贊佛爲大福徳。怒云。生經七日母便命終。豈謂大福徳相。贊者云。年志俱盛而不卒暴。打之不嗔罵之不報。是故我言大福徳相。怒者聞而心伏。故慈爲無盡福相。然與前義相成。六三達圓智了三世劫。此就天王且言宿住耳。七開悟等者。此門闕偈。上下文中屢有開悟。卽同法華開示悟入。以開攝示以悟攝入。謂開示約能化。悟入約所化。彼論云。開者無上義。謂除一切智智更無餘事。卽雙開菩提涅槃。謂以知見之性爲涅槃。知見之相爲菩提。眾生本有障翳不現佛爲開除。則本智顯故。示者同義。三乘同法身故。悟者不知義。不知惟一實事故。今令知成報身菩提故。入者令證不退轉地故。卽是因義。爲證初地已上爲菩提涅槃因故。廣如彼釋。八稱性之光有阿難徧。九一切等者。謂契理具修長劫無倦。故眾魔外道所不能摧。十善惡等殊苦樂等異。皆知性相。十一示現等者。無邊品類一毛頓現。更無來去尢顯難思。偈中脫於第七。惟有十偈。初中初句總。次句開示。後二句顯如化力。差別業者果不亡故。二中初句所攀緣。後二無得。然緣境有二。一眞二妄。眞佛有緣亦成妄惑。況於妄耶。種種觀者五求不得故。謂佛有耶常見爲惑。謂佛無耶邪見深厚。四句百非所不能加。故無所有。非惟一佛十方亦然。應化示現非眞實。故求實無得卽見眞身。眞卽無緣佛尙應捨。何況余境。三四可知。五中初二句福徳相。次句無盡相。相好者經云。盡人中福不及一天。乃至云盡世間福不及如來一相等。六中約天之智普知。約佛一毛能現。七中初二句。明毛孔過空。謂靈智證理非如虛空。眞理超事故亦非比。無限理智不可分析。隨其少分卽融攝重重。故一毛之量便越虛空。次句別示越相。謂毛孔不大而無涯。卽廣陜無礙故。杜絕思議之境。前卽一光外展。今卽一毛內廣。文綺互耳。一毛本自徧空十方。豈得難滿。八中初句長時修。次句無餘修。次句無間修。具此三修故進力難壞。而言廣大波羅蜜者。至第五經釋。九中初句。總顯業之性相卽緣生。果報之不亡。便是無性之非有故。不可有無思也。次句。佛如是說天如是知。次句以法性示業性。十中初二句。小一現大多爲一難思。次句現時不來不現不去。又難思也。第三知足天長行十法中。第一天得總相法門。諸佛將興皆生彼天。下生之時普應法界。頓闡華嚴爲圓滿法。二盡虛空等者。光明色身皆徧空界。了不可取故云淸淨。三以淨願力滅惑業苦。四五可知。六普化等者。普卽無偏。常卽無間。示其眞樂卽如來藏。七自覺智境佛已入之。故示物同悟。八以淨福堅菩提心。九謂仰觀下化。十卽照現迅疾也。偈中。初偈前半卽出世義。上句體智俱徧。下句悲用皆普。後半卽圓滿教輪。前句卽實之權爲妙門。後句會權入實爲圓滿。二中可知。三中初二句。以行淨願。次句雜染本空故。前令滅佛法本具故。今令滿妄盡眞顯。二言相成。四初中二句。依體普現。若月入百川。尋影之月月體不分。卽體之用用彌法界。體用交徹故不思議。次句稱根說法。五中前半。卽所淨之眾生。具三雜染故。於中上句標。下句略示惑相。慢是根本憍逸隨惑。憍謂染自盛事。慢謂恃己陵他。放逸卽是縱蕩。憍謂染法所依。慢能長淪生死。放逸眾惑之本。故偏舉此三。蕩者動也。謂境風鼓擊飄蕩馳散。次句能淨法門。謂不取於相當體寂故。六七及八文並可知。九中通顯上旣親近必當敬養聞法以聞調他。爲眞供養。列名中云星宿幢。今故莊嚴與長行互出。十中前半。所知眾生心。上句標深廣。下句顯相。念慮不住多於艸。故廣也。深者有三義。一恆轉如流故不住。二本體寂然故不動。三從緣妄起無別所依。次句卽一念悉知。第四時分天十法。一善根若發憂惱自除。二以無限方便。普證法身之境。三悲摧惑苦故名爲輪。四以三達智知機授法。五陀羅尼等者。總持入理故名爲門。以慧爲體。故雲光明。若取助伴則兼念定。念卽明記故能憶持。定乃心一常無忘失。四無礙等。一切諸法。皆是所持。六可知。七轉法等者。轉法示菩提之道。卽是成熟眾生之方便。八十眼圓見隨宜往調。九超出等者。超出業障使離惡因。不隨魔作捨惡緣也。十等雨法雨誘令進善。使彼受行。誨令斷惡得心淸淨。此就於天偈通一切。偈中亦十。初偈通顯。前半彰己已離。後半開發能離善根。二三四五文並可知。六中初句卽業性。言廣大者。一念造一切故。無窮盡者。未得對治無能止故。有多門故。次句善入智了。自入開示令他入。次句入門多種。七八亦可知。九中初句見佛爲緣。次二見佛二益。一正智生必內超業障。二佛爲眞導豈外逐魔緣。旣不隨魔安造魔業。十魔並離故致諸言。十亦可知。第五三十三天眾長行。有十一法。初中承力故憶念。念過去佛者。曾入此天故。三世有二。一亦念未來。二過去。自互相望亦有三世。生大喜者境殊勝故。慶自福故。二能令等者。然佛身無染淨大小。亦無勝劣猶若虛空。云屯卽闇日朗卽明。色昏卽劣物隔言小。今妄云盡而智光照。故淸淨。性空現故。廣大妙色顯故無比。皆解脫力故曰能令。三大慈不揀怨親。若云無心而普覆。四恆見等者。人天世主多恃威徳。故佛現超之令其敬喜。五知其因果差別。使物勤修。因果並得名福。六開示等者。示佛調生令菩薩仿習。七初成後壞住時轉變。乃至毛孔細剎。皆悉知之。言轉變者。福人出世則琳瑯現矣。薄福者出則荊棘生焉。八憶念等者。佛毛現因調行。天憶則能思齊。九一切諸樂以佛爲因。具勝徳故。就樂增勝說諸天耳。十開示等者。受生善根卽念佛力。開示令不迷惑。則去放逸而進修。十一疑自疑他疑理疑事。有多種種。如聞空疑斷聞有疑常。聞雙是則疑其兩分。聞雙非疑無所據。又聞空疑有聞有疑空等。互相疑也。今開之使悟。偈中亦有十一。初中云平等者。化儀同故。又但以世俗文字數故說有三世。非謂如來有去來今。二中初句廣大。次句無比。次句淸淨。然古徳明通有六義。一廣謂總法界爲身故。二徧全徧一塵至十方故。三妙色卽無色。無色之色故。四勝無有比故。五益利物無涯故。六用光破闇故。三中前半卽慈云。上句果大。下句因深。一切佛法依慈悲。慈悲又依方便立。俱稱深廣故致海言。次句卽普覆也。次後六偈文並可知。十中初二句。卽前善根少功徳者。以少況多彰因爲勝。次句卽人天受生。故離三惡怖。十一中初句。卽能開之法是寂滅智通。次二句由普應故。疑皆斷也。第六日天長行十一法。旣爲日天多辯光益。初一名及法門。皆是總也。謂佛身智光。猶如彼日無私而照。是曰淨光此光體也。次辯光用略有四義。一約心髙下齊明。故名普照。二約處則窮十方界。三約時盡於未來。四約功用常無間斷。如斯利益卽大智之功。二以一切等者。眾生本有佛智。如海潛流。今佛以隨彼彼類身設種種方便。務在開悟令其證入。三眾生愛染漂泊無依。佛徳無礙應爲其主。隨修絕染名淨功徳。一行契理卽曰無邊。況其具修耶。四修一切等者。以智導悲爲物受苦。故深歡喜。五謂體離障惑用而遂通。故云無礙。若身若智俱得稱光。周而不偏故云普照。身心明利是益精爽。爽明也。大集經云。國王護法。增長三種精气。一地精气。謂五穀丰熟。二眾生精气。謂形貌端嚴無諸疾疫。三善法精气。謂修施戒信等。今文正在第三。益其福智義兼前二。法力遠資故。六淨光等者。身智二光淨物身心。信解深廣於何不喜。七晝則勤心修善業故。八大悲海等者。謂無緣大悲坐於道樹。出多奇寶故。色相寶者。應言寶色相圓明可貴故。以寶爲體。寶莊嚴故具十蓮華藏。

故云種種。一一色相用周法界。名現無邊境。如是皆從大悲海流。悲海包納不揀賢愚故。九慧除癡翳法眼則淨。淨見法界法界卽藏。藏如前說。十發生等者。謂於佛所發生淸淨心。曾一供養能令其福續至菩提故。如出現品食金剛諭。況相續耶。十一使物居業莫越日光。令人進徳寧過法義。偈中亦有十一。初中前半淨光普照。後半常爲利益滅惡生善。破愚爲智等爲多方便。二三可知。四中前半卽一切苦行。此有四難。一背己利世難。二行相惟苦難。三處經諸有難。四時劫無量難。於此具行故云一切。次句明深心歡喜。亦有四義。一爲物苦行滿本願故。義在初句。二智照苦性本空寂故。卽光明照空。三徧淨無染非雜毒故。卽徧淨如空。四自他有果非無利故。卽第三句全。五六可知。光网之義如賢首品。七中通明舉劣顯勝。以辯難思。故能成辦諸妙功徳。言世不及者。世𨿽多光益非究竟。佛光𨿽少必徹眞源。不可盡故以一況諸。八九與十文亦可知。十一中初句。卽能照法門。猶一日宮千光並照。隨舉一法有無量門。然有二義。一約相類。如一無常門有生老病死聚散合離。得失成壞三災四相。外器內身剎那一期。生滅轉變染淨隱顯。皆無常門余亦如是。二就性融不可盡也。次二句普運照義。一日周天則日日無盡。一門歷事則劫劫難窮。方便多門終歸一極。廣者無邊。大者無上。第七月天長行十法。初名法亦總。謂光有身智二殊。法界亦事理兩別。事卽機之身心及所依剎。身光照身令覺照剎令淨。智光照心破癡照理令顯。身智二光相卽。則所照四法亦融。以之稱普。並除惑障俱得淨名。二觀察等者。悲心普觀授以多法。令入無邊法界。三眾生藏識皆名心海。前七轉識名攀緣轉。轉謂轉生。亦流轉也。緣境非一立種種名。故經云。藏識海常住。境界風所動。種種諸識浪。騰躍而轉生。諭云。洪波鼓溟壑。無有斷絕期。旣知機殊隨應授法。四與一切眾生等者。謂示物聖樂令得初地。此樂本有染而不染。爲不思議。五謂以菩提心爲家。二利爲作業。並以身口爲牛利智爲犁。耕於心地下聞燻種。生信解芽起正行莖。開諸覺華獲菩提果。自利則以不放逸隨時守護。利他則以能化大願守護。不令魔惑禽獸侵犯。從因至果得成就也。六慈悲等者。謂慈護現樂悲救其苦。令見因果斷惡修善。名眞救護。七以佛智風持大悲月。使明見正覺離苦淸涼。八開示等者。一切法有二種。一足所迷。謂緣起不實故如幻。緣成故無性。二是能迷。謂徧計無物故如空。妄計故無相。又緣起法有二義。一無相如空。則蕩盡無所有。是相空也。二無自性如幻。則業果恆不失。卽性空也。此二不二爲一緣起。是故兩諭共顯一法。旣不迷能所則悟眞如。成正智火。九悲願爲物現相好形。是大業也。十普斷等者。毛光普演何疑不斷。偈中亦十。初二可知。三中初句。卽心海攀緣轉。若以生滅八識。卽彼第八亦名爲轉。以恆轉故云念念殊。恆故非斷轉故非常。新新而生。念念而滅。念念殊故體恆不卽。彼如來藏功徳常具義亦不離。如彼瀑流。離水無流離流無水。又如海波濤有漂溺故。多畜養故。法合思之。次句明了知謂此識深細惟佛智知故。次句示心海性。卽是佛智不令外求稱機故喜。四中初二句。明失聖樂。聖安樂者。卽聖智涅槃。本有今無故沈迷妄苦。次句明與示其性有。樂非苦外名不思議。見性得樂性卽是門。五中但是法說。如來卽田主也。悲佃物田爲利入有。是所作業。爲利同於求果入有似於耕犁。說法卽是下種。勸善正當守護令熟可知。六中前悲救護。語其本心。此明智光彰其所用。悲智相導能眞救也。七中初句。佛爲福依月爲涼本。次句應言大風持宮。而今云爾卽是轉諭。大地如佛宮室如福。次句卽照現義。亦淸涼義。八中可知。九中初句。佛如虛空。大業性也。次句大業體也。不利眾生非大業故。次句大業相依光有影。可以知動靜。依鏡有像可以辯妍媸。然彼影像無自性相。如來相好當知亦爾。十亦可知天眾竟。

大方廣佛華嚴經疏卷第六

大方廣佛華嚴經疏卷第七

唐淸涼山大華嚴寺沙門澄觀撰

﹝已下入第三經﹞自下第二有八段。明八部四王眾。初四段皆初一是天義如前釋。今初乾闥婆王長行十法。初一卽東方天王。謂攝受折伏逆順多端。善巧應機故名自在。二普見等者。謂令眾生見佛一切功徳嚴。佛一毛而爲利益。一一皆爾。故云普見。三以慈湣方便除憂則喜生。憂苦旣如海廣深。喜樂亦難盡名藏。然則世之憂喜生乎利害。利害存乎情僞。苦樂存乎吉凶。吉凶存乎愛惡。愛惡盡則吉凶苦樂皆亡。情僞息則利害憂喜永斷。如此方爲永斷憂苦。喜樂生焉。四永斷等者。謂得決定智光。則邪惑永斷。五謂慈云普蔭。材與不材皆涼。慧澤廣沾。三艸二木咸發。六現廣等者。現身益物也。稱性普應故廣大。具相淸淨故妙好。七佛出說法是大名稱。佛法眾僧俱稱爲寶。令此遠聞義云普散。八現一切等者。身光普照塵不能染。見者必歡。智光悅機惑累不生。又歡喜也。故云大喜。九法水徧滋菩提實行。行旣樹立見者必歡。無復二乘一切皆菩提樹也。十善入等者。一多無礙名爲佛境。天王智達故云善入。偈中亦十。前五可知。六中初句現身。次二句一切獲安樂也。世間卽一切也。無盡樂總顯也。謂佛現於世足履影覆。若在人天現增快樂。若在下苦七日之中身心安樂。乃至終獲涅槃之樂。故云無盡。次句別示出世因果之樂。先因後果。先世後出世皆次第義。又總取偈意。佛身淸淨是解脫因。生無盡樂是解脫果。世無盡樂又解脫因。能現淨身又解脫果。又佛身淸淨是樂見因。樂見卽爲淸淨身果。眾生樂見是安樂因。無盡安樂是樂見果。無盡安樂是淨身因。能現淨業是無盡果。如是展轉因果名次第成。七中初二句。寶所濟機。堅謂難壞密謂無隙間。無空處智不得生。次句正散寶也。八中結句。應云普放寶光如是見。而云妙音譯者之誤。妙音屬前師子幢故。九中初二句。法水普滋。次句道樹普榮也。又方便多門是開權也。入菩提行是顯實也。種種方便但爲一乘是普滋也。十中初二句佛境也。次句安樂也。佛力能現無所動者。遮妄見也。非促多劫就一剎那。非展剎那受於多劫。本相如故名無所動。隨應度者佛力令見。第二鳩槃茶王長行十法中。初卽南方天王。謂內惑外仇皆名怨害。安住忍力並能伏之。二修習等者。二利之行趣果曰門。深廣難窮名無邊海。三知其現欲如應化伏。四普成就等者。鈍識者現之以通。利智者示之以法。徧世多劫名普成就。並如虛空故云淸淨。俱能照世卽是光明。三輪化生是所作業。五世間惑苦可畏不安菩提涅槃安隱無畏。萬行爲其因。道則無畏滅果成矣。六消竭等者。愛欲漂流深廣如海。智日赫照則妄竭眞明。七謂於諸趣普現身云。耀通明等之電光也。八普放等者。身智光明遣除二障。九多劫修悲究竟滅苦。爲不退轉。悲多方便故復名藏。爲安眾生所以開示。十普現等者。稱性神通。無來去而流轉。偈中初偈。通顯明佛已滅怨。怨之大者莫越憍慢。有之則卑陋。滅之則端嚴。次四偈可知。六中初句。欲海欲爲苦本。云具眾苦。次二句消竭。旣欲惡止當說善行。七中初句普現身云。次句明等電光故云種種。次句兼明雷雨。雷有二義。一遠震二發生。謂蟄虫發動艸木發萌。圓音之雷可以思準。餘三可知。第三龍王眾。準偈及梵本皆有十一。長行脫第五。但有十法。初一卽西方天王法門。及第二如偈當釋。三與偈文通有六義。一諸趣是化處。二淨音是化具。三佛名是化法。四神通是化本。五眾生是化機。五隨樂是化意。四普現等者。謂一毛普現無邊依正。以毛稱性能廣容故。廣容卽是普徧。故能現之佛還自住於毛孔。所現剎中能所無雜。依正區分大小宛然。名建立差別。五靜法云。準梵本有焰龍王。得一切眾生嗔癡蓋纏。如來慈湣令除滅解脫門。謂大慈居懷則三毒俱滅。六開示等者。佛大慈悲是福徳海。二資糧滿然後得。故眾生慈福卽是百川。佛毛示現以表同體。旣知同體自然朝宗。因示悟入故得大喜樂。七慈音智俱故云淸淨。淨無貪愛何畏何憂。八示現等者。謂於身中現身土也。九觀佛昔行深廣。故愛樂歡喜。海言通二。謂歡喜供養。十示現等者。謂爲眾演音故云示現。音有四義。一類多謂一切。二普徧謂平等。三稱根淸雅故云悅意。四一音隨類故云無礙。無礙卽方便也。十一謂此無熱龍住淸涼池出香美水。流注四海導引百川。時布慈云降澍甘澤。是故能滅諸世間苦。偈有十一。初中諸龍有四熱惱。名熾然苦。今並有治。一金翅所食苦。初句爲治。以觀佛法同三歸故。二行欲時復本身苦。三鱗甲細虫苦。並第二句爲治。學佛等利故。四熱砂著身苦。後二句爲治。以不堪虫癢熱砂中﹝馬﹡展﹞。今大悲哀湣故能治之。有說四苦無鱗甲細虫。而有風吹寶衣露身之苦。亦以第二句治之。就龍且說龍趣。末句約佛通拔畏塗。二中此就佛論示現。前約龍云能轉。又前一念時促。今一毛處小。二文影略。餘九可知。但第五偈卽前所脫。第四夜叉王眾長行十法。初一卽北方天王。得以無邊等者。謂善者自樂不待加哀。惡者必苦心則偏重。巧救多門故云無邊。又此天能伏惡鬼。令不犯眾生是救護也。二普觀悲救。救苦護善不滯空有。故云方便。三惡業障重名甚羸惡。又羸無善力。謂一闡提。惡卽獘惡。謗方等者。明示妙理是謂資益。四仿佛嘆佛。得名聞果。五悲智二照合爲一心。與法身俱故恆觀察。六妙音說法利益多端。惟應度者聲曁能益。七教廣理深。一句能演卽是普入。八令物離邪則能住。正爲守護矣。然住正道者。則不分別是邪是正。云不思議。九集福徳因受快樂果。由身智光得增長也。十念佛修因生十力果。天未證極故云隨順。偈中亦十文顯可知。第五摩睺羅伽眾十法。一普現威光名爲神通。不動性淨示涅槃因。故云方便。依因集徳。必得無依涅槃。二除惑契寂是淸淨因。淸涼悅樂是涅槃果。三善者善之。不善者佛亦善之。善不善覺亦亡。乃入本淨。四福非福相深不可著。非福現福名自在相。佛佛無二是平等相。五無智黑因如燈開示。怖畏苦果如幢爲歸。六以知佛徳同空齊己一性。故歡喜也。七見理決斷。聞深不怖聞淺不疑。聞非深非淺意而有勇。八風不傾爲勇猛力。旣以自正必能正他。爲救護主。八往修喜因故見念皆喜。九見理智成則緣不動。智爲行本諸度悉圓。亦猶海納百川。更不流矣。十開生等理示佛等應。破情不等令悟性等。爲平等道。十偈如次文顯可知。第六緊那羅王十法。一世喜樂業。皆因佛生。二聞深適神故法喜無上。終得涅槃無盡安樂。三佛徳深廣信亦包含。四音演眞法令聞。故妄憂除而意悅。五達境惟心而本空。則安立眾生於覺悟。六難遇益生所以示現。相嚴常住名爲妙色。七大智普慈是二嚴果。一切智因。是能生業。八業細難窮自觀示物。九神通益物無間稱恆。十知機巧化謂攝心。正智禦心如境。十頌次第文並可知。第七迦樓羅王。依賢首靜法。皆云準頌長行脫第五執持王。一智無著故見無礙。悲普觀故通悉調。二徧坐覺樹名住法界。現通說法名爲教化。三進策諸度往修故成。四境界如偈文。難思則入方爲勇猛。五諸本多脫。遇一本有文。云大海處攝持力迦樓羅王。得能竭眾生煩惱海解脫門。多是古疏本脫。今依有本。然偈約能竭說佛福智。六眾生無邊故成就智多。七城有三義。一防外敵。二養人眾。三開門引攝。今言法城通教理行果。行契理教則無不俱嚴故。各有三義。謂了心城之性空。則眾惑不入。見恆沙性徳則萬行爰增。道無不通則自他引攝。便能契果。絕百非以成解脫。養眾徳以全法身。開般若而無不通矣。方顯教城無非養所詮旨。句句通神。有斯多義故。偈云廣大叵窮。重重四門故無數量究竟能闡惟我世尊。八法身無相故不可壞。體卽眞如凡聖平等。無分別智安住證會。名成就力。九現同類形方便調伏。十眾生歿生皆由行業。佛生死智方能普入。頌文如次配釋可知。但第五偈。或有前脫故略釋之。初二句甚深廣大。次句福智相嚴。行通因果因深果遠。已不思議復有一行。是如來行。所謂大乘大般涅槃。則行爲果果皆絕言道。佛行。如出現品。第八阿修羅王十法。一修羅尊勝等須彌之髙。如來威光蔽十方大眾。眾生各見眞勝主也。二彼能以一絲作種種事。今一剎那。現於多劫調生等事。三以多法門入佛境界。則苦滅心淨。種種法門亦如幻也。下云。苫末羅卽巧幻梵音。四多劫多苦爲物非己。如屍毗救鴿薩埵投崖。已是丈夫最勝嚴飾。況終克寂智萬徳以嚴。翻顯無利勤苦誠爲可醜。旣爲物而行。故有大眷屬。五以大幻通力動剎悟機。不怖眾生斯爲大力。大力婆稚華梵異耳。六開種種權門。安眾生於一極之樂。權爲入大之本。故皆佛智因權實不迷斯爲徧照。七萬善順理普不可壞。斯解脫處。何染不亡功歸正覺。故偈云。佛力如是修者堅固妙嚴。八悲用智故普令無疑。主斯事者廣大因慧。九供事修善有勝徳故。十普入諸趣。明處無不徧。偈云三世時無不均。同有佛性名爲決定。具上三義平等行焉。不宣實義非善音也。此上一段及後夜神。皆結歸名。上下例然。恐繁不釋。頌文如次可知。自下第三諸神眾。有十九眾。今初主晝神十法。一智了物心如空入色。光照身器如日合空。身徧器中如像在鏡。世間主力能攝此身。此身之性等世間。故皆入觀機故名普入。所入之處卽爲宮殿。二義圓稱機故滿心成益。三身法二光皆可愛樂。四法雨潤種。已含實者解開。善未芽者信發。五無法不悟名普明力。曠劫修集成智莊嚴。六方便開示世樂亦苦。令其悟入。見理法樂如歡喜地也。七如來身云。就體則非有無。約機則差別徧於十方。不可謂之無。約佛則稱眞法界。不可謂之有。此則隨緣非有之法身。恆不異事而顯現。以化寂滅非無之眾生。恆不異眞而成立。卽無差別之差別也。八處危者護之令安。有苦者救之令樂。九眾生闇於多欲。故沈淪長夜。以法開曉喜足爲先。喜足智俱是功徳力。能令離苦得安樂故。十有覺徳行故名稱普聞。旣福廣名髙故不虛其益。偈文可知。第二主夜神十法。初七夜神。是善財十地善友。見解深廣。彌顯眾海法門難思。一普徳淨光。卽善財離垢地善友。彼名全同法門。名寂靜禪定樂普遊步。普遊步言。卽大勇健也。寂靜禪定樂。卽是定體。現法樂住。故名爲樂。大勇健者。卽是定用。健則堪能勇則無畏。謂見佛淨機遊戲神通。故名勇健。亦遊步也。勇健廣大。故稱普徳。無惑智俱可謂淨光。二卽發光地善友。彼名喜目觀察眾生。解脫名大勢力普喜幢。謂此解脫徳無不備化無不周。名大勢力。卽今廣大身。惑俱淨無不樂見。故云普喜。悲爲徳相。卽幢義也。觀察普喜名爲喜目。三卽焰慧地善友。彼名普救眾生妙徳。護世精气方是救生。由護生故顯徳之妙也。法門全同。次第又當。謂感必現前。調令淸淨故。四卽難勝地善友。彼名寂靜音海。法門名念念出生廣大喜莊嚴。念念出生卽積集義。見佛利生故生大喜莊嚴。二義。一見佛修歡喜。因嚴。樂見果故。二積集此喜神自莊嚴。由定發音名寂靜音。深廣如海。五卽現前地善友。彼云守護一切城增長威力。偈云屍利。以梵音含於二義。一云吉祥。二翻爲守故。下譯跋陀室利以爲賢首。又以首字音同義別。彼爲頭首。法界品中乃爲守護。皆譯者方言少融耳。若以義會。增長威力卽是普現吉祥正當次第法門又同彼云甚深自在妙音解脫。妙音故悅意。悅則意淨。卽寂能演。故名自在。六卽遠行地善友。彼雲開敷一切樹華。一切開敷卽普發也。法門彼云菩薩出生廣大喜光明。文少倒略耳。舊經云。菩薩無量歡喜知足光明。知足滿足文相近也。謂能知如來巧智。示法大福威光。故曰光明。佛以福智滿足物心。則含喜名藏。七卽不動地善友。彼名大願精進力救護一切眾生法門名教化眾生令生善根。教化開悟文異義同。令生成熟始終異耳。謂現通示相。皆爲調化。一切善根皆令生長。平等護育卽救護一切。精進大願故能爲之。今文略耳。八念念久修恆徧救護。是無邊慈也。此與善財歡喜地善友。似同而文多異。又非其次。故但直釋。九於三毒難壞眾生。以大悲門現莊嚴身故。石室畱影毒龍革心。況現身耶。十本爲眾生。故成自徳令他樂滿。偈中十偈如次。初中初句。解脫之力能觀。次句卽寂靜樂。神以此定觀佛此體。故下經云。普見三世佛而無取著。以知如來無相性相本空故。故云寂靜虛空相也。次句卽大勇健。準下經則自他兼淨也。次句定果也。上約佛說。若約天說。卽四句皆是定用。以住此解脫。能見佛體用因果故。二三可知。四中稱理徧喜。爲廣大無邊。縱內心不搖而外現威怒。更深難測。五以寂故能徧。六以眾生本來自盡故是寂滅。是以智窮妄末理無不顯。妄徹眞源惑無不盡。喜方滿足餘四可知。第三主方神十法。一現身說法令悟得果。皆救護力。二神通示相。是能成辦業。眾生出苦。是所成辦業。三法光破闇。闇斷智生。智與法喜俱生。斷以寂滅爲樂。四普現說法。聞必惑滅故不唐勞。五聖人無名隨物立名。貴在生徳及滅惑耳。六七可知。八業同性空並不失報。俱無差異。性相無礙爲自在力。說能感報令除惡業。說業性空善業亦亡。九前約說業性相。令物絕業。此約知業差別擬隨機化。十世人靡不有初。鮮克有終。今聖人有志有能故。所作究竟。世人以人隨欲不能兼亡。今有慈有湣故令物喜。謂十波羅蜜無不究竟。四無量心令物歡喜。頌中次第配釋可知。第四主空神長行十法。一智慧造理。則十眼廣照日月。合空則萬像歷然。二身智二光徧入法界。三佛身如空是無邊境。無生無染爲吉祥風。四廣說聖道。則離三障安住二空。五上求下化名廣大行。爲安眾生如妙髻焉。六沈生死之厄難。悲智光以濟之。七不礙福智相導。是謂勝力八惑由智遣。九妙音善說。十不壞本處。而稱周十方。偈中十頌如次。三中空有四義含於五法。一離能取生卽絕妄想。二離所取相無相無名。三境無自性卽是如如。四心無所得是爲正智。迷如以成名相。妄想是生。悟名相之本。如執翻成智。如外無智智體卽如。此二猶空寂照無礙。如斯見佛是曰吉祥。四中。長行及列。並名安住。今云圓光。圓光表智。安住表定。二事相資前後互舉。並能滅障於理無違。六中生死海者。瑜伽七十云。五法相似生死得大海名。一處無邊相似故。二甚深故。三難度故。四不可飲故。五大寶所依故。釋曰。由前四義眾生流轉。由第五義菩薩入之。且約分諭。第九十云。由三相故不同水海。一自性不同分。謂水海惟色一分。二淪沒不同。惟人畜故。惟沒身故。三超度不同。未斷欲者亦能度故。生死海反上可思。餘七偈可知。第五主風神十法。一以方便風合智日光。智入深法而無障礙。身入世間而無影像。二菩薩以求菩提之大心。持稱眞之供具。等虛空之廣大。不礙事之繁多。而以全法之身。一念供無邊之佛。如彼風力無不成也。三長風忽來浮雲散滅。慈風忽起惑苦病亡。四福智莊嚴之風。摧壞如山之障。五十力降魔。十軍皆殄。獨名竭水者欲愛爲初故。六毛孔慈音滅除五怖。若百竅異吹徧吼悅機。七智入實相故妙辯如海。如風擊樹故能下垂。八調生方便爲智所入。故名爲藏。九禪定宮殿必定慧雙遊。故能滅癡闇。約佛則動寂無二。見必滅癡。十日月明照非風不運。智行無礙方便力焉。十偈可知﹝已下入第四經﹞第六主火神長行十法。有云。準梵本此脫第四。一以進力現世除物無明。以最初故偏從火義。二惑有二義。一漂二惱。善巧回轉則能息之。三稱性之福相惑不動。與大悲合自利不動。俱能攝徳無盡名藏。四有云。準梵本神名勝上蕊光普照。法門名普能除煩惱塵。謂劫海行滿故。今能現通滅惑。偈云。眾妙宮神同前列名。眾妙卽勝上義耳。然諸本多無。或有本。則具云眾妙宮殿主火神得大慈悲廣蔭眾生解脫門。恐是傳寫脫漏耳。五光明照耀等者。日光合空等空無際。智符實相稱實無邊。𨿽曠劫修成全同本有。窮靈極數妙盡難思。實爲惑本。卽是正因。智照心源卽是了因。如空與日。今略申十義。以辯難思。一謂日與空非卽非離。二非住非不住。三而日善作破闇良緣顯空之要。四𨿽復滅闇顯空。空無損益。五理實無損。事以推之闇蔽永除。性乃無增。空界所含萬像皆現。六而此虛空性𨿽淸淨。若無日光則有闇起。七非以虛空空故自能除闇。闇若除者必假日光。八日若無空無光無照。空若無日闇不自除。九然此闇性無來無去。日之體相亦不生不滅。十但有日照空則乾坤洞曉。以智慧日照心性空。亦有十義準諭思之。非惟釋此文。亦乃遠通眾經該羅前後。六體寂發照名寂靜光。以斯成福莊嚴身相七八可知。九分別法相永離不了愚癡。悟法實性便無執著之見。十以行扶願故能現世。作師子吼。頌加第四餘並可知。第七主水神長行十法。一無緣大慈是曰平等。二無邊行法莊嚴自他。三寂然不動以觀機。感而遂通以隨攝。若冬則積雪凝白。夏則無處不流。四妙音演佛深旨。令悟妙法旋澓。五身智二光徧覺開化。大充法界淸淨無垢。六淸淨法界性相俱絕。徳無不見則大用不亡。七眾生不窮故大悲無盡。滿而不溢有知足義焉。流止從緣斯爲自在。八處處見佛。故大喜無窮。喜從佛生卽佛名藏。若聆泉流之響無不悅也。九性相無礙之福。故能普現神通。若空色相映之流。威光蕩漾。十調生行廣如空無邊。用靡暫停。如空無盡。偈中第一偈。前半辯一相因果。次句例余。後句辯益。初言淸淨者。離過無緣故。門如塵數者隨宜利樂故。以慈爲因得妙相果。以相爲因得無厭果。然如來相有純有雜。此就純門。若以雜門則隨一相一毛。皆收如來法界行盡。亦相相皆爾。純雜無礙因果相融。圓成非分成故。佛一相一毛卽同法界無有分量。今此神從一慈門。入無盡相耳。此約十身之相。若三十二相之因。但說一相一因。如智度瑜伽等論。涅槃大集等經。至相海品當引第五偈。初言無盡以顯光常。次充法界以辯光徧。不思議者以顯光深。非色現色。非靑黃而靑黃故。其第三句是顯光用。餘九可知。第八主海神十法。頌脫第三。一爲物供佛。是等施福得眾寶相。以莊嚴身。二巧隨根欲說法護善。使其長成。三謂演深廣法體煩惱空。梵本偈云一切世間眾導師。法雲大雨不可測。消竭無窮諸苦海。此離垢塵入法門。若準此文。乃竭苦海。四若見佛境則惑亡苦息。準現經文。三是煩惱。四是於苦。若依梵本前苦後惑。旣譯人脫漏。致使文義參差。故古徳云。脫第四頌。結名旣同故知脫第三。恆住波浪者。卽是普用水爲宮殿。五以智滅癡。六爲行所遷一切皆苦。菩提因起則生滅苦亡。便得涅槃寂滅安樂。七將智滅癡。未免於見。了癡見性癡見自亡。眞妄等觀是佛境也。八一切眾生有佛種性。圓明可貴具徳稱寶。佛眼普觀佛智普示。正因令顯如出金藏。大心若起如種生芽。故云出生。緣了二因爲能悟之妙道。九了如不取則心不搖動。湛如停海。萬徳攸歸故須彌可傾。魔豈能嬈。一念降魔如本行集。十入法界定。如法界徧偈可知。第九主河神十法。一行成雨法。若霈然洪霔滅惑生徳。若懸河迅流無所滯礙。二現身息惱若泉澗洗心。三眞實滌垢慈智相資。若碧沼澄潭空色交映。故名離塵淨眼。四圓音徧益若崩浪發響。五拯救漂溺。六善根無惑可謂淸涼。若阿耨達池永無熱惱。七施門無量令彼無慳。若蘊藻菱蓮普令物喜。八行福契實故見無不欣。若深湖廣陂是爲廣徳。九方便慧力雜染皆淨慈。彼怨害嗔反成歡。若萬頃波澄光映天下十總收萬善令會涅槃。若彼百川咸會大海。會海由智名海徳光明。偈亦可知。第十主稼神十法。一功徳智慧。二種法味資成佛身。二喜樂由於苦除。三眾生爲所淨之境。四悲深故通廣。五下種物田必至果無壞。六智敷物信獲果稱華。七慈眼視物故福聚無量。慈則恬和怡悅。偈云勝道。八以行成佛故始成卽宣。九懈於修習憂惱。是生勤策諸根眾惡淸淨。十隨根爲說遂求故喜。偈文可知。第十一主藥神十法十頌。一順情則易攝。逆意則難調。故普觀之。二三可知。四始學者以名爲實賓。大士以名爲佛事。五以慈善根力。放月愛等光。身心兩病才念便滅。六迷理迷報。二愚盲冥起惑造業。備受眾苦。佛以正法金﹝金﹡畀﹞開其智眼。令明見三諦。故云淸淨。七八可知。九無愛見之大悲生物徳故名藏。十世醫療治𨿽瘥還生。永滅生徳無先念佛。因病因光皆是方便。謂佛有無邊相。相有無邊好。好放無邊光。光攝無邊眾。言隨念者佛徳齊均。隨緣隨樂趣稱一佛。三昧易成。敬一心濃余盡然矣況心凝覺路闇蹈大方。頌可知。第十二主林神十法十頌。一佛徳無邊皆依智海。含徳流光所以名藏。二等眾生悲是爲廣大。一一離障名普淸淨。三一切勝因皆爲佛道。各各心淨則種種芽生。四一切功徳莊嚴一毛。一一皆然。故佛爲徳聚。良以佛果纜因。皆圓成非分成。是故一因生一切果。一果收一切因。皆圓融無礙耳。五智通萬法是曰普門。客塵不生故曰淸淨。悟如日照頓周法界。功如拂鏡說智漸明。明是本明漸爲圓漸。六知徧趣行如應布法。七了音聲性皆同佛音。故無不可意。能令世間皆聞佛音。方云淸淨。八昔行稱周法界是廣大境。神通普令物見仿。而行之。如下喜目卽其事也。九眾生諂佞自不修徳。寧有進賢之心。今福智益他。則物我兼利。偈云譣詖卽諂佞也。十敬念則佛興。佛興則莊嚴徳藏。障重者。不念不見於佛豈無常哉。故應見常見也第十三主山神十法。一寂而常照故光無不闡。二相光熟機。皆慈善根力。如涅槃廣明。三修因嚴根本爲順物故。矚蓮目而欣樂。睹月面而歡心。或見諸根一一皆周法界。喜益深矣。四如空不染故長劫無怠。五癡故長眠。惟福智之能覺。次三可知。九若睡若寤皆令聞法進行。斯爲佛業。如大瓔珞經說過去有佛凡欲說法。令大眾眠夢中說法。令增善根覺得道果。涅槃亦云。其人夢中見羅剎像等。亦表萬法皆夢。大夢之夜。必有大覺之明。十稱性法門無邊大義。一音能演是出現也。第十四主地神十法。一念念無間平等普觀。修慈護法故得金剛之體。金剛卽內照之實也。二一毛福力頓現眾福。三證入無生不礙嚴剎。四一向爲他。五觀機出現名爲遊戲。六現淨惑身方調物惑。七內具徳海現威力身。如地含海潤發生百谷。百谷苗稼皆地香毛故。八長行一言盡攝無餘。偈頌則一言普徧無極。九焰云普徧。令物離垢爲性。十法能攝持心行。如金剛之輪。佛則不動現世。若須彌出海。此下頌中。亦有二句結法屬人。可以意得。第十五主城神十法。有云。脫第九法。十頌具足。一光等方便成熟利益。二應病與藥令得服行。三護法法存則物受福徳。教理行果皆有護也。四悲救無盡名藏。五了佛大智。六方便現身。七同修佛徳。八迷眞俗理故云愚闇佛出開示令其悟入。本迷無始猶若生盲𨿽聞譬諭竟不識乳。惟佛出世方能曉之。九準梵本。云香幢莊嚴髻主城神。得破一切煩惱臭气。出生一切智性香气解脫門。謂正使爲臭物。殘習爲臭气。智性爲香體。利物爲香气。香气若髙山之出云。稱智性而無盡。臭气若香風之捲霧。等性空之無邊。煩惱則塵習雙亡。智慧則自他兼利。有本亦具云。香髻莊嚴主城神。得開發眾生淸淨妙智解脫門。亦恐傳寫之脫漏耳。義不異前。偈云現夢中者。夢是神遊。亦見聞之气分也。夢中尙調況於覺悟。如迦旃延爲弟子現夢境界等。十二障五蓋重疊如山。非智光明莫之能破。第十六道場神十一法。十一偈。一出現字兩用。謂有佛出現。卽出現莊嚴具。而爲供養。佛昔如是神以大願仿之。二對物成行令物仿之。施爲行先故偈偏舉。三夢覺皆化則時處俱徧。四外寶內眼重重難捨。爲物說行故雲能雨。五淸淨焰形神。前列中無。謂色相道場俱妙莊嚴。並爲熟物。六疑境界者。以惟心爲正念。疑法性者。以無得爲正念。實則無正無邪。方稱曰正。無念不念是眞念矣。諸念不生正念方生耳。故隨根雨法斷疑生智。七辯才雨法稱根故喜。八深廣贊佛。故名實雙美。九樹王眷屬並如經初。十卽前身徧十方。而無來往。智入諸相了法空寂也。十一種種力者。佛有無量力故。因行亦然。皆嚴具顯示。旣是道場之神故。得道場事中解脫。第十七足行神十法。初二可知。三內則念念安於理事。外則處處建立道場。四舉足下足海印發輝。諸有威儀無非佛事。五以華以光雨寶雨法。六眾生無邊是佛化境。見佛聞法故生歡喜。七圓音警物。等栴檀之香風。暫一燻修覺身心之調順。餘三可知。第十八身眾神十法。一淨喜境界神者。初列處。名華髻莊嚴。或是名廣略舉其半。或梵音相類。譯者之誤未勘梵本。法門初三可知。四相卽無相。故如空徧住。空非獨虛亦徧於色。住非分住一塵亦周。如芥子空卽不可盡。身與法性不可分故。五威儀施化無心頓現。斯卽佛境難以言思。六佛爲良田出世難遇。一興微供果獲五常。略言色力。亦有常命安樂辯才。此五皆常方云滿足。受報無盡故悉離貧窮。七齒光除垢。表所說淨故。八有染於五塵。無慈於六趣者。愚癡魔業也。體五欲性虛己兼亡。彼業斯轉而名云守護。攝持者。善守根門攝散持徳。則遠魔矣。然魔事惑。不出三毒及慢。魔惱眾生不出三事。謂上妙五欲及諸苦。具爲說邪法。則三毒是生。三毒內著卽爲魔業。今守護覺察魔如之何。卽偈中解脫道也。九有三意。一身𨿽周於法界。多示爲王攝禦自在故。二八相處於王宮俯接物故。三法界。菩提樹下法王宮故。十迷於本空故有妄苦。無漏本有是淨善根。第十九金剛神長行十法。一見如來身普現非別。豈惟凡現之處卽無邊相。亦隨一一色相。皆無有邊。次四可知。但第五神。初卷中名諸根美妙。今但云妙臂。文義俱闕。又加天主。以現爲世主故。六法海深奧槃節差別。巧說令現無有遺余。七約神且說寶飾爲嚴。巧攝己眾。約佛方便相好爲嚴無不攝也。八因深故大福爲能嚴。果勝故徳相皆明足。九惡謂十惡。險者惡之因也。能陷自他及險道故。十若以現文則摩尼髻是所雨。若以義取此神名摩尼髻亦得髻是能雨一切菩薩嚴具是所雨。表菩薩智光圓滿故。偈中第六云漩澓者水之漩流洄澓之處。一甚深故。二回轉故。三難渡故。法海漩澓亦然。一惟佛能究故。二眞妄相循難窮初後故。三聞空謂空則沈於漩澓。聞有謂有等皆類此知。故云一切差別義也。余並可知。上來異生眾竟。

﹝已下入第五經﹞自下第二同生眾。文分爲三。初明普賢菩薩得一切法門。次十普菩薩各得一門。後十異名菩薩各一法門。此三各有長行及頌。就初普賢長行中二。初總標所入。二別顯十門。今初二句先指陳法體。次辯法功能。今初言不思議者。謂數過圖度理絕言思。故言方便海者謂不動眞而成事。巧以因門契果。故云方便。後入如來下。辯法功能。謂證入因圓趣入果海故。然前後但明以別入總。故各得一解脫門。猶如百川一一入海。今明以總入總如海入海。故得難思解脫門復稱能入爲方便海。以普賢是同異二眾之上首故。二所謂下。別顯十門以彰無盡。一嚴土調生調隨所化眾生取佛土故。一切佛土者。豎通四土橫該法界。橫豎相融故。一塵一剎皆廣大嚴淨。故云一切。演最妙法故。令所調究竟出離。二佛徧塵道詣彼修徳。乃了彼境。三通辯安立菩薩六種功徳。一位。二願。餘四在偈。四身普應機演所證法。五國土不同所敬各異。故隨宜立稱成益不空如名號品。六塵中現身說菩薩行境。七以時隨法融。令三世劫及劫中成壞一念中現。無所障礙。然事通能所。能成壞事謂火水及風。所成壞事天地萬像。八菩薩根海𨿽繁廣多類。但能入自所知境界。豈能測量佛無邊法。則顯前來眾海未測佛徳。普賢能知此理。九明如來身體同虛空用周法界。第十攝因成果。故云一切菩薩行入一切智也。妙音宣此故云顯示。此亦別釋標中第二句。頌中次第如前十門。第一偈。前半嚴淨佛國。後半調伏眾生。兼顯人法爲嚴之義。佛子有三。一者外子。謂諸凡夫未能紹繼佛家事故。二者庶子。謂諸二乘不從如來大法生故。三者眞子。謂大菩薩從大法喜正所生故。此言淸淨意顯第三。最妙法者。揀非權少。昔以妙法淨所化心。故所感土亦有淸淨佛子來生其國還雨妙法。二中前半明總徧別中後半明體用無礙。亦是總徧總中三中四句卽前四義。一修十勝行。二起十方便。三所證十如。四正證法界。成薩婆若地位爲總。餘五爲別。四中前半普現身。後半演所證。次四偈可知。九中初句智身。次句智身等法身後二句。化用等法身之周徧。略舉正覺實通一切。故上云種種。十中三句攝因後句成果。第二十普菩薩各得一門。第一菩薩前列名中無。以前與普賢共爲十普。今普賢別說故加爲十。以表圓足。然偈文具十。長行中第七菩薩及法門俱脫。又脫第八菩薩法門。及第九菩薩名至文當知。十中第一嚴處說法。皆名爲嚴。二塵塵皆成正覺。已爲無盡。方是正覺一門。有如是等無量成正覺門。如出現品辯。隨所成正覺門調生亦爾。故云成熟不思議眾生界。三修行福海嚴出剎海。四以深妙智觀難思境故。多處不迷多劫不厭。五如一逝多林會。頓現一切淨土。會會皆爾。念念現殊。六法界捨攝無盡。故名爲藏。觀佛法界之身。一毛卽無分限。七梵本中名普覺悅意聲菩薩。得親近承事一切佛。供養藏解脫門。謂佛昔行因無佛不供。今成佛果無眾不歸。猶如百川馳流趣海。八準梵本。應云普淸淨無盡福威光菩薩。得出生一切神變廣大加持解脫門。謂徧剎充塵劫窮來際。皆佛加持之力。九梵本中。卽普寶髻華幢菩薩。得普入一切世間行。出生菩薩無邊行門解脫門。卽今經中威光菩薩法門。是由脫第八法門及第九菩薩之名。遂令第九法門系於第八之下。譯者之謬也。謂若無大悲不入生死。則不能出菩薩行門。如不入海安能得寶。此卽化他成己。十卽依體起用。頌文前已配釋。欲表菩薩法門互入。故不結法屬人後段亦然。第三十異名菩薩。亦各一法長行中。一得成菩薩四種方便。一地位。二度行。三調生卽行位所作。四嚴剎通二利因果也。或一地一度滿。或地地諸度滿。此一爲總下九皆別。然不出上四多顯調生。謂二徧轉法輪。三普示滅惑。四普嚴場會。五以法隨機。六爲物永存。七法印悟物。八頓顯終始。九同佛往修。十光顯如來難思之境。以偈對釋文並可知。惟第六偈略須開示。初句所證性淨法身。言無相者。示眞如相。身卽體義在纏不染。出障非淨。凡聖必同故云平等。次句出纏法身也。眞如出煩惱障。故云離垢。出所知障故雲光明又塵習雙亡。故云離垢。眞智圓滿故曰光明。淨法身者揀於在纏。後半體用無礙身。由出纏故應用無方。約理卽是體用無礙。約用則止觀雙運。故得果則寂照爲身。卽用之體故寂。卽體之用故智。體用旣無不在佛身何有量耶。故能普應十方。此句正顯化用故。經雲。水銀和眞金。能塗諸色像。智慧與法身處處應現。往卽斯義也。

大方廣佛華嚴經疏卷第七

大方廣佛華嚴經疏卷第八

唐淸涼山大華嚴寺沙門澄觀撰

自下第八。明座內眾流分。於中長分十段。一明出處。二顯眾類。三列眾名。四結眾數。五興雲供。六供眾海。七敬繞佛。八座本方。九嘆徳能。十申偈贊。今初座卽是總。寶等爲別。如是已下結廣從略。非獨輪等故云一切。所以此能出者。良以。座該法界依正。混融一一纖塵。無不廣容普徧。座所徧剎恆在座中。故從中出。非是化也若約法空之因。及法空之座。則萬行爲嚴能生菩薩。二一一下。顯眾類皆菩薩故。三其名下列眾名。出處旣多名亦多種。略舉上首十名耳。卽如次十方。四如是等下結眾數。嚴具非一故。有眾多剎塵。五此諸菩薩下興供云。六彼諸下供眾海。眾多菩薩各興剎塵供云。已重疊難思。況相續不絕。而諸供具皆稱云者。乃有多義。謂色相顯然。智攬無性從法性空無生法起能現所現。迥無所依應用而來故。來無所從。用謝而去故。去無所至。而能含慈潤霔法雨。益萬物重重無礙。有云像焉。上下諸文云義皆爾。七現是云已下。明敬繞佛。順向殷重瞻望不足。乃至百千。八隨其下。坐本方參而不雜也。如師子子亦師子故菩薩座亦名師子。自化自坐者。自心智現還自安處故。諸佛菩薩坐多跏趺者。爲物軌故。智論引偈云。若結跏趺坐身安入三昧等。九是諸菩薩下。嘆其徳能者。有十二句。初總余別。別顯一一各是一種淸淨廣大。略束爲三。初三明三業淸淨廣大。一智證普法。二身隨佛行。三語入辯海中。一義求亦通三業。次三明得法淸淨廣大。一獲自分解脫。二住勝進果位。三徧具諸持。普門地言卽同經初已踐如來普光明地。後五福智淸淨廣大。初二正明。後三重顯。今初中一智安理事故云善住。二福無不修故生信喜。然三世平等經初已明。今更略示。謂依生及佛善住平等。且依佛說佛佛平等。法身智身無增減故。若依眾生。生生平等煩惱業苦有支皆等。若生佛相望者。凡夫現在等佛過去。進修得果等佛現在。成佛究竟等佛常住。此約三世互望。煩惱佛則本有今無。眾生則本無今有。菩提則眾生本有今無諸佛則本無今有。約迷悟異則說本今。涅槃之性非三世攝。故知三世有法無有是處。若以性淨而說。則佛與眾生現今平等。而不妨迷悟之殊。是故三乘亦有差別。亦無差別。眾生寂滅卽是法身。法身隨緣卽是眾生故。寂滅非無之眾生。恆不異眞而成立。隨緣非有之法身。恆不異事而顯現是故染淨三世一切諸法。無不平等。況稱性互收。如是解者。名爲善住一切智地。如地能生終歸於地。萬法依於佛智究竟。還至一切智也。後三重顯中。一淨前福障故。令諸福無邊淸淨。二成上智慧。由觀法界虛空。三近勝緣故成前二十。爾時下說偈贊佛中。十菩薩各別說偈。卽爲十段。就初海慧頌中。嘆佛身座。初五嘆佛身具徳。一贊智慧。二贊功徳。三神通。四因深。五果勝。後五嘆所坐嚴麗。此眾旣從座現。故多嘆座。文並可知。第二雷音菩薩十頌嘆座及地。文分三別。初四直嘆座可知。次三嘆於場地。卽轉顯座嚴。於中初一總顯因深徳廣。故嚴事難思。金剛下別顯。末後一句結瑩寶座。後三偈嘆地上之嚴。於中前二地神興供嚴。後一佛力展轉嚴。第三眾寶光髻菩薩贊中。獨贊場地殊異徳。十頌分二前五徳用圓備。後五法化流通。言如佛座上所應演者。九會五周之文。一化隨宜之說。已具演於場地之中。第四大智日頌嘆佛所處宮殿。十頌分二。初一總明。次段贊處彰人。故此偈標人顯處。凝者嚴整之貌。睟者視也。謂肅然而視。後九別明。於中二。前四明宮殿體攝眾徳。卽廣其前半。後五明妙用自在。卽廣其後半。今初。初一宮殿𨿽耀佛坐增明。卽廣前炳然照耀宮殿中也。次二頌略辯七嚴。結以智海。廣上凝睟處法堂也。謂內持寶柱檐垂金鈴。外列門階上羅華帳。寶樹交映寶瓔周垂。爲七嚴也。闥小門也。洞達也。如雲布者。重重無量次次相承也。上云凝睟則目視不瞬。特由內無識浪故云智海湛然。次一頌。羅以寶网列以香幢。布以焰明覆以嚴具。結云超世。卽廣上世尊處法堂也。光如雲布者。若彩雲向日上下齊明也。後五中。一羅身云以調生。正顯前文現十方土。二寶樹現三世之嚴。三略舉多嚴。四卽上諸嚴捲攝多嚴重重佛坐。五結嘆無盡主伴云會。第五不思議菩薩。通贊場樹自在徳。十頌分二。初一總顯。謂宿因願力深廣難思。神通現緣生果嚴淨。後九別顯分三。初五嘆樹具徳嚴場。於中初二身幹森聳。次二枝葉蔭映。後一華果芬輝。二有一偈。嘆場地。蓮网謂蓮華布地則下轉光輪。寶网羅空則雲間響發。三有三偈。嘆樹自在。初一收入。後二出生。第六百目菩薩頌中。雙嘆場樹備徳。自在法化宣流。前九偈各一門。後一結嚴周徧並顯可知。第七金焰頌。嘆佛十方功徳。一頌一力下。諸經文屢明十力。是佛不共之徳。佛佛等有菩薩緣此發心。梵行品云。復應修習。一一力中有無量義。悉應咨問。故不可不知。然大般若五十三。顯揚第四。對法第十四廣辯。今略以七門分別。一立意。二釋名。三自性。四作業。五次第。六差別。七釋文。然了其名則知作業。對文料揀差別易見。故將作業差別。並釋別名。並於釋文中顯。今初立意者。智論意云。顯佛大人有眞實力。令外道心伏。二乘希向菩薩仿之。能成辦大事。終獲其果故須辯之。如來惟一諸法實相智力。此力有十種用。故說爲十。謂於十境皆委悉正知故。由時品類相續分別。有無量力。度人因緣故但說十。足辦其事。謂以初力。知可度不可度。次業力。知有障無障。以定力知味著不味著。以根力知智多少。以欲力知所樂。以性力知深心所趣。以至處力籌量眾生解脫門。以宿命力分別先所從來以生死力分別生處好丑。以漏盡力知眾生得涅槃佛以此十度生審諦故但說十。第二釋名。初總後別。今初總名力者。能摧怨敵義。不可屈伏義。故說名力。瑜伽云。與一切種。饒益一切有情。功能具相應故。畢竟勝伏一切魔怨。大威力故。說名爲力。對法云。善除眾魔善記問論。故十名力。十者是數。帶數釋也。別名至文當釋。三自性者。瑜伽五十七云。佛具知根慧根爲體。對法論云。若定若慧。及彼相應諸心心所爲性。菩薩地。總以五根爲性。統其文義應具六種。一最勝體故。決擇分中慧根爲性。二引生體。對法兼定。三克實體。菩薩地云。五根爲性由慧勝故。且說十力慧爲自性。所以但言處非處等智力。不言信進等力。四相應體。對法兼取相應心法。四蘊爲性。五眷屬體。五蘊爲體。定共道共無漏色等。助爲體故。此𨿽無文理必應爾。遮犯戒垢助摧怨故。六依此經。融一切法以爲其性。無礙法界理應爾故。四作業者。卽是辯相至文當顯。五次第者。諸文或有前。卻各有所由。此文所列次第。與十住全同。淨行品則界在解前。梵行品禪定解脫當其第三。宿命居天眼之後。餘同此。次瑜伽四十九。及智論二十七。亦禪居第三。餘同此次。且依論明次第者。智論云。初力爲總餘九爲別。於初力中分別有九故。初一力通知萬法。下九展轉開之。謂初令知因緣果報。故起業力。次業煩惱故縛淨。禪定解脫故。解令去縛就解。次根有利鈍。鈍者爲有造業。利者爲不生故。集業由善惡二欲成上下根。此二種欲由二種性。以有種種性因緣故。行二種道。謂善道惡道。次知其過去審彼未來。次以方便壞其因緣果報相續。故說漏盡。瑜伽有多門次第廣如第五十說。上來依論次第。而今禪居第七者。二論梵行。爲對自業。有離欲不離欲。故禪居第三。此經十住爲對徧趣行。有淸淨不淸淨。故居第七。若習欲成性卽界居欲後若由性起欲則界居欲前。若執常者先說宿住。若爲執斷先辯其天眼。余無別理故經論皆定。六差別者。謂此十力展轉相望。亦有差別。亦無差別。至文當明。七釋文。然此經宗異義。皆融攝故。一一力中具攝十力。乃至包盡法界。是以宿命乃云智包三世。天眼則見盡法界。非惟見盡。佛眼如空卽是法界。非惟智包。亦能毛孔頓現。業力卽觀法性。豈惟但是有爲。約門有殊故他宗不壞。第一偈卽處非處智力。謂善因樂果斯有是處。善因苦果無有是處。惡因苦果等例上可知。處者建立義。依義起義。能建立果與果爲依。能起果法故立處名。於此正知故名智力。其作業者。卽如實知因之與果。及能降伏無因惡因種種諍論。旣徧知已可度者度。不可度者爲作因緣。文中上半往因。下半顯智力。於諸境界正解明了。卽辯此力通知一切法也。第二偈。卽過未現在業報智力。瑜伽名自業智力。今言一切業者。謂於三世中善等三業。及順現等皆名自業。於自所作受用果業。如實知故。與初何別。若正了知所造善等業感愛等果。此由初力。若了能造善惡等業感愛等果。是自業力。文中上半往因。下半現果。第三偈。卽根勝劣智力。謂信等五根。此軟中上名爲勝劣。於此正知。及能於彼如應如宜。爲說正法。卽是作業。偈中三句往因。一句今果。四卽種種解智力。亦名勝解。謂若從他起信以爲其先。或觀諸法以爲其先。成軟中上愛樂名種種勝解。亦名爲欲。欲謂信喜好樂。如或貪財利或好名聞。好定好慧種種不同。如來正知。令捨不淨。增長於淨。此與前根何異根約宿成智有多少。解約現起好樂不同。論云。若照諸根爲先。彼彼法中種種意樂。是根智力。若正分別意樂差別。是解智力。在文可見。五卽種種界智力。界卽性也謂或一二三四五乘性等。或貪嗔癡等分行等。乃至八萬四千行名種種性。性卽種子卽解現行。故智論云。性名積集相。又九十云。性內欲外用性作業必受果報。欲或不爾。瑜伽云。若照勝解所起相似種子。此由解力。若照卽彼種子差別。由界智力。若習欲成性。復云何別。欲惟大地一數。性通諸數。卽寬陜不同也。智論云。習欲成性性名深心。事欲名隨緣起。若性卽種子與根何異。根惟信等優劣。性通善惡不同。以信等望果寬長。能生人天三乘聖道。爲道之根。三善根但是翻對不望果義。尙不名根。況性通於惡。豈得同耶。偈云悉能顯現毛孔中者。謂非惟佛智如空包納眾生之性。毛孔內空亦現眾生之界耳。六卽一切至處道智力。論名徧趣行智力。徧卽一切。趣卽至也。行卽道也。謂諸眾生種種所行。若出離行不出離行。各能至果。如行有漏行生五道中。行無漏行至涅槃果。名徧趣行。若知如是種類行迹趣入。此由界智。若知卽彼行迹一切品類。如是行迹能令雜染。如是行迹能令淸淨。此由徧趣智力。初力處對非處。此中但明至處。又初力指因。爲得果之處。此約果是酬因之處。故不同也。經中初句總標。次一念卽能知迅速。下十二字。所知時處。後一句委悉開示。七卽禪定解脫三昧智力。淨行品中。加於染淨通漏無漏故。佛皆善知。及知依此所得諸果。故名智力。此與自業智力何別。若了諸有能修諸定。卽彼能入而非所。余名自業力。若了依如是靜慮等定。現三神變。無倒教授所化有情。此由靜慮智力。偈中上半所知。下半善用。言佛爲示現者。示其諸定現三神變。令有情喜使滌煩惱。卽令去染而得淸淨。八卽宿住隨念智力。謂過去境本生本事住宿世。故名爲宿住。於此宿住而起隨念。念俱行智名宿住智力。瑜伽云。若知前際隨念一切趣因。是徧趣力。若知前際名姓。苦樂等事名宿住力。此與智論云何會釋。謂彼論云。但知宿命所經。不知諸業因緣相續。但名爲通凡夫亦得。若兼知業因緣相續則名爲明。二乘能得。若知上二無量無邊則名爲力。斯則力亦知因矣故應通云。若但知因是徧趣力。若雙知者。卽宿住力。瑜伽爲對徧趣之因。故但云果耳。文中初句標。能念智包三世者。三世全在佛智之中。況於隨念。不知三世從門別。故但云宿住。剎那悉現卽包現之時極促現毛孔中。卽能現之處至微。第三句。卽所現所念之事廣。第四句結歸智力。非惟能念亦能現也。九天眼智力。獨此從所依以立名也。若從境者。瑜伽名生死智力。謂死此生彼墮善惡趣。大小好醜皆能正知。知前際生死。名爲宿住。要知後際得此力名。今文乃云佛眼者。若約五眼。余眼在佛皆佛眼故。此非經宗。今依十眼。佛眼能見如來十力故。故此一力卽攝十力。舉一爲例餘九皆然。文中初句體大。次句用廣。次句用勝。以無等故。後句結其甚深。故惟佛能演。旣言普見法界非局未來。約宗別故。於未來門普見法界也。十漏盡智力。於自解脫無惑無疑。亦知眾生漏盡涅槃。於此正知名爲智力。文中。初二句所斷。諸結卽現行。隨眠卽種子。習气卽余習。二乘不能盡習亦不能盡他漏。故不名力。後半顯佛能滅。然上十力智卽是體。力卽是用。然智卽力更無別性。此中宿住隨念相應智力。是鄰近釋。自余從境皆依主釋設天眼從所依。亦依主釋。若宿住是境。隨念相應智力。亦依主釋。然此十力望於自事。各於自事中。大如水能淨如火能燒。各有自力。若約總攝初力爲大。若約辦得涅槃漏盡爲大。若以無礙解脫而爲根本。則平等平等。第八法界頌中。嘆佛往修十度行滿。今得果圓。十一頌分二。初一總餘十別。今初也。佛威神力略有三類。一者俱生力。謂風不動衣等。二者聖威力。謂通明等種種功徳。三者法威力。謂波羅蜜圓滿法力。令五根中無諸非淨。四支百節有無量力。故名堅固不可壞法身常身無邊之身。言徧十方者卽無邊身。廣大示現謂變化身。無分別者。平等智身。大菩提行者。波羅蜜身。昔所滿足者。眾行先成。皆令見者。大果今出。二有十頌別顯二頌一度。皆上半往修因。下半今得果。十度之義。十行十地一經始末亦多辯之。須粗識其相。略啟十門。一釋名。二出體。三辯相。四建立。五次第。六相攝。七修證。八約教。九觀心。十釋文。今初又二。先通名後別稱。今初。通稱波羅蜜多者。惟識云。要七最勝之所攝受。方可建立波羅蜜多。一安住最勝謂要安住菩薩種性。二依止最勝。謂要依止大菩提心。三意樂最勝。謂要慈湣一切有情。四事業最勝。謂要具行一切事業。五巧便最勝。謂要無相智之所攝受。六回向最勝。謂要回向無上菩提七淸淨最勝。謂要不爲二障間雜。卽三時無悔。若七隨闕非到彼岸。故此十度應各四句分別。其別稱及出體。三辧相至文當釋。四建立者。爲十地中對治十障證十眞如。故但有十。爲對六蔽漸修佛法。漸熟有情故但說六。六中前三增上生道。感大財體及眷屬故。後三決定勝道。能伏煩惱成熟有情及佛法故。又前三饒益有情。施財不惱忍彼惱故。後三對治煩惱。勤修加行永伏永滅故。又由前三故不住涅槃。由後三故不住生死。能爲無住涅槃資糧。後惟四者助六令滿。方便助前三。願助精進。力助靜慮智助般若。如深密說。五次第者。謂由前前引發後後。及由後後持淨前前。又前前粗後後細。易難修習次第如是。六相攝者。此十一一皆攝一切波羅蜜多。互相順故。般若論云。檀義攝於六。資生無畏法等。智論云。有未莊嚴波羅蜜卽不攝者。有已莊嚴波羅蜜卽相攝者。今此經文必具攝十。若但說六六攝後四。若開爲十。第六惟攝無分別智。後四皆是後得智攝。七修證者。五位通修佛方究竟。十約因位總有三名。謂初無數劫。施等勢力尙微。被煩惱伏。但名波羅蜜多。第二劫去勢力漸增。能伏煩惱。名近波羅蜜多。第三僧祇勢力轉增能畢竟伏一切煩惱。名大波羅蜜多。故上下文中。屢言廣大波羅蜜也。八約教者。諸教可思此教要須一一融攝。徹果該因。九觀心者可以意得。十釋文中。第一偈明施度。輟己惠人名之爲施。卽以無貪及所起三業。而爲其性。此有三種。謂財法無畏。止半因中大悲行施。已該此三。此悲亦是七最勝中前三最勝。下半果中財能資身。無畏益心。法資法身。故得果身身最殊妙。三皆悅物故見者必喜。亦由具七最勝故。身殊妙也。二戒度。防非止惡名之爲戒。卽受學菩薩戒時。三業爲性。戒有三種律儀攝善得淨身果。攝眾生戒能除物苦。徧十方者。無作戒身等眾生故。三忍者。堪受諸法未能忘懷名之爲忍。此約生忍。又忍卽忍可。忍卽是慧。雙忍事理。卽以無嗔精進審慧及彼所起三業爲性。忍亦有三。謂耐怨害忍。安受苦忍。諦察法忍。偈云。信解眞實卽諦察法也。色相圓滿前二忍果。放淨光明第三忍果。四精進者。練心於法名之爲精。精心務達目之爲進。以勤及所起三業爲性。亦有三種。一被甲。二攝善。三利樂。初句通前二。以被甲精進。瑜伽釋云。設千大劫爲一日夜處於地獄。惟爲脫一眾生故。次句卽第三。下半通三果也。因旣離身心相故。果能身徧十方。五禪者梵云禪那。此云靜慮。卽以等持爲性。亦有三種。謂安住引發辦事。旣引起神通辦利生事。故見者深喜。現法樂住諸惑不行。又資慧斷惑。故見者惑滅。六般若者。般若梵言。此翻爲慧。推求諦理名之慧也。此及後四。皆擇法爲體。亦有三種。一生空無分別。二法空無分別。三俱空無分別。攝論以加行正體後得爲三。約六度說。瓔珞以照有照無及照中道。而爲三者。惟約法空。三觀之義至下當明。慧導萬行。故云修諸行海。言具足者。具上三也。因如有目。故果獲身智二光能滅諸闇。七方便者。卽善巧也。方謂方法便謂便宜。下四但各二種。今初謂回向方便。拔濟方便。文云。種種化生。卽拔濟善巧。所修成就。兼於回向菩提。所化無邊。果得十方而橫徧。爲物取果豎窮來際而不休。八願者。卽希求要誓。有義。卽以欲勝解及信爲性。亦有二種。謂求菩提願利樂他願。由初願故出現世間。由後願故救生不息。九力者。不可屈伏故隨思隨修。任運成就。亦有二種。謂思擇修習。今言法力。卽思擇諸法而修習故。攝論由此二力。令前六度無間現前。經云成自然力。卽無師而成。不習而無不利。何能壞哉。十智度。決斷名智謂如實覺了。亦有二種。謂受用法樂智。成熟有情智。無性論云。由施等六成此智。復由此智成立六種。名受法樂。由此妙智能正了知此施戒等。饒益有情。經云普門智。總含二智。別配卽初句成熟有情。次句卽受用法樂。此二無二故。成無礙力舒光普照。第九云音頌。述菩提樹摩尼果中。嘆佛往修十地行果。十一頌分二。初一總舉。謂佛果大用。由昔地行及結說處。餘十次第各述一地。地義當品廣明。今皆略述而已。初地略述四義。一加行多劫。諸論皆說地前爲一僧祇。已爲無量。更有異說恐厭繁文。二標入地名。三出生廣智。謂生如來家見法實性。得妙觀察平等性智故。四普見佛海。同下願智果中。二地四義。一舉法標名。二別地行相。三修行時分。四供佛多少。三地四義。一舉法標名。世間中極云積福徳。二修諸禪定。三忍度偏多。四聞持廣博。四地四義。一嘆慧標名。世無等故二了道品境異凡夫故。二起慈悲異小乘故。四淨身土離身見故。五地四義。一標入地。謂積集福智故云普藏。十平等心故曰等門。三標地名。三眞俗極違會令相順。四諦法俗境無不等觀。六地有四。一嘆行。二標名。三正顯行相。卽了緣起法。四明地用。得十空三昧故。七地有四。一先標果用。二照達羣機。三雙行巧攝。四寄行標名。八地四義。一別地行相。二明淨土果。三略釋地名。四嘆地結說。九地四義。一標地作用。二善達教法。三標示地名。四廣行多劫。十地有四。一標起地名。二含藏法雨。三能蔽如空粗重。四深廣難測。故云佛境。諸偈多有結說文並可知。第十善勇猛說頌儀中。前文多皆觀眾會。此觀十方者。觀眾表無偏心。觀方表說周徧。二文影略。十頌嘆佛體用應機自在徳。文分爲三。初一總顯。次八別明。後一結嘆歸佛。一一頌中各有四義。今初總嘆佛令物悟入福智。有四義者。一多眾。二心異。三悟智。四了福莊嚴卽福也。亦通二嚴。皆佛令爾故顯眾徳卽爲嘆佛。別中一見佛體用。亦四義。一起願。二具行。三見體。四見用。二見法身。一勝故無等。二淨故無礙。三大故周徧。四深廣故包含。三見佛色身。一色妙。謂如金等。二相具十華藏相等。三光盛。謂常放等。四隨機變。謂三尺無邊等。四見佛智身。一無礙。無二礙故。眞俗無礙故。二等空稱法性故。三知根。四巧現。五了佛音聲。一音普徧。二說應器。三言同類。四應無礙。六見佛光明。一多種。二徧照。三見佛。四現變。七見佛毛光。一顯光名。二明出處。三示往因。四令信悟。八見佛福相。一見福相。二了福因。三示因體。四明見處。後一結嘆徳廣。一數多。二深廣。三用普。四結說。謂推功歸佛謙己無能。上來總明第八大假座內眾流竟。自下第九明天地徵祥。謂動地興供卽是顯證。上來佛成正覺。眾海雲集。各申慶贊顯佛髙深。而下稱機情上協佛願。故世主爲之興供。天地爲之呈祥。就文分二。先動地後興供。前中三。一動處。二動因。三動相。今初自陜之寬。且雲華藏。約下結通。實周法界。諸天重重並華藏之內。故云其地何所不該。又染淨融故。𨿽標摩竭而地震華藏。二動因中就主顯勝。但明佛力感應道交。亦由物機。然泛明動因。總有其十。今當轉法輪亦兼成道餘如別章。三動相者。其地下是震卽是聲。動卽是形聲兼吼擊。形兼起踴。故有六種。此六各三成十八相。搖颺不安爲動。自下漸髙爲起。忽然騰舉爲踴。隱隱出聲爲震。雄聲郁遏爲吼。砰磕發響爲擊。十八相者。惟一方動直爾名動。四方若次第。若一時動者名爲徧動。若八方次第。或一時動名普徧動。又四方八方十方如次名三相動。又一方獨動。十方次第動。十方同時動。又爲三相。餘五例之。然動何所爲。依勝思惟梵天經。所爲有七。一令諸魔怖故。二爲說法時。大眾心不散亂故。三令放逸者生覺知故。四令眾生知法相故。五令眾生觀說法處故。六令成熟者得解脫故。七令隨順問正義故。此上七緣正是今經所爲。地論有四。非當此文。上約外器。若心地聖賢地法性地。亦有震動等義可以虛求。二興供中三。一標數。同生之眾亦得稱主。爲物依故。二所謂下略列。三此諸下結徧。第十如此下結通無盡。文分有二。一結華藏內。二結華藏外。前中亦二。先舉此界。二其華藏下。類華藏中一切世界。於中三。初類眾海興供。一切世界者。謂華藏中有十不可說佛剎微塵數世界種。一一種中。各有不可說不可說佛剎微塵數世界。彼等一切諸世界中悉有世主而爲供養。二其一切下。類佛坐道場。然有二義。一彼諸世主。各供當處之佛。二彼諸世主。亦供此佛。此佛亦坐彼界道場。三一一下類結大眾得法。於中有十一句。爲聞法得益。得益有三。一聞益。各各信解故。謂信其言而解其義。二思益。謂於所對審緣慮故。三修益。修益有七。一修門。謂三昧方便故。二修法。謂資糧助道故。三修果契理成就故。四修益。隨有所得成法喜故。五修轉。各各趣入無量乘門。及眾生界故。六修同悟解法門。合先聖故。七修極。修極有三。一大悲極。入佛神通境。入佛神通境。但爲益生故此成恩徳。二大智極。入佛力境。如來力境悲智超絕。無能及故成佛智徳。三自在極。入如來解脫門。盡一切障心境自在。成佛斷徳。亦卽是前諸解脫門。二如於此下。結華藏外謂以華藏例於法界。各有此會同爲一大法界會。方是華嚴無盡說耳。上來十段。總明教起因緣分竟。

大方廣佛華嚴經疏卷第八

大方廣佛華嚴經疏卷第九

唐淸涼山大華嚴寺沙門澄觀撰

如來現相品第二﹝此下第二正宗分從第六經盡第十一﹞

將釋此品四門分別。一來意。二釋名。三宗趣。四釋文。然下諸品多用此四。若有增減至文當辯。今初來意中二。先分來後品來。今初三分之中自下正宗。由致旣彰正宗宜顯故次來也。四分之中。已明教起因緣。次辯說法儀式。故次來也。二品來者。曲有二義。一前辯眾集。今顯疑現相。二前明舊眾今辯新集。故次來也。二釋名者。一分名者。正宗正陳宗旨。揀序流通。若四分中。名舉果勸樂生信者。舉依正果勸物信樂。是故亦名所信因果。亦名說佛依果會。以從多說故。二品名者。如來是能現之人。相是所現之法。現通能所能所合說。體用雙陳以立其稱。然如來現相各有五義。以成其十。如來五者。一就理顯。謂法性名如。出障名來。二惟就行。瑜伽云。言無虛妄故名如來。涅槃三十二亦同此說。三理智合說。轉法輪論云。第一義諦名如。正覺名來。正覺第一義諦。故名如來。此與成實大同。四離相說。般若云。如來者。無所從來亦無所去。故名如來。五融攝說。謂一如無二如。若理若智若開若合。無不皆如。故名爲如。如外無法來亦卽如。如是來者是眞如來。現相五者。一現面門光相。召十方眾。二現眉間光相。示說法主。三振動剎网以警羣機。四佛前現華表說依果。五白毫出眾表教從佛流。如是等相。是如來現相品中辯此。故以爲名。三宗趣者。亦二。一分宗。三分正宗。已如上說。四分之宗。卽以佛果無邊剎海。具三世間無盡自在。故以爲宗。令諸菩薩發生淨信修行涉求。以之爲趣。二品宗者。以光相表示爲宗。令上智玄悟爲趣。四釋文者。此下二品。說法儀式是當分方便。卽分爲二。初現相品爲遠方便。後三昧品爲近方便。今初一品大分爲六。一眾海同請。二光召有緣。三所召云奔。四現瑞表說。五稱揚佛徳。六結通無窮。今初先以五門料揀諸會請問之殊。一問之有無。二所問法異。三能問人別四儀式不同。五疑之權實。初中前二後二。此四有問中五皆無。謂初會標果起因故問。第二會尋因至果故問。但因有升降寄六會以答之。果無差別。第七當會答也。然諸會更有問者。並當會別義以總收之。或重明於前非大位問。第八會明因果純熟。故須有問。謂行修無礙。六位頓成。故當會答。第七會明稱性因果。故別有問。謂俱入法界無差別故。亦當會答。四處都有三百一十句問。謂初及第二。各四十問。第八二百。第九三十。中本廣本問則難思。二所問異者。初兩會問果廣因略。爲成信解故。第八會問因廣果略。爲成行故。第九會問全同初會。而因舉主佛之因。明因是果因顯惟證故。三能問人異者。初及第九。皆同生異生二眾齊問。以所問法眾同依故。第二會中惟同生問。以所入位同生勝故。八惟同生。一人自問。以造修之行各自成故。四請問儀式。復有二義。一約言念。二約通別。初中請有二種。一言二念。答亦有二。一言答二示相。交絡相望應成九句。在文惟四。初會之中具二問答。謂現相品長行念請供聲言請。初光示法主現華表義。現眾表教。卽示相答。三昧品中以言重請。下之三品亦以言答。第二會惟念請。如來初相答。菩薩言說答。佛心自在不待興言。佛力殊勝現相能答。第八會言請言答。此顯菩薩不同佛故。第九會念請示相答。顯以心傳心。惟證相應離言說故。二通別者。初後二會別問通答。二八兩會別問別答。又初會。亦得是別問別答。次文當明。第五疑之權實者。問諸王菩薩位皆圓極。何得有疑。有云。爲眾生疑故有云。希佛果故。又顯因果懸隔故。然上二解初權後實。並皆有理可通余教。然此經中。若實若權。無非法界之疑。以疑爲有力。與所說證爲緣起故。此事舊爾海印頓現。疑之與答念念常疑念念常斷。其猶像模因模之髙成像之下。因模之下成像之髙。緣起法界理應爾故。次正釋文。文分二別。先長行念請。後供聲偈請。前中亦二。先舉人標念。謂盡於眾海皆希佛境。並欲利生成緣起門。故標同念。二云何下。正顯問端。有四十句。且分二別。前二十句直爾疑念請。後二十句引例舉法請。準義二文皆應具舉。互有影略不欲繁辭。故下偈中。更不引例。合二處文直爾請說。第二會中亦有此二。而引例中問同此直請。正欲顯於諸佛道同影略之義。又四十句中。初二十句問果。後十問因。中間十句明化用普周。通問依正染淨因果。前是所求後是所行。中是所知故。分是舉果故先問果。據斯義類亦可分三。今以兩段皆有結請。故但分二。前中亦二。先正疑念後明結請。今初前十句問。徳用圓滿。後十句問。體相顯著。今初十句文惟有八偈。有神通及自在二問。世界成就品初答中亦同此。有今文闕者。或是脫漏或是義含。無能攝取之中。攝此二故。故下法界品中。闕無能攝取及與神通。惟有自在。故此三事合則可一。開則爲三故出沒不同。言佛地者。卽智徳分位。然此經宗通收萬徳故。廣則無量。略有十種。如上所引同性經說。然體不出五。謂淸淨法界及與四智。以斯五法攝大覺性具。如佛地經。及彼論說。然要惟有二。無所不攝。謂眞理妙智融而無二。是諸佛地。並有生成住持功能。故名爲地。此句爲總該攝諸徳。下明佛果。皆答斯問。二佛境界下。諸句皆別明佛地之徳。言境界者悲智所緣故。亦分齊故。廣亦無量略有十種。如出現及問明不思議品廣說。然出現多明體徧。不思議品。以辯超勝故云十種無比境界。問明該其因果體用。小有不同至文當知。若準瑜伽。如來境界謂五界差別。一有情界。二世界。三法界。四調伏界。五調伏加行界。或說要惟有四。一所緣眞俗。二所住剎海。三所起業用。四所應攝化。並如下說。此與瑜伽大同。總惟有二。謂佛卽境約分齊說。或佛之境。約所觀化等。今文多顯佛之境也。三佛加持者。謂佛勝力任持。令有所作。廣亦無量略有十種。如不思議法品及法云地說。離世間品。十種佛所攝持亦其例也。然不出三類。一如加持化身及舍利等。二如加耆婆入火不燒等。三如加非情。作佛事等。此與神通寬陜不同。謂六通中。惟神境一有加持故。今此加持卽是神力。四所行者是佛所作。或說十種。如不思議品云。諸佛世尊有十種化。不失時等。亦是所行之行。如出現品。謂無礙行。是如來行等。或大悲攝生。或大智造緣無思成事。方便善巧所作究竟。皆名爲行。然約人望行。標云所行。旣是所作實通能所故不同彼境界之中。彼智所觀所應攝化但就所故。況所望不同。故不相濫。若準瑜伽七十八中引深密經佛答文殊。此二別相云所行。謂一切種如來。共有不思議無量功徳莊嚴淨土如來境界。謂一切種。五界差別。五界如前。五佛力者。卽佛大力自在廣有無量。略說有十。卽處非處等。又有十種。謂廣大力等。如不思議品。六無畏者。無諸畏懼故。離世間品說有十種無畏。或說四種如常所明。昔云。前四是異二乘功徳。佛力是破魔功徳。無畏是伏外道功徳。未必全爾。十力無畏亦不共二乘故。然上來多明大智功徳。七佛三昧者。謂佛果等持數過塵算。如師子顰申等。略說十種。如不思議品說。佛有無量不思議三昧等。八準答及頌名佛神通者。謂依定發起無礙神用。或說有十如十通品。不思議品云。一切諸佛有無邊際無礙解脫。示現無盡大神通力。十通惟局菩薩。或說有六如常所辯。然名通大小。九準答及頌名佛自在。謂所作任意無礙成就故。廣有無量或說百種。謂於眾生自在等。各有十故略有十種。謂命自在等。並如離世間品說。不思議品亦說有十。謂諸佛世尊於一切法。皆悉自在等。十無能攝取者。頌名無能制伏。答中名無能毀壞。謂佛所作無有天上人中。沙門魔梵。及諸二乘大菩薩等。神力能制。是故舊經翻爲佛勝法也。略有十種。如不思議品。諸佛有十種最勝法等。若取無能毀壞卽十種大那羅延幢勇健法。是上之十問。多在不思議品。至下當知。二云何是諸佛眼下。十句問體相顯著。謂六根三業。於身業中開常光爲身光。放光爲光明故有十句。不思議法品。諸佛有十種法。普徧無量無邊法界。謂無邊際眼等。離世間品一一各以十門辯釋。又出現品說佛三業。各具十義。然諸經論。說佛常光一尋。準不思議品常妙光明不可說不可說。種種色相以爲嚴好。爲光明藏。出生無量圓滿光明。普照十方無有障礙。然放光則有時不放。如諸會面門毫相所放之類。然相海品。其一一相常放光明。斯卽放光亦通常光。而分別者。常卽湛徧。放則見有去來故。言佛智者。廣卽無量。略說有十。體不出五。謂淸淨智及大圓鏡等四智。要惟有二。謂根本後得。總攝惟一。諸法實相無障礙智。此之十句多如相海及隨好品。二惟願下結請。將欲引例故。且結請。二又十方下。引例舉法請。亦分爲二。初引例後結請。今初分二。前十句問化用普周。後十句問因徳深廣。今初文惟有九闕安立海。一世界海者。是化用處。如華藏品。二眾生海是所化機。卽剎中所持。三準答及頌名法界安立海。如世界成就品。通明法界所安立海。起具因緣等故。若因緣者。賢首云。所化生法也。亦是前二。於法界中施設安立故。諸經論皆說世諦。爲安立諦。然安立言。梵云柰耶而義多含。或云理趣。或云方便。或云法式。或云法門。或云安立故。知卽安立法式也。四佛海者。能化主也。如華藏品廣舉其名。亦如不思議等。品五波羅蜜海者。化所成行如離世間品。六佛解脫海者。化所得果如法界品。七佛變化海者。臨機神變化難化眾生。卽身業化也。如諸會不起而徧。光明覺品長行身業阿僧祇等。皆是其文。八佛演說海者。稱根說法語業化也。如四諦品。九佛名號海。隨機立稱如名號品。十佛壽量海者。隨器所感住世修短。如壽量品。二及一切下。問因徳深廣中。一創於生死立大誓願。二勝進大心趣求佛果。三積集菩提福智資糧。四運諸菩薩從因至果。五慈悲喜捨。四菩薩行。六謂永背業惑證契眞理。餘四可知。然此十句有通有別。別則初二寄十信。次二十住。次一十行。次一十向。以向出離故。次三登地已上。後一等覺。此約橫論一切菩薩。若約通說各通始終。卽豎論一切菩薩也。故此十句文通行位。然皆普攝法界深廣無邊。故雲海也。並如下諸會說。二願佛下結請。旣是引例故致亦言。此四十句答文在何問有通局。答亦如之。通卽諸會與此相應皆是答此。上所引者居然當之。謂前眾海旣是九會常隨。豈得此問局於初會。豈復眾海問不盡耶。故知。初會爲總九會同答此問。而爲分意別故諸分初皆重舉諸問。則顯分分之中皆通因果等故。則從此盡光明覺答十海問。問明已下答十因問。不思議品下。答二十句果。至下當知。又就四十問。十海爲總九會同答十海。一世界成就品。答世界安立海。二華藏品。答世界海。遮那但引因釋成現相三昧。但是說法由致。並非別答海問。三名號品。答如來名號海。四四諦品答演說海。五光明覺至十忍品。別答十句因問。通答眾生海。修因之人卽所化生故。六阿僧祇品。答變化海。長行舉數。欲顯化用難量故。偈中廣明變化重重微細難說。七壽量住處。皆答壽量海。八不思議等五品。別答二十句果問。總明佛海。就徳深廣以顯佛故。九第八會答波羅蜜海。總攝諸位皆成行故。十第九會。答解脫海。證入法界起大用故。問中爲次與答異者。問約本有修成自行化他。而爲次第。謂先有世界眾生。則有佛出修因得果故。波羅蜜海是因。解脫是果。餘四皆大用。謂臨機變化隨宜說法稱物立名。隨物修短。答中先人後己故。大用四海居先。自利因果二海居後。又眾生一海。亦可通在。九海皆爲生故。種種隨宜。顯生多故。若約局言當會答盡。此復有二。一現相答。下文當示。二者言說答。此亦有二。一經來未盡。二答二兼余成就品當引。第二爾時下。供聲偈請中分二。先明因緣。後正說偈。今初前請在念。佛𨿽已知今請彰言使大眾同曉。前旣爲法興供。今乃以供宣心。不因拊擊。故曰自然。非無因緣。卽菩薩威力。同異生眾皆菩薩也。又表身口爲供具故。供具皆卽法界體故。二正說偈中。十頌分二。初三嘆徳請。後七舉法請。前中亦二。初二嘆佛明具說因。後一嘆眾明具說緣。今初也。前偈卽悲之智已滿。爲物現身。後偈卽智之悲已圓。能斷疑除苦。有悲必普。有智必能。故應說也。後一嘆眾請中。前半嘆眾顯無異念。後半結請明說則斷疑。後舉法請中分三。初四述前初十句問。小有不次。但取文便。及餘一切廣大法者。結例所餘。謂二十句外佛無邊徳。亦願說之。不思議品廣說余門。諸說果處皆答此也。次一頌。述前體相顯著十句。略示可知。後二頌述化用普周十句之問。現文惟七。以佛海中。捨於神變壽量名號。以此三海不離佛故不問因者。長行名通諸會故列因疑。今彰初分請當會答。又顯此會因略果廣。第二會果略因廣故。第二爾時世尊下。明光召有緣分。長分爲十。一放光意。以領念故。供聲易了故。略不明念但疑法。何以放光現相答故。答相云何。謂佛三昧力加持放光。令菩薩來遠遠能爲。此卽佛地境界。是佛所行無攝無畏故。此爲總意。若別明者。如文思之。又召來菩薩。亦是言答。上之十問。至文當知。二卽於下。明光依處。面門卽口。言眾齒者。表四十問。教道遐舒。口生眞子故。咀法滋味益法身故。總處放者。此會總故。三放佛下。顯光體隨機多演故。四所謂下列光明。略列十名。皆從體用立稱。五如是下結光數。六一一下彰眷屬。七其光下。辯色相。眾寶隱映表教道含容。八普照下。明光應遠。九彼世界下。彼眾感通。十以佛下。偈聲命召卽通舉十號示爲所歸。十偈在文且分爲五。初六偈自彰因果已圓。勸同觀禮。於中初一總明二利因滿。成正徧知。次一毛光開覺。是明行足。次一頌往來諸趣。是世間解。一念解脫可謂善逝。次一云成正覺。卽佛義焉。次一大音演寂。謂無上士。隨心開覺。是調禦丈夫。次一諸力皆圓。卽天人師也。二有一頌明眾海已集。引例勸歸。旣雲已雨諸雲爲供。是應供也。爲對引例故不當次。三一頌圓音隨機見必蒙益。結云兩足尊。卽世尊也。四一頌義海頓演。宜速及時。如三世佛大願而來。故結云如來也。五一頌特命有緣。是光本意。第三爾時十方下。所召云奔。文分爲三。第一同會道場。第二現自在用。第三聲光自述。今初。亦三。初總明。二所謂下別顯。三如是等下總結。別中十方卽爲十段。一一方中皆有十事。一定方。二土海。三世界。四佛名。五主菩薩。六眷屬數。七至佛所。八興供云。九申禮獻供。十化座安坐。此中應有世界種。名略不說耳。其東方供云應有十種。而但九者。塗香燒香二文合故。言各現者。主伴一一皆現也。重重無礙各徧虛空。一一可觀名不散滅。十方化座體相各異。而皆同名蓮華藏師子之座者。師子之義已見上文。蓮華藏言。通有三意。一約菩薩表含藏開敷故。二約所詮將說依報故。三約諸會通顯華嚴故。上下還於本方坐者。佛圓回身皆見面故。異於余宗但八方故。三總結中文有其八。一略示前文云如是等。二總明海數。謂十億剎塵。以上來所列是華藏鱗次之海。口光各照一億十方。故有十也。上二段前別中所無。三結主。四結件。五結來至。六結興供。七結禮獻。八結安坐。旣爲總結故闕定方。已至會中。故闕初海等三事。第二如是坐已下。現自在用卽爲嘆徳。謂塵塵近佛念念益生。文有其八一明諸菩薩毛孔現光。二光現菩薩。三菩薩入塵。四塵含廣剎。五剎有如來。六菩薩往供。七助佛揚化。八所化成益。初二可知。三中言安立海所有微塵者。略有二義。一一切施設依正等塵。一一稱眞故。二約觀心。眾生意識所緣。卽是法界。例依名相分別而轉。是謂安立妄故爲塵。體皆可依是名大剎。皆有覺性是曰如來。此明菩提證入眾生性海。四中可知。五隨世俗故說有三世。全稱性故並在塵中。六中供養者。通財及法。七於念念下。助佛揚化。及第八念念中下。所化成益。於中賢首對前開悟。以三義釋之。一別配釋。二圓通釋。三各別釋。初者謂以前十法門。對後所成十益。一門得其一益。二三前卻余並如次。一以夢自在門。夢中警覺造惡眾生。令得斷惡免苦益故。二以菩薩行門令人正定。三以現諸天歿生門。令生天受樂。以放逸則歿。克念便生故。上三人天乘。四以動剎現無常令厭。以嘆佛神變令欣成二乘益。下皆大乘。五以嚴剎大願令修福求向。六以攝生言詞令發大心。以佛音聲卽同體大悲故。七以佛雲雨法。令入菩薩不退之位。已上三位在地前三賢。八以照徧滿法界土及神變令得初地已上智眼見平等法。九以佛普現徧法界解脫力。令得八地已上大力大願無盡智淨國土益。十以普賢建道場。令住佛果大願海。言生如來家者。入佛果位故生。非是初地已上生佛家也。二圓通者。此上十法。於此十益一一徧通。謂或一法成十益或十法成一益。如是亙徧無所障礙。三各別者。謂前十法門。各自開悟世界海微塵數眾生。此以法爲益。後十益但言須彌塵數。不言剎塵之國。則是己身以人爲益。旣各別釋則夢自在門。亦顯一切皆如夢故。延促等無礙故云自在。余並可知。此上菩薩法化。始從放光終於得益。順數八段。若逆推十二金疊無盡。一其十須彌塵數眾生。得益方在一國。餘一切土皆爾。故云一一國土各令等也。二此一切土益在一念時中餘一切念時皆爾。故云念念中也。三如是念念之益。方是一法門。所開悟一一法門皆爾。四彼多法門。方是一念所用。余念念所用法門亦爾。五彼多念法門方論一廣剎。如一廣剎。如是十剎塵數廣剎皆爾。六彼多廣剎方論一塵內。如一塵一切安立中諸塵亦然。七如上諸塵。方是一安立海。如一安立海徧法界諸安立海亦然。八徧法界安立海中業用。方是一化菩薩所化。如一化菩薩。十世界海化菩薩。一一皆然。九諸化菩薩。方是一光所現。如一光一一光亦然。十彼十剎塵數光明。方是一毛孔現。如一毛孔徧身。一一毛孔皆然。十一彼徧身毛孔。方是一菩薩。如一菩薩。有如是十億佛剎微塵數。各世界海微塵數菩薩。徧身毛孔皆爾。十二上來所明。十一重作用。方論來此一會。如此一會。於余佛會亦復如是。此後一段偈文具之。又上十二重。一一開之爲二。便成二十四重。且如一念望一切念。卽是二義。類例相似合之爲一。餘十一重準此思之。如是重疊無盡。各周法界。惟智頓觀非心識境。華嚴海會大用皆然。第三光聲自述。前旣光聲召命。今亦光聲自述。菩薩位極用窮深廣。若非自述時眾難知。十頌分二。初一總明。兼陳說處。後九別顯徳用殊勝。文分爲三。初三通顯體用自在。初偈悲智相導。度眾生而不疲。次偈空有雙觀。入法門而常寂。後偈物我無滯。故化他而自淸。次五頌。別敍前現自在與前影略。一身徧十方智觀寂滅。卽顯不惟來此會也。二身光普入智眼徧觀。三住一毛端徧動諸剎。況乎於上處寶蓮華。四塵塵多身。門門化異。舉一歿生門可以例諸。五念劫無礙結由證深。念劫旣融故。於念念能作法性無礙者。分與無分皆無礙故。謂證理不惟無分。故在一切處而全在一法。一切法亦然。各有四句身等不惟分。故常在此而無不在思之。後一偈結廣有歸。普賢勝行皆入。非獨向來所陳故。能光中演斯自在。大文第四現瑞表法。上所現相。但召有緣眾集。將陳故重現斯瑞。瑞文有三。初光示法主。二現華表義。三現眾表教。法藉人弘故先明主義。爲教本故在教前。今初示主。文分爲六。一意。二體。三名。四相。五展。六收。今初可知。二放眉間光卽光體也。眉間者。表離二邊故。於體不計有無二邊。於義不著常無常等諸法相邊。於行不習苦樂二邊。於道不住邪正二邊。於人不執因果二邊。於教不說世出世二邊。於諦不見眞俗二邊。於化不定權實二邊。是故爲眾放眉間光。三此光下辯光名。菩薩智光者。令得能知智也。普照十方藏者。令照所知境也。藏有三義。一智光含徳無盡故。二以十方剎海各於塵內重含諸剎故。三亦通於五藏。以言智光故。照初二藏令菩薩證。照次二藏令菩薩成。證則得於涅槃。成則得於菩提。照第五藏令化令淨。三中後二如下業中。四其狀下顯相。謂色如燈云猶日月。洞照周徧潤澤雨法雨故。具如相海品。五徧照下展卽光業用。於中分五。一所照分齊。謂盡十方一切佛剎。二光所現。謂土及眾生。三動剎网。以諸世界重疊影現。交互相當。猶如网孔。四塵現如來。五隨機雨法。略舉三法皆下所顯。初法輪云示其所行。二出離云示其所度。三大願云示說法主。謂將說普法。令知法主大願。普周剎塵內故。第六作是下。收則示有終歸。證從佛流。眉間出光修因順果故須右繞。自下升髙故從足入。履佛所行方證入故。第二爾時佛前下。現華表義文有二別。一總標華現爲坐。所現中方眾。故通表所詮佛華嚴故。別表華藏佛所淨故。故於佛前出此蓮華。旣通表華嚴亦具同時具足等十門及教義等。而其本意正表義耳。忽然現者。依理起事難測量故。二其華下顯具徳嚴。文亦有二。先標十種顯徳無盡。後所謂下。別列十句。前六體備眾徳。後四妙用自在。今初。蓮子住處。有含藏之義。故名爲藏表示法門。一含一切。華藏之名由此而立。後妙用中。一念況多摩尼寶王。卽前藏體。影現佛身。卽依正無礙。旣發多聲聲皆演法。第三此華生下。現眾表教。文略有三。一現眾時。言一念者華生無間表教義相應。二現眾處。謂白毫中表教從所證淨法界所流。爲眾教源。如白爲色本。三有菩薩下。正明眾現。亦分爲三。一主屬齊現徧詮諸法。故云一切所詮圓滿。是曰勝音圓教法門。必攝眷屬故。下文云。世界海微塵數修多羅。以爲眷屬。權實無礙故曰俱時。二右繞下。申敬就座。主伴𨿽殊並修因順果。故右繞如來。文義相隨故。依華坐。正助不等臺須有差。上義依理明故忽然而現。今教由人立。故眾從佛流。亦如涅槃從牛出乳。三其一切下。彰其徳業。主教是宗故偏嘆主。文有十句。略爲二解。一豎配十地。此明普攝十地功徳。一句一地。初地歡喜得智證如。二地性戒。是佛所行。三地多聞入法身海。四行道品。善友是依。五地總行現通利物。六觀法界般若現前。七功用已終。故佛與力。八無生無動住三昧心。九爲法師見無邊法。十具於大盡三昧等圓。初地尙攝諸地功徳。況於後後不具前前。二橫就極位釋者。一理智了眞。二量智入行。三證窮法身。四常觀受用。五毛現神變。六念觀法門七外感佛加。八內安身定。九豎見來際。十橫無不圓。故此十句攝爲五對。若橫若豎能證必具。故爲二釋。

大方廣佛華嚴經疏卷第九

大方廣佛華嚴經疏卷第十

唐淸涼山大華嚴寺沙門澄觀撰

大文第五稱揚佛徳。旣現旣至任力稱揚。自申罔極之情。顯佛無涯之徳。文分爲二。初一眉間菩薩贊。後十十方菩薩贊。新眾才集佛便現瑞。文不累書故編成次。以贊徳相類結集。並之一處。乘現勝音之次。先舉勝音之偈。後十菩薩卽如次十方。昔人不曉斯文。便將後十爲勝音眷屬。非惟章疏之失。亦乃翻譯有違。何者。且眉間出眾。卽主伴皆贊。十方來眾寂無一言。主伴禮儀一何疏索。況準法界品例來者皆有贊詞。細尋菩薩之名。與前十方如次相似。但由譯人不審致。令名小乖差。至下文中一一對辯。今初。勝音文分二。先說偈儀。後正說偈。下十例然。偈中總相贊佛。亦捨諸問思之可知。十頌分三。初三直就佛嘆。次六約眾嘆佛。三有一偈雙結主伴。初中三偈。皆嘆如來體用無礙。於中初一不動本而周徧。則十身圓融徧四法界。後二不壞小相而廣容。上則事如理故。此則事含理故。於中前一偈半。一毛攝三世間。後半類余。謂徧法界內皆有佛身。無有一毛不含剎海。又一毛表解脫門。諸佛菩薩智所住故。現多剎海者。門門皆是淨土因故。次六偈約眾嘆者。聖賢輔翼顯主勝故。六偈總明主伴皆徧於中。初二總身總相徧。後四總身徧別中。旣微細難思故。惟普智方知普行方立。三雙結可知。第二十方菩薩贊徳。十方卽爲十段。今初。東方。言眾中者。大眾海中前列名處。名觀察勝法蓮華幢。幢相髙出。王是超勝。此諭相似。光慧卽是所諭幢體偈中贊佛眞應二身。密答上佛地。如來智等攝佛地故。十頌分二。初三贊眞後七贊應。贊眞必體用雙美。贊應惟約用明。欲顯門差實非體外。今初也。於中初一贊智身。次一贊法身。後一雙結智。含四智法卽法界五法具矣。智中上半正體證眞。下半後起隨俗。又句各一智。初句大圓鏡智。行相深細故。次句平等性智。自他平等卽法界故。次句妙觀察智。於自共相無礙轉故。末句成所作智。成就利他導世事故。二贊法身中。上半體相皆同。同有二義。一本性法身體同。言無依者。無住本故。無差別者。體無二故。二已證法身相同。力無畏等皆無異故。此則無礙慧身不依一切。離諸分別是無差別。下半用同。能現能生身土智影皆無二故。卽法身無色應物現形。三雙結者。上半結智。上句根本下句後得。下半結法。但舉其用體通上下。以智契如故。金光明說如如及如如智。爲法身故。後七贊應分三。初一隨樂現應。不思議者隨緣無邊故。光明覺云。億那由劫共思量。色相威徳轉無邊等。次四身光演法。初一化身演法。望前應身卽重化也。次二毛光演法。後一結嘆難量。法輪義如別說。後二偈成道起通。上皆圓融亦有十身。且從一義耳。第二南方。法喜菩薩。前雲集中。名普照法海慧。會義亦同。光明卽照法故。十頌嘆佛寂用應機徳。答前境界。法身顯現卽分齊境。無生無體。卽所觀境。眾生國土皆所化境。於中分三。初四依眞起應。於中分二。先一偈顯眞。佛身常者第一義。常出三世故。智符於理湛然常照。顯者離二障故。現者常在前故。不同眾生自體常也。法界悉充滿者。諸根相好一一無邊無限。福智所莊嚴故。次二句音恆用普。恆自受用廣大法樂故。下三偈起用。初一普隨物樂。次一感應道交。後一法光無際。二有三偈體用無礙。於中初二句。約相無生現生。次二句約性無住而住。次一偈約用無去住而普周。後偈體用雙拂。謂無體拂上無生。無生爲佛法體故。今體卽非體。無住處者拂約性二句。亦無生可得拂示生句。下半拂前第二偈約用。用如影故。三有三偈明眞應無盡。一法云無盡。二眾會無盡。三身相無盡。無盡相言兼眞身故。終不盡者全同體故。第三西方香焰菩薩。前名月光香焰普莊嚴。此中光卽月光。明慧卽是智慧莊嚴。十頌贊佛身含眾海。卽答加持問。由加能入故。於中前九贊眾海。則佛徳可知。後一結徳歸佛。前中初一總餘八別。別中二。前四平徧一切。於中初一智身入剎塵。次一色身普現用。後二釋成前義。一普賢行圓故。二身心平等故。後有四偈。明微細入於毛孔剎中。而作用故。後一結中非惟一會。一切菩薩皆入佛身。方爲贊佛。第四北方菩薩。此同本名但加慧字。然此十頌。嘆佛依體起用轉大法輪。答前佛行。佛以轉法化生。爲其行故。文中分三。初二句總。次八偈半別。後一偈結。別中贊佛十化。初二句現受生化。處處受生身云徧故。次一偈贊神通化。末句𨿽云轉法意在通用。三有三句贊業果化。一切諸剎名號不同者。示同趣類業報名字。故上三依身。四隨應演妙法者。卽辯揚化。隨應則能斷彼疑故。五一偈勸贊勵化。妙音贊勵故。六一偈慶慰化。普雨法雨。令彼進修無生法故。上三語業。七有一偈。領受意化領問受取。演昔行故。八有一偈決擇意化。決擇有情心行差別。及揀諸法性相不同。方能普化故。九一偈發起意化。發起宿善及三乘大行。爲善調故。十有一偈造作意化。建立佛法事義。種種皆令見故依實起用卽是化身故。說化身無別心色。此之十化。與佛地經次第無違。但令相融不違經旨。末後一偈。結歸斯會可知。第五東北方法海菩薩。前眾集中。名最勝光明燈無盡功徳藏。法海可當最勝光明。義與慧同。功徳藏名前後無別。無盡二字前有後無。十頌贊佛攝勝眷屬。答佛力問。寄贊菩薩。實由佛力故。結云住力地中文中。初一智滿得法。卽爲總相。如是方便門者。此有二意。一指前。謂具前三輪之化故。能周徧一一國土。二卽下九別爲如是方便也。餘九別相共贊七事。一贊普演大音。有三種大。一者處大。一一國故。二者義大。說佛所行故。三者體大。周聞十方故。二贊時無空過。念念觀法證眞實故。三能入勝處。諸佛身中修淨國故。四於染無礙。塵中證法而周行故。五能入佛境。見佛神力入行處故。行處有二。一智行處。謂十力境。二佛化處。謂器及眾生。六有三頌。善入音聲。初入大音。次入妙音。後入一切音。七一頌善知諸地。言從地者卽出心也。而得地者卽住入也。力地中者卽佛地也。所獲法者結上方便也。第六東南方慧燈菩薩。名全同前。十頌贊諸菩薩悟入深廣。由三昧力見佛三昧。卽答三昧問也。於中分四。初二嘆見佛眞體。一見佛離相。二見佛自在。言離眾相者。般若云。離一切諸相。則名諸佛。慈氏論云。但離四相卽離一切。謂名義自性及差別也。言自在者。由菩薩定慧雙運。故見佛自在也。次四頌明悟法。一證深理法願力而現。二悟多行法福智成形。三達果法體無不徧。四了教法深廣難知。三有二頌嘆身業普應。一深二廣。云堅密者齊佛體用。堅卽金剛之身。密謂三密之一。卽一而多。故徧一切。卽大而小。故現塵中。無功之應。故無相而現。若約法門。此身卽如來藏性也。不可破壞故堅。深而難見故密。眾生塵心無不皆具。本自有之。故曰無生。體絕百非。故曰無相。眾生六根是謂諸國。四後二頌。嘆得佛加持。一此佛力。二餘佛力。第七西南方。前列名處。云普華光焰髻。少同多異。十頌嘆佛攝生自在徳。答前自在問。文分爲三。初六攝生無遺。次二寂用無礙。後二大用無涯。今初文二。初二能攝。謂身語深廣。前偈語後偈身。身中上半體。客塵不染故。下半用。隨物見異故。亦是釋疑。爲物現相不乖如空。後四偈所攝。初偈何人能了內信外攝者。次偈以何眼見惟勝非劣。次偈了見何法。謂一切法地地三心。後偈何位究竟菩薩地盡。至入佛海。次二寂用無礙中。初偈用徧出興。體無來往。後偈卽用恆寂隨解自差。後三大用無涯者。初一一毛皆普現通。後一一身各徧轉法。第八西北方菩薩。前名無盡光摩尼王。此云威徳慧卽摩尼王。法諭異耳。十頌嘆佛出現說法皆周徧徳。答無畏問。說法無異故。於中分三。初二總顯身光徧應。次七辯其所作。後一結用歸本。辯所作中分二。初三明光照無遺。後四演法周徧。一徧塵內外法界剎中。二徧佛身中一切剎內。三明所轉性相。四明能轉圓音。後一結用歸本。不可得故。第九下方菩薩。前名法界光焰慧。此云普明。卽前光焰。十頌贊佛境勝用菩薩能入。答神通問。文云。各各現故。於中二。前三顯佛境勝用。先半偈標其體。謂妙身色相。後二頌半辯其用。後七菩薩能入。謂入佛境界。於中三。初二具徳故知見。次三知見成益。後二結用速疾。並可知。第十上方菩薩。此與前名顚倒而已。十頌贊佛圓音現身神變自在。答無能攝取問。謂此願力普周。無能令不取故。於中分三。初三頌嘆佛圓音雨法徳。然具十義。一惟一妙音一梵音故。二徧聞一切稱法性故。三此一卽多事理融故。四彼一一音雨多法雨。五彼法各具一切文詞。六各同一切眾生之音。七此音各各徧一切處。八所說各顯性淨之理。九各令一切普得見聞。十各各皆得究竟之益。上之十義。從一妙音展轉開之。具十無盡。方曰圓音文處可見。次四嘆佛現身無礙徳。初偈解脫力故。現處周細。次偈法身力故。現相卽虛。後二偈。以般若徳發揮前偈。初偈釋下半。言影像者顯無方所故。謂光東則影西。光西則影東。質對像生來無所從。質謝像亡去無所至。故此影像卽空無體。後偈釋上半。言如空者。不可取等故。故𨿽現形猶如水月。平等如空。後三嘆佛神變自在徳。一則毛孔廣容。二則願能普徧。三舉少況多。又上略配十句。其中具有四十句。意不能繁指。第六大段。結通無窮分中分二。初舉此。二應知下類彼。言四天下者。意在閻浮言總意別。旣以結通菩薩雲集尢顯上嘆。是彼十方。遠方便竟。

普賢三昧品第三﹝入第七經初﹞

將釋此品四門同前。初來意者。前眾旣集光示法主。今將說法。是故法主入定受加爲近方便。故次來也。二釋名者。普賢明說法主。以說普法故。三昧是業用。以非證不宣。故此則人法合舉。普賢之三昧。亦此三昧是普賢所有。又三昧境界名爲普賢。一切如來藏身爲普賢故。此則普賢卽三昧。揀余定也。若準梵本普賢三昧威徳神變品。威徳神變皆定之用。攝用從體。但云三昧也。縱佛加光贊皆因定故。余會入定受加起定卽說。同爲一品。今此開者。文多義廣勸修學故。言義廣者。建立普賢之行願故。故此比余粗相。而說四同六異。言四同者。入住加出。言六異者。一數異。余會入起惟一。此會入起俱多故。二者類異。類余方故。三利益異。定起多人益故。四光贊異。如來毛孔光明贊故。五眾請異。從定起已待眾請故。六證相異。余會經終方有證相。此品益已卽便地動雨雲等故。四五二種十地𨿽有而不具六。今此具六故別立品。以此說果餘皆因故。又爲諸會本故。總故。七八九會𨿽是果定。說通因果。又非總故。三宗趣者。入法界定法界佛加爲宗。令法界眾成法界徳爲趣。望於後品。亦說世界海爲趣。四釋文者。文有六分。一三昧分。二加持分。三起定分。四作證分。五毛光贊徳分。六大眾偈請分。初中有二。一明此界入定。二類通十方。就初分三。一承力入定。二彰定名字。三明定體用。今初有六。一時。說偈竟時。二主。顯佛普徳。惟普賢故。三處。依如來者常對佛故。四所依座。大集云。菩薩得蓮華陀羅尼故。說法處皆有蓮華表所入三昧自性無染含果法故。五所依因。謂所入深廣要承力故。六正入三昧心境冥故。二此三昧下。彰定名字。毗盧遮那前已廣釋。復有釋言。廣大生息。具此三義名如來藏身。身卽體也依也。此有二種。一者修成。二者本性。本性者凡聖俱成。修成者惟諸佛有。諸佛有者。慈悲無邊故名爲廣。智慧無上故稱爲大。生相已盡故云生息。涅槃云。離有常住故名如來。萬徳含攝是謂藏身。卽是出纏之法身也。言本性者。謂卽藏識包含種子。建立趣生故名爲廣。本覺現量與佛等故。名之爲大。新新生故名之爲生。染淨苦樂所不能動。故名爲息。卽上法身在纏名藏。謂空不空。空爲能藏。藏不空故。若以光明徧照。解毗盧遮那。毗盧遮那卽是能觀大智。如來藏身卽所觀深理。凡𨿽理有佛智方照。又毗盧遮那亦通本有。本有眞實識知徧照法界義故。斯卽本覺迷而不知不得其用。惟佛覺此能無不爲。故云一切諸佛。揀非凡也。亦非因也。顯於依正離如來藏無別自體。故入此也。賢首釋云。諸佛徧於一切。卽顯諸佛無不周徧法界剎海。及彼塵中所有諸剎。諸剎塵中復有諸剎。如是重重不可窮盡。言如來藏身者。明卽此徧剎之身。包容所徧法界剎海。無不皆在如來身中。故名藏身。是故融通總有四句。一身徧剎海。二剎在身中。三身徧身內剎。四剎入徧剎身。卽內卽外依正混融。無礙無障。是此三昧所作。故以爲名。將說此法故入玆定。三普入下明體相用。此定相用無量無邊。皆悉依於如來藏說。略舉其要。句有十三門乃有十。以後二門。收五句。故攝爲六對。後之二門各一對故。文有四節。義惟有三。至下當明。言六對者。初二句明體用一對。謂無分別智證平等性。以爲定體。影現法界爲勝用也。謂以因因性證彼因性。成彼果性顯果果性。如是佛性則具七義。一眞二實。三善四常。五樂六我。七者淸淨。生佛之性本末不殊。況佛果。果豈不平等。佛平等性卽如來藏。是故但入如來藏身。卽是已入佛平等性。此爲第一契合佛性門也。言勝用者。卽示眾影像門。謂能現能生身土智影也。次二深廣一對。廣者無邊。不在內外故。大者無上究竟實際故。無礙者無所障故。同於虛空。成上三義。通爲廣大無礙門。後句卽入法海漩澓門。漩卽深也。三有二句出納一對。初出生三昧門。謂若自相若共相等。一切三昧皆從此生。此爲諸定本故。後攝受法界門。終歸此故。法界體性故。四有二句境智一對。初句能成佛智門。謂不體此理非佛智故。後示現諸境門。然安立言總有三種。一者世界安立依報。二者聖教安立妙義。三者觀智。安立諦相。皆法界藏顯示現前。五有二句。卽依正含容門。爲內外含容對。謂內含因果智力。外令塵容法界。由塵全依法界藏現。同眞性故。六有三句。卽成就攝持門。爲成持人法對。謂初成果人功徳大願。後持法輪令不斷絕。由斯玄理法眼常全故。上言四節者。初四句明無幽不入。釋上毗盧遮那徧照之義。次四句無徳不生。釋上一切諸佛之義。次二句內外含容。釋上藏義。後三句。成徳持法釋上身義。言義惟有三者。體相用也入平等性是定體也。廣大同空是定相也。餘皆定用。此三圓融總爲無礙普賢三昧。二如此下。類通十方及諸塵道。於中有二。初舉此。後如是下類彼。類彼中二。初明平徧法界。後明重疊無盡。前中十一句。初一總明。謂盡窮法界。後十別指以彰曲盡。一盡虛空界。二於空中盡十方處。三於十方中徧三世時。四於三世中微細物處。謂毛端等。五凡諸小隙無礙之處。六或廣大百千由旬等處。七人天日月光明等處八盡佛眼見處。九盡神力到處。十佛身能現之處。此第十句有二義。一者結上國土之言。通十一段。二者成下。以是身內之剎爲微細故。二及此下。重疊徧中略有四重。一盡法界塵。言及此國土者。指前十處之國也。二塵中多剎。三剎中多佛。四一一佛前有多普賢。於上諸處皆入此定故。普賢身不分普徧粗細。深廣平滿重疊。此處入定。類通旣然。法界入定類通亦爾。故約主定。佛前惟一普賢。一切一故。若就類通。佛前各有塵數一一切故。第二爾時一一下。加分有三。初口加。次意加。後身加。初中有四。一諸佛現前以此口加後無結通故。此總舉重重時處。一一普賢前也。二彼諸下。贊其得定。此𨿽果定菩薩門入。故云菩薩三昧。三佛子下。明得定所由。所由有三。一伴佛同加。佛佛道同故。二主佛本願。此二爲緣。三自修行願是入定因。又上三義。前前由於後後。余豈無斯行耶。法門主故。表說普法故。四所謂下。辯加所爲。此文二勢。一辯加所爲。二顯上行願之相。故云所謂也。所爲謂何。爲轉法輪故。有十一句。初總余別。別中初一總攝十智。餘九卽是十海。一卽安立海。二卽眾生及業海。三卽世界海。四卽佛海。五卽名號壽量。及解脫海。變化大用皆功徳故。六卽波羅蜜海。到實相岸故。七卽轉法輪海。八卽根海。九卽演說海。與下十智令知此十。二爾時下。明意加。於中有二。先加後釋。前中亦二。先此土後類通。前中與十種智。初一總。謂與果海之智。而言與者。佛力灌注令增長故。一切智性卽果海也。智性卽力無傾動故。具十力故。末後智字卽能入也。餘九爲別。卽是成就品中十智。由與此智故。後能說彼智觀彼十海。而文少不次。一卽第三法界安立海智。安立無邊量故。二卽第四佛海。佛海惟佛分齊之境。三卽第一。四卽第二。眾生業海。業因微細故云廣大。五含二句。一卽第八佛神變海。解脫作用卽是神變。神變依定加三昧言。二含三世智。下文一念知三世。由佛不思議解脫力故。由加總句故。合此二六卽第五。七卽第九。八卽第七願海以願力故。入法界中一切世界。九卽第十建立演說。又菩薩根更有多義。修十善道有三善根。修諸地度。精進爲根。攝受正法。信慧爲根。攝養眾生。慈悲爲根。爲成佛道。悲智爲根。種種差別善知故。二如此下類通可知。第二何以故下。釋所因中二。先徵。意云諸佛有力能與。有慈能普。何以十智偏加普賢。釋云。普賢得此三昧法爾應與。三是時下。身加中亦二。初此土。後如此下類通。前中復二。先佛手摩頂。明加彼攝受。又準梵本明十方佛身皆不來此舒臂不必長。而同時摩頂。各全觸頂互不相礙。皆是如來自在業用。二其手下。辯手相用。於中十句。以顯無盡。前五徳相圓備。謂傭纖直等。故云相好莊嚴。後復出下。五句明妙用自在。意明此手亙十方。而包三世。收因果而該人法。深廣體用無邊自在。非言能說也。後結通可知。第三爾時下。起定分。所作事竟故。於中二。初此界後類通十方。前中亦二。初起定後眾益。前中亦二。初起主定。二起眷屬定。於中亦二。初總謂一起一切起。由此妙定。卽是一切三昧海故。余定爲門皆入此故。彼全同此。亦受海名。二所謂下別辯塵數旣多略列其十。一卽能知智三昧。謂無一念暫差。故云念念無差。而不廢徧知爲善巧智。二卽所知塵境。上能所一對。三現廣剎。四現居處。卽於世界總別一對。楞伽經云。如來藏識。頓現一切身器。及諸受用器。卽廣剎。受用卽是舍宅。五知心念差別。六知身相名字。卽眾生色心一對。七知廣處。八知廣身。卽依正一對。𨿽說微塵。意彰佛廣虛空無方。有物處則現。惟如來藏是實物有。依此建立處所各別。隨菩薩行。剎有淨穢。隨眾生業趣類別故。微塵中佛復有一義。謂如來藏是眞佛身。其體廣大無能知者。恆在六七微塵之中。一一有情各有藏識。故云各有無邊大身。九從知一切法理趣者。上八約事別別門顯。此約理趣總該諸法。故云一切。大般若經理趣分。說諸法皆空。無生無滅無自性性。離一切相不可願求。然第一義湛然常住。當知卽是此如來藏。思益經說。處處避空皆不離空。深密經說理趣有六。一者眞義理趣。謂二障淨智所行眞實。二證得理趣。謂於眞義得如實知。三教導理趣。謂自證已開示眾生。此三爲本後三解釋。四離二邊理趣。謂有問言。云何名爲眞義理趣。應答彼言。非有非無非常非斷。五不思議理趣。謂有問言。云何證得。應答彼言。謂不思議。若於諸法遠離戲論。爾時證得眞勝義性。故知言說皆非眞義。六隨眾生所樂理趣。謂有問言。云何教導。應答彼言。隨諸眾生意樂各異。順彼所欲方便開示。彼眞義者。卽此藏身。彼不思議卽此三昧。無著菩薩說四意趣。釋一切經亦理趣也。如攝論辯。上來九句。惟第三四從現得名。餘七皆從所知立稱。如此等類。有一切世界海微塵數。合爲一定。卽知此定是一切定耳。二普賢下。大眾得益。初標益時分。亦是得益所由。後其諸下。正明得益。減數說九。初五得菩薩法門。句各一義。皆以前定含此諸義故。又此五句後後成前前。後四得佛果法。卽如來三業。一得照藏身之實智。二得藏身力用之權智。三身毛現剎。四應垂八相義兼口轉。亦以藏身含此義故。普賢出定他人益者。感應道交故。如春萌芽陽气久滿。東風一拂眾蕊齊敷。諸菩薩眾積善以深。久同行願才觀勝境。萬徳頓圓。冥顯雙資。於何不可。二如此下類通可知。第四爾時下。現相作證分。然得益心喜。喜則地動及有諸瑞。諸會聞竟得益。故現相居後。此會𨿽卽未聞。已先得益。故先現瑞。以此會辯果顯殊勝故。文中有四。一世界微動。兼出瑞因由。因果二力。言微動者。是前相故。二眾寶莊嚴。三出音說法。四佛會雨寶。略舉十種以顯無盡。前三事相寶。後七法化傳通寶。並是出世善根所生。第五普雨如是十種云已下。毛光贊徳分。於中二。初結前生後。後正顯偈詞。詞中十頌分三。初一總述前定。次八別顯徧相。後一結贊所由。別顯中二。前二偈半直述前徧。後五偈半舉因顯徧。於中二。初半偈緣力徧。後五因力徧。於中四。初偈卽體而用故徧。前半體後半用。身相如空法性身也。依眞而住法性土也。隨機普應受用化也。問法性身土爲別不別。別則不名法性。性無二故。不別則無能依所依。答經論異說。統收法身略有十種。土隨身顯。乃有五重。一依佛地論。惟以淸淨法界。而爲法身。亦以法性而爲其土。性𨿽一味。隨身土相而分二別。智論云。在有情數中名爲佛性。在非情數中名爲法性。假說能所而實無差。惟識云。𨿽此身土體無差別而屬佛法性相異故。謂法性屬佛。爲法性身。法性屬法爲法性土。性隨相異故云爾也。今言如虛空者。惟識論云。此之身土俱非色攝。𨿽不可說形量大小。然隨事相其量無邊。譬如虛空徧一切處。故如虛空言通諭身土。二或惟大智而爲法身。所證眞如爲法性土。無性攝論云。無垢無掛礙智爲法身故。若爾云何言相如虛空。智體無礙同虛空故。三亦智亦如而爲法身。梁攝論及金光明皆云。惟如如及如如智獨存。名法身故。此則身含如智上則惟如。四境智雙泯而爲法身。經云。如來法身。非心非境土亦隨爾。依於此義。諸契經中皆說如來身土無二。此則依眞之言顯無能所。方曰依眞成如空義。五此上四句。合爲一無礙法身。隨說皆得土亦如之。六此上總別五句。相融形奪泯玆五說。迥然無寄以爲法身。土亦如也。此上單就境智以辯。七通攝五分及悲願等所行。恆沙功徳。無不皆是此法身收。以修生功徳必證理故。融攝無礙。卽此所證眞如體大。爲法性土。依於此義身土迥異。今言身相卽諸功徳。言如虛空卽身之性。下經亦云。解如來身非如虛空。一切功徳無量妙法。所圓滿故。八通收報化色相功徳。無不皆是此法身收。故攝論中。三十二相等皆法身攝。然有三義。一相卽如故。歸理法身。二智所現故屬智法身。三當相並是功徳法。故名爲法身。其所依土。則通性相淨穢無礙。我此土淨而汝不見。眾生見燒淨土不毀。色卽是如相卽非相。身土事理交互依持。通有四句。謂色身依色相土色身依法性土。法身依法性土。及依色相故。又以單雙互望。亦成五句。謂色相身依法性色相土等準以思之。此上猶通諸大乘教。九通攝三種世間。皆爲一大法身。具十佛故。其三身等。並此中智正覺攝故。土亦如之。卽如空身而示普身。於何不具此惟華嚴。十土分權實惟有第九屬於此經。若據融攝及攝同教。總前九義爲一總句。是謂如來無礙身土。普賢亦爾。義隨隱顯。不可累安。達者尋文無生局見。上言土有五重者。一惟法性屬前三身。二者雙泯屬於第四。三具性相五六七八所依。四融三世間屬於第九。五總前諸義卽第十依。二普賢安住下。一偈半大願故徧。兼顯徧於正中之依也。重重皆徧。今不見者機不應故。不見卽是虛空身故。亦徧不見處故。三有一偈半。明所現超勝。四有一偈。果徳已滿不捨因門。第三一偈。結贊所由者。自在難思現無不普。標入一定實則普遊。非佛光云安能贊述。第六大眾贊請分。前眾問。佛佛示法主眾睹定起故。贊請普賢。前但舊眾。此通新舊故云一切。所問同前故。但略舉。十頌分三。初八嘆主請。彰其能說。次一舉法請。正陳所疑。後一嘆眾請。明有堪聞之器。前中二。初五頌嘆普賢因果深廣徳。明有說因。後三嘆能徧塵剎雨法徳。明有說果。今初偈各一義。初一贊己淨法身。三句明因一句明果。因有三義。一因修法生義通緣了。二由大願起卽是緣因。三依如來藏證眞平等。此爲正因。眞如卽是不空。虛空卽是空藏。平等與藏通上二義。二贊徧住佛剎。第三句徧因餘皆徧相。因中具智莊嚴故。能等照具功徳嚴令無不睹。三贊近佛。四贊常定。實境中者。不隨想轉故。曹者輩也。五贊度生曲盡。微塵者。細處有多眾生故。二有三頌。說法果中。初一贊常演大法。如空之言下諭廣大。前諭無盡無差。次一贊說無等法。無等有二。一能說力勝具二嚴故二。所說無等。說佛所行故。後一頌舉因結果。顯徳有由曠劫因圓故。故能雲雨說法。二一頌舉法請中。前品所問𨿽有多門。統其要歸。莫過三種世間故。今三句各顯其一。又前問總該諸會。此令當會答故。末後一頌嘆眾請。亦名自述此有二義。一恭敬一心內堪受法。二諸佛隨喜。外有勝緣故應說也。說則上順佛心。下隨物欲。

大方廣佛華嚴經疏卷第十

大方廣佛華嚴經疏卷第十一

唐淸涼山大華嚴寺沙門澄觀撰

世界成就品第四

初來意者。前說緣旣具。此下正陳所說。總明果相別答法界安立海問。故此品來。二釋名者。世謂三世。墮去來今故。界謂方分有彼此故。又世謂隱覆界亦分齊。謂諸有爲可破壞。世卽隱覆無爲不可壞。法從眞性起同無爲法卽隱覆有爲可破壞。世各不相雜。是其分齊。是故感娑婆者。對華藏而見娑婆。感華藏者對娑婆而見華藏。成就者。卽能成之緣。謂十緣等。能所合目。若以世界之成就。卽依主釋也。準梵本中。云世界海成就。下文辯海譯人略也。意云。佛果依正聞修方起。眾生業報本自有之。故但標世界耳。三宗趣者。標列無邊勝徳。廣釋所知世界海爲宗。然其意趣乃有多種。一令諸菩薩發大信解悟入爲趣。謂令知佛及菩薩大悲行海廣覆無邊盡眾生界。仿而行故。世界無邊悉嚴淨故。眾生無邊悉化度故。剎由心異。當淨自心及他心故。世界重重無盡無盡。以大行願悉充滿故。佛界生界非一非異。能正了知成大智故。未能了者。燻成種故。皆意趣也。亦爲顯此深意故此品來。故下頌云。離諸諂誑心淸淨。常樂慈悲性歡喜。志欲廣大深信人。彼聞此法生欣悅。若不聞此無邊無盡無二之境。滯於權小。普賢行願何由可成。故普賢自說爲令眾生等文。皆是此品之意趣也。四釋文者。三品正陳法海。於中分二。初二品明果。後一品辯因。然有二意。一約兼明則前二品。通答前三十句果問。後一品答前十句因問。說因爲欲成果。從多而說分明舉果。二將前二品。望前品末三問。通答依正。若望下廣文。正明於依傍顯於正。畱其正報後分廣故。於中初品通辯諸佛及諸眾生所有剎海。後品別明本師之所嚴淨。又此品明成剎之緣。後品別辯果相故。此品答安立之問。其中𨿽明形等亦是緣故。今初分二。先總標綱要。卽爲本分。後正陳本義。卽是說分。前中亦二。先承力徧觀。後牒問許說。今初。上入三昧內契其源。今云徧觀外審其相。十海之義已如問釋。但小不次耳。但觀於十已含餘三十佛海之中具身等故。大願之中含因等故。第二如是觀察已下。牒問許說。於中分四。一牒問略嘆。二許說分齊。三說所成益。四贊勝誡聽。今初分二。先結前生後。後佛子下正牒稱嘆。卽從後向前。牒上果問三十句也。初十句。牒上世界海等十問。觀乃觀海嘆乃嘆智者。智之與海反覆相成。謂前自智觀海微細難知。知惟佛智方能究盡。海難思故佛智難思。佛智難思故海爲深廣。若爾何不說智。而但說海。智離海境安知其相。又表惟所證知故但說海。十智望海與問開合小異。名或小差。謂一中前問及觀。但云世界海。今加成壞望前與智中亦有成壞之言。此乃廣略之異耳。言淸淨智者。離所知障決斷分明故。初句貫下置淸淨言。餘皆略也。然皆以多故。廣故深故細故。重疊難知。迥超言念皆云不思議也。二知眾生業海者。眾生卽報類差別。業卽善惡等殊。從此別義觀中開爲二句。而因果𨿽殊。同是所化眾生故。此及問並與智中。並合爲一。三卽世界都稱。或化眾生法。謂安立施設方便軌則等也。四能化諸佛數量無邊。五卽所化根欲差別難知。而問中合在後之五海。五海皆須知根欲故。六卽所應之時。前就所觀但云三世。今就佛智故云一念能知其問及與智。皆云佛解脫海者。以一念普知三世。是佛不思議解脫故。七稱性大願爲現身說法。徧化之因故。前問是名號海及壽量海。與智之中名普入法界。一切世界海智。皆由願力故也。八應機作用神變無方。九轉稱性大法輪海。若據問中。攝法輪海在演說中。若約向觀。攝演說海在法輪中。今此開二演說。第十謂隨方施設言音差別。及法輪隨機故。與智中亦開名佛音聲智。二淸淨下十句。牒上六根三業十問。向十約智明不思議。此下直就法體爲不思議。又望前問開合影略。顯無盡故。以總收別。但廣身光等。一應機之身修短難測。二現金銀等色類無邊。三十蓮華藏剎塵數相好過於此。四圓光大小隨機無盡。五隨緣放光色類非一。六常光如焰具眾寶色。七圓音無盡深廣難測。八三輪攝化。謂神足等。九調令成益得果不空然。其調伏曲有三種。一者始終軟語應將攝者而將攝故。二者始終粗語。應折伏者而折伏故。三者有時軟語。有時粗語。應成熟者而成熟故。由具此三故無空過。三安住佛地下。十句牒上最初徳用圓備十問。前問中。略無變化及自在二句。以攝在無能攝取句中。義如前會亦以前文十海有故。神變屬身自在屬智。余並可知。第二如是等下。許說分齊。謂具足說故。承佛力者當會佛也。若言具者。何以下文惟說安立及世界海耶。經來不盡故。又𨿽說二世界海。亦已通具三十句問。謂界必有生而依住故。有佛現故。安立異故。行業感故。余可意求。第三爲令下。說所成益。十句攝爲五對。一證智成福對。二嚴剎紹種對。亦卽時處對。三顯義演教對。四生善滅惡對。五淨業普願對。文並可知。此亦通爲一經教起之所因也。此十亦對前十海十智。恐繁不會。第四是時普賢下。贊勝勸聽中文二。初長行辯意。後偈頌正顯。今初十一句。初一總標。謂令聞法必生喜故。餘十別顯喜義。亦爲五對。初二樂法生信對。二證性立願對。三了眞入俗對。四持法示佛對。五開法增智對。如文並顯。二正頌中。十頌分二。初八贊後二勸。前中亦二。初二明佛出現意。後六辯定法器。於中初一揀非器。次四示法器。後一結歸佛力。及後二勸文並可知。然通此十偈。亦是牒問以贊。前長行總顯難思。此下略示難思之相。而三十句間列不次。含義並足。欲委配釋。恐厭繁文。第二廣陳本義分中分二。初結集生起。二諸佛子下。普賢顯說。於三十句果問中。廣釋世界安立海問。余並攝之。文分爲二。初標舉章門。後依章別釋。今初分三。一立數顯同。二徵數列異。三結略顯廣。今初。先告佛子者。使時情注其耳目也。世界廣深目之爲海。謂積剎成種積種成海。海無別體世界都名。然事類。廣多略舉其十。以表無盡。三世同說彰其要勝。又顯說決定無攺易也。二微列中。一明攬緣成立。二成已依住。三外狀區分。四內體差別。五寶等莊校。六垢穢不生。七佛出差殊。八劫住修短。九隨業攺變。十包容必均。此十亦攝十八圓滿。後品當會。三諸佛子下。結略顯廣。言世界海塵者。智猶難測。言豈具陳。非證法云安受玆說然上十事。於一一剎多少不定。具緣一種。或一或二或三或多。或成四句。謂一成一。一成一切等。淸淨一種或一或多。或亦無之。以有純穢剎故。其次七事各各惟一。謂依空住者。非依光等故。余準思之。其無差別一切皆具。以約體性平等。佛力融攝故說無差。所以染淨皆具也。有云。一切世界相望。互同名無差者。則違下經文。經云。一一世界海。有世界海塵數。無差別故。若依相望互同。則無有差別之事。若將此十望剎種者。具緣一種多少不定。不得云一。以其種中含有多類剎故。淸淨一事不得定言有無。以其種中必含淨穢故。其無差別多少亦均。佛出劫住隨業轉變。不得云一。依形體嚴不得云多。以其剎種別有體等故。若以此十。獨望剎海形體依住莊嚴等四。許其惟一。余必兼多故。經云。一一世界海有種種形故。今言。有世界海塵數者。約融攝無盡之說也。有云。約一一剎海中所有諸剎。各各一因等故。有剎海塵數者。孟浪之甚。何者。且如剎海中剎𨿽多。豈如剎海盡末爲塵之多。若欲相同。卽一塵一緣方得相似。何得以一剎一緣。充一剎多塵之數。況積具緣等十。有剎海之塵。其一具緣。自有剎海塵數。是則通有剎海微塵數个剎海微塵數矣。一剎一緣一依一體。安得充耶。亦不得言通一切世界海說。以下依住云一一世界海。有世界海塵數。所依住故。第二依章。別釋者。十事不同則爲十段。一一皆有長行與偈。長行中各三。謂標釋結。今初。起具因緣。標中略舉十種通成三世一切佛剎。二何者下釋。然佛土之義。𨿽有多種不出其三。一法性土。二受用土。二變化土。若開受用有自有他則成四土。統爲二種。謂淨及穢。或性及相。融而爲一。有異余宗。又此淨土一質不成。淨穢虧盈。異質不成。一理齊平。有質不成。搜源則冥。無質不成。緣起萬形故。形奪圓融無有障礙。土旣不等因緣亦殊。今文十中。初三通顯。次四別明。後三則融攝轉變。言初三者。一如來神力者。謂一切淨穢等土。皆是如來通慧力成。爲物而取。擬將普應。佛應統之。皆稱佛土故。蓮華藏海佛所嚴淨。而內含淨穢。然就佛言之。故無國而不淨也。旣卽穢而淨故不思議。二法如是者。梵云達摩多。此云法爾。或曰法性。若是法性。卽以本識如來藏身。爲所依持。恆頓變起外諸器界。若云法爾者。謂有問言。何以諸佛眾生起於剎土。答云。法應如是不可致詰。若會此二。謂法應如是藏識變起。三眾生業力者。業有善惡國有淨穢。故淨名以萬行爲因。又云。眾生之類是菩薩佛土。謂法性𨿽一隨業成異。佛隨異類取土攝生。涅槃微善。觀經三心等其類非一。上三。初因二緣三因。次四別明者。有因有緣。初一自受用土因。大圓鏡智之所成故。二變化土因。謂眾生菩薩共構一緣。各隨行業來生其國。凡聖同居。三四二種他受用土因。然初卽初地以上。如十大願中修淨土願是也。後卽八地已上功用。不退行之所成故。八地中有淨土分。後三融攝者。通於因緣。初一卽八地已上。攪大海爲酥酪。變大地爲黃金。以染爲淨以淨爲染。自在攝生故。十自在中有剎自在。窮其因者。淸淨勝解。勝解印持隨心變故。次一謂成正覺時。其身充滿十方世界微塵剎土。念劫圓融一時成立。由二種因。一善根所流語因中也。二成道勢力。明果用也。此一受用變化相融也。卽如經初。卽摩竭陀地堅固等。後一無問。成與不成常能融攝。又前是妙覺。此是等覺。其法性土。通爲諸土之體。窮其因者。有正有助。謂法爾爲其正因。以一切智。及總以諸因而爲緣因故。其後三亦融前土。非有別體。又此十事展轉生起。謂諸佛土總由佛力。何以由之。法如是故法爾云何而有異耶。業不同故。眾生由業。佛復由何成。一切智之所變故。生佛有異。何以凡聖同居同構一緣故。何以復有純菩薩國。菩薩願行力故。旣由行業何可轉變。勝解自在故。云何復得融攝重重。佛及普賢自在力故。結略顯廣如前已釋。第二偈頌。多以果顯因。文有九偈束爲八段。第一偈頌佛神力。據此無邊剎海。皆遮那嚴淨。則下嚴華藏猶是分明。理實而言願周法界。次一超。頌眾生菩薩同集善根。三一頌。頌第四成一切智自受用土因。前半因後半果。成惟識云。大圓鏡智相應淨識。由昔所修自利無漏純淨佛土因緣成熟。從初成佛盡未來際。相續變爲純淨佛土。周圓無際眾寶莊嚴。配經可見。四一頌。頌第六嚴淨願力。及第七不退行願。修諸行海無有邊者。論云。謂平等性智。大慈悲力。由昔所修利他無漏。純淨佛土因緣成熟。隨住十地菩薩所宜變爲淨土。或小或大。或劣或勝。前後攺變。上經。𨿽云願力非無有行。爲分功用有無。長行成其二句。皆他受用故。偈爲一。初句頌第六。次句頌第七。以八地已上念念入法流。心心趣佛境故。後之半偈。通其二文。五一偈。卻頌第三眾生行業。加造業因煩惱所擾。造於穢剎。欲樂非一感土有殊。前與菩薩同修。必多善業故。此明於煩惱。六一頌頌菩薩勝解。七一頌。超頌普賢願力。以普賢有三。一位前普賢。但發普賢心。卽是非今所用。二位中普賢。卽等覺位故。此居佛前。三位後普賢。謂得果不捨因行故。長行居後。八有二偈。卻頌如來自在。前偈頌果用。後偈頌善流。略不頌法爾。法爾卽是法性通故略之。又第七偈依中有依。第八偈正中有依。第九偈融於三世故。三共顯融攝無礙。然其無礙通有十種。諸教說土。或謂但是無常。或云心變。理事懸隔。多一不融故。今經宗要辯無礙。一理事無礙。謂全同眞性而剎相宛然。經云。華藏世界海。法界無差別。莊嚴悉淸淨故。二成壞無礙。謂成卽壞壞卽成等。三廣陜無礙。不壞相而普周故。經云。體相如本無差別。無量國土悉周徧等。四相入無礙。下文云。以一剎種入一切。一切入一亦無餘。及此文云。身包一切等。其文非一亦是一多無礙。五相卽無礙文云。無量世界卽一界故。六微細無礙經云。淸淨珠玉布若云。炳然顯現諸佛影等。七隱顯無礙。謂染淨異類隱顯等殊見不同故。八重現無礙。謂於塵中見一切剎。剎內塵中見剎亦然。重重無盡如帝网故。九主伴無礙。凡一世界必有一切。以爲眷屬。下經云。毗盧遮那。昔所行種種剎海。皆淸淨。種種剎卽眷屬也。十時處無礙。謂或於一剎現三世劫。或於一念現無量剎。如今第九偈文。又下文云。三世所有諸莊嚴。摩尼果中皆顯現。此十無礙同時具足。自在難知散在諸文。可以六相融之。第二段。所依住通染淨也。長行釋中。十事文並可知。然依異者。由於心樂有差別故。謂一依莊嚴住者。樂飾好故。二樂無礙故。三樂卽質光故。四怖眾苦故。五愛離質光故。光作寶色非寶發光。六奉聖教故。七求神護故。八求天護故。九菩薩願力所任持故。十普安眾生故。如何廣大世界。依有情等小類而住。此有二義。一外由內感故說依身。此復有二。一宿因力。頌云。業力之所持故。二現在轉變力。卽世主菩薩神力。任持攝屬己故。二由無漏體事。大小無礙得相依住故二頌有二十二文分兩別。初一總顯一切世界。依佛神力而住故。梵本云。一切依佛神通現。長行不列者。若列則餘九非佛神通故。偈以此文該於前十皆佛神力。後二十一偈。別頌前文。分之爲九。初一頌依莊嚴住。舉能顯所。莊嚴之具皆寶成故。二半偈頌依空。三半偈頌依寶光明。四一偈。頌佛光。稟佛教光成世界故。五一偈。頌寶色光明住。以嚴及覆影顯依住。六二偈。頌佛音聲。謂妙善所感。音聲有威神故。七一偈。頌七八二住。兼顯說法。八有六偈。頌依菩薩身住。若樹若水皆菩薩身菩薩現故。長行但云菩薩。此中兼依佛身。此中𨿽有願力。是上宿善所持。非普賢願。九餘八頌。皆頌普賢願所生住。於中三。初二偈明廣大國土。周法界故。前偈明淨識所生。心外無體故如影像。後偈難思業起起不離空。次四偈。明微細國土調生自在。然佛力現。此亦普賢願收故。二段文皆兼佛力。末後二偈。彰剎體性結歸有在。初偈明剎依性有。有卽非有。次半成壞更起。猶若尋環。後半結歸普願。兼顯廣業。第三形相亦通染淨。長行釋中。非圓方者。三維八隅皆非圓方。故云無量差別。山焰形者。如山似焰皆取上尖。對上方圓等故。余並可知。三結頌中。十偈分二。初一總贊勸觀。餘皆正頌前義。兼舉因顯果。於中初二頌前十段。後七頌前無量差別。今初。摩尼輪者。卽水旋之類。淨焰莊嚴。頌上山焰門闥競開義兼宮殿。後七中分二。前三彰剎由因異。後四明自在由佛。一毛孔內難思剎者。更有一理。謂修行者。居自報土各各不同。佛攝眾生所現國土。以彼報故。重重而現不離一毛。第四剎體。惟約淨剎。長行略辯二十種體。然其剎體諸教不同。或以八微爲體。或以惟心爲體。或法性爲體。或一切法爲體。今皆具之。謂眾寶等卽是八微。加之佛音聲。卽九微也。一念心現是惟識頓變。佛變化者或通果色。或一切法。令三世間亙相作故。又融上諸說爲無礙剎體。言日摩尼輪卽日輪也。香通質气。佛言爲體者。無礙體事故。又依如來說力起故。頌中十偈。初偈頌三謂初二及第六不可壞金剛。次一偈。頌第三第四。三有一偈。頌第五一切莊嚴光明。四有一偈。頌二種體。願力生者。頌佛力持。如影像現。頌妙寶相。若兼二事頌佛變化。五有一偈。頌二種體。上半頌日輪。下半頌微細寶。第六偈頌寶焰殊妙之言亦兼香也。第七偈頌寶冠。寶冠亦佛變化。非正頌佛化也。第八偈。頌一念普現境界。第九偈。頌一切寶莊嚴示現。及頌後三體。摩尼光者。頌菩薩形寶及寶華蕊。佛光明者。頌佛音聲。聲光成剎故。第十偈結歸普賢。第五段剎莊嚴中。惟明淨剎。其中或寶爲嚴。或人或法。或說法修行示現融攝。皆爲嚴剎。以人法爲寶故。又由說法因等得莊嚴果。以果名因爲莊嚴也。十頌分二。初一總顯剎嚴。後九別頌上文。於中初一偈。頌初妙雲。次一偈頌第二菩薩功徳。及第四菩薩願海。次一偈。卻頌說眾生業報。後六偈。如次頌後六事。第六段明剎淸淨方便者。惟約淨也。若約隨宜攝物。佛應。統之則淨穢皆稱佛土。若就行致惟淨非穢。然淨有二種。一世間淨離欲穢故。以六行爲方便。上二界爲淨土。二出世間淨。此復二種。一者出世。所謂二乘以緣諦爲方便。權教說之無別淨土。約實言者。出三界外別有淨土。二乘所居。智論有文。二出世間上上淨。此謂菩薩卽以萬行而爲方便。以實報七珍無量莊嚴。而爲其土。今此正明菩薩。兼顯二乘。然出世上上淨中。復有二種。一者眞極佛自受用。相累兼亡而爲方便。二者未極。等覺已還。故仁王云。三賢十聖住果報。惟佛一人居淨土。未極之中復有二種。一八地已上一向淸淨。以永絕色累照體獨立。神無方所故。其淨土色相難名。二七地已還。未出三界。無漏觀智有間斷故。非一向淨。若依瑜伽入初地去。方爲淨土。三賢所居皆穢非淨。此分受用變化別故。約此經宗。十信菩薩卽有淨土故。今此文始自近友終成佛力。皆淨方便。故通萬行。然淨方便卽是淨因。長行亦可爲等流果。如雲久近善友。得生有善友之剎中故。卽十事皆淨相也。然望莊嚴有同約門別故。望具因緣當知亦爾。又起具因緣通於染淨。此則惟淨。莊嚴多約其果。淸淨多約其因。又前多修善此多治惡。故於世界。此如洗滌彼如粉繪。別釋中。一近善友。同善根者。如善財夜神處廣說。二智導慈云大彌法界。三法門勝解。皆已淨治。約位地前也。四卽初地證徧行如故。云觀察一切境界。生如來家。故云安住。五修治等者。見道之後修道位故。余𨿽未滿一切皆修。若約圓融亦得稱滿。六初地勝進徧學十地行法。後後但是依法行故。上三皆初地。七初地發願順行。至第八地。一切皆成故名出生一切願海。而言淨者。純無漏故。八卽九地。二乘出要惟止與觀。菩薩出要惟無礙辯。令眾出故。九一切莊嚴者。十地二嚴皆成滿故。十淨方便力。卽是普賢佛功徳也。十中前三變化淨因。後七受用淨因。上欲總收諸土故。依次豎配。若約橫修。初心卽可圓具其十。頌中。九偈分二。初一總明能所淨。前半方便。後半淸淨。皆上句果下句因。後八別頌前文。於中初四。如次頌上四淨。初地慈悲爲首。故云爲生修行。徧滿眞如故云廣大。第五偈。頌修治淨。及超頌第七願淨。以願通初地八地。此據初地故超頌也。第六偈。頌前第八出要。第七偈。頌第九。及卻頌觀菩薩地。地義通前後故。第八偈頌方便力。上來且配長行。其間亦兼余義。第七段。佛出差別者十事五對。於海及種有此差別。五中初二隨彼類故。次一緣廣陜故。次一隨機宜故。五熟未熟故。十頌分三。初一頌總標。次五偈別釋。如次頌前五對。後四頌總結。旣隨心總徧故。剎海塵數未足爲多。第八段劫住不同。謂剎住經停時分也。隨能感因有長短故。長行略列有十大數更有多少不同。如標結中及頌所顯。並通諸剎不謂淨長。如大地獄其壽更長。人趣卻促故。極惡極善受時卽多。更約異門亦不可定也。十中惟九者欠不可說不可說也。並如阿僧祇品。偈中十頌。然劫但時分無別義理。故此偈文轉勢頌之。略分爲三。初二總標許說。頌上標也。次有一偈。通頌上列。兼顯修短之因。以願力故。餘七頌總結。偈各一義。一明修短通於染淨。結以心想。二淨劫住久釋以因深。三列諸劫名。染淨相攝。四佛興願異故。入劫不同。五一多互融齊攝雙現。六時法相攝普入無邊。七結由想心示以方便。一方便者。卽了惟心也。一念與劫並由想心。心想不生長短安在。非長非短是謂淸淨。不壞於相則劫海無邊。第九段劫轉變故差別者。此有二種。一者但約感成住壞。劫皆名轉變。二惟約住劫之中居人善惡。令染淨轉變。釋中具二初一卽是前義。故云無量成壞劫轉變。言法爾者。法爾隨業轉也。若爾何異起具因緣。因緣意在於因。轉變意彰於果。又因緣通有惟成不壞。如自受用因是也。餘九釋後義。一遇惡緣故淨變爲染。下文云。泉池皆枯涸等。二修人天大福。令世界多染少淨。故先云染。如下文云。粳米自然生等。三卽地前。以未斷障故非純淨。以淨多故。故先云淨。經多雲染淨與前何別。或譯人之失。或傳寫之誤。四卽證發心居受用土故。但云純淨。五各各遊者。卽二地至十地諸菩薩。遊戲神通以多莊嚴而嚴一剎。或以一嚴而嚴多剎。所至染剎則能莊嚴也。六大莊嚴者。卽普賢位。嚴於微塵內剎。如上口光召眾等。是七莊嚴滅者。此明失善緣而惡現。謂如來示滅。能事隨滅。佛滅百年乳不及水。況今之世。況於減極。稗爲上味鐵爲上嚴。八如彌勒來也。九以佛神通於何不淨。淨名足指案地。法華三變淨土卽其類也。上之十事初總余別。不出業故。又初二屬凡。次四菩薩後三屬佛。又約佛菩薩。卽染令淨。約於凡夫卽淨成染。十頌如次頌前可知。第十無差別者。謂前九辯諸世界。約相不同隨業染淨。由於眾生有差別故。今云無差性無二故。故偈云業性起也。又約權設則種種差別。今約實說則一切無差。如教法中或說三乘。卽是差別。說華嚴時一切無差。又皆是諸佛之所用故。一一融攝等無異故。故前九差別。是此無差之差。今此無差。卽是前九差之無差也。故法華云。眾生見燒淨土不毀。二皆相卽。由依此義說淨土中十八圓滿一一稱眞皆周徧故二釋中十事。一海中包數同。則盡海之塵。一塵一剎。已是含攝之義。二佛示威力同。三道場同同眞性故。四眾會同常隨眾故。五光明。六名號。七音聲。八法輪方便。上七皆約不動一而普徧無差。九塵含剎海。十塵容佛境。此二約不壞相而廣容無差。頌中十頌如次。頌上十義。但第六約身與前名體異耳。而前但約平漫無差。今顯塵內重疊融攝無差之義。若雲約共同事者。何以不言染同業苦同。豈世界海中都無此耶。

華藏世界品第五﹝已下入第八經﹞

初來意者。前品通明諸佛剎海。今此別明本師所嚴依果。答世界海問。故次來也。二釋名者。準梵本。具雲華藏莊嚴嚴具世界海之徧淸淨功徳海光明品。譯者嫌繁。乃成太略。處中應云蓮華藏莊嚴世界海品。謂蓮華含子之處。目之曰藏。今剎種及剎。爲大蓮華之所含藏。故雲華藏。其中一一境界。皆有剎海塵數淸淨功徳。故曰莊嚴。世界深廣故名爲海。有云。世界依海故。立海名者恐非文意。以下雲華藏莊嚴世界海住在華中故。其梵云嚴具卽是能嚴。其徧淸淨功徳海光明。卽顯嚴之相用。依體有用故致之言。今文舉體攝用。但雲華藏。約事可爾何因剎海相狀如斯。略舉二因。一約眾生如來藏識卽是香海亦法性海。依無住本是謂風輪。亦妄想風。於此海中。有因果相恆沙性徳。卽是正因之華世出世間未來果法。皆悉含攝故。名爲藏。若以法性爲海。心卽是華。含藏亦爾。然此藏識相分之中。半爲外器不執受故。半爲內身執爲自性。生覺受故。如來藏識何緣如此。法如是故。行業引故。二約諸佛。謂以大願風持大悲海生無邊行華含藏二利。染淨果法。重疊無礙故所感剎相狀如之。是以出現品中。多將世界以諭佛徳。細尋文意。乃由佛徳世界如之。三宗趣者。別顯本師依報。具三世間。融攝無盡爲宗。令諸菩薩發生信解。成就行願爲趣。餘如前品。但總別異耳。融攝之相亦見前文。賢首立華藏觀。復有十徳大同小異。如彼文說。第四釋文。一品分三。初明華藏因果自體。二明藏海安布莊嚴。三明所持剎网差別。三段如次。釋華藏莊嚴世界之名。今初分二。先長行後偈頌。長行亦二。初舉果屬人顯因深廣。二彰果體相辯其寬容。今初也。謂指此剎海是我本師修因所淨。然因深廣有三勝相。一長時修剎海塵劫故。不惟三祇。二於多劫。一一遇多勝緣。不惟勝觀釋迦等佛。三於多勝緣。一一淨多大願。願淨國等不惟淨一無生等。由上三重。故云深廣。然瑜伽起信等。約三乘教。一方化宜一類世界。定說三祇。今約一乘該通十方及樹形等界。故云剎海塵數。是以寶云經言。我爲淺識眾生。說三僧祇劫修行。然我實經無量阿僧祇劫修行。又時無別體。依法上立。法旣無盡。時亦無窮。況念劫圓融不應克執。第二諸佛子下。彰果體相者。植因旣深果必繁奧。然所依剎量諸教不同小乘但一娑婆。三乘有大小之化。或色究竟爲實。或他方別有淨邦。今一乘十佛之境。大小無礙。淨穢相融。且依一相說有邊表。實則一重橫尋無邊。況復重重塵含法界。然準下別顯。應有十事。一所依風輪。二風持香海。三海出蓮華。四華持剎海。五繞臺輪山。六臺面寶地。七地有香海。八海間香河。九河間樹等。十總結多嚴。今文之中惟闕一河。文且分四。第一能持風輪。第二所持香海。第三海出蓮華。第四華持剎海。然其剎因有其總別。已見上文。爲顯別義。且明一因成於一果。今初風輪之因。卽大願等亦如前釋。於中文三。初總標數。二略列名。三別舉最上。列中名平等住者。一徧持諸位故。二稱實性故。余文可知。風並在下寶在臺面。以力遙持。三舉最上者。勝力能持香海。故立其名。第二能持下。所持香海。以摩尼發光。普照一切嚴海底岸。及寶色香水故立此名。又藏識名海。具徳深廣故。流注名水剎那性故。又佛性名水。遠燻名香聞未證故。涅槃亦云。有人聞香。第三此香水下。所出蓮華蕊放異光。又發勝香髙出降伏故。立此名。又所發萬行。一一覺性故曰光明。皆能普燻卽香義也。第四華藏下。所持剎海四方均平。總顯形相。淸淨堅固彰其體性。金剛圍等別明所有。卽下別顯此爲其本。一山二地。三海四樹。各別區分卽總顯多嚴。但闕一河。以下有別顯故。此略明下亦略頌。第二偈中。然長行偈頌。有十例五對。謂有無廣略離合。先後爲八九。或超間十。或頌已重頌。故釋頌文不可一例。上下準之。此文略有四例。一宿因現緣。經離頌合。二所成果相。經略頌廣。三現緣風輪。經廣頌略。四山地海樹。經有頌無。十偈分二。初二頌上因相。卽辯因招果。余頌果相。於中分四。初一偈半頌風輪。皆上句所持。下句能持。初半偈以果持果。後偈兼明能成之因。前半離障願令淸淨故。後半無礙。願依空住故。二有一偈。頌香海尋此了名。三有三頌半。頌蓮華。初一偈半。釋種種光明蕊。則顯此華以寶爲體。次一偈釋香義。就法以明寶中出佛。佛出世主如從質發香遠燻之義。後一釋幢義。演佛是髙出義。調生是摧伏義。四有二頌明剎自在。總頌上所持剎海。初偈自在。一一稱性故。卽同時具足相應門也。心塵準思。寶光現佛者。依正互融故。後偈結歸普因。故能含攝。第二別顯安布莊嚴。文分爲六。第一四周輪山。二寶地。三香海。四香河。五樹林。六總結。各別有偈。今初。輪山則淸淨戒徳。內攝外防之所成也。長行中三。初總舉所依。二栴檀下別顯體相。三如是下結徳無盡。今初山所依處卽地面四周。日珠王者。所依處地故。舊經云依蓮華日寶王地住。亦有言大華之上別有此蓮。爲山所依義。似不順。所以地受此名者。前華名種種光明蕊。偈中雲光焰成輪。又云。一切寶中放淨光明。知此華以寶爲體。是則如日輪之珠王爲蓮華也。斯卽總華之稱。二別顯中。前取堅利且云金剛今明具徳略有十相。前四自體圓滿。後六外相莊嚴。一身爲總形。摩尼圓明栴檀芬郁。皆戒之徳也。二山峯。謂秀出孤絕威伏諸惡。三山輪。古有二義。一山彎曲之處。二山腹跳出如師子座。半月爲輪。準下偈文輪居山下。爲山所依四成山之緣。上舉三事各別有體。今顯金剛內含光焰徧成其體。如世土石雜而成山。金剛徧故得金輪名。餘六文顯並在山間。應頌有十文分爲二。前六明山體相莊嚴。頌前別顯。後四辯山妙用自在。亦顯依正無礙。卽頌前結文。前中五。初一總頌圍山。初句所圍。次二句能圍。後句出因。言無邊者有其二義。一但總相顯多故云無邊。實有邊表。二說有圍山外者。是無邊之邊。不礙理而卽事故。今云無邊者。是邊之無邊。不壞相而卽理故。二有一頌頌前山輪。三一頌山體四。一頌成山之緣。五六二偈頌前水等諸嚴及加衣等。後四妙用自在。並顯可知。第二臺面。寶地卽體心性定之所成也。長行文三。初標所在。二一切下。別顯體相莊嚴。三總結。二中十句。初一地體標以金剛。釋以堅固不壞。徧華藏地盡是金剛。故上菩提場地徹華藏也。二地相平淨。餘八皆莊嚴。謂三飾以寶輪。四畜以寶藏。五間以異寶。六散以寶末。七布以蓮華。八分置香摩尼。九充以莊嚴具。但云諸嚴嚴有多少。三世佛國之嚴。而爲嚴者。顯無盡之嚴具也。十覆以寶网隱映莊嚴。网有何用普現佛影。此网何相。如天帝网而布列也。又此帝网重現無盡。成上普現如來境界。及上一一境界皆無盡也。偈有十頌分二。前七頌前別顯。後三頌總結。前中三。初四頌前八段。而小不次者。顯前無優劣故。或重或廣者顯義無方也。恐繁不配。可以意得。次二頌嚴具如雲。後一偈頌如天帝网。謂一寶旣收一切。則彼剎諸塵復攝一切卽重重也。後三偈頌總結者。結其所屬。初偈結屬道場。次屬佛力。後結能知之人。第三地面香海者。上之大海旣是藏識。今明心華之內攝諸種子。一一種子不離藏識海故。有多香海。然一一具於性徳故。皆有莊嚴。長行分二。初總舉數。準下剎種及梵本中。皆有十不可說。今闕十字。或是譯人之漏。或是傳寫之失。下標種處亦然。二一切下。別顯莊嚴。準後總結。應云一一香海各有若干莊嚴。今文略無。若案文取義。一切之言卽一切海。總以妙寶而爲其底等。文有二十句。前十明海體狀。一底二岸。三网四水。五華六垽。七聲八光。九人衛現通。十結廣無盡。後十寶下。十句攝異莊嚴。惟白蓮華當於水中。餘皆在岸。言十寶者。有云。金銀琉璃硨磲碼瑙珊瑚琥珀眞珠玫瑰瑟瑟爲十。十中前七卽是七寶。芬陀利者卽白蓮華。亦是正敷榮時。尸羅幢者應云試羅。此云美玉。若言尸羅此云淸淨二義俱通。余並可知。以法門合之。可以意得。頌中菩薩持蓋。經有頌無。日焰光輪經無頌有。且分爲二。初三頌初十句。一頌底。二頌岸及网。纓卽网類。三頌餘七細尋可見。餘七偈。頌後十句而小不次。謂一頌階陛欄楯。二頌樹林。三頌華敷。四頌幢相。五頌城珠。六頌墻閣。繚者纏也。七頌結嚴屬佛。一昔因二現力。第四海間香河。卽隨一一心。同時相應功徳流注也。長行亦三。初舉數。二一切下辯嚴。三若廣下結廣。嚴中嚴事並無差別。故云一切皆以。謂並用寶體寶嚴聖靈遊集。光云相映萬象浮輝。十句可知。三結廣中。旣繞小海之小河。已有剎海塵數之嚴。彌顯諸標。結文非惟約事皆是一多無礙耳。偈中初半偈頌岸體金剛。次一偈半。頌摩尼嚴岸。三一頌光云言音。次三皆頌漩澓出影。七頌网鐸垂覆。及總現諸嚴。前現事嚴。此說道行。八頌現佛依正。九頌浪出妙音。十頌水出光云。更有影略可以意得。第五河間華林。長行有三。初總標。次一一下別顯。後其香水下總結。別顯二事。謂華及樹。水陸各一實有多事。然此一段文勢少異。不列十事以顯無盡。而但舉二展轉明多。謂初一。白蓮後一寶樹。於此一樹出五業用。一出莊嚴云。二寶王照耀。三華香盈滿。四出音演法。五雨寶徧地。於中文有總別及結。別有八事通三世間。初六現器。次一現正覺。後一現眾生世間。初劍葉林等。現惡業報。天意樹等卽善業報。男女林中朝生暮落。皆業報海。如是等下。且結樹之雨寶已有剎海塵數。例上出云等四。一一皆然。一樹之中已有多剎海之嚴矣。次例芬陀利華。亦同於樹。其華與樹各有四天下塵。一一皆爾。如華樹等類。復應有剎海塵數之物。故爲無盡之嚴也。後應頌不次。文分爲三。初六頌寶樹。次一頌白蓮華。後三結嚴所因。謂由佛等力。明體用無礙現而常如。然此三偈有多意趣。一者初一偈則器世間。次一智正覺。後一眾生。欲明一一事中皆現三世間嚴。影略其文耳。又初明一果能現。次例一切莊嚴。後明塵塵皆爾。從略至廣從粗至細。又初明佛力。次彰願力後隨樂力。又初果後因願通因果。又初自後他願通自他。又初明卽性無性體本不生。次明卽相無相現無來去。後明不壞於相各見不同。方顯華藏之嚴。皆言亡慮絕非可情求也。第六辯總結莊嚴。上來諸段。𨿽說莊嚴猶未能盡。故今總顯一一之境。若說不說。皆具剎海塵數功徳莊嚴。是以文云一切境界。長行文二。先標莊嚴難測。二何以下。徵釋所由。淸淨功徳文含二義。一謂眾多果嚴。卽是淸淨功徳。二謂一一果嚴。從多淸淨功徳因生。以因望果應成四句。謂多因一果。一因多果等故。隨一一事卽曰難思。是以頌云。但由如來昔所行神通願力而出生。斯卽因也。若語果嚴略有五相。一者令多周給一切。二者令常永無乏絕。三者令妙悅可眾心。四者稱性無生無相。五者自在鎔融無礙。偈文具之總斯五義。故曰難思。況因果相卽。偈文有十大分爲二。前六果嚴用勝。後四對因辯果。前中分三。初四別明嚴用。次一結屬現緣。後一總結多類。後四對因辯果中。一由行願神通爲因故。獲變化如鏡像果。二以普行勝智爲因。故得一塵淨眾剎果。三由長時近友爲因。故得剎那頓現之果。四彰淨國之意使仿而行之。前半智境嚴卽無嚴。謂自受用土周徧無等。法性之土體性無生。二皆無相。後半悲應無嚴之嚴。嚴徧法界。無住之住常住剎中。上釋莊嚴竟。第三明所持剎网。釋品目世界之言。又前明本剎今辯末界。故兼染淨。文分三別。第一告眾許說。二諸佛子此不可說下。雙標二章。三諸佛子彼諸世界種下。廣釋二章。標二章者。謂種及剎。然剎種依剎海。諸剎依剎種。則寬陜可知。名從何得。欲明世界無邊方便顯多。故立此名。謂積多世界共在一處。攝諸流類故名爲種。如是種類復有眾多。深廣無邊故名爲海。如積多魚以成一種魚龍龜鱉山泉島嶼。乃有多種並悉攝在一大海中。而言世界無邊者海外有海海海無窮也。若爾種無別體攬界以成。何以下文說有形體。𨿽依種類以立種名。何妨此種別有其體。如多蜂孔共成一窠。豈妨此窠別有其體。上舉魚龍蓋分諭耳。卽依後義。亦得名爲種性。依於此種能生世界。如依一禾有多谷粒。舊經云。性多取此義。恐濫體性故。攺爲種。言有不可說者。若準下文香海及種。皆有十不可說。梵本亦有今脫十字。多是傳寫之漏耳。三廣釋二章中。文分爲二。初通明剎種不同。釋剎種章。二別明剎種香海。雙釋二章二段各有長行與偈。今初長行文二。初列十門。後隨門廣釋。今初也。然此十門剎種之異。並悉不離所依華藏。故云於世界海中。所列十事。與成就品都望全異。彼通一切海。此明一海中種故。若別別相望。互有互無。起具因緣。淸淨佛出劫住轉變。彼有此無。方所分齊行列趣入力持等五。彼無此有。依住形體莊嚴無別。彼此名同。前後互出都有十五。皆顯十者俱表無盡。而或異者彰義多端。復有同者恐濫全別。何以起具前有此無。前段總明成立因果。此中正辯何等世界住故。餘可思準。然與前同已如前釋不同。五事今當說之。各各方所者。若圓滿方所周滿法界。無處不有。不卽三界不離三界。若隨宜方所隨十方中。向背各別各各趣入者。依門趣入。約法門者謂三解脫。又互相現入而無來去等。各各分齊者。約事隨宜廣陜異。故約佛分齊則十方無際。各各行列卽是道。路約事可知。約法。謂大念慧行以爲遊路。各各力加持者。卽約食能令住。約法廣大法味喜樂所持。又此互出顯佛淨土十八圓滿十五攝故。言十八者。顯色形色分量方所因果。及主輔翼眷屬任持事業攝益無畏住處路乘門及依持。云何攝耶。此具因緣卽因圓滿。依住卽是依持。形狀卽當形色。體攝二種。一攝顯色。七寶光明爲體性故。二攝果滿。隨類之果可知。約佛大圓鏡智相應淨識之所變故。故上偈云。或一念心普示現。爲體莊嚴攝三。謂一攝住處如來莊嚴爲住處故。二攝輔翼菩薩嚴故。三攝眷屬有餘眾故。淸淨攝三。一攝事業。謂作有情之義利故。二攝攝益。謂現證解脫滅彼煩惱及災橫故。三攝無畏。謂內無災橫外無怖畏故。此中佛住攝二圓滿。一攝主二攝乘。或說一乘等故方所分齊二名全同。行列卽路趣入卽門。力持爲任持。劫住轉變十八中無。義同於果及事業。攝亦可成二十圓滿。於理無違。謂劫住。窮未來故。轉變卽如來神通變化。世界海普淸淨轉變卽圓滿義。其無差別彼文𨿽無。卽由此故方顯圓滿。餘皆隨宜故云各各。無差旣同。云何各各所無差事有多種故。若將此十對成就品。十亦得相攝。恐厭繁文。又上諸文。一一段中具多圓滿。一一融攝故異余宗。二隨門廣釋。但釋其三。謂依住形體。餘七𨿽略義上已說。今初依住中。初列後結文並可知。二形狀中。初列二十種後結塵數不同。今初回轉形者。褶褻往來之形也。壇墠形者。築土爲壇除地爲墠。佉勒迦者。梵音此云竹篅也。三明體中先別後結列中亦二十種。前十色相。後十是聲。會釋如前。應頌有十分爲六段。初一頌依住。次一形狀及布列安住。次三體性。次三頌於五事謂初偈初二句。頌所入門。次句方所。第四句莊嚴。餘二偈中。廣大剎之本相。卽是分齊廣陜。此彼相入亦頌趣入。初偈以多入一。後偈一多互入。皆入而無入。入則壞緣起。不入壞性用。又要由不入方能入耳。又約體本空故。無來無入約相不壞故。如本無差以性融相。故得互入。次一頌無差。謂塵容佛海等無差故。後一頌力持。主伴皆是神力任持。普化之言兼於法味。

大方廣佛華嚴經疏卷第十一

大方廣佛華嚴經疏卷第十二

唐淸涼山大華嚴寺沙門澄觀撰

第二別明種剎香海。雙釋二章者。謂香海依剎海。剎種依香海。諸剎依剎種。亦有長行偈頌。長行分三。初總舉諸海所依。二次第別顯海種及剎。第三總略結釋。今初也。上來𨿽復但標剎種及剎二章。而釋依住中。皆云依海故列海數。此多香海。並在剎海地面故云所依。言如帝网者。大都分布則似車輪。其有別者。謂帝釋殿网貫天珠成。以一大珠當心。次以其次大珠貫穿匝繞。如是展轉遞繞經百千匝。若上下四面四角。望之皆行伍相當。今此香海。𨿽在地面分布相似。又有涉入重重之義。故云如也。第二諸佛子此最中下。次第別顯諸海種剎。文分爲三。初辯中間一海。次辯右旋十海。後明十海所管之海。然十海各管不可說佛剎塵數之海。總顯則有十不可說佛剎塵數。次第說者。但有一百一十一海。餘皆略指。今初中央一海。文分爲二。先明香海出華以持剎種。後有不可說下。明所持世界。前中有三。初香海名。以多華發光故。亦由菩薩行華而爲因故。二華名。謂以香摩尼嚴此華故。又從摩尼底而出生故。約法卽萬行圓明之所成故。海能有華故受華名。華依於海。取海底稱。三種名約事寶光遠照故約法。其世界種。正是所含種子。一一皆有大智光明徧照法界義故。性徳互嚴故。第二所持世界中三初總舉大數。次其最下方下。別辯二十層大剎。後諸佛子下類結所餘。初文可知。第二別辯中。準標及結。皆有不可說剎塵。其別辯中。但列十九佛剎塵數。爲二十重。其能繞剎。但有二百一十佛剎塵數。下當會釋。二十層卽分二十段。最下層中文有七事。一舉名。二辯際。謂世界所據之際。如金剛際。三依住。若準此名大同剎種所依蓮華。而舊釋云。於前無邊香海所出華上。更有此華。持此一界者。以例上諸層別有依住故。爲此釋何妨最下依於總華思之。四形如摩尼者。爲摩尼狀有於八楞。似方不方似圓不圓。故異下八隅。五上覆。六眷屬。七本界。佛名離二障垢。智眼淸淨照世如燈。然佛徳無邊。各隨一義。二層已去或有八事。謂加去此遠近故。或有九事。加純淨言故。準此若無此言卽通染淨。此上眷屬漸加剎數中間。諸事可以準知。五中云普方者。都望卽方。而一面之中。亦有多角隅。隅卽是角文體容爾。其第十三主剎卽此娑婆。言形如虛空者。靜法云。大小乘經。並說虛空體無形質。不可見相。今云有形者。回文者誤。梵本云。三曼多﹝周圓﹞第縛皤嚩曩﹝天宮﹞伽伽那﹝虛空﹞阿楞迦羅﹝莊嚴蓋覆﹞僧塞恆那﹝形狀﹞回文應以形狀置周圓之前。虛空安天宮之上。然後合綴飾云其形周圓以空居天宮莊嚴之具而覆其上。靜法此正深有理致今依經通之。亦有理在。謂空𨿽無形隨俗說故。以俗典指空爲天。謂天爲圓穹其形如鏊。故說天勢圍平野。亦如法華云。梵王爲眾生之父。亦隨俗說耳。第十五云形如卍字者。靜法云。室離靺瑳本非是字。乃是徳者之相。正云吉祥海云。眾徳深廣如海。益物如雲。古來三藏。誤譯洛剎。曩爲惡剎攞遂以相爲字故爲謬耳。今義通此相以爲吉祥萬徳之所集成。因目爲萬。意在語略而義含。合云萬相耳。余並易了。第三類結所餘。此中非惟結數。兼總顯上文所依住等。文分爲四。一總結都數。二各各所依下結形類。三此一一下結眷屬。四如是所說下。彰其所在。今初卽舉本剎種結有若干。此所結剎定是主剎。以下文指此不可說佛剎。更有兩重繞故。其直上中間。但有十九佛剎。而結有不可說者。以傍論故。不爾。豈一剎種最下惟一主剎。故知如向所說。主剎橫豎共論。有不可說故。下結其所在。云及在香水河中思之。二結形類中初三列十門。旣言周匝圍繞。則知旁去。二所謂下。廣說十門形狀有十八事。望前剎種形中。闕須彌山形及嚴具形。餘皆全同。但此約剎爲異耳。三如是等下。結歸都數。三結眷屬中。然有兩重主伴。此一一者。指上不可說塵數也。若望前文主剎。直上繞數漸增。今總相說故云一一。各有十剎塵也。又是欲顯無盡義故。一一復有如上所說微塵數者。如上之言文含二義。一卽總指前能繞所繞之數。繞一世界。不欲繁文。故云如上。二者如上亦用十佛剎爲能繞也。依此則似譯人文繁理隱。何不言一一復有十佛剎塵數耶。若依前義。則譯者之妙。四彰所在。卽最中香海旣言及在香河明知傍去。﹝已下入第九經﹞第二明右旋十海。卽繞處中之海。有其十也。各有種剎十海卽爲十段。今初第一離垢焰藏海。文二。先牒中海以定方。卽是所繞從東爲首。二次有下。明能繞之海。於中二。先明海華剎種。後此中最下方下。明種所持剎。有二十重。下九海例然。今第一海二十重中。各有七事。一相去遠近。二剎名。三形狀。四所依。五上覆。六眷屬。七佛號。或有說體。或說淸淨。卽或八或九。其第一重無去遠近。但有最下方言。然文並可知。有難卽釋。其第十四重中云。形如四洲者。水中可居曰洲。準俱捨東洲如半月。南洲如車。西洲如滿月。北洲畟方。四洲形異。而云如者則全似此界也。此中文無標結大數準例可知耳。第二從諸佛子此離垢焰藏海南下。第二無盡光明輪海。此下九海文皆有二。先牒前海爲所依。後有香水海下明能依之海。皆不牒中海爲所繞。故雲南也。第三海去但言右旋。又不雲南者。十海如環。繞於中海故不正南也。如以十疊繞於一盤方所可見。又第二已去。或無蓮華者。前總釋種中云。或有依蓮華住。或有依海故或無也。後能依之海。文亦有二。先明海華剎種。後此中最下方下。所持之剎。二十重中。初一世界文卽有七。後一文八加純淨故。中間惟三。謂相去數量剎名佛號。餘八海例然。已辯二海。第三金剛寶焰光明海。第四帝靑寶莊嚴海。第五金剛輪莊嚴底海。第六蓮華因陀羅网海。第七積集寶香藏海。第八寶莊嚴海。第九金剛寶聚海。第十天城寶堞海。文並可知。有欲解釋剎中佛名。足可畱思﹝已下入第十經﹞。第三大段。從第十經去。明十海所管之海。一海各管不可說佛剎塵數。現文但各說十。卽爲百海。亦有剎種及所持剎。十海卽爲十段。但記次前十海之名。此文居然易了。十段中一一有二。謂先標能管之海以定方。後次有下。列所管之海次第。於所管中各有三節。初從能管海邊。鄰次列九。惟第一段。九中闕一。二如是等下。總結一海所管之大數。三其最近下廣說最近輪圍一海。於中文皆有二。初舉海種名體。第二此中最下方下所持之剎。亦皆二十重。於中超間文有四節。一舉下層。二超至第十等。金剛幢者。卽中央香海。剎種中第十重剎。三更超至第十三者。以等此中央娑婆故。四更至第二十重者。以最上故。言最上者。剎種最上。若云二十重最上。何以得此最上之名。設不欲繁文。何以不加乃至最上耶。然超間者。意存略故。云齊等者恐失次故。又上下橫豎皆相當故。又此隨所管海有不可說。皆望本能管之海。方面一道布列故。下但云此海之外不言右旋等。第五金剛輪莊嚴底香海所管。但列九海而結文。及最近輪圍之海九行許經。諸梵本中皆同此闕。準前後例。此必定有第十海所管。近輪圍海。所持二十重剎內。最初文云。此中最下方有香水海名因陀羅華藏者。從香字至藏字並長。由前已說香水海故。前諸海中無此例故。縱依海無過在文不便。前第一海所管中。九海闕一。今此長者多是梵本脫漏。後人注之。誤書相似貝葉耳。余並可知。十海次第。但觀次前疏文不俟重舉。第三總略結釋。文分爲五。一總結都數。謂一海各管一不可說。十海卽有十不可說一海一種。是以數同。二皆依下結海種所依。謂卽是前能持剎海。本大蓮華彼名種種光明蕊香幢。今此乃云現菩薩形等者。是此一華隨義異名。有此用故。與前最中海底名同以中間海底卽此大華之體中受總稱故。取大華體。名或是譯者之誤。三各各下。結種異門。此與前釋剎種章。及世界成就中十相參大同。四此一一下。結種中之剎。言成世界网者。一一世界猶如网孔遞相接連。如以网持橫豎交絡。皆悉相當。如天珠网五於華藏下結歸華藏卽建立之處。上來雙釋二章長行竟。第二重頌。總有一百一偈。分二。初一明華藏自體。初句標名。次句不壞分量。卽同眞性。次句具徳莊嚴末句無礙安住。餘一百偈頌所持剎网。於中二。初九頌能持剎種。余頌所持諸剎。初中初一頌參而不雜。次一安布行列。次一剎種體嚴。次二辧形。次一依住。次二方所趣入。後一佛力加持。第二頌種所持剎。九十一偈多頌結文。但一二不同。謂體及形餘皆同也。大分十段。第一有二十八頌。明剎異由因緣。卽結中各各眾生徧充滿。下云種種眾生居故。及各各佛力所加持。至文當見。第二有二頌顯剎微細。卽結中各各普趣入。第三十頌明世界體性。結文卽無。義見前經。第四五頌。明世界各各莊嚴具。第五五頌明各各莊嚴際無間斷。此二如結名。第六有十頌。明世界形狀。義見上文。第七二頌。明各各劫差別。第八有八偈。明各各佛出現。此二亦如結名。第九有十。頌光明有無卽各各放寶光明。及各各光明云覆。第十有十一頌明音聲善惡。卽各各演法海。今初爲二。初半偈標章。種種多端故曰難思。余偈廣釋難思之相。於中分二。前九偈半諭顯。後十八偈法說。前中分三。初三偈半明由染因剎有成壞。初一偈半明種。則長時剎有成壞。次一偈剎種𨿽一居剎有殊。後偈結歸業種。次有三偈明由淨因。一淨心因。二佛願通因緣。後一明淨業因。後三通結染淨因。一隨心染淨因。二分別起業因。卽以正諭依。亦是以因諭緣。心卽是因招異熟果。果之粗妙蓋由業緣。三一偈雙明心業。行卽業故。亦諭眾生同處異見。後十八偈法說中分三。初六明染淨。次四明成壞。後八明苦樂。今初分二。前二顯淨相不同。後四對因以辯。於中初一惟染由煩惱故。次二通染淨心。業通善惡故。屬於菩薩及眾生故。後一惟淨。以屬佛故。二有四偈顯成壞中。初一粗壞細存。壞由惡業存由二因一約佛二善業者。故法華云。我淨土不毀天人常充滿。然滅𨿽不俱而起必同處。𨿽曰同處而恆相無故難思也。次偈業存處立。次偈世相不同。性無生滅。後偈結歸因緣。內由心變則染淨萬差。外假佛緣於何不淨。三八偈明苦樂中三。初三總相。約剎論苦樂。次三約一剎中有三惡趣。後二明人天樂。第二一一毛下。二偈顯剎微細。初偈舉果。後偈對因以辯。第三十偈明體性中。亦兼余義隨釋可知。第四五頌。明莊嚴。第五有五偈。明莊嚴際中攝三世嚴故。無間斷結歸佛故。一塵普見。第六或有眾多剎下。十偈明剎形差別。第七二偈。明剎住時分。第八有八偈。明佛出多少。文並可知。第九十偈光明有無。初一無後九有。第十有十一頌剎中音聲善惡。初二惡道惟惡。次三人天通善惡。後六佛菩薩善而非惡。正顯各各演說法海也。

毗盧遮那品第六﹝已下入第十一經﹞

初來意者。前明此因之果。今辯前果之因。答前因問故次來也。因是果因故標果稱。又不以人取法知是誰因。前品初言。毗盧遮那曠劫修因之所嚴淨。今方顯其事。二釋名者。略雲光明徧照。廣如前釋。三宗趣者。明因廣大爲宗。證成前果爲趣。四釋文一品分三。初總明本事之時。二有世界下。別顯本事之處。三彼勝音世界。最初劫中下。別顯時中本事。今初卽二佛剎塵數劫也。二辧處中亦三。第一總明剎海。第二此世界海下。別明一剎。略無剎種。剎名勝音者。多佛出世說法音故。次彰其相。後說劫名可知。第三諸佛子彼勝音下的指一方。如今娑婆中。別說一四天下也。於中亦三。初總明感應之處。第二諸佛子此林東下。別明能感居人。第三諸佛子彼大林中下。別顯道場嚴事。今初有三。初明香海者。非持種之海。卽如今四洲之海耳。二其海下。海出華山。三於其山下。明山頂之林。先標舉後顯嚴。說此林者佛於中現也。說城居人者總舉所化也。第二別明能感居人中亦三。初標主伴二城。二釋主城。三釋伴城。今初𨿽有天城以佛出故人城爲主。二淸淨下廣釋主城。於中先顯處嚴。城上守禦曰櫓。繞城別築土臺曰卻敵。優缽羅等。卽靑赤黃白四色蓮華。從此大城下彰其人勝。三其城次南下。略釋伴城。於中先辧城名居類。後此一一下。顯圍繞莊嚴。世界不同安立少異。不可例此也。第三明道場中。先辧場嚴。二其道場前下。明蓮華香海爲佛現故。大文第三別顯時中本事。文分爲二。先總舉劫中多佛。後其第一下。一一別顯。正彰本事。經來不盡故無總結。今初將欲說別。先舉其總。言最初劫者。卽種種莊嚴劫也。旣云最初。卽此後更有大劫。於理無違。第二正顯本事中歷事四佛。卽爲四別。第一逢一切功徳山須彌勝云佛。第二波羅蜜善眼莊嚴佛。第三最勝功徳海佛。第四名稱普聞蓮華眼幢佛。各有諸佛子言。就初佛中文分爲六。第一總標佛號。第二先瑞熟機。第三正顯佛興。第四毫光警召。第五當機雲集。第六廣演法門。今初也。一切功徳山者。福徳崇峻不可仰也。復言須彌者。定慧髙妙難傾動也。言勝云者。慈覆智潤廣無邊也。第二諸佛子下。先瑞熟機分二。初現瑞熟機。二其世界中下。睹瑞機熟。前中三。初標現時。謂百年前。次此摩尼下。正顯瑞相有其十種。於中說前世所行者。示其種子將成熟故。說佛名號令憶念故。說大行願。使修發故說轉法輪。使當聽習生法眼故。後現如是下結瑞意也。二機熟可知。第三爾時下。正顯佛興。於中分二。初一處道成。二如於下結通廣徧。初中先總。後其身下別。別顯勝徳略有十相。一示身相。法無不在。本自普周。智與理冥故。等彼眞界。能令色相隨彼。融通法界塵毛重重全徧。二悲相。不捨因行無所不生。三成相。理行時處爲一切道場。身智俱遊名爲普詣。四色相湛然常住稱爲妙色。色色無邊故云具足。並無質累是謂淸淨。五勝相色容蔽於大眾。威徳攝於羣魔。力無畏圓。何能映奪。六貴相。無邊寶相圓明可貴。超過聖帝故曰分明。七應相不往普現如鏡中像。八無礙相。有感斯見無隔山河。九者化相。化從眞流源無有異。十吉祥相。身智光照普稱世間。此上大同經初。二結通中且結同類一界。餘皆略也。第四爾時下毫光警召。文分爲五。一放光處顯中道故。二王光名。發動宿種生起新善故。善根有三。一者生福及不動業。以施忍智三而爲善根。二厭苦求滅以信等爲根。三求無上慧。以四等不放逸五法。爲根。通說善根。以依聖教發心爲性。故云音也。三眷屬數無盡法故。四照分齊。充滿十方通方教故。五若有下明光勝益。文有十句。一無明重者自覺智開。二煩惱深者息現行惑。三勤修難出裂五蓋网。四三障重者摧諸障山。五未解脫者淨心垢種。六未信大者發起入住。七闕資糧者生其勝善。八未入地者除五怖畏。九色累功用滅身心苦。十滯無生者見佛趣果。此約差別對治以釋。若約橫配。生善見理。可以準思第五當機雲集中文二。先通顯諸王雲集致敬。後諸佛子下。別彰諸王雲集儀式。於中分二。先廣明喜見。後略列諸王。今初卽正出本事之緣。文分爲六。第一標名辧統。二總辧眷屬。三威光得益。四偈贊如來。五父王宣誥。六俱行詣佛。初文可知。第二夫人下總顯眷屬者。有徳曰夫人。有色曰采女。王子別本云。二萬五千者。別梵本也。案瓔珞本業經上卷。云十住銅輪寶瓔珞。百福子爲眷屬。生一佛土受佛學行。教化二天下。銀輪寶瓔珞五百子。金輪一千子。初地四天王一萬子。二地忉利天王二萬子。三地已上乃至淨居天王。但云眷屬亦如是。故知無過二萬子者。若三界王卽當等覺。又以一切菩薩爲眷屬。案喜見所統但以城言。又見佛興至第三佛。方云去世。五百銀輪斯爲正也。或約教異理亦可通。上首云大威光者。有大威徳聖道光明故。第三爾時下。威光得益文分爲二。先舉因總標。後何謂下列益明體。皆從勝用標名。一佛徳圓滿摧障稱輪。定中能知故受斯稱。二此總持能持諸佛普法。三卽空涉有名爲方便。斯則權實雙行。爲不共般若。稱體用之廣大。四以二嚴調伏眞實慈也。五法云震音能拔苦本。六稱理法喜故徳無邊。自他俱慶心爲最勝。七知離名法法亦應捨。如實捨也。八善巧起用平等無思。通從此生。故名爲藏。九盡眾生界荷負無疲。要令信解爲大願也。十所有辯才皆入佛智。自他俱照是曰光明。此上十法。初三功徳法。次四燻修法。後三起化法。多言大者。境界無邊稱性廣大。智契貫達並受證名。第四偈贊如來。文分爲二。先說偈之由。後正陳偈頌。十偈分三。初二示佛出現旣滅闇。難遇不可失時。次五令觀佛徳。有徳有慈眞可歸也。後三引例勸歸。無遠不歸固宜往見。第五父王宣誥文分爲二。初宣誥所因。以聞贊故。太子道深親承佛益。王機猶淺轉假他聞。二正以偈誥。偈有十一分之爲三。初三集眾勸觀。次七敕令辦供。鄭注禮云。巾猶衣也。謂以繒彩衣帶於車。廣雅云。馭駕也。余並可知。後一偈勸賫供佛。第六俱行詣佛。初導從持供。後至而設敬。第二復有妙華下。略列諸王文易可知。第六時彼如來下廣演法門文分爲五。一佛轉法輪。二威光獲益。三以偈贊述。四傳化眾生。五佛加贊勵。今初也。佛解脫用主教。宣示剎塵眷屬。隨機益殊。第二是時大威下。得益中初總後別。總中上說三世佛法。卽佛昔所集也。旣見佛得益。轉受菩薩之名。所謂下別。智卽是體光明語用。所照境殊故分十一也。一深定智明。一切法聚。略有三義。一正定等三。二善惡等三。三總收一切。不出有爲無爲二種法聚。二位相收一味性現。故云平等。定中證此名彼三昧。二大心智明。謂後後因果。皆入初心。略有三義。一後因初得故。言一切悉入。若修塗至在初步。學者祿在其中。二菩提直心正念眞如。眞如門內攝一切法。三者三徳開發初後圓融。初發心時便成正覺故。三大智智明法界者。所照之體大也。普光明者。卽相大也。智慧光明徧照法界義故。蘊恆沙性徳故名爲藏。妄惑本空。故云淸淨明見。稱眼見性肉眼卽同佛眼。四大願智明。知諸佛法願爲本故。五大行智明。無邊果徳此行入故。六速疾智明。謂趣入無生功用不退。無功大力一行含多。受斯稱也。七神通智明。三輪乾事出離不能。八大福智明照福嚴故。九大解智明。謂佛勝解力成莊嚴海。十佛用智明。普周法界。十一佛徳智明。降魔制外。後三佛境故。但了知余可證知。故云得入。第三以偈贊述文分二別。先因後偈。偈中分三。初一標益體用。次八顯用所見。於中前七見因後一見果。三一偈發願思齊。卽前品初修治大願也。第四傳化眾生文分爲三。初明自悟。二爲一切下。明轉悟他顯示十法。與前自得十一有同有異。文並可知。三今如須彌山下。利他之益。第五如來贊勵中。偈有十一。初三贊發心得法大果當成。次四對劣顯勝進者圓徳。次二外加。內智決證無疑。後二舉一例余。行者卽得。第二遇第二佛文分爲二。先結前生後。二正顯佛興。今初。謂將說後佛。故總論劫壽明多小劫者。欲顯多佛現故。說人壽佛壽者。由佛壽促而人壽長。故得威光一生歷事三佛。二彼佛滅下。正顯佛興。文分爲五。一明滅後佛興。二睹相獲益。三贊徳勸詣。四眷屬同歸。五聞經悟入。今初也。此中佛名。謂智導萬行皆到彼岸。見性了了故名善眼。果由因飾是曰莊嚴。二爾時下。威光睹相獲益中二。先睹相卽獲益之由也。二卽得下正獲益也。先列後結。列有十種。一念佛三昧者。菩薩之父故首明之。乃至十地不離念佛。無邊海藏門者。蘊積名藏深廣稱海。然略有三義。一由此定中見多佛故。下文云。以佛爲境界專念而不捨。是人得見佛其量與心等。由念能見所以稱門。二一一佛徳。是無邊海藏。由念能知所以稱門。云何無邊海。劫海所修有行願海。成就色身有相好海。成就智身有辯才海。建立念處有名號海。修諸助道有功徳海。安立眾生有淨剎海。如是諸海一一無邊。各各出生蘊積名藏。三無邊勝徳由念佛生故。此一門深廣蘊積。何者念法性身則契如理。念功徳身成無邊徳。念相好身證無邊相。障無不滅徳無不生。一言蔽諸總由念佛。從此通悟所以稱門。卽此一門說不可盡。二總持大智能達深法。三無緣普應。四等除熱惱。五佛深徳海蘊積力用。菩薩緣此喜徧身心。六悲則心戚喜便浮動。深契法性則曠若虛空。悲喜兩亡。爲平等淸淨。七般若者。覺法實性離分別也。有可離者非眞離也。知自性離不復離也。無離之離卽眞法界。眞法界者。本來淸淨。法界淸淨卽般若淸淨。般若淸淨則萬法本淨。萬法淨者。無淨無不淨爲眞淨也。實相般若爲萬法之體。觀照冥此眾徳攸依。故云身也。八通用智俱故無礙隨現。九入法之深離說之垢。十智照佛法淨所知障。含藏眾徳。二如是下。結中明歷事增進。故云十千。通達之言釋前卽得。第三爾時下。贊徳勸詣文分爲二。初說偈後偈益。偈中分三。初一偈嘆希慶遇。二有七偈嘆佛勝徳。於中三。初三身業。次三語業。後一意業。三有二偈勸眾同歸。後諸佛子下偈益可知。第四時大威光下。眷屬同歸。第五其佛下。聞經悟入文分爲三。初佛爲說經。二當機獲益。三如來贊述。今初主經。法界體性大方廣也。淸淨佛也。莊嚴卽華嚴也。有多眷屬者。顯此教圓。二彼諸下當機獲益。亦有十益。旣云大眾。或一人得一。或二三四或具十者。威光先證故略不標。大眾之言亦已含矣。故下佛贊。然此十事略爲二釋。一者如次配於十地十度。或取地義或取度義者。達一切法本來淸淨名淸淨智。不取淨相是名方便。卽初地入証之智也。二則二地離破戒垢。是所除障。照諸善品卽戒光明。三卽忍度。忍爲上嚴一切愛樂。四無剎不入無法不照。無見不淨。是爲精進增廣眾行。約地義釋。以諸道品。燒無盡惑成無邊光。五趣向諸行能入俗也。禪度增故性能離垢。涉俗化物成福徳云。不迷實理爲光明幢。六般若現前名隨入證。照深緣起名法海光。七功用已遠將入無功。爲深發趣。權實無礙爲大莊嚴。八見法實性。無功而修爲極妙見。由此智慧復得灌頂故。仁王經云。後之三地同遣無明。同無功用故。非灌頂地是灌頂智。九顯了藥病。是功徳海相辯才徧應。若月影流光。十智圓離障。方於佛願而生信解。故曰出生。二者此上十門。隨一一事以立其名。未必全將配於地位。或通配諸位。或復不次。以人無量隨證不同。普賢巧說故。文含多義。第三時彼下。如來述贊十頌分二。前六贊其已具勝徳當成極果。皆前半已獲。後半當證。獨第四偈三句是因。後四偈行齊佛因當如佛證。皆三句舉佛行。後一句齊佛徳。然此中述贊望前遇光得益及向大眾所得。多有相同義。必述上可以意消息之。遇第三佛文分爲六。一如來出時。前佛滅後等時也。二彼摩尼下。正明現世。立斯號者。功徳海滿無加過也。三時大威光下。威光往供。四時彼如來下。佛爲說經。見普法故名爲普眼。以慧爲性故曰光明。況一眼卽十眼。融無障礙。眼外無法方眞普眼。以諸緣發見卽緣各爲根。因沒果中緣皆號眼。故全色爲眼。恆見色而無緣。全眼爲色恆稱見而非我矣。五爾時下威光得益。五度皆福定爲最。大寂無不照名普光明。得此已下彰其定用。福非福言略有二意。一福卽是善非福是罪。二福卽是相非福卽性。雙了性相故。經云。福徳卽非福徳性。此卽深也了一切者廣也。故有海言。遇於初佛但得十者。自力未勝故。次佛十千者道轉深故。今惟一者道已滿故。第六時彼佛下。如來記別。十一偈分四。初四顯具菩提心。謂初有願。次偈有悲。四有智光。三兼精進。通策三心故。菩提心圓當成妙智。次四上入佛境。三有一偈示其果相得同諸佛。四有二偈。贊其現能利他住普賢行。遇第四佛文分爲四。一佛出入中。二天王就供。三如來說法。四得益還歸。今初。約相目類靑蓮。約徳心無所染。相徳髙顯名稱外彰。摧邪眾歸故曰幢也。二是時下。天王就供中二。先明菩薩行進。報處天宮。此城卽是品初所列之一。後知佛可歸持華往供。三時彼下說經。方便之言略有三種。一無實權施曲巧方便也。二理本無言假言而言。大方便也。三權實無滯。亦大方便。事理皆彰方曰普門。四時天王下。得益還歸中。聞上普門正受安住。法喜無盡故名曰藏。由此證達諸實相海。此劫之中。十須彌塵數如來。今但云四。又無結會古今現證得益等者。經來未盡故也。若結會者。應云爾時威光菩薩者毗盧遮那是等。所信因果會竟。

如來名號品第七﹝此下第二修因契果生解分第二會初從此第十二經盡第十三經菩薩問明品﹞

將釋此品。五門分別。初來意者先明分來。前旣舉果令生信樂。今明能生因果信解故。次來也。二會來者。生解之中信爲其首故。又前舉所信之境。今明能信之行。故次來也。三品來者。前品舉因顯果。成所信之境。今舉果辧因。彰能信之行。果中三業身爲其總。故先來也。又遠答前名號海問故。二釋名亦三。初分名修因契果生解分。謂修五位之圓因。成十身之滿果。令諸菩薩解此相故。卽生修因契果之解。依主釋也。二會名。約處名普光明殿會。然有三釋。一以殿是寶成光普照故。二佛於其中放普光故。三佛於殿中。說普法門慧光照世。故立其名。依前一義卽依主釋。後二有財。約法則名信行之會。三品名。如來現相品已釋。召體曰名表徳爲號。名別號通。一切諸佛通具十號。名釋迦等則不同故。如來卽十之一。品中正說隨機就徳以立別名。旣表徳之名。則亦名亦號。如來之名號依主釋也。三宗趣亦三。初分宗。謂以修生修顯因果爲宗。令諸菩薩修行契入爲趣。二會宗者。若就總望。信解行徳攝位爲宗。通成佛果爲趣。信能必到如來地故。近望惟信爲宗成位爲趣。若依長科十分之宗。此下三品以爲一分。卽果用應機周徧法界。以爲其宗。依此起信爲趣故。此亦名正報因果。亦是所信。信何法門信佛身名等於眾生。則知我名如佛名也。信佛法門隨宜而立。知我妄念苦集亦全法門信佛意業光明徧照。則知自心無不知覺故。先古諸徳。亦將上三品舉果分收。三品宗者。顯佛名號周徧爲宗。隨機調化利益爲趣。或上二皆宗生信爲趣。第四問答。問五周因果差別平等不同。何以分名合之爲一。答通生差別平等解故。離於修生說何修顯故。問前會舉果本爲生信。今何重舉名號等三。答凡約境生信有其二義。一標舉境法明有所在。二攝以就心令成信行。前會約初義。此會約後義。又前會果廣因略。故名舉果。此會因廣果略故總攝爲因。先依後正文影略耳。若約鉤鎖者。自屬正報果故不同第七會說所成果。此中自辯信所依故。問何不入定。以未入位性不定故。若爾十定豈散善耶。然說法之儀通有四句。一定後說如諸會。二說後定如無量義經等。三定中說如第九會。無出言故。四不入說如此信中及第七會。諸文非一。第九表證惟證能說。一得永常不礙起用故。第七爲表常在定故。又入爲受加。彼不須加故不須入說。後入者說在行故。將起後故。是知動寂惟物聖無常規。故下文中辯十信之用。一方入正定余方起出說。自在無礙也。余會摩頂後說。此會說後摩頂。是知此經體勢縱橫不可定準。第五釋文。若隨義約品科十分之中。此下三品。當果用應機普周分。若約隨法就會科十分之中。此一會當第二能信成徳會。今就四番問答科。從此終第七會。卽當第二修因契果生解分。若順諸會應直分問答。今爲順文一會分三。第一序分。第二請分。第三說分。今先序分具如經初。但加普光以爲小異。略分爲三。初標主時處。二始成下別顯三事。三與十佛下。輔翼圓滿。二中分三。初別顯說時。二於普光下別顯說處。處在菩提場東南可三里許熙連河曲。彼河之龍爲佛造此今舉總攝別。前標國名以本收末。上舉場稱故。下不動覺樹而徧十方。三妙悟下別顯主徳。亦卽示成正覺之相也。準第八會初及深密經等。皆說佛有二十一種功徳。升兜率品當廣明之。今文有初十句。亦略釋耳。十句之中初總余別。總中妙悟皆滿者。妙悟晉經名善覺。論經名正覺。良以。梵音云蘇含於妙善及正等故。譯者隨取悟卽覺也。雙照眞俗故稱妙悟。備下諸句異於因人。故復稱滿。別中一二行永絕者。煩惱所知生死涅槃。皆名二行。俱不現前名爲永絕。二達無相法者。淸淨眞如名無相法。達者了也。三如來常住大悲。任運利樂。又常安止聖天梵住。故云住於佛住。四所證。能證。及以化用皆等諸佛。五具能治道解脫障故。六所說教法外道不能轉故。七行諸世間違順魔怨不能礙故。八安立教法超言念故。九於三世境若事若理。了達記別無錯謬故。具此九別成初總句。同異成壞準思可知。第三輔翼圓滿。文分二別。一標數揀定。二嘆其勝徳前中菩薩揀非凡小。補處明非下位。他方而來非舊眾也。言一生者。釋有二義。一約化相。謂如彌勒。此復有三。一人中一生。二天上一生。三下降一生。正取天中二。約實報一生。謂於四種變易生死中。惟有末後一種。名無有生死一位所系。此文多約化相耳。二普善下嘆徳。徳𨿽無量略嘆一。普善觀察者能觀智也。普有二義。一普眾同有此徳。二普觀十境善有三義。一善知相。二善知無相。三善知此二無礙。眾生界下。明其所觀。皆具上三義。十中初是總句所化眾生。次此生何來。由迷法界起於世界。我當令彼住涅槃界淨諸業果故。須識心行之病文義之藥。令厭世間欣出世間。不盡有爲不住無爲。上辧橫觀十法。今豎達三世觀涅槃。知已現當證觀諸業已現當造果報。已現當受心行已現當發余可類知。亦以六相融之。第二時諸菩薩下。請分中二。先舉人標念。後若世尊下。正顯問端。然句𨿽五十問但四十。以第二十句是說意故。此四十問。望第一會有同有異。後二十句全同。前二十句大同小異。又復前後不同。初十句卽前第三十海。前會卽總說所觀深廣。此則別說如來依正。以前會中爲總故。此會別顯信所依故。故前會皆致海言。此中但云剎等。第二十句前名菩薩十海。此列住等行位。前通諸會總顯圓融行布因故。此約當分。欲顯差別因之相故。後二十句𨿽則全同前總此別。又前卽所信。今辧所成。欲顯所信所成體無異故。文句全同。若惟約義亦可分三。謂初十句。問佛徳應機無方大用。辧因所依果。次十句。問菩薩行位卽果所成因。後二十句。佛果勝徳。顯因所成果。是則以佛爲緣而起於因。還以此因而成於果。是此分之大意也。故論云。多聞燻習。無不從此法身流。無不還證此法身。卽其義也。今取文義俱便。大分爲二。初十句直爾疑問。後三十句引例請問。義不異前然。所依所成文應互有。但是影略不欲繁辭故。初會直爾興問。卽此中引例。此中引例卽彼直問又前但明一重所信故。合三十句果。今爲分二段。故間之以因。今初十句先總顯請意。後開示下別列所疑。十句依正間問者。正報應機必依剎故。亦表依正無障礙故。五句依者。一剎類。二莊嚴。三淸淨。四體性。五成就。上五卽前二海。廣如四五二品。其佛住等五句卽正報大用。一佛身徧住諸剎。佛心常住大悲。二所具功徳。及所證法性。三隨機說法。四作用威光。五修行得證現成菩提。然此五卽前會七海。一卽佛海。二卽解脫海。三卽演說海。四卽變化海。五卽名號。及壽量海。波羅蜜海。其眾生海但是所化故略不舉。含諸海中。此之十句下。有言說及現相答。至下當知。第二如十方下。引例請問。文分爲三。初十句標彼說意。明其有悲。後三十句。舉彼所說顯其有智。末後一句結以正請。彼佛旣爾。此亦宜然。初中初句總。謂令諸菩薩行願成就故。餘九爲別。一上繼佛種。二云何繼。以救眾生故。三云何救。令離惑故。四如何救。知彼根行故。五以何救說法藥故。六成何益。一除集諦染。二決道諦疑。三拔苦希望。四證滅愛處故。又成菩薩行具悲智也。具此悲智何所爲耶。令佛種不斷。佛種不斷有何相耶。謂成三徳。救護眾生成就恩徳。永斷煩惱成於斷徳。了知諸行成於智徳。諸行有三。一者心行。二所行行。三所了行。謂一切行無常無相。卽所了也。云何救護演說諸法。云何永斷淨諸雜染。永斷煩惱種現雙亡。除諸雜染謂惟現惑。云何成智。謂永斷疑网。智成何益斷諸希望。惑除何益滅諸愛著。一切著者。著有著空著行著果。不著諸法正智現前悲救眾生佛種不斷。是菩薩之要也。諸佛之本意也。所陳諸問。一一皆有斯益。又釋。一切菩薩是所成就。云何成就。不斷佛種卽自成就。救護眾生成就於他。云何救護。謂離二障永斷煩惱。無煩惱障。了知一切無所知障。以何方便能斷二障。謂說諸法此煩惱障。其相云何。謂愛與見。除諸雜染絕愛煩惱。永斷疑网絕見煩惱。此所知障。其相云何。謂於境不了有所希望。法執未忘一切生著。今相無不了何所希望。達法性空當何所著。二障旣寂二智現前。成菩提涅槃。謂不斷佛種則菩薩成就矣。第二說諸菩薩下。舉彼所說。文分爲二。初十句問因。後二十句問果。今初文有九句。昔云。欠第九十忍一句。又以十信自不成位是住方便攝在住中。故不別問。故仁王經教化品云伏忍聖胎三十人。十信十止十堅心故。信住不分也。有義云。有四義故信不入位。一進退不定故。二雜修十心。無定階降故。三未隨法界修廣大行故。四未得法身。顯佛種性故。由斯不開十信。則成此會及第三會俱答十住問也。十行第四會答。十回向第五會答。十藏第四會中答。以藏有二義。一收攝義。謂收攝諸行以用回向。故答在回向之前二出生義。以出生地上證智故。問居回向之後。十地第六會答。十願初地中答。十定十通第七會答。各有自品。十頂一種答文不顯。古有多釋。一云。準梵网經。說十忍後有心地法門。卽此十頂。理亦可通。但彼經說處乃有十一。初無菩提場會。但云方坐千光王座及妙光堂說十世界海。其二三四。與此三四五會處法全同。他化十地次第亦同。而化樂天說十禪定。初禪說十金剛心。二禪說十願。三禪說十忍。四禪摩醯首羅宮。說我本源蓮華藏世界盧捨那佛所說心地法門。不云重會普光及祇園重閣次第。又別難可會通。又此中問因。後更有果問。故彼佛心地。卽後如來地等。非十頂也。有云。僧祇品答以準瓔珞等覺。別有頂位以因位窮終。今僧祇中說十大數。數中之極故云十頂。彼問𨿽十答有多數。對上定通。亦非其類故不可也。有云。壽量品答。彼中十重佛土。皆上爲下頂極。至賢首佛剎名爲十頂。又佛名第二。名此十一世界爲上首故。但舉此初後十一。卽顯過百萬阿僧祇世界壽量之數。此爲標首。首卽頂故。然復彼無別問。似有少理。但標此十界將爲問端。對十地等甚不相例。今謂。新舊梵本俱無忍問。答中卽有故。知彼忍卽此頂也。言十頂者。因位終極。十定十通皆等覺位。十忍居後。又得頂名。問中約位終極。故名爲頂。答據法門忍受。以智印定故云忍也。非位終極。不具十忍非有十忍。不極因位。二文更顯。故十忍品末云。通達此忍門成就無礙智。超過一切眾轉於無上輪等。旣言超過卽是頂義。亦猶四善根中忍頂法門。義相類故。不爾忍無別問。空答何爲。設欲成十應脫十信。十信𨿽未成位。亦隨法界修廣大行。徳用殊勝別一會答應有問故。若將十忍已下四品。共答頂問於理無失。俱是等覺之終極故。第二二十句。問所成果。全同初會。於中亦初十句。明內徳成滿。後十句體相顯著。初中如來神力。前會名佛加持。卽神力加持故。神通約外用無壅。神力約內有乾能。離世間品各有十事。其相自別。言無礙者。謂如來所作無能障礙也。上文名無能攝取等。義皆同也。後十中辯才是語業。智慧是意業。最勝是身業。準前會中。惟欠佛光明之一句。餘如前釋。其所答文亦如前引出現不思議相海品說。但前總會故引此文。所引之文正答今問。說者宜重引之。三願佛下結請。請同彼說故致亦言。請分竟。第三說分。於中通下六會。答此所問。準問長科亦爲三分。此初三品答所依果問。二問明已下。答所修因問。三從不思議品下。答所成果問。其平等因果。因乃果中之因。果乃此果之用。故屬果收。初中分二。先如來現相答。由其念請故。又如來證窮故。後文殊言說答。伴助主故。假言顯故。今初分二。一佛現神通。二眾海雲集。今初。知其心念者。領念請也。現神通者。示相答也。言隨類者。有其三義。一隨疑者所宜異故。謂或示色令見。以聲令聞冥資令曉。皆是現通。以法界身圓明頓現也。二隨疑者流類別故。三隨疑者所疑異故。謂若疑十信。卽見如來足輪放光周乎法界等。若疑十住。則見如來足指放光百剎塵外菩薩集等。如放光一事旣爾。余相皆然。故知初會現相徧於九會。此會現通通於一分。結集隨義編之作次耳。故下三會。皆有不起覺樹之言。第二現神通下。眾海雲集卽現相。答初十句之問。光現佛剎答佛剎問。剎有金色等是剎莊嚴。旣以金成亦答剎體。彼剎菩薩亦剎莊嚴。菩薩大寶以爲嚴故。亦剎淸淨純淨。佛剎惟菩薩故。淨修梵行是剎成就淨土行故。亦剎淸淨所修淨故。此已上答五句依問。兼答五句正報土。各有佛及見如來坐蓮華藏。是答佛住。現通放光是答威徳。名不動智等是答法性。見佛轉法輪是答說法。佛成正覺是答菩提。文𨿽在下義皆此具。光明覺現卽現此故。十方眾集卽爲十段。一一方內文各有八。一遠近。二土名。三佛號。四上首。五眷屬。六詣佛。七到已致敬。八化座安坐。去此遠近皆十剎塵數者。前會爲說所信因果深廣。故須遠集華藏之外十方剎海。今爲說於生解因果漸漸增修。故但集娑婆鄰次之剎。信行最劣故。復云十。後後漸增至法界品。還集剎海。初不云一直云十者。表無盡故。要剎塵者。比余勝故。爲有所表故。分階級非初信等。不是通方故。結及證成十方齊說。又隨迷名外悟處名來。而實佛土本無遠近。土皆名色者。表信粗現故。亦表顯然可生信故。佛號同智者。有信無智增無明故。信中之智。本覺起故。主同名首者。梵云室利。一名四實一首二勝。三吉祥四徳。是以譯者前後不同。今通用之以信爲首。攝諸位故。次第行中信最勝故。甚難得故。於生死中創發信心。爲吉祥故。信能增長智功徳等。一切徳故。此十菩薩同表信門故。皆名室利。各隨一門達一切法。故復有差。次文當釋。亦有傳云。梵云室利。此云吉祥。室利云首。亦是一理。眷屬皆十剎塵者。表一一行攝無盡徳故。皆詣佛者。有歸向故。餘如前會。又下菩薩名等。皆是表法。菩薩表所行之行。本剎表所証之理。佛名表所得之智。今初東方言金色者。心性無染與緣成器。爲自體故。本智如空離覺所覺。湛然不動動卽是妄。非曰智故。又縱成佛果不異凡故。卽本覺智住心眞如。菩薩妙徳者。慧達佛境。處處文殊由慧揀擇。契於本智故分因果。二覺首者。覺心性也。無性不礙隨緣。隨緣不礙無性無礙智也。不染而染染而不染。俱難了知爲妙色也。三財首者。法財教化卽滅闇智。了眾生空如蓮不著。四寶首者。眞俗無違可珍貴故。善知業果不犯威儀。性相無違。惟一乘旨。是爲惟嗅瞻卜華矣。五徳首。了達如來應現說法之功徳故。卽是明於法相。又了佛徳心明白也。若有此智。如靑蓮華最爲第一。六目首。福田照導如目將身。平等福田。爲究竟智。是最可重故云金色。佛爲福田以佛爲境故。同上文殊依金色界。七精進首。正教甚深必在精進。能策萬行爲最勝智。圓明可貴故。復云寶。八法首。法門𨿽多必在正行。於法能行方得自在。得般若之堅利。爲金剛色。九智首。佛之助道𨿽無量門。智爲上首能淨萬行。故云梵智。智淨體淨猶若玻璃明徹無染。十賢首。前佛後佛一道淸淨。由自性善故稱曰賢。能知此賢是觀察力。觀察本性常平等故。又十佛相望不動是體。餘皆是用。十菩薩相望。文殊爲總。餘皆是別。以總導別故。九菩薩不離妙徳。以前後流例略爲此釋。惟虛己而求之。不信此理。甚深法門於我何預。

大方廣佛華嚴經疏卷第十二

大方廣佛華嚴經疏卷第十三

唐淸涼山大華嚴寺沙門澄觀撰

第二爾時文殊下。辧言說答。就文分四。一嘆眾希奇。二諸佛子下。牒問總嘆。三何以故下。徵嘆總釋。四諸佛子如來下。廣顯難思。今初也。前眾疑問。佛令文殊答者。以文殊示居此土生有十徵來自他方。體含萬徳降魔制外通辧難思。化滿塵方用周三際。道成先劫已稱龍種尊王。現證菩提。復曰摩尼寶積。實爲三世佛母。豈獨釋過之師影響而來。一切咸見故。其說也。何不待請敬同佛故。何不待告承佛神力。佛意許故。眾旣念請佛方現相。非夫尊極大士。安得理契潛通。故上以光示普賢。此乃冥加妙徳。若爾普賢云何定後更請。表說所信甚深細故。何不入定以果從因同於信故。餘如上說。何故無加。以無定故。又承佛神力是冥加故。嘆眾希有者。略有五義。感應懸隔難一遇故。徳行內充總稱嘆故。以名表法甚希有故。創起信行未曾有故。此一眾會卽是等空法界會故。二牒問中脫於剎體。佛出現者。卽前威徳也。阿云無也。耨多羅上也。三者正也。藐者等也。又三徧也。菩提覺也。謂道不可加曰無上也。無邪委知爲正徧也。三徵釋中。徵上難思言也。下釋云。能感之機差別無邊。如來普應周於法界。廣難思也。下結文具顯。又隨宜說法意趣難思。又等法界者。舉一說法等餘多門。門不可盡量等法界。法門難思。第四廣顯難思文二。先總顯多端。二隨門別顯。今初也。舉娑婆爲首。略顯十種差別多端。準下結通。實通法界。十句不出三業。一身爲總相現十法界不同。故云種種。二名以召實。次下廣辧。三金銀等色不同。三十二相等異。四形有長短三尺丈六。乃至無邊。五壽命限量。或無量劫。或不滿百年。下至朝現暮寂。六處。謂化處染淨等殊。七根。謂眼等隨感現異。八生處。有剎利等別。九依語之用隨方言音施設非一故。十觀察者。周旋顧盻以應羣機。又觀存亡安危。可不智照諸境示有多端。下結意云。令諸眾生各稱己分。而自知見得調伏耳。第二諸佛子下。隨門別顯。文分爲三。初終此品辧身名差別。答上佛住之問近廣種種身等八句。以色相等皆屬身故。二四諦品。辧言教徧周。答佛所說法問。近廣種種語業。三光明覺品。明光輪窮照。答上威徳法性菩提三問。近廣種種觀察。其五句依報。但有現相答。廣在前會故。今初廣上名者。然聖人無名爲物立稱。若就徳以立徳無邊涯。若隨機立名等眾生界。𨿽復多種皆爲隨宜生善滅惡見理而立。海印頓現不應生著也。文中分四。一娑婆之內自有百億。二娑婆鄰近。卽百億之外。三類通一切。謂盡十方。四釋差別所由。由隨物故。初中分三。初此四洲。二四洲之鄰十界。三總結娑婆。今初亦三。初標處。次列名。後結數。他皆仿此。舉四洲者。昔云意取閻浮言總意別。餘三天下佛不出故。然𨿽不出。除北俱盧余容有往。下並準之。一切義成卽悉達也。無事不成就故。圓滿月者。惑斷智圓恩蔭淸涼故。師子吼者。名決定說。釋迦牟尼者。釋迦云能。能仁種故。牟尼云寂默。契寂理故。第七仙者。七佛之末故。若取賢劫當第四仙。卽諭也無欲染故。毗盧遮那。廣如前釋。瞿曇氏者。惟約姓也。此云地主。以從劫初代代相承。爲轉輪王故。然上云釋迦。乃是族望。此卽姓望故。智論第二云。釋迦牟尼姓瞿曇。故佛名經亦然。沙門此云息惡。無惡不息故。復稱大。最勝者聖中極故。徳無加故。導師者。引導眾生離險難故。於生死海示眾寶故。然名含多義。略釋此十恐文繁博。余但隨難解之。二此四天下東下。此洲之鄰十界。卽爲十段。其善護等。皆四洲之通稱也。今初東方斷言論者。證離言故。無能說過故。南云帝釋者。爲天人主能稱物心故。西雲水天者。水善利萬物天光淨故。北方醫羅跋那者。具云醫濕弗羅跋那。醫濕弗。自在也。羅跋那者。聲也。卽圓音自在耳。上云盛火者。盛火焚薪不擇林木。佛智利物無揀賢愚。問余聖教說。大輪圍內平布百億。上卽諸天下安地獄。如何此說上下皆有四洲。答此教所說事隨理融。隨說法處卽是當中。縱極上際旁至大輪圍山。亦有十方互爲主伴。以融爲眷屬。本敷非多。十方界融亦準於此。因此略說娑婆融通。攺非攺相略有其五。一約事常定。如小乘說。二隨心見異。若身子梵王。三就佛而言本非淨穢。四隨法回轉如上主伴互爲。五潛入微塵。如前會說。若通論余淨土更有五義。謂諸剎相入義。相卽義。一具一切義。廣陜自在義。帝网重疊義。並如前後諸文所說。三諸佛子此娑婆下。總結娑婆。二諸佛子此下。彰娑婆鄰近十方。亦爲十段。密訓惟九者。勘晉經開曉意下闕一聞慧。南方惟二舊經。則具。乃是新本脫漏。準前後例不應獨此便略。西北方名有十一者。獨此有餘不成文體。此中專念法。應卽是前所脫聞慧。亦是梵本之漏。注者誤安貝葉耳。下方云帝釋弓者。如來念定之弓。以明利箭能射業惑阿修羅故。然舊云法命主意。取帝釋以法教命爲天主故。今云其弓但一事耳。若作宮室字。以處取人大同晉本。第三諸佛子如娑婆下。類通一切。準四諦品。更有舉此例餘十方亦如娑婆。互爲主伴。第四如世尊下。釋差別所由。此有二意。一自旣由於差別名言等。而得成就。今還仿古以差別熟他。二昔菩薩時隨機調物。今時出世稱本立名。如昔教眾生令空妄境。今成正覺爲立超境界名。他皆仿此故而得成熟之言通自他也。

四聖諦品第八

釋此一品。五門分別。初來意者。此品廣前種種語業。卽答前佛說法問。亦遠答前會佛演說海之一問故。旣知佛可歸。次知法可仰。上名隨物立。今法逐機差故次來也。二釋名中。言四聖諦者。聖者正也。無漏正法得在心故。諦有二義。一者諦實。二者審諦。言諦實者。此約境辧。謂如所說相不捨離故。眞實故。決定故。謂世出世二種因果。必無虛妄不可差失。言審諦者。此就智明。聖智觀彼審不虛故。凡夫𨿽有苦集。而不審實不得稱諦。無倒聖智審知境故。故名聖諦。故瑜伽九十五云。由二緣故名諦。一法性故。二勝解故。愚夫有初無後聖具二故。偏說聖諦。四謂苦集滅道。總云四聖諦。帶數釋也。性相云何。逼迫名苦。卽有漏色心增長名集。卽業煩惱。寂靜名滅。謂卽涅槃。出離名道。謂止觀等。此約相說通大小乘。智論云。小乘三是有相滅是無相。大乘四諦皆是無相。涅槃云。解苦無苦名苦聖諦。謂達四緣生故。空則超筌悟旨成大。又涅槃云。凡夫有苦而無諦。二乘有苦有苦諦。而無眞實。菩薩無苦有諦。而有眞實。謂若苦卽諦。三塗之苦豈卽諦也。二乘𨿽審知之。而不達法空不見眞實。又二乘𨿽知苦相。不知無量相。故大經云。苦有無量相。非諸聲聞緣覺所知。瑜伽說苦。有一百一十。然此經中。𨿽彰名異卽表義殊。以名必召實故。是無量四諦義也。約一界一諦卽有十千。娑婆四諦有四百億十千名義。而文義包博言含性相。又究此四。非惟但空便爲眞實。今了陰入皆如無苦可捨。無明塵勞卽是菩提。無集可斷。生死卽涅槃無滅可證。邊邪皆中正。無道可修。無苦無集卽無世間。無滅無道卽無出世間。不取不捨同一實諦。故斯一品。有作無作有量無量。皆在其中。準下第五地中。復以十重觀察。至下當明。三宗趣者。以無邊諦海隨根隨義。立名不同。徧空世界以此爲宗。務在益物調生爲趣。又上二皆宗發生淨信爲趣。四解妨難。問旣彰佛語業答說法問。佛所說法多門。何以惟陳四諦。答以名𨿽在小義通大小事理具足。謂苦集二諦是世間因果。所知所斷無攺易故。滅道二諦出世間因果。所證所修事決定故。知斷證修能運眾生。到彼岸故。世界有異此獨無攺。況無量無作何義不收。是故約此以顯差別。又爲破計引機故。謂演彼聲聞四諦局法。令亡所執。引入一乘無邊諦海故。約此辧。何以四諦皆帶苦言。謂苦滅聖諦等。然謂生苦之集故。云苦集。盡苦之滅名爲苦滅。至苦滅之道名苦滅道。不得單言苦道。以道非生苦不同集故。又非滅苦不同滅故。能證苦滅故云苦滅道。五正釋文。一品分二。先標告。二諸佛子下正釋。於中分四。初娑婆諦名。二鄰次十界。三類通一切。四主伴無窮。然此望前品略於單說四洲就初二中。一一方內文各有二。一別列諦名。二結數辧意。然其立名或有因從果稱果籍因名。約事約理或總或別。如文當知。初娑婆中列內四諦。卽爲四別。一苦云罪者摧也。謂摧壞色心故。二逼迫者。不可意境逼迫身心也。此二總顯。三變異者。壞苦也。攀緣者。追求苦也。聚者。五盛陰苦也。刺者。從諭立名。如刺未拔。依根者。由苦能生一切惡也。虛誑者。於下苦中能生樂想也。癰瘡處者。此諭二苦。有癰瘡處性自是苦。此如五陰苦。若加手等。觸苦上加苦是苦苦也。愚夫行者。行苦也。愚人所行故。如以睫毛置掌不覺。若置眼內爲苦不安。愚夫不覺行苦如掌內之毛。而復以苦反欲捨苦。皆愚夫行也。二集中初二通顯。謂有業惑者。系縛三界滅壞善根。次二別顯煩惱。餘多通業惑。三苦滅中。無諍者。煩惱爲諍故。體眞實者。非惟惑滅而已。實乃法身常住爲滅諦之義故。次云住自性也。謂本來滅故。四苦滅道諦云十藏者。謂信聞等如十藏品說。二結云四百億十千者。準望前名號。一四洲有十千。今一四天下一諦。亦有十千。四諦歷於百億。故有四百億个十千。隨眾生心下。顯差別之意也。第二辧十方諦名。一密訓卽東方界也。苦名分析悉無力者。推之於緣無實物也。形狀物者。有形皆苦也。集中病源者。謂有攀緣故。滅云一分者。惑由妄起故。分數塵沙理不可分故稱一分。道言上行者。所之在滅。言觀方者。謂觀四諦也。更有四方如十定品。二最勝世界者。卽是南方前名丰溢。丰溢是正翻最勝。乃義譯耳。苦名有勢力者。生老病死猶四山臨。人世𨿽賢豪力無與競。集名非己物者。己本性淨妄惑何預。滅名義中義者。事善有義滅理尢勝。義中義也。道名燒然。以智慧火燒煩惱故。三西方離垢世界苦名有無數者。三際無涯故。集名增長者。從惑生惑業故。滅名稱會者。以事之滅稱會理滅故。破印者。世之陰苦若蠟印印泥印壞文成。此陰才滅彼陰續生。今云破印永不生也。道名諸有邊者。照實卽生死可盡也。故中論云。眞法及說者聽者難得故。是故則生死非有邊無邊。謂三事難得故非有邊。難得者。容有得義。得則生死有邊。受寄全者。業寄於集暫受還亡。業寄於道永不可失。四北方丰溢世界者。丰溢自南方界名。前品此方名爲丰樂。梵云微部地﹝田夷切﹞丰樂得旨。譯者不審二名相參耳。苦名有海分者。二十五有各一分也。數所成者。數體卽集集所成故。集名分數者。無一理以貫之則惑業萬差矣。攫噬者。攫搏也。噬嚙也。集之損害猶惡禽獸也。滅名無所修者。修已極故。道名無量壽者。謂證滅永常。今因標果稱。五東北方攝取世界。苦名地獄性者。未入忍來常有墮性。根本空者。約性以說。同淨名五受陰洞達空故。集中由妄惑故。愛見羅剎橫相執取。妄體本空故。無可取故。中論云虛誑妄取者是中何所取。佛說如是法欲以示空義。滅道俱名離言者。滅性離言。道令言離故。六東南繞益世界苦名如賊者。五盛陰苦劫害我故。集名無力者。於出生死無有力能。善法治之不復相拒故。滅名捨因者。無爲無因而體是果菩提之道望此亦因獨寂滅涅槃得稱果果。故曰捨因。道名一切印無不審決故。印義後說。七西南鮮少世界苦名邪行者。體非正道是行性故。集名廣地生大苦樹故。宅主卽無明也。滅名絕行處者。心路絕故。道名廣大路者。先聖後賢遊之而不厭故。八西北歡喜界中苦諦闕一者。晉譯少出生唐譯少失利。集名無底者。煩惱深故。非習道學浮沈而不已。滅名破依止。身與煩惱互爲依止。展轉無窮惟證滅理方能永破。道名廣大性者無不在故。九下方關鑰世界。苦名我所成者。我見有故。集名我心卽我見愛。滅名覺分者。所覺處故。道名入義者。能入滅諦第一義故。十上方振音世界苦名匿疵。身爲惑病所藏處故。傲慢者。慢以生苦爲業。果取因名。染著性者。性令染故。如樂受壞苦誰謂苦耶。駃流者。剎那性故卽行苦也。不可樂者。苦苦也。覆藏者。藏苦因故。樂藏壞苦故。不苦不樂藏行苦故。速滅者。流轉苦也。難調者。誰不欲捨莫之能出。不憚疲苦方能調之。集名至後邊者。不斷無窮故。門者入苦趣故。滅名不可取取則不滅也。小之則無內不容一物也。大之則無外法界性也。道名難敵對者。有惑必破不爲惑破故。猶明能滅闇。故無闇而不滅。闇不滅明何能相敵。第三諸佛子下。類通一切。初舉娑婆以類東方。後舉東方以類餘九。第四如娑婆下。顯主伴無盡。文中初舉此例彼。謂娑婆爲主。有密訓等盡空世界皆爲伴。後彼一切下以彼類此。則知密訓等盡空世界爲主。攝伴亦爾。則無盡無盡耳。此猶約娑婆同類世界而說。以結數中同百億故。余樹形等異類世界。彼一一類皆徧空法界。是則重重無盡無盡。非此所說也。如是皆爲調伏眾生。

光明覺品第九﹝入第十三經﹞

解此一品略以五門。初來意中自有其十。一爲答前所依果問故。然古徳對前二品已答二問。此品正答三問。謂長行放光答佛威徳。見成正覺答成菩提。文殊說偈正答佛法性問。今更一解。謂長行但現相答。已如前說。偈中具答三問謂初五答菩提。次一答威徳。後四答法性。二爲廣名號品總標多端故。正廣種種觀察是意業故。三者卽說十信之體性故。如下三會將說正位。皆有偈贊此其類也。四顯實徧故。但所說有二。一佛二法。佛有二。一身二名。法亦有二。一權二實。前但佛名徧此顯身徧。四諦卽實之權徧。此品顯卽權之實徧故。五現驗故。上二云徧眾未目睹。今光示徧相故。六顯總徧故。前但名諦別徧。今此一會卽徧法界。一一皆悉同時同處同眾同說同徧故。七顯圓徧故。謂前顯差別。一切方能徧一切。今顯無差別。一切卽圓融徧一切故。八與下經爲其則故。謂下結經通云。徧一切者。皆如此辧以如來一乘圓教。於須彌山等一類世界。施化分齊皆若此故。九示前神通相故。上云現通。如何現耶。一會不動徧法界故。十爲顯理事俱無障礙。令捨執從法故。此意𨿽通在文徧顯。有上諸義故此品來也。第二釋者名。一開二合。初開者。光明體也。覺者。用也。此二各二。謂光有身智二光。覺有覺知覺悟。又光有能照所照。覺有能覺所覺。如來放身光照事法界。令菩薩覺知見事無礙。文殊演智光雙照事理。令眾覺悟法之性相。二合者。良以事理俱融惟一無礙境。故得一事卽徧無邊。而不壞本相。身智無二。惟一無礙光故。涅槃經琉璃光菩薩處云。光明者。名爲智慧。知悟不殊。惟一平等覺悟之心。知無事非理故。又此二光不異覺境。此三圓融惟無礙之法界。𨿽平等絕相不壞光明之覺。品中辧此故以爲名。若從開釋。光明之覺光明有覺之用。通依主有財。若從合說。光明卽覺可持業也。第三宗趣者。以身智二光無礙覺悟爲宗。令物生信爲趣。又釋名並是品宗來意盡爲意趣。第四解疑妨。問此足輪光何時放耶。若說名諦意如何。佛剎菩薩眾數並同名號。如前已放前何不說。答是前名號品放。但前二品明文殊此會說法不俟光照。今辧百億剎中。乃至徧法界說故。須光以顯示其所來。菩薩卽前菩薩。故並全同。次有妨云。光照百億百億何不照此釋云。此爲主故。若彼爲主則說彼照。又疑云。下光旣窮法界。金色更在何許。當剎當剎有本會處。皆去十剎主伴徧故。第五釋文。大分爲二。初如來放光。二照此下。光至分齊今初。足下放者。表信四義。一自下而上信最初故。二最卑微故。三爲行本故。智度論第九云。足下放光者。身得住處皆由於足。四顯信該果海已滿足故。輪義亦然。圓無缺故。言百億光者。以徧法界所照之剎皆百億故。第二光至分齊者。此中光照大數約其現文。且有二十六節。前九別名。後十七同辧。卽爲十段。若據實義應有等法界無盡之節。節節有偈。中上本經必應廣說。然非多度放光。亦非一度放光。次第照於多節。惟一放光。同時頓照盡空世界。但爲言不並彰說有前後。隨機心現節節各見。則如來光明節節而照。金色文殊節節而至。乃至法界各見亦爾。在佛文殊節節皆徧。如月普照百川各見。若法界機頓見。前來諸類所見信會旣爾。住行等會同徧亦然。十段之中文各有二。皆長行。佛以身光照現事境。令眾目睹。偈頌文殊智光贊述事理。令眾悟入。十段依答文三。初五答菩提卽分爲五。初一總顯菩提超情。二通顯菩提因果。三顯八相菩提。四顯菩提體性。五體菩提之因。今初長行中二。先照本界染淨。二如此處下。現自法會普徧之相。前中三。初總標分齊。二百億閻浮下。別顯所照。三其中下。類結明顯。今初言三千大千者。俱捨論云。四大洲日月蘇迷盧欲天梵世各一千。名一小千界。此小千千倍說名一中千。此千倍大千。皆同一成壞。梵世謂卽初禪。故云同一成壞。以三度積故曰三千。略去小中舉其末後。故云大千。長阿含十八。雜阿含十六。正理三十一。及瑜伽智論雜集顯揚。亦不殊此。有云然顯揚第一明三千世界三災所壞。故知初禪小千。二禪中千。三禪大千。若金光明直至非想。皆云百億意在徧諸天。故此經文中。但至色頂約無色無處故。今依二經。二別顯所照中。初現人中。二現八相。三現諸天。初中閻浮提者。新云贍部。俱捨云。阿耨達池岸有樹名贍部。因以名洲。提者。此云洲也。東弗婆提者。此云勝身。身勝余洲故。西衢耶尼。此云牛貨。以牛貨易故。北郁單越。此云勝生。以定壽千歲衣食自然故。大海者。卽外咸海也。百億輪圍者。一四天下一小鐵圍故。中者有千。大者惟一。皆云百億者。此方黃帝算法數有三等。謂上中下。下等數法十十變之。中等百百變之。上等倍倍變之。今此三千。若以小數計有萬億。今約中數。從千已上百百變之。則有百億。故唐三藏譯爲百億俱胝。測公深密記第六云。俱胝相傳釋有三種。一者十萬。二者百萬。三者千萬。由此三千以俱胝數。或至百數。或至千數。或至百千。唐三藏譯是千萬也。故至百數。又依俱捨譯洛叉爲億。此譯俱胝爲億故。下光照一億十億等。梵本皆云俱胝。總由俱胝之數不同故也。二現八相中文有五相受生含三。佛成道後始放光明。卻現初生及後涅槃者。約微細門融三世故。亦非能照是報所照是化。以放光身在摩竭故。此經報化融故。大菩薩等化處見報。下位之機報處見化。二不並故。能照所照惟是一佛。顯佛自在超思議故。三百億須彌下。現諸天中舉須彌者。二天所依故。二現自法會中二。先現本會。此是一會徧一切處。非是多處各別有會。乃至法界亦如是徧。此圓融法非思之境。二悉以佛神力下。現新集眾。言佛神力者。亦卽是前各隨其類現神通也。文有四段謂總顯列名。剎號佛名皆同名號品中。但增百億爲異耳。偈文分二。先彰說人後顯偈辭。今初。言一切處文殊者。略申三義。一約當節。如初節中。百億佛前有百億文殊。爲一切也。各各皆說當節之偈。故文皆云各於佛所。二一文殊從一處東來。卽從一切處東來。至一法會。卽至一切法會故。𨿽東來而卽一切處。以是法界卽體之用身故。三約表法。文殊乃是不動智之妙用。觸境斯了。六根三業盡是文殊。實相體周萬像森羅無非般若。何有一處非文殊哉。下九節中皆有二段。仿此可知。二正顯偈辭。然釋此偈有通有別。通者此明菩提超情。別謂顯前光中所見之事。於中又二。一約境。謂融前所照顯理法故。二約觀。謂令大眾泯絕諸見。於所照事不生執取。然觀資理成理由觀顯故。通而釋之。卽明菩提超情。大分爲二。初一反顯餘九順釋。今初。反顯違理之失。謂菩提體徳超絕一切。佛地論明佛非漏非無漏。亦應於世非著非無著。今乃見佛。內離諸漏外不著世。則有漏可離有世不著。取捨未亡此見違理。故非道眼。證道眼者。無分別故。余偈順顯見理之益。皆上三句觀相。下句觀益。於中九偈各是一義。且分爲四。初六觀佛。次一趣求。次一觀生。後一了法。初中初偈正顯佛菩提性本來自空。稱此而知則無上失。體謂眞性。相謂徳相。並性無所有竟何所離。本無有著誰爲無著。如是知者。名爲正解。修習明了斯爲正行。下句觀益。言疾作佛者約文殊門情盡理現。卽名作佛。約普賢門信終圓收。約行布說則不見此理。成佛未期他皆仿此。次一偈依正等。觀佛菩提性依正無二故。亦顯光所照處以明離見。謂上半於前所見世界。令離妄動。知眞法界不應動故。次句例前八相。佛身亦同。平等不動而了故。成勝智。次偈佛法等觀了同體故。二念豈生一亦不存。得難思果。次偈生佛等觀言身卽眾生。以梵本中云佛及我故。我卽行人之身稱理普周。云平等住。平等則無能所故曰無住。我卽法性。更不證入法性無性。復何所入。如是知者曠世難逢故。般若文殊分云。若知我性卽知無法。若知無法卽無境界。若無境界卽無所依。若無所依卽無所住也。又本會卽住無所住。新集則入無所入。問若皆平等。云何分別有三寶耶。智論答云。平等卽是三寶。謂平等卽法寶。法寶卽是佛以未得法不名佛故。得平等法。分別有須菩提等。次偈會通平等。謂上來主伴依正不離五蘊。五蘊性空卽是平等。有相差別總名爲數。卽同無爲故非數法。離數超世成寂靜果。次偈拂上出世。謂眞出世者。超越入出不礙照知。故成光耀又上第三偈佛卽是法。第四偈法卽是眾。第五偈明是三寶皆無爲相。此偈與虛空等。二有一偈。趣求者。以上𨿽離見而知。猶恐帶寂故。上半勸求。次句又觀性離。謂了回向心本自不生。是離相回向也。離相求佛得名稱果。三次一偈。所見眾生亦皆稱眞。故無生壞知無眾生。是無上道故。下經云。無上摩訶薩遠離眾生想。末後一偈知法。卽成前法會周徧所由。上半標門。卽十玄門中。一多相容不同門也。次一句釋所由。卽十種所由中緣起相由門也。並如義分齊中。謂一與多互相生起。且一依多起。則一是所起而無力也。多是能起故有力也。以多有力能攝一。以一無力。入於多。是故此一恆在多中。多依一起準上知之。是則此多恆在一中也。以俱有力及俱無力。各不並故。無彼不相在也。以一有力一無力不相違故。有此恆相在也。緣起法界理數常爾。稱斯而見何所畏哉。由此緣起成前平等。由前平等成此緣起。文理昭然不許事事無礙。恐未著深思。第二重光照十方各十佛土者。是娑婆鄰次之十剎也十偈通顯菩提因果。分三。初偈菩提之因。次五菩提果用。後四令物思齊。今初上半所爲。謂無明造業愛能潤業。故生死無窮。如泥中刺不覺其傷。如瘡中刺爲其所毒。下半能爲。卽從癡有愛。菩薩悲生非大菩提莫之能拔。無此悲智非佛法故。次五菩提果用中。初偈悲智雙滿。智見諸法悲以轉授。普見通於性相故。離二邊謂眞故無有俗故無無。眞故無有則𨿽無而有。俗故無無則𨿽有而無。𨿽有而無則不累於有。𨿽無而有則不滯於無。不滯於無則斷滅見息。不存於有則常著冰消。俱不俱等何由而有。諸邊都寂故云皆離。次一美往因行。次一慈力降魔。次一智斷致用。後一法鼓警機文相並顯。後四令物思齊者。斯卽佛因。能如是行得諸佛道。四偈顯四種行。一遊剎無著。謂不壞其相故能普遊。了剎性空故於有無著。二念佛生喜。上半所念法身顯故。如空永常。解脫累亡如空淸淨。下半能念憶持明記。故喜生願足。三亡苦濟物。四護法輕身文並可知。第三重光照百界。偈中顯佛八相菩提。十偈分二。初偈標徳充滿。後九別廣調生。今初。謂了俗卽眞故。如幻本虛眞不礙俗。故達諸法相性相無礙。是眞通達。無二礙著則轉依心淨。大悲同體故。調伏眾生則三徳備矣。故能攝化。後九中卽悲願自在調伏普周。𨿽數越塵沙略。論其九。皆言或見者。然有多義。一或多機異處各感見。二或同處。各見。三或異時別見。四或同時異見。五或同時異處見。六或同處異時見。七或異時異處見。八或同時同處見。九或一人於同異交互時處。見多人所見。十或一人於同異俱時處。見一切人所見。以是普眼機故。然佛不分身無思普現也。一初生時身如夜月皎鏡可觀智猶滿月淸涼照物。故云永作。二行七步時顯其具徳。三顧眄時觀方現笑。四師子吼時說我獨尊。五出家時解縛修寂六坐道場時障盡徳圓。七轉法輪時因悲度物。八顯神道時調彼難調。九示入涅槃不妨神用。又下二句亦總結前九。皆是神通並有深意。如第八會。第四重光照千界。頌中顯菩提體性。十頌分三。初偈雙具悲智爲菩提體。次四三徳內圓。後五卽體悲用。今初上半智深下。半悲濟。次四偈中一嘆菩提永絕。二我徳。謂二我之見必因於身。今觀於身若我卽陰。我卽生滅。若我異陰以何相知。故但妄情曾未暫有。旣無有我誰是我所。我我所空身從何有。無身之身顯法身徳。二顯解脫般若徳。涅槃二十五云。貪嗔癡心永斷滅故心善解脫。於一切法知無障礙。故慧善解脫。涅槃略有一百八句。以顯深廣。言明行者。卽般若徳。若作明行足釋卽禪慧徳。瑜伽三十八云。明謂三明。行諸止觀二品。涅槃十六又云。明者三明。一菩薩明。二佛明。三無明明。菩薩明者。卽是般若波羅蜜。佛明者。卽是佛眼。無明明者。卽畢竟空。然皆般若因果理智異耳。足有二義一腳足義約因。二圓足義約果。此文略無。無數下。顯其離過非有爲故。無數超下位故。無等豈是因明能求其過。因明立量依世俗分別定有定無。故曰世間。今體絕有無。故彼莫能過也。如說佛聲非定有故。不同外道立常。從法性生離造作故。不同菩薩所立無常。三科皆爾。豈將佛徳判屬無常。諸因量者。謂諸因諸量。及自他共等三種比量。比量𨿽有三支。五分因是量主故曰因量。三一偈嘆佛超絕三科徳。蘊者聚義。謂是有爲生死果相。界者種族義。謂是愛著生死因相。處者生門義。謂諸識內外緣相。然不離色心。俱捨論云。愚根樂三故說蘊處界三。蘊等有二。一者有漏是世數法佛非此成。二是無漏則佛非無因。滅無常色等獲常色等故。如來妙色常安隱故。四嘆佛超離根境徳。境智雙寂契彼性空。根塵兩亡內外解脫。亦常照內外脫於無知。空尙不存妄從何起。又上四偈初一法身故常二無過故樂。三數不能成。故自在稱我。四解脫故淨。後五卽體悲用中。初偈不動普應徳。上半不動下半普應。二我永亡稱性不動。智周法界何有去來。次偈動寂無二徳。三句入寂一句起用。一相是表所謂無相。無二是遮體不可分。又無二者。非對有說無也。觀無始終故心不增減。三輪之化云無量神力。次偈。無染了機。次偈度心平等。後偈無生現生智契非有。悲心徧生隨機引之。令歸常寂。第五重光照十千界。頌中明等菩提因行文有十行。皆三句辧相。一句勸修。𨿽皆作業而展轉深細略分爲五初一大悲下。救業不求自利。故云永出人天。次四修智上攀業。一信二樂三念四學。又初一長時修常信不轉故。次一殷重修志樂不退故。淸涼慧者。無惑熱故。次偈無間修不暫斷故。後偈無餘修常徧學故。三有一偈。內照業觀。身實相者。如淨名觀佛前際不來等。又如法華不顚倒等。中論法品云。諸法實相者。心行言語斷無生亦無滅。寂滅如涅槃卽上半也。又云。諸佛或說我或說於無我。諸法實相中無我無非我。卽下半也。又離我者。超凡夫。離無我者。超二乘故能悲濟。然我無我通有四句。一惟有我。二惟無我。三者雙辧。卽生死無我涅槃有我。四雙非上二互形奪故。四一偈等觀業。大悲同體所以等觀。見眞息妄不起分別。妄盡契如名入眞實。五後三偈大用業。初偈神足通。後二法智通。於中初一知土。法性土爲非色。餘皆爲色。此二融卽皆悉委知。後一知佛。又十展轉者。初悲欲救生當云何救。信樂近佛。樂其何法。樂佛功徳。佛以功徳成其身故。空樂何益。當念念修學。學他不如自觀。自觀不及物我齊致。入眞滯寂當起大用。用何所爲當擬。窮十方界入諸佛海。第六重照百千界。卽第二答佛威徳問。威徳約身故。前五法身後五智身。前中分二。初一揀迷。謂以威徳則自在熾盛。色相則端嚴吉祥。種族則名稱尊貴。𨿽是薄伽而見從外來。取相乖於最勝故。爲倒見猶眼有病故。見外空華執內爲外。謂空爲有。後四示悟顯最勝法。初偈明如來色相無邊故。起情莫測。無邊有二。一深故隨一一相稱眞無邊。二廣故。謂具十蓮華藏塵數之相。次偈釋上二義。前半釋深相。卽無相故。後半釋廣無相之相故。廣復有二。一無限因成。二應機普現。謂色無定色。若金剛之合朱紫形無定形。猶光影之任修短相無定相。似明鏡之對妍媸故隨樂皆見。三一偈明所證超情。以成前義。前半正顯。謂欲言其有體相寂滅。欲言其無色相無邊。故止言顯妙惟智方契故。心慮叵量理圓言偏故。言說莫及。後半重釋。謂應緣非不合。住體非和合。又緣起修成非不合。契眞相盡非和合。又緣卽非緣故非和合。非緣卽緣故非不合。合相離故無諸相非合亦離體寂滅也。四有一偈明能證超絕。結歸佛身。上來體性寂滅遣有。身相具足遣無。非合不合遣俱有無。而復謂佛是非有非無。還成戲論。中論云。戲論破慧眼是皆不見佛。故次遣之。謂妄惑不生故非蘊聚。起心則生便成戲論。決定見者。不隨境相名自在力。有無不能累其神。故無畏也。非言行處爲絕言道。後五智身中。初知解脫智。謂外身非業系。內心無取著。爲皆解脫。常契等理故云正念。又內脫二障外用無羈。此明自住。下四大用自在展轉相釋。初一以寂照智利生。意淨寂也。光明照也。淨故無著。明故智周。故能大作佛事。次一云何利生。謂變化智自在。上半一多無礙。下半隨器普現。次偈明一多所從。以無生智隨物而感。謂一身多身但由眾生分別心起故。無積無從其猶並安千器數步而千月不同。一道澄江萬里而一月孤映。情隔則法身成異。心通而玄旨必均。云云自他於佛何預。後偈復拂前迹。謂卽前分別之器。亦無所有。妄見之身。豈當可得。此法是佛所知當依此理見佛。此後二句兼通結上。第七重光照十方百萬世界。此下四段答法性問。佛以功徳爲法性故。卽分爲四。初一總顯內外包攝徳。二方便幹能徳。三大悲救攝徳。四因果圓徧徳。今初。偈中分二。前五嘆佛法難思。後五示入方便。今初分三。初三直就佛明。次一對機以辧。後一約法以明。今初。初一句所緣。及一切種智淸淨。於所緣所知中。無礙智自在轉故。次句所依淸淨。煩惱習气永無餘故。三一切種心淸淨。一切善根皆積集故。四具大悲故。五無憂喜之離染安住舍故。故無所著。六惡想都絕不依止名聞利養故。七八二句。體𨿽叵量具相好故稱嘆。九智光徧覺離倒名淨。身光可知十永害習气故。十一住正念故。離邊常明記故不動。亦是成上智光所觀故。結云佛智。又此一偈卽四無所畏。光明卽正覺。淸淨卽出苦。滌累漏盡及與障道無畏。不動卽無畏之義。外難不能傾故。不墮勝負二邊故。是無畏智。二一偈對機以辧中。身心離分別者。含於二意。一約佛。以三業隨智慧行等故。二約機。卽知上功徳。而能身心無分別者。則得無疑無滯益。三有一偈約法以顯。𨿽法界徧轉。無性寂滅故無所轉。假以言宣云方便說。其能轉智卽十力智。後五示入方便者。上來說佛不離功徳菩提。上所說法。不離教義次第令入。初偈令念菩提。初句善決性相。次二句契理絕想。以生分別想卽戲論故。具斯二義爲念菩提故。大般若云。覺法自性離諸分別同菩提故。又心絕動搖言亡戲論。又瑜伽九十五有六種戲論故名爲諸。次偈隨教。上二句了法亡言。次句得旨方名隨順。次偈入佛功徳。上二句雙存一多相別故。次句雙泯相形奪故。一因於多有多中應有一。多因於一有。一中應有多。今多中無一一無從矣。一中無多多無從矣。故二俱捨也。而性相融通入一卽是入多。名普入也。然一多相依互爲本末。通有四義。一相成義。則一多俱立。以互相持有力俱存也。卽初二句二相害義。形奪兩亡以相依故各無性也。卽二俱捨是。三互存義。以此持彼不壞彼而在此。彼持此亦爾。故上文云。一中解無量等是。四互泯義。以此持彼彼相盡而惟此。以彼持此此相盡而惟彼故。下文云。知一卽多多復卽一是也。諸文各據一義。故不相違矣。復總收之以爲十義。一孤標獨立。二雙現同時。三兩相俱亡四自在無礙。五去來不動六無力相持。七彼此無知。八力用交徹。九自性非有。十究竟離言。次偈入佛菩提依正皆寂。故無所依智契於斯。故無分別。後偈知法義上。明生土皆寂不可言異。依正兩殊不可云一。第八重光照一億界。前云百萬。今十倍於前。卽千萬爲一億也。十偈嘆佛權實雙行方便幹能。然方便之言略有三意。一以因中十種加行方便之力。修成佛果自在之徳。二但是差別之用皆名方便。其無礙慧無若干故。三卽實之權起用自在。故名方便。今文具三。皆三句辧相。一句結名。初偈卽禮起用爲方便。然有六義。一智超下位。二證法無邊。三解脫有海。四具上三義到涅槃岸。五壽兼眞應。六身光無涯皆佛功徳。二嘆寂照方便。初句橫照。次句豎窮。次句卽寂照而無思。故難思也。三嘆佛事理無礙方便。初二句有無無礙。次一句定散無礙。四嘆佛修無修方便。初句善窮性相。次句無念勤修樂於解脫。釋修涅槃。離不平者。釋前正念。以不見生死爲雜染。涅槃爲淸淨。此二無差爲眞寂滅。五嘆回向方便。初二句趣如法界。是回向實際。餘皆回向菩提。次句回向眾生。住如化物故爲方便。六證知方便。初句隨順證入。次句知而無障。次句知徧趣行卽利生法。卽知卽證爲自在修也。七寂用方便。初句寂。次句用。次句寂用無礙。爲無住涅槃。凡小難到。八時數方便可知。九難思方便。初句了生滅。剎那一期皆悉了知。次十一字了相卽眾生體。不出三界九地。下二界是色。無色界非色。二界八地皆名爲想。無想天爲非想。有頂非想非非想。悉了知者。能了兼了其性卽是無生。此是無邊之境故難思也。上二偈但了差別卽是方便。十無比方便。初二句知相。上句豎窮下句橫攝。次句知性此二不二故。無比卽爲方便也。第九重光照十億界。嘆佛大悲救生徳。十偈多以第四句爲結。於中分三。初偈總標行海已圓而能普化。次八別顯化類不同。後一總結悲智周徧。初中初句無餘修。廣謂徧受大謂極苦。次句長時無間。次句功行已圓。極惡難度已能度故。云何能度。謂師子吼。師子吼者。名決定說。定說一切眾生皆有佛性。度一闡提。定說無我度諸外道。定說欲苦不淨。以度波旬。定說如來常樂我淨。度諸聲聞。定說大悲以度緣覺。定說如來無礙大智。以度菩薩。故云普化眾生次八別中云何普化。初化癡愛眾生。前半所救。如人墮海五事難出。一水深。二波迅。三迷闇。四虫執。五憂迫失力。眾生欲海流轉亦爾。此中愛有二義。一已得無厭深廣如海。二於未得處無足如流。癡亦二義。一迷不見過。二妄見有徳。結网自纏。五由前癡愛招大憂苦。次句舉古佛已行。亡身爲物故曰至人。後句立誓當作。二度著欲眾生。上半所救。放逸者。著欲緣也。著五欲欲事也。不實分別欲因也。受眾苦欲果也。未得已失皆受大苦。正得亦苦橫生樂想。況當受三塗故云眾苦。次句受教自修。後句立誓轉化。三救著我眾生。前半所救著我爲因受生死果。未證無我浩無邊際。次句救方。說二無我惟佛有之。四救惡趣眾生。三句所救。謂無善可恃。顯惟惡業及惑病因招三惡趣。展轉復起三毒之過。因果俱燒末句救方。但淨其心因亡果喪。五救邪見眾生。前半所救。上句明因迷四眞諦。惑現境故。次句起見。邪見翳理卽爲闇宅。後半能救之方。六救著有眾生。前半所救。三有深廣總諭於海。漂至人天還溺惡趣。未遇如來多成難處。希求不已故名爲憂。未有對治故無涯畔。具上諸失故不可處。後半能救可知。七救無明眾生。前半所救。由本住無明故。不見無住之本。迷理惑事狂走於生死之中。後半能救。佛旣授法正念卽升也。八救險道眾生。前半所救。人天報危臨墮惡趣。名爲險道。能救可知。後一偈總結者。前半結有教証之智。能導無緣之悲。次句結有同體之悲。能徧十方六道。後句結於所救不越羣迷。第十重光照十方。總結無盡。長行分二。先明世界數量。略有十七漸窮法界。後明彼諸世界所有皆現。十頌明因果圓徧徳。於中分二。前四示佛因果徧說。後六勸物順行。今初。初一偈因圓果滿。彰有說因。初三句三達因圓。後句十力果滿。次一偈大用外彰。正明說法周徧可知。後二對因辧果。初一偈徧因初可爲因。三句皆果法供養佛故於法順知。普爲眾生故。能徧用。斯卽等流名相似果。晉經云。正心供養。明是法供養也。後一偈深因故能速證。初二句六度自利。謂供佛是檀意。柔兼戒。從初至末是進策也。次句利他兼方便等。二行旣圓則佛果朝夕。故云速成。後六偈觀物順行。佛昔如是行今得說法果令物行之亦得斯果初一偈求法行。二說法行。三聽法行。四有三偈破相行今初。初句離過。勝他名利名爲異情。次二句顯徳。一句滿福。一句圓智。又無異者。於一切法都無所求。若此之求則見眞法身也。二說法行。前半說法益物。義利者。令眾生得離惡攝善故。此世他世益故。世出世益故。福徳智慧益故。上四對皆先義後利。後半若無說無示同佛說也。三聽法行兼顯法輪之體。初句教法。次句卽教成行。無有一文一法非菩提因。豈止三十七品。次句悟理揀去隨文。後句理無廢興。故常見佛果也。後三破相行。初一正明後二轉釋今初。初三句。反顯金容煥目而非形。安可以相取。後句正顯法性超乎視聽。惟可虛己而求。後二轉釋云何不見。前偈以妄諭眞。眾生妄惑尙不可窮。諸佛契眞如何見盡。後偈復轉釋。云𨿽徧十方不可定取。如剎徧空有其四義。一多剎滿空。二體無來去。三不妨成壞。四無別所依。佛身徧空亦具四義。一頓徧多剎。二恆不去來。三應有出沒。四體用無依。是故佛身亦不可以徧空而取耳。上來三品。答初十句所依果問竟。

大方廣佛華嚴經疏卷第十三

大方廣佛華嚴經疏卷第十四

唐淸涼山大華嚴寺沙門澄觀撰

菩薩問明品第十

釋此一品亦有四門。初來意中有通有別。通謂上來三品。已答十句生解所依。此下正答主解因果。故次來也。生解因中先答十住。住攬信成。將答所成。先辧能成。又正答十信故下三品來也。後別者。三品明信有解行徳。解爲二本此品先來。二釋品者。菩薩是人問明是法。遮果表因故云菩薩。問卽是難。明卽是答。然問有二種。一泛爾相問。梵云必理車。二者難問。謂以理徵詰。梵云缽羅室囊。卽今品意也。答亦有二。一但依問酬報曰答。二若俱爲解釋旁兼異義。美言贊述令理顯煥曰明。卽今品意也。明亦破闇。能除問者之疑闇故。今文殊九首互爲明難。遞作砧椎。研核教理以悟羣生。故以名也。又長行明起於問。偈頌明解於問故曰問明。不云答者。欲以明兼於問故。問有二義故得稱明。一問中徵責詰難理盡。使答者亡言。此至明之問也。二以問中進退詰理令現使答者易釋。故以爲明。又明卽法明。以十菩薩問出十種法明。故曰問明。𨿽諸義不同。皆菩薩之問明。依主釋也。三宗趣者。亦先通後別通復二義。一通分宗。二通會宗。並如會初。二別明此品。有其二義。一望當品以十甚深爲宗。依成觀解爲趣。二望後二品。則以甚深觀解爲宗。成後行徳爲趣。第四釋文。此下至菩薩住處。明生解之因。配十句問。如前問中依文次第。且分爲六。初此下三品明未信令信。二第三會已信令解。三第四會已解令行。四第五會已行令起願。五第六會已起願令證入。六十定品至住處品。已證入令等佛。今初三品卽爲三別。此品明正解理觀。次品明隨緣願行。賢首品明徳用該收。就初分二。先問答顯理。後示相結通。前中以十菩薩各主一門顯十甚深。卽爲十段。一緣起甚深。二教化甚深。三業果甚深。四說法甚深五福田甚深。六正教甚深。七正行甚深。八正助甚深。九一道甚深。十佛境甚深。此十甚深次第。云何緣起深理。總該諸法觀解之要。故首明之。眾生迷此故須教化。違化順化有善惡業。欲知此業由說法成。然說法成善惟佛福田。旣說順田須持聖教。教在勤行。行須正道助道。助必有正殊塗同歸。得一道者。當趣佛境故爲此次。又此十種亦可配於十信。但不次耳。文殊佛境卽當信心。文殊主信故。佛境卽所信。故約發心次第信居其初。約所信終極最居其後。亦明十心不必次故。勤首卽進心。財首爲念心。明四念故。覺首定心。能觀心性爲上定故。智首則慧心。慧爲上首兼己莊嚴故有十度。法首卽不退心。如說修行得不退故。寶首卽戒心。三聚無缺如寶珠故。業果甚深戒所招故。徳首卽護法心。說法甚深是所護故。目首卽願心福田等一由願異故。目能將身如願導行故。賢首卽回向心以歸一道。卽回向眞如。一身一智等。卽是佛果。文云。如本趣菩提。所有回向心等。以是圓融十法故。各兼多義。又亦攝十信之十徳。恐繁不敍。且爲十甚深解。然有二義。一約行。二約法。言約行者。文殊發問九菩薩答。明妙慧通於眾行。九菩薩問文殊爲答。明眾行成於妙慧。言約法者。初九顯差別義。後一顯差別同歸佛境。此二不二成信中之觀解。文中十段。皆先問後答。又先起明問後解問明。今初。問中二。先彰問答之主。問覺首者。彼得此門故。緣起深義不覺則流轉故。二佛子心性下。正顯問端。略啟五門。一問所爲。二述問意。三定所問。四會相違。五釋本文。初所爲者。有二義故。最初問之。一拂異見。二顯深理。拂見有三。一令諸菩薩知法從緣異外道見。二知從心現捨二乘見。三但心性起不同權教。二顯深理者。令諸菩薩於此實義發深信解。起行證眞始終皆實。故問斯義。起信論云。有法能起摩訶衍信根。是故應說。所言法者。謂眾生心。依一心法。有眞如門及生滅門。彼論依此生淨信故。二述問意者。謂明心性是一。云何見有報類種種。若性隨事異則失眞諦。若事隨性一則壞俗諦。設彼救言報類差別自由業等燻識變現不關心性故無相違者。爲遮此救故重難云。業不知心等。謂心業五依各無自性。自性向無何能相知。而生諸法。旣離眞性各無自立。明此皆依心性而起。心性旣一事。應不多。事法旣多性應非一。此是本末相違難。亦是理事相違。亦一異相違。亦眞妄相違。三揀定所問者。準此問意。離如來藏不許八識能所燻等。別有自體能生諸法。惟如來藏是所依生。亦不可言八識無二類。故名心性一以能生種種非相違故。亦非第八而爲性一。燻成種種非相違故。心性之言非第八故。答中旣言。法性本無生。示現而有生。法性卽是眞如異名。正與報事相違故成難耳。文殊欲顯實教之理。故以心性而爲難本。欲令覺首以法性示生決定而答海會同證。楞伽密嚴皆廣說故。四會相違者。問若爾瑜伽等中。異熟賴耶從業惑種辦體而生。非如來藏隨緣所成。如何會釋。答瑜伽等中。對於凡小約就權教隨相假說。楞伽密嚴對大菩薩。依於實教盡理而說。旣機有大小法有淺深。教有權實故不相違。故密嚴云。佛說如來藏以爲阿賴耶。惡慧不能知藏卽賴耶識。此明守權拒實訶爲惡慧。又彼經云。如來淸淨藏世間阿賴耶。如金與指環展轉無差別。楞伽中眞識現識。如泥團與微塵非異非不異。金莊嚴具亦復如是。皆此義也。又彼經云。如來藏爲無始惡習所燻。名爲藏識。又入楞伽云。如來藏名阿賴耶識。而與無明七識共俱。又起信論云。不生不滅與生滅和合。非一非異名阿賴耶識。又如達摩經頌云。無始時來界爲諸法等依。攝論等就初教釋云。界者因義。卽種子識。寶性論翻此頌云。此性無始時等。彼論就實教釋云。性者。謂如來藏性。如聖者勝鬘經說。依如來藏故有生死。依如來藏故有涅槃。以此等文。故知兩宗不同。淺深可見。又惟識等。亦說眞如是識實性。但後釋者。定言不變失於隨緣。過歸後輩耳。五釋文者。文分三別。初心性是一者。立宗案定。二云何下。設相違難。三業不知心下。結成前難。今初。謂心之性故。是如來藏也。又心卽性故。是自性淸淨心也。又妄心之性無性之性。空如來藏也。眞心之性實性之性。不空如來藏也。皆平等無二故云一也。第二設難中二。先總顯相違。謂心性旣一。云何而有五趣諸根總別報殊。故云種種。不同二所謂下。別示相違。有十事五對。一約總報明趣有善惡。善謂人天惡謂三塗。下四對皆約別報。於中二。謂於前善惡趣中。各根有滿缺。謂眼等內根。三於滿缺中各生有同異。謂四生不同勝劣處異。四於上同異生處。各貌有妍媸。五於上妍媸各受有苦樂。上之五對前前皆具後後。後後必帶前前。展轉異同成多差別。故云種種不同。心性是一其義安在。第三結成前難中。此文意稍難見。略爲二解。一依古徳作遮救重難。如前第二問意中辧。二直結成前難。且依此釋文。自有三意。由前難意亦有三故。一直問所以故。今結云。非但本性是一。我細推現事各不相知。旣有種種何緣不相知。旣不相知誰教種種。若謂業令種種業不知心。若謂心令種種心不知業。一一觀察未知種種之所由也。二者懷疑故結云旣不相知。爲是一性爲是種種。三作相違難。結云一性隨於種種卽失眞諦。種種隨於一性卽失俗諦。今見種種又不相知。此二互乖云何並立。已知大意。次正釋文。亦有十事五對。略爲二解。一通二別。通謂總觀前來總別二報。於中初一對。就先業因約能所依以難。然有二意。一約本識。謂業是能依心是所依。離所無能故云業不知心。離能無所故云心不知業。以各無體用不能相成。旣各不相知誰生種種。下並準之。二約第六識。業是所造心是能造。並皆速滅起時不言我起。滅時不言我滅。何能有體而得相生成種種耶。第二對約得報果時難能所受。謂受是報因。卽名言種爲業所引。受所受報。離報無受故云受不知報。離受無報故云報不知受。以並無體故準前應知。三約名言因就能所依難。謂前能受報因。依心無體故無相知。余義同前。四約因緣就親疏相假難。謂所引名言種爲因。能引業爲緣。相待相奪各無自性。如不自生等準之。五約境智相對相見虛無難。謂境是心變境不知心。心托境生心不知境。以無境外心能取心外境。是故心境虛妄不相知也。第二別觀者。以初二對結趣善惡。趣善惡者。正由業燻。受總報故。二復以第二及第三對。結受生同異初對以名言種對所生處。次對以名言種對能依本識。三復以第三及第四對。結苦樂不同及端正醜陋。初對觀現受時。次對觀苦樂因及彼妍媸。皆由緣令異。謂損益因成苦樂果。以嗔忍因成妍媸果。四復以第四及第五對。結諸根滿缺亦有滿業因緣有損他益他之異。故成內六處滿缺之果。又由內根有滿缺故。於分別位了境不同。並皆無性各不相知旣不相知誰令種種。第二時覺首下。答中二。初一偈贊問許說。上半贊問。謂自究深旨。一向爲他仁心弘益也。次句許說分齊稱性說故。後句勸聽。言同意別故令諦受。後十偈正答。答勢縱橫具答三重問意。且分爲二。前五答前釋成之中。以何因緣而不相知。用此釋成答前難故。首而明之。後五正答前難。令初分二。先一法說。後四諭況。今初意云。特由從緣種種。故不相知也。卽此偈上半出因。下半結歸本宗。後四卽爲同諭量。云眼等是有法。定不相知故是宗法。因雲從緣無體用故。同諭云如河中水。河水無體用河水不相知。眼等無體用眼等不相知。若以緣起相由門釋者初句因緣相假互皆無力。次句果法含虛故無體性。至下諭中別當釋之。是故虛妄緣起略有三義。一由互相依各無體用故。不相知。二由依此無知無性。方有緣起。三由此妄法各無所有故。令無性眞理恆常顯現。現文但有初後二意。言諸法者。非惟舉前十事五對。亦該一切有爲法也。果從因生果無體性。因由果立因無體性因無體性何有感果之用。果無體性豈有酬因之能。又互相待故無力也。以他爲自故無體也。下半結中是故者。是前體用俱無故。故彼一切法。各各不相知也。第二諭況。略有二意。一以此四諭通釋諸法不相知言。二別對前文諸不相知。兼通前設難。今初以四大爲諭。然各上三句諭況。下句法合。然此四諭各顯一義。一依水有流注。二依火焰起滅。三依風有動作。四依地有任持。法中四者。一依眞妄相續。二依眞妄起滅。三妄用依眞起。四妄爲眞所持。然此法諭一一各有三義。一惟就能依。二依所依。三惟所依。今初諭中。惟就能依者流也。然此流注有十義不相知。而成流注。一前流不自流。由後流排故。流則前流無自性故不知後。二後流𨿽排前而不到於前流。故亦不相知。三後流不自流。由前流引故。流則後流無自性。故不能知前。四前流𨿽引後而不至後故亦不相知。五能排與所引無二。故不相知。六能引與所排。無二故不相知。七能排與所排亦無二。故不相知。八能引與所引。亦無二故不相知。九能排與能引不得俱。故不相知。十所排與所引亦不得俱。故不相知。是則前後互不相至。名無自性。只由如此無知無性。方有流注則不流而流也。肇公云。江河競注而不流。卽其義也。然上云前後者。通於二義。一生滅前後。謂前滅後生互相引排。二此彼前後卽前波後波。小乘亦說當處生滅。無容從此轉至余方。而不知無性緣起之義耳。二依所依者。謂前流後流各皆依水。悉無自體不能相知。然不壞流相故說水流。三惟所依者。流旣總無但惟是水。前水後水無二性故。無可相知。是則本無有流而說流也。二法中三義者。一流諭能依妄法。二妄依眞立。三妄盡惟眞。初中妄緣起法似互相藉。各不能相到。悉無自性故無相知。是則有而非有也。二依所依者。謂此妄法各各自虛。含眞方立。何有體用能相知相成。卽由此無知無成含眞故有。是則非有而爲有也。三惟所依者。謂能依妄法迥無體用。惟有眞心挺然顯現。旣無彼此何有相知。正由此義。妄法有卽非有。以非有爲有。復說眞性隱卽非隱以非隱爲隱。此上三意卽三種答。答上三種問思之。何故以水諭眞心者。以水有十義同眞性故。一水體澄淸諭。自性淸淨心。二得泥成濁。諭淨心不染而染。三𨿽濁不失淨性。諭淨心染而不染。四若澄泥淨現。諭眞心惑盡性現。五遇冷成水而有硬用。諭如來藏與無明合成本識用。六𨿽成硬用而不失軟性。諭卽事恆眞。七暖融成軟。諭本識還淨。八隨風波動不攺靜性。諭如來藏隨無明風波浪起滅。而不變自不生滅性。九隨地髙下排引流注。而不動自性。諭眞心隨緣流注。而性常湛然。十隨器方圓而不失自性。諭眞如性普徧諸有爲法。而不失自性。略辧十義少分似眞故。多以水爲諭。此義見文𨿽似不具。而大通眾經。第二依火焰起滅諭中。三義同前。初惟焰者。謂焰起滅有其二義。一前焰謝滅引起後焰。後焰無體而不能知前焰。前焰已滅復無所知。是故各各皆不相知。二前焰若未滅。亦依前引無體故無能知。後焰未生故無所知。是故彼亦各不相知。妄法亦爾。剎那生滅不能自立。謂已滅未生無物可知。生已則滅無體可知。是故皆無所有也。斯則流金爍石而不熱也。二依所依者。謂彼火焰。卽由於此無體無用不相知。故而有起滅虛妄之相。是則攬非有而爲有也。妄法亦爾。依此無所依之眞理方是妄法。是亦非有爲有也。三惟所依者。推起滅之焰體用俱無。無焰之理挺然顯現。是則無妄法之有。有妄法之無。湛然顯現。遂令緣起之相相無不盡。無性之理理無不現。上三義中。亦如次諭答前三問也。下二諭準知。第三依風有動作諭妄用依眞起。三義同前。一惟動者。離所動之物。風之動相了不可得。無可相知。妄法亦爾。離所依眞體。不可得故無相知。斯則旋嵐偃嶽而常靜也。二依所依者。謂風不能自動。要依物現動。動無自體可以知物。物不自動隨風無體。不能知風。法中能依妄法要依眞立。無體知眞。眞隨妄隱無相知妄。三惟所依者。謂風鼓於物動惟物動。風相皆盡。無可相知。妄法作用自本性空。惟所依眞挺然顯現。是故妄法全盡。而不滅眞性。全隱而恆露。能所燻等法本自爾。思之可見。第四依地有任持者。諭妄爲眞所持。三義同前。初地界因依有二種義。一約自類。二約異類。前中從金剛際上至地面。皆上依下下持上。展轉因依而得安住。然上能依皆離所無體。而能知下。然下能持皆亦離所無體。可令知上。又上上能依徹至於下。無下可相知。下下能持徹至於上。無上可相知。是故若依若持相無不盡。所現妄法當知亦爾。必粗依細。謂苦報依於業業依無明。造無明依。所造展轉無體。無物可相知。斯則厚載萬物而不仁也。肇公亦曰。乾坤倒覆無謂不靜也。二約異類者。如下文地輪依水輪。水輪依風輪。風輪依虛空。虛空無所依。準此妄境依妄心。妄心依本識。本識依如來藏。如來藏無所依。是故若離如來藏。余諸妄法。各互相依無體能相知。是則妄法無不皆盡。二依所依者。地界正由各無自性。而得存立。向若有體則不相依。不相依故不得有法。是故攬此無性以成彼法。法合可知。三惟所依者。謂攬無性成彼法者。是則彼法無不皆盡。而未曾不滅。惟無性理而獨現前。余義同前。上通答釋成前難竟。第二別對諸不相知及通前難者。初水流轉諭。前二對不相知。答趣善惡難。以善惡趣流轉體故。二大火諭。第二三對不相知。答前諸根受生。如火依薪有生滅故。次以長風諭前因緣。答前好醜。遇物鼓扇現諸相故。次以地界亦諭因緣。答前苦樂。展轉因依以輕重故。又諭前境智答前諸根。隨種所生根等異故。上來總別並答釋成中。以何因緣各不相知竟。第二五偈答前設難。文分爲三。初三偈正答前難。次一偈釋成前義。第三一偈。拂迹入玄。今初先明大意。次正釋文。今初前問有三重。今此三偈。一一具答上之三間。謂第一直耳。問云。旣有種種何緣得不相知。前五偈答竟。旣不相知何緣種種。答有四因。一妄分別故。二諸識燻習故。三由無性不相知故。四眞如隨緣故。初偈具二三。餘二各一義。然此四因但是一致。謂由妄分別爲緣。令眞如不守自性。隨緣成有諸識。燻習展轉無窮。若達妄源成淨緣起。諸宗各取並不離象。受一非余斯爲偏見。上第二疑云。爲是種種爲是一性。今答云。常種種常一性。第三難云一性隨於種種則失眞諦。種種隨於一性則壞俗諦。今答云。此二互相成立。豈當相乖。性非事外曾何乖乎種種。種種性空。曾何乖乎一性。由無方有。一性能成種種。緣生故空。種種能成一性。是以緣起之法總有四義。一緣生故有。卽妄心分別有。及諸識燻習是也。二緣生故空。卽上云。諸法無作用亦無有體性。是故彼一切。各各不相知是也。三無性故有。論云以有空義故。一切法得成。經云。從無住本立一切法。卽上隨緣是也。四無性故空。卽一切空無性是也。是以無性緣生故空。則非無見斷見之空。爲眞空也。無性緣生故有。則非常見有見之有。是幻有也。幻有卽是不有有。眞空卽是不空空。不空空故名不眞空。不有有故名非實有。非空非有是中道義。又開此空有。各有二義。一眞空必盡幻有。以若不盡幻有非眞空故。二眞空必成幻有。以若礙幻有非眞空故。二幻有二義者。一幻有必覆眞空。以空隱有現故。二幻有必不礙眞空以幻有必自盡令眞空徹現故。文殊各以初義致難。覺首各以後義而答。以初二義空有異故。以後二義空有相成故。然此二不二。謂有非有無二。爲一幻有。空非空無二爲一眞空。又非空與有無二爲一幻有。空與非有無二爲一眞空。又幻有與眞空無二。爲一味法界。卽中道義。離相離性無障無礙無分別法門。思以準之。復次性有二義。一者有義。二者空義。復有二義。一者不變。二者隨緣。以有義故。說二空所顯卽法性本無生也。以空義故。說依他無性卽是圓成。卽各不相知。以有義故說於不變。以空義故說於隨緣。此二不二。隨緣卽是不變。不變故能隨緣。若惟不變性何預於法。若但隨緣豈稱眞性。故隨其流處有種種異。而其本味停畱雪山。又若性離於法則成斷滅。法離於性則本無今有。又法若卽性性常應常。性若卽法法滅應滅。故二相成非常非斷。此二相奪故。說非有非空。爲中道義。苟得其會不惑百家異說。願諸學者虛己求宗。次正釋文。且第一偈答三問者。初答何因種種。此具二意。一以八識燻習而成故。初句五識次句心。是本識集起義故。意通六七。七謂審思量故。六謂意之識故。了別義故。偈文窄故不立識言。亦諸情攝。此從別義。通則八識皆得心意識名。諸情根者。通於八種。類非一故。五依色根。六依第七。七八互依。又第七識爲染污根。第八又爲諸識通依。云諸情根。言以此者。以上八識。爲能所燻展轉爲因。而常流轉。無別我人故云無能轉者。又識外無法亦爲無者。二明由不相知方成種種。上半出種種。以此者。以前不相知故。舉體性空方成流轉。卽此八識各無體性故。無實我法而爲其主。向若有性不可燻變。安得流轉。次遣疑者。以虛妄中有二義故。一虛轉。二無轉故。常種種常一性也。次答難者。虛轉故俗不異眞而俗相立。無轉故眞不異俗而眞體存。故互不相違也。第二偈亦答三問。初明眞如隨緣故成種種者。答所以也。初句印上心性是一是不變義。次句答上云何見有種種。是隨緣義。惟心變現全攬眞性。生非實生故云示現。下二句印上業不知心等者。以是隨緣不失自性義故。是以諸趣種種了不可得。生卽無生無能現者。性不動故。無所現者妄法虛故。次遣疑者。常生常無生。上半卽無生之生業果宛然。故勝鬘云。不染而染難可了知。下半生卽無生眞性湛然。故勝鬘云。染而不染難可了知。又法性本無生。不空如來藏也。此中無能現。空如來藏也。答第三難者。此中無能現性非性也。亦無所現物相非相也。又示現而有生。性不違相。亦無所現物。相不違性無二爲二。二卽無二無礙圓融豈有乖耶。言法性者。法謂差別依正等法。性謂彼法所依體性。卽法之性故名爲法性。又性以不變爲義。卽此可軌亦名爲法。此則性卽法故名爲法性。此二義並約不變釋也。又卽一切法各無性。故名爲法性。卽隨緣之性法卽性也。本有二義。一約不變。本謂源本。本來不生隨緣故生。二約隨緣有此法來本自不生非待滅無。卽示現生時本不生故。故下云無能現也。第三偈答三問者。初答所以者。上三句種種卽一心性。亦印前文殊不相知等。下句出因。由妄分別故有種種。正答前問。此復二意。一上二句依他起也。次句圓成實也。後句徧計性也。由徧計故能起依他。依他無性卽圓成實。故惟識云。依他起自性分別緣所生。圓成實於彼常遠離前性。故此與依他非異非不異。二者上二句因緣所生法也。次句我說卽是空也。後句亦爲是假名。此二不二是中道義。又妄心分別有者。情計謂有。然有卽不有故云一切空無性。常有常空。是卽萬物之自虛。豈待宰割以求通哉。又前偈從本起末。末不異本。此偈攝末歸本。本不礙末豈相乖耶。第二一偈釋成前義。然有二義。一者云何得知無性。以法眼觀稱性非倒。成淨緣起。當知此理甚爲決定。二者前偈訶其見有種種。是妄分別。此不應依。此偈印其觀察無性各不相知。斯爲法眼固應依止。卽依智不依識也。第三一偈拂迹入玄者。謂前法性無生。一切皆空實也。示現有生。眼等差別非實也。妄心分別有妄也。如理觀察。非妄也。以妄爲緣生世間流轉。以如理觀成出世間非倒法眼。皆是名言而無眞實。何者。如言取故。又欲言其實而復示生。欲言不實體性卽空。欲言是妄妄不可得。欲言非妄。能令流轉。欲言世間卽涅槃相。欲言出世無世可出。則染淨兩亡。是以物不卽名以就實。名不卽物而履眞。然則實理獨靜於言教之外。豈文言之能辧哉。故但假說。是以什公云。惟忘言者可與道合。虛懷者可與理通。冥心者可與眞一。遺智者可與聖同耳。又後三偈。亦如次明三無性觀。又此五偈合前四諭。初以流轉合水漂流。次頌合火。火本無生隨緣生故。次頌合風風卽空無。因見物動妄謂有故。次頌合地。法眼見理無分別故。後一總顯令亡言故。又前五偈是印成答。次四出所以答。後一奪令亡言。文殊一問以含多意。覺首縱答體勢無方。逆順研窮以顯深致。幸諸學者不咎文繁。第二教化甚深。先問中二。初標告。告財首者。彼得此法財益生門故。二正問中二。初立宗。眾生卽非眾生。彼此同許。亦可躡前覺首八識皆空。二云何下設難。謂眾生旣空佛云何化。若佛不見生空則無大智。便成謗佛。若見空而化豈不違空。空有相違進退何據。於中先明十隨。辧所化差別。後明三輪顯能化不同。今初一隨根生熟時。如是時中堪如是化。又此句爲總。謂隨何壽命時等。下九爲別。各有二義謂隨其壽命修短而化。又以無命者法而教化之身二義者。謂隨其所受何等類身而受化故。又宜以觀身空寂等而得度者。以彼化故余準此知。故下答中多說後意。行謂三業善惡。解謂識解差別。言論者。國俗教誨。此六多約未發心前。後四多約發趣已去。心樂者。有所欣求。方便者。隨所進趣。思惟者。依法求義。觀察者。如說修學。二於如是下能化差別。先牒十隨。後現三業。教化調伏通於語意。爲以十隨化故。眾生非空耶。爲以眾生空故。十隨虛設耶。第二財首答中。準諸深經及此偈文。略有四意。一佛見眾生本來自空非斷空故。不礙隨化。偈云。諸法空無我眾報隨業生故。二佛知眾生不能自知眞空。故悲以隨化。偈云。隨解取眾相顚倒不如實故。三隨化卽空。不異眾生空故。二不相乖。偈云。此是樂寂滅多聞者境界故。四融上諸義。良以攬空爲眾生。生與非生惟一味故。不增不減經云。卽此法身流轉五道。名曰眾生。法身卽眾生。眾生卽法身。法身眾生義一名異。以斯義故。佛見眾生舉體自盡。本是法身不須更化。大智現前見於法身隨緣卽眾生。故大悲攝化。今以寂滅非無之眾生。恆不異眞而成立故。是不動眞際無化而化。以隨緣非有之法身。恆不異事而顯現。故不壞假名化卽無化。所化旣空有不二。能化亦悲智不殊。不礙有而觀空。方能入理。不動眞而隨化方能究竟化他。眾生不知此理。故流轉無窮。今令眾生悟如斯法。是則眞實隨化。非直十隨不違空理。亦由此十方契眞空故。淨名云。當爲眾生說如斯法。是卽眞實慈也。十頌分二。初一舉法勸聽。上半以人顯法。已含答意。上句體深下句用廣。卽聞之寂則聞無所聞。故無眾生。大經亦云。若知如來常不說法。是名具足多聞。卽寂多聞則善解藥病。不礙隨化。下二句許說勸聽。後九頌別答前問。文勢多捨略爲二釋。一者一一別答。謂初三答隨身。次一隨命。三一頌答隨觀察。四一頌答隨行及方便。五一頌答隨心樂及解。六一頌答隨言論。七一頌答隨思惟時通此九。二謂依前五隨答後四隨。亦時通於九。今依此消文。文分爲六。初三頌教。依隨何身時。隨其心樂修其方便。思惟觀察。此四徧於五段。二有一頌依命時。三二頌依行時。四一頌依解時。五一頌依言論時。六一頌教離二取。通結上文。今初三頌。若著我時作界分別觀。分別觀身皆無我故。若愛染身時作念處觀。觀於內身及心法故。總相而言卽二空觀。初一我空。次一法空。後一類通一切。今初。上半卽尋思觀。觀於內身四大五蘊若卽若離。尋求主者。不可得故下半觀益。如實知於假我則有。計實我無。次偈觀身實相法無我觀。上半諦了身空。謂攬緣假立來無所從故。本無住處緣盡謝滅。去無所至無停積處。虛假似立實無所住。下半觀益。後偈類通以身觀身。旣明見自身二我皆空。則知萬法皆是虛妄。此觀亦寂故不起心。若作念處釋者。內身揀於外器及他身故。念處有二。一通二別。通則身等皆無我等。別則觀法無我。今是通也。復有二種。一小二大。此中是大。觀身性相同虛空故。空無二我。誰是我言已兼二我。次偈觀受不在內外中間故無方所。後偈觀心及法。不得善法及不善法故。云知法虛妄心如幻故。不起分別。又別則身受不同。通則受等皆身。是故三偈皆致身言。前問意云。眾生旣空。云何如來隨其身化。今釋意云。以彼不知身本空寂。教如是觀故。說如來隨眾生身而教化也。下皆準之。二一頌令於壽命思惟觀察。命謂命根。能令色心連持。故名爲命。壽謂壽限卽命根體。實謂由業種力。引一期報眾同分體。住時分限假立壽命。從業緣起起卽無起。業盡便滅滅無所滅。本無主者。況剎那生滅實無自性。諭以火輪。謂旋火速轉不見始終。生滅遄流寧知本際。又薪火不續識鈍謂輪。命實遷流妄謂相續。又輪資火有命假心明。待他而成固無自體。三二偈令依行時。思惟觀察。成四種觀。一無常觀。二空觀。三無我觀。四無相觀。於中初偈略標其四。一切有者三有也。亦一切有爲。然無常等經論異說。今且依辧中邊論。以三性釋之。初無常三者。約徧計名無性無常。以性常無故。約依他起名生滅無常。有起盡故。約圓成實名垢淨無常。位轉變故。空亦有三。一無性空。性非有故。二異性空。與妄所執自性異故。三自性空。二空所顯爲自性故。無我亦三。一無相無我。我相無故。二異相無我。與妄所執我相異故。三自相無我。無我所顯爲自相故。無相亦三。一相都無故。二相無實故。三無妄相故。然皆融攝則此宗意。而偈正意多約前二性辧。後一偈略顯二觀。上半明空觀。報從業生。如夢從思起不實故空。下半明無常觀。由上不實故念念無常。前卽過去已滅事顯例後現未當滅不殊。四一偈依解令入惟識。量觀境卽心變。故心爲主。然此惟識略有二分。一相二見。今隨其見分之解。取其相分之相。心外取故爲顚倒也。五一偈依言論時令尋伺名等入如實觀。謂了名等惟意言分別。無別名等。意卽意識分別。言卽名言。名言旣惟意之分別。名下之義亦無別體。故所言論以兼名義。旣隨分別則妄計意流。尙未了惟心安入法性。若能如是自覺通達。是入惟識之方便也。卽復此心無相可得。妄想不生便入法性。上約心乖。體非不卽。又不入者。妄想體虛無可入故。六一偈通結。亦近結次前二偈。能緣所緣卽見相也。又觀一切法。惟是意言未能除遣。此境亦爲能所也。以此爲方便得入惟心。種種法出生者。此相見二分。由無始數習有種種法相似生謂能緣心生。則種種境生所緣境起則種種心起。起法必滅。安得暫停。若了相無相生無有生名了種種。則了惟心。若了無性心境兩亡。則住無分別自覺智境。不動法界名入法性。故末後偈結上諸觀。令亡觀相也。佛如是化應如是知。幻人化幻皆無化化也。第三業果甚深。問中亦二。初標能所問人。以事中顯理是可貴。故問寶首也。二一切下。正顯問端中三。初舉法按定。謂諸眾生身但四大。假名四大無主身亦無我。安有我所。彼此同許以爲按定。二云何下。正設疑難。能造能受是謂爲我。所造所受卽是我所。以無我故無能造受。誰令苦樂。無我所故無所造受。何以現見而有苦等十事五對。一苦樂者約粗相說。三塗爲苦人天爲樂。二就苦中各有妍媸。三於其樂中有內身外境。四通於苦樂受中。若時若事皆有多少。此上皆約生報。前生作故。五現作現受名現報。隔一生去受名爲後報。三然法界下結難。謂二無我理卽眞法界。眞法界中。定無善惡。未知苦樂從何而生。此問所以也。爲無我故無我所耶。爲有所受亦有我耶。此致疑也。以聖言量及正理量違於現量。如何可通結成難也。第二答意云。達體業亡迷眞業起。報因業起何須我耶。業報攬緣虛無自體。故無我所。由法無我非斷滅故。業果不亡斯乃正理。聖教所明不違現事。法若定有不可造受。便違正理。在文分二。初一法說餘九諭況。今初。上半約俗諦緣生。卽業報相屬。答前現見。次句勝義。卽空印其按定。此二不二故不相違。無所有言該上業果。則亦無我所。後句是聖教量。智論第二云。有業亦有果。無作業果者。此第一甚深是諸佛所說。下九諭顯。通相而明。諭於業果從緣無性不壞事相。別彰諭意諭各不同。初三頌諭業報無性不壞虛相。次一偈諭無造受者。三一偈諭性一相殊。後四諭體無來處。初中初偈雙諭業果皆眞心現。𨿽無實體而相不同。次偈諭能生因緣相虛。後偈諭所生業果無實。今初。若法相宗惟以本識爲鏡。今依法性宗亦以如來藏性而爲明鏡。然有二義。一隨境界質現業緣影故。合云業性亦如是。二隨業緣質現果影像故。前偈云。隨其所行業如是果報生。二文影略。共顯業果似有無體。合云業者。謂善惡等三性者。通性及相。謂此業體以無性之法。而爲其性。不失業果之相。而爲其性。由無性故。能成業果。由不壞相方顯眞空。故中論云。𨿽空亦不斷。𨿽有而不常。業果亦不失。是名佛所說。不失業果。方顯中道。又如鏡現穢像。非直不污鏡。淨亦乃由此。顯鏡逾淨如來藏。現生死業果亦然。非直不損眞性平等。亦乃由此知如來藏自性恆淨也。此有四位。一能現位。復有二義。一由眞淨故現染。二由眞淨故不爲污。二所現位亦有二義。一由相虛故不能污。二由相虛故虛相現。三相對位亦有二義。一由分明現染方顯性淨。二由性本恆淨令染妄現。四眞淨虛染鎔融一味無礙圓融。思之。此約染淨門。以但有所現卽爲染故。更約諭中。以一異門釋。謂一鏡是定一門。二所現染淨妍媸。等殊是定異門。染淨𨿽虛不能相攝。故是異也。鏡現染處不異現淨。故是一也。三像不異鏡。是非異義。鏡外無像故。鏡不異像。是非一義。正現像時去像亦失鏡故。上二卽非一非異門。四像𨿽卽鏡而不壞像。鏡𨿽卽像而不礙鏡。是亦一亦異門也。二田種生芽。諭能生者田諭業緣也。種子諭於識種因也。此二相待。無性故不相知。由不相知方能生。於後有苦芽。故云自然能出生也。亦本識爲田名言爲種。三幻師現幻諭。諭所生者。若幻色諭報。則幻師諭業。若幻色諭業。則幻師諭業因。以業亦緣生同報無體。而幻相不亡故。中論內。以化復現化諭業果俱空。若幻惟諭報業則不空。四衢以諭四識住。造業處故。二機關出聲。諭無造受者。機關緣造體虛無人。諭業從緣故。無造者。從機出聲尢更非實。諭報因業起安有受人。夫無我者。因對我無。旣無有我何有非我。著無我者亦是倒故。三出﹝穀﹣禾﹢卵﹞音別。諭性一相殊者。如鳥在﹝穀﹣禾﹢卵﹞含聲未吐諭業同一性。出﹝穀﹣禾﹢卵﹞聲別。猶感報無差。然雞子之中終無鳳響。業𨿽無性善惡冥燻。四有四偈。諭體無來處。皆從緣來卽無來故。然亦不同。初一諭因含於果故無來處。次偈果酬於因故無所從。此二諭內異熟業果也。次偈轉輪王七寶。諭外增上業果也。後偈諭無漏業果無漏智火。焚蕩有漏智因漏發故。亦無來業果寂然。方依幻住。第四說法甚深。亦可名應現甚深。問及答中通三業故。以說法化勝故。從此立名。先問中初總標告問。徳首者顯佛徳故。二正顯問端中三。初舉法按定。謂佛證一味法界彼此共許。二云何下正設疑難。謂證悟旣一說現乃多。爲一耶多耶。偏取互妨。並立相違。就法卽體用相違。約佛是證教相違。下辧十種相違。前九是別後一總結。三而法性下釋成前難。謂非惟佛悟於一。我觀法界亦不有多。能證所證旣並不殊。以何因緣而現多種。將無如來乖法界耶。答有二意。一云。所證𨿽一隨機現多。多在物情佛常無念。二者所悟一法卽無礙法界。卽事之理全在多中。所現乃卽理之事。全居一內。以卽多之一是所悟。卽一之多是所說。旣無障礙何有相違。豈惟不違。亦由得一方能廣現。由多現故方令悟一。偈中分二。初一嘆問利益。上半嘆深。但言一理深而非甚。今卽多是一故曰甚深。卽一之多尢更難了。不可但以一多知故。下半知益。知此甚深方知愛樂。後九諭答。皆三句諭況。下句法合。諭中皆上二句卽體之用。三二兩句卽用之寂。又初二句以一成多。次句不礙常一故不相違。然此九諭別答九種無量。總顯境界無量。初地一持多諭答現無量。剎依住勝劣地無異故。二火一燒多。答化無量眾。物從火化不擇薪故。三海一波異。答說無量法。義海波濤無窮盡故。四風一吹異。答震無量界。隨物輕重動有異故。五云雷普雨。答無量音。圓音普震法雨無差故。六地一芽異。答無量莊嚴。芽莖華實爲藻飾故。七廓日普照。答知無量心。無私普照窮皂白故。八淨月徧見。答無量神通。不往而至隨器現故。九梵王普應。答現無量身。不分而徧彌法界故。

大方廣佛華嚴經疏卷第十四

大方廣佛華嚴經疏卷第十五

唐淸涼山大華嚴寺沙門澄觀撰

第五福田甚深。問中初標告。以福田是照導引生。又施爲諸度之前導。故問目首也。二顯問端分三。初舉法按定。佛爲生福之田。名爲福田。田徳無二名爲等一。此理共許。二云何下正顯疑難。謂田旣是一植福應齊。施報有差由何而起。前等此異卽緣果相違。別顯十事。文並可知。三釋成前難云。田𨿽齊等心有髙下。容可有殊。旣心無異思報云何異。答有數意。一約眾生由器有大小。心有輕重故得報有差。非如來咎。二約佛徧稱差別之機。方稱平等。卽一之多差不乖等。卽多之一等不礙差。由心平等無私方能隨現多果。終令解脫一味曾何異哉。十頌舉十諭諭上諸義。初一總諭印成。後九別顯所以。前中初句印等是緣等。彼此共許。次句印異乃因異。答別之由。次句無異思惟誠如所見。下句總合。後九別中皆上半諭。下半合。一水諭。器有大小方圓任器故。二幻諭體外方便貴且悅心。三王諭體內方便終得實樂。上二諭佛巧稱物機。四鏡諭。約眾生。謂隨妍媸而影殊。心髙下而報別。與前鏡諭因緣不同。余義無異。後五皆約佛明。五藥諭卽多之一。具百味故。普去一切煩惱毒故。六日諭卽一之多無幽不燭。大小之闇並除。七月光普照諭佛平等拂上諸迹。𨿽隨機現要且無私。八大風普震諭徧動羣機。九大火普燒諭終歸寂滅。又此五諭。諭滅惑智二障。至平等智地普動諸有。皆證無爲。前四卽善巧隨機。此五則終令造極。豈不等耶。第六正教甚深。問中初標問人。以破懈怠故問勤首。二正顯問端中四。初佛教是一者。舉法按定。一有二義。一謂斷煩惱集證出離滅。此義不殊彼此共許。二謂多人同見所見不異。二眾生下正設疑難難亦有二。一對初義。見教之後何以久而不脫。故云。云何不卽斷惑出離。二對後義。多人同見何以有脫不脫。故言。云何不悉斷惑而出。三然其下釋成前難。正釋後義。多人苦集皆不殊故。五蘊是正三界通依此苦果也。癡愛發潤爲集因也。兼顯初義。前後苦集亦不殊故。四是則下結成相違。出者有益不出無益。佛教是一其義安在。答意云。修有勤惰障有深淺。機有生熟。緣有具闕。智有明昧功有厚薄。故成有遲速。答初難也。修與不修故見同益異。答後難也。上之別義不出勤惰二門故。十頌分二。初一開章許說。謂上半許稱實而說。下半開二章門。餘九別釋。初一釋速解脫。後八釋難出離。今初。上半牒疑。下半爲釋。勤則通策萬行。離身心相故能速出。然有五相。一有勢力。由被甲精進故。謂於佛法中發大誓願。二勇捍。謂於廣大法中無怯劣精進故。三堅猛。由寒熱蚊虻等所不能動精進故。四常不捨善軛。由於無下劣無喜足精進故。五精進由加行精進故。由斯五相發勤精進。速證通慧滅障解脫。下八以諭釋難出章。總相翻前皆名懈怠。一火微樵濕諭。諭善根生及三障重。暫一聞教才少修行。而業惑內侵令所聞速失。所行速廢故。成懈怠難出離也。二鉆火數息諭。諭修有懈退。然此下諭。多通三慧以辧懈怠。此諭約聞。卽聽習數息。明解不生。約思卽決擇數息。眞智不生。約修卽定慧數息。聖道不生。聖道如火能燒惑薪暖頂已前皆名未熱。已熱而息火尙不生。未熱數息𨿽經年劫終無得理。故遺教對此。明小水長流則能穿石。禪宗六祖共傳斯諭。願諸學者銘心書紳。若直就修行以釋。當以智慧鉆注於一境。以方便繩善巧回轉。心智無住四儀無間。則聖道可生。瞥爾起心暫時亡照。皆名息也。三闕緣求火諭。物者艾等也。教詮聖道。等彼火珠要持向智日。以行承之。則聖道火生。空持文字不能決擇。心行乖越道何由生。四閉目求見諭。智微識劣諭彼孩稚。約聞慧者。𨿽對明師不肯咨決。約思修者。𨿽對教日心眼不開。責聖道之不生。何其惑矣。五闕緣心廣諭。諭愚人無淨信手以持定弓。復無戒足以拒惑地。以劣聞慧箭。欲徧射破業惑厚地。空欲難遂。六毛滴大海諭。謂以少聞思欲測法海。妄生希欲懈怠尢深。七少水滅火諭。劫火徧熾諭觸境惑增。少分三慧安能都滅。八不動徧空諭。諭𨿽知性空智未遊履。而言徧證。亦增上慢人也。第七正行。甚深。問法首者。以行法故。二顯問端中三。初出聖教。受謂心領義理。持謂憶而不忘。二何故下申其所疑。佛言能斷。今有不斷。卽教行相違。先標相違。隨貪已下出所不斷。勢力已下結成不斷。謂有持法非惟不滅舊惑。亦乃隨解。新增十一種惑。勢力所轉。前四根本後七隨惑。皆言隨者。雜集第七說諸煩惱皆隨煩惱。有隨煩惱而非煩惱。由此卽顯根本煩惱。亦得名隨。隨他生故。通釋貪等如九地中。今約依法新起者說。卽貪求名利嗔所不解。迷其自行恃法自髙。覆藏己短論難生忿。結恨擬酬。疾彼勝己慳自所知。不解言解廢法逐情。三能受持下結成難也。佛言受法能斷煩惱。今受還起其故何耶。答意云。法是法藥要在服行。服與不服有斷不斷。非醫咎也。故十行品云。如說能行如行能說。智論云。能行說爲正。不行何所說。若說不能行不名爲智者。故如說行方得佛法。不以口言而可淸淨。十頌分二。初一勸贊略說。初句勸聽。遠離貢髙輕慢怯弱三種雜染。方名善聽。求悟解故。專一趣心聆音屬耳。掃滌其心。攝一切心方名諦聽。次句贊問顯行稱理。故名如實。下半略說。言非但者。要兼修行。獨用多聞不能證入。故下諸偈皆云。於法不修行。多聞亦如是。此名不行之失。非毀多聞。若無多聞行無依故。是以不行爲失。如調達善星。行之爲得。如阿難身子故。自利利他之行並須明達。誓窮法海爲種智因。但應善義勿著言說。婆沙四十二云。多聞能知法。多聞能離罪。多聞捨無義。多聞得涅槃。淨名云。多聞增智慧以爲自覺音。下經推度生之方便。乃至不離善巧多聞。上單顯聞。涅槃四事爲近因緣。卽雙美聞行故。智論云。多聞廣智美言語。巧說諸法轉人心。行法心正無所依。如大云雷霔洪雨。如是教理無量無邊。恐繁且止。九頌諭。明皆上半諭況。下半法合。初懼溺渴死諭。諭貪隨文義失。謂義門波濤漂蕩其心。慮溺溺他無暇修行。自絕慧命故名渴死。二設食自餓諭。諭隨說廢思失說法施人。多求名利。不思法味損減法身。三醫不自救諭。諭善知對治而不自治。四貧數他寶諭。諭說佛菩薩功徳。不能求諸身心故無分也。五王子饑寒諭。謂王子違王法教。於內起過故受饑寒。學人亦爾。生在法王教法宮中。行邊佛教起惡惑業。故無慚愧忍辱之衣。寧餐法喜禪悅之味。故饑寒也。六聾樂悅彼諭。諭不解自說失。謂夫眞說。聞者必忘說聞。逐語而說爲自不聞。七盲畫示彼諭。諭不見自義失。八船師溺海諭。謂將導眾人遊佛法海。倚自所解不愼身行。爲法所淪。九巧言無徳諭。謂亦說修行或談己徳。內無實徳但有虛言。獨此一偈三句是諭。合文但云不行亦如是。彌顯不毀多聞。又此九偈亦可別對隨貪等義如理應思。第八助道甚深。問智首者。以顯智爲正道之體統其助故。二正顯問端中三。初舉法按定。謂斷惑證理導行得果。惟是大智彼此同許。二如來下正設疑難。謂旣智爲上首。應惟贊智那亦贊余。此是正助相違難。三而終下結成前義。前難云。智爲上首已應不合贊余。況非以一法成佛。固當不合偏贊。爲要假多。爲惟用智。爲隨一行皆得佛耶。若隨一得成亦違智爲上首。進退皆妨。下答意中印其初後。釋其中間。謂智爲上首誠如所言。智如明王爲眾之禦。故大品云。般若如目五度如盲故。印後義云。終無惟以一法。實如來嘆三世諸佛皆具說故。以餘萬行資於智故。釋其中間。別贊乃有多意。謂隨心令喜故。隨時生善故。所治蔽殊故。八門不同故。眾生不能盡受故。下當屬文。又智論云。般若必具一切行。是故贊一卽是贊余。贊余卽是贊智。十頌分二。初一嘆問許說。餘九正答所難。略分爲二。先二頌開二章門。後七雙釋二章。今初。初偈標眾行成果章。謂正助相假必萬行齊修故。諸佛同說。言無有說一者必具說也。後偈標隨機別贊章。文具禪經四隨。謂初句卽隨樂也。將護彼意稱悅其心。故性不同者。卽隨宜也。附先世習令易受行。習以成性故分不同者。卽隨治也。觀病輕重設藥多少。謂貪分多者教不淨等。隨其所應度者。卽隨義也。道機時熟聞卽悟故。下別釋中二。初三釋隨器別贊章。後四釋眾行成果章。前中二。初兩偈半別釋隨治。後兩句結前生後。今初。然六度成其行四等曠其心。四等多約利他。六度多明自利。六度如初會四等如下說。然並通四隨略舉一治耳。涅槃云。慳者之前不得贊布施者。卽隨樂意也。二結前生後中。上句結前下句生後。後四偈釋眾行成果中。各上半諭下半合。然有二意。一仍前漸具之義便得釋成智爲上首。二正明所用不同。故須兼具。然攝論第九明立六度。通有三意。一爲除惑故。二爲生起佛法故。三爲成熟眾生故。前段具初意。此段通具三。謂二二合者對治別故。先基後室等卽漸具故。皆爲利他卽成熟故。文中初偈二度。爲治不發行因故。合云行本。謂著財不發施。著家不發戒故。基堵有二義。一基卽是堵。卽施爲進善之首。戒爲防惡之初。並稱基也。二堵爲環墻。卽檀爲萬行首基也。戒防未起非堵也。宮室者解脫也。次偈二度。已發修行心。爲治退弱心因故。謂不能忍生死苦事。長時修助善品有疲怠故。今忍城防外惱之敵。進郭長內行之眾。通說則此二皆能防外養內。次偈二度治壞失心因故。謂散亂壞靜慮邪智壞正解故。今明菩薩定靜惑亂慧鑑萬法。動寂自在故。菩薩依之以發通慧。賴之以證理果。其由有力之王。澄淸四海明鑑萬機。故率土戴恩天下仰則。後一偈四等爲因。自他安樂招果無盡故。第九一道甚深。亦名一乘。問中標問賢首者。至道柔順故。又賢猶直善。佛佛皆同一直道故。二顯問端中三。初標宗按定。謂佛佛所乘同觀心性。萬行齊修自始至終。更無異徑故云一道。此理共許。二云何下正設疑難。先總後別。前中謂因道旣一果應不別。云何現見佛剎等殊。爲果異故因非一耶。爲因一故無異果耶。若雙存者卽因果相違。下別辧十事。一界有染淨等殊。二居人善惡等異。三諸乘等別廣略等殊。四或三學調伏。或彊軟折伏。五壽有修短。六光明或色相不同。或常放具闕。或照有遠近。七隨染淨土居人異故。現通亦殊。八眾會異者。此有三種。一多少。二會數。三凡聖大小。九教儀者。如此土以音聲爲教。香積以眾香教化等。十法住者有久近故。各有差別者通上十位。然若。約一佛。十事各不同者。徳首已明。今問諸佛十事互望不同耳。第三無有下結成前難。謂若諸佛於因行法有具不具。可有剎等不同。今皆同具。剎等那別。同具卽是一道。第二答中意云。非惟因同果徳亦同。而見異者。隨機感耳。非佛自位而有差別。何者。諸佛因果具同異故。謂同滿行海是同因也。將此同因隨所調伏種種回向應機之果是異因也。由此異因感差別果。由上同因。同感眞應身土等果。是則約佛卽同能隨異。約機同處而見異。以生就佛𨿽異而常同。以佛就生𨿽同而見異。以佛望佛。能異之必同。其猶錦窠常同常異。瑜伽三十八。諸佛平等惟除四法。一壽量。二名號。三族姓。四身相。意明隨機故除此四事。餘皆等也。就果同中。自性身土一向體同。自受用者平等無二。相似名同。餘二身土亦相似名同。而隨機見異故。成惟識云。自性身土。一切如來同所證故。體無差別。自受用身及所依土。𨿽一切佛各變不同。而皆無邊不相障礙。餘二身土。隨諸如來所化有情。有共不共。所化共者同處同時。諸佛各變爲身爲土。形狀相似不相障礙。展轉相雜爲增上緣。令所化生自識變現。謂於一土有一佛身。爲現神通說法饒益。於不共者惟一佛變。諸有情類屬佛異故。偈中義理多含故。文勢非一。且分爲二。初二偈印其立宗。明眞身無二。余偈答其疑難辧應有異同。今初。初句總印。先標文殊者。警其聽受。法常爾者。明因果無異法爾常規。余顯一相略明四一。初句法一。以法常故。諸佛亦常。次句人一。次句因一。後偈果一。略舉其五。一者身一。此有二義。謂若約所證。法界爲身則體同爲一。若兼能證無掛礙智爲身。卽相似名一。下旣別明心智。則正當初意。然體同義異。二心一。八識心王俱不可知故。三智慧一。四智三智二智一智。皆無別故。四十力一。五無畏一。此五亦略攝諸徳。二答疑難中分二。初二偈總明隨機見異。於中前偈約佛。後偈約機。前中卽隨本異因。爲物回向各得差別。故云如是。如是卽差別之義也。異舉十中三事耳。卽隨所化眾生而取佛土。後偈約機者。約佛則剎等皆圓。約機隨行見別。如直心爲行則見不諂之國。故眾生之類。是菩薩佛土。餘六偈展轉釋疑分四。初一偈有疑云。若皆圓滿何以不見。答意云。眾生不見豈得云無。然有三義。一約他受用。則地前凡小眾生不見。二約自受用。則等覺眾生亦皆不見。若約卽應同眞。權教菩薩不見。次偈有疑云。若皆不見何以知。有釋云。有見者故亦有三義。初則淨意樂地已去。由願自在力故。見他受用。二淨無塵習。普賢願滿方見自受用。三圓解之人則名心淨。卽應見眞。意在初後義兼中間。三有一偈疑云。若應由物見何名佛土。釋云。佛威神故。則知生佛共成。旣攬同成異亦稱體成益。四有三偈。釋疑云。上云眾生不見淨剎。又云佛神力令異。爲剎體處別佛有分別耶。故釋云。剎實同處佛亦無心。物自見異耳。於中初半顯實。云剎無分別。佛無憎愛。分別卽差別義。故晉經云。佛剎無異相。如來無憎愛。若順今經。亦可此二通佛及剎。次半偈明異自在物。次半偈明正見剎異。次半偈彰非佛咎。次三句釋佛無憎愛。有感便現非佛有愛。無感不見非佛有憎。末後一句總結。一切諸佛法皆如是。隨機隱顯眞體常存。亦通結一段。第十佛境界甚深。十信觀圓便造佛境。於中亦先問後答。問中分二。初標能所問人。大眾同問者。攝別歸總故。總別無礙六相圓融。問文殊者。佛境甚深。除般若妙徳無能達故。始信終智皆托佛境。故無按定結難者。表尊敬故。若人若法難致詰故。二佛子我等下。正申請問。又分爲二。初結前標後。加贊妙辯者。敬上首故。二何等下別顯問端。句有十一。初總余別。初境界有二。一分齊境界。謂從十地因。後果位之法是佛所有。二所緣境界。謂佛所知之境。並非余測。總爲佛境。二謂問佛境以何爲因。三請佛境度生儀式。四應機普入世間。五能知之智。六所知之法。七圓音起說。八明知體相。九內證平等。十顯現何法。十一量之大小。並非因位作用所及。亦非下位能知。故云佛境。若約能知能度等。卽是分齊。約所知等名曰所緣。能所雙融異卽非異言思道斷。是佛境也。答中十頌次第而答惟廣一。義獨在於初。與總合辧。欲顯分量徧於總故。卽深而廣故。初句總標體深。次句分量廣大故。佛地論引經釋云。諸佛境界惟除虛空。無能爲諭。次句釋上廣。後句釋上深。然有三義。一約一切眾生卽如來藏。更何所入。翻迷之悟。故云證入。二約理非卽非異。故云入無所入三約心境。心冥眞境故說爲入。若有所入境智未亡。豈得稱入。實無所入方名眞入。卽廣之深本起言念。卽深之廣安測其涯。二答因問。謂此因無限略示三義。一殊勝。以行超絕無等等故。二微妙。以證理深玄盡法源故。三廣大。以多劫說少亦不盡故。三答度問。謂隨其心器意樂不同。隨其智力解悟差別。誘引進修令各獲益。以徧法界委悉無謬。差別難知故云佛境。四答入問。謂世間卽是眾生世間。國土卽器世間。一切者徧法界故。入有二義。一以智身潛入蜜益眾生故。二以色身現入顯益眾生。智身難知文中偏顯。五答智問。上半權智。橫無不知故云自在。豎達三際故無所礙。下半實智故。云慧境平等如空無若干也。虛空之言。亦兼諭上無掛礙也。權實無礙方爲佛境。六答法問。法界是理生界是事。攬理成事理徹事表。故云無別。是故事則不待壞而恆眞。理則不待隱而恆俗。非直廣大無限。亦乃甚深無際究盡了知。故稱佛境。又法界是所證。生界是所化。了知是能證能化。究尋其本亦無差別。是難知之佛境也。七答說問。一切言音隨性隨相。皆悉了知未曾起念。故無分別。以一切差別言音卽是如來法輪聲攝故。以斯答說。音聲實相卽法輪故。八知卽心體了別卽非眞知。故非識所識。瞥起亦非眞知。故非心境界。心體離念卽非有念可無。故云性本淸淨。眾生等有或翳不知。故佛開示皆令悟入。卽體之用。故問之以知。卽用之體。故答以性淨。知之一字眾妙之門。若能虛己而會便契佛境。九答證問。卽證大涅槃三徳圓也。非業系故解脫也。非煩惱者轉煩惱卽菩提是般若也。無物者虛相盡故。法身顯也。無住處者。成上法身無所在也。無照者。成上般若能證相寂也。無所行者。成上解脫無業行之用也。由無用故用彌法界。由無照故無所不知。由無在故無所不在。故結句云。平等行世間也。是謂三徳祕藏佛之境也。十答現問。上半所現。初句橫盡十方。次句豎窮三際。下半能現。並於如來圓鏡智中。無念頓現。故出現品云。菩提普現諸心行。卽斯義也。上來辧十甚深。卽問答竟。自下第二現事結通。於中二。先現事後結通。今初。因何而現上來十首。法光開曉眾生身心故。佛力暫現示相而答。令其目驗而欣厭故。所現有十。第一法卽所行之法。謂三學等殊。二業謂正行漏無漏等。三集因苦果。四身類不同。五根機差別。六四生非一。七持戒則人天勝劣。八犯戒則三塗重輕。九國土則依處染淨。十說法則近報淨居。聰明利智速具佛法。此經文闕。晉本具之。又此亦可配十甚深。以是示相答故。一法首正教甚深。二寶首業果。三勤首懈怠難出。四財首觀內身等。五徳首佛法一味隨根異說等。六覺首往善惡趣。七智首六度順行。通爲持戒之果。八目首佛田平等。但犯戒布施得果差別。九賢首隨心世界有差別等。十晉經旣有說法。卽是說佛境界法也。第二如是下。結通廣徧。於中二。初結東方。後南西下類餘九方。亦現十事。以此處說法則現事通於十方。余處說法亦應類此。總爲一法界大會。思之。問明品辧信中解竟。

淨行品第十一﹝入第十四經﹞

釋此一品五門分別。初來意者。夫欲階妙位必資勝行。有解無行虛費多聞。故前品明解此品辧行。又前明入理觀行。今辧隨事所行。又前行此願並義次第。故次來也。次釋名者。梵云具折囉。此云所行。波利此云皆也徧也。戍輪律提云淸淨也。謂三業隨事緣歷名爲所行巧願防非離過成徳。名爲淸淨。又悲智雙運名爲所行。行越凡小故稱淸淨。以二乘無漏。不能兼利非眞淨故。得斯意者。舉足下足盡文殊心。見聞覺知皆普賢行。文殊心故。心無濁亂。是曰淸淨。普賢行故。是佛往修諸佛菩薩同所行也。所行卽淨。持業釋也。三宗趣者。以隨事巧願防心不散。增長菩薩悲智大行爲宗。成就普賢實徳爲趣。四解妨者。問文中但辧一百餘願。何有行耶。答文中辧行略有數重。謂就所歷事中。始自出家終於臥覺。皆事行也。知家性空理行也。觸境不迷善達事理智行也。以願導智不滯自利大悲行也。上二不二悲智無礙行也。遇違順境心不馳散止行也。智不沈沒觀行也。卽止觀雙運行也。又對於事境善了邪正。當願眾生。皆假觀也。知身空寂心無染著空觀也。見如實理中觀也。或先空後中。或先假後空。或一或二或一念頓具。斯爲妙達三諦觀之行也。又所造成行皆施眾生。不起二乘之心。安忍彊軟兩境惟增善品。心不異緣妙達性空。善巧回轉。皆願利物同趣菩提。二乘天魔所不能動。善知藥病決斷無差。卽十度齊修之行也。又皆願利生皆成佛徳。見惡必令其斷見善必令其具。卽四弘誓願之行也。故智首總標諸徳。以求其因。文殊令善用心頓獲眾果。但言惟願豈不感哉。復有問言。夫妙行者。統惟無念。今見善見惡願離願成。疲役身心豈當爲道。答若斯見者。離念求於無念。尙未得於眞無念也。況念無念之無礙耶。又無念但是行之一也。豈成一念頓圓如上所明也。行學之者願善畱心。第五釋文中二。先智首問舉徳徵因。後文殊答標徳顯因。今初。亦先標問答之人。後陳所疑之問。今初。此二菩薩爲問答者。歷事巧願必智爲導。故事近旨遠。惟妙徳故。文殊則般若觀空。智首則漚和涉事。涉事不迷於理。故𨿽願而無取。觀空不遺於事。故𨿽寂而不證。是爲權實雙遊假玆問答。二陳所問中。有二十云何。總十一段。段各十句。成一百一十種徳。第一段明三業離過成徳。二得堪傳法器。三成就眾慧。四具道因緣。五於法善巧。六修涅槃因。七滿菩薩行。八得十力智。九十王敬護。十能爲饒益。十一超勝尊貴。此十一中。若就相顯。二四與六此三惟因。八及十一此二惟果。余通因果。或攝爲四對因果。初二十句問福因福果。先因後果。次二十句問慧因慧果。先果後因。三二十句問巧解因觀行果。四有五段。問眾行因成徳果。初一爲因餘四爲果。或分爲二。初十云何。問淨行體。是問因義。後十云何。問行所成。是問果義。以善修七覺等。亦是淨行之能。故皆言云何得者。爲修何行而得之耶。初十望後故說爲因。望歷緣巧願成淨行體。卽是於果未是圓果而是分果故。上總云舉果徵因。今分爲二。初之一段總問其果。後十別明。今初。十句得此十種三業。成下十果。由無過三業故超勝尊貴。由不恚害故常爲饒益。由無餘惑不可譏毀。故十王敬護。由惡緣不可壞得佛十力。由修行不退轉。滿菩薩行。由遠離諸相如如不動。成涅槃因。由徳行殊勝故於法善巧。由體淸淨如虛空。故成具道緣。由涉境無染故徳堪傳法器。由智先導故成就眾慧。又由後十能成就此十。以十三業永無失等惟佛不共。分分無失。一通於因。又此十句初一總顯無過。次八別顯無過。後一總出其因。若以智慧爲先導。身語意業常無失故。又於中八。前二離過後六成徳。又後九中。不隨於嗔故不害。不隨於慢故不可毀。不隨惡見故不壞敗。不隨於疑故不退動。恆修勝行不隨於貪。故淸淨無染。不隨於癡故智爲先導。所作稱眞。如是等業云何而得。後十段別明中。初一異熟果。次四士用果。次二離系果。次一增上果。後二等流果。今初。卽修道之器。以菩薩起修行時要具此十。方成二利之行。瑜伽具釋。一常生中國有佛法處。二種族尊貴非下賤等。三生信向三寶修善之家。非外道等家。四形色端嚴非醜陋等。五具丈夫相諸根不缺。六正念不忘。亦宿念現前。七慧悟髙明善解世法。八柔和調善離過修行。九志力堅彊故無怯弱。十性自開覺不染世法。又無畏者。依智度論。菩薩有四種無畏。一總持無畏。於法記持不懼忘失。二知根無畏。知根受法不懼差失。三決疑無畏。隨問能答不懼不堪。四答難無畏。有難皆通不懼疑滯。今並皆得故云具足。又此十事。若約法者。生在佛家是生處具足等。思之。又具足者。惟佛一人云云。第二十慧下四段。明士用果中。一慧爲揀擇。二力謂修習。三善巧謂智。四道品助修悉以三業而得成就。今初。言慧者。卽道之體。十中一勝世間故。二過二乘故。三揀權教故。四佛果超因故。上四揀劣餘六當體。一無分量。二無若干。三超言念。四無等匹。五難比校。六惟證相應。欲言其有無相無形。欲言其無聖以之靈。欲言俱者慧無二體。欲言雙非非無詮顯。故不可說。第三力者。卽具道因緣。皆言力者。此十各有資道之能故。一因力者。卽是種性。謂已有習種無倒聞燻與性種合。故名爲因。梁攝論云。多聞燻習與阿賴耶識中解性和合。一切聖人以此爲因。無性攝論云。此聞燻習。𨿽是有漏而是出世心種子性。二欲力者。有勝欲樂希大菩提。及起行故。三方便者。謂造修力。依六方便成悲智故。一慈悲顧戀。二了知諸行。三欣佛妙智。四不捨生死。五輪回不染。六熾然精進。攝論廣說。四緣力。謂善友勸發。五所緣力。卽所觀察悲智之境。六根謂信等。七觀察者。謂於自他事理藥病善揀擇故。八奢摩他。此云止也。九毗缽捨那。此云觀也。瑜伽起信等論。深密涅槃等經。廣辧其相。具如別章。今略顯其相。以爲十門。一心行稱理攝散名止。二止不滯寂不礙觀事。三由理事交徹而必俱。遂使止觀無礙而雙運。四理事形奪而俱盡故。止觀兩亡而絕寄。五絕理事無礙之境。與泯止觀。無礙之心二而不二。故不礙心境而一味。不二而二故。不壞一味而心境。六由卽理之事收一切法故。卽止之觀亦見一切。七由此事卽是彼事。故令止觀見此心卽是彼心。八由前中。六則一多相入而非一。七則一多相是而非異。此二不二同一法界。止觀無二之智頓見卽八二門同一法界。而無散動。九由事則重重無盡止觀。亦普眼齊照。十卽此普門之智爲主故。頓照普門法界時。必攝一切爲伴無盡無盡。是此華嚴所求止觀。十思惟者。籌量應作不應作故。第四於法善巧。皆約流轉以明前四流轉之體。三界流轉之處。三世流轉之時。三科之義略如前釋。廣如別章。緣起六地廣明。三界三世如前後釋。皆言善巧者。一善知彼法空無所有。二善知不壞假名分別法。相加能攝無盡彌善巧也。第五修涅槃因。七覺三空十地品廣說。第六滿菩薩行。此下二種明離系果。初六度四等修。卽士用。滿卽離系。治諸蔽故及第七具足十力。並見上文。第八十王敬護是增上果。第九云何得與一切眾生爲依下二段明等流果。由本願力爲依救等。由本行力爲第一等。今初能爲饒益。依等十句。如回向初。第十爲第一下。超勝尊貴。十地論釋。今就佛果略釋其相。謂如來功徳海滿更無所少。故稱第一。此亦總句。大者體包法界故。勝者自利圓滿故。最勝者利他究竟故。妙者煩惱障盡故。極妙者所知障盡故。上者。望下無及故。無上者望上更無故。無等者望下無儔故。無等等者。望儔皆是無等者故。所以廣舉諸徳者。欲顯行之勝故。上來問竟。第二文殊答中。文分爲二。第一嘆問成益。饒益者利益也。安隱者安樂也。利樂者卽上二也。佛地論第七有五重釋。利樂之義已見光明覺品。第二佛子下。正酬其問。於中二。先標因成徳酬其舉徳。後指事顯因酬其徵因。今初。先標其因。謂善用其心。心覺神明之奧心。正則萬徳攸歸。言善用者。卽後歷緣巧願觸境入玄如上所辧。則獲下顯所成徳。初總後別總謂一切勝妙功徳。皆因用心一百一十門。徳何足難就。可謂一言蔽諸。勝謂獨尊。妙謂離相又徳無不備云勝。障無不盡名妙。此之總句。亦卽酬上十種三業之總句也。餘九別顯。句𨿽有九義亦有十。如次酬上十段之徳。一於諸佛法心無所礙者。卽初第一堪傳法器徳。念慧覺悟皆具足故。二住去來今諸佛之道。卽上成就眾慧。三世諸佛惟以佛慧爲所乘故。三隨眾生住恆不捨離。卽上具道因緣。成就種性欲樂方便。常以眾生爲所緣故。四如諸法相。悉能通達。卽十善巧義無惑也。五斷一切惡。卽七覺三空揀擇棄惡。無越此故。六具足眾善。卽六度四等。七當如普賢色像第一。由此故得十王敬護。八一切行願。皆得具足。卽是前文成就十力。得佛果位方具足故。故晉經無此一句。而有成就如來一切種智。斯爲十種智力定無惑也。惟此一段望前不次以內具種智外具色相。此二同在果圓前後無在。或譯者不回。九於一切法無不自在故。能與物爲依爲救爲炬爲明。十而爲眾生第二導師。卽是上文於眾超勝。上求第一惟佛一人。今才發心則道亞至尊。故云第二。然舊經中。亦云而爲眾生第一尊導。故知第二譯者意也。第二佛子云何下。指事顯因於中三。初總徵次別顯。後總結成益。二別顯中五門分別。一總明大意文中。總有一百四十一願。菩薩大願深廣如海。應如回向非止爾也。此蓋示於體式餘皆仿此。又非無表。一百者。十信圓融一一具十也。四十一者。卽四十一位也。明此諸位所有惑障。由此能淨所有勝行。由此能行故。二通顯文旨。然此諸願句𨿽有四事但有三義開爲六。言三事者。謂初句願所依事。次句願所爲境。後二句是願境成益。開爲六者。初事有二。一者內。謂菩薩自身根識等。經云菩薩等故。二者外。謂他身或依正資具等。經云在家等故。次事亦二種。一能發願者。二所願眾生。經云當願眾生故。後事亦二。一者自益由此諸願成前諸徳故二者益他。由此發願願眾生故。此後二句。或前句是因後句是果。如雲所行無逆成一切智等。或二俱是因。如雲巧事師長習行善法等。或二俱佛果。如雲永離煩惱究竟寂滅等。或俱通因果。如雲以法自娛了妓非實等。或三四二句共成一句。如雲演說種種無乖諍法等。亦可後。二句中初句所入法。如雲知家性空等。後句所成益免逼迫等以不必具故合爲一。三別開義類。然上三事中願所依事。𨿽有多類。不出善惡依正內外。隨義準之。二願所爲境。其一一願盡該法界。一切有情不同權小談有藏無故。又願卽是行。成回向故。一一皆成所行淸淨善業行故。如雲知家性空。則菩薩之心必詣空矣。三願所爲境。成利益中。由願於他成種種徳。自獲如前所說功徳。然有二義。一通二別。通則隨一一願成上諸徳。斯爲正意。二別顯者。如願於他得堅固身心無所屈。則自必成十種三業離過成徳之徳也。二願於他具足成滿一切善法。則自成就堪傳法器。三願於他深入經藏智慧如海。則自成眾慧。四願於他具諸方便得最勝法。則自成就具道因緣。五願於他語業滿足巧能演說。則自成就十善巧徳。六願於他得善意欲洗除惑垢則自成七覺三空。七願於他所作皆辦具諸佛法。則自成滿菩薩行徳。八願於他捨眾聚法成一切智。則自成就如來十種智力。九願於他皆如普賢端正嚴好。則自成就十王敬護。十願於他統理大眾一切無礙。則自成饒益爲依救徳。十一願他得第一位入不動法。則自成就超勝第一徳。以斯十一配上答中總別十一段。文並可知。通別交絡應成四句。謂一切願成一徳。一切願成一切徳等。以因願一多相卽故。成徳亦一多鎔融。四對辧成例。謂若以初後二事相對辧例。略有十例一會事同理例。如菩薩在家事也。性空理也。二處染翻染例。如若得五欲染也。拔除欲箭翻染也。三相似類同例。如若有所施令一切能捨等。四世同出世例如上升樓閣願升正法樓等。五以因同果例。如正出家時願同佛出家等。六捨僞歸眞例。如著瓔珞願到眞實處等。七以人同法例。如見病人願離乖諍等。八以境成行例。如見湧泉願善根無盡等。九以妄歸眞例。如見婆羅門願離惡等。十以近同遠例。如受和尙教願到無依處等。五正釋經文。長分爲十。初有十一願。明在家時願。二有十五願。出家受戒時願。三有七願。就坐禪觀時願。四有六願。明將行披掛時願。五有七願。澡漱盥洗時願。六有五十五願。明乞食道行時願。七有二十二願。明到城乞食時願。八有五願。明還歸洗浴時願。九有十願。明習誦旋禮時願。十有三願。明寤寐安息時願。今初。在家有十一願。初一總舉在家。以家是貪愛擊縛所故。若了性空。則𨿽處居家家不能迫。次一在家行孝願。以是至徳行本故。首而明之。大集經云。世若無佛善事父母。事父母者卽是事佛。父母於我爲先覺故。今翻令事佛者。生長法身故。護養一切者。一切眾生皆我子故護之。一切男女皆我父母故養之。生生無不從之受身故。平等敬之法身佛故。次四受家室等願。然五欲射心猶如箭中。王侯有宮餘皆名室。次五在家所作事業等願。在頸曰瓔。在身曰珞。珞以持衣。瓔以系冠。一切悉捨亦捨心也。了聚無性成佛智也。第二捨居家下。出家受戒時有十五願。初一正捨俗家。次三出家方便。僧伽藍者。此云眾園。眾有六和法則事理一味。故無諍也。大師謂佛。眾所宗故。小謂和尙。親所教故。若約末世三師爲大。七證爲小。靡不有初鮮克有終。故希不退。次四正落﹝髟／柔﹞出家。袈裟者不正色衣也。亦云染色。表心染於法要。無所染方曰染也。然二乘之染亦非眞染。必心染大乘故。云具大仙道爲於正法除其結使。方爲究竟寂滅。落﹝髟／柔﹞披衣之後爲正出家。餘七受學戒時。初三自歸。佛在之日則五受之一。佛滅之後受五八戒。必依三歸。歸要三者。翻彼外道邪師邪教及邪眾故。猶如良醫良藥及看病人。煩惱病愈故。爲與眾生爲緣念故。三寶之義至下當釋。受學戒者卽十戒也。亦通五戒。優婆塞戒經云。欲受菩薩戒先應徧受五戒十戒二百五十戒。若尼則受六事及五百戒。受謂受戒。學卽隨戒。願中卽止作二持。闍梨者此云正行。軌範教授故云具足威儀。和尙此云親教。亦云力生。道力自彼生故。故翻云入無生智。依之得戒故翻無依。具足戒言義含二種。一則大比丘戒。二則菩薩戒。亦制意地方爲具足。第三若入堂下七願。明就坐禪觀時願。初四爲修方便。次二正修止觀。後一修行事訖。第四下足住時下。明將行披掛時六願。下衣蓋醜故願得慚愧。上衣卽衫襖之輩。前已辧袈裟故。此直云僧伽梨。僧伽梨者義云和合。新者二種。故者四種。要以重成故云和合。卽是三衣中第一衣故。第五手執楊枝下。澡漱盥洗時有七願。楊枝五利是曰妙法。去穢爲淨。西域皆朝中嚼楊枝。淨穢不相雜。此爲常規。凡欲習謂別須用之。盥者澡也。第六手執錫杖下。乞食道行時。總有五十五願。更分爲三。初十二願遊涉道路。次見眾會下十九願。所睹事境。後見嚴飾下二十四願。所遇人物。今初。錫者輕也明也。執此杖者輕煩惱故。明佛法故。更有多義具如經辧。今略明二用。一執爲行道之儀。二振以乞食故。發相似之願。無依之道是眞道也。向無餘法眞涅槃也。眞淨法界心所履也險道有二。一多賊鬼毒獸。二陜徑阻絕。初惑業罪苦。凡夫之險道也。後自調滯寂二乘之險道也。皆爲難處。不斷生死而入涅槃正法界也。二睹事境願。初睹眾會。謂眾聚多談無義故。願說深法眾心易乖故令和合。二大柱者。舊經云大樹。梵云薩擔婆。﹝去聲輕呼﹞此雲樹也。薩擔婆﹝入聲重呼﹞此云柱也。由玆二物呼聲相濫。古今譯殊。柱有荷重之能。一捨由之而立翻。此願離我能之諍。忿恨何由而生。三徳猶叢林森聳可敬。十一陂澤者。畜水曰陂。不集諸流故願一味。十二說文曰。穿地通水曰池。沼卽池也。取其盈滿引法流故。亦可巧思穿鑿能有說故。十三汲者取也。辯才演法猶綆汲水。無憂林者處之忘憂故。三見嚴飾下二十四願。所遇人物。六云獲根本智滅眾苦者。若得見道無分別根本智。則斷惡道業無明故。三塗苦滅。則三苦八苦亦皆隨滅。死及取蘊。直至金剛後根本智。則能永斷七願入眞實慧永無病惱者。此有二種。一約入眞見道之慧斷身病之苦惱及煩惱病。謂一切惡趣諸煩惱品。所有粗重是分別起。亦爲身病遠因。至歡喜地眞見道中。一剎那斷。頓證三界四諦眞如。身病及惑永不復有。二約金剛心慧頓斷一切諸煩惱病及習气隨眠。證極圓滿眞實勝義。諸惑永亡。依上解者。眞實慧者卽根本智。但約所滅惑苦不同耳。八四大乖違成病。知空則永無所乖。於佛菩薩能知恩徳者。諸佛菩薩。始自發心普緣眾生。難行苦行不顧自身。垂形六道隨逐眾生。見其造惡如割支體。迄成正覺隱其勝徳。以貧所樂法誘攝拯救。見其憍恣示迹涅槃。畱餘福教以濟危苦。故自頂至足從生至死。皆佛之蔭。斯之恩徳何可報耶。得人小恩常懷大報。不知恩者。多遭橫死。故經云。假使頂戴經塵劫。身爲牀座徧三千。若不傳法利眾生。畢竟無能申報者。故惟自利利人如說修行。爲報佛恩耳。沙門此云止息。畢竟止息惟大涅槃。世之甲冑隨於師旋。進忍甲冑趣於無師。能離五邪方爲正命。謂一詐現奇特。二自說功徳。三占相吉凶。四髙聲現威令他敬畏五爲他說法行此五事若爲利養皆邪命也。第三句通願離五。第四句但離初一。明斷方稱長者。守王正法始曰大臣。第七若見城郭下。二十二願。到城乞食時願。初三總處王都。則賢達輻輳。林藪則眾徳攸歸。次三入家未入則諸家差別。入已惟一無多。如入佛乘無二三也。次八乞食得不。得願次七得食正食後一食訖說法。亦爲報施主之恩故。其中雲藏護諸根者。瑜伽名善守根門。淨名云。所見色與盲等。乃至云知諸法如幻相是也。第八從捨出下。還歸洗浴時節炎涼。五願可知。第九諷誦下。習誦旋禮時有十願。右者順義故。普耀經第二亦云。菩薩降神趣右脇者。所行無逆故。佛功徳者。謂如來十力等。第十若洗足下。寤寐安息時三願。一切智覺者。非惟三世齊明。抑亦十方洞曉。一日始終旣爾。余時類然。第三若諸菩薩下。結嘆因所成益。若能如上爲善用心。若此用心則內徳齊圓。外不能動心遊大智故。人天不能動。心冠大悲故。二乘不能動不動有二。一修行時。此等不能惑亂故。二不希彼故。

大方廣佛華嚴經疏卷第十五

大方廣佛華嚴經疏卷第十六

唐淸涼山大華嚴寺沙門澄觀撰

賢首品第十二

初來意者。夫行不虛設必有其徳。旣解行圓妙必勝徳難思。收前行願成信徳用。故次來也。又前智首舉果徵因。文殊廣顯其因。略標其果。云獲一切勝妙功徳。故問賢首令廣斯言。是以偈初躡前起後。二釋名者。謂體性至順調善曰賢。吉祥勝徳超絕名首。卽以此名菩薩演說此法。賢卽是首。賢首之品。以當賢位之初攝諸徳。故偏舉賢名。三宗趣者。於信門中成普賢行徳。而自在莊嚴。無方大用建立眾生。通貫始終該攝諸位。以爲其宗。令起圓融信行成位徳用。而爲意趣。四釋文者文有三分。初文殊發起。次賢首廣說。三十方現證。今初分二。初經家敍述。二正明發起。二段各有結前生後。今初。先結前已說。順違皆順客塵不能濁其心。悲智雙遊萬境不能亂其慮。是曰淸淨行矣。大功徳者。卽前所成之果。後欲顯示下生後。文含始終。約終則顯示信滿菩提心殊勝功徳。廣具五位因行盡故。約始但於生死誓證菩提。萬徳攸依故。今顯。示二偈。正發起中前半結前。偈文窄故略無所成之徳。後半勸說。令說修行之徳。則與長行文有影略。第二時賢首下。賢首廣說。於中先總標舉。以偈答者此略有二。一少言攝多義故。二美詞贊說令淨信故。以始徳該終散說難盡故。顯此勝妙之功徳故。第二正顯偈詞。有三百五十九頌半。大爲三分。初四頌謙贊許說分。次三百四十六偈半。正說勝徳分。三九偈校量勸持分。初中分二。初偈總明。前半贊問勸修。後半謙己少說。海諭次下當明。後三開章以發心之徳。況出修行巧顯深廣。於中初偈舉發心章。次偈況出修行章。初心祈於當證徳已叵量。況長時入位徧修故。多佛不能盡說。後偈許說分齊。前半法說。如是者雙指發心修行。下文具顯故前文雙問故。後半諭明。然有二意。一顯諭少分。謂發心行徳如太空大地。所說者狹如足履一塵。二密諭不異。謂鳥足之空不異太空。微細之塵不殊大地。故此略說義無不周。若廣若略皆無邊故。出現品云。如鳥飛虛空經於百年。已經過處未經過處。皆不可量。何以故。虛空無邊際故等。彼就果行。此就因徳。然普賢行徳似同佛果。是故皆以虛空爲量。上下文中皆同此說。此初發心。與下文十住初發心住。及發心功徳品。各何別耶。此中發心該於初後。取其成徳乃是信終。取其爲本乃在初發。𨿽如輕毛功歸初簣故。十住初發。卽是此終成彼初發。此終爲能發彼是所發。此正是發起之發。義兼開發彼是開發之發。義兼發起。其發心品。正顯十住初心之功徳耳。以斯甄別非無有異。故瓔珞云。發心住者。是人始從具縛未識三寶。乃至值佛菩薩教。法中起一念信。便發菩提心。旣云始從凡夫最初發心。明知此中發心該於初後。問此旣是初。何得乃具後諸行位及普賢徳耶。古徳釋此略有二門。一行布次第門。謂從微至著從淺至深。次第相乘以階彼岸。如瓔珞仁王起信瑜伽等說。二圓融通攝門。謂一位卽具一切位等。如此經所說亦如大品等中。一行具一切行。此中有二門。一緣起相由門。二法界融攝門。前中普攬一切始終諸位。無邊行海同一緣起。爲普賢行徳。良以諸緣相望略有二義。一約用。由相待故。有有力無力義。是故得相收及相入也。二約體。由相作故。有有體無體義。是故得相卽及相入是也。此經之中依斯義故。行位相收總有四說。一或始具終。如此門中。具一切行位。普賢徳海者是也。二或終具始。並在十地位。後如下文十定十通等說。三或諸位齊收並在十住等。一一位中各收一切。悉至究竟。如下文十住十行等說。四或諸位皆泯行徳顯然。如離世間品說。二法界融攝門者。謂此諸位及所修行。皆不離普賢無盡法界。然此法界圓融無限。隨在一位卽具一切。今在信門收無不盡。下諸位中皆具一切者。並準此釋。問下發心功徳品。亦說初心具無邊徳。與此何別。答此據行首信門所具。彼約行本菩提心具。問約法相收是則可爾。約人修行。豈十千劫修信才滿。卽得如此無邊徳海。答以法是圓融具徳法故。若諸菩薩行此法行。是彼所收。或無量劫或無定限。十千劫言非此所說。如下善財童子。及兜率天子等所行所得。並是其人不同。行布次第教中之所說也。又十千劫。乃是一經。瓔珞但言一劫二劫。此經縱有行布亦皆圓融。亦有引此下文證成。此信乃是舍異生性。成就聖性出無明地。生如來家。以有則獲灌頂而升位等。非是信故。若爾初地豈得灌頂升位等耶。若云展轉進入佛地。何以不得始自於信展轉入耶。若許從信展轉入者。何以要判此乃捨凡入聖。下文自有十地之會。此中尙隔住行向等。判爲入地。乃孟浪之談。下發心品。亦判爲初地發心義。同此會。問下云無量億劫勤修學。得是無上菩提智。斯則非一生也。亦非十千以爲無量。通斯難者應有二義。一此約行布展轉義故。二約圓融展促無礙義故。如上所辧故。善財見仙人。執手一一佛所。經無量劫故。修短難思特由於此故。賢首菩薩云。信大乘者猶爲易。能信此法倍更難。以初心卽具一切功徳。故難信也。第二菩薩發意下。正明發心修行勝徳。文分爲五。初五頌發心行相。二信爲道元下略示勝能。三若常信奉下。所具行位。四或有剎土下無方大用。五一切如來下。諭況玄旨。然此五段。初一顯正發心。後四發心之徳。第三亦兼修行。此及後二皆修行之徳。今初發心行相中。初偈總標余文別顯瑜伽菩薩地。明發心有五種相。一自性。二行相。三所緣。四功徳。五最勝。今文五偈具之。謂發意。卽是正願爲發心自性也。希求菩提及下作有情義利。卽行相也。菩提三寶有情皆其所緣。能攝一切菩提分法。爲其功徳。不求五欲等。反顯菩薩所求最勝。言因緣者。謂親能發起求大菩提曰因。假之助發爲緣。因卽自性住性內燻之力。緣卽習所成性。又上二皆因善友及境外燻爲緣。瑜伽云。由有四因四緣四力。菩薩發心。四因者。一種性具足。二賴佛菩薩善友攝受。三多起悲心。四長時猛利難行苦行。無所怯畏。四緣者。一見聞佛神變威力。二聞法微妙。三見法欲滅。四見生受惑業苦。四力者。一自力。二他力。三因力。以宿習故。四加行力。謂於現法親善聞法修善加行故。若具上因緣及初三二力。當知不退。若因二四力心不堅固。今經卽初及三也。又起信論智印經。有七因緣如彼應知。下別顯中。以三因四緣攝上諸義。三因者。謂信悲智。四緣者。三寶眾生也。今文中。後半總以信智因緣三寶境。信謂於實徳能深忍樂欲心淨爲性。故云淨信。然實謂一切事理。徳謂三寶淨徳。能謂世出世善有其力能。今法寶中已攝初後。亦三寶中。皆具此三。體實具徳。大用救生故。大者智心求大菩提。廣者悲心廣濟含識。翻彼二乘小狹心也。別中初半偈揀去偏僞。謂攝眷屬過。所不能染故。文中不求五事求卽過故。一若求人天五欲。此能長貪多是鬼因。二求王位長嗔多地獄因。三求富饒長癡是畜生因。實通三塗各從多說。四求自樂是二乘因。五求大名稱若勝負心。是修羅因。若我慢心是外道因。又以理求樂是人天因。爲王攝屬是魔羅因。有二乘心目之爲偏。有餘心者名之爲僞。後三偈半直顯眞正別釋因緣。於中初偈悲因。下救嚴土供佛。亦爲調生故。滅苦是悲。利樂是慈。次一偈半大智上供。上二不二爲眞正發心。後偈總結成信。兼信因行。其中對上四因四緣。可以意得。又上從不求五欲。下卽顯信心之徳故。瓔珞經云。修十信心須具十徳。今文並具但不次耳。一遭苦能忍。卽前反顯。二正顯中。初二句卽慈悲深厚。三次句及莊嚴國土。卽修習善根。謂利他善及淨土因故。四有三字卽供養諸佛。五受持一句志求勝法。六證菩提故卽求佛智慧。七一句卽深心平等。八次二句卽親近善友。九次二句卽心常柔和。謂至誠供養柔和善順於佛法故。十有二句卽愛樂大乘。十徳備矣。又此十徳。卽求菩提之意。下經休捨云。欲教化調伏一切眾生。盡無餘故發菩提心等。又末後偈。初句卽自性住佛性。以信心佛眾生無差別故。方是眞法可謂深信。次句卽引出佛性。後句卽至得果性。又文有四弘。可以意得。又上云深心信解常淸淨者。與理相應方曰深心。若昔染今淨。淨則有始始卽必終。非常淨也。信煩惱卽菩提方爲常淨。由稱本性而發心故。本來是佛。更無所進如在虛空。退至何所。慨眾生之迷此。起同體大悲悼昔不知誓期當證。有悲故不爲無邊所寂。有智故不爲有邊所動。不動不寂直入中道。是謂眞正發菩提心。第二信爲道元下。七頌略示勝能。於中初一頌總標。次五頌別釋。後一頌總結今初。初句又標道有二義。一果所謂菩提涅槃。二因謂三賢十聖。乘一直道。元亦二義。一本義。菩提本故。其猶滔滔之水始於濫觴。二首義。元者善之長也。卽一因之初功徳。二義通因及果。母有二義。生長養育。下三句共釋初句。長養卽母二義。亦道元義。一切善法及第二句。卽因功徳。第三一句卽果功徳。無上道者。卽大菩提。由信長善得此菩提。由信斷疑出愛成涅槃證。不信身心如來知見。豈能開示菩提涅槃。次信無垢濁下。別顯中有二十句。一句辧一勝能。一心淨爲性故。能翻不信濁。二信理普敬故翻憍慢。三十藏之內信卽是藏。七聖財中信爲第一。四信方受取奉行。五信財如夢故無所吝。六智論云。佛法大海信爲能入。七增福智因。八到二嚴果。九十五根五力各在初故。十一信本無惑方斷惑根。十二若向余徳不名淨信。十三信境本空故無所著。十四正信之人不生八難。十五非不正信。十六正信解脫。十七成不壞本。十八爲菩提根。十九增佛勝智。二十究竟見佛。謂信自己心自佛出現。信外諸佛諸佛現前故。下經云。一切諸佛從信心起。三是故下一偈。總結勝能。前法後諭。信樂者信三寶性。已於方便諸度。求欲修行。信樂二字是菩薩正意。由此二故。於諸行有能故名最勝。非佛不信故云難得。諭如意珠。略有五義。一勝義。法寶中王故。二希義。非佛輪王余無有故。三淨義。能淸不信濁故。四貴義。出位行寶等不可盡故。五蘊義。蘊眾徳物無障礙故。第三若常信奉下五十頌半。廣明信中所具行位。然有二意。一行布。二圓融。古約圓融故名信中所具。於中三。初明所具行。次辧所具位。三結嘆功徳。今初八。頌半分二。先五頌明信三寶以成諸行。後三頌半。明信展轉以成諸行。前中初三頌信佛成行。初二句標章。持戒惡止也。修學處善行也。瑜伽云旣發心已。應於七處修學故名學處謂一自利處。二利他處。三眞實義處。四威力處。五成熟有情處。六成熟自佛法處。七無上正等菩提處。次一偈半雙顯二徳。若不持戒。尙不能得疥癩野幹之身。況於菩提。戒止妄非則性淨。菩提開發。因果功徳。皆依學處而生。故云地也。後一偈別明成供養行。謂財法供養故云大也。次一信法。後一偈信僧。文並可知。二有三頌半。成展轉行。展轉依前功歸於信。二若爲諸佛下。三十九頌明所具諸位。於中成後四位。卽爲四段。初三頌明十住位。有六句。初句發心住。次句治地修行二住。次句生貴住。次句方便具足住。次句正心住。後句增上是不退住。最勝心是後三住。準下釋之。二若得增上下。二頌半明十行位。波羅蜜是十行總名。摩訶衍是異二乘行。初二行收如法供養。是順理行。次二行攝念佛心不動。及常見佛並是定慧行。故屬後六行。釋相可知。三若常睹見下。三頌明十回向位。通顯三種回向。佛體常住是向菩提。法永不滅是向實際。余向眾生。四若得堅固下。三十頌半明十地位。初半頌是初地。謂深法是所證眞如。愛樂是極喜異名。二半頌是離垢地。以離犯戒有爲過故。三一頌離慢等。是三四二地。以三地於禪不著故無慢又以求法不懈亦名離慢。第四地得出世間道品。故云無放逸。然不捨攝生故云兼利四有一頌。明五地。謂𨿽得出世而還處生死故無厭。眞俗互違難合能合。餘地不過故云勇健無能勝。此是難勝之名也五有一頌明第六地。悲智不住般若現前。謂神通攝物是大悲行。知眾生行是十二緣生。是大智行。六二頌半明七地。謂初一明有中殊勝行。後一頌半明空中方便智。準釋可知。七若具最勝下。三頌明第八地。略辧六義。一道勝。謂無功用道。故云勇猛無上。二力勝。謂智力摧魔。三用勝。謂超四魔境捨分段。故無蘊魔。無捨命故無死魔。惑不現行故超煩惱魔。覺佛十力故超天魔。四位勝。不動地故云不退也。五行勝。謂得無生忍。六因勝。謂此位中當大授記位也。八二頌明第九地作大法師。略辧四義。一諸佛加持名佛現前。二解了諸佛深密之法。三諸佛憶念增其慧力。四佛徳自嚴爲眾說法。九若以佛徳下。十九頌。明第十地位分五。初八頌三業殊勝徳。初五頌半身業。於中前三頌明身體徳殊勝。後二頌半明身業大用。次演說一頌半。語業勝說法益生。後二頌意業勝智先導故。二若以智慧爲先下。四頌明三業廣大功。三輪攝生徳。初一頌身業。次一語業。後二意業。三若知煩惱下。二頌辧得法結位。四若得十地下。三頌明三昧分大盡分受位分。並顯可知。五若蒙下。二頌明大用難測。亦是釋名分事也。謂以大法智云含眾徳水。能蔽如空粗重故。又若蒙下二頌。亦是進入佛地。第三菩薩勤修下。三頌結嘆其徳。初二法說。後一諭況。前中賢首云。初二句悲願內滿。謂菩薩勤修等者。結前若字下義。無不果者。結前則字下義。以若有彼則有此。非是前後鉤鎖相因。惟是本位信字。有此則有彼。同時具有而說有前後。是故信門具足一切行位之相。然行𨿽無量。皆以悲願爲首。故就此結之。次二句。明此悲願益物不空。次一頌。結前所具行位。初句舉人標法。威神卽信爲能具之由。次句結能證智。眼證如如永常故。次二句結所證道。十善舉二地行。等取餘地及餘位余道。謂教證等勝寶皆現。後一頌諭況。惟諭後偈。初句及威力諭前初句。信體堅固以諭金剛。並居智海之內以信。威力能生。所生眾寶卽諭前第三句行位。第三句諭前法眼常全。第四或有剎土下。二百三頌明無方大用。分彼能無邊大用者。由普賢徳徧一切時處法界無限故。略辧十門三昧業用。一圓明海印三昧門。二華嚴妙行三昧門。三因陀羅网三昧門。四手出廣供三昧門。五現諸法門三昧門。六四攝攝生三昧門。七俯同世間三昧門。八毛光照益三昧門。九主伴嚴麗三昧門。十寂用無涯三昧門。以無不定心故皆云三昧。作用不同略辧十種。又初門依體起用。末後明用不異體。中間並顯妙用自在。又十三昧皆具此三。今初六頌明海印三昧。文分爲二。前五別明業用周徧。後一總結大用所依。前中三。初三佛事。次一三乘。後一類余。總顯十法界之化也。前中初一總明現佛說法。次一體用自在。初句揀非二義。一念無分別。二動無功用。下三句顯正二義。謂無念之念。一念徧於十方。無功之功。多門攝於羣品。月諭四義準法可知。後一結用所依。海印之義。昔𨿽略解未盡其源。今以十義釋之。以表無盡之用。下經云。如淨水中。四兵像。乃至莫不皆於水中現。又云。海有希奇殊特法。能爲一切平等印眾生寶物及川流。普悉包容無所拒故。大集十四云。如閻浮提一切眾生身。及餘外色。如是等色海中皆有印像。以是故名大海爲印。菩薩亦爾。得大海印三昧。已能分別見一切眾生心行。於一切法門皆得慧明。是爲菩薩得海印三昧。見一切眾生心行所趣。然此經文多同出現。但出現現於四天下像。又約佛菩提。大集惟閻浮約菩薩所得。然皆見心所趣等了根器也。此文所現形類應根器也。二文互舉皆是所現。菩薩定心以爲能現。言十義者。一無心能現義。經云無有功用無分別故。二現無所現義。經云如光影故。出現品云普現一切眾生心念根性欲樂。而無所現故。三能現與所現非一義。四非異義。經云大海能現能所異故非一。水外求像不可得故非異。顯此定心與所現法。卽性之相能所宛然。卽相之性物我無二。五無去來義。水不上取物不下就。而能顯現。三昧之心亦爾。現萬法於自心。彼亦不來。羅身云於法界。未曾暫去。上之五義與鏡諭大同。六廣大義。經云徧十方故。普悉包容無所拒故。明三昧心周於法界。則眾生色心皆定心中物。用周法界亦不離此心。七普現義。經云一切皆能現故。出現云菩提普印諸心行故。此與廣大異者。此約所現不揀巨細。彼約能現其量普周。又此約所現無類不現。彼約能現無行不修。八頓現義。經云一念現故。謂無前後如印頓成。九常現義。非如明鏡有現不現時。十非現現義。非如明鏡對至方現。經云現於四天下像故。四兵羅空對而可現。四天之像不對而現。故云非現現也。以不待對。是故常現該三際也。具上十義故稱海印。諸佛窮究菩薩相似。問仁王三賢。都無八相之文。初地方云。方生百三千一時成正覺。此之八相豈在信門。答卽上所引大集亦云。灌頂住菩薩得佛神力。若菩薩成就如是等法。能於無佛世界示現八相。乃至廣說。彼說住終。若占察經漸次作佛。略有四種。何等爲四。一者信滿法故作佛。所謂依種性地。決定信諸法不生不滅淸淨平等。無可願求故。二解滿作佛。三證滿作佛。謂淨心地。四一切功徳行滿作佛。依究竟菩薩地。起信依此說信成就發心。能八相作佛。文據昭然。況圓融門中不依位次。寄終教說信滿卽能。因果無礙。以因門取常是菩薩以果門取卽恆是佛。或雙存俱泯自在難思。又此化現非惟一位。依一類界而能具攝一切地位。徧於時處。故云念念徧十方也。第二嚴淨下。華嚴好行三昧。文有十句。略辧七行。前六句各一行。七八是十度行。九結上自在。十總結所依。萬行如華嚴法身故。餘如別說。第三一微塵中下。四頌明因陀羅网三昧門。於中初二句。標定心境。然有二意。一由一多相卽故入一定能成多定。由成多定。令一塵內有一切塵。一一塵中現一切剎。二但令一塵現剎一切亦爾。故云成就一切微塵定。次二句明不壞相而普現。故云不增。次二頌明一塵中所現剎相。無礙如焰重現如帝网。次半頌舉一例余。亦有二意。一例上一塵之內所具之塵。二例如一塵入定示現。余塵入定示現亦然。後二句結用所因。略辧三門。一三昧力。此同標中。二不思議解脫力。如不思議品云。於一塵中現三世佛剎等。三神通力。謂幻通自在並如下說。第四若欲下十八頌。明手出廣供三昧門。初一總標。後一通結。中間別顯。欲顯勝妙略舉一手。爲供所依。由於昔時以手持供供佛施人。稱周法界。故令眞流供具等諸佛之難思。第五菩薩住下。八頌明現諸法門三昧門分四。初一總標多門。二有五頌。別顯二十種門供等。卽門通入佛果故。三一頌半結多所因。由四悉檀故。初半對治。次半世界。隨行差別卽當爲人。而成就言。謂第一義。四半頌結用難測。第六有妙下。十七頌明四攝攝生三昧門文分爲二。初一偈總標名用。余頌別顯。於中分四。初四頌布施攝。初一偈半。求受用者恣其所須。次半偈。求自在者施以王位。又此施位卽難行施。以是可愛著故。次偈身行法施。後偈妙色悅心。是無畏施。又後二偈。初身行法儀。後服世妙飾。貴悅物心隨求卽與。次二頌愛語攝。一切愛語。謂慰諭慶悅勝益之言。言種種梵音者。卽八種梵音。一最好聲。其音淸雅。如迦陵鳥。二易了聲。言辭辯了。三和調。四柔軟。五不誤。六不女。七尊慧。八深遠。言俱枳羅者。亦云都吒迦。此云眾音合和。微妙最勝皆愛語之具。隨心說法應在後偈。隨世所宜應在前偈。以瑜伽一切愛語略有二種。一隨世儀軌語。二順正法教語。今開示佛說八萬法門。卽順正教也。三有二頌明同事攝。物見菩薩俯同其事。知有義利而修行故。於中初頌一切同事。八風等事皆悉同故。後偈謂行同事。忍於諸苦而同事故。四有八頌。明利行攝。謂說趣義利之行。以益有情。於中初二偈。一切利行。此有三種。一於現法利勸導利行。謂令以徳業招守財位。以益近故。經文略無。二於後法利行。謂勸捨財位淸淨出家。卽當初偈。三於現法後法利行。謂勸離欲卽後偈也。又初一偈。卽難行利行。此自有三。一不識出離。卽外道異執。二不求解脫。卽未種善因。三現捨國財。誘耽財位於此利行。是謂難行。次一句卽攝二利行。一卽十種淸淨利行也。二令離十惡。卽此世他世樂利行。次三句卽善士利行。慈心勸導等故。次二偈卽遂求利行。謂眾生爲八纏所繞開解令離故名遂求。初偈卽化無愧纏。以恃壽長不知進修。不知此身但淫欲生。終竟敗壞。具諸煩惱故。後偈開解無慚纏眾生。余略不具。次二偈卽一切種利行。初偈卽應攝受者而攝受之。後偈卽應調伏者而調伏等。後一偈卽一切門利行。謂不信令信故。亦總結諸利行也。瑜伽廣說利行居先略明同事居後。此則先略明同事者。以利行中若以行勸修。與愛語相近。若自示行卽同事相近。同事卽是利行。利行未必同事。此二相近廣略互彰耳。又次下三昧。亦同事故。第七雅思下。十七頌俯同世間三昧門。於中三。初六身同世間利益眾生。若依若正無不示爲。次六示同外道救彼邪黨。初五別辧。後一總結。義如別說。三眾生迷惑下。五頌明語業大用。初一總明。次三別顯。後一總結。別中云或邊咒語者。梵云達邏鼻茶曼達邏缽底鞞。言達邏鼻荼者。是南印度中邊國名也。此云消融。曼達邏者咒也。缽底鞞者句也。謂其國人稟性純質。凡所出言皆成神咒。若鄰國侵害不用兵仗。但以言破之。彼自喪滅故曰消融咒句也。或云。惟童男童女方得言成咒句。余不得也。又天密語等者。婆沙七十九說。世尊有時爲四天王。以聖語說四諦。二王領解二不能解。世尊憐湣故。以南印度邊國俗語說四諦。二天王中一解一不解。世尊憐湣故。復以一種篾戾車語。說四聖諦。時四天王皆得領解。善破於他者。以因明比量等。眞能破故。非外所動者。眞能立故。不爲他破。後一偈類結。非惟說四諦。六度萬行等皆然。一心說法得語實性。能起隨類之用。名三昧力﹝已下第十五經﹞第八有勝三昧下。八十九頌半。明毛光照益三昧門。智契解脫之門。慈燻身語意業。故得身同法界大用無涯。毛光觸物爲益萬品。徧於時處緣者會之。是謂菩薩圓建立眾生也。文分爲五。初一頌標門總辧。二所放光明下別明一毛光明業用。三如一毛下。類顯一切毛光業用。四如其本行下。釋成分齊。五若有聞下。聞信光益。今初。就所益說故名安樂。就第二段中二。初略辧四十四門光用。後如是等下結略顯廣。就四十四光中皆有四義。一標光名。二辧光用。三出光因。四結光果。類例相從分爲十段五對。初有二光顯示三寶。二有四光令發大心。上二卽三寶四弘對。三有二光總圓福智。四有二光入理持法。上卽二嚴二持對。五有六光六度行圓。六有七光四等救攝。卽六度四等對。七有一光總彰三學。八有八光。雜彰萬行供養爲先。爲三學萬行對。九有六光。令六根內淨動與理會。十有六光。明六塵外淨觸境皆道。卽根淸境淨對。今初。二光中。前一顯現。於中初句標名以近初標。但云所放不言又放。次三句辧用。後偈辧因中。示三寶令其正歸。示正道令其正向。上通一體及別相三寶。亦示佛塔。令其正信義兼住持。後一光照耀用有七句。一偈辧因並顯可知。第二四光。令發大心中卽四弘願也。初一令眾生無邊誓願度。因中興有爲而毀有爲。二一光令煩惱無邊誓願斷。因中興有爲而贊禪定。上二皆事理兼修。三上欣佛果。四愛樂三寶窮盡法門。因中四弘之終故。總結云及示發心功徳行。第三有二光總圓福智。智因中分別法相。決了眞理無虧理事。不減佛法故。得一念悉解多門。第四二光入理持法。初一慧入二空卽義持也。後一具四總持於法自在。第五六度光中戒因中。云發大心者。謂若發二乘心。則破淨戒。大心導善不在人天。勤策萬行慧爲上首。各加一偈餘可思之。第六有七光。四等救攝中。初一慈光與佛慧眞樂見無量佛。此有二義。一見事佛。眞樂因故。二見心佛。一一心華有覺性故。次三悲光拔苦。初一厄難苦。次一疾病苦。後一死苦。令見佛者。一捨命不恐。二惡道不畏。又要臨終勸者。智論二十八云。臨終少時。能勝終身行力。以猛利故。如火如毒。依西域法。有欲捨命者令面向西於前安一立像。亦面向西。以幡頭掛像手指。令病人手捉幡腳。口稱佛名。作隨佛往生淨土之意。兼與燒香鳴磬助稱佛名。若能行此。非直亡者得生佛前。抑亦終成見佛光也。若神遊大方去畱無礙者。置之言外。不爾勉旃斯行。次二光令生法喜。初則欣法聽說。法喜已充。終則觸境無非佛法。成喜之極。後一令成大捨。捨除放逸眾惑之根。第七一光總彰萬行。三學攝盡故曰普聞。第八八光雜明諸行供養爲先。前五供敬由。後三施悲田。第九六光內淨六根。第十六光外淸六境。文並可知。戈者平頭戟也。鋋者小矛也。第二如是等比下。結略顯廣。一毛之用光。有塵沙。第三如一毛下。類顯一切毛光業用。及結用所依。謂三昧力。第四如其下釋成分齊。如是等光。今何不見。謂有緣者見如目睹光。無緣不覺盲瞽常闇。於中分二。初偈總明。如其本行牒前往因。所得光者。牒前果用。若有宿緣及曾同行者。則隨其所見如是差別。後六偈別顯。於中初二法說。後四諭說。前中初偈宿緣。宿有四緣。一昔同業。二愛其行。三能隨喜。四但見所作。後偈現因。不必有緣但功行內著。光明爰燭。有三種因。一修廣福。二供多佛。三求佛果。卽福智二嚴也。上之七類皆蒙光照。二諭說中。雙明見與不見二諭。皆有法合。初日出諭諭光爲益因。合中謂法日常明。有智慧者心不住法。如人有目則能得見。有三類人則不能見。一者凡愚。二邪信外道。三劣解二乘。皆無因緣如人無目。後寶嚴諭。諭光正益。明法寶常存。由福無福有處不處。第五若有下。一頌明聞信光益。謂信仰解了不生疑惑。則成佛果。不以不見疑菩薩之無光。不以極苦莫救謂光明之無益。亦不髙推果用謂菩薩不能。故云永斷諸疑。第九有勝三昧下。六頌。主伴嚴麗三昧門。亦是出現三昧文分三別。初一標門顯意。次四明一方業用。於中前三法說。後一諭合。旣言量等三千。則不壞次第。劣於十地及等覺也。三一頌類顯十方。第十有勝三昧名方网下。三十四頌半。明寂用無涯三昧門。約處名爲方网。約相是謂寂用。亦總顯上來動寂無二故。文分爲三。初一標名總辧。十方交絡出入縱橫。故名爲网。二或於下。三十二頌半正顯業用。三是名下一頌。總結難思。就業用中分三。初二頌。於十方處交絡出入。明於器世間自在。二有五頌。十方佛所入出無礙。明於智正覺世間自在。三於眼根下。二十五頌半。通顯於三世間自在。菩薩於三世間自在。略有二義。一以自身作三世間。故得自在。二菩薩於三世間處示現自在。今此三段。初二約後義。後一通二義。文或綺互理實皆具。初二世間略有四重無礙。一約處。謂東處卽是西處。是故菩薩常在東恆在西也。二約佛。謂東佛卽西佛。是故在東佛恆在西佛。三約菩薩身不分。謂在東之身卽是西身。四約定。謂入定卽是出定。所以爾者。略顯二因。一以所觀之法。事隨理融相卽在故。二能觀之心。亦寂用無礙故。然此文中。爲顯菩薩祕密隱顯自在徳故。但說後二。若辧前二。則似菩薩無力。三於眼下。通顯於三世間自在。文分爲四。一明根境相對以辧自在。二童子下。明於他身自在。三鬼神下。明微細自在。四一切塵下。器界事中以辧自在。今初。十二頌六對。一一對中。有十義五對無礙之相。欲辧無礙先須明識定慧。此中云三昧起者觀也。入正受者定也。定慧𨿽多不出二種。一事二理。制之一處無事不辦。事定門也。能觀心性契理不動。理定門也。明達法相事觀也。善了無生理觀也。諸經論中或單說事定。或但明理定。二觀亦然。或敵體事理止觀相對。或以事觀對於理定。如起信論。止一切相乃至心不可得爲止。而觀因緣生滅爲觀。或以理觀對於事定。下經云。一心不動入諸禪。了境無生名般若是也。或俱通二。如下云。禪定持心常一緣。智慧了境同三昧是也。或二俱泯非定非散。或卽觀之定但名爲定。如觀心性名上定是也。或卽定之觀但名爲觀。如以無分別智觀名般若是也。或說雙運。謂卽寂之照是也。所以局見之者隨矚一文。互相非撥。偏修之者隨入一門。皆有克證。然非圓暢。今此經文巧顯無礙。言五對者。第一對根境無礙。謂觀根入定應從根出。而從境出者。爲顯根境惟是一心。緣起無二理性融通。是故根入境出耳。境入根出亦然。第二對理事二定無礙。謂分別事相應入事定。而入理定。欲觀性空應入理定。而入事定。以契卽事之理而不動故。入理卽是入事。制心卽理之事而一緣故。入事卽是入理。而經文但云入正定。不言理事。及乎出觀境中。卽云分別色相斯事觀也。根中卽云性空寂者。理觀也。亦合將根事對於境理。以辧無礙。第三對事理二觀無礙。謂欲分別事相。應從事觀起而反從理觀起者。以所觀之境旣眞俗雙融法界不二故。分別事智卽是無生之智。二觀惟是一心故。亦應將境事理對根事理。以辧無礙。第四對出入無礙。以起定卽是入定故。起定而心不亂。若以事理相望。應成四句。謂事入事起事入理起等。若以根境相望。又成四句。謂根事入境事起等。一一思之皆有所由。第五對二利體用無礙。謂於眼根起定心不亂是體也。自利也。而不礙現於廣境是用也。人天不能知利他也。良以體用無二故。自利卽是利他。此上十義。同爲一聚法界緣起相卽自在。菩薩善達作用無礙。思之思之。又經且約根境相對。亦應境境相對。謂色塵入正受。聲香三昧起等。此如下童子身中入正定等中明。復應根根相對。謂眼根入正受。耳根三昧起等。一塵入正受多根三昧起等。並略故不說。上來無礙深妙難思。始學之流如何趣入。今當總結。但能知事理無礙根境一如。念慮不生自當趣入。又向云色性難思等。卽色等總持。是色陀羅尼自在佛等。亦應云分別眼性難思。有眼陀羅尼自在佛等。又眼中云性空寂滅。卽眼之度門。眼等本淨。亦應云色等度門色等本淨。不惟取相爲染無心爲淨而已也。又以智論三觀束之。分別色相等。是假名觀也。性空寂滅是空觀也。此二不二色性難思。中道觀也。三無前後皆是一心。對此三觀應辧三止。謂方便隨緣止。體眞止。離二邊分別。止旣止觀雙運。亦名一心三生也。卽一而三卽三而一。雙照三一雙遮三一。是無礙也。一一釋文準思可見。此是菩薩圓融功徳。而自莊嚴。觸目對境常所行用。希心玄趣。幸願畱神。二童子下六頌半。於他身得自在。此有三義。一如前眼根入等。但約見境爲出入耳。二菩薩化現彼身。作此轉變速疾也。三菩薩以眾生身作自身。如下十身相作等。是故於彼身入此身出。而彼不覺知。惟應度者知得度也。三鬼神下二頌半。微細自在。謂毛孔約正報。卽佛及眾生。毛頭約空處。微塵是色相多約器界。並身在中入定出定。爲顯三昧純熟隱顯自在故。亦通觀彼入出定等。卽於境無礙也。若惟約身在彼下十定中。亦云無生法中入起。安有處耶。四一切塵下四頌半。器界事中周偏入出。然菩薩身普徧略有四位。一普徧一切十方剎海。二徧彼剎內樹等物中。三徧一切塵毛等中。皆圓徧非分徧。是故皆全身顯現。四以是法界身故。不異不分恆在此常在彼。無有前後。第三是名下一頌總結。初句以徳命人。次句依人顯徳。後半明說不盡。近結第十定用無盡。遠結前十定大用無盡。以是無盡之法門故。第五一切下。諭況玄旨分。亦名舉劣顯勝分。以上所說普賢行徳。窮於佛境。蓋是信滿之位。旣越常規乖於視聽。滯情封教取信無由。故舉斯近事以鏡玄趣。令開悟也。七十九頌分爲三段。初二總標諭意。二七十六頌別顯諭相。三一頌結說顯徳。今初先一偈半。明非諭能諭。後半偈借諭通玄。今初舉四難思。意在菩薩神力。瑜伽決擇分有六種不可思議。謂一者我。二有情。三世間。四有情業果。五諸修靜慮者靜慮境界。六諸佛世尊諸佛境界。今眾生含其前三。加龍變化所以有四。菩薩神力。卽靜慮者境界。舊經梵本。皆云禪定力用故。然眾生業報四因難思。謂處所差別故。事差別故。因差別故。異熟果差別故。諸龍變化不起心念。六天四洲雲雨不同等。故難思也。佛自在者有五難思。謂眞如甚深故。自在轉故。無漏界證得故。無障礙故。成立有情所作事故。菩薩神力由三種相。除佛後二。以今經文分同佛五。以皆超言念故。無可同諭。後半中然取分諭。以小諭大。令聞諭者忘象領意故。褒以智者。二聲聞下別辧中。略顯二十種大諭。以況菩薩之徳。初有三頌半。明聲聞現通諭。況菩薩自在益生徳。先明諭末偈舉劣顯勝。不爲眾生無大悲也。不求菩提無大智也。大饒益者具悲智也。二有二偈日月現影諭。況菩薩普應羣機徳。三有二頌水現四兵諭。諭菩薩海印現像徳。四有二頌善音巧辧諭。諭菩薩總持巧說徳。五二頌女授辯才諭。諭授法益生徳。六譬如幻師下。二頌幻師巧術諭。諭不思議解脫徳。七二頌修羅隱形諭。諭勝通隱顯徳。八五頌象王隨變諭。諭定用自在徳。九二頌修羅大身諭。諭法界身云徳。同於上文主伴嚴麗。十有四頌帝釋破怨諭。諭降伏眾魔徳。十一忉利天下六頌。天鼓說法諭。況菩薩以無功用現身說法徳。十二有三頌。天鼓安慰諭。況菩薩慈音除惱徳。十三有三頌。天王普應諭。諭普應悅機徳。十四有二頌。魔系愚夫諭。諭攝生同行徳。十五有二頌。梵王殊現諭。況菩薩解脫自在徳。十六魔醯下二頌。自在數滴諭。況菩薩一念普知徳。十七三頌大風成事諭。諭大願宿成徳。十八二頌眾聲悅意諭。諭四辯悅機徳。十九二頌。大海包含諭。諭禪慧普修徳。二十大海龍下。二十四頌半。龍王遊戲諭。諭菩薩遊戲神變徳。文分爲二。初二十二頌半。明龍王大用不同。後二頌正明舉劣顯勝。前中初半偈總標。余頌別顯。於中四。初四偈半云色不同。諭菩薩身云各異。次有四頌電光差別。諭菩薩光明等殊。第三偈云寶藏色者。梵云室利揭娑。此云勝藏。勝藏卽寶名也。閻浮提中帝靑色者。梵雲天帝火焰摩尼色。亦珠寶名也。三有三頌半雷聲不等。諭菩薩三昧多種。四有十頌所雨不一。諭菩薩說法多門。言曼陀羅者。此云悅意。澤香卽塗香也。雞羅多摩者。雞羅此雲華蕊。多摩此雲天上華。謂此香是天華蕊所作故也。婆利師迦者。此雲雨時生華。末利香卽華名。其色猶黃金。第二如是無量下。二頌正舉劣顯勝。謂娑竭羅龍。於六欲天等總十五處。現斯作用。而身不動搖心無分別。但由業報之力現斯自在。菩薩亦爾。住無功用不動不思。於十方界應現多種。亦以菩薩功徳之力隨機見殊。此就諭意顯勝可知。第三彼諸下。一頌結說難思。前半非諭能諭。後半結上略說。引諸諭者略有二意。一顯菩薩自在不同。二貴令眾生起信。且江南之人不信千人﹝疊﹡毛﹞帳。河北之者多疑萬斛之舟。皆耳目不曁故耳。所以或舉目擊或據具縛之人。自在若斯。菩薩之用固當無惑。今猶疑者豈不傷哉。大文第三第一智慧下。九頌校量勸持分。此廣大用人皆有分。見而不習誠爲自欺。故中人可勸而進也。於中分二。初一頌結前所說。略就六慧結之。第一者上無加故。二廣大者。語其分量超二乘故。三眞實者。明其體性內證無虛故。四無邊者有二義。一量智普知故。二離種種二邊故。卽中道慧也。五勝者。超地位故。六殊勝者同普賢故。二此法下八頌。明信受難得。於中初一總顯餘七別明。前中希有者。佛出懸遠已難可遇。惟初成頓說故希有也。奇謂初能具後。特謂迥出諸乘。此句贊也。下文勸耳。聞謂遇經。忍可謂信因。信則心淨。受謂領文領義。贊乃通言通筆。說惟約言。上皆所作總說皆難。後別明中三。初二偈半明難信。次半偈況出余行。後四偈舉事校量。前中初一偈明人天之器信爲甚難。若爾今或能信何耶。由二力故。一現修淨福稱所求故。二昔因聞燻今發種故。今不信者。願少聽聞爲毒塗鼓。終成堅種。後一偈半舉三乘之信。展轉難得況於一乘。明文昭然權實有據。第二半偈。況出余行中信忍尙難。況具余行。難中之難也。眞實解者。亦有說行而不信圓融之旨。非眞實解也。願諸學者善擇知見。第三四頌舉事校量。初三校量難信。初二舉二難以況信難。後一舉福勝以彰信勝。後一校量余行之難。惟明誦持余略不說。亦顯修行。眞解非可校量也。此之四事。後後過於前前。巧辯深勝。大段第三時賢首下。顯實證成分。於中有四。一動世界大機發故。二蔽魔宮惟佛境故。三息惡道利樂深故。四佛現證契佛心故。於中摩頂贊善隨喜。卽三業皆證。勸物信行第二會竟。

大方廣佛華嚴經疏卷第十六

大方廣佛華嚴經疏卷第十七

唐淸涼山大華嚴寺沙門澄觀撰

升須彌山頂品第十三﹝已下第十六經﹞

初來意者。先辧會來。前信此解。義次第故。又答十住問總有二段。前信是住之方便。此明正位故次來也。二品來。前品說信究竟。此品趣後說住。故次來也。二釋名。亦先辧會名。約處名忉利天會。約人名法慧菩薩會。約法名十住會。皆依主釋。二品名。須彌正云蘇迷盧。此云妙髙。如來以自在力不起覺樹。應機現彼故云升也。表位漸增不處人間。顯位淸淨故居天也。若天表淨何獨妙髙。妙有十義。如於法故。一者體妙謂四寶所成。二者相妙。謂八方四級。三者色妙謂四正色。北金東銀南吠琉璃西頗胝迦。一切艸木鳥獸等物。隨所至處則同其色。自常不變。四者徳妙。謂八方猛風不能令動。五眷屬妙。謂七金山七重圍繞。及七香海海印旋流。六依持妙。惟天依住。得通者居。七作業妙。不離本處而鎭四洲。映蔽日月而成晝夜。八生果妙。謂波利質多能益天眾。九爲首妙。於四洲地最在先成。十堅固妙。於輪圍中最在後壞。髙者髙八萬四千由旬。入水亦爾。下據金剛上鄰空界。頂上縱廣量亦如之。獨出九山故稱髙也。十住之行亦復如是。聞思修解而爲妙體。四徳八聖以爲妙相。四辯爲色令物解同。𨿽同眾音自智不變。八法不動而爲妙徳。七支奉戒金山圍繞。七識流轉而爲海印。第一義天依持而住。可以神會非情能升。不離本處徧應十方。映蔽佛口及菩薩月。而成涅槃生死晝夜。生教行果而爲妙樹。世界初成菩薩先出。爲眾生現種種資具。世界將壞菩薩後沒。爲說上定令免三災。髙者具成八萬四千諸度法門。自在障外爲眾生故。入生死海。亦具八萬四千諸度法門。據金剛性鄰勝義空。又智入佛慧必窮其底。徳超方便迥出羣峯。爲顯十住功徳妙髙。是故須升妙髙山頂。四王處半旁而非正。表住不退異信輕毛。故越彼天居妙髙頂。善財童子於妙峯山頂見徳云者。亦表斯位彌顯有由。然上所釋皆圓教意。故下發心品云。應知此人卽與三世諸佛同等。與三世佛功徳平等。得如來一身無量身。才發心時。卽爲十方一切諸佛共所稱嘆。不可同於方便教說。若約觀心妙髙者。謂三昧須彌寂然不動。無思無心不收不攝。任性而定稱本心地。入佛智海湛然不遷。是妙法樂觸境自在。合本性淨。是四徳寶而自莊嚴。斯則本覺如來。升法須彌之頂。三宗趣者。先約會以十住行徳爲宗。攝位徳果爲趣。二品以嚴處請佛赴感爲宗。根緣契合說法爲趣。四釋文者。此會六品分爲二分。初二品方便發起。後四品當會正說。前中初之一品。惟是由致。偈贊一品義有兩兼。一是方便。謂前品化主赴機。後品助化贊佛。主伴圓備方演法故。二是所依。謂三天說法各有偈贊。欲顯三賢皆依佛智有差別故。離如來智無自體故。獨爲方便甚抑贊詞。行向二會同此科判。今初一品長分十段。一本會齊現。二不離齊升。三各見佛來。四各嚴殿座。五皆來請佛。六俱時入殿。七樂音並止。八各念昔因。九同贊如來。十殿皆廣博嚴淨也。言爾時者。卽前二會時。主伴齊徧演前二會之法也。今此明徧。卽十重說處中第一重也。何須舉此。欲明前會不散成後會故。後必帶前。合成法界無礙會故。一一諸會無休息故。後後諸會皆同時故。若散前會卽無後故。所以惟約覺樹會者。此爲本故。得佛處故。理實第二亦同此徧。若同時徧。何有九會前後。若有前後何名同時。應云卽用之體同時頓徧。卽體之用不壞前後。猶如印文。第二爾時下。明不離覺樹各升釋天。問動靜相違去住懸隔。旣云不離何得言升。古有多釋。一云。本釋迦身不起道樹。別起應化以升天上。一云。不起是報升天是化。一云。不起是法身升天是化用。並非文意。以此文中俱是毗盧遮那十身云故。一云。以去卽非去故名不起。非去卽去是以升天。如不來相而來等。若爾但是升相離故。非是樹下別有不起之身。故不可也。有云。此佛神通同體業用。卽住是去去卽是住。住是體徧去是用應。應是體應。𨿽升後而不離前。體是應體。𨿽不離前而升後。若爾何殊第三師。不起是法。又以住釋於不起。而言住是體徧。何得獨住菩提樹耶。升天何得非體徧耶。菩提樹下寧非用耶。今顯正義。然佛得菩提。智無不周體無不在。無依無住無去無來。然以自在卽體之應。應隨體徧。緣感前後有住有升。閻浮有感見在道樹。天宮有感見升天上。非移覺樹之佛。而升天宮故云不離覺樹。而升釋殿。法慧偈云。佛子汝應觀如來自在力。一切閻浮提皆言佛在中。此不離也。我等今見佛住於須彌頂。此而升也。文理有據。更以諭顯。譬猶朗月流影徧應。且澄江一月三舟共觀。一舟停住。二舟南北。南者見月千里隨南。北者見月千里隨北。停舟之者見月不移。是爲此月不離中流而往南北。設百千共觀八方各去。則百千月各隨其去。諸有識者曉斯旨焉。古徳釋此。略有十義。一約處相入門。以一處中有一切處故。是故此天宮等。本在樹下。故不須起。然是用彼故說升也。二亦約相入門。以一處入一切處故。樹徧天中亦不須起。欲用天宮表法升進。故云升也。三由一切卽一故。天在樹下。四由一卽一切樹在天上。不起等準前。五約佛身。謂此樹下身。卽滿法界徧一切處。則本來在彼不待起也。機熟令見故云升也。是故如來以法界身常在此。卽是在彼。六約佛自在不思議解脫。謂坐卽是行住等。在此卽在彼。皆非下位測量故也。七約緣起相由門。八約法性融通門。九約表示顯法門。十約成法界大會門。然此十解前五玄門。次四所以。後一總意。欲成十義相參而立。𨿽似雜亂不違經宗。並可用也。然此中相望有四對。法相卽無礙。一此處彼處。二此身彼身。三若去若住。四若一若多。約處此處彼處相卽無礙。應如十中前四。約身相卽無礙。應如五六及前正顯。又十中後四通於身處。約處惟有此彼。約身更加去住。謂此身卽是彼身。去身卽是住身。若身若處俱通一多。上來諸法同在一時。無前後也。一多相望應成四句。一不離一切樹下升一天宮。卽如今文。二不離一樹升一切天。三不離一切樹而升一切天。經云十方世界悉如是故。四不離一樹下而升一天。經中欲顯一多相卽。故舉初句。升釋天旣爾升餘天亦然。如後二會升天旣爾。往余處亦然。復應樹樹相望而成二句。謂不離一樹下常在一切樹。不離一切樹而常在一樹。復應以不起余處。類不起樹下。展轉相望皆悉周徧。不壞前後自在難思。又旣一處有一切處亦有微細義。所用不同有隱顯義。若加前時後時有十世義。惟見說住。及於余法有純雜義。後後帶於前前有帝网義。此天望余成主伴義。十玄具矣。問帶前起後事理應齊。何故三賢獨有斯旨。答顯異義故。謂初二會相鄰接故。不假帶前。此三人天隔越。故須連帶。又此三會同詮賢位。六已入證不假帶前。第七卽位中普賢居然不假。第八頓彰五位體用已融。第九惟明證入體用一味故。並皆不假。第三時天帝下。明各見佛來。約佛則用從體起。約機境從心現。鄰而未卽故云遙見。第四卽以下。各嚴殿座。表嚴根欲之殿爲法器故。置師子座。表十住之法門故。文有十句。初總余別。總云普光明藏者。此是解位智。照法空含眾徳故。從信始入故有置言。別中初句約體。余並顯嚴。皆云十千者。萬行因感故。言層級者萬行燻成故。金网防護。慈悲帳蓋以育以覆。四攝繒綺以爲周垂。圓融行願交絡萬善。柔忍慚愧以覆法空第一義天。淸淨梵行繞斯法體。一一智照故日光明。於生死中。遣長夜闇舉斯果徳。令物行因。下行向中。約位漸增表法無異。第五爾時帝釋下。請佛居殿。於中三業崇敬以爲請儀。言善來者應機來故。不來相而來故。帶法界會來故。三稱善者喜之至故。舉三號者略嘆徳故。願哀處者。希仗勝田生大福故。第六爾時下俱時入殿。謂根緣契合成益不虛。十方如是。通上六段入殿事訖。故一結通。下四段文殿中之事。第七爾時下樂音止息。謂攝散歸靜得定益故。第八卽自下。各念昔因獲智益也。散緣旣止勝徳現前。寂然無思發宿住智。種善根者。卽下十佛曾入此殿。聞法供養故。亦表見自心性。同昔佛故。第九迦葉下。同贊如來。然三世諸佛。皆於此處說十住法。獨贊十者。表說十住及無盡故。所以贊者義乃有四。一十佛曾處則殿勝可居。二互舉一徳例贊本師。三敍昔善根慶遇堪受。四昔佛同說表法常恆。文中先明此界後辧結通。今初十頌。各上半標名贊徳。上句別下句通。下半以人結處。惟初一句諸佛不同。然佛別名多因徳立。贊者取徳以釋上名。初迦葉者此云飲光。若從姓立示生彼族。若就佛徳。一者身光蔽餘光故。二者悲光飲蔽邪光故。拘那牟尼舊曰金仙。亦云金寂。寂故無礙。金故明見。迦羅鳩馱者。具云迦羅鳩村馱。此云所應斷。已斷如金已淨。如山不動。亦可見無礙者。是此佛徳。如金山者是前佛徳。毗捨浮者。亦云毗濕婆部。毗濕婆者。此云徧一切也。部者自在也。亦云徧勝無三垢。故無不自在而超勝也。三垢者。現種及習。屍棄亦云式棄那。此云持髻。亦云有髻。無分別智最爲尊上。處心頂也。又髻中明珠卽無分別也。毗婆屍者此翻有四。謂淨觀。勝觀。勝見。徧見。如月圓。智滿是徧見也。魄盡惑亡是淨觀也。旣圓且淨。是勝觀勝見也。弗沙亦云勃沙。此云增盛。明達勝義是增盛也。提捨亦云底沙。西域訓字底邏那。此云度也。沙是皤沙。此云說也。謂說法度人。或但云說。辯才無礙者卽能說也。波頭摩者。此云赤蓮華。身心如蓮華淨無塵垢。然燈者。智論云。此佛從初現生。乃至成佛。舉身帶光如然燈故。身智光明普周稱大。然十中後七乃過去劫佛。如何賢劫曾入殿耶。古釋有二。一約時劫相卽入故。二約其處有粗細故。粗隨劫壞。細者常存。如法華天人見燒我土不毀。又梵王見淨身子見穢。今此天帝是大菩薩同梵王見。亦佛加故。二如此下結通十方。第十爾時世尊下。殿皆廣博。卽示如意相廣殿。同處以遣局情。亦表廓大慈悲等眾生界。又如來入殿。卽覺智現前。忽然廣博則身心無際。十方已下結無盡。惟結後四前已結故。

須彌頂上偈贊品第十四

初來意者。旣明化主赴感。今辧助化贊揚。將演住門先陳體性。性卽佛智先贊如來。故品來也。二釋名者。須彌約處贊稱佛徳。依處有贊故立此名。亦頂上之贊揀余處也。三宗趣者。以集眾放光偈贊爲宗。爲成正說爲趣。又顯佛徳爲宗。令知住體爲趣。第四釋文總爲三分。第一集眾分。第二放光分。第三偈贊分。今初文有十同。義兼三異。謂五六七。一集因同皆佛力故。亦同會前時。二十方下主首同。三一一各下眷屬數同。四從百佛下。來處量同。前十此百位已增故。五其名下。表法名同。慧卽十解能見法故。菩薩名異至偈釋之。六所從來下。世界名同同名華者。位相創開無著感果故。別卽次第配於十住。一發心主導世間故。二淨治心地如蓮開故。三修行圓淨故。四水生之貴故。五方便堅誓故。六正心無相如香气故。七不退意悅故。八阿盧那者。此云日出時。紅赤之相童眞明淨故。九那羅陀者。此云人持。以華香妙人皆佩故。王子佩持法王軌度故。十智徧如空故。亦可別明十住勝進十法。思之可知。七各於下。所事佛同。同名月者。表位中。佛果智明闇息恩益淸涼。應器周故。別名卽十住。自分十法之果。一以十難得法。可謂殊特。二發十大心不可窮盡。三觀於空等不可傾動。四了知業行生死涅槃。如風不住。五饒益安樂一切眾生。如水普潤。六聞十種法。心定不動故得解脫。七聞十不退可謂無上。八三業無失。如星明淨。隨意受生燦然滿空。神足自在若依空運轉。九善知煩惱現起習气。故得淸淨。十觀察無數眾生根欲智慧心境。余不能知惟自明了。以此十因成玆十佛。上且隨要相屬以爲此釋。委明其相如十住文。八是諸已下申禮敬同。九隨所來下威儀住同。十如此下結十方同。又上十方從東次第。如名號品問。準此結通。卽於十方盡空世界。皆有菩薩而來集會者。且如東方過百剎塵土。外亦有眾集。未知彼因陀羅華世界爲在何處。余界亦爾。答如名號品。第二爾時下。如來放光分。文義有六。一時。二主。三處。四數。五相。六業處。謂兩足指足指拒地得住有力。成位不退而行有恆。數位過前加於千也。相表解顯故云妙色。普照十方顯佛眾會。一光照於一切則一切亦爾。重疊無礙無不互見。爲一法界圓明大會。第三爾時法慧下。偈贊分中十菩薩說。卽爲十段。初一是總餘九爲別。以法慧是說法主故。總敍此會本末事義。總顯佛徳。餘九嘆佛差別之徳。總別共顯如來無礙之會。此十菩薩名亦表十住。其所說法表位勝進。勝進有二。一趣後位。二趣佛果。今約佛果。今初東方法慧總了佛法故。勝進中云。欲令菩薩於佛法中。心轉增廣。文中觀佛現用。及與往修皆周徧故。十頌分三。初五敍因佛光見多盛事。初一敍此品放光。次一敍前品請贊。餘三重敍此品。次二勸觀佛力。更發勝心。卽前品不起而升。後三舉因結果。初一舉因後二結果。由因中行願剎剎齊修故。果位身智徧應徧斷。第二南方一切慧者。了一切法眞實之性。淨心地故。頌意爲顯於諸眾生。增長大悲以稱實而觀救世者故。十頌分六。初二違理觀佛非見佛。次四了法眞性眞見佛。三有一偈迷性取法不見佛。四一偈。佛卽同法爲眞佛。五一偈引已了法爲見佛。六一偈。推功有本了眞佛。初中前偈出其妄觀。假設長時以況暫見。後偈明其有損。由上不依眞實則取相乖眞。但見集网系於苦獄。盲無慧眼。冥然不見佛之法身。然此遮取相故。假設長時無有多劫。全不了義。以見如來增智慧故。第二四偈。了法眞性眞見佛。於中二。前二眞觀後二眞止。前中初二句。空觀緣生無性故。次二句假觀隨俗假名故。次二句中。觀由前生滅一切諸法卽無性故。相體卽是不生滅也。後二句觀益。諸法如卽是佛如。無生滅佛體本常。觀稱於如則佛常現。況三觀一心則佛之體用。無不現矣。後二眞止中。以觀觀法能所紛動。故須寂之。初句牒前法性。次句泯其能所。法性本空非觀之使空。故無所取何有能見。次二句。心冥性佛故止絕思求。又上來空以遣有假以遣空。如則雙遣空假。形奪兩亡。若謂雙非還成戲論故。辧起心皆妄絕念方眞。念本自無斯絕亦滅。故中論云。如來寂滅相分別有亦非。如是性空中思惟亦不可。用斯文也。後一顯觀益。心冥體性惑何由生。亦含三止意也。又亦通結止觀。稱上而觀見惑性空。卽同佛性。何能染哉。第三一偈迷性中。上半取法次句迷性。末句結過。第四一偈。佛卽同法如。謂同空法故離三世。同假法故相具足。同雙遣故無住無著。同如體故徧不動搖。第五一偈。引己中。此親自證希眾無惑。第六一偈推功有本者。非師心也。亦謙己推人異乎凡情。令法鉤鎖殊塗同致。下八準之。第三西方勝慧。以解佛勝智隨空心淨。故以爲名。頌意。爲顯欲令菩薩智慧明了。卽大智了如及佛性故。十頌分四。初一贊智爲迷悟本。次四正顯迷悟。次四諭前得失。後一推功有在。今初。由難思故迷難則容有。思者故有悟。次四迷悟中。初二迷後二悟。迷中初一心外取境生想違理。故不能見無相之佛。後偈取蘊內相不了蘊性。故不見心佛。亦是愚法小乘。故名無知者。後二迷中前明倒想。內外俱妄。今有了因內外皆悟。初偈翻前外取。謂了一切法卽心自性。性亦非性。情破理現則見捨那。稱於法性無內外也。後偈翻前內取。了蘊性相則見自心之佛。與盧捨那。非一非異故難思議。然此一偈文捨多意。一但是蘊縛無有我人。則破前凡夫取我相也。二前後因依相續無性。則破凡小取法相也。此性卽第一義空。第一義空卽是佛性。又上性無所有正因性也。前解此了。皆了因性。此蘊相續。卽是正因。亦名生因。言正因者。是中道義。中道卽是佛性。謂現在陰滅中陰陰生。是現在陰終不變。爲中陰五陰。故現陰非常如種生牙。種不至牙。𨿽不至牙而能生牙。此現在陰𨿽不至後。而能生後。則現陰非斷。而中陰五陰亦非自生。不從余來。因現五陰生中陰陰。斯則後陰非無因。故後陰非常。旣能續前故後陰非斷。非斷非常是中道義。正因性也。能生佛果故曰生因。眾生佛性有二種因。一者正因。二者緣因。正因者謂諸眾生。是故五陰卽正因也。緣因者。謂六波羅蜜。非蘊相生名緣因也。今以了因了彼正因。故曰於此性了知。了卽般若亦緣因也。第三四偈。諭前得失者。前三諭失後一諭得。前中二。初二諭內取失。於中初一顯無緣了不見正因。闇中寶者正因性也。圓滿可貴。所以稱寶。居於無明五陰室內。如在闇中。燈諭緣了之因。下半法合。無人說者。闕於緣因𨿽慧莫了。義含二意。一慧卽正因。合上寶也。闕於緣因故不能了。二佛法卽寶。以闕緣因。𨿽內有慧不成了因。不見眞性。然則緣因卽是了因。了因未必是於緣因。有親疏故。善友是於緣因而必是了。佛性名爲了因。未必是緣。此約智慧性故。若以第一義空爲佛性者。惟是正因。而非了因。但爲了因所了。而非生因所生。若以智慧爲佛性者。卽是了因。若以五蘊爲佛性者。名爲正因。亦名生因。然復生必對了正必對緣。今燈一諭雙諭緣了。闇中之寶雙諭正了。義意包含。具如涅槃二十六七所辧。又上燈諭旣是正義。何以涅槃師子吼立。佛不許耶。故師子吼言。一切眾生有佛性。性如乳中酪以有性故。要須緣因。何以故。欲明見故。緣因者卽是了因。譬如闇中先有諸物。爲欲見故以燈照了。若本無者燈何所照。故佛難言。若使乳中定有酪性。卽是了因。若是了因復何須了。又善男子。一切眾生有佛性者。何須修習無量功徳。若言修習是了因者。已同酪壞。結正義云。乳有酪者以定得故。佛性亦爾。眾生有者以當見故。然上諸義總有二意。一燈了於寶爲正義者。約因性故師子吼立。佛不許者約果性故。二者燈諭正者。約其體性與有不異。佛不許者。約其現惑與無不殊。故知若言定有名爲執著。若言定無是則妄語。應言眾生佛性亦有亦無。然眾生智慧是佛性因。菩提涅槃是佛性果。然則佛性非因非果。今此經宗。宗於法性故。以法性而爲佛性。則非內非外隨物迷悟彊說升沈。佛性要義不可不知。廣如別章。及涅槃師子吼品等說。後偈目有翳者。此諭了因。與惑俱故見不淸淨。以不淨故不見佛法。佛法卽見佛性。故涅槃云。佛性二種。一者是色二者非色。色者諸佛菩薩。非色者一切眾生。色者名爲眼見。非色者名爲聞見。佛性者非內非外。𨿽非內外然非失壞。故名眾生悉有佛性。二一偈。諭上外取之失。瞽謂全無於目如鼓皮故。則全不見佛。無垢障爲明淨目。取相是識非智慧眼。故不見也。三一偈。諭前悟中抉去取相之翳。捨於空華之像。絕見契如則見如佛。第四一偈。推功有在準上可知。第四北方功徳慧者。生在佛家善解佛徳故。此頌意顯於三世中心得平等。了知自心窮法空故。十頌分四。初四明凡小妄覺。次四示其眞覺。三有一偈佛覺雙圓。後一偈。推功有本。今初分二。初一偈。說凡迷緣起之無性。執著相而輪回。後三頌通凡小。初一辧迷執隨言作解。可謂小智心外取法爲妄分別。餘二偈明過失。初二句。曲徑趣寂迷一直道。次半有常等倒。長世間惡。有無常等長無明惡。次半不見二空。受二死苦。後半無實諦觀。何有法眼。三乘縱有亦不名諦。次四示其眞覺中。初偈引己之損勸物成益。次偈教其眞見。謂見佛無取卽是見如。如卽佛所知也。次偈教其了俗。上半躡前證眞。下半方能了俗。後偈拂前二見。以成眞見。謂上半取眞俗之見忘。方見眞俗之正理。下半反釋。謂有眞俗之可見。不能見眞俗之眞源。故智論云。若人見般若是則爲被縛。下半意也若不見般若是則得解脫。上半意也。若人見般若是則爲解脫。卽第六七偈意也。若不見般若是則爲被縛。卽第四偈意也。惟忘言者可究斯旨。第三一偈。顯佛二覺雙圓。不可覺中而自覺。故是曰奇哉。知無眾生而能覺他。大導師也。第四可知。第五東北方精進慧。以勤觀眞理集無量善。俱無住故。頌意。爲顯欲令其心轉復精進。無所染著。文中由離分別如實見故。十頌分二。前九觀法後一推功。前中三。初三所執無相觀於中。初一舉分別過。後二顯無相觀。一離所取。上半知於情有。下半知於理無。如迷木見鬼。知鬼是迷有。名如實知鬼。知鬼本無舉體是木。名爲見木。二離能取以所取空故。上半舉失。如若見鬼卽不見木。下半顯得離於鬼見。方爲見木。次三明緣起無生觀。一遣所緣。然依他二義。一者幻有從分別生卽是上半。二者無性卽是下半。二泯能緣。上半牒前生過。有無生見同世非實。下半見等無生名眞見者。三辧觀益。後三明圓成無性觀。一牒前二無。謂能所分別皆不可得者。卽圓成性淨故。二正顯眞性。初句體有次句相無。此二融卽故無能說。三觀成利益。及第二推功。文並可知。第六東南方善慧菩薩。成就般若慧鑑不動。可謂善矣。此頌。爲顯欲令其心轉復增進。得不退轉無生法忍。文中離垢解脫無體性故。十頌分四。初二見佛。次三見法。次三觀成利益。後二推見有依。今初前偈贊所見。上半標贊。下半釋成。智離所知心脫煩惱。兼二利故。二障難除眾生難度。自彊不息爲希有勇健。後偈中。能見謂我如實見。如大菩薩見。次三見法中。約眾生說。初偈正顯。盡卽有爲。諸行無常速起滅故。有爲之性湛若虛空。便是無爲體常徧故。次二偈拂迹入玄。上半拂前無爲。謂旣如虛空。何有無爲之相。次四句拂前有爲。謂旣約自性論無盡。則不壞於盡。故曰難思。盡卽無盡故無眾生也。後二句。觀成利益見法身也。次三觀成中。初偈顯法空。由下半了能所見緣成無性故。上半能所之見自亡。次二句顯我空。能所之法尙空。誰爲能見之者。後二句顯實。但除上病不除眞法。二空之體及所顯圓成。卽眞佛也。三一偈雙結知佛法益。文顯可知。四有二偈。推見有依者。謂佛說一道淸淨。故能遣有。進慧演無量門。復能遣無。想滅理現方知如來。乃住無有無之際也。又智論云。法性爲實證實爲際。凡夫有實未能證也。第七西南方智慧者。決斷不動所以名智。頌意。爲顯於一切法皆能出離。文中生死涅槃皆善離故。十頌分二。初一引己勵眾。余偈希眾同己。於中亦二。前六示迷後三啟悟。前中亦二。初一人執。理實無人橫計成險。餘皆法執。於中初二執世法。後三雙執世出世。今初。初二句明執。謂計蘊爲實。不能觀身實相。餘皆明過。初二句執實乖理不見佛。次二句無慧不見佛。後二句但益流轉後三雙執中亦分爲二。初二執法後一執佛。前中亦二。一立理二起執。初中上半假立。謂待前流轉生死。以立涅槃。煩惱名諍。觸動善品損害自他故名爲諍。此有漏法諍隨增。故名爲有諍。有彼諍故。故生死者有漏爲體。無彼煩惱故稱涅槃。下半雙非。謂生死涅槃。俱因煩惱假立其名。何有眞實。又二互相待故俱空。二互相奪故皆寂。後偈起執。上半執下半損。後一執佛中。亦上半執下半損。執有三義。一佛佛相望。二三身等相望。三心佛相望。後三啟悟中亦二。初二順理之得。後一舉佛釋成。前中亦二。半偈明順理而知。余顯順知之益。益中亦二。半偈標一偈釋。云何超言。若取知能知寂未免於言。有所緣故。知自知知亦非無緣故。須能所平等等不失照故。無知之知不同木石。故云能見。後偈舉佛釋者。上云佛然。佛云何然。釋云。覺於三世離分別故。種習斯亡爲斷根也。又亦無心捨於分別。名爲斷根。第八西北方眞實慧菩薩。心不顚倒是眞實慧。頌意。爲顯欲令增進於一切法。皆得善巧文言。於法不顚倒如實覺了。是善巧義十頌分二。前二明依實立名。名能益物。後八顯名下之實。辧益所由。今初前頌明損益。受苦聞名速解脫故。受樂不聞反沈淪故。後頌敍昔以成今說。後八中分三。初三覺妄證實。是覺察義。次一雙覺二諦。是覺照義。後四非覺而覺是妙覺義。今初也。初偈證實立名。初句揀似比量。無常計常常計無常等。是顚倒法。名似比量。次句證眞現量。如眼見故。次句揀似現量。顯眞現量。謂男女天地等見一合相。名似現量。一合相相不可得故。故名爲離。非惟所覺離合。亦無如外之智與如合也。下句結名。次偈例去來。後偈成現觀。次一覺照者。眞諦名實無和合故。俗諦非實假和合故。互融無雜名究竟解。夫實見者。尙不見實何況非實。見非實者知其卽實。故中論云。一切法眞實一切法非實。亦實亦非實非實非非實。是名諸佛法。後四非覺而覺者。初偈正顯如智。相離名不可覺。寂無遺照故名了此。要不可得方是眞修。次二偈展轉釋成。初偈釋無一之義。上半相待而有。通同異體。下半緣生故空。則一多相盡矣。後偈上半。釋前偈下半。無能所作故無所依。從業想生故是和合。下半釋成上半。云何知無能所。異業想外無我所故。後有一偈結成妙義。上半所住下半能住。由無住故無所不住。謂不住有以卽空故。故能住有契有實故。亦不住無無卽有故。不住俱有無。無二體故。不住雙非不壞二相故。能住例知。旣以無住爲住。則心絕動搖。方契本覺湛然常住。第九下方無上慧。名如初頌。又從法王教生當紹佛位。故名無上。頌意爲顯欲令增進心無障礙。文云無著無念不住法故。十頌分三。初一釋已名義。次八顯佛勝徳。後一推功結益。次八中分二。前六內證徳。後二外化徳。前中亦二。前偈正明證入。後五照境顯理。今初卽菩提涅槃。以無所得得菩提故。處卽涅槃本覺自然。故非造作。悟亦冥符則智無分別。三細已盡六粗居然。又不可以識識故無粗者。不可以智知故無細者。又有能所證名之爲粗。無能所證目之爲細。皆言語道斷故並無之。菩提涅槃絕心行故。後五中。初偈正明照境。境卽俗境有能所故。卽俗而眞故云無數。心同無爲故雲遠離。是佛眞法雙結能所。後四遣相顯理。皆躡迹遣滯。初偈。雙非顯中照理滅障。菩提涅槃離有無故。次二偈釋前雙非。一偈半釋非照義。初句是總次句能照無著。故云無念。亦不染此無念。次句所照無著。以無處所爲所住故。次句不壞能所。次二句雙遣性相。次二句釋非無照。稱理照故。後偈拂前無二之迹。言無二者但言無有二。非謂有無二。若存無二之見則還成二。以無二必對二故遣之。又遣之以至於無遣。故云三界一切空。空謂第一義空。諸佛同見。後二外化徳中。前偈正顯令住無住之覺。後偈釋成。身卽非身故無可悟。悟身見起此見如身。身見兩亡眞法身也。觀身實相觀佛亦然。故就佛結。推功可知。第十上方堅固慧者。智力成就不可壞故。頌意。爲顯欲令增長一切種智。文云得淨慧眼了佛境故。十頌分四。初偈總嘆爲物興世。智光徧照大悲勇健。次四別示悲相。初偈觀機次二反以釋成。後一正明兼顯僧寶。次三頌半見聞利益。後一頌半結徳無盡。此爲終極故總舉前十。

十住品第十五

初來意者。上由致旣彰正宗宜顯。故次來也。又前辧所依佛徳。今辧能依十住。故次來也。二釋名者。慧住於理得位不退。故名爲住。本業下卷云。始入空界。住空性位故名爲住。然住義多種寄圓說十。總言十住帶數釋也。下諸品有十準此可知。三宗趣者。以十住行法爲宗。攝位得果爲趣。四釋文者。四品分二。前三當位行徳。後一勝進趣後。前會無勝進者。但是趣位。方便未成位故。回向是位無進趣者。三賢位滿總爲趣地之方便。故亦顯趣無分別離趣相故。今初分三。初品辧位。次品辧行。後品明徳。初亦名解文分七分。一三昧分。二加分。三起分。四本分。五說分。六證成分。七重頌分。今初。何故入定。略辧六意。一此三昧是法體故。二非證不說故。三顯此法非思量境故。四觀機審法故。五爲受佛加故。六成軌儀故。餘如玄說。文有三別。一入定人。法慧入者是眾首故。余入則亂不調伏故。顯十住法慧能說故二入定依。謂承佛力推功化主表無慢故。三入定名。爲揀果定故云菩薩。任性能知觀解善巧。故名方便。十住各攝多門善巧。故云無量。心詣於法故云入也。又一切三昧皆有三相。謂入住出。五識對境意從門出。遠境護根意識卻入。此通權小。今卽照之寂故名爲入。卽寂之照故名爲出。入已未起故名爲住。餘三昧等並如前釋。二以三昧下加分。於中三。初總辧因緣。二明加所爲。三別顯加相。今初又三。一標加所因。二加緣顯現。三贊說因緣。今初。謂以三昧力故。論云。所以偏加金剛藏者。得此定故。前由佛力能入。今由定力佛現。互爲增上力相。云何謂無作三昧。顯自覺智寂不失照。冥同佛心故。感佛現三業加也。二十方下加緣顯現。來處佛數皆云千者。望行猶劣故。多佛加者。顯於法及法師增敬心故。又顯諸佛同說故加。佛同名法慧者。得法不異故。論云。此菩薩聞同己名增踴躍故。但諸佛於此住門中現。皆名法慧。以法力故。法應爾故。普現其前者。不來而至故。三告法慧下。贊說因緣。於中二。一贊有加因能入定故。言汝能者。希越之辭。此定難得汝今乃能入故。舉定名者。向來默入。眾未知名故舉嘆之。令眾仰故。二善男子十方下。雙說加定因緣。於中先別顯四因。一伴佛神力。諸佛自說者。令眾敬仰故。二主佛宿願。三主佛現威。四法慧善根。略無大眾機感。後入此三昧令汝說法。二句結因所屬。謂由上四事前三爲緣。第四是因。因緣合故。入此三昧。故前四定因。令汝說法卽是加因故。論云。何故加。爲說此法故。故十行十向之中。皆云令汝入是三昧。而演說法故。又此令汝說法。亦是後文之總。然十地論。釋諸佛遮那皆由先願故加。則此四段俱是加因。以彼經中諸佛但云加汝威神。遮那則云本願力故加。古人便將諸佛之加。爲得定因。下之三緣轉爲加因。便令得定無後三因。則又字何用。旣結云令汝入是三昧。何得後三不爲定因。非惟違經文理亦乃乖論所釋。如實義者。此之四因通於二義。一由此四爲得定因。如上所辧。二由後三復是加因。諸佛卽以願力而爲加因。論主爲顯斯旨。故云彼佛先作是願今復自加。問加之與定何先後耶。若先定後加。則不應云汝能入此三昧。此是十方諸佛共加於汝。乃至云及汝善根力故入此三昧。若先加後定則不應在三昧分後方說加分。又十地論云。何故加。爲說此法故。不言爲入三昧故。又云。惟加金剛藏不加餘者以是菩薩得此定故。旣俱文證如何會通。古人答云。加定同時。謂若未定而加。則散心不能勝受。若未加而定。則自力不堪入此深定。是故同時。此解亦違教理。現言入三昧竟。諸佛方現身稱贊得定。及說加所爲竟。方與三業之加。而云同時豈不違文。若言同時爲因不成。斯則違理。亦不應引俱有因證。以此二事容相離。故。若正釋者。加有二種。若約內外。善根威神願力冥資。令其得定則在定前。若約與智。贊述摩頂勸說三業顯加。則居定後。二文昭著何其惑哉。第二爲增長下。辧加所爲。且對加因名加所爲。然加所爲正在說法。此十亦卽說法所爲。展轉相成。文分二別。初十句別明。後一結說。前中文含二意。望加所爲卽是別說。望於說法卽說法之意。謂加爲說法。說法爲何。爲增佛智等。然說法所爲卽加所爲。於十句中初總余別。總謂說十住法。今信解諸菩薩修行。增長性習二性生菩提智故。又此因智卽同佛智。亦得言增。增智何用深入法界等故。九句五對。初二證眞了俗對。謂入無入相故云深入。了相了性故云善了。次二無障無礙對。由入法界離煩惱礙。由了眾生離所知障。次二圓因趣果對。謂巧安眞俗無等故因圓。入薩婆若故云果滿。次二識法知根對。後一句𨿽非文對而是義對。謂內持諸法外說利他。所謂下總結所說。謂若說十住。則前所謂皆得成就。第三善男子下。正辧加相分三。先口加勸說以增辧。二意加冥被以益智。三身加摩頂以增威。今初可知。二是時下意加中。先加後釋。前中與十種智。初總謂四無礙解智。是說法所依故餘皆樂說無礙。一無著者論名不著。辯才於所說法無住著故。卽七辯中捷辯。須言卽言故無著也。二無斷知卽無斷辯。謂相續連環終無竭故。三無癡者卽是迅辯。明於事理心無癡闇。言則迅疾如懸河故。四無異者卽應辯也。應時應根無差異故。五無失者卽無錯謬辯。凡說契理無差失故。六無量者卽丰義味辯。名數事理皆無量故。七無勝者。卽一切世間最上妙辯。此有五徳。一甚深如雷。二淸徹遠聞。三其聲哀雅如迦陵頻伽。四能令眾生入心敬愛。五其有聞者歡喜無厭。具斯五義故云無勝。上卽七辯。八無懈者。通策前七無疲倦故。九無奪者。具前總別。無能制伏令退屈故。後何以故下徵釋。先徵意云。諸佛有力能與有慈能普。何故十智惟與法慧。下釋云。法慧得此三昧。法爾如是得諸佛加。三是時下身加。一令增威。二令起故。然三加同時隨義爲次。承前說便故先語加。爲令起定身最居後。準地論。經有諸佛不離本處。則去住無礙。手又不延則延促無礙。同時觸頂一多無礙故。是奇特。要摩頂者。楞伽云。若有不爲如來二種神力之所建立。而能說法無有是處。一者身面言說神力。卽前語加。二者灌頂神力。卽智灌心頂手摩身頂。頂受摩者上稟尊力故。右手者。法慧所說順理機故。諸佛隨順法慧說故。第三法慧菩薩下起分。略由四意。一三昧事訖故。二已得勝力故。三說時至故。四定無言說故。此四後後以釋前前。

大方廣佛華嚴經疏卷第十七

大方廣佛華嚴經疏卷第十八

唐淸涼山大華嚴寺沙門澄觀撰

第四告諸下。本分文分爲三。初總顯體相。次標以許說。後別陳其名。今初。然十住體略有三種。一約所依。卽前三昧。依此說於十住法故。論云三昧卽法體故。二者約本。卽下所辧。三克性體。若約所緣。卽眞俗二境。若約能緣卽悲智二行。二境旣融悲智不別。境智冥契同一法界也。今約本體。若直觀經文。則住處二字總示其體。廣大已下略顯其相。住三世佛家。結示住處。今依地論類例以解。則住處爲總餘皆是別。總卽示體此云住處。十行名行業。十向名願。十地名願善決定。皆當位體也。而得名不同者何耶。然三賢十聖。皆以菩提心而爲其體。菩提心有三。一者直心。正念眞如法故二者深心。樂修一切諸善行故。三者大悲心。救護一切苦眾生故。所念眞如。亦卽本智本覺智故。後二顯是恆沙性徳。然此三心有一必兼餘二。而三賢互有增微。十住直心增故。故名爲解。解爲行願本。故首而明之。十行深心增故名爲行。依於前解以起行。故十向大悲增故名爲願。回前解行願諸眾生離苦得樂故。十地三心等證故名決定。而大悲爲首故舉其願。是以論云願善決定者。如初地中發菩提心。卽此本分中願。十信通信此三。等覺此三等佛。故知菩提心是諸位通依。今此住位名住處者。若從增勝。則以深般若住於眞如。卽復由此。而爲行願之所住處。若從通說。俱住上三菩提心家故。住處。梵本名爲俱羅。此雲家也。家卽家族。是以舊譯名爲種性。卽四種性中習種性也。良以此家菩薩所居故。翻名住處。下文還就佛家以結。別中句乃有二。義乃有三。一廣大與法界等。是勝住處。然地經總句。是於決定不應學彼。此中廣大卽是勝義。其法界言含於四義。一正念眞如。同理法界深無際限。勝諸凡夫。亦勝二乘偏眞理故。二普該菩薩無邊行相。大悲深心同事法界無有邊量。勝二乘故。三者三心無礙。同無礙法界事理融故。四同圓融法界。一一塵中無不具故。此與第三勝權菩薩。二虛空等者。是因住處。因有二種。一無常愛果因。是因如虛空。依是生色色不盡故。二常果因。今是地前故闕此也。古徳又云。一一位中。如空包含無邊行海。又如空周徧非至。非不至。又如空無礙故。三住三世諸佛家。準論此名不怯弱住處。謂菩薩所住。卽佛所住故名佛家。進住佛家是不怯弱。若直釋經文。卽結示也。謂向言住處何所住耶。謂住佛家。佛家卽是大菩提心。諸佛住此生菩薩故眞如悲願究竟惟佛方能住故。言三世者。是贊勝也。二彼菩薩下。牒以許說可知。三諸佛子菩薩住有十種下。別陳其名。文有三別初標數引證。二依數列名。三總結顯勝。今初。謂三世佛果無不由此。十住因成。如大王路法爾常規。故同說也。二何者下。依數列名。初發心住者。瓔珞云。是上進分善根人。若一劫二劫。一恆二恆佛所。行十信心信三寶。常住八萬四千般若波羅蜜。修一切行一切法門。乃至始入空界。住空性位故名爲住。依仁王起信。卽十千劫來修信行滿。入位不退創起大心。發心卽住名發心住。三種發心中卽信成就發心也。二治地者。謂常隨空心淨。八萬四千法門淸淨潔白。故爲練治心地。使悲智增明名治地住。三巧觀空有增修正行故。四生佛法家種姓尊貴故。五帶眞隨俗習無量善巧。化無住故。六成就般若故聞贊毀。眞正其心念不動故。七入於無生畢竟空性。心心常行空無相願。止觀雙運緣不能壞故。八心不生倒。不起邪魔破菩提心故。九從法王教生解。當紹佛位故。十從上九住觀空得無生。心最爲上故。諸佛法水灌心頂故。然住十住得名有三。謂四八九十從諭爲名。第七離過受稱。余約功徳從其所諭。皆持業釋。若從能諭或依士釋。三是名下。總結可知。若定位者。略有十義。一依惟識等五位之中。卽當初位。言五位者。一資糧位。卽是三賢。從初發心積習福智。爲道資糧爲眾生故。修解脫分善。二加行位。順解脫分旣圓滿已爲入見道。復修加行。亦名順決擇分。三通達位。卽是見道。謂初入地二種見道。四修習位。始從初地第二住心。乃至金剛無間心位。名爲修道。五究竟位。金剛心後解脫道中。盡未來際皆此位攝。二依攝論。第六說有四位。卽當初位之初。言四位者。一勝解行位。始從十信終於地前。餘三見修究竟。同五中後三。三依瑜伽四十七說十二住。當其第二之初。言十二者。一種性住。謂彼菩薩性自仁賢。性自成就菩薩功徳。任持一切佛法種子。性離粗垢。不能現起上煩惱纏。二勝解行住。謂從初發心。乃至未得淸淨意樂。所有一切菩薩行是。三極喜住。四增上戒。五增上心。六七八三名增上慧。分成三種。謂六覺分相應增上慧住。七諸諦相應增上慧住。八緣起流轉止息相應增上慧住。九無相有功用住。十無相無功用住。十一無礙解住。十二最上菩薩住。十三最上如來住。前言十二住就菩薩說。加後如來爲十三住。第二卽是三賢。第三已去如次十地。四亦依瑜伽及顯揚第七。於十三住建立七地。一種性地。二勝解行地。三淨勝意樂地。卽前三住。四行正行地。謂從第四乃至第九住。五決定地。卽第十住。六決定行地。卽第十一住。七以後二住爲到究竟地。前六惟菩薩。第七菩薩如來雜立爲地五依仁王下卷。說十三法師各住一位。卽當第一。言十三者。一習種性。二性種性。三道種性。四善覺摩訶衍。五徳慧。六明慧。七爾焰。八勝達。九常現眞實。十玄達。十一等覺。卽八地。十二慧光神變。卽當九地。十三觀佛菩薩。義當十地及等覺。而佛非十三之數。六依仁王上卷。五忍之中。此當伏忍之下。言五忍者。謂伏忍信忍順忍無生忍寂滅忍。各有上中下。如次配三賢十地等覺妙覺。七亦依仁王五十二位。當其第二。八依瓔珞四十二賢聖位。當於下賢十住。以不立十信。十信攝在十住中故。九依瓔珞六種性。亦當第一。言六性者。一習種性。二性種性。三道種性。四聖種性。五等覺性。六妙覺性。若依楞伽等無復地位。十依此經說四十二位。無別資糧加行等名。然所說位依法性。立行布圓融二俱無礙。如玄文辯。十信開合已見賢首品。第五佛子云何爲下。說分。卽是行相。釋此十住卽爲十段。一一段中皆先徵後釋。釋中皆先明自分後明勝進。又前是住位後是起行。今初發心住。先徵可知。釋自分中二。先明發心之緣。後正明緣境發心。今初。文列十緣義含四因。謂信悲智及種性也。見佛世尊是初總相。發菩提下。結前生後。中間十句別顯不同。一形貌容儀。二顯色大相。三具隨好故人所樂見。上三觀外相也。四時乃一出。出便利益故爲難遇。此通內外。五十力無畏降魔制外。此明內徳。六神變難思卽神足論。此惟外用。於上六中隨見一事。發生淨信欣心上求。此若可修我定當取。七聞授記。含於二義。一聞授記作佛希預其數。二聞記當事希得此知。皆記心輪。八聽教誡。知惡可斷善可進修。卽教誡輪。上皆信智爲因。九見受苦起悲心。未必聞教。以種性內具法爾慈恕。卽悲因也。十聞廣大法謂佛功徳。義兼法滅或傳或護。因通悲智種性之因。義通前十。此之十緣。與賢首品所引瑜伽四緣。但開合之異耳。謂前六見佛緣。次二聞法緣。次一見生受苦緣。後卽見法滅也。後結前生後者。惟證菩提。方成前事結前也。求一切智。生後。緣難得法而發心也。第二此菩薩下。正明緣境發心。前言求一切智。十種智力卽一切智。文有標徵列名結數。而義見初品。大同初地。爲得十力故等。又此十力於一實智而開爲十。化生事足義含悲智。故略舉之。非不緣佛余之功徳。第二勝進文分爲三。初總標次徵列。後徵釋。今初。謂欲求勝位應自勸勵亦勸他學。列中有十不出悲智。供佛爲總。通財及法。下九爲別。行下九事眞供養故。一樂住生死大悲爲首故。智了其空無所懼故。二住爲主道除惡。三卽能導理教之法。四示果令欣。卽教之所至。五學佛徳行以爲能至。六成徳依緣故生佛前。七寂前上求下化之紛動。八寂必遠離生死輪回。九不失悲故常爲物依。亦是總結前義。諸所施爲皆爲眾生大悲增上故。問八遠離生死初令樂住。此云何通。略有三意。一勸物遠離自處無厭。二要自無縛方能攝物。三卽智之悲故樂住生死。卽悲之智遠離輪回。故瑜伽云。菩薩厭離生死。過於二乘百千萬倍。非不厭也。斯則不斷生死而入涅槃。不動眞際常隨流轉。成不住道。又初旣樂住生死。六復云何生諸佛前。亦有三義。一爲誘物故。二求攝物之方故。三悲智無礙故。又十藏約實。智契捨聞。諸佛土不願往生。此約權不壞事故。生諸佛土。三何以下。徵釋。何須學此。令得通別二種益故。別謂增勝廣大。此之別益皆希後位。準下頌文亦令不退轉故。有所聞下。諸位通益。以解從內法故不由他。他有三種。一他人。二者心外。三者性外。自解亦三。一者燻習成性故。能自解。二了惟心。三了惟性故。下云知一切法卽心自性。若爾云何復言有所聞耶。謂泛爾聞故。或自披尋。聞乃約法開悟約義。必不假人委曲指授故。不由他究竟。則是佛無師智。下諸位中並同此釋。有云。從自種生云不由他。但是初意。何足可尙。又引下文。𨿽知諸法悟不由師。然求善知識無有厭足。亦非此意。彼據雙行此約自悟故。第二治地住中亦二。先徵可知。二釋中。自分內文有四別。一標二徵三列四結。下諸自分皆仿此知。列中十心有其二義。一於一一眾生各起十心。二爲辧差別對八種眾生。一於怨眾生非直不念加報。亦乃授與利益。二於貧苦眾生欲令遠離故起悲心。三於危懼無樂眾生。令得樂具不盡。四於惡行眾生。令安住善行。五於得樂眾生。以矜湣心不令放逸。六於外道未發心者。攝令正信發心。七已發心同行者。守令不退。八於一切攝菩提願眾生。取如己身。於此開二。謂於乘大道集進趣者。推之如師。集具足功徳者。敬之如佛。此十大同第二地集義中釋。以斯十心。治自心地。二勝進亦三。列中十法有通有別。通相可知。別依展轉。一總求多聞。爲二利行依。二聞已閒靜思修。三聞必依友。四於友求請言必和悅。五問不非時。六不怖深法而不能受。不怯行法而不能行。七以思慧力解達深義。非但多聞於義不了。八如說修行。涅槃經。說親近善知識聽聞正法系念思惟如說修行。是大涅槃近因緣故。今展爲十。九成行伏惑故離愚迷。十觀智照理決定究竟。故安住不動。三徵釋。所以修者上十多約智。以智導悲令轉增也。通益可知。第三修行住。釋中先明自分。是護煩惱行。後明勝進是護小乘行。前中。然此十無常大同三地。彼論具釋。引中邊釋已見問明。旣文義包含略舉一兩。論云命行不住總名無常。此總句也。然復有二。一者念念無常。二者一期無常。於何無常依五盛陰。逼迫相故苦也。瑜伽三十四云。由無常行作意。爲先趣入苦行。由苦無所得行趣入空行。空故不自在。由不自在趣入無我。此四卽苦下。四行相也。五無作者。但緣有故。由念念無常故無造作。由皆苦故。無有樂味但於下苦中橫生樂想。卽一切世間不可樂想。以彼空故。萬法無體物無當名之實。以無我故無有處所。非在色中乃至識中。無分別者。觀能取也。無堅實者。觀所取也。問涅槃比丘作無常想。佛呵倒惑。云何入住作無常觀。答彼但得名不得其義。以無常等該涅槃故。故佛呵之。今但說生死故無有失。又無常者。未會法身故。苦者。未得涅槃故。空者。無善有故。無我者。未得八自在故。則前四句自說生死。次無作等四自說涅槃。常故。無作樂故。無味我故不如名。淨故無處所。然二理不偏照與之符。猶懸鏡髙堂萬像斯鑑。又初四句則因緣生滅。是無常義等。次四則不生不滅。是無常義故云無作。五受陰洞達空無所起。是苦義。因起有苦。起卽無起故無味也。諸法畢竟無所有。是空義。人法二空空亦空故。故不如名。於我無我而不二。是無我義。諸佛或說我。或說於無我。諸法實相中無我無非我故。無處所。故庵提遮經。說不生不滅是無常義。生滅卻是常義等。瑜伽四十六云。云何菩薩觀一切行皆是無常。謂觀一切行言說自性。於一切時常無所有。如是諸行常不可得。若得斯意則入中道。若依中邊論約三性說。則初後二性不生不滅。是無常義。依他起性則生滅。是無常義等。又無作者。非常非無常故。無味者。非苦非樂故。不如名者。非空非不空言不及故。無處所者。非我非無我。不在生死及涅槃故。無分別者。念想無故。無堅實者。實與不實相待有故。後勝進中是護小乘行。小乘不求種智。不欲廣知故。十中初三是作佛事處。眾生是所度。法界是能度。世界是度處。次四界是起見處。外道計大爲諸法本。小乘計大爲諸色因。又成身之體。後三界是系縛處云何觀耶。一觀其相委細而知。二觀其性甚深平等。三徵意云。但總觀無常何用廣知。釋意云。觀空不礙廣有知見。性相兼了法智增明故。第四生貴住。自分中有五。謂釋名標徵列結也。從聖教生者。謂多聞燻習。等流無漏教法生其智故。又下偈云。佛子於法如是觀。從佛親生名佛子。此約能說人也。又偈云。了達諸有無所有。超過彼法生法界。此約理也。上三義皆能生後一義。兼顯所生之處。又能說所說能詮所詮。成此三異。從此三生並可尊貴。列中十事同四地。十種法智但有開合耳。旣從聖教生成就四智。教化眾生。一自住處智。不退轉故亦所生也。二同敬智。於佛淨信故亦能生也。三眞如智。善觀察法故。亦所生處也。法卽法界。四分別所說智。卽餘七句。謂了眾生空有。佛土權實世界染淨。行業善惡果報苦樂。二種生死四種涅槃。具如常釋。後十勝進。初三解了通於教理行果。次三修集行法。次三誓當滿果。後一別了理法。後徵釋。意欲進後位眞俗平等故。徧觀三世不殊方知平等故。第五具足方便住者。自分十心亦是方便也。勝進十心亦具足也。今自分中。卽第二住發起此心。今以所修善根正向所爲。例前解釋文並可見。今別爲一勢。謂初是總句。救苦護善故。云何護善。一授與樂因如經饒益故。二令得樂果謂安樂故。三哀湣妄樂不令著故。四云何救苦。度一切苦得解脫故。何者是苦。苦有二種。一三災八難。二二種生死。云何能離。一教生淨信。二由淨信故授以三學。令諸根煩惱皆得調伏。云何得樂。謂咸證涅槃。究竟滅苦是眞常樂。初句九字流至於此。後勝進中。前六義含深廣後四惟顯甚深。云何廣耶。一無涯畔。二無分限。三離算數。四言思莫儔。五色類非一。六非稱量盡。所言深者無邊。謂非有非無非斷非常故。無量者。常一剎那無長短故。無數者。非一非異不墮數故。不思議者。卽妄卽眞。言語道斷心行處滅故。無量色者頓現身器故。不可量者。出二量故。後四中。七爲總句。人法空故。此云何空。八約能成。非是自他共所作故。九約所成。內外推尋無所有故。十無自性。釋成上義。無性故空。無性故誰能作。無性故無所有。非斷無也。又七八九是三脫門。三徵釋意云。雙明深廣。性相交徹。則轉復增勝形奪兩亡。皆無染著成般若故。第六正心住。初自分內。由成就般若了法性相故。皆不動名爲正心。初四約所敬三寶。由了法平等聲如谷響故。於贊毀不生欣戚。又在執應毀就理應贊故。故商主天子經云。無有不毀語言。而能至其解脫中故。次三約所湣眾生。有量無量是斷常邊菩薩不墮。有垢無垢是增減邊菩薩遠離。易度難度是苦樂邊菩薩不住。又有垢者難無垢者易。又亦反此。以不發心不知垢故名之爲無。後三約所知法界。有量無量亦是斷常。餘二增減。已得正心故皆不動。又約眾生大悲大願無限量故。了法界性超量非量故。知法界相緣成世界。說有成壞非成壞故。體有相無體無相有。皆自在故。況並音聲性離。何足動哉。後十勝進中。然勸學者。通聞思修。偈云聽聞乃一義爾。列中一自性之相不可得故。二緣起想成故。三圓成性淨故。四能成非有。五所成無實。六自性本空。七空性亦離。八諭上緣現。九諭上想生。十總離取捨出沒想故。此與六地取染淨法分別慢對治文多相似。三徵釋云。此如順忍欲進後位不退忍故。第七不退。住自分十中初三三寶。次二別顯前法。次三別明初佛。後二約佛境智通佛法也。而十皆言不退轉者。大同前位。然此位中。已入無生知所聞法畢竟空故。又前位會事入理令心不動。今此事理雙現。而心不退。後位從理向事。惟隨事行轉純熟故。是故前位於三寶等。但聞贊毀忍之尙易。今聞有無利害轉深。成忍則難。故過前位。又前言不動但能正心。今云不退有進趣義。又權實方便皆悉通達。有無等言皆有在故。佛則色相虛無。應機爲有。法則離相離性不壞相性。菩薩同佛。次二中約事行爲有。入理行爲無。出離有二。一約自行。義同前文有垢無垢。亦約事理。二就化他。悲故不出由智故出。次下三句。亦論有無何異初句。初句邪見爲無正信言有。此三亦非正見。𨿽許有佛不徧三世。或言過去入滅。是故非有。未來未成安得爲有。現在生界未盡佛願未滿。今有佛者皆應現耳。俱有可知。今知其謬說爲無正說爲有。後二句中初智後境。佛智有盡等者。一豎約智體。以盡智故名爲有盡窮未來故名爲無盡。又若入永滅則名爲盡。不永滅度是卽無盡。約從修生則名爲盡。卽同無爲故名無盡。二橫就所知。謂法無盡故智亦無盡。以無盡智稱無盡法。則名爲盡故。法華云。惟佛與佛乃能究盡諸法實相。智度論云。如函大蓋亦大。還將無盡之智知無盡法。是故如來名一切智。今菩薩窮究。知依豎義半了半不了。知依橫義二俱是了。又相待說有盡無盡。就理而言並非二相。後一就境約性一相。約相非一。知其隨說皆非徧知。後勝進中十事五對。此大同地中樂無作行。對治發起十種殊勝行。由此知其事理無礙。至地則得權實雙行。初一多對。總含三義。一約權實。於一佛乘說無量故。𨿽有眾多皆佛因故。二約事理。理能成事說一卽多。事能顯理說多卽一。三約事事無礙有同體異體。義如上說。二文義對。文隨於義。轉變密意故。卽如初句一言隨於多義。義隨於文。顯了直說故。卽下三對。但顯事理一無礙義。若望下偈云如是一切展轉成。則文義亦通事事無礙。三徧計理無情有無二。四依他幻相性空無二。五圓成性空與不空二如不異。又上三中。皆以三性三無性相卽準思。三徵釋中。善能出離者。不沈沒於事理。成後位自在也。第八童眞住。自分中初三。三業無失。永離習气惟佛得之。任運無功在於八地。此中多同八地。能行無漏故。得無失。無十不善失亦無錯謬失。此三自行亦爲化體。餘皆利他。初一能化身。頓悟菩薩隨願受生。貴在利人不揀淨穢。慚悟地前。許受變易意生身故。次四以能化智知所化境。卽十力智之四智也。次一化處後一化法正化。後明勝進是不動行。初六於剎自在。後四三業自在。此同八地。若色若土皆自在故。初一總知分齊。次二作用持兼願力。四十眼智觀。五有佛便詣。六遊以化生。後四中。一意二身三語四通三業。下徵釋意。爲得善巧入於後位。辯才自在故。第九王子住。初自分十中。一知六趣四生受報差別。又知九種命終心受生差別故。二知現行煩惱。三知種等相續。非如現行有間斷故。習气有四如九地說。四知諸行作業所入法門。皆善巧故。上四多同九地十種稠林。彼據入地尢多細密。故名稠林。此但云知。五知法藥。是智成就義。六知法師軌儀。七知所化處。八知化時。隨根生熟不差失故。後二依二諦說。皆說成就也。後勝進十法皆言法王者。旣言王子仿佛之儀。合子法度。而言處者。卽是位也。如世王子之於父王。今對辯之。一善巧者。言辭安立。及諸伎藝悅可王心今此菩薩學佛法王說法言辭。安立權實善巧方便。以悅佛心。二軌度軌。謂坐立動中規矩容止可觀。度謂升降出入往來進退可度。此明無虧戒行。住佛威儀也。三宮殿者。父王在宮卽行子禮。父王處殿卽行臣禮。若處涅槃正殿。卽令萬行歸宗。若處慈悲宮室。則子愛含識。四趣入者。趣者。就也。謂澤及萬人。入者。收也。謂庭來萬國。菩薩則無機不就無徳不收。五觀察者。入則觀父王察其聲色。出則觀羣臣知其賢愚。菩薩入則觀佛教理。出則審機可否。六灌頂者。十地有文。出現法諭雙辧。七力持者。聚人則以財爲力。愼危則以戒爲力。降怨則以忍爲力。廣業則以勤爲力。定亂則以靜爲力。謀安則以智爲力。固眾則以仁爲力。制敵則以眾爲力。菩薩六度四等。萬行總持皆力義也。持財以儉持眾以信。持安以不憍持力以不奢。余可類取皆能持也。八無畏者。爲上無亢則無憂悔之畏。節儉財色則無病畏。居上不憍則無亡畏。爲下不亂則無刑畏。在醜不爭則無兵畏。三不備者。永無死畏。菩薩修行。離老病死五種怖畏。得十無畏。九宴寢者。晝無故不內宴。夜無故不外寢。宴於側室寢於正處。菩薩入定同佛。不過明以耽其味。不昏沈以滯於境。無幽不得其味。正定不易其心。十贊嘆者。樂則歌贊苦則哀嘆。贊音宜和樂。嘆音宜哀思。其情切其辭文。菩薩應仰贊佛徳哀嘆眾生。情詣於理使令欣厭。二徵釋云。欲令增進得於後位無礙智故。第十灌頂住。文亦分二。先徵後釋。釋中亦二。先自分後勝進。前中二。初有十句所成徳用。後有十句贊勝難測。以位終故加此一段。前中前五。了世界無礙智。後五成就眾生無礙智。以智度滿故。多同大盡分智成就說。後十贊勝。及後勝進皆是神通。有上無上分中義。今贊勝中。前四卽業自在不可知。一身二身用三十通四通用。後六心智自在不可知。初三卽三達圓明智。四知器世間自在智。五定心所現之境。六大智所知之境。並深廣故。下位不知。後勝進中三。初標卽學佛一切智。一切種智。以當位滿灌頂成佛。以攝諸位皆此中具故。如法界品海幢處說。玄中廣明。二徵列中。一學佛三達智。此是總句。二佛法智者。覺法自性善出現儀。三事理無礙。四事法橫廣。五大用周徧。六身智光照。七神力持令不壞。法力持令進善。八窮盡所化。九知化法。十了化主。三徵釋成十勝智。復更學者。爲欲成佛種智位故。然上所釋大依十地。第六顯實證成分中二。先現瑞顯實。後菩薩證成。前中先此界有動地雨供。一萬佛剎猶劣行故。後如此下。結通。二又以下。菩薩證成。於中二。初能證現前。二作如是下。發言贊述。於中四。一贊其所說。二我等下。舉同顯證。此有四同。一能說人。二所說處。三者會主。四所說法。初後與此同。中二但彼同者。法慧表解。不可不同法。若不同豈名爲證。中二異此者。表人異道同處殊法一。方表通方之說。成證義也。若亦同此。將謂余異名界佛不同說也。若爾何故同名法云妙法。不多舉耶。爲有表故。謂所說法該於十地故。非粗淺故。就所說中。眾會約人眷屬兼法。文句義理主伴皆同也。三佛子下。舉因結成。四如於此下。結通廣徧。謂非惟來此爲汝作證。於余處證亦同證此。彌顯所說是通方也。此是彼菩薩結通。不俟經家結通也。問此經何要十方同說。答引攝之教隨機不一。諸方有殊圓實之教法爾常規故。十方同說十方如來同一道故。三賢十聖無異路故。問說此經處。何要徧於十方。答能詮如所詮故。所詮義理無不同故。表位優劣證有多少。據其所說無處不該。有云。此上瑞應證成應在偈後。有四因故。一未說偈經猶未了。不應先瑞先證。二瑞證本爲證經。旣不證偈則偈應非經。三證辭不應。云文句無有增減。四若許瑞徵合在頌前。頌中應頌二分。假使梵本如此。譯者卽合回文。此乃靜法佳判。今爲一救。理或可通。爲欲表說證同時故。然文不累書。編之作次。若全居末。則似說竟方證。若更居初未說復何所證。故置於散說偈文之際。深有以焉。諸會文同皆仿此釋。第七重頌分中。總有一百頌分二。初九十一頌正頌前法。後如是十住下。九頌結嘆勸修。前中十住卽爲十段。初住中有四十六頌。文分爲四。初三頌頌發心緣。次三十二頌緣境發心。次十頌勝進所學。後一總結。今初。尊重卽前眾生樂見。第三偈卽廣大法。二中分二。初十頌緣十力發心。一頌一力。初中謂。以因感果斯爲是處。從我心冥性等生。無有是處。余文可見。二二十二頌別顯所求。長行結前生後。云求一切智。今偈略顯一切智相。此二十二頌。一頌一智。或有闕智了等言者。蓋文略耳。今以類例相從攝爲十智。初一俗諦智。次一眞諦智。三一偈神通智。四五頌解脫智。五過去下。一頌劫剎智。六一頌三乘智。七有七頌三密智。謂二頌身密。三頌語密。二頌意密。八一頌惟心智。九過去下。三頌。一多無礙智。十有一頌權實雙行智。三菩薩如是下。十頌。頌勝進十法。一頌一法。皆言令其不退轉者。顯勸學之意也。不退有三。一位不退。七住已上。二證不退初地已上。三念不退八地已去。今此近希位不退故。若約圓教當位。從信入住得位不退。初發心時成正覺故。四一頌總結亦是引證。第二住五頌。初二頌自分。次二頌勝進。後一頌結說。第三住五頌。前二頌自分。後三頌勝進。第四住六頌。初三自分。次二勝進。後一結嘆。第五住五頌。初三頌自分。次一頌勝進。後一結嘆。第六住四頌。初三自分。於中後半頌。是顯不動之意。二一頌勝進。第七住四頌。初二自分後二勝進。第八住五頌。初三自分後二勝進。第九住五頌。初二自分後三勝進。第十住六頌。初四自分。於中三頌。頌所成徳用。一頌頌贊勝難測。後二頌勝進。第二大段結嘆勸修。九頌分三。初一頌總嘆十住。次六別嘆發心住。後二結嘆初心。況出修行。十住位竟。

大方廣佛華嚴經疏卷第十八

大方廣佛華嚴經疏卷第十九

唐淸涼山大華嚴寺沙門澄觀撰

梵行品第十六﹝從第十七經盡夜摩宮中偈贊品﹞

四門之中初來意有六。一前是正位。今辧位中之行。故次來也。二前明諸位別行。今辧諸位通行。三前通道俗。今別顯出家所行。四前明隨相差別。今顯會緣入實。五爲顯入住之因。謂自他二種梵行淨故。則入初住也。六別顯初住成佛。則類前諸位。位位成佛不由他悟之相也。具上諸意有此品來。二釋名者。梵是西域之音。具云勃嚂摩。此翻爲淨。揀上淨行立梵行名。離染中極故名爲梵。卽梵爲行故名梵行。持業釋也。亦有云。眞境爲梵智契爲行。或涅槃爲梵修因爲行。此二依主釋。梵行以何爲體。體略有三。一者卽戒。戒能防非故得稱梵。二者四等。三者是慧。涅槃五行中。梵行卽四無量。亦七善知。今此品中具含三義。然此三各二。戒有二者。一隨相二離相。今文卽相無相。依如來教染衣出家乞食正命。是隨相也。於修無所著。則戒相如虛空。卽離相也。四等二者。一有緣二無緣。生緣法緣皆名爲有。今卽緣無緣觀察眾生。而不捨離是有緣也。了知境界如幻如夢。卽無緣也。慧有二者。一有分別二無分別。今卽分別是無分別。謂於十法一一推徵。是分別也。觀無相法了知平等離念契玄。卽無分別也。上三中二義。各初義通凡小。後義惟大乘。此二不二爲實教梵行。若一行具一切佛法。方是華嚴之梵行也。梵卽是淨。但以性淨故卽行淨。行淨故則智慧淨。智慧淨故則心淨。心淨故一切功徳淨。乃至成佛功歸於行。故云淨行。然前信中之淨。隨事造修悲智兼導。至此純熟了心自性。悲智無二故。小有不同。三宗趣者。卽以悲智無二事理雙修觀行爲宗。疾滿一切佛法爲趣。第四釋文。文分爲二。先問後答。今初亦二。先敍問答之人。正念天子問者。天者淨也。表所問事理染相絕故。梵依天行而得成故。念與無念二而不二。爲正念也。法慧答者。表巧慧窮法。後佛子下。正顯問端。於中先舉所問境。次云何下。述所問相。問相有二。一問行淨所因。謂隨相持戒之梵行。云何得離相之淸淨。故不應言淨劣梵也。二從菩薩下。問因所得果。第二法慧下答。答前二問卽爲二別。先答行淨所因。後若諸菩薩下。答因所成果。斯卽觀成利益也。今初分二。先明自行淸淨卽離相之戒成。後復應修習下。明利他之行淨。卽無緣之四等二種智慧。通在兩文爲能淨故前中分四。一總示所應。二所謂下。列名略釋。三若身是下。廣陳修相。四如是觀已下。顯觀成相。今初。作意者。不墮無記故。觀察者。以慧推求故。二中初列十法。卽列上所緣之境。後應如是觀下。釋上作意觀察所以。惟令觀十法者。一爲成圓數。二梵行緣體不離此十。謂身口意三是行所依處。三業行因三寶行緣。戒謂行體。問以善三業歸於三寶。得受隨戒何要觀耶。答若不觀察。取相堅持同權小故。見戒從緣起心持戒爲迷倒故。云何觀耶。廣在下文。今略釋之。意云十中隨一。若是餘九卽非明假眾緣。以顯無性。況十中各十。一一推徵。相盡理現名眞梵行。第三廣陳修相。卽尋伺觀也。十法卽爲十段。前六通染。是故但約染淨相違。名非梵行。亦不析破彼法自體。後四惟淨順於梵行故。分析體空何有梵行。十中各先總牒觀境。後以十事徵顯其非。今初身具中。一非善者。身通不善體非順理。梵行善性體能順理。二法旣殊明身非梵行。梵行何在他。皆仿此。當知梵行之言貫通諸句。二體是無記非可軌法。三飲食資成。四自相臭惡。五自性不淨。六種子住處等皆悉可厭。七四蛇違反。八業惑所依故。九是身無知。又要當死究竟不淨故。十八萬戶虫戶有九億。全以虫聚成其身故。今此梵行體是可軌性。能澄淨芬馨淸潔。賢聖所欣順法順教。體無雜染。與智相應眾善集成。彼豈當是於十事求梵行叵得。當知梵行離相離性下九準之。二身業者。身之作用名爲身業。語意亦然。十中四儀無記。餘六通善惡故非梵行。三語具十事。初一語體次五語緣。謂風觸七處而出於聲。此略無臍輪牙齒。後吐納等四。是辧語相十事。望業皆是語體。此惟無記故非梵行。四語業十事通善惡故。亦非梵行。安立說者謂假施設。隨俗說者。隨世名言。餘可思準。第五觀意十事。覺是尋求觀是伺察。覺粗觀細是不定法。言分別者。以慧揀擇。三分別中是自性分別。七分別中任運分別。種種分別者。三中隨念計度故。七中餘六。謂有相無相尋求伺察染污不染污故。憶念者。追憶曾習惟緣過去。思惟者。以慧籌度通去來今。並有一多各成二種。上六皆別境攝。種種憶念義兼惡作。幻術通思通念。眠是不定意識亦行。但取境昧略。輕眠有夢。亦通善惡覺之勢故。此十是心所。不離心故同名意也。徵破準前。第六觀意業十事。皆意之用故名爲業。約徧行五徵之。一思二想次四是觸。後四是受。作意一種總徧十段。故前云作意觀察。卽上四段亦各一蘊。此中思等與意何別。但思等心所有二義故。一扶持心王屬前所攝。二依心起用。屬此位收故。多從受境以辧。若欲破者。旣約徧行通於三性故。非梵行余準前知。第七觀佛十事觀於三身。若依小乘。初五法身。以無漏戒等及眷屬無漏五蘊。爲法身故。次二報身。以三祇百劫所修感相好故。次一化身。神通化現故。業行通爲三身之因。果報通語三身之果。若依大乘。前八皆是化身。後一報身。業行通語二身之因。涅槃是果離系果故。菩提是報報本願故。今一一推徵。若一是佛餘者應非。一一皆佛則有多佛。和合成佛則無自性。故中論云。非陰。不離陰。此彼不相在。如來不有陰。何處有如來。陰合爲如來。則無有自性。進退推求佛體寂滅。尙非是有豈當是無。邪見深厚者。則說無如來。諸法性空中思惟亦不可。是知眞佛旣超心境。依斯成行行豈相耶。第八觀法。但有八句者。應梵本脫漏。豈餘九皆十此獨八耶。若約有所表者。表除九十八使故。加十總觀破百八煩惱故。然法有教理行果。今就後三略能詮故。八中初一理法。次一果法。餘六通三約理可知。約行者。謂不善不生妄想不起。言語道斷智無分別。定無行處如智兩冥。此六究竟卽是果相。今推徵云。若一是法余則應非。一一皆爾。若謂總。是則和合不實。隨得一法卽應得余。和合而成則無和合。若以無合而爲法者。無合之法豈當有耶。又此舉法皆舉寂滅不生等者。欲明一一自虛。法卽非法梵行何從。第九觀僧十事。前八約人後二就徳。且依小說。言預流者。始超凡地預聖流故。一來者。修惑未盡。一度來生欲界中故。不還者。欲界惑盡。更不還來生欲界故。阿羅漢者。此有三義。一名殺賊。已斷一切諸煩惱故。二名不生。三界之生永已盡故。三名爲應。應受人天大供養故。有四向者。向於果故。謂斷三界見惑有十六心。至第十五道類忍時。名初果向。至第十六卽入修道。名須陀洹果。欲界修惑分爲九品。斷至五二向。斷六一來果。斷七或八品名第三果向。九品全斷盡卽得不還果。次斷上二界修惑。乃至有頂八品惑盡。名阿羅漢向。三界見修都盡得阿羅漢果。今此欲明梵行。粗陳名目。若廣引婆沙俱捨雜集瑜伽則淸淨梵行有累名數。力有餘者付在說時。此中觀意。謂僧名和合而有八輩。一若是僧余則應非。又一一別辧則無眾義。集此無眾豈成眾耶。況於入流無所入等。以無爲法而有差別。則其體自虛。後二就徳。徳若是僧何須八輩離法無人離人無法。一一窮究爲僧者。誰僧體旣虛梵行安寄。第十觀戒。戒爲行體。亦賴眾緣。從緣成戒戒性如空。起心持者。是謂迷倒。無善無威儀不雜二乘心。是名持淨戒。此戒乃名眞梵行也。其中十事。前八是受後二是隨。受中壇場得戒之處。問淨教儀並教授師。三說羯磨卽得戒法。和尙得戒根本。阿闍黎者。正卽二師。義兼七證。剃髮著衣是戒外相。隨中乞食四依之一。正命。謂離四邪五邪。若依菩薩戒類例上文。具如善戒經。及彌勒菩薩所造。受菩薩戒羯磨所辧。此上十境。正約菩薩傍兼聲聞。設依小受修觀則爲菩薩。卽如此方。又善戒經。欲受菩薩戒。皆先具受前之三戒。故所觀境通於大小。其能觀智惟實教大乘。上來尋伺觀竟。第四如是觀下。辧觀成之相。望前尋伺卽爲觀蓋。望後得正覺果。此但如實觀成。文分爲三。初約所觀十境如實觀成。二此中何法下。約所成梵行如實觀成。三如是觀察下。結成梵行淸淨之相。今初。有十句。初六句明三輪淸淨觀。一不取能持戒眾生。言身兼口意也。二不著所修行事。三不住於戒法。亦卽是事。亦通不住前法。次三句。以三時門明不住持戒時。兼釋上不取等言。三世推求不可得故。已滅未至空理易明。現在多滯偏語空寂。以剎那不住過未分之。故空寂也。次二句明二空觀成。作受者。人業報是法。後二句。以不遷理釋成因果空義。此世不移動。謂不從今至後。彼世不攺變。謂不從後至今。是爲因自昔滅無力感果。果不俱因無力酬因。何有報受。以物各性住性本空故。二約所成梵行如實觀成者。有十一句。初句總顯無名。十已空故。餘句爲別。一不從十生。二非屬身等。皆十已空故。上二句約緣以徵。次二句就體以徵。初句明離前十外無別無作戒體。十外有體不假前十。次句亦無有作。作之受隨前已空故。次句雙非顯中。無性防非故。次五句約五陰。有二意。一就戒體。有說。無作戒體體卽是色。有說。非色非心。五蘊之內。初一是色後四是心。今言爲是色者。顯非是色。以其所立無表依表生。表色無表色。今明觀意。表色尙空。何有無表。爲非色者。顯非非色也。從色生於戒尙不名爲色。從色生於戒豈是非色耶。言爲是識者。意顯非心。若言是心者。一切皆有心應常有梵行。是知非心也。若言非心木石應梵行。是知非非心也。若言非色非心行蘊攝者。但是行蘊應皆名戒。二就修行梵行不離五蘊。若卽蘊者。有蘊皆梵行。若離蘊者。豈是我梵行。故後結云皆不可得。第三結成梵行淸淨之相。以無得故。文有十一句。初句爲總。次九句別顯無得。一由上三世皆空故。二由於身無所取。於修無所著故。三言心無障礙者。卽前於法無所住故。於風行空無有礙故。四作受二念不現行故。五𨿽空不礙涉有故。六七涉有不迷於空故。受觀無相。受謂忍可於心。觀謂起用於境。八結歸平等。大般若曼殊室利分云。我不見有一法非佛法者故。無法不等。九一收一切方顯具徳圓融。末後一句總以結酬。由上義故名淨梵行。上辧自利行淨竟。第二復應下。明利他行淨。文分爲二。初深觀果智。卽利他之方。後慈念眾生成無緣四等。是則自利利他上求下化。皆具足也。今初文三。初舉法應修謂梵行體也。緣體宛然一心湛寂。梵行用也。不思不造萬行沸騰故。不但心觀圓明。復應廣集佛智。二何者下。徵起別列可知。三於如來下。結勸廣學。第二聞已下。慈念眾生成無緣四等。文有四句。一雙起慈悲。如犢母隨子。二思惟藥病成大法喜。三卽行無求以成大捨。四智了諸境導成無緣。此中五諭廣如十忍然釋有通別。別者如幻似有不實故。似有故假不實故空。此二不二成中道智。如夢者。虛妄見故。如影者。從業緣現故。如響者。屬諸因緣故。如變化者。須臾變滅故。若如是了境。卽終日化而無化。亦爲眾生說如斯法。是謂利他梵行淸淨也。第二大段若諸菩薩下。答因所成果問。文中分二。先牒前因深。初總指前文。不生二解則舉其要。卽所行無二。二一切下。酬其果滿。先標後釋。今初。由理觀深玄。了性具足。萬行齊修故。令大果無邊徳用現證在。卽一切明其果大。疾現語其速證。後初發心下釋。先釋疾現之言。後釋現前之相。今初。上言疾得疾在何時。故云初發心時。何法現前謂無上菩提也。後知一切下。釋現前之相。亦是出其所因。何者。夫初心爲始正覺爲終。何以初心便成正覺。故今釋云知一切法卽心自性故。覺法自性卽名爲佛。故下經云。佛心豈有他正覺覺世間。斯良證也。斯則發者。是開發之發非發起之發也。何謂現前之相。夫佛智非深情迷謂遠。情亡智現則一體非遙。旣言知一切法。卽心自性。則知此心卽一切法性。今理現自心。卽心之性已備無邊之徳矣。成就慧身者。上觀法盡也。正法當興今諸見亡也。佛智爰起。覺心則理現。理現則智圓。若鏡淨明生。非前非後非新非故。寂照湛然不由他悟者。成上慧身。卽無師自然智也。又不由他悟是自覺也。知一切法是覺他也。成就慧身爲覺滿也。成就慧身必資理髮。見夫心性豈更有他。若見有他安稱爲悟。旣曰心性自亦不存。寂而能知名爲正覺。豈惟定之方寸。不取則於人哉。況初後圓融不待言也。梵行品竟。

初發心功徳品第十七

初來意者。謂前二品明位及行。今顯勝徳。舉初況後巧顯深勝。故次來也。又前品末云初發心時便成正覺。未知此心有何功用。頓得爾耶。今釋此義故次來也。二釋名者。初有二義。一三種發心之初。二十住之初發。亦二義。一發起上求。二三徳開發。能知三世佛智故。永斷一切疑网故。得如來一身無量身等故。在於信位久已研窮。至此位中豁然開悟。故得功齊果位攝徳無邊。受斯稱矣。三宗趣者。卽以初心攝徳爲宗。令物窮究發心爲趣。然住會發心。定是信成就攝。解行及證自在後文。生如來家。自約解說。不應謂此便是證收。若謂久習無明云何頓成大智者。豈不聞冥室千年之闇一燈倏忽頓除耶。若謂云何能知三世佛法者豈不聞具縛凡夫。能知如來祕密藏耶。余義至文當釋。夫機差教別聖旨深玄。並未證眞如同居學地。共詳聖智誠曰才難。且以淺爲深有符理之得。以深爲淺有謗法之愆。以遠爲近則有益於行人。以近爲遠則法非我分。諸佛說教貴在俯就物機。後輩學人若欲髙推聖境。儻失大利豈不傷哉。且夕釣磻溪朝升臺輔。豈與夫明經常選。而語其優劣者哉。況才生王宮貴極臣佐。寧同百戰夷項備歷艱辛。況十千劫之功髙。亦非聊爾人耳。是以語其智等虛空而非類。論其徳碎塵剎而難量。極念劫之圓融。盡法門之重現。初心契於智海。豈有邊涯。猶微滴入於天池齊無終始。故經云。發心畢竟二不別。如是二心先心難。法慧仰推良在此也。如或未諭勝鬘有文。推佛能知。斯言無過餘如賢首品。次正釋文長分爲七。一天王請說分。二嘆深難說分。三約諭校量分。四就法略示分。五動地興供分。六他方證成分。七以偈重頌分。又釋於中分二。初長行。後偈頌。前中亦二。初此界後結通。前中亦二。初正說。後證成。前中亦二。先問後答。今依前辧。初中天帝問者。在彼宮故。聞前速成生疑念故。菩提心是萬行主故。問法慧者。是會主故。初心具後之徳。惟慧境故。下正顯問端。𨿽則正問功徳下。法慧答功徳之量。便顯發心之相。是爲菩薩善巧辯才。第二法慧菩薩言下。嘆深難說。所以嘆者。法體深廣去疑令樂故。下寄言顯說未盡其源故。於中初句總。言甚深者。謂約時深徹後際。約徳深至佛果。約理深同法界。約行深包萬行。並深中之極故云甚深。又數廣難量理玄叵測。𨿽深非甚。今卽少而多卽事而理。初心具後是謂甚深。下十句別由斯十義。故曰甚深。於中初四能所對辧。各前能後所。一離言故難宣示。二無相故超心識。三非自力辯能分別。四非劣慧能信解。後六通能所證。五非有所得及一慧能證。六非起行及一行能行。七次第修慧不能通達。八九思慧不能思惟籌度。十聞慧不能信向趣入。此六後後劣於前前。巧顯深也。所以廣說難者。非惟成上甚深。正誡今後令信。第三𨿽然下。約諭校量分於中二。初結前生後。謂約自力則甚深。承力則可說。二佛子下。正顯校量中有十一大諭。一利樂眾生諭。二速疾步剎諭。三知劫成壞諭。四善知勝解諭。五善知諸根諭。六善知欲樂諭。七善知方便諭。八善知他心諭。九善知業相諭。十善知煩惱諭。十一供佛及生諭。然此十一諭。後後過於前前故皆捨置前前更舉後後。巧顯深勝。又此諸諭合有通別。通但通合發心徳廣。謂如初諭中便合云。爲悉知一切世界成壞等。此不同於諭也。別謂所合同諭。但諭有分限。法無限耳。如初諭合云。不但爲以一切樂具供養十方等。初一具通具別。下十略無通合。此諸諭文皆應有四。一舉諭二徵問。三領答四校量。初後具四。中九略無中二。又諸諭內一一皆有十重。皆應舉諭問答校量。文無者略。今初。諭十重中。初一廣說。後九略明。初中有四。一舉廣事。二徵問三答顯廣。四辧超過。今初有三。先與現世益。文有三廣爲供具田時。次然後下。與後世樂。後南西下。類餘九方。二徵問。三答廣並可知。四超過中云歌羅者。此云豎析。人身上毛。爲百分中之一分也。或曰。十六分中之一分義。譯爲校量分。優波尼沙陀者。此云近少。謂少許相近比類之分也。百千後卽云億分者。中等數也。後九略說中文四同前。今初並舉九事樂具皆同。一切所經劫數漸漸增多。其所教法轉轉增勝。據初世界亦合漸增。以此十前文標一故。余無者略。若十方共十則界不增。第四校量中三。初辧超過。二何以故者徵。徵意云前。云功徳除佛難知。何以比此猶少非類。三釋意有二。一別翻前諭。謂發心無限前有限故。亦是反釋。二爲令如來種性不斷下。通對前十總顯具徳。亦是順釋。於中有十二句。初三總相對前辧勝。一翻前小果。二翻前限處。三翻前有限眾生。下九句卽下十諭之本。一卽第三知劫成壞諭本。二卽第四善知勝解諭本。故下文云。乃至垢解淨解等。三卻是第二速疾步剎諭本。四卽第六及第十本。五卽第九本。六卽五七本。七八皆第八諭本。九知佛境界平等。卽第十一供佛諭本。此中九句卽佛。十力智。一知成壞垢淨自性。卽業報智。心樂卽種種解智。知煩惱卽漏盡智。生死卽天眼智。諸根卽根勝劣智。方便卽禪解脫三昧智。此及佛境並是一切至處道智。心行卽種種界智。三世智卽宿命智。其處非處智以是總故。亦是前三總句中攝。然此所知皆約一切無齊限也。下文廣釋其相。第二佛子復置下。明速疾步剎諭。然次下。九諭文皆分四。初舉廣諭。二辧超過。三徵四釋。釋中皆先反釋後順釋。今初諭中前三可知。四釋中先反釋彰前不及。後爲了知下順釋。辧此過前。於中十一句初句總。所謂下。別知世界相卽相入無障礙義。前七正明卽入。八一毛端下二對。釋上卽入所由。略舉三門。初以法性融通門釋。謂一切世界差別性。與一毛端體性無二故。是故事隨性融。此彼相卽事攬性起。彼此相入各有同體異體。準上思之。九一世界中出生一切世界者。此約緣起門釋。謂諸緣起更互相生。有其二義。一約體有體無體義。是故相卽。二約用有力無力義。是故相入。亦有同體異體義。並準上思之。欲知一切世界無體性者。約無自性門。以大非定大故。能卽小等。十總結。欲以一念盡知如是廣無邊際。重重卽入無障礙事故。發菩提心。又此言知。偈中亦身往彼。第三佛子下。知劫成壞諭。文亦有四。初明諭廣大。舉成攝住舉壞兼空。二佛子下。對辧超過。三徵四釋。釋中亦二。先反釋後順釋。順中三。初總次所謂下別。三是名下。結能知智別中言平等者。通相卽相入。就緣就性惟心等殊。皆無障礙故云平等。一長短者。如娑婆爲短安樂爲長。遞傳相望以爲長短。二三及四文並可知。五量無量者。如勝蓮華界。劫更無有上。名爲無量。已下皆有量。六有成壞則有盡。無成壞則無盡。標中但云成壞。從多分說。亦粗盡細不盡。七念劫相望。八劫非劫自有三義。一約未經增滅。縱百千年名爲非劫。若經增減成壞名劫。二如勝蓮華剎旣不可校量。亦無劫數故名非劫。三推妄歸眞劫入非劫。依眞起妄非劫入劫。斯則前七事事無礙。此乃理事無礙。九一念速知兼總包無盡。以斯無限安可比前。三結能知智。卽十通中。知盡未來際劫神通也。第四佛子下。善知勝解諭。文四同前。初舉廣諭。梵云阿地目多。此云勝解。謂於決定境印持爲性。不可引轉爲業。今譯存略耳。釋中亦先反後順。順中初總。後所謂下別。別中總有十三句。初有八句總相以辧。後有五句一一別明。前中又二。初三解。爲得方便解智光。此光通因通果。於中一廣二深。約理等故。三卽能知。後五句。爲得佛十力中勝解智力。解一切法。初一約人。謂眾生海解故。次一約時及性。三約境明似不似。上皆明所知廣。四事事相卽顯所知深。上皆所知後一能知。卽得十力之一也。第二從欲悉知有上。下一一別明。上但云多。未識差別之相。今略示之。於中五句各是一義。初句三對。約佛菩薩相望。一妙覺無上餘皆有上。此約豎論。二約橫辧盡未盡。故三同位互望爲等。髙下位相望爲不等。第二句有六對。約五乘凡聖相望差別。有依無依。約自性差別。托於根境及稱眞故。二約淺深差別。甚深般若不共小乘故。三約境差別。佛解無邊余未盡故。四約二諦。世諦差別勝義無差故。五巧拙差別。六漏無漏差別。第三句有四解。約佛乘說。一深故。二廣故。三無分量故。四契眞如正位得果解故。事理無礙故。無二礙故。第四句三對。惟約眾生以辧差別。於中初能知方便。不礙空而知假故。後悉知下。明其所知。有三對六解。與惑相應名染。不相應名淨。廣略者。約境及作意差別。粗細者。約行相差別。委悉不委悉故。第五句三對。多約知聖教解。於中文二。先正明。二一切下。通結前文。初中深密者。開則深約方廣一乘。密謂密意。合則深卽是密。以祕以妙卽事而眞故。二方便者。略有三種。一進趣方便。謂見道前方便道是。二施爲方便。卽第七波羅蜜。依實起權皆善巧故。實無此事假施設有故。三集成方便。諸法同體巧相集成。如六相巧成可名方便。今並能解。言分別者。凡於一法多門決擇故。言自然者。法爾本覺內燻發故。隨因所起者。過去聞燻之所發故。或於現在正思惟等而能知故。言隨緣所起者。謂得善友增上緣力。所開悟故。二一切下總結。廣多交絡故如网也。爲此無限而起大心。豈同前諭。第五知根智。第六知欲樂。欲謂於所樂境希望爲性。勤依爲業。卽勝解智所攝。會釋如前。第七知方便者。卽禪善巧及至處道智方便三種。如向所辧所望別故。無相濫失。第八知心義兼王所。卽他心智。第九知業卽業報智。上皆文四。同前可知。辧其名體。具如初會十力章中。廣顯差別如第九地。第十佛子復置下。明知煩惱差別諭。文亦分四。前三可知。第四釋中亦先反後順。順中初總後所謂下別。別有六門。各先惑後治。謂非但空知。意在斷故。初門總明後一義兼總別。中間四門別舉其重。今初門中輕重眠起。通下諸惑故名爲總。就中輕重總中之總。以品言之。一切煩惱各有輕重。約起惑者。心有異故。據難易斷現行爲輕。種子爲重。卽眠起是。又分別爲輕俱生爲重。若據破壞三寶焚燒善根。則邪見最重余悉名輕。若據損惱自他障菩薩道。嗔恚最重余悉名輕。若據發潤生死流轉。無明愛取爲重。若依爲諸惑根。則三毒爲重。若依障初聖道不受聖教。見慢爲重。若據遠隨現行障無學道。我愛慢爲重。余可名輕若煩惱當體相望。十大煩惱爲重。隨惑爲輕。隨煩惱中大中小隨。展轉輕重。又正使爲重習气爲輕。更有異門可略言也。言眠起者。眠卽種子眠伏藏識。起卽對境發起現行。言一一眾生無量煩惱。總結多端。種種差別如後略說。廣惟佛知。種種覺觀通能所治。有染淨故。染爲所治。煩惱依故。如欲恚害覺。能生貪等無量煩惱。涅槃加五說有八覺。一欲覺。求可意事。二嗔覺。念欲嗔他。三惱覺。念欲惱他。四親裏覺。憶念親緣。五國土覺。念世安危。六不死覺。積財資養。七族姓覺。念族髙下。八輕侮覺。侮卽是慢。念自恃欺人。此等非一故云種種。皆能引起一切煩惱。對上一一眾生無量煩惱。亦名引起分別。言淨治者。欲以不淨觀治。嗔以慈治。惱害以悲治。次四以無常觀治。後一以無我我所觀治。故云種種覺觀淨治一切雜染。第二依流轉門。於所治中卽癡愛發潤。斷一切下明治。由癡愛故。諸趣流轉。從癡有愛菩薩病生故。一切眾生三有五趣三結要當斷盡。一欲界諸愛別名欲結。二上二界愛合名有結。三三界無明名無明結。三結亦名三漏。卽上癡愛斷已永盡生死流故。第三依病行門。四分分別。分是性義。各據偏多受貪等名。名爲不等。三分俱多名爲等分。然不出三。此三別名三不善根。故治中云斷根本也。第四依通諸識門。明我我所。謂第七識恆執第八爲內我故。惑謂爲我所染之起慢。故云我慢。通至第六。內執我身外執資具。恃己陵人。又此我者。亦兼法我。若盡此惑則諸惑皆盡。故治中云盡無餘也。第五約相生門。以利鈍分別先鈍後利。故淨名推身。以欲貪爲本。欲貪以虛妄分別爲本。虛妄分別以顚倒想爲本。顚倒想以無住爲本。今以無住非煩惱故略不言耳。而順明之。從顚倒虛妄分別生貪等惑。依貪等惑有諸隨惑。展轉相生。顚倒想者。不淨計淨等故。利中卽身見爲本。生六十二見。此有二說。一依三世五蘊。至下當明。二依異道邪見。具如瑜伽八十七說。第六約出家修行門。以障蓋分別。蓋謂五蓋。已見上文。障卽二障。此亦總。結前諸惑不離二障。發大悲下。明能治道。謂救有障者。護修行者。此言在末。義兼總結。謂菩薩發心不自爲己。但以大悲救護一切。令斷上來諸惑之网。斷之何。爲令本智淸淨。然能治道。𨿽復眾多不出二種。一通二別。別如上來隨分開示。如不能斷應宜轉治。謂如起貪以不淨觀治之。不去當起慈悲。緣於前境。應以淨法與之。云何出家無慈悲心。反更染污。如是隨便種種回轉。皆以無得而爲方便。所言通者。但當深觀第一義諦。謂當觀諸惑卽是本覺菩提。故無行雲。貪欲卽是道。恚癡亦復然。如是三法中具一切佛法故。惑性智性皆本淨故。但由虛妄分別凡夫不了。如大富盲人動轉爲寶所傷。二乘熱狂。謂爲虫蛇驚走遠避。權菩薩輩猶謂有之可斷。今乘一切智乘以淨慧眼。觀惑卽眞。則煩惱自虛智性常淨。是爲開佛知見。使得淸淨。不斷煩惱而入涅槃。有斯悲智。如是知斷髮菩提心。豈與夫前諭同年而語哉。第十一明供佛及生諭文三。初舉諭校量。二徵。三釋。今初分二。前廣明一人。後略辧九人。初中有四。一舉廣諭。二問。三答。四校量顯勝。初中有二。初廣說東方。後南西下略例九方。初中又二。先明佛在供養。後至佛滅下明滅後供養。前中又二。先自行後又勸下化他。前中有四深勝。一供具廣妙。二供田廣勝。謂無數界悲敬田故。三供心勝恭敬等故。四供時勝。相續無數劫故。此自行已勝。況於教他。況復滅後況於余方。余並可知。後略辧九人中二。先舉廣諭。二佛子下校量顯勝前中九人展轉遞望。念敵多劫數量復增。此中如第一人一念以無數供。至第二人皆增至無量。乃至第十增至不可說不可說。皆積當位之念。以至當位極時也。後校量可知。二徵意云。其第十人供福。已至不可說不可說。全比容許不齊。何以不及少分。第三釋中分二。先反顯不爲齊限。明前不及此。後爲供養盡法界下順釋。以無限故辧此過。前略申十種。一時過。謂窮三際念劫重重時故。二處過。謂該十方相卽入故。三供過。謂盡法界稱理之供故。四田過。謂盡虛空界塵毛等處。諸如來身各充法界故。五心過。謂一一念中。各以無盡供。供無盡佛。經無盡劫心猶不足故。六悲過。自作教他。以此善根惟爲眾生令先成佛。我亦供養故。七智過。了達三事。隨其一一稱法界故。如海一滴。則具百川之味。芥子之空已無分限。八善巧過。能以一事爲多攝多爲一。善巧成就融攝諸位。眞實行故。九所求過。惟爲菩提不爲余趣故。十平等過。謂生佛自他供與不供。皆平等故。束上十義總不出三。一無齊限故。二稱法性故。三事事無礙故。無此三意設更重重廣諭。亦不及少分。第四發是心已下。就法略示分。前諭顯大心因廣。此明攝徳深勝亦是贊勝勸學文中有二。一發是心已者。牒前諸諭所校量心。二能知下明此大心所攝功徳。於中有五。一解行圓滿。二妙果當成。三與佛平等。四能作佛事。五大智現前。初中三。一總舉所知。現佛正覺但云智慧。過佛示滅故加涅槃。當佛在因云善根也。過現已從緣應可得云知。未來未有但可云信。亦信一切皆當佛也。二彼諸下攝以修證。有爲能得無爲能知。能證使智身成就法身等佛。古徳判此一段。爲攝位修成。謂於諸佛功徳智慧能信是十信。信成就故。後攝初故。能受是十住。能修是十行。能知是十向。得證是十地。謂本智證後智。得能成就。是結因究竟。能與佛等是果滿。平等謂與諸佛能證所證平等無二故。初心卽攝諸位。乃至佛果亦是一理。三徵釋所以。何以初心卽滿因位。釋意云。以等眞性所爲無齊限故。有十一句。初總余別。文並同前初諭中辧。第二以發心故下。妙果當成分二。初標因得果。二徵釋所由。今初得於八事。一解契佛心故爲憶念。二入正定聚故當得菩提。三眞器已成故佛授妙法。妙法者卽如來知見也。四知心性故與佛平等。五圓修助道六度四攝。六力等未證亦定無疑。故云成就。七十八不共修習莊嚴。八得四無礙辧名說法智慧。上七皆言三世明其豎該。今云法界。辧其橫攝。前後影略。二徵釋所由中。初徵意云何以發心卽得果法。釋云。以是發心爲因。決定當得佛故。望圓極之果故定當成。約見性成智身。上品云卽得故。晉經梵本。此中皆云卽是佛故者。當此義也。第三應知下與佛平等者。見性均故。發心畢竟二不別也。文有四句。初總余別。總言等佛何所等耶。有三種等。一所緣境界。及分齊境界等。二大悲大定力無畏等。皆悉平等。三得知身無從。亦無積聚。隨物分別見種種身。如是智慧與佛平等。第四才發心時下。能作佛事有十一句。皆是才發卽得。言卽得者有二意故。一約法圓融。初心攝諸位故。通說諸位相攝。總有三類。一以行攝位。如十信中具一切位。賢首品說。二以位攝位。如十住滿卽得成佛。如十住品。及法界品海幢比丘處說。其十行十向十地皆爾。各如自品說。三初心攝終。如十住初心卽攝諸位。如此品說。並就因位滿說。如普賢作用大分同佛。猶未是佛。此中亦爾。二約見性齊故。說與佛等具諸佛法豎。論位次優劣非無。若爾此與歷別何異。請以諭顯。若彼虛室置之一燈。光周室內。加二加三乃至百千。各各重重徧於室內。𨿽同周徧不妨後後益。明初心等佛若彼一燈。妙覺等初同第百千。若器中盛燈。𨿽復百千共置一室。互不相見。歷別修行類同此也。依於此義故。初心卽云振動光照一切世界。登地已上卻說百剎千剎。如理思之。又卽由此義廢髙就下。十住之中卽齊地故。第五此初發下明大智現前。此文二意。一別是一段。謂以無著大智求菩提故。二通釋上四段。謂由於一切無所著故。稱性圓融能成能攝一切功徳文中分二。初正明無著。後釋其所由。前中初總所謂下別。謂從三世門見佛法僧非佛法僧。同三世攝。於中三位。初八淸淨次四通染淨。後二惟染。後惟求下釋不著所由。文含多意。一云。惟爲菩提故云求一切智。不余趣向故於法界佛等無著。此𨿽有理不順今文。以佛及佛法豈非一切智耶。二云。求之於己不求佛等。求之於己尙未免求。今釋有二。一隻爲求一切智故。求而無著。以有所著非眞求故。故淨名云。夫求法者。於一切法應無所求。了法無求順一切智。二者言求者不壞相也。不著者稱法性也。性相雙鑑。終日求而無所求。經云無所求中吾故求之矣。第五爾時下動地興供分。全同上文。第六是時十方下。十方證成分。望於上文有同有異。同義可知。異有三種卽爲三段。一佛現證成異前菩薩。二顯益證成前文所無。三結通無盡。前略此廣加說因故。今初也。先現身次贊說。後引已同。以初心攝徳深廣恐難信受。故佛自證。二汝說此法時下顯益證成。益通二世。初益現在。後我等悉當護持已下。顯及當來。今初淸淨心者。以聞菩提心見心性故。而經多劫者。然余教說定三僧祇。此宗所明劫數不定。略有四類。一或展則無量。不可說不可說剎塵。如法界品說。二或千不可說。或減或增。如威光太子及此中說。三或一生二生。如善財童子兜率天子。四初心卽得如前所說。所乘之法旣自在圓融。能乘之人亦遲速不定。念劫融故。故彌勒云。一切菩薩無量劫修。善財一生皆得。起信則以若遲若速。皆爲方便。此宗則以楷定爲權。並有聖言無煩固執。不以長時而生退怯。不以速證而起輕心。若遲若疾誓要當克。是佛意也。後益末世令信仰故。今之聞者。皆由佛力願深愧信行。三如此下結通無盡。是證佛結通非經家也。先明說徧。後其說法下示所說同。文中有三。一說人同。二說儀同。謂神力本願故。三說意同。爲欲下是此文大旨。同前十住並顯可知。第七爾時下以偈重頌分。先辧偈意有十一句。初一後一是說偈儀。而離開者欲顯中九。皆承佛力該十方故。中九正明所謂。初總余別。別中四對。一淨業顯理。二除惑開信。妄想分別爲雜染根。三知病識藥。四觀果淨因。卽由利他自業便淨。第二正顯偈辭。有一百二十一頌。文分三段。初八十二偈。超頌就法略示。二有三十四偈。卻頌就諭校量。三有五偈結徳勸贊令景慕發心。嘆深難說徧於三段。又嘆爲長行偈頌之本。故略不頌之初中文亦分五。初有十七偈。頌第一解行圓滿。二菩薩始發下十七頌。超頌第四能作佛事。三菩薩所住下十八偈。卻頌第三得佛平等。四趣向菩提下六偈半。頌第五大智現前。五恆勸眾生下。二十三偈半。頌第二妙果當成。文不次者。顯徳無前後故。又長行明先同果體。後同果用。偈頌明用可在。今果明當得。大智通徧故。前後互明。初中文分爲二。初一偈。頌前正明解行圓滿。然初句。是總舉發心爲因。餘十六偈頌前徵釋。於中有七。初一偈頌充徧一切世界。二有二偈。頌爲欲度脫一切世界眾生。三有一偈。頌知世界成壞。知者意在往化覲佛故四一偈半。頌爲悉知一切眾生垢淨故。及一切世界三有淸淨。知垢意在令淨故。五趣三有名左右耳。五紹隆下兩偈半。卻頌爲不斷如來種性故。初半摧邪顯正卽紹隆義。次句示佛種之體性。次二句卽起佛種緣。余是種起之相。化化不絕是報佛恩。心如金剛是種性義。照佛所行修菩提行。則佛種不斷也。六五偈。頌知眾生心樂煩惱習气下。四種發心。於中初偈。總明所知事。想是妄想卽煩惱也。業卽習气果卽死此生彼。心卽心行根性卽諸根。次二偈顯知之體相。皆卽事入玄。次偈非惟知病亦識法藥。故如世尊。後偈非惟空知。行願相符能爲實益。七有三偈。頌知一切眾生三世智。謂離三世障故。障有十種。一煩惱雜染障。二觸境迷倒障。三長時懈怠障。四取著因果障。五邪教邪師引轉障。六趣下乘障。七粗相現前障。八於徧趣行無堪能障。九隨言生解障。十不亡能所障。如次十句各一對治。末後二句總結通達。第二菩薩始發下有十七偈。頌上能作佛事。總分爲十。初二偈。頌卽能說法教化調伏一切眾生。以悲智相導故。二有一偈頌諸佛贊嘆。嘆必加故。三有一偈。頌卽能振動一切世界。動入互舉。四菩薩具足下六偈。頌卽能息滅一切諸惡道苦。於中具悲智之徳。故能拔因果之苦。而無我人。五有一偈。頌卽能光照一切世界。照世意在照諸眾生。六一偈。頌卽能嚴淨一切國土。毛孔現剎卽神通嚴也。七有一偈半。頌上卽令一切眾生歡喜。供佛問法但爲益物故。八一偈半。頌上卽能入一切法界性。初半聞而通達。次半思而兼說。後半修而無著。九有半偈。依修而證。頌卽能持一切佛種性也。十有一偈半。頌卽能示現成佛。第三菩薩所住下十八偈。頌得佛平等。於中分四。初三偈半頌佛境界平等。初偈分齊境。次偈兼所證所緣境。後一偈半舉況顯勝。二善知下四偈半。頌功徳平等。三有一偈。頌前文得如來一身無量身平等。四於諸下九偈。頌眞實智慧。於中有四。初四頌。發離一切妄想廣大心。二有二頌。發窮三際廣大心。三有二頌。發順涅槃菩提廣大心。四一偈結勸可知。第四趣向菩提下六偈半。頌大智現前。於中初一結前生後。余正頌大智現前。初偈於佛無著。次偈卽若眾生若眾生法。次偈卽若佛若佛法。次偈若世間若世間法。次偈若菩薩若菩薩法。二乘文略。後半偈頌上結文。念十方佛卽求一切智。無依無取。卽於諸法界心無所著。第五有二十三偈半。頌前妙果當成。於中有九。初三偈半頌常爲一切諸佛護念。以具徳故。二半偈。頌當得無上菩提。三半偈。頌與其妙法。大人法者八大人覺也。四有一偈。頌佛體平等。時處平等卽佛體故。五有一偈。頌已修三世諸佛助道之法。六有六偈。頌成就三世諸佛力無所畏。廣十力之別名。略無畏之都號。於中五偈半別明十力。後半偈顯得分齊。七有五偈。頌已莊嚴三世諸佛不共佛法。三世間圓融不共權小故。八五偈。頌悉得諸佛說法智慧力。九一偈。結徳無盡並屬初心。該前諸段大文第二十方國土下。三十四頌。頌前約諭校量。於中分二。先十四頌。正頌前諭可知。後二十偈。通釋諸諭不及所由。前𨿽略釋今此廣辧。又長行中多隨諭別明。今此總辧。亦總相頌前嘆深難說。若將別配。則令難證等互有所局。於中分三。初半偈結前生後。次十七偈半正釋所由。後二偈結徳無盡。就正釋中分三。初一偈標章。次十二偈半別釋。三四偈顯徳圓滿。今初也。謂標出生無盡體相無限。二章二別釋中。初四偈釋無齊限。或一句是一義。後一偈半頌六度義。可以意得。後八偈半釋出生無盡。於中分三。初二偈半結前生後。以體無限故出生無盡也。次菩提心是下四偈。正顯出生爲本。出生乃一義耳。後二偈略釋爲本所由。由修六度爲菩薩乘本。由勸正行爲人天乘本。由闡妙業通爲三乘涅槃之本。三四偈顯徳圓滿。中初偈總顯。次二偈別顯願滿。後一偈別明智圓。第三二偈結徳無盡可知。大文第三欲知下結勸發心於中三。初半偈正勸。次三偈半釋勸所由。總舉具足一切徳故。後一偈結勸速發。

大方廣佛華嚴經疏卷第十九

大方廣佛華嚴經疏卷第二十

唐淸涼山大華嚴寺沙門澄觀撰

明法品第十八﹝入第十八卷

經﹞

初來意者。前明當位所成之徳。今辧趣後勝進之行。故次來也。又前明發心之勝徳。今辧所具之行相。故次來也。二釋名者。準梵本具翻應云法光明品。統有四義。一法慧智慧。於能所詮進趣行法。分明照了故。卽明所知法。二明是能詮。以能顯行故。法是所詮可軌則故。此則詮旨合目。明有法故法之明故。通二釋也。三明是智用法是理行及果。境智合說俱是所詮。法之明明之法依主名也。四所修行法體離無明。亦惟所詮有明之法。法卽是明。通有財持業也。三宗趣者。明法不同略有四種。謂教理行果。尋教悟理觀理起行行成得果。皆初宗後趣。又此四皆宗。爲成後位及成勝徳爲趣。第四釋文文有三分。一請說分。二正說分。三結說分。今初分二。先長行後祇夜。前中亦二。初敍問答之人。勝進趣後非勤不能故精進慧問。二佛子下正申所問。亦分爲二。初領前自分勝徳。後請說勝進之行。前中先總。後具大莊嚴下。別別有七句。一領徳卽領前莊嚴一切諸佛不共之法。二領乘卽上已住究竟一乘道。三領位位不退故。卽上已住如來平等性。三世諸佛家中生。此下晉云離生道者。卽是領道。圓教初住離生因故。今四五二句成此一句。以捨世間得出世法。入住正位。卽上於諸世間不分別等。六去來現在諸佛攝受。領得勝緣。卽上佛護佛贊等也。七決定至於菩提。領其當果。卽上云當得三世諸佛無上菩提。徳𨿽無量不出於此。故略舉耳。此約當住位釋。若約攝於上位理無不通。而於求勝進義非愜當。二彼諸菩薩下。請後勝進中亦二。先問所成行體。後問行成徳用。以破癡等爲徳用故。前中先正問後結請。前中十句爲三。初五自利兼他。一問云何修習順佛令喜。其修習言亦總亦別。總徧諸句。別謂策勤。卽下答中明不放逸。二問順法入位。三順行四順願。五順徳積徳成藏故。次四利他兼自。束爲二對。初常說法而不捨自行。後下念四生上弘三寶。末後一句。總結二利不虛。二佛子下結請可知。第二復次下問行成徳用。文亦分二。初正問後結請。前中分二。初問行所成因徳。二問結因成果徳。今初有十二事。初十一字貫下諸句。一能滅無明。未審修何行法。而能滅耶。諸句皆爾。意在徵因。無明有體黑闇爲用。非明無之處卽名無明。故別有惑體。由無明故事理皆昧。名爲黑闇。二問降魔。三問制外。四問究竟斷道。心垢卽是所知。亦名習气。五善根以何而成。六三惡八難云何可出。七智境何由淨治。八地等七種淨徳云何成就。九依正三業功徳。云何莊嚴滿足。十以何觀力知佛功徳。十一一切智境復云何知。十二何法能成就眾生。乃至作大佛事。第二及餘下結因成果。於中二。先正結等。謂結所不說及等如來。第二於諸如來下。顯等佛之用。護持正法便等佛故。故偏明之。文有十句。初總余別。總謂開示演說教理行果。皆有護義。諸魔下別。一異敵不侵。二攝持修行。三十王外助。四舉世同欽。五諸佛灌頂。準梵本云。一切如來共所守護同灌其頂。故應回文。六菩薩愛敬。七得眾善根。八能演深法。九攝徳自嚴。若得此九方名護法二。一切下結請可知。第二爾時下偈文分二。初一贊說者。餘十頌上文。於中亦二。初一頌領前。余頌請後。於中亦二。前四頌所修行體。後五頌行所成徳。於中亦二。前三頌行所成因徳。後二頌結因成果徳。大文第二正說分中分二。先長行後偈頌。前中亦二。先贊問許說。後正答所問。前中三。初贊所問利益。二佛子下贊能問具徳。三諦聽下誡聽許說。第二正答中二。先答所成行體。後答行成徳用。前中答前十問。卽爲十段今初段中有五十句。前二十句答前修習。後三十句答令佛歡喜。前修習言亦總亦別。今不放逸亦通總別。總則徧下十段。皆由不放逸成。別則屬於修習。在文分二。先牒前標後。勤智守心不犯塵境。名不放逸。是修習相。不守根門則名放逸。涅槃云。不放逸根深固難拔。因不放逸。一切善根皆得增長。故首明之。卽精進三根。於所斷修防非爲性。對治放逸。成滿一切世出世間善事爲業。二別辧中有二十句。前十始修。後十終成。今初有四。一總標。二徵數。三別列。四總結。他皆仿此。列中一對治破戒放逸。三聚非一故名爲眾。卽三徳三身之因。故首明也。寧捨身命不犯小罪。故名護持。二離癡智顯故菩提心淨。三四可知。五恐負自心故思本發。六遠離惡緣。七修善無住。八離小行大。寧起疥癩野幹之心。不起二乘之心。難反復故。九積善無替。十亦愛亦策。不令過分使不相續。若不續者當令相續。故須觀察。二終成十中。一行淸淨由不放逸。得無違教失故名淸淨。二念智淸淨。念則明記智則決斷。念有智故念卽無念。智有念故常得現前。此二相資故名成就。三等持淸淨不沈不掉。故名爲等。然此沈掉乃含多意。如始學者。不昏沈不惡作。亦名爲等。未是深定今稱性寂然。故能不掉。智照不昧。所以不沈。如此深定非深非淺。四勤聞淸淨。五思修淸淨。六等引淸淨。七妙慧淸淨稱理平等故。八攝受淸淨。等利益故。如大地者。勝鬘云。譬如大地負四重檐。一者大海。二者諸山。三者艸木。四者眾生。菩薩大地。荷負四種重任者。謂離善知識無聞非法眾生。以人天善根而成熟之。及三乘人隨機徧攝。名等作利益。九同行淸淨。謂如彌伽贊敬善財。十承事淸淨離雜心故。次答令佛喜。有三十句。初十結前生後。次十正成行相。後十純熟究竟。今初。此卽牒前十種淸淨。如次配屬。前八可知。九攝二句。以菩提心佛法無邊誓願知故。旣敬此心及事於師。故能順了。上九結前第十生後。故令佛喜。次十正成行相者。前明卽前修習故令佛喜。今更別明。於中一勤而不退。成上精進。二內不惜身正念方成。三外絕異求故惟有勝進。四加行觀空方能不息。五正證入理故無所依。六窮得法印方順深法。法印多種。或五或四或三或一。但廣略之異耳。言五印者。卽五非常觀。謂無常苦空無我寂靜。言四印者。合空入於無我。空卽我所故。或名優陀那。菩薩藏經第二中。名法鄔陀南。鄔陀南者此名標相。涅槃寂靜是無爲法標。相印卽決定義。如說有爲決定無常等。善戒第七地持第八。瑜伽四十六。廣有分別。言三印者。四中合苦入於無常。或除涅槃寂靜。有爲印故。今以諸印印於一切。亦無能印故云不著。則入惟一實相印矣。後四依理起行。七願護小心故增廣大。八智護凡見方順佛法。九自無法愛十無作而修故。入無諍門矣。後十純熟究竟中。行修成熟故云安住。初二入理行。一加行離逸。二正證捨相。次二救生行。次二隨緣行。十度別修諸行總攝。後四願智行。卽十度後四也。亦可。前十如次成此十種。但生熟之異耳思之。第二答入菩薩所住處問。文分爲三。初有十法起入地行。次住地觀修。後明地要勝。今初列中初三自分行。一具資糧。二成加行。一度具十名大莊嚴。三智契實相故不隨他。後七起勝進行。謂四外近良緣。五內須自策。六能安果用。七不厭修因。八雙遊定慧深心契寂。利智貫達。以斯二法嚴於法身。故法華云。佛自住大乘。如其所得法定慧力莊嚴。以此度眾生也。九不住法門。住有二失。一不契地智。二不能進趣。不住反此。十善窮地體。謂依一佛智。方便多門更無異體。二復次下住地觀修。有十一句。初一是總。一切法門是成地之法。次九爲別。二諸地證智。三修加行因。四攝報等果。五所知分齊及所化境。六進徳修業斷障力用。七示百身等。八分別諸願。十善等法。九所證法界。皆言隨其者諸地非一故。十悉善下辧成觀相。皆自心者。智與心相應故。因由心學果是心成。境由心現力用。是心分位。神通是心現起。分別是心決擇。所得是心造詣。並心外無得何所著耶。十一如是下結觀成益。三佛子下顯地要勝。標徵釋結文並可知。第三答大行淸淨問。有二十句。初十是因後十是果。今初行成出障故云淸淨。𨿽數名小異大同十行。亦通十度。十行所行卽是十度。欲勝進彼故此前修。又下文。由爲物說法自增諸度故。復廣明。所望處別互有影略。前七可知。八於惡眾生修菩薩行。心不傾動。是難得中義。本願誓化故。九善法行中。與眾生爲淸涼法池。大悲堅固普攝眾生爲捨爲歸是廣度眾生。如橋梁義。有力能故。十眞實行中文云。此菩薩入三世諸佛體性。與三世諸佛善根同等。智決體同故。第二菩薩旣得下。由行淨因得勝法果一他力勝。二自善勝。三深定勝。四同行勝。五助道勝。六眞智勝。七意樂勝。八觀慧勝。九修行勝。十增進勝。第四答大願問。有二十句。初十起勝淨願。後十勵志令滿。今初全同初地十願。一成熟眾生願。二淨佛國土願。三供養。四護法。五承事。六同善根。七攝法上首。法通至佛名如來門。八三業不空。九具修諸行。十現成正覺。但彼文廣。依彼次者。五七一二六八三九四十。爲今之次。二佛子菩薩下。令願成滿者。由斯十句。能滿前十及餘多願。於中五深心則可久。六悉成則可大。可久則菩薩之徳。可大則菩薩之業。余並可知。第五佛子已下。答護菩薩藏問文亦有四。初是結前生後。謂以前行願蘊積成藏故。惟十句更無成熟等異。文有五對。並顯可知。第六菩薩得是下。答隨所應化常爲說法問。文分爲三。初結前生後。謂蘊積福智用以攝生。二佛子下徵以標起。三所謂下正解其義。於中分二。前知器授法。二具徳成益。初中先知器有四一識習气所作。如金師之子。應教數息等。二知種性因緣。聞法發心爲因。隨因成性。遇師聞法爲緣隨緣成種。三知心行之病。謂多貪等。四知希望差別二貪欲下授法文有十句。初二可知。三癡有二種。一迷於事理教觀法相。二惡邪推求不信業因。令其觀察十二因緣。能離邪執自性等計。上三惟對治。四等分者。等謂相似三觀不可並施。若等重者教觀勝義。謂淫欲卽道等。若等輕者。可以生善爲人化之。釋此四分具如雜集十三。五求人天樂爲樂生死說三苦者。乃至非想行苦所隨故。次四可知。十樂事寂者令成理寂。若沈空寂令成事用。菩薩已下總結隨宜。二爲說法時下明具徳成益。有十句十對。一文連義正。二法智無差。卽依法不依人。依智不依識。三審定無違卽依了義經。不依不了義經。四立法義故能徧斷疑。五了物根故入於佛教。六寂契眞際照法性源。七斷眞法愛除人法執。八念佛了音。九亡言巧說。𨿽無說無示善順宗因。十令悟隨宜終歸平等。卽說之益。第七菩薩如是下。答恆不捨離諸波羅蜜問。於中二。先結前生後。則正說法時便具十度。設自修此亦爲利他。一向大悲了平等故。通至佛果故皆名道。二是時下。正示不捨度相。十度卽爲十段。皆先辧相。後是則下結名。前四辧相中先辧施等相。後無著等辧波羅蜜相。檀戒可知。三忍中諸惡通於內外。其心下契理平等成波羅蜜。四進中普發眾業。是無餘修。亦利樂勤常修靡懈。是長時修。恆不退轉是無間修。上卽加行勤也。勇猛莫制是勇捍修。亦被甲勤。於諸已下是顯度相。五禪定中文有十一句。一訶五欲。所以訶者。夫禪定虛凝湛猶渟海。髙攀聖境尙曰妄情。馳想五塵豈當爲道。云何訶之。色如熱金丸執之則燒。聲如毒塗鼓聞之必死。香如獘龍气。嗅之則病。味如沸熱蜜。舐之則爛傷。觸如臥師子近之則嚙。此五欲者。得之無厭如火益薪。亡國敗家世世爲害。過於怨賊。故不應著。況菩薩體此卽如。復何所著。二入次第定。謂四禪四空及滅受想。爲九次第定。下。十地離世間品具明。卽一切門禪。三安住理定寂愛味住。智契不出名正思惟。以見心性故。亦善士相。上二定體卽定自性。餘六定用。四消滅煩惱通愛見慢等。故云一切卽淸淨相。五出生諸定。如起信云。得此眞如三昧。能生無量諸三昧門。上文云。一三昧生塵等定是也。卽難行相。六引發神通。謂精義入神以致用也。亦遂求相。七逆順自在亦難行相。從滅定出入非非想乃至初禪。是名爲逆。從初禪出入第二禪乃至滅定。是名爲順。此中逆順應各有超間。謂超一超二乃至全超。文無者略。此亦名爲師子遊步三昧。八一多自在攝一切定。應有四句。謂在一入一。在一入一切。在一切入一。在一切入一切。得其源故。九悉知定境。定境有三。一諸定所緣。二諸定分齊。三諸定境用。皆能知之。十者總結體用無違。言三昧者。此云等持。惟扃有心而通散心。三摩缽底此云等至。通於有心及與無心。惟諸位定體。此二功徳名爲等引。上二句定體通於此三。六句定用卽是所引。言智印者卽一實相故。智論釋百八三昧中。第二名寶印三昧。謂與實相般若相應故。上二是定此一是智。合卽雙運。今菩薩隨在一定。卽與一切三昧。此三無違。十一速入智地。亦卽定果。以菩薩之定。事窮無邊理極無際。故能速至一切智地。亦難行相。亦二世樂相。又上二三四。卽現法樂住禪。次五引生功徳禪。五亦饒益有情禪。後二通三。又通十種淸淨。一由世間淨離諸愛味故。卽第三句。二出世間淨亦此句攝。三加行淨卽是初句。四得根本淨卽第二句。五根本勝進淨卽第五句。六入住出自在淸淨。七捨靜慮已復還證入自在淸淨。上二卽第七句。八神通變現自在淸淨。卽第六句。九離一切見趣淸淨。十一切煩惱所知障淸淨。此二共是第四句攝。餘如瑜伽四十三九大禪說。十行之中當顯其相。六般若中句亦有十。前之三句。聞法近友卽聞所成慧。初句正明。二近友不倦。是聞慧緣。三樂聞無厭是聞慧因。暫聞則己慧不生故。四卽思慧學而後思故。云隨所聽也。內正作意故云如理。五亦思擇慧。又於無煩惱中善決擇故。捨煩惱故。六善觀下皆是修慧。此句悟入於如。七宿習思量故了無功用道。八周備悟入。一中一切等名爲普門。九入二智門。十總結已圓故云休息。後三連環。此中亦有九門之相。恐繁不配。其中𨿽定慧互有。互相嚴故而爲門不同。若全雙運故。起信論合於六度。以爲五門。後之方便義亦準此。涉有不迷於空則名方便。不厭有而觀空。便稱般若。豈令般若不能知有耶。方便若不觀空何名方便。非惟此三萬行皆爾。況般若能行萬行。何法而不用之。寂照盡於理極。不得一行無此君耳。所以開則萬行渺然。泯則一不爲一。得意則無所不通耳。七方便中亦有十種。一巧智現世爲方便。二悲非愛見故化而無厭。卽悲智相導爲方便。三依體起用。四非捨非受故一切無染。五凡聖雙行由雙非故。六行無住道。七觀察進趣。八現相不著。九徧入諸趣卽無生現生。十度脫眾生是無化現化。初九拔濟餘皆回向。依瓔珞因果品。後之四度亦各有三。方便三者。一進趣方便。卽第七句。二巧會有無除第四句。皆此所攝。三不捨不受卽第四句。八願中亦有十願。前五後三盡字爲初。六身恆住盡劫海。七智盡心海。八窮盡有支。九盡現國土。十窮佛果智。此求菩提前九利樂。若依三願。二三四五爲自行願。六七爲神通。初及八九爲外化。十通二利。皆云盡者窮彼源故。九力中十句各二。謂標名釋義。一契理。深心是思擇力。染則無力。翻此故有也。余可準知。皆修習力。瓔珞有三。皆名通力。一報通力。二修通力。三變化通力。觀彼似當九十二句耳。十智度中。識病知根順理授法。名爲智度。亦有十句。初四知病輕重。次三知根欲樂。一位二行三心。後三知法樂。一知理法。二知果法。三普覺法界。前七成就有情。後三現法樂住。瓔珞三智。一無相智卽知法眞實。三變化智卽如來力。餘皆第二一切種智。余義如初會說。第八佛子下。答前所念眾生咸令得度問。於中分三。初結前起後。二正明化度。三結如本誓。前中初結前。淸淨約離障。圓滿具事理。不捨謂常相應。住大莊嚴者。總結十度爲嚴。是大乘體。後隨其所念下生後。由且前故。二墮惡道下正明化度。文有十句約爲四類。初二令離惡果。三塗除無間皆容發心。如慈童女。二令勤修則脫八難。值佛聞法。次三令離惡因。貪有二種。上偏語色貪教修不淨。今通語貪財名等故。但云示無貪法。無貪法者。謂不淨觀空少欲知足。二嗔亦二種。上偏語能爲違害。故令修慈。今通嗔情非情故觀同體。不應自嗔。三癡亦二種已如上明。此約邪癡令觀緣起。次三令離流轉三界循環。皆可厭故。初欲恚害等義見三地。二色界𨿽定慧似均。然是定地。恐其滯寂故爲說觀。又無生正觀令得無漏。三無色定多故爲說妙慧。又示諦觀方得永出。後二示以三乘隨機爲說。又引權歸實令知本寂。三如其往昔下結如本誓。故能眞度。師子吼者決定度故。第九佛子下。答前紹三寶種使不斷絕問。文分爲二。初仍前總標。二所以下徵釋所以。由化眾生入三寶海故。能紹前令不斷也。文有四番爲成十句。前九別明後一總結。就初三番釋通總別。然皆後後轉深前前。通者通在諸位。別者初在十信。次居三賢後約登地。三番佛種差別云何。初教發心令具因性。未發惟有本住性故。次贊大願令成因行。令所發心不退轉故。言大願者。謂求菩提願利樂有情願。又防惡願如戒經說。有進善願如常所明。三下佛種子令成佛智。謂證眞如成無漏故。上約別顯。通者發菩提心總有三心。謂卽大悲大願大智。初番爲總已含大悲。次番是願。後番是智。謂示妙理令暫見心性。成金剛種。三番法種差別相者。初開法藏令教不斷。次說因緣令義不斷。後具四種護。令教理行證皆悉不斷。復次初𨿽領教未發眞解。次具解行未能證故。三番僧種有何差別。初受法無乖始墮僧數。次修六和敬僧行已成。後統理大眾令僧淸淨。復次初𨿽奉教解行未具。未是眞和。次𨿽具解行未離眾怖。不能控禦。言六和者。三業爲三及戒見利。謂身和同集口和無諍。意和無違。見和同解。戒和同奉。利和同均。又約菩薩。三業同慈六皆同體。眞實和也。一切恭敬令僧久住。後總句者。弘法奉戒三學兼修。則不斷三寶化化不絕。第十菩薩如是下。答前善根方便皆悉不空問。先略後廣。略中分三。初結前生後。謂由能紹三寶故所行無失。二隨有下由不空故。三業無瑕。謂所作回向是不空業。三無瑕玷故下。由無瑕故不空。所作反覆相成。玉之內病曰瑕。瑕謂體破。外病曰玷玷謂色污。以顯三業內外無失故。白圭之玷尙可磨也。三業之玷不可爲也。初句牒前。次所作下示無瑕相。後皆與下顯不空相。方便有慧方便不空。慧有方便慧亦不空。此辧所行不空。回向智智辧趣果不空。第二菩薩如是下廣明有二。初明自業不空。後辧利他不空。初中𨿽明不空。義兼無失。以一切淸淨離煩惱故。又此無失卽自業不空。順止寂故。文有標徵釋結。釋中皆先標後釋。初四依正莊嚴。次六攝化莊嚴。言涅槃地者。以涅槃嚴地也。謂隨有成道入涅槃處。當知其地卽是金剛。今於一切處成。則無非金剛也。標云涅槃釋云成道。文影略耳。四菩薩成就下結文可知。二若有眾生下利他不空。於中有法諭合。文則可知。佛與菩薩俱益不空。今不見者不宜見故。見不益者無行力故。亦遠益故。上來並答所成之行問竟。第二佛子菩薩摩訶薩住此下。答行所成徳問。前文有二。今亦二段。第一答以行成因徳。二答以因成果徳。今初具答十二問。各有二句。上句答下句。上云修何滅廢。今答以智他皆仿此。二用慈降魔。夫欲害人反招自害。苟欲安人則物我俱安。故柔勝剛弱勝彊。以慈安一切惡魔。無以施害。慈善根力其功叵量。三福則怖之以威。智則屈之以辯。次四後四文並可知。八以方便智慧出生是答。一切菩薩已下卽是所問。準上文中此有七事。今波羅蜜下欠總持句。然方便有二。若加行方便出生地度。若善巧方便。亦生諸度及餘五法。智亦有二。若根本智卽成內證。若後得智卽成業用。是故此二出生此七。言淸淨者治彼障故。二佛子下答以因成果問。於中亦二。先結因成果。謂但勤修上來諸行。則能次第從因得果。二於無邊世界下。正答所成之徳。謂護持正法。但當勤修上來以行成因之徳。自當成後護持法等諸徳。故乘前結因成徳明之。答上十句文分九段。第一答初總句。如來法藏守護開演。二佛所護念故。卽答眾魔外道無能沮壞。以佛護故。三守護受持下。答攝持正法無有窮盡。四於無邊下。答於一切世界中。演說法時十王敬護。謂身勝音巧令聞者入智故。五知諸眾生下。答舉世同欽稱機令喜故。六其身端正下。答菩薩愛敬端正有徳故。其佛灌頂。在前第二佛護之中。七善知眾心下。答得善根力增長白法。於中先總明三業。後得心下別顯十種自在。皆是善根。其十自在之能。並是增長白法。八菩薩如是下。答開演如來甚深法藏。九佛子菩薩得如是下。答攝持正法以自莊嚴。於中初明自嚴。次徵後釋。以攝正法故。有十句徳。亦卽是前所成之徳。可思準之。第二重頌分。十頌分二。初六偈頌前十種所成行體。後四偈頌行所成徳。前中初二偈頌佛喜。於中初半頌不放逸。余頌佛喜。二有一頌。頌入地及大行大願。三一頌。頌菩薩藏。及所應化而爲說法。四一頌頌不捨自行諸度及所念眾生。皆令得度。五半頌頌不斷三寶。六半頌頌善根方便皆悉不空。二菩薩所修下頌行所成徳。初一頌初行所成因徳。後有三偈。頌以因成果徳。於中初二頌。通頌前之八段。後一頌。別頌第九答攝持正法以自莊嚴。以諭而顯。一身儀安諦頌前現身。次辧徳威猛。頌前以無畏辯。三心定不動頌安其怯弱。四智深如海。頌以深智慧。五法雨滅障。頌前而爲說法。第三時法慧下明結說分。謂契理合機故佛喜眾奉也。第三會竟。

大方廣佛華嚴經疏卷第二十

大方廣佛華嚴經疏卷第二十一

唐淸涼山大華嚴寺沙門澄觀撰

升夜摩天宮品第十九

﹝第十九經﹞自下第三中賢十行會。初來意者。酬前十行問故。匪知之艱行之爲艱。前解此行。若膏明相賴目足更資。故次來也。次品來者。此會四品分三。初二品當會由致。次一品當會正宗。後一品勝進趣後。於由致中。後品明贊徳顯體。此品先明感應道交。前會已終將陳后說。故次來也。二釋名者。會名有三。一約處名夜摩天宮會。夜摩此云時分。卽空居之首表十行。涉有化物宜適其時。時而後言聞者悅伏。時而後動見者敬從。涉有依空卽事入玄。托此而說。約人名功徳林。約法名十行會。並如後釋。三皆依主。次品名者。大同於會。然梵本中。上無升字下有神變。譯者以升爲神變。升爲神變略有四義。一不離前三而升此故。二升一處卽升一切處故。三升已廣其處故。四前後同時無障礙故。謂佛以圓徧之身。不起而升時分天宮。升屬如來夜摩。約處相違釋也。前升須彌後升兜率。準此可知。三宗趣者。會品之宗並如名說。意趣可知。四釋文者。一品長分爲十。第一本會圓徧。謂前會不散而說後會故。初句徧因。十方下徧相。亦有主伴等並如上說。但處加須彌。則而演說法通上三會。第二爾時世尊下。不離而升。第三時夜摩下。天王見佛並如前會。第四卽以下。各嚴殿座。初一句總依空起行。故云化作。無著導行故曰蓮華。一行含多所以稱藏。餘如上說。百萬已下別顯嚴相。於中四。初明座體備徳嚴。皆云百萬位漸增故。次百萬夜摩下。明座旁圍繞嚴。三從百萬下法門行徳嚴。文有八句。攝爲四對。一因緣。二福智深心契理故。三願行四體用。無生法體之所起故。四末後一句法教流通嚴。第五時彼下請佛居殿。第六時佛下如來受請。第七爾時下各念昔因。然晉經亦有樂音止息。今略無者譯人之意。謂不如十解會事歸理。不云樂音止息。不及回向事理無礙。不云熾然。退可同前進可齊後。故並略之。第八偈贊十佛。此十佛是前會十佛之前。如次十佛明位漸髙念昔亦遠。理實三世諸佛皆同此說。餘如前會。文亦有二。先明此界後辧結通。前中十偈亦各有四。初句標名贊別徳。次句通顯具吉祥。三憶曾入此殿。四結處成勝極。亦初一句諸頌不同。初二字別名次二字通號。下三字別徳。亦皆以下別徳釋上別名。一以聞十方釋成名稱。二以世間燈釋寶王義。珠有夜光可代燈者。爲寶中王。佛有智光照無明夜。故曰寶王。三四五六義並可知。七以世燈釋勝天者。身智光照勝於天故。八以論雄釋無去者。具勇智辯不可動故。九十可知。又此中殿各舉別名。初一嚴體下皆寶之別徳。謂此寶淸淨。以用莊嚴殊勝無垢。此寶發香是香必妙。能嚴之寶無所不見。可謂普眼如是。嚴者。是善莊嚴無處不嚴。名普嚴也。又善嚴者善因生故。第九爾時世尊入下。佛同升殿。第十此殿下。處忽寬容並如前會。

夜摩宮中偈贊品第二十

初來意者。助化贊揚故。說行體性故。行所依故。然三天偈贊來意宗趣大旨是同。但解行願以爲異耳。釋名宗趣亦不異前。約處約行少有別耳。四釋文者。文亦有三。一集眾。二放光。三偈贊。初中有十。一明集因。亦卽各隨其類。爲現神通也。二十方下主菩薩。三一一下眷屬數。四從十萬下來處分量。然顯數隨位增。信十住百回向是萬。此合當千而云十萬。或譯人之誤。或是十百則傳寫之誤。五其名下列菩薩字。同名林者表十行建立故。行類廣多故。聚集顯發故。深密無間故。扶疏庇映故。此十菩薩。表行之體也。可以意消息之。六此諸菩薩下。來處剎名同名慧者。十解之慧行所依故。七此諸菩薩各於下。明所事諸佛。同名眼者。以智導行了了分明。成有目之足故。斯卽十行當位之果佛。於此位顯者皆名眼故。宜以當界之佛與當界菩薩。共相屬對思而釋之。八是諸下至已設敬。九隨所下參而不雜。十如此下結通無盡。第二爾時下放光足上。謂跌背行必動故。背依輪指得有用故。表行依信解而成用故。餘同前會。第三爾時功徳林下。明說偈贊。十菩薩說卽爲十段。亦以東方爲始。上方爲終。各有說偈所依。謂承佛力等。今初菩薩。且就能說。積行在躬功徳圓滿。故名功徳。若就所嘆。嘆佛勝徳故云功徳林。有十二頌。以是會主總敍此會普徧之事。於中二。初八述贊奇特。後四舉徳釋成。前中四。初一偈敍此品放光。次二敍前品感應。次三敍此品眾集。後二明自在普周。後四舉徳釋成中二。前二舉因顯用。後二辧果用深廣。於中一體用自在。上半不去徧至。下半捲舒相盡。謂一身卽多。則一相不可得。多卽是一則多相不可得。是故恆一恆多恆非一多。由此自在。一塵內身無不周於十方。徧十方身並潛一塵之內。皆悉圓徧非分徧。故難思議也。後一深廣相成。上半牒廣辧深。下半釋深顯廣。謂不住故無處不至。不去故不離本位。此釋深也。塵毛等處無不普入。廣無邊也。第二上明功徳此辧智慧。悟此除冥難遇之慧。故名慧林。偈中嘆此十頌分三。初一明佛難遇。次六別釋難遇。於中亦三。初二益廣難遇。次一因圓難遇。後三果深難遇。三有三偈校量顯勝。於中初一長時大行校量。次一長時供佛校量。後一勝物供佛校量。第三勝林悟勝義甚深之法。故偈嘆深廣無涯之徳。十頌分二。初三明佛徳廣博。後七顯法體甚深橫豎互顯。前中初二諭況。後一法合。諭言孟夏月者取意譯也。梵本敵對翻云後熱月。西域如來聖教。一歲立爲三際。謂熱雨寒。西域記云。從正月十六日。至五月十五日爲熱時。則後熱月。言兼得此方孟夏後半余之二際。各有四月準釋可知。赫日之言。但取陽光時長難窮其際耳。彼方或爲四時。與此名同。但以正月黑半爲首耳。不見此文妄爲異解。後七中令於依他修三無性觀。以余之二性不離依他故。由於二性成依他故。謂圓成是依他體性。徧計但橫執依他。又迷眞似現故。卽依三性說三無性。三性尙一豈有三無。三無但是卽有之無。三性但是卽無之有。有無不二爲一實性。有無形奪性亦非性故。於一依他中具修諸觀。文卽分三。初三作生無自性性觀。次二兼修勝義無自性性觀。後二修相無自性性觀。今初卽分爲三。初偈正觀無生。初句果空。謂緣生果法非先有體。從世性微塵。及未來藏因緣心識中來。若有來處卽先已有。如鳥來棲樹何得言生。次句因空旣無有果。對何說因。又世性等。亦是妄計因緣有故。次句雙遣所從。是因所生是果。又初句不自生。次句不他生。次句不共生。又初句非先有而生。次句非先無而生。次句非半有半無。三義各以末句息妄成觀。次偈以無生釋無滅。略有三義。一無生可滅故。二無待對故。三例生從緣故。後偈觀成利益。經。云無生卽是佛。故論云。若見因緣法。則爲能見佛。依他因緣卽無生故。次二偈約依他。兼修勝義無自性性觀中。前偈遣所觀。上半辧觀。下半明益。各含二義故致兼言。一者成前。謂非惟能相之生。生卽無生。所生法體從緣無性。卽無所有。此顯依他無生是圓成。性益云深者卽事而眞故。二云無生眞性亦無所有。卽彼勝義無自性。性益云深者眞性不立故。後偈遣能觀然有二義。一成前所觀。謂以無性故無有能了。如無有人能了龜毛長短大小。知無所了是究竟了。二是正遣能了。旣無所了亦無能了。能所兩亡爲究竟解。後二偈明相無自性性觀。中初偈正明後偈總結。前中上半顯執。不了國等依他謂爲現見。妄計爲生故。晉經云。所言有生者。當知由所生。下半明觀。若知無性則離徧計故。後偈總。結稱於事理之實以觀世等。故善說也。第四以信樂力聞深不畏。名無畏林。偈嘆信向益深徳故。十頌分二。初一所信之境。謂法身體卽法界。智身證極法界。致令應用之身不動而徧。後九聞信之益分五。初一聞信離惡。次二辧其難聞。次三明聞信成佛。將過去已成證現未當成。四有一偈明聞必有由。勵物起願。五有二頌顯起行益。第五拒妄崇眞。拒迷崇智名爲慚愧林。偈贊如來大智勝益。十頌分三。初三法說難思。次六以諭並決。後一結徳歸佛。今初初偈明聞生勝益。令物希聞自在法者卽佛智也。次偈佛窮種智故下位難思。後偈顯智從生。此文反顯。然有二意。一者成前。謂欲生智慧當於佛求佛。無不知故。不應求之於凡凡暗冥故。猶搴芙蓉必於深水。而於木末安可得耶。二者成後智。從燻習自種而生。不從煩惱無智所生。是故下。言二心不同時。屬自愚智故故應愼所習也。若爾何以。經言煩惱泥中有佛法矣。此說在纏如來藏故。然此大智從藏徳生。非從迷起。若爾煩惱卽菩提。復云何通。約體性故。從所迷故。如波與濕。然實義者眞妄愚智。若約相成二門峙立。若約相奪二相寂然。雙照二門非卽非離。若說一者離之令異。如此章中。若云異者合之令同。如後章是善須得意。勿滯於言。若準晉經。云非從智慧生。亦非無智生。了達一切法滅除世間闇。則顯智體絕於愚智。不稱實了則名無智。此偈雙明性相。後諭但顯二相不同。二並決中二。先五明二性相違。後一辧功能不等。今初。惟第二偈三句是諭。余偈諭合。各有半偈。一約色非色者。非色謂心緣慮質礙體性不同故。二中有二諭。相無相者理事相反。生死涅槃眞妄相反。𨿽同一體。分別義門不相是故。三成之與壞約相別故。四初心後心時不同故。五諸識身所用別故。緣會不同故眼無耳用。又此眼識不合余根。識身同識尙不相合。愚智。性異安得相生。二功能不等者。非惟二性各別。然智能滅愚愚不滅智。藥能去毒毒不去藥。亦猶明能滅闇闇不滅明。三一偈結歸如來。迥出世表故難值遇。第六勤觀理事同無差別。離身心相故名精進。十頌總相顯佛此徳。前卽無差之差。此乃差之無差。二章相接顯非卽離。亦互相成。十頌分二。初一約法雙標。後九就諭雙釋。今初也。初句標其所知。五類之法皆無有差。餘三句對人以顯。次句揀非余境。下半惟佛究盡。後九釋中前五釋所知。後四釋能知。前中初四正釋。後一遣疑。前中皆上半諭。下半法無差所由。在於末句。然其能諭不離諸法。取其所易諭其所難耳。一體色無別諭。此諭爲總。諭𨿽是一法合有二該橫豎故。豎約理事交徹。法者事也非法理也。色卽空故。亦可法眞法也非法妄法也。取文𨿽異義旨乃同。謂如金之黃色與金體斤兩性無差別。隨取互收。合中金是所依諭其眞法。色是能依諭妄非法。以妄無體攬眞而起。則眞無不隱惟妄現也。以眞體實妄無不盡惟眞現也。是則無體之妄不異體實之眞。故云無有異也。亦同密嚴如金與指環展轉無差別。橫者異法相望。法者可軌之法也。非法者。不可軌之法也。又法謂有法非法謂無故。中論釋法不生非法。云有不生無故。體性無異者。謂同如故。然前義正順於諭。後義乃順標中。諸法之言要由初義性相無差。方得顯於後義事事無差。若但用後義。未顯相全同性。那得顯於事事同於一性。第二偈假名不實諭。以眞奪俗是故無差。攬緣成眾生。卽虛非眾生。所遣旣無能遣安有。故俱無實。以諭諸法皆無實義。並從緣故。若以正報爲眾生。依報非眾生。乃全是所諭非實之相。尙難顯了。三三世互無諭。諭無相故無別。謂若未來有過去者。應名過去何名未來。故知定無過現之相。文舉一隅應反餘二。諸法無相如彼互無。此以差別諭無差別。四四相非實諭。諭無性故無差別。生等四相離所相法。無別自性。一切諸法離所依理。無別自性。此以相無諭於性無。後遣疑者。疑云若都無別。云何見有性相等殊。故此釋云。亦如涅槃體離有無百非斯絕。而彊立名字曰余無餘。諸法亦然。眞俗並虛分別成異。若離分別則無一切境界之相。第二四偈。諭能知者皆展轉遣疑。初偈疑云。旣有分別則有能知。故釋云。離所數物無能數數。旣所知無性何有能知。無知之知是眞了法。次復疑云。若依向諭能數諭能知。能知𨿽無所知猶有故。復用能數法以諭所知。智慧差別以諭能知。反覆相遣顯無差理。謂一上加一名之爲二。乃至百千。皆是諸一。由能數智作百千解故。晉譯中第三句。云皆悉是本數。今譯明一多相待故。無體性諭彼妄想。於無性中計爲有無耳。次又疑云。都無能所何名佛智。故釋云。能所雙亡佛智斯顯。故所知妄法如世成壞。能知眞智湛若虛空。尙不初成況當有敗。如出現品。又權智照俗同世成壞。權卽是實如不離空。末偈疑云。佛智旣等應用何殊。釋云。隨心妄取佛無異相。又謂常無常如各取空。佛智雙非如空無別。第七智了三種世間。性相諸邊不動。故名力林。十頌顯佛離相眞智。於中分三。初四徧明世間。次五雙遣世及出世。後一觀成利益。今初略有二觀。初二偈攝末歸本觀。顯眾生世間空。後二緣生無作觀。兼顯器世間空。今初也。初二句。推假名眾生不出三世。顯是無常。次二句推三世眾生不出於蘊。顯無有我。次句蘊由業生。以明果空顯非邪因。次句推業惟心明心外無法。次句體心如幻。不離性空及與中道。如幻無性故。非有非無故。末句以本例末。則上五一如皆展轉緣生故。二緣生無作觀中。初偈無作故緣成。後偈緣成卽無作。今初言不自他作者。通遣諸非。一約外道非自性等作。亦非梵天等他作。但以虛妄無業報故。廣如三論破。二約小乘非同類因自作。亦非異熟因他作。以皆相待無自性故。三約因緣相待。如十地論及對法所明。四約以因望果。中論云。自作及他作。共作無因。作如是說。諸苦於果則不然此自他言含於二意。一以果爲自以因爲他。論云。果法不能自作已體故。二以因爲自以緣爲他。此明不從因緣。無果待對故。離旣不成合亦不成故。論云。若彼此共成應有共作。若彼此尙無作。何況無因。作彼此卽自他也。下半二意。一不礙緣成以遣無因。二非但不礙幻有。亦由有空義故能成因果。是則不動眞際建立諸法。又非但說於苦四種義不成。一切外萬物四義皆不成。成壞之言顯兼器界。後偈緣成卽無作者。向約幻有。𨿽言成壞幻有卽空故不應說。是則不壞假名而說實相。第二五頌雙遣中。初半偈假徵。次半標答。次偈出體釋成蘊是世間緣成。寂滅卽出世間故。淨名經云。世間性空卽是出世間。一體說二故云假名。次二句徵蘊名體。世以蘊爲體。蘊以何爲體。次二句標答。上句答體下句答名。應名無生五蘊。旣云性不可滅。則顯前非事滅。次一偈釋成空故不滅亦非事在。不滅則知本自不生。是無生義。後一偈例出世間。顯智正覺世間。亦應緣無性。又證無性之理爲自體故。末後一偈明觀益者。佛以實法爲其體故。見法則常見佛也。第八照理觀佛而起正修。故名行林。十頌觀佛體相普周徳。於中分二。前七約諭顯修。後三見實成益。前中復二。初二地種無性普周諭。諭佛無生徧應徳。後五業相無依成事諭。諭佛難思現用徳。於中二。三偈諭二偈合。前中初一明業果互依。次偈明相依無性。業不離生故業性空。因業有生故生無來處。後偈雙結難思顯成眞觀。若逆推其本。業復有因卒至無住。無住無本故無所見。無見之見方了業空。二頌合中。初偈難思普應。合上業果互依。次二句。以互不相是。合互依無性。身若是佛轉輪王等卽是如來。佛若是身。正覺之心應同色相。後二句結示眞體。惟如惟智。合第三偈難思達本。二有三偈明見實中。初頌見佛卽了法。以見佛稱性不疑同體故。次偈見法卽見佛。了法卽性淨。知佛不住性相故。後偈明了正修行。照了無相心寂分別。寂照雙流故名正念。則從佛法生是法王子故。又上三偈初知離名爲法。次知法名爲佛。後知無名爲僧。窮見三寶之實體也。第九照心本末名爲覺林。十頌顯於具分惟識。大分爲二。前五約諭顯法。後五法合成觀。前中二。前二約事後三約心。乍觀此諭似前諭所作後諭能作。細尋諭意。前諭卻親。故諭眞妄依持。後諭心境依持。然依生滅八識。但有心境依持而卽如來藏心故。有眞妄依持。以會緣入實差別相盡。惟眞如門。卽前諭所顯。攝境從心不壞相故。是生滅門。卽後諭所明。存壞不二惟一緣起。二門無礙惟是一心。故下合中但明心造欲分義別。諭顯二門。是名具分惟識。今初。二偈眞妄依持卽眞如門。攝一切法也。初偈初句總諭一心。次句諭隨緣燻變成依他也。次句不了依他故成徧計。第四句諭依他相盡體卽圓成。後偈諭依圓眞妄非卽離義。上半不卽能所異故。大種中無色身所觸故。色中無大種眼所見故。又能造無異畫色差別故。諭妄依眞能所異故。性無差別相不同故。下半不離義。謂所造靑等。離能造地等無別體故。假必依實同聚現故。諭妄必依眞性相交徹故。然大必能造色。非色能造大。諭妄必依眞起眞不依妄生。故不云也。然不離於色有大種可得。後三約心者。諭於惟識心生滅門。於中初一亦明心境不卽離義。上半不卽。心中無彩畫。不可見故。彩畫中無心。無慮知故。諭能變所變見相別故。下半不離隨心安布故。諭離心則無境界相故。要由心變於境。非是境能變心。故云惟識。不言惟境。但云然不離於心有彩畫可得。不言然不離於畫而有心可得。次一偈諭能所變之行相。明畫師巧思不住。變態多端。所畫非心誰相知者。法合彼心者。眞妄和合心也。恆言遮斷。不住遮常。如瀑流故。含一切種故云無量相。甚深細名難思議。次句頓現萬境。下句諭所變境。離心無體。又常不住者。無住爲本故。無量難思總標深廣。下二句釋。示現一切廣故難思。各不相知深故難思。三一偈。重諭上來不相知義。謂非惟所畫之法。自不相知。諭所變之境無有體性。能畫之心念念生滅。自不相知故。亦不能知於所畫。雙諭心境皆無自性。各不相知故。言不能知自心而由心故畫。又𨿽不知畫心。而由心能畫。諭眾生𨿽迷心現量而心變於境。又由不能知所畫。但畫於自心故。能成所畫。諭眾生由迷境惟心方能現妄境。又諭正由無性方成萬境。故云諸法性如是。第二五偈合中分四。初一偈合。初二句初句合。最初句心者。卽總相之心也。下三句合。第二句諸世間者。卽諸彩色此句爲總。下出諸相卽蘊界處。故云無法不造故。晉譯云造種種五蘊。正法念云。心如畫師手。畫出五彩黑靑赤黃白及白白。故上文云。布諸彩色。畫手譬心六色。如次諭地獄鬼畜修羅人天。若言種種則十法界。五蘊等法皆心所造。次二頌合前初偈下半。於中二。初一舉例以合。由成前諸言。謂如世五蘊從心而造。諸佛五蘊亦然。如佛五蘊。餘一切眾生亦然。皆從心造。然心是總相悟之名佛。成淨緣起。迷作眾生。成染緣起。緣起𨿽有染淨心體不殊。佛果契心同眞無盡。妄法有極故不言之。若依舊譯。云心佛與眾生。是三無差別。則三皆無盡。無盡卽是無別之相。應云心佛與眾生。體性皆無盡。以妄體本眞故亦無盡。是以如來不斷性惡。亦猶闡提不斷性善。又上三各有二義。總心二義者。一染二淨。佛二義者。一應機隨染。二平等違染。眾生二者。一隨流背佛。二機熟感佛。各以初義成順流無差。各以後義爲反流無差。則無差之言含盡無盡。又三中二義。各全體相收。此三無差成一緣起。上約橫論。若約一人心卽總相。佛卽本覺。眾生卽不覺。乃本覺隨緣而成此二。爲生滅門。下半此二體性無盡。卽眞如門。隨緣不失自眞性故。正合前文大種無差。若謂心佛眾生三有異者。卽是虛妄取異色也。後一偈反勢合。謂妄取異色則不知心行。若知心行普造世間。則無虛妄。便了眞實。卽正合大種無差。兼明觀益。三一偈有二義。一雙合前眞妄心境不卽離義。上半合前二三偈之上半。卽前互無不卽之義。心卽能變及心體故。身卽所變。謂有根身是識相分及性之相故。下半雙合前兩偈。下半不離之義。謂𨿽不相住。而依心現境依體起用。作諸佛事體用不礙。爲未曾有。二又將合前第四偈。謂上半合前恆不住義。及各不相知。而能作佛事。合示現一切色。自在未曾有合無量難思議。爲兼此義。不以互無言之而言不住。譯之妙也。晉經但云心亦非是身。但得前文互無之義。末後一偈結勸卽反。合前畫師不知心諭。若不知心常畫妄境。觀惟心造則了眞佛。上半有機下半示觀。然有二釋。一云。若欲了佛者應觀法界性。上一切差別皆惟心作。以見法卽見佛故。二觀法界性是眞如門。觀惟心造卽生滅門。是雙結也。又一是眞如實觀。一是惟心識觀。大乘觀要不出此二。觀此二門惟是一心。皆各總攝一切法盡。二諦雙融無礙一味。三世諸佛證此爲體故。欲知彼者。應當觀此旣爲妙極。是以暫持能破地獄。第十鑑達諸佛迥超色聲。心言路絕故云智林。頌顯此徳十頌分二。初一標章後九解釋。今初。若準晉本。第四句云所思不可思。則四句皆標章。今經則上三句標章。第四句總結。謂標章遮過令不依識。明佛三業非凡境故。第四總結顯徳示智入門。謂若了惟一眞心。言思斯絕則合菩提之體故。梵本第四句。云於不思何思。卽是以一眞心而成三業。三業不離一眞形奪相融。不可以一多思也。又非惟佛之三業同一眞心。亦與觀者眞心非異非一。故難思議。若能離於思議則終日見聞。亦無所見聞矣。後九別釋中。卽分三別。初二釋不可取。次四釋不可見。後三釋不可聞。今初也。初半偈奪以正釋。後一偈半縱以生過。然有量等實通三業。爲對下二且就智明。有如理智不可言量。有如量智不可言無。又一智卽是一切智故。眾智所用不相雜故。後縱中初半。縱其令取必無果利。後一偈顯取之失。夫說法者。當如法說法無所得而欲取得。心計有說執石爲寶。是謂自欺。理無謂有是爲自誑。終不契理。故云。己事不成污他心識故不令眾喜。又以量無量取則墮斷常。自損損他故皆不可。第二有四偈。嘆佛色身深奧釋不可見。章文分爲二。初一法說後三諭況。今初。非色現色故稱爲妙。物感斯現是曰無邊。又色卽空故邊卽無邊。又淨識所現空色相融。故身分總別。乃至一毛皆無邊量。攝徳無盡。具上三義豈可以盡言。次三諭中分二。初一摩尼隨映諭。諭佛地實無異色。隨感便現故言無色而現色。諭全似法。故但合云。佛亦如是。後二偈淨空現色諭。諭佛法身體非是色。能現粗妙一切諸色。初偈諭後偈合。四句對前。但二三前卻此是分諭。故委合之。以空但不可眼見。而可心知。佛所現色心行處絕。故爲分諭。心眼尙不能見。況肉眼哉。此卽見中絕思議也。問二諭。豈不違經上云有無邊妙色。今云非色無色耶。亦違諸論佛有妙色爲增上緣。古徳云。若約初教大乘義。如前說。若實教大乘。佛地無此色聲粗相功徳。但有大智大悲大定大願諸功徳等。然諸功徳等並同證眞如。若眾生機感。卽現色無盡。旣無不應機時。故所現色亦無斷絕。此以隨他爲自。更無別他自。約此爲有。故云。無邊妙色。今約自說。不約隨他。故云無色非色也。亦可前諭初教後。諭實教。有云。若爾彼能現體爲有無耶。十蓮華藏塵數之相。皆示現耶。八地七勸。言佛色聲皆無有量。寧不違耶。若執佛果。惟有如如及如如智獨存者。無漏蘊界窮未來際。徧因陀羅网皆非實事。亦違涅槃滅無常色而獲常色。此義具如智慧莊嚴經說。然上二解各是一理。並符經論。今當會之。攝末從本惟如如智。自受用色智所現故。攝相從性但有如如。旣所現卽如。何妨妙色。故有亦無失。然如外無法何要須現。萬法卽如如卽法身。更何所現。故云惟如如。及如如智獨存。於理未失。如色相卽有無交徹。若定執有無恐傷聖旨。故今二諭前後相成。摩尼現色但云無色。無卽但是無他。非無自體。淨空現色旣云非色。非卽非其自體。不獨無他。前諭自受用身後諭法身。此二不二爲佛眞身。故下經云。佛以法爲身淸淨如虛空。所現眾色形令入此法中。第三三偈。釋所聞不可聞中。初約應聲緣感。便應離相離性故。聲非如來應不差機。非聲之聲故云不離。故以聲取是行邪道。若離聲取未免斷無。次頌約體釋。湛然不遷。心離分別。尙非心見安可耳聞。猶如天鼓無心出故。此卽聞中不思議也。後偈釋疑。疑云。爲是有法不可聞耶。爲是無法無可說耶。上半順理後句答。次疑云。若爾何以現聞教法。下半釋云。但自心變非佛說也。若依權教。此約有影無本。然本影相望通有四句。若依此宗果海離言故無有說。用隨機現謂如是說。而此本質亦是自心餘如懸談中說。

大方廣佛華嚴經疏卷第二十一

大方廣佛華嚴經疏卷第二十二

唐淸涼山大華嚴寺沙門澄觀撰

十行品第二十一﹝從第十九經半盡第二十一經﹞

來意有二。一前序此正故。二前辧所依佛智。此辧能依之行故。二釋名者。隨緣順理造修名行。數越塵沙寄圓辧十。仁王名爲十止。就三學中定心增故。梵网名。爲長養。長道根故。若具梵本。應云功徳華聚。菩薩說十行品則兼能說人。今文略耳。宗趣可知。四釋文者。此品不同前二。有行徳者以行爲主。故略無之。又行徳已純熟進趣中收。故惟一品義當行中之解。品有七分。一三昧分。二加分。三起分。四本分。五說分。六現證分。七重頌分。今初三昧分。功徳林入者爲眾首故。表說十行眾徳建立故。承佛神力是入定因。入菩薩善思惟者。顯定別名。揀因異果故名菩薩。巧順事理揀擇無礙。無心成事名善思惟。二入是已下明加分有三。初總辧作加因緣。二辧加所爲。三正顯加相。初中四。一總標加因。二十方下加緣顯現。三告功徳林下贊有加因。四善男子下雙顯加定因緣。於中二。初別顯所因。二令汝入下結因所屬。今初。亦有四因。一伴佛同加準十住會。卽是神力加也。二主佛宿願。三主佛現威。四大眾機感略無助化善根。或是諸字中攝故。余義具於前會。二爲增長下辧加所爲。有十一句。前十別明。後所謂下一句總結。乃至起分皆同前會。但住行之殊。第三善男子下。正辧加相中三。初語業加。命其說故。二是時諸佛下意業加。與智慧故。有別顯徵釋。別顯中初總余別。別中一捷辯。二無斷辯。三無師智。前後二會並無此智。卽是本覺之智了因自得悟。不由師。假佛緣顯故得云與。及無癡智並是迅辯。四應辯五無謬錯辯。六丰義味辯。七一切世間最上妙辯。八總策前七九。此七無勝。三爾時下身業加。增威力故。第三時功徳林下。起分可知。第四告諸下本分文二。初行體後行相。前中若約所依。卽前善思三昧爲體。若約所觀卽二諦雙融。若約能觀悲智無礙。今從教相。卽下四行爲體。若約十行別體。卽以十波羅蜜爲體。義見初會。今就教相中。若直就經文文分爲二。初標顯。二何以下徵釋。初中先標行體難思。行卽深心所修行海也。與法界下顯難思之相。深等法界廣齊虛空。故心言罔及也。又超下位名不思議。又卽理之事行。同事法界之無量。等虛空之無邊。卽事之理。行同理法界之寂寥。等虛空之絕相。此二俱非言之表詮心之顯詮。故難思議。況二交徹。能令一行攝一切行。一位攝一切位。純雜無礙故。第十行。云入因陀羅网法界。成就如來無礙解脫。人中雄猛大師子吼。乃至到一切法實相源底故。又若惟遮者則凡聖絕分故。非但遮常心言。亦應融常心言。是則於中思議不可盡也。遮融無二。則思與非思體俱寂滅。方曰眞不思議。從徵釋中。何以因人之行便叵思耶。釋云同佛果故佛窮事行之邊。極理行之際。斷一切障證一切理。因圓果滿融無障礙。菩薩同彼寧可思議。若取論勢。菩薩行爲總句。餘皆是別。不可思議卽眞實行也。彼約地前不見。此約凡愚叵思。亦名眞實行布。位中無眞如觀故。無觀相行。二與法界等卽是勝行。亦是佛本故。三與虛空等卽因行也。是無常因亦未得地智。缺常果因也。四學三世佛而修行者是不怯弱行。未能順理眞實救護。故無大行。餘同前會。第二佛子何等下辧行相。文分爲三。初總徵其名。二佛子下標數顯勝。故云三世諸佛同說。三何等下徵數列名。先徵次列後結。列中。然與本業名𨿽小異。而義意大同。一施悅自他故名歡喜。約三施說在因皆悅故。下經云。爲令眾生生歡喜故。若就果說。財獲富饒無畏。身心安泰。法施當獲法喜皆歡喜義。此約隨相。本業云。始入法空不爲外道邪論所倒。入正位故名歡喜行。此約離相。二三聚淨戒亦益自他。故名饒益。或以後攝前。本業云。得常化一切眾生法。皆利眾生故。此惟據利他。三忍順物理名無違逆。彼云得實法忍無我我所名無嗔恨。此約以後攝初。晉云無恚恨。亦是以初攝後。而實二忍順物法忍順理。以後遵前。皆順事理。四勤無怠退名無屈撓。亦通三勤。彼云。常住功徳現化眾生。故名無盡。謂若有怠退斯則有盡。而攝論三精進中。三名無弱無退無喜足。則是以後攝初。五以慧資定離沈掉故。名無癡亂。彼云。命終之時。無明之鬼不亂不濁住正念。故名離癡亂。此但從一義。故下經云。於死此生彼心無癡亂。六慧能顯發三諦之理。般若現前故名善現。彼云。生生常在佛國中生。此但據得報。謂卽空照有而能現生。七不滯事理故名無著。彼云。於我無我乃至一切法空故。此卽涉有不迷於空。謂於我而無有我也。若於我無我皆不著者。則雙不滯也。以有不捨不受方便智故。八大願可尊故。又成大行願乃能得故。故名難得。彼云。三世佛法中常敬順故。名尊重行。彼約修心此約難勝。九善巧說法名善法行。彼經云。說法授人動成物則故。同於九地法師位故。十言行不虛故名眞實。又稱二諦故。故彼經云。二諦非如非相非非相。故名眞實。然上約十度釋名。度各有三。並見初會。第五佛子何等爲下說分。十行則爲十段。一一各三。謂一徵名。二釋相。三結名。今初。歡喜行卽是檀度。初徵名中已如前釋。第二佛子此菩薩下。釋相分二。先略辧體相。後修此行時下。廣顯名相。今初。瑜伽菩薩地。菩薩六度各有九門。一者自性。謂出行體。二者一切。謂能具行。三者難行。謂就中別顯。四者一切門。謂行差別。五者善士。謂作饒益。六者一切種。謂偏攝聖教。七者遂求。謂隨所須。八者與二世樂。謂於現在作大饒益。令得未來廣大安樂。九者淸淨。謂勝離相成波羅蜜。今文分三。以攝於九。一總標施主。二其心下離所不應。三但爲下彰其意樂。今初。含攝前四及與六七。謂一者施主惠施。顯施自性。惠有二義。一惠卽是施。二謂巧惠籌量可不。凡所有物悉能施者。攝餘五門。謂一若內若外。二若難若易。三財法無畏。四一切種門。五隨求與故。二離所不應卽淸淨施。文有五句。以攝十義。心平等者略有四義。一無執取。離妄見故。二不積聚。施觀漸與頓皆平等故。三不髙舉。但行謙下不與他競。離憍慢故。四無向背。不朋黨故。言無有悔吝者。此有三義。一不退弱。施已無悔故。二不下劣。勝物無吝故。三不畱滯。速與無吝故。言不望果報者。不求異熟果故。不求名稱者。無所依故。不貪利養者。不望報恩故。三彰其意樂中。有十二句攝上二門。謂前十一句明善士施。此有五相。一但爲救護者。不損惱故。二攝受者。自手授與故。三饒益者。應其時故。上三下益。次有八句。明其上攀不出二意。一淨信故。二恭敬故。八中一創起習學。二憶持不忘。三愛樂不捨。四淨治其障。五更修增廣。六住持不斷。七令不隱沒。八演以示人。後令諸眾生離苦得樂。結歸慈悲。卽二世樂。上但爲之言流下諸句。又上救護是無畏施。攝受是財饒益是法。第二廣顯名相中。廣前一切施也。亦具諸施恐繁不配。文中二。先現行財施。後願行法施。財中復二。一隨相。二離相。前中亦二。一明施行。二回向行。前中亦二。初願受勝生行施。二示異類身行施。前中依無著論有六意樂。一方便。二歡喜。三恩徳。四廣大。五善好。六淸淨。下並具之。於中文四。一願具施緣。卽方便意樂先作意故。亦卽廣前爲大施主。二假使下難求能求。三爾時菩薩下。明難捨能捨舉難況易。卽便施者無畱滯也。四如是下明一切無違。有三意樂。初卽廣大意樂。能廣行故。二但更下。卽歡喜意樂也。三作如是念下。恩徳意樂也。我今應下是隨順心。第二又作下。明示異類身而行布施。回現施善未來受身。以悲深故。亦廣大心也。第二以此下回向行。初自期大果。亦廣大意樂也。後願施田亦得二果。是善好意樂。第二菩薩如是下。明離相施卽淸淨意樂也。隨相離相行必同時。言不並彰故分前後。應將離相別別貫前。如大般若。不欲繁文故。並居一處。前後體勢類此可知。文分爲三。初人空觀。次法空觀。後二觀之益。卽成彼岸智。今初也。如是利益眾生者。牒前事行。欲顯正利益時。卽無我想等故。所無之法略有十句。我謂主宰諸蘊假者也。故智論三十五云。於五蘊中我我所心起故。瑜伽大同此說。此句爲總。但是一我隨事立下別名。然由迷緣生實性。計有卽蘊異蘊之我。旣了性空迷想斯寂。故云無也。若別別觀無之所以。如十定品第二定辧。二眾生者。智論云。五蘊和合中生故。瑜伽名爲有情。謂諸賢聖如實了知。惟有此法更無餘故。三有想者。智論瑜伽俱名生者。謂計有我人能起眾事。如父生子故。有卽所起諸趣生也。四命者。謂命根成就故。瑜伽云。壽命和合故活存現。五種種者。智論名爲眾數。謂陰界入等諸因緣。是眾數法故。新譯名異生。能受異趣生故。六補特伽羅者。此云數取趣。瑜伽云。計有我人。數數往取諸趣無厭故。此名依一聲中呼一人。若依多聲中呼多人。卽云補特伽羅。七人者。有靈於土木之稱。智論云。行人法故。大般若名士夫。瑜伽釋云能作一切士夫用故。八摩納婆。此云儒童。謂計有我人。爲少年有學之者。此名依一聲中但呼一人。若呼多人多聲中呼。應云摩納婆嚩迦也。九作者者。作諸業故。智論云。手足能有所作故。十受者者。智論云。計後世受罪福果報故。大般若第三四。大品第二及金剛般若中說數有增減。名或小異。大意不殊。回向十定準斯會釋。二但觀下明法空觀。菩薩旣了法空。安有我耶。故上云人空非如二乘人空法有。故此直云但觀法界空等。法界眾生界總舉所觀法體。不出此二。菩薩了之究竟無差。橫則無邊。等虛空故。豎則無際。離始終故。空法者此二皆空也。空亦總句。何以知空。但有名字無實所有故。無何所有。一外無自共之相狀。二內無有爲無爲之體性。三無所住之處。所謂不在內外中間有中住故。四無二法之相依。有去不畱空故。五無造作之功用故無所有。無所有故空。空故眾生界卽法界也。第三作是下觀益。九句皆云不見者。窮於法性到彼岸故。初三卽是三輪。福田者施所生也。業約成因而招當果。克獲爲果酬因曰報。習因習續於前。習果克獲爲後。習因習果通名爲因。能牽後報此報酬因。此則果通現得又報謂有漏。果謂無漏。同是當果。漏無漏殊。小施小果大施大果。第二願行法施。文分爲二。初觀悲境爲起願由。二我當盡學下。起願利益。不壞法性是堅固因。安隱快樂是堅固果。第二饒益行。釋相之中先略後廣。皆顯三聚含於九戒。今初。略中文三。初明持相。次彰離過。後顯持意。今初。初句爲總。總該三聚卽戒自性。於色聲下別釋淨義。意地無著是眞律義。亦爲生說。卽饒益有情戒也。二不求下彰其離過。亦是於果無依。顯淸淨義。三但堅持下。顯持戒意。初句爲總。盡壽堅持。作如是下以誓自要成上堅相。謂一切利養恭敬。他論本隨煩惱不能伏故。一切惡止得佛正法。是眞善行。纏謂八纏。卽無慚無愧掉舉惡作惛睡慳嫉。初二障戒。正障律儀。次二障止。次二障觀。後二障捨。卽障善法饒益。於相修中。纏繞身心所以偏說。或說十纏。謂加忿覆。於被舉時爲重障故。此卽隨惑。縛謂四縛。卽貪欲嗔恚戒取我見。貪利不遂熱惱生嗔。梵行命難則生毀謗。謗則戒取我則濁亂。不毀不持方爲平等。第二佛子菩薩如是下。廣顯三聚。卽分爲三。初攝律儀。二攝眾生。三攝善法。今初卽堅持不犯。爲第一難持。文中亦二。先顯難持之境。謂多而且麗加以惑心。日日長時。故爲難也。後爾時菩薩下。起觀對治。卽能持於難持也。言乃至者。大品云。貪著五欲障礙生天。況復菩提勝事皆障故。云乃至。第二惟除下攝眾生戒。於中四。初明忘犯濟物。如祇陀末利惟酒惟戒。惟除教化。卽行於非道不捨智心。卽通達佛道。二佛子下輕身益物。爲第二難持。乃至捨命亦無缺故。三菩薩自得下。彰持分齊。是第三難持。謂恆住正念無誤失故。卽以難況易以誤況故。本性慣習故分齊者。初發心住。了見心性成正覺故。解法無生常見佛故。觸境皆佛。豈容佛所生欲想耶。四爾時菩薩下。明深起大悲是善士相。在文分三。初悲物著欲。二生勸持心。三徵釋所以。今初。七句初二爲總。無時不起。是長夜中想念。下別。一想念未得。二趣向可得。三貪著已得。四決謂爲淨。五耽染無厭。六迷醉沈溺。七隨境流轉。八欲罷不能。二我今下生勸持心。初勸他持戒。次住淨戒下兼贊戒功徳。三徵釋者。大悲益他菩薩家業故。第三作是學已下。明攝善法戒。文分爲二。初明自分現攝。後辧勝進當攝。今初。善法𨿽多不出悲智故。文中略舉於中分三。初雙標悲智。二然知已下。雙釋二相。三如是解者已下。雙明二果。今初也。先智後悲。智中先明離過。謂離惡行無明。後以智下明其成徳。爲眾生下卽是攝悲。二雙釋二相中。悲智雙運文分爲二。先以智導悲自成正觀。二一切諸法下。通明入法顯彼倒因。今初。文有四對。前三二互相望。後一當體以辧。前三對中。前二不離後一不卽。卽顯生之與倒非卽離也。眾生卽能起顚倒之人。乃染分依他。顚倒卽所起之妄。是徧計所執。初對明不離者。謂依似執實故。離生無倒。依執似起離倒無生。第二對明不相在。重釋前義。言不離者。明因果相待緣成非先有體。二物相在因中無果。故倒內無生。若必有者則應徧計是依他起。果中無因故。生內無倒。若要令有者。則應無有不倒眾生。第三對明不卽。不壞因果能所徧計之二相故。由前三對則知生倒非一非異非卽非離。第四對當體以辧倒心。托境方生故非內法。若是內者無境應有境。由情計故非外法。若是外者。智者於境不應不染。旣非內外寧在中間。則知心境。當體自虛。將何對也。以明卽離眾生亦爾。卽蘊求無故非內法。離蘊亦無故非外法。旣非內外亦絕中間。本性自空何能起倒。將何對他明非卽離。旣如是知則自無倒。爲物說此倒惑自除。二一切下。通明入法顯彼倒因。謂由不達緣成不堅。妄生徧計。故云誑惑愚夫。實則愚夫自誑。若獼猴執月。三如是已下。雙明二果。卽前悲智所成之果也。亦九戒中二世樂戒也。先總後別。總中由解諸法不實幻化。卽是覺了諸行了行相虛。名達生死。知行體寂是了涅槃。了之究竟卽得菩提。自得度下別有九對。一度苦。二脫集。以了生死故。三調之以道。四寂之以滅。以了涅槃故。次四卽證四諦之徳。如次配上。謂由斷苦故。得安樂等。九卽證佛菩提之樂。第二佛子已下勝進當攝。於中有二十句。前十具勝徳。一順佛二離世。三行勝法。四住等理。五等慈。六明智。七離過。八忘緣。九捨執。十不斷煩惱而入涅槃。後十住深智。末句爲總卽是佛智。余別顯深廣之義。一上無過。二言不及。三離依著。四無變動。五超數量。六無邊畔。七無終盡。八絕色相。由上故深。第三無違逆行。卽是忍度。於釋相中文分二別。初略辧行相。後對境正修。今初分三。一修忍行。二離忍過。三修忍意今初。常修忍法。卽標行所屬。謙下等言彰忍之相。文有十句。初總顯自性。謙尊而光卑而不可逾。若海之下百川歸焉。恭敬崇彼安敢不忍。不自害下九句別明。通有三釋。一約三毒。二就三業。三據三忍。初云。前三治嗔行忍。嗔必害故。一無如前境而自刑害。二力及害他。三以死相敵無論先後。及與一時但取兩害。次三治貪成忍故。梁攝論云。取是貪愛別名。一自貪名利。二使彼令取。或隨喜彼取。三兼行上二。後三治癡修忍。癡故執著一著己徳能。云何毀我。二彼人若是云何辱我。三俱染可知。此九皆過菩薩正觀。以不不之能治之觀下文自辧。二約三業者。害必加身著必由意。自他贊舉名爲取也。苟心贊他尙爲諂媚。況自稱舉。故並安忍之。三約三忍者。害卽怨害。取卽不能安受饑寒等苦。妄受取故。著則不見諦理。由見諦理。三忍皆成。故思益云。諸法念念滅。其性常不住。於中無罵辱。亦無有恭敬。若節節解身。其心常不動等。又上三卽約違順中庸之境。故成三毒。余可準思。二亦不下離忍過也。名引中人利誘下士。菩薩上士。故不貪求。三但作下修忍之意也。所以修者。先自忍己後爲生說。令修忍行離惡斷惑。是內安忍惑亡智現。則住法忍。旣去煩惱礦穢。則身心柔和堪任法器。如彼煉金。上來皆是淸淨忍也。第二佛子下。對境修忍廣顯行相。文中分二。先明修忍行。後明修忍意。前中有三。初耐冤害。次安受苦。三諦察法。今初分二。先彰難忍之境。後明能忍之行。此亦難行忍也。今初分三。初明口加毀辱故。梁攝論以耐冤害。亦名他毀辱忍。略顯十種。一觸忌諱故。二惡軌則故。三令憂戚故。四無風雅故。五極庸賤故。六詮邪惡故。七不入人心故。八詮猥雜故。九極鄙惡故。十極粗獷故。以是言下總結所作。多人多口各多惡言。二又此下身加逼害。上二事廣。三如是經下總辧長時。是謂難忍之境也。二菩薩遭此下明能忍行。先結前生後。謂遭前極苦。二作是念下正顯忍相。以失自要。文有十句。初一假設不忍失念易志故。云動亂。餘九明失。一則不調嗔恚。二則不護根門。三迷忍法門。四不修忍行。五隨風外轉。六動亂內生。七不惜善根。八未忘彼此。上八自損。由此不能利他今能忍故。以不不之。便成八行。自他俱利自他俱調。若說此勝利成善士行。二菩薩爾時下。安受苦忍。𨿽仍前文義當安受故。引往所受苦以況今苦。而欲安受。所以引者。無始顯昔苦時長。諸苦明其事廣。𨿽事廣時長而空無二利。今時促苦少能成忍。度自利利他安不忍哉。故練磨頌云。汝已惡道經多劫。無益受苦尙能超。今行少善得菩提大利不應生退屈。由斯重自勸勉誡勵。令淨而無亂喜不憂戚。調其嗔蔽攝護根門。是自住忍法。令物同忍。第三復更已下諦察法忍。亦仍前起故云復更。斯則一忍之中。便具三忍。表非全異故。一境具明。文分三別。一自成法忍。文有五句。初句總標。無我已下釋成空義。以苦空無常無我四行釋之。倒爲其次。又約大乘故苦樂等雙遣。一人我法我兩亡。二常與無常非實相待有故。三空有俱寂故云無二四苦樂。皆遣云無所有。二諸法空下令他成忍。眾生迷空故應爲。說皆淸淨忍也。三是故下結行應修。然莊嚴論中。由三思五想則能忍受。一思他毀辱我是我自業。二思彼我俱是行苦。三思聲聞自利尙不以苦加人。此三文在安受忍中。思昔諸苦自他調攝故。言五想者。一本親想。眾生無始無非親屬故。二修法想。打罵不可得故。三修無常想。四修苦想。五修攝取想。卽此文攝對前可思。第二爲慈念下明修忍意。文有十句義兼通別。通則三忍皆爲此十在義可知。別則爲初五。故修耐冤害。慈念爲總。次但欲饒益於他。不懼他不饒益。本欲安人豈當加報。湣彼淪倒寧懷恨心。以忍調行攝諸恚怒。次一安受苦忍。隨逐眾生無疲苦故。次二句。爲覺自他修諦察法。後二通於前三。上一爲言下流至此。斯卽九中二世樂也。第四無屈撓行。撓者曲也弱也。卽牢彊精進也。釋相中二。先總顯其相。後隨難別釋。前中文三。初正顯精進。二性無下明離過失。三但爲下辧進所爲。此之三段。初卽總舉次是釋。精謂無雜故。三是釋進趣所爲故。今初正顯中。初句標行所屬。所謂已下顯勝列名。精進多名望業用故。初第一者亦是首義。此義有三。一大故。第一謂爲大菩提故。二勝故。第一光明功徳故。三殊勝故。第一謂超出故。第二大亦三義。一最勝故。大勝中極故。如世大王。二最妙故。大事理融通故。如世大徳。三上故。大行體髙上如世尊長第三勝者亦有三義。一無上故。勝不可加故。二無等故。勝不可匹故。三普徧故。勝體周法界無可勝故。二離過中卽難行精進。性無間雜最爲難故。先離自惱之過。謂本隨煩惱任運不起。故曰性無。圓融教中地前得爾。後終不爲下明離惱他。三辧精進所爲中。有二十句具含三種精進。但爲是被甲四弘願故。而行卽是方便加行所爲之法。是所攝善。文分爲四。初三斷惑。次七度生。次四知法。後六求佛。卽四弘也。今初。初斷現行。次斷種子。後斷余習。二度眾生中爲成十力智故。煩惱是漏意令其盡。境界卽徧趣行。心行義兼於業生死義。兼宿住處非處力。總故不明。三有四句。知法中初總余別。別中一事法界。若自入法則以淨信爲根本。若約利他則以慈悲爲根本等。二卽理法界。云平等性。三事理無礙法界。三世之事。卽平等理性也。事隨理融義含事事無礙。四有六句。求佛中初二卽智。初句教智光明。後句證智。次二知境先眞後俗。後二皆權智。前句知機識藥。後句四辯宣陳分別演說。卽是樂說。說於法義句卽是辭上之四弘。初二知苦斷集。後二修道證滅。卽無作四諦之境也。第二佛子菩薩下。隨難別釋。於中二。先明被甲精進。後明利樂精進。今初。全同瑜伽之文。但論以被甲爲初。約先心自誓故。本業三進之中初名大誓。今居攝善之後。就假設遇緣耳。文有兩番問答。初番可知。後設復有下第二番中。更難於前。得大善利者。我本發心願代物苦。但慮不容相代。今聞苦身能遂順本悲心。不慮時長。但增喜慶長劫不懈。況盡壽耶。一念不悔卽忘身無間。自慶得利卽平等通達。有深功徳爲難行也。第二菩薩以此下。利樂精進。卽用前加行攝善。以利眾生。令彼涅槃眞安樂也。第五離癡亂行。釋相中二。先總顯無癡亂。後別明無癡亂。今初。句𨿽有六義乃有十。初總余別。總云成就正念者。然通三義皆名正念。一就奢摩他品名爲正念。正念卽定。以彼定心離妄念之亂。故名爲正。此從業用立名。亦鄰近立稱故。八正道中正念定攝。起信論云。心若馳散卽當攝來令住正念。二就毗缽捨那品。亦名正念。謂不偏鑑達明了於緣。故下經云。正念諸法未曾忘失。三雙運道名爲正念。次下經云。以正念故善解世間等。謂於緣明了是無癡義。不異所緣名無亂義。卽雙運也。又下經。云禪定持心常一緣智慧了境同三昧。𨿽有毗缽捨那及雙運道。皆就心一境。辧名禪自性。別中初句復是無亂之總。謂不隨境轉故無散亂。三障不能壞名爲堅固。四緣不能牽故云不動。五超劣顯勝故云最上。六異世無染故云淸淨。上五釋無亂也。下四義釋無癡。謂七稱法界故云廣。八趣一切智故云大。九引發難量故云無量。十不捨大悲名無迷惑。上九別句攝爲三禪。前六現法樂住。次二引生功徳。後一饒益有情。第二以是下。別顯無癡亂。如次釋前十義。卽爲十段。亦初一爲總釋前正念。於中分二。初結前生後。後善解已下顯正念之能。文曲分二。先雙標後雙釋。今初也。正念有觀故能善解。正念有止所以能持。世言無益但須善解。出世有益偏語憶持。出世不解應不持義。世言不持應無記憶。故文𨿽影略義必兩兼。解事解理故名善解。二所謂下雙釋分二。先通就諸境明無癡亂。後此菩薩下。別約所持明無癡亂。今初也。據無癡亂文但有九。開初爲二句亦有十。謂法義別故。初句卽法無礙合蘊成二。謂色與心。非色謂心卽餘四蘊。二能持建立下義無礙也。義有二種。自性亦二。一事二理。事卽質礙爲色性等。理卽無性爲色等性。皆無名相中。施設建立持言及義。卽文義二持。今正覺理事離妄分別。名無癡亂。此二釋上能持。下八釋上善解。義必兼具故癡亂雙舉。三於五蘊生滅得無癡亂。十地品云。死有二種業。一能壞諸行。二不覺知故相續不絕。今此菩薩。於二事理靜無遺照。故無癡亂。四偏語胎生明無癡亂。瑜伽第二說四種入胎。一正知入而不知住出。所謂輪王。二正知入住不正知出。所謂獨覺。三俱能正知。所謂菩薩。四俱不正知。謂余有情。前之二人尙有癡亂也。凡夫癡亂相者。謂下者見所生處。在於廁穢中者。見在捨宅。上者見處華林。若男於母生愛。於父生嗔。謂競母故。女則反上。大集二十七。涅槃十八二十九。俱捨第九。皆具說之。次三及十文並可知。八九各有通別。別謂四魔十魔及業。如離世間品。及如大品魔事品起信論說。若依智論。除諸法實相皆菩薩魔事。起心動念悉是魔業。今以智覺察不隨其轉。如人覺賊及偸狗故。知魔界如與佛界如。如無二故。旣覺其事卽不造其業。第二此菩薩下。別約所持法門明無癡亂。文有二別。先正明後徵釋。前中三。初結前標。後次所謂下正顯所持。三菩薩下結無癡亂。二正顯中有十五法。一所證理體。大分深義。所謂空故。卽事眞故。二卽體業用之法。三具徳相故。四一具一切故云種種。上四卽所詮理法。五卽能詮教法義。見初捲。六行法以因嚴果故。七果法。上七通明四法。下八惟約地位。亦果行收。謂八卽初地大願。已證理故名正希望。決定解斷二障。故云淸淨。九卽根本智。十卽後得。此二通至七地。十一甚廣大法。卽八地法證深法忍。如法界故。十二九地是法師位。了物機故。十三十地。知世間集共不共等故。苦無常等通色心故。名之爲共。色心類殊名爲不共。又器世間名共。共業感故。眾生世間名不共。自業成故。此二惟約所知。又隨他意行名共。隨自意行名不共。又靜慮無色四等五通。𨿽共凡小菩薩無漏大悲故名不共。十四等覺智。十五如來智。上豎明諸位。若約橫配者。初一惟因後一惟果。中間六智通於因果。而別義相顯。三結無癡亂者。不忘不癡不失無亂。心常憶下通結相續。第二何以故下徵釋。釋中。以因深故不亂眾生。得無亂果。不壞正法增廣大智。得無癡果。不斷善根得相續果。因果影響孱然無差。第二復次下別釋上九。攝爲三禪。初六釋前現法樂住。卽爲六段。今初釋前心無散亂文二。初標。二所謂下釋。釋中又二。前釋種種音聲。略列七種。言沮壞六根者。非惟引奪耳根。亦令余根不能緣境。故名沮壞根。以見等而爲義故。又沮壞者。如治禪病經云。因於外聲動六情根。心脈顚倒。五種惡風從心脈入風動心故。或歌或舞作種種變。此卽破壞之義。旣壞意身餘皆隨壞。然色可冥目觸味合知。香少詮顯。爲禪定刺惟在於聲。故偏語之。明無癡亂。非餘四塵不能亂也。故上忍中遇身加害。心無散亂。二此菩薩下釋不能惑亂。文亦分二。先總明長時不亂。後所謂下。別顯不亂之相。句有十一。初總余別。別爲五對。一境審心定。二教達行成。三憶因念緣。四觀眞起用。五外淨他惑自決義門。𨿽遇惡聲此皆無損。上皆一切種禪。謂通名義止觀及二利故。第三不作下釋前堅固。謂四障不壞。是知正念堅固。亦是出前不亂之因。言法障者。於法不了如彼牛羊。此卽所知障也。三障爲言攝在煩惱。體卽無明故。斯亦淸淨靜慮也。第四佛子如上下。釋前不動。謂諸惡緣不能牽故。悉能壞亂眾生身心。彰聲之過不能壞此菩薩心。對顯難思。第五菩薩入下。釋前最上。謂超劣顯勝故。此下三段亦卽出前無癡亂緣。正示現法樂住之相。言超勝者。初標人揀禪。云菩薩入。異凡小故。住於已下舉法以揀聖法。卽是無漏揀於凡夫。思惟觀察揀於二乘。二乘入禪不能緣境故。身子不覺刑害之手。迦葉不聞涅槃之音。善知已下正顯勝相。了性相故。相則念念不住。取不可得。性則三相性空固無所得。不得性相違順何依。第六如是聞已下。釋前淸淨。卽淸淨禪。順違中境不生三毒。不染善取有定慧故。了相無相故名善取。有斯正念。大地爲鼓妙髙爲椎。豈能亂哉。第七知一切下釋廣。謂稱法界如虛空故。亦近釋前文有六句。初總余別。別中無得相空無作人空。無際性空。此三相盡故法界理現。與法界等事如理。故無有差別。理卽事故。第八菩薩如是下釋前大義。此下二段。釋引生功徳。今云大者。趣一切智不退轉故。卽難行禪也。第九善入下。釋前無量。謂能引發難量徳故。文分爲三。初引自利徳。文有六句。初標一切門禪。次四別顯後一類結多門。則何定不攝。復雲門者三昧無量。數如虛空。今一中攝多故名爲門。如牽衣一角。如蜂王來。次增長下引利他徳。後是時下結不爲亂。非惟不亂本定更增。如豬揩金山風熾於火。第十作如是下釋無迷惑。謂耽著禪味不起大悲。是爲迷惑。今悲以導禪。故無迷也。此卽饒益有情禪也。住淸淨念卽現世樂。得智斷果卽後世樂。是謂與二世樂也。第六善現行。體卽般若。瑜伽一切般若。亦有三種。一能於所知眞實隨覺通達慧。二能於如所說五明處及三聚中。決定善巧慧。三能作一切有情義利慧。攝論以加行根本後得爲三。皆六度明義。惟識以生法俱空。本業以照於三諦。皆十度明義。經有十度應依本業今爲順文。且依瑜伽則權實無礙。皆名善現。𨿽彼依六度。今圓行菩薩則十度齊修。據行布分兼正不同。亦不相濫。就釋相中。古人亦依本業三慧分三。初明中道。次念生無性等以爲照無。普入已下明其照有。此得次第三諦。失於圓融。又照無經中佛法世法二互不異。亦不雜亂。豈獨是無。今約圓融依於瑜伽兼正以辧。各具三諦故。彼論釋初慧云。於一切法悟平等性。入大總相究達一切所知邊際。遠離增益損減二邊。順入中道故。文分二別。先明行相後顯成益。前中亦二。先略後廣。前中又二。先總標。後能知下解釋。今初也。三業淸淨是能示體。示於三業正是現義。住無得現。現卽無得寂用無礙。斯卽中道可稱善現。若異後有無。而說中者相待中也。二釋中能知三業。皆無所有是住無得義。不妄取有離二邊縛。是淸淨義。凡所示現無性無依。釋示無得義。以境無定性心無所依。皆不可得也。三業皆示故致凡言。二住如實下廣辧行相中三。初如實隨覺慧。二佛子此菩薩作如是下。於五明等善巧慧。三菩薩爾時下。能作有情義利慧。今初如實覺。於三業而現三業。於中先別明後總結。前中三業卽爲三段。今初意業是二本故。首而明之。如實心者用所依也。住者心冥體也。知無量心等者不礙用也。卽所示意業。多心多法皆有諦也。境旣無相心何所得。卽無諦也。有無不二故曰甚深。卽中道義也。不可以次第三觀而觀。故名難入。惟圓機方能入故。何者。若偏觀三諦是常是斷。是相待故。若總觀者。一則壞於三諦。異則迷於一實。故卽一而三。卽三而一。非三非一。雙照三一。在境則三諦圓融。在心則三觀俱運。住之與知卽是觀也。古徳以凡所下至於難入。明惟識觀非無所以。然且惟識之義不彰。又有釋云。心非境外故無得。境非心外故無相。卽心是境故甚深。卽境是心故難入。亦是一理。二住於正位下釋示身業。正位等三卽示所依。方便已下依體起用。由非惑業之生故。生滅卽無生滅。此中正位卽眞如異名。非約見道以智契會。故稱爲住無住。住者卽住眞如。三住涅槃下釋示語業。前之三句示之所依。言語道斷。顯示而無相卽言亡言。是斷言道故。晉經云。非有說有言語道斷。然上之所住總有七種。體一名異異從義別。一如實心者。卽自性淸淨心。是爲總相。次正位等三。卽心之體性。正位者法所住故。眞如語其自體是實是常法性。約爲諸法之本。迷此眞如有諸法故。成諸法已不失自性。故名法性。亦卽因相。涅槃等三卽是果相。住涅槃界卽是眞如體圓寂故。出二礙故。故智論云。有菩薩發心卽觀涅槃行道。恐此涅槃濫惟在果。故云住寂靜性。謂約眞如體無妄動。卽是涅槃。如此之性體爲有無。故云無性。無性之性卽是實性。非謂斷無故舉多名。方顯所住之深奧。依此示現方明所現之爲善。二入離下總結三業中。初句結心故無縛著。次句結身卽所住眞如等。三結前語。卽超諸世間等。末句總結三業。皆寂用無礙故名善巧。善現之名從斯而立。第二佛子下辧五明處。三聚中決定善巧慧故。於文中解世間法。於中分三。初以理會事。二菩薩如是下。事理無礙。三永不下順理起悲。今初。文有六句。一眾生緣生故說無性。二法依眞起故會歸無爲。三國是心之相分故。四時依法以假言故。五名無得物之功故。若名在法中見義。應知名故。六物無當名之實故。若法在名中聞名則應識義。召火應當燒口故。二菩薩如是下。明事理無礙。文有七句。初一總顯甚深。餘句別顯深相。然世法與佛法實無二體。假約事理以分其二。故以五句顯非一異。一世相卽空故云寂靜。二佛法平等故無增益。三以理無不事故。佛法不異世法。事無不理。故世法不異佛法。四此全理之事與全事之理。而事理不雜。五各全收盡互無所遺。故云亦無差別。末句了前諸法。同法界體。故得鎔融。普入三世橫豎該攝。若約漏無漏說爲世法佛法。各具事理釋者。一生死卽涅槃故。云世間寂靜。二無有一法非佛法故。更何所增。三二法染淨𨿽殊。同一眞性故不相異。四不壞相故。無有雜亂。五皆是卽理之事。而各互收無遺。卽無差也。六同一法界總顯所因。三永不下順理起悲。謂無緣之悲以導前亡機之智。入假化物。初句爲總。謂𨿽深入智慧不忘本心。非如八地心欲放捨。下三句別。一不捨願炷。二增大悲油。三兼前智光故。堪爲依處。第三菩薩爾時下。作一切有情義利慧。於中二。先建攝生志。二先人後己。今初文有五句。成熟是總。或因成果熟故。或始末勸獎故。餘句是別。一折伏。二攝化。三令悟本性成大菩提。四斷惑淸淨得涅槃果。二復作下先人後己。文分爲四。一假設自度。二而諸眾生下。觀物輪回具業惑苦。三菩薩如是下。結所不應有二過故。一違本誓心。二墮慳貪失。此爲不可。四我當下決志先拔。第二是菩薩下顯行成益。於中三業不空。是爲徧益。終至菩提是究竟益﹝此下入二十經﹞。

大方廣佛華嚴經疏卷第二十二

大方廣佛華嚴經疏卷第二十三﹝此下入二十經﹞

唐淸涼山大華嚴寺沙門澄觀撰

第七無著行體卽方便。依二方便由回向故。不住生死。由拔濟故不住涅槃。俱無住故名爲無著。本業後四亦各有三方便。三者一進趣向果。二巧會有無。三一切法不捨不受。初卽回向。二由巧會故方能拔濟。不捨不受相同般若。惟識惟明後得。故不立之。本業約兼正不同不妨此一。三皆善巧故俱無住著。則不二而二之悲智。卽二不二之一心。是無著也。有是幻有無是眞空。幻有是不有。有故卽眞空。眞空是不空。空故卽幻有。此二無礙故名巧會。如是相融故無所著。有能起用空可觀察。故皆不捨。若受有同凡夫。受無同趣證。故俱不受。二釋相中大分爲二。前明自分無著。後明勝進無著。於自分中已含前說。二三方便在文分三。初惟明自行無著。二何以下徵釋所由。後菩薩如是下。類顯萬行。前中又二。先明淨境無著。後見不淨下。染境不嫌。前中三。一明嚴剎無著。二往詣下於三寶無著。於中初敬事供佛。次如是下顯供所爲。後於念念下。別示無著之相。義兼三寶及自進修。皆無所著。言念念者顯速而且多。三此菩薩下長時無著。二明染境不嫌。惟一句者染易捨故。第二徵釋中徵意云。欣淨惡穢人之常情。菩薩如何不嫌不著。釋意云。不依佛慧淨穢是生順法而觀二相安在。故云如諸佛法而觀察故。佛法卽法界佛慧也。第三類顯萬行。若自若他皆無所著。於中初句結前生後。教化已下廣列所行。言佛所住者卽聖天梵等。余並可知。第二菩薩摩訶薩下。勝進無著。文分爲三。初明自行。二得授記已下利他。三菩薩如是觀身下。結行成滿。今初分二先牒前自分。後於佛法下正顯勝進。有十一句。初總余別。總謂了達教理行果之法故。別中一了果法。謂佛菩提。二了理法。謂證法毗尼。毗尼梵音具云毗柰耶。此稱爲滅。若律藏受名義兼調伏。今云法滅通四種法皆有滅義。謂教詮滅故。行滅惑故。果證滅故。理本寂滅故。今文上下旣有餘三故。此滅者卽理滅也。又與證義相應。圓融教中此容證故。三住佛正教。卽了教法如所教住故。四修菩薩行下。皆行法也。三句隨相行。行卽萬行。心謂四等。解脫卽諸解脫門。次二句無相行住處。卽前教理及果。所行卽前萬行等。皆無染著也。由此故能淨菩薩道。堪受記別。第二大悲利他中二。先增長大悲。後要心拔濟。前中又二。先觀其所悲後增悲無著。前中又二。先觀迷四諦故入於險道。後觀迷勝義故入於險道。今初也。初二句標起念時。凡夫已下辧所念境。有十三句。初總余別。總謂迷於四諦。皆曰愚癡。別中前五彰迷後七顯過。前中一不知苦諦。二不見集過三不信性本寂滅。四五不能修道。一解二行。後七顯過。一不見集過故。頑嚚貪著卽癡愛也。二由貪愛故受生死苦。次不求見下四句。釋不修道。初三缺道緣。四由不信故迷正道失本解。以邪爲正名爲錯誤。後一由前不修故入險失滅。上一向是凡。二不敬下明迷勝義故入於險道。通於凡小。初二句離勝緣。次二句缺勝因。三有生空皆爲住處。怖法空者謂斷滅故。故大般若諸會之末。善現皆湣眾生怖畏法空。而興問言。云何令諸眾生悟諸法空。佛言。非先有法後說爲無。旣非先有後亦非無。自性常空。勿生驚怖。遠離已下覆疏上義。由著處怖空故。遠正住邪捨夷入險。由離勝緣故。背佛隨魔執有不捨。魔樂生死佛住空故。二菩薩如是下增長悲心。結成無著。第二菩薩爾時下要心拔濟。以大悲心長劫隨逐。文分二別。先起行。後乃至下顯無著。前中亦二。先明心無疲厭。以無著故卽大悲堅固。不以難化而厭捨之。後又以下明其心廣大。謂一毛量處化多眾生。法界皆爾。是爲廣大。二顯無著中三。初舉少況多。次於一一下廣顯無著。後何以下徵釋所以。所以不著者。後釋有二意。一稱深無相而興念故。二廣徧虛空起加行故。前中無相難明寄以諭顯。然此諸諭通諭諸法。如下本品。今取義便各舉其一。則明前所見皆無相也。初句爲總觀事法界。從緣如幻無實體故。是以不著。餘句爲別。一佛隨機現。如影隨質故。又現心水故。二菩薩行想念生故。未大覺故。三緣成之聲故。隨感有說故。餘句經文自釋。一切法如實際者總結也。又前明法界如幻。卽體從緣。後結一切法如實際。卽事而寂。世人皆謂實際不變。而謂諸法無常。以其所知諭所不知。故置如言。理實圓融世間之相。卽是常住。然古徳以後七諭展轉釋疑。一疑云。世間幻火不成燒用。佛現益物豈同幻耶。釋云如影。亦有應質蔭覆等義。豈是實耶。然諸法諭各有三義。一緣成義。二無實義。三有用義。意取無實故不著也。二疑云。若佛如影菩薩何以起行。往求因旣不虛果寧非實。釋云如夢。夢亦三義。無體現實與覺爲緣。謂有夢走而驚覺故。菩薩起行亦爾。證理故空無明未盡故似實。能與佛果爲緣勤勇不已。豁然覺悟。如夢渡河。三疑云。若菩薩行如夢者。何以經說此是菩薩行。此是二乘行。釋云如響。緣成無本稱聲。大小聖教亦爾。機感無本隨機異聞。四疑云。果行可然世間未悟。此應是實。釋云如化。心業神力所持無實有用。五疑云。若皆如化何有差別之身。釋云如幻。六疑云身若如幻何有報類不同。釋云如心。此二三義如前影說。七總結可知。上來古徳之釋。旣二經小異略加添攺。然其所解似過穿鑿。亦是一塗。二又作下徧周虛空起加行故。所以不著。初明處廣。念念明達彰其解廣。正念現前是不著因。第三結行成滿中分三。初結自行成。二爲化下結利他行成。

三何以下徵釋雙結二行成就。利他中三。初總顯教化無疲。次無疲厭故下。別示無厭之相。其中施設者。隨方儀式異故。和合者善惡緣會故餘可知。後不令下結成無著。三徵釋雙結可知。第八難得行體卽是願。就釋相中文分二別。前明自分行。後明勝進行。然此二行。各攝上求下化之願。略無神通。今初分四。初明自行次辧利他。第三雙結二行動寂無礙。第四雙非二行拂迹入玄。初中分三。一明修成善根。二顯善根行相。三行成利益。今初也。斯卽起行所依。善謂順理益物。根謂增上生長。獲之在己故名成就。文有十句。初總余別。總具後九受難得名。二此菩薩下顯善根行相。亦有十句。如次對前。謂由得最勝解。故受難得名等。亦可。有難得根能有勝解。又亦以後一行成前十善。隨前一善具後十行。而別配分明。三是菩薩下行成利益。文中先結前後。於念念下顯益。於中初自益。能轉生死成大智益。不捨大願成大悲益。若有已下顯能益他。由前自行成此能益。夫正利他。第二此菩薩下辧利他行。文分爲三。謂法諭合。今初。謂有大智故了眾生非有。則不住生死。有大悲故不捨眾生界。則不住涅槃。大悲般若互相輔翼。成無住道。二諭中。初句諭能化人。次三句諭悲智不住之行相。後而能下三句。諭不住之功能。初二句正諭功能。以往返不息一句。結能度所以。三法合中二。先正合後徵釋。前中具合三段。生死卽此岸。涅槃合彼岸。合上中流。亦言生死者。以發心之後成佛之前。十地三賢尙居二死。是以中流卽是生死。故云生死中流。非生死涅槃之中間。名生死中也。文旨顯然。晉譯失旨不應廣引。有以煩惱爲中流。約其漂溺從因說也。有以聖賢爲中流約受生死之人也。有以中道爲中流約觀行說並不應住。安隱已下涅槃之徳。常故安隱。樂故無畏。我故無憂淨則無惱。亦不已下廣明以智導悲。合前往返無休息義。謂由不住著故。所以往返運濟無休。及顯法中非有不捨之義。謂非惟悲故不捨。亦由了其非有無可捨故。則終日度而無度也。初句總明。不舍下別有五對十句。初一多對。已化未化俱有捨著二義思之。二增減對。化之成道生界不減。不從化者生界不增。此約多人相望。三約一人。果起不生惑盡非滅。四謂空爲盡謂有爲長。五一對總結。四對不亡並名爲二。今無分別契本不二。第二徵釋中文有兩番。前番正徵不著。後番重徵前義。今初也。先徵意云。現化眾生有增有減。而言不著。其故何耶。釋意云。以菩薩深觀生界。同於法界無增等故。所以不著文中。初二句總。上句是不異義故云如也。下句是相卽義故云無二。後無二法中下。別彰無二之相。卽屬對上文。無取依著釋不分別。余文相顯。此文昭著。而末學之徒。但謂一分眾生不成佛。故名不減生界。深可悲哉。第二番重徵意云。何以生界卽同法界。釋云。一切諸法皆同法界。豈獨眾生而不同也。第三菩薩如是下。雙結二行動寂無礙。亦名無盡心行。有法諭合。法中十句。初二牒前起後。旣方便深入故性相無礙。住於下余有八對。正顯行相。一約起行之身。二了法藥。三識根緣。四遊佛剎。五達佛法。六深契離言不捨言說。七無求離欲而萬行爰修。前七明卽寂之用。八常勤下一對。明卽用之寂。亦通顯所由由勤修故。涉權入法界故常寂。二諭中。木諭法界火諭所成身智。火事諭悲化。無邊本火不滅諭身智常湛。三合可知。第四非究竟下雙非二行拂迹入玄者。然初自行。云能轉生死而不捨大願。已有權實雙行。而謂多明照體大智。次利他之中。旣云無住運濟。則悲智相導。而多似起用大悲。次復以導悲之智遣彼著心。復似悲智二心行有前後故。第三段辧動寂雙行。則理無不盡。而猶慮物。謂二事不融故。此明形奪兩亡權實無寄。豈惟十行菩薩修行善巧。彌顯功徳林悲濟之深。文有五對十句。然其所非之法。卽前權實二行。且如究竟卽實。不究竟卽權。今乃雙非者。實卽權故非究竟。權卽實故非不究竟。又但言非究竟。非謂有不究竟。故亦非之。是則借權以遣實。實去而權亡。借實以破權。權亡實不立。言窮慮絕何實何權。體本寂寥孰非孰是。惟蕭然無寄理自玄會。故辧雙非非有雙非可立。然雙非是遮雙是爲照。卽遮而照故雙非卽是雙行。卽照而遮雙行卽爲雙遣。總前諸段理極於斯。下諸句中皆仿於此。二對所化。能所取寂故非是取。了知心行故非不取。三約化處。不著世界故非是依。依剎現身故非無依。亦約所證智。無分別而善入故四約化法。深達義理故非世法。隨世語言故非佛法。五證離欲際故非凡夫。不斷菩薩行故非得果。第二菩薩成就下。明勝進行。文分爲二。初明慧行。後菩薩如是下辧悲行。今初分二。先牒前自分行。後不說已下正辧勝進行相。皆卽事入玄。分四。初總明離相無說。二徵釋以顯雙非。釋意云。所以不說者。一無法可說故。二菩薩於如是下。明無心說。謂不起念故。三何以故下。轉釋無念。所以無念者稱法界故。故不說聲聞法等。四假徵以顯雙運。徵意云。旣無所著。何以復修二利之行。釋意云。性相雙非故能雙運。文有法諭合。法中諸法無二故無說無著。無不二故不妨起行。二諭可知。三合中皆顯性不礙相。於中二。先正明。後普與下辧功成徳。立勝進之相故。晉經此初有此菩薩言。第二辧悲行中分三。一牒智顯悲。悲假智深所以先牒。二於三惡下正顯悲相。三復作是下偏語化惡。顯勝進相文中三。初明惡是所悲。次明善非化境。後徵釋所由。今初所悲中。先明有違教之惑。後貪愛下明總具塵勞。惑病旣深方假醫救。前中不知恩報者。必無敬養更相酬對則難以訶責。邪見執著則不受正教。迷惑顚倒所領不眞。愚癡無智爲說不知。無有信心。絕於希向。隨逐惡友必遠善人。起諸惡慧無由正解。故難化也。二設有下善非化境可知。三徵釋中。初徵次釋後轉徵釋。初徵意云。菩薩化生理宜平等。偏惡棄善其故何耶。次釋意云。菩薩於物無主定於親疏。就於惑重偏是化境。如母矜病子豈不等耶。又若求名利應化知恩。本爲淨他理應隨惡。若棄惡從善魔攝持故。三轉徵釋。徵云。菩薩眾生本不相預。何爲長劫悲救無求。釋意云。諸佛菩薩法爾同遵。不爾不名爲明導故。第九善法行體卽力度。就文分三。初徵名。二釋相。三結嘆。今初惟識有二。一思擇力。二修習力。本業有三。一報通力。二修定通力。三變化通力。惟識約修本業約用互舉一邊。由前二力爲機說法。則成語意二業之善法。有本業三力。則成身意二業之善法。以修定通。卽意業故。依梁攝論。由思擇力。能伏一切正行等所對治障。令不起故。由修習力。能令一切善行堅固決定。旣言一切善行。此則二力通三業善。此位大同九地。是法師位善說法故。釋相中二。前自分後勝進。然此二段各具二力。至文當知。亦有三力。謂善知根緣一音普應。成就十身義該三通。初自分中。先總明後別顯。前中作淸涼法池標也。言含法諭。謂如無熱惱池淸淨無濁。下二句釋上句。如池含於徳水故。云攝持正法。下句以四辧才出願智等。饒益眾生相續無盡。究竟入於一切智海。名不斷佛種。如彼大池流出四河相續入海。二得淸淨下。別顯文分爲二。初廣攝持正法。二此菩薩大悲下。廣不斷佛種。今初也。具十總持是攝持義。十持爲體十辯爲用。初句爲總。寂障鑑法名淨光明。餘九爲別。初四卽四辯才。四持卽池之徳水。四辯卽池之四口。五卽外力加辯。智水灌心故稱根令喜。此卽得辯之緣。六卽內力自証之辯。謂道契內心光明外徹。此乃得辯之因也。七同類音辯此約順機。八訓釋辯。此約窮法。前四辯中但明通相文句。此明曲盡其源。義身卽當名身。名所詮故。體是名境義卽境義。梵云得種種名身故。九總顯深廣持辯無邊。旋有入空旋空入有等故無有邊。皆言無盡者稱法界故。第二廣前不斷佛種中。文分三別。初總明三業利生。二假使下假設深勝。三以得一切下總釋所以。前二含於四河。今初卽大悲河。大悲堅固標其體也。悲紹佛種故首明之。普攝眾生正明不斷。於三千下示其攝相。二假設深勝於中有三。卽爲三河。一大會斷疑。明問答成就。處多大眾頓領頓酬。由具諸度故。卽波羅蜜河。二復次下微細斷疑。前直明大會異問能答。今乃云於一毛端處有不可說。如前大會。多劫殊問一念能答。不怖大眾不怯文義。決斷揀擇顯轉超勝。是三昧力。卽三昧河故。下經云。菩薩住此三昧。能於自身一一毛孔中。見不可說不可說佛剎。微塵數諸佛如來。亦見彼佛所有國土道場眾會聽法。乃至云。其諸眾生亦無迫隘。何以故。入不思議三昧境界故。彼約聽法此約答問。以之爲異。余義大同。此約圓教普賢位中。故於地前有斯自在。非三乘中得斯作用。三而作是念下周徧斷疑。上舉毛端多眾猶有量故。今明一切眾各具多言。悉能答故。卽願智河。願智相導悲救無休。故云作念。文中先顯多眾。後假使下復顯多言。第三總釋所以者。所以得此四河廣利者。略舉四因。此之四因。或以一因成前四河。或以四因成其一河。一他佛外加故。二自藏離礙故。三所照法圓故。四能照智具故。或各配屬一同體悲加故。二見心性故。三諸度圓故。四二智滿故。第二佛子此菩薩下明勝進行。亦卽是前四河之相。文分爲二。初牒自分行成。二能自下正顯勝進。文分爲四。一辯四河淸淨之義。二如於此下辯四河入海無能障義。於多界中化無障故。三佛子下。辯此四河旋繞池義。四菩薩成就下。辧累劫入海無疲厭義。三旋繞中。謂成就隨順身語意業。智爲先導。身語意業四方流注入智海故。隨順卽是旋繞之義。文中二。先總標。二所謂下列釋。皆上句標名下句釋相。勒此十身以爲五對。一證滅示生對。二不生不滅對。三非實非虛對。四不遷不壞對。五一相無相對。束此五對不出體用。一一對中體用對辧。第一對體用自體。第二對體用之相。第三對體用之力。第四對體用之性。第五對體用之徳。今初。理無不證名入無邊法界。世無不超名爲非趣。下釋中。但釋非趣者。謂若入法界必滅世間。若滅世間卽入法界。標釋相成。此卽體之自體也。二用無不徧故入無邊法界。隨類受身。故云諸趣。此言入者應往之入。不同上來證入之入。釋文可知。此卽用之自體也。第二對。初不生身。卽前應用之身生而不生。言住無生平等法者有二義。一依體起用。用不離體故。二體之與用平等無生故。此卽用之相也。後不滅身。卽前體滅離言說故。一因滅顯理理非滅故。二寂滅之理離滅相故。此卽體之相也。故上體滅現生之身。卽以不生不滅爲相。第三對。體有何力得如實理。離世俗之實也。用有何力隨應而現。不同塵也。第四對。用以何爲性。隨流應而不遷。體以何爲性。卽法界而無壞。第五對。體有何徳。過去無始。未來無終。現在非有故。三世言斷用有何徳。體卽無相能照法相故。此十身不離體用。用有聚義體具體依。皆得名身。體外無用用卽是體。用外無體體卽是用。體卽法性用卽智應。二旣不二理智圓融。惟一無礙法界之身。隨相顯十以表無盡。一乘圓融地前能爾。更有餘義。如十地離世間品明。此略舉成就隨順之身言。身兼語意也。四顯無疲厭。謂四河入海累劫無疲。菩薩亦爾。以普賢行願盡未來劫。修菩薩行入如來海。不生疲厭。是以廣顯與生爲歸爲救等。文中先牒前所成之身。爲益他之本。爲一切下正顯成益。句別有十。在文可見。十地又明。今略其要。俗須委示。故名爲燈。眞但髙明故目爲炬。甚深則能所不二。如光合空爲照爲明。但約入地示徳爲異。第三佛子已下結嘆分二。先結名。後菩薩安住下嘆勝。盡法源故。以淸涼法池卽是行體故。標結皆舉。顯中是其相。第十眞實行文三。同前初徵名者。如本分釋。體卽智度今更略釋。若約二智。受用法樂成熟有情。並如行能說如說能行。卽是眞實。本業有三。一無相智卽受用法樂。二一切種智。三變化智。皆成熟有情。下文云。入一切三昧眞實相。卽受用法樂智。知眾生種種想等。卽成熟有情。知十力智是一切種。不著一切世間解。眾生無際。卽無相智。我爲善變化及示現如來自在神通。卽變化智。就釋相中文分三別。第一總顯名體。二別顯行相。三結住行益。今初。初句總標。後如說下解釋。謂言行相符故名誠諦。誠實審諦卽眞實義。此有二義。一約先誓自他。二利決志具修。今如昔說決能行之。亦如此。行以爲他說故。下文云我若先成則違本願等。二約現修自他二行如所演說。決定能行。非數他寶故。云如說能行。亦如所證宣示於人。不昧所知名如行能說。第二此菩薩學三世下。別顯行相。文分二別。先標章後依章別釋。今初。文有五句。一稱實演法師子吼故。二深住實相契一性故。三二利善根等同佛故。四得如說行同本誓故。五學佛十力智已成故。第二此菩薩成就下。依章別釋。從後倒釋卽分五段。第一釋智慧成就。文中三。初顯所成十力。言時非時者。垢淨之時不同。化不化時別故。次而不舍下得果不捨因。後何以下徵釋所以。十力化生之智故須得之。令物淸淨故須不捨因行。第二此菩薩復生下。釋得三世諸佛無二語。文中三。初反舉違誓自誡不應。次是故下順釋。要當先人後己。後何以下徵釋所由。徵有二意。一云何以違誓。是所不應。二云何以要須先人後己。釋此二徵卽分二別。初釋前徵云。由先許故不與則違先誓。不請彊許今之不與豈是所應。後是故下釋第二徵。菩薩之道必先人後己。不爾豈得名最勝耶。文有六句。當句自釋不俟繁文。第三此菩薩摩訶薩不舍下釋同佛善根。本誓智慧皆究竟故。文中二。先標徳成滿。二於一切下別顯同相。一意業智慧同。二念念下身業神通同。第四此菩薩現無量身下。釋入佛種性。於中二。一約身明入。入世無依。又身中現剎皆得性融故。二此菩薩知眾生下。智入種性。於中二。初入悲種性。知根善化故。二觀諸菩薩下。入智種性窮實相故。故結句云住一性無二地。以此智性導前悲性。成無住道。是爲如來無二之性。文中初會緣入實。次得義身下依實了相。後智慧最勝下性相無二。文有三句。初句約智則雙照性相。次句約定動寂契眞。後句釋成並由住無二性。第五菩薩摩訶薩以諸下釋學三世諸佛眞實語。文中二。先牒前起後。眾生著二不能悲智雙遊。菩薩卽寂修悲故得不二。後得佛十力下。成果起用顯實語相。能師子吼轉法輪故。結云知實相源方爲實語也。文中大同十地窮佛所得。圓融教中位位果滿故。窮法實相。謂如是性相體力等。皆盡源故。餘句可知。第三菩薩住此下。結行成益。第三結名並如文顯。說分已竟。大文第六爾時已下。顯瑞證成分。文分二別。一瑞證二人證前中先此會。後如此下結通。二復以下人證。亦先此界。十住一萬此云十萬。表位增故。前現瑞中。亦應云十方各有十萬。文無者略。余義已見十住之末。後佛子我等下結通。第七重頌分中分二。初說偈儀意。先彰說儀。後欲令下說意。意有九句。初總余別。別中一淨治因性。二不退願性。三行性續願。四以眞性導行。五上攝果性。六開已修性卽十行所習。七觀所化性。八照當果性。二正說偈辭。總有一百一頌。大分爲三。初之一頌總申歸敬。次九十六頌正頌前文。三有四頌結嘆深廣。今初也。將申偈頌再展敬心。初四字申敬。十力下顯佛三徳。十力智徳。次句斷徳。次句恩徳。眾生爲境故。末句通諭三徳。智廣惑淨悲深遠故。第二正頌前文大分爲二。初十一偈頌前本分。後八十五偈頌前說分。然十住頌文則舉其次第。今沒其次第。直云行斯道者。略有四意。一前則約位始終行布而說。今將融會前說令無始終。欲顯一位之中具行諸行。一行之中具一切故。二前約別行今約普行。普別無礙二文互顯。三前約同教今約別教。同別無礙爲一圓教故。四前約不雜辯才。此約任放辯才說不待次。言辭不斷故。又前多約因此多就果。或廣略綺互體用更陳。總別遞明互相影發。顯菩薩行深廣難思。下文𨿽依次第旣沒本名。一同離世間圓融之行也。今初亦可。總嘆行深不頌前文。頌亦無失。今頌本分曲分爲二。前四頌前學三世佛而修行故。後七頌前行體不可思議。今初分二。初三別明後一總說。各初三句辧徳。後句結徳。所行下諸文行斯道言。皆仿於此。後七頌行體中。然文旨包含略爲二解。一頌行體。二頌加之所爲。然所爲正爲十行。義旨不殊故得同頌。配文少異。分爲二解。先配行禮。文分爲四。初一頌總顯不可思議。故云心無分別。彼無動故。二一頌頌前與法界等。等法界有三義。所有皆明了等事法界。次句等理法界。此二無二等無礙法界。由此等故能破惑成徳。三有二偈頌等虛空界。等空五義。初偈顯二。謂空無分別而顯萬像。菩薩亦爾。入實自悟則無分別。不礙分別於諸眾生故。結云等空。由入法界故等虛空。二界相成故舉入法界。後偈顯三義。一等空廣大。初二句顯示。二等空淸淨。三等空不可壞。第三句顯由等虛空。是勝寂靜名曰牟尼。四有三偈。頌前菩薩行。初偈總舉自分之行。後二卽勝進之行。二以此文頌加所爲。𨿽開合不同依次不亂。初偈頌前爲增長佛智。前半所觀後半能觀。次偈頌深入法界。餘如前釋。三中初句頌了知眾生界。次二句頌所入無礙。四中頌所行無障。往諸國土則身無障。說法淸淨則自行無障。異論不壞則外無障。第五偈頌得無量方便。以願行等皆善修故。六中頌攝取一切智性。無邊一切地卽智地故。十地之智同佛智故。嘆勝可知。七中初句頌覺悟一切法。次句知一切諸根。隨宜摧伏。次句卽持說一切法也。第二遠離下頌前說分。十行卽爲十段。第一六偈頌歡喜行。文分四別。初一財施。財去慳過安隱他故。次二偈無畏施。前偈修因後偈得果。次二偈法施。後一頌總結因圓果滿。言百福者。涅槃二十四云。五品心修十善。謂下中上上中上上。各十善成五十。始修終修故成百福。然十善之中。不殺不嗔是無畏施。不盜不貪是財施。離口四過。不淫不癡是法施。故具上三施成百福果。第二智地下頌饒益行。五偈分四。初偈律儀。謂有智能護心不動故。是菩薩律儀。次二攝善。三有一偈饒益有情。舉處攝人。後偈總結三聚。第三智慧下無違逆行。四頌中三。初一諦察法忍。次二安受苦忍。一引他勵己以策修。二引所成徳以進道。後一頌耐怨害忍。遇害無惱但增救心。第四於諸下無屈撓行。五偈分三。初二頌前攝善精進。亦名加行。初半偈。卽頌第一精進等十句。次句卽頌前離過十句。後偈頌前所爲。次一頌被甲精進。爲物受苦心無厭等。後二偈頌利樂精進。第五善解下頌離癡亂行。二頌中三初一頌現法樂住。於中前半。頌能持色法言說等。後半通頌前無癡亂等七句。次半偈頌引生功徳。禪了一切法無有邊際。得一切法眞實智慧。故云得究竟也。後半偈頌饒益有情中。我當令一切眾生。乃至究竟無餘涅槃。卽無盡地也。第六功徳下二頌。頌善現行。第七四偈頌無著行。對前思之。第八安住下八偈。頌難得行分五。初一偈卽自行之願。次四神通次一外化。次一求菩提。後一成熟有情。若屬經文初四偈。頌前於佛法中得最勝解等十句。二無量下三偈。頌自行成益。第三一偈頌前利他不捨一眾生著多眾生等。第九修習下六頌。頌善法行。初一修習力。次一思擇力。次二修定通。次一報得通。後一變化通。若屬經文。初偈頌釋名前半攝持正法。後半不斷佛種亦大悲河。次偈卽波羅蜜河。問答成就。次偈卽三昧河。前舉三昧之用。此約三昧之體。次一卽願智河。次一十身體用。後一卽示現如來自在。第十了達下四十三偈。頌眞實行。文分爲六。第一三偈頌得十力。二善守下三偈。頌得三世諸佛無二語。初偈正明依法修行。卽無二語。餘二偈頌我爲最勝等。三六偈頌同佛善根。四法界下十一偈。頌入佛種性。於中分二。初三偈頌身入。余頌意入。於中初四頌入悲種性。後智眼下四頌。頌入智種性。五成就下十八偈。頌學三世諸佛眞實語。得佛十力等。如文思之。六一光下二頌。頌益物不空。第三大段四偈結嘆深廣。文顯可知。

大方廣佛華嚴經疏卷第二十三

大方廣佛華嚴經疏卷第二十四

唐淸涼山大華嚴寺沙門澄觀撰

十無盡藏品第二十二﹝此下當第二十二經﹞

初來意者。總有五義。一爲答前第二會初十藏問故。二前明正位今依位起行故。同梵行品。三前約位別行。今辧始終通行故。四前明成位行。今辧淨治彼行故。同十地中信等十行。五前明自分究竟。今辧勝進趣後。同上明法。準問應在十回向後。今此辧者略有二義。一雲藏有二義。約蘊攝義在十行後。約出生義在十地前。義通二處問答互顯。一云。回向無別自體。但以能回前行爲其自體。今十藏旣爲十行勝進。亦爲回向勝進故。回向後無別勝進。此卽前後互舉顯義方備。然明法品及第五回

向。皆有十藏隨三賢異故不相濫。又前是勝進所成。後是一位之果。今通爲勝進故意旨不同。二釋名者。藏是出生蘊積之義。謂一藏內體含法界故。攝徳出用一一無盡。寄圓顯十卽帶數釋也。三宗趣者。十藏爲宗。攝前生後得果爲趣。四釋文中大分四別。第一唱數顯同。二徵名列異。三依名廣釋。四總嘆勝能。今初三世同說顯勝令遵。二何等下徵名列異。藏如前解。信等對藏皆持業釋。心淨名信制止名戒。崇重賢善爲慚。輕拒暴惡爲愧。餐教廣轉爲聞。輟己惠人爲施。決擇諸法名慧。令心明記爲念。任持所記爲持。巧宣所持爲辯。各有業用。然念慧及信慚愧等五。皆當體爲性。餘五行用立名。此約隨相。若就融通。皆順法界之行。良以法界性自淸淨。離過等故。隨義說十。然約隨相前九自利。後一利他。通皆具二。信爲行本故首明之。依信離過。慚愧莊嚴戒行光潔。上三離過之行餘皆進善。進善之首必藉多聞。如聞而行。惟福與慧念使增明。持令經久辯以利他故。前七卽七聖財慧爲正導。故終辧之。次二守護。後一積而能散。第三依名廣釋十藏。卽爲十段。信中有四。謂徵名釋相。結名辧益。辧益一種惟初七十。余之七段。文但有三。今初段中初徵可知。釋中分三。初明信相。次若菩薩下明信力。三此菩薩入佛下總結信成。今初也。十句爲四。初三三空。信所執無相。謂情有理無名空。空亦無相。空無相故無所願求。次三信依他無生。一緣起無作二不實故。無能所分別。三無體故無所依。次三信圓成無性。一廣無邊量。二勝故無上。三深不可越。後一總信三性無生。如初會辧則十皆無生。並通三性。如一無生觀。但信依他無徧計人法自然之生性。則是無性圓成。余例此知。第二明信力中二。先正顯業用。後徵釋所由。今初文有十句。徧從前十前十並成此十。若類例辧。初二於勝上法不怯。次四。廣多法不怯。一所化眾生。二卽化法。三是化處。四化之所歸。後四寬遠法不怯。若克文取義。以後十句逆配前十。謂由信法無生故。於佛法不怯。佛法以無生爲體故。佛難超故。眾生無盡故。法界無邊故。虛空無依故。涅槃無分別故。過去之因不作果故。未來之法無可願故。現在之法卽無相故。入劫無障礙。以卽空故。此十皆深廣難思。二徵釋中。先徵意云何。以深廣難思。菩薩聞而不怯。釋意云。以於深廣皆堅信故。文分爲二。初總後別。總云一向信者無猶豫故。堅者異說不壞故。所信謂何卽佛智慧。智慧何相無邊無盡。然通二義。一廣無邊涯豎不可盡。二無二邊之偏同眞性之無盡。二十方下別釋。初釋前意。十方無量是無邊義。已現當入是無盡義。言得菩提是自證義。出世入滅是應現義。法無邊故佛智無邊。一佛之智尙不可盡。況橫徧十方豎該三際。菩薩於斯廣遠堅信不移。寧有怯耶。二彼諸下釋第二意。聞深不怯。謂已得今得菩提而不增。當得未得而不減。已出今出而不生。已入今入而不滅。當出而不進當入而不退。現得出入而不近。在於已當而不遠。照窮萬法而無知。頓寂諸相而不捨。以寂照之體。如如超戲論故。但以世俗文字數故。說有三世。非菩提涅槃有去來今。菩薩旣堅信於此。寧聞深而怯耶。此二段釋文。具前十句難思之法。如文詳之。第三總結信成於中二。初一句總牒信成。謂由明達佛智無邊無盡故。稱此成信。二得此信下顯成信之益。亦是正顯成相。有十一句。前七行體堅牢。初句爲總。二內心不雜故不退。三外緣不沮故。四不染相故。五有正慧故。無慧之信長無明故。靜法云。梵云阿慕羅匿陀。此云不從根生。謂無生之信無根生故。經本云常有根本者。譯人不審阿字沒在上。句翻無爲有於理背也。此或應爾。今以理通二義無違。無根語慧之體。根本約慧之用。亦猶從無住本立一切法故。無本者卽是根本。六順同古聖故。七安住菩提心故。後四攝徳無盡。一護已成性。二復長新解。三順如生善。四不滯有無。三是名下結。四菩薩住此下辧益易知。第二戒藏文三。釋相中二。初列十名後隨牒釋。初中十戒皆通三聚。取其相顯。初但饒益有情。後一律儀中八通三。約遮過罪皆菩薩律儀。但爲救護等卽是饒益。攝善可知。爲顯此十皆通三聚故。釋後一復顯三聚。二牒釋中十戒爲十。皆先牒後釋。初饒益者。菩薩本意故首明之。二不受中文有二意。一不受邪戒。謂雞狗等。二三聚宿成動不逾矩。三中惟爲菩提及眾生故。非如難陀之類。四中涅槃云。何故持戒。爲不悔故。何故不悔。爲歡喜故。乃至爲得大涅槃故。五中有四。非者違也。一不違制立。不同調達。二不違涅槃。不取相故。三不違律儀。具足持故。四不違利物。不惱他故。六有二意。一非爲欲惱眾生先須持戒。二非爲欲成淨戒逼惱眾生。如殺馬祀等。七中戒正見邪故名爲雜。定有定無爲斷常雜。觀緣性離非有非無。則名爲持。又無煩惱之雜眞出離矣。八中不現異相彰己有徳。五邪之一。已見淨行。又如十住論說。一者矯異。二者自親。三者激動。四者抑揚。五者因利求利。大同前引智度論說。今文卽矯異也。九中不輕毀者。無行經云。見破戒人。不說其過惡。應念彼人久久亦當得道。問涅槃云。見破戒人應當擯黜訶責舉處。當知是人得福無量。豈不違於無行。此經答略有三義。一此經約自行涅槃據攝眾。二此經約根未熟。護恐增惡故且攝受。涅槃約根熟者慈心拔濟故。應折伏。三彼約慈心此約輕毀故。不同也。十中釋內分二。初明律儀。十善眾戒之本。故偏明之。廣如二地。二菩薩持此下雙明二聚。攝菩提善益眾生故。第三慚藏。釋相中二。先標章。二謂彼下別釋。今初然慚愧相別諸說不同。涅槃云。慚者羞天愧者羞人。慚者自不作惡。愧者不教他作。慚者內自羞恥。愧者發露向人。瑜伽四十四亦云。內生羞恥爲慚。外生羞恥爲愧。大同涅槃後解。成惟識云。依自法力崇重賢善爲慚。依世間力輕拒暴惡爲愧。俱捨亦同。若無慚愧但翻上慚愧。謂不羞天則是無慚。餘可例知。若說羞恥爲慚愧者。是二通相。今經多同惟識。而以不相恭敬爲二通相。二別釋中分二。先釋過去作惡卽無慚行。二自惟下釋而生於慚。前中亦二。初自念無慚。後一切下悲他亦爾。第二正顯慚相中。初自念昔非恥佛知見。現修慚相。自惟卽是內自羞恥。是故已下決志斷證。文言去來現在行無慚者。言總意別。菩薩自惟昔過湣物。三世常行故。專心斷除防己伏之。再起爲眾生說。則物我之兼亡。第四愧藏。釋相中三。初自念無愧而修愧行。故云我今不應復行是事。卽愧行也。二又作下。傷物無愧不覺苦集。故云無知無見。三於母人下。依顧世間而修愧行。誓益自他。於中初所愧境。有智慧下。顧他生愧。卽外羞也。初因人後諸佛。是故已下決志斷證。言不淨之法者。從淫欲生。卽種子不淨。母人腹中卽住處不淨。成垢穢身卽自相自性。究竟發白意含究竟不淨。又垢穢形。是內污穢不淨。處胎受生有苦觸不淨。從淫欲生下劣不淨。若觀待涅槃三界並爲不淨。其五取蘊體是違壞不淨。上來煩惱亦是不淨。言誑三世佛者。違本四弘誓斷惑故。余文易了。第五聞藏。釋相中二。初明所知之法。後菩薩摩訶薩下。顯多聞之意。今初標稱聞藏。釋云知者聞爲本故。實則多知耳。文亦分二。先標章後牒釋。今初句。𨿽有十義束爲七。初之四句但是緣生故。謂一緣生。二有漏五蘊。三無漏五蘊。四有爲五無爲。六有記七無記。二何等下牒釋。卽爲七段。初緣起中依生引二門。開爲四重徵釋。謂十二支。初二能引。次五所引。次三能生。後二所生。故爲四也。然依雜集第四云。十二有支。皆具此有彼有等義故。彼論文釋支相云。相者謂無作緣生故。無常緣生故。勢用緣生故。此有彼有者。顯無作緣生義。惟有緣故果法得有。非緣有實作用能生果法。此生故彼生者。顯無常緣生義。非無生法爲因故。少有法生而得成立。無明緣行等者顯勢用緣生義。𨿽復諸法無作無常。然不隨一法爲生故。一切果生。以諸法功能差別故。然今經中欲顯緣起無性。舉前二門。勢用一門六地廣辧。就二門中。從增勝說前後互舉。前七許同因位故。名能引所引。後五要因果相望。云能生所生。由此能所引中但云此有彼有。後文則云此起彼起。起卽生也。故集論云。謂於因時有能引所引。於果時有能生所生。然文有染淨二觀。初於能引中明染觀。故云無明有故行有。第二約所引。亦通能所相對以明淨觀。故云識無故名色無。以識通能引有二種業。一持諸有情所有業縛。謂與行所引習气俱生滅故。二與名色作緣。謂由識入母胎。名色得增長。今言識無者。卽不爲業燻不持業縛故不入胎。增長名色故。云識無故名色無。第三能生所生相對。以明染觀故。云愛起故苦起。苦卽當果愛卽能生。能生有三。舉初攝末。下明淨觀舉末攝初。蓋巧辧影略耳。第四亦能所生相對。以明淨觀。謂因亡果喪耳。後之三門皆能所相望。何以無明與行。惟約能引而相望耶。答欲顯十二支皆有無作無常二門故。於初一位相次以明。不爾則謂要四位相望。方得此有彼有故。下之三門。欲顯四位不同故。能所相望。又爲顯能引支中或二或三。故於前二別爲一段。蓋說者之妙也。第二有漏五蘊。蘊者積聚義。雜集第一云。藏果重擔義而標名世間者。世卽隱覆義。隱覆勝義故。又可破壞義。三世所遷故。間者墮虛僞中故。隱覆之法卽墮虛僞故。世卽是間。然色等蘊通於無漏。出世之義。欲訶毀故略舉一分。云何知之。應知三種。一知其相。謂色以變礙爲相。受以領納爲義。想者取像行謂遷流。識以了別。二知其生滅。謂生無所從來滅無所至。三知其不生不滅。謂法本不生今則無滅。故力林菩薩云。分別此諸蘊。其性本空寂。空故不可滅。此是無生義。況知一切法趣蘊。蘊卽法界無礙。方名眞實多聞。然諸蘊性。性皆遷流。隨勝立名。行之一種。𨿽標總稱卽受別名。又攝法多故。第三無漏五蘊。亦名無取五蘊。然無漏蘊亦有二類。一仍本名。亦名色等。不與漏相應。故名爲無漏。二從已轉立名。卽五分法身如今文是。欲顯戒等徳是可欣故。從極果標以出世。理實亦有世間戒等。戒定慧三上來頻釋。解脫卽是離系。爲名解脫知見由離系縛。於境自在觀求覺了。智論八十八云。戒眾者。攝一切戒和合成眾。眾卽蘊也。餘皆準之。然卽轉前五蘊成此五分。謂轉色蘊成於戒身。表無表戒皆色蘊故。轉受蘊而成定身。定名正受。入四靜慮出四受故。轉想成慧。凡所有相皆是虛妄。見相非相見法身故轉行爲解脫。無貪等行名心解脫。永斷無知慧解脫故。又轉識成解脫知見。若與邪受妄想相應。謂識依根了別諸境。若與正受智慧相應。卽是現量如實知故。仁王觀空品云。觀色識受想行。得戒忍知見忍定忍慧忍解脫忍。卽斯義也。知見與慧此二何別。佛地論第四。總有三說。略舉其一。謂無漏淨戒。名爲戒蘊。無漏定慧名定慧蘊。無學勝解名解脫蘊。無學正見名解脫知見蘊。前三是因後二是果。此五別說四法爲性。謂定慧勝解。及無表色。然此五分法身。不覆勝義不爲相遷。不墮虛僞故名出世。雜集云。謂能對治三界。無顚倒無戲論。無分別故。是出世間義。問無取五蘊卽有爲無漏。何以言不爲相遷。答約教異故。前是權小所明。若實教定說非爲無爲。同眞性故。但似蘊相現。立以蘊名故。涅槃純陀云。善覆如來有爲之相。應言如來同於無爲況一一融攝。若如是知名爲多聞。第四有爲者。瑜伽一百云。有生滅系屬因緣。是名有爲。智論云。有所得故。是名有爲。二論心境爲異。今略舉四事。三界卽所依處。眾生卽能依之者。然所依處隨心成異。故論云。欲所屬界名欲界等。第五無爲。爲者作也。卽前生滅今虛空等。寂寞沖虛湛然常住。無彼造作。故名無爲。瑜伽云。無生滅不系屬因緣。是名無爲。智論云。無所得故名爲無爲。淨名云。不墮數故。然諸論總名大旨無別。然其名數開合不同。小乘多說三種。卽此中初及三四。諸大乘中掌珍說四。謂加眞如。法相論中或說有六。復加不動及想受滅。謂於擇滅中滅惑障。故名爲擇滅。滅定障故復加後二。或開爲八。於眞如中開出三性。謂善法眞如等。漸欲展此眞如徧諸法故。此經說六。於擇滅中開出涅槃。二道別故。復加緣起。顯無一事不卽眞故。略無二定未究竟故。言虛空者。離諸障礙無物所顯故。二涅槃者古有二釋。一云性寂滅故。此卽性淨涅槃。涅槃三十四。亦同此說。此與擇滅顯未顯殊。一云卽性淨之果。此卽解脫道。後擇滅乃在無間道中。然大乘非擇滅。旣約性淨。又下說法性。則後解爲正。三數緣滅者。數謂慧數。由慧爲緣揀擇諸惑。能顯滅理故。唐三藏譯爲擇滅。謂擇力所得滅名爲擇滅。然此滅言有其二義。一理性寂滅。此從所顯得名。二因滅惑顯名理爲滅。則從能顯得名。四非數緣滅者。非由慧數滅惑所得。但以性淨及於緣缺之所顯故。五緣起者。有別有通。別謂十二因緣故。分別論者大眾。一說雞胤化地。說出世部。皆立十二緣起。以爲無爲。彼意以其次第作緣。恆無雜亂故。說爲常。有佛無佛此法自爾。名曰無爲。故智論三十二云。聲聞法中。亦說法性實際。故雜阿含中說。有一比丘。問佛十二因緣爲是佛作。爲是餘人作。佛告比丘。我不作十二因緣。亦非餘人作。有佛無佛諸法皆如。法相法位一切常有。所謂是事有故是事有等。涅槃亦說卽是無爲。遠公云。就人論法三世流轉。是其有爲。廢人談法法相常定。故曰無爲。望今經意緣起無性。故曰無爲。大品云。菩薩觀十二因緣。如虛空不可盡。涅槃云。十二因緣卽是佛性。𨿽舉十二因緣。卽已攝陰界諸法。六法性住者卽眞如也。謂非妄倒故名眞如。又眞實如常揀妄揀事。於一切位恆如其性。而云住者離遷變故。與法爲性是隨緣義。復云住者是不變義。卽妄卽眞事皆如矣。若準智論。法性法住各是一義﹝云云﹞。卽爲七法。然小乘說三。虛空則就外空。復計三皆實有。若大乘說非惟數增。義亦有異。惟識論中二義建立一惟心變故。二依法性假施設。有謂此諸義但一眞如隨義假設。一無相義。二所證義。三惑盡義。四性淨義。五隨緣義。六隨緣卽不變義。此中法性卽是眞如。然法性眞如亦假施設。遮撥爲無故說爲有。遮執爲有故說爲空。勿謂虛幻故說爲實。理非妄倒故名眞如。爲法之性名爲法性。非離色心別有實體。今多聞之人。不惟知名而已應如是知。第六有記法者。有釋云。謂能招愛非愛果。故名有記。此乃通說。余處辧記卽是善惡。今惟舉善。應云順理善法可記錄故。下出所記法體。句有十一義攝惟五。四聖諦如前本品已辧。四沙門果如梵行品。四辧如第九地。三十七品如第四地。四無所畏今當略明。謂外難無怯故名無畏。瑜伽云。如來於此謗難。都不見有如實因相。由是因緣能自了知坦然無畏。無畏有四。一一切智無畏。二漏盡無畏。三者障道。四出苦道。此之四段各有難答。初外難云若佛是一切智者。有諸比丘從他方來。何須問言安樂住不。言一切智無所不知。今問於他一何相反。佛自唱言。我是一切智人。但爲攝受來者。隨順世間師弟人事故。二有難云。若佛自言漏永盡者。何以愛語羅睺訶罵調達。佛於此難正見無由。安隱無怯。自唱徳號我實漏盡。但爲隨根而調伏故。三有難云。若佛說欲能障道者。何故預流一來。尙有妻子之愛。佛於此難心無怯懼。謂自唱徳號。我說欲能障道。但障不還羅漢非初二果。四有難云。若佛說諸聖道能盡苦者。何故羅漢受瘡潰蛇螫之苦。佛於此難心無怯懼。自唱徳號。我說聖道實能盡苦邊際。但說未來非現在故。四中初一離所知障。次離煩惱障。三是出離道障。四卽出離之道。初二自利後二利他。所以自嘆此四者。初一爲菩薩。第二爲聲聞。後二通爲。智論二十八。瑜伽五十對法十四。廣辧其相。第七無記中分二。先徵名。後謂世間下辧相。今初無記二義。一非善非惡不能招感愛非愛果。名爲無記。可釋余文。今此正謂虛妄推度非理問難不可記錄。故名無記。非對善惡故。俱捨第十九云。諸契經說十四無記。卽其義也。亦名置記記卽答也。不應答故。所以不答者何。謂此乃無義語也。知之不免生死不知不障涅槃。前說有記則反於此。智論第三云。所以不答十四難者。此事無實故。諸法有常無此理故。言斷亦爾。如有人問。﹝殼﹣一﹞／牛﹞於牛角得幾升乳。豈曰問耶。復次世界無窮猶如車輪。復次無利有失墮惡邪中。覆於四諦諸法實相。復次人不能知。復次稱法說故。第十七云。有一比丘。思惟十四難不能解辭。佛不爲弟子。佛言我爲老病死人。說法濟度。此是斗諍法如中毒箭。不應推尋。楞伽亦云。皆是世論非我所說。言十四者。卽此中前四四句。其第四四句但合爲二。謂身與神一身與神異。然諸經論多說十四難。而相或同異不繁會釋。今經委論不出我法二執。文分五段。第一有四四句。就我明無記。第二過去下。就三世橫論凡聖數之多少。三何等下。約凡聖豎論初後。四世間從何下徵三世間所從。五何者下約生死際畔。以辧無記。今初句𨿽十六。其過不出斷常二見。言世間者。準大品中通三世間。謂眾生世間五蘊世間。及器世間。今此文意。正顯眾生世間。兼明五蘊世間。以眾生是總主假者外道計以爲我故。有邊等諸見。初有邊四句約未來世。常等四句約過去世。如來有無依涅槃起。故中論邪見品云。我於過去世爲有爲是無。世間常等見皆依過去世。我於未來世爲作爲無作。有邊等諸見。皆依未來世。涅槃品云。如來滅後有無等。依涅槃起。我及眾生有無四句約現在說。旣知起見之本。次隨文別釋。卽爲四段。第一四句言有邊者。卽斷見外道。計我於後世更不復作。則與此身俱盡。無邊者。謂我於後世更有所作。三俱句者。身盡故有邊。我不異故無邊。四俱非句者。亦以我存身盡見上有過故立此句。謂身盡故非無邊。我存故非有邊。旣皆邪見故不答之。若欲破者。初之二句。墮無後世過。謂有邊則與陰同盡。無邊則是今身。故皆無後世。無後世者。修道苦行爲何益耶。第三句亦有邊無邊者。若身盡我存身我爲一爲異。一則不應有盡不盡。異則離蘊何相知有我耶。若謂舍人生天。人分猶在天分。更增則半天半人故。皆不可。第四句非有邊未免於無。非無邊未免於有。云何於此彊分別耶。二常等四句。約過去者。過去世我卽是今我。名之爲常。若常卽有大過。破壞因果涅槃等故。若謂我今始生名爲無常。若爾我是作法。亦墮無因。無因則亦無涅槃等。第三見上二過。便謂我常身無常。離身何處有我。又成上二過。第四謂我不異故非無常。身有異故非常。破同第三句。又中論云。一切法空故。何有邊無邊及常等見。余義廣如彼論。三如來滅後等四句。釋有二義。一明如來者非是佛也。如卽相似。來謂從前際來。謂一有執云。如從前世來生此間。去向後世亦復如是。故云如來滅後有。謂如前際來時有故。此由計我異陰故。二云。如從前世來此間死後斷滅。故云如來滅後無。謂不如來時去故。此計陰我一故。三由計我有粗細故。謂粗我與身俱盡故。云不如去。細我異陰不同滅故。亦如來時而去故。云如來滅後亦有亦無。四云我如虛空體無來去故。晉經云。如來滅後如去不如去等。此則通望三世以辧。若依中論。附涅槃起四句。如來卽佛也。順此經文。亦是外道自立己師。而爲如來。有謂如來滅後定有不變。或謂入無餘依同於太虛。或謂法有應無。或謂約應非有。約法非無。以其四句皆成戲論。不見如來寂滅相。故亦爲邪見。此則權小之徒。未能免也。瑜伽八十七云。依二道理如實隨觀。俱不可記如來滅後若有若無。所以者何。且依勝義彼不可得。況其滅後或有或無。若依世俗。爲於諸行假立如來。爲於涅槃若於諸行。如來滅後無有一行流轉可得。爾時何處假立如來。旣無如來何有無等。若於涅槃。涅槃惟是無行所顯。絕諸戲論。自內所證絕戲論故。施設爲有不應道理。亦復不應施設非有。勿當損毀施設妙有寂靜涅槃。又此涅槃極難知故。最微細故。說名甚深。種種非一。諸行煩惱斷所顯故。說名廣大。現量比量及正教量。所不量故說名無量。四我及眾生有無等四句。此並雙立眾生卽是五蘊。非約總主。有卽定有定有著常。無卽定無定無著斷。三遠上二過雙立有無。卽墮相違。四避此相違立俱非句。又成戲論。然此四句。亦有單計我有所無所有我無。亦不離初之二句。又合上成第三。互奪成第四。亦不出初之二句。第二門明三乘凡聖數之多少者。以橫無邊故不可記也。第三門豎無際故不可記也。有人答問云。有初佛言自然悟引獺祭天。亦爲應機寧加置記。若有初佛如來應知。則可說名。言何法者。染淨等一切法也。第四門徵世間所從有六句。初二句問眾生及蘊世間。次四句約器世間。以外道計眾生有最初生故。或謂從冥諦中來還至冥故。或謂世界皆微塵成。謂至妙之色常恆不變聚。則爲身器。散則成微塵故。此皆邪見之源故不應答。有情世間不言成壞者。瑜伽云。有情望器有五不同。一謂器界生死共因所生。有情生死但由不共故。是因不同。二謂器有除斷有情流轉不斷故。是時不同。三謂三災壞不壞故。名法不同。四謂器界因無永斷有情不爾。名斷不同。五謂器則斷而復續。有情斷已無續。名續不同。以斯義故略無成壞也。第五約生死初後際。惟有二句。問初際無始聖教所明。生死有終豈非正理。答略有三義。一約一人則可云終。通望一切則無終極。二以彼定執長邪見。故亦不應答。謂若許有終必有始故。常法無始亦無終故。三約法性皆不可說故。中論云。大聖之所說本際不可得。生死無有始亦復無有終。若無有始終。中當云何有。是故於此中先後共亦無。旣言本際不可得。亦不應定謂無始無終。況有始終之見耶。又有偈云。眞法及說者聽者難得故。是故則生死非有邊無邊。上諸邪見多是外道。亦參小乘。菩薩善知則問答無滯。便舉破者。令自他造中故也。第二菩薩下顯多聞之意。謂悲物無聞長淪生死。故誓持聞藏自證利他。第六施藏文三同前。釋相中二第一標列十章。第二佛子下依章牒釋。釋中十段一一各三。謂標釋結。然此十施前六事捨。謂身命財。次三心捨。謂不取著。後一俱捨名爲究竟。第一分減施。釋中三。初明分減之相。二若自食下明施善巧。外無施境而不捨施心。三復作下對治施障。第二竭盡施者。不顧活命傾竭所有也。然施心須成施行須量。若彼爲成大利則身命無吝。若彼但爲貪求無厭。或惡心欲行大害。應以方便勿成人惡。如月光王施頭。與怨奪萬姓之歡。施二人之死。怨王喜死。乞者恨死。𨿽有賢行未全可準。今言竭盡者。以彰菩薩施心已成。有應施境終無吝也。內施內外準此可知。若不爾者。菩薩能雨七珍充足一切。何不施耶。亦見眾生所不宜故。釋相中三。初明難施之物。二或時下乞境現前。三菩薩自念下正修施行。下之四施皆有此三。第三內施。謂內身也。煢者單也。玉篇云無兄曰煢。無子曰獨。頓者損也冀者望也。第四外施卽王位也。窶者無財備禮也。第五內外施者。王位爲外兼身作役爲內也。第六一切施者。凡所有物也。此與竭盡及內外施異者。竭盡揀異分減。但約資生內外合前二門空。言作役王位。今云一切通前諸門。又是事捨之終故總該收舉難攝易。略列數條。廣則無邊。如第六回

向所辧。第七過去施者。然三世之施。通相皆明不著。別則過去不生追戀。未來預止貪求。現在心無染著。今過去釋中分二。先明於佛法無著。後又復下於一切法無著。前中初二句總明。次不起分別下別顯。先顯不著之相。不分別者稱法性故。次不貪染不愛味。亦不方便求取以爲己徳。亦不依此而起修行。次見法下。廣上了達釋不著所由。次但爲下釋疑。疑云。旣俱無著云何而說。釋云爲化眾生令無著故。二於一切法無著者。以般若智求不可得。觸目現境尙了性空。過往法中寧當計有。第八未來施釋中分二。先正顯後釋疑。前中不著修行之因。不願淨土之果。不味其好不厭其事。不回向者釋上不味。不自安處求勝樂故。不退已下。釋上不厭修彼行故。二但欲下釋疑。疑云。旣於淨不味修行何爲。釋有二意。一者約悲但爲攝物故。二然此下約智。智了非有故。生卽非生故。不著不礙事故。非生之生故修行。非有處所者與理冥故。非無處所者事像形故。非內者相分境故。非外者心所淨故。非近者十萬等殊故。非遠者我淨土不毀故。此約淨國以說。若通論未來法者。可以意知。復作已下。更約性空結成捨義。又目擊尙捨況於未形。第九現在施釋中有三。初明所捨之境。二聞已下正明捨心。三爲令下釋通外難。今初先列諸天。後列二乘功徳。上二世中舉佛菩薩。今舉諸天二乘者。文影略耳。天中初六欲界。已如初會。梵天已下明色界天。然色界攝天多少。諸說小異。俱捨正理皆說十七。故頌云。三靜慮各三。第四靜慮八。長行之中建立十六。以梵王梵輔同一天故。瑜伽云處有十八。謂色究竟外說大自在。不言無想。意在廣果中收。今此卽文而數有二十二。然四禪初一皆是總標。則初靜慮四。二三各三。第四有八還成十八。正理初說有三。今加梵身。晉經梵眾名梵眷屬。若然身亦眾義。則梵身是外所領之眾。梵眾則爲內眷屬眾。梵輔卽大梵前行列侍禦大梵。卽彼天王獲中間定。初生後歿威徳等勝。故名爲大。次光天下。卽二禪三天。一自地天內光明最少故。二光明轉勝量難測故。三光音者口出淨光故。次淨天下卽三禪三天。意地受樂總名爲淨。一於自地中此淨最劣。故名少淨。二淨增難量故。三此淨周普故。次廣天下明四禪八天。初三是凡離八災患。皆稱福廣。於自地中此福猶劣。故名少廣。三福難量故。三異生果中此最勝故。無煩已上名五淨居。謂離欲諸聖以聖道水濯煩惱垢。故名爲淨。淨身所止故名淨居。或此天中無異生雜。純聖所止故名淨居。一無煩者。煩謂繁雜或謂繁廣。無繁雜中此最初故。繁廣天中此最劣故。此依正理。若順今經皆作此煩。則無廣義。二無熱者。已善伏除雜修靜慮上中品障。意樂調柔離熱惱故。或熱者熾盛爲義。謂上品修靜慮及果。此猶未證故。三善現者。已得上品雜修靜慮果徳易彰。故名善現。四善見者。雜修定障余品至微見極淸徹。故名善見。經本先見後現或恐誤也。五色究竟者。更無有處於有色中能過於此故。或此已到眾苦所依身最後邊故。言乃至二乘功徳者。中間越於四空等。故二正明捨心中。聞上世出世境已。不迷爲實。不沈沒於貪。不聚集其善因。不散動以分別。但觀下釋其所以可知。三釋難者。疑云旣言不聚善因。何以說五乘因果。釋云。拯三塗之劇苦。示人天以穌息。止劣見之妄情。說二乘以引攝。爲物然耳。非自不捨也。第十究竟施文三。同前徵名者。略有五義得究竟名。一前六捨財命。次三捨著心。今則兼上二門故。二又發大願令物無著故。三令物得究竟果故。四不生一念愛著。則微細無著故。五究竟能令物實益故。如無眼等而施之者。如世凡人。豈能將他之目安之於己。今菩薩福力令彼還得。以慈善根力故。如五百羣賊。平復如故。故云究竟益。釋相中三。初施境現前。二菩薩聞下正明施行。三如我下回向眾生。二中分二。初正施無吝。二但自下釋成行之由。由入觀故。此觀卽是念處觀也。皆言身者觀有通別。別觀五蘊一一名身故。淨名云。是身如泡不得久立等。通觀五陰皆無常等故。智論云。五陰卽無常無常卽苦。苦卽無我等。今此不淨偏語色身。余之三觀皆通五蘊。第一苦觀。謂始從入胎皆生苦。攝老等可知。二又觀下明無我觀。謂無眞實主宰故。無有慚愧者。𨿽假以澡浴衣食。一旦背恩如小兒故。非賢聖物者是世間故。故智論云由無我故令捨世間。三臭穢下明不淨觀。四復作下明無常觀。觀危脆故。三回向者揀小乘故。然菩薩修此觀時。以無所得而爲方便故。同法界故。已不共小況回向耶。第七慧藏中分四。一徵名二釋相。三結名四嘆益。就釋相中二。初明慧藏後釋無盡。前中三。初明如實知境。次云何下釋如實知義。三菩薩成就下總結多門。以彰善巧。今初以四諦慧照十種法。攝十爲五類。前五五蘊次二有支。後三三乘故。收此五類不出二門。初二凡境後三聖境。又若後三就果。則初二有作四諦。後一無作四諦。界內界外因果異故。此就所觀。若約菩薩能觀皆無作也。又初二流轉後三還滅。前有滅道。是流轉始修之還滅。後有苦集。是還滅未盡之流轉。又前是所知之法。後是能知之人。人中有法卽是前法。歷於四諦是聲聞法。所緣有支是緣覺法。五蘊卽是三乘共法。皆如實知是菩薩法。皆言如實知者。下經總釋今當略辧。一如事實。二如理實。十中前七當相是苦。無明與愛有漏性故。行苦隨故。行蘊攝故。緣成是集無性是滅。顯滅爲道從詮顯故。此則總說及就理滅。若別說者。不了無常不淨等過。而生愛著名爲色集。若滅癡愛名爲色滅。惟止與觀是色滅道。由止離愛由觀離癡。若兼助道。卽有戒學及道品等。受想行識例此可知。無明集者。由他言說不如理引。由自妄想不正思惟。滅此名滅。言愛集者。謂無明觸爲緣所生受故。亦滅此名滅癡愛之道。皆同蘊說。十二支中惟舉二者。發業潤業惟此二故。能引能生各舉初故。從癡有愛病之源故。涅槃三十四云。從無明生愛。當知是愛卽是無明。從愛生取當知是取卽無明。愛等亦似斯義。又約三際。無明爲本愛取爲際。此二中間。有識等五及生老死。今悟無明。由迷過去有識等五。現在之愛卽是無明。若不斷者輪轉不息。今思斷之。將來無復生死矣。後三約淨。聲聞是人四諦爲法。所行道品爲集。所成果爲涅槃。十二因緣是緣覺法。無邊法界是菩薩法。又知聲聞卽是知苦。以聲聞苦是已知故。但舉其位。法卽是彼所行之法卽是道諦。集卽是彼惑。集未盡是爲集諦。已有斷故法後說之。涅槃卽是滅諦。已證滅故攺名涅槃。緣覺菩薩準斯可見。前釋通因後釋就果。若定以前二爲分段。後三爲變易。則小乘三果已前應受變易。直往七地已下。非此所知故不可也。第二釋如實知義。非惟能知行相。亦顯所知之相也。先徵後釋。徵意云。爲隨相知爲無相知。若隨相知寧異凡小。若無相知。無相無知故言云何知。後釋意云。知相知性無有障礙。是菩薩所知。無知之知是菩薩知。文分二別。先約自利明知苦集。後約利他彰知滅道。二文影略應各具四。又二段中含前五類。具顯三乘。今初段中知。從業報是五蘊相。業集報苦是二諦相。言諸行因緣之所造作。十二支相諸行因緣。卽是集相之所造作。是苦諦相。上辧知相。一切已下顯知無相。通於苦集。初有二句共三乘相。非我已下釋成上文。揀二別相。由非我故空無有實。但假五陰是聲聞相。以非堅固空無有實。但緣成假是緣覺相。若無少法可得空無有實。但虛假幻相是菩薩相。非安立諦無可成故。二欲令已下。次約利他彰知滅道。能知實性是道諦相。法不可壞及所知性。卽滅諦相。廣爲宣說惟菩薩相。文中二。初標說意。二爲說下展轉徵釋。總有三重。初徵意云。說何等法令知實性。釋云。說不可壞此略示其宗。次徵云。此不可壞爲性爲相。此尋說處。釋云相卽性故。五類等法皆不可壞。依般若中。自色已上種智已還。悉皆徧歷。後徵云。現見諸法。猶如聚沫泡焰芭蕉幻夢不實。那言不壞下釋所由略由三義。一色等性空無可壞故若壞方空非本空故。二由空卽眞同法性故。若壞方眞事在理外故。三由卽空不待壞故。壞則斷滅。文中十句五對。初無我無造故不可壞。二離能所詮故。三能生不生所生不起故。四因不取果果不與因故。五體無動轉用無作相故。第三總結多門以彰善巧者。更有多門。皆以無所得等爲少方便。則色空見盡。壞與不壞兩亡。不隨境轉。名不由他悟。第二釋無盡義。有標徵釋結。釋亦十事五對。一因緣二教理。三福智四持辧。五智通。福智中云。一味者。百華異色共成一陰。萬法𨿽殊貫之一智。亦如上酥無不入也。三結四嘆文可知。第八念藏。釋相中有四。一總標念體。二所念差別。三能念勝相。四明念益相。二憶念下所念差別中。惟依宿住以辧明記。略舉十事以顯無盡。一生二劫。三佛名四授記。五演教六眾會。七說義八根性。九所治十能治。文並可知。十二分教今當略說。舊名十二部經。恐濫部帙攺名分教。各有二相。惟修多羅或二或三。修多羅者。此云契經廣如初捲。言二相者。一是總相。謂涅槃十五云始從如是我聞。終至歡喜奉行皆修多羅。二者別相。雜集十一云。謂長行綴緝。略說所應說義。然更有異名異名有四。一法本二但名經。三直說四聖教。言法本者。遠公以五義釋之。一教爲理本。二經爲論本。三總爲別本。四初爲後本。五略爲廣本。以彼立三修多羅故。一總相二別相三本相。亦名略相。總不異前。別謂就前總相分出十一。余不收者。還復攝在修多羅中。名爲別相用斯別相望祇夜等。爲其本故。名初爲後本。言本相者。於彼別相十二部中。初略標舉名修多羅。後廣釋者隨別名之。如言色者卽是根本略相。復云靑黃等者是名廣相。故云略爲廣本。然其後二。不違雜集長行綴緝等言。綴緝卽是十一所不攝者。如賢首品云。爾時文殊師利說無濁亂淸淨行大加徳已等類。此是結集綴緝。非佛正說。故云十一所不攝者。其略說所應說義。卽是略爲廣本。如欲顯示菩提心功徳故。卽其類也。此第三略相亦順成實。成實名直說。語言總相而言名爲直說。一一語言多義分別。名非直說。斯則通十二分教皆有此一。若十二分中修多羅。並通前三。若三藏修多羅惟局總相。但開雜集別義。以成後二有不曉者妄非先賢。而云修多羅但依總相業用。則違諸論長行綴緝等。言二祇夜者。此云應頌。一與長行相應之頌。由於長行說未盡故。雜集云。不了義經應更頌釋。如十住品發心住頌。卽其類也。二爲後來應更頌故。涅槃云。佛昔爲諸比丘說契經竟。爾時復有利根眾生。爲聽法故後至佛所。卽便問人。如來向者爲說何事。佛時知已。卽因本經以偈頌曰。我昔與汝等不識四眞諦。是故久流轉生死大苦海等。三授記者。梵云和伽羅那。亦云記別。記者錄也。別謂分別。一記弟子生死因果。其文非一。二記菩薩當成佛事。如記彌勒。此發心品及出現品。並有其文四伽陀者。此云諷頌。諷卽是頌。謂孤起偈。一爲易誦持故。二爲樂偈者故。三天偈贊皆是其流。五尼陀那此云因緣。一因請方說爲重法故。如三家五請等。二因事方說知本末故。如觀善財。又雜集云。又有因緣制立學處。卽因事制戒。亦第二攝。六優陀那此云自說。一爲令知而請法故。如十地本分等。二爲令所化生殷重故。念佛慈悲爲不請友。如普賢行品等。七本事者。梵云伊帝目多伽。一說佛往事。如說威光太子等。二說弟子往事。如說諸善友因緣等。八本生者。梵云闍陀伽。謂說昔受身。一說如來如說威光數數轉身值諸佛等。二說弟子如諸善友等。然其本事。但云其事除所生事。本生要說受身耳。九方廣者。梵云毗佛略。一廣大利樂故。二正法廣陳故。此經一部全受斯稱。涅槃云。所謂大乘方等經典。其義廣大猶如虛空。雜集開爲五義。云方廣者。謂菩薩藏相應言說。亦名廣破。以能廣破一切障故。亦名無比法。無有諸法能比類故。一切有情利益安樂所依處故。宣說廣大甚深義故。十未曾有者。梵云阿浮達摩。亦云希法一徳業殊異故。如佛。初生卽行七步。斯經不起而升四天等。二法體希奇故。謂說佛菩薩不共功徳。經文非一。十一譬諭者。梵云阿波陀那。一爲深智。說似令解眞故。如法華云。諸有智者以譬諭得解。如出現品一一諭明。二爲淺識就彼取類誘令信故。如爲擔人說二蘊等。此經所無。雜集通說。爲令本義得明了故。十二論義者。梵云優波提捨。一以理深故。二義不了故。並須循環研核。或佛自說或菩薩相論。如問明品等。此之十二。於大於小爲局爲通。若皆大者則違涅槃等文。涅槃第三云。護大乘者受持九部。法華第一云。我此九部法隨順眾生說。瑜伽等論說聲聞藏。無有方廣。然諸經論。且約一相故作是說。如實說者。大小皆具。如深密中。菩薩依十二分教修奢摩他。瑜伽二十一云。佛爲聲聞一一具演十二分教。而涅槃說大但有九者。依三部中之小相故。謂因緣中取因事制戒。於譬諭中依爲誘引。於論議中約非了義。法華九部小者。三相大故。於記別中取記作佛。自說之內依不請友。方廣之中依廣大利樂。其正法廣陳通大通小。然契經。望余總相略相則許通。有別相則無。應頌諷頌本事本生。互望並無。本事本生望於記別亦是互無。自說因緣容得互有。如因事說不由請故。除上所除餘皆互有。此經之中具足十二。已如上引。十二分教義已略周。有欲廣知。如涅槃十五。雜集十一。瑜伽八十一等說。言一三昧種種性者。如一定中。凡小權實多差別故。又一多卽入故。三此念下明能念勝相。於中十句。一靜慮相應故。二無漏俱轉故。三淨信俱故。四了了知故。五不取相故。六離分別故。七離所知故。八與慧俱故。九具上諸徳故。十離上諸過故。四菩薩住此下明念益相。亦有十句。旣世與出世皆念故。能離過成徳並顯可知。第九持藏。釋相中三。初別舉文義顯長時持。二持一佛下。徧舉諸法顯能廣持。所持卽前所念之法。三佛子下辧能持徳量。文有十句。一大之無外。二廣能虛受。三深難至底。四四邊絕相。五外無能制。六體無分量。七用無窮盡。八內含眾徳。九因徹果源。十餘無能究。第十辯藏文有四別。謂徵釋結嘆。釋相中四。初總舉體用雙照事理。二種實相名深智慧。二說一品下顯能廣演。三或一日下明長時演。二先正明。後徵釋。以是十藏之終故說具前十藏。近接總持。復舉陀羅尼門。四其說法下彰辯之徳。亦有正明徵釋可知。四嘆勝中文有十句。義該七辯。一無窮盡是丰義味辯。一一句中出多事理故。二卽捷辯。欲言卽言無分段故。三無疏謬辯。不以邪錯間深理故。四無斷辯。相續連環故。五應辯。應時應機無變異故。六迅辯。迅若懸河無隔礙故。已下四句。卽一切世間最上妙辯。此辯有五徳。一甚深如雷卽第八句。二淸徹遠聞故不退轉。卽第七句。三其聲哀雅。如迦陵頻伽故。能普入一切佛法。卽第十句。四能令眾生入心敬愛。五其有聞者歡喜無厭故。難可得入上二卽第九句。上來第三依章別釋竟。第四佛子下。總嘆十藏勝能分三。初標嘆二徵釋。釋有十句攝爲五對。一下化上求。二豎窮橫徧。三捨相契實。四無變善攝。五外護內明。三是爲下結嘆。此後應有偈等或是略無。多是經來未盡。第四會竟。

大方廣佛華嚴經疏卷第二十四

大方廣佛華嚴經疏卷第二十五

唐淸涼山大華嚴寺沙門澄觀撰

升兜率天宮品第二十三﹝從二十二經至二十五經一半﹞

自下第五會。明上賢十向。四門同前。初來意中。先會來者。正爲答前回向問故。回前解行以向眞證。廣益自他令行彌綸。無不周故。菩薩大乘藏經云。以少善根引無量果者謂回向心。以回向心爲大利故。故行後明之。又前解行旣著。今悲願彌博。後品來者。前會旣終將陳后說。先明說處表法故來。二釋名者。先會得名亦有三義。同前二會。二釋品名。兜率是處。佛以法界之身不起而應。故名爲升。處此說者表位超勝是次第故。又上下放逸。此天知足。表世間行滿故。居喜足之天。又以彼有一生補處。表菩提之心功行滿故。又積功累勛知階未足。回勛授子乃知有餘。菩薩亦爾。勤苦積行未見有餘。回向眾生乃知自足。又欲界六天此居其中。表悲智均平處於中故。又生此天而修三福。謂施戒定。自余不具偏多不均故。處此說也。第三宗趣者。會以十向大願爲宗。得地爲趣。品以升天赴感爲宗。說向爲趣。第四釋文。此會有三品經。初二當會由致。後一正說。所以無勝進者。由二義故。一以此會是三賢位終。攝前解行總爲趣地方便。回向當體自是勝進。是故無也。此經上下其例有四。一約行滿入位之際。如賢首品。信滿總爲入住方便。二約願滿入証之際。如此回向初僧祇滿。總爲入地方便。三約功用滿。入無功用之際。如第八地初。總攝前七地以爲方便。此第二僧祇滿。四約因位成滿之際。如第十地初。攝前九地爲入方便。此約三僧祇滿處攝也。餘同位相接。卽別有方便。故非一例二。方欲入地必離進趣相。與無分別爲方便故。就初二品。前一化主赴機。後品助化贊佛。今初品中大分十段。一本會齊現。二不離而升。三見佛嚴處。四迎佛興供。五睹佛勝徳。六請佛處殿。七如來受請。八天王獲益。九承力偈贊。十如來就坐。今初也。初言神力卽是徧因。未必起神境通。但是修成心自在力。十方已下辧所現相。於中亦有化主助化。望第四會。旣加及須彌頂。此亦應云坐於樹下及須彌頂夜摩天宮。文無者略。以第二段中帶前升。後旣全舉。前四則影。顯前四皆圓徧也。而演說者。亦通四會之所說也。第二爾時下。明不離而升。謂前十方一切處。四會皆儼然不散而升。此說意。明橫徧十方豎該九會。佛法界身徧時處故。余義具如第三會初。第三時兜率下。見佛嚴處中二。初明感應緣會。二卽於已下正顯嚴處。於中分二。先明一方嚴處。後結通十方。今初。初𨿽標座。下列樓帳等皆兼處嚴。文分爲二。初總顯體徳。後有百萬下別明體用。今初有十一句。初總余別。總中無盡大願隨意出生。悲智必俱生死無染。名摩尼藏。展行彌布故有敷言。別有十種圓滿勝相。以斯妙座實徳成故。初一自體相以寶成故。次六因相。一深遠相。二勝妙相。三廣大相。四同體相。五具徳相。六堅固相。後三總顯殊特卽座之徳用。一端嚴故。二離染故。三無極故。二別明體用中。通有三百二種百萬億。廣上三段卽爲三別。初廣自體。次有百萬億初發心下廣前殊特。三百萬億善根下廣前因相。初一多明器世間嚴。後二顯眾生世間嚴。皆智正覺世間之力也。皆言百萬億者。位增十行之百萬故。初中長分爲十。前九色相嚴。後一音聲嚴。其一一嚴事皆卽法門。可以意得。第一有十句座體嚴。於中初句辧座層級。後九覆座之嚴。𨿽四面行列執蓋亦爲覆座。第二樓閣下十句。復於殿內建立樓閣繞座莊嚴。亦是嚴處。於中初句總。下九句別顯嚴閣。第三寶鈴帳下。十句辧帳嚴。亦是繞座。前已辧覆故。若重辧者。帳上建樓樓上覆帳重重無盡耳。第四妙寶華下。有十二句辧嚴座身。其頻婆帳應在寶華之前。類例穩便。亦可十二句辧帳。九句嚴座身。頻婆者此云身影質。謂帳莊嚴具中。現外質之影故。第五因陀羅金剛寶下。有十七句。亦嚴座四周皆明妙寶以爲窗門。及覆亦嚴座體。以莊嚴其藏。是蓮華藏故。標中表法有異。住行不言蓮華。理實應有。或是座身之龕名藏。第六眞珠瓔珞下十二句。瓔珞周垂嚴。其摩尼身下二句。文似缺略。謂因陀羅妙色寶下無所結屬。又非下之香類。不可別爲一段。第七黑栴檀下有十六句。以香爲嚴。阿樓那者。此云紅赤色。第八雨百萬下二十句。雨雲爲嚴。第九建百萬下四十八句。座外四面嚴。於中有四。初二十句。雜雜莊嚴羅列座側。言樓閣延袤者。靜法云。梵云蒲莫迦。此云帳輿。若是樓閣應云微麼囊。旣不爾者譯之誤也。此或應爾。前文已有樓閣故。若重辯者亦無大失。寶悉底迦者。具云塞縛悉底迦。此云有樂。若見此相必獲安樂。其形如萬字具於音義。今寶形似此。二光明寶下九句。光明嚴。言网覆者。若世之燈。以護夕虫成隱映故。三天寶衣下九句。寶衣敷布嚴。四天鈴幢下十句。寶幢行列嚴。第十天蠡出妙音下。辧音聲嚴。於中二。初十句樂音嚴。後悅意音下二十句法音嚴。前中云牟陀羅者。此云鋒鼓。謂天樂初奏。此鼓先作故。後法音嚴中。初十一句贊嘆三寶。後隨順音下九句。說法益物。大文第二廣前殊特者。前文略云見者無厭。亦已略明益相。今廣顯之。卽座之徳用。恭敬供養復顯爲嚴。文分爲二。初明獲益後申供養。前中有三十九句。曲分爲四。初十約位辧益。二得自在下有十二句。雜辧得益。三得檀下十句。約行辧益。四入一切佛剎下七句。約大用辧益。後三並通諸位。或可第二段明回向。第三段明十行。第四段明十地。或惟約十住通別無礙。二諸天恭敬下。明供養文分爲五。初十七句。雜明八部人天菩薩三業設敬。其中所作各隨類所宜。二天女專心下二十六句。惟明諸天三業敬養。初之三句。卽欲界天色究竟。後復言種種天者。或通無色或總上諸類。善思惟天亦通諸類。三菩薩天下有十二句。明菩薩事供養。四諸天子從天宮出下四句。諸天身供養。五思惟菩薩下十句。菩薩修法供養。亦明得益。菩薩多明得益。諸天但說供養者。諸天供養是益因故。諸天得益卽菩薩故。第三百萬億善根下。廣前因深十句可知。所以此會嚴事偏多者。一此天多以補處爲王故。二賢位已極大悲普周故。所以十住無菩薩嚴。表凡入位故。夜摩卽有已入位故。然亦未廣。而此勝相皆是如來海印所現。法界差別自在實徳。人法無礙依正混融之嚴事也。第二如此世界下。結通十方可知。第四爾時下迎佛興供。於中二。先將迎興供二爾時如來威神力下。見佛興供。前中二。初奉迎。二以淸淨下興供。於中先諸天興供。皆從身出者。非惟顯諸天福力。亦表身爲供具供自心生。後兜率宮下菩薩興供可知。第二見佛興供中二先諸天後百千億那由他先住下明菩薩。前中三。初明承力見佛。一現佛神力。二宿善力。三法門力。二同興下慶遇奉迎。三各以下正明興供。於中三。初十句衣盛供以散佛。表修寂滅以趣果故。二百千億下十句。明起心雨供嚴空。顯所修萬行稱法性空。空有無礙。是嚴空義。三百千億那由他阿僧祇天子下九句。雜申供養。表萬行雜修故。調順寂靜無放逸心。應分爲二則有十句。第二菩薩興供中二。先明行成依報供。後其諸菩薩下身出正報供。前中二十七句文分。爲三初十句。多因。成多果之供次八句。一因成一果供。後九句一因成多果供。應有四句。由多因成一果。攝在初段。以多因能一一成故。又初段卽一切中有一。及一切中有一切。次段卽一中一。後段卽一中一切也。今初十句。一時並舉多因。後通成諸供。出過諸天者。勝故多故餘可知。第二一因一果中。皆因果相似。一蓋以障塵。若度能除敝。二帳以庇蔭。若悲爲佛境。華以開敷如覺解淸淨。三法忍和悅用嚴法身。四演教网。則震金剛之妙音觀教网則不礙文而見理。五香气聞而不可見。見而不可攬。猶幻法見而不可取。取而不可得。知幻無堅以成堅法。六周徧法空。是佛智身所依之境座之義也。七摧懈慢幢樹法勝幢故。八諸法如夢。是佛棲托之所也。第三無著下一因多果供。無著無生但是一義。無生約理無著約智。此二契合方成一因。文中九句可知。第二身出正報供中。文有十句。初二明現身徳量。謂一一量周法界徳齊佛故。次以從下三句。明勝辯之因。次具足下四句顯勝辯所依。後以不可下一句。正申辯贊。皆從總持辯藏之所流故。情動於中故形於言。言猶不足敬之至也。第五爾時一切下。睹佛勝徳中分二。先明睹佛身云勝徳。後爾時如來大悲下。明現勝徳意。前中分二。初睹佛勝徳。後爾時大眾咸見下。見佛光用。前通十眼所見後約天眼所見。今初也。然此經文。次第具顯如來二十一種殊勝功徳。以文言浩汗致古釋同迷。然離世間品𨿽具二十一句。而此文義兼廣。故隨便引於諸論。文分爲三。初總觀如來。次別觀徳相。三結成觀解。今初略舉三徳以顯一雄。一者如來。二言應者卽是應供。三正等覺卽正徧知。此一應字亦通屬下。隨應覺故。此卽總句。離世間品名妙悟皆滿。佛地攝論皆名最淸淨覺。親光釋云。謂佛世尊。普於一切有爲無爲所應覺境正開覺故。此釋正義揀異邪覺。又於一切所應覺境。淨妙圓滿正開覺故。此釋最淸淨義。亦明覺滿揀異菩薩。又於一切。如所有性盡所有性。正開覺故。此釋符今等字。謂雙照二諦平等覺故。亦是徧義。故云正徧知。彼經無正等言。此經缺最淸淨。上妙嚴品則有最言故云於一切法成最正覺。下離世間中復有妙悟。妙者微妙離覺相故。悟覺及知名異義同。妙正徧最名義俱別所揀異故。若世親無性不解總句。但以下別徳成斯一覺。故淸淨覺句句皆徧。第二其身下。別觀徳相。二十一徳分二十段。後二合故。然攝論中二十一徳通有三節。一先列經二十一句。二無著菩薩。立功徳名以爲解釋。三無性等。但釋論名以符經旨。今各句句配屬。其佛地論釋有同攝論有異攝論。異者引之。今初明不二現行經也。卽觀察如來一向無障礙轉功徳。此是無著立名。他皆仿此。無性二釋。一云謂佛一向無障礙智。於一切事品類差別無著無疑故。非如聲聞等。有處有障有處無障二種。此約離所知障智徳滿故。非如聲聞有處有障者。謂於極遠時方無邊差別。諸佛法中有無智轉。第二釋云。或二處現行。此中無有如是所說二種現行。此釋二處亦前有障無障。但前釋約表爲一智轉。此釋約遮故無彼二。正同下經二行永絕。世親同於後釋。親光云。凡夫二乘現行二障。世尊無故。凡夫現行生死起諸雜染。二乘現行涅槃棄利樂事。世尊無彼現行二事故。名不二現行。無性生起雲。云何而得此最勝覺。故次說此諸聲聞等。於所知境有二現行。所謂正智不染無知。佛無此故。文中分二。初廣顯利樂。明離所知故。不同二乘二住於下結成所住。彰離煩惱不同凡夫。前中三。初明應廣順機令喜。二普徧下。明其徧應定慧莊嚴生物善根。三示現下彰應用深。𨿽超語言而無遺曲濟。二結成所住者。初句明智住法身。能住所住二俱廣大。下句心無煩惱。善根淸淨色相超倫。具上二義名淸淨覺。他皆仿此。第二智慧已下。明趣無相法。卽觀察如來於有無無二相。眞如最淸淨能入功徳。無性云。爲明斷徳故次說之。不住生死涅槃相故。卽無住涅槃。然無相法卽是淸淨眞如。趣謂趣入。謂此眞如諸法無性以爲相。故非是有相。體卽圓成自相有故。非是無相。此二不相離名無二相。諸法中勝故名最勝。遠離客塵故名淸淨。旣自能入亦令他入。爲最淸淨。自入則不住生死。他入則不住涅槃。文中先明自入。後明他入。今初先明不住生死智稱如境。皆不可盡。無比三昧令智出生。又令眞如出二障故。二其身下明不住涅槃。同體大悲徧住物身。心眞如性物物徧故。二令無量下辧令他入。一則大悲冥燻。二則大智爲說令於身中見如來性。成一切智故。種性不斷是入義也。此用常寂名爲涅槃。第三住於諸佛究竟已下。明住於佛住。卽觀察如來無功用佛事。不休息功徳。爲欲得上無住涅槃故次明之。文中初明所住後彰住益。今初言住佛住者。謂聖天梵等皆佛所住。而於空大悲徧善安住大悲性空卽是佛家故。能不住生死涅槃。爲究竟住。此卽恩徳。是以親光亦名爲觀。所調化功徳常住大悲。晝夜六時觀世間故。後令不可下彰住家益。初明由住大悲。故能益物無遺。是不休息義。由住性空自無功用故。能令物住無分別。出過眾生。總顯勝也。第四獲一切下。明逮得一切佛平等性。下云得佛平等。卽觀察如來。於法身中所依意樂。作事無差別功徳。如上佛住爲共不共。故次明之。此一切諸佛展轉和雜而同住故。一切諸佛三事無差。非如聲聞但有所依。文卽分三。初明所依無差別。謂一切智。以一切諸佛。皆依眞如淸淨智故。放大光下顯智之用。二普使已下明意樂無差。謂同有利樂勝意樂故。普使之言卽意樂也。不可壞智卽如來藏。普賢菩薩自體徧故。染而不染名不可壞。反源照極故名安住。三徧住下作業無差。一切皆作受用變化利他事故。於中先明作業周徧。次從於下作業所依。卽自受用身。一受不失名爲不退。謂得法性卽念不退。此後親生佛智。此智生已還住法界。次明了已下正顯作業。初觀機。後現不可說下。作業受用變化。各有多類名不可說差別之身。能令已下彰業之益。一能益他。二隨初下滿本所願。亦令於物能現色身。此上四段明其自利。後十七段明其利他。第五等觀眾生下。明到無障處。卽觀察如來修一切障對治功徳。利他之中先明化障對治。故次明之。謂已慣習一切煩惱及所知障對治聖道。卽一切智及定自在性。故論名爲修治。又已到永離一切習气所依趣處。經名到無障處。二文互顯。以有治必無障。無障由有治故。文中心無所著。是無煩惱障。住無礙住明無所知障。得佛十力卽是種智。是所知障治。心常寂定住一切智。卽煩惱障治。第六善能開演下。明不可轉法。卽觀察如來降伏一切外道功徳。由有上能治故他不能轉利有情事故次明之。謂教證二法。皆不爲他所動轉故。無有餘法勝過此故。文中初明教道。能悉已下證道。出生已下二道之益。第七恆以佛日下。明所行無礙。觀察如來生在世間。不爲世法所礙功徳。顯示如來所化之中。無髙下礙。故次明之。謂世八風不能拘礙故。親光名降魔功徳。謂色等境不能亂故。文中以佛身日普照法界。則橫無礙。常現不沒則豎無礙。不以無信生盲等而不現故。正顯八風不礙。恆住已下顯無礙因。無有變異示無礙相。如摩尼珠不隨物變。不著我所於內無礙。世法不染於外無礙。由住出世如蓮華故。如有頌云。諸佛常遊於世間。利樂一切有情類。八法勢風邪分別不能傾動不拘礙。第八於一切下。明其所安立不可思議。卽觀察如來安立正法功徳。由依前方便能作饒益之事。故次明之。謂十二分教名所安立。由深廣故不可思議。文中分二。初約所詮以辧深廣。後約能詮以明深廣。今初。初句總顯。建卽安立。其智下釋超世廣大。卽是幢義。拔置智地卽是建義。所有已下福智相對。明髙廣義。二以大慈下現身說法。約能詮教以明安立。第九於去來今下。明遊於三世平等法性。卽觀察如來授記功徳。以上加行利有情事。三世諸佛皆悉平等。故次明之。謂於三世平等性中。能隨解了。過去未來曾當轉事。皆如現在而授記故。故下經云。普見三世。文中。初明三世平等之義。故云心常淸淨自得平等。令物不著使他平等。恆與已下正明授記。授記未來令同過去種性。亦名平等。第十常遊十方下。明其身流布一切世間。卽觀察如來於一切世界。示現受用變化身功徳。顯上利益一時頓徧非次第作。故次明之。文中初通辧二身。常約豎窮。徧約橫廣。十方法界。綺互其文。後諸眾生心下總顯現相徳。無不淨故不住生死。機無不鑑故普現世間。第十一以智慧月下。明於一切法智無疑滯。卽觀察如來斷疑功徳。以於上十方彼彼之處作斷疑事。故次明之。謂於諸境善決定故。故下經云。智恆明達一切諸法。文中初自斷疑。非不自決能斷他疑故。智月普照總明了。境了達無得是了眞境。非不證眞能了俗故。恆以智下明了俗境。一切皆以心爲自性義通二境。攝境爲心是世俗勝義。心之自性卽是眞如。是勝義。勝義如是而住。以無所得而爲方便。雙照眞俗無住住故。菩薩智光月法界以爲輪。遊於畢竟空世間靡不現。亦可屬上現受用身。二隨諸已下能斷他疑。初明隨機現身。如來已下所斷疑境。爲說緣起是斷疑法。深入緣起疑見亡故。知緣起無性故知法無相。無相無異故名一相。智體理成故爲其本。後欲令下正明斷疑。若離相著開示菩提。疑方斷故。第十二爲欲救下。明於一切行成就大覺。卽觀察如來令入種種行功徳。由所化生性有差別。故次明之。謂入種種行皆成大覺。下經但云了一切行。文中初約說法令入。開示佛道者令悟入故。後令其下約現身令入。攀緣修習是進善行。除滅已下是離惡行修菩提行。總舉萬行心不散動。卽是入義。旣萬行齊修則因無不滿。果無不成。第十三悉能觀察下。明於諸法智無有疑惑。卽觀察如來當來法生妙智功徳。由卽於前所化有能無能善巧別知。故次明之。謂聖聲聞言此人全無少分善根。如來知彼善法當生。現證過去微少善根種子所隨故。故文云悉能觀察。下經云。盡一切疑。如求度者遠劫采薪興一善念。佛便知故觀已便化故。不壞其淸淨業報。智慧已下釋其所以。以智普入無不知故。故親光名爲能隨所應恆正教誨功徳。謂於諸法懷疑惑者。無有堪能。隨應教誨惟佛能故。名智慧明了。則第十一是自斷疑。此斷他疑。第十四永離一切下。明凡所現身不可分別。下經但云無能測身。卽觀察如來。如其勝解示現功徳。由上云善巧別知故。此次云。於前所化邪正及俱行中無有分別。文中初二句明無分別義。世虛妄解種現俱亡故云永離。由自無分別故。余不可以分別知故。親光名爲能正攝受無染自體殊勝功徳。謂佛身功徳。非是雜染分別所起。無煩惱業生之雜染故。不可分別。而無性云隨機現身。如摩尼珠無分別者。則順今文佛無分別。不順彼經不可之言。次放光明下彰所示現皆無分別。見無厭足而顯眾生不能分別。如瞿波觀佛毛孔。念念無厭不能窮究故。以大功徳下辧能現徳。出生已下明所現益。諸根已下辧所現相。謂諸根圓滿境界自在。作諸佛事總彰現意。作已便沒明現時分。旣隨勝解現則感謝應移。第十五善能開示下。明一切菩薩等所求智。卽觀察如來無量所依調伏有情加行功徳。爲欲引發任持不定種性聲聞。菩薩惟贊大乘故次明之。言等所求者無不求故。佛地名爲正所求智。謂惟菩薩正能求故。文中初明所求卽一切智。此所求智卽是無量菩薩所依。而言道者通因果也。爲諸已下卽成所依義。謂由無量菩薩。爲欲調伏諸有情故。發起加行。要以佛增上力故。聞法爲先獲得妙智而爲所依。令其發起廣大欲樂者。卽是調伏有情加行。受持修習者卽成智之因。第十六成就一切下。明得佛無二住勝彼岸。卽觀察如來平等法身波羅蜜多。成滿功徳。爲遮所化。於大師所疑一切智。非一切智故次明之。由滿諸度是一切智。言無二者卽平等也。平等有二。一法身平等。於法身中滿諸度故。二果位諸度無增減。故名爲平等。親光則以住於法身。卽是彼岸。不說諸度故云法身無差別相。名爲無二。緣彼勝定常住其中。故名爲住。卽無二住名勝彼岸。佛已窮到故名爲得。文中初滿諸度故云熾盛。次無邊下。以度滿故莊嚴故身。故法華云。微妙淨法身具相三十二。以八十種好用莊嚴法身。以十身圓融不相離故。言一切世間者不隔凡聖。靡不現睹。雙睹受用變化之身。永離已下無二礙故和合識破相續心滅故。於一切下顯現法身。智純淨故。於功徳下諸度滿故。第十七爲大法王下。明不相間雜如來解脫妙智究竟。卽觀察如來隨其勝解示現差別佛土功徳。以外人聞上平等。謂同一性故。次說言不相間雜。謂一切如來十身體用各各別故。猶如冥室千光。但經云如來解脫。無著釋云隨其勝解。世親無性皆云。此中勝解名爲解脫。又勝解者通機及佛故。無性云。謂觀眾生勝解差別。現金銀等土不相間雜。如來勝解現在前時。隨眾生樂皆悉顯現。無不了知。名如來解脫等。親光又爲一釋。卽離障解脫故云如來妙智。令眾生解脫。名如來解脫妙智。佛於此智已得究竟。觀今經中諸論各得一意。復應加佛自得離障及作用解脫。謂文云離諸障翳故。具無邊徳故。令其入道故。明見善惡是如來勝解。其心所樂卽眾生勝解。是以不可偏取。下經但云具足如來平等解脫。在文分二。初明變化身土不雜。二明受用身土不雜。無著但云差別佛土。略舉一邊。親光則雙明身土。合今文意。今初變化中。先身後土。初中先總顯化身超勝。次普現者。通十法界身放智慧光。合如日義。欲令已下彰所化意。能爲多化。方顯佛徳無邊所以。名不間雜者。以於一切世間普化。一佛旣爾余何所化。故知所屬不同。重重皆徧是不間雜義。後以無礙下。別化因圓果滿之身。初明因圓。爲大醫下現果滿身。二一切世下明現化土。初明非惟能化。亦能徧往。淸淨慧下明佛觀機。卽是如來勝解現前。於作不善下隨機現土等。隨諸眾生。應以何國起調伏心。入佛智慧而取佛土。故云善取時宜。無適淨穢。故云種種。欲該余化略無土言。義必含有。又對後平等但言不善。亦應合有有漏之善。二若諸眾生下。現受用身土。先土後身已證眞如。名平等心。睹受用土是平等報。上則心有髙下。此則依於佛慧。後隨其心樂下現受用身。故親光云。於淨佛土現受用身。亦不相雜。令其已下明現之益。親光云。大集會中現種種身。與諸菩薩受用法樂。亦不相雜得智心喜等皆法樂也。又心大歡喜。卽是初地見諸佛故生歡喜等。以證生信故名深重。以證不退故得永言。第十八一切眾生下。明證無中邊佛平等地。卽觀察如來三種佛身方處無分限功徳。由疑上如來妙智究竟。非一非異其相云何。故次明此無中邊等。常無常等皆二邊相。言方處者。謂諸世界。無分限者釋無中邊。此無中邊略有四義。一世界無中邊。佛徳如彼無有分限。二世界無邊。諸佛十身。卽於其中稱世界量。平等徧滿。三此法身等。於佛地中平等徧滿。無中無邊無有分限。四此法身等徧一切處。爲諸眾生現作饒益。然非自性無中無邊。親光復名此爲眞如相殊勝功徳。謂眞如相無有中邊。如此眞如。卽是佛地平等法性。證此性故徧知一切。於中不染。今此文中總顯十身皆無分限。文中分二。先別顯四智十身。後無數下總結因果。今初先就覺他翻明自覺。成就法身。於中先明覺他。卽妙觀察智及成所作智之所利樂。若得見下彰其所益。無依義智卽大圓鏡。是無中邊。佛平等地以無礙智身無所依故。則證眞如爲佛地性。轉昔染依爲智所依。卽是如如及如如智。旣令他證顯自己證也。次智慧下二句。卽妙觀察智。莊嚴無奪。顯圓鏡智所現之影。智山淸淨卽平等性智。平等髙出所以名山。四惑已亡故云淸淨。因惑爲種生必待時。今能生自在故種受芽稱。或現已下。卽平等性所現之影。兼顯十身不惟此二故。復言或令諸眾生至無患地者。卽成佛地。以遠離微細念故名爲無患。後總結中初總明。謂十力四智等莊嚴法身。業行所成卽是報佛現於世間。結他受用及變化身。總上諸義則有十身。一切已下總結異因同歸一智。謂智導萬行故。能證此佛平等地。若報若化無不淸淨。第十九常守本願下。明極於法界。卽觀察如來窮生死際常現利益安樂一切有情功徳。以上言無中邊相。云何無相故次云極於法界。謂此法界最淸淨故。離諸戲論是法界相。能起等流利益之事。極此法界無有盡期。親光亦名此徳爲證得果相殊勝功徳。謂得窮極淸淨法界。如是法界修道得故。以斯則極法界言有於二義。一同法界常故。二同法界淸淨故。文中先明常利樂。二廣利樂。今初常守本願者。謂本發心法界生界。若有盡者我願乃盡。今生界未窮故常現利樂。作善友者。世之善友略有七事。一遭苦不捨。二貧賤不輕。三密事相告。四遞相覆藏。五難作能作。六難與能與。七難忍能忍。如來亦爾。爲物隨於六趣苦而不捨。貧無法財而不見輕。本性客塵無不相告。善根未熟則以權覆實。堪眞實化則以實覆虛著獘垢衣執除糞器。爲難作能作。解髻明珠爲難與能與。生違佛化。乃至多劫心無退動。爲難忍能忍無不究竟方名堅固。次淸淨已下明同法界淸淨。𨿽復常化。離能所相故名第一。次六趣下廣多不捨。次若有已下不捨昔緣。次而於下通顯不捨。若暫不隨則捨本願。如願能作名不欺誑。次悉以下彰攝巧益。令同法界淸淨摧魔惑故。第二十從無礙際下顯於二句。謂盡虛空性窮未來際卽觀察如來無盡等功徳。謂上利樂皆無盡故。深密佛地具斯二句。開則別中自有二十一句。下離世間但云等虛空界而無窮未來際欲顯圓數故。親光亦云。次後二句顯示世尊無盡功徳。初句自利後句利他。故云。謂如虛空。經成壞劫性常無盡。如來一切眞實功徳亦復如是。如未來際無有盡期。利他功徳亦復如是。而無著釋但云無盡功徳等。不言開合。世親無性開此等字。爲究竟功徳故皆云等言。等取究竟功徳則以無盡功徳釋初句。究竟功徳釋後句。而無性意。後句是究竟無盡。與前無盡異者。前則橫論無盡。故云盡一切界徧作有情諸饒益事。後句則豎顯無盡。故云顯佛功徳永無窮盡。所化有情永無盡故。同顯無盡故。二句合自他等異。二句則開。今文意合。欲顯二利不相離故。窮未來際。通在極於法界及盡虛空故。前段中已顯常隨不捨。爲順二論文分爲兩。初惟橫論無盡。正明盡虛空性。二爲上福田下。雙約橫豎以顯無盡。兼明窮未來際。今初先二句。總言無礙際者。卽法身智身如彼虛空。無有障礙。無邊無際無盡無減。無生無滅無有變易。名無礙際。而能現前作諸利樂。如彼虛空容受質礙。故云出廣大力。次最勝日下別顯依空無礙之用。略舉一日而有四徳。一蘊藏千光。二百川現影。三有目皆睹。四生成萬差名種種施。上一段文言含法諭。佛是已下惟就法說。初光明藏。卽上日藏身智光明。含攝出生故。諸力已下如日無缺。恆以大下。如日舒光。離諸魔敵降老死怨。如日大明眾景奪耀不獨合上故。文有影略。二雙約橫豎論無盡者。但云一切。通於十方及來際故。文中先明爲生福智之田。上福田者具前徳故。凡所有下釋上田義。三義名上。一令淸淨如無荒穢。二因少果多。如涅槃說純陀施福。三入無盡智。如田隨種隨生。如谷展轉無盡。成金剛種終不銷故。具斯三義稱曰上田。次爲一切下顯爲田主。次爲一切眾生發生下。明體卽是田。後智慧下明能爲田義。具悲智故。初權實無二總爲一智。對下能救。悲智無礙合爲一心。則是如來最淸淨覺。上所引功徳之名全依無著。其所解釋多依無性。有不同者亦已對決。與世間品小有同異大旨無違。至下品中當更顯示。依上所釋文旨有據徳相可分。若列宿羅空粲然不雜。豈得寬文廣申辭句。於佛勝徳蔑然略陳。幸諸後學不咎其繁而不要也。第三如是下結成觀解。謂前諸徳。不出內徳及與外相。今初二句總明能觀。信解約於仰推。觀察通於諸眼。後之八句。就所顯徳以辧能觀。前四內徳後四外相。前中謂佛內徳無量不出福智。前二福智之體智慧之淵。略語其深。功徳之海義兼深廣。淵宜趣入海宜遊涉。次二句福智之用。智廣虛空福無不益。稱此而了名普至知。後四外相中。初一句重舉能觀。揀內外故。言正念者明非散心。了佛徳相惟心無性。靜而能鑑復云觀察。後三句。亦就所觀以辧能觀。初一句總後二句別。身云普現卽是相好。神通自在卽前業用。前二十一徳中。或一句之內言兼福智。一徳之內體用雙明。若別配屬義成偏近。第二時彼大眾下明見佛光用。前𨿽有用。乃觀如來常所具徳。今現目睹故不同也。文中三初睹常光。二睹放光。三顯光意。今初𨿽云毛出意取常出。有十一句。初總余別。前三光相後七光益。二爾時下睹放光中。先舉體相後以佛下。辧光業用。文有五現。一說法。二現嚴。此二皆先現後因。三現佛則先現後意。令成教證二甚深故。四現神變。五現寶焰光皆先現後因。第三爲顯下現光意並顯可知。第二爾時如來下。明現勝徳之意。文分二別。先牒前現徳。悲爲能現智爲所現者。影略其文。應以依二嚴體現二嚴徳。二欲令下正明現意。分二。先明下益眾生。二開示如來下明上弘佛道。今初分二。先彰現益。後世尊下辧現益之因。今初先舉所益。後未信下辧益不同。然此益中文含多勢。且依一判先約行布。初五十信。始自初信令心調伏。信位滿故。次觀下七句皆十住益。謂初二句是住中觀慧。次二句下化上求之心。後三句住中證入。知心自性。故曰不違。不退二乘故。不怖實際不由他悟。是證實理。圓教十住許入證故。三滿足下三句十行益。初句位中之行。後二句位中之徳。四離魔下三句十向益。初句起行一向利他。離二乘等魔回向菩提故入佛境。次句得法隨相離相無礙難思。後句行成。五常見諸下盡明十地。初四句皆歡喜地。一見受用身故稱曰常。二根本證眞。後得證無量法。又證徧行眞如亦名無量。三則僧祇積福證理出生。名福藏力。四發歡喜心。是此位名入見道。故名無疑地。離惡淸淨是第二地。依一切智見法不動。是三四地。得入一切菩薩眾會。是五六七地。常生佛家八地已上。念無有間故曰常生。若約圓融。初之五句信中攝位。句各一位如理思之。從觀甚深下義通諸位。以圓教中位位攝徳故。二辧現因。旣積善所成故。爲益深大。爲欲調伏諸眾生故一句。文含二勢。一結前謂結因所屬。二生後。生後開示亦是爲生。第二明上弘佛道中分二。先別彰所爲。二自在已下舉因結嘆。前中有十七句。爲欲顯前二十一種殊勝功徳。初句爲總餘皆是別。於中前五各攝二徳。餘句各一。第一照明無礙智慧藏句。顯二徳者。一顯不二現行故云無礙。無二礙故。二顯趣無相法故。云照智慧藏。慧爲能照藏卽所照。無相眞如照明趣達眼目殊稱。第二句。一顯住於佛住。謂住空大悲任運利樂無休息時。名曰熾然。二顯逮得一切佛平等住。謂依淸淨智起利樂意。作二身業皆熾然故。第三句一顯到無障處。二顯不可轉法。謂此二是降魔伏外功徳。前由有對治則不爲他動。今由有神變乃能轉他。第四句。一爲顯所行無礙。今徧趣現身卽是所行有漏。盡通八風不染。又神通力卽能徧因。二顯其所安立不可思議。謂佛威神所建立故。第五句。初顯遊於三世平等法性。約記三世事。亦是神通無邊際言。卽平等性。二顯其身流布一切世間。此言甚顯。下皆各攝一徳。六顯於一切法智無疑滯。本願已滿故。七顯於一切行成最正覺。名智徧往。八顯於諸法智無有疑惑。名於法自在。九顯一切菩薩等所求智。十顯凡所現身不可分別。十一爲顯得佛無二住勝彼岸。彼岸已圓十身殊妙故。十二顯不相間雜如來解脫妙智。究竟功徳。又諸佛平等皆徧而不相雜故。十三顯證無中邊佛平等地。平等之地卽淸淨藏。十四顯極同法界。故云上妙。十五有十力故能盡虛空。見者無厭。十六窮未來際故照三世。第二舉因結嘆。前舉積因後嘆無盡。第六爾時兜率下。天王請佛處殿。亦稱五號並曰善來。及下文意皆如第三會說。第七爾時世尊下。如來受請分二。先受請入殿。二爾時一切下入已現嚴。前中先明此界後辧結通。前中初一句明能應之徳。次明所爲之意。三正受請並顯可知。第二現嚴顯是佛力故。出過諸天。第八時兜率宮下。天王獲益。文中初得定益。往昔已下是進善益。佛神力言通此二益。十住位劣攝散歸靜。故樂音止息。此位超勝得動實性故。動寂無二。熾然音樂心不動也。第九爾時下承力偈贊。然憶念昔因亦是益相取文便故爲說偈依。文中二。先明此處偈贊。後結通十方。前中先說偈所依。後正陳偈贊。十頌頌各一佛佛名有異。略無別徳餘同前會。此佛卽前會十佛。次前十佛寄位漸深。憶念漸遠耳。第十爾時世尊下如來就座。文分四別。一明就座。二法身下顯徳亦大。同前二十一徳。恐厭繁文不能具釋。三不可說下。眾集卽眷屬圓滿。然後品眾集有所表故。但云一萬。理實徧集故此但云不可說眾。未必但是後品之人。四坐此座下現嚴。初此界後結通。有云。此升座一段。宜置入殿之後。嘆處之前。回文不曉者未必然也。謂初請入殿贊爲請坐於理何違。

兜率宮中偈贊品第二十四﹝已下入第二十三經﹞

初來意者前明化主赴感。今明助化贊揚。及顯位體所依故次來也。二釋名者。謂十方菩薩於此宮中贊佛實徳故受斯名。通二種釋如第三會。三宗趣者。集眾放光偈贊爲宗。爲說回向爲趣。四釋文亦三。初集眾二放光三偈贊。初中二。先明集因謂佛神力。二十方下眾集。於中文二。先明此會。後如此世界下結通。今初長分十段。一總舉上首。二眷屬數。三來處遠近。位增數增故各一萬。四主菩薩。名同名幢者略有五義。一髙出義。表三賢位極故。二建立義大悲大智建立眾生及菩提故。三歸向義。謂大悲攝生智願攝善。歸向菩提及實際故。四摧殄義。如猛將幢降伏一切諸魔軍故。五滅怖畏義。如帝釋幢不怖惑業故。異名卽表十向行體。至偈當明。五所從來剎皆稱妙者。回向之力微善彌於法界故。其別名卽表十向所修法門。一救護眾生離眾生相。最可貴故。二得不壞信常樂因故。三等佛白淨故。四如金徧至諸色像故。五出用無盡如摩尼故。六善根堅固如金剛故。七隨順眾生不染塵故。八眞如之因如水生華最爲勝故。九如白栴檀。能去熱惱之縛著故。十如彼香气能普周故。故下文慈氏座前燒一丸香彌滿法界。卽其事也。六本所事佛同名幢。義不異菩薩。別名卽表修十向智。亦表當位之果。謂一救護之心不可盡。故成無盡佛。二如空中風不住不壞故。三等佛解脫故。四四威儀中無不至故。五明了功徳相故。六常能隨順善根故。七隨順眾生善最勝故。八同於眞如得自在故。九淨無垢染不縛著故。十觀察卽是入法界故。七其諸已下至已修敬。八以佛神力下。善住威儀。座體云妙寶者。十住以慧光徧照故。以毗盧遮那藏爲體。十行以行淨離垢故。以摩尼藏爲體。今十向大悲處於生死。普該萬法不拘乎一故。座體直云妙寶。不限色類。以教行徧周籠攝眾生。如以寶网彌覆其上。九其身悉放下放光利物。此位多辧悲智救物故。復辧此於中。初光體。次此無量下辧光因。卽圓淨回向心。後顯示下略示光業。一智敬上業。二悲救下業。十其菩薩眾下略贊勝徳。有十一句。初總余別。別中十門。一神通門。二入證門。三以智下依智修福。四入於下上入果用。五住於下住善決擇。六於諸下四辧無盡。七智開總持。八慧眼見性。九智慧徧知。十究竟離障。結通可知。第二爾時世尊下。放光文分四別。一放光處。言膝輪者位漸髙故。又表回因向果等。有屈申進趣之相故。又悲智相導屈申無住故。二放百千下光數。三普照下光照分齊。四彼諸下光所作業。謂令彼此互相見故。於中分三。初正明彼此相見。二如是下釋見所由。三如是等下結徳所屬。二中由二因故見。一宿因同行故。二悉已下現徳圓滿故。文有二十句。束爲十對。一離障成身對。二入剎近佛對。三用速心淨對。四外護內證對。五能覺所覺對。謂一切智處是所覺故。六用廣證深對。身卽智身同住法界及大悲故。七得智生身對。身卽應身。八行深解廣對。九智極定深對。此位中顯名金剛幢對。金剛定卽菩提智。十得通立法對。由得通故調化無數。由離數故而能安立。數有二種。一數量數。二色心有爲皆名爲數。今文具二。謂由不著一多能立一切故。不著於有能安立故。卽眞俗鎔融。謂世俗幻有之相。相本自空勝義眞空之理理常自有。有是空有非常有。斯有未曾不空。空是有空非斷空。此空何嘗不有。有空空有體一名殊。名殊故眞俗互乖。迢然不雜。體一故空有相順。冥然不二。一與不一不卽不離。鎔融無礙。菩薩智契其源。所以𨿽迥絕無寄而善修安立。三結徳所屬。謂無盡徳屬於此會菩薩。及光中所見也。第三偈贊中。十菩薩卽爲十段。亦十方如次。皆先標說人及說儀式。今初東方金剛幢者。此是會主名含總別。總顯回向不出悲智。金剛者堅利也。卽悲之智。二乘實際不能壞堅也。斷難斷惑利也。故文云智慧到彼岸。卽智之悲愛見不能動堅也。無所不救利也。故文中徧剎利生。七十八云。譬如金剛惟從金剛處及金處生。非余寶處生。菩提心金剛亦復如是。惟從大悲救護眾生。金剛處一切智智殊勝境界金處而生。非餘眾生善根處生。故知金剛不獨諭智。攻般若者不得此意。但以標名獨將金剛諭於般若。不觀文中悲濟九類而無所度。悲智相導方爲眞實不共般若。智者應知。別名卽是救護眾生悲也。離眾生相智也。義不殊總。說頌儀式頻見上文。正顯頌文。十頌嘆佛寂用無礙徳。大分爲二。初八贊佛勝徳。後二結勸修行。今初分三。初五偈寂而常用。次一偈用而常寂。後二無礙自在。今初分三。初二偈無生滅而示生滅。於中前偈就法正顯。後偈寄對顯深。以依體起用體用無礙。故難思議。又心有心相動不能行。故難思議。智無智相名到彼岸。方見佛境。次二偈非色聲而現色聲。亦前偈就法正顯。後偈寄對顯深。少智謂權小。久修謂圓機。素習見聞故能了實。後一頌明無來去而示來去。覺處卽現不從方來。迷處自無不從此去。以神力故示有來去。然從神力中來卽無來矣。二用常寂中。三句用末句寂。三無礙自在中。初偈了事理無礙起用自在。後偈了生法無礙起用自在可知。後二偈結勸中。初偈勸修智進行。後偈勸修福斷疑。第二南方堅固者。表不壞回向故。菩提心堅故。觀佛無厭故。十頌多明如來爲物所依徳。於中分二。初三贊佛勝徳。後七勸修辧益。前中初頌明佛體離言。次偈無相現相。後偈現相所因。後七中舉修有益。卽顯佛徳深玄。文中分三。初偈指徳勸依。卽結前生後。次三示能入者令物思齊。各先舉行後彰行益。後三正勸進修。然夫進修略有五法。謂欲精進念巧慧一心。初偈明欲次偈辧念。後偈巧慧。前二正明後一反顯。一心精進攝在志求之中。又慈氏論引醍醐諭經共說九善。謂一切法欲爲根本。作意所生觸所集起。受所引攝以念爲主。定爲上首慧爲最勝。解脫爲堅固出離爲後邊。有前未必有後。有後定須有前。是故先說欲爲其本。下二句。揀非惡欲爲勝希望。次偈上半念主下半作意。後偈反釋初句慧勝。次句觸集及受。次句定及解脫。後句出離。第三西方菩薩。淨心智力見佛盡源。等一切佛。故名勇猛。十頌分二。前六明感應道交見佛聞法。後四令捨僞求眞。拂見聞相故。此一段總顯如來見聞弘益之徳。前中前五各上半諭。下半合。通分爲二。初二見佛後四聞法。前中初偈雙明感應。淨心如淨眼爲見之因。佛力如日爲見之緣。如來如色爲見之境。如人入闇則無所見。斯則獨因不見也。如明淨日瞽者莫見。獨緣不見也。此辧因緣和合方能見也。後偈偏舉於感。以因奪緣。如出現品云。此非如來威神之力等。後聞法中四偈分三。初偈顯因能生法。次二顯得法之益。前偈得權智能離所知心垢。後偈有根本智。能除煩惱之患。三一偈顯緣令聞法故。上文云。佛法無人說𨿽慧莫能了。後四令捨僞求眞中二。前一示僞令捨住相施故。以色見佛行邪道故。後三顯眞令求。初二偈顯眞佛。前偈卽相非相故非色能見。後偈卽寂而應故不可以寂取。末偈顯眞法。眞法無生亦無滅故。第四北方菩薩。以大悲力運智慧光。朗彼重昏無所不至。名光明幢。又以智慧令諸善根無所不至故。此頌中。多顯如來卽體化用周普之徳。十頌分三。初一化用廣。亦明化處。次七化用深。亦明化依。後二雙結釋化依中分四。初四雙明能所依。次一拂其能化心。次一拂其所依體。後一雙融自在。亦拂能依。今初初偈總明一多無礙。依一總心變多王所。於一實佛應化多端。故無礙也。次一相二無礙。無相現相無二現二。體絕能所故云無二。相依身有是卽二也。然相二相對應成四句略舉其一。無二現二卽於一現多。乃至百千亦名二故。次偈顯依性起。起不異性故。如幻無盡。後偈從法身流。舉三世佛以顯道同。二拂能化心中。謂如摩尼珠無私成事故。三一偈拂所依。謂上無二無相法性法身。卽是法界。法界本自無差。亦無定有爲化依止由無依無別故爲依爲別故。下文云。虛空𨿽無所依能令三千世界而得安住。如空無色而能顯現一切諸色。四一偈雙融自在。言非非化者。此有二義。一假非化以遣化。非謂是非化則上半約體絕待。下半依體起用。二不礙化故。然眞化無二融爲一身。不壞體用名依眞起。依眞起者則報亦依眞。非謂三身獨一是化。且依眞起化略有二門。一開義二融合。初中眞應各有二義。眞中一不變義。謂𨿽化而常湛然。初句顯之。二隨緣義。謂不守自性無不現故。故云亦復非非化。二約化中。一無體卽空義。謂攬緣無性故云於無化法中。二從緣幻有義。故云示有變化形。二融合中亦二義。一眞化別合。二眞化融通。初中由眞中隨緣卽不變故。是故亦眞亦非眞。非眞非不眞名眞法身。化中體空卽幻有故。是故亦化亦非化。非化非不化名爲佛化身。二融通者。謂由眞不變顯化體空。此眞不無化不有。以爲法身。而不無化用以有化中空義故。又由眞隨緣顯化幻有。此是化不無眞不有。以爲化身。而不無眞理。以有眞中隨緣義故。又由隨緣幻有。不異不變體空故。是故現化紛然。未嘗不寂。眞性湛然未曾不化。眞化鎔融爲一無礙淸淨法界宜審思之。第三二偈雙結釋中。前偈結歸於體。謂智冥眞境等法界故。深無底等虛空故。廣無涯皆絕言道爲不可量。後偈舉因釋成。所以法界無礙者。智行徧故。第五東北方。於佛寂用之境決斷無礙故。又智導萬行出生無盡故。名智幢故。頌中多嘆如來應現出生無盡無礙之徳。十頌分二。初一標章勸信。信有修行之益。後九所信勝徳。於中分二。初一總餘八別。總中上半用而無盡。下半寂而無住。不著應處不住法體。卽本末雙寂也。通爲寂用無礙。別中二。初二明無盡。一一眾生前能現無盡身故。眾生可知。佛不可數。後六明無礙。於中三。初四一異無礙。亦是本末無礙。一法。二諭。三合。四釋。次一偈延促無礙。後一偈性相無礙。第六東南方菩薩。以圓淨智照平等理。不礙應現。隨順一切如摩尼寶。故名寶幢。頌中多顯平等超世之徳。十頌分二。前五總顯難思。後五迥超時數。前中初二正明。前一超量現量。後一超處徧處故。出現品云。譬如虛空徧至一切色非色處等。如是難思雙結上二。後三展轉釋成。初云何以難思。若身若處非生滅心行之境故。何以非心境。佛自不起心故。何以不起體無生滅故。若爾何以現見。次偈釋云。病眼所睹。取色分齊勿謂爲實。次疑云。若爾豈無如來出現世耶。次偈釋云自機見耳。上三句以應就感。眾生謂出。末句旣因物感出卽非出。名實不出故。諸法無行經云。如來不出世。亦不度眾生。眾生彊分別作佛度眾生。旣無有出安有沒耶。上三亦初一超心行。次一超內外。後一超出沒。後五偈迥超時數而現時數於中初一偈結前標。後國土結前處故。後四別顯超時。初偈立宗。上半牒妄情。下半正立菩提是有法。定不系時是宗法。次偈立三因。一智無分別故。二三世不遷故。三體非有爲之數故。次偈舉同諭。謂日體常明故不合昏夜。後偈合結。上半合下半結。合中語倒。若順應云一切諸如來不與三世合。又若以超時現時爲宗者。則上宗中四句皆宗。應云菩提是有法。定不系日隨機說日是宗法。因云。體非三世等。不礙三世等故。同諭云。如日輪不合昏夜。以山映故說有日夜。合云佛無三世。以不應見機之所映。故而說三世。是則上三句皆合。下一句結。第七西南方。勤觀如來眞應皆同故。能平等隨順一切眾生。名精進幢。十頌顯此同義。文分爲二。初一總標餘九別釋。前中上半正標。下半略顯同相。言身同者。三身十身皆悉同故。義亦然者此含多意。一且約三身體依聚義。無不同故。所覺能覺覺他同故。又義名所以。所以得名佛者。正覺眞智力無畏等。無不具故。得名爲佛。佛佛皆然故義同也。又應用利樂無不同故。故攝論第十云。諸佛法身。應知恆時能作五業等。二十一種功徳之中。名爲逮得一切佛平等性。所依意樂作業無差別故。二約十身釋義同者。皆通三世間。彼此互望無差別故。種種利樂居然是同。此有三因。一行海齊滿。二大願齊具。三同一法性故。非惟相似。亦一卽一切互相融故。餘如問明品說下平同相略舉應用同。以應卽眞故。非應之外別明法身是同。然普有二義。一約諸佛。謂無有佛不徧十方故。二約一佛。謂無一方而不現故。後九別釋中分二。先四頌正釋。後五頌轉釋。前中初偈。釋前普於十力無餘二義。一無處不徧故。二一切皆佛身故。諸佛本師二頌影略。次偈釋前現義。謂有感方現故。云非內神力能現故云非外。次偈釋前隨應種種義。一隨物類。則十法界等萬類殊應。二於一類中。隨其先業各見不同。如金色塗灰等。後偈釋前身同之義。結成難思。佛身皆同無數量故。惟除大覺者佛佛同證故。後五轉釋中。從後向前釋上四偈。前四兼諭後一惟法。於中初二釋第四無能思義。一以我爲諭。謂如妄計之我本無所有故。不可思。此以妄計情有理無。非聖智境。以況法身理有情無。非下位測。後偈以剎爲諭。諭𨿽絕相難思而不礙相。次一偈釋第三隨業異現。所以要隨業者。同一切法必假緣故。此以總諭別。次一偈釋第二非內外義。如珠現物。𨿽非內外能滿物心。後偈釋充滿法界義。所以能滿者。本願普周故。第八西北方菩薩。眞如體淨能成白法。復淨世間故名離垢。十頌多嘆如來淨徳。前六淨他後四自淨。前中前二總明。後四別釋。今初前偈智淨妄惑旣寂。眞智不無。開示無我知見性相。故名爲法。後偈身淨謂拂應顯眞。後別釋中前二釋第二偈。後二釋初偈。前中初偈。正明欲見諸佛應專佛境。隨念隨現故名心等。又了心境卽佛眞性。迷則不知念則便現。次偈轉釋專念之義。無漏具徳故能專念。後二中前偈釋普淨世間。說法現身而能淨故。後偈釋開示佛法。示其所悟二無我故。後四自淨中初一已淨差別之用。後三內淨三徳。一見性成佛。自開法身稱性現應。次偈無得成佛。自開般若。佛法所覺菩提能覺。必能所相因故俱叵得。無所得者則得菩提。後偈離妄成佛。自開解脫。不動無住故。妄倒斯寂名眞解脫。第九下方菩薩。解佛徧應法界之身而不離法性。若彼星宿粲然羅空不可縛著。故以爲名十頌。顯佛此徳分爲三別。初三總顯卽體之應。次六別釋體應自在。後一拂去自在之迹。前中初偈約處顯身之徧。謂法性身則無所住。約自受用則無所不住。名爲普住。約他受用及變化身。有感則往故云一切土皆往。若約十身無處非佛。故云一切處咸見。次偈約機顯身之多。故云一切。及八相事皆由物感。後偈結嘆難思。初句總標。下三句顯相。二句約感不能思。思惟約心見通心眼。下句約應難思。云誰能現。次六別釋中。初三順釋。後三反釋今初。初偈釋前誰能現義。謂現卽同如無生滅故。次偈釋前誰能思義。謂起心而思是妄分別。有依有正。法性之中能所斯寂。後偈釋前誰能見義。謂能應隨緣體本自無。能感之機竟何所見。後三反釋中。謂由無思見等方能思等。則反顯前有思見等。不了佛境。於中初偈無思思。要無著無礙故。次偈無現現。神力之現體卽虛故。後偈明無見見。躡前無所有爲見。則稱實之見非惟見佛。亦得疾成。三一偈拂自在之迹者。上明自在尙假言詮。正覺超言故拂言迹。超言亦假應忘言契之。第十上方菩薩。知眞實之法普入法界。則所修行皆無分量。故名法幢。知法名佛故。先贊見佛之益。十頌雙顯佛法難聞。於中分二。前四贊佛勸人聞見。後六贊法勸物聞求。前中初一正令甘苦近佛。後三釋其所以。略舉三事。初偈聞名益。次偈發心益。後偈生信益。旣受苦得聞成斯勝益。受樂不睹不免長淪故。應甘苦而近佛也。後六中已遇良醫復須法藥。於中初二由聞實法能成行法。前反後順。次二由聞理智成於果法。前順後反。後二以感應釋成。前偈佛興由生迷實。後偈說法示於眞實。不動眞際建立諸法。則性不可壞。不壞假名而說實相。則相不可壞。斯則天魔外道等皆法印故。無能壞。餘如十藏品。上十菩薩之偈應以六相圓融。所以偈後無結通者。爲顯法界兜率贊徳異故。猶彼處處文殊偈偈各別。顯佛徳無盡故。

大方廣佛華嚴經疏卷第二十五

大方廣佛華嚴經疏卷第二十六

唐淸涼山大華嚴寺沙門澄觀撰

十回向品第二十五

初來意者。當會序分已彰。正宗宜顯故。又已總示所依佛智。次別顯能依行位。故次來也。二釋名者。回者轉也向者趣也。轉自萬行趣向三處。故名回向。回向不同有其十種。然十之別名本分當釋。回向通稱今當重明隨境所向義有眾多。以義通收不出三處。謂眾生菩提及以實際。上二皆隨相。實際卽離相。開三爲十。一回自向他故。初回向云。若有善根。不欲饒益一切眾生。不名回向。二回少向多故。下文云。善根𨿽少普攝眾生。以歡喜心廣大回向。又云。隨一善根普以眾生而爲所緣。乃名回向。三回自因行向他因行故。第三回

向云。菩薩以諸善根回向佛已。復卽以此善根。回向一切菩薩。所謂願未滿者。令得願滿。心未淨者令得淸淨。四回因向果。此復二種。一向自果。下文云。修諸善根回向阿耨菩提故。深密瑜伽梁攝論等。大同此說。二回向他果。第三回

向云。願以我今所種善根。令諸佛樂轉更增勝故。五回劣向勝。謂隨喜凡夫二乘之福。回向無上菩提故。六回比向證經文非一。七回事向理故不壞回向。云與諸法性相應。回向入無作法。成所作回向。第六回

向云。永離依處到於彼岸。故名回向。永絕所作至於彼岸。故名回向。八回差別行向圓融行故。如第九回

向廣說。九回世向出世故。下文云。所有善根皆悉隨順出世間法。教化成熟一切眾生。心常回向出世之道。第六回

向云。永出諸蘊到於彼岸。故名回向等。十回順理事行。向理所成事故。廣如第八回

向所說。前十義中。初三皆回向眾生。次三皆回向菩提。次二回向實際。後二義通於果及與實際。若依總云十回向。卽帶數釋。若準梵本晉經皆云金剛幢菩薩十回向品。則人法雙舉。或人之法法之人。人有法通二釋也。三宗趣者。以無邊行海。順無盡大願爲宗。成就普賢法界徳用爲趣。四釋文者文有十分。一三昧分。二加分。三起分。四本分。五說分。六瑞應分。七結通分。八證成分。九偈贊勸修分。十校量功徳分。初中金剛幢入者是眾首故。表歸向髙出等義故。不異名說。承佛神力彰入定緣。入菩薩智光三昧者。顯所入名揀異果定。故云菩薩智卽是體。謂根本智。光有三義。一是證智前相。如明得定等。此約寄位在賢終故。二光卽根本智用。對治無明故。如大乘光明定等。三光卽後得了所緣故。二智無礙朗照法界。此約剛幢自體釋也。第二入是下加分有三。一總顯能加。二辧加所爲。三正顯加相。今初有二。一明佛現。二明贊善。今初有五。一標所因。謂入是三昧已故。十住中云以三昧力。二十方下佛來近遠。三有十下佛數多少。上二顯位過行故。云十萬。四皆同下顯佛名同。五而現下正明佛至。餘如前說。二咸稱贊下明佛贊善。於中初標稱善。次別嘆得定。後顯得定所因。先別顯五因。一伴佛神力。二主佛宿願。三主佛現威。四說者智淨。五聽者善根。十住無聽者善根。十行缺說者自力。此則具二理應徧具。而影略者。表住初自悟。行則捨己利他。今則悲兼自他俱無障礙故也。所以要此五力者。因果主伴皆具足故。謂法因久遠願遂將化故。主伴加威非器不傳。明因主自力。非感不應顯因伴善根。余之差當如第三會。後令汝下結前生後。第二爲令下辧加所爲。有二十二句分二。前二十一別明所爲。後一結爲所屬。前中初十標所成。後十一明所作。亦猶十地前十自利後十利他。前中初九內徳。後一外加。謂得佛護持信等根故。前中前八橫具諸徳。後一豎繼不斷。從前所成明記決斷故。前中前七法體。後一大用。佛神力者。非神境通。離世間品。神力神通義有異故。通謂無擁力謂幹能。通多就外力多約內。就前七中前六別明。後一總說。謂一門之中具於多門。總攝福智重重無盡。名普門法界故。就前六中前五所具。後一離過。謂所具福智不與二礙有漏相應故。前五中前四智慧後一福徳。就智慧中前三自分。後一勝進住佛智故。就自分中前二說教。後一入證。謂入緣起法界相。卽自在智故。前中無畏則於緣無懼。辯才常說不斷。上來從後褶疊已釋所成。二以無量下明其所作。於中初一總謂廣說故。後十別。於中初一約法。次三約位。一攝地前。二安地上。三照佛果。次三約修。一令開發十向大願。二令解實際。三令知回向廣大與法界等。後三約人。一稱根令喜。二喜故學三世佛回向。三救護一切眾生故。不斷佛種。後一總結所屬者。謂若說十向前益皆成故。加所爲卽說所爲。六相融攝如理應思。然約行布地約說地。此爲回向故與下不同。況彼義皆次第。今復反此。第三佛子下正顯加相。於中三。初語業勸說以增辯。二意業冥加以益智。三身業摩頂以增威。今初口加承語便故。文有十句。初總余別。總云說此法者有二種力。一者他力。如經得佛護念故。此亦名果力。亦名增上緣力。二者自力。卽下八句亦名因位力。亦是因緣力。是故此法要自他因果親疏融合方得。有說。自力八中。初三明有作淨法力。一總謂旣住佛家理宜宣法以行家業下二別。一長無漏功徳。二入總持智慧故在佛家。次二句無作淨法力。一離所淨障。謂無二障礙。二得所淨智謂事理普照。後三顯身淨力卽三種盡。一二乘不同盡。謂雙集悲智離於捨悲入寂過失故。二菩薩盡。謂離心意識。惟依大智法身境故。三者佛盡。無障礙智是佛法故。此是地前有三盡者。一圓教普賢位融攝故。二約金剛幢內徳位已極故。又前加所爲中。住行但有十句。正口加中惟有一句。今並過前者表位增故。鄰於地故。多同地經。二爾時下意加中二。先正明加相。二何以下釋偏加所以。前中十句初總余別。然此十句大同地經。惟五六前卻餘如彼次。後別中。一不著辯才。說法不斷無畱礙故。二堪辯才。以善淨堪智有四種。謂緣法作成故云分別句義。三任放辯才。說不待次言辭不斷處處隨意有忘名義故。云無礙法光忘不隨意則有礙故。四卽第五不雜辯才。三種同智常現在前者。慧身平等知三相故。故彼云與徧至一切處智。五卽第四能說辯才有淨音故。六教出辯才。靜鑑雙流故。七不畏辯才。智不可壞何有畏哉。或六七前卻思之。八卽無量辯才。謂一切法智隨順宣說修多羅等六種正見故。九卽同化辯才。得一切佛無畏身等。三種教化隨所度者。顯示殊勝三業神變化故。次釋偏加。及爾時下身加。並第三金剛幢下起分。並如前後說。第四告諸菩薩下。本分中分二。先總顯體相。後佛子菩薩摩訶薩回向有幾下。別示名相。今初。若直就經文應分爲三。初句總標願體難思。希求名願。卽具攝普賢無盡願海深廣難思。二充滿下顯難思相。謂體充法界故難思議。用普救護故稱爲大。又約體深不思議。約用廣不思議又深廣無礙名不思議。又體相用三並充法界。隨所徧處無不救護。實難思議。三所謂下釋成難思。以行同佛故。然總論品內一一難思。別示其相略申十種。一體深。二用廣如上已辧。三攝徳無盡。四出生眾行。五餘不能壞。此三充滿法界中攝。六都不自爲。七忍苦無倦。八背恩不轉。九逆順多端。十盡窮來際。此五普能救護中攝。此之十句一一超於言念。皆不思議。故收前後有三種體。一所依體卽智光三昧。二約克性卽上大願。三約總含通有六法。一定。二智。三願。四悲。五所依法界。六通慧作用。卽不思議解脫以爲體性。而圓融無礙爲回向體。若取論勢。亦初句是總。下三句別。一充滿法界卽是勝願。以是一切佛根本故。二普救一切卽是大願。順作利益故。三所謂學佛回向。是不怯弱願。決定入佛大願故。亦未入地故。無觀相及眞實願。大悲增故加前行住大願利益。而住行中有無常愛果因。今此缺者。大悲旣增惟願救護。不欲自求菩提果故。第二別示名相。文分四別。一舉名徵數。二佛子下標數顯勝。諸佛共說故。三何等下徵數列名。四佛子是爲下。結數引證。三中先徵後列。十回向義略以五門分別。一釋名。二義相。三體性。四定位。五行法差別。初中先總名已見品初。後別名今當略釋。然通相而辧有其二意。一回向二字。皆是能回之願。救護等名皆是所回之行。故皆依主受名。二救護等名。皆回向之別相。回向二字皆別相之通名。當名相望。救護等卽回向。若互相揀是救護之回向。非不壞之回向。則通依主。隨其義便不可局定。第一救護等者。大悲廣濟名爲救護一切眾生。大智無著故云離眾生相。卽是廣大不顚倒心。回向是行。謂以善根回成救生離相之行故名回向。從所向立名。故下文云。願此善根。普能饒益一切眾生。明知救護非是所回。自以十度爲所回向耳。又惟以離眾生相爲能回者。則回向中無隨相也。將墜者護已墜者救。救令脫苦護令息惡。並以善根願能成此。二於三寶等得不壞信。以此善根用將回向三學三世佛所作回向名等諸佛。四菩薩令其善根至一切處。五由回向故。能成無盡功徳之藏。六順理修善事理無違入於平等。七以善根等心順益眾生。八善根合如以成回向。九不爲相縛不於見著。作用自在故名解脫。如不思議解脫等。十稱性起用。謂以法界善根回向法界故。至隨文中當更開顯。第二顯義相者。先別後通。別中前七隨事行。後三稱理行。前中初一悲智不住明行本。次四明行相。於中一者起行心堅。二約佛辧廣。三約法顯徧。四約徳顯多。下二行成。一智行成。二悲行成。後三中。一正與理合顯體深廣。二明依體起無方大用。三顯體用無礙圓明自在。二通。論一一中皆有三種回向。謂以善根回向眾生菩提實際。此三各有二義故成回向。一以菩薩善根必由眾生而成。是眾生之分故還向彼。由餘二成餘二流故。菩提分故。稱實除故法爾向彼。二凡是菩薩必爲度生不爾同二乘故。必求無上菩提是家法故不爾同凡小故。必證實際背無明故。照二空故。所以要須三者。義乃無邊。略申十意。謂依三法故。滅三道故。淨三聚戒顯三佛性。成三寶會三身。具三徳得三菩提。證三涅槃安住三種祕密藏故。一依三法者。謂眞性觀照及與資成。卽起信論體相用也。實際依體。菩提依相。眾生依用。二滅三道者。見苦實際方能滅苦。照煩惱空卽得菩提。回結縛業爲利生業。三淨三聚者。謂向實際故律儀離過。向菩提故廣攝眾善。向眾生者卽是攝生也。四顯三佛性者。實際正因。菩提了因。向眾生者卽是緣因。五成三寶者。實際成法。菩提成佛。向彼眾生成同體僧。六會三身者。謂法報化。七具三徳。謂斷智恩。八得三菩提。謂實相菩提實智菩提方便菩提。菩提樹下示成佛故。九證三涅槃者。謂性淨涅槃。圓淨涅槃。方便淨涅槃。謂薪盡火滅。若依地論。惟有上二者。則眞極之成寧殊示滅。菩提亦爾。上四皆如次。配回向實際菩提眾生。可以意得。十安住三種祕密藏者。由向實際則住法身。佛以法爲身淸淨如虛空故。由向菩提能成般若。菩提朗鑑居極照故。由向眾生能成解脫。自旣無累令他解脫。隨機應現亦無礙解脫也。以斯十義立三回向。若立三種菩提之心。亦依此十。又此十內。舉一爲首展轉相由。又此三者。成二行故向實自利向生利他。菩提通二。又向實護煩惱。向生護小乘。菩提通二護。又爲成悲智。智照理事故有三也。又隨舉悲智亦具此三。悲中三者。令彼眾生知其實際。同證菩提故。智中三者。照生相盡卽同實際證菩提故。又此三者其必相資。一卽具三方成其一。一爲證實際故回向眾生。以化眾生成其自利。斷障證實故。亦向菩提速證菩提。具一切智斷於二障。方窮實故。二爲救眾生故回向實際。速證實際。於惑自在方能化故。故淨名云。若自有縛能解彼縛。無有是處。亦向菩提速證菩提方能廣利故。地經云。欲度眾生不離無障礙解脫智。三爲得菩提故回向眾生。不化眾生不證果故亦向實際。不證實際豈得菩提。故此三事相資成立。非惟三事自互相資。隨一一事具攝法界徳用。卽入無礙方名眞實回向三事。第三體性者。有總有別總如前說。謂大願等別在說分。隨位顯之。第四定位者。若約資糧等五諸說不同。一云。此回向位。是修大乘順解脫分資糧位。終從十信來皆資糧故。十回向後別立加行故。莊嚴論說。行盡一僧祇長養信令增上。增上修達分善根。又成惟識第九云。初無數劫福智資糧順解脫分旣圓滿。已爲入見道住惟識性。復修加行。雜集十一亦同此說。有云。此十回向是加行位。復有二說。一云。四順決擇分中。是後二攝。謂十解爲暖。十行爲頂。前九回向爲忍。第十回

向爲世第一法。成惟識云。此四善根亦勝解行攝。此文爲證𨿽不分明。玄奘三藏意存此釋。一云。四加行中世第一攝故。眞諦翻攝大乘雲。如須陀洹道前有四方便。菩薩亦爾。有四方便。謂四十心。若依此釋則無五位。地前四十心皆加行故。余約四位十三住等。並如十住品明。上來多是大乘初門。接引二乘擬議彼立四善根故。有說三賢總爲趣聖方便。不分資糧加行遠近。此據終說。有言。一切行位都不可說。此約頓顯眞性而說。若依當部。一位之中頓攝諸位不礙前後。而位滿處卽是因圓。約圓教說然與前教相參應成四句。一惟約相如前諸教。二惟約自體如前頓說。三以體從相。四以性融相。此二卽當今文。謂以性隨相性不差而位歷然以性融相相不壞而常相卽故。下一一位中。具一切位。非但融因亦常融果。融果之因方是眞因。第五行法差別者。行隨位別。亦有圓融及寄法差別。若對前教亦成四句。準位應知。有以十向配於十度。隨勝受名。𨿽位位所回皆具諸度。以名收之亦有理在。四結數引證可知。第五佛子云何下說分。說十回向卽爲十段。一一段中皆先長行。後明偈頌。長行中各二。初位行後位果。有不具者。至文當知。位行中各三。初牒名徵起。二依徵廣釋。三依釋結名。文處可見。今初。回向文缺位果。於位行中先牒名者。具如本分。又本業云。常以無相心中。常行六道而入果報。不受而受諸受。回易轉化故名救護等。二廣釋中二。先明所回善根。後修善根時下。正明回向。今初古人名此以爲行體。若順前名救護眾生是悲離眾生相爲智。則以悲智爲其行體。以是初行故。將總體以爲別體。若以爲欲回向故修諸善根。卽彼善根亦得稱體。古義依此。後正明回向中二。先明隨相回向。後我應如日下。明離相回向。前卽回向眾生及與菩提。釋救護眾生。後卽回向實際釋離眾生相。前中二先總明令物離苦。至究竟菩提。卽雙明慈悲及二回向。後菩薩摩訶薩下。別顯文分爲四。一利樂救護。二佛子菩薩於非親友下。受惱救護。三佛子菩薩見諸眾生下。代苦救護。四佛子菩薩以諸善根正回向下。迥拔救護。初中三。一總標。二我當下別顯。三佛子下。總結。今初。晉無菩薩等言。而有復作是念之語。彌顯前已回向。別顯中文有十句。初離苦果。二離苦因。三通因果。五怖畏中含三道故。上三通於深淺。後七惟約究竟。四得菩提。五得涅槃。六滅煩惱之源。根本不覺若滅此者。如天之大明。七滅所知之闇。故云一切無明。卽觸事不了者。若滅於此。如人執炬委悉而照。八令得解脫故。涅槃云澄渟淸淨卽眞解脫。已脫重昏故云燈也。九令證法身故言眞法。十令成般若無二礙智亦是權實無礙之智。三結中以前十句有通淺深故。令究竟得一大事。第二受惱救護中二。先明受惱之相。後佛子菩薩摩訶薩以諸佛法下。明回向之相。前中亦二。先法後諭。法中有標徵釋可知。後諭中有二諭。先大海不變諭。諭遇惡緣不變本心海。諭菩薩器量大故。眾毒諭惡眾生。不變諭菩薩不亂。二日輪普照諭。諭遇惡不息利益。於中三。

初諭次合後徵釋諭中略有其二。先日輪具徳。後遇緣不息。有十一惡緣合中具合。先合具徳舉其十徳。以合於日影。顯於日亦具十徳。一福徳之輪已圓。二智用深廣難測。三正念遊空無有髙下。四慈風運用不退不疲。五圓福智輪顯照空法。六三乘山谷普照無私。七使目睹萬像。了眞俗之義。八使居自乘業以智成辦。九常爲利益晝夜無休。十無器生盲亦不語捨。後不以眾生下合。非緣不阻於中有四。不以具合十一事。初一不以通合生盲。先正合。後但以下反合。故出現品云。無信無解毀戒毀見等。皆名生盲。若別合者。獘惡合生盲。邪見合干城。令人妄謂爲實故。嗔濁合修羅手。日爲帝釋先鋒。彼嗔故覆障。次不知思。合閻浮樹崇巖邃谷。次不以凡愚下。合前塵霧煙雲。以彼能徧空。猶彼凡愚同一處住。後不以眾生數起下。合前時節攺變。謂頻起過惑乍善乍惡。如彼晝夜陰陽失度等。三何以下徵。釋中先徵。意云何以惡不厭捨。釋意云。悲智均故。文中二。初諭後合。合中二初總合。後不但下。別合。於中二。初以大悲合日惡是其境。本爲一切豈獨揀於惡人。如日普益寧復棄於槁木。二如是已下。以智合日善惡均照故。第二明回向之相中二。先辧回向之心。後佛子下。辧回向之願。前中依悲智心行回向故。於中二。先緣境廣大上等佛心。卽以圓覺因果之法爲所緣境。圓明可貴所以稱寶。後菩薩如是下。悲成利樂下救物心。於中先牒前起。後生二種心。一於上等佛得淨信心。二下與眾生同。大悲體由依此二。成甚深等十心。一契理故。二自慶慶他故。三離過故。四超二乘故。五定樂相應故。餘五可知。普爲已下。結其所用。心順口故名爲眞實。第二正辧回向之願。文中二。先願眾生令成法器。二又作下。令得法圓滿。於中四。一總舉遇緣得法。二於諸佛下。成自分徳滿。七財者。卽十藏前七。三於諸佛所常隨下。勝進徳圓。四令一切下。明得果滿。先標佛樂下。二句釋故。第三回

向略明十種樂。謂不可思議佛所住樂等。又不思議法品。略明十種無量住。謂常住大悲等。第三代苦救護中。文分爲三。初總明代苦回向。二復作是念我所修行下。別明回向之心。三佛子菩薩摩訶薩以諸善根如是回向所謂隨宜下。總結成益。今初分二。初明先救重苦。後菩薩爾時作是念言下。念徧救諸苦。今初有二。先見苦興悲心堅不退。堅有七相。謂不捨所行。不避苦事。不驚忽至。不怖迷倒。不退大悲。多苦不怯。長苦無厭。二何以下。徵以釋成。徵有二意。一云生自造苦何干菩薩。而欲代之。二云劇苦難堪何爲不厭。釋意云。本願荷故。逢苦若厭焉能荷負。二念徧救諸苦中二。先救八苦八難等苦故。有諸言。隨業流轉是業系苦。邪見無智是愚癡苦。我應已下。起救之心二又諸眾生下。救迷四諦苦。文中分二。初念苦境。二菩薩見下。正興悲救。今初。於中先不知集。謂癡愛爲本是煩惱道。染著已下。明其業道。爲有造行故名染著。隨業入苦如彼鳥獸因食愛故入於籠檻。作魔業行明有惡業。福智都盡明無善業。次常懷疑惑。無生道見滅之因。故不見安隱圓寂。不知出離道諦。在於生死苦諦。二興悲救中起大悲心者。令脫苦集故。大饒益心者。令得淸淨滅道故。故用善根回向。大回向經者。賢首云。如圓教所說普賢回向故。然藏內有大回向經。此教最初不應指彼。若結集從簡於理可然。第二別明代苦回向之心。中有五復念。前三明代苦之心。

後二明回向之心。今初。卽分爲三。初明一向普救無自爲心。次眾苦備受無懈怠心。三決志保護無虛妄心。初文可知。二中復二。先正明後徵釋。今初。言大壑者。如尾閭壑。飲縮眾生無暫已故。後徵釋中先徵。意云何以獨爲眾生備受眾苦。復勤修耶。釋云。一身之苦令多解脫故願自受。顯悲之深。問眾生之苦自業所招。自心所變。云何菩薩而能代耶。答通論代苦有其七義。一以苦自要增悲念故瑜伽四十九問云。菩薩從勝解行地。隨入淨勝意樂地時。云何超過諸惡趣等。此問菩薩云何自離惡趣下答文廣。意云。謂菩薩於世間淸淨靜慮。已善積資糧於多苦有情修習哀湣。無餘思惟。由此修習故。得哀湣意樂及悲意樂。爲利惡趣有情誓處惡趣。如己捨宅。設住惡趣能證菩提。亦能忍受。爲除物苦願身代受。令彼惡業永不現行。一切善業常得現行。由此悲願力故。一切惡趣諸煩惱品所有粗重。於自所依皆得除遣。得入初地。釋曰。約此但有悲願意樂。身不能代。由悲決定自獲勝益。二約菩薩本爲利生求法苦行。已名爲代後能爲物爲增上緣。亦名代受。三約菩薩畱惑同事受有苦身。爲生說法令不造苦因。因亡果喪亦名代受。四設有眾生欲造無間等業。菩薩化止不從。遂斷其命。菩薩自受惡趣苦報。令彼得免無間大苦。名爲代受。此依梁攝論第十一說。涅槃仙預國王。亦同此義。非惟意樂而已。五由菩薩初修正願爲生受苦。至究竟位願成自在。常在惡趣救代眾生。如地藏菩薩及現莊嚴王等。乃至饑世身爲大魚。皆其類也。或以光明照觸。或神力冥加其事非一。六由菩薩此願契同眞如。彼眾生苦卽同如性。以同如之願。還潛至卽眞之苦。依此融通亦名代也。七由普賢以法界爲身。一切眾生皆是法界。卽眾生受苦常是菩薩。故名爲代。上來七義初但意樂。次二但約爲增上緣。四五二義實能身代。六七二義理觀融通。問若依四五二義。應能普代。何故猶有眾生受苦。答此有三義。一有緣無緣故。與菩薩有緣則可代也。二業有定不定故。不定者可代。三若受苦有益菩薩令受。方能究竟得離苦故。如父母教子付嚴師令治。如是密益非凡小所知。第三決志保護中二。先正明。後徵釋。徵意云。云何不捨何名不虛。釋有二意。一異小乘不自爲故。二亦不爲下。明異凡夫著欲過故。文中三。初正明不求。二徵釋所以。所以不求者見多過故。文中體卽是苦復能生苦。近障天樂況大菩提惑習雙亡。今言淫欲卽是道者。善須得意。三菩薩如是下。結成前義。第二有二復念明回向之心。卽分爲二。初念令彼得樂。後念身爲保護。今初。乘前欲苦故令得樂。文有十句。初總余別。別中前八涅槃後一菩提。於涅槃中。一住涅槃能建大事。名爲利益。二滅心數。三證無爲。四無能所。五相不能遷。六廣無分量。七生死眞性卽是涅槃故。無所捨智冥眞理是以不退。八一得永常湛然不滅依解節經說有五樂。一出家樂脫家難故。二遠離樂。以斷欲得初禪故。三寂靜樂。二禪爲首。覺觀息故。四菩提樂。於法如實覺故。五涅槃樂。息化入無餘故。彼通人天今惟究竟。會釋可知。二保護中初示安隱道。令得菩提名知實義。後又於下。令度生死海得大涅槃。名到彼岸。第三總結成益中。初總標。所謂下別顯。別中初句救護餘皆成益。第四回

拔救護。謂孤標大志普爲眾生。而無冀望。文中二。先諭後合。諭中有二。一獨照諭。二又諸下。成益諭。法合亦二。先合獨照。後修習下。合前成益。卽正顯回向。初之一句通其二勢。一成前二標。後所謂下。別顯。文有十句。初總余別。照謂照機顧復之義。見於毛詩餘文可知。第二大段我應如日普照一切下。離相回向。於中二。先以忘機之智導前大悲令成無緣。後安置下。正明大智離眾生相。今初。功髙二儀而不仁。明逾日月而彌昏故。於中先正明無私。不求恩故能容受惡。爲普照故不以一惡而捨眾多。設盡背恩尙無嫌恨。豈況一耶。後善根𨿽少下。顯成廣大。大智導悲能普緣故。如聲入角小亦遠聞。第二正明離相回向。謂向實際。然一一隨相皆具。如下諸句離相。說有前後行在一心。文分爲二。先正明離相。後菩薩如是下。總結成益。前中義𨿽總通。且取文便略分爲二。先會前回向眾生明入實際。後以如是等下。會前回向菩提明入實際。然入實際卽事理無礙故。前段亦明不離蘊等。後段亦明離我我所。前中二。先廣明離善根回向之相。二解一切下。雙結二相。前中有二十一回向分四。初十四句離所取相。次二句離能取想。三一句離能詮名言。四有四句顯如如理。由離妄想成正智故。令前名相皆卽如如。今初。初總余別。總謂令所向眾生契同所向實際。故名安置。實際卽法性性自無著。別中二前十入理。後三離過。今初。初句遣所向眾生了自性故不著。凝然不動隨緣不變。二遣能回悲願。不依於悲不取願相。三遣所回善根。四遣所獲果報。五六二句雙明起行之身及所向眾生之相。卽眞故不著。卽俗故不壞。七遣所成業行。八遣所得報相。上四遣體。九總顯諸事能成因緣。十總明前事從緣所起。明上回向不出前十。由後二句故無性。無性故卽法性。故無所著。後三離過。一不著虛名。二不著報處。三敬養等名虛妄法。二離能取想中。初句對所說能。後句別無三倒。謂於前諸事起心。分別常無常等名爲心倒。於常等境取分齊相。名爲想倒。於相執實名爲見倒。翻背正信立以倒名。翻上名爲不起三倒故。大品十七彌勒語須菩提言。新發意菩薩。隨喜諸佛及佛弟子善根已。回向菩提。云何不墮想心見倒。須菩提言。於彼善根心不生想。用此心回向菩提。於此回向心亦不生心想。如是回向則非想倒心倒見倒。若取相回向爲想心見倒。光明覺品云。若於一切智發生回向心。見心無有生當獲大名稱。此亦無三倒也。若依大般若第二會隨喜回向品意。則上諸事皆盡滅離變。此中何者是諸事耶。若菩薩知此一切乃至菩提。皆無所有而復能行隨喜回向。則非想心見倒。以無所得爲方便故。然小乘或說想心見三次第而起。或說一時義分前後。心想非倒。由見亂故立以倒名。𨿽諸說一同皆六識建立。若大乘中亦有多說。一云依七識心義分。三倒謂七識妄心性是乖理。顚倒之法。名爲心倒。依是心故便有一切妄境界生。如依夢心有夢境起。卽於彼境妄取其相。說爲想倒。於所取法執實分明。說爲見倒。依此三倒。於爲無爲境起常無常等八種顚倒。諸宗異說恐厭繁文。三離能詮名。四有四句顯如如者。前明妄空一切皆空。此彰實有一切妙有。又卽前之空是此之實。二義不二爲眞法印。是卽妄取回向菩薩不有。眞實回向菩薩不無。文有四句。初總顯實性。次別約眾生。三印諸事善。四心絕貪求。第二雙結者。一句結所回善根。善根可以獨修但云種植。一句結回向行。回向必有能所。故觀無二。如此則徳本不生惑本不滅。又惑累寂然不生。眞徳湛然不滅。第二會前回向菩提入實際者。又前明隨相次辧離相。欲顯此二同時故雙非卽離。文中三。初結前生後。二非卽下。法諭釋成。三離我下。結成回向。今初。由前離相所行淸淨故。順出世無上菩提。而言二者。善根回向世與出世。若有若無若卽若離。皆名爲二。今並無之。二釋成中先法後諭。法中二對。初以所回善根對能回行願。辧非卽離明因中無二。初句業非回向能所別故。次句不離。離業無可回故。亦同淨名布施回向一切智爲二布施性。卽是回向一切智性。故不離斯爲不二。非卽故無不二也後對因果相望。初句果不卽因。後句離因無果。文影略耳。理應因果各有非卽離義。後諭中乘光發影。及水月之影皆緣生無性。非卽非離故云淸淨。初二句。以因對報報通十地故。後二句以報對果。三結成回向者。能回之我所回我所。若隨若離並稱動亂。今照而常寂故離斯分別。而不壞相故名方便。第二總結成益者。由隨離不二故。成無礙離過之益。及第三結名文並可知。第二爾時下。重頌分二。先敍儀意於中初後二句說儀。入深句義者說依。以無量下。亦是說依。依此說故亦說所爲。爲此說故後正陳偈詞。二十八偈分二。前八偈半頌所回善根。前六四等。一慈二悲。一偈半喜。一偈半捨。如地無心故。一偈結其普徧。後二偈半明六度。後如是下。十九偈半。頌回向行分二。前七偈半頌隨相。初一偈半頌利樂回向。後六頌代苦回向。余略不頌。未曾下十二偈頌前離相。於中二。前五頌正明離相。後十方下七偈頌前成益。文並可知﹝自下入第二十四經﹞第二不壞回向。長行中二。先位行後位果。位行中三。謂牒釋結。今初。牒名徵起。謂於諦寶等十種勝境。深信堅固得不壞名。然十表無盡。信通事理故。本業云。觀一切法但有用但有名。念念不住故名不壞。是知善根回向皆通事事無礙。方眞不壞耳。第二佛子下。依徵廣釋中三。初舉所回善根。二辧回向之行。三明回向所爲。今初分二。先明起不壞信。後佛子下。依信種善。今初。十句不出三寶四信。初句佛寶。次句僧寶。餘皆法寶。於中初句是總。兼含理法。餘七句別。別中初一教法。次四行法。一大悲行。二惡止善行。行亦攝於戒。三回向行。四近友行。次一果法。後一重舉行法。意欲總包其中理法。卽信眞如。第二依信種善根中二。先種善根。後令菩提下。長菩薩道有十句。初總余別可知。第二菩薩摩訶薩以如是等善根下。明回向行中二。先將善根回向。後將勝報回向。前中卽雙向眾生菩提。文中又二。初正明回向。後菩薩如是積集下結成。今初。先總明回向菩提之果。願常下。別明回向成得果之因。文有十句。初三行緣。次二行因。後五所成之行。初成利他行卽回向眾生意。次三自利後一通二利。二結成中九句。前三通顯收攝。亦是聞慧。一積一至多。二令至究竟。三隨一使增。次四皆思慧。後二修慧起行爲修習。相應爲安住。二菩薩摩訶薩如是積集諸善根已下。將勝報回向。謂依回向得報。復將回向通向三處。文中二。先明所回善根。二如是修習無量功徳下。顯回向行。今初又二。先結前生後。後於念念下。正明供佛善根。於中又二。先總標。後以阿僧祇下。廣顯。今初言如其所應者有二義。一隨何所要如應卽供。二稱佛境界所應之供。謂不以稱法界之供。不能供稱法界之佛故。二廣顯中四。一廣列供事。二明供佛。三顯供意。四結分齊。今初廣列供事。有六十七句爲六。初二十句雜門。明內外之供。下皆純門。二座。三經行處。四宮殿。五樹嚴。六嚴宮殿。亦純雜無礙可知。二佛子下。明供佛中二。先供現佛。後一一下。明供舍利。三爲令一切下。明供意。有十一句可知。四如是供養現在下。結供分齊。謂非惟如上所列。故云不可盡。第二如是修集下。顯回向行中三。初回向之心。二回向之相。三回向行成。前中有三。初不離大悲兼回向眾生之意。無有執著下。離妄契眞卽離相之意。後諸佛下。結前生後。二與諸法性下。回向之相。兼顯回向菩提。於中有十一句。前六離相後五隨相。三佛子下。回向行成。於中三。初隨相行成。二以淸淨下。離相行成。三菩薩如是善巧下。雙結二行無礙。今初有三。初牒前由前離相非惟不礙隨相。亦能成此隨相。次𨿽隨下。正顯文有十句。一由前法性相應故。隨生死而不變。二以入無作成所作故。求一切智未曾退轉。三由捨離想著故。諸有不動。四住多善巧能度眾生。五永出諸有故不染有爲。六修行不住相故。不失無礙智。七普攝善根故因緣無盡。八普淨大願故世法不動。九發菩提心故具修諸度。十由善根同住故具足十力。如次配上。後菩薩如是下。結前生後。卽由前最上信解心生。二明離相行成。由前事不礙理故觸境了如。於中初一句總。了一切下別。別中初惟心觀成。次知業下。緣生無性觀成。次出生下。法眼了眞。具菩薩下。妙行無著。亦如次配前。一了心性故。二業無作故。三不起想故。四行善巧故。五諸有緣生故。六行無住故。七普攝無著故。八諸行廣大故。九了菩提性無有二。惟一實故。十由與善根同住故。能具菩薩行。十一由最上信解故。於無漏白法無有廢捨。若通由前則易可知。三雙結二行無礙。以成回向中。初總明不迷理惑事。故名善巧思惟。後不違下。別皆事理無礙可知。第三菩薩摩訶薩以諸善根如是回向下。回向所爲。初句總明。後不斷下別顯。於中前離魔業。通一切惡。後魔事業通一切相。但違法印皆魔事故。故下釋。云以平等印普印諸業則離魔也。餘句可知。第二位果。亦如十地調柔等果。文中初牒得時。次得見下。正辧果相。後菩薩下。總結所屬。第二偈頌。二十五偈分三。初二頌所回善根。及第一節

回向。次十八偈頌所成供行。復將回向。後五偈頌回向所爲。二中亦二。前八頌所回善根。後十頌回向之行。文中三。初四頌回向之心。次二頌回向之相。後四頌回向行成。所爲可知。

大方廣佛華嚴經疏卷第二十六

大方廣佛華嚴經疏卷第二十七

唐淸涼山大華嚴寺沙門澄觀撰

第三等一切佛回向。長行亦二。先位行後位果。前中亦三。初標名者。若準次文。但等三世諸佛回向之道準下亦等善根。故文云如過去佛所行一切善根。我亦如是故。本業亦。云三世諸佛法一切時行。兼顯無間故。下文云。與妻子俱未曾暫捨菩提之心。此從所等立名。卽等一切佛之回向。以深入法性行普門善。而爲其性。二依徵廣釋中二。先總標舉卽釋名也。後如是下。廣釋亦二。先顯回向。後明成益。前中又二。先等隨相後等離相。前中復二。先明對境善根。以將回向。後總攝萬善以將回向。前中又二。初所回善根。後佛子下。正顯回向。今初。謂學佛修時。於六境違順成四淨心。一於順違成就行舍。不爲境牽名心自在。二異於凡小。以悲智廣大淨諸惑故。三離憂過故。有喜樂捨無憂苦惱。四禪定輕安故心意柔軟。不妄取境故諸根淸涼。第二正回向中。回向五乘之境。文分五段。一佛。二菩薩。三有善眾生。四二乘。五有惡眾生。初中二。先牒前起後。後願以我下。正顯所願。初總願樂增。然佛徳已圓。今願增者。尊重荷恩展誠敬故。亦猶獻芹於上。香華奉佛非彼須待。所謂下。別文有十句。初句望九亦是總句。具下諸住故。由此名不思議。二卽天住謂海印等。三卽梵住。四卽聖住。謂無邊解脫等。五種類俱生無作行通。六十自在樂。或八自在我。七智用無邊。八離覺圓寂。九大用恆湛。十二行永亡。二佛子下。回向菩薩亦二。初結前生後。後所謂下。正顯有十。前六自行後四利他。前中通有三義。一通相辧隨願行等而滿故。二究竟滿故。三從次滿。初信中隨緣之願。如淨行品。二淨十住解心故。晉經。云未淨直心者。三成十行。四成十向故。菩薩戒名十金剛。五得初地已上證不退故。六得八地已上無功用行。名大精進。任運了一切法。名護菩提門善根。後四利他中。初令證發心離二我故。二徧安諸地。三通得地中之徳。四令證佛果。三佛子下。回向有善眾生。亦是迷眞實義。愚眾生有於少善。但爲求有處人天乘。今令住佛乘。以成十益。初三令念三寶。次三念己成徳。後三由徳成益。各如次配佛法僧寶。念佛三昧能發通故。四如爲下。回向二乘。然眾生於佛法易反復故。先回向之。二乘終竟回心故亦不捨。例前成益。五又願下。爲於有惡。謂不遺闡提。亦是迷異熟愚眾生。不見苦果故。初令離苦果成善因。後永不下。令離惡因成當果。上來五段。初一回向菩提。餘四回向眾生。第二佛子菩薩摩訶薩所有善根下。總攝萬善回向中二。先總顯其相。後佛子下。歷事別陳。今初。所有善根卽所發起等也。皆以大願卽能發起等也。別有三句。一未生善根。以大願方便發起令生故晉經以發起爲行。二亦以大願積集令多。三隨已生善一一增勝令充佛地。而皆有重句。云正發起等者。謂隨發起積集增進。必向三處不余趣求。離諸過失名之爲正。悉令已下。總結成益。由正發等故。令稱悲智故名廣大。由發起積集故諸善具足。由增長故一一充滿法界。等於如來。無善不爾故云悉令。而晉經譯正爲等。以梵本云。三通正及等。然等有二義。一者等佛。謂以菩薩之行等佛之行。二者等餘。謂以一行等餘諸行。然古徳將爲結上。𨿽穿鑿非一並未會下文。若以等爲平等與正相近。亦攝義不周。並非今用。第二歷事別陳。諸善非一略舉一兩。以顯隨緣攝善皆成回向。文中二。初顯增長回向。後佛子菩薩爾時下。明積集回向。其發起回向通在二處。前段亦是大悲隨順。後段以明大悲深重。此約善根。若據回向。前明回向菩提。爲眾生故。後回向眾生令得菩提。皆是綺互。欲顯一時回向三處耳。今初。增長中分二。先別明。後菩薩如是下總。結前中三。初明隨染無污回向。以慈故隨染。以智故居淸淨道念薩婆若。二菩薩摩訶薩下。動與道合回向徧而無間。三爲欲下。總顯回向之相。正顯前文大願發起增長之義。文中二。先總明。初句標意。安住下。卽能發起願。攝取下。所起所增。善根普救一切卽結成正義。二永離下。別顯文有十句。一離惑故。二正趣向故。三不取余道故。四正觀故。五捨雜染故。六具修因故。七於菩提因捨二障故。八持誦智地。九以智集善。十不染世行受出世法。十皆自徳能向菩提。若以上普救一切貫之。則十皆爲生令得此善。二總結中。以此文。證釋增長義理甚分明。第二明積集回向中二。初別明。後菩薩摩訶薩如是下總結前。中二。初明微細積集。後菩薩初發下。長時積集。前中亦二。先明所積善根。下至一摶一粒。其福至微施與畜生其田至劣。積此微善。亦以大願令正發起。成回向行。二咸作下。明回向行。先總明離苦得樂。次永度已下。別彰離苦。文有九句。初總顯深廣。次八別明苦相。受卽苦之自性。蘊卽苦依。謂五盛陰。苦覺謂苦相。亦攝怨會愛離等覺。聚謂生老病死三苦八苦。行卽罪業因卽諸惑。本卽貪欲處卽三塗。乃至變易所依。皆得捨離。通後五句。後菩薩如是下。總結令得菩提。第二長時積集者。從初發心卽積集故。文中二。先總標善根回向。後欲令下。明回向意。卽是回向之相。以欲令之言是心願故。文有十三句。前十二爲六對。得隨相益。後一句入平等理益。前中一離苦果得滅樂。二出集因修正道。三具悲智成上修道。四護善近佛則出煩惱海。餘二對共成初對。第二總結中。一摶一粒等卽現集也。初發心來卽已集也。當集之善。𨿽則未起願力逆要。起必任運注向三處。況依此教九世圓融。第二復作是念如過去下。等佛離相回向者。卽向實際。統於前二。說有前後行在一心。文中二。初等過去。後佛子下。等於現未前中二先舉所等。後如彼下。顯於能等。前中三。初標隨相卽有離相。故末句云而無所著。次所謂下。別顯離相之相。三如是深入下。結其無礙。二中先離妄契止。初蘊次處。不住世法卽十八界。有根境識是世間故。不依不著卽是出世。次知一切下。釋前不著所以。不著者。由見實成觀故。初句是諭。無所從下。文含法諭。但觀所諭能諭可知。皆由從緣無性故無來等。五句展轉相釋故。上文云。一切法無來。是故無有生等。遠離已下。結其成觀。心無分別故寂然不動。外緣不轉不失於照不壞於止。故與實際相應。實際謂何。卽是無相。何名無相體離十相。惟是一相。一相謂何。卽是無相。又無相約理本自無故。離相約智離取相故。惟是一相心境冥故。三結無礙者。旣稱法性修隨相故。一攝一切名普門善。悉見諸佛。略辧成益。二顯能等中二。先牒所等總顯能等。二解如是下。別顯等相。初二句願等佛解證。次二句依之修行。不違已下。顯修行相。至究竟地卽是修果。第二等現未中分三。初牒所等。卽舉過去例於現未。次我今下。總顯能等。三第一下。別明等相。通能所等。前過去章中已廣顯離相。今此文內直嘆殊勝。義存影略不欲繁文。有十九句。晉經具二十句。謂廣大下。有明淨回向。今譯謂同淸淨故缺此一。於中初九形對辧勝。初總明首出故名第一。二越凡小故。三超因位故。四獨出故。五無加過故。六無與齊故。七惟至極無二者可齊等故。八無匹故。九無敵故。後十約自體顯勝。一尊可貴重故。二妙者言思不及故。三稱理無差故。四不余趣向故。五攝徳故。六周法界故舊云大願。七離無記故。八離垢染故。九自無惡行故。十不隨惡緣故。上來正顯回向竟。第二明回向成益。文顯可知。第二位果略辧十種勝徳。一因修佛業以等佛回向故。回向眾生是佛業故。又如離世間品十種佛業。二趣佛果徳向菩提故。三智入深理向實際故。餘可知。第二偈頌。二十四偈分三。初二十一頌頌前位行。次二位果。後一結嘆。前中二。初一頌總標釋名。後二十偈頌上廣釋亦二。先十九頌正明回向。後一頌成益。前中隨相離相雙頌。文中亦二。初六頌對境所生善根回向。於中初二偈。頌所回善根兼回向佛樂。後四頌回向眾生。令得佛安樂。二有十三偈。頌總攝萬善回向分三。初四頌增長回向。二有三偈頌積集回向。三六偈卻頌上對境善根。回向菩薩。回文前卻初四隨相。後二離相。於中初偈達法際。二與不二相待皆寂。後偈了妄源以想遣境。境盡想亡非想遣想相待俱寂。寂而常照方名了想。其成益位果結嘆可知。第四至一切處回向。長行亦二。先位行後位果。前中亦三。謂牒釋結。今初。牒名徵起。至是能至善根。及其供具。一切處卽所至供境。謂以大願令此善根供具。徧至一切時處。隨所應供供諸福田。本業云以大願力入一切佛國中。供養一切佛故。然準下文。若因若果皆至一切略舉十事。一法身至一切處。如來藏身普周徧故。二法身至故智身至。三智身至故大願至。四大願至故。供具善根至。五則見佛聽聞至。六則現身開悟至。七則無來無去至。八則不出一毛孔而能至。九則一身一毛等一切身毛至。十則一念等一切劫至。若克陳別體。則以供佛善根。及勝解心爲體。通則該於法界。第二依徵廣釋中三。初回向眾生菩提。二回向實際。三結嘆成益。前中二。初略明後廣顯。前中三。謂法諭合。法中謂以願力及善根力。此二相資故。能徧至。次譬如下。諭況中實際者。卽一切法眞實之際故。無不在一切物者。謂凡是有形故。晉經中名一切有。余並可知。此與如相及法界回向有差別者。此據善根回向。成供具至一切處。第八約善根回向。同如體相業用。第十約所回向行廣多無量。故無濫也。第三願此善下。以法合中。先總後過去下別明。於中二。先舉三世合所至處。能事已畢。過云願滿。修因已圓未云具足。現成正化故云國土道場。後願以信下。明能至供。於中先成供因。因有三種。一以勝解則隨心轉變。二以大智了無障礙。三以善根回向稱願而成。以如諸下。辧所成供可知。第二佛子菩薩摩訶薩復作是念下廣明。於中二。先約十方佛明其徧至。後約常住佛明其徧至。前中分三。初總明供處。二如是一切下。別明供養。三以此善根下。通顯回向之心。今初。先約處顯多。次種種業所起約因顯多。十方已下。約數顯多。種種世界約形類顯多。義通受用及變化土。二別明供養中二。初供現在佛。後若佛形像下。供住持佛。前中二。先所供田。後佛子下。明能供行。前中二。初實報田。二彼有下。辧權應田。於中三。初現身。次說法。言以至一切處智者。意明今此位菩薩亦能爾也。此卽本下迹髙。若佛爲菩薩。則本髙迹下。或俱髙俱下因果交徹思之。三法身下釋權佛所由。初之三句顯與果佛平等。同性起故。一得法性身同徧往故。二等有智身入法界故。三普賢自體如來藏身不生滅故。由上三義故。能善巧普現世間。若爾眾生豈無如來藏身。故下三句復釋成前義。一證法實故得同法身。二有無礙智力。故普入法界。三佛種中生故得如來藏身之用。謂絕二障權實無礙。是如來見。廣大威徳。是如來用。菩薩隨順悟入。是生彼種性之中。故出現品云。若得聞此如來無量不思議無障礙智慧法門。聞已俱解隨順悟入。當知此人生如來家。廣如彼。說得斯後三因位尙卽爲果。況應現耶。上亦供行所因。二明供行及供住持佛等。文並可知。三通顯回向之心中。初句總牒善根回向。後所謂下。別顯行相。謂前以善根回向成供。供諸田時如是用心。文有十句。一不生妄念二專注正境。三不由他悟四於田殷重。五違順不動。六不住於法。七不依於境。八知我空。九心行安審。十正順涅槃。第二約常住佛明徧至者。謂三世住壽盡未來際。應亦常也。三身十身融無礙故。不同前文有塔廟等。文中有三。初以善根回向供佛。二願令一切下。以供佛善回向眾生。三譬如下。總願善根普攝回向。初中二。先所供境。後如是一切下。顯能供行。今初。盡空法界明處無不徧。去來現劫時無不窮。諸佛世尊總該眞應。得一切下。明眞極之成。於種種時下。明應現成成卽有始應乃無終故。皆住壽盡未來際。眞應無二故。一一各以法界莊嚴主伴圓通。故道場眾會皆周法界。出非在我故曰隨時。興必利生名作佛事。二顯能供行中三。初結前生後。二願以下。所成供具。三以如是下。結成供行。二中三。初以香爲蓋等二十事。次無量華蓋下。以華鬘等九例於前香。各具二十。香等離蓋等更無別體。故有二百。後如是一一下。隨彼蓋幢等中。若總相說皆有楯等九事。成一千八百。並前本門總有二千。是則香等成蓋等蓋等有楯等。從無數無量如是漸增。且至不可說。理實皆等法界難可稱也。然一一諸言定通香等。不全通於蓋等。以衣及光明何有門闥樓閣等耶。是則都數未必二千。但通相言一一諸境界也。三結成供行可知。第二以供佛善根回向眾生者。正顯回向之願。然前段供。後有不亂等心。今此供後明淸淨等願者。文有影略義實相通。文分爲二。初總顯所爲謂令得果惑淨智明。後令一切下。別顯願得因圓果滿。初明二利因圓。成就已下。智用果滿。第三總願善根普攝回向者。以上來三段別明善根但說成供供佛。今欲顯此善根無所不成。故復明此。於中二。初諭謂。二無我理普攝理事無不周故。二我諸下。法合有二十句。前十二句攝成自利徳。後八成利他並顯可知。第二佛子至以諸善根如下。實際回向中二。初總標。二不於下別顯。今初。用無所得爲方便者。略有二義。一以無所得導前隨相。卽涉有不迷於空。爲入有之方便。二假無得以入有不存無得。卽此無得亦是方便。此爲入空之方便也。今文正用前意義兼於後。欲顯隨相離相無前後故。然略云無得。準大般若。亦以無生無滅無住等。皆爲涉有之方便也。二別顯中三。初正顯觀心。二菩薩如是了達下。明觀成之相。三菩薩如是觀一切下。明觀成益。初中十句義有四節。初一會事歸理。謂事法旣虛相無不盡。理無不現故業果皆空。業空故無體可能招報。況謂因中而有果耶。報空故無體可以酬因。況謂果中而有因耶。若約觀心名會用歸寂。次五句明理不礙事。約心則寂不礙用。於中初句。理無能所分別。而不礙有能入之智所入法界。次句無作而造作。次句無起而修起。次句無能所信。而能卽事入玄。此與初句但事理之異。大般若云。若信一切法。則不信一切法。以不信一切法。名信一切法。此約不信是眞信。今約不信不礙信。末句不有能所見。而不礙能所見。三有二句事理雙絕。約心卽止觀兩亡。初句正釋。作事也。不作理也。待對假言故皆不可得。下句釋成。法從緣起不能不生。諸緣離散不能不滅。從緣生滅不能不有。緣生無性不能不空。故諸法性無暫自在。何有性相而可得耶。四有二句明事理無礙。約心卽寂照雙流。良以事虛攬理無不理之事。理實應緣無不事之理。所以寂而常照照而常寂。故終日知見而無知見也。上四句初則會有歸空。有未曾損。次依空立有有未始存。次空有兩亡無隱無顯。後空有無礙存沒同時。四句鎔融。方名離相實際觀也。二觀成之相。然此段文更有二意。一前是卽觀之止。後明卽止之觀。前𨿽云知意明無知。二以後段釋成前文。由知因緣等故。不於業中分別報等。𨿽有此二觀成相顯。於中分二。初句結前生後。由依如前了達心境故。能成下如是知見。後知一切下。正顯其相。文有八句。初總余別。總中由上觀故能知因緣。何等因緣。謂一切法若漏無漏爲無爲等。皆以因緣而爲其本。云何爲本。謂因緣故有。因緣故空。因緣故不有。因緣故不空。因緣故流轉。因緣故還滅。乃至一切皆由因緣故。中論云。未曾有一法不從因緣生。有爲緣生無爲緣顯。因有有爲則有無爲。又形奪相盡是眞無爲。下別有七句。釋成上義。由觀因緣得見佛等。是故因緣爲諸法本。一見法身因緣無住。無住之本卽是法身。經。云佛以法爲身故。論云。若見因緣法則爲能見佛。二見法實際。因緣性離爲法實故。三無性緣生故如化似有。四理外無事故惟一法。皆如來藏事事皆虛故無二性。尙無有二何況有五。五緣性無礙故。於業境皆得善巧。以業攝報境必對心。則內外因果皆善巧也。六卽事顯理而不壞事。故云於有爲等。七卽理成事。而不隱理故云於無爲等。若滅壞有爲。則失有爲本空。若分別無爲卽壞無爲之性。是以若約相卽。爲卽無爲無可滅壞。無爲卽爲亦無可分別。若約無礙。則事能顯理而非理。理能成事而非事。事理相卽性相歷然。故爲無爲體非一異。示謂顯示有爲界分無爲界性。三觀成之益。文顯可知。第三佛子至稱可下。結嘆成益。上來近明離相之益。今則通辧一回向益文中二。先明自分。二利益。初句上稱佛心。餘句自成二利。二佛子下勝進。二利益文兼體用並顯可知。第二大段菩薩下。位果中三。初牒得時。二得至下。正顯所得。文有十句。初三三業體徧。次三三業用徧。後四顯用自在。三佛子下結。第二重頌有十一偈分三。初七頌回向眾生及菩提。次三偈半頌回向實際。後半頌成益。前中二。初一偈頌前略明至一切處。但頌法說所修善根。後六頌前廣明。於中初半偈通頌前所至處。次一偈半頌前回向眾生。後四頌前普攝回向。餘可知﹝自下入第二十五經﹞。

第五無盡功徳藏回向。長行中亦二。先明位行中亦三。今初。牒名徵起。由緣無盡境行回向故。成無盡善根功徳之行。得十無盡藏之果。從能回及果行受名。或無盡功徳之藏。或卽藏通二釋。以回向望行。回向爲能藏無盡功徳是所藏。以因望果亦然。並有財釋。本業云。常以三寶授與前人。故名無盡功徳藏。此義亦通所回善根。卽以五門善根回向而爲其性。第二依徵廣釋中三。初明所回善根。二明回向之行。三結行成徳。今初。文有八句。初三可知。四聞法修證屬於勸請。以對佛親請必聞法故。後四皆隨喜。然依離垢慧所問禮佛法經總有八重。一供養佛。二贊佛徳。三禮佛。余卽五悔。或合禮贊。或略供養。或但爲五。以發願回向但總別之異。如十住婆沙。今文依此回向在於下文故此有四或但爲三故。智論云。菩薩晝夜三時各行三事。謂懺悔勸請隨喜。行此三事功徳無量。轉近得佛。若依善戒經但有二事。謂懺悔回向皆隨時廣略。然懺名陳露先罪。悔名攺往修來。除惡業障故須懺也。然懺有二種。若犯遮罪先當依教作法悔之。若犯性罪應須起行。此復二種。一事行。如方等經及禮佛名等。二依理觀。謂觀諸法空如淨名說。當直除滅勿擾其心等。若依普賢觀及下隨好品。皆具事理無礙之懺。至下廣明。言禮敬者。除我慢障起信敬善故。勒那三藏說七種禮。今加後三以成圓十。一我慢禮。謂依次位立無敬心故。二唱和禮。髙聲喧雜故。此二非儀。三恭敬禮。五輪著地捧足殷重故。四無相禮。入深法性離能所故。五起用禮。𨿽無能所而禮。不可禮之三寶。一一佛前皆影現故。六內觀禮。但禮身中法身佛故。七實相禮。無內無外同一實故。八大悲禮。前𨿽有觀未顯爲生今一一禮普代眾生故。九總攝禮。總攝前六爲一觀故。十無盡禮。入帝网境。若佛若禮重重無盡故。言勸請者。名爲祈求。除謗法障起慈善根故。聲聞自度但懺己罪。菩薩湣眾故須勸請。但勸如來普雨法雨。則自必沾洽。此文略云勸佛說法。智論復加請佛住世。占察經中亦請菩薩速成正覺。次句因聞法故起悟入善。言修習者。瑜伽八十三云。修者。了相作意。習者勝解作意故。又修者。於所知事而發趣故。習者。無間殷重修加行故。言隨喜者。爲慶悅彼故。除嫉妒障起平等善。然十住智論皆有三位。一諸佛善。二二乘善。三人天善。今文四句。初一總明具於三善。二乘正是所訶故。不別舉而含在一切眾生之中。後三句別。其第二句別明三善。結一隨喜。後一隨喜諸佛因果。大品隨喜品。明大千海水一毛破爲百分滴。取海水可知其數。隨喜之福不可知數。法華展轉第五十人。尙難校量。況初隨喜。此據隨喜如來權實功徳。其福更多。然佛是除罪勝緣故與懺悔前後無在。旣淨身器次希法雨。復攝他同己回向三處。不墮三界及與二乘。然禮等五果通得菩提。別則懺得依正具足。禮則尊貴身器具足。勸請得慧。隨喜得大眷屬並大財福。回向離邪常遇佛世。常能修行。約教不同可以思準。第二菩薩如是下。明回向行中二。先結前善根。後悉以下。正明回向。前中二。初橫結上來及不說者。後凡所下。豎結前善。謂隨前一善皆有積集等故。具足爲圓滿學成爲成就。證入爲獲得。了性爲覺知。余文並顯。二正明回向於中二。先回向菩提。後回向眾生前中二。先明隨相後明離相。前中亦二。先正起行願。後結行成益。前中又二。先回向淨土。後總攝回向。前中亦二。先明眾寶莊嚴。後明人寶爲嚴。泛論嚴淨有其三種。一處所淨。二住處眾生淨。卽前二段。三法門流布淨。亦名受用淨。徧上二段。又此二段之中。具足十八圓滿。今初有二。初總標所成。二如過去下。別顯嚴相。於中亦二。先舉三世土嚴。二願成彼嚴。今初亦二。先別明二總。結前中三世卽爲三。別謂過未現在而爲其次。今初分二。先總明後別顯。今初先舉時辧處。次所謂下。總標世界種者。卽方處間列如初會說。無量者。無分量故。無數者。數多故。佛智所知者。淨識所現惟佛窮故。菩薩所識者。登地分見故。大心所受者。地前能受故。莊嚴佛剎者。卽正顯示。此𨿽義當形色意是總該。二淸淨下。別明有二圓滿。初辧因圓滿。謂出過三界淨土。亦有出過之因。然上世界成就品中。起具因緣總有十種。生佛兼說有淨穢故。今此惟五。欲同佛淨故略眾生。初句亦總亦別。總明三土之因。皆無漏業故云淸淨。自受用土。淨行所流萬行生故。他受用土及變化土。淨業所引隨業現故。別則惟約受用。因緣所流增上緣所引故。佛地論云。如來藏識中。無漏善根爲因而生。有義。但是增上緣生。以外法故。有義。亦是因緣而生。親能生故。若不爾者。應無因緣。外法相望非因緣故。意以後義爲正。言亦是者。通二緣故。有云。感報淨土以四塵種子而爲正因。親感土故。六度萬行而爲緣因。助成土故。或以自利後得而爲緣因。依此經宗。以一切波羅蜜行隨其所應。依正二果互爲二因互相資辧。以皆是法性相應善根成故。常融常別。餘如世界成就品。下四惟別。初二變化土因。初句約爲緣義。後句約爲因義。次句是自受用因。故云出世淨業。後句義兼自他受用土因。登地已上皆修普賢之妙行故。又此妙行卽圓融因。融上諸土無障礙故。二一切下事業圓滿。自能現作一切有情一切義利故。如來𨿽卽是主意取義利。第二盡未來下。舉未來土嚴文中二。初總標。二盡法界下別。顯有九圓滿。文分爲五。一分量圓滿。此通二土。謂約自受用。從初得佛。盡未來際相續無變橫周法界。故無邊際。約他受用。爲於地上隨宜而。現勝劣大小攺變不定。但地前不測言無邊際。登地常見亦無斷盡。此文兼明方所圓滿。以方所有二。一自受用周徧法界。於三界處不卽不離故。二他受用處下文當辧。二皆從如來智慧生者。卽果圓滿自受用土圓鏡智生。他受用土平等智生。三無量下依持圓滿故。佛地經云。無量功徳眾所莊嚴。大寶華王是爲依持。今文中先總標妙寶。所謂下別列。初三事嚴中有蓮華。次二徳嚴。初卽無量功徳。佛力卽是能持。後一卽是所持之國。佛地惟據於事但云蓮華。今通事理故云佛力功徳。莊嚴亦通事理。四如來所都明主圓滿。五不可思下輔翼圓滿。復兼四種。文中分二。初總顯則兼眷屬圓滿。眷屬謂人天八部。然皆菩薩化作示淨土不空故。今但云諸淸淨眾則兼之矣。後未來下別顯勝徳兼三圓滿。初明方所圓滿。佛地經云。超過三界所行之處。今云一切諸佛之所成就。通於自他受用非世所睹。卽是超過菩薩能見是他受用。受用方所或說淨居。或說西方等。是二此諸菩薩具大威下皆門圓滿。以三三昧爲所入門。此中初句顯門之因。知一切下是空門相。行菩薩業是無相門相。善巧方便下是無作門相。入不思議三昧通該前後。三又此淨業卽攝益圓滿。以離煩惱纏垢等爲攝益。故名爲淸淨第三現在下舉現在嚴中亦二。初總標類同過未云亦如是。二無量下別顯有三圓滿。一者形相。卽形色圓滿。二無量光色。卽顯色圓滿。悉是已下總以因結。三無量香下住處圓滿。於中有三。初總明住處。次隨順下別顯處因。卽他受用因故云示現。後所謂下廣顯處嚴。以超過一切菩薩及余住處。名處圓滿。第二如是等下。總結三世嚴具及土。於中二。初總結能所嚴。後所謂下別顯所嚴。有二十九種隨體徳用立名不同。亦可並前總標通。結上來十八圓滿隨勝立土。如理應思。第二如是過去下願成彼嚴。於中二。先嚴一界。後如一世界下。例嚴普周顯嚴分齊。令法界土皆具三世一切莊嚴。旣一佛土卽具無盡莊嚴。則一嚴一切嚴。亦顯一圓滿卽一切圓滿。重重無盡。方是華嚴淨土圓滿。第二佛子菩薩至復以善根下。人寶爲嚴。同十大願中第七願也。亦卽是前輔翼圓滿。文中三。初總願所成。二其諸下別顯願相。三願令如是下結以嚴剎。二中文二。先願徳髙後願業廣。前中亦二。先正顯徳後結徳嚴土。前中有二十句。初二總明體實智圓。後善能下十八句別顯。於中先明智圓。後深入下明體實。今初卽路圓滿。大念慧行爲所遊路。路卽道之異名。文中初明大慧。分別是權深入是實。此是慧體離癡慧業。成就念下卽大念也。七念之中略舉前四。七念如離世間品。後法日下卽是大行。行卽修慧故。後釋體實亦是行攝。二結徳嚴土中。初句總。次生如是處指前淨土。有如是徳卽指向文。第二常作佛事下。願業廣中分四。卽四圓滿。初明事業圓滿。上辧佛業今菩薩業。二得大智下卽乘圓滿。大止妙觀以爲乘故。三趣薩婆下無畏圓滿。內無災患外無畏故。四隨順三世下卽任持圓滿。論云。諸佛菩薩後得無漏。能說能受大乘法味。生喜樂故。文中二。前明能受。後知阿僧祇下能說。第三結以嚴剎中。初總彰人徧。次燻修下結行徳深。謂以止以觀惟智惟悲。燻修身心無有間斷。名極燻修。現惑不生故云純淨。種習不起名極純淨。恬和也宴安也。恬和安寂卽照寂之相也。亦一乘也。後於一佛剎下別示徧相。兼顯數多。於中三節。一剎中一方有多數量。次以方例剎。後以剎例法界。一方所言義兼大小。準下僧祇品。於一微細毛端處。則有不可說諸普賢也。言如是者如前具徳也。第二佛子菩薩摩訶薩以諸善根方便回向下。總攝回向。非惟但向佛淨土故。文有十句。初三結前已說後七辧所未明言出要者。小乘出要。惟有四種。謂進念定慧。三十七品不離此故。今亦兼有。大乘出要惟有三科。謂四攝四等及與十度。三乘切要惟止與觀。大乘切要惟智與悲故十地皆云大悲爲首。智慧增上余並可知。第二佛子菩薩摩訶薩如是回向下。結行成益。總收三種世間。第二佛子至以如是等下。離相回向卽向實際。文中二。先明見實智冥實際。後彰離妄徳合實際。此之二段反覆相成。今初。初句牒前回向菩提。其心已下正顯離相。寂然無涯爲入不思議。卽事契眞故常平等。由此故能徧入。若事若理無礙法界名爲一切。二佛子下彰其離妄文有十對。初六遮妄執有。以緣成無性故。皆前回向之法。思所起者謂身語業。余文可知。次一對遮妄執空以卽空故。不礙存故不壞假名。說實相故不壞因果。後三對雙遮空有。初遮事理。法卽理法。互相卽故不可定取。次遮生死涅槃。離向背相。通有二義。一約離相。爲生死涅槃相待而有。俱空叵得。二約體融。以緣就實生死卽涅槃故。無妄分別。以實從緣涅槃卽生死故。非眞寂靜故。中論云。涅槃之實際。及與世間際。如是二際者。無毫釐差別。而晉經。云生死非雜亂涅槃非寂靜。言異義同。後對卽遮能所證。旣二際無差。惟佛能證故復拂之。上句標下句釋。亦通二意。一約離相。能證相離不能證於佛境。所證體空故。無少法與能證智。同止相契故。楞伽云。遠離覺所覺。二約體融。佛卽法界。不應以法界更證法界故。文殊問經云。若以法界證法界。則是諍競如智一體。如外無少智爲能證。智外無少如爲所證故。無可同止。次下文云。無有少法爲智所入。亦無少智而入於法。影公云。法性不並眞。聖賢無異道。卽斯意也。上來三節皆約遮邊。前來契實已辧雙照。則四門備矣。第二佛子下。回向眾生中。初總明。謂卽前回向菩提時。便以善根回向眾生。故云如是回向時也。次決定下別顯行相有七句。二句隨相。一無放捨心。二無怨親相。五句離相。一不見眾生相。二不取化緣。三不稱量根性。四無能度我人末句總結。第三菩薩至如是回向已下。結行成徳有四佛子。兼此爲五。一成無盡善根徳。二成二空智慧徳。三成境界淸淨徳。四成福智無盡徳。五成福智廣大徳。就此五中。初一雙明。次二離相。後二隨相。今初。由隨一一行發無盡心故成無盡徳。文有十句初總。所謂下別。於中前四隨相所成。初二因果。後二依正。次二離相所成顯其深廣。次二解行。通於隨相及與離相。後二通顯上來回向同三世故。第二佛子下成二空智慧益。中十句。初四我空。一無眾生。離眾生垢故。二無壽命。離生死故。三無作者。亦名無我離我垢故。四無數取趣。前後際斷故。餘如十行說。後六法空文亦可知。第三佛子成境界淸淨徳。一剎淨者略有三義。一了穢卽空故。二如螺髻等穢處見淨故。三𨿽睹淨穢無見相故。三眾生淨同一空故。同如來藏故無見相故。三法淨。對法辧智義便故來。此亦二義。一空無能所故。二同一如故舉一全收。智外無如爲智所入。如外無智而入於如。法性寂然故名爲如。寂而常照故名爲智。何有異耶。亦同上來無法同住。後一佛淨。爲破執有說佛如空。若同空無此見非淨。今明二利徳圓。非如虛空一向無也。第四佛子福智無盡徳。初上攝佛智。謂十力智地。有不可說用故。念念得多福。次具足下自爲福田。此菩薩下福智無盡。第五佛子福智超勝徳中。初句總顯福智之因。次福徳下正顯勝相。初明福勝。其心已下顯智超勝。第二菩薩下辧位果中四。謂標徵釋結。三中有十句。皆先標名後釋義。於中初六自利。初一見佛。約微細門。一毛之義前文頻釋。今重發揮。謂心性本無大小。悟之成智身。土皆爲智影。智淨影明故。大小無礙一多卽入。次五見法。卽相入門。一證理法二持教法。三慧知密意。謂以實覆權等。四義窮意趣。謂四意趣等。亦是窮於性相。五聞藏義兼修證。次三利他。一福滿他意。二智滅他惑。三辯教平等。後一攝行成果。此上多有同十藏品。可以意得。四結可知。第二應頌二十五偈分二。初一頌所回善根。文並具含。餘二十四偈雙頌前回向善根。及結行成益。於中二。先有十一偈頌二段隨相。後十三偈頌二段離相。今初分三。初八頌向菩提。於中亦三。初四頌上嚴剎。次三偈半頌人寶嚴。後半偈頌總攝回向。二菩薩如是下一偈頌回向眾生。三十方下二偈頌結行成徳。五段通頌。第二菩薩善觀下頌二段離相中三。初七頌前菩提離相。與前見實及離妄。相參而頌。顯此二相成故。次二頌眾生離相。後四頌結行成徳離相。中初二偈。頌境界淸淨徳後二頌二空智慧徳。第五回

向竟。

大方廣佛華嚴經疏卷第二十七

大方廣佛華嚴經疏卷第二十八

唐淸涼山大華嚴寺沙明澄觀撰

十回向品﹝從二十五經一半盡三十三經﹞

第六隨順堅固一切善根回向。長行中亦二。謂位行位果。行中亦三。謂牒釋結。今初牒名徵起。謂所修事善皆悉順入堅固法性故。下文云。則爲隨順眞實住。本分名入一切平等善根。入卽隨順。平等卽堅固。平等之理不可壞故。若順等理則順諸善根故。下文云。則爲隨順佛住等。又本業云。習行相善無漏善而不二故。名隨順平等一切善根。此則不惟事順於理。理事相順受平等名。如此平等方名堅固。此約所回善根。及所向實際。以立斯名。亦可名爲堅固之善根。堅固卽善根。若以隨順望堅固。善根亦通二義。卽以無礙善根而爲其性。第二依徵廣釋中二。先明行所依身。二具足下依身起行。前中復二。先明得位。後顯具徳。今初。菩薩行檀之身。隨宜萬類故置或言。而偏語王者。一則在家是施位故。二難捨能捨舉勝策劣故。三者菩薩多爲王故。以菩薩位惟有二種。一者法王。二者人王。法王教化人王攝化。具菩薩戒處處爲王故。發號施令無敢違故。具能施物遂所求故。帝者主也。王者王也。臨者治也。禦亦主領千乘之國。卽稱爲大。下言爲轉輪王。則以一洲已去可稱爲大。二威徳下顯具徳中二。先統領自在徳。後菩薩下正報殊倫徳。今初。有十二句。初二句總。有威則下必畏之。有徳則下必懷之。故令名振。次凡諸下十句別。初句釋威。祖父之仇曰怨。四夷有土曰敵。由威被故敵歸怨順。次發號下釋上有徳。依正施令物可則也。執持一蓋等兼釋臨禦。一蓋有三。一則無私萬物故。二等教十善故。下施蓋中云。爲令眾生得自在蓋。能持一切諸善法故。三慈悲蓋。大光王云。如諸菩薩爲髙蓋。慈心普蔭諸眾生故。以離垢繒釋爲帝義。於法自在釋爲王義。不刑已下雙顯威徳。謂不以刑戮徵罰之威。但令感徳從化。則威而不猛也。又加苦曰刑。削奪爲罰。導之以徳義莫敢不服。則庶人無刑。齊之以禮樂。莫敢不敬。則大夫無罰。次以四攝下。顯是菩薩揀異世王爲轉輪王。結成有位。一切周給。結有大財卽財位果。二正報殊倫徳。初句結前義兼生後。有大眷屬下具七種果。一宗族果。二離眾過失。不亢不驕發言誠實。見者無厭。有慈有慧人所信順。卽信言果。三福徳已下顯大色果。四獲那羅延堅固之身。顯壽命果。五大力成就等顯大力果。六得淸淨業。謂得大念慧成就總持。曾事不忘未萌先覺。由斯有上名振天下。卽聲譽果。七離諸業障顯人性果。有業報障非丈夫故。兼上財位具八異熟。是增上生。如是自在是大勢生。第二依身起行中三。一明隨相回向。二明離相回向。三釋回向名。初卽回向菩提。及向眾生。次卽回向實際。後段通二。又初是廣大回向。次甚深回向。後兼深廣。今隨相中分三。初總相標列善根回向。二佛子菩薩摩訶薩隨所施下。依標廣顯善根回向。三佛子菩薩摩訶薩隨諸眾生下。總結多門善根回向。今初亦三。一列所施物。二其中下辧所施田。三佛子下顯行所依心。今初初句總。或施下別。別中若望下。回向應爲六十。若直就文數都八十事。初從飲食至牀座。爲一十。以牀座但通是一牀。下文別施座故。次房舍至蓋爲二十。傘至頂髻爲三十。以王位爲重。爲明外財施竟故。結云乃至王位。下文自有王位。後回向中此次後無故。次眼至足爲四十。血至腸爲五十。厚皮至救損他形爲六十。示佛興至邑爲七十。從聚落至終爲八十。救獄囚中𨿽有妻等四事。但爲一救囚之行耳。於中前二十七事是外財施。次救獄囚。一兼於內外代囚命。下二十九事惟明內財。下諸門中或兼內外。或但是外可以意得。又前二十七施無樂者。是爲慈行。救囚代命等爲大悲行。余或通二行。若通相辧皆兼二行。又代命救殘害男形。是無畏施。斷殺有二。若望所殺是無畏施。若望能殺。令持五戒是爲法施。告示佛興卽是法施。財施可知。又此等旣並是法門。俱通三施。二所施田中等皆施與者。不揀賢愚等故。悉令滿足者隨所求故。三顯能施回向之心者。望前是能施之心。故云如是施時發善攝心。望後是能回向心故。云發善攝心。悉以回向。故下諸門回向之內皆以此心貫之。文中二。先總明。後所謂下別顯。於中所攝有五。總收上來能施所施。及以施物。言善攝者釋隨順義。謂此菩薩若行於施回向之時。於自他五蘊等心無住著。不令馳散故云善攝。如此則與實際相應。便能隨順堅固善根。謂捨住著故隨順施善。無異求故隨順戒善。忍深理故隨順忍善。離色相故隨順進善。不馳散故隨順定善。了無生故隨順慧善。如是乃至一切由順實際。任運順於一切稱性之善。第二依標廣顯中。粗相望前略有五異。一傘二頂前有後無。捨宅一種前無後有。卽有無異也。二前以法導化。卽後禁殺令住五戒。卽名字異也。三承事供養前合。後開象馬等事。前開。後合。卽開合異也。四後文舌居牙齒之後。眷屬居妻子之前。骨居腸下。飲於食後。卽前後異。五前略後廣。其文非一也。餘皆大同。然其都門但有六十。由開合故。謂十二段。二二相合。一象馬。二幢幡。三寶冠明珠。四耳鼻。五牙齒。六手足。七髓肉。八厚薄皮。九手足指。十僮僕。十一園林。十二妻子。復有二段各五事合。謂一腸腎肝肺四事。及大小腸。合一回向二王位邑聚落宮殿合一回向。故下文。云國土一切諸物。卽斯五事都十四門。合二十事。𨿽缺二事而加二事。謂捨宅及開承事。與供侍別故有六十門。昔光統師。以後都門束前標中。亦惟六十。成一百二十門。皆有十善成千二百。以七施乘之。成八千四百。一一具十回向成八萬四千。言七施者。隨相有六。謂心有三種。卽三時。喜事有三種。卽是三輪。入理有一。卽照三輪空。又以七聖財乘之。亦得如一施行有八萬四千。餘一一行皆亦如是。此上且約法門非無有理。若散說者行相無量。如施資具及大會等。不可言一故。次標。云無量無邊。後都結。云阿僧祇物。實則皆是法界大緣起門。普賢無礙自在之行故。以一切所有施於一田。一切皆爾。一微塵處卽施一切眾生。徧法界皆爾。一剎那中頓成此行。盡前後際亦爾。此一菩薩滿法界身。備起此行仍有純雜。若以純門於一施眼徧上時處。惟見施眼十方無邊。初後無際余門如虛空。雜則隨一施眼具足諸門。余亦如是。純雜無礙重重無盡。故知六十八十乃舉其大綱耳。文中二。初總標施行。成回向行無量之義。已如上辧。第二所謂下一一別顯。六十門內一一皆四。一施行。二回向行。三雙結二行。四回向所爲。若缺所爲則但有三。亦可合後二段爲雙結所爲。此科宜記。下有廣略至文當知。若具四段門前多不科判。今第一施食以食爲世命。貴賤同依故首明之。文但有三。先明施行。言其心淸淨者。離施過故。謂不求名利果報爲怖畏等而行施故。不貪著者是無貪思。無顧吝者是無慳思。又施時無貪著。施已無顧吝。隨所施行與眾生共兼於事理。名爲具足。此心在初亦貫下諸段。二願一切下回向行。然其所願。正爲眾生令得成佛。卽向菩提也。下皆準之。然阿含惟識等說世間食。總有四種。一觸。二思。三識。四段。說出世食有其五種。一禪悅。二願。三念。四解脫。五法喜。今翻四成五。一翻思食成智慧食。卽是念食。念慧鄰故。二無所貪下。翻於觸食以成法喜。觸以攝受喜等能爲食事故。但願法喜。其出離食卽解脫食。總離四故。三智慧充下。翻於識食以成禪悅。禪則不動故。以法堅住引生功徳故。攝取善根能除煩惱故。二身淸淨並如識食能執持故。四哀湣下。大悲願力現受段食。今云摶者尙依古譯。三是爲下雙結二行。第二施飲中亦三。初施行。二以此下回向行。於中先牒前起後。後所謂願一切下別。顯願相下皆仿此。然望食𨿽異不離五食。望水𨿽異多同水用。故所願事。或翻或順。或敵體相似。或流類以明。不全克定。文中。一如飲無間易得充足。飲法精勤速具大道。余並可知。第三施味文四。加所爲故。初施行可知。二以此下回向行中十願。初願晉經得上味相。則是三十二相之一。經說佛大牙後有甘露泉。但食入口悉爲甘露。約法亦卽涅槃。爲甘露不死之味。余文並顯第四施車乘分三。初施行者。義通馬等。以第十六別施車故。回向十願皆約代步。初一惟果余兼通因。然乘體性通於理智。隨義立名。一體性包含。二不可廢立。三超劣。四無過。五不歷三祇。六十力普運。七兼五度萬行。八無漏相應。九發心趣者卽名菩薩。第五衣中。瑜伽施衣能感妙色。以衣禦寒令顏色潤澤故。人新衣成。暫持獻佛得無量福。若要期日。數未滿而取成取佛物。第六施華文四。初施行中先列施物。後供養下明所施田。下至自身者身爲福田。是法器故。依之進道故。故施自身勝施外道無量。回向十願前七可知。八赤蓮華等不遇日光。翳死無疑。菩薩之行必資乎智。涅槃第九云。譬如蓮華爲日所照無不開敷。九月開靑蓮華佛智照行。涅槃二十云。譬如月光能令一切優缽羅華開敷鮮明。十約寶華。後二段可知。第七施鬘者。貫華如環而爲首飾。或以纓身故。未見則樂見。正見則愛樂。第八施香中。準下塗香十度萬行皆香。此偏語戒者翻破戒之穢故。願有十二。初一總標。次十別顯。少同十藏多同智論。隨宜不同但案文釋。一具持三聚。二不雜外道。三無染心。涅槃經中乃至染環釧聲。亦名污菩薩戒。四不犯重故。犯重之人多生悔恨。五設有誤犯深慚愧故。如其故犯數犯不生慚愧。深愛著犯見犯是福。名之爲纏。六七定共相應故。無惑熱常持如初。八九道共相應離斷常邊。成出世行。十遠離二乘。圓修十度。方名不犯菩薩律儀。是智所贊戒。末句結因成果。謂五分之一。第九塗香十度皆有燻發。資長菩提心義。辟除蔽障。俱得稱香。第十施牀座中初舉施行。下第十八別明施座故。晉譯此以爲牀敷深允當也。回向行中十願。一卽第一義天大智證故。二菩提心是賢聖依。三涅槃解脫。四首楞嚴定名爲究竟如。四禪座能發神通。餘六可知。十一房舍中。攝取一切諸佛所住。謂聖天梵等。後言不捨佛最上住者。住大寂室余取事類。例可以虛求。十二住處。謂僧坊等。十三施燈。一明施行。於中列其施物。寶燈者如夜光之類。沈水栴檀用和酥油。無量色者。然膏色白。然漆色赤。然油色黃。然檀色綠。如是種種。如是等下明其施意。二以此下回向行。於中先正顯回向願。後辧回向意。前中十願。然準瑜伽賢首。皆明施燈得淨眼報。然燈功徳經。燒燈供養大能滅罪生福。令發願言。當以大海爲油。須彌爲炷然大燈明。徧佛剎海供養無休。又願法門之燈大願爲炷等。今文願中。具身智光並可思準。後菩薩如是下。顯回向意三。是爲下雙結。四如是回向所爲。其回向意。諸文應具。大同所爲故略不明。十四湯藥中三。一施行施藥。近果得無病報。如薄俱羅。遠得藥王樹身等。如十大願中辧。二回向行。言不重發者。經云世醫所療治𨿽差還復生。如來所治者畢竟不復發。餘可知。三菩薩下。雙辧二行所爲。言金剛圍山所不能壞者。如不思議法品。十種大那羅延幢勇健法中。第一說。堅固滿足力。亦是彼品中。十力第七名堅固力。不可奪樂者是常樂故。自在堅固身者卽金剛身。金剛爲內照之實。非惟金色故云自在。十五施器中文四。初施行中三。一所施物。二或施下對田顯施聖僧通三乘。三如是下成波羅蜜。二菩薩下明回向行。十願。一廣。二深。三髙。四堅。五勝。六淨。七果。八悲。九燻聞納教。十攝法上首。然隨施一器卽發多願。未必一器以對一願。三結四所爲可知﹝從此已下入第二十六經﹞十六施車中二。先標列財田。後佛子菩薩摩訶薩以如是下。隨田別顯前中三。一總標所施。二奉施下別舉福田。於中先辧類。後此諸人下彰其來意因緣故。來者往昔有緣應受施故。三菩薩是時下。別列所施。以明施行問。瑜伽三十九云。若有眾生。來求種種能引戲樂。能引無義所施之物。不應與。今施美色豈不相違。又云。施妻子時。不應施與怨家惡人藥叉羅剎凶暴業者。今云種種福田。豈皆施與。答能有二。謂必知能爲損惱不施無咎。若不委知。但作利安之心施亦無咎。況菩薩能知無染。又同行之女必不生物染。又女能以法而化彼故。故攝論中。有利有染無利無染有染無利。此三菩薩不行。有利無染菩薩乃行。第二隨田別顯。約五類田則分爲五。一一段中文皆具四。今初。施佛。先施行可知。回向行中有二十願。初十約所施佛田立願。後十約所施車立願。並顯可知。但云修安樂行者。法華安樂行品說四安樂行。一畢竟空行。經名行處近處。已入於理而履行之。名爲行處故。經云。又復於法無所行。而觀諸法如實相等。𨿽未入理能遠諸惡。親而近之。名親近處故。經云。不親近國王及外道等。爲遠惡也。觀一切法空爲近理也。二名身口無過失行。三者心無嫉妒行。四大慈悲行。廣如彼說。然安樂者略有二意。一涅槃之果名爲安樂。此行能趣卽安樂之行。二住此四行則身靜神定。身靜神定則外苦不幹。故稱安樂。又常見外道因果俱苦。斷見外道因樂果苦。析法二乘因苦果樂。惟有菩薩因果俱樂故。涅槃云。定苦行者謂諸凡夫。苦樂行者謂聲聞緣覺。定樂行者。謂諸佛菩薩。因果俱樂名安樂行。三結文中。加及佛滅後。所有塔廟。塔安舍利。廟置形像。塔者正云窣堵波。此云髙顯。亦曰歸宗之所。言所有者不局佛塔故。長阿含說四種人應可起塔。一佛。二辟支佛。三阿羅漢。四輪王。十二四緣經云。八種人應起塔。一佛。其露盤八層已上。餘七謂菩薩緣覺四果輪王。次第減一層。輪王惟一層。見一層塔不應禮拜。非聖人故。僧祇律說凡僧亦許起塔。然不得安露盤。令在屏處。謂一持律。二法師。三營事。四徳望。今造塔者宜審此文。泛論起塔總有六意。一爲表人勝。二爲令生淨信。三令標心有在。四令供養生福。五爲報恩行畢。六生福滅罪。若造佛塔近招梵福。遠脫生死故。無上依經。供佛舍利如芥子許。悉得究竟脫生死苦。二施菩薩中有二十願。前十約所施田發相似願。後十約所施車發相似願。並顯可知。三施僧。初施行中顯十施心。一財無不捨田無所揀。二了事可不。受畜不淨不應施故。三淨三輪故。四順檀行故。五因佛有僧佛難遇故。六依僧知佛故。七依僧知教故。八應景慕。九不局一僧。十由教說僧故。二回向行中。有二十願。亦前十約田。後十約車。其十三云。乘虛空身者。當其無有車之用故。四施二乘中亦四。初施行中言如來勢力生者。設是獨覺亦由曾習佛法。後道成無佛世故。六七翻彼三生百劫故。二以此下回向行中。亦二十願多翻劣顯勝。前十多翻緣覺樂獨善寂等故。無諍有二。一人嫌我行。我則長立等。二觀緣無性無乖違故。後十翻聲聞。一翻彼小乘。非究竟滅罪之法。彼犯律儀容可懺滅。犯四重禁爲不可救。大乘至教無所不滅。佛名經說。一聞佛名。滅無量卻生死重罪。涅槃第十云。若犯四禁及五逆罪。若爲邪鬼毒惡所持。聞是經典所有諸惡悉皆消滅。又云。犯四重禁不還生者。無有是處。如是等文處處皆有由曾所未聞大經力故。二聲聞𨿽從佛聞未悟深理故。三不能廣傳故。四望於大乘猶是邪故。所以諸處多說九十五種。別有九十五種外道邪論經。今言九十六者。自有二義。一依薩婆多律說外道六師。各有十六種所學法。一法自學餘十五種。各教十五弟子。師徒合論有九十六。二者外道有二。一外外道。卽佛法外。二內外道。此復三種。一附佛法外道。起自犢子方廣。自以聰明讀佛經書。而生一見。附佛法起故。得此名犢子。讀舍利弗毗曇自別制義。言我在四句。外第五不可說。藏中佛說此人不異外道。諸論皆推不受名外道也。又方廣道人自以聰明讀佛十諭。自作義云。不生不滅。如幻如化空幻爲宗。龍樹斥言。此非佛法方廣。所作亦邪人法也。二學佛法成外道。謂執佛教門而生煩惱。不得入理故。智論云。若不得般若。意入阿毗曇卽墜有中等。三以大斥小故。七卷楞伽第一云。大慧云何爲外道惡見。謂不知境界自心分別現。於第一義見有見無而起言說。又第二云。復有說。言見一切法因作者有。此是涅槃。大慧。彼無解脫。以未能見法無我故。此是聲聞及外道種性。於未出中生出離相。應勤修習捨此惡見故。諸大乘訶彼二乘同於外道。非奪方便之意。今合後三總爲一類。成九十六。依此義故。發願永離。七中得目見者。非聞見故。餘可例知。五施諸田。初施行中有悲境故。加以拜跪等言。以有劣田重舉妙物。最下乞人等如來故。言袨服者。大盛玄黃之服也。二以此下回向行。亦二十願。施田非一故。但就車發相似願。其中亦兼所施女等。可以意得。六云十出離道者。卽是十地以十度行。出十重障離十粗故。七乘四輪乘者。文中自列。然莊嚴論第六名四種不放逸輪。先辧相者。各具五種因緣。一住好國土輪者。彼名勝土輪。言五緣者。一者易求。謂四事易故。二善護王。如法故。三善地處。調和故。四善伴。同戒見故。五善寂。無喧聲故。二依止善人輪。五緣者。一多聞。二見諦。三巧說。四憐湣。不貪利故。五不退。無疲倦故。三集勝福徳輪者。彼當第四名先福輪。一可樂。由住勝世爲因故。二無難。由值善人爲因故。三無病。四三昧。五智慧。此三以自正輪爲因。四發大誓願。彼當第三名自正輪。故成實論名自發正願輪。一善緣。妙法爲緣故。二善聚。具福智故。三善修止觀。諸行相應修故。四善說。無求利故。五善出所有。上法恭願修故。然前二就果立稱。後二從因立名。𨿽俱通因果影略互顯。前二外緣後二內因。願是智因福是福因。此四何因受輪之稱。依成實論。以此四輪能摧八難故。謂初住善處能除五難。卽三塗北洲。及長壽天。次依善人除佛前後難。三發大誓願除世智辯聰。四宿植善根除主盲聾啞。前五是惡處。六是惡時。七是惡因。八是惡果。已知四輪。云何總名爲乘。瑜伽論說住好國土。謂得人天身出諸難處。以爲車體。二由集勝福。諸根完具如車轂軸釭鐧。可施脂膏。三發大願如良牛引重致遠。四依善人。謂佛菩薩如善禦者。由具此四成大涅槃故。云成滿一切淸淨梵行。因圓必至果也。若依此經。國土卽十國土海。善人卽十身如來。勝福卽性起功徳。大願卽普賢願海。共成無盡大法界緣起車也。余並可知。十七施象馬二事。合有十願。一如性調順。二如隨意所往。三似彼盛壯。四如超步萬里。五猶行步平正。六如彼象寶。七似彼如華。八卽迅疾如風。九上云調順通顯增於功徳。今云具菩薩地名最勝調象馬。各有調義故分二願。十似彼上立金幢。十八施座回向中。言三種世間義如常釋。辧法師云。地前爲願樂世間。初地至七地名功用世間。八至等覺名無功用世間。有云。西域相傳。眾生界中有三世間。一地下世間龍修羅等。二人中世間。三天上世間。若依智論。三世間者。卽眾生五蘊及器爲三。於彼顯勝義皆無失。余並可知。十九施蓋中。本行經。說編艸爲蓋七寶蓋隨。況眾寶嚴功報何極。四所爲中有十爲令二十又欲。皆令眾生因圓果滿。觸理皆蓋方顯菩薩悲智深妙。可謂隨順一切善根。並可虛求。法門浩大不可具釋。二十幢幡二事。合一回向十中初二。幢幡合願。一建善翻惡。二重法翻慢。次一惟就幡幡書字故。後七皆就幢辧。二十一開藏施寶。回向行中言十六智寶者。辧法師云地前。明得明增印順無間等四定。地上。光明集。福徳王。賢首健行等四定。此八各有自分勝進。依此發智爲十六智寶。有云。佛地四智。智各有四。故爲十六。以果位自在互融通故。今依賢首卽是八忍八智。然此有二。一依觀能所取以立十六。一苦法智忍觀三界苦眞如。正斷三界見苦所斷分別隨眠。二苦法智。謂忍無間觀前眞如。證前所斷煩惱解脫。三苦類智忍。謂智無間無漏慧生。於法忍智各別內證。言後聖法皆是此類。四苦類智。謂此無間無漏智生審定印可苦類智忍。前二觀如後二觀智。苦下有四三諦亦然。爲十六智。二者依觀上下諦境別立。謂觀欲苦有法忍法智。初卽無間道。後卽解脫道。次觀上二界苦爲類忍類智。類同欲故。如苦旣然餘三亦爾爲十六智。廣如惟識雜集第九所明。第十願言無上寶主者。佛爲法寶之主故。二十二施莊嚴具中十願。初一利他後九自利。於中初三約身次三約語。後三約意。其中言百福相。前文已引涅槃二十四說。依瑜伽五十三。名百福行故論云。復由百行所攝律儀。謂少分。離殺乃至邪見爲一十。二多分離殺等。三全分離。四少時離。五多時離。六盡壽離。七自離。八教人離。九以無量門稱揚贊述離。十見離殺等深心慶悅。生大歡喜。十門各十。總說爲百行所生福量亦爾。此且就同教三十二相化身而說。若依此經十身相海。隨一一相無盡因成故。上普興雲幢主水神偈云。淸淨慈門剎塵數。共生如來一妙相等故。餘可知。二十三施寶冠及髻珠二事。合一回向。六智慧明珠等者。體圓徳備鑑徹惑亡。爲智明珠。極果所宗故名頂上。是祕是妙無能見者。亦以權隱實名在髻中。開權顯實故名解髻。文無解義因便故來。若不明解佛有祕藏前後。可知。二十四施妻子等。救獄囚者。上來皆明外施。此下二段明無畏施。初一兼於內外之財。內財爲難故。佛本行經說。昔五百長者子。各捨珍寶等施。有一貧人。問求何願。云欲求佛道。遂自念貧無以蜜塗身。冢間而捨。天帝試之心安不動。知求佛果而稱贊云。汝此勇猛過彼五百菩薩所施百千億倍。當先作佛。彼貧人者卽我身是。故知難中之難。施行有三。初睹境興悲。二如大悲下指同先例大悲卽觀自在也。以其偏主此門故。下文引例皆準此知。後旣救度下施以財法。回向行十願準思易了。二十五捨身代死囚。一向內財。文四可知﹝從此已下入第二十七經﹞二十六連膚頂髻卽肉髻也。施行中三。初總標施行。二如寶髻下指物同修。三菩薩是時下正明施行。於中六。一睹乞生欣住種性故。二而語下語意淸淨。離二障故。三便執下身業正捨。事業勝故。四正念下欣慕上流。意樂勝故。五於諸法下巧安諦理。無相攝故。六是故下決志思齊。依止勝故。此及回向有七最勝成波羅蜜。前後諸施文多略無。二菩薩下回向行中十願。一無見頂者。縱窮上界亦有餘故。言如塔者菩薩敬故。二堅無中斷故。五中靜法云。準梵本令得二相發謂室利靺蹉塞縛悉底迦相發。義如前說。六云得佛相發。準梵本卻是右旋。餘可知。回向所爲中。總綰諸發成髻圓滿故云爾也。二十七施眼。智論十四說。施有三種。飲食爲下。珍寶爲中。頭目五臟爲上。廣如彼說。文中施行內有四。一標章引例。二菩薩摩訶薩下發起勝心。三爲究竟下明行心所爲可知。四佛子下彰施儀式。二回向行願成十眼。與離世間大同小異。二十八施耳鼻中。二事合明施行。別顯回向而文但三。今初。施行有二。一標章引例。二布施之時下安住勝心。一具佛種性卽安住最勝。二念諸下事業最勝。三常勤下依止最勝。四隨順下淸淨最勝。五免濟下意樂最勝。六生長下巧便最勝。二回向行中。先耳十願。初及第七俱名無礙者。準梵本初名無著聵者。從生卽聾故爲耳王者聞與不聞皆自在故。後施鼻回向中有四。初牒起。二正顯中有二願。前一願得十鼻。言隨好者兩孔不現故。善相者。相海品云。如來鼻有大人相。名一切神通智慧云故。隨順鼻者。隨宜所現故。後一願得十面。鼻居面中好醜由起。故相從立願。一切法者正向諸法故。三是爲下結。四爲令下回向所爲有十。以鼻香气所入故。攝受香故。了知故。住於覺故。如眼見色故。合中知故。不壞鼻根故。不邪分別故。香气嚴潔故。五分法身香故。二十九施牙齒。初施行中。安住堅固。自在位者。登地已上故。智論十四云。象王施牙是法身菩薩事。廣如彼及十輪第四。二菩薩下回向行十願。惟第三單約心說。謂智能調惑趣於彼岸。如牙調食以資法身。餘皆約牙齒說。萬字成就者。準梵本但云右旋及有樂耳。放無量光者。卽如相海品說。三十施舌願中。初卽相海品廣長舌相餘可知。三十一施頭。初施行中三。初標章引證。引迦屍國王者。又本行經說月光王報恩。第五名大光王施頭與婆羅門。具說如彼。次爲欲下。顯施所爲爲有十種。皆約佛智隨義不同。一入理。二導悲。三見事。四離障。五融事理。六爲所依。七超劣。八見無初相。九現用自在。十卽事而眞故不可壞。後佛子下正顯施行。亦具最勝可以意得。二菩薩下。回向行等可知。三十二施手足二事合願。文但有三。初施行亦三。初標章引證。次以信下標因祈果。信爲手因果能雨寶行爲足因果普遊步等。後佛子下淨心正施。於中初施手。心願力已下明施足心。如足住地能持身故。願住智地能成智身。離心垢故。能顯法身。法身湛然故不可壞智。證永續故無有斷。二佛子下明回向行。文二。初廣辧一用。手能雨寶足能遊剎。次又令下略舉諸手諸用。三十三壞身出血施。文亦惟三。施行引例。及下施髓並如智論十四中說。三十四施身髓肉中。二事合願。初施行中三。初標章引證。次於諸趣下正顯行相。後佛子下彰施現益。二回向十願。三云意生身者。七卷楞伽第二云。譬如意去速疾無礙。名意生身。此乃意是舉諭。然此身類有其三種。一三昧樂。二覺法自性。三種類俱生無作行。初者楞伽第四云。謂入於三昧離種種心。寂然不動。心海不起轉識波浪。了境心現皆無所有。云何覺法自性。謂了法如幻皆無有相。心轉所依。依如幻定及餘三昧。能現無量自在神通。如華開敷速疾如意。如幻如夢如影如像。非造所造。與造相似。一切色相具足莊嚴。普入佛剎了諸法性故。云何種類俱生無作行。謂了達諸佛自證法相。釋曰。初身從所依定爲名。次身從所依智立稱。三自證法相。義兼定慧及法性相。故名種類。由此故能隨眾生願種種一時現生。任運而成。云無作行。若依地位。初卽五地前。次卽八地前。後卽八地後。若成惟識第八名爲意成。隨意願成故。意明但轉變成。非新生故。故論又云。亦名變化身。無漏定力轉令異本。如變化故。上皆通因。今卽十身之一。義取亦通後一。廣如別章。四云百福相身。此舉三十二相之通因。若別因者。如涅槃師子吼品五云。八十種好者。謂皆殊妙立隨好名。具如瑜伽四十九。大般若三百八十一說。余文可知。十云菩提藏身者。如出現品。如來成正覺時。於其身中普見一切眾生成正覺等故。三十五施心。初施行。二回向行中先辧意。後顯願有二十心。初云金剛藏者。藏卽名堅。其猶樹藏金剛亦堅。卽佛地智世法莫壞。如不思議品十種勇健法中第一法說。二中外標卍相。表萬徳吉祥。內智契如名金剛界。界者性也。由契性故堅如金剛不可損壞。由成智故利如金剛壞難壞惑。故十地受職分內。名金剛莊嚴臆徳相。不思議法品及離世間。皆有此心名大同也。第九回

向及離世間。又名金剛界根金剛焰根。亦卽此名以淸淨心王。於無分別智有所依增上義。故立以根稱。其大勇猛幢取降伏義。言堅固幢。取不爲他壞義。被金剛甲是大誓義。余並可知。三十六施腸腎肝肺。四事合一回向。前有大小二腸。今合爲一腸言智藏身者。身爲智依故餘可知。三十七支節諸骨。前云骨髓。髓已前明。而加支節諸骨。若合者但是一事。謂支節之骨。若開支節自是一事。如節節支解等。卽前列所無。回向行中言無系界者。卽涅槃界。言具那羅延支節大力者。如涅槃校量言普照現身者。如淨明鏡無不現故餘可知。所爲中言得智者。智爲萬徳之骨故。三十八施身皮。引例中。淸淨藏菩薩未見同名。智論十六中。如毒龍受一日戒。被剝五色皮忍而施之云云。言金脇鹿王者。智論及菩薩本緣集經第四說。金脇鹿救於溺者。彼人背恩告王取鹿。大例名同而非施皮。願中云相好皮者。謂金色等。所爲云淨佛剎者。皮爲外相故。三十九施手足指。回向十願。纖長者量。傭圓者形。赤銅者色。能攝者力。此以智爲指。隨好者妙。言十力者隨一一指能持一切世界等。齊等者不參差。輪相等者。準梵本云。願一切眾生得十指端。裏面皆有千輻輪相。所餘節中裹面。皆有本那伽吒及以塞縛悉底迦相。相間莊嚴準此則圓滿之言應云滿鉼。右旋之言應云有樂。若準觀佛三昧海經。一一指節端有十二輪相現。八中準梵本。願得大蓮華難提迦物多相指。卻是右旋。十力業報者。亦十種大那羅延幢勇健法也。相卽纖等好卽殊妙。有云。卍字旋者約中文也。準三昧海經指端各有萬字相。萬字點間有千輻輪相。网縵者。經云斂指不現張時卽現。如眞珠网分明可愛餘可知。所爲云得淸淨心者。得指由心故。四十施連肉爪中。言赤銅相者。卽是小相。五無比者。事爪則不染塵垢。智爪則不染境相。言善生者善業生故。有云。西域方言。謂善生爲端正餘可知。所以求法偏語施爪者。一則以引例中有現事故。下入火求法亦準此通。二有所表。以爪能﹝國﹡瓜﹞取順求義故。下入火求者表難取故。故智論云。般若波羅蜜猶如大火聚。四邊不可取。無取亦不取故。四十一求法入火。施行中言七仞者。一仞七尺也。回向行中。初及第九約求法爲願。余約入火爲願。四十二爲求法護法受眾苦者。如香城粉骨雪嶺忘軀。其類非一。四十三求法捨海內所有。卽捨王位所統也。回向行中言疑箭者。如涅槃說人中毒箭應速拔之。若妄分別未究而終故。四十四爲王斷殺等。施行中自住三聚淨戒。令他住於五戒。是爲法施。五戒殺初故。此偏語。若望所殺是無畏施。四十五救於形殘。初施行中具足三施。於中三。初睹境興悲次菩薩爾時下以法諫諭。後作是語下財法雙救。財救所害之現苦。法救能害之當苦。示寂靜滅修淨業道。滅集因故。俱捨論說。昔有黃門救五百牛毀形之事。善根力故男形具足。二回向行中。修諸梵行未必制心。後離欲心必無身過具男子形。但異女身具大丈夫。必心壞道徳。四回向所爲中。初令得果。後常勤下令得起行。丈夫行者。涅槃十八云。一切男女若具四法。卽名丈夫。一近善知識。二聽聞正法。三思惟其義。四如說修行。又四相品具四相故。名爲丈夫。又云。𨿽是女人能信自身有佛性者。卽是丈夫故。男子不信卽是女人。顯示七丈夫道。卽丈夫用道字。梵本名爲揭底。此云事業。晉本。云丈夫趣與道相近。然七丈夫總有多說。一約世間。瑜伽丈夫有其七義。一長壽久住。二妙色端嚴。三無病少惱。四非僕非女非半擇迦。五智慧猛利。六發言威肅。七有大宗葉。具此七法名爲丈夫道。卽是彼之因也。卽下所列六句小有開合。可以思準。前令具丈夫形卽非女等也。二依小乘有七丈夫。卽七賢聖。一隨信行。二隨法行。三信解。四見至。五身證。六慧解脫。七俱解脫。離世間品當說。此應不願成彼小乘。三依大乘。瑜伽七地卽七賢聖。如十住品初說。四依瓔珞六位及信卽上生賢聖家。復有說言。卽七善知。謂知法知義知時知足知自知眾知尊卑故。佛丈夫種。所謂大悲成十力等。爲佛丈夫。丈夫正教卽內三藏及外五明。余文易了﹝從此已下入第二十八經﹞。

大方廣佛華嚴經疏卷第二十八

大方廣佛華嚴經疏卷第二十九

唐淸涼山大華嚴寺沙門澄觀撰

四十六嘆佛出世。如上大威光童子偈聲是告等。初施行者。卽法施行。於中三。一見佛興世。二以大下法施益生。三爾時下結所成益。二中四。初令聞名離惑益。二復更下見身起行益。三復爲下贊希增敬益。四復於下展轉增長益。結益可知。二回向可知。四十七施大地中但通相言也。初施行中略列諸田。實通一切。言別人者。有資財人非敬非悲故。菩薩通於一切善知識。要在益我。於中佛塔菩薩知識。父母是恩田亦敬田。眾僧二乘是徳田亦敬田。貧孤是悲田亦苦田。此等皆能生福如世之田。若敬田有病。則亦敬亦悲。乃成四句。故智論十四云。一憐湣施。謂於貧窮下賤及畜生。二恭敬施。謂於佛及法身菩薩等。三憐湣恭敬施。謂於老病貧窮阿羅漢辟支佛等。總收爲二。謂悲與敬。其非敬非悲亦悲田攝。無徳可敬故。然此二田以理禦心則等無優劣故。淨名云。最下乞人猶如如來福田無異。無所分別等於大悲。若直就境論。則敬彊悲劣。以恩深徳厚故。如校量功徳經說。若就於心卽悲田爲勝。親引悲故。故敬則田彊而悲心弱。悲則田弱而悲心彊。各有其美俱爲良田。若等是敬田恩則勝徳故。校量經云。供百羅漢不及一生身父母阿含中。說供養父母共一生補處功徳齊等。若同是恩田。在家人則父母恩勝。出家則師僧恩勝。如舍利弗請問經說。或約生色身及生法身。則優劣可知矣。等是徳田別不如普故。梵网經說。別請五百羅漢菩薩僧不如僧次一凡夫僧。又由主財田異。感報勝劣種種不同。恐繁不載。然今此中菩薩施心。悲智齊於虛空。事物窮乎法界。施田凡聖盡於十方故。三事性空深無底。三事殊特勝無比三事廣大徧無涯。三事相融俱無礙。二回向行中初一果地。餘九因地各相似義。如理應思。四十八施僮僕。少美曰僮以擬瞻侍。執守曰僕以備勞役。然不放之。從良而施與人。還令成僕者。以菩薩行海無善不修。若惟放從良有三義缺。一行海不具。二彼僕本願不滿。三佛果。缺此應機之徳餘可知。四十九施自身爲給侍。二回向行中有二十願。前十進善後十住持。五十聞法喜悅捨身供佛。初施行者。卽財法二供。文中三。初標行體。二欣樂下別顯行相。初自利行。後能以如下利他行。三佛子下結行成益。五十一以身普施一切眾生。施行中亦具事法二施初總標。後菩薩下別顯。若約事則身爲日月光明河池井泉。以施於物。以三種世間身得自在故。若約法施。則法燈照耀法日利益等。文中或法或事。而義實兩兼。二回向行中。上之施行。以身就生等翻願眾生以身近佛等。隨義思之。五十二施身給侍諸佛。初施行亦有身侍心侍。二回向行亦依二侍立願。五十三施國所有乃至王位。初施行中先明事捨。後於諸下明其心捨自在是總。下十句別現棄萬乘。猶如脫屣何系縛哉。余義見十藏品。五十四施王都城可知。五十五施內宮眷屬。初施行中二。一女麗具徳。二而於下明施心淸淨。二菩薩爾時下明回向行。文分爲二。初回向意。二正顯回向。今初以歷事將終文勢稍展。此一段文貫於前後。然晉經回向二字皆在句初。則是回向菩提意也。今經在於句末。則是回向之意。然回向意與回向所爲。大同小異。小異云何。謂有此意故所以回向。今回向者爲成此故。又意則多通諸行。所爲別約施行。言大同者意爲此故。就文又二。初正顯回向之意。文有十句。後佛子下重牒前意欲將回向。初句總指上意故。云住如是法。生如來家下從後倒牒。亦有十句。一牒入佛家。二勝因卽出世善。次五可知。八善巧者謂不堅易堅。九修習者是得法喜。十常攝善根爲令出離。西域文勢義多如此。反騰前辭。二菩薩爾時下正明回向。文有十願。隨一一願具前十意。十願皆云三昧者。禪定輕安身心柔軟猶彼女故。故善財偈云。定女常供侍。三結四所爲並可知。五十六施妻子二事合願。初施行中二。先標章引例。須達拏者此云善愛。或云好愛事。如彼經。現莊嚴王如大莊嚴經說。又如菩薩本緣經說。一切持王子施二子等。二菩薩爾時下明能施心。於中初自分所依。後菩薩摩訶薩下勝進所爲。初結前生後。次自觀下觀身不堅。況於妻子。後又以下而修堅固二利之法。二佛子下明回向行。有十一願。初一依於施心欲令普徧故。次二依妻立願。次三及後一依子立願。生自己心。如己骨肉等故。余通依上三立願。然所施化實應成四句。一乞者是化所施爲實。如賢愚經說。毗沙門化作夜叉從王乞子等。此破菩薩執故。二乞者是實所施是化。如攝論說毗荀陀王捨子與婆羅門。是化無惱。以菩薩方便滿乞意故。三者俱化旁警眾生。四者俱實。復有二種。一始行者。欲將施時再三本問故。瑜伽三十九說。施妻子時先當曉諭令喜。終不彊逼令其憂惱。於來乞者。𨿽以正言曉諭不施怨家等。二根熟者。其所施人。多與菩薩同結志願。互爲主伴。今將爲施遂本所祈故。下經。云生生行施處願常以我施。五十七施宅舍可知。五十八施園林等。施行中二。先標起念。後佛子下離過成徳餘可知。五十九設大施會。初施行中初總標。次一切下離過成徳。擇薪而爨濾水而用。不彊乞求名不惱眾生。今多反此豈成大益。次開置下略顯儀式。次發甚難得下顯施所依心成波羅蜜。六十施資具者以別說諸門不可盡故。末後總說一切資具。文但有二。一施行。二回向行。以鄰後都結故缺後二。今初有四。一施時離過。二善思惟下辧施所依。三隨諸眾生下正明施行。四行此施下顯所成徳。二佛子下明回向行中二。先牒前起後。後願一切下正顯顯中十願。資生多種願亦類別。一施洗滌資具願。二施掃拭資具願。余可準思。又資具總明願亦總發。未必別配。上來依標別顯善根回向竟。第三從佛子菩薩摩訶薩隨諸眾生下。總結多門善根回向。別不可盡故。此總明文分二別。先結善根卽前施行。後佛子下結前回向。今初分三。一結施物。謂菩薩所施非止六十。故等以僧祇。二爲令下結施所爲。三時十方下結能施心。二中文含二意。以初貫後卽是所爲。若依大悲等而行布施。是施所依。所爲卽通爲自他所依。則自心所住。瑜伽三十九云。又諸菩薩。於諸有怨以慈意樂。而行惠施。於諸有苦以悲意樂。於諸有徳以喜意樂。於諸有恩親善同意以捨意樂。而行惠施。當知。亦名菩薩巧慧而行布施。文中初句總。後大悲下。別顯不斷之相。謂以四等心而行萬行。爲相續不斷。初悲次慈不斷。一切下明其大捨。後段廣明大喜。又下離相亦是大捨。三結能施心中四。初對多田生喜離過。二時諸乞下明其田彌多其喜彌廣。三假使下校量顯廣。略舉十王所受之樂。不及菩薩喜樂之心。其中色天缺於光音。若依瓔珞。十五。輪王則二禪王。當第十三。應言王二千樂。若王三千。卽當第十四覺徳光相輪。作三界王。當等覺菩薩也。又依十大數不可思後。有不可量。今文缺此。則似梵本脫於二禪。四禪已上𨿽捨受相應地無報樂。而有定樂。凡是禪定皆有輕安適悅之樂故。又五那含分有解脫樂故。無色界中報非顯現。故此不言。若依大丈夫行論中。菩薩喜樂過於世間及二乘涅槃。今但過世間者。淨居天中兼二乘樂。四菩薩摩訶薩下結喜廣深。何等菩薩見乞生喜。謂施行熟。故施障盡故。言施障者。瑜伽三十九云。又諸菩薩於施障及對治如實了知。施障有四。一先未慣習。二施物鮮缺。三耽著上妙物。四欣樂當來具足財果。云何對治。若現有施物乞者現前。而施心不發。應觀此心由往習故。今若不施。後世之中定背施行故。應勵力思擇而行惠施。二觀宿業過。今受饑渴乏少之苦。尙應亡軀。況有少活命而不行施。三應觀妄樂能生當苦。四應觀當果。是邪果報速滅離散。求大菩提。第二結前回向。回向隨義已具上文。今但結其回向所爲。則顯前來別。別回向不出於此可知。大文第二佛子菩薩摩訶薩。以諸善根如是回向時下。離相回向卽向實際。行稱涅槃。此彰行深前彰行廣。深廣同時言不並彰耳。文分爲二。先正明離相。後菩薩如是觀察下不礙隨相。前中三。初略標。二無眾生下別顯。三何以故下徵釋。今初三句解脫是總。不著於解不系於縛。是眞解脫。二別顯中分二。一內絕想念故無縛解。二佛子下。觸境離染故無縛解。今初分二。先明絕想。後如是下彰其行成。前中又二。先絕我想。但法上妄執故。具如前釋。後無有想下絕其法想。前段以法奪我。今則以我除法。旣無有我則無我所故。法我無礙。文有六對。一不於法體起增減想。二於法時離三世想。三於分位離流轉想。四於法義離斷常想。五於影像離依處想。六於法本遣心非心想。無知所以下經自釋。今且略明初對爲總。言無有想者。有卽空故。二空一味等無差故。言無無想乃有五意。一以事例。無有法觸目尙不生想。無法無物安可念耶。二者相無來去故。謂有本自無非有去無來。卽以此義則無可無也。故無無想。三者有卽非有。不可謂之爲有。況得言無。則言思道斷。四者假非有。以遣有非謂有於非有。故復遣之。五者以是法無我理非是斷無。必不礙有故無無也。故下釋。云非有非非有矣。有無旣寂俱及俱非。豈當有寄。余對例知。末對總結前有無等想。總名爲想。一切都絕是曰無想。假非想以遣想。非有非想故云非非想。余義例知。二顯行成文有五對。初對爲總。由絕如是我法想故。無有縛解。謂非想故非縛。非非想故非解。下四對別。初對惟語於縛。但因果之異。由無作者及受者故。次對雙顯縛解。由無有無等想故。卽顯上來有分別業無分別業。二皆絕故。次對雙顯二業行俱爲思行。後爲思已。後對亦雙明縛解卽思所依。王有心則生死波浪。無心則同乎外道。又以無心爲是。則未免於有。故皆非之。第二觸境離染。無縛解者文分爲三。初明無著次辧不縛。後明不解。心染於境故名爲著。由境纏心故名爲縛。楞伽云。心縛於境界覺想智隨轉。此之謂也。離於心境故名爲解。今初無著中。初牒前起後。謂內無想念。回向之時。則於諸境心無所著。文有十六句。初十句五對。顯界處空故不染著。內謂六入外謂六塵。次對兼前卽十八界。能緣是識所緣通於內外。因果一對。卽界處爲緣所生之法。法與非法總顯諸法。通其三義一則有無。二則善惡。三則性相。已如上辧。末後一對別語業體性相。後之六句顯不著蘊。大般若中觀色等有三。一相二生滅三無生滅。今不著前二。卽契無生滅。不著色者卽是色相。知色緣成如聚沫故。不著生滅者。生無所來滅無所至故。由此則入無生滅理。後之四蘊但相有異。餘二並同。已遣三科則無所遺矣。二佛子下明其不縛。縛著𨿽異義不出前。三若能下明其不解。若本無縛其誰求解。離縛取解未免於縛故復遣之。遣之又遣以至無遣。儻然無寄理自玄會矣。三徵釋中。先徵意云。設我假立法體不無。今無念著其故何耶。後釋意云法性爾故。文分無二。初總顯法體離相。後非一下別彰所離。今初先顯法體。無生故不可取著。卽般若中第三義也。三世求生不可得故。從無而有故名爲生。已生已有不可名生。如母已有不名生故。未生未有亦不名生。若未生名生。眾生菩提應名爲生。諸未生法悉應名生。現在之法剎那不住。恆屬已未。離於已未無別現故。爲生之理不出三世。三世旣無生將安寄。旣無有生則亦無滅。無生無滅則無境可取。於何執著。次應問云生是能生之相。可許推無所相。法體豈應非有。故復釋云。一切諸法自相如是。離生滅外有爲法體不可得故。從緣而生相卽無相故。生卽無生故。此顯相空。次應問云。法從緣生相可觸目。云何言無。故復釋云。從緣而生無自性故。此顯性空。自性相離雙結上二。又顯法本自離非推之使離。二別彰所離者。上但云離。爲離何相謂一二等。文有十對。初二約數。次二約量。外望論大小內望論廣陜。次二約理智。淺深約事理靜論語識智。次二約教法。處非處者邪正教相對。法非法者善惡相對。後二約體相。初對約體。色心之體不可得故。離色心外非體之法亦叵得故。後對約相。爲法之相不出有無。設非有非無。若有此者亦不出有。若無此句亦不出無。但遣有無萬法。斯寂由離性相故觸法斯非。第二菩薩如是觀察下。不礙隨相者。凡情封執觸言生滯。聞於離相。則謂乖前隨相之言失於業果菩提之行故。此略爲雙會二文。言隨相者約隨俗說。言離相者約勝義說。諸佛依二諦爲眾生說法。此之謂也。然俗是眞。俗則不壞假名而說實相。故云觀察諸法則爲非法眞是俗眞故。不動眞際而建立諸法。故云於言語中隨世建立非法爲法。由建立故。不斷諸業道則不壞世間。不舍下不壞出世因果。次了知下。卻釋觀察諸法。則爲非法。初了俗卽眞而不壞俗。謂依他業緣等皆如夢幻。無眞實故。俗卽爲眞。由卽俗而眞故不壞因果。本來自眞不假壞故。不妨了業。其用廣大。謂業𨿽如幻一念幻惡長劫沈淪。一念幻善遠階佛果。故云廣大。次解一切下。明了俗卽眞不礙修眞。無作眞道尙須修行。若不修行不契眞故。況不壞俗寧無修證。隨相離相準此應知。此二無礙異於凡小。大文第三佛子此菩薩摩訶薩住一切下。釋回向名。文分爲二。初總釋。後以何下別釋。今初。住一切智。是自善根由此能成下諸義故。若處已下釋平等隨順義。若約對境。處卽是善非處爲惡。若約自行。處卽隨相非處離相。處非處殊皆向智性。於一切處悉皆回向。是隨順一切善根義。回向智性是回向義。無有退轉是堅固義。又向智性亦堅固義。二別釋中三。初假徵起釋回向義。二佛子下釋隨順義。三又佛子。釋堅固一切善根義。今初。然隨相之名。以堅固心修諸善行。皆願眾生向菩提果。不言自顯。而離相受稱非釋不知。所以偏明。故徵起雲。離相之中無能所殊。以何義故說名回向。下隨順等例此可知。略顯十義。𨿽一離相得成回向。謂但能離相順一切智。則自度世等至於彼岸。豈非回向義耶。一過世八法至不動岸。二度我我所至解脫岸。三離尋伺至實際岸。四滅盡諸想至實智岸。五離煩惱本至有餘岸。六離苦依身至無餘岸。七出一切業至施等岸。八出三界至無住涅槃岸。九盡有漏至法身岸。十出生住滅見至自覺聖智岸。二釋隨順。然下二段兼顯益相。正爲釋名。亦應徵雲實際之內。誰是能隨誰是所隨。故此釋云。但能如是離相回向。自然隨順佛法智等。以佛法等實爲體故。三釋堅固一切善根。亦合徵云。實際非相何名堅固。實際無差何名一切。此釋意云。如是離相回向方名堅固。凡是有相可破壞故。但能離相自成諸善。諸善皆以實際而爲體故。於中一不了法無相。不名爲了故。二佛以法爲身。心詣於法爲事佛故。三若身承事則有事不事。若事於理則一事一切事。佛無二體故。四如理修行眞供養故。五相卽無相不須滅壞。六無非無相不可乖違。七八染淨皆生無貪無厭。九世間常住故無少滅壞。隨緣起滅故不違因緣。十究此根源法力方具。又由無礙故名具足。第三依釋結名可知。大文第二菩薩摩訶薩住此回向時下。明位果。隨離無二招斯十果。第二應頌。先說因緣。有十二句。初一總辧儀式。後一總明所依。前文屢。釋中間十句別顯二義。初二儀式。一觀所被。二徹事理。上觀察言通心及眼。下辧所依。一依教智。本下三句依廣大心。初句爲總。大悲普覆卽上廣心。長佛種性卽前大心。次二句上依果徳。一依說徳。二依說身。次二依權智。觀樂觀宜。後句依體起用。後正顯偈。四十一頌長分爲三。初五偈頌行所依身。次飲食下三十偈半。頌依身起行。後隨順下有五偈半。頌釋名中隨順等義。兼頌位果。二中分兩。先十九偈頌隨相回向。於中初一頌標。後三頌結。中間皆頌廣顯。標顯二文影略不具。後菩薩觀察下十一偈半頌離相回向。文分四別。第一五偈頌內絕想念。於中初句總顯觀力。次句人空餘皆法空。知菩提等者。菩提性淨不礙從緣。淨法爲緣有菩提起。起卽無性不違法界。是性起菩提。若業依身有則不由心。若住心中則有心皆業。旣許有心無業。則業假緣生其性安有。二菩薩已到下二偈。頌觸境離染。由到不可得岸故無所著。三有二偈。頌前徵釋。四二偈半頌不礙隨相余並可知﹝從此已下入第二十九經﹞第七等隨順一切眾生回向。長行中亦二。先位行後位果。初中亦三。今初牒名徵起。謂以善根等心順益故。等卽平等通於能所。所順眾生無相平等。能隨順心智照平等。此從回向受名。等卽隨順故。本業云。以觀善惡父母無二一相一合相。故名隨順觀一切眾生回向。名無等字釋有等義。有云善惡卽怨親。此二平等俱生法身。皆名父母。應云善父母者方便般若也。惡父母者無明貪愛也。不滅癡愛起於明脫。故無二相。智契無二名一合相。卽以無貪等善根而爲其性。第二佛子下。依徵廣釋中二。先明回向。後佛子菩薩摩訶薩修行如是回向之時下。辧所成益。初中亦二。先辧所回善根。後佛子菩薩摩訶薩以淨志下。攝將回向。前中復二。先正修善根。後佛子菩薩摩訶薩於此善下。因修成徳。亦可初是行體。後明行用。前中有三十一句。分爲三段。初十一句明善根分齊。次十善所依緣。後十善根體性。然其前十一一徧從中十。中十一一能生後十。後十一一容具前十。前十一一該後二十。思之自顯。今初十一句卽增數十也。於中初三約分量。如小心施名爲小善。爲菩提施名之爲大。爲利他施名之爲廣。余之九度例此可知。又從佛境所生之施有此小等。從九境生亦有小等。如施旣爾餘九亦然。此三旣爾下八例知。次三約類。謂有多色類。乃至無量種種不同。未至無量但可名多。三五相望亦名種種。餘五約數明多。於中後二亦顯甚深難思。傍無分量。二佛境下中十句內。前五爲緣境。前四智境。後一悲境。後五造修境。初一能修智。次一能修心。次二所觀境。後一所修法。因睹此法能起十度等。三勤修下後十中前七可知。八願心積徳。九念力習行辯力說法以爲業行。十由智自在故能覆育。二因修成徳中二。先牒已修後顯成徳。初有十句初總余別。一住作意。二加行趣入。三攝行屬己。四漸集成多。五假緣資助。六照其事理。七惑障不生。此上自修後二轉教。八開顯指示。九勸如說行。隨修一善則有斯十。後得堪忍下正顯成徳。文分爲二。初成自利徳。後爲諸眾生下成利他徳。前中十對皆含因果。一得忍息惡。二攝根具戒。三離倒行正。四上受下資。五佛護善增。六住願起業。七心等諸佛行詣道場。八內入佛力外相超世。九不樂當報不貪現樂。十不著諸行而修回向。此𨿽有回向之言。意取所回之善。十中前八成徳。後二離過。九離凡。十離小。後利他中先總明。悲智雙運爲究竟道。於虛妄下別顯。又並易知。常勤修下一句總結。第二攝將回向中二。初念修善根本因法應回向。後佛子下正將回向。今初先經敍念時。次此諸下正陳所念。初之五句。總顯諸善由菩提心。多聞積集思惟義理。發起修行志樂無厭。惟深惟廣。皆爲下三句顯菩提心。三回向義。種智證於實際卽是菩提。三心回向三處也。後作是下結。第二正將回向中。文爲三別。初向眾生及向菩提。二佛子菩薩摩訶薩如是回向時不著業下。明向實際。三佛子菩薩摩訶薩以此善根普施世間下總結三種回向。今初分二。初回己修善。願成資具以施眾生。二佛子菩薩摩訶薩以所集善根於念念下。復回此施。願令眾生具足財法。今法亦二。先總顯要期。二願令下別彰施行。今初所以偏願成施行者。一則自具行緣故。云修菩薩行。二則眾生現益故。云惠施一切。三則檀爲行首。舉一例餘四。則此一施行具一切行。二別彰中。先願成外施。後佛子菩薩摩訶薩復作是念下願成內施。以情非情而爲內外。今初分四。一顯施廣大各僧祇故。二假使下辧施無限。長時多田隨求無厭故。三佛子下。明施殊勝離過順現故。文有十句前五離過。追悔不已則生熱惱。後五順理。前二大智後三大悲。四又佛子結成二行。謂由回向行以成施行。第二內施文四。初對一田顯施廣大。謂一眾生卽施多事各僧祇故。二菩薩下。以一例余彰施無限。先舉人例人。佛子下舉處例處。總收其義有六無限。一物二時。三心四田。五施六處。三大悲下。結成所作該六無限。一處徧法界故普覆。二時盡未來故無息。三田盡生界而加哀。四施隨所求而滿足。五物該種種行不息。六心住大施而無疲。四佛子下。顯施殊勝離過成徳。有二十心。初一牒前起後。後所謂下正顯一十九心。一不染施行。二不爲施縛。三由遮前二故得解脫。四違緣不傾。五詣甚深理。六無相善攝。上六皆巧便殊勝。次五淸淨殊勝。初句總。總無二執故。下四別。初句無我執。餘三無法執。一不取法相故。二了惟心性故。三見性空故。次有三心卽安住殊勝。初句爲總。菩薩種性萬行齊修。皆可貴故。二心爲別無瑕而明故。次有二心。卽回向殊勝善決諸義。具三回向故。次有一心卽意樂殊勝。悲湣一切故。後之二心依止殊勝。依菩提心故。初句因後句果。上顯施中廣大無限。卽事業殊勝。具上七勝檀度行成。第二回

上施行。願令眾生具足財法中。文分爲三。第一慈悲回向。二又勸眾生下勸物回向。三又以諸善如是回向下。究竟回向。今初分三。初正明回向。二佛子菩薩摩訶薩如是回向時發歡喜心下。明回向所爲。三佛子菩薩摩訶薩如是悲湣下。結其成益。今初先總標。後所謂下別顯十願。初一丰財以財施故。餘皆具法。積善本故。文意總顯。第二回

向所爲中二。先牒前起後。後爲令下隨義別顯。總有一百一十句。文分爲二。前七十二句。令成行布修因至果。後三十八句。令成圓融因圓果滿。此二無礙爲回向意。亦是前自分後勝進。前中六。初二十一句。爲令修善趣賢首位之行。然純明施行。末云攝如來智施行者。照三輪空離諸分別。同菩提故。二爲令一切善根下十句。成種性位中修行。三有十句。令成解行位中修行。第十云無量者。四等也。四從成就淸淨等施心下。令成十地位中修十度行。七云滿無邊淨法界。此通事理故曰無邊。是方便度也。八成滿神通卽是大願。九住平等方可名力。十入佛境是謂智圓。五有十句。令成等覺位中修行。故皆有普言。六從具諸相好下有十一句。令成佛果位中行。言六十種音者。第十回

向有而不具。至文當知。密迹力士經第二具說。莊嚴論亦引此經。而云百千種法而以莊嚴者。不思議法品云。如來具足六十種音聲。一一音有五百分。一一分有無量百千淸淨之音。以爲嚴好卽其事也。復有處說六十四音。以聲有八轉。謂體業具爲從屬於呼。是八轉聲各具八徳。所謂調和聲柔軟聲。諦了聲易解聲。無錯謬聲無雌小聲。廣大聲深遠聲。八八則有六十四種。四云無盡法明者。第八地云。如來法明有無量轉等。第十云一莊嚴者。無二相故。以一莊嚴嚴一切故。無量莊嚴者眾多差別故。大莊嚴者稱法界故。若依若正皆具此嚴。第二悉能往詣下三十八句。明圓融行。因圓果滿。明位位中有佛義故。若將此下屬前佛果。則令果中有修菩薩行。遇善知識便違正理。文分爲四。初十句。令眾生於種性位因行圓滿。四云行不動業得無礙果者。毀譽不動則觸境無礙。有云其因有四。一就機法施。二無障礙願。三悲心亡己爲物受生。四修法性鎔融行感三業。皆無功用盡眾生界。同時普應無所障礙。二從了達正法下十句。令解行位中因圓果滿。二云大力田者。謂於其中種少善根。能壞大惑故。三云堅固第一者。悲智大願無能壞故。三從悉能具足一切菩薩淸淨心下八句。令十地位中因行圓滿。晉經第一名直心平等。卽初證眞如。此約離障故云淸淨。二云見善知識生大歡喜。正順初地得見多佛。故云咸事。四從令得一切智成等正覺下十句。令成佛果圓滿。八云非一非異等者。卽十通中。無體性無作神通。以了一切爲無爲等非一異故。於一切染淨自他等境。轉變自在相卽相作而非一異。業用無礙又非一異應成四句。如十忍品說。然上諸義。望一一位各有所由。恐厭繁文舉其大略耳。又行布圓融無礙不可定執。第三結其成益中二。先結前生後。後咸令下別顯益相。文有十三句。顯二種生攝一切徳。初三句顯勝妙生。二句爲因一句爲果。淸淨者戒受人天身。離慳者。施有大財位。人天財位卽勝妙生。有大威徳。後之十句顯功徳生。功徳生者卽決定勝道。有人天中具大財位。無信解等非功徳生。一生大信解。揀異邪小。二永離三毒障。翳卽癡濁卽是貪。亦兼余障故致諸言。三其心下卽離毒之徳。初句爲總。質直下別。由離嗔故質直柔軟。由離貪故無有諂曲。由離癡翳故無有迷惑愚癡。四修眞定慧爲出離道。五運同體悲爲平等心。六入無漏因爲白淨法。七由離前過不惱眾生。自行無失兼能回向。八自他兼利。九滅除惡因。十修行善本。第二勸物回向中二。先令悲智雙行而成回向。後爲令下明回向意。意通能所。約能菩薩爲此故教。約所教其當如是爲。文有六句。二中性卽體性義。卽所以通於理事。第三又以下究竟回向。上來展轉回向以隨宜故。或通因果世及出世。今回向旣終惟願得成究竟之果。安隱者無障惱故。安樂者惟寂滅故。第二回

向實際中。先牒前隨相。後不著下正顯離相。十句五對。一已業因果。二自己身財。三起行方處。四所化眾生。五所回行法。亦通一切。不著一切法者。了法空故。不著無一切者。空亦空故。第三佛子已下。總結三種回向。近仍前起。謂卽上離相不礙隨相。遠結上文。普施世間卽向眾生。願生成佛卽向菩提。得淸淨心下卽向實際。成就三世佛種卽總結三種回向之能。大文第二回

向成益卽此行所成廣大之徳。有四佛子卽爲四段。第一佛子成因位廣大徳。二一佛子果位淸淨徳。三會違自在徳。四相盡平等徳。前之二段卽隨相益。後之二段卽離相益。又初一現成徳。次一當成徳。此二因果一對三。是會相徳四。是得實徳。此二會違攝法對。今初先牒成益之時。顯正修時卽成此益。後超出下正顯。顯有十二句。初二爲總。初句顯深無能過故。後句顯廣嘆不盡故。後十句別攝爲五對。初二所行所見。對行中初行行。後詣剎所見中。初見果後見因。二說法深廣對。事理善巧故。法義甚深總持廣包。辭辯無斷。三爲眾生下現身嚴剎對。於嚴剎中先果後因。四念念令下成就攝生對。初成就。後於彼下攝取。五得無礙下遠聽速往對。初明遠聽聽必修行。後住無得下。速往往皆無得。不假靜慮故曰無依。不起加行故云無作。不染通境故云無著。依此無依故能剎那頓現等。同一見者詣剎𨿽多道風無異。第二果徳淸淨文分爲二。一牒現況當。謂結前因徳尙爾無盡。況當成果徳。豈可量耶。二一切佛剎下。懸解當相。謂成果之狀略舉此十。前六果相圓備。後四舉因顯果。謂此果滿由因圓故。皆言淸淨者。無染不盡。云平等者無理不證。染淨皆虛故云平等淨符乎理但云淸淨。此上因果徳用。若非圓教諸位相攝。何容地前得斯無礙。第三會違自在徳中二。初結前生後。此結有二。一近結上果徳。果徳無邊上言不盡。故云一切功徳淸淨。二通結因果。以隨相益。竟欲明得隨相益。卽有離相故。總結云得一切功徳。乃至圓滿莊嚴。由此故有不違等也。二如是回向時下。正顯會違之益。有十五對。大分爲四。初十一對。法法相望無違。次二對世世無違。次一對世法無違。後一因果無違。卽是總結。前中分三。初六對事事無違。次法性下。二對事理無違。三剎平等下三對。理理無違。今初。一依正。二業果。三王所。四心境。五業報。二是引業。此是滿業。六正助無違。行前之思方便造業。但名爲業。思之所起身口意行。名爲業道。以是思之所遊履故。晉經名業迹迹卽道也。此之事事所以無違者隨性融故。緣起相由故。同一緣起義故。亦由後二段令此無違。次二對理事無違者。初對約所相之法。論性相無違。後對約能相四相。辧性相無違。略舉一生耳。性不違相者理能成事故。相不違性者。事能顯理故。不動眞際建立諸法故。不壞假名說實相故。三理理無違。三對。一依正。二人法。三能所。證離欲際卽所證理。眾生安住卽能證智智。冥於理故二無違。然上三段無違。初後二段惟約異類相望。由後段中。以事取理有多平等故。中間事理無違。則有二義。一自類相望。如剎望剎平等。二異類相望。如剎望眾生平等。平等卽無性之理也。開此則有四句。若細論則有五重四句。第一四句者。一剎二眾生。三剎無性理。四眾生無性理。此四爲本。第二四者。一剎卽剎無性。以事不存故。二不卽以不壞事故。三剎無性卽剎以不守自性故。四不卽剎以性不變故。第三四者。眾生與無性亦同剎。說上二四句。各初及第三。是第二段性相無違中。自類相望。各二及四。𨿽非無礙亦不相違義如上說。第四四者。一剎無性卽眾生無性。以無二故。二不卽以無可卽故。三剎卽眾生。以無性是眾生。剎旣無性卽眾生故。四剎不卽眾生。以不礙兩存故。此中初二句。是第三段理理無違。以無可卽亦無可違故。第三句。是第一段事事無違。第四句𨿽非無礙亦不相違。第五四句者。一剎卽眾生無性。二不卽。三眾生卽剎無性。四不卽。此中初及第三句是。第二段理事無違中。異類事理相望。二四兩句𨿽不壞性相亦不相違。然爲門不同有多差別。理實諸句無不融通。二約世世。三約世法。四約因果文並可知。第四相盡平等徳。文分爲二。初得平等離相益。二得承事一切佛下。明得不壞諸相益。第三依釋結名可知。大文第二辧位果與益異者。成益約於位中得果。就其位滿。有二十一句。初一牒前。後一總結。中間十九攝爲九果。一斷染果降魔冤。謂止惡緣拔欲刺。斷惡因也。二入證果。得出離樂正證住無二性證因。三益生果。具大威徳卽護生之因。四內外超勝果。謂內徳外用。五往一切下寂用無礙果。六具一切下行願廣大果。七分別下智通殊勝果。八得無礙下見聞自在果。九於一切境下修行具足果。初成就後無得。第二重頌。二十一偈分三。初十一偈頌回向。次九偈頌成益。後一偈結贊。今初分二。初半偈頌所回善根。余頌攝將回向。於中三。初三偈半。頌回己修善願成資具。以施眾生。次菩薩爲度下五偈。頌復回此施願令眾生具足財法。三菩薩言詞下二偈。頌回向實際。二知諸世間下頌成益中三。初二頌因徳廣大。次五頌果徳淸淨。後二頌相盡平等。略不頌會違。上已委具。然頌三段勢少異前。前直語益。今兼顯回向之因。

大方廣佛華嚴經疏卷第二十九

大方廣佛華嚴經疏卷第三十﹝已下入第三十經﹞

唐淸涼山大華嚴寺沙門澄觀撰

第八眞如相回向長行中二。先廣明後結示。前中亦二。先明位行後辧位果。前中亦三。今初標名。善根合如以成回向。從所依立名義通能所。故本業云。常照有無二諦。一切法一合相故。若梵本中。具名眞如相自性回向。相卽徳相性卽體性。以二非卽離。所以雙舉多說徳相。唐本單名。卽以法界印爲其性。此與前後異者。謂第七明會事向理。故云平等。此明事盡理現故。行等同如。第九明從體起用。第十明用同體。同體而用。餘如第四回

向會釋。第二依徵廣釋中三。初明隨相回向。二佛子菩薩摩訶薩以此善根下。離相回向。三佛子此菩薩摩訶薩如是回向時得一切下。回向成益。初中分二。先積善回向。後佛子菩薩摩訶薩若見下。觸境回向。前中亦二。先明所回行體。後菩薩爾時慧眼下。攝將回向。前中亦二。先積集資糧。後成就無量下結徳成就。今初文有十句。初一爲總。謂正念堅明下。九爲別文有三節。初三正念菩提。一遠離迷惑是明了義。專意修行卽爲正念。正念是定明了是慧。定慧雙運爲道之源。二契理不動故曰深心。緣不能沮成不壞業。卽自分堅住。三求佛不退卽勝進堅住。次四句正念化生。初句爲總勇求兼濟。爲大法故下三句別。一悲智雙運爲明了。般若爲眾徳之本故。二進善去漏爲正念。三悲增智圓爲堅住。後三正念三寶。一念佛。二護法。三信增。上有正念下句堅固。影略該攝。二結徳成就。文有四句。前三結前。一非止上十故云無量。二三統而收之。不出福智大悲。末句生後回向。第二攝將回向中二。先觀察善根本期回向。二以諸善根下正明回向。今初有三。初總標。次其諸善下別顯。三如是下總結。於中二先結種類多門有十句。謂隨前求緣等有多差別。一通遊非一故。如一趣入。爲用有門爲用空門。乃至無量故。慈行童女云諸佛各以異門令我入此普莊嚴門。二隨其一門緣何爲境爲佛爲法等。三隨一境上相貌不同。四相所依事。謂色心等。五隨一事上有多分位。六施等萬行。七能詮名字。八分別決擇。九生多知見。十若定若慧上中下修。後其中下結修本意。本意旣然寧不回向。第二正明回向分二。初向菩提。二佛子菩薩摩訶薩如爲己身。下回向眾生。前中有二十願分三。初十願願成智行。卽菩提因果。二得三昧下四。願周徧利生卽化用因果。一化所依。二化時處。三知藥治。四識病宜。三得自在下六。願普嚴佛剎卽淨土因果。一神通智嚴淨事土。二入理。智嚴法性土。亦非嚴嚴故。三事理無礙智嚴帝网土。四以前三嚴用化眾生。上四因圓後二果滿。第二回

向眾生文三。初牒前起後。卽從後倒牒前之三段。二所謂下。正顯回向文有八句。初二願離三障。障礙之言義兼煩惱。次四成四智。後二結二果。謂菩提涅槃。菩提不惟四智故云無量。三佛子下總結所爲。第二觸境回向。大同淨行對境發願。於中五。一列所見境。二見是事下睹境成徳。謂增悲智。三以佛善根下總明回向。亦是回向之徳。四菩薩爾時下別明回向。五佛子下回向成益。前三可知。四中初句總標。標將說別。上起行中云。以諸善根方便回向。未知回向其相云何。故云爾時如是回向。後所謂下別顯。顯如是言。三十一願皆言令得可愛樂者。由見可愛樂境。起可愛樂善故。願成可愛樂徳。釋此諸願通有二意。一橫對上境發等流願。二豎配地位以彰總願。總者隨見一境卽發多願。該因果故。言橫對者。初之十願對上國土。一若見國土當願眾生見法性土。二土之供具。三通受用變化淨土。餘皆土中之事可以意得。對此一境發十願者。以一例諸皆應有多。不欲繁文。下漸從略。次得無畏下三願。對上園林。無漏法林無所畏故。總持三昧爲園苑故。次一願對上艸木。善觀五乘。三艸二木智差別故。次三對華。神通等法如華開敷。處眾開演皆華敷故。果之一種畱在後明。從發大悲下一願以對一境。謂大悲燻心以對上香。令根喜悅如彼上服。生如來家得珍寶分。以調伏行爲聖財物。無礙辯說爲莊嚴具。可樂世界猶如於村。悟入多門等彼城邑。無礙無本如彼聚落。畢竟無二若國無二王。證離欲際方得自在。無戲論法爲離諠雜。後之三句卽對前果。二豎配地位者。文分爲二前顯因圓。後三果滿。前中分三。初七未入法者令得入法。卽是地前。一最初發心同佛見理。二行法供養。此二十信。三生諸佛前。四解心見法。此二十住。五如說行卽是十行。六同善友見。七觸境無違。此二十向。二證得下十七願。已入法者令得入地。初三初地。一證如理。二得教光。三成施行。次一二地行不慮誤犯故無所畏。愛語偏多故能說法。次二三地行。習諸禪定求多聞故。次有三願如次三地。謂焰慧觀道品。難勝具神通。現前深般若。次方便下二願七地行。謂方便偏多故。𨿽善修空無相。而慈悲不捨眾生。故云平等大悲。次二八地行。謂諸佛勸起利他大心。無間現前常悅豫故。得無生忍眞生家故。次二九地行。善知稠林能調伏故。四十無礙辯善說法故。次二十地行。得入劫智入微塵世界等。廣利樂故。能受如來大法雨故。三有四願。已入地者成普賢位。一一切境中得無礙見。覺法本源無根本故二得無二住斷二障故。三住眞實際等如來故。四得寂滅忍無戲論故。第二三願明果滿者。卽是三徳。亦初金剛智而爲能斷。次離二礙以爲所斷。此二爲無間道。後一解脫道。證成出現智周法界故。用前二釋文旨有據。次第無差。金剛幢之。巧談非說者之阱鑿也。第五回

向成益中。先明得時。後得智下正顯十句。攝爲五對。一以因感緣。由智內明外爲友攝。二以緣感因。外蒙慧照內滅癡冥。此除障益。三由勤修入三慧業。此明學益。四上學證智自善普充。此證入益。五盡善福源。入實智海。此成二嚴益。卽爲向實際之本。以智窮入故。第二離相回向。卽向實際。此與前諸回向小異。前多攝相歸性。少有依性起相。今此多顯性相無礙。以爲如相故。上諸標文。皆躡前隨相之時。今不要對前以成無礙。故無時字。文分爲二。初直明回向。後譬如下對如廣辯。今初分二。初順如之行。二於諸佛法下。順如之益。前中亦二。先約心明則止觀雙運。不著有無。後𨿽善下別約行明。則權實雙行。不違性相。今初復二。一止寂妄取不違體用。二等觀下觀達空有信智雙圓。前中初二句標。次其心下二句釋上句。無所取故。下句離能取故。不舍下明其不違。一不違因。二不違法。三不違果。所以不違者不著無故。觀中初觀眞空。善順下觀其妙有。二權實雙行中。初句立宗。以無礙爲宗。次句同諭。如幻相有體卽虛故。後知一切下合及出所因。一法無性故。二觀一切下觀無著故。上二順於空如。三知如實下知一實故。則順不空如。四知諸法下結成無違。五與諸下結成所作。謂能橫入一道豎入一門。二順如益中十句五對。令四心彌固。一上安深法下淨眾生。卽廣大心。二二我不生世見斯絕。卽不顚倒心。三於境無染出世勤修。四不依世間。正道惟固。上二卽第一心。無住涅槃爲第一故。五妄見斯寂。了實體同卽常心。常不捨離同體悲故。第二對如廣辯如相回向。生此段文略以五門分別。一釋名。眞謂眞實顯非虛妄。如謂如常表無變易。此法相宗。若法性宗云不變爲眞。順緣曰如。由不變故。與有爲法有非一義。由順緣故。與有爲法有非異義。而起信云。無遣曰眞無立曰如。惟就遮詮頓彰眞理。二明種類。或惟一味無有差別。或分爲二。卽生空眞如法空眞如。又安立非安立二。又空不空二。並如常釋。或分爲三。約三性辧如瑜伽等。或分爲七。謂一流轉眞如。卽諸行流轉實性。二實相眞如。謂思惟諸法無二我性。三惟識眞如。卽惟識性。四安立。五邪行。六淸淨。七正行。上四卽如次四諦體性。如顯揚說。或分爲十。十地當明。或有百門十十無盡。如今經辧。則上來所列皆是其中一義。設言通一切法亦一義耳。三辧徳用。一成依持用。與一切法而爲所依。此能持故。二成觀境。謂爲賢聖證觀境故。亦是百門之一徳耳。起信說有三大。一者體大。謂眞如平等不增減故。二相大。謂具足無量性功徳故。三用大。能生一切世間出世間善因果故。然彼依心說於三大。眞如乃是其一。以一統二。二皆屬如。然違眞名惡契如則滅。順眞爲善稱如則大。約善順義故說如爲善因。然違順𨿽殊離如則無可違故。惡亦以如爲體若會此經。百門之內。或體或相或用或兼實。則一一皆通體等。故爲百門融通理事。使重重無盡猶如帝网。四約教不同可以思準。五釋文者。然此百門古釋非一。一英法師十十分之。如次配於十位中如。一賢首位。二十住。三十行。四十向。五淨心地。六行迹地。七決定地。八究竟地。九等覺地。十佛地更有諸徳各分十門。賢首並皆不許。遠公分三。初十配地前。次八十八句配地上。後二句佛地中如。理皆難通。佛地何以無前如徳。如第二門眞實爲性。何以不得通於諸位。若取隨位之徳以立如名。如十地十如理則可通。然又不出其相。實則百門之徳必貫之一如。能如之徳豈無異相。異相難見。且從不分分亦無過故。末句云。究竟淸淨義同於果。今且十十科之。以配十地十如。初徧一切及無相爲相等。卽徧滿眞如之義。二中無能測量無有比對。卽最勝義。三中於法無礙爲眾法眼。卽勝流義。四中無著無住等。卽無攝受義。五中畢竟無盡無有變易。卽類無別義。六中無有分別體性無生。卽無染淨義。七中無所不在住有無法。卽法無別義。八中體性淸淨體性平等。卽不增減義。九中徧一切法是佛境界。卽智自在義。十中住一切地。成就一切諸佛菩薩等。卽業自在義。其中余義。可以類取。隨地別顯。惟說十如。一具一切十十成百。欲顯如徳無量無邊。地前通修。等覺徧等如來窮證。然異從義別體本常融。但契一如自含眾徳。非由作意順差別如。能同回向亦融攝無礙。稱如起行體卽是如。但人信如徳尙迷回向。故以如徳諭回向徳。若取文義便者。應云眞如體相徧一切處善根回向。以同如故。亦徧一切無邊際等。又徧一切方得同如。百門之內各有二句。上卽所同之如徳。下善根下能同回向之徳。最初十中初門顯在緣中故。無不徧。二明不變故云眞實。三明隨緣卽不變。云恆守本性。四示其性。五示其相。此五一向就如以辧。次二對智以說故爲智境。八顯眞如非境爲境。謂要忘境方契如境故。如之本性非安立故。九卽安立如。十卽如常之義。餘可思準。逐難當解。十二。云充滿一切者。謂若色若心。若大若小等。極微剎那亦皆圓滿。非分滿故。如不可分。分則多過。卽由此義及下。四十不離諸法故。諸法隨如徧一塵中故。下果中得此門故。一毛容納一切剎等。十四無比對者。法性不並眞故。十五六俱是不壞人惑不同。十七寂而常照智卽如用故。二十二旣以照明爲體。何無照矚之眼。又由見如成法眼故。大般若云。三世諸佛皆以性空而爲佛眼。三十云無根本者。前無所依故卽無住本故。三十七。云安住者。由無所住安住眞實故。四十一畢竟無盡者。𨿽在諸法諸法盡而體常。又正在法中取不可盡。如芥子之空故。五十一性常覺悟者。能內燻發起厭求故。五十二不可失壞者。在於生死染而不染故。五十三卽大智光明徧照法界義故。五十四離言眞如。六十一無所不在者。上徧一切卽無邊際。今隨一一法皆全在中。六十二在晝夜乃至盡未來者。一念長劫各各收如各各依如故。得念劫互收互入。七十住有無者。理無惑計。有無常實故。七十二性覺爲明離念爲潔。八十九非可修者無所得故。非不可修者爲聖境故。九十五捨離諸漏者。準梵本云阿那薩攞嚩此云無漏。今言捨者性本捨故。猶心體離念。九十六云無有少法而能壞亂令其少分非覺悟者。如徧非情則有少分非是覺悟。況經云佛性除於瓦石。論云在非情數中名爲法性。在有情數中名爲佛性。明知。非情非有覺性故。應釋言。以性從緣則情非情異爲性亦殊。如涅槃等。泯緣從性則非覺不覺。本絕百非言亡四句。若二性互融則無非覺悟。起信云。以色性卽智性故。說名智身。以智性卽色性故。說名法身徧一切處。論云。菩提菩提斷俱名爲菩提。說智及智處俱名爲般若。亦可證此。旣二性相卽緣復卽性故。無少分非覺悟者。況心爲總相。又融攝重重哉。九十七。云過去非始等者。過去初際所以名始。未來爲終故稱爲未。現在似有已未分之。無暫住時故名爲異。今明眞如。𨿽徧三世之中。體絕三世初中後相。故並言非。回向亦爾。𨿽爲眾生新新起願。同彼眞如徧三世中。而令永離三世生死之相。方名淸淨。而晉本云。過去非同未來非故現在非異。若以今文會取。非同過去之始。𨿽在未來非是性本故有。又晉經誤將後門三世無分別。同入此門。致令百數缺一紛然異解。繁不敍之。言三世無分別者。前約遮詮不同三世。今約顯詮常無分別。意旨相似故。晉本合之耳。又上不同三世總顯非故。今無分別亦明非故。而性相互融能新能故。新故雙絕矣第三回

向成益。及結名並顯可知。大文第二菩薩住此下明位果。初牒得因。後證得下正顯所得。文有十句。初總余別。皆云無量者同如廣大無盡故。皆云得佛者。同佛所證故。作佛事故。大文第二佛子下。總以結示。第二應頌二十九偈分四。初六頌隨相。於中先二所回行體。後四回向之行。二有十六偈。頌離相回向。於中先九頌對如廣辯。後七卻頌約法直明菩薩住是不思議等。宜善思之。三彼諸佛子下六偈頌回向成益。四一偈結回向意並可知﹝從此已下入第三十一經﹞第九無著無縛解脫回向。長行中亦先明位行。後顯位果。前中亦三。今初牒名徵起。謂理智無依。不爲能所見著相惑所縛。由此卽名解脫。此約行體釋之。故本業云。以諸法無二般若無生。二諦平等三世一合相故。又解脫者。亦作用自在如不思議等。此約行用。由攝善根皆用回向普賢三業無邊自在徳用故。於何無縛著耶。謂心等十以自身有心身口業果。及所作佛事。有世界佛剎眾生法智等故。不爲何等所縛著耶。略如上說。別有十事五對。一由離凡故不縛生死。以出小乘不著二乘。二離六識取不縛外境。離第七執不著於內。三離現行縛無種子著。四不取有縛不執空著。五無惑障縛無智障著。皆縛粗著細。若約一事由著故縛。義如總中。或縛著一義。此約無礙大用受名。通能所回向。約脫惑障無縛無著。卽是解脫。約用解脫。乃無縛著之解脫。若望心等。亦是無縛著之心。卽上體用並無其性。第二廣釋中分三。一明所回善根。二佛子下能回向行。三菩薩摩訶薩如是回向時如三世下。明回向成益。今初先總標尊重。以一毫之善皆佛因故。無非佛所流故。次所謂下別顯。後於如是下總結並可知。第二回

向行中二。先仍前進修擬將回向。二以諸下正明行願。今初亦二先總牒前後。究竟下別顯修相。文有十句。前五修前卽釋尊重等言。謂一欣樂故。尊重。二信解故忍可。三自隨順。四令他順。五總顯無著以該上四。後五進修。一積集勝進。二志樂普賢無方徳用。三上入佛境。四善根增勢。五知見逾明。第二正明願行中。義有十門文分爲二。第一廣顯其相。二佛子菩薩摩訶薩以彼善根如是回向所謂心無縛下總結多門。前中分二。先明眾生及菩提回向。後佛子菩薩摩訶薩以無著無縛解脫心回向不分別下。實際回向。前明廣大後顯甚深。廣大回向。有六十門。甚深之內有二十門。並前尊重進修復二十門。總有百門。顯圓融無盡。深廣無礙爲大回向。就廣大六十門。廣顯普賢自在徳用。大分爲二。初之四門。總顯餘皆別明。今初前三成三業。以下諸門不出三業故。後一精進通策萬行故。於中無著無縛解脫心。是能回之心。成就普賢身業正是所向。他皆仿此。前諸善根卽是所回故。以諸善根之言下流八十門內。此一回向不願成佛。願成普賢者。以普賢通於位前及以位後。得道不捨因行窮盡生界。利樂有情故。願成普賢。兼二回向。下別顯中。一一門內。皆攝法界自在徳用。或理或行或智或境。或自行或化生。或體或用或因或果。或人或法。皆各總攝一切法故。不可相從。別科略分爲二。初二十三門。顯普賢自分究竟。卽位中普賢。後三十四門。顯普賢勝進究竟。卽位後普賢。二分無礙是普賢徳。前卽因圓果滿。後卽得道。不捨因行故。二段中皆含因果。今初分三。初四成普賢總持徳。二有十二願。成普賢自在力用。三有七願願成普賢行。然諸門徳多約三業。今初總持亦具三業。初一語業總持。二身業見佛。三意業解了。後一三業用之時處。標名約時辧用就處。文互顯耳。第二力用中復二。初九願。一多攝入自在。文有三業化時處等可知。後三廣大自在可知。第三成普賢行中分二。初四願成神通。二有三願願成四辧。初一總具四辯。次二別顯法義。初法後義。卽顯果滿究竟。第二始從此生下。明勝進究竟。而言因者乃果中之因。於中分三。初有九門。攝法廣大自在徳。次有十五門相卽相入重重徳後有十門。明微細容持甚深徳。初中分六。初三願成智。前一實智後二方便智。初是照行方便。後一照方便之方便。二有二願成利益不空三業。三有一願廣大三業。廣大眾生者具大心故。四一願成淸淨三業。五一願諸根三業。別有十四根。皆以勝用增上光顯義。故立以根名。初聰利等三根約眼等六。兼五受根聰利者。領覽敏疾故。調順者內無剛彊故。自在者。外境不牽故。余約信等五根。初一信根信心無盡故。亦兼命根。次一進次一念。惟念佛平等故。次一定及精進。以不退轉是定義故。餘七皆慧。金剛界根者義兼定慧。金剛三昧卽。是定故。金剛正智卽是慧故。界卽是性智了心性名上定故。亦卽未知當知根。現觀位中得不壞故。金剛焰者。焰通事理及能所故。卽已知根已成智故。離世間品云。如金剛根證知一切諸法性故。卽此界根。又云金剛光焰根。普照一切佛境界故。佛境有二。一所觀境通於事理。二分齊境卽能觀智。亦得稱境。次三調化。後二果圓惑淨。卽具知根也。六一願神力三業。文𨿽缺語義亦兼具。第二卽入重重徳中分六。初三入普賢門。一行門。二智門。三法門。二有三願成普賢方便。一深心方便。以契理深心故。於一心能現多心。二回向方便。一身悉包一切。但向一身已向一切。故云方便。三大願方便。以無得心入佛境故。三有二願入普賢位。初一始入於地故。能入剎無礙。後一終成故得灌頂成智。於中三。初標能所知。次所謂下列所知想。有五十二。其業行界解根等。皆十力智所知。如初會釋余亦攝在其內。持謂執持善惡。地謂斷證分齊。菩薩成者解行正命。菩薩壞者戒見邪命。餘皆可知。後如是等想下結能知徳。謂離四過失具五功徳。四有四願成普賢智。一成行智無機不知。以化眾生爲其行故。二大願智。無處不知。願徧化故。三窮業智了因緣故。四知法智知化法故。五有二願。願成普賢聽說。初耳無不聽。次舌無不演。六有一願成知根徳。一攝一切。於中言大行王者。以徧知根於化行自在故。一根知一切根者有二義。一約理融。二約事別。謂如一人有多乘根性。一一乘中有無量品。如聲聞中有信行法行等。此二通有退思護住等上中下根。隨於一品。復有信等種種善根之異。第三得色甚微細下十門。明願得普賢微細知法。以所知之事幽微故。能知之智微細。微細有二。一準無性攝論。以難知故。二就經宗。於一法中。有一切法炳然齊現故。如文云眾生業報微細等。卽約初義。如來在母胎等。通於二義。十門卽爲十段。第一明世間法微細智。瑜伽。云色微細性有三。一損減微細性。卽析至極微。二種類微細性。謂如風等色中有色。三心自在轉微細性。卽色無色界色。如經說有天住一毛端量地處展轉無礙。此三卽難知微細也。余之難知類此。各有異義。文中分三。初標得所依。次得色下列所得法。後如是等下。結能知之徳。不怖甚深不迷理事。亂謂錯謬。散謂不專。濁謂垢染。劣無堪任。今皆反此。上明離過下顯成徳。一緣謂專注一境。故不散。善寂謂心境兩忘。故不亂。卽定而知名善分別。故不迷。卽照而止名善住。故不怖。此能知之徳。以在初門義通下九。皆應爾知。第二知眾生趣微細智。住謂住壽餘並可知。第三知菩薩行徳微細智。列所得中有二十句。前十別類後十同明三昧。第四知菩薩位徳大用智於中三。初標所修。次悉知下列所得。有四十一種。初十一事位行成滿。後生兜率下。三十事明位滿大用。現八相等。其中有菩薩佛名。因果之異。皆是用中之事耳。其微細之事。離世間品。及不思議法品廣明。三如是下結能知徳。謂成普賢自在行徳。徳亦名益此徳通從諸智而生。亦可別配恐厭繁文。於中云心非心等者。以識緣境名爲心地。以智了境名非心地。識所了境通於善惡。善惟有漏。智所了境惟無漏。善漏無漏境心能含之。心卽名藏故。晉經云究竟了知思議不思議地諸功徳藏。言於非心處示生於心者。卽非心量之心量也。由此故能離言語道。安住智等故。晉經云於不思議出生思議。示諸法門離言語道。上經云菩薩住是不思議。於中思議不可盡。入此不可思議處。思與非思俱寂滅。卽斯義也。以心與非心生滅眞如非卽離故。不爲此釋令人誤解。謂使無情有心。設令無情有心。旣云示生。於理無失。余文可知。第五知眾生界智。其第二知眾生趣。卽十力中自業智境。此知生界卽是性異。十力之中種種界智境故。晉經。云入眾生性微細也。文中亦三。初標徳所依。次得一切下列所得智。於中十句。初總所謂下別。別言眾生界分別等者。亦可言眾生分別界等。一分別者。自性彊思起邪見等。二言說界者。依邪師教名言燻習等。三謂戒見等。四五可知。六欲求趣天。有求趣靜慮邪梵行。求趣無色無想。各謂爲涅槃故。七謂諸行界。諸求眾生行各異故。隨一邪求。有裸形等種種殊故。八多貪嗔等雜染異故。九聞一乘三乘無量乘等。皆淸淨故。又染淨二句通前七句。謂又染分別淨分別等。又通有四義故甚深微細。一顚倒卽空故。二理有眞實故。三緣成離念故。四相入無羈故。三如是下結能知徳業。初結徳。後廣攝下明作業。亦有通別思以配之。第六知世界智。文三。初總標。次所謂下別顯。有二十一智。初九直語器界。次九明其受用。其一多相作。亦是菩薩受用。後三正知無取著故。二如是下顯能知徳。於中亦有通別。別可思之。第七知法界智。此顯卽理之事法界。故云一切法界卽事之理。復云不生等。亦初標所修。次得下辧所得。初句總餘十別。後如是下。結能知之徳惟就通說。於中初。標二利滿足。後不舍下釋成滿義。普賢行滿不出二種。一證道二化道。初離二邊顯證道滿。不捨於義此離空邊。不著於法此離有邊。故得平等無礙之智。言知無礙本。卽是所證。次不住下雙照二諦。明化道滿可知。第八知入劫智初標。次所謂下列。後如是等下。結能知徳亦是益相。先結後益可知。第九知法智。初標。次所謂下列。文有十句義有四重。一法體具徳。二一切入一等明法用卽入。三入非法等明理事相卽。亦有無相卽。以非法有三義。一非善法故。二非卽是無如兔角等。三非卽是理。今是後二。次云無法亦卽非法。晉本名非。今譯以非進二義。故互明之。依第二義。則法本自無。因緣生諸故云安立。若依第三。則從無住本立一切法。故不相違。四入方便無餘。是體用善巧。後如是下結徳可知。第十得總知一切盡無餘微細智故。晉經十句。皆有無餘之言。文中分四。初總標。二所謂下別列。卽牒前十門名或小變。次或不等會意皆同。三乃至下結所不說。四生如影下顯知之徳。亦有通別。通從前生別則次第。對前十句。一外剎是心之影像故。今能知剎則知影像。二眾生想現故云如夢。三者果報緣生故如幻。四心性寂然緣感成異故云如響。五說時如化。六卽空界。七言語本寂。八卽法界。九世間無依。十出世間行卽是佛法。第二回

向實際。文有十對。初卽假實對。二卽人法。求菩提故名菩提薩埵。三卽體用亦名能所。梁攝論云。於分別依他起性。不見所行行。及能行道。卽此義也。謂證智能行則出離故。第九因果。等正覺者。約人契法異前菩提。三中𨿽有菩薩行意取所行。此約爲因故不重也。十法卽教法教智相對。余並可知。第二佛子下總結多門。由心無縛。今身等皆無縛著也。第三菩薩下行成利益。初牒後顯。顯有十句。初總余別。別中一回向者。正起修行。二道者常遊法徑。三回向教。四平等智。五所緣境。六功行絕修。是佛善根。七了見本源成如來性。八無礙悲智是佛所行。如出現品。九無盡體用是分齊境。第三結名。從初廣說故有心言。第二位果。成三種果。一現成果。於中先自利。後爲欲。下利他。二在在下成當得果。初自利。後盡未來下兼於自他。三普賢下明終成果。因果無礙。第二應頌。五十一偈分二。先頌位行。後二位果。前中三。初三頌所回善根。二所修下四十四頌。頌回向行。三過去下二頌。頌行成利益。今初。云不爲自己等者。照理大智。無私自他同體大悲利益回向。二頌回向中。但頌廣大略不頌甚深。以徧在廣大中故。文二。初一偈頌普賢自分究竟。余頌勝進究竟。於中前長行有三。一攝法廣大徳。二卽入重重徳。三微細容持徳。今通頌之但顯微細。於中分十。第一有三偈。頌世間微細智二一偈頌眾生趣。趣由行別故。三有二偈。超頌第五眾生界。界卽根性故。四有三偈。頌第三菩薩行徳。菩薩亦受眾生之稱。神通等行名顯。三昧等行名隱。余義細詳。五十方下二十七偈。頌第四位徳大用。於中三。初一總。次二十三別頌因果八相等。後三頌能知之徳。六有數下一偈。頌第八知劫智。七一偈頌第六世界智。八二偈頌第七法界智。九一偈頌第九知法智。以法與法界性相互舉。前分二門義必相通。偈居一處。十有二偈。頌一切法智成益位果。二段可知﹝已下入第三十二經﹞第十等法界無量回向。於長行中。先位行後位果。前中亦三。初牒名徵起。次依徵廣釋。後依釋結名。今初謂稱法界起大用故。然等者入義。故本分中名入法界。法界無量卽是所入。何法能入略有其四。一所回行法。謂法施之行稱法界施故。二所行行體廣大無邊故。三能回之智。四所向之徳。謂以稱法界之大智。回等法界之善根。向同法界之大用。成法界之行體。此則位滿至極故。標法界之名。當法受稱。等何法界。此通四義。一等理法界故。經云。如法界一性如法界自性淸淨。善根回向亦復如是。其文非一。二等事法界。經云欲見等法界無量諸佛。調伏等法界無量眾生。或願起等法界無量行。或願成等法界無量徳。或願得等法界無量果。皆卽理之事也。三等理事無礙法界。經云。願一切眾生。作修行無相道法師。以諸妙相而自莊嚴。則相無相無礙。皆其類也。四等事事無礙法界故。經云一佛剎中現一切佛剎等。然其四事全等四種法界。融而無二故。此能等卽是所等。非有二物。而可依之故。上稱入入無所入。本業但云法界無等入言。卽斯意也。彼釋云。覺一切法第一義諦中道無相。一切法皆一相照故。第一中道卽是所入。皆一相照卽是能入。此二無二卽是法界。故不可但以事法界爲名。言無量者。亦有二義。一無分量卽理法界。二無數量卽事法界。前回向明依體起用。此明體用無礙圓極自在。卽以法施及諸相。應普賢自在大善巧徳。爲其位體。第二佛子已下依徵廣釋。文分爲三。初明所回善根。二以此善根下攝將回向。三佛子菩薩摩訶薩如是回向時安住下。回向成徳。初中二。先明行依身位。第二廣行下依位起行。今初。如第十地得離垢三昧。受智職位。內得此定灌心首故。外示表彰白繒系頂。法從諭稱名離垢繒。但有此相知得彼定。表位成滿方能雲雨說法。以益羣生。名法師位。然斯位滿總有五重。一約信滿如賢首品說便得灌頂而升位等。二約解滿如灌頂住。及海幢處說三約行滿。如第十行入因陀羅网法界等。四善巧願滿。如此位辧。五約證滿如十地說。此五重內。隨一成處必具理行。內相應故皆名位滿。然信解等殊故不相濫。若約圓融。但一位滿卽因究竟。更不待余。又若得一卽得餘位。總一法界受職之位。隨門差別五位不同。法體融通全攝無礙。不同余教。二依位起行中二。先明起行。後佛子下顯其行成。又前卽利他。後明自利。又前明自分。後顯勝進。今初十一句。初總余別。別謂慈等皆是法施。夫法施者。生解之妙方。起行之根本。入聖道之階漸。越苦海之津梁。古徳云。此經中托人以弘道。多嘆法師之勝徳。寄行以表法。每引普賢爲末篇。故知法施之功。過財施之難諭。於中十句。一慈悲安物於菩提心。二益物無息。上二卽廣大心。三大心長善揀非余爲。四究竟調禦禦以佛道。上二卽第一心。五法日普照。六等勸修善。晉經云。欲使眾生修諸善根。上二卽常心常愛眾生。同於己故名爲平等。七心淨無礙。卽不顚倒心。顚倒有二。一心染能所之化。今不生於化。其化大焉名智自在。二見無能所便趣寂滅。今不捨善業無滯事理。八示果寶渚故云商主。安隱正道俱通因果。果卽涅槃菩提。因卽八正萬行。九導以萬行之因。上二卽作義利。亦第一心也。十增長不壞爲護念也。初令發心終令成就。有始有卒其惟聖人。然廣等四心。般若𨿽當發心住中。位位皆用。第二行成中二。初牒前。晉經。云菩薩行法施等一切善法。後攝受下正顯成相。文顯可知。第二攝將回向。文小異前。諸段通下總有二十一門。若通將上十句法施善根。共成諸段。理無間然。今且分三。初九門別對十一句善根以明回向。卽自分回向。次四門通顯回向之意。三有八門。更以異門別明回向。卽勝進回向。今初卽爲九段。第一願聞法見佛修二利行。對前二句。於中二。初一願總明餘皆別顯。今初初句牒前起後。願得已下正顯願辭。一切境者。文局初段。義總該於二十一段。回向皆一切境。此一切境廣大如法界。理事事事皆無障礙。如此之境皆得增長成就。後別顯中二。初願聞法受持。卽成上文廣行法施之義。二願念佛修行。成上饒益無休。於中亦二。初正明念佛之行。次又願下。回念佛善成二利行。於中亦二。先總爲一切。徧於時處修菩薩行。後一切諸佛下別。明修行。梵行爲萬行之本。故偏明之。於中三。初總舉所願。二所謂下列所修之行。三佛子下通難釋成。二中有二十梵行。與智論所列十戒多同。所謂不缺不破。不穿不雜。隨道無著智所贊。自在隨定具足。通用性戒而爲根本。今開爲二十一。不破在初者。謂持四重十重。若犯此者猶破器無用故。二不缺者。謂持僧殘。殘如器缺猶可修補。三持方便。若念破戒事。染心共語。聞環釧聲皆名爲雜。四持波逸提如白圭之玷。𨿽則可磨亦不爲也。五定心相應乃至吉羅。亦不誤失。六緣不能壞上三。皆不穿戒。穿如漏器不堪受道。前六皆律儀。七卽智所贊。謂事理無違契聖心故。八不依名利果報九不得能持所持。由有此二𨿽秉禦自他。於世間中得自在也。次三皆隨道戒。十揀小道。十一顯是佛行。十二兼能通達非道。故云無礙。皆隨中道也。十三無著卽見眞成聖。次四卽具足戒。謂觀中道具事理故。一事理無違。二順理而行則常不滅。三心能詣理。四對余超勝。無動已下皆隨定戒。謂隨首楞嚴定。不起滅定。現諸威儀。𨿽示十法界像。無戒不行。而寂然不動。順境不能亂違境而無恚。又安住無比。卽住大慈悲。無動無亂卽捨心常現。無恚卽喜是四等心。亦名梵行。第三通難釋成者。有伏難云。菩薩期心先人後己。今先自行豈不相違。故下釋云。但自修行便能益物。此亦成上安立眾生於菩提心。及以菩提心長養善根。文中分二。初正明二重徵釋。今初先總明。後令一切下別顯。有十二句。總顯持犯。前六明有持徳。安住者。通住諸戒。開曉者明閒持犯。三善行。四惡止。五心無垢。六智能照。後六明無犯過。一不起心過故無塵染。二不犯身口故無業報障。照明開曉不翳於理。三由不犯則二世淸涼。四離無慚及悔纏所縛。五離惡因惡果。六不自惱惱他成波羅蜜。二徵釋中二。初正徵反釋。後重徵順釋。今初徵意云。自他行異。如何自行便是爲他。釋意云。自身不正其令不從。故上自行便爲爲物。淨名云。若自有縛能解彼縛。無有是處。攝論云。若自住邪行。設欲正他非。是人終不能制止他過失。文有十句。例上可知。二重徵意云。石𨿽不利而能利刀。自𨿽不行何妨化物。今云不能益者。其故何耶。釋意云。若自犯教他便成顚倒。菩薩無倒。必言行相符故。要如說而行方能如行而說。文中先總明後菩薩下別顯。初門竟。第二復次願得法廣演以益自他。亦成上文爲調禦師。示一切智道。文分爲三。初牒前起後。次所謂下正明。三是爲下總結。二中二願。初一願總明得法。文有四節。一得法。二解說。三益機。四摧滅下成自徳二。一願別明演法。釋前四段故。晉經異論之下。無願我之言。文分爲五。初總明。二於一一下明得法。三獲無所畏下能演。四爲欲令下明所爲機並可知。五作是念言下。自修成徳卽爲物勤修。自成已徳成十種徳。初二云徧。徧於事理。餘八云等兼等無礙。影略其文。其中云住者卽聖天梵等。第三總結中。上成自徳亦爲攝生故。復重。云爲令眾生成一切智。第三復次願得二利行圓。成上作法藏日獲智見佛等皆普照故。文中二。先通二利。後又願下別明二利。卽成上文。於諸眾生其心平等。初以自等於理。後如我所得下令物等自。第四復次願行稱法界。成上心淨無染及智慧自在。以動合法界故無所染。是以末云。永不失壞諸淸淨行。此章多同理法界也。如智因理髮故同法界。餘皆準之。卽向實際意也。第五復次有十四願。願得見佛解法。成上大智商主。初三自成智性是商主徳。余爲眾生是商主事。第六復次願解法界。卽理法界。豈以此文而名隨相。然此中云如晉經云解。解契於理故名爲如。卽是成前安隱正道。文有十句。一不隨緣變。二不守自性故爲法本。三如亦復如是其自體故。晉經中名爲如如。四非是能依。五不暫離如六隨緣無性卽是如性。七無性。亦無本來寂靜。八無二性離能所故。九不隨三世。十一味平等。第七復次願眾生成法師。卽成上而作導首。導首卽是法師。上爲他作今令他作。仁王經說十三法師。如來滅後流化不絕。亦名法師。如法華菩薩藏經。各有其品。今此多就極勝而說。於中有二十法師。七云如眼者。現證非聞見故。九無相之相是妙相故。二十惟有說法能安世間。第八復次不取著回向。卽向實際。此及第九。成上作不可壞堅固善友。此之一段明堅固緣文顯可知。第九離過成徳回向。先十七句離過。卽離可壞緣。後但爲下成徳。明其所爲。爲不可壞堅固善友。今初前十五事護煩惱行。於中初二不耽現境。次一不求當報。余通二世。後一護小乘行。其第十六。若解脫三昧惟小乘因。諸禪三昧通生死因。未得不求已得不著。誰復求死。所謂求生生必死故。求和合者除涅槃樂。皆有合故。沙彌求龍是懷毒回向。願爲魔王卽壞善回向。後顯成徳亦是所求。在文易了。大文第二四門。總顯回向之意。故初不云復以善根。但云以彼善根回向時。居然揀別四門卽爲四別。初一門明應向實際。及向眾生。第二門明應向菩提。第三門明應離過。第四門明有成益。初門爲二。初明應向實際。後又爲令下明應向眾生。今初本性卽不變性。法性卽隨緣性。眾生是人卽無分量。無諍是法理事不乖自性。則起無所起。諸法則橫該本寂。三世則豎入無差。以知法性爲緣。則生起佛種。依性依用無退失時。照斯實際實智行立。後應向眾生中。有二十所爲。七云十力輪者。圓滿摧伏故。十四云無畏菩提心者。不畏生死長遠眾生難度。轉依難證萬行難修。菩提曠遠故。第二應向菩提者。有二十二回向。前三無爲字欲成二十。故於中前二十回向。明因圓果滿。後二明得果不捨因。窮未來際以化物。第三明應離過中有標徵釋。及第四成益。文並易知。大文第三有八門。更以異門別明回向。卽是勝進。文分四別。第一二門回向眾生。二有三門回向菩提。三有二門總顯所爲。四有一門回向實際。今初分二。前門願得圓音。後門總令具徳。今初以法師位故。欲令物同得圓音演法要故。有四十五種音聲。卽密迹經中六十種音。但數不足。次多不同名或小異。彼第一名吉祥。與此淨妙義同名異。二名柔軟次第與名全同。三可樂卽此第五。四悅意。卽此第二十一歡喜音。五淸淨卽此第六。六離垢卽此二十三遠離癡翳。七顯耀。卽此第三十一一切法光明照耀音。乃至第六十宣諸徳音。卽此第二十九能說不可說字句差別智藏音。然彼無天鼓。今此缺彼師子龍鳴。好雨海雷龍王。眞陀羅伎哀鸞。鷹暢鶴鳴等。以從諭說。此略不論。又此所明顯徳廣大。如彼但云普入眾會音。此則云普至法界無量眾會道場等。法有所本不可不知。名言不同無俟全會。中間云音聲智者。在心爲智宣吐稱音。皆應具二影略而說。第八。云不可說功徳莊嚴者。大悲芬陀利經說。以三千界眾生功徳爲一聚。更增十倍不及如來一毛功徳。展轉乃至無見頂。前一切功徳總爲一聚。更增百千萬億那由他阿僧祇倍。不及如來胸中。大種所發音聲一聲功徳。彼約總說卽此別明。然六十種中不出有二。一約具徳如柔軟等。二約無失。如不下劣等故。不下劣初。有又以此善根之言。通言音聲者。聲謂四聲爲音之依。音謂五音。依五行別。木聲壅其音角。火聲熾其音徵。土聲寬其音宮。金聲淸其音商。水聲濁其音羽。若一音之義廣在下文。第二總令眾生具徳中十句。前五果滿後五因圓。第二三門回向菩提分三。初一門得正果。次一二果因圓。後一依報果滿。今初。然上眾生得果有其十句。各應有多。今但廣初一身則餘可例取。文中三。初明得身。次顯身用後總結所成。前中初總相。所謂下別相。身是同相余是異相。成壞可知。然此十身通法通智。一光明者。身光智光無不照故。二體無闇障。能鑑徹故。三體不受染。若彼潤玉涅而不緇。四淨徳內充如玉無瑕翳。五非暫時淨揀異下流。上三就體辧。次三對境以明。六不爲塵坌對上淸淨。七極微不著對極淸淨。八垢穢無污對上不染。若就內徳卽煩惱障盡。名爲離塵。習气亦亡名極離塵。所知不住名離心垢。九具相具徳。十形充法界智徧十方。山河事理不能障礙。二於一切下依身起用。前四色身用。前三羅一身於法界。後一收萬像於一身。次示諸下五句智身用。後示菩薩行願下。通二身用。後菩薩下總結所成。第二門願二果因圓中二。初卽理起用行。後入一切下卽事入玄行。今初。初成行緣身隨住故次眾生見下利他不空。後於善知識下兼通二利。後入玄中智契名入。無邊法界通身智入﹝從此已下入第三十三經﹞第三門願成依果。文分爲二。先總明。後其一一下別顯。今初十句初牒前起後。後九正顯願相。一願淸淨。二願莊嚴。三分量普周。四純善。五無障礙。六具淨光。七有佛現。八融攝。九舉一例余。一剎之展量同法界。一剎之捲顯現無餘。展捲無礙。是一佛剎。如一佛剎剎剎皆然。準上華藏。及後人嚴塵塵尙然。況復剎剎。第二別顯中分二。先顯寶嚴。後如寶莊嚴下類顯余嚴。今初分三初總標次所謂下別顯。三是爲菩薩下總結。二中復二。先通顯寶嚴。後佛子下別明人寶嚴。前中以阿僧祇數。但有九十四數。以晉經皆云無量阿僧祇。初有數事。但云無量則阿僧祇言。非是數中之一。但是無數之言。若定是數便爲限局。今就九十四內。寶樹之中有無量妙寶。以爲華果爲一。宮殿中有無量菩薩爲二。初段顯因之後。有無數寶藏爲三。一一瓔珞中百千菩薩上妙莊嚴爲四。下寶枝中有不思議鳥爲五。寶華中有無量菩薩爲六。足滿百數。文中分二。初十八事略明顯勝。初略明。如是一切下舉因顯勝。後復有下八十二事廣顯。於中分五。第一二十四事。惟以外寶爲嚴。其間三兩。亦標以事名釋以法門。且從多判。二復有阿僧祇寶光明下。有十五事。標以事名釋以法門。欲顯卽事成法門故。三寶修習下三事。惟約法門。顯卽法可貴非要托事。四寶座下二十二事。約於事寶能成法門。或顯依中有正明雜莊嚴。五寶眾生下十八事。顯於內身六根三業。皆名爲寶。並圓明可貴故。此上諸事。或純或雜或依正無礙。皆以事事無礙法門因所感故。若將一因各對一事。如以寂忍爲因所感寶衣等。恐繁不顯觀者思之。復將一因成一切果。四句融通義如常說。二人寶嚴者。法華云。彼國何故名曰大寶莊嚴。其國中以菩薩爲大寶故。所以楚魏之朝。亦不以金玉爲珍。而以賢臣爲寶。徧法界微塵之處。有多菩薩。可謂大心嚴剎也。三結成寶嚴可知。二類顯余嚴。有十一事。一一皆有上之百事。並前一百則一千二百。言次第乃至過此百倍者。若言嚴事過者。則不應言皆如寶嚴。若準晉經云衣蓋幢幡乃至百事莊嚴。卽以香等爲百。過此倍之三字譯者不妙。若別理通者。以前寶嚴但列百事。非止惟百。應過百倍則百百爲萬。表圓融萬行。則應回文云摩尼寶嚴皆如寶莊嚴。如是廣說。次第乃至過此百倍。理則無違。第三二門回向所爲中。初一門應爲眾生。後門應爲菩提。今初有二十三句初之二句文。𨿽在初義通二處。第三成就眾生是爲總句。下皆是別。始自信心終成種智。其文並顯。二應向菩提中。明因圓果滿大用無盡。亦顯可知。第四回

向實際。有二十九句。皆云法界者。理事無礙法界也。皆云住者。智契卽事之理無所住故。住卽入義以安住故。法界無二卽是等義。初云無量住者。一切善根皆是所住。今以無住之住。便同法界無量。他皆仿此。第三回

向成益文有十句。皆言安住者。由上智契故能得安也。身等卽差別事法。今卽平等淸淨。平等淸淨卽是法界無盡。法界淸淨卽是所得。智能安住全同法界。由八安住成後二用。一一音普斷物疑。二上住佛徳。佛徳𨿽多略舉其四。謂十力四無畏。十自在六神通名廣大徳。對上種智爲佛二嚴。是出離法。三佛子下依釋結名。大文第二菩薩下位果分三。初標得因。次成滿下列其所得。三如是等下結得之相。二中略顯三種果滿。一因果利益滿。二於念念下見佛自在滿。初總標。後所謂下別顯。皆以體用理量但無障礙。是佛自在。三又得下淸淨果滿。由淨惑障見性淨故。亦先標。所謂下列文顯可知。三結能得之相。平等者離能所知故。余並易了。長行已竟。偈文在下。大文第六從爾時佛神力下。瑞應分於中二。先動地生信。後佛神力故下。興供表行於中三。一供因。二外事供。三阿僧祇下內事三業供。大文第七如於此世界下。結通十方。以是通方之說故。準上諸會或結瑞應。今此結說故別開章。大文第八爾時復。以佛神力下。證成分。云百萬者位過前故。大文第九爾時金剛下偈贊勸修分。於中二先序意。後正說偈。於中亦二。先明第十回

向偈後嘆勝勸修。前中三十六偈分三。初九偈頌所回善根。次七偈頌回向行。後二十偈頌位果。二中分三。初二偈總頌前文九段回向。次一偈頌回向嚴剎。後四偈頌二段中回向所爲。三菩薩具足下。頌位果中三。初一偈頌見佛自在。由己自在方見佛自在。次十七偈頌得淸淨中。一念中普入三世一切諸佛眾會道場智淸淨。上云八者必在供養故。此廣顯。此是力能。不可頌前願成所爲。後過去下二偈總結第十回

向。然上且依粗相而分。菩薩縱任辯才體勢包攝大旨無異。故不委論第二此是下。嘆勝勸修通於十向。於中九偈分二先六偈舉人就行以嘆勝。謂是菩薩所行如來所說。六度隨相等行法界離相。等行故是超勝。後智者所有下。三偈結嘆勸修大文第十末。後二偈校量功徳。徳旣無限宜可修行。然此顯徳。深勝髙遠者。一圓融教故。二約殊勝願力故。登地已上寄位階差故。每結云若以殊勝願力復過於此不可數知。勿謂此深便言地劣。第五會竟。

大方廣佛華嚴經疏卷第三十

大方廣佛華嚴經疏卷第三十一

唐淸涼山大華嚴寺沙門澄觀撰

十地品第二十六﹝入第三十四經﹞

初來意者。爲答普光十地問故。夫功不虛設。終必有歸。前明解導行願賢位因終。今明智冥眞如聖位果立。故有此會來也。前是教道此是證道。教爲證因。證卽證前三心之教。故無性攝論云。此聞燻習𨿽是有漏。而是出世心種子性。卽斯義也。然會來卽是品來。一會之中惟一品故。故釋名宗趣亦品會無差。晉經此會有十一品。則名等皆別。次釋名者。會名有三。一約人名金剛藏會。二約處名他化自在天會。謂他化作樂具自得受用。表所入地證如無心不礙後得而起用故。事理存泯非卽離故。因他受用而有所作。非自事故。自他相作皆自在故。將證離欲之實際故。不處化樂者。表凡聖隔絕故。三約法名十地會。卽同品名。所以得此名者。本業云。地名爲持。持百萬阿僧祇功徳。亦名生成一切因果。故名爲地。本論云。生成佛智住持故。卽斯義也。惟識第九云。與所修行爲勝依持令得生故者。但語其因闕生果義。有別行譯本名十住經。住是地中一義故。仁王兼明云。入理般若名爲住。住生功徳稱爲地。而下經又名集一切智智法門。亦兼因果。復有別譯名漸備一切智徳經。以後後過前前。故名爲漸備。漸備卽是集義。若名十地就義約諭以受其名。若云十住。惟就法稱。十是一周圓數十十無盡。皆帶數釋。後之二釋皆是依主。一切智智之法門故。漸備一切智之徳故。十之別名見於本分。三宗趣者。先總後別。總有二義。一以地智斷證寄位修行爲宗。以顯圓融無礙行相爲趣。二前二皆宗。爲成佛果爲趣。後別者。別於上總略有十義。一約本。惟是果海不可說性。以離能所證故。𨿽通一部此品正明。二約所證是離垢眞如。三者約智。謂根本後得亦通方便。四約所斷。謂離二障種現。五約所修。初地修願行。二地戒行。三禪行。四道品行。五四諦行。六緣生行。七菩提分行。八淨土行。九說法行。十受位行。六約修成有四行。謂初地信樂行。二戒行。三定行。四地已上皆慧行。於中四五六地。是寄二乘慧。七地已去是菩薩慧。七約寄位行。十地各寄一度。八者約法有三徳。謂證徳阿含徳及不住道。是十地之徳故。九約寄乘法。謂初二三地。寄世間人天乘。四五六七。寄出世三乘。八地已上出出世間。是一乘法故。以諸乘爲此地法。十者撮要謂六決定。宗辯此故。於此十中。二三四八十通於圓融行布。初一雙非餘皆行布。多約寄法顯淺深故。若以圓融融彼行布。則無不圓融。故以別從總。皆十地宗。若別中之別則地地別宗。別論其趣。不異總趣。論其體性多不出前。爲成十故小有加減。一卽離言體。二所證體。梁攝論云。出離眞如爲地體故。三能證體。無性論云。法無我智分地位故。此論亦名爲智地故。其所斷約離故非地體。若取離惑所顯又卽眞如。四合能所證以爲地體。獨不立故。梁攝論云。如如及如如智獨存故。五收五六七及其第九爲隨相體。此等皆爲成地法故。六取光明三昧卽證入體正相應故。論云三昧是法體故。七就徳體卽教證不住三道爲體。八隨要體。謂六決定。九總攝體。成惟識云。總攝一切有爲無爲功徳爲自性故。十惟因體取其別相異果海故。收此十體不出三體。一總含體。二克實體。謂智與證。三離言體配屬可知。上二卽因下一爲果。因果非卽離。言慮雙絕以爲地體。

問何爲地前顯圓融徳地上行。布彰淺劣耶。答顯一乘故。云何顯耶。三乘之位。地前行布地上圓融。今一乘位地前地上俱有行布圓融。若俱雙辯則前後不異。若地前行布地上圓融。則全同三乘前淺後深。又似行布圓融各別。教行不知法性。教行非卽非離故。於地前但顯圓融已過三乘。地上多明行布以顯超勝。勝相云何。謂賢位始終已圓融自在。登地已去則甚深甚深。言所不至。若不寄位何以顯深。不包三乘何以顯廣。故虛空鳥迹迹迹合空。大海十徳徳徳皆海。地地之中具攝一切諸地功徳。文文之內。皆云若以殊勝願力復過於此不可數知。故剛藏俟五請而方說。世親以六相而圓融。意在斯矣。又此一會文惟一品。闕於方便及勝進者。正表斯義。所以闕方便者。有二義故。一表證法無二離方便故。二總攝三賢皆爲入地之方便故。闕進趣者亦有二義。一十地如佛更無趣故。二以十定等品卽此勝進故。若爾何以別會說耶。含二義故。一開此勝進成等覺故。二勝進趣佛行深遠故。若別立方便勝進。卽不得包攝前後。顯地圓融。十地甚深良在於此。地前乃我地之前。安得云深。異於地上此解尢妙。學者應思。第四釋文。一品分二。初長行散說。後偈頌總攝。偈中𨿽有第十地偈。以後有總攝之偈。前隔結通等文。故從文便科之。中間諸頌攝在當地。初長行中二。先正說十地。後爾時復以下菩薩證成。前中亦二。先顯此界所說。後如此世界下。結通十方齊說。前中或總爲一十地法門。或爲二分。謂初正說。後動地等顯實證成。或爲三分。爲序正流通。然教證不同三分亦異。就教三者。初至起分是其由致。以發起正說故。二本分已去是其正宗。正說地故。三地利益分以爲流通。益末代故。二就證三者。序分爲序。三昧分爲正宗。因入此定顯實證故。故論。云三昧是法體故也。加分已去皆是流通。由說自所得。令信行菩薩證入地故。或爲四分。於正說中。初法說顯地影像分諭顯地故。教證準前。或爲五分。序爲遠序。三昧已下是近序故。或爲六分。隨行徳分。初至起分起化之由。爲生物信。二本分中略說贊勝。起眾樂欲。三請分中彰地超言令生正解。四說分中廣明修相。令物起行。五影像分寄諭顯徳。六利益分。明徳成證實。感化斯現。或爲七分。從初至請分爲六。說分徧通於十地故。問論云。初地所攝八分。第七說分。八校量勝分。明知說分惟說初地。如何得通。答若不許通。何爲初地獨受說名。故知標於總稱。卽受初地別名。若以論云初地所攝便定局者。則前六分亦不應通。是知八中前七皆通。後一方局。又下說分。𨿽言自此已後正說初地。旣有初地說分。則有二地乃至十地說分。或爲八分。開地利益異正說故。或爲九分。影像望前法諭別故。或爲十分。卽是十地。或於前九加後偈頌。此十次第有其三義。一就化相通爲起說。二就化意通爲顯證。三隨宗要教證雙辯。初之一義隨文釋中論自具之。今當略辯。一起說由致故有序分。二顯證能說有三昧分。三示說不虛故有加分。四定無言說故有起分。五起先略陳故有本分。六聞名渴仰故有請分。七正爲廣陳故有說分。上七依論次第。八別說難曉以諭總明。有影像分。九爲說旣竟顯勝勸修有利益分。十散說難知有偈頌分。二顯證者。初分爲顯證由致。餘九正顯證相。於中前三就相顯證。一寄入顯證。二因加顯證。由得加故顯證不虛。三寄出顯證。不起無言不能顯寂故。次四就說顯證。謂本分略說顯證。請分拂相顯寂說及影像寄修相以表徳。但法諭不同。次一分就益顯證。後一重述證徳。三雙辯者。初一爲由。後九正顯教証之相。於中三昧顯證。後八顯教。從加已去卽有說故。八中次第同初門說。或爲四十八分。謂初地十地各攝八分。二地二分。三四與九各攝四分。五六各三。七地五分。八地七分。故四十八。問初地八中前七十地。八中後二義該十地。何爲論判屬初十耶。答地論科文有其四例。一以後攝前例。以前序等近初地故。判屬於初。二以前攝後例。後二近於十地故法云攝。非謂不通。三當相分文例。如中間諸分。四顯地該收例。謂顯十地是陀羅尼法故。諸地中文𨿽隱顯。義必全收一一地中。皆四十八。如初六分屬於初地。許該餘九。類顯余分無所不通。問初不說戒無彼二淨。不說禪枝無起厭等。如何諸分地地皆通。答明言義通那引文局。豈不經說。地地之中。具足一切諸地功徳。寧許初地不持戒等。已略料揀。次正釋文。若依十地卽爲十段。初歡喜地文有八分。七如前明。第八名爲校量勝分。文之分齊至下明顯。今初序分。論經別行具六成就。今攝在大部故闕信聞。但有餘四。謂一時二主。三處四眾。𨿽有四事。而論但云時處等。校量顯示勝故。此法勝故。在於初時及勝處說。而不言主眾勝者。意明主眾余經容有故。若以相從主旣十身。眾不可說亦得名勝故。論有等言。今初爾時者時勝。以是初時得名爲勝故。論云。婆伽婆成道未久第二七日故。論經別行故標二七。今經攝在大部。但云爾時。卽是初會始成正覺時也。且依論明。若以初表勝。初七最初何故不說。論云。思惟行因緣行故。因者能說之智。緣者所化之機。欲將所得妙法。以逗物機故云思惟行行。故法華云。我所得智慧微妙最第一。思惟因也。眾生諸根鈍等。思惟緣也。論云。本爲利他成道。何故七日思惟不說。顯示自樂大法樂故。此問意云。在法身地見機堪化。方應成佛何用更思。今答意云。非是思而後知。自爲受法樂故。大法樂者。卽所得智慧寂靜樂也。論云。何故顯己法樂。爲令眾生於如來所。增長愛敬心故。復捨如是妙樂。悲湣眾生爲說法故。何故惟行因緣行耶。顯示不共法故。謂窮智究竟照機無遺。除佛一人無能及者。名不共法。又因緣亦卽所證深理。惟佛窮故。二世尊者主勝義如前釋。三在他化下處勝。論云。此處宮殿勝故。宮卽自在天宮勝下五天故。殿卽摩尼寶藏純寶所成。勝寶嚴故。他化天宮。旣表地智無心而成化事。摩尼寶殿。亦表慈覆無心出用無盡。若以欲頂爲表勝者。色界尢勝何不彼說。論云。此處感果故。謂機感在此故。又色界爲長壽天難不能感果。能感勝果必是欲界之身故。密嚴中明。此處十地菩薩常所遊履。大乘同性經云。此處有報佛淨土故。於此處說。若惟約機感失所表義。四與大下眾勝。文分爲五。一揀定眾類。二住一切下嘆其勝徳。三其名下依徳列名。四如是下結數難測。五金剛藏下標說法主。今初又三。一揀大異小同菩薩故。二其諸下揀尊異卑。謂八地已上念不退轉故。彌勒問經云。自分堅固名不退。勝進不壞名不轉。若準論經又云。皆一生得無上菩提。則皆等覺。等覺亦通念不退故。又仁王經。一生正得下寂滅忍。言不退者不復退入無生忍故。顯文𨿽爾本迹難量。多是諸佛之所化故。三悉從下揀新異舊。他方集故。二嘆徳中有二十句。初二略明後二總結。中間廣嘆。今初略中。初句自分行滿。謂權實無礙智住眞俗雙融境。境智一如無住住故。後句勝進行滿證佛所證。則是如來勤行不息。故名菩薩。二善能下廣嘆有十六句分二。前十三句廣自分。後三廣勝進。前中亦二。初三明行修具足。一神用善巧。二調化應時。三行願徧於時處。餘十句徳用圓備。四福智益而不竭。五權實知慧𨿽已究竟。六以無住道不捨修行。七內證定智通明。八外用施爲自在。七中若順三乘法相。禪卽四禪定卽四無色定。解脫謂八解脫。三昧者此云等持。平等持心趣一境故。卽三三昧諸有心定。三摩缽底此云等至。由離沈掉至一境故。局在定地通無心定。謂無想滅定等。神通明智。卽通目一切有心無心定地所引功徳。今此菩薩皆能善入善引。若就一乘釋者。禪定卽十禪定。解脫卽不思議等三昧。等至各有無量百千通明及智。皆各有十。十十無盡是普賢位菩薩所得。九內獲自在幹能。十外能一念周徧請法。十一護法。十二供養。十三二利勤修。後三廣勝進。卽三業廣大。及下結文並顯可知。三列名中。前三十八同名藏者。表於地法有含攝眾徳出生果用故。後一名解脫月者。卽請法上首脫眾疑闇使得淸涼。如夜月故。又藏表根本智包含出生。月表後得淸涼益物。蘇利耶者此雲月也。俱蘇摩者悅意也。卽是華名。余之別名可隨義釋。四結數可知。五標法主。論云。何故菩薩說此法門。爲令增長諸菩薩力故。謂彼同類而能爾故。菩薩眾多。何故惟金剛藏說。論答云。一切煩惱難壞此法能破。善根堅實猶如金剛故。不異名說。此釋金剛。謂表地智有堅利二義。如金剛故。能壞煩惱卽是利義。下釋藏義。論先問云。何故名金剛藏。此問意云。爲以藏攝金剛名金剛藏。爲以金剛而爲藏耶。上卽有財下卽持業。而論雙順二句。順後句云。藏卽名堅其猶樹藏。謂如樹心堅密能生長枝葉華實。地智亦爾能生因果。此就能藏名藏。次順上句云。又如懷孕在藏。是故堅如金剛。如金剛藏。此謂子孕在胎藏中。善業所持堅不可壞。而得生長。此就所藏名藏。二諭俱有生長之義。論下廣合云。是諸善根一切余善根中其力最上。猶如金剛。亦能生成人天道行。諸餘善根所不能壞。故名金剛藏。此之一合通上二諭。是諸善根。謂無漏善。余諸善根卽二乘地前。今無漏善於余善中如孕在於胎藏其力最上。雙合二諭堅義。亦能生成通合二諭生長之義。其力最上猶如金剛。當體名堅。余不能壞對他名堅。等二爾時下明三昧分。爾時者眾已集時。金剛藏菩薩者標入定人。爲眾首故承佛神力者。辯入所依。顯定深玄惟佛窮究故。推功有在無我慢故。菩薩大智慧光明三昧者。顯所入定名。三昧通稱餘皆別名。智慧是體光明就用。照二無我。證如名慧照事名智。此二無礙能破見惑及無明。故名曰光明。大有二義。一揀異凡小。二能斷大惑能證大理。成大果故。彰非果定故云菩薩。卽照之寂故云三昧。智與理冥故稱爲入。論經名爲大乘光明三昧。則光明卽智。此與惟識第九四定初定名同。然其體性不出三種。一定。二慧。三所證如。以具能所證兼寂照故。所以入者。意略有六。論但有二。一謂表深。論云。顯示此法非思量境界故。二卽以此義顯非證不說故。餘四如十住品。第三入是下加分有六。一辯加所因。二卽時下能加佛現。三作如是下贊其得定。四善男子此是下。雙辯加定因緣。五欲今汝下辯加所爲。六善男子下別顯加相。今初。入是三昧已者。若未入定佛不加故。故下論云。所以偏加金剛藏者。得此三昧故。十住會云。以三昧力故。二能加佛現中有五。一佛現時。謂正入定時。二十方下來處遠近。三各有下能加佛數。四同名金剛藏。顯名同所加。五而現其前現身生信。上二三中。意明多數勝前位故。若爾何以不言無量世界。而云十億剎塵界耶。論云。方便顯多佛故。謂無量𨿽多。其言猶漫人不謂多。今假以剎塵。一塵一剎一剎一佛。便謂細而叵測。若爾但趣舉剎塵卽已顯多。何要定言十億。有二意故。一爲說十地故。二此經如是多說十數。顯無盡故。卽由此義不云無量。無量不得顯無盡故。何要顯此多佛加耶。論云。顯於法及法師增長恭敬心故。又表諸佛皆同說故。何要同名加。論有二意。一云本願力故。何故如來作如是願。顯示多佛故。此三昧是法體。本行菩薩時皆名金剛藏。同說此法。今成正覺亦名金剛藏。故不異名加。此中論意云。諸佛因中得定名金剛藏。遂發願言。我成佛時亦同其名。所爲同者。爲顯菩薩所得法體同於多佛。明人異道同故。論意正爾。若以義取亦通遮那本願。以佛因中得定說法。能加所加同名法爾。亦發斯願。以顯道同故。下經云。亦是毗盧遮那如來本願力故。第二意論云。又是菩薩聞諸如來同己名已。增勇悅故。前就法理此就化儀。第三同贊得定顯有加因。第四雙辯加定因緣中。有四因緣。一伴佛同加故。二主佛本願故。三主佛現威故。四定者智力故。初之一事惟得定因。先由佛加方能入故。故論云。彼佛先作是願。今復自加。後之三事通於二因。由此能入定由此得加故。非正加相故。論云。後余佛加故。言盧捨那佛本願力故加。此論意云。後文方顯諸佛加相。卽由此中本願力耳。則此是加因。若約得定。由主佛加則此中願等已顯加相。但意冥加故。卽前承佛神力耳。是則定因有四加因亦四。𨿽闕伴佛加因。而有得定一因。故有四也。所以第三會中。後三因初有又是之言。四五兩會同云亦是。故不可將前一因爲正作加。若此已作加。何用下文正顯加相。餘如第三會辯。第五明加所爲故。論云何故加。然直就經文則應分二。初總明。後所謂下別顯。論無所謂二字。故取別中入智地句。入初總句。總別合明但有二十。前十依自利行。後十依利他行。義𨿽兼通從多分判。欲顯二利差別相故。今依論釋。初十句中。論以二門解釋。一直釋經文。二會通本末。初門先釋總句。彼經云。又一切菩薩不可思議諸佛法明說。令入智慧地故。旣將別句入總。卽經論開合不同。論經云明。卽今經光明。但廣略有異。彼云明說。此云說不思議。彼未回文。卽經論方言有異。旣知二經同異。次正釋文。初欲令汝爲者標舉章門。總顯加意。意爲何事。謂一切菩薩說等。此中三義。一一切菩薩是所被機。二不思議諸佛法光明。是所說法。三令入智地是說之益。被何等機。論云。是中一切菩薩者。謂住信行地。此通二類。一謂地前未證眞如。但依信心而起行故。無著論中亦同此名。二通地上。如初地加行位中名信行地。卽地地加行皆名信行。以攝論中意言無分別觀通於四位故。知地上亦有信行。下釋所入智地。及別入中皆通十地。明知所被不惟地前。況下請分中。論云。未入地者令得淨心。已入地者令得十力。必通被也。二中說何法被。此有二種。一所證法。論云不可思議諸佛法者。是出世間道品。此明十地法體是無漏。故名出世間。生佛果故名道。十位行法類別名品。旣是佛因是佛所證。故云佛法。心言路絕名不思議。二說能證。論云。光明者見智得證。此謂後得觀事差別名見。根本觀理一相名智。見達於事名得。智契於理名證。直語智體故言見智。以智合境故言得證。地法𨿽多不出此二。見智𨿽廣此釋正宜。故解深密第三云。我無量門宣說智見。今當爲汝略說其相。若緣總法。修奢摩他毗缽捨那所有妙慧。是名爲智。若緣別法。修奢摩他毗缽捨那所有妙慧。是名爲見卽斯義也。上云說者令分別上來能所證法。三中說此何益。令入智地。論云。入者信樂得證。此中信樂卽所被機得證。卽上二智契。合入何法耶。所謂智地。論云。智慧地者謂十地智。如本分中說。卽上不思議佛法也。上說能所證者。意令菩薩以能證智。入佛所證法。是此總意。已說總句入地之相。次下九句。依本開末顯入差別。論云此修多羅中。依根本入有九種入。此九種入寄於四位。初四願樂位。次一見位。次三修位。後一究竟位。近地方便亦屬地故。地後勝進趣究竟故。皆十地攝。言九入者。一者攝入。謂聞慧中攝一切善根故。二者思義入。思慧於一切道品中智方便故。智方便者。卽善揀擇道品。卽是佛法。三法相入。彼彼義中無量種種知故。彼彼卽是諸法。種種知卽廣知。此卽所思法成。四教化入。隨所思義。名字具足故。能善說此知修慧。修通二利。菩薩利他卽是自成佛法故。入自利中收。五證入於一切法中。平等智。見道時中善淸淨故。言平等者。卽無分別。無分別智正證眞如。離二取相故云平等。二我分別隨眠不生。名善淸淨。最初照理立見道名。六不放逸。入於修道時中。遠離一切煩惱障故。故世法不染。七地地轉入。出世間道品無貪等善根淨故。此明修道位中。離障證理智行轉進。於地地中雙斷二愚。是無漏善能淨所知。以此無漏淨三善根。名淨煩惱。論云。復有善根能爲出世間道品因。此明諸地中加行善根淨也。八菩薩盡入。於第十地中。入一切如來祕密智故。卽下大盡分中。入如來十種祕密之智是也。如來祕密下地不測。名不思議。若入彼所入是智之境。入彼能入卽智是境。得卽是入故。嘆淨名云。諸佛祕藏無不得入。九佛盡入。於一切智入智故。上一切智釋一切智入。下智字卽智境界。入卽得也。上直釋竟。自下論文融會本末。初會末歸本。謂上九種入。爲欲校量地智差別轉勝之相。非根本入有此行布。後明本末無礙。欲顯前從本起末。則無別之別。次攝末歸本。別而無別故。以六相融而無礙。論云。一切所說十句中。皆有六種差別相門者。此標舉顯通。故云一切皆有此言說解釋應知。除事者此顯立意。謂此六相爲顯緣起圓融之法。勿以陰界入等事相執取。言六相者。謂總相別相。同相異相。成相壞相。此標列也。下釋云。總者是根本。入者以初一入無不攝故。別者餘九入別依止本滿彼本故者。謂依一開九。無總別不立故云依止。由別方成總故云滿彼。同相者入故者。同名入故。異相者增相故者。九相漸增不相似故。成相者略說故者。攬九緣以成一略言標顯故。壞相者廣說故者。分一作九九外無一。此九因緣各住自相不相成也。又云。如世界成壞者。猶如世界多緣共成。其中事物一一推徵。何者是界名壞。亦如梁等共成一捨。總則一捨別則諸緣。同則互不相違。異則諸緣各別。成則諸緣辦果。壞卽各住自法。餘一切十句皆應隨義類知。別章廣顯。第二又令得下。十句依利他行是增數十。經有十二句。論經合七八二句故惟十一。初句爲總餘十爲別。總中始者內起信欲外近善友聽聞。終者憶念任持所聞地法。地地皆爾。故云十地始終。此約教行。復有阿含爲始以證爲終。則前皆是教。此教證義總有九重。一教行相對。言聲爲教行徳爲證。猶下請中字義二藏。二地前地上相對。如下請中嘆眾。以地前聞思修等爲教淨。地上行徳爲證淨。三眞僞相對。卽於地中聞思修慧報生識智緣照之解。名曰阿含。眞智出言爲證。下論云。聞思修等是則可說。地智離言。四修成相對。一切地中眞僞合修爲教。捨僞契眞爲證。猶下所明義說二大。五相實相對。世間中修得彼證相名教。契本實相爲證。猶下所說增上妙法光明法門。光明是教增上是證。六體徳相對。就彼離相所成行中。顯本法性爲證。依本成徳爲教。猶下煉金金體與釧等。七體用相對。前體及徳皆證。依體起教智之用爲教。下珠放光。光諭於教珠體諭證。八自分勝進相對。自分所成體徳及用皆證。進受佛教爲教。下嘆金剛藏。二力妙智及辯名爲證力。堅念教法爲阿含。九約詮就實相對。眞智之體爲證。約言分十爲阿含。猶下迹處虛空諭證。空處之迹諭地阿含。下論云。字身住處證智所攝。非無地智名句字身。名句字身卽阿含也。今當第四。一經之內頻語教證。理須通會勿厭繁文。次依根本始終有十始終。前三地前思修利物。次一見道餘六修道。此陜前入。謂初闕聞慧。後無佛盡者理實齊通。以此二並非正。地前已說竟。故此略無。一攝始終。經云。如實說菩薩十地差別相故。謂以思慧智攝持所聞。稱思宣說。故云如實。二欲始終。緣念佛法意欲令物證故。此卽思慧上品求心。三行始終。以是修慧故名修習。言分別無漏法者。於地上無漏道品。起意言分別觀行故。以未證故。但是觀分之時帶相觀心。未覺無相故云分別。四證始終。卽見道位。大智者卽眞見道。根本法無我智過小乘故名大。治無明故雲光明。此智親證眞如。平等平等離二取相。名善觀察。實斷二障分別隨眠。名善選擇。巧莊嚴者卽相見道。是後得智故論名方便。方便卽巧法。眞見道種種建立名爲莊嚴。又莊嚴者卽二智成徳。由得此二善達法界。於多百門已得自在。故雲莊嚴。故論云。此事中彼時中皆善知故。由相見道復有二種。一觀安立諦名此事中。二觀非安立諦名彼時中。以法眞見道正證如時不可名事。相望前眞故名爲彼。五修道始終。論云。出世間智智力得入法義故者。以後得了俗由於證眞名出世間智。智由證眞達俗。故名善入。智能入法卽名爲門。上寄從二地至七地竟。次下五句有五始終。寄入八地至於佛地。治菩薩於菩提五障。五障在於七地。至於等覺。經文但有能治障在文外。今初二句卽能破邪論障。始終不能破邪論障卽是所治。隨所住處者。卽邪論心住著之處。言次第顯說者。以宗因諭現比教量。顯己正義隨病治之。上皆論所據。言無所畏者。卽論莊嚴。後句辯才卽是論體。亦論莊嚴。謂語具圓滿順言惇肅。故名辯才。又上皆論多所作法。所作有三。一善自他宗。二勇猛無畏。三辯才不竭。配文可知。言光明者。性不闇故。卽論出離。謂善觀察得失等故。由具上諸義故不墮負。由破此障得入八地。二能善答難始終。上明能破此顯能立。第九善慧是辯才。地住卽證也。三樂著小乘對治始終。不忘菩提上求下化故。四化眾生懈怠對治始終。成就不疲故。五無方便對治始終。善達五明爲一切處開悟。故能巧化。又上五障。一不能破邪。二𨿽能破而不能立。三𨿽能破立情樂小乘。四𨿽不樂小乘而不勤化他。五𨿽化不疲而無化方便。治於此五行化略周。第六正顯加相。論云。已說何故加。復云何加。加相有三。謂口意身。約別相說。口加以益辯。意加以與智。身加以增威。如實說者。能加則局所加皆通。乘前語便故先口加。得智堪說事須起定。便身觸令覺故爲此。次此就十方佛辯。若約捨那先意令得定。當有所說。次身光照觸增威。後雲臺說偈令演。亦義次第非有優劣。初口加中有十一句。初總余別。總中令以樂說辯說十地法門。名相差別不違事理。善巧成故。故云汝當辯說等。所謂下十句別中。依根本辯才有二種辯才。一他力辯卽是初句。謂承佛力。承何力耶。如來智明故。二自力辯。卽後九句。自他因緣方有說故。攝此九力爲四種淨。以因中有四義故。一有力能作。二無力不作。三具二能引生。四泯攝前三。稱理成徳故爲四淨。一淨自善根者。有作善法淨卽是教行。亦約相故名爲有作。二普淨法界者無作法淨。此約證行。亦約體故名爲無作。依此性相而有說故。上二皆自利。三普攝眾生者教化眾生淨。卽是利他。餘六句經皆名身淨。攝爲三種盡。皆顯二利滿故成徳。成徳有二義。一當位顯益有菩薩盡。二寄對辯勝有後二盡初菩薩盡者。因位窮終故。攝經三句。初句位滿。謂十地勝進破和合識。顯現法身。非心意識之所能得。惟如智所依成於智身。菩薩照寂故云深入。後二句成益。一成現報益。得佛灌頂受佛位故。二成後報益。十地攝報。生大自在。云髙大身。髙大二義。一色形中極量最大故。居有頂故。二約三乘。此成報身位極普周。故云髙大。論云。摩醯首羅智處生故者。智處亦二義。一摩醯首羅智自在故。二攝報智滿成種智故。二寄對顯勝中。一對下彰出有二乘不同盡。攝經二句。一超一切世間道者。度五道故。道卽因義。二淸淨出世善根者。論云。復涅槃道淨故。以二乘𨿽度五道有三餘故。不淨涅槃。今無三餘故云復淨也。由具此二故不同二乘。後一望上顯同名爲佛盡。等覺菩薩同滿種智故。自力辯中多義顯者。校量後後勝前前故。第二意加中二。初正顯。後徵釋偏加所以。前中十句初總余別。總中身有二種。一與無上勝威徳身。如王處眾無能映奪。二與辯才無能映奪身。前色身勝後名身勝。後與無礙下別。別開名身成九種身。所加通三故。增其色身。在心名智在口稱辯。經云與智論判爲名。二文影略顯義方備。一與不著辯才。說法不斷無滯礙故。謂無偏住著故。不滯事理。云無礙樂說。二與堪辯。分別法相能正說故。名爲淸淨。論云。善淨堪智有四種。一者緣。二者法。三者作。四者成。善知此義成不成相故。此言緣者。卽因緣生法亦名觀待。二法者卽法爾之法。三作者。此二作用。四成者。引正理例證成上三。若順此四名爲成相。不順此四名不成相。菩薩善知故堪能有說名爲堪辯。然其此四經論多明。相續解脫經名爲四成。相續解脫卽解深密經。前後異譯。深密第五名爲四種道理。然上二經文博義隱。今依雜集十一釋之。名次全同深密。彼論云。觀待道理者。謂諸行生時要待眾緣。如牙生時。要待種子時節水土等。二作用者。謂異相諸法各別作用。如眼等根。爲眼等識所依作用。色等境界。爲眼識等所緣作用等。三證成者。謂爲證成所應成義。宣說諸量不相違語。所應成義者。謂自體差別所攝所應成義。諸量不相違語者。謂現量等不違立宗等言故。四法爾者。謂無始時來。於自相共相所住法中。所有成就法性法爾。如火能燒等有爲法無常等。而彼經論次第爾者。謂緣生之法。有此作用以理成證。後結諸法性相常爾。今論義次已如前說。三卽任放辯才說不待次。言辭不斷。處處隨意不忘名義故。云善憶念不忘力。謂隨門異說不忘本宗故。四能說辯。隨所應度種種譬諭能斷疑故。謂應機斷疑故名決定。能隨所應是謂明了。五不雜辯。三種同智常現前故。三同智者。卽自相同相及不二相。自相者色心等殊故。同相者同無常苦無我故。不二相者卽一實理。又自相卽俗諦。同相卽眞諦。不二卽中道第一義諦。金剛仙等諸論。皆明此三無法不爾。故云徧至一切菩薩所了故雲開悟。六教出辯。以十力智自在化物。斷惑得果故云自在成道。七不畏辯。於他言說不怯弱故。八無量辯。於一切智。隨順宣說修多羅等法。六種正見故。六正見者。卽是法門。金剛仙論云。一眞實智正見能知理法。二行正見能知行法。此二教旨。三教正見能知教法。四離二邊正見。知前理法不同情取。五不思議正見。知前行法成徳出情。六根欲性正見。知前教法說隨物心。瑜伽六十四名。六種理門。大旨無異。九同化辯。一切如來同以三輪化故。三業殊勝故曰莊嚴。上十已辯他力。第二何以故下釋偏加所以。以顯自力堪加偏就意業釋者。意爲本故。初徵意云。諸佛慈力若隨闕者可許偏加。旣有力能與有慈能普。何以上十偏加剛藏而不加余。下釋十句初總余別。總明得此三昧法合偏加。剛藏得此余不得故。何以得此三昧。下別顯中有二因故。一本願所致故。卽初句顯示。二善淨下。三昧身攝功徳故。此復八種淨。依自利利他故。謂前四自利後四利他。一善淨深心是因淨。信樂至極能趣菩薩地。皆盡淸淨故。故云善淨。此一爲眾行本故名爲因。次三明自利行徳。謂二卽智淨。趣菩薩地盡。修道眞如觀如日輪圓滿。普照法界故。此卽智徳。三身轉淨。謂生生轉勝集助道福徳故。四心調伏淨善斷煩惱習。故云修治。此卽斷徳。上三亦證助不住。後四利他中。五聞攝淨。能聞持佛法。故爲法器。此利他方便。餘三利他行體。卽身語意業。六者通淨。以勝神通生物信解故。七辯才淨。由總持力於一字中攝一切字句。前後無違故無錯謬。八離慢淨。謂𨿽化眾生。以實智印印之不違法界。故無化慢。上八句中。前四自利因。一精進因。二不忘因。三勢力因。四彼不染因。如次配前四句。謂由深心能起行等。後四利他因。謂五是斷疑因。由知法故。六是敬重因。以神通力令信入故。七是轉法理因。法若壞時。假余尊法誦持故。八教授出離因。論云。如是化者得自利不忘故。此意明。若化時取相。以法界印卽自利不忘。便能出離。第三身加增威令起故。言各申者。不離本處而申。卽延促無礙。諸佛皆摩故云各申。卽一多無礙。卽四通中如意通也。余義如前第三會中說。第四摩頂已下起分。所以起者三昧事訖故。云何訖已得勝力故。𨿽已得力何不且定。說時至故。何不定中說。定無言說故。第五普告下本分略示綱要。爲廣本故。亦與下請。爲其本故。不請而說者。不自說本。眾則不知爲說不說。又復不知欲說何法故。文分爲三。初明六決定。以爲地體。次佛子何等下標列十名。以顯地相。三佛子我不見下。舉十方同說彰地要勝。今初地體已如前辯。文中初句標。告諸佛子下正顯。於中初句總明。後無雜下別顯。總中言菩薩願善決定者。標人列法。故云菩薩於大菩提立誓趣求故名爲願。卽下初地中發菩提心也。此願所以名善決定者。以眞實智攝故。謂攝導此願。皆令順理決擇揩定故。眞智卽善善卽決定。持業受名。故論云善決定者。卽是善決定。此揀依他受名也。此已入初地是證決定。非是地前信地所攝之願。受決定名。若通論決定。有其六義。一約行體決定堅固。二望所證決定須證。三定能斷惑。四決信不疑。五決聖度生。六決成佛果。後別中此善決定有六種。卽經六句。瑜伽地持皆說此六。名次小異大旨不殊。此六行相。前五自分後一勝進。五中前四自利。後一利他。四中前三明行體徳。後一顯行功能。三中前二行體周圓。後一行徳具備。二中初一明行自體。後一顯行離過。是故自體離過攝徳爲因。二利行圓成就佛果。是此行相也。一無雜者。卽觀相善決定。眞如觀一味相故。謂正體緣如。境智一味爲觀之相。則無帶相之雜。二不可見者。是眞實善決定。非一切世間境界。出世間故。謂此眞智超出世間可壞之法。故名眞實。眞實故非世智所見。三廣大如法界者。勝善決定。論總釋云。大法界故。一切諸佛根本故。此中上句出所如法界。亦釋大義。下句顯能如地智。亦釋廣義。法界所以名界者。一是因義。迷悟根故。二是性義。法本性故。今能如地智爲佛根本。故得如之況體合如無所如矣。下開義釋。經標廣大釋以勝善。此云何同。論總釋云。大勝髙廣一體異名。法相義故。言一體者惟一味故。異名者隨法相義故。體無不在曰大。而相非情取曰勝。理超數表爲髙。用無不該爲廣。上釋廣大二字。次釋法界名。云一切法法爾故。一切法者釋法字。法爾者卽是界義。性自爾故。下法爾字皆仿此知。此上釋所如法界。下辯能如地智。亦受四名。一雙釋大勝義云。復法界大眞如觀。勝諸凡夫二乘智等。淨法法爾故此云淨者。異前所如體該染淨故。此卽根本智地。當體稱如周徧名大。形對凡小超劣名勝。二釋廣義云。復法界大方便集地。謂說大乘法法爾故者。以證眞了俗廣集大行。旣通二智故曰大乘。三釋髙義云。大白法界善法法爾故。謂無漏善法出世表故。卽二智所成之善故隨義立四。不出境智一如。四究竟如虛空盡未來際。是因善決定。此有二種。一成無常愛果因。是因如虛空依是生諸色。色不盡故。二常果因。得涅槃道故。故經云盡未來際。有釋云。一爲生因。生菩提有爲果故。二爲了因。了涅槃無爲果故。此順法相不順經宗。以經宗常與無常非一異故。今更直釋論文。明此地智有其二能。一寂而常用故爲無常因。用𨿽虧盈而智無起滅。如所依空非無常故。經明此智究竟如空。二用而常寂故爲常果因。𨿽涅槃永寂而智體不無。不爾將何窮未來際。若會三身者。用爲化身。寂爲法身。智爲報身。非無常矣。設智爲了因亦雙了菩提涅槃故。論云涅槃道。道亦菩提故。若相融攝固不在言。言無常愛者用適機故。五徧一切佛剎。救護一切眾生者。大善決定。隨順作利益他行故。卽普覆名大。論又云。次前善決定此願世間涅槃中非一向住故者。謂由前因善則大智不住生死。由此大善則大悲不住涅槃。前𨿽有應用。亦智所成故。有云。取前常果因故不住生死。取前無常果因。及此大善。爲不住涅槃亦不違理。然約雙遮則俱不住。若約雙照卽二俱住。謂大悲故常處生死等。是故論云非一向住。六爲一切下是不怯弱善。上入智地不怯弱故。論經闕於一切諸佛所護一句。但云入智地不怯弱。若準此經由護故入智無怯。言佛護者。智造佛境佛智照故。故佛所護與入智地反覆相成。論下六相圓融類前可見。第二地相中四。一寄問徵起。二佛子下舉數顯同。三何等下徵數列名。四佛子此菩薩下結名顯勝。初一可知。二中以生成住持故。三世同說。同說之言。文在地相義兼地體。三列名中。爲對治十障證十眞如成十勝行。說於十地及引諸論。並如下廣釋中辯。今依本論略釋地名。論云。成就無上自利利他行。初證聖處多生歡喜。故名歡喜地。此有二義。一二利創成故。二聖位新得故。遂本期心故生歡喜。二離能起誤心犯戒煩惱垢等。淸淨戒具足故名離垢地。此有三義。一卽因離。謂離能起誤犯煩惱。二果行離。謂離犯戒惡業故云等也。三對治離。謂淸淨戒具足。三隨聞思修等照法顯現。故名明地。此惟一義。謂三慧照當地所聞之法。若準下論更有一義。謂得四地慧光明相故。如明得定等故。下論云。彼無行無生行慧此名光明。依是光明故名明地。然惟識此經皆名發光。謂成就勝定大法總持。能發無邊妙慧光故。此則三義。一定爲能發。二持爲能持。三後地慧光爲所發所持。然三慧就初。發光約後。故受名不同。四不忘煩惱薪智火能燒。故名焰地。焰卽慧焰故此名焰慧地。此亦兼下二義。今卽根本智火能燒前地。聞持不忘恃以成慢之煩惱故。二就後得智起用故。下論云。彼證智法明摩尼寶光中。放阿含光明入無量法門義。光明智處普照示現。以是義故。此地釋名爲焰。問約初義者。前後諸地豈不燒惑。有二義故此偏受名。一就寄位言。此地寄當出世間無漏故。二以三學此地當慧。初得慧故。五得出世間智方便善巧能度難度故名難勝。此惟一義。謂眞俗無違極難勝故。以三地同世未能得出。四地𨿽出而不能隨。多滯二邊難以越度。今得出世。又能隨俗巧達五明。眞俗無違能度偏滯實爲難勝。此初得故偏受其名。六般若波羅蜜行有間。大智現前故名現前地。謂妙達緣生。引無分別名般若行。親如目睹名曰現前。對後彰劣名爲有間。以第七地常在觀故。七善修無相行功用。究竟能過世間二乘出世間道。故名遠行。此或三義。一善修無相到無相邊。故名遠行。二功用至極故名遠行。三望前超過故名遠行。合惟一義善修無相行。釋行字。功用下皆釋遠字。然善修有二義。一前地有間不名善修。今常在觀故云善修。二捨有之無非善修無。今有無雙離。故名善修。云何雙離。謂空中方便慧故離有。有中殊勝行故離無。下釋遠中功用究竟正明遠義。如極一界之邊故遠。何所過望前三地相同世間。過之已遠。望四五六相同二乘。今亦超過五地眞俗無違。何異此中有無雙離。略有三異。一彼猶未能過二乘故。二𨿽以眞入俗猶於雙行未自在故。三彼尙未得甚深般若故。於雙行非深妙故。八報行純熟無相無間。故名不動地。此亦三義。一捨三界行生受變易果。故云報行。依此起行任運而成。故功用不動。二得無生忍無相妙慧。則有相不動。三此二無間煩惱不動。合惟一義。謂前地無相已得。無間相及煩惱亦不能動。而爲功用所動。無不動名。今由無功用故。令無相觀任運無間故。三不能動。下輪王梵王之諭可以證此。九得無礙力說法。成就利他行。故名善慧地。得無礙慧尙未稱善。徧說徧益方名爲善。十得大法身具足自在。故名法云。此有二義。一得大法身語法云體。具足自在釋法云義。謂能雲雨說法自在用故。此約能說爲名。二得大法身此明法義。是大法器故。具足自在此釋云義。能受如來雲雨說故。下釋名分自當廣釋。此十得名略有四對。一約法諭。焰慧法云法諭合目。餘皆就法。二約體用。歡喜善慧約體爲名。餘皆就用。三約自他。離垢不動就他受稱。餘皆自義立名。四約當位相形。𨿽勝遠行形他受稱餘皆當位受名。此十圓融地地皆具。若約行布。則前前之名應該後後。後。後之稱不該前前。如歡喜之名義該十地。法云之稱不預前九。今爲顯別相。各從初得受名。下文重顯。四結名顯勝可知。第三彰地要勝者。爲欲令物生渴仰故。文中二。初明不見不說。反顯十方報化皆說。二徵釋所由。徵云。佛國不同化儀亦異。如何十地要皆說耶。釋意云。此最勝故。謂萬法皆如體如成聖。離斯證智皆是隨宜。故爲要勝。文有四句。初二句總標顯勝。初句證行。謂諸佛證此爲因成菩提故。餘皆助道故。此最上最勝。次句阿含法門者。名爲法體。光明者顯照一切余法門故。後二句別顯其相。初句釋前阿含。云分別說卽明前法光明。是教體用。此句是教所照法門故。論云。分別十地事者。顯示世間智所知法故。後句顯上證道非地前世智所知。名不可思議故。論云。顯示出世間智故。說證將默。故呼佛子已說本分。

大方廣佛華嚴經疏卷第三十一

大方廣佛華嚴經疏卷第三十二

唐淸涼山大華嚴寺沙門澄觀撰

第六爾時金剛藏菩薩說。此下請分中三。初說已默住。二是時下三家五請。三爾時金剛藏觀察下。許說分齊。所以默者。將欲演之必固默之。欲令大眾渴仰請說故。所以俟請者。略有二意。一增諸菩薩尊敬法故。二前本分中。舉地嘆勝。爲增樂。欲令此請中生正解故。云何生解。謂由請故得說默之由。顯地體甚深離於言念。令眾先解。後聞說分不隨聲取。離謬解故。卽復由此故。有第三示說分齊。初默可知。第二請中三家請殊。卽分三段。謂初解脫月請。二大眾請。三如來請。所以要三家者顯法深妙。令聞解故。眾首顯揚當機渴仰。化主加勸事方周故。道大兼亡法應請故。爲順請主。此眾堪聞言不虛故。爲成請者。如來護念而生信受言有徵故。此約因請生請亦是次第。又佛請者卽名爲加。謂眾𨿽已請要假主佛威光。方堪說故亦名爲教。如來教說顯剛藏說。傳佛教故。又前二家請。顯此地法因人修故。後一家請。顯此地法佛所證故。前之二請余經容有。後之一請余經所無。法華三請但是一家。良以地法甚深寄位難說故。又三請次第者。初解脫月者彼眾上首故。余問則亂。何緣大眾不亂問耶。眾調伏故。由前二止三請抑揚時眾故。次眾請以表虔誠。然非爭起。依前請儀同聲齊請。故亦不亂後。聽說理窮故如來勸說。今初眾首請中。總有三請。所以三者順世儀式。少不殷重多則繁亂。正得中故。以止有三。抑揚當時調伏機故。二家助成各惟一請。然依三請應分三段。若兼三止應分爲六。以前默住之止。通爲五請之本。不可惟屬於初故。止請相乘。且爲五段。一怪默騰疑請。二法深難受止。三嘆眾堪聞請。四不堪有損止。謂𨿽有堪者亦有不堪故。五雙嘆人法請。謂不堪聞者以法深故。亦得佛護固應爲說。於是剛藏理窮更無違請。就初請中分二。初明大眾睹默生疑。二解脫月下騰疑爲請。今初言何因何緣者。疑怪之辭。爲因說者不能說耶。爲緣聽者不堪聞耶。金剛藏下出所疑事。二騰疑爲請中二。初敍請因。謂領眾疑故。二以頌正請。文有五偈顯說聽無過。是以應說。卽分爲二。初偈說者無過。亦遣大眾何因之疑。後四聽者無過。亦遣大眾何緣之疑。𨿽似初二徵默所由。爲拂眾疑。後三請說爲遂眾欲。文彰略耳。非不互通故依前判。今初嘆說者淨覺無過。偈初二字偈末三字。合爲徵問之詞。謂有中間淨覺無過。何故不解釋耶。聖徳𨿽多偏嘆淨覺者。是說因故。覺卽覺觀。由此得爲口加行故。具能所治無思發言故云淨覺。淨覺之人名淨覺人。三字爲總。餘皆是別。別嘆淨覺有二勝能。一攝對治。謂念智具。念謂四念智謂如智。二離諸過謂餘十字。具字兩用。初中由有能治。所治不生。所治有二。一者雜覺。謂凡夫尋伺與四倒相應。卽迷事倒。以四念爲治。二雜覺因憶想分別。謂隨名相轉卽迷理倒。以眞如智爲治。前惟凡夫。後通凡小。言離過者離三種過。一由無嗔等功徳具故。離慳嫉過。謂無嗔治嫉等取無貪。無貪治慳不等無癡。無癡卽前念智攝故。二由前已說上妙地故。無說法懈怠過。三由有樂說辯力無不樂說過。然念智正爲治雜覺等。故受治名。而無嗔等本意不爲治於嫉等。有此任運自無彼故但名離過。第二嘆聽者無過中四。偈分三。初二嘆同生眾。論云。同法決定故。有樂聞故。次一偈嘆異生眾。論云。復示餘者心淨故。後一偈雙嘆。論云。又顯此眾皆堪聞法故。今初二偈前偈嘆根。故云決定。後偈嘆欲故云欲聞。若有欲無根𨿽聞不解。有根無欲設聞不受。故須雙嘆。今初同法卽是同生。揀後異生。決定卽是根器。揀後樂欲。初句爲總。論云。決定者黠慧明了故。黠慧卽根黠能知教。慧能入證故。次二句別。論云。決定有三。一上決定願大菩提。故云勇猛。二名聞決定。他善敬重故云無怯弱。由內無怯弱外著大名。三攝受決定。謂彼說者善知故。卽經說地名由堪攝受方爲說耳。下句徵默可知。後偈嘆欲中。初句所欲之法。次二句正明有欲。後句結請。論云。是中若但有阿含決定。無證決定。但有非現前決定。無現前決定。如是決定法器不滿足故。不能聽受者。現前是欲現見起故。非現前是根。但冥具故。此中意明。但有根而無欲不堪聞法。今前偈於教決解於理決證。具二決定。爲非現前之根。復有今偈現前之欲教證決定。則具足決定故堪受也。其心無怯弱者。論經云。佛子智無畏。無畏卽無怯弱。契理之心。卽名爲智然智有二種一證法。故此屬前根。二現受故此屬今欲。欲亦須智。故於樂聞心無怯弱。總前二偈根欲。雙具諸地妙義。願爲說之。第二一偈嘆異生眾。但云眾會故雙嘆根欲。初句爲總心無濁故。名爲淸淨。三句爲別。別離六濁。一不欲濁。謂無心餐采故。離懈怠治之。二威儀濁。不恭肅故。嚴整治之。三五蓋濁。貪名等故。潔淨治之。四異想濁。謂貢髙雜染輕慢雜染等。皆名異想。今說行堅固不動治之。五不足功徳濁。善根微少故。於彼說中心不樂住。具功徳治之。六愚癡濁。謂愚闇不了故。智慧治之。第三一偈雙嘆二眾。云一切故。相視爲總。論云。疊相共瞻者示無雜染故。餘皆是別。咸恭敬等無輕慢雜染。下半諭顯敬法轉深。何有雜染。論經云。如蜂欲熟蜜。古釋云。齊心趣證如蜂熟蜜專意。求教如渴思甘露。今卽但。云念蜜則二句皆通教證。然蜂之念蜜渴之思漿。諭希法喜解脫之味更言好蜜復思甘露。顯法之妙思渴情深。第二爾時大智下法深難受止。文中二。先敍意。後偈酬前中令眾歡喜。是總酬答相。謂說偈本爲除前疑惱得心喜故。酬答有二。一堪酬答。自有大智故。二不怯弱酬答。不畏大眾之不堪故。論云。此二示現自他無過故。故後偈意明法難說。非己無智而不能說。但言難聞。非斥大眾全不堪聞。偈中五偈分四。初二頌明法難說。遣上何因之疑。成上有智。次頌顯法難聞。遣上何緣之疑。成前無畏。三一偈諭難說聞。後一偈舉難結默。初中分二。前偈顯難說之法。後偈彰難說所以。今初偈末難字。卽是總相。謂難得故。難得所以後偈明之。此難有二種。一最難。體出名相故。經云第一。二未曾有難在相所無故。經云希有。上二明難相。何者是難法體。卽偈初二句。菩薩行者是出世間智。謂卽是證道。證心涉境故名爲行地。事者謂十地事行卽是教道。相差別故。最上者。通說上二勝故。諸佛本者。釋上證智得菩薩行名所以行。是因義。覺於佛智所以名佛。今此證智亦覺佛智。故爲彼本。本卽因也。此之教證於何處成難。謂顯示分別說。證道亡心故難顯示。教道依證亦難分別。第二釋難所以者。彼前菩薩行事所以難者。由住微妙深義故。故論云。彼菩薩行事義住不可如是說。偈中初二句對劣彰深。次句就勝顯妙。末句舉聞迷惑顯成難說。於中難者是總相。云何難。難得難證故。難得有四。一微細難得。顯非聞慧境故。二難見難得。亦非思慧心眼見故。三離念難得。亦非世間修慧境故。以地智是於眞修故。非地前心數分別緣修之境。四超心地難得。非惟非地前之境。亦非登地已上報生善得修道智境。謂變易所起異熟心識名爲報生。生便能知無常等。故名善得修道智。以非照實之智故。亦不測地智。知無常等未忘心境名爲心地。以七地已還皆容出觀故。又此善得修道智卽加行。後得智非根本故。所以揀之。故瑜伽五十五修道位中。有出世斷道世出世斷道。旣通於世故非其境。旣非四心之境是誰境耶。卽佛智境。何者是智見實義故。出生有二義。一生彼佛智故。二出離於生是無漏故。末句云。所以難說者。聞者隨聞取著悉迷惑故。第二一偈顯難聞者論云。已辯難說復顯難聞。然偈中舉具徳能聞。反顯難聞。兼欲使人學能聞故。於中三句舉徳。末句結成能聞。初中初句爲總。謂持聽法心堅如金剛。則能得聞。下二句別。堅有二種。一決定信堅。卽第二句。若無此堅於他分法不能入故。二證得堅。卽第三句。若無證堅於自分法不能入故。深信之相云何。謂於佛智設心智不及。仰推佛智非我境界。是深信相。卽勝鬘三種正智中仰推智也。所信是何。謂佛勝智慧。以此地智上同佛智故。佛智有二。一菩提智。是自行證法稱性無邊。二化生權智是利他教法。隨機隱顯種種差別。卽是法華諸佛智慧及智慧門。於此二深皆能信故。云何證堅。此亦有二。一知是能證。二心地是所證。言無我者。通能所證。心地卽二空眞理。所依之事謂惟識相。論云。隨心所受三界中報。此卽異熟識。又隨心所行一切境界。亦名心地。此卽前七轉識。及通八識相分內外諸境。於此二類。如實了知我法二空。成無我智。下句結成。旣知難聞之義。如是具上二堅。方聞上來微細勝智。第三一偈諭難說聞中。上半諭下半法合。此中諭意不單取虛空以無畫處空不爲諭故。亦不單取畫。以壁上畫不將諭故。正取空中之畫。風諭亦然。於中能依風畫以諭阿含。所依之空以諭證智。然空中風畫不可言無。謂若依樹壁則可見故。亦不可言有依空不住故。非有非無故不可說。文意正爾。論有三段。初釋諭相次釋合相。後揀諭不同。初中有三。初離釋二諭以明非有。次合釋二諭以明非無。三雙結二諭成不可說。前中畫諭有二。一正顯諭相云。此偈示現如空中畫色如壁者。謂此空中畫色不異壁上畫色。故云如壁。若爾。何以不見二顯其非有。論云。是中不住故不可見。謂壁上之畫有壁可住。故可得見。空中之畫無可依住故不可見。下風諭亦有二段。一云如空中風如樹葉。此正顯諭相。二云。是中不住故不可得見。此顯非有。謂樹葉上風有葉可依故可得見。空中之風無可依住故不可見。二合釋二諭以辯非無。云此動作者。非不空中有是二事。此論意。明但無可依故不得見。非風動畫作其體全無。三結成不可說義云。是虛空處事不可得說。處者虛空處。是風畫所依之空。虛空事是空中風畫之相。由前義故不可說有。由後義故不可說無。故此空處及畫事風事。皆不可說其處所。第二釋合諭中。次第合上三段。而但雙合。初論云是畫風如說者。此合上諭相。次論云。以非自性不可得見是不住故以其客故者。合上非有。卽以非自性合上不住。以其客故者。出名無性不住所以。謂名是實之賓。故無所住無自性也。二合前非無。云非不於中有此言說。三合前結成不可說。云如是佛智言說顯示地校量勝分別難見者。佛智卽所分別。合上空處。言說顯示下。是能分別。合上空中事。以詮從旨故亦難見。合上不可說處。然論佛智卽今經牟尼智。牟尼此云寂默。以智相卽智性故。此卽地智而名佛智者。無二體故。亦是譯人見牟尼之言。謂是釋迦故耳。第三揀諭不同者。舉二諭者諭旨別故。論云。畫者諭名字句依相說故。謂畫有相狀如名句之屈曲。能顯地相。風者以諭音聲。聲無屈曲如風之相。假實旣殊故雙舉之。又假實相依闕一不可。故云。又說者以此二事說。聽者以此二事聞。故舉二諭雙諭說聞。若將二諭諭所詮者。仍有兩重。一風畫諭地相所以不可見者。以同地智故。如風畫合空。二將風畫復諭地智。地智所以不可說者。以卽同果分。離言說相故。如風畫合空。若以果從因則亦可說。以智從相地有差殊。以旨從詮可聞可說。是則無聞說之聞說也。第四一偈舉難結默者。若準上義。以二事說以二事聞。則可說可聞。但是難見如何不說。故有此偈。意云。說聞本在證見。難見說之何益。況復加以難信故我默然。初句所證見法。次句難證。難中之難故云最勝。次句難信。非地前證信故曰世間。上三句舉難後一句結默。第三解脫月嘆眾堪聞。請前已嘆竟。此復嘆者。由聞上言證信難得。示現此眾有信有證有堪能故。先長行後偈頌。前中分二。先敍請。後佛子下。發言正請。於中三。初陳眾集。二善淨下。嘆眾具徳。三善哉下。結請。二中十句初總余別。總謂善淨深心離教證過。故名善淨。深心有二。一具修一切諸善行故。卽下教淨。二與理相應故。卽下證淨。下九別中。前五阿含淨。後四證淨。謂順教修行名阿含淨。證理起行名爲證淨。教通地前證惟地上。今初五中。一善潔思念卽欲淨。隨所念阿含得方便念覺淨。謂得方便。卽不取念相名爲善潔。二善修諸行者求。淨三業敬順起求法行故三。善集助道卽生得淨。願得益眾生處上上勝生。生而便得悲智勝念。以助正道故。四善能等卽受持淨。親近多佛意在多聞憶持故。五成就善根卽行淨。爲求地上眞證法故。習少欲頭陀等離著善根。後證淨四中。一捨離癡惑者得淨現智。善決定故。謂眞見道中得無分別智。非比知故名爲現智。相見道中以後得智審觀理智故決定無惑。亦可俱通相見道中。亦名現觀。眞見道中決理無惑。皆破無明故云捨離癡惑。二無有垢染卽不行淨。修道中一切煩惱不行故。相見道後至金剛無間道中。皆是修道。復數修習無分別智故名修道。滅二粗重皆使不行。對見道中初斷所知。故云垢染。成惟識第十云。煩惱障中修所斷種。金剛諭定現在前時一切頓斷。彼障現起地前漸伏。初地已上能頓伏盡。令永不行。如阿羅漢。由故意力。七地之中𨿽暫現起而不爲失。八地已上畢竟不行等。煩惱卽是垢染。不行卽是無有。然見道中。非不斷惑見理義增。修道位中審慮重觀除障義勝。故此偏說。三深心信解卽無厭足淨。不樂小乘。但於上勝佛徳深心希欲。信解決定故。四於佛法下不隨他教淨。趣菩薩地盡道中自正行故。上嘆徳竟。第三結請可知。二偈頌中。初偈直舉法請不頌前文。上半舉法請說。下半彰說有益。後偈頌前請可知。第四爾時下。不堪有損止中二。先長行中亦二。先領前所嘆對下有損。所以言𨿽。後然有下。舉損違請。於中二。先舉損劣解之人。通凡小等。皆是迷法之器故。多生疑者。正行相違猶豫義故。惑者心迷於理能破壞善法遠離善法故。此明現損。於長夜下。明其當損。後我湣下。結默違請。偈中亦二。初偈頌前段。淨明有信餘皆有證。如山如海雙諭教證。後偈頌後段以取相故。但依於識不能依智。第五雙嘆人法請中。復重請者。示彼疑惑應須斷之。豈可避之。避之不說有多過咎。何等過咎不得成就一切佛法。文中先長行。後偈頌。長行中三。初標請。次何以故下。釋請。後是故佛子下。結請。釋中二。先直徵釋。後轉徵釋。前中先徵意云。何以當得佛護而能信耶。釋云。法應得護由得護故必能信受。二轉徵釋中。先徵後釋徵。意云。何以說十地時法應得佛護耶。下釋意云。如來說法不離教證。最所要故。文中三。謂法諭合。法中最初所行者。依阿含行故。成就一切諸佛法者。是證智故。此卽九種教證中。第四修成相對。二諭中以字母諭於地智。爲諸法本。論云。書者是字相。如嘶字師子形相等者。以書記字非正字體。言師子形者。謂﹝虱﹣﹝乏﹣之﹢虫﹞﹢允﹞字如蹲踞形。有云。如呼師子爲﹝巢﹣果﹢七﹞﹝詞孕﹞多故。﹝巢﹣果﹢七﹞字像形似師子頭尾者。全不似也。字者論云惡阿等者。卽十四音正是字體。字卽文也。等餘十二。然有十四音。二音不入字母。謂裏梨二字。數者名句。此二是數義者。謂有二字多字名。必以多字成句故皆數也。說者是語言。皆以字母爲本者。明末依本諭果依因。字母究竟者。明本能攝末。諭因無不攝。上二順明。無有少分離字母者。反成上二。言字母者。卽迦佉等三十四字。以前十二音入此三十四字。則一一字中成十二字。復有二合三合乃至六合。展轉相從出一切字。故名爲母。論經名爲初章者。以梵章之中悉談字母最在初故。然五天口呼。則輕重有異。書之貝葉字體不殊。梵天之書千古無易。不同此土篆隸隨時。故此爲母。亦常楷定。三合中初合末依於本。後十地究竟合因無不攝。所以須此二者。若但言爲本容非是末。如以百錢爲本成多財貨等。今明如水爲海本。無海非水故。云究竟無有離者。又爲本者非但因爲果本。亦乃後爲前本地前。望證修阿含故。初心卽以智觀如故。第三結請可知。問若依上義。諸佛有力能令信者。何故今後眾生於彼法中亦有謗意。答有二種定。則不可加。一感報定。以先世今世造定業故。二作業定。宿惡燻心猛利纏起難曉諭故。上如釋種下如琉璃。頌中初偈頌標請。後偈頌釋請。略不頌結。頌釋中長行法中無究竟之言。而諭中有。今此反前欲顯具有。又法中明本能生末。合中明末依於本。皆影略耳。第二大眾同請者。上來眾首請說。顯眾堪聞樂聞。今大眾展誠自陳有根有欲。文中先敍請。後正偈請。於中二。前四偈半嘆人堪能請。後一偈嘆法成益請。今初亦二。前二頌嘆說者。余嘆聽者。前中初五句嘆說者。自成教證。後三句嘆能令他入。今初。初四句嘆證。後一句嘆教。自分所成一切行位。通名爲證。上受佛教說爲阿含。卽九種教證中第八門也。今初上者是總。然總有二義。一雙爲教証之總。二惟顯證力辯才。對教名上。此中嘆證辯才有三。一眞實智爲辯所依。卽經初句無漏故無垢。過小故云妙。二辯體性卽第二句。謂堪能分別無邊法義故。三者辯果卽下二句。依前起詞樂說故名爲果。一詮表深旨字義成就。卽下一句二滑利勝上字義成就。卽宣暢句。二有一句嘆阿含。謂念持於教得淨慧無疑名淸淨行。三句嘆能令他入者。初句令入證。謂已入地者令得佛十力。未入地者。令得入地。故雲集功徳。集功徳卽論經淨心。淨心卽初地。由集徳成故。後二句令入阿含辯才分別說者。意令受持十地法故。說主旣內具二力。外令他入。何故不說。二有二頌半嘆聽者中二。初偈嘆眾有根。後一偈半嘆眾有欲。今初由有根故堪受教證。初句有治。次二句離所治。下句結請。結請惟願是總。惟願有二。一求阿含。二求正證。有二妄想不堪聞教。一我二慢。以我慢故於法法師不生恭敬。以定戒爲治。謂若有定則心調伏。故內無我慢。戒則善住威儀外相不彰。有二妄想不堪得證。一邪見顚倒見故。二疑念於不思議處不生信故。有二對治則能得證。一證見善思義故。卽經集正。謂積集深思故。二者正心。信心歡喜故。二嘆有欲者。顯示大眾求法轉深。於中一偈諭明半偈法合。前有四諭。諭四種義門。示現正受。彼所說義。一受持謂求聞慧。初聞卽受隨聞受持。如水不嚼隨得而飲。二助力。謂求思慧嚼所聞法助成智力。如食咀嚼以資身力。三遠離。謂求修慧依聞思行能去惑習。如服良藥藥行除病。上三三慧。四安樂行。謂求證智卽三慧果聖所依處現法受樂行故。如蜜眾蜂所依故云貪也。後法合中能求一向是法。所求猶通法諭。以一甘露總合四諭。甘露有四能故。一除渴。二去饑。三愈病。四安樂故。二有一偈嘆法利益請。直觀經文似當結請。今依論判故云嘆法善哉是總。所說法中善具足故。善哉有三。一所依卽廣大智。說地必依此慧故。二體性卽第二句。正說入諸地則地地轉勝故。三者地果卽後二句。謂具十力無障礙佛菩提故。行亦果行如出現品說。自下第三如來加請前𨿽二家四請。爲顯法勝復待佛加。前來爲分主伴主佛。惟明意加。今欲具於身口故復重加。又前默與威神令有加請。今加爲說不與前同。若爾諸佛前已具於三業何得復加。前但是加未是請故。今以加爲請並異於前。上力被下說以爲加。因加勸說目之爲請。加卽是請故云加請。長行則以加爲請。偈頌則以請爲加。不以常口求請。而以雲臺發言。不以常身展敬而以光業代者。爲不輕尊位故。要復請者爲重法故。前加分中不加大眾。今此加者。前若卽加說主。無由三止。此若不加請主。前言得佛護念便爲無驗。文中通有八業二身。且分爲二。先長行有二身七業。後偈頌但明請業。前中二。先此佛光照十方。後十方佛放光照。此二光互照必互相見。二段皆有二身七業。今初分二。先明光體業用。後作是事已下。正明所作。今初。先明光本。上加於下多用眉間之光。亦表將說中正之道。出淸淨下。正明體用。於中文有六業。一覺業。卽光名體。謂是光照菩薩身。已自覺如來力加故。覺照光用故曰焰明。二百千下。因業。能生眷屬義故。三普照下。捲舒業。舒則普照十方。捲則還入常光。今文略無捲業。若兼取下文。如日身中於空中住。義則通有。四三惡下止業。五降伏業。論經云。一切魔宮隱蔽不現。今經闕此。六又照一切下。敬業。顯現佛會令物敬故。七又照十方下。示現業。正爲令眾見說聽者。皆得佛加堪說聽故。長行受身加之名偏從此立。二正顯所作卽二身之一。言二身者。一流星身。往他方世界故。論不指經。古徳共指捲舒敬示三業當之。以是往來光體如星流故。二如日身。謂如日處空卽此所作。於上空中爲臺是也。故以身業相對。應成四句。一業而非身。謂八中除三。二身而非業。卽如日身。三亦身亦業卽流星身。四非身非業。此經所無。卽論經彼此相見。以身約有體業約有用。三則雙具。四則非正所爲故。二十方佛放光照此者。正爲照此。然其作業亦周十方。七業二身不殊此佛而加。又亦照此娑婆。經文以主佛普照此。不待言伴佛普照。正意爲此加被相故。第二偈頌明請業中二。初偈所依望前猶屬於身。後正偈請。五偈分二。前四加請所說。後一教說分齊。前中亦二。初二偈舉法請。後二偈舉益請。前中亦二。初偈正顯作加。後偈顯加所爲。今初。加於彼三字是總。此偈正爲加故。其世中上亦總亦別望加於彼是別。以二種加中是具果加故。望四勝義是總。以上卽勝義具四種勝。爲世中上故。言四勝者。亦如世王。一自在勝。所作無礙故。卽經初句言佛無等者。由離二障解脫自在不染如空。十地已還皆無等故。重言等者惟與佛等。欲顯佛佛等正覺故。二力勝。卽經十力能伏邪智之怨敵故。三眷屬勝。卽無量勝功徳及人間最勝。論經卽當無量諸眾首。謂具功徳堪爲眾首。故云人間最勝。論云諸眾首者。佛於世間最上勝故。四種姓勝。謂家姓勝故。卽釋師子法。於中又二。一釋師子是生家勝。謂應生釋姓輪王貴冑故。諸佛同加。偏語釋者以現見故。是主佛故。二法之一字是法家勝。謂非但生家勝。諸佛皆同眞如法中住故。由上四義故。稱法王名世中上。上云二種加者。一具身加依法身故。謂釋師子是有法所依之身故。二具果加證佛果故。卽是世中上。及別明四勝。異未成佛之色身故。今此具徳之人加金剛藏。第二偈加所爲者。欲令開現法藏義故。文中初句及下句。以佛威神是說所依。余文正辯所爲。開勝藏一句是總。下十字是別。別嘆勝藏。有其二種。一義藏成就。二字藏成就。義藏卽勝妙行。行者。諸菩薩行。所謂助道法故。妙者。眞實智故。卽是證道。勝者。神力勝故。是不住道。染淨無礙故云神力。如是顯示深妙勝上之義。二字藏者。卽諸地廣智及分別說。謂說十地差別相故。上舉法請竟。第二舉益請者。顯所說法利他有三時益故。二偈分三。初半偈聞時益。若得上加。則法寶入心成聞持故。次半頌修時益。上句修時因圓。下句所修果滿。後一偈轉生時益。卽具堅種人。上半順明。明有信之益。下半反顯舉無信之損。論經但有順明。偈云。𨿽在於大海及劫盡火中。決定信無礙必得聞此經。今經堪受卽決定信義。此中大意云。若有信有機爲堪受者。無問惡道善道。難處生皆得聞經。以難不障聞故言𨿽也。海水劫火卽是轉生難處。大海卽是惡道畜生趣故。故論云。龍世界長壽。亦得聞此經。偈言𨿽在於大海故。而言長壽者。如有經說。右脇著地未動之間。已經賢劫千佛出世。更一轉亦爾。但暫臥息尙爾。況其一生。劫火中者。卽是善趣。論云。𨿽在色界光音天等。亦得聞此經。偈言及劫盡火中故。此卽指二禪已上爲長壽天難。然論無長壽之言。而前龍趣卻有長壽。且三惡爲難不必長壽。恐是譯人誤。將此中長壽入於前文。然二經中文皆巧略。若具應言劫盡火起時在光音天中故。論爲此釋。以火起時初禪無人。二禪不爲其壞於中得聞故。等言等取三禪四禪。免水風災長壽天難。乃至無色亦皆得聞。今舉初攝後。及對水成文故云劫火。案智論等通上二界。除五淨居皆長壽難。今不取初禪者。以彼有梵王多好說法。有覺有觀聞法障輕。又正已燒故不說之。上順論釋。八難之中善惡二趣各舉其一。理實八難皆容得聞。又劫火之言兼佛前後。劫壞之時無佛出故。修羅地獄容在海中則兼數難矣。今經但云劫火。則正在火中亦容得聞。以眾生見燒燒處有不燒故。問若依前義。云何堪受法人復生難處。答此約乘戒緩急應成四句。一乘緩戒急。生長壽北洲不聞法要。二者乘急戒緩。生三塗中不礙聞法故。佛會中多列龍鬼等類。三者乘戒俱急。則人天聞法。四乘戒俱緩。則處三塗諸根不具又不聞法。今海水劫火是二三兩句。餘二無乘故。經論不明。卽後半意勉旃學徒。願畱心法要故。涅槃云。於戒緩者不名爲緩。於乘緩者乃名爲緩。第二一偈教說分齊中。應說諸地者。總勸說也。說地何義。謂應說前字藏之中諸地廣智三漸次相故。次修習言卽爲總相。言漸次者。漸明非頓。次辯不亂。云何爲三。一觀漸次。二證漸次。三修行漸次。此卽十地之中。加行根本後得三智。爲地地中初中後相也。勝智道者。卽觀漸次。道者因也。以加行智爲正證勝智之漸次。故名勝智道。謂說此十地若加行觀。若加行所依止理。能生諸地實智故。次入住展轉者。是證漸次。入者入地心。住卽住地心。未轉向餘地故。展轉卽出地心。地地轉所住處故。卽此三心證智自爲漸次。第三句卽修行漸次。以後得智要由證眞修行。方能了俗故。名修行漸次。言法智者。正辯後得智體緣法別。故名爲法智。此智從二境生。一由證眞故。雲從行生故。論云。行者入住展轉成就故。二外能了俗故。雲從境界生故。論云境界者。此行種種異境界故。謂以正証之行。行於俗境是後得也。利益眾生一句。結說之益。亦是後得智境。問地地正證者。如初地中正智親證眞如。則後九地中不應更證以如無二無異故。古徳釋云。如𨿽一味。約智明昧有十親證。此亦順理故。惟識論云。𨿽眞如性實無差別。而隨勝徳假立十種。此約所證徳異故。有十地親證。又云。𨿽初地中已達一切。而能證行猶未圓滿。爲令圓滿。後後建立此。則亦約能證明昧意也。若惟取所證徳異。則初地未全證如。亦未能全通如無異難。如人觀空小時不遠大則漸增。空𨿽無差眼有明昧。自下第三許說分齊。謂所說不過義說二大。是地分齊。於中二。先敍說儀意。後正顯偈辭。今初。觀察十方是敍說儀。論云。示無我慢無偏心故。觀十方佛將欲承力。故無我慢。觀十方機擬將普被故。無偏心故。上下文皆云承佛神力普觀十方也。亦可普觀物機不慢旁人。普觀諸佛不偏一佛。欲令大眾增淨信者。是敍說意。謂眾先有信深渴所聞。今更示說正地二大增益聞者。堪受正義。不如言取名增淨信。若準論經更有增喜。彼經云。欲令大眾重增踴悅生正信故。以踴悅卽是淨信故。今略無故。論云踴悅者。心淸不濁故。由信以心淨爲性。則稱理而悅。以前說主違請中已令眾喜故。今云增如何得此踴悅。論云踴悅有二種。一義大踴悅。爲得義故。二說大踴悅。因此說大能得義故。義名所以深廣稱大。卽是當法受名。說名詮表。因於此說得彼義故。依所得義故名爲大。大之說故依他受稱。聞於二大皆踴悅者。因詮得旨湛淨無疑。法喜內充故增踴悅。大意如此。然二大體相古說不同。遠公云。此地經中宗要有四。一是言教。二是所說教道之行。三是所顯證道之行。四是證道所表地法。就此四中初二爲說大。以行依言成。言依行發故合爲說。後二合爲義大。以證依法成法由證顯。故合爲義。賢首釋云。此經宗要有六。一所依果海如太虛空。二地智所證十重法界。如空中所畫之處。三根本智能證法界。如能依畫相。四諸地後得隨事起行悲智不住。五諸地加行所起行解。爲趣地方便。六寄法顯成諸地差別。如第二地中十善爲正。三地禪支等。於此六中前三合爲義大。後三合爲說大。然其後解不取能詮者。意云。如偈中七偈亦明義大。豈無能詮。正應用所以甚深故。名之爲義。可寄言說故稱爲說。且依後解。古徳因此復辯可說不可說義。然下論自明因果二分說不說義。非無眉目故今敍之於中先就義大。次約說大。後辯雙融義中有三。一約果海可以總標舉。令人知有。名爲可說。不可指斥示人名不可說。二約證處。旣此所證離相離名。還云此法不可說聞。以此遣言之言當彼法。故名爲可說。有言斯遣名不可說。三約本智。謂以遮詮易解故名可說。直詮不逮故不可說。攝論云。無分別智離五相故。謂睡眠昏醉等。以直詮不到故。約遮詮以示彼法二就說大中亦三。一約後得智。隨事行相可以言辭分別。是則可說。是出世間故不可說。二約加行智。謂是意言觀故是則可說。觀中行相言不至。故名不可說。又諸法自相皆不可說。諸法共相皆是可說。此通一切法。三約所寄法。可以寄此表示令人解十地故名爲可說。不可以此卽爲十地。名不可說。三約雙融中。此上六中各說卽是無說。無說卽說。無二俱融準思可知。又果海離緣故不可說。所證就緣是則可說。二所證非修故不可說。能證修起是則可說。三正證離相故不可說。後得帶相是則可說。四後得無分別故不可說。加行有意言。是則可說。五加行觀無分別故。不可說。寄法表地是則可說。此上不可說。皆各不異於可說。以眞理普徧故。可說不異不可說以緣修無性故。是故下文𨿽說一分。義亦不少。故論。云如實滿足攝取故。意在於此。涅槃亦云生生等皆不可說。有因緣故亦可得說故。說不說不可局執。余至下明。上來敍意竟。

大方廣佛華嚴經疏卷第三十二

大方廣佛華嚴經疏卷第三十三

唐淸涼山大華嚴寺沙門澄觀撰

第二正顯偈詞。有十二偈。大分爲二。前七顯義大。後五明說大。今初分四。初四偈總顯地智微妙。二有一偈類地行微。三有一頌寄對。彰微。四有一頌諭顯地微。今初分二。初二總顯地獄。後二別顯微相。今初。正顯地智微妙之相。故論云。此偈依何義說依智地故。依者據也。云何知依智地。上來本分請分皆依智地。後說分中亦說智地。卽今此中第六偈。云智起佛境界亦依智地。明知此顯地智微妙。非別明佛果。於中論經但有六句。初二句卽此初偈。彼云微難知聖道非分別離念言微妙者。二偈總相。卽前地智超言念故。餘皆是別。別中初句是微體。餘皆是微所以。於中難可知。總顯所以。下六句別顯所以。論云。云何微。偈言難知聖道故。此卽雙指。謂聖道是體難知故微也。故淨名云。微妙是菩提諸法難知故。云何難知。此有二義。一說時難知。口欲辯而辭喪故。二證時難知。心將緣而慮息故。上大仙道是所證說。大仙是佛故。言微妙道者。是因修行證智之因。得大仙果故。六句別顯微所以中。初句卽說時難知。言非念者。非有念慮分別心者之境界故。何以非是念慮境耶。以此地智自體無念故。故云離諸念也。由上二義。如是聖道名爲甚微。下之五句明證時甚微。於中復有總別。初句爲總。求欲證見難證得故。以無見無得方能證故。下四句別有四甚微。第一觀行。第二依止。第三淸淨。第四功徳。初句卽功徳甚微。不生者。契理出世故。不滅者。非一往滅。不舍利益眾生事故。卽無住涅槃。寂用無礙功徳。次句卽淸淨甚微。性離煩惱非先有染。後時離故名爲性淨。如此則無不離時故恆寂然。卽性淨涅槃。言離垢者。卽觀行甚微。謂觀智中離無明垢故。不同世間八禪。爲無明雜故。聰慧人下。卽依止甚微。聰慧人者。登地已上有智之者。彼人之智能行地智。何智能行。若就總就實。惟一實智見一實諦故。若就別兼權則通三智。一加行智增上善勝解故。二根本智增上善寂滅故。謂滅諸惑證寂理故。三後得智。隨聞明了故。云何行處。此之地智是彼證智。自證知故。依彼地智說證智生。故說爲行。非正證時有能所行也。上四微中功徳異小觀行異凡。依止淸淨揀異外道。自尊之者。以智斷異故。前淸淨微是斷徳。不同彼有見惑及滅心想。爲淸淨故。依止卽是智徳。不同彼以六行而伏惑故。上依增勝。若通說者並異凡小。第二兩頌別顯微相。故論云。此甚微智復有何相。此徵體相也。是智有二相。初二句明同相。智體空寂故。後六句不同相。智位差別故。今初同中。上句總下句別。總中此是誰相彼智相故。故言自體。此智自體以何爲相。謂本空寂。何以言同。此卽性淨涅槃。上同諸佛下。同眾生一切眾生皆有此故。橫同諸法諸法如故。此如卽是自體空故。一切皆以空爲自性。智性色性本無差故。一切皆有安樂性故。下句別者。論經加一有字。云有不二不盡。釋云。此智空寂其相云何。謂離三種空攝是眞空相。三種空者。卽地前空亂意菩薩。一疑空滅色取斷滅空。此失空如來藏。則損減也。二疑空異色取色外空。三疑空是物取空爲有。今云有者。卽初離謗攝。不謂斷滅如兔角故。言不二者。卽離異攝。不謂異此空智更有異空。言不盡者。離盡滅攝。不謂有彼此自體彼此轉滅故。此明非滅有體之智。成有體之空。亦非空有物可轉滅也。離此三空。卽見自性本空空如來藏。今闕有字如何會通。此有二意。一以不盡攝之。謂有體故不盡。無則異於斷滅。若無可盡滅則非有物。義如前說。二者西域之經自有二本故。論云。有二種頌。一有不二不盡。二定。不二不盡。此頌𨿽異同明實有。若非實有不得言定。此云何定。定能滅除諸煩惱故。意云。定卽是有故能滅惑。今經亦無定字。義同定本。謂定是有無不二法故。離前二空。謂無二中兼得空與有不二故非斷滅。三種空義。如寶性論第四所明。二有六句明不同相者。卽方便淨涅槃。斷惑平等不同凡小。而能斷故不同外境。但是所證有異相。故不同於空。涅槃是果。此云何是約分證故。又是所依果海。如下十山十徳不離海故。此當義大不可說故。今明地智應是菩提。那言涅槃。若分相門。則所證爲涅槃。今顯相融。卽智之性爲性淨涅槃。智出惑障爲方便淨涅槃。二而不二。難說甚深良在於此。文中解脫是總。餘皆是別。總謂淨相解脫故異前也。寶性論第四云。淸淨有二種。一自性淸淨。謂性解脫卽前同相。二離垢淸淨。謂得解脫卽此淨相解脫。別中以別顯總別有二種。一何處得解脫。卽經於諸趣也。此顯所脫。謂煩惱爲趣緣業爲趣。因生爲趣果故。三雜染皆諸趣攝。若脫因緣則無生果。二云何解脫。卽下五句。此明解脫之體。五句卽顯五種解脫之相。一等二際是觀智相。二斷煩惱是離礙相。後三體徳圓備。卽是涅槃之相。言平等者。謂世間涅槃平等攝取。非如聲聞一向背世間故。以世間之性卽涅槃故。中觀云。世間之實際。卽是涅槃際。無毫末差別故。二斷惑相者。謂三時無斷方說斷故。故云非初非中後。釋此有二義。一約相翻。二約相續。言相翻者。謂無間道正斷惑時。爲智先起惑後滅耶。爲惑先滅智後生耶。爲同時耶。此三惑智各有兩失故。如不成斷。謂智先起智有自成無漏過。不能滅惑過。煩惱先滅煩惱有自滅過。不障聖道過。智後同時各具四過。如燈不破闇可以諭此。又涅槃云毗缽捨那。不破煩惱若爾云何說斷。若依惟識第九明二眞見道現在前時。彼二障種必不成就。猶明與闇定不俱生。如秤兩頭低昂時等。諸相違法理必應然。是故二性無俱成失者。此但舉法相一邊。亦不違余緣集斷義。若望此宗則有所遺。謂秤衡是一低昂無妨。解惑不爾。豈得俱時。明闇之諭。𨿽則相傾到與不到俱不破闇。同時則相乖異時不相預。故若此宗斷結要性相無礙。上明非先後俱爲顯無性。無性緣成則說斷結。由能斷無性方爲能斷。所斷本空方成所斷。若定有者則墮於常。不可斷故。若定無者則墮於斷。失聖智故。言相續者不約惑智相對。但就一智自有三時。論依此釋就此三時復有二種。一約初心究竟。通分三時。二約無間道中剎那三時。經論並通此二。論云。此智盡漏爲初。智斷爲中爲後。答云。非初智斷。亦非中後。偈云。非初中後故。此上順釋偈文。兼定三時。惟約智說故。言是智斷惑。若爾三時無斷雲何斷耶。論云。如燈焰非惟初中後。前中後取故。此舉諭釋成謂實教斷惑必性相雙明。經文正顯證智。惟據甚深緣性不可說義。論主兼明斷義故性相雙辧非初中後。辧因緣無性。是斷之不斷。前中後取卽不懷緣相。是不斷之斷故。大品云。菩薩非初心得菩提。亦不離初心後心亦爾。而得菩提。譬如然燈非初焰燋炷。亦不離初焰。後焰亦爾而炷實燋故。龍樹判云。佛以甚深因緣答。涅槃二十九亦云。眾生五陰。𨿽念念滅而有修道。如燈𨿽念念滅而有光明。上諸經論。皆顯性相無礙。無斷之斷。又今經論反覆相成。謂若定斷者。一念便足何假三心。旣並取方成。明知無性。無初中後。無初中後是無性。故方得成於初中後斷。此則因緣故無性。無性故因緣也。若云初念則能斷。後念方究竟斷者。不異毗曇一念有燒始終方盡。若云初念獨不能斷。積至中後方能斷者。不異成實一念不燒相續方然。勿失宗旨。上猶通實教。若依圓宗所斷之惑一迷一切迷故。一斷一切斷。無斷無不斷若具顯諸宗差別如別行章。非言詞下三句。明三徳者。初句卽般若是觀行相謂無分別觀體絕名言。眞智內發。不同聲聞依聲而悟。前云觀智約其決了。此云觀行約行契極。次句法身是轉依相。謂轉無常依。云出過三世故。此微智依常法身論。云非如無常意識智依止無常因緣者。此揀未轉依時。今爲所轉依也。無常意識智是彼能依。無常因緣卽是所依。持種本識是無常因。所持染淨諸種子等。是無常緣。依此因緣起無常意識。今轉無常識成妙觀察智。轉無常意成平等性智。以爲能依。依彼本識如來藏性眞如法身。以爲所依。論云。如修多羅中決定說者。是了義故。涅槃經說。轉無常識獲常識故。諸大乘經其文非一。問所依本有可得是常。能依修起寧無生滅。若依惟識。所依常故能依亦說爲常。非自性常是有爲故。若起信等始覺同本。亦皆是常。勝鬘經云。一切法常住故。三其相如虛空卽解脫相。不同聲聞猶有智障。二障雙亡故。如空無礙。三徳之義已見上文。然圓滿在佛。圓教十住卽許開發。此中約因卽言分得。所依果海等佛無差。轉依亦爾。從因門中是見修轉。就果辧者。究竟廣大轉也。此不同相。由得前同成斯不同。能顯前同。令離障淸淨無別不同。如融金成像像非金外。論中結後五句云。如是觀智如是斷煩惱。如是觀如。觀如如是依止。依止如是解脫得解脫。後三皆重言者。皆上牒前下是結成。謂如是觀而觀等也。偏此後三有重牒者。以前文後三對妄顯眞故。須牒眞就以結之。第二一偈類地行微。於中上半牒前地智離言。以爲能類。下半正舉地行以爲所類。初中謂彼前地智顯二涅槃。皆言不及。寂卽同相性淨涅槃。自性寂故。滅卽不同相方便淨涅槃。要智緣滅非約性滅故。此二涅槃是佛所行。故言不及。行者證也。言不及者。說聽皆難也。何不直說無言。而云言所不及。若一向無言何由悟解。令尋言求理而知理圓言偏。故但云不及。下半所類者。謂非惟證智如是深玄。而令智眷屬行亦難說受。論云地者。境界。觀行者。智眷屬。智眷屬者。謂同行。同行者。謂檀等諸波羅蜜。言境界觀者。如爲境界照達名觀。此卽加行。設地是地體。意在舉地取行。故云地行。將此地智修行檀等。故名同行。同彼事而行故。斯卽後得爲證智眷屬也。第三一偈寄對彰微者。對聞思等以顯微故。初句舉法體。智是所起地智。卽前五偈所明根本之智。起者卽加行後得二皆觀如。如卽佛境並爲能起故。論云。以何觀以何同行。能起此智。此卽前偈何觀者。前境界觀。何同行者。前檀等行。皆言何者。隨何觀行是非一之言。以加行隨地不同。後得緣境各別故。次二句明難說。於中初句非心數故難說。非念者非思慧境故。離心道者。非報生識智境故。報生識者。如上違請中辧。後句明不同。三科有色心根境。故不可說。論經。云非陰界入說。論釋非說。云離文字故。今經略無說字。門卽是說故。法華中以說爲智門。下句明不可聞。智知者。惟證智知故。意不及者。如聞取故。卽依智不依識也。第四一偈諭顯地微。上半諭下半合。此中諭者。不惟取空。余處虛空不爲諭故。不惟取迹。砂土上迹不爲諭故。正取空中鳥迹。論云。鳥行空中迹處不可說相亦不可見者。總顯諭相也。處卽迹處之空。相卽空處之迹。不可示其長短大小令見不可說爲有無等。此中迹處之空。以諭證智。空處之迹以諭阿含故。論合云。如是鳥迹住處名句字身住處也。何以不可說。論云。虛空處鳥迹相不可分別故。意云。鳥足履沙則有迹及處。由履空故處迹難分。名句字身亦爾。菩薩證智所攝故。不可說聞。若說若聽心意不能了也。故以證攝教如空攝迹。令名句等非如聲性也。以是證智之名等故。上明粗相非有。順諭不可說聞。後明細相不無。以諭可證。論云。非無虛空行迹故。謂迹處之空異於余空。諭非無地智。空處之迹異於無迹。諭非無名句字身。以有鳥行必有迹故故。論云。非無地智名句字身。卽雙合也。謂有諸聖親證如故。證尙不無況於言教。又以空攝迹迹不可示。以迹攝空空亦非無。諭以證攝教教不可示。以教攝證證可寄言。諭意正爾。若欲開鳥異迹。則鳥諭言詮。迹諭差別地相則有三事。而迹處中以迹隨於鳥。迹相非無。以迹隨於空迹相非有。諭以差別隨於詮。差別非無。地相隨於證差別非有。若更開迹處之空異太空者。則迹空諭證智。太空諭果海。迹空隨於迹地智可說。迹空隨太空則地智離言。𨿽通此義在論無文。若以迹諭證智。如前風畫中辧。以斯鳥迹之諭。映下十地之文。則寄位淺深之言。施戒禪支之類。一文一句莫不深玄。豈謂地前爲深地上爲淺。故論總結云。此中深故示義大踴悅。此中鳥迹亦雙諭教證。難說難聞何異請中風畫之諭。故論云。云何復說論。答云。汝等不應如聲取義。此意云。上諭及法。是顯默不說之意。此中諭及難說。誡眾捨著許爲宣說。意不同也。若以著心隨聲取義。有五過失。一不正信。以隨言解不稱實故。二退勇猛。不能忘相趣實理故。三者誑他。以己謬解爲人說故。四者謗佛。指己謬解是佛說故。五者輕法。以淺近解解深旨故。謂法如言不殷重故。意令大眾自知無此五過所以。明難說聞。今人以地上爲淺者。並陷斯五失。故嘆難說聞。則翻斯五失以成五徳已。說深義令生正信。自下第二復顯說大令生正信。五偈分三。初一偈半正顯說大三成就義。二有三偈彰己無過誡眾除失。三有半偈示說分齊。但是說因。今初言三成就者。一因成就大。謂慈悲願力爲起行本。故名爲因。二因漸成就大。謂聞思慧等爲出世智因。起之不頓故名爲漸。三教說修成就大。謂卽修慧眞修。契實如於正證。可寄言詮故名教說。教說二字正揀義大。非如果分不可說故。前二不似正證體非玄妙。不假言揀但爲出世智因。故並稱因。當分獲得三皆成就。此三地位爲在何所。此有二意。一約初地則前二容在地前。地加行故。後一惟居地上。二約通說。地地之中加行修等慈悲願力。卽是因成。聞思慧等卽爲因漸。正證後得皆教說修。問慈等聞等說十地中在文易了。正証之相何處是耶。答此有二意。一地體玄妙不可直彰。寄法顯示卽是其相。謂如十善禪支道品諸諦等。二因滿入處卽是正證。如初地云。名住菩薩歡喜地。不動相應故。八地云。入一切法如虛空性。成就此忍名入不動地等。卽其文也。以眞實正證不可說示故。此二類皆是說修。若爾上三漸次。何以諸佛教說證耶。彼從所表義大故名爲證。今從可說但得云說故。上論云。因此說大能得彼義故。已知大意。次正釋文因成就大。卽初二句。慈悲是利他願通二利。力通上三。以二利燻修不同二乘。故名爲力。下句卽二利之功。出生地行正是因義。二因漸成就大。卽次第二字。論云。說聞思慧等次第。乃至能成出世間智因故。此云等者。通有二義。一者等上以其修慧是第三大。故不等之。二者等修。修有二種。一者緣修。屬此門攝。二者眞修屬第三攝。由等義有含故但云等。不爾何不但言聞思修。而以等替修。三圓滿下。明教說修成就大。此有二種。一滿足修卽初八字。二者觀修卽後兩句。眞修位極世慮都寂。能滿地智名滿足。修眞智內發寂照分明。名爲觀修。初卽稱性寂然。後卽寂而能照。猶瑩明鏡垢無不淨。如滿足修鑑無不徹。如彼觀修。此二種修望於眞證。猶彼等妙。等覺等於妙覺。而但是因圓。妙覺捨行方稱果滿。此亦然也。二修如於出世。但是因分之終。正證捨修方名果分。諸有智者。請鑑斯旨。文中慮卽聞思。智卽眞修之智。心卽眞修心體。謂若無聞思緣慮之心。方名眞修之心圓滿故。惟眞修之智所能行耳。若準論經。心是所如出世之心故。論經云。非心境智滿如淨心。論釋云。滿足修者。偈言非心境故。非心境者。此句示聞思慧等心境界處。惟是智因能生出世間智。而此不能滿彼出世間智者。此明聞思。是心境不能滿地智。翻顯眞修。非心境方能滿地智故。次便引偈。云偈言智滿如淨心故。次牒釋云。如淨心者。如出世間淸淨心能滿彼地智故。此明函蓋相稱。謂欲滿地智非余心能。要眞修慮寂之心。一如出世智心方能滿也。其所如出世之心。卽是正證地智。此言眞直。次觀修中是境界者。卽眞修之境難見者。非聞思能見。可知者。惟眞修自心寂照方知。知卽見也。故論經云。難說自心。知釋云。自心淸淨可見。旣難可見亦難可說。而隨修以顯說大中收。不同果分但是深義第二彰己無過誡眾除失中二。初半偈總明。後二頌半別顯。今初由說聽者。各有二過。不能得證故。並彰離說二過者。一佛不隨喜說。今云佛力開演。則知佛已隨喜。二不平等說。今云。汝等應受則情無彼此。聽二過者。一見諍過。言我法是彼法非。如是執著種種諸見二於說法者。不生恭敬。今令敬受雙離二過。謂敬法故無見諍過。以敬人故無第二過。第二別顯中。上𨿽離四過事但有三。一承力。二開演。三敬受。今三段廣之。初一偈廣開演。次一偈顯敬受。後半偈顯承力。今初。上但雲開演未知廣略。今顯略而非廣。上半顯智入之行深玄廣說不盡。言智入行者。地法爲所入證智爲能入。行此智行則入地法。又智入是證智行是事行。下半今𨿽略說攝廣無遺。眞實者。卽智入行也。無餘者。若事若理無不具故。第二顯敬受者。卽示恭敬相。初句正明三句出因。恭敬有二。一身正恭敬待。如威儀住堪受說法故。二心正恭敬待。如心決定堪能憶持故。心敬則身必恭故。偈但云心也。下釋恭敬所因。謂由善說故令物敬待。初句對人彰己善說。說之一字論經名善說。善說者。對於當機無諂無憍慢故。承佛力者。示己無增上慢。不言齊佛故。次二句對法彰己善說。勝法二字卽是所詮。次六字是能詮。其相應二字通能所詮。文𨿽三節義乃四重。一今之所詮示現何事。所謂勝上地法故云勝法。二復徵云。所詮是地能詮多種。或以色香威儀進止皆爲能詮。爲用何法爲能詮耶。故論云以何事。答云。我用八種梵響微妙音聲以爲能詮。不用香等故。經云。微妙音。三復徵云。用此音聲復有多種。爲直爾用爲諭類顯。故論。云云何事。答云。非直爾顯寄諭類明。故云譬諭。然諭有二種。一是譬事爲諭。如下節節引金莊嚴具。大海珠寶等。二借法相事況出於理。曉諭時聽亦名爲諭。今通此二。四復徵云。𨿽知諭顯諭亦多種。爲依世間不善文字而爲諭耶。爲依出世善字諭耶。故論。云依止何事。答云。依於善字經闕善言。論經具有。云何相應通能所詮。一以妙音聲與諭相應。是約能詮。二約善字與理相應。是通所詮。故論云。善字有二種。一隨方言音善隨順故。二字句圓滿。不增不減與理相應故。又與能詮三事相應。則與理相應也。第三廣承力者。論云。前言承佛神力。未說云何力故說此也。無量佛者。略有三類。一是主佛。二是十方金剛藏佛。三是十方一切佛也。第三示說分齊者。但是說因耳。半偈之中下句。論經乃在說大。五偈之初云我但說一分。正是分齊。或是譯者回文。或是梵本有異義旨不殊。前後何妨。於中上句牒前所請。兼結上來義說二大爲此處也。難宣示義廣如上辧。下句許說少分。論上解云。前言十地如是不可得說聞。今言我但說一分。此言有何義。是地所攝有二種。一因分二果分。說者謂解釋。一分者。是因分。以於果分爲一分故。然因果二分古有多釋。全乖文旨者。今所不論。有可通者。正而用之。直望論意卽指義大爲果分。故不可說。說大爲因分是則可說。更以義取略有二種。一惟就十地以明。以證智爲果分。方便寄法等並爲因分。此復二義。一以修證相對。則方便造修爲因分。息修契實爲果分。二以詮表相對。則以寄法顯地差別爲因分。眞實證智爲果分。如初三地寄同世間。次三寄二乘及禪支道品等。令眾因此表解地義。爲因所表。證智是此因之果。斯皆證智言所不及。故不可說。如彼鳥迹同於虛空。方便寄法可以言顯。故云可說。如空中鳥迹約鳥說異。是以一迹通有二分。卽可說不可說也。二約究竟佛果對普賢因。說義通一部。謂卽此證智冥同究竟果海爲果分。如迹處之空不異太空。地相之因同普賢因。以廣說則。有無量差別事殊勝願力。復過於此故。是則迹處之空隨於空處之迹。亦有說義。地智亦可寄言標舉故。問上論云。是地所攝有二。如何說爲究竟果耶。答豈不向言冥同果海故。上論云。此智是誰證偈言佛所行故。又上加分云不思議佛法。又地影像分云。彼十大山因大海得名大海。亦因十山得名菩薩。十地亦爾。同在一切智。因一切智得名。彼因果相順故。是知論主亦用究竟之果。爲十地攝。有云。彼說十山依海。不說大海卽山者。大海十徳豈離海耶。寶珠十義豈離珠耶。明知爲此難者。不見地智之旨。又且依一相不可指陳等。云不可說及與可說。若有因緣故果可寄言。卽事入玄因亦叵說故云說少分也。不可局執。自下大文第七明說分中。三門分別一來意。謂請儀旣終已示分齊。彰其地實。地實難明寄顯在相。相卽因分。從此已下。廣明地相。令尋相得實故有此來。又請分生其正解。此後顯其行修故次來也。二釋名。演暢宣陳十地差別。故名說分。以上請分通請十地。對請辧說理必宜通。爲歡喜在初受斯總稱故。論云。自此已後正說初地。旣有初地說分。卽知十地皆有說分。又初地中。皆應名說爲分地滿異於初住故。十願下。更與異名名校量勝。又論家科文但舉大格。至於血脈殊不介懷。隨時起盡不應執定。三釋文者。十地卽爲十段。就初地中七門分別。一來意。二釋名。三斷障。四證理。五成行。六得果。七釋文。初來意者。十地之中。最初斷障證理得聖性故。二釋名者。此論所釋已見本分。當經有釋備於下文。今引他部成立正義。惟識第九云。初獲聖性具證二空。能益自他生大喜故。此有三義。一得位。二證理。三成行。由此三故名極歡喜。攝大乘論第七云。由此最初得能成辦自他。義利勝功徳故。此惟依第三成行義說。十住毗婆沙云。始得法味生大歡喜故。此惟約證理義說。瑜伽七十八引深密經云。成就大義。得未曾有出世間心生大歡喜故。此約二義。大義卽是二利行成出世間心是得聖位此。同本論本分中釋。三所斷障者。惟識第九中。異生性障是此所斷。謂二障中分別起者。依彼種立異生性故。二乘見道現在前時惟斷一種名得聖性。菩薩見道現在前時。具斷二種名得聖性。此言異生卽是凡夫。梁攝論中名凡夫性。此論本分中。名凡夫我相障。此障障於初地。上來就能起煩惱是根本故說斷二障若具說者。亦斷惡趣諸業果等。由斯初地說斷二愚及彼粗重。一執著我法愚卽異生障二惡趣雜染愚。卽惡趣諸業果等。此業果等。𨿽非是愚愚品類故。下九地中愚皆準此。斷義如前分齊中說。四所證理者。由斷前障證徧行眞如。謂此眞如二空所顯。無有一法而不在故。梁攝論中名爲徧滿。徧滿一切有爲行故。意明無有一法非二空故。此地最初偏證徧滿。五所成行。略有四種。一約增勝修成施行。二約所成起十大願。三約修成。謂信等十行。四約實行。謂十度等行無不皆修。余所修行釋文自顯。六所得果略有四種。一得當地滿時調柔等四果。二得檀行成大財果。三依攝論。通達障空得一切障滅果。四通論。得惟識三性三無性理智。及奢摩他毗缽捨那等果。然上諸門多依行布。若約圓融。一斷一切斷。一證一切證。一行一切行。一得一切得也。第七釋文分二。先長行後偈頌。前中若直就經文。應分爲二。初明地法。後佛子菩薩住此地多作閻浮提王下。地果。前中先廣明。後佛子是名下總結。前中有三。初明入心。次佛子此菩薩以大悲爲首下。明住地心。後佛子菩薩住此歡喜地已以大願力得見多佛下。明其出心。十地之文大體皆爾。故依慈氏論於十地內。皆有三心。仁王上卷。亦云地地上中下三十忍。地地中始生住生終生不可得等。理必然也。而論以出心爲調柔果。所以至下當明。今且依論判長行中二。先明初地說分。後佛子菩薩住此下。校量勝分。前中依論總有百句。分爲三分。初四十句明住分。二佛子菩薩住歡喜地下。三十句釋名分。三佛子此菩薩以大悲下。三十句安住分。若通取校量勝。卽爲初地四分。初云住者。出世菩提心生。堅守初地。更不退失。故稱爲住。卽始住入心。初𨿽住地未得名善。更起信等地中善住。故名安住。卽地中正住及後一分。並是住心。其釋名分十地應齊。但從義。顯偏釋三地。謂初及八十。余略不論。以初地是得聖之始。八地無功用初。法云菩薩地盡各無數劫滿。故偏釋也。然十地中旣三心齊證。則地地之中。皆攝前之三位此中住分。攝發心住。其釋名分攝歡喜行。後之二分攝救護眾生離眾生相回向。皆文義相順。如文思之。今初住分文分爲二。初別顯住法。後菩薩住如是下。結住入位。前中四十句分四。初十依何身。次十爲何義。三有十句以何因四有十句有何相。初謂深種善根爲所依身。次爲得佛果爲所緣境義。上二皆發心緣。三以大悲爲發心之因。四以過凡得聖。爲發心福利之相。瑜伽四十七亦有四相。論依經造故同於此。又此四事卽三種菩提心。深種善根是深心。次爲求菩提是直心。三卽大悲心。具此三心成後入地之相。又此四段各具含三心。可以思準。今初依何身十句。初總余別。總云若有眾生者。是具行之人。依地持論是解行人。有如是心則入初地。入已此心常現在前。下諸地中初之十心類此可知。言深種善根者。正是總句。論經名厚集。厚則深也。集卽種也。若約圓融則不定時數。若依行布。謂一僧祇已積資糧。故云深種。別有九種集。前六護煩惱行。後三護二乘行。前中卽增上三學初戒次定。餘四是慧。慧中前三如次是聞思修。後一所成出世之智。後三中初二護二乘心。謂大志護陜心。大解護小心。後一護二乘行。已知其意云何九集。一行集。卽經善修諸行。善作眷屬持戒故。三聚。非一故。名爲諸不淨尸羅不生三昧故首明矣。二定集卽經善集助道。善作眷屬三昧故。卽明得等及四靜慮。以定親資慧故名助道。皆云眷屬者。慧爲主故。三親近集。卽經善供養諸佛。供佛爲欲集聞慧故。四聚集。卽經善集白淨法。聚思慧善思量波羅蜜等諸善法故。謂依聞思彼若名若義自性差別有上下故。成暖頂位治諸蔽漏。故云白淨。五護集。卽爲善知識善攝。由內修行實證。得外教授故修行實證。卽如實智。亦分上下立於忍位及世第一。上五皆同加行。下四皆已入地。六淨心集。卽善淸淨深心。以得出世間正智。於所緣境無分別智都無所得。不取種種戲論相。故名爲善淨。智能契理。故曰深心。七廣集卽立廣大志。深心廣利故。八信心集。卽生廣大解。以求一切智智故。九現集。卽慈悲現前。謂多行慈悲無時暫捨。故云現前。然小乘無求佛意故。於護小心中明自利心。求一切智。小乘亦有自利三學之行故。今護行之中。但舉利他慈悲。於中慈。依苦苦壞苦。以正在苦思願樂故。悲依行苦拔彼妄樂。不知行苦之所遷故。三界不離三苦。故爲慈悲之境。又明與樂卽能拔苦故。慈依二苦。拔苦卽與眞樂故。悲依行苦。已知總別集爲同相。戒等異相。略說爲成廣說爲壞。如上具明。第二爲何義者。爲求佛果。先別顯求果之相。後佛子下。總結髮心。今初十句初總余別。總云佛智。謂無上智知斷證修故。約無作四諦說此四別。修究竟故亦得名修。此智差別有九種業皆悉求之。一力佛智問記爲業。以十種力隨機答故。二無畏佛智。破邪見業揀異菩薩。復稱爲大。三平等佛智。得人法無我。教授眾生證入之業。四救佛智。以四攝法化眾生業。五淨佛智。能爲救攝因業。慈悲淨嗔恚故。六無餘智。佛智常以佛眼觀世間眾生業。十方徧觀故云無餘。七者染佛智。若順今經。以無障礙智嚴其依報。自然應化。令其信樂爲業。論經闕於淨剎。八覺佛智。一念知三世眾生心心數法爲業。九轉法輪佛智。解脫方便善巧業故。言善巧者。於百億閻浮提同時轉大法輪故。法輪卽是能令眾生解脫方便。然上九句皆先標智體。後顯其業。初三自利後六利他。利他之中四攝是利他之行。慈悲是利他之心。後四利他之智。二總結髮心中。言起如是心者。若直望經文。卽指前十心。而論云。卽是本分中願善決定者。上求佛智卽是願故。前本分中指此文云。願善決定者。如初地中發菩提心。卽此本分中願者。卽指此文。生心卽是生菩提心。以上求佛智故。願卽願於菩提。二體不殊故得互指。前指於此卽攝上之十句佛智。此指於前。卽攝前文六決定義。彼是總句中指此。是總結中指總攝別故。又但云生心者。心是總。卽攝知斷證修。故不云生智。亦攝一切助道法故。不云生余心所。已說爲何義。第三以大悲下。明以何因生如是心。意云何因求大菩提。謂以大悲爲眾生故。如三地中。思惟度生不離佛智。故下總句論經云。是心以大悲爲首。是心卽指前求佛智心也。十句中初總余別。別有九種大。一增上大。細行苦智慧增上生故。謂若了苦苦壞苦智非增上。論又云。智者因果逆順染淨觀故。此約了事名智。論云。慧者自相同相差別觀故。此約了二諦通理爲慧。復是一門別義。言自相者。因緣之有是法自體故。同相者。二空眞如等一味故。念生迷此故起悲心。同六地中大悲增上觀其逆順等。亦如六地廣明。二善巧等卽攝大四攝曲巧。隨宜攝故。三最上下。淳至大淳至卽最上義。謂向發大心許盡生界無盡利益。故曰深心。緣此悲增淳厚至到。故云最上。常以此二持此菩薩。四如來力無量者。無量大攝取如來無量神力。生物信故。五善觀等卽決定大。於上妙法決定信解。名善觀分別。於諸眾生決定能度爲勇猛力。於所治障決能對治爲智力。無礙智現前通結上句。六隨順自然智卽隨順大。七能受等卽受持大。能取大勝法授與眾生故。大包一切勝卽佛法。授與卽教化智慧故能授。八廣大如法界卽最妙大。攝受勝妙功徳故。九究竟下。住盡大。無量愛果因盡涅槃際故。爲成十句合於此二。後之二大如本分說。但前云無常愛。此云無量者。勝用非一故。上九大中前七悲體。次一悲徳。後一悲能。七中前三自分。一拔苦智。二拔苦行。三拔苦心。後四勝進。第四佛子菩薩下。有何相正顯得位福利之相。文有九句。初總余別。總云始發如是心者。指前二段。卽得超凡夫地者。以得出世間聖道故。超卽過義。二入菩薩位下。別有八種過。論皆先法後諭。此入聖位生如來家。如世王子生王家故。故句句皆有相似法。言一入位過。初成出世間心。如始住胎相似法故。瑜伽住品。名入菩薩正性離生。二生如來家者。卽家過。生家相似法。謂如世人𨿽受胎報。若在凡家不足爲勝。要在王家方爲顯勝。菩薩亦爾。若在外道法中出家。不足爲勝。今得佛所證法方爲尊勝。梁攝論云。生法王家具足尊勝。下諸句例皆躡前揀勝。三無能下。種性過。子相似法大乘行生故。謂大行成立。如得王體分堪紹佛種。是子義也。非賤非客故。梁攝論云。以過二乘及世間種姓故。四離世下道過。以非有漏故離世間趣。如非鬼畜等王之體。成無漏故。入出世道如要人王之體分故。梁攝論云。永不作殺生等邪行故。五得菩薩法卽法體過。以同體大悲爲菩薩體故。以化他事。卽是自事。若無大悲法身不具。如揀異殘缺。瑜伽云。設有問言。菩薩以何爲體。應答以大悲爲體。六住菩薩處者。處過。謂不住道是其住處。不同凡小。染世捨世以滯二邊。如世王子不處鄙陋。七入三世平等者。業過。謂證平等眞如以資慧命。揀無滋味則壽命天促。不任紹繼故。是命相似法八於如來下。畢定過。佛種不斷顯因畢定。得無上道顯果畢定。如世王子。𨿽依正精勝。志气不立所作不成。今志气成立決定紹位。名成就相似法。論云。如是示現凡夫生菩薩生不相似。有煩惱無煩惱故者。顯與地前不相似也。第二菩薩住下。結住入位。住如是法者。指上四段。名住歡喜地者。是初住地義。以不動相應故者釋成住義。一證眞理不復失故。二乘異道不能動故。然不動有五。一種子不壞。名不動。卽種性地已上。二起行不退名不動。卽此初地已上。地持云。初地已上如明分月日夜增長。善法不退亦復如是。三空有無間不動。卽七地。四無功用不動。卽八地已上。五究竟不動。卽佛地也。大文第二釋名分中二。一總標。二成就下別顯。於中分二。初正明喜相。後佛子下。出喜所因。然其喜相對依何身。以深種善根得此位故。後喜因中有念。當得喜。對爲何義。以所求果定當得故。有念現得喜對有何相。以現離凡得聖故。其第三以何因悲心惻愴喜義不顯。故不對之。今初正明喜相中十句。初總余別。總有三喜云多歡喜。一心喜。謂入觀之心適悅。二體喜出觀喜受相應。三根喜。由前心體歡喜內充外及五根輕安調暢故。此喜者亦名爲樂。又內及觀心卽無喜之喜。不同二禪浮動之喜。故梵本。他經多名極喜。喜之極故。別中九。一敬喜。證三寶體得不壞信增恭敬故。二愛喜。樂觀眞如法故。上二卽喜行之心卽是心喜。次三正是喜之體相。三調柔喜。身心徧益皆適悅故。卽諸根喜。四慶喜。自覺所證勝地前故。此句論當第三。前覺後悅義甚次第。五踴躍喜。身心徧益增上滿足故。增上過前是踴躍義。六勇猛喜。自知堪受菩提去果不遙。故云勇猛。此一喜能。上六皆自行喜。下三化他離於喜障。七無斗諍喜。自心調伏故。論義解脫時。不令自他心擾動故。八無惱喜。化攝眾生時。但以慈柔不惱他故。九不嗔恨喜。見不如說行當時不嗔。後無恨故。此句不爲他惱。第二彰喜所因中二。先念當得故喜。後念現得故喜。各有十句。今初。初總余別。總云念諸佛者論云。如佛所得。我亦當得故者。文中𨿽皆念他。並是以他類己。故判爲念當得也。以總該別皆屬己。當別有九種。一念佛法。二念佛菩薩。三念佛行。四念佛淨。五念佛勝。六念佛不壞。七念佛教化。八念佛利益。九念佛入。以總該別皆名佛者。爲成佛故。六相融故。若別顯義相統收十句。不出因果人法。一佛二法。是果中人法。論云。初二念共者。佛及佛法二事通二乘念。故名爲共。則顯餘八不共二乘。後八皆因。初一是人。謂二地已上。乃至普賢之位。餘七是法。於中更有總別。菩薩行爲總。別中六句次第顯前菩薩行。一以何法爲所顯。謂波羅蜜淨以是行體故。二彼之行體顯相云何。謂一地去一垢淨一度。卽菩薩地殊勝故。三何謂此行全顯。謂第十菩薩地盡去障盡故。則行不可壞。上三自利餘三利他。皆法云之行。一能受諸佛法明爲教化法。二能雲雨說法則眾生得利益。三受佛智職入大盡等。是一切智行。亦可後三通於諸地。又上十句。初佛次法餘皆是僧。僧中有人有徳可知第二念現得中二。初正明所念。二何以故下。隨難徵釋。前中十句初總余別。總云。我轉離一切世間境界者。轉離一切凡夫取著事故。然事有粗細。粗則外六塵境。通是一切凡夫取著境故。細謂現前立少物。謂是惟識性。亦爲地前凡夫取著境故。別有九種轉離。然此九種。對前有何相中總別九句。文𨿽不次法體全同。以是念前福利相故。故論二段之中。皆以相似不相似揀。謂與地前不相似故。九中一入轉離。經云親近一切佛以了法如常見佛故。此顯事不相似。謂卽前生如來家。以佛法爲事。不似凡夫六塵事故。二遠轉離。三近至轉離。此二示自身不相似。謂初卽過凡夫地識爲身故。後卽入菩薩位智爲身故。四斷轉離。卽行不相似。謂離世間趣行。行出世淨行故。五依止轉離。卽疊相依止不相似。謂得菩薩法。大悲爲體依眾生起。還與眾生爲依。不同凡夫不起悲心。不爲他依故。六近見轉離。是他力不相似。謂以大乘行成種性無過。見佛得助道力。不似凡夫非器不得故。七生轉離。卽處不相似。謂不住道是佛境界。亦菩薩住處。依之起行名生其中。八平等轉離。卽生業不相似。謂證三世平等之性。以資慧命而生智業。不同凡夫雜染業也。九捨轉離。卽成就不相似。謂成就離障畢定勝位。捨約離障成約得位。卽前第八畢定過。成就相似法故。由離怖畏決得無上菩提。前就行位此就斷位。言怖畏者。論云。不愛疑慮憂想共心相應故。不愛是所畏事。不活等五令心憎惡故。疑慮憂想正是畏體。所畏不定便生疑慮。所畏決定便生憂想。由心畏故相現在身。名毛豎等。然此九句與有何相文同符契皆已義引不得異解。由上諸義不相似。故名爲轉離。非惟離障名轉離也。第二隨難徵釋。由捨轉離文義廣。故重徵釋之義。有四重。謂怖畏與離各有因果。而文分五節。一總徵。二列名總答。三轉徵。四舉因顯相。五菩薩如是下。結酬初徵。今初徵意云何。以此中說離畏耶。二答意云。以五怖畏是初地障。得初地時法爾離故。又離此卽是此地利益翻畏名喜。此相最顯故。於釋名分中辧之。三轉徵者。此之一。徵文含四意。一云。何以名爲不活等畏耶。二云。何因而有此五畏耶。此二是怖畏因果故。論上生起。云何者是怖畏。云何怖畏因。三何以名爲得永離耶。四因何令此得永離耶。此二離畏因果。若得離因自然無果故。論上云。遠離此因無怖畏故。四舉因顯相者。謂正舉離因顯離果相。反顯畏因及畏果相故。通有四意酬前四徵。如不愛自身何況資財。是離不活因。則反顯愛身資財是不活畏因。若不畏不活。卽是離畏果。則反顯畏於不活。是此畏果餘四例然。又此離因卽是能治。其怖畏因卽是所治。五怖畏果。不活與死二相何別。懼無資緣身不存於朝夕。名不活畏。懼其因盡正捨報時。名爲死畏。大怖之極無過死故。又不活通於三業。死惟約身故。論云。第一第二第五依身口意。第三第四依身。死約愛於善道懼捨身故。惡道畏者。憎於惡道。懼得彼身故。但說五者。打縛等畏皆五攝故。此怖畏因略有二種。一邪智妄取想見愛著故。二善根微少故。然此二因通五怖畏。善根少者。亦乏資財懼不活等故。有愛著者。未能忘懷畏大眾等故。若取相顯。初一爲前三畏因。後一爲後二畏因。邪智卽是分別。身見取我乖理目之爲邪。邪心決斷名之爲智。由有此智妄取於我乃我所想。以成執見而起愛著故。我見爲主我所隨生。愛著於我則有死畏見有我身懼捨命故。愛著我所有前二畏。但著財利有不活畏著利兼名有惡名。畏但無我我所則三畏因亡。然不活因舉我況所。意但取所。後二因者。功徳善少畏墮惡道。智慧善少畏於大眾。又過去善少今畏大眾。現在善少當畏惡道。今具福智兼二世善以爲對治故。初三離因卽二空智。後二離因卽二莊嚴。五菩薩如是下結酬初徵。前云何以能離。今酬由上三段如是義故。所以能離意正如此。而論云怖畏毛豎等事。何故二處說耶。前說身怖畏。後說異身怖畏者。意謂前第十句屬念現得。故但云身。今通當報惡道等。故云異身。

大方廣佛華嚴經疏卷第三十三

大方廣佛華嚴經疏卷第三十四

唐淸涼山大華嚴寺沙門澄觀撰

自下大文第三佛子此菩薩以大悲下。安住地分中三。初總明安住。二所謂下。別顯安住。三佛子菩薩以成就下。總結安住。今初。文有三句。一大悲爲首是安住因。菩薩所行皆爲眾生。悲爲行本故言爲首。二廣大志樂無能沮壞。是安住觀。論云。煩惱小乘不能壞此觀故。謂契理深心爲大。故煩惱不能壞。悲化兼物爲廣。故小乘不能壞也。三轉更勤修一切善根而得成就。是安住行。此望初句是智導悲。望第二句是行塡願。此所修善。卽下三十句顯示。第二別顯安住。卽顯前第三勤修善根。云何勤修。此有三十句。顯三種成就。一信心成就。二修行成就。三回向成就。信爲行始次依信起行。後回行成徳。以爲行修次第。今初信心十句。初總余別。總云信增上者。隨所有事。謂下所列諦寶等境。深信決定名爲增上。別中有九。初六始起信心。後三信增成欲。前中初二自利。後四利他。自利中一敬信增上。謂徧信三寶名多淨信。二淨信增上。自證眞淨智解故。上二皆云淸淨。是信之性。三決定信增上分別。令他證淨智故。卽利他之行。四悲五慈六無疲厭。此三增上皆利他心慈悲明心大。無厭明心常。後三中七慚愧信增上。是所成行體。謂有慚愧故治慳等蔽。不著世間成檀等度故。八柔和信增上。是得等侶於同法者不惱亂故。九敬法信增上。於所入法益敬信故。第二日夜下。修行成就中九句。初總余別。總云無厭足者。卽無間修。別有八集。前七教行後一證行。前中初二攝法方便。一親近集。近善友意在不忘諸法故。二樂法集。於問答中論義解釋心喜樂故。後五句次第修行。於中前三內觀順理之行。一多聞集斯卽聞慧。二正觀集卽是思慧。三不著集卽是修慧。於三昧中無依著故。後二隨緣離著行。謂六不貪集是知足行。已得不貪故。七不求集是少欲行。未得不求故。八如寶心集卽證行圓明。常現前故。又難得無垢勢力。莊嚴殊勝不攺證心。同此具六義。故上依論釋竟。其第六七集更有一理。謂第六心是遠離修。修對治心離三過故。諸說法者有三種過。一著利養求四事故。少欲知足則能治之。二取名聞。爲勝他故。正念定慧則能治之。三爲他屬。過愛敬事故。遠離精進則能治之。此中能治卽大人覺。其第七句是觀過修八種不淨。是謂資生。一切不求見不淨故此比論釋通局有殊。第三求一切智下回向成就。謂求一切智是回向菩提。有十二句。初總余別。總卽所求之事名之爲家。一切智地是求處故。別卽能求之因有十一求。初一顯能求之觀名爲依家。於前家中。分別觀察具足十力無畏等故。餘十能求之行。並總都有三求。於求行中。又分總別。總名無障求。謂求諸度無著法故。能除蔽障。下九句別。別治諸障故。初二對治檀中二垢。一者離求。治於陷曲。見乞求者詐現方便。一向無心與故。二如說能行求。治不隨先言。許而不與。或許多勝與少劣故。又前是諂後則是妄。三者護求。治戒一垢。謂不護實語違本所受。犯已覆藏故。四不污求。治忍一垢。謂惱亂他業。是污如來利益家故。五不捨求。治進一垢。謂菩薩戒法無量不可具持。劫數長遠不可常持。戒法精妙難持難行。不可善持生退轉心。本不捨菩薩戒具能持之。不捨律儀故。能持難持不捨三聚。能行難行也。進策萬行。而偏就戒辧者。有三義故。一戒爲三學之首故。二戒具三聚故。三戒通事理難行易敗故。寄以策之。六不動求。治禪二垢。一者亂心外攀如山治之。二者不能調伏憶想分別。一切智心治之。下之三句治般若三垢。卽三道障。謂七不捨成就求。治障不住道垢。謂無善巧方便一向涅槃。現不捨世間治之。一向世間現成就出世治之。異於凡小成不住道。八者集求。治障助道垢。九者常求。求治障證道垢。於上勝妙證法之中。願欲心薄故。上來回向成就竟。第三總結者。上三十句廣於勤行具足。成就此勤行有四。一信。二欲。三精進。四方便。信謂忍受決定。欲謂希求趣彼行故。初十句中前七是信。後三是欲。次十是精進。對行造修。後十是方便行。成巧求故。是名此地說分中安住。故云成就如是淨治地法名爲安住。上依論辧更有別理。上多淨信。已能永斷闡提不信障。發生悲湣尊重教法等。亦能永斷凡夫著我障。日夜勤修無有疲倦。又能永斷聲聞畏苦障。求一切智。乃至常求上上勝道。亦能永斷緣覺捨悲心障。故云淨治地法。安住地分竟。大文第四校量勝分。謂住此地中勝二乘故。論生旣云。住此地中勝者。明知。願等初住地分已有。但文不累安。故居安住之後。非是地滿方有願也。問經。云初發已爲天人師。勝出聲聞及緣覺故。沙彌發心羅漢推敬。如何至此方辧勝耶。答然其勝義乃有眾多。統而收之不出三種。謂願行智。此三歷位故有眾多。略明十位。一初發心勝。通於一切凡夫。如沙彌等。此通三心。二信勝。亦通三心。三解勝。四行勝。五顯勝。此三卽三賢別歷三心。六證入勝。齊證三心雙證二空。是爲智勝。起十大願卽是願勝。備修諸行卽是行勝。下辧果勝亦三心果。此中行智由願導故。所以最勝。依行布說。七地已上智方自勝故。下經云。從初地來彼悉超過。但以願求諸佛法故。非是自智觀察之力。今此七地自智力故。一切二乘所不能及。論主立願爲校量勝。憑此明文。𨿽歷諸地戒定道品等。地地超勝。亦不出三心故。七從第七地去名權實自智勝。八無功起行勝。九上等諸佛勝。十究竟勝。所謂諸佛三心果滿。今此正明願行勝也。文分爲三。一願勝。謂標誌遐廣。二修行勝。依願造修。三果利益勝。卽位行成就。今初二義故勝二乘。一常勤修習無量行故。二與一切眾生同行故。同行卽是十無盡句。釋此願勝。先以五門分別。一名體。二修證。三行位。四因果。五立意圓融。五各二義則有十門。初中先名後體。名中先總後別。總云願者。是希求義故。下論云。發諸大願者。隨心求義故。而言大者。下論云。光明善根轉勝增廣故。謂教證二光。與行願善根轉勝地前。廣彌法界故。十願中皆云廣大如法界也。瑜伽四十五云。菩薩所修正願略有五種。一者發心願。二受生願。三所行願。四者正願。五者大願。初求菩提。次攝生處。生三無倒思擇諸法。願於境界修無量等四願。當來攝受一切菩薩善法。故名正願。大願卽從正願所出。此復有十全同今經。今揀異前四故云大願。兼取所從。卽後二願。別別大相至文當知。後顯別名。瑜伽三十五及諸攝論。皆有明文。並如下文當願自釋。今且依梁論略列。一供養願。二受持願。三轉法輪願。四修行二利願。五成熟眾生願。六承事願。七淨土願。八不離願。九利益願。十成正覺願。後體性者。克性卽以欲總解信三爲自性。若取所依悲智相導。卽後得智。以爲願體。若並眷屬。一一皆以一切俱行功徳爲性。故論云。光明善根者。光明卽後得智。善根卽信等及行。二修證者。先約修行。初七修始。次二修熟。後一修成得果。後約證者。地前已發今此十願齊證。三行位者。先約於行。初二自利。次五利他。一以何身。謂攝法上首。而爲利他轉法之身。二以何心。謂卽令他修行之心。三何者眾生。四眾生住處。五自身。住何處能化眾生。上三可知。後三不定。一卽八是自利滿。九是利他滿。十是二利得果。或俱自利。論云。後三顯自身故。或俱利他。論云。此三示現如實教化眾生故。若約通論十皆二利故。論云校量勝有二。一行無量行卽是自利。二與眾生同卽是利他。後約位者。通則十皆初地所得。別則前七明行。已如上辧。後三明位。下論云。一得地校量勝。初地至九地。二得菩薩地盡校量勝。卽第十地。三得一切地盡究竟故。卽如來地。四約因果者。若就言顯前九求因。後一求果。若約具攝七。亦求果是依果故。十是正果餘皆是因。五立意圓融者。先立意。所以但說十者。已攝二嚴二利因果行位。無不周故。又爲表此無盡願故。故下云。一一皆攝阿僧祇願。而爲眷屬。言圓融者以稱性故。一願之中具一切願。卽入重重如常所辧。六相圓融正在此文。已知大意。次正釋文。文分爲二。初正顯十願彰自勤行。後明十盡句與眾生共。今初分四。一總標。二所謂下別列。三佛子菩薩住歡喜地下總結。四以此十願門爲首。下明攝眷屬。今初。初句明成願之位。是歡喜地。次能成就下正明總願。能成就言該下三句。一始起要期。云如是大誓願隨心求義故。二方便起行。云如是大勇猛。謂成彼一一願中。所作方便皆勇猛故。三願遂行成。云如是大作用。謂如供佛願便能供故。余例此知。論云。菩薩住此地漸次久習起此三行。非一時故。是知此願亦卽是行。稱願行故。非如凡夫空有要期。是以總言能成就也。以總該別十願皆有此三。二別列中十願不同。卽爲十段。一一願中文各有四。皆初四字總標起願。次顯願行相。三廣大下彰願徳能。四一切劫數下明願分齊。初後二段文通義局。第二行相文義俱局。第三徳能文義俱通。十願無別故。今初供養願。準論願供養勝田師及法主。此則通供。經從勝故但云供佛。文中闕於總標。以近前總如是大願故。二三兩段各有三義。通成六大。顯初供養大願之義。今初行相之中三大義者。一心大。卽經生廣大淸淨決定解。謂增上敬重深稱佛境。故云廣大。回向菩提決定信。故名淸淨決定解。淸淨解言信因果故。此上論意局在初願。若以義求通餘九願。皆爲菩提。廣大無限無疑淨信而起願故。二以一切供養之具。卽供具大。此是行緣。三恭敬下福田大。於中令無有餘是總相。無餘有三。一一切佛無餘。卽是行境。二一切供養無餘。三一切恭敬無餘。此二行體。由上二義成上敬田。上三皆云一切者。佛卽三身亦兼十身。供養有三。一衣等利養。二香等敬養。三戒等行供養。恭敬亦三。一給侍恭敬。二迎送恭敬。三修行恭敬。卽敬順佛故。上三各三豎論一切。若橫論一切。則佛該十方無盡等。餘二準思。二彰願徳能。言三大者。一攝功徳大。如經廣大如法界。一切余善根中勝故。二因大。卽究竟如虛空。無常愛果無量因故。三時大。卽盡未來際。此因得涅槃常果故。三明願分齊。十願文同所作各異。此應盡未來際行供養故第二受持願。亦名護法願。瑜伽雙云攝受防護願。行相之中文有四句。皆通二利。然若約能受等說。受謂受領。攝謂攝屬故。勝鬘。云攝受正法。護謂防護持卽任持。故勝鬘。云護持正法。若約所受。初教次果。三行。四理。而受等言。文𨿽互舉義實互通。亦初教。次證。三云。護教而判爲行者。論經云。一切諸佛所教化法皆悉守護。論云。謂修行法。於修行時有諸障難攝護救濟故。卽攝護自行救濟於他。上約始修願名受攝等。若約終成名。四成就故。上總云成就如是大誓願也。一者法輪不斷成就。二者證智成就。三修行成就。四入理成就。第三轉法輪願。亦名攝法上首願。先攝後轉故。行相中四。一轉法處。卽一切世界佛應處故。二從兜率下轉法時。謂現八相時。八相之義離世間品廣釋。三皆悉下攝法方便。於中初集功徳方便。後爲眾上首下集智慧方便。以此二種助菩提法。故云方便四於一切下明轉法頓周。第四修行二利願。若約成益名心增長。論從此義故先標云。第四大願心得增長。以何等行令心增長。一切菩薩所行教化一切。令其受行心增長故。文中亦四。第二行相中分二。初明能增長行。後明所增長心。前中分四。一明行相論名種種二行體。三行業。四行方便。以此四種教化眾生。令其受行。初行相者。世出世間各有多異。故云種種。於中廣大無量是世間行。意明俗智之行。廣從初地乃至六地。大者七地。無量者八地已上。不壞不雜是出世行。法無我平等觀出世間智故。謂不雜世間有漏法故。不壞者冥同眞性故。若瑜伽通論云地前名廣。𨿽行一切但得名廣。一一行故。非大無量。地上名大。一一各以一切成故。不動已上乃名無量。一切行中具一切故。不壞者。於前六地。各得成一不可破壞。論主意明此地中之願故。不取地前之行。義不異前。二攝諸波羅蜜。卽是行體。廣大等相但辧此故。三淨治諸地卽是行業。以十度行淨十地蔽。助眞如觀淨十障故。四總相已下明行方便。然有二種。一自行方便。謂以六相圓融巧相集成。一具一切仍不壞相。故名方便六相之義廣如別章。略如前釋。二皆如實下卽化他方便。不違實道而化物故。二心得增長者。卽所增長心。化他受行他心增長。化他成自自心增長。第五成熟眾生願。成熟亦名教化。就行相中文分二別。初明所化眾生。教如是等下彰化所爲。今初。初句爲總。有色下別。別有六種差別。一粗細差別。此明報相。下二界有色爲粗。無色界爲細。於有色中有想天爲粗。無想天爲細。就無色中非有想爲細。謂第四空非無想爲粗。謂下三天此經文略。論經。云非無想非想非非想。謂非無想是粗。余卽是細。二卵生下生依止差別。爲報之所依托故。餘三可依。化生依何依業染生故。然四生攝盡六趣。而通局有異。化生通六趣。胎生不通地獄諸天。濕卵惟局人畜。又以六趣不攝中有化生故。寬陜有異。餘如別章。三三界所系名淨不淨處差別。欲界不淨上二界淨。就果以明故名爲處。就因以說故名爲系。四入於六趣是苦樂差別。受種種身故。亦名受生差別。粗相而說。三塗爲苦上天爲樂。人及修羅兼於苦樂。五一切生處是自業差別。此以因釋果。由業異故生處不同。謂於一趣中有多不同。如於人中有中有邊。貴賤家異等故。六名色所攝是自體差別。有體惟名謂無色界。彼處有色非業果故。有體惟色。謂無想天。彼所有想不可知故。有體具二。謂除前二。二化所爲中初句結前生後。令入已下別明所爲。所爲有三。一爲未信入者。令信入佛法。二已信入者。令其離惡爲涅槃因。世間趣者謂業惑苦。三令修菩提道道通因果。第六承事願。願往諸佛土常見諸佛。恆敬事聽受故。瑜伽。云願於一切世界中示現。意明化生。今經但云知見者。知生佛住處故。就行相中分二。初明所知後辧能知。前中初句爲總。廣大下別。別有三種相。一一切相。二眞實義相。三無量相。今初。界相不同故云一切。於中又三。初明分量。謂小中大千如次爲廣大無量。二粗細者明體質粗妙。謂應報等殊。論云細者。隨何等世界意識身故。粗者隨何等世界。意識色身故者。謂隨能依色心粗細。世界粗細。粗者云色。三亂住下安立不同。亂則不依行伍。倒卽覆剎。正卽仰剎。若入若行若去。論無此文。文含二意。一成前安立。謂前三類世界道路往來。二者順後。入卽攝他入。已去卽爲他所攝。行卽往來不住故。如帝网正諭於此。二如帝网差別卽眞實義相。土土同體不守自性。互相涉入如彼帝珠。故名眞實。論云如業幻作故者。轉以諭顯。如世幻者。火處見水大處見小等。業所作土亦同於幻故。得涉入重重無盡。三十方下無量相。謂前二相周徧十方。又上說不盡故。結云無量。大菩薩藏經說。虛空中世界重數。多於大千所有微塵。但由業異不相障礙。一處重重尙爾。況復橫周。第二智皆明了下辧其能知。若眞實義相。惟智能知。餘一切相可現眼見。第七淨土願。願淸淨自土安立正法。及能修行眾生故。於行相中總有七淨。一同體淨以同法性故。令一多互相卽入。二無量佛土普皆淸淨者。卽自在淨。如摩尼珠美惡斯現淨穢圓通。故云普皆淸淨。三光明眾具以爲莊嚴者。名莊嚴淨。卽相淨也。四離一切下明受用淨。謂受用此土離過成徳故。初句成斷徳。後句成行徳。如受用香飯身諸惑滅入正位等。五無量智慧下住處眾生淨。謂具徳人居。今略語智慧。六普入下因淨。淨因有二。一者生因。謂施戒等。如淨名說。二者依因。此復有二。一鏡智淨識爲土所依。二後智通慧爲依。如初第十地入佛國土體性三昧現淨土等。此二皆是諸佛境界。七隨眾生下果淨。因旣有二果亦二種。一所生果。卽前相淨。二所示現果。卽臨機示現。今依此義。上七淨中。前四當相明土。次一就人顯勝。後二舉因顯果。就前四中初二土體。第三土相。後一土用。就土體中初彰體同。後明體淨故有七淨淨土義周。第八不離願。願於一切生處。恆不離佛菩薩得同意行故。亦名心行願。願不離一乘故。故論云。第八大願不念余乘故。行相中有十二句。初總後結中十別明菩薩行。今初。同志一乘同修萬行故。次無有怨嫉下別。於中前五修行同。後五徳用同。前中初二自分二嚴。一福善同集。二智觀齊均。後常共下三句勝進。於中初一攝法方便。謂聚集解脫論佛法故。後二依法起行。初一利他故。隨意現身也。後一自利。謂忘緣照境不由他教。云任自心。智契法身名知佛境。威力外用智慧內明。則兼報化分齊境也。後五徳用中。一明通體。如意所成無能退屈。餘四通業。於中前三如意通業。一本身往余世界。二現多異身於一切佛會。三示同類生名一切生處。後一法智通業。三修菩薩行一句總結上十。第九利益願。願於一切時恆作利益眾生事無有空過故。亦名三業不空。瑜伽云。願所有一切無倒加行。皆不唐捐。行相中二。先總明。謂乘念不退。圓滿教輪三業皆益。又三業皆不唐捐。卽是不退。摧障圓徳所以名輪。後若暫下別顯有二不空。一作業必定不空。三業能安樂故。謂見身行行。知佛法眞實故云必定聞口說法能生智慧。念意實徳諸惑不生。此從增勝故。說三業成益不同。實則互有。二得如大藥下利益不空。二諭皆諭拔苦故。一切眾生有二種苦。一種種諸苦。謂逼迫等。藥樹王身以爲能治。二貧窮苦。如意寶身以爲能拔。種種義兼身心若粗若細。貧窮通於世財法財。論主對前安樂。此爲利益。故作此釋。實則前諭諭三業捨惡離苦。後諭諭三業進善得樂也。第十成正覺願。願與一切眾生同時得無上菩提。恆作佛事故。文四同前。而論總顯願相云。第十大願起大乘行者。是果乘故。𨿽得佛道不捨菩薩利益。名起大行故。就行相中分爲二別。初成菩提體。願自運已圓。後不離下菩提作業。卽運他不息。今初。菩提亦是總相。一切世界卽得菩提處。謂徧於十方同類異類一切諸剎。眞則稱性。應則隨機。故無不在。後菩提作業中有七種業。一從不離至入涅槃。是示正覺業。一切毛端是成佛處。上來平漫徧於十方云一切世界。今明徧法界中一一毛端極小量處。皆於其中八相成道。以彼皆有可化眾生故。故離世間品云。於一毛端量處有多眾生。況於法界。然復不離一毛端處。而於一切毛端處示現。則不動而徧。一多自在。二得佛境界下說實諦業。謂說四眞諦令悟實故。初明能說。謂智慧力。力兼二義謂神通力。論經具之。此二力用惟是佛境。後顯力用。以神通力念念成佛。以智慧力隨樂爲說。令得寂滅。是說之益。謂能斷集修道。則得苦滅證於滅理。論釋成佛。云除諸難處彼彼勝處生者。以佛生處必非五難處。亦無佛前後難故。云除諸難處。三以一三菩提下證教化業。以一極無二之菩提。契差別之性淨涅槃。則不復更滅。說此證法令物生信。名教化業。四以一音下種種說法業。一音稱機故。五示入下不斷佛種業。涅槃常住動寂無二。雙林應盡增物戀情。故云示入。旣非永滅常作佛事故。佛種不斷此亦得果不捨因也。六示大智下明法輪復住業。大智慧地惟一事實。卽是佛智能生萬物。終歸於此。故名爲地。示物同歸。而智慧門隨機萬差。名安立一切。前卽涅槃能建大事。此卽於一佛乘分別說三。對實施權故名復住。七以法智下自在業。於中初顯自在所依。所謂三通。法智通者。觀一切法無性相故。神足通者。自身現生住滅修短。隨心自在故。幻通者。轉變外事無不隨意。故此後二通。但內外爲異。由法智通見理捨相。故不住世間。由後二通有自在事用故。不住涅槃成無住道。又依智論說有四通。前三同前。四以聖自在種種變化通。謂十八變三輪化等取此。則自在下當第四通。上來別顯十願竟。第三佛子下總結十願。不異前標。第四以此下明攝眷屬。若觀經文似此十之類有於百萬等。依論釋云。此十大願。一一願中有百千萬阿僧祇大願。以爲眷屬則此十願攝無不盡。如成正覺願。則攝藥師十二上願。如淨土願。則攝彌陀四十八願等。故此經他經。所有諸願不出此十。非惟攝願。亦攝一切菩提分法。如第七地辧。上明十願彰自勤行竟。第二佛子此大願下。以十盡句與眾生共。謂前十願皆爲眾生。由十無盡成前大願。皆無盡也。文分爲二。初總標舉。後何等下徵以別顯。今初。晉經名爲不可盡法。下釋亦云皆不可盡。今言十盡句者。窮彼無盡皆無有餘。故名爲盡。斯則盡無盡之眾生等也。故下論云盡者。示現不斷盡。非念念盡。由此故。今前之十願得大願名。故云此大誓願而得成就。二徵顯中。先顯上十盡。後若眾生界下。顯前大願成就。今初。先徵。後顯。顯中十句。初句爲總。十願皆是爲眾生故。餘九句別。別皆集成度生義故。一眾生於何處住。所謂世界故。二世界依何。謂盡虛空界故。三說何法化。謂法界故。四隨所化生安置何處。謂涅槃故。五涅槃何用。謂佛出現故。六以何方便巧化。如來智故。七此智何知。謂知心所緣故。八此心所緣令隨何境。謂佛智所入境故。卽是眞性。後三轉盡。略攝前九義含總別。云何攝九。謂世間轉。攝前眾生界世界虛空界。其法轉攝前法界涅槃界佛出現界。其智轉者。攝前如來智。下三界而言轉者。世法及智。展轉攝前無窮盡故。轉亦是無盡義耳。又十中前四。爲四種無量界。後六皆調伏方便無量界。十皆云盡者。無斷盡故。第二顯大願成就中。先反顯。後而眾生界下順明無盡所以。十願同此十者。前之十願不出此十。故此十盡句增上力故。諸佛以此力。常爲眾生作利益事。我願同然。上來願校量竟。第二佛子菩薩發如是大願已下修行勝。卽行校量有十種行。就文分三。初明行所依心。二成淨信下顯所成行相。三佛子菩薩如是下結十名體。今初。由先大願燻心故。則得利益等十心。爲起行依。於後十行起作自在。然有二意。一以十心通爲十行之依。隨釋易了。二以十心別對十行。以治十障。文皆次第。惟信行最初。而不濁居末者。以與釋文相接故也。一利益心者。利益拔苦卽是悲心所依。治損害障能成悲行。二與樂柔軟卽是慈心。治嗔恚獷彊障。三隨順所求。卽是施心。治於身命財生顧戀障。四寂靜無求。方能求而無厭故。是無疲厭心。治希求報恩貪著利養不寂靜障。五三學調伏是知經論心。以經詮於定論詮於慧。經兼於律復是調伏。治無善巧求加行障。有則調伏故。六𨿽行世間妄惑不生。故云寂滅。是解世法心。以治性不柔和。不於他心隨順而轉不寂滅障。七髙崇賢善拒惡不增。故名謙下。是慚愧心。治於放逸之髙舉障。八能修出離以法潤澤。卽堅固莊嚴。治於種種猛利無間無斷生死大苦。生怯弱障。九能如說行故心不動。卽供養佛行。治於大師所猶豫疑惑障。十不濁心卽第一信行。信以心淨爲性。離不信濁故。此治全未發心全未受持菩薩學處障。由治十障故。經名淨治地法。地法通於教證。此所治障。具如瑜伽四十九說。第二別顯所成行相。略啟七門。一釋名先列。後釋。列者。一信行。二悲。三慈。四施。五無疲厭。六知經論。七了世法。八慚愧莊嚴。九堅固力。十供養佛。釋名隨文可見。二辧體多同十藏。三明得處信位卽修故。信進念等大同於此。三賢漸熟故。十藏品有信等藏。初地證得以淨治地障故。此偏明下。論云。此信等十行。盡是障地淨法故。前將一行以對一障。四約修分別十行分二。前三是行意樂。故名爲心。後七加行造修。故名爲行。故論云。此十種行顯二種勝成就。一深心成就。謂信悲慈。二修行成就。謂餘七故。瑜伽地持皆同此說。五約二利。前七別顯二利。信及無疲是自利行。餘五利他。後三通約二利。攝護前七故。於中前二護前七。謂慚愧治障護令離惡。能令信等成無著行。由堅固力護令住善。能令信等成不可動。後一攝前七。一攝令成行。二攝令得果。思之可知。六明次第者。先自證信因果。旣自證信湣傷妄苦。誓與眞樂爲救他故。捨而無吝求法無倦。便能了知經論籌量世法。止惡慚愧進善堅固。能眞供佛。七釋文者。十行分九。慈悲合故。今初。信行分二。一攝徳成人。二能信下正顯信相。有十一句。文分三別。初句總信因果。次九別明因果。後一結略顯廣。今初。如來是果本行是因。所入通因果。因果皆有證入義故。二信成就下。別明因果中前二句因。初句行體。後句行能。餘七是果。句𨿽有七攝爲五勝。合初三故。並結有六。五皆佛徳故名爲勝。五中前四智徳。後一斷徳。智中一對治勝。卽寄對顯勝。謂十力降魔無畏制外。不共過小故云對治。而經云不壞者。爲對二乘非究竟故。次三當相顯勝。二卽不思議神通力。上勝所現絕圖度故。三不雜染勝。謂證眞生智無中邊雜。是佛之境故。以卽邊而中故無有邊。二邊旣無中云何有。四一切種智勝。證眞了俗故云隨入無量差別。是種智境。五離勝。一切煩惱習常遠離故。經但云果。而論判爲斷徳。以前四皆果。今復云果。明是果果故。當涅槃三舉要下舉略顯廣。故總信一切因果。智地是證說卽是教。力通上二。或謂威力。亦是三輪化益。第二雙辧慈悲二行。中二。先明三觀爲方便。後菩薩見諸眾生下明所起之行相。前中三觀卽爲三段。第一遠離最上第一義樂觀。第二而諸凡夫下具足諸苦觀。三然諸眾生下彼二顚倒觀。但失眞樂已爲可湣。況加妄苦。況復雙迷反本何日。由初觀故起慈。由次起悲。由後雙起。今初觀者。性淨深寂名第一義。不動爲樂。隨妄則離。文中先總標起念。後諸佛下顯所離樂。於中九句。初總余別。總云佛法者。惟佛教證所能顯故。具下諸義所以甚深。別有九種甚深。今經闕論第九難得。一寂靜甚深。謂法體離於妄計實有。故名寂靜。自是妄計。於中正取非本不寂中論云。虛誑妄取者。是中何所取。此一約遮詮。二寂滅甚深。此約表詮。論云法義定故。謂一心體寂故云法定。二門亦寂卽是義定。次三甚深對治三障。成三脫門觀。謂三治妄分別障。四治有相障。五治取眞捨妄障。六明離雜染觀。謂眞方便道。七不可算數思量生善根觀故。卽是助道。八依自利利他增上智觀。故云廣大。卽不住道。九論云。難得甚深。三僧祇劫證智觀故。卽是證道。證性淨信故。今廣大攝之。大稱體故。與證義同。前二直就法體。後七約智顯深。故皆云觀。第二具足諸苦觀。約十二緣明之。然十二緣具業惑苦。但云苦觀者。業惑苦因故。又二流動當相卽苦。動卽有苦故。文分爲二。先別明緣相。後如是眾生下結成妄苦。前中分二。初明前際三支。後於三界田下顯中後九支。故論主分前三支。一處解釋。後九及結一處解釋。欲顯前三是因。因是倒惑邪見義同故。識支約種是因義故。亦顯前二。前三與次七次八許異世故。約果結苦。苦義顯故。今初三支文有十句。初總余別。總云邪見者。前明正法理本無偏。今迷彼實義理外謬取。皆名邪見。通於業惑非獨撥無因果。涅槃亦云。一切煩惱邪見攝盡。本在其中。云何言墮。此有二義。一約始起一分。名之爲墮。二約迷眞隨妄義說爲墮。非有始也。眞𨿽本有迷亦無初相。依無性故名爲眞。若定有眞眞還成妄。若爾眞應同妄互相依故。妄必可斷眞必可顯。斯則不同不空之眞。非由妄故。但空妄執自見眞源。後無明覆翳下。別有九種邪見。初五無明。次三是行。後一識支業及識種亦名邪見者。義如前說。又邪見俱故。邪見引故。所以無明具多句者。一切煩惱謝往過去。總名無明。故今委說。又顯一切煩惱皆能發潤。而發業位無明力增故名無明。今初五中有二。初三根本迷法義過。後二爲末追求時過。今初。前一迷法。後二迷義。故論總云。此三依法義妄計。如是次第。斯則妄計之言。通上法義。亦可妄計別對第三愛念邪見。初一句是蔽意邪見。此依迷法。謂無明住地迷覆法體。所言法者。謂眾生心名爲蔽意故。此無明迷眞之初。妄惑之本。次二迷義者。通四住惑。由前癡故。迷覆因緣無我之義。妄立諸法。所迷諸法有內有外。謂第二憍慢邪見。此依迷內妄立我法。自髙陵物故。經云立憍慢髙幢。三入渴愛网中卽愛念邪見。此依迷外妄謂我所及外境界。而生貪愛。如渴鹿馳焰魚爲网纏。如今愛支。四行諂誑下。二種邪見追求時過。如今之取支故。俱捨云。徧馳求名取。由上內計有我外見我所。以我對所便生三過。一初句於可得處。起諂誑邪見。諂誑屈曲虛而似實。故諭稠林不能自出。二於不可得處。則生忌嫉。三於已得處則生慳吝。上二卽第五慳嫉邪見。經云。心與慳嫉相應不捨。由嫉他身故生卑賤中。形貌鄙陋。由慳財故資生不足。故云恆造諸趣受生因緣。次三明行中。初貪恚下集業邪見。由前追求。增長煩惱起業行過。此句。總明由惑造業。故六地。云不正思惟起於妄行。亦是行俱無明正發業故。諸業非一是爲橫集。日夜增長復顯豎集。然集業因。由於三毒。故云貪恚愚癡三毒緣於三受。故論。云受諸受時愛憎彼二。顚倒境界故。謂樂受生愛。苦受生嗔。癡從中容故云彼二。顚倒之言通於上三。皆由無違順中妄謂有故然愚癡無明行相何別。愚卽遲鈍多所封著。癡者迷闇不別是非。皆對現境不緣三世。緣三世境而不了達。乃名無明。不見未來發現業故。通義可知。次二別明行支中。初句明吹心識火熾然邪見。卽內心思業。爲煩惱風動。謂於怨恨時互相追念。名爲忿恨。此思之始。欲起報惡業故云熾然不息。此思之終。思通諸惡而殺業在初。故偏云忿恨。下加害亦然。八起業邪見卽兼動身口。故云凡所作業。論云。於作惡時疊相加害故。由倒造業業不離倒。故曰相應。三欲流下第九心意識邪見。明所引識支。以其識支通因果故。經欲具明故具顯因果。論欲分析故先明識種。心意識三名有通別。已如前釋。今此文中義含通別。別謂心是識種。意識通餘四種。種子之言揀異現行。謂五果種誰能起此。謂善惡業。無記非因故此不論。善業云何復生苦種。以與欲等四流相應。今施戒等皆是有漏。非無念智無有斷期。若爾何不名爲起業種子。理實俱通。望苦樂報業爲正種。望生心體識爲正種。以就本性一切生死皆心起故。如芽肥瘦由於水土。而生芽者正在穀子。故諸經論互說二種。上明前際三支竟。第二明中後九支。然論兼結文。總分三段。初明自相。二有生故下同相。三是中皆空下顚倒相。言自相者。現在名色等支體狀別故。言同相者。釋有二義。一未來二支亦同現在。有名色等故。二約果相顯緣起過患。通徧果位故名爲同。猶如色等礙等爲自相。苦等爲共相。共卽同也。是則現在亦有同相。未來非無自相。但隱顯耳。此釋順論。論云。二同相。謂生老病死等過故。三顚倒者。緣體是空執有是倒。今初自相。復有三種。一者報相。二不離二字是因相。三此名色下彼果次第相。言報相者。卽初受生異熟識。體共名色生故。論云報相者。名色共阿賴耶識生。此含識支一半名色支全故。攝論云。本識有三相。一自相。謂本識自體。二因相。謂種子識。三果相。謂異熟識。此意明爲因義邊名種子識。卽前約因。識支爲果義邊名異熟識。卽此報相名色所依。若不望因果直語自體。名爲自相。今論因相。卻是彼中果相。立名𨿽殊並通因果。經云於三界田中者。是所生處。下六地中約因位說。以業爲田以識爲種。今約果位故。以三界爲田生前識種。復生苦芽者。標所生報。前三支因必依苦果而起。今更生苦所以稱復。此顯展轉無窮之義。所謂已下出苦芽體相。論云名色共生者。名色共彼生故。謂名色共彼本識生也。恐人謬取名與色共。故有此言。名謂非色四蘊。色謂羯邏藍等。此二與識相依而住。如二束蘆更互爲緣。恆時而轉不相捨離。二不離是因相者。卽顯本識爲名色因。謂是名色不離彼本識。依彼本識故。旣依此釋。定知此段具於二支。謂識及名色。三彼果相者。是彼報相名色之果。由名色增長成餘八支。非別有體。初成六處者。名增成意處。色增成餘五。次六處增長成觸。言於中者。於六處中有根境故。余因緣義廣如六地。二同相中生及老死。正顯同相。如是已下總結成苦。何處是苦。此有三重。一論將入同相中。則以生老死憂悲苦惱。明於苦聚。文義顯故。二近結於果。名色共生此明苦生。餘八苦長。三遠結十二。前二支半爲能生長。後九支半爲所生長。三顚倒相中。言是中者。是前十二緣中皆空已下明倒所以。由空謂有所以名倒。此有四重。一緣成無性所以言空。二離我我所釋成空義離我人空離所法空。三無知下釋無我所以。四以外事釋無知覺。三中四句通外及小。初約外道。外道𨿽眾。不出僧佉及與衛世。僧佉說覺以爲神相。衛世說知以爲神相。今無知覺。成上自體本無有我。作受二句。通於能所。能作能受故。是於我所作所受卽是我所。在因名作在果名受。今但緣成故無作受。若約小乘就五蘊說。受蘊名覺三蘊名知。約六根說。身識名覺餘五名知。五陰造業故名作者。當陰招報名爲受者。今並遣之。現有知覺云何言無。隨俗故有約眞故無。又心法有四。一事二法。三理四實。謂隨境分別見聞覺知。名之爲事。論體惟是生滅法數。故名爲法。窮之空寂說以爲理。論其本性惟是眞實如來藏法。故名爲實。此四重中說。初卽說知覺等名。若就後三卽無知等。四如艸下以彼外事諭。釋無知覺等。以諸眾生現見有於動止語言。云何說言無知覺等。故以外物動不動事。示無知覺。艸木則動石壁不動。皆無知覺故。內動止豈當有之。淨名云。是身無知如艸木瓦礫。言亦如影像者。顯從緣有似而非眞。卽雙諭二諦。若準論經無影像諭。而有如響。可諭言聲而無知覺。第三然諸下彼二顚倒觀。妄苦本空得而不覺。眞樂本有失而不知。而遠樂就苦名彼二顚倒。上來三觀爲方便竟。第二菩薩見下正起慈悲。初明興悲。謂見苦應拔。後復作下興慈。謂無樂應與。旣言具苦必知無樂故。第四施行文三初總明施行。二別顯施物。三總結行成。今初文有五句。一明施所依。以見有苦無樂故。二以深重下彰其施位。此地檀度得圓滿。故契理曰深。不捨悲願爲重。此心住地故能滿檀。三於一切下明施體相四求佛大智顯施所爲。五修行大捨。結施行名。二凡所有下別明施物。偏顯上文一切無吝。於中初總。後所謂下別。別顯一切略有二種。一者外財二者內財。謂頭目等文顯可知。三爲求下總結行成。初結所爲。後是名下正結行成。然初地中應具三施。從增勝說但舉於財故。般若論二三地中方行無畏。四地已上乃行法施。第五無疲厭行中分三。初牒前起後。二轉更下正顯行相。三卽得下結其行成。下五行中惟除第十顯相。卽是結名。餘皆具三文處可見。第六得無疲下成經論智。第七獲是智下成世智行。言隨應者。隨機所應宜以何法。隨力者。隨己智力所能。隨他智力所堪。隨其所習者。約機現作。論釋隨宜言如論說者。卽瑜伽菩薩地菩提分品也。第八成世智以下明慚愧行。知時已下正顯行相。時有三種。一者念時。如是時中宜修定等。剎那不間故。二日夜時晝則存心。初中後夜皆勿廢故。三所作得必不斷時。此卽智量。謂量力所能亦愛亦策。勿令過分後休廢故。以此三時。修前八科二利之行。煩惱睡蛇晝夜不雜。爲慚愧服而自莊嚴。第九於此行中下成堅固力。謂此卽前慚愧二利行中。欲早求度應當精勤。不退自分不轉勝進。第十得堅固下明供養行。利養正行具二供養。第三佛子下結十名體用。先結體用。所謂下結名言體用者。此十卽是淨諸地法。以治十障故。障如前說。然安住地分有三十句。亦明信慈悲等與此何異。論云前是淸淨地法。今盡是障地淨法者。前句文略。若具應云前是淸淨。此地法以局初地故。今盡是障地淨法者。謂不局初地故云盡是。盡淨諸地障故。故經云。淨諸地法。瑜伽亦云。此十種法於一切地。能淨修治故。下諸地中皆云信等。皆轉淨等。第三佛子菩薩住此歡喜下。果利益校量勝。有四種果。一調柔果。二發趣果。三攝報果。四願智果。釋此四果略啟四門。第二釋名。通稱果者地中滿足故。別言調柔者。謂調煉柔熟。以供養攝化等爲能調。煉信等十行爲所調。煉由行供等令信等調柔。隨意堪用故名調柔。下煉金諭其義甚顯。二發謂發進。趣謂趣向。於地滿中更求明解。爲能發趣。發自此地趣向後後。爲所發趣。下商人諭義甚相似。三王位之身酬因名報因成納果。故名爲攝。四內證願力教智自在。又以願力助智令業用無邊。故稱願智。三明分齊。初二是其行修方便。後二是其報行純熟。行修惟在地滿。報行該於始終。從初住地乃至地滿。所受王身說爲攝報。所有作用說爲願智。又初二後一此地定有。攝報一果有無不定。容有不作故云多作。而定能作故亦定有。又初二果亦是地法。初行次解。是所修故後之二果惟果非法。初體後用非所修故。是以經於二果之後。便有結文云略說初地法門。不得此意。則似論家謬取法門濫爲果稱。四辧通局。發趣文局初地。以最在初故。義通十地通解十地故。餘三義。局初地報等殊故。文通十地。地地皆有故。第五釋文。四果卽爲四別。今初調柔分三。謂法諭合。法中分四。一見佛爲煉行緣。二悉以下所煉行體。三以前二下別地行相。四是菩薩隨所下煉行成熟。前中先總明。後所謂下別顯。總中以大願力是見佛因力兼神力故。瑜伽住品。有二因見佛。一願二力。論經具二。論云。以勝通力見色身佛。以正願力見法身佛。瑜伽正願得生受用土中常得見佛。今云法身卽功徳法身。別中云。見多百佛等者。論云。方便善巧示現多佛故。此善巧有二。一不直云無量。而巧歷百千等數。爲方便顯多。二言多百者。是多个百。多千等亦然。是爲一數之中已攝於多。故名善巧。理實入華藏剎海。見法界身云也。二所煉行體中以行入行。故名爲煉。如金入火。然有三種入卽分爲三。一入功徳卽供佛行。去薄福垢亦兼供僧。二以此善下入無上果。卽回向行。去下劣垢。論當第三。意明通回二行故。三佛子此菩薩下入大悲心。卽利生行。去懈怠垢。三別地行相中。先約四攝。然四攝望前。猶是利眾生法。望後爲別地行相。以因利生之便故。於此明下二地中乃在煉行。成後四攝。𨿽不足全別十地。爲是化生之法故用之耳。愛語是法施。初地檀滿故說二增。二約十度。然證相難分寄十度等。以顯差別。各說一增。若不爾者。何不二地言二度增。檀度初地先已增故。乃至九地應言九增。九地尙云余非不修隨力隨分。顯寄明矣。是以具論諸地所行。略有五義。一爲別地各說一增。如今文是。二辧勝過。前初地檀勝。二地二度勝故。二地文云。遠離慳嫉破戒垢故。乃至十地十度皆勝。是則後後皆勝前前。三論其實行地地具修。四證理平等非多非一。五約圓融一具一切。四所煉行成中總收三入。初牒供佛化生。以爲能煉。信等淨法以爲所煉。後舉前回向能煉。令信等淨也。言轉轉者。此之信等。於初地中有三節。淨謂初住地時。證前緣修。令成眞修。已是一淨。二行校量中對除障法。復一度淨。今此地後更歷三修。故云轉轉。第二諭中。金師諭菩薩。金諭信等火諭供等三行。三行非一名數數入。調柔成就諭煉行成。金性本有從緣始顯。信等修生云何同諭。信等有二。一未證眞。前但約緣修爲對治行。妄識爲體。二證眞之後。乃知信等非是今有。卽如來藏中恆沙佛法。眞心爲體。眞心爲體卽是理性。信等相殊說爲行性。此二不二並可諭金。𨿽假供等緣修。以成眞徳。徳由眞起。後成嚴具。亦不異金。旣了於眞眞非妄外。故全妄識卽是眞心。寄相顯眞。故分能所。第三法合準諭可知。第二發趣果中二。初正明發趣果。後佛子是名下總結地相。前中有四。一法二諭。三合四結。法中亦四。一問二知。三行四到。知是名解正能發趣。然由問故知所以先問。知意在行行必能到今初問中具問諸地。初地已滿而更問者。一問勝進非問自分。二者一地之中。具攝一切諸地功徳。故問所攝容許。未知於中。云相及得果者。相卽隨諸地中所有諸障。及對治相故。謂諸地能所觀相。皆別十地故。得者卽正證出世間智故。果者因證智力。得世間出世間智故。相卽方便智。得是根本果卽後得。後得緣俗故名世間。無分別故復名出世。又此三者卽是三道。初是無間與惑相翻。二是解脫正證無爲。三是勝進後智進修。不說加行者。地前加行非地攝故。地上加行勝進收故。言爲欲成就此地法者。當地法也。後云彼地法者。後地法也。若準論意。成就地法卽是信等。第二是菩薩善知下明知。由問故知。知不異問經展問中。相及得果以爲十句。論攝十句爲五方便。言方便者行修善巧也。第一觀方便。觀謂觀解攝初二句。一諸地障對治者。以能治觀解治十種障。立十地。別本文具之。此約所斷明觀。二地成壞者。攬行成位集故名成諸行。各住散故名壞此約所知明觀。第二得方便。得謂證入攝次三句。曲有三種方便。一相果者。卽欲入方便是方便智帶相觀終故名相果。二得修者已入方便卽根本智。顯是證修非緣修故。三勝進方便。卽後得智。謂信等成地之法。離障淸淨故。第三增上方便進修後位。故名增上。亦攝三句。一地轉轉行者。依前起後。地背相捨故。二二執名非處二空爲住處。亦是相應不相應也。三以後勝前增長善巧。名殊勝智。第四不退轉方便。惟第九句。前三方便無退息故。第五盡至方便卽第十句。淨治菩薩地盡。轉至佛智地故。若以相等攝五方便。初一是相。二具於三。如次三句配相得果。第三惟果。

第四總明三事不退。五通明三因窮入果。若攝十句初三爲相。第四是得。次四是果。後二具三。第三佛子下行。第四由此下到。並可知。第二諭中初諭前問。有二方便。一不迷方便。道中諭行因。住止諭得地。各有障治故曰安危。二資具方便。具資糧故不迷多約利他資具多明自利。次佛子彼大下諭知。三善以下諭行。四乃至下諭到。行中語略故云乃至。第三合中初合知。然後下合行。安隱下合到。諭中略行。此中略問欲影顯耳。第四是故菩薩下結勸可知。第二佛子下總結地相。行修已竟故於此結。前說分齊深故說其一分此。中廣故說所不盡。

大方廣佛華嚴經疏卷第三十四

大方廣佛華嚴經疏卷第三十五

唐淸涼山大華嚴寺沙門澄觀撰

第三攝報果利益勝中分二。先明在家果。後是菩薩若欲下出家果。前中復二。初上勝身顯其報勝。後能以大施下。明上勝果顯其行勝。今初閻浮王者。卽鐵輪王。然瓔珞仁王。地前四位已配四輪。今在初地方作鐵輪。正明皆寄不可定執。常護正法應是行勝。如何論主將屬身勝。護法有二。一護國正法。則賞罰以宜。二護佛正法護教理等興建擯斥。論依初義。二上勝果者。依前王報起於勝行。是身之果。於中二。初行後願。前中亦二。一大悲利他。謂若施若攝。二如是一切下不失自利。正作利他業時。卽不離念佛等故。謂利他事中回向菩提故。成大恭敬事不生分別故。除諸妄想順理合體。故云不離。所念有十一論分爲四。一初三是上念三寶。在已上故不離三輪故。次一是同法念。次三功徳念。一自身他身菩薩行。二度行自體。三諸地轉勝故。後四求義念佛。以力等是眞實究竟義故。已所求故。二復作下明願有十一句。前七自徳。後四攝化。前中此云殊勝。論經名大餘名並同。首惟是總。謂大菩提位尊髙故。妙等惟別。勝大亦總亦別故。首有二種。一勝首光明功徳故。二殊勝首獨無二故。勝亦二種。一妙智自在勝故。二微妙。離一切煩惱自在勝故。殊勝亦二。一上無與等故。二無上無能過故。後四中。初一約教。謂導者於阿含中分別法義正說故。餘三顯證。將者令他得證義。滅諸煩惱故。此約斷徳。後二約智。前因後果。師者教令入正道故。後句以大菩提而教化故。第二出家果中二。初捨俗出家。後旣出家下修行克證。禪定勝業有二。一者三昧勝卽勝定體。二三昧所作勝。謂因三昧得見佛等。有十一句。明其二利分爲三對。初六句橫論二利。初二自利。一見百佛者。十方各十他受用身。瑜伽住品。能於種種國土見百如來。寄位顯百。理實如前見多佛也。二知神力。論意取神力所加說法菩薩。於上二處修習智慧。次四利他。初一有信機者動剎現通。次三有悟機者。往剎光照正授以法。次有二句豎論二利。一自攝勝生。瑜伽云。若欲畱命能住百劫。二三明窮照示物善惡。後三句。一對明二利速疾。一爲增長自智。思惟種種法門。二分身速疾作多利益故。第四願智果。正願久積以智內證故。其自在示現難可窮究。則顯上來百數彰地階差非定爾也。今行合法界。是圓融實徳故云過此。論後結云。略說諸地各有因體果相者。以此地中相及得果。類後九地也。因卽是相體卽是得果。名不殊應知。此三通於下九。所以於此結者。顯上廣說不出此故。第二應頌四十六偈半分爲二別。初正頌前後二結說。前中分四。初十一偈頌初住分。於中四。初一頌半依何身。次四頌半爲何義。次二頌以何因。後三頌有何相。第二五偈頌釋名分。初二偈半頌喜相。余頌喜因。於中先半偈頌念當得。後二頌念現得。第三有六頌。頌安住地分。初五句頌信心成就。次七句頌修行成就。後三偈頌回向成就。第四恆起下二十二偈半。頌校量勝分。於中三。初六頌半頌願校量。次六頌行校量。後十頌果校量。於中初二調柔果。次二發趣果。次五頌半攝報果。後半偈頌願智果。結說可知。初地竟﹝從此已下入第三十五經﹞第二離垢地。所以來者。論云如是已證正位。依出世間道因淸淨戒。說第二菩薩離垢地。言正位者。卽初地見道是出世間。依此修於三學。戒最在初故先來也。前地𨿽證眞。有戒未能無誤。又以十度明義。前施此戒故次明之。下之八地依十度。次以辧來意準此可知。言離垢者。慈氏云。由極遠離犯戒垢故。謂性戒成就。非如初地思擇護戒。惟識亦云具淨尸羅。遠離微細毀犯煩惱垢故。十住毗婆沙。𨿽云行十善道。離諸垢故亦不異戒。瑜伽亦名增上戒住故。此地中斷邪行障。證最勝眞如。皆約戒明。言邪行障者。謂所知障中俱生一分。及彼所起誤犯三業。能障二地。由斯二地說斷二愚及彼粗重。一微細誤犯愚。卽上俱生一分此能起業。二種種業趣愚。卽彼所起誤犯三業。言最勝者。謂此眞如具無邊徳於一切法最爲勝故。此亦由翻破戒之失。爲無邊徳。是以成於戒行。得於最勝無等菩提之果。並寄於戒顯地相別。𨿽經論文異。大旨不殊。次正釋文文分三分。初贊請分。二正說分。三重頌分。今初五頌分二。初三慶聞初地。後二請說二地。今初。前二經家敍其三業慶喜。後一發言申贊。然此慶聞亦屬前地。以領前請後故。皆判屬後。後二中亦初序後請。第二正說分中。先明地相。後彰地果。前中分二。一發起淨卽是入心。二佛子菩薩住離垢下自體淨。卽住地心。三聚無誤地中正行。名自體淨。直心趣彼名發起淨。今初發起中三。初結前標後。次何等下徵列十名。後菩薩以此下結行入位。今初標云深心者。深契理事故。論經云直心。而下列中總句同名直心。明知深直義一名異。論云十種直心者。依淸淨戒直心性戒成就。隨所應作自然行故。謂發起淨中。順理事持是淨戒。直心則令自體淨中性戒成就。然性戒有二。一久積成性。二眞如性中無破戒垢。今稱如持使得性成。故云成就。二徵列中。列有十句。初總余別。總云直心者。瑜伽云。於一切師長尊重福田。不行虛誑意樂。此約隨相別釋。今論主爲順一乘緣起義故。分爲總別。別皆成總。則令總中具於別義。故不別釋總句。別中初四律儀。次三攝善。後二饒益。一者柔軟直心。共喜樂意持戒故。故瑜伽云。於同法菩薩忍辱柔和易可共住。二堪能者。有自在力性善持戒。煩惱魔事不能動轉。難持能持故。所以鵝珠艸系盡命無違。三守護根門不誤犯戒。如良慧馬性自調伏。以於諸行深見過故。四寂靜者。論云調伏柔軟不生髙心故。則似不恃。前三所持是事寂靜。瑜伽云。於大涅槃深見勝利者。斯卽稱理寂靜。五純善者。謂純修妙善菩提分法。能忍諸惱如眞金故。六不雜者。論云所得功徳不生厭足依淸淨戒更求勝戒樂寂靜故。謂𨿽得前句妙善。而不厭則不雜懈怠。樂於寂靜則不雜事亂。身心俱寂卽是勝戒。七諸有勢力棄而不顧。不似難陀爲欲持戒。八大悲爲物不斷有願爲廣。九大智隨有而無染。故能作有情一切義利。第三結行人位。由上十心。成於上品極圓滿故。入斯戒住。第二自體淨中明三聚淨戒。卽分爲三。初律儀淨。論云離淨。謂離殺等故。此約隨戒亦名正受淨。此約初受。二攝善法戒。三攝眾生戒。此三聚戒攝前三位。初攝治地住。次攝饒益行。思彼眾生墮惡等故。後攝不壞回向。謂有智願等。於法寶等皆不壞故。律儀。通於止作。攝善惟約善行。前二通於自利。後一惟約益物。又初律儀中。𨿽有善行而施忍等不行非過故。攝善中無所不行。若爾今經前二同離殺等二相寧分。古釋有二義。一同體義分。約離過義邊說爲律儀。順理能益判爲攝善。二者隱顯相成。律儀中有止作。因離果離是其止行。對治離者是其作行。舉作助止說爲律儀。攝善戒中亦有止作。以止助作說爲攝善。今更一釋。此中惟約自修正行。下攝善中亦令他修。則攝二利之善。及悲智之善。又此惟己分之善。下攝善中上修佛善。豈得同耶。今初律儀分三。初標所依。謂離垢地戒增上故。二性自已下正顯戒相。三佛子至如是下結成增上。二中有十善業道。卽爲十段。今初離殺分二。初總明。後不畜下別顯。今初性自遠離。文屬殺生義該下九。謂自性成就十善業道。卽自性戒。然離有三種。一要期離。謂諸凡夫。二方便離。所謂二乘。三自體離。謂諸菩薩。契窮實性自體無染。然諸菩薩同修自體。而復有四。一離現行。所謂地前。二除種子卽是初地。三除誤犯。四顯性淨。此二當於此地。然性淨難彰寄除殺等。以顯彼淨。此通余教。若依此經地體懸絕寄顯地勝。豈可地前位位皆深。今居地上方行十善。二別顯中有三種離。一因離。謂離殺因緣。二於一切下對治離。謂離殺法。三是菩薩下果行離。卽離殺業。今初因離。復有二種。一離受畜因。謂不畜刀杖。此𨿽是緣從通名因。略舉此二。余咒藥等皆是此因。二不懷下明離起因。此正是因。因卽三毒不懷怨恨明離嗔因。殺父害母亦不加報。次有漸下明離貪因。貪有二種。一爲貪財利故造諸惡業。乃至沒命心無恥悔。今有慚愧故能離之。二爲貪眾生捕養籠系。令生苦惱。今有湣傷之仁。恕己爲諭便能離之。然起殺之癡必是邪見。邪見難遣非對治不離。是故論主就對治中。明離於癡。此略不說。二對治離中亦有二種。一生利益心。是與眾生世出世間二種樂因。二生慈念心。謂念眾生得人天涅槃之果。旣於如是因果不顚倒求。則離愚癡心。起於殺因殺生祭祠等。此中慈益約能對治卽名爲離。不同前後殺因殺果而爲所離。若爾前有仁恕。故離起貪因。仁恕之心豈非能治。前約本有仁等不起貪等。非是發起仁恕之心。今約於物發生慈益之心。以爲能治故不同也。三果行離者。攬因成殺名業爲果。今不正殺故名果離。於中亦二。一微細。謂心念害。二粗重謂身行害。今經以細況粗。粗中成殺有五因緣。一身謂於他故。他是所殺之體。故名爲身。此揀自身二事。謂眾生故。此揀非情。三想謂起眾生想揀作瓦木等想。四行謂故以重意。重意是思故名爲行。此揀錯誤。五體謂身行加害斷命落究竟。正是殺業。故名爲體。則揀前四以爲方便。然雜集瑜伽。緣皆有五而合初二爲事。復加煩惱。今以煩惱是前起因。故不重明。又境想輕重等非此全要。故略不明。第二離盜亦初句總。非理損財不與而取。故名爲盜。別中亦三。一因離。二於他下對治離。三若物下果行離。因中止謂少欲。足謂知足。自之所有尙生止足。故無盜因。然止足有二義。一內心止足。卽離起因。若廉貞之士。渴死不飲盜泉。二此地具無盡財。故離受畜因。然殺中殺具畜則爲因。淫盜妻財以不足爲因。二對治離中。由發起慈心恕己爲諭。則於自資財尙捨而安彼。豈侵損他。然他有二。一他人二他世。不盜則不損當來資生。三果行離中亦有粗細。不取艸葉爲細。餘資生爲粗。而文通爲五緣。一者身。謂若物屬他。此揀於自。是他物體故名爲身。二事。經闕此句。論經云他所用事。三想。謂起他物想。四行。謂翻終不盜心。五體謂舉離本處。乃至下是以細況粗。殺淫於他正報成業。故以身心而分粗細。盜戒𨿽通依正。但約損財。故惟就外物以論粗細。又殺有多類惟人成重。故就粗中方說具緣。盜易成犯故總明具緣。若粗若細皆成盜體。第三離邪淫。乖禮曰邪染愛曰淫。別中亦三。一因離。謂自妻知足。此亦二意。一內心知足離於起因。二自足妻色。離受畜因故。晉譯論經皆云自足妻色。足妻乃由寄報輪王。相同世間故得示有。知足約心亦不妨梵行。二對治離。謂不求他妻。現在梵行淨故。不求未來妻色。他人之妻蓋不在言。三於他妻下明果行離。亦有粗細。細約起心粗約從事。而文分二。初舉邪境。後尙不下以細況粗。初中邪境有三。一不正。二非時。三非處。非處一種在後況中。初不正中他守護女。此爲總句。護有二種。一不共護。謂他妻妾惟夫護故。二者共護。謂親族媒定。親謂父母族卽宗族。謂二親亡歿六親所護。夫亡子等所護。媒定謂已受禮聘。二非時者。卽爲法所護。然法有二。一王法。二佛法。佛法謂修梵行時。此復有二。一分謂八戒。二全謂具足等。然此非時準智論十五。及諸論中廣有其相。今之所列意在不起染心。故於自妻不委其事。二以細況粗中有二重況。一以染心況於正道從事。二以染心及正道。以況非道。非道卽前非處。亦應以人況於余類。以後後粗鄙於前前故。以其淫境無想疑。故論主於此不約具緣。經文不言作他女想。約邪淫說。亦有想疑。爲顯此中自妻正境亦定無犯。故不說也。第四離妄語違想背心名之爲妄。別中分二。初對治離。後乃至下果行離。今初對治卽是因離。不別明因。何者有二義故。一無外事故。謂無刀杖妻財之外事。故無受畜因。二無異因故。謂但用誑他。思心卽妄語因。無別貪等以爲異因。異因卽起因故離彼誑心。卽成實語實語卽是誑心對治故。對治離卽是因離。不同身三故。身三各具三離。口四惟二。意三惟一。文中言實語者。隨心想故。謂縱實不見而心謂見。而言見者亦名實語。眞語者。審善思量如事眞故。謂由心思與事相似。稱此而言。若惟稱事而不稱心。亦名妄語。故加善思量。言時語者。論云知時語不起自身他身衰惱事故。謂心事𨿽實而回攺見時。或令自他而有衰惱。今菩薩朝見言朝。暮見言暮。故曰知時。晉經名隨亦順時義。二果行離中。亦以細況粗。夢中是細故犯是粗。此言覆藏之語者。論經云不起覆見忍見。婆沙云。覆相妄語名爲覆見。覆心妄語名爲忍見。謂實見事心謂見言不見。此謂覆。己所見事相此翻眞語。若實不見心生見想。誑言不見。於事𨿽實於見有違。名爲忍見。忍卻己所見故此翻實語。夢中眼見但是智見。第五言不乖離名離兩舌。離兩舌事成能令離間。別中亦二。初對治離。後未破下果行離。對治離者。卽不破壞行。此惟約心。果行離者通心及事。卽是差別。今初心者。謂傳說者。必於心中憶持惡言。欲將破壞方成離間故。文云無離間心。論經云無破壞心。及爲破彼。故等。而論云二種明心受。憶持者謂詐現親朋。如野幹詐親師子等。又狎密成疏曰離間。親舊成冤曰惱害。二果行離。差別有三。謂身心業各有二義。身壞二義者。謂已破未破是離間體。故名爲身。二不喜下明心壞二義。一隨喜他。二自心樂。三不作下業壞二義。謂若細若粗。細則實有惡言。粗則不實虛構。正傳離間之言。故名爲業。今菩薩並離故皆云不。第六言不粗鄙名離惡口。別中分二。初果行離。後常作下對治離。前後諸業治望果行。非全次第。故先顯治。後能離果。今此歷別相對先舉果行。一時彰離。後說能治次第翻前。文義便故先明果行。今果行中先列所離。後明能離。今初有十七語句。各一義。而其論意展轉相釋。於中有二。前四一重總顯惡言體用。後十三語重顯前四。今初四語次第相釋。初一總明語體。次云何獨害。以粗惡獷戾故。云何粗獷苦他故。如何苦他令他嗔恨故。此之四語義一名異。後重顯中。初有四語總釋前四。於中初二明其語時。謂前四有對面不對面故。後二明前語體不出二類。一鄙惡謂不遜故。二庸賤常無教訓故。後九別釋上苦他令嗔爲損之相。於中復二。初二明說前粗鄙之言。自違於戒。何以違戒。以能苦他令他嗔故。云何苦他不喜聞故。云何令嗔聞不悅故。餘七語明自嗔忿心中發言。令他違戒起嗔生苦。初嗔忿語是自嗔語體。下能令他嗔。他嗔有二無饒益事。一初五語翻喜生嗔。謂聞而不愛如火燒心。憶時不樂故生怨結。熱惱者令心胸閉塞。二末後句違樂致苦。謂己有同意樂事自身失壞。令他失壞失壞相知之樂故。後如是下明能離可知。第二對治中有十種語。翻前諸語而小不次。謂潤澤翻苦他令嗔二語。柔軟翻毒害粗獷。其現前不現前無別體故不翻。悅意語翻上嗔忿。謂和悅意中而發言故。樂聞喜悅翻不樂不悅。上說粗鄙故不悅樂。今說順人天故生悅樂。又悅意下三語展轉相釋。善入人心翻如火燒。心熱惱怨結。上以忿心發言。故如火燒等。今以言順涅槃故。令善入人心。風雅典則卻翻上鄙惡庸賤。前則街巷陋音。今則言含經史。故愛樂悅樂。翻不可愛樂生三昧故。身心踴悅。翻壞自身他身生親善故。第七言辭不正故云綺語。其猶綺文總離可知。別中亦二。先對治後果行。前中八語初一爲總。故下結云戲笑尙恆思審。是以菩薩常樂。三思而後言。則無散亂矣。下七語別。時之一字亦總亦別。總者上言思審者。謂思合其時語默得中也云何爲時。謂彼此無損自他成益時故。論云善知言說時。依彼此語故時語有幾。略說有三。一教化時語。謂見非善眾生。勸發生信。令捨惡就善卽時字別義。次二教授時語。令其憶念實語者。不顚倒故。謂學承有本轉相教誨。後二釋上云何不倒。以言含於義故稱行法故。後三教誡時語。令其修行。地持教誡差別有五。一制二聽。三舉四折伏。五令喜。今三句攝之。一謂有罪者制無罪者聽。爲順道理。二於制聽有缺如法舉之。數數毀犯折伏與念云巧調伏。三有實徳者稱揚令喜。故云決定。又此一句總結上四。謂若制若聽若舉若折。皆須適時。二是菩薩下。果行離中亦以輕況重。第八離貪。此下意三但有對治。以貪等是業有之本。更無所依故非果行。以非果故不可對之更立異因故。但有其一。今初離貪。謂離求欲心。別中有三。一事二體。三差別。於他財物。是事他所攝故。此揀於己。他攝有二。一己現攝用。二己𨿽不在作攝護想。二他所資用是體。謂所貪物體。然用含二義。一所用事。謂金等。二資用事謂飲食等。三不生貪下明差別。正顯能治。一始欲名求。卽他物想。二希得屬己爲願。卽是樂欲。三終起奪想爲貪。此卽方便及究竟。並前他物。卽是五緣故。意三中要具五緣。若闕究竟但名煩惱。今皆性離故。以不不之。第九離於忿怒含毒。故名離嗔。別中有三。一別顯能治。二永舍下總顯所治。三常思下類通治益。今初爲六種眾生起六種治。論攝爲五。一於冤生慈治於冤者。欲加苦故。二於惡行者生利益心。治當危苦故。三於貧及苦生哀湣歡喜二心。以此二心有通有別。通則可知故論合此。別則貧窮者湣之。憂苦者令其喜樂。四於樂眾生生和潤心。論名利潤。治彼染著無利潤故。五於發菩提心人起攝受心。攝令成故。二總離障中亦有六障。通障前六非一一別對。故云總也。於此六中。攝爲三對初二己對他用辧冤親。生怨故嗔。敗親故恨。怨則未生已生令其生長。親則未生已生令不生長。次二惟約惟已善不善法。以明生長。障善名怨增惡名害。皆有已生未生。後二惟就於他愛不愛事。明其生長。忌勝名熱。謂見他愛事苦他名惱。謂見他不愛事。皆有已生未生等。瑜伽云。嗔恚方便究竟者謂於損害事期心決定。正能成業。今並不行故。上云永離。三類通治益者。謂前所說者亦常思慈祐。第十離於乖理推求。不言性離者蓋文略耳。別中治七種邪見。一住正道者治異乘見。小乘對大非正道故。二不行占卜。治虛妄分別見卽是邪見。夫吉凶悔吝由愛惡生。故云虛妄。三不取惡戒治於戒取。四心見正直治於見取。五無誑者。治覆藏見。六無諂治詐現不實見。七於佛下治非淸淨見。此所治七見。釋有二門。一約行二約人。約行中。初一願邪願小乘故。次三解邪。顚倒見故。然邪見惡戒惟是外邪。見取一種通於內邪。謂學大乘者。執語成見故。次二行邪。藏非詐善故。後一信邪。信世間故。又於三寶決不信故。故瑜伽邪見方便究竟者。誹謗決定故。二約人者。初四是邪梵行求眾生。於中初一同法小乘。後三外道。次二是欲求。後一有求。今性不求名離邪見。第三佛子下結成增上者。此有三義一徧護十善卽不闕義。二常無間卽淸淨義。誤犯之垢不起間故。三常無斷卽常護義。具斯三義得增上戒名。第二復作是念下攝善法戒。謂非惟律儀不闕不斷。常攝善法亦無斷闕。文中分三。初略觀不善起攝善行。次佛子下廣觀障治起攝善行。三如是方便下總結勸修。今初分二。先明觀智。後是故下明起願行。今初墮惡道者。有三種義。一者乘惡行往故。此卽集因。經云皆以十不善業。二者依止自身能生苦惱。此卽能墮一切眾生。三常墮種種苦相處。斯卽所墮惡趣。上二皆苦果。業者因義。道者通到義。旣要用不善方墮惡道。則非無因所用。惟是不善。故非邪因。後起願行者。由念眾生惡因果故。便起大悲要心二利。於中先正修二利。後何以下徵以反釋。第二廣觀障治明攝善法中。謂觀五重善法。於上上淸淨佛善起增上心。求學修行攝善法戒淸淨行故。若直就經文亦分二別。先明觀智。後是故下要心攝善。今論將後段攝屬佛善故。且分爲二。先觀不善惟是所治。後十善業下觀於善法。通能所治。今初具有苦集。此中爲明攝善故。略示其惡。旣果舉三塗。則顯因亦三品。如後攝眾生戒經文自具。後攝觀十善具諸法門。然通相而辧。善皆能治。以順理益物正反惡故。若隨相分人天之善。猶爲所治是苦集故。文分五重。今初人天十善。以人天是世間之善故不分之。實則亦具三品。謂人善爲下欲天爲中。色無色界爲上。言三品者。或由三時之心。或約境有勝劣。或心有輕重。或自作教他等。細論其義多品不同。略言三五耳。爲不善者反此可知。瑜伽六十廣顯差別。第二又此下辧聲聞善下。三乘中各有三段。初標所修善同。次顯所用功異。後結成自乘。今聲聞中。以智慧下明所用異。於中初句對前彰勝。以實相智修。不同人天無智善故。通觀上來善惡因果。皆是苦集所觀境故。次心陜劣下對後顯劣。有五種相。一因集由集小因故。心陜劣陜謂修行少善。劣謂但能自利。二畏苦卽怖三界故。三捨心卽闕大悲。捨眾生故。上三惟劣菩薩。下二兼劣緣覺。四依止。卽經從他。謂必藉師教故。五觀卽聞聲解了。謂聞人無我法聲心通達故。三成聲聞乘。結成自乘。然能治十善及與智慧。卽是道諦惡因果滅。善因果中使滅名爲滅諦。成聲聞乘義捨道滅。第三緣覺善所用異中。初句總明。以能修習名修淸淨。未能圓修不名具足。次不從下別顯有三種相。一自覺謂異聲聞。不從他聞顯依止勝。二大悲下。不能說法大悲不具。無心起說方便不具。力不堪說。若有利物多但現通。此劣菩薩。三悟解已下卽觀少境界。少有二義。一對前顯勝。以是利根。但觀苦集。便悟甚深之觀。勝於聲聞。二對後彰劣。但觀人無我法。不同菩薩求佛大智等故。上之二乘。廣如瑜伽本地中說。第四菩薩十善所用異中。有四種相。一因集二用。三彼力四地。四中初一行因。次二行相。後一行位。言因集者。宿習善根依之起行。此又三義。一依一切善根起行故。卽修治淸淨具足。具足卽一切善義。今經闕此二字。則不能異上辟支。此明自利。二心廣者卽利他心三無量者卽大乘心。是二利行體。二具足悲湣是菩薩用。三方便所攝。卽以四攝攝生。是彼悲力。四發生下皆顯地義。地𨿽有十。就三祇滿處略舉三地。以攝餘七。一發生大願。卽淨深心初地。二不捨眾生。卽不退轉地。𨿽得寂滅不捨眾生。卽八地。三希求佛智等。卽受大位地。是第十地。此有三句。一觀求行證智度滿故。二盡淨諸地障故。三盡淨諸度蔽故。三成菩薩廣大行。結成自乘。第五佛善。上上是總。一切下別有四種義。顯上上事。前三屬佛。後一菩薩思齊。一者滅。謂不善業道共習气滅故。種智淸淨。二者捨。謂乃至證十力無畏不共之法。捨二乘故。三者方便。謂於菩薩乘一切佛法。皆善巧成就故。四菩薩求無厭足。故云是故我今等行十善。上𨿽列五重十善。凡小但將化物。非己所行。菩薩十善先已安住故。惟要心等行佛善。佛善望己是餘殘未修。一切智中自在純熟方爲具足。亦滅習气故云淸淨。結勸可知。第三佛子十不善業道下。利益眾生戒。文分爲二。初廣明攝生。後佛子菩薩如是護持於戒下。結成益生之戒。前中顯此戒增上有五種義。一者智。二者願。三行。四集。五集果。今初。謂善知眾生苦因果故。文分爲三。初總明知因。二於中下別顯知果。三佛子下結成苦因。今初。總中果有三塗不同。因有三時階降。論名時差別。三時復二。一者約心。謂如殺生。欲殺正殺殺已。三時俱重。名爲上者。隨一時輕爲中者。三時俱輕爲下者。二約時。謂少時多時盡壽作等。余有三品。如上十善中說。復應於一一塗中各有三品等。然依正法念經。三塗各有邊正。正者爲重邊者爲輕。正鬼望邊畜。則餓鬼罪重故。雜集等鬼次於獄。若正畜望邊鬼。則畜生罪重故。今云下者餓鬼因。二別顯知果中。十不善中各有二果差別。一報果差別。所謂三塗異熟。二習气果差別。卽人中殘報。是正報之餘。經中若生人中得二種是。然雜集瑜伽等論。開習气果以之爲二。一約內報名等流果。卽如經辧。二約外報感增上果。今經闕此。下依彼顯異熟報果。十惡攸同。今但解釋等流增上。然二等流多是前重後輕。輕卽方便等流。重卽正惡等流。十惡卽分爲十。初殺生中。殺令夭折不終天年。故得短命。卽正惡等流。二未死受苦故獲多病。卽方便等流。怖無精光。感外增上資具等物乏少光澤。二盜損彼財故獲貧窮。令其不得稱意受用故。共財不得自在。感外田苗霜雹損耗。三淫中令其妻不貞故。方便詃誘故。淫之穢污感外臭惡塵坌。四妄語等流。又誹謗約違境。被誑約違心。言無實故。外感農作事業多不諧偶。五兩舌中令他離間故。親友成怨故。由出不平之言。外多險阻。六惡口中。語體惡故語用惡故。言恆有諍違惱他人。外感荊棘砂鹵等事。七綺語言無人受。機不領故語不明了。自綺錯故。以言綺故。外感果物不應其時。八貪欲中。已得不足故未得欲求故。貪則念念欲多。感外增上日日減少。九嗔恚中二種等流。似前輕後重。見其不可意故求彼長短。二惱害彼故。嗔不順物之情。外感增上其味辛苦。又多惡獸毒虫。十邪見還生邪見之家。若水之流濕。心見不正故多諂曲。總由不正故。外感上妙華果。悉皆隱沒。似淨不淨似安不安。是以觀果知因應當除斷。三結成苦因。無邊苦聚由此生故。第二是故菩薩下明願。依智起願。願爲眾生自修善故。但離惡因惡果自亡。願修善因善果自至。問惡名殺等離卽不殺。不殺卽善。離惡住善。二相寧分。答此有二意。一離殺。謂離作犯。住善。謂住止持。體則不殊。約持犯分二。作持止犯反此可知。二離惡但是惡止。住善兼於善行。具有止作二持。止如前釋。作義云何。前三聚初已略指陳。今當重釋。謂非惟不殺。護眾生命。如護己命。是第一善。守他財物如自己有。他妻亦然。實語軟語和合饒益。是語四善非直無貪。更能惠施。非惟不嗔慈悲和悅。何但無於邪見。乃成就正見。智慧深廣斯卽作也。第三自住下明行依願。起行如誓修故。於中初依前願以起自行後亦勸下。依於自行正攝眾生。第四佛子下明集者。依增上悲念眾生故。生十種心。此十亦可俱通一切。論就別相爲八種眾生。一於惡行眾生令住善行。故名利益。二爲苦眾生令得安樂。三於怨憎眾生慈不加報。四於貧苦者悲欲拔之。五於樂眾生湣其放逸。六於外道攝令正信。七於同行者護令不退。八於攝一切菩提願眾生取如自己。以願同故。後之二心亦約此類。但後勝於前。九觀彼眾生乘大乘道。進趣之者敬之如師。十觀集具足功徳者。敬如大師。第五作是念言下集果。依前悲心起勝上欲。欲拔濟故。文中救攝十類眾生。皆言又作。文各有二。先觀所化。後我當下。與濟拔心。前卽所治。後卽能治。前集之中欲顯差別。以其十心對八眾生。今十類中。一一生所容有如前十心救拔。十中初一解邪故。論云。依增上顚倒爲首。餘九行邪。論開爲三。初五化欲求眾生。求外五欲故。次二化有求眾生。求三有中正報之果故。後二化梵行。求眾生求出道故。通上爲四。然此所化。但攝集中前六而闕後二者。以集者益物之心。起心義寬。乃至緣於具徳生師仰故。今此正論救拔故。後二並非所救。縱其同行退轉須化。亦無大乘之外別有安處。可云拔出。今第一化顚倒眾生中。先所化中邪見爲總。謂四顚倒。理外推求故名邪見。次惡慧惡欲此二是別。常樂二倒名爲惡慧。專念分別方得行故。我淨二倒名爲惡欲。不假專念卽能行故。以性成故。由計我淨便欲名等。如涅槃說。後惡道稠林者。結其邪見爲諸過因。惡道者非正道故。顯前顚倒爲現行煩惱行處。稠林者亦爲隨眠之因。後結能治中。住於正見。通翻上邪行。於實道翻惡道稠林。第二化欲求眾生中。五段分二。初三化現得五欲受用生過。後二化未得五欲追求時過。前中卽分爲三。一受不共財。二受無厭足財。三受貯積財。今初已得之物不與他共。於費用時生嗔過也。先明所治。互相破壞以爲總句。破壞有二。一斗諍於言中。二對怨於心中。卽分別彼我。嗔恨已下結其增長。由嗔恨故思念作報。身心惡行熾然不息。能治之中慈能治嗔。如來之慈乃名無上。二化受無厭財。眾生求時無厭以生貪過。初所治中有二。一貪取無厭明內心難滿。二惟求財利者。形於身口邪命自活。結上三業。後三業正命以爲能治。三化受貯積財。積而不散順生三毒。增煩惱過。初所治中。染著生貪散用生嗔。若積而能散。何有貪嗔癡迷上二。言種種煩惱因之熾然者。直觀經意。因上三毒更生煩惱。若準論意。因貯積財。積財卽是煩惱因體。云何熾然。謂寶玩受用。數爲煩惱之所燒故。然癡有二過。一迷前二。亦復不知何者是火。云何爲失。二無求出意故云不解出要。謂旣迷火宅之爲樂。寧有出心。後能治中。涅槃淸涼煩惱火滅故。上三卽起煩惱眾生。第二有二願化。未得五欲追求時過。卽造業眾生。分二。初一明追求現報。造諸惡行。後一明追求後報。造有漏善業。今初。先所治中有四種過。一愚癡覆心過。於中愚癡是癡體。重闇是癡相。亦是癡過。餘皆癡過。一重闇者。迷現在苦不知是苦。二妄見者。於現下苦妄見樂故。如見空華。三厚瞙者。不見未來當受苦報。如眼厚瞙都無所見也。二入陰翳下增惡遠善過。初句增惡由迷異熟。愚順不善行增長結使。名入陰翳稠林。後失智慧光明者。此明遠善也。癡爲善行障故。三行曠野險道。明受苦報過。生死長廣迥無所依。諭之曠野。多難障礙。復名險道。流轉稱行。四起諸惡見者。卽無正對治過。論云。謂多作罪因。於臨終時見惡報相。心生悔見者。或悔先所修或起惡見。故名悔見。而不能集正對治。所以名過。後能治中。先得淨慧眼是體。此眼有二能。一見如實相。二由見實相卽不隨他。具斯二義名眞慧眼。以此二句總翻前過見。前皆實故。二化追求後報習善行者。隨順險道過。謂以迷出世勝義愚。造福不動業。求未來報。則常在險道。前所治中十句分三。初句自體謂卽生死故。二將墜下障礙。謂在之難出故。三隨順下明失。謂住之失於出離善故。今初自體。謂由世間少善爲根本故。則人天報危故名險道。二障礙者。皆險道中事。文有八句。迷於苦集道滅。如次各二。一明有苦。謂心𨿽求出而行順三塗。如臨深淵故云將墜。二入惡見网中。此明迷苦。於苦果中妄生樂想。爲惡見网縈。如世險道葛藟交加。三爲愚下迷於集因。謂爲愚癡所覆。不知煩惱不覺業空。若加深林不見危險。四隨逐下明其造集。世寡正道學卽隨邪。復起邪業爲行顚倒行。如險路多岐。動入豺狼之徑。𨿽疲行不已欲進返回。五譬如盲人。顯無道體無正慧眼。但得果貪著愛欲所盲。故法華云。著樂癡所盲。卽斯義也。如無目涉險茫無所之。六無有導師者。明闕道緣。導師者謂佛菩薩。旣離明導有二種失。一當生惡道。二今世後世。𨿽處人天放逸障見。故佛𨿽出世有不見聞。如盲無導師。若不陷深坑則坐而不進。七非出要道。謂爲出要者。正迷於滅希求涅槃。而趣異處。謂於梵天乃至自在。依正之所以爲涅槃。推斯邪解以爲正見。如在險道以塞爲通。八入魔等者。顯有滅障。五種妙欲是魔境界。貪著爲入。六塵劫善謂之惡賊被牽爲攝。三隨順下二句明失。初句依止怨。故失離惡法。後句遠善友。故失進善法。人法俱失。後能治中拔出險道。總離前惡住無畏城。是能離之處。若曠野遇城。眾難何畏。近對上文。若無知動念。則順魔心而遠佛意。寂照雙運卽出險難。而入智城。上來化欲求竟。第三有二段化。有求眾生。初一道差別。謂五趣流轉。後一界差別。三界系閉。今初先過。後治過中初句爲總。入欲下別。總卽沒在大河過。六道漂溺如彼大河。求有沒中所以是過。然總中含下別義。亦是賴耶瀑流七識波浪。別中彼大瀑水波浪有三種相。一自體漂流。謂五趣因果。二身見下爲因起難。謂處之多害。三安六處下便成大失。失出離道。今初。自體有五種相。一深。二流。三名。四漂。五廣。但有其一。已爲難度。況具斯五。漂沒何疑。一深者。卽具足四流無量水故。爲煩惱河。二生死洄澓者流也。上總四流煩惱因深故。此苦果常流無竭。上二卽漂溺處。於此生死而漂溺故。三愛河漂轉者名也。前明四流。𨿽無惑不攝愛潤生死。由此漂溺偏受河名。如愚墮河愛卽難出。四湍馳等者漂也。此有二義。一顯河急故云湍馳奔激。謂𨿽寶愛身欲令長久。而念念不住。是漂溺時。二由急故不能如實知其過失。亦復不見涅槃彼岸。故云不暇觀察。是爲如此漂溺。五爲欲覺等。隨逐者廣也。謂隨欲等覺徧覺五塵。故名爲廣。依此漂溺。涅槃則以欲等以爲毒虫。第二起難有四。一者執。執著我我所窟宅。不能動發。故云身見羅剎。於中執取。言於中者。於陰窟之中。執取之言亦含戒取。二將其下轉還。謂先捨欲已得生上界。由身見執還生下界欲念之中。若準涅槃。愛見皆爲羅剎。論經云。愛見水中羅剎者。譯者回文不盡。三於所貪下。中著。謂於受用時求欲等樂著故。四住我慢原阜者。增慢。謂於受用事時中。我慢大慢憍慢自髙輕彼故。慢令心髙故諭原阜。上不停法雨下不見性水。廣平曰原。原自是髙原上。加阜。則慢上過慢。對涅槃岸以水爲患。對佛性水則原阜爲非。賢首云。四中初一見。次二愛。後一慢。愛中一種子不滅故還來。二現行深著故泥溺。如人在河四事難出。一被執住。二被回流。三爲泥溺。四滯枯洲不到彼岸。合諭思之。三明失中有三。一善道無出意失。安六處聚落故此無善因。二惡道無救失。此無救緣。三無能度者異處去失。謂離自善行生諸難處。不值佛故。此雙闕因緣通善惡道。後能治中。初起化心。後以諸下成化行。化行有六。一與善因。謂六度萬行以爲船筏。二作救緣。三令無苦患。四令離集染。五證涅槃寂靜。六令得菩提大智。皆翻上三段思之。云何能得此益。論云以如實法。云何如實了生死實性本如。卽苦患而證涅槃。見煩惱本源性離。卽集染而成大智。如斯教者眞與善因。眞能救也。第二明界差別。先過後治過中初句爲總。三界系縛猶如牢獄。求有處之所以爲過。次多諸下別。別明世獄有五過隨逐。一苦事二財盡三愛離四有縛五障礙。三界之獄亦然。此五示五種難差別。一無病難。無病是樂病則有苦。與破爲難下難義準之。苦謂身諸病苦惱。謂心病愁惱。二常懷愛憎是資生難。愛彼資生求而不得。憎彼貧窮遠之彊會。三親難。親愛別離故生憂怖。四戒難。𨿽生上界暫離犯戒。不免戒行相違。還爲貪械所縛。謂報盡起於欲惡。明上二界非欲永滅故。此貪欲通系三界五見難。𨿽得世間八禪定智。亦爲無明所覆。與正見相違。後能治中。若如實了知三界之相。無有生死非實非虛。則自無障礙果證圓寂。第四有二段化。梵行求眾生分二。初段化邪梵行求。令捨邪歸正後段化同法小乘。令捨權歸實。今初先明過中。初句爲總。謂執著於我過。然諸外道執見𨿽多以我爲本。斷常等見皆因此生。次於諸蘊下別。別有六句。前三失道故。遠第一義樂。後三失滅故具足諸苦。今初。一於諸蘊窟宅不求出離者。無始發方便。謂彼外道眾生欲趣涅槃。以有我故。於五陰捨不能動發。二所趣不眞內入無我。故名空聚。我想妄計徧於六根。故名爲依。三造行不正。旣求涅槃應行八正。翻行邪道四顚倒行。以彼計蘊。身受心法爲淨等故。後三中。一四大乖違苦。謂老病死苦人皆欲遠。由計我故四毒常侵。二五陰隨逐苦。五蘊具諸結過。常能害人善法故。二怨賊六受無量苦者。上不說者皆在其中。亦總結前五也。後能治中。上由計我處處生著。惟大涅槃是無著處。云何能得謂如實法。如實法者略有三義。一上怨賊等。外道不知計我處之。今菩薩教之觀過。了無有人。二假以世諭。諭所不及。則五陰等過於怨等。三知其實性。人法俱空皆是最勝無所著處餘如涅槃二十一說。第二化同法小乘。初起過中有三。初不求大因過。利生懈怠爲陜。佛法無量退沒不證爲劣。二不行下不願大果過。三𨿽欲下明修行過不定聚眾生。實有大乘出離之法。而修行小乘。後能治中廣大佛法。卽諸度萬行。登地已上名爲廣大。皆佛因法。廣大智慧通於因果。翻前陜劣總名廣大。上來廣明攝眾生竟。第二佛子下結成攝生之戒。護持於戒。卽前律儀及攝善法。故能增長慈悲之心。卽益生戒。第二位果惟無發趣三果同前故。論云有同者。無者亦名果校量勝者。三果皆勝初地故。初調柔中三。一調柔相。二佛子此菩薩下別地行相。三佛子是名下總結地名。初中三。謂法諭合。法中三。初見諸佛爲練行緣。二於諸佛下明能練行。於中先供養。後於諸佛下受法更受十善。卽學佛善也。是戒地故。三是菩薩下所練淨中。對前勝者。以離慳嫉破戒二種垢故。初地菩薩戒未淨故。施亦未淨。前就初地說檀度滿。令更轉淨。以離二垢說名離垢故。故諭初地。金但火煉以除外垢。今此置礬石中。兼內淨體明。云一切淨。法合可知。二別地行中。以離語四過。說愛語偏多。二菩薩住此下攝報果。先明在家。後若欲下出家。在家中二。先上勝身卽金輪王。後能除下明上勝果。三若以菩薩下願智果。並如初地。第三重頌中。有十五頌分三。初十頌位行。於中有四。初一頌頌十種直心。二有二頌頌律儀戒。三二頌半頌攝善戒。四有四頌半頌攝眾生戒。二有四頌頌位果。三有一頌結嘆所說。二地竟。

大方廣佛華嚴經疏卷第三十五

大方廣佛華嚴經疏卷第三十六

唐淸涼山大華嚴寺沙門澄觀撰

第三發光地所以來者。前戒此定義次第故。又前三地寄同世間施戒修法前二施戒竟。今此顯修故。深密雲。前位能持微細戒品。未得圓滿世間等持等至。及圓滿聞法總持。爲令得此因說此地。令勤修學。此則具前二意。言發光者。智論四十九名爲光地。本論及金光明十住婆沙等。皆名明地。光之與明眼目殊稱。皆略無發字。仁王名明慧。慧亦是明義旨皆同。今統收下經及諸經論。總有三義。立發光名。一以初住地十種淨心爲能發。勝定聞持爲所發光。以安住地竟。方始聞法修得定故。故瑜伽四十八云。由聞行正法光明等持。光明之所顯示故名發光地。由內心淨能發光明。是故說名增上心住。旣言由內心淨能發明知以十淨心爲能發也。攝論金光明經意皆同此二以聞持爲能發。勝定爲所發。以聞法竟。靜處修行方發定故。瑜伽亦說等持爲光明故。此約地中釋之。三以勝定總持。並爲能發。彼四地證光明相。以爲所發。故下論云。彼無生慧此名光明。依此光明故名明地。此約地滿釋。惟識亦云。成就勝定大法總持。能發無邊妙慧光故。謂由得勝定發修慧光。由得總持教法發聞思光。彼無邊慧卽是三慧。故上本分論云。隨聞思修照法顯現。謂就此慧中。四地證法爲所照。三慧光明爲能照。三慧是彼證智光明之相。余諸經論言𨿽少異。並不出此故。十淨心惟是能發。證光明相惟是所發。勝定一種通能所發。是以此地偏得增上心名。若所離障通約三慧故。本分論云。闇相於聞思修諸法忘障。惟識名闇鈍障。謂所知障中俱生一分。令聞思修法忘失彼障三地勝定總持。及彼所發殊勝三慧。入三地時便能永斷。由斯三地說斷二愚及彼粗重。一欲貪愚。此障勝定及彼修慧。二圓滿陀羅尼愚。此障聞思慧。及障彼圓滿陀羅尼故。若約所證。惟就總持名證勝流眞如。惟識云。謂此眞如所流教法。於余教法極爲勝故。梁攝論云。從眞如流出正體智。正體智流出後得智。後得智流出大悲。大悲流出十二部經。名爲勝流法界故。下經中。能捨身命求此善說。其所成行。亦惟禪及求法。其所得果。亦法及禪。梁攝論云。通達勝流法界。得無邊法音果。金光明云。三地發心得難動三昧果。下文四無量五神通等。皆定所攝。次正釋文總分三分。初贊請分。二正說分。三重頌分。今初六偈分二。前三慶前後三請後。前中初偈集經者序。後二偈發言贊能所說。於中善哉是總。第八句是結。別明能說有二前偈有慈後偈有悲。故云利益。所說亦二。前偈教相故云律儀。後偈證相故云微妙。眞實者契理故。無異者千聖同轍故。無差別者理貫事故。後三請。後中二。初二偈大眾請。前偈總請三地之法。謂如彼教法相應三智之業。後偈別請十度行法。以地地通有故。慈悲是願道謂道力。佛淸淨行卽無漏智。末後一偈上首請。第二正說分中。先明地行。後辧地果。前中四分。一起厭行分。二厭行分。三厭分。四厭果分。此地修禪厭伏煩惱。亦厭於禪故名厭地。設忻大法亦爲厭故。正住地心住於八禪。故但名厭。初入地心觀修彼行。名厭行分。趣地方便起彼厭行。地滿心中得無量等。是厭之果。亦可初一是入心。餘三是住心。今初分中有三。初結前起後。二何等下徵列十心。三菩薩以是下。結行入位。初中標起雲十種深心。論經云深念心。則異前二地。單云深心。謂更以十心念前十深心故。瑜伽云。若菩薩先於增上戒住已。得十種淸淨意樂。復由餘十淨心意樂作意思惟。成上品故。入增上心住。二徵列中十心義分四對。初二一對根本建立。次三一對方便發修。次三一對修已成就。後二一對徳用自在。此四對中皆前離過。後明成善。初言淨心者離過也。論云依彼淨深念心。謂依二地淨心。起此趣地淨心故。瑜伽云。一者作意思惟。我於十種淨心意樂已得淸淨故。二安住心者。依不捨自乘及前十故。此二依前。故云根本建立。後八依前起後。次第二對方便發修者。論云志求勝法起善方便。三地勝定總持。名爲勝法。於中前二句離過。一懸厭當欲。二離於現貪。後一造行進善。若不勝進則名爲退。故異第二。若準瑜伽。所修對治不復退失。故下頌云不害。若失對治則有害故。第三對中。初一離過。謂自地煩惱不能壞。故名堅固心。自地卽第二。以初十心未增。未入三地故。後二成善。初句體成。依等至八禪出入自在。故云明盛。後句用成。卽依前句禪定自在力。𨿽生下地而不退失。故云勇猛。故下經云。於禪能出能入者。卽明盛也。又云不隨禪解脫力生者。是勇猛也。地滿方成。今此作是思惟。卽得入地故。瑜伽。十心。皆有作意思惟之言。第四對中。初句自行離過。依欲界生煩惱不能染故。論名快心。晉經名勝心。皆以有智故不染煩惱。今言廣者。兼不樂陜小故。後句利他自在。依利眾生不斷諸有。故云大心。此廣大二心。與前後有異。三結行入地。謂於前十心作意思惟。便入增上心住。第二佛子菩薩摩訶薩住第三下。厭行分中有三。一修行護煩惱行。以觀有爲可厭患故。二見如是下修行護小乘行。求一切智。深念眾生捨陜劣心故。三菩薩如是厭離下。修行方便攝行。欲攝眾生。不離無障礙智究竟方便等故。又此三段攝前三位。初及第二一半攝修行住。次護小乘陜心。下攝無恚恨行。以慈悲故。後段攝等一切佛回向。思惟佛智度眾生故。今初二十句分二。初十觀無常卽知有爲體性。後十觀無救者卽人彰過。今初分三。初顯觀時。謂住地已揀前趣入。次觀一切下。總辧所觀。言如實相者此有二義。一事實。謂無常等。二理實謂卽不生等。今文具二。後所謂下別示其相。文有十句。初總余別。總云無常者。論云是中命行不住故。謂命行二字是所無常法。不住二字是無常義。相續名命遷流名行。命舉於內行通內外。故下別中分出依正。別中九句。初五句。云何此無常。卽前命行。後四句何者是無常。卽前不住。初中有二義。一隨事前三內報以顯無常。後二外報以顯無常。二據義。五句以苦等四觀共顯無常。初句卽苦。論云依身轉時力生三種苦故。謂三苦依三受。三受依觸生故。依身轉方能生苦。卽是無常。二卽不依飲食力。形色增損故。三不安隱者依不護諸惡力橫夭壽等。四敗壞者。依世界成。力成必滅故。五不久住者。此句依無我。謂資生依主無有定力。屬於五家。非一處住不定。我所反顯我無。後四何者是無常。然無常有二種。一者少時無常卽剎那生滅。二自性不成實無常。謂三世緣生俱無自性故。不成實體。卽下三句。一非從前際生者。過去已滅故。二非向後際去者。現在卽滅。無容從現轉至未來故。三非於現在住者。念念遷謝求其住相不可得故。約三世遷滅。求生等相皆不可得。卽入不生不滅是無常義。此中三世約相續門。如因前身有今身等。若依生滅門。則應從未來藏流入現在。遷至過去。二門不同也。第二又觀下明其無救。初句總顯。言此法者卽前無常。今又觀之。不出生老病死。如四方山來無逃避處。無能救者。別有九句約生老病死。初四約死以顯無救。此相顯故所以先明。一無依者。於無常未至中無所依告救令不至。二與憂者無常旣至無能救者。意地懼死所以懷憂。三與悲者。生陰轉壞死相現前。於此中間彌增涕泗。四苦惱同住者。正捨壽時四大分散。在於五根苦惱事中。其力虛弱。更以憂悲隨逐則憂苦轉增。心生熱惱。次二約資生事不知是苦。妄生樂想。對治不入故無救也。謂五追求資生境有順違。故愛憎所系。六於受用時苦多樂少。云愁戚轉多。謂受而不散眾禍皆集。用而毀損如損身命。故曰苦多。七於身老時。盛年壯色不可救令停積。後二約病。初一病因。謂八於少壯時具樂等三受。故貪等常燒不容法水。熾然難救。九於年衰時眾患所纏。如樹將朽。日夜增長無能令免。然病通始終。老時多故論偏說老。老卽病緣故。論云後三句皆明身患事也。何故不在初說。示身數數患事可卒加故。如幻不實總結前九。第二護小乘行有三十句。前十句護小心。後二十句護陜心。今初先總。後見佛下別。總中初結前。謂先觀無常已厭有爲。次觀無救故倍增厭離。趣佛智慧明其生後正護小心求佛大智故。別中十句分二。前五攝功徳大。卽求佛菩提。後五淸淨大。卽求涅槃果。菩提是徳修成名攝。涅槃本有離障稱淨。此二無礙。菩提菩提斷。俱名菩提。智相智性皆名佛智。今初。一神力攝功徳大。智用不測故。二無比徳學地無等故。上二妙用自在。三大義徳。利他無量故。四無譏嫌徳。自行難得故。五不同徳外道無雜故。顯上二利不同外道。無利勤苦。上三徳行圓滿。後五中義攝有三。謂離惑苦得涅槃故。一無惱者。卽離惑習無明不雜故。二無憂者離苦。苦依根本亡故。憂悲隨盡。三得涅槃有二義。一得體。謂無憂畏城。亦是無餘涅槃。二得用。謂能建大事。亦無住涅槃。卽後二句。不住生死故云不復退還。不住涅槃故能救無量苦難。由俱不住。方是世間涅槃勝事。以斯爲業。則翻有爲之業矣。第二菩薩如是見如來智下。護陜劣心有二十句。前十悲其淪溺。後十決志慈濟。前中二。先牒前標後。謂見佛智勝利。傷物不得有爲過患。湣物處之。此是牒前則起悲心是爲生後。二何等下正顯悲行。文有十句。初總余別。總由孤獨無依故生哀湣。少而無父曰孤。老而無子曰獨。今眾生上遠慈尊。又無方便下不利物。又闕善心。故云孤獨。旣孤且獨何所依救。別有九種孤獨無依。初二依欲求眾生。一已得心無厭足。故貧窮無依。經云知足之人𨿽貧而富。不知足者𨿽富而貧。未必無財方曰貧也。二未得他財求無休息故。三毒火然此卽多欲。多欲之人多求利故煩惱亦多。初求生貪不遂生嗔。非理爲癡。次三依有求眾生。一閉苦果獄。二集因覆障。三無觀察道。由生八難不聞法故。由上三故安能得滅。後四依梵行求眾生行。前三小乘。一行小因不求大因勝善之法。二保執小果不求菩提。爲失佛法。當知此輩皆是增上慢人。三不得大般涅槃。長隨變易生死。後一外道𨿽求解脫。以行邪故失於方便。又上總別十句。亦可通爲五對。一無親無財。二有惑有苦。三有障無治。四闕因失緣。五順流背滅。第二菩薩如是下決志救度中。初結前生後。作是念不正顯救心。文有十句。初總余別。別分爲三。初三何處救度。謂三道中一脫業結。二淨惑染。三度苦果。次五以何行度。謂授三學。初二正授。一著戒善處。二勸住定慧三昧地故。定慧合說。爲四地已去方是慧地。此地定增故。慧是定中之慧耳。後三明授法利益。初二戒益。一將受戒者。令除疑生信。眾生受佛戒便同大覺。固應歡喜。二已受者令知持犯。見其勝益安固不動。後一定慧益。滅除沈掉故云調伏。後一度果。云何救度成。令得有餘無餘涅槃故。上皆論意。更有一理授行五句中。初三是戒。初著戒處。次由持戒得心不悔。故云安住。後由不悔得心歡喜。次一授慧故云知見。後一授定故云調伏。然三學對於三道。有通有別。別則戒無業結。慧能斷惑定度苦果爲別。對前次故先說慧。然猶附論。若直就經文。對前十類生此十心。一救孤獨故。二脫貧窮故。三淨三毒故。四度有獄故。五著無覆障處露地坐故。六住善觀察故。七得善法欲生歡喜故。八知見性相同佛法故。九調伏諸根不隨流故。十應令涅槃得解脫方便故。論非無理。未若此順經文。第三修行方便攝行。謂修攝生方便之行。故下經云。以何方便而能拔濟。卽知不離佛智等故。佛智等卽是攝生之方便也。文分爲四。一發起攝行之因。二作是思惟下。思求方便攝行。三便作是念下。思得攝生方便。四菩薩如是下依思修行。今初分二。先牒前二行以爲三因。後欲依下。依前三因以明發起。今初。一如是厭離一切有爲。是牒護煩惱行爲離妄想因。二如是湣念一切眾生。是牒護陜心爲不捨一切世間因。三知一切智智有勝利益。是牒護小心爲發精進因。謂旣知佛智勝益。則修行彼道以趣入故。然三因之中初後是智。中一是悲。悲智爲因能求方便。後發起者旣思三因。欲將有益之智救可湣之眾生。故說經者爲此發起故。論云此言示現發起方便攝行故。第二思求方便者。亦只思前眾生。墮有爲惑業苦中。欲令永滅得大涅槃。未知方便故思求之。今經闕一業字。論經具有。問前決志救中。知授三學滅業惑苦。今何故言以何方便。答今但思其能授智慧耳。若爾前護小中。已知如來智慧有大勢力。及上因中。云知一切智有勝利益。今何更思。答前知智勝欲令物得。今亦思其令得攝生方便。下乃知之。要自得佛智方令他得。第三思得攝生方便中。方便有五。自古皆將配位。論𨿽無文於理無失。言有五者。一佛無礙智。二八地如實覺。三四地無行慧。四三地禪定。五亦三地多聞。然此五中從微至著。則後後起於前前。故今觀求逆尋其本展轉相因。並云不離。此五之中多聞惟能起佛智。惟所起中間三種通能所起。論依此義攝五爲三。一佛智窮盡果海。名證畢竟盡。二以中三皆有。下從他起上能起。他漸增至佛。故攝爲一。名起上上證畢竟盡。三以聞慧爲彼中間起行所依。名彼起依止行。以其聞慧未是證行。不得名起。而忘軀求聞亦得稱行。已知大旨。次略釋文。一佛智名無障礙解脫者。無二障故是離障解脫。具十智力權實無礙故。是作用解脫。此是究竟攝生方便。二此智要依如實覺者。八地得無生忍。覺一切法如實性故。若覺實性方能盡惑。於事理無礙故。佛智由起。論釋一切法云。如來所說一切法者。因音聲忍方得無生。尋於能詮悟所詮故。釋如實覺云。隨順如實覺者。因於順忍得無生故。三此覺不離無生慧者。欲覺一切法。一切法不出二種。一者自相。謂色心等殊。是有爲法體故名爲行。二者同相。色心𨿽殊同皆生住異滅所遷。舉初攝後故。但名生。今四地菩薩了自及同。皆緣生無性成無分別慧。故云無行。無生下一行字是慧行相。以無行無生爲慧行相。若如是行。則得八地覺法自性也。四此慧不離禪等者。謂此無生慧非定不發。言禪善巧者。得三地滿勝進分禪故。出入自在亦不染禪。故名善巧。決定者。於他四地決能發也。觀察智者。論云自智慧觀故。謂卽三地禪中之智。非前所發四地無生之慧。彼四地之慧。此中名光明。依此光明故名明地。故四地證慧。由三地禪中修慧而發。五此禪不離善巧多聞者。此中修慧由後聞慧方得起故。三節皆慧而慧不同。言善巧多聞者。不取聞相故。然佛智之因乃通十地。而偏舉三者。此地聞修近所行故。四地是慧增之首故。八地無功用之初故。第四依思修行。上旣逆推本由多聞。今則順行。先求聞慧而起聞行。文中二。初結前標後。後日夜下正起求行。於中分二。先明求法行。後菩薩如是下明求行因。今初文有十句。聞法者無慢心故。二喜法者無妒心故。三樂法者。無折伏他心問義故。此三約聽聞時。四依大乘教自見正取不忘失故。此揀求小不名善故。自見正取者不由他悟故。五隨自讀誦故。六爲他解說故。七順所聞法靜處思義故。此三約已得法自他利時。八到法者。依定修行到究竟故。九住出世間智故。十順佛解脫行故。上之後三皆約修行。然後二揀不同世間之行。若望後厭分正修此十。皆是聞慧。若望依思而行此十。皆名爲行。於中初日夜常聞。以顯勤行喜法等九。顯正修行。又此十句。若約所受惟教與義。聞約教成修依於義。思通教義。第二求行因中二。初常勤求因。二菩薩如是下正修行因。以前十句有此二故。今初論云彼常勤行以何爲因。示現恭敬重法畢竟盡故。於中分六。一總明輕財重法。二是故菩薩下雙捨內外。三無有恭敬下內財敬事。謂心則恭敬捨慢。身則承事忘苦。四若聞一句下。況捨外財。五若聞一偈下輕位重法。人天王位終是無常。句偈教義法王爲果。一句一偈。約聞教法淨菩薩行。約聞義法。六若有人言下甘苦重法。以一句之法能盡苦源。地獄多劫誠可甘也。二正修行因中。初結前。後如其下正顯因相。謂靜處思惟正觀。爲修行之因也。然論經但云正觀無修行字。故是思慧爲修行因。若順今經。此一段文乃是後文標舉耳。大文第三此菩薩得聞法下。明厭分者。前明聞思。今顯修慧。卽五種方便中。第四禪善巧決定觀察智也。論云云何厭分。是菩薩聞諸法已。知如說行乃得佛法入禪。無色無量神通彼非樂處。於中不染必定應作故。謂不樂不染卽是厭義。其無量神通是厭之果。皆修行力乘便舉來。經文七相。一依何修。二云何修。三何處修。四何故修。五何時修。六何所修。七何爲修。束此七相大爲三段。初四修行。次二證入後一入意。今初。此菩薩得聞法已。卽依何修。以依正法故。卽了相作意。次攝心安住。卽云何修。攝散住法是修相故。卽攝樂作意。次於空閒處。卽何處修。空閒通於事理。則無處非修卽遠離作意。次作是思下卽何故修。要必修行方證得故。卽勝解作意。然口言者通於說聽故。瑜伽云。非但聽聞文字音聲而得淸淨也。瑜伽三十三明修行八定皆有七種作意。一了相作意。謂了欣厭相故。二勝解作意。謂正是修行。三遠離作意。謂與斷道俱。四攝樂作意。謂少分觸證喜樂。五觀察作意。謂重觀試練。六加行究竟作意。謂心得離系。七加行究竟果作意。謂無間證入。上修行中已攝其四。前修行因中有觀察作意。後二作意在證入中。七中前五通貫八定。下八定中各有後二故。此總修下亦總發。然皆卽妄卽眞圓融自在。又任運而發不同欣厭故。下論云三昧地故。得不退禪。不退卽無漏定也。又釋內淨云。修無漏不斷三昧故。故知一一皆同鳥迹。第二佛子是菩薩下。證入中分二。初結前。卽何時修證。謂在三昧地時是修行時。正修行竟是證入時。論經云。住此明地因如說行故。今經闕如說行言。若但云住地。豈初安住卽得此禪。但前已有修行之言故今略耳。後卽離下卽何所修。修何所證謂證八定。八定之義廣如別章。略以四門分別。一入意。二釋名。三體性。四釋文。卽當辧相。今初下。經云但隨順法故。行而無所染著。論云。以何義故入禪。無色無量神通爲五種眾生故。一爲禪樂憍慢眾生故入諸禪。謂得世禪恃以生慢。二爲無色解脫憍慢眾生故入無色定。謂外道證此以爲涅槃。恃以生慢。菩薩示入八禪。一一過彼故攝伏之。三爲苦惱眾生入慈悲無量。令安善處永與樂故入慈無量。應解彼苦令不受故入悲無量。四爲得解脫眾住。故入喜捨無量。謂喜其所得自離動亂故。五爲邪歸依眾生故入勝神通力。令正信故又示入禪定示定寂靜。超欲等過令物仿故。善自調練知純熟故。寄位次第法應爾故。尙不同二乘自爲。豈與凡外而同年。然無量神通卽是厭果。論主並舉者。欲顯皆爲順法故。云何順法。爲順菩薩大悲化生法故。二釋名者。先通後別。通中先釋四禪。禪那西音此云靜慮。靜謂寂靜慮謂審慮。故瑜伽三十三云。於一所緣系念寂靜。而審思慮故名靜慮。是以靜能斷結慮能正觀。諸無色定有靜無慮。𨿽能斷結不能正觀。欲界等持有慮無靜。𨿽能正觀不能斷結。故惟色界獨受斯稱。次無色定者。婆沙百四十一云。此四地中。超過一切有色法故。違害一切有色法故。色法於彼無容生故。俱捨云。無色謂無色。若大眾部及化地部。亦許有色細故名無。俱捨論中廣破有色。次釋別名者。初四禪者。一有尋有伺靜慮。二無尋無伺靜慮。三離喜靜慮。四離樂靜慮。俱捨定品云。初具伺喜樂。後漸離前支卽斯義也。無色別名至文當釋。三體性者。婆沙云。四靜慮有二種。一修得。俱捨論云是善性攝心一境性。以善等持爲自性故。若兼助伴五蘊爲性。二生得隨地所系。五蘊爲性。皆有色者定共戒故。無色體性。但除於色余義同前。故俱捨云無色亦如是。四蘊離下地。大乘宗中亦無異轍。若會相歸性。則八定支林一切皆空。若事盡理現皆如來藏。泯絕無寄則定亂兩亡。若事理圓融一卽一切。第四釋文。初明四禪後說四空。四禪之中𨿽支有多少。論主並勒爲四。一離障二對治。三利益四彼二依止三昧。四中後三是支初一非支。𨿽後後所離是前前支。望於當地並皆非支。然四禪通說有十八支。謂初三各五。二四皆四。爲欲惡難除。第二禪喜深難拔故。初三各五。初三不然故二四惟四。其間除重則惟有十。謂一覺二觀。此惟初禪。三捨四念。此通後二。五喜局於前兩。六樂該於前三。七者一心徧於諸地。八內淨惟二。九正知惟三。十捨受惟四。若分二樂則有十一。若內淨無別體。則惟有九。此等皆爲順益於禪故。立支名故。瑜伽十一云。諸靜慮中。𨿽有餘法然此勝故。於修定者爲恩重故。偏立爲支。今初初禪一卽離欲惡不善法者。此明離障。以一卽離貫於下三。然諸論說大同小異。若毗曇離五欲故名爲離欲。斷十惡故名爲離惡。除五蓋故名離不善法。若智論八十八云。離欲者。謂離五欲惡不善法。謂離五蓋。五蓋將人入惡道故名惡。障善法故名不善法。若辧蓋欲之相。廣如智論十九。及瑜伽十一。雜集第八。斷欲恚害恚卽是惡害卽不善法。瑜伽三十三亦合惡不善法。彼論云。離欲者欲有二種。一煩惱欲。二事欲。離亦有二。一相應離二境界離。言離惡不善法者。煩惱欲因所生種種惡不善法。卽身口惡行。此意則總棄欲界諸惡不善。已明離障。二有覺有觀者。此有二支。是修行對治。新譯名尋伺。皆初粗後細。俱捨云。尋伺心粗細。智論云譬如振鈴。粗聲諭覺細聲諭觀。瑜伽十一。以尋求伺察不淨慈悲。治欲界欲恚害障。又五蓋中。有欲恚害不死親裏國土等覺。今對惡覺起善覺察。又智論四十四云。小乘以欲恚惱覺爲粗。親裏國土等覺爲細。又惟善覺爲細。於摩訶衍準皆粗則覺空爲細。三離生喜樂者。是修行利益。慶離欲惡等是故生喜。身心猗息及得解脫之樂。故名爲樂。由此名利益支。瑜伽三十三云。離者已得加行究竟作意故。所言生者。由此爲因爲緣無間生故。已獲加行究竟果作意故。喜樂者。謂已獲得所希義。故得大輕安。身心調暢有堪能故。四住初禪者。是彼二依止三昧。謂於所緣審正觀察。心一境性。爲彼對治及利益支之所依止。依止定力尋等轉故。其所離障以無行體。非是支故不爲彼依。而言初者。欲界上進此最初故。而言住者卽安住義。瑜伽云。安住者。謂於後時由所修習多成辦故。得隨所樂得無艱難。乃至七日七夜能正安住四禪。此句大旨不殊。第二禪中。一滅覺觀是所離障。覺觀粗動發生三識。亂於二禪。如淨水波動則無所見故。初禪能治爲此所治。則病盡藥亡。二內淨一心無覺無觀者。是修行對治。言內淨者。小乘是信能淨心相離外散動定等內流。大乘卽攬三禪三支以成故。顯揚十九瑜伽六十三。皆云內淨。以捨念正知爲體。以此三法尙爲喜覆。力用未勝但能離外尋伺。故合名內淨。言一心者釋於內義。惟緣法塵不同初禪有三識故。故身子阿毗曇云。欲界地中心行六處。初禪地中心行四處。謂無鼻舌識。二禪已上心行一處。惟意識身緣法塵故。無覺無觀釋於淨義。不同初禪有覺觀故。前滅覺觀顯於所治。此復言無顯能治無故非重也。本論釋一心云。修無漏不斷三昧行一境故。欲異世間是如實修故。不斷者相續一心。行一境者對緣一心。由此卽名三昧無漏。三定生喜樂。此二支是修行利益。初禪慶背欲惡故名離生。今慶覺觀心息故名定生。如淨鑑止水故身心適悅。若智論意。卽從初禪定生。欲界無定故。初但云離二禪。𨿽離初禪煩惱。初禪有定故。又初禪離欲大障故。四住第二禪。卽彼二依止三昧。第三禪中。一離喜者是所離障。謂二禪利益支。喜心分別想生動亂。三禪轉寂故須除遣。如貧人得寶生喜失則深憂。莫若雙絕喜憂。方爲快樂。二住舍有念正知三支。是修行對治。一住舍者。卽是舍數揀非捨受故。諸經論皆名行舍。行心調停捨彼喜過。故顯揚云住舍者。於己生喜不忍可故。平等正直無動安住。二有念者。於喜不行中不忘明記故。三正知者。或時失念喜行。於此分別正知而住。謂住於捨。瑜伽三十三大同於此。上三卽前內淨漸修轉勝。至此別開深細寂靜故。能治下地喜踴浮動。三身受樂下是利益支。於中初身受樂。正顯支體。正對二禪喜心浮動。是故但言身受於樂。設心受樂亦名身受。故瑜伽云。由捨念正知數修習故。令心踴躍。俱行喜受便得除滅。離喜寂靜最極寂靜。與喜相違心受生起。彼於爾時色身意身領納受樂及輕安樂。是故說言有身受樂。又初禪喜樂。如土石山頂而有池水。二禪喜樂如純土山頂而有池水。三禪之樂。如純土山在大池。內樂徧身外身在樂中。是故心樂亦名身受。次諸聖所說能捨有念受樂者。釋成勝義。謂下諸地。無如是樂及無間捨。上地有捨而復無樂故。諸佛及佛弟子說第三禪。具有能捨及念正知。而復受樂故。諸樂中三禪樂勝。此瑜伽意。不應別解。文中略牒尙闕正知。但有捨念已殊上下。四住第三禪。卽彼二依止三昧。第四禪中。一斷樂先除苦喜憂滅者。卽是離障。三禪勝樂於此爲害。如重病人。觀妙音樂爲障四禪故。須除遣故云斷樂。得此定者。卽於爾時所有苦樂。皆得超越故。總集說先除苦等。先之一字總貫下三。二禪先除苦受。三禪先滅喜受。初禪先滅憂受。並今斷樂則已滅四受。依禪次第應先明憂。爲對前樂先言除苦。瑜伽十一云。何故苦根初禪未斷。答彼品粗重猶未斷故。若爾何不現行。答由其助伴相對憂根所攝諸苦彼已斷故。若初靜慮已斷苦根。是則行者。入初靜慮及第二時。受所作住差別應無。由二俱有喜及樂故。此意明不斷粗重故。異二禪而無現行。故立樂支。若依小乘。初二禪之樂。但是輕安而非樂受。三是樂受故不同也。二不苦不樂者。是利益支。余禪皆先明治。今此先明益者。乘前總無四受。便舉不苦不樂明五受。內惟有於捨。是不動故。若爾前來亦滅憂喜。此何不言不憂不喜。答五受明義無別不憂不喜。三受明義。苦樂攝於憂喜故但對之。又此正斷於樂故宜對之。三捨念淸淨。此二是對治支。三禪捨念與樂受俱。此斷樂受故云淸淨。然其能治大同三禪。但所治喜樂故分二別。喜心浮動常須正知。樂受深細但須捨念。若遠顯淸淨者。瑜伽云。從初靜慮一切下地災患已斷。謂尋伺喜樂入息出息。是故此中捨念淸淨鮮白。由是此禪心住無動。此論略舉六事。應兼無苦及憂故。俱捨等。明此禪中離八災患。然四禪𨿽曰不動。而猶有捨受。未名無受。瑜伽十一云。又無相者。經中說爲無相心定。於此定中捨根永滅。若非無相乃至有頂。皆有捨受。四住第四禪。卽彼二依止三昧。然入上色定。其身相狀如處室中。入下四空如處虛空。第二四空空處等。名同心一境性。有何差別。俱捨定品顯此差別。由離下地染故立四名。謂離第四禪。立空無邊處。離空無邊處立識無邊處等。差別旣爾。從何得名。彼次頌云。空無邊等三名從加行。立非想非非想昧劣故立名。謂修定前起加行位厭壞色故。作勝解想思無邊空。加行成時名空無邊處。厭空想識厭識想無所有。準此可知。其第四空由想昧劣。謂無下地明慧勝想得非想名。有昧劣想名非非想。故前三無色加行受名。第四無色當體受稱。以前三近分加行位中。惟緣空等。入根本位。亦緣餘蘊故。從加行受名。第四非想加行根本。同一所緣故。當體受稱。瑜伽論中亦同於此。加行等想空識等殊。至文當辧。然此四空亦各有四。謂離障等。而經文中。但各三句義含於四。謂初段離障具對治義。問若有治等爲有支不。答準雜集等論。諸無色奢摩他一味相故無有皮分建立。若依瓔珞本業。四無色定各有五支。謂想護止觀一心。經論相違云何會通。論依相似不同四禪覺觀等異。又慧用劣名無支分。經就相似同皆有五。如初空定厭下色相。起於空想。卽今對治護彼色相。令不現前。若超色想卽名爲止。是今離障空無邊行。照了分明卽是觀義。是今利益一心。卽是彼二所依故。五支顯然。豈得判無違經依論。今初空處。謂觀虛空作無邊行相。能滅色想。心安空定。名空無邊處。文中三句。初句含二義。一明離障。二明對治。言離障者。曲有三句。謂離三有對等色。論云。超一切色想者。過眼識相。此明超可見有對。二滅有對想者。耳鼻舌身識和合想滅故。此滅不可見有對。三不念種種想者。不念意識和合想故。意識分別一切法故說名種種。此滅不可見無對。意識𨿽緣非色之境。今但取緣色自有種種。皆云想者。小乘以在色欲修起此定。未捨色形故不言滅色。但言滅想想取色相。故偏滅之。大乘之中決惟滅想。若超色相說無色者。後滅空識應無識空。問香味之想初禪已離。色聲觸想二禪已除。今云何言空定滅耶。遠公答云。香味二想𨿽盡初禪。今云滅者治有四種。一壞對治。謂方便道觀下有漏無常等故。二斷對治。謂無礙道正斷下過。三持對治。謂解脫道爲首。及後一切無間解脫持彼無爲。不令失壞。四遠分對治。謂解脫爲首。及後一切無礙解脫。遠令前障畢竟不起今此空定據第四治色聲觸三。云二禪𨿽滅者。二禪已上乃至四禪。當地𨿽無得借。初禪三識之心見聞覺觸。是故乃至第四猶有此想空定滅之。此上所釋約次第修。若於色界頓修空定。則六識行境並皆得滅。故論上言意緣一切法亦無揀故。

已明離障云何對治。前三句中不念之言。含於對治。謂不分別色等境故。何以不念見無我故。約菩薩實治故云無我。若依有漏但厭苦粗。以爲加行。順正理云。謂若有法𨿽與色俱。而其自體不依屬色。諸有於色求出離者。必應最初思惟彼法。謂虛空體𨿽與色俱。而待色無方得顯了。外法所攝其相無邊。思惟彼時而能離色。此卽加行之相也。二入無邊虛空者。是修行利益。謂三色想絕。則入空理廓爾無邊故。三住虛空無邊處者。是彼二依止三昧。瑜伽云。由已超過近分加行究竟作意。入上根本加行究竟果作意定。是故說言空無邊處具足安住。準瑜伽意。四義之中離障是超下地對治。是加行究竟作意利益。是勝解作意。彼二依止。是加行究竟果作意。前三爲近分後一是根本。後之三定一同於此。又此四義初何所超。次云何能超。三超前何緣。四超何所證。二識無邊處。心緣內識作無邊行相。故以爲名。初超虛空無邊處。是明離障。彼何所障外念爲粗故。云何對治。見彼外念粗分別過患故。二入無邊識。是修行利益。前明捨外今辧緣內。正理云。謂於純淨六識身能了知中。善取相已安住勝解。由假想力。思惟觀察無邊識想。由此加行。爲先得入根本。後依止可知。三無所有處者。卽內外皆無也。初超無邊識是明離障。何過須超。事念粗故。云何對治。見粗念事分別過患。次入無少所有者。修行利益。前以捨外緣內故爲粗。念旣無所取能取亦無。故內外俱無。斯爲利益。正理云。見前無邊行相粗動起此加行。是故此處名最勝捨。以於此中不復樂作無邊行相。心於所緣捨諸所有。寂然而住。瑜伽云。從識處上進時離其識。外更求余境都無所得。此意明識旣爲粗。識外復無故無所有後住無所有處。是彼二依止。四非想中。無下七地明了之想。有昧劣想故以爲名。超一切無所有處。是所離障。云何對治。無彼無所有以見粗念分別過患。故爲能治。旣寂無所有云何名粗。猶有無所有想故經闕一句論經則具。彼云知非有想非無想安隱卽修行利益。卽入非有想非無想處行。是二依止。瑜伽云。先入無所有處定。超過一切有所有想。今復超過無所有想。故言非想。又言非無想者。非如無想及滅盡定。一切諸想皆悉滅盡。惟有微細想。緣無想境轉故。卽於此處起勝解。則超近分而入根本。此中所以不出三界者。由緣無相境。卽是細想。外道不了謂爲涅槃。未能無緣豈離心境。況計此爲我復生愛味故。法華諭頭上火然。若知此患更求上進。求上進時求上所緣。竟無所得。無所得故滅而不轉。則得滅受想定也。若未得此定厭想爲先。後想不行卽入無想定。然婆沙百四十一。顯揚第三及諸論皆明。而文言浩博。上引二論文略義顯。今更約第一義修略示四空。謂觀色卽空心安於空。是空處定。次知空色不出於心。是識處定。次心境兩亡爲無所有。次亦亡無所有想。緣無想住名非想非非想。若不緣此無想。則諸漏永寂。第三入意但順化眾生法不同凡小有愛味等。如前已釋。大文第四佛子此菩薩心隨下。明其厭果。卽前八定之所等引。故名爲果。文分爲三。初四無量卽行方便果。次五神通卽行功用果。三此菩薩於諸禪下總結自在。今初所以先明者。凡夫味定三界輪回。二乘上升多皆趣滅。菩薩因定發生慈悲。廣利有情成菩薩性。然入之所以前論已辧。爲對生死涅槃分四爲二。準瑜伽等。四種無量爲四有情。謂緣求樂眾生興慈。有苦興悲有喜隨喜。有惑不染。復應此四通緣一切。以智導之則無所著。此四皆緣無量境。故名四無量。若總相說。皆以定慧而爲其體。若別明之。慈卽與樂無嗔爲體。拔苦不害慶他不嫉。自他捨惑卽是善捨。文中二。初別顯慈行。後住悲下類顯餘三。初中有十二句。心隨於慈。此句爲總。隨有二義。一心不趣寂動皆合慈。二以此慈心隨逐於物如犢逐母。次十句別。慈之種類總有其三。初有七句八義。眾生緣慈。次一法緣後二無緣。緣謂緣念。初緣假者欲與其樂。次緣人空。但有蘊等善惡行法。以用教化。後緣眾生體空。欲令悟入。初一通凡次一通小。後一惟大。今初八義曲復有四。初四與樂正顯行相。廣者與欲界樂。欲境廣多故。大者與同喜樂。謂初二禪喜受俱。故髙出名大。無量者與不同喜樂。三禪已上離苦離喜故。深故名無量。不二者三樂平等與故。上皆論意更有一理。廣則無樂不與。大謂菩提涅槃。無量謂窮來際。不二者無一不與故。次二治障。不愛之冤亦與其樂。故無怨障。是愛之親亦與其樂。非是偏情故無對礙。中人無愛不愛故非障也。次一淸淨。謂無身心不調五蓋等障。是行淸淨慈。後一攝界慈定。起於色界正果。慈之餘勢起欲界習果。皆無苦惱之事。故修慈經說修慈。有十五利。謂臥安覺安。天護人護。眠無惡夢寤常歡喜。水不能漂火不能燒。刀不能傷毒不能害。常生善處鎭受快樂。正報梵世殘報人王。遠果作佛皆慈之果。然此中有多種果。初現報果。常生下後報果正報梵世望上。生報望下正報。殘報人王卽是習果。又初七用果。水不漂等是增上果。常生下異熟果。殘報等流果。作佛是離系果。修一慈心。三報不斷五果俱圓。無費一毫而功報無極。幸諸後學思而修之。次徧至一切處卽法緣慈。橫徧十方豎通三界。彼中所有一切諸法。皆能緣念。然法有二種。一緣聖凡五蘊之法。二者眾生所有分別。作業之法。此卽所化差別故。涅槃云。緣利眾生法名爲法緣。後二句無緣者。無緣有二。一自體無緣。豎窮法空云盡法界。二徧至無緣。顯空無分齊。橫盡虛空。末句。云徧一切世間者。總結上慈成無量義也。類三可知。

大方廣佛華嚴經疏卷第三十六

大方廣佛華嚴經疏卷第三十七

唐淸涼山大華嚴寺沙門澄觀撰

第二佛子下得五神通。明行功用果。前內懷慈濟之心。此外現救生之用。從多分說但爲邪歸。妙用難測曰神自在無擁曰通。文中有五。一神境。二天耳。三他心。四宿住。五天眼。寄同世間故但得五。外色內身皆神之境。轉變多種偏受神名。亦名神足。依欲勤心觀之所成。故亦名如意。隨意成故余名易了。若語其體。通是慧數別則前四是智。後一是見見亦是智。照了分明順眼義。故偏立見名。余處天眼居神境。次者顯自修者。先成自根勝用。次知他心。後知往業故。今約利他三業故。天眼居末。初一身業到化機所。次二口業。天耳聞佛說法聞眾方言。以他心智隨種種言音。皆盡知已。將前所聞之法。隨其方言之異。復宜用何言之異而授與之後。二意業。宿住知其過去是何界種。天眼見其未來遠近成益。隨應化之。餘如十通品辧。今初身通文二。初總明。後能動下別顯。總中云得者總修總得。若準瑜伽三十三。得四靜慮竟。各各別修皆有假想。則別修別得。旣寄位次第別亦無違。然通依四禪多依第四。後別中得三種自在。一世間自在動大地故。二以一身下身自在。三石壁下作業自在。第二天耳通。初總標其體。謂天耳淸淨。淸淨有二義。一離欲界法。得靜慮。引生淸淨大種所造故。二離於障礙審諦聞故。由此故云過於人耳。悉聞下顯用釋過人義。遠細皆知故。第三他心通中三。初總知他心者。通於王所。次所謂下別。後菩薩如是下結。別中二十六心行相各異。然除小等四心。餘皆障治間明。善惡對顯。總攝爲九。一以初六心明隨煩惱。謂隨緣現起煩惱相應。故名爲隨。非約小惑名隨。言有貪者。於可愛所緣貪纏所纏故離貪者遠離如是貪纏故。下四例知。卽三不善根及三善根。以爲能治。論今但以能治亦因煩惱而來。故皆名隨煩惱。下使亦然。二有煩惱等二心。明使卽是隨眠。三小等四心名生約無記。報心人心。小欲天廣色天。大無色二解脫無量。以作空識無邊行相故。上二不爾故非無量。而論不明上二空處。意明無所有及昧劣故。或是略非略攝之。四有四心學三昧行。略者謂由止行。於內所緣系縛其心故。非略者。太沈昧故。或不一所緣故。散者太舉。於五妙欲境隨順流散故。非散者。於妙所緣明了顯現故。前二約定。後二約慧。定等均者則名等持。論經合之爲二。名攝不攝。故論以散不散釋之。五有二心明得三昧定者。正入根本定故。不定者。未入及起時故。六有二心明得解脫。有縛無縛故。七有二心。余凡夫增上慢卽前類之。余以得四禪謂爲四果。卽粗習行名上無。此卽細習行名無上。八有二心妄行正行。論經名求不求。心希求名聞卽是雜染。反此非染。九有二心。大乘得失悲智兼濟爲廣。隨闕非廣。論闕此二。上之九類不出三種。初二煩惱。次一是苦。餘皆是業。業有善惡耳。亦卽四諦開解脫爲滅。善業爲道故。皆如實知者。審於事實見理實故。亦非心外見法。亦非無境可知。若自他相絕。則與眾生心同一體。故無心外也。不壞能所故能知也。又他心是總餘皆是別。六相圓融一乘之實知也。第四宿住智通。初總標誰能念卽宿住之智。次所謂下別顯。後如是過去下總結。別中初念何等事。謂一生乃至多劫中事。此顯念時分。次我曾下云何念。卽念相差別也。念彼因中名字不同姓。謂父母家姓如迦葉等種族卽剎利等貴賤餘可知。第五天眼通。論名生死智通。約根約境異故。初總顯能見。誰能見天眼故。淸淨者審見故。過人者遠見故。次見諸下別顯所見。初見生死本有之果隨業之因。若彼眾生下云何見別。見因果不同。如二地攝善戒中辧。菩薩下結。第三此菩薩下總結自在。近結厭果遠結前厭。於何自在卽前禪等。禪謂四禪。三昧者。四無量慈等三昧故。三摩缽底者。論云五神通。此應譯者之誤。合云三摩呬多。以此云等引。五通卽所引故。三摩缽底此云等至。非神通故。云何自在智能入出。則散動不能縛。卽生心時。隨心用現在前故。大悲方便不隨受生。則定不能縛。若不隨禪生當何所生。不揀淨穢但能滿菩提分。處卽生其中。論主從勝及自利說。謂諸佛菩薩共生一處。是能滿處。以願力者非業系生故。第二位果。三果卽爲三別。初調柔果中三。初調柔行體。二此菩薩於四攝下。別地行相。三佛子是名下結說地相。前中有法諭合。法中三。初練行緣。二悉以下明能練行。三見縛下明所練淨。二中先福行。次回向行。後修智行。言觀一切法不生不滅者。卽法性觀。於淸淨法中不見增故。不生煩惱妄想中不見減故不滅。因緣而有。此有二義。一者。成上由淨法從緣生。故無可增。妄法從緣滅故無可減。二約不壞相故𨿽體不生滅不礙生滅依對治因緣。離煩惱妄想故滅。轉勝淸淨般若現前故生。以一切法不生般若生。故知一切法不滅。妄想滅故。以此該後則見縛等滅。是不滅之滅也。又以此三地世間滿故。於禪定中爲此實觀。生起後地無生行慧。亦卽善巧決定觀察智也。三所練淨中先明斷惑。後揀細異粗。前中五縛卽五住煩惱。若合色有卽是四縛。縛眾生故。亦名四流。見縛先滅者。初地見道已斷分別惑故。一切欲等者。論云。一切修道中三縛及彼因。同無明習气皆悉微薄。謂煩惱障三縛現行及種。故云彼因。與當地所知障種同滅。故云同無明習气。習气卽種義。瑜伽四十八云。捨欲貪故無欲縛。棄捨靜慮等持故斷有縛。後於無量下揀細異粗。謂是斷細。以多劫不積三不善根故。細種漸斷善根轉淨。言多劫者。仁王經說初地經四阿僧祇劫。二地五三地六。細障難斷經劫轉多。多劫不積故邪貪等斷。然但斷細習非是斷粗。粗障見道初地已斷粗障。修者。二地已斷故。善根轉淨卽前信等。諭言秤兩不減者。厭離世間勝於前地信等。入於厭火故自在不失減也。三合中二。先正合前行淨。後此菩薩下別顯忍淨。此地忍增故偏明之。有十三心。初二句爲總。一他加惡辱能忍受故。二善護他心。謂他人陵我以剛彊我則騁之。以柔和故。下諸句別釋此二。初有二心分別。善護他心。一諧順心者。以他於菩薩作惡疑菩薩。嗔恨菩薩現同伴侶與之諧和。二悅美者愛語誨誘。次以三心分別。加惡忍受謂身加惡而不嗔。口毀辱而不動心。嫉害而憂惱不能濁。以萬頃之陂方其量故。次有三心出上二因。無髙下者。過去久離憍慢故。不自髙舉輕下於彼。由此能柔和護他。後二卽加惡不攺之因。一不望報恩故。益他被辱而忍受。二受恩常念小恩大報故。眾生於我有恩法爾應忍。後三心顯上二心。離障𨿽柔順護他而非諂。實爲利益故。不誑心無隱覆諂佞故無譣詖。譣詖者諂佞也。餘皆可知。二菩薩住此下攝報果。此下諸地攝報。文皆分二。初上勝身。後能以下上勝果果中。一自分行。二復作是念下勝進行。第三重頌。十八頌分五。初一頌起厭行分。二有十二頌頌厭行分。於中初二護煩惱行。次三護小乘行。後七方便攝行。三一頌厭分及果四三頌頌位果。五一頌結說三地竟﹝從此已下入第三十六經﹞第四焰慧地。所以來者瑜伽七十八引解深密。明四種淸淨能攝諸地。前三卽意樂戒定增上三淸淨訖。此下第四訖於佛地。明慧增上故次來也。又慧有多種。四地正明覺分相應增上慧住。故次來也。又前地𨿽得世定總持。而未能得菩提分法。捨於定愛及與法愛。今修證彼行故次來也。若依本論。前三寄世間今此出世。次第故來。若近望前地。因前定聞發此證智。故次來也。故論云。依彼淨三昧。聞持如實智淨。顯示故。言焰慧者。法諭雙舉。亦有三義。一約初入地釋。初入證智。能燒前地解法慢薪故。本分云。不忘煩惱薪智火能燒故。二約地中釋。成惟識云。安住最勝菩提分法。燒煩惱薪慧焰增故。由住第四地竟方修菩提分法。明是地中若惟取此而爲慧者。未修道品應非焰地。以此地正明菩提分法。中該初後諸論多依此釋。攝論云。由諸菩提分法。焚燒一切障故。障卽二障。莊嚴論云。以菩提分慧爲焰自性。以惑智二障爲薪自性。此地菩薩。能起焰慧燒二障薪。名焰慧地。瑜伽七十八。引深密經大同此說。彼云。所得菩提分法。能燒煩惱智火如焰。金光明經顯揚論不殊此意。三約地滿。從證智摩尼放阿含光。故名爲焰。下論具之。然所燒煩惱卽所離微細煩惱現行障。謂所知障中俱生一分。亦攝定愛法愛。菩提分法特違於彼。故能燒之。由斯四地說斷二愚及彼粗重。一等至愛愚味八定故。二法愛愚卽解法慢。今得無漏定及無漏教。故違於彼。由此證得無攝受眞如。謂此眞如無所系屬。非我執等所依取故。得此眞如寧有定法之愛。便能成菩提分行及不住道行精進不退。由達無攝受眞如。便得攝生之果。次正釋文。文亦三分。一贊請。二正說。三重頌。今初六偈分二。初二偈半集經者序述。地海動者表無明厚地。大愛海水可傾竭故。後三偈半正明贊請。於中初二偈半天王請。後一眾首請。第二正說分中二。初明地相。後明地果。前中論爲四分。一淸淨對治修行增長因分。謂淸淨等。是次二分今趣地方便爲彼之因。二佛子菩薩住此焰慧下淸淨分。是初入地出障行故。三佛子菩薩住此第四下。對治修行增長分。卽正住地行道品等行。能有所除故云對治。進習上上名修行增長。四佛子至所有身見下彼果分。此卽地滿。是中二分之果。又此四分卽加行無間解脫勝進四道。又四中初一入心。後三住心。出心在調柔果。住心中三分攝前三位。初淸淨分卽攝生貴住。次攝至一切處回向。後攝無盡行。至文當知。今初因分文三。初結前標後。次何等下徵列別名。三菩薩以此下結行入位。今初十法明門者。門卽通入之義。故論經名入。明爲能入之門。法爲所入之處。故論云得證地智光明依彼智明。入如來所說法中。言證地智者。卽四地證智也。光明者卽三地慧光。謂三地中得此四地證智前相。故並舉二處之智。以釋於明。亦猶地前明得定也。故前地論云。彼慧此中名光明。卽其義也。言所說法者。前求多聞從佛聞說眾生法界等。十種之法。便以智光遊入數數遊入。遊入卽是修行。修行卽下觀察。觀察增上極圓滿故。方得證入四地。二徵列中有十種差別。觀察此十。略以三重釋之。一初句爲總。本爲眾生故。餘九爲別皆眾生事故。二前八爲染後二爲淨。三前五推能依至所依。後五依所依立能依。前中一觀眾生假名差別。假有三種。一因成假。二相續假。三相待假。假爲空詮故先觀之因成有二。一五蘊和合假名某甲。則入眾生空。二陰亦因緣而有。則入法空。二空所顯卽是眞如。不壞假名。空有不二。卽是中道。言相續者。由前陰滅後陰續生。念念相續假而非實。亦入二空眞實。言相待者。待非眾生以說眾生。入實亦然。此一推假入實餘九例知。故論但顯差別之相。二法界者。論當第三是依正之因。卽染法界。此從別義。若淨法界通爲十依。則十與法界究竟無別。三世界者。彼假名眾生所住依報。四依正所依虛空。瑜伽名爲平等勝義。卽是理空皆無盡故。五染淨所依是本識界後五依此所依。立後能依故。此識界前後兩向。向前爲依正依。向後爲染淨依初三句。由煩惱使染成染分依他。有三界差別著欲著受及著想故。三界惟心故。後二廣大信解成淨分依他。論經前是勝心信解依。煩惱不染與聲聞同。後大心信解依。不捨眾生不同聲聞。今經卽前云廣。則明護陜兼濟之心。後是大心。卽是護小求大菩提。則二心俱異二乘。前觀眾生同體大悲。後觀眾生具佛知見。誓令同得。又皆言界者通事理也。事卽曲盡差別。理則一一入實。卽淨法界故皆爲明門。三結行入位。觀察圓滿與十理冥。則入四地。故瑜伽四十八云。先於增上心住。以求多聞增上力故。已得十法明入。由此十法明入成上品故。極圓滿故。入初增上慧住。大文第二淸淨分。卽攝生貴住故前文云。於諸佛聖教中生。云何淸淨。於如來家轉有勢力故。文中三。初總明。次何等下徵釋。三是爲十者總結。初中文有三句。末句生家是總相。初句十智爲能生因。次句內法爲所生家。由以十智觀察下。諸行等十法得成熟故。成熟則除滅三地解法智障。攝四地出世勝智。契於法體故云得彼內法。內法者顯非外相。此法卽如來所說教化之法。名如來家。此地寄出世之首。故名爲生。然如來家略有三種。一菩提心家。初住卽生。二大教家四住卽生。三法界家。初地證故生。今此攝四住。故以智契教法合於法界。具下十義故名爲生。若瑜伽但雲長如來家。論經亦但云於如來家轉有勢力。意明初地已生家。二三地起修方便。早有勢力。今依三地多聞成出世智。故云轉有。此中智契。卽無行無生行慧光。二徵列中列有十句。論攝爲四。初句自住處畢竟智。謂大乘是菩薩自所住處。深心相應爲住。畢竟卽是不退。二同敬三寶畢竟智。謂證三寶同體成不壞信故。上二約行徳差別初自分後勝進故。下有二智約智解差別。初證後教。謂三有二句明眞如智。謂見第一義證二無我故。一但有蘊等諸行。而生滅流轉故無人我。二卽此蘊等諸法本來不生。故無法我。四餘六句明分別說智。謂是教智故名爲說。知世諦故名爲分別。分別染淨故。謂初二句是染。後三句是淨。第三句具染淨。各有因果卽是四諦故。謂初二句名隨煩惱。染卽是苦諦依正二報。隨煩惱集因所生故。謂初句依報。次句正報故云有生。同因於業業與煩惱二俱集因。故論與經影略而說。第三句中初觀生死。論經名世間卽煩惱染。上句以因顯果。云因業有生。此句以果顯因。故云生死。生死以煩惱爲體故。卽是集諦。此順論意。次觀涅槃是所有淨卽是滅諦若直就經文。亦可因業有生是集諦。生死涅槃復雙觀苦滅耳。後三句隨所淨卽是道諦。隨順前滅故。三中初一利他行。論云。諸佛世界中教化眾生。自業成熟故。準此論意譯。此初句應言觀諸國土化眾生業。則不濫前因業有生。後二句自利行。謂觀煩惱染及涅槃淨。爲順滅之道。初句約事觀煩惱無始故爲前際。涅槃無終故爲後際。後句順理觀煩惱本空無有損減。故無可盡。涅槃性淨非新增益。自性盡故皆名無所有盡。煩惱影取生死。涅槃影取菩提。菩提之智亦符理故。然是世諦中觀故。與前如智。又後二句卽本有今無偈意。亦是觀緣起法。無明行爲前際。生老死爲後際。無明滅行滅。自性滅故名無所有盡。如六地中。自下大文第三對治修行增長分中二。初護煩惱行。後菩薩修行。如是下明護小乘行。前是大智自利異凡。後是大悲利他異小。此二相導成不住道。無所不至。故攝至一切處回向也。今初卽修菩提分法。論主別有道品論故此不釋。今略爲四門。一釋名。菩提是覺分是因義。此三十七爲諸乘覺因故。亦云道品。品卽是類。因爲果類故。別名至文自顯。二顯同異。瑜伽四十四。大乘菩提分乃有多種。三十七品。乃是其中別義。通於大小。涅槃亦說三十七品。爲涅槃因。非大涅槃因。無量阿僧祇道品爲大涅槃因故。下五地中說無量道品。及離世間品說道及助道。皆名無量。今約寄位故但三十七耳。若準智論。但三十七無所不攝。卽無量道品亦在其中。如分別四諦有無量相。但心行大小不同。淨名云。道品是道場。是法。身因。大集名菩薩寶炬陀羅尼。涅槃云。若人能觀八正道。卽見佛性名得醍醐。皆約大說。三明體性。𨿽三十七品。但以十法而爲根本。謂信戒念精進定慧除喜捨思惟。由信二戒三。念開爲四。精進定慧此三各八。餘四各一。故成三十七品。復束此十以三蘊爲體。謂戒是無表色。喜支是受餘皆行蘊。五類法中但二爲體。謂色及心所。若取助伴則通五蘊。若取所緣通一切法。廣顯差別如智論二十一二。及五十三。瑜伽二十八九。及四十五。雜集第十。下所解釋依此諸論。四正釋文。卽是行相三十七品。總有七類。一對治顚倒道卽四念處。二斷諸懈怠道。謂四正勤。三引發神通道。謂四神足。四現觀方便道。所謂五根。五親近現觀道卽是五力。六現觀自體道。謂七覺分。七現觀後起道。謂八正道。此七次者。若聞法已先當念持。次卽勤修。勤故攝心調柔。調柔故信等成根。根增爲力。次七覺分別。八正正行。有時八正在前。則未辦名道已辦名覺。然上猶寄位。若約行者初心通修。況入地菩薩。今初對治顚倒道。名四念處。四謂身受心法。念謂念慧。身等爲其念慧所安住處。故亦名念住。瑜伽云。若於此住卽是身等。若由此住卽是念慧。體實是慧。以慧觀守境由念。得住與念相近鄰近名念。雜集云。一切菩提分法。皆由五門而得建立。一所緣。二自體。三助伴。四修習。五修果。文或略無義必須具。今初念處身等是所緣。念慧爲自體。循身觀等爲修習。破四顚倒趣入四諦。身等離系以爲其果。此身等四前三卽三蘊。而合想行爲法念者。爲明我所依事我受用事。我自體事我染淨事故。要此四者治四倒故。謂觀身不淨治於淨倒。觀受是苦觀心無常。觀法無我治三可知。此次第者。從粗至細教對治故。智論云。此身旣爾。不淨眾生貪者。以其情塵生諸受故。計之爲樂。誰受此樂。故次觀心念念生滅。後觀二蘊皆不自在。破此四倒行四正行。開實相門。若爾說四倒中。何以常樂我淨而爲其次。此約先重後輕爲次第故。然此四處。皆容各起四倒從多計說。各語其一。然觀不淨等通於大小。瑜伽四十五云。菩薩於聲聞道品。如實了知。如聲聞地。云何大乘如實了知。謂勝義修及世俗修。世俗修者。卽觀不淨等。然不計實。勝義修者謂離相性。大集般若等。皆性相雙觀。智論亦爾。乃至不念身受心法。無行經云。觀身畢竟空。觀受內外空。觀心無所有。觀法但有名。此約如實。然有二意。一則法性湛然常樂我淨。卽遣無常等倒。二此入法空俱遣八倒。勝鬘亦說四念能除八倒。旣除八倒則成八行。涅槃雙樹四雙八隻。四枯四榮正表於此。大品明以一切種修四念處。云何一切種修。應觀此身之色法性緣生故。一色一切色緣生卽空故。一切色一色。法性中故。非一非一切。雙照一一切亦非色非不色。雙照色不色身念旣爾。餘三亦然。云何枯榮表此念處。謂法性之色。實非是淨。凡夫計淨是名顚倒。實非不淨。二乘計不淨。是名顚倒。今觀色種卽空。一切卽空。空中無淨云何染著。則凡淨倒破枯念處成。色種不壞假名。則一切皆假分別名相。不可盡極。假智常淨。云何滯空而取灰斷。言色不淨。是名二乘不淨倒。破榮念處成。是以八倒俱破枯榮雙立。觀色本際非空非假。則一切非空非假。非空故非不淨倒。非假故非淨倒。旣非二邊乃名中道。佛會此理。故於中間而般涅槃。餘三類此。是則對治法藥其數有四。法性觀智名之爲念。一諦三諦名之爲處。一切卽空諸倒枯榮。無不空寂。一切卽假二邊雙樹。無不成立。一切卽中無非法界。只一念心廣遠若此。故深觀念處卽坐道場。更不須余。機宜不同故說余品。一科旣爾深奧。餘六仿此可知。下文之中但略釋相。說者有力一一開示。今經但云觀身。不言淨不淨等。從通相說顯包含故。文中二。初別觀身念。後如是下類顯餘三。今初觀身自有內等三觀。此三智論瑜伽廣顯其相。今略舉一兩。瑜伽云。內自有情色爲內身。外非情色爲外身。他有情數爲內外身。初卽自身我愛愛故。次卽資具等我所愛故。後卽眷屬妻子。彼我我愛我所愛故。智論二十八亦廣明此。五十三又云。自身名內他身名外。而不明內外。取下釋意但合前二。故云內外。所以有此三者。破三種邪行故。有人著內情多捨妻財。以全身。有著外情多貪財喪驅爲妻捨命。有二俱著。破此三邪成三正行。此約三人對治各別。若約一人起觀始終。謂先觀自身求淨等不可得。或當外有。次便觀外復不可得。便生疑云。我觀內時於外或錯。觀外之時於內或錯。次內外俱觀亦不可得。初二是別後一是總。以斯二釋明知。但合前二爲內外身。今初觀內身。初標別所緣。次循身觀者總顯修相。智論云。尋隨觀察知其不淨等。然循有二義。一尋義。五種不淨徧尋求故。二隨義。謂𨿽冥目了見身之影像。隨順本質相似性故。前標內身卽是本質。今云循身卽是影像。此雜集意。次勤勇念知顯修之儀。以貪等世事無始惡習。離之甚難。過於世間慈父離於孝子。故須精進方能除遣。勤卽欲勤策勵。勇謂勇猛不息。念則明記不忘。知則決斷無悔。又心若馳散當念老病死苦。三惡道苦。身命無常佛法欲滅。名爲念知。則能鞭心令復本觀。便生勤勇。具上諸義則不放逸。次言除世間貪憂者。卽觀之果有所離故。觀身不淨本爲治貪行者。旣離五欲世樂未得定樂。或時生憂。如魚樂水常求樂事。還念本欲多生此二。故偏遣之。又貪爲五蓋之首。貪除則五蓋盡去。如破竹初節憂。於五受之中。偏能障定。如滅惡賊先除巨害。故偏說之。其不淨等廣如二論。如實觀相已如上說。次觀外身及內外身。所觀小異觀相大同。後例餘三念處者。準瑜伽意。依前內等三身生受心法。故受心法隨所依生。亦有內等。智論之意大同於此。論問云。於四念中心惟是內。受法惟外。身通內外。云何於四皆有內等。答受有二種。一身二心。心受名內身受名外。又意識相應受名內。五識相應受名外等。心𨿽是內緣外法故名外。五識一向是外。又定心爲內散心爲外。法𨿽是外。緣內法心數法名內。緣外法心數法。及無爲心不相應行是外。後三念處。亦合前二以爲內外。餘如二論。其循歷觀相如先總說。第二正勤者。四念智火若得勤風。則無所不燒。故次辧之。精進爲其自體。故總名勤。揀非九十五種相違之勤。故名爲正。𨿽是一勤隨義分四。前二勤斷二惡。是止惡行。後二勤修二善。是作善行。二善二惡皆所緣境。前中未生之惡遏令不生。已生之惡斷令不續。後二未生善令生。已生令廣。亦名四正斷。後二是修而言斷者。善是斷處。正修斷者斷懈怠故。故瑜伽云。一律儀斷二者斷斷。三修習斷。四防護斷。然其善惡有通有別。別正取前念處觀中懈怠。五蓋等。以爲不善。其能對治爲所生善。約大乘說。勤觀法性。除實相之外皆名爲惡。就一一勤中文皆有四。今初一未生不善法此舉所緣。二爲不生故明修觀意。三欲生者起希願心。是修習依止。卽增上意樂圓滿。四勤精進下正顯修習。卽加行圓滿勤精進者。常自策勵發心。正斷者。謂策心持心。餘三處文例此可知。若二惡不生棄捨二善得生增廣。是正勤果。第三四神足者。以勤過散亂智火微弱故。須定制則所欲自在。神卽神通足卽是定。瑜伽云。如有足者能往能還。騰躍勇健能得能證世間勝法。世殊勝法。說名爲神。彼能到此故名神足。此舉諭也。由出世法最勝自在。是最勝神。欲等四定能證此。故名爲神足。亦名如意足。所欲如心故。神足所緣卽種種變事。神足自體卽三摩地。欲勤心觀皆是助伴。欲謂猛利樂欲。勤謂精進無間。心卽是定。謂專心守境觀卽是慧。由聞教法內自揀擇。由欲增上力證心一境性。名爲欲定。餘三亦然。勤觀心性名爲上定。皆從加行受名。此四加行。卽前正勤中。欲生勤精進發心正斷等。以發心中持心能生心定。持太舉故。策心能生觀定策太沈故。是以隨一念處有四正勤。隨一正勤有四神足。文中先別明欲定。後修行精進下通顯餘三。今初言修行欲定者。標舉所修助伴自體。斷行二字總顯修相。亦修之果。云何修相此復二種。一修習欲定。能斷現行諸惑纏故。二爲欲永害所有隨眠。修八斷行。謂欲勤信安念正知思及捨。云何亦果。若將斷行屬下成就。則斷行成就。亦神足果。次成就神足。惟是彼果。後依止厭下復顯修相。兼辧所緣。準雜集論。五根已下方緣四諦爲境。七覺已下方有依止厭等。以爲修相。今經神足。卽緣四諦而修。謂緣苦修必依厭苦。若緣集修必依離欲。若緣滅修必求證滅。若緣道修必趣滅苦之行。能捨於苦。緣此境時必求修習。故云回向。亦是加行等四道。下文依止厭等並同此釋。第四五根現觀方便道。增上名根。五根自體卽信等五。此五通於生起出世間法。而爲增上。前四復能起後得增上名。而信爲上首。能起餘四。文中先別明信根。後通顯餘四。二段中各先標舉所修。後依止等別顯修相。下之三科例此可知。今此所修。卽於諦實深忍樂欲。餘四卽於前所信策勤而行。明記不忘系緣一境。揀擇是非。餘如前說。然始入佛法卽有信心。未有定慧不得名根。今由前三科。則信不可拔。此中念卽念處中念。進卽正勤定則神足。慧卽緣四諦慧。前三至此總得名根。若依位者。在於見道之前。則以速發現觀而爲其果。今在四地。卽應以發後地爲果。第五五力。卽前五根增長。魔梵惑等不能屈伏故名爲力。又能損減不信等障。故復名力。智論云。能破煩惱得無生忍故名爲力。第六七覺。覺謂覺了。若依位說。卽現觀自性如實覺慧。覺法自性。覺支自體卽念等。七文中亦二。先別明念覺。後通顯餘六。然七覺分七皆自體。而差別者覺爲自體。餘六皆覺之分。謂念是所依支。由系念故。令諸善法皆不忘失。擇法是自體支覺自相故。精進是出離支。由此勢力能到所到故。喜是利益支。由心勇悅身調適故。猗定舍三是不染污支。猗卽輕安。由此不染污故。謂由安故能除粗重。定者依此不染污故。謂依止定得轉依故。捨者體是不染污故。謂行舍平等永除貪憂。不染污位爲自性故。總收七覺不出三品。念通定慧。次三是慧。後三定攝。𨿽是前三至此增故。依位所明能斷見惑。以爲其果。又𨿽一剎那七法俱起。而隨行相各說功能。念除妄念。擇除不正知。余除懈怠惛沈粗重散亂掉舉。上約通說。大乘七覺不念諸法故。決擇不可得故。離進怠相故。絕憂喜故。除安心緣皆叵得故。性定之中無定亂故。亦不見於能所捨故。第七八正。若依位說。卽現觀後起道。爲斷修道諸煩惱故。離八邪故名爲八正。開通涅槃故名爲道。亦云八聖道。聖者道故。八正自體卽正見等。文中亦先別明正見。後通顯餘七。言正見者。是分別支。依前所證眞實揀擇故。正思惟者。是誨示他支。如其所證方便安立。思惟名義發語言故。次三是令他信支。謂正語者。善依所證問答決擇令他信。有見淸淨故。正業者。身業進止正行具足令他信。有戒淸淨故。正命者。如法乞求依聖種住。離五邪命令他信。有命淸淨故。正精進者。是淨煩惱障支。由此永斷一切結故。正念者。是淨隨煩惱支。由不忘失正止舉相。永不容受沈掉等故。正定者。是能淨最勝功徳障支。由此引發神通等無量勝功徳故。若能如上分別誨示等。卽是道支之果。然其八中。語業命三是戒蘊攝。念定是定餘三是慧。定慧大同諸品。但增勝耳。戒則前來未有覺支。𨿽有定共律儀無表相微。此中正行故新建立。此寄位說。若依此經離世間品。八正是菩薩道。一者正見遠離邪見。乃至第八正定善巧方便。於一三昧。出生菩薩不可思議法。一切三昧則與前說旨趣懸殊。上之七類總以諭顯。法性如大地。念處如種子。正勤爲種植。神足如抽芽。五根如生根。五力如莖葉增長。開七覺華結八正果。第二護小乘行中十句。初總余別。總中如是功徳指前道品。爲不捨眾生。正明護義。不同二乘之獨善故。別中具有悲智已出於小。況以此導。前九句爲四。一始。二益。三希。四行。前三護小心。後一護小行。一始者大願爲起行之本故。二慈悲益物。上二護陜心。三思念種智爲希。此護小也。四行中有五句。前四自利。初二求果。一修淨土行求佛依報。二修起佛法行。求佛十力等正報之法。後二求因。三求彼地方便無厭足行。謂五六七地故云上上勝道。四修入不退轉地行。卽八地已上覺法自性順佛解脫也。後一利他卽教化眾生行。必須善巧。

大方廣佛華嚴經疏卷第三十七

大方廣佛華嚴經疏卷第三十八

唐淸涼山大華嚴寺沙門澄觀撰

大文第四彼果分中。卽攝無盡行。離障成徳窮盡生界。爲利樂故。果有二種。一離障果從護煩惱生。二成徳果從護小乘生。前中又二。一煩惱染生遠離果。此離惑障。二業染生遠離果。此離業障。皆言生者。煩惱染等猶如生食。今是寄位出世之首。能離彼生。今初離惑先舉所離。後於如是下結成能離。就所離中所起執著出沒。是此總相。餘皆是別。總中執著是前地中解法慢也。論云。我知大知者。我知謂執我能知。大知謂執所知大法。出沒者。是前地中正受慢也。出者三昧起義故。謂修起彼定。沒者三昧滅義故。謂定所除。今計我能修此定。此定卽我所修故。論云。我修我所修。已釋總句別有五種。一本。二起。三行。四護。五過。本卽所有身見至蘊界處。於中身見爲總。我等爲別。別中我人等四爲人我慢。蘊界處三是法我慢。而云本者有二義故。一以此我。爲解法正受二慢之本。二者身見復爲二我。及六十二見之本。有此差別。此中身見。若約實位。準惟識論。此地斷第六識中。俱生身見及所起過。由得出世道品治故。以分別起者初地斷故。是以瑜伽名爲微細薩迦耶見。若約寄位。準仁王經四地名須陀洹位。以寄出世之首故。則亦得斷分別身見。二思惟者明起。謂不正思惟而起慢故。三觀察者明行。謂心行緣中多觀所得。若法若定求覓勝相。令他知故。四治故下三句明護治者。數數觀察修治所見我所者。起於我想取彼勝相。屬我己故。財物者。如畜財者。受用護持故。以上三事防護自己所得。五著處者明過謂心堅安處法定二事故。五中前三起慢方便後二隨助慢心。上總及顯相正是所起。後結離中。由得道品正助方便無不離也。第二此菩薩下明離業染。上修道品正離煩惱。煩惱旣去業亦隨亡。亡不善業而修善業。文中先亡惡後進善。惡有二義故不應作。一佛所不贊者。尊敬佛故不爲。二煩惱染者。畏惡名故不作。惡名則違利生道故。進善有二義反此可知。又不作煩惱所染。異凡夫業作。順菩薩道業則異二乘。第二成徳果中有四。一於勝功徳生增上心欲果。二彼說法尊中起報恩心果。三彼方便行中發勤精進果。四彼增上欲本心界滿足果。此之四果。前三從前生後一復從此三果生。前中初二護小心果。後一護小行果。前中初果者。由本欲上求下救。今更爲物轉轉上求。故云增上。文中二初牒前修因。後如是而得下顯所得果。今初卽牒前護小乘中總句也。隨所起方便慧者。牒前不捨一切眾生故。不捨眾生而修道品。是有方便則道品慧解。修習於道及助道者。卽前修習如是功徳也。道卽四地證智。助道卽菩提分法。二顯所得果有十句。初總余別。總云潤澤者。深欲愛敬故。謂由修二道自有所潤。深欲敬上。由爲物修潤及含生深欲愛。下別中九句釋彼潤澤。有三種勝。一柔軟心者。明樂行勝。謂證法適神故。二調順者。調和善順緣中無礙。是三昧自在勝。上二是行體。三利益下七句。明離過對治勝。此是行用。於中初句總利他無過故。利益自利無過故。安樂下六句隨過別顯。若不寄對難顯性淨之徳。六句卽離六過。經中皆是能治。一無雜染心。治爲利於食過。及爲名妒心過。二治少欲功徳過。三治不求勝智過。上三皆自利。四治懈怠不攝眾生過。上四皆離於行生過。後二離於教生過。謂五治自見取不遵勝教過。六治捨爲首不隨說行過。如說修行。於聞思中最爲其首。今捨彼首所以爲過。又上救生卽前悲果。求殊勝智卽上求果。第二此菩薩下說法尊中起報恩心果。謂前地中從佛聞法。是說法尊。今起傳法修行之心。則爲以報諸佛恩也。上希求種智由知佛有恩故。今思報亦上求果。文中先別明。後總結。今初十句。初總余別。總云知恩者。謂若隨順師教行報恩行。方是知恩故。別中彼行有九種。類攝爲七。一知報恩者。依尊起報恩心。尊卽是佛。此爲恩主故偏名報恩。二有二句。依同法起報恩心。此名順同行善友意。三質直柔軟二句。依法起行。謂隨順受教不違師命。故云質直。發修行事逢苦能忍。故云柔軟。四無稠林行者。依受用衣食。於施主所自過不覆故。五𨿽實有徳而不髙慢。六善受教誨得師言詮。七於教不倒得師意旨。上七品中。初二依人。次三依行。後二依教。所依𨿽異皆同報恩。二此菩薩如是下總結。謂十句不出此三忍。卽心極和善。同住安樂。調柔卽質直。柔軟寂滅卽通結餘句。第三如是忍調柔下。發勤精進果。謂行二利行勤無怠故。於前不捨眾生護小行中。修勤故名方便行。中正是無盡行相。文中二。先牒其得時。後得不休下正顯。於中十句初總余別別有九種不休息義。一不雜染者。彼精進行平等流注故。雜染者。共懈怠共染故。染則著而太過。懈則墮而不及。若琴弦之急緩若不進不怠爲平等流。二不退自乘。上二自利三起廣念利他之心。四爲無邊眾生作利益願。起攝取行。上二利他上皆自分。下四勝進。謂五熾然者常志順行。猶如熾火上進叵滅。論經名光明兼照他地。六修習過余。七魔惑莫壞。上三自利。八攝取眾生卽是利他上八皆行。後一是解。謂九自斷疑惑。決是非故。能伏他言如無畏故。若能具此爲正修習。第四是菩薩下。彼增上欲本心界滿足果。菩提分心是本心界。正念眞如修上道品。故云滿足由精進故。故瑜伽四十八躡前精進。後卽云由此因緣。所有意樂增上意樂。勝解界性。皆得圓滿。故知此果從前二果生。謂意樂卽第一果。增上意樂卽第二果。勝解界性卽此心界。謂由第三精進令前二果增長。故云滿足。文中十句初總余別。別有九種。一深心不失者。彼道品心修行增益故。此一自分下皆勝進。二於五地已上勝上證中。明鑑決斷故。三卽彼上證因。謂對治善根治行過前。故云增長。四除滅所治煩惱障垢。五斷除此地中祕密疑事。卽是智障。微細法慢爲祕密疑事。由無攝受則能除之。上二除內障。六觸境明斷。七依勝樂行三昧適神。八上依佛力化眾生故。九論云。依現無量。三昧心智障淸淨故。此除定中智障。若直就經文。總顯本願皆得成就。第二位果中亦三。初調柔中四。一調柔行。二如摩尼下明教智淨。三此菩薩下別地行相。四佛子下總結地相。初中三。一練行緣。二皆恭敬下明能練行。三又更下明所練淨。二中一供佛福行。二以此下回向大行。三於彼下聽法慧行。於中先在家。後復於下出家。然登地已上具十法界身。若出若在何啻不可。然隨義隱顯有無前卻。以前三地寄同世間。還依世法。初二人王故有。三地天王故無。四地已上寄出世之首。故重明有。表心出家。故於調柔行中明之。欲順天無。出家不於攝報中辯。六地已上表證法平等。無出無在故皆無出家。三所練淨中有法諭合。金莊嚴具者。以三地阿含金。現作此四地證智嚴具故。余所有金者。卽未作嚴具之金。二教智淨者。以此地成就證淨。從體起用故偏有此文。前以教成證故。諭金爲嚴具。今從證起教故諭摩尼放光。摩尼寶珠卽證智體。無垢名淨寂照名光。圓滿名輪。具上三義故稱證智。言能放光明者。卽放阿含光也。謂以此際智。證入無量教法門義故。故能照光明卽是證智。所照教法以爲智處。證能普照示現於教。得教光明。依證起焰故地名焰慧。非余寶下對前顯勝。風等不壞對他彰堅。余並如前第三重頌有十七頌分三。初十二頌頌位行。次四頌位果。後一顯名結說。前中四。初一頌增長因分。次二頌淸淨分。三有四頌頌修行增長分。於中初初頌護煩惱。後二頌護小乘。四有五頌頌修行增長果。余並可知。第五難勝地。所以來者。略有四義。一約寄位。四五六地寄出世間。前寄初果。此寄羅漢義次第故。𨿽有四果。舉於始終以攝中間。此依本論約所觀行相。以後六地旣觀緣起。寄同緣覺故。但二地寄於聲聞。仁王下卷。瓔珞上卷。約人配位。以七地未離分段故。四五六七寄同聲聞。二前明覺分相應慧。今辧諸諦相應慧故。三前得出世未能順世。今能五明攝化。故次明之。四前得三十七菩提分。今辧方便所攝菩提。故此後三意出於瑜伽。言難勝者。解深密雲。卽由於彼菩提分法。方便修習最極艱難。名極難勝。此從初說故。初分經云。善修菩提分法故等。攝大乘雲。由眞諦智與世間智。更互相違。合此難合令相應故。惟識同此。世親釋云。由此地中知眞諦智是無分別。知世間工巧等智是有分別此二相違應修令合。能合難合令相應。故名極難勝。此通初中後。瑜伽云。今此地中。顯示菩薩於諸聖諦。決定妙智極難可勝。名難勝地。惟約地中。莊嚴論云。於此五地有二種難。一勸化無惱難。二生不從心無惱難。此地菩薩。能退二難於難得勝。此多約地滿。顯揚論云。證得極淨緣諦所知。諸微妙慧成極難成。不住流轉。寂靜聖道名極難勝。此大同本分。上諸經論多舉難勝之法。未知何等無能勝耶。十住論云。功徳力成。一切諸魔不能壞故。此對人顯勝。亦兼於惑煩惱魔故。然諸經論言異意同。皆辧眞俗無礙。若據實位。約仁王經。初地菩薩四天王卽雙照二諦平等道。今約寄位。前寄出世此方卻入。故云無礙。故此地中斷於下乘般涅槃障者。卽前四地出世。厭生死苦樂趣涅槃。此障五地。今入眞俗無差別道。便能斷之。此斷欣厭卽是二愚。由此證得類無差別眞如一約生死涅槃皆平等故。其所成行亦成二種。謂諸諦增上慧行。五明處教化行。此二無礙故得無差別。法身之果皆義旨相順。次正釋文文亦三分。初贊請分中九頌半分二。初八頌半供贊。後一頌請說。前中三。初一菩薩供贊。次一天王眾。餘皆天女。於中三。初一偈標。次四偈半贊。於中初二偈美感應。皆言久者。佛應由機機難有故。大海動者。動佛智海竭苦海故。後二偈半贊具徳。初偈具智斷。次半具恩。後一具此三徳是故應供。三一偈結贊及請並可知。第二正說分中。先明位行。後辧位果。前中論分爲三。初勝慢對治。二佛子菩薩摩訶薩如實知下。不住道行勝。三佛子菩薩摩訶薩住此下明彼果勝。初卽加行道。及初住地無間道。次卽正住地解脫道。後卽地滿勝進道。初言勝慢者。慢有二種。一他地慢。謂四地中得出世智。取其勝相名爲勝慢。今以十種淨心爲治。二自地慢。謂於此十心希求勝相。從以爲慢。以隨順如道爲洎此二通名勝慢故。此一分有其二道。論云。勝慢對治者。謂十平等深淨心者。前段能治也。又云。同念不退轉心者。後段能治也。言同念者。卽後總句。順如與如同一念故。不退轉者。卽後段末句略舉初後。以該中間前地治解法慢。此治身淨分別慢。所治有殊不濫前地。言身淨者。得出世智不染身故。文中二。先治他地慢。後佛子菩薩摩訶薩住此下。治自地慢。前中三。初結前舉後。二徵起正顯三結能入地。今初平等有二義。一是如理。二是因果淨法。千聖同規名深淨心。是此地觀解故。論云。於平等中心得淸淨故。此復何異後地觀察十平等法。此有三異。一此地治前於淨起慢故。偏明淨法平等。後地對此依眞入俗。通觀染淨諸法皆悉平等。二此約舉等理以顯心淨。後地舉觀察以入等理。三此通理事二等。後地一向約理融二諦故。此皆地地背相捨後漸勝故。二正顯中十心分二。初三明諸佛法。論云。謂三世力等者。卽果位十力等也。後七明隨順諸佛法二利因行順成果故。於中前六自利。後一利他。前中合爲三學。初戒次定餘四慧故。離爲七淨。一戒淨。二定淨。三見淨。四度疑淨。見疑相顯。經合一句爲成十故。五道非道淨。此前五淨大小名同小乘。六名行淨。七行斷淨。以彼宗中趣盡滅故。今大乘六名行斷。經云修行知見。略無斷字。七名思量菩提分法上上淨。以依行斷起勝求故。若約位者。初二在見道前。以創背凡。過宜以戒防。欲生眞慧理須習定。然未合理判屬世間。次三在見道。以見道中斷身見故。斷疑故斷戒取故。戒取是非道。知無漏慧是正道。入見道時十使俱斷。偏言三者。涅槃經說此三重故。又十使中五見及疑。但障見道。餘四通於見修故略不言。就其六中三本三隨。偏語其本。邊見隨身見。邪見隨疑。見取隨戒取故。斷三結三隨亦斷但立三淨。上五大小並同。小乘行淨在修道。起斷行故。行斷在無學道。依行證斷故。大乘後二皆在修道。斷障成徳故有二也。行實同時。若約位分。七地已還爲行斷。修道斷結故。八地已上入法流中順菩提故。名思量上上余文易了。第二明如道行。又順經意前明入心。從此已下皆明住心。應分爲三。此攝方便具足住。修行十心是方便義。不退轉者卽是住義。二不住道行勝攝離癡亂行。智淸淨等無癡亂故。三彼果勝攝無盡功徳藏回向攝徳無盡故。今且順論此明如道行。於中三。初標分位爲顯隨如。已入五地。次以善下總顯。後願力下別明。總中四句。皆是正修諸行故總名順如。謂前二句爲所治。卽四地修菩提分。以前十心。能善淸淨得入五地。於此淨心希求勝相。卽復是慢慢在文外故。以後二句而爲能治。初句轉求不住道行勝爲能治。謂不住淨心而起諸行。卽治住淨慢故。後句𨿽起諸行。不退失前平等深淨之心。則能隨順眞如平等。卽如故。後別明中顯上隨如之行。有其八種經有九句。前七各一。後二爲一。八中前二是起行心。一自利願卽修菩提心。二利他慈卽不疲倦心。後六是行謂三得善根力。四不捨眾行。五善巧修行。六無厭足故照明上上。七得他勝力。八自得勝力。此有二句。初句具三慧念。是聞思智卽修慧。後句勝進究竟。上六行中前三自分。後三勝進。各有初中後思之。第二不住道行勝有二種觀。一所知法中智淸淨勝。二佛子至得如是諸諦下。利益眾生勤方便勝。初卽自利護煩惱行故。不住世間。後卽利他護小乘行。不住涅槃同時相導。名不住道。今初智勝分二。先明四諦實法分別。後善知俗下。復就此四明十觀門化生差別。此乃十種觀於四諦。非謂觀十四諦也。故瑜伽住品云。此地於四聖諦由十行相。如實了知。今初言實法者。有佛無佛苦集二諦體是妄想雜染因果。滅道二諦體是出世淸淨因果。此約諦實義釋。若約審諦釋者。前二無佛不能知此是苦是集。寧有後二滅道因果。餘如本品。後十觀中略啟四門。一制立謂四諦義含法界。菩薩窮照無遺。隨智異說難窮。略舉十明無盡。然十皆菩薩自智。智相難明故。論約化生以明其異。以此通名所知法中智淸淨也。二明開合。此十總惟是一化生分別。若隨所化大小分二。前九化小後一化大故。若隨化所起則分爲三。前五生解次四起行。後一令證故。約人不同離以爲七。初爲根未熟。乃至七爲大乘可化故。至文當知。三對實法以明通別。此十望前四諦。前五通觀四諦。謂一世俗者。觀四諦法相。二觀其性空。三通觀性相無礙。四觀性相各異。五觀此四緣起集成。次四別觀四諦。謂六七八九如次觀苦集滅道。後一但觀滅道。菩薩地因證佛智故。遠公後五亦通觀四諦。謂迷於四諦故爲苦集。悟其四諦故成滅道。後一窮四諦緣起實性淸淨法界。成大乘道。亦有此理。四正釋文文分爲二。初列十名。後此菩薩下次第解釋。於中略爲二解。一依瑜伽。二依本論。今初瑜伽十句不顯文詞。而略所說義闕。其第十知菩薩地而亦有十句。文有三節。初三名爲此說。謂是所爲故。一依曉悟他故知俗諦。二依自內智知第一義。三依俱處所故知相諦。謂自相是俗共相是眞。二體不分故名俱處。次今經兩句。彼應有三名。由此說謂由三藏教之所說故。故云依於契經調伏本母名。由此說。經中分位差別應是調伏。知蘊界處義當本母。此中第十義當契經。三有四句名如此說。謂如四諦相各別知故。卽依於現在眾苦自性故知事諦。依於未來苦生因性。依於因盡彼盡無生性。依於修習彼斷方便性。如次可知。二依本論者。攝十爲七。初一爲根未熟眾生。謂未堪入大爲說四諦十六行等。名知世諦。卽四重二諦中。第三重內俗也。不同瑜伽通於大小及根生熟。二爲根熟堪入大故。爲說法空第一義諦。三爲疑惑眾生故知相諦。謂有聞第一義諦。猶豫不決。若是空耶則無因果。若是有耶云何言空。今明卽俗自相是空。共相俱處無違。故名相諦。四爲謬解迷惑深法眾生故知差別。謂前緣二境故名爲疑。今聞俱處便謂是一。名爲謬解。今明體𨿽不異性相分位歷然差別。五爲離正念眾生故知成立諦。謂旣聞差別。謂皆有體名離正念。今明差別但是緣成無有自性。故云成立。隨言顯示故。論經名說成諦。六爲正見眾生知事等四諦。由無前疑執故名正見。可令知苦斷集證滅修道。事卽苦諦生卽集因。無生是滅因亡曰盡。卽盡智也。後果不起名爲無生。卽無生智也。若小乘說。現在惑亡說名爲盡。利根之人保彼煩惱。當更不起名曰無生。此盡無生是其滅體。無學之智如是而知。意在取滅故爲滅諦道。言無二者。論下重釋云一行故。謂稱滅而知故云一行。前列實法四諦明其所觀。此中四諦明當如是觀。七爲大乘可化眾生故。知菩薩地乃至如來智諦。謂先住大乘化令進故。言正覺一切相者。大乘要須於五明處善巧知故。菩薩地是因。言次第相續者。如從初地入二地。乃至十地入佛地大果也。以信解等者。爲釋外疑。六地已上乃至佛智。未曾證入彼云何知。故此釋云。信解鏡像觀智力知非成就。智鏡像卽影像觀。未得本質故第二利益眾生勤方便勝中二。先總起悲觀。二佛子下別起悲觀。總中三。初結前。次如實下觀過。後菩薩下起悲於觀過中。先明非眞。後誑惑下對人彰過。今初虛妄二字觀內五蘊。謂妄想常等不相似無故虛。此明所取非眞理無。不同情有故云不相似無也常作我想慢事故妄。此辧能取不實。非有計有常樂我淨。皆名我想。非惟我見。我爲本故獨云我想也。詐僞二字觀外六塵。世法牽取愚夫故詐。此顯能取迷眞。謂由妄取令彼世法隱虛詐實。使其貪取也。世法盡壞故僞。此明所取不實。世法相似相續似有義利。而實速滅無利故僞。後對人彰過者。上虛僞二境引心。總名爲誑。妄詐二心迷境皆名爲惑。論云。常等相。無非有似有故。虛事中意正取者。此解虛是誑義。謂令意正取故是誑也。又云。我想慢事正取故。妄事是患。此解妄是惑義。世法利盡故。誑事牽心。此解僞是誑義。世法愚癡凡夫牽取故。詐事相現。此解詐是惑義。愚夫卽是依彼正取我慢之人。三起慈悲者憐湣故。悲勝利益故。慈不住道行勝故云轉增。皆言大者勝前地故。雲光明者。救生方便智成故。轉增光明。俱通慈悲。文有影略。轉前慈湣分同諸佛。故名爲生。第二別起悲觀中二。先明化生願。二如實觀下明化他心。今初先牒前得是智力。近牒觀有爲遠牒觀諸諦。不捨眾生牒前慈悲。後常求佛智正明起願。願救眾生義故。二化心中二。先明大悲觀。後佛子菩薩摩訶薩復作是念。此諸眾生下。明大慈觀。前中悲有二相。一如實觀苦因緣集故。卽知苦體性。二佛子至復作是念此諸凡夫下。觀深重苦。人而多故卽就人彰過。前中四。初總標二際。二知從下順觀二際。三虛妄下逆觀二際。四若有下結如實知。今初前卽過去後卽未來。顯無始終流轉相故。二順觀中二。先明前際。後如前下類顯後際。前中復二。先顯緣集苦聚。後無我下顯二空無我。今初無明有愛顯流轉因。能發能潤此二爲本故。生卽是果故。涅槃云生死本際凡有二種。一者無明二者有愛。是二中間有生老死。今菩薩觀此而起大悲亦同淨名從癡有愛卽我病生矣。然生果有三。一欲求眾生故流轉生死。欲貪卽是受身本故。二妄梵行求眾生故。於蘊宅不能動出。外道計我常住其中故。三有求眾生故增長苦聚。三有皆苦故。後顯空無我。及類顯後際。並顯可知。三逆觀中順卽苦集。逆卽道滅。虛妄斷盡卽是滅也。出離是道。四結如實知。卽雙結二際逆順有無三義。一約凡夫。但有苦集而無滅道。二約菩薩順有逆無。三雙約凡聖。眞滅本有道亦符之。妄苦本空集亦同爾。凡夫迷故不覺不知。菩薩正了名知如實。第二觀深重苦者。無始隨逐故深。種種苦事故重。文中二。初總標可湣。不知本空故名愚癡。不知厭離故云無智。亦可俱通故爲可湣。二有無數下釋可湣所由。由迷二苦故初明深苦。不知故爲可湣。後如是盡下明重苦不知。故爲可湣於中二。初牒前訶後。二轉更下正明重苦。於中三。初觀生苦。機關苦事卽是生苦。言機關者。顯無我故。抽之則動息手便無。若造業因生生不息。隨生死下明有集愛。於諸蘊下明離滅道。二不知下觀老病死四大毒蛇。是不知病苦不能拔下。明具彼集。文有四句。一妄梵行求眾生。不能拔出諸慢見箭。外道多起故。二欲求眾生受欲者。不能息三毒火。三欲求眾生行惡行者。不破無明。以見少利行大惡行。後受大苦故云黑闇。四有求眾生。不竭愛欲大海。三有之愛廣無邊故。觀如實中說彼三求。以爲苦果。今爲集者。三求皆能爲集因而受果故。二文互舉。次不求十力大聖導師。明遠彼滅。不向滅者故。入魔意下明遠彼道。順怨道故。三於生死下總結過患。舉生死海總顯於苦。覺觀波濤總明有集。此中兼顯死苦之義。略不明老。第二大慈觀中二。初睹境興慈。後佛子下廣願饒益。前中二。先睹境。後我今下興慈。今初卽睹前眾生受深重苦。以爲慈境。文中先總。無救下別。總中無父曰孤。明前無所恃。塗盡曰窮明後無所依。任重無替曰困常。受生死故。彊力所逼曰迫業惑所陵故。後別中無救無依釋上孤義。論云。謂現報已受不可救脫。當報因招無善爲依。次無洲無捨釋上窮義。溺於覺觀波濤。不聞正法智洲爲對治故。在於生死曠野不爲善友慈捨庇故。次無導無目釋上困義。離於寂靜正。念思推究竟前導故。離於正見之明目故。旣無導無目非困如何。次無明下釋上迫義。無明者。無明住地舊煩惱故。黑闇者四住客塵故。常起邪念故。爲其覆翳不聞正法。故爲彼纏裹。二興慈中獨拔修善。令物得菩提涅槃之樂。第二廣願饒益。亦彰慈所爲。文中二。先牒前總明。上來修善皆爲救護。卽是慈相。後利益下別顯救護。有十種相。前二爲救未來。後八通於現未。一住不善眾生。令住善法利益。二住善法眾生令得安樂果。謂成彼善故。三湣貧乏者與資生具。四修行多障者。令其成就。上二救順緣不足苦。五世間系閉者令得解脫。下有五種令諸外道信解正法。謂六未信攝令正信。七令離無利勤苦。八疑惑眾生疑除解淨。九已住決定勸修三學。以調三業。十已住三學令得涅槃。上三卽解行證。論意皆爲外道。理實後三兼通余類。上來不住。道行勝竟。自下大文第三明彼果勝。卽不住道行勝之果。有四勝果。一攝巧徳勝。二名爲無厭足下修行勝。三佛子菩薩摩訶薩如是勤修下。教化眾生勝。四佛子菩薩摩訶薩爲利益下。起隨順世間智勝。四中初二自利。卽所知法中智淸淨果。初自分後勝進。後二卽利他勤方便果。前化他行。後化他智。今初攝功徳中十句。初三攝聞勝。然有二義。一卽三慧。如次配聞思修。二顯二持。念卽聞持智。及有趣卽是義持。義有多種。略說二種善巧。謂智卽法智勝。有趣卽義智勝。然二釋皆聞在初故。論名攝聞勝。次二攝戒勝。一忍辱柔和勝。卽戒因成也。謂內懷慚愧不誑幽明。自護七支不招譏毀。故能持戒。二戒無缺勝卽戒體成也。乃至命難不捨戒故。後五攝智勝。一者因緣集智。此知法相智。無因倒因名爲非處。正因緣集名之爲處。知處治於非處。故名覺者。二者證智知魔事對治。隨識分別皆魔事故三知妄說智。異說對治。卽知教智。正說爲義句。邪說爲非義句。邪正交雜揀邪得正。名善分別。四神力起用智。依定起通治邪依故。五化眾生智。折伏攝受隨世宜故。上五中前三自利。後二利他。第二修行勝。有十一句。前四自分。一增長因行集五度福故。二依止因行慧爲所依故。此自利福智對。三化生不疲行。四令物證滅行。此二利他因果對。後七勝進。五起佛法行。六起淨土行。此依正一對。七依佛法身起行相好法身故。八依佛所作起行。顯三密用故。此二外相內密對。上四皆起菩提。九敬重法行。進依勝己故。上五自利。後二利他。十願取有行。十一離小乘行。卽顯是揀非對。第三教化眾生勝中二。初正明化生後佛子下。結行成益。今初分二。初總以四攝攝生。後示現色身下。別明四攝。文有八句。一示色身是同事攝。隨順眾生應化自眾故。二演說法卽愛語攝。諦語法語爲愛語性。一切種愛語中多約開演。論云爲疑惑眾生。卽一切門中之語也。三開示下。皆利行攝。此句爲於菩提無方便眾生。示菩薩行。卽利行自性。四於大乘疲倦眾生。示佛威力。卽一切利行未成令成故。五爲樂世間眾生著財位故。示其過患。明位大憂大財多禍多。六爲不信大乘先未行勝。善贊如來智。七爲無智外道示以神通。上三卽難行利行。八總顯一切門一切種利行。故云種種方便。然利行愛語亦可參用。由彼愛語示其所學。卽爲利行故。次下廣明布施故。別中略無四攝。廣義如瑜伽四十三辧。第二結行成益中。初結前。心恆下成益。趣佛智者。爲化眾生更求勝力。余文已作不退。未作增修。第四隨順世智勝者。明染障對治。染卽煩惱障卽所知。文分爲三。初總標多門。二所謂下。別示其相。三及餘下總結成益。二中顯五明相故。大般若云。五地菩薩學五明故。卽分爲五。一文字算數。是其聲明。通治懦智障。言文字者。名句文身。卽聲論中法施設建立故。算數卽數建立故。又治取與生疑障。二圖書至咸通達。卽當因明。咸通達者。正是明義種種論者。言論尙論。諍論毀謗論。順正論教道論等類非一故。地水火風卽是諍論中攝。謂諸邪見計不同故。順世外道。惟地爲因。一切皆以微塵成故。水風二仙外道。以風水爲因。世界水成故。風輪持故。事火外道以火爲因。火成熟故。圖書印璽卽尙論。隨世所聞故。又此圖書亦正教量。卽治所用事中忘障。論云。取與寄付。卽事中障。聞法思義解中障。作不作已作未作應作不應作。皆業中障。印障亦是現量。又治所取物不守護障。璽卽玉印。三又善下。卽醫方明。卽四大不調。眾生毒相病障對治故。善療能斷皆除斷方便。斷已不生故名爲善癲至蠱毒病相病因。於中顚等內四大。鬼等外眾生。蠱毒通二。有艸毒蛇等毒故論經說。咒藥等卽病因死因對治。卽善方藥攝。四文筆下。工巧明。文筆贊詠卽書算計度。數印工業中書所攝故。韻屬曰文。對詞曰筆顯徳爲贊。寄情曰詠。次歌至談說卽音樂工業。悉善其事通上二文。皆憂惱障對治。國城至其宜。卽營造工業。艸樹華果亦兼營農工業。此卽不喜樂障對治。金至示人。卽生成工業系閉障對治。日月至無錯謬。卽占相工業。是所得報分過作惡因障對治。謂皆由前世惡因。感此凶吉等故。日月五星以爲七曜及二十八宿並上知天文。地震卽下知地理。夜夢至休咎。卽中知人情。鳥鳴卽察鳥情。亦是人情所感咸善無謬。總究上三才。五持戒下。內明治五種染。一持戒治破戒染。二入禪治貪欲染。三神通治邪歸依染。四無量治妄行功徳染。謂治殺生祀祠求梵福故。五四無色定。治妄修解脫染。上來所釋多依本論及瑜伽十三四五。其中更有別理恐厭繁文。又論與經有不次者。但可以論就經。不可回經從論。第三總結成益者。此起世智具四種相。一異障中無障故。云但於眾生不爲損惱。事中不知名之爲障。損惱生事復是事中異障。今無此捕獵等之異障。二與無過樂卽爲利益故。謂𨿽不惱令其染著。亦不爲之。三發起淸淨卽咸悉開示。謂能起助道之事。四所用淸淨。卽漸令安住無上佛法。謂用此得淨故。第二位果亦有三果。初調柔果亦四。一調柔行。二教智淨。三別地行相。四結說地相。前中有法諭合。法中正起行內。又更聞法得陀羅尼者。論云。非得義持者。對勝顯劣般若未現前故。所以得聞持者得二難故。一地初十平等心。難得能得故。二地中樂出世間智。現世間智。此不住道難得能得故。此之二難對劣顯勝故。得聞持不同三地惟世間聞持。諭中眞金硨磲磨瑩者證智契如事爲眞金。教智光明能示現如事。猶彼硨磲。二佛子菩薩住此難勝下。教智淨中日月等者論云。依阿含增長智慧光明勝前地智故。謂勝前地珠光。余文如前。第三重頌。二十二頌分三。初十七偈頌地行。次四頌地果。後一結說。初中又三。初五偈三句。頌勝慢對治。於中初四偈頌十平等。余頌如道行。第二了知下。六偈三句頌不住道。於中初兩偈一句。頌所知法中智淸淨。後旣觀知下四偈半。頌教化眾生勤方便。於中初一偈頌總觀有爲虛僞起慈悲二心。次一偈半頌悲觀中觀緣集苦。次一頌半頌觀深重苦。後半頌大慈觀。第三名爲下。四偈半頌彼果勝中。初半偈頌攝功徳勝。次一頌修行勝。於中如是一切爲眾生句。兼頌教化眾生勝。後三頌起世智勝頌位果。三果可知五地竟。

大方廣佛華嚴經疏卷第三十八

大方廣佛華嚴經疏卷第三十九﹝入第三十七經﹞

唐淸涼山大華嚴寺沙門澄觀撰

第六現前地。所以來者。已說諸諦相應慧。次說緣起流轉止息相應慧。寄緣覺地故次來也。又四地出世未能隨世。五地能隨。而不能破染淨之見。此地觀察無染淨法界。破彼見故。故瑜伽云。前地𨿽能於生死涅槃棄捨。一向背趣作意。而未能於生死流轉如實觀察。又由於彼多生厭故。未能多住無相作意。爲令此分得圓滿。故精勤修習令得圓滿。故次來也。名現前者。莊嚴論云。不住生死涅槃。觀慧現前故。此約初住地。以前五地雙觀故。今得現前。十住論云。降魔事已。菩薩道法皆現在前。亦約初說。瑜伽引深密雲。現前觀察諸行流轉。又於無相多修作意。方得現前者。多修無相此約地初觀十平等故。觀察流轉。此約地中已入地竟。方觀緣起故。攝論云。由緣起智。能令般若波羅蜜多現在前故。此釋正順今經約地中說。無性釋云。謂此地中住緣起智。由此智力。令無分別智而得現前。悟一切法無染無淨。惟識同於攝論。上本分云。有間般若現前者。揀後地故。故所斷障亦斷染淨。惟識名爲粗相現行障。謂所知障中俱生一分。執有染淨粗相現行。彼障六地無染淨道。入六地時便能永斷。以觀十平等故。由斯六地。說斷二愚及彼粗重。一現觀察行流轉愚。卽是此中執有染者。諸行流轉染分攝故。二相多現行愚。卽是此中執有淨相故相觀多行。未能多時住無相觀。初愚卽執苦集。後愚卽執滅道。本分名微細煩惱習者。執細染淨卽是煩惱。形於前地故說爲微。惟識形後名爲粗相。由斷此愚便證無染淨眞如。謂此眞如本性無染。亦不可說後方淨故。攝論名爲無染淨法界。後成般若行。亦得自他相續無染淨果。其揆一也。後正釋文亦有三分。初贊請分九頌分二。前八頌半贊。後半頌請贊中分二。初一菩薩贊余諸天贊供。於中三。初一天眾。次一天王。後五頌半天女。於中初三句集經者敍述。標贊佛果。佛語下正贊。此句贊教。次一偈贊理。次三偈贊行。於中初偈悲智無礙行。後二十度圓修行。本絕諸惡者。見惡可除非眞持戒。善達性空卽般若度。分別法卽方便度。智力卽二度。博濟兼願。後半結默。第二正說亦分爲二。初地行後地果。前中同於前地亦有三分。一勝慢對治。二佛子至如是觀已下。明不住道行勝。三佛子至以如是十種下。明彼果勝。亦初分卽入心。後二卽住心。住中前卽攝正心住。後卽攝善現行及隨順善根回向。至文當知。今且依論。然三分𨿽同而漸超勝。勝相云何。謂第四地說眾生我慢解法慢治。第五地中說身淨慢治。今第六地說取染淨相慢治。所治漸細故曰勝也。所治旣細。後二亦過染淨慢者。前觀四諦。苦集名染滅道爲淨。又十平等隨順如道。但約淨說。染相未亡對染有淨。亦名取淨。今以十染淨平等法而爲能治。下觀緣起。𨿽有染淨悟空深故。不名取慢。今初勝慢治中分四。一牒前標後。二何等下。徵列十心。三菩薩如是下。結其行能。四得明利下。辧行分齊。列中十句。初總余別。總云一切法者。論云。是十二入以三科中蘊不攝。無爲處界攝盡。而處次於蘊。又名生門順無生義。故偏舉之。言無相者。論云。自性無相故。謂十二入緣成之相。有來卽無。非推之使無。故云自性無也。故瑜伽云。由有勝義自性無相平等性故。亦同淨名不念內外行於平等等。別中九句明。九種相皆自性無故論云。相分別對治有九種。謂體生等九。是其所治。無之一字是自性無。以爲能治。論以初自性無貫下九句。故但顯所治相之差別。一無體故平等者。論經云無想。論云。十二入自相想。謂內六根取外六塵之相。總名爲想。卽十二入之體故。今經云體想取像爲體故。亦自性無故。經云無體故平等。下皆準此。上遣分別心。二生者念展轉行相。謂諸入苦果虛妄分別爲本故。三成者生展轉行相。謂生卽苦果從果起因。故云展轉。上二遣染分依他。但舉緣成已顯無生無我義矣。四卽遣淨相。謂本來自淨。非滅惑方淨故平等。五遣分別相。謂道能分別揀擇滅惑。若有分別則有戲論。今本無戲論故無分別。上二遣淨分依他。六遣出沒相。謂眞如之性。在妄爲沒離垢爲出。今妄體卽眞故無可捨。眞體卽空故無可取。七遣染相。卽由上義染本寂靜。卽是眞如無別眞矣。上二遣圓成。卽十二入之眞性。八遣我非有相。此有二意。一類前釋。謂有執言但我非有不無於事故云如幻等事有亦不實。二者此句遣無。由上以無遣有。恐便執無。故遣云如幻夢等。但無其實非是全無故。不應執我非有相。諸諭𨿽異大旨無殊。亦可。八諭別對前來總別八句。謂如幻無相故。如夢想現故。果生如影故。因成如響故。本淨如水月不可取故。正智但是鏡智現故。焰不可攬亦叵捨故。化無心現常寂然故。九遣成壞相。成卽是有壞卽是無。緣起爲成無性爲壞。緣成卽無性故。有無不二。上之九句。初七以無遣有。次一以諭遣無。後一不二。遣俱則雙非入中矣。又此不二則不壞有無。謂說空遣於有執。說有爲遣空。迷有是不異空之有。空是不異有之空。無別空有而爲二也。是遣俱句。又旣不二。亦不壞有無。則不異無之有。是不有之有。不異有之無。是不無之無。則亦遣俱非。斯乃四句百非諸見皆絕。方爲般若現前之因。第三結行入地。文有五句。一牒前所觀十平等法。二自性淸淨者。遠離前地染淨慢垢。三隨順眞如十平等法。四以無分別心無違所觀。五由前四能得入六地。第四辧行分齊中二句得明利忍。對前顯勝。未得無生對後彰劣。仁王經中說有五忍。謂伏信順無生寂滅。前四各有下中上。地前得伏忍三品。九地如次配。次三忍十地及佛得寂滅忍。若瓔珞中開出等覺。則亦有三品。今四五六皆得順忍。此當上品治於細慢。故云明利。言隨順者。順後無生忍故。然約實位。初地卽得無生。今約寄位。當七八九。寄位何以有此不同。謂若約空無我理爲無生者。卽初地證如所以名得。今不得者有四義故。一約空理淺深。初地觀法虛假破性顯空。但名無我。今此地中破相趣寂但名平等。若約證實反望由來常寂。無相可生斯理轉深故。七地方得。若約契本常寂斯理最妙故。十地後得。二就行分別。六地已前漸起諸行。謂初願次戒等故名爲生。七地已上念念頓起一切諸行。故云無生。三約空有二法。六地已前空有間起。名之爲生。七地已上寂用雙行。故名無生。四約修分別。行修未熟名之爲生。行修純熟名曰無生。此則七地已還未得無生故。經就八地方顯無生。第二不住道行勝中分三。初總顯心境。二作是念下。別明觀相。三佛子菩薩至如是十種下。結成觀名。今初有二。先如是觀已結前。所以結者由前觀察隨順。得至不住道故。後復以下正顯文有四句。前三辧能觀心。後一標所觀境。前三皆悲後一是智。由此相導故名不住。故論結云不住生死涅槃故。今初三中爲物觀緣總稱大悲。隨觀不同故分三別。一首者初義。先起大悲而觀緣故。故論云不捨過去現在未來。大悲攝勝故。以𨿽同一切智觀觀三世流轉。厭離有爲而以大悲爲先。故勝二乘。二增上者。論云一切法中智淸淨故。謂以道相智觀。不惟但觀三世而徧了諸法故。云一切法中以此導前。令悲增上故。下經云大悲轉增。三滿足者。論云一切種微細因緣集觀故。謂以一切種智委照無遺。故名微細。三悲爲次後後轉深。智轉勝故。據論現文。初則雙明悲智。俱護煩惱小乘。後但惟語於智義當但護煩惱。旣三俱稱悲。卽下三觀則皆雙護凡小。俱通二利皆雙不住也。後句標所觀者。前滅後生染生淨滅故。第二別明觀相卽緣起觀。然緣起深義佛教所宗。乘智階差淺深多種。龍樹云因緣有二。一內二外。外卽水土穀芽等。內卽十二因緣。今正辧內。然外由內變本末相收。卽總含法界一大緣起。染淨交徹義門非一。下當略示。今經文內略顯十重。窮究性相以顯無盡。非惟寄位同於二乘。言十重者。一有支相續。二攝歸一心。三自業助成。四不相捨離。五三道不斷。六三際輪回。七三苦集成。八因緣生滅。九生滅系縛。十隨順無所有盡。各有逆順卽成二十。故下結云。如是逆順觀察。逆卽緣滅順卽緣生。此約逆順生死流注。以爲逆順。若準對法第四。此中逆順彼名染淨。染淨之中各有逆順。則成四十至下當說。今以易故經中略無。但二十重。論。主復以上三悲觀門解此十重。則成六十。古人兼取彼果分中。三空觀之。則有一百八十重。觀於緣起。論三觀者。一相諦差別觀。二大悲隨順觀。三一切相智觀。初但觀二諦有爲無有我故。卽大悲爲首觀也。二悲隨物增。卽大悲增上觀。三卽委悉窮究因緣性相諸門觀故。卽大悲滿足觀。初一下同二乘一切智也。次一自顯菩薩道相智。後卽上同諸佛一切種智故。涅槃云。十二因緣下智觀故。得聲聞菩提。中智觀故得緣覺菩提。上智觀故得菩薩菩提。上上智觀故得佛菩提。初二菩提卽初觀意。餘二各一可知。前約爲物三皆稱悲。今約觀心三皆智觀。是知三句各有悲智相導。融此三觀惟在一心。甚深般若於是而現。然論三觀。𨿽徧釋經而與十門開合不等。初一切智觀攝經十門。總爲三段。一成答相差別。此攝十中初門。二第一義差別。攝經第二門中之半。三名世諦差別。攝餘八門半。所以分三者。初一顯妄我非有。後二顯眞俗非無。眞辧緣性俗明緣相。義理周備故。第二大悲隨順觀分十爲四。一觀眾生愚癡顚倒。攝十門中第一門。二餘處求解脫。攝第二門。三異道求解脫攝次四門。四求異解脫攝後四門。此之四觀初一就情彰過。後三就法辧非。於中二。是所依理非對彼正理。名所取我以爲余處。三是所依行法。非舉其法非明其行失。後一明所求果。非以苦欲捨苦故。第三一切相智觀。攝十爲九。一染淨分別觀。攝初半門。二依止觀。攝初門後半及第二門。三方便觀。四因緣相觀。五入諦觀。六力無力信入依觀。七增上慢非增上慢信入觀。上五門如次各攝一門。八無始觀攝八九二門。九種種觀攝第十門。釋相差別至文當知。然其三觀俱通二利。若隨相分別相諦觀卽自利次大悲觀明其利他。一切相智通於二利。於中分別復各不同。前五自利次二利他。後二二利成熟。前五中初二通染淨。一示染淨相。二示染淨依。後三惟觀染。於中初二建立染法。一染法之因。二染法之緣。後一就染觀過。次二利他中初一化凡後一化小。後二二利成熟中。初眞諦觀見法緣集無本性。故名爲無始。後俗諦觀但順緣轉。故云種種。已知大意。次正釋文。依經十段而並以論三觀次第釋之。更無別理。經之十段。前五佛子次三復次。後二又字以爲揀別。惟初門中中間有一佛子。今初有支相續門。先依相諦差別觀。三段之中當成答相三字。卽分爲三。初至則無生處辧定無我。卽論明成。謂雙舉解惑釋成無我故。則知緣集但是妄我。二復作是念下。倒惑起緣。卽論明答。謂對難釋通無我義故。三後佛子迷眞起妄緣相次第。卽論明相。此三若望十門。皆顯妄我非有。三自相望合之爲二。前二顯起因緣明緣無我。後一起緣次第明緣有相。經依此義中間加一佛子。皆有染淨。今初成者將觀緣起。先釋成無我辧定所宗。一以貫諸則顯十門皆成無我。此是正破我執習气。文中二句。初言世間受生皆由著我者。卽反舉惑情明我非理。但是苦集故。若離此著則無生處者。卽順舉解心明理非我。是滅道故。此直順經文。已無我義成矣。論經言受身處生者。以我執習气。但令自他差別故。論云。五道中所有生死差別。若五道差別自由業招耳。又論主反徵。惑情顯成無我。初徵著我。明凡應同聖過。云若第一義中實有我相者。此按定所執著我之心。卽是第一義智。此反以縱立。謂稱實我知故。次云不應世間受身處生者。以理正徵。謂若我是滅理著心是道。則凡應同聖得於涅槃。何以著我世間受生耶。此中應爲立過云。若第一義中實有我者。凡應同聖爲立宗。以有能證第一義中實我智故爲出因。如諸生盡聖人爲同諭。此則凡應同聖。凡旣同聖卽無凡夫。復成一過。次反徵後句。明聖應同凡過云。又復若第一義中實有我相者。若離著我應常生世間。以不稱實同於妄執。非第一義智故。此中應爲立過云。以理實有我聖應同凡爲宗。次聖證無我違理倒惑非聖智故爲出因。如諸凡夫爲同諭。此則結成聖應同凡過。聖旣同凡則無聖人。復是一過。是以經云若離此著則無生處。則反顯妄情定是過也。二過旣成。則無我理昭然可見。第二倒惑起緣。卽論明答。答外伏難故。兩難二答。一執情徵理難。情乖正理答。二常求下。執相徵實難。相不依我答。今初難云。若實無我云何著我。如空中無人豈計有人。旣著於我不著無我。明知有我。答云。由無智故於無我處執著於我。非由有我。如翳見空華豈空中有華。第二難云。若實無我。何以貪著於我世間受生爲緣次第。明知有我。方得爲緣次第生起。答云。正由無我計我癡愛爲本。倒惑造業乃至老死何要我耶。答意正爾。就文分三。初明倒惑順起染緣。二此因緣故下。正智逆觀。結酬無我。三菩薩如是下。就人結觀。今初。然十二支卽爲十二別。亦無間然。而諸論中多攝爲四。一能引支。謂無明行能引識等五果種故。二所引支。謂識等五是前二支所引發故。三能生支。謂愛取有近生當來生老死故。四所生支。卽生老死是愛取有近所生故。此約二世一重因果。明生引別。若依三世兩重因果。則生引互通。今經並具。且依十二文分爲五。初至有無辧無明支。無智是癡常求有無。卽是有愛。然依三世。諸惑謝往總名無明。略舉發潤有支本故。若約二世。𨿽諸煩惱皆能發潤。而發業位無明力增。故名無明。惟取能發正感後世善惡業者。以爲其體。希常爲有。於有樂事欲常住故。求斷爲無。於有苦事願斷滅故。次不正思惟至增長明行支。文有七句。初三行過。次三行體。後一結成。初云不正思惟者。是行俱無明。涅槃說此爲無明因。亦無明攝。躡前起後故因果互舉。次句就人彰過。謂起妄行者必是凡夫。無明爲因求有造業故。故初地云凡所作業皆顚倒相應。反示菩薩勝義。謂菩薩𨿽行於有起於善行。以明爲因。不求有造不名妄行。下句就法彰過。論云。示於解脫處不正行故。若行涅槃路方爲正道。次三句辧行體相。以三業相應思造三行故。謂由迷異熟愚違正信解。起感三塗惡業及人天別報苦業。皆名罪行。然別必兼總。惟感別報非行支故。由迷眞實義愚。不知三界皆苦。妄謂爲樂。起欲界善業名福行。八禪淨業名不動行。後句結成行支。謂作已無悔積集增長。有遷流故。次於諸行下。明識支。謂旣發行已由行燻心。令此本識能招當來生老死故。名之爲種。若無行燻終不成種故。云於諸行中植心種字。卽是所引識等五種。於一剎那爲行所集。無有前後。約爲異熟六根之種。名六處支。爲異熟觸受種名觸受支。除本識種爲識支體。及此三種諸餘異熟蘊種。皆名色支故無前後。因位難知。但依當起分位。說五有殊。五不離心但名心種。又隱餘四就現說故。然惟識論中。但識等種以爲所引。而集論中說此識支。通於能引。正取業種爲識支故。識種乃是名色支攝。緣起經說通能所引。業種識種俱名識故。識種但是名色所依。非名色故。不同集論。今經意同緣起經說。通取二故。雙舉行識論云此中起心種子者。示生老死體性者。謂未來二果。以此識種爲親因故。次有漏有取成上種義。謂行及識等名言種子。皆通無漏。今與三漏相應故名有支。如初地中。以欲等四流起心種故。有漏是愛有取是取。愛取潤故能招後有。次復起下。辧名色支。初之二句文含二意。一者成上種義。由起生死心得種名。二者總標後義。現行名等皆生老死故。卽同初地。於三界田中復生苦芽。所謂下。別亦有二意。一通約十二自此至生名色芽。是識生名色。二爲顯前來已具十因。則辧有支生於生死。名色居初次第辧耳。謂由前心等五種。有漏有取愛取潤故。復起後有。是標有支生於二果。今別顯有支之相故。惟識云。愛取合潤能引業種及所引因。轉名爲有。俱能近有後有果故。瑜伽第十惟說業種名爲有者。此能正感異熟果故。如後段說。三十八中復說。惟識等五名爲有者。親生當來識等五故。實則總有八支共立有名。惟除無明通有成九。今經復加無明。則通前十因共招二果。若以十二是前世二果。則一世中具十二。矣。且約有支文有六緣。一業爲田。卽是行種望所生果。但爲增上緣故。二識爲種。卽是識等五種。爲後生死作親因故。如世種植依田肥瘦。然其菽麥隨自種生。論總釋云。隨順攝取罪福等行業爲地故。此正明隨順。於愛攝前行識之種。而成有支也。三無明闇覆。論主取前經無明故。云前說無智闇障。無明覆蔽故。此則依於等能發起遠爲助故。亦是舉於前世例今世故。準惟識意非前發業無明。卽是覆業無明。亦是愛攝。卽迷外增上果愚。又諸煩惱皆能潤故。以約十因同一世故。四愛水爲潤。論主指前常求有無之愛。卽是舉例。亦卽是前標中有漏。以前有愛無明攝故。五我慢漑灌者。卽是取支。要數漑灌方生有芽。我語等取爲我慢故。若悟無我容不生故。六見网增長亦是取支。見取攝故。我見爲本諸見生故。令無漏法不能壞故。名之爲网。論總釋云。如是住如是生心者。總顯生名色芽。由無明愛。令上識種安住業地。名色心生故。次卻釋我慢。彼經云我心漑灌。論云。我是我所我我想是慢者。謂我是我所釋我字。以非但執我亦執行業。是我所修故。次我我想是慢者。釋彼心字。心卽想義。依我起於我想以陵他故。名之爲慢。正同今經次釋見网云。我生不生。生卽是常不生是斷。斷常爲本具足六十二見故。末句云如是種種諸見也。如初地中。始於無明終至識支。皆名邪見。然遠公諸徳皆云我我所者。受生之時。自見己身名之爲我。見父母精血名爲我所。又謂父母是我夫妻。當受生時與父母競色。謂己諍得便起勝想。故名爲慢。我生者。我惟此處生。不於余處生。此並通取中有求生之愛。於理無失。然上諸句。皆明能生生名色芽。卽是所生當報五果。初結生蘊卽是識支。今以前辧識種隱於餘四。今辧現行略其總報所依。欲顯識與名色次第相生義故。復欲顯其通種現故。故有隱顯。然名色等必有所依本識故。初地。云於三界田復生苦芽。所謂名色共生。論云共阿賴耶識生故。卽此後文云。與識共生。次名色增下。辧六入等八支。如後段明。然此一段意。欲答於受生所以故。具出諸惑隱顯等殊不在顯相。顯相在於後段。二約逆觀結酬無我。初二句約生明無我。但由無明等集非由我集。又上句揀無因。下句揀邪因。後二句約滅明無我。剎那性滅無使之然。三就人結觀。如是觀者。卽隨順緣起之理。第三迷眞起妄緣相次第者。卽論相差別也。論云。若因緣無我以何相住因緣集行。謂當相名住生後爲行故。經意云。迷諸諦理起相集耳。然成答相三。通是有支相續。而兩重緣相差別云何。略有五異。一前約妄我起緣。卽迷我執。此約迷諦起緣卽迷眞實義。二前約緣起。此約緣次故。前通取十因。一處共起名色。此中一向單說次第。三前通三世二世。以許十因同一世故。義取亦通五世。此惟三世以名色等惟約現故。義取亦通一世。四前文欲明三世並備。於無明中說有愛故。於現在中說無明故。此中三世互有隱顯。不許相通。五前爲答難此爲辧相。如論意故。有斯五異兩處辧緣。共明相續總破癡倒故。但束爲十門之一。文中亦二。初順後逆。順中初無明支。言於第一義不了者。然十二支。皆依眞起無有自性故。下偈云觀諸因緣實義空也。而無明最初親迷諦理。而起於行。旣橫從空起不可復原故。令無明特受迷稱。論經云。諸諦第一義者。卽四諦也。故對法云。眞實義愚者。謂迷四聖諦。所迷卽是實義。能迷卽愚。別有闇法名爲無明。非但遮詮明無而已。二所作業果名。行者行支也。業卽罪等三業。是彼無明所起果故。故偈。云所作思業愚癡果。而論云是中無明所作業果者。所謂名色者。此出果體。體謂行體卽名色故。遠公釋論云。行有三業。意業爲名身口爲色故。婆沙云。名色有二。一方便名色。二報名色。若云名色緣識。卽方便名色。若云識緣名色卽報名色。今以行爲方便名色。三行依止下識支。論云。於中識者彼依止故。彼卽是行。此中語倒。應言依彼故。論經云。依行有初心識。謂由行燻心有當果種。乃至現行故。瑜伽云。因識爲緣相續果識。前後次第。四與識下。名色支。初一識字卽是現行識支。識爲種邊惟是賴耶。在現行位通於六識。今揀現非種故云共生四蘊識蘊已屬所依識故。若言四蘊曰名。羯剌藍等爲色。則所依現行之識。亦惟賴耶。瑜伽云。俱有依根曰色等。無間依根曰名。則通五蘊爲體。卽四七日來根未滿位。論云名色與識共生故者。此言揀濫。恐人誤謂名共色生故。又云。識名色遞相依故者。釋前共義。謂識由名色得起。名色依識得存。如水與塵互相依持。以爲泥團。亦如束蘆。乃至命終相依而轉故。上答文總名苦果。爲名色芽五六處支。謂四七日後諸根滿位。六處明盛。名增成意處色增成餘五。俱捨云。從生眼等根三和前六處。前段爲明意根本有。云成五根耳。俱捨第十一五果之中。前三胎內餘二胎外。六觸謂觸對。𨿽有三和。於三受因尙未了知。但能觸對。七受支。分別三受領納於觸名觸共生。此前四支惟約現行。八愛支。以三受中樂受纏綿希求。故云染著。卽是中下品貪。此𨿽通緣內外二果。諸論多取緣外境愛增上果生。九取支。𨿽攝余惑而愛潤勝故。說是愛增。然上二支通現及種。十有支。由四取心中所起諸業。故名有漏。此業親能招當果。故名之爲有。此約三世不同前段愛取合潤業等名有。此前之業。已隔現行名色等故。十一生支。約增上緣雲從業起。始從中有未衰變來。皆名爲生。十二老死卽諸衰變位名爲蘊熟故。上二支體通五蘊。惟是現行欲令生厭。合五成二。以顯三苦。老非定有附死立支別離等五。余時𨿽有死時多故。偏就死說。然此一段有支。亦通一生前後。建立余支可知。惟生一種通。取於前耳思之。後逆觀中一結是苦樹。謂無明行引識至受爲苦芽。愛緣引受至有是守養。生老死爲苦樹。從芽守養是增長義。又於現法中。無明造業爲小苦樹。若愛取潤則得增長。不潤尙滅況更增耶。又初二爲根。次二爲身。次三爲枝次三爲華。後二爲果。無我我所結成無我。無作無受結成於空。復作是念下。以我況法。結成勝義故。故瑜伽說。由十種相緣起甚深。六義依無常。一義依苦。一義依空。二義依無我。今初一從自種子亦待他緣。二從他亦待自。三俱從無作用。四此二因性非不是有。此四義卽前段中。但因緣故集無有集者。五𨿽無始其相成就。而剎那滅。六𨿽剎那滅而似停住。此二卽前任運而滅。亦無滅者。一義依苦者。一味苦相而似三相故。結云苦樹。一義依空者。謂離有情作者受者。然似不離顯現。卽今無作無受。二義依無我者。一𨿽實無我似我相現。卽今無我我所。二依勝義諦。𨿽不可說。而言諸法自性可說。卽今復作是念已下。經文十義備矣。由前緣相皆是似義故。逆觀中直顯眞實性相無礙。故爲甚深緣起之觀。正在於此。又無作作者。卽顯緣生非天人作。若佛出世若不出世。安住法性法住法界故。於此一觀已爲甚深。況加後二。二約大悲隨順觀者。四觀之中。此第一門卽當第一愚癡顚倒觀。論總釋云。隨所著處愚癡及顚倒。此事觀故。謂十二因緣是所著處。癡迷性相倒執我所。下別釋意。明癡隨所迷立二顚倒。一從初至則無生處。明迷緣性之無我執我成倒。以著我故則世間生。明是顚倒。若離此著則無生處。反顯此著必是顚倒。二復作下竟。初一門明愚緣相之緣生疑惑顚倒。謂無智故常求有無。滯斷常之二塗故云疑惑。致緣相之相續明是顚倒。令菩薩順彼眾生愚倒之事。起悲觀察名爲事觀。三約一切相智觀。九觀之中。此門攝第一觀全。及第二之半。謂初成答二文名染淨分別觀。此有二意。一著我爲染離我爲淨。二著我故。緣相生爲染。離我故緣相滅爲淨。後相經文卽屬第二依止觀。謂𨿽依第一義。以不知故卽起諸緣。是爲染依。見第一義諸緣則滅便爲淨依。相諦觀中。不知故成緣相。大悲觀中不知便爲顚倒。然上相續一門。經文無二隨義分三。初明倒惑起緣。實無有我成一切智觀。次順癡倒事成道相智觀。後委究解惑染淨性相。成種智觀。又初順根本次順後得。後卽無礙。𨿽無我所不壞相故。而起大悲能所本空。悲而無著雙窮性相。不滯自他。三觀一心成無礙智。甚深般若寧不現前。一門尙然況加餘九。

大方廣佛華嚴經疏卷第三十九

大方廣佛華嚴經疏卷第四十

唐淸涼山大華嚴寺沙門澄觀撰

第二一心所攝門中。然此一門乃含多意。且分二別。一推末歸本門。二如來於此下。本末依持門。今初依論三觀。初約相諦。卽當第二第一義諦觀。論生起雲。云何第一義差別如是證第一義則得解脫彼觀故。此明修觀所以。以第一義是緣生之性。若見緣性則脫緣縛。故修彼觀。而論經𨿽云皆一心作意。取能作一心故云第一義觀。論云。但是一心者。一切三界惟心轉故。此言則總轉者。起作義。亦轉變義。然此一文諸教同引證成惟心。云何一心而作三界。略有三義。一二乘之人。謂有前境不了惟心。縱聞一心但謂眞諦之一。或謂由心轉變非皆是心。二異熟賴耶名爲一心。揀無外境故說一心。三如來藏性淸淨一心理無二體。故說一心。此初一心菩薩不爲此觀。後二一心經意正明通於三觀。約淸淨一心爲第一觀。通此二心爲後二觀。後二一心略如問明。廣開有十。初之一門假說一心。謂實有外法但由心變動故。下之九門實惟一心。二相見俱存故說一心。此通八識及諸心所。並所變相分本影具足。由有支等燻習力故。變現三界依正等報。如攝大乘及惟識等諸論廣說。三攝相歸見故說一心。亦通王數。但所變相分無別種生。能見識生帶彼影起。如解深密經。二十惟識。觀所緣緣論。具說斯義。四攝數歸王故說一心。惟通八識以彼心所依王無體亦心變故。如莊嚴論說。五以末歸本故說一心。謂七轉識皆是本識差別功能無別體故。楞伽云。藏識海常住境界風所動。種種諸識浪騰躍而轉生。又云。譬如巨海浪無有若干相。諸識心如是異亦不可得。旣雲離水無別有浪。明離本識無別前七。六攝相歸性故說一心。謂此八識皆無自體。惟如來藏平等顯現余相皆盡。經云。一切眾生卽涅槃相等。楞伽云。不壞相有八無相亦無相。如是等文誠證非一。七性相俱融故說一心。謂如來藏舉體隨緣成辦諸事。而其自性本不生滅。卽此理事渾融無礙。是故一心。二諦皆無障礙。起信云。依一心法有二種門。乃至不相離故。又密嚴云。佛說如來藏以爲阿賴耶及如金與指環諭等。又勝鬘云。自性淸淨心不染而染。難可了知。染而不染亦難可了知。皆明性淨。隨染舉體成俗卽生滅門。染性常淨本來眞淨。卽眞如門。斯則卽淨之染不礙眞而恆俗。卽染之淨不破俗而恆眞。是故不礙一心雙存二諦。深思有味。八融事相入故說一心。謂由心性圓融無礙以性成事。事亦鎔融不相障礙。一八一切一中解無量等。一一塵內各見法界。天人修羅不離一塵。其文非一。九令事相卽故說一心。謂依性之事事無別事。心性旣無彼此之異事。亦一切卽一。上文云。一卽是多多卽一等。十帝网無礙故說一心。謂一中有一切。彼一切中復有一切重重無盡。皆以心識如來藏性圓融無盡故。上之十門初一小教。次三涉權。次三就實。後三約圓中不共。若下同諸乘通十無礙。一部大宗非獨此品隨一一門成觀各異。可以虛求。第二本末依持門。此下終於十門皆是世諦差別。緣相本寂但應觀眞。何以復觀世諦差別。論云。隨順觀世諦卽入第一義故。俗爲眞詮了俗無性方見眞耳。中論云。若不知世諦不得第一義。故此觀有六。一何者。是染染依止觀。卽雙辧能依所依攝此半門。二因觀觀染因故。攝次二門。三攝過觀惟苦集故。四護過觀護凡邪見故。五不厭厭觀防小慢故。上三次第各攝一門。六深觀顯因緣之理妙過情取故。此攝後三門。六中初二建立染相。次一就染觀過。次二正觀防非。後一觀行深極。今此半門。卽染依止觀因緣有分爲染。而此染相依止一心故。論云。此是二諦差別。以純眞不生單妄不成一心之眞雜染之俗。此二和合有因緣集。經中三。初總謂依一心分別十二。則十二爲一心所持。而特言如來說者。一心頓具非佛不知故。謂顯如來過去覺緣性已等相續起。展轉傳說故。次徵意云。十二有支三世行列。前後引生。何以今說皆依一心。後釋中論無別解。古來諸徳。但云離本識心一切不成。而其釋相經生越世。此𨿽不失依持之義未爲得旨。今謂說主巧示非惟三世不離眞心。今一念心頓具十二。彌顯前後不離一心。此同俱捨第九明剎那十二因緣也。是以此一門中含多緣起。一含攝論二種緣起。彼第二云。若略說緣起有二。一分別自性緣起。謂依阿賴耶識諸法生起。卽今一心依持。二分別愛非愛緣起。謂十二緣起。於善惡趣能分別愛非愛。種種自體爲緣性故。卽通今釋文及前後九段。二含俱捨第九四種緣起。一者剎那。二者連縛。三者分位。四者遠續。後三通餘九門。此中正當第一。彼云。云何剎那。謂剎那頃由貪行殺等具有十二。彼廣說相與此大同。故今不必依次。意顯一心頓具。隨事貪欲與心共生者。此則總指所行之事。貪事非一。隨取一事於一念中則具十二。謂行此貪事必依心起。復了別前境故。心卽識支。事是行者。貪事卽是意業之行。若形身口亦是二行。不知貪過。能招於苦名於行迷惑。與無明及心共生是名色者。名色是總。爲二所依名與共生故。晉經云。識所依處爲名色故。俱捨云。識俱三蘊總稱名色。意明。以受蘊自是受支故。名色增長是六處者。不生五識惟名十界。五識依生乃名十處。識依相顯卽是增長增長之言宜譯爲開顯。俱捨云。住名色根說爲六處。謂六根是別。以別依總開成於六。稱住名色。貪必對境爲觸受必領觸。貪卽是愛名受無厭。愛攝不捨卽是欲取。愛取潤前六支成有故。但前諸有支生卽是有義。有所起者。卽前諸法起便是生義。生熟爲老者。物生卽異故。老壞爲死者。剎那滅故。又依大乘當相壞故故經云。初生卽有滅。不爲愚者說故。此若不斷則名連縛。十二支位五蘊皆名分位。卽此順後無始來有。名爲遠續。大小理通。或六八識異耳。非聖教量孰信斯旨。論主不解殆似疏遺。此文正辧同時異體十二有支。若同時同體亦具十二。謂迷第一義卽是無明。有漏有取便名爲行。體卽是識亦卽名色。卽是意處對境名觸。領境名受染境名愛。著境名取招報爲有。體現名生卽異滅爲老死。以此十二有支約時通說。總有六種。一依五世說十二支。謂過去無明行復從過去。過去煩惱生此則煩惱生惑業。過去二因生現五果。則惑業生苦。若現生未來未來更生未來。則苦復生苦。此依三世推因徵果假說有五。非約展轉不墮無窮。二依三世。三依二世。四依一世前後建立並如初門中辧。五同時異體。六同時同體。卽如此文。二約大悲隨順觀中。卽當第二餘處求解脫。謂是凡夫愚癡顚倒。常應於阿賴耶識及阿陀那識中求解脫。及於余處我我所中。求解脫故。經明惟是一心。則心外無我法。當於一心中求。亦同淨名諸佛解脫當於眾生心行中求。言阿賴耶此雲藏識。能藏一切雜染品法令不失故。我見愛等執藏以爲自內我故。此名惟在異生有學。阿陀那者。此云執持。執持種子及色根故。此名通一切位。此二卽心之別名。論主意明。心含染淨故雙舉二名。釋一心義。求義云何。若有我執成阿賴耶。若我執亡則捨賴耶名。惟阿陀那持無漏種。則妄心斯滅。眞心顯現故。下偈云。心若滅者。生死盡。卽妄滅也。非心體滅。三約一切相智觀。卽當第二依止觀。明此緣集依於二種。一依第一義已如前說。二依心識卽是今文。前惟約淨。此通染淨依義如前。又前卽依眞起妄。此則顯妄依眞。第三自業助成中亦三。初約相諦觀者。此下二門卽當因觀。因觀有二。一他因觀。二自因觀。遠公云。行望無明異故名爲他因。從前無明生後無明。名爲自因。他因小通自因有妨。以論云自因觀者離前支無後支。經言無明因緣能生諸行故。今謂他因者。全賴前支生後支故。此揀自性故。大悲觀中揀於冥性。一切相觀名爲方便。惟從無明生於行故。名爲自因。此揀余因能生於行。亦猶於酪定從乳生。不從石出故。大悲觀破於自在等因。一切相智顯因緣相故。三觀取意小異文旨大同。諸徳不尋論文妄爲異釋。今此一門卽他因觀。經明各有二業。則一是自業。二是助成。而並云他者。特由無明迷於所緣方爲行因。若了所緣寧起妄行。又初明自業顯是他義。二明生後顯是因義。餘十一支仿此思準。然生起之因卽增上緣。以緣名因從通義說。於四緣中諸支相望。增上定有故。緣起經及此文中。惟明有一。余之三緣有無不定。故略不明。謂愛望於取有望於生。有因緣義。以愛增爲取識增爲有故。若說識支是業種者。行望於識。亦作因緣。余支相望無因緣義。而集論說無明望行有因緣者。依無明時業習气說無明俱故。假說無明實是行種。瑜伽論說諸支相望無因緣者。依現愛取惟業有說。上四位相望明有因緣。初二定實。次一不定。後一假說。無明望行愛望於取。生望老死有餘二緣。並以現行相望。無間引生故。行等思心可反緣故。有望於生受望於愛。無等無間有所緣緣。以種望現故。所生現行卻緣種故。余支相望二俱非有。此中且依鄰近順次。不相雜亂。實緣起說。異此相望爲緣不定。以其逆順各有次第及超間故。爲緣旣多義不同。經約揀要從定有說。又約因言已含餘三。其十二支各初自業。不異前之二門。論主惟解老死二業者。以此難故。舉一例諸。然無明無因老死無果故。前十一各與後支爲生起因。老死無果與誰爲因。經文意顯與無明爲因。則無明非無因老死非無果故。云不覺知故。相續不絕不覺知者。卽無明也。是以十二因緣猶如尋環如汲井輪。無有斷絕。反顯若能覺知則無復生死。論主總以二業爲後生因。故云壞五陰身。能作後生因以不見知故。能作後生因。意明前陰但滅則後陰生故。初爲因後意不知。卽是無明。無明爲因則十二支相續不絕。不見此意徒自云云。二約大悲隨順觀。四觀之中。此下四段明第三異道求解脫。論云。顚倒因有三種性因。自在因苦行因及無因。此有四因如次四門破之。前三是邪因故並云顚倒。一性卽冥性。謂僧佉計此爲所知因。謂知此冥性卽得解脫故。前云異處求解脫顯其理非此中。𨿽云所知意取行非。二卽迦羅鳩馱計自在天。爲所求因。謂自在天嗔眾生受苦。自在天喜眾生受樂。求其喜故。三刪闍夜計苦行。爲所修因。但修苦行以酬往業。則得解脫故。四無因。卽阿耆多計眾生不由因得。萬法自然。若知此者便得解脫。眾生於上邪因無因異道中求經。欲以正折邪故舉四門。令於中求。不應於上邪見中求。此門卽破冥性。謂因緣有支各二種業。而能生彼因緣事。不由冥性故。斷前支緣則後支不續。一生之中便得解脫。汝之冥性縱八萬劫知亦無脫期。三約一切相智觀卽當第三方便觀。謂因緣有支各有二業爲起後方便。若滅前前卽不生後後。是解脫方便。第四不相捨離中。三門同前。初約相諦。卽當自因觀。自因之義已見上文。又論云。自因觀者。無明等自生因觀緣事故。謂離前支無後支故。如不離無明有行等。則無明惟是行自因也。以是自故令行不斷。以是因故但云助成。若惟不離無明有行。則成太卽。不應言無明緣行。若全離無明有行則成太離。無明則非行因故。論云。異則不成不卽不離則名自因。亦二義成矣。故論主引中論偈云。眾因緣生法是則不卽因。亦復不異因。非斷亦非常。初句泛舉也次句以是所生非能生故。亦復不異因者。從於能生生所生故。非斷亦非常者。不卽故不常。不異故不斷。又不卽因故果不斷因不常。不異因故果不常因不斷。又以不卽故因果俱不斷。不異故因果俱不常。非無因常故。又亦反此。非相續常故。又以不離是不卽故。卽不常爲不斷思之。文中先順後逆。順中而論云。無明有二種。一子時。二果時。是中子時者。令行不斷。有二種義故。緣事示現者。子是種子果是現行現行之果𨿽前已謝故不取之。種子續故令行不斷。能助成行故取子時。亦可初起無明名之爲子。遷至行時名之爲果。由前等引之力令行不斷。助成行故偏取子時。餘十一支皆有二時。例此可了。後逆觀。論云。先際後際滅中際亦無。是故不說者。十二因緣不出三際。過未旣無中豈得有。是故不說有不斷助成義。又不說者。滅則滅前諸義故。不假說子果等殊。二約大悲隨順觀破顚倒因中。以自在天爲眾生因。今以無明等爲行等因。尙不從於余支。豈得從乎自在。三約一切相智觀。卽當第四因緣相觀。有支無作故者。旣由前前令後後不斷。助成後後。則後後無性。何有前前能作後後。卽以無作爲緣之相。是種智境。第五三道不斷。一依論相諦中六觀之內名攝過觀。謂以三道攝十二支。則顯有支但攝於苦因果過患業惑是因。苦卽是果亦有順逆。初順觀中文含二義。一約三世。則過去無明現在愛取名爲煩惱。𨿽同煩惱過去迷於本際與無明名現在牽生後果由於愛取。從其本末隱顯互彰。行有是業者。宿業名行。現業名有。𨿽同是業。過去已定當相名行。未來未有業能有之功能立稱。現在五果未來二果。同皆是苦。現報已定當相受名。未來來起從過患立。若約二世前十同世。則煩惱有二能發能潤。𨿽諸煩惱皆能發潤。於發業位無明力增。潤業受生。愛取力勝各偏受名。以無重發惟一無明數數漑灌。故分愛取。業亦有二。未潤已潤。未潤名行初造作故。已潤名有近生當有故。若總取識等種爲所潤。則亦苦攝故。惟識云。有支一分是業所攝。就苦七中五約種說。二約現行種位難知。依當果位別顯爲五。果位易了故。惟立二並如前說。三道皆言不斷者。謂從三煩惱生於二業。從彼二業復生七苦。七復生三故如輪轉。如淨意菩薩十二因緣論廣明。後前後際下逆觀分二。初明對治斷。謂斷前際無明行及後際愛取有。則七苦不生。後如是。三道下。明自性斷。故淨意云。一切世間法惟因果無人。但從諸法空還生於空法。是則生滅因果。如二束蘆互相依立。不能獨成則知無性。二我俱空。二約大悲觀中。卽當破異道求中苦行因計。謂以業惑而爲苦因。欲求脫苦當斷業惑反修苦行。是起妄業。計苦行心卽是煩惱。如是妄想寧是解脫樂因。三一切相智觀中。卽第五入諦觀。三道苦集諦故。謂業惑皆集故。瑜伽云。生老死現法爲苦。識等五當來爲苦者。五約種說故。惟識云。十二皆苦諦攝。取蘊性故。五亦集諦業煩惱性故。此則業惑通於二諦。約其逆觀卽滅道諦。滅分別心亦卽道故。又體三道卽性淨三徳涅槃。佛性一實諦故。第六三際輪回。初約相諦名護過觀。謂說三際護三過故。三際不同諸教三說。一依惟識合能所引開能所生故。前十現在後二未來。十因二果定不同世。因中前七與愛等三。或同或異。謂生報定同後報便異。若二三七各定同世。如是一重因果足顯輪轉及離斷常。此則但以二世具十二支。不許三世兩重因果。若爾云何三際。今之二果乃是前際十因之果。二依智論俱捨。生引俱開。初二過去次八現在。後二未來故成三世。現八之中前五是果。酬於過去。後三是因復招未來。則二重因果各具三道。可得抗行。三依此經意明三世故。開能所引爲前中際。爲遮前七定同世故。復示眾明迷本際故。二屬過去合能所生。總爲後際。爲遮愛等但是潤故。示因招果。令厭因故以因從果。五屬未來則能所引生。及所發潤皆容互有。經無生死者。同許爲果。略不明之論經具也。明文昭然。何爲惟取二世不受三耶。已知大意。次正釋文。文有順逆順中有二。先明一往三世。後於是下。明流轉三世。今初云無明緣行是觀過去者。觀有二義。一觀現在生是過去二因所作。二則知識等。是彼過去當來之果。因果相屬反覆相成。如是方名見過去因義能防三過。言識乃至受是觀現在者。亦有二義。一觀現在識等由過業得二。復知識等能得未來果報。以不得對治依起愛等故。現在目睹故。分兩向明其二義。言愛乃至有是觀未來者。此未來因決得來果。一往定故。二流轉三世者。謂不得對治復有後世。於後世上轉生後世。後後無窮已知三際。云何護過。謂外與內因緣之法。立三種過。一者一切身一時生過。何以故。無異因故。此過從前自因而生。謂旣無自在等而爲異因。惟無明行爲識等因。行有多種。何以不得六道齊生。二者自業無受報過。何以故。無作者故。此過從於無作緣生。作者卽我。三者失業過。何以故。未受果報業已謝故。此過從於無常緣生。此上辧過云何護耶。若見三際則能護之。然過去業有三種義故不得報。一未作二作已未潤三得對治。今無明緣行則顯已作。現識等五則顯已潤。已受愛取有。三則知未得對治。於已作業旣有潤未潤。殊斯爲異因。已潤則受生報。未潤則受後報。潤未潤殊。豈得六道一時齊受。此爲異因何用自在。旣自造異因自招二報。非他身受。何言自業無受報耶。假者自造何用我耶。若已作業不得對治。潤則便生知業不失。因𨿽先滅勢力續故。現見得報不可言失。三過度矣。後無明滅下逆觀。卽得對治義。此滅則彼滅。是觀待斷。又因觀能滅揀自性滅故云觀待。然十二緣三世並備。但隨化迹隱顯分三令知過去因招今苦器。今斷愛等當果不生。則愚癡絕命於慧刃。愛水焦漧於智火。髙羅四開於六趣無生。超逸於八極矣。二約大悲隨順觀。治異道求中。無因之見示三際因果。旣先際二是中際五因。中際之三是後際二因。若無如是等事。眾生亦無。斯因有矣。何得言無。三約一切相智中。當力無力信入依觀。論云。先中後際化勝故。謂此三際爲因義邊皆名有力。爲果義邊名爲無力。若約三世。前際於現五有力。於當二無力。中際愛等於當二有力。於現無力。以斯三際化彼凡夫。令信入依行。化中之勝。如是窮究爲種智境。第七三苦聚集。初約相諦。卽當六觀之中第五不厭厭觀。論云。厭種種微苦分別所有受皆是苦故。此約微細行苦。又云。及厭種種粗苦故。此約壞及苦。苦皆凡夫不厭菩薩厭故。又初微苦二乘不厭。菩薩亦厭。二乘𨿽知捨受。行苦不窮委細。有無量相及變易苦。故云不知。文中亦有順逆。順中從相增說以配三苦。前五遷流相顯名爲行苦。觸受二支觸對生苦。故云苦苦。余但壞樂故名壞苦。老死壞生亦名壞苦。若準瑜伽惟識。十二支全分皆行苦攝。有漏法故。十二支少分苦苦攝。十二支中各容有苦故。十一少分壞苦所攝。以老死位中多無樂受。依樂立壞所以言無。若約壞生如今經說。若依捨受以立行苦。則除老死。老死位中無容捨故。以此三苦從三受生。謂苦受生苦苦。樂受生壞苦捨受生行苦故。二苦皆言少分者。十二支中具三苦性。若是二苦必是行苦。故言全分。有是行苦而非二苦。又是二苦各不攝二故云少分。逆觀可知。二約大悲隨順觀。此下四段當第四求異解脫。謂不識眞解脫求三界苦等爲解脫。故名之求異眞解脫者。有四種相。一離一切苦相。二無爲相。三遠離染相。四出世間相。此四卽涅槃樂常淨我故。涅槃云。於世間法自在遠離名爲我故。故下四段經。明其但有四妄而無四徳。今此明其有苦無樂故。論云。彼行苦事隨逐乃至無色有縛。彼計無色爲涅槃者。豈非妄苦耶。三約一切相智。此當第七增上慢非增上慢信入觀。不如實知微苦。我慢卽增上慢。若知微苦非增上慢。不知令知名爲信入。第八因緣生滅。亦名從緣無性。初約一切智觀。此下三門皆明深觀。謂四句求緣皆無有生。無生而生故曰深觀。此門明不自生不他生。第九門明不共生。第十門明不無因生。釋此四句略有二意。一破邪。二顯理。理外妄計曰邪。邪亡則理顯。理顯則惑亡反覆相順。然自他等四是計是依。不之一字是藥是理。窮生之理不出自等。自等若無生將安寄。故以不不之則惑亡理顯。然其所計略有三類。一者外道。謂冥性爲自梵天爲他。微塵和合爲共。自然爲無因。又此四計亦是僧佉衛世。若提子勒沙婆也。二小乘同類因爲自。異熟因爲他。俱有因爲共。計無明支托虛而起。亦曰無因。上計亦通大乘執相之者。三約大乘。果法爲自眾緣爲他。合此爲共離此爲無因。又賴耶自種爲自眾緣爲他。合此爲共離此爲無因。又法從眞起爲自。從妄起爲他。合此爲共離此爲無因。所計𨿽眾但顯正理。諸計自妄。顯理復二。一約無生以顯深觀。二約生無生無礙以顯深觀。先中略爲二解。一約展轉釋法從緣故不自生。旣無有自對誰說他。又一切法總爲自故。又他望於他。亦是自故。旣無有他故不他生。自他不立合誰爲共。有因尙不生無因何得生。二約因緣形奪釋。故對法云。自種有故不從他。待眾緣故非自作。無作用故不共生。有功能故非無因。論解同此。若爾自種有故則是自生。豈曰無生。此乃假自破他非立於自。次句假他遣自。故中論云如諸法自性不在於緣中也。下二句例然。惟審詳之。二約無礙者。但因緣生果各有二義。謂全有力全無力緣望於果。若全有力則因全無力。故云因不生緣生故。云不自生。二因望果全有力亦然。故云緣不生。自因生故。故不他生。三二力不俱故不共生。四二無力不俱故不無因。此復二義。一約用則力用交徹。有相入義。謂有力攝無力故。故十忍品云。菩薩善知緣起法。於一法中解眾多。眾多法中解了一等。二據體有空不空。有相卽義。謂非但因力歸緣。亦乃因體由緣而顯。全攝同緣因如虛空故。上文云。一卽是多多卽一等。力無力必俱故。常相卽入是爲無盡。大緣起甚深之觀。文中亦有順逆。初順觀中。經云。無明緣行者牒也。無明因緣能生諸行者釋也。論云。有分非他作自因生故。此以不他生釋經因字。謂如行支惟從無明。故云自因。卽上自因觀也。二者非自作緣生故。此以不自生釋經緣字。謂行支但假無明爲緣。非有行自體。在無明中從自而生。卽他因觀。但取揀余不親生故名因。顯前非後疏故名緣。非謂四緣之因緣也。余並可知。二約大悲觀。卽異求中。計非想等以爲涅槃。又計妙行爲解脫者。非是常徳但是生滅。故可悲之。三約一切相智觀。此及後門名無始觀。此有二意。一若約俗說。因緣爲生滅之本。生死無際故因緣無始。二約眞說。見法緣集無有本性可依故名無始。卽淨名雲從無住本立一切法故。染淨眞性皆無始終。顯染可除。但云無始餘如別說。論云。中際因緣生故後際生。卽舉此第八門隨順縛故。卽第九門。謂但一念從緣生卽是不生。故無始也。不言初際生者。意顯無初故。今不起妄卽不生故。第九生滅系縛者。亦名似有若無。初一切智觀中明不共生。文中三。初順觀。經中但明無明爲緣縛行。令行系屬無明。斯則緣生而爲不共者。論云。非二作但隨順生故。無知者故。作時不住故。意謂但行順無明。緣不得不生。互無知者。故非二作。若爾但隨順生卽是共生。何要知者。故末句云。旣從緣生則念念不住。誰爲共耶。此同對法無作用故。又中論。云和合卽無性。云何和合生。次無明滅下逆觀。謂滅但滅於系縛。旣無共生安有共滅。言有生滅皆是系縛。三類餘可知。二約大悲觀。謂彼外道異求非想天等。爲解脫者。菩薩觀之但是染縛。非是涅槃眞淨之徳。三約一切相智觀明無始觀中。隨順縛故而生非有本也。第十無所有盡觀。亦名泯同平等。三觀之中。初一切智觀。卽深觀中顯非無因。經亦三節。初順觀中由行從無明緣生。緣生卽無性故云隨順無所有。次逆觀中。滅亦緣滅緣滅無滅。方順盡滅之理。然論經順觀云。是隨順有者。顯無性緣生故。不能不有。二經𨿽殊同明緣生故非無因。無因何失若無因生。生應常生非不生也。何以故。無定因故。此卽縱破。亦可恆不生何以故。無因生故。此卽奪其生義故無因生。非佛法所樂。以無因能生大邪見故。二約大悲隨順觀。卽求異解脫中。外道計非想無所有處等爲涅槃。以順有故。非是出世故。無我徳而妄計解脫。故可悲之。三約一切相智觀。當第九種種觀。此卽世諦觀。由隨順有故。有欲色無色愛等之殊。故云種種。卽眞順有未失順無。上來別釋十門竟。自下第三總結十名。旣云逆順觀察。則前二門闕逆觀者。乃文略耳。然此逆順。若對法第四名爲染淨。染淨中各有逆順。論云。雜染逆順故。淸淨逆順故染中順者。無明緣行等故。逆者。謂誰老死集乃至無明故。緣起經云。由誰有故而有老死。如是老死復由何緣。初句推因後句審因。淸淨逆順者。無明滅則行滅順也。由誰滅無故老死滅無逆也。今文略無。但約染淨爲逆順。耳。言諸緣起者。十二非一曰諸。前前爲緣令後後起。又由煩惱系縛。往諸趣中數數生起故名緣起。亦云緣生生卽起義。亦約果說。餘如瑜伽第九第十三十一九十三。惟識第八。上來多依此諸論解十名可知。然各攝三觀體勢星羅。今重以十門本意收攝初門。明染淨因起。二明緣起本源。三因果有空。四相成無作。五陳其諦理。六力用交參。七窮苦慢除。八形奪無始。九有無無本。十眞俗無違。復收十門不出五意。初門迷理成事。次門理事依持。次六成事義門。第九事理雙泯。後一事理無礙。故惟四門不出事理。若從事理無礙交徹則涉入重重。若依事理逆順雙融。則眞門寂寂。故法性緣起甚深甚深。卽此因緣名因佛性觀。緣之智卽因因性。因因至果成菩提性。因性至果成涅槃性。因果無礙是緣起性。惟虛己而思之。自下大文第三佛子菩薩至以如是下。明彼果勝。亦前攝正心住。故知緣生此下。攝善現行故。三空等現前。依論云果者。有五種相。一得對治行勝及離障勝。二得修行勝。三得三昧勝。四得不壞心勝。五得自在力勝。各有佛子以爲揀別。惟第二段有二佛子。初中分二。先明對治勝。後菩薩如是下。明離障勝。今初。卽三解脫門。亦名三三昧。三昧卽當體受名。解脫依他受稱。此三能通涅槃解脫故名爲門。文中二。初牒前後正顯。今初意通五果。由前十觀得此三空等果故。謂以三空觀緣。得第一第三果。三悲觀緣得第二第四果。三望於初。初是能治三是所成。四望於二。二是能修四是堅固。第五通從二觀而生。亦可展轉而生。由有治故離障。離障故行勝。有治故三昧勝。三昧勝故心不壞心。不壞故得自在也。二知無我下。正顯三空。三空各有別顯總結。初空門中別顯有三。初三句明眾生空。次自性空明法空。此上二句明二我體空。三無作受顯二我作用空。由體空故。並不能作因受果。結云現前者。智與境冥故。二無相門中亦三。一者滅障卽觀諸有支。皆自性滅。謂若入空門不得空。亦不取空相則事已辦。若見法先有後說爲空。及取空相。非眞知空故名爲障。故修無相。了自性滅則不取空障。二所以不取者。得對治故。謂知空亦復空。名畢竟解脫。三旣有能治治於所治。則念想不行。故云無有少法相生。能所斯寂則無相現前。三無願門亦有三種相。一依止。謂依前入空無相方得無願故。二體卽無有願求。不求三界等故。三勝卽大悲化生勝二乘故。又上三空通緣諸法實相。觀於世間卽涅槃相故。亦不同二乘。餘如智論二十二說。第二明離障勝中。先牒前修。由修得離故。初離三想是空門所離。次離有無想是無相門所離亦無願門所離。不見有可求故。已知離障云何爲勝。經中三句次第勝五四地。及此地方便故。謂於五地中以十平等深淨心。遠離四地身淨我慢。此用深空滅離二我。故此勝也。二四地中。以道品治三地中正受出沒等慢。此用空觀以離作受故勝。三此地方便。但用十平等破顯有無今此地滿用深無相破遣有無。一切蕩盡。故此勝也。第二大悲轉增下。修行勝中二。先總明。修心悲增心中修故。是利他心爲未滿。菩提下。兼於自利。亦修所爲。言悲增者。前觀十平等已起三悲。今十門觀緣。彌悲眾生纏於妄法。後作是念下別顯。於中二。先明修行。後而恆下。明修勝。今初又二。先發勇猛修行。謂勵志始修故。後佛子下。明丈夫志修行。果決終成故。又初則悲智勇修。後則窮證性相。今初先智。後悲智中先知後厭。初中上二句明緣有合離。謂業惑相資有爲方生。如無明緣行等。後二句明緣有具闕。集卽是具。謂業惑隨闕必不轉生。如𨿽有行無愛潤等。後我如是下厭。旣知有爲苦過必斷和合集因。然爲下。修悲益物不盡有爲。二丈夫志修中。初厭相。見彼有爲多過。是對礙法故厭之。後無有下。證性由了有爲自性。同相本無生滅。便能滅於對礙而與理冥。第二修勝者。謂不住勝相現前故。有三種勝。一初二句明般若因勝。以是不住所以躡前大智而起悲故。二卽得下。般若體現勝。般若是通名無障礙智。是別稱無礙佛智。𨿽未成就。今般若能照此智。此智前相名曰光明。光明卽門也。三成就如是下。明般若用勝。亦是不住之相。謂上二句涉事不失理。故不住有爲。後二句見理不壞事。故不住無爲。卽有爲涅槃平等證故。以菩提下。不住所爲智慧助道未滿足故。不住有爲功徳助道未滿足故。不住無爲又俱未滿故。俱不住。廣如淨名下卷。大品中亦云。菩薩念言。今是行時非證時故。卽此所爲亦是所以。第三明三昧勝中二。先明空定。後如是十無相下。例顯餘二。前中復二。先舉十上首。後此菩薩下。總結多門。今初十中論分爲四。一除第四前五名觀。二以第四名不放逸。三以第七名得增上。四以餘三名爲因事。今初觀是觀解。前三就相觀空。一入空者。是人空。亦是總句。二卽法空。三卽取前二空爲第一義。觀之亦空。後二就實觀空。謂四觀本識空。如來藏包含無外故云大空。五觀七轉識。不離如來藏和合而起。皆無自體故云合空。楞伽云。七識亦如是心俱和合生。又云。不壞相有八無相亦無相也。二不放逸者。依解起行行修究竟。故名第一。論云。分別善修行故。自分第一也。修行無厭足故。勝進第一也。三得增上者。因修成徳功徳起故。四因事者。依徳起用故。有三種用。初一自利名智障淨因事。謂分別是智障。今得如實空能淨分別。後二利他。一教化眾生因事。依空起悲故不捨離二願。取有因事由得空故。故離染。隨順有故不離諸有。上依論解已爲深妙又此十空。與涅槃經十一空多同少異。更依釋之前八證實空。後二起用空。入空卽彼內空外空內外十二入故。自性卽性空。非今始無故。第一義空名義全同。第一空者。彼名空空。謂前空但空第一義。今明若有若無本來自空故。彼經云。是有是無是名空空。是是非是是是名空空。謂是非亦當體空故。如是空空。乃是二乘所迷沒處。十地菩薩通達少分。故名第一。今亦約少分也。大空名同彼名般若波羅蜜。合卽內外空也。合無合故起卽有爲空。八卽無爲空。如實卽無爲故。不捨等二名義俱別。若欲會者。九卽無始空。無始不離生死而卽空故。十卽無所有空。謂離與不離皆無所有故。余結等可知。第四不壞心果。此下二段。亦卽攝隨順堅固一切善根回向。此爲進善後起大行。今初。不壞心者。由障滅行成。若智若悲皆不退壞。文有十句。初總余別。別有九種不壞。一信理決定。二行堪調柔。三不怖甚深。四自乘不退。五勝進無息。六泯絕自他。七利生無邊。八上求地智。九巧化眾生。亦可對前十三昧心以明不壞。恐厭繁文。九並堅固皆云不壞。十皆具足名悉圓滿。第五自在力勝中二。初顯其相。後佛子下結其分齊。前中十句。初總。不懼下別。總云此心者。此前十心順佛菩提者。能深入趣向故。論云。得般若波羅蜜行力勝能深入故。則知此前十心皆是般若現前心也。別中九句。依上十不壞心而得自在趣向。一不懼異論卽能伏他力。二上入智地名斷疑力。得法空故。三自乘不動力。以離小故。四密處決信力。趣鏡智故。此與前二前卻者。此二相成故。五諸魔不壞力。以精進故。六治惑堅固力。住智明故。七徧治力。具三空故。處有不染故。八化生力卽前第九方便相應。九智障淨力。卽前上求智。地前智居中導二悲故。此智居後。顯悲智相異故。第二結中由般若現前故。順忍明利。言第三者。三品忍中爲最上故。第二位果中三果同前。就調柔中分四。初調柔行。二教智淨。三別地行相。四結說地名。前中有法諭合。法中三。初煉行緣。次悉以下能煉行。於中聞已受持下是得義持。三昧慧光是所持義。隨順修行此句示現得義持因。因何事耶。謂因依前三昧勝故。得如實奢摩他等憶持不捨。正顯能持。又得已下亦是所持。三經於下明所煉淨轉更明淨者。解脫彼障故。又由前證得彼佛法藏義故。諭中眞金諭證。亦諭信等。琉璃諭方便智。由方便智數磨。令出世證智發教智光轉勝前也。合中方便慧卽上不住道。合前琉璃。隨逐觀察合數磨瑩。轉更明淨者。般若現前故。轉復寂滅者。證智脫彼障故。二譬如月下明教智淨。以月光寬大勝於前地。但取月輪爲諭也。四種風輪者。出現品有能持等四種風輪。非今四輪。以彼不是壞散風故。有散壞風復無四種。未見經論不可定斷。且就義釋。卽四時之風春曰和風。諭煩惱魔順愛心故。夏曰炎風。諭於蘊魔多熱惱故。秋曰涼風。亦曰金風。諭於死魔果熟收殺故。冬曰寒風。諭於天魔敗藏人善故。行四魔行卽是魔道。余文可知。攝報中言聲聞難問無能屈者。已知二乘緣諦等故。第三重頌。二十二頌分三。初十七偈頌位行。次四頌位果。後一結說。前中三。初二頌一句頌勝慢對治。二有十偈三句。頌不住道行勝。三有四偈頌彼果勝。二中有三。初一句頌總顯心境。次九偈一句頌別明觀相。卽爲十段。第一有二偈半頌有支行列。二一偈頌攝歸一心。旣云心滅則生死盡。故知不可惟約眞心。以眞妄和合是說依心。卽眞之妄旣滅。卽妄之眞不無故。起信云。但心相滅非心體滅。三一偈頌自業差別。四半偈頌不相捨離。五半偈頌三道不斷。六一偈越頌第七三苦聚集。七一偈卻頌第六三際輪環。八半偈越頌第九生滅系縛。九有半偈卻頌因緣生滅。十有三句頌無所有盡觀。第三十種下五句頌總結十名三如是下頌彼果勝中。初二頌對治勝。次一頌修行勝。次半偈頌三昧勝。後二句通頌後二勝。以義通故。位果等可知。

大方廣佛華嚴經疏卷第四十

大方廣佛華嚴經疏卷第四十一

唐淸涼山大華嚴寺沙門澄觀撰

第七遠行地。所以來者。已說緣起相應慧住。寄於緣覺。次說有加行有功用無相住。寄菩薩地故次來也。瑜伽云。前地𨿽能多住無相作意。而未能令無相作意無間無缺。多修習住爲令滿故。次有此來。又前功用未滿今令滿故。言遠行者。通有四義。成惟識云至無相住功用後邊。出過世間二乘道故。此有三義。同於本分已如前釋。解深密雲。能遠證入無缺無間無相作意。與淸淨地共相鄰接。故名遠行。此有二義。初義卽三中無相揀異前地云無間缺。後義由鄰後地卽能遠去故。故下經云。二界中間此能過故。亦是前行後遠。攝大乘雲。至功用行最後邊者。但是一義。世親釋云。𨿽一切相不能動搖。而於無相猶名有行者。此解功用之言。謂起功用住無相故。金光明經同深密初義。莊嚴論中同深密後義。𨿽有四義然通有二義。立遠行名。一從前遠來至功用邊。二此功用行邊能遠去後位故。十住論云。去三界遠近法王位。故名遠地。仁王名遠達地者。亦通二義。然其能遠去行正是無相故。所離障離細相現行障。謂六地執生滅細相現行故。此生滅相卽是二愚。一細相現行愚。謂執有緣生流轉細生相故。二純作意求無相愚。卽執有細還滅相故。以純作意於無相勤求。未能空中起有勝行。至此地中方能斷之。以常在無相故不執生。更不作意勤求無相。故能證得法無差別眞如。以了種種教法。同眞無相故。以能空中起有勝行故。成方便度。二行雙行乃至亦得無相之果。故知。以純無相不礙起行。爲此地別義。次正釋文亦有三分。初贊請中有十二頌。前十贊。後二請。前中分四。初二天眾贊說主。次一天主光云供佛。表智契法身故。三有一頌天眾慶聞。四有六頌。天女樂音贊佛。於中初一顯聲因緣。餘五正顯贊詞。於中初四贊寂用無礙。後一明起用所由。卽悲智無礙將說雙行。故承力贊此。後請可知。第二正說分中二。先行後果。行中有五種相差別。一樂無作行對治差別。二彼障對治差別。三雙行勝差別。四前上地勝差別。五彼果差別。五中初一是趣地方便。卽當入心。餘四爲住出心在果。又住中初一卽初住地。次一正住地。次一說𨿽在後義該始終。後一地滿。初言樂無作者。樂著般若觀空故。卽細相現行障。此地隨有不著爲能對治。二謂向𨿽能治前地樂空之心。以其有量有功用卽復是障故。修無量無功用行。以爲對治。三垢障旣盡故。止觀雙行。四明此地功用過前六地。勝後三地。上卽後也。五由地滿故說雙行果。今初分中有四。初結前標後。二何等下徵顯其相。三菩薩以如是下結行功能。四入已下彰其分齊。今初具足六地行已。卽是結前義。含所治無相行故。以般若無相行滿。於此生著非增上行故。次欲入下明其標後。十種方便卽是能治。謂前樂無作不名方便。不能起增上行。非殊勝道。今以十種不捨眾生法無我智。以爲能治治前樂心。名方便慧。便能攝取增上行故名起殊勝道。是則卽有修空故不住空。是空中方便慧。卽空涉有故不住有。是有中殊勝道。道卽行也。所行殊勝故名增上。於何增上。謂前所寄世出世中。卽空故勝於世間。卽能涉有故勝出世間。前六地中。𨿽亦修悲不住於無。而在寂不能出。空方作故。不得方便殊勝之名。𨿽行空行有而多著空。但名樂無作治。二徵顯中。所以勝行得增上無勝者。由下十義故。義各二句皆上句觀空。下句涉有。上句得下句。卽成空中方便慧。下句得上句。卽成有中殊勝行。不滯空有並致𨿽言。論主攝十爲四種功徳。謂前三各一後七爲一故。一初句卽護惡行因事。菩薩惡行有其二種。一不樂利樂。二起愛見。今由上句故無愛見。由下句故能利樂。若二中互闕皆有惡行。今由二句護之。爲無愛見之悲因事。二卽財及身勝因事。由供佛故。獲財及身。由得平等故。二事皆勝。勝財則隨物所須。勝身隨意取其何類。三護善根因事。善根卽勤集福徳爲菩提資糧。今以卽空智而集。是得彼勝因增上。令所集功徳法皆成增上波羅蜜行。名之爲護。𨿽有慈悲但是增上意樂故。三皆自利。後七同是利他。合爲第四攝眾生因事。卽爲七種。初一隨物受生。次二化令離障。後四攝令住善。初中願力受生。爲作眾生上首。故須莊嚴三界。但是願生非由業惑。故雲遠離。二說對治故。謂示起煩惱。欲令治斷而知性寂。方爲第一義治。令見常自寂故。三爲滅智障故。障有四種。如五地隨世智中說。令隨眾生心作書論等無量事業。而爲能治。四於大法眾會集故。爲物起嚴土行。此明依報下。三明正報三輪益物。五卽身業無身現身者。令生五福。謂見聞親近供養修行故。自身無身同佛法身故。下二亦然。六卽口業。轉法輪故。七卽意業。於無長短中隨問善釋。記三世事起三世行故。第三總結勝能。中論釋云。此十種發起殊勝行。共對攝取。對治攝取者。皆上下二句相對。名爲共對。由此上下各能對治。皆上句治凡下句治小。隨治不同義如前說。由二攝取名殊勝行。對治前障。四彰分齊者。明無相無間故。無相地名從此而立。此亦卽攝前不退住。不同前六。前六得住地已捨入地心。以修解入非以行入。此以行入故。常行不捨名不退住。第二佛子菩薩摩訶薩住此第七下。彼障對治。卽攝無著行。有量功用皆不著故。言對治者有二種相。一修行無量種。治前有量障。二此菩薩作是念下。修行無功用行治前有功用障。今初有二十句。攝成十對。一一對中。皆上句明境界無量爲所知所化。後句明佛徳業無量。爲能知能化。菩薩入彼佛化以用化生。要則攝十爲五。卽五無量界。初一對眾生無量。論云。隨所化何等眾生。此對爲總。十對皆爲利眾生故。言何等者。類非一故。釋經無量之言。隨所者。隨多類宜。而以無量化眾生業而化故。二有一對。眾生住何等處。謂住世界無量。以淨土行化故。三有二對。以何等智慧化。初對橫窮諸法智。後對豎窮三世智。皆是種智。二對約其所知。皆是法界無量。四有三對。明調伏界無量。初二對明以何等心。於中初對隨眾生信樂。種種天身菩薩以名色身化故。謂心隨其樂同修天行。得天身故。口隨其信。以名句身說彼行故。第二對知昔根欲不同。以隨類音稱根說故。次一對以何等行。謂知現在心行不同。以徧趣行說對治故。五有三對。明調伏方便界。論云。置何等乘。謂置三乘故。初對爲聲聞說智道。令證滅故。次對爲緣覺說深智。令知因緣故。後對爲菩薩說地度集成事。稱彼方便涉有故。第二修無功用行中二。先加行趣求。後佛子此菩薩下正顯修行。今初先牒前無量。爲所趣求。我悉下要期以無功無相攝取彼境。無分別者。謂不取性相忘緣等照卽無相觀也。加以無功無相尢勝。然任放天性不由勤策。自然而行。亡功合道名無功用。八地方證。今要心住彼故云應以。由功用行此已滿故。此則修行無功。非如八地任運無功也。二正顯中。初牒前觀智。次常勤修下是修行相。方便已下是所修法。卽前空中方便慧。有中殊勝行。旣以無功無相智。修能治功用有相之障。後安住不動顯觀成相。此卽行成不動。非如八地相用不動。第三無有一念下辧雙行勝。文分四別。一二行雙無間。二常不舍下信勝。三此菩薩於念念。下能作大義。四佛子此十下菩提分差別。四中前三別顯。後一總該。三中前一自分。後二勝進。今初無有一念休息廢捨者。正顯雙行無間之義。謂不捨前不動之止觀察之觀。爲止觀二行雙行。一念不休卽無間義。次行住下顯無間時。謂四儀睡寤舉睡夢者。以昧況審。二信勝者。論云。彼無量智中殊異義莊嚴相現前。專念故者。專念忍可卽是信義。常信前十無量。二嚴佛境故名爲勝。三作大義者。一念頓具十度之行。義利廣故念念修起。故名爲作。文中二。先總明。後何以下徵釋。徵云。十度行異一念寧圓。釋文分二。先明能具所以。由悲智雙運故。後所有下顯所具之相。檀通悲智忍惟約悲。餘皆約智。然此中十相。意令一念十相不同故。三檀等中隨取其一。可以意得。理實無所不具故。下菩提分中。云一切皆滿前六可知。但釋後四。方便涉事云無量智。以是智故。又能出生施等行願。以攝眾生故名方便。願中由此願智。能求八地已上上上大波羅蜜。攝取彼勝行故。次力中以是智故。遠離布施等障故。不爲彼動智中。以是智故。布施等一切種差別如實了知。爲化眾生故。此四相皆從用立名。通成前六。亦有別成前六等。並如初會中辧。一念具十念念皆然。初心欲修至此方得。四菩提分差別中。有四種相。前二攝善。後二離過。一依大乘行。謂十度自利此卽大義。結文爲顯十度通二義故。論將屬後巧用經文。二四攝者。卽依教化眾生。三四持等。卽依煩惱障增上淨故。謂依四持爲所住處。以三解脫爲所依門。修行三十七品則得煩惱障淨。任持自分故名爲持。亦名四家所住處故。四者一般若家此是能照。二者諦家卽是所照。三捨煩惱家。四苦淸淨家。由初二勝業離此惑苦。若約別說。初一見道前。次三卽見修無學。四略說下依智障淸淨。以無所不具故。離塵沙無明。第四爾時解脫月下。前上地勝差別中二。初明勝前六地。二何以故菩薩從初下明勝後三地。勝卽增上義。前中二。先問。問意云。若先已具此何獨言若先未具何得成此。後答中三。初標次徵後釋。釋中二。先別顯此地勝相。功用行滿。卽自分滿足。得入下勝進趣後。由此二義故能勝前智慧。卽八地證智自在。卽五通大用十自在等。二佛子下。通示諸地滿相。卽遠釋十地皆滿足言。近釋七地功用滿語故。論徵云。云何此地中方便行滿足。方便卽功用也。具十方便故。論自釋云。彼余世間出世間中。更起殊勝行。是故此七地中起一切佛法故者。謂前三世間。次三出世。此則更互各一殊勝行。今一切中具起所以名滿。初地願中具。二地戒中具。三地聞中具。而云願增長者。欲依如來智慧利眾生。故餘可知。七地一切者。瑜伽論中說佛功徳。七地皆得八地。成就九地具足十地。圓滿有少餘障。未名淸淨。離已卽是淸淨菩提。二明勝後三地。文中四。一法二諭三合。四因論生論。今初先徵後釋。徵意云。何以前六各一至七。方具一切。釋云。從初積集至此成故。此酬前徵。由此便能令後三地勝行成就。斯乃勝後勝前。但約能入八地勝後。令後地無功行成。乃至十地。要由積功以至無功之功故。合中有雜染行。合雜染世界。然有二義。一卽前六。二通前七有淸淨行。合純淨界。卽後三地中間難過。亦有二義。一若六地爲雜。則七地爲中間。若七地皆雜。則從七至八卽曰中間。難過者。猶娑婆之於極樂。淨穢域絕。前六後三難過亦爾。要得此地大願方便。方能越之。淨由此到染由此過故。此一地最爲勝要。四因論生論中。先問後答。問意云前後可知。但言中間爲何所屬。答意明非染非淨亦得名爲亦染亦淨。故名中間。於中二。先通將七地對後彰劣。攝此第七通於染淨。則成前七地皆是染淨相雜。非純染行故。論云。從初地來離一切煩惱。示現如是此地名爲染淨。非染行故。二佛子此第七下。別將此地對前彰勝。顯此第七雙非染淨故。成前第七是中間義。今初通中有法諭合。法中初標離惑業顯是淨故。次以回向下釋上淨義。以二因故。後然未下。卽由上二顯同前染非報行故。次諭中輪王。諭七地隨分捨功用道故。梵王諭於八地報得。初禪遊千界故。然法中對問。但明前七。諭中舉勝顯劣故。兼明上地合文準此可知。第二別明此地雙非染淨。初總明盡超過多貪等者。盡超故勝前。求佛之心爲貪。厭世爲嗔。取空著有爲癡。至此盡超。又初地超貪。檀度滿故。二三超嗔。屍忍滿故。三亦超癡。得聞持故。四地超慢。道品離我相故。五地超疑。了諸諦故。六地超見。入般若故。此地總超隨惑等。常在觀故。故云盡超。而云多者顯非報行故。則細者未超。次住此下正明形前望後以顯雙非。後何以下釋雙非義。常在觀故。惑不現行卽過前也。有功用行名求未滿。卽劣後也。功用卽是煩惱。以有起動故。第五佛子菩薩住。此第七下彼果分中。論主此中名雙行果。此果實通諸分。以雙行是正住行。親生此果故。又以雙行該於諸分皆雙行故。名雙行果。文分四果。一業淸淨。二得勝三昧。三得過地。四得勝行。遠公云。初卽彼障對治果。二卽雙行果。三卽前上地勝果。勝行轉增故。四卽樂無作行對治果。以彼方便及起勝行滿足在此故。又初一卽自他二行雙行。二卽定慧雙行。三卽悲智等雙行。四卽寂用雙行。就初果中復分四種。一者戒淸淨。於中初約性戒明戒。但三業淨。後所有已下約制聽明戒。則惡止善行。二世間所有下世間智淨。此辧行用。三此菩薩下明得自身勝。此明行體。論云心行二平等無與等者。謂深心及妙行爲二。深心卽證行猶是前十方便妙行。卽教行亦是前起勝行。此二齊起故云平等。不同前地有無間生。四諸禪下明得勝力。謂得禪等現前勝功徳力故。上三自分此一勝進。文中二。初明離定障。禪等已見品初。論云。寂滅樂行故。此釋三昧是現法樂住禪。次云滅定三摩跋提者。以三摩缽底有其五種。一四無色。二八勝處。三十徧處。四滅盡定。五無想定。前四菩薩多入爲化眾生。後一不入非聖法故。今於五中正意在於滅定故。論別明下解脫月亦因此言。問何位中能入滅定也。後此地下離智障可知。第二佛子菩薩住此地入菩薩下。明三昧勝分二。初別舉十名後入如是下總結多類。今初前五自利。後五利他。又前五起解。後五成行。又前五現法樂住。後五利益眾生。前中初二知理。次二知教義。後一知事。一云善觀擇者。依未觀義伏心令觀。二依已觀義重更思審故。論經。云善思義三昧。三依一名說無量義故云最勝。四依一義說無量名。故云分別。義含於名故稱爲藏五依通一切五明處。如事實故。後五中初一依煩惱障淨。眞如觀堅固根故。般若云不動法界故。眞如觀爲堅。起信云。眞如三昧爲諸定之本故。此云根。此一顯行深。後四依智障淨以顯行廣。爲治四障故。經卽能治障在文外。四中初一助道。次二證道。後一不住道。初智通者。治勝功徳障。智通卽是勝徳。下三仿此。以智與通化利鈍二類。令入一實故名爲門。二治無礙智障雙照事理。二法界爲業故。三治於深上佛法怯弱障。大悲勝利安住涅槃能建大事。是佛深上故。四治不住行障。種種義藏者。種種善根故。此善能生不住故名爲藏。修有爲善根故不住涅槃。修無爲善根故不住生死。種種善根卽無住之門。後結可知。第三是菩薩得此下明過地。於中三。一行修善巧過。二作業廣大過。三修行勝入過。今初過法有二。一巧智二深悲。過相亦二。一下過二乘。二上過智地。智慧地卽八地無功用智。由此地中雙觀止觀。便至彼處法流水中。任運雙流趣佛智海。二佛子菩薩住此下。作業廣大過中二。先正顯過。後解脫月下彰過分齊。今初中先對下彰出過。言無相者。卽前樂無作。對治無量者卽前無量對治。入定離相。二乘容有而非無量故。此無量顯異二乘。善淨之言顯過下地。謂修方便行滿足故。後得無生法忍光明。對上彰入過。是彼八地無生法忍明相現前故。下地未得故。二彰過分齊中二。先難卽執前。同後難。後答卽揀後。異前答。有法諭合。法中非自力者。障現行故。諭中王家卽如來家。王后卽得眞法喜。修二利故名爲王相。合中大法卽法中佛果法。自所行者。卽殊勝行。智慧力者卽方便智。於此二中常不出觀故。是自力能過。此約寄位廣如初地中辧。余文可知。三佛子下明行修勝入過。謂非但如前廣多無量。而力用難測深無分量。勝而過也。論云。神力亦無量者。神卽難測義也。文中言甚深者。卽遠入無底故。遠離者彼前障滅故。無行者無相之行。無所行故。彼前六地不能行故。常行者此無間故。得此三業卽當體深入過。勤求下卽趣後勝入。故二乘亦有離彼相業。而得少爲足。不能上求菩提。求故過也。是故已下結雙行過。第四解脫月下明得勝行。於中二。先得寂滅勝行。在定不住故。卽方便智也。二佛子此菩薩下得發起勝。卽起殊勝行。前中先問後答。答中先明得法分齊。六地入深緣起之實際。未念念入者有出觀故。後今住下辧勝過劣。於中有法諭合。法中先正明得而不證。後此菩薩下出不證所以。以得方便。卽寂起用故。成不思議三業故。能不起滅定現諸威儀。諭云善巧力者。知行船法。知水相故。準大品經。未善巧前亦有其諭。方便未成入水便敗故。合云波羅蜜船。卽般若等也。以願力者。是方便不捨有因。二明發起勝行中。亦是上來已攝無著行。此下攝平等隨順一切眾生回向。且依發起勝行文分爲二。初牒前標後。由得滅定三昧。不作證智故。成後大方便也。後𨿽示下正顯勝行。經有十句。論爲八種共對治攝。謂後三爲一故。能治所治二行共俱互相攝故。如示生死爲所治。以恆住涅槃爲能治。能治攝於所治。則不爲生死所染。亦得以涅槃爲所治。示現生死爲能治。能治攝於所治而不證於涅槃。他皆仿此。八中初一爲總。故云生死涅槃。論云。一起功徳行。謂入生死爲福業事故。淨名云。生死畏中當依如來功徳之力。不入生死海不得無價寶珠。何有功徳。二上首攝余行。謂旣示生死必爲上首。攝眷屬故。三願取有行。非業所拘故。處而不染。四家不斷行。謂𨿽言不染而示有妻子。名家不斷。𨿽然不燒者。示有常修梵行故。惟此一句。具空中方便慧有中殊勝行。上下皆應仿此。從略故無。五者入行。謂非獨化凡。亦轉二乘入佛慧故。六資生行。謂𨿽知五欲卽道含攝佛法。而飲食資身睡夢資神皆順五欲。十軍是魔境界。七退行謂示老病死衰。退卽四魔等法不行其因名超魔道。八者轉行。謂初四化凡。次一化小。次二化魔。今由自行不染故。轉凡之惑今絕其因。此有三種。一見貪轉。外道著諸見故。如佛示學二仙。今彼轉捨諸見著故。二障礙轉。如佛示學書算等。三所有下貪轉。如佛處於王宮不生染著。第二位果。初調柔中文亦有四。初調柔行體中亦有法諭合。法中亦三。初緣。次於彼下能練行。言護持正法者。由方便行滿守護於他故。得於三界爲大師所以能護。三利益眾生下明所練淨。論云。此地釋名應知者。卽以經文爲釋名。謂利益眾生是有中殊勝行。法忍淸淨卽空中方便智。此二是行。善根轉更增勝者明功用究竟。卽是遠義。諭中金諭證智信等善根。眾寶間錯者。卽一切菩提分法方便行功用滿足故。令前善根轉勝。第二佛子譬如日光下明教智淨。先諭後合。諭中光義如前地。而此日光盛故勝彼月光。以月光淸涼如般若故。日光用廣如方便故。余並可知。第三重頌。二十一頌分三。初十七頌半頌位行。次二頌半頌位果。後一頌嘆勝結說。前中分五。初四頌樂無作行對治。次二頌彼障對治中無量。略不頌無功用行。三有三頌頌雙行無間。四有五頌頌前上地勝分。言三諍息者。約忍度故。又得法光明故無有諍。五有三頌半頌雙行果﹝已下入第三十八經﹞第八不動地。所以來者。瑜伽云。𨿽於無相作意無缺無間。多修習住。而未能於無相住中。捨離功用。又未能得於相自在。修習得滿故次來也。又約寄位。初之三地寄同世間。次有四地寄三乘法。第八已去寄顯一乘故。莊嚴論釋第七地云。近一乘故。梁論亦說。八地已上以爲一乘。是知從前差別進入一乘。故次來也。言不動者。總有三義。故成惟識云。無分別智任運相續。相用煩惱不能動故。謂任運故功用不能動。相續故相不能動。總由上二煩惱不動。與本分大同。而金光明云。無相正思惟修得自在。諸煩惱行不能令動。但有二義。由相於前已不動故。行卽功用。攝論云。由一切相有功用行。不能動故。此則略無煩惱無性。釋意云。第七地行動相不動。此中行相俱不動。世親同此。解深密雲。由於無相得無功用。於諸法中不爲現前煩惱所動。此但約煩惱不動上二。十住論云。若天魔梵沙門婆羅門。無能動其願故。此卽約人不能動。人亦是相。仁王名等觀地者。上皆對他立名。此約當體受稱。卽無相觀。下經自有釋名至彼當知。若不動名。諸論𨿽異並不出前三。故所離障。亦離無相中作加行障。由有加行。未能任運現相及土。此地能斷。說斷二愚。一於無相作功用愚。二於相自在愚。令於相中不自在故。其所證如名不增減。以住無相不隨淨染有增減故。卽此亦名相土自在所依眞如。證此眞如現相現土皆自在故。故所成行亦名無生法忍。相土自在。及所得果。卽定自在等。皆由無相無功用故。次正釋文亦有三分。初贊請中有十二頌分二。前十贊後二請。前中二。初二天王天眾供贊。後八天女樂贊。於中二。初二標贊所依。餘六正顯贊徳。總贊如來身土自在。將說身土自在地故。於中毛端約剎論處。毛孔約身。六中前四依正互在。五依正重重。六轉變自在。兼結無盡。後請可知。第二正說分中二。先地行後地果。前中有七種差別。一總明方便集作地分。二入一切法本來無生下。得淨忍分。三佛子菩薩成就此忍下。得勝行分。四佛子菩薩住此第八地以大下。淨佛國土分。五佛子菩薩成就如是身智下。得自在分。六此菩薩如是入已下。大勝分。七佛子此菩薩智地下。釋名分。七中初二是趣地方便。一是遠方便。總前七地集作此地方便故。二是近方便。前地得忍光明。此修熟令淨故。三是初住地行。謂依前淨忍發起勝修故。次二卽安住地行。謂四是正住之始。依前勝行。更起修淨佛土之行。五卽正住之終。由淨土行成徳無礙。六是地滿行。此地望前通皆是勝。今復地滿。勝中之勝故云大勝。七卽辧徳彰號通於始終。又前二分卽是入心。余是住心。今初分二。先標集徳處。謂總前七地非獨第七。第七𨿽亦有下十法而非次第。以是功用行滿無功用際故總集之。卽四節中當第三也。後善修已下正顯所集。有十一句分二。前三同相。諸地通行故。後八別相。諸地異修故。同中三句。一二種無我上上證故。此卽證道地地轉勝。名上上證。巧證不著經。云方便。二善淨諸道者。不住道淸淨故。悲智雙運故名爲諸。三善集助道者。彼方便智行所攝。滿足助菩提分法故。方便是前證道。行卽不住道。悲智等行故。菩提分卽是彼二所攝之助。助彼二故。後大願下別相攝八爲七。一初地大願攝持能至此故。二二地攝善戒中如來力加故。彼經爲證十力四無所畏等故。是故我今等行十善等。卽上承佛力。三地中因修自證禪定神通。名自善力所持。四常念下。論云。四地中所說法分別智教化智障淨勝念通達佛法者。謂前十法明門。是智分別卽前觀察。依彼智明入如來所說法中。次教化智。卽彼經淸淨分中。以十種智成就法故生如來家。障淨勝者。卽彼論釋謂滅三地智障。攝四地勝智故。上之二段皆念通達佛法故。與此同。五地中有十種平等深淨心。故云善淨深心。此心卽是思覺。六能成下六地中三種大悲故。云成就福徳。三皆觀因緣集。卽成就智慧。七中二句以近此地故。初空中方便智有中殊勝行。皆是大慈大悲不捨眾生行。次句卽前以無量眾生界。故入無量智道。第二淨忍分有十五句分三。初十正明無生忍。次四明無生忍淨。後一結得忍名。然無生忍略有二種。一約法。二約行。約法則諸無起作之理。皆曰無生。慧心安此故名爲忍。卽正明中意。約行則報行純熟智冥於理。無相無功曠若虛空。湛猶渟海。心識妄惑寂然不起。方曰無生。卽淨忍中意。前一猶通諸地。未得於後不稱淨忍今初段中言一切法者。總該萬有理事之法入卽證達。以歷事難窮。略陳其十。十中相從爲四無生。前七爲一名事無生。後三各一。二自性無生。三數差別無生。四作業無生。四中一破相。二破性。三因泯。四果離。卽前二破相入如。後二證實捨相。若寄位初加行。二正體。四後得。三通始終。又四中約法性收不出眞妄。妄法本空稱曰無生。眞法離相亦曰無生依佛性等論說三性無生如初會說。事無生中前四不增正顯無生。後三不減亦卽無滅。法本不生今則無滅。以初攝後皆曰無生。別言七者爲治七種實故。實者隨相執定故。一淨分法中本有實。謂計自性住性爲事物有。今爲治此故云本來無生。本性離故。先若有生後應滅故。二新新生實。計習所成性爲實。治此云無起。從緣起故。三相實。卽計前二性所生行相。治此云無相。前二能生無故。四後際實。謂計於佛果後際出纏。治此云無成。眞如出纏非新成故。菩薩成佛時煩惱作菩提故。上四初一自性住佛性。次二引出。後一至得果性。又此四展轉釋疑可知。五先際實。謂對佛果後際。眾生煩惱爲先。治此云無壞。煩惱卽空。無可壞故。菩薩未成佛時菩提作煩惱故。染淨和合以爲眾生。前遣淨分。此遣染分。又前卽不空藏。此卽空藏皆不可得。六論。云盡實諸眾生者。謂執眾生念念盡故。揀上煩惱故。特云諸眾生。故上經云。一切凡夫行莫不速歸盡。治此云無盡。其性如虛空故。七論。云雜染實淨分中者。謂修行位中轉染向淨。治此云無轉。若定有實不可轉故。論經云不行。謂能轉之行不可得故。第二無性爲性者。卽自性無生。此則顯詮。論經云非有有性者。明非有彼定執自性。此則遮詮。遮顯𨿽殊義旨不異。無性卽是法無我理。此理旣以無性爲其自性。則自體無性。非是先有今無。亦非全無眞體。故云爲性。以前觀事無生正忍此理故。故論云彼觀事故。是此忍不得言無。斯則非有非無以顯中道。此二亦不二。又此理亦非所觀事外故。論云。所有觀法無我理。無二相故。斯則非卽非離無二爲中道義。第三初中後際皆悉平等者。卽數差別無生。於三時中。染淨法不增減故。謂先際非染增淨減。後際非淨增染減。中際亦非半增半減。以知三際皆空無自性故。然準瑜伽。前三句約三世。此中約位以明三際故。論就染淨明之。第四無分別下作業差別無生界位。作用名業差別。如智貫之則無差別。無差別卽是無生。下如是理如上如是智如。智如於眞理故無分別。此智是佛究竟入處。今菩薩證如同佛入處故。論云。於眞如中淨無分別佛智故。如是四種皆是示現無生忍觀。第二離一切下明忍淨中。初句離障。後三顯治。前言離者。論云示現行遠離。謂契實捨妄名行遠離。揀非心體離也。所離一切略有二種。一離心者。離報心憶想分別。謂第八異熟識轉現徧行。亦不行故。二離意識者。離方便心憶想分別。論云離攝受分別性想故。謂六七識及中心所等。亦不行故。是則心行處滅名離一切想。後無所取下明治。上但明所治非有。今明能治不無故。論云。想者遠離障法想。非無治法想者。治卽無分別智。所以明此有二義故。一揀異斷滅外道無想二乘滅盡故。二揀異如來。尙是照寂。非寂照故。故云。此想於下地有三種勝。一無功自然行故。云無所取著。謂無取果心任性自進故。此顯治妙。二徧一切法想故。云猶如虛空。此顯治廣。三入眞如不動自然行故。云入一切法如虛空性。此顯治深。此則入於起信離念相者。等虛空界無所不徧。法界一相故。云入一切法如虛空性。然論云。不動自然行者。任性趣故。非謂有彼自然行心故。上離卽止。此治卽觀。無功雙運惟證相應。勿滯言也。結名可知。

大方廣佛華嚴經疏卷第四十一

大方廣佛華嚴經疏卷第四十二

唐淸涼山大華嚴寺沙門澄觀撰

第三得勝行中二。初明深行勝對前彰出。二佛子此地菩薩下。發起勝對後彰入。前中亦是攝童眞住。文中二。先結前生後。以入第八地。是結前入位。生後深行爲所依故。二爲深行下正顯深行。先法後諭。法中八句。初一總相。位行玄奧故。餘七別相。一難可知者。卽難入深。正是對下彰出。二無差別者同行深。與諸無漏淨地菩薩同故。如麥在麥聚故難知差別。三離一切下境界深。分齊殊絕故。由所取相離能取相不現前故。復言離一切執著者。護此地一切所治障想故。四無量無邊卽修行深。自利無分量。利他無邊故。五一切等明不退深。二乘不能壞其勝故。前句當相辧大。此句寄對以明。六離諸諠諍卽離障深。謂離功用障故。七寂滅現前卽對治現前深。以證眞如爲能治故。一切寂滅。上七別中相從束爲三分。能離前地四種惱患。謂初三明此地境分殊絕。離第四微細想行過。謂求如來智猶未息等。次二明正行廣大。離前第三化生勤方便過。謂十無量等猶有勤故。後二明離障寂滅。離前二過。一離第二淨地勤方便過。卽前修無功用日夜常修。及行住坐臥皆起道等。二離第一有行有間發過。此之四過如地持說。瑜伽名四災患。義次亦同。第二諭中文有三諭。從後次第諭前三段。爲順治障從細至粗故。法中顯深故從粗至細。三中各有諭合。今初滅定諭諭前離障。寂滅諭中那含羅漢心解脫人多能入之。九次第定當其第九故云乃至。動心息者。謂所依六七心王已滅。能依心所憶想自亡。合中住不動地合入滅定。卽捨已下合動心止息。卽捨一切功用行者。過所治故。得無功用法者。明得彼治法故。身口等息者。以得無功用法自然行故。卽同前無所取著。離第一有行有間發過。住於報行者。文含二意。一亦成上示現得有功用行相違法。謂得無功用地故。此約教道同前無所取著。二者謂善住阿賴耶識眞如法中故。此約證道。同前入一切法如虛空性。卽離第二淨地勤方便過。不同前地修無功用故云報行。報行者。前地所修報。熟現前故。住眞如者。以本識有二分。一妄染分凡夫所住。二眞淨分。此地所住。由住眞如故捨黎耶之名。又佛地單住眞如。不云黎耶眞如。今爲有變易報在。是故雙舉。則黎耶言約異熟識。如來但名無垢識故。第二夢寤諭。諭前正行廣大。論云示此行護彼過想者。離彼化生勤方便過故。有正智想者。非無此地無功智故。如從夢寤𨿽無夢想非無寤想。但此行寂滅。故云所作皆息。合中勇猛約心精進約行。合上方便並是功用。二行已下出所息障。依內證淸淨。生死涅槃二心不行。名二行不現。如彼寤時此彼岸無依。外緣境界受用念想不行。故云相行不現。卽離化生聖道等想。如彼寤時人船俱無。合中見人墮河諭中身自墮者。眾生病卽菩薩病故。第三生梵天諭。諭境分殊絕。合中初正合下地。心意識不現。合欲界心不現行也。所以不行者得報行故。此離微細想行過故。論云此說遠離勝也。後此菩薩下舉勝況劣。謂佛等不順行世間一分心等尙不行。況順行世間一分心耶佛心等者。卽七地求如來智心也。此中但況世間。亦應以大況小。大尙不行況小乘耶。則若世若出世若人若法若因若果。若智若斷皆不行也。第二明發起勝行。此下亦是攝尊重行因。勸起行皆尊重故。勝亦尊重之義。文中四。一說主總敍。二作如是下正顯勸辭。三佛子諸佛世尊下顯勸所爲。四佛子若諸佛下彰勸之益。今初願卽勸因。如第三勸中。論云本願力住故者。回文未盡。應言住本願力故。諸佛世尊下總顯勸相。諸佛所以與智勸者。轉彼深行樂足之心。令入法流門故。法流者。決彼無生止水令起無功用行河任運趣佛智海。卽以能趣爲門。又法流者卽是行海。言與智者有二意故。一現與覺念猶彼意加。二令起修取故名爲與。下之七勸皆佛智攝故。但云與智。前地未淨此忍故此方與。以得此忍攝徳本故。一與之後不復欲沈。二正顯勸辭中有二。先贊將欲取之必固與之。後然善男子下勸於中有七。一勸修如來善調禦智。二勸悲湣眾生。三勸成其本願。四勸求無礙智。五勸成佛外報。六勸證佛內明無量勝行。七勸總修無遺成徧知道。遠公攝七爲二。前六舉多未作轉其住心。後一明其少作能成增其去心。經無此文。論似有意於理無違。今攝爲三。前三勸其下化。初一化法。次一正化。後一化願。次三勸其上求。初一折其所得非勝。後二引其求佛勝果若外若內三最後一勸總結多門。以所作無邊別說難盡故。然七皆含轉住增去。今初有三。一明多未作以未得修十力等。教授眾生法故。二汝應下勸令修習。三勿復下莫捨忍門。然捨有二義。一若以放捨身心。住此忍門。斯則不應故云勿復。是以論云。若不捨此忍行。不得成就一切佛法。此令捨著。二全棄捨則所不應故。論云。依彼有力能作故。故云勿復放捨。此令依之。第二勸中三。初明自所得忍。二然諸下明他無忍起過。在家多有煩惱。出家多起覺觀。皆是眾生無利益事。三汝當下勸起悲心。悲心依上而轉。第三勸中願有二種。一依廣心下化眾生。二皆令得下依大心。然有二義。一令他得二令自得。自得佛智。依此智行能廣利故。第四勸中有三。初法性眞常定其所尙。次諸佛下奪其異佛勸其上求。以有深無礙智大用無涯。方不共二乘故。後一切下抑同二乘令不住忍。三獸渡河同涉理故。功行疲倦趣寂爲垢故。應勿住。第五勸中舉身相等六。皆是化生事業。若成就此法。則有力化生故。勸修成就。第六勸中有三。初明其所得未廣。次善男子下示佛無量勝行。無量入者。所入法門差別故。作是法門業用。轉是業用上上不斷。後汝應下結勸。第七勸中二。先舉三種無量。卽淨土中三自在行。後悉應下結勸明少作在。旣言悉應通達明少分觀察。卽能成就去佛非遙。此同徳生勸於善財。勿以少行而生知足。故云無量。第三顯勸所爲。令起智業故。第四彰勸益中亦是所爲。爲是故勸。於中二。先明不勸之損。故不得不勸。後以諸佛下彰勸之益。是故須勸。今初有二。一自損旣不與智卽入涅槃故。應須與故。論二卽入涅槃者。與智慧示現。二者損他不利生故。問始行之流尙修無住。豈深智地取滅。須勸。頗有一人佛不與智。便取滅不。答有四義故。是以須勸。一爲引斥定性二乘。明菩薩此地大寂滅處猶有勸起。況彼所得寧爲究竟。二爲警覺漸悟菩薩樂寂之習。三爲發起始行無厭上求。四爲顯此地甚深玄奧難捨。所以須勸。但有此深奧法流之處。必有諸佛作七勸橋故。無一人便取永寂。又設佛不勸亦無趣寂。爲顯勸益假以爲言。第二勸益中有法諭合。法中三。初牒前與智彰益之因故。論云。彼行中攝功徳因勝故。云何勝。諸佛同作教授說故。二於一下起行速疾。三何以下釋疾所由。謂先惟一身故長時劣。此一念此地身等無量故。一念頓超有十一句。前十別明。後一總結十中初六依教化眾生。次二依自集助道。後二依障淸淨。十中一多身隨現。所以多者。論云。一切菩薩身。信解如自一身故。謂智契同體故。能卽一爲多。此實報能爲不同前諸地變化。此對前一身餘音聲等。對前起行類亦無量。二圓音隨說。三隨所知智。四隨取何類生。五隨應以何國。六隨其教化何類眾生。七隨供養集福徳助道。八隨入何法門集智慧助道。九隨神通障淨。十隨智慧障淨故。能處無量眾會隨機說法。皆言隨者。隨宜非一。釋無量言故。隨時之義其大矣哉。後一結釋中。先結。謂起行眾多不離三業。後以不動法故者釋。由無相無功無有間斷故。相用不動任運集成。諭中船諭彼行速疾。論云。應知因勝示現者。釋疾所由。船由入海故疾。行入無生故疾。合中初合未至海。卽前七地。次到菩薩下合若至海。卽第八地無生之智。亦是行故名爲行海。又頓能徧起卽深而廣。亦得名海。無功用智以合上風。一切智境明其趣果。前諭所無。以無生智同佛智海故。諭不分。本有已下合前校量。大文第四淨土分者。問經中但云大方便智一切觀察皆如實知。廣說化生應形作用。瑜伽論中十自在。前起智門。後但云得分身智。何以論主判爲淨土分耶。答淨土有二。一是能淨之因。二是所淨之果。此有二對。一相淨果。謂寶嚴等。以行業爲因。謂直心等。二自在淨果。謂三世間圓融等。以徳業爲因。謂淨土三昧等。今約後對。然淨土行業始起在凡。滿在十地。淨土徳業始起不動終在如來。文分三別。一器世間自在行。二眾生世間自在行。三智正覺世間自在行。初是化處。次是所化。後是能化。具後二淨方名淨土。然初一多約能淨。後二多約所淨。文影略耳。就初分二。先總標舉。無功用智爲能觀智。智所行境爲所觀。方便善巧卽無功用因。在於七地修無功用。今得自在。後所謂下別顯其相。有五種自在。一隨心欲。二隨何欲。三隨時欲。四隨廣陜欲。五隨心幾許欲。今初觀世間成壞。論云。隨心所欲彼能現及不現故者。謂約能淨。論隨隨自心欲。知卽能知故約所淨。論隨隨眾生心樂欲見者。則現成現壞。不欲見者則不現。故經云觀知。則惟約因。論主欲顯義兼於果。故云隨現卽轉變自在。下之四段隨現準知。二由此業下明隨何欲。謂隨物欲知何業。成壞皆能現故。三幾時成下明隨時欲。謂隨時長短卽能現故。若約能淨卽隨時智。如此世界成二十劫。初劫成器余成眾生。壞亦二十。先壞眾生。後一壞器。並稱事稱理名如實知。四又知地下。隨廣陜欲彼能現故。文中三。初知四大差別。卽是廣相。二知微塵下是知陜相。三隨何世界所有地水下。知能所成。卽雙明廣陜相。今初中小相者。非定地報識境界。大相者定地境界。乃至四禪緣三千故。無量者如來境界。上三是事分齊。皆以境界智知。差別相者是法分齊故。以相智知。知其自相同相差別故。後類余易了。二知塵中細者透金塵故。論經次云粗相者隙塵故。差別同前。無量差別者。一塵之中含多法故。塵之粗細俱通定散故。不云小大。三知能所成中二。先總知內外。二知地獄下別明六道。斯卽楞伽責所不問。意顯窮幽。又云無性故。第五又知欲界下明隨心幾許欲卽能現故。文中二。初約智知自在。上卽三界互望論大小。今卽一界之中自分大小。欲界中人境爲小。天境爲大。色中覺觀爲小。無覺觀爲大。無色界中論。云佛法中凡境爲小。聲聞菩薩爲大者。爲揀外道妄取爲涅槃故。特云佛法。如來所知一切三界皆名無量相。第二佛子菩薩復起下。約通明自在隨物現化。文中三。一隨機現化。於中初標能化智。次所謂下明所知機。有三句。一知身類不同故。二知隨身宜用方便異故。三生何等界能利生故。後隨其下正明隨化。𨿽言現身意在生處故屬器界。二此菩薩於一三千下明化分齊。三此菩薩成就下明現自在。謂不動而徧猶月入百川。第二佛子此菩薩隨諸眾生身心下。明眾生世間自在行。謂隨感能應調伏眾生自在故。於中三。初總明感應。二所謂下別顯感應。於中顯化生行有二自在。一化同物身。沙門中現沙門形等故。卽身自同事。二又應下化應物心。以身不必同其所化。卽心自同事故。論云。彼行化眾生身心自同事。三佛子菩薩如是下總結感應。如是如是者現類眾多故。若身若心無偏頓應故。論結。云自身心等分示現也。第三佛子此菩薩遠離下。明智正覺世間自在行。遠公云。若就行境應名二諦自在行。今就行體名智正覺。智於二諦正覺無礙。故名自在。今更一釋。以所知十身皆是毗盧遮那正覺之體。亦得從境名智正覺。能令相作亦自在故。文中二。初明第一義智。後此菩薩下明世諦智。今初。上句離妄。下句住實。由自身他身不分別故。住於平等。不分別言非惟照同一性。亦乃能所照亡。論云。此不同二乘第一義智示現者。以彼不得法空。不能卽俗而眞非一異故。二明俗諦智中有三。一總知十身。二此菩薩下。令十身相作顯通自在。三此菩薩知眾生身下別顯知相彰智自在。今初十身。論攝爲三。初三染分。次六淨分。後一不二分。皆言分者。同一大緣起法界分爲十故。卽染分依他淨分依他。同依一實故。染中三者。初是眾生世間。次國土世間。業報身者彼二生因。謂業煩惱。經略煩惱。故論具之。而云報者。業能招報從果立名。若是所招寧異上二。然國土身合通於淨。且從一類以判爲染。次六總以三乘爲淨分。於中前四是人菩薩及佛。但因果之異。次一是能證智。後一是所證法故。論云。此三乘隨何智隨何法。彼淨顯示。謂因法智殊顯三乘別。後虛空身是不一。分者通爲二依。非染淨故。觀下別顯。多約事空義兼於理。二諸身相作。皆先明相作所由。由隨機故。文中二。一別顯相作。略有四翻。云何法智虛空得爲自身。入法智中自然應現自己身故。令於虛空忽見自身。故名爲作。作余亦爾。二隨諸眾生下總結例余。上但舉四翻。理應具十成一百身。然自身卽是菩薩若將自望菩薩別。則有百一十身故云則如是現。所以相作得無礙者。廣如懸談。今文略有三意。一由證卽事第一義故。事無理外之事。事隨理而融通故。此章初先明勝義。二者緣起相由故。三業用自在故。晉經偈云。菩薩於因緣和合中。自在乃至能隨意。爲現於佛身。今經略無此偈。論主但釋相作之意云。彼自在中所作攝取行種種示現者。謂彼正覺自在中。作攝取眾生行故。隨心樂種種示現。第三別顯知相中。十身爲八。以三身合故。然其類例應各具十。文或闕略。且從顯說。初眾生身有五相。初三業生煩惱妄想染差別。此約總明三界。後二約上二界。卽就報開別。若總開三界五趣則具十矣。二國土身具有十相。前八一切相。後二眞實義相。前中初三分齊相。卽小中大千。次二染淨差別。次廣卽寬陜差別。此略無陜。次二依住差別。眞實中一重頓入名爲普入。十方交絡故云方网。又重重現故。多同初地。三四二段共有四身。皆云假名差別者。但有自相同相差別。假名分別實無我人。余亦假名。偏語此四者。業因尙假苦果可知。聖人尙假況於凡類。又三乘聖人方能知假。佛徳超絕不得云假。五知佛身自有十相。余之九身旣是佛身。一一有此則已成百。若更相作則重重無盡。菩提身者示成正覺故。二願生兜率故。三所有佛應化故。揀異猿猴鹿馬等化故云應化。卽王宮生身。四自身舍利住持故。上四於三身中皆化身攝。五所有實報身。無邊相海等揀三十二等。故雲實報。卽三中報身。六所有光明攝伏眾生故云威勢。卽通報化。七意生身者。論云所有同異世間出世間心得自在解脫故者。同謂同類。異謂異類。世卽地前。出世地上。謂若凡若聖若同若異。由得自在解脫故。隨意俱生。卽種類俱生無作行意生身也。此通變化及他受用。八福徳者。所有不共二乘之福。能作廣大利益因故。故種少善根必之佛果。九法身者。所有如來無漏界故。斯卽所證法體故。離世間品十佛中名法界佛。諸漏永盡非漏隨增。性淨圓明故名無漏界。是藏義生義含無邊徳。生世出世諸樂事故。十智身者。所有無障礙智。謂大圓鏡智已出障垢證平等性故。次云此智能作一切事者。卽成所作智。彼事差別皆悉能知者。卽妙觀察智。此通四身但兩重十身。一一圓融故異諸教。六知智身。有十一相攝爲三類。初二約體分別。初通聞思。二卽修慧。俱通理教。次果行相卽因果分別。行卽是因通於三慧。果惟證入。相離前三。余有八智皆約位分別。於中初一是總。世間俗智名之爲世。三乘聖智名爲出世。又道前名世。見道已去名出世。五三乘者。於出世中大小分別。小乘十智等。中乘七十七智等。大乘權實無量。六七二相於大乘中粗妙分別。甚深般若不共二乘。相似般若是則名共。八九二相通就三乘縛解分別。於新燻性習未習故。後三通於三乘修成分別。七知法身。前能知智。此所知法並通一切。智法不同。前佛法。智惟局如來。文有五相。一平等相卽是理法。論云無量法門明等一法身故者。謂法門𨿽殊同詮平等法身。生佛無二故。揀理異事皆世諦門攝。二不壞相卽是行法。論云如聞取故。謂稱理起行名如聞取。行符乎理則冥之菩提。名不可壞。三卽教法。隨所化眾生根性相應時說差別故。理本無言假言顯理。若權若實皆是隨俗假名。四卽重顯理法。所徧之境此通染淨。平等法身徧情非情故。五卽果法。惟約於淨故。論云。第一相差別。三乘同證第一義故。隨智有異三種不同故所顯理亦說深淺。若約功徳等異如常所辯。八知虛空身文有六相。一無量相。芥子中空亦無分量故。二徧至一切色非色處故。三不可見故。今世人見者。但見空一顯色想心謂見。故涅槃經中廣破見空。又此含無爲空故。亦不可見。四無異相者。無障礙故。謂不同色法。彼此相異有障礙故。五無爲相。謂無始終起盡之邊故。六能通受色相持所持故。故下經云。譬如虛空寬廣非色而能顯現一切諸色。旣因色分別彼是虛空。則知因空顯彼爲色。大文第五自在分中分二。初牒前爲因修行三種世間自在行故。得十自在。此但約智通說。若依攝論以六度爲因。如下別明。二得命下顯自在果。命自在者不可說不可說劫命住持故。心則無量阿僧祇三昧入智故。財謂一切世界無量莊嚴。嚴飾住持示現故。上三以施爲因。如次以一切時一切處一切物施故。業則如現生。後時業報住持示現故。生則一切世界生示現故。上二戒爲因。戒調身語。成勝業故。復由戒淨隨欲生故。願則隨心所欲。佛國土時示成三菩提故。此則由進策勤無懈廢故。解則一切世界中佛滿示現故。論經名信解攝論名勝解。皆一義耳。用忍爲因以修忍時隨眾生意故。得一切皆隨心轉。謂變地爲金等如意。則一切佛國中。如意作變事示現故。以定爲因。智則如來力無畏不共法相好莊嚴。三菩提示現故。法則無中無邊法門明示現故。上二同以般若爲因。內照所知得智自在。應根宣說得法自在。於此十中若智若通皆無壅滯。故云自在。論以此十治十怖畏。一死怖畏。二煩惱垢怖畏。三貧窮四惡業。五惡道六求不得七謗法罪業。八追求時縛不活。九法自在。治云何云何疑。十智自在治大眾威徳。此二如論。次此十亦卽初地五畏細故。漸開此中。二四七卽是惡名。惡名本故三六屬不活。九屬第十故。約因此地方得約果。圓滿在佛。此約行布。下離世間上賢首品皆有此十。而約普賢位通貫始終。大文第六得此已下。明大勝分於中三。初智大智解殊勝故。二業大行業寬廣故。三彼二所住功徳大智業所成故。今初文有五句。初句牒前爲因。則爲下正顯顯有四智。初一爲總。謂不住世間涅槃寂用難測。名不思議。此不思議有三。一修行盡至不思議。謂證涅槃無分量故。二所知不思議廣照世境故。三除障不思議令眞如出所知障。天魔外道不能壞故。第二此菩薩下業大有三。初二句牒前爲因。一入自在。二成就智。次得畢竟下正顯業大。三佛子下總結多門。正顯中有十二句。初三明三業淨當相辧業。後九約修辧業攝爲四相。初一句明起。論云能起。能起同時。謂身語意是所起。智慧爲能起。此三業起必與能起同時故。經云。隨行智爲導首故。二般若下四句。智攝不染作利眾生行等。謂由般若攝彼大悲故。不染愛見能起方便利眾生行。三善起下二句因攝。謂內白大願爲自行他行之因。又外蒙佛攝。得成二因。四後二句作業所持。初句利益眾生。後句淨佛國土。後總結可知。第三佛子菩薩住此下。彼二所住功徳大中三。初標所住分齊。次得善下顯所住徳。三此菩薩下結成功徳。二中十句依七種功徳。謂初四爲一善住道功徳。此是徳體以二利行爲菩薩道故。初二自利先契理離障。名爲深心。後對治堅固名爲勝心。後二慈悲利他。後六各一約修辧徳。初三三輪化益。修上利他。後三願行相符外招佛護。修上自利。三結成中近結此段遠結前三。得如是智結前智大。以智證理得無憎愛故。次能現下結作業大平等作故。後於諸下結所住功徳大。得七功徳無過咎故。大文第七釋名分。亦攝如相回向。稱如不動等故。釋名分二。一地釋名卽約法明位。二智者釋名。卽約人彰徳。今初十句論攝爲六。遠公復攝六無二。初二自分後四勝進。勝進中復三。初一發修離過。次二因修成徳。一成教道徳。二成證道徳。後一依徳成位。亦有斯理。言爲六者。一初二句名染對治。一治下地功用行小乘願諸魔業。故名不動地。二治煩惱習行故名不轉。上二卽相用煩惱不能動也。二次一句得甚深故可知。三有二句發行淸淨。上句發淨。謂得眞無漏。三業無失不破觀心。能發趣行。然其八地應對八住合名童眞。而論經名王子。似不順文。下句行淨。正行之時離障自在故。四次二句名世間出世間有作淨勝。上句悲故隨世有作。自無所作。下句出世有作以智善分別。故智障淨故皆決定義。五有一句彼二無作淨勝。謂於世出世名爲彼二願力變化而不滯寂。故云無作。卽無住涅槃。六有二句菩薩地勝。卽分位過。前上句勝六地。以六地觀空爲他有動。今念念發起殊勝行故。下句勝七地。上依論釋。今更指文別爲一解。謂此諸名對前經立。初二從淨忍分受名。得無生忍入不動故。此句爲總。此智現前故無退壞。次二約得勝行分受名。一得爲深行菩薩不可知故。二離一切相等諸過失故。次三約淨土分受名生地。謂器世間自在隨樂生故。成地眾生世間自在。隨物成身自無作故。究竟地智正覺世間。決二諦故。次一約自在分。隨願成就方名自在。次一約大勝分。得深心等十種力持故。後無功用通該始終。依此釋者。似若論家闕指明據。第二佛子菩薩成就下。智者釋名中三。初牒前爲因由得智地故。二入佛下正就人顯。三於無量下總結所住。就人顯中。以何義故菩薩名爲得不動地。有二義故。一一向不動。謂行修上順故。二一體不動。謂與諸菩薩行體同故。文中先總明。後常爲下別顯。今初文有四句。皆含二義。論總釋云。佛性隨順因故。佛性卽初句。以梵云馱都譯通界性致譯。論經云。得入佛性卽是法身果性故。論云佛性者。界滿足勝故。究竟見性故云滿足。此卽分齊境界。菩薩由得地智。能上入之。隨順因者。卽下三句由三爲因故。能隨順佛境。一攝功徳。佛功徳照者。善淸淨義故。謂以無垢慧善照佛徳。卽是攝義。二者行。謂正行威儀順同佛故。三者近。卽佛境現前近如可睹故。後別明中。先明一向不動。論經十句今經闕一。初一總顯佛加。解參玄極上徳被己故。旣常爲佛加故。名一向不動。餘句別依五種功徳。以顯不動。一供養功徳卽梵釋四王。論經王下有奉迎之言。二守護功徳。謂金剛等現形衛故。三依止功徳。恆不捨三昧故。四國土淸淨功徳。卽能現諸身差別。若器若眾生皆能隨現。故云無量。五於一一下教化眾生功徳。此復五種。前三自分後二勝進。一願取諸有多爲主導。故云有大勢力。二根心使智力。卽報得神通窮三際中眾生根欲等故。三無量法力。三昧自在轉法輪故。四受力。彼經云。能受無量記故。今經闕此。五說力卽隨有可化示成正覺。眞能說故。論經此後更有一句。結云是菩薩如是通達。論云一向不動故。二佛子下明一體不動。文有十句初總余別。總云入大乘會者。謂入同類大乘眾數故。入數者不破壞義。和合如一故。別有九種具此九種堪入眾數。一智不壞。獲法智通故。二說不壞。謂放教智光故。三解脫不壞。謂不住行證入空有等無礙法界業用無礙故。四佛國淸淨不壞。知世界自在故。五入大乘不壞。智能示現大功徳故。六神通不壞。隨意自在故。七善能下能解釋義不壞。稱三際說故。八普伏下坐道場不壞萬行。及菩提樹下伏魔邪故。九正覺不壞。入如來境同佛覺故。第三總結。所住中行無障礙。不斷不轉念不退故。第二位果調柔中。先調柔行。法說中受世界差別等。無量法明者。等取眾生智正覺故。論名彼因相故者。以所受法爲自在因故。諭中眞金作閻浮主冠者。諭得淸淨地身心勝故。以此地中報行純熟。三世間自在故。特加於王。無與等者。諭善根光明轉更明淨。三佛子譬如下教智淨。梵王普放光明者。勝前日光。一多故。二淨故。三廣故。第三重頌分中二十二頌分三。初十八偈半頌位行。次二偈半頌位果。後一結說分齊。今初頌上七分卽爲七段。初一偈半頌集作地分。二一偈半頌淨忍分。三有七偈頌得勝行分。於中二。初二頌深行勝。後五頌發起勝。於中云但以甚深無礙智者。長行所無。故知惟念法性。則同二乘事理。事事皆無障礙。是菩薩學故。晉經全有一偈。云但以得無礙甚深微妙智通達三世故。乃得名爲佛。又此一句亦可總頌余勸。四有六偈頌淨佛國土分。於中三。初二器世間。次三眾生世間。後一智正覺世間。五有半偈頌十自在故。晉經。云能得於十種妙大自在智。六一偈頌大勝分。七一偈頌釋名分。密迹者。古譯爲力士余文可知也。

大方廣佛華嚴經疏卷第四十二

大方廣佛華嚴經疏卷第四十三

唐淸涼山大華嚴寺沙門澄觀撰

第九善慧地。所以來者。瑜伽意云。前𨿽於無相住中捨離功用。亦能於相自在。而未能於異名眾相訓詞差別。一切品類宣說法中。得大自在。爲令此分得圓滿。故次有此來。言善慧者。攝大乘雲。由得最勝無礙智故。無性釋云。謂得最勝四無礙解。無礙解智於諸智中最爲殊勝智。卽是慧故名善慧。卽下文中。十種四無礙是也。莊嚴論云。於九地中。四無礙慧最爲殊勝。云何勝耶。於一剎那。三千世界所有人天異類異音異義。問此菩薩。能以一音普答眾問。徧斷眾疑故。此同下文。金光明云。說法自在無患累故。增長智慧自在無礙者此兼顯離障名勝。深密意亦同此。瑜伽住品十住論成惟識等。文辭小異義旨無殊。仁王名爲慧光者。言兼法諭。智論名善相。從所了得名。能所𨿽殊皆明說法之慧。故所離障離利他中不欲行障。有四辯故。四無礙障分成二愚。前三爲一。名於無量所說法。無量名句字。後後慧辯陀羅尼自在愚。謂所說法是義。名句字是法。後後慧辯是詞陀羅尼。自在愚通於上三。二辯才自在愚。卽愚第四無礙故。所證眞如名智自在所依。謂若證得此眞如已。於無礙解得自在故。便成善達法器自在說法行。梁論云。由通上眞如。得應身果。金光明中得智藏三昧皆一義耳。次正釋文。三分之內。初贊請中有十三頌分三。初二如來現相顯說無功用行。無動之動難思議故。特此現通。次十頌別贊後一頌結請。別贊中亦三初一菩薩供。次一天王供。後八天女供贊。於中二。初一供餘七贊。贊中二。初一標贊。後六顯詞。於中亦二。初二贊菩薩通於八地。及說法主。後四雙贊佛及菩薩。三輪化益。此又云菩薩幻智。後結云贊佛已故。文中通贊八九地。如月普現前地有故。此法師位隨機說權實故。文中三。初一身無心而普應。次二口隨機而演說。後一諭結心常契中。旣特云最勝智心示如來法。權實明矣。故瓔珞經中說十種善。前九依三乘人各成三乘。第十名佛乘種性。謂初聞佛法卽發佛心。惟觀如如修佛智慧。終不爲悲願纏心。一向不起二乘作意。第九爲悲願纏心故。此云慈悲樂饒益。明文若斯云何不信。第二正說分。先明地行文有四分。一法師方便成就。謂此地能起辯才說法。名法師地。趣地行立名方便故。二智成就具能知法之智慧故。三入行成就。達所化器之心行故。四說成就稱根正授故。四中初一入心餘皆住心。亦攝三位至下當知。然第八地中。但淨佛土教化眾生。此地辯才力故。教化眾生成就一切相。能教化故。一切相者具上四分故。初分中三。初牒前起後。前得二諦等智故。次欲更下正顯方便。三得入下結行入地。正顯中文有十句。不離二利。論云。一一五三句示現者。初句利他次句自利。故云一一。次五利他。後三自利故云五三。示現之言通上四段。初句依無色得解脫想。可化眾生利益他故。化其令得大般涅槃。故云轉勝論主謂菩薩不求自滅故作此釋。然經旣云更求寂滅。何妨自求。以七八九地同得無生。八地得忍寂滅現前。依勸起修。此求上品名爲轉勝。卽用而寂眞解脫故。若依此義前二自利。亦可十句俱通二利。於理無失。且依論解。二依未得究竟自利益故。復修習如來智慧。三依根熟菩薩化入如來祕密。三密化益故。四依邪念修行可化眾生令觀察不思議智得正念故。謂觀無念見智性故。五依未知法眾生轉法輪。令得知故。寂淨陀羅尼三昧門。皆說法所依故。六依邪歸依眾生。具廣大神通令入正法故。七依信生天眾生。令入差別世界佛淨土故。上五中一無證二無行三無解。後二無信下三自利中。入依正覺內證智徳故修力等。九依轉法輪外化恩徳。十依無住涅槃斷徳。第二佛子菩薩住此下智成就。此下二三段攝王子住。知法知根皆法王軌度等故。且依智成文中。初總知三性。謂淨染不二。不二卽無記。後有漏下展轉別開。一於淨法開漏無漏。謂施戒等取相心修與漏相應。名爲有漏。無漏反此。二於無漏開出見道已前名世。見道已去名出世。三卽就上二世出世異名爲思議。卽世出世名不思議。亦可於出世中約教證二道。四彼有漏思議中定能證入。名之爲定。爲緣所動名爲不定。亦可。佛性定。有餘一切法皆悉不定。三聚定等下文自說。五總上諸善開出三乘。謂諦緣度等。皆通上四故。惟佛果一是惟無漏等。而屬菩薩乘果。六於三乘法中示有爲無爲依順行故。此是善體故後明之。謂滅諦緣性彼岸眞理皆名無爲。道諦緣智能證修起皆名有爲。如來一切皆是無爲佛智。有爲非極說故。涅槃令覆有爲相故。三乘聖人依此起行。依此差別故名順行。第三此菩薩以如是下。明入行成就。此中三。初總標章門。二此菩薩如實知下。依章廣釋。三佛子菩薩隨順下總結安住。今初有十一林。一眾生心者是總故。論云依共。以通是下十染淨共依故。菩薩依此而知故名爲依。下依義準之。餘十是別。不出三雜染故。論云依煩惱業生生是苦果。今當第九。論釋餘七云。依共染煩惱染淨等。依定不定時。謂次根等四同是業故名共。隨眠卽煩惱種名染。眠伏藏識令心染污故。受生卽生如前已說。餘二通三故不出三也。二云何通。謂習气無別體。是染淨等气分故。三聚但是約時定不定故。論又別釋根信性欲相似之義。云彼復定不定時根等次第。根等相似信等者。由下經文。以根例三故。此重釋相似之義。亦須約時故云彼復定不定時。約何論時。亦約根等四事次第也。云何次第。謂根等相似似何等耶。謂信等故。如宿習名根印持名解。依根起解故云次第。解必似根故云相似。習解成性性必似解。依性起欲欲復似性。若相似未熟時卽名不定。熟名正定。全無邪定故。時依根等。論經名解爲信是信解故。十皆名稠林者多故名林。難知曰稠。論經十林皆有行字。謂不正信義故。名心行等稠林。心行若絕證信圓明。非稠林行。然此十名多如發心品辯。而習气一通於二義。一者殘習。二者種子燻習如下當辧。第二依章廣釋文分九段。以解性欲合一例故。今初心中三。謂總別結。別中略舉十門。攝之爲八。二三後二合故。一差別相。心意及識六種別故。此八緣境許得齊起。故名雜起。又雜起者必與所俱。極少猶有徧行五故。二速轉下二句明行相。四相遷流故。速卽是住。住體輕危速就異故。轉者是異壞卽是滅。不壞是生故。論經但一句。雲輕轉生不生相。論云住異生滅行故。三無形質者。第一義相觀彼心離心故。云何離。謂心身不可得故。身者體。依聚義。卽同起信心體離念等。四無邊際。卽自相順行無量境界取故。取境不同故名爲自。上之四相初一是所相。二是能相。此二並心之相。三是心之空性。性相不同合爲心體。四卽心用。此四並通染淨。後四明淨心隨緣。由第五隨煩惱緣成六七。隨業生緣成第八。謂第五淸淨者。自性不染相。卽自覺聖智眞妄所依不空性也。染而不染名自性淨。次下二句卽不染而染。謂六垢無垢者。卽同煩惱不同煩惱。相隨緣有垢性恆離故。七縛不縛者。同使不同使相義不異。前但種現有別耳。八有二句同名因相。隨因受生故。菩薩以幻智願力生故。餘眾生隨業諸趣生故。第二釋煩惱稠林。亦三。別中九句攝爲三種事。後七合故。一遠入相乃至有頂故。此約四住現行。下至金剛自約種說。久者無始常隨故。二無邊引起者難知相。言無邊者。修習無量善根故。引起者引起惑故。惑與善俱所以難知。卽勝鬘中恆河沙等上煩惱也。上明豎深此辧橫廣。三俱生下七句。合爲染相。卽三雜染。謂此煩惱亦與業生二俱起故。卽分爲三。初三句當體明煩惱染。一俱生不離者明隨所縛。此句總明能所。所縛卽妄心。謂惑與妄心遞共同事。故云俱生。生卽是事。然離惑不名妄心。離心惑依何住故。疊共相衣名爲不捨。二眠起一義者。是以何縛。謂使爲能縛使卽隨眠。起卽現行。現行由使不得解脫。以現及種同一惑義故。然下辧使不必與現行俱。此中現行必由於使。如有種子未必有芽。若已有芽必依種子。故云一義。三與心相應不相應者。是所縛事事卽眞心。若被妄染名與相應。是縛非解心性淨故名不相應。示可解脫。二隨趣下有二句。約生明煩惱染。論云身事生道界因故者。苦報集起名身事生。上句是道因下句。是界因。三愛見下二句。約業明煩惱染。初句明於三分中業因障解脫故。言三分者。愛是欲求中追求現報受欲行者。見是邪梵行求。癡是欲求中追求現報習惡行者。故論云。無戒眾生爲現少樂。習眾惡行愚癡之甚。慢通上三。而多屬見。有求屬生染所攝。故此略無。上三俱障解脫過患難拔。如箭入木故。外道得非想定。尙與見慢相應。上卽論意。亦可見愛等通七識中煩惱。故云深入。下句明此惑隨順世間身口意業。不斷起因故。結中八萬四千煩惱隨好品自明。賢劫經中亦有其相。第三釋業亦三別中。十句爲九種差別。後二合故。初一道因差別。謂通說三性爲六趣因。引雙惟善惡各有三品。二地已說滿業通三性。名言燻習亦通三性許爲因種故。又俱捨十七以三性因對五種果。無記亦能招果故。論主通以三爲道因。或旣不招異熟則論主言總意別。二有表示等者自性差別。然論經此句云作未作相。此則並以思爲自性故。論云。此有二種。一籌量時。此在意地。惟有審慮一種思故。釋未作義。二作業時。釋經作字有決定思。若在身語惟發動思。成惟識云。動身之思名爲身業。發語之思名爲語業。然今旣云有表示等。卽表無表業各通三業。表則三皆是思。無表則非心非色或說色收義如別說。三與心同生不離者。方便差別心共生。燻心不別生果故。謂此業思與等起意識共生。隨其善惡生。已卽燻本識成名言等種。種似能燻故云不別生果。卽不離義。四因自性等者。盡集果差別謂無始業因以是有爲故。自性剎那壞故云盡。此顯非常而得持至果。功不敗亡故雲集果不失。此顯非斷前念𨿽滅後念續存。故云次第。亦是因卽頓燻果。則次第如識等五也。五有報無者報。論云。已受果未受果差別。過去生報業現在已受。名爲有報。後報未受名爲無報。非謂全無。更有一理。謂已悔之業則許無報。有報可知。六黑黑等眾報者。對差別。謂四業相對成差別故。初二黑白相對。後二漏無漏相對。言黑黑者。卽四中初一因果俱惡故。又因果俱與無明相應故。卽三塗業。等者。等於餘三。謂二名白白業因果俱善故。俱與智明相應故。卽色界善業。三黑白業。卽欲界善業因中善惡雜故。受報亦愛非愛雜。四非黑非白業。謂諸無漏業無異熟故。對上黑白二業立雙非名。言眾報相者上三有報故。論云業集成就故。若俱捨意。其黑白業約相續說。以無一業及一異熟是黑亦白五相違故。言相續者。謂或意樂黑方便白。如爲誑他行敬事等。或意樂白方便黑。如湣弟子現粗語等。若以義推。正以諂心而行敬事。亦可同時。余廣如雜集第八。俱捨十六。七如田無量者因緣差別。謂識種爲因業田爲緣。隨田髙下等殊。令種亦多差別故。論經云業田無量相。八凡聖差別者。卽已集未集差別。出世未集世已集故。九十二句定不定差別。前句明三種時報定不定。謂現作現得報名現受。現作次來生獲報名生受。現作第三生去方得報名後受。於此三中各有定不定。謂前二時定報通定不定。後一時報俱通定不定。第十句明乘非乘定不定。乘卽三乘惟修自乘業名定。乍修此乘復修彼乘。名爲不定。非乘謂世間無運出義故。定者難度不定易度故。結中亦言八萬四千者。惑因旣爾所起之業亦然。根等諸門皆成八萬。翻此卽顯波羅蜜門三昧門等。第四釋根中二。先別後結。別中十相爲九差別。五六合故。一說器差別。謂說法所授之器。信等五根有下中上故。亦是鈍中利。謂於教理受有遲速及多少故。二根轉差別。過未爲先後際。現在已定兩望論差。謂前上中下根。於三際中互望轉變。若後轉爲中上。前根則下。後轉爲下前根則增。是差別義。不轉則平是無差別。故論云前後根前根下增平故。三三性差別。謂約菩薩等三乘根性。相形爲上中下故不同。第一通於三乘。四煩惱染差別。謂喜樂等五受根。隨貪等煩惱得增上故。五六二相明定不定差別。初句乘非乘皆約熟不熟明。大乘中熟者定。不熟者不定。小乘中熟者不定。可轉向大乘故。不熟者定。各隨自乘而解脫故。若世間非乘熟者不定。可化入道故。不熟者報已定故。且暫捨之。卽離世間中待時方化淸淨捨也。後句淳熟調柔一向是定。六隨根网輕轉壞者。順行差別。此知眼等根順行境界。得增上故。於中有三種順行。一依身順行。謂六入展轉疊共相縛。如网魚鳥不得解脫。故云根网。此行內境。二生滅順行。謂體是有爲。生住不久故雲輕。易可異滅故云轉壞。三觀行取相順行。此行外境。卽論經云取相。今文闕此。或根网中收。七聲聞淨差別。望凡夫二乘行增上故。以二乘根由滅障能成故。煩惱無能壞。八菩薩淨差別。此通三種退不退也。九遠隨等者。示一切根攝差別。謂三無漏根。總攝諸根。三者一始行。卽未知當知根。二方便卽已知根。正在修道故名方便。三報熟者。卽具知根。謂前信等共三無漏根生而隨優劣。三位不同。自始至末故名遠隨。此之三根。於修無學涅槃得增上故。此上九中。初二約信等。三五七入並約三乘。通於諸根。四約五受。六約眼等。九約三無漏根。二十二根已明十九。男女命根不足可辧。餘如俱捨根品粗說。卽然細分無量故。結云乃至八萬四千。第五例三稠林。謂解性欲。此三與根性相順入舉一可反三隅故。皆略例。第六釋隨眠。先總後別。總中晉及論經皆名爲使。論云隨順逐縛義故。如世公使隨逐眾生得便系縛。卽是隨眠。眠伏藏識隨逐纏繞故。此惟約種不同小宗。別有十二句。論攝爲二。前六明何處隨逐。後六明以何隨逐。今初爲五。一合初二句。約心明處。初句於報心隨逐。正顯眠伏藏識。卽久安眠處。而言深者。無始來有微細難知故。下句於非報心隨逐。卽轉識分別。事識不離現事而生。故但云心。卽暫回轉處。二相應不相應者。約三界明處。惟與當界心相應。不與異界心相應故。故論云。欲色無色。或上中下差別。無色惑微所以名下等。𨿽則隨眠性皆成就。隨其現惑亦有不相應義。三久遠隨行相者。約地明處。論云隨順乃至有頂故。然有頂之言。通有二義。一至金剛之頂。二至三有之頂。今取通大小義。直云有頂。論經但雲遠入。今云久遠亦無始來上至九地頂故。四無始不拔相。此約時明處。處旣無邊時亦無始。惟智能怖隨眠怨賊。旣未曾有聞思修智故。不能拔出。五與一切禪定等者。此約行明處。由隨眠隨逐。令世間禪定等不能滅愛見等心。不能隨順正修行故。名爲相違。故下偈云。禪定境排仍退轉也。後三界下明以何隨逐。卽顯隨逐之相。由此相故。名爲隨眠。此有六種。一於上三有不斷隨逐。所以三有不斷相似相續者。由有此使作系縛故。如世眠者不能起牀。二遠時隨逐。卽於上無始時。令心相續現起無邊。如世眠者夢心相續。三開諸處門者。一身生隨逐。謂於前一身之上報非報心。明隨逐也。如世眠者夢中見聞。於中二義。一令眼等諸根門。集生六種識時。使與同生故雲開門。此明外逐方便心。二論云及阿賴耶燻故。此明內燻報心。論經門字下更有集字。卽阿賴耶集起之心。然是諸處通依故。今經義含耳。四堅實難治。卽不實隨逐。謂修禪等時不得眞實對治故。不實堅實如世重眠。不得重觸大聲無由起故。五地處等者微細隨逐。此於上有頂處九地中六入處。煩惱身隨逐故。然九地有二義。一約三界九地。𨿽並成就細故不知。成處多少名不成就。如世眠者夢中謂覺。二以善慧爲九地。十地猶有故名微細。不成就者。此地中分有斷除故。故下偈云。金剛道滅方畢竟故。六離苦隨逐。謂惟無分別智。出世間聖道方能拔出。如眠得觸。第七釋受生稠林中。十句先總後別。論通爲八。一身種種。謂形類多故。二業因種種。三住處種種。四四五二句色想上下種種。五同外色因種種。謂田等取外同諭故。六自體種種名色與識俱生。相依不離是報自體故。七本順生因種種。謂癡愛爲本順生求有。令有續故。八末後二句集苦諦種種。謂三求不同皆是集因。但集苦果故云種種。上句顯欲有二求。欲受卽欲求。貪愛共取追求不已故。欲生卽有求。愛生三有自得勝身。復攝眷屬故。言無始樂著者。顯上二求之過。下句卽邪梵行求。由心取著故。不知三界輪回貪求三界。小大無量之相妄謂涅槃。謂或拍腹爲道。或計無想非想爲涅槃故。第八釋習气中。亦先總後別。總云習气旣通二義。不可局於羅漢余習。𨿽標習气別中皆言燻習。燻謂燻灼。如外香气習。謂習學。惟約有情習。必能燻以成气分故云習气。卽賴耶識以爲所燻。以恆住一類是無記性。可受燻故。前七轉識以爲能燻。由有生滅力增盛有增減故。能所共相和合故名燻習。此如攝論及惟識第二。若依起信。眞如亦能內燻。佛善友等以爲外燻。內外和合以成气分。前中𨿽聞教等亦因識能領受。故判識爲能燻。今並通。此文中旣有因燻與果等。定知燻習種成爲气分義。別中十種差別。一與果現在非現在差別。謂過去善惡業因。與今現果同起名行。不同起名不行。如人行施。今得人身亦常好施等。此卽因習。二隨趣燻者。道燻差別。如從天來今猶鮮淨。廣明道習。如大威燈光仙人所問經。此卽果習。上二皆是對過說今。三隨眾生行者。親近眾生燻差別。此是緣習故。宜遠惡近善愼所習也。所以昔王不立廏於寺。而立之於屠。四隨業等者。功業煩惱燻差別。功業者。釋經業字。謂是起作事業揀非業因。如鍛金之子宜教數息等。煩惱習者如人喜眠眠則滋多等。五善不善等者。善業等燻差別。此業卽是業因。以是善等三性望來果稱業故。如久行施者施心轉濃等。上三惟約現世以明習气。六隨入後有者。中陰燻差別。中有卽是本有後故。如梵行人至中有內。亦無染欲。七次第者。與果次第燻差別。謂修善惡業。於後有位。諸趣之中受果次第。習亦與果次第無差。上二約現望後以說燻習。八不斷等者。離世間禪因燻差別。謂諸無漏定名離世間禪修學無漏卽是彼因。由未斷煩惱。𨿽修無漏亦爲煩惱牽。煩惱隨。至無漏名爲遠行。行亦入義。九實非實者。同法異外道行解脫燻差別。同法釋實。卽三乘同佛法故。異外道釋非實。在佛法外故名爲異。行者上二之因。解脫者上二之果。各有燻習好習本法故。曾修小乘今𨿽學大。先髮小習余可準知。此卽邪正雙明。約修證說。亦含三乘余習之相。十乘燻差別。惟就於正約其見聞故。法華安樂行令不親近二乘。恐習成種故。上來十種前七約時。三世三有互望明習通於善惡。八明惡隨於善。後二約人種種習气。皆能了之。令成如來無習气之習气智故。第九釋三聚稠林。亦先總後別。論通爲五。總卽第一有涅槃法無涅槃法。三乘中一向定差別。無卽邪定有卽正定。各於自乘定故。離此不定。論略不釋。此就種性約位以明。外凡無涅槃。三乘聖人定有。內凡不定。又約一期久遠非究竟無。二善行惡行因差別。此約解惑以分三聚。謂正見是善行因。邪見惡行因。二見定起二行名之爲定。言二俱不定者。無正慧決擇。又不撥無因果。率之則可淸升。任之則便鄙替故曰不定。下不定仿此可知。故論皆不釋。三惡道善道因差別。此約行業以辧。四外道聲聞因差別。此約位以分。翻彼八正名曰八邪。外道邪位定。正性離生聖人位定。已入見道故。前三善根則名不定。五菩薩差別。此約修大乘者得失以分。著邪是失所謂六。蔽聖道爲得卽六度等。第三總結安住文屬入行。論意總結前三。故云前三種事成就。方能安住此地。大文第四住此地已下明說成就。亦攝善法行。辯才饒益多同彼故。文中二。先牒前總顯。謂了心行方善說故。後佛子下廣顯說成有三成就。一智成就。謂知法知器知化儀故。二口業成就能起說故。三法師自在成就。得陀羅尼等成彼徳故。各有佛子以爲揀別。今初分二。先明隨所知之法。二一切下隨所依之器。此二何異前文智成入成。前三各別而知。今此總收以法逗器。今初所知法。卽三乘一乘解脫差別。各含教證教道。以將化生令器熟故。證道以將度生令得解脫。體正度故。二隨所依中文有三節。初總明。次能隨下別顯。後令生下結益。論主通收爲七種器。一說所說法對器。自釋云隨應度者授對治法故。卽總中二句。下句是說所說法。上句卽所對之器。別中初能隨及後而爲說法。卽上說所說法中間根等諸林。卽是所對之器。於中準論經。眾生下有心字。卽是心稠林。通爲五種器。初眾生心根性欲解。明所說法器成。謂十一林之中。此五正顯已成信等法器。可隨根欲等說故別顯之。二所行有異。含其二義。一約能行之行。名種種異行器。卽上根等能行。二所行之境。卽上根等所行名譬諭器。總諭上五故。如世稼穡具五因緣。彼所種物成就堪用。一有心物。二有根益其生力。三有可生性。四含潤欲發。五決定可生。諭上心等故云譬諭。四諸聚差別者。卽定不定根轉器。亦通上根等。五亦隨下隨辭辯器。以彼生煩惱業燻難捨。要作同行巧辯方能化故。三結成益。卽隨乘因能乘出器。以上諸義不出自乘解脫故。第二佛子菩薩住此下。口業成就。曲分爲二。先總明具說之徳。二以無量下正明口業成就。今初亦是智成就。以具法師行卽是智故。而言說者。護如來法藏通於說故。斯則內持於智外口說故。何名具法師行。深妙義中具二十種功徳故。一知時二正意。三頓四相續。五漸六次。七句義漸次。八示九喜十勸。十一具徳十二不毀。十三不亂十四如法。十五隨眾十六慈心。十七安隱心。十八憐湣心。十九不著名利。二十不自贊毀他。廣釋如論。涅槃具七善知名大法師。與此略同。慈氏論說具十徳者。名大法師攝義具足。一善知法義。二能廣宣說。三處眾無畏。四無斷辯才。五巧方便說。六法隨法行。七威儀具足。八勇猛精進。九身心無倦。十成就忍力。會之亦同。第二正明口業中。先略明。後此菩薩以法下廣顯。今初先顯名體。謂外由菩薩美妙言辭而演法義。名四無礙辯。內由智起名四無礙智。次辯體者。此智卽無漏後得爲體。故云善巧。卽上知法知機智也。義無礙解或通正體。次此菩薩下約位顯勝。以初地分得此地任運。故無暫捨。後何等下徵列名字。智緣法等無拘礙故法等皆智境界。從境分四。一法者法體。謂法自體有軌持故。卽二空所攝。卽眞之俗境故。論云。遠離二邊生法所攝。如色礙相等。二義者。法境界體。調於法體上差別境義。卽上二空所攝眞諦之境故。論云。卽彼遠離二邊生法所攝中。如實智境界故。然得此眞智者。由菩薩於生法二執所攝境中。以智安住求彼色等。但是虛妄。卽俗而眞是彼色等之中別義。上卽遠公之意。其猶不生不滅。是無常義。亦可。不約二諦。法約自體義約差別。謂十一色等虛妄分別之相。卽是別義言如實智者稱事實也。三詞者正得與眾生。謂得彼方言與他說故。故論云。於彼如實智境中。隨他所喜言說正知。此釋正得隨他言說正知而與故。此釋與眾生。四樂說者。正求與無量門。謂樂說乃辭中別義。七辯剖析名無量門。論云。於彼隨他所喜言語正知。無量種種義語隨知而與故。二廣顯中。理實此四通該一切。且約圓數以列十門。各有復次。論云後五是淨者。謂三乘行果。則顯前五是三乘教理。通於染淨。言十者。一依自相。謂知事法體各殊故。二依同相。謂知理法。若性若相各有同理故。三行相。此約時辯法。三世遷流故。上三知義卽是所詮四說相。此知教法。上四皆約所知。五智相。此約能知。六無我慢相。此約所離明淨。七小乘大乘相。此約所行。上二通辧諸乘行果。後三別約一乘。八菩薩地相此約因行。後二知果。九如來地相約體。十作住持相約用。然上十中法義則別。後二多同。皆詞則說於法義。樂說乃詞中別義。亦有以詞說於法。樂說說義。十中皆四無礙。卽四種相。今初自相有四種者。一生法自相。謂知色是變礙相等。二義者差別自相。謂知色有十一處等。上二約總別以分法義。後二同體義分。三想堅固自相想者。起言所依。亦以慧心取彼二種相故。一隨自所覺諸法相。二隨彼彼所化言詞所宜相。以所覺法隨彼言詞爲彼生說。說無錯謬名爲堅固。論經云。不壞者壞卽錯也。四彼想差別自相想義同上。但以次第不息。以多異名堅固彼義。令他愛樂名不斷盡。此自相一門是總故。論前總中亦依此釋。諸經論中亦多依此。第二同相。約性與相分於法義。一一切法同相。謂諸法同以無性爲自性故。二有爲法同相同生滅故。謂觀無常門生滅相得入初句。法無我性故。無我智境得成。是則生滅是常義也。三一切法假名同相。故云安立。所立之法已是假名。更以言詮假名而談名不斷說。四假名假名同相。謂不壞前假名。更能以異異無邊假名說故。重言假名。第三行相中。約三世以分法義。一生行相現法緣生故。設知過未亦名現在。以三世皆是當世現在故。故論云。過去未來彼彼世間攝受故。二已生未生行相。設知現在亦名過未。以現是過家未未家過故。是則當世而知名法。逆見過未能知現在。是則名義爲菩薩智境。三物假名行相。總說三世之物不謬故。四說事行相。然所說事不出三世。總相物中故云一一世。但曲明異異事法。故云無邊法明。第四說相中。約本釋以分法義。一修多羅相故但示法。二解釋相所以名義。三隨順相。隨類言音故。四相似說相。謂隨心樂聞何法宜。何譬諭說似彼心故。第五智相。約法類以分法義。一現見智。二比智比卽類也。然所知境卽是二諦法。比等智是無礙體。從體立稱不同前後。又法比等智通於大小。四無礙智惟局大乘。故涅槃說。惟菩薩有。聲聞設有少故名無。若就二智所觀並通大小。約能觀智惟局大乘。於大乘中。依觀所取能取以立法類。一法智觀如故云現見。謂觀差別二諦同如不異故。二比智卽觀前能觀。如實分別之智。類余亦爾。類何等耶。比知如前。差別卽如實故。三欲得方便智。謂此是相見道依眞假說。後得智攝故云世智。若欲得第一義假說以爲方便。四得智。謂𨿽以世智說。而與第一義相應非顚倒異。方名樂說故。云善巧。可以證得第一義故。餘如惟識雜集各第九。瑜伽十六說。上回向品疏已略明。第六無我慢相中。約眞俗以分法義。一第一義諦無我。故云一相。言不壞者不壞無我故。若言我知無我我證無我。則壞無我。以有能所故。二世諦無我故云蘊等。迷蘊著積聚。我迷界著異因。我計種族別故。迷處著欲我計爲生門。能受入故。迷諦緣起著作。我皆明因果有造作故。並是法我亦通人我。今隨順觀察世諦緣生無實。以爲對治得入第一義法無我。名善巧方便故。蘊界等是菩薩智境所治之我。三說美妙無我。愜情稱美順理爲妙。四說無上無我故云轉勝。詞中差別故曰無邊法名。第七大小乘相中。約權實以分法義。一觀相。謂一觀不異惟一事實故。二性相。就彼根性有三乘故。三解脫相。會彼三乘同歸一實。解脫相中無差別故。論云。依同解脫不懼者。法華云。今我喜無畏但說無上道故。四念相卽開方便門。隨機念異心行不同。以多法明說諸乘法。然皆爲一事。故論云隨順解脫。第八菩薩地相中。約地體相以分法義。一智相。一切菩薩行者總標也。何者是耶。謂所證法行能證智行。何以此二名菩薩行。以智契如故。故經云智隨證。論云觀智說故。此菩薩行卽十地智體。二說相。謂體𨿽一智相有十地分位故。然此分位由心差別故。論云十地差別者。謂心而名說相者約口言也。以論經云義無量者。說十地別差故。作是釋斯則異前義大。三與方便相。謂巧說十地授與眾生。不顚倒教授與地證道無有差別故。四入無量門相。入諸地相差別故。第九如來地相。約眞應以分法義。謂一法身相。卽始本無二之法身。故云一念成正覺。二色身相種種時者。隨何劫中種種處者。隨何國土依報事。各差別者。隨何等佛身正報事。三正覺相。通說正覺十佛差別故。四說相佛徳無盡故。說亦無盡。第十作住故相。約諸佛能說徳所說聲教。以分法義。一覺相。卽作住持徳覺法性相故。語者隨自意語隨他意語。隨自他意語。此能說法故。十力破魔憍慢。無畏伏外道。不共異二乘慈悲故。常說辯才故。能說方便者隨順物機。轉法輪者正說。此上皆一切智智隨證。二差別相。知佛隨心種性等差別聲教故。三說相。用前音聲差別說故。四彼無量相異異說故。隨信解者。示現菩薩無盡樂說故。以如來智等者。諸佛法身以利生爲行。此行合智故。無垢淸淨不可破壞。故云圓滿。此地分得故用之而說。第三佛子菩薩住第九地下。法師自在成就中二。先牒前標後。二得義下正顯成就。有四種事。一持成就得不失故。二說成就巧能演故。三問答成就斷疑网故。四受持成就更受勝法故。則前三自分。後一勝進。又前一釋得妙法藏。後三釋作大法師。於此四種皆無縛著卽攝第九回

向也。今初分二。初列十持。持先已得。後此菩薩得如是下用前十持。持當所得。今初先列十持。並從所起業用立名。初三起意業。次三起身業。後四起口業。一持義二持教法。三持能知智。四善軟者慈光攝受。五剛彊者善慧降伏種種施爲故。六上供諸佛下攝貧窮故名眾財。七於大乘中陜劣眾生。示教大乘威徳勝利令生喜故。八不斷辯才智常說故。九無盡樂說深說故。十種種義樂說廣說故。後如是下總結。以百萬下顯持之用。二持當得中聞已不忘。正顯持義。爲他演說亦持之用。第二此菩薩初見下明說成就。於中三。初顯所受法多。二此菩薩得如是下能廣開演。三此菩薩處於法座下。明起說自在。第三佛子此菩薩假使下。問答成就。初一界答難。二明一切世界。第四佛子此菩薩復更下受持成就可知。第二佛子菩薩住此下明位果。三果同前。但初調柔見佛緣中。初依內證近佛法身。後依三昧見佛色身。余文可知。第三重頌分中。二十四頌分三。初十九頌地行。次四頌位果。後一結嘆。今初具頌上四分。初二頌法師方便。次二頌智成就。次七頌入行成就。四有八偈頌說成就。於中初半偈頌智成就。次二偈頌口業成就。其中諸諭長行所無。後五偈半頌法師自在成就於中初一偈半頌持。次一偈頌說。次一頌問答。後二頌受持兼頌問答。

大方廣佛華嚴經疏卷第四十三

大方廣佛華嚴經疏卷第四十四﹝已下入三十九經﹞

唐淸涼山大華嚴寺沙門澄觀撰

第十法云地。所以來者。瑜伽意云。𨿽於一切品類宣說法中得大自在。而未能得圓滿法身現前證受。今精勤修習。已得圓滿故。有此來。論云。於九地中。已作淨佛國土及化眾生。第十地中修行令智覺滿。此是勝故。以八九二地同無功用故。對之顯勝有此地來。又一乘中最居極故。次釋名下自有釋名分。今且略解云者。是諭略有三義。一含水義。二覆空義。三霔雨義。約法就諭則有多義。云有四義。一諭智慧。二諭法身。三諭應身。四諭多聞燻因。空亦四義。一諭眞如二諭粗重。三諭法身。四諭梨耶。攝大乘論云。由得總緣一切法智。含藏一切陀羅尼門三摩地門。此諭含水義。總緣一切法契經等智。不離眞如如雲合空。總持三昧卽是水也。又云。譬如大云能覆如空。廣大障故。此諭覆空義。卽以前智能覆惑智二障。又云。又於法身能圓滿故。此有二義。一諭霔雨義。卽上之智。出生功徳。充滿所依法身故。二諭徧滿。卽前之智自滿法身耳。故金光明云。法身如虛空智慧如大云。成惟識中。亦有三義全同攝論。而瑜伽云。粗重之身廣如虛空。法身圓滿。譬如大云皆能徧覆。此同攝論第二義。而無性釋以智覆空。此以法身者智滿則法身圓滿。起信論云。顯現法身智純淨故。本分云。得大法身具足自在。亦以法身諭云。眞諦三藏釋金光明經云。虛空諭三法身。云諭三道之智。此法諭亦齊似非經意。此諭位極非道前故。莊嚴論第十三云。於第十地中。由三昧門及陀羅尼門。攝一切聞燻習因。徧滿阿梨耶識中。譬如浮雲徧滿虛空。能以此聞燻習云。於一一剎那於一一相。於一一好於一一毛孔。雨無量無邊法雨。充足一切所化眾生。由能如雲雨法雨故。故名法云。此從法身未及佛。故立賴耶名。十住論云。於無佛世界。能雨法雨故。瑜伽又意云。言大云者。未現等覺。若現等覺。能雨大雨作利益故。是則密雲不雨含徳而已。然諸釋𨿽眾不出三義。謂以智慧含徳。徧斷諸障徧證法身。故所覆粗重卽所離障。謂於諸法中未得自在障。此障十地大法智云及所。含藏所起事業故。斯卽二愚障所起業名大神通愚障大智云。卽悟入微細祕密愚。斷此障故。便能證得業自在等所依眞如。謂神通作業總持定門。皆自在故。便成受位等行。具智波羅蜜得化身三昧等果。卽是雲雨究竟成佛法身。及所證如皆亦所徧虛空。其旨一耳。次正釋文。文中三分。先贊請中有十六偈。前十三贊。後三偈請。前中亦二。前三偈但申供養。有三類可知。後十偈天女供贊。於中亦二。初一總標供贊。餘九正顯贊辭。於中亦二。前八贊佛徳能。後一勸修利益。前中亦二。前五贊大用自在。後三顯自在所由。前中亦二。前二用益普周。後三隨見不等。於中亦二。初一總明後二八相顯。所由中亦二。初一智了世幻故。文有諭合後二證窮性相故。於中半偈證體。半偈起用半偈用不離體。半偈體用泯絕。後三請中。初一結默念請。後二上首言請。第二正說論分八分。一方便作滿足地分。攝前九地所修。總爲方便滿此地故。二得三昧分。初住地行行徳無量。偏舉受職之所依故。三得受位分。正住地行。依前定力攝佛智故。四入大盡分。是地滿行。望前諸地行已窮盡。今復地滿盡之極故。五釋名分。此地學窮辯徳顯稱故。六神通力有上無上分。地滿足已妙用自在。形前無上形佛劣故。七地影像分。以諭顯法如因影像知形質故。八地利益分。彰說殊勝勸修趣入故。後之二分通該十地。將前攝後云此地有八。若依前長科。後二分通則此地分二。先明地行。後彰位果。地行之中方有六分。如上所列。六中初一是入心。余是住心。出心卽調柔果。已如前說。今初分中二。先總明。後善滿下別顯。今初無量智者。阿含廣故。觀察覺了者證智深故。寶性論中。地上菩薩起二修行。一約根本智名如實修。卽此證智。二約後得智名徧修行。卽此廣智諸地。具起上二種行。今於上二決擇思修。別中十句攝爲七相。初三七八二處合故。七中一善修行故。卽是同相。謂初三句明證助不住諸地同修故。初句證道無漏白法故。何以得證。由次句助道。何因成助。由後句不住道增福徳故。不住無爲增智慧故。不住有爲。後六別相。謂二廣行大悲。卽普徧隨順自利利他相。此總前七地合爲一相。以七地差別之相。八地之初已辧故。此總舉普徧釋廣隨順。釋行大悲利他而成自業。故云自利。三一句令佛土淨。卽八地相。下三相卽九地。以親證此故多舉之。謂四一句教化眾生相。卽九地自分行。入十一稠林故。五有二句善解相。謂解達眞如是佛所行處故。善順如來能證寂滅行故。六無厭足相。常觀察力等欲趣入故。上句解。此句行。並九地勝進故。前地。云晝夜專勤更無餘念。惟入佛境界故。七地盡至入相。謂十地證窮故。同前諸地。結行入位已屬第十。故云名爲得受職位。第二佛子菩薩摩訶薩以如是下明三昧分。於中二。初牒前起後。後卽得下正顯。於中四。初別舉十名。二如是等下結所得數。三菩薩於此下彰入滿足。四其最後下顯最後名。今初十中初總余別。總云離垢者離煩惱垢故。是障盡地偏受此名。別中九定離八種垢。一入密無垢。謂解入事事法界深密之處。不與惑俱故。二近無垢。萬行已圓道場斯近故。如淨名說。上來初一解次一行。下三成徳。三放光無垢。謂光開心華令其見實。亦能坐種種大寶蓮華光無不照故。四陀羅尼無垢。如海包藏五起通無垢。則無心頓現。上五皆起法身之定也。六有二定淸淨佛土無垢。上句無量則盡法界之疆域。下句正觀窮國土之體性。上六自利。七化生無垢。上之二利皆自分行。八正覺無垢。謂勝進上覺將成菩提。時一切諸佛疊共現前而證知故。如下受職處說。以本覺將現故。二結數者亦是眷屬。皆現前者。久修成就不加功力自然現故。三彰入滿足中能入者。通方便定體入起相。卽隱顯無方故云善巧。善了所作卽知業用。四彰最後名者。將說受位分故。一切智者佛無分別智也。論經重言智者。兼後得智。二智平等名受位也。第三此三昧現在前下。明受位分。於中有四。一法二諭。三合四結。今初有六。一座二身。三眷屬四相。五出處六得位。六中前五自分徳備。後一上攝佛果。前中初三位體。次一位相。後一位用。前三卽依正眷屬。今初隨何等座。謂大寶華王座故。於中二。先明主華自有十相。一主相卽寶蓮華。二其華下量相。三以眾妙下勝相具徳故。四超過下地相生處故。五出世下因相。六知諸下成相。七恆放下第一義相。正觀普照法界現事故。如世蓮華開敷。菡萏爲第一故。八非諸天下功徳相。菩薩徳招故。九毗琉璃下體相。十其華下莊嚴相。二十三十下明眷屬華。第二爾時下。隨何等身殊妙之身稱於座故。第三無量下隨何眷屬。第四佛子此大下。隨何等相。周徧作業爲其相故。第五佛子此菩薩坐彼下。隨何出處。十處出光令惡道出離。菩薩增行故。文分爲四。一舒光作業。二眾聖咸知。三下類奔風。四同聲相應。今初十處放光有三種業。一利益業。二發覺業。三攝伏業。今類例相從且分爲四。一前之七光但有益業。前五益凡後二益小。二第八一光有二業半。一者益。益九地已還菩薩故。二者發覺令知故。言一半者。但有攝義攝彼令來故。三第九一光亦二業半。一益等位菩薩故。下文彼光旣令此益此光必益於彼故。二發覺令知故。言一半者。魔宮不現是伏業故。四第十頂光但有發覺。文分爲三。一顯照分齊。二右繞下正顯作業。謂興供成益益。言不退菩提者。論有四義。一於登地證決定故。二入正定聚故。三定離放逸惡故。四定集善事故。三佛子下事訖收光。言足下入者。若約教相。頂光入足顯深敬故。若約證實終極之智。從下趣入諸佛境故。故論釋後段云平等攝故。顯證佛境卽自證故。第二爾時下眾聖咸知。第三佛子是時下。下位奔風申敬獲益。文並可知。第四當爾之時下。同聲相應以修平等因行互相資故。表內吉祥深廣之徳嚴。心已圓故。外於此相放光相益。又上此照彼。放眉間光表中道已照。今彼照此。乃於胸相者。表心契懸同。徳圓魔盡名壞魔怨。第六爾時十方下。明隨所得位。於中二。一放光於中十業。初光名卽益業。益一切智令成佛故。二眷屬光是因業。三示佛是敬業。四開悟業。五振動業。六止惡業。七降魔業。八示現業。九如是下卷舒業。十示現種種卽變化業。二現是事已下入頂成益。入頂者。若約化相上收於下也。若約實義照極心源名爲智頂。成果在已是爲光入。論云。諸如來光明。彼菩薩疊互智平等攝受故。謂菩薩頂光入佛足。則因上進於果也。佛光入菩薩頂果收因也。亦因收果入則無迹。因果雙亡名平等也。當爾之時下得益。名爲下結位。入佛境者所證同也。具十力者行徳同也。墮佛數者。如始出家便墮僧數。第二佛子如轉輪下諭。諭上六事文少不次。初諭隨何身。二其轉輪下諭隨何座。三長大下諭隨何相。四取四大下諭隨所得位。王諭眞身手諭應身。瓶諭白毫水諭於光。應有第三隨何等眷屬。謂文武百寮以爲輔弼。五卽能下明隨何等出處。第三菩薩受職下合。但合隨所得位。正意在此故。第四佛子下總結。結斯一分。大文第四佛子菩薩住此法云下。明入大盡分。於中有五種大。一智大。二解脫大。三三昧大。四陀羅尼大。五神通大。此五依五種義。一依正覺實智義離智障故。二依心自在義。離煩惱障故。三依發心卽成就一切事義。意定力故。四依一切世間隨利益眾生義。意能徧持口能徧隨故。五依堪能度眾生義。身及諸通廣能運故。前二自利後三利他。文中三。前二別明。後三合例。今初智大分二。先別明後總結。今初有七種智。一集智大。二應化智大。三加持智大。四入微細智大。五密處智大。六入劫智大。七入道智大。此七展轉相生。今初集智。依能斷疑力了法緣集故。文中先別明。後舉要下總結。前中。有二十集皆明因緣集。然通眞妄及與和合故有三分。一染分。二淨分。三滅分。在文六重。一惟染。謂初四及眾生集。諸見煩惱集。二惟淨。謂聲聞已下諸集。三惟滅。謂虛空。四淨染合說。謂識及有爲世界成壞。五淨滅合說。謂無爲及涅槃。擇滅無爲爲淨。非擇滅爲滅。性淨涅槃稱滅。餘三涅槃爲淨。六通染淨滅謂法界。故論云。隨所正不正以法界通善不善及無爲故。而論諸句皆有隨所言者。隨何等差別皆能知故。第二佛子下。明應化智中三。初牒前起後。以依前緣集智身起化用故。故論云依彼身起力。次如實下正顯。後如是下總結。別中十句。初三眾生世間自在化。化起眾生善惡業及利鈍使。令眾生見似眞造作故次一句器世間自在化。次五智正覺世間自在化。三乘正覺故。一法界化。爲三乘所說法行。餘四化爲三乘人及果。後一通三世間。有情有分別器無分別智。正覺通上二也。第三又如實知佛持下加持智。論云依如是如是轉行力。謂依彼應化常化不絕。爲加持行。其事非一重言如是。有十一句。初三不斷三寶是境界持。餘八是行持。於中初二逆行。勝熱炙身無厭行。虐婆須染欲徧行處邪皆其事也。後六順行。前四起因行。時謂起因之時。願等因體。後二得果在時。時謂長劫智卽果體。謂一切智智故。第四又如實知諸佛下微細智。謂知佛化用微細自在故。論云。依彼應化加持善集不二作故。謂依前應化等三智合爲不二之智。作此微細化用故。隨一事卽具前三。非但八相。一具餘七文並可知。第五又入下密處智。依護根未熟眾生。不令驚怖故。現粗隱細而祕密俱成。初三卽總顯三密。次三別顯起化密。一意知化時。二口與其記。謂懈怠者遲記。怯退者速記。或引實行聲聞。與應化者記。又昔但記菩薩。則於聲聞記爲祕密。隨機隱顯。後攝眾生密。論經云攝伏謂攝受折伏。皆通身口。次一教密約實則無三說三。三卽爲密。但爲化菩薩故。約機非一說一。一亦爲密。後三約所知明密。知根種種知業萬差。知逆順行。皆得菩提故爲密也。第六又知下入劫智。依命行加持捨自在意。謂劫時遷流名爲命行。一攝一切名曰加持。一入一切名之爲捨。以廢己隨他故。劫隨心轉名爲自在。亦十世隔法異成門也。以得不思議解脫不見長短。一多大小互相卽入等。並如發心品。第七又知如來下入道智。論云依對治意說。謂徧入諸道。若逆若順皆爲對治。無非入道。此約知凡夫道。若約知化凡夫道。卽此逆順等便是佛道。別中有十四句。初句總入所化。謂毛道凡夫隨風不定故。論經云入凡夫道。論云依凡夫地。餘句別顯所化。略有三種。一依我慢行者。令入微塵智觀破摶聚。惟塵無我故。二依信求生天者。入淨國土過於所信故。餘皆依覺觀者。於中初句起覺觀身。次二句正顯覺觀心行差別。次句明所覺境。上四卽所化之覺觀。次四句能化之行。初句總顯徧行故。次二隨宜若逆若順。後句若深若淺。後四句化令入三乘果。第二佛子一切下總結。前七皆佛之智菩薩能入。故名智大。第二佛子至住此地下。明解脫大中三。初標得位。次卽得下略顯有十。初依神通境界。轉變自在言念不及故。如淨名所得。二能至無量世界。以願智力無拘礙故。三明離障解脫故云淨觀。離障有二。並皆知之。一約位則世出世間所離不同。二就出世中學無學別。此學無學並通三乘。上三中前二約通。此一約智共爲一對。總相以明約身明通。就人顯智。次三一對。一通二智。四約心明通。普照物機隨意轉變。一時普應如觀音普門示現故。次二約法明智。謂五卽法陀羅尼。顯如來藏中蘊恆沙徳故。六卽能破他言。隨彼言破無礙圓滿故。次二一對相入通智。約時明通。由達三世劫隨意住持相入故。約因緣集顯智。一切種智包藏法界之中故。後二一對約相。卽明通智。約身明通。不離一身光明輪而普照故。是解脫光輪約時明智。卽一而能知多故。後此十下結廣。第三如是乃至下總例餘三。大盡分竟。大文第五佛子菩薩摩訶薩通達如是下。釋名分中三。一能受如來大法雲雨。故名法云。二佛子此地菩薩以自願下。明能注雨滅惑故名法云。三佛子此地菩薩於一念下。明注雨生善故名法云。然後之二段。從自受名。今此一段從所受立名。論云云法相似以徧覆故。此地中聞法相似猶如虛空身徧覆故。謂佛身云徧覆法界。法雨亦多。惟此能受故名法云。文中二。先總明能受之徳。由前七智成就念力能受多法。此智實成多徳故云無量菩提。近說受持之義耳。二十方下別顯受法之相。於中三。初總顯受多。二歷數顯多。三問答顯多。今初有法諭合法中三。一明所受法多。二大法明下所受法妙。故下合云祕密藏也。文有三句。上二句性故謂三慧所知名法自性。大法明是聞思智攝受故。照是修慧所攝受故。下句作故。謂說授眾生如雲。與他雨法雨故。三於一念下顯能受徳。一念者。速故旣多妙。又速展轉顯勝。能安者堪能安受文故。受者信受故。上二受文。攝者思惟攝取義故。持者。攝受彼文義成二持。故此但順說。下諭合中兼反顯不能。文並易了。第二佛子譬如大海下歷數顯多中。先諭後合。海能安者受一切水故。受者不濁故。濁如不信。攝者餘水數入失本名故。持者用不可盡故。第三解脫月下問答顯多中。先問後答。答中二。先校量顯示一佛之所受法廣多。後如一佛下類顯多佛。言三世法藏者。三世佛法之藏也。而論云。於法界中三種事藏者。意取法明照雨蘊在法界故。以彼經云法界藏故。故爲此釋。第二注雨滅惑。釋名中此中云等如出現品廣明。悲云普覆故。法雷驚蟄故。通明無畏。照機速疾令見道故。以福智因成種種身。如雲形顯多故。法雨正能破四魔故。第三注雨生善。釋名八相漸益故可知。大文第六神通力。有上無上分中有六種相。一依內二依外。三自相四作住持相。五令歡喜相。六者大勝。若就經文分二。前四合爲一段。正顯神通。後二爲一斷疑顯勝。今初分二。先別明後總結。別中三。初明依內。智慧明達者卽起通之智。亦陀羅尼。二神通者是通體。三自在卽通徳。亦攝不思議解脫。及與三昧。具此三事卽通無上。第二隨其下依外。謂業用依外境而起故。亦是第三依自相。謂轉變作用是神通相故。此二經文是一義分爲二今依自相釋文自有二種。一轉變外事。於中三一同類略廣轉。二垢世界下垢淨異事轉。三或隨心下塵容世界等。是自在轉。二或隨心念於一毛下。應化自身可知。第三或隨心念於一念中示現不可說下。作住持相。謂常用不絕故第二爾時下斷疑顯勝中二。先斷疑。後顯勝。今初卽論生喜由疑除故於中二。先示自神通力斷疑。二說法斷疑。今初有二問答。初一問答顯神力無上。令眾歡喜。後一問答顯神力有上。令眾歡喜。前中先問後答。問中先大眾生疑。舉佛疑菩薩。如上之事佛可得。爾菩薩豈然。後上首爲請。答中二。一入定現通。二問答決擇。今初卽事爲驗故。於中三。一法主入定。國土體性無所不融故。能一身包含無外。二入此下眾睹希奇表通自在故。佛號通王。三金剛下攝用增敬。第二爾時解脫月下問答決擇中三。初問名字。二又問下業用分齊。三佛子菩薩住下類顯廣多。於中二。初但結多定已顯業用難思。後佛子此法云下結略顯廣。則余徳無盡。此中亦卽大盡中事。第二解脫月下顯有上中。謂劣於佛故。先問後答。問中卽舉菩薩疑佛。謂菩薩旣實得爾。則佛應不勝。若言勝者其相云何。故問辭則同疑意懸隔。答中三。一總訶問。非顯佛徳無量。二復次下舉所未說顯佛徳無量。謂向所說乃是十地徳之少分。如四天下之少土。全將菩薩之徳以比如來。狀如四天下土。以比無邊大地。況將己說之少分以比如來。則如一塊以比無邊大地。佛證極故。三佛子我今下。引事類顯佛徳無量。第二佛子菩薩住如是智慧下。說法斷疑者。謂此地菩薩智慧能令眾生入一切智。復顯上說其徳不虛故。疑除生喜。然此下文。當出地心比前諸地。卽調柔果而論復將入前分中。欲顯義門。多勢終似惑人。若準上例。上來地行竟。此下第二明其位果。於中亦有三果。今初調柔果中五。一調柔行。二此地菩薩智慧下教智淨。三佛子此菩薩已能安住下。勝過自在。四此菩薩十波羅蜜下別地行相。五佛子是名下總結地名。五中前二合爲說法令喜可知。後三及餘二果俱名大勝。顯義多含故。論連前勢爲果。已定更不重言。就大勝中初三明神通勝。二攝報中。得十不可說等名算數勝。此二種事勝一切地故名大勝。偏舉此二者。以是神通有上無上門中明故。就前三中先明勝過自在。於中三。初牒前。次諸佛下別顯。後舉要下總結。別中五句爲三。初句卽能斷疑行。謂令通達三世之中所有道義故。二一句速疾神通行。聞說如來祕密法界故。三餘三句等作助行。謂以平等三道助通化益故。於中初句作淨佛國土平等化。卽是助道。次句作法明平等化。謂教智化。後句作正覺平等化。謂慈念令得證知故。故論經云。令一切眾生得證法故。余別地結名及算數等並可智。大文第八佛子此菩薩。摩訶薩十地行下。地影像分。於中四諭。謂池山海珠諭四功徳前二是阿含徳後二證徳。前中池諭修行功徳。卽諸地中起修之行。二山諭上勝功徳。卽依修成徳徳位髙出故。三海諭難度能度。大果功徳卽修所成徳。能至大果故。謂大海難度十徳皆徧。故名能度。大海難成由攬十徳能成智海。故云大果。此釋法諭兼含矣。四珠諭轉盡堅固功徳。謂從初地轉至法云。障盡證堅故。又十地有三。一是修地因前果後故。初二諭顯之。二是成地隨分。修成卽是佛智故。珠諭顯之。三是法地。就佛智法開之爲十。故海諭顯之。以後一融前二無有障礙又此四諭。皆諭十地與彼佛智。非一非異。無差別之差別。而旨趣各殊。初一諭始異終同。次山諭能所依別。所依之地則一。能依之山不同。此則無差之差。上二諭有能所依。下二諭直諭地智。不立能所。三海諭全一。佛智之體而十徳不同。徳非別物。又互相徧不同於山。斯乃無差別之參別。差卽無差。四珠。諭惟是一珠前後之異。惟一智體前後增明。諭𨿽無差別不礙差別。又初諭前後體別。前非是後而後包前。次諭前前非後後。後後非前前。而同依一體。海諭前後𨿽殊而前後相徧。珠諭聞後一體。而前前非後後。後後必具前前。初一卽是圓家漸。次諭圓中漸。珠諭卽是漸圓。海諭卽圓圓也。四諭圓融。上來所解在論𨿽無理必應爾。若得斯旨。不疑十地差別等相。今初修行徳中有法諭合。法中始從歡喜終至法云。名次第行相。次第旣具則入智海。譬中四大河者。面各出一故。具如十定品。而言大者。阿含婆沙云出二十河。以四河去池四十里。各分爲四。並本四爲二十。今就本河所以言大下云增長攝餘十六。而勝鬘云八者。以東面五河。人皆具見。餘三大河名聲普聞。十二小河不聞不見故但言八。合中菩提心合池流出。善根等合四河。依菩提心修四攝行。自善增長故。準十定品說有四河。今文含具。一願智河卽大願之水。二波羅蜜河。三三昧河卽今善根。四大悲河。卽以四攝法充滿眾生故。言無有窮盡等者。合上無盡竭。大願等皆無盡也。第二山諭上勝功徳中有四。初總舉於法。次如因下總顯於諭。三佛子如雪山下法諭對顯。四佛子此十寶下總結法諭。今初言因佛智者。爲修平等佛智而起諸行修。旣未窮故。隨十地之行各一增上。斯乃爲修無差而成於差。以本統末非全隔越。第二總顯於諭。諭意可智。鞞陀黎者此云種種持。由乾陀此云雙持。回文卽云持雙也。尼民陀羅此云持邊。斫迦羅此曰輪圍計都末底此云幢慧。第三法諭對顯中語其山體。前二土山餘八是寶。故論云是中純淨諸寶山諭八種地三地世間云何言淨。論云厭地善淸淨故。謂能修善厭伏煩惱。亦得爲淨。諭以寶山。若語山中所有。卽明各有增上義也。初地聖智法藥。二地戒香。三地禪等可貴如寶。四地出世如仙。五地善巧自在如夜叉。六地以五地修四諦因相同聲聞未能出彼。六地超彼成果無盡。七方便善巧如彼龍神。超前緣起之因名緣覺果。八地無功用心自在故。此自在眾卽是密迹諸神。九地善巧攝生大力相故。十地佛徳如天已淳淨故。論云。前三及六非眾生數。餘皆眾生數。就非眾生數中有二種事。一初二及第六是受用事資內報故。第三寶是守護積聚事受用中有二。一藥是四大增損對治。二香及果卽長養眾生。以揵闥婆常食香气故。眾生數中復有六種難對治。一五通福田治貧窮難。以供彼仙能生福故。二夜叉治死難。威制眷屬不令害人故。三龍治儉難降時雨故。四諸自在眾治不調伏難。調伏難調故。五修羅治惡業難。以咒術力制諸眷屬。不造諸惡故。六大威徳天治修羅怨敵難。以四天王三十三天俱處此山故。論但顯諭義含於法。今略合之。初地法藥。初破無明故。二地戒。六地無漏慧資法身故。三地禪等可蘊積故。四地道品資助能生福故。五地修無住不永滅故。七地功用滿足無所少故。八地三世間化得自在故。九地善知稠林得無礙辯破惑業故。十地如佛降四魔故。皆言集在其中者。如所說事能生一切物故。不可盡者。隨順修行不永斷不暫息故。第四總結法諭。卽結成本意。本意有二。一旣同一智海得差別名。則差非差也。二互相顯義。謂彼十大山因海得髙勝名。若在余處不足爲髙故。大海亦因大山得深廣名。含斯大義故。十地亦爾因修佛智故得髙勝。佛智亦因十地所不能窮。方顯深廣。故論云因果相顯。前言依地卽一切智地生長住持故。此言依海。卽一切智海由深廣故。以山依二處法含二義故。更顯之。又地則但依海兼明入故。一一山皆深入大海。一一地智皆入佛智。又一一山下皆有於地。則一一地中皆有佛地。又山在海海則非山。山若依地山卽是地。法合是顯非一異義思之。又山出海上髙下等殊。若入海中量皆齊等。十地教行則優劣懸差。若證如入智量皆平等。第三大海十相明難度能度大果功徳。先諭後合皆有總別。合中總云不可移奪者。此有二義。一果海因。十地相不可奪其果海深廣之名。二地行因相。由依智海。不可奪其因行之稱。以是海家之相故。果家之因故。若奪因相則果亦不成。諭中約果名不可奪。法中舉因名不可奪。文影略耳。故論云。因果相順故。云何相順。謂十地如大海此總舉也。能度難度者。顯因順果也。如海十相方能成海。得大菩提果故果順因也。如海成時不失十相。離十相而無海。離十地而無佛智故。十地卽智海也。別中攝十爲八。一易入功徳以漸故。二淨功徳。三平等功徳。四護功徳護自一味恆不失故。五利益功徳利世間故。六六七二句合爲不竭功徳。以深廣故。七住處功徳。無功用行是菩薩所住故。經云大身者。以無量身修菩薩行。十身相作故。八末後二句合名護世間功徳。九地潮不過限不誤傷物。知機授法不差根器。十地若無大海水溺四洲。余不能受必生毀謗。又得此二法用護世間。第四寶珠諭轉盡堅固功徳者。先諭後合。各有總別。總云過眾寶者。論經。云過十寶性𨿽不列名。論但云過琉璃等。意但取玻璃等。不能出寶者。以況小乘八輩。及緣覺行果。但有淨相無利生用。今以出寶乃至放光。則出過眾寶故。取之爲諭故。論云以出故取亦可以出海故取之。除不出者闕余義故。別中攝十爲八。合六七八故。八中一出功徳可取者。選擇出海故。由初地中如智善觀出煩惱海也。二色功徳。由治理之則色明淨故。三形相。四無垢。五明淨並可知。六起行功徳。卽次下三句。謂智行穿徹方便行攝持自在行髙顯故。相用不染猶彼琉璃。頌云金剛取不動不壞。上三皆是異相莊嚴。故合爲一。後二句明功用殊勝。謂七神力功徳。聞持普照體用微妙故。八不護功徳。謂隨王雨寶無護惜故。約法則得佛正智受位如王。令一切眾生同己善根藏故。如隨意雨寶故。合云廣作佛事。合文可知。大文第九佛子此集下地利益分。於中三。初顯法利益。二如此世界下結通十方。三爾時復以下。他方來證。今初分二。初生信功徳。後雨眾天下供養功徳。今初復二。先明說益生信。謂欲令物生決定信。故說利益。後爾時下動地生信。今初亦二。先總嘆難聞。後解脫月下問答顯益。答中二。先正顯等於佛智。後何以下徵以釋成。先反後順。然聞有二義。一者泛爾聞爲遠益故。二不取聞相。初後圓融眞實聞故。聞已等佛何更修也。若更修行等多佛故。第二動地生信中。佛力爲緣而動地者。亦爲生信故。又法如是者亦是因也。餘如初會。第三重頌分。若取長料卽當第十。於中二。先說偈儀意。後正顯偈辭。今初先說儀。後欲贊下說意。意有九句大旨同前諸會。今約當會以釋初句。卽顯初地。次句卽二地。以三聚戒爲行境故。三卽三四二地厭禪。出世智皆淨治行力故。四卽五地五明成種智故。五卽六地般若能除垢故。六卽七地空有無礙。與一切智故。七卽八地無功不思議智。莊嚴三世間故。八卽九地十地能說能受諸功徳故。九卽總結。便指上八句。如是地義以頌說之。云更開顯。第二正顯偈辭。有四十二頌分三。初一偈總贊勸聽。後一偈結說無盡。中間正頌分八。初十三偈頌方便作滿足地分。於中初二頌半。總頌前九地同相中善擇功徳。余頌諸地別義。若依總攝。卽次第頌前十地。前八地中惟三地半偈。餘各一頌。九地有三頌兼結入位。二有一偈頌三昧分。三有五偈半頌受位分。四有三偈半頌大盡分五有三偈頌釋名分。六有二偈頌神通力有上無上分。七有四偈半頌前位果。亦是神通分攝。如長行辧。八有七頌半頌地影像分。於中初三偈半頌山諭。次二頌海諭。後二頌珠諭。池及地利益分。文略不頌。其利益分。亦可結說無盡。頌之十地竟。

大方廣佛華嚴經疏卷第四十四

大方廣佛華嚴經疏卷第四十五

唐淸涼山大華嚴寺沙門澄觀撰

十定品第二十七﹝入第四十經﹞

初明來意。先辧會來。會來有二。一約圓融。謂前明普門中所具差別正位。故寄歷人天。今明位後徳用不離普門。是則會別入普有此會來。重會普光意在斯矣。等妙二位。全同如來普光明智故。二約次第。前明十地今顯等妙二覺故來。以極果由於始信故重會普光。謂前依本不動智體起差別之位。今位極成果。不離本智之因。後出現因果。因是果中之因。得果不捨因故。果是果中之果。大用無涯故。二品來者。爲答第二會中十定問故。第二釋名會名有二。約處名重會普光明殿會。由第二會已曾會此。故重意如前。約法明說普法會。二品名者。定謂心一境性。十是數之圓極。以普賢深定妙用無涯。寄十以顯無盡。故云十定品。卽帶數釋。若依梵本。具云如來十三昧品。以等覺三昧上同佛故。三世諸佛之所行。故云如來三昧。譯家以義通因果。故略如來二字。然三昧爲定。𨿽非敵對由等持心至一境故。義旨相順從略云定。又別行本。名等目菩薩所問三昧經。皆人法雙舉。梵本是依主釋。別行卽依士釋。三宗趣者。會以普賢因果徳用圓備爲宗。令物證入爲趣。品以普賢三昧無礙自在無邊大用。而爲宗趣。次正釋文。此會有十一品經。分二。前六明因圓。後五明果滿。若依古徳前九明生解因果。後二明平等因果。前中亦二。前六品明位後因相。後三品明差別果相。然六品之因。若約次第與前五會俱是差別之因。若約圓融等同果相故。與果同會。果是對因之果。與因同會。平等因果由差別成。亦與此同會。今初此因卽是等覺。然文有等覺之義。而無等覺之名者。以此等覺亦卽十地之勝進故。是以諸教開合不同。仁王經等合此勝進入於十地。是以不立等覺故教化品中約五忍分位。於寂滅忍惟有上下。下忍中行名爲菩薩。卽第十地。上忍中行爲薩婆若。此謂如來。若依瓔珞。開此勝進爲無垢地。卽是等覺。然等覺照寂。妙覺寂照。又賢聖學觀品中說六種性。及六堅六忍等。瑜伽具有二義。七十八引深密經說十一地。第十法云十一說名佛地。惟有二十二愚。得佛地時由斷二愚。一於一切所知境極微細著愚。卽俱生極微細所知障種。二極微細礙愚卽是任運煩惱障種。斷此便能證大菩提。更不別說等覺斷證。論復有文亦立等覺。又菩薩地云。此菩薩𨿽已修行功徳海。滿由未能捨三種法故不名妙覺。一由未捨劣無漏法。二由未捨白淨無記法。三由未捨有漏善法。至妙覺位方捨此三。今經欲顯開合無礙。故存其義不彰其名。下離世間品智慧助道具中。旣云隨順六堅固法。有等覺明矣。文中分二。前三品正答前問。後三品總顯深廣。今初分二。前二品明業用廣大。後一品明智慧深玄。前中亦二。初品就定明用。後品就通明用。前中分五。一序分。二請分。三示說者分。四本分。五說分。初中三。初總顯三成就二始成下別顯三成就。三與十佛剎下別顯眾成就。二中分三。初約主顯時。二於普光明下約主彰處。三入剎那下就徳顯主。於中十句。卽攝二十一種功徳中。二十別句。總句卽前始成正覺故。一入剎那際三昧者。卽窮法眞源。謂時之極促名曰剎那。窮彼剎那時相都寂。無際之際名剎那際。卽攝二句。謂二行永絕及達無相法。若有二行則有剎那。二行旣絕則剎那無際。由達淸淨眞如本無相故。所以此中特名入剎那際者。爲顯將說等覺位故。菩薩地盡惟有果累無常。生相未寂猶名識藏。若以無間智覺心初起。心無初相遠離微細念故。卽無剎那。若入此際卽見心性常住。名究竟覺故云諸佛三昧。亦顯差別歷位。不離最初剎那際故。二以一切智自神通力現如來身者。依通起用。此攝二句。一切智通卽住於佛住。謂由一切智無有功用。自神通力常作佛事故。次現如來身卽攝得佛平等。謂依上一切智現身利樂有情故。三淸淨無礙攝三句。謂淸淨攝二句。一攝到無障處。謂慣習覺慧永斷所治。故云淸淨。二攝不可轉法由淸淨故。他不能轉。無礙者卽所行無礙。世間八法不能礙故。四無所依止無有攀緣。卽立不思議。謂𨿽立教法不依世間故。非諸世間所能攀緣故。五住奢摩他最極寂靜。卽普現三世。以見三世平等如理無異。爲最寂靜。六具大威徳。卽身恆充滿一切世間。現受用變化身大利樂故。七無所染著。卽智恆明達一切諸法。謂於諸法善決定故。無有染也。八能令見者悉得開悟。此攝二句。一攝了一切行。謂知有情性行差別隨開悟故。二攝除一切疑。謂知彼遠劫微少善根。亦令開悟故。九隨宜出興不失於時。亦攝二句。一攝無能測身。謂如其勝解而示現身。如摩尼珠。名隨宜出生不失於時。二攝一切菩薩等所求智。謂調伏有情攝受付囑等。皆不生時故。十恆住一相所謂無相。攝餘五句。謂到佛究竟無二彼岸等。隨義𨿽殊皆由一相無相而成。可以意得。餘如升兜率品辧。第三別顯眾成就中五。一舉數。二靡不下嘆徳。三其名下列名。四如是等下結數。五往昔下集意。嘆徳中十一句。初二句總。位極行圓故。餘九爲別。前四自分徳初二行相。一深二廣。後二行體。一定二悲。後五勝進徳。前三同佛三業大用。可知。後二同佛無住涅槃。初句釋。謂不住涅槃故。入世間不住生死故。心恆寂靜。後句結徳屬人。三列名中一百菩薩。初有三十同名慧者。表純徳故。念莊嚴下七十菩薩別名者。表雜徳故。餘二可知。大文第二爾時普眼下。請分中四。一普眼請問。要以普眼方見普法故。二佛言下如來許問。三普眼下舉法正問。四佛言善哉下嘆問利益。大文第三普眼普賢菩薩下示說者分。以法屬普賢故。示其令請。於中有六。一示人令問。二聞名獲益。三推求不見。四教起見方。五依教而求。六爲現身相。今初分三。一示處。二已能下嘆徳。三汝應請下教問。第二爾時下聞名獲益中。獲十種益。文並可知。第三其諸菩薩於普賢下。推求不見中有三推求。皆悉不見。一渴仰推求不見。二重觀察不見。三以三昧力推求不見。文各有釋。今初先求不見。後此由下釋不見所以。威力持者。欲令大眾渴仰得顯深旨故。二重求中三。一審問重示法本湛然故。初無移動。二是時普眼下推求不見。猶謂可見故。三佛言如是下釋不見所由。於中二。初印定徵起。後善男子下正釋所由。以住處甚深故文有十句。初句總。次八句別。後一句結。別中四對。一廣智勝定深。謂智門無邊。有邊之智焉睹定用。起伏無畏展促自在。惟以出世定求故不可見。次二外用內證深。次二得力成身深。後二多護速證深。由上八深故不能見。第三爾時普眼菩薩聞如來下。以三昧力推求不見。於中分四。一新獲三昧。二以三昧下以定推求。三時普眼從三昧起下。自陳不見。四佛言下釋不見所由。於中五。一約法總標由住難思解脫。翻上三昧可思入故。二普眼於汝意下以近況遠。三何以下徵釋所由。釋中二。初略標深廣。翻上三昧尙有數故。後舉要下舉略顯廣。文有十句初句總。以金剛慧達差別法界俱空故。餘句別由了空故。一世界無住處。二眾生無可化。三寂無去來。四豎無斷盡。五橫泯差別。六體非體故不礙現通。七用非用故無依無作。八不離如如故無動轉。九理事圓故窮法界邊。四善男子若有下彰見之益。五爾時普眼下歸敬彌增。文顯可知。第四教起見方中。初令策勤前心。次又應下別示深觀。上捨境別求故。未識其體。今令十方齊觀知其體周。下依此觀是以得見。後誓與下起願思齊。具上三心則能得見。第五。是時普眼下。依教修行。然普眼位深而猶重。習觀修者略有二意。一位未等故。二示深獎物故。第六爾時普賢下爲現身相。於中五。一爲眾現身不見。顯深現不礙用故。二是時普眼下眾睹喜敬。三是時以佛下。現瑞成益。四爾時普眼下嘆徳廣深。於中十句。無等者下無等故。無過者上無過故。餘可知。五佛言如是下如來印述。初印後述。述中十一句。初句總。後所謂下別。別有十徳。一二嚴徳。二圓明徳。三深廣徳。四色相徳。五慈覆徳。六超勝徳。七知法徳。八絕言徳。九同佛徳。十贊無盡徳。大文第四爾時如來告下。本分有四。一舉益令說。二何者下列所說名。三此十大下嘆定勝徳。四是故普賢下結勸成益。今初分二。初勸說成益。後諸菩薩下引例證勸。以三世諸菩薩若說此定皆成益故。第二列名中皆云大者。因滿之定稱法界故。一普光者。身心業用周徧全包爲普。智照自在名光。二妙光者。身智徧照爲光。勝用交映爲妙。三十方無餘之剎。皆至入定爲徧往。往無雜亂不礙時節。歷然爲次第。卽能起用名神通。以智用如理本自徧故。四明達諸法本自淸淨。離於想念契理深心。依此起用徧供諸佛。請法起說名之爲行。五佛出劫剎等事。皆名莊嚴。過去門中包此無盡爲藏。亦名過去淸淨藏者。入定能入劫一念無緣起。定能受法三輪無著。皆名淸淨。六未來藏中。包含諸佛及佛法等。名之爲藏。智慧徹照稱曰光明。七現在諸佛作用。眾會身相益物。皆曰莊嚴。橫徧十方故云一切。現可目睹故不雲藏。八於差別眾生身內外入定起定。皆自在故。𨿽通三種世間。從多但云眾生。前後諸定皆從多說。九於眼等十八界自在入出。又知事法界邊際。與理法界無礙自在故。十無礙輪者。三輪攝化皆自在故。又得十無礙滿佛果故。無盡大用一一無礙。皆悉圓滿能摧伏故。尋初後際不得邊故。第三嘆定勝徳。於中四。一約人以嘆。人勝故法勝。二若諸菩薩下約修以嘆。於中二。先明修成。後如是下修益。於中亦二。初有十句明上等佛果。後此菩薩普入下明身智周徧。皆言普入者。一一皆窮帝网境故。文顯可知。三此是諸菩薩下直就法嘆。明此十定該攝諸法體相用等。一一超勝故。十門五對。一境智通悟。二因果遊入。三通辧出處。四佛法所從。五嚴土攝生。罔不由此。四若菩薩入此下約證以嘆。前約修嘆。望於佛果以顯終同。此約證嘆直就此定以明業用。亦二十句。前十明勝徳無限。文顯可知。後得法界智下明智徳自在。及第四結勸文並可知。大文第五爾時普賢下說分中三。初承旨總告。二佛子云何下別釋十定。三第四十三卷

末云。佛子此是下總結十數。二中十定卽爲十段。各有標釋結。就初定釋中分五。一智無盡。二心無邊。三定自在。四智巧現。五觀超絕。各有佛子以爲揀別。五中初二定方便。次一定體。後二定用。又前三各有標徵釋結。今初釋中十句五對。初二所事所化。次二化處化法。如影者無實故隨現故。次二攝護始終。次二所持能持。後二始心終願。第二心無邊者。前明所知無盡。今辧對境發心。以境無邊故心無邊。有十一句者增數十也。第三定自在者。由前大智大心故。於三昧自在方處非一。入出不同故云差別文並可知。第四智巧現中有標徵釋。釋中三。初法說。於中先十句別明展轉深細。後一句總顯離相分明次舉諭。後佛子阿修羅下以劣況勝。第五觀超絕中有法諭合。合中異前化現故云法身。法性包含故一時頓見。由此義故無能映奪。第二妙光三昧釋中二。先法後諭。法中四。一身云展入。二是諸世界種種下身智俱入。三是諸世界亦悉下明其捲入。四然諸下明展捲無礙。二諭中文有二諭。諭前互入無雜亂義。一寶山光影諭。二幻師善巧諭。前中先諭後合。諭中有五。一明日光現影。七寶山者卽七金山。如十地末所列其名。但除妙髙及雪香二山。山間有七香海。海現日影。山以淨金亦能現影。二其寶山上下明兩影互現。正諭菩薩自他互入。以彼影明淨如今之鏡故。能互現。三或說日影下。正辧得名不同。謂水中本影現山上影時。此所現影。從山上出來入山間。若山上本影現水中影時。此所現影。從山間出入七金山上故。正入時卽名爲出。所諭可知。四但此日影下明重現無盡。諭菩薩帝网身土。五體性下明體離二邊故能互現而無雜亂。謂取不可得故非有。影現分明故非無。不住成上非有。不離成上非無。若有定住則不能相入。若其離者則無可相入。故不離不住方能相入。後法合中直明不壞不住故。得互入無亂。初二句明不壞性相。謂若壞性相則無可相入。次二句明若住內外。則不能相入。謂若住世間內。則不能身包世界。若住世界外。則不能徧入世界。由俱無住故能互入。於諸世界下釋其所以。由定無分別而不壞相。慧觀一相而不壞諸。旣事理雙遊故。不壞不住。若不壞不住。則住眞如恆不捨離。旣卽事不捨故相隨性而融通。如無不在故同眞如內外互入。後如幻諭中二。初總諭。後如有幻師下別諭。今初先諭。後合諭中三。初總明能幻。二住四衢下明依本時處。現幻時處諭互相入。後不以示現下。本末互不相礙。諭不壞相。後菩薩下合中五。一明一多相容不同。合上現多時處。二菩薩於此下明智鑑不昧。合前能幻之術。三不以彼下。合不壞本末之相。四何以下徵釋所由。先徵意云。何以互入得不壞相。釋意有三。一由知人無我故。人我之相已見上文。二菩薩知。一切法本性下。知法無我故。三菩薩勤修下。得同體大悲故。由此故能融通事理。第五佛子菩薩如是下。結成上義。於中三。一結上多入一。二然不舍下。結上不壞性相。後當勤下。結上明鑑。第二別諭中有三逆諭。總中三段。一幻不壞本諭。別諭不壞相。二如是幻者下。幻必依處諭。別諭前依本時處。現多時處。三如彼幻師作諸幻事下。明幻師不迷諭。別諭前能幻今初先諭後合。合中先正合。後菩薩了知下。釋其所以。第二幻必依處諭。先諭後合。諭中略無幻必依時。準合應有。合中分二。先合依處。後合依時。前中初總合。以記物現故。空卽事空。次何以下徵釋所以。由理無差故。後住於世下結成自在。二於一念下合於依時。於中先正顯。後菩薩摩訶薩得下。釋其所由。以得幻智同於佛故。及第三幻師不迷諭。文並可知﹝已下入第四十一經﹞第三定中釋內有三。謂法諭合。法中五。一明徧剎入定。二或剎那下明入時次第。三若久下。總結多門。四菩薩於彼下心契定體。五𨿽離此下。不廢起通及諭合等。文並可知。第四定中釋內分二。先明定內深心行。後明定起深心行。今初分二。先起行。後深心。前中先舉內。後於彼一一下起行。於中先明外事供養行。後於彼一一恭敬等三業供養行。二然於諸佛下明深心中二。先法說。後如散動下諭況。於中二諭各有諭合。一妄念無知諭。諭其契實無念。二陽炎似水諭。諭其了妄同眞。文並可知。第二佛子此三昧下。明定起深心行中。初法次諭後合。合中上明供養自利行。今明開演利他行。文影略耳。開演深理卽深心起行也。第五定釋中有五。一對境辧智。二正顯智知各有十句。皆是過去藏中之法。三所知時分。有十四重。卽釋過去之義。四顯知相狀。不滅現在者不捨也。不緣過去者不取也。謂但約過去門。顯非有取捨而緣。上四各一佛子。五明出定獲益有三。初舉數辧相有十句。初句總位。終成果。名受灌頂法也。餘句別。一屬己二淨障。三究竟。四始入。五正證。六終滿。七持令不失。八無知而知。九淨三輪。總該前九如約智。辧三輪者。謂無能知所知及正知故。餘可思準。二何等下徵列其名。初四是四無礙辯。次二自利不畏深法。如言能行。次二利他。爲善者依爲惡者救後二總明二利勝妙。三佛子下結得速疾。有法諭合。歌羅邏者此云薄酪。餘可知也。第六智光明藏三昧釋中分二前明定業用。後彰定利益。初中分六。一總知諸佛。二若已說下知多名號。三當出現下知當所作。四彼諸如來修下。明知彼因圓果滿。五彼諸如來名姓下。知現所作。六此菩薩於一念下。明知分齊。其中大千卽是佛剎。而重言者多是遣脫。應言百佛剎也。余並可知。二以了知下彰定利益。於中四。前二自利。後二利他。謂一令心入持益。卽由上知故持之不失。由持不失得持之益。一心中持佛得佛護益。二心入持法。得總持辯才益。餘句仿此。有十二者增數十也。師子受生者。不畏生死苦故。示生死實性名開法關鑰。了生死本空故。出欲淤泥。智力持者定慧雙運也。入無住力持。則大劫不離一念。二佛子至住此三昧下。明得善巧益。有法諭合。然善巧有二。一如事善巧故。法云不可說無量。諭云見種種物。二如理善巧故云日光平等。又由此二無礙方名善巧。故合云無分別而能知。三佛子至如是了知下。明得不空益。四佛子至住此三昧下。十王敬養益。第七三昧釋中二。先明定體用。後明定利益。前中亦二。先徵後釋。所以重徵者。前通徵一定。此則別徵莊嚴。後佛子菩薩下釋中二。先釋一切世界。以是現在故但云十方。二皆見諸佛下釋其莊嚴。於中二。先總列十門皆是莊嚴。其中第八別明莊嚴者。卽功徳智慧以嚴其心。色相光明以嚴身也。後眾會淸淨下別顯嚴相。以廣前二。一廣眾會。二廣莊嚴。今初有三。初明見他。二見自。三能見。今初亦三。初見眾會體相。次亦見眾會下明見分量。後亦見諸佛。於彼下見佛作用。二菩薩摩訶薩下明見自可知。三如是見時下明能見。有法諭合。法中明無分別而見。諭中明能所詮。不自云我是能所詮。而不捨能所詮。以諭無分別故而知也。合中先合不捨。後而於下合不分別。二佛子至見佛無量光色下廣上莊嚴中二。先以法說後以諭顯。前中二。先標章門。略舉四種莊嚴。皆分明證了。後或見佛身下依章別釋。卽分爲四。一釋無量光色。二或見佛身其量下。釋無量形相。三佛子菩薩如是見下。釋上圓滿成就。顯前二圓滿故。四又見佛下釋上平等淸淨。卽兼內二嚴。二佛子菩薩如是見於佛下。以諭顯中三。一空無增減諭。諭法性身無可增減。空之大小在於世界及於芥子。非空體然。如法性之身應器成異。二月無增減諭。諭眞常色身體不易故。證有近遠隨心見殊。前諭但諭佛身。此諭兼諭光色及圓滿成就。三隨心現境諭。諭上淸淨。菩薩心淨則見佛淨。在於如來何淨何垢。第二佛子至住此三昧下明定利益。略舉七種益。各有佛子以爲揀別。第一速成行願益。有標徵釋可知。第二法印同佛益。有十句五對。初二福慧同。次二二諦境智同。次二體用同。次二二利同。後二善巧平等同。第三以徳成人益可知。第四智徳包含益。於中二。先諭後合各有十句。合中總標合初獲卽得。十句合前十事。惟八九不次。以智𨿽是一從所知別故。一佛剎合色相。二眾生合形體。三變化合示現。四入佛合眷屬。以互爲主伴如眷屬故。五通達佛法爲助道資具。六普攝淨法則圓音示人。七皆令入法方是神通。八普眼淸淨超合慧解。九自在卻合自在。十住法合智用。第五身威超勝益。有標有釋。第六令他圓滿益。先牒前起後。後徵列名相。第七轉作佛事益。亦先牒前起後。後徵列名相文並可知﹝已下入第四十二經﹞第八一切眾生差別身三昧釋中分五。一明能入智。二顯入出之相。三明入定之益。四明境界自在。五總結究竟。今初由得十種無著。成後出入自在。一切地者佛地菩薩地等。二入出相中。二先徵起後釋相。於中先法後諭。法中略辧十類。以表無盡。一諸類正報相對明入出。二天中入下六趣依報明入出。三千身入下一多相對。四閻浮提下四洲大海相對。五一切海神下。大種事法相對。其無生法乘四大種生便故來。六一切妙香華下諸方相對。七一切四天下下。眾數多少相對。八不可說不可說眾生眾中入下。染淨相對。九眼處下諸界相對。十一微塵下雜明諸類相對。爲粗細凡聖念劫眞妄等。其入出等義如賢首品。二諭顯中有四諭。諭前十類各有法合。一鬼力持人諭。諭第一第四多約身故。第二咒起死屍諭。諭第二及與五六。多約依報境故。第三羅漢現通諭。諭第三第七多約數故。第四地一苗多諭。諭後三門雜明種種故。諭合相映文理自顯。第三佛子至住此三昧下。入定益中有三。一得贊同佛果益。皆上句顯義下句結名。十力義中云心志圓滿者。明力自利義。義利成就顯力利他。所作皆辦彰力圓滿。住無礙智總顯力體。分別了知一切諸法通明力用。余文可知。二身智光照益。三業用無作益。皆有佛子文相並顯。第四佛子至住此三昧無量境下。明境界自在。先法後諭。今初前第二段但明入起今兼明逆順有無等。爲種種境界。起中入者卽用之寂故。入中起者卽寂之用故。是知菩薩之定常入常起。常雙入出常無入出。方爲自在爲顯自在。寄諸境界交絡而明。二諭顯中文有六。諭皆自有合。一幻現六境諭。諭前同異。二修羅竄匿諭。諭前粗細小大二對。若約理事相望。則無差別爲細差別爲粗。理細事粗故。或無差爲粗總相入故。差別爲細別相入故。無差則大周法界。差則隨事成小。若惟約事明大小。並差別所收。三農夫下種諭。諭明上下合辧一多。文影略耳。四受胎生長諭。諭上有身無身。如彼從無之有故。五龍下云上諭。諭有相無相。六梵宮普現諭。諭上入中起起中入。及逆順相對故合云種種。第五佛子至到神通彼岸下總結究竟。並顯可知。第九法界自在三昧釋中四。一顯定體用。二明定成益。三以諭寄顯。四總結雙行。今初分三。初總顯名體。謂於眼等法界得自在故。二菩薩於自身下彰入定處。謂於毛孔中入眼等定。顯互用自在故。三自然下明定功用。於中四。一了三世間。二菩薩於彼下多劫修行。三又於下入出無礙。四以於法界下結成自在。此有二義。一於理法界自在故。能善分別眼等界。二善分別眼等十八界。卽是事法界自在。此二無礙及事事無礙。故云如是種種。皆橫盡其邊豎窮其際。第二菩薩如是下。明定成益中辧十種益。一生多功徳益有二十一句。各十千億。二佛子至復有無數下具無盡徳益。隨前一事皆至無盡故。於中二十句。前十句所具之多。後十句能具之相。淸淨者除垢故。瑩徹者發本智光故。三佛子至住此三昧下諸佛攝受益。於中三。初明攝受。次彼諸佛下現身說法。後令修下令其修證。四佛子至住此法界下諸佛護念益。攝受攝之屬佛護念。卽佛力來加。五得十海深廣益。六得殊勝超絕益。並可知。七得諸力幹能益。於中初列十力。後佛子此十種力下顯其超勝。隨前一一力。皆具此三十八力。八佛子此菩薩下結能圓滿益。九此菩薩功徳下自徳無邊故。他不能說益。十佛子至住此三昧下。三昧無邊自無不了益。上十段中前七別明。後三總結。第三諭顯中。正顯前體用及益。亦明前所未顯故。不全似上文。文中二。先總舉諭體。後佛子如無熱下對諭別合。有十三門各先諭後合。一合流沙入海諭中。先總明諭合。𨿽舉四河意在四口出沙故。下第九別明四河。後如恆伽下別明四辯卽諭四口。所說卽諭四沙。若開四辯總別爲五。則有十七門。二如四大河下合繞池入海諭。於中先諭後合。合中先合繞池。菩提心智名之爲池。三業隨順智慧。卽爲繞義。後佛子下合其四方。三如四大河圍繞下。合池見寶華諭。說法有開敷之義。三昧有感果之能。莊嚴淸淨皆華上之別義。四合寶樹繞池諭。五合大池淸淨諭。卽是池體。六合栴檀香岸諭。十種智寶有二義。一卽離世間中十種如寶智。二卽他心等十種智也。七合底布金寶諭。妙智合金沙。解脫合摩尼。無礙光明合二種放光。住佛所住入於甚深。合布其底。上四段各以如無熱大池爲首。八如阿那下合龍王無惱諭。卽合池名。名因龍得故。九合四河潤澤諭。十合四河無盡諭。十一合入海無障諭。十二合入海無厭諭。上之四諭。各以如四大河而爲諭首。上之十諭。皆以菩薩而爲合初。十三佛子如日光下。合眾寶交影諭。先諭後合。合中二。先正合。後何以下徵釋涉入所由。第四佛子至𨿽能於定下。總結雙行。謂權實定散無障礙故。於中三。先法。次佛子下諭。後菩薩下合。然法中明卽寂而用諭。合乃明卽用而寂。文影略耳﹝已下第四十三經﹞第十無礙輪三昧。亦初徵。次釋。後結。釋中三。初明入時方便。二佛子菩薩摩訶薩住此三昧已下。明入己智用。三佛子菩薩摩訶薩入普賢所住下。定滿成益。今初有二十二句兼顯定名。初十一句因用無礙。是無礙義。後普入下有十一句住果圓滿。卽是輪義。今初段中。卽此無礙無所不摧。亦卽輪義。初三句三業無礙。次句器世間無礙。次二句眾生世間無礙。餘句智正覺無礙。後住果中二智通權實。故云普住。三作利樂事。四淨二障種。七智契佛境。餘七可知。第二入己智用中四。第一攝佛功徳。二證入諸法。三普徳無盡。四結示勸修。初中卽攝如來二十一種殊勝功徳。以此位中徳等佛故。其間或全同佛相。或有約因相似而次第無差。於中三。初總明妙悟皆滿。次別顯二十一徳。後顯徳勝能。今初十句。初句標滿時。餘九顯滿相。然一切智若對種智卽是根本。若直語佛智則通權實。今此顯通。於中初三句始觀。言觀一切智者標也。云何觀。觀有二種。一總觀。謂權實齊觀故。二別觀。此是實此是權。權中有多差別。皆審照了故。次三句中順。亦初句標。次云何隨順由前總觀故。頓能顯示由前別觀故。各各攀緣。後三句終契。釋同前觀。但由前觀察。今證見分明耳。二於普賢下別明二十一種功徳。分二十段。後二合故。今初第一明二行永絕。卽於所知一向無障轉功徳。然有二義。一謂非如二乘有無智故。二不同凡夫現行生死起諸雜染。不同二乘現行涅槃棄利樂事。世尊無彼今菩薩亦無。文中廣顯利樂。卽不同二乘皆與智俱。卽不同凡夫。就文分二。先總明大用常恆。二佛子此菩薩有一蓮華下。別顯一用。前中二。先法說後諭明。今初法說中二。先正明後徵釋。今初先明行體。後不斷下辧常恆。二徵釋中。徵意云。何以得此智滿行常。釋意云。願行善成智慧善巧故。第二諭顯中四。初諭二合。三徵。四釋。今初。摩尼寶置色衣中。卽總諭菩薩心智置佛智中。𨿽同衣色諭前智滿十句故。合云觀一切智等。不捨自性。諭前行常二十句。二合如諭辧。三徵意云。何得已能滿智而不斷行耶。四釋意云。菩薩無障礙願法應爾故。窮盡生界益無疲故。文中二。先法說可知。後轉以諭況。於中三諭皆諭利生無厭。各有法合。一虛空持剎諭。諭大願法爾故無厭。二涅槃普滅諭。諭爲淨眾生故無厭。上二諭悲。三佛智普成諭。諭能所不二故無厭。此一諭智旣非愛見之悲。何有厭乎。第二別顯一用中二。初明依果殊勝。後菩薩摩訶薩於此華下。正報自在。前中二。先明相嚴過前十地故。窮十方際。後此大蓮華下辧徳嚴。自內而觀量周法界。自外而觀許眾生見。斯乃卽小之大也。二正報中二。初明身量大小。後一切諸佛下明佛加放光。有二十重。後後重中皆倍前前。百萬億那由他不可說佛剎微塵數。倍則數難量矣。第二佛子菩薩至住此三昧下。明達無相法。卽同諸如來。於最淸淨眞如能入功徳。初結前生後。達無相故不染。後安住下。正顯安住卽是入義。謂此眞如非有非無。故云無邊。定有定無卽是邊故。不可說法卽離言眞如。其法界實相及無礙際。皆眞如異名。而云如來種性者。諸佛以無性眞如而爲性。故出現品云。皆同一性所謂無性。法華云知法常無性佛種從緣起。無去來等重顯眞如。卽是中道故。深無底現量已下別明能入之義。第三爲去來今下。明住於佛住徳。謂佛無功用常住聖天梵住故。文中先三世佛贊。文通前後二段。從諸佛力下正顯其義。謂入一切佛境。卽聖天等所住境也。淨眼現證下明能住相。十眼圓明而安住故。文有五眼。余但義含。第四成菩提心下。明得佛平等徳。謂佛佛相望有三平等故。文卽爲三。初明所依平等。諸佛皆依淸淨智故。文中始發菩提心。終成種智。出生智用皆所依也。次離世生法下明意樂平等。同以調生爲意樂故。後神通變化下作業平等。同作受用變化業故。第五功徳解欲下明到無障處徳。以修一切障對治故。福智皆淨。離於二障文中。初二句功徳。次二句智慧。各上句障淨。下句徳滿。次二句重顯功徳。餘四句重顯智慧。第六所行寂靜下。明不可轉法徳。謂教證二法他不能轉。文中初二句略標教證。謂寂靜證也。於諸佛法教也恆以下別顯教。念力下重顯。證旣如空無著等。他安能轉耶。第七於諸世間下。明所行無礙徳。謂𨿽於世間作利樂事。世間八法不能礙故。文中住菩薩心成堅固力等。卽不礙之因也。第八一切諸佛下。明立不思議徳。謂安立正法凡愚不能思故。文中初總顯一切教法。皆是如來威力之所建立。菩薩能知。反顯凡夫不思。入不二下別顯安立難思之相。謂依無相而廣說故。隨欲解之多端。故並難思也。第九法界爲身下。明普見三世。以身心等於法界故於三世事記別無差。在文可見。第十開示一切法下。明身恆充滿一切國土。謂爲開法故。示現受用變化之身。徧諸世界而爲利樂。文相亦顯。第十一得佛智慧下。明智恆明達一切諸法。謂於境善決能斷他疑故。文相亦顯。第十二具大威徳下。明了一切行。謂具增上意樂。能了有情意樂性行。如其所應而爲現身。卽有威徳。第十三亦爲開示下。明除一切疑謂聲聞人言其全無少分善根。今能開示。令其知當生如來妙智故。心不障礙。第十四於一切法心無動下。明無能測身。然有二義。一謂其身非虛妄分別所起。無煩惱業生雜染故。不可測。初一行經顯之。二其身𨿽無分別如摩尼珠。然由佛增上及眾生勝解力。見金色等。而佛無有分別。卽不壞諸有下。經文顯之。第十五𨿽隨世俗下。明一切菩薩等所求智。謂菩薩以無量文字調伏有情。要依佛所聞法爲先。獲得妙智故。諸菩薩等皆求也。文相甚顯。第十六了一切法下。明到佛無二究竟彼岸。謂了一切法空法界等。卽佛無二法身。依此法身修波羅蜜多等行。而得圓滿。爲從法界生。第十七猶如虛空下。明具足如來平等解脫。謂一一如來所現身土。皆徧法界猶如虛空。無相無形不相障礙。而不相雜。隨其化緣現各別故。故文云。隨順演說於一境門生一切智。謂各順一一境故。第十八觀十力地下。卽證無中邊佛平等地。謂三種佛身平等徧滿。無有中邊之異故。至薩婆若。卽自受用智。爲橋梁。卽通變化。見法無礙卽是法身。結云善入諸地者。卽佛十地也。第十九知種種下。明盡於法界。謂此法界最淸淨故。能起等流契經等法。極此法界。於當來世作諸有情隨應利樂。今文但有所起略無能起。第二十所有大願靡不成就卽等虛空界窮未來際無有盡故方云成就。上來略辧。若廣引諸論如升兜率品。第三佛子菩薩摩訶薩以此開示下顯徳勝能中二。初總明。後𨿽一切下別顯今初先標。謂用此會事之徳。開示佛平等性者。同有二十一種功徳故。後此是下總嘆前徳。二別顯中餘九不言。且廣初無礙之義。自有四十一句。初句有不礙無。以有是無之有故。後四十句明無不礙有。以無是有之無故。又前是二而不二。後是不二而二。及寂用相卽等。並顯可知。第二佛子菩薩入如是下。證入諸法用中四。初明證入。二離證相。三徵四釋。今初十句。初句明能証之定。三昧智輪尙順梵語。若正應云智輪三昧。因定最勝名大威徳。則能下顯所證法。謂證佛果法。初句總。無爲果爲證。有爲果曰得。餘句別。趣入釋證成就釋得。圓滿通二積集約因圓。淸淨謂障盡。定能安住慧能了達。定慧兩亡則自性相應爲證入也。二而此下明離證相。以無念方證故。尙不念無礙慧境。況所證法有若干耶。三徵意有三。一何以證而無念耶。二何以一定得多果耶。三何以因定得果法耶。四釋中二。初略別釋。後此三昧下廣以通釋。今初別釋三徵。一體性離念故。二定體𨿽一用無邊故。三以殊勝故因得果法。後廣通釋者。謂文廣義通。通明上三句。於中二。先總標。境是定之所緣。深入是定證契。威力是定之用。三皆定體皆言種種故。上云無邊。具三又多故云殊勝。後所謂下別顯有二十八句。句皆有上三義。如初句。入卽深入義。不可說等卽無邊義。智門卽境界義。其間或有闕無邊義蓋文略耳。知智在說說爲智門。二入功徳智慧不二之莊嚴。六入不空如來藏。七悲智之境觀度無休。餘可知。第三佛子此菩薩摩訶薩住普賢下。普徳無盡。於中四。一正顯無盡。謂非惟上列諸用。又能念念入多三昧。亦不能盡。二徵。徵意云。旣念念入多何以不盡。三釋意云。此三昧緣境究竟無盡故。文有十句。初總余別並可知四諭況。於中有三諭。諭前無盡各有諭合。前二合中復加徵釋。一如意隨求諭諭定心隨應出法無盡。徵意云。何以出法無盡不匱息耶。釋意云。了多幻境皆同影像。緣至則生何有盡耶。體無增減何有匱息耶。二生心各別諭。諭緣境無盡可知。三龍王降雨諭。諭入法無盡。於中初諭後合。合中分三。初正明入法合滴如車軸。謂入廣大法故初句總智門。下別皆雲門者自他遊入故。幻网者一切皆幻。互爲緣起相交映故。世界性空故無體。隨緣染淨故有體。又法性土故有體事土從緣故無體。又淨剎順理故有體。染剎妄成故無體。餘可知。二於一念下。入法時分合前降雨之時。三如是入時下。明入時相用。合前無邊無盡無作境界。於中三。初十句明其相狀。次求一切智下明其業用。三徵釋所由。今初。初二句合云無邊雨無盡。不疲下合無作境無作卽無功用故。身不疲心不厭。不永斷不暫息。未入常入故不退。已入永常故不失。無法非所入門故不住非處。無心不契故。恆正思惟。不沈不舉正是入相。二業用者隨入一一門。皆有斯業門。門卽不可盡。文顯可知。三徵釋中徵意有二。一云。菩薩豈無行滿成佛。何以業用無際限耶。二云設橫顯無盡可爾。何以一一門中用卽無盡。後釋意亦二。一云。菩薩本爲眾生生無盡故。用亦無盡。二釋後意云。生及世界旣如虛空故。隨一門卽用無盡。如芥子中空。由此不但一門成多。一念亦能成多事矣。文中三。初諭明火隨薪緣。薪多火在。諭菩薩生界緣廣用無有涯。次合可知。後轉徵釋。徵意云。菩薩何以起多業用。釋意云。爲普度生滿普願故。第四是故諸菩薩下。結示勸修中二。初結勸勤修。二佛子至如是修行普賢行下總結顯示。今初謂菩薩心窮生界。定用無涯。故應修習。文中二。初舉所修之法。後勤加下示勸修相。今初。是故諸菩薩五字該下二段。其所修法有十一句。末後一句舉定名體。前之十句。別明無礙輪之業用。於中倒牒前來諸文。初種類者業用非一故。如合龍諭中入法眾多。是種類義。二境界者卽定所緣。如前妄念緣境諭。三威徳者卽通顯定用。如前寶珠能出生諭。四此上三種皆悉廣大。一一無涯。如前不見三昧前際故。五數不可極。如前入不可說智門等卽無邊故。六並絕心言。如前不作是念有若干菩薩等故。七皆與智俱。如前𨿽知諸法無作。而能示現一切作業。是權實明照故。八體用齊於佛境。則諸佛現前。如前觀十力地至薩婆若故。九如來護念。如前諸佛攝受已。入未來諸佛數故。十非但現用自在。亦成昔善。如前功徳解欲悉淸淨故。第二示修相中二。初略示離過進徳。後不依下別示離過進徳。於中先離過。後於諸法下進徳。文並可知。第二總結。顯示者遠則通結前來諸段。近則逆結上來進徳之文。欲一一配屬恐厭繁文。大文第三定滿成益。文屬此定意兼前九。於中四。一外感佛加益。二內徳圓滿益。三上攝佛果益。四正同佛果益。初中五。一辧加所依。謂在定時故。二十方下顯能加者。三與如來下正顯加相。四佛子菩薩下。加以成用。文並可知。五何以下徵釋所由。徵意云。普行旣滿何須盡未來際行調生行耶。釋意云。無障礙願法應爾故。已成大願眞能調故。第二佛子此菩薩獲如是下。內徳圓滿益中四。初牒前住定之因圓。通牒上文並顯可知。二其心恆住下別示所滿。十表無盡。三佛子此菩薩摩訶薩已到普賢下。總結究竟。四何以下徵釋所由。徵意云。菩薩何以能滿爾所徳耶。釋意可知。第三佛子至以此三昧下。上攝佛果益中三。初正明。次何以故徵。徵意云。上是佛徳何能攝耶。後菩薩下釋意云。住此三昧能所作無餘同如來故。於中三。初正顯無餘之業。故皆云一切。二於此法中下明作業行相。初句總顯依前而作。更不作余不足之業。住未足等顯其作義。如是已下總結前作。三佛子下逐難重釋。謂廣前作如是業不作餘業。文中三。初略標舉其中如作。通身及意。次徵。徵意云。何以不作余耶。後廣釋。釋意云。若作異前非菩薩故。文有十諭卽爲十段。各自有合。一金剛不壞諭。諭行體堅牢。二眞金妙色諭。諭善業外飾。三日輪光明諭。諭智慧圓明。四須彌四峯諭。諭善根超出。不合四峯。若合可以四菩薩行合也。五大地能持諭。諭大悲荷負六大海含水諭。諭大願普育。七軍將明戰諭。諭習定防怨。八輪王護世諭。諭定淸物惑。九植種生長諭。諭行增物善。十時雨生種諭。諭法雨普成。先諭後合。合中二。先正合。後徵釋。前中云乃至者。越初生種直合終成故。由應時而降故。獲斯十四種益。一得智果淨二障故。二得斷果達無相法故。三得恩果住大悲故。四得所依淸淨。究竟彼岸果。上四自利餘皆利他。五了有情行令他歡喜。自離十怖則自歡喜。六得斷疑。七成應供。次下諸句由此而成文並可知。後徵釋中。徵意云。菩薩依何行力說法。成斯大益。釋意云。由成大智證法界故。尙能淨無量行。豈止成眾生耶。文中二初標。後所謂下釋。釋中三。初列所淨功徳。二佛子下結其廣多。以別說難盡故。三於如是等下顯能淨因。同分善根者。一一善根回向法界成主伴故。超諸世間等者。法性相應所修之福故超於世。法性不並眞故無有對。余並易了。第四佛子菩薩摩訶薩住此三昧下。正同佛果益。於中二。初正顯同有標徵及列。等覺之名由此而立。二爾時普眼下問答料揀。於中先問後答。問中先牒前同佛。後何故下陳己所疑。於中初疑不名爲果。後問不捨於因。後爾時普賢下答中二。初贊問牒疑。後佛子此菩薩下正答所問。於中三。一法說。二諭況。三法合。今初十一段。次第答前十一問。在文易了。意猶難見。謂何得已入十力而普行無息耶。今總以諭顯。如人習誦𨿽已得通。而數溫習不如久精。下香象諭顯相。𨿽相似而體不同故。瓔珞云。等覺照寂妙覺寂照。亦似功用滿位。此無功用也。亦顯得果不捨因。盡未來際。皆位後普賢故。諭中三。一舉象王依正勝嚴。伊羅缽那此云香葉。常居第一金山之脇。二若天帝下明象王神變自在。言七牙者。準賢首品但有六牙。或是譯者類後三七便言七耳。若作表義於何不可。無能分別此象。此天者正意取此以諭菩薩等佛之義。三佛子彼伊羅下。明不壞本而能現。第三法合中分四。一具眾行嚴合前依正。二爲欲安處下明因果無礙合前神變自在。三佛子菩薩摩訶薩本身下。結成不壞因而現果。合前不壞本而能現。四何以故下徵釋重合。初中可知。二中二。一明修無礙行所爲。於中先爲果。後增長下爲因。二不捨普賢下正顯無礙行相。於中先總明。以法界因果無障礙故。後現不可說下別顯。於中分三。初顯因門果行。文有四果。一智果。二說法果。二般若相應果。四斷果。次而現受生下顯果從因行。及說得時不同隨物現故。後復於一切下顯果門因行。並可知。第三明不壞因而現果中。本身不壞卽因不壞。合在窟無變。一切處變現卽能現果。合在天神變。四徵釋重合中。先徵意云。因果相違云何因門現果。果復爲因。釋意云。調眾生法應如是故。文中二。先釋果作因意十句可知。後佛子汝應下釋因現果意。於中四一法說謂不捨因而現果。二如伊羅下舉前諭顯。三佛子下重以法合。於中初明不捨因而現果。後𨿽知諸法平等下。不壞果而現因。四佛子至安住下嘆勝。上來釋相竟。第三結名可知。上來別釋十定竟。最後佛子卽大文第三總結十數。

大方廣佛華嚴經疏卷第四十五

大方廣佛華嚴經疏卷第四十六

唐淸涼山大華嚴寺沙門澄觀撰

十通品第二十八﹝已下入第四十四經﹞

初來意爲答第二會中十通問故。以二品明業用廣大。前定。此通。義次第故。亦由依定發通。二釋名者。通卽神通。謂妙用難測曰神。自在無擁曰通。妙用無極寄十顯圓。晉經本業俱稱十明者。委照無遺故。然通與明經論皆異。故智度論第三云。直知過去宿命之事爲通。若知過去因緣行業爲明等。今以此經通卽委照亦得稱明如文廣說。故下經云。非諸菩薩通明境界。晉經意存順義。今譯務不違文。三宗趣者。智用自在爲宗。爲滿等覺無方攝化爲趣。次正釋文。長分爲四。一舉數標告二。徵數列釋三。總嘆勝能四。結數辧果。今初。言十者。一他心。二天眼。三知過去劫宿住。四盡未來際劫。五無礙淸淨天耳。六無體性無動作往一切佛剎。七善分別一切言辭。八無數色身。九一切法智。十入一切法滅盡三昧。此十皆言智通者。皆以大智爲體性故。若隨相說。前八量智。後二理智。據實惟一無礙大智。此十亦是開彼六通。天眼天耳神足漏盡各分二故。天眼約見現未分成二四。天耳約音聲言辭。分出五七。亦是約聞聖教及諸類言辭故。神足約業用及色身。分成六八。漏盡約慧定分成九十。一三不分故六爲十。然小乘六通智用有分。三乘平徧亦非曲盡。今一乘十通智用重重徧周法界。猶如帝网念剎圓融故。尙越彼明況於通用。爲顯圓旨開成十通。第二何者下徵數列釋中。先總徵。後佛子下別釋十通。卽爲十段。段各有三。謂標。釋。結。今初標。云他心者。智以他心。爲所緣故。若直就所緣。應名心差別通。若所若王種類多種皆能知故。並依主受名。然智緣他心諸說不同。安慧論師云。佛智緣他心緣得本質。餘皆變影。護法論師則佛亦變影。若緣本質得心外法。壞惟識故。但極似本質有異因人。依惟識宗護法爲正。以今經望前亦未失。以攝境從心不壞境故。能所兩亡不礙存故。第一義惟心非一非異。正緣他時卽是自故。以卽佛心之眾生心非卽眾生心之佛心爲所緣。以卽眾生心之佛心非卽佛心之眾生心爲能緣。如是鎔融故非一非異。若離佛外別有眾生更須變影。卻失眞惟識義。二知一下釋相中二。初知一剎。後如一下以少類多。前中三。初總。次所謂下別。後如是下結。別中有三十類心。闕第三無記。晉經具有。於中前十約相總顯。後二十心約人別顯。前中初二約性總該諸心。次二約行兼濟獨善故。次二約報。天大人小故。上四惟善。次二約向背。而順通三性善惟有漏。背惟是善通漏無漏。約人辧中。初六約乘。前三是果。後三是因。卽前背生死心及廣狹心。次八部約類。卽前順生死及大小心。地獄等約趣。亦順生死是不善心。余並可知。第二天眼。標云無礙者見自在故。淸淨者離障故。天眼卽通。二見無量下釋中分三。初總明多界相殊。其善惡趣等。後後展開如問明品。次所謂下別明多類非一隨一一類有前罪等。三如是種種下委照分明。前但睹其現相。此則照其因緣。十明之目由此而立。於中初能見分明。次隨所下所見委悉。言隨所者所知非一故。後悉皆下結其無謬。文並可知。第三宿住通。標中謝往之事名宿住。在過去明了記憶爲隨念。卽宿住之隨念。宿住隨念之通。二能知下釋相中二。一知凡事。於中先總。所謂下別。二又憶過去下知佛事。於中亦二。先約界顯多。但知其果。後又憶念下約人顯多兼知其因皆以菩薩得九世眼如見現在故。若不爾者過去之法若不落謝不名過去。若已落謝無法可知。若但曾經心中。有種影現前故。說憶知者。是則但見自心不見彼法。又曾不經事應不憶知。又但見現在非是過去。何名宿住。余文可知。第四知劫通。亦從境受名。二知不可說下。釋相中二。先知凡。後又知下知佛。前中亦二。先明所依劫。但寄多界以顯多劫。非有際限名。及後段。皆盡未來。此位所知同於佛故。後一一下顯能依事。義如十地中辧。然大乘宗。未來世法體用俱無。今云何知。依方便教但見現在因種。知當果相。非見未來法體。若一乘宗。於九世中。未來中現在體用俱有。今稱實而知。然非現在之現在。故稱未來。此有若是性有卽同小乘。若是緣有緣今未曾。云何言有。若今時看緣性俱無。以是現在未來定非有故。若逐未來時看。以是未來之現在故。還如今有。第五天耳通。初標名。略無智通。若直雲天耳。卽當體受名。若取無礙淸淨之天耳。卽依有徳業受稱。二圓滿下釋相中三。初總顯徳業自在。二佛子下別示一方業用。三如東方下舉一例余。今初九句皆約用辧徳。前之標名卽是總句。一圓滿者能互用故。二徧聞十方及九世故。三一時領覽通其源故。四離二障故。五明了所知故。六緣不能礙故。七非如權小聞有分限。不盡重重故。八已證得故。九於一切皆自在故。謂欲聞則細遠無逃。欲不聞則近大不撓。故云自在。第二別示一方業用中二。初舉多佛欲顯聞廣。二是諸佛下顯聞憶持。於中二。先聞持教法。隨釋可知。後又於下顯持圓滿。卽能持之相。於中二。先舉所持。上文通顯佛所說法。今辧所說差別。後於彼下辧能持相。兼明轉化。余文可知。第六無體性智通。初標名中有十四名。初一總通。卽無體性。餘皆別。別中一無功作用。二同理平等。三能普徧。四量難知。五非謂依體起用。六但隨念卽形。七現有作用。八不動本處。九作必究竟。十用無間歇亦不斷佛種。十一他不能壞。十二能生善根。十三隨何所詣。於十三中。初二五八是無體性義。余卽神通義。此二無礙故受斯名。二此菩薩下釋相中三。一明廣大。謂聞多剎佛名。卽見身在彼多剎故。二彼諸世界下。明無量不起等義。謂又於彼佛重聞佛名。便往敬事受道無著故。三如是經下明不斷義。謂於多時體用無礙故。第七善分別言音通中。初標名。從所了得名。卽依主立稱。若從所發得名。卽通持業。二知不可說下釋相中二。先知言詞有標列及結。後此菩薩下明發言詞。謂隨樂差別而發言故。有法諭合。文並可知。第八色身莊嚴智通。依所現得名。卽有財立稱。二知一切下釋相中三。初知無色以色卽空故。二菩薩如是下明能現色。以空卽色故。三佛子下雙明無色現色。所爲不礙悲故。今初由了法界無定實色。舉體卽空非斷空故。空中無色不礙色故。存亡隱顯皆自在故。方能隨樂現種種色故。先明之。於中六句。初一總知色性離相。亦無有法而爲空故。餘五別明離何等相。一離差別相粗妙長短等。同一無生體故。二種種異相虛故。三無量多相離故。又無大小絕分量故。四但妄分別求叵得故。色空二見皆請取故。卽與不卽斯見絕故。上通形顯。五離顯相依形有故。二能現色中。初結前標。後以卽空之色爲妙色故。又空色不二成上眞空。不二而二現斯妙色。色空融卽爲眞法界。緣起無盡卽一現多。後所謂下別顯不同有一百三種。或從色相立名。或就徳用受稱。可以意求。然然皆是稱法界之色。不同變礙。但隨所顯以立色名。三雙明所爲中。初結前後今所化下顯其所爲。有十句並可知。第九一切法智通。初標名。從所知眞俗等法受稱。二知一切下釋相中二。初明知法。卽內證事理。後此菩薩下明演法。卽外益眾生。亦是前明卽事常理。後明卽理恆事。用寂寂用無障礙故。今初。又二。初約離言顯實。二無我下約二空顯實。今初之三句。一向顯實。一名無得物之功故。二緣成無性故。三體絕去來故。下有三句相對顯實。然此三對釋有三義。一惟約顯實則相待而空故。異相互無故云不異。遮異言不異。亦無不異可得云非不異。二約雙顯體則不異相非不異。三約雙遮相卽性故非異。性卽相故。非不異。又相非相故不異。性非性故非不異。故離二邊不住中道。下二對例知。二約二空顯中。亦初三對一向顯實。無比者無有我所與我爲比對故。餘二可知。無實下亦通三釋。準前知之。且約顯實以釋。一虛實皆緣顯故。二法性不並眞故一相。一亦不爲一故無相。有無皆法待對故。無法與非法但假施設。並就實而求。能治所治無不雙寂。餘皆仿此。第二演法外益中三。一牒前成智。爲起用所依故。二不舍下正明演法。三𨿽知實相下寂用無礙。於中三。初寂不礙用。次𨿽有言說下用不礙寂。後於不二下寂用無二。第十滅定智通中三。初標名。云一切法滅盡者。謂五聚之法皆當體寂滅故。斯卽理滅不同余宗滅定。但明事滅。惟滅六七心心所法。不滅第八等。但事滅故。不能卽定而用。證理滅故。定散無礙。由卽事而理故不礙滅。卽理而事故不礙用。是以文云。𨿽念念入而不廢菩薩道等。亦非心定而身起用。亦不獨明定散雙絕。但是事理無礙故。上七地云。𨿽行實際而不作證。能念念入亦念念起。及淨名云。不起滅定現諸威儀。皆斯義也。事理非一故。一切法滅盡之神通非異故。滅盡卽神通。通二釋也。二於念念下釋相中二。先明卽定體用自在。後此菩薩住三昧時下。明入定時分自在。前中亦二。先標入定。二亦不退。下明不礙用。於中初二句總。未作不退。現作不捨。正簡事滅以顯眞滅。餘句別明。文顯可知。第二明入定時分自在中三。初長短隨心。二菩薩入此下威儀不忒。三𨿽於有無下不礙起用。定散雙行。於中先法後諭。光影普現寂然無心。隨器虧盈體無來去。三是爲下結名。大文第三佛子菩薩下。總嘆勝能中二。一形劣顯勝。劣不測故。二惟除下以勝顯勝。謂佛等方測故。大文第四佛子是爲下結數辧果。文顯可知。

十忍品第二十九

初來意者。爲答普光十頂問故。義如前釋。前二已明通定用廣。今此辧其智慧深奧故次來也。二釋名者。忍謂忍解印可。卽智照觀達。寄圓顯十。三宗趣者。智行深奧爲宗。爲得佛果無礙無盡爲趣。然此忍行約位卽等覺後心。爲斷微細無明。若約圓融實通五位。寄終極說。體卽是智。不同余宗忍因智果。𨿽是一智隨義別說。二三四五等諸教不同。今此圓教故說十忍。四正釋文。文有長行偈頌。前中四。一舉數嘆勝。二列名顯要。三依名廣釋。四總結其名。今初先舉數。後若得下嘆勝。到無礙地。卽自分因圓。佛法無礙卽勝進果滿。第二何者爲十下列名顯要中。初徵數。次列名。後顯要。名中前三約法。後七就諭。三中初一約教。謂忍於教聲從境爲名。音聲之忍。次一約行。順諸法故順卽是忍。三無生忍者。若約忍無生理卽無生之忍。若約無生之智及煩惱不生。則無生卽忍。通二釋也。又此三忍。若通相說。前二皆是無生忍之加行。順向無生。後一方契。若約當位三忍條然。以不應此位方有順無生忍故。順但順理。不是順忍。若爾何異無生。順忍通順事理故。不同無生。經云。法有亦順知等。又依五忍位當寂滅。今約三忍明義故當無生。如地持說。後七約諭中並是依主。謂如幻之忍等故。光統云。約四諭音聲。電化諭順忍。空諭無生。電卽今之影諭。又雲幻者。起無起相。焰者境無境相。夢者知無知相。響者聞無聞相。電者住無住相。今旣云影。應云現無現相。化者有無有相。空者爲無爲相。此則能諭局於一相所諭義通多法。在文𨿽無於理無失。又古徳云。觀識如幻想如焰。受如夢聲如響。行如電色如化。總觀一切蘊界處等。畢竟空故。如虛空也。此釋順後會偈文。故今影諭亦諭於行。若依攝論。第五八諭皆諭依他起性。然並爲遣疑。所疑不同故。所諭亦異。一以外人聞依他起相。但是妄分別有。非眞實義。遂卽生疑云。若無實義何有所行境界。故說如幻。謂幻者幻作所緣。六處豈有實耶。二疑云。若無實何有心心法轉。故說如焰。飄動非水似水妄有心轉。三疑云。若無實何有愛非愛受用。故說如夢。中實無男女而有愛非愛等受用。覺時亦爾。四疑云。若無實何有戲論言說。故說如響。實無有聲聽者謂有。五疑云。若無實何有善惡業果。故說如影。謂如鏡影像故亦非實。六疑云。若無實何以菩薩作利樂事。故說如化。謂變化者。𨿽知不實而作化事。菩薩亦爾。然彼論無空諭。而影諭是鏡像。更有映質光影諭。諭種種識無實。又有水月諭。諭定地境界無實。今經以義類同故。合在影中。至文當知。遠公見其無空便以空諭諭無爲法。非不有理而違下經。經云眾生及諸法皆如空故。若爾云何釋空諭耶。謂彼疑情𨿽遣。猶謂諸法有不實相。故云如空畢竟無物。余義廣如攝論及別章說。金剛般若九諭亦皆諭有爲。若大品智論十諭。通諭一切。楞伽亦通。今經長行多同前通。而偈所諭亦有局者。顯義無方故。已釋列名。此十種下顯要。要故同說。大文第三佛子云何下。依名廣釋卽爲十段。前七皆三。謂徵起釋義結名。初忍釋中十一句。初一總舉所聞。謂三無性等法。余顯能聞入法。謂聞無相不驚。以解徧計無所有故。聞無生不怖。以解依他必無生故。聞無性不畏。以解眞如無性性故。又釋。於眞空法聞時不驚越。思時不續怖。修時不定畏。又聞有無所有不驚。聞空無所有不怖。聞斯二無所有故不畏。並如諸般若論說。深信者聞慧之始。悟解者聞慧之終。初信久解故。愛樂者思慧之初。愛法樂觀故。趣向爲終久思向修故。專心憶念者。修慧之初。起加行故。修習爲終。正明造修至定根本故。安住者。依定發慧。證理相應故。具如瑜伽菩薩地中。第二順忍釋中。有四重止觀。一創修止觀。謂止思一境。觀觀事理。二漸次止觀。謂止安事境順其理故。名平等無違。觀達事理名隨順了知。偈云。法有亦順知。法無亦順知故。三純熟止觀。謂止惑不生名令心淸淨。觀徹前境爲正住修習。四契合止觀。寂冥理境名爲趣入。智顯於心故云成就。上四皆止觀俱行。如是方爲眞實順忍。第三無生忍釋中有二。先總明。後何以下徵釋。今初。若具皆應徵無盡等。此二爲總故略標之。釋中具有皆此別義。後徵釋中。徵意有二。一云何以得知無生滅耶。二云旣稱無生法忍。何以復言不見法滅。釋中釋初徵意云。眞法本自不生。從緣之法無性故不生。以無生故。何有於滅。此則以緣集釋無生。以無生釋無滅。此中略無緣集。偈文具有。云何無生釋無滅耶。此有二意。一云若先是生。後必可滅。本旣不生今則無滅。二云旣卽緣無性稱曰不生。則不待滅竟方無故。次云無滅。此二爲總。餘可仿之。釋第二徵意云。夫無生忍非獨無生。必諸法都寂。今從初義立無生稱故。無滅等成無生義。若從別義亦可得稱無滅忍等。是以信力入印度經。明此忍能淨初歡喜地云。一謂得無生忍亦令他住。又云。無生忍者。謂證寂滅故。二得無滅忍亦令他住。又云。無滅忍者證無生故。斯文可據。又此諸句各有二義。一以前前釋後後。以後後成前前。前前有故後後有。前前無故後後無。二者諸句一一皆在無生句中。正無生時諸義頓足。以是卽事之理非斷滅故。卽理之智無能所故。然文旨包含略爲三釋。一惟約理。二具理智。三惟約智。今初。云何前前有故則後後有。謂生法旣滅滅則終盡。盡則是垢染法。染則前後別異。別則方處不同。有處則能所非寂。不寂則有所欲。有欲則有營作。作則有所願求。願則心住願事。住則有去有來。今由前前無故後後斯寂。故以後後顯成無生。此順長行。二雙約理智者。初二是總含於理智。次四顯理無生。後六顯智無生。故偈云其心無染著等。理智契合名無生忍。三惟約智者。由了從緣無生。則智無有起。故名無生。無生之忍湛然不遷。故云無滅。無滅故用無斷盡。次垢念皆離常無差異。傍無方所照而常寂。遇境無染𨿽爲而無作。𨿽悲而無願。處世而無住。等法界而無去來。皆以前釋後。以後成前。言亡慮絕寂照湛然。名無生忍。若惟約知無生理名無生忍。未足深玄。第四如幻忍釋中。先略後廣。略中二。先了幻緣相。後此菩薩下成就忍行。今初有三。初指法同諭。次從因緣起者。彰幻所由。由緣生不實故。後於一法下顯其幻相。初一切法卽是所諭。所諭通局。已見上文此意明通。通爲無爲。故大品云。設有一法過涅槃者。我亦說言如夢如幻。涅槃𨿽眞從緣顯故。遣著心故。廣中合云了世如幻。則似有爲。然有法世亦通無爲。此爲有爲所隱覆故。所以名世。故後云菩提涅槃亦皆不見者了平等故。就法諭中各開五法。如結一巾幻作一馬。一有所依之巾。二幻師術法。三所現幻馬。四馬生卽是馬死。五愚小謂有。初巾諭法性。二術諭能起因緣。謂業惑等。三諭依他起法。卽眾生等。四諭依他無性。卽是圓成故。廣說皆云非也。五諭取爲人法。今菩薩反此。故云解了。今經雲從因緣起。能起卽第二。所起卽第三。以第二爲因令悟第三。成第四。遣第五病歸第一理。然緣亦從緣故緣果俱幻。中論云。譬如幻化人復作幻化人。卽斯意也。然上五義各具有無。一巾性有相無。爲馬所隱故。二術用有體無。以依巾無體故。三馬相有實無。以實無而現故。四生卽是無死卽是有。以無礙故。五情有理無但妄見故。又五中各有四句。準思可知。然皆具徳不同。四謗若以諸門交絡成多四句。亦可思準。後顯幻相略爲二解。一約相類。謂解一無實則知一切皆然。並從緣故。故云一中解多等。二約圓融復有三義。一以理從事故說相。卽如馬頭之巾不異足巾。說頭卽足故。一卽多等。無行經云。貪欲卽是道者。貪欲性故。諸法卽貪欲者。卽貪實故。二以理融事一多相卽。如馬頭無別有。卽以巾爲頭。以巾體圓融故。令頭卽足。故云一中解多等。三約緣起相由力。則法界同一幻网。令一多相卽。如幻師術力令多卽一等。賢首品云。或現須臾作百年等。以幻法虛無障礙故。相卽旣爾。相入亦然。入則一中有多等。異體旣爾。同體亦然。一門旣爾。余門思準。二成忍行中。由知法幻成二種行。一忍智現前云了平等。二幻用無礙云成通化。云何平等。一理事平等。如巾馬無二故。色卽空等。二理理平等。如頭足俱巾。巾無別故。如賢聖同如。三事事平等。如前一多中說。第二譬如下廣中三。一諭。二合。三成忍行。初中二。先明性無。卽體空義故。結云非是一切種種之物。所非之事。亦可次第對前情非情境。二種種非幻下明其相有。卽相差別義。故云然由幻故示現別事。於中初二句。結前生後。種種非幻者象等非術故。下句反此。法合可知。然由下正顯相有。𨿽互相非。然由因起果。虛而假現。又諭智了平等而起化用。第二菩薩下法合。文有總別。皆言世間者有二義。一可破壞故卽諭有爲。二隱覆名世。亦通無爲則法通五類。趣謂五趣。成壞約器一期說故。運動通情非情。念念移故。造作惟情現營爲故。第三菩薩至觀一切下成忍行中二。先成眞智行。由了體空故。故結云不出平等性。又前法中明卽寂之照。云了平等。此明卽智之止。故云不見。是知無幻之幻方是幻法。絕見之見方爲見幻。二是菩薩下明動寂無二。亦權實不二故。經云。智不得有無而興大悲。心由了體空不壞幻相差別故。如象生卽是象死。此二相對應成四句。謂此二無二故非異。無不二故非一。非一卽非異故非非一。非異卽非一故非非異。亦絕雙照故非亦一亦異。若以巾上二義對像上二義。辧非一異略有十句。一以巾上成像義。對像上差別義。合爲一際名不異。此是以本隨末就末明不異。經云。法身流轉五道名爲眾生。如來藏受苦樂與因俱。若生若滅等。二以巾上住自位義。與象上體空義合爲一際。名不異。此是以末歸本就本明不異。經云。一切眾生卽如。不復更滅等。三以攝末所歸之本與攝本所從之末。此二雙融無礙不異。此是本末平等爲不異。以前二經文不相離故。四以所攝歸本之末。亦與所攝隨末之本。此二相奪故名不異。此是本末雙泯明不異。以眞妄平等異不可得故。次下四門明非一。謂五以巾住自位義。與象上相差別義。此二本末相違。相背故名非一。楞伽經云。如來藏不在阿賴耶中。是故七識有生滅。如來藏者不生滅。此之謂也。六巾上成像義與象上體空義。此二本末相反相害故非一。勝鬘經云。七識不流轉不受苦樂。非涅槃因。惟如來藏受苦樂等。七以初相背與次相害。此二義別故名非一。謂相背則各相背捨相去懸遠。相害則相與敵對。親相食害。是故近遠非一。以前經文不相雜故。八以極相害俱泯而不泯。與極相背俱存而不存。不存不泯義爲非一。此是成壞非一。以七識卽空而是有故。眞如卽隱而是顯故。九上四非一與四非異。而亦非一以義不雜故。十然亦不異以理徧通故。法無二故。若以不異門取。諸門極相和會。若以非一門取。諸門極相違害。極違而極順者是無障礙法也。巾象相對旣爾。術等相對交絡諸句準之。上下諸文非一異義。皆準此釋。余文可知。第五如焰忍釋中有三。一指法同諭。所諭如前。二譬如下別顯諭相。三總以法合。二中若別開義門亦具五義。一空地。二陽气。三气。與空地合而有焰。四焰似水卽無水。五令渴鹿謂有。初諭如來藏。二諭無明習气。三諭習气燻動心海起於緣生似法。四諭依他無生。五諭凡小執實。若十諭論法諭各有多義。如彼廣說。其有無等義如幻應知。經文有二。初諭體空。後但隨下諭其相有三。菩薩下法合中。初明了法。後現證下明成忍行。第六如夢忍釋中亦三。一標法同諭。二譬如下正舉諭相。然開此夢義亦有五法。一所依。謂悟心以諭本識。二所因。謂睡蓋以諭無明習气。三所現。謂夢相差別。以諭緣所起法。四此夢事非有而有。但心變故。非見前法。五令夢者取以爲實。文中初明俱非諭法非有。後云而示現有。諭法而有。雙辧爲俱句。互奪爲雙非。然此四句皆由以是夢故。謂一以是夢故。有夢事現。於夢者爲有。二旣言是夢其性必虛。於無實處而見實故。然語有則全攝無而爲有。言無則全攝有而爲無。以非二相故。非但相有性無而已思之。三以是夢故必具二義。全有之無與全無之有。二門峙立不相是故。非是半有半無。四旣言是夢必是雙非形奪俱融二相盡故。然此俱非不違雙是。以若不奪無令盡。無以爲無。若不奪有令盡無以爲有。是故存亡不礙俱泯自在。方爲如夢自在法門。是故經云。世間恆如夢。智不得有無。此之謂也。第三菩薩下。合諭中十句。初句爲總。次無有下別。別中初句近上總句。略無如夢二字。於九句中前八辧夢。後一明覺。就前八中攝爲四對。初二明常無常門。體虛無變卽是常義。自性無恆是無常義。次二辧眞妄門。妄由著生眞由性離。次二性相門。性本一如相現多種。後二明一異門。但是一心一而無別。隨相分別。異異不同。又惟是一夢相現多種。上之四門各雙存互奪。以爲四句思之可見。後一句明覺。卽止觀門。謂要在覺時方知是夢。正夢之時不知是夢。純昏心故。設知是夢亦未覺故。覺時了夢知實無夢。然由夢方有覺故辧夢覺時。若離於夢夢覺斯絕。觀了上之多門。止不取於夢妄。如此方爲了夢法門。第七如響忍釋中分三。一忍行所因。二知一切下成忍之相。三此菩薩下忍成之益。今初。由聞起觀。能成忍故。二中先法。後諭。法中有二。一指法同諭略顯其相。通知一切音聲如響。無去無來明其體空。如是示現彰其相有。二佛子下了知佛聲如響。非獨但諭世間聲故於中先明卽有之無。離機無聲故非內。離佛無聲故非外。二法相依故非內外。若言內外和合有者。便有二聲。內外相依卽顯無性。後𨿽了此聲下。明卽無之有故。牒非三而能巧現。第二譬如下諭顯。於中四。一諭。二合。三轉諭。四重合。今初。直舉從緣所起。明響無性。無性之相已見法中。然有五法。一空谷二有聲。此二是緣。三聲擊空谷便有響應。此明所起。四有而非眞。此彰無性。五愚小謂有。亦有有無等義。如上準之。然此一諭通諭三法。一諭上一切聲則谷諭喉﹝壺﹡桑﹞。聲諭風气。二諭上如來聲。則谷諭如來。聲諭緣感。三諭一切法。今經略無。晉本具有。大品十諭亦響諭一切。則谷諭如來藏。聲諭無明習气。二而與下合。但合佛聲以從近故。然初至令諸眾生隨類各解。言含法諭。謂約法則如來之聲。不違法性而能隨類。合上能巧示現。約諭則不違本聲事法之性。隨其呼人類別各解。三如帝釋下轉以諭顯。此有二意。一則諭上佛聲一音隨類。二則諭下菩薩無心普演。四菩薩下重合。第三此菩薩下忍成之益。於中二。一隨機徧說。二𨿽知聲下明權實雙行。以同於響性相無礙故。是則由聞如響之教。了如響之聲。發如響之音演如響之法也。第八如影忍文分四別。一標。二釋。三結。四果。釋中有三。謂法。諭。合。今初。法中有十一對分三。初七對雙遮顯性。以成止行。如影無實故。二非修下二對雙照性相以成觀行。如影𨿽虛而現故。性則非修。相乃不捨。眞卽俗故非實。俗卽眞故非不實。三𨿽常下二對。遮照無礙成雙運自在行。初對雙照眞俗。卽權實雙行。後對雙遮眞俗卽權實雙寂。遮照一時爲雙運。互奪無礙爲自在。以此結上二段。同斯無礙爲忍相之深玄。二譬如下諭中文具五法。一日等爲所依本質。二於油下明能現之處。上二是緣。三而現其影下明緣之所起。四影與油下明有之非有。五然諸下愚小謂有。今初。若約影諭別諭菩薩現身。則日等諭悲智願等。若約影諭通諭一切法。則日等諭因。其河泉二種。𨿽通能現且爲所現。長河飛泉入鏡中故。二能現中亦有通別。別諭機感及應現處。通諭於緣。謂無明等。然此文具攝論三諭。一以油水對上日月。爲水月諭。諭於定地所引境界。以水有潤滑澄淸性故。鏡等影像闕此潤等。諭非定地。二以於身。對上日月爲光影諭。身映日等而有影故。弄影多端故諭於諸識。三以寶鏡等對上男子等。爲影像諭。諭非定地果報。以鏡中影像離於本質別現鏡等之中故。諭於果與因處別。前映質之影。𨿽因日等影乃隨身。不於日內而現故。諭諸識𨿽托境生異。自在我非在於境。三明所起中。亦有通別二果可知。四明有非有中攝多義門。於中一異合離通顯影義。各有四句。如幻諭辧。然一異約此影彼影。合離約影對水等。次於川流下。別顯影義不通二影。如月映淮流。流水不將月去。光臨潭上萬仞不見光沈。諭菩薩同世遷流不漂生死。證眞寂滅不沈涅槃。後𨿽現下雙結有無。諭性相交徹兼於鏡像。五取爲有中。由以有無爲有無不知卽影了不可取。故成執著。於中先取有無爲著。後遠物下舉影正義。顯上爲執不知此影無遠近故。第三菩薩下合中二。先正合前文。於中初舉智境合前本質。次而於下合前油等。後各各下合前現影。二如種子下。轉以諭合非有之有。於中先諭。後合。有無無礙名爲方便等。第三結名可知。第四果中三。初得稱性之身。如影不往而至不分而徧故。次然此下結成無礙。以無差是差之無差故。𨿽不往而徧令物見殊。差是無差之差故。𨿽徧而不在彼此。後此菩薩下顯此身因。其無邊身近局果中。亦通前法。第九如化忍文分四別。一標。二釋。三結。四果。標云化者無而忽有故。釋中有三。謂法諭合。法中二。先總標。標法同諭。具能所知。旣知一切世間。不局所化情類。略標世間應具出世。後所謂下別顯。先顯所知。後顯能知。前中十句。前五染化。後五淨化。今初。不出惑業苦三。前四是苦。卽五蘊相。一識由想起。二行因識生。分別是識故。三受因想起。想取愛憎相故。四色亦行生無記報。色如沫不實。名言燻習卽是行故。五卽是惑。惑由想行。念卽行故。業通二處。初句意業此句分別。皆是業故。此中意等。從緣無性如化不實。本無今有。如化相現故。仁王經云。法本自無因緣生諸。淨化二義仿此可悉。後復有下明後五淨中。一方便調生。依眞智故。二湛然眞智。由理成故。故上文云智入三世了法平等。三願由行滿。四慈悲。復依方便立故。五具無畏辯。能轉法故。二菩薩如是下。別顯能知。於中初二句結前生後。世間結前染。出世結前淨。亦結餘所不盡。謂乃至一法過於涅槃。亦如化故。或說涅槃不如化者。大品云。爲新發意菩薩恐其驚怖。分別生滅。方如化故。餘如幻說了知之言卽是生後。次現證下。正顯能知。上言了知。知有六義。一若事若理非比度故。二傍無遺故。三契中道故。四稱俗境故。五眞俗無礙故。六歸一實諦故。後非虛妄下結上六知處眞道而不傾。行非道而不壞。第二譬如下諭。中應開四義。一能化者以諭因緣。二化現事諭所起果。三現用而無實。四愚小謂眞故。十諭傳云。猶如化事𨿽空無實。能令眾生憂苦嗔恚喜樂癡惑。諸法亦爾。云何無實。如彼化人無生老死。苦樂異餘人故。文中有四十句。初句標。次三十七句。一向雙非。以顯無實。後非有非無有義通二種。一亦是雙非。謂無有亦無故。二雙融性相。化不實故非有。現化事故非無有。對成四句。及一異等。準前思之。第三菩薩如是下合。中二。先化行。後佛子下化益。前中四。一起化用。以同化相有故。然但云菩薩如是者。以上諸非一一通法故。指上如是爲善巧方便。二不著下明化智。以了化不實故。三以本願下雙非顯中。四了法下結示化旨。化益及結文。顯可知。第四果中先得利他業用之果。後佛子下得依自利立勝名果。第十如空忍中亦四。謂標。釋。結。果。標云如空。如空所諭通一切法。佛地諭淸淨法界。以離差別相故。及中邊等論諭圓成實。但是此中一義。然其諭相小異諸諭。諸諭開義多分有三。𨿽正取所成幻等以諭於法。而亦取緣等以顯無性。此中諭相不開別法。直指於空。具含多義。以諭於法。又此諸諭。若約能諭前五多取似有以破實有。化諭以不有之有破於似有。此諭以性相俱絕破於一切。又前六遣有會空多。依空立有少。此一遣有入空少。依空立有多。又上所諭則通一切。此中能諭則具多義。所諭各隨別義。諭一類法。然龍樹十諭。以四復次釋如空義。一近無遠有。謂如虛空非可見法。以遠視故。眼光回轉則見縹色。一切諸法亦復如是。空無所有。以凡夫人遠無漏慧棄捨實相。則見彼我男女等物。而實此物竟無所有。二約性淨不染。三約無初中後。四約體實無物。及佛地論有十復次。上八地中空有十義。皆是略明。然別義有此不同。若約同義諸諭無別故。睿公云。十諭以諭空。空必待此諭。借言以會意。意盡無會處。若得出長羅住此無所住。若能映斯照萬象無來去。余無礙義如前後說。第二釋中二。先忍解之相。後忍行成益。今初。先別明。以空九義諭九種法。隨義𨿽別。然其總意。亦以緣成無性故空。然九句各初標法同諭後出所以。一標事法界。如空下出所以者以無相故。謂從緣無性其相自虛。卽事是理法界故。此句爲總。二世界共業所起故。三軌儀教法一味法界所流故。及餘六句並準初句。後菩薩如是下總結。第二佛子下忍行成益中三。初總明得如空三業業具。二譬如下別顯徳齊虛空。於中初二句。一向諭實。無依爲依已下皆顯性相無礙。從緣有故。無性空故。又此二相卽故便成四句。一緣生故空。緣生故有。二無性故空。無性故有。三緣生故有。無性故空。四卽反此。餘一異等。並例此知。無法出空故皆現其前。空不可見故不現法前。余並文顯。三何以下徵釋得益之由。所以得者。釋意云。空觀成故。於中二。先智證齊空故。一體者眞如平等故。一味者解脫不殊故。一種分量者。大小皆稱性故。後嚴淨下。徳用滿空故結名可知。果中得二十種身。前十與十行及離世間。大分相似。然通相多從徳用立名。可以意得。大文第四佛子至是名下。總結十忍。第二祇夜一百七頌。大分爲二。百偈頌前。七偈結嘆。前中但頌廣釋。卽爲十段。段各十偈。初有十頌。頌音聲忍。於中先二偈頌所聞佛說。余頌能聞入法。於中一偈頌不驚怖畏。一偈深信。一偈悟解。二偈愛樂。一偈修習安住。後二偈頌趣向專心憶念。二有十偈頌順忍。於中初一偈三句頌思惟。次二偈一句。頌隨順了知令心淸淨。次一卻頌觀察平等無違。余頌正住修習。三有十偈頌無生忍。初三頌標。以前三忍皆是法說故。偈初各加其諭。次四頌釋。後三結嘆。第四頌如幻忍。初六頌略說。於中前四頌指法同諭。及顯緣相。後二頌成就忍行。後四頌廣。於中初二頌諭。次一頌合。後一頌忍行成。第五如是下頌如焰忍。初一攝前生後以明觀意。次三頌指法同諭。次一頌諭。後三頌合。第六菩薩了下頌如夢忍中。正頌前合兼頌標諭。十頌頌前九句。一頌無變異。二一頌頌自性。上二兼頌標法。三頌執著翻則解脫。兼頌前諭。四頌性離。五超頌所現。六卻頌本性。七八二頌頌無差別。九頌想分別。十頌覺時思之可了。第七修行下頌如響忍。初一偈頌忍行所因。文云。修行如是行。似結前諭。旣言知諸法性。義同忍行。次二偈頌聞一切聲如響。次二頌知如來聲如響。余頌忍成之益。其諭徧諸偈中。第八爲欲下頌如影忍。頌法說十對。諭合含在其中。初二偈頌非世生沒。謂了寂故不生。饒益故不沒。次偈頌非在內外。不住故不內。不離故不外。次偈頌非行不行。了無染故非行。化世故非不行。次偈頌非同非異。知自性故非同。了無二故非異。次偈頌非往不往。第二句不往。餘三句非不往。次六句頌非住非不住。於中初二句兼別頌諭。故云非內外。次亦不在內外二句。頌非是世間非出世間。次入此一偈。頌非修菩薩行非捨於大願。次一偈頌𨿽常行一切佛法。而能辦一切世間事。其實不實及不住世流法流。義通結上。故略不頌。第九觀察下頌如化忍。初三偈頌總知一切世間如化。次一頌染法化。次二頌淨法化。言度脫亦如化者爲釋疑故。謂觀察眾生如化。何用化之。故此答云。化若有實可招來難。度旣如化化之何妨。余頌法合。第十頌如空忍。初一偈頌忍解之相。余頌忍行成益。於中初五偈頌別。顯徳齊虛空。次三偈頌徵釋得忍之由。後一偈。卻頌上總明得如空三業。末後七偈結嘆中二。前三二利行圓。言超過一切正顯十頂之義。後四顯深難測上智所知。

大方廣佛華嚴經疏卷第四十六

大方廣佛華嚴經疏卷第四十七

唐淸涼山大華嚴寺沙門澄觀撰

阿僧祇品第三十

初來意有二。一通。謂前三品別答前問。此下三品總明等覺深奧故。二別。謂前旣智圓證極。此品校量行徳難思。故次來也。又難思佛徳菩薩盡窮。故亦爲遠答變化海故。故下偈中廣顯變化大用。又通顯一部之數量故。二釋名者。阿之言無。僧祇曰數。全帶數名。若晉本云心王菩薩問阿僧祇品。兼能問人。卽人法雙舉。及菩薩所問之算數。梵本同此。然僧祇是十大數之創首。經論多用故以標名。又顯此數卽離數故。寄無數標名。三宗趣者。寄數顯徳分齊爲宗。令知普賢諸佛離數重重無盡爲趣。四正釋文。此下三品總顯深奧。卽爲三別。此品明勝徳無數。次品明盡一切時。後品明徧一切處。然此三品。初一通明佛菩薩徳。次品正顯佛徳兼明菩薩。後品惟明菩薩。所以爾者。亦是等覺亦名佛故。位後普賢是佛菩薩故。今初一品。先問後答。問中二。先牒佛所說。後世尊下正明咨問。今初。所以心王問者。表數不離心數與非數皆自在故。又顯此數統收前後辧超勝故。所以偏問十者。舉後攝初。顯無盡故。前後文中多用此故。故文云如來演說。但問本數已攝諸轉。第二佛告下答。中四。一贊問成益。令入佛所知數者。以是圓教所明深廣無涯。惟佛方測。不同凡小所知。如黃帝算法但有二十三數。始從一二終至正載。已說天地不容。小乘六十已至無數。此有百二十四。倍倍變之故非余測。故數之終寄不可說。況復偈初更積不可說。歷諸塵剎。以顯無盡。所以佛自答者。正表難思故。又明此品統語因位終徳。故佛說之。二善男子下誡聽許說。三時心王下敬受尊命。四佛言下正答所疑。於中二。先長行明能數之數廣多。後偈頌顯所數之徳無盡。今初。問乃舉後難知。答則始終具說。初言一百洛叉爲一俱胝者。是中等數。洛叉是萬。俱胝是億。故光明覺品云過一億。梵本皆云俱胝故。若依俱捨以洛叉爲億。則俱胝當兆也。若兼取一十百千萬等下數法。則通有百三十七數。由前易故略不說之。俱胝已下並是上等數法倍倍變故。餘如光明覺品說。其中多存梵音。但是數名。更無別理。末後云此又不可說不可說者。若類前具牒。便有四个不可說字故。譯家云此又。二字替一不可說不可說。爲譯之巧。第二偈頌。百二十偈大分爲二。前六明普賢徳廣說不可盡。余偈明佛徳深廣普賢窮究。前中分二。前四偈半明能數多。後一偈半顯所數廣。今初。積數自有十重。以顯無盡。是知。上至不可說轉。尙約順機。據佛所知。實無盡故。言十重者。一初句積不可說至不可說。然此應積最後不可說不可說轉。而但積不可說者有二義故。一取言易故。下偈多用故。二表言所不及之數故。二次三句將上所積充滿一切不可說中。於中初句標。後二句釋。謂何者是一切不可說。釋云。不可說劫中說不盡者。三半偈將上諸不可說。一一是一剎皆碎爲塵。四半偈。卽前一一塵有不可說剎。五半偈。將前諸塵中剎一念徧碎爲塵。六半偈。念念碎塵復盡多劫。七有一句明前所碎塵復有多剎。八一句卽此多剎復碎爲塵。九半偈。以多算數經於多劫。數上諸塵云如是數。十以上諸塵數劫。一塵有十萬个不可說劫。如是重重無盡無盡。第二顯所數廣中略舉三重。一將上諸劫贊一普賢之徳不盡。二況一塵中有多普賢。三況徧法界塵皆有多矣。是知徳無盡故。若不以稱性之心思之。心惑狂亂。第二一毛端下。一百一十四偈。明佛徳深廣普賢窮究。卽廣顯變化之相。於中二。前九十一頌。明果徳無礙因位善窮。後不可言說諸如來下。明果徳深廣因能趣入。前中亦二。先明果法無礙。後菩薩悉能下。明因位善窮。前中亦二。先三偈明依報自在。後於彼一一毛端處演不可說。下明依正融攝卽入自在。於中五。初二偈半依中現正。二於彼一一光明下。十一偈半正中現依。於中二。初現蓮華光明。後彼如須彌下淨土之用。三光中現佛下五偈。依中現正說法。四或復下一偈明現時常住。五其心無礙下十偈半。明自在調生。第二因位善窮中二。先半偈結前生後。余偈正顯因徳。於中有十。初八偈明帝网身土是起行處。又前文明其展徧。此明包容。文影略耳。言毛孔悉能受諸剎等者。稱法性之一毛故。受多剎而無外。不壞相之多剎。安﹝稫﹣禾﹢彳﹞悟者之一毛。內外緣起非卽離故。二意根明了下五偈。三業勤勇行。三一切眾生下應器攝生行。四普現其身下五偈半。明遊方供佛行。五修行於施下。廣修十度行。六諸佛剎海下二偈半。遊剎自在行。七了知眾生下。明調伏眾生行。八一一毛孔不可說下七偈半。三業深淨行。九彼諸菩薩下。願智自在行。十不可言說一切劫下。一偈結徳無盡。第二明果徳深廣因能趣入中。先果後因。前中三。初六偈總嘆佛徳。二一微塵中能悉有下別明依報。三一一剎中有如來下三偈別明正報。第二種種數量下明因徳趣入。於中二。先自分行。後能於一時證菩提下勝進行。且從相顯略科。然上諸徳。徳徳圓融無盡無盡。惟忘懷體之。

壽量品第三十一

初來意者。夫玄鑑虛朗。出乎數域之表。豈有殊形萬狀修短之壽哉。然應物隨機。能無不形。而無不壽故。上品彰其實徳。此品以辧隨機。𨿽積少至多顯時無不徧。卽前多徳之一。故粗廣之。亦爲遠答壽量海故。所以來也。二釋名者。壽謂報命。量卽分限。染淨土之報壽。隨機見之分限。以顯無盡之命無限之量。壽之量故。壽有斯量。通二釋也。別行經名無邊佛土。經卽以處顯人。三宗趣者。應物修短爲宗。顯窮來際無限爲趣。以就同教。且積劣之勝。若就別教。則修短圓融故。次正釋文。初集經者敍。而心王說者以領旨故。佛壽自在故。二佛子下正說。於中三。初別舉十剎相望。次佛子如是下舉略顯廣。三最後世界下舉其玄極。且如以劫爲日。未歷十重。則劫不可說。沈百萬僧祇則最後之剎。已鄰剎海平等故。舉普賢等充滿。明極位所居。由此名爲兼顯菩薩。

諸菩薩住處品第三十二初

初來意者。上約化益盡一切時。今明菩薩徧一切處。故次來也。故僧祇中。明法界毛端之處。皆有多多普賢。此則據實而談。今約機緣所宜。指有方所。使物欣厭翹心有歸。若知能住菩薩毛含剎海。所住之處塵納無邊。則未有一方非菩薩住。亦遠答前壽量海問。菩薩隨機住壽異故。昔將此品。遠答第二會初問意十句。非惟義意不同。抑亦文不相次。二釋名。曰菩薩大悲隨機住處能住非一。故名曰諸。諸菩薩之住處故以爲名。三宗趣者。隨機應感方所爲宗。使物歸憑及悟無方爲趣。次正釋文。文中二。先集經者敍。亦心王說者。隨所統王皆自在故。亦表心隨智住無障礙故。二佛子下正說住處。有二十二處。前十依八方山海。以上下非凡至故不明之。山海包藏仁智棲止。表大智髙深故。能止能照故。後十二處。城邑雜居。曲盡物機。表大悲無遺故。則知菩薩無不在矣。今初。第六是海中之山。第十海中之窟。餘皆是山。一仙人山者。相傳是東海蓬萊山。若爾則亦兼海。二勝峯。卽徳云所住。晉本名樓閣山。卽婆施羅所居。三金剛焰。在西海之濱。四香積山。昔云應是雪北之香山。五淸涼山。卽代州雁門郡五臺山也。於中現有淸涼寺。以歲積堅冰夏仍飛雪。曾無炎暑故曰淸涼。五峯聳出頂無林木。有如壘土之臺故曰五臺。表我大聖五智已圓。五眼已淨。總五部之眞祕。洞五陰之眞源。故首戴五佛之冠。頂分五方之髻。運五乘之要。淸五濁之災矣。然但云東北方者。其言猶漫。案寶藏陀羅尼經云。我滅度後。於贍部洲東北方有國名大振那。其國中間有山。號爲五頂。文殊師利童子遊行居住。爲諸菩薩眾於中說法。及與無量無數藥叉羅剎緊那羅摩睺羅伽人非人等。圍繞供養恭敬。斯言審矣。其山靈迹備諸傳記。余幼尋玆典。每至斯文皆掩卷長嘆。遂不遠萬里委命棲托聖境。相誘十載於玆。其感應昭著盈於耳目。及夫夏景勝事尢多。歷歷龍宮夜開千月。纖纖細艸朝間百華。或萬聖羅空。或五云凝岫。圓光映乎山翠。瑞鳥翥於煙霄。惟聞大聖之名。無復人間之慮。入聖境者接武。革凡心者架肩。相視互謂非凡。觸目皆爲佛事。其山勢寺宇難以盡言。自大師晦迹於西天。妙徳揚輝於東夏。𨿽法身長在。而雞山空掩於荒榛。應現有方。鷲嶺得名於玆土。神僧顯彰於靈境。宣公上稟於諸天。漢明肇啟於崇基。魏帝中孚於至化。北齊數州以傾俸。有唐九帝之回光。五天殉命以奔風。八表亡軀而競托。其有居神州而一生不到。亦奚異捨衛三億之徒哉。願皆修敬。六金剛山。謂東海近東有山名爲金剛。𨿽非全體是金。而上下四周。乃至山間流水砂中。皆悉有金。遠望卽謂全體是金。又海東人自古相傳。此山往往有聖人出現。然晉本此處當其第九。以與第十莊嚴窟俱在海中故。而今居此者。意是八方之內。東北方攝故。若不然者。何以正說八方忽然語海。又晉本海中有二住處。一名枳怛那。現有菩薩名曇無竭。有萬二千菩薩眷屬。言枳怛者。具云暱枳多。此云湧出。金剛語體湧出語狀。曇無竭者此云法生。亦云法勇。亦云法尙。今言法起。與生勇義同。卽常啼之友也。菩薩眷屬十倍今經。或前譯之誤。七支提山者。此云生淨信之所。有舍利者爲塔。無舍利曰支提。或山形似塔。或彼有支提故以爲名。昔云旣指淸涼爲東北。則東南影響吳越。然吳越靈山𨿽眾。取其形似者。天臺之南赤城山也。直聳雲際赩若霞起。巖樹相映分成數重。其間有白道猷之遺蹤。或卽當之矣。然劍川有三學山。中有歡喜王菩薩。屢持燈而出。名𨿽不同。而天竺望之卽是東南。亦有見其持寶冠者。則密示其名也。希後賢以審之。八光明山。昔云。應是與補怛洛迦山相連。以晉譯觀音住山爲光明。今文非觀音住處。而雲光明故言連也。九香風山。疑是香山西畔。十莊嚴窟者。對上第六海中故云復有。晉本云。二名功徳莊嚴窟。後城邑十二處中。一毗捨離者卽毗耶離。此云廣嚴城。亦曰廣博。卽是中印度淨名所居之城。言南者。案西域記第七云。此城南十四五里有塔。是七百賢聖重結集處。更南八九十里有僧伽藍。其側有過去四佛座。及經行遺迹之處。應是其所。晉本第二更有一處。名巴連弗邑。有處名金燈僧伽藍。昔云。具言波吒補怛囉。此云黃華子。卽黃華女之子創居此處。亦中天摩伽陀國。具如西域記第八。今經闕此一處。二云摩度羅者。亦曰摩偸羅。此云孔雀。亦云密蓋。並是古世因事。亦中印度。言滿足窟者。彼國有舍利弗等塔。及文殊師利塔。於王城東五六里有山寺。是烏波鞠多所造寺。北有巖中間有石窟。是鞠多度人安籌之所。具如西域記第四說。安籌𨿽是後事多是安聖窟中。三俱珍那者。具云俱陳那耶。俱珍姓也。此云大盆。那耶法律也。謂池形如大盆。往昔有仙於側修法律。後人以此爲姓因爲城名。四淸淨彼岸城。是南印度。目眞此云解脫。卽龍之名。鄰陀云處。卽龍所居處。五摩蘭陀國未詳所在。晉經無國。但云風地。謂有風孔處卽龍所居。六甘菩遮國。正云紺蒲。卽是果名。其果赤白圓滿。乍似此方林檎。而腹三約橫文。此國多端正女人。而似紺蒲。三約文成。以女名國。出生慈者。大集經中但名慈窟。七震旦國。卽此大唐。亦云眞丹。或云支那皆梵音楚夏。此云多思惟。以情慮多端故。前爲成八方故。淸涼直云東北。今在諸國之類。故舉國名。那羅延者。此云堅牢。昔云。卽靑州界有東牢山。現有古佛聖迹。此應是也。然牢山乃是登州。亦靑州分野。其山靈迹亦多。然今之到此山在蔚州東。靈迹顯著不減淸涼。時稱普賢所居。往往有睹。彼亦有五臺。南臺有窟難究其底。時稱那羅延窟。或卽是此。八疏勒國。具云佉路數怛勒。是彼國山名。因山立號。或翻爲惡性。因國人以立名。然牛頭山在今於闐國。此云地乳。佛滅百年方立此國。具如西域記。以集經之時未開。尙屬疏勒故耳。晉本但云邊國。故或指江表牛頭。今譯旣明。定非此也。九迦濕彌羅。晉譯爲罽賓。此翻爲阿誰入。卽末田乞地之所。略如音義。廣出西域記第三。十增長歡喜城。古釋云。卽南印度。尊者窟者。卽上座部所居之所。十一庵浮梨摩。此云無垢。卽是果名。此國丰而且勝故以爲名。在中印度境。十二乾陀羅國。此云持地國。多得道果者護持。不爲他國侵害故。或云香徧。徧國香艸先發故。苫婆羅者是香華樹名。與初品苫末羅。梵言輕重耳。徧窟側近多生此故。相傳云。是佛畱影之所。具如西域記及大集月藏分第十。此文之終都無結束。或是經來不盡。閻浮旣爾。余方余界異類界等可以仿之。法界身云則無在不在矣。

佛不思議法品第三十三﹝已上入第四十六經﹞

初明來意。先通後別。通則此下五品。爲答第二會初如來地等二十句問故。古徳但有三品答前。謂前明修生之因。今辧修生之果。因圓果滿故次來也。若答前問。何以重請。由因果隔絕念法希聞。因徳尙深。果必玄妙。故念請耳。別明此品。則前品因終。此品果始。故次來也。二釋名者。如來果法迥超言慮。故以爲名。斯卽佛之不思議法也。三宗趣者。先總後別。總明說佛果徳體用。心言罔及爲宗。令總忘言絕想速滿爲趣。別就宗中三門分別。一通辧佛徳。若說百四十不共佛法通於權小。若五法攝大覺性。猶通於權。若言惟一味實徳者。約理頓說。若言具無盡徳。是此所明故。後文中初標十問。答具多門。類通十方。一一無盡。二別顯義相。諸佛功徳不出二種。一者修生。二者本有。初謂信等本無今有。後謂眞如具性功徳。此二無礙應成四句。一惟修生。二惟本有。以性相軀分故。三本有修生。謂如來藏待彼了因。本隱今顯故。四修生本有。無分別智冥符理故。若權教所明二徳不雜。法報四句亦有差殊。依此經宗。𨿽有四義而無四事。本有如眞金。修生如嚴具。然由嚴具方顯金徳。嚴具無體全攬金成故。惟金不礙嚴具。惟法身而不礙報化。惟嚴具亦然。旣互全收故。十身無礙。八相該於法界。丈六徧於十方。諸根毛孔各無限量。亦不礙量。量與無量無有障礙。三顯不思議之義。泛明有四。一理妙難測。二事廣難知。三行深越世。四果用超情。今文通四正辧後一。就後一中復開爲四。一何者不思議。略辧十種。一智超世表。二悲越常情。三無思成事。四同染恆淨。五所作祕密。六業用廣大。七多少卽入。八分圓自在。九依正無礙。十理事一味。文並具之。恐繁不引。二於何不思議。此有四位。一過世間。二越權小。三超因位。四顯法自體。三云何不思議。亦有四種。謂非聞思修及報智境故。四何用不思議。亦有四種。謂令信向故。起行求故。隨分證故。圓滿得故。前並是宗。惟何用爲趣。卽此宗趣可以釋名。次正釋文五品分二。初品總明佛徳。後四別顯佛徳。古徳後二爲平等因果。此但三品果法。有將此三配體相用。後二可然。初品有妨。有相用故。今依賢首。初品總顯佛徳體用。次品別顯勝徳之相。後品別明勝徳用益。又初品明徳。次品明相。後品明好。今初分四。一請分。二加分。三證分。四說分。初中二。先明請人。後諸佛下正顯所念十法。皆云不思議。卽前果用超情。離於說相故。此十句義並多含。皆通眞應。不得一向。就應而辧。然此十問攝前普光後二十句所成果問。謂身攝六根。智攝佛境佛地及最勝三問。自在攝五。一神力。二神通。三十力。四無畏五。三昧。此並前開此合。前境界中開出國土。所化所依之境故。前所行中開出出現本願種性。種性卽悲智之行。本願就因辧行故。出現是佛普賢行故。出現與行互有寬陜。下出現品行是其一故。前之無礙此開解脫。作用無礙名解脫故。所以開合者。顯義無方故。名多同者顯不異故。音聲卽辯。𨿽無開合名有寬陜。義旨大同。此十義相第二會中已釋。至下說分重明。第二爾時世尊下加分中三。初加因。神知機故。次則以下顯加相。三業加故。初句總。餘句別。謂意語身以光卽教光故。後令靑蓮華下加所爲。爲具說徳故。文有八句。一外制無畏。二內證深寂。此意業勝。三威徳內充。四神用外徹。此身業勝。五具四無礙是語業勝。六徧觀機教爲廣大。七智性無差爲次第。八授記善巧爲方便。皆說徳也。所以加靑蓮華藏者。果徳離言藉因顯故。因果同時故。性徳無染最超勝故。一徳具含一切徳故。第三爾時靑蓮華下證分。十句初四自利。次三利他。上皆自分。後於一念下三句勝進。並顯可知。第四承佛下說分分二。先承力總告。告蓮華藏者。非同佛心。無以受佛徳故。亦名蓮華。不言靑者。不礙能說爲最勝故。後佛子諸佛下。正顯佛徳。略有二義。一總下五品。共答十問。此品答佛種性。佛以功徳爲種性故。次二品答身。次一品答本願。後一品答出現。其國土問初會已廣。余或經來未盡。或前後攝之。二者此品具答十問。謂佛徳無量略顯三十二門。門皆具十有三百二十徳。以顯無盡。昔以初十標宗略答。具答十問。所餘惟有別答。而超次答前十問。今謂三十二門如次答前十問。而門門皆含答十。欲顯佛徳一具一切故。亦顯所問能包含故。而其標門之名。多不同前者。爲顯佛徳無邊量故。文分爲十。初二門答國土問。第二念念出生下二門答本願問。第三不思議境下二門答種性問。第四普入下二門答出現問。第五離過淸淨下五門答身問。第六演說下二門答音聲問。第七最勝下三門答智慧問。第八自在下八門答自在問。第九決定下三門答無礙問。第十一切智住下三門答解脫問。以身及自在含前普光諸問多故。用門亦多。而文多有三。謂標。釋。結。義相至文當顯。今初二門答國土者。國土卽是所依所住。初門明其常住法門。後門明其徧住法界不惟國土。不在方所爲眞土也。今初文二。初標。後釋。釋中九句顯於如來應機說法。含答十問則十問皆成住處。下皆仿之。一起應之心答種性問。悲爲種性故。二演法之身答身問。三轉法之意答本願問。本願平等利一切故。四能轉之辯答音聲問。音出辯故。五所轉之法答自在。自在不思議故。六轉音周徧答國土。國土是音所至故。七所顯之理答智慧。智慧能住法界故。八能化之通答神通問。九演法之益答無礙問。文惟九句脫於出現。或通前諸句。出現皆能作前九故。答此十問旣爾。答初二會類例可知。二普徧法界者明其徧住。謂六根三業皆徧法界土故。標中無量是事法界。無邊是理。此二無礙。及事事無礙法界。並爲所徧。列中則顯前十皆徧。一無邊身含答三問。一正答身。其普徧諸趣是有悲性及出現義。次六是身別相。亦是於身兼答普光眼等六問。出妙音聲答音聲問。第八答三問。謂無礙答第九。解脫答第十。神通力。答自在。第九別答國土。第十答本願及智慧問。第二念念出生智下二門答本願問。此門明乘願現其八相。後門明願不失時。今初。然願以後得智爲體。從其願智生八相等非生智也。別中一乘願下生。二受生種族。三學解脫道。四明其出現。五音聲。六化生嚴國。七現佛身。八自在。相嚴福嚴嚴如來藏故。九是無礙。十卽智慧。正徧知故。二不失時者。行止在緣根熟化現。未熟便捨。非願不周。若機熟失時便違本願。別中一出現。二成本願有緣。三知種性與記。四自在。五現身。六智住於捨。七六根無礙。八淨國攝信。九彊音調惡。十卽不思議解脫。第三不思議境界下二門。答種性問。此門雙明報應種性。皆眞正故。後門惟明法身種性。今初。體相超言念故云不思議。下位不及故云無比。別中一身。二音。三乘願放光。如其本願所得光故。四出現。五國土。六智慧。七自在。八威徳種族。九無雜之礙。十解脫體同。上之五段皆略指陳。兼答十問。已下恐繁不顯。說者隨宜。二出生智者明法身。爲種性也。從無性中出其智慧。非答智慧故。別中十各二句。皆上句知性。卽無性之性爲能生。後句出生智用。第四普入下二門。答出現問。此門明徧現。常現非有出沒方爲眞現故。別中云普現三世諸佛。況自身耶。又一現卽一切現。以三世佛無二體故。如文殊般若中辧。別中云三種自在者。卽三業化也。二十種廣大法者。明出現之相。謂大用無涯故云廣大。凡小莫測故難信受。文顯可知。第五離過淸淨下五門答身問。卽分爲五。一此門總顯無過。如來三業隨智慧行故。三業等事不出於身故。別中十句。多同出現品身之十相思之。二究竟淸淨明過不生。揀異因淨故云究竟。惑障諸垢永不起故。別中前五功徳身淨。次二色身。次一法身。次一智身。後一意生等身淨也。三十種作佛事。卽明身之業用。別中亦多同出現品身相。四無盡智海法者。卽如來六根三業。皆智慧深廣相應故。亦別廣智身可知。五十種常法者。明身中意業恆常。用無斷故。第六演說無量下二門。答音聲問。此門明以音聲辯說。兼答普光辯問。後門十種作佛事。明種種說法。謂六塵四大舉動施爲。皆能顯法。成益無非佛事。非獨音聲如淨名說。別中初身。二音。三四皆智受。爲成彼檀故。不受令彼仿佛行少欲故。又以無所受受諸受故。餘可知。第七最勝法下三門。答智慧問。初此一門總明權實因果之智。兼答普光最勝之問。智慧最勝故。結云住十力地。兼答佛地之問。別中四。卽三念處行。餘可思之。二無障礙住。明智慧離障。以智慧所作無礙故。一切無礙。三十種無上莊嚴卽智慧成益。由內具智嚴故。外具諸嚴。標中超下位故最勝。上無加故云無上。別中十義結名自顯。一相好身。二圓滿音。三以功徳嚴意。四放光。五微笑授記。其緣甚眾。離世間品亦明。六法身中眞如出纏。故云淸淨無礙。卽法性法身本智返照故。於一切法究竟通達。卽智慧法身智契法界。俱無邊際。𨿽在已下應化法身。了世已下功徳法身。嚴理智故。了世實性成上不雜生下出世。行出世法則功徳備矣。言語道斷卽虛空法身。亦實相法身。體絕百非。言亡四句。惟證相應故。超蘊界處顯是無爲。翻有漏蘊成五分法身。若翻界處則外六塵。亦國土身則十身圓融。成眞法身矣。七卽常光。八金等妙色。九中具眞應種。三世佛種卽眞如無性故。應種可知。十中起必智俱故無渴愛。動與道合故。身行永息心善解脫。成上無愛。見者無厭成上行息。此皆功徳。亦無愛見成下大悲。旣爲第一田故。受施之中更無過上。第八十自在法下八門。答自在問。卽爲八段。初一總明自在。兼攝加持。初總可知。別中全同八地之中十種自在。但深廣不次耳。一法自在。論經云無中邊。法門示現故。二心自在。無量阿僧祇劫三昧入智故。由在三昧觀機故化不失時。三勝解自在。大小淨穢隨解轉變故。四財自在。一切世界無量莊嚴。嚴飾住持故。五命自在。不可說劫命住持故。六如意自在。一切國土中如意變化故。七智自在。如來力無畏不共法相好莊嚴三菩提示現故。文中生界無邊機熟相續故。念念應成。而眞成在昔故。佛於三世。非是新覺。亦非不覺住在學地。又顯𨿽念念覺離覺相故。非三世覺。亦離不覺故不住學地。又云而悉通達無量智等。卽十力等。八業自在。六根互用廣大佛事。是佛業故。然非攺轉。一根不變本來具故。九生自在。一切世界生示現故。十願自在。隨心所欲佛國土時示成三菩提故。上來惟三與八取意而釋。余並論經之文。其第十自在文有四節。一一念現多佛。於一類界成佛。二如於眾妙下類顯余界。三如於一念下類顯余念。四一念一切現下總結深廣。一切現者。一念便現法界諸形諸時諸神力故。一念無量住者常無現故。而不動如來少許方便。故云自在。第二不思議圓滿佛法者。明圓滿自在。謂前十自在八地容有故。顯如來十種圓滿。又無一法不自在故。方云圓滿。別中二卽證成菩提。十方等云一切佛法。九卽具有法輪教法。三通福智故曰善根。四惟是福但云功徳。餘可思準。第三善巧方便。卽於法自在。皆權實等無礙故。別中一知實離言絕動搖之戲論而起權。開示善根故爲自在。二證實無能所見而不礙於法。眞實知見無縛無解。而至大自在。三無相知相無性入性。亦能示現依正調生。四證冥三際之理。而演三際益生。五三業湛然而包含示現。六知非一異而見一切法。七知時融入故。不住不捨而不壞年劫。演法無休。八恆住法界。則寂無所住。而成就無量無畏。十辯演法。十辯者。一多故。二非心測故。三隨說一事窮劫不盡故。四任放辯才無有間故。五觸類成辯故。六下位所無故。七無能難屈故。八皆契事理故。九無一句義不能顯故。十無有一法不能演故。初中後善下明說之徳。具七善故。或開爲十。瑜伽八十五云。一初善。聽聞時生歡喜故。二中善。修行時無有艱苦。遠離二邊依中道行故。三後善。謂究竟離垢等故。今文云皆悉究竟。諸經論中更有多釋。恐厭繁文。餘七經文略無。九離說而說故無想著。十了寂起用。於中先知本寂。後而能下不廢起用。前中亦二。先正顯。後然亦下釋成。謂色等性無。非遣之使無故不壞諸法。卽空無業等。後起用可知﹝已下入第四十七經﹞第四十種廣大佛事。明神通自在。卽答前二會神通問。先總標中。謂八相等中皆有大用。微細相容故。以此攝物故名佛事。於中先標名。無量下顯勝。列中先徵。後釋。釋中一明上生佛事。於中四。一別明能攝。二攝取下所攝廣多。三大慈下能攝殊勝。四或令下所攝成益。二降神處胎。佛事中先明智徳內圓。後受最後下明神通外用。於中先一處一時作佛事。後佛子如來爾時下。總攝時處作佛事。此中多處準下瞿波。乃至十重。此略舉五。皆後後廣前前。一一切方者。卽娑婆與能繞十三剎塵數十方無間住故。二彼上諸剎復有眷屬剎等。圍繞交絡成网故。三繞中間海十右旋海故。四盡華藏剎海諸剎種故。五一切世界者。盡法界故。三現生處宮佛事分二。初無生現生是誕生相。後一切佛於諸色下。無染處染是處王宮相。於中四。一三學自圓。無染是定故。二觀諸下四心湣物。三具佛下具徳攝益。四𨿽處下攝益廣深。四出家佛事中二。先明出家意。後當出家時下明出家相。三業二利故。五成道佛事中三。初明眞覺舊圓。次菩提樹下應身今滿。後其菩提下演法益生。此頓演華嚴。六轉法輪佛事中義通權實。先列。後結。列中一惟菩薩乘通四不退。二通五乘。世咸了故。三開權顯實。令悟知見決定有故。四通三藏。三藏除癡及三障故。五惟頓法。事理雙絕故。六中道法。不著二邊故。七世諦法。淨所知故。八惟佛法。智徧知故。九惟圓法。無異味故。後一切諸佛下總結。卽無量乘。惟第十輪。隨機演故。十皆圓融爲不思議。七威儀佛事。於中四。一別舉入城益物。二一切諸佛色身下。通顯威儀益物。三一切諸佛昔於下。言談示現益物。其昔字晉本所無。卽是現益。若言昔者乃是舉因顯果。必是普字。四一切諸佛以如是下。總結深廣。八起行佛事中四。一身心安住行。蘭若惟山林寂靜通城邑。空閒在無物。二或以天身下。起應上求行。三或時說法下。說默下化行。四或住一日下。時分進修行。九起用佛事中二。初顯起用所依。以是能生功徳藏故。二或現涅槃下正明起用。十涅槃佛事。別顯用中之一。於中三。初明涅槃悲戀益。次復爲化度下。舍利流布益。後佛子下總結益滿。若配十問。一本願。二卽種性及國土。三是無礙。四十皆解脫。五出現。六音聲。七身。八智慧。九自在。三結可知。第五無二行。自在法者明無畏自在。兼答普光無畏之問。於事明審決定無疑故云無二。不畏他難名爲自在。別中初四可知。次三通二義。一以理融相。二事事卽入。次二惟理。後一有三義。一同性修故。二互回向故。三互主伴故。第六明住。一切法者。明三昧自在。兼答普光三昧問。如來所住無非三昧故。徧住一切。文顯可知。第七知一切法盡無有餘者。明十力自在。兼答普光十力之問。十力智慧照境無遺故。亦顯可知。第八廣大力者。明神力自在。亦答普光十力之問。文中亦三。初標。次何者下徵釋。三結。今初。十力是別名。大那羅延等是總稱故。下列中但依總名。是則標中十力。一一徧下別中。十門一一具前標中十力。則成百門。古徳將標中十力。次第配下十勇健法。謂初爲廣大力等。則令別中一門不攝前十。不成百門。亦令余門無廣大義。初門無最上等。設欲從勝配者。應逆次配之。十中。一廣大者。周法界故。二最上者。無加過故。三無分量故。四可敬畏故。五惟佛得故。六作無屈故。七當體堅故。八緣不壞故。九超言念故。十不可搖故。次徵釋中。第一身命不可壞力。今逆次配此。卽不可動力。乃至一毛不搖動故。文中二。先正明不可動壞。謂情非情境俱不能壞。後若有眾生下舉況顯勝。如令耆婆入火取子入獄問罪等。第二毛孔容持力。卽是不可思。而諸眾生不覺知故。第三毛持大山力。卽當不壞。以𨿽持多大山身心無勞損。故。文中速行廣步。多劫行剎爲一山之量。此山已無邊矣。況有多山。在於一毛。況復多毛。窮劫持住實難思之境矣。第四定用自在力。卽是堅固定力安住故。第五常徧演法力。此卽不退言音無變無斷盡故。文中二。初明一身轉。後如一佛下明多身轉。前中三。初顯所說多。次如是演說下明所說常。後所謂下示所說體。後多身可知。是則常恆之說。前後無涯。生盲之徒對而莫睹隨所感見說有始終。第六徳相降魔力。卽當難獲。然十皆難獲。世多魔惑偏立難獲之名。第七圓音徧徹力。卽是威徳聞。皆調伏故。第八心無障礙力。卽無量力。離量非量故。初無塵惑障礙。後於不可說下起用無障礙。心善解脫者。由三種相。一於諸行徧了知故。二於彼相應諸煩惱斷得作證故。三煩惱斷已。於一切處離愛住故。第九法身微密力。卽是最上此總收前八後一。更無加故。文列二十五身。或卽應之眞。卽眞之應。卽性之相。卽理之智。十身圓融同一法界之身。不可配於報化。故云最上微密。第十具足行智力。卽是廣大力。因行如海果智普周。五無邊界大用無涯故。文中四。一萬行圓淨。二住佛所住下智用圓周。三𨿽已證下動寂自在。四佛子一切諸佛下。用無涯畔。上之十力不出三業。可以思準。第三佛子此一切下。總結可知。第九決定法下三門答無礙問。一明所作決定無能爲礙。此約一類世界。故云決定於異類界。未必定然。又約佛。定能爲故云決定耳。二速疾法者。明令他無礙。如如意寶見速獲益。而薄福不睹。十句五對。一離惡趣圓勝徳。二成善因感樂果。三除疑惑滿大心。四始入位終淸淨。五淨二礙具四辯。三應憶念淸淨者。舉佛無二礙勸物念持。第十一切智住下三門答解脫問。初門明智障解脫。智安事理故名爲住。由離障故一切能知。二無量不思議三昧者。明定障解脫。由離障故。用廣爲無量。體深不可思議故。十種之中各先明在定。後一念徧用。三無礙解脫者。明業用解脫智。論云。菩薩有不思議解脫。諸佛有無礙解脫。所作無障。脫拘礙故。故各於一塵頓爲微細作用。若別答十問者。一答出現。二音聲。三本願。願化盡故。四國土。五卽智慧能授菩薩之記。六佛身。七卽種性。云世界種入世化物之種。應非世界海中之種。以前有國土竟故。八自在。九是無礙。利生無礙故。十卽解脫。無不爲故。旣隨一門皆答十問。則包含該攝。是以名不思議。然文少結束似經來未盡。或顯佛徳無盡故。相海等猶答前問故。

大方廣佛華嚴經疏卷第四十七

大方廣佛華嚴經疏卷第四十八

唐淸涼山大華嚴寺沙門澄觀撰

如來十身相海品第三十四﹝已下入第四十八經﹞

初來意者。前品總明果法。此品別顯相徳。近答前品身問。遠答普光眼等六根。非惟眼等徧於法界。而各具多相用難思議故。二釋名者。如來十身標人顯徳。言相海者。依人顯相。如來十身並如前釋。福報奇狀炳著名相。相徳深廣故稱爲海。故文云有十蓮華藏微塵數相。相體廣矣。一一用徧。相用廣矣。一一難思。互相融入。體用深矣。若此之相惟屬圓教。標以十身。故觀佛三昧海經。辯相有三類。一略中略說。有三十二相。二略說八萬四千相。三廣說有無量相。如雜華經中。爲普賢賢首等說。雜華卽此經異名。三中初通權小示同於人。端正不亂故。次惟大乘菩薩。修八萬四千波羅蜜故。後惟一乘。一乘修無盡行故。又初化次報。後屬十身。十身之相海依主釋也。又初凡聖同見。次惟地上。後惟圓機。然通五位。若語其體初以形色。次卽定慧。後以無盡法界。若語其因後通純雜。如初會說。故一一相果皆周法界。前二相因如瑜伽智度等論。涅槃大集等經。廣如章說。三宗趣者。顯無盡相海爲宗。令修無盡之行。顯成爲趣。後正釋文。文有三別。第一誡聽許說。二正陳相狀。三結略顯廣。今初。所以普賢說者。相海普周故。令行普行獲普相故。普賢本是會主。前說已窮。此便說故。或前品末經來未盡。更應別答國土等問故。第二佛子如來頂上下正陳相狀。略舉九十七相。文通有五。一依處。二列名。三體嚴。四業用。五結數。或略不具。至文當知。或加成益業用中攝。然名依體用以立。皆以體用釋名。或單從體用。或雙從二。隨文思之。或名與體用。義不相似者。則是文略義含耳。細論一相各依一處。則爲九十七段。經自標次。今以類例相從。依十九處卽爲十九段。始自於頂終至於足。斯卽順觀相海。今初。依頂中三。初約處總標次。其中下別列名相。後佛子下總結爲嚴。今初。寶莊嚴者通顯體嚴。事寶則云皆摩尼等爲莊嚴故。亦顯智寶。圓淨嚴故。一一相中。皆有事理二嚴隨宜解釋。大人相者大人之相故。二別列中三十二相。文各惟四。以依處一種已總標故。此處獨有三十二者。理實應多爲顯圓融。一卽一切故。一頂中便具權教三十二數。若爾余何不然。顯頂尊勝故。善生經云。一切世間福。不及如來一毛功徳。一切毛功徳不及一好功徳。一切好功徳不及一相。一切相不及白毫。白毫復不及無見頂相。故知勝也。此約相好相對明之。若約人具有好爲勝故。相伏於人好勝諸天。故余處說好爲微細。第一相中四者。一列名。名從用立。二一切妙寶下體嚴。三一一下業用。四是爲一者結數。他皆仿此。二中以摩尼下體嚴。卽釋光明義。其光下業用釋佛眼義。佛眼無不照故。余並準思。毫相放光如現相品說。云義亦如初會。八中嚴內摩尼名意故不同如意。十一中。如是皆從下辧業用因。亦業用攝。十四用中。云四菩薩行者。瑜伽菩薩地云。一切菩薩略有四行。一波羅蜜行。二菩提分法行。三神通行。四成熟有情行。十九云具足千輪者。梵本云具千輻輪也。二十一。示身智二光。俱顯智慧。二十六中莊嚴云如來淨眼爲莊嚴者。此通十眼。光照下顯業用。亦通身智二光。淨眼及光釋前普照。現於嚴具是上輪義。卽法輪故。從二十七至三十一。並略無莊嚴。亦由名中已含有故。三十二。先名。次最處下體嚴。此居頂極特顯別處。故云處中。則知所餘皆繞此相。略不明耳。漸次隆起者。正顯其相。智論第五云。如來頂有骨髻如拳。觀佛三昧經云如合拳。卽隆起之相也。第二眉間有一相。自下並有依處故。文皆有五。初依處。二顯名。三摩尼下體嚴。謂此相若收。則右旋如覆琉璃碗。若展則具十楞。有大光明。嚴惟一寶光具多色。中表皆空卽是洞徹。四其光下業用。復出已下卽是法光。故此光名從用而立。五結數可知。第三眼。第四鼻。各有一相。第五舌有四相。初一卽舌廣長相。於體嚴中。宿善成者。此舉因嚴。偏此說因者。令贊演一乘故。其舌長廣卽語其體。福徳人至鼻。權佛至髮際。余大乘中明現神足。方至梵世。或覆三千。今直語體便覆一切。後如來下辧其業用。演法釋音聲。現佛釋影像。二舌掌之相。掌謂近根。其光下顯業用。光照諸剎令應度者無俟觀破。搏聚自曉。但合塵成。何性之有。後二同在舌端。或居左右。或在上下。觀文業用。但有展捲不同。前則捲佛海於舌端。後則展諸佛於法界。第六上齶一相。上齶旣有。下亦宜然。或是梵本脫漏。第七牙有四相。謂左右上下。四大牙故。故佛涅槃四牙不碎。輔頰也。亦云頰車骨也。二右輔上牙名彌慮者。顯妙髙故。四中有法乳等三。同一演法約資法身名乳。照了萬境稱燈。令其圓淨爲實。卽演三徳涅槃之法。亦成三徳涅槃之益也。第八齒有一相。第九唇有一相。上二各應分出上下。放閻浮下體嚴。以唇色赤好。如日初出紅蓮葉故。後照於下業用。第十頸有一相。第十一肩有五相。右二左三或亦脫也。第十二胸有十一相。初一當中。左右各五。今初卍字正翻爲吉祥海云。以依形立名故。先標形相。應回安名下以屬體攝無違。前後左右可知。第十三手有十三相分三。初九直語手相。右五左四者。或左脫一。或表右常用故。而前肩則右二左三相通正等。右中六十六。云成變化网者。光化爲网也。左中七十二。云因陀羅网爲嚴者。卽是网鞔之相。互涉入故。次二左右指可知。後二左右掌。皆有千輪者。輪轂輻輞三事具足。自然成就不待人功。第十四陰藏一相。猶如馬王。第十五坐處二相。第十六髀有二相。左云隨順安住者。髀多行動故。須多寶隨順而嚴。第十七腨有三相。第三膊毛通於二腨。若準晉經直云毛端。則通身一切毛也。義應如昔。則處成十九。第十八足有十三相。通分爲七。初足下一相略無左右。而晉經足趺之後。別有足下千輻輪相。此必合有故。後品明足下輪相。名普照王。今經千輪之言。乃在指間。或以常明易知指間有異故舉之耳。名安住者。以足下安平一切著地不容鍼故。二足上三足指間。四足跟五足趺。六足四周。因陀羅尼羅者。此云帝靑。七足指端。上六各左右爲二。文顯可知。上來略列九十七相。次第數名譯者安置。旣不說盡。豈不盈百。足下闕一唇齶不開。設合此二六根皆辧耳。何獨闕如。若加兩耳及足下一。則圓百數以顯無盡。豈不妙哉。況此中所列。於三十二尙有未盡。豈普賢力不及百耶。晉經有遺但九十四。亦無次第之數故。知九十七數不在生情配屬諸法。第三佛子下結略顯廣。別說難周故須結略。非略能盡故須顯廣。一華藏塵相已無邊。況十華藏則無盡無盡。非普眼者。安能睹歟。旣三十二相權實不同。互有互無故不會釋。

如來隨好光明功徳品第三十五

初來意者。前品明相。此品辧好。相好𨿽殊。俱用嚴身。以答前身及眼等兼自在問。好依相有。徳劣於相故次明之。劣徳之用用成頓益。翻顯大相徳難思矣。二釋名者。如來標人表徳。隨好等顯徳依人。隨好是體隨逐大相。益姿好故。光明者用。功徳者徳。謂從好發光。光能益物。顯好之徳故以爲名。如來之隨好等。亦如來有隨好等。通二釋也。三宗趣者。明好勝徳爲宗。令物敬修爲趣。次釋文中二。先略。後廣。略中二。先標果好。二佛子我爲下舉因對顯。今初。佛自說者。有二意故。一僧祇因終。此品果極故。二皆佛說。二好用劣相而用難思。恐物不信故佛自說。告寶手者。亦有二義。一說手隨好。彼主此門故。二令當寶重起信手故。有隨好者總相舉也。卽足下好與後名同故。徳用周備故云圓滿。攝益自在最勝名王。光名熾盛者。如日具徳。由此復能攝諸眷屬。百萬等顯多。復云七者。淨七支修七覺。照七地故第二舉因對顯者。爲顯勝故。此有數重。一以相徳深廣言不能備。故置之說好。二好徳復多。以三十二相旣有八十隨好。十蓮華藏之相好彌多矣。且舉其一。三一中置勝但說劣者故明足下。四足下一好。復有多光但說一光。五果位一光亦不可說。故寄因顯因光成益。三重頓圓。況果一光。如是展轉。況於諸相。況復總說如來諸徳。果海絕言亦斯義矣。文中二。先光照分齊。卽前圓滿好中放光故。不別標放處。而非前光好具多光故。後彼世界下光所成益。於中二。先令離苦淨宿善益。後從彼命下轉報生天得聞法益。於中初示宿因。謂昔近善友必聞普法。成金剛種。心不放逸顯曾修行。種諸善根通見聞等。次毗盧下顯其現緣。後於彼下結因屬果。文從略故結屬生天。理實息苦及淨眼等。皆由此因緣也。是知佛光等照。不種善因無斯勝益。何以一光頓成斯益。無盡功徳之所顯故。純盡法界之所流故。非如權教八十隨好。但嚴於形生信而已。此中略無墮獄之因。謂𨿽修乘戒行寬故。第二佛子菩薩足下廣辧。但廣於因果難說故。文中亦二。先廣淨宿善益。後旣生天下廣聞法益。今初。摧下惡趣之苦。放足下輪光。四十光者。表四十位無不照故。中有一者置廣說略。能照已下分齊過前。隨諸已下淨惑成徳故。前光受淸淨等名。以重況輕舉阿毗耳。第二廣聞法中長分爲六。一略標勸誨。二爾時諸天子下聞已生疑。三是時天鼓下總示所因。四諸天子如說下正明勸教。五時諸天子聞是音下依勸詣佛。六說是法時下見聞益深。前三可知。四中有四。一以己諭佛無我無來。二諸天子譬如汝下。以他諭己顯來卽無來。文有三諭。並顯可知。然惡業善根是來因緣。因緣無性故來卽無來。非先有法在十方中從彼來也。故因緣者卽是智慧。智慧之法本非因緣。云何念言有何因緣。三諸天子譬如億那由下。以己況佛難思之境。合中舉手隨好者。別舉顯勝。上救下趣故舉足光。今約現通故說手也。四諸天子汝當下。正勸往詣誡不應畱。於中二。先總誡勸。後著五欲下廣釋。於中亦二。先釋前誡。有法諭合。後諸天子下釋勸。於中。有六。一順釋。爲報恩故。二諸天子其有下反釋。三諸天子汝等下示其恩相。四汝等今者下勸往增善。五諸天子如我天鼓非男非女下。示法令修。謂說二空。非男女諭以顯人空。不生滅諭以顯法空。六汝等若能下勸修成益。言無依印者。旣解悟無生。則能所雙絕。儻然靡據故曰無依。以斯智印印定萬法。不收不攝任心自安。故稱三昧。第五依勸詣佛中分五。一獻供不遇。二時有下聞其所在。三時諸天下觀見下生。四諸天子眾下發心欲往。五時天鼓中出聲告下。教見佛儀。於中二。先教識受生令捨曲見。後教發心悔過令其必見。今初由前不遇。後睹下生不離有無。情存彼此故示體用。顯無生現生。文中有法諭合。法中先誡其曲見。後但以下示其正見。是知佛化所生非歿生也。二諸天子如我下諭。三菩薩下合。於中先明法身無生徧而叵見。後而能下應無不生。卽處處皆有。有感此中亦見。何須更下閻浮。離分別下顯應生之徳。拂其諸見以無分別智而生。非謂有選生處。𨿽處王宮而無憍慢。諸天圍繞而無染著。第二諸天子汝等應發下。教發心悔過中三。先標教悔。次徵問其方。後如法正教。夫欲悔過須識逆順十心。謂先識十種順生死心。以爲所治。一妄計人我起於身見。二內具煩惱外遇惡緣。我心隆盛。三內外旣具滅善心事。不喜他善。四縱恣三業無惡不爲。五事𨿽不廣惡心徧布。六惡心相續晝夜不斷。七覆諱過失不欲人知。八虜扈抵突不畏惡道。九無慚無愧不懼凡聖。十撥無因果作一闡提。次起十種逆生死心。從後翻破。一明信因果。二自愧克責。三怖畏惡道。四不覆瑕疵。五斷相續心。六發菩提心。七修功補過。八隨喜他善。九念十方佛。十觀罪性空。今此三段文皆具有。而爲次不同。向以起心之次第。此以勝劣言故。今初標教誨中。文有四節。治其六失。一發菩提心爲懺所依。以是行本攝眾徳故。首而明之。翻昔惡心徧布自妄危人。今悲覆法界廣利有情。二淨治下令淨三業爲能懺體。淨治其意是意止行。住善威儀義通止作。謂當發露不覆瑕疵。及斷相續心。翻前六七。三悔除一切下令懺四障。卽所滅之非謂惑業苦。業報二障約因果分異。旣懺報障則怖畏惡道。以翻不畏。天子新從彼來故不廣明。於煩惱中利鈍分二。邪見斷善最可畏故。別明見障。又障所知。亦見障故。餘如別說。四以盡法下。運心普徧令無不盡。由昔起過旣徧諸境。今悔昔非故普運三業等眾生界。一一佛前及眾生前。皆發露懺悔。旣人天凡聖皆對懺悔。則自愧克責翻無慚愧。由意徧運令身口徧。頭卽頂禮兼身爲總。五輪著地。此言徧者爲以何徧故。下次言善三業徧此卽修功補過。翻縱恣三業。第二時諸天子下徵問其方。上言猶略。余義未盡故次徵之。第三爾時天鼓下如法正教。正教觀罪性空。兼顯妄計我人撥無因果。外遇惡緣。而文分二。先明發聲之因。後諸天子下正說教誨。於中分五。一別觀業空。二總觀四障。三別觀見惑。四對業觀報。五總結懺益。今初。業爲報因。三障首故。非先有體從十方來。正顯空義。但從顚倒生。釋空所以。由業障海從妄想生故無自性。令此空慧與心相應。則決定無疑。能如是知卽名菩薩。第二諸天子如我天鼓下總觀四障。卽天鼓說法。無說諭。以諭俗有眞無。先諭中初舉所治。謂業報二障。後說行等五。卽是能治。謂行善止惡。喜他安他住定。後諸佛下合。於中先隨俗說有。言我我所者卽是見障。說貪恚癡卽煩惱障。後而實下勝義實無。有無二文三障影略。旣無我所翻破第一妄計人我。第三譬如我聲下別破見惑。見惑深險故廣破之。文有三諭。一鼓無生滅隨聞諭。諭業𨿽無生隨修感報。謂向觀業空爲遣執有。若謂爲空諸佛不化故。今顯非斷無。翻破撥無因果。二聲無去來諭。諭歸中道。定有卽常定無則斷。俱亦是二故。雙破二見顯離斷常。文中先諭。諸天子若有下合。若有可來卽常。去而不來則斷故。𨿽空不斷。𨿽有不常。三鼓聲隨心諭。諭佛由心見。遣其心外定執。懺主令其眞念十方諸佛。翻破外遇惡緣。第四如玻璃下對業觀報。文有二諭。一鏡像體虛諭。諭𨿽有而無。謂鏡像依鏡現。像非去來。報從業生。何有來去。二幻師惑眼諭。諭業招報𨿽無而有。又業亦如幻。又幻非又無。卽中道矣。第五若如是下。總結懺益可知。第六見聞益深。中二。先明餘眾益。以三昧力聲普聞故。後爾時下正辧當機益。於中二。先一重益。後其諸香雲下展轉益。前中亦二。先得法益。後以眾生下見佛益。今初。皆有故字。義似牒前爲因則見佛爲益。而前來未有得十地等處。爲何所牒。是以晉經皆無故字。應言聞說普賢廣大回向。故便得十地獲諸力莊嚴三昧。上句得位。下句成行。分得十力爲莊嚴故。二明見佛益中三。一明見因。二卽見下正明見佛。三爾時下敬心興供。言以上者。上來持華詣佛。猶未散故。毛孔出華者。已得地位故。華在最初。故略舉之。上所持中有香蓋等故。下見香見蓋並皆成益。第二展轉益中二。一聞香益。二見蓋益。並依前供成。今初。有法諭合。法中由脫障故。得解脫樂故。諭四禪無八災患。若有下合。由滅障故得淨善根。是爲益相。文中先顯所滅。卽八萬四千。古有二釋。一云眾生煩惱根本有十。然一惑力復各有十。卽爲一百。計應分爲九品。今但上品重故開爲三品。中下輕故各爲一品。合爲五百。復於內外境起。謂自五塵爲內。以他五塵爲外。一一各五百。卽爲五千。別迷四諦則成二萬。並本一千則有二萬一千。依三毒等分成八萬四千。經文自具二。有云。以十惡爲本。展轉相成。一一各十故成一百。迷自他五塵。爲一千。正迷十諦法門。謂四諦三諦。二諦一諦。或迷說成諦等十諦。或迷十善故成一萬。然迷十諦空有不同。分成二萬。或迷十善二諦。亦分二萬。並本一千。餘如經辧。然二皆有理任情去取。更有異釋。如賢劫經等非今經意。後了知下能滅。謂了惑本虛居然不生故。晉經云。此諸煩惱皆悉除滅。除滅故淸淨。惑亡智顯。卽自在光明善根成就。言香幢云者。卽九地善根至下當明。第二若有眾生見其蓋下。明見蓋益。於中二。先正明得益。二佛子菩薩住此下。明攝化轉益。今初。準晉經云。種一恆河沙轉輪聖王所植善根。所謂白淨寶网輪王等。是則多个輪王。非一輪王之多善也。梵本亦然。而言淸淨金网者。準瓔珞上卷。金輪在十回向。初地已上皆是琉璃輪。而增寶數爲別。是知舊譯爲寶网者。勝金网也。故彼經云。歡喜地百寶瓔珞七寶相輪。四天王一萬子爲眷屬。百法身爲百佛國土中。化十方天下。已後略無化之分齊。寶數一一增至第七地。十三寶相輪。八地但云大應寶相輪。九地云白雲寶相輪。十地云百萬神通寶光瓔珞無畏珠寶相輪。若順晉經。白淨之言。則是九地。卽前香幢云自在光明。若然彼但是所等。則金网無失。若取十地爲淸淨金网。正當十地以無畏珠爲淸淨義。又攝化分齊。與上第十地攝報果同。則證十地明矣。故下此王放光遇者。亦登十地。言一恆沙者。謂從九地已還乃至十住銅輪。以此十地所化分齊。比前如恆沙矣。故晉經云寶网輪王等。等取前也。第二攝化轉益中二。先明得位益。後佛子如得初禪下成徳益。今初。有法諭合。法中直明攝化分齊。已如前釋。諭中初化無間斷。諭上法中教化眾生。後若有聞名必生其國。諭下合中遇斯光明獲十地位。後合中。初句總合。準晉經亦復如是下。欠放曼陀羅自在光明之言。今經影在後諭合中。若直云得遇斯光。前文無放光處。爲何遇耶。言得十地者。此品總有三重。皆得十地故名展轉益。一諸天子聞鼓說法得十地。二此天子毛孔出華蓋云。見者得輪王位。卽是十地。三輪王放光。遇者復得十地。此三位皆齊等同時頓成。各塵數多類。總是一隨好中一光之力。餘光好等彌更難說。言以先修行善根力者。顯頓益之因。因聞普法修普善故。第二成徳益中先諭。後菩薩下合。諭意云。欲界修得色定。以欲界眼見色界境。諭菩薩頓證未轉凡身見十地境。以法力故。是則三祇可一念而屆者。明一攝一切故。塵劫不窮一位者。明一切攝一故。如是遲速自在。是此圓教非余宗也。二合中初正明得益。後佛子假使下顯境分齊。今初。言得菩薩第十地者。猶是牒前合中。以徳依地成所以重牒。不然則成兩度放光各得十地。言成就如是淸淨肉眼者。謂上諸徳十眼。皆依凡身肉眼而成故就結之。後顯境分齊者。卽顯肉眼境界廣大。肉眼尙爾。余眼玄妙不可說也。文中三。初假設譬諭。以顯境多。次正明能見。後結徳有歸。今初分三。初明一重廣大。二寶手於汝意下問答顯廣。三寶手設復下。復積前數重顯廣大。第二如是一切下正明能見。先見前廣剎之塵。肉眼能見已是超勝。況一念耶。次亦見下明見多佛。後如玻璃下明見之相。無心無來去故。第三寶手如是下。結徳有歸歸輪王善。差別因果竟。此品之末。經來未盡。

普賢行品第三十六﹝已下入第四十九經﹞

初來意者。先通後別。通謂二品明出現因果。故次來也。亦名平等因果。謂會前差別因。成此普賢之圓因。會差別果。成性起出現之果。又前約修生。此約修顯故。若爾何以更無別問。復何以差別果終。而無瑞證。平等因竟便有瑞耶。卽以此義顯是會前。若更別問便有隔絕。欲會前故不以瑞隔。普法希奇因果各瑞。又前應有瑞。經來未盡。故所以無耳。別謂此品先因後果。義次第故。亦遠答前第二會初所行問。及不思議品念請本願問故。前𨿽已答。下二深妙故重明之。亦猶相海隨好。而妙中之妙。古徳別爲一段因果。二釋名者。初通顯二品義名。依性起修依性起用。差別相盡因果體均。故云平等因果。又因是果因。量周法界。果是果果。境界如空。因果俱盡未來利樂含識故名出現。別則品名普賢。卽標人顯法。明此行法非次第法。行者顯法非人。品明所行非說人體。徳周法界爲普。至順調善曰賢。依性造修曰行。然普賢行。諸經多有其名。品中𨿽廣。今略顯十義以表無盡。一所求普。謂要求證一切如來平等所證故。二所化普。一毛端處有多眾生皆化盡故。三所斷普。無有一惑而不斷故。四所行事行普。無有一行而不行故。五所行理行普。卽上事行。皆徹理源性具足故。六無礙行普。上二交徹故。七融通行普。隨一一行融攝無盡故。八所起用普。用無不能無不周故。九所行處普。上之八門。徧帝网剎而修行故。十所行時普。窮三際時念劫圓融。無竟期故。上之十行參而不雜。涉入重重故。善財入普賢一毛。所得法門。過諸善友不可說倍。又上十行通收爲二。若位後普賢。則得果不捨因。徹窮來際爲普賢行。以人彰法則普賢之行。若位前位中普賢。則以徳成人。但修普行卽曰普賢。亦則普賢卽行。但從行名故。若獨位後普賢。則普賢之行無施下位。廣釋普賢如初會辧。三宗趣者。亦先通後別。通以二品明平等因果爲宗。會前差別爲趣。別以此品明平等圓因爲宗。成平等果無二爲趣。釋文中二。此品辧因。後品明果。前中亦二。先長行直明。後以偈重顯。前中又二。先正說。後瑞證。今初亦二。先明說因。後佛子我不見下正陳今義。前中亦二。先標前少說。後徵釋所由。今初。普賢說者。以人表法故。言如向者。一近指向前隨好一品。爲於障重地獄眾生。略說隨好少分用故。廣說難思。二通指前所說之果爲少分境。果海絕言故。三遠通差別因果。𨿽有圓融之義。以五位漸次因果殊分。逐機就病未盡法源故名少分。則顯下平等因果。逐法性說。因果圓融。名廣大說。二徵釋中。徵意云。何以前名少說。釋文二意。一者成上。諸佛世尊所以出世者。以眾生有無明等十過。未宜廣說故。先明差別等。二者生後。謂眾生旣過滋多障累無盡。則一治一切治。一現一切現。眾生無盡。因果亦窮未來際。前之所隨由未盡故。言十過者。一者無明。二作惡行。晉經名諸纏。則亦是惑。此二爲總。次六皆無明。三計我我所。四著身見故。六地云世間受身皆由著我。五三倒四倒等不能決斷。六乖僻正理。七徧計分別。八結縛常隨。九隨生死流義通業苦。因流果流故。十遠如來道行邪徑故。此結成其失。結縛等名如常所辧。第二正陳普賢行中二。先明所治廣多。後是故諸菩薩下能治深妙。今初。旣一惑成百萬障。則一障一切障義則惑惑皆然。今從重說文中三。初標次徵釋後結成。今初。總標嗔最重。除嗔之外。更徧推求無有一惡如嗔之重故。晉經云。起一嗔心一切惡中無過此惡。決定毗尼經云。菩薩寧起百千貪心。不起一嗔。以違害大悲莫過此故。菩薩善戒亦同此說。言於他菩薩者。若於菩薩起嗔其過尢重。以令菩薩廢大行故。是以大般若中。天魔見諸菩薩互相是非過常大喜。二何以下徵釋。釋中二。一總顯。二何等下徵列。標𨿽百萬略列百門。古人寄位分五。初障十信行。二不樂佛法下障十住行。三不得菩薩諸根下。障十行之行。四樂誹謗一切下障十向行。五不樂與菩薩同住下障十地行。言口如啞羊障者。此是耳根障。以生邊地不聞法。是故口無所說。舌根之障。次下自明。昔結云。菩薩萬行不過此五。起一嗔心一切頓障。此釋非不有理。如賊心求法。豈獨障於地耶。是知通障一切信尙不起況後位耶。又所障法界如帝网重重。能障同所亦皆無盡。故知百萬猶是略明。三佛子若菩薩下結成可知。第二能治深妙中二。先正顯。後結勸。今初。文有六位。位各十行。初一始修。後五成益故。後五段展轉依初。是爲初卽攝後。一治一切治也。說有前後得卽一時。今初分二。先標舉勸修。後何等下徵列及結。於中十法攝爲五對。辧五種修。初二約人明謙敬修。敬上愛下故。次二約法明眞正修。順教知事故。次二約心行明廣大修。樂大行堅大心故。次二約智明增勝修。內入果智外起勝辧故。後二約悲願明長時修。眾生無盡悲化不疲。世界無邊願住不著故。第二淸淨者。依前正修行。時成離染故。文中二。初躡前起後。後徵數列名。下皆仿此。例中十句次第。從前十句而成。一由不捨眾生故達深法淨。以眾生皆有佛性卽妄而眞。爲深法故。二由敬上故能近。三由不謗故能護。四由知無盡故了如空。五由菩薩行不離法界故深入。六知菩提心等虛空故無邊。七觀察菩薩皆同此觀能入佛力。故名爲根。八精修不懈故不著劫數。九由化無厭故。觀三世眾生化未化等。十由願住世界能修一切佛法。第三廣大智者。垢染旣拂本智自明。稱性相知故云廣大。亦從前十及次十而成。然有開合恐煩不配。說者隨宜。第四普入者。事隋理融本來卽入。智了法爾無境不通故。身心皆入。亦從前三生可以意得。非根者。境識及理皆非根也。第五勝妙心者。由前知法本融。則事理無礙。應機成益名勝妙心。從前四生亦可意得。第六善巧智者。由上事理無礙。今則權實決斷名善巧智。有十一句。後二合一餘皆如次。從前十成。一卽言亡言爲甚深。二無依故廣大。三如依空生色故能說種種。四住無二邊故證平等。五了種智深密故了差別。六無差全同。七若無疑惑則佛法莊嚴。八以平等成一方便。九三世法約差別門爲無量方便。十由住佛力得知佛無邊自力不退。從前十旣爾。從前四段亦然。如是展轉不離始修故。隨一法具一切矣。第二佛子菩薩下結勸。一行能具一切行故疾得菩提。大文第二爾時佛下。證成中二。一現瑞證。於中先此界。後如此下結通。二爾時至十方下。諸菩薩證。亦先此土。後如此下。結通。言授記深法者。少用功力疾得菩提故。同名普賢者。皆有此行故。普勝界者。依此普法最爲勝故。普幢自在者。此行成果髙出無礙故。第二以偈重顯中二。先敍述。後正頌。今初亦二。先說儀。後欲開下說意。此有十偈中並具文顯可知。第二正頌中。百二十一頌分二。前二十四頌顯說分齊。餘皆正辧普賢行相。此是伽陀與前長行。綺互共顯普賢之行。前是略明十法展轉相生。此則廣顯諸門略無展轉。又前多顯體此多辧用。前中二。初一誡聽許說。余正示分齊。於中二。前九頌許說過去菩薩行。後於一賢劫下。許說三世佛菩薩行。於中二。前三偈舉說時處。前二時後一處。後十一偈明所說行。於中前四諸佛出世行。卽普賢行故名因果圓融。後七菩薩三輪願智行卽普賢行。第二於一微塵下。正顯普賢行九十七頌分二。初六十七明卽悲大智行。後未安者下。三十頌。卽智大悲行。今初。有十種行。一初五頌明善入帝网行。二十七頌深入時處微細行。三世界及如來下。三頌。明了佛心祕密行。前一偈半攝前起後。後一偈半正顯難了能了。四十偈了三世佛攝化行。五出生下。二偈六根無礙行。六有三偈如化無方行。七諸佛甚深下。十頌。三世間自在行。此中玄妙宜審思之。八六頌別明智正覺世間自在行。九如來法身藏下。五頌。非身示身行。法身藏者。卽前藏身普賢菩薩自體。徧言亦同此也。十有六頌非量示量行。第二卽智之悲行中。亦有十行。一初四偈無住攝化行。二有四偈非身現身行。三一頌分布舍利行。四二頌知佛大心行。五三頌法輪深入行。六無量無邊下。五頌了知根器行。七三頌了世業惑行。八五頌了達根境無礙行。九一頌知四種說法行。而剎說等者略有三義。一約通力。二約融通。一說一切說故。三約顯理。是說菩薩觸境皆了知故。則觸類成教如香飯等。十末後二頌三世攝化行。平等因竟。

大方廣佛華嚴經疏卷第四十八

大方廣佛華嚴經疏卷第四十九

唐淸涼山大華嚴寺沙門澄觀撰

如來出現品第三十七﹝已下入第五十經﹞

初來意者。前品明稱果之因。此品辧如因之果。體𨿽平等不壞二相。先因後果義次第故。亦爲答前不思議品出現念故。答第二會所行問故。會釋如前。二釋名者。如來是有法之人。卽三身十身之通稱。出現是依人之法。果用化用之總名。如來𨿽見上文。對出現故重辧十身皆有出現。且寄三身以明。然來卽出現。爲分人法曉諭分明。故重辧之。若依法身如來者。卽諸法如義如理。常現名爲出現。故文云。普現一切而無所現。又云體性平等不增減等。若依報身。乘如實道來成正覺。故曰如來。本性功徳一時頓顯。名爲出現故。文云。如來成正覺時。於一切義無所疑惑。普見一切眾生成正覺等。若依化身則乘薩婆若乘來化眾生。故曰如來。則應機大用一時出現。文云。以本願力現佛身。令見如來大神變。又云。隨其所能隨其勢力。於菩提樹下。以種種身成正覺等。今以新佛舊成曾無二體。新成舊佛法報似分。無不應時故卽眞而應。應隨性起故卽應而眞。三佛圓融十身無礙故。辧應現卽顯眞成。是以晉經名性起。性字𨿽是義加未爽通理。以應𨿽從緣不違性故。無不從此法界流故。以淨奪染性卽起故。若離於緣性叵說故。下加性起菩薩表所說故。妄𨿽卽眞不順性故。今以起義多含直云出現。從性從因從眞從感。皆出現故。若惟辧應身出現。非惟失前二義。亦未足顯深。何能融前差別之果若以來爲現義。則如來卽出現。持業釋也。若分人法。三皆如來之出現。揀余出故。第三宗趣者。平等出現爲宗。融差別果爲趣。四正釋文。文爲七分。一加分。二本分。三請分。四說分。五顯名受持分。六表瑞證成分。七偈頌總攝分。今初有二。先毫光加請主。後口光加說主。前中三。初光次加後益。光中有十分三。一光出處。眉間者。表證中道。離有無二邊故。表無住道離眞應二邊故。白毫者。表所出現性無垢故。能詮出現諸教本故。二放大下。辧光名。體如所說故。三無量下八段。皆是光業。初眷屬光卽是因業。總攝諸法皆此生故。四其光下舒業。五顯現下敬業。六覺悟下覺業。七除滅下止業。八映蔽下降伏業。九顯示下示現業。十作是下卷業。二入如來下正明加相。所以加此菩薩者。如名所顯故。性有二義。一種性義。因所起故。二法性義。若眞若應皆此生故。亦有釋云。此之妙徳卽是文殊說此法門加性起稱。此釋無違大理。以文殊大智爲能顯。普賢法界爲所顯。共成毗盧遮那之出現故。亦是解行滿故。佛出現也。從頂入者。是加持相妙智之極方能顯故。第三時此道場下。加益中二。先大眾同欣。知法將被故。二爾時下。妙徳領旨。知令求說主故。於中二。先長行。身心致敬。跽者跪也後偈頌贊請。十偈分二。前五贊後五請。前中初一總贊申敬。餘四別贊。放光中有贊因贊果贊用等。文並可知。後五中。初一自敍得益。卽是領旨。次偈領眾意請。次偈嘆眾堪聞。次偈敍佛令請。後偈正求說主。已領佛意故不請佛。第二口光加說主者。示所請故。文中三。初光次加後益。今初亦十。一出處口放者。表教道傳通故。二光明令得無礙辯。不畏大眾及深理故。餘如前辧。二入普下。加中入口者。教以口傳故。如佛說故。加普賢者。是普賢行之果故。所證法界由理顯故。三其光入下。明益中。惟除如來揀師資故。第二爾時下。本分中三。初徵事而問。次引例以答。答卽是本後說。是語下。表瑞證成顯說希奇。才聞其名已有徵故。大地動者。大法將顯大惑將傾故。出問法光者。冥加智慧助發請故。第三時性起下。請分中有長行與偈。前中四。一總舉法請。二佛子此諸下。嘆眾堪聞。三佛子汝已下。嘆說主具徳。四善哉下。標章別請。前二可知。三中別嘆十事。一供多佛必曾聞故。二成妙行曾已修故。三定自在有所依故。四親證入故。五知教道故。六除他疑故。七上力加故。八審根器故。九能隨說故。十順智到彼岸得意深故。有如是下總結。旣有說徳堪宜說故。第四標章別請中。初句贊善躡前三段。後列十事以顯無盡。一如來出現之法。此是總相。總集多緣成出現法。法含持軌。餘九是別。初三卽三業祕密。四境卽智之所緣。亦分齊境。五依境修行通因通果。六成菩提道。七成必轉法輪。八應必示涅槃。九若存若亡見聞皆益。備斯九事一化始終。有云。初一所依之法。餘九能依之徳亦有斯理。如是下結請。第二爾時下偈請。十偈分三。初一贊徳標請。頌前第三段。次四舉法別請。頌前第四段。三有五偈嘆徳勸請。通頌後三段。於中初偈總贊請。次二偈勸說之方。以法深難領故請說因諭。次一偈半嘆眾堪聞。末後半偈結請。所說淨心顯說無過。具演文義周圓。第四說分大分爲二。初別答十問。後佛子如來以一切譬下。總以結酬。今初。十段答前十問。各有長行偈諭。一一具十。今初。答出現之法。長行中二。初標告嘆深。二所謂下。隨義別顯。於中三。初法說深廣酬前因緣。二佛子譬如下。諭明深廣雙酬因諭。後佛子至知如來出現下。總結成益。結上十諭。初中分三。謂標釋結。今初。總標多因成出現果。二何以下釋於中二。先徵以總釋。後何等爲下。徵數別明。今初。先反釋緣。約能成之緣事。卽所成因體。後以十下順釋。向言無量乃是總相。今明有十个無量。以顯無盡。理實則有百千阿僧祇數無量。此十無量皆徧十諭。言百千者。占人云。以十無量入中十諭成百。以後結中十句。一一結前百門爲千。其中更有別義。方成無量。今以下列十中門門皆云無量。則不俟相入。是知百千之言。但是數之總稱耳。二徵數別明中。一始發大心誓期出現故。此心何相。二明上求勝志。三明下化慈悲。四行以續願。此行謂何。五明不出福智。六別顯福嚴。七別明智嚴八淨前功徳。九嚴前智慧。所謂方便道。教道證道無住道。正道助通。一道二道等。皆莊嚴故。十窮究法源眞實智故。三佛子如是下。結中旣皆過去積因多法圓滿。令二利果一時出現故。出現言通眞通應。第二諭明深廣中。十諭各三。謂諭合結。諭酬譬諭合酬因緣。故文云非以一緣一事而得出現。又前法說多約往因。此中合文多約現緣。十中一大千興造諭。此諭爲總總諭眾緣。以成出現故。云以無量緣等。下說雲雨皆此所霔。初諭中四。一總辧多緣。二別顯緣相。三顯被因起。四性相結成。今初。先反後順。緣卽因緣。如眾生業及風雨等。事卽事相。謂如所持水及宮殿等。二所謂下。別顯中。先雲雨上霔。後風輪下持。一能持者。若無此輪雨無停處。二水若不減礙起天宮。三水𨿽已減假此成立。謂減一節水起一重天。如嚴冬急流重重水結。四𨿽起總處。無別莊嚴故。須第四。三如是皆由下。顯彼因起。謂上云等。略由二因。一眾生外增上業。言共業者。謂多有情應生此界共業同變。於中有四句。謂共中共等。二菩薩善根。此有二意。一約同居。謂地前菩薩。二約能化。謂隨諸眾生。應以何國起菩薩根等。便修彼因以取彼國故。有眾生類卽菩薩佛國。令於其中下顯受用果。謂先成器界。後起眾生依之而住。如俱捨婆沙等辧。各隨所宜者。謂水族眾生得水受用等。又人羅剎宮殿無礙。菩薩眾生淨穢同居。第四佛子如是下。性相結成中。先結前生後。後法性如是下正結。此句爲總。此法性言通於性相。無有生下別顯性空亦遮其妄計。謂非冥性微塵等生。非自在梵王等作。無神我能知。上三顯能作空。無有成者顯所作空。𨿽能所俱空不礙相有。故云而得成就。如是無礙爲法性如是。次合中略不合第三顯彼所因。以次下二諭自別合故。合四輪中。前三是因。後一二利果滿。因圓果滿佛出現故。一品之內多以依諭正者。非惟義類相似。實則外由內變故。令外器全似於內。是以上云菩薩善根所起。眾生共業所生等。華藏品中已略開顯。第二洪霔大千諭。此之雲雨卽前諭中興雲降雨。正諭出現法門。廣大難知周十方故。言心相續力者。若約信受但是圓機。堅種相續能受深旨。若約具受。則八地已上得無盡陀羅尼力。方能受持乃至十地。方受如來雲雨說法。是以文言除大菩薩。由初義故但揀二乘。第三雲雨無從諭。菩薩善根。如生共業感彼出現。法雲法雨機感而現。非先有一方所從彼而來。機謝而去。亦非歸至舊所故。體無生滅。第四大雨難知諭。諭深非心境故。古云。教廣行大因深果遠。故非預二乘。亦不乖理。但是大機卽世間主無能所行。卽能知之。第五大雨成敗諭。況佛滅惑成徳諭中。初一卽壞界之時。三卽以水止水合中。初二滅惑成智福。次一滅障成智。卽止觀雙運。後一權智照機。又無二同二乘。無三同外道。無四增無明無五非種智。此卽分上總中法雨令差。第六一雨隨別諭。諭佛一味隨器。隨器卽合前差別。第七勝處先成諭。諭佛勝緣。先濟徳文中先正明。後佛子譬如下。牒以釋疑。先成由業力。法異由機殊不乖第六一味。第八事別由因諭。諭佛成辦大事徳。亦是徳殊由智諭。諭中分三。初蓮華表佛。總中略無名出現者。表佛現故。而言大者。準五卷大悲經第三云。有千葉故光照十方者。金色光也。言爾所佛者。有千枚華表千佛故。故劫名賢賢善多故。餘多同此。二佛子爾時下。風輪起處者。卽有力遙持廣前建立風輪。三佛子大云下。結因有屬。二合中亦三。先合蓮華表佛諭。於中一切善根功徳合上大水徧滿。放於下。合生蓮華。謂不斷種性如華表佛故。普照十方合上光照十方。與諸菩薩下。合知佛當出。第二佛子下。合風輪起處諭。此十智光次第合前。所成惟果徳。能成通因果。又能成卽實之權。所成惟差別之徳。故下結云同一體等。第三佛子如來下合。結因有屬於中三。一結因卽能成之智。合上一味之水風輪不同。此輪由一節水減。一重輪生。如澄水垽。今推能成由一味大悲。二佛子一切下結果。卽所成之大智。從一實之智隨權而生。合上風輪差別。故世界差別。三佛子汝等下結緣。卽由眾生異。合上以眾生善根不同。兼釋外疑。於中又三。初牒前正理。一解脫味卽能成之水。水具二義。悲及解脫二文影略。種種功徳通能所二智。二眾生念言舉外疑情。然感應之道略有三義。一互相成。二互相奪。三緣成性空。今眾生以緣奪因。純推佛力失因緣義。三佛子此非下。如來爲釋。於中初以因奪緣。一向言非。次但以下。爲說正義初句因緣相成後而佛下。有二義。一成上因緣。𨿽隨眾生心無分別。二成第三義了性空故。緣成故無成。無成故無壞。所成旣空何有能成作者及作法耶。第九四輪相依諭。況佛體用依持徳。亦廣建立風之別義。諭中二。先明能持之風。有四者。一一時持水名安住。二多時不動名常住。三與劫齊量。四體性堅密。是以俱捨云。假使有一大諾健那。以金剛輪奮威懸擊。金剛有碎風輪無損。其量廣無數。厚十六洛叉。彼但有一與此不同。二此四下四輪相依。準俱捨論。次上水輪厚八洛叉。洛叉億也。次上更有金輪。厚三億二萬由旬。然其世界。或說三輪成。謂風水金。或說五輪。謂下加虛空上加大地。今欲稱法合成四輪。則地中含金金亦地故。二合中先合能持四風。有配四攝義。則少似旣合。以如來出現則成大局。今謂一未信入者。以四攝普攝示以正理。二已信受者建立教法。三已入法者令其成行。四已成行者令其得果。二佛子下。合四輪相依。一慈悲合地能厚載故。二方便合水曲隨器故。出現合風力能持故。無礙合空如空無礙故。故淨名云。其無礙慧無若干故。文意𨿽但取展轉相依。不妨有似其事。若準偈中。慈悲之前有一切佛法。以況樹林則五重相依。第十大千饒益諭。況佛利世徳。別顯總中一切眾生各隨所宜。而得受用。合中次第合前四益。見佛生喜如魚得潤故。戒如平地萬善由生故。定如宮室得安息故。慧如虛空不可壞故。於中二句。初不壞事。後不壞理。第三總結成益中有十一句。各別結上十門。以九十二句結第九門。故有十一。一多因出現故。二廣故難受。三無生故無從。四非心識故思必發狂。五如空故惑見雙亡。六平等無我故一味。七由無盡故諸乘徧化。八後際無斷故佛種不斷。九無對卽無礙慧。十爲無爲平等。卽攝三輪歸無礙慧。十一本爲眾生故今利益滿足。若將一一通前十門。未爲得意。第二偈頌。三十七頌分三。初十四頌嘆深許說。次二十二頌。頌上十諭。後一頌結說無盡。不頌上文。今初分二。前十一頌嘆深難量。後三頌誡聽許說。今初亦二。初偈總嘆。頌前標告不思議言。後十別嘆。卽次第頌前總結十一句。亦第九偈頌九十二句結。旣結諭。今此亦卽通頌前諭。諭則性相雙明。此中多就性說。古稱性起彌復有由。一無邊量卽無量義。二一毛叵量卽廣大義。三空際叵得卽無生義。然惟此第三偈。似頌第五如空。第六偈似頌第三無生滅。然取義不同故。皆案次。四不能知者離心識故。五徧於一切非一切者。卽如空義。六體性平等卽平等無我義。七前徧諸剎。此徧三世文綺互耳。八無變易故盡後際。九離言說故無二無對。十本願現身故能成益。第二誡聽許說中分二。初一誡聽勸修淨意如空。總以諭顯。下二句別顯。一離妄取。如彼淨空無雲翳故。斯卽眞止。二觸境無滯。如彼淨空無障礙故。斯卽眞觀。此觀不作意以照境。則所照無涯。此止體性離。而息妄故諸取皆寂。若斯則不拂不瑩而自淨矣。無淨之淨則闇蹈佛境矣。此爲心要。謂後學思行。後二偈許說分齊。於中初半偈。結前生後。後偈半正示分齊。牒舉十門。略無行者三業攝故。闕正覺者導師中攝。或復略無。第二頌前十諭。卽爲十段。初諭四頌以是總故。餘九各二。今初文二。前二頌總顯多緣。後二頌別顯緣相。其第九諭。合云方便依智者。智卽頌前出現。然初無礙慧。是佛實智中二皆權。於中智卽知事方便隨機。合上卽權實無礙對初卽悲智雙遊。第二別答出現九門。先明身業。後八依故。長行中二。先標舉。後佛子諸菩薩下釋相。於中三。初就法總明。次約諭別顯。後就法總結。然總中五徧通諭中十身。結中十句別結十諭。亦同前出現。今初分四。一總教廣見。二何以故徵其所由。三諸菩薩下。反釋所以。四應徧一切下。順以結酬。就反釋中總舉五法。法是所知法界。及調伏法事。是調伏眾生行事故。晉經名行。身卽是正國土是依。生是所化。四順結中應翻上五成五無量界。身爲能徧四爲所徧。一徧法界。二徧調伏界。三徧調伏加行界。四徧世界。五徧眾生界。惟有五界非是略也。第二佛子譬如下。約諭別顯中。明如來出現有十種身。一周徧十方身。二無著無礙身。三普入城益身。四平等隨應身。五無生潛益身。六圓回等住身。七無心普應身。八窮盡後際身。九嚴剎益生身。十嚴好滿願身。此卽八地十身而爲次不同。一法身。二智身。三威勢。四菩提。五莊嚴。六意生。七化。八力持。九福徳。十願。四是菩提者。初成先照故。偈云日照出現故。五莊嚴者。一一毛孔隨好光明。以莊嚴故。余文並顯。顯此十身舉十諭況。一一諭中文各有三。謂諭合結。今初虛空周徧諭。況周徧十方身故。下結。云以其心無量徧十方故。諭中先直示後徵釋。徵云。至不至別。何得俱耶。以一無身釋上二義。由無身故無可得至。亦以無故無所不至。如色中空。空若有身身卽質聚。便礙於色。如鐵入水水不入鐵。今由無身故徧入色中。法準諭知。此以事空以況理空。理空卽是法身故。經偈云。佛以法爲身。淸淨如虛空故。爲眾生下此釋外疑。第二空無分別諭。況無著無礙身故。經結云所行無礙如虛空故。空無分別不礙顯色。智無分別不礙利生。第三日光饒益諭。諭普入成益身。普入法界故。諭合皆有總別釋成。合中別內有十種益。合前八句。初二合初句世出世異故。三拔四流之苦與出世之樂。拯二乘沈定水之苦。與菩提樂。皆變濕令燥之義。四道品通長三乘艸木。五信有二義。一成上義。信能增長一切法故。二合成熟信。能必到如來地故。六七二句合廓徹虛空。一得見聞四諦因果智。二得三明十力智如空有日廓淨照徹故。八有二義。令心無礙成上徹空。不壞善根成下蓮華。如赤蓮華不遇日光翳死無疑。三乘善根若遇智日則便不壞。九正合開華。上已開不壞。今未開今開。十合後二句。發菩提心卽見大道。成就本行是辦家業。第四日光等照諭。諭平等隨應身。由住眞際故無私平等。文中二。先正諭。後重舉釋疑。前中黑山諭緣覺者。無法空之光故。不出功徳故。不同菩薩十大山王表十地故。髙原諭聲聞者。不生佛法蓮華故。大地一種通含三聚。取決定能生處諭正定聚。得緣方生諭不定聚。砂鹵等地諭邪定聚。然亦不捨故皆等照。後釋疑云。日光是一佛智萬殊豈爲同諭。釋云豈不向說但隨山地有髙下耶。故知但隨眾生智慧不同。佛無私智無若干也。未違前諭。又旣約機說異。則照髙未能兼下。照下而猶照髙。又若捨化先捨於小次捨於中。惟菩薩髙山盡日蒙照。思之。第五日益生盲諭。諭佛無生潛益身。有目者睹。非是獨爲生盲不見。亦未曾滅。以潛益故。合中二先略後廣。略中五事皆盲。而無信爲總。故云無信眼故。此卽涅槃闡提三罪。無信斷善卽一闡提。無解毀見則謗方等。毀戒邪命。卽犯四重禁作五逆罪。此四至惡猶有佛性。亦爲饒益令離苦集。後佛子如來下。廣顯中二。先能益光後所益眾。今初二。先列十光。後結分齊。今初。十中初三成二莊嚴慧中二句。一普照事。一照淨理。次三成三慧。初二成聞慧。後一成思修。後四成四智。大圓鏡智。無住普照故。平等性智。絕戲論故。妙觀察智。隨應演故。成所作智。嚴土化生故。佛子下結數分齊。以日有千光故。結云千實乃無數。五百照下者。五位自分行。五百照上者。五位勝進行。二其菩薩下。所益中有四。初益菩薩。二益二乘。三益生盲。四益惡趣。菩薩有二種益。一益圓機頓證佛境。二益權機令熟權趣實。諸處謂五眼等諸地。謂種性地等。二乘生盲可知。四地獄下。光益惡趣文有六段。一拔苦與樂。二佛子下。因起邪見。二是時下。慈音示正。四彼諸下。回邪報恩。五如來下。佛與授記。六佛子下。結光利益。此中諸益多同隨好。第六月光奇特諭。諭佛圓回等住身。謂等住三世無增減故。合中四法者。一圓智映二乘。二常身示延促。三由器見有四無所見無向背。初及後二皆圓回義。菩提器者。堪受菩提之人。睹意生身。若心海澄淸妄念都寂。則眞見佛矣。第七梵王普現諭。諭佛無心普應。身不分而徧故。第八醫王延壽諭。諭佛窮盡後際身。諭中二先彰現徳。後彼大下。咒力持身。合中亦二。初合現徳。於中初合用藥無不盡。次修學下。合咒力爲方便。後善能下。合見者病愈二及住下。合咒力持身。用前咒藥持住多劫。故略不重明藥咒能持。第九摩尼利物諭諭佛嚴剎益生身。雨寶利貧卽嚴剎故。各有體用可知。第十寶王滿願諭。諭佛相嚴滿願身。合中先正合。後佛子佛身下釋疑。於中初𨿽合諭。已是釋疑。謂有疑云。若念皆見今何不見。故云少福不見。次疑云。亦有貧下薄福何以得見。釋云除可調者。第三以其心無量下。就法總結。十句次第結前十身。其有難者前已會釋。第二頌中有二十偈。次第頌諭。諭各二偈﹝已下入第五十一經﹞第三出現語業。長行有標釋結釋中三。初就法略說。二約諭廣說。三以法通結。昔人亦以初十入於中十爲百。後十通前十爲千。此亦可通。今更一解。後結則容通結中十。中十則別諭初十。但小不次耳。今初圓音之義。略啟四門。一敍昔二辧違。三會通四正釋。前三非要廣在別章。但正釋文自含眾妙。文有十音以顯無盡。各上句標下句釋。一普徧者。卽隨類音。然有二義。一約體。廣無聲不至。故云普徧無量音聲。斯則人天等異萬類齊聞。上云眾生隨類各得解。二者隨前一一之音。皆能獨徧。如目連不究其邊。二隨樂欲音。謂趣舉一一類音。能隨樂欲說種種法。上經云。如來於一語言中演說無邊契經海。又云。佛以一妙音周聞十方國。眾音悉具足法雨皆充徧。通證前之二義。三隨根解音。謂卽上說中。隨說一法大小各聞。故云隨其信解。寶積云。佛以一音演說法。眾生各各隨所解。四隨時音。謂卽上大小之法。令聞不聞皆自在故。云不失時。亦兼隨聞一法欣憂不同。寶積云。或有恐畏或歡喜。上四多約卽體之用。是圓音義。後六多約卽用之體。顯一音義。謂五外隨緣叩我無生滅。六內集緣成何有主宰。七甚深者。欲言其一則萬類殊應。欲言其異一體無生。又欲言其一。隨一音中能具多音故。上云一切眾生語言法。一言演說盡無餘。欲言其異。卽上多音惟令聞一故。下諭云。譬如天鼓發種種聲。懈怠諸天惟聞無常覺悟之音。故甚深也。八純稱法界。九橫入無斷。十豎歸一極。此十圓融一味。是如來圓音。是知或謂無聲隨叩發響。或謂惟一直聲無宮商等異。皆大地之一塵耳。第二佛子菩薩下。約諭廣說中三。初結前生後。次徵後釋。今初收上十聲要不出三。約相則廣無量。約體則無主宰。約用則有顯示。今並雙非以顯中道。謂莫窮其邊故非量。隨機隨時有聞不聞。故非無量。多緣集故非有主。純一法界生故非無主。當體無生故無能示。巧顯義理故非無示。更以四句明體用無礙。謂一以用從體。由體無不在故。能令上十類皆徧一切。非惟徧聲。亦徧一切時處。眾生如來法界等。𨿽復於色等皆徧。恆不雜亂。若不等徧則音非圓。若由等徧失其音曲。則圓非音。今不壞曲而等徧。不動徧而差韻方成圓音。二以體從用。其一一音皆具含眞性。三用卽體故。上十類聲皆不可得。惟第一義永離所執故。法螺恆震妙音常寂。名寂靜音。如空谷響有而卽虛。若不卽虛。非但失於一音亦不得圓融自在。四體卽用故寂而恆宣。若天鼓無心而應一切。長風隨竅萬吹不同。若不徧同非但失於能圓。亦非眞一梵音隨緣自在。名爲如來圓音妙音。非是心識思量境界。第二徵意云。前言無量等。今何雙非。第三舉諭廣釋。其大意云。性相無礙體用相卽。故約法難顯寄諭以明。十諭卽爲十段。段各有三。謂諭合結。今第一劫盡唱聲諭。諭前第六無主諭中。言法爾者。俱捨第二云。生無色界有二種因。一因力。謂近習及數習故。二業力。謂上界後報業果欲至故。若生色界則有三因。謂加法爾力。但器壞時法爾有聲故。然四種音非是一時。初二火劫將壞欲界及初禪時。三卽水災壞二禪時。四卽風災欲壞三禪時。四聲各別故非無生。但從緣生故非有主。合中明佛欲壞生死世間。亦有四聲說五乘法。第二響聲隨緣諭。諭上第五無生。第三天鼓開覺諭。諭第九無斷絕聲。徧入法界化無斷故。諭合各三。一能開覺。二開覺益。三結用歸體。二當知下。合中三者。初合能開覺別有十一聲。義分四節。而有二意。一初二通五乘。次六通三乘。次一通第一第二乘。後二惟大乘。二者初一節人天。餘三節配三乘。次無數下合開覺益。後而如來下合結歸體。由不住方等故。上能普徧。是以莊嚴論云。若佛音聲是有法非非法者。不能徧至十方。反此故能。第四天女妙聲諭。諭第三隨信解聲。多音隨樂故。第五梵聲及眾諭。諭化不失時熟者必聞。卽以根熟爲眾。第六眾水一味諭。諭無邪曲聲從法界生。一體性故。第七降雨滋榮諭。諭歡喜聲稱根增長故。離佛無聲不從外來。離機無聲不從內出。第八漸降成熟諭。諭無變聲以皆至究竟故。上先照髙山以顯頓圓。此先小後大卽是漸圓。將降法雨者。思欲說一也。未便卽降者。恐破法墮惡道故。先興法云是說方便。方便含實如雲含水。第九降霔難思諭。諭上甚深聲。𨿽多差別。皆於甚深法界之所流故。第十徧降種種諭。諭普徧聲。非惟普徧四洲。亦徧出多雷音。諭中有總別結。從四天下別中有五。一云二電三雷四風五雨。此與賢首品文有影略。思之。後𨿽彼下結。合中亦有總別結。別中亦有五。前四各有佛子。一以身合云有覆陰等故。卽菩提等。十身中有四身名異義同。一卽願身願生兜率故。第四卽意生身。隨意所生同世色故。八卽菩提身。具佛十力成菩提故。九卽威勢。具四無畏能伏外故。亦可。十力降魔爲威勢。無畏爲正覺。有正覺義故。餘六名義俱同。第二合電光。不出通明無畏。第三以三昧合雷聲者。略有三義。一若秋之雷蟄虫藏匿。若入三昧諸惡不行。二若春之雷則發蟄開萌。猶彼三昧發生功徳。三雷是雨之先相。三昧是說之先兆。十名思而釋之。第四以大智合風者。以後得智觀機警覺。加被令成法器故。第五此相現已下。以說法合雨。於中初結前標後。所謂下。別有十法者。一將成正覺念相欲盡聞斯法雨便細念都忘。得見心性等虛空界。法界一相始本無二。契同諸佛平等法身。故云說法界無差別。二出胎已後坐道場。前後更無身故。名最後法雨。名遊戲等者。此有二義。一開爲二。謂遊戲是神通大用。祕教卽心智所契。二合爲一。令於祕教出沒自在。故雲遊戲。言祕教者。卽詮如來三徳涅槃故。涅槃經名祕密藏。安住於此能建大事。神通作用故名遊戲。在法華經以體從用。名如來知見。深固幽遠名爲祕密。𨿽初心同稟而窮究在斯故。亦爲說三。一生所系者。謂如彌勒更一下生故。所以更一生者。由微細無明能障所知故。今爲說令淨彼細惑成種智普照。上三皆等覺位。四灌頂菩薩。卽十地受職位。十方諸佛法水灌頂。墮在佛數。能受如來大法雲雨。令具佛功徳智慧。廣作佛事爲莊嚴故。五得忍菩薩。若取忍淨。八地已上。將止此忍勸滿福智。不斷悲故。若取初得。有說初地卽得。爲說信等功徳。後後圓淨十地。地智一一開發不斷二利故。六住向行三卽三賢位。令其入證眞如現前。依此變化爲甚深門。而勝進不息。七初發心者。通信初發心及信滿發心。旣發上求下化之心。令依願行故。上皆已得本位故。並爲說勝進上位之法。此下二門通有二意。一約初求顯說說其自乘。二約已住密說。密授大乘。如緣覺中。約自乘。說則因謝非常。果續非斷。逆觀非有順觀非無。爲離二邊。𨿽離二邊而不壞自乘之果。約密十二因緣卽是中道。中道者名爲佛性故曰甚深緣起。是爲上上智觀。故。得不壞佛解脫果故。九聲聞中二者。一約顯說。由彼厭患苦集故。說人空智劍斷之。二約密說。應以法空斷一切惑。故名大劍。十爲二聚眾生故。雲集善根者。其邪定聚未堪法雨。未定令得名爲成熟。已定令增種種法門。三佛子諸佛下合上結中有二佛子。初合結數。後合心等以釋外疑。第三復次佛子應知下。通結十諭皆無分量。文顯可知。第二偈頌。頌上十諭諭各二偈。第四出現意業。先身次語後意義次第故。長行中二。先徵起後正釋。釋中三。初約法總辧。二寄諭別顯。三總結勸知。今初。言如來心意識俱不可得者。約體遮詮也。但應以智無量故。知如來心者寄用表詮。然此一文古有多說。一云識等有二。一染二淨。佛地無彼有漏染心心所。而有淨分心及心所。果位之中智彊識劣故。於王上以顯染無。約彼智所以明無量。若必無王所依何立。故成惟識第三。引如來功徳莊嚴經云。如來無垢識。是淨無漏界解脫一切障。圓鏡智相應則有王明矣。言轉識者。智依識轉非轉識體。一云以無積集思量等義故。說心等叵得。就無分別智以顯無量。非無心體故。攝論第八云。無分別智所依非心非思義故。亦非非心爲所依止。心種類故。以心爲因。數習勢力引得此位名心種類。上之二解俱明心意識有。一云。佛果實無心意意識及余心法。云不可得。惟有大智故言智無量故知如來心。故金光明經及梁攝論。皆云惟如如及如如智。獨存佛地。論中五法攝大覺性。惟一眞法界及四智菩提。不言更有餘法。上之二宗徧取皆妨。若依前有未免增益。亦不能通不可得言。又此淨分此何不說。彼無垢識而得說耶。經何不言染不可得。若依後義未免損減。亦不能通知佛心言。旣云以智無量知如來心。不言無心。可知明非無心矣。又心旣是無智何獨立。非惟違上二論。亦違涅槃滅無常識獲常識義。若二義雙取未免相違。若互泯雙非寧逃戲論。若爾何以指南。今釋此義先會前二宗。後消經意。今初。若後宗言惟如智者。以心卽同眞性故曰惟如。照用不失故曰如智。豈離心外而別有。如是則惟如。不乖於有。前宗以純如之體。故有淨心。心旣是如有之何失。是知卽眞之有。與卽有之眞。二義相成有無無礙。後消經意者。言不可得者。以心義深玄言不及。故寄遮顯深。言但以智知如來心者。托以心所寄表顯深故。晉經云。但知如來智無量。故知心無量。云何深玄。欲言其有同如絕相。欲言其無幽靈不竭。欲言其染萬累斯亡。欲言其淨不斷性惡。欲言其一包含無外。欲言其異一味難分。欲謂有情無殊色性。欲謂無情無幽不徹。口欲辯而辭喪。心將緣而慮亡。亦猶果分不可說故。是知佛心卽有卽無。卽事卽理卽王卽數。卽一卽多。心中非有意亦非不有意。意中非有心亦非不有心。王中非有數亦非不有數。數非依於王。亦非不依王。一一皆爾。圓融無礙。則令上諸義各隨一理不爽玄宗。言寄表顯深者。旣心不可以智知。且托智以稱嘆。智是心所尙以十諭明玄。則所依之心玄又玄矣。故十諭之末皆結爲心之相。然佛尙不說凡何敢思。有因緣故。輒憑教理以示玄宗。望無咎其繁而不要也。第二譬如下寄諭別顯。舉十大諭。以諭如來十種大智。十智體用非一非異。亦文各有三。謂諭合結。今初。虛空無依爲依諭。諭佛無依成事智。合中謂諸乘之智依佛智生。如十地云此十地智。皆因佛智而有差別。離佛智外無所依學。而佛智果滿更不依他。豈不依心及依理耶。豈不向言王所無二耶。良以。佛智照極。無有智外如爲智所依。故智體全如。若有所依不名如智。亦猶淨名云法隨於如無所隨故。文殊般若云。若無境界則無所依。況佛智外無法可得。以一切法卽佛智故。第二法界湛然諭。諭佛體無增減智卽轉釋前依。依者依此出生故。𨿽出諸智亦不減少。菩薩解脫成佛智時。亦不增足以同體均故。如上海中板諭。第三大海潛益諭。諭佛體均益生智。卽雙釋前依及出生義。謂與眾生心同體。故義曰潛流。穿鑿自心得智慧時。卽是見他佛智。是曰依之出生。又由體同。令外佛加持資其念力。亦是流入。第四大寶出生諭。諭佛用興體密智。釋上能生。以何義故而能生耶。具四寶故。諭中有三。初總明出處體用。次徵列寶名。後結其深勝。合三同諭。列名中。衍英諸公皆云。初證道智斷惑障。二助道智斷智障。三不住道智捨於報障。上三自利。四利益眾生智。卽利他行。此釋亦無大過。果地具此三道。能令學者入菩薩地。故今更一解。若直就文。文自明顯。今以法相收之。卽四智菩提。一大圓鏡智。以離諸分別名無染著。所緣行相微細難知。不忘不愚一切境相。名巧方便。二卽平等性智。觀一切法。若爲無爲。自他平等名善分別。三卽妙觀察智。此智善觀諸法自相共相。無礙而轉故。說無量法而不壞法性。無量法者。卽攝觀無量總持定門等。而言說者。雨大法雨斷一切疑故。四卽成所作智。知機知時作所應作故。三若諸如來下。合前深勝。於中先明用勝體深。此中用勝諭在總中。此中體深。同法華髻中明珠。不妄與人。然約下智不及故稱密藏。不全同諭故。涅槃中明有密語而無密藏。後此四智寶平均下。明體勝用深。平均正直卽平等性智。大慈悲等共相應故。故曰平均。一味相續名爲正直。二端潔卽大圓鏡智。端者。純淨圓徳現種依持故。潔者。性相淸淨離諸雜染故。三妙好卽妙觀察智。四普能利益卽成所作智。此約別配。今以四智圓融故。四徳亦該四寶。況四智乃十中之一。則永異余宗。第五珠消海水諭。諭佛滅惑成徳智由有前智無智不生。由有此智無惑不斷。又前則橫具四智。此則豎具四智。皆是釋前爲依之義。諭中二。先總明體用。後佛子此日藏下。別顯用相。此爲極教了說。而起世婆沙等。說阿毗地獄在下火气上吞銷鑠海水。蓋是少分方便之說。而俗典云。以沃焦石消海水者。或測度而知。或見寶不辧謂之石耳。又云注於尾廬壑者。但見其消以名之耳。合中亦二。先合總明體用。後佛子諸菩薩修習下。合別顯用相。然此四智。古徳有配四種三昧。初是大乘光明三昧智。二是集福徳王。三是賢護。四是首楞嚴。此釋配定理則可爾。案次乖理。以第三名智光普照故。若將初爲三以三爲初。乃順文理。今更一解。標其所成卽是四定。約能成智應別立名。又若將此豎配諸位。尢異昔解。謂一佛以卽事而眞智。治於地前。成初四地令得賢守定。以此三昧能守世出世間賢善法故。前三地爲世四地爲出世。旣了卽事而眞則卽散而定。二以卽體之用智治四地。未能起用。令得五地入俗成集福徳王定。三以平等無相智治五地𨿽能隨俗未得平等。令得六七地般若大光功用後邊成光明定。四以平等無功用智治七地功用。令入八地。乃至佛果得首楞嚴定。所作究竟故果旣具四。因亦通修。且約相顯爲此豎配。不可徧局。第六虛空含受諭。諭佛依持無礙智。亦釋前依義。上但云依。猶通外依他力。今明體徧普容。是則五乘等智。皆是如來大智中物。肇公亦云。夫聖人虛心冥照。理無不統。懷六合於胸中。而靈鑑有餘。鏡萬有於方寸。而其神常虛。卽斯義也。第七藥王生長諭。諭佛窮劫利樂智。諭中四。初總顯體用。二彼藥王下。別顯用相。三此藥王下。得名所由。四佛子下。揀其非處。先揀後收。收者亦不厭故。故晉經云不捨生性。合亦四段。而文不次。初合總顯體用有六。一以悲願菩提合根。此爲諸佛之本深難拔故。文有四弘。二依實智所生方便爲莖。能幹事故。菩提體故。三依前二智分爲諸度。旁陰爲枝。四戒定息熱別受業名。五辯才道品等。親生菩提開發爲華。六果可知。上六亦可豎配地位。而下別。顯用相。旣云一切菩薩故。但從通釋二。一佛子越次合得名所由。窮未來際故云究竟無休。得果不捨因。故云不斷菩薩行。由此故得因果交徹展轉相生。三一佛子卻合前別顯用相。深心樂修善行。卽前方便淨戒亦能息熱。相好如華爲嚴。文多影略者。爲分能所成故。四一佛子合揀非器。亦先揀後收無爲正位。一墮難出故諭深坑。又無悲水取灰斷故。如彼地獄。邪見撥無貪愛浸爛。皆諭於水。不容善根又闕土緣。非生處故。後收言無厭捨者。上據現惡闕緣。令生厭怖直進一乘故。除二處而同有佛性。久久當成故不厭捨。是知現惡明無則無惡必有。故涅槃云。一闡提人𨿽復斷善猶有佛性。若能發心非闡提也。法華云決了聲聞法。余諸聲聞眾亦當復如是。結云根善安住者。常住大悲故。有引向所揀證無佛性及定性義。不觀次後不捨之言。況第十諭平等共有。減損佛性恐毀謗一乘。願諸後學當誡愼之莫滯權說。第八劫火燒盡諭。諭佛知無不盡智。由此佛智更無所依。第九劫風持壞諭。諭佛巧令畱惑智。非但能斷亦復能畱。謂佛有斯巧。授與根未熟未具萬行菩薩。令畱潤生之惑。由此畱惑惑方至盡得一切智。不同二乘不爲菩提心期速出。廣明畱惑潤生。具如別章。第十塵含經卷諭。諭佛性通平等智。文中四。謂法諭合結。今初。所以知佛智徧者。無一眾生不有本覺。與一切佛體無殊故。以上言潛流。則似佛智徧他眾生。今顯眾生自有。故云徧耳。此有三意。一明無一眾生不有。則知無性者非眾生數。謂艸木等已過五性之見。二者眾生在纏之因。已具出纏之果法。故云有如來智慧。非但有性後方當成。亦非理先智後。是知涅槃對昔方便。且說有性。後學尙謂談有藏無。況聞等有果智誰當信者。三彼因中之果智。卽他佛之果智。以圓教宗自他因果無二體故。不爾。此說眾生有果。何名說佛智耶。斯則玄又玄矣。非華嚴宗無有斯理。次但以下釋疑。疑云。涅槃云。佛性者名爲智慧。有智慧時則無煩惱。今有佛智那作眾生。釋中先順答前義。謂倒故不證豈得言無。如壯士迷於額珠。豈謂膚中無寶。後若離下。反以理成。謂若先無離倒寧有。旣離倒則現明本不無。如貧得珠非今授與。是以涅槃恐不修行。故云。言定有者則爲執著。恐不信有故云。若言定無則爲妄語。乍可執著不可妄語。自然智者。自覺聖智也。無礙智者。始本無二絕二礙也。第二諭中二。先明大經潛塵。以諭上文妄纏佛智。大經卷者。佛智無涯性徳圓滿也。書各稱境者。智如理故。潛一塵者。略有三義。一妄覆眞故。二小含大故。三一具多故。一切塵者。無一眾生不具佛智故。後時有一人下。出經益物。諭上離妄現前。第三合中亦二。先合大經潛塵。無量無礙普能利益。合上書寫多事。眾生身及妄想俱合土塵。後爾時如來下。合出經益物。如來合上一人。智眼合上天眼。是知不信眾生等有佛智。智眼未開復何可怪。然如來藏等經說有九種諭。諭如來藏。爲如靑蓮華在泥水中。未出泥水人無貴者。又如貧女而懷聖胎。如大價寶垢衣所纏。如摩尼珠落在深廁。如眞金像獘衣所覆。如庵羅樹華實未成。亦如稻米在糠糩中。如金在礦如像在模。皆是塵中有佛身義。與此大同也。大文第三總結。上來十諭。初總明無依爲依。二能出生。三能潛徧。四橫具四智。五豎具四能。六體廣包含。七用無終竟。八知無不盡。九巧能攝持。十處處具足。前九直語佛智。後一乃融自他。此十圓融略顯佛智之相。寄顯如來之心未盡佛心一毫。故應更以無量無礙等知也。第二偈頌。二十二偈分二。初兩句約法總顯。余頌上諭。於中初諭一偈半。後一四偈。餘八各二偈。並顯可知。

大方廣佛華嚴經疏卷第四十九

大方廣佛華嚴經疏卷第五十

唐淸涼山大華嚴寺沙門澄觀撰

﹝已下入第五十二經﹞第五明出現境界。正顯分齊之境。兼辧所緣之境。依初義者。前約智以顯心。此正明智用分齊。依後義者。前明能知今辧所緣。由所緣無邊故。顯分齊難思。分齊難思故方窮所緣之境。二義相成如函蓋相稱。文中長行分三。謂標釋結。釋中二。先法後諭。法中亦二。先廣取所緣顯分齊境。後近取諸心以況佛境。前中又二。先列所緣無邊。後顯分齊無量。今初。先令以無障礙智爲能知者。非此不能量佛境故。後正顯所緣文有十句。一通舉所化。二化時。三化處。四化法。五所化人。六七八三皆明所證。於中眞如語其體。常一味故云無差別。法界生法所依。故云無礙實際。是窮事至實故云無邊。九化處分齊。後一徧通。若約二諦境。前五爲俗次三爲眞。九通眞俗。事空理空俱是空故。後一雙非。顯前九境卽同無故。若約三諦空卽是眞三眞爲中道。若以五界攝之。初三是世界無量。四卽調伏及調伏加行界。五卽眾生次三卽法界。餘二雙非。二佛子如一切下。顯分齊無量中。先約十境以顯分齊。境智相稱故皆無量。後約無境顯其非有。乃至眞如皆不可得故。是以諸境云興而常寂也。如無旣爾。如眞如等無變易等亦然。第二佛子至應知心下。近取諸心以況佛境。於中二。先正明後徵釋。今初。無量無邊語其相用廣大。無縛無脫。明其體性深寂。次徵意云。何以將心況於佛境。釋意云。菩薩自心。隨思卽顯故無分量。佛境亦爾。隨機顯現。若身若智何有量耶。智假思顯則性無縛脫。不爲相縛後無脫故。第二佛子如大龍下諭顯。文有三諭。前二諭無縛無脫。後一諭無量無邊。無量無邊通前二段。今初。前明降雨無從諭。正諭無縛脫。旣無來處有何縛脫耶。後明海水從心諭。諭無縛脫所因。水從心力爲因。非定內外。智從昔願。緣起故來卽無來。第二海水宏深諭。諭無量無邊中三。先標章誡聽。二佛子此閻浮下諭顯。三佛子於汝意下。法合諭中三。初別顯水多文有四節。一四洲水。二龍王雨水。三宮殿出水。四娑竭龍王兼雨兼出。皆後後倍前以顯深廣。二其所出下。通顯水相。湧出故潮上速。爲寶消故潮下。此爲極說。三佛子如是大海下。通顯無量兼水有四。第三合中二。先合水無量。佛智一念卽無窮盡。況盡三際周乎十方。重重重重安可諭顯。二佛子至應知如來下。合通顯無量。非惟智爲佛境。菩提分等皆分齊境也。智海合水余合寶等。並顯可知。大文第三總結。卽結云知意。不知佛境。安能利生。第二偈頌。五偈分二。初一頌法說。余頌前諭亦二。初二合頌前二諭。同諭無縛脫。後二頌大海宏深諭。但頌通顯無量。余文略無。第六出現之行。前明分齊境智無邊。今彰運用則悲智無盡。𨿽智海已滿悲無息故。長行中二。先標舉後釋相。釋相中三。初雙標二行。次雙釋二行。後雙結二行。今初。義有多含。一無礙行者。卽理之事行。眞如行者。卽事之理行。前卽行相後卽行體。又前是卽智之悲。後是卽悲之智。前卽眞之俗。後卽俗之眞融而無礙。爲如來行。第二佛子如眞如下。雙釋中二。先釋眞如行。後釋無礙行。今初。眞如之名言含法諭。文中有三。初牒名以解。明體絕三際故同眞如。契如成行行卽如也。過未非緣故不生不動。現在離緣故非起也。二復舉法界無形。明雙非契中。是知實相等皆如來行。三舉鳥飛虛空諭。釋非量義。非量有二。一行廣無量故。云如來行無邊際故。二卽事同眞便無分量故。以空諭。旣無有量何有無量若謂無量卽是量故。雙非永寂爲如來行故。心彌虛行彌曠。終日行而未曾行。故涅槃云。復有一行是如來行。所謂大乘大般涅槃。第二佛子如來應正等下。釋無礙行。文中二。先約法總明。後以諭別顯。今初。智無所住悲示所行。卽悲智無礙自無二礙。令他無礙皆無礙行也。二別以諭顯中二諭。初金翅辟海諭。諭卽智之悲。後日月無思諭。諭悲不失智。第三佛子至應以如是下。雙結二行。性結眞如。相結無礙。第二偈頌有五。前三頌眞如後。二頌無礙。第七出現菩提圓行之果。故對緣造修必有成正覺。故文中三。謂徵起釋相總結。徵言正覺略顯五門。一釋名。晉名菩提存其梵語。此翻爲覺。正揀二乘成異菩薩。初會已顯。又單語菩提。但是所覺之道。今云成者。卽理智契合之名。二明體性。攝論云。二智二斷爲菩提體。智論云。菩提菩提斷俱名爲菩提。若依此經通一切法。如文具之。三辧種類。或說惟一如智契合無二相故。淨名云。夫如者不二不異故。或開爲二。大品明有性淨菩提及修成故。亦名性淨方便淨也。或分爲三。約三乘故。如十地論或開爲四。涅槃云。下智觀者。得聲聞菩提。乃至上上智觀得佛菩提。又四智菩提亦是四義。或分爲五。如大品智論說發心等故。或具明十。如離世間品。惟十爲圓是此所辧。三除前二。四除前三。五除前四。餘皆兼通。同教一乘之所攝故。若業用所現。則無所不收。四明業用文有十門。而體用參顯各隨別義立目。今統收之。謂緣二諦斷二障。證二空起二智。印羣機現萬像。具十身徧十方。周於毛端微塵等處。通因及果業用無邊。具如文顯。五者辧相。卽當釋文略辧十門。一總明體相。二卽現萬機。三體相甚深。四三輪平等。五因果交徹。六體離虧盈。七相無增減。八用該動寂。九周於法界。十普徧諸心。十門之中亦可當門別釋。今且以初爲總餘九爲別。別𨿽九門而釋十義。初釋第一。二釋第十。謂舉初該後。三從第二次第解釋。第十一門釋八九二義。至文當知。釋文顯然不應異解。今初。總明具有十門。皆含體相用三。一寂照爲菩提體。故云於一切義無所觀察。一切義者。眞俗境也。觀極於無觀故。淨名云。不觀是菩提離諸緣故。如海無心而能頓鑑。非無所了故。晉經云解一切義。二經合明義方圓。妙解卽是觀觀卽無觀。旣觀念斯寂無惑習種。無觀是體照斷爲用。合之爲相。二等同萬法爲菩提體。謂智與理冥同一圓覺。故云於法平等。而不失照。決斷分明云無疑惑。旣無所疑卽所知永寂。上二已攝攝論之體。三一成一切成。不見生佛有異故云無二。以知一切眾生卽菩提相故。亦是能所不二淨名云。不二是菩提離意法故。四總指前三體相寂滅。寂滅是菩提滅諸相故。五卽心行處滅湛然不遷。亦是不行。是菩提無憶念故。六𨿽覺而常定不住定故。七有二義。一橫徧十方廣無量故。二體無生滅絕分量故。八亦二義。一豎念念成無際畔故。二一得永常無後際故。心無初相冥符於理。無前際故。九離邊契中。晉經此前有無縛無脫。並含在二邊之內。謂若染若淨若縛若脫。有無一異等。斯邊皆離不偏住著。故曰離邊。非見有邊邊卽中故。無中無邊方住中道。十總顯離言。上九寄言顯深。未盡菩提之奧。故收歸性離。令亡言契之。第二知一切眾生下。印現萬機。卽海印三昧。文中三。初法。一念知三世名一切智。次諭卽舉海印以諭菩提無心頓現。三合。言無所現者。有三義。一無心現故如海。二所現空故如像。三無別體故。如水與像不可分異。自體顯現故名爲覺。起信論云。諸佛如來離於見想無所不徧。心眞實故。卽是諸法之性自體。顯照一切妄法。有大智用斯卽無思。顯照同體之境爲菩提相用。故上文云於一切義無所觀察。第三佛子諸佛菩提下。性相甚深。性離言故。理圓言偏故。第四佛子如來應正等下。三輪平等。釋上於法平等。等諸法故意輪等故。何所疑哉。文中二。先別舉身等。後類結顯多。今初。有十三身。前六等事。次三等理。次一等事理。事事無礙。後三等因果。略舉十三故結云無量。皆言量者。是所等之分量。皆言等者。卽能等之三輪等有二義。一者等彼事理之量。二者等彼事理之體。所以等者。彼諸理事卽我所證。能所冥合彼尙卽我。等之何難。是以聖人空洞無像物無非我。會萬物以成己也。後佛子如所得下。類結可知。第五佛子如來成正覺下。明因果交徹。釋上無二同一性故。文中三。初標次皆同下釋。三知一切下結。今初。八相之中。略舉其二故云乃至。此文正同淨名云若彌勒得菩提者。一切眾生皆亦應得。一切眾生卽菩提相。彌勒示迷此旨。但謂理詰之言。不知眞得菩提。實如所詰。又前章以我等彼故。徧同彼量。今明以彼等我故全現我中。是知一性平等。反覆相成。此中之成爲理爲事。若是事成。何以釋云同一性故。若是理成。何以此云成正覺耶。入涅槃耶。此是華嚴大節圓宗之義。不對諸宗難以取解。然諸眾生。若於人天位中。觀之具足人法二我。小乘惟是五蘊實法。大乘或說但心所現。或說幻有卽空。人法俱遣。或說惟如來藏具恆沙性徳故。眾生卽在纏法身。法身眾生義一名異。猶據理說。更有說言。相本自盡性本自現。不可說言卽佛不卽佛等。若依此宗。舊來成竟亦涅槃竟。非約同體此成。卽是彼成。若爾何以現有眾生非卽佛耶。若就眾生位看者。尙不見惟心卽空。安見圓教中事。如迷東謂西。正執西故若諸情頓破。則法界圓現。無不已成。猶彼人悟西處全東。若爾諸佛何以更化眾生。不如是知所以須化。如是化者。是究竟化。如是化者。無不化時。故下結云。大悲相續救度眾生。隨門不同種種有異。約成佛門一切成也。又此眾生乃是像上之模。令其去模則。自見己佛。亦見他成。如第十段。二釋中先總釋。同一無性故得現成。妄性本虛生元是佛眞性叵得非今始成。故皆成也。

次轉徵所無無何等性同菩提性故。後釋所無。有十二句。前四通生及佛。次四約眾生。後四惟約佛。非獨妄空眞有。亦非妄有眞空。以性融相法界圓現。故由此無說成正覺。又攝十二總爲六對。一能相所相對。謂染相淨相相待有故。念念之盡緣所盡故。煩惱永盡本自盡故。二生滅對。約凡則本自不生。卽涅槃相。不復更滅故。約佛菩提非始生故。何有滅耶。三我非我對有緣無主故。我尙不可得。非我何可得。諸法實相中。無我無非我故。四緣非緣對。攬緣生故。緣尙不可得故。五能所證對。能證菩提因所證故。所證法界由智顯故。六合不合對。虛空非合因有顯故。所以性無。成覺是合。理智契合卽爲緣起。故非有也。三結中。物物無性故成種智。證斯同體而起大悲。一得永常故云相續。又只由不知無性。故教化不絕。第六佛子譬如虛空下。明體離虧盈。釋上無相虛空無生。故體無增減。菩提無相成不寧殊。第七佛子假使下。明相無增減釋上無行。湛然不異行豈能遷。文中三。初舉諭問答。以化現無形諭成不莫異。化多心者。諭修多因。化成多佛諭證多果。次普賢下。贊善以合。三佛子下。結此生後。第八如來成正覺時下。用該動寂釋上無止。不滯定故。文中四。初舉所依三昧。覺不滯寂故名善覺。覺彼一相故用爲方便。二入已下。顯一身之用。旣以一相爲方便則物皆一相故。一則現多。三如一下。類顯余身。如來成正覺時。布身云於法界。一一皆是廣大之身。並如一身之現。四佛子下。總結多門。謂上來所現一定爲門余定亦爾。定門旣然。悲智總持等門亦爾。故有無量界矣。是謂髙而無上廣不可極。第九佛子至應知如來下。明周於法界。釋上無量無量有二。一廣多無量。一毛含多徧法界故。二無分量皆不生故。文中三。初明一毛含多。釋以不生故。此與前段分。有分異。又此惟現佛。卽同類相望。前通多類卽異類相入。又前則住體徧應。此則如理而含。亦如理而徧。二如一毛下。類顯多毛。但容毛處卽是毛孔。次徵意云。身契無生。可許能含法界。虛空無有能契。何能亦含。釋云。無處不至則無非佛身矣。是謂大包天地。細入無間。三隨其下釋疑。疑云。若爾何以要就覺樹。釋云。隨機所能受耳。是知坐菩提樹多身頓成。尙曰隨宜。有頂鹿園豈爲眞極。第十佛子至應知自心下。明普徧諸心釋前二門。卽分爲二。初正明普徧。釋上無際。念念常成無際畔故。後廣大下。總結雙非。釋上遠離二邊住於中道。今初亦二。先指一心。後如自心下。例一切心。前中先標。次徵後釋。釋云不離者。有二義。一眾生身心卽佛所證故。二全卽佛菩提性故。此卽他果在我之因。非約因人自有佛性。此文正顯佛菩提故。後總結雙非。不離不斷釋有二意。一不離。結上無處不有。不斷生下無有休息。二不離者。生佛非異故。不斷者。生佛非一。不同眾生可斷壞故。是名入不思議方便法門。是以不得意者。作眾生思故是不可。設作佛思。是亦不可。卽亦不可。非卽亦不可。當淨智眼無取諸情。第三總結。卽最後佛子。今依此知映前十門。無幽不盡。離此何有眞菩提耶。後偈有六頌前十門。初二次第頌初二門。次三如次頌六七八。後一通頌四五九十。以同是普現無量義故。其第三門。但顯離言故略不頌。第八明出現轉法輪。得大菩提理必轉授。長行中三。初標徵次釋相。後總結。就釋相中二。先顯體用。後顯所因。今初分三。初法次諭後結勸。今初。文有九句。減數十也。皆先標後釋。前五顯體性寂寥。後四辧相用深廣。前中一能轉心。二所轉體。三所得果。四能詮教。五所顯理。夫轉法輪不過此五。今皆卽事契眞。一能轉心者。由知法無起故。正轉法時不起心念。言我轉授前人名心自在。如是方爲眞能轉也。二所轉體者。卽示勸證名爲三轉。此三名輪者。摧障惱故。言離邊者。若有惑可摧未離於常。無惑可摧寧免於斷。今永離斷常等邊。方爲眞能斷所應斷。知與證修亦然。三所得果者。由斷惑故得離欲際。由證性空本無可離。斯際亦遣。四能詮教者。理假言詮。今了本寂滅不可說故。則終日言而未曾言也。五所顯理。謂卽寂滅。今了性淨涅槃。法本不然今則無滅。方爲究竟之滅。是知。其輪本來常淸淨也。後四相用深廣中。一觸言皆輪廣也。二卽用而寂深也。下二亦深亦廣。三一卽多而無主。四卽橫豎而恆虛。謂橫則無遺。無所不轉故。豎則無盡窮未來故。而不著內外。則深廣無涯矣。第二佛子譬如下。諭中文有二諭。一文字無盡諭。諭第九無盡。二徧入無住諭。諭六七八用而常寂故。於中有法諭合。合中二。先合普入一切。以上法中。但云入一切言故。今明入余法則觸類皆法輪。豈同三乘但用佛聲爲輪等耶。二一切眾生種種下。正合前文入一切語。前五易故略不諭之。第三佛子下。結勸可知。第二復次下。顯法輪所因。於中三。先辧輪所起因。因機差故。若離物機佛無說故。次佛子如來下。明因所起輪。物旣爲力不同。教須適宜差別。於中說法所依之定名者。無礙辯才無所怯畏。得究竟者惟佛有故。後能如是知下。結其得失。及第三總結文並可知。偈有五頌分二。初二偈頌法輪體用。後三偈頌法輪所因。第九出現涅槃。轉化旣周安住祕藏。爲物示滅故次明之。然大涅槃蓋眾聖歸宗冥會之所。寂寥無爲而廣大悉備。形名絕眹識智難思。今以無名彊名亦爲五別。一釋名。涅槃正名爲滅。取其義類乃有多方。總以義翻稱爲圓寂。以義充法界徳備塵沙曰圓。體窮眞性妙絕相累爲寂。而言大者。橫無不包豎無初際。此約三徳涅槃。若約義開略明三義。一者體大。自性淸淨故。二者相大。方便修淨累亡徳備故。三者用大。化用無盡故。般者入義。性入眞入示現入故。若圓融無礙卽大涅槃。二出體性。涅槃旣妙絕常數。恬怕希夷。𨿽迥出百非。而靡所不在。今以義求不出三法。卽摩訶般若解脫法身以爲其體。所以三者。翻三雜染故。成智恩斷故。成法門法性應化身故。能證大智冥所證理累永寂故。然此三種。不離一如徳用分異。卽寂之照爲般若。卽照之寂爲解脫。寂照之體爲法身。如一明淨圓珠。明卽般若淨卽解脫。圓體法身。約用不同體不相離故。此三法不縱不橫不並不別。如天之目如世之伊。名祕密藏爲大涅槃。三顯種類。𨿽理無不統義類塵沙。今自陜之寬略分一兩。或惟說一卽大涅槃。或說有二。自有三門。一餘無餘。二性淨方便淨。三眞與應。或分爲三。此有二種。一約三乘。二卽自性眞應。或分爲四。一自性淸淨涅槃。二有餘依。三無餘依。四無住處。有餘無餘義通大小。今惟說大。於三種內不明二乘。餘皆具論融而無礙。爲大涅槃。如文具之非獨應滅。四彰業用。囊括終古導達羣方。靡不度生靡不成就。故涅槃云。能建大事則出現法門。皆斯用也。然諸門廣義備於別章。略在文具。第五釋文中二。先徵起後正顯。正顯中十。一體性眞常。二徳用圓備。三出沒常湛。四虧盈不遷。五示滅妙存六隨緣起盡。七存亡互現。八大用無涯。九體離二邊。十結歸無住。然斯十段。隨義𨿽殊皆含體用。互相交徹顯大涅槃。今初分三。初舉法勸知。二如眞如下。指理同事。三何以下。釋顯同相。今初。根本自性者。卽下所列眞如等十。爲眞應涅槃之根本故。體卽自性淸淨涅槃。以出二礙名方便淨。爲眞涅槃。大悲應物亦自此流故名爲本。以是本故。但了眞如卽了涅槃。二指理同事中。皆云如者如卽同義。能同涅槃通眞及應。所同如等。卽自性涅槃故。上句皆有涅槃之稱。應眞無本應非不生。何出現之爲妙。故以本該末以體顯用令皆圓寂爲大涅槃。所以列十名者。欲明究竟妙道。窮理盡性無不同故。徳無盡故。十名已如前釋。於中後二加際言者。窮眞於無眞。爲眞如際等故。三釋顯同相者。向言亦如是者。云何如耶。故云如眞如等不生滅故。何以不生。以但了因所顯非生因所生故。旣無有生亦非出障。始旣無生則永常不滅。是知玄道存於妙悟。妙悟在於卽眞。卽眞則生滅齊觀。齊觀則彼此莫二所以眞如與我同根。法性與我一體。眞旣不滅應滅寧眞。是知涅槃名滅者。乃在於無滅者矣。第二佛子如來不爲下。明徳用圓備者。如來之身色相圓備。常現大機前故。文中先標舉。後徵釋。標中約人顯實。云不爲菩薩。明說永滅是爲二乘。迹盡雙樹並爲凡小。據此亦名揀異灰斷。後徵釋中文有二重。初釋之中自有二義。一令稱實見受用身。卽同法身常住其前。涅槃云。涅槃不空者。謂有善色常樂我淨故。因滅無常獲此常故。二於一念下。令見三際應用。亦卽是常。故云皆如現在。涅槃云。吾今此身卽是常身。法身下。開栴檀座佛塔。見三世佛無涅槃者。楞伽亦云。無有佛涅槃。無有涅槃佛。亦不起二不二想者。遠離覺所覺故。謂旣知幽靈不竭妙色湛然。三際大均。何生滅之動靜。故不起二也。亦不取此一常。故無不二也。下重徵釋。徵意云。菩薩何以能不起想。釋云。菩薩由了法空本無想著故。旣無心於動靜。終不謂佛常與非常。第三佛子諸佛如來下。出沒常湛。謂涅槃無爲而無所不爲。無不爲故能建大事。不礙出沒。以無爲故住淨法界。體常湛然不礙出沒故。顯迹爲生卽是有餘。息迹爲滅卽是無餘。故余無餘乃應物之假號耳。體性常湛。故存不爲有亡不爲無。是知寂然不動未嘗無爲。應迹無方未嘗有爲。豈可隨於見聞。以滯殊應之迹。第四佛子譬如日出下。虧盈不遷。先諭後合。然法身無像故。無器而不形。聖智無心故。無感而不應。像非我有。自彼器之虧盈。心非我生豈普現之前後。故攝論第十頌云。眾生罪不見如月於破器。徧滿諸世間。由法光如日。是以經言非日咎也。持戒器破定水無依。菩提器破智水寧止。無信淸珠故。心水渾濁何由見佛耶。然此中𨿽明現身。卽是三徳涅槃所流大用。亦涅槃攝。若爾寧殊出現之身。出現身以法身爲門而論眞應。非無般若解脫二徳。智慧日身無不照。故永離戲論。卽解脫故。醫王之諭卽示滅故。此有般若寧異菩提。若分相說。菩提爲能證智。惟是修生。涅槃是所證理。惟約修顯故。涅槃中說菩提。必從生因所生。涅槃必從了因所顯。若攝相說。菩提是卽理之智。涅槃是卽智之理。卽智之理。不礙摩訶般若。卽理之智不礙寂滅菩提智性本有。亦是性淨涅槃。修顯亦方便淨。隨一爲門則皆放盡卽大涅槃眞菩提也。今以涅槃收之。非惟菩提及身。前後諸門皆從三徳所流。能建大事。第五佛子若有眾生下。示滅妙存。旣爲物示滅卽體無滅。第六佛子譬如火大下。隨緣起盡有諭合結。合中以機諭薪。以涅槃諭火。眾生善根未熟。可熟者成正覺。以熟之如爲火事。若所應度者皆已度竟。則現般涅槃。寂無所爲如火息滅。故法華云佛此夜滅度如薪盡火滅。然現滅現生。皆是涅槃大用。故攝論第十名涅槃如火。旣起滅在緣。則益不可盈。損不可虧云云。自彼非佛然也。第七復次佛子譬如幻師下。存亡亙現由順機故。此滅彼存。非如來身不能長久。前諭約見滅見成。此諭約常見不見。第八復次下。大用無涯。謂正宗涅槃。而便分身無邊。窮於來際不動三昧者。究竟寂滅也。由寂無動故。無所不動耳。涅槃受純陀供處大同於此。而佛數少順機不同故。第九佛子如來身者下。體離二邊。身若是實有不可滅。身若是虛何能起滅。若有方所此現彼無。由非實故起滅無恆。由非虛故能無不現。無方所故感處卽形。本願力故化周法界。隨堪度故見則不同。第十佛子如來住於下。結歸無住。上來九門。初門多顯其體。餘八皆體用雙明。今此分二。初至實際。通結九門之體。後爲諸眾生下。通結八門之用。隨時示現正顯於用。本願力故顯用所因。無有休息皆窮來際。不捨已下。明用分齊。誰獨非涅槃而欲捨之耶。是則初住實際故不住生死。後不捨眾生故不住涅槃。由雙住故能俱不住。前卽大智後卽大悲。大悲般若常所輔翼。爲無住涅槃。自性涅槃眾生等有。二乘無學容有前三。惟佛世尊獨言具四。故就無住總以結之。卽安住涅槃建大事也。偈文有六。初偈頌第四次偈頌第六。次偈頌第七。次二偈頌第八。後偈頌第十。初句無生之生。次句無滅之滅。次句結歸涅槃無名。後句結其大用無盡。此二無礙是無住義。余不頌者。含在此中。第十明出現見聞親近所生善根。前九門出現一期始終。今明於上見聞功深益遠獎物進修。文中三。初徵起次正顯。後結示。就正顯中分二。先明見聞信向益。後見聞不信益。前中先法後諭。法中先總後別。今初。見等如後諭合中。後出生下。別卽示不虛之相。有十一句不出智斷恩徳思之。第二諭中三諭。諭其三徳。初少服金剛諭。諭於智徳。智慧破惑如金剛故。以有智慧者。必無煩惱故不共住。第二少火燒多諭。諭斷徳。性究竟者。了惑本寂故。第三藥王徧益諭。諭恩徳。種種利生故。文中先諭後合。合中二。先明爲六根境界益。合上藥王徧益。六根皆通在世滅後。滅後亦有見故。況憶念等。寶性論中。亦明如來與菩薩。爲六根境界。大同於此。後若有眾生供養如來所經土地下。明遺迹之益。合上取彼地土。所經土地猶通現滅。其塔廟者。惟約滅後。亦同法華乃至舉一手等。皆已成佛道。第二佛子我今告下。明不信益者。此明益深。如來祕密藏經明。罵藥服之得力。罵沈燒已還香。罵佛猶勝敬諸外道。若爾豈無罵罪罵罪非無。今語遠益故。法華云。跋陀婆羅等。罵常不輕千劫於阿毗地獄受大苦惱畢。是罪已。還遇常不輕菩薩教化。涅槃諭以毒塗之鼓。欲聞不聞無不死者。故菩薩之名。起自聞謗之日。謗尙遠益況深信耶。況解行耶。況證悟耶。弘持之者。勉思此文。第三佛子至應如是下。結示可知。第二佛子如來下。總以結酬揀諭異法。上來性起請說因諭。普賢依請明十出現。皆借象取譬。意顯佛旨深玄。深玄之旨尙不可以智知。豈言象之能及。故令外亡言象內絕思求。則庶幾於出現之旨。大文第五佛子此法門下。顯名受持分。於中分二。先長行後偈頌。今初。準晉經。此前有諸菩薩。發二種問。謂何名此經。云何奉持。今但有答。卽分爲二。先顯名後佛子此法門下。明受持令知總名。尋名求旨識受持法。依之修持故。今初。有十名分爲五對。一內深外絕對。謂內證三徳祕密藏故。外則凡小不能測故。二證寂開智對。三現果成因對。謂性淨萬徳卽是佛種。今十門出現卽是現義。四越世順佛對。世尙不知安能破壞。此十通是佛分齊境。五淨機演實對。知生佛同源則能淨故。隨緣不變之性諸佛本故。而性相無礙因果圓融爲不思議。過此更無爲究竟法。前九別義後一總該。第二明受持中二。先辧定法器後是故菩薩下。舉益勸修。今初。有法諭合。法中二。先標器非器。非器不爲。所謂權小乘可思議乘。歷次修故名餘眾生。是器則爲所謂圓機。不揀凡聖趣向大乘。揀於小乘。不思議乘揀於權乘。一運一切運。十信滿心卽攝諸位。圓融無礙名不思議乘。後此法門下。明受非受。釋上爲不爲。有圓信手能受眾行故。上爲之。權小於斯不盡能受。是故不爲。法集經云。是經𨿽行閻浮提。於能信深法者常住如是。眾生心手中行亦有以信解行證皆有手義。以後後破前前亦是一理。第二諭可知。第三合中以經合七寶者。若無此法非眞佛故。生如來家。合第一夫人所生太子。如來相者。初心頓行佛行故。散滅有二義。一不能信受則教不行故。二不能修行則行不行故。般若論云。法欲滅時者。修行滅故。下釋散滅所由可知。第二舉益勸修中三。初略標釋。二佛子設有下。廣釋所由。三佛子至成就如是功徳下。總結成益。就廣釋中二。先反顯後順釋。今初。若不依此教。縱多劫修行尙非眞實。況能疾得菩提。此中設有之言。似當假設。望慈氏贊善財言。余諸菩薩於百千萬億那由他劫。乃能滿足菩薩願行。今善財一生則能淨佛剎等。斯則舉權顯實非假設也。若實有此不信人者。爲在何位。文無定判義當三賢。以入證聖必信圓故。若約教道三祇亦未入玄。所以凡夫頓能信者。宿因聞燻爲種別故。今更不信當來豈聞。第二若得聞下。順釋中二。先明聞信生家益。後佛子至聞此法已則能下。信聞成行益。今初。先明聞信。後當知下成益。生如來家爲總餘句爲別。別中一以如境爲家。無性論云。生如來家者。謂佛法界於此證會故。名爲生家。二以行法爲家具家法故。三以俗境爲家。世親釋云。由此能令諸佛種性不斷絕故。四遠離非家。五以佛行爲家。十住毗婆沙第一云。今此菩薩行如來道相續不斷故。廣如彼釋。六菩薩法性爲家亦是佛種性故。亦同如來一如境故。七淨當佛家。八住本佛家。九總明因果事理無礙家。前六自分家。後三勝進家。前來初住見心性故。故名生家。四地寄出世故。生道品家。八地無功用故。生無生法忍家。今此通三。兼顯凡夫解心亦名生家。因果無礙故。第二信聞成行益。十句分爲五對無礙。一卽觀不礙於止。二見佛不礙入法。三智行法界不礙起福。四智不染世不礙悲入。五體絕三世不礙用而回向。不入而入釋上入義。不於已下。復釋不入而入。智體卽如。如外無法而可攀緣故。無可入心行處滅。寂然無入不失照用故。恆以一如而觀諸法故名而入。此二無礙方爲眞入。又一卽是如。便於一中已見一切。第三總結可知。第二偈頌卽屬第十見聞之益。不頌顯名受持。顯名受持後文自頌。此頌應在揀法異諭之前。以前長行鉤鎖顯名。亦是見聞益故。若回此偈於現瑞後。與後偈相續。文理甚順。四偈分二。初一頌法說。後三如次頌前三諭。大文第六現瑞證成。於中二。先現瑞後證成。今初先此界。後類通。動剎等數皆廣多者。法難思故。二是時十方下證成中二。先果人證。後因人證。所以具二者法玄妙故。因果交徹之法故。因圓果滿之法故。前來諸會惟菩薩者。惟因行故。發心品中惟果證者。果之本故初心成佛難信受故。隨義各別。所以互無惟斯具二。今初分四。一現身。二而作下贊說。三佛子我等下引說證成。兼明結通所說。一說一切說故。四今此會下舉益證成。於中四一得因位果滿益。一生得菩提故。神通三昧卽十通十定故。二佛剎微塵下得發心益。與遠記者不期速成故。又前明一生卽多之一。此辧多劫卽一之多。旣一多圓融何定劫數。妄生多劫智日不遷。苟執短長未期成佛。同號佛殊勝境者。緣佛出現境故。三我等下護持久遠益。四如此下結益廣徧。第二爾時十方下因人證。於中四。一明集因。前果人證承前現瑞之因。故略不敍。今此顯因果別故。廣出集因文顯可知。二十方各過下明現身。𨿽來自十方而周徧法界。則來卽無來矣。三示現菩薩下辧其徳用。十句文顯。四以佛神力下發言誠證皆同普者普法同故。界佛名異者。不失主伴故。普光明者。常寂光土無不徧故。佛名普幢自在者。本智髙出無所不摧。事理無礙故。兼亦結通所說。大文第七爾時普賢下。以偈總攝。文中二。先敍意後正頌。前中二。先說儀。後欲重下辧意。欲重顯前十門出現故。文有十句。句各一門。而約利生爲次不等。一成正覺。二卽法輪。三是見聞生善。此三正顯益故。四卽出現之法。是前總門。五卽是心約智顯故。六卽圓音。七卽境界。境界無量生光亦多。八卽涅槃動寂自在。大般涅槃爲佛莊嚴故。九卽是身約本說一故。十卽是行果中說因故。後正頌中四頌。初一頌說分中結酬。以此總包十段意故。後三頌顯名受持。初句顯名。餘皆勸持。且分爲三。初偈嘆深難聞。次一偈明文由多善。後偈舉勝勸持。然此一品文旨宏奧。能頓能圓。究眾生之本源。罄諸佛之淵海。根本法輪之內更處其心生在金輪種中。復爲嫡子。妙中之妙玄中之玄。並居凡類之心。少功而能速證。安得自欺不受。長淪生死之中。今聞解能欣尢須自慶昔善。出現品竟。

大方廣佛華嚴經疏卷第五十

大方廣佛華嚴經疏卷第五十一

唐淸涼山大華嚴寺沙門澄觀撰

離世間品第三十八﹝已上入第五十三經﹞

初明來意。來意有三一分來。前明修因契果生解分。則於法起解。今明托法進修成行分。則依解起行義次第故。二會來者。前會因圓果滿生解之終。此會正行處世無染。通於始終故次來也。三品來者。前品出現之果殊勝。今明依彼起行圓融。故次來也𨿽一分一會一品是同。所對旣殊。來意亦別。第二釋名。亦有三別。一分名者。沒彼位名但彰行法。欲顯行位無礙。前後圓融。故以名也。二會名者。約法不異分名。約處名三會普光明殿之會。第七重會會終歸始故。𨿽越四天同爲生解之會。今復重會通對彼分始終。依解成行故會普光。而前分生解差別故。寄歷處以顯淺深。今分起行圓融故。一會並收因果。亦表成行。不離普光明智故。此中不隔余處。何有重會之義若約次第。前時後時卽是重義。若約圓融。就義名重故。不動前二而升四天。二七相望亦何所隔。明知。約義亦猶燈光涉入無礙。亦似燈炷重發重明。約人名普慧普賢問答之會。三品名有二。一得名。二釋名今初又二。一異名。下文十義至彼當辧。有別行本名度世經。度卽離義。又有別行。名普賢菩薩答難二千經。此就能離人法受稱。二正辧本稱。總由超絕世染。故受其名。別有三義。一約法。二約行。三約位。約法之中先世後離世。有三類。一約事相有二世間謂器及有情。此約依正分之。二約粗細亦二。一有爲世間。二無爲世間。此約分段變易分之。以變易非三有攝。名之無爲。故勝鬘云。有爲生死無爲生死。然粗細𨿽殊體不出二。三約染淨有三。於初二中。加智正覺示同世間。不同世故。如地論辧。二明離者。離有二義。一性離。世間性空卽是出世間故。二明事離行成無染故。力林頌云。三世五蘊法說名爲世間。彼滅非世間。如是但假名。滅通二義。於事離中。有似離眞離分離全離。次下當辧。二約行者略爲四句。一隨二離三俱四泯。言隨者。凡夫沈溺世蘊非離非隨。二乘無悲不能隨世。𨿽離非眞。菩薩能隨方爲眞離。故以隨釋離。二離者。有大智故了世性離。處而不染亦異凡小。三俱者。悲故常行世間智故不染世法。旣以世與性離無二。爲其境故。以悲智無二爲其行。境行融通有其三句。一悲無不智則世無不離。是以常在世間。未曾不出。二智無不悲故。離無不世。是以恆越世表無不遊世。三雙融故動靜無二。惟是一念所謂無念。無念等故世與出世無有障礙。四俱泯者。謂境旣世與性離形奪兩亡。故令悲智俱融二念雙絕。又由境行相由形奪齊離。則絕待離言。融前四句皆無障礙。方爲眞離世間也。三約位者。凡夫染而非離。二乘分離非眞。謂果離分段因惟事離。非今所明。菩薩具上眞行可得名離。而非究竟。惟佛爲離故。經云。佛常在世間而不染世法。然今文中。備六位之行卽是行離。行所依位卽是位離。故若事若理若因若果。皆名離也。二釋名者。約法事離無他受稱。離非世間卽相違釋。若約性離。通持業釋。約行四句。前三句俱通持業相違二。事理離故。泯句並非六釋。亦可持業泯卽離故。第三宗趣。頓彰六位理事二離爲宗。令體性離頓成眞離究竟爲趣。第四釋文。長科十分。一序分。二三昧分。三發起分。四起分。五請分。六說分。七結勸分。八現瑞分。九證成分。十重頌分。今初有三。一器世間圓滿義如前釋。二妙悟下智正覺世間圓滿。與三不可說下眾生世間圓滿。二中明佛二十一種殊勝功徳。廣引諸論已見升兜率品。今但略明。初句爲總具下二十一種功徳。故云妙悟皆滿。後二行下別。於中前四自利餘皆利他。前中一智徳。二斷徳。三恩徳。四作用平等徳。今初二行永絕卽於所知一向無障轉功徳。佛地經名不二現行。不字此宜言無。卽永絕義。謂佛智徳離所知障。非如聲聞極遠時處等有不知。故有知不知卽是二行。今無不知故云永絕。二達無相法。則於有無無二相。眞如最勝淸淨能入功徳。彼經名趣無相法。趣謂趣入卽此達義。然無相法體卽眞如。無彼有無二相故名無相。諸法中最淨無客塵。令自他入勝於二乘。名最勝淸淨。三住於佛住者。卽無功用佛事不休息功徳。世親釋云。謂住佛所住無所住處。此卽釋經於此住中常作佛事無有休息。此卽解論。四得佛平等卽於法身中。所依意樂作事無差別功徳。謂諸佛有三事無差。一所依智同。二益生意樂同。三報化作業同。故云平等。五到無障處。則修一切障對治功徳。世親釋云。謂一切時常修覺慧對治一切障。故此明覺慧爲能治。一切障卽二障爲所治。六不可轉法。卽降伏一切外道功徳。謂教證二道他不能動故。七所行無礙。卽生在世間不爲世法所礙功徳。謂利衰等。八法不能拘故。八立不思議。卽安立正法功徳。謂安立十二分教。余不能思故。九普見三世卽授記功徳。謂記別過未皆如現在故。十身恆充滿一切國土。卽一切世界示現受用變化身功徳。謂二種身徧二種國。故十一智恆明達一切諸法。卽斷疑功徳。謂自於一切境善決定。故能決他疑。十二了一切行。卽令入種種行功徳。二釋攝論易故不解。意云徧了一切有情性行。隨根令入故。十三盡一切疑。卽當來法生妙智功徳。謂聲聞言其全無善根。如來知其久遠微善。後當生故。十四無能測身。卽如其勝解示現功徳。謂隨諸有情種種勝解。現金色等身。𨿽現此身而無分別。如末尼等故無能測。十五一切菩薩等所求智。卽無量所依調伏有情加行功徳。謂由無量菩薩所依爲欲調伏諸有情故。發起加行。佛增上力聞法爲先獲得妙智。異類菩薩攝受付囑。展轉傳來相續無間而轉。由此證得一切菩薩等所求智。意云。佛智爲一切菩薩等所求故。十六到佛無二究竟彼岸。卽平等法身波羅蜜多成滿功徳。平等卽無二義。無二法身爲波羅蜜多所依。十七具足如來平等解脫。卽隨其勝解。示現差別佛土功徳。此中解脫卽是勝解。隨物勝解所宜。如來勝解能現金銀等土。佛佛皆然故云平等。十八證無中邊佛平等地。卽三種佛身方處無分限功徳。世親云。謂佛法身不可分限爾所方處受用變化。亦不可說爾所世界。十九盡於法界卽窮生死際。常現利樂一切有情功徳。二十等虛空界卽無盡功徳。謂佛實智如空無盡故。今經缺最後窮未來際。總別合有二十一句義如前說。然佛地攝論約受用身。此約十身。所以知者。處摩竭提國是變化土。而嘆受用功徳。明知二身二國本相融故。不要地前地上。則五位通見故。第三眾生世間圓滿中二。先舉數嘆徳。後其名下列名嘆徳。前則多人具徳。後則勝人具徳。前中二先舉數揀定。二悉具菩薩下嘆具勝徳分三。初總標。二所謂下別顯。後成就下總結。別中十九句皆不出方便智慧。分二。前十嘆自分徳。後於一念下九句勝進徳。今初前八皆有智慧方便。依體起用故。前五以善能爲句首。六知空不壞業果。七知根器別明識病。八持法化之後二明有方便慧。皆卽事歸實。後勝進中。初句總明速成果智。餘皆果智之用。及後總結文並可知。第二列名嘆徳中二。初列名結數。二皆悉下嘆徳。文有十句。初總余別。別中一契理願圓普眼滿故。二攝法上首爲普化故。三受持正法有普慧故。四不斷佛種普見有性故。五知佛化儀光普徹故。六示現成佛觀見無故。七淨染機照其源故。八摧他障有智幢故。九證法界覺法性故。上之九句別明。則初句爲願餘八爲行。通說則皆普賢願。宿誓今滿故。如十大願。並普賢行現緣所作故。故總句云成就行願。又此十句十人通具。文云皆悉成故。亦句顯一人之徳當釋名故。故總句爲普賢。餘九如次前已配釋。大文第二爾時普賢。下三昧分。普賢入者是會主故。說普行故。佛華嚴者。萬行披敷嚴法身故。卽以法界行門心海爲體。持無限故。說法成行發起爲用。依此能故。大文第三入此三昧時下明發起分。先明地動警羣機故。後顯出聲令聞法故。前皆有加而無發起。此有發起而無加分者。前表解可從他故。有他加此表行由已立故。自力發起。又表行依解起無別法故不加。攝解成行亦須入定。聖旨多端不可一準。大文第四然後從下。起分三義如前。大文第五爾時普慧下請分分三。初總標問意。二佛子下正顯問端。三善哉佛子下結請願說。今初當機眾集說法時至此爲問意。何以前來諸會先問後定。今乃翻此此有二意。一說儀無定。前表重法感而後應。此明悲深觀機欲說。眾旣已集故先入定令知說主。二約所表則前明從相入實。以成正解。此中依體起用以成正行。故不同也。普慧問者。稱法界慧能發行故。一人問者行獨已成非如解故。第二正顯問端中有二百句。其別行。度世經別作六番問答。番番之中皆先問次答。後動地現瑞。顯益證成。古來諸徳皆依彼文用科此經以爲六段。初二十句問十信行。二從發普賢心下二十句。問十住行。三從力持下三十句問十行之行。四從如寶住下二十九句。問十回向行。五從身業下五十句。問十地行。六從觀察下五十一句。問因圓果滿行。其第四段中。句𨿽三十以無礙用一句是總標虛句故。此有五十一句。此經總三徧說六位。此當第二約行說也。以普賢行該六位故。故度世經初請云。惟願解說諸菩薩行。從始至終令無疑故。彼經𨿽不配於信等。旣雲從始至終。末後復明成佛。則知決是六位之行。此經所以不問答相間者。意取位中之行不取位故。如下圓融。若克定約位。何殊差別因果。此經上下及本業經等。判於六位。皆以信未入位十住爲首。謂三賢十聖等妙覺故。今何以不開等覺而取信耶。此有深意。彼及此前意在於位。取位成說。今此意明於行。故十信之行正居行始。等覺之位有其三義。或攝屬前十地勝進。或攝屬後卽名佛故。或別開位無垢地故。今爲說行攝屬因圓之中故。五十一句惟後四句屬妙覺位。餘皆等覺。若爾此中依言依菩提心等。豈非發心住耶。此難尢非。第二段初發普賢心豈非發心住耶。十信之初豈無發心耶。故賢首云。菩薩發意求菩提。非是無因無有緣。等正是發心所依。不究斯旨空張援據。大文第六爾時普賢菩薩告下。說分中二。先總告。二佛子下正答。答前門二百問。問一答十以顯無盡。成其二千。普賢勝行故。英公云。云興二百問瓶瀉二千酬。釋此二千略爲五門。一約因果。二分行位。三顯普別。四明統收。五辧行相。前問例此。今初有四。一約大位前五爲因。後一爲果。或後四門爲果餘皆是因。二約細辧。一一皆徹佛果故諸文末皆結得佛。是則二千並通因果。三或總屬因普賢位行示成佛故。四或皆屬果。下文多雲𨿽得成佛不斷菩薩行故。二分行位者亦有四義。一束行成位分。成六分故。二總屬位收。以行並是位中行故。三總屬行。普賢行體不依位故。四一行徧六位。位位通修故。如此無礙方爲普賢行。然文正顯後二以攬行成位位虛行實故。故問答並舉。不分六番意在此也。三普別者。謂一行相必徧一切。然恆不雜。不雜故別義殊分。必徧故普義該攝。猶如錦文眾色成文。常普常別縷縷交徹非如繡。成行法亦爾。卽普是別卽別成普皆無障礙。若爾此則普別具足。何以獨名普賢行耶。非謂守普而不能別。亦非作別而失於普。實謂能別而不壞普。故名普賢行也。又普必有別但語一別。未必有普。如一縷非錦非是錦中縷故。四統收攝者。復有四重。一以位收位。六位各各收一切位故。一位卽具二千。爲萬二千行也。上云一地之中具足一切諸地功徳。二以門收門卽二百門。一一各收一切門。卽成二百。二百爲四萬行。三以行收行一行具一切行。則有二千个。二千行成四兆行。四以略攝廣。此二千行下頌結云。如大地一塵。以此一塵之略說不離十方之廣地。是故攝廣亦無不盡。此乃等無極之法界。越無際之虛空。下頌云。虛空可度量菩薩徳無盡。斯之謂矣。五辧行相。卽隨文釋。釋寄相別卽分六段。今初二百句。答前信行二十句問。文分三別。初九門明自分行滿。二入諸菩薩下八門勝進行圓。三差別智下三門。明二行究竟。今初一門一類卽爲九段。首明依者。起行所依故。謂依托菩提心等成萬行故。賢首品云。菩薩發意求菩提。非是無因無有緣等。然二百門多分五別。一總標二徵數。三列釋四結數。五顯修勝益。或缺後二。或缺第五至文當知。今此依中文具有五。初二可知。就列釋中十句各先標名。後釋義。一依菩提心者。十皆名依。已爲眾行之首。而菩提心復是十中之初。以是萬行之本故。貫二千之首。釋云不忘失者。忘失菩提心修諸善根。則是魔業故。依斯不忘能成萬行。此句爲總。二上𨿽內有勝心。若外不依善友。行亦無成故。大聖謂善財言。求善知識是無上菩提最初因緣。釋云如一者。若不心行符契豈爲我友。三若不增修善根遇友何益。四隨所修善須到彼岸。五非獨十度觸境皆通。上四自利。六願七行並通自他。上皆依法後三依人。八勝侶智同。九十惟佛究竟爲所依處故。淨心供養以成福徳。長稟慈訓以成智嚴。又前五自分後五勝進。六廣菩提心。七廣二四五。後三廣第二四結可知。五顯修勝益者。由依上十成佛大智。爲一切所依斯爲勝益。豈得不修故亦名勸修。第二奇特想者。前依因緣以成諸行。今依勝想以攝善根。翻妄想源次所依故。並出常想受奇特名。卽上文中常欲利樂諸眾生等利益之想也。十中一以他善同己者。隨喜於他情無彼此故。互爲主伴相資益故。同體性故。卽我所行故。自他相卽故。四六願行亦然。二一毫微善皆是佛因故。法華中舉手低頭皆已成佛。三下至闡提皆有佛性故。五思益云。知離名爲法故。七諸性相法佛所證故。文殊云。我不見一法非佛法者。皆不可得故。諸軌儀法皆佛所流。涅槃云。外道之法。亦如來正法之餘故。八因言契理。而理非言故名言道。九佛以覺他圓滿故爲慈父。十如來卽諸法如義故無有二。益中無想之想名善巧想。第三十種行。依勝想之解造修大行。想惟在心行通三業。空想不行亦無成辦。卽上文中修學處也。釋中惟九者。準晉本此脫第三善學一切戒。具十爲五對。一下化上求。二止惡進善。三妙止深觀。四修因嚴剎。五敬友事師。第四善知識者。行起必依善友故。次明之。未知善令知。未識惡令識故。凡所順益皆我善友故。十皆益也。上云。卽得親近善知識。是第五精進者。行友旣具必須策勤。於此十事離身心相。而進修不雜故。上云勤修佛功徳。第六心得安隱。進成二利故獲心安。自利故智心安。利他故悲心安。卽上文增上最勝心。十中初一行本。次二離過。一無諍三昧離一切諍。二越凡小。凡謂凡夫愚卽愚法小乘。次二進善次三證入。一入位二入法。三入益。謂謗有二義。一粗言。此非佛說等其過彌大。二細謂說不契實其過則微。若無細謗證實方能。後二因圓果滿。得益中究竟安隱。謂菩提涅槃。第七成就眾生者。上通明二利心安。今別明利物成就故。上云則能慈湣度眾生。然有二義。一以此十通用成就一切眾生。二各成一類眾生。謂一成就慳貪貧窮眾生。二成恃形色憍慢眾生。三疑法。四佷戾。五貪愛。六樂二乘。七不樂嚴剎。八不欣佛果。九邪歸依。十邪智狡猾。以經中十法如次成就。第八戒者。欲成就眾生須自止惡行善。十中若忘菩提心。乃至諸根犯境皆名破菩薩戒。故上云堅固大悲心則不破也。此十三聚如應思之。第九受記法者。旣離過徳成。自驗已行必招當果故。自知受記故。上云若得無生深法忍。則爲諸佛所授記。卽此中一義。一見理深悲卽發心。殊勝得果無疑。若因他厭苦則非殊勝。未定得記。二無厭修。三長時修。四無餘修。五契理修。餘五可知。於此十中隨有其一。卽自知得記此辧得記之行。非顯受記相殊。如瑜伽等。又此約十信橫具。余約豎位不同。上來自分行竟。第二八門明勝進行中。旣自分行成故。勝進入諸所入之處等。卽爲八段。今初入菩薩。入有二義。一證得義。二觀達義。入因則通證。通達入果惟達未證。此下五門皆是智入。四五二入亦通身入。今此卽是入因。所以入者。卽彼所修是我所修。互相資益爲同行故。故度世經名不相求短。卽上文中神通深密用等十句可知。第二入諸如來是入果。所以入者必當證入故。上云則以佛徳自莊嚴。第三入眾生行。前二入能化。此明入所化心行等。上云悉能調伏諸眾生等。問中脫於行字。行有多種如文可知。十時非時。謂熟未熟等。不知時者非大法師。第四入世界。對佛是依報。對生是化處。上云普隨諸趣而現身。結云普入者。不離此十故一時頓入。非前後故。第五入劫者。卽是化時。此下三門皆是成上一念悉知無有餘也。十中前五直入。後五約相卽入。此相卽入有二意。一彼劫相卽智入彼故。二由彼劫相攝相入故。但入能攝卽入彼所攝等。餘如前發心品。第六說三世者。前劫此世長短有異通皆時分。並是十世隔法異成。十中前九別。後一總。別中三世各三故成九世。未來是續起法故。未來未來名爲無盡。過去已起故。過去過去不名無盡。現在現在卽事可見。例過未之現在故云平等。過未之現在非可見故。但對前後立現在名。然此三世何以成九。古人釋云。義說爲九寶惟有五。意云。如五日相望。前三爲過去三世。從後取三爲未來三世。處中取三爲現在三世。若依此釋。進無九世之體。退過三世之數。云何一念得具九耶。今謂若不令九緣起相由但以三世緣起相由。卽九世成矣。謂過去因現未。則過去之中有現未。現未各因二世亦然。是以三世各三故。中觀云。若法所因出是法不異因。中論破執則一中有三爲過。此明離過之用。則一中有三爲徳。以病成藥。豈不良哉。總云一念者。前之九世相望以立。今攝末歸本不離一念。卽此一念現在。是過去未來。是未來過去。自具三世。三世相由九十具矣。故以一融九𨿽九而常一。以九融一𨿽一而常九。九一無礙。沒果絕言假十圓融爲入門矣。況積念成世念外無世耶。又無念等故。又法性同故。此有四義。後三通於余宗。第七知三世者。前之二段明法上之時。此辧時中之法。卽化生之法。隨彼安立而化故。是上所知之法故。晉經名三世間。度世經名入於三處。皆意取其中事也。十中初七知安立諦。次一通二。成上安立事無有盡。生下非安立性無可盡。後二知非安立。第八無疲厭心。旣所化無邊。求法化之而無厭怠。由上卽知煩惱無所起故。十中初四上求。次四下化。後二通二謂遊剎近佛化生故。思惟二利行法故。上八門勝進行竟。第三有三門。明前二行究竟。今初一門明所持差別智究竟。上云則以智慧辯才力。隨眾生心而化誘也。第二陀羅尼卽能持究竟。上云修行諸度勝解脫等。十中初一聞持。次四義持。次四廣聞持之用。後一收上義持。又初四如次持教行理果。次二重顯持行。卽定慧故。次一持理不思議故。次二重顯教。後一重顯果。第三說十種佛。上能持所持皆是佛法。今知法主究竟。上云則得灌頂而升位等。十信滿心便得佛故。然此十佛與下十種見佛名義全同。與前十身名有同異。而義亦無殊。一示成正覺故。卽前菩提身。二願生兜率故。與前全同。三萬行因感故。卽前相好莊嚴身。四自身舍利住持故。卽力持身。五涅槃佛化必示滅故。卽前化身。六法界佛眞無漏界故。卽前法身。七依惟心故。卽威勢身。𨿽光明亦能攝伏。心伏最勝如慈心降魔等。八常在定故卽福徳身。定爲福之最故。九了本性故卽前智身。大圓鏡智平等性智皆本有故。故下云明了見十隨所欲樂無不現故。卽意生身故。晉經云如意佛然佛就內覺身多就相故。立名不同余廣如別章。略如八地。大文第二發普賢心下有二十門。答前二十句問。明十住行法。古徳同分爲四。初六門別明發心住義。二十種波羅蜜下六門。明餘九住中所成內徳行。三從十種說法下三門。明諸住中外化行。四從十種自在下有五門。明無礙殊勝行非不有理。今取順十住。經文二十門如次明十住行。但與前行互有廣略影顯。解中之行。廣無盡故。若依圓融行行徧通。若不壞相不妨次第。初四門明初住行。二三各有二門。四五各一。後五皆二門。今初四門明發心住。初一總明。後三別顯。今初總發名普賢心。前十住中自分之內。卽緣佛十力發心。但廣發心之境。今發普賢心則廣發心之相。影略明故。普賢心者卽菩提心。菩提心就果以明普賢心。約相用說。橫周法界豎窮未來故。十中初三悲護眾生心。次六約起願心。於中一求果智。卽前緣佛十力。二求因行。三豎。四廣。四皆上求願。忍施下化願。後一智心卽三心菩提也。又前七護小乘。於中初三護陜心。後四護小心。餘三護煩惱心故。異凡小是菩提心。又初三眾生無邊誓願度。度生無吝故一切施也。次一佛道無上誓願成。次三法門無盡誓願學。後三煩惱無邊誓願斷。卽四弘誓願觀理髮心。二有十種普賢行法下。別明菩提心。此門卽大願心。亦卽是前勝進行。所謂勤供養佛樂住生死等。文相多同恐繁不會。三有十種大悲。卽別明悲心。初一總謂外無善友可依。內無自徳可怙故。餘九別。初五欲求眾生。但縱目前之情故。次一有求眾生故。沒生死海。後三邪梵行求眾生。無明邪見之所病故。但欲邪法故。四有十種菩提心。因緣別顯智心觀境。推理髮心別故。此與前自分行中發心因緣。亦互影略。十中前五以薩埵爲緣初句總餘四別。別中一令滅妄苦。二得眞滅。三斷癡集。四證眞道。卽推無作四諦理髮菩提心。後五以菩提心爲緣。初二福智因。後三希福智果。然上二段文含二意。一成上發心住中行。二成下治地住中行。謂十種大悲。卽廣彼自分中十心之一。菩提因緣前五。卽彼自分中初之五心。一利益二大悲。三安樂四憐湣五安住。後五卽彼此互缺。第二近善知識下二門。正明治地住中行。此門明勝進中。近善知識文中標內兼是顯意。列中前六事友。後四同修無異。求者不求名聞利養及過失故。二十種淸淨卽勝進近友之果。故雲起如是心卽得。此十卽是前文了達。於義如法修行。遠離愚迷安住不動。梵云波利戍提。此有二義。一徧淸淨卽此十種。二極淸淨卽下第六十四段。列中初六三業淨。前三體淨後三用淨。次二主伴果報淨。後二願行淨。第三波羅蜜下有二門。明修行住中行。此門卽自分行。彼開一慧爲十觀察。今總顯修具修十度。十度皆總相而釋。一一多含故。施云一切皆捨等。智卽方便。進趣佛力權智立以智名。神通卽力度。晉名神力法卽是智。從所知名法。二十種智隨覺。由前行成無倒了達隨事隨理善覺知故。卽前勝進十法觀察眾生界等。亦有影略恐繁不會。第四證知一門。明生貴住中行。卽彼自分行由前了達故。能證知證故。於聖教中生。十中初三總知一切法。次五廣前知眾生。九菩薩行願卽前業行中攝。後一卽知涅槃對生死故。其勝進但了佛法。無別行相故。略不明。第五十種力。卽具足方便住中行。準梵本此名積集。卽方便具足之義。下第九十五卽是十力。前十住中但云所修諸行皆爲眾生。不知修何。今顯所修之行。又入卽了達。兼其勝進解眾生等。於中前六解法力。餘四上求力。第六十種平等下二門。明正心住。此門卽自分行。由了平等故聞贊毀心定不動。然平等之言通有三義。一事等。謂十類各各相望。如說眾生等有佛性。乃至諸佛同一法身。一心一智等。二者理等。謂此十類等一眞故。三心等。由了前二卽之於心故。於十境不生髙下。十中一於眾生等謂無怨親故。二於善惡不生分別故。三見染見淨無髙下故。四同一眞道而出離故。五無一善根不爲佛故。六於諸同行如自己故。七一一大願徹來際故。八不謂般若勝檀等故。九隨一一行徹事理故。十不謂此佛此最勝故。二十種佛法實義句者。卽彼勝進中行。與前𨿽少前卻而義多同。於中初一約徧計都無實故。次四約依他。後五約圓成。一無名相中假名說故。餘四各一義可知。第七說十種法下有二門。明不退住中行。於中初一自分。後一勝進。前中由能說深廣法故聞說心不退轉。十中說業性等。成如來力。隨義演說令菩薩不退。涅槃二十八中廣明退不退相。余文可知。二十種持。持謂受持奉行。非但宣之於口。十句可知。第八十種辯才下二門。明童眞住中行。此門卽自分行。由三業無失故。有無著辯。由知眾生欲解故辯令他喜。後門卽彼勝進。現變化自在身等。皆自在義。第九十種無著下二門明王子住中行。此門由無著故。能善知十法。後門由平等故。勝進學法王處法。第十十種出生智下二門。明灌頂位中行。此門明成就十智學佛十智。後十種變化故。能動剎等。然此變化卽實。如化非要化作。上來數段文相並顯。𨿽有深旨類前可知。

大方廣佛華嚴經疏卷第五十一

大方廣佛華嚴經疏卷第五十二﹝已下入五十三經﹞

唐淸涼山大華嚴寺沙門澄觀撰

大文第三十種力持下有三十門。答前十行三十句問。古徳分三。初六門明大志曠遠行。二從十種不思議下九門。明定慧業用行。三從十種園林。下十五門。明徳備成滿行。然約圓融此意非無。今不壞次。亦次第顯十行中行。第一行有三門二三行各一。第四行二門。第五行六門。次四行各二門。第十行有九門。至文當知。所以用門多少者。檀在初故具三。戒忍通世間故惟一。定慧尊勝故有多門。智中旣多故。般若中略余次勝故但用二門。又此十行𨿽約十度。而義多含故。文中或就十度明義。或就行名以釋。今初三門明歡喜行中之行。三中初明力持。此含總別。總者以是十行之首。依此十事加持建立。能起諸行故。度世經名十建立。別卽歡喜行中凡所布施。皆爲修習諸佛本所修行等故。是建立行意。十中初三三寶。卽境界持。眾生卽僧寶。菩薩之僧卽眾生世間故。餘七行持悲所作業故。正起行故。願持行故。有悲智境行方成故。時卽起行之時。後二福智。然第十地大盡分中有十一持。第四加煩惱持故。論判行持中。初二逆行彼約應化不斷所以加之。今但約爲行本故無煩惱。彼有供養持及劫持。無境界持及善力持。此以時中攝劫。彼以行攝善力依境起供。故並無異。余名並同具如彼釋。旣數名不同案名以釋。此無僧寶有教化眾生。亦未爽通理。上辧陀羅尼卽總持文義。次云受持卽領納受行。今云力持卽加持任持。故不相濫﹝已下入第五十四經﹞第二大欣慰。正辧歡喜行義。彼但見乞者來倍復歡喜。今則知由施故見佛供佛等。心大歡喜。初行多同歡喜地故。十中略爲五對。一事佛供佛對。二聞法親善對。三二利行成對。四嚴土化生對。五難見能見難成能成對。文相甚顯。三十種深入者。上明預欣當成。此辧現能證了。卽前法施之行故。彼云。我當盡學諸佛所學。證一切智知一切法。爲眾生說。十中前六有入字。後四以知爲初。證入了知二文彰顯。於中初四入器世間。前三別入三世。後一總明。別中現在內數謂多少。行謂剎因。說謂彼彼果中說法。淸淨謂剎體。此是通體。後總句云種種性。卽染淨等殊。斯卽別體。次二入眾生世間。後四入智正覺世間。於中前三入三世佛。後一入法。法中初知差別五乘。後𨿽知下。明權實雙行。以性不壞相故。𨿽無分別而說種種。此中分別卽是差別故。晉經云𨿽諸法無一無異。而說一異次言悉入法界無所入故者。釋成上義。謂悉入法界故無差別無所入故。而說種種。何者若別有一入處。則入時失本相不得說種種。以當法自虛名入法界。無別可入則不壞種種矣。言如其下此上辧知。此下明說。夫說法者當如法說。法旣權實雙融。說亦卽說無著。第二十種依止。明饒益位中行。上明證入今托良緣。徧依此十方能饒益。非但依戒。況戒有攝善何所不具第三十種無畏。卽無違逆位中行。由依菩薩止善。則於十難作能作。難忍能忍。爲發無畏心。一障礙難滅。二遺法難護。三惡魔難降。四身命難捨。五外道難摧。六物心難稱。七大眾難喜。八八部難調。九下乘難離。十上行難修。於此十難皆無所畏。豈畏眾生相惱害耶。第四發無疑心下二門。明無屈撓位中行。於中此門由前於難無懼故。於十所作決志無疑。卽被甲精進中行。後門攝善之行。利樂徧在二門。今初十中一十度攝生。二事佛供佛。三光明嚴剎。四長時調熟。五具一切智。六作世明燈。七說法開悟。八滅障成佛。九離妄自覺十決成菩提。於此十事發誓要期故名被甲。二十種不思議。卽所攝之善由決志無疑故所爲難測。十中初三單約善根。願智稱性名不思議。餘七權實雙運故不思議。於中前四約行。後三約智。智約內明行就外相。前中四涉有而一道淸淨。五悟空而萬行沸騰。六修因而八相果成。七現果而大用不捨。皆難思也。後三中八二諦相。卽九三事融而不融。十權實卽而不卽。八中十句五對。一境二心三通一切。四約修起五卽名言。亦卽五法。一相二妄想。三如如四正智五名。然各有二意。一直就法體無相是眞相。卽是俗常互相卽。下四例然。二約迷悟。五對大同小異。謂一迷如無相以成於相。悟相無相卽是如如。二迷於正智無分別。卽成妄想分別。悟妄分別卽正智無分別。三了如非有眞有如如。若執有如則非如有。四智若無作是作。正智若有所作非作正智。五知名非說是眞說名。謂名有說非是說名。九中初融三事。後亦不下顯離融相。名爲不融。三事卽心佛眾生。皆無差別。如覺林偈。十中三句初明盡而不盡。此約斷時以明體用。二無而不無。此將法性對斷以明體用。二句𨿽殊俱是權實雙行。三𨿽知佛法下。明卽而不卽。於中初正明。後一切諸法下釋成上義。悉入法界故說相卽。無所入故。不應世中分別佛法等。謂以當法自虛故名相卽。非世間中佛法可得。下重釋云。知一切法皆無二故不得二中互求無變易故亦非世法作彼佛法思之。第五十種巧密語下六門。明無癡亂中行。於中三。初二門卽無癡之行。次二門明無亂之行。後二門雙明二門引生功徳。𨿽癡亂有通今從別說。又此三段卽是三禪。初卽饒益有情禪。二卽正法樂住禪。三卽引生功徳禪。今初二門中。初門不愚巧密之言。後門不愚善巧之智。今初前旣明內行今辧外言。彼行文云以正念故。善解世間一切言說。能持出世諸法言說等。皆言密語者。泛明有五。一說深密法故。如出現品。名如來密藏等。二一言說一切法故。上云。如來於一語言中等。亦如仙陀四實九義瞿聲等。三近而不聞。如身子在座遠而無隔。如目連尋聲等。四言近意遠。如說三乘爲究竟等。言遠意近如說寒時得火名。涅槃等此意。亦名隱實說權。五以異言說異法如覺不堅爲堅等文中十句。初一具五以是總故一切教故。次二含二意謂示而謂實故卽第四意。此二皆是深密之法卽第一意。余通前二。或並兼五可以意得。二十種巧分別智。外言旣密內智又巧故。於利生無有癡闇故。彼文云。菩薩於善知識所聽聞正法。所謂甚深法等。文義多同十句可知。第二二門明無亂行。皆是定體。於中初門明入三昧。顯處等不同。後明徧入則觸類皆徧。今初故。彼文云。善入一切諸禪定門。此中明十皆通一切。十中通辧緣斯十境。入定不同。別則十門各異而前五一重之事。餘五涉入圓融可知。九十皆卽一而多故。彼行雲。一念中得無數三昧。但從多分對前後說。判爲定體耳。非此無用二十徧入。亦猶小乘說十徧處。卽令三昧漸更增廣。前明一切如眾生身。謂童子身等。𨿽能一切身入而不必一時。今此隨入一類皆徧一切。如海慧初來一時皆水等。十句可知。第三十解脫下二門。明引生功徳禪中。此門明作用無礙故稱解脫。後門於境無擁故曰神通。今初解脫卽亦思議解脫。梵云毗木叉此云勝解脫。謂殊勝作用不由依禪成八解脫。十句可知。二十種神通。如依四禪引六通用。此十若以六攝前四可如。次五神境。後一漏盡成菩提故。約位不同與十通小異。第六十種明下二門。明善現位中行。此門正顯行體卽是般若。故曰智明。後門明離智障故稱解脫。今初然皆權實無礙之智。故稱善巧。非如十度惟約根本。但約增微分成五行。十中前七單約一智。後三雙行。前中初三約所化。次三約能化。各初事次理。後卽事歸理。七離能所想會歸般若。念想觀除不受境界。爲入理善巧故。後三雙行中。八明無說之說無成之成善巧智明。謂雙非照寂離言而能差別。照事有說非相遣相非無遣無一性遣多。無性遣有卽性相俱寂。住於下。無成之成法界之體。實無所成。照斯法界卽說成佛。九明無生起生智明。文中三。初正明。次何以下徵釋。三是名下結名。今初明無緣之緣。兼顯無化之化。於中二。先明無緣。謂眾生眞心稱理不可得故。若無緣卽無所化。而知下明眞心隨緣不壞緣起。則亦有所化。於中二。先知所化。後結成雙行。前中文有三節。初有八句別知緣相。因謂無明等。緣謂業行。事卽識名色等。境界卽觸受塵境。行卽現在愛取。有生卽生支。滅卽老死。知言說者。總是隨俗緣生不離三世故。二知迷下十二句六對。通知染淨迷悟。迷理則倒惑雜染。悟皆反此。隨俗則俱可得。第一義中二俱叵得。得非得約理。著非著約智。三知住下明知心行。住謂本性動謂客塵。隨客塵則去而莫歸。見本性則還源反本。有還有去。皆是起心還住兩亡寂然不起。起則諸善失壞。不起則出離蓋纏觸境寂知。是爲成熟。上通物我後兼知機。約自根謂六根不爲境牽。卽是調伏。後隨其下結雙行中。謂智隨曲化不失無行。二徵釋中所以爾者。爲物發心故。結名可知。十平等教化智明中三。初明實不礙權。二知種種下權不礙實。三於生死下結名並可知。二十種解脫脫二障故。梵云毗木底此云解脫。與前不同。十中初四脫凡三障取增爲業故。後六脫智障。初一揀劣餘皆顯勝。第七園林下二門。明無著位中行。於中此門明遊處縱情。後門明棲止適悅。皆通二利。權實方便而無所著。今初可知。二宮殿十中四梵住者。卽四無量亦色因故。故度世云修四梵行慈悲喜捨餘可知。第八所樂下二門。明難得位中行。於中此門內心願樂。願卽行體。旣處宮殿則情欣勝樂故。二十莊嚴卽外徳莊嚴具。以眾徳莊嚴願故。文並可知。第九不動心下二門。明善法位中行。此門明外緣不動。後門明內心不捨。又此明心堅。後明深入皆是力義。今初十中二。及第九是思擇力。餘皆修習力。八中有十。一信一生佛果故。二不雜不信濁故。三淨無煩惱故。四無細念故。五離所知垢故。六徹事源故。七向果位故。八自分堅故。九徳無盡故。十緣不動故。十一證眞如故。余並相顯。二不捨深大心者。由不動故能窮理事。理深事廣故云深大。十句可知。第十智慧觀察下九門。明眞實位中行。卽分爲九。一觀察智。二說法智。三離障智。四審決智。五照徹智。六無等智。七無劣智。八髙出智。九深廣智。今初。亦由不捨深大故能觀察。前問但言觀察者。脫智慧言十句準思。二說法智由能內觀故能外說。十中初二說俗。後八說眞。一無二可諍。二體徳兼廣。三相深遠。四體堅利。五如如不動。六體絕百非。七在纏不染。八體相一味。第三十種淸淨卽離障智。此離智障晉名無垢故。𨿽同淸淨所淨不同。十中與七淨有開合不同。在文易了。七淨如五地初辧。第四十種印者。卽審決智。以淸淨智決定印可一切法故。故晉本中名爲智印。後所結益亦是智印。亦猶三法印等。十中一於安受苦境忍智不動。二他不饒益忍行決定。三於佛法深信忍決定。卽諦察法忍。四決定成佛度生。五決定知佛智無邊。六決欲佛果不退。七決不顧身命以親人法。八決度已入大乘者。九決平等度。十決同佛體因圓果滿。第五智光照卽照徹智由印定故照。徹無礙十句易知。第六無等住卽無等智由前照徹故不偏住著。雙住事理名無與等故。列十中皆權實雙行。或卽寂之用卽用之寂等。並顯可知﹝已下入第五十五經﹞第七無下劣心。卽無劣智。上旣望下無等。今望上無劣。於十勝事皆決作。故名無下劣。所以晉經名無怯弱。十句五對。一降魔制外對。二喜他自滿對。三積福成智對。四下化上成對。上四單辧。五悲智究竟對。卽是雙行。於中九是卽智之悲。而悲智雙行。𨿽悲而不求果報。十是卽悲之智而權實雙行。於中四。一列所知。二如是下辧能知。謂知苦覺妄見理證滅修道斷集。三然於下拂彼知相能知。無分別故無功徳。所知無種種故無境界。四非有下會歸中道。廣辧雙行。於中初二句總辧中道。次以不二下境智對。明皆以實智知權。顯雙行無礙。於中異約豎論變異差別。約橫辧不同。後以究竟法界下。卽體起用以辧雙行。第八如山增上心。辧髙出智。由無下劣故。萬行迥出難仰其髙。於勝決作故直趣菩提。不可傾動。十中一勤修能證智。二常觀所證理。三內修無漏。四外近善人爲名利爲異求。從他聞言已解爲盜法。觀佛三昧經說此人墮地獄如箭射頃。後學誡之。五大忍度生弘誓更增者。若薪熾於火。六決超魔境。由成勝徳而不著。惟法樂以自資。則魔境皆爲佛境。七勤勇修行。攝論云愚修𨿽少時怠心疑己久。佛於無量劫。勤勇謂須臾。八不捨惡人。九孤標等佛。十權實雙行文中四。一正辧雙行。二何以下徵釋。徵有二意。一云修須稱理。理旣無得願何不捨。旣不捨願何用觀無。進退有妨。二釋亦二意。一云若有所得不得菩提。以無得故。出生菩提故。𨿽不捨願須觀無得。二云無得之法非在得外。要求一切法。方盡無得之源故。欲證無得須不捨菩提之願。三是故已下結成雙行。四不作是下顯其離過爲不怖空而不求故。第九如海智卽深廣智。非但求升聳峻。抑亦智體包含故。十中前四卽四無量界。後六並佛界。無量開出。謂五入三世佛善根。六七八入三世佛界。九供多佛。十求多法並顯可知。由此因海得入果海。上來十行位竟。大文第四如寶住下二十九門。答二十九句問。回向位中行。若並無礙總句有三十門。古徳分三。初十一門明回向位中行體堅固。二從十自在下一十二門。明行用自在。三從十種遊戲下七門。明行徳圓備。今亦隨次配十回向。於中初有四門明初回向。二三回向各有二門。四五六七各惟一門。第八回

向卽十無礙。九有三門十有四門。至文當知今初四門明救護眾生離眾生相回向位中之行。卽分爲四。一明所回善根。二卽大願救護。三卽回向所爲。四顯所作成滿。今初所住善根可貴圓滿故。十中一供事多佛。二聞法受持。三自在受生。四說本末法。於中初說從本起末法。如無量義從一法生。其一法者所謂無相。次以一切下攝末歸本。釋成上義。五知斷自在資糧道。厭息加行道。防護無間道。斷除而不取解脫道。證入爲異二乘畱惑不斷。方能究竟斷證故。云何不證。方便巧學無邊佛法滿昔弘願故。如箭射空筈筈相拄故。六悲智雙行。七知性相無礙。八無得之得。九觀空滿願。十受行無厭。於中先正顯。後知如來下釋成。第二十種如金剛心。卽大願救護𨿽回向皆願此在初故。謂於當作事及現作行皆無齊限。要心堅固窮其際故。十中一法門無盡誓願知。二眾生無邊誓願度。三嚴剎。四回向。五供佛。上三願成佛果。上五皆約當成並橫論無畔。次二約其現作皆豎深無際。謂六見聞無著。七安忍不亂斬首爲級。上二暫斷煩惱。後三亦約當成。謂八徧於時處修行二利。九以心要成無際大行。十卽寂起用。於中三。一悟寂。二而亦下起用。三何以下釋成。於中有三重徵釋。初番意云。所以卽寂而用者。由本願智不捨悲故。次番云。所以智不捨悲者。智亦爲物故。後番徵意云。何以要此雙行者釋有二義。一諸佛皆爾故。二又我下我先願然故。第三十種發起。卽是回向所爲。發起令現前故。十中前六自分。初三福業大。次三化業大。嚴土亦爲攝生故。後四勝進。七八勝進攝福。後二勝進起化。謂九證體。十起用。第四究竟大事卽所作成滿。十句可知。第二不壞信下二門。明不壞回向中行。此門正明不壞十句義如前說。二十種受記卽回向行。成十中一解會佛心。二具解脫分善。三大行已修此。三多約三賢四五約對面不對面。法華云其不在此會。汝當爲宣說等。六初地證如。七八地成忍。八九地具調化方。九十地三大劫滿。十等覺已入重玄故云自在。如記慈氏等。若約行布。此位但有前五因便余來。若約圓融並通斯十。第三十種善根回向下二門。明等一切佛回向中行。此門正明等佛佛爲眞善知識。同卽等義。十中心卽悲智爲心平等契理。餘各一義。皆云同者同一體故。不見二相故。標云由此。能以一切善根皆悉回向。二得智慧亦回向行成故。彼文云。住此三昧。入深淸淨智慧境界等故。第四十種廣大心。明至一切處回向中行。無量無邊故無不至境。旣無量無邊心如境而廣大。第五十種伏藏。卽無盡功徳藏回向中行。於一切法蘊斯十義故。名爲藏。卽法而觀惑者不見故名爲伏。一切各十是無盡功徳矣。第六十種律儀。卽隨順堅固。一切善根回向中行。彼約行首故。廣就施以明善根。今約行本略辧律儀。善根皆順平等之理實通一切故。第八云一切善根皆令究竟。究竟卽順堅固義。通明十句攝善饒益無所不具。通一切善居然可知。第七十自在。卽平等隨順一切眾生回向中行。具十自在能隨順故。十自在如八地辧﹝已下入第五十六經﹞第八十無礙用。卽眞如相回向中行。如於眞如無障礙故。故彼位果云。住於此位得一切剎平等等。平等卽是無礙之因。亦無礙之義。又云。得佛無量圓滿之身。一身充滿一切世界等。卽正顯無礙之義。文中四。先總標十章。二佛子云何下總徵十章。三佛子菩薩下依章別釋。四佛子如是下總結成益。今初亦三。謂標徵列名。無礙者前明自在。卽作用任運。今明無礙顯作用無拘。又無礙有二。一智二事。十中有通有局。然法智無礙多惟約智。如身剎等。多惟約事如眾生等。通於事智。然事無礙必通於智。智無礙境未必通事。二皆卽體之用故。並云無礙用也。然十皆通二利。且約化說。初一所化二是化處。餘皆能化。謂化法化身等可以意得。第三依章別釋中卽爲十段。文皆有四。謂標徵釋結。今初所化眾生無礙用十句中。前三約智辧無礙。一了性空故。二惟心現故。此二實智。三知時說法卽是權智。餘七約事無礙。四能現眾生故五近收一毛。六遠示他剎。餘四示上首之身。第二剎無礙十中。知剎無盡通智通事故。晉經云。於一切剎深入無盡方便。度世云。一切佛界所入無盡。皆通事也。餘九惟事無礙。深卽微細剎。余並可知。第三法無礙。謂皆約智於性相無礙之法。能知說自在故。一一多卽入而不壞本。二實智出權。三無文示文。四一說多相。五無說之說。六一言圓備。輪字之義彌伽處釋。七門門互收。八以眞收俗。九橫知無邊十豎窮其際。第四身無礙用。第五願無礙用文並可知。第六境界無礙。謂於此十種勝劣相違境中於勝現劣回轉無礙。是爲菩薩分齊之境。文亦可知。第七智無礙。前來𨿽亦有智各從本類攝之。今則一向辧其智用。然智無若千因法顯別。以法從智。前法無礙以智從法。十中初二能化智。次三知所化智。六上入佛智。前六皆權智。七八權實無礙智。後二事事無礙智。第八神通無礙。一無數色身通。二天耳三他心。四分別言辭五宿住通故。度世經名見前世。六往一切佛剎通。莊嚴乃是其中別義。七未來劫通。前已明過去故。通舉三世。八卽一切法智通。故度世云。一切諸佛菩薩所建立行。演法光明而照耀之。卽是法光照佛法也。九卽天眼。度世云。知見一切等故。謂見有所作而守護之。十準晉本云。佛子略說菩薩平等觀一切諸法通自在。此卽一切法滅盡三昧通平等寂滅故。故度世云。菩薩平等寂諸音響。則以平夷等禦眾生。今文脫。此文中略舉故不曲盡。大旨不異如十通品辧。第九神力無礙。神通多約外用無壅。神力多約內有幹能故。其十中多約一毛含攝等。此卽身力。後是智力。若以通攝力。十種神力但是一神足通耳。旣分通力兩殊故。十通中少說神境。第十力無礙用。悲智之力皆無礙故。亦有事用無礙從多說之。第四總結成益中。欲成不成。已得無礙得果不捨因尢顯無礙。第九遊戲下三門。明無縛無著解脫回向中行。彼有百門。廣顯以無縛著解脫。成就普賢自在智用。今略其三。此門任志行成遊賞自在。次門明境界難量。後門明智用幹能。皆由無縛無著故。今初十中攝爲五對。一依正染淨相作而皆不壞本相。正顯遊戲之義。如世縱情遊戲無損動故。他皆仿此。二大小乘互現。三因果互現。四生死涅槃互現。五定散自在。謂初卽定中起用而常定。後卽用中入定而常用。第二境界難量通二種境。一卽遊戲所行之境故。晉經名爲勝行。二卽分齊之境。謂出沒無礙惟菩薩能故。十中前三通所行境。後七皆分齊境。第三十力智能。十中前七自分力。後三勝進力。前中初三自利一一向深求故。釋以不雜。二深求佛法佛法卽是增上。三所作究竟者。由有善巧。次二利他。後二通二利餘可知。第十十無畏下四門。明法界無量回向中行。分之爲三。初門明所回善根。次門明法界行體。後二門明所成之徳。今初卽是法施善根無畏。卽說法之徳故。十中一聞持無畏。二辯才無畏。上二不畏不能答難。三二空無畏。了達二空不畏妄念。四威儀無缺無畏。五三業無過無畏。上二不畏外譏。六外護無畏。不畏眾魔外道。七正念無畏不畏遺忘。八方便無畏。不畏生死如善治船不懼海難。九一切智心無畏不畏二乘。十具行無畏不畏不能化生。第二不共法。正明法界行體。以稱法界起行故。不共凡小。又悟不由他亦非他共。十中一自利行。二化他行。三上求行。四善巧行。於中五。一巧離二乘。二善能下巧修三昧。三往來下巧順世間。四𨿽現下巧住諸乘。五𨿽念念下巧窮因果。五雙行不共行。有標釋結可知。六三業隨智慧行行。七悲代他苦行。八大慈攝物行。九堅淨自他行。涅槃春池可於中說。十位滿常修行。第三十種業下二門。明所成之徳中。先明業用十句可知。後門十身顯得其體。然若身若業皆同法界無量。略舉十耳。此中十身與第九行十身。大同小異。謂此不來不去卽彼不生不滅。不實不虛卽彼不實不妄。不盡堅固卽彼不遷不壞。不遷則橫無遷變。不盡則豎說無窮。此中不動卽彼一相故。文殊般若云。不動法界法界卽一相。由得一相魔不能動。此具相身卽彼入一切世界。諸趣身無相名同普至身。卽彼入一切世界非趣身。餘如十行中辧。上來回向位竟。大文第五十種身業下有五十門。答五十問。明十地位中行相。古徳分四。初十二門明十地中三業殊勝行。寄在初地。二從十種勤修下。九門明造修離障行。寄二三地。三從十種離生道下九門。明造修純熟行寄在四地已上位。四從十種足下二十門。報相圓滿行寄八地已上位。此釋猶稍近。文亦未盡理。今亦依次分配十地。初地十門。次八漸略文勢爾故。謂二地六門三四各五門。五二六一七八各三。九地二門十地十三門。至文當知。今初十門明歡喜地中行。若粗相分總爲三段。初二約身。次四辧語。後四明意。總顯彼地三業殊勝。若順彼文且分爲二。初九明初住地中行。後一明安住地中行。前中分四。初六門明依何身。次心一門辧以何因。三發心門明爲何義。四周徧門顯有何相。今初分二。前二約身辧身。後四就語徧身。語屬身故。皆是深種善根之所攝故。今初分二。此門約色身業用明身。十句可知。後十種身約法門自體明身。故但云身。十中度攝福智等。卽前深種善根集助道等。互有影略。二就語辧身中。四門皆是所種善根。是知彼文𨿽無義已含有。若全異彼豈爲彼行若全同彼何須重說。故彼文節節皆云。若廣說者不可窮盡。小異何疑。四門卽分爲四。初十種語明語體用。若約遮釋十中。初一離惡口。二離兩舌。次二離妄語。一粗二細。餘六離綺語。若約表釋。十種各顯一徳。二十種淨修語顯語淨因。初二攝法次二離過。次二攝善次二法施。後二求法行。由此十事能令語淨。三十王守護卽淨語之果。發其言善幽冥應之。況其人乎。然地經中。善知識善護意通由諸善。不獨由語故。度世經亦不躡前。四十種大事案經。卽內善外護故。能成所作。然卽地經善集白法善淨深心等。餘句中義亦不獨躡於語。然皆躡者以語例余。於理無爽。十句並通二利文相亦顯。第二十種心者。明以何因。以大悲爲首荷負一切等故。十中一荷負心。心如大地荷四重任故。二深廣心包含無外故。三勝心四淨心。五利六堅七無染。八希有九智慧十無邊。並語心體也。第三十種發心者。明爲何義。爲上求下化故。發起勝用十句可知。第四十種周徧心。明有何相。以過凡夫地入眞如法中故。十中一總明悲廣智大。曠若虛空。二智契深極餘皆可知。第二十種根卽安住地中。行由前初住之行。令此勝用增上皆光顯。故名之爲根。十中分三。初一信成就。次六修行成就。於中初句樂欲根卽近安樂法。多聞能正觀故。二不退者。卽不著名利。於三昧中亦無愛著及貪求故。三安住者。萬行念念現前故。四五悲智不斷上皆教道。六卽證道之修。後三卽回向成就。一總求一切地智故。卽金剛智照徹法性故。二別求法身。三求功徳身。謂十力等。第二十種深心下六門。明第二地中行。於中二。初二門明發起淨十種深心。後四門自體淨。今初前門自分直明深心。後門勝進加以增上。今初晉經及論。皆名直心者。然深心有二義。一於法殷重名深。卽樂修善行。二契理名深深入理故。若語直心但有後義。正念眞如法故。今文具二。初由契理。二由修行。次七廣上契理。後一顯前修行。二增上深心卽勝進。上求增殷重故。十句亦四。初門樂修善行。二標契理。次三成上離疑。一出所因。二彰所入。三成徳自在。後五成上積集善根。第二十種勤修下四門。明自體淨中行。彼約別地之行但明於戒。而有三聚。今文分二。初一門通修十度。卽攝善法戒律儀亦在其中。以地相望是修位之首。故特名勤修。晉經名方便。方便修起故。二決定解下三門。明饒益有情戒中行。此門總顯智。於諸善決起勝解。地經約戒但解十善。晉經名樂修由有決解故樂修習。二解世界。三解眾生文相並顯。

大方廣佛華嚴經疏卷第五十二

大方廣佛華嚴經疏卷第五十三﹝已下入第五十七經﹞

唐淸涼山大華嚴寺沙門澄觀撰

第三十種習气下五門。明三地中行分二。前二門明能起厭行。後三門卽所起厭行。前中二。此門明燻習成气。後門增盛攝取。今初由此地厭伏煩惱故。於諸行積集燻成气分。方能究竟斷伏煩惱。故名習气。十中一行本气。二成行气。三下化。四上見。五受生。六大行。七十願。八十度。九理智。十量智。二十種取者。明增盛攝取故。晉經名熾然。由前積習愛樂得增長故。第二十種修下三門。明所起厭行。卽分爲三。此門正顯修行。前八修因。後二修果。第二成就佛法明修成勝緣。依托此十能成就故。第三十種退失明修行離過。別舉十過總令遠離。文並可知。第四離生道下五門。明四地中行分三。初此門明淸淨對治修行增長因。次門明其淸淨。後三門明對治修行增長。今初前三地寄同世間。有見等惑。猶如生食在腹。四地寄同出世。對治淸淨能離彼生。謂離有爲行故得無生故。顯行純熟離生澀故。廣如婆沙。今是彼淸淨對治之因。故名爲道。地經有十法明門。初是觀察眾生。今但廣斯一句余略不具。結云不雜二乘者。以於十句雙行而修故。不同二乘見道離生矣。第二決定法者。明其淸淨。上明能離今顯所得。以得出世決定法故。故彼文云。得彼內法生如來家。十中前五自分。後五勝進。第三出生佛法下三門。明對治修行增長。於中分二。先二門明修行增長。後一門明修行對治。今初亦二。此門正明增長。後門顯立勝名。今初從緣出生卽增長義。亦猶出息增長其多。十中初二順人信法。次二願智不虛。次二時處廣長。次二無間普徧。後二勝行攝生。二丈夫名號卽立勝名。由徳行內增故嘉名外立。十中前四從境立名。五六約當體受名。上皆自利七八利他。九通顯勝具二利故。上皆自分因名。後一勝進果。稱上皆隨徳假名故。瑜伽四十六。明菩薩隨徳假名有十六種。初名菩提薩埵。十六名爲法師。顯揚第八莊嚴論十二。皆同此說。又商主天子經五義立名。恐繁不會。第二有十種道明修行對治。地經寄位廣明三十七品。今約實位故。增數顯十皆爲對治。並是正道。十中前二後一名義皆不共。三道則名義俱共。四道至九名共小乘。義惟實教前三可知。言義惟實者故。四行雲。善巧回向無休息。故五根定根知三昧入出。六通天眼見死此生彼。七六念成七加念眾生爲大悲故。亦是廣七覺中一念覺故。余例此知。八正思惟順一切智。九次第定皆寂用雙行。初禪離欲恚害而逆化眾生。亦用欲等言說。故云一切語業。二禪𨿽無覺觀不壞淨覺。以爲說因。三禪離喜而生法喜。四禪離樂而受解脫道樂。從此不下。明四無色定。但總相顯勝。𨿽住滅下卽滅盡定。此定𨿽盡滅諸不恆行心心所法。及滅恆行染污一分。而以厭患想受爲先故。名滅想受定。由非想地猶有細想。是舍受故。今實教明卽受等性滅故。不息菩薩行。是以七地云能念念入。亦念念起等。餘如三地及七地中辧。十力中六徧一切下。是一切至處道智。八是天眼。九是宿命。今三世悉知。況乎宿命。餘如初會中辧。第五無量道下二門。明五地中行分二。此門明勝慢對治中行。後門明後二分中行。今初分二。先總標四門。以此四門同顯道義。義皆無量類例相從。故總標之。約義須分故。後二屬後。二從佛子下別明初門。謂十平等心及隨如道行。皆是菩薩正道所遊路故。以觸境皆如道無不在。況虛空等十。一一無量道豈有涯。十中前四各一無量。後四皆佛界無量。語言亦屬眾生。亦是調伏界。無量劫數卽豎論無量。餘七橫論無量。虛空亦橫亦豎。法界非橫非豎。虛空法界約無分量。餘八廣多無量兼無分量。二無量助道卽不住道行勝。及彼果勝中行。以智契如是謂正道。萬行資緣皆爲助道。此二合行名不住道。今以圓融之修無不契如。並爲正道。皆互相資並爲助道。故舉虛空等十不異前章。然正道不隨事轉同稱無量。助道隨事故。隨所等事名無邊無盡等。第六無量修道一門。明六地中行。般若現前爲眞修故。無去來等卽十平等等故。十中前四卽勝慢對治中行。攝十平等。後六卽彼果勝中行。不住道行勝。十種觀緣彼已廣故。此略不明。四中前三約法。後一約諭。法中彼從別義開成前八。今總明之。一不起心。二稱本性。三遣修相。亦可配三性三無性。如理思之。四舉七諭通顯無著。後六中五𨿽證三空。而集福徳。六不著教法不可說者。理圓言偏言不能詮故。無言說者性無言故。離言說者忘言方會故。七不壞事法界。八不壞眞如理。九總明權實之智故力無盡。上皆自分修。十卽勝進修。第七莊嚴道下三門。明七地中行分三。初門明權實雙行。次門明念念進趣。後門取授自在。今初卽彼地中。樂無作行對治十種方便智。及雙行果發起勝行中行。以權實交飾故曰莊嚴。列中前五自行無染。次四隨有攝化。一無染而化。二處正入邪。三持犯權實。四人法權實。十總顯因果權實。於中三。初因圓示缺示現受生。是因未滿故。次與三世下。同果境界而不捨因。因有十句行通二利。法卽教法業謂利他。道謂正智儀謂制聽。取卽願求巧謂權實。上皆所作事。總語因體。生成用者卽因成大用。住持力者長用不絕。後何以下徵釋可知。二十足明念念進趣行。卽彼障對治中修行無量種。及雙行分中菩提分差別等。十中初二約行。一戒二進。次二約通。一總二別。次二約心。一願二誓。次二約法。一順二持。後二約徳。一演二伏。三十種手明取授自在行。卽雙行分中能作大義。十中初一約取。謂念念中修習一切佛法向佛智故。餘九約授。於中前五明四攝。一布施二愛語。三四皆利行。五卽同事共一手。作而拔出故。後四卽四家一苦淸淨故。二示諸諦故。三般若力故。四捨煩惱故。第八十腹下三門。明第八地中行。以內證無生故。皆約內事明內徳圓滿。卽分爲三。初門明含容淸淨徳。卽彼集地分中無住道淸淨等故。及淨忍分中得無生故。亦是得勝行分中離一切貪著等故。世人之腹多含穢惡。今此十中。前六後一明惡無不離。七八九三明善無不積。若能如是凡卽佛腹。二有十藏前總舉其腹。今別明五藏。由得勝行諸佛勸起。一念出生含攝成熟無量徳故。十中初三出生三寶。次三成熟三聚。邪定亦有佛性爲未來因故。起悲爲緣。涅槃云。一闡提人𨿽復斷善。由佛性力未來善根還得生長。卽其義也。後四攝授佛果。最後卽一切智也。三有十心。卽五藏之一最爲勝故。五藏主故。卽此地能成諸善無功用心。前初地中明心。梵云質多卽慮知心。對身口故。今此梵云纈唎陀耶。此云肉團心對余藏故。十中前六自利。於中初二攝善。一勤二策。次二破惡。一破緣二破因。次二成行。一堅二淨。次二攝生心。一智令悟。二慈拯救。大梵住卽四無量。後二成徳。一深。二固。第九被甲下二門明九地行法師入有。備外嚴故。初門明入地十心。如被甲防內將趣入故。十句可知。二十器仗。器仗破外。以住地心窮十稠外無不破故。十中前五順仗破障。次三違仗破障。如令賊破賊故。次一非順非違仗。如以良謀不用兵仗無不破故。後一切成立徳仗。第十十種首下十三門。明十地行十地徳圓故。寄六根四儀業用明之。且分爲三。初一總標徳首。次六六根勝徳。後六四儀成規。今初居受職位首出眾聖故。十中初三果首。次三標之以因釋之以果。後四直明行首。第二十眼下六門明六根。卽分爲六。初明十眼者。卽大盡分中。如實知見一切法故。十中前五名同諸教。而體用不同諸宗。肉眼見障內色故。智論三十七。說肉眼見近不見遠。見前不見後等。天眼方見遠等仍有分齊。今肉眼見一切色。已過二眼故。四十四自指云。不思議經應見遠。此中不說。然天眼是假和合不見實相。今明見心卽似同於彼。然心通性相則亦不同。此中慧眼似彼法眼。此中法眼似彼慧眼。所以互者。以彼慧眼。不能見眾生盡滅一異。不能度生。今顯實過權反此明能。彼中法眼𨿽知於法。不能徧知眾生方便道。今反此故明知一切。意欲異權故耳。彼佛眼細無不知。今舉勝況劣。又十力無不該故。後五中智眼見事。卽法眼開出。光明眼通身智光。義兼法慧。出生死眼者。然涅槃不可見。絕見方見見圓寂故。無礙眼者。總見諸眼境皆無障故。此卽一眼具多爲不壞相故。須列十眠。一切智眼卽是普眼。非但見法界重重。亦乃法界卽眼故。爲普門故。知十眼全以無礙法界而爲其體。若辧次第。以肉眼見生受苦。次以天眼了知其心。次別知根境。次引入如實。次令得佛力。次尋光而見。次同歸寂滅。後等同法界餘如別章。二十耳者。然眼等六根由得解脫神通無上。見聞嗅觸等。皆自在故。總就行辧。此門亦卽釋名分中。聞持如來大法雨故。初二離順離違。次二棄小欣大。次二湣苦厭樂。次二滿果圓因。後二了俗同眞。悲智俱運。三有十鼻嗅行香故。於中初四聞香體。俱捨有四。總名爲香。一好香謂沈壇等。二惡香謂蔥韭等。三等香。四不等香。謂於前二增益依身。名爲等香。損減依身名不等香故。亦不離好惡。今此中俱聞聞其上二。更無別體。非香非臭對前成三。謂如柴炭等。次三聞香表用。瑜伽等中上二界旣無鼻舌二識。亦無香味二塵。語其無粗。此聞有頂香者明其聞細。菩薩力故。又有頂言。余處多明是色究竟。準晉經中聞非想香。則有頂言亦是三有之頂。旣有通果之色。亦有通果之香。後三聞出世人法。四有十舌演法味故。下三爲成六根非顯三業。三業前已有故。十中前五約辯顯徳。後五約用。十降四魔。魔卽天子魔。生卽蘊魔故。五有十身隨行成身故。六有十意。初一總餘九別。文並可知。第三六門明四儀動止行。一行者動遊行法故。於中令轉還者。轉有漏定還無漏故。不斷生死者。若斷非眞涅槃故餘可知。二十種住者。止息散動故。前七自分住。後三勝進住。三坐者多時安處故。初四世坐以攝物。後六法坐以成徳。四十臥者。放捨身心合法體故。十中初三顯定。一加行調身心。二習修。三得定。餘七定益亦兼余善。然其十事各同臥之一義。初三後二可知。四獨已臥故。五離屍伏故。六離依倚故。七思明相故。互警覺故。八右脇臥故。五住處者。智有棲止之所故。前明能住此辧所住。十句可知。六所行處。前辧能行此明所行。於中初四自行。一依四念。阿難四問佛令依住。今辧依行餘可思準。十地行竟。大文第六十觀察下。五十一門答上因圓果滿。若克實而論。成如來力下四門方明果滿。前皆因圓。以八相前五猶屬因故。爲明八相皆示現故。通入果中卽分爲二。初三十二門明因圓究竟。卽等覺位。後十種住兜率下。一十九門明現果圓滿行。卽妙覺位。前中分三。初一十四門明因行體性。二十種義下八門。明方便造修。三十種魔下十門明因行除障。初中二。初四門起行方便。二十種施下十度行體。前中三。初二門意業觀察。次一門身業自在。後一門語業宣暢。前中初觀察者解方便故。達通塞故。於中初二觀所化。次四觀能化法。謂理果教行。後三觀位。一超劣。二得位。三同果用。二普觀察者審慮周徧故。前六以六度治六蔽眾生。後四雙明二利。謂順人證法下化上成。二身業自在中。謂實徳內充威徳外溢。如師子王奮迅威勢。更有異釋如法界品辧。於中前五寄諭。次四約法。上皆自分後一勝進。三師子吼者。旣勇健無畏則能決定宣唱。二中令物度苦脫集安道證滅故。余並可知﹝已下五十八經﹞第二十種施下十門。明其行體。於中先明六度。後顯四等十度之義。已如前釋。皆言淸淨者離蔽障故。不同世間施戒等故。然皆寄十表圓。各爲一義。與九三施等開合不同。若具會釋恐厭繁文。故隨顯直釋。今初十施者。一無向背施。卽淸淨施中別義。二遂求施。三二世樂施。梵本中名應時及濟難。不失益故。餘七皆一切施。四卽觀其可不。有損不宜等。極貧下者應先施等。五不希異熟亦淸淨施。六亦難行施。所愛重物無戀著故。七內外財等無不捨故。八九與十皆巧慧施。此回向巧治二過故。一觀諸行性不堅牢。治於當果有爲見勝功徳。二由具大悲治於二乘趣證無爲。故行不住道而向菩提。九益生施。常以財法施之故。名不捨。十忘相成度。然其十度皆有三輪而義有小異。如瑜伽說。此上十施皆通三施。二十戒者。前三律儀七十攝生。餘皆攝善。又四卽廣博戒。五回向戒。上二皆一切種戒。六持微細故。卽難行戒。七令他悔除卽善士戒。八軌則具足所攝受戒。一切惡止善行故。九永出離戒。上二卽淸淨戒。十令他得二世樂戒。三十忍者初三耐怨害忍。忍他三業惱害故。次三安受苦忍。初後忍不稱情中。一忍身苦以濟物。後二諦察法忍。七八通後二忍。又四難行忍。於下能忍恕不逮故。五亡身濟難。六忍己順他皆遂求忍。餘如前判。四十精進中二。與第十是饒益有情。五是被甲餘皆攝善。又初三三業卽精進自體四離染法五引白法。上二一切門精進。六無所棄捨及無所退減。七無下劣。八無顚倒及勤勇加行。上三卽善士精進。九平等相應。卽一切種精進。上皆自分十卽勝進回向菩提淸淨精進。五十禪中初五方便。次一正定堅成。次二發慧斷惑。上八現法樂住禪。九利益眾生禪。十引生功徳禪。又五六奢摩他品。七毗缽捨那品。上三一切種禪。八無愛味及慈悲俱行故。不捨欲界並善士禪。九𨿽發通明而利眾生。十能速入佛境皆難行禪。六有十慧初三解法卽加行慧。次四攝生卽後得慧。後三證理卽正體慧。又前五於所知。如實通達慧。六於五明處及三聚中決定善巧慧。七知能引義利慧。謂同佛差別智故。非凡小所知。上皆一切慧。八難行慧。達深無我於境無礙故。九具教具行慧。十具證智慧。上二卽善士慧。余義如十行品所引。第二四門明四等者。六度多明自利。四等多約利他。然四等於境有別。已見十地。今文從通但約於樂等。以爲顯別。今初明慈。前八眾生緣九十文顯然。瑜伽四十四三緣之中。初共外道。次共二乘。後方不共。此中三緣皆不共凡小。如文思之二有十悲前七眾生緣。次一法緣後二無緣。於中初傷其眞隱故。爲顯後念彼不知故令悟。三有十喜初四眾生緣次三法緣。後三無緣。四有十捨文列十一。晉本初二但合爲一。於中初四眾生緣。次六法緣後一無緣。上明行體竟。第二十義下八門。明造修方便行。於中前五門明自分行。後三門明勝進行。前中初二明法義。次二說福智。後一顯圓足。今初以彼法義成行故。若以能詮爲法。則以所詮爲義。今此不取能詮爲法。然法約自體義。是所以法總義別餘如九地。四無礙中辧。今初十義。一以修行爲多聞之義。意在於修不在聞故。淨名亦云多聞是道場。如聞行故。二思爲法家之義餘仿此。知法卽事法餘八理法。理法所以在於證入。二有十法法有二義。一持自性。二軌生物解。今此前七通二。八九惟自性。後一惟軌生。烏波提者此云有苦。卽二乘涅槃。佛性論第二說二乘無餘尙有三餘。一無明住地惑。二無漏業。三變易苦故非眞無餘。今以涅槃爲安樂義。略舉有苦故應捨之。軌令眾生不應修此。第二二門明福智者。福智卽道成福智緣名助道具。如雲三寶不斷。是福勸眾生發爲緣等。又具二莊嚴方爲正道。偏語皆助斯則福智。卽助道具。又以正道福智相絕故。故文中說法布施。皆卽是福非福緣故。今初福徳中二順回向因。七不雜小善。回向於果餘可知。二智慧具中。一外近善緣。二內調法器。三念慧安處。六念自持。六和眾法並見上文。六堅順位。本業上卷。以三賢十聖等妙二覺爲六。謂信堅法堅修堅徳堅項堅覺堅。亦名六忍。謂信法修正無垢一切智。復名六慧。謂聞思修無相照寂寂照。復名六觀。謂住行向地無相一切種智。卽亦六性。謂習種性等。一切諸佛無不入此故。常隨順十種智者。謂法智比智他心智世智四諦智盡智無生智。若開如實異前。則有十一智。今以如實貫上故但說十。如智論二十六辧。由念成智故爲方便。四法樂怡神。五眞實修行。六自他雙淨。言三覺者欲恚害也。七徧觀法性界。如毒蛇者。淨名涅槃。皆以四大爲毒蛇性違害故。今居蘊入之中義當十八界。以四大卽內界故俱捨云。大種謂四界。今取總中別義。亦可。十八界皆不可執取。處如空聚者中無人故。並如涅槃二十三說。八深解二空無心已下。明其法空。九止觀雙遊。於中先總修止觀。後心意下雙釋二門先釋止。欲取我相爲我想。正計爲我業。正損法身爲瘡疣。余過未滅爲瘢﹝病﹣丙﹢﹝一／艮﹞。能所忍寂故無來去。後觀一切下釋觀。說𨿽先後運在一時。十修集種智謂見法從緣。則知國由心現。國由心現故有而卽空。空爲法性萬法由生。見法性源是眞智慧。皆離妄垢並云淸淨。五重積集一切智圓。第三明足者。總顯圓足惑闇斯亡。智解斯顯故稱爲明。足有二義。一智圓備故。二有進趣故。其猶腳足。斯卽十號明行足義。果稱圓足因爲腳足。又準涅槃十八以明爲果。所謂菩提以行爲足。謂戒定等廣如彼說。此居等覺義通二足。望腳足義。此門亦得名爲勝進。十中前七約行。後三別舉。三明自分行竟。第二有十種求法下三門。明勝進行。一更求法要。二得已明了。三如說修行。今初依此成行故。一始心惟直。二中後無懈。三內不顧身。四外亡名利。五雙圓二利。六得意亡言。七果不近求。八因酬所爲。九普決疑惑。十惟滿佛乘。離此十求皆邪求也。二明了法者。得不照達求之何用。總以普賢勝智。了知三乘凡聖差別。一是凡夫。若童稚蒙昧未能出世故。隨世俗長四善根。二謂鈍根隨信他言而行道故。名隨信行。三是利根由自披閱契經等法而行道。故名隨法行。然今旣云覺法自性等。卽知十中前九亦兼含大。是以智論明有三乘共十地法。此上二人約根分異。四第八人者。卽初果向。又俱捨賢聖品中疏云。第八人者。謂苦法忍。八忍之中從後數之爲第八故。又智論中有八人地。若約超斷容具二三果向。謂具修道惑及斷。一至五皆初果向斷。次三向二斷九乃至八地惑盡至苦法忍。卽爲第三向也。五初果法斷眾結者。謂三正三隨已如十地亦可。見所斷惑八十八使。名爲眾結由見諦理斷無明漏。無明是生死根本。名生死漏。六一來果。觀欲味過患已斷六品。𨿽三品惑能潤一生故。一往來而知無往來也。七不還果斷九品盡故。不還欲界。乃至八地惑皆斷故。總云不樂三界。八無學果。八解脫者。一內有色觀外色解脫。二內無色觀外色解脫。三淨解脫。初二如次依初二禪。三依四禪。次四無色爲四解脫。八卽滅受想解脫。余義已見上文。廣如諸論。九十可知。三修行法者。如說修行方得佛法故。常爲諸天者爲字去聲故。晉經云覺悟諸天余並可知。上來造修行竟第三有十魔下十門。明離障行分二。前五門明離障成行。後五門明離障加持。前中分三。初二門明所離障體。次一門明離障方便。後二門顯見佛成行。前中初顯魔體後辧魔因。今初十魔能障道故。一蘊魔者。身爲道器體與佛同。豈卽是魔蘊。魔之名特由取著。下九例爾。皆以下句釋成魔義。是知以心分別萬法皆魔。何但此十。故舉菩提法智以勝況劣。不以心分別。一切皆佛豈捨魔界求佛界耶。然四魔直就體明。十魔多約執取。十表無盡故。與四不同。若欲攝者。除三同外皆煩惱。攝法卽所證智是能證。能所冥合故名菩提。若不捨於分別菩提之見。卽是魔矣。余文自顯。二有十魔業者行此十事。皆能訛善亦招天魔。故爲其業。十中一由忘行本。令所修善感生死果。不至菩提。故是其業。二於蔽度不平等故。於中初二蔽俱行度。後四嫌棄有蔽之人。文影略耳。夫眞道者。不施不慳不戒不犯。不忍不恚不進不怠。不定不亂不智不愚。嫌他不忍忍度豈成。他皆仿此。又悲化惡故。況惡爲善資不愛其資。是大迷也。餘八易知。然觀此文難免魔業。願諸後學審此省躬。第二捨魔業卽離障方便。對障修治故云捨離。然此十句敵對反前。但略而不次耳。一反第五二反第二。三反第七四反第一。五反第四六反第八。七反第三八反第九救護彼故。九反第十。若得佛加蔽惡息故。十反第六。同一善根豈求惡故。然復欲顯隨其一善。總反前十或以多善共反前一。令不定執故不次耳。第三二門顯見佛成行由障離故。果現行成。於中先見佛。後成行。今初卽是果現。此中所見卽前十佛。亦是八地十身。十身與此名小不同。已如前會。然此中明見。皆稱彼佛而見。如雲無著。自屬正覺。非謂菩薩於彼不著。若菩薩於此不著。下九豈當著耶。是知皆就所見明見亦不得。半就所見半約能見。一無著者。安住世間故。不著涅槃成正覺故。不著生死乘無住道。示成正覺故名無著。稱此而見是見正覺。他皆準此。又無邪慧而不離。故云無著。無正徳而不圓故云正覺。則佛見影略。此卽總句。下九皆此別義。二乘願出生故。上文云佛願力故無不現。又乘此願能生一切徳故。三報卽相好莊嚴身業。卽萬行之因而深信爲首。云深信見故。下善財云。一切諸佛從信心起。亦能令見者信故。四隨順眾生住持舍利等故。又隨順眾生以圓音周徧三世持佛法故。五涅槃卽是化身。化身示滅故名涅槃。深入見者。深入涅槃故能示滅。深入生死故示滅非眞。六法身充滿於法界故。法界爲佛體故。七湛然安住眞惟識性。是佛心故。八寂然無依。心言路絕卽三昧義。觸類皆然。故三昧無量。九平等性智了本性故。本覺眞性性本了故。十隨自他意無身不受故。依上十見則眞見佛。旣知十佛總別六相圓融。則亦十見無有障礙。又此十種攝爲五對。一所出能出對。二正報任持對。三眞常普徧對。四內住外寂對。五體深用廣對。如文思之。上十佛十身類此成對。又此十見各有十種。並如不思議法等品。二有十種佛業卽是成行。前見佛體今辧佛因。又行順佛行故名佛業。佛以利生爲事業故。十中初總余別。又總別合爲五對。一覺導夢化對。二開纏淨戒對。犯戒疑悔故爲彼纏。令其懺除故名出離戒。有多種出離。亦多總相言之不過二種。一事二理。事隨輕重篇聚悔除。理觀性空是眞奉律。若具二者罪無不離。又如瑜伽九十九有五惡作。卽是悔纏。一謂作是思惟後定自責。二諸天呵責。三大師同行責。四惡名流布。五死墮惡趣。亦有五相能除此惡作。謂佛許還淨故。由無知等我已滅故。當來無犯意我已生故。已於同梵行悔故。佛說悔除爲善哉。惡作相續以爲蓋故。餘如淨名第一及隨好品辧。三現相說法對。於現相中由如來相從六度生故。除六蔽見此殊勝不希二乘。睹慈善根決知尊勝。住心佛境自失威光故無害等。四降魔護小對。五悲攝雙行對。雙行中有十一句。初一總明無作四諦。不驚怖者。妄惑本無今有故應驚。妄苦逼害身心故應怖。今皆了本寂卽同滅理。故不驚怖。𨿽了本寂而修福智爲能治道。餘十一句別中初一約苦。次一約集次八約道。後一約滅文並可知。第二有十慢下五門。明離障加持行中二。初二門內成離障行。後三門外得加持行。前中初門舉障。後門顯治。今初慢者。恃己於他髙舉爲性。能障不慢生苦爲業。然經論中說多差別。且明七慢。俱捨論十九云。一慢。二過慢。三慢過慢。四我慢。五增上慢。六卑慢。七邪慢。今文開十。四五與九具有其名。餘七但有其義。前三卽慢但約有髙心故。故彼論云。一慢者。謂於他劣謂己勝。於他等謂己等。𨿽能稱境以心髙舉。說名爲慢。初一輕人次二慢法。四中自髙陵物。是於他等謂己勝。卽當過慢過前慢故。五卽慢過慢。今言過過者過前慢故。有徳應贊。卽於他勝見贊不喜。是謂己勝應合贊我故。六卽邪慢。謂於無徳謂己有徳故名邪慢。成就惡行名爲無徳。恃惡髙舉名之爲慢。自起誹謗卽惡行故。七卽卑慢。耆舊有徳卽是彼多分勝。不應執事。卽謂己小劣何得事他。八亦邪慢起惡行故。九卽我慢我慢所吞故。十卽增上慢。新善未起卽是未得。不應諍而諍。卽是謂得故。其但以曾發下。準梵本應回安於百千劫前深坑之下。彼梵本從消滅。下云不應說而說。言多斗諍發起怨嫌。數行此法應墮大坑。然以曾集菩提心。力得受豪貴自在之力於百千劫尙不見佛。何況聞法。晉及度世大意皆同梵本若但依今釋。當墮深坑。語其慢過。終自醒悟。明非長沒。若約八慢前三皆是憍慢。亦名傲慢。皆於尊境不肯禮敬。故餘如別說。二若諸菩薩下有十種智業。顯對治行。謂旣識障惑。不令增長。制情從理敬重法行。故名智業。文中初結前生後。文通兩段。後何等下。正顯並是智之作用故名爲業。第二魔攝持下。三門辧外加持行分。二此門所離障。後二門能治行。今初卽怨障加持。由內行乖理外魔得便。名爲攝持。又行乖理卽是魔攝。初二心怠志陜。次二行少解滯。次二捨願趣斷。次二成小捨大。後二捨悲謗法。第二佛所攝下二門。明能治行。由離於邪自然合正。於中先佛後法。今初先結前生後。後何等下正說文顯可知。二法攝中前四卽四法印。次二總別緣生。次二大小。後二智斷。上辧因圓究竟訖。第二住兜率下十九門。明果用圓滿行。多約八相顯果用者。明是普賢大用之果。不就淨土實報處說。又顯實報不可說故。又顯八相通因果故。長分爲十。初一門住天。次一門示沒。三一門入胎。四一門住胎。五三門初生。六二門在家。七二門出家。八五門成道。九二門轉法輪。十有一門入涅槃。初之二門合屬第三。卽是八相。今初欲說下生。先明在天所作。一化欲天。二化色天。三化大千。四同類共談。五爲同類說。六善巧降魔。七樂音說法。八詣佛聞法。九供養多佛。十多身益生。第二時至云沒名將下生。大乘方便經下卷云。菩薩如其本願。處兜率天宮。能得菩提轉於法輪。非爲不能。菩薩思惟。閻浮提人。不能至此兜率天上聽受法教。兜率天人能下閻浮。是故下生。一廣拔眾苦。二徧警有緣。三嚴剎揀非。四覺諸導從。五密召侍衛。六先告當機。七令輔翼知。八淨所生處。九長延天壽。十廣現難思﹝已下入第五十九經﹞第三正明入胎十事。如有問言。於四生中化生爲上。佛爲最勝何故胎生。諸經論中。多用初緣以通此問。今明具十以表無盡。一化劣解此通凡小。二攝眷屬化生。設有父母等恩養少故。三三時無亂出時無亂。在後初生故。俱捨世品明。輪王惟入無亂。緣覺兼住惟佛三時無亂。以福智俱勝故。瑜伽同此。上之三緣小教亦說。次下四事兼於權大。四演法益物。五乘願化生。六破胎生慢。誰能於佛恃種族耶七胎障不隔故。令大心同睹。後之三緣惟實教有。八同類共集說智慧藏。爲胎藏故。九定力現嚴。以離垢藏爲胎藏故。十興供聞法。以法界藏爲胎藏故。此一是總。八九卽法界別義。法界寂然是離垢義。寂而常照是智慧義。又前二是能證。後一所證。能所冥合諸佛生故。又前二不壞小而廣容。後一不動此而普徧。如是自在是佛生故。第四微細趣卽明住胎十事。初一通現地位。次八明現七相。以處胎爲能現故。童子屬處宮相故。後一總結多門。並一相中同時齊現。深密難知故名微細。第五十種生下三門明初生相。今初正辧卽右脇生時。初一卽出時無亂。後一動剎益生中八可知。二現微笑在行七步時故。瑞應經云。菩薩示生卽行七步。一手指天一手指地。天上天下惟我爲尊。卽自誓也。初三自慶。次六慶能徧益羣品。謂四無智自憍我能摧故。五昔善今退我能續故。六能爲眾生良福田故。七見生聞教益不虛故。八傷諸同行不成佛故。九湣諸同會滯凡地故。後一得佛加故。三行七步。謂初生在地十方各行七步。顯自在希奇故。七數過三名過三界。隨所履地皆現金剛。余並可知。第六童子地下二門明在家同俗行。並處王宮相。童子已在王宮。但此門明幼懷徳藝顯是超絕。後門貴極無染。以彰徳髙。今初八云令樂法者。幼而梵行徳業殊倫。後見道成必樂其法。餘九可知。二正明處宮十中。一化同行。同行處宮故如瞿波。四濁世欣貴故。餘八可知。第七出家下二門。明捨家期道行。初明出家後顯修行。今初𨿽能深宮入道而出家者。示斯十意。初二令厭捨苦果。次二欣揚勝道。次二令離利鈍集。著常見者。貴常爲貴故不出家。著斷見者身滅無餘。何須出家。旣非常斷明可修進。云離二邊。又非苦樂等。次二顯界家系滅。後二顯得果同因。二示苦行者。行有苦樂。而徧苦者有斯十意。一爲小乘要。謂勤苦方得道故。二示同異道摧邪見故。謂六年自餓無道。後受乳糜方得顯餓非眞。三一言罵佛六載受饑故。緣如大乘方便經。第二四五濁眾生皆有重罪。憂惱覆心不能得道。令彼念言謗佛尙得解脫。況我等耶。卽悔除故。亦如彼說。五策懈怠眾生故。六令知爲法忘饑故。七示著樂非道故。八始末精勤故。九準晉經云。欲令未來眾生發精進故。今精進之言合在前句。缺斯一句。十苦行待機者顯悲深故。第八詣道場下五門道成證入行。卽分爲五。一明進趣所安。卽從苦行所向於道樹。顯捨邪趣正故。因圓趣果故。行行後邊故。十句可知。二正坐道場明自力安處。初四嚴處。次三三業現相。觀師子座者知將說故。晉經云。觀一切佛師子之吼。後三成徳。一滿自能證明智顯惑亡。二受佛所處將契同法界。三大悲同體故能徧加。三有十奇特者。明外感希奇大果先兆故。四降魔者。正覺將顯先摧邪故。皆言示者久已降故。魔王多是大菩薩故。無有惡魔能惱佛故。亦如野幹。豈能於師子前以振威勢。大乘方便經下卷云。若非佛力召來彼等惡魔豈得近佛。魔爲欲界尊勝。勝降伏余故。十中一示以徳諍。二破魔佛誰愈。三波旬兵眾滿三十六由旬圍菩提樹。欲作畱難。菩薩住慈悲智慧以手指地。一切散壞。八萬四千八部大眾皆發大菩提心。故云教化調伏廣。如方便經及本行集說。六未免魔者勿懈怠故。七一被降伏。乃至末世翻護法故。餘五可知。五有十種成如來力。卽正覺現前。前之二門當無間道。此當解脫道。更前二門卽方便道。今此十中初一障無不寂。次二因無不圓。次二果無不滿。次三徳無不普。後二佛無不同故。結名如來也。第九轉大法輪下二門明轉法輪。道成機熟開甘露門故。於中初門所轉法輪體用。後門明轉法輪因緣。前中流演圓通目之爲輪。自我之彼名之爲轉。小乘以眼智明覺四行。系於四諦。今顯無盡十行。應系十諦以成百行。餘如法輪章說。十中初二能轉備圓。次二所轉深妙。次二生信拔苦。次二因深量廣。後二時遠益髙。二種白淨法十事卽法輪因。白淨法者卽所轉輪體。謂佛無漏淸淨法界轉入眾生心中。成聞燻種子故名爲種說應時機言不虛發。還生無漏聖智故。無空過故。攝論中多聞燻習從最淸淨法界等流生無漏現行。是此義也。亦卽前章無礙解脫。所以能種此種者有十事故。初一宿因餘皆現因。於中前六徳具。後三用勝。前中二三悲具。一內持。二外攝。次四智具卽四悉檀。一爲人所樂不同故。二第一義應時令悟故。三對治隨病所宜故。四世界了世而順故。第十涅槃謂應盡還源。有斯十意。初二明生死過患。一無常故二無樂故。云非安隱。三明涅槃是樂翻上無樂。以涅槃寂滅爲眞樂故。四翻色身無常法身爲常故。故晉經云。令求常住淨法身故。今缺常字。以法身是三徳之一性出。自古體無變異偏語其常。今已出纏故名爲淨。次三句明生死無我不自在故。一一期無常不自在。故云不可轉。二別明念念無常不自在。此通變易生死。三卽分段不能堅住。亦非自在。八明涅槃是堅卽自在我。亦兼常義。九翻有爲以明淨徳。不淨者卽有爲法故。言聚散淨者。諸佛菩薩正法名無生起。然是性淨涅槃。隨緣生死卽相之性。方爲正法。然涅槃第二翻破凡小四徳。通諸佛法故。以如來爲我此正顯涅槃故。亦就涅槃明我。余並相順。然常等四徳。𨿽徧通佛法。從其別義各顯不同。上以四榮翻枯具遣八倒。十明法爾諸佛常規。上來說分竟。大文第七從佛子此法門下。結勸修學分。於中二。一結義勸修。二佛子此一切菩薩下結名勸學。前中亦二。初舉名結義。後佛子若有下勸信修行。二結名勸學中。先顯十名。初一約能詮依此生行故名爲處。前約所詮行體但云淸淨行。餘九約所詮功能立稱。二決彼行義定能感果故。三證所證故。四能證分明故。五有智超勝故。六悲興萬行故。七一一圓融故。八軌則具足故。九卽理涉事故。十卽事而眞故。後應尊重下勸學可知。大文第八從說此下現瑞分可知。大文第九爾時十方下證成分。於中二。先贊法證。後佛子汝已下嘆人證。大文第十爾時普賢下偈頌分。總有二百一十五頌半分三。初有八偈七言嘆徳深廣。明說分齊。二其心下百三十一頌半。總示行徳略顯深廣。上二並是伽陀。三從依於佛智下七十六偈。頌前長行方是祇夜。今初分四。初四許說廣深。次二舉徳誡聽。次一重總許說。後一示說分齊。第二總示行徳中分三。初二頌略標法諭。二五十五頌半托事表法。以明深廣。三從菩薩等於佛下。聽十四頌卽法明行。以彰廣大。初標可知。二托事表法中總五十諭。難以區分。今類例相從且分爲十。初四偈半二諭明悅物覆蔭行。二師子下十偈。摧邪導迷行。師子吼義。法界初說。三有十一偈明髙深堅密行。四迦樓羅下六偈。觀機照益行。五有六偈自在統禦行。六智慧心下二偈包含無染行。七二偈周徧成益行。八如珍寶下六偈。檢束脩身行。九二偈調禦運載行。十優曇華下六偈。外用遊處行。第三卽法明行中二。初十偈總明深廣。許說誡聽。後一身能示現下六十四頌。別明深廣以酬前許。前中三。初三上同佛覺。次三下超羣品。後四許說誡聽。第二別明深廣中。束爲十行。初六偈三業深廣行。二菩薩身下五頌。二嚴無礙行。三有三頌逆順成滿行。四或現行成滿下。十頌普門示現行。五四頌時處圓融行。六菩薩知下六頌。知根說法行。七四頌寂用迅疾行。八譬如工幻下十偈。悲不失智行。九有十四偈智不失悲行。謂末後二句不失悲。前皆智徳圓滿。十有二偈結徳無盡行。第三頌長行中二。初有三十九偈頌前說分。後𨿽令下三十七偈頌結勸修學分。今初頌前六位卽爲六段。初四偈頌十信位中行。二有四偈頌十住行。三有六偈頌十行。四有五偈頌回向行。五九頌半頌十地行。六有十頌半頌因圓果滿行。其初所行二字義屬前段。第二頌結勸修學中。然小異前勢。分之爲四。初一偈結前所說爲少。二有三十偈別顯徳用廣深。三有四偈總結深廣。四有二偈結勸修行。二中分二。前二十一頌半結約法顯行。後八頌半結托事顯法。今初分五。初五於剎自在行。二有六頌三業自在行。三過去下三頌明三世間自在行。四有五頌明身智自在行。五有二偈半總結難測。後結托事顯法中。或前來所無。或事同義異並可意得。第三總結深廣中前二結前已說。後二結末說難窮。四結勸修行可知。離世間品竟。

大方廣佛華嚴經疏卷第五十三

大方廣佛華嚴經疏卷第五十四

唐淸涼山大華嚴寺沙門澄觀撰

入法界品第三十九﹝已下入第六十經﹞

初來意者。先辧分來。夫行因證立證藉行深。前分托法行成故。此依人入證。亦爲遠答解脫海故。會品於意不異分來。無別會品故。二釋名有三。初分名者。謂依佛菩薩諸勝善友。深證法界故名依人入證。證法在己謂之成徳。二會名。約處名逝多林園重閣會。林名戰勝。以表依人。園名給孤用表悲厚。重閣之義以顯二智互嚴。悲智並爲能證。亦爲重義。若兼取城名聞物亦表依人。約法如品名釋。三品名者。入通能所。謂悟解證得之名。法界是所入之法。謂理事等別。然法含持軌界有多義。梁論十五云。欲顯法身含法界五義故。轉名法界。一性義。以無二我爲性。一切眾生不過此性故。二因義。一切聖人四念處等法。緣此生故。三藏義。一切虛妄法所隱覆故。非凡夫二乘所能緣故。四眞實義。過世間法。以世間法或自然壞或對治壞。離此二壞故。五甚深義。若與此相應自性成淨善故。若外不相應自性成殼故。上之五義皆理法界。復有持義族義及分齊義。然持曲有三。一持自體相。二持諸法差別。三持自種類不相雜亂。與法義同。族者種族卽十八界。上二並通事理。分齊者。緣起事法不相雜故。於中性通依主持業。因惟依主。後六惟持業。心境合目名入法界。始則相違終則持業。入卽法界故。三明宗趣者。分會品同旣入法界爲目。卽以爲宗。於中三門分別。一約義。二約類。三約位。初中有二。先明所入。總惟一眞無礙法界。語其性相不出事理。隨義別顯略有五門。一有爲法界。二無爲法界。三俱是。四俱非。五無障礙。然五各二門。初有爲二者。一本識能持諸法種子。名爲法界。惟識云。無始時來界等。此約因義。而其界體不約法身。二三世之法差別邊際名爲法界。不思議品云。一切諸佛知過去一切法界。悉無有餘等。此卽分齊之義。二無爲法界。二者一性淨門。在凡位中性恆淨故。眞空一味無差別故。二離垢門。謂由對治方顯淨故。隨行淺深分十種故。三亦有爲亦無爲法界有二者。一隨相門。謂受想行蘊及五種色。並八無爲。此十六法。惟意所知十八界中名爲法界。二無礙門。謂一心法界具含二門。一心眞如門。二心生滅門。𨿽此二門皆各總攝一切諸法。然其二位恆不相雜。其猶攝水之波非靜。攝波之水非動故。第四回

向云。於有爲界示無爲法。而不滅壞有爲之相。於無爲界示有爲法。而不分別無爲之性。此明事理無礙。四非有爲非無爲法界二門者。一形奪門。謂緣無不理之緣。故非有爲。理無不緣之理。故非無爲。法體平等形奪雙泯。大品三十九中。須菩提白佛言。是法平等。爲是有爲爲是無爲。佛言。非有爲法非無爲法。何以故。離有爲法。無爲法不可得。離無爲法有爲法不可得。須菩提。是有爲性無爲性。是二法不合不散。此之謂也。二無寄門。謂此法界離相離性。故非此二。又非二諦故。又非二名言所能至故。是故俱非。解深密第一云。一切法者略有二種。所謂有爲無爲。是中有爲。非有爲非無爲。無爲非無爲非有爲等。五無障礙法界二門者。一普攝門。謂於上四門。隨一卽攝餘一切故。是故善財。或睹山海。或見堂字。皆名入法界。二圓融門。謂以理融事故。令事無分齊。微塵非小能容十剎。剎海非大潛入一塵也。以事顯理故令理非無分。謂一多無礙。或云一法界。或云諸法界。然由一非一故卽諸。諸非諸故卽一。乃至重重無盡。是以善財暫時執手遂經多劫。才入樓閣普見無邊。皆此類也。上來五門十義。總明所入法界。皆應以六相融之。二明能入亦有五門。一淨信。二正解。三修行。四證得。五圓滿。此五於前所入法界。有其二門。一隨一能入通五所入。隨一所入徧五能入。二此五能入如其次第。各入一門。此上心境二義十門。六相圓融。總爲一聚無障礙法界。第二法界類別亦有五門。謂一所入。二能入。三無二。四俱泯。五存亡無礙。初所入中亦有五重。一法法界。二人法界。三俱融。四俱泯。五無障礙。初中有十一事法界。謂十重居宅等。二理法界。謂一味湛然等。三境法界。謂所知分齊等。四行法界。謂悲智廣深等。五體法界謂寂滅無生等。六用法界。謂勝通自在等。七順法界。謂六度正行等。八逆法界。謂五熱無厭等。九教法界。謂所聞言說等。十義法界。謂所詮旨趣等。此十法界同一緣起無礙鎔融。一具一切。二人法界亦有十門。謂人天男女在家出家。外道諸神菩薩及佛。此並緣起相分參而不雜。善財見已便入法界。故名人法界。三人法俱融法界者。謂前十人十法同一緣起。隨義相分融攝無二。四人法俱泯法界者。謂平等果海離於言數。緣起性相俱不可說。五無障礙法界者。謂合前四句。於彼人法一異無障。存亡不礙自在圓融。如理思之。二明能入亦有五重。一身。二智。三俱。四泯。五圓。謂入樓觀而還合身證也。鑑無邊之理事智證也。同普賢而普徧俱證也。身智相卽而兩亡俱泯也。一異存亡而無礙自在圓融也。余可準知。三能所渾融無二際限不分。就義開殊理仍不雜。此五能所如次。及通可以意得。四能所圓融形奪俱泯。五一異存亡無礙具足。如理思之。上來約類辧竟。第三約位明入法界者。準下文中。所入法界大位有二。卽因與果。於前人法。無不皆是佛果所收。卽如來師子顰申三昧所現法界自在是也。又於前人法。無不皆屬因位所攝。卽文殊普賢所現法界法門是也。因中曲有信等五位法界不同。二明能入準文亦二。對前果位。明諸菩薩頓入法界。對前因位。寄顯善財漸入法界因果。旣其無礙漸頓。亦乃圓融。但以布教成詮寄斯位別耳。次正釋文。一品大分爲二。初明本會。二爾時文殊師利從善住樓閣出下明末會。亦前明果法界。後明因法界。又前頓入法界。後明漸入法界。又前總後別。總別圓融本末無礙。又前卽亡修頓證。是正宗之極。後是寄人修入。以辧流通。通正圓融中後無礙。就本會中長科十分。一序分。二請分。三三昧現相分。四遠集新眾分。五舉失顯得分。六偈頌贊徳分。七普賢開發分。八毫光示益分。九文殊述徳分。十無涯大用分。今初。𨿽義貫末會。以從處別獨判在初。文分爲三。初智正覺世間圓滿。二在室羅下器世間圓滿。三與菩薩下眾生世間圓滿。今初。言世尊者。梵云薄伽梵。包含六義。如佛地論。一自在義。永不系屬諸煩惱故。二熾盛義。猛焰智光所燒煉故。三端嚴義。三十二相所莊嚴故。四名稱義。一切殊勝功徳圓滿。無不知故。五吉祥義。一切世間親近供養。咸稱贊故。六尊貴義。具一切功徳。常起方便利益世間。安樂一切無懈廢故。今舉後該初。亦是標人取法。具無盡徳故曰世尊。二器世間圓滿中有三。一國城。此云聞者。西域記云。昔有古老仙人住於此處。後有少仙名爲聞者。於彼稟學老仙。沒後少仙於此建立城郭。故取其名。亦云聞物。以此城多出聰敏博達。名聞人物故。卽中印度境。二逝多下明林園。逝多者梵音華言戰勝。卽太子之名。給孤獨者梵云須達多。正言賑濟無依義云給孤獨也。卽長者之稱。長者仁而聰敏。積而能散。拯乏濟貧哀孤卹老。時美其徳故立斯稱。長者側金買地。太子施樹同成功業。二人式崇共立伽藍之號。三明重閣卽說法之所。表所證法界。體無不周曰大。徳無不備曰嚴。依體起用爲重閣。第三眾生世間。卽輔翼圓滿。於中三。一菩薩。二聲聞。三世主。初中亦三。一舉數。二列名。三嘆徳。今初。此會菩薩標名乃少。列名乃多者。有所表故。數中欲顯五位同證入故。位各十度。一一相融成五百故。第六妙覺是所入故。又表解行者多證者稀故。二普賢下列名分三。初標上首。二列別名。三總結數。今初以二大聖是助化主故。又有所表故。至下當明。二其名。曰下別列中。有十四位。位各有十。其間亦有增減。成百四十一人。名各一義皆有深旨。今且寄表大分爲二。前四十一人通表住等四位。後天冠下十位百人。別表十地十度。今初十幢表向行徳髙出故。二有九威力者。表行能進修故。三十藏表地義如前釋。四有十二眼者。表解能照法故。所以不次者。欲表圓融之位無前後故。後十位中如次。別表行布十地十度。一十冠者。初地冠於諸地之首。檀冠眾行之先故。又一一位中各具十者。一地之中。具足一切諸地功徳故。一度之中具足十度。爲莊嚴故。二十髻者。持戒無垢檢束尊髙故。三十光者。發聞持光照法忍故。四十又名幢者。焰慧精進超世髙出故。又道品伏惑精進伏慢故。五十音者。禪定發生難勝悅機故。六十上者。般若現前最尊上故。七十勝者。遠行方便有中殊勝行故。八有十一自在王者。相用不動大願無礙故。九十又名音者。善慧演法自力生故。十有九人同名覺者。法云受職墮佛數故。智覺諸法無所遺故。然其幢等亦有通義。類釋可知。三如是下結數。第三此諸下。嘆徳有十一句。初句爲總。上名以隨宜別顯。各以一徳立名。今徳以據實內通。故言皆悉成就普賢行願。餘十句別。於中前六明智用普周。後四明智用離障通爲五對。一境徧身多對。窮依近正故。二見用詣實對。十眼離障不往而見。一念契實身心普周。三內照外演對。四智淨色隨對。五悲深智廣對。以卽智之悲故於生無翳。無外之智故照同虛空。前對虛空自取淨義。今取廣義。第二及與下辧聲聞眾文二。初標數類。後悉覺下嘆徳文有十句。然此聲聞皆是菩薩。欲顯深法托爲聲聞故。所嘆徳言含本迹。今釋爲二門。一就迹約小十句。皆聲聞徳。一得現觀。於四眞諦善覺了故。二入正性離生。無方便慧已作證故。三所學已窮故云深入。法華云。我等同入法性。卽三獸渡河。理無二故。古人亦將上三如次配見修無學。四生分已盡由缺大悲。故自永出。五有爲無爲之徳依佛成故。卽逮得己利。六已盡有結。謂九結十使現行離故。七無煩惱礙種子亡故。八心善解脫故。寂如虛空。九慧善解脫故於佛無惑。十明非定性。皆可回心故。信入佛智。二約本門。就菩薩嘆故。如來不思議境界經云。復有無量百千億菩薩。現聲聞形。亦來會坐。其名曰舍利弗大目揵連等。廣如彼說。明皆是權故。下身子令海覺等觀文殊徳十中。一覺第一義。二方便已具善能入於無際際故。三二空眞理窮其源故。四具足大悲能入不染。方永出故。五依十力等離小見故。六不斷不俱方能離故。七已淨所知無二礙故。八處亂恆寂了本空故。九佛不共徳。𨿽未證得亦無疑故。十一切種智證信入故。第三及與無量下諸世主眾亦先標數類。後悉曾下嘆徳十中。初一嘆福。次四嘆悲。於中初句總餘三句別。一無緣普應。二護念初心。三誓不捨惡。次二句嘆智徳。一智入權門。二行護理教。正法兼理護兼行故。上七皆行。八卽是願願行具故。第九入位。上九自分十卽勝進。上序分竟。大文第二。時諸菩薩下請分。眾集本爲聞經故。文分爲二。初標眾念請。二如來境下顯所請法。今初聲聞下如聾盲。此能念者釋有二義。一約本迹。就本能念就迹不知。二惟就迹說。意法師云。理處不隔故得同疑。未積大心故不廁其次。此亦有理。猶葉公好龍眞龍難視。同居法會同仰法門。所現超倫故如聾瞽。二所念中有六十句。初後三十句是所請法。中三十句但是請儀。其三十請法多同初會四十句法以初會爲總。此說將終會同本故。就文分二。前三十句念徳難思。後惟願下三十句。請隨機演。以初十句明自體圓著。寄顯果海絕言。最後十句明化用普周。令寄言顯果。由斯文有影略。理實兼皆請示如初會辧。今初念徳中。初十句。正明所念果法。次十明玄妙難思。後十明緣會可了。今初十中。前八攝初會。最初十句。卽內行成滿徳。以如來自在攝彼神通及無能攝取故。一境界者。卽所緣分齊故。如出現等品辧。二智行者。悲智無礙無功用行。亦如出現品辧。三加持者。謂勝力任持令有所作。如不思議法品辧。四謂十力等。五卽四種十種無畏等。六卽師子奮迅等。七所住者卽初會佛地。佛所住地故。若別釋者。卽常住大悲等如不思議品。八謂十自在等。及攝二句如向所辧。廣引諸文釋義並如初會。後二句卽攝初會。次十句體相顯著。徳前有六根三業。今身合六根及於二業。智卽意業心意俱不可知。但以智知故。所以合者。欲顯身兼十身故。合六根三業智導故但云智。二一切下十句。明玄妙難思人天莫測。於中初二句總明解行不及。謂智慧不能通暢。心行不能詣證。次五句明三慧莫測故不能成自利。謂初三句聞慧莫測。一妙故不能印持於境。二深故不能曉了於心。三廣故不能忍可包納。次句玄故。修慧不能觀察委照。後句融故。思慧不能揀其優劣故。晉本揀擇名思惟。在觀察上。後三句四辯莫宣。故不能成利他。謂法義不能大開曲示。詞辯不能宣明。樂說不能令他解了。三惟除下十句緣會可了中。前四佛力上加爲緣。後六自根堪受爲因。具此可知。前中初三現緣。後一宿願。後六中初一宿善。餘五現徳。於上十句分有分知全有全知。又此十句通有二意。一成上顯深。二起後請說。第二請隨機演中二。初十一句請隨機宜。後顯示下二十句請所說法。今初。前云緣會可知。今請以緣隨器。於中初三約內心器殊。次一約外類音異。上四通於凡聖。後七多約菩薩。一財等有殊。二地位優劣。三依根除障。四作業差異。五緣境不同。六曾依何徳而修。七曾聽何法爲種。又六宜依何徳以化。七宜何廣略而說種種不同。皆請隨順。第二請所說法中二。先列所請後如是等下結請。今初分二。前十句請說往因。後十句請今果用。今初此十句中。七與初會名義全同。諸道卽彼助道海。此中方便卽前智海。卽名異義同。彼有乘海無此本事。則名義俱異。以彼通請一切菩薩故。顯乘乘不同。今約本師爲問故。加本事則乘通諸句。爲成十故略之。或本事卽是乘海。昔所乘故。餘如初會。後及成下十句。請果用中。此十望初會第三十句義卽多同而文多。異欲顯果用無邊。故影略其文。一因圓果成卽佛。海二成必演法卽演說海。三法詮淨國卽世界海。四皆爲調生卽名號海。五雙開菩提涅槃之果城。卽涅槃防非止惡故。卽解脫海。六示生行業爲至果之因。卽眾生海。七徧入機處隨機立壽。卽壽量海。八爲眾生田令得常命。卽波羅蜜海。檀爲最初故。九說諸度爲安立世界海之法式故。十三輪變化猶水月鏡像卽變化海。結請可知。大文第三爾時世尊下三昧現相分。酬前念請示相答故。於中二。先明三昧爲能現。二入此三昧下明所現淨土。今初無方大用依體起故。故先入定。卽以此義先明入定。後集眾海。前來諸會爲明從相入實。前集後定與此不同。佛自入者表證法界惟佛窮故。不言答者表證離言故。又令目擊而自證故。文分爲三。初入定緣領前念故。二大悲下明入定因。三入師子下正明入定。就入因中有四種悲。以爲入定益物之本。各有二義。一身二義者。一是入定所依之身悲所燻故。二身者體義依義。欲入深定。全依大悲而爲體故。二門二義者。一佛有大智大定大悲等門。今欲益生惟依悲門。令物入故。二者定爲所入。悲爲能入故。三首二義者。一者初義。凡所益物。皆以大悲爲先導故。二者勝上義。謂非不用智定之門。此增勝故。四方便二義者。一悲智相導互爲方便。今以悲爲入定益物之方便故。二者以是卽智定之悲不滯愛見。故名方便。方能令物普入法界。又此四悲。亦是從佛向機之漸次矣。此上四悲皆徧虛空。亦有二義。一廣周故。二無緣故。第三正明入定者。以定業用從諭爲名。言顰申者。有人云。梵音訛略。具正應云毗實廩多。此翻爲自在無畏。如師子王羣獸之中自在無畏故。然舊經翻爲師子奮迅。且顰毗二言小有相濫。奮迅之語殊不似於毗實廩多。涅槃二十五中。旣云顰申欠呿。明知顰申奮迅俱是此言下婆須蜜女。亦云見我顰申。但敵對而翻爲自在無畏。從義而譯以爲顰申。曾何訛略故依古徳。用此方言釋之。顰申奮迅。俱是展舒四體通暢之狀。總相釋者。卽用之體寂而造極。則差別萬殊無非法界。卽體之用不爲而周故。小大相參。緣起無盡。名曰顰申自在之義。若別解者。涅槃師子吼品明師子王自知身力牙齒鋒鋩。乃至晨朝出穴而吼。爲十一事故廣有諭合。又離世間品顯菩薩師子王。白淨法爲身等。合首足等。與涅槃復異。此文以大悲爲身。故知但取義似。未必揩定。今會取諸文。先以十義合彼師子。後依涅槃爲十一事。今初謂以同體大悲爲身。以增上大悲爲首。以卽智大慈爲眼。純以智慧爲牙爪。大悲方便爲振尾。悲爲方便居其末故。方便振動義故。總取四悲爲足。依此立故。以法界三昧爲窟所入證故。以無緣大悲爲窟門。入出由此故。以體用無礙爲顰申。舒展自在故。以演法界法門爲哮吼。決定宣說一切眾生。本與如來同法界故。如此師子隨一一毛皆稱法界。次言爲十一事而顰申者。一摧破魔軍詐師子故。二示眾神力十力等力爲十力故。三淨法界土佛住處故。四爲邪見凡夫知歸處故。五安撫生死怖羣黨故。六覺悟無明眠眾生故。七爲行惡法獸捨放逸故。八令諸菩薩及邪見諸獸。來歸附故。九調諸外道及二乘香象。令如聾盲捨憍慢故。十教諸菩薩子息令頓證故。十一莊嚴正見。四部眷屬俱增威勢。不怖一切邪黨。一切邪黨皆怖畏故。又野幹隨逐師子百年。不能作師子吼。二乘安處法會如聾如盲。五十七中十奮迅義。亦應此說。第二所現淨土者。總相而言。卽前十一事中淨所住處。別相而論具前多義。然此現相云何酬前諸問。令其目擊可現證故。云何目擊。此淨土分具答三十句問。且從相顯。此中答初果體十問。所現境界答境界問。四種大悲爲眾生現。卽答智行問。令眾證見卽答加持問。知是如來威力答佛力問。三昧之用答無畏問。正入三昧答三昧問。淨法界土答住處問。令大小融攝答自在問。見如來身徧於法界答佛身問。則見如來大悲方便答智慧問。餘二十句集眾中答眾集。亦是三昧力故。是知能現所現種種境事。無非教體。又二聖開顯中廣明無盡之用。亦顯答相至文當知。就文分三。初結前標後。二於時下嚴此園林。三如於此下結通法界。二中有二。先正顯嚴卽器世間嚴。後何以故下出嚴所因。顯智正覺世間嚴。今初有三。一嚴重閣。二嚴園林。三嚴虛空從略之廣說。有此三表三緣起。謂嚴閣顯自體緣起嚴。林表有爲緣起。嚴空表無爲緣起。今初分二。先明廣處。謂破情顯法卽事會眞故。自內而觀廣博無際。然不壞事故。自外而觀閣外有園。園外有空莊嚴各異。斯卽事理交徹。十方三際無不圓融。林空例然。二金剛爲地下。正顯莊嚴。表緣起萬徳無不備故。其間表法以意消息。第二爾時復以下。明園林嚴。第三爾時逝多林。上虛空下明虛空嚴。並顯可知。第二出因中先徵後釋。釋卽智正覺嚴。是前爲眾示其身力佛力。上加文有十句。一慈善根力。二無漏智力。以上二力而加眾故。三福威徳力。餘皆自在神通力。於中一展二卷。三橫包四豎攝。五一切卽一。六一卽一切。七成壞相卽余義準思。第三結通法界中二。先結前標後。二所謂下正顯嚴相。言見如來身住逝多林者。住彼彼十方界中之林。此明一會徧一切處如光明覺品。非是彼界遙見此佛。住於園林下諸嚴事皆爾。現相分竟。大文第四爾時東方下。明集新眾分。卽遠集同證。亦三昧中。令諸菩薩皆來歸附。文中三。初別集十方。二通贊徳行。三總結集因。今初十方卽爲十段。段各有十。今初東方。一來處遠近。然皆遠集者。表證入甚深故。惟初會及此皆遠集者。初爲所信此爲證入。證入於初一合相故。中間隨位深淺不同。義似金剛矣。二有世界下。明世界名別。可以義思。三本事佛號勝徳王者。福徳有於光明徧照。所以爲勝。二嚴無礙自在稱王。四主菩薩名願光明者。於徧照光中主此願光故。上皆帶此佛號者。顯是此佛勝徳願力故。五眷屬俱來者。對上成主伴故。六廣興雲供表因嚴果故。皆雲天者自然成故。七詣佛作禮表因趣果故。八化座本方。本方者表參而不雜故。座表法空閣表空有重顯。九冠网嚴身。以顯勝徳嚴法身故。有髻珠者。表一乘圓旨居心頂故。十眷屬同坐表主伴同證故。余方十段仿此可知。其間剎佛菩薩之名。本意難定。但可說者隨宜。初二及六無珠冠者。蓋文略耳。又此等供具非惟表法。並是以人同法。依正因果無礙法界自在之徳耳。二南方中供具皆云持者。表修持故。三西方皆言須彌山云者。四徳妙髙淸涼利物故。四北方皆言衣者寂忍慚愧嚴法身故。五東北方雲樓閣者。悲智二利相因顯故。六東南方云圓滿光者。權實二智無缺行故。七西南方云焰者。以淨智慧燒惑薪故。亦表皆想所持不可取故。上之七方興供表法。通答菩薩神通。下之三段。兼亦別答前來問中後二十句。八西北方十句。皆答前最後爲一切眾生現諸佛影像。若約表者。爲顯緣有似非眞故。九下方毛孔中十句。答前九問十句。皆言方便海。則通答往昔成就方便。初一句通顯所隨眾生言音。次五句答因中五問。謂二答諸行。此句應顯趣求一切智心。以第五明行圓滿。此爲行初故。三答所起菩薩大願。四答所淨諸波羅蜜。五正答圓滿諸菩薩行。六別答所作神通。然問就如來因中。此通一切菩薩。通別之異耳。其助道及出離問。亦是通答。以諸句中皆是助道。並卽出離故。餘四句答果用中五問。謂七答第一正覺問。八答轉法輪。九答調伏眾生。其國土一種現淨土分通答。十答開示一切智法城。及示一切眾生道。以能證是道所證是智故。而皆言音聲者。表無言之法假言顯故。十上方相好等中十句。通答因問中第十本事因緣。兼答波羅蜜及所入諸地。以十度卽是別地所行故。別約初句。答入一切眾生所住處。及受一切眾生所施。並爲一切眾生說布施功徳。如文思之。其答問中或不次者。以十方齊來諸供齊現。文不累書隨方異說。以問次往收無不次矣。又皆言本事者。表三世之法體常住故。由得體用非一異智。以用隨體無不存故。徳相業用皆自在故。蜜嚴第三云。金剛藏菩薩。現種種形說種種法。乃至云淨所依止入於佛地。如來蘊界常無變異故。若理事別修則不得爾故。不同余處現法體用俱有。過未體用皆無。況於小乘三世有耶。以彼過未有體無用故。第二如是十方下通贊徳行中三。初總。次以淨智下別。後如是等下結。就別贊中三十四句分三。初五句明上近諸佛徳。二於一塵中下十四句。下攝眾生徳。三一切菩薩神通下十五句。大用自在徳。亦名三種三業。今初一淨眼見佛卽是意業。二聞如來法卽淨修語業。餘三句並顯身業自在。第二下攝眾生徳中三。初微細化生。二知一切眾生下七句。明攝眾生之智故。末句結云十力無畏。前六別明。一緣集非眞故。二隨機本質映光有勝劣故。三諸趣思所起故。四隨照映質有妍媸故。五想所持故。六無而忽有暫有還無故。三勇猛下五句明攝生語業。於中初句總顯決定。下四倒明四辯。第三大用自在徳中。初句總明所得。余別明通用。於中三。一三業摧邪勇進通三故。二恆以智下六句。明意業自在。皆權實雙行故。一智了三世事慧達三世空。二知法如空空無可諍。而不壞有故不著空。三進無進相故曰無來。四卽有而空。五卽空而有故云方便。六智入性土。三以自在力下七句。身業自在可知。第三如是等下總結集因。大文第五於時上首下。舉失顯得分。亦名舉劣顯勝明不共故。於中三。初明不見之人。二皆悉下明所不見境。三何以下釋不見所由。今初。舍利此云鶖鷺。其母目睛明利似彼鳥故。弗者子也。從母立稱故標子言。目揵連此云采菽氏。上古仙人山居豆食。尊者母是彼種。從外氏立名。有大神通揀余此姓。故復云大。摩訶迦葉此云大飲光。本族仙人及尊者身。並有光明飲蔽日月。頭陀第一揀余迦葉。故云大也。離波多此云室星。祀之而生故。或云所供養。或云假和合。卽智論二鬼食人之事須菩提此云善現。生而室空現善相故。阿﹝少／﹝兔﹣﹑﹞樓馱此云無滅。一食之施九十一反天上人間。不沒惡趣故。難陀此云歡喜。性極聰敏音聲絕倫故。劫賓那此云黃頭。黃頭仙人之族故。迦旃延此云翦剃種。富樓那此云滿願。具云滿慈子。其母甚慈亦從母稱。而言等者等取五百。廣辧古今譯殊。徳行緣起如智論及音義中說。第二明所不見境中三。初不見果有十句。初總余別。多同念請果中。初之十句。重閣同空等卽是神變。不壞本相卽是遊戲。余可準思。次亦復下明不見因。卽諸菩薩初總明卽分齊境界。次菩薩大會下別顯會通新舊。入謂身徧剎塵。智入諸法等。普至卽新來普詣卽此往。皆言普者一橫豎徧故。二一卽一切故。餘句準上諸來菩薩作用中辧。及上離世間品十十所明。後如是等下總結不見。第三不見所由者。然皆廢本從迹。以顯一乘因果不共深玄。篤諸後學令習因種。文中二。先徵後釋。徵意云。身廁祇園自對尊會。而莫睹神變。其故何耶後釋意云。彼境殊勝宿因現緣皆皆缺故。其猶日月麗天盲者不睹。雷霆震地聾者不聞。道契則鄰不在身近故。菩薩自遠而至。聲聞在會不知。文自廣釋分爲三別。初法次諭後徵以結成。今初分二。先明缺宿因故。後復次下明缺現緣故。今初分四。初一總標大小善差。二本不修下舉劣異勝。三如是皆是下舉勝揀劣。四以是因緣下結不見聞。今初有小善根得廁嘉會。大小善異不睹希奇。二舉劣中有十八句。前十二句釋不見佛果之因。後六句釋不見菩薩之因。前中初句總餘句別。由不贊等。卽是不集見佛自在善根於中二。初二句不贊果故。後九句不修因故。於中亦二。前五句缺自分行。後四句缺勝進行。亦是前明陜心。後顯劣心故不能見。二本不得菩薩眼下。釋不見菩薩所因。一不見十眼所見無礙法界。二缺無障礙智之因。若但修眞常離念。卽共二乘菩提之善。法華遊戲神通。卽聞而不樂。此中樂而不聞餘可思之。旣本因中不修不見。願諸後學修見佛因。勿滯冥寂。第三舉勝揀劣。言如是等者。指前佛神通等所不見法。普賢智境卽是舉勝。不共二乘名爲揀劣。第四以是因緣下結不見聞。以前缺因。境勝因緣故不能見。於中初後總明。中十別顯。謂眼不見心不知耳不聞。本有不證新成不獲。無方便不能念觀。無後得不能籌量淺深思惟旨趣。分別事理。第二明缺現緣故不見中三初明無勝徳行故不見。次何以故下。明住自乘解脫故不見。後是故𨿽在下結成不見。今初分二。先十句明無勝徳行。卽是前所不見境。亦卽是前宿因不修勝進。四句不修故無。無故不見。初總余別。勢力卽是加持。餘皆同前。後是故於此下。十句顯不能見。入有二義前文約證。今約了達餘可知。第二明住自乘故不見中。先徵後釋。以此二段反覆相成故。徵以釋之。謂何以無如是善根等。由住自乘作證故。亦應徵云。何以作證。由無上善根故。所無在前故略不明耳。此段亦同法華。自釋心不喜樂。云何以故。世尊令我等出於三界得涅槃證故。釋文亦二。先明住自乘作證。後於彼智慧下結成所無。今初十句初總余別。別中一道者。以見修等道斷感集故。不同菩薩無住道等。二三行果可知。四觀諦智別。謂我空法有。不能我有法空。名無有諦。以證現觀名決定智故。無菩薩中道第一義三諦之理。亦如涅槃聲聞有諦而無眞實。五已證理故。六捨事故。下三句成上聲聞行。一內無悲。二外舍物。三但自調。又上十句總爲四失。一初句出粗而不出細。但出分段故。次四句得權失實。次三句滯寂失悲。後二句捨生自度。二結成所無卽由住自乘故。無前智等亦有十句。但於前一智有十不能。餘三昧等例此可知。第二佛子如恆河下諭顯。文有十諭。自古諸徳。皆將配前所迷佛果十句。惟第九二天一諭。諭上第二如來嚴好。餘皆如次。此亦有理。今解有二。一者隨一一諭總諭不見因果等境。以合文中亦言不見菩薩眾故。又不諭菩薩之徳義不盡故。又合文中多從總合。但言不見如來神變。明通諸句。二者別諭諸徳。若全不別何俟多諭。然𨿽別諭亦通因果。而前九約勝境爲諭。謂恆河須彌等諭佛徳故。後一就劣法爲諭。入滅盡定諭二乘故。於前九中。配所迷菩薩之徳。其義則次配所迷如來之徳。義少不次。所諭義別至文當知。又第一五十單諭聲聞不見。第二三四七。雙諭菩薩聲聞見不見別。餘三佛對聲聞論見不見。有此三類者。文影略耳。又惟約聲聞說者。十諭皆諭彼無徳故。就中初一兼諭有障故。後一兼諭住自乘故。且就前九約勝境爲諭。顯九種勝徳。其後一種總明不共顯十無盡。前九徳中。一一皆具通別二意。今初鬼對恆河諭。其恆河淸流。通諭佛及菩薩潤益甚深徳。別諭佛神力及菩薩境界徳。以此二句爲初總故。鬼諭二乘有所知障故不見亦諭不得諸法喜故。言餓鬼等者。生分已盡爲鬼。未得無生忍衣爲裸形。不得法界行食爲饑。不得眞解脫味爲渴。由此故稱爲餓。此上並無眞道。卽是業餘行苦所遷。爲舉體燋然。卽是苦余空見爲烏鷲。有見爲豺狼。於斯作決定解爲搏撮。內含大機有眞脫分。名爲渴所逼欲求水飲身在法會名住河邊。不睹神變名不見河。𨿽睹世尊但見丈六。爲見枯竭。無明翳瞙名爲業障。卽煩惱。余後彼大下合中先合業障。不曾已下合裸形等。第二覺夢相對諭。夢遊天宮。通諭佛及菩薩髙顯廣大徳。別諭如來遊戲神變。二句及菩薩大會已下十一句。諭甚相似。然此下八諭約二乘諭。明其無徳亦有通別。通則於一一徳不了。皆由前缺因緣故。別則各諭無徳不同。此一諭無如是神通故。又不知菩薩如夢故。然合文中。明無如是智眼故者。從通相合故。下數段皆合無眼。文中先諭。後一切菩薩下合。合中二先合夢者自見。後一切聲聞下合大會不見。並可思也。第三愚對雪山諭。雪山良藥通諭幽邃難見徳。別諭亦諭佛境界所悲境故。諭菩薩所住處。悲救眾生爲所住故。其捕獵等。諭聲聞無大悲救眾生病亦是無如是境界故。第四伏藏難知諭藏。則通諭祕密難知徳。別諭如來尊勝可寶重故。諭菩薩所入三昧。及觀察顰申勇猛供養。如諭思之。薄福諭聲聞無如是威徳故。第五盲不見寶諭。寶洲通諭迥絕難測徳。別諭如來妙行積行圓妙故。諭菩薩受記成熟勇猛可知。盲諭二乘無如是善根故。第六淨眼無障諭。通諭智照難量徳。別諭如來威徳。菩薩法身已下五句不睹威儀諭二乘無如是自在故。第七徧處定境諭。通諭周徧難思徳。別諭如來淨剎菩薩常光。眾色莊嚴菩薩放大光明网。不見定境諭聲聞無如是三昧故。諭中言徧處者於一切處周徧觀察無有間隙故名徧處。然諭伽智度俱捨等論。皆說有十今有十二。前八同彼。彼中九名空徧處。十名識徧處。先觀靑等普徧。次觀靑等爲何所依。知由地等。次思所觀由何廣大。知由於空。次思能觀知由依識。前八依第四靜慮。觀欲可見色。後二依無色定。瑜伽十二云。何故徧處惟說色觸二處建立。由此二種共自他身。徧有色界常相續故。眼等根色惟屬自身。香味二塵不徧一切。聲塵有間是故不說。無色界中空徧一切處。識所行境亦徧一切。故立此二。今以宗別合空識二。爲天徧處。前論所揀。皆容假想稱性周徧。加於三事。十名種種眾生。身徧處者卽前所揀眼等。根色十一。語言音聲卽前聲塵。十二一切所緣卽六塵境。則收前香味及法塵境。例此天徧處言。亦可通於諸天。次如來所現下合文可知。第八妙藥翳形諭。通諭隱顯超世徳。別諭如來住持。諭菩薩起變化云徳。不睹者。諭聲聞無如是解脫故。第九二天隨人諭。通諭微妙難壞徳。別諭如來嚴好。菩薩身徧十方。諸行圓滿徳。不睹二天諭二乘無如是勢力故。亦諭無悲捨眾生故。第十滅定不行諭。惟諭聲聞。安住自乘證實際故。亦總諭無徳。又上十諭。從後逆次配前缺因。後之十句謂一諭無法喜。二諭不知菩薩如夢。三諭不從如來加被之所生等。如理思之。其前十句。但通爲不見之因。第三何以故下徵以結成。文有十句結前十諭。惟第七八爲順前合故有前卻。餘皆如次。上來法諭廣顯聲聞不見聞等問。般若經明聲聞若智若斷。皆是菩薩無生法忍。若是其忍。何以上文。皆言無菩薩徳耶。又文殊巡行經中。五百聲聞聞而不信。法華不輕亦令其聞。何得此中不令聞耶。答爲顯不共故。故智論明般若有共不共。指此不思議經。不共二乘說故。又大聖化儀其類不等。或令聞不信以爲遠種。如上所引或以威力令其出會。如法華中五千拂席。或令在會使其不聞。卽如今經。然法華漸教之終將收敗種故。加令其去篤勵在會。使其信受。此經頓教之始爲顯深勝。畱使不聞。令諸後學修見聞種。又復大乘該於小乘。則其智斷皆是菩薩法忍小智不知大智故。此云於有無諦作決定解不見不聞。又若已開顯卽權爲實漸。故法華云。汝等所行是菩薩道。若權實相對。則如聾盲非其器故。其猶黎庶以對於王。貴賤懸隔以王收人。則率土之內莫非王人。是以若約普收。卽一切眾生無不具有如來智慧。況於二乘無漏因果。若校優劣。則權教久行菩薩尙不信聞。況於二乘。二乘上首尙如聾盲。況凡夫外道。旣非其分本不合列。爲顯法勝大權菩薩示爲聾盲。是知聾盲於勝有力。能顯勝故。勝劣相望力用交徹。成大緣起方是深玄。

大方廣佛華嚴經疏卷第五十四

大方廣佛華嚴經疏卷第五十五

唐淸涼山大華嚴寺沙門澄觀撰

大文第六爾時下偈頌贊徳分。旣至詠徳顯所證故。文中十方菩薩。卽爲十段。初二贊道場三昧等用。餘八通贊佛徳。今初。東方總贊一會。十頌分二。初總余別。別中亦二。前四嘆佛。於中初二嘆內徳。一廣二深。次一嘆內外無礙。後一結成今用。後五嘆菩薩。一總顯雲集。二願行深。三超下位。四智地髙。五定用廣。第二南方惟嘆菩薩。然旣結歸佛力。亦爲嘆佛。十頌分五。初二令觀內徳。於中初偈二嚴究竟。後偈定智廣深。次二示其集處。次三明寂用無礙。初一偈半卽寂。後一偈半起用。次一結歸佛力。後二結其徳廣同諸佛故。第三西方下惟嘆佛徳。然𨿽通諸徳隨多顯名。今此嘆智用應時徳。十頌分二。初三法說。一內徳。二外用。三總結離言。後七諭顯。一諭前廣大。二諭圓滿。三四諭現通。一長時。二無礙。五諭演法。六諭摧邪。七總諭前徳諸佛同依。第四北方十偈。九諭嘆三徳深廣。於中二。前五偈四諭諭內徳。一恩二斷。次三諭諭智。前一髙遠。次二深廣。後五諭大用。一巧示。二隨欲。三照機。四合理。五結益。第五東北方法界。願月王十頌。嘆普益眾生徳分四。初偈總諭見無不益。次三別明益菩薩。初一淨二障。後二成妙力。三有五頌明益周徧。一成道徧。二神通徧。三示行徧。四了法徧。五轉法徧。四有一偈結益周普。第六東南方十頌。嘆大用難思徳分三。初三明凡小難思。次四出難思之法。後三顯能知之人。第七西南方十頌嘆智身難思徳分四。初一總顯難思。次一舉因顯果。次三別示難思之相。於中三。初三智照淨障。次一示現深廣。後二念智圓融。四有二頌結勸。謂從不思議生佛智身。令絕思議之念。是思佛矣。第八西北方十頌。嘆佛成就菩薩徳分二。初總標觀成決定。餘九展轉成益。於中前七偈各一行。後二總結深廣。第九下方菩薩嘆佛難見聞徳分二。初一標名難聞近必斷疑。余別顯益物之相。於中初一生福益。次二向菩提益。次二成智益。餘四就人結益。第十上方菩薩嘆佛恩深重徳分四。初二總舉佛徳意在於恩。次一恩深難報。次四發荷恩之心。後四釋成荷恩之意﹝已下入第六十一經﹞大文第七爾時普賢下普賢開發分。現土顯於法界普賢主此方能開故。於中長行與偈前中。三初明開發意。二能開方便。三正明開顯。今初觀眾會者。上佛入定現相。令眾睹親證。今假言開顯使尋言契實。二以等法界下明能開方便。有十一句。初句總以含事理深廣故。句初以字貫下十句。謂顰申三昧業用深廣。要以此十無分齊之方便。方能開顯。況十復表無盡。餘句別。虛空明其廣無際限。餘八顯其多無分齊。光影一種兼顯深義。如光影淸淨故。又映光之影隨機別故。揀異水鏡似本質故。三爲諸菩薩下正明開顯分三。初總標。次徵釋。後總結。今初。以十法句者。此法望前方便。卽是所用。望三昧境界卽是能開。二何等下徵釋。釋中一一法句。皆用前來十種方便。一一方便皆能演斯十句。然此十句所開卽前所現。亦念請中果用十句。文少開合不次而義無缺。初二卽淨佛國土。一依正淨。二法流布淨剎成壞卽土。佛於中興明是佛土。前念欲知佛土之相。今明一切佛剎塵中皆有佛土。土無邊矣。皆佛所淨下諸句例然。皆一毛一塵。卽含攝無盡故。次三卽成等正覺。一主一伴。五卽爲一切眾生現諸佛影像。六卽入一切眾生所住處。七八二句通顯能現神通卽開智城。而境粗塵細爲別。九卽含前調伏眾生等四句。十卽轉法輪。三佛子下總結。第二爾時普賢下偈頌中二。先說儀意有十句。初四句說儀。後六觀其所說。然多同前念請果徳難思。餘如前辧。二正偈中。頌十法句而開合不次。初偈頌初句。二頌第三。三頌第二。四頌第四。五頌第五。其六七二頌同頌第六。八頌第九句。九卻合頌第七八句。十頌第十文並可知。大文第八爾時世尊下。毫光示益分。令尋智光爲能證故。文中四。初毫光普示。二時逝多林下依光見法。三其有見者下顯見證因緣。四是故皆得下明其得益。今初有四。一標光意。二從眉間下主光體用。表卽法界中道無漏正智。方能證前所現之法界故。三世是相相卽法界。法界體用互爲其門。又通皆爲門。若見法界之性相。卽入三昧之體用故。三以不可下光攝眷屬。差別之智皆入法界故。四普照下明光分齊第二依光見法中二。先明此眾普見。後如此會下類通十方。前中亦二。先能見人通新舊眾。後悉見下明見法亦二。先見此會徧。法界之塵剎。後或見於不可說下。多類攝化徧周法界。於中分三。初明廣大會徧。二或見在天宮下。明徧處不同。並在前塵剎之內。三現種種姓下別彰所現。亦通答前諸所念請。故云種種。第二類顯十方。則十方眾會同見。於中二。先舉此顯彼。後如是盡下以彼類此。於中亦二。先舉能見分齊。謂彼十方微細大會。並同此會之見。後皆亦如是下。明其所見自在。謂𨿽廣現而不壞本相故。第三明見證因緣。謂頓爾證見非無宿因。然成前爲見因。順下爲證因。皆是如來所攝受故。可知。第四明其得益中二。初明因見得法。二爾時諸菩薩下。荷恩興供前中二。先略明後廣顯。前中三。一明所入初句爲總。言是故者。是前宿因之故。或入下別列十門以顯無盡。二彼諸菩薩下。顯前能入亦列十門。一解者鑑達分明種種不同。如發心品。二道謂一道。二道乃至無量正道。三門謂無常門夢境界門等。四入謂所證差別。五理趣謂意旨不同。六機法萬差並皆隨順。餘四可知。卽此能入亦是所益。三入如是等下結其所入。謂用前解等入前法身等。前略列十。實有不可說塵數等。二云何下廣明得法。先廣能入。後其諸菩薩皆悉下廣其所入。前中但廣三昧一門例餘九句。文中三。初句徵起。次所謂下別列一百二門。皆從業用受名。並以法性眞如爲三昧本。隨一一事。皆能契實正受現前故。於中前百一門別別業用。後一總相同果。初言普莊嚴法界三昧者。入此三昧。能令法界普妙嚴飾故。斯卽顰申現淨土之一義。下諸三昧。皆是顰申大用別義故。以多別入佛之總。諸門別義說者隨宜。後師子顰申者。若不總相分同。無以能究佛境故。三菩薩如是下總結能所。上略列百門。如前之例有多塵數。方能入佛神變之海。三昧旣爾。解等九門亦然。文略不結。二廣所入中二。先別列。後其諸菩薩具如是下總結。前中有其十徳。廣前十門別句。而小不次。總句卽前三昧結中。一智位髙深徳。卽前諸地。二爲諸眾生下調生無染徳。卽三輪嚴淨。三智慧解脫下成滿諸度徳。四以不顚倒下智力無畏徳。𨿽有四辯意在於智。五善巧下成就昔行徳。六普見諸佛下。法身圓滿徳。七已得自在下色身自在徳。八決了下辯才自在徳。九得佛境界下三昧神變徳。十一一塵中下成等正覺徳。第二總結可知。第二荷恩興供中三。初總。次所謂下別。後是諸菩薩下結。結其所因。由得前十種徳故。大文第九爾時文殊下。文殊述徳分。文殊主智故光後述徳。光本令證三昧。智本爲顯法界。尋智得理故。述嘆林中。又前普賢門以行顯理。此則以解顯理。解行無二方能入故通明。卽以文殊權實無二之大智。普賢體用之理。行此二無二。共顯如來三昧之果徳。文中二。先述意。二正頌。頌中十三偈。通贊一會三種世間自在之用。分之爲六。初二總嘆。初一普徧。後一廣容。次一偈贊眾生世間。卽通前諸來及向得益菩薩興供之事。次二偈贊依正互在。初偈依中有正。後偈正中有正。四三偈述上林空。五有三偈述於正覺依正無盡。六末後二偈總顯普收。大文第十爾時彼諸下無涯大用分。開必得益。益必利生。於中二。先總顯用因。謂由佛三昧得前三昧。成此悲門故能有用。後於其身下依體起用中。二初別明毛孔世主化。後佛子此逝多林下。通顯分身多類化。今初分二。一總明。二或現下別顯。於中四。一明能化法。二以如是等下所化處。三以平等大悲下能化心。四或有見已下明所化益。今初。總有二十五門分二。初八門雜明欣厭等門化。余門明十度門化。於中前六門各一度可知。次三門明方便度。次降魔一門是力度。餘七門皆智度。前欣厭中已明於願故此略無。第二化處中二。先結前生後。後所謂下別明及第三化心。第四化益。文並可知。第二通顯多類化中二。先明住處化異。結不離逝多林者。明不動而普徧繁興而恆靜。末不離本故。下文殊遊行。亦不離於本會。本末事理非卽離故。二佛子此諸下明現身化異。於中五。一能化身異。有十二種。初二總餘十別。此中多同善財所見。故知善財諸友。卽此會之菩薩。二往詣下化處異。三隨其下化類異。四或說下化法異。五教化下總結末不離本。上來本會竟。大文第二末會。亦卽一部流通略啟十門。一總顯會意。二會數開合。三會主多少。四定會名義。五二位統收。六五相分別。七圓攝始終。八會主類別。九法界事義。十隨文解釋。今初。夫圓滿教海攝法無遺。漸頓該羅本末交映。人法融會貴在弘通。故非頓無以顯圓。非漸無以階進。非本無以垂末。非末無以顯本。非人無以證法。非法無以成人。故前明不異漸之頓。多門而眾人同契。此明不異頓之漸。一人而歷位圓修。前則不異末之本。𨿽捲而恆舒。此卽不異本之末。𨿽舒而恆捲。本末無礙同入法界。今托人進修以軌後徒。使大教弘通卽斯本意。二會數開合者。若約所攝之機惟有三會。一比丘。二諸乘人。三善財會。若約能所通辧。有五十五會。善財自有五十三故。𨿽人有五十四。文殊一人四會說故。徳生有徳同一問答。徧友無答不成會故。若以徧友承前指後。得名會者。善財則有五十四會。是以惟就能化不足定會。若約主伴。成百一十會。至下當辧。若約散說。則佛剎塵數會。尙順三乘。若約普賢徳則無盡會。如普賢結通處說。三會主多少。若以人克定惟五十四。若以會顯人則五十七。文殊分四故。或剎塵數。或無盡無盡思之。四定會名義者。此下諸會𨿽無佛說。以本收末亦得名經。謂文殊濫觴出此會故。諸友皆本會得益。菩薩不離而周故。若爾下文善財應收歸重閣。何乃見在菩提場耶。以菩提爲諸會本故。所爲旣終攝末歸本。況諸眾會不動覺場。五二位統收者。此中諸會不出文殊普賢。略有二門。一相對明表。二互融顯圓。今初。略明三對。一以能所相對。普賢表所依法界。卽在纏如來藏故。理趣般若云。一切眾生皆如來藏。普賢菩薩自體徧故。初會卽入藏身三昧故。文殊表能信之心。故佛名經說。一切諸佛皆因文殊而發心故。善財始見發大心故。二以解行相對。普賢表所起萬行。上下諸經皆說普賢行故。文殊表能起之解。通解理事故。慈氏云。汝見善友皆文殊力等故。三以理智相對。普賢卽所證法界。善財入身故。又云。得究竟三世平等身故。普賢身相如虛空故。文殊卽能證大智。本所事佛名不動智故。見後文殊方見普賢故。又理開體用智分因果。二互融顯圓者亦二。先以二門各自圓融。謂解由前信方離邪見。信解眞正成極智故。依體起行行必稱體。由行證理理行不殊。故隨一證卽一切證。二以二聖法門互融。謂始信必信於理故。能所不二稱解起行。行解不二智與理冥。則理智無二。是以文殊三事融通隱隱。卽是普賢三事涉入重重。由此故能入遮那顰申之境故。前本會明二聖開顯。序分之中標爲上首。餘如別說。六分五相者。若意法師及臺山論。但隨文散釋更無別配。光統等師皆配地位。二皆有理。謂隨一一位具多法門。豈容凡心不得習求善友之法。故不配有理。然無次位中不礙次位。顯位是常規配亦無失。橫豎無礙。且依古徳配爲五相。謂初四十一人名寄位修行相。寄四十一人依人求解顯修行故。二從摩耶下九會。十一人明會緣入實相。卽會前住等。成普別兩行契證法界故。初得幻智後得幻住。該於中間如幻之緣。入一實故。三慈氏一人名攝徳成因相。會前二門之徳。並爲證入之因故。故法門名三世不忘念。則攝法無遺。四後文殊名智照無二相。謂行圓究竟朗悟在懷。照前行等惟一圓智。更無前後明昧等殊故。五普賢一人名顯因廣大相。始覺同本圓覺現前。稱周法界無不包含故。其後四相亦得稱爲寄位。前三義同等覺故。摩耶慈氏並入重玄門。文殊表菩薩地盡心無初相。普賢義同妙覺。才見普賢便等佛故。今從別義目爲五相。此五亦是菩薩五種行相。一髙行。二大行。三勝行。四深行。五廣行。七圓攝始終者。上寄法顯異布之前後。據實圓融一位卽一切位。乃至無盡故。所歷差別並一中之多。一多同時無有障礙。八法界人類。於中有二。先明類別。謂知識𨿽多不出二十類。一菩薩。二比丘。三尼。四優婆塞。五優婆夷。六童男。七童女。八天。九天女。十外道。十一婆羅門。十二長者。十三先生。十四醫人。十五船師。十六國王。十七仙人。十八佛母。十九佛妃。二十諸神。二顯義相有四。一約果攝化。並是如來海印所現。二約因成行。皆是菩薩隨力現形。三約義顯法。總是緣起法界之人法。四約相辧異。不出菩薩五生所收。一息苦生。如良醫等。二隨類生。如外道等。三勝生。如善見比丘等。四增上生。如無厭足王等。五最後生。如慈氏等。通卽前四。各具五生可知。於中菩薩有六。三處現身。一初文殊信位劣故。惟顯一人。二中間漸進現於二人。謂大悲正趣。三位後成滿顯於三人。謂彌勒等。九法界事義者。通下諸位總有十門。一正報法界。二依報法界。三現相。四表義。五言說。六義理。七業用。八說往因。九結自分。十推勝進。此十門法界同一緣起互融無礙。十隨文釋。依五相中。今當第一寄位修行相分五。初文殊一人寄十信。信未成位故但一人。餘四十人寄十住等位。各有十。謂二從徳云至慈行寄十住位。三善見至徧行寄十行。四鬻香長者至安住地神寄十向。五婆珊夜神至瞿波寄十地。今初。信中分二。先明能化發起。二爾時尊者舍利弗下成彼化事。前中分三。初標主出閣。二與無量下別明伴從。三文殊下總顯出儀。今初。文殊菩薩本是童子。而前列菩薩。此彰童子者。表創入佛法故。亦顯非童眞行不能入。故。權實相依悲智無住。名善住閣。從此利生爲出非離此矣。二伴從中初一同生。餘皆異生。並約通稱表法之名以明般若導萬行故。隨一一類各有眾多。故云諸足行等。或缺諸言蓋文略耳。餘如初會。三總顯出儀中。前約無住化生名善住閣出。今約依自利而利他。云出自住處。又前依佛法界流。此依自所證出。二文影略。第二成彼化事中。通有三會。一比丘會。顯回小入大故。二諸乘人會。顯通收諸權入一實故。三善財會。顯純一乘機一生成辧故。又前二會表居信未久尙不定故。善財信終可入證故。今初有二。一明助化攝大。二正明化益。今初。小乘之智亦助大故。文中亦二。先明睹緣興念。二時尊者下攝眾同遊。於中亦二。先總辧攝儀。捨小趣大爲出自住處向文殊所。後此六千下別明所化。於中三。初指數辧位。比丘義如常。六千者。表六根性淨可入法界故。自所同住者。同居權小故。同住法界故。出家未久者。未證實際易可回故。信心尙微須誘化故。二所謂下列名。三悉曾下嘆徳。文有十句。初二嘆宿因。次七明現徳。後一結徳屬緣。旣皆約大乘以嘆。明本大器。托迹比丘顯收諸類非小乘矣。結屬文殊今成其善。非無因矣。第二爾時尊者舍利下正明化益。於中二。先以身儀攝益。則令根熟起欲。二爾時文殊告諸下。語業攝益正授法門。前中四。一示勝境。二得勝益。三詣勝人。四蒙勝攝。今初有三。初標告。二海覺汝可下正教觀察。有十勝徳。一身相勝。二常光勝。三放光勝。四眾會勝。五行路勝。表常依八正故。六住處勝。舉足下足無非道場隨心轉故。七福嚴勝。常觀空有二邊。心地之下具如來藏恆沙萬徳。無心忘照任運寂知而顯現故。八林樹勝。樹立萬行嚴法體故。九自在勝。於我無我得不二解自在。主中爲最尊故。十上攝勝。此有二意。一約事心常上攝諸佛法故。二約表。諸佛顯揚皆依般若究竟至於一切智。故三爾時下結略顯廣可知。二彼諸比丘下得勝益。中上旣勸觀義兼修觀益。相可知三卽白尊者下明詣勝人可知。四爾時文殊下蒙勝攝於中二。先示攝相。以回觀法器故。如象王回者。身首俱轉無輕舉故。後時諸比丘下。設敬興願爲後正說之由。第二語業攝益中二。先受自分法。後爾時文殊下受勝進法。前中亦二。先受法。後時諸比丘下得益。前中三。初舉益標告。二何者下別示行法。皆言無疲厭者。法門無盡眾生無邊。取相而修多生疲厭。厭則退墮二乘。若無愛見而修則無疲矣。無疲則佛果非遠。況我身耶。十句攝爲五對。一內因外緣。二求法成行。三深定妙智。智入三世故四嚴剎調生。五長時廣大。廣大亦勝進修也。三比丘若善男子下舉益勸修中。亦爲五對。一長善離生。二超凡越小。三生家具業。四習果修因。五摧邪入證。第二得益中二。先別明一定。後又卽成下通顯多門。前中亦二。先明所得定體。言無礙者。略有三義。一能見離障故。二所見無擁故。故云見一切佛境。三一具多用故。𨿽具此能而無見相。故名三昧。二得此三昧下別明定用。有四。一正明天眼用。二及亦聞下天耳用。三亦能觀下他心用。四亦能憶下宿住用。一眼具斯四用故稱無礙。二通顯多門者。上一定之用旣爾。多門無盡例然。此顯圓教攝機創立大心。乃得十地之後十通之用。以始攝終故。如發心功徳品等辧。第二受勝進法中亦二。先教勸。上但明大心無疲。今令廣住行願進趣普修。後以成就下明展轉獲益。上來初會竟﹝已上入第六十二經﹞第二爾時文殊師利菩薩勸諸下。諸乘人會中四。一結前所作。二漸次下明至化處。三時文殊下顯所說法。四說此經下明所益眾。就化處中。其城居人多有福徳故曰福城。城表防非。東爲羣方之首。亦啟明之初。表順福分善入道初故。又表福智入位本故。娑羅林者。此云髙遠。以林木森聳故。表當起萬行莊嚴摧伏故。大塔廟者。卽歸宗之所。日照三藏雲。此城在南天竺。城東大塔是古佛之塔。佛在世時已有此塔。三藏親到其所。其塔極大。東面鼓樂供養。西面不聞於今現在此處居人多唱善財歌辭。此城內入並有解脫分善根。堪爲道器。此表所依法界本覺眞性。諸佛同依。故云往昔諸佛曾所止住等。三顯所說法。名普照等者。智用宏舒。故云普照。所照深廣稱爲法界。卽入法界經也。四所益眾中有二類別。初明諸龍。得主教意故云正求佛道。卽住海水中堪受得聞。後復有下。攝三乘機得眷屬教意故。但云復有眾生調伏。不別演說故非別會。自此第三時福城人下攝善財會。亦爲十門。一趣求有異。二修入眾殊。三示方不同。四見處差別。五遣不遣別。六嘆不嘆別。七推不推別。八結不結別。九去不去別。十正釋本文。今初。有三句。初文殊自往福城。以機尙微故。未發心故。大悲深故。二徳云已去善財往求機漸勝故。已發心故。顯重法故。三末後普賢知識不就。善財不往。顯法界位滿無來去故。二修入眾殊。惟初信內有三會。四眾諸類不同。顯創修故。表通收故。住位已去善財一身行別。在已入位希故。三示方不同大位有三。初地前知識多在南方。地內無方。地後兼二。然南者古有五義。初一約事。謂舉一例諸。一方善友已自無量。況於余方。餘四約表。二者。明義表捨闇向智故。南方之明萬物相見。聖人南面聽政。蓋取於此三中義。離邪僻東西二邊。契中正之實道故四生義。南主其陽發生萬物。表善財增長行故。北主其陰。顯是滅義故。世尊涅槃今棺北首。五隨順義。背左向右右卽順義。以西域土風城邑園宅皆悉東向故。自東之南順日月轉。顯於善財隨順教理故。此五義中。初一則通。次一後二地前表之。契中道義地後表之。亦通地前正證離相。地中不以南表。地後顯於業用不同地中。後文殊有示無方。表般若加行。有行正證無二故。普賢無方無示表法界普周故。有人惟取隨順一義。非前諸釋。謂正明之義出此方故。寧知西域南非明等。況通方之說言旨多含。四見處差別者。三賢未證散在諸處。地上證眞生在佛家多居佛會。地後起用亦散隨緣。普賢因圓克果還居佛所。五遣不遣者。初之文殊以在最初。表內重起信。前更無遣見。後文殊則般若照極自見普賢法界故亦無遣。中間諸友顯緣起萬行相資圓滿。故皆教遣以指後人。亦顯諸友不獨己善離攝屬故。六嘆不嘆者。初文殊中。未發心前所以不嘆。勸發心已方乃嘆之。後二不嘆表位滿故。離心相故。中間諸友皆應有嘆。其不嘆者略有二緣。一正在定故。如海幢等。二行非道故。如勝熱無厭婆須蜜等。嘆違逆化故。無此二緣不嘆者略。七推不推者。諸位知識。皆有謙己知一推勝知多。惟初一後三缺斯二事。爲顯人尊徳已備故。而有遣者。令增修無厭法門別故。普賢不推佛者。顯果海離修故。佛屬本會故。八結不結者。惟普賢有結通十方塵剎。顯位滿證理周故。餘皆反此。九去不去者。末後二位無有辭去。以文殊無身顯離相故。普賢位極收盡法界故。餘皆辭去。學無常師。成勝進故。十釋文者。於攝善財十信行中。文別有四。一四部云奔。二三業調化。三上根隨逐。四大聖重教。今初分二。先總明。後時有下別顯。別有四眾。一優婆塞。此云近事男。謂親近比丘而承事故。別名云婆須達多者。此云善施。或云財施。餘可思準。二優婆夷。此云近事女。親近比丘尼而承事故。上二並由受五戒。故立近事名。三童男四童女。並可知。而數皆五百者。表五位證入並通此故。第二爾時文殊下。三業調化中二。一身意調機。二爾時文殊師利菩薩如是觀下。當機授法。前中亦二。先總調大眾爲授法方便。故云將說。後復於下。別觀善財知其不羣。特回聖眷。善財會名因此而立。偏所爲故。於中二。先總標。二知此下別顯。別中二。先觀外緣。後觀內因。前中亦二。先別明。後以此事下總結。財多屬依善通依正財現是其善相。稱曰善財。亦猶善現立稱。二又知此下觀內因者。此亦稱善對上爲財。又解心順理曰善。積徳無盡曰財。文有十句。初一惟宿因。信解已去皆通過現。第二當機授法中三。初結前標後。二所謂下別舉法門。三爾時文殊師利。童子爲善財下結說勸進。就別舉中十句。初二約佛因。一積集萬行。二念念不斷。次七約佛果。於中前三妙用攝生。後四體用圓備。第十句通因通果通理通事。三結說勸進中。結前所說普及無偏。指前因法勸令進修。令發大心求前佛果。令憶宿善使不自輕。余非此機隨宜更演。第三爾時善財下。上根隨逐同餐妙旨。獨穎眾流重法隨師。說偈求度。文中二。先總序說因。二正陳偈頌。今初。由已發心故。此菩提心爲當何位。善財童子爲聖爲凡。有古多釋。一云卽地上菩薩。言發心者。證發心也。一云是地前寶報凡夫。但有宿善信根現熟。有云。古不足依。自引安住地神處。眾神相謂云。此人已生法王種中。斯文可定。然自爲二解。一謂智契法性生在佛家。名法王種。卽已入地。二謂據多聞燻習勝解眞性成就佛種。名生法王種中。卽三賢內種性菩薩。然此師解依於前義。不異初師。依於後義未殊次解。何足異焉。又以此文爲證者。則慈氏云。一生淨菩薩行。見普賢處等諸佛等。復云何通。無執一文自相矛盾。賢首云。應是善趣信行中人。依圓教宗有其三位。一見聞位。卽是善財次前生身。見聞如是普賢法故。成解脫分善根。如前嘆徳中辧。二是解行位。頓修如此五位行法。如善財此生所成。至普賢位是。三證入生。卽因位窮終沒同果海。善財來生是也。若爾定是何位。謂以在信是信位。在住是住位。一身歷五位隨在卽彼收。以徧一切故。如普賢位。此之一解甚順經宗。但更有一理。謂歷位而修得見普賢一時頓具。地獄天子尙三重頓圓。何以善財克定初地等。又定初地。言爲是未見文殊前耶。爲是已見普賢竟耶。一生有增進耶。始末定耶。無得管見以害經宗。二正陳偈辭。三十四頌分二。初四頌。傷己沈溺自勉不能。後三十頌。仰徳依人請垂拔濟。前中亦二。前二明依果起因。長迷不出故。諭之以城。後二明依因趣果。生死無窮故。諭乘惡乘。又初二迷於苦集。後二失於滅道。今初文也。三有悅情卽起惑之處。愚迷三世卽起惑之因。魔王卽起惑之緣。童蒙乃起惑之者。餘皆所起之惑。然三界受生皆由著我起。依我起髙而難逾故。六趣門中出入不息。餘可思準。後二中初偈失正行邪道。後偈入苦無涅槃。徽者束也。纏者索也。又三股曰徽。四股爲纏。盈者緩也懈也。第二請拔濟中分三。初十三偈贊人求法。次十五偈贊法求乘。後二偈雙結人法。前中二。初六偈對前苦集希垂拔濟。後七偈對失滅道冀成行果。皆上三句贊文殊徳。偈各一徳。後一句正求運濟。就後七中初一總求其道。次二求涅槃道。次二求菩提道。後二求見道緣。第二願輪下嘆法求乘中。亦對前惡乘以求勝乘。尙異二乘。況馳驟三界。於中分四。初四求悲智定攝利他乘。次三求十度自行乘。次四求二利滅障乘。後四求運載廣大乘。上四卽同三賢十聖皆文義多含。可以意得。後二偈雙結中。初偈結法願見。後偈結人請攝。第四爾時文殊師利菩薩如象王下。大聖重教成其勝進之行。文分四別。一略贊略教。二廣問廣答。三指示後友。四念恩辭退。今初先贊。一贊發心。發心在前長行之中。二贊近友。問行在前偈內。後善男子親近下。教往近友。云何近友是種智初因。法無人弘𨿽慧莫了。故下徳生中廣顯其相。涅槃二十云。一切眾生得阿耨菩提近因緣者。莫先善友。乃至廣說。以爲全分等。靡不有初鮮克有終。歷事多時故宜勿懈。第二善財白言下。廣問廣答中先問後答。今初。有十一句。望前偈中文有二勢。一前別此總。謂於前悲智等別行總修學故。二前橫此豎。悲智等行。位位同修趣入圓滿等。從始至終故。就此諸句初二爲總故。下諸友中多但舉此。謂若學解學行始修終修皆名修學。惟因圓無學果滿無修故。又學攝於解修攝於行。二句已收解行盡故。餘九句別。一始趣向。二卽事造修。三治障離過。四達證分明。五具足獲得。六隨順人法。七長時無間。八無餘修習。九究竟圓滿。若豎配者。謂十住解能趣故。十行正行故。十向普賢悲願能淨障故。初地始入如故。二三四地世出世行皆成就故。五六七地能隨世故。八地無功無念無間斷故。九地知諸稠林廣利益故。十地等覺方圓滿故。橫豎無礙是則問意。二爾時文殊下答。於中二。先以偈頌別贊別教。後長行內總贊總教。今初。十偈分五。初二偈贊其發心。於中初二句總贊。次三句指其發心之體。卽三種心。謂悲以下救智以上求。大願爲主故。慈氏云。菩提心燈大悲爲油。大願爲炷光照法界。後三句顯發心意樂。謂不求五欲及王位等。但爲眾生故。二有一偈略教。謂若厭苦趣寂。則大道不具魔小所壞。若能了生死之實息愛見之疲。則攝眾魔爲侍。不溺實際之海故。一切莫壞三有一偈重贊其發心之徳。以爲物發心福之勝故。有智之福爲福光。凡小不壞之福爲威力。能生眾福爲福處。離障深廣爲淨海。四有五偈廣教具答十一句問。初偈答二總句。謂若見多佛聞法則能受學。於解持而修行。次偈答次三句。謂若趣向見佛。成就大願則能具行。具則行淨。次二句答入與成就。謂證入眞空而不礙涉有。了達妙有而不迷於空。是入方便。若如是入卽住菩提。何行不成。次二句答隨順問。若順佛學是眞隨順。自然順於一切智法。次一偈答憶念。謂剎塵諸劫相續修行。斯爲憶念。後一偈答後二句。謂多時處修則增廣圓滿。大聖此中總教諸法。顯十信中總相信故。下諸善友各別教示。顯入位後別修證故。五有一偈結益。第二長行總贊總教中。先贊。但言發心已含前別義後善男子若欲下。教謂但能求友離過則前諸問皆圓。於中先按定上令求友不得猶豫。言善知識者。謂能令於未知善法令知。未識惡法令識。或二字並通。識約明解知約決了。眞爲揀似。然知識有五。一知識世間善惡因果。而令修斷。二厭世樂而欣涅槃。三有悲心相心修度。四以無相慧令物修行。五令無障礙修滿普賢行。此五前前非眞眞惟第五人能行。此是人善友。若約法友。教理行果皆善友也。後善男子求善知識下誡勸。隨順是勸。餘皆爲誡。設有實過尙取法亡非。況權實多端生熟難測。

大方廣佛華嚴經疏卷第五十五

大方廣佛華嚴經疏卷第五十六

唐淸涼山大華嚴寺沙門澄觀撰

第三善男子於此下指示後友。於中二。初舉友依正。後汝可往下勸往教問。今初。國名勝樂者。次下知識寄當初住。勝過前位是信所樂故。山名妙峯者。山有二義。一寂靜不動義。二髙出周覽義。以況初住。解心創立依定發慧。寂然不動。智鑑無遺徹見果原。下觀萬類山以表之。登此心頂便成正覺。故曰妙峯。友名徳云者。具徳如雲云有四義。一普徧。二潤澤。三陰覆。四注雨。以四種徳如次配之。一定二福。三悲。四智。然此徳義。就事就表通皆具之。而創出外凡。故以比丘爲表。教問可知。第四爾時善財下念恩辭退。慶聞後友故喜躍。悵辭徳音故悲淚。下諸善友仿此可知。然後二段。義𨿽屬後文屬前會。問大聖有智能演。善財有機堪受。何不頓爲宣示。而別指他人歷事諸友明此深旨略申十義。一總相而明。爲於後學作軌範故。謂善財求法不懈。善友說法無吝故。二顯行緣勝故謂眞善友是全梵行。如闍王之遇耆域。猶淨藏之化妙嚴等。三破愚執故。謂令不師愚心虛己徧求故。四破見慢故。謂令不觀種性不恥下問。徧敬事故。五破徧空執故。謂不惟無求。無求之中吾故求之。六令卽事卽行寧可少聞便能證入。不在多聞而不證故。七爲破說法者攝屬之心。我徒我資彼此見故。八爲顯寄位漸修入故。若不推後。則位位中住無勝進故。九爲顯佛法甚深廣故。善友尙皆謙推。凡流豈當臆斷。十顯善財與友成緣起故。謂能入所入無二相故。無善友之外善財。則一卽一切明善財歷位也。無善財之外善友故。一切卽一多位成就。皆在善財。由見捲舒自在無礙。上之十義初一通於師資。次五多約資說。第七約師後三約教。思之可知。大文第二向勝樂國下有十善友。寄於十住卽爲十段。然下諸善友古徳科判。從一至十𨿽皆有理。今略存一二。謂一依辯法師。科爲三分。一聞名求覓是加行位。二受其所說是正證法界三仰推勝進是後得位。或分爲五分。一舉法勸修。二依教趣入。三見已請敬。四正示法界。五仰推勝進。上二並約位科故。取前段指示後友。以屬後段方便以後友名屬後位故。約義甚善而文小不便。今依意公及五臺論。約會科之分爲六分。而名小異。一依教趣求。二見敬咨問。三稱贊授法。四謙己推勝。五指示後友六戀徳禮辭。而諸文多具其有增減。至文科判。今初發心住文具斯六。

初依教趣求中見心陟位。故曰登山。智鑑位行爲十方觀察。情懷得旨爲欲見徳云七覺。助道爲經七日。忘所住位方爲得旨故。見在別山。見則定慧雙遊爲經行徐步。徐卽是止。不住亂想故。行卽爲觀。不住靜心故。若約事說。卽正修習般舟三昧故。二見已往詣下卽見敬咨問。於中四。一設敬儀。重人法故。二作如是下。申己發心明有法器故。三而未知下正陳所問。彰己未知請隨機說故。問中於前十一句舉初略後是經家略。若善財略友云何領。四我聞聖者下嘆徳請說。有智善能有悲無吝。故應爲說。誘謂誘諭。卽是教授。以成前解。誨謂誨示。卽是教誡。以成前行。下皆仿此。前問但問因圓。此中結期果滿。卽發心所爲。第三時徳云下稱贊授法。卽正入法界。於中二。先贊器希有。後正示法界。今初。先標二難。所以贊者。令自寶固欣聞法故。後所謂下別牒前問。有十一句。初句牒總餘十牒別。文小開合而皆案次。一境界卽前趣菩薩行。趣通能所境約所趣。二卽前行。行則出故。三卽前淨。四卽前入。入卽不滯空有廣大心故。五卽成就六七及八。皆前隨順。其解脫門是能隨順。示所作業卽事業隨順順眾生心卽逐機隨順。此第八句亦是憶念。念眾生故。九卽增廣。謂不住涅槃是生死門。不住生死卽涅槃門。以不住道卽能增廣。十卽速滿普賢行。若了爲無爲非一非異。而無著者則速滿矣。亦卽爲滿矣。第二善男子我得下。正示法界卽念佛三昧。於中二。先示體相。後普觀下明其勝用。今初。先標名。後信眼下釋相。今初。自在有二義。一觀境自在。二作用自在。決定亦二義。一智決斷。二信無猶豫。解卽勝解亦有二義。一約爲信因於境忍可。二爲作用因於境印持。近處爲遠等。信智相資他境不動。故名爲力。卽三昧義。二釋相中信眼淸淨。釋上解義。謂欲修念佛三昧先當正信次以智決了。今由勝解於境忍可故。於實徳能證信心淨了見分明。故稱爲眼。次智光照耀釋上決定。謂決斷名智。智故決定故。文殊般若明一行念佛三昧先明不動法界。知眞法界不應動搖。卽是此中決定解義。然約寄位正是發心住體。以本解性聞燻之力。今開發故是決定解。二明勝用中亦是展轉釋成。於中二。先約內用。後往詣下明其外用。今初。普觀境界卽信眼用。亦釋眼義。以如爲佛則無境非佛。故云普觀。又若報若化一時觀故。次離一切障釋淸淨義。若沈若浮諸蓋諸取皆三昧障故。次善巧觀察釋智光照耀謂於無色相而觀色相。爲善巧觀。後普眼下結成上義。謂信眼普觀境界名爲普眼。窮如法界名曰明徹。如是離障見如。是謂具足淸淨一行三昧。一行者一法界行故。二明外用者。以前卽用之體。則以無心之覺契惟如之境。不動法界窮乎寂照之原故。能卽體之用用無不窮。亦由前勝解於境印持。隨心去住。於中三。初明不動而往。二常念下不念而持三常見下明不往而見。於中三。初標次。所謂下別顯所見數多。於中三千卽一佛剎。而重言佛剎微塵數者。準梵本中脫十字故。應言十佛剎也。後一一方下明所見事別。第四善男子我惟下謙己推勝。於中先謙己知。卽結其自分。後豈能了下推勝知多。卽增其勝進。今初。一切諸佛境界者。結其所觀。橫通十力。豎該三世。故云一切。卽上普觀境界一行三昧。觀其法身十方諸佛亦通報化。種種色相兼相海故。次智慧光明者。結其能觀。卽上智光照耀。次普見法門卽總收前二。以結其名。卽前普眼明徹。最初善友先明念佛法門者。以是眾行之先故。故智論云。菩薩以般若波羅蜜爲母。般舟三昧爲父故。依佛方成余勝行故。又初住中緣佛發心樂供養故。二推勝中三。先總。次所謂下別。後而我下結。今初。無邊智慧卽下諸門。及所不說能觀之智緣無邊境故。淸淨行者。卽下諸門離障之心。而言門者。隨其一一入佛境故。二別中有二十一門。各先標名。後釋相。並從業用以受其名。準晉經一一皆云念佛三昧門。今略無三昧字。理實應有。古徳判此。前十念佛勝徳圓備。後十一念佛妙用自在。亦是一理。克實細論。一一皆念體用無礙之佛。又此諸門當文標釋已自可了。細窮其旨義乃多含。然其念佛三昧總相則一。別卽三身十身。修觀各別。且寄三身釋者。卽總分爲三謂念法報化。爲觀各別於三身中各有依正。便成六觀。謂念法性身土爲法身依正。念報身華藏等剎爲依。十身相海等爲正。念余淨土水鳥樹林爲化身依。三十二相等爲化身正。又後二正中各分爲二。謂念內功徳及外相好十力無畏等。爲化身徳。如不思譏法品爲報身徳。三十二等爲化相好。十蓮華藏等爲報相好。則成八門。而初法身二門爲後六門之體。若體相無礙成第九門。若融前諸門爲一致故。於一細處見佛無盡。如是重重成帝网之境。則入普賢念佛三昧之門。今此二十一門。通是後一而隨相異。故有多門。與前十門互有開合。一智光普照門。卽通法身報化依正。以此門爲總故。一切諸佛通於橫豎通諸佛國。故云種種嚴淨。如無量壽觀經。先觀瑩徹琉璃之地瓊林寶樹。及作華藏觀者。一一境界無盡莊嚴。無土之土方爲眞淨等。二卽觀色相身令見得淨故。而標名中念佛門三字。旣是通名。令一切眾生之言。未知令作何事故。準晉經。應云令一切眾生遠離顚倒。念佛門義方圓備。三念內徳。四亦內徳無倒說。授菩薩見佛本爲得法故。五通三身依正內徳外相。以十方諸如來同共一法身故。一心一智慧力無畏亦然。故皆能隨本誓願化眾生故。余等可思。卽此亦是一行三昧。隨念一佛等一切故。六卽第九事理無礙觀。以理融事故。隨一細境見多神通。惟智眼境名不可見。七八皆約時並通諸身土。而七約所念佛事無斷。八約能念時分無間。九雙念依正。亦通報化。十念卽應而眞。過去諸佛安住不涅槃際。未來諸佛亦已現成故。文殊般若云。今佛住世。則一切諸佛皆住。以同一不思議故。又約隨相門。卽欲念何佛。佛便爲現。十一亦卽體之用。由了無非佛境故。境境佛現。十二念應。十三亦念應。然上十一境中見佛。或謂諸佛住於境中。今明知諸佛無住故。遠離時處之想。則見一日念念而去。十四念報身相好眼耳等。皆徧法界故。十五中念卽體之用。前第六微細。顯依中有正。此約正中有正故不濫前。十六念劫圓融故。上二皆卽體之用。十七念內徳。十八十九皆念色相。二十念依。二十一通內外眞應等一切身云。如上出現品及上下文然。上就所念辧異。成其十門。若與經文互開合者爲門非一。二十一者。蓋略說耳。然約能念心不出五種。一緣境念佛門。念眞念應若正若依。設但稱名亦是境故。故上諸門多是此門。二攝境惟心念佛門。卽十八十九二門。十八卽總相惟心。是心是佛是心作佛故十九𨿽隨我心。心業多種見佛優劣故。三心境俱泯門。卽前遠離念佛門。及不可見門之一分。及如虛空門。四心境無礙門。卽如初門。雙照事理存泯無礙。故云普照。五重重無盡門。卽稱前第十門而觀察故。如微細等門。亦是此門中總意。若約十身各以二門而爲一身。後一總顯。謂願智法力持意生化威勢菩提。及福徳相好莊嚴身。以念佛之門諸教攸贊。理致深遠世多共行故。略解釋無厭繁說。三結可知。第五善男子南方下指示後友於中二。初正示善友。後嘆友勝徳。今初。卽治地住善友。海門國者。彼國正當南海口故。表觀心海深廣。爲治心地之門故。比丘海云者。觀海爲法門。以普眼法云潤一切故。表治地中觀生起十種心。深廣悲云故。後海云比丘下。嘆友勝徳。於中十句。先一總嘆。後善男子下九句。別就益當機嘆。句各一義。卽預指後說。初一卽見竟得益。二卽聞化宿因。三卽嘆發心處。四卽聞彼受持處。五六及七皆普眼法門所證。八聞依正莊嚴。九卽顯發心之相。至文自見。第六爾時善財下。戀徳禮。辭生難遭想故。戀喜見後友故辭。第二海云比丘。寄治地住善友文亦有六。第一依教趣求中二。初依教正觀。此明溫故。後漸次下趣求後友。意欲知新。又前卽學而能思。後卽思而能學。然思前猶屬前文。謂上來近友。次聞正法。今辧正念思惟及如說修行。卽涅槃四近因緣。今以前義屬後進趣。後義屬前指來。互爲鉤鎖顯主伴交參。且從會判屬於後耳。下皆準此。今念前中有十一句。初總余別。別中皆云正念觀察者。不沈不舉寂照變流故。十中一卽是前觀境自在。二卽前作用解脫。三卽一行三昧體。及推勝中諸三昧門。四念前種種眾會。五卽前見佛。六卽前十方。七卽壽命神通等。八卽通觀佛徧。九卽種種成正覺。十卽隨種種眾生心樂。後趣求可知。第二向海云下見敬咨問。於中三。初設敬。次自陳發心可知。後而未知下咨問法要。於中言願輪者。願窮三際無有終始。故對生死以立輪名。余文自顯。第三時海云下贊示法界。於中二。先贊法器。後正授法。前中三。先本問。以發心者難故若不發心不堪授法。非法器故。次善財下答。非虛妄故。後海云言善男子若諸下正贊。於中二。先贊因緣難具故。發者爲希。後發菩提心者下。顯發心相勝故。發者難得。今初。先友贊。後要得下順贊。事友爲緣餘皆是因。通有十句。初句爲總。卽宿植普賢法門成種性故。二具眞下別。初得眞如三昧智光。名具眞實道。此卽了心寂照生佛徳故。餘可知。二顯發心相中有十一句。前五卽大慈悲心。初二總餘三別。次四深心修行大願盡空界故。後二直心不違法性證果智故。又此十心多同治地自分十心。恐繁不會。第二善男子我住下正授法要。謂觀法海睹佛聞法。次前念佛而明此者。顯聞法弘傳次爲要故。於中二。先明修觀。後善男子我作是下觀成利益。前中二。先托事顯詮。二善男子我思惟下欲忘詮求旨。今初。先總標。言十二年者。一紀已周。表過十千劫已入第二住故。亦表總觀菩薩十二住十二入故。後所謂下別顯皆托事表法。智海十義如十地說。今是悲海。二忘詮求旨爲見佛親因。可知。第二觀成利益中二。先明見佛。後得聞法。今初。卽見法界無礙依正。於中先見依後見正。前中三。一總標體相。以深觀心海法海。則心華行華自然敷榮。無漏性徳無不備故。二百萬阿修羅下外相爲嚴。三此大蓮華下舉因顯勝。第二我時見彼下明見正報。謂心行旣敷。則本覺如來忽然現故。於中先明徳相圓備。後又念下因圓用廣可知。第二時此如來下明得聞法。所以海中說者。表從悲智海之所流故。於中三初演說。次受持。後轉授。今初先總標。普眼者詮普法故。普詮諸法故。得此法者。一法之中見一切故。後開示下別顯所詮可知。二我從於彼下明受持。於中二。先總顯所持法多。以是一多相卽無盡法門故。後善男子下別顯持多之相。於中先標長時。千二百歲表義同十二年。後於日日下別顯能持所持有十種持。初一聞持餘皆義持。二契本寂智方能入故。三於一義中旋轉無量故能普入。四地地義殊。故能分別。五威力者普攝在懷故。若約所詮明攝。卽以威力攝諸眾生。同九地中威徳陀羅尼說。六如華開引果。今開發於教引於果故。又華開見實以爲莊嚴。今開發言教見其旨故。七可知。八如空無相而包含一切。顯明妙理示法相故。九以多智光聚於一法。則義理增廣故。十若海含十徳各辧析故。諸持經者應仿此文。第三若有眾生下明其轉授可知。第四善男子我惟下謙己推勝。謙己結前推勝進後。我惟一海豈得與彼同年者哉。第五善男子從此下指示後友。六十由旬者。修六度行淨六根故。聚落名海岸者。是往楞伽山之道。次南海北岸故。然楞伽梵言。此云難往。又含四義。一種種寶性所成莊嚴殊妙故。二有大光明映日月故。三髙顯寬廣故。四伽王等居。佛復於此開化羣生。作勝益事故。然體卽是寶具斯四義。名無上寶存以梵音。此山居海之中四面無門。非得通者莫往。故云難往。表修行之住。是入智海絕四句。離分別之道故。比丘善住者身住虛空故。表此住中觀一切法如虛空無處所故。亦比丘者。入道未久宜依僧故。又初念佛次聞法今依僧。修三寶吉祥爲所依故。第六時善財下戀徳禮辭。第三善住比丘寄修行住。文亦具六。一依教趣求中二。先念前友教有十句。初一通念示教人法。次三念前聞佛說法事。次三思入海觀事。後三證理治障攝法觀修。二漸次下趣求後位可知。第二見此比丘下明見敬咨問。於中三。初見。次時善財童子下敬。三作如是言下咨問。於中二。先自陳發心。後而未知下正陳請問。於中二十句問。文分爲三。初十句總問。於法起行故。佛法言通一切行法。於中淨治者對治淨故。深淨者契理徧淨故。餘可知。二我聞下結前請後。欲顯後問異前問故。三菩薩云何不捨見佛下。十句別問行起勝用故。十句中所行各別。於中初三句明不離三寶行。次二句不捨二利行。次二句攝佛依正行。次一句悲智無住行。後二句攝法證入行。皆言不捨者。無暫捨離故。第三時善住下稱贊授法。於中二。先贊後授。前中佛法是總。一切智法約智。然惟局果。自然者法約性通果及因。後善男子我已下。授法中二。先總標所得二若來若去下別示其相。今初。無礙有二義。一智慧於境無礙。以證無障礙法界故。二神通於作用無礙由內證故。所以次前明此法者。聞法受持。意令於境無障礙故。顯此住中善觀眾生等十種界故。二別示其相中二。先明修習得法。由一切威儀順法思修。故能獲得。言究竟無礙者。若事若理無少礙故。後得此智下顯法功用。於中三。初通明智用無礙。次何以下總相徵釋。三善男子我以下別明通用。今初。有十二句。初一他心。次四兼三明。謂現未劫事含漏盡故。次四三業化物。次二知時。一知時分。二知流轉。案俱捨論。時之極少名一剎那。百二十剎那名一怛剎那。六十怛剎那名一臘縛。臘縛卽是羅婆。三十羅婆爲一牟呼栗多。牟呼栗多卽是須臾。三十須臾爲一晝夜。言時分者。西域記第二云。五牟呼栗多爲一時。六時合成一日一夜。亦有處說。晝夜初分時等。又黑分白分六時四時等。又準仁王經。九百生滅爲一剎那。九十剎那爲一念。此則剎那非時極促。以剎那之中生滅惟佛智知故。小乘中略而不說。後一卽神足通。二總相徵釋。以不住不作故無礙也。三別明通用多顯神足通十八變相。且分爲三。初於空現變。二或一念下十方徧供。三如是一切下現形益物。並可知。言十八變者。一於空行住等卽所作自在。二或隱。三或顯。四或現一身卽捲。五或現多身卽舒。六穿度下往來。七入地下轉變。八徧身下熾然。九或時下振動。十或時以手下。卽眾像入身。以髙大故。十一或現燒下放大光明。皆悉廣大彌覆十方。成上放光起下徧滿。十二或一念下徧滿。十三一一佛下顯示。十四一一如來所有宣說下。施他辯才。由能受持故。十五如是一切下施他安樂。菩提爲眞樂故。十六彼諸世界下所往同類。十七若有眾生親近下。施他憶念。十八由總具無作通力。故能伏他神通。三段之中具矣。第四善男子下謙己推勝。於中先謙己知一一念徧往故云速疾。現形益物爲成就眾生。後如諸菩薩下仰推勝進。而皆明戒者。意顯上得無礙解脫。皆由持別解脫戒爲依地故。非戒不能修治心故。有二十句。初十一句明具勝徳戒。一本爲益生故。二自行勝故。三具二利故。上三異小。四道共故。五無能令不持故。六定共故。七不失行本故。八順法不謗故。毗盧遮那經第六云。有四根本罪。乃至活命。亦不應犯。謂一謗法。二捨菩提心。三慳吝。四惱害眾生。今此七八不犯初二。無損無濁不犯後二。九緣果智故。十稱法性故。十一般若相應故不住三界。次六句明離過戒。一無過失。謂不自貢髙言我能持戒。見破戒人亦不輕毀。令愧恥故。二不損惱。謂不因於戒學咒術等損眾生。故。三無缺犯。謂具足受持十善業道及威儀故。四無雜穢。不著邊見故。五無慳貪濁不現異相彰有徳故。六無悔恨。謂不作重罪不行諂詐故。後三顯淸淨戒。一忘能所持究竟淨故。二不染六塵故。三無心垢故。第五善男子從此下。指示後友。卽生貴住善友。國名達裏鼻茶。此云消融。謂從聖教生消謬解故。城名自在。於三世佛法了知修習得圓滿故。言有人者。晉經云。彼有良醫名彌伽者。此翻爲云。演輪字門含潤雨法故。以三世聖教法雲雨一切故。第六禮辭可知﹝已下六十三經﹞第四彌伽寄生貴住。亦具六分。第一依教趣求中二。先念前友教。十句初總。卽前所得法門。深信已下皆別起觀修。文顯可知。後漸次下趣求後友。第二乃見其人下。見敬咨問中三。初見次敬。後而作下咨問。於中二。先自陳發心。後而我下正問。有十二句。初二句總。餘十句別。釋通橫豎。橫釋可知。豎配十地。一證發心故不退。二不誤犯故。三得禪定故。四精進故。五入俗故須總持。六般若現故。七權實雙行爲甚深義。得觀察智慧地故。具足辯才。八無功用方爲正念。九力增上故。十智增上故。第三爾時彌伽下。稱贊授法中二。先稱贊法器。後授己法門。前中二。初審定。二彌伽遽卽下敬贊。於中二。先敬。後然後起立下贊。今初。所以師禮資者。以菩提心是佛因故。能廣出生諸功徳故。故法界無差別論云。敬禮菩提心者。如人禮白分初月不禮滿月。以希現故。滿月由此故。又發心畢竟二不別。如是二心先心難。是故我禮初發心人。況未說法未定爲師。後授己法方升本座。不乖重法。前諸知識而不爾者。爲僧敬俗事不便故。後贊中二。先贊發心。後善男子應知菩薩下。贊其求友。前中二。初總贊。二善男子若有下別贊。於中三。初有十句因徳深廣。斯徳終成功歸初發。而汝能發是謂希奇。其相多同初發心品。此中亦具深直悲心。可以意得。次則爲一切下十王敬護。後則今一切眾生界下。外益眾生。第二贊求友中。以菩薩難遇而能求能遇。故知善財是深法器。亦預誡求友之心故。解脫處歷十二年。不生疲厭。於中二。初總贊機應難得。二菩薩爲下別贊善友。於中二。先法後諭。有十三諭。初二諭恃怙。次四諭拯濟。次君諭依處。余諭救護。第二彌伽如是贊嘆下。授己法門中二。先現通益物。令其目睹。後彌伽於是還升下。升座說授令其聽聞。今初。言輪字品莊嚴法門者。賢首引日照三藏解云。輪有多義。一約字相。楞伽中云。字輪圓滿猶如象迹等。二約所詮。盡理圓備如輪滿足。三約用。謂妙音陀羅尼有轉授義滅惑義。如法輪等。卽輪字教法詮示莊嚴。此釋已佳。今更依毗盧遮那經第五。別有字輪品。彼經云。是徧一切處法門。謂菩薩若住此字輪法門。始從初發妙菩提心。乃至成佛。於是中間。所有一切自利利他種種事業。皆得成就。如是初阿﹝上﹞字。卽是菩提之心。若觀此字而與相應。卽同毗盧遮那法身之體。謂此阿﹝上﹞字輪。猶如孔雀尾輪。光明圍繞行者而住其中。卽是住於佛位。又阿﹝平聲長呼﹞娑嚩三字總攝三部。阿字如來部。娑字蓮華部。嚩字金剛部隨一部中皆有五字。所謂字輪者。從此輪轉而生諸字輪。是生義。如從阿菩提字卽轉生四字。謂一阿字﹝上聲長呼﹞是修行輪。旣已發心必修諸行。二闇字是成菩提輪。旣修行已必證菩提。三惡字是大寂滅涅槃輪。卽菩提所至。四惡字﹝長呼﹞是方便輪。而阿字當中四字繞之。從下次第右旋亦如輪相。舉一爲例。余字準之。若行者如是了達。則能入陀羅尼門。旋轉無礙故名字輪品。種種布列員位故名莊嚴。餘如彼釋。其字下深義。至眾藝中當廣分別。所以次前而辧斯者。前無礙解脫卽無相智光。今將入俗兼存有無。寄字表義。又爲總持令不失故。旣爲醫人亦以字輪消伏障故。聖教中生宜持字故。第二升座說授。妙音陀羅尼者標名。能分別下顯用。此妙音持卽前輪字法門。然字卽四十二字。音卽十四音。謂哀阿億伊等。以十四音徧入諸字故。出字無盡。若於音窮妙。則善萬類之言究聲明之論耳。二處互舉理實相成。第四善男子我惟下。謙己推勝中二。先謙己結前。言光明者智鑑妙音故。後如諸下仰推勝進。別有十四句。前四可知。五詮深密故。六無餘說故。七法融時法故。八勝故。九勝中勝故。次三可知。十三十四卽前所得。而言際者窮理盡性故。第五善男子從此下指示後友。住林者方便具足住。眾徳建立故。年耆徳艾事長於人。故稱長者。於其身內現無邊佛境。定用自在故名解脫。表此住位所修善根。皆爲度脫一切眾生。乃至今證大涅槃故。第五解脫長者。寄具足方便住分六。初依教趣求中二。先思念前教於中亦二。初十一句思修前法。初總余別。後誓願堅固下顯修之益。二漸次下趣求後友。十二年者。昔云自分勝進。各修六度故。亦顯徧觀十二住故。亦表不住十二緣故。故雲遊行。若不住緣則得解脫故。下云得見。第二旣得見已下見敬咨問中三。初明見敬。而自慶者。希望多年故。二聖者我已下自陳發心中。先總。後爲欲下別陳發心之相。於中三。初欲上窮佛境。二爲欲聞一切下。欲罄盡法源。三爲欲與一切下。欲齊菩薩行。亦僧寶境。文並可知。三聖者我今下方陳請問。於中亦三。初結前生後。謂結前發心之相。便爲請問之端故云以如是心至聖者所。二我聞聖者下贊能誘誨。三惟願聖者下。請說所疑。第三時解脫下。正示法界分二。初入定默示。後出定言答。前中所以此中入定示者。亦顯此位定增上故。文中三。初彰入定因緣。宿善爲因表自修故。後二爲緣主佛威力表本覺故。文殊念力顯信智故。已彰善財因文殊故。二卽入下舉定名體。謂普攝諸剎在於身中。由惟心之智稱性總持。令如體用旋轉無礙。故以爲名。三入此三昧下明定業用。卽普攝等義。於中三。初總明普攝。次種種形下別彰廣多。三彼諸如來所有言下。令善財聞見。第二爾時解脫下。出定言告中四。一明起定二告善財下示定名體。名如來無礙莊嚴者。總有五義。一一切如來各具一切無礙莊嚴。二一一如來互徧無礙。三一切如來莊嚴。悉入長者之身。四長者徹見十方佛海。五長者智持不以爲礙故。無礙言兼得旋持。不違上文經家所序。三善男子我入出下明定業用。四善男子我見如是下彰定體相。卽無來去惟心觀故。所以次前顯此定者。惟心之觀亦其要故。亦顯此位知眾生界無量無邊皆心現故。於中二。一結前所見體無來往。二我若欲見下廣顯隨心見佛體相。於中四。一明隨心念佛諸佛現前。二然彼如來下。正顯惟心念佛觀體。三善男子當知下。以惟心觀徧該萬法。四是故善男子下結勸修學令證惟心。初中旣了境惟心。了心卽佛故。隨所念無非佛矣。何難見哉。二觀體中。初總明相無來往。知一切下釋其所由。所以上言普見諸佛又無來去。其故何耶。了彼相虛惟心現故。於中前別顯。後結成。別中文有四對。意含通別。謂通顯惟心。諭無來往。別諭惟心。兼明不出入等。一如夢對。般舟三昧經云。如夢見七寶親屬歡樂。覺已追念不知在何處。如是念佛。此諭惟心所作。卽有而空。故無來去。又云。如捨衛國有女。名曰須門。聞之心喜夜夢從事。覺已念之。彼不來我不往。而樂事宛然。當如是念佛。此正諭體無來往。但隨心變。二水影對中。若月滿秋空隨水而現澄潭。皎淨則月影圓明。水濁波騰則光昏影散。有水月現曾何入來。無水影空未曾出去。𨿽水中見月誰能執持。心之定散準諭思擇。三如幻對。如幻非實則心佛兩亡。而不無幻相則不壞心佛。正諭空有無礙故。卽無來去不妨普見。見卽無見常契中道。四如響對。以心爲緣而佛響應。佛無分別以佛爲緣。而心見佛心何去來。此但總諭緣成之義。後結成惟心故。無量壽觀經云。是心是佛是心作佛。諸佛正徧知海從心想生。般舟三昧經結云。自念佛從何所來。我亦無所至。我所念卽見。心作佛心。自見心是佛心。是我心見佛。上方攝境歸心。下又拂云。心不自知心。心不自見心。心有想爲癡。無想卽泥洹。是法無可示者。皆念所爲。設有念亦了無所有空耳。此卽諭中意已具矣。第三心該萬法。謂非但一念佛。觀由於自心。菩薩萬行佛果體用。亦不離心。如有偈云。諸佛從心得解脫。心者無漏名淸淨。五道鮮潔不受色有。稱此者成大道。第四結勸修學中。旣萬法不離自心。但修自心萬法行備。亦遣愚人妄解之失。謂有計云。萬法皆心任之是佛。驅馳萬法豈不唐勞。故今廣明心。𨿽卽佛久翳塵勞。故以萬行增修。令其瑩徹。又但說萬行由心。不說不修爲是。又萬法卽心修何礙心。文有十句。一如彼病人非杖不起。煩惱病重假善相資。二若無法水法芽不生。三對境忘心。卽六塵不染。四舊善不雜新善進修。可謂堅固。五違順不幹則坦然寬廓。六寂照內證皎然無瑕。七觸境了如無不鑑達。八六自在王性同於佛。開塵發用知見分明。九與佛同如體周法界。十以調生十力察獲疏遺。如是修心則圓前佛法。第四善男子我惟下謙己推勝。不住涅槃際生下。當知余文相顯。第五從此下指示後友。閻浮提畔者。此洲南際表將鄰不退。故亦云所得。般若六度後邊故。摩利伽羅。晉經譯爲莊嚴。比丘海幢者。業用深廣而髙出故。正心不動如海最髙勝故。第六海幢寄正心住。文但有五。初念教趣求文顯可知。第二乃見其人下。見敬咨問中二。先見敬。後善財童子贊言下咨問。今初。小異前來。謂便見其入定體用。卽同前文正示法界下諸夜神類多如是。文中有五。一見入定相。二睹定勝用。三瞻敬證入。四所經時分。五睹從定起。今初。此通二定。一卽滅受想定。謂無別思覺。七轉已息惟第八識持身定。前加行誓願力故。令於定身起諸業用。若圓教中融攝法界。自在無礙故。業用無方未曾起念。是以六地能入滅定。而起通用住似地故。淨名云。不起滅定而現諸威義。正當此也。二者卽第四禪。以起用多依彼故。四禪無出入息。亦無覺觀。內淨喜樂諸思覺故。通表此位心定不動故。又經行地側。是動之所。而滅思覺者。表卽動而寂故。而言側者不住行故。二從其足下見定業用中二。先別明身分作用處別。後海幢比丘又於其身下。總顯毛孔光明業用。今初。總十四處作用不同。總相而明。從下至上漸漸增勝。別則各表不同。一足出長者等者。足有二義。一最初故。多顯施行萬行首故。二行住義長者行之長故。居士得安處故。婆羅門淨行故。成就菩提是利行故。二膝出剎帝利等者。土田帝主屈申自在故。行由於膝故出淨行。次前二攝故。說愛語同事。三腰出仙人者。腰謂臍輪之下。气海之間是吐故納新。出仙之所故。梵本云那髀曼陀羅。此云臍輪。四脇出龍者是旁生故。五於胸徳相出修羅者。胸是能生能滅憍慢幻術之所故。又明徳相能降魔故。六背出二乘者。背大乘故。七肩出夜叉等者。肩是可畏勇力之所故。又是荷負之所故。爲守護業。八腹出緊那羅等者。鼓腹弦歌音樂之所故。九面門出輪王者。布十善令向佛法故。十目出日輪目。等日照故。十一眉間出帝釋者。於地居中最尊勝故。中道般若化眾生故。令離五欲得淨法故。十二額出梵王者。梵王超欲故。次於眉上。又是稽顙請法之所故。十三頭出菩薩者最上首故。說十度行並顯可知。十四頂出佛者。尊極無上故。文中三。初總顯所出身語之相。次所謂下別彰法雨不同。後如是下一句總結。就別彰法雨中。總有三十二種。前十二法雨爲菩薩。余爲雜類。今初。一普知平等法雨者。略有三等。一始覺同本。無始本之異故。二等諸佛故。三生佛一性故。得此三等則轉成妙覺。二普門法雨者下。十法雨卽十住者。圓教位中十住位滿。便成佛故。此前更無別位。此約以位攝位非一乘宗。余無此說。然此十法皆是勸學。十法已住自分勸勝進故。普門卽三世等。十種智慧勸佛灌頂。令其進修。下皆仿此。三令普學法王善巧等爲莊嚴故。四令學知剎動剎等。皆無能壞最髙出故。五令學說一卽多說多卽一等。十種廣大深法故名海藏。六令學一切法無相無體等。旣一切皆然名普境界。七知眾生無邊。乃至知眾生無自性。皆是自性門。以無邊等亦入自性故。八了知圓滿三世佛法。皆是隨順世間故。九徧觀察眾生界等爲悲湣故。十誦習多聞虛閒寂靜。近善知識等皆爲積集包藏於法行故。創治心地故名新學。十一令其勤供養佛。主導世間爲攝眾生。若作十地等釋類可思準。十二卽十信菩薩。令普緣如來及普賢無盡境界。而生信心。分明現前進入位故。後爲色界下。二十法雨。普爲人天雜類。一總爲色界眾生捨外住內。令得心境無礙故曰普門。二偏語初禪。以宿習多慈而偏己眷屬。今令慈普含福無窮。三卽他化自在天轉世自在。生十力自在。四就他化中分出魔眾。魔好摧他自髙。今令得慈心法幢摧其邪慢。五隨念化樂但污自心故。轉令淨念。六𨿽於世樂知足宜生出世之意。七世樂時時稱快。不及法喜之歡。八地居之極羨空居爲勝。不及福智嚴法性空。九夜叉性多暴害。故令歡喜於含生。此約對治明喜。前夜摩天約隨便宜。十以彼善奏樂音。上徳聲聞亦爲摧壞。今令得金剛智。無所不摧無不圓滿。十一彼恃大身而生憍慢。令見法身稱法界境。十二彼以淨眼觀海。意欲吞龍。令以慈眼智光徧照機感。十三隨彼善歌。令得卽空涉有殊勝世智。十四人王著樂故偏對治。十五龍多恚毒故爲說喜。有熱沙等怖。說法幢能摧。十六蟒多毒害。又爲虫唼食無休故。說內休毒心外苦休息。十七地獄眾生身受無邊苦。心念無邊惡。若以正念三寶爲嚴。則頓脫眾苦。十八畜生多癡故。十九焰魔鬼卒互相怖畏。乃至王身。亦有熱鐵鎔銅等怖故。二十諸難者。所謂八難及在人間獄囚系閉等。而多不安故普安慰悉令得入賢聖眾會。翻彼難處。後結周徧稱性用故。二總顯毛孔光明業用可知。上來見定相用竟。第三爾時善財童子一心下。瞻敬證入中十句。初句思人證人法界。餘句思法證法法界於中初一句總。謂三昧是體解脫是用。體用合明。二別思彼體。次二句別思彼用。一益生廣多。二無思普徧卽用而寂故。次二句思前體用所因。一內智淨故。二外緣加故。後三句思其勝進。依前體用進益後三故。第四如是住下所經時分。六月六日者。第六住中滿第六度故。以法味資神故。身心都忘不覺時久。第五過此已下。明出定者所作訖故。第二正明咨問中二。先贊後問。今初分二。初標贊深勝。後以能除滅下出贊所因。由具此下諸因故。上云甚深廣大等。其中云能令增長有爲樂者。不捨有爲故。出有樂者不染有故。又上句爲凡夫。次句爲二乘。下云引發菩提。卽爲大器。第二聖者此三昧者下。正問有二問答。先問名後問用。初中先問後答。今初。上旣修入何更問名。其猶世人得大王膳。𨿽餐勝味何必知名。答有三名者。初一從智立。次一雙就境智。後一雙融境智立名。普眼捨得者。般若之智照一切法故名普眼。皆無所得故云捨得。若有所得。不能卽寂而用。以無所得卽無所不得。菩薩無得心無掛礙。諸佛無得則得菩提。昔云障無不寂曰捨。理無不證曰得。非無此理而未造玄。二合稱中般若淸淨故。境界淸淨。淸淨之境皆般若境故。三雙融立稱者。般若了境無境非般若。何所不嚴。故智論云。說智及智處俱名爲般若。是則若般若淸淨若境淸淨。無二無二分無別無斷故。故一莊嚴一切莊嚴。名普莊嚴。及攝眷屬可知。二善財童子言聖者下向境界中。先問後答。問云惟如是者。上所目睹頗已修入視聽之外。更希異聞。後答中皆示上來之所不及。於中三。初明於器世間無礙。次見一切佛下於智正覺世間無礙。後大悲攝受下於眾生世間無礙。其中見佛亦爲攝生故。文並可知。第三謙己推勝中。初謙己知一。後如諸下推勝中二。先舉彼所知。後而我下顯不能測。第四指示後友中。處名海潮者。但言有處。則猶是前國顯方便行不離般若故。言海潮者。謂潮所至處。顯方便就機不過限故。亦將入生死海以濟物故。能知三世佛法海故。故上法門名爲海藏。園名普莊嚴者。約相廣有眾嚴故。約表以生死爲園苑。萬行爲莊嚴故。又文義相隨等莊嚴總持無漏法故。友名休捨者。此云意樂。亦云希望。亦云滿願。謂隨眾生意樂希望。得圓滿故。亦能圓滿性相法故。前般若了眞故寄比丘。此以慈心方便入俗故。寄優婆夷矣﹝已下六十四經﹞第七休捨優婆夷寄不退住文中具六。第一依教趣求中二。先念前友教文有十句。前五集經者序。後五正陳所念可知。二漸次下趣求後友亦可知。第二見普莊嚴下。見敬咨問中三。初見次敬後咨。問前中二。先見依報殊勝。有十事莊嚴。一寶墻圍繞。二一切寶樹下林樹行列。三其地下堂閣崇麗。四一萬浴池下浴沼淸華。五其中復有百萬陂下。映帶池流。六園中復有廣大下。嚴敷殿座。卽別明善友所坐。先殿後座可知。七園中復有下羅以帳网先帳後网。八有百萬大光下耀以光明。九常雨下雨散雜嚴。十百萬天子下凡聖欣敬。二時休舍下明見正報端嚴。於中四。一正報殊常。二百千億下十方云仰。三其有見此下業用難測。四爾時善財入下正見身儀。二往詣其所下設敬。三白言聖者下咨問法要。文並可知。第三休捨告言善男子下。稱贊授法。略無稱贊。但有正示法界。於中四。一舉法門體用。二窮因淺深。三顯果久近。四彰法名字。今初分二。先總舉體用名。下當顯用約不空。二善男子若有下別明勝用。於中三。一明益物不空用。先反後順。見皆不退者。顯若得方便至不退住故。二善男子東方下。諸佛被益用。以與三寶同住故。與我住皆悉不空。三善男子我此下引證不空。現與同住皆不退故。亦表方便入俗。則八萬塵勞皆成波羅蜜故。二窮因淺深中。先問後答。答中二。先約因緣答。婆樓那者。此雲水也。總三十六恆者。近佛旣多發心已久。而要言三十六者。顯已過前六位。位位具修六度。六六三十六。皆是恆沙性徳故云爾耳。涅槃亦有此數。後善男子菩薩初發心下。約心量答。意顯發心稱法界故。亦等眾生。眾生亦無初際。從癡有愛。而菩薩發心癡愛無初。心亦無終故。三顯果久近中。亦先問後答。答中明無齊限故。不應作久近之問。文中三。初反釋無齊限。於中先別明二十四句。初八化生。次六供佛。次四嚴剎。後六持法。後如是略說下總顯。二欲教化調伏一切眾生下。順釋無齊限。亦有別有總可知。三善男子菩薩行普入下。總結無盡此同初地十無盡句。眾生無盡故。成佛無期。若爾豈都無成耶。因此略辧成不成義。勒爲四句。一以向約因緣厚薄。對今無盡則有始而無成。此約悲門得果不捨因故。二以稱法界發心故。不見初相方爲眞成。則無始而有終。此約智說。三悲智合明不壞相故不妨始終。前後諸文其例非一。四約稱性之談。則無終無始故。天女云。但以世俗文字數故說有三世。非謂菩提有去來今。故下大願精進夜神云。不可以生死中長短劫數。分別菩薩智輪等。諭斯四句無有障礙。欲成卽念念成。常成常不成無有障礙。四彰法名字先問後答。答云離憂安隱幢者。此有二義。一以大悲髙顯所以稱幢。其有見者。離業惑苦不退菩提。是謂離憂安隱。二者卽智之悲涉苦安隱。卽悲之智多劫無憂。雙摧生死涅槃。特出凡小之外故名幢矣。第四謙己推勝可知。第五指示後友中。言海潮之處者。但約大悲攝物無失。受童眞名故。不異前處國名那羅素者。此云不懶惰。動剎持剎觀剎詣剎。無休息故。仙人名毗目瞿沙者。梵言猶略。若具應云毗目多羅涅懼沙。此翻名最上無恐怖聲。亦云毗沙摩。此云無怖畏。烏多羅此云上。涅瞿婆此云出聲。二譯大同。謂常出增上無怖畏聲。安眾生故。彼住文云出廣大徧滿音。以童眞淸潔無漏故。寄仙人表之。第八毗目仙人寄童眞住。六段初依教趣求中。初念前友教。有十二句。前二總明順前解行。後十依前增進勝心。前四約福。後六約智。第二見一大下。見敬咨問中三。先見次敬後咨問。今初分二。先見依報。樹名波吒羅者。正如此方楸樹。尼拘律者。如此方柳樹子以枇杷。餘如音義。後時善財童子見彼下見正報。領徒一萬者。表萬行故。二善財見已下設敬稱贊。於中三。先身敬。次言贊。見夷險者。涅槃爲夷平。生死爲險難。又二皆爲險。不住爲夷。餘可知。後作是語已下重明身敬。將欲問故。三白言聖者下咨問法要。第三時毗目下。稱贊授法中二。先稱贊法器。後正授法要。今初中四。一總贊發心。示徒眾者令敬學故。次善男子此童子下。別贊發心之相。三時諸仙眾下眷屬敬贊。言險易者。易亦平也。四時毗目下述贊結果。第二時毗目瞿沙告善財下。正授法要。文中有六。初示法名體。童眞淨智變化自在。髙出功用之表所以名幢。相惑不動故云無勝。卽此摧惑亦名幢義。二善財白言下徵其境界。三時毗目下授令證知。摩頂顯加持之相。執手錶授與之義。相攝有力故。所見可知。四爾時善財童子爲菩薩無勝下。得解脫益文有十句五對。謂爲五法照得五種益。能照皆是無勝幢之別名。然初對爲總餘四爲別。展轉相生。且初總對。由見彼眞智作用。卽知是法界體。上寂而徧照故云三昧光明。二卽上所得三昧光明。乃是能照之智作用。無盡之寂照故。得所照十方智。總持之明鑑無遺。三卽上總持以智爲體。堅利圓滿由得此故。能令自心障淨智明。爲寂照之光。四得上淨智般若。則無行不嚴無徳不備爲莊嚴藏。此光照心能照如來法性空中包含圓滿。正受現前。五上虛空藏輪。卽一切佛法圓滿寂照。以此照心。則智窮三世無盡法源。此約展轉釋。若約能照皆是總中別義。則不相躡義不異前。而其所得卽三時中事。五時彼仙人放善財下。明捨加持所作托故。還在本處者。不移本處而徧十方處。旣還本時亦多劫。未逾一日故。近遠無礙念劫圓融。皆圓教善友法門之力。是以善財一生能辦多劫之行。普賢位內或經不可說劫。非但三祇。皆法力加持。不應以時以處定斯玄旨。六時彼仙人告下。明言承領可知。第四仙人言下謙己推勝。第五善男子於此下。指示後友。伊沙那者。此雲長直。謂里巷徑永。表善知三際故長。善知勝義故直。婆羅門勝熱者。於五熱中成勝行故。表體煩惱熱。成勝徳故。不染煩惱成淨行故。

大方廣佛華嚴經疏卷第五十六

大方廣佛華嚴經疏卷第五十七

唐淸涼山大華嚴寺沙門澄觀撰

第九勝熱善友寄王子住。義如前釋。文亦有六。一依教趣入中二。初證前。後趣後。前中二。初顯證所因。後住諸佛下正明證益。於中二。先得自分益。後求一切智下得勝進益。及於趣後文並可知。第二見彼勝熱下。見敬咨問中三。先見苦行。四面火聚者。更加頭上有日。卽五熱炙身。今但云四者。四句般若皆燒惑薪故。中有刀山者。無分別智最居中道。無不割故。髙而無上難可登故。故智論云。般若波羅蜜猶如大火聚。四邊不可取遠離於四句。四句卽四邊。取則燒人離則成智。又火有四義。一燒煩惱薪。二破無明闇。三成熟善根。四照現證理。投身入火者。從無分別智徧入四句。皆無滯故。又釋刀是斷徳無不割故。火是智徳無不照故。投身下者障盡證理故。卽刀山爲能證。火聚爲所證故。此火等卽是法門。不須別表現所用故。稱性事故。此爲甚深難解不可輕爾。二敬三問文並可知。第三婆羅門言下。正示法界有六。一示法勸修。二疑憚不受。三勝緣勸引。四疑盡悔愆。五誡勸見容。六依教修證。今初。然刀山不可執。火聚不可取。若能不住無分別智徧入四句。則遠離四謗不滯空有何行不成。所以要令入者破其見心。令解菩薩深密法故。順相易解逆相難知故。此中示於邪見。無厭足王示嗔。婆須蜜女示貪。顯三毒相並有正法故。然有五義。一當相卽空空故是道。非謂此三卽是佛法。諸部般若其文非一。二約幻用攝生。亦非卽是如淨名云。行於非道先以欲鉤牽後令入佛智等。三在惑用心如俗流輩。此在觀心爲道亦非卽道。四畱惑潤生長菩薩道。亦非卽是。如淨名云。不入生死大海則不能得一切智寶等。五當相卽道。不同前四不思議故。無行經云。淫欲卽是道。恚癡亦復然。如是三法中具一切佛法。亦斯義矣。二時善財童子作如是下。疑憚不受非惜身命恐失道緣。示智未深故生此念。文中先明道緣難具。於中離諸難者。非佛前後等。得無難者。非生聾等。具諸根者。謂信進等。後此將非下正疑魔壞。三作是念時下。勝緣勸引中有十三眾。各述曾爲勝熱化益。故勸勿疑。初一卽色界梵天多是初禪。文中有三。一總勸莫疑。二今此下彰其本意。智慧堅利猶如金剛。燒諸惑薪發諸智焰。燒而常寂爲三昧光。三善男子下自述蒙益。梵王最初。生此餘眾念而後生。故生邪見。次五欲天。次六雜類。各有復有以爲揀別。十三欲界諸天眾。然此欲界卽是一類。從地獄出者。義通六天及前夜摩四天王。前所不列皆在其中。第四爾時善財聞如是下。疑盡悔愆。第五時婆羅下誡勸見容。上疑爲揀其眞僞。此勸爲顯其實徳。魔亦能爲現勸。何故聞卽疑除。以此善友前友指來。況勸中正說非魔能作。善財亦得超魔之眼故。若爾何以生疑。以顯法故。如第八地中佛之七勸。縱佛不勸豈容趣寂。又爲後代之軌令審察故。第六爾時善財下。依教修證。於中二。初正修證。未至得善住三昧者。上不依山下不依火。正處於空卽顯般若。離於二邊無所住故。名爲善住寂靜樂。神通三昧者。親證般若實體。卽性淨涅槃故。云寂靜樂。而大用無涯故云神通。觸者。親證也。故淨名云。受諸觸如智證。二善財白言下。自陳所得顯後得起說。第四謙己推勝。謙己中云無盡輪者。有二義。一智輪摧惑。照其本源無可盡故。二反常智用用周法界無有盡故。圓轉不已所以名輪。推勝可知。第五指示後友。師子奮迅者。師子幢王所居。表振動照耀住持世界自在無畏故。慈行童女者。知眾生根令其調伏。慈爲行故。智中生悲便能處世無染。是謂童女。以學如來十種智故﹝已下六十五經﹞第十慈行童女寄灌頂住。文六同前。初依教趣求中二。先修入前教。於中初二句重友解生。次二句念乘思佛。次觀法下智證實際。初句能觀智。現決定下所證窮極。後於一切佛下離障自在。二漸次下趣求後友。於中初至處。次聞名五百爲侍者。以一期位滿總攝五位十十法門。互相涉入之法。而相應故。第二善財聞已下。見敬咨問中亦三。初見中先明遠見。表得門未證故。後善財入已下。親睹依正等。二敬三問並可知。第三時慈行童女下。正示法界中二。一令觀親證。並依中見正。小大念劫皆無礙等。十住位終故約報顯。二爾時善財下。以言顯發於中二。先顯法名因。後彰法勝用。前中初善財默請。後童女言答。答中初示名。名般若普莊嚴者。有二義。一由般若照一切法。依中有正一中有多故。所得依無所不現。般若中云。了色是般若一切法趣色。卽其義矣。二由能證般若已具諸度莊嚴故。所證所成亦莊嚴無盡。次下顯因云。彼諸如來各以異門令我入。此卽其義也。總攝三十六恆沙之別。歸於普門。則一嚴一切嚴故名普嚴。言三十六恆沙者。住位旣滿。則六度之中一一具六。故爲三十六。皆恆沙性徳本覺中來。故云佛所求得。二善財白言下顯法勝用。先問後答。答中先總。後所謂下別。總中初明修習契證相應。後得普門下。總明所得業用陀羅尼。以智爲體。由得般若普嚴故能總持萬法。一持一切持故云普門。以圓融十住。亦同十地所得無量百千阿僧祇陀羅尼門。又彼總此別。但舉一持餘三昧等。略而不說。二別顯中有百一十八門。略分十位。初八總知依正理事持。二福徳下九門明願行持。三業下九門明業持。四三昧下六門明正受體用持。五心海下五門染淨諸心持。六知眾生下十門知所化持。七普見十方下十七門知能化持。八世界成下十七門明知剎海自在持。於中言世界轉者。晉經云回轉世界。九見諸佛下二十五門知佛海自在持。十菩提心下十二門明菩提因果持。自心淸淨卽性淨菩提。總攝諸門不出於此。第四謙己推勝可知。第五指示後友。國名三眼者。施爲行首復開導自他。如目導余根故名爲眼。財施無著成於慧眼。無畏之施成於慈眼。法施開於法眼故復云三。用上三眼見無不善。又施行內成勝報外現。見者皆善故出住之行。故以出家表之。又行本令物得出離故。上明十住竟。大文第三善見已下有十善友。寄十行位。位各一人。初善見比丘寄歡喜行。文亦具六。初依教趣求中亦二。先念前友教中有十三句。初總余別。別分爲三。初二約菩薩論深。一所證法界卽事而眞故。二入菩薩地智惟證相應故。次有七句。約眾生辧深。一報類難知故。二妄想爲因。卽無性故。三染分行業。惟佛知故。四感異熟識。若種若現恆轉如流不可知故。五所變影像若內若外緣無性故。六名無得物之功。而不失所名之物故。七文字言說皆解脫故。後三句合辧前文。一染淨二分。皆嚴法界而無嚴故。二上二分業不相知故。三各自莊飾淨染世間果報無失。卽同眞故。總上二分。皆是般若波羅蜜普莊嚴故。所以思之。二趣求後友於市肆等處處求者。顯隨緣造修無不在故。第二見在林中下。見敬咨問中。先見次敬。後問。見中三。先見身勝相。見在林者。行之初故。同佛相者。如說修行順佛果故。於中七處平滿者。兩手兩足兩肩及項。言其身殊妙如淨居天者。準晉經卽師子上身相矣。上下端直如尼拘陀樹者。準晉經。云其身圓滿如尼俱陀樹。此則但是一相。言諸相隨好者。上但列十四故總結之。目視不瞬圓光一尋。復是二相。都列十六耳。余至瞿波處釋。二智慧下明其心相。卽止觀雙運。止過則沈。智過則舉。不沈不舉則正受現前。不智不愚則雙契中道。起念止觀皆成動轉。雙非再遣未離戲論。𨿽止觀雙運而無心寂照。則一切皆息。爲踐如來所行之道。隨所履道卽是法門。三無量下明諸侍從不無表法。恐繁不說。敬問可知。第三善見答下正示法界中二。初示依緣得法。後又善男子下顯法業用。今初分三。初總序。初入行位故云年少。創離十住之家。名爲出家。又近言我此生者。略有二義。一念劫圓融故。如毗目處說。二顯入解行生。非見聞生故。供三十八恆沙者。過前位故。次或有下明所修時分。後聽聞下所作成益。於中初自修願智行。次見果用。後知佛修因。二顯法業用中有十二句。各先辧業用。後出所由。然不出願智行如文思之。總云一念者。以得無依無念智故。無法不現。第四謙己推勝中。謙己結前。名隨順燈者。用無念之眞智。順法順機無不照故。後如諸下推勝中。初句爲總。亦別顯家族勝。上但云燈照未必常。故今推之。明金剛智燈親證眞如爲眞正。生則常照矣。不同解行生也。二報命勝。由所證常故。卽金剛義。三內智勝。如於所證無盡滅故。卽是燈義。四報體勝。法性成身相不遷故。亦金剛義。五現於下明業用勝。卽對上隨順義。以是卽體之用故。皆不可壞余並可知。指示後友次文當說。第二自在主寄饒益行。初依教趣求。國曰名聞者。能持淨戒現世果故。河渚中者。若持淨戒。生死愛河不漂溺故。又無量福河常流注故。童子自在主者。三業無非六根離過故得自在。則戒爲主矣。戒淨無染故云童子。第二爾時善財下。見敬咨問。中見聚沙者。恆沙功徳由戒積集故。第三自在主言下。正示法界。於中二。初舉法門名體。二善男子我因下明業用。今初文殊所學者。有智能護戒故。書者。能詮止作分明故。數者。表四重十重乃至三千威儀八萬細行故。算者。一一之因感幾何果故。印者。持犯善惡感果決定故。等者。等餘醫方成五明故。上明所學下辧所悟。工巧神通皆智所爲故。亦表修戒發定慧故。二明業用中三。初總明。次亦能療下雜辧諸明。三善男子下廣顯知算。於中初辧能算之數。後善男子我以此下。算彼所算餘三段可知。第三具足優婆夷。寄無違逆行。城名海住者。近海而住故。安住於忍。如海包含故。友名具足者。一器之中無不具故。忍器徧容一切徳故。忍辱柔和故寄女人。文中初依教趣求可知。第二善財聞已下見敬咨問。初見中四。一見外依報。二見友正報。端正可喜者。忍之報故。素服等者。忍華飾故。三於其宅下見內依報。四復有下明其眷屬。萬行皆順忍故。二敬三問並可知。第三彼卽下正示法界。於中二。初舉法門名體。器中出物興福無盡故。稱法界福之所招故。後能於如是下辧業用中三。初正顯業用。次令見同益。三使其目驗。前中三。初益眾生。次益二乘。後益菩薩。今初亦三初總明。以是稱性之具。卽一小器融同法界。無盡緣起故。用無不應應無不益。而其法界體無增減。又表忍必自卑故小。法忍同如一味爲一。內空外假爲器。忍能包含無外。故隨出無盡。次出生下別明出味。後如飲食下舉一倒余。二又善男子假使下明益二乘。二乘𨿽不立忍名。亦忍盡無生理方成果故。三又善男子東方下益菩薩。約事如受於乳糜。約法謂餐上品寂滅之忍。得菩提故。淨名香積與此大同。二善男子汝見下令見同益。三且待下令其目驗。及後三段文並可知。第四明智居士寄無屈撓行。初依教趣求中。初依前修治。後漸次下趣求後友。城名大興者。起大精進故。友名明智者。進足必假智目導故。第二爾時善財下見敬咨問中。先見於市四衢者。表處喧不撓無不通故。敬問可知。第三長者告下。稱贊授法中三。初嘆發心勝能。二善男子汝見下。示己所化發心眷屬。生如來家者。同四住中生也。三善男子我得下正示法界。於中二。先舉名。財法無盡蘊在虛空。隨意給施故。名隨意出生福徳藏。亦表見空無不備故。後凡有下顯業用。於中二。一略舉。二善男子且待下。舉事現驗。於中先見眾集。後爾時居士下。廣施財法。先施財。後然後下施法。於施一食令成八行。初二約施。餘六約食。食有五果。一得如諸法卽是慧命。二得喜悅卽常安樂。三具相好卽是常色。四六卽常力。五卽常辧。言上味相者。牙有甘露泉故。余可準思。第四爾時居士下。謙己推勝可知。第五善男子下指示後友城名師子宮者。禪定無亂如彼深宮處之。則所說決定。作用無畏故以爲名。友名法寶髻者。綰攝諸亂居心頂故。定含明智加以寶名。以諭顯法名法寶髻﹝已下六十六經﹞第五法寶髻寄無癡亂行。六中初文可知。第二見此長者下見敬咨問。市中見者。表處鬧忘懷亂中常定故。第三爾時長者下。授己法界。於中四。一執手將引。卽授法方便。顯加行智歸正證故。二作如是下示其所住。卽正授法界。三爾時善財見其下正證法界。四爾時善財見是下。問答因緣卽後得智。初二可知。三中二。先總。後善財入已下別。今初。十層八門者。如八角塔形。層門各有三義。層別中解。門三義者。一通約所修之道。以八正爲門。八正通入於諸位故。二約所依之道。卽以八識爲門。於眼根中入正定故。根若能入境則可知。三約教顯理。卽四句入法。教理各四故有八門。謂若失意有空俱泯。便成四謗。得意通入並稱爲門。尋教得解卽教四門。於理得解卽理四門。別中十層三者。一表十地。一施食。顯初地行檀。二地持戒。以慚愧爲衣服。三地忍行。以爲嚴具。四地。道品爲內眷屬。精進可珍。五地。文顯。六地。般若現前故。文中三。初總。次所謂下別顯十五門。一照體卽寂而無不包。二卽寂之照無機不鑑。三外緣不轉。四內照無求。五惑境不摧。六徧摧諸惑。七包含勝徳而甚深。八普見法界而無礙。九一卽無盡。十巧化無邊。十一內證世間。十二外演勝辧。十三曲隨物欲。十四事理交羅。十五觀緣授法。後說如是下總結。七地有殊勝行。知種種教法故。云得如響忍。八層之中含於二位。一八地無功用之神通。三種世間自在。二卽九地法師。一音能演。九層亦二位。十地等覺俱可爲一生故。十層卽如來地。二表十行。以十行卽十度故。前七文顯。八大願所成神通等故。九一生所系力最上故。十惟至如來智方滿故。此卽當位自攝諸位。向攝十地。卽攝後諸位故。以十層雙表二義。還如海幢。當位攝盡十位才竟說成佛故。前寄第六位攝。此寄第五位攝。前約正報攝。此約依報攝者。皆顯位勝前故。三者總不表位。但此菩薩以行就機。現居勝報漸次增勝。十顯無盡。初四以物施。後後漸難。次二集法施。前淺後深。次二得法。初陜後廣。後二現勝徳先因後果。總上三義因果行位等法。以爲長者之宅。四問答因緣中。先問後答回向三處者。謂離貧窮招前四層之報。二三兩果卽後六重。一九之微因願力故報勝。又表萬行混融發起向佛。則隨一行無不具矣。何果不階。第四善男子下謙己推勝。謙己云菩薩等者。世寶三寶蘊積十重之中。故云寶藏。常用無盡是爲無量福徳。後推勝中當法顯勝故。功徳寶藏皆不思議。卽是總句。入無分別下別明。由無分別而具諸法。故不思議。後二可知。第六普眼長者寄善現行。國名藤根者。夫藤根深入於地上發華苗。表善現行般若證深能生後得。後得隨物而轉。故取類於藤。城名普門者。實相般若無所不通故。長者名普眼者。觀照般若無不見故。第一依教趣求中。言深入諸佛無量知見者。無量有二義。一多故卽權智境。二無分量故卽實慧境。境無量故智亦無量。知見亦二義。一別。謂知卽是智。見卽是慧。卽照二境之智慧。二通者。謂知見二字俱是如來能證。如實知彼義故。卽無障礙智。若爾何假重言。爲揀比知所以言見。爲揀肉眼見所以云知。此如世親般若論釋。悉知悉見。入謂證達餘句易了。第二然後乃得下見敬咨問中。先見依正。百千聚落周匝圍繞者。眷屬般若也。雉堞崇峻者。般若防非髙而無上也。五板爲堵。五堵爲雉。堞卽女墻。衢路寬平者。般若諸佛常行非權逕。故蕩然無涯。第三長者告下稱贊授法。先贊。後善男子下授己法界。於中二。先能療病。卽下化眾生。後善男子我又下。明能合香上供諸佛。今初有二。先除身病。後治心病。前中亦二。先治無不能。後善男子十方下。來者皆治。兼與身樂。二然後合爲下治心病。亦二。先明除惑義通大小。後爲欲令其下令其成益。此惟大乘有十六句。初五通顯大心行願。次十別明十度之因。感十身之果。施滿他心故。相好悅物。戒徧止惡故。淨身徧至。忍兼忍理故不思議。進策萬行故無能勝。禪惟一心故無與等。般若照理故顯法身。方便顯用色身可睹。願窮來際住劫無窮。力不可搖悉過一切。智窮事法故隨物成身。後一句總離諸惡。故究竟淨妙。二上供佛行中二。初知香體。辛頭者。卽信度河也。波羅是岸。卽彼河岸之香。阿盧那跋底。此云赤色極。烏洛迦者。西域蛇名。其蛇有毒繞此檀樹故。和合者。戒定慧等融無礙故。次興供起願。後能成大供文處並顯。第四謙己推勝中。謙己知一中。謂身心病除成二世樂。故皆歡喜以香普供。得佛十身。則何佛不見。余並可知。第七無厭足王寄無著行。第一依教趣求中。先念教成益。後漸次下趣求後友。旣入其國必聞其政。言多羅者。此云明淨。幢者。建立表無著行依般若淨明立勝行故。王名無厭足者。如幻方便化無所著故。無疲厭心。第二遙見下見敬咨問中。先見有四。一見勝依正。二其前後有下睹其逆化。三善財見已下不了生疑。四作是念時下空天曉諭。於中二。先令憶前教眞實使不生疑。後善男子菩薩善巧下。辧後行深玄令其信入。然善財𨿽常憶教而生疑者。逆行難知故。貪益此世不疑婆須。嗔癡現損故。勝熱此王並生疑怪。言深玄者通達非道故。梁攝論戒學中。明菩薩逆行殺等生無量福得無上菩提。要大菩薩方堪此事。此有二種。一實行。二變化。實行者。了知前人必定作無間業。無別方便令離此惡。惟可斷命使其不作。又知前人若捨命已。必生善道。又菩薩自念。我行殺已必墮地獄。爲彼受苦。彼𨿽現受輕苦必得樂果。瑜伽菩薩地戒品之中。亦同此說。言變化者。卽當此文。下王自說。二時善財下敬問可知。第三時阿那羅下。授己法界中二。初授法方便。執手同坐示無間之儀。表攝彼加行令趣眞故。二告言下正示法界。令證相應。於中四。一舉果令入。二時阿那羅王告善財下以實顯權。三善男子我得下示其所得。於中初名如幻者。了生如幻故。以幻化幻。次我此國下明法門業用。後我以如是下明法門勝益。四善男子我身語下。直顯實徳慈念之深。然諸位至七皆方便故。休捨觀自在開敷樹華。多約慈悲。第四謙己推勝。推勝云無生忍者。由了如幻方證此忍故。又後位中當此忍故。第八大光王寄難得行。第一依教趣求中。先念前。後漸次下趣後。於中初推求得知。城名妙光者。前位悲增。今得無住妙慧運眾生故王名大光者。慈定之智無不該故。廣大願中皆徹照故。後時善財童子下自慶當益。第二作是念已下見敬咨問。初見中三。初見依報中二。先所見殊勝。云十由旬者。欲明圓滿。旣有十億衢道道各無量眾生。豈世間十小由旬之所能受。故此中事物皆應圓融。表法如理思之。後爾時善財下能見無染。二漸次下見王正報。處四衢道者。以四無量用四攝法攝眾生故。二十八相者。因未滿故。三於王座前下主伴攝生。於中亦三。先列所施通情非情。六十四能義如別說。次一一道下明能施人。卽是助伴。後爲欲普攝下明其施意。二三敬問可知。第三時王告下。授己法界中三。一總示法門。謂大慈首出離染圓滿故。二善男子我於下明得法因緣。問難是聞慧。以三種慧莊嚴此慈。三我以此下明其業用。於中五。一以法攝化。二我國土中下以無畏攝。三若有眾生下以財寶攝。四此妙光城下隨機徧攝。五善男子此國土中下以三昧攝。於中二。先以言告。後時大光王下。正以定示顯定業用情與非情咸成勝益者。謂同體大慈物我無二故。如世間王徳合乾坤。則麟鳳來儀寶璧呈瑞。況於出世慈力。不令艸木屈膝耶。第四時大光王從三昧下謙己推勝。先謙己知一。慈本爲物名順世間。髙出眾行故名爲首。卽是幢義余並可知。第九不動優婆夷寄善法行。自發心來於一切法無不得定。煩惱二乘不能動故。亦令眾生心不動故。以智修慈故。示以女居安住王都者。王子位故。智契實法不爲緣壞名爲安住。第一依教趣求中二。先依教。後趣求。前中有五。一思修前法。二生歡喜下因修得益。無濁約無他。淸淨約自體。三如是思惟下推功歸友。至此偏悲者修悲將滿故。四又作是念下廣嘆友能。五善財童子如是悲哀下。勝緣印勸。於中先印。天字兩用。故晉本云。如來使天隨菩薩天。隨菩薩天是已業行之神。如來使天是佛力攝生神。但修行位已著。皆有二天常隨其人。後汝可詣下勸詣後友。二時善財童子從彼下。趣求後友可知。第二入其宅內下。見敬咨。問見中分二。先見依獲益。後善財童子前詣下見正超倫。二爾時善財曲躬下。敬問可知。第三時不動下稱贊授法。於中先贊。後善男子我得下正授法界。於中二。先示法門名體。後善財童子言下徵業用之境界。今初。不同前例而舉五法者。亦同九地當法師位。須廣知故。五中初二所持內徳。一智慧無羈偏名解脫。有智則煩惱不可壞。取著無能勝故云難摧伏。此智包容故名爲藏。二受持堅固偏得行名。謂遇惡眾生而能堪忍。徧生諸趣而心不迷。故云堅固。三卽能持深入法門。得法性地則無不持矣。四卽外化由正思佛法明照差別。故得辯才。能轉法輪稱眾生欲。五卽上求。一心求法故云三昧。近佛無厭受法無足故。二徵業用之境界。中四。一徵問二顯難。三重請四廣答。答中二。先明得法因緣以彰深遠。釋上難知。二善男子我得菩薩求一切下。顯其業用以酬初問。今初分六。一舉往見佛爲發心緣。二便從樓下內興觀念爲發心因。先觀後念。念福智等卽前五法之因。神通自在是行堅固。三善男子爾時下佛勸發心。能成前五有十種心。初二成智慧。次一成總持。次二成神通。次二成三昧。後三成辯才故。上來取斯十句釋五法門。四善男子我於彼下。正明發心堅固。五我發是心已來下。經久無違。六我從是來下彰發心勝益。卽前五因之果。二顯其業用中四。一許現。卽舉五法中二。二申請三正現。入一萬三昧者。於一求法無厭三昧卽入一萬。明知。余解脫等亦攝多門。四出定卽述並可知。第四優婆夷言下謙己推勝。第五指示後友中。都薩羅者。此云喜出生。謂此城中出生無量歡喜之事故。以智度圓滿則能無所不生。友名徧行。巧智隨機無不行。故名眞實行。示外道者。能行非道故。非道不染故曰出家。餘可知﹝已下六十七經﹞第十徧行外道寄眞實行。第一依教趣求。第二城東有山下見敬咨問。見中中夜見者。智入生死故。善財將入此位故。上云日沒入城。於山頂者。表位極故。光明照者。以智慧光破於生死及二邊闇故。第三徧行答言下稱贊授法。先贊發心。後善男子下正授法界。於中二。先彰名體有四者。智徧知故。四義𨿽別而得相成。一化境。普周徧行之名亦從此立。二入定觀機。三由無作神通故。能徧至前處。四由普門般若故。能在定普觀。若約別者。無作無依用而無住。普門般若無法不窮。二善男子我普於下顯四業用。卽分爲四。一明至一切處用。二或住諸見下普觀世間用。觀其所宜隨宜說故。三又善男子此部薩羅下。明無作無依用故。云不知從何而至。四善男子閻浮提內下。普門般若用。九十六種皆能窮故。上來隨勝別配。實則義通。大文第四有十善友寄十回向。今初。靑蓮華長者。寄救護眾生離眾生相回向。在廣大國者。創入回向故。回向眾生故廣。回向菩提故大。回向實際義通廣大。言鬻香者。鬻者賣也。香質𨿽小。發气彌布。善根𨿽微回向普周。又若賣若買二俱得香。自他善根俱可回向。靑蓮華者。蓮華處淤泥而不染。猶護眾生而離相。靑蓮華爲水中之最。救護爲入生死之尊。文亦分六。第一依教趣求中。先依教興願。以是回向大願之首故。後漸次下趣求後位。第二詣長者下見敬咨問。第三長者告言下稱贊授法。先贊後授。授中二。先總標所得。後所謂下別顯業用。今初知世諸香以表法香。謂以戒定慧慈悲等香。燻修生善滅惡習气故。善知一切香者。差別行也。亦知調合者。融通行也。以金剛杵碎之。實相般若波羅蜜調和。令純雜無礙。悲智圓融成回向故。二別顯業用中二。先總相顯知。後指事別顯。前中四。一知香體異。二又善了下約類辧異。三又善別下知力用異前。二約世此兼出世。四如是等下明委窮本末。上四各有事理思之。二人間有下。指事別顯中有十種香。初象藏香具前本末十事。一但語香名必有形相。二龍鬥爲生起。三興雲爲出現。四雨雨爲成就。五金色爲淸淨。六喜樂爲安隱。七無病等爲方便。八慈心等爲境界。九意淨爲威徳。其業用一種義通前七。十我知下是根本。本爲菩提心故。若就菩提心顯十義者。以菩提心香似如來藏。因善惡相攻而生。若一發心興慈云注法雨。心所及者令歸眞淨。得法喜樂離惑業苦。展轉興慈志願純淨。余之九香皆應具法諭之十。略故或二或三。摩羅耶者國名。國多此香故。此卽忍香嗔火不燒。三卽進香魔軍退散。次五如次是五分法身香。九卽稱法界香。先陀婆一名四實。此宜用鹽香似此故。十忘能所香故名奪意。餘三可知。第二船師婆施羅寄不壞回向。婆施羅者。此云自在。謂於佛法海。已善通達於生死海。能善運度。於一切法深信不壞。故名自在。在樓閣城者。由此回向令菩提心轉更增長。悲智相依而勝出故。文中第一依教趣求中。先依教觀道。於回向道初得不壞故。佛道爲髙餘皆是卑。生死涅槃爲夷險。障無障爲淨穢。二乘爲曲菩薩爲直等。後漸次下趣求後位而興勝念。謂菩薩道因人得故。卽於菩薩法師得不壞信。於中先正明。後徵釋可知。第二旣至彼下見敬咨問。見在海岸者。若佛法海以生死爲此岸。不捨生死故。若生死海。以大悲修因而爲此岸。住大慈悲令離因故。第三船師告言下。稱贊授法分二。先贊問。贊其發心。後能問法文有十句。前五能問果因。後五能問因因。故云道因。三昧旋者。旋謂深澓沈而不流。二乘沈寂動八萬劫故。能遠離是菩薩道。二善男子我在此下授己法界中二。先標名體。謂大悲超出爲物所歸故。後我觀閻浮下。辧其業用中二。先明於陸化生令知有海。後我知海中下善知海相。於海化生於中二。初明善知。後彰化成益。今初此寶洲等。生死法海義皆有之。且約生死海釋文中。略舉知五種事。一知寶。寶卽是智故。不入生死大海。則不能得一切智寶。於中有十二句。一生死海中湛寂不動。謂之寶洲。二空不空如來藏爲寶處。三恆沙功徳皆寶類。四佛性爲寶種。此上皆約本有。次四約修成。以淨戒頭陀等爲能淨以緣起智爲能鉆。以發一切智心爲出因。聽聞爲能作。後四爲寶用。謂三乘等器智慧有殊。照理斷惑所用各別。所緣境界萬品階差。破愚顯明各各不等。二我知一切龍下。卽生死中嗔貪癡之三毒。部多此云自生。亦如夜叉。但不從父母生故諭多癡。三亦善別知旋澓下。卽知心識相色無色等依識心定。劫數淺深。七識波浪染習遠近。隨善惡緣心水色異。四亦善別知日月等者。卽能知時。謂機之生熟。如是時中宜修定慧等。五亦知其船。卽知萬行不同。有方便爲堅無方便爲脆。曾修爲滑不曾則澀。水之大小者。謂生死有邊與無邊。風之逆順者。八風四順四逆。又謂修行有住與無住故。若開第三第五。各有三事。則總具十二。我以成就下彰化成益。旣列十海則知前海。準此應思。前四自利後六利他。後三文顯。第三無上勝長者。寄等一切佛回向。以得勝通無過上故。等於諸佛。更無勝故。在可樂國者。由等佛回向不見美惡。皆得淸淨歡喜悅樂故。文中第一可知。第二見無上勝下見敬咨問。初見。在城東者。啟明佛日故。處無憂林者。同佛回向無愛憎故。商人等圍繞者。佛爲商主菩薩爲商人。法財外益功歸己故。次爾時善財下設敬。後白言下咨問稱名者。聲名久聞。表重法之器。冀有聞故。第三時彼長者下。稱贊授法。授法中先標名體。由無作無依故能徧至。徧至是用廣。無依是體勝。無依者。不依他故。無作者。離加行故。二善男子云何下徵釋業用。釋中明至一切處廣說法故。文中先舉三千。後如於此三千下類顯十方。第四謙己推勝中。加淸淨法門者。徧至本爲說法故。卽前所說。後二可知。第四至一切處回向。善友名師子顰申者。舒展自在無不至故。比丘尼者。純淨之慈合善徧故。國名輸那者。此云勇猛。勇猛之力。能使善根無不至故。又以十度明義。義當進故。城名迦陵迦林者。以義翻。爲相鬥戰時。謂因鬥勝而立城故。表此回向願。以信解大威力故。廣大智慧無障礙故。令修善根無所不至義同戰時。文中第一依教趣求。言勝光王捨施日光園者。準律。尼之頭陀多在王園。藉外護故。表因實際勝光。令其善根徧法界之園苑故。並皆卽智故有光名。第二時善財童子卽詣下。見敬咨問中三。先見次敬後問。前中二。初見依。後見正。今初有六。一無漏林樹無漏法行而建立故。文中有八。各有所表思之。二園中復有下明八解泉流。八功徳者。謂輕冷濡美淨而不臭。調適無患。三無量寶樹下敷法空座。而隨法嚴異。於中有標列及結可知。四此大園下雜明諸嚴。萬行非一故。五爾時善財下出其所因。六三千下明果用自在。二爾時善財見師子下。明見正報中四。初總明徧坐勝徳顯彰。二別明所徧。演法各異。三總結多類聞法發心。四通顯所因釋成自在。今初婆樓那者此雲水也。此天能滿人願故。二或見處座下別明所徧中有三十處分三。初十六爲八部人非人等。次二爲二乘。後十二爲菩薩。今初中先有七處爲天。一爲淨居天。說無盡者。治彼那含求盡身智故。二梵王。普應。但於己眾廣及三千。爲說普門則無不應。梵音淸妙但是世間。爲說法界勝流方爲淨妙。三他化天。令得出世淨心超世自在故。四化樂。樂具莊嚴不及善故。五旋歸如來藏心。則眞喜足故。六徧嚴法界方盡時分之樂。七釋天。耽欲甚故。次一爲龍。龍能通變耀電雨莊嚴故。三夜叉。性好飛空害物故四乾闥婆眾。能奏樂喜樂故。上三亦四王眾意存八部。故闕南西。五修羅。善幻爲莊嚴故。六迦樓羅。動海怖龍故。七緊那羅。是歌神。以佛行光明破其著故。又頭有一角亦云疑神。令同佛覺離疑光明故。八摩睺羅伽。多嗔毒故。上來八部。除第一第七及夜叉眾摩睺羅伽。約對治說。餘皆約隨便宜。隨其世能轉入出世故。緊那羅眾通其二義。第十五一座爲人。人多行不善行。設行仁義亦非勝故。故令起出世勝行。十六一座爲羅剎。則是非人。亦治多殘害故。次二爲二乘者。聲聞智劣故。緣覺修福止百劫故。緣起智光未能亡緣故。後十二爲菩薩分三。初一爲地前。說定慧之光。次十爲地上。初發心者。證發心也。發十大願故。五地妙華藏者。華謂十種平等淨心故。晉經云淨心華藏。華藏者。以眞俗雙修。於難得勝爲因含藏故。餘八可知。後一義當等覺說金剛諭定壞散塵習故。旣爲等覺而說明此位非小。言回向者。約寄位耳。他皆仿此。第三善財童子見如是下總結多類聞法發心可知。第四何以故下總顯所因。釋成自在有二。一由能化具般若故。二此日光下由彼所化根已熟故。二時善財童子下設敬。於中三。初睹勝發心。次放光攝受。後正申敬儀。三白言下問法。第三比丘尼言下。授己法界中三。初標名。一切智者同佛智故二善財言下徵釋其體。一念普照故。三善財白言下辧其業用。先問後答。答中二。先明通用。後明智用。前中亦二。先辧用所依。謂由一切智能入王三昧故。王三昧者。智論第八云。一切三昧皆入中故。體卽如如。如體本寂眞智契此。故名三昧。以一切智言有其二義。一徧知三世一切事故。二對於種智名根本智。知一切事皆一實故。以卽權之實智。契卽事之實理故。一切三昧皆入其中。又由王三昧體無不徧故。意生身隨類能成。二往十方下辧能依業用可知。二善男子我見下明其智用。又前卽差別智用。今卽無分別智用故。觸境無取﹝已下六十八經﹞第五無盡功徳藏回向。善友名婆須蜜多者。此云世友。亦雲天友。隨世人天方便化故。國名險難者。逆行非道下位不能行故。城名寶莊嚴者。逆隨世行能生無盡功徳藏故。第一依教趣求中二。先依教成益。謂由聞一切智光故。思修趣入得二種益。一得見實法性益。由前實智故。二得了知下得權智益。由前窮。三世差別智故。二漸次下趣求後位。於中四。一專心尋覓。二城中下淺識致疑。逆行難知故。不自疑者。貪順於悲。障行劣故不同前二。又於前二已調伏故。此中不疑。三其中有人先知下深智贊教。先贊。後善男子婆須下教示所在。市者喧雜。北主於滅。自宅卽畢竟空寂。謂在欲行禪。處喧常寂故。在市廛之北等。四時善財下依教往詣。第二見其下見敬咨問。見中先見依報。畢竟空中無徳不具故。廣顯其嚴。後爾時下見正報具有主伴徳用。二爾時善財前詣下。敬問下知。第三彼卽告下授已法界。於中三。先標名。離貪欲際者。凡夫染欲二乘見欲可離。菩薩不斷貪欲而得解脫。智了性空欲卽道故。如是染而不染。方爲究竟離欲之際。二隨其下顯業用。於中先身同類現。後若有眾生下。以法益生中有十種三昧。皆隨受欲便宜。得斯甚深三昧。思之。三善財白言下得法因緣。先問後答。一寶錢施者有二義。一寶而能捨故得離貪。二一錢𨿽微。以菩提心故。成斯自在。第六入一切平等善根回向。善友名鞞瑟胝羅者。此云纏裹。義當包攝。塔中包攝一切佛故。或云攝入。攝諸善根入平等故。城名善度者。無一善根不度到究竟故。常供佛塔者。善根中最故。未詳何緣偏供此塔。有云。以塔中空有栴檀之座。爲欲普供無盡佛故。亦是一理。文中第一依教趣求。闕無念法第二詣居士下見敬咨問。第三居士告下正授法界。於中四。一標名。不般涅槃際者。般者入也。窮諸如來不入涅槃之實際故。故出現品云。如實際涅槃如來涅槃亦如是。二善男子我不生心下顯體。謂心契實際知佛常住。三惟除下釋疑。並如出現品辧。楞伽亦云。無有佛涅槃。無有涅槃佛。四我開下顯其業用。於中二。先辧用所依。亦是證前不涅槃義。舉現見故。佛種無盡者。佛種從緣起。佛緣理生。見理湛然故見佛無滅。以佛化身卽是常身法身故。後善財白下問答境界。第四謙己推勝推勝中長者。𨿽知三世不滅。未能一念而知及能所平等。第五於此南下。指示後友中。先長行後偈頌。以大悲菩薩眾尊重故。偏加於頌。言海上有山者。大悲隨順入生死海而住涅槃山故。卽南印度之南。第七等隨順一切眾生回向。善友名觀自在者。三業歸向必六通赴緣。攝利難思名觀自在。由此能徧隨順眾生。在補怛落迦山者。此云小白華樹。山多此樹香气遠聞聞見。必欣是隨順義。又觀自在者。或云觀世音。梵云婆盧枳底。觀也。濕伐羅。此云自在。若云攝伐多。此云音。然梵本之中自有二種不同。故譯者隨異。而法華觀音品中云。觀其音聲皆得解脫。卽觀世音也。若具三業攝化卽觀自在故。彼中初語業稱名除七災二身業禮拜滿二願。三意業存念淨三毒。而今多念觀音者。以語業用多故。又人多稱故。今取義圓故云自在。然觀卽能觀。通一切觀。世是所觀通一切世。若云音者。亦通所觀。卽所救一切機。若云自在。乃屬能化之用。文中但有五段。闕第六禮辭。第一依教趣求。第二見其西面下見敬咨問。先見有三。初見勝依正。在西面者。西方主殺顯悲救故。又令歸向本所事故。二善財見已下彰見之益。以得勝念燻心故。善知識者。則是如來者。引至究竟同於佛故。三爾時觀自在下。友垂贊攝大悲深厚。隨順攝受故。二爾時善財下敬問可知。第三菩薩告言下稱贊授法。先贊後授授中三。初標名。二我以此下總顯體相。亦是釋名。平等教化卽是大悲。以同體悲故云平等。相續不斷卽是行門。又門卽普門。普門示現曲濟無遺故。三善男子我住此下廣顯業用。於中二先約普門以顯業用。後約大悲。前中先總明。以上同如來妙覺眞心故。常在一切諸如來所下。與眾生同大悲體故。普現一切眾生之前。普現卽普門示現。然大聖久成正覺號正法明。示爲菩薩。義言等佛耳。後或以布施下。別明普現之義。有十一句。方法華經三十五應。乍觀似少義取乃多。彼三十五應。但是此中或現色身及說法耳。二善男子我修行下約大悲行以顯業用。救諸怖畏故。於中三。初離世怖有十八種。初三約煩惱卽是因怖。餘皆約果。縛殺貪三不活開出。黑闇已下皆五怖中事。上約所離。二復作下卽能離因。念卽是意。三業皆益故。三我以此下。今進大心方能究竟。離二死怖。第四我惟下謙己推勝。久成正覺尙不失謙。第五爾時東方下指示後友。於中二。初後友入會。從東來者。後位如相智明方證故。名正趣者。正法徧趣化眾生故。以智正趣眞如相故。從空來者。智體無依方契如故。智輪圍上者。如依妄惑顯故。足動界者。以定慧足除雜惡故。同前會者。不離隨順眾生得如相故。又以智會悲成無住故。後時觀自在下。前友指示以在此會故闕禮辭。第八正趣菩薩寄眞如相回向。善友文中具六。初二可知。第三正趣菩薩言下授己法界分二。先標名體。十方無際故名普門。一念超多故云速疾。二善財言下顯其業用。於中四。一申問。𨿽有三問意在速疾。二告言下顯深。三善財下承力請說。四正趣菩薩言下正答前問。於中五。初答得法處。謂從自本智如來藏界。普生萬善本覺而來故。行能速徧知一切法。不離心性萬行頓成。二從彼發下答時久近。三一一念中下答處近遠。以多時發多步則知遠矣。卽是速疾。四一一佛剎下顯其成益。五如從東下類顯十力。後三可知。第九無縛無著解脫回向。善友名大天者。現大身故。無縛無著智淨自在。故名爲天。稱理普應故名爲大。妙用難測故名爲神。在墮羅缽底城者。此云有門。謂有此無縛等微妙法門。爲法師故。初二可知。第三爾時大天下。授己法界中二。先授法方便。後正授所得。今初現相。贊友難遇令欣入故。長舒等者。約事則發心難遇。淨目而觀散華而供故。約表謂展四無礙解手。取所證勝流相應法門。先當自淨以洗身心。後因利他故雲華散。亦表四攝遠展攝取四眾故。二我已成下。正授法界中二。先名體。謂以六度大悲。如雲覆潤如网羅攝故。後善財下問答業用。四攝攝生故。先問後答。答中二。先現寶令施教以檀攝。後如我爲汝下類余通教。及利行攝。如是等言亦兼愛語同事。後三段易知。第十入法界無量回向。善友名安住地神者。地爲萬法所依。卽所入法界。安住卽入義。在菩提場者。所入法界卽得菩提之處故。菩提是本。前南有所表。從本之南。今攝末歸本之法界故。不雲南矣。又地上證如亦同本故。今回向終故攝歸此。文亦有六。第一依教趣。求第二百萬地下見敬請。法於中五。初友見稱贊。旣云友見則已含見友。二時安住下。嚴處攝生以顯勝徳。三時安住告下。許示昔善引其問端。四爾時下設敬陳請。五以足按下正示昔因。第三善男子我得下示己法界。於中四。一標名體用。謂一念之智冥乎法界。則不可壞。此中則無所不生故名爲藏。由賢位旣滿。總會三賢。爲入地之因故。顯善財之福常隨地神之智不壞。是則昔因不失能入證矣。常以此下略明其用。二善男子我憶下別顯業用。由智不壞故常憶等。三乃往古世下顯得法時處。四我於此下總結純熟。後三段可知。十回向竟。

大方廣佛華嚴經疏卷第五十七

大方廣佛華嚴經疏卷第五十八

唐淸涼山大華嚴寺沙門澄觀撰

入法界品﹝入六十八經﹞

自下大文第五有十善友。寄十地位。卽分十段。第一婆珊婆演底夜神寄歡喜地。城名迦毗羅者。此云黃色。往昔黃頭仙人依此處故。黃是中色表契中道故。又此是佛生之城。表初地生佛家故。婆珊者。此云春也。婆演底者。此云主當。以於春時主當苗稼故。謂顯初入地能生長萬行。護眾生故。地上多見夜神者。證智玄妙雜相破闇故。下九天神準梵本。皆是女神。瞿波亦女者。地上證於同體慈悲女之狀故。第一依教趣求中。先依前修證。後漸次下趣求後友。於中先至時處從東門入者。開明之初。顯入証之始故。見日沒者。是夜神故。表分別見日皆已亡故。後心念下生渴仰心。第二作是念時下。明見敬咨問。於中二。初見友依正。於空見者。城表教道空表證道。宗說兼通。如日處空故服朱衣者。證智明顯故。法門星像。不離一身如體。化生作用。不離一毛之性。二善財童子見聞下設敬咨問。第三時彼夜神下稱贊授法中二。初稱贊。後善男子我得下授己法界。於中三。一標名體。二顯業用。三得法久近。今初。一切眾生癡暗者。卽所破二愚。法光明者。卽是能破二無我智。又破眾生闇爲悲。法光明是智。悲智具故。二我於惡慧下明業用中二。先長行後偈頌。前中二。先興救物之心。二我於夜闇下。正明對緣救攝。於中十門。初一總明。爲海難下別顯。今初有四種。一夜等爲救時。二海等爲救處。三遭盜等爲所救。四種種方便爲能救。後九門別顯中。文皆有二。先救世苦令得世樂。後以回向大願。令其究竟離苦得樂。九中一救海難眾生。二爲在陸地下救處陸眾生。三一切眾生下救求不得及行山險眾生。四救樂國土眾生。五救著聚落眾生。六救闇夜眾生。七是諸眾生無有智下。救惑業眾生。八或病所纏下救八苦眾生。九入見稠林下救惡見眾生。文並可知。二偈頌中二十一頌分四。初一頌法門名體。二有四頌舉因勸修。卽四無量。三有十頌顯果令入。卽六處殊勝。四有六頌明業用廣大。三得法久近中。先興二問後還兩答。答中有二。先答發心時節。後答得法久近。今初有六。初總顯本事因緣。二時彼城東下明初佛興世。三蓮華城內下善友勸發。四令王夫人下正發大心。五時王夫人下結會古今。六我於彼佛下發心成益。二過此劫已下答得法久近。於中二。初總顯得法因緣。後我才見佛下正明得法。於中三。初得方便三昧。謂上見諸佛下化眾生。次以聞法故下得此解脫。後得此解脫已下廣顯業用。第四謙推可知。第五指示後友。云菩提場內者。得無誤犯。由契理故。理卽菩提場。友名普徳者。最勝法界無徳不具故。淨光者。正智證入離誤犯之垢故。卽前淨月。故云本從發心。第六爾時善財下戀徳禮辭。於中二。先以偈贊表戀徳之深。於中十偈分四。初四贊身心超勝。次三明大用無涯。次二益物不虛。後一結徳無盡。二時善財下作禮辭退﹝已下六十九經﹞第二普徳淨光夜神。寄離垢地。善友義如前說。文則具六。且分爲四。第一依教趣求。第二見敬咨問。第三稱贊授法。第四戀徳禮辭。今初。先念前法有十一句。初一念發心餘十念得法。第二頂禮下見敬咨問。第三夜神答下稱贊授法。先贊後授。授中二。先長行後偈頌。長行中三。第一正授法門。第二謙己推勝。第三指示後友。初中二。先總答所問。後別示己法。今初。有標徵釋結。釋中有十句。初總余別。別中三。是智法光明。四放光利益。五常光發焰餘可知。二善男子我得下別示己法。於中二。先標名體。謂契理無著爲寂靜。止觀雙運爲禪定。正法樂住爲樂。大用無涯爲普遊步。後普見三世下廣顯業用。於中四。初明攀緣如實禪。同如來淸淨禪。卽寂靜業用。次現法樂住禪卽定業用。三明引生功徳禪。四饒益有情禪。此二卽普遊步業用。今初。文中有標徵釋。標以見佛無著故寂靜。釋云所以無著者。窮了如來之體性故。文有十非。大同中論八不。謂不去不來不生不滅爲四。其非實非妄卽是不常。非遷非壞卽是不斷。一相卽非異。無相亦非一。二善男子我如是了下明現法樂住禪。先牒前起後。後思惟下正顯四禪。初禪中。思惟觀察卽是尋伺。當對治支。堅固莊嚴猶是尋伺之相。次不起一切妄想分別。卽所離障。然世禪但離欲惡不善。今一乘深妙故。離一切妄想。次大悲救護一切眾生。卽利益支。謂離自憂念眾生憂故生喜樂。後一心下卽所依支。謂彼二依止二禪中息一切意業。卽滅覺觀。次攝一切眾生。是一心智力勇猛。是內淨無覺無觀。次喜心悅豫是定生喜樂。修第二禪卽彼二。依止下三四禪準此。

三禪中初思惟一切眾生自性。卽捨念二支。謂捨離前攝生之喜。於此捨中不失念故。厭離生死卽慧樂二支。謂正知生死不可喜故。厭離卽得眞寂之樂。四禪中二句通具三支。謂苦喜憂樂皆是眾苦熱惱。於下苦中橫生樂故。四受俱亡故。云悉能息滅卽捨念淸淨。旣無苦樂卽是中受。三增長圓滿下引生功徳禪。遊戲神通卽普遊步義。上來皆約一乘。異於三地寄法故。乃至云普入法界。四善男子我修此下明饒益有情禪。種種方便無不饒益。亦普遊步義。文中三。初令修四念處等觀。次若有眾生下明作道因緣。後復次下令修四正斷。第二我惟下謙己推勝。第三去此不遠下指示後友。去此不遠者。同寄世間故。菩提場右者。依理髮光義便易故。喜目觀察者忍惡視物故云喜目。發聞持光故云觀察。後偈頌十三偈分三。初十偈頌正授法門。次二頌謙己推勝。後一頌指示後友。前中頌前十法。文小不次。初四如次頌前四法。五超頌第七。六頌第六。七卻頌第五。八頌第十。九頌第八。十頌第九。第四禮辭可知第三喜目觀察眾生夜神寄發光地。文具六段。第一依教趣求中二。初依前友教。念友成益。後作是念已下趣求後友。得友加持於中四。一欲趣後友。二時喜目神下得友加持。謂加令知近友之益。三時善財童子遽發下加所成益。謂依前能加而起念故。如次以此十句對前十句四。爾時善財下正明趣後。第二見彼下見敬咨問中。但略明見已含敬請。第三入普喜幢下示己法界。謂懸爲示相義當答問。於中三。初標名體。次顯業用。後出所因。今初。無不攝伏爲大勢力。徧稱羣機故云普喜。摧伏髙顯所以名幢。第二於其身上下明業用。於中三。初顯無涯之用。次爾時善財見聞下睹用獲益。後爾時善財得此下慶益稱贊。初中謂毛孔身云無有盡故。於中二。先出通說修行身。後復於一一諸毛孔下出演說本行身。前中三。初總標亦是釋名。次所謂下別顯十度。如次十度各有又出。以爲揀別。其間深旨如理思之。後如說菩薩諸波羅蜜下類通余法。種種行法者。神通度生菩提分等。二出演說本行身中四。一出能說之身。二於彼一切眾生下明演法之聲。三以如是等聲下顯所說之法。四如是說時下彰說之益。前二後一可知。三所說法中二。先說本行十度行法。後又說下類通所餘行法。今初忍中。惡作屬身惡說屬口。禪中有六句。一名體。二資緣。三造修。四獲得。五治障。六起用。下之五度句𨿽多少。例此可知。般若中日約破闇云。約演法。藏顯包含。方便中體性通事理。理趣謂意趣。後類通余行中。具四菩薩行思之。二睹用獲益。卽證入法界。於中三。初顯證因緣。次則得下正明證入。後何以下徵釋所由。三慶益稱贊中十偈分四。初一偈現說之因。次一現說之意。次六現說體相。皆卽寂之用。後二總結現說無礙。第三爾時善財下明出所因。於中先興二問。後具二答。於中先以偈答。後會古今。前中總九十一頌分二。前七十九頌答發心久近。後十二頌答得法時節。前中有十。復次初寂靜音劫。正是發心之時。有三十一頌分六。初一偈總標。二有八偈顯其本生三有十偈明發心本事。四一偈正顯發心。五六偈明發後之徳。六有五偈轉值余佛。未得慧眼者。未得十解正慧明故。二天勝劫中有四偈半。無而計爲有者。未解卽心自性故。余之八劫偈數可知。三梵光明劫中。未能明了法者。未了十行眞實行法故。四功徳月劫。未得善巧回向深智趣佛智海故。五寂靜慧劫。未得地上二空眞如淸淨法故。六善出現劫。未淨修道之障故。七集堅固王劫。未得六地緣生深順之忍。八妙勝主劫。修最勝道者。六地般若爲勝道故。九千功徳劫。未得八地淨無生忍故。十無著莊嚴劫。四頌半。但言供養者。下明得法故。又前次第皆言未得。後後則已得前前思之。亦可。初劫已得初地未得第二乃至第九未得第十地第十劫中方得圓滿故。其劫名亦順地義。如文思之。第二次有佛出現名爲功徳幢下。答得法時節中。卽前無著劫得此法也。於中二。初四偈得無功用之三地。謂八地無依大願。九地滅定總持。十地成如來力。後八結成普賢行位。於中三。初四偈半牒舉大心之始。次二偈半明成徳之終。後一偈總結圓滿。因果圓融初後該徹故。入普賢道。二結會第四謙己推勝並可知。第五指示後友。同在證位。故云於此會中。起精進行爲普救眾生。智焰吉祥稱爲妙徳﹝已下第七十經﹞第四普救眾生妙徳夜神。寄焰慧地。文但有五。二三合故。第一依教趣求中。先修入前法。後一心願得下趣求後友。第二時彼二神下。聞見法界卽合二三。謂約善財則是見敬。若約夜神所現卽是解脫業用。便爲默授法界。若約二文開辧則先明見敬咨問。後答因緣。方爲正授法界。今依合科總分爲四。一現光加持。二蒙光獲益。三三業敬贊。四問答因緣。今初調伏眾生解脫卽光所依。是己法門名體可知。第二善財爾時下蒙光獲益謂得三昧見大用故。於中二。先得定。謂三業六根皆離障故。云究竟淸淨。卽淨智圓滿。摧障爲輪故所見無礙。後得此下明見大用。於中二。先見用所依處。後一一塵中下明所見事。於中三。一所化處。二能化益。三所化意。前中二。一總明處類。二又見下別明塵中之剎。趣雜穢等者。轉變向染淨故。雜染淸淨者染多故。下句反此。一向淨者對上二故。初之二句乃是總明。二如是等下明能化益亦二。先總明。後令地獄下別顯。於中先化五道。後又見一切眾生下明化九類。三爲成就下明化意中。爲成諸法通能所化。第三時善財童子見此下。三業敬贊中三。初身心敬重。二時彼夜神下顯友自在。三爾時下口以偈贊。二十偈半分二。初偈總余偈別。別中二。初九偈半明光用無涯。後我承下述前蒙光獲益。於中三。初半偈推功歸本。次二偈半述得三昧。余述見大用。第四問答因緣中二。先問後答。問中有三。一問名前來標名集經者言故。此方問。二問得法久近。欲顯久修徳遠故。三問修因淨治。求入路故。後夜神言下答中二。先嘆深難說。後我承下承力爲說。今初。深相云何。若約得時時久遠故。非久近故。若約修因因行廣故。若通上二契理深故。若約名說名如體用故。名者實賓。難窮實故。文有標及徵釋可知。後承力爲說中。先長行後偈頌。前中先標許。後善男子下正說。於中二。先通答三問。後別答修行治淨問。今初分三。一答得法久近。二明發心之始。三結會古今。今初十段。一總舉劫剎佛興已略。酬其久近。二其佛世界下通顯剎相。三此界東際下別顯生處。四有轉輪王下明本生父母。五其有一女下明本生身。六爾時眾生下。眾生起惡爲佛現因。七時彼城北下佛興益物。八時普賢下明善友引導。九時轉輪王女下。明徳女修因。十普智寶焰下聞經得益。前六可知。就第七佛興益物中三。一明得道之場。二須彌山下總顯佛數。三其第一下別明初佛。於中七。一總明成道。二其彼如來下成道前相。謂放光調機有十一重。一一重中。各有光明業用成益。以益對名可以思準。若約表法。則前十爲次第十度光。後一爲圓融十度光。以此照心則自智出現。三滿七日已下動剎集眾。四爾時彼世界中下現相顯徳。五善男子此普照下明成道依正。六善男子彼普智寶焰下始成正覺。一成一切成故。七隨眾生心下轉正法輪。於中三。初總標轉法。二於一一下顯其成益。於中初益凡夫。次益二乘。後益菩薩。菩薩中先成行。後發菩提心下成位。菩提心是住位。菩薩道是行位。淨波羅蜜是回向位。以大願海淨治前度故。後二句是等覺位。三善男子彼普智下結無間斷。第八善友引導中六。一知機起惡。二化現妙身下現身超勝。三時諸眾生下物機驚怪。四爾時普賢下告語佛興。五時聖王女下女發大心。亦是入法之因。六善男子時轉輪王下父王詣佛。於中四。一身處虛空。二以偈贊引。於中十偈初一總勸。次五偈釋勸。後四偈結勸勝故應往。三爾時下廣興供云。四到已下至彼修敬。第九徳女修因。於中三。一嚴具奉佛表修萬行。向佛果故。二時莊嚴下見佛現變。表因小果大故。三旣見是已下睹變獲益。第十聞經得益中三。一佛爲說經從總相爲名。二時彼女人下正明聞益。於中亦三。初得三昧益。文有總別。次得如是等下得大心益。卽悲智等心。後一心思惟下成夫願益上之三益。卽調伏眾生。解脫三事皆調伏之法故。三時彼如來復爲下顯發昔因。第二善男子復於此前下。明發心之始。於此前者。卽得法劫之前也。顯前得法非無因也。第三善男子於意云何下結會古今。於中三。初結會得法時身。次我於彼時下結髮心之始。後次復引導下正結得法。此方酬其名卽前三益。第二善男子過彼毗盧下。別答修行淨治。前有聞法修行。是得法之前。此是得法之後。於中二。一別舉大光劫。二善男子此世界中下。總顯諸劫。今初分三。初總明。次其最初佛下別顯。其中經名說者當演。後善男子如是下顯其最後。二總顯諸劫中三初總標。次彼諸如來下得法修行。後善男子我依下見佛行成。第二偈頌四十一偈分三。初二偈舉法誡聽。次三十八偈頌前正說。後一偈舉因勸修。今初卽頌前標許。就頌正說中。通頌得法久近及修行淸淨。於中二。先三十六偈頌最初一劫。廣前長行。有百一十佛。表十地等覺。各以初佛爲主餘九爲伴。思之。後二偈頌前總顯諸劫。亦表智滿行圓無非佛故。第四去此不遠下指示後友。亦以證同。又禪依進發。故云不遠。禪故寂靜入俗演法化物深廣。故云音海。然此神卽普救之母。表眞精進卻從定生。起心動念是妄非進故。餘可知﹝已下入第七十一經﹞。第五寂靜音海夜神。寄難勝地。文中具六。第一依教趣求。第二頂禮其足下見敬咨問。第三時彼夜神下稱贊授法。於中先贊。後善男子我得下正授法界。於中二先略標名體。準下有二意。一化生遂志故。生喜卽福徳莊嚴。二觀佛菩薩勝用故。歡喜卽智慧莊嚴。觀化旣無間斷故。喜亦念念出生。後善財言下廣顯其相。於中三。初顯解說業用。次明解脫所因後彰發心久近各有問答。今初先問有四。一問所起業用。二問所行之境。三問能起方便成上所起。四問能觀之觀成上所行。後答中卽分爲四。初答起何方便。以悲智雙運等心。爲能起之方便。二發是心已下答爲何事業。正以化生爲事業故。三復次善男子我常觀察下。答作何觀察。謂觀察菩薩如來。四又善男子此解脫無邊下。答行何境界。以無邊無盡甚深廣大能所不二爲所行境。問中欲顯能所別故。先問所成後問能成。答中欲顯能所相成故。隔句相屬。又由能起所故先辧能。又觀察中𨿽有所觀意在能觀。所行境中𨿽是所行而義兼能所故。四問全別。是以晉經行何境界名何境界。云何此則兼通分齊之境。非但所觀。今初能起方便中有二十心。前十起上求大智心。後我發起令一切眾生超過下十心。下化大悲心。第二答所作事業中。有標釋結。初標可知。二所謂下別釋。有三十七門分三。初十五門隨其便宜。以十度化治其十蔽。於中初五門雙明捨戒。以捨一切著則戒淨故。後十心明餘八度。而般若及願各有二門。次色相不具下有十二門。化無功徳眾生。令得佛因果功徳見第一義。後貪行多者下十門。但以對治門破其惑障。三善男子我以此等下總結化意。見物成益故大歡喜此卽釋名中初意。第三答觀察問中二。先觀菩薩境界。後善男子我觀察此道場下。觀佛勝用。於中三。初結前生後。知佛神力下義當生後故。次我觀毗盧下正顯有其十門。後我見是已於念念下總結。近結前之十門。亦遠結前觀菩薩境。以所觀境皆稱性故。於中先標喜成益。後何以下徵釋益由。以能觀之大智稱法界之體相故。所生信等等一切智。第四答所行境界問。通二種境。如言入法界門卽所觀境。發一切智性心卽分齊境。余可準思。文中分三。初十門法說。次猶如影下二十二門諭說。以深廣相難可知故。後我今爲汝下一句總結勸修。第二爾時善財童子下。明得解脫因中。先問後答。答卽十度爲因可知。第三善財童子言聖者下。明發心久近。欲顯道根深故。先問後答。答中二。先長行中三。初於余剎海中發心修行。二然後命終下。於娑婆界中修行得法。三善男子汝問於我下結酬其問。今初分二。先於第一剎塵劫修。後於第二剎塵劫修。前中分五。初總顯剎海。二此世界中下別彰時處。三有佛名不退下。顯於初佛發心得定。此卽正酬發心之問。自此已去皆顯修行得法。是知先問。亦含問其得法久近。神名具足等者。亦表五地入俗福智髙勝故。四此道場中次有如來下。略舉次前九佛。五善男子淸淨光下。結略顯廣。此舉一劫之中剎塵數佛。皆悉供事。二從此命終還卽下。於第二剎塵劫修行。界不異前故云還卽。劫時有異言歷剎塵。前𨿽數數命終。今語前劫之末。是知前普光明幢劫。卽是大劫。其中已含有剎塵數小劫。此中但明塵數小劫。略無大劫之名。二文影略故下結云。於二佛剎微塵數劫中。修菩薩行。是則前段一如來興義當一劫。若以普光明劫爲剎塵之一。此命終之下結成剎塵之劫。則闕二字。故晉經言於彼世界。經二佛剎微塵數劫。方順下文二劫之言。一劫已有剎塵之佛。則佛彌多矣。第二於娑婆世界修行得法中二。先舉此前三佛。後次值毗盧下顯遇本師得今解脫。則前所得望此皆因。於中二。先名體。後得此解脫已下明業用。此中業用。非獨事業。良以前之四問皆業用故。故此通包。於中二。初標所入海數。後見彼一切下明海中所見。展轉深細略爲四重。一剎海中塵。二塵中之剎。三剎中之佛。四又亦見彼下佛毛變化。於中二。先通力演法。後我得下明夜神悟入。於中有二。一總顯能所悟。二一一法門下明重重微細。於中二。先總顯十重。後一一智光下。別顯智光之用。今初有十重一切。顯無盡法門。十中前五約所悟。一法門者。如般若一門中有多契經。二隨一契經詮多深廣之法。謂含諸度等。三隨一深法有多品類。四隨一類中有多事法。其一一法含旨如雲。五隨一根本法云。流出眾多支派後五約能悟可知。二別顯智光之用者。是第十一重但廣最後一重。功用無邊則類前重重不可盡也。於中初句總該橫豎後知無量如來下。別顯橫豎之中所知於中五。一知如來因地之行。二知往昔超菩薩地下。知佛因地之位。三知爲菩薩時常見下。知因地作用。上三知因。四知無量如來放大光下知果用。五彼諸如來下總知因果。第三結酬其問中三。初結此前。次及此劫中下。類顯未來及於余界。後善男子下結勸修學。第二偈頌有十偈分三。初一誡聽勸修。次八正明昔行。於中前四智行上供。後四悲心下救。後一結行分齊。第四謙己推勝。第五指示後友。般若爲得佛之所持。言菩提場。般若若現則善守心城及一切智城。萬行由生爲增威力。第六戀徳禮辭中。初以心觀。次以偈贊。後以身禮。偈中十偈分四。初一明因友得見。次二寄對顯勝。次六當相顯勝。後一總結圓融。第六守護一切城夜神。寄現前地。第二見彼夜神下。見敬咨問可知。第三時彼夜神下。稱贊授法。先贊發心之相。後善男子我得下。正授法界。於中三。初標名體。二顯業用。三辯法根深。今初卽事契理。故曰甚深權實無礙蘊攝妙辯。稱爲自在。依此演法普應羣機。是爲妙音。二爲大法師下顯其業用。於中三。初總明次別顯。後結益。初中二。先十句彰法施之徳。後佛子我以此等下顯法施之意。第二善男子我以如是淨法下。別顯業用。於中三。初釋甚深。次釋自在後釋妙音。初中三。初總標。次何者下徵列。列法界中十種別義。約十種行顯之。以行必稱理理由行顯故。謂一無分量。二無邊際。三無齊限。四無涯畔。五豎無斷絕。餘可知。後善男子我作下結前觀益。二又善男子我如是正念下。釋自在義謂總持權實故。各就所持立名可知。三善男子我或爲眾生下。釋妙音義。於中二。先別明後總結。今初有二十三。向初三約三慧。後二十句爲十對。約廣略辧。略言一者通理通事。理一有者二十五。昔理無二故。事一有者。同一有爲故。餘可思準。後我以如是等下總結。第三善男子我入下結益中二。先別結甚深益。由入無差別故住劫而不疲。後我成就下。通結妙音自在總持故。增長解脫。妙音故充滿法界。第三時善財童子下辧法根深。先問後答。答中二。先辧初劫修行。後後是已來下類顯多劫成益。今初分二。一總舉剎劫。言世界轉者。謂世界爲塵一塵一剎。復末爲塵故。亦猶無量無量爲一無量轉等。若取回轉形。世界塵者。何以偏取此形。二善男子彼世界下別彰遇佛。於中四。初總舉佛數興處。二其最初下。別明於初佛得法。三次有佛興下。略舉次前百佛。四善男子如是等下。結略顯廣。二中分六。一標佛現。二彼佛出時下父王出家。三法欲滅下惡世過興。四時王比丘下滅過弘闡。五時有比丘尼下。王女見聞發心得法。卽正答得法久近也。六於汝意云何下。結會古今成益。三略舉。四結廣及類顯成益。文並可知。第四我惟知下。謙己推勝中先顯己知一。略顯四種業用。若約妙音釋。則不綺不離間不妄不惡口如次配之。若約甚深釋者。不與理合皆名戲論。理外發言卽是二語。旣與理乖則非眞非淨。反此可知。後如諸下推勝知多。第五指示後友分三。初指後位。次頌前法。後善財得益。今初開敷樹華者。約事在香樹閣內故。約位七地是有行。有開發無相住故。二頌中頌前法者。臨去殷勤屬令修學故。十一偈分二。初二偈頌前體用。余頌顯法根深。於中亦二。初頌初劫。後一偈頌類顯多劫。前中三。初三通頌初後。次四別頌於初佛得法。後一頌中間百佛。及後結文。三善財得益。𨿽通由前。文亦近由此。於中先長行敍益。後觀察下偈頌慶贊。十偈分四。初一贊福智超絕。次四嘆悲智甚深。念念攀緣一切境。不礙分別事故。心心永斷諸分別。常契理故。又上句約觀下句約止。卽止觀雙運了達無性。成無分別而起大悲。成上攀緣。攀緣卽分別耳。不惟屬妄。次四總顯徳圓離障攝益。後一成行入位﹝已下入第七十二經﹞第七開敷一切樹華夜神。寄遠行地。初二可知。第三夜神言下授已法界。於中四。一顯法行。二立法名。三明業用。四辧根深。今初亦是法門所作業用。對先問行故。總示其行未舉法門之名。於中二。先明安樂眾生行。後善男子若有下利益眾生行。令物斷惡修善故。於中先總。後爲慳吝下別顯十度。治十蔽障。第二善男子我已成下立法名。此有二意。一望前稱已益物悲智之心。故生大喜。二者望後照佛攝生廣大悲智故生大喜。第三善財言下明業用中。先問後答。問中以是業用分齊。故云境界。答中三。初總標。謂知佛攝生之智爲業用分齊。二云何普攝下。略顯普攝之相。謂一切物樂皆由佛得。故知佛攝。三云何知然下。廣顯巧方便智。先徵可知。後釋意云。我見如來從因至果。大悲巧攝故。知樂由佛生。於中二。先總明。後善男子世尊往昔下別顯。於中亦二。先發善巧普攝之心。後起善巧普攝之行。前中亦二。先見發心之境沈苦集故。後見如是下正發救心。令得滅道。於中先並起慈悲後起觀察下雙運悲智。二起如是心已下。起普攝行中亦二。先別明利益眾生行。後善男子毗盧遮那下。雜明種種行。前中三。初舉攝生行體。次以是方便下明攝生本意。後菩薩如是念念下辧攝生周徧。卽廣大義。二雜明種種行中二。先明觀機彰苦集無涯。後起大悲心下顯修行無量。於中三。初總明化益。次爲說種種下別明化法。後令諸眾生下總結化意。第四善財童子言下辧法根深。先問後答。答中二。先嘆深許說。二乃往下承力正酬。前中二。先長行亦二。先嘆深難知。後承力許說。前中四。一標難知。非惟久遠難知。抑亦當時發心。已得深法滿佛境故。況無久近相非常見聞故。難信非聞慧境故。難知非思修故。難解難入上皆心緣處滅故。難說者言語道斷故。二一切下顯不知人三惟除下揀去能知卽善財之類。四何以故下徵釋所以。以是佛境故。權教菩薩尙不能知。況前劣耶。二然我今下承力許說。後爾時下偈頌。二十一偈分二。初十九偈頌嘆深難說。後二偈頌承力爲說。前中四。初一偈頌標深難說二有三偈頌不知人。三有一偈超頌前釋。以是佛境故。惑者不知。四有十四偈總頌揀去能知。次第頌前佛力所護等。恐繁不配。說者隨宜。第二承力正酬中二。先長行亦二。先正說後結會古今。前中四。初總顯發心時處佛興。二善男子彼普光明下。別舉本生時處。三其中有王下。明發心勝緣。四時此會中有童女下。正顯發心本事。初二可知。三中有四。初明大王治化。卽鐵輪王故云閻浮。二時彼世界下。五濁爲因感三災果。壽命短促卽命濁。資財下眾生濁。不修下煩惱濁。任情下見濁。劫濁則通三。咸來共繞下悲境現前。四爾時大王下正明起行。於中二。先深起大悲。後作是語已下廣行大施。於中八。一施令彌布。二其堅固下施會大敷。三時彼大王下施主超倫。四爾時閻浮下施田雲集。五時王見彼下施心殷重。六善男子其王爾時下施願廣深。七已能深入下施慧玄微。八不揀方下施時均普。第四正顯發心本事中六。一發心身徳。二時寶光明女下。正發大心同王心故。三爾時大王下王發攝言。四時寶光明下女贊王徳。五時彼大王下大王述贊。六王贊女已下施行攝持。六中前三可知。四女贊中三。初標心淨。次發口言。後展身禮口言。偈中五十二偈分二。初二十五偈總顯王徳。後王父下二十七偈。顯王本生。前中有四。初六偈明王未興時損。次二偈明王興世之益。三有十偈翻損成徳卽翻十惡。四有七偈明依正難思。後顯王本生中四。初四偈明先王世末。次八偈明王興先相。三有七偈正顯誕生。四有八偈生後之益。身禮及王贊述等可知。第二善男子爾時一切下。結會古今。第二爾時下偈頌。但是總相顯已能知。於中先九明能知。後一結勸﹝已下入第七十三經﹞第八大願精進力夜神。寄不動地。無功用道任大願風普救護故。第一依教趣求略無念法。亦表無功離念故。第二見彼夜神下見敬咨問。然亦含二意。若約顯說則自此。盡偈皆第二段。至夜神答言下。方屬第三授已法界。若約密授則此現勝用已。爲授已法界。善財發同善友心。便已得益。義𨿽通二爲欲順文。且依前判就文分三。初見勝用。次時善財童子下設敬證入。後爾時善財說此偈已下。咨問法要。今初先總見所依。後現日月下別顯身相。有二十四身。初十卽應機攝化身次現一切佛所下。六身是應法成行身。余是離障契理身。多隨內徳顯身差別。見身了心。二設敬證入中四。第一設敬陳禮。第二於善知下發增勝心。第三發是心已下深證懸同。第四旣獲此已下以偈慶贊。初二可知。三中有標釋結。今初由前起同己等十心故。得同善友等行。通論同有四義。一人法無二。與一切法界同。二因果無二與一切諸佛同。三自他無二。與一切菩薩同。四染淨無二與一切眾生同。今云得彼夜神與諸菩薩同菩薩行則正是第三。義兼餘三。由見初。故則不殊餘二。方爲究竟之同。良以八地證無生理。自他相作皆無礙故。偏此明同。故下列中有無生忍。二所謂下列釋。八十四同。各有標名釋義。文相自顯。三時善財童子觀察下總結第四以偈慶贊。十偈分三。初八頌前發增勝心。次第頌前十句。初六偈各頌一句。第七偈上三句。頌第七。下句頌第八。第八偈上半頌第九。下半頌第十。二有一偈頌前深證懸同。三一偈頌荷恩深重。第三咨問法要。前已睹解脫之用故。不問云何修行。直徵名而已。文有三問。第三夜神告言下授已法界。前卽默授。今方言授於中二。初答名問後答發心久近。所以不答第三成菩提者有二意故。一顯悲增如休捨說。二顯久成示居因位故。下所救千佛尙已久成。況能救耶。前中二。先標名。謂現身廣化。令生諸善究竟得佛。故名爲根。後我以成就下。顯其業用。謂契理之用故用而無涯。動寂無二。於中三。初明內契理事。二而恆下明大用無涯。略顯九十八種色身。並初後標結卽爲百身。起信等論。明八地當色自在地故。此廣辧色身種種。約其類別非一。約一類而多餘可思準。三念念中現下總結深廣。於中四。一結所作之業。二善男子當知下結能現所因。三善男子我入下雙結寂用無礙。四一一身下結成深廣。第二善男子如汝所問下。答發心久近中二。初嘆深許說。後正答所問。前中三。初牒問許說二善男子菩薩智輪下嘆法甚深三佛子菩薩智輪𨿽復下。結承力說。二中先法說後諭明。今初先標後釋。釋中先正釋本性約理。離分別約智。超障約所斷後隨所應下釋妨。旣無長短。今說長短者爲利生故。欲長則長顯法根深。欲短便短顯法超勝。後諭顯有五。一皎日隨時諭。謂日體恆明映山出沒。智無三世心障見殊。二日輪現影諭。謂白日無來隨處隱顯。智輪常寂機見短長。三虛舟運物諭。諭菩薩無住攝生。四太虛無礙諭。諭於菩薩無功益物。五幻化無眞諭。諭卽用而寂。然上諸夜神嘆深。皆仿斯法諭。三結承力爲說可知。二佛子乃往下正答所問。先長行後偈頌。前中三。初善光劫中行因得法。次日光劫內供佛修行。後總結時處。初中二。先明最初佛所修證。後轉生值佛修行。前中三。初古佛出興。二是時國王下先王治化。囹圄者周之獄名。三王有太子下夜神修因。於中有三。初明在家本事。二結會古今。三出家得法。今初有十一悲救罪人。正答發心之始。榜笞捶擊也。臏謂刖足之流。二臣議非理。三請代囚命。四臣執令誅。言寶祚者祚位也。易云聖人之大寶曰位。五王后哀祈。六王奪子志。七太子確救。八母請修因。九正設施場。十經半月下如來親救於中六。一就戮時臨。二時法輪下如來降徳。三爾時太子下敬申禮請。四以佛神下就座談經。言普照因輪者。謂令知善惡各自有因。罪人惡因所招。太子善因當滿故。五時彼會下廣益當機。六善伏下太子得法。二善男子爾時太子下。結會古今分四。初結自身正酬發心之問。二結大臣。三結獄囚。四結王屬。並文處可知。薩遮有也尼幹不系也。裸形自餓不系衣食故。三佛子我於爾時下。明出家得法。各言百萬。義當彼時已得四地。二佛子我於爾時命終下。明轉生值佛修行。略列八佛通結一萬。第二次復有劫下。明日光劫中。值佛修行。中三。初總標舉。次最初下別列十佛。後於彼劫下總結得法。第三如於此劫下。總結時處修行得法。第二偈頌中有三十四頌分四。初一頌承力許說。次二頌古佛出興。次一偈半先王治化。余頌夜神修因。於中四。初九偈半頌在家本事。次一偈頌出家得法。三有二偈頌一萬佛。四次於佛剎下有十七偈。頌總結時處得法。於中三。初一略標。次三總會古今。後十三偈。重頌末後得法深廣。四謙己推勝。第五指示後友嵐毗尼林此云樂勝圓光。昔有天女下生此處。因以爲名。表九地總持光明無不照故。友名妙徳圓滿者。善慧無缺故。然此園在迦毗羅城東二十里。是摩耶生佛之處。又從九地當得受職。是故今問生如來家﹝已下入第七十四經﹞。

大方廣佛華嚴經疏卷第五十八

大方廣佛華嚴經疏卷第五十九

唐淸涼山大華嚴寺沙門澄觀撰

第九嵐毗尼林神寄善慧地。初二可知。第三彼神答下授已法界。於中四。一顯法義。二立法名。三明業用。四辧根本。初中二。先長行後偈頌。前中四。一標數嘆勝。二徵數列名。三依名釋義。四結嘆勝益。初中生如來家。卽正酬其問。第二何等爲十下徵數列名。此十通於六位。一當十信。二卽十住。三通行向。四是初地。五從二至七。以是功用邊故。六七皆八地。然六卽自分。七卽勝進得勸之後。八卽九地。九當十地。十卽等覺入如來地。然依行布豎配定。然若約圓融。初後通用故云成就。此法則生如來家。若定須具十方得生家。何以文中。第二第六皆有生家。第十復言於三世佛所已受灌頂。故知須豎約證分異。若定豎者。則違具十則生之言。是知須橫約圓融修觀。第三善男子云何名下依名釋義。一中卽信發心故。賢首品云。常欲利樂諸羣生。莊嚴國土供養佛故。故文云始集善根。二中初住發心。文具三心。生如來家亦初住生家。三中十句。一觀法門海標十行。二向一切智標回向。以行願相資故合爲一。餘八通行向。四中契理斷障名深淨心。卽淨心地已證理故。堅如金剛已得離生道故。捨諸有趣已破二障礙山故。爲物依處。五中證如起行爲平等光明。戒忍進等爲次五地。得無礙下卽是七地。七地得無生忍光明故。入一切眞實法六中以得無生忍契同法性。爲生佛家。願度增上善根一體。惑等不動爲白淨法。七中因佛勸起能頓修行。名佛力光明。無功用修故無疲厭等。八中從第八地入第九地。故云住童眞位。觀一切智智門。卽法師之徳故。於三性等皆如實知卽事知理之如實故。於有差別境入無差別定。卽理窮事之如實故。於無差別法現有差別智。余可準思。九中以佛莊嚴而莊嚴。故名普莊嚴。已得離垢等諸三昧故。𨿽復常用而常在三昧。十中約其自分爲此菩薩。約其勝進名入佛地。已受職位云受灌頂。智齊佛境云知一切。如十定品辧。第四佛子若菩薩下。結嘆勝益可知。二重頌中十偈如次頌前十法。第二善男子菩薩具此下。立法名中先牒前所明。後我從無量下指前立目。機感便現無所擁礙名自在受生。通能所現。第三善財白言下明法門業用。於中先問後答。答中知見此境卽是業用。於中二。先明依願受生。後經於百年下如昔願睹。於中四。初睹降神瑞相。二善男子摩耶下見出城現光。三摩耶夫人於畢洛叉下。睹將生神變。於中二。先標徵。畢洛叉者此云髙顯。後別顯十變。一集眾息苦。二卷舒無礙。三毛現佛因。四現佛本事。五現行所依身。六徧現捨行。七現古佛受生園林。八現今佛所處宮殿。九出菩薩同類。十地現蓮華將承至聖。四善男子嵐毗尼下正睹誕生。於中三。初睹外相有四種相。釋通事理。約事謂一回耀挺特故。二髙顯邕容故。三威光赫奕故。四分明可睹故。約理則一依性空無住現故。二依涅槃山無心出故。三大慈雲中現無住之化身故。四爲破眾生生死無明之大闇故。二菩薩爾時下了其內徳。三當我見佛下。結其周徧。則橫豎無窮。第四時善財童子白彼神下。顯法根源。先問後答。答中先長行中六。一古世佛興。二其四天下顯昔父母。三其喜光下攀樹誕生。四時有下觀佛得法。五善男子下結會古今。不結父母者。意明卽淨飯摩耶。佛卽今佛故。六我從是下顯用周徧。後偈頌中二十三頌分四。初一誡聽許說。次九最初修證。次十二偈歷事增修。末偈結嘆無盡。第五指示後友中。言瞿波者。此云守護大地。在家爲父母守護太子。儲備守護國地。旣爲其妃依主得名。表十地旣圓故無地不護。然太子有三夫人。一名瞿波。次名耶輸陀羅。三名摩奴捨。今因位之極故取。其第一法喜已滿故。寄之昔妃。此位親能得佛。故在生佛之城矣﹝已下入第七十五經﹞第十釋女瞿波寄法云地。第一依教趣求中。二初依前修證。後漸次下趣求後友。於中四。一趣求詣處。二其中有神下伴友迎贊。三善財童子言下善財印述。四爾時善財下神敬增深。二中四。一贊行究竟。二我觀仁者修諸下。贊精進得果。三我觀仁者勇猛下。贊精進得法。四何以下以理釋成。三善財印述中二。初印受所說。後聖者我願下述自所作。於中二。先明四等攝生。後明萬徳益物。前中有四。謂法諭合釋。法有慈悲合中兼喜。釋中不貪兼明有捨。於中先徵後釋。釋中先總明。後不貪生死下別顯。於中先明不自爲。後但見眾生下明其所爲。二聖者菩薩摩訶薩下。明萬徳益物。於中二。初有十六句。別約諭顯爲物歸趣。後聖者菩薩如是下結成益物。四神敬增深者。以聞上法故。文中三。初長行申供。次以偈贊徳。十偈分二。初三嘆下益眾生行。後七嘆上求無礙行。後爾時下以身隨逐愛重情深故。第二爾時善財童子下。見敬咨問。先見次敬後問。前中二。先入堂推求已見依報。此文亦可屬前。二見在堂內下見其正報。初見主。後八萬下見伴。廣嘆伴從勝徳主徳。固已絕言。二爾時善財下設敬。三作如是言下咨問。於中先自陳發心。後而未知下正問。有十一句。問悲智逆順權實寂用無礙。雙行之行。前十句攝爲五對。一過凡越小對。二離果超因對。三現生示色對。四極相窮說對。五下化上供對。十一總顯諸善眞俗雙行。第三時瞿波女下示已法界。於中四。一法義二法名。三法用四法根。前中先長行。後偈頌前中亦二。先贊誡許說後善男子下正顯法義。於中二。先明帝网智光行。謂依此十則照重重無盡法故。有標釋結可知。後佛子若菩薩下承事善友行。前明依法此辧依人。法假人弘故。由得此出無盡法。亦是廣前初一。亦有標釋結。後偈頌中有十二偈分二。前十偈如次頌前十帝网行。然前長行但名帝网光明行。則十法通稱。今偈中初二取前總名。後之八行。各別立稱。則知十名一一通其十行。重重無礙方受帝网之名。叉須得斯偈意方了前名。後二偈頌前事友十法後二。以後二相隱故。余略不頌第二時釋迦下立法名。謂一切菩薩普賢三昧深廣如海。如法界。故深如眾生名故廣。以殊妙智念念觀察故立此名。第三善財言大聖下。明法門業用中。先問後答。答中二。先顯廣知。後釋知所以。前中三。初知娑婆世界。次類知剎海。後別顯毗盧因果。前中二。先知剎塵劫事。後善男子此娑婆下。類盡未來前中亦二。一知世間善惡因果。不善根所攝善根者。如嗔心持戒等。下句類知。二又彼劫下知出世因果。於中亦二。先知佛因果。後亦知彼佛眾下知佛眾會。於中有三。初知聲聞。二知緣覺三知菩薩。及後類盡未來。文並可知。第二如知娑婆下。類知剎海於中二。先通顯知多。後別顯所知相狀。今初有六重類知後後廣於前前。初二皆全剎攝多剎。而初但攝同類剎故云塵數。二卽異類剎故云一切。一切種類故。三卽塵中攝剎故。細於前。四卽十三佛剎塵數圍繞界。及廣大眷屬世界。故云娑婆世界外等。五卽普照十方熾然寶光明剎種所攝剎。通二十重。六卽全蓮華藏世界海。後所謂下別顯所知相狀有十種。一廣博卽所依種。二安立卽因緣或所依住。三卽輪圍。四卽其中場地。五體類各殊。六轉者有二義。一如輪側轉形故。故世界成就品云。或有世界隨輪轉。二卽劫轉變故七所依蓮華。八卽其中須彌九隨緣立稱。十卽結果屬因謂華藏世界海。是佛本願所嚴故云由力。第三亦念如來下別顯毗盧因果。於中二。先明因。然有二義。一者成上上。但總云本願力故。今別顯成剎之因。二者順從亦通正報之因。後得於如來下顯果可知。第二何以故下釋知所以。第四善財白言下顯法根源。先問後答。問中𨿽但問得法久近。而義已含修行久近。得此法門故。答中分四。一明最初佛所發心修行。二於中間多佛修行。三正明得法之時。四多劫修瑩此法。初中分二。初正顯本緣。二結會古今。前中分十。一王都時處。二太子超倫。於中先具相後遊觀。三寶女求歸。於中分四。一具徳端嚴。二見其下白母求事。三彼香牙下夢睹佛興。四時妙徳下自陳心。總有十偈。前三自述徳堪。後七贊彼求納。四太子審問。有十二偈分三。初二問其屬緣。次三審其內過。後七邀其進善五女母代答。明有徳無過。亦不屬緣故應納受。三十一頌分六。初十一偈總顯報勝。次三偈別贊端嚴。三有三偈明其絕倫。四有五偈伎能內滿。五有八偈離非具徳。末後一偈結贊所宜。六太子重邀。謂若不障道當隨汝意。於中先長行分二。初自述行深。後當於爾下恐其爲障。後偈頌十偈分三。初六偈頌其行深。次二頌半邀其莫障後一偈半結令審思七女敬順從。有十四偈分三。初三忘苦眷徳。次六希同勝行。卽正是發菩提心。後五勸詣如來。八太子攝受由敬佛心歡故。九母陳慶遂故。重贊女徳。十偈分四。初一標其遂志。次二徳行懸同次四身語超倫。後三內心蘊徳。十正共修行。亦分十段一詣佛供養。二時佛下聞經得法。三時彼太子下辭歸白父。四爾時大王下王審慶聞。五作是念下禪位往觀。六爾時下聞經得法。七其眾會人下兼益時會。八時佛下佛重現通。九時彼父王下。父王出家修證法門。十爾時太子下。太子紹位弘通大化。第二佛子於汝意下。結會古今。第二彼佛滅後下。見中間多佛略列四十。第三其最後佛下。正明得法之時。最後者。卽六十億那由他之後耳。第四佛子我得此下。明多劫修瑩於中二。一於一剎塵劫修行。於中亦二。先多劫修行。未窮菩薩之境。後佛子若有下。明菩薩難遇見者不空。二佛子我見下於百剎塵劫修行。於中亦二。初多劫修證未知菩薩解脫。後何以下釋不知所由釋中亦二。先總顯深廣。謂所以不知者。以稱事理之無邊等諸佛之境界故。斯則等覺菩薩解脫。十地不知故名普賢解脫。後佛子我於佛剎下。別顯深廣難知之相。謂一毛卽不可窮。況多毛多身廣大之用。以是無盡無邊之法門故。於中五。一毛中見器世間。二見智正覺世間。三見眾生世間。四見菩薩修行。五佛子我於下總結不窮深廣。第五指示後友分二。先指後位。如後當釋。後頌前法臨行再述故。三十一偈分三。初一總顯菩薩益生。超頌前見者不空。生下女人染心之益。次十五偈明遠劫前事。長行所無。長行語眞淨發心。但論徳女。今則收其雜善故敍遠緣以粗況妙。後十五偈正頌長行徳女因緣。第六禮辭可知。上寄位修行相竟﹝已下入第七十六經﹞自下大文第二從摩耶下。有十一人。明會緣入實相。謂會前諸位差別之緣。令歸一實法界生於佛果。如摩耶生佛故次明之。然人𨿽十一約法惟九。約會爲十。初一爲總餘九爲別故。摩耶得智幻法門。末後亦得幻住。始終相會該於中間。總別圓融歸實無二。故摩耶旣會緣入實。何得更須十人。豈不向言總別相會。非別無以成總故。又顯是所會之緣。語十表其無盡。無盡之緣。皆成摩耶之實徳故。又此一相義當等覺。等覺方能親生佛故。等覺卻入重玄門中故。有十人多明入俗。初天主光且須正念無失。次可爲世師。徧窮眾藝字智之門。無依無盡無著淸淨。淸淨則淨智發光。發光則智相無盡。無盡則誠願不違。方能還歸幻住故。𨿽十一不失入實之言。始末皆幻方知諸緣體虛卽實。今初總中文亦具六。第一依教趣求中二。初將詣觀成。後勝緣引導。前中三。初標將詣觀成。次作如是下別明觀念。後如是之人下思欲親承。今初摩耶昔雲天后。天后能生佛故。權教中說生佛七日命終生天。而晉經指在迦毗羅城。則顯常不滅矣。又上云此世界者。亦表卽佛境界故。得觀佛境智。然說摩耶或云是實非化。或云是化非實。或云亦化亦實。或云非化非實皆帶方便。約此宗說。卽法界實徳人法圓融。二別明觀念中。初總念勝徳已能闇合願智幻門。後隨意生下。別念一十七身惟普眼見。冥契下文天后所現。三思欲親承可知。二作是念已下勝緣引導中三。初城神顯教修心。次身眾神密加授法。三法堂羅剎教求友之方。初中有三。初以華散。二作如是下。正以言教城神令護心城。是知無有一事非法門矣。心名城者。中有正覺法王萬徳所聚故。有三十門分三。初有十二門明十度行。初後合二。中八各一次扶助成十一句。卽初地淨治地法十種勝行。文少不次而數全足。一信二慈。三堅固四悲。五捨六七皆慚愧。謂不容惡故。八無疲厭九如說行。十知諸經論。十一卽成就世智故。能普曉眾生。後住持下七句福智圓滿。初二是福。後五是智。智中前三權。後二實。三佛子菩薩下結贊徵釋。第二身眾神密加授法中三。初贊友令欣。次從其耳下放光加被。後善財卽得下善財獲益所謂十眼言不思議身者。十身無礙故。佛平等者佛佛同故。故異於前。但明法身餘可思之。第三時有守護下教求友之方。於中三。初教次問後答。初中二。先教十法增其智。後示三昧息其亂。各有標釋結。今初釋中有十一心。一直二悲。三智四進。五信六深。七慈八淨。九益十巧。十一常。後示三昧釋中。於境不捨離等者。凡夫染境二乘捨境。權教縱觀空有互陳並爲缺減。若圓修者觸目對境窮盡法源。不取不捨故。央掘經云。摩訶衍者。所謂彼眼根於諸如來常了了分明。見具足無減修等。又云所謂眼入處。於諸如來。常明見來入門具足無減修等。餘可知。結中處處遇友者。旣定慧雙遊無境不契。並爲道品。則眞友懸通能如是行。爲護正法堂也二說是語時下問。三羅剎下答有四法。一以友無不在故。二以法爲體故。三身同友徧故。四智與境合故。如夢如影。又前三卽離境界相。四則離心緣相。求善友者幸思此言。第二爾時善財受行下見敬咨問。先見次敬後問。初中先睹依後見正。今初先受行其教躡前起後。近躡羅剎之言。遠通前三勝友。以前二神並未有答故。卽由前三位調練故。得睹斯勝報。後卽時下正明所見。於中三。初明蓮華所證法界。自性無染故曰蓮華。無明旣開不離心內如從地湧。亦表性淨萬行之四從法性地而出現故。此卽十定中普賢之華也。二於其臺下明臺上樓觀。謂能證權實二智。依於所證而重現故。智包無外云普納十方。總攝五位自分勝進。故云千柱行列。其一一事皆有所表。恐厭繁文。三其樓觀下。明樓中寶座卽智體自空。故雲樓中有座。空具性徳故廣顯莊嚴。二爾時善財下見友正報。於中二先結前標後。前但明主座。今雙結主伴。後所謂下別顯身云。於中亦二。先明身相。後顯身業。前中亦二。先明萬類難思身。後明一類超勝身。前中亦二。先顯別相。後明通體。今初有四十身。於中或惟約事。如普徧色身。或惟約理。如十二十三不生不滅身。以本無生起滅亦不爲滅故。或事理交徹。如第三十二三十五無生不生色身。以事顯理故。於中無生。則約自願所成。無別有生。不生則隨他而現。生卽不生。餘可思準。後如是身者下明其通體。謂離有取蘊故。二爾時善財下。明一類超勝身。約惟女故。二現如是等下明身業中二。初總標。後行於平等下別顯亦二。先明十度行。惟精進在於忍前。餘皆如次。謂初明檀。次出生下戒。戒能生長故。三修習下進。四觀察下忍。五具眾下定。六恆轉下般若。七見諸如來下方便。八成就大願下願。九心恆徧入下力。十得佛智光下智。後修習一切如來下明二嚴行。未爲佛母者是其本行故。第二爾時善財下。設敬自道已深故。現身等彼。上二並是住體徧應。第三白言大聖下咨問所以。敍文殊等者。若約等覺則因位極故。若約會緣。從初發心一一善友皆是所會之緣。同入比故。第三答言佛子下示已法界。於中三。初明體二業用三根源。今初大有二義。一願大。願爲一切諸佛母故。二智大。智亦二義。一權智卽能起大願。能成幻事。二實智卽是般若。生佛眞身。幻亦二義。一願智體虛當相名幻故。上文云。幻智卽是菩薩。菩薩卽是幻智故。能無不爲。二者卽智所作生佛之義。謂於己身不壞小而廣容。若於佛身無生起而現起。又願收普賢智收文殊。皆入大幻同爲般若。亦名佛母。二是故常爲下業用中二。先總。後佛子如我下別。於中有四。一爲現在遮那母。二善男子如今下。爲過去諸佛母。三如此世界下爲賢劫千佛母。義通三世。四如於此三千下。結通橫豎無窮。初中二。先標爲剎海捨那母。後又善男子下別顯生佛之相。於中四。第一毛光爲先相。於中五。一光入身。二光現變。三見八相。四現因果。五令身難思。謂不大而容十方故。第二爾時菩薩下。正明自在入胎。於中亦五。一眷屬翼從。二菩薩現通。三光明息苦。四現變入胎。五入已遊步。第三又念念中下腹包眾海難思。第四善男子如此下。舉此類於百億。本來無二者稱一性故。非一處住者體周徧故。非多處住者不如事故。又上句不壞多故。下句不壞一故。又上句理如事故。下句事如理故。又一與多相卽入故。此並釋中智幻之義下。二三四段文並可知。第三爾時善財下辧法根源。先問後答。答中六。一輪王久遠。言非後身菩薩所知者。顯惟佛知非但久遠。亦顯時無時相佛智契故。二彼王城下有佛魔來。三聖帝助降。表智王助體本覺現故。此時已得菩薩神通。明今始成非實始也。四場神興願智假慈興故。神生子想。五結會古今。六爲母普周前來爲生時之母。卽是願母。此明爲成道時母卽智母矣。臍中放光者。生長同气之所表。佛佛皆從無二理生故。後三段可知。第二遂往天宮下十友別明會緣。然位徳已極托迹凡流。深悲接生不標神異。但以法利人。又顯求者道深。或但示法門之名。則懸領旨趣。第一天主光卽幻智念力。善友言天主光者。謂悲智勝用光淨自在。破闇義故。父名正念者。此由定發。故故法門名無礙淸淨念初一句卽依教趣求。第二見彼下。見敬咨問。第三天女答。下示已法門於中二。先標名。謂以一念無礙智普觀三世。無不明現而無去來今。爲無礙念不雜異念。爲淸淨念。念佛功徳有益悲智。故曰莊嚴。後善男子下明業用。於中三。一念最初一劫。二又憶下中間諸劫。三善男子如是憶下總結多劫。非惟憶念。亦於彼多劫多佛聞持此門。余並可知。下諸善友六段之文。多有不具皆可思準。第二童子師徧友幻智師範。善知識謂爲童蒙師。徧與眾生爲善友故。居迦毗羅黃色城者。中道軌物故。不得法者略有四義。一與眾藝法門同故。二法有所付顯流通故。三表一切法門體無二故。四表無所得方爲得故。第三善知眾藝幻智字母善知識中。初二可知第三時彼童子下。授已法門中二。初標名體。謂以無礙智窮世間之伎藝故。二我怛下顯其業用。字母爲眾藝之勝書說之本。故偏明之。有標列結。列有四十二門。皆言般若波羅蜜門者。從字入於無相智故。字義爲門故。毗盧遮那經中皆言不可得。智無所得卽般若故。又文殊五字經云。受持此陀羅尼。卽入一切法平等。速得成就摩訶般若。才誦一徧如持一切八萬四千修多羅藏。然初五字若準阿目佉三藏。卽全是文殊眞言。若準今本。而第二一字不同。今依彼經釋之。一阿者是無生義。以無生之理。統該萬法故。經云。無差別境而菩薩得此無生。則能達諸法空斷一切障。故云威力。二多者。彼經第二當囉字。是淸淨無染離塵垢義。今云多者。毗盧遮那經。釋多雲如如解脫。金剛頂。云如如不可得故。謂如卽無邊差別故。如不可得。此順多字義。應是譯人之誤。囉多二字字形相近。聲相濫故。若順無塵垢釋。以無邊之門。方淨塵垢。三波者。五字經云。亦無第一義諦。諸法平等。謂眞俗雙亡是眞法界。諸法皆等卽是普照。四者者。諸法無有諸行。謂諸行旣空故。徧摧差別。五那者。諸法無有性相。言說文字皆不可得。謂性相雙亡故無所依。能所詮亡是謂無上。又云。以那字無性相故。者字無有諸行。者字無有諸行故。跛字無第一義。跛字無第一義故囉字無塵垢義。以囉字無塵垢義故。阿字法本不生。以阿字法本不生。故。那字無有性相。汝知是要。當觀是心本來淸淨無染無著。離我我所分別之相。遮那經中字義與此無殊。下多依彼經。及阿目佉所譯。而梵音輕重有殊釋義無別。六邏字悟一切法離世間故。愛支因緣永不現故。離世故無依。愛不現故無垢。七拖字。悟一切法調伏寂靜。眞如平等無分別故。方爲不退轉方便。八婆字悟一切法離縛解故。方入金剛場。九茶字。悟一切法離熱矯穢得淸涼故。是普摧義。十沙字。悟一切法無掛礙故。如海含像。嚩字悟一切法言語道斷故。能徧安住。哆字。悟一切法眞不動故。不動則圓滿發光。也字。悟如實不生故。則諸乘差別積聚皆不可得。瑟吒字。悟一切法制伏任持相不可得故。普光明卽能制伏。任持煩惱卽所制伏。息卽伏義。迦字。悟作者不可得則作業如雲。皆無差別。娑上字卽時平等性。麼字。卽我所執性。我慢髙舉若眾峯齊峙。我慢則生死長流湍馳奔激。伽字卽一切法行取性。他字。卽是處所性。社字卽能所生起。鎖字卽安隱性。拖字。卽能持界性。奢字卽寂靜性。佉字卽如虛空性。叉字卽盡性。娑多字卽任持處非處令不動性。惑障爲非處。開淨光明爲其處。壞字卽能所知性。曷攞多字卽執著義性。執著爲生死境。義卽智慧輪。婆字卽可破壞性。圓滿之言。不空譯爲道場。然此婆字宜蒲餓反。諸本多雲蒲我。則與第八不殊。車字卽欲樂覆性。娑麼字卽可憶念性。訶婆字卽可呼召性。無緣召令有緣故。縒字卽勇健性。伽字卽厚平等性。吒字卽積集性。拏字卽離諸諠諍。無往無來行住坐臥。謂以常觀字輪故。娑頗字卽徧滿果報。娑迦字卽積聚蘊性。也娑字卽衰老性相。室者字。卽聚集足迹。謂聚集卽一切眾生。法雷卽是足迹。侘字卽相驅迫性。謂無我曉之。卽爲驅迫。陀字卽究竟處。所謂此究竟處含藏一切法輪。然新譯乃是茶字。去聲引之。上來從娑上字來。皆上有悟一切法。下有不可得言。今並略之。若具皆如瑟吒字耳。其中難者已釋。余以經疏相對文並可知。更有對會及修觀儀所得功徳。並別章具也。結云四十二門者。謂表四十二位故。故智論中諸位圓融。明初阿具後諸字。第四謙推中。推勝卽就其所知眾藝。寄勝推之不捨世俗。皆與實相不相違背。會同般若之門。五指後中。婆怛那者此云增益。以無盡三昧能出生故。友名賢勝者。賢猶直善。無依道場直善之最故。第四賢勝優婆夷。幻智無依善友。初二可知。三賢勝答下授已法門中二。初得解脫。後得三昧。今初直就經文。內外無依卽是道場。賢首云。梵名那阿賴耶曼茶羅。那者。此云無也不也。阿賴耶云依處也依止也。曼茶羅云道場也。圓場也。謂無阿賴耶染分依處。而有淨分圓場。出生勝徳不可窮盡。卽轉依究竟顯徳無盡故也。下二句卽二利之用。後得三昧先名。後非彼下用卽爲釋名。於中初揀濫。後以能下顯是。謂體則雙超盡及無盡。但從用出生說無盡耳。然則二門相成無依道場。卽空如來藏。無盡三昧卽是不空。要心無依契於本空方見不空具性功徳故云出生。智性眼等息妄顯出故曰出生。出非本無猶稱智性。指後云沃田者。是南天竺近水沃潤故。顯無念定水能滋長故。長者名堅固解脫者。無著淸淨惑不能壞。卽解脫故。第五堅固長者。幻智無著善友。示法門中先顯名。無著約境。離所知故。無念約心。心體離念故無煩惱。二障永盡是曰淸淨。淨則能嚴法身。後我自得下彰用。旣二障不生則無愛見故。無求求法無厭無休。第六妙月長者。幻智智光善友。眞智廓妄名爲淨智。後智照法名爲智光。能淨能光若秋空滿月。故名妙月。第七無勝軍長者。幻智無盡相善友。法門之名。卽所成徳相無窮盡故。我以證下以用釋名。得無盡藏謂聞諸妙法。又諸心境無非佛法故。若佛若法皆無有盡。旣見佛得法無盡故。無能勝眾徳所聚。從諭如軍。亦能普勝諸魔軍故。皆從體出故。城名出生。第八最寂靜婆羅門幻智誠願語善友。授法中先標名。有二義故。一始終無妄故。如從初發心立弘誓言。必如言行不乖先語故。二者隨行不虛故。如忍辱仙人言我不嗔令身還復。後過去下以用釋名。卽如次釋前二義。虛誑言息故云寂靜。寂靜卽爲淨行。言行君子之樞機。苟能誠實斯則可法。故城名爲法。指後云妙意華門者。妙意華者卽蘇滿那華。其城門側有之故。亦在南天當受其訓。得求友之妙意勝因之華故。童子表於淨智。智則萬徳由生。童女表於淨悲。悲爲眾徳之本。以悲智相導故。二人同會。會緣之終此二滿故。將見慈氏紹佛位故﹝已下入第七十七經﹞。第九徳生有徳幻智歸幻門善友。第一依教趣求。第二見徳生下見敬咨問。第三時童子下示己法門。於中二初標名後業用。今初謂能所境智染淨之法。皆從緣起無定性故。如幻而住。二得此解脫下明業用中二。初別明後結嘆今初有十種幻。皆上句標幻。下句以緣生釋成。十中初一爲總。緣生世界並通染淨。剎海亦名世界故。餘九爲別。初五約染分依他。如幻緣生故。一約有情苦果。從業惑集生。二約十二因緣順觀卽世間故。次第相由故云展轉。三就五類法中但除無爲。故云一切。以無爲無有起。非幻緣生故。異熟識等。從無始惡習內執爲我。四惑相應故云我見等。及外取妄境。云種種幻緣故。感心等悉皆如幻。四五二句別明不相應行。四卽是時。謂依行相續不斷分位。建立爲時。所依行空時何所立。妄計有體是顚倒智。五卽無常生老等。謂依生已壞滅分位。建立無常等皆妄分別有。次一切國土義通染淨眾生。染土多從三倒所生。以不了惟心妄取境界故。上云一切國土但想所持。旣有妄想故心見皆倒。言無明所現亦通淨剎。謂登地已上無明未盡。所見國土種種不同。旣云無明則揀非佛土。後三種但約淨分依他。從緣如幻可以意得後善男子下結嘆。言自性不思議者。幻法非有體不實故。非無相非無故。非一性相異故。非異無二體故。空有相卽一異兩亡。旣離二邊亦忘中道。由斯交徹故。能一中現多多皆卽一。重重無礙爲不思議。故推勝云善入無邊諸事幻网。第四善男子我等下謙己推勝。第五時童子下指示後友。於中二。初以力冥加。後而告下以言顯示。於中三。初指處。二示人。三教問。今初國名海岸者。南海北岸。一生菩薩臨智海故。園名大莊嚴。因圓萬行而嚴果故。又生死園苑以萬行樹林嚴自果故。廣大樓閣等者。約事則其中廣博同虛空故。有多光明能徧照故。阿僧祇等寶所嚴故。蘊多樓閣包多事故。約法則二智相依緣起相由。故雲樓閣。智卽法界是爲廣大。名毗盧等順成上義。二智光明徧照事理故。智能包含萬徳。卽莊嚴藏。華嚴萬行不離此故。上約其果。從菩薩下出因。善根果報約其宿因。是彼善根之果報故。念力願力等約其現緣。後住不思議下現依所爲。二彌勒菩薩下示人。先正示。後爲欲下顯住因。彌勒梵音具云迷帝隸。此云慈。是其姓也。然有三緣。一由本願。過去值大慈如來因立大願。願得斯號故。二由此得慈心三昧故。三由母懷時有慈心故。如滿慈子名阿逸多。此云無勝。以生具相好勝徳無過故。今以姓而呼但云慈氏。慈依智住故曰處中。悲智雙遊皆爲利物。故云爲欲等。三汝詣彼下教問中二。先正教。興十問者。表無盡故。後何以下釋廣問所由。先徵後釋。徵意云。何以要須廣問釋有二意。一所求徳廣能具說故。後善男子汝不應下。能求大心。法應爾故。前中二。初通顯彌勒徳圓位滿。後善男子彼善知識下別顯是其眞善友故。設若徳滿非已有緣亦難求故。二明能求大心法應爾故者。卽廣誡勸。於中二。先誡勸求法。後誡勸事友。前中二。先標不應。誡其去劣。後何以下。釋所應作令其廣修。文中先徵後釋。釋中亦二。先別明應修。後善男子舉要下。結略顯廣。前中有九十八門。分爲十段。一上求菩提行。二應化下下救眾生行。三應斷下自斷惑障行。四應令無量眾生下。勸物出離行五。應消滅下淨自根欲行。除三不善根。則成三善根等故。六應生淨信下。力用自在行。七應分別下攝法治惑行。八應嚴辦下供佛攝生行。九應修總持下。悲願深廣行。十應入差別心下證入圓滿行。二結略顯廣者。謂別陳難具故。第二善男子汝求下。誡勸事友中三。初誡次勸。後雙結二門。今初分二。先正誡其離過。後何以故下舉益釋成今初。言見隨煩惱行勿嫌怪者善友有二。一實二權。權能行於非道。內外生熟善巧難知。故不應嫌。實中復二。一行二解。今但求解不應觀行故。如智論五十說。亦如有目跛人猶能示道。二舉益釋成中有二。初明善友能示行故。二明善友爲外護故。今初先徵意云。但起廣心足成大道。何以要令事友誡離過耶。釋云。法假人弘。不因善友何能聞諸妙行。於中有三十五句。句各一行。二善男子菩薩由下。明善友能爲外護。前卽能生此能養育。於中二。前正明能爲攝護。後何以下舉因釋成。於中初徵意云。善惡在己。善友何能令我不墮惡趣等耶。釋意云。由友令離惡因故。因亡果喪。豈非友力。以此四十句。釋上正明十五句。有通有別。通則後諸惡因。通對前果。別則各各配屬。如由除諸難不退大乘。由止諸惡不犯淨戒。由破無明不隨惡友。下諸句或有二三對上一句。可以意得。恐繁不配。

大方廣佛華嚴經疏卷第五十九

大方廣佛華嚴經疏卷第六十

唐淸涼山大華嚴寺沙門澄觀撰

第二善男子善知識者。如慈母下教勸。謂教其事友之方。文有四段。皆約諭顯。一教念友勝徳。於中先嘆勝。後常當如是下結勸。二復次汝承事下。教起事友心行。有二十一句。文顯。三復次汝應於自身下。身友對辧文有十句。句各四事可知。四善男子汝應發如是心下結勸成益。於中二。初正勸。後何以下舉益釋成。於中亦二。先正釋事友之益。後復次下。重贊友爲能益故宜承事。第三善男子舉要下。雙結誡勸二門。謂別說難窮故結廣從略。於中亦二。先寄數結多。後我復略說下總收結多。旣通一切何但百千。明知前云十不可說意顯無盡耳。第六時善財下戀徳禮辭。自下大文第三慈氏一人明攝徳成因相。前旣會緣入實。定堪成佛故。辦一生補處成因之義。文惟五段。以補處位極顯彰闕謙推故。第一依教趣求中二。初標念前趣後二自憶下。別生勝念悔往修來。於中四。一觀昔非以行對治。二復觀此身下。觀其現苦策進當善。諸修行者願審此仿之。三作是念時下。明觀念之益。益其勝觀。四如是一切下結益所屬。第二善財童子以如是下見敬咨問。於中二初見敬後咨問。前中亦二。先見依後見正。各有申敬。前中二。先入定申敬。後出定敬贊。前中三。初結前標後。二別顯定用。三總結成益。今初。位念者標定。思察者定加行。信願者是定因。入徧下辧定名相。二普現下別顯定用。卽雙運定慧。於中二。一明卽智定之妙用。於中先羅身云於法界。後等虛空下契法性之眞源。二又決定知下明稱法界之深觀。於中三。初了法從緣。次離於斷下智契無性。三知一切法如種生芽下會歸中道。此三無礙卽三觀一心。今初報酬善惡故云業起。果自種生雲從因起。自修成佛信爲道源。感他化身敬心便現二契無性。中離顚倒見者。通三四倒。四倒謂常計無常是名顚倒。見於實理則無斯倒。若以無常爲常亦非。見如實理以壞相故。自在見者。謂自在天能生萬物。故知由自業故不由他。離自他見者。單執自他則乖緣起。邊執見者。堅執生死等有其始末故。離有無者。從無之有名生。自有還無稱滅。體無生滅何得有無。知空無生約理遣法。知不自在約緣遣法。知願力生約因遣法。三會歸中道者。然隨一句皆離上諸過。今且通說。如種生芽者。從水土等緣生故非無。此如初段。緣生則無性故非有。如第二段。非有非無卽是中道。如是離斷常等可以思準。種芽橫諭萬法。如印生文卽豎諭諸法。涅槃云。此陰亦滅彼陰續生。如蠟印印泥印壞文成等。自下諸句通於橫豎。了世心現亦惟心觀。以心爲緣現而無性。卽中道觀。余並可知。三善財童子下總結成益。第二從地而起下出定敬贊。於中三。初以身敬繞。次作是念言下以心敬念。後偈頌中以言敬贊。二中舉能住者徳嘆所住樓閣。初句具顯故。此大樓閣之言貫通諸句。於中分十。初約境顯勝。二是入一切甚深下約徳顯妙。三是以一劫下。約用顯自在。四是於一切眾生前下約行顯勝。五是能住難知法下約觀顯深。六是住大慈悲下約對治顯勝。七是𨿽住四禪下約止觀明自在。八是𨿽於一切業煩惱下。約利他行顯勝。九是𨿽行九次第定下。約護小乘行明自在。十此大樓閣下結徳所住。於前九中除初二及五。餘皆約權實事理雙行。第三偈以言贊中。五十五偈分二。前三十四偈七言舉徳嘆處。後二十一偈五言指處明徳。前中二。初二總嘆。一約行位。一約名徳。余偈別約徳行。於中四。初有七偈。約自利。行勝。二有十偈。嘆利他行勝。三有八偈。嘆功徳勝。四有七偈。嘆方便勝。後五言指處明徳中。𨿽復語依意在嘆正。於中六。初二下化。次二上觀。三有五偈。明三昧自在。四有七偈。明智慧廣深。五有一偈。顯其平等。六有四偈。結徳申敬求哀請加。第二爾時下見正報中二。一見二敬。見中二。先翹心願睹。後乃見下正睹慈尊。言別處來者。攝化就機故。還來歸本故。亦顯慈氏應念而至。不著處故。第二善財見已下明設敬儀。於中五。一身心敬禮。二時彌勒下贊徳記別。三爾時彌勒下重申敬儀。四時彌勒下再贊再記。五時善財下慶遇念恩。二中有二。先長行。指示者令眾同睹仿而行故。後偈正贊有百一十三頌分三。初一指眾總嘆。末後一偈略示後友。中間諸偈別嘆勝徳。於中三。初二十二偈直對善財嘆。於中亦三。初九贊徳善來。次二明來因緣。以外由善友內具徳行故。後十一偈明來所爲。二汝等觀下二十六偈。對眾令勸贊。於中五。初四總贊。次四贊其卽智之悲。次七嘆卽悲之智。爾焰者此云所知。入大乘論云。爾焰地者。是第十地。此約盡斷十種所知障故。次六偈總嘆諸徳。後五偈贊妙果當成。三汝行下重對善財贊。於中分五。初二十六偈嘆其當果徳。初二總餘皆別。二汝於下七偈雙嘆當現徳。三諸根下八偈贊其遇友徳四有五偈嘆速成位行徳。五有十七偈。總明諸徳結嘆令欣。第三重申敬儀中三。初辧敬因聞贊徳故。次善財聞下身心悲敬。後以文殊下華供展誠。言文殊心念力者。表由信智故。華因徳立瓔珞行成。云盈手者。信智滿故。散彌勒者。攝成因故。辦當果故。第四再贊再記。第五慶遇念恩。文並可知﹝已下入第七十八經﹞第二爾時善財童子合掌下。咨問中二。先自陳發心。後而我未知下正問法要。於中三。初標所問次大聖一切如來下。嘆慈氏有能答之徳。卽以此徳亦爲問端。初總後別。別有五十句。皆因圓果滿徳。三大聖菩薩下結問請說。兼顯問意。第三爾時彌勒菩薩下。稱嘆授法。於中二。先稱嘆。後授法前中二。先爲大眾贊嘆善財。卽是嘆人。後爲善財贊菩提心。卽是贊法。前中亦二。先指人示眾。後諸仁者此長者子下正贊其徳。於中四。一明求友精勤。二明所乘廣大。三明具徳無缺。四明速證超權。初中二。先總顯精勤。後諸仁者下別示精勤之相。謂一時之勤猶未可嘆。自始曁末一念無懈。故爲可稱。言一百一十善知識者。古有多釋。一云理應具有。但文脫漏賢首云。前後諸友總五十四位。分出徳生有徳爲二。則五十五人。各有自分勝進故有一百一十。若依此解則違此已言。旣云經百一十已方至彌勒。彌勒等三。非百一十之數明矣。有云。減數十耳。實惟一百八人。謂此前除徧友。但五十一人。各具主伴成百二人徧友指示眾藝。𨿽非主友而是伴友。爲一百三。更加無厭足王處。空天瞿波處。無憂徳神摩耶處。蓮華法徳身眾神。及妙華光明神。守護法堂善眼羅剎。合前總有百八。以空天等相問答故。得在友數。非前主友稱名指示故。非主友但名伴友。若爾則違下余城之言下自釋云。前至童子童女。已經一百一十。今更後文殊所故云余也。謂若此爲百八。加於慈氏尙始百九。並後文殊方正一十。何有餘耶。若會通者三釋皆得一種。取前更加不動處覺悟菩薩如來使天。足成一百一十。則余義亦成。以彼二聖亦教善財。故得爲伴友其餘己之言。但是譯者之意故。晉經無有已字則通取前後。於義無妨然下復云百一十城。又云過百一十由旬。皆言百一十者。有所表故。謂除佛位取其證入十地等覺爲百一十。一中具十故。亦顯位位十十相融。設有三賢亦惟具十。若合等覺屬十地勝進。則開十信爲一故。進退行布及與圓融。皆順百一十言。何必克定前後。第二諸仁者此長者子甚爲難有下。明所乘廣大。於中三。初總嘆希奇。二如是之人下別明難遇。於中二。先標舉。後何以下徵釋。釋意云。悲濟深廣故。卽開前總中救護眾生。於中二。先明總護一切。後爲被四流下約類別明。汩者流急之貌。言界城者。卽十八界。一一根境識中別別解脫故。言界地者。卽地等四界六處空聚癡闇無人。不以智光引之。必爲塵賊所劫。三諸仁者此長者子恆以下。總結所作。第三諸仁者若有眾生下。明具徳無缺。有十三句。有一在已已爲希有。況有二三乃至全具。故云展轉難有。又復後後難於前前。故云展轉。第四諸仁者余諸下。明速證超權。以依實教修行故。謂卽凡身一生亦解行生故。千年之鳥不及朝生之鳳。普賢生位互融攝故。依實修者。悉皆能爾。胡不勉旃。文有十句。初二總明具諸位行。三入十住。四五入十行。六入回向。又上四句亦皆十地行。又上四義義含通別。下四句通諸地位。第二爾時彌勒下爲善財嘆菩提心。文分二別。初結前生後。後告善財下正嘆。於中四。初標嘆發心。二汝獲善利下嘆其發心之器成益。三何以下廣舉菩提心徳釋成四善男子菩提心者成就如是下。結釋所屬前二可知。三中先徵意云。所以嘆善哉獲善利者何耶。釋意云。菩提心具徳故。文有二百二十一句皆通三種發心。頓具諸位功徳。且分爲二。初一百一十八句明菩提心。徧該諸地。後得無畏藥下一百三句。明菩提心頓具諸位功徳。又前多明信成就。及解行發心。後段多明證位發心。故文多雲得。又前段明菩提心殊勝功徳。髙齊佛果。後段諭菩提心自在功徳。廣多無量今初段中分二。先別明。後總結前中文通橫豎。橫則一一發心。皆具諸句之徳。豎則別配諸位發心。以從菩薩種性至於究竟。不出三種發心故。光統配十二住。初三句卽種性住。故云如種如田地。皆是種生之義。二如淨水下六句。明勝解行住中之益。三淨目下十六句。極喜增上住。皆初地中義故。四如大海下七句戒增上住。五調慧象下十句。增上心住。六善見藥下十句。覺分相應增上慧住。中云毗笈摩者。此云普去。七如意珠下十句。諸諦相應增上住。八利刀下十句。明緣起流轉止息相應增上住。九臥具下十句。明無相有功用住。十命根下十句。明無相無功用住。十一好種性下十句。明無礙解住。言壽行者。梵本云則爲磁石。不吸聲聞解脫果故。十二淨琉璃下十六句。明最上菩薩住。梵本云因陀羅网。网取煩惱阿修羅故婆樓那風此云迅猛風也。其中文義皆與彼位相應。恐繁不屬故。始於種子終於惑習。明豎義彰矣。然斷習等推功歸本。由初發心。則橫具諸徳於理明矣。二善男子下總結。卽功成由於始簣故。初心具於諸徳。況復初後圓融。第二善男子譬如下。一百三句明菩提心自在功徳。文中各有諭合。說聽之人所見深遠故。所引諭多非凡境。亦顯不共菩提心故。𨿽通橫豎且豎分五段。初有七句攝十住徳。覺心自性離惡覺等故。二無生根下十諭攝十行徳三。帝釋著摩尼下九句。攝十回向徳。四有寶名淨光明下。六十諭攝十地徳。卽分爲十。初四攝初地徳。二如自在王下三諭攝二地徳。持戒頭陀等淨功徳故。三善調龍法下四諭攝三地徳。入諸禪定離惑熱等故。四須彌山下四諭攝四地徳。同一切智焰得無漏故。五椰子樹下四諭攝五地徳。利人不染俗故。六一燈下六諭攝六地徳。般若現前頓破闇故。七迦陵頻伽下五句攝七地徳善入方便得自在故。八如人學射下十四諭攝八地徳。無功發心能滅相惑等故。九服延齡藥下十諭攝九地徳。延壽益生等故。十譬如有藥爲咒所持下六諭攝十地徳。深除惑習成一切佛法故。五金剛非劣惡器下十七諭攝等覺位功徳。以金剛智終成菩提故。其間梵語具如音義。第四善男子菩提心者下。結釋所屬謂上來多徳。釋獲善利之言故。第二善男子如汝所問下正授法界。於中四。一授法體。二顯法名。三窮嚴因之本源。四核正報之性相故。初中四。一攝入方便。二加令證入。三見所證境。四事訖起定。初中先牒問勸證﹝已下入第七十九經﹞後爾時善財下求證方便。第二爾時彌勒下加令證入先約緣加。令其就法亡言會旨。則佛法門開故云前詣等。卽開理智門。示令其悟入也。後善財心喜下。約因自證悟佛知見。則入法界。從迷之悟加行趣入。有門理之殊。證已契合能所兩亡。卽妄而眞更無入處。故云還閉。第三見其樓閣下明見所證境。於中二。先別明所見。後總顯見相。前中六一見依報。二見正報。三見伴菩薩。四見諸佛。五見閣中主閣。六總見嚴具作用。然此六皆是悲智之中所有。今初先見。後益前中三。一直見一重莊嚴。有標列結。同虛空者稱法性故。次又見其中下依中有依。一中見多卽微細門。亦主伴門。後善財童子下一處見多卽相在門。二爾時下明得益。第二才始稽首下。見正報中二。先總標。所謂下別顯。於中五。一見初發心時。二或見初得慈心下。見其修行得法時。三或見彌勒爲轉輪下。隨類攝生時。四或復見爲護世下。見處會說法。於中先明所處會殊。後或見贊說初地下。顯所說之法。五或見彌勒於百千下。總見行用。第三或見諸菩薩下。明見伴菩薩身云演法。卽前與無量眷屬。第四或復於中見諸如來下。明見諸佛攝化之徳。第五又復於彼下。見閣中主閣。別明慈氏一生當作。於中先見。後爾時下得益可知。第六復聞一切下見聞嚴具作用。於中十段。一聞网等演法。於中三。一近聞。次又聞某處下遠聞。後善財下得益。二見寶鏡作用。三見寶柱放光。四見寶像威儀。五見瓔珞等出生。六蓮華重現。七寶地現像。八樹現半身。兜沙羅者。此云霜冰。九半月現光。十壁現本事。於中初見慈氏修行隨類攝生。後又見下睹所事友勸諭善財。二爾時善財下。總顯見相。先法後諭。今初。謂何力能見。以何眼見將何智見。依何位見。於何處見。如經屬之。及結前來所不說境。後譬如下諭顯見相。所以有十諭者所諭別故。然有二意。一諭能見因緣不同故。二諭所見境相別故。具初意者。十中初一總諭能見所見皆如夢事。大小無礙等。如諭合文尋之。餘九皆別。二諭自因力隨自業故。凡命將終故。三四並諭緣力龍鬼所持故。然鬼持自他不同。龍持自他同體。五諭友依報力。六是定力。七諭性空力。八諭法界自在力。九諭智定無二力。大智海印之三昧故。十幻智自在力。二約所諭境相別者。亦初總余別。別中一臨終現業諭。諭所見冥應。二非人所持諭。諭所見能說。三龍宮淹久諭。諭念劫圓融。四梵宮廣現諭。諭一多無礙。五徧處定境諭。諭所見明了。六幹城依空諭。諭事理無礙。七同處異見諭。諭隱顯自在。八海現三千諭。諭頓現遠近。九幻現眾多諭。諭所見純雜無礙。第四爾時彌勒下事訖起定。於中四。一警覺令起。亦彈指者前來得旨。所謂忘言。此中得旨令不滯寂。二法性下略示體相。初句標。此是下釋所見之相。從法智緣生。緣生故無自性。故云如是自性如幻夢等。悉不成就者。結成上義。從緣無性故事不成就。無性從緣故。理不成就。由不守自性故能從緣。成上之法。𨿽成不離法性故。卽事得云法性如是。亦是性自具故。三爾時下得旨而起。四彌勒告下問答所見。約問親證推之在因。云住不思議。答中謙敬推之在緣。云善反力。師資互推反常情也。第二聖者下顯法名。先問後答。答中先明主門。後善男子下眷屬。前中三世一切境界者。卽此所入所見之境。不忘念智者。卽能入能現之智。良以三世。一如故念劫圓融。隨一世中現三際之境。智入三世了法空寂與如冥契故。一念之中無所不見。莊嚴藏者有二義。一以法性嚴故。一莊嚴中包含出生無盡嚴具。如一閣中見多閣等。二以無礙智契圓融境。嚴如來藏則本具諸法故。上云法性如是。非是新成故。此門中具不可說解脫。第三善財問言下窮嚴因之本源。於中有二問答。初番窮其所歸由上睹希奇攝力之後。忽然而失。故問其去處。答中以從本流末故來。攝末歸本故。去去不異來故引之於來。一時並答。後番彰其本起。於中先問。𨿽蒙引歸來處旣不究。終歸寧知本起。故復尋之。答中先法後諭。法中先相後性。謂智力緣作故來。智力緣加故住。旣從緣來則無來去。故此嚴事非在閣中而住。亦非別處持來。從緣而來故非集。緣謝則滅故非常。若先定有來處則墮常過。先有今無則爲斷滅。旣離斷常何有生滅一異等相。故雲遠離一切。後諭有二。先龍王降雨諭。偏諭無來之來。合中不住內者。菩薩力故不住外者自善力故。以內外因緣互奪。則內外兩亡。後幻師現幻諭。雙諭來去則無來去。第四善財童子言大聖下。核正報之性相。於中二。先問從來。後問生處。前中先問。後答問中。上見慈氏從余處來。遽卽設敬問法。未遑咨問所從。故此因前嚴事之來。便問來處。答中有三來處。一約體實法身。卽無來之來來卽無來文有十對思之。二善男子菩薩從大悲下。約相實報從萬行中來。亦猶淨名從萬行道場來矣。三汝問我下。約用化現。隨機熟處而來。此三卽法報化身。亦體相用。亦理行事。又初惟理。後惟事中一具理事。摩羅提者。具云摩羅耶提數。摩羅耶者。此云鬘施。卽山名也。提數雲中。謂其山在此國中故。或國中近此山故。瞿者地也波羅云守護。卽守護土地及心地故。第二善財下問答生處。問中由前雲從生處來故。今窮之。答中二。先通明諸菩薩生處。後別顯慈氏生處。前中三。初正答生處。次明生緣眷屬。後校量顯勝。今初有十。皆上句爲能生之行。下句爲所生之家。謂若發菩提心。則是菩薩名爲生家。若有深心則見善友。若得諸地則滿諸度。教化眾生卽是覺他有智慧故了法無生。有方便故不取無生之相。不滯二乘之寂。故生無生忍家。餘可思準。又上句亦通所生思之。二善男子下明生緣眷屬有二十句。般若爲母方便爲父者。略有三義。一實知虛凝與陰俱靜。權智流動與陽齊波故。二親生法身。實由般若。若無方便多共二乘。成菩薩種乃由方便故。三者內解外濟如父母故。次檀以福資屍以防護。餘可思耳。三善男子菩薩如是下。校量顯勝於中二。先總辧生家勝。後生於如是尊勝家下。別彰智勝。第二善男子我身下。別顯慈氏生處。於中二。先彰實報等周法界。文有十句。初句總次八別。後一結。二我爲化下顯爲順機當現生殊。於中先明現生。拘吒者此雲樓閣。此聚落中多樓閣故或慈氏閣在此中故。後我爲隨順下明當生。於中先正顯當生所爲。如蓮華者有三義。一釋迦下種彼華開故。二昔因含果如華未開。因亡果現故如蓮華開。三聞燻含實如蓮未開。見實亡言故雲開悟。智論云。菩薩善根不遇如來智慧日光。翳死無疑通證前義。後我願滿下結會三聖。言俱見我者亦有三意。一俱助化故。二善財表行。文殊信智。成正覺時俱證此故。三者文殊古佛善財當佛。慈氏現佛。三世圓融浩然大均。故云俱見。第四善男子汝當下。指示後友中三。初勸往教問。次何以下釋勸所由。三是故善男子下結勸重釋。初中令往文殊者。因位將極令反照心源故。二中先徵意云。文殊已見何爲勸往釋意云。彼徳深廣宿緣重故。於中二。先明行廣。後顯緣深。今初。出生菩薩功徳者。主信法門長養一切善。故爲佛母者。主般若門住甚深智見法實故。爲菩薩師者。具善巧智通達解脫究竟普賢行故。後是汝善知識下。顯其緣深已多成益。三結勸重釋中三。初結勸具上二義應往勿疲。次徵釋。先徵意云。何以的知具前二義。後釋意。云已所成益皆是彼力。故知徳深緣重。若當見者獲益尢增。後文殊下結徳究竟。前見爲信之首。後見爲智之終。故云一切究竟。第五爾時善財下戀徳禮辭﹝已下第八十經﹞。自下大文第四明智照無二相。顯前因法生果體無分別。絕境智等諸二相故。又善財障盡惑除未始動念。是故反照惟是初心。更無異也。卽信智無二文但有三。第一依教趣求。第二見聞證入。第三轉遇勝緣。今初言經遊百一十餘城已者。百一十義已見上文。然此遊城復有二義。一但從彌勒至於文殊。自經百一十城。非連取前。二者加前百一十友。故云余城。卽通取前友。普收諸法歸一照故。若爾前友此城豈得同耶。亦有二義。一者友必依城。則一城一友。二者或於一城值於多友或求一友歷於多城而。要具一百一十以。順表法故到。蘇摩那者此云悅意。卽華名也。謂智照一性悅本心故。卽徳生城。有本云至普門國。顯攝諸差別歸無二相。卽普門故。言住其門所者。顯解心已極將入般若無二之門故。第二是時文殊下見聞證入此。下卽是所漏脫文義。如前說然。以極照無二心境兩亡故。略無敬問。信解雙絕故。不見現身而反照。未移信心故申右手。又不見乃爲眞見。但了自心空般若故。文中三。一摩頂攝受。過百一十由旬者。徹過前位故。始信該於極果。故曰遙申。隨順行成故曰右手。然過城約超封域。由旬明超數量。又前越諸位斷徳。後越諸位智地。按頂表於攝受。亦以普法置心頂故。信至極故。二作如是言下誨示法門。卽舉失顯得。謂若離信根等不了法性等。反顯善財有信根等。能了法性等。於中先列所闕行法。文有九句前七闕因。一闕行本故。二求小故。心劣處生死而憂悔。三橫不具。四豎不進。五滯一善。六不廣求。七不起無住行願。後二闕緣後不能了下。不能成益中有十五句。前六約所知理事。後九約能知分齊。例前諸文思之。又前九中。初一信根是所闕因。餘皆不能成益。約法功歸於信。約人前友之法皆由文殊。三是時文殊下結益歸本。於中十句。前九結益甚深。初一總餘八別。前智光明卽般若方便。後無邊智卽智波羅蜜。普賢行道場者。舉足下足皆與普賢行相應故。自所住處者。卽是法界。是文殊大智無住住故。又普賢道場卽法界理。自所住處卽文殊智。此亦義同。示於後友普賢之境。後一句攝用歸本。所作竟故信窮智境。信相便亡故云不現。第三於是善財下。轉遇勝緣修行敬事。然此諸友及後普賢皆無指授者。表證法界離此彼相故。此三千友乃有多義。一者成前尙是文殊之益。二者順後爲入理方便。又通論諸友更分三分。初文殊一人爲信心之始。次至後文殊爲智滿之終。故此總見三千等友。後之普賢理智無二。又前諸友一一各逢卽是純門。此中諸友一時頓見。卽顯雜門。後普賢一人具前諸友。卽純雜無礙。又此諸友所得法門受行各別。文所不具結廣從略。故總云三千耳。大文第五增長趣求下。顯因廣大相。以前照理無二顯其甚深。方堪成佛廣大之因。以隨一一因皆稱法性故。文殊般若卽攝相歸體。普賢法界卽祕密重重。若以二聖相對。則文殊爲能證。若以二聖對善財。則文殊亦爲所證。未得般若今證得故。文中分三。初依教趣求。二聞睹前相。三見聞證入。今初有二十六句。初一標求佛果。後一總觀圓因中間諸句義通前後。皆是趣佛之因。並是普賢解脫境故。就中間攝爲十對。初四四等普周寂靜卽捨故。次二福智無外緣境是智故。次二入正增助次二修因知果。次三入法現生。次二證願修行。次二照上增下。次二得實照權。次二智周身徧。後三摧障入理。其入無礙法向上成無二礙。向下卽成無礙法界。其住平等地卽前文殊自所住處。後總句觀普賢境。卽前普賢行道場。以是顯因廣大相故。文殊通指善財普觀。不同前文一友指於一友。良以普觀方見普賢故。第二卽聞普賢下聞睹前相。於中先聞後睹。今初有十三句。初一聞人名。後十二聞行位。卽聞二字貫下諸句。此中聞者。非從一人多人聞之。卽稱法界而聞耳。諸地者。普賢位中自行依地。及圓融所攝地也。此句總下八別。一地方便者卽加行也。二卽入心。三出心四住心。五卽修施戒等。六卽徧行眞如等爲所證境。亦是所得分齊之境。七卽神通作用。摧邪攝生等。八卽同依佛智而住。二渴仰欲見下明睹。於中二。先仰徳修觀。後睹見希奇。今初。初聞前人法故生渴仰次。卽於下修觀。菩提場者是所觀處。金剛藏者約表。卽於本所信自心佛果菩提體中金剛智內。起一切因陀羅网普賢心觀。約事卽前其地金剛。而蘊徳具嚴故名爲藏。然此經體勢應具十會。以順無盡。又始起覺場義應歸本故。今且依文。對前本末二會。卽是攝末歸本之義。是以善財不假別指。便於初會始成之處如來座前。而起觀求。後起等下正顯觀心。有十一句皆稱普賢境。而起於心故後得見。二善財下睹見希奇。於中二。先結前生後。兼顯見因。後見十種下正睹希奇。於中二。一見瑞相十句五對。各先所依淨土。後住處眾生。二睹光明前瑞。則直見一重淨剎。此明重見。又前粗此細。前體相此業用。然皆是普賢依報之剎。第三時善財下見聞證入。於中三。初結前生後。由睹前相生必見心。二於時善財普攝下起觀增修。初攝散住定。次策勤無退。次觀其體徧以法界爲身故。次悲智橫廣。次願行豎窮。後得果圓因。此乃總攝諸觀。行人欲見當仿此修。離此觀心見亦非勝。三時善財下正明見聞證入。於中二。先正見聞證入。後聞佛徳難思。前中亦二。先顯得益圓因。後位滿齊佛。前中分四。一見身得益。二摩頂得益。三顯因深廣。四觀用無涯。初中二。先見勝身。後得深益。前中四。一總見勝徳身相。二別見毛孔出生。三重觀體內包含。四結通周徧。今初由前於菩提場師子座前起勝想故。二見普賢身下。別見毛孔出生廣徧法界。實則重重無盡。略顯二十重。亦對前善財渴仰所起十一心故。其初等虛空廣大等五心。徧此諸句。余之六心別生諸句。且除初一句。次之五句。由前觀道場明了心故。出云等皆嚴道場。次嘆菩提心下三句。由前入佛法海心。次一句及最初一句。由化眾生界心。次四由前淨一切國土心。亦兼化眾生心。後六句由前住一切劫。及趣如來十力究竟心。並如文思之。是知各由自心所見分齊。三爾時善財下。重觀體內包含。於中二。初結前生後。後重觀下正顯。於中亦二。先見三千。後如見此下類通十方三際。四如於此毗盧下結通周徧。文有四重。舉類未結。塵中普賢。是知前則身中包含法界廣無邊故。顯其普義。今則全此含法界身。潛入塵中調柔無礙。明其賢義內外周徧。限量斯盡故名普賢。二善財童子見下明得深益。旣得智度已彰地滿。況十表無盡耶。第二善財童子旣得下。明摩頂得益。於中三。初摩頂。次旣摩下得益。前向外觀故得智度。此摩頂親證故得三昧。後如此娑婆下結通。良以善財等普賢故。第三爾時普賢下明因深廣。因深則果厚故。文分爲三。初問答審見。二顯因深遠。三結因成果。二中三。一別明求菩提行。於中二。先順顯所行。後善男子我於下結離過成徳。二我莊嚴下通明悲智行。三我法海中下。別明求法行。於中先反顯無不能捨。一文尙無所不捨。況全部耶。以一文卽。一切之一。如海一滴故。後我所求法下。顯求所爲結說無盡。第三是故善男子。我以如是下。結因成果。於中先結因。以有成果之功故云力也。文有十句。初四緣因。次二了因。後四通於緣了。後得此下成果。謂由了因故得法身果。由緣因故得色身果。第四善男子汝且觀下觀用無涯。於中三。初舉益勸觀。次觀見奇特。後校量顯勝。今初有標釋結。初標可知。二我此下釋中二。一明難見聞。二若有眾生下明見聞皆益。於中三。初明不退菩提益。次或有眾生下善根成熟益。後我以如是下總結多門。皆不退成熟。於中先多門皆不退。後若有眾生見聞下。種種皆成熟。淨剎可生身云何生。此有二義。一約法性身剎。則與剎爲體名淸淨剎。與身爲體名淸淨身。從能依有殊。欲顯所依體一。故言生身。二約相用淨剎是所依之剎。淨身則身內之剎。欲顯身土互融故言生淨身耳。後汝應觀下總結。第二爾時善財下觀見奇特。於中三。初見毛內含三世間。次又見普賢下。見普賢身徧諸剎中出生大用。後時善財童子下。自見己身等普賢化。第三又善財下校量顯勝。於中三。初校量善根。二從初發心下。校量所入剎海。三善財童子於普賢下。雙顯上二超勝之相。於中二。先別明橫豎深廣。於中有三世間。一器世間。一步超過顯橫廣。盡未來劫明豎窮。猶不能知顯深遠。藏約包含。普入約廣徧。餘可知。後善財童子於下。總結平等周徧。不於此沒彼現者。以沒現相如法性故。以此彼相相卽故也。第二當是之時下明位滿齊佛。於中初句明自得。餘皆等上。初一等因圓。次一等果滿。一身下別顯等相。此卽義當等覺。因位旣滿更無所修。故但說等不辧更求。此則一生頓成。行布亦足。非惟但約理觀初後圓融。上明見聞證入竟。第二從爾時下明聞佛勝徳難思。前長行但顯因圓。此偈方陳果用。非頌前文。然有二意。一對普賢。普賢意云。上見我難思。尙是因位。今示汝果尢更甚深。二對善財。善財等佛但是因圓。以果海離言故不說成佛。今寄現佛之徳。以顯善財果相故。長行偈文因果綺互。文中三。初偈頌標徳。誡聽許說。二爾時下長行舉眾渴仰欲聞。三爾時普賢下。廣陳徳相令眾求滿。於中二。先長行重誡許說分齊。後偈頌廣顯佛徳難思。九十五偈分二。先九十三偈別嘆佛徳。後二偈結徳無盡。勸信勿疑。前中前八十偈法說。後十三偈諭明。然通贊毗盧遮那十身圓滿二十一種殊勝功徳。卽分二十一段。初有二偈。卽於所知一向無障轉功徳。謂佛無障礙智。於一切事品類差別。無著無礙故。二有一偈。明於有無無二相眞如最淸淨能入功徳。謂了眞如無二故無動念。三有三偈。卽無功用佛事不休息功徳。謂住佛無住處作佛事不休息。故云或見等。四有十五偈。卽於法身中。所依意樂作事無差別功徳。謂由諸佛所依智同。益生意樂同。報化作用同故。前經云得佛平等。亦同攝論四種意趣中平等意趣故。此廣列諸佛皆互相徧。此釋已妙。今更以文理證。此諸佛皆遮那之身謂此文言。此三十界阿閦在中。阿閦本在東方。今云在此明不異此。又無量壽佛月覺如來。皆徧十方豈容隔此。又皆言或見。則知一佛隨見不同。若言別贊余佛。直言阿閦在此。何成贊徳。況華藏剎海皆遮那化境。無量壽等未出剎種之中。豈非是此佛耶。法華央掘並說十方分身。故知法藏別緣十六王子皆方便說。以理推之。皆是如來海印所現。何緣不說自所現佛而說他耶。故知賢首佛等。皆本師矣。然此段文。亦兼顯第十七隨其勝解。示現差別佛土功徳。文中三。初八主伴嚴土攝生同。次四微細含容轉法同。後三總攝多門結前生後。五或見釋迦下三偈。卽修一切障對治功徳。謂一切時常修覺慧。治六蔽等故。旣云已經多劫。則不定始成。六有三偈卽降伏一切外道功徳。於中初二卽教證二道。後一現所摧同類之身。七或現兜率下十六偈。卽生在世間。不爲世法所礙功徳。於中初五八相現世無礙。次三處天宮殿無礙。次六隨世巧化無礙。後二結無礙智之能徧隨機。八如來住下有十八偈。明安立正法功徳。於中初四偈。立三乘法輪兼顯業用。次三明立六度道品對治法。次七明一音隨類聞法不同。乃至無量。後四明平等語業而應一切。九具足下三偈明授記功徳。謂記別過未如現在。故云悉明見。十有四偈。明示現受用變化身功徳。十一或持下二偈。明斷一切疑功徳。謂於一切境善決定故。能斷他疑。十二有九偈。令入種種行功徳。謂徧了一切有情性行。隨根令入故。十三如來無礙智。一偈卽當來生妙智功徳。謂佛知久遠故。十四有五偈。隨其勝解示現功徳。謂隨解現身故。十五有三偈。卽無量所依調伏有情加行功徳。意云。佛智爲無量菩薩調伏眾生加行之所依故。十六如來淸淨下二偈。明平等法身波羅蜜多成滿功徳。然同攝論法身具五種相。初句白法爲相。以是極果圓滿自在故。次二句不思議相。次一是無二相。次一無依相。次句常住相。次句二諭者空畫諭無依。夢諭非有無二相。余不可諭。或略不諭。十七有一偈。明隨勝解示現差別佛土功徳。旣隨解而現故不可諭。此偈亦總拂前諭。如山等必不依空。有等必不能諭佛。十八一偈。明三種佛身方處無分限功徳。十九一偈。攝三種功徳。同法性等。卽窮生死際常現利樂一切有情功徳等。虛空卽無盡功徳等。實際等卽究竟功徳。以如實際之際窮未來際故。後二偈結徳無盡。亦是別顯無盡功徳。𨿽是總結卽當別文。於中前偈結徳後偈勸信。古徳亦有將此二偈爲一部流通。已如前說。

法性深廣難思議

我已隨分略開解

願斯功徳同實際

普令含識證菩提

大方廣佛華嚴經疏卷第六十

