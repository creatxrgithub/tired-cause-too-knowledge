維摩經略疏

唐智顗說。湛然略

維摩經略疏序

今玆疏文卽隋煬帝。請天臺大師出之。用爲心要敕文具在國淸百錄。因令侍者隨錄奏聞。但至佛道品後分。章安私述續成。初文旣筆在侍人。不無繁廣。每有緇素諸深見者。咸欣慕之。但云獘其文多。故輒於其錄而去取之。帶義必存。言繁則剪。使舊體宛然。不易先師之本故也。然自省闇短慮失元規。嘗於墳堂然香求徵。儻少壞大道願示以畱礙。二旬未竟佛道斯終旣免幽訶。寧非冥護儻裨其宗旨則光光後昆。冀諸達人恕以專輒。

維摩經略疏卷第一﹝小捲初﹞

天臺沙門湛然略

釋佛國品之初

次明入文大爲五意。一明經度不盡。二略分文。三辧佛國義。四釋品。五正入文。初意者前後五譯不同。今釋什本尋經文義。西土猶多。何以知之。如命十弟子。如是五百乃至八千各辭不堪。不堪之言並不來此。推此而論經卷不少。又文殊入室傳如來旨。殷勤無量兼八千菩薩各說入門。此諸言談何止半捲。爰至出室詣庵羅園對揚如來辧佛國義。當時敷演髙論往復。豈容止有數紙經文意謂。振旦生民神根狹劣。不堪具足讀誦受持。刪彼富文采其綱格流傳玆土。略存義焉。問此經西土文言浩大。將不是大論明佛所說不思議經有十萬偈耶。答有云卽是今謂不爾。大論所明不思議經是華嚴別名。故論云般若有二種一共二乘說。二不共二乘說。不共說者如不思議經。故華嚴云此經不入二乘人手。共說者卽是摩訶般若及諸方等。問華嚴豈得名不思議。此經一名不可思議解脫。何故反謂非耶。答此經旣有兩名豈獨華嚴更無別稱。然細尋大論前後所引不思議經。悉是華嚴如說。謳捨那優婆夷。爲須達那菩薩說度眾生數量。乃是華嚴明善才入法界所聞之事。若引此經卽云毗摩羅詰所說。二分文爲二。先出古今次明一家。先明諸師者什生及古諸師悉不開科段。直帖文解釋。而肇師云始於淨土終法供養。其間所明𨿽殊不思議一也。是則寶積發問已前爲序。囑累一品以爲流通。其間並是正說也。次靈味小亮云此經題旣云淨名所說。從方便品皆是正說。次開善師分爲四。一序訖菩薩品。二正卽室內六品。三證成卽菩薩行阿閦佛兩品。四流通卽法供養囑累兩品。若莊嚴光宅同用初四品爲序。入室六品爲正。後四品爲流通。晚三論師亦同此釋。北地論師用佛國一品爲序。方便品訖見阿閦佛品十一品爲正。後兩品爲流通。但古今不同互有分別。承習之者各有宗門。諸禪師見此分別多延紛諍。不開科節但約觀門直明入道。次明今家者。若不開科段則不識起盡佛教承躡。若開科段執諍紛然。於解脫之法橫生系累。今尋經意趣傍經開科而非固執。夫佛說法𨿽復殊源而初中後善文必備矣。今約此三對序等三。仍爲三意。一正開經。二約觀心。三異眾家。一正分經者經無大小例有三段。謂序正流通。序者大聖將欲說法必先現瑞表發以爲由藉。如欲說大品卽放支節雜色之光。表欲說般若以導諸行。欲說法華放眉間光。表欲說中道實相。今經合蓋現土。表欲說佛國因果。旣由藉不同。正表教門。赴機有異。發起物情使咸信慕歸宗有在。故曰序也。二正說者四眾睹瑞悉皆忻仰堪聞聖旨。大聖知時赴機設教。時眾聞經咸沾法利。故名正說也。三流通者流譬水之下霔。通則無滯無壅。如來大慈平等說法。非止但爲現在亦欲遠被正像末代有緣。使咸沾法潤。是則法水流霔無窮。並沾斯澤故名流通也。今開爲三。一從如是我聞訖七言偈。具通別二序。此於正說由藉義足名爲序分。二從寶積請問佛國因果已去訖阿閦佛。有十一品半。皆明不思議解脫佛國因果。皆是赴機之教。現在沾益。並爲正說。三從法供養訖囑累。明天帝發誓弘經。如來印可勸發囑累宣通未來。使流傳不絕。此並囑流通也。問此經題稱維摩詰所說。今何得從佛國爲正。答淨名承佛威神助佛揚化。化道有功故從其受稱。譬如國王敕臣布政。布政有功而臣受賞。正命之主歸於國王。受功之名而臣受稱。不可謂臣受賞而臣爲正。君垂正命而翻爲傍。淨名得佛印定方乃爲正。故名維摩詰所說經。二約觀心者卽約三觀以爲三分。二觀方便卽是序義。得入中道卽是正義。雙照二諦心心寂滅。自然流入卽流通義。三簡異者。問何不依什師及諸禪師不分科段。答若論觀行實不繁開。今欲令學者知文起盡。識聖善巧言不孤。致必有承躡。若於文無壅帖釋。觀行轉覺分明。問何不全用肇師注意。答法供養屬正義不然也。問何不依靈味。答佛國爲序義不應然。何者佛爲法王道王。三千有所宣說。豈非正也。但寶積所請佛所酬答。赴此機緣明佛國因果。時眾聞經獲大小益。豈折爲序。又且淨名助佛闡揚。正是獎成佛教。豈可弟子助說爲正大師說者翻爲序乎。問何不同開善。答經無大小例有三段。何得此經獨開爲四。問何以不同莊嚴光宅及三論師。答佛國爲序其妨同前。又用菩薩行阿閦佛以屬流通。恐此不然。何者淨名掌擎大眾。還庵羅園對佛印定。室內所說方得成經。又佛還對淨名。辧佛國因果撮經終始。宗旨分明大眾蒙益。過乎室內。此是正說。豈謂流通。問何不依北地大乘師。答佛國爲序其妨同前。三釋佛國義者。此明長者子寶積問佛國因果。世尊具答。身子生疑佛以神力現淨土相。時諸大眾得大乘益。還復穢土求聲聞。眾得小乘道。約此標名故云佛國。此經旣以佛國爲宗。必須明識佛國之義。今略爲八重。一總明佛國二別明佛國三明修佛國因四明見佛國不同五明往生六明說教七約觀心八用佛國義通釋此經。一總明佛國者。前說普集及諸方等多明正報。今因寶積厭蓋如來合蓋現土卽表欲說依報。何者正報旣顯須廣明依。如說王民必須知土治正事業。言佛國者佛所居域故名佛國。譬如王國𨿽臣民共住。而從王受稱名某王國。今佛𨿽與有緣共居而從佛受名名某佛國。佛身所依名爲佛土。佛住界分名佛世界。佛所居止萬境不同亦名爲剎。然國有事理。事卽應身之域。理則極智所照之境。而至理虛寂本無境智之殊。豈有能所之別。但以隨機應物說有眞應故明理事也。然非本無以垂迹故有應形應土非迹無以顯本。故引物同歸法身眞國。故文云𨿽知諸佛土永寂如空。而現種種淸淨佛土則應同凡聖。現有封疆。凡聖果報髙下殊別。所現淨穢亦復如是。故瓔珞雲起一切眾生應一切國土應。或有釋言應國者是眾生集業所感。故文云眾生之類是菩薩淨土。聖人慈悲來此現生。故法華云而生三果朽故火宅。爲度眾生生老病死。有云諸佛法身。猶如明鏡一切色像悉現其中。是則一切國土皆從法身本國應現。國由佛身故云佛國。故法華云。今此三界皆是我有。其中眾生悉是吾子。今詳斯語若云應國從法身現。卽是自生。若從眾生卽是他生。眾生對佛卽是共生。若離生離佛卽是無因而有土也。皆墮性義。此卽須破。當知國土若淨若穢皆不可說。有因緣故而可說者。悉檀赴機皆得說也。二別明佛國者。諸佛利物差別之相無量無邊。今略爲四。一染淨國凡聖共居。二有餘方便人住。三果報純法身居。卽因陀羅网無障礙土也。四常寂光卽妙覺所居也。前二是應卽應佛所居。第三亦應亦報卽報佛所居。後一但是眞淨非應非報。卽法身所居。言染淨者九道雜共。何者六道鄙穢故名爲染。三乘見眞故名爲淨。三六共居故名染淨。亦名凡聖同居國也。就染淨土凡聖各二。凡居二者一惡眾生。卽四惡趣也。二善眾生卽人天也。聖居二者一實二權。實聖者四果及支佛。通教六地別十住圓十信後心。通惑𨿽斷報身猶在。二權聖者方便有餘三乘人。受偏眞法性身。爲利有緣願生同居。若實報及寂光法身大士及妙覺佛。爲利有緣應生同居。皆是權也。是等聖人與凡共住故云凡聖同居。四惡趣共住故云穢土。二明同居淨土者。無量壽國𨿽果報殊勝難可比諭。然亦染淨凡聖同居。何者𨿽無四趣而有人天。何以知之。生彼土者未必悉是得道之人。故經云犯重罪者臨終之時懺悔念佛業障便轉卽得往生。若但聖生凡夫何得願生彼土。故知𨿽具惑染願力持心亦得居也。聖生權實類前可知。但以無四惡趣故名爲淨。舉此往類。同居之國優劣非一。𨿽復穢淨多種。如法華經授弟子記所住國土。束而明之並屬凡聖同居土也。問染淨國名出何經論。答思益論云。日月光佛命梵天來此土云。汝當用十法遊彼世界。娑婆之土名染淨世界。染卽是凡淨卽是聖。問穢土十惡所感四趣依正。皆穢可然。但十善果淨土因同何得依正頓殊別耶。答二處修因善名𨿽同。淨土修善精微勝故。故彼凡聖所得依正不同穢土。二明有餘土者。二乘三種菩薩證方便道之所居也。何者若修二觀斷通惑盡。恆沙別惑無明未斷捨分段身。而生界外受法性身。卽有變易所居之土名爲有餘。亦名方便方便行人之所居也。故攝大乘七種生死。此卽第四方便生死。問有餘國名出何經論。答法華云。我於余國作佛更有異名。是人𨿽生滅度之想而於彼土求佛智慧。卽其義也。大論云二乘入滅𨿽不生三界界外有淨土。於彼受法性之身。三明果報土者。卽因陀羅网是華藏世界純諸法身菩薩所居。以其觀一實諦破無明顯法性。得眞實果報。而無明未盡潤無漏業受法性報身。報身所居依報淨國名果報國也。以觀實相發眞無漏所得果報。故名爲實。修因無定色心無礙亦名實報無障礙土。言無障礙者謂一世界攝一切世界。一切世界亦如是。此名世界海。亦名世界無盡藏。別教初地入此世界有七種淨義。一同體淨。如一卽一切一切卽一。二自在淨。一切國土平等淸淨。三莊嚴淨。一切佛土神通莊嚴。四受用淨。離一切惑成淸淨道。五住處淨。大智眾生悉滿其處。六因淨。入佛土妙平等境界。七果淨。隨物所宜而爲示現。前五是體滿。有體相用。六是因圓。七是果滿。初住生彼悉成就此七淨義。問出何經論。答仁王云。三賢十聖住果報。當知卽是果報爲土也。法華云娑婆世界坦然平正。其諸菩薩咸處其中。大論云法性身佛爲法身菩薩說法。其國無聲聞支佛之名。華嚴明因陀羅网世界。攝大乘明華王世界。皆明果報土無障礙相。四明寂光土者。妙覺極智所照如如法界之理名之爲國。但大乘法性卽是眞寂智性。不同二乘偏眞之理。故涅槃云。第一義空名爲智慧。此經云若知無明性卽是明。如此皆是常寂光義。不思議極智所居故云寂光。亦名法性土。但眞如佛性非身非土。而說身土。離身無土離土無身。其名土者一法二義。故金剛般若論云。智集惟識通。如是取淨土。非形第一體非莊嚴莊嚴。問出何經論。答仁王云。惟佛一人居淨土。此經云心淨則佛土淨。心淨之極極於佛也。普賢觀云。釋迦牟尼名毗盧遮那徧一切處。其佛住處名常寂光。問經論散明可如向說。不見四土一處出之。答經論度此本自不多。尋讀之者又不備悉。四土共出何必無文。正如此經答長者子。卽是其意。文云隨所化眾生而取佛土。隨所調伏眾生而取佛土。隨諸眾生應以何國入佛智慧。隨諸眾生應以何國起菩薩根。若對四土宛然相似。名目旣異。佛意難量。在下對文別當解釋。問此經未明開權顯實。何得明二乘生有餘土。答經云佛以一音演說法。眾生隨類各得解。何妨二乘通教菩薩並得橫解。別圓兩教橫豎無礙。問華嚴明十種佛土。此四攝盡以不。答何但攝十。乃至有人言經明二十七品佛土。無量壽土止是第六。見文對四攝無不盡。問若爾何不依十及二十七。答一往有文欲對四教。厝意難見。三明修佛國因者。此經非但約正報果明依報國。亦約正因明於依因。依因者卽佛國因。故佛答寶積橫約十七正因以明依因。豎約十三正因以明依因。國旣有四須明四因。一往明四教菩薩願行之因感四佛果依因感於四土。子細窮核非無小妨今還約四義分別一者菩薩修三權一實願行之因。成就眾生。若四種眾生未斷界內緣集。若斷未盡菩薩界內成佛之時。四種眾生來生同居之土。修於四種願行之因。二者菩薩修於權實四行成四眾生。四種眾生方便觀成界內結盡。菩薩於有餘土成佛之時。四種眾生同生其國。修於別圓兩教之因。三者菩薩修於別圓教願行之因。成就二種眾生。二種眾生能斷無明。菩薩報國成佛之時別圓眾生成於實相無漏之因。來生其國同修圓因。四者修於圓斷願行之因。因極果滿成妙覺位居常寂光。稟圓眾生若修圓因願行圓極。亦棲寂光。十方諸佛湛。若虛空無有增減。爲成眾生起四土因。引四眾生同棲佛國。修願行因成菩提果同居寂光。盡未來際如法華壽量品之所明也。四明見佛國不同者。此經云譬如諸天共寶器食。隨其福徳飯色有異。至論佛土皆如虛空。豈有不同之見耶。若不見相而可見者。具有十番下釋飯色。當分別也。問經言諸天同寶器食。隨其福徳飯色有異。此爲是一質異見。異質一見。答應作四句。一異質異見。如娑婆極樂。此土見穢彼土見淨。二異質一見。如娑婆極樂。垢淨質異。別圓菩薩用天眼見但一有餘。三一質異見。如身子螺髻所見。於一有餘見同居土淨穢之異。四一質一見。謂羅漢支佛三種意生。此五種人界內結盡同生有餘。所見無異。問那約有餘明一質耶。答三乘同以無言說道發眞無漏。所感國土一法相同。故言一也。問此經譬如諸天同寶器食見飯色異。爲是無障礙色有障礙見。有障礙色有障礙見而有異耶。答應作四句。一有障礙色有障礙見。卽染淨有餘兩土不同。二有障礙色無障礙見。卽法身菩薩無礙天眼見染淨有餘。悉無障礙。三無障礙色有障礙見。卽因陀羅网染淨有餘二種眾生見有障礙。四無障礙色無障礙見。卽三賢十聖住果報土見無障礙也。問此經言。同寶器食見飯色異。爲有質見異無質見異。答亦應四句。一染淨有餘實報悉是有質見異。二有質礙色見無質礙。卽是菩薩依佛慧見三土皆寂光也。三無質礙色見有質礙。卽三土眾生於常寂光見有異質。四無質礙色見無質礙。卽是諸佛心淨土淨。見於如如平等法界常寂光土。無形無質略出十二不同。委推無量。𨿽有無量皆如虛空。故淨名空室表十方佛土悉皆空也。五明往生者爲二。一總二別。一總約四土明往來者。亦云來生。具如大品。從此至彼名爲往生。從彼來此名爲來生。二土亦然。但橫豎異耳。常寂光土絕於生名無往來也。應來三土無應往也。二別約四土明往生者爲四。一染淨土明往生者有穢有淨。若穢土受生以見思惑惑潤惡業生四惡趣惑潤善業則生人天。若明三乘聖人往生。初果斷見未斷欲思九品潤生人天七反。二果三品潤生欲一往來。三果二界思推惑潤往生二界。通六地來及別十住。並圓五品乃至入信通惑未盡並類三界。可知皆是實來生同居土。若權來生者三乘聖人界內惑盡或從方便土願來。或從果報寂光應來。次明淨土凡夫實生者無四惡趣。但以見思潤善來生人天。聖權實生類前可知。二有餘土往生者。三藏二乘通教三乘。別教十行圓信後心長別三界皆實往生。故勝鬘云。變易生死者二乘及大力菩薩三種意生所不能斷。故生有餘受法性身。問何等是三種意生身。答一三昧正受。此恐是通教同入眞空寂定之樂。故涅槃云。聲聞定力多故不見佛性。二覺法自性。此恐是別教菩薩。𨿽證偏眞而覺知有中道法性。三無作。此恐是圓教菩薩。觀於中道無作四諦。圓伏無明。皆言意者未發眞修。猶是作意。無明爲緣無漏業爲因。卽此彼土受法性身。問如楞伽明三種意生。悉是十地應生報土。那云有餘。答約別十地判三意生。卽生報土。約通十地判。正與向解三教菩薩界內惑盡。則同生有餘意同。若實報寂光破無明顯法身。則應生有餘。三果報土明來生者。若於同居有餘侵除無明。別圓地住皆得往生。四常寂光土。若究竟寂光卽是不生。不生豈爲往來生也。若分明寂光下寂滅忍十地二生。中寂滅忍等覺一生。或云圓教初住分破無明。見佛性理亦得分生。乃至等覺皆有此義。但有無明變易生死果報所拘。故云住果報也。妙覺永盡故言一人居淨土。前四十一地若約果報名生果報。若分見眞理名常寂光。問分段同居要見思盡。捨身方生有餘。有餘亦應別見思盡捨變易身方生報土耶。答不然分段質礙煩惱𨿽盡必須捨報。若有餘土隨破別惑因移果易卽名實報。問實報受生寂光生不。答旣云常寂豈得受生。生卽流動何名常寂。問上何得云生常寂光。答若果報土有邊論生發慧見眞眞卽不生。卽是不生生也。問若不生生亦應云不常常。答亦如所並。何者究竟常寂不生不生。四十一地分居常寂卽不生生。不常常也。六明四土說教不同卽爲四。一染淨土說教不同者凡聖同居。旣有淨穢。穢者五濁障重而根有利鈍。利感頓教。譬如日出前照髙山。鈍根障重卽開三藏。方等大品方便調伏。於法華涅槃始聞圓教。見於佛性開祕密藏。淨者如華光土。𨿽非惡世願說三乘。此亦得有頓漸之教。問淨土亦得開漸教者香積菩薩何故驚怪。答本願說故。二有餘土說教不同者。斷通結盡皆得往生。不無利鈍藏通二乘皆鈍。故大論明羅漢法性身鈍。以於佛道而紆回故。通別圓教疊判利鈍可知。如來於彼但說一乘。𨿽無開三而於一乘不無權別赴兩機緣。若明開顯𨿽無藏通而開別權顯圓之實。故法華明羅漢生彼求佛智慧。得聞是經惟以佛乘而得滅度。三明果報土說教不同者旣皆破無明。其往生者同一根性。行大直道無復紆回。佛於彼土但說一圓也。四常寂光國說教不同者。若究竟寂光無說無示而言說者。法身無緣冥資一切。無說而說卽是法身說法。若約果報明常寂光。分別二種說法不同者。說無作四諦卽果報土。說一實諦卽常寂光。下兩土類此可知。七約觀心明四國者心性本來畢竟空寂。而眾生多顚倒少不顚倒。無明因緣而起善惡。卽所生法卽空卽假卽中。中是因緣善惡之境。卽凡聖同居。何者所觀善惡卽淨穢土。了因緣虛假折體入空。空境卽是有餘土也。知空非空不以爲證。知中非因非果而因而果。若了因果無障礙者。卽是果報無障礙土。𨿽復空假入出之殊。而無明心源卽是佛性。若知無明性卽是明。卽常寂光。故文云隨其心淨卽佛土淨。大集云欲淨佛國當淨汝心。華嚴云無量諸世界悉從心緣起。一切諸法界皆入一毛道。八用佛國義釋此經者爲三。一通序分。二通正說。三釋流通。一通序分者合蓋現土。此瑞正表欲說佛國。故寶積述嘆云今奉世尊此微蓋。於中現我三千界。寶積深知欲說淨土。故稱嘆竟卽問佛國因果。敍述現瑞正意。表於欲說佛國。二通正說者爲三。一室外二室內三出室。一通室外者有三品半文。寶積請說佛國因果。如來具答。故足指案地現於淨土。令諸眾生得大乘益。復土如故。求聲聞人得小乘益。若迷佛國依報之義。豈識此品之玄旨也。次通方便品者。爲國王長者說折體兩觀。勸求佛果正因。若成依因則具界內結業未斷。生同居淨。結業若斷卽生有餘。若成佛時則二種眾生來生其國。次通弟子品訶諸聲聞。意在令斷界外緣集。若至法華進斷別惑生果報土。後成佛時三種眾生來生其國。次通菩薩品。呵諸菩薩令斷無明則生寂光。後成妙覺之時一種眾生來生其國。二通室內六品者。文殊問疾入毗耶離。淨名卽現空室。云十方諸佛國土皆空。故現室空也。此豈非正表顯佛國義。扶成如來說佛國也。次通不思議品。現須彌入芥等不思議事皆顯佛國依報自在。次通觀眾生品。天女住室十有二年。卽同淨名在常寂國。正是助顯佛國之義。故云十方佛土常現此室。次通佛道品。行於非道通達佛道。卽是於不淨國顯現淨國。故偈云。𨿽知諸佛國及與眾生空而常修淨土教化諸羣生。次通入不二法門品。諸大菩薩各說入門。欲破前二土無明入果報土住常寂光。次通香積品。此室現眾香之淨國對娑婆之穢土。卽是證成室內五品扶成佛說淨穢兩國。三通出室兩品者。菩薩行品淨名掌擎大眾還庵羅園。佛對阿難說種種土復宗明義。若不精解此品經文何由可別。次通阿閦佛品。卽是室外現土證成如來說種種土。其義分明。聞經得道倍於前也。三用佛國釋流通兩品者。法供養品天帝發誓弘經。如來印可。正爲流通不思議解脫之體佛國因果之宗。囑累品付囑彌勒及阿難等。流通不思議解脫法門及上所明佛國因果。使不斷絕。四釋品者品以品類爲義。義類同者聚爲一段故稱品也。但此品題應云序品。言佛國者從正當名。問旣有序正何得用正以標初品。答此問非也。設用序當名復應問云何不用正。今解不無其例如摩訶般若。初半品是序。從告舍利弗後半品是正。而用序標品復有何妨。若不許此經序受正名者。亦應不許彼經正用序標品也。問若爾定應用序標題。答金光明序正同品亦應爲妨。此旣晚人安品厝意不同。非佛所制亦非阿難。不足定執。此經𨿽不標序品爲初而序義宛然。事須玄釋。序義眾多略用三意。一略釋序。二明通別。三約觀心。一略釋者有三義。一以次序爲義。二以由藉爲義。三以序述爲義。一次序者夫著文初文之爲序。今如是六義是經之首故名爲序。二由藉者大聖說教必須由藉。是以現瑞表發生物喜心。故云道從歡喜生也。如此爲由故得說教。三序述者旣生忻慕而聖意難量。時眾歸心莫知所趣。所以須假髙位弟子或化佛菩薩預先稱述。眾疑旣息歸心有在。方可致教故云序述。今經初六義卽是次序。合蓋現土卽是由藉。寶積述嘆卽是序述。問諸經悉具三序以不。答有具不具。或二或一皆爲序分也。問序訓不同何得俱用次序會通眾義。答字書𨿽爾經意含三共。用次序之字亦應無妨。依義不依語也。二明通別者還束前三以爲通別。如是六義卽是通序。現瑞序述合爲別序。諸經通以六義爲首。故名通序。眾經之初現瑞不同序述各異。有所表發故云別序。今因別名則有別序有別言教。若因通名則有通序。行理通別因此而有兩序。問若以兩序從兩名立者。立名則前別後通爲序。何得前通後別。答立名之便應前別後通。爲序之便應前通後別。復次一途亦前別後通。何者如現瑞由藉。是說經之前如是等六乃是如來將入涅槃方說此語。故知在後。經前序正爲發起現在弟子信心。經後序爲令未來弟子生信。若爾佛在世時經初無序不名經耶。答別序之前𨿽無六義。佛說法時已有其事故得名經。三約觀心者心卽是通觀。卽是別因此觀心成就一切佛法。卽是入道之門。卽由藉也。問若以觀心爲兩序者豈不顚倒。答立名之便故言觀心。修行之便卽是心觀。類前事義其理顯然。問玄義處處多明觀心。已恐不可入文復爾。將不壞亂經教耶。答說經本爲入道。若懷道之賢觸處觀行。豈有尋求聖典而不觀行者乎。但巧說得宜非止不損文義兼得觀慧分明分別法門。非觀何逮豈有壞亂之咎也。

維摩經略疏卷第二

五入經文就序爲二。一通。二別。先釋通序六義通爲眾經之序。須爲兩義一總二別。一總釋者是佛教阿難等諸大弟子說入佛法之相。大論云佛將涅槃阿難親屬愛結未除心沒憂海。阿泥樓馱語阿難言。於未來事若有疑者及時語決。何爲沒在憂海如世凡夫。阿難得念道力悶心得醒。卽以四事請問。一問佛涅槃後云何修道。二問誰當作師。三問惡口車匿云何共住。四問佛經初首作何等語。佛告阿難若今現在若去世後依四念處修道。解脫戒經是汝大師。惡口車匿依梵法治。若其心渜伏教那陀迦旃延經卽得入道。我三僧祇所集法藏初應作如是說。如是我聞一時佛在其方其國土與其大眾。非獨我法如是三世諸佛經初亦然。故知六義卽是通序。亦名遺囑序。如來遺言令標經首故。亦名經前序。三世諸佛經前皆然。問何故經初安如是等。乃至但令修四念處。答經初安如是等者爲斷疑勸信故。亦爲印定佛說非弟子及九十六種所說故。亦爲破外人經初以阿漚二字標其教首故。阿漚者是謂吉相邪僻之事具如百論。惡口車匿梵法治者。其自恃王種輕諸比丘。僧法事時卽輕笑言。如似落葉旋風所吹聚在一處何所互論。佛去世後猶自不攺佛令作梵壇。謂默擯也。亦云彼梵天治罪法別立一壇。其犯法者令入此壇諸梵不得共語。若心調伏爲說那陀迦旃延經者。令離有無卽入初果。一家明三藏教。立非有非無門異於三門意在此也。教諸比丘依波羅提木叉住者。波羅提木叉此云保得解脫。亦云報解脫亦云處處解脫。問毗尼明時食時衣等多非正義。那云保得解脫。答大論云佛說毗尼爲令佛法久住。不應求實求實卽生邪見。今時僧眾不以戒律在心者恐滅佛法。令依念處修道者。若離念處施但得富戒生人天。坐禪得定隨禪受生。多聞說法但是世智。若修念處能破四倒。問聲聞經說須依念處。摩訶衍教無生入道。豈須念處有所觀耶。答大乘有無生無量無作念處。若離此三則無正觀。但佛教𨿽多不出半滿。生滅念處卽是半字。三種念處卽是滿字。半枯滿榮。枯榮中間得見佛性。住大涅槃名諸佛法界。出念處外無入道法。故佛遺囑令依念處。次別釋者舊多用五義。今依六義。一如是者勸信之端。二我聞者親承音旨。三一時者感教之時。四佛住者約出化主。五方所者聞經之處。六同聞者證非謬傳。此六義者正爲獎成佛去世後見聞之徒息疑增信。自利利人功成道熟。是謂勸信之端者。如是等六皆爲勸信。

如是居初故云端也。初如是爲三。一總明。二約教。三觀心。一總明者意在勸信。如法相解如法相說。所說誠諦必可信從。大論云佛法大海信爲能入。又如是者善信之辭。不信者言是事不如是。其信者言是事如是。又大論云如是者示人無諍法。佛以無倚心說。弟子以無著心受。能得解脫故言如是。不如外道說者聽者皆以著心。現世斗諍死入地獄豈名如是。又古來多雲。如是者文如理是。文以巧詮爲如理以無非曰是。二約教者四不可說赴機而說則有四種。一生滅二卽空三假名四卽中。一因緣生滅如是者。佛昔於波羅柰說五陰生滅。俱鄰等聞如是說卽得悟道。此經復土。求聲聞人知有爲法無常得羅漢果及法眼淨。二明卽空如是者。如大品三乘同見無言說道而斷煩惱。此經破迦旃延明五義。二百比丘聞如是說心得解脫。卽是示人無諍法。三假名如是者如無量義云。摩訶般若華嚴海空宣說菩薩歷劫修行。此經亦云以無所受而受諸受。若聞如是說得道種智。入菩薩位知眾生根。四中道如是者。如大品說。佛以諸法實相故出現於世。化佛亦以諸法實相故出現於世。法華云諸法實相義已爲汝等說。此經諸菩薩各說入不二法門。若菩薩聞如是說卽見佛性。開佛知見住不思議解脫。佛法有此四種如是。故眾經之初皆安如是。華嚴頓教有因緣假名中道二種如是。三藏但因緣生滅如是。若諸方等具有四種。摩訶般若則有三種。法華但有中道實相。若大涅槃明諸佛法界亦具四種。此經猶是方等大乘生蘇不定之說。具有四種如上所引。此經旣具四如是義故於經初標如是也。問理無二是何得有四。答諸法畢竟無說非權非實。尙無一種何況有四。而權而實者權故說三實故說一。權實備明則有四種。三觀心明者卽是三觀明四如是。華嚴云欲知如來心但觀眾生心。若見如來心卽見眾生心。如破一微塵出大千經卷。眾生一念無明因緣所生之心卽具四理。若觀心因緣生滅入空卽生滅如是卽空。卽假卽中例說可知。問若觀心具四應卽是佛。答六卽分別。進不叨濫生增上慢。退免貧人數寶之失。

我聞者卽阿難等親所聞法故云我聞亦爲三釋。一總釋者親承音旨故。若傳從他聞多致僞謬。今旣親聞是則可信。羣情承受無所致疑。大論云隨俗說我和合稱聞。隨俗說我者學人傳法。利生順俗說我。外不乖宜內不乖實。如用金錢以買銅錢賣買法爾人無怪也。和合稱聞者。耳根不壞作意欲聞情塵和合耳識卽生。意識分別種種所聞。因緣和合故稱聞也。阿難等內則耳根聰利。外則對佛八音領納無遺。故稱我聞。問大論云阿難是佛得道夜生。涅槃明佛成道後過二十年方爲給侍。自爾之前說經阿難不聞。佛將涅槃爲魔所蔽亦不得聞。云何皆稱如是我聞。答大論云阿難將欲結集法藏。合掌向涅槃處而說偈言。佛初說法時。爾時我不見。如是展轉聞乃至波羅柰。展轉聞者舍利弗問經云阿難修不忘禪。得佛覺三昧以三昧力自能聞也。又報恩云阿難從佛求乞四願。三如涅槃。第四願者佛所說經未聞之者更請爲說。佛可其願。有所不聞重爲說也。復次大論明結集法藏。優婆離等各登髙座皆稱如是我聞。未必並是阿難也。問阿難但結集小乘亦大乘耶。答解者不同。有言但結集小乘。諸大乘經是文殊彌勒等所共結集。又言阿難亦結集共二乘說大乘經。故大品付屬阿難。此經亦爾。其不共者大菩薩集也。又云阿難亦結集不共二乘人說。如正法念云。阿難有三種一阿難賢二阿難持三阿難海。今謂阿難賢持三藏教。阿難持持共大乘。阿難海持不共大乘。故法華云。阿難聞佛授記卽時憶念過去無量千萬億諸佛法藏。如今所聞。亦識本願豈不備持一佛之教。次別釋爲二。一我二聞我亦有四。一約三藏明我者。依薩婆多我但有名。依曇無徳說有假我。犢子明我在第五藏。是等𨿽殊悉破外人計神我性說假名我。二通教者如大品云。色性如我性我性如色性。我之與色但有名字皆如幻化。三別教者以自在爲我。善於知見得無掛礙卽我義也。又攝大乘明自他差別識亦名似我識皆是別義也。四圓教者中道佛性卽我義也。中論云。佛或時說我或時說無我。於佛正法中無我無非我。此經云於我無我而不二是眞無我義。大經云無我法中有眞我。又云我與無我其性不二。不二之性卽是實性。實性者是二十五有眞我也。前三是權我圓教是實我。問若爾何得大論云隨俗說我。答三教隨情豈非隨俗。若圓教明我卽是佛性非隨俗也。三教我聞並約耳根圓教明我。我卽是聞。以點色性說眞我故離法性外無別能聞耳也。用教約諸經明我多少如前可知。二明聞者大經有四種。一聞聞二不聞聞三聞不聞四不聞不聞。今恐此是四教辧聞。藏教卽聞聞以小生生大生故名生生。今亦得云少聞成大聞故名聞聞。問大經生生是十二因緣相續不斷。何以類解聞聞義耶。答彼經釋生具有兩義。今不取約行但取約理。若約十二因緣相續以明生生。卽於聖人聞經不便。何者藏教諸得道人生生已壞。但有報身。根塵和合故稱聞也。二通教卽是不聞聞。如夢如幻點空說聞。三別教卽聞不聞。所聞自在。何者世諦死時卽聞。聞死而生聞持隨有所聞。自在能持故。攝大乘說有塵者應受識。卽是別教大乘明聞也。四圓教卽是不聞不聞。大般涅槃聞相盡也。問若無聞相云何說聞。答若聞相盡都不聞者。佛住涅槃應都不聞法界音聲。如法華明耳根功徳相似聞相盡。十方無數佛百福莊嚴相爲眾生說法。悉聞能受持。況分證聞相盡。聞十方佛法如雲持雨耶。妙覺聞相究竟盡。一切法界所有音聲一時聞也。故大經云若知如來常不說法是名具足多聞。此經亦云其聽法者無聞無得用四教約眾經聞義多少亦類如是可知。問大論明佛法無我何分四。若爾便是有我。答若定有我何得四教之別。若定無我何得經教有此異說。若其不許作此分別非但壞佛方便教門。亦順諸不信者義宗。三約觀心類如是可知。

一時者四眾感教得道之時。此亦助成如是可信。故大論云說時方皆爲生信。亦爲三。一總解者大論云數時等實無陰入持所不攝。但隨世俗說一時無咎也。言四眾感教得道之時名一時者。若通論四眾感一期之教。始終久近皆名一時。卽是多時少時共明一時。如戒序云。春分四月日爲時。春分實有多時但總束爲一時也。若約得道明一時者。赴機說教卽入如苦忍一剎那。此約少時明一時也。今約此多少總明一時。謂一期說法通是一時之事也。就此爲五。一約機發者。世善機發卽是多時出世機發卽是少時。總此多少皆名一時。二約佛說教者。三悉起教卽是多時用第一義卽是少時。總此多少皆名一時。三約機教合明一時者。亦以世出世善合爲多少。機教合故不在二時故名一時。四約四眾得道明一時者。世與出世多少準上。總此多少皆名一時。五約阿難聞經明一時者。約佛說經多時少時。阿難聞非異時故名一時。又阿難得佛覺三昧如前說。又解佛爲阿難重說卽是聞經之時名一時也。二約教者。三藏生滅一時。通教如夢幻一時。別教破時顚倒。能分別數無滯礙也。攝大乘明數識攝阿僧祇。明世識攝三世卽是別教明一時也。圓教約不思議法性明一時。一時入一切時一切時入一時。如此經明。住不思議解脫菩薩七日爲一劫一劫爲七日。法華明六十小劫謂如食頃。華嚴明十一切等。一一教皆具五種一時。約諸經多少類如是可知。三觀心者。觀因緣生滅者心在定時能知世間生滅法相。則一念慧眼開發見生滅之理。故名一時。若非定心見理卽前思後覺憶想顚倒。𨿽解生滅不能見理。非一時也。若體空慧眼入假法眼中道佛眼皆是定心。一念少時豁然開發各見諦理名一時也。

佛在。佛是能說顯其化主。亦爲助成傳聞可信。何者九十六種不足歸心。三乘聖人獨居不極說非究竟。今明無師大覺朗然頓悟所言。誠諦從是聞經。稱物機緣眾情忻愜。亦爲三。一總明者舊稱佛陀此言覺者。自覺覺他名之爲佛。智論云佛陀秦言知者。知何等法。謂知三世眾生數非眾生數及常無常等一切諸法。菩提樹下了了覺知故名爲佛。十號具足。亦名一切智人。佛徳無量稱名亦爾。今不具釋。所言在者住之異名。大論云四種威儀住故名爲住。住有四種。一天住者謂布施持戒善心三事故。二梵住者住四禪四無量心四無色定。三聖住者住三空四諦十二因緣理也。四佛住者住首楞嚴等無量三昧力無畏等一切佛法。佛所得法佛於中住。憐湣眾生示住毗耶離。別約教者四教明佛已略在玄。但爲化四種根性現相亦四。如初成道乃至涅槃皆現四相。初成道者如勝天王明。初坐道樹得成正覺。或現坐艸或坐天衣或處寶座或在虛空。卽表四教佛相不同。次明轉法輪現相不同者。華嚴圓頓則現大小相。若鹿野轉生滅四諦卽脫瓔珞現老比丘。若說方等卽現門內尊特之身。或現門外塵坌之像。若說般若亦現門內尊特之身及現種種佛身之相。以眾生疑故現常身放常光明。若說法華但現尊特。若說涅槃備現四種事同方等。如是隨緣現種種身。一往大略言四種耳。次明身相不同者。如像法決疑云。如來將入涅槃。是時大眾或見如沙門像。或見威徳相好端嚴。或見坐寶蓮華說心地法門。或見身如虛空無有邊表。此豈非表說四教。其功已訖將入涅槃現此相也。此經旣方等教攝。亦應隨機感見四種。故長者子說偈嘆云。各見世尊在其前。斯則神力不共法。問四教所見定如前不。答且一往相對理在隨緣。若就障邊亦可劣身而說勝法。如觀世音以種種形遊諸國土說大乘法。豈況如來。次用四教明住義者隨教所辧法門不同佛於中住憐湣眾生故示住毗耶。三約觀心者。華嚴云欲見如來心但觀眾生心。何者一心三觀圓觀三諦開佛知見。𨿽有肉眼名爲佛眼亦名種智。若用三智以不住法住三諦三昧。亦是佛所得法。佛於中住。憐湣眾生不捨道法。現凡夫事住世間法也。此須善用六卽分別。入大乘之要門也。

毗耶離庵羅樹園此明方所。卽是顯示說經之處。助成勸信也。今爲二。一通方所卽毗耶離。二別方所卽庵羅園。通方所復爲三。一約事者此云廣博嚴淨。其國寬平名爲廣博。城邑華麗故名嚴淨。有師翻爲好稻。出好粳糧勝於余國故也。有言好道國有好路。平正砥直。又言好平道。其國人民好樂正道自惇仁義。不須君主。五百長者共行道法。率土人民莫不歸徳故云好道。次對法門釋者隨前所翻卽以對之。廣博嚴淨者卽是釋迦法身。本居寂光其性廣博猶若虛空。功徳智慧無諸穢惡故云嚴淨。迹居人間詫廣博嚴淨之土。是知非本無以垂迹。故居人間嚴淨之國。非迹無以顯本。寄毗耶離說諸佛國永寂如空。以顯遮那常寂本國。言好稻者釋迦本住大般涅槃百句解脫。故法華云百谷苗稼普皆增長。因其增長谷實得成。卽是百句解脫之妙果爲好稻也。垂迹顯本類前可解。言好道路者此表智度大道佛從來也。故大經云譬如隘路不容二人並行。解脫不爾。多所容受卽眞解脫。今釋迦居不思議法界大道卽是多所含容故名好道。垂迹顯本類前可知。言好平道者思議之道作意而修不名好道。不思議道自行眞修任運理顯化他。如磁石吸鐵無緣無念此是性好之道也。由本垂迹故名好道。因迹顯本故居人間好道之國。說於心淨佛土淨也。三約觀心者。一心三觀能觀心性卽知心性。猶如虛空卽具福慧二種莊嚴無染無著。畢竟淸淨。是則心淨。故佛土淨。約好稻者若觀心性卽是百句解脫之本。名爲好稻。約好道路者若觀因緣中道卽是行大直道無畱難。故無有眾魔羣盜得入此道。最勝故名好道。約好平道者若觀偏眞盡苦涅槃則於一切道法無好樂心。今觀圓眞之道則好樂一切。心無厭足盡未來際故名好道。二別方所者。上通方所助證猶漫。今的舉所住則助信轉明亦爲三。一約事者肇師注云庵羅是果樹之名。以果目樹故云庵羅樹。其果似桃而非桃也。又云似柰定非柰也。又翻云難分別樹。其果似桃非桃似柰非柰故名難分別也。此與大經意同。經云如庵羅果生熟難分。具有四句釋難分別。有師云此樹開華華生一女。國人嘆異以園封之。園旣屬女女人守護故云庵羅樹園。宿善冥薰見佛歡喜以園奉佛。佛卽受之而爲住所。次對法門者。佛住道品總持之法故云住庵羅樹園。何者道品爲樹念處爲種子。正勤爲生長如意爲芽生。五根如根莖五力如枝葉七覺爲華八正爲果。從七覺華起慈悲心。爲諸眾生興大誓願。因願勤行得發總持。故說總持以爲園也。大集云三十七品是名菩薩寶炬陀羅尼。陀羅尼者此翻爲總持。園持樹果不致侵犯故表總持。華中生女者卽七覺華生慈悲女。女用奉佛者表因中總持回向佛果。佛受住者由因成果。如佛所得佛於中住也。由本垂迹故居庵園。用迹顯本住庵羅園。說不思議總持之園苑也。難分別者如來住園表居中道。三十七品𨿽非有無而似有無。如來住此難分別理成於道品佛菩提果。如此妙果所依之土七種方便之所莫測。表難分別之樹也。三約觀心者三觀觀心心性不動。而修道品因起悲誓。善根牢固成諸總持。卽住園也。故華嚴說菩薩有十種園卽是道品園也。若約觀心解難分別者。如大經明具有四句。若修三觀觀不思議難分別理。亦有四種一自有觀心都無所以威儀粗穬。如庵羅果內外俱生。二自有威儀齊整似如柔和。內觀之心不證定慧。如庵羅果外熟內生。三自有威儀不足可觀而觀行淳熟入諸法門。如庵羅果外生內熟。四自有修一心三觀調熟身口。柔和似得道相。三觀開發入諸法門。或成觀行或成相似。如庵羅果內外俱熟。是故行人難可分別如庵羅果也。問那得處處對法門以約觀心。佛意豈然。答佛心如海眾流皆入。如如意珠隨念雨寶。亦如淨鏡隨對像生。亦如大地隨種生長。大經摸象各不能知。執見之徒自謂己解諍論是非。寧會佛旨。若言經中無對法門者。如普現色身問淨名言。父母妻子親戚眷屬悉爲是誰。大士答言智度菩薩母方便以爲父等。淨名旣是在家菩薩何容無有父母家屬。而不依事答悉約法門。當知不起道法現凡夫事。𨿽現凡夫事皆內表道法。亦如佛涅槃處在枯榮間。豈可直作樹木之解。且佛誠說皆表半滿。今欲說不思議解脫法門不捨道法。現迹同凡住於毗耶。豈不表於極地所住法門。華嚴明十城十園豈止直是世間城園。此經下文菩薩行品云。諸佛威儀有所進止無非佛事。何得但作事解而已不思諸聖善權祕密表發之事。又法華云欲說是經應入如來室著如來衣坐如來座。然後於四眾中以無所畏心說。若彼經不對法門者。欲講說時將不入佛殿升佛座披佛衣處眾說法得佛意耶。問法華中佛自解說其義可然。今此城園佛不解釋何得師心對法門耶。答若佛不釋不得厝意者。一切經文何曾並是佛自解釋。若各師心豈皆有失。問華嚴頓教可得約行明諸法門。此方等經及小乘教何得亦約觀行明義。答此經旣云諸佛解脫當於眾生心行中求。若不約觀行豈稱斯文。若不以毗耶庵園對諸法門則不得約觀心解釋。何得於眾生心行中求諸佛解脫。若不於心求解脫者云何得住不思議解脫。若不住不思議解脫云何於一毛吼見諸佛土變現自在。廣如不思議品。又豈得如華嚴無量諸世界悉從心緣起。無量諸佛土皆於毛吼現。若言小乘不得約觀心解者。何故聲聞經中佛爲牧牛人說十一法。一一內合比丘觀心。如是等例豈非方等及三藏經對諸法門觀心義也。問三觀四教懸釋此經。觀前教後入文何得教前觀後。答論其玄旨教從觀出。如破微塵出大千經卷。入文帖釋從事入理。故先須四教消釋經文。尋文入理必須觀行。故次點出三觀章門。一品一偈一句無不皆入不二法門住不思議解脫也。

維摩經略疏卷第三

與大比丘眾八千人俱此下第六辧同聞眾。此證阿難與諸聲聞菩薩天龍八部四眾共聞豈謬傳也。就此爲三。一聲聞眾。二菩薩眾。三雜眾。問從小爲初應先天龍。從大爲初應先菩薩。答小乘出家得道荷佛恩深故常在佛側給侍陪奉。戒行自守物所歸信證經義親。故須先辧。菩薩化他不恆佛側。和光利物難可測量。世人但睹其迹莫知其本。證信義疏故次辧也。天龍四眾結惑未盡猶居凡地。內無得道之功外闕化他之利。證經爲劣故後辧也。復次此有所表。二乘滯空凡夫滯有。菩薩不滯常行不二故處其間。故大經云凡夫者有二乘者空菩薩之人不空不有。問何以不嘆聲聞徳耶。答諸師解言旣被彈呵無徳可嘆。今謂不爾。菩薩亦彈何故卽嘆。又金剛般若亦不嘆徳非爲被呵。今恐是出經存略。又云大之一字卽略嘆徳。心大論云。若說小乘但明比丘眾。說摩訶衍非但比丘必須菩薩。如金剛般若但辧比丘不列菩薩。豈可金剛是小乘經。但是出經者略。此經不嘆意亦可知。一明聲聞眾者初明比丘。卽是通語人類多種。如胡越不同。佛法出家皆名比丘。釋此爲五。一與。二大。三比丘。四眾。五數。一釋與者此經云與。大品云共。與卽是共。大論辧七一明共。所謂一處一時一戒一心一見一道一解脫。若釋法華須約本迹。今經旣未發迹。但因緣事解觀行而已。一處者同在庵園。一時者一會之時。一戒者同得無作。一心者俱得九定。一見者俱見四諦。一道者悉得無學。一解脫者俱證有餘。二釋大者。若依梵本應云摩訶。大論云摩訶或云大或云勝或云多。大王所敬故名爲大。勝九十六種故名爲勝。數至八千故名爲多。今明外道有三種。一一切智二神通三韋陀。具此三種名大外道。佛對破此故於三藏說三念處。謂性共緣。能修此三非但止破三種外道。得入性地證果之時成三解脫。謂慧得好解脫心得好解脫及得無礙解脫。名大比丘名大羅漢。若別對者得慧名大得心名勝得無礙名多。三種具足名波羅蜜。聲聞成就一切羅漢功徳故名爲大。問得慧解脫卽名大者。何須具三。答如三徳具故名大涅槃。而摩訶般若亦受大名。三藏通教各有四門合有八種。皆名波羅蜜聲聞。故名爲大。若約觀心卽就折體從假入空而明觀也。此八種比丘毗曇成論各有一種大比丘義。餘六不明。三釋比丘者或言有翻或言無翻。言有翻者翻云除饉。眾生薄福在因無法自資得報多所饉乏。出家戒行是良福田。能生物善除因果之饉乏也。言無翻者名含三義。智論云一破惡二怖魔三乞士。一破惡者如初得戒卽言比丘。以三羯磨發善律儀破惡律儀故言破惡。若通就行解修戒定慧。戒防形非定除心亂慧悟想虛。能破見思之惡故言破惡。二怖魔者旣能破惡。魔羅念言此人非但出我界域。或有傳燈化我眷屬空我宮殿。故生驚怖。通而言之三魔亦怖。三明乞士者。乞是求之名士是淸雅之稱。出家之人內修淸雅之徳必須遠離四種邪。淨命自居福利眾生。破憍慢心謙下。自卑乞求資身以成淸雅之徳故名乞士。又解。破惡是正義。下兩助成。何者受戒破身口惡業。怖魔卽破愛惡。乞士破慢惡。約觀行者次第從於陰界入求法喜禪悅。資無漏慧命成盡無生智斷之徳。故名乞士。下文呵身子云。佛說八解脫仁者受行豈離欲食而聞法乎。此具三義一殺賊從破惡得名。二不生從怖魔以受稱。三應供因乞士以成徳。直言比丘則大小未定。或在外凡性地學人之位。今言大者卽大羅漢。當知大之一字無所不含。卽略嘆徳也。四釋眾者。梵言僧伽此翻爲眾。直一比丘不名爲眾。眾多共集名爲眾也。律明四人已上皆名爲眾。如眾樹共聚乃名爲林。智論云僧有四種。一愚癡僧謂破戒放逸僧也。二啞羊僧𨿽持禁戒不能分別三學開遮通塞之相。有疑請決默然無對猶如啞羊。三有羞僧者。若出家人修戒定慧。亦能分別爲人開決。但未發眞居內外凡。自愧未能成就聖法謬墮僧數。四事敬侍常愧自責。亦名事和僧。四眞實僧者。從苦忍去四果聖人皆名眞實理和僧也。前之二種𨿽有僧名旣非事和不堪僧事。後之二種堪行僧事。五明數者數有八千事義可知。對行明數意則難見。菩薩者此下第二辧菩薩眾證成同聞。何但聲聞。亦有大菩薩及三萬二千。親承演說非謬傳也。文爲五。一明類。二辧數。三嘆徳。四累名。五總結。初明人類者夫大乘行人通名菩薩。是大乘行人之气類也。具存西音應云菩提薩埵。什師恐繁略提埵字但云菩薩。翻譯不同。阿毗曇云。自覺覺他名爲菩薩有云菩提云無上道薩埵名大心。謂無上道大心此人發大心爲眾生求無上道故名菩薩。安師雲開士始士。又翻云大道心眾生。古本翻爲髙士。旣異翻不定。須畱梵音。今依大論釋菩提名佛道薩埵名成眾生。用諸佛道成就眾生故名菩提薩埵。又菩提是自行薩埵是化他。自修佛道又用化他故名菩薩。若不如是己所修持爲無慧利。但三乘同名菩提二乘不名薩埵者。無悲利物故不受斯稱。是則𨿽略二字異乎二乘。其義宛然。藏通見眞通名爲道不名薩埵。別圓見眞如磁石吸鐵。非但止名菩提亦卽得名薩埵。故大經云一實諦者卽是大乘。若非大乘非一實諦。問前兩菩薩不名薩埵何異二乘。答少有慈悲願行異二乘也。四教菩薩具如玄義。此經多由衍三教意釋嘆徳也。不用三藏者非衍正意。有時引出正爲比決大小不同。觀心明菩薩者約三觀分別。折體入空起大悲心亦名菩薩。修後兩觀任運卽是菩薩義也。

三萬二千二辧數者依事可知。表法難見未可定對。

眾所知識下三嘆徳爲三。一總二別三結。初總嘆者卽是初標嘆徳章門。若無自行化他之徳豈爲眾所知識。此諸大士隨緣利物荷澤無邊。十方眾生莫不知識。聞名欽徳爲知。睹形敬奉爲識。但眾生有四根性菩薩卽以四種化之。卽有四種知識。三藏三祇行滿百劫種相。大人相現物所歸崇名眾所知識。通教八地。道觀雙流神通利物名眾所知識。別教登地圓教初住得如來一身無量身現十界像。隨緣利物名眾所知識。未橫徧十方豎髙三土。爲一切有緣之所知識。今諸菩薩皆是補處。橫徧豎髙一切有緣之所知識。故云眾所知識。若約觀心三觀心明卽徳髙名稱。是則聞名欽徳睹形敬奉亦爲眾所知識也。

大智本行下二別嘆徳爲三。一略嘆自他徳。二廣嘆自他徳。三鄰果嘆徳。一嘆徳爲二。一略嘆自行二略嘆化他。自行又二。一正嘆二釋嘆。初二句言正嘆者卽是大智本行。解此或約一法或約二法。約一法者大智卽是本行也。依本起智智卽是行。故言大智本行。故法華云諸法從本來常自寂滅相。佛子行道已來世得作佛。此經雲從無住本立一切法。若南土舊解多從八地約位帖釋。北方諸師從初地約位帖釋。什師從下至上漸勝稱嘆。解旣不同未敢偏用。何者南方引威神建立文證。故知初嘆八地。北方引七波羅蜜證嘆初地乃至七地。一往引證經文各便。若欲和通則碩乖違。但經文對地處處有之。未足定執謂爲得稱集經者意。今謂一往多是嘆上地之徳。若嘆上地自攝於下。何者通論諸位行類是同。但上得勝品下得劣品。今以勝攝劣不可以上下各嘆。如嘆大智本行皆悉成就。金剛智滿始名成就。豈可嘆下。如嘆能師子吼乃如雷震。下地亦能有此演說何獨嘆上。故知分別互有所失。問近無等等豈非嘆上。答今明諸徳皆嘆上地須約鄰果。故下結云如是一切功徳皆悉具足。若通下地無等之言約相待說互有遠近。如法華明行處近處。下地亦名近也。華嚴明十地智慧如爪上土。諸佛智慧猶如大地。此則懸殊。今三教菩薩行類是同。而教有所主各有淺深。通八地去但約二諦而品有優劣。若約補處自攝下位。別登地去卽是三諦入佛智地。行類是同。但約品淺深分地優劣。若嘆補處卽攝下地。圓教初住三諦圓顯具於一切諸佛功徳。但品位不同不無優劣。若嘆等覺卽下位皆攝。但諸菩薩外隨所感見聞不同。內則本迹髙下難測。豈可定執非但約教分別菩薩功徳法門。或時內合觀心欲令行者知勝妙功徳皆從心出。是則諸佛解脫皆於眾生心行中求。若約二法嘆者。大智嘆解本行嘆行。若解行互闕如目足互失皆無所到。若解行具者如有目足卽能到池。故須雙嘆所以嘆解。云大智者只是觀解。若入空出假。二智方便不名爲大。中道觀解一切種智名爲大智。故大論云我今知力欲演說大智彼岸實相義。當知大智卽是觀諸法實相之觀也。言本行者卽是嘆行。從大智本一心具足諸波羅蜜。故大品云諸法𨿽空而能一心具足萬行。金光明云一切種智而爲根本。無量功徳之所莊嚴。當知自行𨿽有多門。但略嘆解行橫豎諸徳磬無不取。問菩薩未證極果。何得言皆悉成就。答果行未滿因行已圓。故云成就。但約教成就其義不同。三藏初緣生滅四諦發誓名大智。行六度行名爲本行。種相業成名悉成就。通教初緣無生起誓名爲大智。檀三事空乃至般若名爲本行。十地如佛名悉成就。別教初緣無量生解名爲大智。行無量波羅蜜名本行。十地等覺名悉成就。圓教初緣無作發心名爲大智。一心萬行名爲本行。十地等覺邊際智滿眾事究竟名悉成就。權實可知。若觀心解約三觀明。初觀觀生滅四諦。大悲弘誓名大智。用觀行六度卽是本行。此三藏教折假入空觀。體假通教入假別教一心圓教。尋之可知。

諸佛威神二句二釋嘆也。亦傍得成化他。此正明佛加。金剛論云。於菩薩身佛與功徳智慧之力。故名加也。今明解行因圓正由諸佛威神建立。智慧加解大智得成。功徳加行本行得成。內因𨿽是菩薩自修外緣必假諸佛冥護。譬如種子。內𨿽自有𨿽生之因外無地土日光風雨等緣豈得成實。菩薩亦爾。𨿽有慈悲智慧精進禪定自行化他之因。若不假諸佛慈悲地智慧光神通風說法雨。自行化他之因豈得圓也。如大鵬影覆子得生長。故華嚴云。八地欲沈空佛加獎觀方得發起。若約觀心修三觀時必須懺悔請十方佛。若心志者佛卽加護自然行成。世有邪見學禪之人但信有心佛不信諸佛威神所加。此正釋前傍成後化他者。若加化他如華嚴明。法慧菩薩說十住。諸佛放光加方乃得說。乃至金剛藏說十地亦如是。此卽成後爲護法城。若約觀心三觀旣成。若欲利物必須懺悔請十方佛威神建立。有感蒙加隨所利生如風靡艸爲護法城下二略嘆化他徳爲三。一嘆化他心二嘆功成三釋嘆。初二句嘆化他心者。佛法如城能爲行人防非擬敵故名爲城。若護佛法卽是護城。又解陰入界法。此法卽空。卽空之理名涅槃城。眾生是王而種性具足恆沙佛法。如城中人物。故文云一切眾生卽大涅槃卽菩提相。但此妙理外爲天魔外道之所破壞內爲通別見思所侵。菩薩爲護眾生本有涅槃之城不令妄起諸愛見也。受持正法者卽是四教之正法也。菩薩從十方佛聞此教法得陀羅尼。總持無忘名爲受持。將用此法降魔制外。及破眾生內外愛見諸煩惱賊護涅槃城。令諸眾生法王種性皆得安穩。恆沙佛法不致散失。名護法城受持正法。約觀心者假空空假護小涅槃。假中中假護大涅槃。

能師子吼二句二正嘆化他功成。大經云佛性者名師子吼三昧。菩薩住此三昧能師子吼。師子吼者名無畏說﹝云云﹞。若約觀心三觀若成所行如所說。說於四教心無怯弱。如師子子若滿三年卽能吼也。名聞十方者此亦化他功成。化功旣著十方蒙益咸共傳揚。聲聞馳遠如大將破敵功名蓋世。

眾人不請下三釋嘆化他。眾人不請初二句此釋化他之心爲護法城也。菩薩悲誓豈待祈請。如寇賊圍逼連官大將救其危急。何待城內來祈請也。問若菩薩是不請之友者。佛何故待梵王天帝請轉法輪。答菩薩尙不須請豈況於佛。但是說法之儀生物殷重故須待請。問菩薩不待請者凡是有心必應救不。答有緣卽赴非請有無支而安之。此釋受持正法。世人以同志爲友。菩薩善巧同物根緣。共修四種四諦各得無漏道果。故法華云我等二人亦共汝作。若開權顯實則同乘佛乘直至道場。此卽法親之友也。而安之者未安道諦令其得安。如是四種眾生令安四種道諦。若開權顯實皆令安住無上涅槃。故言友而安之。若約觀心折體入空假名中道。此四種心不請三觀。三觀自觀卽不請友義。觀折成心令此四心住四道諦。卽是友而安之也。

紹隆三寶二句此正釋。化他功成能師子吼名聞十方。菩薩用無畏心說於四教卽是紹隆四種三寶。若頓赴圓機卽入佛慧。初心成就一體三寶增進不斷。乃至妙覺湛然安住。此卽大乘一體三寶常住不斷故言使不斷絕。若漸教赴機次第明不斷者。初三藏乃至圓教一體三寶不斷絕展轉興謝教權實。故菩薩用此四教三寶引接眾生使佛種不斷。皆令安住大般涅槃常住三寶皆是菩薩說法之功卽是能師子吼。化功歸己卽名聞十方故言紹隆不斷也。若約觀心紹隆不絕者若佛在世紹隆三寶事如前說。佛去世後佛法付屬二眾弟子。所以優田造像闍王結集育王度人。若此相從三寶不絕。則彌勒出世眞正三寶紹隆不絕。若彌勒滅後亦復如是。若行人能於今末世造立尊容書寫大乘度人出家。卽是相從三寶紹隆不絕。若住三觀之心觀此相從三寶不滯空有人。第一義一體三寶紹隆不絕故經云敬像如眞佛得福亦復然。故文云無離文字說解脫相。文字性離卽是解脫。解脫者卽諸法也。賢愚經云未來多有破戒比丘。猶應供養恭敬如舍利弗目犍連。所得功徳亦復無量。紹隆三寶功徳最大。譬如大臣治正國家功勛重大。菩薩紹三寶種使不斷絕。功徳無量十方諸佛說不能盡。

降伏魔怨二句此卽傳釋紹隆不斷。只由眾生內有愛結外有鬼神六天魔王。內有諸見外有十八六師及九十六種外道。能壞法城使三寶斷絕今明菩薩化物內修禪定伏愛外用神力降伏魔怨。內以智慧斷結外則說法制諸外道。內外魔怨旣伏內外外道咸歸則涅槃城存。三寶不絕故得紹隆也。若約四教界內愛見用生無生道諦禪定伏愛。智慧制見界外愛見則用無量無作道諦定莊嚴伏愛。慧莊嚴制見。故文云眾魔者樂生死。外道者樂諸見。菩薩於中不捨不動故云眾魔外道皆吾侍也。若降界內愛見魔外卽護化城涅槃。藏通三寶使不斷絕。若降界外愛見魔外卽護大涅槃城使。別圓三寶不斷絕也。故知並是釋前化他。問界內可有魔外界外何得有耶。答大經說八魔四內四外也。華嚴十魔通界內外。分別可知。涅槃迦葉自嘆云。自此之前皆名邪見。則藏通三乘聖人皆名界外魔外。故呵善吉云入於邪見不到彼岸。汝與魔外一手作之。豈非界外有魔外耶。問聲聞可爾菩薩云何。答華嚴明菩提心魔三昧魔善知識魔。皆菩薩魔也。鴦掘魔羅訶文殊云。外道亦修空。尼幹但默然卽是界外外道。若不爾者何故八千被呵不能加報。若約觀心者假空空假觀成降伏界內魔外。假中中假觀成降伏界外魔外。

悉已淸淨下二廣嘆自他爲二。一從此下訖不起法忍是廣嘆自行。二從已能隨順訖及心所行是廣嘆化他。嘆自行爲二。一斷徳二智徳。一嘆斷徳爲三。一總二別三釋。一總嘆者明此菩薩結惑生死皆斷。故言悉已淸淨。結惑生死有二種。一界內二界外。若三藏補處止伏見思未斷結惑。通教補處𨿽除習气界外見思未斷。別教補處𨿽斷十一品無明餘三十一品在。此三並非悉已淸淨。圓教補處四十一品並盡。𨿽餘一品有若微煙乃可得名悉已淸淨。如地持明。第九淸淨淨禪至離一切見淸淨淨禪二障斯斷。菩薩依此禪故得大菩提果。故約圓教補處說悉已淸淨。若約觀心。假空空假假中中假二處觀成界內惑盡。非悉已淸淨界外煩惱障盡名悉已淸淨。

永離蓋纏二別嘆斷徳。蓋謂五蓋纏卽十纏。有言蓋纏所障旣近豈足以嘆大菩薩徳。今謂不爾。只約此五蓋十纏開出一切界內外惑。離此更無別能生惑。界內爲枝界外爲本。若離界內五蓋具出八萬四千。何者貪欲嗔恚睡疑屬癡。掉散是戒取卽是等分。此四各出二萬一千合八萬四千界。外根本類作宛然。問界外何得有五蓋亦對八萬四千。答旣有三毒何得無五蓋耶。取涅槃卽貪捨生死是嗔迷實諦是癡。旣有根本三毒則有根本五蓋。得具八萬四千。今約教明離蓋不同。數人明蓋障於初禪上界無蓋若成論明貪嗔二蓋並通上界二論俱是三藏尙明蓋不同。若三藏菩薩離蓋發禪與凡夫同。未足以嘆補處之徳。若通別圓離蓋類悉已淸淨。可知十纏開五百纏。分別永離類蓋可知。若約觀心假空空假假中中假。一處觀成離二蓋纏準上可知心常安住無礙解脫三釋嘆斷徳。無礙解脫卽不思議解脫之異名也。故大論云於諸解脫中無礙解脫最大。藏通皆云無礙斷解脫證。有師言。無礙伏解脫斷此但界內思議無礙解脫。別教十地亦言無礙道斷解脫道證。𨿽離界外見思猶約定斷。非不思議無礙解脫。圓教明義解惑相。卽智不斷惑而究竟永離二種蓋纏。故名無礙解脫。故文云不斷癡愛起於明脫。心常安住者。若思議照寂非究竟安住。若不思議寂照不二。住大涅槃名究竟心常安住也。無礙解脫卽大般涅槃之異名耳。次約觀心。若別相三觀非究竟安住。一心三觀卽是心常安住無礙解脫也。

維摩經略疏卷第四

念定總持辧才不斷下二嘆智徳爲三。一總二別三釋成。一總嘆者卽是念定總持。若類余經悉嘆三昧陀羅尼徳。今嘆念定總持卽是嘆三昧陀羅尼也。以此雙標嘆章者。念卽念佛三昧等諸三昧。菩薩得此三昧十方諸佛常現在前。若得一心卽名王三昧。何者若根本觀練薰修並俗諦三昧。觀諦緣三空是眞諦三昧。自性等力及般舟一行首楞嚴等百八三昧。皆中道一心三昧。名王三昧。故知嘆念定是嘆三昧徳也。約教者若折俗體俗入眞。但約二諦名王三昧。若從根本俗諦及眞諦。次第入中。卽別教三諦名王三昧。若一心圓入三諦卽圓教三諦。三昧名王三昧。大論出異家解三昧王三昧不同。意在此也。若約觀心卽三觀觀三諦成王三昧。任運可知。總持者卽嘆陀羅尼徳。此言能持能遮。持善不失遮惡不起故名遮持。亦名總持。持諸善法不漏失也。法華明三陀羅尼。一旋陀羅尼。二百千萬億旋陀羅尼。三法音方便陀羅尼。旋者旋轉也。轉假入空得入眞諦。但破界內卽屬通教。一心圓破卽屬圓教。百千萬億者卽是從空入假。旋轉分別破塵沙惑顯出恆沙佛法。若別破界外無知則是別教。一心圓破卽圓教也。法音方便者卽是二觀爲方便。得入中道。次第斷入中是別教意。不斷無明一心圓入中道卽圓教也。又法音方便者得此陀羅尼卽解一切言音。亦能一音說法隨類得解。得此三陀羅尼卽入無礙陀羅尼。具足一切陀羅尼也。問此經嘆補處。何得約初心而釋。答發心畢竟二不別。故但後心入三諦無礙。橫廣細極豎深窮源。卽是補處無礙陀羅尼也。問三藏菩薩有陀羅尼不。答如屍毗王。得歸命救護陀羅尼。當知亦有諸小陀羅尼也。輪王尙得況於菩薩。問聲聞得不。答其旣入滅故不須也。約觀心陀羅尼三觀類作易見。辧才者卽四辧也。大品七辧大集二十四辧華嚴四十辧。約教明四辧者。初約三藏。生滅四諦名字之法無滯。卽法無礙辧。於四諦義無有滯礙卽義無礙辧。達六道言辭亦同其語。說生滅四諦言辭無滯卽辭無礙辧。若稱根緣於生生不可說四悉赴機。說無窮盡卽樂說無礙辧也。辧是辧了才卽才能。以蜜助藥服之者易才助。又言。化道無壅。通約無生。別約無量。圓約無作。類解可知。言不斷者不盡也。法義緣苦集知病無盡。又法義緣道滅識藥無盡。辭及樂說卽授藥無盡。復次從生滅辧起無生辧乃至無作。無作四辧如風於空中。說法無障礙。故言不斷。約觀心修四辧義類解可知。

布施至具足二別嘆智徳。還從定慧開出七度。從定開四慧開方便故言別也。若作十度對十地者。開禪出力願開般若出方便及智。若約教者徳約四四諦。修布施等卽四教明七度也。言無不具足者皆波羅蜜。波羅蜜者翻事究竟亦云到彼岸。布施乃至方便皆事理究竟。見檀等法界卽究竟彼岸。故云無不具足。觀心七度者一心三觀不見慳施。乃至不見巧拙。而能善巧分別慳施。乃至巧拙冷然自曉。卽無不具足也。

逮無所得二句三嘆位釋成。逮之言及不起者。不起內外煩惱生死無境可觀。故名不起法忍。卽是大無生忍。亦名寂滅忍。無所得者。大品云無所得以爲得卽是得無所得。仁王五忍瓔珞四忍。兩經𨿽殊俱明寂滅忍。寂滅忍有上下。若金剛心名下忍佛地名上忍。若開十地別出等覺亦得作三品謂下中上。今嘆鄰果復言逮者。當逮下忍也。約教各明四忍者。三藏無文義作亦有四忍。初只爲伏二三祇爲順。百劫爲無生三十四心名爲寂滅。通教幹慧名伏性地名順。從須陀洹乃至九地名爲無生。十地如佛名爲寂滅。別教鐵輪名伏三十心名順。初地至九地名無生。十地金剛心名寂滅。圓教五品名伏鐵輪名順。初住乃至九地名無生。十地金剛心名寂滅。通論圓教初心已上並具四名。故仁王云。從初發心至金剛頂皆名伏忍。普賢賢首意在此也。問下文嘆淨名但言無生。當知不起法忍只是無生。何以用寂滅釋不起法忍耶。答在因讓果說名無生。若通論無生只是寂滅之異名也。故大經云。涅言不生槃言不滅。不生不滅名大涅槃。故文云法本不生今則無滅。是寂滅義。若然者寂滅卽是無生何所疑也。約觀心者一心三觀三諦。惑不起者卽是修不起法忍。故法華云著如來衣。如來衣者柔和忍辱心是。

已能下二廣嘆化他爲二。一內具化他之法二正明化他。初爲三。一明內具。二明外具。三總釋內外。如大論云。內具智慧名爲力外用無怯名無畏。若內智不明外儀不具。處眾有畏何能伏物。若內外備足所化皆從。初明內具化他法者。卽是已能隨順。隨順有三。一順佛。二順理。三順根緣。佛爲眾生轉四法輪。菩薩隨轉卽順佛也。因緣生滅卽空假中。順理而解。順解而說名順理。根性𨿽多不出四種。赴機無謬名順根緣。復次順解而說是順實智。順眾生說是順權智。順佛方便是順權實二智也。今言隨順具此三義也。轉不退法輪者。四種四諦是輪體。用四悉檀爲轉也。有四種不退。一事不退法輪轉生滅四諦。二位不退轉無生。三行不退轉無量。四念不退轉無作。若三藏但事者。以三藏教明不退位不取斷結。但言不生四惡道。不受女人身。不生邊地。諸根具足。得宿命智。具此五事名爲跋致。通教初果已去齊羅漢位不退。七地行不退八地念不退別教以住行向對三不退。地證念不退向但修耳。圓教者一心具三不退。初住法身不墮前位名位不退。具一切行名行不退。念念流入卽念不退。約別相三觀者以空假中對三不退。約三別判此義猶疏。今約一心正觀中道名位不退。雙照二諦名行不退。自然流入名念不退。善解法相知眾生根者。善解法相是如法相解。知眾生根性名識病。善解四種四諦之藥善知四種眾生之病。以此化他無差機之失。十力中有是處非處力。卽是如法相解。有知根力。卽是知眾生根。皆是內力具足也。

蓋諸大眾二句二明外具化他法。以無緣慈覆十法界故言蓋諸大眾。又蓋之言過深達四種四諦。出過不達之上故也。得無所畏者。慈悲福慧能蓋一切故無所畏。卽是釋外用無怯無畏法也。

功徳智慧下三總釋內外化他法爲三。一釋內心無畏二釋外用無畏三結成無畏。初二句釋內心者。具二莊嚴能師子吼釋成內心無畏也。心卽是自性淸淨心亦名法身。福慧能顯出自性淸淨心。故言以修其心。還用莊嚴自性淸淨心。卽具二嚴莊嚴法身。四教福慧三權一實。總此權實以修其心。故心無所畏也。

相好至飾好二釋外用無畏法者。種性色身物所尊重。如迦旃延子所明種三十二相業。小福所致。何足爲奇。故非第一。通教約眞修相。諦理未極相非第一。別教以緣修。緣修是智障故相亦非第一。圓教相好者。法身若顯相好具足。故法華云。深達罪福相徧照於十方。微妙淨法身具相三十二。法身具此妙相眾生無由能識。爲顯此相故於應身示白毫相。表中道理。示紺眼相表無緣悲。餘各有表。故知此相卽是法身三十二相。色像第一者法性色也。大經云妙色湛然常安住。不爲生老病死遷。此之妙色於諸色中最爲第一。現十界像如如意珠。應色表眞眞色第一。應佛身色於所化身色亦第一也。捨諸世間二句傳釋前眞相好也。非捨世間嚴飾之具。若捨此者外道亦能。何足可嘆。今言捨者三藏菩薩舍人天飾好。百劫種相爲菩提器。通菩薩捨有所得心世間嚴飾。故大論破百劫相。金剛般若云。若以色見我是人行邪道。別教菩薩捨界內空心飾好。用界外緣修修相好也。圓教菩薩界內外修皆世飾好悉皆並捨。法身若顯卽是眞相。故云相好嚴身色像第一。豈同虛妄修因世間飾好。

名稱髙遠逾於須彌三結成爲二。一結外二結內。初二句結外無畏者。菩薩外化徧十方十界名爲髙遠。又解。通別教佛如須彌山。今圓教金剛心髙兩教佛。故言逾於須彌。又須彌盤固髙遠如法性不動理髙。無上智有顯理之功。故言逾於須彌也。

深信堅固二句二結內無畏法也。信有二種。一聞二證。四教分別各有依次。今但約圓。若五品弟子一向聞信。信不思議三徳之理。六根淸淨亦聞亦得似證。初住已上亦聞分證。佛地但證。今諸菩薩旣居髙位二信圓深。故云深信。言堅固者二信不爲內外之所壞也。猶若金剛譬顯深信。金剛二義。一利徹本際。內合二信定慧利用窮實際也。二體堅萬物所不能壞。譬二信煩惱生死所不能損。

法寶普照下二正明化他爲三。一放光說法明化他二正說法明化他。三明進修化他門。初爲二。一正明放光說法二明釋成。初又爲三。一放光。二說法。三釋嘆。一放光者明菩薩悲智緣三諦理。生善法寶用化一切有緣。言普照者入放光三昧普光三昧故能普照。若諸凡夫應以世善光照。若出世善及出世上上善而得度者。菩薩隨其所應用何三昧放善法光各令得度。故華嚴思益大品悉云。佛有光明名無慳。若放此光照慳眾生卽能行施等。如是種種利益令其得道。若一光除慳一光除嗔是別教意。不名普照。若放二諦光亦不名普。今諸菩薩只放一光具一切光照一切處。十界眾生各得利益。隨機入道故名普照。問光照云何能破惡生善。答譬如薰藥煙觸病苦卽除身得安樂。光觸亦爾。以此光從諸善法而出隨觸苦除。故文云有以光明而作佛事。

而雨甘露二明說法。甘露是諸天妙藥服之不死。中論雲實相名天甘露。能令三乘同得聖道。實相甘露卽有二種。一眞二中。眾生應以何實得度雨何甘露各令得益。此諸菩薩但說中道實相甘露。隨其偏圓所得不同。故法華云佛平等說如一味雨。隨眾生性所受不同。

於眾言音微妙第一三明釋嘆。雨甘露雨何故能說甘露法雨。以有微妙之言音也。如法華欲以一妙音徧滿三千界。隨意卽能至。鐵輪尙爾何況補處。而不能以一音徧滿隨類各解普獲其利。降佛已還莫能過者故言微妙第一。又解。法性言音故微妙第一。

深入緣起下二明釋成放光說法爲二。一明入緣起嘆智慧以釋成。二斷諸邪見下嘆斷徳以釋成。初文者所以放光說法利益深普。良由智能深入緣起。緣起有二。一生死。卽是無明十二因緣一切生死。二解脫緣起。是觀因緣智起一切佛法。今明深入者。深入生死緣起卽成佛法緣起。故大經云十二因緣有四種觀。若深入者得上上智了了見性。何者若觀因緣生滅卽三藏意。卽空通教意。入假破界內外塵沙進入中道。破十一品無明是別教意。並非深入。圓教菩薩一心圓觀。從初住至補處破四十一品。乃名深入。是諸菩薩並入十二因緣正報緣起。亦入依報成壞緣起。以深入故。是以能說因緣實相。甘露深信之義意亦顯也斷諸至余習二嘆斷徳。釋成放光說法者。只以自無惑闇能普放光照眾生闇。只以自無系縛能雨甘露解眾生縛。令斷有無二邊邪見。邪見有二。界內界外。界內六十二等皆屬有無。界外種種諸見亦屬有無。今總界內屬有邊界外屬無邊。故大經云凡夫者有二乘者無。菩薩之人不有不無。正見中道則破二邊一切邪見。故言斷諸邪見等。又解。正觀中道破眞俗二邊。至金剛頂邊際智滿。中道體顯三惑方盡。無復余習者。圓教始從初住終至法云。圓斷諸見猶有習在。等覺入重玄門千萬億劫重修凡事。見理分明習气微薄。事等微煙故名無復余習。如以少鹽投於大河無復醎味。故大論云。有無二見滅無餘。諸法實相佛所說。常從但云斷界內二見。用地論別義。登地離凡夫我相障斷有無二見。豈得消此經文。問此有何過。答藏通見道卽斷諸見。別教登地斷界外見。並不可嘆補處之徳。優婆塞經云九地斷見習十地斷愛習。地持云離一切見淸淨淨禪。此據等覺。故今約之以消此文。一家圓斷義轉分明。

演法至過量二正明說法嘆化他。初雙舉兩譬嘆化他成就。後一總嘆化他功徳。初譬云師子吼者名決定說。說諸眾生皆有佛性。演法無畏者。演之言廣心無怯弱故名無畏。能於四不可說以四悉赴緣廣起四教。猶師子吼譬演實相甘露法門得無所畏也。如師子吼時非但不畏禽獸。亦能令香象失糞飛者墮落。此諸菩薩演甘露法非但於諸魔外及諸眾生心無怯弱。亦能令魔外失愛見糞髙心墮落。亦令一切愛見皆滅。

其所講說乃如雷震。次譬雨甘露法雨能令生善。大論具出四種法師。雷諭多聞雨諭美行具在論文。今明雷以驚蟄雨以潤生。說甘露法雨震八音雷。用驚二邊邪見之蟄。使一切善根萌芽開發。謂三艸二木一地所生。使一切行人宿善開發故也。

無有量已過量二句次總嘆化他功徳。無有量者。此諸菩薩神通智慧放光說法十方所化無有限量。七種方便所不能量。已過量者過圓十地所化之量也。

集眾法寶下三進修化他法。明諸菩薩化功𨿽大。未證極果。猶須進修化他之法。卽是等覺。千萬億劫入重玄門修化他行。重玄門者地持云。入住起力禪捨復入力禪。入者從凡心入一切法門乃至上地。起力者從等覺地起入一切法門。住者隨住一法門卽住一切法門。捨復入力者百千萬億劫重修也。故法華彌勒嘆下方菩薩云。善入出住無量百千三昧等。如海導師者。將導眾人入海采寶眾人得寶。亦已自獲。菩薩入生死海非但能令眾生得佛法寶。化功歸己入重玄門法利亦多。故此經云不入大海不得無價寶珠。菩薩不入煩惱巨海則不能得一切智寶。了達諸法者。入重玄門內慧增進了達。是智之異名。諸法卽十界之法也。深妙之義者十法界法二諦三諦之理甚深。故名爲深。見三徳不縱不橫故名妙也。善知至所行二句正明菩薩住重玄門。增進外見所化眾生根緣。此諸菩薩得眞天眼常在三昧。不以二相見諸眾生。死此生彼名往。死彼生此名來。言所趣者知善惡業緣之因趣受報好醜之果。及心所行者用種智之力知其宿世習因所行。三艸二木一地所生根性不同。三艸二木卽七方便。一地所生卽圓根緣。前明用藥今明知病。旣識藥知病卽能隨病授藥。故知住重玄門化他之徳轉深大也。

近無等等下三約鄰果嘆徳爲三。一嘆自行。二嘆化他。三總釋成。自行爲二。一嘆智徳二嘆斷徳。初爲二。一總二別。一總嘆自行智徳者。卽近無等等佛自在慧。言無等等者十方諸佛無與等者。今等諸佛故言無等等也。約理者實相之理無能與等。

佛種智圓極能等實相。故言無等等。又若圓教初住𨿽發眞見理得無等法。猶有四十一品無明去妙寶尙遠。不名鄰果。約佛約理猶非近無等。豈得與無等等。金剛心菩薩約佛約理皆近故言近無等。見理已圓故云無等等也。若約教傳作可知。

十力無畏十八不共別嘆自行智徳。如大論解。此有二。一云菩薩自有無畏不共。二云菩薩分得佛力無畏不共。補處如十四日月。佛如十五日月。相鄰近也。若約教者如三藏。明十力無畏名同大乘。毗曇釋不共法別立名教。故大論彈云。力無畏名旣同大乘。不共何得別立。今但約斷伏分別同異。名義非妨。通教約照二諦。八地分得十力無畏等。故云近無等。十地如佛故云無等等。別教初地分得十力等法名近無等。十地所得十力等法名無等等。圓教初住已上分得力無畏不共等法名近無等。華嚴明初住。云得如來是處非處等十力智也。今取至等覺位乃至近無等。近佛十力無畏等法也。因用已圓卽無等等也。前教並非云。佛自在慧者佛慧中無無明。故究竟自在。菩薩𨿽有無明猶如微煙。將得佛慧故以此爲嘆也。

關閉一切諸惡趣門此嘆自行斷徳。惡趣門者惡趣𨿽多不出二種緣集。藏通見空關閉有爲惡趣之門。別圓見不空關閉無爲惡趣之門。此諸菩薩見中道之源能閉有無一切諸惡趣門。或屬嘆化他關閉眾生諸惡趣門也。

而生至服行二嘆化他。若開修羅卽是六道。若三藏帶結願生。或用神通示五道身。於染淨土教化眾生。通教七地界內結盡。願扶余習五道示身。亦神通生也。別地已上圓住已上得一身無量身。淸淨妙法身湛然應一切。卽是二十五三昧力薰生二十五有也。今是補處慈善冥薰隨機應現五道利生。義論亦現界外諸土之身。化彼眾生。爲大醫王善療眾病者。旣生五道意在利物治眾生病。對小明大。三教菩薩及圓下地皆是小。醫今諸菩薩力用鄰佛名大醫王。治界內外不善業病。應病與樂者用四悉檀說四法藥。令得服行者眾生聞法斷界內外結。得大小乘聖道解脫。

無量功徳至不唐捐三總釋成鄰果嘆得。無量功徳皆成就者釋自行滿。無量佛土皆嚴淨釋化他滿。其見聞者無不蒙益者。法身非色非聲隨感見聞。必獲其益。令得世間出世間樂。諸有所依亦不唐捐者。唐虛捐棄亦失也。釋自行者隨心所行任運契理必成勝因。感果不失故不虛棄也。釋化他者眾生𨿽不入第一義不失三悉檀。歸向生善破惡獲利。及化功歸己並不虛棄。

如是一切功徳皆悉具足三結成嘆徳。如上所嘆皆悉成就。若依南北摘句配地豈得一切皆悉具足。一家解釋理自冥會。又解菩薩功徳無量無邊。如上所嘆數十句耳。豈可具述。

其名曰下說法王子四累名證成同聞。𨿽嘆勝徳不的顯名莫知其人。故略出五十二人以證同聞也。若約四教事轉繁多。今略就三觀釋名足知大況。等者以二觀入中。卽是平等故云等觀。不等者但照二諦無量殊別不等觀。等不等者正觀中道雙照二諦。入中名等照二不等。體用合論名等不等。須用六卽則不混濫。一切眾生卽是實相名理等觀。聞實相名深知其理是名字等觀。若觀中道通達無礙卽觀行等觀。發相似解。卽相似等觀。若發眞明名分證等觀窮實相源名究竟等觀。今此乃是分證位鄰究竟故名等觀也。不得聞觀心卽是。而便混濫生增上慢作菩薩旃陀羅。若不受此語卽是不信諸大乘經了義之說。下去一一名下皆先加一心三觀。然後依文。如言一心三觀卽能觀心性等。定自在王者能觀心性名爲上定。得此上定於一切法卽得自在。如世國王。法自在者正觀三諦心無滯礙。於十法界法而得自在。法相者觀十法界三諦法相。光明者此之慧光能顯實相故也。光嚴者心智光明莊嚴法身也。大嚴者觀於心性。其性廣博猶如虛空。境大智大以嚴法身。寶積者。觀心𨿽空而具足萬行。萬行眾寶積之於理。故名寶積。辧積者與法性相應卽具四辧蘊積也。寶手者觀心成就卽具權實二智之寶手也。寶印手者觀實相印印觀智手也。常舉手者正觀心手上求佛果。常下手者觀智之手卽無緣大慈下化眾生也。常慘者住正觀心悲湣眾生。喜根者得如來藏大喜徧心。喜王者得中法喜所願自在如世王也。辧音者分別十界殊方異音通達無礙。虛空藏者觀於心性。猶如虛空無所積聚乃名爲藏。執寶炬者觀道品寶炬照顯心源也。寶勇者見諸法寶能於生死意而有勇。寶見者觀實相寶了了見性。帝网者譬如帝釋网目無量。正觀三諦具足無量諸法之网。网諸煩惱及諸眾生。明网者正觀心性。智网光明网諸煩惱及諸眾生。無緣觀者觀於心性。眞修體顯無緣無念寂而常觀。慧積者觀於實相。具智慧聚。寶勝者正觀之寶。勝方便之寶。天王者得第一義天自在如王。壞魔者觀於心性能壞二邊八魔。電徳者見中道迅速卽成三徳。如夜見電光卽得見道。自在王者得眞我性。於一切法自在如王。功徳相嚴者正觀心性具一切法莊嚴法身。師子吼者得見佛性成師子吼三昧也。雷音者正觀心性中道。多聞美行如雷震吼。驚一切二邊冰蟄也。山相擊音者如二山相擊音徧四方。境智相應出四辧之音也。香象者無煩惱毒臭。能以慈力荷負一切。白香象者法性之本本無黑惡。理淨智淨五分身香起諸慈悲荷負一切。如白香象。常精進者見法性常住成無作正勤。不休息者觀空不空不住偏空化城而休息也。妙生者觀於心性不生。則一切法不生而般若妙生。華嚴者福慧因華莊嚴法身。觀世音者如請觀音云。觀於心脈使想一處卽見觀世音也。得大勢者正觀心性降制界內外魔怨外道。梵网者正觀淸淨法网。网諸煩惱及一切眾生。寶杖者具福慧二種爲寶杖。策發進趣菩提果所。又云眾生憑杖求入中道也。無勝者得實相法世出世智莫之能勝。嚴土者心淨則佛土淨也。金髻者實相慧明如金。髻者卽權智也。以嚴心首故云金髻。珠髻者卽實相智慧。如法華王。解髻中明珠與之與之者權智也。彌勒者得無緣慈慈攝一切也。文殊師利者若見佛性卽具三徳。不縱不橫故云妙徳。如是等菩薩隨觀標名引物歸心。一人各具一切觀門。名字互通。卽字等語等身等法等。如是解者於心觀中見諸佛菩薩。故法華云。若人有能信汝所說則爲見我。亦見於汝及比丘僧並諸菩薩。華嚴云十方諸如來同共一法身一見一智慧。力無畏亦然。故諸佛菩薩皆約觀心明也。問凡夫觀心何得用釋佛菩薩義。答此經云。諸佛解脫當於眾生心行中求。若執文字離心而求佛菩薩解脫者。可謂抱石投淵夜遊去燭。

如是等三萬二千人第五大段結眾數。問此諸菩薩定皆是十地等覺位不。答北方諸師從初地至十地。南土諸師云是八地九地十地也。復有師例如大品云。皆補處也。今謂不爾。前明本迹髙下莫測何須定判。

維摩經略疏卷第一

維摩經略疏卷第二

天臺沙門湛然略

佛國品之二

復有萬梵下三辧雜眾證成不謬。此中具有大小凡聖故名爲雜。此有權實。實隨業生。若法身住二十五三昧。應迹受生此謂權也。故上嘆菩薩云。而生五道以現其身。又下文云眾生病則菩薩病。此諸天等預座聞經者今傍大經開爲四句。彼云於戒緩者不名爲緩。於乘緩者乃名爲緩。解此多途。今取義便用通經文。但作四句。一戒乘俱急。二戒緩乘急。三戒急乘緩。四乘戒俱緩。若通論戒乘一切善法一切觀行皆通乘戒。今別判者三歸五戒十善八齋出家律儀。乃至定共能防身口遮惡道果得人天報名之爲戒。若聞經生解。若觀智推尋四諦十二緣生無生理。智能破惑運出三界。名之爲乘。故大品云。有相之善不動不出。無相之善能動能出。但戒有粗細乘有大小。今爲二別。一玄釋二帖文。玄釋爲七。一值佛不同。二信法根性。三大小根性。四頓漸根性。五應迹同凡。六觀心。七化他。一戒乘緩急值佛不同者。正釋前四句。一戒乘俱急。戒急受人天報乘急見佛得道。卽此經天人來會是也。二戒緩乘急。戒緩生三惡趣乘急值佛得道。今龍神等皆來聽法者是也。乃至說方等陀羅尼時。婆藪從地獄出將諸罪人共來聽法。又諸餓鬼亦來聽法。說大經時諸鬼神等悉皆來集。又說大品時佛放光照地獄。捨報生六欲天來下聽法。皆是往昔戒緩乘急。問三惡道處云何得道。答少謂不得非都不得。大論云如身有黑黶𨿽非黑人非不有黑。三戒急乘緩。戒急得人天身乘緩不得值佛。設得值佛亦不聞經入道。如捨衛國三億不見佛三億見而不聞。又上界諸天著樂不來聽法皆是其事。周時佛興星隕如雨。而此土不見不聞亦其義也。四戒乘俱緩。戒緩墮三途乘緩不見佛。流轉生死未有邊際。二兩行不同者卽信法也。一信行者聞慧薰習所成。悉是過去多聞受持讀誦聽法之人。二法行者修慧薰習所成。卽是過去禪觀之人。二行各具戒乘四句類前思之。但此中二行利鈍有別。利者少聞便能觀達。二種行人必請善之。三大小不同者還約信法各有大小。初信行大乘者昔聞大乘戒乘俱急。戒急生人天乘急還聞於大。餘三句類前。次小乘信行者。昔聞小乘戒乘俱急。戒急生人天乘急還聞於小。三句可知。二法行大小戒乘四句準前可知。但利鈍爲異。四頓漸根性有二。一頓大二漸大。頓大有二。一信二法。初大乘信行頓根性者。久遠聞大受持讀誦解說書寫。若乘戒俱急卽生人天。以釋梵身值捨那七處九會。譬如日出先照髙山。若戒緩乘急墮三惡道。以龍鬼修羅風雨等神見於捨那聞法入道。若戒急乘緩𨿽在善道不聞頓說。若乘戒俱緩墮三惡道不見不聞。次明大乘法行頓根性人。過去學大乘修一心三觀。戒乘緩急四句類信行可知。但利鈍少異。二明漸大信法根性人。一信行漸根性者。旣無頓機不預華嚴處會之說。猶有漸機得聞藏等四味。戒乘四句類前可知。此如大經聞毒鼓聲近遠皆死。近者如聞華嚴卽便信受入如來慧。遠者卽如漸悟根緣。初作二乘遠離佛道次聞方等般若。至法華涅槃皆以如來滅度而滅度之。五味相生卽其意也。今此法座而有八部爲同聞者。卽是戒乘俱急戒緩乘急。信法大小漸頓根緣。問戒急乘緩戒乘俱緩何當得道。答值佛爲作俱急因緣。若不值佛者正像法中作俱急緣。故如來遺囑令依木叉念處修道。又付囑流通皆作信行乘戒俱急因緣。問若但作俱急因緣何得復有戒緩乘急根緣。答諸佛如來用安穩道爲作因緣。但眾生罪垢深重而修禪觀行。不能淨持禁戒。致成戒緩乘急之緣。𨿽復戒緩墮三惡道若值彌勒千佛得聞漸頓便得入道。大經云於戒緩者不名爲緩。於乘緩者乃名爲緩。乘緩戒急𨿽生人天不值佛聞法。果報若盡流轉生死。故云寧爲調達死入地獄。不作藍弗生天受樂。調達本得暖法。惡業因緣退墮地獄。出得人成辟支佛。聰明利智過舍利弗。郁頭藍弗𨿽得生天。天福報盡卽墮三途。生死流轉未有邊際。五菩薩應迹者。爲接有緣見佛聞法住二十五三昧。應二十五有受四惡趣身。是無垢。不退。心樂。歡喜。四種三昧慈善根力。爲引戒緩乘急信法大小頓漸根性來。聽頓漸之教令得入道。若俱緩者作俱急緣。次住如幻等二十五三昧。慈善根力受人天身。爲引俱急信法大小漸頓眾生。聽漸頓之教令得入道。亦爲戒急乘緩作俱急緣。今此法座八部四眾。有法身菩薩現受其身卽此義也。六約觀心。若觀行人大小兩乘。乘戒四句受何等身。得見彌勒聞何等法。若不見不聞不得入道。得失可知。若無禪觀讀誦說法卽成信行。戒急乘緩得失可知。七化他者。若觀行講說當自省心行。用此四意分別得失。卽見所化之者行業不同。未來升沈宛然可識。當以此意而化導之。二釋經文。就雜眾爲四。一梵天眾。二釋天眾。三八部眾。四四部眾。初萬梵天王者。梵是西音此云離。或云淨行。梵王是娑婆主住初禪中間。毗曇云。二禪已上無言語法故不立王法。瓔珞禪禪皆有梵王。今謂但加修無量心報勝爲王無統禦也。初禪有覺觀言語則有主領。故作世主。此由往昔戒乘俱急領初禪眾來聽法也。若應迹者住白色三昧種種三昧。力薰故生初禪。引實梵眾來聽法也。屍棄者此云火。或云火首。又言蠡髻。肉髻似蠡故也。望法華序恐是二禪王也。所言等者等三四禪也。實行可知。若應迹者是住雙雷音霔雨三種三昧。引諸梵眾來也。問何故從餘四天下來。答上界處空來處難知。以下擬上故言從餘四天下來也。

復有至會座次明釋天眾。地居天主釋提桓因翻爲能作。若此間帝釋是昔迦葉佛滅後有一女人發心修塔。復有三十二人發心助修。修塔功徳爲忉利天主。其助修者而作輔臣。君臣合之名三十三天。以乘急故同來聽法。若作應迹君臣皆是難伏三昧之力薰生彼天。爲引諸著樂者共來聽法。言從餘者一四天下但一天帝。旣有萬二千故雲從餘四天下來也。問勝天甚多何故別出梵王帝釋。答梵王是世界主天。帝是地居天主。皆是請佛轉法輪主。又並是佛檀越故先別列證經親故。

並余至會座三列八部眾。八部義多有所關。今略案文釋也。大威力者通貫八部。上文但出梵釋今更總舉欲界五天及四禪中五那含天。各有王及眷屬俱來聽法。實行可知。若是權迹生此等天者。住不動三昧。生四天王天。悅意生炎魔。靑色生兜率。黃色生化樂。赤色生他化。照鏡生那含。皆爲引諸天來聽法也。問無想無色何故不來。答無想是外道天。菩薩住如空三昧亦生於彼。從多爲論。戒急乘緩多不來也。四無色天菩薩住無礙三昧生空處。常生識處。樂生不用處。我生非有想非無想處。但彼天無色不來聽法。設來不見不可爲證。此等未辧故重云諸天。龍者是畜生道正報似蛇。依報七寶宮殿與天相似。亦能變形爲端正人。戒緩乘急故也。亦如僧護比丘爲四龍說法聞卽得悟。神夜叉者皆是鬼道。夜叉此雲輕疾有三種。一在地。二在空。三爲諸天給使。毀戒故墮鬼神。以惡毒故受夜叉身。往修乘故見佛聞法。少行布施微有果報。車馬施故故能飛空。乾闥婆此云香陰。此亦淩空之神。不啖酒肉惟香資陰。又云是天主幢倒樂神居十寶山。身黑相現卽上天奏樂。往世好觀聽妓樂。戒緩故墮神行施。故果報似天。阿修羅舊云無酒。或云身大。采四天下華於海釀酒不成。故言無酒。又云非天。此神果報最勝鄰次諸天。而非天也。又云不端正。惟生女捨脂端正絕倫。眷屬皆醜故云不端正也。又云男醜女端正。往昔嫉妒惱他故恆多怖畏。迦樓羅此云金翅鳥。畜生道攝多慢故墮。以行施故頸有如意珠。以龍爲食。權者華嚴云。法身金翅鳥四如意爲足慈悲明淨眼住一切智樹。菩薩金翅王生死大海中搏撮天人龍安置涅槃岸。此是住不退三昧金翅法門。當知法身住諸三昧。龍神修羅等皆有法門。類金翅可知。緊那羅此云疑神。頭上有角是諸天糸竹之神。果報少劣乾闥婆也。好樂音樂生鬼神道還作樂神。少修功徳微有果報。菩薩住心樂三昧力能摧生也。摩睺羅伽此是蟒神。亦云地龍。無足腹行神。卽世間廟神受人酒肉悉入蟒腹。毀戒邪諂多嗔。少施貪嗜酒肉戒緩墮鬼神。多嗔虫入其身而唼食之。昔少施謙敬得人供養乘急值佛聞法。上來皆乘戒俱急。戒緩乘急。故來聽法。所以經初皆有八部。八部一一皆約信法大小頓漸根緣。類前可知。

諸比丘至會坐四列四眾。比丘名含三義如前釋。尼者女也。古經云除饉男除饉女。優婆塞優婆夷此云淸信士淸信女。亦云善宿男善宿女。𨿽在居家持五戒。男女不同宿故云善宿。此解未可定用。此皆戒乘俱急。戒急生人道乘急值佛聞法爲弟子。問四眾旣皆有戒乘俱急。何以有在家出家。答樂厭不同。𨿽俱好佛法有樂披剪入道。有樂素服形不厭離故不等也。菩薩住日光月光如幻熱炎四種三昧。生四天下爲四眾弟子。引諸凡夫聽法入道。

彼時佛與下訖七言偈是別序。所以現瑞敍述皆表欲說此經。故現相不同余經。此爲二。一從彼時佛與至長行盡名發起序。二從長者子說偈竟名敍述序。一發起者卽是現相別表欲說此經。但相以表發爲義。故現三瑞表於欲說三徳法身三種淨土。一現巍巍尊特之身表欲說眞性解脫法身之體。亦表欲說性淨眞境常寂光國。二長者子獻五百蓋。佛之威神合爲一蓋。表欲說眾因圓聚合成一實慧解脫圓報法身。亦表欲說圓淨實報之國。三現三千國土諸佛說法悉現蓋中。此是無方大用。表欲說方便解脫應身。亦表欲說方便應土。問何以得知。現尊特身表欲說不思議眞性解脫法身耶。答大品明尊特之身以須彌映海爲諭。眾山無能及者。此經亦爾。復次法華明長者所止一城威徳特尊窮子驚避。此是如來示尊特身。說華嚴教小機不堪。是故遠避卽脫瓔珞著獘垢衣。此是作老比丘身擬說三藏教。過是已後心相體信入出無難。出現獘衣入現威徳。卽是現尊特身說方等教。長者宅內現威徳身命於窮子領知家業。是現尊特身命善吉等爲諸菩薩轉教說般若也。又在宅內集國王大臣定父子天性。汝實我子我實汝父。卽是法華現尊特身爲諸聲聞授記時也。初見遠避次入出無難。次則領知眾物後則定父子天性。凡四度現尊貴長者瓔珞嚴身。皆譬釋迦勝應尊特之身光明色像無量無邊。悉表欲說實相法身。此方等教入出無難。𨿽復出處艸庵見獘衣。長者入宅猶見現瓔珞身。瓔珞長者卽是。今佛。與無量大眾恭敬圍繞現尊特身。問那知現尊特身表說法身。答法華云我以相嚴身光明照世間。無量眾所尊。爲說實相印。大品云諸法實相卽是佛。問何得復表寂光淨土。答此經旣以佛國爲宗。豈不卽表淨境之國。法身卽土離身無土。土卽法身離土無身。但眞如實相非智非境。說智說境非身非土說身說土。旣表於身卽是表土。故金剛論云智習惟識通。如是取淨土非形第一體。非莊嚴莊嚴。此經言隨其心淨則佛土淨。表說實相眞心豈非表說常寂光土。但表身義通通前普集表土義別。別表佛國。問合蓋現土何得知表報應身土。答五百小蓋合成其一。豈非表眾因合成一果。一果者卽是圓報法身。身卽有土。故文中菩薩修檀等行成佛之時。如是眾生來生其國。問此明應身成道豈得證於報土。答由報身成則有應身應土成也。就發起序爲二。一如來現身。二長者獻蓋。初爲三。一佛說法。二譬顯。三合譬初明。

彼時佛與無量大眾者。眾有四種。一發起眾。如寶積文殊彌勒等更相發起者是也。二影響眾。此土他方法身菩薩迹爲八部四眾等是也。三當機。眾聞說得益如五百八部四眾等。是皆戒乘俱急戒緩乘急也。四結緣眾。爲作未來解悟由漸。卽是戒急乘緩戒乘俱緩八部四眾者是也。此四通攝一切眾也。恭敬者明內善機發。圍繞者如城四門通入見主。表四門機動隨佛教轉得見眞性解脫法身。而爲說法者昔尙統師問長耳三藏雲。佛時與無量大眾說何等法。答說普集經卽方等教攝。所以得爲今經作序者。彼說正報因果今說依報因果。由正有依故得爲序。例如先說無量義次說法華。

譬如至大海二譬顯。須彌山者此云安明亦云妙髙。何但妙髙亦是妙大。譬佛實報尊特之身窮實相頂。故言妙髙。功徳智慧徧滿法界故言妙大。顯於大海者卽顯此座有緣四眾四門善根。亦顯一切眾生生死海也。如山盤峙滄溟而秀出海外。佛不住生死。不捨生死。不住如山髙出不捨如影現大海。如海水非其四色而因山現故有四種色。此明眾生心非四門佛以悉檀方便而說四門。令失惡心。本相同四門之解。更無異解。

安處至大眾三合譬。寶是法性萬善之理。無畏之座是諸法空。是爲萬善無畏空座。身相巍巍與座相稱。譬實慧微妙與萬善無畏空理相應。此合須彌山譬。蔽大眾者明說大教蔽眾妄解。同其眞解獘諸邪小四門同成大乘四門之解。此合顯大海譬。

爾時下二明長者子獻蓋爲三。一先明表發之由二如來合蓋現瑞三大眾睹瑞歡喜。獻五百蓋合爲一者。表因中慈回向佛果成於無緣。卽表圓報法身。亦表依報淨國。正表此經以佛國因果爲宗。而於蓋中現一切土卽表果地淨土現一切應土。卽表此經力用也。又現十方諸佛說法者。表於應土必有應佛爲化主也。大眾歡喜者卽聞不思議解脫。佛國機發必沾大利預生喜也。故知現相密表發起此經。由籍故爲別序。一長者子爲表發之由故獻蓋者。爲三。一與同類俱往。二虔敬。三奉蓋。初文者毗耶離具如前釋。城表涅槃。故華嚴云白淨法爲城觀慧爲墻壁。無上智樓閣慚愧爲深塹。三空解脫門正念爲防守。四道爲正路遊之出三界。建無上法幢摧滅一切魔。今明性淨涅槃如城。非長者亦非如來而共住此城。因故稱子果故稱佛。性非因果而因果依性義同城也。釋寶積如前與五百長者子事義可知。若表法門或表五種種性善根。一種性有百。卽是五百善根悉皆是因故稱爲子。七寶蓋者表七覺調停生實相眞解名爲七寶。歷法起慈名之爲蓋。蓋以蓋覆爲義。慈心覆陰一切眾生。來詣佛所者因修歷別法緣之慈。今發無緣因慈回向無緣之果圓覆一切也。二虔敬者頭面禮足是申其敬儀。表於因智之上接果智之下。三奉蓋者因有資果之義故言供養。

佛之威神下二明如來合蓋現瑞此爲二。一明合蓋二正明現相。初文者五百各獻表各修因。合爲一者表一圓果。旣有正因能感正果。則成依因感得依果。言徧覆三千者表一果體無緣大慈普覆法界。若論正報普集已說。今所現相正表依報普覆一切。

而此世界下二正現相又爲二。一現國土。二現佛說法。國土有四。一現國土廣長之相。二現十山。三現大海江河。四現日月天宮。初文者正表依報世間。橫極百億稱廣豎至有頂名長。又解橫極十方稱廣豎際四土名長。

又此三千至鐵圍山二現十山。恐表眾生世間。大海至泉源三現大海江河。恐表五陰世間。及日月至寶蓋中四現日月天宮。或表器世間也。此四世間現蓋中者依報世間眾生五陰之所依也。

問現無情相何得表情。答夫說大乘現相皆爾。

又十方至寶蓋中二明現諸佛說法。若說依報必有能依。旣有可化眾生必有應佛化導。故蓋中現佛及佛說法。以有四佛住於四土皆名佛國。

爾時一切下三大眾睹瑞歡喜文爲三。一嘆未曾有是口業供養。自昔已來未曾現合蓋之瑞。表當說佛國故也。二合掌禮佛是身業供養。三瞻仰尊顏是意業供養。以現瑞故必聞不思議佛國。當得三業淸淨三輪不思議化。當得是益故喜心預發。所以皆申三業供養。但現瑞表發正爲發起物情。物情敬仰旣發大聖卽須赴緣說法。喜敬爲序義轉親也。

維摩經略疏卷第六

長者子寶積下二敍述序者。大聖現相難測。自非寶積神智髙明孰知所表。爲欲起發時眾令知現瑞表說佛國信解分明。故說偈以嘆述也。就三十六行偈爲二。初十七行述嘆表發之由。次十九行正述嘆現相表發。發由爲二。初九行述嘆勝應法身以爲近由。後八行述嘆劣應以爲遠由。言勝應者若爲菩薩說大所現相好威徳殊勝。尋此勝應卽得法身。言劣應者若爲聲聞說小身相則劣。尋此劣應不見法身。故法華云。卽脫瓔珞著獘垢衣塵土坌身狀有所畏。問何故勝應爲近由劣應爲遠由。答勝應是卽座說普集經。由此現瑞故是近由。劣應是昔說小教之身遠爲由籍故是遠也。問三藏劣應自是昔事。何得爲此作遠由也。答法華云於二十年中常令除糞。過是已後心相體信入出無難。是故今時共諸聲聞說大乘經現勝應身。合蓋現瑞表說佛國。當知由昔劣應顯今勝應故爲遠由。就近爲二。初兩行略嘆形聲兩益。次七行廣嘆形聲兩益此之略廣皆是嘆。前說普集經正報因果。何以得知。下嘆說法不有亦不無以因緣故諸法生。就前兩行爲二。初一行嘆形益。次一行嘆聲益。初又二。初上句嘆色功徳。次下句嘆心功徳。大經云。佛性者亦色非色。云何名色金剛身故。云何非色十力無畏非色法故。今初嘆色。約眼嘆者卽金剛身三十二相之一也。但身分𨿽多所尊者首。首分又多其要者目。嘆勝攝劣故也。力無畏等智慧𨿽多嘆心皆攝。是故舉要以嘆色心。目者眼之異名。眼主肝肝悲則眼淚。嘆眼卽是嘆大悲也。大論云。般若是佛母大悲是般若。母故約此相嘆色功徳。問法身亦有相耶。答此是勝應表於法身。尋此眼相得法身佛眼。故嘆應身卽是嘆法身佛眼。余相類此。故法華云微妙淨法身具相三十二。但眼是總名。從用分別則有五種。一肉眼見粗事色。二天眼見因果細色。三慧眼見粗細色心偏眞之理。四法眼見色粗心細因緣假名俗諦諸法。五佛眼見中道圓眞佛性之理。又能雙照粗細因緣事理。約教則有四佛五眼不同。金剛般若佛問善吉。如來有肉眼乃至有佛眼不。善吉言如來有肉眼至乃有佛眼。今寶積嘆者五眼皆離垢障故言目淨。修廣者修之言長。廣之言闊。五眼見境豎深窮源故名修。橫徧法界故言廣。如靑蓮者西土靑蓮華葉形相修。廣相似佛眼故用譬也。又復非但形似佛眼。處在淤泥不爲所染。五眼亦爾。非但照境豎深橫廣。𨿽照世境不爲所染。故嘆目淨如靑蓮也。今略以五眼帖釋。肉眼者功徳果薰無惡業障故名目淨。豎從地獄上至有頂諸色悉見故名修。橫徧百億無色不見故言廣。𨿽見諸色不染不著如靑蓮也。天眼者因禪離蓋發淨眼根。以眼根淨故名目淨。豎見界外名修。橫見十界名廣。𨿽見不染如靑蓮也。慧眼者無界內外見思名目淨。豎照內外眞理究竟名修。橫見內外眞理名廣。見眞不染如靑蓮也。法眼者無塵沙惑名目淨。豎見界內外四種四諦之法名修。橫見十方十界四種四諦之法名廣。不著諸法如靑蓮也。佛眼者無法界無明名目淨。豎見界內外中道法界窮源盡性名修。橫見十界中道一時圓照名廣。不爲法界無明生死所染如靑蓮也。此但略出別圓五眼。藏通皆約界內二諦以明五眼。但約隨情色心分別卽三藏五眼。約幻化色心分別卽通教五眼。問今長者子定嘆何眼。答經屬方等具說四教隨四根緣。何所聞知嘆無乖隔。下云一音演說隨類各解。若觀心者一心三觀照心因緣粗細及卽空假中。對修五眼可以意知。

心淨已度諸禪定。次句嘆心。言心淨者佛智窮源無法界惑故言心淨。已度諸禪定者通論禪定俱通因果。故大經云大般涅槃名深禪定窟。豈得嘆言心淨已度大涅槃也。今約別義禪定據因佛心據果。果出因外故言已度。問何以得知禪是因名。答大論云禪此言思惟修。佛心智鑑圓明豈發思惟。究竟無學豈得言修。又翻棄惡。如來純淨之智何惡可棄。故大經云有所斷者名有上士。無所斷者名無上士。故思惟等義皆是因也。約教者三藏佛心無習故故名心淨。四禪四空觀練薰修永離法愛故名已度。但力無畏不能等照。通教佛心照極眞諦之源。界內習盡於諸禪定無礙自在。十力無畏一時照境故名已度。別教緣修智顯自性淸淨之心。十二品無明究竟永滅。地持明九種大禪。菩薩依第九淸淨禪得大菩提果。出過淸淨故言已度。此約地前修自性禪。登地得一切禪。乃至等覺住淸淨禪。斷十一品無明入重玄門名淸淨禪。佛果出過故言已度。圓教六根淸淨卽自性禪。初發心住卽一切禪。已究竟離虛妄顯自性淸淨之心。如是乃至淸淨禪破四十一品無明住無垢地。如來心淨度此禪定登妙覺果故言已度。故金光明云。是時如來遊於無量甚深法性。過諸菩薩所行淸淨。瓔珞明昔在華嚴明集八禪眾。卽前八禪爲說華嚴。得入淸淨禪住無垢地。常徒舊解但取四禪四空。說華嚴時聲聞尙如聾啞。八禪外道何足可集。若約觀心一心三觀。一一眾生心卽如來心。本性淸淨故言心淨。能度事禪故言已度。

久積下次一行嘆化他聲益。所以然者。久遠修禪內成相好。外具神通稱會物情。又無量劫來常修智慧。內能離結稱法相理。故得心淨度諸禪定。外稱無量眾生根緣。能於四不可說用四悉檀而起四教化導一切。證四滅理故云導眾已寂。形聲之益荷利恩。深是可敬重故須稽首。又解般若導行至果便息故言已寂。上句釋成目淨修廣。下句釋成心淨已度。

旣見下次七行廣嘆形聲爲二。初五行廣嘆形益次二行廣嘆聲益。旣見大聖者卽是見佛色用神變。是法身淸淨無礙之色如如意珠亦如明鏡。故放光動地十方佛土皆悉現也。是則一切法趣色。色爲不思議藏色爲法界海。是以廣大猶如虛空無有涯際。故約色嘆功徳用也。

其中諸佛下一行釋成色用。若非佛神力加被此會豈見他方諸佛聞佛說法。如法華中以佛神力令眾得見百千萬億國土虛空菩薩。問此卽是現相表發何得是表近由。答有師謬謂是合蓋現土。今尋文不爾。此嘆說普集現相非合蓋現瑞。合蓋現瑞如下偈云。今奉世尊此微蓋於中現我三千界。方是正嘆表發也。

法王法力下一行嘆佛心用。言法王者得三昧王三昧故名法王。法力者於二諦三諦四四諦一切諸法自在故也。超羣生者佛心淸淨超過二死之外。迥出十界之表。

常以法財施一切者。四種道諦七聖法財常施十界恣其所用。問法財爲囑色心用耶。答財通色心如無盡意及淨名施者皆名法施。但約能施之心色聲皆是法財攝也。

能善分別下一行約二智。以釋心用成法施之義。權智分別世諦法相。實智於第一義而不動也。問上多約三諦今何得用二諦嘆也。答合眞入中合眞入俗。通別二諦玄文料簡。又解若隨情辧眞卽是權智分別法相。若隨智之眞卽是實智寂而常照。是故嘆言於第一義而不動也。

已於諸法下一行結嘆色心用。已於色法得自在故。故能轉變普現佛土。已於心法得自在故二諦開合隨機利物。色心功用旣備。是可歸依故致敬稽首。

說法不有下兩行二廣嘆聲益。述嘆上四眾圍繞而爲說法。上現尊勝表說大乘。今猶現說法表當說依土。驗非異席所以爲序致有此嘆。不有不無者中道法也。不有故非俗不無故非眞。然說法本約二諦。旣非二邊說何等法。當知正說大乘中道。何者凡夫者有二乘者無。菩薩正觀中道佛性。是故方等爲諸菩薩多說中道不二法門。故言不有亦不無也。問上用二諦以嘆佛智。今明說法那約三諦。答有無爲俗中道是眞。卽二諦也。問外道亦說神及世間非常非無常。卽是非有非無。小乘亦爲車匿說離有無。今何得言但是大乘。答凡夫外道尙不見眞諦之無況見非無。聲聞經中𨿽說非有非無。只見眞諦之無。何曾見中非無之理。約教明雙非不同者。若外人計單復具足雙非之句及不可說。皆是妄情不見空理不出生死。尙無非有何況非無。悉爲三藏有門所破。三藏破見凡有四門。爲車匿說離有無經。但是非有非無門耳。若得方便從門入理。但名非有不名非無。不得方便卽墮有無與外道等。縱令入理亦非大乘不有不無。通教觀色等皆如幻化不言有無。若從門入理此卽非有非無門也。若向通人聞說見理。若執爲戲論邪見火燒。縱令入理亦非中道不有不無。別觀中道約破二邊。明非有非無者此就藏性四門明非有非無。異前兩教。若得入理則不須破。若未悟者是愚癡論。非眞中道不有不無。圓𨿽四門一門卽四門。四門卽一門。不定有無無所依倚。將此虛心豁見中道。於此生著猶尙須破。何況於余。今簡僞顯眞得圓之意。不有不無以嘆勝應不有不無也。復次前三雙非是權圓教是實。權實皆說故言說法不有亦不無也。以因緣故諸法生者。嘆說法緣起之用也。緣起有二已如前說。今之嘆意備含此二。然體非有無豈得有生。有因緣故。亦得說者。順界內無明因緣則二苦集生。因滅無明卽二道滅生。界外準說。故言有因緣故諸法生也。

無我無造無受者。此一句結非有非無。歷四教明四種無我無受﹝云云﹞。

善惡不亡一句結以因緣故諸法生。通別無明爲界內外惡。卽二處苦集不敗亡。通別無明滅二處道滅不敗亡。因緣生滅比說可知。

始在佛樹下次八行嘆劣應爲遠由爲二。初兩行嘆形益。次六行嘆聲益。嘆形爲二。初嘆應色次嘆應心。佛樹者坐此成佛故也。有言元吉亦云菩提。初成道時詣此樹坐。魔恐成道化我眷屬空我宮殿。先遣三女。菩薩心安不能惑亂。魔王增忿遂將欲界八十億鬼神兵眾在菩薩所。魔自敗散。具在瑞應。甘露滅者。魔王去後菩薩中夜入於四禪。三十四心見四諦理名得甘露。正習俱盡故名滅也。覺道成者。因四諦發眞見第一義。時朗然大悟知常無常知眾生數非數等。具力無畏等一切諸法名覺道成也。神力降魔。神通卽是色法功徳之用。

已無心意下一行次嘆應心已。無心意等者。得甘露故見愛顚倒四陰皆滅名無心意。何者若有心意卽有心倒。倒卽三受。受卽三苦是苦諦也。行卽行陰思數作業。業招生死卽集諦也。無心則無受無受則無行。無行則無業無業故無集。無集則無苦。苦集若滅卽是得甘露滅覺道成也。大品明五受五行。行是集諦集諦斷故佛無心意。無心意故無五見受行。故能破外道五見受行。𨿽無受行爲調外道說三藏五門。如佛破長爪云。汝見受不。汝有不受之見還成於受。受卽是苦與他何異。而倚不受憍慢輕他。起身口意行行成名集。集招生死何名實相。長爪信伏得法眼淨。伏諸外道例皆如此。問長爪是後時事。此嘆明未轉法輪前已伏外道。是何等外道。答舊云佛昔爲凡夫時從阿羅邏仙受八禪定。菩薩無心從其學但爲化之。今謂乖偈嘆。偈明佛未成道前降魔成道後伏外道。何得以凡夫時受八禪爲伏外道。又恐是如來初成道竟未轉法輪。乃爲提謂長者說於五戒扶其本習。辧五行六甲陰陽曆數。其旣信伏令歸依佛法。有當來僧汝當歸依。長者得初果。佛實無心受行五行六甲。但爲摧伏是故說也。案結集法藏明從波羅柰至涅槃夜結爲修多羅藏。故知伏提謂在轉法輪前。從是已後皆以不受之法破諸外道。如向所引長爪之類。

三轉法輪下六行二嘆聲益爲三。初兩行嘆轉法輪。次兩行嘆法妙天人受益。後兩行結嘆。初言三轉法輪者卽是趣波羅柰說生滅四諦也。輪者佛證四諦法有可轉之義故名爲輪。又解能壞煩惱名之爲輪。如輪王寶能壞怨敵。佛法輪寶能壞煩惱故名法輪。如來成道經三七日方趣波羅柰。生生𨿽不可說。以悉檀方便起天人小機而說四諦。轉入彼心壞彼煩惱故名轉法輪也。三轉者。一示轉謂是苦是集是滅是道。二勸轉謂苦應知集應斷滅應證道應修。三證轉謂苦我已知集我已斷滅我已證道我已修。初轉示見道勸轉示修道證轉示無學道。是三轉十二行法輪。初轉則生眼智明覺。曇無徳解三轉不同事如別明。言大千者卽娑婆世界釋迦之土。卽轉法輪所化之處。

其輪本來常淸淨者。如三種藥中無三種病。四諦法輪無見思垢故名本淨。又解生生不可說而說四諦。不可說卽眞諦。無其苦集說名本淨。如大集云。陳如獲得眞實知見。問陳如見眞如成論不。答陳如依有門成論是空門。教門𨿽異見眞是一。空門得道是須菩提。

天人得道者。天是八萬諸天人卽呴鄰五人。五人聞法初得見諦。八萬諸天得法眼淨。有人云呴鄰初得道四人至夏初方得。恐是經論異出不同。此經親雲天人得道三寶現世。若四人不得見道卽非見諦得戒。但呴鄰一人不名僧寶。此爲證者。佛所說法契理契緣。非如六師妄有所說不能令人得道。

三實於是現世間者。不約一體三寶。何者初覺道成始有佛寶。三轉法輪卽是法寶。呴鄰如等見諦得戒卽是僧寶。自迦葉佛滅後三寶隱沒但有舊醫。今佛出興三寶始具。

以斯妙法下次二行嘆法妙天人受益。生滅四諦爲妙法也。能令眾生畢故不造新謂之妙法。

一受不退常寂然者卽是初見聖諦永不退失。若世智斷結遇緣便起。今無漏智斷諸戲論畢竟不起故言常寂。大經云世醫療治瘥已還生。如來所治畢竟不發故言常寂。案婆娑見有得道盡智猶退退至初果。曇無徳見空得道一向無退。𨿽教不同見道不退。其義無別。今之偈意正嘆見道不退爲凡夫也。

度老病死大醫王者。此通嘆醫王法因佛說故也。佛自度三界思惟老病死已亦能說法。令諸眾生度三界死。一受不退名大醫王。言常禮者眾生病無量。佛之法藥亦復無量猶如大海。是可歸敬。

毀譽不動下三兩行總結嘆者。生身之佛八風不動。以大悲三念之徳婆羅門女謗而不戚。諸天大梵贊而不忻。八風不動如須彌也。是嘆斷徳。於善不善等以慈者嘆智徳也。睺羅三摩調達三呵。呵令攺惡摩令進善。慈心一也心行平等者約三念處以明平等。一香塗左二刀割右三不塗不割視之平等無有異想。此據色法爲三念處。順我法不喜違我法不嗔。不違不順常行舍心此約心法明三念處。佛心於此慈念平等。孰誰也。人寶者智人爲寶。能別眞僞故聞者敬承。

今奉世尊下十九行二正述嘆表發之事文爲二。初四行總述嘆現三瑞表發。次十五行別述嘆佛三密。初爲三初半行述嘆奉蓋。次二行半正述嘆合蓋現瑞表發。三一行正述嘆大眾歡喜。初奉微蓋者微之言小因小果。大表不思議大果。淨土無方莫測。現三千界下二行半。次述上蓋內現土現佛說法。表說應土應身之事。哀現者慈念眾生。欲爲說此佛國因果故先現瑞以作由漸。方得開闡故稱哀現。

眾睹下一行三述上大眾嘆未曾有。

大聖下次十五行別述嘆佛三密文爲三。初兩行嘆身密。次六行嘆口密。次七行嘆意密。三密卽是三輪不思議化。三無失三不護也。大聖法王眾所歸者是嘆法身勝應。若法身三昧王三昧三諦自在。爲四十一心菩薩聖眾及餘四部所歸。卽是上來所明。佛安處眾寶師子之座蔽於一切諸來大眾故爲眾所歸也。淨心者卽四眾大乘機發。心無疑濁欲聞淨道。亦是諸大菩薩淨心入觀佛三昧故言淨心。各見世尊在其前者。此明應身對十法界各見同已。譬如一月影現眾水。或見如老比丘像。或見光明相好。或見尊特之身。或見現大小相坐寶蓮華。或見身如虛空。此是身密之徳。故前釋佛在耶離。各見不同意在此也。不共者如此。身密不與二乘及下地共。

佛以一音下六行次嘆口密文爲三。初兩行是辭法二辧。同其語卽辭辧。各得解卽法辧。辭者一切眾生殊方異類言音各異。同其類音故名辭辧。法者一切諸法名字差別種種非一。各有所召。得法辧者皆識語法。卽同其音故名法辧。佛以一音而辭法異趣。二辧應物是口密也。佛尙非是梵況同眾生令異音解卽非辭法。而現辭法者口密力也。

佛以一音下二行次嘆義辧。一音說法受行獲利卽是尋言求旨得言所以所以卽是義也。如來本無句義豈有義辧。而能分別一切句義者卽口密也。

佛以一音下二行三嘆樂說辧。旋轉無窮眾皆樂聞。四諦逗機我當爲說怖畏之事。三界皆苦苦故生怖卽苦諦也。求涅槃樂樂故歡喜卽滅諦也。厭離者諸苦所因貪欲爲木。卽集諦也。斷疑卽道也。又約悉檀者三界苦可畏卽世界也。歡喜卽爲人令生善根故歡喜也。厭離是厭離煩惱。卽對治藥病相對也。斷疑卽見諦道。是第一義一音所演。其力如是。如來本非四諦四悉。能以此法善巧利益卽口密也。

稽首下七行三嘆心密。佛心非權非實能現權實卽心密也。文爲二。初四行約三種權實二智以嘆心密。次三行約三種二諦結嘆心密。初文爲四。初一行約內外嘆。自行十力據內智圓滿。無畏據外用不怯。此爲一雙。卽約自行權實嘆心密也。

稽首不共下次一行嘆自行化他。不共是自証之法。導師卽是化他。

稽首能斷下次一行此有兩用。若嘆自行卽嘆佛智斷。能斷是斷徳到彼岸是智徳也。若作嘆化他能斷眾結縛者。卽是化他權實明智斷也。眾是眾人故屬化他。問何得一偈兩用。答佛自無縛能解他縛故得兩用。

稽首能度下次一行總結上三種權實之智斷也。

悉知眾生下次三行舉三種二諦結嘆三密文爲三。初一行是隨情二諦。何者俗諦無量心亦無量。或是求眞或欲樂俗。情有去取故言去來。去取無量佛亦隨起說無量二諦。卽是隨情。

不著世間下次一行是約隨情智二諦。隨情無染隨智空寂達諸法相下次一行是嘆隨智二諦。智心所照皆入一相而無所礙。如空無依故名隨智也。

維摩經略疏卷第七

爾時長者子下訖阿閦佛十一品半第二正說分文爲三。初佛國半品是大聖對機命宗說佛國因果。二從方便訖香積九品是大士助佛闡揚說不思議解脫佛國因果。三從菩薩行訖阿閦兩品是淨名接諸大眾還庵羅園。如來對大眾復宗明佛國因果。所以如來赴機酬寶積請說依報者。或前普集說正報因果。所以淨名助佛宣揚。扶成佛說不思議解脫佛國因果啟悟有緣。譬如尙書奉旨化民。所以還庵羅園。佛對大眾具明佛國。譬如大臣爲國開境事畢。還朝至尊悅可而印定也。問淨名已前彈呵豈得助成此教。答佛未說佛國因果。淨名預彈冥會佛意助成今教。云何不可。世間國政閫外之事將軍裁之。但合天心何必待詔。但弟子述昔如來默印懸會佛心。豈非助成今教。故昔日彈呵通助正報。今日重述成今依報。問此半品及出室兩品悉佛自說皆明佛國。其間九品明佛國義蓋不足言。何得扶成佛國之教。答佛旣始終皆明佛國。淨名其間豈乖佛意。如佛答寶積。種種諸行皆淨佛土因。淨名所說種種諸行何得非也。問始終佛國乃是佛說。其間九品都無佛國之言。豈是扶成佛國之教。答如佛國品明淨土義云。隨其方便則成就眾生。隨成就眾生卽佛土淨。淨名有大方便故室外彈呵折伏。室內慰諭攝受。彈呵折伏心無垢染慰諭攝受眾善莊嚴。是則調伏眾生豈過於此。若眾生正報淸淨莊嚴則依報國土皆嚴淨也。是故文云隨成就眾生卽佛土淨。如此推之淨名所說𨿽不彰言淨土因果隨其所說攝伏眾生。卽是扶成佛說淨土。其義宛然。問若爾爲是淨名扶成佛國。爲是淨名自淨佛國。爲是成弟子等淨佛國耶。答深求其理皆有此義。如法華壽量釋迦成道甚大久遠。今分身佛在於十方淨土說法。未來亦然。此類淨名扶成釋迦淨土之義。淨名旣能折伏攝受有緣之類。若淨名成佛皆來生其國。卽是淨名能調眾生則佛土淨。弟子菩薩亦受折伏爲調眾生。眾生旣因弟子菩薩斷惡生善。弟子等後成佛時所調眾生皆生其國。故言隨所調伏眾生則佛土淨。問菩薩可爾聲聞取滅豈有此義。答所以言深求其理方有此義。如法華發聲聞迹。嘆言少欲厭生死實自淨佛土。又問疾品文殊方至淨名空室表佛國空。因此往復論佛國義。次不思議品燈王國。香積品現眾香國。此不扶成佛說佛國因果爲此經宗。若不許佛國因果以當宗者。古來何得多雲室內六品因空室生。六品旣因此而生豈非從佛國生也。淨名扶成佛國爲宗其義明矣。問此經明不思議解脫何關佛國之義。答不思議品芥納須彌。海內毛吼等多約依報顯不思議也。就半品爲二。一寶積請說二如來答。初文爲二。一述同類堪聞二正請說。初云先已發心是故堪聞。

言阿耨多羅三藐三菩提心者此云無上正徧知道心。但發心有三。一名字二相似三分證。今之五百是相似發位。何以知然。下文佛現淨土方得無生乃是分證。言相似者通別圓位皆約內凡。問何以但據相似發耶。答聲聞幹慧菩薩伏忍並未有發義。若聲聞性地菩薩柔順方有發義。故多約此明發心位。願聞得佛下二正請。寶積同類旣有堪聞之機。騰機請說佛國因果文爲二。一願聞得佛土淸淨卽是請果。二願說菩薩淨土之行卽是請因。若論次第應因先果後。今爲時眾慕果行因故先請果後請因也。初所以作此請者。上觀佛合蓋現瑞知佛欲說佛國之果而現此相。故請說果。次請因者淨國之果必籍勝因。大眾若聞淨國之果則慕果行因。故請因也。佛言善哉下二佛答文爲四。一贊許。二誡聽。三受教。四佛正答。善哉者初明贊許。所以佛贊許者寶積發問深得現瑞所表之意。又能爲同輩致請咨決得宜故贊許也。

諦聽至汝說二誡聽誡念聽者生三慧善故。諦聽生聞慧善思生思慧念之生修慧。若𨿽聞不聽無受潤。因聽而不思無染旨趣。思而不修終無證理。三慧若備入道不疑。

於是至而聽三受教而聽卽是奉受三慧之誡也。佛言下四佛正答文爲五。一佛正答。二身子生疑。三佛爲釋。四梵王自述顯佛誠言。五佛現淨土時眾得益。初正答爲二。一答果二答因。答果又二。一正答二譬顯。正答爲三。一標章總答。二別釋。三結成。初文言眾生之類是菩薩佛土者。菩薩虛通至寂境智俱忘無土不土。但爲化生而取佛土。故舉眾生之類是菩薩佛土。然土不在菩薩眾生。亦非共離永寂如空不可說示。以悉檀方便隨意赴緣自在無失。已如前說。今約所化故言眾生之類是菩薩佛土。眾生義如前辧十界中說。所言類者卽气類也气類無邊無其正要不出二種。一有爲緣集二無爲緣集。言有爲者卽是界內染淨國土。迷眞滯有而起結業稟分段生死皆其類也。二無爲者卽是界外有餘果報及開中下寂光。此三土眾生迷中道佛性滯無爲緣集。赴諸結業受變易生死皆是此類。約教辧者。藏通有爲緣集謂生滅無生之類。別圓無爲卽無量無作之類。故約四教開兩緣集四種眾生。問所明三土稟報不同所居各異。云何悉同無爲緣集。答所迷理同。皆是無明變易生死故通爲一類。問若爾云何分別三土不同。答有餘五人𨿽同見眞界內惑盡都。未見中斷有爲集。同生有餘受變易生亦名方便生死。別圓兩教斷通惑者。見空不空。以見空故斷有爲集。及見不空侵無爲集。若從初地初住訖於九地。斷無爲集同受果報變易生死。亦名因緣生死。若十地下寂滅忍。餘二生在。等覺中忍。餘一生在。分住寂光。卽開變易出於有後無有後生死。𨿽復報殊所居各異並是界外同迷中道。悉是無爲緣集气類同也。問何不以四種緣集對四土明四種眾生類耶。答一往似便於理有妨。無別自體法界異無爲也。得失之事至問疾品當更分別。若還約無爲分出二種是則無失。必應須開。但約四教開四眾生此卽便也。若約觀心者因緣所生卽有爲之類。從假入空破有爲集成無爲之類也。若入假名中道破無爲未盡皆名無爲之類。

所以者何下二別釋。但聖心難測今作五意通此經文。一橫約染淨土通明四番經文。二豎對四土。三類通四土。四約觀心。五約教。初橫約同居者依經有四。初云隨所化眾生而取佛土。今先明土闊狹不同由所化多少故爾。如釋迦用百億以爲同居滿願成佛。用恆沙大千以爲同居。如世造宅量其所居。所化眾生取土亦爾。又菩薩所化眾生修善多少異。故國土莊嚴優劣亦異。故云眾生之類是菩薩佛土。二隨所調伏眾生而取佛土者。明諸菩薩爲眾生取土。淨穢不同皆爲調伏得宜。非關菩薩福慧優劣。如親育子愛榮𨿽殊皆爲成就。取土亦爾。自有逼迫妨道則淨國安之。或憍奢妨道則穢土調伏。非爲以穢令生苦惱。非以淨縱樂不修。何者菩薩不爲眾生作煩惱因緣。豈作淨穢令其流轉。正由眾生惡盡多少取土不同。三隨諸眾生應以何國入佛智慧而取佛土者。法華云諸佛爲一大事因緣故出現於世。爲令眾生開佛知見。故今明菩薩調伏眾生赴淨穢土。皆爲令得入佛智慧。應以淨國入者則事理俱急。令入佛慧。應以穢國入者則事寬理急令入佛慧。根性異故取土不同。故云眾生之類是菩薩佛土。四隨諸眾生應以何國起菩薩根而取佛土者。眾生入道由根受法而入佛慧。菩薩觀眾生眼等六根。何根偏利。若耳根偏利卽聲爲佛事。一切法趣聲。聲詮三諦及宣四教。用起耳根爲菩薩根聚置一國。菩薩後成佛時聲爲佛事。眼等餘根例此可知。具如下文菩薩行品。正由六根偏利故使佛事不同。皆爲起眾生根類故也。如娑婆以音聲爲佛事。乃至香積香爲佛事。皆由眾生根類異故。同居之土佛事不同。故云眾生之類是菩薩佛土。二豎對四土者。一隨所化對同居土。二隨所調伏對有餘土。三入佛慧對果報土。四起菩薩根對寂光土。初文者界內具縛未見眞理。心神動散善惡無定。菩薩方便觀其生熟。生則用穢熟則用淨。生熟無量淨穢亦爾。二調伏者卽有餘也。何者諸阿羅漢能調難調是名調伏。下文云若住調伏心是聲聞法。當知二乘及後三教菩薩界內惑盡皆名調伏。卽出三界卽應有土。謂有餘也。當知菩薩爲此眾生取有餘土。三入佛慧者。初住已上見中道理破無明一品。乃至三十九品皆生果報。當知菩薩爲此入佛智慧。四起菩薩根者。對寂光土前入佛慧總相見中。今明起根是別相見中之類。如聲聞總相慧爲劣緣覺別相慧爲勝。故華嚴云佛眼乃至佛意。鴦掘云所謂彼眼於諸如來常具足無減。修了了分明見。卽是於一根塵了達三諦。一切諸法寂而常照無不通達。余根塵亦爾。毗盧遮那徧一切處。是則以常寂土起菩薩根。當知眾生之類是菩薩佛土。以法界海六塵起後身菩薩之類皆入寂光。問仁王云三賢十聖住果報惟佛一人居淨土。今何以十地亦居寂光。答因果與奪無生寂滅一切種智。三類通四土者。一通同居如前四義。次通有餘者隨所化眾生住方便觀斷界內結。眾生不無福慧優劣。譬如諸天同寶器食飯色有異。爲化此眾生以有餘土淨穢調伏入於佛慧。以十界六塵起其諸根。令於諸塵通達無滯見寂光理。此卽爲有餘土眾生之類。並得通用四句。三通果報土者。菩薩取於此土正爲教化別圓。諸地功徳旣有優劣。卽是淨穢調伏進諸法門。進諸法門卽是法身入佛慧也。令諸根明了得佛諸法界海六根卽起根也。四通寂光者。元品無明未盡故須化也。果報旣有髙下卽是調伏進觀實相。卽入佛慧入重玄門虛空法界海。自行化他橫豎轉明卽是起根。四約三觀觀四種境者。謂因緣空假中境。境是心之所依卽土義也。眾生者。佛告諸比丘汝等日夜常生無量百千眾生。今因緣心多境多心少境少。由照境多少名大小國。如是觀境名化心眾生。緣善緣惡卽淨穢國。調能緣之心令住正道卽調伏。如是調心悟解不定。隨觀善惡取悟不同名淨穢土。善惡殊入佛慧不異。起菩薩根者隨觀善惡了知此塵卽是法界畢竟常寂。常寂之境發於眞智。智所依境卽是寂光。復次行人觀是四境非爲著境。但伏煩惱心數眾生。隨一一境觀其闊狹與不調入與不入起與不起。深識此意在因緣境中。用此四心而起誓願。願諸眾生皆得如我。化此心數悉令淸淨卽是淨土。安立有爲緣集眾生以四種觀於空心多少調伏入慧起根卽發誓願。願諸眾生如我調伏令心明卽是淨有餘土。安立無爲緣集眾生。若但有行無願不能淨佛國土。如有牛無禦。有願無行如有禦有牛。皆無所到。行人住三觀心。願行具足成就眾生。淨佛國土意在此也。大集云欲淨佛土當淨爾心卽四種心也。故佛答寶積云。隨其心淨卽佛土淨。行人當知一切菩薩淨佛國土從此而起。五約教卽爲四別。一所化眾生取同居土。四教所化未斷有爲。卽是凡夫。惑斷不盡卽是聖人。爲此所化取於同居淨穢諸土。若四教所化斷有爲盡爲此所化取有餘土。若別圓二教所化斷有爲盡見眞中道。無爲未盡爲此所化取果報土。若圓教所化無爲將盡。爲此所化取寂光土。二爲調伏取佛土者。四教調伏眾生。斷有爲無爲盡不盡若凡若聖。以教對土例前可知。但調伏之言異耳。三因國入佛慧。若爲稟四教眾生稟何教斷何惑。若盡未盡。於何國土得開權顯實。隨其相應之土得入佛慧者。而取四土。例前所化可知。四起根取佛土者。若爲稟聲四教起耳根。本斷有爲未盡。爲取聲爲佛事同居之國。餘五塵爲佛事起五根亦如是。若爲稟聲四教眾生斷有爲盡。取有餘音聲佛事之國。餘五根塵亦如是。若爲稟別圓聲教見中道斷無爲。取果報國聲爲佛事。起耳根乃至意根。但此中眾生六根互用。隨一塵起一根卽起六根。若爲稟圓教斷無爲將盡取寂光國。以六塵起六根者。皆是寂照之六根令成妙覺六根。此釋別爲眾生取土。傍下文菩薩行品之所明也。下文多倒釋故難見。至文當別出也。

所以者何至眾生故三總明結成。明此四種取土皆爲饒益有爲無爲緣集眾生。卽是總答眾生之類是菩薩佛土。

譬如下二譬文爲二。一開譬二合譬。初爲二。一開成譬二開不成譬。初開成譬。欲於空地造立宮室者。譬能於空中見不空佛土卽成義也。四不可說故名爲空。有因緣故說四因果名爲不空。菩薩約四種苦集眾生用四道滅成四淨土。二開不成譬者。若於虛空終不成也。譬於四不可說不見四種四諦。四種佛土終不成也。

菩薩下二合譬爲二。初合成譬者。但地無空終不得成。有地有空可立宮室。欲淨佛土須二法合成。若純用有凡夫三藏菩薩何能淨土。若純用空二乘通教菩薩亦何能淨土。若空地具足而立宮室乃得成就。以不可得空心緣於四種苦集眾生。而修四種道滅願行乃成淨土因也。如涅槃四不可說。卽是空也。以因緣故起慈悲誓願。修四土說四土也。不可說而說不可立而立。空有不相失不相妨。約不思議論四土也。如妙徳問此室何以空。淨名答云十方佛土亦復皆空。又云𨿽知諸佛國土永寂如空而常修淨土教化於羣生。故知四不可說永寂如空。有因緣故亦可說者。謂起種種殊勝國土。願取佛國者非於空也。二合不成譬。若但於空則淨土不成。此斥二乘及通教菩薩修但空因不成淨佛國土。

寶積當知下二正答寶積問佛土因文爲二。一橫歷諸行修因二豎窮心源修因。橫廣豎深互相涉入不得相離。但言不疊書故前後說耳。法華云如來知見廣大深遠合蓋現土廣長之相正表此也。橫豎經文須更帖釋令髙廣義成。今先橫明修淨土因有十七法門。文爲三。初三科約三心次六科約自行後八科約化他。初三心卽爲四意。一別明二通明三觀心四釋經。一別明淨土行者。卽三種菩提心。一觀四諦名爲直心。二觀因緣名爲深心。三發四弘名大乘心。初直心者觀四諦理。卽三三昧離邪見曲名直心也。故大論云是心無始常曲不端。若得三昧心卽端直。今明聲聞修三三昧緣四眞諦。能發無漏斷諸邪見名調直定。深心者卽觀十二因緣。緣覺智慧深於聲聞。以觀因緣之智能侵除習气。問淨土是菩薩行何得約二乘心。答大品明三乘。十地皆行皆學而不取證。佛亦學亦證。法華云少欲厭生死實自淨佛土。若二乘心非淨佛土者。何得菩薩成佛之時有二乘眾生來生其國。問此中但云直心深心。何須彊對二乘觀心。答此經猶帶方便故有此釋。準望大品法華恐是約二乘心修淨土行。爲引二乘來生其國。故大論釋般若勸學中明自有佛土純是聲聞爲僧。自有佛土純支佛爲僧。自有佛土純菩薩爲僧。諦緣觀心非淨佛土者。豈純聲聞來生其國。緣覺菩薩類可知也。問此經云隨諸眾生應以何國入佛智慧。又法華明十方三世佛於同居土悉開三顯一。若有佛土純是聲聞。何得入佛慧而開顯耶。答從多爲論。同居土多開三顯一。大品有此明者示十方不無此事。但諸佛所作常爲一事。𨿽於同居不得顯一。是諸聲聞於有餘土得入佛慧。大乘心是菩薩淨土。緣四諦起悲誓名大乘心。二乘自爲而聲聞但直。緣覺兼深菩薩普濟能直能深。故加以大乘心也。二通明者三心只是一心。但名異耳。何者三心只是一。自性淸淨非二邊曲名之爲眞。難究源底名之爲深。其性廣博目之爲大。菩薩𨿽觀四諦不與聲聞而共。觀無作四諦修八直道。如大經明。菩薩修八正道卽是佛性。故文云。直心是道場無虛假。故若觀無作修八正道。卽離邪小紆回曲見名眞直心。當知直心正在此也。次菩薩𨿽觀因緣不與緣覺而共。大品云十二因緣獨菩薩法。大論云十二因緣名深法忍。故知深心正在菩薩。大乘心者不共二乘及藏通菩薩。如大經云。一實諦者名爲大乘。今此三心無三差別。不縱不橫三徳異名。欲令易解以三分別。𨿽復說三如世伊字。菩薩修此三心爲眾心本。卽是初心住於三徳。若昔論三心因感於三身四教佛身之果。今明依因三心卽感三土四種佛國之果。三約觀心明三心者。初體假入空。空假二觀方便三心爲別。若修中道三心。三卽一一卽三。四釋經文爲三。初釋直心。今言直心是淨土者。前約教明直心。是正因。能感正果。卽是下文光嚴所述。直心是道場無虛假。故今約直心明是依因能感依報國土果也。問何故偏約四諦明直心。答餘皆並得約四諦。便亦何離四諦別有餘門。直心有五。一世間及以四教。一世間直心者如人實錄無有欺誑。此乃凡夫外道之直。𨿽世情亡云其直猶有諂曲。亦言癡直卽其義也。二四教則有四種八直之道無四種邪曲。三藏約生滅離六十二見之曲。通教無生離生滅之曲。別教離恆沙之曲。圓教離二邊之曲。各就當教四諦修八直之道皆名直心。此五直心四權一實。今圓菩薩知一切法非權非實。而雙修雙用悲誓教他修五直行。嘆五直法見修五直深生隨喜。菩薩如是𨿽復未能八相成道。而能神通。在在處處用五直法成就眾生淨佛國土。若入初住卽具眞應。隨機利物卽現淨穢同居。八相成道。非但往昔所化世間直心眾生來生。若往昔所化修生滅等四諦四八直。眾生斷有爲無爲未盡者。此諸無諂眾生皆來生其國。若此眾生過去有頓漸不定祕密等根性不同。菩薩成佛則現四身不同。法輪亦有頓等之異。初則赴緣以權方便。若至法華方便則捨但說無上道。廢昔三權同歸一實。所化眾生皆無住權教之諂。故言直心是菩薩淨土乃至來生其國。復次菩薩於有餘得成佛。時十善直心不得來生。何以故。界內結業猶未斷。故若昔所化修四八直界內結盡。方生其國。卽是三藏二乘通教三乘別圓一乘。凡七直心。無有爲緣集妄諂。眾生來生有餘之國故言直心是菩薩淨土。七種不諂眾生來生其國。復次菩薩報土成佛。藏通二直皆不得生。何者別惑未斷故。但昔所化別圓二種直心無二邊之諂來。生其國故云不諂眾生來生其國。復次菩薩於寂光土成佛之時。但昔所化圓教八直無諂眾生來生其國。其義如是。豈可一種世間癡直之心來生其國。

深心至其國二釋因緣辧深心義。約余法門非爲不得。亦何離十二因緣也。深心亦五。一事中深心卽修世間福也。四種約觀十二因緣以明深心。下智觀生滅中觀無生上觀無量上上觀無作。三權一實。菩薩了知非權非實而權而實。雙修深心成就眾生淨佛國土。慈悲誓願一切普燻贊嘆隨喜。上上成就具足。眞應二身八相成道。隨四眾生應以佛身得度。四土成佛之時。是諸深心有緣之類皆來生其國。隨其所修若事若理而爲說法。分別諸義。類直心可解。言具足功徳者緣覺深心修福徳故。法華云若人有福曾供養佛。志求勝法爲說緣覺卽是此義。但具有二種。一橫具深心淨同居土。名具功徳來生其國。二豎具深心窮因緣之源。所有功徳於三土具足。卽是豎具余類直心。

菩提心至其國三明大乘心者。卽四教大乘發菩提心。上求下化故名爲大。各緣四諦起四弘誓名之爲乘。三權一實。圓教菩薩修權實大乘成就眾生淨佛國土。自行化他贊嘆隨喜。後成佛時同居四種有餘三種實報二種寂光但一。余類直心。

維摩經略疏卷第八

布施下二明六度卽淨土因。前三種心是就解明。今約行辧。猶如目足豈得相離。若無三心行不眞實。亦非髙廣故以三心入一切行也。布施有五世間事施及四菩薩施。世間施者卽六道施。若造惡破戒邪心。及壞三寶施者。亦如調達化阿闍世施諸比丘。或爲謀逆財寶賞施。如是等施死入地獄。檀名地獄檀。若造惡破戒多嗔行施後墮於龍。七寶宮殿依報似天。正報同蛇。或破戒憍慢恐怖得財以用布施後受金翅鳥身。如是等施並畜生檀。行十不善破戒諂毒非法財施受夜叉報。或破戒諂誑耽嗜酒肉多懷嗔忿非法財施墮摩睺羅伽。如是等施名鬼神檀。若少持戒嫉妒懷忿。多修福徳墮阿修羅。依報勢力與天拒抗。但感正報多諸恐怖。如是乃至乾闥婆緊那羅等皆是諂佞好著音樂。而行施者皆鬼道攝。若持五戒十善自榮而施。若輕心局心限礙心施。是毗捨首陀檀。若持戒心殷重心如法財施是居士檀。若持戒樂道恭敬博學布施是婆羅門檀。若持戒恭敬慈心大施能自捨財。亦教他修福是剎利檀。如是等施皆人檀也。若勝品十善持戒精細恭敬聽法。慈善孝順華香續明。所重之物如法淨施皆是天檀。如律藏明。有一小兒傭力得財供設眾僧願生忉利。佛記得生。若持戒轉細乃至修禪厭離心施得生色界。名修天檀。上來皆是世間事施果報不同。若三藏二乘檀者觀諦緣無常用擇覺捨覺二分。捨身命財得二乘道。若菩薩檀者捨身命財觀察無常。大悲誓願如屍毗王以身代鴿。是名捨身檀滿。捨命者如大論明。釋迦調達因地各爲鹿王。釋迦鹿王代彼而死送身往赴終無悔心。財施者如須太拏太子以好惠施。乃至二子施婆羅門具如彼經。是名三藏菩薩檀滿。通教檀者體三事空皆如幻化。起大慈悲湣眾生故捨身命財。別教檀者𨿽三事卽空而不住空。入假化物行種種施。捨身命財如華嚴說十種布施地持九種之施。圓教檀者勝鬘云。捨身者生死後際等離老病死得不壞常住。命財亦爾。又華嚴明如來檀。大經明檀波羅蜜卽是佛性。大品云一切法趣檀。此經云布施是道場。不望報。故自行化他贊嘆隨喜。權實施者後成佛時五種一切能捨眾生來生其國。分別四教所斷緣集有爲無爲盡未盡等四教根緣。來生四土類前直心。

持戒至其國亦五。一事相持戒是凡夫也。四種持戒卽是四教所明。四種正語及業命等皆名持戒。具釋事繁。言滿願眾生來生其國者。齊教明滿願。以尸羅淨故諸善得生。所求皆果故云滿願。余類直心。

忍辱至其國亦五。一世間事忍如凡夫。餘四忍還約四教而辧。例前可知。後成佛時皆來生其國。如輪王帝釋上界諸天界。有三十二相。聲聞緣覺亦有相者。四教四種相業不同。並忍爲本。四種修相前嘆徳中明捨飾好。已略辧竟余類直心。

精進至其國有師云。精進無別體但約眾行。或言自有別體。亦五。一事精進卽凡夫也。餘四種道品各八精進。謂四正勤進根力進覺道是爲八。後成佛時五種勤修一切功徳眾生來生其國。余類直心。

禪定至其國亦五。一世間禪定如凡夫得四禪四空。後四約四教四種道品中各有八定。謂四如意定根力定覺道。乃至背捨九次第等皆是禪定。後成佛時四教五種攝心不亂眾生來生其國。余類直心。

智慧至其國亦五。世智是凡夫智也。餘四智慧卽四教。明四種道品中各八智慧。謂四念處慧根力擇覺正見。後成佛時五種正定眾生來生其國。上來諸句權實及以諸義並類直心。問凡夫等智何得入正定聚。答凡夫世間正見亦入出世正定聚。亦得合說也。

四無量心下三約化他修淨土因。此是一往耳。何者菩薩從初發心常興大悲俱生。豈行六度而無化他。四無量心亦五種。一事四無量心。是凡夫修得生色界而爲梵王。四教各有四無量心。三藏生滅法緣四無量心。通教無生法緣。別教界外藏識。恆沙佛法法緣。圓教中道佛性無緣之法緣。如磁石吸鐵卽無作也。後成佛時五種慈悲喜捨眾生來生其國。權實及諸義並類直心。

四攝至其國。此四攝法。至於回向並非凡小所行。但有四教菩薩明四攝權實不同。後成佛時四種解脫眾生來生其國。菩薩四攝攝取眾生爲令入第一義。是以所攝眾生皆有解脫之因。來生四土。及以諸義並類直心。

方便至其國四教各有三種方便。一自行。二化他。三自行化他。復次各有三種方便。一破法。二立法。三教化。後成佛時四種一切方便無礙眾生來生其國。權實諸義並類直心。

三十七品至其國。此法二乘有分具如玄義。四教所明三十七品不同。後成佛時如是眾生皆來生其國。權實等義並類直心。

回向心至國土如大論云。回向如聲入角。四教菩薩回向不同。後成佛時四種具足功徳。眾生來生其國。回己功徳與眾生共。善無不滿故。今來生之者功徳具足也。亦應云欲修回向眾生來生其國。恐文略耳。權實等義並類直心。

說除至八難。言八難者三惡道爲三。四北郁單越。五長壽天。六盲聾喑啞。七世智辧聰。八佛前佛後。此有二種。一界內爲前兩教之難。二界外卽後兩教之難。菩薩約四教說除兩種八難。至善吉章更當分別。菩薩自除教他贊嘆隨喜。後成佛時國土無有三惡八難。約四土料簡有難無難。義相繁多難可具辧。餘如直心。

自守至之名約四教亦有四種。自守不譏應作四句。一不自守而譏他。二自守不譏他。三自守而譏他四不自守不譏他。大經云假使三子由杖而死。余有一子要當苦治。何容全不譏他。但內無惡心必於他有益。非都不譏也。但見四譏不謬故也。權實及諸義類於直心。

十善至其國十善有二種。一止二行。此是止十善也。亦有五種。一事十善卽凡夫所行。後四約於四教菩薩自行教他。贊嘆隨喜。後成佛時五種十善來生其國。命不中夭是不殺大富是不盜。梵行是不淫。所言誠諦是不妄語。常以軟語是不惡口。眷屬不離善和諍訟是不兩舌。言必饒益是不綺語。不嫉是無貪。嫉是嗔恚之垢。今約貪者由貪故則有嫉也。不恚是不嗔正見是不癡。權實及諸義並類直心。

如是寶積下二豎明修淨土行。有十三番相資成淨土因也。上從直心橫約十七行。今還從直心豎明從淺至深。將豎約橫無有一法而不豎修。將橫約豎亦如是。具說如前。一一諸行至金剛心。心淨則佛土淨也。此爲三。一約教二觀心三帖文。一約教者。三藏不明淨佛國土。何者聲聞經中無十方佛豈論諸國修淨土行。若言有者成身子疑。旣無此教則無行無人何須論也。通別兩教須泛論之。今爲三意。一約通十地直心對見地。前未發眞名爲邪曲。登地見理離諸曲見故名直心。因此直心進入二地。二地能徧行此十七句故名發行。由發行入三地。三地解行俱進故名深心。以深心故得入四地。四地能事理俱行。則自調調他名爲調伏。以調伏故得入五地。五地旣事理調伏能如說行。得入六地。六地能於一切善法。回向佛果。用施眾生。以回向故卽入七地。七地卽有方便能修自行化他得入八地。八地能道觀雙流亦能處處教化調伏眾生。眾生旣調佛土卽淨佛土旣淨得入九地。九地能說法淨說法淨卽智慧淨。九地具四十辧才名智慧地。因智慧淨得入十地。十地卽心淨故一切功徳淨。始自直心訖於結句言欲得淨土當淨其心。心淨則佛土淨。借此十地對成通教豎明相資淨土行也。二約別教對十地者。仍有兩意。一從初地能見佛性。卽破無明離二邊曲名爲眞心。從二地至十地類通可知。但見偏圓以爲異耳。次依仁王十四般若。以消相資豎義。彼經取三十心共來對三般若。若爾直心卽對十住。何者入理般若名爲住。𨿽未見圓生相似解名爲直心。發行對十行。十行正是修行之義。深心對十回向能回事入理令解行俱深。調伏對初地初地發眞。道觀雙流得名調伏。從二地乃至十地次第對句。等覺對後句心淨則佛土淨也。故含地前後取等覺。依十四般若豎對諸句。其數整足。𨿽語有不稱諸地名者。若欲解釋無往不通。三約圓教者依前歷別。義猶有餘何容初地止是調伏無餘功徳。若具足有則不但受調伏一名。若是分有何得調伏獨當其稱。當知猶是未圓之教。今以十句皆對圓位以辧豎深。用明橫廣則皆在初住已自具足。何以故。銅輪見理已破無明豈非直心。具足萬行豈非發行。念念流入豈非深心。五住圓除豈非調伏。解行相扶豈非如說行。萬行流入豈非回向。權實具足豈非方便。得普現色身豈非成就眾生。若染淨土成道。四教眾生來生其國。豈非淨佛國土。一音演說四辧赴機。豈非說法之淨。寂照之智不謀而說豈非智慧淨。實相眞心猶如虛空豈非心淨。一心萬行具足福慧非功徳淨。正報旣淨依報亦爾。同於諸佛見法性理。居因陀羅网分入寂光豈非佛土淨也。當知初住心中豎深窮於心源。此十四句及無量句磬無不盡。故初阿字門具四十一字。四十一字亦具初門。當知豎論則窮徹後際。橫說並備眾門。發心正行。傍化二土成就眾生悉備初心中也。故大品云初發心時便成正覺。華嚴云得如來一身無量身。初位旣橫豎諸句淨佛國土。餘位亦然。如前引大經十五日月諭也。次約觀心。豎釋十三番相資修淨土因者。一心三觀觀於法性卽是直心。此一念心具前十七之行。卽是隨其直心則能發行。事理相資卽能進入甚深法界。以深心故事理不善意得調伏。以意調故有所說法。能如說行。回己所行徧施一切。旣能回施卽令眾生斷惡修善。以修善故卽淨佛土。佛土淨故卽境界淨。境界淨故卽說法淨。說法淨故內心智慧轉得明淨。智慧淨故則一切功徳皆悉淸淨。此等皆是。觀心淸淨則佛土淨也。故云欲淨佛土當淨其心。隨其心淨則佛土淨。是則豎修一十三句。宛然具在觀心之內名觀行卽也。故法華云。當知是人已趣道場近三菩提坐道樹下。若功行純熟諸佛冥加卽入相似從相似。進入銅輪分證眞實。卽於二土自行化他與物結緣。應以佛身而得度者。卽現佛身爲說漸頓不定祕密法門。教化調伏入慧起根而取佛土。若不如此初住何緣八相成道。一往𨿽云觀心實是眞淨佛土義也。此是了義。若離此者多是執文隨語生見。復次非別無以表豎非圓無以表橫。譬如非日無以成月非月無以數日。日月相須能成一歲乃至成多。今橫豎相須髙廣義顯。非豎非橫而豎而橫。如世伊字首羅三目。當知淨土之義依三徳祕密藏而有。若三身三徳此就正報。三土四土卽就依報。依正相成其義可解。

三帖文釋者。隨其直心則能發行者。直心卽是圓教觀中修無作八直。得此直心能具萬行。故名發行。亦云得此直心卽能行前十七橫法。隨其發行則得深心。直心是解發行是行。解導於行行資於解。解行相成如目足備到淸涼池名深廣心也。

隨其深心則意調伏者。解行旣深卽能調於事理諸惑。理惑者迷於中道之無明也。事惑者迷於二諦三界惑也。若初發心卽入中道雙照二諦。心心寂滅自然流入。卽能調伏事理之惑。仁王云。菩薩從初發心至金剛頂皆名伏忍。卽調伏意也。

隨其調伏則如說行者。有所言說非但赴機利物。內心淸淨能如說行。言行相扶善根成就。

隨如說行則能回向者。內旣成就諸善功徳。回所修因向於佛果。及施眾生隨其回向則有方便者。旣回自行內向佛果外施眾生。卽能善巧能破能立。巧度眾生故言方便。

隨其方便則成就眾生者。方便旣能巧破巧立。破故折伏立故攝受。若眾生四教止行二善成者。四教智斷則立。卽正報因果成也。

隨成就眾生則佛土淨者。若眾生之類是菩薩淨土。眾生正報止善無惡依報國土則便淸淨。正報行善因成則佛土莊嚴。若國土淸淨莊嚴名佛土淨也。

隨佛土淨則說法淨者。若穢土說法則如長者執除糞器。此則赴緣說苦切之法。如淨名爲香積土諸來菩薩說此土折伏之法。不說諸法實相淸淨之教。若淨土說法但說諸法實相淸淨法門名說法淨。

隨說法淨則智慧淨者。說法本赴物機。機緣若淨則感菩薩智慧亦淨所說亦淨。譬如猛風鈴聲則大。亦如世人說法脫有利智福人來聽。說者非意智慧開解。

隨智慧淨則其心淨者。說法之人解慧旣進則惑垢漸消。其心轉顯卽是心淨。

隨其心淨則一切功徳淨者。眞心淸淨修諸功徳皆無染著。是則一切皆淸淨也。

是故寶積至佛土淨。最後結撮正要。明淨土之因。

欲淨佛土當淨其心者。從直心來有十三句。名義𨿽異皆爲淨心。隨其心淨則佛土淨者。隨四教明四種心淨。卽四種佛土悉淸淨也。又四種心只是一自性淸淨之心。此心若顯卽一切佛土皆悉淨也。菩薩從初用四道諦淨心。前三是權後一是實。事理惑除正報卽得佛果淸淨。依報卽常寂光畢竟淨也。四教眾生垢淨之心。來感寂光各見淨穢。譬如諸天同寶器食隨其福徳飯色有異。譬意在此。

爾時下二身子生疑文爲二。一生疑之由。二正疑念。初明由者。由承佛威神故生疑也。如來神力加被身子者。此經𨿽對小明大。身子旣小乘中智慧第一。爲諸聲聞之所揖敬。忽懷疑念卽諸聲聞咸共生疑。大乘方等有不思議祕密之事。卽是穢國有淨土也。身子未能稱機疑問必假佛力方會物心。故云承佛威神也。依法華意發本顯迹。明諸聲聞內祕外現。何容不能稱物之機而生疑也作是至若此二正明疑念者。疑佛答寶積心淨土淨。執昔三藏故生疑也。菩薩三祇修行成佛是同。何得今說菩薩心淨卽佛土淨。釋迦獨無淨土應是爲菩薩時心不淸淨。若不淸淨何得成佛。若心淨成佛者亦應心淨佛土淨也。何得佛土穢惡。若斯翻覆生疑未敢問者。或可自鄙或恐失儀或知如來懸鑑自當知時。故未問也。

佛知其意下三佛釋疑文爲三。一佛以日月問。二身子事答。三佛合譬解釋。初文者日月譬於眞應淨土。如日月宮眾寶所成照四天下。彼中有諸天子。譬眞應二土爲萬徳所成。常照四土。一切眾生眞應法身之所依也。又譬眞緣二修。如日月相須則成就萬物。照顯一切。眞緣亦爾。互相成顯。以眞緣合故常自顯照四種淨土。而於盲者所不能見。爲二緣集罪障障於五眼故也。是故舉日月爲諭以問身子。

對曰至非日月咎二身子依事奉答。

舍利弗至而汝不見三合日月譬釋身子疑。眾生罪故不見佛國嚴淨者。先合盲者眾生界內緣集濁惡障重。是故不見同居淨土。以界內罪與無爲合及界內塵沙罪故不見有餘淨土。以界外塵沙無明罪故不見果報淨土。以法界微細無明罪故不見寂光淨土。我此土淨而汝不見者。此合日月之譬。明四土常淨。身子有前四種罪障故不見也。

爾時下四螺髻自引所見釋身子疑。所以梵王引所見者。諸小乘人疑佛。𨿽說淨土誰所見之。是以梵王冥知佛意引所見者證佛不虛。普生時眾聞信之善。文爲二。一先折身子疑念。二正舉所見釋疑。初文可解。

所以者何下二正舉所見釋疑。文爲三。一梵王見淨。二身子見穢。三釋見淨穢之由。一梵王自述所見以自在天爲類者。有二處天同名自在。或六欲頂或色界頂。今欲界也。類同居淨土莊嚴殊妙。西方淨土亦同居淨也。彼經亦舉第六天爲類。故云其寶猶如第六天寶。但六天正報比西方身。如彼乞人在帝釋側。此是舉近以況遠耳。

舍利至充滿二身子述所見穢。如文。

螺髻至淸淨三述不見及見之由。由於仁者心有髙下。不依佛慧故不見淨。菩薩心無髙下。能依佛慧卽能見淨。佛慧卽是見淨之由也。生死爲下涅槃爲髙。又云淨爲髙垢爲下。由此見故見穢。佛慧反此名爲平等。不垢說垢無淨說淨。垢淨之相無相隔礙。故螺髻所睹穢國卽淨。身子於生死涅槃垢淨有隔。不依佛慧故但見垢。

於是下五佛現淨土釋疑。文爲四。一案地現淨。二問身子。三答。四正釋疑。初文者亦如上舉日月譬意。地諭眞修指表緣修。眞緣若合則眞應土現。如指地合故莊嚴土現。問四土之中爲是何土。答有二意。一云現同居淨土。二云隨機顯現。一切大眾嘆未曾有者。非但說聲聞經時之所未見。前說諸方等多顯正報。顯依報淨土未如今也。而皆自見坐寶蓮華者。表此大眾悉有生淨土之理。或復當生佛告至嚴淨二佛問身子如文舍利至悉現三身子答。前說小乘及諸方等所未見聞。

佛語下四佛正釋疑文爲三。一法。二譬。三時眾得益。初法說如文。

譬如下二譬說文爲二。開譬合譬。初開譬者寶器譬寂光。飯異譬三土。三土之報不出寂光。依於寂光見不同也。

如是至莊嚴次合譬。今以十種合飯色異。一約同居者。濁重爲垢濁輕爲淨。此垢淨相隔垢不見淨也。二約同居有餘。同居淨中𨿽無重濁見思牽生故亦是垢。有餘土中久斷此垢故名爲淨。垢淨未融垢不見淨。三自約有餘。二乘生彼其土則劣故名爲垢。菩薩生彼以具福業感報亦淨亦垢。故不見淨。四約有餘果報。有餘之土未破無明其土悉垢。生實報者已破無明其見則淨亦垢故不見淨。五自約果報者。上下相望報有優劣。自成垢淨亦垢故不見淨。六約果報望下寂光。七下品寂光望中寂光。八約中寂光望上寂光。九諸土總對寂光。十諸土非垢寂光非淨。畢竟無說非垢非淨。而說諸土爲垢寂光爲淨。故下文云。𨿽知諸佛國土永寂如空而現種種淸淨佛土。今此十番垢淨以對飯色。

當佛下三時眾得益文爲二。一現淨得益二復土得益。現淨爲二。一五百聞說得無生忍。卽通七地。別初地。圓初住。次八萬四千發菩提心。菩提心位如前分別。

佛攝至意解次明復穢已悟無常得小乘道。初見穢爲淨。穢是無常復淨還穢。謂淨無常無常迅速。故得法眼淨見生滅四諦之法分明。小乘法眼在見道位。非大乘法眼也。八千不受者證無學道不受三界虛妄生死法也。故知此經猶帶拙度之說。意在此也。

維摩經略疏卷第二

維摩經略疏卷第三﹝初小卷九﹞

天臺沙門湛然略

方便品之初

此品次佛國來者。卽是爲破有爲緣集顯不思議法身扶成如來淨國之教。大聖意多今略爲三。初明此品次佛國來。二略釋方便義。三入文解釋。初意者前於普集已說眞性解脫之體。次於此經闡揚佛國因果之宗。爲未曉者必須菩薩勝人開獎。今淨名住不思議解脫之權謀。故能輔佛折伏攝受有機之徒。令離諸緣集成不思議解脫。若淨土行熟則隨業來生。各於其土聞法調伏入慧起根。問普集眞性是從經體。何得用爲此經之體。答眞性解脫通爲諸經之體。豈不近爲此經體耶。但佛國品文未顯。至下處處顯說。並與前說不乖故得爲此經體也。二釋方便義卽爲五意。一略釋名。二約教同異。三方便所用法。四約三業所用。五約觀心。一略釋名者方是智所詣之偏法。便是善權巧用之能巧。用諸法隨機利物故云方便。故文云。智度菩薩母方便善權父。方便有三。卽三種二智。一化他。二自行化他。三自行。具在玄義。二同異者卽約四教。一三藏。佛三種二智者如毗曇有門。照事無常苦等名爲權智。照理無常苦等名爲實智。成實空門以毗曇事理皆是權智。照諦空理方是實智。如是四門四悉赴緣說種種二智皆是化他。二明自他權實二智者。佛用四悉說上四門種種權實隨他意語皆是權智。坐道場時證二諦理不可宣說卽自行實智。三自行權實二智者。坐道場時證俗諦智究竟分明法障皆盡名自行權智。證眞諦理究竟分明正習俱盡名爲實智。二明通佛三種二智者。一若用悉檀說三藏三種二智及當教有門。照幻化事皆名權智。照幻化理名爲實智。若空門明義照幻化事理皆名權智。照幻化理空卽是實智。乃至四門種種權實皆是化他權實二智。二明自他二智者。總前三藏及當教所明種種權實皆是隨他意語。並屬化他權智。佛及八地內心所證皆名實智。三自行二智者。佛及八地照眞俗理卽是權實二智。三別教三種二智者。一總前藏通三種二智及當教有門分別事相皆爲權智。若照如來藏理名爲實智。若空門者照有門事理皆名權智。有門權實畢竟空寂名爲實智。二自他權實二智者。總上二教及當教四門皆是隨他名爲權智。佛及十地內証之理名爲實智。三自行權實二智佛及十地內證不可說眞俗之理名爲權實二智。四明圓教三種權實二智者。總前三教及當教有門不斷煩惱照界內外法界種種法門名爲權智。不斷煩惱照自性淸淨心卽是實智。圓空門者不斷煩惱照界內外事理之有名爲權智。照事理皆空名爲實智。如是等四門用四悉說種種二智皆名化他二智。二明自他二智者。三教及當教種種二智皆是隨他。悉是權智。佛及四十一心證不思議二諦之理皆名實智。三明自行二智者。佛及四十一心內證不思議二諦之理名權實二智。是故文殊請淨名說入不二法門。其卽默然。文殊稱嘆意在此也。三方便所用法者。至論諸法非權非實。而言權實者。皆四悉檀善巧利物。此方等大乘一音演說隨機所感四種不同。又此品正明助佛闡揚善巧權謀隨機利物。令入慧起根故名方便。但瓔珞有三。一破法二立法三教化眾生。今約此經遠論。室外折伏卽是破他執法之方便。室內攝受卽是引他立法之方便。以折伏攝受令法久住。前二亦是化眾生之方便也。若約此經近論者。此品呵諸人者卽是破法折伏。勸求佛身卽是立法攝受。以折攝故令法久住。法得久住者謂令眾生入眞性解脫淸淨佛土。是以中論品品明破卽是破法。後四諦品明三寶四諦四沙門果卽是立法。又偈結云因緣所生法我說卽是空破法折伏也。亦名爲假名立法攝受也。亦是中道義教化眾生令法得久住。法久住者令見佛性住大涅槃。故前品云隨其方便能成就眾生。隨成就眾生卽佛土淨。當知嘆淨名方便者正嘆助佛闡揚不思議解脫佛國之教。四約三業明所用法。所以然者。諸佛菩薩淸淨三業性如虛空非一非異不可分別。爲化眾生慈悲誓願神通感應應十法界現不可說種種身業。十方利物是爲身密方便示現。又以悲誓神通應化現同十界所有音聲。十方佛土示不可說種種之法是爲口密方便利益。又以悲誓神通應化現十界心。十方佛土現不可說心識種種分別卽是心密方便利益。藏通但明神通三業。別圓法身應現三業亦名神通變化三業。故約三業以明方便。此品明六度攝物卽心密方便。爲白衣等示種種之身卽身密方便。一切見敬托疾興教說種種法卽口密方便。此三業方便無方利物莫測其本。卽是三密亦名三輪不思議化。三無失。三不護。三業隨智慧行。良以法身三業化物無失。無謀無念寂而常用應生四土。示身口意折伏攝受利益眾生。故居方丈無疾現疾。因以開悟令超緣集同棲空室。從此標名故言方便品也。

五約觀心者。若別相三觀前二爲方便。若入中道卽是實慧。初從假入空是破法折伏義也。次從空入假是立法攝受。中道正觀卽是教化眾生入實慧也。入實者名法久住。法久住者則法身常存。若一心三觀方便實慧不一不異。以三觀歷三業明方便巧用可以意知。問此品定是誰說。答此有三解。有言是集經者。嘆淨名徳爲問疾者說如是法。有言前嘆徳是集經者。次說法是寶積向佛述淨名有疾而不得來。爲問疾者說如是法。有言是佛同嘆淨名有此方便說法利物之事。今恐是佛說。普集經及佛國品意在淨名助發宣揚。有此稱嘆淨名懸知。故方便托疾來詣參問因得興教。阿難本願所未聞經願佛爲說。至結集時次佛國品而誦出之。入室六品阿難在庵羅園皆付阿難者。亦是重爲說。

爾時下三入文解釋。淨名助化凡有九品。大分爲二。初半品嘆徳正是形益方便。二從現身有疾去正明聲益方便形聲互益。但就傍正而分兩別。初形益者卽爲聲益而作哢胤。何者此土以音聲爲佛事。故聲益爲正。就初爲二。一先嘆徳二正明形益。嘆徳爲二。初標住處及人。二正嘆徳。初文者城如前釋。長者者有長人之徳也。但標人處者意有所主。淨名寶積同住此城本是法友。寶積獨來而淨名不來者爲有疾也。因其有疾故致參問。因問說法承機便也。人旣有問佛同世儀豈不遣問。但被命之徒有堪不堪。不堪卽五百八千。又各述往呵顯淨名之徳。亦令述昔重益時機。此有密意非都不堪。堪卽文殊。奉命入室對揚解脫。其同往者法利皆充。是則淨名赴緣興顯大法。佛國因果之功成。維摩如前釋。長者者今當略解。然其本地舊云金粟如來。卽是法身長者。如法華云大富長者卽是如來。語其迹也。位居法云或云等覺。望佛爲菩薩。卽長者子望下地名等覺佛。則長者也。今略爲四。一外具十徳名世間長者。二內合法身十徳卽出世長者。三約觀心具有十徳。四帖釋經文。初外具者一性貴。二位髙。三大富。四威勢。五智深。六年耆。七無失。八禮備。九上嘆。十下歸。備此十徳世間名大長者。何者國內勝人稱爲長者必是貴族。𨿽是貴族爵位卑微不稱姓望。𨿽是髙位貧無財惠世所不重。𨿽財充積無寵不威物不敬畏。𨿽有大勢神用闇短智人所輕。𨿽神解明鑑而年在幼物情不揖。𨿽年耆貌皓內行斯惡人所鄙怪。𨿽操行無瑕而外闕禮儀無可瞻愛。𨿽進止容與若上人不穆名不徹遠。𨿽豪貴歌詠無恩羣下物所不崇。十徳若備名大長者。二以十義內合法身十徳者。淨名迹卽居人世具世十徳。故毗耶所推稱大長者。然其本地。眾徳妙絕不可稱說。略而言之內具十徳。卽是出世法身長者。一從初發心常值佛稟教。正觀中道發生理慧。卽是法王種性中生。二積功累徳證無生忍。三萬善法財無不具足。四十力無畏降魔制外。五權實二智無不通達。六久值諸佛觀行純熟。七三業隨智得三無失。八具佛威儀進止咸益。九諸佛記別嘆以誠言。十釋梵所敬歸心所崇。此十具足卽法身徳滿故名法身長者。是故能輔釋尊闡於不思議法門顯成淨土因果之教。三約觀心明十徳者。一姓貴卽正觀順教契理生智。是名發心生在佛家種性眞正。二得無生忍者觀三諦理。三惑不起卽是修無生忍。𨿽非上地觀行之心亦稱無生。故法華云。若說此經當著如來衣。如來衣者柔和忍辱心。是忍卽寂滅忍。豈不得稱無生。此卽位髙。三大富者正觀之心三業淸淨。包含三諦一心萬行富有法財。四勢力者正觀降伏愛見魔外。五智深者觀中爲實雙照爲權二智具足。六年耆者久種善根方修此觀。七無失者正觀心性三業無瑕。八禮備者舉足下足無非道場。乃至著僧伽梨悉皆一心。九上人咨嗟者觀行之人常爲十方諸佛所贊。故法華云能持是經者諸佛皆歡喜。現無量神力嘆美持經者。十下人所敬者法華明。持經行人天龍四部皆來恭敬供養是人。當知觀行之人具淨名徳同於大士。是眞佛子。故法華云佛子住是地卽是佛受用。常在於其中經行及坐臥。尙同長者受用豈不得名長者子也。

已曾供養下二正嘆徳卽爲十段。釋於十徳不多不少。供養諸佛者此兩句嘆第一種性眞正。如世間長者姓貴也。今淨名值佛旣多聞法亦廣。必如聞而行深觀實相。若發生理慧是爲從佛口生從法化生得佛法分。三慧顯理天性相關名眞佛子。是則生在佛家。種性眞正。深殖善本者釋成種性。殖之言種。觀畢竟空種大智種。智是行本。從解生行徳無不備。故大品云諸法𨿽空一心具足萬行。卽法身初生具足眾徳。

得無生忍此一句二嘆法身位髙。如世長者位髙也。所以然者。圓教初住一地具足諸地功徳。此義猶通。今淨名或云金粟如來。已得上寂滅忍。或云位居等覺得中寂滅忍。或云位居法云得下寂滅忍。若居中下無明已斷。但有微習不能牽生名無生忍。卽位髙也。所以不受寂滅忍名者。正爲讓佛。但無生忍也。

辧才至總持此三句是三嘆三業功徳。法身之徳四辧法財亦復無量。如世長者之大富也。辧才是口無礙。辧能攝一切口業功徳法才。遊戲神通卽身業。攝一切身業功徳。逮諸總持卽諸陀羅尼總持一切意業功徳及餘一切功徳法財。

獲無所畏降魔勞怨。此二句是四嘆外用無怯。如世長者有威勢也。何者十力無畏降魔制外。魔卽四魔八魔十魔如上說。勞怨者魔有塵勞之力。能害菩薩智度母善權父諸善法親。故名勞怨。

入深至利鈍此八句是五嘆二智。如世長者有深智也。前四句正嘆後四句釋嘆。入深法門卽嘆實智。不二法門實理甚深惟佛究盡故名深法。善於智度卽到彼岸邊底嘆實智也。通達方便大願成就二句嘆權智。權智善巧能成大願。大願成就方便用成。明了眾生心之所趣此二句釋嘆實智。一切眾生皆有佛性。凡有心者悉得菩提。如流趣海。又能分別諸根利鈍。此兩句釋嘆權智。眾生根有利鈍不同。而能善巧逗機令得悟解卽是方便。

久於至大乘此三句六嘆修行積久見理分明。如世長者年耆見久。故法華明文殊已曾久值諸佛修學積劫。此亦如是。故言純熟。決定大乘者見理分明能師子吼。師子吼者說諸眾生悉有佛性。佛性者大經云卽大乘也。

諸有所作能善思量。此二句七嘆三業隨智慧行得三無失。如世長者內行無過。何者一切所作皆是三業能善思量。若作前智後失不可追。今前智後作無差機失。卽三業隨智慧行得三無失。

住佛威儀心如大海。此兩句是八嘆形心兩稱。形則進止得儀心則含弘無隔。如世長者禮儀備足有大人之懷。又住佛威儀者如十地菩薩學佛象王回視等。舉足下足有所運爲無非佛事。有言具佛相好也。今言能如佛不起滅定現諸威儀普利一切。心大如海者大經明海有八不思議。佛法亦爾具出彼經。今言菩薩無緣大慈含容一切心無取相。是故不增。𨿽觀諸法畢竟空寂而不捨眾生。故名不減。猶如大海眾流常入而不增。沃燋常煎而不減。故言心大如海。

諸佛咨嗟此一句是九明諸佛稱嘆。如世長者爲天王上人之所嘆美。大士旣具諸徳又稱物緣。故爲諸佛之所嗟嘆。

弟子釋梵世主所敬。此兩句是十嘆大士內徳旣充外堪師軌恩被必深。故爲敬仰。如世長者民下所崇。弟子者謂。諸聲聞釋梵世主者卽欲色界主。主旣歸心臣民之眾莫不咸敬。

欲度下二明形益方便文爲三。一標益物處。二正明益物。三結初明處者。大士將欲助佛闡揚大道方便度脫眾生。故居廣嚴之國。卽是品之來意如文資財下二正明益物之事文爲三。初六句明心密。二從𨿽爲下九句明身密。三從一切下二十句明口密。初六句約六度攝物。此是從本垂迹下二十九句皆是迹同凡俗。因迹顯本。問何以心密是垂迹身口是顯本。答六度身心其理深隱。涉化方便隨機有事。身口一往同俗。若求其致方知表本。今初從本垂迹益物顯本。皆約六度。六度卽波羅蜜滿足之身。三身三徳不縱不橫如世伊字。

資財無量攝諸貧民者。舊解多雲。資財只是世間財帛貧民只是世間貧人。若爾此與凡俗行施何殊。豈足嘆淨名垂迹善巧攝物來生四土。今言財有事理。事則可知。理卽眞理善法財也。故文云法王法力超羣生常以法財施一切。以四教法財施於一切。卽檀度具足法界故言無量。攝諸貧民者非但世間貧民。因財攝來以道教詔。今言貧民者也。七種方便皆是貧民。當知皆是如來方便密語。若是底下凡夫貧民以世財帛。或以戒善而攝取之。若二乘窮子幼稚捨父求衣食者。以三藏鹽醋米麵一日之價生滅法財而攝取之。二乘爲富比於菩薩猶貧法財。故法華云自念貧事我無此物。菩薩三祇功徳𨿽復無量比聲聞爲富。並通菩薩猶是貧民。通無生諦理諸度法財自以爲富。比於別教猶是貧民。別教歷別修無量諦理。諸波羅蜜法財無量自以爲富。比於圓教猶是貧民。圓教三諦無作諦理諸波羅蜜法財圓足。金剛寶藏無有缺減乃名爲富。故純陀自嘆貧於無上法之財寶。若得無作方是無上法財。大士法身住於非慳非施圓滿之檀。能起四教法施之財攝七種貧民。乃至圓教善根未發亦是貧民。如純陀也。以四法財攝取眾生令生四土。此是垂迹引物還本。又約頓漸不定祕密四種法施攝取眾生。成菩薩行令生淨土。淨名成佛布施所攝眾生來生其國。故知此言扶成前品。佛說布施是菩薩淨土一切能捨眾生來生其國。豈可不用佛國爲宗。若約觀心者。今之四眾其有能住一心三觀。不見慳施慈悲利物拯濟貧乏。興福供養隨喜獎成。若是長者一村行施因施說法。受施之徒感恩慕徳歸心受化慳吝漸微。亦學施主捨財修福。若在令長住正觀心財施法施。則一管貧民歸心受化慳心自息亦能捨財。乃至天王帝王住正觀心。不見慳施慈愛貧民恩慧分施。因爲巧說四教法門。四眾荷恩歸心受道亦皆能施。譬如一燈燃百千燈冥者皆明明終不絕。是爲四眾帝王長者住檀無盡燈法門攝眾生也。是諸所攝於未來世還爲眷屬同生淨土。值佛聞經正慧開發。是諸施主得無生忍。於有緣之國示成正覺。昔布施所攝皆來其國修三乘道。若聞法華同入佛乘。此卽淨名大士何處更往毗耶。

奉戒淸淨攝諸毀禁。淨名法身住非持非犯滿足尸羅三徳之身。能以方便十種戒藏攝諸毀禁。先以十善五戒攝於人天。次以律儀攝毀不缺等四。次以生無生正語業命攝毀隨道無著。次以無量三正攝毀聖所贊自在。次以無作三正攝毀具足隨定。餘人未得非持非犯皆名爲毀。故大經云惟佛一人具淨戒餘人皆名污戒者。此諸眾生旣蒙戒攝。以不毀禁成菩薩行隨行戒善。淨名成佛時戒善所攝眾生來生其國。上文云持戒是菩薩淨土。菩薩成佛時持戒眾生來生其國。約觀心者今佛弟子四眾貴賤能修三觀一心。住此觀心不見持犯。慈悲利物淨持禁戒。持戒有徳爲物所歸。示以法門。若是長者令長洲主國君能持齋戒。則一鄕一縣一洲一國臣民四眾自然息惡而修戒善。是則不言而化。以四種淨土之因修四教道。自住尸羅無盡燈法門攝諸眾生。是諸所攝於未來世還爲眷屬。餘如施中。下四度觀心準此可知。

以忍調行攝諸恚怒。淨名住非恚非忍羼提三徳滿足之身。能示住伏順無生寂滅。方便調四恚怒眾生各離嗔恚成菩薩行。淨名成佛之時忍辱所攝眾生來生其國扶成佛國。及諸義準前。

以大精進攝諸懈怠。淨名法身住非進非怠滿足之身。以四道品各八精進攝四懈怠。來生其國。余義例前。

一心禪寂攝諸亂意。淨名法身住非定非亂三徳之身。能善方便用四道品各八種定攝四種亂意。令各得八種之禪及諸禪定成菩薩行來生淨土。具如佛國品明。

以決定慧攝諸無智。淨名法身住非愚非智究竟般若三徳之身。善能分別諸法相於第一義而不動。以四道品各八決定之慧攝四種無智眾生。具如佛國品明。是故菩薩從法身本地眞六波羅蜜起方便迹。示行六度攝取眾生。卽成就眾生淨佛國土令歸本地。並扶成佛說不思議解脫淨土教也。

𨿽爲下九事是無言之化卽是身密。行於非道通達佛道方便利物。初言𨿽爲白衣卽垂迹。而修沙門引歸本也。沙門名爲無著亦名勤行。大經云如來是大沙門卽是四教示沙門也。律是詮量輕重。詮量四教罪垢輕重。皆爲引物歸寂光本。此無言化者。密譏出家密勸在家。言密譏者。大經云𨿽復染衣心猶未染者。未染四教大乘之法華。則𨿽是沙門名爲白衣。密勸者。何須染服。但令染心立沙門行。卽不思議淨土之因。豈非無言而化成淨土教耶。淨名後成佛時所攝眾生來生其國。皆是方便扶成佛國。其義宛然。但佛國品明方便是菩薩淨土。菩薩成佛時具足方便眾生來生其國。正是標名而已。今淨名托疾興教。其嘆徳者具出二十九事。開嘆淨名方便之端。故知方便無量。佛國品方便之義見於此品方乃顯也。約觀心者。只今時白衣信士。若長者令長洲主國君等。而能斷惡修善。一心三觀不染諸欲觀行明淨卽。是𨿽爲白衣持沙門行。此下八句皆上半垂迹下半歸本。

𨿽處居家不著三界尙忌天樂。況復人間卜居此者。爲引四種眾生令離三界來生四土。三界有二種。開合對四土細尋可知。此及諸句例須觀心。不欲繁文例前可解。

示有妻子常修梵行。內修四種梵行離四愛著。亦密譏出家密勸在家。令人不思議行成四土之因。

現有眷屬常樂遠離。行四種遠離令諸眾生遠離四縛。入不思議之因來生四土。

𨿽服寶飾而以相好嚴身。常用四忍修諸相好。莊嚴法身引四眾生入四淨土。

𨿽服飲食而以禪悅爲味。用四種道品各八禪悅令成妙因引入四土。

若至博弈戲處輒以度人。博謂博塞弈是圍棋之類。輒以度人者。化令不著無記掉散空喪出世之功。當各隨根性求於四種出世實利名爲度人。令入不思議解脫置四土也。所言輒者機起卽化不待咨請。

受諸異道不毀正信。受學異道爲欲伏物故不毀。正信者內信無損卽用正法而度脫之。大集明如富樓那𨿽化外道反被譏呵。文殊示同而往化之。諸外道等過去亦經值佛聞法。內有善根赴機引入不思議行令成四土之因。

𨿽明世典常樂佛法。此方世典卽五經等。西土卽四韋陀十八大經仙方咒術等。常樂佛法常樂四教所明佛法。引導令入不思議解脫四佛土也。但法身本地三徳祕密而能燻業。置毒於乳方便引物同歸四土入不思議法門也。

一切下第三有二十句是口密方便。聲教饒益。亦是垂迹引物歸本。一切見敬義有二種。一云淨名觀一切眾生卽菩提相卽大涅槃。是故皆敬。二云大士爲其化主觸物沾恩。凡厥之流無不荷澤慕徳知恩。是故一切皆恭敬供養。又是福田之上。夫無學羅漢尙是應供。何況淨名方便說法化歸本也。此一句通貫下十九句。所以然者。方便設教物不敬重化導豈弘。

執持正法攝諸長幼。外國立有徳者以爲三老秉持國法。此垂迹也。言長幼者何但人有長幼。一切善根亦有大小則是長幼。長幼𨿽殊論其善根不出四教。赴四根機攝歸四土。

一切治生諧偶𨿽獲俗利。不以喜悅稱意爲諧獲利爲偶。迹同凡俗求世勝利。不以爲喜者引物歸本故不喜悅。凡夫愛心喜悅結惑覆四善根。大士引物情無所著。物著情破四善根發攝歸四土。復次菩薩證四功徳三權是俗。修此三法發生定慧名得俗利爲人說此名曰治生。聞者得益名爲諧偶。菩薩常行舍行名爲不悅。

遊於四衢饒益眾生。示迹同凡遊四達路表遊四諦。用四四諦益四眾生引入四土。

入治正法救護一切迹。同凡俗用禮用刑。凡人執法多有枉滯。菩薩治正爲護眾生方便與奪。因用四教救拔引入四種淨土也。非是舍道謬致參掌。

入講論處導以大乘迹。入凡小所應行處方便爲說四教大乘引入四土。

入諸學堂誘開瞳蒙迹。入學堂誘開瞳蒙。幼小曰瞳情昧曰蒙。四種善根微小爲無明惑障。出世解未開謂之瞳蒙。四教引接破其惑障。開四善根增長成就來生四土。

入諸淫捨示欲之過迹。入淫捨爲說九孔常流污穢不淨令知欲過。欲心若息四善根發。若貪染四法亦名爲淫。知貪愛過不染不著。以淨心故得入不思議之四土也。故文云先以欲鉤牽後令入佛智。

入諸酒肆能立其志迹。入酒肆酒有三十六失。凡人若飲昏神亂道勝志皆頹。大士能自立志又令他立。行因不退引入四土。復次酒是煩惱肆。卽五陰凡夫飲煩惱酒。二乘飲空無相酒未吐此酒。故於佛性生無常想。故大經云持空三昧瓶醉般若無相。通教同二乘別教見中未了醉無明酒。大士𨿽復入諸煩惱用爲佛事。縱飲千鐘而不昏亂故云能立其志。

若在長者長者中尊爲說勝法。此下嘆尊勝之徳。用口密方便益物。大士無方尊卑皆現。今偏舉尊勝者爲成嘆徳。故徳爲物軌居羣賢之上。言長者中尊者。世間長者鄕閭懷勝故自爲貴。大士迹同徳過於彼故爲所尊。先說世俗勝法皆令揖伏。次赴四機說四勝法。旣爲所尊無不從順。引不思議四土。

若在居士居士中尊斷其貪著。外國居財一億稱下居士乃至百億名上居士。此土居家徳素亦名居士。今謂居家多財大富之士名爲居士。常以財利爲懷。淨名迹示勝徳。𨿽積財無量惠施不窮。故爲彼所尊。因隨彼機說四檀法令離貪著引入淨土。

若在剎利剎利中尊教以忍辱。剎利此云王種卽大田主。淨名迹示慈忍勝徳故爲所尊。教以忍辱者。剎利自在多恣威嚴故教忍辱。依四根性四教赴之說諸慈忍。

若在婆羅門婆羅門中尊除其我慢。婆羅門此云外意。世世相承外學髙良。又云淨行。淨名垂迹外學超殊。莫之能比故爲所尊。諸婆羅門自恃淨行。我心輕他。若睹淨名深學勝法我慢自摧。依四根性以四教法如應爲說各離我心。

若在大臣大臣中尊教以正法。國之大臣各有所掌。或有不明。淨名迹同。示以明達故爲所尊。治道正法依四根性乃至引入四土。

若在王子王子中尊示以忠孝。淨名迹示明達孝敬故爲所尊。王子者爲子爲臣。爲子須孝爲臣須忠。依四根性用以四教。爲說四種誠孝之道。乃爲四種法王之子。順四教行名之爲孝。不惜身命弘宣四教卽名爲忠。引諸眾生令入四土。

若在內官內官中尊化政宮女。外國國法以七世不邪行有徳者以爲內官。委信入宮整理內事以爲心祕。淨名迹示最上無過爲所尊也。宮女旣被外制。內生邪想覆宿善根。大士赴機說四八道令得正見引入四土。

若在庶民庶民中尊令興福力。庶民少福報。居貧下常鄙不逮絕慕上流。

大士𨿽迹示居髙而泛愛羣下。庶民感荷倍加尊重。隨其根性爲說四教。檀施功力當生淨土得勝果報。

若在梵天梵天中尊誨以勝慧。十八梵天於四禪四無量定多生味著。所入不深。淨名迹示觀練薰修深入無際。故爲諸梵之所尊也。爲說淨無垢禪善入出住方便勝慧隨其根性引入四土。

若在帝釋帝釋中尊示現無常。釋天著樂自知沈沒。淨名離欲淸髙故爲所敬。天主保常。大士爲說無常十五觀門如大品智度明也。隨彼根性四教赴緣爲說無常相。亦不同。三藏明無常生滅卽有定相。通教無常皆如幻化。別教金剛已還皆是無常。圓教一切法趣無常是趣不過。四種教門引入四土。

若在護世護世中尊護諸眾生。四天王天在須彌半四埵而住。各主二部鬼神不令損害四洲人民。大士迹同慈悲護物復過於彼。故爲所尊。隨彼根性如應說法。令起四種誓願護四善根眾生修四諦智。卽是四王一諦各有見思二部鬼神。攝令不擾諸善心數。卽是護諸眾生。逗緣說四教令護四種四諦所生正法。上一一事皆是引物來生不思議四土之哢胤也。說者深知。

長者至眾生三結成方便。居毗耶離但淨名三業方便助顯佛國。乃徧十方十法界法。豈止如上三十五事。問今言爲世所尊者。爲以一身入多身爲尊。爲當托生於彼彼以爲尊。答皆有此義。類如普門現種種身。今正取托疾興教以長者一身。迹能巧用隨所示處無不尊敬。承機開化無不蒙益。當知長者法身無諸業緣。示物故爾。將證長者身本無疾。爲眾生故托疾興教。故須先述前諸方便以爲哢胤。齊此結成。上來從本垂迹顯本方便形聲益也。

維摩經略疏卷第十

方便品二

其以方便下至入室竟有八品半文。大段第二淨名方便托疾興教助佛揚化。令入不思議解脫。除物罪垢引入四土成淨佛國之行。托疾有四意。一爲化國王及臣民等。二爲發起弟子品。三爲發起菩薩品。四爲發起問疾品。初意者以托疾故國王長者皆來慰問。因以身疾寄言斥彼。誡勸爲便。若厭樂心生能斷緣集修行萬行。是爲入不思議解脫之哢胤。生同居有餘淨土之因成也。二爲發起弟子品者。若不現疾無由顧命弟子參問。若其不命豈敢輒述昔日所呵。普令二乘同聞往昔滯小被呵。有樂小執小之徒。聞此心折慕仰大乘。近爲入室聞不思議成生蘇之由籍。遠爲大品法華成熟蘇醍醐哢胤。亦是生果報土之良緣。三爲發起菩薩品者。若不托疾菩薩爲由被命。豈得各述往昔被呵。普令三教菩薩折其方便之滯。同折圓頓之道成入不思議解脫淨佛土之勝因。四爲發起問疾品者。若不托疾何由得命文殊入室論道開發物心。令諸弟子聲振大千進諸菩薩三觀之行。入不思議解脫之道成淨佛土之因。此之四意皆由托疾。疾非實有故言方便。方便之力寄在說法。此正屬聲益。

今明淨名詫疾興教意乃有四經文。大判總爲二段。一從此下說菩薩品有兩品半。是室外說法明彈呵折伏。二從問疾品去有六品。是室內說法明引接攝受以是因緣令正法久住。卽是住不思議解脫也折中具攝。攝中亦爾。但義有傍正。今就室外折伏文爲三。一此半品明折伏界內有爲緣集。二弟子品卽是折伏無爲緣集。三菩薩品卽是折伏自體法界緣集。問無爲與自體爲同爲異。答諸說不同今言名別體同。二乘迷自體起無爲著。著已無爲故受無爲之名。菩薩亦迷自體起無爲集而菩薩觀破無爲。但無爲未盡此惑附體故別受自體之名。如凡夫迷眞起有爲緣集。學人斷見思惟未盡。猶於眞理有色無色染之名。問學人有爲未盡𨿽得見眞猶有其惑。不約眞名自體。菩薩無爲未盡亦得見眞。何以別受自體之名。答二乘見眞但是空理空非法身故不得立自體之名菩薩見眞眞是法身。法身常在故得別立自體之名。菩薩緣惑未盡故須折伏。此半品爲四。一方便現疾。二諸人參問。三因爲說法。四時眾得益。初文者以無疾現疾此表法身無二緣集因果患累。爲欲引物方便現有凡夫二乘二種緣集及菩薩自體因果之患。問何得知然。答下文云菩薩疾者從大悲起。以眾生疾故我亦有疾。若眾生得無疾者則我無疾。問淨名迹居人道可同凡夫而有事疾。內同菩薩有自體疾。旣非二乘何得同其有無爲疾。答淨名住不思議應以二乘身而得度者。卽皆現之而同其疾。復次現通教菩薩之疾與二乘同現疾義﹝云云﹞。至問疾品當具分別。

以其至問疾二明問疾。淨名爲物所尊具如前嘆。斯之大眾莫不蒙恩。今旣有疾豈容不問。故諸王臣民皆來問疾。而但諸來者皆是淨名現世知識。過去曾結四教之緣機動致感藉問疾爲緣故來問疾。

其往者下三因爲說法。若不現疾無由彈諸豪族。設來亦無緣呵斥。然約他身說過爲難。我旣有疾彼豈得無。故因己疾廣爲說之令生厭離勸求佛身。文爲三。一總標說法。二正說觀門。三勸求佛身。初文可知。次二種說法者是佛法大意。卽是誡令斷惡勸令生善。因此得成淨土之業。又若但勸厭離斷惡而不勸求佛身。卽怖畏世間墮於二地。若墮二地此經及大品並成根敗之士。若依法華涅槃卽於佛道紆回。今此觀門多在藏通。何者芭蕉等譬在藏幻夢等譬是通。

諸仁者下二正說觀門。有師作五門解。有師用五非常釋。今用二門明義略出五種。一約見思兩道。何以得知。初明苦下四行是約見道。次明不淨觀是約修道。故大論釋十想云。前三見道中四修道後三無學。今勸求佛果不須後三。二約二種念處。苦下四行卽性念處。說不淨觀卽共念處。三約二行。苦下四行卽慧行。若云不淨卽是行行。四約二觀。苦下四行卽是實觀。若說不淨卽得解觀。五約正助。苦下四行卽是正道。說不淨等卽是助道。如是等種種二門廣爲諸人示教利喜。今約此等二門說法者意乃多途。略出五修。一爲令聞法之徒厭離修觀求無上道。若緣集未斷生染淨土。二界內若斷卽生有餘。三若依佛慧如螺髻所見。故普賢觀明懺悔力。故罪障漸除卽於此身見淨妙國。四若證眞無生卽生果報。五若住不思議解脫卽能成就眾生淨佛國土。眾生緣熟坐道場時隨所化生而取佛土。托疾說此二種觀門等行利益眾生。略知大意。今就見道苦下四行。初說無常卽有三事。是身無常者。攬三事有身。身但假名。三事無常故說是身無常。無別身也。如大集云。歌羅邏時卽有三事。一命二暖三識。出入息者名爲壽命。不臭不爛目之爲暖。此中心意謂之爲識。攬此三事名歌羅邏。三事生滅相續不斷乃至衰老皆是業持。凡夫不了起諸煩惱造種種業。不覺息斷三事分離。一生空過悔無所及。今淨名說爲無常破彼常倒。何者三事成身息出不反。身如瓦礫命寧可保。暖气持身爲常存者。火從緣生緣散火滅身便臭爛。豈得常存。業系妄識謂我常存。業繩忽斷心卽托生。當知三事皆悉無常。若能如是悟粗無常卽能捨粗緣事。觀細無常。若心在定見無常理卽入見道名須陀洹。若毗曇有門見細無常理卽是見道。若成實空門因細無常入空方是見道。今約有門善修無常能破身邊卽入見道。謂有無等六十二見及一切見知皆無常。卽能見理斷見惑也。深觀無常何止斷見亦能斷思。故佛言善修無常想能斷色無色染也。無彊者爲成無常。故假名之身依於三事。三事若彊生滅莫之能遷。若有爲生滅遷變。當知三法體羸無彊。無力者亦助成無常。若假名身三法有力卽能拒抗。由有爲生滅轉變不自在故當知無力。無堅者三法之體皆無定性。若是有者卽如金剛。豈爲生滅之所破壞。以假名三法不自在故爲生滅所破。當知無堅。如諸羅漢欲結集法藏前說偈云。無常金剛來破聖主山王。速朽之法者假名三法轉變體羸。生滅迅急。當知此身是速朽之法。不可信也結句破執。此身三事若有常有彊有力堅固不朽則可計常。若其業盡不與人期。是則出息不保入息前念不保後念。現見世人俄頃便往無自覺者。云何計常。信此妄情自寬造惡而不修道。

爲苦至不怙此約苦門說法。爲苦者無常故苦。何者三事成身無常所切。又爲三苦四苦八苦所苦。苦之甚也。爲惱者三事假身常爲九惱及諸苦境之所逼惱。是則內苦爲苦外苦爲惱。復次初苦爲苦重逼爲惱。眾病所集者三事假身息暖是色。色法四大四百四病聚在此身。心有四分煩惱之病生八萬四千。此色心病聚在假身。故言眾病所集。復次爲苦者行苦也。無常行苦無奢促無輕重。故言爲苦。爲惱者壞苦也。違緣壞樂故言爲惱。眾病者苦苦也。身是四苦重加眾病故云苦苦。問通苦有四別苦亦四。別苦苦於通苦。是則四種皆是苦苦。何故別說病爲苦苦。答生苦已過死苦未至老苦微薄。故約病苦說爲苦苦。又解淨名托疾故但約病爲苦苦也。明智者所不怙。結成苦義審諦觀察。了了見苦無暫樂時是名智者。若三事假身常爲三苦所苦。無一樂者何可恃怙。故瑞應云聖人常以身爲患。而愚者保之至死無厭。

是身至不住此十爲空行作譬。今有二釋。初總別解二通相釋總。別解者初五別譬五陰。次五總譬五陰。何以知然。經論誠文云。觀色如聚沫觀受如泡觀想如炎觀行如芭蕉觀識如幻。下五旣無文別對。當知總以譬於身空。問別譬五陰定屬何教。若三藏不應炎幻爲譬。若通教不應沫泡芭蕉爲譬。答方等四教雜譬非疑。大論云。聲聞經中或爲利人說如幻等譬。從多爲論各有宗徒。大品有時牒前二教說五陰。六譬十譬通譬五陰乃至一切種智。問十譬總別皆譬五陰空者。前後何以不對五陰成假名身俱約三事。答此亦何在。佛或時說二法成身所謂名色。或說三法如今所用。或說五法卽是五陰。或說六法卽是六入。並出經論。離合隨緣赴機得宜於理無失。今用三事者於觀門爲便。次通相釋此十譬皆譬身空。餘經𨿽以前五譬譬於五陰。此經十譬皆云是身。不別以五而譬五陰故不同前。今通明此十多譬身空亦譬法空。就此十譬五是三藏五是通教。此品是約藏通觀門故也。三藏五者謂沫泡芭蕉云電。通教五者卽炎幻夢影響也。問何以知然。答大論有文。前已具明。問沫等與炎等何別。答沫等有此色質。但是虛假分折易空。以人不知色身空故用此爲譬。炎等似有實無體質。以此無質譬於粗細有質之色。知諸法皆空。問諸法皆空何得以空譬空。答大論云以易解空譬難解空。故約六諭十諭譬法空也。問沫等通爲三乘作譬何以非大。炎等亦爲三乘何以獨稱通教譬也。答炎等非但爲通三乘亦爲別圓。故是衍經之所用也。攝大乘雲。依阿梨耶說如幻等八譬。聚沫不爾豈得爲類。今釋十譬譬生法兩空。若三藏教多譬人空少譬法空。但兩教雜說不分部者。正是隨機故也。

是身如聚沫不可撮磨者。水流衝擊因成聚沫。一往似有撮之卽無。此身亦爾。無明行識流托他陰。迷者謂有智者觀之不見定實。如撮沫無沫但有水也。此譬人空意顯。法空未明。如泡者上水渧下水。上水爲因下水爲緣得有泡起。斯須卽無或因觸滅。一往異水。如實知之離水無也。身亦如是。往業爲因父母爲緣卽有身泡。漸漸增長緣盡便終或他害死。無智謂有。若審觀之三事身空無別身也。如炎者日光風動曠野起炎。起炎相續愚者水想審諦求之炎水俱無。此身亦爾。心智光業風動攬他三事。相續不斷染愛不了計以爲身。智慧了達非但身空三事叵得故言如炎。是則可譬生法二空。不同三藏聚沫等譬。如芭蕉至堅者。芭蕉從生皮葉相裹竟無眞實。此身亦爾。歌羅邏來三事假身。皮肉骨髓各有九十九重。一一撿之虛假叵得。如出入息相續百千。一一息中身不可得。剎那心識次第生滅。一一剎那身不可得。離此三事無別有身。故知身相內外俱空猶如芭蕉。是身如幻從顚倒起。猶如幻作兔馬外人見之皆謂是實。無明幻師諸行幻法幻作三事。見身取相謂爲定實。若知無明不起諸行幻法及以三事如幻空也。是身如夢爲虛妄見者。眠法覆心身臥於此。見身遊彼言彼有實。覺方知夢。無明覆心爲臥妄起諸行。托胎三事乃至老死如夢見身無所不至。觀心覺悟卽知虛妄身及三事空無所有故如夢也。是身如影從業緣現者。有物遮光則有影現。物異影異物動影動。無明行業遮理智光則有三事報身影現。業異報異從生至死流動非一。若知無明行業本無所有報身三事皆畢竟空。猶如影也。是身如響屬諸因緣者。響因兩物相擊出聲空谷響應。身亦如是。無明內動如物相擊。業行如聲母腹三事如空谷應。三事和合成假名身。屬諸因緣者無明行爲因母腹空谷爲緣。因緣所生無自他等故說無生。生卽如響。復次如唇舌齒齶咽喉。報風觸身七處故有聲出。聲屬眾緣亦不可得。身亦如是故如響也。問攝大乘明八譬各有所譬今經五譬那並譬身。答今明通別同異意正在此。若通圓二教五譬六譬八譬十譬皆可通譬。如大品所明色乃至一切種智皆如幻化。此經亦通八譬別者卽別教意。如以四徳對四三昧破四種人。圓義往核皆不可解。是身如浮雲須臾變滅者。雲從龍出亦陰陽气變爲異色。遠望謂有近者則無。無明行龍父母气合起假名身。從生至老種種所作。愚者遠望則有身相智者近觀身不可得。須臾變滅者卽三藏折無常入空。是身如電念念不住者。電義未詳。但無明行三事身光念念無常如電疾滅。此譬無常意轉明矣。是身至所轉八番明無我。約六種法撿破我等十六知見。前五番四大種。次一番約空種。二番約識種。問無我與空何殊。答四句不定。一眾生名空陰名無我。卽是內離人故空。法不自在故無我。二陰名空眾生名無我。陰但是法故名爲空。眾生是人故名無我。三俱名空猶如二空。四俱名無我如三無我。今經前明空門多是二空。今明無我約法無我。問上明空行就二教入空。今無我行亦爲二不。答文𨿽是一亦得兩釋。何者如言無主爲如地。若分別破地得無主。三藏無我。若體法性我性皆如。我及諸法畢竟無有卽通教無我。初五番爲二。一別撿。二總撿。別撿爲四。

是身無主爲如地。今例作兩釋。一破外人。二約內觀。破外人者外云。若無神我何能擔負。內曰地能負山可有神我。次內觀者毗曇明眾生是假名。地是實法。成論明地是假名四微是實。今明𨿽假實之異同是苦下無我觀攝。如地四微。一微是主三亦是主。若一非主三亦皆非。當知無主。外地旣無。內地四微所成皆亦無主。若內外無主三事之身何得有我。故云是身無主爲如地。又請觀音云。地無堅性地。若有者爲自他性共無因性。四中隨計卽是有見。若謂是事實余妄語者實卽堅義是性是主。若撿不得當知是無乃至非有非無。若於此四句有所計執卽是性實。金剛經云。若心取相若取非相皆著我人。不取四句卽是觀也。無主無我故云是身無主爲如地。是身無我爲如火者。外云有神我云何知耶。身能馳走及出音聲。故知有我。內曰約火一法破其兩計。何者火燒野艸亦能東西。燒竹木時亦能出聲。亦有我耶。內觀者火二微成無有定性。名色成身亦無定性。若無定性卽是無我。復次身中暖卽是火。若外火無我內火亦無。請觀音云火從緣。生緣無自性卽是無我。破性四句類地可知。是身無壽爲如風者。外云有壽云何知耶。若無壽者豈息相續。內曰出入息者但是風相。外風無壽內風亦無。次內觀者風相觸擊故輕虛自在遊中無礙。有何壽命。大集云出入息者名爲壽命。觀此出入入無積聚出無分散。來無逕遊去無履涉。如空中風求不可得。風旣非壽其息亦非。請觀音云風性無礙。四句觀風例前可知。是身無人爲如水者。外云有神故有人。云何知耶。若身無神何能潤下曲隨物情。內曰水能下潤。但隨器方圓。若水無人無神者汝亦如是。次內觀者水三微成無有定性。無性卽無水。三事成身無有定性。無性卽無人。故云是身無人爲如水。如水中見影謂言有人。入水求人終不可得。三事身見謂身是人。深觀三事不見身相卽無人也。請觀音雲水性不住但池沼方圓礙之。卽住非性住也。人亦如是。隨法得名。人無定性。四句撿水例地可知。是身不實四大爲家者。此總約四大說無我行。外云若無我者現見六情依身而住。故知有我。內曰現見六情依四大住。無我可依。若內觀者身名是一一身不應在四處住。若一大我住三應無身。若各有者卽有四身。若卽若離四句撿身皆不可得。故知無實。若不得身卽身見破。身見破卽我見十六知見皆破。是身爲空離我我所者。二約空種破我。外云若無神我何得實有國土人物。所若是實當知我實。內曰若爾所旣是空我亦應空。如身中空種及以外空。外空是所。所空故我空。約內觀者正約空種破見。四大造色圍虛空故假名爲身。離空無身。若內外空。空不可得卽身見破。身見破卽離我我所。是身無知如艸木瓦礫者。三約識種破我。外云若身中無我焉知四時。內曰如艸木瓦礫亦由陰陽逐時轉變。似有所知而非神知。今身𨿽有知知無自性。如艸木瓦礫。又計身內有神神使知知。內曰若神使知知復誰使。神遂無使。何須神使。若無神使卽無知者。若無知者如艸木瓦礫。約內觀者約觀識種。何者三事成身命暖無知。知只是識。若謂識知過去識滅。滅故不知。現識不住亦不能知。未來未有豈得有知。三世求識知不可得。若離三世無別有知。故云是身無知如艸木瓦礫。是身無作風力所轉者。此約風動助成破識。外云身內有我故執作動轉。內曰此非神作風力轉也。約內觀者。妄念心動身內依風得有所作。故大集云。有風能上有風能下。心若念上隨心牽起。心若念下隨心牽下。運轉所作皆風隨心作一切事。若風道不通手腳不遂。心𨿽有念舉動無從。譬如機關種種所作。其繩若斷更無所爲。當知皆是依風所作。今觀依風非自他等生卽是空也。今觀三事成身終不可得。誰是作也。

是身不淨下二說不淨觀破欲界思惟。若接前說卽是修道共念處得解觀行行助道。故此不定更向前明卽是見道方便。今旣見道後說故約修道。菩薩若入見道欲進修不淨破愛。對治諸禪先用此四破欲界結。若斷六品卽斯陀含。若智若斷是菩薩無生。若九品盡卽阿那含智斷。是菩薩無生。今不淨觀約對四想者。一往經文有此意也。言四想者一身不淨想。二食不淨想。三世間不可樂想。四死想。初是身不淨卽身不淨想。次𨿽假以衣食卽食不淨想。次是身爲災卽世間不可樂想。次是身無定卽死想。次毒蛇等譬總譬四想。想次約此作四苦者。是身不淨乃至假以衣食卽是生苦。次云百一病惱卽是病苦。次云丘井卽是老苦。次云爲要當死卽是死苦。次毒蛇等亦是總譬四苦。但四苦有二。若言卽生卽老卽病卽死。是爲約理此屬慧行。具如前解。約事四苦卽是行行今是事四苦是身不淨穢惡充滿者卽五種不淨若因隨息見此不淨卽是特勝。因觀息見卽是通明。因假想見卽九想背捨等。言生苦者五種不淨。除於究竟餘皆生苦。是身至磨滅是食不淨想。以食入腹便成糞穢及諸毛孔恆流不淨。𨿽復澡浴垢穢續生。𨿽好食嚴飾須臾臭獘。身及衣服必歸磨滅。食體不淨唾合如吐。乃至三十六物皆從食起。此想破貪食也。言生苦者生則有之。

是身至所逼卽老病二苦。是眾生五陰世間有此苦法。故屬世間不可樂想。只以正報不可樂故依報國土皆不可樂。種種病苦從身而起。當知身是災禍處。百一病惱者。一大不調百一病動。四大不調四百四病因身而發。是諸病苦皆惱於身。卽是災患。四苦分文卽事病苦。是身如丘井爲老所逼。四想猶屬眾生五陰爲老所逼故不可樂。若依四苦正是老苦也。什師云丘井者朽井也。不任受用。

是身無定爲要當死。卽是死想四苦卽死苦也。三事成身業力所持。因緣假合緣散身滅。或他害死山海空市無得免者。故言爲要當死。如佛問比丘。汝云何修於死想。有比丘言不保七日。有云六日乃至一日半日。佛言皆是懈怠修死想者。有言出息不保入息佛言善哉善哉是眞修死想者。若能如是不久當得解脫涅槃。

是身至合成次總譬四想。身如毒蛇空聚怨賊之可畏也。卽四想轉明。若約四苦卽總譬。此身有此四苦如毒蛇賊等無有樂想。大經具出今經略標。云毒蛇者如四大毒蛇盛之一篋各相違反。四大亦爾。又如毒蛇人𨿽養育嗔卽螯人。不識恩養。身之四大亦復如是。行者養育宜應報恩。一大若違侵傷人善使墮苦海難可出期。如怨賊者以取人財物傷人身命。五陰亦爾。在於身內劫人善財斷人慧命。如空聚者空聚無物不生人愛。觀六根空無神我味不應生染。又如空聚無有居民。但有鬼魅聚集其中。觀六根聚落非但無我而有煩惱鬼魅聚集其中。陰者五陰界者十八界入者十二入。陰界諸入體本無實。何得有我。觀陰等理卽是慧行。廣觀其事起種種行。

諸仁者下三勸求佛身文爲三。一標章二正勸三結勸。初標章者凡夫愛身沈淪生死。上旣廣說觀門呵責。厭離則求二乘斷滅佛種。故勸云當樂佛身。問今此勸求何教佛身。答難可定判。或是方便兩教或是常住佛身。何故知爾。果本酬因。旣說方便還勸求住有餘佛果。或是勸求常住果者。諸人旣厭身是無常苦聚。應勸求於常樂涅槃。豈可勸求樹王灰斷。故下文云。如來身者從眞實生。問勸求常果何以說方便門。答如大經佛答梵志問云。汝法因常果是無常。何以我法不得因是無常果是常耶。但豪族士庶等旣是具縛。若不先因方便觀門斷惑入空何能入假。遊戲神通。亦不能空假一心開佛知見。故法華云是諸眾生未免生老病死。何由能解佛之智慧。問定用何判。答方等大乘一音演說何妨通勸。隨機所感不可定判。又約諸味所感不同。今方等四因。得二種果比說可知。故今所勸或是酬前兩觀舉兩佛之果。或一音異解隨其根性望果修因。問何以佛有四種涅槃但二。答佛約用智不同。涅槃但約斷徳。如雲巧拙兩度病瘥是一。更開涅槃。非是不得教無的文。

所以者何下二正勸。但法身有四。三藏以五分爲法身。有時亦指偏空眞理。如雜阿含禪經云。若障重障禪當念佛法身。法身者空也。如佛從忉利下。四眾折折欲前見佛。善吉端坐石室見空。佛告蓮華色。須菩提見空是見我法身。通教正以眞智與法性理合爲法身也。有時但指偏眞空理。如大品云汝當觀空空法是佛。空無來去故也。別教正以中道爲佛法身。功徳智慧爲報身。法報合故卽有應身。圓教但以不斷顯法身爲異。

從無量功徳智慧生者。此正勸慕果行因。藏通福智之因感福智之果。果中福智卽是法身。故言從無量功徳智慧生。別圓福智顯出佛性。卽以所顯爲生。但功徳智慧皆是慧行及以行行。菩薩發心爲求法身從此二法修於二行。二行圓滿法身顯現。

從戒定慧解脫解脫知見生者。三藏作無作戒爲戒身。根本淨禪觀練薰修爲定身。觀生滅四諦乃至道場見四諦盡名爲慧身。正習俱盡名解脫身。了了知見正習已盡戒定慧滿。不受後有名解脫知見身。通教五分戒如前說。罪不罪不可得故名爲戒身。定如前說。不亂不昧名爲定身。觀無生四諦從八人見眞。乃至佛地見眞。圓極名慧身。從初見地解脫見惑轉入上地。乃至坐道場時一念相應慧習气都盡。住有餘涅槃名解脫身。了了不見縛之與脫。而能種智佛眼自見住有餘無子縛。入無餘無果縛。亦見眾生本無縛脫。而見解脫名解脫知見身。別教以九種戒爲戒身。九種禪爲定身。九種智爲慧身。此出地持。界外習盡爲解脫身。種智佛眼了了知見法身顯現。亦知見他法身隱顯。次位不亂名解脫知見身。圓教一往與別無殊。欲分別者不斷凡夫陰身而能成就法身。卽是不思議。五分法身事等須彌不礙芥子。欲知修因者聞前二行。厭離世間惡心不起善任運生名修戒身。專修行行禪定名爲定身。專修慧行緣理名爲慧身。正助旣合隨分伏斷名解脫身。分別六卽而不叨濫名解脫知見身。用此五身生佛身也。

從慈悲喜捨生。藏通用生無生四諦修法緣四無量心。生佛果法身大慈悲也。別教用無量四諦修法緣無緣四無量心。圓教用無作四諦惟修無緣四無量心。並成佛果法法身無緣大慈悲也。若初心修學還從慧行。慧行入空緣眾生令得樂離苦。慶喜忘懷卽是。修四無量心能生法身大慈悲也。

從布施至波羅蜜生。四教六度如前說。故四教六度生四佛果滿足之身。義顯冷然。所言諸者或開六爲七爲十爲百或開八萬四千乃至不可說不可說。故言諸波羅蜜生。欲知初心修六度者。行行事善是修五度。慧行卽修般若。

從方便至三明生。四教各有三種方便如前說。從因方便生果地法身方便。故言從方便生。從六通生者。三藏五通從行行根本淨禪觀練薰修修得。無漏通從生滅四諦慧行修得。菩薩因中成就五通。約生滅四諦慧修無漏通。三十四心滿足卽具果地法身六通。故言從六通生。通教五通六通。五通一往同三藏。修無漏通約無生四諦。在菩薩心中或五或六。斷正使故六。習未盡故五。今用因六得果地六故言從六通生別圓者。別約界外三土修六通成果。初地分得法身六通但以斷不斷分別別圓之殊耳。三明者藏通皆約三通見三世事分明以爲三明。通明異者一往見遠事名通見根本爲明。菩薩因中用行行修兩明。慧行修無漏明證果得佛地法身三明。故言從三明生。別圓者並通達界外三世之法爲三明也。下文云三明與無明等。卽是不思議圓教之三明也。

從三十七道品生從止觀生。四教道品如前說。四教各修證菩提果名爲法身故也。道品悉屬當教慧行。止觀生者止觀卽是定慧因也。緣理是慧行緣事是行行。四教各修事理止觀之因。證佛法身定慧之果。故言從止觀生。

從十力至不共法生。三法是果上功徳。內智所照名之爲力。外用無怯名爲無畏。佛地所有十八之法不與下地法而共故名不共。此三皆據佛地功徳。今言從此三法生者。當是四教因中用此二行修此三法。故雲從生。別圓約界外可知。

從斷一切不善法集一切善法生。四教菩薩各用慧行斷見思。行行斷無知名斷不善。慧行集緣理善法。行行集緣事善性。感四法身諸惡永斷眾善普會。但別圓兩教界外若斷若集。分別不同。

從眞實生從不放逸生。藏通觀生無生。入偏眞理名爲眞實。別圓觀無量無作。入中道佛性名爲眞實。四教菩薩觀眞若極。證四佛果故言從眞實生。不放逸生者若四菩薩慧行觀眞緣事卽退。名爲放逸。若用慧行緣理心心相續不捨大悲名大放逸。不放逸者跋致相也。心心寂滅自然流入故言從不放逸生。

從如是無量淸淨法生如來身。此是舉廣類勸。但淨名以此而爲勸端。法門無量悉須約前而修集之。故雲從如是無量淸淨法生。此諸功徳皆生如來身也。一音演說隨類各解。則四教所明。因果行類用四悉檀。赴機利物普得受行獲其利也。其尋學者。若能諦取前之五番二種說法。勸慕果行因則此經不空來也。諸仁者至三菩提心三結勸。旣知佛身功徳如此由諸勝因。若欲慕果行因何止自利。大士托疾助佛興教正爲利物。諸仁若能慕果行因。亦應同佛及以淨名。爲斷一切眾生病也。眾生病者如前所明。凡夫及六度菩薩二乘通教菩薩皆有有爲無爲因果之病。別圓菩薩自體因果之病。故今四教各隨所解。應爲斷除求無上道。則結成化他之意也。

如是至菩提心四明時眾得益。淨名隨機約誡勸二門。用四悉檀赴四根緣。所說無差故言如應說法。令無數人皆發心者。卽發四種菩提心也。隨其四緣各有道心開發。卽是普得受行獲其利。斯則神力不共法。四教發菩提心具如四教玄義。

維摩經略疏卷第三

維摩經略疏卷第四﹝小卷十一﹞

天臺沙門湛然略

弟子品初

此品次方便品來者。爲破無爲緣集成淨佛國之教。已如前說其意乃多非凡所測。今亦略用三意通釋此品。一正明此品來意。二略釋弟子義。三入文解釋。

初意者大聖慈悲欲令眾生得不思議正報解脫法身依報淨佛國土。但以化物必在有緣。淨名於此忍土與物久結菩提勝業。懸知佛意先因托疾種種說法。扶成解脫佛國之教。今復寢疾默念。意在如來大慈垂問若顧命弟子必辭往昔被彈之事。卽得顯成如來所說。今明來意略出五重。一爲顯淨名勝智。二爲令四眾捨小慕大。三爲扶成佛國。四爲折伏二乘成生蘇教。五爲印定成經。初意者若命弟子必述昔爲辭。大眾若聞卽於淨名生莫測想彌加敬從。若深信內發是則堪聞入室說淨土之教。第二意者證果聲聞未能回心。如髙原陸地不生蓮華。未入位者𨿽樂小乘聞被彈事必發大心。如說大品時有未入位者。捨受持衣供養如來卽發大心。佛卽放光仍爲授記。亦通開發四眾大道利益無量。何者往昔彈斥聞者不多。如呵波離止二比丘心得淸淨。如呵那律止是萬梵發菩提心。若至此席大眾普聞益乃無量。故須各述被彈之事。第三意者欲顯二乘昔日被呵與今當宗佛國意同。何以知然。眾生罪故不見淨土。如身子自述淨名往昔破其執小之失。令各鄙小慕大。是則執小之罪漸除。慕大之心冥發。今得預此座承佛神力得聞此說。情同五百。因得入室聞不思議。而燈王香積無動之土皆現目前。第四意者如頓教初開。但有大機。小根垢重於其無益。譬之如乳。三藏次興。方便開三。小根之徒因斷見思隔凡成聖。卽轉乳成酪。次聞往昔大士彈呵。乃至入室聲振三千是則鄙小慕大。信心漸轉事等生蘇。故法華云過是已後心相體信入出無難。若至大品變成熟蘇。入法華涅槃卽成醍醐。是則重述所彈有成生蘇之由。問若五百各述顯淨名之徳爲入室生蘇之由者。此定屬序非正說也。答若成生蘇豈專入室。或是爾前聞諸方等如央掘所彈。或昔彈時或聞今重述。或至入室或至在後說諸方等。如是等時皆成生蘇。豈得定爲入室成生蘇。之哢胤屬序分耶。若以由蘇哢胤卽是序者。入室爲還庵園之由亦卽成序。第五意者淨名往昔隨物機動。隨處彈呵卽便教謝。若不因命弟子豈得大眾同聞。爲如來印定益正像末之四眾也。問此彈聲聞三觀四教各用其幾。答具用三觀。初彈從折空入假觀。用衍三教以彈三藏。二略釋弟子義卽爲九意。一略釋弟子名義。二釋十弟子。三總對通心數。四別對十心數。五明莊嚴雙樹六明生果報土。七明淨佛國土。八約觀心。九明遣問前後。初意者夫師有匠成之能。學者有資稟之徳。資則捨父從師敬師如父。師之謙讓處資如弟。故夫子云回也處餘如父余也處回如弟。今身子之徒從佛受學卽是師資故名弟子。問佛是眾生之慈父。一切眾生皆是佛子。故法華云今此三界皆是我有。其中眾生悉是吾子。豈從夫子之所制立。答經有二義自有依理立名。自有順俗爲目。如法華云我爲太子時羅睺爲長子。我今成佛道受法爲法子。此卽約理。世間出世間皆是父子。若順俗者卽如夫子。尋弘教門順俗無諍。而心不違實法故依外義釋名無咎。問若爾俗人皆是何獨聲聞。答通論實爾別則不然。俗人𨿽復時來受道旣形居俗綱。事親事君豈能晨宵承奉常得資稟。菩薩常以利物爲懷。有機則赴不專佛邊。聲聞捨家爲內眷屬。從聞生解事事資承。弟子之儀事理圓足。復次聲聞經中明五佛子。五種得果並不說菩薩。是以弟子之名偏屬聲聞。若衍中多說菩薩爲佛子。今仍本約聲聞經名爲弟子。世多信用故以標品。二釋十弟子。諸經明十大弟子次第多有不同。今還約此經以爲次第。一往與法華三根意同。惟迦旃延在富樓那後異耳。但如來法王導三界。初開三藏必須輔翼王。此十聲聞互有所長。各掌一法助佛開化。身子智慧。目連神足。大迦葉頭陀苦行。善吉空行無諍。富樓那辧才說法。迦旃延論義往復。阿那律天眼。優婆離持律。羅睺密行。阿難多聞。皆稱第一。問若十徳互長從長標稱者。如身子持衣帶。目連盡其神力三千皆動。而不能動身子之帶。目連以事白佛。佛言佛入禪定身子不知其名。身子入定目連不知其名。若目連神足不長於身子。餘八未必各有所長。答或是偏長或非偏長。何者形他未必定有所長。就其十徳自有偏長。故稱第一。但佛爲法王所置法臣如世國臣。𨿽各諸能而八座卿各有所掌。十大弟子𨿽各有所兼。不可一人獨當二事。故分十徳各屬一人。助佛宣揚十種教門令物慕仰。故各稱第一。隨彼根緣歸心有在。𨿽各助宣終歸一道。三總對十心數者。毗曇偈云。想。欲。更樂。慧。念。思及解脫。作意。於境界。三摩提。以痛。此通大地扶於心王起一切數。如國十臣共輔一主。若共行非法民皆造惡。共行正治民皆有善。眾生心王與通心數亦復如是。以此通心通善惡故與王俱起無量善惡。復次王卽是師數卽弟子。相扶善惡亦復如是。故文云弟子眾塵勞隨意之所轉。佛爲法王弟子爲臣共化王數。若眾生信受修行慧行卽成見道諸善心數。修習行行卽成修道諸善心數。復次十數卽十法門能通入涅槃。初以十數爲種子。從此修習遂致成道。如合抱之樹起於毫末。今法王欲以半滿之教化諸眾生。先隨樂欲。故下文云先以欲鉤牽。後令入佛智。今十弟子各弘一法者。人以類聚物以羣分。隨其樂欲各一法門攝爲眷屬。𨿽各掌一法。何曾不具十徳。如十心數隨有一起餘數隨起。𨿽一數當名而實其十。

四別對者。想對富樓那。以其想數偏彊從想入道。是故弟子中說法第一。何者成論云。識得實法想得假名。其用想數分明。故能分別名相。辧才無滯於說法人中最爲第一。諸有樂說法者皆師滿願。何者佛徳尊髙無敢輒問。新學之徒各隨所好師而事之。故二比丘不敢問佛。是故十人隨用一數入道。於聲聞中各稱第一。對文一一隨其義便。準想說之。如今世人隨其三學各有所師。故云毗尼毗尼共等。是則發起如來枯榮入道之教。欲數對大迦葉。以其欲數偏彊因此入道。何者一切善法欲爲其本。迦葉絕榮志樂山谷。是則因善欲心捨世惡欲。其有樂頭陀者卽以師之。攝爲眷屬顯發枯榮頭陀入道之教。更樂數對迦旃延。以其此數偏彊用之推獲以爲入道。何者問答往復無有滯礙此數力也。餘如迦葉。慧數對身子。以其此數入道故爲轉法輪之大將也。餘如迦葉。念數對波離。其用念數持律入道。何者造緣憶持名之爲念。對緣詮量而無忘失。持律之上此數力也。餘如迦葉。思數對羅云。以其思數偏利密行入道。何者行陰是思。思數若利修諸戒行。覆藏功徳密行之上。餘如迦葉。解脫數對善吉。以其此數偏利用爲入道。故無諍三昧蕭然獨脫不與物競。餘如迦葉。作意數對那律。以其憶數偏利。因其失眼佛令起此數修天眼入道。何者夫修天眼。必須住心緣境取日月光明。方發天眼通也。餘如迦葉。三摩提數對目連。以其定數偏利修此入道。何者凡夫皆有此數。若無定者平地顚墜。以眾生不能修習故不得深定。餘如迦葉。痛數對阿難。以其受數偏利以聽受入道。何者受數四卷稱之爲痛。雜心爲受。今通言受。受以領納爲義。故此數分明領持佛法。如完器盛水。餘如迦葉。五明雙樹者。上𨿽明枯榮語少義隱。是十弟子共輔如來。莊嚴半滿引物見性住大涅槃。卽雙樹間涅槃義也。三藏無常破常四倒。莊嚴四枯引接眾生。一一數中四悉攝物。隨其善巧輔佛法王。成半字教利益一切。若一人四悉十人卽有四十莊嚴。乃至五百卽有二千莊嚴四枯也。問若十人對十數五百如何答。法王所說必有所以。今旣未見五百所傳不可妄擬。今尋義理聊爲解釋。一數有十十數卽百。束對五根五百數。又大經五百各說身因皆是半字。四枯入道。次明對十數法門輔佛弘於滿字四榮。眾生不堪以方便力設四枯之教。是十弟子皆是法身內祕外現。如來旣托生王宮弟子亦隨緣應出。如來樹下覺道。弟子皆聰明利智爲外道師。故法華云我本著邪見爲諸梵志師。世尊知我心拔邪說涅槃。所以爲其師者調伏爲易。如來成道悉來歸命受習四枯。師主旣降學徒風靡。過是已後心相體信入出無難。是故淨名呵諸二乘令欣大棄小。故示居不及之砧受彈呵之槌。共熟物器令成大事。顯於如來方便。密教眾生皆恥小慕大開佛知見。得常樂我淨入滿字法門。皆由弟子以十數法門助成佛事。五味之義委在法華。非此正意不具明也。又大經明莊嚴四榮。應具標十人。但取六者爲對破六師毀壞雙樹故也。何者一切眾生皆有王數。卽三佛性義。王卽正因慧卽了因。餘數緣因佛性宛然。煩惱數覆不能得發。是故如來共十弟子槌砧扣發成生熟蘇。令入滿字開佛知見顯三佛性入祕密藏。今以弟子對數如來爲王成半滿益。其義冷然。自古及今不明此義。豈知命弟子意在扶成不思議解脫之教。六明生果報土者。十大弟子用此十門助嚴雙樹。若所化眾生成就四枯入無餘時生有餘土。是人根鈍以於佛道紆回。今對淨名轉入四榮。若至法華開佛知見得無生忍。捨報卽生果報淨土。爲盧捨那眷屬。惟聞圓教心心寂滅自然流入。七明淨佛國土者。此十弟子用十法門莊嚴雙樹。卽是成就眾生淨佛國土。至法華經爲佛授記。後成佛時所化皆住十種法門修枯榮因淨佛國土。成佛之時如是眾生各生其國。若齊此教只是呵嘖聲聞。贊諸菩薩住不思議淨佛國土。二乘永絕。根敗無堪。是故迦葉聲振三千。今取法華意望授身子等記。卽汝等所行是菩薩道。又言少欲厭生死實自淨佛土。理而推之淨名呵折皆爲二乘。展轉皆成淨國之因。是則弟子重述扶成佛國品。其意宛然。自古及今誰知之也。八明觀心者。今案前解亦是觀心。何以故。行人王數卽是師資。但眾生日夜常生無量邪正諸法皆由王數。是故行人須善此意。若勤修習思惟分別發半滿智。自行化他卽同身子莊嚴雙樹。如是一一皆約心數行成化物。行顯由心。若能諦觀心性卽見佛性。住大涅槃卽同如來莊嚴雙樹。若觀行心明見於心。王卽法王數卽弟子。莊嚴雙樹猶如目前。觀心語密疏豈盡心。九料簡問疾前後。問如來何不先遣菩薩。答菩薩若各述不堪聲聞望崖則失五百法門。若先命聲聞聲聞各述則五百法門皆印成經。次遣菩薩卽得具述昔說法門。問若劣爲始應前遣阿難。答互有所掌先遣無咎。

爾時下三入文解釋文爲二。一淨名默念二如來遣問。初爲二。一自念寢疾二念佛垂旨。初文者淨名位居等覺當有何疾。今自念者正欲托玆起教利生故也。自念是解脫知見法身。住等覺三徳之位。寢表般若。疾表解脫。牀表法身。此不縱不橫如世伊字。所以然者。法身卽是自性淸淨心。隱名如來藏顯名法身。卽是眞性解脫。寢表般若。如人寢息息諸勞煩及諸事業。大經云誰得安穩眠。所謂諸佛是。常觀空三昧身心寂不動。今以般若觀空修因已圓諸行休息。本淨理顯故約寢明般若。卽實慧解脫。疾表解脫者。般若與眞性理合。卽有無緣大悲不捨眾生。慈悲燻身故能方便現疾。大經云調伏眾生之處名爲解脫。以眾生疾故淨名亦疾。善巧和光不同其塵。卽是方便淨解脫。問淨名何以自念寢疾。答寢旣是法身般若。大悲示同眾生緣縛之疾。事旣未彰內懷不暢。故寄自念。

世尊大慈寧不垂湣者。二念佛垂問。我今居因尙悲眾生欲拔三種緣集之苦。而自現疾。如來果地無緣大慈常欲與物大涅槃樂。復甚於我。寧不垂湣。若遣參問便得自述疾懷。此意若彰則三種緣集眾生因果之患皆愈。此段眾生疾愈淨名又愈。豈非如來大慈普覆。

佛知下二如來遣問文爲二。一佛知心念二正遣問。初言佛知其意者。佛以寂照之智懸鑑托疾之懷。無緣大悲爲眾生疾。智人知智如蛇知蛇。告舍利下二佛遣問爲二。初命十弟子次命五百。初命身子文爲二。一佛命二奉辭。初先命者。身子是佛左面侍者。以聲聞眾中名髙徳重內外敬揖。淨名𨿽復在家精通佛法。神解辧才難爲酬對。故先命之。但身子因緣甚多難可具說。今略言之。托胎已來聰智過人。欲化一切聰明外道皆先爲弟子。後值佛出家成羅漢者。引一切聰明外道爲佛弟子顯四枯之教。今爲所呵默然不對者。欲令四枯之徒內心鄙折慕仰四榮智慧之教。至說摩訶般若前對身子說者。令諸聲聞信解滿字四榮之智。至法華中先對身子開佛知見。八部四眾皆開佛知見歡喜稱嘆。而說偈曰。大智舍利弗今得受尊記。我等亦如是必當得作佛。是則悉悟四榮眞解。故大經師子吼菩薩問佛。何人能莊嚴娑羅雙樹。佛答大智舍利弗卽其人也。有云法華是無常之教。身子佛未涅槃三月已取滅度。旣不聞涅槃雙樹之教。如何得云堪莊嚴雙樹。當知法華授八部四眾記。卽雙樹義顯。此探取法華意耳。以是因緣佛遣問疾。

舍利弗下二身子奉辭不堪文爲四。一奉辭不堪二述不堪之由。三正述不堪之事。四結成不堪。初文者往昔被彈不識其言。故不堪奉命往問疾也。

所以者何至樹下二述不堪之由。由於林中宴坐樹下。宴坐者有云縮止如龜藏六。縮止六識六塵魔不能惱故言縮止。今明宴之言安。安住根本淨禪乃至滅定。息外勞累似涅槃。法安置心中身證想受滅故言宴坐。

時維摩下三正述不堪文爲三。初總呵二別示眞宴坐三結成印定。初總呵。言不必是坐爲宴坐者。此不全非欲。譏其僻處非究竟耳。身子作何等宴坐而爲所呵。將下文望此。多是三藏半字諸禪滅盡定也。旣不能趣滿字宴坐。入諸禪滅定則有六失。故呵言不必。不必只是不了之言。若不思議卽是必也。毗曇明。滅盡不相應行來。補處有十三種入滅定。成論明空心二處滅。今明三藏三乘入滅受想。五處不同。一者根本通明淨禪。二依八背捨觀禪。三依九次第定練禪。四依師子奮迅薰禪。五依超越修禪。初出大集。後四出大品。此是南嶽所出。一依根本淨禪者。通明觀發得。初禪觀色如沫二禪如雲三禪如影四禪如鏡像。次滅色取空一心緣空乃至非想。𨿽無粗煩惱而成就十種細法。猶是煩惱生死。佛弟子知非聖法卽能滅之。亦滅能滅之心。心數法滅故言滅受想定。次明背捨者。觀內外身不淨白骨流光入初背捨。二勝處滅初禪惑入二禪。三四勝處二禪惑滅。爾時已來無沫云鏡像之色也。但觀淨色入三禪。緣淨故淨。練八色流光滅三禪惑成四禪四勝處八一切處。

若滅色緣空乃至非想。亦知非想猶有四陰十種細惑。深觀離著進修滅受想。若皆滅受諸心數法身證受想滅。卽是滅受想背捨在因名背捨。若發無漏非想惑盡。爾時背捨轉名解脫。若因中說果亦名解脫。果中說因亦名背捨。而今不得名解脫者。阿那含人依八背捨得入九次第定。猶不得名解脫。若是解脫應是羅漢。何得猶是身證那含。約背捨入者小勝通明。三依九次第定者。前背捨𨿽入滅定作意要期。非是任運。今練背捨始從初禪次第而入。乃至非想。任運入於滅定則爲易。但出時如睡覺耳。四依師子奮迅者。向依練禪但次第入。今明非但次第入至滅定。無間從滅定起次第出非想乃至初禪。定力愈勝。五依超越者。上𨿽入出自在無間。未能超入超出。今此超禪能於不用處超入滅定。乃至初禪超入滅定。具如大品。此如黃師子之所超也。是名善入出住出生百千三昧。此定功力最大。今約此五明五味者。淨禪如乳。背捨如酪。九定如生蘇。奮迅如熟蘇。超越如醍醐。超禪能具願智無諍三昧四辧三明六通十八變化等功徳。於諸禪中最爲極頂。乃至於諸禪中超越。出入皆名頂也。問何以根本淨上更有四種之別。答如世治皮。通明如水漬。背捨如亂毛。九定如入惱。奮迅如火薰。超越如柔熟。此與數家解薰練不同料簡﹝云云﹞。羅漢若得超越名摩訶那伽。心調柔軟三乘事定齊此爲極。身子林中遊此諸禪息諸勞累。以不依佛慧起此諸禪。故呵言不必。所以然者身子所得非是滿字九種大禪深禪定窟。故言不必。

夫宴坐下二別示眞宴坐。而不思議六種宴坐卽有三雙。一約體用。二約法心。三約因果。初中爲二。初約體云。不於三界現身意是爲宴坐。身子不以趣佛慧入上諸禪。必靜處端身斂念方得入定。則於欲界現身意相。身如木石卽是現身。心如死灰要期出入卽是現意。且復使物敬驚異。何滅之有。眞宴坐者以趣佛慧。於九大禪及二乘定隨意卽入。是名不於三界現身意也。故下文云。在欲而行禪令魔心憒亂。不端身不運想名不現身意。身意同世不乖滅定。𨿽入滅定不妨威儀。卽無出入動念之過。又免三界現相之失。卽眞宴坐。是不思議眞宴坐也。復次法身菩薩於法性身入諸禪定。不於三界而現身意。是眞宴坐。若理論眾生皆是滅定。而身子不知。若就事明法性身中定無三界身入。身子猶有三界身意。豈得稱眞宴坐。故默然也。是譏不知眞宴坐體。故示之耳。若修一心三觀是趣佛慧起六種宴坐也。

不起至宴坐次示不思議用。譏其滅定無用。以聲聞入定不能現四威儀。如迦葉入定無所施用。至彌勒出方乃現變。故知二乘入定自他無益無用。由其無體。不思議定有體有用。故能不起滅定。現十界威儀。如修羅琴隨人吐韻。菩薩隨機十方現形出沒自在。汝何不以誓願薰定。使物機感現諸威儀。良由不見眞性及無願波羅蜜也。無用之定物所不重。故呵言不必。復次法性之身以趣佛慧入諸滅定。能於三界現十界四儀。一切諸法無不示現。是爲究竟眞宴坐也。

不舍下二法心一雙。呵其法心之拙。故言不必。初約法呵者。身子出眞方同凡事。若不捨諸禪何得要期出定。卽是舍道法方同凡法。應知二法不得相捨。何者但如菩薩。以趣佛慧二法無別。豈捨道法更入道法。行於非道通達佛道。若不能通達何謂爲道。四教各有二行道法。現凡夫事者。謂三業善不善事。如言𨿽爲白衣等二十九事及無量方便。法身常在三昧能徧同凡事。卽於凡身入王三昧。一切三昧悉入其中。以此引物入不思議解脫佛之淨土卽是究竟眞宴坐也。以此譏其道法之拙。故呵云不必。

心不至宴坐次約心爲呵。言不住者身子入定住內出散在外。緣理禪住內緣淨禪在外。入滅定住內出滅定在外。是則心依內外入出動散。何名宴寂。故呵云不必。菩薩以趣佛慧觀中道法性。尙不見涅槃生死內外可住可在。何有滅定出散內外可住可在。有二邊散非眞宴坐。故言不必。今菩薩冥心法性不亂不味。卽不思議眞宴坐也。

於諸見下三一雙約因果。示是眞宴坐斥其非眞。初言於諸見不動者。譏其因僻非眞宴坐。諸見不動卽是因中眞宴坐也。今應四句分別。自有見動不修道品。有不動不修。有動而修。有不動而修。動不修者如諸外道。捨有取無乃至非有非無。六十二見如避虛空。𨿽捨諸見欲取涅槃。而不知修三十七品。故佛於須跋經中作師子吼。以其無八正道故決定無沙門四果。不動不修者。外人起見言是事實余妄語冰執不移如取虛空。亦不修道品。動而修者三藏二乘。知身邊污穢顚倒因緣無常流動。動此流動故名爲動。修道品者。觀破身邊五陰修四枯念處等。成暖頂忍入見思無漏。故大經云暖法觀者七十三人我弟子有。外道則無。身子及諸二乘皆然。故呵言不必。不動修者菩薩了知六十二見卽是菩提不取不捨。故言不動。修道品者。觀污穢陰修念處。時觀色性非垢非淨。受非苦樂。心非常無常。想行非我無我。此是別觀四念處。故仁王云法性色受想行識。菩薩以趣佛慧觀法性色卽畢竟淨。觀法性受卽涅槃樂。觀法性心卽法身。觀法性想行卽八自在我。卽以不動修榮念處。於中勤策是四正勤。乃至安穩道中行卽八正道。卽爲不思議究竟眞宴也。此譏其於諸見動而修道品。宴坐之拙也。

不斷至宴坐次約果明眞宴坐。以譏身子取滅定果之僻。身子初值頞鞞得見諦已。或七日或十五日正使皆盡。名斷煩惱入有餘般。身智俱盡入無餘般。此亦四句。一不斷不入。是凡夫三藏菩薩。二斷而入。是無學人。三斷而不入。卽通別菩薩。四不斷而入。卽圓菩薩。故淫怒癡性卽是解脫。貪恚癡性具一切法。卽煩惱不可斷也。則是不滅癡愛起於明脫。若身子等斷惑入般如破壁得出。怖畏生死不能用煩惱而作佛事。菩薩以趣佛慧不斷而入。如得通者壁不能礙。是則還用煩惱以爲佛事。是名不斷煩惱而入涅槃。他解煩惱是空故不須斷。若爾須彌入芥無芥可入。芥子旣空卽是須彌入空不入芥子。有如是過。若煩惱宛然不破不動得入涅槃者。芥子性非大非小。小不妨大能容須彌之大。須彌性非大非小。大不妨小能入芥子之小。𨿽云能入本處不動。若言不入而實入芥。不可思議。不斷煩惱而入涅槃。若能如是是眞宴坐。此斥身子斷入非眞宴坐云不必也。

若能如是坐者。佛所印可三結成眞宴坐義。若身子能趣佛慧此之六種卽是究竟宴坐。爲佛所印。豈敢呵彈言不必也時我下四結成不堪。聞是語默然者。不解六義彈呵對顯不必之意。不解如聾。不能加報如啞。其旣如是豈堪傳旨。故云不任詣彼問疾。若作此格與華嚴座聾啞何殊。理而論之折二乘無學慧業引入不思議解脫。令生果報淨土又成淨國之因。問身子卽智慧而用定呵。目連禪定用說法呵。此意云何。答經云非禪不慧非慧不禪。遠師禪經序云。禪無智無以深其寂。智無禪無以窮其照。身子若有深禪可得大智。禪旣不遠智亦不長。故用彈呵。兼得智也。下文云。以趣佛慧起於宴坐。旣不依佛慧宴坐。被於四榮之折意在此也。若目連深修禪定能得神通。何得神通差機說法。說法旣謬。當知定淺。神通所鑑用亦不深。故用定呵意在於此。下八人廣如法華疏。今略明耳。

維摩經略疏卷第十二

弟子品之二

佛告大目揵連次命目連文爲二。一佛命問疾二奉辭不堪。所以次命者身子旣辭不堪。目連禪定第一是以次命。目連姓也名俱律陀。父母無子從樹乞得仍以爲名。文殊問經翻萊茯根。父母好食以標子名。眞諦三藏翻云胡豆。上古仙人好食於此仍以爲姓。乃至爲顯枯榮深求其致。具前五種利益之義。具如身子章初。

目連白佛下二奉辭不堪。文爲四。一奉辭不堪。二述不堪之由。三正述被彈之事。四結成不堪。初文者昔爲居士說法遂被彈呵。爾時莫知所對豈堪傳如來旨而往問也。

所以至說法二明不堪之由。由於里巷爲居士說法。里巷只是小曲之路。或表曲經所斷之理非大直道。居士義如前。爲說法者。有師言爲說戒善。今恐不然。戒善是人天乘非諦理入道。目連多說折空入道。何以得知。類呵諸聲聞皆半滿相對。又尋下呵文則應爾也。

時維摩下三正述被呵之事文爲三。一總呵。二別呵。三聞法得益。一總呵云不當如仁者所說。若用去聲卽是不當法相根緣。有三不當。一不當法相。二不當根緣。三不當佛心。初不當法相者。法相卽空那說破折。此乖法相不當道理。二不當根緣者。大乘根緣須說大法。無以穢食置於寶器。非惟不得大道又失小益。是爲不當根緣。三不當佛意者。佛本意爲大事因緣。其不獲已而用小接。今對大機卽應說大。何忽以小化於大根。此不當佛心。總此三意彈呵故云不當如仁者所說。良以目連禪定力淺法相不明。如水不澄淸珠相不現。又小定觀根不知利鈍。致有漏機之失。

夫說下二別呵文爲三。是用衍門三教別破目連三不當也。此有三雙。一者外如法相說內如法相解。是用通教卽空斥不卽空。破其說法不當道理。二外當了根緣內善知見得無掛礙。是用別教破不當根緣不得四無礙也。三外慈念眾生內念報佛恩。是用圓教破不當佛心。能用三教說法卽是如法相說目連不以此三爲居士說。故折其說三藏之非。令依衍三如法相說。初文爲二。一當如法說。二當如法解。初文爲三。一標章總勸。二別說。三結。初總勸者當依衍門體法三空如法而說。

法無下二別明體法三空。破其用折三空之失。卽爲三。初四番明衍門生空破折生空。次八番明體法法空破折法法空。三七番並六句明平等空破三藏平等空。須略分別三空不同。三藏三空者彼教明。五陰成人卽陰離陰求人不得。名眾生空。折五陰空名爲法空。故阿含云。誰老死是老死二俱邪見。無誰老死名眾生空。無是老死名爲法空。依毗曇門但明生空。成論空門具明三空。有師解平等空云。若有人法不名平等。無人法殊卽是平等。平等卽空名平等空。今研此語若其平等卽平等空者。亦應生法卽生法空。若直生法非生法空。要破生法名生法空者。亦要破平等方名平等空。若止作二空平等屬法。法語通漫無所不收。故大論云法無上涅槃。是故涅槃空猶是法空。𨿽復二三皆是折假名爲拙度。破拙用巧爲說體空。今以譬顯折體之殊。如實拳指鏡像拳指。具如玄義。智人體知鏡像無拳無指無空。不須破折方知無空。此之三法但有名字。名字之法不在內外中間。亦不自有。是字不住亦不不住。言語道斷無說無示。法相如是豈可說乎。若三藏三空前二是方便。平等空方始是眞。若衍教三空卽眞入中。若通教三空同得見眞。上根利智𨿽稟通教見空不空。卽見佛性。今淨名用體破折。故言不當如仁者所說。

法無下初四番。明體法入眾生空卽入中道。問生空何得入中。答大品明一切法趣我見等。大經明眾生佛性不卽六法不離六法。此明六十二見是如來種。今言法者卽無明心具一切法。故下文云心垢故眾生垢。心淨故眾生淨。華嚴云心如工畫師造種種五陰。一切世間中無不從心造。約此以明一切法也。法無眾生離眾生垢故者。今爲三解。一約理性。二約實慧。三約方便慧。此去說離一切觀行例依此三。皆須得意。一約理性者。心及諸法卽是法性。法性本淨畢竟無所有。何有眾生。若無眾生卽無眾生垢。是則自性淸淨心不爲惑染故名爲離。下文云如優婆離以心相得解脫。時寧有垢不。眾生無垢亦復如是。勝天王云自相空故自相離故。二約實慧者若法卽法性法性無眾生妄計有眾生故有十六。六十二等見。煩惱垢。若了知法性畢竟無眾生卽離如上諸見之垢。故名離眾生垢。三約方便慧者。若實慧與理合能無眾生而現眾生。能令眾生離眾生垢。此卽三種解脫。不縱不橫如世伊字。此眾生空豈可同彼聲聞所辧。下去皆有此意。無非觀心故不須更作觀心解也。

法無至斷故。卽陰離陰求我叵得我見卽滅。方離一切見煩惱垢是體法我空也。一約理者心及諸法卽是法性。法性本來非我非無我。是眞無我。法性尙無何處有我。卽是自性離我垢。二實慧者若法性無我有我垢者。良以不知眞無我義。若能體知法性無我。一切屬見諸垢自離故言離我垢也。三方便慧及結成三脫類前可知。

法無壽命離生死故者。一理解者心及諸法卽是法性。法性何得有妄報壽命。若無壽命卽無生死故言離生死也。二實慧者。法卽法性。如是了知卽不見壽命得離生死。三方便及以三脫並類前作。法無有人前後際斷故者。若約事解前際是生死後際是涅槃約理者。心及諸法卽是法性何有生死涅槃前後。若法性非二法者。卽是中道佛性。豈有前後。卽以本無目之爲斷。次實慧者良以無明不了妄計謂有。若體法卽法性不同凡夫生死。不同二乘涅槃。故云前後際斷。三方便慧乃至三脫同前。

法常下次八番明體法入法空。法常寂然滅諸相故者。若約理解心及諸法。卽是法性名常寂然。卽大涅槃不可復滅。而言滅諸相者。法性之理本無起相。此約性滅故言滅也。若約實慧者體達寂然之理。則妄想諸相自然滅也。三約方便乃至三脫如前。法離於相無所緣故者。若約理解心及諸法卽是法性。本無十相故言離相。若無相境不爲妄念智識所緣。約實慧者若了知法性自性離相。則妄念自息無所緣念。三理智合則有方便乃至三脫如前。法無名字言語斷故者。若約理解心及諸法卽是法性。本不可說名言語斷。約實慧者了達法性理卽無言說。故名言語斷也。三理智合則有方便乃至成三脫類前。法無有說離覺觀者。若約理解心及諸法卽是法性。本來無說何有覺觀。若約實慧達法性無說。則攀緣覺觀任運不起故言離也。三理智合乃至三脫可知。法無形相如虛空故者。約理解心及諸法卽是法性。無形無質無有相貌。不可分別猶如虛空。若約實慧通達法性不見相貌心如虛空。三理智合乃至三脫可知。法無戲論畢竟空故者。約理解心及諸法卽是法性。本無愛見。戲論之法畢竟空也。若實慧者達法性無戲論。卽畢竟空寂。三理智合成三脫可知。法無有我離我所者。理解心及諸法卽是法性。本來無我何有我所。自性離故。若實慧者了達法性無我。卽離一切所有愛著。三理智合乃至三脫比前。法無分別離諸識故者。理解心及諸法卽是法性。本無分別。性非六七八識故也。約實慧者達法性無分別理。卽離諸識生死緣起。三理智合乃至三脫可知。法無下三七番及諸句似平等空及法空也。法無有比無相待者約理明。心及諸法卽是法性。如大品云。菩薩行般若時不見出法性外有法。旣其無法何所比並。卽是絕待。問若言法無有比是絕待者。只以待比說無比豈得絕耶。答若以有待之心分別不待亦計爲待。若法性無心則一切有待皆是無待。約實慧者通達法性更無法可比。相待之惑自然而滅。三理智合方便無滯乃至成三脫可知。今以無待對平等空者。相待之惑旣細。乃至平等之理猶有所存。若能絕待卽無待不待。故平等法亦是空也。但三藏明平等空只是偏眞待。何由絕。今明法性無比。智障心滅乃是眞絕待義。法不屬因不在緣故者。理解心及諸法卽是法性。本非六因不在四緣亦非十二因緣流轉。但六因有所作因四緣有增上緣與相待意同。故屬平等空之所破。實慧者若了法性非六因四緣及十二因緣。例皆悉滅。三理智合乃至三脫可知。法同法性入諸法故者。理解心及諸法卽是法性故言同也。一切法中悉有安樂性一法入一切法。一切法入一法故云入諸法也。實慧者通達法性卽是智慧入一切法無非法性。三理智合乃至三脫可知。法隨於如無所隨故者。理解心及諸法卽是法性。法不乖如故言法隨於如。法卽法性法性卽如。無能所之異故言無所隨也。實慧者通達法性如如不異。卽不見有能觀之智而異於如。故云無所隨也。三理智合乃至三脫可知。法住實際諸邊不動故者。理解心及諸法卽是法性。法性卽是實際異名。若法依法性卽住實際。實際非邊故無四邊二邊之動。約實慧者其能通達住實際者。不爲四邊二邊邪見所動。三理智合乃至三脫可知。法無動搖不依六塵故者。理解心及諸法卽是法性。不依六塵。實慧者若達法性卽六根永淨。不染六塵。三理智合乃至三脫可知。法無去來常不住故者。約理解心及諸法卽是法性。無來無去則無所住。實慧者通達法性無去無來。卽不住生死涅槃。三理智合乃至三脫可知。

法順空隨無相應無作。若聲聞經明三三昧約十六行。衍門明義同緣實相。隨順應化。三名𨿽異同一實相。若約理解三三昧者如思益云。一切眾生卽是滅定無三差別。自有約實慧明三三昧。卽是復宗明義。自有約應用論三三昧。𨿽順相有作而於內心不違實法。卽是三種解脫準上。

法離好醜者。若理解心及諸法卽是法性。無涅槃之好無生死之丑。若實慧者通達法性卽無好丑。離生死可憎涅槃可愛之異。三理智合乃至三脫準上。法無增損者心及諸法卽是法性。無生死之增無涅槃之損。實慧及理智合成三脫類前。法無生滅者。心及諸法卽是法性。本自不生今則無滅。法無所歸者心及諸法卽是法性。更何所歸。法過眼耳鼻舌身心者。心及諸法卽是法性。過妄六根非根攝故。法無髙下者。心及諸法卽是法性。尙無種智涅槃之髙。豈是煩惱生死之下。法常住不動者。心及諸法卽是法性。常恆無變故言不動。法離一切觀行者。心及諸法卽是法性。本無觀行自性離故從無生滅。下六句皆應約實慧及理智合成方便慧爲三脫之義。準上可知。問何得句句三釋悉具三脫。答大經百句解脫華嚴微塵解脫法華一切解脫今數十句何足爲多若不句句辧卽句句縱橫豈得同首羅三目世之伊字異三藏耶。

惟大至說乎。三明結破。旣不能如淨名如法相說。而用三乘之法爲諸居士宣說。違大法相故呵云不當如仁者所說。問法性不可說淨名何得有說。答下文云。無離文字說解脫相。文字性離卽是解脫。解脫者卽諸法也。淨名用四悉檀善巧無說而說。卽是如法相說。

夫說下二明不能如法相解文爲二。一正彈不解二借幻爲譬。初言夫說法者無說無示者。此卽是如法相解。眞如法相無人無我。誰是說者。若無說者卽無可示。無說者卽如大經四不可說。無示者卽無四理可示。故法華云。是法不可示言辭相寂滅。諸餘眾生類無有能得解。其聽法者無聞無得者。若如法相解。非但無能說之人亦無聽法之者。旣無聽者誰聞誰得。無聞卽無四門聞於四說。無得卽無四理之可證也。若目連不能如此體達。卽是計有師資能所。豈得是如法相解。

譬如至說法次譬者。菩薩入如幻三昧了知。說聽皆知幻人。𨿽知不實而有所說。卽是知四不可說。悉檀赴緣示物四理。理亦如幻。故大品云設便有法過涅槃者。我亦說之如夢幻也。人譬聽眾從無明幻師而有。是則不有而有。𨿽有所聽卽是幻聽無聞無得。目連若入如幻三昧而說。可是如法相解。旣不能爾卽是不如法相解。何能如法相說。故呵云不當如仁者所說。意在此也。

當了下二呵說法不契根緣。此不解別教無入假觀。不得道種智法眼知病識藥隨病授藥。文爲二。一呵不知根。二呵於知見有滯。初云當了眾生根有利鈍者。目連或念。如來亦說此法何得見呵。淨名知念卽以斥云。如來知根故於聲聞經中說此折空。今居士根利何得以拙度而說法乎。故說體空以逗於彼。善於知見無所掛礙。次斥其知見有滯。無種智法眼故說法有滯。今淨名通達別教得道種智。故知法無礙。得法眼故見法。無礙故能知病識藥隨病授藥。以四無礙赴機無滯。

以大下三呵說法運心不稱佛意。此由不解圓教大乘。故呵言不當如仁者所說。文爲二。一當起大悲心二念報佛恩。初云付大悲心贊於大乘者。悲能拔苦。若小悲說小拔界內苦。大悲說大拔內外苦。令得不思議解脫住大涅槃。念報至說法次報佛恩。目連因佛而得解脫。應報佛恩。應度眾生紹三寶種。今說小乘無常入空令居士斷結入滅。卽是斷三寶種豈名報恩。若圓教深觀一切諸法開佛知見。卽是三脫三徳三寶不縱不橫。開眞解心心心寂滅。自然流入薩婆若海。是爲不斷三寶之種卽眞報佛恩稱會佛心。

維摩至菩提心三居士得益。淨名旣能如法相。解如法相說契於大機。則八百居士皆發大心。

我無至問疾大段第四結辭不堪。目連自惟。旣無三教之辧致昔被呵。今豈堪傳佛旨往問疾也。

維摩經略疏卷第十二

弟子品之三

佛告大迦葉三命大迦葉文爲二。一佛命問疾二奉辭不堪。所以次命者於聲聞中頭陀第一。迦葉是姓此翻爲龜。卽以姓爲名如目連也。所言大者或因智大徳大心大。故稱大迦葉。所以然者。其是大辟支根性出無佛世亦能獨覺成辟支迦羅。今旣值佛墮聲聞數。故就其智慧勝利故稱大也。從徳以受大者。是人頭陀苦行第一。其徳重大故稱爲大。或因心以受大者。聲聞弟子中慈悲心大故名大也。有言是僧上座知眾事故名大迦葉。若深求其致乃至成前五種利益之義。大旨同前。

迦葉白佛下二奉辭不堪文爲四。一奉辭不堪。二述不堪之由。三正述不堪之事。四結成不堪。初文者良以往昔捨富從貧被彈無答。故不堪傳佛旨往問疾也。

所以至行乞二述不堪之由。由乞食也。乞食者卽十二頭陀之一。釋十二頭陀義有三意。一約半字事理。二約滿字事理。三約觀心。具出文繁略之不述。有師云小乘見理名之爲貧。今難之。若言貧裏是小乘者。善吉從富應是大乘。旣非大乘此義便壞。今依觀解約有空兩門。迦葉有門入道。有門局狹名之爲貧。善吉空門入道。空門寬廣名之爲富。𨿽有空之殊同是三藏非關大乘。故成論往往斥於毗曇意在此也。恐人謬作觀行。消經故須比斥。此非經正義故不須執也。今言於貧裏行乞有二意。一爲利他二爲自行。一利他者其有慈悲之心見貧窮者持缽往福。使現轉報來生免苦。又眾生不苦不求涅槃。旣遭貧苦必易化度。故須往也。富者著樂會不從化。徒往喚擾於理無益。二爲自行者。富家門閣重深求苦難及必稽時廢業。從貧則易不致所妨。又貧者報劣飲食必粗不生心著。富者丰足食必甘美。或起習染乖頭陀行。非爲物軌。是則情有偏存致被彈斥。不堪之由良有以也。

時維摩下三正述被彈之事文爲三。一總呵。二別呵。三揖敬。初總呵云。有慈悲心而不能普者。聲聞之中最有慈悲。如來所嘆命共同坐。但小乘慈悲而不圓普。利他不等捨富從貧。大士呵者佛制頭陀令次第乞。今捨富從貧乖於佛旨。若以拔貧現苦令未來樂者。富復耽欲而不知修。將墮深坑。何不往化令後相續。若置而不化何謂等慈。若言爲解脫因者。應貧富等度。度旣不等豈成圓普。若謂貧人厭苦易度。易度本關福慧。何必貧苦。若自行爲易何得惜小時之化而令富者失利。縱畱神化富亦何妨於自行。若捨道法往貧亦應往富。若捨道法往富妨行往貧亦妨。旣二俱有妨何得捨一往一。且復於法等者於食亦等。若美不美皆悉平等若法食不等。所有諸行悉皆不等。是故呵言有慈悲心而不能普。今時觀行分衛之人當依淨名之說。

迦葉下二別呵文爲四。一呵乞食心非二呵入聚心非三示正食法。四結勸。初文又四。一約小乘證滅破。二約知苦破。三約斷集破。四約修道破。問若約四諦破心非者。應前對苦破何得對滅。答迦葉證有餘般行乞。心非故前約滅。次破其昔心所契今事果乖心。故約餘三諦破也。住平等法應。次行乞食者初破未得平等滅理。涉事去取致乖次乞之法。菩薩若得本有滅諦平等之理。卽心行平等由如虛空。於善不善等以慈卽於貧富心無去取。能次第求。大品明須菩提白佛次第心中應行般若不。佛答常不離薩婆若心。爲行生修卽是住平等法。而能次第行生修也。卽是理中次第求於法喜禪悅。由本垂迹故涉事行乞。由迹顯本故行平等。若迦葉破八邪入八脫。但得小乘法喜禪悅。此卽捨邪取正。何得名爲次第求於法喜禪悅。菩薩𨿽知法性眞滅平等。能不捨八邪入八解脫。卽是次第求於大乘法喜禪悅。何者以薩婆若心從凡夫禪悅入世間諸定。又入二乘出世間定。又入菩薩上上諸禪。皆摩訶衍。以不可得故於一一禪。皆有一心三智故得眞法喜。皆有三諦三昧故得眞禪悅。故云住平等法應次行乞食。是爲菩薩次第行次第學次第道。法華云善能次第集諸善法。故菩薩行頭陀時大悲平等心如虛空。不觀貧富心無去取。依分衛法次第行乞。迦葉內心不得無緣大慈。不住本有滅諦眞平等法。故不能於邪正諸禪次第得大乘法喜禪悅。惟住偏眞滅諦棄捨生死。故涉事行乞。心有去取捨富從貧。淨名呵之意在此也。爲不食故應行乞食。二約知苦破者。只以苦諦是陰入身。故須乞食以資性命。若迦葉無爲破此苦諦。以求涅槃不食之法。故須乞食資身行道。若發無漏因入無餘同如虛空。卽是不食。若在學地𨿽發無漏結旣未盡。不食之因未成。可許爲不食故應行乞食。迦葉結漏已盡食因已亡。若爲不食但七日不食卽入無餘。卽無飯食之患。猶日日乞食意欲何之。若爲利生令得不食而行乞者。不應捨富及入無餘。若菩薩觀苦爲不食故而行乞者。欲破界內外生死之食求大涅槃無食三昧。故須乞食資身修不食之因。此則無過。若爲化眾生令得不食之果。貧富俱往化世乞食。終不灰滅入不食之涅槃。此皆觀心不須更作。

爲壞和合相故應取摶食。三約斷集破者。集是煩惱和合隨其受報。卽須四食迦葉斷集本破此和合。故求摶食資身觀行。若在學地和合未盡。可乞摶食資身斷之令盡。今證有餘和合集盡。更乞食資身意何所主。若言爲破眾生和合。則不應捨富及入無餘。菩薩不爾。破界內外集諦未盡。應受摶食資身破和合相。若爲化物應不簡貧富悉令如我。不應忿忿而入涅槃。爲不受故應受彼食四約修道破者。迦葉無爲得不食之果。應受飲食資身修道。是則有食有命有身有道。若在學地聽受彼食以修不食之道。今位居無學不食因成何得更受。若爲利生令得此因。卽不應捨富及入涅槃。菩薩爲修無作道諦不食之因。故受彼食求大涅槃。不食之果若爲利生令得不食因果者。應貧富悉受。又眾生未得此因果。是以久住世間。爲令得之不應涅槃。

以空聚想下二呵入聚心非文爲二。一總呵。二別呵。初文者呵其捨富從貧。呵其有心入聚心有去取。何者入聚睹塵是有則分別貧富六塵好惡。故捨富從貧慈悲不普過生。因此致彼所彈。若以空聚想入聚落者。世間空聚無好惡人物可生去取。若能如是觀塵則無貧富粗好以生愛憎。而有避就論其損益。何有不普之過又若以事解。人物聚集所依名爲聚落。若理解者根爲塵。識之所依集名聚落也。故金光明云。六入村落結賊所止。一切自住各不相知。大品云。一切法趣眼乃至趣意。當知六根一切好惡塵識所依。前已總約外聚落。呵迦葉滯有。今更約六根明內聚落。呵其觀知不了六根。致於塵有滯故有取捨之失。

所見下二別呵者。凡人分別故有愛憎。盲者不見則無去取。迦葉聖人入觀緣眞一往同盲。出觀緣俗還同於凡。情有去取故於色中亦生貧富之見。菩薩不爾。不捨道法同凡所見。見色卽空無所分別。故與盲等𨿽無分別了一切法不同於盲。𨿽復分別而無去取。慈心平等。復次若知一切法趣眼了眼聚落。卽得菩薩肉眼淸淨見十界色。名之爲見無所染著卽與盲等。大經云學大乘者𨿽有肉眼名爲佛眼。是則五眼具足見粗細色三諦之理。名之爲見。實無所見卽與盲等。故大品云我以五眼觀不見三聚眾生也。是則不見而見。不見故卽與盲等。而見故五眼具足。是則無緣之慈平等普覆。五眼淸淨見十法界。拔苦與樂普同福利。豈有一曲之內捨富從貧。鐵輪尙爾。銅輪已上豈可商量。

所聞至智證此譏迦葉出觀入聚不了耳。空聲如谷響。乃至身空受於諸觸如以智證。故於貧富聲等四塵而生難易。取惡捨好。異於入觀證滅定也。菩薩不爾。了耳性空故於聲如響。乃至對觸與智契理。二皆不殊必不捨理取理。故於貧富情無去取。一相慈心等同福利。若菩薩知一切法趣於耳等。體達卽空乃至不見趣與非趣。身如淨鏡十界依正皆現身中。廣如法華六根淸淨具說。例色可知。

知諸至無滅此譏迦葉不了意根卽空諸法如幻。故分別貧富難易之別。富則威儀禮節矜貴難近。貧則率爾形儀往告爲易。故慈悲有隔福利致偏。乖佛頭陀平等正法。菩薩體之知一切法從無明起猶如幻化。化非實相。如佛答徳女云。如幻非內外而現一切幻事。無明亦爾。非內外有一切法也。今體意者四句撿生皆不可得。卽本無生今則無滅。若本無生今無滅者。尙無生死涅槃之可取捨。豈有貧富難易而取捨之。此則達意中道爲利眾生雙遊眞俗。而於貧富難易次第乞之。菩薩知一切法趣意卽空。則不見趣與非趣。餘如眼分別。廣說如法華。

迦葉下三示正食法文爲二。一示正食二疊釋。初文又二。一明食體二明食用。初食體者乞食心非。良以不知正食之法。是以爲說下文呵身子云。佛說八解仁者受行豈雜欲食而聞法乎。小乘八解卽眞法喜。但不依佛慧。捨八邪入八脫卽思議解脫。故不得大乘法喜之食。故大經云汝諸比丘𨿽行乞食而未曾得大乘法食。若菩薩能以佛慧見中道理。非邪非正而邪正雙遊。入不思議八解。卽是大乘眞法喜也。然邪正各有事理。一事邪者卽根本味禪皆生愛見。謂四禪四空。若望魔禪鬼定猶是正禪。若望背捨則是事邪。二理邪者見心緣理不正名之爲邪。卽邪見邪語等八也。正二種者事正卽八解破事八邪。二理正者。卽正見等八對破緣理之八邪也。聲聞不得佛慧。修八背捨斷事邪八禪方得八解。是舍八邪而入八解。修八正道破緣理八邪得入見諦。是爲離邪相入正法。並是思議法喜非眞大乘法喜食也。菩薩依於佛慧不捨味禪事邪。而修背捨入八解脫。邪不妨正成三諦三昧。卽大乘禪悅。又能觀八邪入無作八正。邪不妨正成一心三智三諦之理。卽大乘法喜。是名法食平等。迦葉不爾致有不普。菩薩決能了知故得不思議眞法喜禪悅。卽是無緣大悲貧富俱利如爲一人。眾多亦然。若於一切眾生心無所偏則能於食有等。於法亦等也。

以一至可食二明食用。迦葉得思議法喜禪悅。此無廣大之用。菩薩依不思議眞法喜禪悅。雙遊二諦得世出世之食。故能以一食施一切供養諸佛及眾賢聖。如致香積一缽之飯。一眾食之猶故不澌。是眞應供。能報施主外爲眞田然後可食。旣不能爾何得內心受虛僞禪悅之食。外非良田而舍富受貧。使貧富俱無眞實福利。

如是下二疊釋文爲二。初三番釋食體。二釋食用。初文爲三。一約理邪正不相妨礙。若依佛慧卽不見邪見正見等八。故言非有煩惱非離煩惱。非有卽不見邪見等八。非離卽不見正見等八也。非入定意非起定意。次一番疊釋事八邪八正。菩薩心依佛慧不見八解九定之可入。故言非入定意不見出入味禪及諸邪定。故言非起定意。問前示食體事前理後。今疊釋何得理前事後。答不思議之事理不定前後故。非住世間非住涅槃三一番。總釋事理。菩薩心依佛慧不住事理二邪。故言非住世間不住事理二正入有無二般。故言非住涅槃。

其有至爲損次釋食用。能爲施主眞實福田。其有施者無大福無小福。若譏迦葉者。不可貧人重心故福大應須詣之。富人輕心故福小則不須往。菩薩是無上食田。其有施者皆入佛道。豈有小大之殊。若案理釋生涅槃福名之爲大。生人天福名之爲小。故得眞田不生二邊大小之見。不爲益不爲損者。若譏迦葉而迦葉謂往貧不往富爲損益者。則彼此俱損益。菩薩心依佛慧不見如是損益。但慈心平等爲顯法性無增減理。若案理解不爲作世間果報之益。不爲損之復損之令生死盡涅槃灰斷。是爲至施也。四結勸亦是呵也。開佛知見入初發心。卽分眞佛也。不依聲聞者。若不了義說不得菩提。若依了義是漸入佛慧。故法華云是諸人等應以是法漸入佛慧。爲不空食人之施者。能以無緣大慈貧富俱往一切普利。依大乘四諦行乞資身正入聚落。得不思議眞法食者。隨有所施爲作大乘無上福田。是則爲不空食人之施也。

時我至支佛行三咨述往昔聞此彈呵敬揖之懷也。迦葉聞淨名種種彈斥示眞食法。旣昔所不聞。故於菩薩鹹起敬心。自惟無此內心揖伏四枯之化。卽是顯發如來四榮之教。

是故不任詣彼問疾四結辭不堪。旣昔被此之呵。爾時莫知酬答。今豈堪傳佛旨往問疾也。

維摩經略疏卷第十三

弟子品之四

佛告須菩提四命善吉文爲二。一命問疾二辭不堪。所以次命者以聲聞中解空第一。須菩提此名善吉亦名善業亦云空生。其生之日家室皆空。父母驚異請問相師。相師占云此是吉相。因名善吉。稟性慈善不與物諍。其出家見空得道。兼修慈心得無諍三昧。是以常能將護物心故名善業。以生時家宅皆空因名空生。家宅皆空卽表長成解空之相。深求其致乃至成前五種利益。亦例身子章初須菩提下二奉辭不堪文爲四。一奉辭不堪。二述不堪之由。三正明不堪之事。四結成不堪。初文者良以往昔被彈無答。豈堪傳旨詣彼問疾。

所以至乞食二述不堪之由。由詣乞食致被彈呵。所以詣淨名家乞食者。有二義。一爲捨貧從富二爲自恃解空。初有二意一化他二自行。一化他者貧人困乏常憂不足。慈心無諍將護彼意故不從乞。富家幸丰乞不爲損則無惱他之失。又解貧者獘於貧乏易可開化。遇緣卽發不足苦憂。富有益貧憍逸難化。自非因乞無由開曉。此與迦葉互有所失。迦葉從貧慈悲不普。善吉從富無諍亦偏。二爲自行者。善吉行空三昧不以門閣重深難求爲妨。若置上供空無分別未足動習。故捨貧從富。以於觀行心無妨也。二自恃解空者。淨名無方之辧見者無不被譏。故聲聞菩薩莫敢窺其門也。善吉思惟其存有者則可呵折。空無所有何可彈呵。自恃解空心無畏難故詣其門從乞食也。遂被彈呵苦。加折挫乃忙然置缽失儀欲去。不堪之由事在於此。

時維摩下三正述被呵之事文爲五。一取缽盛飯。二正彈呵。三置缽而去。四淨名安慰。五聞者悟道。初文者若事解。施主之儀若不與飯而呵似有吝惜。今與而呵表心無吝但乞者心非故湣而示之。若表理者。持空缽而往表但見於空。以滿缽與者表用妙有彈呵示理不空。故大經云聲聞見空不見不空。菩薩但見。將欲呵其滯空示以不空。故取空缽盛滿與之。

謂我下二正述被彈大意爲二問。一問若是敬田乃可取食。二問若是悲田乃可取食。初問多依通圓後問多約別圓。所以然者非爲惜食。但善吉自謂應供生福田想。故須問其眞僞。若是聖人可作敬田。若非敬田卽須愜同魔外悲田取食。善吉不測問旨深玄。欲從敬田而取。所問聖法皆悉不知。始從悲田而取。何容無學頓同魔外。逡巡兩楹進退不可便。棄缽欲去。淨名彈呵正意在此。初問敬田文爲二。一問知聖法不。二問是聖人不。若能至取食初問知聖法不。若知乃可取食。以法能成人故。先約法問。義推有二。一約事問。二約理問。事者若知聖法事中於食等者事法亦等。化他自行慈悲平等。不應捨貧從富如前所明。以食不等故慈悲觀行皆悉不等。是爲於食不等於法不等。旣慈悲觀行不等故乞食不等。是則於法不等於食不等。若俱不等云何取食。復次若謂有可破空不可破心無畏難而來乞者。則有空不等於法不等。法不等故詣問求食食亦不等。菩薩不爾空有不偏。是則法等。法等故食等。食等故卽不如善吉恃空無畏。因食生諍何名無諍。若能有空平等於食無諍。卽是能知聖法。可謂敬田。修觀行者若能如是卽眞乞士。二約理者如大品云。一切法趣味。是趣不過味尙不可得。云何當有趣非趣。今言一切法趣味味卽法界含一切法。食有故法有食無故法無。今食不可得故尙不可見有。云何有趣尙不見無雲何有非趣。卽是中道三昧眞禪悅食。而能通達趣非趣法雙照二諦。得二諦三昧名眞法喜是名法食平等。又諸法等者。一切諸法趣陰入界乃至一切種智。陰入界一切種智不可得故。云何當有趣非趣。宛然具足趣及非趣。則一切諸法皆具三諦。如大論諭。剎那三相是爲諸法亦等。若見食法性不異諸法法性。卽二法一等。又於食等者。若通達諸法三諦之理卽是食中三諦之理。所以於食亦等。能如是知是知聖法。方是敬田乃可取食。旣不能如是卽非敬田何得取食。此去多是觀心明義故不須別立。

若須菩提下二問是聖人不。若是聖人應證聖法。可作敬田而取。又若非聖人豈作應供而受。所以作此問者。恐其生意。我𨿽不知不思議法。何妨見四諦理是得果聖人卽是應供。敬田取食當有何罪。故約四諦而問。若意謂見四諦得果是聖人者。今歷四諦以問。若實見者何許得果聖人敬田。若不識者何得妄謂。旣非敬田安得取食。文爲三。一別歷四諦撿問。二總約四諦疊釋。三結破。初文爲四。一約集二約苦三約道四約滅。如常所列。是約說法爲次。則果前因後。欲令厭苦斷集慕滅修道故。今此乃從因果次第一一撿問。初文者此將無作集諦。問破其有作集諦。若凡夫三毒與心俱生俱滅卽是與俱。若聲聞人無有知集而不斷者。此則斷而不俱。菩薩觀無作集諦。淫怒癡性猶如虛空故不斷。亦不與俱。故不同凡夫二乘也。菩薩能以佛慧觀三毒性卽是佛性。通達三毒見一切佛法無不具足卽是無作集諦。故無行雲貪欲卽是道恚癡亦復然。如是三法中具一切佛法。能如是見可是見諦得果聖人應供敬田。乃可取食。

不壞至一相次別問苦諦。二乘觀有作苦諦撿折推求假名實法。方得苦理。名爲壞身。菩薩觀無作苦諦體身實相。如見鏡像不須分折。是不壞於身而隨一相。通猶偏眞不名一相。圓卽法身無異見相故名一相。故下文云觀身實相觀佛亦然。見於一相不同凡夫。不壞於身不同二乘。觀無作苦見一實諦淸淨法身名爲見諦。方是聖人卽眞敬田不爾非也。不滅至明脫三別問道諦。若二乘除八邪入八正。起三明入八解。此滅癡愛起於明脫。卽是有作道諦。菩薩修無作道諦。只觀一切眾生卽菩提相八邪之法卽八解脫。若斷而起者非修無作。以佛慧觀非明非闇。雙遊明闇不相妨礙。顯出菩提卽是行於非道。通達佛道故不斷癡愛。起於明脫明對癡脫對愛。故思益云以不二相觀明道聖諦。若能如是修道聖諦是眞聖人敬田而取不爾非也。以五至不縛四別約滅諦。問二乘子果縛斷名得二般。卽滅諦涅槃之異名。聲聞教明五逆之人。尙不得出家受戒豈得說爲解脫滅諦。圓教不爾達逆實相卽是滅諦。下文云一切眾生卽大涅槃。不可復滅。思益云法本不生今則無滅是滅聖諦。方廣云乃至五無間皆生解脫相。逆是縛之劇者。尙本是滅。況一切法而非解脫。如調達造逆入無間獄如三禪樂。常自寂滅。卽大涅槃。以五逆相故不同二乘。而得解脫不同凡夫。若能如是見無作滅諦。是聖人無上敬田。不爾俱非。

不見至聖人二總疊釋。前問無作四諦以善吉不曉故重爲疊釋。不見四諦非不見諦者今以三義通釋。一雙非解二去取解三約四不可說。解雙非者。不見卽非有。非不見卽非無。所以作此釋者善吉自謂見有作四諦得果。上已一一示其無作奪其有作。卽無有作諦理之可見。故言不見四諦。若言不見有作卽無四諦可見者。上說無作爲何謂也。故言非不見諦。又解不見四諦不同二乘。非不見諦不同凡夫。二約去取解者。四教四諦去一取三。去一者不見卽是。不見生滅四諦。取三者非不見諦。非不見三教四諦。此如中論明外人過。論主若破一切法者卽無四諦四沙門果。是大可畏。論主反質云。若如汝所計有卽破四諦四沙門果。我𨿽破一切法四諦四沙門果其義宛然。與此相持破者卽如今破生滅四諦有者。有今衍門三種。玄文分別。今不重明。三約四不可說者。大經明四不可說。卽四四諦理。有因緣說者。四悉赴之說於四也。不見四諦者四四諦理皆不可說。不可見故故言不見四諦。𨿽不可說而四教說。𨿽不可見而五眼見。故言非不見諦。卽是不見相而見。不可說而說。不能如是卽非聖人眞所敬田。何得取食。非得果者有師云。此恐脫落類應有對。今明不爾。淨名旣釋非見諦。卽無善吉及二乘人見諦得果。若爾非不見諦應有大乘菩薩得果。今言菩薩因中不證故言非得果。但二乘人謂見四諦得二涅槃之果。今彈意者只證偏眞名爲得果。已破化城果卽非果。故言非得果。若通菩薩𨿽見無生因中未證。故非得果。別教因中𨿽見無量若入無作。十地未滿豈得證果。圓教菩薩未至妙覺。豈於初心取無上果。下文云𨿽復示現成道轉法輪。而不捨菩薩行卽非得果。善吉尙未見衍門三種四諦。非眞聖人何得證無學果。此非敬田豈得取食。

非凡夫者非具縛也。非離凡夫法者非二乘脫法也。復次非凡夫者四種道滅之法。非離凡夫法者四種苦集之法也。何者一切凡夫及二乘人。是中道理外皆是凡夫。菩薩觀中道見於佛性故非凡夫。非離凡夫者如五凡夫論明十地。猶名聖慧凡夫。是則降佛已下皆是凡夫。故言非離凡夫法。非聖人者。若作雙非菩薩觀平等法尙不見聖法。何處有聖人。非二乘聖人也。非不聖人者非凡夫也。又非聖人者非理外之聖人。二乘不見中道豈名聖人。又非不聖人者只三賢十聖約圓皆是聖人。善吉旣是理外而不預此聖人之數。卽非敬田何得妄取食也。𨿽成至取食三結釋。𨿽成就一切法者。通達四四諦。權實一切諸法皆成就也。而離諸法相者。平等法界非因非果而不可說。不見四四諦之相故心不取著。復次若通達四四諦卽見中道。雙照二諦得三諦三昧。三智具足定慧莊嚴。成三徳祕藏畢竟不可得。順道法愛不生卽入圓初住心心寂滅自然流入。若能如是卽眞聖人。應供敬田乃可取食。旣不能爾豈得取之。

若須菩提下二問若愜同悲田乃可取食。所以作此問者。若知聖法卽是聖人可是敬田。旣不知無作四諦聖法卽非眞聖人。惟知凡鄙之法卽是悲田。當依取食。此文難見。舊解無當。有云若分別佛法是正外法是邪。是則心有分別非解空第一。邪正一相始是會空乃可取食。一往似通教意。恐經旨不爾。有師云善吉是聲聞人。不能反出同彼外道。淨名呵折令同六師。始是菩薩乃可取食意亦不爾。今明淨名問善吉愜是魔外卽是悲田乃可取食。此有二問。一問愜同邪人乃可取食。二問愜有邪法乃可取食。何者旣非聖人卽須愜同邪人。成就凡鄙之法。旣有見愛豈非魔外。何意不愜同於悲田而取食耶。經意若此豈同諸師。初問爲三。一約不見佛不聞法問。二約同六師問。三結令取食初問者。夫眾生不定邪正在緣。善吉旣不見法身之佛不聞無作諦法。卽是不見佛不聞法。是則昔所見聞豈非見於外道聞其法也。如三藏教明。若不見王宮丈六之佛不聞生滅四諦之法。別有師受者𨿽有禪定神通智慧皆是外道。今善吉旣不見大乘三身三徳之佛。不聞衍教三種四諦之法。卽是不見佛不聞法。但昔見老比丘佛聞生滅諦法。則不見眞佛不聞眞法。故金剛般若論云。應化非眞佛亦非說法者。如華嚴寂場初成正覺說圓滿頓教。聲聞在座如聾如啞。卽是不見佛不聞法。又如法華。窮子止宿艸庵但見執除糞器。不見尊特之身。其旣不遇正緣不見正道。墮在二乘類同外道不見眞理。俱非聖人悉悲田也。

彼外道至出家二約六師問。所以問者旣不見佛不聞法從誰受學。神通智慧應是從彼六師受學。何以知然。六師前生善吉後習。旣不見佛聞法其外更無師軌之處。若如是者其師旣邪弟子豈正。何故不同悲田受食。富蘭那是名迦葉是姓。所說諸法皆不生不滅。末伽梨是名。呴賒梨母也。說於眾生𨿽有苦樂無有因緣自然而爾。刪闍夜是名毗羅胝母也。說於眾生任運時熟得道如縷丸所投極則停住。又言八萬劫滿自然得道。阿耆多翅捨是名欽婆羅粗衣也。說於眾生應受苦報今以苦行拔發燻鼻粗衣代之。謂後受涅槃樂也。迦羅鳩馱是名迦旃延姓也。說於眾生亦有亦無。尼揵陀是出家外道通名若提母也。所說皆由業作定不可攺無逃避處。今大士以少分折之如罵人爲驢未必卽有四足髦尾。三藏未極與邪相似。取此而呵言相似者。三藏有四門入理六師亦有四門邪計。如富蘭那所見無因無果無生無滅。無生卽不有無滅卽不無。卽是非有非無門。末伽梨說一切自然無有造者。此卽破因不破果如莊周所計自然。此似空門。刪闍夜計邪因無因未詳。迦旃延計有無門。餘二所計皆是有門。故知六師亦有四執。聲聞教中明過去佛出世時人壽長短得道皆有定數。後彌勒出世人壽八萬歲時得道。余時不得故佛不出大論所彈。此與刪闍夜何異。此教又明剃髮染衣糞掃苦行與欽婆羅何異。又明施重毗尼作擯及諸遮道之罪妨於聖道。與若提子何異。亦云相似故用爲彈又外道有三種。一一切智。二神通。三韋陀。於四句中各有所習。精思徹入者見心分明。各於其門辧說無盡難不可屈。卽一切智外道𨿽有此智若未得禪定則無神力。水火山壁觸處有礙。若得禪定因發神通能停河在耳變釋爲羊。手握三光口含四海。如此之力與聖不殊。是爲神通外道。𨿽復智慧神變未能通達四韋陀論。是則星文地理醫方咒術。觸事不知多爲屈滯。此則有慧無聞。若能讀四韋陀者於其道中最爲上首。一切世間無不師之。十六大國敬之如佛。將此三種以約六師。一師有三三六十八外道師也。三藏亦有三種羅漢初修三種念處謂性共緣。是故得果成三羅漢。謂慧俱無礙。若約四門則有十二羅漢。一切智神通韋陀事亦相似。所以引此邪人而爲折者。將恐善吉自謂我是羅漢。見眞斷結得一切智。又得三明六通又精通三藏爲大羅漢。豈比外道。故大士取三種六師爲折。若外道三種是邪汝三豈正。心行理外。自此之前皆名邪見。非無作故。大士知其心有伏難。故回轉結過展轉呵之。令無所對。如此進退難責。與彼何殊。汝旣同彼卽因其出家。以從受學一切智等。

彼師至取食三明結成悲田可取食也。彼師所墮者卽邪見六師。汝亦隨墮者。汝旣師之。彼墮生死。汝亦隨墮。𨿽分二種生死之殊皆不見性。墮落義同。若愜俱墮同是悲田。乃可取食。

若須菩提下二問愜同邪法不。所以更此問者。當是情猶未愜。我𨿽不見眞佛聞無作正法。而是羅漢三義具足。豈同六師是其弟子悲田取食。大士知意因重問之。汝謂是羅漢三義具足。不同六師及弟子者。何以猶具見思鄙惡之法。若有此法者卽不具三義。豈是羅漢而不愜同悲田取食。文爲三。一約殺賊呵。二約應供呵。三約不生呵。一約殺賊呵者。若謂是羅漢理應殺賊。何得具有見思之惑。文爲二。一呵有見惑而入八難。二呵有思惟離淸淨法。具此二惑何名殺賊。

若須菩提至無難初呵見惑。言邪見者是何等見。若合中道爲二諦。眞諦合俗還是有見。若作三諦別無見攝。故大經云。凡夫者有。二乘者無。菩薩之人不有不無。何者凡夫不見中道起六十二見。流轉二十五有攝屬有見。二乘不見中道斷六十二見。入空屬無見攝。空對生死還是二邊。皆不入中。若與爲論許度三界見惑彼岸。奪而爲語正是界外見惑。豈到見之彼岸。迷中故空見不動。不修無作道品。云何能到別見彼岸。故非殺賊。

住於八難不得無難者。八難正障見道。聲聞若有此難則不得入。菩薩不定自有爲難所障。自有𨿽住八難巧用正觀卽得無難。見於佛性。此卽行於非道通達佛道。善吉𨿽離界內八難住於界外八難。豈得到無作見道彼岸。故須分別二種八難。一者凡夫住事八難。二者二乘住理八難。俱不得無難。善吉具二豈得無難。惟圓菩薩修中道觀。住事八難。皆得無難。故於八難自他無滯。事八難者界內八難障偏圓見道。事數如前列。今明理八難。惟障圓眞。初三惡爲三。有師用三空爲三惡道。此未必然。菩薩亦修三空而非二乘惡道。今用三藏見修無學爲三惡道。無爲正位不能發心名墮惡道。乃至無學亦復如是。若入無餘永乖佛道。豈非三惡道難。菩薩不畏五逆三惡。但畏生二乘心。如大論明。大樹墮枝不宿怨鳥。四北郁單越定壽難者。四諦中滅以對北方。聲聞證滅如彼定壽。五長壽天。二乘名爲淨天。若入無餘歸第一義天。豈可化也。有言二乘無餘是大滅定。經七百阿僧祇劫於其有緣佛放光照。方乃出之。始爲說法。若依大論明出三界已受法性身。如是等異沈鈍難化。同長壽天。六佛前佛後二乘入觀見眞。出觀緣俗不見中理。卽佛前佛後。七世智辧聰。外道不見眞理而發見慧名世智辧聰。二乘未見中道發無漏慧是爲世智辧聰。八盲聾喑啞。二乘之人無菩薩根。𨿽得六通不見十界之色如盲。不聞十界之聲如聾。不能以一音隨類得解如啞。如此八難甚於事難。善吉旣不能住事理之難得於無難自他無滯。而住此理難障見中道。何猶得到見之彼岸。同於煩惱離淸淨法。二呵猶有思惟。然煩惱名通上已屬見。今宜屬思。善吉具有變易煩惱心與此合。故言同於煩惱。如大論明。結使有二。一共二乘斷二不共斷。不共斷者迦葉等所不能斷。故聞迦羅女琴不能自安。離淸淨法者離於自性淸淨心法。凡夫具惑遇緣猶能求淸淨法。二乘執證畢竟不求迷心中理。卽是永離淸淨法也。是則思惑猶存云何自謂爲殺賊耶。

汝得至惡道二呵非應供。善吉謂得無諍三昧是良福田。一切眾生亦得是定何以言非應供良福田。根本禪定四無量心無諍等定眾生久劫亦經得之。故大經云凡夫皆有初地味禪。問善吉旣修觀練薰修得無諍定。眾生無此云何說言亦得此定。答觀練薰修皆因根本。今乃一往以此徵之且言皆得。復次諸六師等皆得深禪並有慈心。從禪定起。香塗刀割心無異念。此與善吉無諍何殊。其施汝者不名福田者。眾生亦得是定。有見思砂鹵不名福田。汝還得是定亦具見思砂鹵。何得施汝獨是福田。供養汝者墮三惡道者。供養小乘人天報竟。過緣還髮小乘之業。入見修無學三惡道中又云供養小乘。後縱發心不信於大。多生誹謗。墮三惡道。如勝意執小謗大生身而墮經劫受苦。此乃罪因何謂應供。

爲與至取食。三呵非不生。眾魔者樂生死。若與魔同卽同生死何謂不生。爲與等者有二義。一約自行二約化他。自行者魔與善吉俱樂生死。𨿽有爲無爲不同俱不見性。如作物相似。故言一手。二化他者。如大品說。菩薩行般若時魔來教云。汝何不學須陀洹乃至支佛。今謂二乘亦教眾生修行己法。引接義同故言一手。侶謂伴侶志友爲義。勞者俱有塵勞潤業事同。又解勞者堅也。俱染生死執因難轉故言勞侶。汝與等者魔具八萬四千塵勞。汝亦具有故言等也。又具界外八萬四千。於一切至怨心者如犯王法。有力不救怨之大也。二乘自免不濟眾生。恣其輪回怨之大矣。又如羣賊閹人。二乘亦爾。壞人善根斷佛種子。故言而有怨心。又害眾生法身慧命及善法眷屬。所謂害智度母善權父法喜妻善心男慈悲女。豈非善法之大怨也。謗諸佛者。謗有二義。一增二損。佛無生死病惱等患。而言有者卽增謗也。佛身常住功徳智慧湛然具足。而言無者卽損謗也。如下文呵阿難云勿謗如來。如來身者金剛之體諸惡永盡眾善普會。何疾何惱。毀於法者若定說有作之法卽毀無作法也。又法卽法性不可說示。若言有者卽是毀損。金剛般若云若言有所說者則爲謗佛。不解我說故。眞諦三藏明四謗。卽是小乘四門四句說法。爲說謗大乘法也。若於眾生有怨謗佛毀法名大惡業。別惑能潤受變易生。生死浩然何名不生。不入眾數者若有此障卽不入圓教賢聖之數。此教鐵輪六根互用。二乘所無寧得在數。終不得滅度者。計有小乘滅度終不能得常樂涅槃。卽是變易生死未滅何名滅度。故法華云但離虛妄名爲解脫。其實未得一切解脫。佛說是人未得滅度。斯人未得無上道。故汝今執證終不能得大涅槃滅。卽非不生那得自謂是不生也。則無羅漢三義與彼魔外有何等異。何得不愜同於悲田而取食也。世人不深得經意多疑此解。至法華方顯。故四大聲聞自嘆云。我等今者眞阿羅漢。於諸世間應受供養。此方悟昔淨名彈斥。時我至其捨。三善吉置缽。自愜不知聖法又非聖人。又我實斷三界惑盡豈得頓同魔外。進退思惟俱不能作悲敬取食。迷悶失厝不知何答。便棄缽而去。

時我世尊聞此忙然者。自述迷惑驚疑不解。何者三藏惟說生滅拙度未曾聞佛無作四諦。無智不解是故忙然。不識是何言不知以何答者。不識所說皆詮圓理。不知佛法權實開遮。是故不知以何答也。便置缽欲出其捨者。旣不成敬不愜同悲。離此二途更無取法。所以置缽出捨而去。

維摩詰下四淨名安慰。善吉自恃解空無所畏難。故因乞食欲觀其神智利用。若何彼問忙然莫知自處。然淨名詰問。本欲折其滯空示未聞法。非爲惜食故以惱之。所以安慰令其取缽。文爲三。一慰問二善吉答三重慰解釋。初言取缽勿懼者旣不頓同六師但有滯空之過。何得心驚自鄙迷悶若斯。言佛所作化人以是事詰者。卽是法身起應而以此詰。豈得有懼。化事卽空。旣解空第一空中無人。何得爲懼。

我言不也二善吉答。以解空之心聞如化之說。心小醒悟怖畏稍除故言不也。

維摩詰下三重慰解釋文爲三。一正安慰。二解釋。三重辧。初言一切諸法如幻化相。汝今不應有所懼也。此用通教幻化安慰令不懼。故善吉折法空觀入則無憂。出聞異說。心便動變故用幻化卽空安慰。所以至所懼二解釋者。上來言說同一切法。幻化卽空。若得卽空文字不著則心無驚懼。何以至法也三重辧文字性離。不在自他四句。卽字是性。性本不有故言性離。則是不思議解脫。何得於解脫中而生驚懼。

維摩至眼淨五明時眾得益。法眼淨者悟卽空理入於見道名法眼淨。須用通教解釋意在此也。

故我不任詣彼問疾。四結辭不堪。彼其兩問窮斥忙然不知。豈敢傳旨詣彼問疾。

維摩經略疏卷第四

維摩經略疏卷第五﹝小卷十四﹞

天臺沙門湛然略

弟子品之五

佛告富樓那五命富樓那文亦二。一命問疾二辭不堪。所以次命者以弟子中說法第一。富樓那是姓從姓立名此云善知識。彌多羅尼卽是母名。此云滿願。滿願所生故言子也。所以加母名者恐表異同名也。但法華至下根方得授記。而今先命者或是隨近或是機便故先命也。何者旣有辧才莊嚴文辭利用。有所言說悅可物心。若遣傳旨眾情彌仰。故先命也。如佛說大品惟命身子善吉及富樓那轉說般若。大論具有料簡深求其致。乃至成前五種利益可知。

富樓那下二奉辭不堪文爲四。一辭不堪。二述不堪之由。三正述不堪之事。四結成不堪。初奉辭者。良以往昔說法乖機致被呵折。故不堪傳至聖之旨。

所以至說法二明不堪之由。由於往昔樹下爲新學比丘說法。樹下是標其說法處。或有所表類身子可知。新學者是三乘初心。然諸比丘機在於大。不審諦觀妄爲說小。𨿽不云說法之語尋經可知。文云欲行大道勿示小逕。小逕卽是小乘所行之處。此乖大機致被彈斥。不堪之由由乖機也。時維摩詰下三正述被彈之事。文爲七。一呵說法失機。二結過。三淨名入定如諸比丘。四諸比丘心志開發。五淨名爲說法。六諸比丘得不退轉。七富樓那敬攝。初文爲四。一呵不觀本心。二呵不知心念。三呵不觀根源。四呵不觀樂欲。此四呵者義推卽是用大乘四悉。一不知本心卽自性淸淨心。卽第一義。大經云正因佛性眾生心是。二不知心念卽爲人也。人有種種念修不同。故法華云念何事修何事。三不知根源卽對治也。根利有遮現不開發。若對治破遮利用卽發。四不知欲卽世界。若樂聞大卽便爲說一切法。皆以世間名字而分別之。但四悉次第第一義在後。今反在前者討本故也。滿願不以四悉故有差機之失。初呵不知本心者。夫欲說法必須審諦。若不入定則不見根緣致有差機之過。所以呵不先入定觀比丘心故不見其久已發大妄說小乘第一義也。問入何等定能知根緣。答定有八種。前六不知後二能知。一者外道根本闇證本非照機。若入此定則不能知。二者凡夫外道若斷障通無知。𨿽得他心入定止能知他心念。亦不知根。三者三藏慧解脫人得有作四諦中八種之定。此本緣理亦不能照機。四者此教俱解脫人得根本禪觀練燻修。發他心智亦止知他心而不能照機。五者通教慧解脫修無生四諦中八定。此亦緣理不能照機。六者此教俱解脫人得根本禪觀練燻修。發他心智亦但知他心。不見根緣。菩薩亦爾。七別教菩薩修無量四諦中八定。若入此定知他心見物機也。八圓教菩薩修無作八定。寂而常照知心所念及諸根緣。今約後二並知念知根呵其不入此二定也。問心之與根有何等異。答知心只是他心智。凡小共有知他根緣卽道種智。別教始有通教尙無況復凡小。問若爾淨名何得呵不知心。答種智知根必因他心。故下次第約不知欲呵。問無量無作知根何殊。答無量八定從空入假髮道種智能知物根。此是緣修爲顯眞修。非是任運普照之定。無作眞修寂而常照。不以二相普見諸土。卽不二相照諸根緣。若爾何得勸滿願入定。答此語似將別教八定對破二乘不觀人根。故言先當入定。圓教無入出相。或爲破爲助方便說入。復次心心自然流入始是眞入。無以穢食置於寶器者。此諸比丘久發大心。大心卽是法性眞心。出法性外無別眞心。寶器者菩提心如寶容佛法如器此卽大乘器世間也。穢食置者小乘法喜禪悅。帶塵沙無明之穢。滿願以不入定觀諸比丘大心寶器。爲說小乘法喜禪悅食。此不可也。

當知至水精。二呵不入定不知心念。念卽念數。是諸比丘曾發大心修行六度。今生𨿽忘猶有習因。應用大乘爲人發其宿行。云何以小乘爲人說其小法。如身子教二弟子之失也。大乘眞實以諭琉璃。小乘不實取諭水精非眞寶也。

汝不至之也三呵不先入定觀其根源。是諸比丘久種大乘善法名之爲根。本所值佛初因發心卽是源也。滿願旣無無量無作八定。是故不見比丘根源。有障應說大乘對治。云何妄爲說小治之。令其厭苦而求於滅。彼自無瘡勿傷之也。卽是譬顯。此諸比丘發大心來。所有善根未有意著小乘法瘡。忽爲說小令生念著。卽傷大乘善法根也。

欲行至螢火四呵不知欲。此諸比丘欲慕於大。應說大乘世界成其樂欲。那忽以小乘世界起其小欲壞於大欲。此根欲性開十力中三力也。根是過去欲是現在性是未來。此中但明根欲。不辧性者以善根未成欲樂猶有可攺之義未成性也。故大論云欲名隨緣而起。性名深心爲事。若過去善根牢固成就今生對緣則起。此是因性成欲。若過去善根未牢今生遇緣起欲數習成性。故云性以不攺爲義。欲性相關呵不知欲卽兼得性。此有三譬。卽大乘三種欲樂之心。一欲行大道莫示小逕。此譬欲觀法身實相無上大道。卽智度大道佛善來也。何者此諸比丘已有欲求實相之心。滿願爲說半字之法卽是示小逕也。二無以大海內於牛迹。此譬欲修大乘萬行功徳。何者此諸比丘欲修大慈萬行。大心卽是大海。滿願爲說小乘道品。卽是牛迹。令本大心修小行者。卽是大海內於牛迹。三無以日光等彼螢火。此譬用大乘無作四諦一切種智。比於小乘有作一切智也。何者此諸比丘欲求大乘一切種智。滿願爲說小乘一切智慧。若言見眞是同理須比並。然以日光不可比螢略有五義。一是虫光非寶光。二﹝日﹡焱﹞爍不停。三破闇少。四夜自照。五無所利益。豈得等彼日光。日光者一是寶光。二常照停住。三破闇徧。四自照照他。五一切皆蒙日光恩被。合螢光五譬尋之可知。此諸比丘具此三欲必成三徳祕藏。何者大道卽法身。日光卽般若。萬行卽解脫。豈可以小乘三欲而比並焉。復次滿願不知此四心者。不能深知往昔值佛已來有此心數根欲。中間廢忘四心𨿽在猶未決定。若聞大乘大心卽發。藉前相資至不退轉。旣是不定。若聞說小便隨二地。故不可也富樓那下二結過文爲二。一正結過彈呵。二譬顯。初文者。過去值佛發前四心中忘此意者。自爾已來經生歷死。𨿽報障所障猶爲可發。何得以小乘四悉而教導之令乖昔志。問往昔善根定失不失。答𨿽忘不失。故法華云不覺。內衣裏有無價寶珠。又經言一句染神彌劫不朽。

我觀至利純二譬顯結過。小智微淺觀生滅見眞名一切智。此智不斷塵沙無明。又不能知物根緣。不能圓照法界故名微。如兔渡河不窮實相之底名淺。猶如盲人不能分別者。二乘但有肉天慧三無法眼。故不見根緣。無佛眼故不見佛性。無菩薩根對三諦塵不發三智。心無所了故如盲。又如生盲者。二乘𨿽有肉眼不如法華明六根淨。一時見三千界十法界色故如盲也。二乘𨿽有天眼作意能見千界乃至大千。諸佛菩薩有眞天眼。不以二相見諸佛土。小乘無此故如盲也。若菩薩慧眼少見佛性而不了了。二乘慧眼都不能見。但見於空卽是盲也。諸佛慧眼者如十六王子所嘆。願得如世尊慧眼第一淨。當知二乘全無五眼故說如盲。若無五眼不能分別眾生於三諦理根之利鈍時維摩詰至三菩提。三淨名入定加諸比丘。所以加者令識宿命自憶。曾於五百佛所發心修行回向大道。

卽時下。四諸比丘還得本心文爲二。一明得本心二致敬。初文者以三昧力加諸比丘。令悟昔修四心。故言還得本心。二諸比丘敬禮者。滿願差機回遑無益。今蒙所加卽知宿命。善根開發荷恩不輕感愧頂禮。問出家何以禮俗。答入道恩深碎身莫報。此諸比丘方行大道豈存小儀。

時維摩詰因爲說法。五淨名爲說法。正用大乘四悉赴其四心而爲說也。

於阿耨至退轉。六諸比丘得不退轉。圓教似解不退卽鐵輪位。若眞不退卽銅輪初住。往昔發心應是五品不定位耳。或是通別不退未可定判。

我念至說法也。七滿願自愧。無種智法眼不見根緣。致有差機之失。豈得稱爲說法第一。而謬有所說於物無益甚可愧懼。是故不任詣彼問疾。四結辭不堪。自惟往昔說法差機致被呵折。今豈堪傳佛旨往問疾也。

佛告摩訶迦旃延。六命大迦栴延文爲二。一命問疾二辭不堪。所以次命者諸弟子中論義第一。摩訶言大旃延姓也從姓立名。又此翻不定。有云肩﹝利﹣禾﹢垂﹞有云文飾未知孰正。如須陀耶沙彌。八歲論義而得受戒。又如十仙梵志皆因論義發心入道。故大經云樂論義者生五淨居。卽於彼天而般涅槃深求其致。乃至成前五種利益。具如身子。

迦旃延下二辭不堪文爲四。一正奉辭不堪。二述不堪之由。三正述不堪。四結成不堪。初文者良以往昔解釋五義被彈無答故。不堪傳如來旨也。

所以下二述不堪之由。由佛爲諸比丘略說法要。我卽於後敷演其義致被彈呵。文爲二。一佛略說法要二迦旃延於後廣說。初文者此有四句。一名略義廣名教少解義多。二名廣義略名教多解義少。三名義俱廣名教多解義亦多。四名義俱略名教少解義亦少。如總相說苦諦不多解釋卽是名義略。若別相分別苦有四行種種譬諭解釋卽是名廣義廣。若但總說五行而種種解釋卽是名略義廣。若具說十六行不分別解釋卽是名廣義略。佛爲諸比丘或當總相略說苦諦不別解釋。或是略以十六行總相爲說五行。不爲別相廣分別說卽是名略義略。故言略說。問旃延廣解佛五義。何得約五行解。答約理名五義約智名五行約定名五禪。轉側相關義無乖異。言法要者。以五行撮要眾行旨歸入道最勝故云法要。何者此十六行攝一切行。今取此四者。苦下四行總緣念處能生暖法。卽是似道。至上忍世第一法隨用一行得入苦忍。卽是眞道入道事足。故言法要。又此五行卽三法印。印聲聞經。何者苦合無常空合無我。及以寂滅卽三法印。故言法要。又此五行卽三脫門。空無我卽空。寂滅涅槃卽無相無常苦卽無作。此三脫門攝一切法故云法要。

我卽於後敷演其義。二旃延廣說者謂無常等五。言於後敷演者。佛爲諸比丘總相說苦。或總相說五。正爲得意令其進道。故不別相廣分別說。恐以乖機失正道意。旃延謂比丘不解。故於說後廣敷演之。敷者言開。演之言廣重爲開廣說五義也。又廣說有二種。一橫廣二豎廣。一橫明者歷於三界一一別說苦諦五義。二豎明者約身邊二見四見六十二見一一分別說五行也。若常徒數師𨿽細分別說於五義。只是橫廣不得入道。今一家置橫用豎以爲入道。但旃延見有無入道。造昆勒論。論所明義。若說念處卽知四倒說三毒。卽知三聖行說有卽知無。今爲諸比丘必依其論約有無門。縱容二邊廣說五義。但佛在世說無違諍。入門𨿽異得道是一。有所造論各述其門不說余法。故大經明五百比丘各說身因。卽其事也。旃延造論若不善通三藏四門分別無滯。其論焉得傳南天竺。毗曇有門乃至非空非有門各明五義。四門明義具在玄文。細推於經四種五義宛然可見。具出事繁。問何等是有無縱容五義之相。答如有空二門二師各判一往碩乖。今昆勒論縱容有無因之入道。而還用此爲諸比丘廣說五義。靑目注中論云。少有少無入道者鈍根人也。恐此縱容不決判屬鈍根。或是旃延因此縱容廣說五義。不能決判令其入道致爲所彈。卽是不堪之由。問佛說卽略比丘未解。旃延廣說此有何過。若佛用三藏教不逗機者。此過由佛非關旃延。答佛意難測出沒多端。𨿽初以三藏接引入道必由衍門通教。是以如來權用三藏五義。旃延不達更廣說之。旣不能令比丘進道。致令被呵故云由也。

時維摩詰下三正述不堪之事。文爲三。一呵能說心非。二呵所說法非。三諸比丘心得解脫。初文者小乘入眞無言無說。從眞出俗則有心有說。是則以生滅心說實相法。旣是生滅不稱實相。豈以此心而說實相。又四義是生寂滅是滅。如此分別非說實相。又出觀心起是生。入觀心忘是滅。實相不爾何以此心說實相法。又旃延因有無入道。還約有無以說五義。生卽是有滅卽是無。所說旣是生滅有無。能說必爾。故云無以生滅心行說實相法。又聲聞四門五義皆是折法生滅之觀。故中論云。爲鈍根聲聞說因緣生滅。是則四門𨿽異皆是生滅心行說實相法。何者一往通教八地已上二諦雙照。卽眞而說。別教初地道觀雙流。卽寂而說。並恐是有教無人。惟圓初心卽寂而說。如修羅琴名非生滅說實相法。又旃延非但說法心非亦不知根。此諸比丘必因通教巧度得道不藉三藏。故大士呵其生滅無定慧力不見他機謬說迂拙之五義也。

迦旃延至寂滅義。二呵所說法非。所以呵者旃延所說旣是拙度。故諸比丘心不開悟。今淨名爲說體法五義。非但止通入眞亦通中道。諸法畢竟不生不滅。是無常義者。三藏明粗細生滅無常。只是無常非無常義。若了諸法非生非滅。橫計生滅故以四句撿生回得卽無有滅。是則不生不滅。是無常義。五受陰洞達空無所起。是苦義者。三藏明粗細五陰此只是苦非苦義也。衍明體達本無粗細。妄計有故體有卽空。不見苦相名無所起。卽是苦義。諸法究竟無所有。是空義者。三藏所明生法二空此只是空非是空義。衍明體此諸法卽是實相本來空寂。妄計人法故。旣言究竟無所有卽不須破折。若無有之可折何有空之可存。卽是畢竟無所有是眞空義也。於我無我而不二。是無我義者。三藏明人無我只是無我非無我義。衍明實相眞空本來無有我與無我。妄計有故說於無我。若不得我亦無無我。我與無我本來無二。無二卽無性。無性之性卽眞無我義也。法本不然今則無滅。是寂滅義者。三藏所明以有還無名寂滅涅槃只是寂滅非寂滅義。衍明諸法從本來常自寂滅相。卽大涅槃不可復滅。卽眞寂滅義也。而凡夫妄見流動二乘對治滅之。菩薩體達法本不然卽是眞諦寂滅之理。本來無有煩惱生死。今則無因滅果滅之滅諦涅槃。若見生滅眞空不二之理。卽是眞滅義。三藏明五法名義皆異。衍明五法。假名𨿽殊名字卽空。其義一也。此是通途釋衍五義。亦得卽是圓五義也。若破旃延有無縱容明五義者。應云諸法畢竟不生不滅是無常義。何得有無縱容是無常義。破下四義類之可知。問上說旃延爲顯四榮示受呵折。今衍明五義前四結枯豈是顯榮。答若破眞入中結眞成枯中自成榮。如涅槃明二鳥雙遊。常無常俱。眞無常義不得離常。故此經明於我無我而不二。卽眞無我義。若大經明我與無我其性不二。不二之性卽眞我義。卽是無我法中有眞我也。淨名結眞明四枯者。意爲顯榮。正是方等生蘇教意。出沒未顯豈得頓同法華涅槃。

說是至解脫三明諸比丘悟道。此諸比丘必因生滅調心得入無生正道。是以佛初略說生滅調心。後因大士呵於旃延方廢生滅。用無生五義稱機而說。卽便入道。心得解脫者因聞體法入空得羅漢果。故大品嘆羅漢徳云心得好解脫。慧得好解脫者卽是脫三界思惟。心得自在具八解脫。

故我不任詣彼問疾。四結成不堪。旃延自惟往昔爲諸比丘廣說五義。爲淨名所呵默然無答。豈堪傳旨故辭不堪。

佛告阿那律七命那律文爲二。一命問疾二辭不堪。所以次命者以其弟子中天眼第一。是剎利種白飯王子。或云阿泥盧豆或阿﹝少／兔﹞樓馱如楚夏不同耳。此云如意或云無貧。過去一食施辟支佛。九十一劫天上人中受如意樂故名如意。爾來無所乏短故名無貧。佛之從弟。初入道時多睡爲人所呵。因是不寢遂致失眼。白佛具說。佛云眠是眼食。如人七日不食則便失命。七日不寢眼命則斷難可治之。當修天眼用見世事。因是修禪得四大淨色。半頭而見觀大千界猶如掌果。若三藏佛全頭天眼徹見無礙。𨿽不及佛於聲聞中最爲第一。卽是作意數以入道具如上說。深求其致乃至成前五種利益。具如身子章初。

阿那律下二奉辭不堪。文爲四。一奉辭不堪。二述不堪之由。三正述被彈之事。四結成不堪。初文者良以往昔梵問天眼卽答所得致被彈呵。莫知所酬。豈堪傳旨往問疾也。

所以下二述不堪之由。文爲二。一梵王來問。二那律答。初文者但世界之主統禦大千。報得天眼。亦見大千。報得天眼無如梵王。王及眷屬聞其那律於聲聞中天眼第一。欲知優劣故來請問。我卽至摩勒果。二那律答。余諸聲聞所得天眼無有能見大千界者。故大論云大羅漢天眼惟見小千。大辟支佛見百佛世界。諸佛如來見一切佛土。那律獨見大千者。以其偏修作意數。故於諸聲聞天眼第一。一往與梵王所見似同。旣無過彼之用則不生其敬仰。豈能令彼發心。致被大士所彈。卽是不堪之由。問若爾何異。答梵王報得於自住處。則見大千餘方不見。那律以修根本等五種四禪八色淸淨。發眞天眼隨所至處皆見大千。如觀掌果。諸羅漢𨿽不見大千隨其所見如影隨形。又梵王總相見見不分明。那律別相見見則分明。乃至諸羅漢因淨禪得者皆別相見見則分明。又梵王天眼是通非明。羅漢天眼是通是明。有如是異也。問梵王天眼見大千與法華肉眼何異。答大論明。報生天眼在肉眼上。天眼開辟肉眼見色故見大千。大品明菩薩肉眼見百由旬乃至大千。過此則用天眼。以肉眼與風相違故不說見他土。若法華經力肉眼能見大千一切法者。三藏二乘天眼慧眼所見事理尙不能及。何況梵王而可並耶。故大經云。學大乘者𨿽有肉眼名爲佛眼。二乘之人𨿽有慧眼名爲肉眼。以其慧眼見眞斷惑。與圓教肉眼有齊有劣。圓教肉眼名爲佛眼者。以其𨿽具煩惱性能知如來祕密之藏。

時維摩詰下三正述被彈之事。文爲五。一核難。二那律受屈。三梵王請問。四淨名答。五梵王及眷屬發心。初文爲二。一雙核二雙難。初文者羅漢功徳有二。一有爲二無爲。有爲卽是十智三三昧三明六通。無爲卽是三界見思斷處無生無滅。天眼若屬有爲是作相見。若屬無爲卽無相見。定依何等而見大千。

假使至有見二雙結難。淨禪天眼皆生滅作相。𨿽與根本力用有殊並是有爲。一往無別故言與外道五通等也。若無作相卽是無爲。不應有見者。此約無爲功徳結難。無爲正是證數緣盡。無所緣見豈見大千。若無爲有見何異外道。旣不得有見則不應言見於大千。若還取有爲見大千者。此則孱同梵王。凡聖何別。旣無勝力豈能發起梵心。那律之失正在於此。何者三藏折空不見中道。入觀卽同無爲無見。出觀還同有爲有見。有如是過故被難致屈。

世尊我時默然二明那律受屈所以然者對此核難莫知所通。

彼諸梵下三梵王請問。文爲三。一嘆未曾有。二作禮致敬。三正請問。初文者聞那律答未覺有異。今聞大士致斯核難。那律旣壞則梵王非眞。必更有眞天眼。故生未曾有心也。

卽爲作禮二明王及眷屬敬心內發申其敬懷。亦是致請之儀。而問曰世孰有眞眼者。三梵王請問那律及己旣皆此非眞。必應有得眞天眼者。故言世孰有也。

維摩詰下四大士答。文爲二。一答有眞天眼人。二辧眞天眼相。初文者眞天眼人以見中道無二邊僞名眞天眼。問無二邊僞是眞慧眼何名天眼。答卽中見色名眞天眼。常在至二相二辧眞天眼相。謂常在首楞嚴等諸大三昧。亦名常在大般涅槃深禪定窟。亦是一切眾生皆滅定相。見諸佛國者寂而常見。如明鏡淨水萬像皆現。不以二相者不同梵王外道有爲作相。不同二乘無爲偏眞冥然無見。又不以二相者。中道眞天眼非二諦之相。而能徧照四土二種生死。死此生彼依正並現王三昧中。卽是眞天眼也。問此眞天眼何教所攝。答非偏非圓。偏圓雙見卽圓教眞天眼也。問若佛見中道名天眼者。何名佛眼。答今取證理見十方土及十法界粗細之色名佛天眼。圓見三諦無二名爲佛眼。隨義分別五眼宛然。若深得天眼之意何妨四眼。如金剛般若所明。若具分別廢論餘事。

於是下五梵王發心。文爲二。一正明諸梵發心。二明致敬而去。初發心者前聞那律所說不辧實相之理。又無徧見國土之事故不能令諸梵發心。今聞大士所明理眞事廣過前所見。稱會根緣皆發心也。圓教似發卽是鐵輪。眞發卽銅輪也。禮維摩詰足已忽然不現。二致敬也。

故我不任詣彼問疾。四結成不堪。那律自惟往昔爲於梵王而說天眼。致被大士彈呵莫所對。豈堪奉旨往問疾也。

維摩經略疏卷第十六

弟子品之六

佛告優婆離八命優婆離文爲二。一命問疾二辭不堪。所以次命者以其弟子中持律第一。優婆離此云上首有翻化生。是人恐從念數入道。所以然者三藏修多羅阿毗曇有是佛說。或弟子化人諸天仙等隨機而說。佛印成經。毗尼結戒皆佛自制。爲欲住持佛法正內眷屬。此須念持令不忘失。念力若彊則無遺漏。復次持戒秉律。若不專念明識輕重則多有所犯。行事僻謬故。佛教諸比丘淸旦常修六念則無所犯。行事無謬故得持戒之上也。深求其致乃至成前五種利益。具如身子章。

優婆離下二奉辭不堪。文爲四。一正辭不堪。二述不堪之由。三述被呵之事。四結成不堪。初文者良以往昔判斷不明致被呵折豈堪傳如來旨也。所以者何下二述不堪之由。由爲二比丘解釋律相不契機理。文爲二。一二比丘犯戒疑問。二上首爲說。初文者二比丘所犯輕重未知。若其輕者何得不敢問佛。若其重者律無悔文或重罪方便。有師曾見經云。有一比丘蘭若露臥。采薪女見盜行非法。比丘臥覺疑犯初重。又一比丘嗔此女欲打怖走墮坑而死。比丘心疑懼犯殺戒恥愧世尊不敢咨問遂從波離請決所疑。上明十大弟子共輔如來弘十法門意在此也。我卽爲其如法解說。二明波離解說。依律判斷或教集僧羯磨除滅。故言如法爲說。

時維摩詰下三正述被呵之事。文爲二。一正述彈呵二二比丘心得淸淨。初文爲七。一正彈呵。二勸除滅。三爲解釋。四引佛語證。五核問波離。六入眞分判。七結成奉律。初文者若約理懺則不煩涉事。事相紛紜何益於理。無重增此二比丘罪者。罪從想生。應除其想。波離彊爲分別是輕是重。如是羯磨此乃涉事。增妄擾心生重悔蓋障於定慧。是重增罪。

當直除滅勿擾其心。二勸直除滅。諦觀罪性妄想自息。是直除滅。何者罪從心生。還從心滅。故罪有無必由於心。若觀心畢竟不可得卽不見罪相。是直除滅不擾其心。今明罪滅有三。一作法懺二觀相懺三觀無生懺。作法懺滅違無作罪。依毗尼門。觀相懺滅性罪。此依定門。觀無生懺滅妄想罪。此依慧門。復次違無作罪障戒。性罪障定。妄想罪障慧。作法懺者如律所明。作法成就能滅違無作罪。性罪不滅。大論云如比丘斬艸告命。二罪同篇。作法懺悔二無作滅。告命不滅。𨿽違無作滅性罪未滅。此非眞滅。而作法紛動廢修禪定障入無生。卽是擾其心也。觀相懺者如諸方等所明行法。見罪滅相。菩薩戒云。若見光華種種異相罪便得滅。若不見相𨿽懺無益。若見好相無作及性二罪俱滅。取相心動則心水不淸。珠豈得現。此亦擾心非直除也。觀無生懺者。此觀成時能除根本妄惑之罪。如拔樹根枝葉自滅。普賢觀云。一切業障海皆從妄想生。若欲懺悔者端坐思實相。眾罪如霜露慧日能消除。無勞作法取相紛糾。問若爾者諸經說懺必須生重慚愧怖畏攺隔。何得不須作法取相。答人有利鈍。鈍人造罪心重懺罪心輕。輕心不能除重心罪。故令生重慚愧怖畏攺隔其心。須作法取相。若利根人正觀心性罪本自滅憂悔不起是則畢故不造新。名直除滅不擾其心。故大論云。若人罪能悔。悔已莫復憂。如是心安樂不應常念著。若生重悔。悔箭入心。現世憂苦死入地獄。又若執有此罪。罪則轉重。若不執罪罪則漸輕。若能見理事性根本。一切諸罪卽皆滅也。是爲直滅不擾其心。

所以至中間三解釋。彼罪性不在內外中間者。罪性本空。若能觀空卽是無罪。所以然者。若罪是有卽有定性。若有定性不出三處。一者內心。二者外境。三者中間。卽心境共生。今撿若在內者卽是自性。自性是罪者未對境。時常當應有罪故非自性。若謂在外境境是他性。若他有罪罪自屬他。何關己也。若謂內外合有罪生者。卽共生罪。共有二過所謂自他卽兩罪並生如伐艸木若人有罪艸木應有若謂中間刀應有罪故不在兩間。又解非內根外塵中間六識。若十八界空無罪性何能有罪。又罪從心生。觀心不從自他共生。則心不在內外中間。如其心然罪垢亦然。諸法亦然。故普賢觀云。觀心無心。法不住法我心自空。罪福無主諸法如是無住無壞。作是懺悔名大懺悔。名莊嚴懺悔名無罪懺悔名破壞心識懺悔。行此懺悔心如流水念念不住。見普賢菩薩及十方佛。前兩解觀行小疏不與經合。後解正扶淨名所引佛語。若能如是觀罪無生。是直除滅不擾其心。淨名以此爲釋前呵意卽可見。

如佛至於如四引佛成證釋波離疑。何者波離自念毗尼是佛所制。依此制用有何失哉。是故大士亦引佛語何得不受。但佛語有二。一了義二不了義。豈執不了之言不受了義之說。亦是令二比丘信心明淨。故引佛語破其疑執。若依此判違佛語者。毗尼中佛問汝何心作。若垢心作輕之與重悉皆是罪。不得言無。大士卽引佛語。心垢故眾生垢。當知罪從心生。若見有眾生卽有垢罪。若知心空無眾生相。卽是心淨心淨卽眾生淨。眾生淨故無罪垢也。此則能知所知之心皆不在內外中間。是則無心。無心何得有垢。故云罪垢亦然諸法亦然。不出於如者如大品云。菩薩行般若時不見有法出法性外。法性卽如之異名。

如優婆離下五核問卽爲三。一大士問二波離答三大士類顯眞空無垢。初文者此問波離折法觀心入偏眞時寧有垢不。我言不也。二波離答折法觀心見眞之時眞無垢相。

維摩至如是三明類顯。衍明眾生心相卽空卽中。無垢亦爾。

惟優婆離下六明三假入空分判斷除。三假者一因成二相續三相待。是體假入空。故用幻夢等譬以辧假相。如此體假亦入圓眞對破三藏折假偏眞。何者三藏三假但隨情入眞。衍所明假隨理入眞。具如玄義。此卽巧拙滅罪不同。波離用拙淨名用巧。文爲三。一體因成二體相續三體相待。體此入空卽眞卽中。則無罪相卽是大乘毗尼直除滅也。初文有三倒。正約無明污穢五陰成假名罪人。卽因成假。無明顚倒不出三種。謂想心見。能成三倒三陰。皆無明成。此三倒陰。扶心王起則有一切諸行罪垢。能了三倒不自他共無因卽是無生。無生無滅無心無罪。惟優波離妄想是垢無妄想是淨。此明想倒體假卽空妄想不起則無罪垢。故言無妄想是淨。顚倒是垢無顚倒是淨。此明心倒體假卽空顚倒不起則無罪垢。言無顚倒是淨。取我是垢不取我是淨。取我卽我見等五是見顚倒。體假卽空卽不取我。若不取我則無罪垢。故言不取我是淨。此三皆因成假並約心論垢故須體之。

優婆離至如電二明體相續假以入空如幻。譬相續之法但假施設相續有罪。若體相續不自他等卽得入空不見罪相。罪相虛妄無可得者罪垢自滅。如電之譬。爲顯相續生滅迅速。問電是三藏譬。何得入衍門用。答已說幻譬相續不實迅速未顯。故借電譬以顯迅速。何不得耶。

諸法至相生三明體相待假入空待有二種。一異時二同時。此約異時故云乃至一念不住。以四句撿不可得。卽得入空。言相待者皆虛妄見。又從諸法下或是總譬三假成一切法。皆無所有而分別生一切法者皆是妄見。故云如夢炎水月以妄想生。體假卽空妄想不起。心無罪故卽是淸淨。故淨名云當直除滅。

其知至善解七結成奉律。佛教本令斷惡入道。若深得佛意赴機判斷。能除罪垢得入道者則不乖佛教。是直奉律。其知此者是名善解者。知輕重相皆如幻化。善解輕重入無輕重第一義諦。卽是善解巧度之毗尼也。

於是下二比丘心得淸淨文爲三。一二比丘稱嘆淨名二波離愜伏述成。三二比丘心淨發心。一二比丘嘆波離拙度奉律淨名巧度奉律拙巧之殊。故嘆言上智者哉。波離拙度之所不及所以不能說者。但於三藏明律之上不能用衍。通別圓教赴機判斷。故言而不能說。

我答至此也二明波離愜伏述成二比丘之所嘆也。自捨等者稟三教行人及圓下位皆不能判淨名權實樂說之辧。其智慧明達爲若此者。體法見理照機分明。知病識藥隨病授藥通達無礙。

時二至是辧三明二比丘發心。疑悔除者疑淫殺之罪除也。悔者一犯罪悔除。二重增悔除。菩提心如前分別。作是等者願令得衍無礙辧才如大士也。

故我不任詣彼問疾四結成不堪。波離自惟拙度奉律昔所不能除二比丘罪。致彼大士所彈。爾來揖敬是故。不堪傳旨問疾。

佛告羅睺羅九命羅睺羅文爲二。一命問疾二辭不堪。所以次命者以其弟子中密行第一。羅睺羅是佛菩薩時子。亦言羅云此云覆障。以其在胎六年故名覆障。昔塞鼠穴今得此報。大論明羅云往昔爲王期看仙人。王著樂遂忘仙人六日在外不得飲食。故六年處胎因名覆障。有翻宮生。悉達太子將欲逾城出家以指指其妃腹語言。卻後六年汝當生男。耶輸因覺有身。國人皆疑太子出家太妃在宮。何得有身。將非邪通。佛共淨飯王於後證是太子之子親。是宮之所生因名宮生。羅云當是從思數入道。故密行第一。深求其致乃至成前五種利益。具如身子章。

羅睺羅下二奉辭不堪文爲四。一正辭不堪二述不堪之由三正述被呵四結成不堪。初文者良以往昔爲長者子說出家功徳被呵無答。豈堪傳旨。

所以下二述不堪之由。由往昔爲諸長者子說出家功徳被呵彈也。文爲二。一長者子問二羅睺羅答。初文者佛若在家應作輪王。旣出家成佛。羅云在家亦作輪王。而忽出家有何勝利。必有深見故請問也。

我卽至之利二羅云爲說。有師言如賢愚經明格量度人出家功徳。今謂不爾。長者子問羅云出家功徳。豈論度人得福多少。乃是爲說三藏出家得十智三三昧三明六通八解脫等。出離生死得二涅槃等。出世功徳豈同輪王生死流轉未有邊也。

時維摩下三正述被彈之事文爲五。一正彈呵二爲解釋三廣示出家功徳四結眞出家五勸諸長者子出家。初文彈呵不許說者此有三意。一旣是密行何得更說出家之利。乃是自顯何名密行。二嘆小乘出家功徳狹劣。不稱長者子大乘根緣。三若說形服出家功徳。諸長者子旣各有礙。終不得此形服出家。有此三失故被彈云不應爲說。

所以至功徳二解釋。三藏教明覆戒定慧有爲無爲功徳名爲密行。今大士彈呵有事有理。一事彈者若是密行不應自說出家功徳。若爲利生非自顯者。旣不知根說不赴機何有利益。二約理彈者無利無功徳是爲出家。無爲卽是虛空佛性。若見佛性出二死家方是眞出家也。若見佛性得大涅槃則無所積聚。乃名爲藏名眞密行。此卽對枯顯榮之密行也。有爲法者可說有利有功徳。此呵羅云見偏眞智斷是有爲法。有爲法者有利有功徳。旣是有爲不得出離變易生死。何名出家。故大經云空者卽是生死不空卽大涅槃。

夫出家者爲無爲法。無爲法中無利無功徳。此呵羅云出家心非。夫出家者本爲出生死家求眞無爲。眞無爲者如下文云。佛身無爲不墮諸數。若未免生死而住有爲者此求出家心非。何者小乘見眞得數緣盡有餘涅槃謂是無爲。若依大乘得見中道無變易生死。乃是眞無爲法卽是平等。眞法界佛不度眾生。故云無爲法中無利無功徳。故大經云聲聞僧者名有爲僧。菩薩僧者名無爲僧。問淨名正用無爲破有爲。無爲只是虛空佛性。何得言用大乘眞密行破羅云不眞密行。答羅云旣著有爲所有密行皆是有爲。今淨名一往將無爲破。若了眞無爲如如意珠無所不有。故前說無爲次卽廣明出家功徳。

羅睺羅下三明廣爲羅云說大乘出家功徳。卽是無爲法中具一切行名眞密行。文爲二。一自行二化他。一自行者卽是正觀中道以破小乘彼此中間無爲涅槃。何者聲聞經明涅槃爲彼岸。生死爲此岸。煩惱爲中流。是則彼此中流皆是大乘此岸。若觀中道得眞無爲。則不見彼此中流卽見佛性名眞無爲。離六十二見者正觀中道得眞無爲。離界內外一切諸見。故地持解淸淨禪云離一切見淸淨淨禪。卽其義也。處於涅槃者若觀中道卽見佛性。住本有涅槃成不思議三徳祕藏。如世伊字。智者所受者此卽舉果成因。智是一切智人𨿽無所受而心冥中道。名之爲受。聖所行處者中道卽是聖所行處。故大論云智度大道佛從來。又智者所受卽觀中道證果。聖所行處是觀中道修因。中非因果能成因果萬行功徳。卽眞密行。

降伏下二明大乘出家化他功徳文爲二。一降眾魔二摧外道降魔卽破愛論。摧外卽破見論。但愛見有二。界內卽波旬六師之徒。界外卽二乘及通菩薩。一約降魔。明化他功徳者。大集明得菩薩道破煩惱魔。得法性身卽破陰魔。得菩薩道及法性身卽破死魔。得不動三昧破他化天子魔。大經明八魔謂常等四及無常等四。前四界內後四界外。約前煩惱魔開出此八。常等起煩惱等四卽是界內。無常等起煩惱等四卽是界外。若正觀中道得眞無爲法是自行破八魔。若化他者說中道非有破常等四。若說中道非無破無常等四。故言降伏眾魔。度五道者五道皆是魔之眷屬。菩薩慈善根力而生五道示現其身同事說法能度五道六道。開六道出二十五有。菩薩觀中雙照二諦。卽得三諦三昧成二十五三昧。十番破有能度界內五道及界外二乘大力菩薩三種意生身。淨五眼者菩薩修眞無爲圓觀三諦。觀俗粗境破諸惡業名淨肉眼。觀俗細境破諸亂心名淨天眼。若觀眞諦破界內惑名淨慧眼。觀界內外俗破恆沙無知名淨法眼。觀中雙照圓除無明是淨佛眼。得五力者若淨五眼卽得五力。謂得四種道品中之五力也。何者若折體淨慧眼得生無生五力。從空入假淨法眼得無量五力。若觀中道圓照法界淨佛眼得無作五力。三權一實。立五根者菩薩知平等法界猶如虛空非權非實。而能成就權實五力。化四眾生各生五根。卽是立五根也。不惱於彼者用四悉檀赴四根緣。終不差機壞他善根。是則不惱於彼。離眾雜惡者菩薩自成四種五力。離界內外一切雜惡。能立眾生四種五根。離四邪疑等不善煩惱。卽是令眾生離眾雜惡。

摧諸至眾過二約摧伏外道明化他功徳。卽是摧界內六師九十六種。界外二乘通教菩薩。何者菩薩觀中得眞無爲卽能自破二邊外道。爲眾生說非有卽摧伏界內外道。若說非無卽摧伏界外外道。何者心行理外無非外道。摧令入中卽化他成就。超越假名者生死涅槃皆是假名。菩薩觀中得眞無爲卽超二邊之假名也。若爲眾生說倒摧外道。出淤泥者正觀中道出界內外見思淤泥。若爲眾生說非有非無準前可知。無系著者系是業著卽愛煩惱。潤業故名系著。觀中能斷二邊業愛若爲眾生例前可見。無我所者正觀中道不見界內外有我我所。若爲眾生準前可見。無所受者正觀中道卽不受二邊。若爲眾生準前可見。無擾亂者觀中卽無空有二邊之擾亂也。若爲眾生準前可見。內壞喜者若觀中道雙照二諦。卽得四種覺分之喜。若爲眾生說中道。二諦四種喜覺眾生。得菩薩慶喜卽成喜無量心。護彼意者觀四根緣用四悉檀不乖四機名護彼意。隨禪定者若觀中道雙照二諦。卽隨三諦三昧住大涅槃深禪定窟。不起滅定現諸威儀爲眾生說。如修羅琴令一切眾生皆隨三諦三昧諸禪定也。離眾過者若觀中道無界內外煩惱之過。得三無失三不護三業隨智慧行。三輪不思議化。化界內外一切眾生。無有損他根緣之過。能令眾生離界內外之過失也。

若能如是是眞出家四結眞出家。若能如是者如上所列。皆是中道得眞無爲。具足自行化他功徳。是則一心具足萬行。如如意珠具一切寶卽是四榮眞密行也。是眞出家者正觀中道得眞無爲能出凡夫二十五有。及出二乘通菩薩家。卽出生死涅槃二種之家。故名出家。

於是下五淨名勸諸長者子出家文爲四。一勸出家二辭有礙三重勸四發心。一淨名勸者卽是勸修中道出二死家。故言汝等於正法中宜共出家。正法者卽是中道之正理也。能觀此理得出二邊故云出也。所以者何佛世難值者有佛出世方得聞之。若無佛出𨿽有正理長劫不聞。今得值得聞豈不修集速令得出二死之家。

諸長者子至出家二諸長者各辭有礙不得出家。淨名本勸觀眞無爲出二死家。諸長者子謂言勸其形服出家。故同辭有礙。引佛說者具出僧祇。

維摩至具足三明的勸觀行出家應具四句。一形心俱不出。二形出心不出。三形不出心出。卽是觀行出家。四形心俱出。故重勸言汝但發心此卽出家然。其佛之所制淨名本知是故然可。但諸長者子各有大乘善根所以勸其發心。求眞無爲卽出二死之家。但戒從心生。道心若發菩薩戒品隨心俱發。故云是卽具足。

爾時至菩提心四明諸長者子依勸皆發無上道心。菩提心義已如前釋。

故我不任詣彼問疾四結辭不堪。羅云自惟往昔爲諸長者子說出家功徳。文義粗淺不稱長者子根緣。旣被呵彈豈堪傳旨往問疾也佛告阿難十命阿難文爲二。一命問疾二辭不堪。所以次命者以其弟子中多聞第一。卽斛飯次子調達親弟如來從弟。此云歡喜。所以名歡喜者大論有三因緣。一從本願得名名歡喜。卽是釋迦因地爲陶師值過去釋迦發願。願我成佛還名釋迦。侍者亦名阿難。今得爲侍稱本願故。故名歡喜。二父母作名。名歡喜者如來將欲成道魔至淨飯王所云。汝子已死。王與眷屬皆生愁苦。淨居天報已成正覺。王大歡喜。須臾斛飯報云生男。王重歡喜。此兒是歡喜時生故名歡喜。三從見者得名。阿難身相端嚴見者愛敬生歡喜心。故名歡喜。深求其致乃至成前五種利益。具如身子章。

阿難下二辭不堪文爲四。一正辭不堪二述不堪之由三正述被彈之事四結成不堪。初文者良以往音爲佛乞乳被彈無答。豈堪傳旨。

所以至下立二述不堪之由。由佛小疾當用牛乳。持缽往乞故被彈也。何者三藏但明生身眞佛。不說法性三身三徳。生身九惱饑渴寒熱疾病等事。所以身小有疾須用牛乳。阿難不知是法性身。謂有疾是實故持缽乞乳。是則半字多聞不聞法身金剛之體常住湛然。由此被彈。

時維摩下三正述被彈之事文爲三。一核問乞意二正彈呵三阿難恥愧。初文爲二。一淨名問二阿難答。初所以問者。分衛未至持缽詣此欲何所求。將欲彈呵先定其意。故問何爲晨朝持缽住此。我言至至此。二阿難答。阿難但取三藏教意謂佛有疾決須乞乳。弟子之儀侍省恭待事不可虧。是故詣門而乞乳也。

維摩詰下二正彈呵文爲四。一重止阿難二謗二顯金剛之體三結二謗四疊釋對破。初文者明眞法身無此疾也。所以兩止者爲止二謗。言二謗者一增二損。言增謗者佛眞法身斷徳具足無苦因果。而說有者卽是增加以謗法身。言損謗者佛眞法身智徳圓滿卽是常果。而言有疾卽是損謗。故下文云勿謗如來。今阿難說身小有疾卽具二謗。是故止令莫作是語。

如來至何惱二顯如來金剛身者。阿難不測重止之意。所以淨名顯金剛身對破小教明生身也。如來身者金剛之體卽法身常身。所以諭金剛者體堅用利徹至本際。堅譬法身不爲妄惑生死所侵。常住不變。利諭法身智徳般若照用之功無所不備。徹至本際譬法身斷徳解脫終窮惑障斯斷。是則三徳如世伊字故借金剛以譬法身諸惡已斷眾善普會者。諸惡已斷卽五住皆除。眾善普會卽是摩訶般若能導萬善冥於中道究竟圓極。是則法身三徳其義宛然。當有何疾當有何惱者。諸惡已盡則無苦果當有何疾。眾善普會究竟常樂當有何惱。此破三藏報身智斷。故言疾也。衍教法身智斷無苦故言無疾。說有疾者卽二謗也。但舊約四時五時。云說般若猶是八十年佛。此方等教。同首楞嚴明壽七百阿僧祇劫。而不受釋。十弟子爲顯枯榮豈得以無常消此經文。

默往下三結二謗文爲二。一結成損謗二結成增謗。初文者以輪王爲證其義顯也。默往者止其損謗故云默。止其增謗故云往。往者去也。眞身無疾何勞乞乳。故令去也。若說有疾卽是增也。莫使異人聞此粗言者外道心懷異見。卽是異人聞佛有疾。謂佛行善猶粗。樂果不滿猶有疾惱。何殊世人。增其邪謗故勸默往。無令等者小善之報悉皆無疾。若聞阿難說佛有疾卽深怪不輪王。以王三生行十善自行教化。此之少福尙得無疾。豈況如來無量福會普勝者哉。佛無量劫修摩訶般若。以導萬行會理眞極證常樂果。豈得有疾。若言有疾是則不如輪王。淨土威徳諸天豈非大損。

行矣至人聞二結成增謗。此之呵意。若說佛有疾卽是增謗。法身無疾而說有者則有疾果。果必有因因卽不善。若有疾惡卽是惡人寧共師之。阿難旣是行人應恥諸同行。若說此語則恥諸菩薩四眾弟子。故云勿使我等受斯恥也。外道等者此則具出師徒同招恥辱。又增邪人誹謗重罪。是事不可。故令速去勿使人聞。若人不聞則恥事不彰不致。損辱門徒增他謗罪。當知至何疾四疊釋法身無疾。破阿難見生身有疾執此而說卽成二謗。文有四意。

當知至欲身此釋法身斷徳。思卽是行欲卽是愛。若與行合潤業受生。法身界內界外業煩惱斷。故言非思欲身。卽破三藏有餘報身猶是界內業煩惱果。故有小疾。若執此說卽成增謗。佛爲世尊過於三界。此釋法身智徳出於二種三界之外。豈有界內三界之疾。此破三藏有餘生身猶有界內報身故有疾也。若執此說卽成損謗。佛身無漏諸漏已盡。此重釋法身斷徳。無界內外二種三漏。故不漏落二種生死。豈有界內有漏之果。而有疾也。此破三藏有餘生身。是有漏果故有小疾。執此而說卽是增謗。佛身無爲不墮諸數。此重釋法身智徳。無爲非界內外有爲。卽無二種陰入數法。豈有界內陰界入法。依此有疾卽破三藏生身之佛。猶有果報陰界入等諸數之法。故有疾也。若執此說卽成損謗。如此之身當有何疾。此總結法身智斷。旣無此四過豈得有疾。破阿難說致成二謗。前釋須菩提章明謗佛義。至此意顯。

時我下三阿難內懷恥愧文爲二。一正恥愧二空聲慰諭。初文者昔自謂多聞領持不謬。今被呵斥。遂成二謗損辱師徒。故懷恥愧。又恐𨿽近佛佛言無悟。當是謬聽故爲所呵。

卽聞至勿慚二聞空聲慰諭阿難。旣深懷恥愧恐招二謗之罪是以空聲解釋安慰。空聲者毗盧遮那法身之聲。如普賢觀之所明也。如居士言者如淨名說法身智斷具足。此身無疾不須乞乳。卽是實智。其言不虛。但爲佛出五濁惡世。現行斯法度脫眾生。五濁者一劫濁二煩惱濁三眾生濁四見濁五命濁。若佛出此五濁惡世爲度鈍根聲聞弟子示同人法。故現有疾。卽是權智。今爲化婆羅門故宜須取乳爲其福田。不勞恥愧。是眞應二身其義不同。本地法身𨿽無有疾迹中應同方便利物。若知此意豈成二謗。不須恥愧也。

世尊至問疾四結成不堪。阿難自惟淨名辧才往彈如此。豈堪傳旨往問疾也。

如是下大段第二次命五百。經本旣略並不度此。若五百皆被彈呵。卽是五百比丘依三藏入道。各說身因。淨名還用衍教五百法門彈呵折挫。別相分別顯發枯榮。旣不傳此寧可厝心而解釋也。

維摩經略疏卷第十七

菩薩品之初

此品次弟子品來者。三爲破自體緣集顯不思議解脫法身。成如來淨土之教。品意眾多非凡情所測。今略用三意以通釋之。初正明此品來意二略釋菩薩義三入文解釋。初明次弟子品來者。大聖法王欲令眾生得不思議依正。先命諸大弟子各述不堪者。以諸聲聞取偏眞證悉滯無爲故各辭被彈。豈堪傳旨。菩薩不爾故次命也。但菩薩𨿽不滯無爲有自體之患。故於往昔皆爲所呵。此明三教皆是方便不思議法身正報未顯。眞淨依報佛國未成。故諸菩薩各辭不堪。今明來意亦略有五。一爲顯淨名勝智。二爲轉方便教門。三爲扶成佛國之教。四爲折方便菩薩爲入後味哢胤。五印定成經。此五名數似同弟子品。而義有殊不可一槪。初意者前諸弟子𨿽各述被彈無答。但聲聞智斷𨿽超三界旣是小乘福智局淺。何足備顯淨名神智。如共劣者捔力未足爲奇。所以次命四大菩薩及諸大士。若皆述不堪是則咸聞淨名智徳超羣莫不心生敬仰靡不歸伏。若文殊被命入室論道卽皆沾大利。此意似如爲室內作序。但餘四義皆是正說從多爲論。故不屬序。前已處處料簡。次意者亦是轉觀所以然者鈍根轉教名信行人。利根轉觀名法行人。卽爲二。一轉教二轉觀。初轉教者鈍根菩薩不堪聞圓故開方便引接調熟。修方便行旣已純熟。堪聞圓入道。故諸權菩薩先於往昔示被呵折。今欲轉權用實事須重述普使聞知。次命諸菩薩有三不同。一轉三藏方便教二轉得道夜般若中方便教。三轉華嚴中方便教。初有二義一漸二頓。一漸轉者鈍根菩薩一往轉教與聲聞五味同。而約人小異。何者三乘同學二乘斷結成酪。則教人俱是酪。菩薩伏結教是酪。人猶是乳。二頓轉者聲聞於方等中不得頓轉。利根菩薩於方等得悟卽頓轉也。此是不定教意卽生蘇中毒發殺人。次意者卽是佛從得道夜常說般若。此教若在三藏中爲利人說卽祕密教。若諸菩薩別聞者卽不定教。但此旣從鹿野苑來而說般若備明三智。卽有三種菩薩。前二種人卽是稟般若中方便教門。故爲淨名用圓彈折。若彈通教住一切智而見中者。卽生蘇中毒發殺人。若彈別教住道種智開佛知見。是熟蘇中毒發殺人。修圓教者有彈不彈。其不彈者卽是深得教意。不執生見無順道愛則不須彈。若生語見或順道愛故被彈折。若心開悟入不二法門卽是醍醐中毒發殺人。三明稟華嚴中別教偏取執滯故爲所彈。若開悟者亦是熟蘇中毒發殺人。若稟圓教有彈不彈。例般若中得失可知。復次四味中方便得意不得意二俱被彈。何以故封教行生見者必須彈呵。𨿽齊教行教行未眞實。故呵令入實。若稟實教例般若可見。問何以須然。答由方便教教人俱廢。圓教得意不廢故也。釋此一品。通別菩薩一向彈破。圓教不定。準上思之。入文專用此意。恆須憶之至下勿疑。又前三教法病俱呵。圓教呵病不呵其法。問若從得道夜般若有通教者。應有二乘得道。答如所問。問方便菩薩定一向須呵不。答旣未齊法華恐未得全廢。顯佛正意故如前判。依方便教方便菩薩亦但呵病不呵其法。此須分別。若約行人則病法俱呵。法擬接於後人未必須捨。問華嚴圓頓何得學者呵令轉教。答利根得悟豈更須呵。但神根劣者須別接引。若封教不移失華嚴正意。故須呵彈還入華嚴圓頓法界海也。或𨿽稟圓頓須呵如前。是則彈呵失華嚴正意之滯。非是彈呵頓教法輪。問亦云二夜常說涅槃。故涅槃佛答迦葉云。我初成道已有十方菩薩來問此義。是中亦應有菩薩未了之者。何不出此意。答𨿽有此意未見明文。若欲說者準般若可知。此約部異耳。若猶是華嚴般若之異名者。前明所彈卽其義也。問得道夜般若爲是華嚴之異名。爲別有所說。答大論明般若有二種一共二乘人說二不共說。不共說者如不思議經。若案此文只是異名。復次大論嘆般若偈云。若如法觀佛般若及涅槃是三則一相。其實無有異。若爾涅槃亦是異名何但般若。答華嚴從大方廣佛以得名。般若從智慧受稱。涅槃從解脫當名。若案論文異部異名理亦無失。然未見明文未可定判。問自淨名彈呵之前亦應有滯方便者。因呵轉教何不出之。答未可定判故不別出。二明轉觀者法行利根隨住方便觀門聞彈呵菩薩。卽轉觀也。其旣利根聞三藏教或聞得道夜來說般若教。或聞華嚴三處方便教信解開悟。而未見正道若聞呵諸菩薩卽豁然開解入不二法門。復次若有菩薩於前三處隨少所聞卽能發心猶是凡夫如乳。若入空見理是則如酪。若入假見俗卽是生蘇。若發中道似解卽是熟蘇。若發眞解卽是醍醐。若聞呵菩薩隨味得悟。入不二法門卽名當味中毒發殺人。是則大士往昔彈諸菩薩槌砧以成菩薩器也。彼時各有得益。今此大眾悉有堪聞之機故次命也。若各述昔被彈是則時座悉沾轉教轉觀之利。如前彈呵得利益故。次命諸菩薩意在此也。復次往昔隨處異聞利益不多。今庵園盛集圍繞世尊同聞重述。是則利益無量旣親爲佛印。轉教之義始得決定。問呵諸菩薩只用一教何得普利。答夫子尙云詩三百一言蔽諸。大士用一圓教彈呵。稟權實教有滯礙者皆得一道之益。何足致疑。問呵諸菩薩定皆悉得一圓益不。答一往尋呵四菩薩文似皆圓益。但餘菩薩各述之文文旣不度豈可定判。且方等經猶帶方便未全同法華何容不得方便之益。第三意者如此。呵時諸稟方便教菩薩。隨緣集斷處卽罪除障轉福慧增明堪見淨土。故入室時同見室空。又見燈王香積佛國。故隨集斷處得生三土。又隨福慧增明隨所調伏眾生。後成佛時如此眾生皆來生其國。此是扶成如來上說淨佛國土之教也。第四意者如法界性論云。若利根人於摩訶般若入法界。若中根人於法華入法界。下根於涅槃入法界。以呵生蘇爲熟蘇。故至般若成醍醐。得入法界。以呵酪爲生蘇故於般若爲熟蘇。於法華成醍醐得入法界。以呵乳成酪至大品成生蘇至法華成熟蘇至涅槃成醍醐入法界。若不如此則不能令上中下根皆入法界。則爲入三經之哢胤也。問此經旣明入不思議解脫何得不明入法界耶。答上轉教觀入不二法門與華嚴法界不殊。但未證入者至後三味。問若爾法界性論何以不明。答方等大品大同小異。大同故二處不殊。小異故二蘇之別。問上來明法華爲利根今法界性論何得云大品是上根耶。答上約三乘人判法界性論約一佛乘人。問玄義判教皆云涅槃法華同味。今何得至法華有如熟蘇者。答玄義約教判味則二經味同。今此約人故至法華有如熟蘇。問約人判味法華亦應有如生蘇者不。答如所問也。第五意者明昔彈呵對機便起。𨿽有當時之利未爲佛所印可不得名經。若不因命問疾則無緣稱述昔呵之妙。故命問疾。因命各述是則往日所說。大眾同聞皆被如來印定。成經利益來世。爲此五意故須次命四大菩薩及諸大士。次正釋品翻譯名義具如玄文。今但明教不同。一三藏菩薩卽緣生滅四諦起慈悲弘誓發菩提心。三祇六度伏惑純熟入阿鞞跋致地。二通菩薩緣無生四諦起慈悲弘誓發菩提心。修無生六度斷界內惑入阿鞞跋致地。三別教大乘緣無量四諦起慈悲弘誓發菩提心。行無量六度乃至十度斷恆沙無知入阿鞞跋致位。四圓教菩薩緣無作四諦起慈悲弘誓發菩提心。修無作六度乃至十度圓斷法界無明入阿鞞跋致位。發心行位橫豎不同。具如玄義。但大聖於四不可說中用四悉檀。赴求佛慧眾生四種根緣故說四教。明菩薩義三權一實非權非實而權而實。今言菩薩品者四大菩薩及諸菩薩悉是釋迦法身眷屬。如來應生赴緣利物示四佛身說四大乘。法身菩薩亦各隨機所感示爲四種菩薩。輔翼法王引接四緣各共信受方便三種。道觀稍成欲轉其觀令學圓教究竟之道。若不先折其師弟子則不可轉。無容佛自說教。物忽自攺蹤易轍是事不可。淨名旣多示居圓教上地故得彈呵諸方便上地。方便上地旣各示受屈。其諸眷屬住方便者卽執心內折。自鄙所行未是眞極。莫不仰慕圓眞大道。或卽發圓心或豁然開朗得眞實無生。如此皆由四大菩薩及諸大士方便善誘。今命問疾。若各述被彈卽重益時眾成五種利益。故言菩薩品。問三萬二千皆鄰果嘆位與淨名不殊。何以頓爾皆被彈折。答𨿽已略明其意眾多。今當更說。有言此諸菩薩是實鄰果淨名是權鄰果爲勝也。有言同是實鄰果。如仁王般若云。十地有三生諸菩薩是始生住生。淨名是終生。於諸菩薩爲勝也。今當實判諸菩薩與淨名皆有本迹同權同實。但是共來輔佛成熟眾生。四大士等沒實用權輔成權教。淨名鴦掘沒權用實輔成實教。權者如砧實者如槌成眾生器。若論益物權實俱益。若論扣擊槌彈砧受俱不思議共利眾生尙非二乘諸小菩薩所知。豈是博地凡夫能知本迹髙下。問上十弟子對十心數共輔法王顯成半滿五百之流各說身因淨名彈斥皆有所以。今四大菩薩復表何等。答此四恐如法華中天雨四華表開示悟入。又下方湧出有四大導師所表亦爾。三萬二千中止命四人。恐是擬此四門也。又華嚴加四大菩薩說四十位。若尋此品亦似其意。何以知然。如彈彌勒一句就眞如寂理以顯菩提恐擬開佛知見。故云一切眾生卽菩提相。此恐是十住之相。次彈光嚴。一一點示一切諸行無非道場。此恐擬示十行之相。次呵持世。令知魔界佛界一如無二。魔家眷屬修無盡燈卽是事理無礙。魔事佛事善惡融通。此恐擬悟回向之相。次呵善得。行檀髙下不二。財中具法上奉難勝下濟乞人。悲敬無差名法施會。此恐擬入十地之相。呵意多含一音異解。何必一向皆對圓位。但一往尋文恐當如此。問若爾彌勒正是補處應須顯深何得淺也。答大人勝者故須先命。法應從淺至深。故對彌勒開佛知見。復次𨿽對人顯位意不在於淺深。何者圓教從初一地具足一切諸地功徳。是則初開卽示悟入。四人顯位亦復如是。只是圓四位耳。問破彌勒一人悉有如上轉教觀之益不。答彌勒補處權實化物所化不定。或見彌勒被呵其稟權者各捨教觀。其稟圓教不得意者執語心忘法愛自滅。若得意者知是砧槌共利物耳。問上明諸菩薩沒實用權。今何得言彌勒共行弟子稟實教耶。答上是一往之言。補處隨機豈但一槪而守株耶。然事有傍正亦是從多。問若爾此與華嚴法華何異。答此經偏就利根菩薩得有此義。二乘及鈍菩薩止是轉爲生蘇。若華嚴惟在稟圓菩薩得入。二乘及小菩薩皆悉不聞。若法華則一切悉入。

於是下三入文解釋。就此品爲二。一先命四大菩薩二命諸菩薩。初文爲四。初命彌勒文爲二。一命問疾二辭不堪。所以先命者四教彌勒無非補處。今沒圓存三。是則稟佛方便教者皆尊彌勒。彌勒是當來大師次補佛處。言彌勒者有雲從姓立名。今謂非姓恐是名也。何者彌勒此翻慈氏。過去爲王名曇摩流支。慈育國人國人稱爲慈氏。自爾至今常名慈氏。姓阿逸多此云無勝。有言阿逸多是名。旣不親見正文未可定執。言慈氏者經論明慈有三不同。一眾生緣二法緣三無緣。大論云眾生緣慈取眾生相是有漏法。法緣慈或有漏或無漏。無緣大慈一向無漏。復次四教卽有四種慈氏。前三教隨緣當教道滅與樂起慈。卽是當教。慈氏與當教樂。惟圓能與前三種道滅之樂。如磁石吸鐵。卽圓教慈氏。以佛有四故輔處亦四。此四慈氏三權一實。彌勒是娑婆舊人輔佛。多行三權之教。淨名是他方大士來遊此土。輔佛多現行一實之教。彈呵彌勒以成眾生令入實耳。又權實隨宜出沒不定法身常寂猶如虛空尙不存實何論有權但隨緣利物互爲扣擊權實豈定。今佛次命意在於此。彌勒下二辭不堪文爲四。一辭不堪二述不堪之由三正述被彈四結成不堪。初文者良以往昔爲兜率天王說不退轉之行。於彼無益故爲所彈。豈堪傳旨往問疾也。

所以至之行二述被彈之由。由爲兜率天王說不退行。所以兜率天王至彌勒所者。兜率諸天曾聞釋迦授彌勒記。當生兜率爲彼天師。故預歸依時來請道。彌勒爲說不退行者。彼諸天子曾聞權教大乘發心。天樂旣重恐其退轉。是故爲說不退之行。言不退者見理方是不退位也。住理不動能生眾善。諭之如地。因中得理有向果之義。故云行也。但四教各三卽位行念。若三藏菩薩三不退者三祇行行入暖頂忍。卽是不退轉地。若約數論以忍法三品分三不退。若傍成論約四念處爲位不退。暖頂爲行不退忍法爲念不退。若通教者從性地乃至羅漢六地齊功皆位不退。辟支佛地七地齊功。菩薩修方便卽行不退。八地菩薩道觀雙流名念不退。若八地與支佛齊九地始是念不退也。若別教者十住是位不退。行向是行不退。登地三觀現前卽念不退。若圓教者十信初心爲位不退。中心已來爲行不退。初發心住卽念不退。復次十信相似三不退。初住分眞三不退。前三權後一實。彌勒明識佛權實教。沒實用權爲諸天說。故爲所呵。問彌勒知機何故沒實用權。因被呵折。答是諸天子宜須前聞權教。故彌勒用權爲砧。欲顯淨名實教之槌共成諸天子道器。故示受呵折。其中或有聞彌勒說圓不得正意。因聞呵彌勒卽得入也。

時維摩下三正述被彈之事文爲五。一先總定二正呵彈難破三結過勸捨四廣說眞菩提相五諸天子得益。初總定云世尊授仁者記一生當得菩提。所以定者。將欲呵破故須先定。一生者但取當生閻浮也。大論云三生此生兜率當生閻浮。三菩提義玄文已明。但四教明得記不同。三藏教者。彌勒來生菩提樹下正習俱盡名菩提記。出小彌勒經。通教者。界內正使已除余習未盡。後身來生菩提樹下一念相應慧斷一切習盡名菩提記。出大彌勒成佛經及大品也。若別教者。彌勒法身十品無明惑滅住無垢地。余有一品及習在後生閻浮寂滅道場。示斷一品無明及習盡報身果滿常住凝然。如華嚴善才入樓觀見彌勒未來成佛之相。卽其事也。圓教者彌勒法身四十一品無明已盡。住等覺地余有一品及習在。後生閻浮寂滅道場朗然大悟。一品無明及習俱盡。卽是以迹表本。究竟妙覺菩提三身不縱不橫如世伊字。亦如華嚴善才入樓觀見彌勒未來成佛之相也。三權一實但彌勒法身常寂本地妙絕。豈測髙下。但隨機利物輔翼釋迦紹續行化。故須記別。隨物所感有四根緣。授四種記。隨其各聞。今淨名遂其所聞一音演說隨類各解。若定彌勒受一生記卽是總定四種一生。

爲用下二彈呵難破文爲二。一就生門二就無生門。今作通別兩解。一別解者初約生門正呵三藏菩薩。何者三藏生滅半字。故中論云爲鈍根聲聞弟子說因緣生滅相。二約無生門者卽是呵衍教菩薩。衍以無生滅爲滿字教門。故中論云佛爲利根菩薩說因緣不生滅相。所以約無生呵者。呵大乘中通別菩薩。及呵圓教生語見順道愛等過。二通解者通呵四教菩薩皆有生無生也。三藏生者卽是生也。通教生者。會入偏眞卽是諸法不生般若生亦是不生生。別教緣修中道智慧亦是不生生也。圓教眞修生亦是不生生。或有失意亦須破也。四教皆無生者三藏𨿽未斷惑豈不知有眞諦之理。望果行因因是生果是無生。通教因是界內理無生。果是界內事理無生。別教因是界內外理無生。果是界外事理無生。圓教無生一往同別。但眞緣智斷制立有異。四教菩薩各望果行因。欲悕記別者當分生與無生皆被呵也。𨿽作兩釋望此品意別釋爲正。今就別中先約三藏生門偏呵難破。卽爲三。先約三世定二難破三引證。初文者若毗曇人三世是有。過去𨿽去善法不滅得繩所系。未來𨿽未有時至則起。現在善法成就在心。故皆是有。曇無徳人則約二世無。過去實法善滅故無。但有假名得報不失。未來未有故無。現在善法成就在心故是有也。二家𨿽明二世三世有無而皆有三相。數人明一時三相。成論明異時三相。一時者生卽住滅。異時者生時非住時住時非滅時。爲此義故前定三世。

若過至無住二正破三世得記。若過去生過去生已滅者身之與善二俱滅謝。已滅之法無身無善何得受記。若約現在取過去善受未來記者。何不於過去授記。而現在記耶。若未來生未來生未至者。未來之善未有。若未來已有者應名已來不名未來。若未有則無身無善。何得約未來而授記也。若約未來未來未有得現在記者眾生亦爾。應授記。若現在生。現在生無住者。現在意善隨心而生。心念滅善亦隨滅。滅識不至未來何得用現在善受未來記。此破三世有也。若無過未何得用過去世善受記。若言現在是有得約現在受記者。現在無住生而卽滅尙不能自住。何得善至未來而約現在受未來記。復次三世皆空。尙無三世何得約三世受記。空無受記。而計有者卽是顚倒。顚倒得記者一切眾生悉皆顚倒。亦應與記此破三世無也。

如佛至亦滅三引佛語爲證。正證現在無住不得受未來一生之記。何者彌勒未愜。若過未皆無。不得約過未身受菩提記者。今佛約現在身授未來記。何得言現在無住不得受未來記。所以引佛所說亦生亦老亦滅爲證者。破彌勒計一期執現在停住。故約此身破受未來記。亦生等者若依薩婆多三相同時生卽有滅。𨿽有一期理而求之無暫停住。何得約現受未來記。問三相四相不說有老。今何得言佛說亦老。答四相有異。老卽是異。所以引老不引住者。爲彌勒執佛所說三相四相中有住相。約此住相現在得記。淨名還引佛語。三相中但有老無住。以證現在無住不得約現在受未來記。仁者不受卽違佛語。但現在𨿽有異時三相迅速。𨿽云有住佛說亦老。若住卽老卽變異相。無定住相何得約此受未來記。有師謂淨名用空破受記此義乖宗。尋此經文還用三藏生滅教。破何當用空。

若以無生下二無生門。所以約此門者卽是呵取衍門通別及圓。失意慕果行因求無生記。令心妄動障入正道。何者三教皆見無生受記。如首楞嚴說有四記。一未發心記二密爲記三現前記四見無生記。三藏伏結無無生記但得前三。未發心記者𨿽是具縛或是二乘方便。三藏大乘根性𨿽未能發而與記也。如佛祇洹林邊爲鴿雀授記。若密記者假名菩薩及伏忍幹慧地菩薩多用密記。若順忍性地菩薩皆現前記。問何故密記。答有菩薩心行未熟若聞授記心則放逸。不得現前受記。衍中三教悉斷結入位有無生記。前三非眞後見無生是眞受記。何者三未見理未得自在。自利利人未得成立。若見無生𨿽處生死縱任自在自利利他。其功不退故此三記是眞受記。三教菩薩心祈此記故呵彌勒寄破此三。文爲二。一約無生理破二約無生行破。初文者三教無生不同。通教止詮偏眞無生。別圓詮中。二無生理玄義具明。但三教記位一往是同。而義有殊不可混濫。三教四種記位者。三教未發心記𨿽是具縛而有當教大乘根性。或是二乘方便𨿽未發心而與記也。三教假名菩薩外凡伏忍多爲密記。或現前記也。三教內凡菩薩皆得現前記也。此三種記皆非決定。通教若入八人見地無生記也。大品云須陀洹若智若斷是菩薩無生法忍。卽見偏眞無生記位。何者見諦所斷八十八盡入無漏道流。卽是見地名歡喜地。若進觀無生斷思惟惑。修深禪定遊戲神通。自行化他成就眾生淨佛國土。若眾生三乘根熟卽八相成道。故佛於通教大乘爲授菩提記也。二別教初歡喜地卽是見眞無生受記。所以然者登地發眞初見正道。卽見圓眞無生之理卽斷界外一品無明。別見惑盡。此之智斷是無生記位。若授應佛八相之記一往似同通教。但以迹表本記得常住佛果爲異。今類通教明須陀洹見偏眞理斷界內見。若智若斷名菩薩無生。今別教見圓眞斷界內外見。若智若斷名別教無生。是則心心寂滅自然流入薩婆若海。法身自行應身化他必成常住佛果。是故登地得眞無生佛爲授記。是決定記。三圓教無生記者初發心住受記。卽是圓眞無生受記。何者初發心住卽別教歡喜地齊。但教門明斷惑如剝蔥切蔥之異。諸師不得此意多疑此語。尋諸經論多有此義。得意用之玄義具說。是則初發心住。若智若斷是圓教菩薩無生法忍。卽是圓教無生記也。但稟三教未得無生。內心悕望謬構攀緣求者皆失。圓𨿽不錯憶想心起。如動水渾珠。爲此等過故寄呵彌勒。所以寄呵者彌勒位居三教補處將窮三教無生之源。諸求三教初心𨿽知此位各未得入。若彈呵彌勒三教補處菩提記者卽是大士約三教之理難核。彌勒尙無受記。諸新學三教菩薩心祈無生望得眞記者。豈不覺悟各息悕望。若通別菩薩息無生求卽可轉入圓無生記位。若圓菩薩知無生位無受記者。亦不起心求無生記。則心水澄淸珠相自現。復次通教住見地。彌勒後心被彈則內心破折。乃轉入圓無生記位。別教初地同圓初住。不預所彈。若三十心見彌勒約理被彈。此心若捨可轉入圓初住受記。若圓教初發心及五品弟子起心悕望入眞無生受記之位。心水動濁不能得入六根淸淨。今聞大士呵彌勒。無生將窮尙約理被彈無受記義。況復初心五品而望無生。卽憶想心滅。若淸淨心常一卽發相似入十信位。若得意根淸淨如法華云。𨿽未得無漏智慧而其意根淸淨如此。是則十方無數佛百福莊嚴相。爲眾生說法悉聞能受持。旣無忘謬豈有憶想悕求粗障起也。十信尙爾況發心住而須彈彌勒者有所寄意。

若以無生得受記者。無生卽是正位。此正就無生理破彌勒者理中無記。何者受記本約智斷滿足。故智論云菩提者是滿足稱。理非生滅卽無智斷。何論智斷滿足。是則偏圓無生皆非智斷。尙無智斷況菩提果。無生卽是正位者偏圓無生皆是正位。卽是極理。若約理明極。極理非位而是眾位之本。如天子位極因此有文武之位。今有三教菩薩位者皆由無生之理。故金剛般若云一切賢聖皆以無爲法而有差別無生正位卽是平等眞法界。佛不度眾生何得有受三教一生當得菩提義也。故於正位中亦無受記。亦無得菩提果。所以然者二種無生皆非因非果。豈得三教因中受未來智斷滿足之記。二種無生正位非果。豈論得三教所明菩提之果。故言云何彌勒受一生記乎。若彌勒將鄰極果正位尙無受記。況初發三教之心而欲悕入無生正位受菩提記。是以呵彌勒鄰果受記。寄意破稟三教悕望無生記位。是則通別錯求。皆轉圓教悕望亦皆息也。問淨名但呵彌勒何以得知寄意斥三。答上文云爲兜率天王說不退轉之行。次下雲實無發三菩提心。亦無退者。不退轉位卽是入無生正位。眞受記之位也。

維摩經略疏卷第五

維摩經略疏卷第六﹝小卷十八﹞

天臺沙門湛然略

菩薩品之二

爲從下二約無生行破一生受記。所以約行破者乃由彌勒以有伏難。難云理無受記可然。何妨緣無生行。行成智斷得菩提記。文爲四。一雙定二雙破三雙並四雙結。一雙定者爲從如生爲從如滅。所以然者彌勒情猶未愜。若無生理理卽是如。無記不記。但眾生無始迷理卽有生死。諸佛菩薩觀於無生。其眞智明生則惑暗漸滅。若智生照極則妄惑斯盡。智斷滿足名菩提果。豈事如理呵有受記。故先雙定爲如生如滅智斷果滿得受記耶。就此雙定玄約三教菩薩如生如滅智斷受記。若通別教一往事同而理有異。通圓二教事理俱異。與別教理同而事異。問別圓何得理同事異。答同是中道故同。兩修之別故異。

若以至有滅二雙難。旣默然受定卽約行雙難。亦玄約三教智斷一生受菩提記。卽約偏圓二眞以雙難也。一約通教者通教偏眞卽是眞如理。理非智斷若觀眞如卽智生惑滅。如𨿽無生而能發智。智從如生生不離如。卽是如生之智徳。如𨿽非滅見如惑滅。滅不離如卽是如滅之斷徳。今淨名難言。若以如生如滅得受記者。從如有生。如無有生從如有滅如無有滅。難意正言。如體非生非滅。約如說生說滅有智斷之徳。如若生滅則不名如卽是世諦。若非生滅非世諦者卽眞無生滅。是則如非生滅。不得說從如有生滅之智斷。故淨名言從如有生如無有生從如有滅如無有滅。若如無生滅不成智斷者。豈得離如別有生滅智斷。是則無有約無生行可以受一生智斷之記。復次由能緣無生之心成智斷智卽是自生。若由所緣理卽是他生。若能所合卽是共生。若離能所卽是無因生之智斷。故龍樹偈云諸法不自生。豈得能緣眞如之心生智斷而得受記。乃至不無因生並如初句。皆引中論偈成四句之中正破他生。何者彌勒謂因如發智成智斷行者得受記。故二雙難別圓兩教。一一類通教難核勿失一句。但通別二教通緣偏眞別教緣修。又別教緣修爲自圓教眞修爲自。愼勿濫也。問何以通別以緣修爲自圓教以眞修爲自。答通別用智成佛。如但是境。故緣是自。圓用眞成佛。緣修但是福慧莊嚴。故眞如爲自。問通教旣是斷無之眞發智而已。智是行人。說之爲自。理但是境可得是他。別明中理何不同圓而同通教。答理𨿽同圓機教不等。別明緣眞眞𨿽是常。而理非智。用智觀理未發眞智。緣修之智不名爲常。故不同圓。問別同通教並緣爲自一往類通四句可知。圓以眞爲自四句云何。答智斷非自生非眞修成。亦非他生非緣修成。亦非共生非眞緣合成。亦非無因生非離眞緣成。而有圓教之智斷也。若四句撿智斷叵得則無受圓教一生之記。但淨名難意難圓自生眞修智斷。是中窮核非兩十番之所能。夫不深見此意圓教眞修義則難存。圓眞尙爾通別緣修豈易可存。因淨名一難成三難意宛然不濫。問但用一番豈令封三教者。各各異聞各捨所執。答昔還陜鄕見導因寺。張公爲梁宣帝於大殿北壁畫一鋪盧捨那。並畫一龜。其像兩眼隨人動止皆悉視人。龜眼亦爾。世色法妙尙能如是。豈況淨名住不思議之妙智也。一番所難令三各破執心之患自捨者哉一切眾生下三雙並文爲二。一以四如爲並端。二正結並。初文者一約一切眾生如。二約一切法如。三約眾賢聖如。四約彌勒如。就此四並深求其意亦玄約三教。初約通作四並三是順並。從初至後一是逆並。從後至初一約眾生如。順並者眾生卽假人。假人如與彌勒如一如無二如。若眾生如不生不滅不得受記彌勒如亦然。何得獨記。彌勒如不生不滅得受記者。則二如爲異。異則非如。若如無異記則應同不記亦同。若通若並非三數番。二約一切法如順並一切法如通情無情。情謂五陰實法。無情卽是外國土等悉皆是如。與彌勒如一如無二。此但以無情替於眾生句句悉同。須類說之。何者無情之法佛不受記。故大經云若尼呴陀樹能修戒定智慧。我亦授三菩提記。以其無心不與授記。故以爲並。異有情也。三約眾聖賢如順並。卽藏通三乘賢聖皆悉是如。與彌勒如一如無二。此亦例前。若眾生已下句句悉同準例說之。自法華已前二乘賢聖皆無受記。故以爲並。四還約彌勒如返並前三。故名爲返。此有三重謂並前三番。一一皆云一如無二記不記等。其意宛然。二約別教三約圓教皆作四並。類通可知。

若彌勒至不二不異二結並亦有四意。一約眾生。二約一切法。三約諸賢聖。四約彌勒。就此四番亦玄約三教。一約通教並。亦三順一逆。初約眾生順結並。云若彌勒得受記者一切眾生亦應受記。二如旣一應俱得記。淨名乃自釋云。夫如者不二不異。若有二有異可許一記一不記。旣無二無異應俱得記。問二與異何別。答二但論其體別異則辧相不同。二約一切法結並。三約眾聖賢結並。文略不出類眾生並可知。四約彌勒反並者文略不出須準前反並者。若諸賢聖不得受記者。彌勒亦不得記。所以者何。夫如者不二不異。若一切眾生不得受記。一切法亦如是並。二約別圓亦玄作四番結並。類通可知。若彌勒不能通者。則三教受記義壞示受折也。

若彌勒下四雙結釋文爲二。一約破智徳釋。二約破斷徳釋。初文者亦玄約三教智徳以釋。一約通教釋者菩提對眾生煩惱。眾生煩惱如菩提如不二不異。若彌勒得三菩提者一切眾生皆亦應得。是中淨名自釋。一切眾生卽菩提相。眾生旣是菩提之相。如無自生不得更有果上智滿菩提可記。二約別釋者一往同通見中爲異。三約圓釋者眾生煩惱有智慧相。如人面有福徳之相。此菩提相卽如如相。卽智慧相。眾生彌勒皆有此相。佛觀二如皆應受記。𨿽兼前兩教經意在圓。問何以三教但破釋但用圓。答破爲破執釋成實義。前教無人無行教破皆無。圓教執破卽教人行宛然。故正約圓此結釋眞修如不生卽無智徳故不得記。

若彌勒至不復更滅二約破斷徳結釋。亦玄約三教。一破通者涅槃眾生如旣不異。二俱滅度。故淨名自釋云。諸佛知一切眾生卽涅槃相不可復滅。眾生是本有涅槃之相。如旣無滅則無果上斷徳之滅可記。二約破別教者。若眾生如卽涅槃相不可滅者。無十地後心無明究竟斷徳涅槃之滅。及約破執。圓教並類通可知。前教破教人行類上可見。此釋眞如不滅卽無斷徳故不得受大涅槃記。

是故彌勒下三正結過彈呵又爲三。一正結過二勸捨見三解釋。一結過者若無方便教菩提之果。說此菩提誘他心起生菩提見。卽有誑他之過。故淨名自云。實無發三菩提心亦無不退之位。若圓菩提心尙不可得。卽無退者豈有方便教發心及不退位。旣不得因卽無果可得。無果令求果記是則妄誘其心。問果是佛說爲彌勒記是佛誘誑。何關彌勒。答大論云佛坐道場時不得一法實。空拳誑少兒誘度於一切。佛初𨿽誘進至實須廢。故用結過以呵彌勒。

彌勒至之見二勸捨見。方便菩提無人有教。若執不捨障入一實故大經云自此以前皆名邪見是故須捨。問何以令彌勒勸天子捨見。答彌勒教其發心修不退位不信餘人之言故還令彌勒勸捨。

所以至心得三釋勸捨意。破身心得者四教不同。一破三藏者聲聞經中譬如貧人求富家女。女家亦云欲得我女當淨汝捨。三菩提語後心菩薩。欲得菩提當修相好。若種相滿方得菩提。此卽身得。伏結淳熟道場降魔於菩提樹下得甘露滅。卽是心得。大論委破。卽是不可以身心得也。二破通者若以空心修諸相好淨佛國土莊嚴依正是名身得。坐道場時一念相應慧斷正習盡卽是心得。破如金剛般若云。若以色見我以音聲求我是人行邪道不能見如來。此卽不可以身心得也。三破別者若言因滅是色獲得常色。卽是身得受想行識亦如是。卽是心得。今撿此語爲是無常色滅獲得常色。無常色不滅獲得常色。如是四句撿不可得。卽是不可以身心得也。四破圓者眞修妙色心顯不須緣修功徳智慧而顯。卽是不可以身心得也。復次若眞修色心體顯滿足得菩提者亦是身心得義。故前破如生如無有生。卽是法性色。法性受想行識不生。不生卽無漏滿足。故不可以身心得也。

寂滅下四廣說眞菩提。所以廣說者上旣難破又勸捨見。是則信偏教者歸心莫趣。稟圓未入者亦莫知正義。故須廣示二十五番菩提正義。文爲三。初一番略說實相菩提標章。次二十二番約眞智斷者。次明菩提。三二番還約實相妙理結成眞智斷菩提。所以然者。上破無智斷不得受記。稟四教者執病旣去今還爲說眞智斷義悉是菩提。是則三徳菩提如世伊字。卽圓眞菩提也。釋此二十五句一向用圓。寂滅是菩提者一切法趣心。心卽中道。眞如之理本自不生。今則無滅。不生卽非智不滅則非斷。卽眞寂滅義。亦是大涅槃不生不生不可說。言是菩提者卽圓教實相菩提。言滅諸相者。若不知實相菩提不可說執四教相起煩惱生死。此四種相有十六相出一切相。故有一切煩惱生死紛動。若實相菩提卽是不生。不生不可說者則四門皆滅。何況生不生等三種四門相。及一切相惑而不滅耶。淨名意雲實相無相能滅諸相。故云滅也。

不觀下二正約眞智斷卽菩提又爲二。初略二廣。初略爲二。初兩番正明眞智徳卽眞菩提。卽摩訶般若。次四番明眞斷徳。不觀是菩提者息方便觀卽是不觀。離諸緣者離諸緣修及一切緣故。不行是菩提者。若知眞空則無所行。一切萬行卽是菩提。故大品云。若心心數法不行爲行般若。無憶念者不念四種受菩提記。及一切法。此眞觀行卽是眞智徳之菩提也。

斷是菩提至無貪著故二四番明眞斷徳卽菩提。卽是解脫徳。斷是菩提者眞如顯現見思惑斷。卽是斷徳菩提。捨執四教起菩提見及一切見。卽捨諸見也。離是菩提者離四教所明觀行及一切法。卽眞斷徳之菩提也。離諸妄想者離四門緣修及一切妄想。障是菩提者若知平等眞法界佛不度眾生。卽諸佛所不能行。卽障諸方便教門誓願此卽眞斷徳也。不入是菩提者若知眞如畢竟無相。卽不入權教涅槃及一切法。以不入故則無貪著。卽眞斷徳菩提也。

順是菩提下二廣明眞智斷卽是菩提。此中多分廣說智徳少說斷徳。何者菩提是智。斷屬涅槃。是故傍也。卽爲二。初九番正約智徳。次七番不可以身心得。順是菩提者若觀不見四教菩提。卽順圓教中道眞如。住是菩提者若智不住四教及一切法卽是住圓教法性。至是菩提若觀諸法及四教菩提畢竟不可得。卽能至眞如實際。不二是菩提若有方便偏教菩提及一切法。卽是法塵對內意根卽是二也。觀此二法皆不可得入不二門。見於中道卽離二死此一番屬斷徳。等是菩提若觀涅槃與生死等卽是等於虛空佛性。是眞智徳之菩提也。無爲是菩提若觀法性湛然常寂卽眞無爲。不爲生老病死所遷。智是菩提諸方便教緣修入眞不見眾生心行。圓教眞智寂而常照。眾生心行自現智中了了分明。不會是菩提諸方便教明緣修智入會於理方名眞智。圓眞修智體卽是寂滅之理。非智來會。不合是菩提方便眞智理而言之與無明合。未能離習。眞修智體而不與合。卽能離於元品習也。此一番屬斷徳。去取甚難須熟思之。

無處菩提下次下七番卽不可以身心得義。此一卽不可以身得也。偏教菩提智依色身。色身爲處。此是可以身得。圓教菩提色心不二。旣無能所卽是無處。此卽不可以身得。

假名至等故此六番明眞智菩提不可以心得義。假名是菩提心是假名四種菩提但有名字。若觀卽空見於佛性卽眞智菩提。不可以心得。如化是菩提諸法如化。四種菩提皆如化也。若知如化皆不可得。卽不取菩提相不捨煩惱。卽是眞智之菩提也。無亂是菩提煩惱亂想及緣修動念。皆是亂想。知此亂想皆不可得。則息心達本源。內心常寂。靜則無境智之亂也。善寂是菩提方便緣修未能順理。不名眞善。有緣有念卽是亂想不名爲寂。圓教初心智卽眞如。名之爲善。照無動念名之爲寂。智卽法性。法性無染卽是性淨。無取是菩提若知四教菩提及一切法皆無所有心不取著。卽圓菩提。離攀緣菩提之心及一切諸法。無異是菩提諸方便教。所明菩提異於煩惱。若知菩提不異煩惱。卽是圓教平等智徳菩提。

無比至難知故三明不思議三徳菩提結成。無比是菩提不思議眞如智斷卽一切法。不可以法復比於法故不可諭也。微妙是菩提權理非妙圓教諸法卽是眞如。眞如卽智斷。諸法皆不思議三徳菩提。始是極妙非諸凡小及方便菩提之所能知。

世尊至法忍五諸天蒙益。悕望旣息水淸珠現得圓初住無生法忍。或一音異解得通別無生。旣未齊法華豈可定判。

故我不任詣彼問疾四結辭不堪。彌勒自惟。往昔爲兜率天說不退轉無益於彼。而爲所彈莫知酬答。豈堪傳旨而往問疾故辭不堪。

佛告光嚴童子汝行詣維摩詰問疾。二命光嚴童子文爲二。一命問疾。二辭不堪。所以次命者光嚴是在家菩薩淨名寶積之法友也。亦是法身大士位居補處。所以名光嚴童子。者光有三種一色二心三非色非心。一色光者如背捨觀骨發八種光明。轉爲勝處一切處放種種光。二心光者卽是智慧光明能照暗惑。三非色非心光者卽第一義光。如梵网經放第一義光也。大經琉璃光菩薩所放光明卽其事也。彼經雲光明者卽是第一義諦。非色非心而現色心。所以然者經云非靑見靑等光。卽是非色之色。光者卽是智慧。卽非心說心。三藏通別但有色心二光。惟有圓教明第一義光。是爲不思議光也。嚴者卽福智二嚴。具如大經。亦是定慧力莊嚴。具如法華。色光卽福嚴心光卽智嚴。第一義光卽是法身。二光莊嚴顯發法身。故名光嚴。問若第一義是光者何須色心光。答如日鏡顯眼眼得日則見。智日福鏡顯第一義眼卽得開佛知見見自他也。童子者菩薩住鳩摩羅迦地名爲童眞。如世童子心無染愛。謂不染愛自他妻也。不愛自妻者如金色迦葉。不愛他妻者不愛一切女及他妻也。菩薩亦爾。𨿽觀三諦證諸法喜。若於二諦法喜不愛卽是不愛一切女及以他妻。不愛中道法喜卽是不愛自妻。具此二義。如世童子故名光嚴童子。前命彌勒顯圓菩提開佛知見。不的在後身。今命光嚴欲明圓教道場。示佛知見。亦不在未來菩提樹下。開見是總相。如初見如意珠只一圓相。示是別相。如見如意雨出眾寶。還約初心勿遠求之。故大品明一一法門皆摩訶衍。此經明是道場。淨名往昔破光嚴者寄破三教菩提非眞道場。光嚴示受折者正顯圓教眞實道場。今佛次命者若述往昔被彈卽大眾同聞圓眞道場義。成前五種利益。

光嚴下二奉辭不堪文爲四。一奉辭不堪二述不堪之由三正明被呵四結成不堪。初文者良以往昔問道場義莫知所答。故不堪傳旨往問疾也。

所以下二述不二之由。良由不識眞道場義文爲五。一出入相逢。二光嚴致敬。三問何來。四答道場來。五光嚴重問。初文者出入相逢致有呵問。卽是不堪之由。或有所表城是本寂。出名背理入名順眞。光嚴示稟方便本寂未明迷心遠理。故名爲出。淨名依圓久悟一實入法流水名之爲入。由光嚴背理。故迷道場機感相會致被呵問。問上弟子菩薩皆被呵斥。今光嚴直爲說道場義未見折屈。何辭不堪。答聞圓道場冥然不解此卽是屈。心旣已伏請問道場。卽須爲說不俟更呵。故不堪問疾。我卽爲作禮。二明光嚴致敬。所以禮者光嚴示居下迹。深識大士髙徳益物無方。故爲致敬。而問言居士從何所來。三問何來未測來處故致問也。答我言吾從道場來。四答大士。實不從佛成道處來。爲欲說於圓教初心眞道場義。破諸偏教及圓事迹所明道場。故答言從道場來。我問道場者何所是。五重問所以光嚴迷此答。道場者本是佛成道之處。如世谷場治穬卻糠顯米。菩薩亦爾。治除心惑顯出實相。成道之處故名道場。約教者三藏菩提樹下以艸爲座。正習俱盡成佛之處名爲道場。通教菩提樹下天衣爲座。正習俱盡成佛之處名爲道場。別教菩提樹下七寶爲座。盧捨那佛界外惑盡初成正覺之處。卽是寂滅道場。圓教虛空蓮華爲座。法界無明永盡初成佛處。猶是寂滅道場。坐艸成佛出聲聞經。天衣七寶虛空蓮華出勝天王。隨機感見此四道場。小機見小。若衍三教菩薩見故三成佛道場相異。光嚴不見大士從此等處來。那忽答言從道場來。故重問也。

答曰下三正述被彈之事。光嚴但知方便教果頭道場之義。未知圓教發心卽是。類如彌勒說法皆望權果引成不退之行。今淨名說圓破光嚴執方便果上道場之計。類如大品燋炷非初非後不離初後。若不離初後以後爲道場者何不以初爲道場。若初不能後亦不能。是以淨名約圓初心廣說眞道場義。問三教旣有後心道場亦得初心卽道場不。答諸方便教一往約觀何爲不得。核其道理義則不成。何者方便後心方具佛法初心不能。豈得爲例。但淨名總答未述其相。是以光嚴重請。今執權者知不思議一中無量。如囊中寶不探示人人無見者。所以淨名徧歷諸行明道場義。是示佛知見意在此也。但示有二種。一豎二橫。橫豎卽是。其車髙廣。髙則徹至後際。廣則法界無邊。髙廣之相具須如前淨土橫豎明義。散在諸行。若隨文歷別但成通別失其正意。今皆約圓初心以明道場。故下文云。菩薩若應諸波羅蜜舉足下足無非道場。具足佛法矣。文爲四。初四番一往豎明。次二十五番一往橫明。三一番結釋。四明時眾得益。初約四心者若依別解對四十心。直心卽十住。發行卽十行。深心卽十向。菩提心卽十地。亦不全爾。何者淨名說圓初心道場。豈可豎對四十心位。今明初住卽有四心乃至佛果。直心卽是入一實諦。發行卽是實諦萬行。深心卽是深進念念流入。菩提心卽具此三心。如磁石吸鐵。此下諸句若明初修皆約五品。入於相似至發心住皆具一切行。是眞道場。直心道場無虛假者。華嚴明初發心時便成正覺。了達諸法眞實之性。又云究竟離虛妄無染如虛空。淸淨妙法身湛然應一切卽道場義。得無作八直無界內外苦集虛假。若爲化物亦具用四種。如淨土中釋。故法華嘆五品云。當知是人已趣道場近三菩提坐道樹下。華嚴明初發心住能坐道場初成正覺。亦如大品明有菩薩從初發心卽坐道場轉法輪也。發行是道場者別教十行得十波羅蜜。今圓初住見一實諦具發萬行破眾惡業顯諸法門。卽是道場。自利利他名能辧事。深心是道場者別教十向解行深入。今圓初心見第一義能見於空及與不空。不空故卽是深入非二乘通菩薩別三十心。復次初住得入中道。雙照二諦自然流入薩婆若海。卽是漸深。以深心故無明糠脫眞法得顯卽道場義。豎進深入橫諸功徳亦隨增長。菩提心是道場者別教初地名眞發心。今圓初心見眞名眞。發行是廣流入。是深廣而且深名深廣心。菩薩得此心故無緣慈悲無作弘誓如磁石吸鐵。卽眞菩提心能自除法界煩惱顯出法身。卽是道場。見一實諦非因非果分別法界無作四諦。因果不亂卽是無謬。復次總前三心卽是三徳菩提。故名菩提心是道場。

布施下次二十五番橫約諸行明道場義。別教六度豎對六地下諸法門從七地至十地。今圓初心卽是橫明。以橫望豎卽其車髙廣。文爲五。一約六度自行二約四等等化他三約多聞進修觀諦四約降魔說法五約力無畏果徳。一約六度者卽是行本。六度皆具五種四權一實。具如前釋。布施是道場者。初發心住檀波羅蜜捨一切慳心顯布施法身卽道場。不望報者住眞修檀不望世間及緣修報。持戒是道場者。初發心住此屍波羅蜜。破一切惡業顯眞戒法身卽是道場。屍中具一切佛法卽是得願具足。忍辱是道場。初發心住此羼提波羅蜜。能除法界嗔恚顯眞忍辱法身卽是道場。旣具權實慈忍之力於法界眾生心無掛礙。精進是道場。初發心住此精進能離法界事理懈怠得眞精進法身。卽是道場自然流入卽無懈怠。禪定是道場。初發心住此禪定能除法界一切散亂。顯眞禪定法身卽是道場。於事理諸禪出入自在卽是心調柔也。智慧是道場。初發心住此智慧能斷法界一切無明。顯眞智慧法身卽是道場。見四不可說之理念念現前卽是現見諸法。

慈是至眾生故二約化他之行。四等卽是利物之心眾行之首。慈是道場。初心菩薩得眞無緣慈離法界嗔惑。顯眞慈法身卽是道場。普覆法界卽等眾生。悲是道場。初心菩薩住無緣悲內破疲苦。眞法身顯卽是道場。𨿽處三界拔濟眾生心無疲苦。喜是道場。初心菩薩得眞無緣喜無量心。破法界疾患不悅樂心。顯眞喜法身卽是道場。慶諸眾生離苦得樂卽是悅樂法也。捨是道場。初心菩薩住空平等地卽破愛憎。顯眞虛空法身卽是道場。𨿽利眾生心無取捨卽愛憎永斷。神通是道場。是能化法也。初心卽得六根淸淨眞如意通。破於諸根障通無知之垢。顯出法性眞淨六根卽是道場。此卽成就六通如應化物。解脫是道場。由脫成通故次明也。持地云菩薩得一切禪乃能出二乘解脫入。若初心入三諦三昧卽是二十五三昧。除二十五有罪垢煩惱。顯出二十五有我之眞性卽是道場。以其因中能背捨三界故得成八解脫二十五三昧。方便是道場。卽是化他善巧。初心有中卽有雙照二諦之方便。破恆沙無知顯諸方便法門卽是道場。能以三輪不思議化三密示現權巧教化一切眾生。四攝是道場。四攝是方便化物之法。如方便品釋。布施愛語利行同事以攝眾生令得解脫。

多聞至空故三明多聞進行。𨿽具自他之智事須進修令成圓極。多聞是道場。初心菩薩得眞聞持聞十方佛法破諸妄暗。多聞顯發文字性離卽是道場。以能隨順如聞而行。伏心是道場。瓔珞雲從初發心至金剛頂皆名伏忍。初心圓伏無明進顯眞實卽是道場。一心三觀卽是正觀諸法。三十七品是道場。菩薩初心得無作道品能除八倒一切妄惑。顯法性五陰法身解脫進修。乃至得大涅槃卽是道場。界內四諦界外三諦皆名有爲。而背捨也。無量滅諦無作道滅卽眞無爲。諦是道場此下五番卽是道品所觀之境。初心菩薩能用道品見四四諦。斷界內外迷理煩惱顯權實理卽是道場。說四四諦卽不誑世間。緣起是道場。觀十二因緣有四種相。初心菩薩能用無作道品觀因緣三道。得三種菩提卽是道場。若觀因緣見三佛性卽無盡也。諸煩惱是道場。初心菩薩能用道品觀於三毒。不染虛僞顯眞佛法卽是道場。亦知煩惱及以佛法皆畢竟空。眾生是道場。初心菩薩能用道品觀九道眾生空。不見眾生相則妄惑不起。見眾生眞性卽是佛性卽是道場。若不見眾生定性則於我無我而不二。是眞無我義。一切法是道場。初心菩薩能用道品觀一切陰入等空。破諸法中顚倒妄惑顯佛性五陰。得五種涅槃卽是道場。亦知諸法及涅槃空。

降魔至畏故四約降魔說法明道場義。菩薩觀行成就故能制伏魔怨。降魔是道場。初心菩薩能降四魔乃至八魔見魔界如卽佛界如卽眞道場。能處魔界心不傾動。三界是道場。初心菩薩不離三界不著三界。見三界三諦成王三昧二十五三昧。顯一切佛法卽是道場。知三界空本無所趣。師子吼是道場。師子吼者名決定說。初心菩薩能破疑惑見諸眾生悉有佛性卽是道場。四不可說說四因果赴機利物決定無畏。

力無畏至智故五約果徳明道場。力無畏不共法是道場。初心菩薩成就十種智力如華嚴說。卽是觀一實諦能破無明得力無畏不共眞法卽是道場。力無畏不共自行無失。化他得宜卽無諸過。三明是道場。初心菩薩卽得三明。達三世事理無掛礙也。一念知一切法是道場。初心菩薩見中道理卽能雙照二諦。破法界無明眞智顯現。卽是道場。初心總相。一切智成亦爲佛也。

如是至佛法矣三結成道場。若約淨名成就如上諸波羅蜜教化眾生。隨其舉足下足皆是除僞顯眞卽是道場中來。豈可從佛得道處來。若作初發心住解。初心菩薩應諸波羅蜜教化眾生除僞顯眞。舉足下足觀常現前。卽是道場中來。乃至十地亦復如是。若約十信五品弟子解。若常修此觀教化眾生不失念者。舉足下足皆道場中來。具足一切佛法。法華云當知是人已趣道場。

說是至菩提心四時眾得益。五百天人皆發無上道心者卽發心住也。

故我不任詣彼問疾四結辭不堪。光嚴自惟往昔迷眞道場因淨名方解。旣神智劣弱豈堪傳旨往問疾乎。

維摩經略疏卷第十九

菩薩品之三

佛告持世菩薩汝行詣維摩詰問疾三命持世文爲二。一命問疾二辭不堪。所以次命者其旣是出家菩薩。亦是法身大士紹尊位者。所言持世者領憶不忘名之爲持。世以隔別爲義。實相眞心領憶諸法無有遺忘故名持世。持義多途略有五種。一遮持二總持三聞持四住持五任持。四教皆有此五種持。但三權一實。今約圓教明五種持。一遮持者菩薩得實相眞明能遮法界煩惱生死苦報。二總持者一切萬行自利利他功徳如完器盛水無有漏失。三聞持者十方諸佛說法乃至十界所有言辭一聞便憶。如雲持雨不忘失也。四住持者住持十方諸佛法門興隆不絕。五任持者無緣大慈荷負一切保任不捨。菩薩從初發心心如虛空非偏非圓。而能權實皆持。乃至法云等覺。持世位居補處權實五持將極。豈不知波旬化身而爲帝釋。但爲眾生令知魔界如佛界如一如無二。故於往昔者示不知魔。示受呵折令眾生悟佛知見也。開卽是總示卽是別總別不二卽悟。此還約初心不須遠求。乃至妙覺亦復如是。前呵彌勒光嚴皆破果上之僻報。故約菩提道場以彈次呵持世善徳。皆破因中之謬取。故約魔來施會以彈。今佛次命持世者若述往昔被彈之事。令諸菩薩覺知魔事悟佛知見。大眾同聞卽得成前五種利益。

持世下二奉辭不堪文爲四。一奉辭不堪二述不堪之由三明不堪之事四結成不堪。初文者良以往昔不覺魔作帝釋爲淨名所彈。豈堪傳旨。

所以下二述不堪之由。由不識魔作帝釋來文爲五。一住於靜室二魔作釋來三魔來不識四魔更施女五嫌怪不受。初文者持世住靜避喧入禪進行。其是法身大士。豈須生身入道迹同方便爲物之軌。應須引進故住靜室示修禪定。

時魔至於一面立。二魔作釋來。所以作帝釋來者。帝釋是佛弟子已得聖道。又是佛檀越常來親近。持世旣是出家菩薩。見檀越來理須慰問。便成妨亂。今明四教知魔不同。一三藏菩薩自未離煩惱魔陰魔。但觀行覺知折伏而已。寄此修道。若得神通作意知天魔不作意不知。若知以神通伏之未能永破。至樹王下先降天魔。魔退之後三十四心斷結。則界內四魔皆盡。二通菩薩見地分斷見煩惱魔。得五分法身分除陰魔。至六地無正使潤業。除界內陰魔死魔。猶誓願扶習。界內受生有陰有死。𨿽有陰死不能壞道。七地𨿽得神通作意能知能破天魔。不作意則不能知不能破。至道樹下方究竟破。一念習盡誓不牽生卽四魔永盡。三別教明十住入偏眞理破煩惱魔陰魔死魔。十行得神通亦作意能知天魔不作意不能知不能伏。至初地得一身無量身。百界作佛界內習盡陰死天魔悉破。四圓教五品圓伏四魔。若入十信卽能圓斷。不須作意自覺魔來。此略分別破陰等魔。若破常無常等八魔。三藏菩薩但伏四魔至道樹方破。若通教見地別教十住除常樂等四。行向已伏無常等四。登地分破無常等四。因𨿽無常而果是常。具如大經佛答梵志。至別教佛地八魔皆盡。圓教初住圓破八魔界內永盡。若界外無常等四乃至後心方究竟盡。問持世何以爲魔所嬈。答若論迹現方便補處豈不知魔。有教無人不須研核。但爲稟諸方便教者之軌故示不知。解此有三意。一方便菩薩未能魔佛一如。佛界卽理魔界卽事。諸方便教𨿽入眞理不能事理無礙。斷結入眞避事入理。如人畏時非人得便。不能體之與佛界一故爲所惱。大士二界不二通達無礙。無所去取能覺能降。二諸方便教緣修照寂有入出觀。作意知魔若不作意則不能知。圓教眞修無出入觀。常在三昧寂而常照。特世𨿽在靜室猶未入觀不作意照。是故不知。大士寂照能卽覺知。譬修禪人不別邪魅。須備方鏡。魅𨿽惑人眼而不能變本形於鏡。波旬亦爾。但誑緣修未入觀者而不能誑眞修寂照。三諸稟方便教入觀知魔或暫時降伏。不能於其境界無礙。如人不能調惡弟子捨之不受。有人不捨方便調熟堪任走使成善順人。菩薩調魔亦爾。非但調其惡心令善。亦能使發菩提之心證無盡燈。廣化一切。自於佛法未曾損減。而大饒益無量魔眾。權教菩薩闕此三義故爲所亂。今持世住靜魔作天形欲爲惱亂。持世不覺因障入定。如佛知機化人成道。魔亦知人應得道者逆來壞之。

我意至堅法三明魔來不識而爲說法。言善來者旣不知是魔。謂是帝釋爲求善法故嘆善來。憍屍迦者本人中姓從姓爲名。𨿽福應有者福感天王果報富樂。不可自恣放逸不修。當觀五欲無常以求善本者。若小乘但以無常爲出世善本。大論明天王多著五欲。佛爲說無常等十五種觀破欲竟乃令轉教。持世旣謂是天王故勸令觀無常離欲。於身命財而修堅法者。三堅有五。一世間三堅不杖惠施。得未來身堅。放生止殺得未來命堅。直心布施得未來財堅。故命天帝觀於無常。天報不久須種未來堅固之業。二聲聞經修三堅者。若觀無常得五分法身無漏慧命七聖諸財。無能損破故言堅也。菩薩爲眾生爲佛法不惜身命無所吝者。華報得世間三堅後成佛果方得三堅。大同聲聞。三通教者觀三堅無生無滅。煩惱生死天魔外道無能破壞。四別教者登地離界內外生死。法身顯現名爲身堅。般若慧命終不斷滅卽是命堅。萬善法財不可侵奪卽是財堅。五圓教者捨身命財皆與生死後際等。離老病死得不壞常住。一切法趣身命財亦是三徳之三堅也。持世謬爲天王說法。五種三堅未知說何。

卽語至掃灑四明魔更施女。變身爲釋。已廢禪心更以女施重生妨亂。先現釋身軟賊得入。今以女施令其違情。彊賊又入。以此二賊妨擾之心。持世不覺卽是已爲魔所壞也。

我言至此非我宜五明持世嫌怪不受。女是非法之境何得彊以施之。故言無以此非法之物而要我也。沙門是梵行淸素之士不應受此污染之境非法供養。故言此非我宜。

所言下三明被彈之事文爲八。一淨名覺悟持世。二淨名就魔索女。三魔驚懼欲去。四空聲勸捨。五魔捨女。六大士爲女說法。七魔乞女。八大士還女。一淨名覺悟者持世不能自覺。良以緣修不逮致被魔幻而不覺知。大士悟佛知見自悟悟他照圓極。故能發魔幻僞示其是非。初示其非非帝釋也。次示是魔欲壞正道故言嬈固汝耳。

卽語至應受二淨名索女。如我應受者此有二意。一我是俗人納之非妨。二圓行大士達色源際。違順彊軟無非正道。不以爲妨故言如我應受。

魔卽至得去三魔驚懼欲去。本輕持世欲壞他成已。忽遭淨名發其幻僞。又知非敵必被挫辱。是故驚懼。欲隱形去盡其神力亦不得去者。魔𨿽有神力當如法身大士不謀而用。是故盡力亦不能去。

卽聞至得去四空聲勸捨。空中聲者關河舊解云。是化魔菩薩因機助化。汝向欲施持世今淨名索之何得不與。與則不違本心乃可得去。或是淨名空中出聲爲調魔故。或釋迦法身毗盧遮那之聲。如普賢觀所明。

魔以畏故俯仰而與。五魔捨女旣不能自隱。空聲又勸魔當自念。若不輸女恐加挫辱。畏不獲已便輸女也。

爾時下六受女說法調伏魔心。是故受女。益諸女故應須說法。文爲二。一勸發心二勸修行。發心是目修行是足。目足備故入淸涼池。是以先勸發心後當修行。如應說法者隨四機緣令各發心。

汝等下二勸修行。𨿽已發心須行塡願故勸修行。菩薩法樂爲破欲樂。故說法樂令魔修集。文爲三。一勸修法樂二天女請問三淨名答。初勸修如文。

天女卽問何謂法樂。二天女請說。女在魔宮受世欲樂。不聞出世淸淨法樂。今聞未解是故致請。

答言下三淨名答言法樂者。一切善法欲爲其本。若有樂欲是則爲樂。如人愛念父母親戚以之爲樂。若爲佛弟子以佛代父以法代母僧代親屬行代財物。其深樂者卽出世法樂。文爲五。一樂歸三寶。二樂離集諦三樂觀苦諦四樂修道諦五結成法樂。若能如是非但因中卽得法樂。後得滅諦涅槃究竟常樂。初文者四教三寶。隨所信樂卽是法樂。

樂離五欲二樂離集諦。集所應斷故云樂離五欲。法華明諸苦所因貪欲爲本。故知五欲卽是集也。如人病差卽得安樂。若離五欲卽得法樂。四教離集隨機不同。但初呵天女著五欲樂多用三藏。

樂觀至空聚三樂觀苦諦。若不樂觀爲苦所苦豈得法樂。若能觀之卽得觀智眞法樂也。四教觀苦隨根所用。

樂隨護下四勸修道諦文爲三。一修行本二正行三徧行。一修行本者樂隨護道意。此勸自行善。善護道心道心不壞。以道自娛卽是法樂。樂饒益眾生者卽勸化他。如父母見子離苦得樂父母亦樂。樂敬養師者捨父從師師成勝徳。敬師道法玩味娛神。卽是法樂。知恩敬養報徳暢懷亦是法樂。是則內修自行化他外有明師開導。因緣具足無行不成。所求稱心卽是法樂。

樂廣至明慧二明菩薩正行。六度總眾行之要。四教皆行以求菩提。但教門不同故有生滅等四。具如佛國品嘆菩薩徳及淨土行已具釋之。但淨名隨應而說。任諸天女各有所行隨其樂行。道味沾神稱心。釋意皆名法樂。

樂廣至之法三明徧行。行有二種。一總二別。總卽六波羅蜜別是徧歷萬行。今勸諸天女徧行萬行。而略舉數條以成法樂之相。復次若行一行何行不攝。樂廣菩提心卽是弘誓。必令普徧故名爲廣。初從生弘誓乃至無作卽增廣義。勝道增長法味轉新卽是法樂。樂降伏眾魔如平勝怨心則快樂。樂斷諸煩惱。煩惱病瘥卽是涅槃。樂淨佛國土。淨佛國義已如前說。如世家宅修治淸淨賓主睹之歡娛悅樂。樂成就相好故修諸功徳。如人自在形儀端正內有美徳心卽悅樂。樂嚴道場。四教道場如光嚴中釋。此除僞顯眞。眞顯僞滅則悅樂也。樂聞深法不畏。𨿽各有深法藏通偏眞未足爲深。別圓圓直始是深法深難到底。若有畏者心則驚疑。成苦非樂。若聞而不畏愛樂恆求得眞常樂。樂三脫門不樂非時。四教三脫。前兩有時非時。非時卽二乘時卽菩薩。復次前兩菩薩亦是非時。別圓觀中修三脫門卽是時也。將別望圓復是非時。圓教正乃是眞時。何者諸方便教行非證時。若欲取證皆是非時。是時而求卽得究竟眞三脫門。卽是眞法樂也。樂近等者四教各有同學親近。同修和同獎成卽法樂也。若於凡小乃非同行。心有恚礙壞眞法樂。若心無恚礙能以隨喜過其上者。還得隨喜之法樂也。樂將護惡知識。若不護彼意能壞法樂。能善將護惡心不生。不致破損內善法樂恆得安存。樂親近善知識。善知識者能示教利喜。成人法樂。樂心喜淸淨大集云。如眞實知大知心動至心。故名爲喜。如眞實知大知卽眞法喜。心動至心名淨法樂。樂修無量道品之法。四教道品。若在菩薩心中爲化眾生皆名無量。所以說道品名法樂者。法華云無漏根力覺道便得無量安穩快樂。二乘尙爾況菩薩乎。但分別無量道品開四教義。去取難解。

是約爲菩薩法樂五結成法樂。菩薩若樂欲之心修此等法皆是法樂。但略舉一例諸無非法樂。如卽自行人聽習坐禪等。心樂卽樂若心不樂則生苦受。

於是下七魔誘女還宮文爲三。一魔欲誘女。二女樂法樂不還。三魔就乞女。並如文維摩詰下八淨名還女此爲四。一淨名還女二諸女請法欲還三爲說無盡法門四諸女致敬隨去。初文者大士本常修捨行正爲調魔。故云如我應受。魔調伏已諸女發心。放還魔宮又能廣化。故捨還魔。令一切眾生得法願具足者。還之卽滿其願。因此立願令求法者皆得法願具足。

於是至魔宮二諸女請法欲還。弟子別師事須咨請誡勸所行。

維摩至眾生三爲說無盡燈法門。四教菩薩悉皆有之。但有究竟不究竟耳。藏通灰斷果是有盡。而因中傳化至果。𨿽入涅槃轉次授記。佛化不斷。此是有盡燈之無盡。別圓中知見一切法如空無盡。智亦無盡自不可盡。化他亦然。譬如二燈。一油少炷小。二油多炷大。油多炷大者本燈不盡。更傳余燈亦不可盡。淨名以此法門轉度於他。復使百千皆令發心而於本燈無所損減。故以爲譬。是則冥者皆明明終不絕。令諸眾生紹法王種卽是能報佛恩饒益一切。

爾時至不現四天女受教致敬還宮如文。

世尊下四結辭不堪。淨名有斯神力者。寂照知見自在調魔。智慧辧才者爲說法樂及無盡燈。持世自惟。往昔不逮豈堪傳旨往問疾也。

佛告長者子善得次命善得文爲二。一命問疾二辭不堪。所以次命者善得是在家菩薩卽五百之一人也。亦是法身示居補處。所以名善得者。善是善巧得是得理。善巧得理故名善得。但約教不同。三藏二乘自善得理不能斷習。緣覺斷習不盡非善得義。菩薩不爾。意存兼濟至果得理正習俱盡故名善得。二通教者前教折空得理。三乘皆非善得。此教體眞卽是巧度。三乘悉是善得第一義理。但二乘無悲卽入涅槃不名善得。菩薩得理廣利羣生深窮源底。必至佛果習气皆盡故名善得。三別教者通教偏眞豈名善得。此教得眞不住修恆沙佛法斷於別惑。見中道理乃名善得。四圓教者別教緣修豈名善得。一心三觀五眼具足。圓照法界圓成三徳究竟涅槃。是眞善得。是則無得爲得。得無所得故名善得。三權一實。今長者子善知非權非實而能成就權實善得。以此化物自利利他入佛知見故名善得。其義旣爾。豈答不知法施之會爲淨名呵。但砧槌成物顯入佛知見。何以知然。今命問疾的取此四。前三義推顯開示悟初心三義。今命善得欲顯入佛知見道故。前持世顯悟正明魔如不異佛如。今此顯入約法施會無有前後。一時等施卽不二而二。道觀雙流故受瓔珞分作二分。一分難勝一分乞人。卽是平等法施之會。還約初心勿遠求也。昔破財施七日之會。卽是寄意破稟三教未入中道。所有檀施非法施會。今命令問疾。若述昔被彈則大眾普聞稟方便者。並皆恥折求眞法施。卽是成前五種利益。

善得下二奉辭不堪文爲四。一奉辭不堪二述不堪之由三正述被破之事四結成不堪。初文者良以往昔七日設會。非法施會不能益物。致爲所彈。豈堪傳旨往問疾也。

所以至七日二述不堪之由。由於父捨設大施會供養一切。期滿七日不識法施。言父捨者崇祖居處也。設大施會者關河舊解云。其家祖父邪見世世恆修邪祠。下祠用羊中祠宰牛上祠用人。善得教化絕此邪祠勸修正道行眞檀施。其家大富四事丰饒。營斯大會供養一切出家在家內道外道。及諸貧賤來者無隔供給所須。期滿七日。但施會是檀。約教有四。一三藏施者能捨財物乃至身命。方成檀度。如屍毗代鴿心無悔恨。二通教者若止捨一切。是檀非度。了三事空隨有所施。是檀是度。三別教者𨿽三事俱空猶是檀非度能度別惑。至大涅槃能分別施有無量相。赴機度物則是檀是度。四圓教者前𨿽破別惑。隨機之施猶是檀非度非究竟故。若知一切法趣檀是趣不過。檀尙不可得云何當有趣非趣者。卽檀度也。何者於檀究竟通達諸法故也。三權一實。實是法施之會。善得方便示行前三不了圓教究竟檀度法施之會。故爲所彈不堪之由義在於此。

時維摩下三述被彈之事文爲六。一正彈呵二善得請說三淨名略說四善得重請五重爲廣說六時眾得益。初文者善得𨿽有財施大會不知財中有法。故非法施。是以前呵後勸。前呵者不見財中一切佛法豈名大施。後勸者勸修法施之大會也。問法施之會爲當說法爲施會。爲復財中具一切法。以財施時卽法施會。答備有兩義經論多明施財爲財施說法爲法施。此是通途四教二施。今不思議圓通之道非但說法以爲法施。財中具足一切佛法以施眾生。此財施時卽是法施。如無盡意解頸瓔珞施觀世音。卽云當受此法施珍寶瓔珞。但施瓔珞而言法施者。卽瓔珞中具足佛法。施瓔珞時卽是法施。今淨名云無前無後一時供養一切眾生名法施會。此如上呵迦葉。以一食施一切供養諸佛及眾賢聖。今受瓔珞分作二分。一奉難勝如來一施最下乞人。而言若施主等心施一最下乞人。猶如如來福田之相無所分別。等於大悲不求果報。是則亦爲具足法施。以此而明何關說法。今文正約財施具足佛法卽法施會。何者財卽五塵。大品云一切法趣色。乃至趣非趣聲等亦爾。若能通達財中法施。是則慈悲誓願。福智勛修。以此財施隨前所得。如置毒於乳聞毒鼓聲近遠皆死。如此之施但非七日受者得益。一切同沾。善得不達故被彈云。當爲法施之會何用是財施會爲。問但圓有法施餘三亦有。答於檀約觀亦有此義。但非圓普。又方便教門出沒未必事明此義。故淨名施圓欲顯入佛知見通達無礙。寄彈善得令時眾稟方便教者達此財施卽成法施。

我言至之會二善得請說。所以請者善得豈不知說法而爲法施。但恐淨名意有深致故請說也。

法施至之會三淨名略答。法施會者無前無後。此卽觀施色等一切法趣色。卽是色中具十界之法。名之爲法。以此施佛卽是施法。如如意珠具一切寶。其不別者施者受者惟殊而已。此如三教若施者受者皆知具寶此如圓教。故大經云。有二種人得大福利。一如法施二如法受。此卽法施之會。無前無後者前際卽生死六道眾生。後際卽涅槃四種聖人。若觀三事一如無二皆是中道。非前後際。一時供養一切眾生是名法施之會。中非二邊而能雙照六道四聖。此十徧攝一切眾生。菩薩因施一色令一切眾生皆得見中。卽是大事因緣爲令眾生開示悟入。故言施一切。復次若眾生未獲大利隨其根緣各得法利名施一切。是則非權非實。能權能實雙照二施。心心寂滅入佛知見。是名法施之會。

何謂也四善得重請。所以重請者淨名略答。言略義深。𨿽顯法施其意宛然而猶未了。又迹示未悟爲令時眾普得開解法施之益故也謂以下五淨名重答。廣說法施有三十二番。莫不皆約財中辧法。若離財者則財中無法。攝法不盡。一切法趣檀何容止有三十二番。但略說耳。所以萬行財中皆備。以此施人受財卽受一切法也。五塵悉然。如毒箭燻藥隨得入處。藥毒气發殺活於人。觀法入財隨施前人。六根受施法卽得入。如大經明。置毒於乳徧於五味皆能殺人。眾生受財觀法燻之爲作善根。後若值佛開發宿善卽便得悟。如毒發殺人。若財不具法財施益少無入道緣。文爲五。一約四等二約六度三約三脫四約眾行五結成法施。一約四等者此是菩薩利物之懷。謂以菩提起於慈心。上文云寂滅是菩提。若觀法趣財畢竟寂滅。卽眞菩提起無緣大慈。如磁石吸鐵與大涅槃樂。以救眾生起大悲心。一切眾生皆爲二邊沈淪苦海。若觀此財離二邊者。卽無緣大悲拔二邊苦。以持正法起於喜心。正法是一實之理。若見此理卽具正法。此法能令離二邊苦得大涅槃成無緣大喜。以攝智慧起於捨心。若觀三事見虛空佛性三諦之理。卽攝三智無施無受。知四不可說平等眞法界佛不度眾生。𨿽復拔與心無分別。不存有恩於物卽是於無緣大捨。

以攝至波羅蜜二約六度者。以攝慳貪起檀波羅蜜。觀三事見中道離於二邊。不慳不施名爲眞檀。爲攝五種慳貪起五種檀。四權一實。攝眾生如前嘆淨名徳已略分別。以化犯禁起尸羅者。菩薩行施見一實諦卽忘持犯。是眞尸羅。爲化眾生例檀說之。以無我法起羼提者。觀施實諦卽於我無我而不二。是眞無我。若見眞無我則不恚不忍。是眞羼提。爲化眾生例前。以離身心相起毗梨耶者。觀施三事見一實諦。卽不見身心有相無相。不進不怠是眞毗梨耶。化生例前。以菩提相起禪定者。觀施實諦卽是寂滅。滅是菩提無定亂相。是眞諦定。化生例前。以一切智起般若者觀施中道不見愚智。是眞種智。化生例前。問約四等釋法施。何以但取其實。釋六度明法施。何故雙釋。答四等且據內懷。外所不知。六度攝物物情非一。故須雙起。復次四等實卽攝權。內心隱密終不可知。故不具釋。

教化至無作三約三脫門者。教化眾生而起於空。觀施實諦卽眞空三昧。爲化眾生斷內外緣集。起於四教四種空三昧。三權一實。不捨有爲法而起無相。觀施二邊卽見正道。是眞無相三昧。爲化眾生如前空門。示現受生而起無作。二乘無業不更受生。故名無作解脫。菩薩觀施見一道淸淨離二邊業。卽眞無作三昧。慈善根力爲物受生。權實如前。

護持至道法四約眾行者。護持正法起方便力。觀施正道。卽是正法寶城。護此正法起三業方便三輪不思議化。於四不可說用四悉檀巧說四教。卽是起方便力。以度眾生起四攝法。觀施見理。欲以此理度脫眾生。因檀而起四攝。權實可知。以敬事一切起除慢法。觀於受者皆如供佛。起敬愛心不生輕慢。卽是起除慢法。下去句句皆須云三權一實。於身命財起三堅。若見施實諦能起三堅。如前所明。於六念中起思念法覺檀實諦。卽是念佛念檀法性卽是念法。念智與檀合卽是念僧。念檀能斷惡卽是念戒。念檀能捨一切法卽是念捨。念因檀生淨天第一義天卽是念天。但法語通漫。六念所緣四教分別權實諸法思念不濫。是名起思念法。於六和敬起質直心。若行施時卽四教所明四種六和。謂身慈口慈意慈同施同見同戒。旣知四不可說則能起質直心。正行善法起於淨命行施。住四種正善起四種淨命。皆爲利物不生邪命。心淨歡喜起近賢聖。見施實諦本性淸淨。得眞法喜而近諸方便所明賢聖。同諸賢聖爲利眾生。不憎惡人起調伏心。行施之時惡人來乞不生難礙。調伏其心入平等法界一切施也。以出家法起於深心。行施見一實諦出二邊生死。觀方便教明出家法。知悉歸一大乘出家故起深心。以如說行起於多聞。觀施實諦卽心調軟能如說行。起於多聞普欲聞四教權實之說。以無諍法起空閒處。知四不可說則無所諍。方便起諸空閒之處。攝諸憒鬧眾生。趣向佛慧起於宴坐。見一實諦卽趣向佛慧。而起宴坐者。如身子章釋。解眾生縛起修行地。觀一實諦能以方便解於眾生界內外縛。約諸教門起修行地判賢聖位斷伏不同。已如玄義分別。以具相好及淨佛土起福徳業。起三十二相業如大論明。因施起淨土業如釋佛國品。知一切眾生等者。見一實諦卽知一切眾生心念。能赴機說法起隨情權實二智業也。知一切法等者知一切法趣檀。見一實諦卽無取捨入一相門。言起於慧業者。忘前權實二智也。斷一切煩惱等者。見實諦眞修顯現則能如是。但欲深進自行化他必須起緣修助道法。

如是至福田五結成法施之會。卽住檀中具一切佛法。隨所施財如毒箭燻藥。若有著處諸煩惱滅成一切善根。是爲法施之會。爲大施主亦爲一切眾生福田。若內心成就一切佛法。其有施者卽能長彼一切善根。是爲眞福田也世尊下六時眾得益文爲二。一婆羅門發心二善得淸淨。初文者聞說檀度具足佛法成法施之會。心開意解卽無上心發。

我時下二善得心得淸淨文爲四。一善得心得淸淨致敬供養二淨名謙讓不受三善得重請令受四淨名受已回施。初文者善得聞說法施。卽見施中一切佛法。徹照無染卽是心得淸淨。昔稟方便未曾聞此。故嘆未曾有。利益事大感徳致敬。卽能解瓔珞供養報恩。

不肯取者二淨名謙讓。本爲法益意不在財。忽卽受之容致譏嫌。亦表菩薩內懷不受一切法也。

我言至所與三善得重請令受。敬重報恩供養之懷。不申故重請受。若非所須受以回施。亦暢丹誠故重請受。

維摩詰下四淨名受以回施。善得心重難可頓乖。亦表菩薩爲化眾生以無所受而受諸受。受已回施悲敬兩田。文爲四。一回施悲敬兩田二眾見瓔珞在彼佛上三淨名略說法施之會四城中乞人發菩提心。初文者表福田不二卽是法施之會。

一切至障蔽二眾見難勝如來受淨名施。變成寶臺者。將表淨名因施未來當得果上四徳無障無礙大般涅槃。

時維摩至法施三淨名因施瓔珞說法施會。若施乞人猶如如來福田之相。無所分別此卽觀所施之田。入平等法界無有二相。成無緣大悲具足一切佛法。不求緣修之報卽是具足法施之會。如此明文。諸師何得但約說法以明法施。

城中至菩提心四明城中乞人發菩提心。乞人因睹神力。又聞說法施之會。心開意解卽發無上道心。

故我不任詣彼問疾四結成不堪。善得自惟。往昔父捨設會不閒法施。遂被彈呵。心卽淸淨豈堪傳旨。往問疾也。

如是至問疾品之大段第二。出經者存略。或是經度不盡。諸菩薩被命皆辭不任之事。若依嘆徳卽有三萬二千。若依隨文殊入室但說八千。未可定判。但四菩薩述昔被彈之辭。文已數紙。經家若具述諸菩薩各有所陳。其文則有數千紙也。如此大眾同聞如來印定。皆成五種利益之義。豈可偏序分也。

維摩經略疏卷第二十

問疾品之初

此品次菩薩品來者。上佛命諸弟子菩薩各辭不堪。今次命文殊。文殊恭命故言文殊師利問疾品。前明淨名托疾興教大判爲二。前兩品半是室外說法。今此六品是室內說法。室外彈呵折伏多用對治。室內引接攝受多用爲人。俱令入第一義。故勝鬘云以折伏攝受故。令正法久住。得久住者卽是入第一義。無漏眞法永無退失。已折伏竟次明攝受。故有此品來也。今略用五義以通此品及下五品。一此品來意二文殊堪爲問疾人三釋權實兩疾四因疾出六品五入文帖釋。初意者淨名住不思議權謀。輔翼大聖顯不思議眞性解脫。助成佛國因果之教。前已用四教折伏凡夫二乘及諸偏菩薩。今嘆圓教三脫之果接引攝受。令修三觀之因入不思議解脫。得見淨剎隨業往生成淨土之行。故有此品及下五品。此又爲五。一爲起時眾渴仰之心二爲三觀攝受引入三爲扶成淨土之教四爲入大品法華哢胤五爲還佛所結定。初意者𨿽諸王士庶弟子菩薩稱述大士勝智勝徳。大眾虛心渴仰而已。未獲見聞。若得問疾之人隨從親承。卽得見聞大士神智。詫疾興教利物之事。是故奉命赴時眾之心。令見詫疾空室所表。聞說不思議權實兩疾。次意者室外彈呵諸稟偏教。未入正位及諸凡夫。𨿽復心折慕仰正道。而莫知修入方軌。若文殊入室問有疾菩薩。云何調伏其心。淨名略廣明三觀調伏。卽是攝受引入義也。三意者若因文殊問疾能修三觀。隨障盡多少各生淨土。所有願行皆成淨土之行。四意者若已入正位。前𨿽聞大乘猶未轉酪。今因文殊入室更聞六品之說。卽轉成生蘇。故迦葉云今諸聲聞皆應號泣。卽其事也。若至大品得爲熟蘇。法華涅槃卽成醍醐。三藏鈍根菩薩次第歷味。大同二乘。利根不定如釋菩薩品。五意者若不因文殊問疾入室與淨名往復說六品竟。豈得掌擎大眾。還庵羅園對佛印定前後所說。起發阿難對佛廣明淨土。接妙喜界來入此國。令諸大眾皆得見聞發願往生修無動行。是則結撮淨名室外室內所有闡揚。皆扶成大聖不思議解脫法身淨佛國土因果之教。二明文殊堪爲問疾人者。上命五百及諸菩薩各述被彈皆辭不堪。今文殊獨堪承佛聖旨者。略出五意。一位髙二垂迹三顯圓四愜眾情五隨物機。一位髙者文殊與諸菩薩𨿽同居等覺不無髙下。故瓔珞云。住等覺位入重玄門。經無量劫倒修凡事。文殊修行積久智徳髙勝。位等淨名故堪爲問疾人也。此亦一往也。二垂迹者諸菩薩多是實位補處。但文殊本地是龍種如來。今迹居補處與淨名本迹義齊。故堪問疾人也。又一往明耳。三顯圓者菩薩本迹豈可定測。但諸菩薩多示弘方便故悉爲所彈。文殊多示弘圓教與淨名事同。故堪爲問疾人也。問若爾何得爲鴦掘所折。答事等從多。鴦掘從少。文殊未爲淨名所彈。今承聖旨於義無妨。四愜物情者。問諸菩薩同輔大師何得全不愜物情。答彌勒𨿽是補處而是右面侍者。諸菩薩事儀疏外。文殊𨿽同居補處而是左面侍者。如左面大臣裁斷自在。故愜物情。五隨物機者。諸菩薩與淨名如砧槌成物。今文殊與淨名如兩槌成物。故入室往復辭無屈滯。悅可眾心爲淨名稱嘆。豈同諸菩薩發言被折。以是諸義堪爲問疾人也。三釋權實者。疾義𨿽多原其正意不出權實。權是諸佛法身菩薩無疾現疾。實是九道眾生實有因果患累。若從能化應前權後實。文云是疾寧可忍不。又云有疾菩薩云何調伏其心。若從所化卽前實後權。故淨名云以眾生病故則我有病。今約所化爲次。故前明實疾。略用四義分別。一辧因果疾相二解釋三通別四約土重輕。初疾相者瘵礙色心故名爲疾。亦名爲病亦名爲患。言因疾者卽是因中四分瘵礙心神致諸惱患。卽是心病。煩惱是因故說爲因。果疾者感四大身。同篋性異。互起增損瘵礙色身。卽是身疾酬煩惱因故言果疾。二解釋者因中四分一往分別三毒對三大疾。三處等起故名等分。生地大病貪欲對水。經云愛河洄復沒眾生。無明所盲不能出。愛能潤業如水潤生。嗔恚對火。嗔心一起燒滅善根。愚癡對風。以愚癡故則有四倒。故經云四倒暴風能偃山夷嶽。地具三分。如水火風俱集一身。故以對之故用四分爲四因疾。凡夫愚鄙有此四分。則有八萬四千。隨緣發動惱害心神說爲因病。果疾者卽是四分感四大身。一大不調百一病動。四大不調四百四病。病惱非一。復次由於四分感成報身。卽有生老病死。此亦是眾生之大患也。下文云有生死卽有病。此患亦因四分而生。如瑞應云。貪欲致老嗔恚致病愚癡致死。義推應云等分致生。有四大四病之苦卽果病也。但經論隨緣。或時火譬貪欲水譬嗔恚風亦不定。今一往從多如前對耳。通則何所不譬。三明通別者因果二疾各有通別因病者。四分爲通十惡四重等爲別。果疾者四大四苦爲通。四大增損。或生等四苦增加。乃至三途重苦皆是果上別病也。由因通別故果有通別。若因中惟通果時亦爾。若通彊別弱。通弱別彊。果時亦然。因果相成驗之不差。四約土重輕者卽四土不同。一約同居者四分是因疾分段是果疾。此有二種。一穢二淨。穢重淨輕。何者同居穢土具有五道。天道果疾但通無別。因疾不定。若人畜鬼因果通別多少隨義。地獄果疾但別無通。因亦不定。若同居淨但通無別。何者𨿽有四分無十惡等四趣及重四苦。故因果之疾但通但輕。二明有餘者卽是界外之疾。是三乘聖人迷一實諦。著偏空理起無爲四分。感變易之果亦名方便生死。別圓斷界內惑盡並未見中。未斷無明皆生其土。因果患累同二乘也。此之患累卽因果疾。但有別教通別。無通教通別。問有餘土何得猶有四分因疾。答分無爲緣集爲四分也。何者取偏眞是貪。捨俗有是嗔。迷一實是癡。三分等取卽是等分。此卽別惑見思之因疾也。問有餘土旣有四分因疾。亦得有四大四苦果疾以不。答亦有變易四大通相四苦。問上界諸天尙無老病。此之淨土何得有之。答無別但通。上文云亦生亦老變易。四大若不相違則無變易。𨿽有通疾界外四分變易皆輕。豈同分段之重。三約果報者別圓初地初住見一實諦同斷無爲。自體未盡故依無明得有四分。卽是因疾。感變易果卽是果疾。亦名因緣生死。患累輕微故言自體。不成實疾但變易名通。若前方便變易相粗患累亦粗。若論自體患累輕微。則有餘爲重果報爲輕。乃至無有後展轉輕微。𨿽復輕微而同是實疾。始自闡提之因阿鼻之果。乃至金剛等覺元品無明。𨿽重輕有殊皆是實疾。問實報何得猶有四分因疾。答開自體緣集以爲四分。何者取一實是貪。捨二邊卽嗔。余無明是癡。三分等取卽是等分。是根本三毒。故請觀音云。淨於三毒根成佛道無疑。問實報若有四分因疾亦有四大四苦果疾不。答旣有自體生死豈無自體四大。故大品云一切法趣地。乃至趣非趣三大亦爾。若自體四大四苦盡者。卽是大經妙色湛然常安住。不爲生死之所遷。若諸師謂法云等覺無生死者。其如教何。又文雲從癡有愛則我病生。若金剛等覺無明未盡則有細微因果疾生。四約寂光者解有二種。若寂光土惟妙覺所居。則自體因果患累永盡無病可論。若通下地菩薩所居則有微細因果之疾。此取有後或無有後生死。若依仁王法云三生。則無有後終生有後住生。法云始生乃至歡喜皆屬因緣生死。此別教爲便。依圓義推無有後卽是等覺。有後或從法云至三十心皆是因緣。展轉輕重。𨿽作此解未可定用。但依前釋寂光土究竟淸淨。豈有因果細微之疾相待判其輕重者乎。問龍樹學者何以用天親之義。答是二大士豈不同入不二法門。今本爲通佛教隨其所關卽用。何得定執。若分別界外結惑生死及諸行名義。當細尋天親。若觀門遣蕩安心入道何過龍樹。但此經盛明疾義。未見諸經明文。若不取地攝相映望者。他或謂非義理多端彊說。二明權疾者菩薩住大涅槃有五種行。所謂若得三諦三昧具二十五三昧。卽成聖行。從聖行生天行梵行。從梵行起嬰兒病行。嬰兒行從大慈善根而起。病行從大悲善根而起。何者諸佛菩薩淸淨法身諸惡永斷眾善普會。有何方便小善之可行。有何界內外因果之疾瘵但以大悲善根欲拔界內外因果患累。故形充法界無疾現疾。卽是病行。又示方便小善。除界內外眾生緣集卽嬰兒行。若此因果疾愈則諸佛菩薩捨應還眞。但眾生病有興廢重輕。菩薩還同興廢重輕。故文云菩薩疾者從大悲起。以眾生病故菩薩亦病。若眾生得不病者則菩薩無復病。今淨名托玆方丈空其室內惟置一牀以疾而臥。是則無疾現疾。遠表諸土有權病也。但實病輕重上已分別。今明權疾亦約四土。一同居穢淨現權疾者。穢土旣有十界因果之實疾。以其疾故則有十界因果權疾。若界內疾愈則淨名亦愈。問六道因果有疾可知。四種行人界內因果其相云何。答此約界內因果患累未盡。若同居淨土但有人天四種行人六種法界因果實疾。以其疾故則淨名亦有六種因果權疾。若此疾愈則淨名亦愈。二有餘者二乘及三種菩薩皆有無爲變易因果實疾。以有此疾則淨名亦有。若此疾愈淨名亦愈。三明果報現權疾者。但有圓教四十心及等覺地受法性身。各有自體。實因之疾。因緣。有後。無有後生死。實果之疾。以有此疾故淨名則有。若此等實疾得愈淨名亦愈。四寂光土有疾無疾前已分別。是則淨名大悲疾行權同四土。無疾現疾荷負十界。故名權疾。問淨名旣是等覺。元品無明無有後生死。實因果疾猶在何得約實報土而明權疾。答本迹髙下莫測之義。已在玄文何得更問。但權疾之義約位不同。若妙覺極位無法界之疾。而現法界疾者且如淨名權疾。等覺猶有元品無明無有後生死實因果疾。從現受有後乃至分段因果之疾皆是權也。如此傳類齊位是實同下是權。乃至有餘同居現因果疾皆是權也。若有餘土二乘三種菩薩齊位。有無爲之實因疾方便之實果疾。神通誓願入同居淨。同六種因果之疾。入同居穢同十界因果之疾。皆是權疾。若同居土四種行人斷界內惑未盡。若斷已盡身在同居。無疾現疾爲利眾生。皆是權疾。乃至五通仙人諸天報得神。通隨有所爲無疾現疾。亦名權疾。若約觀心巧修觀者或爲自行或爲化他。無因果疾現因果疾尙名權疾。乃至一切眾生皆有此義。如是則一切法趣疾。乃至趣非趣。如此明疾堅則深窮實際之源。橫則廣等虛空法界。義理幽微。自非妙覺種智圓明。孰能究竟通達無礙。今淨名現疾表此。故聲聞菩薩皆所不堪。莫敢傳旨。文殊自知善解疾義能恭聖旨。問於權實往復無滯四明因疾出六品者。淨名詫疾意在興教。因文殊問權實之疾。答權疾出此品上半。答實疾出此品下半。又因權疾廣說不思議品。因實疾廣說觀眾生品佛道品入不二法門品香積品。是故室內六品皆從疾之一字。權實故有。入文帖釋當如符契。問有師云此品是五源八始此云何。答有似而疏甚不主對。何者淨名本托疾興教。但約疾之一字出室內六品。何待空室等爲五源也。今明一部凡十四品惟初佛國的是大聖法王自說。餘十三品皆因淨名托疾而興。細推疾之一字卽是三由六源二始兩因。三由者由淨名托疾故有諸王士庶參問。佛命弟子菩薩問疾。卽是由疾得有室外三品。六源者以現疾故文殊奉命入室問權實兩疾。淨名略答廣說。是則室內六品從疾而起。疾卽六品所出之源本也。二始者卽是菩薩行見阿閦佛二品。亦因淨名托疾而始。所以然者。聞說六品有緣疾愈。淨名得無復疾。故掌擎大眾還庵羅園。起發如來復宗明佛國因果。二品從疾愈而始。故言二始。兩因者法供養囑累兩品。亦因托疾而有。何者兩品旣是流通。因淨名托疾而有正說。流通卽是流通正說。是則因疾而有流通兩品。故云兩因。今明室內六品大分爲三。此一品卽是略明權實二疾。次不思議一品廣釋權疾。後四廣釋實疾。

爾時佛告下五正釋文爲二。一佛命文殊二文殊恭命。初文者上諸所命各述被彈皆辭不堪。但入室問疾利益事重。自非文殊具前五義更無堪任。所以命也。

文殊下二文殊恭命。文殊旣無被彈之失無可致辭。又五利事重。豈可乖違大聖髙旨廢斯大利。是以恭旨。文爲五。一恭命問疾。二大眾俱往。三賓主往復。四正宜旨。五時眾得益。初爲二。一先自謙。二正恭命。初復爲二。一自謙。二出謙難之事。一自謙者行人之常儀。而言難爲酬對者。上人智深徳重往復非易。

深達下二出謙難之事文爲四。一二智深廣。二因果徳滿。三化他功大。四結二智究竟。具此四故故可謙難。初文言深達實相卽實智深廣。若三藏菩薩本不入實豈判淺深。通教菩薩偏眞實相未足以難大士實智。別教登地托至等覺但破十一品無明未成深達。況有教無人豈足敬難。今圓初住乃至等覺破四十一品無明。將窮源底智鄰妙覺。故言深達。善說法要者卽是知不生不生不可說。四悉赴機說實相法。若權智所說𨿽多得益蓋寡。故非要也。今實智說一實相益者深廣。故言法要。如法華明多施金寶豈同解髻。此應四句。一少說少含。二多說小含此非法要。三少說多含。四多說多含此是法要。辧才無滯者明權智無滯故可敬難。此卽生生。不生生。生不生不可說。四辧赴緣說三無滯。智慧無礙者卽是三教所詮之理。知病識藥隨病授藥。方便知見波羅蜜皆已具足。故言智慧無礙。

一切至得入二明因果徳滿。故可敬難。一切菩薩法式者卽是權實法式。又是修行軌儀。非權非實而能通達權實法式。自行教他。非但悉知亦能成就。此因徳滿故可敬難。諸佛祕藏無不得入者。二權一實。各有當教所明祕藏。以實望權。權是隨他非眞祕藏。實是隨自。久默斯要不務速說。是眞祕藏。一一寶藏一切法門卽是藏義。故法華云。種種諸藏悉皆充溢。果徳將滿故言無不得入。旣成果徳深可敬難。

降伏眾魔遊戲神通。三明化他功成故可敬難。降伏眾魔者降魔如前釋。但魔是所化眾生之主。若主不賓伏民豈歸心。大士旣能降伏十方佛土眾魔。則一切眾生無不歸信。遊戲神通者。民主旣伏。是以神通變現。成就眾生淨佛國土。其功廣大。一切下地莫之能類。故可敬難。

其慧方便皆已得度。四結二智究竟故可敬難。其慧結實方便結權。二智導眾行行能究竟。故言皆已得度。

𨿽然至問疾二正恭命問疾。文殊謙下之儀已備。𨿽智徳相鄰弟子之儀凡有百所爲。皆承佛力。旣是佛遣。還承佛加冀無謬漏屈滯之失。故言當承佛聖旨詣彼問疾。問若承佛加者。上諸菩薩亦皆堪往。答加於可加。文殊具於五義是故可加。又如法華彌勒四眾有疑。惟從文殊取決。豈得類諸菩薩。

於是下二大眾俱往文爲二。一眾欲隨往。二文殊與眾俱往。初所以念欲隨往者。淨名神智難酬。往昔聲聞菩薩無敢當者。今文殊智徳髙遠承佛聖旨必論大法窮乎幽邃。故咸欲隨從。

於是至大城二與大眾俱往。其有入室聞法之機。必沾益者皆共入城。

爾時下三賓主往復文爲四。一淨名空室現相。二文殊見相知表。三淨名稱嘆文殊。四文殊述成其言。初又爲二。一神力空室二以疾而臥。空室表欲扶成佛國之教。現疾表欲顯三解脫。初云卽以神力等者。神力表用智慧。空室表佛國皆空顯眞寂光。除去所有表除依報。及諸侍者表除魔外。具如淨名答文殊。空室表其佛國卽有二意。一成前。二生後。一成前者上佛說淨土。正爲眾生罪故不見淸淨佛土。不得生淨佛剎不能成淨土之行。故廣說佛國品。爲破眾生罪垢緣縛諸不淨業。令成淨土之因。淨名爲扶成佛教。逆作方便折挫彈呵。又因托疾爲凡夫說。又欲重發昔彈呵事。皆爲扶成淨土之說。今文殊旣來所以現空室之相。表佛土皆空。欲與文殊廣論佛國卽成前也。二生後者若現空室表佛國皆空。文殊知表因卽往復論佛國義。故於此品卽得明佛國也。又因空室身子爲眾須牀。念食時眾得見燈王佛土香積淨剎。其間往復品品開出佛國因果。斯義旣訖。掌擎大眾至如來所。發起如來復宗。廣說菩薩行品。明佛國因果見阿閦佛品。無量大眾見彼佛土。因此發心修阿閦佛淨土之行。生彼土皆由空室現相。而立卽生後也。今約四土釋此所表。一同居穢淨。若表穢土則有雜穢依報魔外正報。淨名現穢知穢卽空。欲以智力破除穢業。若穢不空則不可破壞。以穢業空故依報可除。卽是除諸所有破諸魔外愛見正報。卽是及諸侍者。次表同居淨土。𨿽無雜穢依報魔外正報。而有分段淸淨依報分段愛見正報。淨名現生知淨卽空。以智慧力斷除分段依正之業。故云除去所有及諸侍者。次表有餘者𨿽無分段穢淨依正。而有變易依報無爲正報。卽彼愛見魔外。故淨名呵須菩提云。同於煩惱入諸邪見。淨名現生知其國空。卽用智力除其依正。卽是除去所有及諸侍者。次約實報者。其土𨿽無方便依正。而有自體淨妙依報。自體愛見正報。淨名應生知國卽空。用智慧力除彼依正。故言除去所有及諸侍者。次常寂光國究竟淸淨。空無所有卽是極地所居。無可除斷。故大經明無所斷者名無上士。今淨名卽用神力空其室內。除諸所有及諸侍者。表果報之末欲入寂光。故地持明。二障斷時離一切見淸淨淨禪。此卽其義。若表權居前三方便利物。具如前釋。復次有國有物有侍卽是方便。今悉除者爲顯實也。空室現相略釋如此。

惟置一牀以疾而臥。二明欲顯三徳解脫。牀表眞性疾表方便臥表實慧。此亦有二。成前生後。成前卽是扶成佛說三解脫之法身也。何者淨名爲成如來說不思議解脫。故前呵諸弟子菩薩。次及托疾爲諸凡夫。又欲重顯往昔彈呵成不思議解脫之教。故無疾現疾。今文殊受旨入室問疾。事須現疾表相。以開往復之端。因此得論權實二疾卽如來所說及淨名彈呵。扶成之說悉皆顯了。生後者卽生室內六品出室二品。何者現疾有表故致文殊問權實疾。則生此品。次淨名廣說生後五品。還庵羅林爲成不思議解脫之教。卽生菩薩行見阿閦佛二品。故名生後也。至後帖文其義自顯。所以惟置一牀表眞性者。法華明諸法空爲座。空卽眞性解脫。疾表大悲方便。同疾卽方便解脫。臥表實慧卽眞報疾。臥是休息身安之相。實慧若與眞性相應。則諸行休息心安不動。智斷圓滿卽實慧解脫。故大經云誰得安穩眠。所謂慈悲者。常修不放逸視眾生如一子。以諸佛無緣慈悲拔一切苦。非放逸行。言得安穩眠者。如磁石吸鐵。無緣無念卽安穩眠。如人自有不病臥寢自有有病眠寢。實慧亦爾。若眾生無病卽法身實慧無因緣之疾。若有機眾生有病。卽實慧法身大悲應之。若淨名同居穢土現此疾者。淨土亦然。乃至有餘果報亦爾。問疾是緣集瘵礙之法。何得表解脫之徳。答此異藏通。彼以無煩惱生死名爲解脫。今不思議方便解脫只受煩惱生死。而自無縛。解脫眾縛。故大經云諸佛菩薩隨所調伏眾生之處。名爲解脫。問此經明四禪爲牀座。何得牀表眞性。答經教隨緣開諭不定豈可專執。今解淨名表發罔像得珠。﹝言﹡解﹞詬窮研將不失寶。亦如下文明畢竟空寂捨。今見室空卽表諸佛國土皆空。

文殊至一牀二明文殊入室見相知表。見其室空無諸所有者。卽知表諸佛土空。必欲開發扶成佛國之教。見其以疾獨寢一牀。卽知表三徳解脫必欲顯發扶成。佛說不思議解脫之教。故大論云智人能知智。如蛇知蛇足。問何以得知。文殊見相卽知所表。答淨名嘆言善來。以不見相而見。不見相卽表四不可說。不見依正之相而見是現相。表土表身。若不爾者文殊在下。何得問疾卽問室空。因此往復。又文殊尙知如來欲說法華現相表發。豈不知淨名現相所表。若不知者豈得恭旨堪來問疾。

時維摩詰下三淨名稱嘆。所以嘆者知具五義。今來問疾必能顯發不思議解脫佛國因果之教。扶成法王所說廣利有緣。故稱嘆善來。文爲二。一正稱嘆。二釋嘆。初正嘆者對非善來而嘆善來。若諸凡夫弟子菩薩旣無五義。不能起發不思議解脫淨土因果。廣利羣品。故非善來。今文殊反此。能扶成法王大教。多所利益可謂善來。余非善來者略有七種。一諸王士庶皆有緣縛。𨿽蒙說法除其結或。非興顯大法。二諸大弟子偏眞斷結。無大悲心不求妙覺。不能引物來出火宅。𨿽從因來至有餘涅槃。便入灰斷非眞涅槃豈名善來。三三藏菩薩𨿽求佛果。伏結不斷心不淸淨。又止求道樹佛果便入涅槃。所求非實須轉心觀豈名善來。四通教菩薩偏眞斷結𨿽有慈悲。終求無餘無常佛果。須轉心觀豈名善來。五別教菩薩𨿽求常果。不能圓觀法界。次第而斷界內外惑來入十地。亦須轉心觀豈名善來。六圓教初心中心𨿽能見中無緣大慈普覆一切不住諸地。但智徳猶淺非其齊量豈名善來。七圓教後心。本迹𨿽齊與物無有問疾之緣。不能興顯豈名善來。所以聲聞菩薩皆不堪奉命者。以有如是非善來故。今文殊是圓教大士本迹齊量。知與時眾有扣擊之緣。故將大眾如象王羣同來入室宣旨問疾。則爲時眾作入不思議見淨土生淨剎成淨行。而作良緣。故來問疾是眞善來。淨名懸鑑有益故嘆言善來。

不來相而來不見相而見。二釋嘆。有師云眞諦無來相俗諦有來。故言不來相而來。若爾應嘆二乘。又師言法身無來相應身有來。故言不來相而來。若爾淨名皆應嘆諸菩薩。又師云若來是來來。卽自性來。若來是不來來卽假來。假來非來卽是不來相而來。今言來是來來是自性者。來是不來來卽他性來。豈得嘆也。今言若以來相而來則非善來。今文殊以不來相而來故嘆言善來。何者若諸凡夫皆有愛見。此取相而來。若諸聖聞破假入眞而來此是曲逕。取偏眞相而來。三藏菩薩伏結而來。取相未斷。通教菩薩從體假見眞入見地。乃至入菩薩位而來。此取二諦相而來。若別教初心歷別三諦入初地而來。此是依三諦相而來。此等皆非不來相而來。若圓教知四不可說卽不見一切相。而能觀中道。無緣大慈化法界眾生。同來寂光是爲不來相而來。此合如來命章說淨土義。亦稱可淨名之懷。但諸圓教初中後心。與此時眾無有問疾之緣。豈敢恭旨而來問疾。闕此一義故淨名不嘆。今文殊從初發心知四不可說。無有權實自行化他之來相。故言不來相。而能道觀雙流而權而實。自行化他來。齊淨名本迹之徳。故言而來。又知時眾皆是四不可說。今有因緣故見其可說機來。故將領而入。當聞不思議解脫淨佛國土之說。皆獲大利故釋言不來相而來。

不見相而見者亦是釋嘆善來。以文殊不來相而來入室。以不見相而見室空及以疾而臥。皆知表發。則懸相稱可所以嘆也。言不見相而見者。以對見相而見此非善來。何者若諸凡夫肉眼天眼見粗細相。聲聞但有三眼。肉眼天眼所見同前。慧眼見眞卽是見二諦相。三藏菩薩旣未斷結不見眞諦。但有肉眼天眼以見世諦粗細之相。通教菩薩亦但三眼。惟見二諦幻化之相。別教菩薩得四眼。三眼如前。別得法眼見界內外恆沙佛法無量四諦之理。並是見相見也。若圓教菩薩住十信位。𨿽有肉眼名爲佛眼。相似圓見法界。法界相惑未除猶名見也。若入初發心住發眞無漏卽五眼圓開。𨿽得五眼知四不可說。不見有三聚眾生。卽是不見相而圓見法界。此是不見相而見也。乃至妙覺亦如是。今文殊本迹五眼與淨名齊。淨名非相現相爲表。文殊以不見相而見所表。此意懸與淨名冥同故稱嘆也。問來與見何殊。答來是三智見是五眼。法華云爲令眾生開佛知見。又云如來知見廣大無量卽其義也。復次圓教菩薩從發心住知四不可說。得一心三觀三智五眼。將果望因心心寂滅自然流入妙覺大海。故言不來相而來。五眼轉明至果位時圓見法界。故云不見相而見。

文殊下四文殊印可述成。如是居士者前居士懸嘆善來。今文殊懸印如是。此爲二。一文殊領解印可述成。二釋述成。初文者文殊言如是居士。是正印可。若來已更不來二句卽是述成初句者。此述成前善來對非善來。何者前五人行以來相來。故來已可有更來。如凡夫外道修禪至非想已還墮三途輪回上下。若二乘來出三界過三百由旬。卽住化城。若滅化城須更來寶所。三藏菩薩欲求佛果行六度。而來不至妙覺。若聞通教觀從觀無生而來。通教菩薩來求佛地。若聞別教攺心觀從別觀而來。若別教菩薩修別相三觀來求妙覺。猶是回曲。若聞圓教攺心攺觀從圓教而來。此等皆是來已復來。今圓教菩薩發軫無僻。終不中道攺心易觀。卽是金沙大河直入西海。故來已不復更來。復次圓教初心中心𨿽從直道而來不攺心觀。但來未至果猶有來義。文殊淨名皆至極地則無更來。故言若來已更不來。此述成釋嘆善來不來相而來也。若去已更不去者。此重述成來義。亦約五人。𨿽去以去相去。非是善去。此則去已猶應更去。若依圓教發心正觀中道。一去則無攺心攺觀更去之理。故言若去已更不去。此之二語。一體義異轉名目耳。若以果望因卽是從於因來。故言智度大道佛從來。將因望果卽是去義。故大品云是乘從三界中出。到薩婆若中住。又大論云眾聖如是來佛亦如是來。眾聖如是去佛亦如是去。如淨名空室文殊來入。名之爲來。受旨問疾卽名爲去。文殊爲淨名說來。故更以去義述成。文殊言所可見者。更不可見。此述不見相而見。不可見而見者。其空室現疾表果依正。若過此所表更無淨土法身之可見。此語成佛國義。若引眾生來入見淨土法身。過此更無可見。故言所可見者更不可見。復次如世人肉眼見粗色。不見細色非究竟見。若更修天眼令見細色𨿽見細色不能見眞。若二乘通教菩薩修得慧眼。卽便見眞。𨿽復見眞不見藥病。別教菩薩進修法眼見差別法。𨿽見差別不能圓見三諦。一切法入一法一法具一切法。圓教菩薩若得佛眼。圓見法界窮源極底與虛空等。若過佛眼更無可見。故言所可見者更不可見也。

所以者何至更不可見二明文殊釋述成。所言來者無所從來者。此釋若來已更不來。四不可說卽是平等法界。諸佛所不能行。此無有來相。約此說來卽是無所從來。述成不來而來。去者無所至者。四不可說卽是平等眞法界。諸佛所不到。故言去者無所至。重述成不來相而來來無所到也。所可見者更不可見者。四不可說平等眞法界中無所可見。而言見者。佛眼見極更無可見。卽是釋上述成不可見相而見也。

維摩經略疏卷第六

維摩經略疏卷第七﹝小卷二十一﹞

天臺沙門湛然略

問疾品之二

且置下四正明問疾。上來言談是賓主相見之儀。非其正意。神解旣齊辧無窮盡妨宣佛旨。故言且置是事。文爲二。一前宣佛旨二文殊自述。本銜佛命師旨尊重故須前宣。次須問托疾之深致。核發大士闡揚利物。故自述己情。若但宣佛旨聲聞菩薩不應各辭。但對勝人慰問疾義。往復事難餘人不堪。意在於此故文殊次述己情。宣旨爲二一正宣旨二總述佛意。初文三句爲三。初句云是疾寧可忍不。淨名法身本自無疾無忍不忍。旣爲眾生還約眾生論忍不忍。但佛處世迹同世間故有勞問。如毗尼中佛亦慰問諸比丘。道路疲不乞食易得不。又如大品諸佛自相慰問少病少惱等。智論釋之皆有深致。今佛問淨名云寧可忍不者。淨名爲眾生故疾。眾生不同疾有可忍不可忍。如人𨿽病而猶行涉是爲可忍。或有疾苦起止不能是不可忍。今亦約四土。一約同居穢淨。穢土疾者則有六道。十惡四重等業是三惡因疾。三途苦果是果疾。此之重疾是不可忍相。若十善是修羅人天因疾。八苦五衰等是果疾。此苦小輕是可忍相。復次同居穢土果疾是一而因疾。九種不同謂六道三乘。若有六道因疾無三乘根性。是不可忍相。若有三乘根性卽是可忍。復次凡夫修三乘行根有利鈍遮有輕重。根利遮輕疾則可忍。根鈍遮重則不可忍。復次三乘進行斷結。斷結者輕是則可忍。未斷者重則不可忍。淨名權疾皆悉同之。次同居淨土除四惡趣。但約人天三乘類前。二約有餘土無分段之苦通皆可忍。但粗細相形二乘通教菩薩生彼土者鈍是不可忍。別圓菩薩生彼土者利是可忍。權同亦爾。三約果報土者彼諸菩薩皆是法身無三乘異。𨿽有無明自體因果之疾皆悉可忍。權同亦然。若地位相形非爲不得。但不如前有餘橫有其相。四常寂光旣是極地。眾惡永盡眾善普會。無疾無惱無實權之疾忍不忍別。佛止一句慰問淨名。廣博深遠無所不該。問上言寂光有疾。今何以言無。答不定但隨聖教。教有卽有教無卽無。今據極地無實疾也。

療治有損次宣第二句。療治有損者世間有疾必須醫療。旣爲眾生苦。治眾生是治淨名。但眾生疾有三不同。謂見思無知無明。此之三疾卽界內外一切因果諸疾之本。用三觀治之則三疾俱滅。具在玄義三觀中明。至釋下文自可見也。亦約四土。一同居者一從假入空正治同居見思之疾。二從空入假正治有餘恆沙。傍治同居無知。三中道正觀正治有餘果報無明。利根菩薩傍治同居見思無知。亦傍治有餘無知。寂光無疾可治今明治同居土。大論作四種料簡。一根鈍遮重卽是鈍根凡夫。煩惱垢重不可治也。二鈍根遮輕如周利槃特一夏止誦一偈而能發眞成大羅漢。三根利遮重如鴦掘魔羅。日殺九百九十九人。但其根利遮不能障見佛卽悟。四根利遮輕如舍利弗。聞阿說示說三諦一偈卽得初果。淨名同此等疾難損易損。如四句中槃特鴦掘身子等皆是療治有損。若就有餘無永不損。若三乘相形亦作三種分別有損。權疾亦然。若入果報平等法界此是利根但有一無明遮。約位傳論輕重無別橫遮止有一損。若約初心宿業或作二句分別無鈍根也。權疾亦然。常寂光土極地寂然無此分別故佛問云療治有損。

不至增乎次宣第三句。此問意者如世人疾具有四種。一有從初服藥但增而不損終無瘥理。是名增增。二或𨿽困篤方治卽愈。是名增損。三或有服藥初𨿽暫損而後更增。是名損增。四從初漸損乃至平復。是爲損損。淨名應生同居說十二部經治眾生疾亦四根緣。一增增者卽底下凡夫。若爲說法更起誹謗闡提之罪。如善星調達等也。二增損者如屍利鞠多鴦掘等也。三損增者如大論明。四禪比丘謂是四果。臨終見生處謗無涅槃卽墮地獄。又毗曇成實明退法人皆是其相。四損損者卽身子等諸得道人。淨名同居權疾亦爾。二約有餘但有三種無增增也。已得位不退不生三界。而三乘生彼有利有鈍。約行退念退亦得有三。權疾亦然。若果報土皆念不退。心心寂滅自然流入皆是損損。或約入出觀義立三句。權疾亦然。寂光極地湛然無疾。淨名權同前三土疾。治其實疾有損不增。淨名亦爾。故慰問言不至增乎。

世尊殷勤致問無量。二明文殊總宣佛意慰問。言致問無量者十方法界三土實疾旣其無量。淨名悲念則權疾無量故使如來致問無量。止述三句者此表問端。或有多句。譯者簡略或經家不出。例如五百八千皆有稱述略而不傳。或是但總宣無量。足表佛意故不多述。

居士下二文殊自述己情。問疾奉旨事難意在於此。文爲二。一問果中權疾二問因中實疾。由問權故淨名答出不思議品。由問實故淨名答出觀眾生等四品。至文可見。就問果中權疾文爲三。一從居士此疾何所因起下是問果疾因起。大士果地法身淸淨永無患累。而今現疾何所因起。二從此室何以空無侍者下。是問大士法身依報眷屬。今何所在而但見空室。三從是疾爲何等相下卽問應身同疾以何爲相。爲同法身爲同凡夫故問相貌。初文爲二。一文殊問二淨名答。初問爲三。一問疾生因起。二問疾生久近。三問滅疾之法。初問疾因起者若果地法身何疾何惱。今忽言有疾因何而起。次問其生久如者。法身無疾旣有權疾有來幾時。次問當云何滅者。若爲眾生今十方國土眾生無盡。權則不可滅此。疾當何得滅。文殊三問大意在此。

維摩下二淨名答爲二。一先答第二第三問。次答第一問。所以問答有前後者各有其意。文殊問意欲令眾生知從本起迹。淨名答意欲令眾生尋迹入本。亦爲顯生滅相成之義。初答文爲三。一正疊答兩問二釋三譬顯。初文二。一答第二問疾生。次答第三問疾滅。今先答第二問疾生久近。

從癡有愛則我病生者。疾之久近皆由眾生十二因緣生。淨名權疾同其久近。所以知約因緣答者。涅槃云生死本際凡有二種。無明與愛是二中間卽有生老病死。無明是過去癡愛。是現在癡。二世相避故立兩名。無明潤行使有現在識等五果。現在愛取潤有則有未來生死。故有十二因緣輪轉。三界二十五有經生歷死則有因疾果疾。淨名爲眾生有癡愛生法身大悲卽權疾生。眾生癡愛生來非近。權疾亦爾。答疾久近正意在此。復次淨名爲眾生疾何但同居。有爲癡愛疾生權病則生。有餘無爲亦爾。何者同居癡愛盡有餘癡愛則生。以迷中道染涅槃故是癡愛生。是二中間則有十二因緣因疾果疾。但是變易因緣與分段異。分段升沈往返六趣。變易不爾。但約因愛生死。愛滅卽生於上地終不更退生於下地。何者三界結盡不生分段。亦不退細受粗。類如那含於欲身修得初禪初禪死卽生二禪。終不生欲界更退初禪。界內聖人尙爾。何況界外而更生分段及受粗變易。若變易眾生有此癡愛淨名大悲卽癡愛疾生。是答疾生之久近也。若果報土無明未盡是癡染依正是愛。是二中間有自體生死十二因緣因果疾生。故勝鬘云。無明住地其力最大。佛菩提智之所能斷。若有餘癡愛疾滅卽果報癡愛疾生。淨名法身大悲卽同其生。此亦答疾生之久近也。寂光極地無實癡愛疾。故無權疾生之久近。問若約眾生明淨名疾生久近者。癡愛無始非久非近。何得以此答文殊問。答眾生癡愛無始非久非近。淨名無緣大悲亦爾。論久近者約事有也。何者果地大悲窮源無疾。隨眾生疾同體。大悲因是而生名生久近。文雲從無住本立一切法。無始無明起恆沙無知界外四倒界內四倒。淨名窮緣起之源亦爾。若依理者果報疾生爲久。有餘同居疾生漸近。依事則同居爲久。有餘果報漸近。如斷同居癡愛方有有餘癡愛生也。

若一切眾生至我病滅次答第三問疾滅。若用四教三觀斷三土眾生癡愛。實疾滅則淨名權疾亦滅。故言則我病滅。何者若同居土起因果疾。淨名同彼爲說四教令修三觀。若彼眾生疾滅淨名權疾隨彼而滅。若有餘土眾生有因果疾。淨名權疾爲說別圓令修假中。若彼眾生疾滅淨名權疾隨彼而滅。若果報土眾生有因果疾。卽淨名權疾但爲說圓令修中觀。若彼眾生分分四十一品滅淨名亦然。寂光極地智斷圓極則無滅也。略答第三問竟。若諸師不許約界外二土明權實者。彼之二土應無無明。若彼有實淨名何得無權。問三土眾生癡愛無盡淨名權疾何當盡也。答通論權疾眾生不盡疾亦不盡。今且據一期有緣三土所化。有化緣疾滅權疾亦滅。

所以至無復病二釋前兩答有二意。前言爲眾生故入生死。有生死卽有三種疾生。此釋答有權疾生之久近。次言若眾生得離病者。則菩薩無復病。卽是釋後答權疾得滅之由。

譬如下三譬顯文爲二。一開譬二合譬。開爲二。一開有病譬二開病愈譬。初以父母爲譬者。菩薩從二智生大悲住一子地。卽是眾生之父母。一切眾生同有性理故云惟有一子。若三土眾生有癡愛實疾。法身二智大悲卽應生三土。故有權疾。二開病愈可解。

菩薩至亦愈次合譬文亦二。前合有權疾譬。次合權疾愈譬如文。

又言至悲起二卻答第一問。上已辧權疾之生滅。今次答起權疾之因由由於大悲。卽不可思議解脫無緣慈悲善根力故能現身有疾利益三土。此無心於物。大經云。卽於五指出五師子。如來實不作念而象見師子。當知皆是慈善根力。今淨名大悲燻心現三土疾亦復如是。眾生緣法緣卽不能爾。今淨名無緣大悲故能三土現身有疾說四教三觀。如置毒於乳乃至醍醐亦能殺人。菩薩大悲亦復如是。隨所現身同事利益功不唐捐。故大經云慈卽如來慈卽解脫。此之慈悲卽具一切佛法。如磁石吸鐵。悲亦慈問爲。石異於吸吸異於石。答若石異於吸石則無吸。若吸異於石吸在石外。今不爾不一不異卽是石吸。無緣慈悲卽是法身法身卽是無緣大悲。寂然淸淨無念而吸。如鏡本無像隨眾緣對鏡則現像。眾生本性淸淨無有癡愛。菩薩法身本來無疾。以三土眾生癡愛疾起菩薩大悲卽有三土權疾。故去從癡有愛則我病生。

文殊下二問室空無侍者文爲二。一問二答一問者文殊入見室空。卽知有表時眾未悟。欲顯佛國之義故次問也。此是問依報之國爲正報所棲。爲令時眾知大士法身所棲究竟淨土。無有依報眷屬。若應於物則有依報眷屬。故次問此室何以空無侍者。此問正起發佛國扶成上來佛國品也。

維摩下二淨名答文爲二一前答室空次答無侍者就答室空有七番往復。初言諸佛國土亦復皆空者。大士善巧多端表發非一。從來此室位置安施侍人陪列此爲表欲說方便諸教緣集未除未得顯於淸淨土也。今欲顯眞淨土無有分段變易依正患累。引入畢竟本性空理常寂本國。故屏諸所有表捨方便明有之教。今欲闡揚畢竟淨土眞空寂光。故答言諸佛國土亦復皆空。空何但表性淨常寂空無所有。一切諸國悉亦是空。若諸土不空寂光不徧。旣徧一切則三土皆空。問別有寂光土耶。答不然。只分段變易卽常寂光。如螺髻所見卽穢是淨。更不別求。故云譬如諸天共寶器食飯色有異。言諸天者表三土也。皆有依正。正報卽身依卽住處所有淨妙五欲等也。言皆空者表常寂光。無此依報封彊之別。亦無正報種類之殊。同入究竟眞空之理。如此室空無物無侍。從來對諸方便賓客須安眾具。今賓皆成畢竟空機。假令未入必入。不久已得香飯如聞毒鼓。至聞法華一切皆入是故空室正表於此。

又問至以空空次問答。問以何爲空者分段變易皆有依正。云何令其同歸一空。又聲聞經明空三昧。衍十八空有空空。未知以何空故空。

答曰以空空者若約境智通明法空。如大經明。空空故空。亦以菩薩修空故空。如鹽性醎令異物醎。故言以空空。今言若迷教意只逐其語。云空空者空則無窮不免戲論。藏通所明只是界內空空。今中道正觀能空生死亦空涅槃。故言空空。若空生死卽同居空。若空涅槃卽變易空。故言以空空。何者界內塊然猶尙是空。況界外果報細妙而非空也。以此而推空室表於諸佛國空。正表諸土是寂光也。

又問至故空第三番問答。所以更進問空何用空者。若法本來自空何待修故空。若以修空故空則本性不空。又若觀分段從假入空空卽眞諦。何須更空。若須更空當知是有故問空何用空。

答曰以無分別空故空若就本性空理是一。但稟方便二乘菩薩分別取空未會眞空。若捨智障分別二諦卽會中道眞空之理。故云以無分別空故空。復次若分別俗有實空破俗入眞。則生死涅槃是二名爲分別。止得但空不得不可得空。若體非俗非眞則無生死涅槃之異。豈有智障之可捨也。無生死卽是但空。無涅槃卽是不可得空。是名以空故空。若會無分別空則無界內外之可分別。卽常寂光眞極淨土。

又問至亦空第四番問答。文殊問意此是密難。若分別非空無分別是空者。何得言空。若言是空豈非分別。若以二乘方便菩薩分別取空皆非空者。今何得捨分別空而取無分別空。若有取捨無分別還成分別。旣成分別則非空也。若是空者不應分別。故問言空可分別耶。淨名答言分別亦空。此之空理本性自空妄生分別。只此分別未曾是有。𨿽復種種憶想分別。分別卽空。何者若性自空。修空見空。若所觀分別之境卽空。無分別者能觀亦然。若能觀分別之智不卽是空無分別者。所觀可然。以所觀分別之境空卽是無分別故。今能觀亦然。諸方便教事理不融。分別可障無分別理。圓教不爾一切分別卽無分別。無分別卽分別。分別卽空。所以上文云能善分別諸法相於第一義而不動。𨿽復分別未嘗離空。故言分別亦空。復次三土皆是分別妄想故有。若皆卽是中道法性一如無二。此分別卽空卽無分別之寂光也。

又問至中求第五番問答。問空當於何求者。明此無分別空理微妙懸絕行人欲求當於何求。淨名卽答當於六十二見中求。譬如有人迷南爲北。不可離北終須還就所迷北處而求南也。悟時還是所迷北處。而見於南。今眾生未悟卽菩提爲煩惱。故有六十二見之煩惱。若悟卽煩惱爲菩提。六十二見所計煩惱之處卽是菩提眞空常寂之淨土也。今明六十二見𨿽復眾多原其根本不出二見。從二出四歷三世陰卽六十二也。故法華云若有若無等依止此諸見具足六十二。凡夫四教卽有五種有無四見。一凡夫四見出六十二。如向所說。二三藏四門未悟取著卽是四見如大論明。若入毗曇卽墮有中。空門昆勒門等皆各墮見。三通教四門若未得眞執此四句卽是四見。如大論云般若如大火炎四邊不可取。中論觀法品亦有此說。四別教四門如大經云。乳譬佛性四句。若未見佛性執此四句卽是四見。五圓教四門若未見性執此四句亦成四見。故思益雲實語是虛語生語見。故大經云自此已前皆名邪見。以此四教歷三世陰及二無我。亦皆各出六十二見。有人言大集有此分別未得討文。所以出此五種六十二見。爲成淨名所答。故言當於六十二見中求。若從凡夫六十二見藏通四見中求得但空。卽見同居有餘。若從別圓四見等求得見果報土。若於圓教四見等求至離一切見淸淨淨禪卽見寂光。如迷南謂北從迷處求卽得見本。今欲求理只約見中而求卽得無分別空入常寂光。故答言當於六十二見中求。

又問至中求第六番問答。問六十二見當於何求者。此明諸見顚倒本來不實。依何處起而求諸見。淨名卽答當於諸佛解脫中求。何者諸佛解脫卽是中道自性淸淨心。不爲煩惱所染。本非縛脫不染而染難可了知。卽是眾生迷眞性解脫故起六十二見。有縛有脫。此見非余處起。卽是迷於眞性解脫而起。今欲求此迷情諸見者。當於諸佛眞性解脫中求。則知六十二見所起之源也。如欲求冰不得離水。

又問至中求第七番問答。若求六十二見從諸佛眞性解脫中求者。諸佛果地三徳解脫復從何求。淨名卽答眾生心行中求。上文云隨其心淨卽佛土淨。今觀眾生心行入本性淸淨智。窮眾生心源者卽顯諸佛解脫之果。華嚴云破一微塵出大千經卷。故般舟三昧云諸佛從心得解脫。心者淸淨名無垢。五道鮮潔不受色。有解此者成大道。故淨名勸於眾生心行中求。如勸求水不得離冰。問求眞性解脫亦得實慧及方便不。答眾生心性卽是眞性癡愛卽是實慧。諸行不善卽是方便。具如玄義十二因緣三種非道通達不思議三種解脫佛道。若見眾生心淨卽佛土淨者。卽於眾生心行見佛三種法身解脫不縱不橫。如世伊字。所以至極法身離身無土離土無身。身土理同而名有異。如天帝釋有多種名。解脫亦爾。或名毗盧遮那或名常寂光土。故淨名空室表諸佛國空。惟置一牀以疾而臥表三徳解脫。若見室空卽見以疾臥牀。若見以疾臥牀卽見室空。若見眾生心空卽見諸佛國空。卽心行中求得三解脫。故淨名因答佛國卽相仍答諸佛解脫。則還扶成佛說不思議解脫之旨趣。顯佛國之宗致也。助佛揚化正意在此。下室內五品𨿽多有所明結撮旨歸。終從此出。

又仁所問下二答無侍者。卽表性淨永無愛見。故言無侍如世人侍侍於兩邊驅馳使役。種種之侍正表此也。文爲二。一正答二釋出。一正答云一切眾魔外道皆吾侍也。此之答意。大士本以魔外爲侍今空室無侍。表常寂光無有愛見卽無魔外故無侍也。而有侍義者若應三土有愛見眾生。卽是魔外。淨名轉用卽爲佛事利益眾生。卽是侍義。若三土愛見眾生卽空無所有者是無侍義。而淨名爲三土皆有愛見眾生。故現居諸土卽有侍也。若同居穢土卽有波旬眷屬及屬愛眾生是右面侍。六師九十六種及屬見眾生是左面侍。所以然者淨名同居穢土現種種身於愛不捨。或作魔王調其眷屬以爲佛事於見不動。或作外道回邪入正調其眷屬以爲佛事。此卽用愛見所成眾生爲侍。現同居淨土亦然。但無惡魔外。若有餘土見愛者二乘通教菩薩生彼有禪定智慧。禪定是愛性智慧是見性。猶是愛見宿業罪垢故不見如來淸淨之土。淨名應生同其愛見。調伏教化使爲佛事卽是侍也。若別圓菩薩𨿽有福慧未見佛性未斷無明。卽是無爲愛見所成猶是魔外。其變易土𨿽無天魔而有樂生死魔以染涅槃卽是愛。愛故則有變易果報卽是魔也。𨿽無眞諦理外外道而有中道理外外道。大士於愛不捨於見不動而化度之。卽以此爲侍。若果報土始從初住𨿽見實諦圓斷法界見思。但未能盡。乃至法云猶有細微愛見。故爲無我輪惑所縛。餘一品死魔在。淨名爲此現生其土。調此愛見所成菩薩以爲眷屬。卽是皆吾侍也。若究竟寂光諸業所感依報永盡。故言空無所有永無愛見所感正報。故言無侍。空室無侍遠表此也。

所以至不動二釋如同居土以愛見魔外爲侍者。三土愛見所成眾生亦皆名侍。若愛見卽空不捨不動卽是無侍。卽空而有愛見眾生。淨名不滯不捨不動而調伏之。令具一切佛法。卽有侍義。寂光永無愛見。卽無魔外故無侍也。

文殊下三文殊問疾相有三番問答。一問疾體相二問疾用三問成疾之法。初問言所疾爲何等相卽問疾體相。所以問者。旣言法身眾患永斷。因於大悲現斯疾者。悲卽疾體。有何等相。若有定相則能利益。若無定相豈能有用。淨名答言我病無形不可見。此明法身本來無疾。大悲善根而現此疾。無緣大悲無有處所。豈有形相。若眾生緣法緣有所依倚可辧其相。同體大悲無緣無念豈有可見。如磁石吸鐵。如凡夫身患尙無相貌。況法身無緣而有可見。故答言我病無形不可見。卽是答疾體也。

又問至如幻故二問疾用。所以問疾用者。應身權疾卽是病用。進退二種與何法合。爲與金剛身合爲與智慧心合。若與身合法身應有其疾。若與心合力無畏等心應有苦。此約進合義問也。所以約金剛爲色智慧爲心者出大經。佛答師子吼也。若與眾生身合眾生身實有疾。應身應實有疾。若與眾生心合眾生心有實苦應心應有實苦。此約退合義問也。若不與金剛身智慧心合。云何名法身起應從大悲生。若不與眾生身心合者。云何而言應同其疾。淨名答言非身合身相離故。如凡夫病現見不與身心而合推假名身不見實疾。但有名字。名字不論合與不合。身相離故求實不得。故病不與身合。亦非心合。心如幻故。念念不住。豈況應身權疾而與金剛身合。身相離故。而與智慧心合。心如幻故但有名字。譬如明鏡一切色像現於鏡內。此像不與鏡合。何以故鏡形圓滿像應隨圓。若不圓滿當知其像不與鏡合。亦不與形合。何以故。外是實形此像不實。不實之形豈與實合。𨿽不與鏡合因鏡像現。𨿽不與形合形對像生。此病亦爾。不與金剛身智慧心合。何以故金剛身相離智慧心如幻性無疾故。亦不與凡夫身心合。何以故。凡夫身離病相不住。心如幻化病亦何在。凡夫實病此病權現。𨿽不與法身及凡夫合。因大悲起而有實病也。故從無住本立一切法現有三土之疾。故以鏡爲諭也。

又問至我病三問成病法。所以問者。夫病約身。身有四大如四毒蛇更相殘害。大論明四蛇相逐恆相殘害。一大不調百一病惱。故文云菩薩爲眾生故有生死。有生死則有病。何以故。以其應受此毒蛇身卽有四大。今現身有疾何大病耶。淨名答言非地大若地是病土石林木亦應是病。若此等非病云何得言地大是病。水火風大亦復如是。外四大旣非內亦應爾。復次若四大是病有此四大卽應是病。何得或有或無。若無病時應無四大。𨿽有四大有無病時。當知病非四大亦不離四大者只約此身得論有病。譬如因的則有箭中。豈離四大而別論病。故言不離地大。淨名亦爾。𨿽同實疾何必頓同爲病苦耶。故言非四大也。不離者淨名爲此實疾。是故應同應疾之由良爲實疾。故言不離不卽不離以論權病。又非地大者如請觀音言。地無堅性水性不住火從緣生風性無礙。一一皆入如實之際。四大實際卽非病也。故言非四大。不離者眾生不了四大如實故起諸病。是以應身同四大病故說不離。故淨名云以眾生病從四大起以其有病是故我病者。眾生四大所成應同亦現四大所成。四大卽是成病之法。今徧約三土。若三土有疾淨名則有此大悲。疾體無形相猶如虛空。𨿽復應同不與三土身心而合。成疾之法本由大悲何關四大。亦不離四大故三土生現此權疾也。故云是故我病。乃至法云金剛心亦如是。

爾時文殊師利下第二問因中實疾。所以次問者上來權疾。當何所因爲同實病。以有實病方便同事。而爲治之。云何爲實疾眾生說法。如何慰諭實疾菩薩。文爲二。一爲信行人問二爲法行人問。所以然者初問云何慰諭。淨名答以三教。慰諭卽爲信行人。從問云何調伏。淨名答用三觀調伏。卽爲法行人。信行必藉外緣恆爲說法。指示分明方乃得悟。卽是鈍根。法行不專藉外緣少有所聞。能觀行入道卽是利根。亦未必定爾。但信法二行互有鈍利根性不同。文殊爲此以興兩問。復次眾生累劫有須聞法有自進行。故問慰諭調伏意在請出三教三觀。若將三教成上室外經者。卽用通教慰諭從假入空觀調伏。成上爲國王長者說法。彈呵有爲緣集。若別教慰諭從空入假觀調伏。成上彈呵十弟子無爲緣集。若圓教慰諭空假一心三觀調伏。成上彈呵菩薩自體緣集。若將成下文者上已明問權疾。爲不思議品作本。今問實疾。若通教慰諭從假入空調伏爲觀眾生品作本。若別教慰諭從空入假調伏爲佛道品作本。若圓教慰諭中道正觀調伏爲入不二法門香積二品作本。而不取三藏教者此摩訶衍義也。未入室明四教者爲折伏彈呵凡夫著樂故也。今入室明三教三觀。正爲攝受如前分別。故知此經一部明四教三觀。其文分明望前望後句義相當。與一家用四教三觀孱同。故前於玄義具明四教三觀意在此也。略判竟。今初文殊問言菩薩應云何慰諭有疾菩薩者。卽是請出慰諭教門。

維摩下二淨名答文爲四。三卽三教慰諭四結成。今明三教但慰諭菩薩不取二乘以無慈永入涅槃。故今以藏通共成一教慰諭。界內有爲見思疾未斷。菩薩有分段因果實疾。故須三藏助通大乘而慰諭也。亦得兼用別圓慰諭。若說別者正爲慰諭有無爲緣集菩薩。其有無知變易因果實疾故用別教而慰諭也。若說圓者正爲慰諭有自體緣集菩薩。其有自體因果實疾故用圓教而慰諭也。今先明用藏助通慰諭者。勸令從假入空觀修一切智慧眼也。文爲二。一從果假入空二從因假入空果。是五陰妄惑之身由三假有故名果假。卽是苦諦四行中無常爲初。說身無常不說厭離於身者。若聲聞觀身無常起於厭離捨遠生死。菩薩不爾。觀身無常若折若體爲破常倒不說厭離破二乘心。𨿽知無常念念磨滅未度眾生。未具佛法終不捨離。說身有苦不說樂於涅槃。聲聞觀苦樂求涅槃。菩薩不爾。若折若體解苦無苦。爲破計樂顚倒。眾生未度未具佛法。終不入於無餘涅槃。說身無我而說教導眾生。聲聞觀身無我證滅無慈不度眾生。菩薩不爾。若折若體觀我假入無我。爲破計我十六知見顚倒。不取眾生畢竟空相。故能爲眾生說於如是無我之法而教導之。說身空寂而不說畢竟寂滅。聲聞法入眞墮於寂滅。菩薩不爾。若折若體入假實二空而知中理。不以偏眞爲究竟也。是則𨿽復從假入空。欲爲入中而作哢胤不捨羣品。故爲聲聞觀苦有異。意在此也。

說悔至過去二明慰諭令觀因假入空。因卽集諦。結業並是苦因。二乘爲涅槃但急斷結不懺宿罪。身子罪故不見淨土。意在此也。菩薩達煩惱性不匆匆斷結急取涅槃。但以懺悔爲先。淨諸功徳故螺髻見淨意在此也。此正明觀因假入空。若但觀果假入空非不離四住之惑。而往罪不除則障法門化他功徳。菩薩爲度眾生必須除罪。若無怨對卽可受化。故菩薩戒以殺爲初。聲聞戒以非梵行爲初意在此也。今明菩薩修從假入空懺過去罪。故言說悔先罪。若毗曇明三世有罪從未來至現在入過去。得繩系屬行人。若成論明二世無罪但隨心現在。今菩薩觀無生懺尙無三世。何況罪入過去及在現在。但過去顚倒妄造諸罪。若知我心自空罪福無主。如此懺時眾罪如霜露慧日能消除。體假入空破昔妄造。故言說悔先罪三世空故不入過去。

以已下二明用別教慰諭無爲緣集。菩薩自有恆沙別惑因果實疾令從空入假。觀破無知得道種智法眼。見機入假化物。文爲五。一慰諭勸起悲心二勸發願饒益三勸修福慧四勸生勇健心五勸精進不退。若具此五卽入假觀成能利一切。以己之疾湣於彼疾。初明勸起悲心。何者二乘無悲沈空受樂。菩薩出假須起大悲。問菩薩自己有疾可得湣彼己旣無疾何得以己湣彼。又別教𨿽有無明塵沙與分段異。何得以己湣彼。答此有二解。一菩薩斷四住時但有無明及習卽生是念。我今無明之疾尙爾。況眾生具縛何能受界內重苦。是則以己之輕當湣於重。故須出假。又假無明疾輕四住疾重豈得以輕湣重。

當識宿世無數劫苦。以往昔苦湣於一切。如布衣登極知人苦樂。當念饒益一切眾生。二明慰諭勸發。弘誓當念卽是從悲起誓。念欲饒益一切眾生。卽是入假勝緣憶所修福念於淨命。三明慰諭令修福智。入空則無福無命。此是入假修其萬行如空中種樹。修福卽福徳莊嚴。淨命卽智慧莊嚴。如大論明四種五種正命皆是其事。若無正見慧命皆邪。何能湣彼勿生憂惱。四慰諭勸生勇健心。聞生死無量劫意而有勇。首楞嚴心乃能入假化眾生也。若怖畏憂惱或退墮二地。故言勿生憂惱當起精進。五慰諭勸修精進。有疾菩薩若欲入假必須精進不得休息。未具佛法不應取證。又方欲荷負不應疲怠。此卽從空入假利益一切。若言空無所有不修精進卽退墮二地。豈能從空入假利益一切。當作醫王療治眾病。三明用圓教慰諭。有自體緣集實疾菩薩令修空假一心三觀得一切種智佛眼。若諸方便教此非大醫不名爲王。圓教發心作佛三諦圓觀。若開佛知見是大醫王。能圓集法藥治法界病。故言當作醫王療治眾病。自疾他疾皆究竟愈。此慰諭文具明四教三觀意。略而文未顯。至下三觀釋文方具足顯。

菩薩至歡喜四結成。卽是勸三教慰諭三種實疾菩薩。若依教斷三種緣縛脫三一土因果患累者。卽各歡喜也。

維摩經略疏卷第二十二

問疾品之三

文殊師利言下二爲實疾菩薩問調伏觀法。又爲二。一文殊問二淨名答。問意如前明爲於法行。亦通爲二行互相資發。故問也。

維摩下二淨名答正約三觀調伏。何者三觀破三惑。卽是修三智三眼調伏界內通別圓三種實疾。亦是調伏三土因果之實疾也。文爲三。初約從假入空調伏界內見思之疾。二從以無所受去明從空入假調伏無知之疾。三從有疾菩薩自念去明中道正觀調伏無明實疾。三觀之義具如玄文。今更略明三觀之相。三藏旣不見眞不須論也。通教三觀但約二諦只成二觀無第三觀。非今答意。今但約別圓以簡三觀則有三種。一別相二通相三一心。一別相者歷別觀三諦。從假入空但得觀眞。尙不觀俗豈得觀中。從空入假但得觀俗亦未觀中。若入中道方得雙照。玄義已具。二通相者則異於此。從假入空非但俗空。眞中亦空。從空入假非但俗假眞中亦然。若入中道非但知中是中。俗眞亦中。是則一空一切空無假中而不空。一假一切假無空中而不假。一中一切中無空假而不中。但以一觀當名解心皆通。𨿽然此是信解虛通。就觀除疾不無前後。三一心者知一念心不可得不可說。而能圓觀三諦。卽此經云一念知一切法是道場成就一切智。故玄義已具。此三三觀初別相的在別教。通相一心的屬圓教。今室內六品正是通相或用一心。何以知然。初從假入空觀云惟有空病。空病亦空此似空於中道。又觀眾生品從假入空徹觀三諦。入文方見。問此兩三觀旣並是圓。何以爲兩。答通相約通。論圓恐是方等帶方便圓。不同法華。今明從假入空觀亦名二諦觀。卽是修一切智慧眼。文爲三。一入眾生假空二入實法假空三入平等假空。初假者一往經文似如析假。何者初破我想及眾生想是眾生空。次當起法想是別修法空。此乖鏡像拳指之諭。今明不爾。此別有意。若聲聞人但求自度。總相破人卽破法空。菩薩爲化眾生。總相別相。若總相但體三假皆如幻化。別相入空。須前分別眾生實法平等無謬然後入空。何以故。菩薩集法藥須細分別爲分別藥病作方便也。是以大論釋菩薩用道種慧入空。徧分別諸道方入空也。故此經𨿽前觀眾生入空而猶須更起法想。下文云以何爲空。但以名字故空。若言但以名字者卽是如幻如化體假入空意也。初明眾生空文爲三。一正明破眾生假入空卽是約因破果。二釋是約果破因。三結。初文者前世妄想卽無明與行能感今世識等五果。若有此果卽有病也。虛妄之因不實果報理然虛假。是中無我故言誰受此文亦不的判析體。今望下文義推多用體假。

所以至生著二釋卽是以果破因果。卽是此身。四大無主無主故卽無我。破四大如前約請觀音明。言以果破因者經重釋云。又此病者皆由著我。由迷此果計我卽癡順我卽貪違卽生嗔。卽愛取有故有未來生死。眾苦不斷。若知無主則不計我起愛取有。故言以果破因。

旣知至生想三結成。若知妄計是病本者卽除我想及眾生想。若我人想滅則十六知見及六十二見一切屬見煩惱皆滅。卽是須陀洹智斷是菩薩無生法忍。

當起下二明法空文爲三。一先分別法二破除三釋。初文者菩薩爲利眾生先分別法相方入空也。故大論云先用法智分別諸法。次用涅槃智所以入眾生空竟更起法想分別諸法。然後體法入空者。如身子利根入見道竟卽能斷結成羅漢果。停畱七日爲作隨佛轉法輪將。須在學地徧知學人所行之法方證羅漢。今菩薩欲觀法假入空須先起法想。但以眾法合成此身者。卽先分別眾因緣法。所謂過去二因成今五果。陰入界法成假名身。亦是十法界法。何以知然。眾生身具六道後破涅槃卽破四種行人計涅槃也。起惟法起者陰入界生惟是法生。是中無我使起使滅。又解起惟法起者六道因果法起也。滅惟法滅者四種聖人得二涅槃卽是三界因果法滅也。又此法者各不相知者色不知心心不知色。入界皆爾各不相知。所以然者諸法無性無知者見者。以何而知。起時不言我起者。前言不知是各不相知。今言諸法無性互不知起。𨿽有法起無自他性。虛假不實滅時不言我。滅義亦如是。

彼有疾至涅槃等二明破除法想。爲滅法想者知法想顚倒是其大患。無法而生法想卽是顚倒。此卽體如幻化。不同數人法想卽癡違順卽貪恚。因有十使九十八使善惡業起卽有分段因果實疾。故言卽是大患。乃至計有四人涅槃皆是大患。我應離之者離此顚倒二邊法想。此有二義。一知所分別法皆如幻化得離法想。二知由心則有分別。若體內心隨理三假所成不自他等。玄義已明從假入空。四十八番破見卽無有無等四見法想。又用九百七十二番破思。卽三界思惟法想究竟盡也。是爲斯陀含乃至阿羅漢智斷皆是菩薩無生法忍。卽是體法假入空。云何爲離離我我所者。內心法想爲我計十法界爲所。若體內心能起法想顚倒幻化不自他等。如前破者卽是離我。若體十界幻化虛假不自他等卽是離所。云何離我我所等者。前約離能觀我爲內所觀我爲外名不念二法。此中卽生死界內爲內涅槃界外爲外。名不念二法。若二邊皆空名爲平等。卽是體假入法空。謂我等涅槃等者如前所明。能起法想之心爲我。此我卽空涅槃爲所。所亦卽空。空理無二卽是等也。亦應云生死爲所涅槃尙空況生死法。

所以至定性三釋我及涅槃是二皆空者。卽是從體二邊法假以入空也。又重釋言但以名字故。空二法無決定性者此中正顯體法假空。正意在此故前判此初觀是衍體空。以名字空無決定性。卽是生死涅槃相待故有名字。無定生死涅槃之法。四句研核。若不可得而說二法者但有名字無決定性。

得是至亦空三明平等空。卽是體平等假以入空。言平等者生死有爲涅槃無爲。二法相異故不等也。今二法皆空無二相異卽名平等。若存平等非平等空也。如存生法非生法空。得是平等惟有空病等者。卽是體平等假以入空也。所以平等是假者待不平等故有平等。卽相待假。四句撿核。若不可得但有名字名字卽空。卽是體平等假空空病亦空。問此違瓔珞彼明從空入假方是平等。何以初觀言平等空。答利根菩薩若不得生死知涅槃亦空。能懸破滯空之病名平等空。此有二種。通教入空未發眞智妄計涅槃生戲論者。此如大論破第一義空。引毗曇有緣無爲生使。知空病亦空卽無空病。見第一義是通教意。別圓不爾。若見偏眞起染著者不能入假。如住化城故名空病。知空亦空卽見中道。復次若言我等卽生死空涅槃等卽眞諦空空病亦空卽是妄計中道病空往。望文意謂如此。此觀旣是通相入空非但假空眞中亦空。初觀𨿽爾位行終在從假入空。豈知中空。無明卽斷類如聲聞在方便道未入正位。𨿽虛心破空實未見諦。細尋此意與前初番慰諭意同。

是有疾下二約從空入假以明調伏。此觀正調界內外無知實疾亦名平等觀。卽是修道種智法眼此。正爲佛道品作本。以無所受卽是仍上空觀已斷界內諸受。所以受此諸受者爲化愛見眾生也。出假有三。一從念處相似空出。何者菩薩化物心重自行則輕故。慈悲重者不務斷結。從相似空卽便出假。見思未斷故言有疾。二從見諦終不退轉卽便出假。思惑未盡卽是有疾。三斷見思盡方乃出假。通教齊此。此乃無三界正疾猶有習气無知。亦是有疾。若別教入無量四諦塵沙之假故名入假。但別圓皆有入假之觀。今取通教斷分段盡正是別教出假之位。故借通顯非用通也。但通教別惑見思無明猶自未除。故於別圓猶是界外具足有疾。前明入空旣體三假今明入假還入三假。上第二別教入假慰諭經文具五。今第二觀調伏文亦具五。𨿽不次第大意孱同。文具五者一以無所受而受諸受。此是神根利者堪出假也。二未具佛法不應滅受取證者。是大精進能爲眾生集佛法也。三設身有苦當起悲心卽是大悲。四我旣調伏亦當調彼卽是弘誓。五能調伏慧利卽勇健心。初解以無所受而受諸受。若念處暖頂方便伏見名無所受。若見諦一受不退常寂然。不受六十二見名無所受。斷見思已位齊羅漢。故法華云於諸法不受皆成阿羅漢。智斷是菩薩無生。卽是眞無所受若於界外猶名爲受。不妨三界見思已斷隨分得名眞無所受。大品明不受有五。謂受不受不受亦不受。乃至非受非不受亦不受不受亦不受。前四破我卽是不受生死得入涅槃。後一不受涅槃卽能入假。菩薩慈悲應須拔濟。云何不受而受涅槃。應須入假受其諸受。故云眾生病則我病也。眾生若離見思諸受我亦離之。故言眾生病愈我病則愈。爲是義故以無所受而受諸受。受總有三。一凡夫受二二乘受三菩薩受。一凡夫受屬愛屬見。愛見各有善惡。屬愛惡受者卽是魔羅樂生死。起三毒十使謗於方等五逆四重十惡三塗。此等諸受菩薩以無所受受此諸惡。如調達婆藪受重罪業地獄受苦。乃至受諸餓鬼畜生等苦。屬愛善受者受從愛煩惱起十善十二門禪修羅人天果報。方便附近而化導之。屬見受者亦有二種。一因見造惡如尼揵見。二因見造善卽梵志見菩薩。實非九十六種而湣此屬見眾生受善惡見。和光不同塵而化度之。二明受二乘受者。卽藏通二乘一三藏四門受一見有得道如毗曇。菩薩入空知生生不可說。豈有生滅有之可受。爲應以此門而得度者而受此受。說法造論悉檀利生。二受空門者如成論明見空得道。菩薩久知生生不可說。豈有折生法二空乃至滅三心涅槃之可受也。爲接此門而入道者受之作論悉檀利生。受亦有亦無門如昆勒論。受非有非無門如爲車匿說離有無。二受通教二乘者此約十諭以明四門。如中論觀法品明。故大論嘆般若云。般若如火炎四邊不可取。菩薩從假入空久知不生生不可受不可說。但爲眾生有此四門根性。而入假受之說法造論。四悉教化二乘人也。三明菩薩受者菩薩從假入空知四不可說不受四教大乘。爲有四種大乘根性從空入假而受四教一十六門。化四根性用四悉檀說法造論而度脫之。問若入假受圓教四門者何須第三觀。答觀此經意必須用通相入假釋也。

未具至取證也二明精進能具佛法。利根菩薩從空入假。𨿽能以無所受而受諸受。如空中種樹。若無大精進力卽不能於諸受中成就一切佛法。猶如懶人𨿽得作器無所成辧。若大精進如大施太子空其大海。如華嚴明。七地欲沈空諸佛所不許勸發起其大精進力故菩薩入假。未具佛法當勤精進不應滅受取證。今明具佛法者還約三種受其一切法。一約凡夫者卽約屬愛見受也。屬愛惡受已如前列。受此諸受具修一切法。菩薩於諸不善受知病識藥。知病卽知苦集識藥卽知道滅。知四不可說而通四種四諦。卽是行於非道通達佛道。此不善道卽如來種用四悉檀自行化他。此具如佛道品﹝云云﹞。次約屬愛善受。具足佛法者亦如前列。於此善受能知天文地理韋陀書史五明六藝。輪王十善五通神仙之論釋提桓因種種善論諸梵天王說出欲論無不皆知。又於此法知四不可說等例前惡中。次明受屬見惡受善受。以邪相入正法修一切佛法亦如是。二明受二乘具一切佛法。卽藏通四門皆知四不可說例前惡中。三明受菩薩受具一切佛法。四教菩薩如前說。菩薩知四不可說入假利生。三藏菩薩有門生滅四諦起四弘誓願。阿僧祇劫行六度行具一切法。而於生滅四諦通達三種四諦自利利他。餘三門亦如是。通別圓一十二門亦如是。若受凡夫受未具佛法不得滅之取證。乃至菩薩受亦如是。華嚴呵七地沈空意當在此。瓔珞云等覺地無量百千萬劫入重玄門修凡夫事。卽是未滅凡夫受而取證也。凡夫受尙爾。二乘菩薩受未具佛法豈得滅而取證。

設身至大悲心三明入假起悲。入假精進具學佛法本爲化他。若大悲心少則精進心羸。故須加修悲心。設身有苦者。若是念處等出假伏惑未斷。若入生死苦來逼身或生退悔。若斷結見眞或自存己。樂欲入涅槃放捨精進。故勸湣惡趣。無量劫來不識眞正沈淪苦海。今得念處暖頂知空。苦尙難忍何況彼耶。乃至見諦出假。今有思惟。苦猶難忍況具縛惡趣。乃至斷見思盡出假。今止有習。苦猶難忍況三界凡夫。如是念時大悲節節增長。甘心受苦。荷負眾生出假精進。具如前釋。以已之疾湣於彼疾此意同也。

我旣下四明弘誓文爲四。一酬本願化物二去取三正化物四傳釋。我旣至眾生初明酬本願。何者悲誓利物但爲內疾猶重未成化他之法。今修二觀調伏取相若薄若盡無知稍破。故言我旣調伏。本願度物今須調伏一切眾生。但除其病而不除法。二明去取有師言。如病眼見華病瘥本無。眾生亦爾妄見諸法。妄惑若滅則無法可除。此是本無法何謂不除法。今言一切眾生具十界法無明不了觸處病生。若有智慧無礙自在悉爲佛事。譬如火是燒法若觸燒。如病。謹愼不觸卽是除病不可除火。除火則失溫身照闇成食之能。十二因緣三道亦爾。此有去取法不同除也。又火能燒人得法術者入出無礙不須除火。故八萬四千煩惱凡夫爲之疲勞。諸佛菩薩以爲佛事。亦如治眼去病存精。爲斷病本而教導之者。三正明化物。病本卽是一念無明取相。故華嚴云三界無別法惟是一心作。今謂惟是一念無明取相心作此卽三界之病本也。若知無明不起取有卽畢故不造新。卽是斷病本也。何謂病本下四傳釋文爲二。初釋出病本二釋教化斷除。何謂病本者攀緣只是妄念取相。過去無明行合現在愛取有。合過去攀緣爲現在病本。現在攀緣爲未來病本。何所攀緣謂之三界者。過現攀緣皆緣三界。若離三界無別攀緣云。何至無所得。次釋教化斷除。謂心無所得者無相空慧。不得一念無明取三界相。卽心無所得攀緣皆息。如經無所攀緣。謂二見者我及涅槃。是二皆空卽內外見心皆無所得。若心無所得無明取相攀緣皆息。則心水淸淨珠相自現。若得淸淨心常一則能見般若。是爲化物之要道也。文殊下五明勇健心結釋前四文爲二。一正結釋二譬顯。是爲有疾菩薩調伏其心者。結從空入假伏心修一切佛法。結能利益一切眾生。如金剛般若云菩薩降伏其心滅度無量眾生。實無眾生得滅度者卽是此義。爲斷老病死苦是菩薩菩提者。菩提言道若不利物卽二乘道菩提名道薩埵名成眾生。若不如是爲無慧利者。眾生不得法施慧利於物無出生死之大益也。譬如勝怨者二譬顯菩薩利物勇健心也。愛見之心能化眾生入於魔外。卽是眾生入道之怨菩薩能斷其見思是勝怨也。兼除者兼言未正。菩薩法界結惑未盡。由須自行傍兼利物故言兼除。又兼除者在因且兼除眾生生死。成佛則究竟爲斷除也。

彼有疾下三明有疾菩薩用中觀調伏。前二觀爲方便。此觀卽是佛菩提智爲斷無明自體實疾。故勝鬘云無明住地其力最大。佛菩提智之所能斷。因此發眞卽開佛知見。亦名一切種智亦名佛眼。是爲入不二法門品作本。具如玄義。修此觀位約教有三。通教六地斷四住七地斷塵沙八地道觀雙流。若別接通八地修中治無明病。九地似解名爲聞見。十地發眞名爲眼見。別教十住已斷四住。十行除塵沙。因前解行得修此觀。十品似解卽是回向。發眞入地分破無明。道觀雙流入薩婆若海。圓教五品卽修此觀。若生似解得六根淨。若能發眞卽入初住斷無明實病。道觀雙流自然流入乃至等覺無明未盡皆名有疾。以別接通及別斷伏皆是方便。今初發心行生修乃至坐道樹下。故圓教初心卽學中觀。文爲二。一正明中觀二道觀雙流。初文二。一明觀體。二簡非。初文二。一明自觀二觀眾生。

如我此病非眞非有者。是初自觀法身有無明自體之病。非眞非空非有非假。又非眞者非從假入空所治之病。非有者非從空入假所治病也。故前二方便非是正觀。因前二空入今中道。四句撿無明畢竟不可得。卽知無明性卽是明。明亦不可得。是爲入不二法門。卽見虛空實諦佛性名中道觀。玄義具明。如是觀者破迷實諦無明之疾。

眾生疾亦非眞非有次觀眾生。修此觀時非但自知疾非眞非有知眾生亦然。是觀眾生根本疾也。何者眾生本來與菩薩非眞非有一如無二不異不別。眾生迷故墮二生死。菩薩觀照了知十界皆有中道無明之疾。故己他之疾同。是眞體一無明也。以此驗知。此經觀中則無假空而不中。

作是下二明簡非爲三。一約愛見大悲二約禪定三約二智此三非者正就法身二莊嚴簡。初文者若觀中道生愛見者。則不能雙照二諦。若照二諦亦不照中。今觀中道不生愛見。若照中道卽能雙照不失中道。卽是一心三觀。卽眞中觀之正體也。此之愛見正約中道。若約二諦屬前二觀。若就三諦明權實者此是自行權實。何者自行照實諦爲實照二諦爲權。若約正道生愛見悲卽法身有疾此爲四。一正明起愛見二釋是非三引佛語證四結勸捨。初言若起愛見大悲卽應捨離。若於中道法身起愛卽順道愛生。名爲頂墮。菩薩𨿽不墮二地障入菩薩位。若用悲心欲拔二邊生死苦者。名愛見悲。是則非惟自體成疾。亦定慧大悲雙照不明。損方便力障於大用。如身有疾手足萎陀不能營辦。正覺之體有愛見患。定慧大悲皆有障也。又如手足有疾亦能累身。若定慧有障能障觀體。此正觀體若有愛見緣眾生者。卽愛見悲。非但自體有障。亦障福慧莊嚴二諦雙遊普利眾生。

所以至解縛二明解釋。除失顯得文爲二。一除失二顯得。一除失者菩薩斷除客塵者。愛見卽是無明不有而有。名爲客塵。能覆自性之心。若用悲心欲拔眾生二邊苦者。卽於生死有疲厭心。何者觀體若有愛見照二諦用則不分明。慈悲外化卽有疲怠。如身有疾不欲行涉。此是除失。

若能離此無有疲厭者次明顯得。若能離此愛見則內觀徹雙照無滯。無緣大悲化物無惓。如身無疾所作成辧在在所生不爲愛見覆者。若斷無明愛見則無界外煩惱。慈悲誓願隨有疾眾生有緣之處受身化物。自旣無分段變易之縛。卽能解彼眾生之縛。故云所生無縛能爲眾生說法解縛。此顯得也。

如佛至是處三引佛語證釋正觀義。義旣深邃淺行未達各生疑网。是故引證。

是故菩薩不應起縛四結勸解釋。分明證據有實足以斷疑生信。故結勸云不應起縛何謂下二約禪簡非顯是文爲二。一簡非二顯是。初文者貪著禪味是菩薩縛。縛卽是非。若貪著有漏根本十二門禪卽隨生同居。若貪著無漏觀練薰修卽隨生有餘。若貪著九種大禪首楞嚴等百八三昧卽隨生果報。皆不免縛。

以方便生是菩薩解二約禪顯是。若觀中道不染前三。誓生三土皆是以方便生。𨿽生三土無三種縛。能解三土眾生之縛故言以方便生是菩薩解。

又無方便下三約二智明簡非文爲二。一約修行二智二約眞應二智。修行用因眞應約果。初文爲三。一略用四句標章二四番解釋三總結。初標中初兩句標實智縛脫章門。次兩句標權智縛脫章門如文。

何謂至方便解二釋前四章門。一釋無方便慧縛。謂以愛見心者。修正觀時不能體達不生不生不可說。又無助道資發實慧。實慧不發致起愛見。若用此心修行六度。莊嚴佛土成就眾生。修三脫門而調伏者。不能發眞破無明障顯出法身自利利他。卽是無方便。慧縛如身有疾不能運爲。二釋有方便慧解。謂不以愛見心者。但不以愛見心反前爲異。余義並同依前說之。三釋無慧方便縛。謂住三毒者此是修觀行。不加修眞慧破通別三毒。用不淨心而入方便。萬行無導卽是無慧方便縛。如人手足有疾不能安快四釋有慧方便解。謂離三毒者。以離三毒反前爲異。餘同比說。問愛見與三毒何異。答愛見是順道而起。三毒多著依正而生。問成就眾生與殖眾徳本何異。答利物無緣大悲名成就眾生。卽是智集惟識通。如是取淨土。自行一心具足萬行。回向菩提名殖眾徳本。卽是非形第一體非莊嚴莊嚴。

文殊至觀諸法三總結勸。有無明實疾。菩薩應如是巧用二智以觀諸法。卽是以助資正以正導助。此卽善用二智自利利他。

又復觀身下二約眞應辧二智文爲二。一觀身有實疾權疾明二智二觀身疾不離不滅明二智。初文又二。初觀法身實疾卽是實智。次觀應身權疾卽是權智。何者照實權境隨境受名。初文者又復觀身無常苦空無我。是名爲慧作此觀者。前明實慧。觀法身理湛然實境。以爲實慧。今有疾菩薩法身猶有因疾果疾。是無常等卽事不實。卽是法性爲實慧也。菩薩未證極果。因地法身有常無常。二鳥俱遊意在此也。

𨿽身至方便二明照應身權疾之境。卽是方便智也。何者𨿽身有疾卽是菩薩法身惑累未盡。猶有無明變易實疾。常在生死者。卽是應身常在界內外生死。所以常在者爲饒益一切而無厭惓。是名方便。卽照權境爲權智也。

又復下二約觀身不離不滅。明二智文爲二。一約不離明實智二約不滅明權智。初文者又復觀身。身不離病者有疾菩薩觀身實相。卽是自性淸淨心不染而染難可了知。若斷未盡卽是身不離病。又法身大悲同眾生疾。法身應疾故言身不離病。病不離身者實疾權疾皆不離法身。而有是病。是身非新非故者無明實疾與本法身無前後。但非始本。眾生無始之病非新非故。菩薩同病亦非新故。是名爲慧者卽實智也。設身有疾而不永滅。二約不滅以明權智。有疾菩薩旣住正觀不應四大增動。宿業所致。設有重疾卽觀入法門。故言而不永滅。又設是假設權實二疾皆是假設。實疾卽是無明假設。故金光明云。無所有故假名無明。權疾因眾生而起亦是假設。而不永滅者亦有實權。實者𨿽有此疾體疾無疾不斷不破。以己之疾湣於彼疾。若觀此疾入實相者得無緣大悲。還用利生故不永滅。權者若一段眾生疾滅。於餘眾生猶須爲現。故不永滅。

文殊師利下二因觀成行。此爲香積作本。彼明穢淨土菩薩之行。爲成此義文爲二。一結前觀以爲行本二正明雙流之行。初文爲三。一明調伏觀成二釋三結成行本。初文者有疾菩薩應如是調伏其心。亦復不住不調伏心者。上多明不斷煩惱。若不得意則縱煩惱。心隨妄法還同凡夫。

所以至聲聞法二明結過釋也。若住不調伏心是愚人法者。一往同愚非卽凡愚。如罵人如驢非卽驢也。若住調伏心是聲聞法者。亦一往相似非卽同也。

是故至菩薩行三結成行本。若離二法縱容得所則是菩薩立行之本。故言是菩薩行。

在於下二正明雙流行文爲五。一雙明雙流行二單明雙流行三約道品正觀明雙流行四約現相自在明雙流行五約依正明雙流行。初有三行。在於生死不爲污行者。若中觀相應入俗不染。住於涅槃不永滅度者。流入偏眞而不取證。非凡夫行者流入眞也。非賢聖行者入俗自在不同二乘。非垢行者流入眞也。非淨行者流入俗也。

𨿽過至是菩薩行二單明雙流有十五行。𨿽過魔行而現降眾魔者。正觀相應能入俗降魔。求一切智者流入眞空。不非時求證一切智不墮二地。𨿽觀諸法不生。流入眞空𨿽化二乘不墮二地。𨿽觀十二緣起。本自不生而流入俗諦緣起。起六十二見化諸外道。𨿽攝一切眾生。𨿽入俗諦用四攝法。攝諸眾生入一實諦。和光不同塵故不愛著。𨿽樂遠離。流入眞空能遠離煩惱生死。而不灰斷。𨿽行三界。𨿽入俗諦行於三界。卽照世諦。而不壞法性卽是照眞諦也。𨿽行於空。流入偏眞具修萬行。如空中種樹。𨿽行無相流入徧眞無相不妨度生。𨿽行無作。流入偏眞無作不妨受六道身。𨿽行無起。流入偏眞無起。而起萬善。𨿽行六度。𨿽入俗諦同六度菩薩。任運圓照眾生之心。𨿽行六通。自然入俗故得五通入眞。而不盡漏不同二乘。𨿽行四無量心。流入梵天行於俗諦。而不受集梵世生死。梵王之身。𨿽行禪定解脫三昧。𨿽入俗諦諸禪。而不隨禪生色界。不隨定生無色界不隨解脫生淨居。亦不隨解脫三昧生有餘土。

𨿽行至是菩薩行三約三十七品正觀。明雙流行。𨿽行四念處。正觀相應自然流入折體念處。見眞而不捨俗諦身受心法。𨿽行四正勤。流入折體正勤見眞而不捨俗諦身心精進。𨿽行四如意足。流入折體如意。見眞而能得俗諦自在神通。𨿽行五根。流入折體五根。見眞而能入俗。分別眾生諸根利鈍。𨿽行五力。流入折體五力。見眞而能求佛照俗十力。𨿽行七覺分。流入折體七覺。見眞而分別佛一切種智。𨿽行八正道。流入折體八正。見眞而樂佛道。𨿽行止觀助道之法。流入事止觀助折體見眞不入灰斷。在俗行化。此則二諦雙流皆異二乘。故悉結成菩薩行也。

𨿽行至是菩薩行。四約現相明雙流。文有三行。𨿽行不生不滅者。正觀相應流入眞諦不生不滅。而現俗諦相好莊嚴。𨿽現聲聞辟支佛威儀。流入現外威儀入眞。而能入俗不捨一切佛法。此卽內祕菩薩行外現作聲聞。𨿽隨諸法究竟淨相。流入平等法界四不可說。而能界內外現身利益。

𨿽觀至是菩薩行。五約依正結撮扶成此宗體也。文有二行。𨿽觀等者。若正觀相應知常寂光。而能起界內同居淨土界外有餘果報淨土。此結成佛國因果爲宗也。𨿽得等者。若正觀相應別入初地圓入初住。眾生應以佛身得度者能現八相。而眞應未極應修住行乃至等覺諸菩薩道。故言不捨於菩薩之道是菩薩行。此結成住不思議解脫之體用也。若諸師不信此經明果外淨土法身者。云何消此文。

說是至三菩提心第五大段明時眾得益。八千天子發菩提心者。菩提心義具如前釋。

維摩經略疏卷第二十三

不思議品

此下五品次問疾品來者。卽是入室大段第二重決前問疾品也。何者前明問疾品約於權疾。辧果實疾明因。所說旣略。利根之徒如八千天子已發道心。其未悟之流更廣辧果明因決前權實疾義。故次來也。此五品爲二。一此品正爲決前問疾品約權疾明果。二從觀眾生品至香積四品。正爲決前問疾品約實疾。明三教慰諭三觀調伏之因。今略用三意通釋此品。一品來意二略釋不思議三入文帖釋。初來意者。問疾品明疾有權實。權疾卽是法身應用本迹各有所居。故淨名空室現疾而臥。表土表身表本表迹。文殊睹相知有所表。故因往復論決果地依正義。意𨿽顯而不思議垂迹。權疾依正莫測之用猶未具明。故因身子生念爲致燈王之座。而此小室容多大座而無妨礙。卽顯不思議垂迹權疾所居神用莫測。廣論果地從本起迹迹中變用依正自在。重廣顯權疾垂迹變現眾生疾愈權疾亦愈。故此品來也。二略釋不思議者卽有二意。一明三徳解脫不思議。二明本迹依土不思議。初意者卽有三種。一眞性二實慧三方便。故淨名云諸佛菩薩有解脫名不思議。若菩薩住是解脫者能以須彌之髙廣內芥子中。乃至種種變現莫測卽是三種解脫不思議義。何者諸佛菩薩有解脫者卽是眞性。若菩薩住此者卽是實慧。能以須彌內於芥等卽是方便。但四教皆明三種之理悉有不思議義而有二種。一相待二絕待。若三教所明卽是相待。何者三教隨他意語。約斷結以明解脫卽是相待。圓教隨自約不斷結以明解脫。卽是絕待不思議也。相待卽是有思之不思皆是思議。絕待卽是無思之不思是眞不思議。今此一品正以絕待不思以釋不思議也。所以三教成相待者如三藏佛果神用變化。凡夫二乘及諸菩薩之所莫測。卽不思議。若待通教體法解脫還是思議。若通教八地已上道觀雙流。二乘下地之所莫測卽不思議。若待佛地猶是思議。通若待別還是思議。別教登地見一實諦得三解脫。三乘通教別三十心所不測量卽不思議。若待上地是思議。此三皆是下不思上。非是當位絕待之不思議。今明圓教絕待不思議者。十二因緣三種非道卽是三徳解脫佛道。若菩薩行此十二因緣三種非道。不斷三惑不破三法。而住三種解脫之道。卽不思議絕待三徳之解脫也。是則非但下不思。上乃至上地諸佛菩薩亦不思下地及一切眾生因緣三道。卽是絕待之不思議。故文殊般若云。佛界眾生界俱不可思議無有異也。前釋一名不可思議解脫已具明竟。二約本迹依土者。前品空室表土。文殊見相問於佛國。但明寂光畢竟空寂。此但是法身本土不可思議。未顯應身迹居不思議相。今用神力致座。明迹居穢土現不思議事。須彌大海地水火風十方佛土集在一國。示一切人如是等事。皆是依土現不思議莫測之相。具出在文。若迹居分段依報塊然。尙示無礙居餘三土豈可測量。問此十四品皆不思議何得獨標此品。答𨿽復皆明但此品廣出變用事。顯故別標題。如摩訶般若始終皆明般若。佛言欲求般若當於須菩提品中求。而須菩提對佛。釋提桓因舍利弗問難一向皆入眞空實相。卽般若正意故勸此品中求。今品亦爾。

爾時下三入文帖釋。此品總爲六。一身子爲眾念座。二淨名借座。三昧不思議神用。四迦葉欣仰。五時眾得益。六淨名述成。初文爲五。一身子生念。二淨名問。三身子答。四淨名彈呵。五天子得法眼淨。初文者身子古聖迹。示此念欲爲開發不思議端。若不生念無由得顯不思議用。又欲爲令小乘未證果者得法眼淨。或發大心已入位者得成生蘇。故示生念因致彈呵。爲借燈王之座廣說大用。則諸聲聞鄙小慕大。堪聞大品法華。約事論者。大眾立久而二大士方論大道。言論未已恐時眾疲怠不染法利若。有牀座咸得安穩。必獲大益故生此念。亦因空室致有斯念。因此彈呵。神力借座。卽得廣說不思議解脫神用。皆是垂迹權疾利物自在之功。若有此勝能用化物者。則除眾生實疾因果。豈得不念。若眾生因果疾愈則佛菩薩淨名應同之疾皆愈。是則成前果地權疾之義。

長者至牀座耶二問所念。身子𨿽生此念眾生未盡知。將欲彈呵故先問所念。爲法來耶求牀座耶。若爲牀座不名行人。若言爲法不應求座。故須核問。若所念顯露大眾同知方可彈折。

舍利至求牀座三身子依念而答。我爲法來非爲牀座。尋此答意卽爲三失。一心念牀座而云爲法。是違心之失。二所念聲聞法中三寶四諦等法。是不稱理之失。三眞法無念而今興念。是舍道法入凡夫之失。

維摩下四正彈呵呵其三失。初呵違心者。夫求法者不貪軀命豈辭立久。不沾法味身有疲怠。謂眾亦然遂念牀座。乃至核問答言爲法。若其爲法不惜身命。豈得疲怠而念牀座。

夫求下二約法呵其不稱理失。向聞大乘旣不染心猶存小法。致疲怠念座故呵其所存小法。文爲四。一約陰入三界呵。二約三寶呵。三總約四諦呵。四別約四諦呵。初文者身子依三藏入道。陰入是其報身。因此修禪發欲界定四禪四空。住此諸禪觀三界陰入生滅諦理斷三界結。𨿽成羅漢巡觀無漏還從此入。今淨名用衍呵其拙度。不得卽空法性陰入。非眞求法不免還招粗變易死。又有入出之觀出則疲怠念座。

惟舍利弗至眾求二約三寶呵。所以須約三寶呵者。其聲聞人隨聞生解三空入道。由佛說法得入僧數。若呵其非者是則過由佛法眾僧。亦非故呵其不應取著。不了義教明三十二相爲佛。九部爲法羯磨得戒爲事僧見諦得果爲理僧。大乘諸法實相本自明了是佛。理性無倒爲法。智理不二爲僧。又知法名佛離相爲法無爲卽僧。若不識此一體三寶乃著別相三寶。故呵不應著也。

夫求下三總約四諦呵。所以次約四諦呵者。身子不愜。若三寶不實不應著者。觀諦見理豈無三寶。故卽呵其有作四諦非究竟也。文爲二。一呵二釋。一呵云無見等者此呵生滅四諦。若由此見理不進求者。但住化城不至寶所。如呵須菩提云不壞於身。而隨一相豈折觀苦言見理也。不斷淫怒癡亦不與俱。豈定斷集以五逆相而得解脫。豈煩惱盡以爲證滅。如化城之造作也。有師作造詣之解恐不如前釋。不斷癡愛起於明脫。卽是行於非道通達佛道。豈離非道別有正道之可修也。若執聲聞四諦爲實卽不見大乘三種四諦。所以至非求法也二釋者。若執生滅有諍論者。卽是界內有爲戲論。若實因此見眞斷於界內愛見論者。猶是界外無爲戲論。今身子𨿽斷有爲猶在存四諦。卽是無爲界緣集戲論。非求大乘三諦之法。豈見佛性入王三昧。一切三昧悉入其中。

惟舍利弗下四別約四諦呵。所以更歷別呵者恐身子未愜。若言四諦是戲論者。何得佛開以爲種種利物之門。又解爲未悟者。故須別呵。卽爲四。初一番約苦次兩番約集。次四番約滅。次二番約道。初呵苦諦。云法名寂滅者陰等苦法本自不生。今則無滅卽眞陰滅義。觀陰苦法是見生滅者乃斥生滅。豈見無生一實諦理。若不見理非求法者。如呵迦旃延。無以生滅心行說實相法。旣不得眞無生還招變易之苦。

法名至非求法也次兩番別呵集者。集爲習報二因所成。習因約煩惱報因約業。煩惱業合能招苦果故名集諦。初呵集習因云法名無染者。如大經云愛有九種能令生死相續不斷。若染世諦卽有分段生死名界內集。若染眞諦卽有變易生死名界外集。次呵報因云法無行處者是呵行業。能觀之智爲行所觀之境是處。故經云說智及智處。心行於境卽是行業。凡夫行世諦招果內之苦。二乘行眞諦招變易之苦。卽是集也。

法無至法也三四審別呵滅諦。法無取捨者實諦眞滅本無取捨。而凡夫取世諦捨涅槃。故有界內生死不得眞滅。二乘取眞諦捨世諦卽受變易生死亦非眞滅。由取捨故不見中道非眞求法。法無處所者此明滅諦。卽是有餘無餘二乘行人歸心之處。若著滅諦涅槃之處卽有無爲煩惱生死。非眞滅諦非求法也。法名無相者呵取滅諦無相涅槃。何者凡夫取世間相生於六識。故有界內生死不名爲滅。聲聞取滅諦相卽有七識名隨相生識。則有界外生死非眞滅諦非求法也。法不可住者是呵住滅諦。何者凡夫住俗分段不滅。二乘住眞卽有變易豈得眞滅。以住眞諦有餘無餘不見佛性。非大涅槃究竟寂滅。豈是眞求法也。

法不至法也。四兩番別呵道諦。法不可見聞覺知者。凡夫有世俗見聞覺知則有見思。是以流轉非無漏道。小乘慧眼見眞從聞生解。十六心悟理卽是覺知。故大經云須陀洹人以正覺道斷煩惱亦名爲佛。一切智知卽是知也。故於見諦說眼智明覺。此見聞覺知不見一實諦理。非求大乘見思無漏。豈是眞求法也。法名無爲者。小乘滅諦是無爲道諦是有爲。無漏大乘道滅皆是無爲。故大經云聲聞弟子是有爲僧。上呵羅云說有爲功徳之利。非爲無爲出家意在此也。

是故至所求三結呵身子興念之失。由念求法致有疲怠則念牀座。若眞求法無念無求。待水澄淸珠相自現。乃是眞求此無疲怠豈念牀座。

說是至眼淨五明天子得法眼淨。法眼淨者有師云是大乘法眼。今推此文𨿽不的判比上文恐猶是小乘法眼淨也。何者淨名含中入眞用衍通教。求小乘人聞此巧度卽淨法眼。又昔分別推求法相道理。心水波動不得見理。今聞此說應無所求。求心旣息心水澄淸豁然見理。如阿難竟夜策觀欲盡殘結而不得盡。放心就抌豁然發眞。三界漏盡此亦應爾。

爾時下二神力借座。上呵身子但爲求座非爲求法。因此說法天人得道。未顯不思議神力。若不致座如貧無財不能營辧呵嘖賓客。今以神力借座用酬身子所念。以爲說不思議解脫之由。文爲六。一問文殊有好座處。二文殊答座處。三現神力借座。四燈王遣座。五大眾嘆仰。六淨名令眾就座。初問處者欲顯不思議神力設座。必須稱於賓客之心。所以先問勝妙座處。約理解者。文殊所將是機。淨名逗機必使稱會。是故先問。

文殊至第一二文殊答。知有妙座稱眾機宜。故指須彌世界有好嚴飾之座。彼佛身長八萬四千由旬。表八萬四千諸波羅蜜所成圓滿法身。其座髙八萬四千由旬。表八萬四千眞空無畏之境。

於是至神力三正明神力借座。若準下文遣化菩薩香積取飯。今此文不見變化之事。當是大士靈通冥感。所以彼佛稱其心念遣座來也。或可經家脫落。

卽時至維摩詰室四彼佛遣座三萬二千入於方丈小室能容不迫迮者。住不思議神力故能爾也。卽表果報無礙依土。問神力何由頓爾。答靈鬼志云。千年狐能以車入冢。冢口無損車亦不壞。小魅尙爾況不思議菩薩神力。

諸菩薩至如故五大眾嘆仰。如此大座入於小室了無迫迮。毗耶等處本相無毀。昔所未睹故稱嘆也。

爾時下六命就座文爲三。一命文殊等就座。二得神通者稱座而坐。三新發意等皆不能升。初令就座言自立身如彼座像者。自令身相如彼土菩薩之像而坐。

其得至師子座二稱坐而坐。諸得神通菩薩皆爲四萬二千由旬身者。上明佛身具足八萬四千由旬。今菩薩在因讓果減半故也。

諸新發意下三明新發意及弟子等皆不能升。文爲五。一新發意等皆不能升。二語身子就座。三身子辭不能升。四令禮登王。五新發意等作禮方升。初文可知。

爾時至師子座二語身子就座。上來念須牀座今旣致座。何以不同諸菩薩坐。

舍利弗至不能升三身子辭不能升。此座髙廣者法華明諸法空爲座。空理深廣卽其車髙廣。身子及諸弟子新發意等皆未入佛慧不得不思議神通。寧得同大菩薩而升。故𨿽見此座而不能升。如人見幻一多互爲自不能作。身子等亦爾。𨿽見室包幹像而無此神力故不能升。所以新發意不能升者。若三藏伏結五通旣非漏盡。不及二乘豈能升也。通教六地斷結與羅漢齊得界內六通。若望圓教猶新發意羅漢旣不能升六地豈能升也。別三十心𨿽得界外五通亦名新發意。未入初地不思議解脫豈能升也。圓教十信𨿽淨六根亦名新發意。未入初住眞應二身豈能升座。

維摩詰至乃可得坐四明勸禮。所以禮者身子及諸大弟子未入大道。新發意等𨿽是菩薩未住不思議解脫。不得自在之力旣不能升。若禮彼佛承佛神力乃可得升。又解小乘歸向如來卽是回心向大。表其至法華當安住實智授記作佛故得升也。諸新發意聞此不思議說卽心開悟解。或至大品得入。若至法華聞正直捨方便皆有入義。故得升座也。

於是至坐師子座五新發意等受旨。作禮得升座者承彼佛力故。亦是遠表將稱大乘空理故得升座。

舍利弗下三正明淨名說不思議解脫力用文爲二。一身子見此不思議神用嘆未曾有。二淨名答廣明諸佛菩薩住不思議解脫之果有大神用。初文者身子見此神力諸座髙廣。直置一座八萬四千由旬閻浮已不容受。何者閻浮提地止長七千由旬豈能容斯一座。何況三萬二千來入小室。於毗耶離閻浮依正無所妨損了不迫迮莫測之。然故身子嘆也。問何得小室容諸大座。答世諦有二。一思議則小不容大二不思議小則容大。如尺面之鏡大像亦現。

維摩詰言下二正約果地三徳不思議解脫而答。所以約果答者。身子睹此嘆未曾有。而不測是何等法門。時眾未住此解脫者亦莫知然。故淨名顯諸佛得此解脫答也。菩薩住此解脫卽能有大神用。今淨名是大菩薩住此解脫故現此事。文爲三。一約佛菩薩顯不思議之體。二約菩薩住不思議之智三明不思議之大用。此正明三徳解脫。顯上問疾中明果地法身大悲權疾之用。何者上現空室惟置一牀以疾而臥。今還顯此所言。諸佛菩薩有解脫者。卽顯眞性。上惟置一牀正表此也。菩薩住是解脫者。此是實慧與眞性相應。入理般若名爲住。住者安靜休息也。實慧見理息方便行。上現寢臥正表此也。能以須彌之髙廣內芥子卽是方便。上無疾現疾正表此也。所以淨名重顯三徳解脫者。上𨿽明權疾正爲利物。而未明益物不思議無量方便。時眾豈知迹處權疾十方利物無邊之事。今因借座入室爲證迹處權疾有斯利物不思議之用。初云諸佛菩薩有解脫顯眞性者。眞性乃與眾生共有。以諸佛菩薩能得此理故有大用。如得如意珠則能雨寶。

若菩薩住是解脫者二明住不思議之智。卽是實慧。以得實慧能以不住法住此眞性。藏通不明此理故菩薩不住。別圓地住已上卽住此理能有大用。如如意珠無心出物。今淨名後心住理功用無等。

以須彌下三明不思議之大用。卽是實慧與眞性合有斯莫測。大論雲水銀和眞金能塗諸色像。功徳和法身處處應現往。文爲二。一略別明不思議用二總廣明不思議用。初文正出八雙相對初一雙山海相對亦是依正相對。以須彌等者其得不思議解脫遂居依報得自在也。此義不易。有師言神力能爾。今謂不思議性非天人修羅佛之所作神力何能。有師言小無小相大無大相故得入也。今謂小是小大是大是自性。小大不得相入者小大大小旣是他性何得入也。今解華嚴明一微塵有大千經卷。觀眾生一念無明心卽如來心。若見此心則能以須彌入芥無相妨也。下諸不思議事窮劫說不能盡皆是此意。故文云諸佛解脫當於眾生心行中求。若觀眾生心行得佛解脫。住此解脫者能現如是不思議事。何者諸方便教明二乘偏眞解脫。是思議解脫。如得頗梨不能雨寶。圓教中道圓眞眞性。卽是不思議解脫。如得如意雨大千寶。見眾生心行眞性。卽得芥子須彌眞性。一如無二。若得芥子眞性之小能容須彌之大。得須彌眞性之大得芥子之小。舉此一意可以例諸。言其中眾生等者。眾生旣不見小大眞性。豈能覺知有得度機。神力加之卽見此事。若能觀此眞性。入觀行相似。因此必得如來滅度。故言乃能見之。故法華明六根淸淨云。惟獨自明了餘人所不見。又以四大海水入一毛孔者。海對須彌入一毛孔者。正報自在。若會海水眞性卽是一毛眞性者。卽能以海入於一毛。於正報身無所妨也。

又舍利弗至本相如故。二擲世界去還相對。若菩薩住世間眞性。卽能如此。

又舍利弗至七日。三延促相對。若菩薩住時節眞性者。卽能如是如一念夢見三世事。若言其短見三世事。若言其長只一念夢。

又舍利弗至本處四彼此相對。

又舍利弗至見之五國土所有相對。

又舍利弗至爲害六風火相對。

又於至所嬈七上下相對。但經略不將上著下。義推必有。

又舍利弗至得聞八身聲相對。上來諸事例如山海。住其眞性卽能如是。權疾變現利物難思。其見聞者皆已得度。

舍利弗至不盡二總略結。廣明不思議大用無量。若住眞性卽諸法性。法性無量無邊。則不思議大用。無量無邊。豈是窮劫之所能說。卽是三土垂迹權疾。利物與虛空等。顯果地大悲權疾其義孱然。

爾時下四大迦葉稱嘆。文爲二。一自稱嘆。二語舍利弗說可嘆事。初文者迦葉聞說莫測之用。二乘所得無如此事。昔所未聞嘆未曾有。

謂舍利弗下二語舍利弗說可嘆事。又爲四。一小乘聞不能解。二勸智者發心。三自責聲聞無分。四慶菩薩得利。初文者以小乘人無大乘三無漏根故。𨿽聞不解。迦葉自設盲譬以顯斯義。卽爲二。一開譬二合譬。於盲者前現色像者。盲𨿽不見非不聞色。此譬二乘無大乘三無漏根。聞說神力旣不見理不知神用意趣因由。如盲不見色𨿽聞異說莫知因起。故言不能解了爲若此也。何者二乘𨿽得慧眼以取證故法眼根壞。𨿽復聞說不能發識得見其事。如世盲人肉眼根壞。𨿽對眾色不能發識有所見也。

智者至三菩提心。二勸智者發心。除正位二乘。餘五乘人有智之者。皆可發心學此法門。

我等至世界三迦葉自責聲聞無分。一切聲聞永絕其根者。種子不生芽也。聞此皆應號泣。聲震大千者。無三界之有因。於大千界永無斯事。故傷嘆自責。迦葉此意爲折諸正位令。成生蘇入大品成熟蘇。至法華成醍醐。

一切下四迦葉慶諸菩薩。爲二。一慶勸頂受如文。二得此眞法大士住此法門。卽知魔幻。故言菩薩信解法門者。一切魔眾無如之何。

大迦葉至三菩提心五時眾得益。天人得益正由聞說不思議土之用。亦是迦葉自嘆獎勸故皆發心。

爾時下六述成大迦葉。上迦葉云此法門者魔不能壞。今述成此意爲二。一述魔不能壞。二明住不可思議菩薩能成就行人。初文一切魔不能壞者。夫作魔王多是住此法門。擊諸初學方便菩薩。及修圓道初學之者。若是眞道如金剛寶鉼無能破者。亦如豬揩金柱轉益光色。若其魔來更增福智。

又迦葉至之門二明住不思議菩薩能成就行人。諸稟方便及圓初學行檀等六度。住不思議。菩薩多來試之令其堅固。如法華明。釋迦因地恆爲調達所成。若小菩薩則不能爾。卽以譬顯開譬合。譬如文可解。

維摩經略疏卷第七

維摩經略疏卷第八﹝小卷二十四﹞

天臺智者大師說沙門湛然略

釋觀眾生品

此下四品次不思議品來者。略用三義通釋。一明此品及下三品來意。二略釋此品名。三帖釋。入文一釋來意者。上不思議一品成上果義。近而爲語卽成問疾品。室內除諸所有表十方佛土皆空。惟置一牀以疾而臥。正表法身有大悲應用。爲成此義廣明住不思議解脫有種種莫測之事。正明權疾非疾。現疾不思議因緣利物之疾。遠而爲語。成上佛國品明淨土。身子及眾生罪故不見淨土。螺髻無罪見淨莊嚴。此不思議無方大用。惟應度者乃能見之。次從此品去有四品。近而爲語。正爲成問疾品三教慰諭三觀調伏三種有疾菩薩。此中廣說故得釋成上也。遠而爲論。亦得兼成室外四品也。分此四品對上問疾品。三教慰諭三觀調伏實疾菩薩者。此品卽成問疾品從假入空觀調伏也。上云今我病者。從前世妄想生。乃至我及涅槃是二皆空。得此法者無有餘病。惟有空病空病亦空。上文直約入空。未辧約空起四無量心。此品具辧故小異也。又上但明入空。此品文殊有窮源之問。淨名答至無住源本方止。又天女身子往復問答分明。故廣上也。次佛道品釋成問疾品從空入假觀調伏。上云以無所受而受諸受。未具佛法亦不滅受而取證也。卽從空入假觀。今佛道品云行於非道通達佛道。卽決上問疾品明入假分明。三入不二法門香積兩品。釋成問疾品明中道正觀調伏。上云如我病者非眞非有。眾生病亦非眞非有。又說非垢行非淨行道觀雙流。入不二法門品明諸菩薩悉入不二法門。成問疾品明非眞非有。香積品垢淨雙遊。成問疾品明道觀雙流義也。若遠論者。兼得成上室外四品。此品成上爲國王長者說身無常夢幻等諭令求法身。方便品但明世諦有爲緣集通教體假入空。未辧染眞諦涅槃空病亦空。今此具辧故得廣上也。次佛道品成上弟子品明別教義者。彈呵弟子爲取證眞諦涅槃無入假方便。今明行於非道通達佛道。廣辧入假名非道。破恆沙無知善於知見得無礙礙。次入不二法門品香積品成上菩薩品圓教義者。若別教菩薩歷別修行。在因𨿽能入假不能雙遊眞俗。今入不二法門品。入則生滅俱泯。香積品出則有無淨穢同遊。顯圓教法門除自體緣集。今得扶成佛國品者。成佛國因義也。所以然者。緣縛若斷卽得往生。若成佛時所化眾生卽得來生其國也。此四品卽爲三段。一觀眾生品正明從假入空觀。二佛道品正明從空入假觀。三入不二法門品香積品明中道正觀雙流也。今此一品卽是初明通相從假入空觀也。

二略釋此品名。言觀眾生者前問疾品明從假入空。但觀自身之疾。今此品明從假入空。卽觀自之與他一如無二。華嚴云心佛及眾生是三無差別。自之與他互舉一邊。若不達自則不達他。上明達自自調。今此達他。慈悲接物故云觀眾生品。觀以觀達爲義。亦是觀穿。言觀達者達眾生本源淸淨。如從假入空觀之所照達。𨿽復凡聖有殊。同歸空寂一如無二。故華嚴云如心佛亦爾。如佛眾生然。心佛及眾生是三無差別。上文云。彌勒如眾生如一如無二。此卽了達眾生畢竟淸淨。俗諦生空眞諦法空。中道第一義諦眞平等空。達此三理深義者。眾生三諦惑障不同。所謂取相無知無明之別。𨿽有三惑障三諦理。菩薩照了通達無礙。故大經云卽用利鑺斷之。磐石沙礫直過無礙徹至金剛。卽是觀達義也。觀穿義者。菩薩從假入空時。貫穿俗諦見思之磐石。滯眞無知之沙無明覆蔽一實之礫。洞徹無礙。卽是窮至心性本際金剛。故法華云譬如有人渴乏須水。於彼髙原穿鑿求之。猶見漧土知水尙遠。施功不已轉見濕土。遂漸至泥其心決定知水必近。見漧土者觀眾生假見眞諦也。見濕土者觀眞不住見假無礙。遂漸至泥者此明中道與無明合。如水與泥合。故言至泥若得淸水卽中道理顯。離無明泥澄淳淸淨卽眞解脫。故入此品明觀眾生有三種。卽擬此三卽觀達義。又下文窮源撿之。至無住本卽是觀穿五住。至心本際金剛理也。言眾生者卽是陰入等法攬此爲身名眾生也。毗曇明所成眾生是無。能成實法是有。犢子云我在第五不可說藏。成實云非但所成是假。能成亦假。故以三假爲世諦有假眾生。若空入眞卽無眾生。非但無所成亦無能成。此折假明能成所成以入空也。方廣明眾生實法皆如夢幻。不生不滅畢竟皆空。大論破此失衍意也。今經明體所成能以入空也。皆如幻化等。問成若如幻卽空與方廣何異。答彼𨿽明如幻卽空取空戲論破於慧眼。尙不得入眞豈得眞空入中。此經明觀三諦窮源盡性。義推卽有三種眾生。一俗。二眞。三中。俗諦者攬分段五陰成假名眾生皆如幻夢。若見眞諦卽攬變易五陰以成眾生。若見中道卽是法性五陰以成眾生。故大經明眾生佛性不離六法。大論云眾生無上者佛是。法無上者涅槃是。今中道旣是法性五陰。何以不得稱爲眾生。盡眾生源窮三眾生。卽是菩薩觀眾生義。問此經明觀眾生入眞如第五大等。不說有變易五陰。何用此解。答觀眞諦不見俗諦眾生。如第五大等。依眞不無無爲變易五陰眾生。復次菩薩觀空與二乘異。二乘觀眾生空尙不觀涅槃空。豈能觀中道空也。今明從假入空則三諦皆空。故問疾品云。我及涅槃是二皆空。我空卽生死。俗諦眾生空。涅槃空卽眞諦之法空。又云空病亦空。當知妄取中道此病亦空。所以有時用空說中道者。以空二邊故。若計有中道則於中道有病。此病亦空故言中道亦空。一往入空觀時三諦皆空。𨿽復皆空亦不斷滅。以見中道者一心萬行。豈但空斷。故此品說乃至中道。如無色界色等譬。當知菩薩從假入空時。𨿽同入空一切智。而於此空卽見三諦之理具三智也。故大論云三智實是一心中得。爲向人說令易解故次第分別。如是入空具三觀者。𨿽用空當名而實具三觀。卽有慈悲喜捨。如此品所明。若空具三觀見三諦者。卽觀達觀穿義。故名觀眾生品。問前以眞破俗。次以中破眞得名眞空。今以何破中得名中空。答不生不生不可說性自是空。復次破未證中妄取戲論說中道空。復次爲破法愛故說中空。無別更有諦理破中。若更有者此理更應有理來破。則有無窮之過。

爾時下三入文帖釋。如前分四品以爲三意。就此一品文爲四。一正明觀眾生從假入空。二明起無量心利物。三往復窮眾生源。四天女散華。初文爲二。一文殊問。二淨名答。初所以問者。上問疾品明實疾菩薩從假入空。止是辧自調伏未明此觀方便利物。今文殊問。若用前從假入空觀利物者。云何觀於眾生故有問也。

維摩詰言下二淨名答文爲三。一約如幻等十譬觀眾生世諦。二約如第五大等五譬觀眾生眞諦。三約如無色界色等諸譬觀眾生中道實諦。初意者自有體性明空。但除妄計定性。猶有假名眾生。若體假卽實。皆是幻有。卽是隨理三假之有名爲性空。非不猶有隨理幻假世諦陰入眾生。就此十譬前五隨理後五隨情。又二意。一先明如幻譬。次明九譬。初言譬如幻師見所幻人者。卽如幻師幻物爲人。自識幻法知所幻非實。而不知者謂是實人。由有無明幻法則有自他眾生。如問疾品。觀自眾生及外眾生皆如幻。有惑者不了謂爲實有。故有隨情三假眾生。今觀眾生𨿽如幻空不妨猶有隨理三假世諦眾生。故言菩薩觀眾生爲若此。

如智者至久住此九譬。四屬隨理。五屬隨情。如水中月者。因於天月知有水月。𨿽不可得不妨有月。菩薩自知於法性水有無明日月。卽眾生。如鏡中見其面像者。菩薩知有無明面於眞法性鏡見眾生像。如熱時焰者。無明如熱時。依法性空起眾生焰。如呼聲響者。若有無明呼聲卽於法性空谷有眾生響。若如攝大乘八譬依阿梨耶有。各有所主。此是別意。今通用譬眾生者。卽通圓二教意也。如空中云下五譬是三藏隨情三假。助成隨理之譬。具如方便品明。如空中云者五陰中無人身。見力故有眾生云。如水聚沫等譬皆方便品已釋。

如第五大至爲若此此五譬。二明觀眾生眞諦空也。上來諸譬譬觀眾生無有定性。不妨有顚倒所見幻響眾生。今此五譬明眾生如龜毛兔角皆不可得。非但無眾生亦無實法。言語道斷心行處滅。如第五大等無此道理。是觀眾生入眞畢竟。不見眾生相也。

如無色至爲若此此十六譬。三明觀眾生中道。中道之法非有非空。不如如幻等譬之有。不如第五大等譬之無。如無色界色者。若不了義教明無色界無色。其了義教明無色界有色。故大經云。如無色界色。云何得有來去住止。如是之義非諸聲聞緣覺境界。乃是諸佛菩薩之所知見。解脫亦爾。亦色非色。非色者聲聞緣覺。色者諸佛如來。此色不同世間質礙之色。乃是妙色湛然恆安住。不爲生死之所遷。有人言舍利弗毗曇明無色界有色。此譬中道非世諦有。名之爲空。非眞諦無故有妙色。故知自下諸譬皆約智者見空及與不空以說中道。故大品云諸法無所有如是有。是事不知名爲無明。無明住地其力最大。佛菩提智之所能斷。今無色界色是佛境界。當知諸譬皆譬眾生中道之空。又上明如十九界竟。卽結云菩薩觀眾生。爲若此方復立章明無色界色。故不同前。此皆釋成上問疾品從假入空。我及涅槃是二皆空。得此法時無有餘病惟有空病。空病亦空與此觀眾生三諦相成。故言觀眾生品意在於此。如燋穀芽者上迦葉自惟敗種。若永敗者至法華經豈佛授記。若得作佛種則不燋。大經云若人方便蘇油漑灌令得生芽。故知燋種有生芽義。如須陀洹身見者此人斷見得入初果。分段三界身見永除。別惑未除身見則有。如阿那含入胎者。𨿽不還欲界受胎別惑未斷。若發大心方入聖胎。故言安住世諦。初出胎時名不生生。如阿羅漢三毒者𨿽無界內三毒。界外非畢竟無。如得忍菩薩貪恚毀禁者。得無生忍乃當必無界內貪恚毀禁。界外不無。經云惟佛一人住淨戒。餘人皆名污戒者。當知得忍菩薩有毀禁義。如佛煩惱習者。佛乃正習永除種智圓滿。若有應以習气得度亦得現起。如呵調達譏責舍利。問若爾亦起正使何但習也。答正使已屬羅漢。得忍菩薩而未斷習。自非示現不得言有。如盲者見色者。𨿽不現見內心思想罔像欲見。此猶有心也。又方有得見之義。如入滅定出入息者。滅定無息以定力持之。不得入出不妨猶有息法。如冰持魚冰釋便動。又攝大乘明滅定識滅更得起者。以依梨耶得更出入。如空中鳥迹者肉眼不見說言無迹。鴦掘經雲天眼之人見空中鳥迹。如石女兒者此終不生。女報若轉亦可生也。如身子爲女女爲身子。一切女身皆無定相。如化人煩惱者此無煩惱。化人有時現三毒之相。如夢所見已悟者。悟𨿽無夢不妨追憶識所夢事。亦有更夢之理。如滅度者受身者。一往羅漢入滅永無生處。而於界外變易受生。如無因之火者。若四句破火是則無因。若遇緣能生。豈畢竟無。此等諸句豈同十九界等畢竟無耶。故知𨿽空不同眞諦。𨿽有不同世諦。非空非有而空有宛然。如無色之色不有而有。諸佛境界不可思議。故知菩薩觀眾生從假入空。徹見三諦成前問疾品也。問問疾品觀眾生中道而破空病。今觀而不破豈同前也。答前爲取著是故須破。今明住理。理自非病不須破也。

文殊師利下二明觀眾生起四無量心。所以起此心者。是利生之本。若無此心墮二乘地。四心卽爲四番問答。初明慈心文爲二。一問二答。一所以問者菩薩觀眾生假入三諦空。則無有爲無爲自體三種眾生。慈因何起。但菩薩之道化物爲先。今旣皆空慈何所被。若觀空失慈與二乘何異。故有此問。

維摩下二答意者。只爲眾生說此空理。令悟此空入祕密藏常樂我淨。卽三十二眞實之慈也。文爲四。一約爲說此法卽眞智徳。二約斷徳。三約聖徳。四約眾行。初文者欲知智在說。今言爲眾生說如斯法是眞實慈者。菩薩證大涅槃知不生不生不可說。赴緣說之卽是智徳。令物見性得涅槃樂卽是慈能與樂。大經云慈卽如來慈卽解脫。解脫者卽見中道佛性住大涅槃成百句解脫。此卽觀空徹至中道。中道卽法身無緣大慈。如磁石吸鐵。離此更無眞慈。若依歷別上觀世諦卽眾生緣。眞諦卽法緣。見中道卽無緣。故觀三諦卽是三徳。若觀眾生入空已有如是慈者。此但以空爲主。一切智當名而實具三觀得論三慈。有疾菩薩自修此觀則自行調心。爲眾生說則化他與樂。故言爲眾生說是則眞慈也。故法華明。𨿽未得無漏已入如來室著如來衣坐如來座。今有疾菩薩未得法性身卽是入室行如來慈。又大經明。初依菩薩具煩惱性能知如來祕密之藏。是人有所說法亦可信受。此是相似之位尙已能爾。況分眞慈爲眾生說。豈非卽是眞大慈。

行寂滅慈至如虛空故此九句二約眞斷徳明慈。一一句皆先云若觀眾生入空。得至中道。次依句消釋。行寂滅慈無所生故者。若見眾生中道卽見諸法本自寂滅。以本無二邊紛動之相中道寂滅。此卽眞慈。卽眞生不生之理。若見此理二邊皆斷故言無所生也。問若二邊斷名無所生者。何得初住猶四十一品生。答一品生斷卽一無所生。𨿽有四十一品生皆無定性。卽是無生。故大論云𨿽未脫死地卽爲已得脫。行無熱慈者入大涅槃淸涼之池。則無二邊煩惱熱也。行等之慈者二邊三世皆悉平等。卽眞法身無緣慈也。行無諍慈者二邊異故有諍。諍故起煩惱生死。無二邊諍起是眞慈也。行不二慈者卽是一道淸淨之慈。名不二慈。不與界內外煩惱生死合。故言內外不合。行不壞慈者卽是無緣眞慈。不可破壞以二邊煩惱生死畢也。行堅固慈者則心如金剛。成眞慈心不爲界內外八風之所毀損。行淸淨慈者得一實諦。卽知諸法本來淸淨無所染著。行無邊慈者卽是無邊眞慈。以善入法性不滯諸邊大慈普覆。亦是見空佛性故言如虛空也。

行阿羅漢至等一味故。此六句三約聖徳辧眞慈也。行阿羅漢慈者。阿羅漢此翻殺賊。羅漢見空但殺界內煩惱。菩薩觀眾生入空。非惟見但空亦見不可得空。卽一實諦殺界內外煩惱大賊。菩薩利物爲先。自旣殺賊亦殺眾生界內外賊。故言破結賊也。此下五句破皆須先云若觀眾生入空得見正道。次隨句釋之。行菩薩慈者得道種智。卽能利物名爲菩薩自利利他。卽是眞慈也。前行羅漢慈明得正道治眾生病。今說菩薩慈明得中道長養善根令未安者安。故云安眾生故。行如來慈者卽一實諦。是則乘如實道之慈名如來慈。得如相者無邊之異相也。行佛之慈者卽中道第一義智。名爲佛寶。此卽行佛之慈。自覺覺他名覺眾生。行自然慈者心心寂滅自然流入。卽是自然被一切也。無因得者正道非因緣生。是以大經云第一義諦非因緣生。行菩提慈者卽是無上菩提。得一味者如法華明一相一味。此四種並約佛法者。大品明有四種法。謂佛法如來法自然人法一切智人法也。

行無比慈至爲若此此十四句四約眾行明慈。行無比慈者。若觀眾生入空見一實諦。卽是絕待之慈無二邊可比。若不著一實諦卽諸愛恚皆悉斷也。下去一一句皆如初句。若觀眾生入空見一實諦。次隨句而釋。行大悲慈者能拔二邊之苦故名大悲慈。能導二邊眾生入一實諦得大乘樂。行無厭慈卽知二邊畢竟不可得。無有難心苦心。故無厭也。以觀二邊不可得卽是畢竟空無我也。行法施慈。有師云。從此去對十地行慈。今不用此解入空見中。卽具一切善法。不慳不捨名法施慈。以常捨行故外化。則於眾生無遺惜也。行持戒慈卽非持非犯名持戒慈。能化二邊毀禁也。行忍辱慈卽不恚不忍名忍辱慈。不惱二邊眾生卽是護彼我也。行精進慈卽不進不怠名精進慈。能荷負眾生也。行禪定慈卽不受二邊眞俗禪定味也。行智慧慈卽不智不愚名智慧慈。而能逗機赴緣不失無不知時。行方便慈卽善於知見得無掛礙名方便慈。故能不起滅定現諸威儀。起十界三輪不思議化。行無隱慈卽是法身顯現是眞無隱慈。無作直心。不爲界內外煩惱所染。故得淸淨。行深心慈卽是深入緣起之慈。不染二邊方便行也。行無誑慈卽無二邊煩惱所誑名無誑慈。不行二邊虛假法也。行安樂慈卽住一切法眞安樂慈能令眾生得佛涅槃。菩薩之慈爲若此也者。菩薩觀眾生入空得見中道。成如此慈。何得問言云何行慈。

文殊至共之次問行悲。一問二答。初問者已聞行慈觀眾生入空見於中道。悲復云何。故次問也。二淨名答者。若慈是與樂。悲是拔苦。只以此無緣之慈所修功徳。亦皆無緣與眾生共令得中道第一義樂。名之爲慈。慈卽悲也。又拔其二邊之執離於二種生死之苦。名之爲悲。

何謂至無悔三問喜心。先問次答。問意如前。二淨名答者。慶此眾生離二邊苦得中道樂。名之爲喜。若有餘無餘喜慶後則有悔。法華云心懷悔恨自念老朽多有財物。今旣與究竟之樂慶喜無悔。

何謂至希望四問捨心。先問次答。問意類前。二淨名答者。若觀眾生入空見一實諦。性如虛空。有佛無佛性相常住一切皆有安樂之性。𨿽復與樂拔苦實無樂可與無苦可拔。何所喜慶。大經云常行舍也。捨此三心無所希望故名捨也。

文殊下三研核。窮眾生源有十二番問答。文爲二。初六番約四弘成四無量心。次六番正明窮眾生源。卽成前觀眾生入空至中道。初六番者若但起四無量心無弘誓者。如畫無膠色必脫落。文爲四。初兩番成慈。次一番成悲。次一番成喜次二番成捨。初爲二。初問答正明修慈依如來功徳。次問答重決依如來功徳。初文先問次答。初文殊問意正爲成上慈無量心。問生死有畏。若新學菩薩觀眾生空卽觀中道。若未發眞修慈無量心。不捨眾生。旣處生死生死之苦難忍。方復經劫或爲惡緣阻壞。因致退沒。有此之慮故言有畏當何所依也。二淨名答言。當依如來功徳之力者。或如六念初明念佛功徳能除恐怖。今下文自云。欲依如來功徳當住度脫一切眾生。慈悲喜捨是度生之法。只指無緣之慈具一切法。如大經云。慈能具足十力無畏等一切功徳。是如來慈卽是如來功徳。此無緣慈尙不見二邊生死。豈於生死而有畏也。上文但明觀眾生空入正道。卽是修慈未明有畏。今言有畏者。當知是有疾菩薩若未斷通別惑。未發眞明見眞中道。故言有畏。今爲欲安立眾生難心苦心若脫有畏者。勸令依如來功徳。卽是用初弘誓修慈。若觀三諦空而用初弘誓修慈。當何所畏。如慈童女因緣。適發心代地獄苦火輪卽落生忉利天。卽其義也。

文殊至眾生第二問答重決依如來功徳之力。初問意。若生死有畏勸依如來功徳。何謂功徳。次答者當住度脫一切眾生。卽是如來功徳力也。何者慈能與樂卽是度生。是初弘誓誓度眾生。眾生無邊則功徳無邊。此卽是如來功徳。故大經云發心畢竟二不別。如是二心前心難。自未得度先度人。是故敬禮初發心。

又問至煩惱第三問答成前悲無量心。初問當何所除爲顯成悲也。次答者令除煩惱。卽是悲能拔苦。此是令發第二弘誓。未解集諦令解集諦。成悲無量心。亦名煩惱無數誓願斷。斷其二邊緣集卽成悲能拔苦也。

又問至正念第四問答。初問欲除煩惱當何所行爲成喜無量心。故有此問也。次答者勸令當行正念。卽四念處。四念處正破八倒。八倒滅卽癡滅。癡滅則界內外煩惱皆滅。若令眾生行四念處卽離煩惱得道諦樂。拔苦得樂故生慶喜。是爲第三弘誓。未安道諦令安道諦。亦名法門無盡誓願知。

又問至不滅第五問答。及下一番皆爲成捨無量心。初問答總出正念。次分別正念相不同。初問云何行於正念者。此問云何修行正念生善斷惡。成第四弘誓持捨無量心令不退也。次答當行不生不滅。卽是四念處中四種精進名四正勤。若正勤成就遮二不善法集二善法。若二不善滅卽是滅諦。緣此滅諦發第四誓願。故云未得涅槃令得涅槃卽滅諦也。此成捨無量心。捨愛憎三心。卽一切煩惱滅。亦是無上佛道誓願成也。

又問至不滅第六問答。猶屬第四誓願成捨無量心。卽分別正念。初問何法不生何法不滅。正請分別不生滅相。次答不善不生卽是二正勤。遮二邊惡法不生。善法不滅卽是二正勤。集二善法不滅。惡法不生是斷徳成。善法不滅是智徳成。二乘人斷惡法不生。灰身滅智卽是善法滅。此是思議解脫。今大乘不思議解脫卽是依如來功徳。但不生不滅有二種。一世諦二眞諦。此是世諦不生不滅。

又問下六番問答二正窮眾生源。卽成上觀眾生入空至中道之源。眾生有此不生之惡不滅之善。爲四正勤之所遮持者。以何爲本。卽是窮研五住之本。煩惱𨿽多不出五住。五住之惑無明爲本。推求窮核不見初惑所依之處。達其本源故。初文殊問。善不善孰爲本。次淨名答。以身爲本者卽是從末尋本。今現見。因有身故有惡有善。身卽身見。依此身見具起六十二見等煩惱起諸善惡。善惡卽生六道。三界皆附我見。是以三界眾生皆爲我故起善惡行。乃至三乘初心亦皆爲我修道。當知身見之我爲一切本。卽是見一處住地。𨿽善惡無量計我是一。故云一處。

又問至爲本第二問答。初文殊問。身見爲善不善本者。身見復以何爲本。若身見無本而有善惡亦應無本而有。淨名答身見以欲貪爲本。若無欲貪則無有身。故知欲貪爲身作本。故大經云煩惱與身前後不可。𨿽然要因煩惱方乃有身。是故欲貪卽是身本。欲貪卽是欲愛住地。所以然者若斷身見猶有欲惑。

又問至爲本第三問答。初文殊問。若爲欲貪爲身本故斷身見已猶有欲在者。欲貪以誰爲本。次淨名答。虛妄分別爲本。所以然者虛妄之心種種推盡。或言離心出色或離色出心。實無色心但以虛妄。謂色異心。故起欲貪。斷欲貪盡猶有色心。虛妄分別卽是色愛住地。

又問至爲本第四問答。初文殊問。虛妄分別是欲貪本者。斷欲貪盡有色愛住地。虛妄分別復誰爲本。次淨名答。顚倒想爲本。顚倒想者實無有心。顚倒計有能生虛妄。分別色心異故有色愛。若斷色愛則不分別有色異心。但有顚倒之想計有此心。若但有心卽是無色愛住地。

又問至爲本第五問答。初文殊問。若虛妄分別以顚倒想有愛爲本。斷虛妄分別色愛盡猶有顚倒想有愛在者。復誰爲顚倒想本。次淨名答。以無住爲本。無住卽是無始無明爲顚倒有愛無色界之本。所以然者若斷顚倒想有愛無色界盡猶有無明住地。二乘通教菩薩所不能斷。攝大乘說阿梨耶識是一切世間生死之本。故彼論云是識無始時一切之所依。此無明更無所依故言無住無本。卽是無始無明其力最大。佛菩提智之所能斷。

又問至立一切法第六問答。初文殊問。若顚倒想以無住爲本者。斷顚倒想有愛無色界惑盡余有無始無明在。此無住無明復以何爲本。豈無本而有。次淨名答。無住則無本者。正言無明依法性。法性卽無明無二無別。豈得性還依性。當知無明無本故十住見終不見其始。諸佛如來見終見始。若觀眾生入空至無住本。此則徹底窮源至中道理。旣言無住無本卽是眾生虛空佛性。上來三諦皆空。又雲從無住本立一切法。卽是世間出世間有爲無爲一切諸法皆從無住本立。何者若迷無住則三界六道紛然而有。則立世間一切諸法。若解無住卽是無始無明。反本還源發眞成聖。故有四種出世聖法。故因無住立一切法。今用此六番問答窮核本源徹至無住。成上觀眾生三諦。何者初問答明善不善。卽是觀世諦眾生如幻。皆從身見而生未見眞也。次三番問答斷三界眾生生死。卽是觀眾生見眞如第五大等。次兩番問答觀眾生無明覆於中道。名無住本。若見中道卽如無色界色等也。中道無明是眾生源解惑之本。故言從無住本立一切法。問無住卽是無始無明者。何故名無始。答身見等惑皆有所依而起。起則有始。此無所依起亦無始。故言無始無明。卽是無住。此有二解。亦言無住亦言有住。亦言無本亦言有本。何故爾。若撿五住之本。前身見等皆約煩惱爲本。故有始有住。今無明之外無復煩惱爲無明本故言無本。無本故無始無住。故言無住則無本。問無明依法性卽是法性爲始。何得言無始。答若無明依法性是有始者。法性非煩惱不可指法性爲煩惱本。故言無住則無本。若依法性立一切法者。無明不出法性。法性卽爲無明之本。此則以法性爲本。今經撿核煩惱之本法性非煩惱故言無住無本。旣無有本。不得自住依他而住。若說自住望法性爲他。亦得說是依他住也。說自住卽別教意。依他住卽圓教意。問若別接通明五住義云何。答若言四住是界內見思。無明得是界外。由界外流入界內。今反出先斷身見次除欲貪等後斷無明。歸無住本。此是別接通意。問別義云何。答別教意者界內見思不名見一處。何以故。此之四住非根本惑。如枝葉依樹而不依地。故界內身見有種種不同不名一處。亦非住地。斷枝葉盡計有涅槃。此是迷法身而起。若見眞諦涅槃是一法。名見一處。此見因無明起故名住地。亦名身見。此從法身而起見也。若於變易依正五塵生於欲貪。卽欲愛住地。變易色心是虛妄分別。卽色愛住地。亡色觀心猶見有心卽顚倒想。是有愛住地。此四依無住起。卽無明住地。無明之外更無可依故言無住無本。問無住有住有開合不。答若合無明只。是法性。法性無住無明無住。故言無住。若開法性出無明。無明依法性亦得言有住。有住者住法性。住法性非煩惱。卽是無住。而約無明明修無量四聖諦論斷伏者。此是別教。就界外明五住義也。問圓教云何分別五住。答圓五住者。只界內身見等四住有爲緣集。是迷無住而起斷見入涅槃。所生四住亦迷無住起無爲緣集。今圓觀界內外四住皆至無住之本。故窮三諦眾生之源。成上觀眾生如幻化第五大無色界色。皆不可得入三諦也。如煙塵雲霧起𨿽重輕不離虛空。重如界內輕如界外。譬依法性有界內外世間諸法。如火星月日光照除雲霧暗滅虛空像現。譬依法性有界內外出世間諸法。故言從無住本立一切法。問此虛空譬豈有但空不可得空之殊。答空尙不一何得有二。若約緣盡相顯非不有殊。如大乘經論有破虛空之義。卽可以譬但空顯不可得空。復次白象滿月等譬豈可備取也。問煙等重輕譬界內外兩種五住。義況云何。答此無的文以意銷釋。問火等四光其意何主。答一往出法界性論。今借此意表四教智照不同。以義銷釋。

時維摩詰下此是品之大段第四。明天女室內現身與舍利弗論義。顯觀眾生徹三諦理住不思議。文爲七。一天女現身與身子往復。明二解脫惑盡不同。二從身子問天去明二解脫體異。三從身子問天汝於三乘去明二解脫力用不同。四從身子問天不轉女身去明不思議法門轉變自在。五從身子問天汝於此沒去明不思議解脫出沒自在眞應本迹莫測。六從身子問天得菩提去明法身生身成道不同。七淨名述成天女所說。初文爲四。一天女聞法現身。二散華供養。三至菩薩皆墮。四至大弟子便著。初文者關河解云。是淨名宅神守護方丈聞法歡喜現身供養。今解此是大慈法身影響淨名共弘大道。本地同契無生住不思議解脫棲常寂光。而於室內現身者。表隱名如來藏顯名爲法身。此大慈法身應爲女像助弘大道。欲因散華彈呵身子之失。爲顯不思議解脫之得。又解上明神力空其室內表十方皆空。淨名果智棲此空理卽是居常寂光實智法身。臥眞性牀同物有疾卽是大悲現應身疾。而室有天女者天是天然。此表淨名久遠第一義天天然之理。常慈眾生有三十二種。故於眞空性淨現天女形。隱名如來藏現名法身。法身卽慈慈卽如來。如來卽法身。法身應爲天女之像以表淨名大慈法門。故現女身。

卽以至弟子上二明散華供養。華者如大品。諸天子言是華非樹生。華是心樹生。須菩提言是華非生華不從心樹生也。今明是法身菩薩斷於別惑起萬行之因感得實報勝妙之果。故言三賢十聖住果報。此華卽淸淨果報無生之華。淨妙功徳無生因華。天女法身菩薩以無分別普散供養諸菩薩及大弟子。

華至至皆墮落三明至菩薩皆墮落者。表菩薩住不思議解脫生實報土。已離別惑彼妙五欲所不能動。故華不著身皆自墮落。

至大弟子下四明華至大弟子便著。文爲五。一華至便著。二神力不能去華。三天女問意。四身子答意。五天女彈呵。初文者二乘但斷界內五欲。故世間五欲所不能動。別惑未除故爲界外上妙色聲之所染污。故呵言結習未盡華則著身。如大論迦葉聞甄迦羅琴。不能自安。卽云八方風不能動須彌山。隨藍風至碎如腐艸。三界五欲我已斷竟不能動心。此是菩薩淨妙五欲吾於此事不能自安。卽其義也。

一切至令去二身子等去華不得去者。良由住思議解脫未斷別惑。如迦葉所述。問此經結習未盡華則著身何開別惑。答大論云於聲聞經說爲習气。於摩訶衍說爲正使。卽是別惑。問斷通惑別惑俱作四住名不。答若約通教界內有四住之名。若別接通界外但有無明之名。無明能障佛性不名見思。若約別教無明卽是正使。亦有見思四住之名。故天女呵云。若於佛法有分別有爲不如法。旣有分別則是見惑。又云結習未盡華則著身。故有思惑。亦得分思以爲三住。今言大弟子神力去華者。若依事釋。天女散華諸菩薩皆墮。至大弟子便著不墮。身子遠嫌避疑。所以去華。理釋者明二乘人厭世五欲而取涅槃。此則心有去取。今見菩薩果報五欲亦謂爲不如法。捨離推卻而不得去。盡其神力者。以羅漢住思議解脫。𨿽有神力別惑不斷。不得不思議解脫自在故不能去。

爾時至去華三天問去意欲呵其非。故先問去意。

答曰至去之四身子答意言不如法者。意謂天有染心故須去之。

天曰下五天女彈呵文爲四。一正彈呵。二釋出得失。三譬。四結。初正呵云勿謂此華爲不如法者。非是世間思議之華。此乃修無生理萬行之因。感此如法實報之華。又以如法心散平等供養。何謂不如法也。所以至想故二釋出。此華無所分別者。天以無分別心感。還以無分別心散。諸菩薩無分別心華則不著。身子等分別生死涅槃有異。分別卽是別見惑也。類如界內因身見分別則有一切見。使不入初果。息見無執諍卽見諦得果。別見亦爾。分別生死涅槃爲二。是則爲見。若離此見入別聖位。汝於佛法出家有所分別。不能出別見惑。可謂出家是不如法。觀諸菩薩華不著者以斷分別想故。卽是法身顯出界內外見思生死。是眞出家名爲如法。故華自落也。此約得失以呵。譬如至爲也三譬顯。開譬合譬。顯捨生死取涅槃卽是分別。故有見惑名不如法。其意可解。結習至著也四結呵。此文明非但有習。亦明有別見思卽有通見思習气。具如前引智論釋也。問定是別結未斷。爲是通結之習。答若約通教如迦葉是習气。若約別教卽別結未斷故有習气。如大論明結使二種。一共二乘斷二不共二乘斷。共者迦葉已斷。不共者迦葉未斷。已如上說。今此經旣明不思議解脫。正用別圓斷也。但經無的文者。此方等教猶帶方便。不類法華涅槃也。

舍利弗言下二明二脫體別不同。此約但不但空分別。文爲四。一身子約事問天以理答。二天以事問身子以理答。三身子重決天女彈呵。四身子稱嘆。初文爲五。一身子約事問。二天以理答。三身子心迷重問。四天還以理答。五身子悟而默解。初文者身子是起教之端。故以就事止室久近而致問也。二天女答。如耆年解脫者。此約理而答。如耆年所得但空解脫之時。眞諦之理無久無近。我處此室。是得不可得空住不思議解脫。第一義理本無言說。無有久近。耆年解脫旣無久近安問有久近耶。故將耆年解脫以斥答身子。三身子本以事問。天忽將理答。倉卒不解故重問言止久耶。四天重答。耆年解脫亦何如久。汝問止此久如。答如耆年解脫之理無久近。云何重問久耶。若爾仁者所得解脫爲有久耶。若仁解脫非久何得重問爲有久耶。五身子悟天玄旨默而領解。

天曰下二天以事問。身子用理答。文爲五。一天以事問。二身子以理答。三天辧不思議解脫相。四解釋。五結會。一天以事問。如何耆舊大智而默者。卽是問何故默然。二身子用理答。默然者正以見眞諦理得解脫時。言語道斷無有言說。今不知所云故默然也。此以理默答事默也。問身子聞阿說示說三諦。是見有得道。卽是言說。今何得言解脫無說不知所云。答有是教門豈非言說。此用證答故云無言說。如大集明憍陳如比丘最初得無言說理。此亦因有門無言說也。見有見空皆是教門。無言說理有空不異。若言異者身子見有得道。何得言吾聞解脫無言說也。三天用不思議斥身子等住思議者。天曰至解脫相。二乘於文字生死之法不得自在捨入涅槃。今明文字相離則生死。不礙涅槃。如芥子不礙須彌。卽是不思議解脫之相。四解釋者。所以至兩間。名本名體體卽是法。法若內外兩間名可如是。今求體法及名皆不可得。俱無內外兩間。卽是解脫。豈得離此方名解脫。又解諸法無體但有名字。名不可得卽解脫相。此卽異思議解脫。明二脫相別意在此也。五結會者。是故至解脫相。若不離者何但文字是解脫。二十五有皆是解脫。故天自釋言。所以者何。一切諸法是解脫相。

舍利弗言下三身子重決文爲二。一身子重決。二天女彈呵。初重決言不復等者。此重決意。身子昔聞三藏斷三毒得子縛解脫。若言離淫怒癡非解脫者。佛昔所說豈得非也。天卽答言。佛爲二種根緣。若爲鈍根增上慢人說離淫怒癡爲解脫耳。若利根無增上慢者佛說淫怒癡性卽是解脫。問增上慢者所謂未得謂得。未證謂證。身子等得俱解脫何得以爲增上慢人。答若法華簡眾明增上慢。是小乘未入方便道。乖僻謬計謂得四果。爲增上慢。故身子不被簡出。最初得記。今呵爲增上慢者二處有異。若身子於三藏斷結證思議解脫。濫謂同於諸佛所得。此卽未得謂得未證謂證。此中折其叨濫之心呼爲上慢。所以然者。若執藏通所明眞諦三乘灰斷。謂佛亦然。而佛證常住涅槃豈以見眞謂同佛證。故說爲上慢就其齊教解脫知見。不同外道及謬取小乘方便故。圓教明諸佛菩薩不斷煩惱而入涅槃。不捨八邪而入八正。不同二乘離淫怒癡。捨八邪住思議解脫。妄計同佛所得。豈非上慢。天女彈之正意在此。於法華中非上慢者已被彈呵。已聞不思議解脫。不與二乘人共。自知所得非佛境界無叨濫之咎。但齊所稟教斷約解脫。止宿艸庵自念貧事故非上慢。菩薩無此諸失非增上慢。是不思議解脫離與不離。俱不與二乘等共。故離不離非惟界內。亦約界外三毒通別文字皆解脫相。此是顯不思議解脫斷與不斷俱得自在名爲解脫。

舍利弗言下四身子稱嘆天女文爲二。一身子稱嘆二天女答。初嘆者身子旣聞說此妙法量其必得勝解脫證。故先稱嘆。次問何得其辧乃爾。二天女先答次譏。答云無得無證故辧如是。大經言有所得者名爲小乘。但空取證無所得者名爲大乘。以不可得空故不住化城。聲聞偏學而取證。菩薩圓學而不取證。具如大品。今明知四不可得。故不住三權一實。自在無窮故辧若是。所以等者次因釋寄譏譏其但得偏空。化城涅槃以爲究竟。不求中道大般涅槃。是爲佛法增上慢人。

舍利弗下三明二脫力用不同。已明二脫體異。所有力用理然不同。身子未了所以有問。因問有答。分別異相。先問次答。初身子問。云汝於三乘爲何志求。或約三藏爲問。今謂多約通教。何者三乘之人同稟通教般若。若求聲聞有餘無餘不可更修緣覺菩薩之乘。若求辟支佛乘有餘無餘不可更求聲聞菩薩之乘。若求菩薩乘慈悲誓願久住生死度脫眾生。不可退求二乘無餘。𨿽同稟般若志求各異。卽是思議問爲何志求也。

天曰下二天答文爲二。一化他二自行。化他則三皆志求。自行乃但求大乘。初言三乘皆志求者。若通菩薩無法身本。不能起應無三乘化。今則別圓接通三乘根性。故現三乘皆志皆用。如文殊於二萬世作辟支佛化人。況住余乘𨿽數數生滅而常行一乘。故言化他。

舍利弗下次明自行。若法身受道如法華云。惟一事實無二無三。文爲四。一正顯佛乘。二引釋梵證。三明止室十有二年。四明室有未曾有事。初文者先譬次合。以瞻卜林譬者。瞻卜芬薰餘香微弱。故用瞻卜當其林名。況復入林惟聞瞻卜。今明圓教自行受道。不無三乘方便法門。故法華云。及佛諸餘法余法微弱。不及大乘法味深遠。故法身菩薩但稟大乘進道。不貴二乘所行功徳。故合譬云但聞佛功徳之香。不樂二乘功徳香也。空室本表佛國皆空。法身菩薩淸淨圓智旣棲此理。豈樂偏空之智。問天但言不樂二乘之香。何得三乘皆云化他。答藏通大乘同依但空與二乘同。但以大悲利物爲異。問云何言三乘皆是化他。一乘但是自行。答三乘隨他意語故一往對化他。一乘隨自意語故。一往對自行。究論皆有自他。問若皆有自他以何爲異。答瞻卜香气豈同餘香。一佛乘用豈同三乘。

舍利弗至發心而出二引釋梵爲證。釋梵具足有爲緣縛。入室聞大尙能發心。何況法身已契無生畢竟空室。而樂二乘功徳。故思議不思議二用不同。如瞻卜之香與餘香永異。

舍利弗至之法三明止室久近。上身子問止室久如。今天以理答。有言寄十二年在室恆聞大乘。以斥身子十二年前但聞小乘。此未必然。如六年聞鴦崛經。明一佛乘又爾。前呵諸弟子豈十二年後。今言文字相離卽是解脫。十二因緣卽是文字。文字相離卽是解脫。故得約之以明久近。是以事表理也。言十二年者卽表十二因緣。約教卽有二種。一藏通明思議因緣。二別圓明不思議因緣。故大經云十二因緣有四種觀。下觀聲聞。中觀緣覺不見佛性。上觀菩薩上上卽佛。身子但觀思議因緣。天女乃觀不思議因緣。因緣名同又但名解脫。上天答身子云。止此室如耆年解脫。解脫無久無近。若別圓明十二因緣如大品云。十二因緣獨菩薩法不共二乘。二乘離文字。解脫無有言說。菩薩不離文字解脫。得有言說故得約之以明久近。此卽無久近之久近。是以天言十有二年正表於此。若修此法豈習聲聞法乎。問上天云。以因緣法得度我爲支佛。今何得言獨菩薩法。答此方便教與而爲言屬辟支佛。若了義教奪而爲語支佛無分。所以然者十二因緣名爲佛性。不見佛性豈知根本無明。十住見性不窮無明尙不了了何況支佛。當知因緣獨菩薩法。十二因緣卽一切文字。故言止此十有二年。初不聞說二乘之法。但聞諸佛菩薩之法。故因緣實相非因非果而因而果。獨是菩薩諸佛之法。

舍利弗下四明此室有八未曾有事。二乘思議之所無也。文爲三。一標章。二辧相。三結斥。初標章者卽不思議之用二乘所無。今釋正對涅槃大海八不思議譬。其義孱同但名目次第起緣前後小異。

何等下二辧相文有八。初云常以金色光照者。事解可知。約理卽是空室表寂光佛性。第一義光。晝夜無異者卽是寂而常照。智慧不二。不以日月者不假權實緣修之照。二乘思議無如此事。故名未曾有也。大經云同一醎味。謂一切眾生同一佛性。此室至之法是二未曾有法。若入法性眞空寂光。無界內外煩惱之垢。大經云不宿死屍。如界內外若犯重禁佛法死屍不入寂光。此室至之法是三未曾有法。釋梵卽是有爲之流。來會性淨之理表將入寂光。他方菩薩來會不絕者。明自行化他入諸佛土。隨方利物同歸寂光。故言來會。大經云漸漸轉深。所謂歸戒乃至佛果卽漸深也。此室至之法。是四未曾有法。不退轉法卽是四教六波羅蜜四種不退。若念不退卽自然流入薩婆若海。大經云潮不過限。寧失身命終不犯惡。惡卽六蔽。終不退轉起六蔽也。此室至之法是五未曾有法。一切法中無掛礙智說不可窮。卽是勝妙果報。如甄迦羅琴說法無量無作四諦之法。大經云深難得底。譬法化之聲。此室至之法是六未曾有法。事解可知。卽是四教所詮。亦是觀十二因緣。四種法藏施十界眾生無有盡也。大經云有種種寶藏。以譬是經卽是寶藏。謂四種道品嬰兒等行。四種聖人功徳等無量寶藏。此室至之法。是七未曾有法。此室十方佛現。卽是大士觀十二緣空得念佛三昧。十方諸佛眞應二身隨念現前。大經云大身眾生居住之處大眾生者謂佛菩薩之所住也。此室至之法。是八未曾有法。此室天宮淨土皆現中者。室空正表佛土皆空。又上文云𨿽知諸佛土永寂如空。而現種種殊勝佛土當表此也。大經云不增不減譬大涅槃。無邊際故乃至一切性同一性故。卽是空室表一切國皆悉空也。此未曾有不思議用豈同二乘住思議解脫小智功用。大經明八不思議義同也。

舍利弗至法乎三結斥。若此室常現八未曾有。卽是觀因緣住不思議解脫。成八種不思議用。誰有證此更樂住於無用小智。離於文字而求解脫。

舍利弗言下第四大段明不思議解脫神變自在。若眞性解脫無轉不轉。約行利物則有轉不轉。如大品明。須菩提問阿鞞跋致轉不轉義。佛言轉不轉皆名跋致。今亦如是。若觀眾生入不思議。深達法性不染不滯者。轉不轉俱是跋致故有此文。先問次答。初問者猶用三藏教意。三藏菩薩具五事名不退轉。謂得宿命智。諸根具足。不生下賤。不生三惡。不受女身。具此五法名爲跋致。今之天女辧才若此。旣有勝解卽是不退爲五女像。若是女人豈能如是。故知以三藏菩薩義問。但身子神力𨿽非目連所及。止是思議。俱解脫力。今欲顯不思議力用故身子以思議而問。

天曰下二明天答文爲三。一明不轉。二明轉。三明非轉非不轉。正成此品觀眾生。入空不空非空非不空之三諦也。一不轉者觀眾生。從世諦如幻等入眞諦。如十九界等諭無有轉相。亦如身子上答天云解脫無有言說。此卽上明眞諦畢竟不可轉也。二轉者。眞永不轉還入假名。引導眾生得有轉義。如幻化等𨿽無定實不妨假名亦得言轉。如上觀眾生俗諦假名如幻化等。三非轉非不轉者。轉不轉皆不可得。轉故不同眞諦如十九界。不轉故不同幻化名字之轉。離此二邊則非轉非不轉。卽是中道正觀。如上觀眾生如無色界色等也。但與上文小不次第者。上爲一向明入。今明轉變。與三觀相同也。初明不轉文爲三。一天女問。二身子答。三彈呵。一天以正觀譬顯。反問身子云。我從十二年來求女人相了不可得。是觀因緣法性求男女相了不可得。當何所轉。今言男女非止約人。其相無量皆不可得。皆如幻化。從因緣理尋無明行等本非男女。顚倒妄見。若有男女是爲二相。觀因緣眞理則無二相。畢竟叵得。正報旣爾依報皆然。如天陽地陰日陽月陰四時五行皆男女相。大經云。若以貪愛母無明以爲父。卽是男女。乃至出世定慧福智智度方便慈悲善心皆男女義。若觀因緣卽是佛性佛性卽是法性。法性眞理尙不見一。何得有二。尙不見世出世法男女之相。何得有人身二相也。故天女云觀十二因緣求女人相了不可得。何得勸轉。又就世諦有三義。故女不可轉。一業不可轉。於無明行造男女業。業若不轉報亦不轉。如舍利弗爲男業所成。蓮華尼爲女業所成。𨿽得羅漢斷子縛盡。乃是轉因不轉現果。業若不謝決不可轉。二神通不可轉。如天女以神通力變身子爲女。若未捨神力魔外二乘盡其神力無如之何。三誓願不可轉。如佛法身菩薩隨諸國土。應以女像得度者卽現女形。若眾生未度應終不轉。眾生機息應女乃轉。將此三意反問身子何不轉女問也。此卽十二年觀女相了不可得。當何所轉也。譬如幻師化作男女。若有人問何以不轉女身。此非正問。今身子作此問者則非正問。所以還用此問以問身子。爲正問不。

舍利弗至所轉二身子領解。幻無定相當何所轉。卽是身子自伏所問非也。

天曰至女身三天女彈呵。因身子領解自伏問非。卽便彈云。一切諸法亦復如是。無有定相。言一切者如上。男女陰陽定慧等一切諸法皆妄分別。但觀因緣求不可得。當何所轉。汝旣答雲幻法無定。云何勸轉卽是彈呵。

卽時下二明轉。卽是轉故名爲跋致。深達轉性如空叵得。依隨世俗二相不定從空入假。名字分別。得有轉義。文爲四。一天自變爲身子問。二身子以女像答。三天爲解釋。四引佛語證。一天自變爲身子。轉身子爲天女。而用身子像問者。卽是上明神力爲女。若不攝神力不可轉義。此表若業不轉凡女不轉。若機不轉應亦不轉。

舍利弗至女身二身子以女身答。不知何所變者。明身子三藏神力乃勝目連。終是思議。故不能制菩薩神力。故爲天所轉。今不思議非思議所知。故云不知何轉也。成上如前。

天曰至女也。三天爲解釋。天言舍利弗若能轉此女身。一切女人亦能轉者。如身子爲通所持遂不能轉。一切女人爲業所持終不能轉。若一切女人不除業。而能轉者則身子亦能轉也。如舍利弗非女爲他神力變爲女身。一切女人而爲業力變爲女身。𨿽現女身四大五陰因緣中求女相叵得。卽非女也。今天女卽是願力應爲女像。眾生機緣若轉應亦轉也。如鏡對面現面。面若不離像不可轉。

是故至非女四引佛語證。如佛所說一切諸法非男非女。如世間男女乃至陰陽定慧一切諸法皆非男女。

卽時下三天攝神力。卽是非轉非不轉。成上中道如前。文爲四。一攝神力復舍利弗身。問女相何在。二身子答。三天印成中道非轉非不轉。四引佛語爲證。初文者表一切眾生女業若謝則女身轉不見女相。若眾生機謝則應女亦謝無女相也。次身子答言無在無不在者。女身色相𨿽滅不見有在不在。天曰至不在。三天印可此言。是會中道之說。成前觀眾生至源。故印可也。夫無在至說也。四引佛語爲證者。非但稱會天意。亦不乖大聖所說。

舍利弗下品之大段第五。身子問沒生。此正顯不思議解脫出沒自在眞應本迹。思議則無沒者。法身之本。生者應化垂迹。正欲顯成觀眾生入空至一實諦。窮源徹本名之爲沒。行三十二無緣大慈。善根力燻受身利物。名之爲生。又解。沒生卽是應身垂迹。非沒非生。卽本法身。此下問答皆是研究。顯成淨名上說觀眾生義。文爲四。一身子問。二天女答。三身子重問。四天女解疑。初身子問。正約三藏或用通意。何者三藏明佛無餘灰盡。此但有沒而無生也。藏通二乘亦沒無生。三藏菩薩旣不斷結。爲化眾生𨿽沒而更有生。通教菩薩旣異二乘。二乘無願不受後有。但沒無生。佛𨿽有願正習俱斷。但沒無生菩薩𨿽斷正使有習有願故得有生。今正約三藏旣未斷結。必應有生當生何處。二天答。佛化所生吾如彼生。答意者佛法身理本無有生。應同則生。此如化生。非結習生。天得法身亦應化生而非結習。故言吾如彼生。三身子重問。佛化所生非沒生也。身子不知天意在應化生。乃取三藏。謂佛報身能作化生。化無體質無而欻有。無有定相。捨此取彼。菩薩結業受生。那云佛化所生。故云佛化生非沒生也。上天以別教應化答。身子不曉猶執三藏。佛有報身能有所化。故言佛化所生非沒生也。四天旣知其不曉玄旨。卽以通意順答。一切眾生亦非沒生。往來五道並皆如化。非沒生者天亦是化豈有沒生。此亦一往也。意在法身應化。至淨名述成眞應本迹其義方顯。是則佛化所生乃是應化。天得法身隨有所生皆是應化。故非沒生也。

舍利弗下品之大段第六。身子問得菩提久近。卽顯圓教成道也。文爲二。一身子約藏通問得道久近。天約不思議眞諦答。二身子約思議俗諦問。天還約不思議眞諦答。初中身子先問意者。汝旣爲利物何當道場八相成道。次天答卽反質有二意。一者若舍利弗還爲凡夫。我乃當成菩提。若言悟眞無生豈有爲凡之理。我得圓眞之道。已除別惑豈可方依藏通八相成道。故云我得菩提亦無是處。若身子見思議眞更作凡夫。我入不思議眞乃爲八相。汝無是事我豈有之。然羅漢能化爲凡夫非眞凡夫。法身成道亦非八相。眾生應八相得度卽現八相成道。羅漢實不更作凡夫。我得無生亦實無八相。此覆相並釋也。次身子答云。我作凡夫無有是處。天卽並云我得菩提亦無是處。所以作此並者。若身子問法身究竟成道。此乃十住不見其始。惟佛與佛乃能究盡。天設答身子時節久如。如法華明大通成道王子行因。身子豈能知此八相。只得無生卽能八相隨緣作佛。何須致問。次天自釋言菩提無住處故無得者。此是法身觀不思議眞諦空無方所。諸佛不能行不能到。故說無有得者。

舍利弗言下二身子約思議俗諦問。天還約不思議眞諦答。初身子問言今諸佛得菩提如恆河沙者。此將通教俗諦八相爲問。故云如恆河沙。所以然者。三藏不說有十方佛。𨿽有此意義不彰顯。次天卽答云。皆以世俗文字說有三世之佛。非謂眞諦而有三世。假名三世。而眞菩提豈可世攝。天因答卽反質身子。汝得羅漢道耶。身子答。無所得故而得。此如大品佛四句問善吉得道。善吉答不住四句而實得道。此是絕思議俗四句見眞得道。天曰諸佛菩薩亦復如是。是絕不思議俗四句。見不思議眞得道。所以然者。天意小乘思議得道尙以無得爲得。何況大乘不思議得道而不絕四句無所得而得。語類相並其意天隔。

爾時下品之大段。第七淨名述成。天女上答身子皆實不虛。文爲四。一久值諸佛。二遊戲神通。三得無生忍。四願隨意現。𨿽復身子研問未能令義顯現。故淨名述成天女所答六義方顯也。一已曾供養九十二億佛者。是順佛教能觀因緣三諦。故得棲此空室以慈悲燻。現天女像。散如法華平等供養。表通惑已盡別惑侵除得文字性離不思議解脫。卽是述成天女答身子初問。明若離別惑華不著身。亦述成答身子第二問。明思議不思議二脫不同。二遊戲神通誓願具足者。述入瞻卜林不嗅餘香。亦述答第四轉女身問。如本願故現女身也。三得無生忍卽是述第六身子問久如得菩提。天女答無所得故而得卽是法身成道。四以本願故隨意能現。教化眾生。卽是述第五身子問沒生。天女答如佛化生。法身出沒本願應化眞應本迹其義顯也。問身子何故前問沒生次問得道久如。淨名述成。何故前述法身成道次述沒生。答身子迷心而問絕事至理。淨名以理述成。得無生忍卽得法身方有應用。身子𨿽有六問天女答無畱滯。正意猶爲難見。故用四義述成意乃分明。

維摩經略疏卷第八

維摩經略疏卷第九﹝小卷二十四﹞

天臺沙門湛然述

佛道品

今明此品略用三意通釋。一明此品來意。二釋此品名。三入文解釋。初明此品次觀眾生品來者。前品正明通相入空。正成問疾品通教從假入空。調伏界內有疾菩薩。兼成室外爲國王長者說法。已如前說。今此品次明通相從空入假觀。明非道之道非種之種非眷屬之眷屬。此卽不有而有。正成問疾品明別教通相從空入假觀。調伏恆沙實疾菩薩。上文云以無所受而受諸受。未具佛法不應滅受取證也。亦兼爲室外呵諸大弟子。不能於諸見不動而修三十七品。以五逆相而得解脫等。故有此品來也。次釋此品名。言佛道者佛以覺爲義。自覺覺他名之爲佛。道以通達爲義。所覺之理能通觀智從因達果名之爲道。此以智理標名故云佛道品。正如此品用非道之理卽是佛道。是以淨名答文殊云。菩薩行於非道通達佛道名爲佛道。言非道者大論云十二因緣有三種道。一煩惱道。二業道。三苦道。煩惱卽無明愛取三支。業卽行有二支。苦卽識名色六入觸受生老死七支。此之三道皆非佛道故言非道。非道之理卽是諸佛實相智慧功徳之理。理卽是道故說非道卽是佛道。問此品不約因緣明義。何得約因緣三道爲非道也。答一切非道不出此三。何者十界攝一切九皆非道。惟佛法界名爲佛道。此經明不思議佛道故九界非道皆是佛道。是九界道中六道是有爲十二緣。三乘是無爲十二緣。卽世出世二邊之道各有三道。不能通相從空入假順入不思議解脫之道。故皆非佛道。但此品不別明菩薩是非道者。以有四教菩薩道故。別圓入中卽是佛道。復次方便菩薩皆有悲願快順佛道。故不簡出。實非佛道。若是佛道淨名何故呵四菩薩八千之徒。復次此品明徧入諸道斷其因緣。豈不入方便教菩薩斷其有爲無爲緣集。問若佛是能覺智。道是所覺理者。此非道之理卽佛性理不。答如所問也。問若卽是者佛性有三。謂正緣了。非道亦得是三因不。答亦如是具如玄義。何者苦卽正因煩惱卽了因業卽緣因。故大經云十二因緣名爲佛性。佛性不出三種。因名三種佛性果名三徳涅槃。何者苦卽法性五陰。屬正因佛性。故大經云無明有愛是二中間則有生死名爲中道。中道者卽是正因。若轉無明爲明是則由惑有解。卽是了因。若轉惡爲善則由惡有善。卽是緣因。故知三種非道之理卽是三種佛性之理。故淨名言行於非道通達佛道。問諸師多雲此經未明佛性。何得引涅槃明十二因緣是佛性義以釋此品。答大經云若言十一部經不明佛性非謗佛法僧。若說十二部經不明佛性卽謗佛法僧。今此方等具十二部。何得言不明佛性。問此經始終無佛性名。何得說言明佛性也。答此品淨名說非道爲道。文殊說非種爲種。種性卽是眼目異名。如天帝釋豈異憍屍。若謂不作佛性名說。不開佛性義者。有經不以二諦名說亦應不開二諦。何得言諸佛常依二諦說法。

問若佛性有三種亦三不。答如所問。故此品文殊言有身爲種六入爲種。卽苦道正因種性之異名也。無明貪恚等爲種。卽煩惱道了因種性之異名。十不善爲種。卽業道緣因種性之異名也。種性之與性義實相映。故法華云惟有如來知此眾生種相體性。卽其義也。問種以能生爲義義映無常。性以不攺爲義。義映於常。此二義別何得言映。答緣了映種不足致疑。但正因映種義似有乖。深求其致亦相映也。如眞非因果說爲正因。是則非因性爲正因性。何以不得非因種說爲正因種子。問若此經明如來種與涅槃佛性同者。何故言若見無爲入正位者。不能復發菩提心也。猶如根敗。種義可斷佛性之義則不可斷。何以得同。答此帶方便明種性義。於利根菩薩卽是究竟。二乘不了故須呵折。呵折其聲聞密有發理。故法華云。而昔於菩薩前毀呰聲聞樂小法者。然佛實以大乘教化。卽其義也。問十二因緣法性皆是正因。觀因緣智通是了因。助修之善並是緣因。何以偏判各有所屬。答義有通別。若如所問乃是通義。別對不爾。法性五陰有無明惡業卽成生死五陰。如陰气起水結成冰。無明轉爲明不善成善。卽顯五陰成五種涅槃。如陽气起則冰還成水。問無明煩惱豈是智性。答文云不入煩惱大海不得無上智寶。十地論師說。七識是智識。攝大乘說七識但是執見識。諍論云云。皆由不達了因種性義也。六識不達起諍亦爾。問若爾般若法華明佛性不。答此方等經尙有此義況般若耶。故大經云言佛性者有五種名。所謂佛性。般若。首楞嚴。金剛三昧。師子孔三昧。又大經明成大果實見如來性。引法華八千聲聞得受記別成大果實。如秋收冬藏更無所作卽其義也。觀心者若知一念十二因緣具十界三道之理。卽三如來種三種佛性。是則三道非道不障三徳。如世伊字諸法亦然。是不思議智理卽是非道。通達佛道故名佛道品也。

爾時下三入文文爲三。初明佛道。二明如來種。三明眷屬。此三辭異意同。皆是通相入假觀也。若就覺知非道之理通達無壅名爲佛道。此理顯理能生如來名如來種。所生福慧自行二嚴。能生法身及諸功徳。卽以此爲眷屬。若是化他皆假名無壅。三文𨿽殊同是通相從空入假。故大品云。菩薩能以一切道起一切道種名道種智。卽是從空入假智也。初文爲四。一文殊略問。二淨名略答。三文殊重問。四淨名廣答。初文所以住此問者。假名分別佛道無量蘊在非道。初心菩薩聞問疾品明不思議通相入假莫之能知。故問菩薩云何通達佛道。

維摩至佛道二淨名略答者。菩薩以無所受而受非道諸受。卽行於世出世二邊非道。通達佛道者。達此二邊卽是佛道。復次世間非道卽是愛見。愛卽魔非道見卽外道非道。出世非道者。卽二乘四門等種種諸門。具如上釋從空入假明諸受也。此世出世皆名非道。菩薩以無所受爲欲通達非道之受而受諸受。自行化他。入假分別藥病。未具佛法終不滅受取證。卽能通達一切佛道。故上問病品云諸魔外道皆吾侍也。

又問至非道三文殊重問。所以重問者以向答意玄時眾未解故重請廣說。

答曰下四淨名歷別廣答文爲八重以明非道。一約無間因果。二約色無色界。三約三毒。四約十獘。五約二乘。六約人間諸惡果報。七約入無餘。八總結。初約五無間因果明非道者。菩薩入假爲利眾生示五逆因受三途果。𨿽爲此事而無惱恚。卽是通達佛道。何者觀此五逆因緣生心從假入空尙不見逆心。況有逆果。以無所受爲物而受逆心逆果。此五逆心卽是無生。卽阿字門。謂諸法初不生故亦是無垢三昧。若知諸法不生卽具一切佛法。如一微塵中有大千經卷。逆心亦爾。具足世出世法。頓漸道品一切佛法十心數十弟子起十法門。莊嚴雙樹枯榮之教具在一念五逆生死心中。故言行於非道通達佛道。此卽三道五逆之因卽是煩惱道業道之非道。三途之果卽是苦道之非道。今取最惡因果尙通達佛道。其餘理然。故言菩薩行五無間而無惱恚。卽是通達佛道。本無逆業而行逆者。卽是以無所受而受諸受。通達佛道卽是未具佛法。自行化他未滿不應滅受而取證也。菩薩於逆如是。通達具一切法卽是自行。示行此事卽是化他。示有二種。一者示懺。如闍王未受惡果。而求懺法令無數人發菩提心。二者不懺。如調達乃至入大地獄。阿難隨目連往看勸令懺悔調達。答言我受此苦如第三禪樂。是爲行於非道爲利一切。又非惡無以顯善。是故調達無數劫來常共釋迦行菩薩道。一行佛道一行非道更相啟發。如法華所明。至於地獄而無罪垢卽約果也。此是無垢三昧破地獄有。入此三昧一切三昧悉入其中。如調達在地獄語目連言。若汝更爲凡夫我當出此地獄。又如婆藪𨿽在地獄教無數人。得出地獄聽方等經。若自有罪何能如是。良由𨿽處地獄無有罪垢而能利他。出於地獄卽是行於非道而無罪垢。卽是入無垢三昧通達佛道。本無地獄之業而至地獄者。卽是以無所受而受不取證也。自此已去皆須取問疾品以無所受而受諸受文。來對行於非道之語。歷一一句皆類此也。至於畜生無有無明憍慢等過者。如大象獼猴鵽鳥相敬因以化人。卽是入不退三昧通達一切佛道。至於餓鬼而具足功徳。如請觀音云。現身作餓鬼手出香色乳。卽是入心樂三昧通達一切佛道。

行色至爲勝二明行上界非道通達佛道。所以約上界者。此二界是世間善。若因中生著是菩薩縛。若受果報卽長壽天難。卽非佛道。菩薩從假入空以無所受而受此因果。不以爲勝。以非出世觀練薰修之勝法也。而於此非道修白色三昧乃至我三昧等十一三昧。未是自行化他一切佛法。終不滅受取證卽能通達佛道也。

示行至其心三明示行三毒。卽是煩惱非道而通達佛道。以無所受而示行貪欲非道。離諸染著卽是無漏禪定之佛道。示行嗔恚非道。無有恚卽是修法緣無緣之佛道。示行愚癡非道而以智慧調伏。卽是三智之佛道。若未具佛法不滅三毒之受而取證。是爲通達佛道。故諸法無行經云。貪欲卽是道恚癡亦復然。如是三法中具一切佛法。

示行至他教四約十獘非道通達佛道。此十亦多是煩惱亦有是業。義推可知。若以無所受而受十獘。入假修十波羅蜜未具佛法。終不滅十獘受而取證。卽能通達一切佛道。問八蔽八度如文可解。憍慢對願諸煩惱對力其義如何。答憍慢輕他。若不發願豈能作橋梁令他履踐。若不轉煩惱豈能和光不染常淸淨也。

示入至眾生五明行二乘非道通達佛道。二乘沈空故有無爲緣集十二因緣三道非道。菩薩以無所受受二乘沈空之受。而能從非道通達佛道示作聲聞。爲眾生說未聞法。如身子善吉若作支佛。大悲教化如大迦葉。未具佛法終不滅二乘受。而通達佛道。故法華云知眾樂小法而畏於大智。是故諸菩薩作聲聞緣覺少欲厭生死實自淨佛土。

示入至因緣六明示受人間果報苦道非道通達佛道。此有八句初七示受人間報。後一總明現入諸道。前七是受四天下諸受。此諸果報皆是非道。而從空入假修如幻等四種三昧。未具佛法終不滅此諸受而取證也。後一句現徧入諸道而斷其因緣者。世間諸道不出其六。此文未明修羅六欲。若受此道亦是苦道非道。而修歡喜三昧及不動等六種三昧。未具佛法終不滅此果報受而取證。卽能通達佛道。言斷其因緣者得二十五三昧。能破二十五有卽是斷其因緣。復次現徧入諸道卽是徧入十法界道。斷其因緣者斷四教菩薩因緣三道。

現於至生死七明現二種涅槃非道通達佛道。上明二乘有爲功徳。今明二乘無爲功徳。皆是非道。又上但說二乘今兼三乘入二涅槃皆非佛道。除圓妙覺示現其餘皆有無爲緣集三道非道若應以三乘滅度而得度者。卽現三乘而不斷生死者。菩薩大悲處於生死。通達生死非道卽是佛道豈可斷也。

文殊至佛道八結成佛道義。菩薩若能行前七種明於非道之理具一切佛法者。卽是通達佛道也。

於是下二明如來種。所以淨名問文殊者。上文殊問淨名答非道爲佛道。今淨名問文殊答非種爲如來種。此二大士互爲賓主之儀。爲欲顯上所明行於非空入假。其理幽玄諸未悟者多生疑怪。今淨名問如來種。欲顯非道佛道令義分明。若知三道是如來種者卽能通達非道是佛道也。文爲五。一淨名問。二文殊答。三淨名重問。四文殊解釋。五大迦葉稱嘆領解述成。初問何等爲如來種者。正爲成非道爲道。

文殊師利下二文殊答。卽是以非種爲種。何者上淨名以非道爲道。恐時眾未解故問種義。今文殊答以非種爲種。理趣快同顯成向說之玄旨也。言如來種者大論云如法相解。如法相說名如來種。若如十二因緣三道法相解者。卽是如來種。何者離三道之外更無如來種。三種種者一正因卽苦道。二了因卽煩惱道。三緣因卽業道。前文具明言如來者。如此因緣三道法相。而解而說故名如來。今文殊答還依如來所解而說。故說三種非種爲如來種。以成淨名所答三種非道爲佛道也。言如來種者種旣有三。如來亦三。一法佛如來。二報佛如來。三應佛如來。如法華明皆是一相一種卽正因種。如智論明。諸智慧門爲種卽了因種。又法華明彈指散華佛種從緣起。卽緣因種。種以能生爲義亦種類義亦種性義。能生義者若不能生不名爲種。以此三種能生三佛。從微至著終於大果。卽能生義。種類義者若此三種非佛種類。此外更無同類之法。種性義者性名無攺。此之三法從初至後不斷不滅。必致三佛三徳之果故名不攺。今約眾生明種不出此三。由煩惱潤業受身有苦。三無前後亦非一時。不縱不橫。若附性明義。以眞性爲正因種智慧爲了因種。萬善爲緣因種。此多約斷惑得解離生死得涅槃除惡有善。此約思議明種非今經意。若除惑得解則無了因種。如此火從薪起薪盡火滅。故二乘斷結盡便無佛慧之因。故不能成一切種智失了因種。若除惡有善惡盡則不能生善豈有緣因種。故二乘無惡失緣因種。若離生死入無餘滅不受生者豈有正因種。故大經云。或有佛性。闡提人有善根人無。闡提具有煩惱諸惡受生死身。卽是以惡爲緣因性。善人無此惡中之性故云無也。善人有者已有善法緣因也。闡提無此故云無也。二人俱有者有正因性。二人俱無者無了因性。若約識爲義六識是緣因種善惡並是六識所起。離六識外則無惡無善。無緣因種七識是了因種。惑之與解皆是七識。離七識外則無惑無解。八識是正因種。無八識則無生死涅槃。眞諦云。有第九識是眞識。八識猶是虛妄生死種子所依。若地論師用七識斷六識。智障滅八識眞修方顯。此須中論四句撿破。今經明不思議種以非種爲種。故以身等煩惱不善皆如來種。如蜂作蜜𨿽采眾華不以便利蜜終不成。故知便利皆是蜜種。今不思議亦爾。非但法性智慧善法是三佛如來種。只此三道是三如來蜜種。對之可知。若菩薩研修此三種理分得相應名習種性。此心增長名性種性。虛通無滯名道種性。深見分明名聖種性。三種等修名等覺性。三至妙極名妙覺性。此三種性非前非後亦非一時。不縱不橫如世伊字首羅三目。就文殊答文有六段明如來種。一略約苦道。二廣約煩惱道。三重廣約苦道。四重略約煩惱道。五約業道。六約煩惱總結。今就前五文三義分別。初有身。六入。七識處。此三是正因如來種。次無明有愛。三毒。四倒。五蓋。八邪。九惱。此六是了因如來種。後十不善是惡業卽緣因如來種。若就通論一一皆是三佛如來種。然眾生受身𨿽以業爲因。若無煩惱則不得生。三種亦爾。𨿽有正因若無了因導緣因助顯正性三佛不得生長。由慧達煩惱以導緣因。三因成就法身顯現。故文殊云。煩惱泥中有佛法耳。有身爲種者。身卽五陰陰卽法性。法性色法性受想行識卽正因種也。又身爲種者。能生福慧故說爲種。若斷五陰卽斷佛種。此卽非種爲種。菩薩以無所受而受此身。若未成就自行化他一切佛法終不滅身而取證也。卽是從空入假明不思議種義。何者迷身則有六道生死種。解身則有四聖人種。故有十法界種也。若滅身者無一切種。菩薩如是觀身見一切種卽如來種。如人眼翳苦痛失明。若諸拙師鍼灸藥塗𨿽得痛止。而眼根毀壞永不見色。無如來種。若人患眼不壞眼根若遇幻師禁咒痛愈眼根淸淨。此諭凡夫𨿽具煩惱猶有反復種義不壞。是故身爲如來種也。

無明至爲種此四是二廣約煩惱道爲如來種。過去煩惱爲無明現在煩惱名愛。觀此二世煩惱如虛空不可盡卽是了因如來種。亦是三佛如來種也。貪恚癡爲種者。三毒猶是過去無明現在有受。亦各出三毒。若離取我卽具等分出生八萬四千塵勞。若如是知故名爲種。四顚倒者別門明義。迷色起淨倒迷受起樂倒。迷心起常倒迷想行起我倒。能生念處正勤如意根力覺道故爲種也。五蓋者貪欲嗔恚睡眠掉悔疑。能生根本觀練薰修諸禪三昧故爲種義。旣知別義於通無滯。

六入爲種七識處爲種。三重約苦道廣明正因種。六入卽是約報身苦道。如鴦掘云。此之六根於諸如來常具足無減修了了分明見。亦如法華明。父母所生淸淨常眼等得六根淸淨卽是六根相似相現。故華嚴明十種六根。因是得入如來六根。故知淨是如來種義。七識處者。什師云欲界人天爲一。三禪三空爲六。合七識住。所以然者。三惡苦多識不樂住。第四禪識色微故。又以有無相天故識不樂住。第四無色以非相法微故識不樂住。隨識樂住卽是法性。

八邪至爲種四重約煩惱道爲種。八邪如前迦葉章明。不捨八邪而入八正卽是種義。九惱者約三世違情是生嗔之緣。謂此人現世惱我惱我親嘆我怨。過未亦爾。是爲九惱。若有方便是生慈緣。故得是如來種。

十不善道爲種五約業道明如來種。十不善則攝得五逆。因惡生善卽有十善。若能生十善卽生三不護三密示現三業隨智慧行等如來功徳。故卽是種也。

以要至佛種六總結成如來種。煩惱不善不出見愛。以此往收故一切不善皆在其中。皆是如來種也。

曰何謂也三淨名重問。

答曰下四文殊答文爲二。一正答二譬顯。初正答言。若見無爲入正位者卽是斷如來種。不能行於非道。以滅受取證故不能發三菩提心。所言若見無爲入正位者。苦忍初心卽是見諦名之爲見。見諦惑盡終不更起。卽是一分數緣無爲卽是正位。若見惑斷卽見煩惱如來種斷。是人遠至七生畢竟不受後身。則界內三道非種之種究竟永斷。故不能發三菩提心入假行道。自利利人學一切法。行於非道通達佛道成三佛種。

譬如下二譬說文爲四。亦可通譬上明種義。亦可別譬。別譬爲二。初三別譬三種後一總譬。就別譬爲三。一淤泥出華譬煩惱道爲了因種。次糞壤生芽譬不善業道爲緣因種。次起身見譬苦道爲正因種。達五陰卽正因性。後入海總譬煩惱等三種能生三種法身。如下巨海則得智寶。譬如髙原者。髙原本合水有泥。以決去水是故無泥華不得生。明二乘人本有煩惱種。以卽斷故如髙原無泥不得生華。此約入正位無煩惱不得發菩提心。

又如至佛法二譬入正位者得道共戒。斷三惡道不善業無惡業種不生佛法。問此中言糞壤之地乃能滋茂。大品云空中種樹。二意明入假云何。答一往似異大意則同。此明菩薩達不善理能生佛法。惡法爲種資成法身。故約糞壤以明入假。大品卽是不斷而斷。斷惑入空能從空入假。學一切佛法化度眾生。如世術力能空中種樹。故約空明入假。若作此解二乘已有入假之義。但其未悟不能攺觀。至法華中方得會入。大品會法不會其人。

起於至法矣三譬入正位者若無身見則身因滅。無三惡種。不得發菩提心行菩薩道。

是故至智寶四總譬二乘無煩惱等三道可入。卽無一切智等佛法寶也。

爾時下五明大迦葉稱嘆領解文爲三。一正稱嘆領解二譬顯三自鄙。所以迦葉稱嘆者。以文殊善說非種顯不思議如來種其理幽玄故也。領解二意一領塵勞之疇爲如來種。二領見無爲入正位者不任發菩提心。

譬如至志願二譬顯此譬。但顯領入正位者不任發心。有開譬合譬如文。

是故至道意三迦葉自鄙文爲二。一正自鄙二所以下釋自鄙意。如文。

爾時下品之大段第三明法門眷屬。亦是成前道及種義。何者法門無量隨其義便則有親善。卽是眷屬。此皆是無名相中假名分別以成假名佛道及種。復次前觀眾生品明觀眾生入空徹源。而有無緣慈悲喜捨。爲顯此義故天女忽。現對身子闡揚不思議眞空解脫妙理。次此品明行於非道通達佛道入假自行化他。𨿽受諸受而無所受。能於塵勞達如來種。是故普現色身。因問眷屬顯成入假通達佛道種種法門皆是眷屬。文爲二。一問二答。初問言普現色身者卽有三義。一普現內色。二普現外色。三普現內外色。一內色者若如法華明身根淸淨。十界依正於身中現。猶如淨鏡現諸色像。二外現者亦如法華普門示現隨機不同現十界色。三內外現者如大集明。觀己身眾生身佛身悉現己身。亦見己身眾生身現佛身中。眾生身中亦如是皆如影現。卽是色入法界海也。菩薩住此普現之身。表成上文入假之義無所不現。前後相成令義易了。故普現色身。因致問眷屬。大士若是生身應有生身眷屬資生。若是法身卽有諸法以爲眷屬。何故室空不見生身眷屬。亦未聞說法身眷屬法門。致有斯問。眷屬資生爲在何所。就問爲二。一問眷屬二問資生。如文於是下二淨名答有四十二行偈爲四。初十二行正答法身眷屬資生。卽是自行。二從𨿽知無起滅去二十七行明菩薩入假權智無方大用。成前非道及種並爲化他入假權用。三兩行結嘆自行化他。四一行斥破二乘。初文爲三。初四行明眷屬。次七行明資生具。三一行結自行徳滿。初答者。若是法身實相則無分別。何有親疏正爲入假。故約法門以明眷屬。關河舊解。外國無父母宗親眷屬非爲貴人。今約此解仍爲理釋。言無眷屬是賤人者。卽是二乘偏眞灰斷。無智度母善權父萬行功徳眷屬。故法華以窮子爲譬。若是大乘法身眷屬臣佐吏民倉庫眾多。淨名卽是佛法貴人。故以偈答言有眷屬也。

智度卽是實智。實智有能顯出法身之力。如母能生。方便是權智。權智外用能有成辧如父能成。若就此經辧父母者。如觀眾生品徹照三諦契當眞如名實智母。此品明行於非道通達佛道。徧入塵勞成就佛法卽是權智父。故金剛般若云。如來善護念諸菩薩卽實智母。善付屬諸菩薩卽權智父。菩薩從初修此二觀得入中道。雙照二諦是權自然流入是實。將此權實無受而受具足佛法。不證妙覺終不滅受息此權實而取證也。又行非道是權達佛道是實。因此二智徧入塵勞爲如來種。譬如初生常爲母護。至年長大父付家業。菩薩安住世諦。初出胎時用權實智入空入假。乃至妙覺未曾捨離權實父母。一切眾導師無不由是生者。如世天地二气交合萬物得生。又如和合則有托胎。借此以況。權實二智若不合者則菩薩法身智慧不生。權實若融法身則顯。故言一切眾導師無不由是生。約觀心者觀心卽空爲實智卽假爲權智非空非假卽入聖胎。觀道分明豁爾相應見於中道卽是出胎。如是乃至未入妙覺皆名佛子。故云普賢眞佛子。若登妙覺卽沒子名但稱爲佛。大論云稽首智度無子佛。法喜以爲妻者。如世之妻策使稱懷。若菩薩通達非道之理境智相稱。能生法喜稱悅情懷。故有種種出假之用心慈悲。爲女者指上三十二種慈爲女也。慈與悲相扶故同女也。善心誠實男者指上觀三諦理。順入實相一心能具萬善。權假化物如男幹事。畢竟空寂捨。捨有遮獘安身之能。畢竟空理遮二愛見。法身棲處故爲捨也。弟子眾塵勞卽是上來三毒等分。八萬四千塵勞轉爲八萬四千三昧陀羅尼波羅蜜。若似若眞皆爲佛事。如轉弟子以成賢聖。道品善知識。若修中道品卽知中正。識二邊邪得成正覺。諸度法等侶。五度及八萬四千彼岸法門。是福智度。是慧二種莊嚴兩輪等故名爲等侶。四攝爲妓女。妓女本娛情悅慮引諸觀者。四攝能順物情引受學者故爲妓女。歌詠誦法言。眞樂自樂樂他。誦經說法亦自樂樂他。

總持之園苑至戒品爲塗香二明資生之具。總持之園苑。園持華果遮他盜竊令不失落。陀羅尼亦爾。持善因果遮諸惡法。林樹是覆蔭淸涼。諸無漏法無煩惱契。卽淸涼義。覺意卽七覺。七覺調停生眞智因華。故大論云無學實覺此七能到。故以爲華。解脫果者卽是不思議解脫妙覺果滿。八解浴池八背捨八解脫如前分別。入九定證眞成八解脫八背捨。修成在九定。定滿如水滿。八解如池。七淨華者一戒二心三見四斷疑五分別六行七涅槃。戒淨是正語業命。心淨是精進念定。見淨是正見正思惟。斷疑淨是見道。分別淨行淨是修道。涅槃淨是無學道。別圓見思例皆得稱七淨華也。菩薩在因皆名爲華。浴此無垢人此約別圓。若藏通界內事惑垢盡名無垢人。猶有恆沙界外理垢是故須浴。界內解者。慧解脫羅漢已斷分段之垢亦是無垢。更修八解除無知垢故須浴也。象馬五通馳菩薩習未盡無漏盡通。又云界外正使未盡猶名五通。如意通荷負眾生力大如象。余通如馬。周徧十方一念卽到故言馳也。大乘以爲車實相爲車體。二智爲能乘。至薩婆若中住。調禦以一心法界一相常在一行三昧。遊於八正路無作八直道也。相具以嚴容眾好飾其姿。不同三藏所明相好。法身自有實報大相小相。光顯法身爲嚴飾也。慚愧之上服佛性中道。是第一義天。菩薩見佛性未了了故。慚第一義天。諸佛是無上行人。愧此勝人名爲愧人。覆不慚心名之爲服。又服者忍二邊惡不辱中理。是忍辱衣也。深心爲華鬘。進入萬行圓因卽最上因。如鬘嚴首。七財者。一聞二信三戒四定五進六捨七慚愧。聞者十地聽法。如雲持雨十方佛說法一時能持故名聞也。信者深信堅固猶若金剛卽圓因也。戒者十地所得眞戒。經言惟佛一人具淨戒。餘人皆名污戒者。定者卽首楞嚴等定也。進者念念流入薩婆若海。捨者常行舍行。慚愧者如前說。如所說修行者。言行相應所行如所說能到彼岸。教授以滋息。說法利人普潤一切。化功歸己卽是滋息。回向爲大利。回因善向果。得常住三寶故云大利。四禪爲牀座。如牀離於下濕避諸虫螫。世間四禪離欲愛法覺觀毒虫。從淨命心修則有支林功徳。邪命心修則墮鬼道。菩薩出世四禪一切皆攝。功徳叢林無不悉備。休息諸行能離二死煩惱毒虫。若邪命修則墮二地。淨命修之則契中道。寂滅安樂故言四禪爲牀座也。多聞增智慧以爲自覺音。外國用音樂覺悟於王。今多聞智慧覺悟心王。自覺覺他也。甘露法之食。用眞修之智契實相甘露名爲法食。大經云汝諸比丘未得大乘法食。解脫味爲漿。脫是定名。定卽是水水卽漿也。淨心以澡浴觀理懺悔。卽心水澄淸浴除罪垢之煩惱也。戒品爲塗香作無作善資薰法身。

摧滅煩惱賊一行三結。自行因成則摧滅煩惱。見眞界內賊滅。見中界外賊滅。勇健無能逾。住首楞嚴健相三昧。降伏四種魔者。具如前嘆菩薩已明。勝幡建道場。若眾生翻邪歸正道機純熟。菩薩卽坐道場因圓果滿。若觀心者舉足下足無非道場來具足一切佛法。

𨿽知無起滅下次二十七行明通相入假權智無方。亦是住平等法界赴緣利物。文爲三。初兩行入假供養諸佛。二一行入假淨佛國土。三二十四行明入假成就眾生。初兩行者𨿽知無起滅。入但空無生不可得空無生。而能權巧出假。普示界內外生死眾生供養諸佛。

𨿽知諸佛國一行二明通相入假淨佛國土。如前佛國品釋也。

此下二十四行明通相入假權智成就眾生。文爲五。一入假覺悟眾生。二入假教用世法。三入假拔物災難。四入假濟惡道苦。五入假同事利物。

初諸有眾生類下五行正明成就眾生入假權巧覺悟羣生。如文可解。經書禁咒術下二行二明入假以智法教示眾生而不墮邪見。

或現日月天下五行三明入假拔眾生災難。或現諸天及作地水者。以假權變作勝正報及以依報。自在能救三災之難。三災如文。

一切國土中下二行四明入假拔地獄畜生之苦。亦應拔餓鬼苦。文略義兼。示受於五欲下十五行五明入假同事利物。皆爲引入佛道善權方便。稱機無爽。

如是道無量下二行三嘆結。入假權巧緣起之用。自行利物非可具說。

誰聞如是法下一行四結斥二乘凡夫。肖似也類也善也。菩薩是佛子似佛。是佛種類善順佛心。若聞此說能卽發心。二乘無大根性則不似。非佛非佛種類不順佛心。聞此不思議解脫入假權巧。不能發無上道心故云除彼不肖人也。癡冥無智者是底下凡夫無大乘善根人也。

維摩經略疏卷第二十六

入不二法門品

一釋品來意二正釋品三入文。初來意者一成前觀眾生品入中道。二成前問疾品圓教有疾菩薩慰諭。三成問疾品有疾菩薩中道正觀而自調伏。四成室外菩薩品用圓中道彈諸菩薩。是則成前四義。同令入今不二法門。二釋品者。然門有多義。入亦不同。今略。明十種四句簡其同異。第一四句者。一偏門入偏理三藏三乘也。二圓門入偏理三乘聞圓而入偏者是也。三偏門入圓理。二乘根敗髙原不論入義。三藏菩薩不妨論入。四圓門入圓理卽入佛慧。菩薩是也。後二句是今入不二法門。第二四句者一次第門入次第理。別教菩薩入初地者是也。二次第門入圓理。別教菩薩入初住者是也。三圓門入次第理。圓菩薩入初地者是也。四圓門入圓理。圓菩薩入初住者是也。𨿽復四句更互由根性不定。而同入中道。故皆同入今不二法門。第三四句者。一教爲理門聞教悟理故。二理爲教門。由理識教故。三教爲教門。若人聞一句通達無量義故。四理爲理門從理進入故。始從初住乃至妙覺。故華嚴云所有慧身不由他悟豈由昔教耶。前三句多是三十一菩薩入不二法門。後一句多是文殊淨名入不二法門。𨿽同應迹化功歸己進入何妨。第四四句者一教門非理門。教是能通理是所通能所異故。二理門非教門。吾聞解脫之中無有言說故。三教門卽理門。文字卽解脫故四理門卽教門。解脫卽文字故。前二句三藏之理教。非今入門。後二句是今入不二法門。第五四句者一默門不入。卽身子默然者是也。二默門入。卽淨名杜口是也。三默說門皆不入。卽三藏理教是也。人則二乘者是。四教理皆入圓家之教理是也。人則三十三菩薩是也。第六四句者。一教門入。聞今說入者是也。二行門入。久積淨業稱無量者是也。通論者佛子行道已來世得作佛者是也。三教行共爲門入。如門而行入者是也。四非教非行入。卽文殊淨名是也。非今聞教行而入。久成佛道故也。第七四句者。一得教不得門。文字法師是。二得門不得教觀慧禪師是。三得門復得教聞慧法師是。四教門俱不得。假名阿練若是。前後兩句非門亦復不入。中之二句眞悟入者是門亦是入也。未悟入者觀行之中論門論入。非眞入不二法門也。第八四句者一出門論入。法華云以佛教門出三界苦。乘是寶乘直至道場者是。卽三乘歷五味教入也。二出門不得入。法華云背父而去五十餘年。卽凡夫五道者是也。三亦出亦入得入。涅槃云捨無常色獲得常色。受想行識亦復如是。卽別教菩薩入也。四不出不入而入。經云生死卽涅槃何論出入。卽如上文不斷煩惱而入涅槃。是眞入不二法門。卽圓教菩薩入也。第九四句者一入而不入。𨿽入化城未入寶所故也。二入而論入。瓔珞云因是二空得入中道是也。三出而論入。從中道雙照二諦者是也。四不入不出而入寂照俱泯也。第十四句者。一三門不入。卽藏通二教義推三觀門。是三門不入也。二三門入。卽圓教菩薩一心三觀門入也。三三門亦入亦不入。卽別教菩薩別入非圓入也。四三門非入非不入。修三觀門不定圓別人者是也。是則三十二菩薩各說入不二法門。此約情悟以釋也。淨名杜口是眞入不二法門者。此就理釋也。若如向解二不二約迷悟釋也。若就照中名不二者。卽是照而雙寂亦名爲入。雙照二諦名之爲二。卽是寂而雙照。亦名爲出。是則二不二入之與出皆就悟論。法者所照二不二之法也。門者還是照二不二法。通達無滯名爲門也。是則還是一法約用處名異。故名入不二法門。又二者俗諦眞諦生死涅槃爲二。若偏存俗諦是生死流動。若計有涅槃是無爲灰寂。若依此眞俗是則爲二。止住門外宿彼艸庵。不能得入不二之門見於中道。今明不二法門者不住生死涅槃之二。亦不離生死涅槃之不二。雙捨二邊及不二邊。通至中道。稱爲入不二法門。此中道理名之爲門。法華云惟有一門而復狹少。此是智慧之門故。又云其智慧門難解難入。非但藏通菩薩所不能入。別教三十心亦所不入。惟除諸菩薩眾信力堅固者。又圓觀十信但能信解。亦未能入。十住初心乃能入耳。問十信何不似解入似。答通意可爾別義不然。如人知彼家有物未必入其門內。今明入者是證初住。已顯法身得名爲入。如開示悟入初住中論。此品來意者遠從前來。所彈菩薩住通教及別教地前來得入此門無生忍位。今欲顯成圓別之教於二門中無所拘滯。通而不壅亦不通中住也。復次進論。上入室慰諭調伏中云。今我此病非眞非有。眾生病亦非眞非有。上但明其意而文略。今欲廣說中道雙用是法故有此品來也。復次上觀眾生品乃當三諦同觀。無中假而不空正爲入空。卽是實智。佛道一品乃當三諦但照。無空中而不假正爲出假。卽是權智。猶未融通使權實不二。類如天地陰陽不合萬物不生。故權實隔別實慧不生。今欲會此權實顯於中道。故有此品來也。復次門名能通非但通入亦復通出。二而不二名爲通入不二而二名爲通出。通教菩薩從思議有作二諦入。不見中道計有生死涅槃爲得。故將別教接通之時明見中道。名之爲入。此是二而不二名入中道。若從別教。照於今段思議之俗森羅萬像卽是不二而二。名之爲出。又復非但不二名入二亦名入。法門無量種種不同。如法華明。長者造立捨宅五欲自娛。金銀倉庫無種不有。此是照不思議之俗。不二而二名之爲出。自於中道證其出入。不同門外思議之俗辧其出入。如舍利弗善吉被加說般若領家業時。此亦從二而入不二。被命而已非眞悟入。若領知眾物出入羅列。領知不思議之俗。還出艸庵二乘之眞者。是時名爲從不思議之二而出思議之不二。今言入不二門者卽是不思議不二門也。就此品爲三。一淨名問。二諸菩薩各說。三聞品得益。就各說中有三十三菩薩。若準此文五千皆說。但三十三者必有所表。今作三義往釋。一明三十三者表三十三天有不死之藥。菩薩卽三十三天共說不二之門。卽是不死甘露也。卽用三十三對四十二地。用三十對三十心。用二對等覺妙覺。一對十地。此則合地開三十心。若如仁王明十四度。合三十心爲三。開十地爲十妙覺爲一。亦對大品四十二字門。初阿後荼。初阿名諸法初不生。此中最初法自在菩薩說不生不滅入不二法門。卽阿字義亦如中論八不初辧不生不滅。若聞阿字門卽解一切義。初阿字具四十二字功徳。後荼亦具四十二字功徳。中四十字皆具四十二功徳。故初地卽具四十二地功徳。若無分別中而論分別不二而二。說有四十二地。若分別中無分別而二不二者。一地之中皆具諸地。一字之中皆具諸字。過荼無字可說者。如維摩是最後荼字妙覺之地。是故默然無言。當知三十三菩薩卽表此之三義。二自行爲語。類如五百比丘各說身因。如來印定一一比丘無非正說。但爲其約一法得入見眞斷結。今逐說而觀之故別不同。名爲各說身因。見理無異故言無非正說。此三十三菩薩亦復如是。無生之理不殊而入門不同。觀法各異故有三十三種。如雲泥洹眞法寶眾生以種種門入。三就化他爲語卽是隨四悉檀機悟不同。約物有異致有差別。實行之者未入無生樂聞無生無滅。卽是隨世界。或執生滅卽用無生無滅。卽斥其生滅卽是隨對治。或有人聞余法不生善心。若聞無生無滅雙亡二邊善心卽進。卽是爲人隨得悟處。亦五千之觀悟無生忍者。卽第一義也。據一門之中皆具四意。我無我常無常垢淨苦樂等亦如是。第四約別圓往判。若是三十一菩薩皆以有言言於無言。是名別教。文殊以無言言於無言。淨名以無言無言。是名圓教。圓教二種一聖說法二聖默然。一聖說者。聖名爲正。正卽中道。乃不當言與無言亦得論言無言。是故文殊顯不思議聖說法。故以言言於無言。維摩顯聖默然故以無言。無言此之聖說卽是默然。默然卽是聖說。故大經云若知如來常不說法。是名多聞。問若言卽是無言者。前三十一菩薩有言於無言皆是圓教耶。答作一一門判得入無言者。是別教意。若作不生不滅一門能攝四十二地者。卽圓教意也。此中惟𨿽有三十三人收束爲語不出四門。如釋論明第一義悉檀。𨿽云一切實非實等皆是明第一義悉檀。今此四門亦爾。𨿽四門不同皆是明不二門之中道。

法自在者明此菩薩於三諦之法而得自在。如上云。體無疾故手足自在則身自在。今此亦爾。於中道理不生愛見。則權實二用自在故。慧亦無縛體用自在。仍此爲名。生滅爲二者。生死涅槃相對爲二。若見一切眾生卽涅槃相。不可復滅。諸法從本來常自寂滅相。豈得有生。旣其無生何處論滅。無生無滅兩邊俱泯。無復有二。因悟中道見理之時稱之爲門。若不悟者皆是隨情非是門也。問若言不生不滅是入不二門者。如富蘭那亦說不生不滅。六十二見亦計有不生不滅不可說藏。亦應是門。若其非者有何等異。答六十二見邪心虛畫皆是情說不生不滅。非是隨智悟道之門。尙不得小乘之理。何況得與不思議不生不滅門同也。問若爾者三藏中有有爲生滅。有無爲不生不滅門。與此不生不滅何異。答三藏所說非生非滅門。此乃悟有作四諦偏眞之理。計有涅槃染著於法。非悟中道佛性雙亡有無不生不滅之門。復次通教四門者體色如幻化鏡像。四句叵得而說爲生者。猶如幻化假說爲生。如鏡中像滅假說爲滅。不同外像計性生滅。但假說生滅耳。是名通教中有門。空門者卽幻色是空。不待幻滅爲空。亦有亦無門者。幻色不可見而見。見而不可見。卽是亦有亦無門。非生非滅門者。幻生尙不可得何況有幻滅。生滅不可得故言非生非滅門。此復何異。答若通教未悟作此計者乃是隨情之說。若悟眞者乃是悟思議不生不滅偏眞之門。非是不二中道門也。今此中明不生不滅並不同上所說。束以凡夫爲生。故大集云出法攝心。凡夫依有漏禪還受生死。二乘及通教所證涅槃同皆是滅。如下滅法攝心。今明不生非凡夫。不滅非二乘涅槃之滅。正破二乘所證涅槃滅於化城。不同通教不破聖人所得。凡夫受分段生二乘受變易報。今入不二門則離此二邊中道爲門。故龍樹偈云。𨿽未脫死地則爲已得脫。若約通教釋菩薩已斷正使余有受生。是慈悲爲物非己實報。故云已得脫。若約別教意已斷分段侵除無明。卽分分中脫未脫者未免餘生故。

徳守者。三徳之法守持無失。實相之理愛護堅嚴。從此爲名。我我所爲二。旣無我則不得所。一往此語似如空門。何得是不二門。但別教之中具有四門。或隨性欲入道不同。或爲赴機化物有異。應須四門引接。不但一非有非無之門。此𨿽似空門終是不二卽中之空。若二乘斷我見諦得入涅槃。此但空我不空我所得涅槃故。故言我生已盡所作已辧。當知未空於所也。今言空者如上文云。我及涅槃是二皆空。我空故卽是空生死。涅槃空故卽是空所。故言是二皆空空病亦空。二邊雙遣則入不二法門。

不眴者。事釋眴者人目但上眴。天目上下俱眴。如頂生上忉利二王共坐。不可別知。惟視眴有異耳。若上眴云以智就境。若上下俱眴智境扶合。菩薩不爾不動不眴。或可從此得名。理釋者人天動眴是二相見。但見生死涅槃也。菩薩不動不眴是不二相見。見中道理也。從此得名。受不受爲二者。不受有五種。如大品不受三昧廣大之用不見受不受。二皆不著是故受不受雙捨。若捨於受取無受則有去取。有取則作作故有行。今旣兩亡無取無捨無作無行是爲入不二法門。受卽凡夫受二十五有報。不受卽二乘得羅漢時。不受諸法漏盡意解。今入不二不同凡夫受故無取。不同二乘不受故無捨。無取無捨是名入不二法門。

徳頂者聲聞法中爲頂禪。於諸禪中最上。今明此菩薩若無中道之徳則有頂墮。有中道徳故則無頂墮。無順道之愛故稱徳頂。垢淨爲二者。若欲界苦集爲垢非想定離下地爲淨。如三界見思爲垢。二乘斷三界垢爲淨。淨不可爲垢垢不可爲淨。是故爲二。今觀此垢實性猶若虛空。虛空之相無垢無淨。一切法皆如。相寂滅者卽順寂滅也。旣垢淨爲二。不順不滅。今不見垢淨雙亡兩邊得入中道。

善宿者是星宿名。二十八宿皆屬五星。五星所配乃至五陰。若就理爲語卽得日星宿三昧。以此爲名。是動是念。境界生滅名動。心來觀境名念。是爲二邊故有分別。今達境性無動。達心性無念。旣知無念心亦無動境。是爲入不二法門。

善眼者。善是順理之名。以慧眼故見少佛性名爲善眼。二乘𨿽有慧眼不順中道。不見佛性名爲不善。此菩薩從見善理得名也。一相無相爲二者。他解有三。或言一相勝無相。何故爾。生死是有相涅槃是無相。對有相說無相猶成有相。中道不對有相故名一相。或言無相勝一相。生死生滅爲二相。涅槃不生滅爲一相。此一相亦是對二得名。猶名二相中道無二相亦無一相。或言是齊。何故爾。眞諦中自有一相無相。中道中自有一相無相。故言是齊。又毗曇云。一法二相一法者隨約一法。或是心法或非心法。但將心約此一法卽有生滅二相。或住或異或大或小等。若約四法是有八相。八相皆約一法而起。故名一法。以約法故則有二法乃至八法。故名二相。若不得此一法亦不得八法。八法旣無卽是無相。𨿽有此解今皆不用。今取釋論破一時中云。相與法一亦不可。相與法異亦不可。非一非異中而論一異。亦如一切數中但有一法更無有二。如心是一法來約於瓶故言一瓶。更足一名二。三一名三。四一名四。如是百千無量不出於一。故云一相無相爲二。若不得一相亦不得無相。一相無相皆無故名不二門。又阿含增一明義。云諸比丘惟有一法所謂心是。更有二法卽開心爲色。更有三法卽開心爲四乃至無量。皆約一心中生。若不得心之一相亦不得一切從心所生之相。達此二邊知心相非一相從心生非多相。而能爲一相爲多相。此之一多無一無多。畢竟淸淨。俱泯一二名爲平等。平等故是入不二法門。又約三脫門。以十八空破一切法。猶有空在故云一相。次破空病。空病亦空是名無相。不得空相亦無無相。故云一相無相不可得。名入不二法門。

妙臂者或用事中妙故得名。或權實兩智爲二。此智巧妙從此得名。菩薩心聲聞心爲二。聲聞怖畏生死自取解脫。菩薩不畏處在生死。二乘心不可爲菩薩心。菩薩心不可爲二乘心。二乘住調伏心菩薩不住調伏調伏不調伏心。是故爲二。若能觀此心性猶如虛空。空中不見有心。何況見有自善爲他二種之別。心性空故不著二邊。是入不二法門。

弗沙者星名。云是二十八宿中鬼星。菩薩生時與此相應。善不善爲二者。取十善十惡爲二。泯此善惡除分段業只成通。教不二門。今取三界之心爲不善。以乖理故取二乘出生死入眞諦爲善。以此爲二。達善不善卽是實際。實際卽是空。空中尙不見起善。何況不善。其性寂滅善不善雙亡。是爲入不二法門。

師子者名無畏獸也。如涅槃師子吼釋。決定說三諦之理無所畏心。從此得名。罪福爲二。前善惡從因爲因論不二。今明罪福從果爲名罪。罪摧碎行者身心。福名福報。若取世間罪福此只成通教不二門。今取三界是富樂之果受身。皆名爲罪。二乘名無罪。能出三界子縛已斷故。大品云摩訶那伽名爲無罪。無罪卽是福。有罪卽是生死。無罪卽是涅槃。以此爲二。今達此罪福之性無縛無脫。五逆之相卽是菩提。豈離此罪縛別求解脫。卽不得罪亦不得福。夫了此相卽是入不二法門。

師子意者如師子不畏一切。得首楞嚴健相故。有漏無漏爲二。漏言漏落。起罪墮落三途。又漏名漏失。退失出世善法。此之二義亦應是同。只由退失出世之法故落三途。只落三途良由退失出世善法。無漏者不失出世。求出三界入涅槃名無漏。此亦異故爲二。觀此漏無漏性卽是一性。等無差別。非生死漏非涅槃無漏。無漏卽無相。漏卽是有相。達此性時不著二邊之相。卽入中道不二法門。

淨解者有爲未必是有漏。如得無漏亦是有爲。有爲三相所及。無爲是三無爲。虛空無爲。數緣滅。非數緣滅無爲。無爲有爲數非數法。是故名異。但三無爲一是涅槃二非涅槃。數緣不得是虛空。虛空不得是非數。三𨿽各異還是數法。今將離一切數對彼數爲二。達此二如虛空。不見數非數無復二邊。無掛無礙卽入不二法門。

那羅延者是大力健相三昧。故從此得名。凡夫名世間二乘名出世間。出與不出爲二。今觀此世出世亦不出不到。大品言是乘無動不到不出。其性空故。不得出不出相。名爲入不二法門。

善意者生死是縛是然。涅槃是解是滅。爲二。今觀生死性本來常寂。本自不縛何所論脫。又亦不然豈應是滅。旣然滅不二是爲入不二法門。

現見者者盡是二乘見思盡。不盡是凡夫生死無際。今觀盡不盡卽是空。空不可盡。不可不盡故言。癡如虛空不可盡老死如虛空不可盡。非盡不非盡中若作盡說名畢竟空。若作不盡說妙色湛然恆安住。不爲生死之所遷。旣非盡不盡則無二邊。得入不二之門。

普守者卽是善持實相守護菩提。一不漏失從此得名。我無我爲二。我卽凡夫所執。無我卽二乘空境。今達此二邊卽無二相。故於我無我而不二名爲實性。實性之性卽是佛性。以自在我名眞無我。如大品所說。旣其不二卽入中道。

電天者觀第一義天發電天三昧見理爲名。明無明爲二。無明卽是明。故言十二因緣名爲佛性。佛性卽明故言眾生佛性明如日煩惱覆故闇如漆。涅槃云明與無明其性不二。不二之性卽是實性。實性卽是佛性。明有三種。菩薩明卽涅槃。若佛明卽佛眼。無明明卽畢竟空。空故豈有明與無明爲異。異不異故空。空故卽入不二法門。

喜見者一切眾生之所喜見從此爲名。色色空爲二。此是滅色爲空也。今卽色是空不得滅色是空。故言不二門也。乃至五陰皆爾。若直爾論只是通教。今論法性色等卽是實性。實性卽是中道妙色。乃名入不二法門。

明相者四種者四大種。與空種爲二。四種圍虛空而住。內外皆空。皆空卽無四種。四種與空種無異故泯於空有之種。卽入不二法門。

妙意者眼眼色爲二。無盡意布施回向一切智爲二者。若取此二法爲二。便成通教意未顯不二之門。今取六度教菩薩布施而不回向求常住佛。通教則能施回向一切智爲二。今明布施性卽回向性。無六度通之別。是爲入不二門。又施等是因一切種智是果。是爲二。又自行六度爲善則少。回向果而行六度其福則多。多少爲二。觀此二性無異。名爲不二法門。

深慧者空無相等爲二。通教三空緣眞諦。別教三空緣實相。具出釋論。無相緣滅下四行卽無爲法。空無作緣苦集道下十二行。是有爲。故三諦入有爲相。有爲相卽是世間有爲法。無相緣滅是無爲法。故以爲二。今明不見空性異於無相。不見無相異於無作。卽是實相。實相中尙不見一。云何有二。二旣俱泯。卽得入不二法門。

寂根者三無漏根從寂滅實相生。亦是觀六根得淸淨。卽是寂根。用此爲名。佛法眾是三寶。何得爲二。旣言三寶。三寶別異。異不名如。不如故爲異。爲二。又解佛與眾俱是人。故言眾生無上者佛是。法無上者涅槃是。是所行之法故與人爲二。此是小乘所明別體三寶。階差不同名之爲異。異故爲二。今觀三寶是一體入一實相空中。不見有三之異。佛卽法僧法卽佛僧僧卽佛法。何故爾。佛有三種法報應。是一體論三。非是三身差異而言三佛。三佛旣其不異。法卽報應更無差別。今就三身明三寶者。法身卽是諸佛實相不來不去。法性之性卽是法寶。報身是智。智照圓明契於法性。發生明覺顯出法身。名爲佛寶。應身隨緣化物與物和同。又此應身順於法身和同同實相。以此二義俱是僧寶。此三未曾差別。故知不二。復次就法佛明三寶者。法身是法性。法性卽實相。常恆無變是法佛之師。可軌之法名爲法寶。法性之性亦名常寂光。寂而常照。上文云。其室常以金色光照。晝夜無異不假日月所照。卽是智性。稱之爲覺。卽是佛寶。此之明覺與法性和同境智相稱名爲僧寶。卽就法身之上辧其三寶。復次智照圓明是覺義。名佛寶。圓照之法是可軌義。卽法寶。此報佛智與理相應順於如故卽是僧寶。報佛論三義也。就應身明三寶者。應身照機不失其宜。亦是自覺覺他名佛寶。應身爲物之軌是法寶。和光度物與物和同是僧寶。𨿽復實相之上分爲三身。三身配爲三寶。三寶之中俱有三寶凡十二寶。未曾有異。以不異故無人法之別。入一實相不二之門。三寶之義旣爾諸法亦復如是。故上文云。一切眾生如彌勒如無二無別也。

心無礙者觀三諦通達無有掛礙。身身滅爲二者。若撿折此身不見身者。卽身因滅。因滅則果滅。果滅卽涅槃滅。滅卽與生死爲二。今觀身實相卽是涅槃故言卽色是空。說涅槃卽是色。我𨿽說涅槃是亦非眞滅。實相中尙不見身。何處論滅。卽生死是涅槃。卽涅槃是生死。何故爾。性不異故不得因果之殊。不見身之與滅故名入不二法門。

上善者觀三諦順理此善最上。從此爲名。三業是三何得爲二。亦同前解。以其身非口口非意等此別異故以論其二。又身口是色法意是心法。色心爲二。以其二故能動外相。若入一實理中尙無三業差別。何得三業作相。作相性與三業性無二無別名不二法門。上善眼明一相無相入平等相。此從無相門入。四種空種如虛空相。此從空三昧入。此中明三業無作卽一切無作。從無作入三門乃殊。同緣中道入實相中不二門無異也。

福田者如上須菩提中說。福行者十善福也。罪行者十惡業也。無動具取四禪支林功徳亦爲福也。又云三禪中皆非無動。初禪覺動二禪喜動三禪樂動。四禪四空方爲無動。罪福二種皆是作法。名爲動行。無漏眞諦無爲無動。不見此二相則不見動與不動。深達動性卽不動性。尙不起不動行何況罪福動行耶。是入不二法門。

華嚴者舉二十五三昧破二十五有。達二十五有中我性。我性卽佛性。佛性之我卽無有我與無我之異。是入不二門也。無識則我無我而不二。

徳藏者三徳之藏含藏萬行用此爲名。有所得相只是一法那得爲二。今言有所得卽對無所得若生死爲有得卽對涅槃爲無得。若待有爲無者。還卽爲二。𨿽云涅槃無得於涅槃生染亦名有得。如呵身子云。有造証之求並非求法。故知𨿽不得生死便得涅槃。今一往且取涅槃空爲無得。若不見生死之有得不見涅槃之無得。無生死則無所捨。若無涅槃亦無所取。無取無捨卽入不二之門。

月上者如月團圓於天上分形散影於下水。此菩薩上照三諦之理圓。下應十界之心水故名月上。明暗爲二者。前言明無明爲二。是論理以顯事。今言明暗借事以顯理。互舉事理赴機不同入不二門。其如一也。若言於明時無暗暗時無明爲異。今達明性暗性何別。如虛空中非明非暗。明暗約空。若無虛空無所顯晦。顯晦𨿽約虛空虛空實非顯晦。顯晦不得離虛空。虛空亦不得異於顯晦。若達如虛空性則不見明與暗異。不異故卽入不二門。

寶印手者實相寶印印權實智名爲印手。樂涅槃厭世間。此復與前生死涅槃何異。生死涅槃約事以明。今辧樂厭就心而說。涅槃可樂卽無爲心。生死可厭卽有爲心。世間卽寂滅如菩提相。何可論厭。旣言生死卽菩提。何可厭菩提更樂菩提。若本有世間可厭可有涅槃可樂。旣無世間誰論其厭。亦無涅槃何所可樂。二種旣空入如實相。樂厭自息縛解如文。

珠頂王正道邪道爲二者。如捨八邪入於八正是則斷諸見而修道品。若以邪相入正相卽是不二。八邪而入八正於見不動。而修道品。正不卽脫。不復分別是邪是正。無復二邊是爲入門。

樂實者是慕中道實相爲名。實不實爲二。不實是俗實是眞。以此爲二此則爲別。今實相之中不得凡夫之不實名無俗。不得二乘之實故無眞。卽入不二門。非肉眼見慧眼所見故。涅槃云二乘之人𨿽有慧眼名爲肉眼。學大乘者𨿽有肉眼名爲佛眼。二乘𨿽有慧眼止斷三界見思不見佛性。以不見故𨿽有慧眼名爲肉眼。若圓教中六根淨位。𨿽是父母所生肉眼。爾時已斷分段見思。是故二乘之人𨿽以慧眼斷惑止齊圓教六根。故言二乘之人名爲肉眼。此六根淸淨在方便位已觀中道。𨿽是肉眼名爲佛眼。但大乘見佛性不同。若約別教爲語。正觀中道未見佛性爲慧眼。照二諦爲法眼。三諦同觀爲佛眼。就圓教爲語銅輪之中卽得佛眼。三諦同觀。故涅槃云。學大乘者𨿽有肉眼名爲佛眼。此語似指六根淸淨之肉眼名爲佛眼。況初住耶。得此佛眼之觀豈復分別是實不實。名爲入不二法門。是中明諸菩薩各各說備有五千。何但三十三。經家不具存耳。或梵本不盡。若用三十三對四十二地者。五千並說。復對何等。答一地之中無量法門何況五千多說何妨。

二文殊說不二中爲二。一諸菩薩問二文殊說。若有示有說卽起心識波浪則動。若不示不說心識不起。離於名字入無言說道。寂然無聲說是爲入不二門。故云心起想卽癡無想卽泥洹。料簡上別圓不二之門如前﹝云云﹞。若作五門對機不同者。菩薩達罪福性無縛無脫。此明性義卽是法性。法性常住無有變易。非佛天人龍神修羅所作。終無攺變。卽是有門入不二法。𨿽說有門若但明性。卽是有門。若明性空卽是空門。隨語所詮細尋取意。若如妙臂所說聲聞心菩薩心如空如幻。此是空門。如電天說無明性卽是明。明是色法豈非是有。又云明亦不可取豈非亦無。又如涅槃。無明明者亦是色法卽有義。又言卽畢竟空。空卽無義。當知是亦空亦有門。法自在說法本不生今則無滅。是非空非有門。如此雙非門多。三門少。𨿽少凡有四門。但尋所詮而判門義。諸菩薩以四門隨四悉檀逗機而說。應得悟者皆入法忍。其未悟者文殊卽以無言說藏第五不可說門逗之。故此中具足五門義也。問此四門者說可說是教。不可說門那得是教。答文殊說維摩不說不可說豈得非教。故知五門俱得是教。若約四悉者。諸菩薩說三悉檀。文殊說第一義悉檀﹝云云﹞。亦以無言之旨顯成諸菩薩雙亡不二之說也。復次釋論云。一切法實不實亦實亦不實非實非不實。諸佛於此廣說第一義悉檀。中論觀法品亦用此偈。故知諸佛說法無不約此四門。若實者卽是法性實理用有爲門。若非實卽是約畢竟空爲門。若亦實亦不實卽是上文無明卽明。明卽畢竟空。卽是亦實亦不實爲門。若非實非不實卽空有雙非之義。如用中道非空非有爲門。如是四門爲向道人。聞說卽悟。如五千之流得無生忍。卽是見第一義。若聞不悟執起諍競。卽名般若波羅蜜。譬如大火炎四邊不可取。邪見火燒故。若因諸菩薩說得意卽悟。猶執語未曉者是故文殊不用四門。乃用第五不可說門爲向道人。聞說卽悟。此無言說亦是印上不二之門。亦是別擬圓教。得圓意者上來別說。非生非滅等門卽具一切。悉入其中卽圓教意。若止作一門悟入不二者卽成別教。不可說門亦如是。若知不可說攝一切法卽是圓門。若但論不可說門入復是別門之意。無言不可說自有六種。一如外道長爪。亦說一切法必可破一切執可轉一切論可壞。是中無所有不可說。沙門以何法誘我婦子。其𨿽有此不可說。乃是妄情所計皆云毒气。云諸法不受非眞不可說也。佛心無三毒良久爲言。卽用苦集二諦以示破之。汝之不受。汝見是受不。若見受何得言一切法不受。若不見受何得見他之受卽欲破他受。旣以受破他受。當知汝受於受旣有受。受卽是苦諦。於此不受而起憍慢陵破於他。卽是集諦。流轉生死具受諸受。云何言一切法不受。故知此之不受受無言無語。是妄情中說是事實余妄語。而爲須陀洹初見諦所破。故非眞悟也。二犢子道人第五不可說。𨿽在佛法學而存一。我但不可說。三三藏中亦有無言無說之門。如身子云。吾聞解脫之中無有言說。故不知所云。亦是不可說。四通教亦有不可說。大品云三乘之人同共無言說。第一義道斷煩惱入涅槃。五別圓兩教居然同有此門。何以得知。其相當自尋經求之。經中決不條然而說。求之必有前漸。若前來所詮三藏意。次有無言無說。當知卽屬其教。若辧通教義相而得無言無說者。卽屬其教。若歷別明菩薩行位。次明無言無說。是屬其教。若是圓教明一法行攝一切法行。次以無言無說。是圓教也。須先識諸教中意可得判此。今此三十一菩薩明不二之門各據一行。若當門下各各說無言無說。是則別教無言之門。今歷別說竟。文殊總印。當知但圓教無言之門。以其總印上說成別教義。取文中云一切法不可說不可示。何但非生非滅之法無言無說。生滅之法亦無言無說。如涅槃云。生生不可說卽是俗諦凡夫不可說。生不生不可說卽是世諦死時眞諦不可說。不生生不可說安住世諦。初出胎時卽是菩薩假不可說。不生不生不可說卽是中道圓常不可說。故知一切之語包含世間出世間皆不可說。法華云。及佛諸餘法無能測量者。止止不須說。言辭相寂滅。當知一切諸法皆不可說。故知是圓教不可說門也。簡異圓別兩種明矣。復次文殊說一切法無言無說無示無識。故深會圓理。第三維摩默然無言。以此往論得知。維摩是圓教之中無言無說。卽入不二。語則動亂波浪便起。默則心靜如水澄淸珠相自現。

說是下第三大段五千聞不二門卽得利益。入無生忍此之得悟爲定在何菩薩所說﹝云云﹞。

維摩經略疏卷第九

維摩經略疏卷第十

天臺智者大師說沙門湛然略

釋香積品

香是離穢之名。而有宣芬散馥馨香之用。故無量義經道風徳香燻一切。理中無上戒定慧香芬芳叵竭。故名爲香。積是聚集爲義。積諸功徳集成法身無所積集乃名爲藏。若從佛題品稱爲香積。從國以標目應號眾香。今依正報勝人以標名故稱香積品。

此品來意正爲室內明非眞非有之中。能道觀雙流淨穢俱顯圓通不礙融會無方。入不二門雙亡二邊正入中道。此品雙照二諦淨穢俱融。廣上非眞非假之文。成於道觀雙流之義。顯出圓通自在之用。今文異上雙照二諦之用。上問疾品未廣明雙用結成菩薩行具舉諸行。𨿽知諸佛國土永寂如空而現種種淸淨佛土。是菩薩行。今文還釋上二用明淨穢二土相涉。文中處處釋出淨土之意。故知此經始末並皆釋成佛國因果。其義宛然。此文明淨穢二土之行。旣爾諸行亦然。舉此以例諸也。故有此品文來。就此品大爲二意。一明身子念食二明大士譏訶。身子是起教之人爲兩事故須念食。一者諸佛道法過中不餐。此諸大人食時將到故須起念。二者上文云應以何法起菩薩根。上來室內敷說勝法音聲佛事卽是。音聲起菩薩根。次應用香味二法起菩薩根。時眾將用鼻舌兩根聞於大乘禪悅法喜。機在不久故身子扣此機端而致念也。大士訶者。明其二乘八解久有禪悅。不以自資而外念求食是故譏之。第二譏訶爲五。一譏。二許食。三遣化請。四二土佛行化不同。五時眾得益。一訶如文。二許食中云且待者。機時未至故。未曾有者明身子八解之中無此法喜禪悅也。三請食中爲四。一入三昧。二遣請飯。三到彼問訊。四受飯而還。就入三昧爲三。一入三昧。二現請飯之國。三大眾皆見。今言彼國以香爲佛事用香詮理。鼻根受道。無有聲聞純諸菩薩者此語似如實報之國蓮華藏土。然同居之土亦有穢淨。亦有一乘之化無三差別者。未知彼土定判屬何。文雲天子皆號香嚴。旣有天子勝人之名復似隨緣淨土。但天語是通何必如此間之天人。或可用菩薩爲第一義天人。以權者名菩薩。實者是天人。或應如此然未敢定判。第二遣請飯爲五。初覓請飯之人。二文殊神力眾無言者。三淨名訶。四文殊引證爲答。五化作菩薩設門訊請飯之解。二文殊神力咸默然者爲二意。一明賓主之儀設食。本是主人何客容爲致飯。二爲欲顯淨名勝徳故今默然。三淨名訶如文。四文殊引佛語爲答。勿輕未學若有得不思議解脫致飯不難。其未得亦有得義故不可輕。其餘如文。三到彼問訊宣旨。問訊爲二。一正宣旨問訊請飯。二彼菩薩嗟嘆。就宣旨中爲二。一禮敬。二宣旨。就彼諸菩薩嗟嘆中爲四。一嘆未曾有。二生疑。三問佛。四佛答。佛答中爲三。一正答國土近遠化主功徳。二重問大士之徳。三佛答甚大。四蒙飯而還爲四。一佛遣飯。二九百萬菩薩俱發心欲來。三奉授飯與大士。四命大弟子共食。就九百萬菩薩來爲三。一陳其欲來。二佛誡。三與化菩薩俱來。就佛誡中爲三。一攝香誡。二攝形誡。三勿輕心誡。心誡中又釋出居穢國之意。明諸佛國土皆如虛空有何定淨穢之可取。故不應生輕心也。如文。俱來爲三。一俱承力來。二淨名化座。三菩薩皆坐。第三就授飯中爲二。一明飯香燻烈徧此大千。二明有緣應得此飯者緣召自來。自來中爲三。初諸居士等來。二月蓋來。三諸神來。四命食中爲四。一命食。二勸捨小心。三異聲聞竊念。四化菩薩彈。次勸莫以小意食者。不消此令。其若不發心慕大此味勢終不自消。如涅槃毒鼓𨿽無心欲聞近遠皆死。諸菩薩食者卽悟無生。此是近故而死。二乘𨿽前未死到法華中皆捨小發大名之爲死。四化菩薩訶中爲二。一嘆飯功徳。二述飯功徳。四二土菩薩問答二土佛行化不同。此正是品之來意。爲將此證成道觀雙流。中道菩薩能淨穢俱遊通達無礙。然機悟不同所以諸佛方便隨其根緣以之起教。若是此方耳根利。用聲詮理。化剛彊之人名爲穢土。彼界鼻舌兩根利用香味爲教化。於純一大乘無三差別。名爲淨土。今但欲明淨穢雙遊故此土屬穢彼土爲淨。若究尋其義未必全爾。何以故至如西方是淨土。寶樹池流皆說無生忍聲。又蓮華藏國別教之土。純諸菩薩色像無邊音聲無邊。此中猶有音聲爲佛事。何得定判聲屬穢土。若耳根起道通淨穢二國。鼻根起道亦應如是。何以故知。若香在彼國純化大乘。曲入娑婆遂使三乘同稟香味。旣三乘蒙香味入道者。豈不是香味通於穢國耶。例如釋迦寂滅道場聲色無邊尊特之佛名爲淨土。爲罪眾生作三乘化卽名穢國。彼淨國之香來化娑婆亦復如是。凡夫食之正位乃消。正位服之發心乃消。發心服之無生乃消。卽是分純一之香逗於三種。豈不香通垢淨。今正辧淨穢俱遊據別爲語而判淨穢。問佛命菩薩令攝身香何不攝飯香。答飯亦被攝。何故爾。飯在彼國周流十方。得來娑婆止燻三千之界。滅折一乘之飯逗彼三乘。亦是攝義。但菩薩辭遊異土故佛誡之。飯是佛遣已自裁量。無容佛自命佛令滅飯香。今以義往。三乘同服止薰大千。則知已攝。今言令菩薩攝香非是攝除永盡。攝是止節。籌量爲義。契當根機不令過分。呼此爲攝耳。次料簡正傍但香積之土香爲正教。如菩薩在香樹下卽入徳藏三昧便得悟道。名爲利根。其有未悟之者卽與大眾方共坐食。故知味爲傍也。此正傍兩道逗鈍利兩根。今娑婆國人鈍故。是故香味相帶而來。正助兩門化於鈍者。例如此間病有輕重藥有通別。受身常病故言爲輕。四大增動外來內發故名爲重。以身常饑苦故卽用通藥。來治食飲補養。得食病止。不得必死。此是通藥以治輕病。若病增劇兼加諸疾者。今時此食非復其治不能愈疾。更加餘味苦澀辛酸大黃巴豆助此食味。共治重病病得除愈。故言別藥以治重病。今正助兩道亦復如是。若利根之人如快馬見鞭影卽馳。但用正不須於傍。鈍馬加之杖捶苦楚方去。是故須正助相成。同是一杖而馬有利鈍。同是一香而用有正助也。此間聲義亦爾。利者一聞卽悟。鈍者假諸方便。或眼見神通心思諸境假助方悟也。此中二土菩薩互有問答。淨名問者意欲顯他方起根不同淨穢有異。故須問。第二答律行者。卽大乘波羅提木叉。如淨名爲優婆離教二比丘。其如是者是眞奉律。無二邊之非得中道之行名之爲律。

第二彼菩薩問淨名爲六。一問。二答。三彼菩薩稱嘆。四淨名述成。五更問此土菩薩行。六淨名答。初答爲二。一開五眾之教化剛彊眾生。二譬顯。今言六度乘但處中者明初開三藏之時菩薩未斷結。但有大心化物。行行不在三應供之限。非五種佛子。故次人天乘屬凡夫數也。就人乘中先舉果苦。卽是說三惡道卻論因。令知惡業過患卽止其因也。因者卽是三業開爲五戒。義開身業爲三戒。口四戒爲一妄語。卽攝得三口過。意爲一飲酒戒。故邪命攝得意之惡。是故意口二業不開。但開身業爲三合五戒制人乘也。邪行者邪僻之法招得三途邪惡果報。愚人者行三惡業智人者行三善業。稟五戒人乘也。次開五戒爲十善。具明因果。卽是天乘。從慳去是六蔽明度卽是菩薩乘。次從是結戒去是聲聞乘。三藏之教結戒者明如來初制此戒。故云是結戒。順故若持違故爲犯。不動是毗尼故言是應作。動非毗尼故不應作。波逸提名煮燒覆障。故是障礙。懺法除滅故非障礙。或云是事遮爲障礙。不遮爲不障礙。犯七聚故是得罪。三種羯磨懺故是離罪。又作法取相無生三種懺故是離罪。結戒藏是淨是垢去是定藏。言戒是亂心雜法垢法。定是寂靜名爲淨法。欲界中多濁惡名垢。四禪中離五蓋等名淨。又味著諸禪名垢不貪不味爲淨。從是有漏無漏者是慧藏。有漏者如從凡夫至暖等也。無漏者苦忍眞明發卽是無漏。從此無漏之法卽分爲三乘。修此無漏行六波羅蜜破除六蔽。修行之時𨿽未斷結髮無漏。而望無漏修行至樹王下發眞。入無漏道。與二乘不異。故知同約無漏開菩薩乘。破六蔽執者如菩薩戒中說。破慳蔽除餓鬼業。破犯戒獘除地獄業。破嗔恚蔽除畜生業。破解怠獘除修羅業。破亂心蔽除人業。破愚癡蔽除天業。六道因謝六處苦除名之爲道。六蔽斷除名滅。證有餘時究竟永寂。約無漏開聲聞乘。以無漏心修四諦觀知苦斷集證滅修道。約此無漏開支佛乘。以無漏法修十二因緣觀。無明滅則老死滅爲支佛乘。𨿽約此無漏開於三乘無漏不殊。觀法有異故爲三乘也。是正道是八正也。有爲者方便道中。無爲者發眞見諦所得斷名無爲。又從須陀洹至羅漢所得智慧名有爲。所得斷名無爲。無爲卽是有餘涅槃。是涅槃者卽是無餘涅槃。問三乘各有觀法亦各有戒不。答戒是和眾。若復別立支佛之戒卽是二戒二眾。不名爲和。故戒不別立。三乘是觀法所習不同故須分別。菩薩在俗非僧數攝故別開戒。二乘若爲白衣不入僧名爲支佛。一世無二佛不許別眾同聲聞眾。眾旣同不開戒﹝云云﹞。

第三彼菩薩稱嘆爲二。一嘆佛二嘆菩薩。第四淨名述成其嘆爲二。一總嘆二歷別十事。此中不述嘆佛者。明如來任運自在故不可思議。但諸菩薩未同如來猶有緣累。而能如是勞謙故述此也。言此國一世爲行多淨國百千劫數者。但淨國眾生善根純熟易可開曉。用功則易。此間煩惱稠密度脫爲難。如釋論中云。菩薩成佛時欲令國無三毒之名當學般若。卽難云。佛是醫王出世爲治人病。國無三毒出世化誰。答𨿽無邪三毒而有正三毒。𨿽有正三毒易可化誨。此間娑婆有邪三毒塵勞尢重。𨿽聞無音不卽得悟。就此應作二譬往釋。如大猛將能退彊敵其勛則重。靜於小寇勛績不多。治難愈病是醫最勝。治易差病小復爲劣。今娑婆眾生煩惱怨賊最爲堅靳。而能方便使得解脫。比之淨土約此論勝。此土見思最爲尢重。而能逗藥設方便令法身慧命不斷。故得饒益力多。復次如人微賤之時能曲相接解衣推食。捐施無幾濟乏事深。惟此厚恩常思報答此。至位在方伯或復髙遷之日。念其昔恩酬澤則厚。若施富貴人物恩報事微。娑婆之國最是貧善法處。而能施以法財令離困苦。遂得發眞斷結富七法財。是追念昔恩實爲重大。爲發眞七財之人說法力用事弱。用此二義譬於此國菩薩能化爲勝淨國比之爲劣。若作傳望淺深從凡至聖。處處有怨賊義處處有貧法義。至如同居之土自有淨穢。淨者貧病乃輕於穢國。比之方便有餘猶是重貧病者。方便有餘比別教實報國復是重者。實報圓教十信及初住十住未及十行。十行未及十回向十回向未及十地。如是傳傳爲重。今取凡夫最初堅靳須好勇將用妙醫藥。是故言勝也。次歷十事。用此二義約十法而明。一一法中作此二義。如以布施攝貧窮者。卽是破其慳賊治其貧病施其富貴之財。如淨戒攝毀禁。卽是破其犯戒之賊違律之病。施其淨戒之財歷十法乃至四教。具作﹝云云﹞。

第五彼菩薩問成就幾法無瘡疣之行。得生淨土之行者卽是觀解。大乘之心疣者起余緣念累此正行。行雜故名疣。如訶阿難中增謗損謗。損謗名行損。若起諸妄見卽是增謗義。約此明乘急戒緩戒急乘緩。俱急。俱緩。明於行疣。大乘之行觀解純熟。乘急者行淨戒無數犯。不起身口之非。此明無瘡疣卽是乘戒俱急得生淨土也。若是乘急戒緩者大乘之觀乃當眞正。不能防禁身口。毀損於戒此是有行而戒污故是有瘡疣。以其有乘故生輒見佛。行有疣故生雜雜同居穢國也。若但戒急而無乘是則爲聲聞緣覺。俱緩是凡夫﹝云云﹞。

六淨名答。上來十行約權化大士以辧難思勝行。此中無瘡八法約實行者。行不雜穢克生淨國也。八法在文。第五時眾得益如文。

釋菩薩行品

正說中爲三段。佛國品是如來當宗演暢。第二從方便品去至香積品大士助揚聖化。第三從此品至阿閦品還歸佛所印定成經。此二品來意有五。一大士助佛闡揚。有緣之眾緣縛旣盡化功已畢須還佛所。二佛初明佛國因果。大士助宣此義。殊辭異辧。若不還歸印定物或疑网不除。是故須歸佛所復宗明義。故師弟相對復宗敷演更明佛國。三室內旣是別座當機之徒或生疑綱。爲斷此疑還於佛所對揚。四機宜應在佛所得悟。不從餘人故還佛所也。五𨿽室內詮量至道不蒙佛印。則不成經。爲印定故須往佛所。品之來意如此也。

菩薩行品者。此中香積來者分別菩薩法門明淨佛國土垢淨之行。菩薩依此而行故名菩薩行品。就此二品文爲二。第一從此品首至嘆未曾有。淨名掌擎大眾同入庵園名爲歸佛所。第二從佛述阿難如是如是去訖阿閦品。名爲復宗說佛國因果。彼有時發始開二品爲二。初品明佛國之行是復宗明義。次見阿閦佛品正明顯果。初爲二。一掌擎大眾俱往庵園。二阿難聞香卽發疑問。就第一掌擎中爲六。一現相。二阿難見相白佛。三佛爲說。四維摩唱欲往。五文殊同往。六用神力擎往庵園。初同金色者表淨名所化之者緣縛已除。皆入性淨常寂之土同一金光。六擎大眾中爲二。一到佛所申敬。二佛慰問。申敬爲三。一大士申敬。二諸菩薩申敬。三釋梵申敬。二慰問爲三。一慰問。二命復座。三奉命復座。第二阿難疑問中爲二。一佛問舍利二阿難疑香。就問舍利中爲四。一問汝見大士神力爲乎。二答。三更問如何。四答是不思議之法不可以思議心智圖度測量。佛所以問者亦爲印成室內之事。亦爲室內懷疑未了者。若聞佛印卽不復有疑。無疑故生信印故成經。

從阿難問中爲二。一問香。二問消。問香中爲五。一阿難問。二佛答。三身子云我身亦香。四阿難問得香之緣。五身子答從淨名得飯。就問消中爲三。一阿難問。二淨名答。三阿難稱嘆。就答中爲二。初總答二別答。總答云。此香隨於飯飯若消者香亦隨消。更重問久如消。卽別答爲二。一事。二理。事者答七日方消。譬如世食持身止饑一日乃歇。此食七日乃消。又譬如服一種藥藥持身七日可消。藥勢燻身至其疾愈。此是事解。

若理解不爾。約聲說轉法輪中。此土有半滿之教若二乘名半字大乘名滿字。若半字中三轉法輪一示二勸三證。示者示於四諦見諦故發眞。二勸勸斷思惟惑。三證無學道。故名三轉。今香來詮半理亦詮半字三轉法輪。此中具其義。用前七日爲方便五停心總別念處約暖頂四法。今言凡夫位食此香飯轉入七方便乃消。七方便中食者轉入正位乃消。不入卽不消要見諦發眞乃可消也。此名示轉。從正位食者不入思惟不消。得入思惟乃消此名勸轉。若思惟食者不得無學不消。得心解脫成無學乃消此名證轉。四處辧消卽是三轉四諦法輪示勸證義宛然也。復次此香詮大乘滿字三轉義者。先責半字未入正位。食飯入位乃消。如身子等已斷三界證心解脫得盡智無生智。此飯復進何果。若不進果飯則不消。若進果卽是大乘義也。當知羅漢𨿽證四果三界結斷。若未發大乘心猶是大乘理外未是方便位中。故法華云止宿門外住立艸庵。若能發大乘心卽名飯消是住方便位也。故云七日乃消。從此方便位食者入正位乃消。卽如身子於法華中入佛知見蒙授記別名爲正位。約大乘中作三根。未知欲知根。知根。知已根。若入發心卽是欲知根。從發心食飯至無生忍乃消名知根。無生中食飯至補處乃消名知已根。卽是香教詮三無漏根。故云轉滿字法輪逗於大乘有緣之者。譬如上藥去譬顯。明身諸毒滅者何但滅三界分段之毒。上通教別教變易別毒實報中無明分分之毒皆能消滅。此應將毒鼓爲諭釋成此義。莫論遠近聞之皆死。具如前釋﹝云云﹞。第三阿難嘆未曾有。昔但聞聲詮半滿三轉法輪。而今香中具足勸示證等。故嘆未曾有。

第二因阿難問卽明復宗。就此爲二。一從此去訖品明佛土不同起根各異者。此卽是品之來意。五重中之兩意也。若化功已畢卽是掌擎大眾入庵羅園是其義也。次室中疑情未決或復須印。卽是佛告舍利弗。汝見大士自在神力之所爲乎。中意卽是印成室內所說。亦是有疑皆斷也。若大士稱揚𨿽復別論余法皆爲顯於淨國。淨國旣顯復宗還歸佛說。卽此中文意也。又眾生機悟在佛。上開宗中長者子前問果次問因。佛前答其果二答其因。果中有二。一明果二解釋。因中亦二。一明因二解釋。此中復宗亦具二意。一復宗說果卽是佛國佛事不同。二復宗明因卽是諸菩薩行。就果中爲二。一正明果二釋其意。因中亦二。一正明菩薩行二釋前後相對。義意孱齊故知是復宗明義也。上果門明義。一者隨所化眾生而取佛土。二調伏眾生取土。三隨以何法入佛慧取土。四以何法起根取土。今此果門亦備四義。成上當宗佛國之說宛然是同。但不次第前後爲異耳。良由言不疊出語不重安。所以互說欲令行者不定執前後。類如法華三周說法名異義同。又如涅槃三十六問答中義相對當名字不同。義意若正名異非嫌。此中𨿽前後不次而名義孱齊。今第一釋上第四。𨿽復名殊其義是一。第四釋上第一具列在文。此中釋起菩薩根有十三句。明諸佛國起根不同同用六塵之法來起六根也。若毗曇明色是質礙不得通於余塵。眼但見色不能兼用。大乘明義則異於此。根塵之中則能互用圓通諸法。如眼見紙墨之色。此色能詮一切諸法。若空若假若中世出世一切諸法無不具足。只是一墨而已。含容之徳圓通無礙。故大品云一切法趣色是趣不過。乃至一切法趣味是趣不過。於食若等於法亦等。當知根塵備一切法。故用此塵起菩薩根也。今將一塵爲語者此是從勝爲名。如鼻根入道最利故用香塵起之。如身根利故用光明觸之。此間耳根利故用聲塵起之。未必但有聲塵便無五塵。如此間以聲爲佛事。亦放光明亦香雲香蓋衣服等以爲佛事。但從勝者爲正其餘是傍。故的判聲爲佛事。余國若舉一塵者亦復例爾。

光明爲佛事者。放光明觸身具詮諸法隨觸得解。何但他國以光爲佛事此國亦以光明化人。如說諸大乘經皆放光明駭動一切。但非此國入道正意佛事正通意耳。當知光明中具足一切法。如思益所辧。又如大品放光。眾生遇者卽發菩提心。如華嚴明有光名無貪滅諸貪欲獘等。皆是以光爲正皆具諸法也。但小乘中或言光到觸或言不到觸。大乘明不思議而辧到觸。化人爲佛事者如須扇多佛。畱化佛度眾生。或有佛有所施作利益眾生。用化人化菩薩等起眾生根。又如說般若化菩薩說般若。卽是此間以化爲佛事也。菩薩爲佛事者。或有佛土純用菩薩爲眷屬利他導眾。佛但爲尊主而已。此間亦有此義。如說華嚴四大菩薩說諸地功徳佛但爲主。當知亦用菩薩爲佛事。此菩薩語旣通不可定判安在化人。故屬根塵也。菩提樹爲佛事。佛在其下得道莊嚴此樹。放光說法調熟眾生。若作覆陰淸涼以作佛事卽是起於身根。別作觀樹亦經行卽是起於眼根。如此間亦坐菩提樹得道。經中或應有用菩提樹爲佛事處卽釋此意﹝云云﹞。園林臺觀此亦有覆陰觀睹兩義。不可判定。所屬相好者卽是色塵起眼根但見相好。相好自有所詮能令物悟解。如此間說般若時或現尊特身巍巍或現常身斷疑。當知亦用相好爲佛事。虛空者但示空相。空相能詮諸法如不二門中云。四種空種爲二。若達四種空與空種不異卽入不二法門。若見此虛空爲空。空則無見見則非空。豁無障礙。因悟諸法但用此爲佛事。故如阿難欲見佛腹。佛言授頭卽見腹中空無所有也。如虛空藏來至此界一切諸法空。此間亦用空爲佛事。夢幻十諭作佛事。常說此法。此法多有所詮。或有悟夢幻空乃至悟夢幻非空非有。具如通教。以十諭被大小乘。小乘但取夢幻空菩薩得有。若地論師以十諭爲誑相者。此乃得小乘之空永失大乘之有。若言旣是誑相般若以此爲佛母者。母旣是誑子亦不實。故知夢幻義通。不可定執則失大乘之意也。若言有佛土用夢幻爲佛事此之佛土則誑相不實。音聲者如此國起耳根也。寂寞者示心輪。𨿽無言說不妨有寂寞之樂。若非樂者何得言作佛事耶。若佛不示心十地不知。若示心者蜫虫能知當知。是示心義。此間亦用無說無示爲佛事。如淨名杜口文殊稱嘆。佛或時默然身子亦默然。廣說則無量略示有十三種國也。齊此是復宗明佛國。釋上第四起菩薩根義也。

第二從如是阿難諸佛威儀進止爲佛事去。是釋上第三明入佛慧義。此爲二。一善門二惡門。從威儀進止去明善門卽是淨國義。四魔塵勞去明惡門是垢國義。上文明隨眾生用何國入佛慧。佛慧者法華名爲佛知見。此中明入佛法門。但諸佛現國垢淨不同。爲令眾生得入佛慧。若眾生應見善法威儀進止安詳光相尊特入者卽爲現之。宜用惡入者現爲四惡煩惱而令得入。如華嚴云女人示貪欲法門。若凡夫人爲此墮落。善財一觸卽悟無量百千法門。此則是示欲魔入佛慧。如善財滿足王行如幻法門。忿吒殺無量人。因是得悟。卽是因恚魔得入。如見婆羅門投巖赴火放身一去佛法現前。卽是用癡魔入佛慧。從此三毒起等分。四分生八萬四千塵勞諸使眾生入佛慧。旣善惡兩門不同故諸佛現垢淨二國。𨿽復垢淨之殊入門一種。

第三若入此門見淨不喜見垢不憂此。釋上第二調伏眾生而取佛土。但諸佛爲柔伏一切剛弱之人示有垢淨。那得見此淨穢而起髙下憂喜之心。心若憂喜不名調伏。無憂無喜是調伏相。譬如良醫爲差病故授甘苦二藥。藥𨿽有異差病無殊。若見此醫處二種藥爲愈病故。不於醫所生憎愛心。佛亦如是。但爲調伏眾生不可見淨垢爲疑也。

第四從諸佛平等去是釋上第一諸佛爲教化眾生故而取佛土此中明十方如來功徳平等。一身一智慧。力無畏亦然。旣其平等那忽一佛國淨一佛國垢。垢淨旣殊何謂爲等。但爲教化眾生於平等中而起慈悲作等不等。爲化眾生致有垢淨不同耳釋成上四種土義。一無乖僻。證知復宗宣說。結撮始終成就前後明淨佛國義第二從諸佛國土去是釋成四種垢淨之意。顯出方便隨緣性淨寂光之土。就此爲四。一就虛空結釋。二略明身智。三廣明身智。四約三號。今就虛空結釋。對上佛國辧果意卽用譬。如有人欲於虛空造立宮室終不能成依地卽成。𨿽復依地若無虛空卽亦不成。此言菩薩直就法性眞空之理。則無萬行功徳諸波羅蜜莊嚴法身。若依俗諦則有成就眾生淨佛國土。𨿽復萬行功徳終是約法性空有所成就。若無法性空凡有所作則不能成。今此結釋與上立宗同明隨緣之土。爲化眾生欲令調伏使入佛慧起菩薩根。𨿽砂石爲地七寶爲地。乃至方便有餘自性實報種種之國。約於眾生而有若干差別之異。性淨之土爲極智所棲無有垢淨髙下優劣之事。故引虛空無若干爲譬。𨿽虛空無若干而徧若干之國。若干之國不得離無若干之空。終不離若干之外別有一無若干空也。今四種隨緣之土𨿽復垢淨不等。皆約常寂光土故有隨緣化他。常寂光土亦徧方便之國。離方便國無別寂光。故經云其佛住處名常寂光。徧一切處無處不有。極智所觀觀一切法無非法性。故知法性名爲常寂。經言無明明者名畢竟空。畢竟空卽是無明之性此性明故名爲寂光。常住不變名之爲常。是故同虛空無有若干。釋成垢淨土也。

第二次略舉佛身智釋成二種之國。如釋迦丈六彌勒千尺至萬延量。此卽應身差別化物大小而有短長。若是釋迦三藏之佛所得智斷。獲五分法身無礙之慧。與彌勒所得無礙之慧。正習俱除復有何異。十方諸佛一身一智慧力無畏復有何異。常寂法性此處無殊。或但爲應身隨現長短之像隨緣優劣差降不同。故有丈六千尺垢淨之異耳。故言以身智釋成垢淨之國也。

第三廣明身智。若作廣略明義此前屬略後屬廣。若作思議不思議明義。略屬思議二諦三藏佛無礙慧。從廣明身智屬不思議二諦明無礙慧。非但不思議眞諦異於思議三藏中眞。不思議之俗亦異於三藏若干之俗。身智差別亦復如是。何以故。若三藏中取應生父母之身辧其若干。取眞諦五分法身辧無若干。極智棲於法性常寂之境此處無有若干。若明色身門內長者尊特之身蓮華藏中大相小相現此勝應爲若干。取極智所棲常寂法身之境爲無若干。當知眞俗永異也。今十方佛色等者一者應身垢國。行化亦皆同等。法身妙色湛然安住此處亦等。智慧等者應身三藏佛。十力無畏慈悲亦等。乃至法身勝應十力無畏亦復不殊。姓等者應身剎利婆羅門貴姓中生。其事一等。法身之性。習種性。性種性。道種性。聖種性。乃至妙覺法性亦皆同等。化眾生等。應身是化有餘眾生。勝應亦是化實報中眾生。此諸處旣等。垢淨依報亦復是等。何但諸佛獨有淨國。釋迦亦有淨國名爲無勝。而在西方何但釋迦獨娑婆行化。涅槃云一切諸佛亦於此中現轉法輪。故知諸佛皆有隨緣若干之國。等有常寂無礙之慧。故言廣約身智釋成垢淨之國也。此之身智國土互得相釋。若是爲眾生故而取國土致有淨穢之殊。是則依報優劣不等。依報旣不等爲眾生所受正報身智亦復不等。此是將國土釋身智爲此義。故卽是以身智釋國土。約此卽是顯於淨穢﹝云云﹞。

第四約三號釋二國者爲二。一正釋三號。二辧義廣難受。一正釋者三藐三佛陀名正徧知。若三藏明正徧知。正者對六十二見偏邪得名。觀眞不觀俗𨿽名徧知。若望大乘終名爲偏非究竟正也。知者窮眞徧俗皆悉明了。釋論明知知於數法非數法。若常無常皆知皆徧知非數法卽是眞諦。其慧無若干也。徧知數法卽是俗諦。深識根機隨緣方便有若干也。約此故名徧知。自覺者覺眞覺他者覺俗。覺俗故卽是隨緣方便若干不同。覺眞卽是性淨無礙之慧無若干也。不思議中正者觀中道名正。三諦普照名徧。知三諦故名知。但中道之中非數非非數。非常非無常。深悟此理名無礙慧。雙照二諦俗中差別。知病識藥隨緣方便。垢淨不同調伏眾生故有若干也。眞俗自覺覺他例前﹝云云﹞。故名正徧知也。多陀阿伽度名如法相解如法相說。若三藏中明如法相解者。卽是契於眞如之理亦稱俗理。而知亦名如法相解。是無礙慧無有若干。應以何法教化何法調伏何法入佛慧何法起根。機感差別而作若干說之。𨿽復異說皆實不虛故言如法相說。故名如來。釋成垢淨之義也。不思議中如是。佛馱名覺亦名知例如前釋。

就二辧三句廣中爲五。一明三句義廣阿難所不能持。二明假使多阿難亦不能持。三明阿難悔責。四明佛慰諭。五釋不能持義如文。

第二明彼菩薩請菩薩之行。卽是對上復宗明佛國因卽爲三。一請法二佛爲說三稱嘆還本。請中爲三。一悔責二領解三請法。請法者始香積之國以香味二法來此度人。今欲將此土之法還彼作佛事所以請也。彼菩薩𨿽是大乘之機得悟中道。而於雙照二諦猶未深遠於小乘斷伏俗中未了。是故如來爲說雙照之義令其化道無壅。譬如王國備有文武兩種隨其靜亂用有興廢。無賊之世器鈍人羸有寇之時兵利將勇。今明十方佛法具有三諦之義。但娑婆多難於權化爲明。諸菩薩等於雙照純熟。彼土善根深厚。於中道實慧速得通達。權道有疑。菩薩欲遊於十方須徧行三諦。故須請也。

佛上答因義有二。一橫明二豎明。此中亦二總釋別釋。𨿽與上文名異義同也。

今就第二佛答中爲三。一總標勸學二釋三結釋。又二。一略釋二廣別釋。別釋中爲三。一先明不盡有爲二明不住無爲三疊釋二種。就明不盡有爲中爲三。一標二釋三結釋。中凡歷四十句以明不盡有爲。今言盡無盡者不盡於俗。而廣行萬行不住於無爲不同灰斷。眞俗俱照道觀雙流淨穢融通權實自在。俗諦是生死有爲可盡之法故名爲盡。眞諦是涅槃無爲空法名不可盡。故云盡無盡門。眾生應以此門得度。卽以此法起菩薩根入佛慧也。亦是釋成室內所明如是疾者非眞非有之意。若入此門乃能淨穢雙遊道觀自在。則不爲淨名所訶。私問若香積土菩薩方請此法云何能遊此娑婆。私答以權引實故有斯問。以實隨權故能遊娑婆﹝云云﹞。文中禪定如地獄生死如園者。此借子在難父在宅。𨿽有五欲常如受苦。若得拔難其心乃悅﹝云云﹞。

第二從不住無爲者亦爲三。一標二別釋三結。就釋中歷十六句廣明不住無爲如文。

第三就疊釋不盡不住卽釋成上佛國之中橫豎二意。橫則十七句。句句之中皆約四教四門以明橫相。豎則從眞心徹至佛果有十三句之淺深。亦有結釋橫豎之義。今此中先歷四十句廣辧不盡有爲。次十六句廣辧不住無爲。對上橫豎明法相深廣之意。次有四雙疊釋三種權實二智。自地豎深化他願滿釋成橫豎義。前橫豎說中不盡在前不住在後。疊釋中不住在前不盡在後。後前互辧者明無前無後前後雙融之意。今言不住無爲則是於實諦無滯。自行事成。不盡有爲則是於俗諦徧知化他無壅。權實雙照自他兼達。若三諦圓明自能深徹。則是無礙慧無有若干。若以化他無所壅礙故能垢淨雙遊方便若干也。

就此疊釋中有四雙初福徳智慧爲一雙。二慈悲誓願爲一雙。三識藥授藥爲一雙。四知病滅病爲一雙。約此應明權實二智。自有自行權實自行化他權實化他權實。自修中道之理爲實。雙照二諦爲權。此是自行明權實。若是自觀二諦之理爲實爲他說二諦爲權。是名自行化他明權實。若化他明權實者此則約緣無定。或說權爲實或說實爲權。或於權中而辧權實或於實中而辧權實。逗機深淺逐物便宜不可復定。約此判思議不思議三種二諦。若是自行權實一向判屬不思議二諦。若自行化他權實此中亦屬不思議亦屬思議。何故爾。如通教所明二諦。含中道在眞諦中。故言三乘人同以無言說道斷煩惱入涅槃。若是合眞入俗者如涅槃云。我與彌勒共論世諦。五百比丘謂說眞諦卽此義也。𨿽不彰中道之名而有其義。其義兩屬故名爲通。通者通於二乘。見眞諦之空。若通別教圓教則亦見於空亦見不空。能通見空卽是思議。見不空卽是不思議。見空智慧如螢火。見不空智慧如日月日月照用旣廣治惑亦大。二乘人智慧旣小所斷亦小。若菩薩自行則見空不空。化他利物但見於空不見不空。故知自行化他權實亦屬思議亦屬不思議也。若化他權實一向是思議。二諦何以故思議。二諦無中道體故明眞時則永寂如空。明有時如石裏有金石金有異。於永寂之空眞俗條別。是則以永寂之意而測眞。如石金之心以解俗。故言是思議二諦。但思議之眞有漸頓義。譬如金石漸漸融冶稍稍消磨礦盡金現。思議之眞亦復如是。故有三種。如一切森羅對目千種萬形。原其同是四大此乃名下所詮。如四大𨿽復徧成諸物俱是無常生滅之法。名爲中道。如生滅𨿽復遷謝同是無生無滅入於眞諦。此豈非漸頓也。不思議則不如是。爲有中道之本體約體明二諦名不可思議。譬如如意珠能雨種種七寶。珠中畢竟無所有求不可得只言畢竟空而能雨寶。不思議理亦如是。非眞非俗畢竟淸淨而能眞俗具足圓備一切。眞俗俱不可圖度故稱不可思議。若約此珠以辧通教者如珠不雨寶時。則無有金銀相貌此與凡珠何異。卽是於俗破之求寶畢竟空無。此空與眞諦斷空何異。約此明可思議相是三藏思議二諦也。若知其功能發願求寶能於空中卽出種種資生之物。此空不同二乘之人入眞空也。所出之寶異於世間珍玩。此不同凡夫俗有如菩薩深見不思議二諦亦是開合。眞俗具出二種如前。今將三種權實釋於不盡權實雙遊之義也。復次歷四教明不盡不住。三藏教明若觀眞斷結以空爲證。則同二乘灰斷住於無爲。何由能得三阿僧祇成就佛法。故不得住於無爲。不盡有爲者慈悲六度本約有修行教化俗中眾生。若入眞則無此事。若斷盡諸有之因因盡則果亡。云何得處三界廣行佛法。今以不盡有爲結漏而修佛法。能成道轉法輪以三藏化他權實具足也。通教不盡不住者。若盡有爲則同二乘。若住無爲乖菩薩道。是故方便從空出假利益眾生。如空種樹。巧妙方便故不盡有爲。不取空證故不住無爲。別教不盡不住者。若但用二觀爲方便道。得入中道。是爲住無爲盡有爲。今𨿽得入中道之理。但塵沙佛法悉未現前皆知皆學。豈得保此中道。應須照俗。是故從中反照二諦名不住無爲。若除二諦之俗更無俗可觀。今照此二諦徧行一切佛道。故言不盡有爲。不保中道故言不住無爲。圓教中還約別教明義。若但觀中卽是盡二諦。不照二諦卽是住無爲。今三諦圓觀一時能了。了眞不住於眞。了俗不盡於俗。不住不盡一時雙照權實俱明﹝云云﹞。若此間多惡故治兵講武多。以化他二諦逗之。於自行二諦未了。故香飯來此。便三乘之人近遠皆如身子之流。食此飯者至發心乃消。於法華中開佛知見。卽是三種權實而得具足。彼土無惡但制禮作樂。惟以自行權實。於化他權實未了。是故殷勤請此方便還香積土。施作佛事令彼實行之者三種權實皆悉圓通自在無礙也。問彼土菩薩在香樹下得功徳藏三昧。一切佛法皆在其中。云何言於化他權實未了。答有二義。一者彼𨿽具有彼土不行此化。則於二乘小道知根知藥不得明了。二者彼土𨿽淨有權有實。實者但稟一實之教未稟方便。是故請法也。復次將福徳誓願識藥知病四雙歷四教。一一作相分明成就﹝云云﹞。今且約圓教作之。福徳莊嚴是五度之法。必須徧約有作無作兩種四諦。彼土中修行諸度具足塵沙佛法。若於分段中修福徳滿。能坐三藏道場作佛教化眾生。故言不盡有爲也。若方便有餘中行福徳滿。卽於其土坐道場。乃至別教圓教報土福徳滿。卽坐道場作佛。今爲徧滿此等福徳莊嚴故不盡有作無作二種有爲。爲智慧。故不盡有爲者。境能發智。分段有餘變易等。何所觀察。旣不識分段塵沙境界相貌。是則智慧不滿。智慧不滿不能得隨緣諸土而坐道場。故不盡有爲爲增智慧故。此是用福慧二嚴結成上菩薩行也。第二雙不盡有爲者。欲以大慈大悲拔苦與樂。此之慈悲何但拔思議二諦有作之苦。與其思議眞諦之樂。亦拔不思議無作四諦之苦。與其中道究竟之樂。若分段苦盡卽能道樹斷結爲三藏佛。乃至變易苦盡卽爲別教之佛。以此大慈大悲利益一切故言不盡有爲也。滿本願者則是昔時起四弘誓願。廣緣有作無作二種四諦。起此誓願願旣未滿。那得盡有爲也。第三集法藥亦如是。塵沙佛法約有而論。深淺根機大小性欲善惡對治。若色若香一切萬法悉須徧知。未具佛法不應滅受而取證。是故不住無爲。無爲之中無病無藥無能授所授。今欲作度老病死大醫王。授與眾生治煩惱藥。豈得斷盡有爲。以不盡故能作三藏佛。知二乘四諦因緣法藥治分段之病。乃至能作別教圓教盧捨那佛。授與中道法藥。若盡有爲無此等也。第四眾生是有爲。今住無爲則不入有爲巨海。何得識知其病貪欲嗔癡種種相貌。旣不識病差機說法是眾生怨。妄授於藥非是明醫。爲知病故不住無爲。爲滅病故不盡有爲。所言滅者非是滅無之滅。諸佛菩薩隨所調伏眾生之處名爲解脫。自於中無縛能解他縛亦不縛不脫。能令眾生得不縛不脫。名之爲滅爲調伏。故不盡有爲得解脫。故名爲滅病。

第三結如文。

第三稱嘆還本。彼菩薩聞此方便化他權實之法歡喜解悟。敬禮辭還本土。上文初請法時慚愧悔過者。悔於化他權實未明。故懺悔除蓋請於勝法卽得開解。三種權實具足圓滿。此是他土來此得益也。若是此土悔過得益者。如身子等食香飯已於法華中慚愧克責自悔過咎。旣其克責覆蓋得除開佛知見入於佛慧。受記成道自行化他三種權實宛然圓滿。卽是此土蒙他得益也。二土雙遊垢淨不二成就圓滿雙觀之義究竟此在﹝云云﹞。

釋阿閦佛品

阿之言無閦之言動。淨名以不思議之力接妙喜之界。令此間四眾見無動世尊及所居之國。因此爲名稱無動品。但此部經文凡三處現於佛國。如佛國品答長者子竟。因身子之疑現於淨國。二者入室論道其事將訖。藉身子念食現香積之界。三者出室還佛所。復宗辧道明菩薩行。顯淨名所居妙喜之國。當知三處說法除眾生惑累。緣縛旣盡淨土業成。現相正當表此。上文辧菩薩之行明佛國之因。此品乃現妙喜示佛國之果。因果之門以明出室復宗之唱。成上佛國因果之義證知。此經用佛國因果爲宗。其文顯現就此爲二。初明法身體用。二明所居淨國。諸佛旣有法應二身。亦有性淨隨緣兩土。淨名極地大士亦同諸佛二智。非垢非淨。爲是義故不捨妙喜而能垢淨雙遊。二身二土利益眾生令得解脫。下文自說日月爲除闇冥遊於世間。菩薩示行兩土除諸癡惑。觀身實相卽是同佛法身無礙之慧。無若干也。方丈臥疾托病興教。卽是同佛應身方便引接。處妙喜界補無動尊。卽是同諸佛有於淨國。居娑婆土助釋迦揚化。卽是同諸佛示有穢土隨緣利益。淨穢雙遊圓通無礙。同於諸佛所得權實。諭如十四十五之月。以簡佛菩薩異耳就第一明法身中爲二。一佛問其法身。二身子問應身。

就佛問爲二。一佛問二大士答。就答中爲四。一總答二別答三結四簡邪正。

總答中言觀身實相觀佛亦然者只自觀己之實相與佛實相不殊。佛之實相與己無異。故大品云諸法如實相。卽是佛實相無來無去故。此爲三意。一者尋末取本。二者就位。三者觀心。尋末取本者明大士是金粟如來所得法身。與今釋迦法身不異。故上文云。諸佛種性色身悉皆平等。是故得知觀己實相與佛實相一種無異。故言觀佛亦然。二就位者明大士位。居十地補處之位鄰次於佛。當紹尊位只十地之相與妙覺之尊所得實相復有何異。三觀心者如上文云。諸佛解脫當於眾生心行中。求一切眾生心相卽菩提相。眾生如佛如一如無二。實相者卽是佛。故經言遊心法界如虛空。是人卽能知諸佛之境界。觀己心性旣是實相。卽是與諸佛心相義齊。譬如人射法﹝云云﹞。若正觀此相具如入不二法門亡於二邊正顯中道。此中重明其意。所以如來問者。以上來辧無礙慧無若干。諸佛身智功徳平等。佛欲顯大士法身與諸佛不異。是故問其云何觀法身。若辧法身法身必有所指。所指之處卽是佛國。故有此問也。他解。應身之佛則有封疆界城國土之名。法身冥寂有何國土。今解不爾。諸佛法身尙非垢非淨。而能隨緣雙遊垢淨。今佛法身非境非智亦雙照境智。何意不得辧於國土眞境界耶。故金光明云。不可思議智境不可思議智照。此不思議之境豈不是法身靈智所棲。普賢觀云毗盧遮那。是極妙法身而言有土名常寂光徧一切處。此豈非眞國境也。

第二別答觀三世中前際不來者。如見有未來之法入於現在。可得是生是來。可得是有邊無邊。本不見有未來之來。何況更有來入現在。是故前際不來。後際不去者。若有法滅入過去可得言滅言去。可得云如去不如去。今不見有法入過去者。是故後際不去。今則不住者。若有法在於現在。可得言在言住。可得言常與無常。今不見可得法在現在者。何得言住。故三世求不可得。他解金剛已前無常樂我淨。金剛已後常樂我淨。今解不然。金剛已前常樂我淨。何以故。佛性之法本自有之。非適今也。金剛已後無常樂我淨。何以故。經言十地菩薩更無量劫倒修凡夫事。若法身起應六道同凡夫生滅卽是亦應有無常樂我淨。是故同他而不同也。他釋。應只是化化只是應。今解不爾。應能爲化化不能爲應。如凡夫外道五通之仙諸天神鬼。皆能有化。此不能爲應。所化亦是暫時權有。不能卒其始終。今辧應是應同。同其始終一期之法名之爲應。如來以無分別心任運之智隨機有感。應而用之無所爲礙。不勞運念猶。如明鏡有像卽現而影像相似更無差異也。如天仙所化作念經營方能有化。如盡運念動手圖寫人形。未必全不動念。妙不妙約此兩譬可知。不觀色者心如幻師作種種色。若知幻師是誑則不得所幻之色。今色從心幻師幻出。尙不得此心。何處見有此色。故不觀色。不觀色如者若見色與如異是則泯色入如。今不見色如之別故不觀色如。色性者或言如只是性。性只是如。或有此義。今聖人不容重說一法。兩唱所表今將此性爲佛性不觀色。是空俗。不觀色如是空眞。不觀佛性是空中道。以其計中道有佛性而起順道愛生是爲頂墮。故上文云。我及涅槃是二皆空。惟有空病空病亦空。今不觀性是無順道愛故不觀性。非四大起者𨿽觀是身不於四大起惑如凡夫。不於四大起解如二乘。無惑無解故言不起同於虛空。是名實相。六入者能積聚六塵構造生死。不同凡夫六入積聚。故眼耳已過過於凡夫六根境界。不在三界者出眞俗故。三垢已離者無三種國之垢。順三脫者緣一實相順三脫故。三明與無明等者。無明之源卽是實相法性。此之法性無與等者無有智能等。此名無等等。三明者天眼能徹照未來。漏盡達於現在。宿命窮觀過去。達無明之始。𨿽復十住不見其始。惟佛能知始終。旣云觀身實相觀佛亦然。佛窮無明之始。今知其始等於無明。漏盡者能知五住之漏。無明惑盡故言等。一相是眞諦之相。異相是俗諦之差別。今實相非眞非俗故非一非異。不自者遊行詣他國名他相。遇到父捨名爲自相。此應用眞修緣修自生他生廣破。絕離此等自他入於實相也。非無相者非涅槃。非取相者非生死。非生死非凡夫。非涅槃非二乘。不此岸非俗諦。不彼岸非眞諦。不中流非諸煩惱。離此離彼之此岸違非此非彼之彼岸。而化眾生者此總明法身應用。不此不彼卽是不生死不涅槃。不以此不以彼卽是觀二諦之智境智雙明。不可以智知者散諸法故卽是眞諦。不可以識識者聚諸法故名之爲識。卽是生死俗諦。無晦無明卽是解惑解惑。卽是生死涅槃。名卽世間。相卽出世。故眞諦名爲實相。無彊無弱者生死是剛穬之法名彊。智慧是扶理易悟名弱。非彊非弱故是實。相不在方者法性不在生死封疆。豈有於界域故言不在。不離者只常寂光土。亦是於方徧一切處故言不離。非有爲非無爲如無盡門也。無示無說如維摩杜口也。不施非是檀度之彼岸。不慳不同凡夫祕吝之此岸。六度例爾。涅槃審諦爲誠生死虛假爲欺。不來乘如實道來。成正覺。不去是乘從三界中出到薩婆若。離此去來。不出非二乘。不入非凡夫。言語道斷如淨名杜口。非福田如訶須菩提。非不福田如慰諭須菩提。非應供養如訶須菩提。非不應供養如來正覺是名應供。同眞際等法性冥契眞實也。不可稱量卽是不思議解脫之法。乃至動亦如是。同眾生一切眾生亦如是。無分別者入一實相不見髙下。無失無三種漏落三土也。無喜無厭等皆約三土煩惱以明。無已有當有等。應約涅槃釋三世偈以釋此意。

三結。四簡邪正如文。

第二舍利弗問者。舍利是起教之人。旣知大士法身實相同於諸佛。次顯應身隨緣化物無方大用之能故問也。此問猶挍三藏之意。若三藏之佛沒則不生。若三藏菩薩猶有惑累則有於生。若爾問其何沒而來生此。就此爲二。一彈折身子二佛發其所居之國。就初彈折爲二。一身子問二答。答中爲五。一先反質二譬顯三問四答五引佛語爲釋。反質者汝解脫之中尙無沒生。我法身中那得沒生。汝旣不爾何得以此爲問。

二譬如幻師幻沒幻生。此豈是實若無實錄不得謂有沒生。

第五引佛語釋中云。菩薩𨿽沒不盡善本。不同二乘灰身盡智名盡善本。菩薩不滅智所作功徳亦不可滅。以此善本能益眾生。不長惡不如凡夫之積集不盡善本。不同二乘之滅沒。由善本不滅故能應於垢淨之國。俱不長垢淨二國之善惡也。

佛答淨國中爲三。一佛說其所居隨緣淨國。二身子稱嘆。三大士釋出。就釋中爲五。一問日共闇合不。二答。三問日何出。四答。五釋出齊此。是明人同諸佛有法應二身也﹝云云﹞。

第二從大眾渴仰欲見妙喜去卽是現於淨國。是大士所遊居處。此有三意。一驗大士之淨國。二令時眾起淨國之行。三令發願往生。是故有此一段文來。就此爲七。一大眾飲渴欲見。二命令現。三奉命移取。四佛勸時眾修行。五大眾發心。六利益已還本。七身子稱嘆。今言大眾渴仰欲見者。聞上妙喜之國是大士所居。是故一心渴仰。

第二佛命令現爲二。初明佛寂照鑑知知其有念。二正命令現。

第三奉命現爲六。一心念欲移妙喜山林世界。二正現神力。三得神通者覺驚怪。四佛稱是淨名所爲。五不得通者不覺。六入於此土無損減。

第四佛勸時眾修無動如來之行。就此爲三。一勸觀彼土嚴淨。二時眾對曰已見。三正勸修無動行者。如佛國中答長者子所明。又如入室安慰調伏行於非道通達佛道。如盡無盡門卽是淨土行也。第五時眾發心修行爲二。一發心二發願。有十四那由他卽悟者。皆是上來種種說法種種神變。正說將竟。現此淨國俱蒙如來勸發。是故一時便有十四那由他得悟也。二發願者淨行深微不易可辧。立誓生彼於彼修行。此中佛記卽應當生。得記有二。一遠二近。若是立誓之後必定生彼。卽是近記。若是修淨行因必招淨土之果。如彼佛國。卽是遠記。

第六如文。

第七身子稱嘆爲六。一佛問見不。二奉答惟然。三爲一切眾生發願。四自蒙有寄。五嘆聞經功徳。六況出福深。就況出中約六番往釋如文。若依此語意卽是流通段。今明身子小乘之人。非是任持大典故不屬流通。但爲流通作於起發也。

釋法供養品

此品正明帝釋弘經護持大法。卽是第三流通段。凡有二品。流通是從譬得名。如淇源耳釋從上被下名之爲流。無所壅隔名之爲通。今用此無上法寶實相之經被下代眾生。使無壅隔。季末有緣皆令沾潤。此是慈悲純厚故也。

此文爲二。初從此品明天帝護法。格出月蓋法之供養明護持之利深顯弘經之徳重。二從囑累品去。明大聖殷勤付囑鄭重當令季像必得宣通。就前爲二。一天帝稱嘆弘經二如來述成其意。初爲三。一嘆法二嘆人三發誓。今言天帝欲護持大典修習勝門。有持此經志存覆育。卽是以法供養法身。如釋論云。迦毗羅生身生處摩伽陀是法身生處。爲報恩故多在二國說法。二國之中爲報法身多在摩伽陀國說法。護持卽是法供養也。復次天帝共梵王同請說法。如來受請觀機知不堪大乘仍開小教。小教旣興次應說大。今此不思議解脫猶是酬其昔請。釋論云。說般若猶是酬梵王天帝之請。天帝旣蒙酬請歡喜護持。若作是言天主得阿那含不應流通大教者。此是三藏中謂爲那含。華嚴說天主住十不可思議法門。豈不堪弘通此法。復爲天主率化羣下最爲風靡。就嘆法中先嘆不思議解脫之用。次嘆實相之法。非法無以成人非人無以顯法。故須雙嘆百千經者卽是初教阿含等經。阿含中亦授彌勒之記。何妨對文殊說法。復次通教別教之中未曾聞此圓教法門具足之道。體用難思昔所未聞。

就嘆人中爲二。初釋聞經功徳次況出如法行者。閉眾惡趣是止善。開善門是行善。行卽是觀止卽是定。此中約因果兩判。爲佛護念者明其修止行兩因。深契道理是故加於可加。故言護念。但佛普護眾生。眾生無瘡毒不得入。若修此止行之因卽是信心瘡義。亦得護念。觀心者只止觀調心名爲覺。一切邪念紛動卽用止觀二法觀之。不令緣念得起。是則常爲覺心所護。降伏外道卽是伏見思兩惑六十二見諸邪計之道。得菩薩道已能降煩惱魔如前說。乃至四魔八魔十魔。故上文云。始在佛樹力降魔得甘露滅。覺道成已於諸法無掛礙。志能摧伏諸外道。卽是發心修學圓觀之人。入初發心時卽能八相成道。名之爲佛。降魔勞怨度脫一切修治佛道者卽是外化。爲八相之佛而內心於法身中修治道地滿殘餘佛法。安處道場如光嚴中辧道場相。履佛之迹行佛所行住佛所住。諸佛如是來我亦如是來。皆是鄰果往嘆。若有持讀者去是第三發願弘宣。

第二從佛言善哉去。是述成天帝上三段。一述其嘆法。二述其嘆人。三述其發誓。第一吾助爾喜者明此經是三世佛不思議菩提。卽是述其嘆法。言三世佛不可思議菩提卽是實相之法。佛由此實相得菩提也。

第二從男女受持此經則爲供養去來今佛去。是述其嘆人。就此爲四。初格量功徳。二問。三答。四正格量。就前格量中爲二。一格現在供養佛二格滅後起塔。第二問如文。第三答爲二。一答多矣。二釋其不可盡所以。大乘經中多格量供養生身不及法身。何以故。如此正言生身之福不動不出。法身功徳能動能出。出離生死故言福不趣菩提。二能趣菩提。於實名了因於余名生因生因是緣因。福徳不動不出不至菩提。功徳有盡。於實名了因。實卽實相了因照了。與實相相應能趣菩提。功徳不盡同虛空等法界。豈得與前福徳不動不出有限之法爲量。供養生身名爲生因不趣菩提。供養法身實名了因能趣菩提。是故格量不可限極。金剛般若云。住相布施如人入闇則無所見。不住相布施如人有目日光明照見種種色。東方虛空不可思量。南西北方亦難測度。法供養爲最。復次大品云。實相是三世諸佛之母。母若得病諸子憂愁。若實相之法不廣被眾生。約眾生故言實相病。若止供養一佛於余佛無功徳。若謗一佛於余佛無罪。若供養佛母實相之相卽於三世十方佛所俱得功徳。若毀謗佛母則於諸佛爲怨。是故述天帝云。諸佛菩提皆從是生。菩提之相不可限量。第四正格量中亦述其上嘆信法兩行。聞是不思議之經信解。是述成上信行人。修行福多卽是述上法行。第三述其發誓弘經護持流布。從過去藥王佛去文爲四。一明過去法供養之因由。二明王子月蓋。三結會古今四結釋述成。

就因緣由籍中爲三。一明有佛。二明有王敕示諸子令興供養。三明諸子奉敕宣行。

第二從其王一子名月蓋去文爲九。一王子獨坐思惟求勝供養。二空中驚覺。三仍問勝法。四天勸問如來。五往請於佛。六佛爲解說。七聞法得順忍。八佛記其護法。九出家爲道爲法供養。

就第六佛爲說文爲二。初明勝妙之法。二從若聞是等經信解者明供養之心。就勝法中爲四。一從佛言去明最妙之法。二菩薩法藏者約法論因。三從能令眾生坐於道場去是約法論果。四從諸佛賢聖去是爲佛所嘆印其因果。今釋第一所說深經者。然實相之理非深非淺爲深淺兩緣。於非深淺之中作深淺二說。淺者卽是三藏通別之經。深者卽是圓極之教。故言深經。深經相貌卽如大士上來所說觀身實相之義。卽是淸淨之深經也。難信者如一微塵中有大千經卷。人無信者。實相之理止在心中無勞遠覓。近而不識說之不信。故云難信。難受者若有所受則有所行。若無所受則無所行。信受實相則能修行。若不信受不能修習。微妙者卽是不思議解脫之異名。亦是三徳微妙我法妙難思。淸淨無染者不爲三種見思所染。猶如虛空無諸淨穢。非思量分別能得者動念運想所不能契。無念無分別自然流入薩婆若海。亦非三藏通別方便之人所能測度。二明因。菩薩法藏所攝者明菩薩法藏聞持前行。三徳祕密之藏不縱不橫無所積聚乃名爲藏。含受諸法悉入其中。陀羅尼印者陀羅尼名爲能遮能持。持善不失遮惡不起。不起不失名之爲印。至不退轉者卽是遮持諸善無有退者。亦是無生法忍不退之位。成就六度者﹝云云﹞。善分別順於菩提。卽是善能分別諸法相。於第一義而不動。眾經之上者在三藏通別教諸經之上故。入大慈悲卽是起無緣之慈。如上三十二種慈。離眾魔卽是離八魔十魔等。亦是離三種之愛。天魔屬生死爲愛流轉。菩薩離此故名離魔。及邪見者亦是三種方便中一切諸見。自此之前皆名邪見。實相之中皆離此等諸見。順因緣者因緣之性卽是實相。順此實相深觀諸法。具生法二空因緣卽法空也。緣實相修二空三昧。三約果明。坐道場者若能如此圓觀實相入涅槃。般若名爲住。住發心住時卽能八相成道隨緣作佛。故云初發心時卽坐道場。轉法輪者是圓頓漸三教。故言轉法輪。天龍共嘆者旣坐道場爲佛利益一切人天敬仰。入佛法藏者安處諸子祕密藏中也。圓教攝四十二賢聖。偏教攝二十七賢聖。皆佛法藏也。一切智慧者皆令稟偏圓之人得入佛慧。法華云如是之人我今亦令入於佛慧。說眾菩薩所行之道者。菩薩以實相爲道。𨿽復稟余教終引歸實相。依實相義者若因若果無得離於實相。約此實相辧於偏圓之教。故法華云若深智者爲說此法卽說於實相。又云若不解此法於如來余深法中示教利喜。卽是說偏漸之教。宣說無我住空寂滅等也。能救毀禁者方便教中皆乖圓極名爲毀禁。若入圓中無復方便之過。亦是小乘中毀重之者無懺悔處。若是大乘能有無生正觀洗浣。故言救諸毀禁。諸魔外道怖者斷除愛見兩種之心。故無五怖。第四諸佛稱嘆卽契於實相。初心卽能作佛。故爲諸聖之所嗟嘆。背生死者背三種生死也。示涅槃者卽是示百句解脫也。十方佛所說者一切佛道同皆共說此實相也。

第二從若聞如是等經者是明供養之心。就此爲二。一明信行二明法行。若聞說實相之法卽於聞中生解。通達無礙名信行供養之心。若聞不聞如法修行觀因緣空斷諸妄見。見實相理得無生忍是名法行供養之心。復約四依釋之。於法了不可得是名依義。諸佛之教本爲逗物根宜。不可定執故不依語。識是具煩惱法不可依識。不了義經是三方便。教非實故不可依。了義是可依。人是生身故不可依。達無明源底者知本來不生。故畢竟無滅。觀因緣無有盡者卽是癡如虛空不可盡。

第七聞法得柔順忍者卽爲二。初得順忍之益二解寶衣報恩供養。若作圓教明柔順忍者。柔是柔伏卽是十信。鐵輪之位六根淸淨。若發眞明入理卽得無生忍也。解衣供養爲二。一供養二發願行法供養。請威神加被使得降怨宣通大法。

第八佛記者。但記其後代是弘法護持之人。與物有緣能興立大法。未見記作佛之文。遠而爲論亦應卽明出我齊文未有。

第九明出家修道行法供養。就此爲二。一明出家護法。二明化人多少。百萬發菩提心是用圓教所說。十四那由他發二乘心是用方便誘引。用此圓偏兩法導利眾生。故是法之供養。

第三結會古今如文。

第四述成上發願弘經護持宣布。亦護行經之者悉使和安。

釋囑累品

此品流通文中第二。前明天帝發誓弘經。此辧如來金口所囑。囑是付囑爲義。以無相之實法付囑弘護之人。累是煩勞荷負之義。今將此大法專爲己任。令外難消轉內行宣通。故稱囑累也。

就文爲三。一佛付囑彌勒。二付囑阿難。三大眾聞經歡喜。付彌勒中爲二。初佛付囑。二彌勒受旨。就佛付囑爲三。一正付囑此經。二釋。三簡得失。正付囑中爲二。一付囑尊經。二命神通守護。以無量僧祇所集付汝者。若按迦旃延所解三藏中。明三阿僧祇習學佛法。百劫種相佛道現前。此是三藏小乘淺近之法。修學研行劫數爲少。若按釋論彈於此義。佛法無量豈是三祇所學能徧。乃經無量億僧祇習塵沙佛法諸深法門。乃可圓滿大乘深妙。是故學劫亦多。今言無量劫所習。故知是大乘妙典付之彌勒。

第二當以神力廣宣令無斷絕。卽是命令守護。但以此大法付囑彌勒者。正明次紹尊位。智斷方圓與物有緣。神通具足堪能弘護令不斷絕。若末代眾生去聖旣久非惟神根闇濁。亦乃障礙多興。如多寶處必饒怨賊。道髙魔盛妨難則生。若不得聖力冥扶則外難侵逼。若蒙神光加被亦使心解開通。內因外緣旣整法寶則無斷絕。是故命以神力加諸眾生堪聞之者。此中應引優波鞠多爲魔所惱。令無數人不得悟道。遂令受化之者爲魔所惑。用神力縛於魔。一切聞經得益不可稱計。亦恐是用神力弘經之意。

第二釋者從所以者何未來世去。卽爲二。初明末代亦有得道之機。次明不聞斯經則失善利。前明末代有得道之機者。但凡夫緣悟不同。或見法王面前得益。或因去世渴仰生悟。故經言應以滅度得度者而現滅度。如爲治狂子故實在而言死。畱諸香藥色味芬芳悔懊心生。服藥卽愈。若不見佛克責精進愧不值佛世。因是入道得出煩惑。故佛去世後一百年十萬出家九萬得道。當知佛後之機亦復無量。此應引鞠多佛在之時求出家。覓智齊身子。佛言不得。卽退還外道法中。佛因記之。此人得道之機在佛滅後。後爲阿難弟子度人無量。得道恆沙時人敬譽爲無相佛。卽是釋未來世中天人龍鬼有發心之緣。樂於大法必得度脫。不可不弘如此勝教使其聞也。

第二從若使不聞是經則爲大失者。但聞三藏方便之說則失大乘毒鼓之利。普賢觀云。法將滅五百歲時一心修此法華三昧卽得六根淸淨。故知末代亦能有入大乘之機。若不聞此經永失法利故須宣通。

三從菩薩有二相去是簡得失。就此爲二。一簡得失二廣舉非釋。得失中爲三。一標相二略解釋三約人釋。若是三藏教中多就因緣歷別事相之中以明諸法。若依此學者是新發意人。諸大乘經別圓之說無依無倚離諸心識。言深經者卽是貪欲卽是道恚癡亦復然。如是三法中具一切佛法。若離是三法而求菩提者。譬如天與地。指此三毒之性能通達三毒實相不可得。猶如虛空。而能出生一切佛法。彼經云深達此法者亦不破於戒。深達此法者亦不著無礙。行人多謂三毒是道。而著此無礙毀於正戒正見。何謂是達於三毒之性。其達此者無毀無著。乃稱經意。實相之法非因非果說爲因果。故言是因非果如佛性。是果非因如大涅槃。今三毒之性亦非因非果而說爲因果。說爲因者卽言三毒是道具足一切佛法。說爲果者一切眾生常寂滅相不可復滅。若能聞此貪欲之中辧因果二道無毀無著。不生恐畏。當知是久行菩薩。如此菩薩但好實相深法。不復樂於文華才藻綺飾之言釋於貞幹之法。以此往推知是久行菩薩也。若樂言辧發言藻麗文字章節。乃當一往悅於聽者終成添水之乳。於實相非久行所行。以此簡之知是新發意菩薩。如卽時人數論分別問答言有眉眼。亦聞大乘無倚之說。謂爲晃蕩不生信樂。此中應引須達請佛爲老母說法。老母十方背佛佛十方現形要不信受。後阿難化爲輪王。方便引接心地歡喜。信伏心生還歸於佛聞法修道。何故如是。此是往日沙彌和尙多說實相甚深之語。聞不能解不生信慕。闍梨多說因緣諸法事相。教化事會其心。心生愛玩。由是緣故。今聞我語了不入心。機在阿難回心入道。阿難𨿽復令其生信終歸於我。乃能得道。故知文飾之法乃是悅耳之緣。非究竟之旨。方便引入爲進悟之漸。故所不論耳。實相深法能作得道之要。毒鼓之譬此之謂也。約此明新發心久行二種之人。但看飾辭直語則知得失。

第二從復有二法所未聞經去。是明廣舉非。就此爲二。前明二法釋前新學毀謗不近。後明二法釋前久學不應輕慢取相。前毀謗不近者。此中如喜根菩薩但說實相之法。明一切法中有安樂性。勝意稟三藏法威儀無缺持戒頭陀。忽聞喜根所說與其學習相違。心大驚怪毀呰誹謗不肯信受。卽時作法擯此喜根。擯法亦成卽入地獄。此是新發心人稟方便教毀謗般若不信深經。如此之人須深淺知。二者或時不謗此法。然於持法之人者無敬近心。或復有時說其過惡。此亦是失相。皆非久行調伏心者。

第二舉輕慢取相。大品明。菩薩若於同住新發心人生輕蔑相。謂此人無所知曉。起此一念慢心卻損無數劫功徳。更還受罪。如其罪報竟方能發心。乃復今日徳行。以此而言輕慢之心大爲過罪。非惟障得無生忍乃更受罪殃故簡爲非。次復有菩薩𨿽解深法而取相分別階梯漸次。取相分別生決定想。復是動念之法非究竟道。何以故。諸法實相淸淨湛然尙無一相。何況有二無言無示。言之者失理示之者乖宗。以此分別思量之心何能契會寂滅之法。如三時四時五時半滿四宗六宗等義。皆名法師。探采經意而制立名目。判釋義門欲言當理。皆非一極無言之術。今家正意則不如是。圓融法界冥契眞極。不欲令心與眾生乖諍。𨿽復立此四教直欲通釋諸經之文欲窮源底。終不定執四教之義。或時三教二教一教無教八教出沒不恆。多少無定轉變自在隨人消釋。不令此心介爾有著自執己見非他所解。若作如此但是諍論非入道方法。南嶽師說偈。狗見影便斗。斗之不肯罷遂至渴而死﹝云云﹞。今約此簡非約營道之意。但行人心路不同。𨿽復種種不出二修。一聖說法二聖默然。須識己心便宜方便。若有沈塞於默然之道不得開心應須聽法。或近善知識能開人心。或從經卷尋求義理曉發此心。或時聽法紛動不能靜攝尋經討義於事紛結。覺於心補無深利益。卽應冥目束體自靜其心入默然道。語默兩行調伏其心。研粗和適善能取與簡擇眞僞。如是時中任修寂靜。如是時中任修智慧。譬如天地或晴或雨調節陰陽。是則萬物得生。若純雨不晴則種子爛壞。若純晴不雨芽嘴漧枯並不能發生萬物。要須調適然後乃善。行者如是一向默然則沈昏闇塞。若純用分別諸見競興。此則權實不合導師不生。善巧運爲豁然入道。夜見電光則入聖法。是爲學道之者善識是非簡別邪正也。故大論言時雨數數墮五穀數數生。法雨數數雨善法數數生。若不將聖說聖默數數調禦實相谷不生也。若偏著知見終無入理。故云𨿽讀百千經邪見長諸非。吾我毒甚盛𨿽謂懷常子。石女終不生。若於聖說法中能聞卽悟。通達諸法自在明了卽是信行。聞不得悟四念思惟。深徹深照得其邊底是名法行。聖默然中亦有信行法行。如是禪觀之時隨觀一境。則徧通諸境心地開明無纖芥之疑礙。如空中風是名法行。若策觀之時不能得悟加功慊到婁婁不曉。若從善知識聞若經卷中見。豁如空中無雲表裏洞徹此是信行人。又從受化爲語。如聞而行是聖默然。如行而聞是聖說法。

第一彌勒白佛者正明奉命受旨。就此爲三。一彌勒受旨。二諸菩薩受旨。三四王受旨。就初爲二。初受旨次述成。初中又二。初受誠旨二受勸旨。從奉持如來無數劫去是受勸旨。就此中爲二。對上二種。一奉通經旨二奉神力護持旨。此中自云與其念力而建立之。若依安樂行有所說法冥空益其念力。亦如人說法時思量只至一條二條。此至說時卽見三五節意。或可是心入義門而能明識。或是冥空助念加被其人。第二佛述成。第二諸菩薩受旨發誓。第三四王受旨發誓。

第二命阿難宣經者。阿難迹居小道復得羅漢之身。入無餘之時則生分永盡。何得奉宣大經。此意止令傳持無謬結集法藏。故命宣經。若就本爲語能持十方一切佛法。豈容灰滅不能宣布此經。就此爲三。一佛命。二問經名。三佛答二種名。要旨者卽是實相。實相總攝諸法。得要卽得諸法也。

三大眾聞經皆大歡喜。

維摩經略疏卷第十

貞和三年三月二十九日染江南之﹝少／兔﹞毫寫山上之鵝教𨿽不遁講眾殷勤之芳命猶恐繼門主奇妙之髙迹而已。

旹元和二年丙辰九月上旬折之

本云此略疏十卷依無古點。山門竹林房盛憲僧正自江戶新本被送越之間貴命因難辭。自去春二月初至於當月十四日點朱終功畢問疾品已前本經無之。故諳令推量本經文句分文若相違之處。後賢本經見合可校之。卽課當山例講眾之初學點朱寫畱但忽卒至於武州江戶遣之。故不能校合朦气多疾淩之令點之故謬錯有之乎。又第八卷

之內。前後錯亂之處質之押紙付文二丁在之後見可細尋之。

寬永十八年辛巳六月二十一日於蓮乘院奧隱居閒亭快倫記之

