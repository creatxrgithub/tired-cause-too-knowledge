阿彌陀經疏

唐窺基撰

阿彌陀經疏

京兆慈恩寺基法師撰

竊聞。三寶之寶理超系象之表。三乘之乘事涉名言之迹。原夫眞際之理平等性空。赴機啟權實之門。接凡施淨穢之土。識其路者卽語默一途。迷其趣者則理事天隔。故身子以髙下之累則鏡地而見丘陵。梵王以彼我俱亡則石田而觀寶礫。是知淨土之淨志潔開極樂之門。穢剎之穢心塵起純苦之域。良以物懷取捨。指懸鼓而可欣。人競是非斥混囊而可厭。故使勵誠十念則髙升日宮篤崇三行則邇登蓮座。今言佛說阿彌陀經者。則越危城之要躅載苦海之慈船。語事目前論生界表。華手經曰。佛者名爲覺。而諸眾生長寢生死不能覺悟。惟佛能覺。旣自覺已能復覺他。故名爲佛。說者十住論云。開示解釋義。阿彌陀者。此經下文自釋。問何故名阿彌陀。答爲含二義名阿彌陀。一無量光明故名阿彌陀。二無量壽命故名阿彌陀。經者法也常也。法卽舉直以措諸枉。繩墨以譬之。常卽汲引而無竭。湧泉以況之。故言經也。佛地論云。能貫能攝故名爲經。以佛聖教貫穿攝持所應說義故言經也。文之初略申七意。

第一敍佛身。第二敍其土。第三敍不退轉。第四敍偏贊之心。第五敍體性。第六敍部類宗趣。第七判釋文義。

第一言敍佛身者。問諸往生者見佛何身。答見二種身。若登地菩薩見佛受用身。若地前菩薩凡夫二乘見變化身。問依何得知。答攝論云。若離應身登地菩薩善根則不得成就。若離化身聲聞緣覺及願樂位中菩薩所有善根亦不成就。故往生者見二種身。問西方有二彌陀耶。答約報卽一。若化卽百億彌陀。問彼報化兩身爲同處現生者皆見。爲別處現諸往生者但見一佛耶。答同一三千界內各見不同。若登地菩薩卽見他受用身亦見百億化身。若地前人等但見一身。問若同處不異者。何故入大乘論云。諸佛色身於欲界成道。法性生身者住淨居天。其處卽異。菩薩生者應生淨居。眾生生者應生欲界。云何同處。答上下𨿽殊。同是一報所生之境。但上人生者正見受用土無處非淨居。眾生生者卽見化土在閻浮提。故眞諦云。諸菩薩於淨土見佛。此約報土一向純淨說。波頗三藏雲。應佛淨土有凡夫二乘地前菩薩。報佛淨土惟大菩薩。如此經說彼佛有無量聲聞弟子及大菩薩者。此約化說。問眾生生彼亦知是下界否。及知是化身否。答下界知之。佛謂眞佛。問彼佛有報化者。何故大乘同性經云如我今釋迦牟尼佛及西方阿彌陀佛皆是報身耶。答此約本身說。謂極樂國土是一報佛所王之土。然百億四天下中者卽是化佛。釋迦蓮華藏世界中者卽是報身。百億閻浮中者卽是化佛。問彌陀何不但現一實之身令聖凡同見。答由機福力不同故身現有其粗妙。問如彼觀經云彼佛身長六十萬億那由他恆河沙由旬。又鼓音經所說是剎利種者。此並是何身耶。答如彼觀經者是報身。鼓音經者卽是化身。問何以知之。答準淨居天身身量皆大。如來報身皆在淨居色究竟天實報淨土故報身大也。若在閻浮提示有種姓父母生處及有得道菩提樹。如無量壽經說。其樹髙四百萬里。鼓音經說。其所住城縱廣十千由旬。又觀音授記經云。彌陀滅後觀音補處。據上因緣此身卽小。又去來生滅故知是化。問若是化者。眾生生彼卽見化佛之身。至得初地之時復見何身。答若登地已上卽見報身。問登地見報身者。爲滅前化相而見報身。爲復不滅而見報身。答卽於前所見身相上而見妙身。如人服藥惺時卽於鍼上見種種華艸。如是地地見佛身相轉轉勝妙。惟佛與佛見常不異無增減相。

第二次問淨土有幾種。答有四種。一法性土二自受用土三他受用土四變化土。問四土之中西方是何淨土。答若法性土者卽是無垢眞如。自性淸淨第一義空。本來湛然不假修成。爲一切法之所依止。無一佛出世間法不有。名性淨土。凡聖同有。凡夫尙隱。諸佛明顯。若自受用土從三大阿僧祇所修善根萬行所感。其土淨諸佛亦不可見但可得聞。惟佛自受用。佛地論云。此自受用土周徧法界。無處不有。不可說言離三界處。不可得言卽三界處。若他受用土者佛地論云。諸佛爲令地上菩薩受大法樂進修勝行。於後得智中以大悲故於大圓鏡智相應淨識之上。依諸菩薩業力如來與作增上緣。隨其根宜現其淨土。或勝或劣攺轉不定。地地優劣。如輪王所感。其土與眾生同處。所見卽異。若化土者佛地論云。隨菩薩所宜。或在色界淨居天上。或在西方等。處所不定。今取相而言。西方有二土。若登地菩薩各見他受用土。若地前生者便見化土。問云何知見化土。答若報淨土諸佛平等無有優劣。若化土者隨眾生現而有差別故。華嚴經云。娑婆世界一劫當阿彌陀佛國一日一夜。彼國一劫當袈裟幢世界一日一夜。又首楞嚴經云。文殊未來於南方成佛名普現色身。其土勝阿彌陀國不可爲諭。又觀音授記經云。過去金光師子遊戲佛土及觀世音未來成佛佛土勝今阿彌陀佛土無量。又準大阿彌陀經等。其土旣在欲界。上有六天復致優劣。故知是化。問眾生生彼爲生何土。答生化土。問若是化土。何故二乘女人不得生耶。答論據報土說。平等覺經云。眾生生彼始得初果。乃至後得阿羅漢果作大菩薩。或生於彼始發菩提心。旣有凡夫及初發心菩薩者卽是化土。若言二乘亦不生彼。卽謂一向是報淨土者。彼觀經中三輩九品云何得生。此經下文彼佛有無量無邊聲聞弟子。何得不生也。又女人亦不得生者。此阿彌陀經等皆云。善女人聞說彼佛名執持不忘。必得往生。此云何通。又若彼土一向無女人故卽謂是報土者。鼓音經云。彼佛父名月上。母名殊勝妙顏。此豈無女人也。女人根缺不生者。由彼佛本願願生我國者皆作男子六根具足端嚴勝天故。淸淨覺經云。女人往生者則皆作男子。故言無女人及以根缺。非是此處女人此間根缺不得生彼。問若是化土。何故攝論稱別時意。答論言別時意者有二意。一以彼土增上樂處非少福能生。二見眾生多不修道空惟發願。有斯二意故道別時。卽是彌陀經云不可以少善根得生是也。若六時念佛卽三業無非。便是持於十善。或一日乃至七日由念佛故一念卽除八十億劫生死之罪。此卽有多行又復願生行願相資。問若是化土。何故大論云非三界攝。答彼言非三界攝者。非謂出過三界。但謂異三界故。故大論云。地居故非色界。有形故非無色界。無欲故非欲界。故言非三界攝。又佛地論云。此是佛出三界淨識心所現。爲化地前諸有情類令其欣樂修行彼因。令聲聞等見。若謂非三界者卽謂出過三界。與彼平等覺經相違。問若是化土。何故解深密經三地已上乃得生彼。答此約他受用土說。他受用有二。一爲登地已上現者。令登地已上人受用。二爲地前人現者。令願樂已前人受用。卽化淨土。彼經據諸大菩薩生彼者約受用土說。非是西方一向是初地已上淨土。由有凡夫二乘亦得生故有化土及受用土。問若是化土。眾生生者初見何土後見何土。答初見化土後見受用土。問何處見此二土。答於一界中一相之土初見粗後見細。非滅前土而見后土。亦非異處見其二土。故佛地論云。釋迦如來說佛地經時。地前大眾見變化身居穢土說法。登地菩薩見受用身居佛淨土說法。問若生彼見化佛又居淨土。我此釋迦亦是化身。其土何以不淨。旣自不同。明知彼淨土是報土。此穢土是化土。答依大論引目連問經。釋迦亦示目連己身淨土。又佛說言。一切諸佛皆有淨穢兩土。如釋迦牟尼有淨穢二土。今十方諸佛阿彌陀佛亦爾。問諸佛旣同有淨穢二土。何故阿彌陀不見有穢。釋迦牟尼佛不見有淨。答由此眾生有樂見淨土者。但說淨土之名。又由眾生不苦則不求涅槃。所以釋迦於眾生惡業之上作增上緣示現穢土令眾生厭。然非釋迦亦處其穢。故涅槃經云。諸佛無有出於不淨土者。爲化眾生示現淨穢。故維摩經云。若諸眾生應以此緣得入律行者佛卽爲現。問若彼土是化又居欲界者。亦應有須彌大海。答以佛本願力故無諸山川江海四王忉利。以福力故依空卽住。

第三次問彼是不退轉地。眾生生者皆不退轉。云何但以念佛發願而不斷惑卽得往生。答彼言不退者。但以彼地勝緣彊時長無間遂得不退。非亦生卽是不退。言地勝者。眾生有宜安樂適悅卽能發心。卽有比丘願得七寶房舍臥具者是也。彼土旣無三惡道。又無貧窮生老病死。國土淸淨百寶莊嚴勝第六天。故是地勝。言緣彊者。彼無五退具。如婆沙說。一無長病。二無遠行。三無常誦習。四無常營事。五無恆乖諍。此五因緣令心勞倦故多生退心。又無女人無淫欲無迷愛。於六塵境𨿽見聞觸心全不染。又無惡友常與諸菩薩每至平旦歷供諸佛。水流風樹皆演法音。以是緣彊故令不作惡業更退三途。言時長者。娑婆一劫當彼一日一夜。又彼眾生壽命無量無邊阿僧祇劫。經爾許時修行。何爲不至不退轉位。言無間者。勝人勝法無間資持受最後身。斯何可退。又不退轉者有其三處。一若依瓔珞本業經。地前第七住名不退轉住。若修行者進退多在第六住末。若至第七住畢竟不退。是人入種性菩薩數。二者依彌勒問論及智度論云。菩薩若未至初地正位。𨿽無量劫修習善根。而未能得不退轉。若至初地。以見道力離身見等諸煩惱。故斷髮菩提心相違退因故更不退。三者依資糧論云。若菩薩得無生忍時卽住不動地。必當作佛更不退轉。此卽當於八地。以無生忍在七地故得無生忍已至八地中更不退轉。今準觀經。眾生生彼得不退轉者。但謂初地得生法二忍更不退轉。非取七地。究竟而論亦得成佛。何但七八地也。若言念佛非斷惑者。此非解煩惱性故不能斷。然能伏惑令其不起。且如人一心念佛。意地更不起貪嗔嫉妒邪見也。由念佛故轉無始惡業生無量功徳。遮無量惡業止無量三不善根。又縱不斷煩惱。但生到彼地方斷煩惱。然後漸漸乃得不退。於理何過。

第四敍偏贊之心。次問十方更無淨土。何以獨贊西方。答非爲更無佛土。恐眾生境繁心亂。故隨願往生經云。此處眾生信向者少習邪者多。心意無定故令眾生專心有在。故偏贊也。又若言十方皆有淨土。眾生之心則便慢緩。若惟一處心卽殷重。問彌勒下生此土亦淨。復是同界。佛勸生彼何勝此間。答此𨿽言淨由劣四天。當知西方勝過自在。又復此界有三惡道女色淫欲便利之穢。何得同彼。地旣非勝終還退轉。所以贊彼。

第五敍體性。次問淨土以何爲體。答攝論云。惟識智爲體。謂佛及菩薩惟識智爲體。卽金剛般若論云。智習惟識通。如是取淨土。若佛地論。以佛自在無漏心爲體。非離佛淨心外別有寶等淨色也。又釋者。是彼佛大慈悲願力無分別後得智爲體。

六次問此經部類多少宗趣所明。答窮括部類。有其四本。通明淨土卽以淨土爲宗。一觀經二無量壽經三小阿彌陀四鼓音經。又如晉時帛延譯無量淸淨平等覺經。又有大阿彌陀經兩卷成。卽與宋元嘉年中所譯無量壽經及前淸淨覺經而同本異譯。準此觀經亦宋元嘉年中求那跋摩譯與彼全別。今尋撿四經。部部之內𨿽則俱明淨土。然旨趣不同。如此觀經教修淨土之業。卽以定散二善爲宗。如無量壽等三經。如來觀眾生淨土機熟宜聞說時至。故釋迦顏色勝常。阿難因起發問。世尊顏色歡悅者。應念過去當來現在諸佛勝妙事也。佛贊阿難善哉能問。因爲廣說西方淨土之事。卽以淨土爲宗。如此小阿彌陀經又問何故名極樂。極樂之事未知虛實。如來因爲釋得極樂之名。及引六方諸佛證成非妄。此經卽以斷疑證實爲宗。如鼓音經人疑彼佛爲天爲人是何趣類。又彼淨土增上報處。眾生多有業障。或惡魔畱難。云何得生。如來爲辯彌陀是剎利之種。又教懺悔誦咒令轉業除魔。彼經卽以轉業護難爲宗。上來卽辯四經宗趣及部類多少。然四經前後者準其道理。先爲說令知。次教修淨業。次斷疑證實。後護難不生。卽無量壽經初。觀經第二。小阿彌陀第三。鼓音經第四。然以事推驗。卽觀經爲初。無量壽爲二。何以知之。準說觀經時闍王猶爲太子。創奪父位。母時見害因請淨土。如來爲現西方教修定散二善。若至說無量壽經時。闍王已登位。太子作儲君。故大彌陀經等云。如來說西方事時。阿闍世王太子與五百長者持蓋獻佛。聞說彌陀二十四願。其太子發願願如彼尊。佛記卻後皆得如彌陀佛。以此知居第二也。人云。阿闍世王太子者闍王身是。爾時由未篡位故爲太子來至佛所。今釋不然。若爾應除王字但言阿闍世太子。旣標王及太子。明知卽父子名殊。是故無量壽經當第二說。而觀經自爲夫人侍女。無量壽經自爲人天大眾說也。問若觀經是初爲夫人說者。何故下經佛還靈山令阿難重演而眾無所請。明知大眾已曾聞故。由已聞故更欲令聞修生彼業。所以如來敕令重演定散二善。何得卽以觀經爲初。答如來意令大眾知定散二善三世諸佛爲淨土因故令重說。又冀此經永傳末代。後若結集知阿難所傳不虛。所以令說。非爲已聞後不請而說。卽當第二。其餘二經如前所釋可知。

七判釋文義。今判此經遵之往古亦爲三節。謂序正流通。然依大悲開五分。一信分。卽彼經云。在在處處佛所說法。謂如是我聞等。二證分。卽彼經云。在在處處大眾所集。謂與大比丘也。三緣起分。亦名發起分。卽彼經云。隨其因緣。隨其由序也。此經略無人云。以爾時佛告舍利弗下爲發起。彼土何故名爲極樂下爲正宗分。今恐不然。但如來初略舉示。次廣分別。此總是正宗非發起分也。四正說分。卽彼經云。隨其名句味種種廣爲人說等。卽爾時佛告舍利弗下是也。五奉持分。卽彼經云。佛說經已大眾歡喜頂戴奉持故卽佛說是經已是也。然諸經論中初之二分並爲證經非謬。開合無在。就初信分文復爲五。一信二聞三時四主五處。流支云。此之五句文爲證三義故佛教之。一證是佛說令物生信。二表異外道經書阿嘔吉義。三爲息諍論知非結集者言。又智度論云。說時方人欲令眾生聞之生信。是故此五句名爲信分因緣。廣如彼論說。

經曰如是。次釋信也。智度論云。佛法大海信爲能入。若人有信能入佛法。是故信者聞之卽云如是。若不信者言不如是。故知如是者表信也。人疑云。經尙未宣。預信何事卽言如是。答如指題目及題後經。是佛所說非我自言。聞者應信。故眞諦云。如是之言標所聞法。明一部文理決定可信從故云如是。流支云。如是之言具有四義。一發心義。謂自念言我當如是發心如是修行也。二教他義。謂汝當如是發心修行也。三譬諭義。謂是人威徳智慧得如天如日也。或汝今如是富貴如樹提伽。四決定義謂我所見聞其實如是。今取此義故云如是。又佛地論云。如是有四義。一譬諭二教誨三問答四許可。如彼論說。卽許可義故言如是。謂我當爲汝如是說也。眞諦云。如是者謂所信法體有二義。一就佛解。謂三世諸佛所說不異故名爲如。以同說故卽知非妄故稱爲是。正以諸佛同說其法可信故言如是。二就理解。謂諸法實相古今不異名之爲如。如如而說不增不減決定可信故云如是。又有問者。此之五句皆爲證是佛所說令人信受。何但如是兩字獨名爲信。答義實如是。但爲指名定實可信義彰故言爲信。

經曰我聞者。次釋舉能聞人也。佛地論云。如來慈悲本願增上緣力聞者識上文義相生故曰我聞。又我謂假者。卽一身之總稱。聞謂於耳。卽六根之別名。今廢別就總故曰我聞。問誰言我聞者也。答據元意。但結集者教作此言。然大悲經第四云。佛將涅槃執阿難手付屬一切佛法。及第五卷

教結集法用。又處胎經第五當結集時令阿難升座。迦葉告言。佛所說法一言一字汝勿缺漏。菩薩藏聲聞藏律藏等各集一處。時阿難卽言如是我聞。卽是阿難稱我聞也。

經曰一時者。次釋說經時。謂說此一部經時故佛地論云。說聽究竟總名一時。若流支云。佛說此經。我及大眾聞無異時故言一時。又如來正演之際。羣生卽聽之辰。說則教盡其宜。聽卽法充其量。故曰一時。

經曰言佛者。次釋教主也。所以此中標佛者。爲簡餘人。故智度論云。有五人說法。一佛二佛弟子三諸天四神仙五變化。表非餘人說故故言佛。梵魔諭經云。所言佛者。生死根本燋然盡無餘。諸疑已盡無所不達。得一切智。尊號爲佛。放光般若云。諸佛所行所証之道名覺。諸佛皆共覺故故名爲佛。大法炬陀羅尼經云。梵天王問佛。何故名佛。佛言能於生死得覺悟者名之爲佛。

經曰在捨衛國祇樹給孤獨園者。次釋說經處也。此又有二。一境界住。謂天子所統之方卽捨衛國。二依止住。謂如來所居之處卽給孤獨園也。捨衛者此云聞物。故法鏡經雲遊於聞物。三字生經勝氏樹十二遊巡經云。其國無物不有。天下聞之故名聞物。善見律云。此名多有。昔道士修行於此。時王出遊見此地勝。就乞立都。地從人立名爲捨衛。捨衛者卽地主之名故言捨衛國。祇樹者是彼國太子之號。謂之祇陀亦言誓多。此云戰勝。施其林樹與佛經行故言祇樹。卽阿含經稱林者是也。給孤獨園者。別譯阿含第九云。長者須達多詣王捨城初見於佛。卽自稱言。我捨衛國人名須達多。此翻善施。鄕人以我好給獨老。眾人稱爲給孤獨也。後買祇陀之園造佛精舍故言給孤獨園。良以君上而臣下故先只後給。以別歸總故初樹次園。

經曰與大比丘眾。次釋別證也。卽舉同聞此經眾。準經首末略標五眾。一聲聞二菩薩三天四人五修羅。今經初有三。經末有二。經初三者。一聲聞二菩薩三諸天。聲聞眾有五。一標類二唱數三舉位四列名五結定。與者。其義兼人及己。大者。名稱位髙。善見律云。僧中功徳極大者名大阿羅漢。又最小者名須陀洹。又多比丘眾故言大也。比丘者。智論云此有三義。一者名爲能怖。能怖魔王及魔人故名比丘。二名乞士。能離邪命淸淨行乞以資身命故名乞士。邪命者此有三種。一離口邪命。不以禁咒妄說吉凶得資生具以活命故。二離身邪命。不行合藥書符耕田種作及手作器得價資養。三離身口邪命。謂口不誦禁咒。身不然火及楊枝折等。出僧祇律。又智度論有四邪命。一仰口謂仰觀星象薄蝕。二下口田種作器。三方口爲他驅使四方。四維口合藥卜筮兼前三事。若作此四得活身命名四邪命。比丘之法不行此四事。應淸淨行乞名爲乞士。三比名破。丘名煩惱。能破煩惱故名比丘。言眾者。比丘非一故稱爲眾。或多僧和合故名爲眾也。

經曰千二百五十人俱者。唱數也。謂常。舊謂如來所度三迦葉二外道師弟合有千二百五十人。爲報佛恩恆隨給侍。今按名諱事恐不然。卽如羅睺大迦葉等常在其中。豈亦是彼之徒侶也。今據長阿含第一云。佛言劫將欲末諸物減損。如前迦葉佛一會說法弟子常二萬人。今我釋迦牟尼一會說法弟子有千二百五十人也。言俱者。善見律云共在一處。

經曰皆是大阿羅漢眾所知識。次釋舉位也。初舉得位卽羅漢。次舉名聞卽眾所知識。所言大者。謂臘髙徳上。卽迦葉結集中言。若阿羅漢具三明八解脫大羅漢者住。故言大也。阿羅漢者。善見律云。阿羅之名義捨五種。眞諦云。其名有六。一名殺賊。卽阿羅名殺賊。漢名爲能。謂三界見修煩惱侵善法財諭之如賊。又六塵如賊。是人能以智慧力斷之令盡。證六塵空。況之如殺。眞諦稱殺怨。卽涅槃經云。一切煩惱是菩薩怨。佛應害之故言殺賊。三果𨿽斷未能全盡。不與此名。二者阿羅名一切惡業。漢名遠住。是人遠離一切惡業住無漏善功徳中名阿羅漢。眞諦稱不生。謂是人𨿽有故業。無煩惱緣潤故。彼舊業如六年陳種無力能生。故阿羅漢言我生已盡。故名不生。不生何處。謂不於三界煩惱之中更受生死之報。三者阿之言無。羅漢名覆藏。世人作惡卽自覆藏。彼不作惡亦無覆藏。是故羅漢自稱梵行已立。四者阿羅謂三界車輪。漢稱打破人。能打三界十二因緣輪轉車輪故名阿羅漢。卽眞諦稱爲破輪。謂破十二因緣輪。卽以無明愛取爲輞。謂煩惱貫穿故卽以行有爲轂。由業能生種種報故。卽以現在五果識等未來二果謂生老死總七果爲輻。五者名應供。是智斷具足勝福田堪消物養能生大利故名應供。若眞諦云不償。謂不償生死債故。是人由三學圓滿四流永絕一向涅槃不入生死故名不償。六名應教。謂自覺已滿。將己所證堪應教人故名應教。若大品經云。是人斷五上分結盡名阿羅漢。五上分者。一色愛二無色愛三四慢五無明。此五是上二界結性。謂將至上分故隨生上界。生上界縛故說上分結也。此五一向思惟所斷。是人由斷盡故名阿羅漢。眾所知識者。此舉名聞。法華論云。諸王王子大臣帝釋梵天王等皆知識故。又聲聞菩薩佛等是勝智者。皆善知識故。又釋一切凡聖識其形容知其種姓故。

經曰長老。次釋四列名。今列十六人。其中阿難𨿽非羅漢。以徳望隆重亦是眾所知識故在此會。善見律云。老者而言大徳。少者而稱長老。增一阿含云。佛言自今已後諸比丘不得君卿相向。大者稱尊。少者稱賢。又小比丘向大比丘稱長老。大比丘稱小比丘字。準此二文尊卑不定。今據長阿含云。老有三。一年耆二知法三善作。又智度論引寶頂經。普化菩薩呼舍利弗爲耆年。今稱長老者。一是年尊。二者知法。如俗有先生之稱長老之名。謂贊美其徳不言其諱。

經曰舍利弗摩訶目犍連。次釋此二人。本爲外道情同莫逆俱時悟道。所以合列。增一阿含云。富樓那問舍利弗言。仁者諸人稱仁者何等號。答曰我父名優婆提捨。我母名舍利。從母稱名舍利弗。大論云。其母目如舍利鳥目。佛華嚴入如來智徳不思議經云。舍利此云鸜鵒。弗多羅此云子。故涅槃經云。如舍利弗因母立名名舍利弗。良以女儀端齊賢才冠世淸揚之目眸子圓明。母擅令名。子承嘉號。又羅云忍辱經名鶖鷺子。又中本起經云。舍利弗者本名優波替。佛言汝與目連者同時發願。我成道爲佛左右弟子。今旣遂心。優波替者髙世之號華而不實。復汝本願還字爲舍利弗。拘律陀亦復如是。汝自本目連。婆沙論云。舍利翻爲身。弗之言子。名爲身子。然優波提捨亦名優婆替捨。大論此翻爲彗星。謂身子父名優波。此言彗。提捨此言星。故言彗星。舍利弗若逐父名應名優婆提捨。摩訶言大。文殊問經云。大目犍連此云蘿茯根。其父好啖。因物爲名。若涅槃經云。目犍連是姓與過去因果經同。此云贊誦。字拘律陀。因接拘律陀樹而生。故眞諦云應名勿伽羅。此云愛胡豆。胡豆卽菉豆也。上古有仙人惟食此豆。是彼仙種因姓爲名。

摩訶迦葉。迦葉者此翻爲飲光。眞諦云。其人先祖是大仙。身有光明能飲諸光皆令不現。是彼仙種故名飲光。但迦葉之身尙勝金色。飲光之號繼祖未詳。文殊問經翻爲龜。良恐誤耳。律毗婆沙云。以迦葉多有勝故以大標之。以五事勝故名大。一富貴長者所生故。二能捨大富貴豪族出家故。三能行頭陀少欲知足故。四國王天龍鬼神多知識可供養故。五捨世間大利養行少欲知足行乞食故。又迦葉本起經云。王捨城內有大富梵志名尼拘律。此云無恙。有子名畢撥羅。卽大迦葉也。迦葉是姓。畢撥羅是字。佛弟子中頭陀第一。佛當見來分座令坐。

摩訶迦旃延者。眞諦云。此翻思勝。古昔有仙。由聞思勝餘人故。是彼仙種故名思勝。舊號肩乘。人云。將應誤。應名扇繩。義將稍切。其父早亡惟母孤養戀不再嫁。如扇系繩。以此爲號。又釋。迦旃延者是姓。扇繩是字。

摩訶拘絺羅。此云大膝。骨髙大故。是舍利弗舅。甚大聰明初爲外道師名長爪梵志。

離婆多者。文殊問經翻爲常作聲。未詳其義。相傳云。依智度論。此翻爲假和合。謂假死人頭頂手足而成體故。按彼論第十四卷

泛說一人不言名字。未知此是此人不。有人路行夜寄神廟中宿。有一老鬼持一死人來欲喫。卽被一少鬼欲奪。各言我許。分競無定。乃引彼人爲證。彼人思惟。我實語亦死妄語亦死。寧實不虛。卽云老鬼將來。彼少鬼發怒。便擒彼人挽取臂咬乃至頭腳。老鬼慚愧此人爲證。便取死人手足及頭挾著。天曉而去。口云爲是我身爲非我身。遂至一伽藍問僧是我不。因問自說如上之事。僧云汝身本來四大五陰假和合成。何但今日方和合。卽出家後得羅漢。

周利槃陀伽者。依佛華嚴入如來智徳不思議經云。翻爲繼道。善見律翻爲路邊生。有一長者。止有一女與奴私通。遂逃他國久而有孕。垂產思歸。行至中路卽誕其子。因名路邊生。如是二度凡生兩子。長名槃陀伽。弟名周利槃陀伽。以兄弟相繼於路邊生。兄名路邊。弟名繼道。卽周利槃陀伽也。增一阿含云。其人父母並亡。兄厭家入道。其弟尋復出家。性甚愚鈍。兄怒之曰。汝不能持誦。又加懶惰幸卽歸俗。牽出祇洹門外。號泣而立。如來見之知其道根將熟。喚之在側付掃帚與。汝誦此名。此名亦號除垢。日誦之得掃。忘帚乃卽思惟此名除垢之義。除者應是淸淨。垢者應是身中結縛。思惟忽然悟解成阿羅漢果。處處經其人過去徧通經論。藏祕不說。臨死悔恨曰。我所解不爲人說。用解何爲。由我祕惜故今則暗鈍。以臨死悔恨故今經二十四年記五字因之得悟。又五百弟子本起經云。我昔放豬驅令渡水。以繩系口。豬不得喘息中流而死。以是罪因於是後身猶尙曚昧。我諷學一偈三月乃知。增一云。然能化形體作若干變。

經難陀者。大威徳陀羅尼經云有四。一者但言難陀此云喜。二修難陀此云善喜。三阿難陀此云歡喜。四婆難陀此云賢歡喜。今言難陀者。卽佛之親弟。本姨母所生孫陀羅婿也。所以名喜者。時王白淨適有悉達棄家入道。無人嗣位心常致憂。及生難陀。儀貌似兄堪繼洪業故心生少喜。別譯阿含云。佛言我弟難陀者能攝諸根不著六塵。飲食知節才以止饑故名難陀。又增一云。身形端正與世殊異。諸根寂靜心不變易故名難陀。五百弟子本起經云。由過去施僧暖浴室及洗一比丘僧。卽得無垢身形端正色妙如華。又曾修飾辟支佛塔。又見迦葉佛塔建立剎柱安承露盤。以是諸因今生釋氏得爲佛弟。有大人相身長一丈五尺二寸。

經曰阿難陀者。智度論云。如來得道夜生。朝有天人空中告白淨王曰。悉達太子昨夜明星出時成一切智。王聞歡喜。又王第三弟斛飯王復是其日來啟王。昨夜生一男。王曰貴弟生男我心歡喜。今日大吉。爾所生子應字阿難。此云歡喜。又以其人世世修忍辱故生身端正。父母歡喜。因以爲字。觀佛三昧經云。佛告阿難汝名歡喜。此則依名定實。增一云。阿難有四希有。令人歡喜。一者默然至大眾之中見者皆喜。二者正有所說聞者亦喜。三者至四眾皆生歡喜興敬仰心視無厭足。四者正有所說聞者無厭故心生歡喜。大論云。其人昔作長者。因施誦經沙彌食。遂發大願言。小師成佛願我爲多聞弟子。故今如來所有法藏悉能受持。

羅睺羅者。此云覆障亦曰宮生。五百弟子本起經云。我昔爲王。有一仙人犯罪。禁安後園忘經六日不與其食。然我無惡心以忘因緣遂墮黑繩地獄經六萬歲。最後身受胎六年乃生。故言覆障。謂被胎膜久所覆障也。佛出家六歲羅睺羅乃生。諸釋皆疑非是釋種。佛成道後還宮說法。其妻耶輸陀羅此云名聲。欲自雪身知其淸白。乃以歡喜丸與羅睺羅令奉汝父。佛知其意乃變弟子皆作佛身。羅睺羅獻奉而不錯。佛旣受已化佛皆滅。諸釋方信實是宮生。入大乘論云。羅睺羅久住世者是變化身。

憍梵波提者。佛華嚴入如來智徳不思議經云。翻爲牛王。大論翻爲牛呞。處處經云。昔作比丘摘他一穗谷觀其生熟。五百生來與他作牛償力。如今得道足猶似牛食後卽呞。因名牛呞比丘。分別功徳論云。恐人毀謗得罪。佛令居忉利天。屍利弗沙樹下坐。解律第一。佛涅槃後結集法藏時。大迦葉令使命之。今閻浮提有大法事。問曰佛般涅槃耶。答佛已涅槃。我和上舍利弗在不。答先已涅槃。乃嘆曰。我大師已滅度。和上復涅槃。世間眼滅。不能復下。卽化火燒身。四道流水注閻浮提結集眾中。水說偈云。憍梵缽提頭面禮妙眾第一大徳僧。聞佛滅度我隨去。如大象去象子隨。於是天上涅槃。大論亦如是說。

賓頭盧頗羅墮者。大智度論云。賓頭盧頗羅墮誓能師子吼第一。按請賓頭盧經云。賓頭盧是字。未詳其義。頗羅墮誓是姓此曰利根。但一切新作屋宅浴室齋會新衣上服先奉請。凡欲請者。當於靜處燒香禮拜向天竺國摩利山至心稱。南無大徳賓頭盧頗羅墮誓受佛教敕爲末法人作福田者願受我請。毗柰耶律云。其人本貪木旃檀缽。爲樹提長者現神足往取之。佛責之不聽住此界。卽往西衢耶尼教化眾生。三摩竭經云。佛欲度彼事裸形外道難化國王故。令諸弟子皆現神變一時至彼受其所請。時賓頭盧在於山中。縫衣乃忘去忽憶。以鍼刺地綖猶著衣。便運神足卽往。其山以鍼綖所牽遂隨後去。時彼國有一懷孕婦人。見大山蔽空而至惶怖墮胎。佛遙知之令目連往語。汝後何山。賓頭盧回顧見之。把得此山一擲八千里。佛語之曰。我教化眾生皆欲涅槃。今汝失期又殺一人。人命旣重我所不喜。汝從今已後不得復隨我食及預眾會。畱汝作後世福田。至彌勒佛出乃得滅度。賓頭盧聞憂惱自責食訖入山。入大乘論云。阿羅漢無煩惱者與八住菩薩同修如意足能隨意住世。卽賓頭盧是變化身非實身也。

迦畱陀夷者。正法華云。此名黑曜。毗柰耶律云。名黑光。增一阿含云。迦畱陀夷其身極黑夜行乞食。時天大闇而至他家。天有閃電。彼家婦人身正懷孕。於電光中見謂是黑鬼怖而墮胎。乃謂之曰。汝何鬼耶。答曰我瞿曇弟子今來乞食。彼女人卽發聲惡罵。如來知之卽敕比丘。從今日已後不得過中食亦不得預乞食。

摩訶劫賓那者。此云房宿。相傳云。以其初入道門在僧房宿。佛知道根將熟。卽自化爲老比丘與之共宿。因爲說法而悟聖道。故名房宿。亦名房星。因禱房星而生故以爲字。

薄拘羅者。此云善容。謂好容儀。過去曾持一不殺戒。今得五不死報。一釜煮不死。二鏊搏不燋。三墮水不溺。四魚吞不爛。五刀割不傷。五百弟子自說本起經云。我昔曾施病僧藥及施沙門一呵梨勒。九十劫以來不墮惡道。今年一百六十未曾有病。又分別功徳論云。薄拘羅者昔作長者因醉入寺唱曰。諸比丘有須者當至家。明旦有一比丘來索藥言患頭痛。長者曰此膈上水仰攻其頭頭遂痛也。卽施一呵梨勒果。比丘服已得差。由是九十一劫未曾有患。至年八十出家學道至今八十餘年。合一百六十年。中阿含經云。我持糞掃衣來八十餘年。未曾憶受用鍼綫縫衣及鍼綿囊乃至一縷。未曾從一大家乞食。未曾視女人面及入比丘尼房。亦不共語。未曾憶畜一沙彌。且不曾暫患頭痛等。亦不曾服一片藥。八十年來常結跏趺坐未曾倚物。雜阿含云。佛滅度之後時阿育王徧禮諸塔廣施珍寶。聞薄拘羅少欲第一乃施一金錢。時彼塔神還擲出之。王言善哉眞實少欲一錢亦不受也。

阿﹝少／兔﹞樓馱者。亦云阿泥盧豆亦言阿﹝少／兔﹞樓陀。此云如意。正法華名淳﹝少／兔﹞。是白淨王第四弟甘露飯王之子。其人過去曾以一食施辟支佛。十劫來天上人間受勝妙樂。末後生此釋種之中得阿羅漢。常求如意故以爲名。

經曰如是等諸大弟子者。次釋結也。等者等及餘人也次明菩薩眾文有三。初標類次列名後結定。

經曰並諸菩薩摩訶薩者。初釋標類也。智度論云。按梵本應名菩提薩埵摩訶薩埵。今此釋云菩提謂無上智慧。亦名爲覺亦名爲道。薩埵言眾生。或言大心或云勇猛心。摩訶言大。是人爲無上智慧道故。發生大勇猛心故。菩下去提薩下去埵故言菩薩摩訶薩。小品經云。是人爲覺一切法無障礙義名爲菩薩。常爲大眾作上首故名摩訶薩。道行經云。是人於一切法悉了悉知故名菩薩。天上天下最尊勝法名摩訶薩。十地論云。摩訶薩者有三種大。一願大。起願普及法界。不同二乘但求自度故。二行大。菩薩起行無有難行不行難捨不捨難作不作故。三利益大。菩薩願深行遠。凡所施作皆欲利益一切眾生故。

經曰文殊師利法王子者。次第二列名。按梵本云曼殊室利。此云妙徳。新譯稱贊淨土經名妙吉祥。正法華名溥首。有經名濡首。悲華經云。過去有佛名寶藏如來。時轉輪王第三子聰明智慧。發深大願修菩薩行。彼佛語言。我今字汝爲文殊師利。今依舊目爲名。問彼人爲實菩薩爲示現人。答依首楞嚴經云。過去不可思議阿僧祇劫於此南方作佛。世界名平等。佛號龍種上尊王如來。卽文殊菩薩是也。央掘魔經云。今北方有剎名常喜。佛號歡喜藏摩尼寶積如來。文殊是也。又菩薩處胎經云。文殊言本爲能仁師。今爲其弟子。二尊不並化故我爲菩薩。瓔珞經第四云。過去久遠有佛名大身者文殊師利是也。又文殊師利佛土經云。卻後於南方作佛名普現。世界名離垢心。勝阿彌陀國。又文殊涅槃經云。佛告言我滅度後四百五十年。文殊從雪山出。趣本生處捨衛國多羅聚落。現其妙身三十二相八十種好放大光明。奄然光滅遂卽涅槃。畱全身舍利一丈六尺。如淨琉璃內外明徹。心中有眞金像。結跏趺坐蓮華上。長六尺。其文殊全身左臂有十佛印。一一印中有十佛名字。右臂有七佛印。一一印中有七佛名字。若人念文殊者。先當心想琉璃像及心中坐像。又一念其名除十二億劫生死之罪。若至心者七日必現所願得從。香山有八鬼神。移置香山頂上供養。法王子者。謂從佛化生從佛口生。佛爲法王。人爲法子。彼菩薩堪嗣聖種故言法王子。佛地論云。從世尊口正法生故能紹佛種令不斷絕名法王子。十住菩薩名法王子住。何以故。次紹佛位故。何況其人過去佛也。但示爲菩薩堪繼法王故。放缽經云。釋迦佛言我今得佛是文殊恩。文殊是我過去本師。過去無數諸佛皆文殊弟子。當來亦爾。文殊者佛道中之父母也。

阿逸多菩薩者。依新譯稱贊淨土經翻爲無能勝或言彌勒。此云慈氏。由彼多修慈心多入慈定故言慈氏。修慈最勝名無能勝。

乾陀訶提菩薩。未詳所譯。然稱贊淨土經第三菩薩名不休息。未知爲卽翻此乾陀訶提爲當非也。若是不休息者。卽教眾生不絕名不休息。正法華名不置遠。

常精進菩薩者。正法華云常應時菩薩。涅槃云。如是時中任修布施。乃至任修智慧。隨時不懈名常精進。

經曰與如是等諸大菩薩。次釋結也第三明天眾。

經曰及釋提桓因等無量諸天大眾俱。次釋天眾。智度論云。釋迦爲能。提婆爲天。因陀羅爲主。謂能爲天主。又云釋是字。提桓因是號。或稱憍屍迦者。彼於往昔在摩訶陀國作婆羅門名摩伽。姓憍屍迦。此人有大福徳。與三十二友發心修迦葉佛破塔基故俱生忉利天上。摩伽爲主。稱爲帝釋。佛呼本姓故言憍屍迦。或言千眼。以其過去聰俊故。少時能斷千事故稱千眼。問是何位人。答有言是須陀洹。有言是大菩薩。有言是凡夫。所言不定。等者。謂兼及下。其數非一故言無量諸天大眾俱。謂上來別證分亦言證信序了自下第二正說分。有人用此以下爲發起分。今謂不然。此淨土之事如來前已說故。但捨衛國有人未聞者故無問自說。若以此下乃至無有眾苦名爲極樂是發起分者。如觀經指西方日沒等觀亦應是發起序。故知此下卽爲正說分。文有六節。一標淨土果。二舉淨土因。三引六方以證誠。四指三生以顯實。五他述希有。六自敍甚難。就初文復分二。先略後廣。就略中復有七段。一指方處。二述遠近。三舉國號。四顯導師。五明垂化。六徵題目。七釋得名。

經曰爾時佛告舍利弗從是西方。次釋指方處也。善見律云。爾時者發起義因義。謂發言之因起。有釋。傳經者言當爾之時佛告身子故曰爾時。從此西方。卽淸淨覺經及觀經當日沒處是彼國土。隨願往生經云。普廣菩薩白佛言。十方可無淨土。今乃偏贊西方。佛言十方淨土理實無窮。以此處眾生信向者少習邪者多心意無定。欲令眾生專心有在故我偏贊。卽涅槃經云。一切諸佛無有出於不淨土者。爲化眾生示居穢境。又智度論引目連問經曰。佛言如我釋迦牟尼有淨土穢土。西方阿彌陀佛一切如來亦爾皆有淨穢。但以機緣有宜故致差異。卽維摩經云。應以此緣得入行者如來爲現。今之西方機所宜矣。佛知根性故贊仰之。

經曰過十萬億佛土。次釋第二定遠近也。若觀音授記經云過百千佛剎。淸淨覺經云過千億萬須彌山佛國。無量壽經云去此十萬億剎。語𨿽似殊土數相似。菩薩處胎經云。去此西方十二萬億那由他有懈慢國快樂安穩。人欲往生阿彌陀佛國者從此國過。人多染著卽願生其中遂不得到阿彌陀國。若見不貪不愛。卽得越過到安樂國。

經曰有世界名曰極樂。次釋第三國號也。此卽處圓淨。無量壽經名安樂。若淸淨覺及大阿彌陀經並云國名須摩提。須摩提者應是梵語。安樂極樂應是漢音。若鼓音經世界名安樂。如來所生之國名淸泰。聖王所住。其城縱廣十千由旬。於中充滿剎利之種。國名如後釋。

經曰其土有佛號阿彌陀。次釋第四顯導師也。此卽主圓淨。名如後釋。

經曰今現在說法。次釋第五垂化也。謂以法教眾生。

經曰舍利弗彼土何故名爲極樂。次釋第六徵問題目也。

經曰其國眾生無有眾苦但受諸樂故名極樂。次釋第七得極樂之名。其國者卽如來所統之境。眾生者是如來所化之機。大法鼓經云。一切法和合施設名爲眾生。謂四大五陰十二因緣十八界等合成假名爲人號曰眾生。般若燈論云。謂有情者數數生故名爲眾生。大品經云。無有法可名眾生。但假名故號爲眾生。是名字本無有法。彊爲立名名爲眾生。不增不減經云。此法身本性淸淨。但爲恆沙煩惱所纏。隨順世間往來生死卽名眾生。無有眾苦者。無量壽經云。彼無苦難之名亦無三惡道。但有自然快樂之事。亦無少苦故。央掘魔經云。無有少苦。純一快樂故名極樂。又無八苦故蓮華化生卽無生苦。國無老病無有病苦。年壽欲盡願生十方淨土。隨意往生離念念滅名無死苦。喜樂相隨無怨憎會苦。心皆平等亦無怨憎。𨿽爲去畱無愛別離苦。所欲如意無求不得苦及貧窮苦。又身金色端正如天神通自在。香風拂缽天味自盈無五盛陰苦。目觀諸佛顯爀耳聽樹网風鈴。水流天樂隨意聞見。故名極樂次下第二廣明彼土依正兩果。初明依報器世間淸淨依果。後明正報如來功徳淸淨正果。就初文中有八。一寶林曜穎。二徳水澄瀾。三妙妓鳴天。四檀金飾地。五時華舞回。六羽駕遊方。七鳥韻法音。八風生善念。初文且五。一下繞金欄。二上羅珠网。三樹同嚴飾。四國徧周圍。五結成極樂。

經曰極樂國土七重欄楯。次釋第一下繞金欄也。無量壽論云。此卽地莊嚴寶欄周匝圍繞。說文云。欄門遮也。楯木欄也。按彼所釋。楯卽遮遏之體。欄卽防護之名。此卽形淨土也。若第一義土。華嚴經云。淸淨心爲楯。卽意無三惡爲楯之體。七業不生卽爲欄之用。

經曰七重羅网。次釋第二上羅珠网也。無量壽論云。空莊嚴也。無量寶絞絡羅网徧虛空。若觀經云以妙眞珠彌覆樹上。無量壽經云總覆佛土。何但樹上。其网四邊皆垂寶鐸。网用眞珠金百千寶飾。

經曰七重行樹皆是四寶。次釋第三樹同嚴飾。謂皆七寶莊嚴也。若無量壽經云皆以七寶間錯。淸淨覺經或以四寶百寶一寶莊嚴。隨念卽現。若觀經云。一一樹皆髙八千由旬。其葉華果一一皆作異寶色也。若無量壽經說權不言大小。惟佛菩提樹髙四百萬里。其本周圍五十由旬。枝葉四布二十萬里。一切眾寶自然合成。彼土天人聞此樹動演出法音。皆得無生深法忍。住不退轉。見嗅及觸皆得適悅。此且形相淨土也。第一義土者。淨名經云。無漏法林樹敷覺意妙華。解脫智慧果。

經曰周匝圍繞。次釋第四國徧周圍也。無量壽經云。七寶諸樹周滿世界。國之四境及隨所在繞池繞捨。皆七重行樹及以欄楯。

經曰是故名爲極樂。次釋第五結成次明第二徳水澄瀾。無量壽論雲水莊嚴也。文有七。一池瑩七珍。二水含八徳。三下塡寶礫。四上匝玉階。五珠臺際天。六鮮華吐褥。七結成極樂。

經曰有七寶池。次釋第一池瑩七珍也。準觀經但有八池。此應據大者勝者說。若淸淨覺經等處處皆有浴池。或繞佛講堂。或繞羅漢菩薩講堂。如來浴池最大縱廣四萬八千由旬。其諸菩薩聲聞及天人等各洗浴已。或於堂中誦經說法坐禪者。或在虛空中講法誦經入定者。於是未得道者悉皆得道。或得初果四果及不退轉。彼無大海江河溪澗。但有諸池及小芙渠。其池四邊皆七寶間錯。令水亦作諸異寶色。

經曰八功徳水充滿其中。次釋第二水含八徳也。稱贊淨土經云。一澄淨。二淸冷。三甘美。四輕軟。五潤澤。六安和。七飲時除饑渴等。八飲已長養諸根四大。準此水卽具四塵。淸淨卽色入。冷軟觸入。甘美味入。餘三水之用。闕無香塵。成實論云。一輕二冷三軟是觸也。四美是味。五淸淨是色。六不臭是香。七飲已調適。八飲已無患。是水之用也。正法念經云。一具六味。謂甘苦辛淡醎酢。二淸淨。三香潔。四除渴。五涼冷。六飲之無厭。七無塵垢。八飲之無患。淸淨覺經云。其池中水淺深隨念上下逐之。觀經雲。水隨蓮華樹上下。水流之音或聞三寶聲空無我諸波羅蜜聲。此則彌陀神力使之然。卽是形相淨土攝。若第一義土者。淨名經雲定水湛然滿。

經曰池底純以金沙布地。次釋第三下塡寶礫也。無量壽經卽互相廁映。若黃金池者下布白銀沙。余亦類之。其池底有紫黑栴檀沈水香泥。

經曰四邊階道金銀琉璃頗梨合成。次釋第四上匝玉階。問經言眾寶所成。何以言玉也。答凡言玉食玉貌。非以玉爲之。但貴美之言。彼亦如是。

經曰上有樓閣亦以金銀琉璃頗梨車渠赤珠瑪瑙而嚴飾之。次釋第五珠臺際天也。無量壽論云。謂地莊嚴。卽色相圓淨。謂七寶臺閣光明淨也。準觀經處處皆有眾寶樓閣。何獨地上次第六釋鮮華吐褥。卽依止圓淨。若如來所居處有大寶蓮華王座而爲依止。自外諸人若或生蓮華之中。卽以蓮華爲依止。此文中爲四。一華名。二分量。三光色。四香气。

經曰池中蓮華。次釋華名。謂之蓮華。

經曰大如車輪。次釋第二分量也。此經據小小者說。謂如車輪。觀經淸淨覺經約大者說。或二十里乃至六十萬里。然隨念大小遂無常準。

經曰靑色靑光黃色黃光赤色赤光白色白光。次釋第三光色也。然此經但有四色。準淸淨覺經觀經。一一華葉皆作異寶色。何獨靑色但有靑光也。按諸經據彼華非一一華有種種色。此經但據純色者說。

經曰微妙香潔。次釋第四香气也。淸淨覺經云。其彼華香八方上下最勝無比。聞其香气無不適悅。

經曰舍利弗極樂國土成就如是功徳莊嚴。次第七結極樂。

經曰又舍利弗彼佛國土常作天樂。次釋第三妙妓鳴天也。準觀經等。無量樂器常懸在天。不鼓自鳴。又隨物有處。或捨或林皆懸樂器。悉自和鳴隨眾生意。皆奏法音無非法聲。人天聞者俱發道意。

經曰黃金爲地。次釋第四檀金飾地也。卽形貌圓淨。故佛地論云。無量佛所遊行地處處莊嚴希有。按諸經多以金爲地體。諸寶間錯而中表映徹。故觀經稱琉璃地。又彼經云。地下有八楞金柱。雜寶交飾光明赫奕。其地猶如日宮懸處虛空。其寶地柔軟下腳卽凹舉足便起。又彼國土無須彌山及諸山等。無量壽經云。佛言彼四天王忉利依空而住。

經曰晝夜六時雨曼陀羅華。次釋第五時華回舞。無量壽論雲雨莊嚴也。依莊嚴論。雨華意爲嚴飾地。故無量壽經云。其華覆地厚四寸餘。隨色次第而不雜亂。光澤香軟。足蹈上行才下四寸。舉足還起。若更雨新華之時。舊華卽漸漸地裂受之。故華沒盡新華已滿。或雨寶衣徧覆其地。人踐上行。稱贊淨土經云。見此華者心𨿽適悅而不貪著。更增眾生殊勝功徳曼陀羅者。此云赤圓蓮華。亦云如意華。正法華經名適意華大適意華。曼殊沙華名爲柔軟華。大品經中帝釋雨曼陀羅華供養般若波羅蜜。須菩提言此華從心樹生。卽如心所欲而雨。釋之者。華之所生從其心生。然華之色貌終是赤圓次第六羽駕遊方。問若仙人乘鶴等可言羽駕。彼乃運身而往或乘宮殿。何言羽駕。答謂飛若駕羽疾若乘龍故言羽駕。此卽乘圓淨。謂乘大定大慧之力。文復有三。初捧華歷供。次限晨旋路。後結成極樂。

經曰其國眾生常以淸旦各以衣裓盛眾妙華供養他方十萬億佛。次釋第一捧華歷供也。準諸經或乘七寶宮殿百寶蓮華。或但爾而去。或乘佛威神。一念之頃遊十方界。於諸佛前隨心所念種種諸佛稱心供養。禮佛聽法或蒙授記。衣裓者謂衣衿也。

經曰卽以食時還到本國飯食經行。次釋第二限晨旋路也。謂限晨至齋時卽便還歸國。卽任持圓淨也。謂或以大乘法味喜樂持身。故飲食已說法誦經。經行者。謂旋繞思惟。問言食時者爲同此處已午之際爲別時也。答曰𨿽短長不等食時亦是同也。問四食之中彼有何食。答彼有段食。然竟不食。見色聞香意以爲食。自然飽足無所味著。事訖化去。時至自來。故無量壽經云。彼欲食時。七寶缽器自然在前。百味飲食湛然盈滿。若淸淨覺經欲食時有自然劫貝及﹝疊﹡毛﹞以爲座。食者坐之諸菩薩羅漢皆食。食亦不多不少自然平等。亦不以美故喜食。何故此二經不同。答有食不食。食者故不多不少。若不食者見之便足。此卽形相土也。若第一義土卽淨名經云。甘露法爲食。解脫味爲漿。

經曰極樂國土成就如是功徳莊嚴。次釋第三結成極樂第七次明鳥韻法音。卽眷屬圓淨。謂淨土中如來化作天龍八部異類眷屬。示莊嚴徒眾眷屬也。問彼土是三界攝不。𨿽言無須彌山。而六欲天皆空居者卽是欲界攝。何得無實畜生乃是化也。答據無量壽經等。說是欲界。然智度論云。若他方化土雜惡不淨者是名欲界攝。若淸淨者非三界攝。又有形故非無色界。地居故非色界。無欲故非欲界。是故彼土住似欲界而非欲界。故非三界攝。無實畜生。故正法念經云。四天已上卽無實畜生。諸天福力爲莊嚴處所亦有禽獸。然非實報。何況淨土而得有之。言諸鳥者。或彌陀所化作寶光狀似。此文有二。初敍後釋去外疑。敍文有五。一總標羽族。二別列禽名。三囀和雅音。四詮論妙法。五聞聲動念。

經曰復次舍利弗彼國常有種種奇妙雜色之鳥。次第一總標羽族也。色類非一故言種種。容貌絕羣故言奇妙。

經曰白鶴孔雀鸚鵡舍利迦陵頻伽共命之鳥。次第二別列禽名也。佛華嚴不思議經云。舍利者此云鸜鵒鳥。迦陵頻伽智度論云。迦陵頻伽者此無正名號好音鳥。此鳥子𨿽未出﹝穀﹣禾﹢卵﹞其音已勝眾鳥。何況出﹝穀﹣禾﹢卵﹞。共命之鳥者。相傳云一身兩頭。

經曰是諸眾鳥晝夜六時出和雅音。次釋第三囀和雅音也。

經曰其音演暢五根五力七菩提分八聖道分等。次第四詮論妙法也。三十七品亦名三十七助道法。亦名三十七助菩提法。言三十七者是數也。謂三十七心數法也。若言品者。謂三十七法各各別故名品。言助道者。謂能隨順資助盡智無生智。能令聖道勢用勝故。故云助道。智也。若言菩提者。菩提亦名覺。卽前二智也。故四諦論云。三十七助道覺法。此法小乘正學。菩薩兼修二智。智度論云。如來何故多說此法不增不減。但說三十七品。答此三十七品譬如眾藥和合療眾生病正須爾許。是故常說不多不少。又常說者。以是初欲入道次第名字。如人初到師處聽法先用心念記持所聞法。故先明念。念已依行故次明正勤。勤斷二惡勤修二善。若多精進則心散亂。欲令攝心便住定中。故次明如意足。心定已便生五根。五根漸增能遮煩惱能入深法。故次明五力。五力旣增能分別聖道。故次說七覺分。旣見諦已須除修惑趣涅槃城。故次明八聖道。若廣分別具如別章。問準鳥所詮應當具說。何故經中但說四科。答然彼化生身無膿血不淨等。故無倒執淨不淨心。故不說身念。𨿽無苦受亦無樂報心倒。不說受念。心知無常勵誠修道。不說心念。知法無我而無我倒。不說法念。以是因緣不說四念。又不曾造惡無煩惱不說斷。熾然自勵修諸聖道不假說修。故鳥不說四正勤也。又定慧兼修非恆散亂。五通報得無勞說四如意足。是故前三眾鳥不宣。又復釋者是義不然。但經略舉非鳥不宣。亦言三十七助道法者。謂四念處四正勤四如意足五根五力七覺支八正道。四念處者謂身受心法。四正勤者謂未生之惡方便令不生。已生之惡方便令斷。未生之善方便令生。已生之善方便令增長。四如意足者謂欲定足精進定足念定足慧定足。五根者謂信根精進根念根定根慧根。五力者謂信力精進力念力慧力定力。七覺分者謂擇法覺支精進覺支喜覺支猗覺支捨覺支念覺支定覺支。八正道者謂正見正思惟正語正業正命正精進正念正定。體性有十。謂淨信。精進。念。智慧。及喜。猗。捨覺品相應捨。思。戒。三摩提。信分有二。謂信根信力。精進分八。謂四正勤爲四。精進根精進力精進覺支正精進。念分爲四。謂念根念力念覺支正念。智慧分八。謂四念處爲四。慧根慧力擇法覺支正見。喜爲喜覺支。猗爲猗覺支。捨爲捨覺支。思是覺支數謂正思惟。戒分爲三。謂正語正業正命。三摩提定。定分爲八。謂四如意足爲四。定根定力定覺支正定。問曰何故名助道法。助道是何義。答曰盡智無生智是菩提。謂此諸法隨順彼法令勢用勝故名助道法。

經曰其土眾生聞是音已皆悉念佛念法念僧。次第五聞聲動念也。謂聞鳥說法皆生善念念三寶也。問諸經多說六念。此何獨念三。答六念者約此處及下界中教其六念。以諸眾生諸根不具得惡趣身。欲令持戒故教念戒。以諸眾生貧窮困乏。欲捨慳故教念施。以下界人不及天故。意欲令其修天行故。故令念天。彼國眾生無惡趣故。自念修善。無犯戒垢故。不念戒。無貧乏者故無念施。然亦持華歷散諸佛。是供非施。由彼眾生無慳吝垢故不念施。彼人形貌及所依止勝第六天故不念天。以三寶福田最勝無比但念三寶也。大涅槃經云。盲賊念佛還得眼根。釋女念佛手足還具。商人念佛卽免魚難。摩訶斯那念佛得除瘡痛。又觀經云。一念阿彌陀佛除八十億劫生死之罪。法華經云。一稱南無佛皆得成佛道。是爲念佛之力。大品經云。念般若波羅蜜除四百四病離災難消諸惡業。或念諸三昧得勝知見。是念法之力。若人念觀音地藏虛空藏菩薩。諸難消除所願果遂。是爲念僧之力。問佛藏經云。諸法畢竟性空。空中無佛無法無僧。若有言說形相是可念者爲是顚倒。當云何念。答若彼經據畢竟空理說。今此經據接引說。從淺至深。故十住毗婆沙云。新發意菩薩若念佛者先念色身。應以三十二相八十種好念色身佛。心漸漸得入深法者應念法身佛。次轉深入得上勢力。應以實相念。莫以色身念。亦莫著法身。善知一切法永寂如虛空。故無所念亦無能念者。是眞實念者。今爲新發意者旦以事相念。卽優婆塞戒經云。佛有七勝事故須念。一身勝。具諸相好圓滿故。二如法住勝。三業常無失故。三智勝。具一切種智故。四具足勝。一切福徳圓滿故。五行處勝。常在三昧故。六不思議勝。六通具足故也。七解脫勝。一切煩惱正習俱盡故。又攝大乘論云。佛有三身。諸菩薩念佛者當緣念何身。答緣念法身。法身𨿽有無量甚深道理。然依法身念佛七種相。此七相是法身正用。亦是法身圓滿徳。一身平等利益圓徳。謂能示現化身成道亦作大利益。若地前菩薩二乘凡夫未下種者令下種。未成熟者令成熟。未解脫者令得解脫。二無失圓徳。由一切惑智二障永滅離故。無有煩惱令生過失。三無礙圓徳。由智慧故於世八法不以憂喜礙心。四能施大法樂圓徳。由有內外財故常受富樂。亦得淸淨土自受法樂。亦令他方諸菩薩受用法樂。五無功用圓徳。謂一切事如來無功用自然成就。由本願力故所欲作事自然而成。六心圓徳。諸佛於六通境得最極自在。𨿽同類人及下人等不能爲礙。在有心無心位中恆不廢忘。已久修習成就故故得自在。七常圓徳。謂法身常住故及眾徳亦常。由眞如是常住故諸法以此爲身故諸佛身常住。故依身所有眾徳亦常住。故言念佛等。三寶之義廣如別章次下第二釋去外疑。其文有五。一遮二徵三答四例五釋。

經曰汝勿謂此鳥實是罪報所生。次釋有畜生。由此疑心故佛遮掃。莫謂實是罪報所生。

經曰所以者何。次釋第二徵也。旣有鳥演法音。何以非實罪報也。

經曰彼佛國土無三惡趣。次釋第三答也。彼國實無三惡趣故。所以無者。由阿彌陀佛昔發願言。設我得佛國有三惡趣者亦不取正覺。乃至國中天人壽終之後復更生三惡道者亦不取正覺。故知無也。

經曰彼佛國土尙無三惡道之名何況有實報之鳥也。次釋第四例答也。三惡道之名尙無。況有實報之鳥。

經曰是諸眾鳥皆是阿彌陀佛欲令法音宣流變化所作。次釋第五釋通也。人疑云。此鳥旣非實報。當是何身。答彼佛所化。或寶光明所作。意欲令其助宣正法。故智度論問云。淨土中諸佛有無量神力。何不但多化作佛處處說法度眾生。乃化作畜生樹木等說法也。答若處處皆見佛身說法。眾生卽不能信受。謂爲幻化心不敬重。故於道難入。所以不化作佛。又如本生經說。若菩薩化作畜生身爲人說法。以希有故聞者皆信受。又以畜生心直故不誑於人。聞則信受。又恐謂有情眾生是欺誑故。亦令無情樹木而演諸法。聞卽信受第八風生善念。謂風搖樹网出妙音聲時。聞者便生善念。無量壽經云。眾生聞彼風樹网音者。得深法忍住不退轉至成佛道。耳根淸徹不遭苦患。此文爲四。一淸風所搖。二歌音所演。三聞生善念。四結成極樂。

經曰舍利弗微風吹動諸寶行樹及寶羅网。次釋第一淸風所搖也。

經曰出微妙音譬如百千種樂同時俱作。次釋第二歌音所演也。謂妙聲和雅譬如五音百千樂同時俱奏也。

經曰聞是音者皆生念佛念法念僧。次釋第三聞生善念。

經曰舍利弗成就如是功徳莊嚴。次釋結成極樂。次明第二如來功徳淸淨正果。無量壽論曰。又分有二。初明如來功徳莊嚴。次明菩薩功徳莊嚴。就初文中先問次答後釋外疑。

經曰於意云何彼佛何故名阿彌陀。次釋第一問也。彼佛從何義趣名阿彌陀自下答中爲含二義名阿彌陀。一無量光明故名阿彌陀。二壽命無量故名阿彌陀。

經曰彼佛光明無量照十方國無所障礙故名阿彌陀。次釋光明無量故名阿彌陀。無量壽經云。佛言無量壽佛威神光明最尊第一。諸佛光明所不能及。由光多故名無量光。乃至有十二光名。其有眾生遇彼光者罪垢消滅。若在三途受苦見光皆悉休息。壽終之後皆蒙解脫。平等覺經云。彼佛項光常照十方千萬佛國。智度論云。阿彌陀國諸菩薩眾身之光常照十萬由旬。若是佛光徧十方界。問諸佛徳行皆同。何故彌陀獨勝。答智度論曰。諸佛常光亦無大小遠近之異。但由眾生根有淺深徳有厚薄。諸佛常光所照現不同。然實平等。故十住婆沙云。諸佛常光不可以由旬數量爲限。徧滿十方莫知邊際。又準彼國菩薩聲聞身光亦勝。故無量壽經云。彼佛國菩薩光明常照百千由旬。聲聞身光一尋。大品經云。欲得壽命無量光明無量。當學般若波羅蜜。

經曰其佛壽命及其人民無量無邊阿僧祇劫故名阿彌陀。次釋第二答壽命無量故名阿彌陀。無量壽經云。彼佛壽命長久不可稱計。假使十方世界無量眾生皆成阿羅漢共盡思惟百千萬劫不知壽限。菩薩天人壽命亦爾。淸淨覺經云。阿彌陀佛欲令十方一切有情之類皆生其國悉至於泥洹。若諸作菩薩者皆欲令悉作佛。作佛已更轉教十方眾生之類得作佛。作佛已復教一切眾生悉至泥洹。是故菩薩壽命無量。十住婆沙云。壽謂受業報因緣故得命根相續。一期得住故名壽命。大品經云。量不可得名無量。邊不可得名無邊。大法炬陀羅尼經云。不可算數故名無量。不可窮其際限故名無邊。智度論云。阿之言無。僧祇言數。劫言時也。謂無數時。攝論云。不可數有二。一阿僧祇劫。謂年月歲數不可數菩薩修道此是小劫。二劫阿僧祇。謂菩薩修道以劫爲量。此劫又不可數故名劫阿僧祇。此是大劫。今阿彌陀壽劫者是年歲阿僧祇也。其劫義如別章。人聞彼佛壽越僧祇。未知作佛已來於今久近。若久則恐臨滅度。𨿽十念而難逢。近則固未涅槃。終百年而可望。良有斯問故下答云。

經曰阿彌陀佛成佛已來於今十劫。次第三釋斯疑也。謂成佛已來始經十劫。願生必見亦何疑也。問是何劫。答是小劫。如梁朝攝論。以行年雙等歲爲一數。數過六十數爲一阿僧祇劫。謂五年兩﹝門﹫壬﹞爲一雙。卽一雙二雙乃至十雙百雙千雙萬雙乃至阿僧祇雙名一小劫。所以知是雙等劫者。華嚴經云。娑婆一劫當彼一日一夜。卽以彼三十日爲一日。乃至十二月爲一歲。五年有兩﹝門﹫壬﹞爲一雙。乃至僧祇雙故次明第二菩薩功徳莊嚴。文分爲五。一常隨眾。二新賢。三舊聖。四勸往生。五釋勸。初文有二。一總標二眾。後結成嚴土。

經曰彼有無量無邊聲聞弟子皆阿羅漢非是算數之所能知諸菩薩眾亦復如是。次釋第一常隨眾也。聲聞者。成實論曰。聞法得悟故云聲聞。故佛地論云。聞佛言音而入聖道故名聲聞。卽觀經稱小乘根者生彼得四果也。問彼旣是有四果。何故經言皆是阿羅漢。答此舉隨佛眾。卽如釋迦弟子無量無邊經初但標千二百五十人。舉常隨眾也。問無量壽論曰二乘種不生。云何得有聲聞眾。答彼論據佛受用報土說。以諸佛受用土惟有十地諸大菩薩無二乘凡夫故。今此經中約化土說。有地前菩薩及二乘凡夫同見同受用故。觀經言小乘根性亦得往生。諸菩薩者亦舉常隨菩薩眾也。言聲聞者。寶積經云有四。一是應化。二增上慢。三定性。四發菩提心。言應化者。實是諸佛及大菩薩。爲度眾生示作聲聞。爲引接實聲聞故。卽富樓那羅睺羅等是。言增上慢者。未得謂得未證謂證名增上慢。言定性者。謂本少慈心一向爲己不爲眾生。怖畏世間惟住涅槃。是名於小乘中決定性也。言發菩提心者。彼從本來慈悲心少。親近於佛所信心。𨿽住涅槃諸佛勸化方便誘引遂發菩提心。然而遲鈍。問彼國聲聞弟子皆是羅漢其數甚多。四種之中有何聲聞也。答準觀經無量壽經等。彼但有三種聲聞。無增上慢者。何以知之。準此土有增上慢者。或惡魔作佛示與授記。卽自念言。有所得故謂證涅槃與大阿羅漢同。或有坐得四禪言得四果。卽將自身爲阿羅漢等想。悉受他供養。準成實論。此人後當憂惱。謂臨命終時乃見三惡趣中陰相現卽生憂惱。彼國無此故無也。淸淨覺經云。其國菩薩羅漢自共語言皆說經道不說余語。其聲如三百雷聲。皆悉相敬愛無相憎嫉。悉存長幼上下。問彼土何眾最多。答大論云。菩薩僧多聲聞少。

經曰極樂國土成就如是功徳莊嚴。結也。

經曰極樂國土眾生生者皆是阿鞞跋致。次釋第二新賢眾也。故無量壽經云。諸眾生明信佛智作諸功徳。信心回向願生我國者。於七寶華中自然化生。須臾之頃身相光明智慧功徳如諸菩薩。悉皆三十二相身眞金色。若不爾者不取正覺。故淸淨覺經云。生到彼者悉具諸相。智慧成滿神通無礙。或得百法明門入歡喜地。是知生至彼者有到地前三賢位中。故言新賢。阿鞞跋致者。阿之言無。鞞跋致言退轉。故大品經云。不退轉故名阿鞞跋致。問阿鞞跋致有何勝用。答大品經云。若至阿鞞跋致位。是人不爲諸魔所動。更無退轉。故大論曰。此入不退轉位菩薩名入菩薩位。自知自證不隨他語不墮凡夫數名爲得道人。一切世事不能動心。閉三惡趣門。若據彼論。與彌勒問論同。故彼論曰。菩薩未證初地正位。𨿽無量劫修集善根報。而未能得不退轉。未得畢竟無怖畏心。此二論卽取初地爲不退轉位。故彌勒問論云。云何不退轉。答以諸菩薩得初地畢定因故。以見道力離身見等諸煩惱。如須陀洹人。菩薩初地斷菩提心相違退因。離身見等煩惱。方得名爲入菩薩位。自知自證二空眞如過凡夫地。爾時有九種過。一入位過。謂初入菩薩位初得出世間心故。二家過。謂生在佛家。以依般若慧生故。三種姓過。種姓尊貴無可譏嫌。以大乘行生故。四出過。謂一切世間道所不能攝故。五入過。由入出世間道法故。六身過。以善住菩薩法中以大悲爲體故。七處過。以善住菩薩正修行處而不捨世間而不染故。八業過。謂入三世平等眞如法中。順空聖智生命相似法故。九畢竟過。謂入如來種中令佛種不斷究竟證涅槃道故。是則不退轉位在於初地。若依資糧論。菩薩若得無生忍時卽住在不動地。必當作佛更不退轉。是則不退轉位在於八地。故彼自發問云。何故從初地乃至七地。皆決定向三菩提。而不說爲不退轉。惟說住不動地者。答不動地菩薩所有信等出世間善根七地菩薩及二乘不能障礙令其退轉。是故彼地名不退轉。若據眾生生彼得至七八地者。其位太髙。若至初地者。卽與觀經相應。故彼經云。眾生生彼有經一劫半劫得入歡喜地。若依瓔珞本業經十住位中。彼經云。若新發意菩薩若進若退多在第六住欲入第七住中。何以故。若善男子一劫二劫乃至十劫修行六度得入七住。是人爾時從初一住至第六住若修般若波羅蜜。正觀現在前復值諸佛及諸菩薩善知識等所護念。故卽得出到第七住中卽常不退。自七住已前名爲退分。若眾生生彼得入七住名不退轉。此事必然。以彼時長久修緣彊故。又有釋者。彼無七種退緣故。故令生者皆不退轉。一無五退具在。婆沙云。一長病。二遠行。三常誦習經業。四常營事務。五恆和諍訟。此五因緣令心勞倦。是名五退具。二壽長於無量劫供佛聽法陪隨勝人。卽長時修道故是名不退。三無女人故無淫欲迷愛。而六塵境界見聞觸知令心不染而發菩提心。卽無染愛緣故是名不退。四無不善及不稱心故不退轉。五無惡友常見諸佛及一生補處菩薩故心無慢惰。卽恭敬修行故心無退。六由彼佛願力故不退轉。無量壽經云。其有眾生一生我國乃至成佛不受惡趣。除示現生。若不爾者不取正覺。又十住婆沙云。若人欲得現身至不退轉者。當學般若波羅蜜。當稱念西方無量明佛。七爲利益眾生故不退轉。智度論云。阿鞞跋致有二種。一得無生法忍。二未得忍者卽是眾生生死肉身。結使未斷。佛知其人必當斷故。爲利傍人如來亦記彼菩薩是阿鞞跋致。釋迦如來亦知我等眾生得生於彼必不退轉。故遠記亦名不退。故言皆是阿鞞跋致。又縱生彼漸漸得至七地得無生忍。入於八地不動不退者。於理無妨。何以故。上言彼佛欲令十方眾生生彼悉得作佛。作佛已更化眾生。彼所化眾生復亦得佛乃至涅槃。此乃住經六大阿僧祇時。彼眾生爾許時修道。亦令生彼卽至得佛。非但七八地也。

經曰其中多有一生補處非是算數所能知之但可以無量無邊阿僧祇劫說。次釋第三舊聖眾。卽助圓淨。謂諸菩薩助佛揚化。一生補處者。謂十地菩薩更於兜率天一度受生。從兜率下卽補前佛處而成佛故。故資糧論云。一生補處及最後身問爲一爲異。答不同。謂第十地菩薩更有一生所系者方欲入兜率天也。若正住兜率天中者名最後身。大品經云。是菩薩一生補處。是菩薩最後身。大論問云。兜率天有一生補處菩薩。如何余國亦有。答天上者是三千國土常法。余處者不定。無量壽經云。設我得佛。他方佛土諸菩薩眾來生我國。究竟必至一生補處。除其本願自在所化者。以佛本願力故生彼國者入補處位也。

經曰眾生聞者應當發願願生彼國。次釋第四勸往生也。汝等未來現在眾生若聞我上說者。應當發願願生彼國。

經曰所以者何得與如是諸上善人俱會一處。次釋第五勸生意。所以我勸汝願生彼國者。得與一生補處菩薩共聚會故。上來標淨土果竟次明大段第二舉淨土因。文分爲五。一簡少因。二陳多行。三聖眾垂接。四眾生托靈。五結勸惇勵。

經曰舍利弗不可以少善根福徳因緣得生彼國。次釋第一簡少因也。良恐眾生曾聞佛說臨終十念卽得往生。我今天命未究且當放逸。爲遮此念故言不可以少善根得生彼國。有人釋云。此文正與攝論別時意相應。今釋不然。論言別時意者。如人誦持多寶佛名決定於無上菩提更不退墮。又惟由發願於安樂土得往生者。皆是別時意。今念佛者但願往生。不論菩提退與不退。又專念佛卽離十惡。一念便除八十億劫生死之罪。何況多念。卽是有行非惟發願。十住論云。諸菩薩凡起小行發深大願。願大故得大果。我今多念於佛。是卽多行。又願往生。願行相資扶。何爲不得生於淨土。眾生由聞少善不生卽懷疑惑。幾許功徳方可得生於彼乎。故下經云。如來教令一日念佛。乃至七日也。是知念佛發願必得往生。非別時意。今經言善根者。未必要是無貪嗔癡三善根也。然亦不離。但今所論一日念佛等所修善根三業無非往生。決定非別時也。

經曰善男子善女人聞說阿彌陀佛執持名號若一日乃至七日一心不亂。次明第二陳多行也。優婆塞戒經云。若受三歸名近住男女。兼受一戒乃至五戒不作惡業。故名之爲善。卽修行人。聞說阿彌陀佛者。所修行也。執持名號。誦念無忘也。若一日等者。行所經時也。一心不亂者。專注無散也。故十住毗婆沙云。一心者用意。卽是念佛。念佛三昧經云。此是諸佛要法。二乘所無。占察經文殊般若並云。若人欲生他方現在淨妙國土。應當隨彼國土佛名一心誦念。願往生者必得往生。觀佛三昧經云。此念佛三昧欲成就有五因緣。一持戒不犯。二不起邪見。三不憍慢。四不恚不嫉。五勇健精進。鼓音經云。令念彼佛名十日十夜六時禮拜。賢護經云。能持戒者專念阿彌陀佛七日卽得往生。淸淨平等覺經及大阿彌陀經並說三輩得生。一上品者捨家業棄俗。行作沙門修無爲道。奉行菩薩六度修戒忍慈。專念彼願生。彼佛不捨。其人現身眠夢得見彼佛菩薩聲聞。若命終時彼佛菩薩必親自來迎。於七寶池中蓮華臺上化生。受身長大卽作阿惟越致菩薩。與諸菩薩飛行十方。供佛聽法。二中品者是人在家不捨妻子。常持經戒。至誠忠信飲食沙門。作佛造寺起塔。燒香散華然燈懸繒幡蓋。行慈斷欲。願生彼國。一日一夜念佛不斷。其人現在亦夢見彼佛。若臨終時彼佛更化作佛來迎。卽得往生寶池華上。若人𨿽念彼佛及願往生。然狐疑不信。是人終時亦遣化佛來迎現其人前。彼人見佛心生慚愧悔昔疑惑。亦願往生。𨿽至彼國不得到於佛所。彼邊界七寶城中歡喜便止。卽於彼城寶池華上化生。於五百歲不見佛不聞法不見僧。彼名胎生。故成實論云。如經所說輕心布施生於邊地受少果報。是知念彼佛者疑心亦然。所生之城縱橫二千里。捨宅園林牀衣皆眾寶所成。百味飲食應念而生。所受快樂如忉利天。然不得出彼城。但時時見佛光明。以不見聞三寶故心生惱恨。經五百歲已乃得出城。至於佛所見佛菩薩。𨿽得聞法心不開解。亦不得在彼菩薩比丘僧眾中聽法。以去所居捨宅遠故。又不能令捨宅在空隨身來去。久久已後亦得如彼上品。其下品者無一切功徳。但一心念彼佛願得往生晝夜不絕經於十日是人亦生。若其狐疑亦如前說。復過五百歲得出城見佛捨宅去佛亦遠。又彼經云。當作十種善業。一不殺。二不盜。三不邪淫。四不調欺。五不飲酒食肉。六不兩舌。七不惡口。八不妄語。九不嫉妒。十不貪欲。不慳惜不嗔怒不愚癡。不隨心嗜欲不中悔不狐疑。常孝順忠信。能善奉戒持齋。勿共婦人同牀。斷愛欲心專念彼佛。經一日一夜乃至十日十夜不絕。必得往生。若觀經云。當修三行。一孝養父母奉仕師長。慈心不殺修十善業。二受持三歸具足眾戒不犯威儀。三發菩提心深信因果。讀誦大乘勸進行者。修此三業亦得往生。又九品修行皆得往生。如彼經說。若無量壽論修五念門成就亦得往生。一禮拜門。謂身業禮拜。二贊嘆門。謂口業贊嘆也。三發願門。心常願往生。四觀察門。以智慧觀察彼國佛及菩薩故。五回向門。不捨一切苦惱眾生故。無量壽經云。設我得佛。十方眾生至心信樂欲生我國乃至十念。若不生者不取正覺。惟除五逆誹謗正法。又法華經云。若人得聞藥王菩薩品願生西方亦得往生。藥師經云。念藥師如來亦得生於西方極樂。涅槃經云。曠路造作井。橋梁樹蔭僧房佛塔。回願往生悉得生彼。

經曰其人臨命終時阿彌陀佛與諸聖眾現在其前。次釋第三聖眾垂接也。準觀經等。或見彼佛菩薩持紫金臺。或金蓮華。如梁朝珍禪師。見白銀臺或見化佛菩薩來迎。但隨行淺深迎相優劣也。

經曰是人終時心不顚倒卽得往生阿彌陀佛國土。次釋第四眾生托靈也。心不顚倒往生者。謂不攺善心夙願也。準往生者皆生於彼七寶池中。蓮華化生身形端正如諸菩薩。人天無別皆黃金色須臾長大。

經曰我見是利故說此言若有眾生聞是說者應當發願生彼國土。次釋第五結勸惇勵也。謂我了了見有如是勝利。故勸汝往生也次明大門第三引六方以證誠。文分爲三。初敍自言。次引他證。後釋名目。

經曰如我今者贊嘆阿彌陀佛不可思議功徳。卽是敍自言也。如我向來所贊西方之事。非獨我說。六方諸佛亦如我所見。知說不虛也。

經曰東方亦有阿閦鞞佛須彌相佛大須彌佛須彌光佛妙音佛如是等恆河沙數﹝至﹞一切諸佛所護念經。次釋第二引他贊嘆證也。稱贊淨土經舉十方。此本略舉六方。一一方中皆有五句。一證處謂東方等。二證人謂阿閦鞞等。三證多謂如是等恆河沙數等。四證相謂各於其國舒舌相也。五證辭謂說誠實言。所以先引東方者。準西域法。以東方爲上。天子正殿及以臨朝皆面向東。又東方卽陽之初。故日行東路爲正之始。故先舉東方也。阿閦鞞佛經云。名無嗔恚。在東方阿比羅提國。法華經云在歡喜國。須彌相佛者。謂金容尊大狀類須彌也。大須彌佛者。謂儀容甚大如山王也。須彌光佛者。謂光大如山王也。妙音佛者。其聲慈潤淸徹逾於梵響也。恆河沙者。長阿含第十八云。此閻浮提雪山北面頂有香山。四寶所成髙二十由旬。頂有龍池名阿耨達。此云無熱惱。此池流出四河。東方金象口中流出大河名曰恆河。智度論云。其河旣深且廣。其沙細而復多。眞諦云。此河出池口。方一由旬。滿中有沙。其沙皆細與水同流。東天竺地最近此河。世人多見故引之爲諭。問如來大人何表信時乃舒舌也。答大論云。佛同人間相法故也。謂舒舌至鼻者必不虛語。況覆三千得無實也。然如來爲證小事但舒舌覆面或至髮際。若證大事卽舒舌覆大千。今微因著果。恐人不信。捨苦輪之要躅。登涅槃之莊逕。其事不輕。其證須大。故覆三千大千世界也。當信是稱贊等者。稱卽述其徳。贊卽光其美。心慮所不測名曰不可思。言談所不及名曰不可議。諸行𨿽積靡方念佛之功。諸徳𨿽多難儔此經之徳。故使恆沙諸佛護持而不滅記憶以在心。故言稱贊不可思議功徳一切諸佛所護念經。南西北方上下同前說也。須彌者此云最髙也。其山髙十六萬八千由旬。半在海中次釋第三釋經題目。文有三。先問次釋後勸。

經曰於汝意云何何故名爲一切諸佛所護念經。次釋第一問。汝知題此經否。此經所以得一切佛護念名者。

經曰若有善男子善女人聞是經受持者及聞諸佛名者是諸善男子善女人皆爲一切諸佛共所護念皆得不退轉於阿耨多羅三藐三菩提。次釋第二釋也。若善男女等者。是所護人。聞是阿彌陀及聞上六方恆河沙諸佛者。是能護人也。是諸善男子善女人皆爲一切諸佛所護念者。正得護念也。如天親般若論云。說根熟菩薩爲諸佛所護念。卽防其外慢緣。卽諸外惡不及。內心無苦念。卽記其內徳。蓋智慧以自成加外佛力以利物也。又經爲起行之本。修以內資。佛則防行之緣。敬稱而爲外護。故言由持是經及聞諸佛名故爲所護念。由蒙護念令善男女聞是經者皆不退無上道心。十住婆沙云。若人能稱阿彌陀佛名一心念者。卽亦得不退轉。問爲但念阿彌陀佛卽得不退轉。爲又有餘方便。答非但稱念禮敬。又應至心於諸佛前懺悔勸請隨喜回向發願。由懺悔故卽能轉諸定業。如如意珠隨願易得。若有願生之處卽當懺悔令心不退。問不退及不轉何異。答彌勒問經論云。諸菩薩見法時卽永離菩提障。謂身見等一切諸煩惱。出過二乘地證得深心故名不退。以證勝法成就施等行故名不退轉。卽生自在。阿耨多羅此云無上。三藐言正徧。三菩提言知覺。謂無上正徧知覺。又無上者謂法身菩提。正謂如理智。徧謂如量智。又正謂無分別根本智。覺謂無分別後得智。謂由諸佛護念故於求無上果智之心遂得不退轉也。

經曰是故舍利弗汝等皆當信受我語及諸佛所說。次釋第三結勸也。是故者。結上之辭。皆當等者。勸勵之語也。汝當信我上來所說及六方諸佛之言次明大門第四舉三生以顯實。文有四。一發心。二獲益。三遂志。四勸生。

經曰若有人已發願今發願當發願欲生阿彌陀佛國。次釋第一發心也。已發願者是過去。今發願者是現在。當發願者是未來。欲生等者一心希望也。

經曰是諸人等皆得不退轉於阿耨多羅三藐三菩提。次釋現獲益也。由念佛發願故。一卽彼佛冥加。二卽此佛潛衛。遂令求道之心不退願生之志不移。故言不退轉。問已發願今發願可令得不退轉當發願者旣未發願云何得言得不退轉。答若已發願者已得不退。若今發願卽現得不退。若當發願亦當得不退。

經曰於彼國土若已生若今生若當生。第三釋遂志也。謂若已發願者謂過去。過去發願者已生也。若今發願者謂現在。現在發願者今生也。若當發願者謂未來。未來發願者當生也。

經曰是故舍利弗諸善男子若有信者應當發願願生彼國。次釋第四勸生也。汝等若信我語者發願生彼國也次下大門第五他述希有。四。一彼贊揚。二訝能堪處。三怪登勝果。四贊授祕方。

經曰舍利弗如我今者稱贊諸佛不可思議功徳彼諸佛等亦稱說我不可思議功徳。次釋第一彼贊揚也。我贊六方諸佛能爲眾生作眞實證。眾生因此心得無疑。又彌陀如來大慈悲攝引。我偏贊彼。彼佛復贊此。

經曰而作是言釋迦牟尼佛能爲甚難希有之事能於娑婆國土五濁惡世劫濁見濁煩惱濁眾生濁命濁中。次釋第二訝能堪處也。自誓三昧經云。釋迦者此云能仁。十二因緣經曰。牟尼者名爲寂滅亦名無分別。過去因果經云。謂身口意滿足。卽能證寂滅涅槃。能證無分別智。能令身口意功徳滿足。故言釋迦牟尼。能爲甚難希有之事者。訝佛堪忍五濁惡中。娑婆世界者。今翻雜惡。自誓三昧經云名忍世界。眞諦云。忍是世界梵王之名。由能忍他勝事不生妒忌故更從主立名爲忍界。又悲華經云。此界眾生忍受三毒及諸煩惱。是名忍土。五濁惡世者。五者是數。濁者是滓。十地論云。有無明雜智。名之爲濁。濁是最下滓穢。譬如酒水蘇油等淳淸在上滓濁在下。若眾生劫初生時。人能長壽衣食精好。煩惱輕微諸見薄劣。身色端正孝順慈敬。無五滓穢。名之爲淸。劫將欲末時。惡壽短煩惱厚重。諸見深固反逆不慈。有玆五滓。名之爲濁。今此濁義廣如別章。此略釋名。一劫濁者。劫謂時也。菩薩善戒經云。由眾生內有惡故外有三惡時。謂饑饉疾疫刀兵。此三劫起時名之爲劫濁。饑經七年。病經七月。刀經七日。時𨿽長短不等。但眾生死者一種。逢一一劫死者過半。若今眾生施僧一摶食者不逢饑饉劫。施僧一丸藥及與貧病者不逢疾病劫。行不殺戒起慈悲心不逢刀兵劫。而此三劫先饑後刀中間有病。然非相繼而有。但次第有。謂一樚櫨劫下時有饑饉劫。次樚櫨劫下時有疾病。後樚櫨劫下時有刀兵也。此三災劫起時必其人壽十歲之時。故言劫濁。二見濁者。見謂五見。邪智推求邪心作解故名之爲見濁。善戒經云。如今眾生非法見法。法見非法。非法說法。法說非法。以不正見妄生分別。破壞正法增長邪法。令他修習故名見濁。三煩惱濁者。謂三毒在心能令心生煩惱造諸惡業。卽善戒經云。令諸眾生因煩惱故造諸惡業及畜惡具。謂刀兵仗等損害眾生。俱名煩惱濁。四眾生濁者。攬假名色而生。名色非一。卽多法假和合成說名眾生。而諸眾生忘恩背義傲慢欺誑。不修三學及十善業。多造十惡五逆。卽善戒經云。令諸眾生不能孝養不敬師長不造善業名眾生濁。五命濁者。謂報得非色非心一期命根名爲命濁。若修善業所得命根長遠或八萬歲。由諸眾生多行殺盜損命緣業不滿百年。卽文殊問經云。人命漸減短下至十歲卽老名爲命濁。故名五濁。所言中者。謂釋迦出五濁之內。

經曰得阿耨多羅三藐三菩提。次釋第三怪登勝果也。怪能於此惡時惡處惡眾生中能忍諸惡能得菩提。

經曰爲諸眾生說是一切世間難信之法。次第四釋贊授祕法也。一切世間難信之法者。謂一日乃至七日念佛卽拔塵滓髙升淨境。微因著果俗情難信。人恐如來引接之語故言難信之法自下大門第六自敍甚難。文分有四。一顯難行之因。二顯難得之果。三說難信之法。四結成甚難。

經曰舍利弗當知我於五濁惡世行此難事乃至是爲甚難。釋此自敍甚難中分有四句。一我於五濁等者。敍出穢方。二得阿耨多羅三藐三菩提者。敍證勝果。三爲諸眾生說等者。敍授祕術。是爲甚難者。結上三事難作能作也自下第三明流通分。卽依教奉行分也。文有三。初能說已周。次所聞已備。後歡喜頂受。

經曰佛說是經已長老舍利弗及諸比丘一切世間天人阿修多羅等聞佛所說歡喜信受。釋曰。佛說經已者。結集者所敍。卽能說已周。長老已下卽所聞已備。聞佛說經已下卽歡喜頂受。言一切世間者。世間物非一故言一切。大集日藏經云。世間有三。一眾生世間。謂六趣之類。二器世間。謂三界四十居止處。三五眾世間。謂有漏五陰。云何名世間。雜阿含云。危脆敗壞故名世間也。涅槃經云。天名燈明亦曰光明。能除黑暗而爲大明故名爲天也。又吉祥故名天。能多恩義故名人。。大法炬經云。阿修羅名非天。彼非天故名阿修羅。等者。卽應等取龍金翅鳥緊那羅乾闥婆等。略而不數也。歡喜者。心歡體悅故言歡喜。卽十地論云心歡體悅也。又伽耶山頂經論云。具三淸淨名爲歡喜。一能說者淸淨。謂佛是一切智人。普爲眾生盡說頓盡無垢藏之法。二所說淸淨。謂理教相應隨順無逆句義依之出離。三受者淸淨。謂彼從受而誠信不生輕謗。具玆三義故言歡喜。又顏舒曰歡。神悅曰喜。聞之不謗稱信。領之在心爲受。故言歡喜信受。奉行末代奉行。

阿彌陀經疏﹝畢﹞

後批云福州開元寺常契和上以大中七年九月日捨與珍。

阿彌陀經疏跋

自什公譯阿彌陀經以來。歷朝諸師制之疏記者亡慮數十家蓋亦盛矣。慈恩基師所撰有二。一名通贊疏。一單名疏。二疏互有出沒影發經義。猶一室兩燈。照物愈明。豈可廢其一乎。余嘗讀長西錄。又見記主禪師之所援引。知通贊外更有疏。而切惜其不傳於今焉。一日與智積之慧嶽麟瑞二公話次。語偶及此。因知猶存於彼藏中。遂囑二公寫得一本。粗加校訂。藏之篋中。頃有人鐫梓。共之同志。藏版於華頂之庫中。余因不愧鄙拙。略述得此書之顚末。以跋其後云。

寬政四年壬子二月谷旦

江戶沙門典壽撰

