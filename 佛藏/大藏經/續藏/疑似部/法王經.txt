法王經

佛說法王經

於其光���������菩薩��������卽從坐起。繞佛三匝卻住一面。五體投地悲泣流涕而白佛言。天中尊如來欲入涅槃。時欲將至。若滅度後千五百歲。五濁眾生多作惡業專行十惡。如此眾生福徳力薄。於佛所說十二部經甚深妙法多文廣義意趣難解。於其法�不可�攬。願佛慈悲爲說大乘決定眞實。令此眾生得眞妙藥。療諸毒病悉令得愈。佛告虛空藏菩薩。善哉善哉善男子。汝能爲諸眾生問如是事。得大利益不可思議。我當爲汝分別宣說眞實大乘決定了義。何以故。度眾生故。令諸眾生離煩惱故。出地獄苦生淨土故。必定解脫超生死故。汝等皆當一心。爲汝宣說。爾時大眾皆大歡喜踴躍。異口同音俱發聲言。願佛慈悲爲我宣說。佛言。諸善男子。欲求解脫當斷攀緣。一心無二捨有心相。心性體空。於心性中無染無捨。若無取捨卽無所得。若無所得卽名菩提。何以故。眾多煩惱皆一心生。心若不生煩惱不生。於諸境智卽無取捨。若無取捨卽離諸著。若離諸著卽不攀緣。虛空藏菩薩白佛言。世尊。眾生境智能生善惡。是緣起處。內外二邊諸法相入。云何於中而不取捨。佛告虛空藏菩薩言。善男子。一禪聚觀諸內外必竟不有。何以故。觀內顧內眞性不生。觀外顧外無明不起。無生無起卽無涅槃。是爲淸淨。是妙良藥。虛空藏菩薩白佛言。世尊。如來所說大乘實相甚深微妙無上良藥入一乘諦。而後眾生三業不淨。作十惡業行闡提行。根基狹劣難可措心藥病差別。作何方便令入大乘。佛告虛空藏菩薩。我有方便令入大乘。虛空藏菩薩白佛言。世尊。我從昔聞如來爲大乘人說六波羅蜜法。爲中乘人說十二因緣法。爲小乘人說四諦法。爲闡提人說十善法。皆對病根爲說良藥。云何今日說一乘法以救四人。佛告虛空藏菩薩言。我說一乘道法。猶如一地能生萬物長養一切。猶如大雨普潤一切在地生者皆得潤澤。猶如一米一味之飯在世眾生人及非人皆以爲食。食者悉能長養身命。譬如藥王善合妙丹。眾生病熱服者淸涼。眾生病冷服者溫熱。諸下痢者服之卽斷。諸下閉者服之卽通。無病不愈。我說一乘法於彼四人療諸疾病亦復如是。虛空藏菩薩白佛言。世尊。以何方便令彼十惡闡提眾生入一乘道。佛告虛空藏菩薩。善男子。我一乘法卽具三乘。更無別說而作三乘。汝當諦聽。爲汝宣說。善男子。妙道深體一相無二。以方便故而說三乘。諸法三乘皆符一觀。一切眾生𨿽有四種。而於佛性亦無有二。何以故。一切佛一切眾生同一性相一體無異。眾生之心自起分別。佛是眾生。眾生是佛。一切眾生皆有佛性。佛性眾生性皆同一性。一性平等等諸法故。我有方便令入一乘。善男子。令彼眾生牢固心城。勿令賊入六識大門。金剛守護觀心住處知心住處。於心住處卽不住心。若不住心心則不住。不住諸惡及以境界卽不攀緣。離攀緣故心卽無求心。若無求心則無住。若無住處卽名實住心。善男子。眾生之心作諸煩惱。皆爲心神所起不住故。其心若住卽無煩惱。若無煩惱卽是菩提。虛空藏菩薩白佛言。世尊。一切眾生作諸煩惱其心不住。從何力起而作攀緣。願佛慈悲爲眾宣說。佛言。一切眾生作諸緣起有二性力。何等爲二。一者緣外境界起。是緣性力。二者不緣境界起自心自起。是性力。善男子。令諸眾生不起二性。則無煩惱則無菩提。若無煩惱若無菩提入眞實處。是眞菩提。汝等菩薩若化眾生當令心住。虛空藏菩薩白佛言。世尊。化度眾生令其心住。住在何處而得菩提。佛告虛空藏菩薩言。善哉善哉善男子。汝能善問。如是心義是大菩薩摩訶薩不可思議。汝當諦聽爲汝宣說。善男子。若化眾生令其心住。住不在內。住不在外。住不中間。諸佛乘法亦不在內。亦不在外。亦不在中間。住一心神於無住處故得菩提。若得菩提亦無菩提可得。是名如如。何以故。煩惱妄生。爲妄空故。諸法不自生。法亦空故。此心但有空名。心亦不可得心亦空故。諸善男子。若知心空。不應於一空心中妄見一切。若見一切卽名心垢。心垢若無卽名漏盡。眼色與心界三空常淨。虛空藏菩薩白佛言。世尊。諸法若然。一切眾生應於一身一心一世界能入一佛世界。一佛世界能入徧滿虛空一切佛法世界。佛告虛空藏菩薩。善男子。如是如是。一切世界入一世界。一一世界有一一蓮華座。一一蓮華中各有一如來座。一一如來身充滿一切世界。示現一切世界皆悉虛空。諸佛莊嚴一切世界有一一菩薩。身充滿一切世界。有大神力。於一毛孔中安置一切世界。一切世界入一眾生身。一一眾生身一一世界數。一一世界卽是一佛。一一佛道場一菩提樹。一菩提樹下各有一佛座。一佛身充滿一切世界。一一佛妙聲亦充滿一切世界。一切世界皆隨所應無不聞解皆爲歡喜。諸行者知法在其身中。不應而於他方一切世界之處而心佛身。應於一心一世界處而求佛身。於一身中能生一切身。於一切身中能生一身。何以故。一身一佛身故。一切眾生身。眾生身及諸佛身皆從一心生。一心若善諸法善盡。一心若惡諸法惡盡。若作惡業則生惡眾生之身。若作善業則生天人諸身。若於一心離一心想。於心相中空無所得。復離空心界於無取地能生佛身。於佛身中一身無二。一佛性故。一佛性中卽一心性。於一心外更無他求。若作他求卽爲顚倒。何以故。一切心法無由外請。於外請處卽名爲他。若求他處卽名虛妄。虛空藏菩薩白佛言。世尊。於一心中而得佛者。一切心中皆有佛性。一切眾生皆有佛性。若各各能定身心卽得成佛。離此外更無求佛處。佛告虛空藏菩薩言。善男子。如是如是。如汝所言。一切眾生皆有佛性。諸佛如來皆以一心法令諸一切眾生一切之心於一心中而求佛法而得佛身。虛空藏菩薩白佛言。世尊。若諸眾生有佛性。於佛性中而求得佛。一切眾生皆有心亦有佛性。是爲可得是爲可見。佛告虛空藏菩薩言。善男子。入佛妙性實相之際。亦不可得非不可得。亦不可見非不可見。何以故。菩薩說佛性有卽名謗佛。說佛性無亦爲謗佛。說佛性亦有亦無亦爲謗佛。說佛性非有非無亦爲謗佛。何以故。菩薩眾生佛性非有如虛空。非無如菟角。菟角無故。虛空常故。非有質相。非有空相。離諸形相。無所著故。不在生處。是故不垢。不住滅處。是故不斷。眾生佛性妙相如是。說佛性有卽增益謗。說佛性無損減謗。說佛性非有非無戲論謗。說佛性似有似無相違謗。虛空藏菩薩白佛言。世尊。眾生佛性若妙如是離諸境界則無所染。由如虛空體性常淨。云何眾生作諸煩惱。若作煩惱心則是垢。是心之垢從何而生。惟願世尊爲眾宣說。令諸眾生皆悉聞知。令諸眾生破諸煩惱。除蕩心垢永離蓋纏。佛卽嬉怡微笑。以左手掌摩菩薩頂。放大光明普照一切。爾時大眾一切眾生皆大歡喜踴躍。佛言。菩薩爲諸眾生所作如是問是名正問。是度眾生。若作他問是名邪問。是滅眾生。菩薩汝能正問是度眾生。汝等眾生皆當一心專念諦聽。除散亂想無營物外坐性堅志。爲汝宣說。若聞說者一切十惡眾生皆得解脫。虛空藏菩薩白佛言。世尊。我等大眾一切眾生皆以一心無餘亂想。惟願世尊爲眾宣說。佛告菩薩大眾等。一切煩惱從顚倒生。一切顚倒從妄想生。一切妄想從有我生。一切有我從無本生。一切無本卽是無住。無住無本卽爲不有。有則爲垢。無則爲淨。於其淨處是常波羅蜜。是樂波羅蜜。是我波羅蜜。是淨波羅蜜。若作是見名爲正見。若作余見名爲邪見。如是見者是人有慧。作他見者是人無慧。若有慧者則方便解。若無慧者則方便縛。虛空藏菩薩白佛言。世尊。於其淨處若有眾生常起常想。常起樂想。常起我想。常起淨想。卽是有慧。卽非顚倒也。佛言。菩薩若有眾生如是想則名正想。是人正見。是人有慧。何以故。如來法身常波羅蜜。樂波羅蜜。我波羅蜜。淨波羅蜜。淸淨處諸佛法身。作是見者是人是佛。眞一弟子從正法生。從法化生。從佛口生。得佛四依。𨿽曰凡夫是四依菩薩。善男子。於我滅後。若五百歲若千歲若千五百歲後。若復有人能於此經受持讀誦如說修行。於常樂我淨處信心正見。復以此法教一眾生則名菩薩。𨿽曰凡夫得受供養。是出家人。虛空藏菩薩白佛言。世尊。夫是出家之人剔除須髮而被法服受持具戒不染於俗。是名出家得受供養。如來今說凡夫是出家人得受供養。不了其義。願佛慈悲爲我宣說。佛告虛空藏菩薩言。善男子。剔除須髮者。剔除名想伏身無我。而被法服直心無諂曲欲離俗故。持具戒者不起貪嗔癡。我說彼人是名出家。𨿽是凡夫能伏身心不起我慢心不染塵俗。久離於俗心如金剛不壞戒性。𨿽是凡夫是眞出家。復於此教大乘經中修行如說信佛語故。見常樂我淨爲眾生宣說。𨿽是凡夫是四依人。是行菩薩得受供養。名曰行者。得慧方便說大乘法。如是法性皆不離心。從心化生。湛然常一。一相無二。於一相中亦無內外亦無中間。離一切故。若離一切卽無生滅。無生滅者卽是眞如。眞如常住。法僧不滅。三界眾生自生自滅。善男子。故說眾生無我。諸佛如來是眞實我。能破生死流故。汝等眾生。若求常住當離諸欲作無生行。虛空藏菩薩白佛言。世尊。作何行業名無生行。佛言。諸善男子。我不生他則他不生我。何以故。體性淸淨空非有非無常。諸境空淸淨非無非不斷。菩薩諸佛如來恆以一味一性之香燻諸眾生一心性淨。而諸智者得會空解。而諸愚者入迷執縛。何以故。智者眾生無有癡故。於有覺性覺諸無明不起無覺不空不定。入一淸淨永離諸惱。愚者眾生爲有癡故。於有覺性不覺無明卽起無覺作諸塵惱。若有悟覺則無無覺。若無無覺則病不生。若病不生則無有覺。若無有覺若無無覺卽無癡心。何以故。一疑心中有二意故。若無疑心卽不生病。若有生處卽入空捨。一性眞空有爲無相。逢境緣起如空幻化。菩薩令諸眾生當斷疑心而作心師。不師於心離諸可欲無令放逸。若生念處卽須當斷。前念後念念不相違。卽得順理不起無明。不定有覺本不動故。若起念時止念前起。虛空藏菩薩白佛言。世尊。念前若起作何法覺而能止之。佛言。菩薩令諸行者每觀心住處。知心住處卽不住心。以是覺故。覺則止之。念欲不起。卽無止觀。若有起處安住虛空一性。空中染淨俱滅。自性淸淨不取不捨。念亦不生。無生無行。心行處滅言語道斷。一佛性覺更無餘覺。妙性常存猶如虛空。不著一切。菩薩若行此行。猶如執杖以打虛空不染而著。是名法行。若有染處卽入方外。遊行淨地一心無二。入定正性觀一實諦。而以懺悔。爾時眾中有一闡提名曰多欲。從昔以來多作惡業。專行十惡。爲諸憎恚嫉姤四蛇牽引爲諸妄想二鼠嚙斷心根。猶如有人繩懸在樹。四蛇在下吐毒向之。樹上二鼠嚙繩欲斷。若心滅卽三業淨。若心不滅眼色與心俱爲妄想。爲見所縛將墮地獄。爾時一闡提因佛聞法。於一念中心生慚愧。欲問如來懺悔之法。心懷慚愧不能發問。如來神通卽知其意。欲令是人離諸苦惱出地獄門苦。語虛空藏菩薩言。於我涅槃後。若有闡提之人多作惡業。滅佛三寶謗正法作五逆。必當墮落。於諸地獄乃至十二大劫由不得出。汝等菩薩當發慈心。令此眾生發露懺悔皆得解脫。虛空藏菩薩白佛言。世尊。作何法悔而得罪除。願佛慈悲爲分別說。佛言。菩薩若欲懺悔當觀實諦。若見實諦諸罪悉除。佛說語已。爾時眾中百千萬億一切眾生人及非人。皆悉一心觀一實諦。觀見見已罪垢皆滅。惟闡提人不見。其一闡提多欲卽從座起五體投地而白佛言。世尊。我心無明。𨿽復學觀不見實諦。從無始以來乃至今日純行十惡。作何方便令我得見實諦令罪消除。佛告多欲。汝等闡提皆悉一心。爲汝分別解說。多欲。汝等眾生當觀身心一佛性。法身佛性卽一無二。若此二種能作一觀。是名正觀。亦名一相正見。若見有二卽名爲邪。若作邪見卽煩惱起。若無邪見煩惱不生。煩惱若斷卽名淸淨。佛言。汝等眾生皆當一心觀一佛性。佛性之外更無所見。若有所見皆爲虛妄。作是虛妄則爲顚倒。多欲一心淨則法法淨。一心垢則多法垢。垢則爲罪。淨則爲眞。心若離垢罪卽不生。多欲白佛言。世尊。我從昔來乃至今日。作諸惡業無量無邊。歷千萬劫今日發心。觀一佛性實諦。無邊之罪皆悉除不。願佛世尊爲我解說。令我一心無疑。佛言。多欲。若觀實諦諸罪悉除。何以故。多欲。昔日垢心今日淨心。一心無二更無別心。今日心淨昔心亦淨。是故當知從無數劫來諸罪盡滅。譬如千年塵鏡以衣一拂。其鏡卽明。諸塵皆盡無有遺余。又如千年闇室燃一炬燈。諸闇皆盡。汝等眾生常應一心觀一實諦。於諸法內作諸法行。去離世間一切諸法。何以故。多欲。世間動不動法皆是敗壞。其法若壞行亦無常。行若無常法則生滅。離生滅法卽名眞諦。多欲。譬如瓦師作諸瓦器。隨心所欲其器無定。其器相�及以名字皆悉生滅。惟有瓦性一性是常。諸餘體段悉皆生滅。是生滅體卽不自生。若不自生卽是不有。多欲。佛性如瓦。眾生性如器。是生滅法。若離諸業卽是佛身。觀一佛身卽無他業。多欲白佛言。世尊。我觀實諦諸罪已滅。復作何業而生法身。佛告多欲。若觀實諦諸病不起罪垢俱息。心如金剛必竟不壞。善能持戒。心如虛空內外淸淨。善入禪聚。心如風火。諸行悉散善依智慧。卽名解脫。以解脫故則能知見。多欲。汝能修行是事卽得五分法身。多欲白佛言。世尊。五分法身有何因果。佛言。多欲。佛性常因法身常果。何以故。因心佛性緣得果。離因離果則無因果。若無因果是佛眞身。多欲。於心淨國當住寂淨當觀實念。則此念中卽生淨國。可爲眾生如如說法。入心眞空離諸動說。三識一性金剛不壞。

爾時眾中復有菩薩名曰無行。卽從座起偏袒右肩右膝著地。合掌向佛而白佛言。世尊。若佛滅後五百歲。若千歲若千五百歲後。若爲眾生說法。當何法說。願佛慈悲爲我宣說令我無疑。佛告無行菩薩。善男子。若一千五百歲後爲眾生說法者。說體不說相。說義不說文。如是說者是眞說法。若說文相動口動心。皆是誹謗善男子。若於一切眾生處說法。當如如相說平等相說。何以故。當時一切眾生皆同一病。一心一佛性一性平等等諸法故。於中若說髙下卽名邪說。其口當破其舌當裂。何以故。一切眾生心垢同一垢。一切眾生心淨同一淨。何以故。一切眾生一心淨則同一十善法淨。一切眾生一心垢則同一十惡垢。眾生若病同一病眾生須藥應須一藥。若說多法卽名顚倒。何以故。爲妄分別善惡法破一切法故。隨基說法斷佛道故。菩薩若當說法。當如如相說。無行菩薩白佛言。世尊。云何如如相說。佛告無行菩薩言。善男子。說一體眞法是如如說。直心具說是如如說。無偏執說是如如說。無分別說是如如說。住心一淨處說是如如說。諸說不可說是如如說。爾時無行菩薩欲令大眾一切眾生悉皆明了。重白佛言。世尊。云何說不可說是如如說。佛告無行菩薩言。善男子。一切諸法自相空說則不可說。一切說法無相說卽不可說。一切諸法無作說卽不可說。善男子。若如是說卽不可說是如如說。無行菩薩白佛言。世尊。法若如是說云何直心具說。佛告無行菩薩言。善男子。直心者直以心信如來義說不以自心說。具者具十善義。具四諦義。具十二因緣義。具六波羅蜜義。具三解脫門義。具如是等法。於一心中一佛性地等一淨說。是名具說。是如如說。何以故。一切諸法俱爲一故。菩薩等一淨法。猶如一大海水味種種珍寶所有。求者隨心卽得。猶如一神丹種種諸雜藥和合而以合成療治一切病。服者一一除愈等。一淨法一心淨一佛性一性淨法亦復如是等諸法故。如是說者是淨說。若別說者是穢說。何以故。一切眾生皆有佛性無無佛性。但覺有遠近。無無法身分者。若定根機。爲小乘人說小乘法。爲闡提人說闡提法。若如是說卽名不說佛道法。是斷佛性是滅佛身。是說法人當歷百千萬劫墮諸地獄。縱佛出世由不得出。縱令得出。若生人中卽生邊地下賤無有三寶處。缺唇無舌。獲如是報。何以故。菩薩眾生之性則是法性。法性常淨具一切諸實相好。從本以來無得無失無出無沒。性常眞實。亦無虛妄亦無煩惱。亦無涅槃亦無增減。究竟淸淨一性淸淨。卽是菩提淸淨性。菩提性一性無二平等淸淨言語道斷。猶如虛空。內外淸淨是一淸淨。亦不處內外亦不處中間。無言無說。云何於中分別病藥。若無分別是無分別智。善男子。離一心外一淸淨外一佛性外。卽無佛可求。卽無法可說。卽無僧可得。何以故。佛是法故。法是僧故。僧是無爲。無爲則是佛性。佛性則是法身。是故我說。此經惟說一眾生身一心。一淸淨一佛性一佛道場一菩提樹。充滿一切世界入一切眾生身。善男子。一切佛從此經生。一切法從此經生。一切僧從此經見。受持是經者卽名受持三寶。念此經者卽名念三寶。供養此經者卽名供養三寶。無行菩薩白佛言。世尊。云何念三寶。若念三寶得幾多福。佛告無行菩薩。善男子。若念三寶猶如虛空。其福無量不可思議。若念三寶安住虛空。心中乃至不見佛法僧。是則不見諸法。不見諸法則於法中無疑惑。於淸淨處念一實相一體三寶。是念三寶。無行菩薩白佛言。世尊。於三寶中一心正念。於煩惱處自心不起。對緣不起。於諸善法亦復如是。住一淨心依一佛性。不動不住不爲法體。救眾生如己身。化諸眾生如化一身。愛諸眾生由如護眼。是菩薩行非菩薩行。願佛世尊爲我宣說。佛告無行菩薩。是菩薩行。若化眾生當令眾生持心不持語。持行不持法。若爲說法說文不說字。說義不說文。何以故。佛性是義故。何以故。離文相故。若取文相是爲虛妄。若捨佛性是爲失本。善男子。若失佛性而求佛者。由如影中爲人治病。由如攢冰而以求火。由如無翼鳥意欲髙飛。終無得法。善男子。於此經中調心取義。不得隨文當取其理。若不取理卽名虛妄。亦復不得於其理上惡取空相而化眾生。卽名空見一闡提。但令眾生於一心中一佛性相觀知實有。是實有相亦不在有亦不在無。觀此妙有如如實相。當卽住心。依此相處。若住相處卽名淸淨。是淸淨處住卽無本住卽是動。是故諸佛如來從無本處建立一切法。爾時無行菩薩欲重宣此義而說偈言。

大聖大佛尊

欲入涅槃寂

爲度眾生故

說實一乘經

我住慈悲地

憐湣眾生故

於諸了義處

問佛一乘心

如來所說法

皆離於世間

入實說佛性

諸法皆淸淨

離文離相處

亦不中內外

說卽不可說

故名說如如

是故平等法

住在於一性

一性淸淨法

本來不生滅

於空不空中

妙性常無體

解脫非解脫

本淨不染故

諸染本不著

妄著如泥污

是泥自爲污

妙性常淨故

淨卽無所淨

污亦無所污

泥性是爲垢

垢性本相空

垢性似狂花

落樹還如故

樹性無生滅

狂花自來去

佛性本無生

離諸生滅處

無有動不動

性本常爾故

一一不一一

不名不可說

亦復離諸見

不見處可見

常樂我淨故

見則是菩提

菩提妙覺性

不動無所覺

卽是眾生身

一心一佛性

一佛一道場

一大菩提樹

能滿虛空界

普入眾生身

於眞三寶中

同一無有二

不住形質處

亦不住空邊

入於妄有所

必竟空寂捨

本來無本處

建立一切法

教化諸眾生

使入如來藏

爾時佛見無行菩薩說偈語訖。卽以神力故放大光明徧於三千大千世界。其光明中現十方淨土。其諸國土皆悉嚴淨。具有一切園林池沼。其池水中皆有五色蓮華臺座。其一一華上各有一一大城。其一一大城內皆有一一淸淨大磨尼寶。其一一大磨尼寶內有一如來座。一千二百五十人俱。其諸佛等皆爲大眾說一乘法。悉令眾生於一身中一佛一性一淸淨處住心不動。不緣諸境不入諸智。心如虛空不染。一切心如金剛不壞。諸戒心如海水恆流。智慧皆悉解脫解脫智見得五分法身。爾時無行菩薩及諸大眾一切眾生。見是事已心大歡喜。皆住一心不緣一切入淸淨處。佛卽收光語諸大眾言。諸行者。我欲入涅槃寂。時欲將至。若我滅後五濁惡世。於此經中如諸修行觀一身心。不住諸惡不離菩提。必得解脫得一乘道。佛告無行菩薩言。若我滅後五濁惡世。得見此經得聞此義。其人卽如值佛。若我滅後若有一人。能於此經受持讀誦如說修行。其心不動諸塵不觸過無塵迹。復以此經令諸眾生受持讀誦。復說其義而以教之。是人𨿽是凡夫。卽是菩薩如師子吼。爾時眾中復有菩薩名曰法王。卽從座起繞佛三匝。卻住一面五體投地而白佛言。世尊。我於如來滅後五濁惡世閻浮提中。教化眾生說此良藥。療治眾病悉令除愈。復以此經金剛慧刀剪諸眾生無明之意。復以此經淸淨法杖鞭除眾生三毒之垢。復以此經大智力士解脫眾生十纏之縛。復以此經大智法船運度眾生令至彼岸。復以此經一性淸淨法。令諸眾生皆得一身一心一佛一性一淸淨。決定入一乘決定出地獄。世尊。若我不能救眾生令諸眾生入諸地獄。卽爲是我滅沒佛身。惟願世尊以此佛法付囑於我。爲我更說。廣度眾生。令諸眾生少聞多解少見多知。不求多文以取證義。於少法中必定解脫無餘疑問。願佛慈悲爲我宣說。佛告大眾。是法王菩薩已曾供養百千萬億劫諸佛。善能方便救度眾生。是菩薩能以一味常風接續眾生之命。汝等眾生及未來者。若當受持是菩薩名者。復令大善知識轉讀此經廣說其義。若有疾病皆悉得除。諸惡獸神無能近者。菩薩汝有如是利益眾生。我以此經付囑於汝。亦爲汝說救度眾生之法。少聞多解少見多知。不求多文以取證義。汝等菩薩皆悉一心諦聽。爲汝宣說。一切眾生皆一心一佛一性。一切煩惱皆一心生。皆從境智二處緣起。何以故。以緣性自性二種性力起。二種力性從一念妄心生。是妄心無本。若一念動時煩惱卽起。當觀此念知念妄心。妄心無本。無本卽無住。若知無住卽覺心生。由於本覺淨心無念。若心無念心卽不動。心若不動亦無住心。是名淸淨。淸淨空心體性淸淨。無淨可證。離諸淸淨故說淸淨。菩薩於淸淨心中。無作無起無垢無淨無增無減。必竟不染。不在一處。離名數故。常爾不爾。由如金剛不壞一性。猶如虛空容受一切。由如蓮華不著愛水。若行此行必定解脫。超生死流出地獄苦。菩薩此一心法。一名懺悔解脫。見實體故。二名法行解脫。住一處故。三名無行解脫。無住著故。此三解脫皆一心生。一切眾生無二心故。一切眾生皆一乘故。佛言。法王菩薩善男子。能知一法卽當知一切法。一法不知一切法不知。何以故。諸法無不一相故。菩薩聞是一者卽是少聞。無法不知是名多解。何以故。一切法性歸一淨故。見是一者卽見一切佛身。何以故。一切佛身從一淸淨處生。一淨之地是一切佛身。一切佛道場。一切佛菩提樹。善男子。於此法中斷諸煩惱。由如伐樹。惟斷一根不斷枝葉。何以故。譬如有人。身中毒箭於身受痛。當卽拔箭其痛卽除。若不拔箭痛則不除。待問箭毛羽是何鳥翼。復問其竹是何山出。復問其箭是誰之射。是人苦痛其命已終。然拔其箭終知無益。善男子。心若有垢當卽淨心。心若在淨卽名淸淨。諸說淸淨離諸有取能入無取。何以故。無本無住處常樂我淨故。無本無住眞如眞實。不離一切本離離故。性不離道處住無住故。與心等一無異不共故。不在常處本不斷故。不動不住性常一故。一亦不一離名數故。善男子。六風不動大樹恆安。一性金剛二見不起。有無不在住妙常空。慧劍無生剪諸煩惱。空解無礙降伏自心。魔王不生怨賊不起。善男子。於此法中求實體者。如種一不種枝葉但養其根。若得生者花果自出。我此少法亦復如是。由如一阿摩勤果種此一果卽得無窮之果我說此法於諸法中最爲第一。於諸乘中最爲大乘王。是故此經名爲法王。又以此經付囑法王菩薩故名法王。汝等大眾持是經者卽脫諸難。若當持者如在在處處持。何以故。佛性常於心中常空寂。內禪眞實淸淨金剛。六入城門常如如界。在不在處在空處中。汝等大眾皆悉勿語。時欲將至。欲入涅槃。是經名涅槃莊嚴般若波羅蜜無礙解脫。佛說語已。爾時大眾皆得涅槃般若波羅蜜空脫無礙。爾時法王菩薩從投地起。卽於本處入大涅槃。會空解脫於無著地。舉足下足皆遊淸淨。合掌向佛作禮而去。

佛說法王經一卷

