華嚴經疏卷第三

新羅元曉撰

花嚴經疏卷第三

釋元曉述

如來光明覺品。此中如來放光普照十方。令諸大眾除滅闇障覺如來身周徧法界。以之故言光明覺品。是答二問義如前說。又此佛光滅諸疑惑。拔眾災難。由是義故答彼二句更起元位。信心分內有二之中。舉所得果。起願樂心。旣於前此下第二不所修行生進趣意。此中四品。科爲二分。謂前二品。遣諸疑難以生信解。其後二品。正說行徳而令進修。初中亦二。初品遣疑。次品通難。通難者於法難解。生諸難故。遣疑者於佛未信。起諸疑故。此疑因何而得起者。前二品說佛號諦名徧布十方一切世界。於是疑言。爲佛身徧故名聲隨徧耶。爲身局世此惟名聲徧耶。若惟名聲徧而身不徧者。如何身業之報狹。口業之果寬。本修二業皆無量故。若如名徧身亦徧者。何故但見佛世。此會爲遣是疑故此品來。大意如是。次釋其文文中有二。先明光從出處。後顯光所照處。初中言從兩足相輪放百億光明。相輪卽是千輻輪相。爲表信行。始發起者。初起十心。增至百千。止觀雙運。入賢首位故。從兩足相輪而出也。徧照以下光所照處。從近至遠十重漸增表所爲始發趣者漸修增進必滿位。此中正顯佛身徧然。所以身口二業果報皆同無邊等周法界。就第一重卽有二分。先序光所照處所見之事。後明濡首菩薩說偈贊佛。初中亦二。先顯光照百億世界。後明普見佛及大眾。後之九重科文亦爾。贊佛中亦有二。先明一處。後例余處。頌中有二也。前二頌依東方佛號贊佛。不動相。後之八頌寄濡首菩薩名。顯無住無得智。初中亦二。初頌反顯。後頌順明。反顯義者若知如來脫縛離滿。則謂如來有動有出。旣有所得非淨眼故。順明義者。若知如來觀一切法皆無所有。則順如來不動之智。旣非有住疾作佛故。後八頌中卽有四雙。第一雙中初頌達俗無實次頌入眞無二。第二雙者先明於人無住。後顯於法久得。第三雙者先明於法離有無後顯於佛無減增。第四離雙者先明人法無所得門轉化眾生。後顯一多無障礙門得無所畏。一切法入一法故一中解無量。一法入一切法故無量中解一也。所以能得互相入者。展轉互爲鏡影而生非實而生故無障礙。是謂濡首菩薩法門。第二頌中亦有二分。在前二頌寄南方佛號。嘆智惠火法門。後之八頌依彼菩薩名。顯覺首法門。初中有二。前之一頌見諸眾生癡闇令求無上惠明。後之一頌內懷不轉智火外轉無上光輪。後八頌中亦作四雙。第一雙者前則弘誓爲首覺生死眠。後則慈悲爲懷降眾魔怨。第二雙者內得深智覺。能害諸煩惱。外擊正法鼓警覺十方國。第三雙者下則於一切有而不取著。上則於一切佛而生歡喜念。第四雙者爲救眾生長劫受苦。爲護佛法。不惜身命。是爲覺首菩薩自覺覺他法門。第三頌中亦有二分。在前一頌寄西方佛名。嘆淨智法行。其後九頌依彼財首菩薩之名。明現種種功徳。之則饒益一切眾生法門。初中有二。上半覺淨。下半心淨。是謂淨智法行也。第四頌中亦有二分。在前九頌寄北方佛號。嘆具威徳智惠法門。最後一頌依彼寶首菩薩之名。顯如煉金淸淨法門。初中亦二。在前一頌總標內外威徳具足。於中上半內證威徳。下之二句外現威徳。其次八頌別顯四雙威徳具足。第一雙者自覺離塵徳。化他普起威。第二雙者無陰離苦威內解外脫徳。第三雙者靜而恆動威。動而常寂徳。第四雙者善知甚深徳普見廣度威。第五頌中亦作二分。在前五頌依彼第五徳首菩薩。明其自利利他功徳。其後五頌寄彼第五明智佛號。嘆彼明照不思議境。初中亦二。前之一頌下化羣生慈悲之徳。其後四頌上求佛道進修之徳。後之五頌亦分爲二。在前二頌明觀身心實相境界。其後三頌達無量不思議境。第六頌中卽有二分。七言六頌。五言五頌。七言頌中亦有二分。在前二頌依彼第六目首菩薩。反顯淨目所見妙色。其後四頌寄東南方佛號。嘆究竟智深妙界。五言頌中亦有二分。在前二頌依目首名。嘆佛淨眼自在法門。後之三頌寄彼佛號。嘆究竟智甚深境界。第七頌中亦作二分。在前二頌。寄西南方佛號。贊佛無上智覺。其後八頌依彼菩薩進首之名。顯其進入佛智境界。初中亦二。前嘆自覺覺他無上之智。後贊無染無毀無上之徳。後八頌中四雙不現。第一雙者進入佛智進入法海。第二雙者正轉法輪正思佛道。第三雙者順佛眞教知佛實徳。第四雙者觀察寂滅了知平等。是謂進首進入法門也。第八偈中有二十頌。卽爲二分。在前十頌。寄西北方佛號。嘆自在智方便。後十頌依菩薩法首之名。嘆於法義隨順智力。初中五雙。第一雙者大智自在大徳成就。第二雙者覺性廣觀離相深樂。第三雙者於有無礙於空無著。第四雙者諦了差別樂觀平等。第五雙者攝一切智成最勝意。如是五雙十門方便。皆是自在智差別也。次嘆法智。亦有五雙。第一雙者深法順知至處徧至。第二雙者隨順一心能至深境。第三雙者記念時節了知成敗。第四雙者所知差別能了方便。第五雙者觀察三世覺知平等。五雙皆是法首法門也。第九頌中亦有二分。在前十頌寄彼下方佛號。嘆梵天智法門。其後十頌依彼智首菩薩之名。嘆其卻闇智燈法門。初中有二。二頌略標。八頌廣釋。標中亦二。前明梵行。後顯梵音。言梵行者。梵天現化化人間時。受難行法形如骨鎖。當知難行卽是梵行。八頌廣釋。卽顯四門。一者二頌離髙慢法門。除生死苦難。二者二頌不放逸法門。除世間放逸。三者二頌宣無我教門。滅眾生著我。四者二頌弘誓普潤門滅眾生熾火。此曰皆是梵天行門也。後十頌中亦有二分。在前二頌略標智門。於中前頌舉所滅闇。其後七頌顯能滅燈。八頌釋中亦有四門。一者二頌船渡漂流法門。二者二頌橋拯沈沒法門。三者二頌方便拔苦法門。四者二頌實智與樂法門。第十頌中亦有二分。在前四頌寄彼上方佛號。嘆伏怨智法門。後十六頌依彼菩薩賢首之名。廣說賢首勝能法門。初中有二。在前二頌正顯伏怨勝智十力。其次二頌。標示伏怨名聲勝徳。普爲眾生以下第二賢首法門。於中有二。前之四頌下化眾生勝能。後十二頌上求佛道勝能。能問十方佛以下第二上求佛道。合十二頌以爲六雙。一者問佛見佛爲雙。二者能說能化爲雙。三者聞佛音見佛身以爲雙也。四者著有無著開以爲雙也。第五雙者下諭上法。第六雙者外譬內法。此後兩雙依比量門證成佛身周徧之義。上來十重光明徧照顯佛色身無所不徧。十重說偈贊佛功徳明佛內徳亦無不周。於中亦顯菩薩徳者。明諸菩薩隨佛能適於佛。起疑除遣已盡。交了

寬文十年七月九日以石水院本寫了

