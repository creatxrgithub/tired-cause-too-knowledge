維摩經抄

維摩經抄

維摩經卷第一佛國品第一

夫佛法大綱須識宗趣����具陳。且總爲二宗。大乘小乘。且大乘之中分爲三。一法相宗。經論之中廣立法無邊無量。五蘊。十二處。十八界。十二因緣。六波羅蜜等��八萬四千門。卽解深密經瑜伽論等多說法相。但經論之中說諸相差別名數皆此宗攝。二破相宗。卽諸部般若經中十二門論等說一切法性相俱空有無雙遣。三法性宗。卽花嚴涅槃維摩楞伽等經起信論等說一切法非空非有。亦有亦空。所謂迷眞起妄一切皆有。攝妄歸眞一切皆空。就俗諦則有。就眞諦則空睡夢則有覺悟。卽空諸法無我。卽空因果不亡還有。空不離有有卽是空。有不離空卽空是有。如是廣說空有無邊。所以諸佛菩薩慈悲故入有。智慧故觀空。觀空故𨿽入有而不染。慈悲故𨿽證空而不著。凡夫多著有。二乘多著空。雙離此二眞大乘也。第二小乘有二十部宗趣不同。���故略之也。今此維摩經卽當第三法性宗所攝。由此經芥子納須彌方丈容世界。皆表法性圓融無礙之義也。若能悟入此第三宗則於佛法無所滯等論。諸佛說有有不妨空。諸佛說有有不妨空。諸佛說空空不妨有故中論偈云。不生亦不滅。不常亦不斷。不一亦不異。不來亦不去。能說是因緣。善滅諸戲論。我稽首禮佛。諸說中第一。

自此已下別就此經曲明宗意。古來賢聖皆斷此經。以不思議解脫爲宗。只緣前說法性無礙。非空非有亦有亦空。不常不斷等故名爲不可思議解脫。非凡小等之所測量。心言路絕名不思議。不滯空有等。名爲解脫。然此經上下總有五種不可思議攝之略盡。何等爲五。一理不思議。二行不思議。三報不思議。四用不思議。五教不思議。第一理不思議者。卽非空非有不常不斷等眞如法性中道之理經云。一切法皆如也。乃至彌勒亦如也。不來相而來。不見相而見等。皆是理不思議。第二行不思議者。卽說菩薩無住之行經云。在於生死不爲�行。住於涅槃不永滅度。是菩薩行非凡夫行非賢聖行。菩薩行非淨行非垢行。是菩薩行等皆是行不思議。第三報不思議卽下經說佛身功徳十方淨土等。是報不思議。第四用不思議者。下經說神通變化合蓋現土常擎大眾取飯香積借座須彌等。皆用不思議。第五教不思議者。卽名句文字巧妙言詞善能詮顯不思議理。是故經云。一四句偈所有功徳無量無邊。是名教不思議。此之五種不思議前後次第者。一切諸法理爲其本。是故第一理不思議欲悟其理必資起行。是故第二行不思議行不空備必能感報。是故第三報不思議報不徒然必能起用。是故第四用不思議用不空設必能起教。是故第五教不思議略說如是。余在經文經曰如是述曰。一切經首皆有此之二字。蓋有深意。此之二字亦乃包括一切佛法議理皆盡。略作三釋。第一云。三世諸佛所說不異。名之爲如。稱理無非故稱爲是。第二釋云。諸法實相古今不易。名之爲如。如而說故稱爲是。第三釋云。何難所傳與佛無異故名爲如。離諸過失故稱爲是經曰佛述曰。佛者佛陀漢翻爲覺。覺有二種。一本覺。二始覺。卽法身佛眞如法性以爲其體。本性淸淨如摩尼珠。一切眾生悉皆平等。只緣眾生無始已來從眞起妄。沿流昧源。逐末失本。垢障蒙覆自性。眞佛遂作凡夫。多受苦惱。一念覺時垢妄斯遣。本性湛然。卽名爲佛。更無所得。是故經言。乃至無��法可得。是法平等無有髙下。是名阿耨多羅三藐三菩提。此經亦云。若彌勒得菩提。一切眾生皆亦應得。所以者何。一切眾生亦當滅度。所以者何。諸佛知一切眾生。畢竟寂滅不復更滅。乃至云寂滅。是菩提滅諸相故。花嚴等經說云。佛及眾生心如是三種法不卽亦不離。不一亦不二。眾生不離佛。佛不離眾生。如是等文名本覺佛。斷煩惱障得。二始覺佛者。卽盧捨那報身如來以四智爲體。克性而論智爲佛體。智爲能證覺之體故相從而論。卽功徳相好無漏五蘊總名爲佛。廣在經論所明一切菩薩經三大劫十地滿足。斷所知障名始覺佛。

經曰。眾人不請友而安之述曰。小乘凡夫悲薄智微。要待勤請方爲說法。菩薩不然。觀見眾生緣合根熟。爲不請之友能令眾生出生死之危險。與涅槃之安隱。如有影均於湛水。慈母赴於嬰兒經曰。逮無所得不起法忍述曰。此明菩薩證無生法忍。逮者及也至也。起者生也。忍者忍了亦卽許之義。此明菩薩位。登八地至無所得無生之位忍了。印證一切諸法本來如如無生無滅無法可得。是故作忍辱仙節節支解其心不動。亦作摩納仙人燃燈授記皆此位也經曰。深入緣起斷諸邪見。有無二邊無復余習述曰。佛法大宗因緣。是本異諸外道撥無因果邪僻斷見故有此文。言緣起者。卽十二因緣及十因六因四緣。一切因緣莫過此門。若入佛法因緣深理卽名正見。故云斷諸邪見。言有無二邊者。因緣無主則非有。業果不亡則非無定執有無皆名邊見。故下文云。無我無造無。受者。善惡之業亦不亡。經之斷字該於邪見及有二邊。是則離有無之二邊契。非有非無之中道菩薩之正見也。淨盡不殘。故云無復余習。習者習气經曰。善知眾生往來所趣及心所行述曰。往者過去。來者未來及所心行現在。菩薩以宿命智知眾生過去之事。善知生也。以死生智知眾生未來之事。善智來也。以他心智知眾生現在心所行也。緣處故云心所。趣者趣向。所謂知三世之事趣向也經曰。諸有所作亦不唐捐述曰。唐者虛也捐者棄也。菩薩用心無一念棄也經曰。佛之威神令諸寶蓋合成。一蓋徧覆三千大千世界述曰。此合多爲一。展小爲大也。且合多爲一者。合五百爲一蓋也。此來眞如法性圓融融無定無有二相故。能合多爲一展小爲大。多不定多。菩薩觀乎。一蓋一不定一。凡小觀乎。五百𨿽合爲一五百宛然。五百宛然只自爲一。其猶方丈之室文殊等入中寬如容十方世界。凡小不及。只自見乎。方丈對凡小而不減。對文殊而不增。圓融法性其在慈乎。下諸文理皆同此。展小爲大義亦準之。又可更表空有二門。多表其有。一表其空。空不定空。展一爲多。有不定有。合多爲一。有不離空。卽五百而見一。有不離空卽五百而見一。空不離有不離一而見多。維摩要旨始終如是經曰。能善分別諸法相。於第一義而不動述曰。八萬四千名諸法相。二空眞如名第一義。此之二句有其三門。一空有門。二寂用門。三自他門。第一門者分別法相有也。第一不動空也。說而不動。有不妨空。不動而說空。不動妨有。異於凡小空而不有。有而不空。第二門者分別法相用也。第一義不動寂也。寂而常用。𨿽不動而說。法用而常寂。𨿽說法而不動。凡夫則動而不寂。小乘則寂而不動。第三門者自利故證而不動。利他故說而不著。說而不有亦不無。意亦同此。離有無二邊行於中道經曰。始在佛樹力降魔得甘露滅覺道成述曰。言佛樹者亦名菩提樹。佛此樹下得菩提果。名菩提樹。樹下成佛名爲佛樹。言降魔者伏四魔也。菩提佛果沷潤身心永除熱惱。名爲甘露。生死大息名之爲滅覺。卽是佛名爲成也經曰。以無心意無受行。而悉摧伏諸外道述曰。積集故名心。思量故名意。領納故名受。造作故名行。證佛果時如如不動。此等皆息故名無也。以斯妙理伏諸外道。豈云覽力而降伏乎經曰。毀譽不動如須彌述曰。嘆佛平等八風不動如須彌山。言八風者。一利。二襄。三毀。四譽。五稱。六識。七苦。八樂。此之八法搖動人心。如世八風吹動諸物。經中舉二攝餘六也。

經曰。孰聞人寶不敬承述曰。佛爲人中之寶。希有難見。故諭之寶。孰是誰也。誰聞人寶之名而不敬重修承經曰。各見世尊在其前述曰。此嘆佛身功徳不共凡小。法身圓應猶一月升天故云各見佛身平等。不背眾生故云在其前也。一音說法眾生各解理亦同此經曰。不著世聞如蓮華�常善入於空寂行述曰。此嘆如來卽染成淨。此以下句釋上句。常觀諸法空而且寂遊世間。而不染處淤泥而恆淨經曰。達諸法相無掛礙。稽首如空無所依述曰。眞俗俱空故云無得。萬物依虛空。虛空無所依。諸法依實相。實性無所依經曰。眾生之類是菩薩佛土述曰。眾生是佛土之緣。緣中說土故以眾生而爲佛土。道理如何。土本由悲。悲由生起。要有眾生悲心始起。要因悲心方得淨土。推末就本。眾生是土不亦宜乎。又因生起悲得淨土。一向觀空終不得土。故下諭云。要於空地造立宮室。隨意無礙。若於虛空終不能成人諭菩薩空。諭二空地。諭於有造立宮室。諭於修淨土。是則依空依地宮室始成。兼有兼空方修淨土。有悲故涉有而廣度眾生。有智故觀空而不著。諸有空有不滯悲智雙行契。此通途淨土。斯得乃至直心。是淨土等其理皆然。離空離有卽是直心。著有著空皆成偏曲。乃至下文云。隨其心淨則佛土淨。皆同此義。則知一念直心十方頓淨。剎那偏曲垢穢斯興淨土。一章大綱如是經曰。於是佛以足指按地卽時三千大千世界。若干百千珍寶嚴飾。譬如寶莊嚴佛。無量功徳寶莊嚴土述曰。此明淨穢二土非一非二。非卽非離心淨故卽穢見淨。心垢故卽淨見穢。克實而論以佛眼觀佛土常淨。凡夫眼見佛土恆穢。今欲變穢成淨。托以按地爲緣。亦明妄從眞生穢從淨起。故下經云。從無住本立一切法。問曰。淨穢兩土爲當同體異見。爲當別體異見。爲當無體妄見。有古徳安法師釋曰淨穢二土一質不成。異質不成。無質不成。故淨穢虧盈。異質不成故披源卽冥。無質不成故緣起不形經曰。譬如諸天共寶器食隨其福徳飯色有異述曰。飯體是一。諸天福徳厚薄不同。所見飯色勝劣不等。佛土亦爾。淨穢是一。隨諸眾生垢淨不同。所見各異。世尊常說。水體是一。諸天福徳見爲琉璃寶物。人福次勝見其淸水湛可受用。魚龍等次劣見是舍屋窟宅。餓鬼惡業惟見膿血猛火。

方便品第二

經曰。諸仁者如此身明智者所不怙此上皆三字爲句。怙者恃怙。此身廉人明智之人不恃怙也。又方便一品維摩居士多欲教化凡夫眾生新學菩薩。五種觀門。一觀身是苦。二觀身空。三觀身無常。四觀身無我。五觀身不淨經曰。爲病爲惱眾苦所集苦觀也。是身如聚沫已下空觀也。是身如浮雲已下無常觀也。是身無主爲如地已下無我觀也。是身不淨穢惡充滿已下不淨觀也。此之五觀大小二乘初修之門。止貪嗔發智慧也。

弟子品第三

經曰。夫宴坐者。不於三界現身意相。是爲宴坐述曰。此淨名居士以大呵小也。小乘見定散之二相。所以捨散而取定。旣有定可取著相分別還成非定。或閒林淨處結跏趺坐。閉目合口心識不行出入息斷。此是小乘禪定之相。大乘菩薩則不如是。定散俱泯。出入雙如眞心湛然。是爲眞定。豈可以閉目合口兀坐林中而爲定邪。不妨散走三界以利生散不妨定凝。一如而不動是故經云。不起滅定而現諸威儀經曰。不斷煩惱而入涅槃述曰。小乘著相不了煩惱性空。所以有煩惱可斷。不了涅槃性空。有涅槃可入。有斷可斷𨿽而不斷。有入可入而不入。大乘菩薩了煩惱性空。無斷可斷悟涅槃無相。無入可入。無斷可斷乃爲眞斷。無入可入始爲眞入。若能如是名爲宴坐。宴坐定也經曰。法無有人前後際斷故述曰。際者畔也。前際者前念也。後際者後念也。有爲之法前念後念相續不斷。名之爲人。以理推之前後兩念不相趁。及前念已滅後念方生中間斷絕無有。眞實故曰無人經曰。法同法性入諸法故述曰。言法性者卽眞如也。法之實性莫過眞如。心悟眞如卽是入一切法也經曰。法住實際諸邊不動故述曰。言實際者卽前眞如法性。此之法性乃是諸法眞實之邊際更無過。此名爲際也。言諸邊者。卽生往異滅四相名邊。此之實際湛然常住不爲四相之所搖動故云諸邊不動也經曰。法順空隨無相應無作述曰。此上三句皆三字爲句也。隨者隨逐。應字去聲呼之。所謂應會也。一切諸法畢竟門中順於空寂隨逐無相應於無作。不生不滅如如理也。經曰。爲壞和合相故應取揣食述曰。夫一切食總有四種。一段食。二思食。三觸食。四識食。此言揣食卽段食也。有其形段可揣聚也。此食最粗。以香味觸三事爲體。鼻取食中之香。舌取食中之味。身取食中之觸。一切眾生於此三事和合揣食。心生貪著不得解脫。今教觀此因緣和合假名爲食。因緣性空不起貪著爲解脫之初緣。以下因緣文經爲不受故應受彼食意亦同。此爲療身病而受段食。非貪著之受名爲不受經曰。知諸法如幻相無自性無他性。本自不然。今則無滅述曰。此言諸法者卽有爲法也。從緣而有。無其實性似有非眞如。幻相也。從緣生故無自性也。因緣亦空無他性也。如是空故本無有生。故云不然。旣無有生從何有滅經曰。無大福無小福。不爲益不爲損述曰。凡小著相施。持戒得大福施。破戒得小福施。聖人得大福施。凡夫得小福乃至廣說得大福則益。得小福則損。大乘無相則不如是。二福雙泯三事體空。無大福故不爲益。無小福故不爲損。經曰。非有煩惱非離煩惱述曰。煩惱性空故云非有系縛。難解故云非離經曰。於食等者諸法亦等。諸法等者於食亦等述曰。小乘凡夫食外見法法外見食。有粗細不同。法有勝劣差別。故云非等。大乘妙理法食皆如。以皆如故食等。於法法等。於食法食尙等。何有貧富而取捨乎經曰。不斷淫怒癡亦不與俱述曰。煩惱本空故云不斷。心性本淨故不與俱。亦可煩惱旣空與何俱也經曰。不滅癡愛起於明脫述曰。癡愛空寂。無癡可滅了。此空寂惠眼卽明而得解脫。亦可示行癡愛故云不滅處之不染猶如咒藥。何須滅耶。如悉達太子示行五欲納妃生子。菩提樹下成道。前𨿽云未滅已是佛身猶來明脫經曰。以五逆相而得解脫述曰。外相行逆而內心淸淸本來解脫。如提婆達多卽其事也。亦可達五逆相滅而得解脫。如阿闍世王聞法悟道。五逆罪滅而得解脫經曰。不見佛不聞法述曰。法身眞佛無形無相故云不見。眞如理法言語道斷故云不聞。亦云可相佛。法因緣所成。因緣性空。見無所見。聞無所聞了。此法門然可取食經曰。彼外道六師富蘭那等是汝之師。彼師所墮汝亦墮。乃可取食述曰。有相門中佛法是正。外道是邪。凡夫二乘捨邪求正。二相分別未亡而還墮耶。未契眞空不應取食。大乘眞門離於分別。分別旣離邪正。一如故無邪可捨。無正可歸契。此通途乃可取食經曰。同於煩惱離淸淨法述曰。示同凡夫同於煩惱。示入妄想離淸淨法。亦可眞妄一體同於煩惱。垢淨一如離淸淨法經曰。其施汝者不名福田。供養汝者墮三惡道述曰。有施可施。不了施空。𨿽施非福。有供可供。不了供空。妄想旣興不出生死輪回。未休終墮三惡。若能證悟罪福俱空則無福無墮經曰。於一切眾生而起怨心述曰。憎愛空也。謗諸佛教毀於法不入眾數。贊毀空也。上來多約無相之理釋。此一章若就有相門釋卽是諸句之中皆翻顯卽是經曰。如來所作化人。若以是事詰。寧有懼不述曰。言化人者幻化人也。此謂淨名語須菩提。如來之身無形無相。無言無說。從眞起化方便度生。我今與汝亦復如是。猶如幻化。更相詰問。有何所懼不取缽耶。故次經云。一切諸法如幻化相。汝今不應有所懼也經曰。彼自無瘡勿傷之也述曰。無病之身莫開破刺之。孔大有之體勿鑿小乘之瘡經曰。我觀小乘智慧微淺猶如盲人。不能分別一切眾生諸根利鈍述曰。羅漢辟支小乘極果。少證人空未證法空。少證眞諦未了俗諦。故有羅漢不識赤鹽白鴿。迷於三藏法門故諭盲人。又涅槃經說。舍利弗前後各觀八萬。不知鴿之近遠。又錯爲金師之子浣衣之。子觀行法門故云不了諸根利鈍經曰。迦旃延諸法畢竟不生不滅。是無常義。五受陰洞無所起。是苦義。諸法究竟無所有。是空義。於我無我而不二。是無我義。法本不然。今則無滅。是寂滅義述曰。小乘凡夫於此無常苦空無我寂滅五法之體執爲實有。今維摩詰令其破有歸空。此中經文隱而難解。且無常等五是妄也。只緣妄故。所以無常苦等第五寂滅卽是小乘涅槃。猶如化城。權時施設故亦是妄。眞如法界是其眞也。此眞法界體非無常非苦非空非無我非今寂滅。如如湛然不增不減。無常等五本從眞起。猶如波浪從水而生。愚癡之流見波浪而不見水。凡小之輩見無常等不見眞如。旣不知水爲波浪之實體。焉能悟眞如爲無常等之實義。則知述眞逐妄一切皆有攝妄歸眞。萬法俱空。逐妄則無常受苦歸眞。乃苦等皆如法花窮子捨父母則漂流苦惱。涅槃貧女迷伏藏則抂受貧窮。皆同此意。眞如法界不生不滅。與無常等爲所依之事。實義故云不生不滅。是無常義。余苦等四門義準此釋。悟此一門諸經通身經曰當直除滅勿擾其心述曰。夫罪者是有相之法。從妄而生。一念悟空萬罪皆滅。故云眞也。豈同凡小對師偏但說諸委曲。此則以相憎相。適足喧擾眞心。何能罪滅經曰。如優波離以心相得解脫時寧有垢不述曰。淸淨心相證解脫時如如不動。何更見於心外之垢不也經曰。我卽如法爲說出家功徳之利述曰。小乘出家剃髮染衣。現世安樂名聞利養。當得生天快樂果報。故云功徳之利經曰。無常利無功徳是爲出家述曰。現世安樂當來快樂終非究竟。有爲生滅。眞出家者去妄想悟無爲。不見現世及與當來。如如之心眞出家也。又尋經文解了法性。饒益眾生。無我無人。無道無俗。眞出家也經曰。我言。世尊身小有疾。當用牛乳。故來至此述曰。準小乘宗。如來色身實有生滅。實有病苦。故求牛乳以療熱也經曰。維摩詰言。止止阿難。莫作是語。如來身者金剛之體。當有何疾。乃至云莫使異人聞此粗言。大威徳諸天他方菩薩得聞斯語。勿令我等受斯恥也述曰。疾苦已盡方得成佛。何有邪疾外道名異。佛弟子也。色無色界名大威徳天。如來身上發病苦之語。豈非粗也。外道執常諸天無病。佛過人天最尊最尊勝。今有言病豈非恥耶經曰。時我世尊實懷慚恥。得無近佛而謬聽耶述曰。阿難聞淨名呵責之時故言時。我親爲侍者故云近。佛有病之言異。於淨名之責心生疑怪故云謬聽經曰。如是五百大弟子各各向佛說其因緣。皆曰不任詣彼問疾述曰。準此經文。五百弟子皆被呵責。經文具載捲偈。極多結集之家。略述十人。西方梵文應有廣本。

菩薩品第四

經曰。爲以何生得受記乎。過去耶未來耶現在耶。過去已滅未來未至。現在無住。云何受記述曰。準大小二乘宗三世有爲各有一念。時之極促莫過一念。無前故夫論受記須歷多時說授記方了。此之三念已滅未至。無有停住。授記之事如何得成經曰。無生卽是正位。於正位中亦無受記等述曰。言正位者卽是證果之正位。此中意者已登正位何勞受記。又念正位之中如如不動言語道斷。心行處滅何得。更有有爲言說領納記耶。

經曰。一切眾生皆如也。一切法亦如也。眾賢聖亦如也。至於彌勒亦如也述曰。眾生如也。無凡夫諸法如也。無授記聖賢亦如也。無聖人彌勒如也。無得記經曰。若彌勒得受記者。一切眾生亦應受記。所以者何。不二不異述曰。凡聖同如故云不實。凡聖一相故云不二。彌勒如彼故而得受記。眾生亦如雲何不得。故云亦應受記經曰。障是菩提障諸願故述曰。障是障礙。云何菩提。此中意者有爲法中有願有求菩提。無爲如如不動。豈非障彼分別願耶經曰直心是道場無虛假故述曰。有相道場有其處所實有來去。無相道場本無處所何有去來。今淨名居士於無來去中假名來去故。若彼言從道場來眞如平等目之爲場。得道之處名曰道場。猶如世聞穀麥場等。於此眞如迷卽名去悟卽是來去。其糠秕至眞如實名之爲場。除卻虛假畱其眞心。眞心卽是道場。道卽是場故曰道場。已下諸句意皆同此經曰。菩薩若應諸波羅蜜教化眾生。諸有所作舉足下足。當知皆從道場來詣於佛法矣述曰。此言應者去聲呼之所謂應會也。波羅蜜者彼岸也。教化眾生皆與彼岸相應會也。凡小教化皆與生死相應不到彼岸。以著相故出定爲舉足入定爲下足。亦可言說爲舉足入證。爲下足不離眞如。皆從道場也經曰。善來憍屍迦。𨿽福應有。不當自恣。當觀五欲無常於身命財而修堅法述曰。憍屍迦帝釋名也。前生修福感得此報。故云𨿽福應有未出生死。故云不當自恣。當觀無常。諸天果報不過三法。一身。二命。三財。身卽圓滿端正。命卽長時不夭。財卽自然丰足。終歸破散。須修堅固法經曰。正士。受此萬二千天女可備掃灑。持世言。此非我宜。維摩詰言。可以與我。如我當受述曰。小乘著相女人共住壞道生染故云此非我宜。大乘無相長道增淨故云如我應受經曰。有法樂可以自娛。不應復樂五欲樂也。天女問曰。何謂法樂。答言。樂常信佛。樂欲聽法。供養眾等述曰。夫五欲樂者。奔赴六塵諠煩六識攀緣動作惱亂身心。樂少苦多。如犮嚙骨難成易壞費力傷神。凡夫於中妄生樂想。現世憂惱當來受殃。法樂翻此無爲寂然法味怡神實爲大樂。已下準此經曰。樂聞深法不畏述曰。菩薩聞深法則樂而忘苦。如法花會中六十小劫不起。於座無有一人而生疲倦。小乘聞深法而則驚。故五千比丘等退座而起經曰。居士可捨此女。一切有所施於彼者。是爲菩薩述曰。夫論菩薩能捨所有求者皆與不違。眾生何況女耶經曰。冥者皆明。明終不盡述曰。夫燈光明照一照多一無增減。法之光明亦復如是。一人受持一人得度。無量眾生而共修持窮未來際。終無有盡平等平等經曰。當爲法施之會。何用如是財施會爲述曰。最後爲字平聲呼之。夫施會者有爲功徳不出生死。有其多少好惡差別。有七曰等長短時節。不斷妄想徒費營。爲法施會者無形無相教化眾生起四無量慈悲喜捨。六度圓滿斷妄入眞。超出生死登乎。彼岸如如不動名爲法施經曰。謂以菩提起於慈心。此之以者因也。因於菩提而起慈心。得菩提故始能慈悲救度眾生。亦可因菩提故始起慈心。不求菩提不起慈心。不得成佛。互釋皆得。已下準此經曰。知一切法不取不捨。入一相門起於慧業述曰。眞如無相。云何可取。證悟不虛。云何可捨。悟斯理者卽一相門。入得此門慧業卽起經曰。住是會者。爲大施主。亦爲一切世聞福田述曰。淸施無盡普沾法界名大施主。施者受者俱出生死。涅槃極果常樂我淨。是眞福田經曰。淨名受彼瓔珞分作二分。一分施最下乞人。一分奉難勝如來述曰。二乘著相。乞人下劣施之福少。如來髙勝施之福多。此乃常情分別何足尙耶。淨名欲明勝劣平等凡聖一如故。施乞人等於佛福不二之理。斯其見乎故經云。若施主等心施一乞人。猶如來福田之相無所分別。等於大悲不求果報。是則名曰具足法施。

經卷第二

文殊師利菩薩問疾品第五

經曰。卽以神力坐其室內。除去所有及諸侍者。惟置一牀以疾而臥述曰。夫論室者諭乎身也。凡小執相不了身空。欲令悟空。托彼文殊以興問答。空其室內者雙明二空。四大五蘊因緣成身人法俱無。故云空其室內也。除去所有者。別諭法空也。法從緣起識心變生。因緣性空識心本寂故法空。及諸侍者別諭人空也。因緣無主故人空也。惟置一牀者諭其眞空。如如不二故云一也。人法所依故云牀也。故法花云。法空爲牀座。以疾臥者托疾招問。非實病也。有古徳諺法師解云。室者卽是淨心眞心。淨名初發心時離諸愛見名室不定。今得聖道除其妄想煩惱。恬明得眞心。名空室內。故下經云。畢竟空寂捨也。除去所有者。除去一切生死道中無明父母等恩愛眷屬也。去侍者者去彼空有二見凡時侍也。故下經云。外道樂諸見。菩薩於諸見不動。置一牀者妄法斯盡。惟處無相禪定牀也。故下經云。四禪爲牀座也。以疾而臥者。依此禪定起無緣悲。𨿽復救生不離空定。悲體常寂故云臥也經曰。不來相而來。不見相而見述曰。一就有爲生滅明無來無去見夫去者。是無常法。無常之法此念中生。此念中滅本無來去。念念相續假名來去見亦如是。二約心解。眞心如如實無有來。妄心分別見有來也。三約二諦眞諦凝寂故云不來。俗諦隨相是以有來。四約眞化二身。眞身湛然故云不來。化身應現故云來也。下亦皆準此。

經曰。是疾何所因起。問病因也經曰。從癡有愛則我病生述曰。淨名答也。夫論病因有其二種。一凡夫病。則癡愛爲因。二菩薩病。卽大悲爲本。且凡夫病癡愛因者。卽是不了。不了卽受。受卽染著。染著故入生死。生死故何病而不生。故云則我病生。此言我者𨿽卽淨名意道眾生。大悲因者。菩薩悲心不避生死。不避苦惱。假名癡也。隨逐眾生不敢捨離。假名愛也。示同凡苦故云病也。苦從悲起故云生也。言其生久如者問近遠也。此之如字多。是助詞。其猶乘鳥斑如泣涕漣也﹝亦可如者不定之詞意云其生久耶﹞經曰。諸佛國土亦復皆空述曰。以勝況劣故有亦聲。非但小室。是空諸佛國土。亦復皆空問。佛土何空答曰。土有二。一法性眞土。卽以眞如法性而爲其體。無形無相無有方所。二有相假土。卽碧池蓮金沙寶地等四塵爲體。有其形相。有其處所。十方差別眞土卽法性本空相土。卽因緣無主所以是空經曰。以何爲空述曰。重問。前空眞土湛然相土宛然云何空耶經曰。以空空述曰。答也。上之空字是能觀空智。下之空字是所觀空境。凡夫小乘未得空智心外境界皆成實有不知外境。從妄心起反於其中而生怖畏。猶如驢畜見水中自影反生驚怖。菩薩大士轉識成智智無分別了知心外萬境皆空以者用也。則用其能觀空智令彼所觀境空智空境空。故云空空亦可能所皆空。故曰空空經曰。空何用空述曰。此重問前也。法體自空何須空智觀竟始空經曰。以無分別故空述曰。答也。法體𨿽空妄心分別不。是知空要藉空智斷。其分別方始見空。此乃分別卽有無分別。卽空故者因由之義。因無分別法始空也。已下諸句義相連帶。六十二見分別妄有見性本空。故云。於六十二見中求。解脫生死皆從心起。故云。解脫心行中求一念本心卽成解脫經曰。說身無常不說厭離於身述曰。說身此下明慰諭。初發心菩薩凡夫小乘而未了悟無常性空。恆爲無常之所迫逼。深生厭畏。速求寂滅不度眾生。菩薩了知無常性空。曰施恆沙身命不足爲難。所以出生入死隨形六道廣度眾生。不欣寂滅下皆準此經曰。說悔先罪而不說入於過去述曰。罪若有體滅已入於過去罪性本空何物名爲過去經曰。又此病起皆由著我述曰。執身有我。我爲身主。身旣有主。卽受病苦。我空準法。法中無主。誰其病故。故云。當起法想伿空其我得人空理果成羅漢法之所是空得法空。空理乃成菩薩。是故經云。此之法想亦是顚倒經曰。我及涅槃此二皆空。但以名字故空述曰。我體本空。假立我名尋名謂有。涅槃性空。言語斷故離名字。故假名涅槃引眾生也經曰。惟有空病空病亦空述曰。執有成病。以空破有。定執其空。空亦是病。有空雙遣乃眞定也經曰。內見外見述曰。境外見心名爲內見。心外見境名爲外見經曰。菩薩斷除客塵煩惱而起大悲述曰。悲上起愛名曰客塵。寄居悲上名之爲客塵污眞。悲名之曰塵。起於悲心廣度眾生。不了眾生空見可度名曰愛見經曰。貪著禪味是菩薩縛述曰。世間八禪輕安適悅。凡夫耽嗜故云禪味經曰。無方便惠縛。有方便惠解述曰。出世眞智名之爲惠。世間俗智名爲方便。有眞而無俗。闕方便之門。旣無方便。觸途掛礙名之爲縛。有俗而無眞觸途染著亦成其縛。眞俗相濟悲智雙融。方無縛矣經曰。身不離病。病不離身。是病是身。非新非故述曰。身從病有故云身不離病。病從身起故云病不離身。異名一體故云是病。是身無始舊有故曰非新。念念續生故云非故經曰。住於生死不爲污行。住於涅槃不永滅度述曰。住生死而不染污。異凡夫。住涅槃而不滅。異二乘。凡夫起污滯生死而不出。二乘住滅灰身智以長眠。菩薩悟之乃成大行經曰。非凡夫行非賢聖行。是菩薩行述曰。凡夫則造罪而自苦。二乘乃自利而棄眾生。故皆非也經曰。𨿽樂遠離而不依身心盡述曰。二乘以灰身滅心二皆永盡方爲遠離。故皆非也經曰。𨿽行三界而不壞法性述曰。𨿽遊三界之妄境不失眞如之法性經曰。𨿽行四無量心而不貪著生於梵世述曰。四無量者慈悲喜捨也。爲利生故而行之。非求報故而起之。梵世者色界初禪大梵王之世界。修慈心等得生彼天。壽命六十劫經曰。𨿽行禪定而不隨禪生述曰。息心湛如行無漏之禪定。超出三界不隨禪生。

不思議品第六

經曰。夫求法者非有色受想行識之求﹝五蘊空也﹞非有界入之求﹝十二處十八界空也﹞非有欲色無色之求﹝三界空也﹞不著佛求不著法求不著眾求﹝三寶空也﹞無見苦求無斷集求無造盡證修道之求述曰。此造字去聲呼之。造猶往也。盡證者涅槃性空。漏盡而證名爲盡證。旣無處所。何往之耶經曰。舍利弗言居士未曾有也。如是小室乃容受此髙廣之座。乃至云舍利弗諸佛菩薩有解脫名不可思議。若菩薩住是解脫者。以須彌之髙廣內芥子中亦無增減。須彌山王本相如故。而四天王等不覺不知。惟應度者乃見須彌入芥子中。是名不可思議解脫法門述曰。此之一章正明不可思議經云。正宗芥子極小須彌極大。二俱色法。須彌山者。準諸經論。闊狹髙下各八萬由旬。此中解釋自古多門。今宜逐要三二門耳。一就二諦釋之。俗諦妄想見其大小。二相懸殊不相容受。眞諦之中圓融一體。一體故芥子非小。須彌非大。小非定小。大非定大。是故相容。悟斯理者不可思議。二就法相法性二宗以釋。法相宗中大小相別不相容受。法性宗中恆沙萬法同一眞如不守自性。猶如大海眾水同味。虛通無礙。大得入小。小亦合大。不可思議。三約空有二門。妙有門中大小不無。眞空門中小大非有。互相容受不可思議。空不離有。大小宛然。有不離空。故相容受。亦可。就惟識門更釋一念淨心微細。猶如芥子。參羅萬像𨿽復眾多。要從一心變現而起。離心之外畢竟無法。攝境從心故相納也。更有古徳。約三性等諸門解釋。恐煩止。且已下毛容大海水等。數量大意同此經曰。我等何爲永絕其根。於此大乘已如敗種述曰。此迦葉呵責小乘之語也。夫論大乘菩薩不出生死不入涅槃不斷煩惱不捨眾生。故入三塗往來三界。大悲之心爲大乘根。二乘人等已出生死已證涅槃已斷煩惱已捨眾生。悲心已亡。故云根斷亦同敗種。

觀眾生品第七

經曰。維摩詰言。菩薩云何觀於眾生問也述曰。幻師了知幻人無實。菩薩了知眾生如幻。於中不著眾生等相。如第五大者。三世諸佛只說四大。地水火風。無第五大之等。第五實其體。眾生同此。如第六陰﹝只有五蔭無有第六﹞如第七情﹝只有第六根無第七也﹞如第十三入﹝只有六根六識十二入門無第十三也﹞如第十九界﹝只有六根六識六境三六十八更無十九﹞無色界無色。燋谷無芽。如須陀洹身見述曰。身見等第五初入見道得此初果身。第五永斷不行故舉此見彰其無也。如阿那含入胎述曰。阿那含者。是第三果已超。欲界更不入胎羅漢出三界煩惱都盡故。更無有貪嗔癡三毒。如得忍菩薩貪恚毀禁述曰。七方便中第六忍位修道至此永斷破戒界。如佛煩惱習述曰。習者習气。猶如臭气入衣等中浴浣之時垢穢𨿽淨臭气猶在。眾生身心亦復如是。煩惱惡气燻習身心。二乘聖人𨿽斷煩惱。習气仍在。惟有如來種習俱盡。石女無兒。夢中所見窹色卽無。定性二乘灰身滅智一歸寂滅更不受身經曰。行不熱慈者。煩惱名熱。燒眾生故。慈淨無惱故云不熱經曰。從無住本立一切法述曰。無住者卽眞如也。故知從眞起妄。卽有顚倒等無量諸法。次第相生相依而住。攝妄歸眞住。萬法依空住。虛空無依。諸法從眞起。眞如無住處。天女散花二乘不落菩薩落者。二乘之人取相分別不了花空。是以不落。菩薩之人分別已亡不取花相。是以不著。二乘神力去花不能令去者。若不證空。神通何益。此花不如法是以去之者。肇公云。香花著身有破戒之相。非沙門法。是以去之。生法師云。花法散身應墮而不墮者。非花法也。勿謂此花爲不如法。花無分別。人者自生分別心耳述曰。花是非情亦無心想又是無記。何有善惡二相分別耶。故知如法不如法自從心起。豈關花事經曰。佛化所生吾如彼生述曰。如來現化𨿽生不生。𨿽滅不滅。天女如佛故云彼生經曰。如舍利弗還爲凡夫乃成佛述曰。一證聖果更作凡夫。無有是處。菩提無所得也。證智無取無能得也。有佛可成。無有是處經曰。今諸佛於菩提已得當得。云何不得耶述曰。釋迦已得。彌勒當得也。天女答云。此皆世俗文字數故假名得也。眞中無得。

佛道品第八

經曰。菩薩行於非道通達佛道述曰。六波羅蜜等是道。五逆等名非道。菩薩爲方便示現於五逆非道反成佛事。故云通達。已下廣明非道之相行五無間而無惱恚述曰。凡夫五逆要起嗔心定墮無間受大苦惱。提婆達多等諸大菩薩助佛揚化恐怖眾生。示行破僧殺阿羅漢皆從悲心非因惡心。示入阿鼻如三禪樂至於地獄無諸罪垢﹝悲願入中非因惡藥﹞至於畜生無有無明憍慢等過述曰。愚癡憍慢多墮畜生。菩薩示之故無此過。至於餓鬼具足功徳﹝無福功徳生餓鬼中菩薩示現不因無福﹞已下同此經曰徧入諸道而斷其因緣述曰。救度眾生隨形六道悲願力故非惡因緣經曰。有身爲種述曰。此明佛種。羅什云。有漏五陰積聚名身。由此有身能行諸善。故爲佛種。亦可。觀身厭患發菩提心成其佛種。推末就根身爲佛種。已下諸句義皆同此經曰。九惱處一愛我怨家。二憎我善友。三損害自身。各通三世名爲九惱經曰。誠如所言。塵勞之疇爲如來種述曰。塵勞者煩惱之總名。塵污身心名之爲塵。能令眾生生死疲倦名之曰勞。菩薩之人畱惑潤生不出生死救度眾生。當來作佛故以塵勞而爲佛種。二乘之輩怖畏生死斷除塵勞。旣無煩惱。無物潤生。不得長劫在生死中救度眾生行菩薩行。當來作佛。佛種已斷。是故經言。我等今者不復堪任發菩提心。乃至云凡夫於佛法有反覆而聲聞無也。又云。乃至五無間罪猶能發意生於佛法。而今我等不復能發經曰。智度菩薩母﹝智波羅蜜生佛身故﹞方便以爲父﹝方便善巧養菩提故﹞法喜以爲妻﹝法味充身悅樂心故﹞慈悲心爲女﹝柔和善順隨人意故﹞善心成實男﹝堅固不虛丈夫性故﹞弟子眾塵勞隨意之所轉菩薩以自在稱師。以塵勞而爲弟子。塵勞無量故云眾也。菩薩分形六道救度眾生。暫用煩惱潤生受報用而不染。故云隨意轉也布以七淨花。浴此無垢人述曰。禪定爲水洗身心。故七功徳花嚴淨禪池。言七淨者。一戒淨。不毀犯故。二心淨不染污故。三見淨。不邪見故。四疑淨。心決定故。五道淨。不行邪道故。六知見淨。證滅修道故。七涅槃淨。生死盡故。無垢所洗受禪定樂故云浴無垢人或之因浴得無垢也象馬五通馳﹝神通迅速故云馳也﹞回向爲大利﹝回施眾生功徳多故﹞四禪爲牀座﹝安心處故﹞除彼不肖人癡冥無智者述曰。肖猶似也子不似父母名爲不肖。丹朱不肖不堪紹繼。二乘之人不堪繼嗣。不似於佛名爲不肖。

入不二法門品第九

經曰。垢淨不二者。對垢有淨。垢性本空。淨亦無體。故云不二維摩默然以明不二者。恆沙萬法皆同一如如體。復如故無一二。言語道斷惟證相應。證亦如如。心境無二。空可言說而詮得耶。

經卷第三

香積佛品第十

述曰。此曰字音從越也。舍利發語之詞經曰。豈雜欲食而聞法乎述曰。四食之中欲界段食名爲雜欲。能生貪心發染欲故經曰。十方佛國皆如虛空述曰。無有垢淨虛通無礙。故如空也經曰。佛欲化樂小法者不盡現其淸淨土耳述曰。二乘凡夫名小眾生。穢從淨起名之爲現處淨難化故不現也經曰。無以限意食之使不消也述曰。量其多少名爲限意。小不容大名不消也經曰。猶故不賜述曰。賜猶盡也。山東呼盡爲賜經曰。香積如來無文字說。但以眾香今諸天人得入律行述曰。香者五塵之一數。三姓之中惟無記性。不通善惡。又無詮表。六根之中鼻根取也。香積世界眾生利根不假文字音聲言語詮表善惡。但聞香气便能入證卽皆獲得徳藏三昧。此之三昧具恆沙功徳名爲徳藏經曰。此土眾生剛彊難化。說苦切之言方能發心。是地獄是畜生是餓鬼﹝三惡道也﹞是難處﹝八難處也﹞是愚人生處﹝邊地下賤﹞又此土音聲亦五塵之一數。通其善惡有其詮表成其語業。此土鈍根要須語業。言詞懇切方能教化。又此土聲香增染長罪。淨土聲香皆爲佛事。如水鳥樹林皆能說法入聞香律經曰。斯諸菩薩亦能勞謙。無量大悲生是佛土。

述曰。勞者疲勞。謙者謙讓。於此土中行菩薩行大須疲勞。忍受諸苦。我慢多故大須謙讓。娑婆世界此名忍土。乃至世尊六年苦行成佛已後猶更忍受十種殘報。金鏘馬麥如余處說。

菩薩行品第十一

經曰。此飯勢力至於七日然後乃消述曰。理而言之。此出世解脫之飯消之早晚何有定限。隨順世間且言七日。故次下文云若聲聞人未入正位飯卽未消得入正位然後乃消等準此經文故無定限。言正位者證果之位也經曰。或有佛土。以佛光明而作佛事﹝見光觸身發心入證﹞有以菩薩而作佛事﹝他方淨土無聲聞眾見菩薩而能入證﹞有以佛所化人而作佛事﹝千佛之中有一佛與眾生無緣便入涅槃畱一化身化眾生也﹞經曰。是故名爲三藐三佛陀初三名正。藐之言徧。後三言知。佛陀言覺多陀阿伽度此云如來。佛陀此云覺者經曰。如菩薩者不盡有爲不住無爲述曰。簡二乘之人厭出生死名盡有爲。樂住寂滅名住無爲。菩薩不然。生死本空不盡有爲。涅槃性空不住無爲。亦可處生死而不染不盡。有爲證涅槃而不著不住無爲。又云。有而非有不盡有。爲空而不空不住無爲。在諸禪定如地獄想﹝遠離世樂故﹞。於生死中如園觀想﹝憐念眾生不受苦故﹞。見來求者爲善師想﹝利益我故﹞。捨諸所有具一切智想﹝境界多故﹞。見毀戒人起救護想﹝不憎嫌也﹞。諸波羅蜜爲父母想﹝生佛身故﹞。於道品法爲眷屬想﹝隨逐我身不相離故﹞。生死無數劫意而有勇﹝不怯退故﹞。聞佛無量徳志而不倦﹝求不足故﹞。具福徳故不住無爲﹝拔苦與樂福徳滿故﹞。具智慧故不住有爲﹝無數不經智慧滿故﹞。

見阿閦佛品第十二

經曰。如自觀身實相觀佛亦然述曰。身實相者卽眞如也。眞如無相。佛身亦然前際不來﹝已滅故﹞後際不去﹝不生故﹞今則不住﹝無前後故﹞不觀色﹝有空故﹞不觀色如﹝空空故﹞不觀色性﹝無定故﹞色卽是空。空卽是色。義與此同。已下準釋非四大起﹝離能造也﹞六入無積﹝六根空也因緣積空也聚無實性也﹞眼耳鼻舌身心已過﹝超六入也﹞維摩眞身本無生沒隨形化物不動國來。

維摩經抄

