諸經要抄

諸經要抄

諍。舍利弗。如是見人。我則不聽出家受戒。舍利弗。如是見人。我則不聽受一飲水以自供養。但勤修習無相三昧。於無相三昧亦取相。是人通達一切諸法相皆是一相。所謂無相。

佛藏經念佛品云惡知識。

佛告舍利弗。若有比丘教余比丘。汝當念佛念法念僧念戒念施念天。惟愛涅槃畢竟淸淨。如是教者名爲邪教。謂是正教而是邪教。舍利弗。如是教者名爲惡知識。是人名爲誹謗於我助於外道。亦爲他人說邪道法。舍利弗。如是惡人我乃不聽受一飲水以自供養。舍利弗。是念佛法斷語言道過出諸念。不可得念是名念佛。舍利弗。一切諸念皆寂滅相。隨順是法。此卽名爲修習念佛。不可以色念佛。何以故。念色取相貪味爲識。無形無色無緣無性。是名念佛。是故當知。無有分別無取無捨。是眞念佛。

佛藏經念法品云善知識。

舍利弗。是人爾時都無所有寂滅無性。不集諸相滅一切法。是則名爲修習念佛。念佛名爲破善不善一切覺觀。無覺無觀寂然無想。名爲念佛。何以故。不應以覺觀憶念諸佛。無覺無觀名爲淸淨念佛。舍利弗。隨所念起一切諸想皆是邪見。舍利弗。隨無所有無覺無觀無生無滅。通達是者名爲念佛。如是念中無貪無著。無逆無順。無名無相。無想無語。乃名念佛。是中乃無微細小念。何況粗身口意業。無身口意業處。無念無分別。空寂無性滅諸覺觀。是名念佛。汝念佛時莫取小想莫生戲論。莫有分別。何以故。是法皆空無有體性。不可念一相。所謂無名。是名眞實念佛。何以故。如來不名爲色。不名爲想。不名爲念。不名爲分別。不逆不順不取不捨。非定非慧。是人於佛猶尙不得。何況於念。舍利弗。如是教者名善知識。若人成就如是相者。世間希有。得不顚倒眞實見故。是爲正見。復次舍利弗。正見者。名爲正作正行正道正解。無有顚倒如實而見。是故如來說名正見。若生我想人想眾生想者。當知。是人皆是邪行。

佛藏經云惡知識。

舍利弗。人以淸淨信等諸根出家學道。遇惡知識。惡知識者。常好調戲輕躁無羞。言語散亂不攝諸根。心不專一癡如白羊。親近如是惡知識者。失須陀洹果斯陀含阿那含果阿羅漢果。乃至失於生天之樂。況涅槃道。舍利弗。是人隨惡知識。若生人中父母生離死亡喪失。親裏衰惱國土破壞。生八難中捨於樂處。遇惡知識生無佛處。若值佛世目不喜見。不喜聞法。不與佛眾而和合。

念誦結護法普通諸部

三藏金剛智授與灌頂弟子

凡欲念誦先須護身結界澄想。觀察本尊聖者。起慈悲心湣念有情。發大誓願回向菩提。方可念誦。持四種念珠作四種念誦。一者音聲念誦。二者金剛念誦。合口動舌點誦是。三者三摩地念誦。心念是也。四者眞實念誦。如字義修行是也。能令行者速證無上菩提。具一切智。此心眞言。是一切諸佛第一義。眞如智中流出。非是作法顯現。如巧色摩尼能滿諸願。一切諸佛同聲共說。思惟之時。惟是明朗亦不見身之與心。況無一物法非空故。若久能熟當自證智。作是觀時。誦密言曰。

念此明者。卽能證入一切灌頂曼荼羅位。於諸菩薩祕密法門隨意無礙。作是觀時不復延促。務在證入。若能一一與心相應方大成就。一切時處作意任運相應。無所掛礙。一切妄想貪嗔癡等。不假斷除自然不起性常淸淨。此眞實法門。是一切眾生自性淸淨心名爲圓鏡智。上從諸佛下至眾生。悉皆同等無有增減。但爲無明妄想所覆。令其法體不得顯現。作是觀者便證解脫一切智三昧。名爲地前三賢位。所有動作任運相應。自然進入初地生大歡喜。所以然者。以觀月爲方便。具有三義。一月淸淨義。離貪欲垢故。二者淸淨源義。離貪嗔熱惱故。三者光明義。離愚癡故。所以取月爲諭亦莫作月解。世間者四大所成畢竟破壞。眾生自性淸淨心無生滅故。此是諸佛菩薩內證非二乘聲聞外道所知境界。作此觀者。一切佛法恆沙功徳不由他悟。此一法攝無量。剎那悟入諸法中。自在無礙。從地至地漸漸升進。學此觀者。不得專守念以爲究竟。當須正念進修方便。然後證入究竟淸淨法海。

般若波羅蜜多心經三世諸佛依般若波羅蜜多故得阿耨多羅三藐三菩提。故知。般若波羅蜜多是大神咒。是大明咒。是無上咒。是無等等咒。能除一切苦眞實不虛。

金剛三昧經眞性空品第六舍利弗言。如尊所說在事之先。取以本利是念寂滅。寂滅是如。總持諸徳該羅萬法。圓融不二不可思議。當知。是法卽是摩訶般若波羅蜜。是大神咒。是大明咒。是無上咒。是無等等咒。佛言。如是如是。眞如空性。性空智火燒滅諸結。平等平等。等覺三地。妙覺三身。於九識中皎然明淨。無有諸影若有眾生無餘雜念。爾時菩薩常作化身權護是人。不離左右。

大般若經摩愁品云若有眾生修行般若波羅蜜者。與不憶不念相應。一切魔家眷屬悉皆愁憂不樂。

佛藏經云舍利弗。我法無諸難事。不乏飲食臥具醫藥。汝等但當勤行佛道。莫貴世間財利供養。舍利弗。汝今善聽。我當語汝。若有一心行道比丘。千億天神皆共同心以諸樂具欲共供養。舍利弗。諸人供養坐禪。比丘不及天神。

假佛一切形像是。

金剛經云凡所有相皆是虛妄。若以色見我以音聲求我。是人行邪道。不能見如來。

佛藏經云。佛告舍利弗。我余經說。若人見法是爲見我。如來非法亦非非法﹝不順有相不依無相卽是見法。見法者見本性﹞何以故。調達愚人及諸外道。皆以色身見佛。舍利弗。如來不應以色身見。亦復不應以音聲見。舍利弗。若人以色身見佛。是去佛遠。所以者何。佛不名見名爲見佛﹝不依有見無見卽是不依正見﹞。

維摩經云夫求法者不著佛求不著法求不著眾求法名無染。若染於法乃至涅槃。是卽染著非求法也。法名無爲。若行有爲。是求有爲。非求法也。法離見聞覺知。若行見聞覺知。是卽見聞覺知非求法也。惟舍利弗。夫求法者。於一切法應無所求。

法華經云無上寶聚不求自得﹝若人不求種種世法。亦不求佛法。卽是眞求法人﹞眞佛者﹝識心見性悟理之人卽是眞佛﹞。

金剛經云離一切諸相卽名諸佛﹝離有離無故。不垢不淨故。無生無體故﹞。

法身禮。

入佛境界經云佛常在世間。而不染世法。以不分別世間故。敬禮無所觀。虛空無中邊。諸佛身亦然。心同虛空故。敬禮無所觀。一切平等禮。無禮無不禮。一禮徧含識。同歸實相體﹝實相者。不順有體相不依無相是﹞。

楞伽經云爾時大惠白佛言。世尊。願爲我說諸佛體性。佛言。大惠。覺二無我。除二種障。離二種死。斷二種煩惱。是佛體性。大惠聲聞緣覺得此法已亦名爲佛。我以是義但說一乘。

爾時世尊重說偈言。善知二無我。除二障二惱。及不思議死。是故名如來。

假三寶形像佛是佛寶。一切經論教法是法寶。剃髮被袈裟受二百五十戒是僧寶﹝若不識心不見性總無寶﹞。

眞三寶﹝見性之人三寶具足﹞。

維摩經云。寂根菩薩曰。佛法眾爲二。佛卽是法。法卽是眾。是三寶。皆無爲相。與虛空等。一切法亦爾。能隨此行者。是爲入不二法門﹝不隨有行不依無行卽是離法之人﹞。

思益經云若身證是法。亦不離身見法。亦不離法見身。於是觀中不見二相。不見不二相。如是現前知見而亦不見。名聖默然。若有諸菩薩。於上中下法。亦不取不捨。是名行菩提。若法及非法。不分別爲二。亦不得不二。是名行菩提。若二卽有爲。非二卽無爲。離是二邊者。是名行菩提。是人過凡夫。亦不入法位。未得果而聖。是世間福田。行於佛道時。無法可捨離。亦無法可受。是名菩提相。一切無所念。是卽如來法。

文殊師利菩薩問思益菩薩言。云何名爲修道。思益菩薩答言。若不分別是法是非法離於二相。名爲修道。又問云。何名爲修道。答言。不墮有不墮無亦不分別是有是無。習如是者名爲修道。

又問。何故不見。答。言離二相故不見。不見卽正是見。若說法不違佛不違法不違僧名爲說法。若知法卽是佛﹝是佛寶﹞離相卽是法﹝是法寶﹞無爲卽是僧﹝是僧寶﹞一人見性。分明三寶具足。

涅槃經云見性成佛道﹝除見性外更有法門出三界得成佛者無有是處﹞假戒﹝因犯禁戒制戒是。此戒是方便戒。是不了教。只許五歲學五歲若不捨是眞外道。是具足邪見人﹞佛藏經云佛告舍利弗。我說教者不說受者。舍利弗。於我法中多有如是增上慢教。舍利弗。若受教者受戒五歲不能悉捨。如是所教於是教中勤心精進自有得。無有比丘不往咨問。我說此人𨿽有五歲猶名邪見。雜外道法順行魔教。舍利弗。若有比丘受是教已聞空無所得法。卽自覺知。我先受者皆是邪見。於空無所得法無悔。深入通達不依一切我見人見。舍利弗。我說此人名爲淸淨梵行。

法句經云若說諸持戒。無善無威儀。戒性如虛空。持者爲迷倒。

金剛三昧經爲說戒者。爲不善慢故海波浪故如彼心地八識海澄九識流淨風不動波浪不起戒性等空持者迷倒。

諸法無行經云若人分別戒。是則無有戒。若有見戒者。是則爲失戒。戒非戒一相。知是爲道師。

涅槃經云戒有二種。一者性自能持。二者須他教敕。若遇師僧白四羯磨。然後得戒。𨿽得戒已要憑和上諸師同學善友誨諭。乃知。進止聽法說法備諸威儀。是名須他教敕。

花嚴經梵行品云若戒是梵行者。爲場壇是戒耶。問。淸淨是戒耶。教威儀是戒耶。三說羯磨是戒耶。和上是戒耶。阿闍梨是戒耶。剃髮是戒耶。著袈裟衣是戒耶。乞食是戒。正命是戒耶。如是觀已於身無所取。於修無所著。於法無所住。過去已滅。未來未至。現在空寂。無作業者。無受報者。此世不移動。彼世不攺變。此中何法名爲梵行。從何處來。誰之所有體。爲是誰由誰而作。爲是有爲是無。

眞戒﹝一切眾生本來自有佛性。是持眞戒者識心見性人。是見性之時想念不生。不起分別及有漏習。入無戒不自不他不垢不淨無我無人無念無分別無主無宰無吝無惜百無所須。諸欲永息等同虛空。同無情物身心不自。戒犯不二能。如是知者是眞持戒人﹞。

不淨說法。

楞伽經云未來世當有。身著於袈裟。妄說於有無。毀壞我正法。佛告大惠。彼愚癡人說有三乘。不說惟心無諸境界。一切癡外道。妄見作所作。悉著有無論。是故無解脫。涅槃離心意。惟此一法實。藏識說爲心。思量以爲意。心如白色衣。意識習爲垢。垢習之所污。念心不顯現。若隨言取義。建立於諸法。以彼建立故。死墮地獄中。

佛告大惠。彼人愚癡不知。言說是生是滅。義不生滅。一切言說墮於文字。義則不墮。離有離無故。無生無體故。

淨說法。

佛藏經云舍利弗。是人又能淸淨持戒。無有瑕疵。不垢不淨。自在智者所贊能自具足。隨順禪定時樂坐禪。如是比丘我亦聽受供養。舍利弗。身證法身無有疑悔。我聽是人髙坐說法。𨿽見凡夫淸淨持戒。心不貪著外道經義。一心勤求沙門上果。不貪利養善巧定說。多聞廣諭猶如大海。乃至失命猶不妄語。不樂諍訟自利利他。惟說淸淨第一實義。所說如是。舍利弗。如是說者我聽說法。如來所說能使諸法不相違逆。爲說戒定惠解脫知見。舍利弗。求利比丘。爲佛出家而破戒品。何用說法。何以故。舍利弗。我經中說。若人不自善寂不能護。法能令他人善寂自護。無有是處。如人自沒污泥欲出他人。無有是處。若人自善寂。能出污泥欲出他人。則有是處。是故舍利弗。我今明了告汝。誹謗如來其罪不輕。實語比丘應聽說法。非妄語者持戒比丘。則能法施。舍利弗。髙坐說法決定斷疑。最是上事。若持戒不淨著外道義。我則不聽。及妄諸者貴世樂者。求利者。樂諍訟者。我亦不聽。我聽淨持戒者。質直心者。通達諸法實相者。髙坐說法。舍利弗。破戒比丘寧當捨戒。不著聖人相袈裟覆藏罪垢。蜜作眾惡受人信施。舍利弗。云何以小因緣。而於地獄受久遠身。阿難。譬如惡賊於王大臣。不敢自現盜他物者。不自言賊。如是阿難。破戒比丘成就非沙門法。上不自言我是惡人。況能向餘人說。自言罪人。阿難。如是經者。破戒比丘。隨得聞時能自降伏則有慚愧。持戒比丘得自增長。說是法時。九萬諸天於諸法中得法眼淨。

法華經云我此九部法隨順眾生入大乘爲本。

楞伽經云爾時大惠復請佛言。惟願爲說宗趣之相。令我及諸菩薩善達此義。不隨一切眾邪妄解。疾得阿耨多羅三藐三菩提。佛言。諦聽。當爲汝說。大惠言惟。佛言。大惠一切二乘及諸菩薩。有二種宗法相。何等爲二。爲宗趣法相。言說法相。宗趣法相者。謂自所證殊勝之相。離於文字語言分別。入無漏界成自地行。超過一切不正思覺。伏魔外道生智惠光。是名宗趣法相。言說法相者。爲說九部種種教法。離於一異有無等相。以巧方便隨眾生心令入此法。是名言說法相。汝及諸菩薩當勤修學。爾時世尊重說頌言宗趣與言說。自證及教法。若能善知見。不墮他妄解。

佛告大惠言。第一義者。是聖智內自證境。非語言分別智境。語言分別不能顯示。大惠言。說者生滅動搖展轉因緣生。若展轉緣生於第一義則不能顯示。第一義者。無自他相。言語有相不能顯示。第一義者。但惟自心。種種外相悉皆無有。言語分別不能顯示。是故大惠應當遠離語言分別佛分別。佛告。婆羅門乃至少有心識流動分別外境。皆是世論乃至心流動。是則爲世論。分別不起者。是人見自心。

佛告大惠。乃至少有言語分別生。卽有常無過常。是故應除二分別覺勿令少在。

乃至有所立。一切皆錯亂。若見惟自心。是則無爲諍。愚夫樂妄說。不聞眞實惠。言說三苦本。眞實滅苦因。言說卽變異。眞實離文字。於妄想心鏡。愚生二種見。不識心及緣。卽起二妄想。了心及境界。妄想卽不生。我無上大乘。超過於名言。其義甚明了。愚夫不覺知。內自證不動。是無上大乘。

思益經云云何比丘隨佛教隨佛語。答言。稱贊毀辱其心不動。是名隨佛教。不隨文字語言是名隨佛語。又比丘滅一切諸相。是名隨佛教。又云。身無所起心無所起。是名第一牢彊精進。

有諍法。

思益經云梵天言。云何比丘多諍訟。答言。是好是惡此名諍訟。是理是非理此名諍訟。是垢是淨此名諍訟。是善是不善此名諍訟。是戒是毀戒此名諍訟。是應作是不應作此名諍訟。以是法得道以是法得果此名諍訟。梵天若於法中有髙下心貪著取受。皆是諍訟。樂諍訟者。無沙門法。樂沙門法者。無有妄想貪著。梵天言。云何比丘親近於佛。答言。若比丘於諸法中不見有法若近若遠。是名親近於佛。梵天言。云何比丘給侍於佛。答言。若比丘身口意無所作。是名給侍於佛。

樂瓔珞莊嚴方便品﹝一部一卷成。亦名轉女身菩薩問答經﹞若其無諍不可言說。以何等故說名無諍。須菩提言。姊。如來世尊爲聲聞弟子假名字說。女言。大徳須菩提。若有假名卽有諍訟。若有諍訟卽有顚倒。若有顚倒非沙門法。須菩提言。姊何等是沙門法。女言。大徳須菩提。無有文字。無有諍訟。無有顚倒。是沙門法。亦不分別是法。是非法。是沙門法。又不分別憶想不憶想。是沙門法。離一切著。是沙門法。無心離意識。是沙門法。知足是沙門法。離有爲法。是沙門法。諸法如虛空。是沙門法。說是沙門法時。中間所集聽法諸天。有四十天子。遠塵離垢得法眼淨。

佛藏經云﹝佛弟子終有爲著相。非沙門法﹞非沙門自稱沙門。不應供養而受供養。名爲常賊立憧相賊。名爲自在殺害人賊。是人所食一口皆不淨。惟淸有向道得道果者能消供養。舍利弗。我滅度後如是等人滿閻浮提。專行求利以自生活有爲法。

金剛經云一切有爲法。如夢幻泡影。如露亦如電。應作如是觀。

涅槃經云有爲功徳多諸過患。

佛藏經云我所說諸法。隨順第一義。有爲不堅牢。如夢之所見。

金剛三昧經云於有爲法如避火坑。

楞伽經云若依止少法而有少法起。若依止於事此法卽便壞。

禪門經云大乘妙義至理空曠。有爲眾生而不能入。

大佛頂經云圓滿菩提歸無所得。

般若子經云無智亦無得。以無所得故卽菩提薩埵。

修多羅般若經云佛告須菩提。若有善男子善女人。發菩提心有所得者。卽是邪見。邪見之人永不見佛。斷一切智名爲佛智見。凡夫有爲。佛是無爲。如是見者非平等見。見凡夫法空佛法亦空。如是見者是名正見。

思益經云世尊。云何具足六波羅蜜。梵天若不念施。不依戒。不分別忍。不敢精進。不住禪定。不二於惠。是名具足六波羅蜜。

金剛三昧經云空心不動具六波羅。

此大乘頓教法門。爲一切眾生本來自有佛性。千經萬論大小乘教文字言說。只指眾生本性見成佛道。此法亦名反源。亦名反照。亦名反流。亦名回向。亦名無生。亦名無漏。亦名不起。亦名法離見聞覺知。

楞伽經雲如水瀑流盡。波浪卽不起。如是意識滅。種種識不生。

大佛頂經云元是一精明。分爲六和合。一處成休復。六用皆不行。一根旣反源。六根成解脫。反聞聞自性。性成無上道。反見見自心。見性成佛道。

又云。若棄生滅守於眞常。常光現時塵根識心應時消落。想相爲塵。識情爲垢。二俱遠離。則汝法眼應時淸明。云何不成無上知覺佛告阿難。如是淸淨持禁戒人心無貪淫。於外六塵不多流溢。因不流溢旋源自歸。鹿旣不緣根無所偶。反流全一六用不行。十方國土皎然淸淨。

楞伽經雲遠離於心識。亦離於五法。復離於自性。是爲佛種性。由依本識故。而有諸識生。由依內識故。有似外影現。無智恆分別。有爲及無爲。�����離質亦無影。藏識若淸淨。諸識浪不生。依法身有報。而起淨分別。若不了無我。依教不依義。理教中求我。是妄垢惡見。不了故說有。惟妄取無餘。離聖教正理。欲滅惑反增。是外道狂言。智者不應說。教由理故顯。當依此教理。勿更餘分別。

維摩經云文殊師利菩薩從無住本立一切法。

金剛經云一切諸佛及諸佛阿耨多羅三藐三菩提法。皆從此經出﹝此經者卽此心。是不生不滅故。不垢不淨故。離有離無故。影體俱離故。不依性相故。亦不順生。亦不依寂。亦不順有相。亦不依無相不沈不浮故﹞。

文殊行經云復次舍利弗。若有人言。過去未來於實際中。說有依處說無依處者。當知。彼輩誹謗如來獲大重罪。所以者何。彼眞實際無憶無念亦無墮落﹝無憶無念者卽不順浮。亦無墮落者。卽不沈空滯寂。此法不順有心。不依無心。順有心者卽是波浪。依無心者卽是��空見外道有無不二卽是正見﹞。

楞伽經雲天乘及梵乘。聲聞緣覺乘。諸佛如來乘。諸乘我所說。乃至有心起。諸乘未究境。彼心轉滅以。無乘及乘者。無有乘建立。我說爲大乘。

天乘非乘。非名亦非字。非諦非解脫。

我無上大乘超過於名言。其義甚明了。愚夫不覺知。內自證不動。是無上大乘。

決定毗尼經云見凡夫有爲佛。是無爲。如是見者不平等見。見凡夫法空佛法亦空。如是見者是名平等見。見犯比丘不入地獄。淸淨行者不證涅槃。如是見者名平等見。

寶積經云云何眞供養佛。佛言。無佛想無法想無僧想。是名日日眞供養佛。佛不名作。不名色。不名想。無作無色無想。是名眞供養佛。

金剛三昧經序品第一爾時世尊。大眾圍繞。說大乘經。名一味眞實際本覺利行。若聞是經。乃至受持一四句偈。是人則爲入佛智地。能以方便教化眾生。爲一切眾生作大知識。佛說此經已。結跏趺坐。卽入金剛三昧。身心不動。爾時眾中。有一比丘。名曰阿伽陀。從坐而起。合掌胡跪。欲宣義意。而說偈言。

大慈滿足尊

智慧通無礙

廣度眾生故

說於一諦義

無量諸菩薩

皆悉度眾生

爲眾廣染問

知法寂滅相

入於決定處

如來智方便

當爲入實說

隨順皆一乘

無有諸雜味

猶如一雨潤

眾艸皆悉榮

隨其性各異

一味之法潤

普充於一切

如彼一雨潤

皆長菩提引

入於金剛味

證法眞實定

決定斷疑悔

一法之印成

無相法品第二一覺了義難解難入。非諸二乘之所知見。惟佛菩薩乃能知之。善男子。若化眾生無生於化。不生無化其化大焉。令彼眾生皆離心我。一切心我本來空寂。若得空心心不幻化。無幻無化卽得無生。無生之心在於無化。解脫菩薩。而白佛言。尊者。若有眾生見法生時。令滅何見。

