梁朝傅大士頌金剛經

梁朝傅大士頌金剛經序

金剛經歌者。梁朝時傅大士之所作也。武帝初請志公講經。志公對曰。自有傅大士善解講之。帝問。此人今在何處。志公對曰。見在魚行。於時卽照大士入內。帝問。大士欲請大士講金剛經。要何髙坐。大士對曰。不用髙坐。只須一具柏板。大士得板。卽唱經歌四十九頌終而便去。志公問武帝曰。識此人不。帝言不識。志公告帝曰。此是彌勒菩薩分身。下來助帝楊化。武帝忽聞情大驚訝。深加珍仰因題此頌。於荊州寺四層閣上至今現在。夫金剛經者。聖教玄關深奧難測。諸佛莫不皆由此生。𨿽文疏精研浩汗難究。豈若慈頌顯然目前。遂使修行者不動足而登金剛寶山。諦信者寂滅識而超於涅槃彼岸故書。其文廣博無窮。凡四十九篇烈之。於後所謂惠日流空照如來之淨土禪刀入手破生死之魔軍。旣人法雙祛俱遣快哉。斯義何以加焉。有一智者不顯姓名。資楊五首以申助也。其層閣旣被焚燒。恐文隋墮。聊請人賢於此閣見本請垂楷定。

若有人持誦金剛般若波羅蜜經。先須至心念淨口業眞言。然後啟請八金剛四菩薩名號。所在之處常當擁護。

淨口業眞言

唵修利修利摩訶修利修修利莎婆訶

虛空菩薩普供養眞言

唵誐誐曩三婆縛襪曰羅斛

云何梵。云何得長壽。金剛不壞身。復以何因緣。得大堅固力。云何於此經。究竟到彼岸。願佛開微蜜。廣爲眾生說。

發願文

稽首三界尊

十方無量佛

我今發弘願

持此金剛經

上報四重恩

下濟三塗苦

若有見聞者

悉發菩提心

盡此一報身

同生極樂國

奉請八金剛

第一奉請靑除災金剛。第二奉請辟毒金剛。第三奉請黃隨求金剛。第四奉請白淨水金剛。第五奉請赤聲金剛。第六奉請定除災金剛。第七奉請紫賢金剛。第八奉請大神金剛。

第一奉請金剛罥菩薩。第二奉請金剛索菩薩。第三奉請金剛愛菩薩。第四奉請金剛語菩薩。

金剛般若波羅蜜經

法會因由分第一

如來涅槃曰。

娑羅雙樹間

阿難沒憂海

悲慟不能前

優婆初請問

經首立何言

佛教如是著

萬代古今傳

如是我聞。一時佛在捨衛國祇樹給孤獨園。與大比丘眾千二百五十人俱。爾時世尊。食時著衣持缽入舍衛大城乞食。於其城中次第乞已。還至本處。飯食訖。收衣缽洗足已敷座而坐。

善現起請分第二

時長老須菩提。在大眾中。卽從坐起。偏袒右肩右膝著地。合掌恭敬而白佛言。希有世尊。如來善護念諸菩薩。善付囑諸菩薩。世尊。善男子善女人。發阿耨多羅三藐三菩提心。應云何住云何降伏其心。佛言。善哉善哉。須菩提。如汝所說。如來善護念諸菩薩。善付囑諸菩薩。汝今諦聽。當爲汝說。善男子善女人。發阿耨多羅三藐三菩提心。應如是住如是降伏其心。惟然世尊。願樂欲聞。

大乘正宗分第三

佛告須菩提。諸菩薩摩訶薩。應如是降伏其心。所有一切眾生之類。若卵生若胎生若濕生若化生。若有色若無色。若有想若無想。若非有想若非無想。我皆令入無餘涅槃而滅度之。如是滅度無量無數無邊眾生。實無眾生得滅度者。何以故。須菩提。若菩薩有我相人相眾生相壽者相。卽非菩薩。

彌勒頌曰。

空生初請問

善逝應機酬

先答云何住

次教如是修

胎生卵濕化

咸令悲智收

若起眾生見

還同著相求

妙行無住分第四

復次須菩提。於法應無所住。行於布施。所謂不住色布施。不住聲香味觸法布施。須菩提。菩薩應如是布施不住於相。何以故。若菩薩不住相布施。其福徳不可思量。

檀波羅蜜﹝布施﹞彌勒頌曰。

施門通六行

六行束三檀

資生無畏地

聲色勿相干

二邊純莫立

中道不須安

欲覓無生處

背境向心觀

屍波羅蜜﹝持戒﹞彌勒頌曰。

尸羅得淸淨

無量劫來因

妄想如怨賊

貪愛若參辰

在欲而無欲

居塵不染塵

權於離垢地

當證法王身

羼提波羅蜜﹝忍辱﹞彌勒頌曰。

忍心如幻夢

辱境若龜毛

常能修此觀

逢難轉堅牢

無非亦無是

無下亦無髙

欲滅貪嗔賊

須行智慧刀

毗離耶波羅蜜﹝精進﹞彌勒頌曰。

進修名焰地

良爲慧光舒

二智心中遣

三空境上祛

無明念念滅

髙下執情知

觀心如不間

何啻至無爲

禪波羅蜜﹝禪定﹞彌勒頌曰。

禪河隨浪淨

定水逐波淸

澄神生覺性

息慮滅迷情

徧計虛分別

由來假立名

若了依他起

無別有圓成

般若波羅蜜﹝智慧﹞彌勒頌曰。

慧燈如朗日

蘊界若干城

明來闇便謝

無暇暫時停

妄心猶未滅

乃見我人形

妙智圓光照

惟得一空名

三大僧祇劫

萬行具齊修

旣悟無人我

長依聖道流

二空方漸證

三昧任遨遊

創居歡喜地

常樂逐忘憂

須菩提。於意云何。東方虛空可思量不。不也世尊。須菩提。南西北方四維上下虛空可思量不。不也世尊。須菩提。菩薩無住相布施福徳。亦復如是不可思量。須菩提。菩薩但應如所教住。

彌勒頌曰。

若論無相施

功徳極難量

行悲濟貧乏

果報不須望

凡夫情行劣

初且略稱揚

欲知檀貌狀

如空徧十方

如理實見分第五

須菩提。於意云何。可以身相見如來不。不也世尊。不可以身相得見如來。何以故。如來所說身相卽非身相。佛告須菩提。凡所有相皆是虛妄。若見諸相非相則見如來。

彌勒頌曰。

如來舉身相

爲順世間情

恐人生斷見

權且立虛名

假言三十二

八十也空聲

有身非覺體

無相乃眞形

正信希有分第六

須菩提白佛言。世尊。頗有眾生得聞如是言說章句。生實不。佛告須菩提。莫作是說。如來滅後後五百歲。有持戒修福者。於此章句能生信心以此爲實。

彌勒頌曰。

因深果亦深

理密奧難尋

當來末法世

惟慮法將沈

空生情未達

聞義恐難任

如能信此法

定是覺人心

當知是人不於一佛二佛三四五佛而種善根。已於無量千萬佛所種諸善根。聞是章句。乃至一念生淨信者。須菩提。如來悉知悉見是諸眾生。得如是無量福徳。

彌勒頌曰。

信根生一念

諸佛盡能知

生因於此日

證果未來時

三代經多劫

六度久安施

薰成無漏種

方號不思議

何以故。是諸眾生無復我相人相眾生相壽者相。無法相亦無非法相。何以故。是諸眾生。若心取相。則著我人眾生壽者。若取法相。卽著我人眾生壽者。何以故。若取非法相。卽著我人眾生壽者。

彌勒頌曰。

人空法亦空

二相本來同

徧計虛分別

依他礙不通

圓成說識海

流轉若飄蓬

欲識無生忍

心外斷行蹤

是故不應取法

不應取非法

彌勒頌曰。

有因名假號

無相乃馳名

有無無別體

無有有無形

有無無自性

妄起有無情

有無如谷響

勿著有無聲

以是義故。如來常說汝等比丘。知我說法如筏諭者。法尙應捨何況非法。

彌勒頌曰。

渡河須用筏

到岸不須船

人法知無我

悟理詎勞筌

中流仍被溺

誰論在二邊

有無如取一

卽被污心田

無得無說分第七

須菩提。於意云何。如來得阿耨多羅三藐三菩提耶。如來有所說法耶。須菩提言。如我解佛所說義。無有定法名阿耨多羅三藐三菩提。亦無有定法如來可說。何以故。如來所說法皆不可取不可說。非法非非法。

彌勒頌曰。

菩提離言說

從來無得人

須依二空理

當證法王身

有心俱是妄

無執乃名眞

若悟非非法

逍遙出六塵

所以者何。一切賢聖。皆以無爲法而有差別。

彌勒頌曰。

人法俱名執

了卽二無爲

菩薩能齊證

聲聞離一非

所知煩惱障

空中無所依

常能作此觀

得聖定無疑

依法出生分第八

須菩提。於意云何。若人滿三千大千世界。七寶以用布施。是人所得福徳寧爲多不。須菩提言。甚多世尊。何以故。是福徳卽非福徳性。是故如來說福徳多。若復有人。於此經中受持乃至四句偈等。爲他人說。其福勝彼。何以故。須菩提。一切諸佛及諸佛阿耨多羅三藐三菩提法。皆從此經出。須菩提。所謂佛法者卽非佛法。

彌勒頌曰。

寶滿三千界

賫持作福田

惟成有漏業

終不離人天

持經取四句

與聖作良緣

欲入無爲海

須乘般若船

一切無相分第九

須菩提。於意云何。須陀洹能作是念。我得須陀洹果不。須菩提言。不也世尊。何以故。須陀洹名爲入流而無所入。不入色聲香味觸法。是名須陀洹。須菩提。於意云何。斯陀含能作是念。我得斯陀含果不。須菩提言。不也世尊。何以故。斯陀含名一往來。而實無往來。是名斯陀含。須菩提。於意云何。阿那含能作是念。我得阿那含果不。須菩提言。不也世尊。何以故。阿那含名爲不來而實無來。是故名阿那含。

彌勒頌曰。

捨凡初至聖

煩惱漸輕微

斷除人我執

創始至無爲

緣塵及身見

今者乃知非

七返人天后

趣寂不知歸

須菩提。於意云何。阿羅漢能作是念。我得阿羅漢道不。須菩提言。不也世尊。何以故。實無有法名阿羅漢。世尊。若阿羅漢作是念。我得阿羅漢道。卽爲著我人眾生壽者。世尊。佛說我得無諍三昧。人中最爲第一。是第一離欲阿羅漢。我不作是念。我得阿羅漢道。世尊。則不說須菩提是樂阿蘭那行者。以須菩提實無所行。而名須菩提是樂阿蘭那行。

彌勒頌曰。

無生卽無滅

無我復無人

永除煩惱障

長辭後有身

境亡心亦滅

無復起貪嗔

無悲空有智

業然獨任眞

莊嚴淨土分第十

佛告須菩提。於意云何。如來昔在然燈佛所。於法有所得不。世尊。如來在然燈佛所。於法實無所得。

彌勒頌曰。

昔時稱善慧

今日號能人

看緣緣是妄

識體體非眞

法性非因果

如理不從因

謂得然燈記

寧知是舊身

須菩提。於意云何。菩薩莊嚴佛土不。不也世尊。何以故。莊嚴佛土者則非莊嚴。是名莊嚴。是故須菩提。諸菩薩摩訶薩。應如是生淸淨心。不應住色生心。不應住聲香味觸法生心。應無所住而生其心。

彌勒頌曰。

掃除心意地

名爲淨土因

無論福與智

先且離貪嗔

莊嚴絕能所

無我亦無人

斷常俱不染

穎脫出囂塵

須菩提。譬如有人身如須彌山王。於意云何。是身爲大不。須菩提言。甚大世尊。何以故。佛說非身是名大身。

彌勒頌曰。

須彌髙且大

將諭法王身

七寶齊圍繞

六度次相鄰

四色成山相

慈悲作佛因

有形終不大

無相乃爲眞

無爲福勝分第十一

須菩提。如恆河中所有沙數。如是沙等恆河。於意云何。是諸恆河沙寧爲多不。須菩提言。甚多世尊。但諸恆河尙多無數。何況其沙。須菩提。我今實言告汝。若有善男子善女人。以七寶滿爾所恆河沙數三千大千世界。以用布施得福多不。須菩提言。甚多世尊。佛告須菩提。若善男子善女人。於此經中乃至受持四句偈等。爲他人說。而此福徳勝前福徳。

尊重正教分第十二

復次須菩提。隨說是經乃至四句偈等。當知此處一切世間天人阿修羅。皆應供養如佛塔廟。何況有人盡能受持讀誦。須菩提。當知是人成就最上第一希有之法。若是經典所在之處。則爲有佛若尊重弟子。

彌勒頌曰。

恆沙爲比量

分爲六種多

持經取四句

七寶詎能過

法門遊歷處

供養感修羅

經中稱最勝

尊髙似佛陀

如法受持分第十三

爾時須菩提白佛言。世尊。當何名此經。我等云何奉持。佛告須菩提。是經名爲金剛般若波羅蜜。以是名字汝當奉持。所以者何。須菩提。佛說般若波羅蜜。則非般若波羅蜜。須菩提。於意云何。如來有所說法不。須菩提白佛言。世尊。如來無所說。

彌勒頌曰。

名中無有義

義上復無名

金剛諭眞智

能破惡堅貞

若到波羅岸

入理出迷情

智人心自覺

愚者外求聲

須菩提。於意云何。三千大千世界所有微塵。是爲多不。須菩提言。甚多世尊。須菩提。諸微塵如來說非微塵。是名微塵。如來說世界非世界。是名世界。

彌勒頌曰。

積塵成世界

析界作微塵

界諭人天果

塵爲有漏因

塵因因不實

界果果非眞

果因知是幻

逍遙自在人

須菩提。於意云何。可以三十二相見如來不。不也世尊。不可以三十二相得見如來。何以故。如來說三十二相卽是非相。是名三十二相。須菩提。若有善男子善女人。以恆河沙等身命布施。

彌勒頌曰。

施命如沙數

人天業轉深

旣掩菩提相

能障涅槃心

猿猴探水月

莨菪拾花鍼

愛河浮更沒

苦海出還沈

若復有人。於此經中乃至受持四句偈等。爲他人說其福甚多。

彌勒頌曰。

經中持四句

應當不離身

愚人看似妄

智者見惟眞

法性無前後

無中非故新

蘊空無實法

憑何見有人

離相寂滅分第十四

爾時須菩提。聞說是經深解義趣。涕淚悲泣而白佛言。希有世尊。佛說如是甚深經典。我從昔來所得慧眼。未曾得聞如是之經。

彌勒頌曰。

聞經深解義

心中喜且悲

昔除煩惱障

今能離所知

徧計於先了

圓成證此時

宿乘無礙慧

方便勸人持

世尊。若復有人得聞是經。信心淸淨則生實相。當知是人成就第一希有功徳。世尊。是實相者則是非相。是故如來說名實相。

彌勒頌曰。

未有無心境

曾無無境心

境忘心自滅

心滅無境心

經中稱實相

語妙理能深

證知惟有佛

小聖詎堪任

世尊。我今得聞如是經典。信解受持不足爲難。若當來世後五百歲。其有眾生得聞是經。信解受持。是人則爲第一希有。何以故。此人無我相人相眾生相壽者相。所以者何。我相卽是非相。人相眾生相壽者相卽是非相。何以故。離一諸相則名諸佛。

彌勒頌曰。

空生聞妙理

如蓬植在麻

凡流信此法

同火出蓮華

恐人生斷見

大聖預開遮

如能離諸相

定入法王家

佛告須菩提。如是如是。若復有人得聞是經。不驚不怖不畏。當知是人甚爲希有。

彌勒頌曰。

如能發心者

應當了二邊

涅槃無有相

菩提離所緣

無乘及乘者

人法兩俱捐

欲達眞如理

應當識本源

何以故。須菩提。如來說第一波羅蜜非第一波羅蜜。是名第一波羅蜜。

彌勒頌曰。

波羅稱彼岸

於中十種名

髙卑緣妄識

次第爲迷情

焰裏尋求水

空中覓響聲

眞如何得失

今始號圓成

須菩提。忍辱波羅蜜如來說非忍辱波羅蜜。何以故。須菩提。如我昔爲歌利王。割截身體。我於爾時。無我相無人相。無眾生相無壽者相。何以故。我於往昔節節支解時。若有我相人相眾生相壽者相。應生嗔恨。須菩提。又念過去。於五百世作忍辱仙人。於爾世無我相無人相。無眾生相無壽者相。

彌勒頌曰。

暴虐惟無道

時稱歌利王

逢君出遊獵

仙人橫被傷

頻經五百代

前後極時長

承仙忍辱力

今乃證眞常

是故須菩提。菩薩應離一切相發阿耨多羅三藐三菩提心。不應住色生心。不應住聲香味觸法生心。應生無所住心。若心有住則爲非住。是故佛說菩薩心不應住色布施。須菩提。菩薩爲利益一切眾生。應如是布施。

彌勒頌曰。

菩薩懷深智

何時不帶悲

投身憂虎餓

割肉恐鷹饑

精勤三大劫

曾無一念疲

如能同此行

皆得作天師

如來說一切諸相卽是非相。又說一切眾生則非眾生。須菩提。如來是眞語者。實語者。如語者。不誑語者。不異語者。

彌勒頌曰。

眾生與蘊界

名別體非殊

了知心似幻

迷情見有餘

眞言言不妄

實語語非空

始終無變異

性相本來如

須菩提。如來所得法。此法無實無虛。須菩提。若菩薩心住於法而行布施。如人入闇則無所見。若菩薩心不住法而行布施。如人有目日光明照見種種色。須菩提。當來之世。若有善男子善女人。能於此經受持讀誦。則爲如來以佛智慧悉知是人。悉見是人。皆得成就無量無邊功徳。

彌勒頌曰。

證空便爲實

執我乃成虛

非空亦非有

誰有復誰無

對病應施藥

無病藥還祛

須依二空理

穎脫入無餘

持經功徳分第十五

須菩提。若有善男子善女人。初日分以恆河沙等身布施。中日分復以恆河沙等身布施。後日分亦以恆河沙等身布施。如是無量百千萬億劫以身布施。若復有人聞此經典。信心不逆其福勝彼。何況書寫受持讀誦爲人解說。

彌勒頌曰。

眾生及壽者

蘊上假虛名

如龜毛不實

似兔角無形

捨身由妄識

施命爲迷情

詳論福比智

不及受持經

須菩提。以要言之。是經有不可思議不可稱量無邊功徳。如來爲發大乘者說。爲發最上乘者說。若有人能受持讀誦廣爲人說。如來悉知是人悉見是人。皆得成就不可量不可稱無有邊不可思議功徳。如是人等。則爲荷擔如來阿耨多羅三藐三菩提。何以故。須菩提。若樂小法者。著我見人見眾生見壽者見。則於此經不能聽受讀誦爲人解說。須菩提。在在處處若有此經。一切世間天人阿修羅所應供養。當知此處則爲是塔。皆應恭敬作禮圍繞。以諸華香而散其處。

彌勒頌曰。

所作依他性

修成功徳林

終無趣寂意

惟有濟羣心

行悲悲廣大

用智智能深

利他兼自利

小聖詎能任

能淨業障分第十六

復次須菩提。善男子善女人。受持讀誦此經。若爲人輕賤。是人先世罪業應墮惡道。以今世人輕賤故。先世罪業則爲消滅。當得阿耨多羅三藐三菩提。須菩提。我念過去無量阿僧祇劫。於然燈佛前。得值八百四千萬億那由他諸佛。悉皆供養承事無空過者。若復有人於後末世。能受持讀誦此經所得功徳。於我所供養諸佛功徳。百分不及一。千萬億分乃至算數譬諭所不能及。須菩提。若善男子善女人。於後末世有受持讀誦此經。所得功徳我若具說者。或有人聞心則狂亂狐疑不信。須菩提。當知是經義不可思議果報亦不可思議。

彌勒頌曰。

先身有報障

今日受持經

暫被人輕賤

轉重復還輕

若了依他起

能除徧計情

常依般若觀

何慮不圓成

究竟無我分第十七

爾時須菩提白佛言。世尊。若善男子善女人。發阿耨多羅三藐三菩提心。云何應住云何降伏其心。佛告須菩提。善男子善女人。發阿耨多羅三藐三菩提心者。當生如是心。我應滅度一切眾生。滅度一切眾生已。而無有一眾生實滅度者。何以故。若菩薩有我相人相眾生相壽者相。則非菩薩。所以者何。須菩提。實無有法發阿耨多羅三藐三菩提心者。

彌勒頌曰。

空生重請問

無心爲自別

欲發菩提者

當了現前因

行悲疑似妄

用智最言眞

度生權立我

證理卽無人

須菩提。於意云何。如來於然燈佛所。有法得阿耨多羅三藐三菩提不。不也世尊。如我解佛所說義。佛於然燈佛所。無有法得阿耨多羅三藐三菩提。佛言。如是如是。須菩提。實無有法如來得阿耨多羅三藐三菩提。須菩提。若有法如來得阿耨多羅三藐三菩提者。然燈佛則不與我受記。汝於來世當得作佛。號釋迦牟尼。以實無有法得阿耨多羅三藐三菩提。是故然燈佛與我受記作是言。汝於來世當得作佛。號釋迦牟尼。何以故。如來者卽諸法如義。若有人言如來得阿耨多羅三藐三菩提。須菩提。實無有法佛得阿耨多羅三藐三菩提。須菩提。如來所得阿耨多羅三藐三菩提。於是中無實無虛。是故如來說一切法皆是佛法。須菩提。所言一切法者。卽非一切法。是故名一切法。須菩提。譬如人身長大。須菩提言。世尊。如來說人身長大。則爲非大。是名大身。須菩提。菩薩亦如是。若作是言。我當滅度無量眾生。則不名菩薩。何以須菩提。實無有法名爲菩薩。是故佛說一切法無我無人無眾生無壽者。須菩提。若菩薩作是念。我當莊嚴佛土。是不名菩薩。何以故。如來說莊嚴佛土者。卽非莊嚴。是名莊嚴。須菩提。若菩薩通達無我法者。如來說名眞是菩薩。

彌勒頌曰。

人與法相待

二相本來如

法空人是妄

人空法亦祛

人法兩俱實

受記可非虛

一切皆如幻

誰言得有無

一體同觀分第十八

須菩提。於意云何。如來有肉眼不。如是世尊。如來有肉眼。須菩提。於意云何。如來有天眼不。如是世尊。如來有天眼。須菩提。於意云何。如來有惠眼不。如是世尊。如來有慧眼。須菩提。於意云何。如來有法眼不。如是世尊。如來有法眼。須菩提。於意云何。如來有佛眼不。如是世尊。如來有佛眼。

彌勒頌曰。

天眼通非礙

肉眼礙非通

法眼惟觀俗

慧眼直緣空

佛眼如千日

照異體還同

圓明法界內

無處不含容

須菩提。於意云何。恆河中所有沙佛說是沙不。如是世尊。如來說是沙。須菩提。於意云何。如一恆河中所有沙。有如是等恆河。是諸恆河所有沙數佛世界。如是寧爲多不。甚多世尊。佛告須菩提。爾所國土中所有眾生。若干種心如來悉知。何以故。如來說諸心皆爲非心。是名爲心。所以者何。須菩提。過去心不可得。現在心不可得。未來心不可得。

彌勒頌曰。

依他一念起

俱爲妄所行

便分六十二

九百亂縱橫

過去滅無滅

當來生不生

常能作此觀

眞妄坦然平

法界通化分第十九

須菩提。於意云何。若有人滿三千大千世界。七寶以用布施。是人以是因緣得福多不。如是世尊。此人以是因緣得福甚多。須菩提。若福得有實。如來不說得福徳多。以福徳無故。如來說得福徳多。

離色離相分第二十

須菩提。於意云何。佛可以具足色身見不。不也世尊。如來不應以具足色身見。何以故。如來說具足色身卽非具足色身。是名具足色身。須菩提。於意云何。如來可以具足諸相見不。不也世尊。如來不應以具足諸相見。何以故。如來說諸相具足。卽非具足。是名諸相具足。

彌勒頌曰。

八十隨形好

相分三十二

應物萬般形

理中非一異

人法兩俱遣

色心齊一棄

所以證菩提

寔由諸相離

非說所說分第二十一

須菩提。汝勿謂如來作是念。我當有所說法。莫作是念。何以故。若人言如來有所說法。卽爲謗佛。不能解我所說故。須菩提。說法者無法可說。是名說法。

爾時慧命須菩提白佛言。世尊。頗有眾生。於未來世聞說是法生信心不。佛言。須菩提。彼非眾生非不眾生。何以故。須菩提。眾生者。如來說非眾生。是名眾生。

無法可得分第二十二

須菩提白佛言。世尊。佛得阿耨多羅三藐三菩提。爲無所得耶。如是如是。須菩提。我於阿耨多羅三藐三菩提。乃至無有少法可得是名阿耨多羅三藐三菩提。

淨心行善分第二十三

復次須菩提。是法平等無有髙下。是名阿耨多羅三藐三菩提。以無我無人無眾生無壽者。修一切善法。則得阿耨多羅三藐三菩提。須菩提。所言善法者。如來說非善法。是名善法。

彌勒頌曰。

水陸同眞際

飛行體一如

法中無彼此

理上豈親疏

自他分別遣

髙下執情除

了斯平等性

咸共入無餘

福智無比分第二十四

須菩提。若三千大千世界中所有諸須彌山王。如是等七寶聚有人持用布施。若人以此般若波羅蜜經乃至四句偈等。受持讀誦爲他人說。於前福徳百分不及一。百千萬億分。乃至算數譬諭所不能及。

彌勒頌曰。

施寶如沙數

惟成有漏因

不如無我觀

了妄乃名眞

欲證無生忍

要假離貪嗔

人法知無我

逍遙出六塵

化無所化分第二十五

須菩提。於意云何。汝等勿謂如來作是念。我當度眾生。須菩提。莫作是念。何以故。實無有眾生如來度者。若有眾生如來度者。則有我人眾生壽者。須菩提。如來說有我者則非有我。而凡夫之人以爲有我。須菩提。凡夫者如來說則非凡夫。是名凡夫。

法身非相分第二十六

須菩提。於意云何。可以三十二相觀如來不。須菩提言。如是如是。以三十二相觀如來者。佛言。須菩提。若以三十二相觀如來者。轉輪聖王則是如來。須菩提白佛言。世尊。如我解佛所說義。不應以三十二相觀如來。爾時世尊而說偈言。若以色見我。以音聲求我。是人行邪道。不能見如來。

彌勒頌曰。

涅槃含四徳

惟我契眞常

齊名八自在

獨我最虛長

非色非聲相

心識豈能量

看時不可見

悟理卽形彰

無斷無滅分第二十七

須菩提。汝若作是念。如來以具足相故。得阿耨多羅三藐三菩提。須菩提。莫作是念。如來不以具足相故。得阿耨多羅三藐三菩提。須菩提。汝若作是念。發阿耨多羅三藐三菩提心者。說諸法斷滅相。莫作是念。何以故。發阿耨多羅三藐三菩提心者。於法不說斷滅相。

不受不貪分第二十八

須菩提。若菩薩以滿恆河沙等世界七寶布施。若復有人知一切法無我。得成於忍。此菩薩勝前菩薩所得功徳。須菩提。以諸菩薩不受福徳。須菩提白佛言。世尊。云何菩薩不受福徳。須菩提。菩薩所作福徳不應貪著。是故說不受福得。

威儀寂靜分第二十九

須菩提。若有人言如來若來若去若坐若臥。是人不解我所說義。何以故。如來者無所從來。亦無所去故名如來。

一合理相分第三十

須菩提。若善男子善女人。以三千大千世界碎爲微塵。於意云何。是微塵眾寧爲多不。甚多世尊。何以故。若是微塵眾實有者。佛則不說是微塵眾。所以者何。佛說微塵眾則非微塵眾。是名微塵眾世尊。如來所說三千大千世界則非世界。是名世界。何以故。若世界實有者。則是一合相。如來說一合相則非一合相。是名一合相。須菩提。一合相者。則是不可說。但凡夫之人貪著其事。

彌勒頌曰。

界塵何一異

報應亦同然

非因亦非果

誰後復誰先

事中通一合

理則兩俱捐

欲達無生路

應當識本源

知見不生分第三十一

須菩提。若人言佛說我見人見眾生見壽者見。須菩提。於意云何。是人解我所說義不。世尊。是人不解如來所說義。何以故。世尊。說我見人見眾生見壽者見。卽非我見人見眾生見壽者見。是名我見人見眾生見壽者見。須菩提。發阿耨多羅三藐三菩提心者。於一切法。應如是知如是見如是信解不生法相。須菩提。所言法相者。如來說卽非法相。是名法相。

應化非眞分第三十二

須菩提。若有人以滿無量阿僧祇世界七寶持用布施。若有善男子善女人發菩提心者。持於此經乃至四句偈等。受持讀誦爲人演說其福勝彼。云何爲人演說。不取於相如如不動。何以故。一切有爲法。如夢幻泡影。如露亦如電。應作如是觀。

彌勒頌曰。

如星翳燈幻

皆爲諭無常

漏識修因果

誰言得久長

危脆同泡露

如雲影電光

饒經八萬劫

終是落空亡

佛說是經已。長老須菩提。及諸比丘比丘尼優婆塞優婆夷。一切世間天人阿修羅。聞佛所說皆大歡喜。信受奉行。

頌徧計

妄計因成執

迷繩爲是蛇

心疑生闇鬼

眼病見空花

一境𨿽無異

三人乃見差

了玆名不實

長馭白牛車

頌依他

依他非自立

必假眾緣成

日謝樹無影

燈來室乃明

名因共業變

萬像積微生

若悟眞空色

翛然去有情

頌圓成

相寂名亦遣

心融境亦亡

去來終莫見

語默永無方

知入圓成理

身同法性常

證眞還了俗

不廢亦津梁

大身眞言

那謨薄伽跋帝缽喇壤缽羅弭多曳唵伊利底伊室利輪盧﹝馬﹡﹝犮﹣乂﹢又﹞毗捨耶毗捨耶娑婆訶

隨心眞言

那謨婆伽筏帝缽﹝口﹡束﹡頁﹞惹波羅蜜多曳怛侄他唵吽筏折羅﹝革﹡﹝卄／﹝ㄇ﹫人﹞／戊﹞麗娑婆訶

心中心眞言

唵烏倫泥沙娑婆訶

