大乘百法明門論開宗義記序釋

大乘百法明門論開宗義記序釋

夫徧知委照渾眞俗於心源深慈普洽演半滿於言派﹝云云﹞所言夫者。發語之端緒也。緒者蠶口總絲曰緒。此總因總而有故。又總者頭緒之義。能成疋帛以蔽寒熱滿人所願也。

言徧知者。謂凡夫迷闇都名不知。二乘𨿽知知有分齊。起智不徧不得徧知。地上菩薩超過前二。世出世間𨿽則有知。猶具微細所知障故。不能同佛號不徧知。惟有諸佛如來徧知三界六道一切眾生心心數法。名曰徧知﹝云云﹞言委照者。委者細也。照由明也。二乘之智能照人空。凡夫妄情執一切有。諸佛菩薩悟人法空。了眞俗二諦。世間出世間並能委照言渾眞俗於心源者。混者雜和也。謂以眞俗之法和雜於一心源。一心源能容於萬法。諸佛菩薩爲如是故。方可深慈普洽。洽者潤澤也﹝云云﹞言深慈者。凡曰眾生盡沒邊執。佛因正智而超大悲。普運三界令出有無。實無眾生得滅度者。離相之慈斯爲深矣。見相慈悲而有二種。愛見合者客塵煩惱。依定發者是二乘人。無緣大慈離自他相。平等法界凡聖是同。寧於一如見自他別。凡聖同證慈具三種。凡人起我後方慈濟。名我緣慈。於自朋友親眷之所生慈湣也。二乘之人見有眾生。常被三苦五苦八苦交逼。以法度彼見眾可度。號曰法緣慈。諸佛菩薩得平等之智。悟同體之悲。觀一切眾生如自子相。平等平等怨親不偏﹝云云﹞言演半滿於言派者。且如世小兒上學。初學上大夫等爲半字。後聚多字成一字者。令盡識會爲滿字。初爲淺根之人。說應四諦十二因緣等小乘之教。隨轉理門但說六識。名半字教。後爲諸菩薩信根深厚者。說諸了義大乘。建立八識中道之教。名滿字也。派者分支引也﹝云云﹞。

寔由性相更會萬法歸於一如文義互融八藏馳於四辯言寔由性相更會等者。寔者實也。若愚迷者性相將爲異途。若融會者則萬法同歸一轍。若論舉性不離其相。舉相不離其性。亦舉波不離水。舉水不離波。水波同源本無異濕。所以萬法同歸一如也﹝云云﹞且緣眾性體本非異。都由見相翳眞如。乳酪醍醐元一味。不了本末睹差殊。言文義互融等者。文者名句文也。義者所詮之理也言八藏者。經律論雜藏等。大小乘各四藏也言馳於者。馳者奔騖也。如鳥之翹驟於虛空。今馳四辯解暢之義。由四辯故馳驟於波濤。文義淺深藉海口而宣演﹝云云﹞言四辯者。說法之時隨其言音辭理無礙。名辭無礙辯。所說教法義理相從曠劫無盡。名義無礙辯。諸佛如來隨機設教。性相咸說無有疑礙。名法無礙辯。如來所說辭義多端。一音演說隨類得解。巧便多慧恆無厭惓。所設辭理無有蹇澀。名爲辧說。所說之法無有擁滯。目之無礙﹝云云﹞。

曷空有之異轍奚廣略之殊途諭此記千�一轍萬�曷者何也。轍者途路也。空有之名密意權說。論玆究極有空不殊。有卽蘊實約執見論。空卽假成悟性非有。明知迷悟自別源體空有非殊。廣略之言實亦無二。悟則四句便足不假多求略也。迷乃𨿽讀萬卷眞言。還同墜妄廣也。但利鈍有殊廣略無二。奚者何也﹝云云﹞。

究其本者必同味於百川滯其末者競紛流於五謗言究其本者。究者窮也。本者體也。亡名絕相也。眞理也。取通會爲言。若本得其源。則知眾流歸同一海。嘗大海之滴水。則知眾流之味言滯其末者。滯由迷也。末者執空有教法之徒。約偏執論也。二夜經云。某夜成正覺某夜般涅槃。於此二中間。我都無所說。不說是佛說若言如來有所說法。卽爲謗佛。不能解我所說義。明知本體之法言詮。所不及。是心欲思而慮亡。口欲言而辭喪。不可以智知。不可以識識。輒有僻見之流立斯五謗。且五謗名目。一增益謗。二損減謗。三相違謗。四戲論謗。五愚廢謗。如是五謗一一說者。一言諸法有。法本不有。言有者增益謗。法性本空。何得言有。二者言諸法無。本法不無。言無者損減謗。依他性有。何得言無。三亦有亦無。本法離有離無。相違謗。空有並與理將違越。四者非有非無。本法無來不有。卽今不無。是戲論謗。非有者言空。非無雲有。空有不定。明知戲論。又第一義中無有少法可得。若立一法起名相者。皆成戲論。五非以有以無。本法無有文字語言。若言法無名字。是愚癡謗。翻第四成第五。四言非空者是有。有非是有。言非有者是空。無非是無。有非是有。還成無義。無非是無。卻成有義。若如是者。明知迷愚實非智者。

是以小乘漂於有有部執繁興勝義溺於空空諍論紛起言是以小乘漂於有有者。漂者浮也。人我法我二俱定有。故言二有言勝義溺於空空者。溺者沈也。上之二義悉皆是空。故名二空。前宗執有。後者滯空。空有相違諍論競起。言人我者。五蘊假和合處橫計有人。離我我所人無我矣。言法我者。執因緣法實爲起生皆有自性。故稱爲我。因緣生法悉皆虛妄。本自不生體無動搖。法無我矣。

尙驅妄境未越昏衢徒向眞風虛沾法雨言尙驅妄境者。沈空住有總名妄境未越昏衢者。闇道也。若也起上僻見。未越於沈輪言徒向眞風者。偏執者徒勞趣向於眞宗風者化也。如風之靡艸也。背見之徒狀若枯木之。露澤法如雨也﹝云云﹞。

故我補處彌勒大闡瑜伽杜兩見門開一實道言補處彌勒者。如世帝王預補東宮紹其國政。一朝王崩次補東宮爲國主。今一生菩薩者。佛受記云。次當已後人壽八萬四千歲。輪王禳佉之時補處成佛。梵語云彌帝隸迦。此略呼爲彌勒。彌勒是姓。此翻爲慈氏。阿逸多者是名。此云無勝。無人過勝。此菩薩故號曰無勝。慈氏者。此菩薩有深慈悲故。救苦心殷曰慈。二乘小慈惟觀欲界。佛之大慈通濟三界闡者說也楊也杜者塞也兩見門者空有二門也開一實道者卽中道也然以理該事博旨散言弘前修倦於傳通後進疲於就業言然以者。然由生也。以由共也該者括也都也。橫布曰該博者通也旨者意也弘者大也。

辛酉年十二月十二日了

爰有菩薩厥號世親位極三賢徳鄰十聖制論千部聲髙五天妙契佛心雅扶懸記爰者於也厥者其也位極三賢者。此菩薩與世天爲親交。號世親亦雲天親也。在地前三賢。後加行位人也。極者尊也。賢者想心稍微。行善調順曰賢。又賢和眞之行曰賢言徳鄰十聖者。徳業近於十地也。非入正地。地者。一能生成佛智。二起同體大悲荷負一切故諭也。言聖者。爲契理通神權變無礙故曰聖也。言三賢之人𨿽體悟眞宗。然習障未遣。漏惑由在故曰內凡。十信初心都而言之。三十心皆作空無我觀。舉別而論。初十住作人無我觀。次十行作因緣法無我觀。次十回向作眞如法無我觀。次十地作三空二無我觀。次等覺作照寂觀。如覺惟作寂觀。觀照平等佛地大寂也。此聖者於大小二乘中各造五百論。西方稱爲千部論師五印度者。此雲天也契者會也合也雅者妙也懸記者。佛記此人我滅度後第二十二傳法主也。果如斯記快合聖心也﹝云云﹞。

乃軫時僥代薄根淺性微怖法海而長睽怯義山而永沮言軫念也怖伽論之大由如其海。生絕分睽隔之心。睽者隔也別也怯伽論之玄理。狀若於山實難可度。生沮隔之意。

遂乃摭精華於廣部綰宗要於略文誘彼初機纂斯小論所言摭者。拾也采也。采拾之義也廣部卽是伽之大論也綰者攝也誘者引也機者根也纂者集也小論者卽百法論也。

欲使畱連至教漸染眞乘示弱喪於歸方引疲徒於捷逕畱連至教者。畱蓮者連畱也。合大伽論不沈微故。因小悟大。因淺履深。使大法久畱紹隆不絕曰連畱也漸染眞乘者染習也。漸學易成。頓染難就。如世受色。習已成聖漸染得眞。俗云。近朱者赤。近墨者墨。近佞者諂。近賢者徳使弱喪歸方等者。弱喪者如幼童兒喪失父母迷其所居。須假智人示其方若小子。諭迷倒眾生。歸方諭至教引疲徒者。卽僻見人二乘迷其大教。錯入邪途勤苦備蹊。聖訶有背恐生絕分路遠難登。故示疾逕。卽此論是也。

前明百法之有後顯二我之空首末交輝終始相映前明百法之有者。依他圓成緣生之理。相因而立。假藉得生。圓成之性體本如如。常性不易。顯二有也後顯二空者。人法二執是迷計心但是妄情。虛妄計度。想迷若息人法本空。顯本無我執也言首者初頭也末者後也言交輝者暉者明也。前文說有爲遣執空。末後說空爲除有見終始相映者。將前映後空然不空。將後映前有然不有。明知不空不有已遣。偏執旣遣遣者除也。

邊執旣遣中觀肇彰識浪由是湮微眞源賴之澄廓言中觀者中道也肇者初也彰者明也識浪者。識心由如波浪言湮者湮沈也微者弱也眞源者本性也賴者因也澄者淨也廓者淸也。波息卽海澄。妄除乃性廓一是數之始。十乃數之終。共成士人。士人者須存首尾。號爲上士。

至矣哉此論之幽趣也至者大也幽者深也趣者意也向也。

首稱大乘百法明門論者舉所宗之勝益建自部之通名舉所宗之勝益者。此論以大乘爲宗云所宗以將此乘利益羣品曰勝益也建者立也自部通名者。於大乘中云百法論也。

復云本事分中略錄名數者標論起之殊依簡異詮之別目標論起之殊依者。此論定從瑜伽本事分中出來。不從對法諸餘分中來也簡異詮之別目者。此論𨿽從本事分中出來。別立異名名百法論。且不言瑜伽論。亦不號本事論。

大乘以廣運崇號百法以體數彰名。

大者遮小得名乘者運載爲義。亦遮詮立號。遮詮者簡小乘故非是表詮也百者數也。十十相資曰百法者體也。約體而論楷定一百明者慧也門者通也。此百法是慧遊履之門。方能開佛知見故以爲功論者。詮量正理辯竅是非名論言本事者卽本體也。是百法體也究者窮也極者妙也。

分中是當段義門言分中者。是本事分中。非余分中也。

略錄謂抑彼繁詞名數乃舉此綱要略則略卻繁猥之辭錄則錄其綱要妙旨抑者至也。

用旌雅趣建以鴻名故言大乘百法明門論本事分中略錄名數旌者表也旗也。夫舉旌方知軍謀堅表用彰自眞。欲擬知其軍勢但觀旌旗。欲知此法甚深表詮來號雅者正也妙也鴻者大也。

十四日說竟

辛酉年十二月十三日了。從序�����了。

