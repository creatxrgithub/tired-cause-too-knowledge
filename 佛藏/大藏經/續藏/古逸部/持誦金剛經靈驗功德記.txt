持誦金剛經靈驗功徳記

持誦金剛經靈驗功徳記

昔梁時招提寺僧琰師。初作沙彌。時有相師。語琰曰。師子𨿽大聰明智慧無那相王短命如何琰聞此語。遂請大徳。共詳其福。修何功徳。更得延年。大徳云。佛教聖言。依法受持金剛般若。功徳最大。必得延年。琰時奉命遂卽入山受持般若經。六年出來。更見前相師云。法師比來修何功徳。長壽殊相頓能如此。琰便具說前者被相壽短命。遂以入山受持金剛般若。更無餘業。師曰。不可思議。因玆功徳。遂爲大徳。法師年過百歲。方始受終。

梁時開善寺僧藏師講說知名時有胤師。何胤之善能占相。過見謂曰藏師。須聰明爲講說。信手依經藏中撰取一卷擬長壽。持乃得金剛般若。藏在房誦持三年不出。後見胤之喜而言曰師有何法攺容貌。弟子所相無驗。藏雲。檀越相大有驗。是時度厄難爲得受持金剛般若經力如此。胤之言曰大不可思議功徳果報。今得相百年餘。歲果如所說記。

隋時有婆羅僧藏法師。能持金剛經禁咒斷除一切諸惡。有小僧就學成咒法。數年堪伏之耶。來詣江畔見有一胡神之廟宮庭。卽於此中坐心宿誦禁咒其犯遂殯。藏聞弟子身死忿恨自來到神所。亦於廟坐誦咒因卽致死。於時同寺有一僧。每恆受持金剛般若經。聞藏師師徒並爲神打死遂來神所。亦於廟坐誦般若經。至夜來聞有風聲極大迅速。須臾見一物。其形懷異壯麗奇特可畏倍常種種形容眼光似電。師坐正念誦金剛經不息亦無恐懼。神來至前攝諸威勢。右膝著地合掌恭敬。聽誦經訖師問神。檀越是何神祇。初來猛迅後乃寂然不動。神卽答曰。弟子是此宮庭胡神。爲性剛彊。戾見師習大乘經典不可思議。是以伏聽。檀越旣能如此信敬。前者二僧誦咒何緣打殺。神言。彼二僧者不能持大乘經典。見弟子來逆頭罵詈口誦惡語咒術。弟子不伏。此二僧見弟子形貌並自怕死。亦非弟子故違殺害。側近之人。知師入其神廟止宿。恐同前者二僧被打殺。至旦諸人共相率往神所看迎乃見平安。問師因緣所有事意具答諸人諸人因此發心受持金剛般若經者不少。

開皇十一年。太府寺丞趙文昌身死惟一上願。家人不敢卽斂。然昌遂至閻羅王。問昌曰。從生已來作何福業。昌曰。更無餘功徳。惟常誦持金剛般若經。王聞合掌恭敬贊言。善哉受持金剛般若。功徳最大不可思議。卽語執人曰。汝更勘案勿錯將來。不其人實錯將來不聞。卽語昌曰。可向經藏中取金剛般若經來令一人引。昌西南下至經藏。所見大捨數十餘間甚精麗。其中經滿。並金軸寶帙廣嚴妙好華飾不復可言。昌乃一心閉目云。大徳最爲弟子一經昌怕懼此非般若。求其使人請換不肯。昌卽開看乃是金剛般若。將至王所令執人在西。昌在東立誦金剛般若經一徧。並得通利。王卽放還約束。昌受持此經實莫廢忘。仍令一人引。昌送出門便見周武帝禁在門東房內喚言。汝是我國人也。暫來至此須共語。昌卽便見武帝再拜。武帝曰。汝識我以不。昌言。臣昔曾任伏事衛陛下。武帝喜云。卿乃是我故舊也。汝可還家爲我向。今帝論說道我諸罪並了。惟有滅佛法事未了當時爲衛元嵩讒言不得久禁在。此未知了其。昌問武帝。衛元嵩是三界外人。非閻羅王所管攝。爲此不能追得。汝還家爲我從。今帝乞少許功徳救拔苦難始敢望了。昌還家更得蘇活。已經五日其患漸損。具以此事奏聞。文帝知卽爲出敕國內諸寺師僧。爲周武帝三日持齋行道。轉誦金剛般若經。亦錄入史記。

遂州有一人。貞觀元年死經三日得活。說言。初死之時被人遮逐同伴數人至閻羅王所。中有一僧王見先喚。師來一生已來修何功徳。師答言。惟誦金剛般若波羅蜜經。王聞卽起合掌贊言。善哉旣是受持金剛般若波羅蜜經。當得升天。何因錯將來至此。王言未訖。卽見天衣下來引師上天去也。王乃覆坐次問。遂州人汝等從昔已來作何福報。云一生已來所誦經典好習庾信文章諸子集錄。近來學誦金剛般若經。猶自未得。王曰大罪人汝見識不。報云。𨿽讀庾信文章實不識面。王卽遣示苦人乃見大龜。一身數頭。人言此是庚信。龜去少時王言。此人學誦金剛般若。且令放出。來見一人云。我是庚信生存之日。好引諸經用作文章。或生誹謗毀呰經文。今受大罪報向見龜刑。是以蘇活。說此因緣。眾人傷悲。悉知是實。其遂州人土地多是移人獵生害命充食。當時知見共相識斷除殺害因。得發心悉共受持金剛般若經。信受供人恭敬。

渭州畦彥通一生已來常誦金剛般若。先於李蜜下任武牢縣。令爲賊破城求覓欲殺。彥通怕急。卽逾城東下投澗取死。其澗深峻百丈有餘。從空而下如人扶接不覺到底。乃於盤石安然端坐。良久而起都無損傷。彥通自怪喜懼非常嘆息不已。從已來自知大徳金剛般若威力。委知經力極大不可思議功徳。加心信敬精勤受持不敢輕慢。常獲果報得福無量。

鄜州寶室寺僧法藏。戒行精淳。爲性質直。隋開皇十三年。於洛交縣蔞川城造一所僧房。二十餘間佛堂三口並架磚瓦嚴麗彩飾精茅。丈六素像總有部部別各有十一事。等身觀世音石像一軀千屏風像等。至大業年得寺千。時捨像並令移就州墎伽藍安置破壞補缺並得成就。更造一切經寫得八百餘卷別造長張。於京城月愛寺令人抄寫。並檀香爲軸莊嚴妙好。藏至武徳二年四月淬患經二旬。乃見一人靑衣在髙閣上。手把一卷經告言。法師藏作一生已來所造功徳悉皆妙好。惟有少互用三寶物得罪未除。我手中者金剛般若最爲第一大乘經典。汝自造一卷。所有諸罪悉得除滅。藏聞此教應聲答言。若得病差。卽發決定心造百部般若。弟子自省一生已來𨿽修功徳實未寫金剛般若。諸佛菩薩今見學悟必不懈怠。弟子惟有三衣瓶缽。偏袒右肩時盡將付囑。大徳弟子親知用造金剛般若。三五日能起依願卽造婆伽娑捨衛國中第一部寫訖。並散付諸人流傳讀誦。深知金剛般若大乘經典威力最大不可思議奇情有緣遞相勸率持金剛般若經者。見獲果報功徳無量。

隋朝有一僧靈寂。有兩个弟子。僧主忽一日喚此弟子等。向前我聞。五臺山中有大文殊師利。每有人禮謁者。現其相貌接引蒼生。我等三人往彼禮謁。豈不善。意將兩頭驢一馱生絹二百疋。遣弟子等驅一頭僧自乘騎便卽進發。其僧生一年惟持金剛般若經更無別業。當所之時柴个篋中只將此經卷去。行經數月因歇息艸澤中放驢畜。僧卽於一樹下歇息鋪之氈睡著。其弟子二人平章我等擬殺和尙。各取絹一百疋取驢一頭。入京遊縱豈不是一生樂矣。興心旣了一个弟子把刀一口當腰卽斫。已下三刀至於血下。第四刀便乃各著空中取刀不得平亦不離。刀上如兩食頃其和尙睡覺見此弟子。跪膝兩手扶刀默然無對。僧乃問。汝等何生惡意。其弟子雙跪向前具陳本意。和尙亦可爲果過。便卽索筒取經擬讀其經。腰間有三个刀痕。並被斫斷直至經軸。僧人腰間令人看時。爲有三道赤色三笙數重衣裳。亦不得透過破損。豈非金剛般若經神力致也。

昔長安溫國寺僧靈幽忽死。經七日見平等王。王問和尙曰在生有何經業。靈幽答曰。持金剛經。王遂合掌請念。須臾念竟王又問。和尙曰𨿽誦得此經少一偈者何。靈幽答王曰。小師只依本念不知缺何偈。王曰和尙壽命已盡。更放十年活。此經在濠州城西石碑上。自有眞本令天下傳。其僧劫活。具說事由矣。

漢州孔目典陳昭死經兩日再蘇。具說云。初到冥間判官問。汝爲劉尙書事殺牛四十七頭。昭何故取他牛一頭。昭諱不取。須臾有一人出來稱甲送牛頭使昭卽知諱不得。遂咨判官如何得免此罪。判官問曰。在生有何功徳。昭答曰。常持金剛經。語未了其經從空而至。便得放歸一十八年活矣。

苟居士樂善專誦持金剛經乃發心。於新繁縣西北村中以筆書空爲天寫金剛經。其處每有雨下不濕。初不知。村人在彼放牛。復於彼處避雨。後有一胡僧。從此過見乃告村人曰。此是經壇空中有經。齋日有化寶。蓋往往出現爾。此壇者縣城西北三十里至今見在。

昔王陀一生殺害無數。乃發心專持金剛經一萬徧誦得五千徧。忽於一日午時見數十鬼向前來曰。王有牒追汝。汝且莫持經。陀卽告念使鬼從後更有鬼使走馬而來告諭鬼曰。王敕持經人且放王陀遂卽免死。壽至九十八終矣。

昔王綽爲天水郡司法薛舉作亂殺兵士。次至王綽刀乃寸折。又使力士宋羅持刀斬之刀亦寸折。薛舉怪曰。汝有何法。王綽答曰。幼年持金剛經。應是經力。薛舉遂放王綽。綽怕懼入一廁中藏。念此經廁中有光見賊眾尋光至廁。見人問曰是誰。廁人答曰。被刀刑不死者王綽。賊曰汝不須藏。諸軍盡知。促往歸家。從此得免此難。

昔有朱士衡。爲性粗惡不敬三寶。爲梁國左僕射。其妻常樂善專持金剛經。其夫不在正持金剛經。次其夫從外而歸見。乃於妻手中奪得經卷。拋入火中及至火滅經亦不損。遂夫妻二人卻收經卷。於佛前懺悔。

昔崔善衝爲攜州判官遇反叛次刺史被殺。善衝領二十餘人全弓劍走投昆明城至夜不知路處。善衝告兵士曰。至心念佛。衝自念金剛經。信馬前行忽見一火炬前引而行。行至數里火滅無明。遂得達昆明城。皆是經力者也。

昔唐晏者梓州淒縣吏人也。常持金剛經。緣爲事不謹回被官中行至遂州路本縣使人捕捉。晏空中聞有人聲曰。唐晏汝急急去。晏遂舉頭見有一胡僧。晏卽映樹至心念經。捕者數十人對面不見。卽免此難。

魏煦者秦人也。常持金剛經。冥使三度追不得。王敕使來報且放汝。

李延者南陽郡人也。爲徳州縣尉。一生持金剛經。每到持經時有神光現。

昔竇氏夜患頭痛。令婢廚中取火言無忽見階前有一炬火。遂上階來如晝日。夫人頭痛便愈。莫不精心已。此皆是常持金剛經力也更有持金剛經得驗者挍多。文繁不具多載者也。

以此前件驗之。假令有人將三千大千世界七寶持用布施者。不如流傳此經功徳最勝。若有人書寫金剛經受持讀誦。亦令餘人書寫流布。譬如一燈燃。百千萬燈幽冥皆照明終不絕。若能抄寫此文榜於寺壁上者功徳無量無邊不可思議。

開元皇帝贊金剛經功徳

金剛一卷重須彌

所以我皇偏受持

八萬法門皆了達

惠眼他心逾得知

比日談歌是舊曲

聽取金剛般若詞

開元皇帝親自注

至心頂禮莫生疑

此經能除一切苦

發心天眼預觀知

莫被無明六賊引

昏昏中日執愚癡

世尊涅槃無量劫

過去百億阿僧祇

國王大臣傳聖教

我皇敬信世間希

每月十齋斷宰殺

廣修善業度僧尼

胎生卵生勤念佛

勇猛精進大慈悲

厭見宮中五欲樂

了知身相是虛危

一國帝主猶覺悟

何況凡俗不思惟

昔日提娑是國主

爲求妙法捨嬪妃

苦行精勤大乘教

身爲奴僕何斯仕

今帝聖明超萬國

舉心動念預觀知

文武聖威徧天下

萬姓安寧定四夷

自注金剛深妙義

蠢動含靈皆受持

護法神專善當應

諸天贊嘆不隨宜

白象馳來敬壽寺

寶車幡蓋數重圍

明僧手執香花引

仙人駕鶴滿空飛

八難回生極樂國

五濁翻成七寶池

開元永定恆沙劫

摩王外道總降依

萬歲千秋傳聖教

猶如劫不拂天衣

只是眾生多有福

得逢諸佛重器時

金剛妙理實難詮

一切經中我總懸

佛布黃金徧地滿

擬買祇陀太子園

八部鬼神隨從佛

雁塔龍宮滿化天

祇樹引枝承鳥語

下有金砂洗足泉

食事持缽捨衛國

廣引眾生作福田

世尊爾時無我相

須菩提瞻仰受斯言

四果六通爲上品

龍宮受樂是生天

轉輪聖王處仙位

神武皇帝亦如然

又說昔爲歌利王

割截身肉得生天

屍毗捨身救鳩鴿

阿羅漢身過及三千

閻浮眾生戀火宅

我皇引出遣生天

一切有情如赤子

但是百姓悉皆憐

旣得阿耨多羅果

又共諸佛結因緣

百劫千生不退轉

功徳無量亦無邊

非但如影諸寺觀

十方世界亦如然

總是金剛深妙義

弟子豈敢謾虛傳

凡欲轉念金剛般若波羅蜜經者。先須啟請八大金剛名字。發至誠心然後轉念經。此八金剛自來常當擁護持經之人。

第一奉請靑除災金剛。能除一切眾生宿災殃咎悉令消滅﹝主大海﹞。

第二奉請僻毒金剛。能除一切眾生熱毒病苦﹝主除災毒﹞。

第三奉請黃隨求金剛。能令一切眾生所求如願所願皆得﹝主堈灑功徳﹞。

第四奉請白淨水金剛。能除一切眾生熱惱苦悉得消除﹝主一切寶﹞。

第五奉請赤聲金剛。能照一切眾生光明所得見佛﹝主能生風﹞。

第六奉請定災除金剛。能除一切眾生三災八難之苦﹝主琉璃寶﹞。

第七奉請紫賢金剛。能令一切眾生心開悟解發菩提心﹝主堅牢藏﹞。

第八奉請大神金剛。能令一切眾生智牙成就惠力增具﹝主龍王﹞。

大身眞言

那謨婆伽筏帝缽羅壤﹝二﹞波羅蜜多曳﹝三﹞唵﹝四﹞伊利底﹝五﹞伊室利﹝六﹞輸盧馱﹝七﹞毗捨耶﹝八﹞毗捨耶﹝九﹞娑婆訶﹝十﹞

隨心眞言

那謨薄迦筏帝﹝一﹞缽喇惹﹝二﹞波羅蜜多曳﹝三﹞怛侄他﹝四﹞唵呼﹝五﹞筏折羅﹝六﹞﹝革﹡﹝卄／﹝ㄇ﹫人﹞／戊﹞麗﹝七﹞娑婆訶﹝八﹞

心中心眞言

唵嗚倫泥沙莎婆訶

金剛兒咒

南無跋折鳩魔囉迦你度闇莎訶

佛母咒

南謨陀捨南無陀俱南唵戶嚕戶嚕死陀盧遮你薩囉娑囉他娑達你莎訶

文殊菩薩心中眞言

阿羅波遮那

凡人至心誦此眞言者。猶誦天下藏經一徧也。

梵音云何於此經究竟到彼岸。願佛開微蜜。廣爲眾生說轉大法輪。

於唐天復八載歲在戊辰四月九日。布衣翟奉達寫。此經贊驗功徳記添之流布。後爲信士兼往亡靈及見在父母合邑等福。同春艸罪若秋苗必定當來俱發佛會。

