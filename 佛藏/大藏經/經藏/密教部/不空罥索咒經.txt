不空罥索咒經

隋闍那崛多譯

不空罥索咒經

隋天竺三藏闍那崛多譯

如是我聞。一時婆伽婆在逋多羅山頂觀世音宮殿所居之處。於彼山中多有娑羅波樹多摩羅樹。瞻卜華樹阿提目多迦華樹等。更有種種無量無邊諸雜寶樹。周匝莊嚴。與大比丘眾八千人俱。復有無量首陀會天。無量百千左右圍繞。其名曰自在天眾大自在天眾。復有若干大梵天王及諸天子。請佛說法。

爾時觀世音菩薩摩訶薩。於是海會大眾之中。卽從座起整理衣服。偏袒右肩右膝著地。合掌向佛面目熙怡。開顏含笑而白佛言。婆伽婆於有心咒。名曰不空罥索王。我於往昔從發菩提心已來。過九十一劫。於是劫中有世界名曰觀視。於彼剎中復有一佛。名曰世界王如來應正徧知。然彼如來憐湣我故說此心咒。我時於彼佛世尊所受持不忘。以是力故。從是已來常爲無量無邊百千摩醯首羅諸大天眾。淨居天王並諸天子無量無邊說法教化。令向阿耨多羅三藐三菩提。世尊我於彼佛所得是咒已。卽得不忘智勝莊嚴等一萬三昧。世尊隨有此心咒處。當知彼處有大天眾。所謂自在天大自在天。大梵天梵天等一萬二千守攝防護。世尊隨其所在有是咒處。應如塔想。世尊隨何方面有是心咒。應當證知彼諸人輩。已曾供養百千萬億那由他諸佛種諸善根。世尊若復有人聞此不空心咒者。當知彼人。若於往昔於他人所。行諸穢惡造諸非法。毀謗諸師毀謗正法。未來世必墮阿鼻地獄。一切諸佛菩薩聲聞辟支佛等皆悉捨離。彼人於後生悔恨心不復造惡。彼人若能一日一夜斷食誦此心咒。彼人重罪現世輕受。或一日間得寒熱病。或復二日或復三日或復四日。或復七日得寒熱病。或復眼痛或得耳痛。或唇齒疼痛或舌齶疼痛。或復心痛或復腹痛。或膝痛或脇痛腰脊肋痛。或患支節疼痛或得痔病。或大小便利不通或下痢。或患手足或頭。痛或患瘡癬或患白癩大癩甘瘡皰瘡反華瘡惡毒瘡月食瘡。或得羊癲諸鬼病等。或值咒咀野道種種言說。或爲他作而反著之。或爲已作而更著之。或被枷禁系在牢獄或被他打或被他殺。或他期克罵詈毀辱或被誹謗。世尊我今略說。或值身口意業逼切。或夜得惡夢。以現受故彼等惡業悉得除滅。況復淸淨諸眾生輩。正信正行不滅罪者無有是處。世尊若有四輩人民等。設以諂曲心聞此咒者。或復讀誦或復受持。或晝夜常誦或爲他解說已教令聽聞。乃至在畜生前說此心咒令彼耳聞。復能說是金剛句等自心念言。金剛句者何等是也。所謂一切不捨是也。一切不分別是也。一切無爲是也。一切不遲至是也。一切不作是也。一切不染是也。一切平等心是也。一切無至是也。一切不棄捨是也。一切不離五陰是也。如是方便當須念佛。彼等諸人十方諸佛數滿一千在於現前。彼等諸佛當教是人懺悔除罪。世尊我今略說。若復有人。以竹帛書是心咒受持禮拜。有如是等無量無邊功徳之聚。世尊我今略說。聞此咒者不應起諍。世尊若人共他斗諍聞此咒者。或爲驚怖大家或護他意。或因調戲聞此咒者。世尊彼等諸人應當思惟。令我耳根聞此咒者。以觀世音菩薩威神力故非我自力。世尊譬如有人。或取栴檀香或取龍腦香。或取麝香等種種諸香。誹謗毀辱罵詈言說。誹謗毀辱罵詈言訖已。還以是香塗其身體。然彼栴檀乃至麝香不作是念。彼人誹謗我罵詈我毀辱我。豈有是心。我與彼香不與彼耶。無有是處。世尊但彼自有香性不捨本性。如是如是。世尊若有人。於我此心咒或復毀辱。或復道說誹謗乃至如上所說。以諂曲之心恭敬尊重。世尊彼諂曲眾生於未來世。於諸善根能爲佛因。生生處處不離戒定及勝智慧成就福聚之香。於未來世能持戒香。世尊若善男子善女人。或比丘比丘尼優婆塞優婆夷。或餘人輩爲此心咒故。於月八日十四日十五日。空腹一日一夜莫食。身持禁戒心行精進。一日七徧夜復七徧。誦此心咒已。莫念餘事莫共他語。世尊彼人現世得二十種功徳。何等爲二十種功徳。一者一切病痛不惱其身。𨿽有病痛以福業力故速得除差。二者其身微妙柔軟光澤多人愛敬。三者諸根調伏。四者大得財寶所求隨稱不被他劫奪。五者火不能燒。六者水不能漂。七者王不能奪。凡所造業常得吉利。八者惡雹不傷惡龍攝毒。九者不被災旱不畏惡風疾雨。十者若人被虫食於禾稼。當取其沙灰水等任意咒之七徧。八方結界上下諸方普徧結之。一切驚怖一切虫毒卽得除滅。十一者一切惡鬼吸人精气。或於夢中爲人夫婦。欲相厭魅亦不能害。十二者於一切惡眾生所常得安樂。心恆敬重無時暫捨。十三者若有諸怨生於惡意。欲來仇對亦自消滅。十四者但有惡人欲相害者。不能爲害卽自去離。十五者一切咒詛一切蠱道。速卽自攝不能加害。十六者若處於眾中最彊。十七者諸有煩惱不能纏繞。十八者當在陣敵鋒刃相害一心誦咒。一切刀杖箭矢卽不著身。十九者一切善神常隨擁護。二十者生生處處常得不離慈悲喜捨。世尊若人能受持如是心咒者當得如是二十種功徳。世尊更復有得八種法。一者命終之日觀世音菩薩當作比丘像現其人前。二者命終之時心不散亂四大安隱。無諸苦惱紛繞其身。三者病𨿽困篤亦無諸漏泄穢污屎尿不淨。四者命終之日得正憶念心不亂錯。五者命終之日不復覆面而死。六者命終之日得無量辯才。七者命終之日欲樂生何佛國土者隨意往生。八者常得善知識不相捨離是故八種福相現其人前。若有人能一日三時誦念。一時三徧受持此咒者。當斷酒肉五辛。則所得功徳日夜增長。菩薩不自爲已。知諸眾生心性力故當爲說之。勿爲慳吝勿作憍嫉。或云我能爲汝汝不能耶。所以者何。菩薩捨嫉妒意。爲諸眾生作大利益。而取菩提入菩薩數。言菩提者卽是大智。言眾生者卽是方便。此二法者爲眾生故而有所得。世尊願佛聽我說此心咒。於如來前欲演說故。亦爲四部諸眾生輩。得安樂故得利益故。更爲自餘罪惡眾生除滅罪故。爾時世尊告觀世音菩薩言。汝淸淨眾生說是心。咒應當知時如來隨喜。此心咒者。於未來世行菩薩行善男子善女人。於此心咒當作父母想。

爾時觀世音菩薩摩訶薩。瞻睹尊顏目不暫捨。而白佛言。世尊佛已聽我說此心咒。一切菩薩所應禮拜恭敬尊重。此解脫圓滿法門。爲眾多人得利益故得安樂故。爲欲憐湣眾多人故。爲諸天人世間得世樂故。

我今頂禮三世一切諸佛。及菩薩僧去來現在聲聞緣覺。

我今頂禮正行正向一切諸聖。

我今頂禮大智舍利弗。

我今頂禮彌勒世尊菩薩眾等。

我今頂禮本師阿彌陀如來。

我今頂禮常住三寶。

敬禮觀世音菩薩摩訶薩大慈悲者。而說咒曰。

多侄他﹝一﹞唵吽﹝二﹞這囉這囉﹝三﹞支唎支唎﹝四﹞朱嚧朱嚧﹝五﹞摩訶迦﹝口﹡畱﹞尼迦﹝六﹞悉唎悉唎﹝七﹞之唎之唎﹝八﹞毗唎毗唎﹝九﹞缽頭摩訶薩多﹝十﹞哥羅哥羅﹝十一﹞吉利吉利﹝十二﹞句盧句盧﹝十三﹞摩呵舒大薩多婆﹝十四﹞佛著耶佛著耶﹝十五﹞陀婆陀婆﹝十六﹞吉膩吉膩﹝十七﹞缽囉﹝二合﹞摩舒大薩多婆﹝十八﹞迦囉迦囉﹝十九﹞吉唎吉唎﹝二十﹞句嚧句嚧﹝二十一﹞摩訶薩他莫缽羅﹝二合﹞缽多﹝二十二﹞這邏這邏﹝二十三﹞毗遮囉﹝二十四﹞珊遮囉﹝二十五﹞缽囉﹝二合﹞遮囉﹝二十六﹞伊吒吒伊吒吒﹝二十七﹞婆囉婆囉﹝二十八﹞毗唎毗唎﹝二十九﹞哹嚧哹嚧﹝三十﹞伊醯夷醯﹝三十一﹞摩呵迦﹝口﹡流﹞尼迦﹝三十二﹞摩呵缽遮缽帝鞞沙建囉﹝三十三﹞娑囉娑囉﹝三十四﹞柘囉柘囉﹝三十五﹞呵囉呵囉﹝三十六﹞呵呵﹝三十七﹞兮兮﹝三十八﹞﹝喣﹣句﹢休﹞﹝喣﹣句﹢休﹞﹝三十九﹞唵﹝引﹞迦娑婆囉訶﹝去﹞莫鞞沙達囉﹝四十﹞達囉達囉﹝四十一﹞地唎地唎﹝四十二﹞度嚧度嚧﹝四十三﹞多囉多囉﹝四十四﹞薩囉薩囉﹝四十五﹞簸囉簸囉﹝四十六﹞婆﹝輕道﹞羅婆﹝輕道﹞囉﹝四十七﹞阿囉濕迷﹝二合﹞室多薩呵薩囉﹝四十八﹞波羅帝曼地﹝徒筆反﹞多﹝四十九﹞捨﹝口﹡梨﹞囉﹝五十﹞十啝囉十啝囉﹝五十一﹞多波多波﹝五十二﹞婆伽槃﹝五十三﹞蘇摩地底夜﹝五十四﹞頡履屣伽拏﹝五十五﹞居鞞羅﹝五十六﹞婆囉醯眠達囉﹝五十七﹞頡履屣伽拏﹝五十八﹞啼婆伽拏﹝五十九﹞嚩﹝扶夜反﹞利至多﹝六十﹞遮羅拏﹝六十一﹞蘇嚧蘇嚧﹝六十二﹞朱嚧朱嚧﹝六十三﹞沒嚧沒嚧﹝六十四﹞散捺鳩摩囉﹝六十五﹞侯﹝口﹡流﹞達囉﹝六十六﹞婆娑﹝長﹞婆﹝六十七﹞比疏﹝這﹣言﹢奴﹞檀那﹝去﹞大﹝六十八﹞頡履使那夜迦﹝六十九﹞蒱呼毗指多鞞沙達羅﹝七十﹞達囉達囉﹝七十一﹞地唎地唎﹝七十二﹞度嚧度嚧﹝七十三﹞他囉他囉﹝七十四﹞伽囉伽囉﹝七十五﹞夜囉夜囉﹝七十六﹞羅囉羅囉﹝七十七﹞何囉何囉﹝七十八﹞末囉末囉﹝七十九﹞拔囉拔囉﹝八十﹞拔囉陀夜﹝八十一﹞薩曼多婆盧吉多﹝八十二﹞毗盧吉多﹝八十三﹞盧雞攝啝囉﹝八十四﹞摩醯攝婆囉﹝八十五﹞慕呼慕呼﹝八十六﹞沒﹝口﹡路﹞沒﹝口﹡路﹞﹝八十七﹞沒夜沒夜﹝八十八﹞門柘門柘﹝八十九﹞何﹝口﹡邏﹞叉何﹝口﹡邏﹞叉莫摩﹝姓去甲﹞寫﹝九十﹞薩婆拔夷嚩﹝九十一﹞薩婆烏簸達囉鞞嚩﹝九十二﹞薩婆烏簸薩耆嚩﹝九十三﹞薩婆揭囉醯嚩﹝九十四﹞婆﹝去﹞馱槃達那﹝九十五﹞曷囉社怛﹝九十六﹞娑迦﹝去﹞囉﹝賊九十七﹞何只你﹝火九十八﹞憂馱迦﹝水九十九﹞鼻挲﹝毒一百﹞設薩多囉﹝戎仗一百一﹞簸唎摹遮迦﹝能解脫一百二﹞迦拏迦拏﹝一百三﹞吉你吉你﹝一百四﹞句﹝這﹣言﹢奴﹞句﹝這﹣言﹢奴﹞﹝一百五﹞遮囉遮囉﹝一百六﹞因地唎夜﹝一百七﹞婆﹝去﹞邏蒱澄伽﹝一百八﹞柘妒阿唎耶薩底夜﹝一百九﹞三缽囉迦釋迦﹝一百十﹞多莫多莫﹝一百十一﹞三莫三莫﹝一百十二﹞莫薩莫薩莫呵耽暮﹝一百十三﹞安馱迦囉比馱摩那﹝一百十四﹞殺波囉蜜多缽利哺囉迦﹝一百十五﹞彌唎彌唎﹝一百十六﹞吒吒吒吒﹝一百十七﹞茶﹝偸嫁反﹞茶茶茶﹝一百十八﹞知知知知﹝一百十九﹞伊尼夜折莫喫唎多﹝一百二十﹞缽唎迦囉﹝一百二十一﹞伊醯夷醯﹝一百二十二﹞伊濕婆囉﹝一百二十三﹞哹多槃這迦﹝一百二十四﹞句﹝梳﹣木﹢口﹞句﹝梳﹣木﹢口﹞﹝一百二十五﹞波囉波囉﹝一百二十六﹞迦囉迦囉﹝一百二十七﹞迦吒迦吒﹝一百二十八﹞莫吒莫吒﹝一百二十九﹞毗輸馱比沙耶婆私你﹝一百三十﹞摩訶迦流尼迦﹝一百三十一﹞輸毗多夜社儒波比多﹝一百三十二﹞何囉怛那﹝去﹞摩句吒摩囉達囉﹝一百三十三﹞薩婆腎若失邏思﹝一百三十四﹞吉唎多摩句吒﹝一百三十五﹞摩呵大蒱多﹝一百三十六﹞迦摩邏訖唎﹝二合﹞多﹝一百三十七﹞迦囉多邏﹝一百三十八﹞著那三摩著﹝一百三十九﹞毗木叉﹝一百四十﹞缽囉﹝二合﹞嗛必多﹝一百四十一﹞婆呼薩埵珊多帝﹝一百四十二﹞缽唎波柘迦﹝一百四十三﹞摩呵迦﹝梳﹣木﹢口﹞尼迦﹝一百四十四﹞薩婆羯摩拔囉那比舒馱迦﹝一百四十五﹞薩婆嚩地缽邏摹這迦﹝一百四十六﹞薩婆薩埵娑摩攝婆索迦﹝一百四十七﹞南摹素妒帝﹝一百四十八﹞蘇波呵﹝一百四十九﹞

此咒隨誦卽成。一日三時一一時中誦一百八徧。能得除滅五逆重罪及諸業障。燒沈水香欲結界時。或咒水或咒灰。或咒芥子或咒紫檀木四枚。各七徧釘於四方。一切瘧寒熱病。作咒索誦二十一徧系其咽下。卽得除愈一切諸病。或咒酥或咒油或咒水。各二十一徧咒已服之。若欲破他所作咒咀。作其人形像。或面或泥或蠟。當以鑌鐵爲刀段段割之。若有人驚怖欲護身者。當作咒索帶於身上。若有人患腹痛。咒碱水服之。若有人被虫毒或被蛇螫。當用塗咒塗之。若有人患眼痛。取白綖爲咒索系其耳上。若人患齒。取迦羅毗羅木咒二十一徧。然後嚼之揩磨其齒。欲作大界。取五色綖咒二十一徧。取紫檀木四枚爲橛系索於橛上纏之。釘著四角卽成大界。一者怖處一切驚處欲護身者。當作咒索帶行。或咒水灑之或咒灰用散其上。若有鬼著取五色綖爲咒索帶之或系身體。一切寒熱病者。取白綖咒二十一徧作索帶行。若有得一切種種惡瘡。取蓽茇搗以爲末和蜜。咒二十一徧泥其瘡上。若有人患眼。取香湯或甘艸湯。咒二十一徧洗兩眼。若有人患耳。煮油咒二十一徧內著耳中。一切斗諍一切官府一切恐怖處。取水咒二十一徧洗其面。若國內有大疫病。或城邑聚落。乃至家內當作道場。牛糞塗地香湯灑地。於四角處安置新淨水瓶。以種種華置其瓶裏。復將種種華散道場處。持種種飲食皆令香美。復以種種淨艸敷設道場。以食置上並諸果蓏。於四角處面作燈盞。淨布作炷燒諸妙香。以最勝上者而作供養。其咒師以香湯澡浴著鮮淨衣。於其座上敷新淨褥而坐其上。誦持此咒一切災變卽得消滅。若有遇重病者。將彼瓶水咒已灑於彼人。凡所灑者卽得除滅一切疫病。諸鬼崇者一切有怖畏處。以水灑之皆得除愈。若有人被他禁咒。磨栴檀咒二十一徧。泥其心上卽得除愈。若欲除滅一切業障及五逆四重。常誦莫住。若有家內遇疫病。或復諸鬼擾亂其家。當取一百八枚蓮華。一一蓮華各咒一徧。擲著火中卽得除愈。若欲取一切眾生心意。當取栴檀一百八枚長二寸。一枚一徧咒之擲著火中。欲治一切鬼病恐怖之處。當取闍耶艸﹝藉艸根﹞毗闍耶艸﹝藥﹞那句利﹝藥﹞揵陀那句梨艸﹝藥﹞這憐尼艸﹝藥﹞阿婆耶波你艸﹝藥﹞因陀羅波尼艸﹝香附子﹞多迦羅﹝香﹞斫迦羅﹝香﹞摩訶斫迦羅﹝香﹞毗疏﹝這﹣言﹢奴﹞揵多﹝香﹞蘇摩羅﹝是梔子﹞蘇難陀﹝艸﹞。

如是諸艸。皆搗之作末細羅之。取水和爲丸如大棗。咒一百八徧。或頭戴或系手而行。一切鬼病一切疫病不能爲害。若有小兒著鬼病及疫病所驚怖處。將一丸系於咽下。若有女人薄相難嫁娶者或有諸病。取此丸藥和水澡浴。卽除惡相最妙最勝隨意無難。若有女人不生男者。持藥一丸系其項卽得產男。一切驚怖中皆作大護。若有人被虫者。此藥亦能破之。帶藥行者不被火燒諸難。若被惡瘡。持此藥塗者卽得除差。若有人爲諸惡事逼切。帶此藥者卽蒙除難。若有人欲除惡風惡雨。咒水二十一徧散於四方。卽得除止。若遇大雹。取一樹枝行咒遙打之。此觀世音心咒𨿽不受持。但誦能破一切業障。能成一切事皆得成就。若有人持此咒者。彼人當織一白﹝疊﹡毛﹞。闊五尺長一丈不得割斷。綜縷彼﹝疊﹡毛﹞當畫作一佛。彩色中不得用膠。當和香及乳和彩色畫之。右邊畫作觀世音像。狀如摩醯首羅天。頭上發悉如蠡髻。方作華冠。肩上當畫作黑鹿皮覆左肩上。自余身分當畫作種種瓔珞。其畫者教持八關齋勿得雜食。日別香湯淸淨澡浴著淨衣裳。其持咒者當淸淨處安像。像前以牛糞塗地。四方齊整縱廣丈六尺。其壇場裏散純白華。置八水瓶各受一斗。皆令新淨盛以香湯。復以種種華置其瓶內。安其淨艸立八艸座處。安置八方作八分食置其艸座上。然後更以六十四分食。各各種種雜美好者。自余雜食具皆廣大羅列作之。惟除五辛酒肉。余但使可得之者皆悉具之。若欲咒者。當三日三夜斷食燒沈水香。其持咒人以妙香湯三時澡洗。大小便時皆須澡浴。若不能三日三夜者。但一日一夜斷食。當食三種白食乳酪粳米。在彼像前長跪設飲食已。當誦咒一千八徧。爾時行者在於像前。卽見自身出大光明猶如火焰。旣自見已生大歡欣。乃至觀世音菩薩自來現身。隨其心願皆悉與之。若欲隱身。當取雌黃或石黛。搗令碎末精細羅之。在於像前咒一千八徧。塗於眼上卽得隱身。乃至騰空飛行。復得三昧名不空智見在莊嚴。作如是法已。然後凡所作者皆得成就。此是持咒法我今說竟。

爾時佛說此經已。時觀世音菩薩摩訶薩。及淨居諸天子娑婆世界主大梵天王。及諸菩薩眾諸聲聞眾一切大眾人民。聞觀世音菩薩對佛說此經。皆大歡喜奉行。

不空罥索咒經

