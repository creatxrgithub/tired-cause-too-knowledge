穢迹金剛說神通大滿陀羅尼法術靈要門

唐阿質達霰譯

穢迹金剛說神通大滿陀羅尼法術靈要門一卷

北天竺國三藏沙門阿質達霰唐言無能勝將譯

如是我聞。一時佛在拘屍那國力士生處跋提河邊娑羅雙樹間。爾時如來臨入涅槃。是時有無量百千萬眾天龍八部人非人等。啼泣向佛四面哽咽悲惱而住。爾時復有諸天大眾釋提桓因等。皆來供養。惟有蠡髻梵王。將諸天女。依於四面圍繞而坐。前後天女千萬億眾。共相娛樂。聞如來入般涅槃而不來覲省。時諸大眾爲言。今日如來臨般涅槃。是彼梵王何不來耶。其王必有我慢之心。而不來至此。我等徒眾驅使小咒仙。往彼令取。作是語已策百千眾咒仙。到於彼處。乃見種種不淨而爲城塹。其仙見已。各犯咒而死。時諸大眾怪未曾有。復策無量金剛。亦令持咒而去。乃至七日無人取得。大眾見是事倍復悲哀。爾時大眾同聲而說偈言。

苦哉大聖尊

速

諸天猶決定

天人追喚得

痛哉天中天

入眞如火滅

時諸大眾說此偈已。倍復哽咽悲啼嗥哭。是時如來湣諸大眾。卽以大徧知神力。隨左心化出不壞金剛。卽於眾中從座而起。白大眾言。我有大神咒能取彼梵王。作是語已卽於大眾之中顯大神通。變此三千大千世界六返震動。天宮龍宮諸鬼神宮皆悉崩摧。卽自騰身至梵王所。以指指之。其彼醜穢物變爲大地。

爾時金剛至彼報言。汝大愚癡我如來欲入涅槃。汝何不去。卽以金剛不壞之力。微以指之。梵王發心至如來所。

爾時大眾贊言。大力士汝能有是神力。取彼梵王來至於此。時金剛卽報言。若有世間眾生。被諸天惡魔一切外道所惱亂者但誦我咒十萬徧。我自現身令一切有情隨意滿足。永離貧窮常令安樂。其咒如是。先發此大願。南無我本師釋迦牟尼佛。於如來滅後受持此咒。誓度羣生。令佛法不滅久住於世。說是願已。卽說大圓滿陀羅尼神咒穢迹眞言曰。

唵﹝口﹡佛﹞咶啒﹝口﹡聿﹞摩訶缽囉﹝二合﹞﹝口﹡恨﹞那﹝得﹣彳﹢口﹞﹝三音﹞吻汁吻﹝四音﹞微咭微摩那棲﹝六音﹞嗚深慕﹝七音﹞啒﹝口﹡聿﹞﹝合﹡牛﹞﹝合﹡牛﹞泮泮泮娑訶

時彼金剛說此咒已。復作是言。我於如來滅後常誦此咒。若有眾生請願受持此咒者。我常爲給使者令所求如願。我今於如來前說此神咒。惟願如來於眞中照知我等。世尊若有眾生。多被諸惡鬼神之所惱亂。此咒者皆不能爲害。永離苦難。世尊若有善男子善女人。欲救療萬病者。誦上咒四十萬徧。見有病者治之有驗。無問淨與不淨隨意驅使。我當隨從滿一切願。若欲令枯樹生枝葉者。取白膠香一大兩。塗樹心。楊枝咒樹一百徧。日三時至滿三日卽生華果。若欲令枯泉出水者。淨灰圍之。卽井華水三斗置泉水中。於寅時咒一百八徧。水如車輪湧出。若欲令枯山生艸木。取鑌鐵刀一口。於四方圍山。咒三千徧七日滿則生。若欲令野獸歸伏者。取安悉香燒向有獸住處咒一千徧。其獸至夜間。並集持法人門首。歸降如人間六畜相似。隨意驅使永不相捨。若令夜叉自來歸降者。取桃枝十翦齊截。取水一石煎取五斗。澇桃柳枝出。以丁香三大兩乳頭香三大兩白膠香三大兩。後和柳水煎取五斗。卽置一破盆中。取一桃枝長三尺。攪水誦咒一百徧。一切夜叉羅剎皆來現。共行法人語。請求與人先爲侍者。若令諸惡鬼神毒蛇蠍猛獸等毒以滅者。取淨灰圍所居穴孔。並自出來。當微出聲咒之一百徧。其蛇等一切蠱獸。各滅毒心不敢傷人。速得解脫。若令惡狗不傷人者。取食一搏咒七徧與食。永不傷人復不出聲。若令惡人來降伏者。書前人姓名置咒人腳下。咒之百徧。心念彼人其人立至。降伏捨怨憎之心。若欲人相憎者。書彼二人名號。於自足下咒二百一十徧。其人等便相離背不相愛敬。若有相憎人令相愛敬者。卽書取彼名姓。於自足下咒一百八徧。其人便相愛重永不相捨。若有未安樂之人令安樂者。取前人名字書足下。咒三百徧。當爲彼人發大誓願。我於彼時卽自送。辯才無滯隨行者意。所須之者並悉施與。若持咒人求種種珍寶摩尼如意珠等者。但至心誦咒自限多少。我卽自送滿其所願。若欲治人病者。作頓病印。先以左手頭指中指。押索文。印咒之一百徧以印頓病人七下立差。若病人臨欲死者。先於禁五路印然後治之。卽不死印目。如是先準印以無名指屈向掌中。豎小指咒之百徧其患速除。

若治邪病者。但於病患人頭邊。燒安悉香誦之。咒立除之。若虫毒病者。書患人名字紙上咒之卽差。治精魅病者亦如法。若治伏連病者。書患人姓名及作病鬼姓名。埋患人牀下咒之。其鬼遠奉名字自出現身。便令彼鬼看三世之事。一一具說向人其病速差。若有患時气病者。咒師見之卽差。若欲令行病鬼王不入界者。於十齋日誦我此咒一千八徧。能除萬里病患。

穢迹金剛說神通大滿陀羅尼法術靈要門一卷

