梵天擇地法

梵天擇地法

謹案大梵天王內祕密經云。如來因地時五百萬生中。作持咒仙人。每遊歷諸山隱居淨室。常感諸梵天而來侍衛。亦有天龍八部而來現身。𨿽有善相仍被魔惱法事不成。或爲誦咒依不梵回。或爲姥陀法行。或爲曼荼羅不得其地。以此法多不成。今案經有四十二種擇地法。堪作曼荼羅。使持咒者如意法成。不得此法者徒消日月。

第一入山石窟中深。四面有石中心有土。如人掃地處。此是聖人成道之處。地中心有異花出。其地第一。此作壇持咒。定得感諸如來。應持戒比丘得此地法。非持戒不得於此地愼之。

第二深山有大虫及師子猛獸坐處。其地無艸生處。必是聖人坐處。諸獸並是護塔之神。此地作壇法事立成。貧道開五年入廣州深山有此地。準前法受持。乃有一人。身作金色著白衣。大神身長三丈已來。貧道驚怕其人報云。吾是大佛頂之神。今見汝坐福地。感吾身現來受汝法。

第三入山髙頂上。見有大石其淸如磨處。見人影現。此石聖人吉祥之石。取白茅爲席。坐西北角誦咒作法。克成就。非持戒比丘不得坐。

第四山中四面有艸木樹林。中心無物。淨如人掃地。作壇必成就。

第五山中見有五色石。靑黃赤白黑各在本方。此是聖人學道處。此地必是勝。作壇四天王自至。

第六入山中見蛇頭上有角盤石。蛇臥處無艸。見人來卽起去。此作壇最妙。

第七山中見有白鹿臥在地。四面一丈已來無艸木。此地亦堪作壇。

第八山中見有白鹿。臥處四面無艸木。見此相貌並是作壇之地。

第九山中有人身長一丈餘。著黑色衣面有四目。坐於石上。其石上淸明見人面像。比丘上必成。

第十山中有白頭老翁。眉鬢皆白。目送其行處。地皆不生艸木。此地堪作壇。有艸木不堪。

第十一山中見有石。或土裏有五色云出。非陰雨時見。此處必是聖人坐處。作壇妙。

第十二山中有石室內。師子及猛獸居。無艸木生者。此地堪作壇。

第十三山中有平處無艸。其地有人腳迹一尺已來。堪作壇。

第十四入山谷。見有艸在地生。每似人坐上。其艸頭低屈者。其堪。

第十五入山頂上及平下。見異花出於四面。中心可有八尺已來空地。其處妙。

第十六山中見有花出處。但是聖人坐處。無春夏秋冬。皆有異花出現。但有出華異於眾花。其地妙。

第十七山中持咒。見地上有白光出。四面無艸。此地妙。

第十八山中非時見有香气。地亦似有煙出。此地妙。

第十九山中有五色光。從地出或從石出。視其處。出處妙。

第二十山中見有孔雀鳥或諸鳥。﹝銜﹣金﹢缶﹞艸及雜花來投著。其地堪。是聖人所出處妙。

第二十一山中有五色土處。至明日平旦。看五色光出。此地堪。

第二十二山中見有白鶴四个。對坐處無艸。此是結壇地。

第二十三山中見雙樹相對。中間有狀如人形。其地堪。

第二十四山中見黃牛或白牛在地臥。其地無艸生似人掃處。其地堪。

第二十五山中有石打作鐘聲。其處堪。

第二十六山見有窟。中相若喚無響者妙。卽有響者非。

第二十七山中有寺觀。其地平旦。日未出時看五色光者堪。

第二十八山中見有神人著天衣。當所出處堪。

第二十九山中有土。如蟻子聚髙五尺以來。其堪。

第三十山中見石或土如龍形狀。或地上似如畫處。堪。

第三十一山中見有仙人或帶角之人獸。視其所出之地堪。

第三十二非時非處。見有光忽然出。或有犯其火。或有香煙。此是羅漢得道之地堪。

第三十三若入寺捨。及在俗人家作壇。百倍千倍不及山中。欲救眾生終須擇地。寺上伽藍穿地深二尺。其內得骨者必不堪。得瓦石者仍。埋七寶於地內。然始得用。

第三十四穿地深三尺。得少許異物或寶。卽名上地堪。

第三十五穿地深二尺。地內無物者作壇。其地內所取之土。淨擇去。和香末實築。

第三十六地內不曾有人居止眠臥處。此地堪。

第三十七地內未曾安窟窖竈。及雞犬臥處堪。

第三十八五更看地內气候。有黑光不堪。自外光出者堪。

第三十九若在俗家作壇。多不如法致有損傷。咒師彼此皆無利益。直須結界不須作壇。貧道驗之曾有損失。

第四十若是須結壇。令病人淸淨。每日澡浴著新淨衣。別在一室內坐。咒師依前擇地作壇。專心稱名爲誦法。病人不令壇內得見。若將病人於壇內。並損咒師。

第四十一若是轉持戒比丘誦咒作壇。百千勝於俗人。若擇地得一作壇之後。其地劫災起時其地不壞。

第四十二若作水壇。不須作蕳擇得上勝地。若不得其地終無成益。

梵天擇地法終

靈云云校本云貞享四年二月廿日一校了。

淨嚴﹝四十九載﹞

