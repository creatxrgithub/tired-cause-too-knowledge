一切如來說佛頂輪王一百八名贊

宋施護譯

一切如來說佛頂輪王一百八名贊

西天譯經三藏朝散大夫試鴻臚卿傳法大師臣施護奉詔譯

爾時一切如來。說無量功徳大明咒主轉輪王一百八名。卽說贊曰。

歸命最上師

一切世間主

恆懷大慈悲

顯揚大名稱

十力大丈夫

福徳超三界

具足一切相

天人常恭敬

攝受諸眾生

與作大福聚

復名大自在

一切佛頂王

轉一切咒輪

成就正法句

聖智善通達

一切悉解脫

恆爲大主宰

出過一切天

爲大禪定像

平等視眾生

具足無邊智

無實無不實

無一亦無二

號曰大仙天

世所甚希有

本來寂滅相

淸淨而無垢

善入無盡性

廓然無怖畏

不斷亦不破

無想亦不空

能捨於萬有

不著如虛空

妙色卽空色

善相爲善瑞

寂靜常決定

善意生妙梵

爲彼天中像

自在廣無邊

功徳無邊量

心口難思議

無等無等等

眞像廣無邊

究竟無能勝

無邊世界中

一切皆恭敬

一切咒像主

此像未曾有

善像難有像

天眼及三眼

眞實三解脫

實語實寂靜

實法住實際

思惟妙法身

湛然常堅久

無垢性決定

風天與月天

日光及妙意

文字三六字

一咒一字王

一智一切智

自在大自在

梵天那羅延

一佛一法相

一天居一眾

一定一相應

一切世間中

髙談眾妙法

以此神通光

化光一切處

大光威徳力

爲一切天主

一切佛法主

一切法智主

無盡功徳聚

是名一百八

一切如來說佛頂輪王一百八名贊

