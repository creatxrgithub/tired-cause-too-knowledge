金剛頂超勝三界經說文殊五字眞言勝相

唐不空譯

金剛頂超勝三界經說文殊五字眞言勝相一卷

開府儀同三司特進試鴻臚卿肅國公食邑三千戶賜紫贈司空謚大鑑正號大廣智大興善寺三藏沙門不空奉詔譯

爾時金剛手菩薩摩訶薩等一切菩薩。皆於毗盧遮那佛前。各自說心眞言印。於是曼殊室唎菩薩摩訶薩。從座而起白佛言。世尊我今爲欲利益未來一切諸有情故。速得成就摩訶般若波羅蜜多。若人才誦一徧。如誦八萬四千十二圍陀藏經。若誦兩徧。文殊師利普賢隨逐。四眾圍繞加被。是慈無畏護法善神在其人前。阿難白文殊師利言。當說此眞言。時有十萬億佛現。如是諸佛一一毛孔出十萬億菩薩。一一菩薩毛孔各出十萬億龍王。一一龍王毛孔各出十萬億龍女。一一龍女毛孔復出十萬億靑象。一一靑象毛孔各出十萬億白象。一一白象毛孔各出十萬億香象。一一香象毛孔復出十萬億山象。一一山象毛孔。復現十萬億寶院。一一寶院復現十萬億八功徳水池。其池四寶合成。一一寶池皆出十萬億閻浮檀金光。復於一一光中皆現十萬億圓光。一一圓光化出十萬億天女。嚴持種種供養。如是殑伽沙數四眾。一時共集大會。同音說此眞言。現三摩地三昧。我今略說少耳。知其功徳無量。卽說五字眞言曰。

阿囉跛左曩

若善男子善女人。有能持此眞言。才誦一徧卽入如來一切法平等。一切文字亦皆平等。速得成就摩訶般若。爲諸弟子受此心眞言時。令結密印。以二手金剛縛。並建忍願屈上節如劍形。印上承華散壇供養。然應告言。此心法門一切如來祕密最勝。愼勿輕爾爲愚人說。破汝三昧戒。善諦思惟。

阿者是無生義。

囉者淸淨無染離塵垢義。

跛者亦無第一義諦諸法平等義。

左者諸法無有諸行義。

曩者諸法無有性相。說言文字皆不可得義。

以曩字無有性相故。左字無有諸行。以左字無諸行故。跛字無第一義諦。以跛字無第一義諦故。囉字無有塵垢。以囉字無有塵垢故。阿字法本不生義。善男子當觀是心本來淸淨無所染著。離我我所分別之相。入此門者名三摩地。是眞修習。當知是人如來印可。殊勝功徳不可思議。若誦一徧能除行人一切苦難。若誦兩徧除滅億劫生死重罪。若誦三徧三昧現前。若誦四徧總持不忘。若誦五徧速成無上菩提。若能一心獨處閒靜。梵書五字輪壇。依法念誦滿一月已。曼殊菩薩卽現其身。或於空中演說法要。是時行者得宿命智。辯才無礙神足自在。勝願成就福智具足。速能階證如來法身。但心信受。經十六生決成正覺。若力不辦建立壇場。香花供養及畫本尊。以用香泥塗舍利塔。梵寫五字眞言。旋繞念誦五十萬徧。文殊菩薩現其人前而爲說法。當得宿命辯才。一切如來諸菩薩等。及執金剛恆沙聖眾。常加護念速滿諸願。疾證菩提。廣如金剛頂經說。

金剛頂超勝三界經說文殊五字眞言勝相一卷

