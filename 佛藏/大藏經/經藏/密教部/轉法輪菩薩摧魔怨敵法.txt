轉法輪菩薩摧魔怨敵法

唐不空譯

轉法輪菩薩摧魔怨敵法

大興善寺三藏沙門大廣智不空奉詔譯

爾時摧魔怨菩薩。白佛言世尊。諸菩薩等各各已說祕密眞言教法。世尊我今爲欲未來末法之時。護持國王及護國界諸有情故。說祕蜜祕勝最密中祕密摧魔怨敵法。惟願世尊哀湣聽許。佛言便說。世尊若有鄰國擾侵國界。或自國內軍眾寡少。或復怯弱。或有不臣起惡叛逆。卽應取苦揀木而作一幢。長十二指周圓八指削令極圓。如世尊所敕。一切天龍八部。令護諸國護諸國王。及護國界一切有情。爲除災禍令得安樂。若難起時。皆圖畫彼護國土神於幢上。

如此大唐護國土者。所謂毗首羯磨藥叉。劫比羅藥叉。法護藥叉。肩目藥叉。廣目藥叉。護軍藥叉。珠賢藥叉。滿賢藥叉。持明藥叉。阿吒縛俱藥叉﹝已上十大藥叉﹞嚩蘇枳龍王。蘇摩那龍王。補沙毗摩大龍王﹝已上三大龍王﹞訶利帝大天后。翳囉嚩蹉大天后。雙目大天后﹝已上三大天后﹞各有五千神將以爲眷屬。

所應畫者皆畫本形。執持幖幟圖於幢上。又於幢頂上書無礙王十字佛頂眞言。末後吒字在輪臍中。所有怨敵叛逆主帥。當書彼名於輪輻間。於幢底圖畫一輪。具足八輻。如上吒字置輪臍中。若災難起時。應請一解法之人。於此教中曾稟受者。於其中夜一方壇。於方壇上重畫三角壇。立於此幢在壇中央。於壇四面著種種食飲並二閼伽。燒安悉香及然酥燈。其解法者面南而坐。

卽結一切如來鉤印以二手內相叉作拳。以右頭指爲鉤。及誦眞言稱名。請召十六大護及其眷屬大威徳諸神將等壇中供養。

如來鉤眞言曰。

行者次當入三世勝金剛忿怒三摩地。觀威徳熾盛四面八臂。左蹈塢摩天后。右腳蹈摩醯首羅天。

則結三世勝印以二手金剛拳。檀慧互相鉤。直豎於進力。成已誦眞言三五或七徧。眞言曰。

復次卽結上方諸天教敕印以二手各作金剛拳。二頭指互相旋繞。結印成已而教敕言。汝等十六大護大藥叉將等。受佛付囑護持國王。及護國界一切有情。令得安樂辟除災禍。今我國境有某難事。汝等大護助我軍陣摧破怨敵。汝等當令彼軍被縛迷悶。令某荒亂。使我軍兵彊盛得勝。作是敕已卽誦眞言三徧曰﹝已下召請諸天並同此結本印﹞。

復次當結遊虛空諸天教敕印以二手金剛縛。屈二頭指以甲相背。並豎二空押於二風。結印成已。一依前文而教。敕已。卽三徧誦眞言曰。

復次當結住虛空諸天教敕印如降三世印。二食相繞。以印安於頂上卽是結印已。一依前文而教敕言。卽誦眞言三徧曰。

復次當結地居諸天教敕印以二手金剛縛。舒二風頭相合。如金剛護菩薩印卽是。結印已。一依前文而教敕言。卽三徧誦眞言曰。

次結地底諸天教敕印以二手各展令掌向外。二空頭相撚。二風相鉤。二火以頭相拄。以印安於眉間。一依前文而教敕言。卽三徧誦眞言曰。

旣啟告已。則結慧手作金剛拳。按於幢上誦十字佛頂眞言一百八徧。

欲誦此十字佛頂眞言。先應結印誦之七徧印以二手內相叉爲拳。二空入於掌中。二風各屈拄二空背卽是。誦眞言曰。

念誦已卽更焚香獻花。卽捧閼伽奉。爲帝王並及百姓。發廣大利益安樂殊勝之願。卽結金剛縛豎合二火。卽成。誦金剛解脫眞言三徧。送聖眾各還本宮。眞言曰。

法事已訖。則收幢於淨函或篋安置。供養食飲等。依法送往河流之中。

摧魔怨菩薩破他陳敵法

發軍時節依宿曜日量

貞享三年九月十九日一校正了

河南延命沙門淨嚴﹝四十有八﹞

