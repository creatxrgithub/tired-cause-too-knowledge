佛說出生無邊門陀羅尼儀軌

唐不空譯

佛說出生無邊門陀羅尼儀軌

不空三藏譯

眞言如經。

修行此出生

無邊門總持

轉目三種業

依三祕密門

所謂三金剛

身印語眞言

心住三摩地

由入三平等

善住瑜伽故

自身同本尊

在凡成正覺

斯法最深祕

大日經王說

一生補處等

尙非其境界

況余劣慧人

如獲輪王珠

祕持不妄說

是尊卽羯摩

波羅蜜菩薩

由住出生故

示少年女形

顯明大慈母

諸佛住是智

能普現色身

處大菩提心

跏趺蓮臺上

大印威儀等

同不空成就

如來之相狀

定羽金剛拳

當心持蓮華

置般若梵夾

慧羽說法相

揚掌申五輪

忍峯現羯磨

十字金剛輪

首冠五如來

徧身艸綠色

復於身支分

安布八字門

跛字住於心

攞字成毫相

嚩字置舌端

惹字置於頭

碧色成頂相

迦字置慧掌

緣色成羯摩

十二緣行輪

馱黃置定掌

成華般若夾

奢字安觀足

乞叉置止足

五字皆皓素

如雪乳鵝月

是字成輪相

三摩耶密印

加持頂印是

初後次第法

同諸部儀軌

八十俱胝佛

圍繞是尊住

復有八菩薩

安住於八方

及以八藥叉

四攝八供養

次第而布列

成祕曼荼羅

誦持眞言經

所成如本教

修行諸儀則

結集決擇竟

出生無邊門陀羅尼儀軌

﹝勝義﹞﹝無相隨形好故是則法身﹞﹝愚夫法聖人法無二﹞﹝無生無滅﹞﹝非業異熟﹞﹝陀羅尼法要空無相無願隨入法界﹞﹝非奢摩他毗缽捨那一切法隨入眞如﹞﹝一切法剎那無盡無壤無身本寂故隨入一切法涅槃﹞

元祿十六年正月二十九日以淨嚴上人之本再校了

尊教

