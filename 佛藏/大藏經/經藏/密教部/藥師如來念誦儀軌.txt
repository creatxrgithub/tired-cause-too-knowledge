藥師如來念誦儀軌

唐不空譯

藥師如來念誦儀軌一卷

大興善寺三藏沙門大廣智不空奉詔譯

佛一時在維耶離樂音樹下。與大菩薩三萬六千比丘八萬人俱。及十二神王並諸眷屬天龍八部大神王。在如是等大眾會中。說此法已。大眾皆聞無不歡喜。是名卽爲結願神咒卽薄伽梵。說咒曰。

南謨薄伽筏帝鞞殺社窶嚕蔽琉璃缽喇婆喝囉闍耶怛他揭多怛侄他唵鞞殺逝鞞殺逝鞞殺社三沒揭帝娑婆訶

若有受持此眞言。能拔身中過去生死一切重罪。不復經歷三途。免離九橫超越眾苦。十方世界隨處安樂。自在無礙法應如是。若善男子善女人等。受持讀誦是眞言者。日夜精勤香湯洗浴著新淨衣。持諸禁戒如法。誦滿眞言十萬徧已。就淸淨處如法治地。以淨土築令平。以淨牛糞和檀香塗圓壇。以種種雜寶莊嚴壇。安中心一藥師如來像如來左手令執藥器。亦名無價珠。右手令作結三界印。一著袈裟結跏趺坐。令安蓮華臺。臺下十二神將。八萬四千眷屬上首。令又令須蓮臺。如來威光中令住日光月光二菩薩。如是壇四方周匝五色。近前安置二閼伽器商佉瓦器。隨意受用奉獻承事尊像。像前念誦四十九日間。若三七日。畫像壇四角安置賢瓶。如是晝夜七日內。誦咒數滿百千萬徧。所求從心無量獲果報。除不至心。法應如是。所有利益說不可盡。其餘功能窮劫不可說。

復次說藥師如來根本印。以左右手頭指以下八指。反叉入於掌。以二大指來去。咒曰。

唵戰馱只哩娑婆訶﹝是名根本印﹞

次說閼伽印。以二手掌捧器頂戴。眞言曰。

南莫三曼多沒馱南羯羯哞三摩三摩娑婆訶

次花座眞言印次說塗香印二手合掌二頭指二大指端合如彈指。眞言曰。

南莫三曼多沒馱南巘吐羯羅耶娑婆訶

次說花印二手合掌二小開末。眞言曰。

南莫三曼多沒馱南沒社華娑婆訶

次說燒香印二手合掌山屈。眞言曰。

唵那謨仡羅仡羅曼拏微灑曳屍並寧娑婆訶

次說花座印二手背合以右腕押左眞言曰。

唵社皤羅娑蒲悉什皤羅末吒阿

次說普供養印二手金剛合掌。眞言曰。

南莫三曼多沒馱南唵阿凡賀布灑摩尼娑婆訶

次念誦次說發遣以禪智指取花投壇中方。眞言曰。

南莫三曼多沒馱南阿蘗磋蘗磋娑婆訶

是法印咒。能滅一切苦惱。若有人等。多諸罪障。及諸婦女。願欲轉禍。依教作藥師像一軀。寫藥師經一卷。造幡四十九燈作七層形如車輪。安置像前。五色作索。以印之。四十九結系彼人身。又轉藥師經四十九卷。所有罪障皆得解脫。壽命延長不遇橫苦卽得安穩。鬼神之病。並卽除愈。

若欲降伏惡人者。作印以嗔心誦一百八徧。遙打一切外道破滅。

若人患心病者。加持靑木香塗心除愈。

若人患頭病者。加持桂皮二十徧。服之除愈。

若人患腫黃者。加持郁金香一百八徧塗除愈。

若人欲遠去怨家。加持苦練子一百八徧。一咒一燒投火中燒。其人卽遠去。

若患身體支節痛。咒湯水一百八徧。洗浴卽得除愈。

若人每日早朝。以水一掬咒七徧飲之。在身所有惡報悉得消滅。何況無諸災厄者。及諸三業苦亦得除愈。並得壽命長遠。

若咒飲喫者。一切諸毒不能爲損。

若見惡人及有怨家。當須念誦此咒。所有怨家起惡心者。當皆降伏惡心卽滅慈心相向。有恐怖處。當須攝心念誦。

若欲臥時。當誦此咒一百八徧。卽得好夢善知吉凶。

若人或患瘧病。持此咒者視患瘧人。切誦此咒一千八徧。其患卽除愈。

藥師如來念誦儀軌一卷

保元三年二月二日酉時書了恭賜大緣房法印禦本書了畱贈後賢共期佛慧耳求法沙門覺成

延寶二甲寅年九月十四日以髙山寺法鼓臺之本於仁和寺書寫一校了野澤末資淨嚴三十六歲

天明元年辛丑天潤五月以覺遠僧正本寫之慈忍享和元年辛酉紀號。求上件本訓國字。此藥師念誦軌。元文年中旣鑄梓。然彼缺脫之本。惟一紙闕。是故更校正以壽梓矣。丰山長谷寓居沙門快道志

一校加筆畢享和癸亥四月十日慈順

