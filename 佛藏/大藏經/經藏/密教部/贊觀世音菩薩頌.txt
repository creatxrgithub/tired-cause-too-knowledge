贊觀世音菩薩頌

唐慧智譯

贊觀世音菩薩頌

唐天后代佛授記寺翻經沙門慧智奉制譯

菩薩號爲觀世音

神通無礙難可量

搖山竭海震大地

悲湣眾生同一體

記憶名號福不虛

是故常應稱念彼

我今至誠念彼徳

以是敬心而贊嘆

菩薩智慧深如海

方便善權無能測

所有諸天阿修羅

摩睺羅伽及人眾

咸以微妙淸淨偈

歷劫贊之無懈倦

我今宣說春陽頌

述其功徳之少分

世間形色尊嚴者

諸天莫逾於梵王

況聖自在本色身

百千萬分不及一

尊者首飾甚嚴好

冠以曼陀及金花

虹霓美麗以莊嚴

復如半月映山王

又似百寶成須彌

尊者身相甚微妙

猶如輕雨籠寶嶽

伊尼鹿彩覆其肩

光明晃朗普周徧

巍巍挺特若金山

亦如滿月處虛空

又似薝波迦花色

勝彼摩醯首羅身

徒以白龍爲瓔珞

右手執持金蓮花

毗琉璃寶以爲莖

以慈開敷極香潔

令諸智者生愛樂

尊手所持勝淨花

莊嚴殊妙甚暉麗

如月光曜須彌頂

聖身所處蓮花臺

由尊福徳之所感

我以至誠殷重心

歸命敬禮賜願者

諸天供養所贊嘆

我今淨心歸命禮

尊者螺髻玄蜂色

牟尼妙像處其中

光明映曜嚴尊首

如燒珊瑚流電色

又如雌黃耀黑山

上下莊嚴大聖身

冒敢爲文稱嘆彼

四面狂象利牙齒

若人居中將被害

其人專心念菩薩

捨離苦惱而無畏

暴龍哮吼放煙毒

嘊喍嗔怒厲惡色

將噬其人甚可怖

憶念觀音便解脫

海潮風浪出音聲

摩竭巨魚皆震激

若人船破誤落中

念彼觀音獲安隱

髙山險谷懸巖裏

奔流濺石眾難處

若人墮中無救護

心念觀音登彼岸

烈火猛焰惡風起

延燒屋宅焚及人

至心念彼功徳藏

應時災火不爲害

若人系縛在牢獄

身嬰枷鎖及杻械

至心稱念觀音故

其人須臾便解脫

若人墮落大火坑

專志稱名觀世音

其人除熱得淸淨

猶若池中華開敷

若人經於大林中

忽遇雷電驟風雨

霹靂將燒極危殆

稱念觀音免災難

若人逢值猛師子

牙爪銛利如刀劍

嗔目吼喚來食人

稱念觀音便免害

惡賊突厥彌戾車

凶險無慈若羅剎

復以鐵鎖系縛人

稱名發念皆解脫

深山大澤險難處

劫賊伺人將抄奪

稱名念力願救護

其人釋然無患苦

咒呾讒訟擬中傷

恆以惡心求方便

由彼常念觀音故

其人竟不能爲害

鬥戰旗鼓兩相當

鋒鏑交橫競殘刃

此時心念及稱名

菩薩於中施無畏

大力惡鬼執捉人

鳩槃荼等飲人髓

若能系念觀音者

擁護其人銷疫難

鬼病熱病腹脹病

疳病黃病心痛病

癩病癲病霍亂病

血气羸瘦種種病

諸惡黑業纏其身

稱名系念皆除愈

有諸餓鬼腹如山

唇口漧焦饑渴惱

菩薩見之生慈悲

次第令其得充足

餓鬼或遭寒凍逼

身體皮肉皆破壞

舉彼兩手生極苦

神通方便令熅適

若金翅鳥以嘴爪

搏撮水陸諸龍等

其龍專心念菩薩

卽得離苦獲安樂

若有欲求勝果報

象馬車乘及奴婢

衣服飲食諸珍寶

由彼常念觀音故

應其求願自然至

若有欲得長生術

坐臥雲間恣空行

由彼常念觀音故

當獲神咒及仙藥

我見壁畫觀音像

徧視色相諸功徳

及見神通大自在

故起至誠而贊嘆

所有一切諸功徳

於菩薩中最第一

無邊善巧大方便

示現淸淨妙色身

遠離有無諸分別

利益無量如虛空

以此贊嘆功徳藏

願證如來一切智

以此贊嘆觀世音菩薩功徳上資。

國主聖神皇帝陛下善轉金輪。色力壽命永無窮盡。智慧果報不可思議。恆禦閻浮長居震旦。擁護三寶利益羣生。一切含靈皆蒙聖福。

贊觀世音菩薩頌

