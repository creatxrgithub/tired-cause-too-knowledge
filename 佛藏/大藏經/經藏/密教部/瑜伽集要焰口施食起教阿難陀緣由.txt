瑜伽集要焰口施食起教阿難陀緣由

唐不空譯

瑜伽集要焰口施食起教阿難陀緣由

唐三藏沙門不空奉詔譯

爾時世尊。在迦毗羅城尼俱律那僧伽藍所。與諸比丘並諸菩薩無數眾會。前後圍繞而爲說法。爾時阿難獨居靜處念所受法。卽於其夜三更已後。見一餓鬼名曰焰口。其形醜陋身體枯瘦。口中火然咽如鍼鋒。頭髮髼亂牙爪長利甚可怖畏。住阿難前白阿難言。汝卻後三日命將欲盡。卽便生於餓鬼之中。是時阿難聞此語已。心生惶怖問餓鬼言。大士若我死後生餓鬼者。我今行何方便得免斯苦。爾時餓鬼白阿難言。汝於來日晨朝。若能布施百千那由他恆河沙數餓鬼飲食。並余無量婆羅門仙。閻羅所司業道冥官。及諸鬼神先亡久遠等所食飲食。如摩伽陀國所用之斛。各施七七斛飲食。並爲我等供養三寶。汝得增壽。令我等輩離餓鬼苦得生天上。阿難見此焰口餓鬼。身形羸瘦枯燋極醜。口中火然其咽如鍼。頭髮髼亂毛爪長利。又聞是語。甚大驚怖。身毛皆豎卽至晨朝。從座而起往詣佛所。右繞三匝頂禮佛足。身體戰栗而白佛言。大悲世尊願救我苦。所以者何。昨夜三更經行靜處念所受法。見焰口鬼而語我言。汝過三日必當命盡生餓鬼中。我問鬼言。云何令我得免斯苦。餓鬼答言。汝若能施百千那由他恆河沙數無量餓鬼。婆羅門仙閻羅所司業道冥官。及諸鬼神侍從眷屬先亡久達。平等普施餓鬼飲食。汝得增壽。白言世尊。云何能辦無量飲食充足。佛告阿難汝今勿怖。我念過去無量劫中。曾作婆羅門時。於觀世音菩薩摩訶薩邊受得陀羅尼名曰無量威徳自在光明如來陀羅尼法。佛告阿難。汝若善能作此陀羅尼法加持七徧。能令一食變成種種甘露飲食。卽能充足百千俱胝那由他恆河沙數一切餓鬼。婆羅門仙異類鬼神上妙飲食。皆得飽滿。如是等眾。一一各得摩伽陀國所用之斛。此食此水量同法界。食之無盡。皆獲聖果解脫苦身。佛告阿難。汝今受持此陀羅尼法。令汝福徳壽命增長。餓鬼生天及生淨土受人天身。能令施主。轉障消災延年益壽。現招勝福當證菩提。發廣大心普爲有情。積劫已來多生父母。列宿天曹幽司地府焰魔鬼界。蜫微蠢動一切含靈。普設無遮廣大供養悉來赴會。承佛威光洗滌身田。獲斯勝利受人天樂。惟願諸佛般若菩薩金剛天等。及諸業道無量聖賢。以無緣慈證我所行。是故我等爲欲滿足宏誓願故。爲欲宏護令濟有情無退失故。爲摧諸業令淸淨故。爲欲精進求無上道速成就故。爲欲拔濟惡道眾生。永拋苦海登彼岸故。如經所說無邊世界六道四生。其中所有爲於主宰統領上首之者。皆是住不思議解脫菩薩。慈悲誓願分形布影示現化身。在六道中同類受苦。設於方便不被煩惱隨煩惱壞。分別諸業令發道意。常自克責悔身造作。調伏教化一切眾生爲大導師。摧滅三塗淨諸業道。斷截愛流不捨行願。處於苦海爲善知識。成熟利樂一切有情證大涅槃。若有施主深信大乘渴仰瑜伽。願樂見聞陀羅尼藏甘露法門。爲諸有情興拔濟心。殷勤稱贊捨大財寶。三請於師方許壇法。平等一如離怨憎想。常行布施無有悔恨。親近善友勇猛精進無有怯弱。至求大道稱贊三寶。撫育生命方便拔濟皆令解脫。不以惡求而養身命。常自利他。彼善男子是眞善友。行菩薩行普爲三塗。諸惡趣中一切餓鬼。焰魔王等婆羅門仙。虛空諸天釋梵四王。列宿天曹龍神八部。日月須彌修羅外道。六欲魔眾水火風空。山林窟穴捨宅宮殿伽藍。大地江河流泉浴池。廟宇吉凶遊行神眾。抄錄善惡神通無礙。毛羽飛空水族遊鱗。披毛角類蠢動含靈。曝野遊魂鞭屍苦澀。多生冤恨相系未免。歷劫冤魂負於財命。亡過僧尼未證果者。多生父母眷屬親戚。承如來教得出三塗。無量地獄發菩提心。各願放捨解脫冤結。遞相贊念如父母想。到此道場證知護念。心懷踴躍如優曇花。甚難可值由自造作。處於人間識情難定。多隨妄起積爲苦源。未獲聖果旋生過患。又復依王水土住佛慈光常思曩緣猶懷今果。日夜克責何報如斯。或爲眷屬親戚父母。幾曾翻覆顚倒攀緣。攺形換面豈將辯識。惟願今日承斯佛力。駕迥飛空到此道場。慈光拂體各隨形類。懺滌塵尢發菩提心。納斯供養。佛告阿難。若欲受持施食之法。須依瑜伽甚深三昧阿闍梨法。若樂修行者。應從瑜伽阿闍梨學。發無上大菩提心受三昧戒。入大曼拏囉得灌頂者。然許受之。受大毗盧遮那如來五智灌頂。紹阿闍梨位方可傳教也。若不爾者遞不相許。設爾修行自招殃咎。成盜法罪終無功效。若受灌頂依於師教。修習瑜伽威儀法式。善能分別了達法相。故名三藏。阿闍梨方得傳斯教也。若欲作法。先自護持弟子亦爾。定知日已。選擇淨地精華大捨。閒靜園林鬼神愛樂。流泉浴池江海山澤。福徳之地堂捨亦得。如法塗摩用香水泥。隨施主力方圓大小。四角豎幖如法莊嚴。用五色彩安火焰珠。又於珠內安置佛頂大悲隨求尊勝。東北佛頂。東南大悲。西南隨求。西北尊勝。又於四柱如法莊嚴。殊特妙好名吉祥幢。令百由旬無諸衰患。卽成結界。風吹影拂土撒水沾。罪障消亡獲大福利。眼見耳聞普皆利濟。次復周圍懸繒幡蓋。寶扇白拂布列位次。阿伽香水妙花燈塗。飲食湯藥種種果味及餘物等。以法淨除勿令觸穢。莊嚴若了手執香鑪。右繞道場徧以觀照。不周備處重要安排。莊嚴事畢與諸弟子。香湯洗浴著新淨衣。出外中庭如法灑掃。香泥塗地如法莊嚴。名三昧耶壇。於道場外敷淨薦褥嚴整威儀。作禮三拜面東胡跪。手執香鑪作啟請法。

瑜伽集要焰口施食起教阿難陀緣由竟

