摩醯首羅大自在天王神通化生伎藝天女念誦法

摩醯首羅大自在天王神通化生伎藝天女念誦法

爾時摩醯首羅天王。於大自在天上。與諸天女前後圍繞。神通遊戲作諸伎樂。忽然之間於髮際中化出一天女。顏容端正伎藝第一。一切諸天無能勝者。於大眾中而作是言。我今爲欲利益一切。所祈願丰饒吉祥富樂之事。隨心悕求悉能滿足。於諸業藝速能成就。我有祕密陀羅尼法要。今當說之卽說陀羅尼曰。

曩謨﹝引﹞榲支摩貌施佉地尾缽羅﹝二合﹞缽地野﹝二合引﹞試﹝引﹞迦囉者嚕啉﹝二合﹞怛你野﹝二合﹞他﹝去引﹞濕嚩﹝二合﹞惹底﹝口﹡﹝隸﹣木﹢士﹞吠囉摩惹哩你吽﹝引﹞發吒﹝半音﹞娑嚩﹝二合引﹞賀﹝引﹞

是時眾伎藝天女。說此陀羅尼已。告諸天眾。若欲誦持我此陀羅尼者。先須建立道場如法嚴飾。種種香花以爲供養。於二七日或一七日。受持齋戒斷其淫欲。誦此陀羅尼滿其萬徧或十萬徧。於其中間勿食酒肉薰穢。至心誦持天女現前種種加備。一切願求皆悉滿足。從此已後無有障礙。乃至妻子薰穢。亦不制斷。若能淨持最爲速驗。後有所用應令成就。

若持誦時先須結界。或水或灰加持七徧。散灑四方隨心遠近。卽成結界地。一切鬼神莫能博近。若誦至一千徧。能令天龍人及非人見卽歡喜。若誦至二千徧。一切鬼神皆悉衛護。若誦至三千徧。艸藥精靈悉現其前。華果林神歡喜隨從。若誦至四千徧。一切毗多羅鬼深生恭敬。若誦至五千徧。一切龍神眷屬男女歡喜敬仰愛念無厭。若誦至六千徧。一切藥叉眷屬男女。歡喜隨逐任其所使。若誦至七千徧。一切天王摩達嚕等。並其眷屬以給侍。種種驅役不以爲倦。若誦至八千徧。一切持明五通仙人等。深生歡喜仰無盡。若誦滿一萬徧。乃至十萬徧。一切天龍藥叉乾闥婆阿修緊那羅摩呼羅伽人非人等。乃至塞乾陀天一切鬼神。生大歡喜隨逐侍衛。常令行者丰饒吉祥。

又法若欲止不以爲難。若天旱時如法結界壇。護摩念誦誦此眞言滿一萬徧。其雨應時卽下。若雨過多惡欲止者。加持淨灰一百八徧。空中擲之其雨卽止。

又法若有怨家興起惡意。以用朱砂或其赤土。書名或形。於左腳下踏之念誦。夜後作之一百八徧。無問遠近彼怨自來求解怨結。心生和順轉生愛敬。

又法若欲使役一切鬼神。皆當召集生湣念心。隨分飲食加持一百八徧。而散施之。然後驅使速疾成辦。常生歡喜終不離人。

又法若欲鉤召一切人民。隨心所念無問遠近。加持水七徧。散於四方望彼稱誦一百八徧。無問識與不識。悉來奔就隨心所爲不敢違逆。

又法若有怨家來欲相害。至心誦明一百八徧。彼卽被打身契如火。若回心相伏。卽與解之時。誦明七徧云放。卽放其身卽平復如本。

又法若有夫婦。外心相背不相喜見。猶如火水相憎者。密書其名勿令知覺。一依前法左腳踏之。稱名誦一千八徧。卽相和順轉相憐愛如同膠漆。永更不生憎背之意。

又法若有所愛婦。乃至諸天女婇及天帝釋妃後眷屬心所愛者。一依前法念誦召之。應時卽至自來求之請爲給侍。若不違之終不捨離。

又法若欲鉤召藥叉女等。求其財寶隨心召之。迅疾卽至。一切所須悉皆奉獻。請爲妻妾或爲給侍。

又法若欲得一切貴人愛敬。稱名念誦一千八徧。自來歸敬以爲僕使。

又法若入官府。至心誦明七徧而至。遙仰善相使得隨心。若見面時喜悅無量。有事求之卽能相爲。

又法若有所愛女人。或其男子意相樂者。以加持胡燕脂或紅藍花汁。塗其二腳掌下。以火炙之二手掩上。稱名念誦彼卽立至。自來相求乃至深隱之處。直來相來見乃至命終不肯相捨﹝每稱名時於娑婆二合賀句上加之除其發吒二字﹞。若是女人爲求男子者。並依前法作之隨心卽至。

又法若欲得令見諸鬼神身者。取屍陀林燒死人柴。護摩一明一燒。乃至一百八徧。一切鬼神悉自現身卽得相見。

又法若所有一切財寶。隨心所須至心持誦自然獲得。

又法若欲縛人問事。無問大小淨與不淨。心想本尊至心念誦。應時卽縛問知三世之事。一切皆說無所不知。非但能縛一人。乃至百千萬人至心誦之。隨心應念一時卽縛。

又法若有家人逃走極遠處去者。準前書名踏之。念誦其人回還奔走立至。若來遲者卽以灰書彼形。每日三時作法。每誦眞言一徧打之。一下乃至三七徧已。彼卽恐怖如風卽至。

又法若欲療治一切病者。取佉陀羅木。截作二十一段。誦明一投火中燒之。徧已但是疾病卽得除差。

又法若有患神病者。取阿魏藥安悉香雄黃白芥子靑木香練葉等。並搗節相和作四十九丸。一誦明一投火中其病卽差。

又法若患狐魅病者。取雄黃白芥子芎藭獨頭萩犀角羖羊尿白馬懸蹄驢馬夜眼。並搗篩爲丸。加持一百八徧。燒薰鼻孔之中。並塗身上狐魅消滅其病卽差。

如上所說利益之法悉皆神驗。速疾成就。凡欲作法必須至誠。若不至心輕慢誦者無益法亦不成。若至誠心一徧便獲效驗。我今略說少耳。余法莫能窮盡。若欲持誦求其證驗。先畫我壇並畫我像安置壇中。如法供養卽疾證驗卽疾成就。

大自在天女畫像法

先畫摩醯首羅天王。三面六臂顏貌奇特端正可畏。從其髮際化生一天女。殊妙可喜天上人間無能勝者。著天衣服瓔珞嚴身兩手腕上。各有鐶釧左手向上捧一天花。右手向下作撚裙勢。身形可長三尺。或隨大小任取稱量畫像了已。如法安置壇中供養。

祈願壇法

量髙四指肘量隨其處所大小。壇開四門於東門內燒安悉香。南門內燒沈水香。西門燒薰陸香。北門燒兜樓婆香。於壇中心安本尊像。於四角安刀一口懸明鏡。於四門各須安箭兩隻。於南門兩邊安尾那夜迦位。於壇四緣周回隨其力分。安置甜脆華果等以爲供養。

次說火壇法

作護摩鑪深十二指。鑪可橫量一肘。於壇傍作彼怨家形貌。以刀之割護摩念誦。以用皂夾刺柴燒諸毒藥。一誦明一燒之。滿四十九徧或一百八徧。卽大驗耳彼怨家卽便消滅。若療一切疾病亦如上法。作彼鬼神形狀。斷截燒之決死之病應時得愈。

摩醯首羅大自在天神通遊戲變化頂生眾伎藝天女成就法印。

二手合掌。二名指二中指。外相叉指面著其手背。二頭指微蹙頭似寶。二大指頭並來去。卽成誦請召明曰。

曩謨﹝引﹞摩醯濕嚩﹝二合﹞羅﹝引﹞野﹝一﹞榲支摩冒﹝引﹞試佉野曀醯﹝去引﹞呬娑嚩﹝二合引﹞賀﹝引﹞

結此印已。隨誦此明七徧。請召本天與諸眷屬。悉皆降至種種加備。

次結神通攝召一切印。以右手中指直豎。次以名指苾在中指後。以頭指鉤召指頭。以大指橫押頭小二指甲。以中指如鉤勢向外。鉤向身來去。卽是誦根本明。於娑嚩﹝二合﹞賀字上加所召者名請之。

若結此印誦明攝召一切。悉皆立至。是神通攝召印。亦通一切處用。

若逢怨惡人。欲相刑害。結印展其中指。望彼撝之自然散壞。諸惡鬼神指之消滅。

結此印誦根本明。印心額喉頂卽成護身。一切鬼魅不敢親近。其法必須從師親授。淨室密持每念誦了。以淨繒帛覆天形像。不得輒說此法。向餘人。若妄泄之終身無效。愼之愼之。

其天像或畫或素總得。於壇中心安置本天形像。於天左右各安二女天。若壇中安坐位。形貌可喜。如天女形狀。其像後又置二侍從女天位。惟於前面畱火鑪處所。燒諸香藥奉獻本天。如不能安火鑪。著一寶盆。盛其香水著諸妙花獻之亦得。於壇四角四門不能安其刀箭。但於壇外畫之亦得。惟移鏡安於壇內四角。如餘部壇法。安羯磨杵處卽得仰安之。

若畫壇時。於壇四面地上畫作五色云。如捧壇從地踴出勢。

摩醯首羅頂生天女法

