總釋陀羅尼義贊

唐不空譯

總釋陀羅尼義贊

三藏沙門大廣智不空奉詔解釋

如來於百千俱胝阿僧祇劫。積集菩提資糧加持陀羅尼眞言文字。令頓悟菩薩與此相應。頓集福徳智慧資糧。於大乘修菩薩道二種修行。證無上菩提道。所謂依諸波羅蜜修行成佛。依眞言陀羅尼三密門修行成佛。陀羅尼者梵語。唐翻名爲總持義。有四種持。法持義持三摩地持文持。此四種持。多依顯教大乘教中所說也。法持者由得此持。摧滅一切雜染之法。證得淸淨法界等流教法。義持者由得此持。於一字義中悟百千無量修多羅。演說逆順自在。三摩地持者由此持故。必不散動三昧現前。悟無量百千三摩地門。悲增菩薩。故於六趣以願受生。不被煩惱隨煩惱壞其三昧。由此三摩地證五神通。成就利樂無邊有情。文持者由此受持陀羅尼成就所聞。所謂一切契經。於一切如來諸菩薩所。聞百千無量修多羅永不忘失。其眞言亦具四義。眞者眞如相應。言者眞詮義。四義者。法眞言。淸淨法界以爲眞言。義眞言者勝義相應。一一字中有實相義。三摩地眞言者。由瑜伽者用此眞言。於心鏡智月輪上布列眞言文字。專注心不散動。速疾證三摩地故名三摩地眞言。文持眞言者從唵字至娑嚩賀。於其中間所有文字。一一字皆名爲眞言。亦云密言。亦具有四義。法密言者。法外道及二乘境界。惟修眞言行菩薩。所聞所持軌則印契曼荼羅。修行所求悉地名法密言。義密言者。眞言中一一字。惟佛與佛大威徳菩薩乃能究盡。三摩地密言者。由此中眞言文字三摩地相應威力。徧布眞言者身支分。變粗重身易得微妙色身。獲得五神通威徳自在壽量無盡。聞持密言者。從師密受三密軌則。惟師及弟子自知。非令餘人之所知也。乃至本尊形像印契觀門。皆密受持。獲得心所悕望三摩地聞持不忘天眼天耳他心上中下悉地亦名爲明。具四義。法明者。修行者稱誦一一字中光明。徧照十方世界。一切有情沈溺生死苦海。皆破無明煩惱。悉得離苦解脫故名法明。義明者。由瑜伽者與眞言義相應故。通達明了般若波羅蜜。遠離無義道理。三摩地明者。由眞言種子想於心月輪中。獲得大光明作自他照明三摩地成就。聞持明者。證得聞持法。能破廢忘之惑。證得菩提心成就。

如上陀羅尼眞言密言明義依梵文。復於顯教修多羅中稱說。或於眞言密教中說如是四稱。或有一字眞言乃至二字三字乃至百字千字萬字。復過此數乃至無量無邊。皆名陀羅尼眞言密言明若與三密門相應。不暇多劫難行苦行。能轉定業速疾易成安樂成佛速疾之道。

總釋陀羅尼義贊

