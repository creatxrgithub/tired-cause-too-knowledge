阿吒薄俱元帥大將上佛陀羅尼經修行儀軌

唐善無畏譯

阿吒薄俱元帥大將上佛陀羅尼經修行儀軌卷上

一名全身金剛三昧耶

一名無邊甘露神力

唐大善無畏內道場祕譯

如是我聞。一時佛在俱屍那城娑羅雙樹間。與大比丘眾千二百五十人俱。菩薩摩訶薩三萬六千人俱。其名曰觀世音菩薩。文殊師利菩薩。大勢至菩薩。不空罥索菩薩。那羅延菩薩。持地菩薩。定自在王菩薩而爲上首。復有比丘比丘尼優婆塞優婆夷。天龍八部護世四天王金剛力士鬼神。阿修羅乾闥婆王緊捺落莫呼羅伽。藥叉羅剎布單那阿婆娑摩羅鳩槃荼毗捨闍鬼子母。並及眷屬女恭敬供養。歡喜圍繞而坐聽法。爾時世尊告諸大眾言。今四大沈溺當般涅槃。四眾聞之悲啼號哭。哀哉何思捨我大眾而入涅槃。世間空虛魔王熾盛。我等大眾無歸依處。惟願世尊更住在世。降伏魔王令發無上道心。並度我等四眾安入涅槃。佛告諸善男子及善女人。吾今涅槃時將至。不得久住於世。汝等勿啼泣。我弟子等今悉付諸菩薩。相將教授而度脫之。若我更住於世。法界眾生咸皆厭賤。魔王六師長劫恨吾無有休息。會中眾生遞相告報。世尊在世我等大眾歸依處。解脫我之煩惱。今者無上世尊涅槃後。我眷屬必爲魔王之所纏繞。相告報已淚下如雨。舉身號泣悶絕躄地口中流血。諸天振動須彌寶山碎如微塵。一切虫獸蠢動含靈。一時同聲唱言苦哉。無上世尊捨我濁惡劫眾生受大苦惱。佛知四眾心之所念。安詳而起結跏趺坐。湛然不動放大光明。上徹三十三天下及十八地獄眾生。天地六變振動雨曼陀羅花。徧覆三千大千大地。天鼓自鳴幢幡自豎。歡喜合掌向佛一心聽法。佛告一切大眾言。今一國眾生受諸苦惱。有長者名曰離車。爲諸魔鬼惑亂。吼喚馳走侵嬈其家無申告處。見今髙聲唱言。南無佛陀南無達摩南無僧伽知我此苦。佛卽敕大目乾連。汝持佛頂咒往救離車令得解脫。爾時目連承佛威神。從娑羅林中沒見於長者家中。卽便告言諸魔精魅諦聽。無上釋迦牟尼佛。使我持大放光佛頂神咒。降伏汝等魔軍救護長者。而彼鬼神退散走去。便入寒林惱亂尊者阿難不得前進。爾時諸魔鬼神等。知佛欲涅槃有魔起嬈亂阿難。時有一大將軍名曰阿吒薄俱元帥。乃心嗔怒卽召天龍阿修羅八部鬼神。四大天王二十八部藥叉大將。四十二部羅剎王。滿善爲首。亦召諸金剛密迹猛將烈士。師子吼王目眞鄰王。功徳大辯一切天神。孔雀王金翅鳥王降怨鳥王。一切恆沙鬼神人及非人等。悉備鎧甲回天動地。四海湧沸大鐵圍山目眞鄰陀山七重寶山振吼擘裂。風雲靉叇霹靂。日光變謝。諸天梵王不安其宮。一切眾生面無光色。龍蛇龜鱉出於孔穴。鬼神魔王叫喚奔走。同聲唱言甚大苦哉哀哉苦痛。慌忙怖走莫知何在。會中眾皆咸言怪哉。有何惡相而見此事。令我四眾咸觀猛威。卽起合掌而白佛言。世尊有何故而見此相。令一切鬼神阿修羅不安其處。願佛哀湣護念我等。爾時佛告諸眾等。我今欲般涅槃。付諸法藏令其守護。今自所有一切鬼神阿修羅。四方鎭守護法善神。將軍護世持國天王。金剛力士般若善神。天龍八部人及非人。悉來集會結誓言。同心護佛法藏並及汝等眾生。無諸衰惱。從今以往晝夜常安。爾時元帥大將召集四方神王同至佛所。各持塗香末香天衣瓔珞。圍繞百千萬匝頂禮佛足卻住一面。同聲白佛言世尊我聞世尊欲般涅槃。眾生戀慕如子愛母心無暫捨。其神王等心肝寸斷。惟願世尊更住於世。救度眾生並及我等安入涅槃。爾時阿吒薄俱與無央數大神而說偈言。

我等天中天

慈湣於一切

天龍阿修羅

八部鬼神眾

仰之如父母

心無暫捨離

一旦而唱言

而入於涅槃

我等大神眾

心肝寸寸斷

惟願大慈悲

湣諸眾生故

度脫我大眾

安可入涅槃

爾時佛告大眾言。汝等大將力士諦聽吾當爲汝說。如來出世之法如曼陀華時乃一出現。眾生見之心無厭足。我若久住在世。與魔爲怨眾生輕毀。令彼眾生沒於苦海。汝等元帥於諸神中最爲上首。威力奇特不可思議爲如來護念。於吾滅後守護法藏並及眾生。令離苦難。爾時大元帥阿吒薄俱。與淨居天王散脂鬼神提頭賴吒而爲上首。白佛言世尊我等今者。同心誓願結大金剛。摧伏一切猛惡鬼神故。欲令降伏一切怨家惡人惡賊等故。欲護諸國王人民安樂故。欲令眾生敬崇三寶故。欲令外道魔王波旬生菩提心故。欲令眾生無病纏身故。欲令無神違眾生故。世尊我今欲令將佛前百億恆河沙力士神王軍。同心覆護眾生離諸魔縛故。世尊我於大會結大神咒。名甘露無邊陀羅尼。摧伏外道惡魔鬼神並惡國王惡大臣故。及回彼六趣攝引眾生無傷害者。佛告阿吒薄拘元帥大將。我知眾生劣弱不能持汝無邊咒。我恐於後世傷害諸眾生。

爾時諸四方天神王梵天帝釋。白佛言世尊此咒猛極惡性必有傷害。爾時阿吒薄俱與那吒王可畏王拔山王。咸言世尊一切諸佛以大悲哀力引攝眾生。而阿難猶被旃陀羅女迷惑。世尊阿梨陀藥叉王住於寒山。領九萬眷屬日食眾生無量無邊。一切金剛力士天神兵不能摧伏。世尊權化而生元帥。故化作大力威神將身振其宮殿。於時鬼王口中流血悶絕躄地。知死不久然始捨放。世尊焉知大將之身威徳無比。世尊我若欲行菩薩行慈悲引攝。卽鬼王力士擬橫害滅眾生。我或現作馬頭金剛王。卽眾生怖畏。或作大光力士。則阿修羅不安宮室。世尊我故作鬼神元帥大將。則眾生樂見。世尊我恐世尊滅後百劫之中。佛法漸滅菩薩不見。金剛隨於快樂淸淨之處。眾生福薄魔魅增盛。國王無威徳王子臣民無有快樂。侵嬈眾生或吸精气。啖血肉。或令眾生中夭處於母胎而死。當此之時我能晝夜不離。護持一切生死眾生離其溺惱。世尊我身現惡相心作大悲。如彼國王養人無異。若佛子在在處處。或於塔中廟中山林道中曠野之中。誓當憐湣擁護不令遇惡。世尊知我志受我等神咒。佛言如是爲後千劫之中。護我法藏不可思議大事。當爲後世諸眾生善說神咒。爾時百億大帥。同心於佛前。頂禮世尊雙足在一面立。而說阿吒薄拘大元無邊神力甘露咒曰。

阿吒薄俱心咒

阿吒薄俱心中心咒曰。

世尊此名無甘露陀羅尼神咒。普爲一切眾生作大救護。持是咒人悉皆安隱眾生。皆令快樂離諸苦惱。王難賊難怨家軍兵之難。若天龍鬼神。若羅剎夜叉鳩槃荼吉遮阿婆娑摩羅步陀毗捨遮布單那摩登伽旃陀羅外道波旬尼乾陀火妖水妖吒祁尼。及子女眷屬奴婢一切小毒獘龍子。或變化而作男形女形鳥獸形龍蛇類。或有形或無形或有首或無首。或有足或無足或言不言。而來作言者悉皆倒行直止。或有虛空日月星辰南斗北斗惡星變怪。或有鬼神羅剎藥叉飛行虛空。或作雷電霹靂降雹。或放風輪日輪月輪悉皆消滅。一切來嬈人者皆當滅之。又復世間眾生隨類有形。或艸木瓦石花果飲食。衣裳鳥獸五行之物。能變怪困衰惱人者亦皆除滅。世尊若有眾生相憎刑害。或作人形或作世間一切物形。或牽山神樹神冢墓社稷日月星辰。或風神火神水土之神祭祀言說。以作未作以成未成以害未害。有聞此甘露無邊大神咒者。令彼鬼神及作之人。自消自滅無有遺余。世尊若有瘧病或布單那所作。或阿婆所作。或吒祁尼所作者。或一日二日三日四日。或一月半月一年半年者。聞此神咒卽得除滅。或有眾生前世之中不敬三寶輕毀法藏。或得人身諸根不具。種種惡病嚴著其身惡瘡疥癬。或爲迦摩羅病之所纏。如此眾生深可傷嗟。世尊我欲令彼眾生。朝暮發無上道意。悔過自責先身之業。不惜身命慈悲一切。無傷害心令三寶加。令三業罪除六根淸淨。然後晨朝誦此咒一百八徧。咒水沐浴身心。不經旬日卽得除差佛言如是如是汝等所說實無有異。此咒有如是利益。

一切大眾鬼神等

皆各一心聽我說

八部有元帥大將

號名曰阿吒薄俱

以常供養無邊佛

今還親近釋迦文

變現菩薩大悲身

而作怖畏之形像

一切鬼神咸歸伏

閻浮眾生亦復然

能於六道拔苦惱

咸皆使之令快樂

若有眾生聞其名

永離災難及危厄

臨終之時不驚怖

菩薩爲與授菩提

若有違逆此咒者

現身白癩膿血流

後墮地獄受諸苦

更爲人身不具足

我今召之爲元帥

號曰甘露無邊咒

若有眾生善受持

一切諸佛咸證知

爾時阿吒薄拘白佛言。世尊我是一切天龍八部鬼神阿修羅。人及非人之中元帥大將。驅使鬼神守護國土護持眾生。皆由持我神咒。如是如來滅後後五百劫濁亂起。鬼神增盛眾生福薄。爲諸鬼魔之所侵害。或飲精气或啖血肉者。令人疫病熱病。若一日二日三日四日。乃至七日半月一月。或頭痛耳痛背痛心痛手痛腳痛。一切支節痛患皆得除滅。如是一切鬼神若天龍神。乾闥婆阿修羅藥叉羅剎布單那羯吒布單那。外道天魔王六道浮游鬼神。若惡人惡賊虎狼師子蜈蚣蟒蛇。如是等與人作害者。以此神咒力能禁持系縛斷滅惡鬼神。令諸大力士掌擎千輻輪。轢其頭破作七分。析身猶如微塵禁破失性命。不能爲國土及眾生作害。世尊我今更說神咒。令受持者而爲結界。阿吒薄拘卽說結界咒曰。

復說八部都咒曰。

若欲追八部神者。結八部印誦八部咒二十一徧其神立至。所結界一面千由旬爲界畔守護。先咒淨水散於四方。復咒淨灰散四方。復咒香末淨土而散四方。卽咒白芥子而散四方﹝一本云至此或咒刀劍或咒泥丸擲於四方或咒弓箭射四方﹞盡其力分所至之處卽爲界畔。皆有鬼神天龍阿修羅。四天王各領二十八部大藥叉將四十二部羅剎軍眾龍王鳩槃荼王。同心守護晝夜不離護持是人。世尊欲結界之時。淸淨香湯沐浴卽著上妙衣服。不食五辛酒肉之屬。蕓薹胡﹝卄／綏﹞蘿卜及椿蔥不經口潔齋淸淨。世尊此咒奇特無比威猛自在。如我之身金剛不壞。一切天人阿羅漢護世四天王。皆生歡喜守護其人。能於五濁惡世爲佛救護眾生。拔三毒箭回彼六趣引攝令出。世尊知我之心不耶。佛言如是如是。世尊敕我爲元帥護持法藏。我從無始以來威力殊特位同十地。我今爲持咒者更說護身咒﹝其咒在後說者是﹞凡滿七徧燒香灑地。啟請過去現在未來諸佛菩薩金剛天等。卽先誦此咒二十一徧結虛空界。後卽誦軍荼利咒結界。次誦四天王咒結天界。次誦跋闍羅咒結空中大界。請世中轉輪王爲壇主。次請沙摩王將爲守壇王。次喚業天羅剎助壇。請神都了。卽啟請捨那佛觀世音菩薩爲和上。請文殊師利卽爲證知堅牢地神告言。一切大善神王我欲於此地穿鑿壇地。使如其願。卽燒香安食供養一宿。明日日未出時。取一斗井華水分作四器安四方。水上安刀弓箭竟。卽穿三尺當見其物。如見人者。其人咒力能崩山竭海。若見虫獸者。其人咒力。亦若得玉。其人卽是初會之人。若得金銀者。其人因咒大富。若得刀仗弓箭之類。其人壇內見咒神。若得藥者。其人善能除病。若得鐵石。其人畢竟不退堅固得無礙智。若得相已卽受齋戒。取別處淨土穿三尺內惡土。別取采淨土篩搗和香末築之。去地尺三重。下方上圓開作十二閝道。縱廣四肘以五色彩泥四方。下臺用白土和香湯塗。上用牛糞和香塗。其壇上及中央安舍利。白流璃器中內諸香。舍利四面安菩薩座。中央壇基安二十四瓶。皆盛香水蓮華柳枝。臺東北角安靑蓮華座以待我。東方安提頭賴吒座。東南角安軍荼利座。南方安毗樓勒叉座。西南方安跋闍羅座。西方安毗盧博叉座。西北方安大靑面座。北方安毗沙門天王座。基下繞壇皆安座。總四十九座四十九盤。豎刀百口皆利如霜。上頭一基豎刀四十口。中基刀二十四口。下基刀三十六口。基下繞壇安刀二十八口箭一百枚。上基十二枚。西面爲門。中基二十枚。下基外安四器水盆。盆中內華。上基安四跋折羅。下基安槊劍。中基安輪。壇外安棒十二枚鐵杖八枚。澡瓶十口安柏葉。食盤以荷葉作之。壇西南角安地火鑪。中央髙四面下。燒蘇合蜜蠟。上基安一香鑪。於壇上佛舍利安四枚。咒師面向東坐昌蒲席。胡跪手執香鑪而啟請訖。卽結界作華印承仰。座定已後更結界竟。卽燒香散華施食。次西南鑪中燒胡麻粳米蜜酪酥。並燒種種飲食竟云。慚愧一切聖眾降臨此所。卽誦大咒一百八徧。手執杵印地誦之。或執弓箭鬼神立至。其法起正月十五日爲上。餘月中下七日入壇。至心攝意勿生散亂。其夜卽有一童子現。三日夜十六王子現。五日大風塵起。六日夜坐雨。七日夜我及觀世音菩薩並母。十方諸佛鬼神咸入壇中。光明照耀。壇上弓刀自鳴水瓶自轉。我後夜當現身時。一切鬼神亦皆現。若結界之時。勿令小兒婦人入中。若七日結界七日始成。其界成已無惡鬼神入中相惱。若天所違若干陀婆所違。若阿修羅所違若緊那羅迦樓羅所違。若羅剎所違。若風神火神所違。悉皆頭破紛碎失念。我以千輻輪轢其鬼神作其衰害。若惡賊入界者。護界鬼王析身殄滅。若犯上壇者。大力士金剛舉火燒之紅腫。不經三日而蘇息。其人不如此法作者便受殃禍。七日入道場。一上廁一沐浴。三時換衣。一日一夜六時入壇六時行道頂禮七拜。一日平旦一度結界。欲齋前解界夜臥結小界護身。一座四十九徧爲中。一百八徧爲上。二十一徧爲下。一日一夜卽能得護己身。二日能護家。三日已後能護他人縛鬼神悉得。所出語卽成。七日滿一切天王阿修羅王龍王散脂鬼神金剛力士恆在左右。若七日不成。更七日二七日三七日。乃至四十九日必成。若願作大力咒師者。心莫生嫉害。一切有情莫作慢心莫談說咒神身。不經百日必成就。大力無邊功徳圓備。殊特第一位沾十地。世尊我今爲持誦者常作救護。而說咒曰。

﹤﹦﹥訶

世尊此咒極大神力極有威徳。能令三千大千世界六種振動。四海枯竭湧沸。碎須彌山如微塵。移山住流種種事業。皆悉充滿。若有鬼神毗那夜迦與人作障難者作衰害者。以此神咒擲彼鬼神。在於虛空而不復下不能惱害。世尊此咒普爲一切眾生作護作救。若有惡鬼吸人精气者。害人資產耗人財物。如是一切眾生怖畏悉爲結界。當令彼惡鬼惡人惡賊自消自滅。及世間鳥獸艸木礫石能含毒害人者。除滅無餘。世尊此咒極有威神。奇特猛利極惡無比。世尊八臂那羅延天神。能內三十三天身入芥子中。令釋梵王都不覺知。神力如是。世尊如彼天神。滿於世間如稻麻竹葦。一一天神同心並力。以我此大無邊神咒威力。擲彼天神在於他方世界。令彼天神不覺不知。我之威力自如是無邊自在元帥大將。若善男子善女人國王大臣受持此咒者。我當與一切金剛力士。天龍阿修羅王四大天王。二十八部藥叉大將軍。四十二部羅剎藥叉王。羅剎鳩槃荼王乾闥婆王緊那羅王。降怨鳥王目眞鄰王孔雀王金翅鳥王師子吼王大梵王功徳大辯王摩醯首羅王三十三天王一切善神。各領百億鬼神王。備具鎧甲前後圍繞。隨侍其人不令遇惡。世尊我是鬼神王中元帥大將。無邊自在威力。能摧伏外道天龍阿修羅王梵天王。若有犯者。我當以千輻輪轢其頭破。猶如微塵卽令斷滅。世尊若天龍若一切鬼神王。聞我阿吒婆拘名者。而迎奔走何況更能依法受持。世尊若聞此神咒名者。便當恭敬禮拜。或復合掌贊嘆。何者其人先與佛深重有大因緣。而於今生重聞是咒。世尊若能誦者不爲鬼神侵嬈。亦不橫病不枉死。得壽百歲得見百秋不令遇惡。世尊若人行此咒道。𨿽不得成大咒師者。亦能成辦種種功徳。妙好官位辯論無比。無王法枷鎖之難無刀杖之難。解脫纏縛照明幽暗。悉滅一切毒惡系縛。狂象狂賊虎狼師子。口閉咽塞不能害人。故名曰無盡意菩薩化身元帥大藏王甘露陀羅尼。世尊此咒於眾生無功徳者。捨那佛畢不合爲我印之。號爲無邊甘露陀羅尼元帥神咒。世尊持此咒者。有十大勝利功徳隨身。一者善持咒道必獲無上善道。二者轉所生處隨意而去。三者在生不驚不怖不被刀兵傷害。四者不畏毒虫惡獸。五者不畏王法系閉。六者不爲怨家之所害。七者去處無障。八者所出言教人皆信受。九者不饑不渴。十者臨終不經八難。面睹觀世音菩薩爲與菩提道記。世尊誦此咒者。獲無量殊勝利益功徳。

爾時會中有一菩薩。名曰定自在王。整理衣服偏袒右肩。右膝著地合掌而白佛言。世尊我見會中元帥大將阿吒婆俱。率領天龍八部鬼神。備鎧持鉾光明照曜威神奇特。彼若發怒令諸鬼神自消自滅。天地六變振動。世尊此大將。前身行何三昧功徳又作何願。今大威神力奇特之身。今說此咒如上。四眾驚疑怪之有異。願佛慈悲爲解說之我欲聞之。爾時佛告定自在王菩薩摩訶薩。汝今諦聽我今說彼大將往昔之行。善男子彼大將。於空王如來所修菩薩行。其佛滅後末法之時。眾生福薄三年炎旱。赤地千里流水枯竭。一切眾生迷失本性饑渴盈路。時彼大將始作白衣行者。其家大富。見彼眾生受如是苦。卽捨妻子眷屬。身著故破衣擔水與食。行回處處救人饑渴。作如是行於六十年中而不休息勤行。遂遭荒亂遇諸狂賊圍繞執縛呵責。時彼行者自知無罪。卽自言今者羣賊仰願放我手足。頂禮十方歸命三寶。我今年已朽邁將死不久。羣賊聞之卽放其手足。行者菩薩踴躍歡喜。卽告天云十方賢聖當證知無辜橫執縛。發此語已天地大動十方諸佛雲集。而彼狂賊自迷慌失性悶絕於地。時彼行者慈悲不捨。遂便執行者引刀而殺。行者臨終之日發大誓言。一切賢聖當證知。我今日無辜橫死。願我捨此身體。當作大力勇猛之神。無量無邊威伏惡賊惡人。摧碎極惡天魔鬼神。若十方世界眾生有枉橫者我皆救之普令安穩。善男子以願力故。今作無邊自在元帥大將。於諸神中最尊最上第一之身。故名元帥鬼神大將阿吒婆拘爾時定自在王菩薩。聞此事已而說偈贊嘆曰。

我聞元帥名

世間救苦厄

一切大神中

奇特無有比

種種變化身

而救眾生苦

我今聞往昔

實不可思議

爾時定自在王菩薩說偈已坐而聽法。時阿吒婆拘白佛言。世尊願所說咒。付與智慧之人然可誦之。若不能誦者卽勿行之。令彼眾生反受殃禍。

爾時佛告阿難。阿吒薄拘元帥大將此咒極有神力。能消除諸惡擁護眾生多所利益。汝好受持廣宣流布。若國土衰禍雨澤不調。以此咒安四城門上。卽得風雨順時。若將此咒鎭國土。四方一切鄰敵及大臣不起逆心。若有作逆者。三稱觀世音菩薩名。卽大元帥召一切鬼神興雲降雨。下其刀劍而滅逆臣。若有國王大臣誦持此咒者。其王境土無有惡人惡賊及諸鬼神。若善男子善女人持此咒者。所在之處當得平吉晝安夜安。作法之人通軍荼利法。及觀自在菩薩般並得。阿難此咒極有威力。應令四眾善誦持之。爾時大眾聞佛所說歡喜奉行。

阿吒薄拘元帥大將上佛陀羅尼經修行儀軌卷上

貞享四中春十一宵一挍了

苾芻淨嚴﹝四十九﹞

阿吒薄俱元帥大將上佛陀羅尼經修行法儀軌卷中

唐大善無畏內道場祕譯

此咒本又於中天竺國王捨城迦蘭陀長者林中說之。

爾時佛與無央數天龍鬼神阿修羅。說阿吒薄俱元帥大將咒。佛弟子之中有一比丘。出行忽然恍惚被賊劫衣糧。又神鬼二萬五千眷屬來嬈不能前進。又被大蛇繞足而螫。悶絕躄地口中沫出不能動。爾時大將與諸眷屬天龍鬼神人及非人。二十八部藥叉羅剎百千咒王圍繞。來詣佛所路見比丘大苦。卽至迦羅陀竹林中。繞佛三匝頂禮佛足。卻住一面白佛言。世尊以降伏極惡鬼神。世人等我有大神咒力。能降伏一切鬼神。惟願世尊納受。時世尊默然受之。時領諸天龍鬼神四天王百千鬼神王百千持咒仙人百萬恆沙鬼神藥叉羅剎兵眾百千阿修羅百千龍王百千鬼王。前後圍繞執幡華戎器而說神咒。當說咒時四大海水湧沸。大鐵圍山崩倒。諸天運運振動。日月當恐墮落星辰流散。百萬惡鬼口中吐血。東西狂走叫喚倒地。四方一時雨下。其嬈比丘鬼神悉被拔舌。血流灑地如波羅奢華。若有善男子持此咒者。一切鬼神無不隨侍守護。若有鬼神不隨侍者。我當將諸鬼神。以千輻輪轢碎其頭。令諸鬼神爲作擁護我是鬼神大將。力能降伏一切諸鬼神。若我弟子所至之處。一切金剛密迹。若鬼神二十八部諸鬼神皆來護助。阿吒薄拘有七十二大將首領掌握鬼神。有三十二大神王二十八鬼王。一一王各領二萬五千眷屬隨侍元帥大將。若行此法者。先畫一鋪大力神將。或二幅三幅四幅上上好絹。起八月一日畫。若自畫教人畫皆得。先齋七日卽著上妙之衣。淸淨洗浴卽受齋戒。於一淨室懸幡華作一大火壇。髙一尺。壇上燒剛炭火。卽取白汁木一千八十段。取胡麻粳米蜜酪及香華。誦咒一咒一燒燒盡此物已。卽用上好彩色安壇上咒一百八徧。勿用膠和。白檀汁及燻陸香汁和之。一上廁一洗浴。畫阿吒薄拘元帥。身黑靑色身長尺四面。當前作佛面。左面虎牙相叉。三眼眼赤如血。右面作神面嗔相亦虎牙相叉。三眼左右安牙髭。頭上面作惡相。亦三眼虎牙相叉眼赤如血色。最上頭用赤龍纏髻。火焰連聳頂上。身懸蛇八臂。左上手執輪。次執槊。次與右第三手當前合掌作供養印。次下手執索。右上手執跋折羅。次下手執捧。次下手作印。次下手執刀。卽腕臂上皆纏蛇。著七寶絞絡甲。膊上皆龍。龍頜胸前出。三面皆赤黃二眼合口。其上左右面皆靑黑奧色。上面黃白色。右面白色左面赤黑色。前面靑白色。手皆靑色。象頭皮作行纏。腳著履蹈二藥叉。皆黑色。其神作極惡相。可畏雄壯如前奮迅形作。左右作四侍者。左畫提頭賴吒毗樓勒叉。右畫毗樓博叉毗沙門。皆大嗔相。七寶華冠身著金甲。龍頭臂釧天衣七寶行纏及履。腳蹈藥叉。提頭賴吒執刀按之。毗樓勒叉執叉。毗樓博叉按劍。毗沙門執杵。四天王各領眷屬。東方天王領乾闥婆將軍執鐸鈴。南方天王領鳩槃荼王執弓箭。西方天王領龍王執劍。北方天王領藥叉王執伏突。其神頭上赤黑雲起。四方天王足下作二童子靑衣作之。右執紙筆左執硯槃。神前一天人頂戴香鑪供養。極須鮮明淨潔作之。所求如意。若欲求神現者。七月七日三月三日。將一切艸木華陰漧。華酥酪蜜燒之。一切天神八部鬼神皆歡喜現身。凡壇場髙下大小隨力分作。若不能作髙壇平壇亦得。穿地三尺去惡土瓦石樹根。別取淨土築。先以香塗三徧。卽以牛糞蒸去惡土气。取其汁和香泥摩壇。五色彩畫安了。神座前各各安食盤供養。四門各燒一鑪香。刀箭弓杖一依孔雀王壇法繩繞壇入地一寸埋白芥子。四角香水瓶。四門角安鏡。春夏散樹木艸華。秋冬散雜華。一日一夜換食。出淨衣入淨衣。上廁洗淨下廁一浴。一日一度六時入壇。誦咒一度入壇七匝。行道禮七拜執香華。四方啟告諸佛菩薩諸天善神八部。手執華香四方啟請云。弟子某甲奉請十方諸佛諸大菩薩一切賢聖。有天眼者見我有天耳者願聞。某國某甲今入道場。願諸佛菩薩一切賢聖證知弟子。頂禮七徧啟告自思想。其聲聞周徧十方諸佛前天龍八部前以爲召信。卽燒香散華悲泣懺悔供養。三稱我名。南無阿吒薄拘鬼神大將。願興大慈悲將領眷屬入我道場。卽燒香專心供養。我於爾時召集天龍八部一切鬼神入道場。當入之時道場內。百物自鳴天下大風塵起。有一大叫聲狀如天崩聲。行者勿怖。當出聲時四海湧沸須彌山振動。一切虫獸皆怖馳走。或見我作菩薩形。或見我作大將形。或見我作金剛大怒形。或見我作帝釋形。皆勿怖懼。但誦咒供養。或語或不語皆禮拜求願。我與其願時重與气力令得歡喜。或見天下虛空鬼神執戎器杖俱勿怖之。入道場皆須呼我部錄官屬。手執香鑪胡跪。南無佛陀耶南無達摩耶南無僧伽耶。南無一切十方諸佛。南無二十八部鬼神大將軍。我悉歸依汝等。今者我欲說此咒章句。使我所願如意成吉。一切諸鬼神等上方下方東方南方西方北方四維住者。我今畱汝汝當集會。隨我所使領金剛密迹護塔善神摩醯首羅三十三天王大自在那羅延。及毗紐天王大辯王神鬼子母神五羅官屬大鬼神王。及其眷屬天魔波旬散脂大將摩尼跋陀摩訶迦羅旃陀羅摩尼。及摩登伽堅牢地神。曇摩竭娑羅毗摩質多羅阿耨達王。目眞鄰王伊缽達吒王。諸持咒王。大辯天王。善女功徳天王。十四羅剎黑闇天王。孔雀王。大金翅鳥王。降怨鳥王。妙音蜂王。師子吼王。大善見王。乾闥婆王。緊那羅王。毗捨闍鬼王。藥叉大將布單那王。頻婆素嚧鳩槃荼王。辟除精魅啖鬼神王。二十八部一切神王參辰日月諸天善神。南斗注生北斗注殺。天曹天府太山府君。五道大神閻羅大王。善惡童子司命司錄。六道鬼神山神王海神王風神王樹神王水神王金神王。今皆明聽。汝等受我香華飲食供養。擁護弟子某甲及諸眷屬。使作法求願如意成吉。欲入道場燒安息香三稱神名。卽閉目存思如執杖入壇竟。咒淨水二十一徧散灑四方。然後於壇四門燒香。壇外安盤食與諸鬼神喫。壇內安一器。石蜜漿石橊漿蒲桃漿蜜漿面漿米飲漿梨漿。各置一器安壇內。香四門安。四角外柳枝四十一安著。壇上畫作跋折羅火輪叉槊杵。米飲一器酪一器薄餅四十九枚。然後結界。手執香鑪口云。三世佛所說神咒救眾生陀羅尼。如是三稱。大結界法一依孔雀王法。各三徧了然後小結界。咒刀一百八徧手執畫地作界。又咒灰三重圍壇。又咒白芥子散四方。又咒白土散四方總訖。叩齒三下執大刀確然結界。從東北角至東南角。此是東方乾闥婆王所住處。提頭賴吒將帥官屬鬼神大將軍守護東方。從東南角至西南角。此是南方鳩槃荼王所住處。毗樓勒叉將帥官屬鬼神大將軍守護南方。從西南角至西北角。此是西方龍王所住處。毗樓博叉將帥官屬鬼神大將軍守護西方。從西北角至東北角。此是北方夜叉王所住處。毗沙門將帥官屬鬼神大將軍守護北方。結此四天界咒曰。

咒二十一徧解界曰。此中被系縛鬼神我今解界。聽汝隨意去。凡在界內。先淨水漱口柳枝淨口。不爾令人失驗。

復次有畫像法。凡欲救眾生病與一切所求。先畫作一鋪神將像。上上好絹髙八尺。作大怒形四臂。左上手執千輻大輪。右下手作大怒印。以大母指押中指無名指中節上。小指頭指直豎於膝。左下手托胯。右上手執跋折囉。七寶冠瓔珞結髮鬒黑。眼白怒嗔看如懸鈴。上唇嚙下唇舉身皆靑黑奧色。大虫皮作褌。腳蹈二藥叉著鞋。惟須作大雄迅殺命可畏之形。左右畫二天女。七寶冠瓔珞著憍奢耶衣。一執筆一執硯。足下畫二靑衣童子執案。左右十六侍者。十六侍者左右各作一師子。尾豎立勢。左右畫四金剛。大靑面火頭摧碎蘇悉地。皆作四臂手執輪杵棒鉾。次畫天魔波旬。白衣冠面作靑黑色嗔相。左手執輪右手倒拔阿黎樹繞臂三。次畫散脂大將軍。著衣甲頭缽。手執索手執劍住立。次畫毗摩質多羅阿修羅王。六手二手掌日月。餘四手斧鏘杵索。次畫羅剎十六手八面。前三眼餘二眼。左作豬頭右作馬頭。余羅剎頭。吐云火悉大張口。手悉執戎器仗刀劍輪槊鐵棒。次龍王四个悉龍冠。著甲執刀。次須作鬼神藥叉羅剎四。毛衣齒如刀目赤如血。爪利可畏之形。右作四金剛密迹。軍荼利金剛六臂手。頭悉火焰聳上。二手作印執杵執棒執跋折羅執杖。次作烏樞沙摩將軍。著衣甲以手相叉。怒目下看張口。次須作四个天王。著金光甲執杵執旗幡。次作摩尼跋陀著衣甲執弓箭。次作四藥叉王被大虫皮發亂如蓬。五眼牙相叉至鼻。眼白爪如虎爪長利。四手一執鏘一執火。一執叉一執刀。次作摩訶迦羅。二手作眼。執伏突腳蹈毗那夜迦。悉須雄壯可畏。作七寶花蓋。蓋左右作大辯天功徳天乘雲。功徳天盤內安櫻桃。大辯天盤內散七寶花。二靑衣童子。中央作七寶香鑪。彩色上上好者用之。畫人持戒勿食五辛。若欲食者我以跋折羅刺其心上。令畫人口中流血。八大金剛析碎頭破七分。若淸淨用心畫者。我令其人恍惚不知自得其神相。卽令畫人得橫財寶。若欲作大怒形。卽大怒將形著龍鱗甲。七寶金鎖頭冠。腳著列鞋蹈二羅剎。悉著毛衣七寶瓔珞。侍者一如怒身三面。左面赤眼大怒面長作張大口。右面黃目圓大上唇嚙下唇。前面靑作大悲菩薩形合口。左手托胯右作印。卽以頭指直向前指形。頭上空中散花如雨。一一神後各藥叉執旗幡。一鋪總一百人也。

若欲得一切所求皆吉者。卽畫菩薩形。一作虛空藏菩薩形。頭戴七寶花冠。二手一手把蓮華一手施無畏。面目長作惟須大慈悲作。侍者四人使者八人。又作前金剛四侍者散脂阿修羅二龍王。龍王執刀修羅依前散脂執弓箭。一一神後有一鬼執旗幡。不用天女。作二人狀如飛天。仙形擎花盤立供養。其壇中央安二面食器﹝一晉言出乳也﹞勿和水生用供養。花樹一百莖髙二尺。壇內安二十八口神幡。像二十八部將軍護界。小界內安五方雜色幡。五色幡十二口竹竿上懸之。入壇一宿卽能縛人。遣縛卽縛遣放不遮護之。上利人三日神現前。中利人七日下利人三七日。若其不見神。自身內障卽發露懺悔。勿嗔罵於人。誦數𨿽多不得气力。一死之後永沈地獄別加楚痛。逢佛出世然始得免。受畜生身猶得作王。雄猛無比口恆不合。多聲遠叫人不見也。不能齋戒者。第一不得食酒肉五辛。一切病人亦不得食之。若食五辛之者。金剛拔舌出析頭作七分。誤食之忽取牛糞汁。斗喫懺悔。念觀世音菩薩名一百八徧。復誦我咒二十一徧咒水洗浴。若欲治病先取一淨房室。四壁香泥一徧。房內地總用牛糞泥泥之。作六肘長存壇髙三寸。開四門懸繒幡蓋。小結界。豎兩口刀十隻箭七器漿。朝夕浣衣。飲食果子如法供養。二十一个花樹。壇安紫座契安咒師。面西安四天王座。四角四門安香鑪。葉座龍王坐。安金剛座。安二十八部將軍座。中安大將座。安菩薩佛座朝夕禮拜。

南無釋迦牟尼佛南無十方三世一切諸佛南無觀世音菩薩無南上方諸天王帝南無一切賢聖南無鬼神大將阿吒薄拘南無大梵天王南無一切金剛力士南無四天大王南無二十八部藥叉將軍南無四十二部羅剎娑眾

今悉歸依汝等。今我欲說如此咒章句。使我咒法如法成吉。一切諸鬼王等上方下方四維虛空。在地及水居者。大力藥叉王各皆明聽。我今召汝汝當集會。隨我使令所爲。昆弟藥叉大將。拘吒齒藥叉大將。旃荼藥叉大將。翳羅葉藥叉大將。質多羅藥叉大將。苦跋羅藥叉大將。吠率怒藥叉大將。大力藥叉大將。蘇跋吒拏藥叉王大唇藥叉大將將軍乾闥婆藥叉大將。勃利沙藥叉大將。自在那羅延曠野金毗羅僧愼爾耶藥叉大將。正了知鎭軍藥叉大將。摩尼跋陀藥叉大將。阿利陀藥叉大將。寒葉藥叉大將。汝等受我香花飲食供養。及諸眷屬任我所使令作成就。但欲治病。平旦燒百和香誦七徧神名。二十八部藥叉大將名二十一徧。繞捨散白芥子作界畔。若有鬼病人不問多少。神自縛自打。不須人語。行者但云急急。羅法貓鬼狐魅精魅。當咒二十一徧卽差。若有婦人治病。未必須令夫相逐與治。不爾者勿治。若治勿笑。相向了卽令去。

一者若治精鬼病。當使靑面尼藍婆官屬。

二者治魅病。使北方毗沙門王。

三者治神病。使大摧碎金剛力士。

四者治魍魎病。使西方天王。

五者治鬼病。使摩訶迦羅大神王。

六者治猛鬼病。使南方天王。

七者治瘦病。使摩登伽大神力天王。

八者治骨蒸病。使鳩槃荼王。

九者治白虎病。使摩醯首羅天王。

十者治怨家。使毗捨遮鬼王。

十一者若令鬼散走。使金剛密迹。

十二者伏一切惡獸。喚師子吼王。

十三者治天行病气。喚白黑龍王。

十四者治一切毒。虫喚降怨同力鳥王。

十五者若打鬼。喚黑闇天王。

十六者治伏諸龍。喚金翅鳥王。

十七者若治毒蛇。喚大槃鳩荼。

十八者降魔鬼。呼天魔波旬。

十九者降伏樹精。使火頭金剛。

二十者降伏內病使軍荼利。

二十一者若辟除盜賊。喚跋陀。

二十二者降伏山神。喚目眞鄰王。

二十三者欲興生求利。喚功徳天。

二十四者欲隨身出入。喚十四羅剎娑王。

二十五者若一切不決者。當喚我阿吒薄拘大將。

凡欲使神皆須志心頂禮。勿慢神王。使了又禮云。慚謝無供養叩頭求哀。凡欲誦咒。洗淨水漱口七徧。平旦禁人。取井華水銅器盛。面向東方九過咽之凡治病齋前總了放神散凡禁人竟卽使六道並悉知之凡持念者得咒力了。隨心用之以一治萬可知此耳。

一法若人患牙齒疼痛不可忍者。以刀指之三徧卽差。

二法若人患心痛以刀指之卽差。

三法若人患頭痛目疾。以刀指之卽差。

四法若人患帶下病。咒刀一百徧指之卽差。

五法若人患痔病。咒刀已喚降怨鳥王。啄之三日卽差。

六法若人患痢。咒井華水三徧與飲之。又以刀刺臍下卽差又咒師手不犯觸女人。又不犯五辛者。不須用刀直以手作拳以申頭指。指一切病手下卽差。

七法若見一切虎狼師子野幹。以指指之口卽閉塞不害人也。

八法若虎狼暴亂百姓人民者。以手印指之口云。百獸諦聽奉上帝敕旨。虎狼聞之卽伏不起。

九法若鳥相捉。以手指卽不相害。

十法若犬吠人以手指之。卽於地畫師子吼王捉虎。犬卽失性而去。

十一法若欲遠行。咒二十一徧行去。卽足不痛亦不疲乏。

十二法若持法之人。誦咒入海水神捧之而度之。

十三法咒火三徧叩齒三徧。口云火神無忌光。急急而入之不被火燒。

十四法欲令人敬念者。取一切合歡花葉及子。搗末取燻陸香汁和一丸。丸如彈子許大。以刀割破作兩片。方紙上書前人姓名。一紙上自書名。各一片帖之。卽以兩字面相向合之。咒三徧口云。某甲急逐某甲。夜初分時使參辰令追。又拜三拜。其前人卽失性而來無疑。

十五法若一切惡人。欲令屈伏使和解者。前作一木人長一寸。令木人面向北壁。咒師面向東。誦咒一百二十徧。日進一掬土。木人被沒盡其人卽盡伏來。

十六法欲斷一切口舌人。精心用意無有不效。紙上書惡人名。伏符安衣領中。人見歡喜。

十七法取兵死人血。書惡人名字。又書惡人形以符安口中含口中。一切惡人便賴舌自入肚結著碓尾下。隨意舂之三日內惡人自縛不休。

十八法以末沙和苦酒。書惡人名著腳底蹈。不語唇靑。面見者罵之去始休。

十九法若追鬼神。安符座前以物合之。鬼卽來若使去卽去。

二十法追二十八部落鬼。書符合之三咒。九叩齒卽來。

二十一法若追起方鬼。書符安物下。三咒之卽來。

二十二法若追浮游鬼。書符合之卽來。

二十三法若召一切閻浮提鬼神王。盛三杯乳二杯飯二杯餅子。燒燻陸香而但呼名。祭之一時有靑衣人來須臾並至。

二十四法集一切虎狼百獸。安符合之一切虎狼虫獸自至皆集。出符放卽去。

二十五法結符印樹上。一切飛鳥皆來集。去符還去。

二十六法安符咒水飲之。令人不忘聰明。

二十七法執符見官長者皆悅。

二十八法欲得外人遠來至。使摩訶迦羅往取之。後作法安符合之。其人不覺卽來。

二十九法咒右手頭指。指之女色。得止念不念男子。

三十法咒刀指舟發人如外身卽止。

三十一法以刀指樹木。咒之一千徧樹自拔出。

三十二法咒刀二十一徧。指惡腫當下卽除。或四十九徧一百八徧頓滅之。

三十三法咒刀二十一徧。指飛鳥毛落如雨。

三十四法咒刀二十一徧。欲遠行四方托之卽無障礙。

三十五法欲入山川。咒刀二十一徧入之無惡獸難。

三十六法若有惡瘧鬼病或二日一發或三日一發。俱嗔怒咒之卽差。若不止咒三徧卽自語而去。卽得除愈。

三十七法若被蠍螫。咒生薑一徧搗傅之卽差。

三十八法若被蜂螫。咒刀三徧擬之卽差。

三十九法若被蛇螫。咒鹽湯洗浴之卽差。

四十法若被厭蠱咒二十一徧以茅艸掃之。散卽將差。

四十一法若鬼神難降伏者。驢夜眼皮香鑪中燒鼻下薰之。卽伏自倒自語。若罵不休咒白芥子燒。並打面上伏吐血。

四十二法若龍行惡風雨。咒刀四十二徧。指雲中卽血下或光出。

四十三法若人口訥。每朔旦以刀刺口。不過三度卽差。

四十四法若被蜘蛛咬者。喚降王啄之卽差。

四十五法若患時气病。咒刀刺口上。並咒水噀之卽差。

四十六法若咒鬼神病者。知姓名以刀往。卽忽打之三度卽差。收付與南鬥獄後七日放之。

四十七法若人相爭咒之和解。

四十八法咒蛇三徧。不傷人取內衣中。亦得放之卽去。

四十九法或逢惡獸。嗔怒咄之卽失性而倒。但誦咒得神力者。入水不溺入火不燒。入官不嗔入虎穴不被傷。

五十法若咒夏月能令雪下。

五十一法若咒冬月能令雨下。

五十二法咒星辰得散滅。

五十三法咒日月得無光。

五十四法咒盜賊遠近自縛來投。

五十五法咒牛令不行。亦不食水艸一月而不死。

五十六法咒水得成湯乳也。

五十七法或於髙山頂誦一百八徧。卽有惡鬼藥叉來。咒者勿看之。須臾間卽恆河沙鬼圍繞之。咒者勿語之須臾一無。於後行者咒刀能移山住流。摧伏外道一切神無能敢當。若鬼見行者如我無異。

五十八法咒石橊樹一徧。以手按之鬼見是刀。

五十九法咒邪師。不問多少以刀畫地圍之。悉被縛啼泣說言也。

六十法咒病人難差者。先身業重。卽請觀世音菩薩度之。畫觀世音菩薩以滅罪印印之。

六十一法欲治魔病者。當稱不空罥索菩薩三聲病累除差。

六十二法欲於他家治病者。當追竈君問之。卽知吉凶。若不實者使南斗君打禁之。其女卽報善惡。他凡有人病信者治之。不信者一闡提。不須治難差。

六十三法但咒水噀之。一切病人亦得除差。

六十四法若婦人無子。令淨潔洗浴至心歸命三寶。以白芥子一粒咒之一千八徧吞之卽有兒。又若我弟子者我自護持。無有非人能得其便。於一切鬼神中作恭敬心。一切咒師中作兄弟心。恆行平等勿髙心勿我慢。又於一切鬼神中作善知識想。

六十五法若婦人產難臨欲命終。吉日帝與子司命勿止。作咒索頂戴卽產。

六十六法若牛馬疫起。咒土一百八徧散身上卽差。

六十七法若患淋病。咒赤銅鐵一百八徧。煮取汁服卽差。

六十八法若欲縛人不勞用印。但至心誦咒。卽得遣縛卽縛遣打卽打順人心也。

又我今爲佛揚化。故變菩薩之身作降伏嗔怒身。我親於佛前自說功能。佛卽受我神印之行用當日同時。卽大怒金剛說摧碎鬼咒。觀世音菩薩說罥索咒。四大天王說四方滅鬼咒五道。

又我於一切鬼神藥叉羅剎天龍阿修羅金剛中元帥。爲諸神之總管。於佛法末後。護念眾生並令安穩。我看三千大千世界眾生猶如一子。不令惡鬼神暴亂眾生。若有鬼神惱亂咒師者。我當帥百萬鬼王。羅剎軍眾百億藥叉。天龍阿修羅八部眾鬼神將軍。令四大王天各領百億鬼神前後圍繞。所經之處山川震裂百鬼自奔。我於爾時告天龍八部鬼神。降注大雨起大風雲悉滿天地。我當嗔怒之時日月無光色。雷電霹靂百艸自死。一切眾生奔於孔穴。然後令金剛杵碎惡鬼神頭破如微塵。作諸衰害諸鬼皆怖。毗那夜迦作其惱害。我令金剛藏王收錄亦不使之。不須怖毗那夜迦余鬼神王羅剎夜叉鳩槃荼布單那毗捨闍摩登伽及魔眷屬。其王皆是我營從。終亦不來相怖。

又若欲除邪者。先會一座食飲然告之曰。汝等急去如風至於外境。若不去必可除之。

又若求仙藥。入於深山無人之處。於一大樹下坐不起不食三日。卽有仙人來奉藥。服之與天地畢矣。

又若逢大海水不得過。咒七徧三彈指。卽龍王迎來。

又若不治病者。但誦咒不知多少千萬徧但發善心。於一切鬼神中作大善知識想。於一切有情作慈悲平等想。其人命終不經地獄。有諸菩薩天人授手去。

大元經卷中

貞享四年二月十三挍點了淨嚴﹝四十九載﹞

阿吒薄俱元帥大將上佛陀羅尼經修行儀軌卷下

唐大善無畏內道場祕譯

歸命十方等正覺

最勝妙法菩薩眾

我身口意淸淨業

至心傾誠合掌禮

惟願諸佛法僧眾

慈悲哀湣攝護我

敬禮元帥大將軍

此是毗盧遮那身

及以釋迦諸佛變

觀音無盡無邊化

或現菩薩喜悅形

兩臂與諸願印相

或示金剛忿怒身

四手執器降魔相

元帥本體是如來

爲救世間現種種

四面八臂堅利牙

執持器杖隨類護

若有國王歸元帥

卽領一切將軍眾

守護彼王國境內

消伏鄰王怨敵事

摧滅逆臣自調伏

國內無諸疾疫苦

一切世間有情類

念持神咒稱名號

淨除內外所生障

必與世間出世願

欲息災者卽息災

求榮愛者施榮愛

降伏惡等一切業

一一無不成就者

若聞阿吒薄俱名

口裏一誦贊嘆者

常當擁護無諸難

世間寶貨悉圓備

阿吒薄俱領眷屬

摧碎金剛靑面王

蘇悉地王軍吒利

密迹力士摩登伽

梵釋四王自在天

二十八部藥叉王

四十二部羅剎娑

犍闥龍王鳩槃荼

天魔鬼神並驅使

閻浮眾生亦如是

能歸依者得勝利

生謗逆者被重禍

是故一切世間人

悉應歸依大元帥

次結請十方諸佛印。

反叉左右無名指於掌中。直豎二中指頭相拄。屈二食指押中指上節背。並豎二大指押撚中節側。頭指來去七徧。卽一切佛來咒曰。

次結觀世音等諸大菩薩印。

兩腕相付。二大指並著。二小指亦然。餘指散小曲豎。如析蓮華。頭指上來下去咒曰。

次結十四部金剛印。

兩腕側豎。並二大指各撚二小指甲上。二無名指側豎相拄頭。二中指各直豎。端向前不相拄。二頭指來去咒曰。

次結三十三天神印。

頭指稍去中指第二節

半分許。大指來去咒曰。

次結二十八星宿天印。

以左手中指無名指並仰。右中指在左無名指下文上。右無名指亦覆左中指下文上。總相綟如索。小指頭指大指各豎相拄。大指來去咒曰。

次結東方提頭賴吒天王領乾闥婆軍眾印。

側左手中指已下三指把拳。又屈頭指少曲。於中指下節文。大指來去咒曰。

次結南方毗樓勒叉天王領鳩槃荼眾印。

側左腕。以右手腕側著左腕根上。二掌相背。二指相鉤。申之如。二小指二大指各少曲。頭指來去咒曰。

次結西方毗樓博叉天王領龍軍眾印。

左手側腕。以右手腕著於左手腕根上。二手中指已下三指。屈在掌中作拳。屈二大指各押。二頭指交如索申之。大指來去咒曰。

次結北方毗沙門天王領藥叉軍眾印。

左手側腕。亦屈頭指以下四指。在掌作拳。屈大指押頭指上。右手腕亦然。側之作拳。大指直申向上。右手拳累著左手拳上。右大指來去咒曰。

次結四天王所領四方鬼神藥叉羅剎八部鬼兵印。

反叉頭指中指入掌。無名指直豎。小指頭相叉入掌合腕。大指來去咒曰。

次結八部龍王軍眾印。

右肘頭在左肘內。復以右手後四指少曲。以大指傅頭指少曲之。左手反曲之。向右手亦如之。狀如蛇口用之。二手各四指來去咒曰。

次結百千天龍興雲致雨印。

左臂腕如前不攺。但以左右手小指無名指。反相叉入掌中右押左。二中指直豎頭相拄。二食指拄中指背上節。二大指少曲。各付二食指內中節。頭指來去咒曰。

次結日天子軍眾印。

先背二中指無名指小指。掌內相拄皆使齊。其二頭指直豎相拄。二大指撚頭指根第一節

。大指來去咒曰。

次結月天子眷屬印。

以二小指無名指掌內相叉。右押左挺在掌中。其中指頭相糾頭指。使中指第三節

屈。怒其大指。各押無名指頭。大指來去咒曰。

次結一切火天魔兵令伏印。

豎右手三指。屈大指撚無名指下文。其頭指稍屈頭。與中指第一節

齊。頭指來去咒曰。

次結閻羅五道大將軍牛頭兵眾印。

側左手腕握。四指仍稍出頭指三分許。大指來去咒曰。

次結阿修羅王鬥戰軍眾印。

左手中指以下三指等屈。頭指去掌一分許。大指頭亦稍曲。共東方天王印同令相應咒曰。

次結羅剎娑王軍兵鬥戰者急來印。

以右手大指。撚小指無名指甲上。中指及頭指申之。頭指來去咒曰。

次結五方大力藥叉王軍眾印。

以手四指向下鉤手。其二大指直申怒之。二大指來去咒曰。

次結阿利陀遮文荼印。

二頭指中指無名指相絞。以小指相叉。以大指向上相叉。大指來去咒曰。

次結毗那夜迦鬼神王印。

先豎三指。二無名指相叉垂下向掌背。二大指直豎附頭指側。大指來去咒曰。

次結摩醯首羅天王二十八部印。

小指無名指向內相鉤。卽以中指豎相叉。又以二頭指各豎。附中指側甲下。二大指亦豎附近。頭指來去咒曰。

次結阿吒薄拘元帥大怒使金剛二十八部神降伏惡鬼印。

以左右手。急作拳內怒。三叩齒卽嚙下唇。以下二手拳捺著二腿上。此大將身印。惡鬼神自打自縛自求死乞命。

次結阿吒薄拘大將大悅會天龍鬼神自護身印。

以左右二大指。撚二無名指中節內。百事不畏不被刀兵鬼神傷。

次結阿吒婆拘著衣甲印。

以左手執刀拄之。右手空繞頭三匝。攬衣袖作懸牙勢。鬼見悉著衣甲。誦大咒二十一徧。

次結阿吒婆拘千輻輪降鬼印。

以右手大母指。押中指無名指中節背上。狀如跋折羅印形。

次結阿吒婆拘立身印。

正立翹右腳。以左手頭指以下四指。向前托跨。以右手大母指。押中指以下三指背上中節。以頭指向前申之。指一切病卽差。指一切鬼魅自伏。指江海面自卽竭。

次結阿吒婆拘刀印。

取石橊枝長三尺二寸咒三徧。右手把一頭左手三摩之。鬼見是刀。以左手托跨。右手如金剛刺跋折羅。

次結阿吒婆拘弓箭印。

以左手大指。押頭指無名指小指甲上。以右手無名指小指屈在掌中。大指押頭指中指甲。於左手中指側。申放右手大母指。彈指之。

已上七種法契。以用小心咒咒之。卽小心咒曰。

次結阿吒婆拘降伏大魔鬼神印。

懸腳坐。以左右二手急作拳。捺左右二腿上。急以上唇嚙下唇。裂眶看。卽是大降伏印。

次結縛一切鬼神印。

以左右手二小指反相叉。以二大指押二小指甲上。中指無名指豎。頭指亦然。

次結敕鬼神印。

若敕鬼神。卽偏坐。以左手托跨。右手以大指。押小指無名指甲上。直豎頭指中指。

次結火輪印。

若伏大力惡鬼作火輪印。以左右二無名指。屈在掌中令頭齊。餘皆相拄頭。稍虛掌卽是。

次結投魅鬼印。

中指以下三指。皆相叉掌背後。二頭指相著令齊。二大指橫撚二頭指中節文。三呼三吸卽縛來﹝已上五種法契用大咒﹞。

次四天結界咒。

八部都咒

若追八部神。舉前八部印。卽誦前咒二十一徧其神立至。

世尊願傳流布徧於閻浮。令一切眾生受持。爲作大救護。

爾時佛告一切大會。此咒誦之入官不嗔。入水不溺入火不焚。入軍不畏刀兵。國王貴人見之下位承迎。

追般若不空罥索使者神鬼印。

以左右手。合掌當心虛八指。具作供養印。後卽大指押頭指中指。屈在左右掌中。無名小指合著。如佛頂形。

次作般若降伏天鬼神印。

以左右二手合腕。二大指博近頭指側。二手中指豎申之。二頭指無名指小指。屈節曲相拄頭中央虛掌。

大將使神散禁法

先持咒有驗然後行之。不爾不成。平旦於神前安一盆井華水一鑪香。咒師整衣服當牀中迎坐勿笑。手作大怒印。但有鬼病人來勿多語。口云急急以嗔怒罵之。若似怖也卽告之。神眾更待何時急縛將來。聲大。官使人應聲卽縛竟。欲打欲禁之。但以隨時一言更勿多語。此大將處法不誦咒。欲有人持我咒者。平等有賢聖之人乃可持。不爾自損身。略說已前行用不少。若廣說窮劫不盡。

大元經卷下

貞享四年中春十三一挍加批了

淨嚴﹝四十九載﹞

元祿十六年正月二十三日以淨嚴和上之本再挍了

尊教

寶永五十一月十五日一挍了

性寂

