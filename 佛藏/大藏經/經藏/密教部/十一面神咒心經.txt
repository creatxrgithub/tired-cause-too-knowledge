十一面神咒心經

唐玄奘譯

十一面神咒心經

大唐三藏法師玄奘奉詔譯

如是我聞。一時薄伽梵。住室羅筏竹筍道場。與大苾芻眾千二百五十人俱。菩薩摩訶薩無量無數。慈氏菩薩而爲上首。復有無量苾芻苾芻尼鄔波索迦鄔波斯迦。及諸天龍藥叉犍達縛阿素洛揭路茶緊捺洛莫呼洛伽鳩畔茶畢捨遮人非人等。大眾圍繞供養恭敬。尊重贊嘆而爲說法。

爾時觀自在菩薩摩訶薩。與無量俱胝那庾多百千持咒神仙。前後圍繞來詣佛所。到已頂禮世尊雙足。右繞三匝退坐一面。白佛言世尊。我有神咒心名十一面。具大威力。十一俱胝諸佛所說。我今說之。欲利益安樂一切有情。除一切病故滅一切惡故。爲止一切不吉祥故。爲卻一切惡夢想故。爲遮一切非時死故。欲令諸惡心者得調淨故。有憂苦者得安樂故。有怨對者得和解故。魔鬼障礙皆消滅故。心所願求皆稱遂故。世尊我不見世間若天若魔若梵若沙門若婆羅門等。以此神咒防護其身。受持讀誦書寫流布。而爲一切災橫魔障。刀杖毒藥厭禱咒術所能害者。我亦不見以此神咒隨所住處。若遠若近結作界已。有能越之來相嬈害。惟除決定惡業應熟。世尊彼當證知是事必爾。惟應信受不應分別。如此則令一切災橫。皆悉遠離不得侵近。此神咒心一切諸佛。同所稱贊同所隨喜。一切如來憶持守護。世尊我憶過去過殑伽沙等劫前。有佛出世。名百蓮花眼無障礙頂熾盛功徳光王如來應正等覺。我於爾時作大仙人。從彼世尊受得此咒。得此咒時見十方佛。應時證得無生法忍。當知此咒具大威力。是故若有淨信善男子善女人等。欲受持讀誦此神咒者。應當恭敬至心系念。每晨朝時如法淸淨。念誦此咒一百八徧。若能如是。現身獲得十種勝利。何等爲十。一者身常無病。二者恆爲十方諸佛攝受。三者財寶衣食受用無盡。四者能伏怨敵而無所畏。五者令諸尊貴恭敬先言。六者蠱毒鬼魅不能中傷。七者一切刀杖所不能害。八者水不能溺。九者火不能燒。十者終不橫死。復得四種功徳勝利。一者臨命終時得見諸佛。二者終不墮諸惡趣。三者不因險厄而死。四者得生極樂世界。世尊我憶過去過十殑伽沙等劫。復過於此有佛出世。名美音香如來應正等覺。爾時我身作大居士。於彼佛所受得此咒。得此咒時便於生死。超四萬劫誦持此咒。復得諸佛大悲智藏一切菩薩解脫法門。由此威力能救一切牢獄系閉。杻械枷鎖臨當刑戮。水火風賊蠱毒厭禱。人非人等種種苦難。由此我於一切有情。能作歸依救護安慰洲渚室宅。以此咒力攝取一切勃惡藥叉邏剎娑等。先令發起慈心湣心。然後安立於阿耨多羅三藐三菩提。世尊我此神咒有大威力。若誦一徧卽能除滅四根本罪。及五無間令無有餘。況能如說而修行者。若有曾於百千俱胝那庾多佛所種諸善根。乃於今時得聞此咒。況能受持如說行者。若能晝夜讀誦受持此神咒者。我當令彼所有願求悉得如意。若有能於半月半月。或第十四日或第十五日。受持齋戒如法淸淨。系心於我誦此神咒。便於生死超四萬劫。世尊我由此咒。名號尊貴難可得聞。若有稱念百千俱胝那庾多諸佛名號。復有暫時於我名號至心稱念。彼二功徳平等平等。諸有稱念我名號者。一切皆得不退轉地。離一切病脫一切障一切怖畏。及能滅除身語意惡。況能於我所說神咒。受持讀誦如說修行。當知是人於無上菩提。則爲領受如在掌中。

爾時世尊贊觀自在菩薩言。善哉善哉善男子。汝乃能於一切有情。發起如是大慈悲意。而欲開示此大神咒。善男子汝由此方便。能救脫一切有情。所有病苦障難怖畏身語意惡。乃至安立一切有情。於阿耨多羅三藐三菩提。善男子我亦隨喜受汝神咒汝當說之。時觀自在菩薩摩訶薩卽從座起偏袒一肩右膝著地而白佛言誦此咒者應作是說。

敬禮三寶。敬禮聖智海徧照莊嚴王如來。敬禮一切如來應正等覺。敬禮聖觀自在菩薩摩訶薩大悲者。

怛侄他闇﹝一﹞達囉達囉﹝二﹞地﹝口﹡履﹞地﹝口﹡履﹞﹝三﹞杜嚕杜嚕﹝四﹞壹﹝齒﹡來﹞﹝去聲呼下同﹞伐﹝齒﹡來﹞﹝五﹞折隸折隸﹝六﹞缽囉折隸缽囉折隸﹝七﹞俱素謎﹝八﹞俱蘇摩伐隸﹝九﹞壹履弭履﹝十﹞止履止徵﹝知裏反十一﹞社﹝時賀反﹞摩波隸耶﹝夷何反十二﹞戍﹝輸律十﹞陀薩埵﹝十三﹞莫訶迦嚧尼﹝上聲呼﹞迦﹝十四﹞莎﹝去聲呼下皆同﹞訶﹝十五﹞

世尊此是根本神咒。若有念誦獲如上說功徳勝利。

敬禮三寶。敬禮聖智海徧照。莊嚴王如來。敬禮一切如來應正等覺。敬禮聖觀自在菩薩摩訶薩大悲者。

怛侄他呵呵呵呵﹝一﹞壹隸弭隸﹝二﹞止隸婢隸﹝三﹞棄﹝上聲呼﹞隸呬﹝上聲呼下皆同﹞隸﹝四﹞莎訶﹝五﹞

世尊此是咒水及衣咒。若欲入道場先當洗浴。後以此咒咒水七徧灑身結淨。復以此咒咒衣七徧然後取著。敬禮三寶。敬禮聖智海徧照莊嚴王如來。敬禮一切如來應正等覺。敬禮聖觀自在菩薩摩訶薩大悲者。

怛侄他拄﹝吒古反﹞嚕拄嚕﹝一﹞呵呵呵呵﹝二﹞莎訶﹝三﹞

世尊此是咒香燈咒。若入道場欲燒香供養時。先以此咒咒香七徧然後燒之。欲然燈時先以此咒。咒油七徧後以然燈。

敬禮三寶。敬禮聖智海徧照莊嚴王如來敬禮一切如來應正等覺。敬禮聖觀自在菩薩摩訶薩大悲者。

怛侄他死履死履﹝一﹞地履地履﹝二﹞死﹝口﹡履﹞地﹝口﹡履﹞﹝三﹞莎訶﹝四﹞

世尊此是咒華香鬘咒。若入道場欲以花香鬘供養時。先以此咒咒花七徧用散尊像。復以此咒咒香七徧以塗尊像。復以此咒咒鬘七徧以嚴尊像。敬禮三寶。敬禮聖智海徧照莊嚴王如來。敬禮一切如來應正等覺。敬禮聖觀自在菩薩摩訶薩大悲者。

怛侄他娑睇娑睇﹝一﹞死地死地﹝二﹞素﹝上聲呼下同﹞杜素杜﹝三﹞莎訶﹝四﹞

世尊此是咒獻佛供咒。若欲以飲食花果等供養佛時。先誦此咒咒之二十一徧然後獻奉。敬禮三寶。敬禮聖智海徧照莊嚴王如來。敬禮一切如來應正等覺。敬禮聖觀自在菩薩摩訶薩大悲者。

怛侄他末死達死﹝一﹞折﹝口﹡履﹞折﹝口﹡履﹞﹝二﹞虎嚕虎嚕﹝三﹞主嚕主嚕﹝四﹞素﹝上聲呼下同﹞嚕素嚕﹝五﹞母嚕母嚕﹝六﹞莎訶﹝七﹞

世尊此是咒薪咒。若欲以上根本神咒隨事有所作時。先以此咒咒闍底花木一徧擬用然火。復別取闍底花木。寸截以爲三十一段。用酪酥蜜漬之經宿。每取一段咒之一徧。卽擲火中乃至皆盡。然後隨事作所應作。敬禮三寶。敬禮聖智海徧照莊嚴王如來。敬禮一切如來應正等覺。敬禮聖觀自在菩薩摩訶薩大悲者。

怛侄他壹履弭履﹝一﹞比履底﹝丁裏反下同﹞履﹝二﹞止履呬履﹝三﹞莎訶﹝四﹞

世尊此是結界咒。欲結界時先以此咒。咒水七徧散灑四方。或咒芥子或咒淨灰。皆至七徧散四方面隨心遠近。卽成界畔而爲防護。敬禮三寶。敬禮聖智海徧照莊嚴王如來。敬禮一切如來應正等覺。敬禮聖觀自在菩薩摩訶薩大悲者。

怛侄他比胝比胝﹝一﹞底胝底胝﹝二﹞止胝止胝﹝三﹞費﹝房匪下同﹞胝費胝﹝四﹞揭車揭車﹝五﹞薄迦梵﹝六﹞阿唎耶婆﹝肥何反﹞盧枳低濕伐囉﹝七﹞颯縛婆縛﹝去聲呼﹞南﹝八﹞莎訶﹝九﹞

世尊此是請我還自宮咒。若所作事竟。請我還自宮時。應以此咒咒水七徧散灑四方我便還去。

世尊如是神咒𨿽不成立。而亦能作種種事業。至心念誦無不獲願。若患瘧病或一日一發或二日一發。或三日一發或四日一發。若患鬼病或部多鬼所作。或茶耆﹝上聲呼﹞尼所作或畢捨遮所作。或羯吒﹝平聲呼﹞布怛那所作。或癲鬼所作或癇鬼所作。或余種種惡鬼所作。皆以此咒咒彼患者。一百八徧卽得除愈若障重者用五色縷誦咒作結。一徧一結凡一百八結。以系病人頸上或系臂上。罪障。消滅病卽除愈若患丁腫癰腫瘻瘡皰瘡。疽瘍癬等種種惡病。若被刀箭牟槊等傷。蛇蠍蜈蚣毒蜂等螫。皆以此咒咒之七徧卽得除愈若障重者咒黃土泥至一七徧。用塗病處所苦得除愈。若患緩風偏風﹝月﹡﹝未﹣二﹢匚﹞風。耳聾鼻塞憨風等病。皆應至心念誦此咒。咒彼患者一百八徧病卽除愈若障重者以油或酥。煎樺皮及靑木香每咒七徧。卽用塗身或滴耳鼻。或令服之所患便愈若有所餘種種疾病。皆應至心以此咒之。或自念誦卽得除差。

世尊若欲成立此神咒者。應當先以堅好無隙白栴檀香。刻作觀自在菩薩像。長一搩手半。左手執紅蓮花軍持。展右臂以掛數珠。及作施無畏手。其像作十一面。當前三面作慈悲相。左邊三面作嗔怒相。右邊三面作白牙上出相。當後一面作暴惡大笑相。頂上一面作佛面像。諸頭冠中皆作佛身。其觀自在菩薩身上。具瓔珞等種種莊嚴。造此像已欲求願者。著新淨衣受持齋戒。從白月一日至第八日。每日三時念誦此咒。一百八徧或無量徧。從此以後於一靜處敷淸淨座。安置所造觀自在菩薩像面向西方。隨力所辦獻諸飲食。惟燒沈水及蘇合香。行者當食大麥乳食。如前念誦至第十三日。從此以後所設供具須倍勝前。行者惟應食三白食。謂乳酪飯。取菩提樹木像前然火。復取彼木寸截以爲一千八段。用睹嚕色迦香油漬之。每取一段誦咒一徧。擲置火中乃至皆盡。爾時大地岌然搖震。由此像身亦卽運動。從最上面口中出聲贊行者言。善哉善哉善男子。汝能如是勤苦求願。我當令汝所願滿足。令汝於此騰空而去。或復令汝所遊無礙。或作持咒仙人中王。或使如我自在無障。

復次行者或於白月第十五日。以十一面觀自在菩薩像。置有佛馱都制多中。著新淨衣受持齋戒。經一日一夜不飲不食。取蘇末那花一千八枚。每取一花咒之一徧。擲置像上乃至皆盡。爾時其像當前一面。口中出聲猶如雷吼。由此便令大地震動。行者爾時應自安心。勿生恐怖但念神咒。乞所期願作如是言。敬禮聖觀自在菩薩摩訶薩大悲者。我於何時能與一切有情作大依怙。能滿一切有情心之所願。時觀自在便與其願。當與願時諸天龍等。無有能與作障礙者。復次行者於月蝕時。取穌一兩銀器盛之。置此像前念誦此咒。乃至是月還生如故。便取食之身中諸病無不除愈。

復次行者。應等分取雄黃牛黃。置此像前念誦此咒一千八徧。以水和之點置眉間。三事成就如前所說。若和暖水洗浴其身。則一切障礙一切惡夢一切疫病。皆得除愈。

復次若他方怨賊欲來侵境。應取燕脂一顆。誦此咒咒之一百八徧莊點此像。左邊嗔面正向彼方。令怨賊軍不得前進。

復次若國土中人畜疫起。於此像前然住婆木火。復別取彼木。寸截以爲一千八段。每取一段塗芥子油。咒之一徧擲置火中乃至皆盡。復取緋縷作七咒結。一咒一結系置最上佛面頂上。能令疫病一切消除。疾疫除已解去咒索。

復次若有卒爲茶耆﹝上聲呼﹞尼部多鬼等魅著成病。應取白縷作二十一咒結。一咒一結。系著當前慈悲面頂上。經一宿已解取。以系病人頸上病卽除愈。若業障重不除愈者。應取此索更咒一百八徧。系前所系像頂上。經一宿已解取。以系病人頸上必得除愈。

復次若有長病困苦不差。或惡神鬼來入宅中。應取薰陸香一百八顆。在此像前顆咒一徧。擲置火中乃至皆盡。復取白縷作二十一咒結。一咒一結。系置當前慈悲面頂上。經一宿已解取。以系病者頸上。所患除愈惡鬼退散。

復次若爲怨仇伺求其便。斗諍厭禱欲作衰害。應以種種香花等物供養此像。以婆鑠迦木像前然火。取蕓薹子一百八顆。各咒一徧擲置火中。復取白縷結作一百八結。一咒一結。系著此像左邊嗔面頂上。經一宿已解取此索。稱怨仇名截一一結各令異處。一稱一截乃至都盡。今彼怨仇所作不遂自然歸伏。

復次若人欲求諸善好事。取五色縷結作咒索一百八結。一咒一結。復於像前咒之七徧。系置當前慈悲面頂上。經一宿已解取。系自身上所求如意。

復次若知身中有諸障難。所求善事多不如心。衰禍時時無因而至。應以香水浴此像身。復取此水咒之一百八徧。以浴毗那藥迦像身。復取咒之一百八徧自灑其身。一切障難自然消滅。諸有所求無不如意。

爾時觀自在菩薩摩訶薩說此經已。一切大眾同時贊言。善哉善哉大士。乃能爲欲利益安樂諸有情故說此神咒。我等隨喜亦願受持。爾時大眾歡喜踴躍。繞佛三匝作禮而去。

十一面神咒心經

