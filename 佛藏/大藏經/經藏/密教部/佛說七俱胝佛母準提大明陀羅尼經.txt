佛說七俱胝佛母準提大明陀羅尼經

唐金剛智譯

佛說七俱胝佛母準提大明陀羅尼經

唐天竺三藏金剛智譯

如是我聞。一時薄伽梵。在名稱大城祇樹給孤獨園。爾時世尊。思惟觀察湣念未來諸眾生故。說過去七俱胝準提如來等佛母準提陀羅尼。乃至我今同說。卽說大明曰。

娜麼颯哆南﹝去音下同一﹞三藐三勃陀﹝去音﹞俱﹝去音﹞胝﹝上音﹞南﹝二﹞怛侄﹝停也反﹞他﹝三﹞唵﹝四﹞折隸﹝五﹞主隸﹝六﹞準提﹝七﹞莎嚩﹝二合﹞訶﹝八﹞

若有苾芻苾芻尼鄔波索迦鄔波斯迦。受持讀誦此陀羅尼。滿九十萬徧。無量劫來五無間等一切諸罪。悉滅無餘。所在生處。皆得值遇諸佛菩薩。所有資具隨意充足。無量百生常得出家。若是在家菩薩。修持戒行堅固不退。速得成就無上菩提。恆生天上。常爲諸天之所愛敬。亦常守護。若下生人間。當爲帝王家子。或貴族家生。其家無有災橫。病苦之所惱害。不墮三惡道趣。諸有所作無不諧偶。所出言教人皆信受。誦此陀羅尼滿十萬徧者。得見聲聞緣覺菩薩諸佛。若有重罪不得見者。更誦滿十萬徧。卽境界中吐出黑飯。或見升於宮殿或登白山及上樹。或見大池旋水。或騰空自在。或見天女與妙言辭。或見大集會中聽說妙法。或見拔發自身剃頭。或喫酪飯飲白甘露。或渡大海或浮大河。或升師子座或見菩提樹。或上船或見沙門。或著白衣黃衣以衣籠覆頭。或見日月或見童男女。或見自身上有乳樹。或升花果樹。或見黑丈夫口中吐出火焰怖走而去。或見惡馬水牛狀似相鬥退失而走。或見自食乳粥。或見有香气白花。若見如上相者卽知罪滅。若有五逆罪業重。不得見如上相者。應當更誦滿七十萬徧。決定得見如前相貌。復次我今說此陀羅尼功徳所作之事。若於佛像前。或於塔前若淸淨處。以瞿摩夷塗地。而作四肘方曼茶羅。復以花香幡蓋飲食燈明燭火。隨力所辦依法供養。若欲求願。先須念誦。加持香水散於八方上下結界。旣結界已。於曼茶羅四角及其中央。皆各置一香水之瓶。行者於西面向東方。胡跪念誦一千八十徧。其香水瓶卽便自轉。隨意東西任以髙下。

或以淨瓦缽燒香燻之。內外塗香。盛滿香水並好香花置曼茶羅中依前瓶法而作念誦。其缽則轉與瓶無異。

若欲得知一切成就不成就事。卽燒香發願啟白聖者。願決疑心。若右轉卽知成就。左卽不成就。

又取好花念誦一百八徧。遣一童子洗浴淸淨著新淨衣。以香末塗手捧花掩面。復以自手更取別花。念誦一徧一擲童子身上。童子卽悶善惡皆說。隨意舞笑起坐來去。

或於淨潔鏡面。以好花念誦一百八徧。散置鏡上使者卽現鏡中。

復以前法更取好花。散鏡面上卽有善惡相自現鏡中。或以朱砂或以香油。塗大母指甲﹝其香油以穌摩那花浸胡麻油中是﹞念誦一百八徧。卽現天神及僧菩薩佛等形像。若心有所疑三世中事。一一請問皆知善不善。卽大母指上皆自現。

若人卒得惡病。以石橊枝白茅香艸等。念誦鞭拂之卽愈。

或以茅艸置酥中。念誦七徧擲著火中。燒之令煙燻病人。卽除愈。

或取童女所槎之綫。念誦一徧作一結。如是滿二十一結。與病人小男女等。項上系著。惡魔鬼魅等病皆得除瘥。

或以白芥子置酥中。取芥子少許。念誦一徧一擲火中。如是二十一度病卽除愈。

又以瞿摩夷塗地作曼茶羅。以炭畫地作彼形。石橊等杖鞭之。彼鬼啼泣求自走去。不敢更來或以銅賓鐵木等。作金剛杵。置病人邊念誦。以杖打亦卽奔走。

復有一法。若有人被鬼所著。復身在遠處不能自來。或行者不能自去。應取楊念誦一百八徧。遣人將去彼云。汝汝去。某乙遣將此杖鞭汝。汝若不去損汝無疑。若不去鞭之卽去。

復有一法。若在路夜行念誦不闕。無有賊盜。及虎狼惡魅鬼等怖畏難處。持心念誦並作護身。彼等諸難卽皆自滅或發菩提心或生怖畏。或有言說心求免離若被執縛卽自解脫。

若欲渡江河大海。水中所有龍黿等畏。念誦亦如前法卽得不怖。

或被蛇咬。卽遣彼人圍繞念誦人數匝。卽愈。

或患丁瘡癰節癬漏。取燻陸香淨土水相和。念誦二十一徧。塗上卽愈。

或復國土水旱不調。牛馬畜等疫毒流行。應以油麻大麥粳米粟豆酥蜜乳酪白乳木諸雜香等。皆置一邊燒香發願。爲一切眾生除去災難。卽作手契護身想念。取前諸物念誦加持。擲著火中燒之。如是七日日別三時作法。時別一千八十徧卽得滿願。一切安樂一切三寶悉皆護助。亦能成就一切大願。

若欲降伏諸大鬼神見卽心伏。取舍利骨七粒。於白琉璃碗中盛著。取醍醐半升亦盛著碗中。於白月十五日夜。香臺前及窣堵波塔前。泥一二肘方曼茶羅。置碗於中。取好花供養。西面著一香鑪燒安悉香。馺馺念誦。其碗中舍利當放光。或生出舍利。時行者持香鑪發願禮拜。卽出取舍利盡飲取醍醐。其舍利盛一琉璃瓶中。以五色彩囊盛之頭戴。卽無量俱胝佛常逐行者。諸鬼神等自然降伏。作法時一日一夜不食。

若求富饒。以粳米油麻置酥酪中手。把少許發願念誦。七徧擲著火中燒之。隨力七日乃至七七日。卽如其願若求子。於樺皮葉上。書此陀羅尼。並畫童子。以紫彩裹之。念誦一千八十徧安著髻中卽孕。

若欲他敬念者。稱彼前人名字。念誦本部一千八十徧。卽得敬念。

若夫不樂婦。取淨瓶盛滿香水。別置淨處。以瞿摩夷塗作曼茶羅。念誦一百八徧。如是七瓶皆作此法。於淨處以香花爲道場。取瓶內香水洗浴。夫卽愛樂亦得有孕。婦不樂夫亦如前法。

若欲降伏捨睹嚧。取一劫波羅。香湯淨洗浴。取黃丹和酥。塗著劫波羅上。使徧。塗一小曼茶羅置中。然五盞酥燈。布於四角並中心。稱前那摩。念誦一稱一誦。加持白芥子。曼茶羅上著一盞乳。供養此劫波羅。一易云。爲我取彼質多來。彼卽質多褥佉。欲母馱。彼捨睹嚧卽伏。實莫令盡盡卽累劫障道。

若欲求聰明。取石菖蒲牛黃各半兩。搗作末以酥和於佛前作曼茶羅。念誦五千徧服之。卽得聰明若。

欲得見一切鬼神。取牛黃念誦。令煙火出。卽塗目並服之卽見。

復有一法。於大海邊或河渚間沙潬之上。以塔形像印。印砂潬上。爲塔形像念誦一徧。印成一塔。如是數滿六十萬徧。卽得睹見聖者觀自在菩薩之像。或見多羅菩薩金剛藏菩薩。隨其心願皆得滿足。或見授與仙神妙藥。或見授與菩提之記。或現前問來。隨乞願皆得菩薩等位。

復有一法。右繞菩提樹像。行道念誦滿一百萬徧。卽見佛菩薩羅漢爲其說法。意欲隨菩薩卽得隨從。所求如願。乃至現身成大咒仙。卽得往詣十方淨土。歷事諸佛得聞妙法。復有一法。若乞食時常持此陀羅尼。不爲惡人惡狗等類之所侵害。乞食易得。

復有一法。若在塔前或佛像前或舍利塔前。誦持此陀羅尼三十萬徧。復於白月一日至十五日。設大供養。一日一夜不食。正念誦時得見金剛藏菩薩。卽將是人往自宮中。

復有一法。若有王難被系閉枷鎖禁其身者。誦此陀羅尼卽得解脫。

復有一法。若於轉法輪塔前。或佛生處塔前。或佛從忉利天下寶階塔前。或舍利塔前。於如是等諸塔之前。念誦右繞滿七七日。卽見阿缽羅是多菩薩及呵利底菩薩。隨其所願皆悉滿足。若須仙藥卽便授與。復爲說法示菩提道。若有誦此陀羅尼者。乃至未坐道場一切菩薩爲其勝友。又此準提大明陀羅尼。諸佛菩薩所說。爲利益一切眾生無邊菩提道場故。若有薄福眾生無有少善根者。無有根器之者。無有菩提分者。是人若得聞此準提大明陀羅尼。若讀一徧卽得菩提分根器芽生。何況誦持常不懈廢。由此善根速成佛種。無量功徳皆悉成就。無量眾生遠離塵垢。決定成就阿耨菩提。

說七俱胝佛母準提陀羅尼念誦法。

依梵經本。有十萬偈頌。我今略說念誦觀行供養次第。若有苾芻苾芻尼鄔波索迦鄔波斯迦。發菩提心行菩薩行。求速出離生死者。先須。

入三摩耶灌頂道場。受持禁戒堅固不退。愛樂大乘菩薩戒行。於四威儀修四無量。發四弘願永離三途。於一切事業心不散亂。方可入此祕密法門。凡念誦供養法。於所在處。皆須淸淨澡浴著新淨衣。嚴飾道場隨力所辦。其道場法。先須選隱便勝地。東西南北各量取四肘。作方曼茶羅。掘深一肘。除去骨石磚瓦惡土發毛灰炭糠棘虫蟻之類。以好淨土塡滿築平。取新瞿摩夷並好土。以香湯相和塗地。若在樓閣或居船上。依法泥塗。若在山中及好淨屋。不須掘地依前塗飾。卽張天蓋四面懸幡。若有本尊七俱胝佛母形像。安置曼茶羅中。面向西。若無本尊。有諸佛像舍利及大乘經典供養亦得。磨白檀香塗作八角曼茶羅。猶如滿月或似八葉蓮華。卽以新淨供具金銀熟銅商佉貝玉石瓷木等器。盛諸飲食及好香花燈明遏伽香水。隨力所有布置供養。若苾芻苾芻尼。先持戒行。初入道場。復須懺悔更自誓發願受戒。若在家菩薩。初入亦須自誓隨力發願。受三歸五戒。或常持八戒。若常三時念誦。卽於道場西南向東。至心合掌五體著地。敬禮十方諸佛菩薩。虔誠運想徧虛空界。便右膝著地合掌至心。懺悔自無始已來身口意罪。今對諸佛菩薩前。弟子某甲發露懺悔。乃至過去現在未來三世諸佛菩薩。福智圓滿種種功徳。我今隨喜。卽結跏或半跏安心定坐。除一切妄想。觀六道眾生無始以來生死海中輪回六趣。願皆發菩提心行菩薩行。速得出離。卽以塗香摩手而結手契。結契時以衣覆手勿令人見。先結三部三麼耶契次結諸契。

佛部三麼耶契第一

其契相福智手並仰。檀戒忍辱般若方便願微屈相拄。進力押忍願上節。禪智附進力側。卽成。

誦妙言曰。

唵怛他孽睹嚩皤﹝去﹞耶莎嚩訶﹝誦三徧以契頂上散之蓮華部金剛部並準此﹞

蓮華部三麼耶契第二

二福智相合。戒忍進方便願力。各各散開微屈。六波羅蜜開如蓮花。檀般若禪智頭相著。亦微屈卽成。

誦妙言曰。

唵缽頭牟嚩皤﹝去﹞耶莎嚩訶﹝誦三徧﹞

金剛部三麼耶契第三

福覆智仰。禪般若檀智相交卽成。

卽誦妙言曰。

唵嚩折嚕婆皤﹝去﹞耶莎嚩訶﹝誦三徧﹞

準提佛母根本身契第四

其契相先以二手小指二無名指。相叉入掌。二中指直豎頭相著。二頭指頭附二中指上節側。二大指各附二頭指側卽成。

妙言誦根本陀羅尼﹝誦七徧以契頂上解散以下諸契結成揮觸印了亦並須頂上散之﹞。

辟除一切天魔惡鬼神等契第五

其契先以右手中指無名指小指及大指。握左手中指以下三指。次以左大指握左中指以下三指甲上。爲合拳。以二頭指頭相著卽成。

妙言曰。

唵俱﹝上﹞嚕憚那﹝引﹞吽惹﹝誦一徧。以契右旋繞身一匝。如此三度作卽是﹞

結地界橛契第六

其契相以左右二中指二無名指。相叉入掌。右押左。左頭指屈如鉤。右頭指直豎。二大指二小指令面相著卽成。

妙言曰。

唵準你泥枳邏耶莎嚩訶﹝誦一徧。以契大母指觸地一回如卓橛勢三度作卽休﹞

結墻界契第七

其契準前橛契。以右手頭指。屈如鉤。左頭指直豎卽成。

妙言曰。

唵準你泥缽囉迦邏耶莎嚩訶﹝誦三徧以契右揮三匝卽是﹞

結网契第八

其契準墻契。開仰著。右大指撚左頭指頭。左大指撚右頭指頭。小指依舊相拄卽成。

妙言曰。

唵準你半惹邏莎嚩訶﹝誦三徧以契隨日揮三度卽是﹞

結外火院大界契第九

其契以左手密掩右手背。相重。直豎二大指。相去二寸許卽成。

妙言曰。

唵阿三麼﹝口﹡祗﹞你﹝合﹡牛﹞莎嚩訶﹝誦三徧以契右旋三度卽是﹞

結車輅契第十

其契相先以二手向內相叉。右押左。卽仰開掌。二頭指直申頭相拄。以二大指撥二中指頭。來去卽成。

妙言曰。

唵睹嚧睹嚧莎嚩訶﹝結此契。心想阿迦尼瑟吒天宮中毗盧遮那如來十地菩薩圍繞集會中。請準提佛母聖者。乘七寶莊嚴車輅。車輅上有白蓮花座。座上有如所畫像形。心中想念如在目前。卽誦妙言三徧﹞

結迎請聖者契第十一

準前第一根本契。以二大指來去。招之三度卽成。

妙言曰。

唵折隸主隸準提噎醯薄伽嚩底莎嚩訶﹝結此契聖者從實車上下來道場中白蓮花座上。卽誦妙言三徧﹞

結蓮花座契第十二

準前根本契。並二大指向身開豎之。卽成。

妙言曰。

唵迦麼邏莎嚩訶﹝結此契心想道場中種種寶鈿師子座上開白蓮花安置聖者卽誦妙言三徧﹞

結遏迦契第十三

準前根本契。以二大指。各撚頭指根第一節

側下卽成。

妙言曰。

唵折隸主隸準提遏紺薄伽嚩帝缽囉底搓莎嚩訶

結洗浴契第十四

準前遏迦契。以二大指。各並撚二中指中節側卽成。

妙言曰。

唵折莎嚩訶

結塗香契第十五

準前根本契。以二大指。博著右頭指下節卽成。

妙言曰。

唵隸莎嚩訶

結花鬘契第十六

準前根本契。以二大指。安著左頭指下節側卽成。

妙言曰。

唵主莎嚩訶

結燒香契第十七

準前根本契屈右頭指。撚二大指頭卽成。

妙言曰。

唵隸莎嚩訶

結供養飲食契第十八

準前根本契。以左頭指。撚二大指頭卽成。

妙言曰。

唵準莎嚩訶

結燈契第十九

準前根本契。以二頭指。各撚二大指頭卽成。

妙言曰。

唵提莎嚩訶﹝已上塗香契等各各以契觸當色物上供養﹞

結布字契第二十

其契相以二中指二無名指。向內相叉。二大指二頭指二小指。並直豎頭相著卽成。

結此手契成。卽想自身猶若釋迦如來。三十二相八十種好紫磨金色圓滿身光。想已以手契。觸頭上布唵字。觸眼中布折字。一一依字次第。乃至兩足皆以契觸布之。

說陀羅尼字想布於身法。

唵想安頭上

其色白如月

放於無量光

除滅一切障

卽同佛菩薩

摩是人頂上

折字安兩目

其色如日月

爲照諸愚暗

能發深慧明

隸字安頸上

色如紺琉璃

能顯諸色相

漸具如來智

主字想安心

其色如皎素

猶心淸淨故

速達菩提路

隸字安兩肩

色黃如金色

猶觀是色相

能被精進甲

準字想齊中

其色妙黃白

速令登道場

不退菩提故

提字安兩髀

其色如淺黃

速證菩提道

得坐金剛座

莎嚩字兩脛

其狀作赤黃

常能想是字

速得轉法輪

訶字置兩足

其色猶滿月

行者作是想

速得達圓寂

如是布字想念色

便成準提勝法門

亦名本尊眞實相

能滅諸罪得吉祥

猶如金剛堅固聚

是名準提勝上法

若常如是修行者

當知是人速悉地

第二根本契第二十一

其契相以二手向內相叉。二頭指二大母指。並直豎卽成。

妙言曰。

南無颯哆喃﹝去一﹞三藐三勃陀﹝去﹞俱胝南﹝二﹞怛侄﹝停也反﹞他﹝三﹞唵﹝四﹞折隸﹝去音下同五﹞主隸﹝六﹞準提﹝七﹞莎嚩﹝誦七徧以契於頂上解散﹞

結捧數珠契第二十二

其契相先取數珠安二手掌中。卽當心合掌。誦前根本陀羅尼三徧。以珠頂戴。便作把數珠契。淨珠。

把數珠契第二十三

其契相以二手二無名指二大指。各撚珠上。二手相去一寸許。餘指散開微屈卽成。

誦淨數珠妙言曰。

唵微嚧遮那阿麼羅莎嚩﹝二合﹞訶﹝誦三徧﹞

淨數珠已。以自心想七俱胝佛母口中。出七俱胝陀羅尼文字。一一字放五色光。入行者口裏。安自心月中。右旋布置卽誦本尊陀羅尼一徧。以右手無名指。撚一顆珠過。周而復始不急不緩。不得髙聲。須分明稱字而令自聞。所觀本尊及身上布字。念誦記數。於一念中並須一時觀見。不得有闕使心散亂。如觀念疲勞。隨力念誦。或一千二千乃至三千四千五千徧。常取一數爲定。如有忙事。亦不得減數至一百八已下。此名聲念誦。若求解脫速出離生死。作此三摩地瑜伽觀行無記無數。念者卽想自心如一滿月。湛然淸淨內外分明。以唵字安月心中。以折隸主隸準提莎嚩訶字。從前右旋次第周布輪緣﹝去音﹞諦觀一一字義。與心相應不得差互。說三摩地觀念布字義。

唵字門者是流注不生不滅義。復於一切法爲最勝義。

折字門者於一切法是無行義。

隸字門者於一切法是無相義。

主字門者於一切法是無起住義。

隸字門者於一切法是無好義。

準字門者於一切法是無等覺義。

提字門者於一切法是無取捨義。

莎嚩字門者於一切法是平等無言說義。訶字門者於一切法是無因寂靜無住涅槃義。所說字義𨿽立文字。皆是無文字義旣無文字。須諦觀一一義相。周而復始無記無數不得斷絕。不斷絕者。爲流注不生不滅最勝義。由不生不滅最勝義。是故無行。爲無行義。是故無相爲無相義。是故無起住爲無起住義。是故無等覺爲無等覺義。是故無取捨。爲無取捨義。是故平等無言說。爲平等無言說義是故無因寂靜無住涅槃。爲寂靜無住涅槃義。是故不生不滅最勝無斷。周而復始。此名三摩地念誦。

說準提求願觀想法。

若求無分別者。當觀無分別無記念。

若求無相無色。當觀文字無文字念。

若求不二法門者。應觀兩臂。

若求四無量。當觀四臂。

若求六通。當觀六臂。

若求八聖道。當觀八臂。

若求十波羅蜜圓滿十地者。應觀十臂。

若求如來普徧廣地者。應觀十二臂。

若求十八不共法者。應觀十八臂。卽如畫像法觀也。

若求三十二相。當觀三十二臂。

若求八萬四千法門者。應觀八十四臂。

如上觀念當入一切如來三摩地門甚深方廣不思議地。是正念處。是正眞如是正解脫。念誦觀行了欲出道場。復須依前次第。更結燒香燈明飲食等手契。供養懺悔隨意發願。卽結前第一根本契。誦根本陀羅尼七徧。頂上散之。復結前車輅契。以二大母指向外。三度撥中指頭。誦妙言曰。

唵睹嚧睹嚧莎嚩訶﹝誦三徧﹞

復結前迎請契。以二大母指向外三度開。卽成送聖者還本宮。

妙言曰。

唵折隸主隸準提孽車孽車婆伽嚩底莎嚩皤喃布娜囉哦麼那耶莎嚩訶﹝誦三徧﹞

復結前外火院大界契。誦阿三麼祁入你妙言。左轉三徧卽成。

復更結三部三麼耶契。各誦妙言一徧卽了。任出道場隨意經行。讀誦大般若或華嚴或無邊門或法華楞伽涅槃大乘經論等。思惟誦說。或以七俱胝佛像塔印。用印香泥。沙上紙上隨意印之多少。如念誦有功徳。如經所說境界。一一分明了知次第。欲得作扇底迦等種種方法。或爲自身或爲他人。卽任依法而作念誦。

說扇底迦法。

若欲求息災除一切鬼神。及聰明長命。求解脫者。卽於道場中面向北。交腳豎膝而坐。衣服飲食香花燈燭地等。並用白色。從月一日至八日。日三時念誦及護摩等法。若念誦時先誦根本陀羅尼三七徧已。然後但從唵字誦之。

妙言曰。

唵折隸主隸準提與彼某甲除災難莎嚩訶

說布瑟置迦法。

若欲求增長。五通轉輪種種寶藏布奢輪劍賢瓶如意寶。安善那。虞裏迦。鏡及越斧罥索三叉等一切財寶藥艸等求成就法者。身著黃衣面向東結加趺坐。所供養香花飲食果子燈燭地等。並用黃色。從月八日至十五日。日三時念誦護摩等事。念誦如前。

妙言曰。

唵折隸主隸準提與彼某甲所求如意莎嚩訶

說伐施迦羅拏法。

若欲呼召一切天龍鬼神人非人等。應作此法者。身著赤衣面向西結賢坐。香花飲食果子燈燭地等。並用赤色。從十六日至二十三日。日三時念誦。護摩等法。

妙言曰。

唵折隸主隸準提爲彼攝召某神成就我願莎嚩訶

說阿毗遮嚕迦法。

若欲降伏一切惡神鬼。及損三寶人天者。有多罪業障重眾生調伏難者。能令發菩提心修諸善業者。應起慈悲心而作此法。身著靑衣面向南作蹲踞坐左腳押右腳。用不香花。食果地等皆用靑黑色。從二十三日至月盡日。日三時念誦護摩等法。

妙言曰。

吽折隸主隸準提吽發吒

作法已卽如常念誦。

說七俱胝佛母準提畫像法。

取不截白﹝疊﹡毛﹞淸淨者。擇去人發。畫師受八戒齋。不用膠和色。用新碗成彩色而用畫之。其像作黃白色。種種莊嚴其身。腰下著白衣。衣上有花又。身著輕羅綽袖天衣。以綬帶系腰。朝霞絡身。其手腕以白螺爲釧。其臂上釧七寶莊嚴。一一手上著指環。都十八臂面有三目。上二手作說法相。右第二手施無畏。第三手把劍。第四手把數珠。第五手把微若布羅迦果﹝漢言子滿果此間無西國有﹞第六手把越斧。第七手把鉤。第八手把跋折羅。第九手把寶鬘。左第二手把如意寶幢。第三手把蓮花。第四手把澡灌。第五手把索。第六手把輪。第七手把螺。第八手把賢瓶。第九手把般若波羅蜜經夾。菩薩下作水池。池中安蓮花。難陀拔難陀二龍王共扶蓮花莖。於蓮花上安準提菩薩。其像周圓安明光焰。其像作憐湣眼看行者在下坐。手執香鑪。面向上看菩薩。於菩薩上畫二淨居天。像法如是。

佛說七俱胝佛母準提陀羅尼經﹝並念誦觀行法﹞

