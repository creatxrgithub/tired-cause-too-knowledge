佛說花聚陀羅尼咒經

失譯

佛說花聚陀羅尼咒經

失譯人名今附東晉錄

如是我聞。一時佛在阿耨達多龍王宮中。與諸比丘五百人俱。菩薩摩訶薩滿足一千。盡是一生補處。皆得陀羅尼位階十地。猶如王子不久當得紹繼王位。此諸菩薩亦復如是。有大功徳而自莊嚴。不久當得灌頂之位得成作佛。此諸菩薩各從他方諸佛世界而來集會。於諸佛所心無疑滯。時會眾中有一菩薩。名曰師子奮迅。從座而起偏袒右肩右膝著地。合掌向佛而白佛言。世尊若有善男子善女人。盡其形壽一切樂具供養如來。得福多不。

佛告師子奮迅菩薩。莫作是說心生疑惑。供養如來得福甚多。何以故。如來有無量戒徳無量禪定三昧無量智慧無量解脫無量解脫知見。並諸聲聞緣覺辟支佛。及一切賢聖其福甚多不可限量。爾時師子奮迅菩薩。聞佛所說心生信解。倍加恭敬供養尊重贊嘆。卽以衣服房舍臥具病瘦湯藥。如是種種一切樂具。皆悉供養令無所乏。若有善男子善女人。於如來滅度之後。取佛舍利如芥子許供養禮拜。比前功徳其福正等。若復有人持以七寶如須彌山等。於一劫中布施聲聞辟支佛。得福多不。不也世尊。佛言若有出家在家之人。能持一錢以用布施初發菩提心人。得福徳比前功徳。百分千分百千萬分不及其一。乃至算數譬諭所不能及。如是如是如佛所說。若復有人。於如來滅度之後行於曠路。見於如來塔廟。若善男女。能於一華若一燈燭。若一團泥用塗像前以用供養。若有善男子善女人。持一銅錢施於佛像。爲補治故。若以一掬水用灑佛塔地。除去不淨幹花燭燼。若燒香供養。舉足一步詣於塔寺。若一稱南無佛。欲使此人墮三惡道。百千萬劫終無是處。

佛告師子奮迅菩薩。有陀羅尼名曰花聚。多所饒益諸天世人。有能受持讀誦通利如法修行。所得福徳倍過於上。復有善男子。供養聲聞緣覺辟支佛菩薩。百千萬倍不及其一。乃至算數譬諭所不能知。是人命終終不生於八難之處卑賤之家。在所生處六情完具。自識宿命。常值三寶見佛聞法。終不忘失菩提之心。能得甚深無量辯才。乘六神通遊至十方諸佛世界。咨受妙法教化眾生。爾時世尊卽說咒曰。

多狄他度羅尼陀羅尼陀羅尼磨禰波步婆散尼悉題旃題涅目脂涅呵梨慮伽缽帝佛陀缽帝帝梨烏迦囉﹝口﹡知﹞佉伽羅﹝口﹡知﹞囉殊波伽帝帝闍和帝毗捨羅佛題曇摩波嘶阿叉夜羯卑羯波和帝阿彌多羯卑休多捨尼帝闍啝帝泥句婆摩一唏帝帝闍伽呵和帝因題夜佛題咥拏佛提

莎訶

佛言有善男子善女人。欲行此陀羅尼者。若二月三月若八月中。從白月八日至十五日。淨自澡浴著新淨衣。當於靜處坐佛形像。懸繒幡蓋。花香供養禮拜懺悔。晝夜六時誦此陀羅尼。若坐若行莫令心亂。滿七日已當得見佛。若不見者復更二七三七日。專心誦此陀羅尼。必得見佛坐蓮華上而爲說法。是時卽得自識宿命念力堅固。得陀羅尼無礙辯才若求多聞若求禪定。若求智慧若求辯才。若求醫方若求咒術。若求工巧若求文藝。如是種種隨心所願悉皆得之。乃至成佛終不忘失。除其四諦。爾時師子奮迅菩薩。諸天人民及阿修羅諸比丘眾。聞佛所說歡喜奉行。

佛說花聚陀羅尼咒經

