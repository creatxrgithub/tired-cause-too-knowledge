佛說毗柰耶經

佛說毗柰耶經

爾時佛在王捨城鷲峯山。與無量菩薩及持咒仙大賢梵王地神等俱。說咒法。時執金剛從座而起。頂禮佛足而作是言。我今樂說持咒律法。復願世尊諸大賢等。各說其要。示現一切誦持咒輩。復作是言惟願世尊聽我所說。佛告執金剛曰。汝大威徳內蘊慈悲。能發此言樂說妙法。必大利益聽汝所說。我等眾會皆隨汝所說之法。時執金剛言。世尊若有善男女人。誦咒法樂欲成驗者。此人第一必須精進所受持咒。須知供養佛塔尊像及本咒神。然隨其力分恆爲供養無隔斷心。於三寶前發露懺悔要期乞願。以此功徳回向一切有情。願令離苦。發此語已洗手合掌。於尊像前。茅艸上胡跪而坐。口言惟願十方諸佛菩薩持咒神等。哀湣念我﹝某甲﹞今欲樂。其咒法神。所成其靈驗。若我於此能成法者。願見成相。若不能成。復見不成之相。作此願已至心念誦。所成法中。或根本咒或心等百八徧。卽於座上便取眠寐。夢中若供養佛法師僧善友父母。或見身著淨白衣莊飾身首。或見河海大山樓閣殿堂。或見諸人與繒絞。又乘象馬牛等。或得刀鉾鉞斧弓箭銅輪鉤索。或見他授與白淨衣服花鬘瓔珞。或見共國王大臣長者談說善言。或見端嚴女人手持幢蓋花瓶。或見戟叉自手執持。或升師子髙座自余座等。或見身首出血。若見如此事相等事。當知我今能成此法。或於夢中。若見彩畫尊容諸神形像凋落毀壞。或見父母憂愁悲泣。或見裸形外道。或見自身無衣。或見惡業人旃陀羅等牽挽。或見行污穢之處。或見大水涸竭。或見食時失度。或見身分手足垢穢臭气或見驚怖惶走。或見自拔頭髮。或見蛇蠍鼠狼等。或見落坑傷損。若見如是事相。當知彼人於此咒法有大障難。難可得成。此善男子等必欲愛樂受持成驗者。勤加精進不得散亂。莫生疲怠之心。一一時中誦持不得廢闕。常懷慈心。遠離色欲修習淨行。洗浴淸潔調和柔軟。善學方法須入咒壇。爲求大果斷邪言一切戲論等語。憐湣孤弱貧窮老少。資助愛念猶如赤子。衣食知量。同行知識互相勸發。於三寶處深生敬信。聽聞正法如渴思漿。恆求智慧聽察善友。其所咒壇法則。皆須明解毗那夜迦起障難相辟除方法。亦須善學以火供養法。及獻非人食法。迎喚發遣諸手印咒法等。又復須知居住之地。或山間面水壇岸。或好花園林本不枯漧之處。或一獨大樹下。或佛舍利塔中。或淸淨僧伽藍內。皆悉得住。若有賊難淫女寡婦旃陀羅惡獸毒蛇之處。及作皮靴家。屠兒魁膾家。養駝驢豬狗雞鷹遊獵之家。亦不近冢間醫師外道家。如是等處。誦持咒者悉不應住。復應須觀所住之處。水無虫蟻。飄落屍糞穢等物。靑崖惡气。亦不堪住。應須遠離方求勝處。沙石流泉澗池滋茂。方可停居而作誦持。外旣淸淨內亦貞明忍貪欲意深須捨離。於諸嗔恚翻習慈忍。一切煩惱皆令降伏。每日三時入於塔中。或於空野作法之處。發露懺悔。於諸功徳發生隨喜。回向無上正等菩提。願成佛心常不離口。前夜後夜精進思惟。讀誦大乘微妙經典。受持咒壇法則。令不廢忘。念大怒金剛王等誦咒。發大歡躍觀尊形像如對目前。心樂修學。至心觀照誦咒文字。令心眼見無常苦空無有堅實。不隨五欲境界。气息調柔勿令傾側。審作軌儀。若欲行起。詳定舉足。誦咒文句字音體相。皆令分明。若正誦咒時。有謦欬者須忍。到頭到半或多或少。若其謦欬皆須從頭覆誦。世尊若咒師等。能依是法修行。不久卽得大威靈驗。所有一切毗那夜迦等。不能作障。皆悉遠避。若咒師等誦咒之時。言音不正字體遺漏。口漧生澀常足謦欬。使其中間斷續咒音。身不淸潔。當爾之時卽被毗那夜迦得便。諸天善神不爲衛護。或復遇大患疾災難。法不成驗。如此非法。其咒師等不應作之。惟以一心應茅艸上。結跏趺坐至誠誦咒。內懷慈悲。志心不令想念。我爲一切眾生作此法事。一坐誦至身不疲困。任起行道供養讀經。贊禮世尊。如上所說一切時中。應皆悉如是。爾時世尊贊言。善哉善哉汝執金剛。能說如是。護持讀誦咒者。示其所要微妙咒律。時執金剛復作是言。我今欲說供本咒神王等法。其持咒人先須依法浴身。不得散亂。思念本咒神等。卽五體投地。頂禮發大信心。我所求法。皆承大神威力加被。讀誦其咒令心起想。向南結金剛罥索印或佛頂印。卽大嗔怒心。以默誦大金剛罥索咒。

若結佛頂印卽誦此咒。

向南想法事已。次復想西。心念結金剛幡印。以嗔怒默誦咒念言。我今結西方界咒曰。

次想北方。結金剛摧碎印。誦咒準前念。

次想東方。結金剛峯印。準前誦咒念言。結東方界咒曰。

作此法已。卽成四方界。然須起坐。思念本咒延請咒神。手執香鑪燒香供養。想我今呼住大威神徳。以身投地禮拜。思念本咒。取淨水灑散身上。安坐手著胸間。默誦掏珠。未困之間疲倦。任起以取香花供養。欲出門時一心誦咒。若有散亂。其時一切毗那夜迦鬼神等作念設計。令其咒師心亂使法不成。卽以化作異色花異香。令其咒師心動愛樂。不應歡愛。呵而捨去。心常誦念本咒神等。行住坐臥不得廢忘。世尊此人常被毗那夜迦隨身覓便。若不依法卽作障難。依法順行無能得便。我等執金剛執持神杵。常爲衛護早成法驗。非法不順我等捨離。諸魔毗那夜迦神等所持。或風入身。多懷嗔心起慳貪癡。若不治之乃至致死。若後生悔依法順行。亦能降伏諸魔惡鬼毗那夜迦等。佛告如是如是如汝所言。無有虛說。如此應順咒法成就。

爾時觀自在菩薩。從座而起作如是言。世尊若復有人愛護身命。欲成證入法驗者。其咒師皆應斷除諸惡事業。不觀女色身首相好若見露形。亦不顧視先惡緣處。不應思念。系心一緣常念三寶大威神力。常住實相。世間有爲之法皆是無常苦空無我。一心安住誦本咒法則。不令散亂。正觀質直勿攀妄想。及轉讀大乘甚深微妙經典。勤心供養佛法眾僧。及造俱胝塔像等形。令無空過。若能如是順行。此善男子不久卽成大驗無有鬼神能作其障難。爾時大梵天王。承佛威神而白佛言。世尊我常觀見誦持法門求成就者。何爲气力衰弱多饒眠睡。不喫飲食身首劣弱。懈怠懶惰被病所惱。多生嗔恚耽著色欲。於自觀處生非法想。貪無厭足常懷疑心。已獲微妙祕密之法而不順行。廣求余咒互相談說問答是非。復作是言何人等輩持咒得驗。何咒能成。誰復願滿。何方何地誦持成驗。世尊何爲如是之人空度時節。次復有人。苦求學行如是等咒法。暫時精進後生退心。毀佛淨戒爲僧知事。我見思念惡業。不應行事而彊自作。不應食者而復食之。世尊是一切眾聖之良緣。開人天路之導師。示正業因令得妙果。惟願憐湣饒益人天爲我說之。爾時世尊告梵天言。諦聽諦聽善思念之。大梵當知。若人欲求學持咒。未能深心發大菩提。於大乘中猶懷疑惑。受咒法本不從師受。字句雜亂常見聞讀誦微妙祕密者。而無所知。不依時節誦咒作法。其咒法壇法元未明解。此人何等。諭從母胎生而無兩目。轉執卽暗行於非法。咒中方法一不知解。以著無明顚倒我故。發愚癡言。謂稱其智明解諸法。大梵若此咒師。作此咒法作是念時。有毗那夜迦名金剛奮迅。卽隨此人爲作畱難。令身不安咒法不成。大梵若其咒師洗浴身時。不依法則結印誦咒。不念本神不灑散水。有毗那夜迦名同須。便卽被損害。若咒師但被毗那夜迦障損害者。气力衰弱多饒眠睡作法想起疑惑心。懈怠不勤病苦所惱。何以故。但由咒師不專心故。多求無厭不修行故大梵若如是者。作何等法應能除滅。誦持咒者。方求明解咒法闍梨。建立法須入其中。四印法中學受一印。其阿闍梨與灌頂已。然後或經像前。以烏麻及蘇誦咒一百八徧。用燒火中卽毗那夜迦皆悉除散。大梵入壇受法有大勢力。若咒所持之法猶未具解。無菩提心不敬福田。不知毗那夜迦。輒作大法誦咒供養。復有諸人自未入壇。未供養阿闍梨未受印法。轉更教他此祕密法。作如是言。其咒有如是神力等。如是鬼神當用此法。縛治呼喚發遣。及教造壇諸地印等。令其禁問。汝若如是卽笑卽哭。咒神復有如是使者。大梵此輩諸人以無知故。作其教師𨿽讀文字。未解義理幽妙法門軌儀。發趣教說。餘人作此法。如是之人。復有毗那夜迦名曰利吒橫羅之所執持。多生災難心不暫定。大梵若有如是障難。應復須入蓮華法壇會中。於阿闍梨所受灌頂法能如是者。毗那夜迦方得除遣。大梵於我法中。復有沙門之輩。未知咒法微妙軌範。於尊師所淸淨尸羅。心懷輕慢互相非斥。在寺求尊自爲貢髙。或嫌佛教誹謗正法。大梵當知如此人等。浪爲輕慢我淨法故卽有毗那夜迦名曰能障。之所執持廣造諸惡而無厭患。若欲遣除須造俱胝塔像。於尊師胡跪。重受禁約要期。亦須入蓮花壇內得灌頂。以其所執者方可除滅。所求學問誦持法易成就。爾時堅牢地神從地湧出頂禮佛足而白佛言。世尊咒師云何護淨身心。云何經行。以何得知應行不行。世尊咒師以何時節須誦其咒。云何知正誦咒時。惟願如來慈悲爲說。爾時佛告地神言。汝今善聽咒師應行法則。若欲受持一切咒法。要須心深敬信生殷重。捨離邪心不善之法。乃至掉笑諦思作念。應行四種淨行。何等爲四。一謂身淨行。二口淨行。三意淨行。四水食淨行。身口意行是爲內淨。外淨行者。若咒師浴身入水之時。先著浴衣思念此咒。揩摩身體咒曰。

然洗身首。以磚石揩腳足。卽取土分作三分。以左手握取一分。誦此咒曰。

心誦咒洗下身分次取第二分心誦咒。用洗腳洗手淨已。次取第三分誦咒。用洗頭已。誦前咒以水灑身上。更兩掌滿盛淨水。復誦前咒表本心言。是水奉本咒神。著新淨衣。隨其力分以取香花。供養諸佛如來一切賢聖。發露懺悔我今此身奉施三寶。依如上說。以眞信心作法誦咒。端坐一心至不疲倦若困之時任意起行道乞求食飲得食飲已用誦此咒。咒食然後分喫咒曰。

誦咒三徧已。先撚少許獻本咒神。然自足食。洗缽淨口已。準前洗浴還入道場。供養懺悔讀誦經典。然坐誦咒至不疲困。身倦任起行道。至暮亦然。誦咒若困。行道供養諸佛菩薩。禮拜贊嘆。若欲眠右脇而臥。觀身無常無我終是苦空不淨皮骨假合成就。誦念此咒而入睡眠咒曰。

若誦此咒。一切惡夢皆悉消滅。善神衛護早得法驗。如是淨行時節軌儀。爾時地神復白佛言。世尊咒師誦持法教之時。夢想云何得知法驗善惡之事。佛告地神言。若咒師等。愛樂受持誦念咒法。日夜精進無懈退心。其人若眠寐。其於夢中。若見童男童女裝飾嚴好。或見父母兄弟姊妹形容。當知咒神回視於我。若見前男女等執持香花飲食果味等物。當知咒神親附於我。若見己身莊飾白淨衣服。當作是念咒神慈護於我。卽須勤加精進。若夢見前男女等。執持髙幢幡蓋瓔珞頭冠螺貝刀等。當知咒法成驗在近。若見沙門前男女等。供養三寶奉施行檀。或在花林伽藍塔中。當作是念我今已蒙咒神攝受。若見登山升髙樓閣師子之座。欲踴虛空。當作是念我今法驗極近。若見坐在山峯。或在師子座上。乘騎師子白象等。頭帶天冠。處中爲尊。諸人欽敬。見此相已大法驗。地神當知。咒師等輩善知名相如是。若於夢見屠兒。魁膾旃陀羅。裸形外道。尼犍子。孝子被髮。己身無衣。驚恐走怖。手執不淨。握持熟肉魚等。喫食胡麻滓。墮落深坑。象馬所成武。當知有毗那夜迦等。名金剛嗔怒作其障難。若欲遣除如上所說壇法印等作之。復誦此咒一百八徧。卽成護身。得除障難自然見夢。見眾善相咒曰。

復次地神。有毗那夜迦名勤勇者頂。若見咒師意。欲精進成就咒法。遂被髮生進退之心。延度時日令身不安。意望其山某處作法好。因此被惱卽懶不勤。復向餘人問某處所。他或答言彼是好處。少有難事。更增疑慮兩心不定退失本心。何相知有此障難。若咒師等𨿽誦咒法。眠寐之中於其夢中。若見男子等身手割損。談說罪愆之語。或見塔廟神當雕落毀壞。或見嚴好之者而不得入。當知卽是被毗那夜迦作其障難。忽若見此諸惡相時。不意發退縱逸身心。若欲遣除塗壇供養。以好香花果味飲食。安於壇內。復取一新瓶滿盛水。著於中心。用前洗浴咒咒香水瓶一千八徧。用此水沐浴身體。卽成護身。方能除散毗那夜迦等。復次地神有毗那夜迦。亦名金剛奮迅。令其咒師气力衰弱。聞其咒聲則生厭患。頭痛。恆懷疑慮常隨本性。設有他勸反起嗔怒。貢髙我慢縱逸自在。不存尊卑輕毀一切。若知此障難之相當須受持大金剛輪印已。造壇應入。復用如來佛頂陀羅尼咒。咒如下說。咒香水百八徧用沐浴身。當得除滅毗那夜迦。如來佛頂咒曰。

並誦六字心咒曰。

此咒多誦最爲第一。其毗那夜迦卽當遠離。復有毗那夜迦名金剛橛。令人失心迷亂本性。或使人於拔等之中。應念者令生異念。曾往所作相現於前。狀似鬼魅之所執持。而無識性。誦咒多少則起異想。當爾之時咒神遠離夢見惡徵。若欲淨除如是障難者。須髮大願起菩薩心誓弘救物。一日一夜如法至心空腹持齋。並受淨戒。誦前佛頂咒不限徧數。以五色縷結其咒索。更咒七徧用系左臂。若作此法方能得除惡毗那夜迦等。復次說壇法。咒師先須懺悔淸淨。起菩提心簡覓好地。一日一夜不食持戒。以五色畫作其壇內。以香汁畫佛結跏趺坐。右邊畫睹音菩薩。腰髁鞔著虎皮右手執寶仗左手執澡罐。左邊畫執金剛菩薩兩手執拂。次下畫嗔怒熾焰藏。卽是阿蜜栗多軍荼利。是下畫戟叉。次畫斧鉤錘杵棒罥索螺貝等諸地印具。周匝莊嚴。於觀世音菩薩下。應畫訶利多菩薩摩訶薩。瞿唎跛拏跋跢你。摩訶稅吠你等。各令成。天冠衣服軍持花拂。各一依本法畫獨髻羅剎女形。口中牙齒鉤出恐畏。以人髑髏作其頭冠。坐在石上以蛇絞絡。有其四手。右一手執鉞斧。次手執金剛杵。左一手持新斬首。血泣流汗。次手執持一器。內盛滿血。狀爲阿修羅毗那夜迦等。次下畫藍毗你神。身服新剝象皮。壇四角各作一金剛杵。壇東門畫著大怖畏神。並畫一杵及暮陀羅闍吒。南門畫大金剛。手執鉞斧。震吼毗那夜迦此卽是金剛將神。西門畫蓮華。中髻陀唎那南杜底手執火炬。北門畫摩訶跋折羅施佉羅那喃那。此云大金剛峯侍者。宜畫訖已。隨其力分以辧諸具。依此奉行。

毗柰耶經終

靈云校本末云右奉騰寫祕密藏毗柰耶經一卷伏希後來密徒欽若淨則沙界羣類洽潤法澤。

貞享甲子初商二十四烏一校了

大日本國河州錦縣延命寺苾芻淨嚴識

