佛說造塔延命功徳經

唐般若譯

佛說造塔延命功徳經

罽賓國三藏沙門般若奉詔譯

如是我聞。一時佛在捨衛國祇樹給孤獨園。與大苾芻眾及菩薩摩訶薩眾俱。爾時波斯匿王在大眾中。卽從座起整理衣服。偏袒右肩右膝著地。禮佛雙足合掌恭敬。而白佛言。希有世尊。相師占我。卻後七日。必當壽盡。我爲無常苦所逼惱。無所依仰來投世尊。惟願世尊爲我救護。云何令我得離憂苦。佛告言。大王善自安慰勿得憂怖。諸佛如來有善方便。能令大王獲殊勝利近延壽命。當得阿耨多羅三藐三菩提。諦聽諦聽善思念之。吾當爲汝分別解說。大王當知。若欲免離無常苦惱超入如來法身壽量。應先發心持佛淨戒修最上福。能發此心延王壽命。王白佛言。惟願世尊爲我救護。所說發心持佛淨戒修最上福。我便奉行亦令國人奉行此法。未知發心何等心。持何等戒何福最上。惟願如來爲我宣說。佛告大王言。發心者發四無量心。言持戒者持不殺戒。修上福者無過造塔。悲湣救護一切眾生。諸天善神常來守護。不相捨離如影隨形。發生大王無邊福利。大王建立佛塔福利難思。三世如來所共稱贊。我爲大王略說因緣。王當諦聽。乃往古昔有一小兒此地牧牛。有諸相師來共占相謂言。此牧牛兒卻後七日必當壽盡。是牧牛兒又於異時。與諸小兒聚沙爲戲。中有小兒摧沙爲堆。言作佛塔髙一磔手。或二或三至四磔手。時此小兒戲聚沙塔髙一磔手。卻後更延七年壽命。於聚沙時。有辟支佛持缽而行。時諸小兒以嬉戲心。將沙奉施言我施麨。時辟支佛引缽受之。以神通力沙變成麨。時諸小兒見此因緣。皆悉獲得淸淨信心。時辟支佛與諸小兒悉授記莂作如是言。汝諸童子所造之塔髙一磔手者。於未來世作鐵輪王。王一天下。二磔手者作銅輪王。王二天下。三磔手者作銀輪王。王三天下。四磔手者作金輪王。王四天下。時諸小兒以嬉戲心造如是塔感如是果。何況大王發至誠心。若有善男子善女人。以決定心如法造塔。乃至一肘量一磔手一指節一穬麥。所得功徳無有限量。常有諸天雨花供養。是故大王。若善男子善女人欲造塔時。先於一切眾生起大悲心而爲先導。以菩提心而爲根本。然後淨地作壇供養。以瞿摩夷塗之燒香散花。面正東坐作是思惟。佛薄伽梵自利利他功徳圓滿。復能滿足眾生之願。我今成就第一法身發菩提心。於薄伽梵所有造塔軌儀法則。一一次第如法奉行。

第一采集妙華。以陀羅尼加持七徧。散布壇上供養如來。陀羅尼曰。

第二埏埴作泥團時。作婀字觀。此是如來法界身。先當歸命作如是言。

正埏埴時。以俱胝陀羅尼。加持其泥二十一徧。造一佛塔如造一俱胝佛塔。所獲功徳等無有異。是故此陀羅尼名爲俱胝陀羅尼。陀羅尼曰。

第三次於泥團作娑頗二合字觀。當觀此泥團猶如水精。又如頗胝迦寶。內外淸淨分明瑩徹。以陀羅尼加持一徧。陀羅尼曰。

第四次塗赤土時。作火色觀。卽知一切世間出世間法。皆從微塵而得成就。作此觀已。取幹赤土徧塗泥團。觀一切法本來無生畢竟空寂。作含字觀。想此泥團如鎔金色。然後造塔。以陀羅尼加持一徧。陀羅尼曰。

第五次以泥團入模時。用陀羅尼加持一徧。然後入模。陀羅尼曰。

第六次入法身眞言時。用此陀羅尼加持一徧。然後入印子中。陀羅尼曰。

第七次椎打塔印時。用陀羅尼加持一徧。然後椎打。陀羅尼曰。

第八次椎打竟。以手作塔階時。用陀羅尼加持一徧。安置塔階。陀羅尼曰。

第九次塔正從模中出時。用陀羅尼加持一徧。然後出之。陀羅尼曰。

第十次脫塔出模已安置塔時。用陀羅尼加持一徧。陀羅尼曰。

第十一次安置塔座了。以手按塔頂上。以陀羅尼加持一徧。陀羅尼曰。

第十二次於塔上安傘蓋時。以陀羅尼加持一徧。陀羅尼曰。

佛告大王。若善男子善女人。以淸淨心依此軌儀造作佛塔。若自作若教人作。若復贊嘆若當信受。所得功徳與造佛塔等無差別。當知是人於此一生。不爲一切毒藥所中。壽命長遠無有橫死。究竟當得不壞之身。一切鬼神不敢逼近。五星七曜隨順驅使。一切怨家悉皆退散。隨所生處身常無病。一切眾生見皆歡喜。無淨戒者淨戒滿足。不調伏者能令調伏。不淸淨者能令淸淨。破齋戒者齋戒復生。若犯四重及五無間極重罪業悉得消滅。無始劫來障累皆盡。若有女人欲求男者。卽生勇健福徳之男。四大天王常隨擁護。造塔功徳其福如是。若塔破壞變作微塵。風吹一塵散落他處。塵所經過山林河海。一切眾生觸斯塵者。永更不受雜類之身。捨身受生常得見佛。大王若善男子善女人。若於造塔及陀羅尼。想觀分明一心憶念。永離水難火難王難賊難。刀兵等難無能傷害。若於曠野若空閒處。若於聚落及大會中。能以此經宣告大眾。卽爲救護眾生身命。所獲福徳量與空等。若於後世書寫流通。塔𨿽未造造塔功徳等無有異。我爲大王及未來世一切眾生。廣開造塔延命功徳。王當憶持。

爾時波斯匿王及諸大眾。聞佛所說皆大歡喜信受奉行。

佛說造塔延命功徳經

中天竺三藏牟尼室利

說梵語

西明寺大徳賜紫沙門圓照筆

授

章教寺大徳沙門鑑虛

潤文

靈云校本云貞享四丁卯稔中春二十三日一校了

淨嚴﹝四十九載﹞

