佛說陀鄰尼缽經

東晉曇無蘭譯

佛說陀鄰尼缽經

東晉西域沙門竺曇無蘭譯

聞如是。一時佛在捨衛國祇樹給孤獨園。與大比丘眾千二百五十人菩薩萬人俱。爾時去是佛剎百千億拘利佛剎。過爾所佛土。其剎世界名阿難陀拘蠶﹝晉言華積﹞彼佛號伊迦波提羅耶﹝晉言最上天王﹞如來至眞等正覺。今現在遣兩菩薩。一名阿彌陀法﹝晉言無量光明﹞二名摩訶法﹝晉言大光明﹞爾時二菩薩來到佛所。前以頭面禮佛足。長跪叉手白佛言世尊。從是間過百千億拘利佛剎。世界名曰華積。彼佛號最上天王如來至眞等正覺。今現在遣我來問訊世尊。說法安隱受者增進皆無他不。得不爲天龍夜叉鬼神。若薜荔若鳩洹鬼神。若羅剎鬼神若虎若狼。若人非人所嬈害。彼世如來。至眞等正覺。今遣我持陀鄰尼缽來。今爲一切故欲令安隱。得名聲遠聞色貌端政。有气力有筋力彊如是。

闍離摩訶闍離闍蘭尼郁奇目﹝仁﹣二﹢企﹞三波提摩訶三波提

是時佛告阿難陀言。汝受是陀鄰尼缽持諷誦讀。有佛世尊甚難得值。陀鄰尼缽亦難得聞。若善男子善女人。受持誦讀識七世生宿命。若善男子善女人。受持諷誦讀。一切鬼神人非人蛇蚖蝮蠍。皆不能害。毒不能中。蠱道爲不行。不爲刀兵所傷害。帝王不能得其便。梵不恚之。如是阿難陀。是陀鄰尼缽七十七億諸佛所說。若有中害者。是諸佛語爲無有異。阿逸多菩薩字彌勒。語賢者阿難陀言。我亦當復說陀鄰尼缽。所以者何。亦欲令一切安隱。有名聲徳遠聞。色貌端政饒益力。其筋力彊如是。

頞靪跋靪滅支叉離勒支羅嵐彌漏嵐彌醯離彌離提離爾時佛告

阿難陀言。汝受是陀鄰尼缽持諷誦讀。有佛世尊甚難得值。是陀鄰尼缽亦難得聞。若善男子善女人。受是陀鄰尼缽奉持諷誦讀。識十四生宿命。若善男子善女人。奉持陀鄰尼缽諷誦讀說。終不爲一切鬼神人非人所觸嬈。蛇蚖蝮螫諸含毒之虫所不能害。毒不能中。蠱道爲不行。刀兵不能傷。帝王不能得其便。梵釋四天王所共擁護。阿難陀是陀鄰尼缽。八萬四千億佛所說。佛告阿難陀言。我亦欲復說陀鄰尼缽。欲令一切安隱。有名聲徳遠聞。色貌端正饒气力。其筋力彊如是。

頞靪跋靪涅靪鳩涅靪鐵離抄羅波提安那波提般那波提迦前尼摩訶前尼

是時佛告賢者阿難陀言。受是陀鄰尼缽。持諷誦讀爲一切廣說。若善男子善女人。受是陀鄰尼缽持諷誦讀。識無央數生宿命。是陀鄰尼缽。阿難陀不可稱計億佛所說。如是阿難陀是陀鄰尼缽。若行道若爲賊若爲虎狼。若水中若犯帝王縣官事。當念是陀鄰尼缽諷誦讀持。是陀鄰尼缽。阿難陀系著枯樹卽便生葉華實。何況爲人說病不愈。當爲一切病人咒。佛說經已。賢者阿難陀及諸會者。皆歡喜受行。

佛說陀鄰尼缽經

