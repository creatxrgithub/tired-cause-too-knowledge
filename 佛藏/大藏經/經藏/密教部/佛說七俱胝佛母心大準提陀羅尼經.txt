佛說七俱胝佛母心大準提陀羅尼經

唐地婆訶羅譯

佛說七俱胝佛母心大準提陀羅尼經

大唐天竺三藏地婆訶羅譯

爾時佛在捨衛國祇樹給孤獨園。是時世尊思惟觀察。湣未來諸眾生故。說是七俱胝佛母心準提陀羅尼法。卽說咒曰。

南謨颯哆南﹝一﹞三藐三勃陀俱胝南﹝二﹞怛侄他﹝三﹞唵折戾﹝四﹞主戾﹝五﹞準締﹝六﹞娑婆訶﹝七﹞

若有比丘比丘尼優婆塞優婆夷。受持讀誦此陀羅尼滿八十萬徧無量劫來所造五無間等。一切諸罪皆悉消滅。所在生處皆得值遇諸佛菩薩。所有資具隨意充足。生生常得出家。具持菩薩律儀淨戒。恆生人天不墮惡趣。常爲諸天之所守護。若有在家善男女等誦持之者。其家無有災橫病苦之所惱害。諸有所作無不諧偶。所說言語人皆信受。若有誦此陀羅尼咒滿十萬徧。夢中得見諸佛菩薩聲聞緣覺。自見口中吐出黑物。若有重罪誦滿二十萬徧。夢中亦見諸佛菩薩。亦復自見吐出黑物。若有五逆罪。不得如是善夢之者。宜應更誦滿七十萬徧。是時還得如前之相。乃至夢見吐出白色如酪飯等。當知此人卽是罪滅。淸淨之相。

復次我今說此大陀羅尼所作之事。若於佛像前。或於塔前若淸淨處。以瞿摩夷塗地。而作方壇隨其大小。復以花香幡蓋飲食燈燭。隨力所辦而供養之。復咒香水散於四方上下以爲結界。於壇四角及壇中央。皆各置一香水之瓶。持咒之者於其壇中。面向東方胡跪。誦咒一千八徧。其香水瓶卽便自轉。叉手捧雜花。咒千八徧。散一鏡面。又於鏡前正觀。誦咒亦千八徧。得見佛菩薩像。應咒花百八徧。而散供養。隨請問法無不決了。若有鬼病以咒茅艸而拂病人卽得除愈。若有幼小爲鬼所著。以五色縷應令童女搓以爲綫。一咒一結滿二十一。用系其頸。以芥子咒滿七徧。散其面卽便除差。

復次有法。於病者前墨畫其形。咒楊枝打之。亦便除差。

復次有法。若有病人爲鬼所著身在遠處。應咒楊枝具滿七徧。寄人持打卽亦除差。

復次有法。若在路行誦此咒。無有賊盜惡獸等畏。

復次有法。常持此咒。設有諍訟無不獲勝。若欲往渡江河大海。誦咒而渡無有水中惡獸等難。

復次有法。若被系閉枷鎖禁其身。誦此咒者卽得解脫。

復次有法若諸國土水旱不調。疫毒流行。應以酥和胡麻粳米。用手三指取其一撮。咒之一徧置火中燒。或經七日七夜。六時如是相續不絕。一切災疫悉皆消滅。

復次有法。於河渚間砂潬之上。以印。印砂爲塔形像。誦咒一徧印成一塔。滿六十萬徧。或見觀世音菩薩。或見多羅菩薩。或見金剛主菩薩。隨心所求皆得滿足。或見授與仙藥。或見與受菩提之記。

復次有法。右繞菩提樹像。誦咒滿千萬徧。卽見菩薩爲其說法。欲隨菩薩卽得隨從。

復次有法。若乞食時常持此咒。不爲惡人惡狗等類之所惱害。若於塔前或佛像前或舍利塔前。誦持此咒三十萬徧。復於白月十五日設大供養。一日一夜不食正念誦咒。乃至得見金剛手菩薩。而彼菩薩卽將是人往於自宮。

復次有法。若於轉法輪塔前或佛生處塔前。或從忉利天下寶階塔前或舍利塔前。於如是等諸塔之前誦咒右繞。卽見阿缽羅是多菩薩及訶利底菩薩。隨其所願皆悉滿足。若須仙藥卽便授之。復爲說法示菩薩道。若有誦此陀羅尼者。乃至未坐道場。一切菩薩常爲善友。又此準提大陀羅尼大明咒法。過去一切諸佛已說。未來一切諸佛當說。現在一切諸佛今說。我今亦如是說。爲利益一切眾生故。令得無上菩提故。若有薄福眾生。無少善根者。無有根器之者。無有菩提分法者。若得聞此陀羅尼法。速疾證得阿耨多羅三藐三菩提。若有人能常自憶念。誦持此咒。無量善根皆得成就。佛說此大準提陀羅尼法時。無量眾生遠塵離垢。得大準提陀羅尼大明咒功徳。得見十方諸佛菩薩諸聖眾等作禮而去。

大明咒藏六萬偈中出此七俱胝佛母心大準提陀羅尼經一卷﹝垂拱二年於西魏國寺譯﹞

