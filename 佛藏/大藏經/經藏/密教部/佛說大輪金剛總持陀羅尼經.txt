佛說大輪金剛總持陀羅尼經

佛說大輪金剛總持陀羅尼經

如是我聞。一時佛在王捨城耆闍崛山中。與大比丘眾千二百五十人俱。復有菩薩摩訶薩三萬六千而爲上首。爾時世尊臨般涅槃後。佛法欲滅時。比丘比丘尼優婆塞優婆夷天龍八部。前後圍繞共會說法。當爾之時有執金剛神問其法要。世尊般涅槃後。總持法門云何受持。佛告執金剛神。善哉善哉。汝等金剛能爲末劫眾生。問此利益之事。善思念之。吾當爲汝分別解說利益之事當說法要。佛告執金剛神。夫欲受持總持法門者。及誦經典坐禪種種善法。第一淸淨。第二常決定志誠。第三精勤不退。第四報佛慈恩。第五發弘大誓日夜精確報師僧父母恩。第六報菩薩恩。第七報金剛恩。第八報三十三天恩。第九報四大天王恩。第十報持咒仙人恩。佛告執金剛神言。我滅度後末法之時。眾生薄福三災競起。吾毒鬼神諸天魔等。南閻浮提振旦國中。諸惡鬼神及諸八萬四千天魔。一一魔有五千眷屬。南閻浮提殺害眾生無量無數。汝等金剛今於此會聞祕密之法。汝等金剛聞持咒方法。速先誦大輪金剛陀羅尼神咒。汝不持此法門者。一切諸咒縱令有驗。猶有行僞盜法之罪。滅度之後當落地獄受罪苦已當落畜生道。行僞獲罪如是。若有善男子善女人及無量天仙金剛菩薩無量藥叉一切鬼神等。善聽吾當爲。汝說灌頂神咒。誦二十一徧能成一切咒法。善事速得成就。其咒乃是過去十方一切諸佛因此陀羅尼悉皆成佛。一切菩薩悉至佛道。一切金剛皆得不壞之身。一切仙人悉得成就。誦此咒者能成一切印法一切壇法。當入曼荼羅大壇不用事壇。若作事壇種種災起。天難地難王難賊難水難火難一切夜叉羅剎之難天龍鬼神難諸魔一切人難。誦是咒七日七夜淸淨燒香。於尊像前誦此咒懺悔三業一切諸罪並得消滅。一切鬼神皆悉歡喜。身上所有一切諸病皆得除愈。爾時佛告執金剛神無量天仙阿難比丘。汝等善聽汝持金剛咒。我爲汝於金剛天中結壇。汝持菩薩咒。我爲汝於菩薩天中結壇。汝持天咒我爲汝於天中結壇。汝持龍天咒。我爲汝於龍宮中結壇。汝持二十八部鬼神咒。我爲汝於鬼神天中結壇。汝持夜叉羅剎咒。我爲汝於夜叉羅剎天中結壇。佛告執金剛神。當說咒之時。山河石壁一切六種震動。一切須彌山諸天鬼神皆悉不安。一切龍王皆大奔走。雲雨三十三悉不安。爾時世尊卽說身咒曰。

那謨娑哆梨耶﹝一﹞地婆伽喃﹝二﹞怛他羯哆南﹝三﹞鳴﹝合﹡牛﹞﹝二合四﹞毗羅時毗羅時﹝五﹞摩訶斫迦羅﹝六﹞薩哆薩跢﹝七﹞莎羅帝莎羅帝﹝八﹞哆羅曳哆羅曳﹝九﹞毗陀摩你﹝十﹞三盤禪你﹝十一﹞怛羅末你﹝十二﹞悉陀羯梨怛焰﹝十三﹞娑訶﹝十四﹞

大輪金剛陀羅尼心眞言曰。

南無悉咥哩﹝二合﹞耶﹝一﹞墜尾伽南﹝二﹞怛他伽多南﹝三﹞唵﹝四﹞尾羅時尾羅時﹝五﹞摩訶斫羯羅﹝六﹞伐折梨﹝七﹞伐折羅﹝八﹞薩跢薩跢﹝九﹞娑羅帝娑羅帝﹝十﹞怛羅曳怛羅曳﹝十一﹞毗馱末你﹝十二﹞三盤誓你﹝十三﹞多羅末底﹝十四﹞悉陀阿羯哩底﹝丁以反十五﹞哩焰莎訶﹝心咒﹞

爾時世尊說此咒已。告執金剛神及持咒仙人。比丘比丘尼等。先須著新淨衣燒香供養樓至金剛。誦咒七日七夜。惟燒香及淨水誦咒滿十萬徧。成就一切咒法。以後通用一切印。夫欲持一切咒皆得成就。若能常誦咒。命終之後速至佛地。

爾時金剛藏菩薩摩訶薩等。聞佛說持大輪金剛陀羅尼祕密之藏。我等金剛藏菩薩摩訶薩。各將百千恆河沙等金剛。一一金剛各有百萬恆河沙眷屬。一一各將百千恆河沙等藏神。一一藏神又各將四天天。皆下珍寶及金剛山獻佛願我等金剛藏菩薩摩訶薩悉至佛地。我等眷屬日夜歡喜令我受持。又燒香末香塗香幡花寶蓋百味飲食。奉上世尊供養過去未來現在十方三世諸佛。我等金剛藏菩薩摩訶薩。亦爲末法眾生受持咒。若有善男子善女人及比丘比丘尼優婆塞優婆夷。受持此大輪金剛陀羅尼。於尊像前澡浴著新淨衣。燒香著三盤食供養具說。我等從無始世已來。流浪生死不知劫數。毀謗聲聞人緣覺人辟支佛人佛乘人。毀謗獨覺人阿羅漢。謗大乘菩薩。毀行正法人。污泥伽藍污泥寺塔。污泥經書破戒行。殺盜淫三業不善。出佛身血殺阿羅漢。常行顚倒持正爲邪。十惡不孝殺父害母。一切種種造惡。不知頭數。今於此尊像前發露懺悔。七日七夜三時誦一百八徧陀羅尼神咒。用澡灌三枚盛滿淨水插揚柳枝。作三盤食及酥蜜酪飵茶湯蜜藕種種果子。於尊像前穿一地火鑪似蓮花開敷。用赤土摩拭四面。方咒炭十斤。用樹王木炭輪姜子木是也。不用別炭又用薰陸香三大兩安悉香二大兩白檀香二大兩靑木香二大兩酥半升蜜半升。剉斫斬剪件五種香。猶如巨類大。於一銅器中用銅匙和合誦咒一百八徧。咒此酥蜜香等咒一百八徧。其像面向東。行者面向西。胡跪合掌作供養印。如開敷蓮花相。二大指相並怒向後。二小指合怒向前。六指由如捧缽﹝此名供養印﹞弟子某甲等。ㄙ州ㄙ縣ㄙ鄕ㄙ裏自稱姓名。若比丘比丘尼優婆塞優婆夷。稱本僧尼名本寺名。啟白十方三世一切諸佛。過去一切賢聖冥官業道。弟子ㄙ甲等。ㄙ年ㄙ月八日五更。初懺悔披心露瞻。請十方三世一切諸佛。過去一切諸佛現在一切諸佛當來彌勒尊佛。及十二部經修多羅藏。諸大菩薩一切賢聖僧。一切金剛三十三天。四天王帝釋天王曹地府。日天月天星宿天。善惡童子護戒善神。證知弟子發露懺悔。所有罪障悉令消滅。弟子從無始世界已來。輪回六道流浪生死。不識善惡未識佛時佛邊。造罪常行偸盜飲。酒食肉兩舌惡口種種斗亂。不知頭數殺生無數邪行無數妄語無數。今日今時發露懺悔。一懺已後更不重作。願弟子ㄙ甲等。今於十方諸佛前具說罪禍。破齋夜食常行邪行。生六道餓鬼畜生邊夷下賤。常行不善之處。今日今時發露懺悔。一懺已後復不更重作。若善男子善女人。從月八日至十五日。每日供養皆須新食其七日內誦咒滿十。萬徧有境界。若是上根人得見夢一切諸佛賢聖摩頂受記。卽受佛藥以後。卽證菩薩金剛地位。逐佛而去。若是中根境界。七日之內準前供養風雨靉叇。夢見金剛賢聖。若見下根眾生。準前七日供養。不見賢聖。七日之內不風雨。幡花不動。此人前世造作十惡五逆業。與法無緣倍功懺悔。一日一夜六時懺悔。我等卽須服香念誦。

南無佛陀耶南無達摩耶南無僧伽耶南無十二部經南無金剛藏菩薩南無文殊師利菩薩摩訶薩南無觀世音菩薩摩訶薩南無大勢至菩薩摩訶薩千手千眼觀世音薩摩訶薩十一面觀世音菩薩摩訶薩救脫菩薩摩訶薩定自在王菩薩摩訶薩地藏菩薩摩訶薩藥王菩薩摩訶薩藥上菩薩摩訶薩彌勒菩薩摩訶薩

是諸菩薩等。各將恆河沙眷屬前後圍繞。而白佛言世尊。我菩薩眷屬。各將末香塗香幡花寶蓋。供養十方諸佛。爲末法眾生。修學大輪陀羅尼資助善福。善男子善女人。比丘比丘尼優婆塞優婆夷婆羅門等。修學經典及祕密修多羅法門。持咒者及下根眾生速證。因果我等諸菩薩眾亦令印可。十方諸佛摩頂受記。誦此陀羅尼者。是過去無量諸佛根本法門誦此咒者。能除一切罪障根本之罪悉令消滅。若下根眾生從正月一日。於尊像前誦此神咒十萬徧。則入道場懸四大天王幡四口。四方各各置金剛幡十二口。菩薩幡八口當陽鋪置盧捨那像。於前種種供養用三面銅盤。盤內著種種飲食。用銅垸盛粳米乳酥飯。六垸一盤著垸飯銅匙佛箸羹﹝饑﹣幾﹢霍﹞種種供養。於像前畫地爲壇方圓四尺。香泥塗上。上書五色。一如本方各五寸。於中間圓色向上新盤五枚。滿盛香水插楊枝柳枝。其壇南面穿地。火鑪方圓一尺五寸。於一尺內如蓮華形。用赤泥摩拭其內。準前五種香及酥蜜等。用銅器沙羅。盛酥蜜及香相和一處。用一新銅匙咒此香一百八徧。其壇安五盞燈。雜彩一尺五寸。每月一日一夜。誦咒一百八徧。準前供養。七日二十一回換食。七日已來。境界亦無風雨鬼神不現。金剛菩薩不現者罪根深重。取前五種香和合搗蜜和爲丸。誦咒一千八徧。卽服此香每朝空腹服二十丸用井華水下。每欲喫藥咒水二十一徧。又咒香水沐浴身體著新淨衣。誦咒供養四十九徧。其內障悉得除滅。此下根眾生從無始已來。用三寶物佛法僧物。常行偸盜淫他。一切賢聖受罪無數。ㄙ年ㄙ月ㄙ日。弟子ㄙ甲。今於尊像前金剛菩薩聖僧前發露懺悔。諸佛現前天龍八部一切鬼神供給驅使。諸大菩薩恆爲伴侶。持咒者每日一食。齋粳米乳酪飯得身力彊健。去處通達眾人恭敬。所出言語人皆信受。一切財寶日夜增長。苦行此陀羅尼祕密法藏常生信敬。於一淸淨空房。念誦日夜精勤莫作雜行。一心受持盡此一身。更不受胞胎四生。常與諸大菩薩俱會一處。若善男子善女人。比丘比丘尼優婆塞優婆夷婆羅門等。受持讀誦爲他人解說獲福無量。此經是末法時眾生福田。無量百千陀羅尼之法門得入。亦是一切經藏。善男子善女人。受持讀誦淨於尊像前腳底臥。卽見境界一切經藏及一切藏神金剛菩薩師僧父母及一切尊像。此人從會外來見此相已。閉口勿向人說。若向人說戒行俱破。若善男子善女人。比丘比丘尼優婆塞優婆夷婆羅門等。讀誦經典祕密總持法門。三種梵行口誦經典不說惡言。心不懷惡身無五欲染著。不得與五種氈陀羅女同共居住一處。不得與外道獵師五千徒黨載無數。不得與淫女寡婦同共語言。亦不得沽酒家止宿。亦不得與外道戲論一切經典斗亂諍競誹謗正法及一切利養。若善男子善女人供養尊像。其食不得自喫戒行俱破。施與貧兒得福無量。亦不得食在家人出家人殘食。亦不得五辛酒肉家食。若善男子善女人食此食者。受持讀誦戒行俱破。不名受持讀誦神力俱失得妄語罪說此法時阿難比丘比丘尼四天王天龍鬼神八部乾闥婆伽樓羅緊那羅摩睺優婆塞優婆夷五百婆羅門及三十三天梵王帝釋羅伽人非人等及轉輪聖王。聞佛所說皆大歡喜。悉證無生法忍。卽得阿耨多羅三藐三菩提心。悉證佛地。

爾時世尊說畫像法。於過去未來現在十方三世一切諸大菩薩摩訶薩百千萬眾。俱來集會。

百千金剛藏王俱來集會百千二十八部藥叉天王俱來集會百千香天王俱來集會百千天藥叉王俱來集會百千師子天王俱來集會百千聖僧俱來集會百千持咒仙人俱來集會百千帝釋天王俱來集會百千轉輪聖王俱來集會百千孔雀天王俱來集會百千龍天王俱來集會百千大風天王俱來集會百千大雷天王俱來集會百千四大天王俱來集會百千大雨天王俱來集會百千金翅鳥王俱來集會百千白象王俱來集會百千日天王俱來集會百千月天王俱來集會百千星宿天王俱來集會百千阿修羅王俱來集會百千水天王俱來集會百千火天王俱來集會百千焰摩羅王俱來集會百千大地王俱來集會百千山神天王俱來集會百千河神天王俱來集會百千海神天王俱來集會百千五穀善神俱來集會百千捨宅神俱來集會百千守門戶神俱來集會百千園林花果神俱來集會百千戲食善神俱來集會百千主七寶善神俱來集會百千五種淨錢財天王俱來集會百千修多羅王俱來集會百千祕密藏天神王俱來集會百千功徳天女俱來集會百千比丘比丘尼俱來集會百千優婆塞優婆夷俱來集會百千乾闥婆迦樓羅緊那羅俱來集會百千摩睺羅伽人非人等俱來集會百千仙藥天神王俱來集會百千上妙四時衣服天王俱來集會百千恆河沙數甘露天王俱來集會百千天印大將護念一切眾生俱來集會百千轉輪聖王俱來集會

爾時世尊說此畫像法時。三千大千世界六種震動。是時天雨曼陀羅花。香風四起幢幡自動如天鼓自鳴。十方三世諸佛放大慈光。下至阿鼻地獄。六趣眾生見其光色已。皆悉念佛念法念僧證無上菩提。結集眾會願聞三世諸佛畫像之法。取其絹分爲四復。各長八尺用香汁塗絹。不得用膠汁畫像。其畫像人與受八戒齋淸淨食。澡浴著新淨衣。於一淨房燒香安一澡瓶滿盛香水灌四方。卽爲結界畔。先畫水池。池向下二叉。其池水中畫蓮華。開敷有不開者向下。水池四邊。安劍欄石柱。悉用彩色莊嚴其柱。頂上似開敷蓮華形。其中安金剛珠。其柱一一安金珠。中心作一降橋。亦用彩寶莊嚴。其畫千寶階上畫作五間門屋。其上一如樓形。向上造七門屋。上安鴟尾。其瓦一如碧流離色。向下檐頭。一一口中吐寶花。中懸珠鐸。其七間樓安門及窗。正當中心門安一大金鎖。諸門亦七寶彩畫莊嚴其樓。下當中心門畫作一盧捨那像。一如佛長短形像。左右阿難伽葉。及觀世音菩薩。大勢至菩薩。悉用七寶莊嚴。左右畫二金剛純作金色。手執寶杵威嚴降魔勢。及金剛腳下畫作金山。其左右向下又畫作二金剛形如紅白色。其金剛頂上安輪蓋。其手皆把杵。彩畫莊嚴。腳下還踏金剛山。端正威嚴一開口一笑唇。金剛左右腳下作二師子。舉頭向上作哮吼勢。其盧捨那佛像前。一大金香鑪上安七寶蓋。香煙勿令斷絕。其香鑪前畫一開敷蓮華。其花中心化出七寶花盤。其盤中畫作七个金疊。於其疊中安金銀琉璃珊瑚眞珠。安悉香薰陸香牛頭旃檀香供養盤前。畫四天王幡四口。金剛幡子十二口。菩薩幡十二口龍王幡八口。作一行者。地上作一生褥子。於褥上畫作吉祥鳥艸。行者胡跪合掌供養。若善男子善女人。優婆塞優婆夷婆羅門等。各自畫本尊。面貌喜悅少年形狀。結跏趺坐畫像法訖。

爾時世尊說作一切印法法身印第一

起立腳作丁字立。直兩手向上合掌臂。二中指開。八指相合中節。屈二腕令向上。上頂上。此是護身印。誦咒一百八徧。

降伏一切諸鬼神天魔印第二

八指相合。其二中指爲開右押左。作印時一切諸佛菩薩金剛天等。皆悉歡喜。

能消滅一切罪障印第三

八指無名指二小指二頭指及二中指爲開。左押右合二肘。胡跪誦咒一百八徧。或一千八徧。若善男子善女人。比丘比尼尼優婆塞優婆夷婆羅門等。所有一切過去未來現在一切罪障。悉皆消滅無餘。作此印時。常得一切諸佛菩薩及天龍八部擁護。作此印己。行者心想以此印身如金剛身。供養其三道。印作時於尊像前。洗浴著新淨衣燒香薰手。百味餅果種種供養。其作法人。啟請過去未來十方三世一切諸佛天龍八部。十二部經及修多羅藏。啟告冥官業道。證知我弟子ㄙ甲等。所有一切過去未來現在。一切罪業悉得滅。其人於此陀羅尼印中得作金剛三昧。

摧碎一切諸天魔及一切惡鬼神蠱道精魅惡趣等印第四

起立地腳作丁字立。左手向下怒立指。想其手中有器杖出。右手向上。想其手中有杵。降伏一切諸魔神及一切天魔。降伏盡其人。作大嗔威。齒咬下唇。怒目動眉。其杵印掌中拳八指。其大母指屈節撚頭指中節。於心中想自頂上有火輪。現起忿嗔。想一切天魔一切惡鬼蠱道魅鬼獸等類。一時俱死。向上看天。虛空中一切飛鳥飛天夜叉一切雜類等。一時俱死。

降伏一切天魔鬼神斬頭印第五

並兩腳作丁字立。左手把右手腕不低前拳。名曰金剛鉞斧印。作此印時。一切天魔鬼神。悉皆斬頭一時死。

金剛刀印第六

右手屈無名指小指。於掌中以大母指押二指甲上。舒頭指中指。髙舉手名曰金剛刀印。指想此刀化作百千萬刀。諸鬼神一切精魅。一時俱起。

金剛火輪印第七

二大母指。二中指並相合。其二頭指。及二無名指相叉入掌中。左押右相鉤。合二手腕怒上向下。殺怒猶如百千火輪。其作法人於佛前結跏趺坐。其二肘於兩膝上。心想其火輪有十二輻。一一輻中復有百千火兵。一一火兵化作百千火兵。各各驅使無量火神。若有諸魔鬼神及一切雜類鬼魅恆沙眷屬。惱亂眾生者。其火輪悉能降伏。

金剛藏王降伏魔印第八

結跏趺坐。左右二手頭指中指無名指三指舒左右掌中。右手三指向上。舒左手掌中。左右相押。其右手大指押左手小指。右手小指押左手大指。名曰大降天魔印。其印有二名一如舊印。左手向下右手向上。相叉準前相叉。名曰降伏一切魔印。

爾時如來與過去未來現在十方三世一切諸佛菩薩金剛諸天龍八部百千萬恆河沙諸佛。於菩提道場說此印時。復有三十六種魔王天魔虛空魔及十二魔王。領八萬四千魔兵以爲眷屬。復有五百天魔波旬。各領恆河沙眷屬及無量惡鬼神兵。食啖眾生血肉一切精魅蠱道。更將魔師興雲致雨。非時下霜雹損一切苗稼。復將貯器。於天下行病殺害眾生。恆將爲業無慈悲心。復有雜類鬼神吸人精气。無量無邊有形無形。有手無手有足無足。不言而來來而作言者。怒目心將諸器伏。復有鳥頭天魔鼠頭天魔豬頭天魔雞頭天魔兔頭天魔牛頭天魔。其一切天魔等。捨一切器仗弓弩鉾楯輪蓋一切衣甲。投於如來前乞命作如是言。我等魔眾歸依。如來莫損於我。我於一切佛法中而常擁護。若有持誦經典者。無有一切災難。令其善法日夜增長。一切災難悉滅無餘。

爾時世尊告諸魔言。汝等復能發菩提心。卽得阿耨多羅三藐三菩提。若善男子善女人。於如來滅後受持此陀羅尼者。此人卽得證金剛藏菩薩之位。常得一切諸佛所加護。一切菩薩恆爲伴侶。若善男子等乏少資糧。常令丰足。誦此咒者身如甘露。色力熾盛。若有比丘比丘尼優婆塞優婆夷婆羅門等破戒者。所有一切罪並令除滅。若善男子善女人。誦此陀羅尼。日夜增長精勤思惟。一切眾生枷鎖苦離。回施冥官業道。一切鬼神及阿鼻大地獄。受罪眾生悉令解脫。若有眾生前世造一切惡業。今得人身種種疾病蠱道精魅顚癇狂走。及一切災悔鳥鳴寒熱惡病。連年累月不差者。若誦此陀羅尼一千八徧。一切災病悉皆除差。若薄福眾生短命者。誦此陀羅尼經四十九徧卽得增壽。若有產生難者。當誦此陀羅尼經典四十九徧。災難消滅平復如故。若患瘧病一日二日三日四日五日乃至七日半月。或經一月或復一年不得差者。取井華水澡瓶盛之。於尊像前咒水一千八徧。與此患人三兩合令服之。用前香五丸服之。卽得除愈。若是日瘧病者咒刀一百八徧。畫地作方圓四尺。其患入洗浴著新淨衣。於中坐與香服之誦咒一千八徧。卽得除差。若是多年不差。瘦損者臥著誦咒。尊像前畫地。啟告諸佛願今救苦。燒香至心著百味飲食。奉獻供養卽得除差。若是一切精魅魍魎橫鬼蠱道食眾生心者。上下出血不差者。或經年月。卽於尊像前。準前燒香酥蜜乳酪穀稻華胡麻相和。火中燒之誦咒七日七夜。準前供養及服香丸以井華水卽得除差。若人癲痾病者。準前供養燒香飲食果餅種種。一七日二七日供養卽得除差。若是天行病多月不差者。咒水澡浴並服四五合卽得除差。若人患一切瘡疥及五種加摩羅病者。咒水沐浴四十九日。及服香二十一九。兼於尊像前誦此經典。四十九徧卽得除差。若是疥癬不問幹濕。碎雄黃一兩及酥相和。於尊像前誦咒一千八徧。然後行施一切眾生。爾時世尊說此陀羅尼經。付囑金剛藏菩薩摩訶薩等及阿難比丘天龍八部。前後圍繞恭敬禮拜信受奉行。

加持白粉眞言

唵揭那﹝去音﹞曳濕閉﹝二合﹞馱﹝去音﹞夜莎訶

加持赤粉眞言

唵﹝一﹞揭那﹝去音﹞曳﹝二﹞阿羅﹝上音﹞馱﹝去音﹞夜莎訶

加持黃粉眞言

唵﹝一﹞揭那﹝去音﹞曳﹝二﹞卑馱﹝去﹞夜﹝三﹞莎訶

加持靑粉眞言

唵﹝一﹞阿揭那﹝去﹞曳﹝二﹞可唎馱﹝去﹞曳莎訶

加持黑粉眞言

唵﹝一﹞阿揭那﹝去﹞曳君利﹝二合﹞瑟那﹝去﹞夜莎訶

歸命陀羅尼

所見一切經藏功徳。及見一切道場。皆誦此眞言七徧。功徳不可思議。

南摸布哆耶俱羅尼南摸達摩耶哆以抳﹝二﹞喃摸僧訶耶摩帝﹝三﹞達哩﹝馬﹡栗﹞鞞﹝四﹞薩怛哩曩﹝五﹞喃謨﹝引聲﹞

大輪印以左右手相叉入掌中。二大母指亦入掌中。將中印頂戴。以左腳安右腳上。誦咒二十一徧。向下放之而散。

大輪金剛稽首請偈

南天竺三藏金剛智譯

稽首珠髻大華齒

力士密迹大輪王

烏芻沙摩不動尊

火頭結界軍荼利

或嗔或喚作威怒

移山轉海須臾間

降伏羅剎眾毒心

聞說眞言皆怖畏

摧滅十惡化含靈

超入如來功徳海

爲護弟子持誦者

發心贊請應聲期

願大金剛淸淨眾

跋折羅杵自隨心

於此道場禮念處

周匝圍繞作結界

於時寬延二己巳年秋七月谷旦

無等

金剛輪總持陀羅尼經

