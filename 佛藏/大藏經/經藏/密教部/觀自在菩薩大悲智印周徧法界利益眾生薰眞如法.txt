觀自在菩薩大悲智印周徧法界利益眾生薰眞如法

唐不空譯

觀自在菩薩大悲智印周徧法界利益眾生薰眞如法一卷

大唐特進試鴻臚卿加開府儀同三司封肅國公贈司空謚大辧正大廣智不空三藏和尙譯

我蒙毗盧遮那聖旨。而說觀自在摩訶﹝大﹞枳娘曩﹝智﹞母怛羅﹝印﹞法。若有修瑜伽人。欲生西方極樂世界利益眾生者。卽從阿闍梨耶有智熟者。而受蓮華金剛法儀。廣陳供養作念誦法。於其壇中安置香鑪。其香鑪含攝觀自在周徧法界之相。以何爲相。卽其香印應作紇哩﹝二合﹞文。智業不可得理。攝四種義合成一字。其梵文是也。賀字諸法因不可得。羅字淸淨無垢染。伊字自在不可得。惡字本不生不滅。是爲順義。本不生不滅。自在不可得。淸淨無垢染。諸法因不可得。是爲逆義。逆順相應顯香印文。我作其圖。

是妙香印名大悲拔苦。所以者何。依燒之次第。而顯眞實理。若燒盡時。表若順若逆遂歸空法也。處當觀察。從紇哩﹝二合﹞一字。出生唵嚩日羅﹝二合﹞達摩等五字。一一字中出生無量字門。一一字門化作一切佛菩薩身。一一化身周徧法界利益眾生。是故行者得無量福。悉地圓滿蒙諸佛加被。是故行者獲現世安穩無諸障礙。如妙蓮華。見者愛惜。轉已得生極樂上品蓮中。其有利根智慧方便。現身見佛。得陀羅尼名。不染世也。所生之處身出妙香。徧十方國。眾生得薰。皆證不退。如是功徳不可具說。其香鑪蓋上。可雕嚩日羅﹝二合﹞達摩字。首加唵字以爲五字﹝可旋順﹞其蓋中央應立三昧耶形。一鈷杵上安開八葉蓮華是也。如上五字圍繞此三昧耶。三昧耶者是本誓之形也。若見此形作禮專念。卽證蓮華性。所以生極樂者更不染世。設交世間。度眾生如蓮華不爲諸垢所染也。皆由過去本誓願力故。證此果界也。是故行者立此三昧耶形。應專念之而作是想。是文之香煙成此三昧耶形。此形更爲本尊形體。表因時本誓。遂爲果時形色。是三昧耶義也。燒香之時結本尊契。誦是本眞言印之。卽得成就。其蓋圖如斯。

圖

﹝如上香印略說﹞。

得入此輪至無上菩提。若欲不間常誦眞言。然而未離攀緣擬懈怠者。但依是妙印。應燒栴檀蓮等香。如是每日作燒香法者。卽成常業誦持金剛法明。何以故。如上眞言字義。皆於此印香能顯示故。

根本印。二手金剛縛。二頭指頭合如蓮華葉。二大指並立卽成。眞言曰。﹤﹦﹥

若人持此一字眞言。能除一切災禍疾病。命終之後當得極樂上品之生。余諸所求世間出世大願隨持得成。何況依此教法而修行者。一切悉地不久圓滿也。

觀自在菩薩薰眞如香印法說已竟。

觀自在妙香印法一卷

享保龍集乙卯仲夏之谷。以淨嚴和尙之點本。將仇校之壽梓。而以香煙輝眞如雲覆剎塵。

大和長谷妙音院輪下沙門無等志

