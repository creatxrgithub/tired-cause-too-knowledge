施諸餓鬼飲食及水法

唐不空譯

施諸餓鬼飲食及水法﹝並手印﹞

特進試鴻臚卿大興善寺三藏沙門大廣智不空奉詔譯

先出眾生食。事須如法。周匝種種皆著並須淨好。或一分或少許或一器。皆須安淨銅器中如法。如無銅器白瓷亦得。如無瓷器可用漆器。其飲食須和淸水。面向東立坐亦得作法。

夫欲施一切餓鬼飲食者。先須髮廣大心普請餓鬼。先誦此偈至心一徧。然後作召請法。所獲福利果報不可校量。

比丘比丘尼﹝某甲﹞發心奉持

一器淨食

普施十方

窮盡虛空

周徧法界

微塵剎中

所有國土

一切餓鬼

先亡久遠

山川地主

乃至曠野

諸鬼神等

請來集此

我今悲湣

普施汝食

願汝各各

受我此食

轉將供養

盡虛空界

以佛及聖

一切有情

汝與有情

普皆飽滿

亦願汝身

乘此咒食

離苦解脫

生天受樂

十方淨土

隨意遊往

發菩提心

行菩提道

當來作佛

永莫退轉

前得道者

誓相度脫

又願汝等

晝夜恆常

擁護於我

滿我所願

願施此食

所生功徳

普將回施

法界有情

與諸有情

平等共有

共諸有情

同將此福

盡將回向

眞如法界

無上菩提

一切智智

願速成佛

勿招余果

願乘此法

疾得成佛

合掌當心誦此偈。以印作召請開喉印以右手大指與中指。面相撚。餘三指相去。微作曲勢卽是。名普集印咒曰。

作此印誦此咒一七徧。廣運悲心。願令法界微塵剎中。一切餓鬼悉皆雲集。

又誦開地獄門及咽喉咒曰。

誦此咒時。以左手執持食器。以右手作前召請印。惟攺一誦咒一彈指。以大指與中指頭相撚。彈指作聲卽是。餘三指開稍微曲此名破地獄門及開咽喉印。爾時如來。卽說無量威徳自在光明勝妙之力加持飲食陀羅尼曰。

誦此咒一七徧。一切餓鬼各皆得摩伽陀國所用之斗七七斛之食。食已皆得生天或生淨土。能令行者業障消除增益壽命。現世獲無量無邊福。況當來世。卽作手印誦此眞言加持飲食。以右手大指。摩中指甲三兩徧。三指直立之。又以大指撚頭指。彈指作聲。一誦咒一彈指卽是。

又誦蒙甘露法味眞言。作施無畏印。以右手豎臂。展五指直上卽是。眞言曰。

作前施無畏印。誦此施甘露眞言一七徧。能令飲食及水。變成無量乳及甘露。能開一切餓鬼咽喉。能令飲食廣得增多平等得喫也。

次作毗盧遮那一字心水輪觀眞言印。先想此鑁字於右手心中。猶如乳色。變爲八功徳海。流出一切甘露醍醐。卽引手臨食器上。誦此鑁字一七徧。卽展開五指。向下臨食器中。觀想乳等從字中流出。猶如日月乳海。一切鬼等皆得飽滿無有乏少。此名普施一切餓鬼印眞言曰。

觀想誦此咒一七徧已。寫於淨地無人行處。或水池邊樹下。惟不得寫於桃樹柳樹石橊樹下。寫訖更爲至心。稱五如來名號三徧功徳無量。

曩謨寶勝如來除慳貪業福徳圓滿。

曩謨妙色身如來破醜陋形相好圓滿。

曩謨甘露王如來灌法身心令受快樂。

曩謨廣博身如來咽喉寬大受妙味。

曩謨離怖畏如來恐怖悉除離餓鬼趣。

行者若能如此。爲稱五如來名者。以佛威光加被彼故。能令一切餓鬼等。無量罪滅無量福生。得妙色廣博得無怖畏所得飲食。變成甘露美妙之食。速離苦身生天淨土。

若施食已。行者當更爲諸鬼神等。誦受菩薩三昧耶戒陀羅尼。每誦三徧眞言曰﹝印合掌也﹞。

誦三徧已。一切鬼神皆得堪聞甚深祕法。盡得具足三昧耶戒獲無量福。

已施諸餓鬼悉皆飽滿訖。當須以陀羅尼法發遣。方得歸於本所。發遣解脫眞言曰。

若誦發遣咒。先作咒印。以右手作拳。以大指撚頭指。仰掌彈指作聲。是名發遣。每寫食了誦一七徧彈指。能令一切鬼神。得此食已當得去也。若不發遣不得去也。

若不具足如是法者。施諸餓鬼皆不得周匝。或有得者或有不得者。虛用功力深可湣哉。

若有行者發菩提心。能如是修行者。具足此法施諸餓鬼者。一切餓鬼皆得飽滿無有乏少。持法之人悉應知之。若以加持飲食陀羅尼。持一器淨食寫淨流水中。能令一切婆羅門仙皆得此食食已異口同音咒願。此人於現世中卽得延壽。其人具足梵天威徳行梵天行。若以此咒咒一切供養佛物。若水若香花飲食。皆咒二十一徧。而然供養佛。卽如是種種。以供養十方一切諸佛無異。

施燋面餓鬼一切鬼神陀羅尼經要決

別有救面然餓鬼陀羅尼經唐實叉難陀譯。

貞享四年中春二十日一校了淨嚴﹝四十九載﹞

元祿十六年二月十七日以淨嚴和上本再校了

尊教

寶永三丙戌之春得此密軌戊子之冬十月二十二日一校了

性寂

