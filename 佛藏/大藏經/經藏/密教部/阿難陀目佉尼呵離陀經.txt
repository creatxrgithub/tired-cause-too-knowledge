阿難陀目佉尼呵離陀經

劉宋求那跋陀羅譯

阿難陀目佉尼呵離陀經

宋天竺三藏求那跋陀羅譯

聞如是。一時佛遊於惟捨梨大黎樹間。有精舍名交路莊挍。與摩呵比丘僧三十萬人俱。時佛欲放軀命。自期三月當般泥洹。爾時佛告賢者摩目﹝加／心﹞蘭。令到三千大千國土。盡呼其中聲聞辟支佛種。及發摩訶衍者皆使來會。摩目﹝加／心﹞蘭則時受教。稽首佛足作禮而去。自以功徳便一舉足蹈須彌山頂。承佛威神卽坐思惟。我當作何三昧。令三千世界聞我請音。應時三昧尋如所念。十方一切徧聞其聲。時有百萬比丘來會精舍。賢者舍利弗復發念言。我亦當三昧知閻浮利內比丘。所在遠近令聚。則如所念應時皆集。及知處所。時有四十萬比丘來會精舍。

佛復告不現相菩薩。儒首菩薩。棄諸勤苦菩薩。出一切憂冥菩薩。除一切蓋菩薩。一切尊自在菩薩。其音廣聞徧見普安菩薩。眾香手菩薩。一語報萬億音菩薩。慈氏菩薩等。汝行到十方如恆沙等諸佛國土。盡呼其中發菩薩意。已得阿惟越致及未得者。已得無所從生法忍及未得者。皆令來會交路精舍。十菩薩等各受佛教稽首而去。徧到十方恆沙國土。爾時八十億百千一生補處菩薩來會。億百千阿惟越致菩薩來會。三十億得無所從生法忍菩薩來會。六十億淨意解脫菩薩來會。初發大意及應法住者不可計數。悉皆一類持佛威神。各從十方飛來到此。爲佛作禮都會共坐。

時舍利弗見菩薩眾。品第差異所住不同。而一等類俱飛來會。卽驚怖言將佛功徳神力所致。用何等故來會如是。舍利弗卽起正衣服。爲佛作禮長跪叉手。白佛言我所疑怪今欲問佛。使會菩薩令得直信。聞佛所說各得其所。恆沙等佛所說經法。當令一切皆平等。聞及得淸淨。令無數人種種所問皆能報答。行何法住常不失意。疾得無上平等之道最正覺乎。佛言善哉善哉舍利弗。乃爲諸菩薩摩訶薩故。欲聞其義快如是乎。佛言諦聽善持斯言。吾爲汝深加解說。令一切聞疾得無上平等之道最正覺。佛語舍利弗是菩薩等已得應此陀鄰尼捲。爲已照明諸法悉爲一切諸法作導。所以者何用開一切人故。

佛告舍利弗。菩薩有四事行用得是法。何等爲四。一者身所行常謹敕。二者口所言常至誠。三者意所念常柔順。四者善權方便救護一切。是爲四事用得是法。

佛告舍利弗。菩薩復有四事得不可盡空身慧。何等爲四。一者以淸淨住。燒諸勤苦解散疑垢。度脫一切世間人民。二者以淸淨住持諸經法導利一切。三者以淸淨住持所作功徳饒益一切。四者淨諸國土過度一切使得佛法。是爲四事空身淨住慧不可盡。

佛告舍利弗。菩薩復有四事。持陀鄰尼目佉。用入生死令疾逮得。何等爲四。一者陀鄰尼目佉因世名色使疾得淨法。二者陀鄰尼目佉入於忍辱。三者陀鄰尼目佉悉入一切思想之根。四者陀鄰尼目佉入一切所爲善惡之法。使疾逮得。是爲四事。疾逮得此陀鄰尼目佉也。

佛告舍利弗。菩薩疾欲逮。得阿難陀目佉尼呵離陀鄰尼。當先學曉四十八名。何等爲四十八。

無爲不爲普門精勤寂滅照光順教常念所念妙禦妙句有心無意心無所心解脫行者無動他余無脫無生無垢行嚴淨名聞有無無礙調定長光明作合會甚勇大勇嗟嘆句不可動不動等動次堅諦住無礙行普尊精勤行須彌住疏堅彊力得彊力大光明長照明至一切護無斷無有總持門

現在佛所說如是神咒四十八名。

佛告舍利弗。菩薩當念陀鄰尼。如是若脫法若不脫法。不作是念亦不知亦不了。於其中不有所增亦無所減。亦不見脫亦不見不脫。亦不見起亦不見滅。亦不見當來過去今現在。亦不見來亦不見去。亦不求佛亦不轉意。亦不相好亦不種好。亦不眷屬亦不有戒。亦不三昧亦不智慧。亦不解脫亦不見解脫慧。亦不坐行亦無所得。亦不垢除亦不慧亦不無慧。亦不教授亦不淨一切。亦不有我亦不有人。亦不有爲法亦不精進。亦不行亦不淸淨。亦不身亦不心亦不口。亦不當來亦不過去亦不今現在。亦不自爲身亦不爲他人身。如是舍利弗。是法名一切法中無上最法。亦撿斂諸法亦入一切法中。是名爲念諸佛法。是陀鄰尼名法之猛略聚一切法。是名明解章品淨一切人滿足諸願令得。名聞覺意三昧。是名悉自成本功徳。是名法種積藏發諸意根。令甚尊重相好嚴莊無能動者。若天魔來亦不能壞。無能奪者無能近者。如是舍利弗其有菩薩。聞是阿難陀目佉尼呵離陀鄰尼。爲已得阿惟越致及無上平等之道。何以故於是諸佛所行。皆以具足爲一切作行。破壞五道生老病死及諸疑結使。疾得陀鄰尼。佛爾時說偈言。

莫作念言法空

莫輕言得不得

直信法莫中疑

則疾得陀鄰尼

恐爲是空所縛

分別空得佛疾

是要慧無涯底

速逮近陀鄰尼

菩薩持陀鄰尼

爲總攝諸法則

聞十方佛道教

及智慧皆悉得

了尼呵陀鄰尼

譬如日大光明

受諸佛名決法

淨受持得法解

此目呵陀鄰尼

諸所有現在前

於諸法最爲上

悉等護世間人

令十方人非人

一劫中問慧義

應悉爲解所疑

其劫竟智不盡

若受信於經道

精進持中正法

近一生補其處

卽得爲法王子

若持是陀鄰尼

則爲哀一切人

名聲徧閻浮利

爲世尊所稱譽

其有持是經者

臨壽終皆悉見

八十億拘利佛

申手授生尊處

有學是陀鄰尼

千億萬劫數中

所作罪惡邪冥

一月中皆滅盡

若菩薩作福地

萬億劫不懈倦

不如學陀鄰尼

一月中得停等

具受說陀鄰尼

悉得諸三昧慧

已得意不復轉

當得佛有國土

有供養是經者

使三界作魔行

欲嬈亂壞其意

終不能動搖是

一切空得曉了

用是生無數佛

如是語無有異

陀鄰尼不可盡

於是處聞是事

提和竭授我決

如恆沙數等佛

於其時便悉見

諦奉持是經卷

一切願皆疾得

入諸佛國土法

隨所宜能化度

常淸淨諸佛國

於眾僧無瑕穢

問名深幽妙法

是經卷悉能知

於淫泆皆已無

於思惟有七覺

八十憶諸佛等

陀鄰尼悉持與

常止心莫念非

不當念愼莫念

如是念莫不念

後得徳不可量

常當了是經事

愼莫令有狐疑

如人行入大海

終不言寶難得

受福徳天人樂

如是事終不遠

亦當疾逮得佛

以是故念莫離

佛告舍利弗。菩薩有四事行疾逮陀鄰尼法。何等爲四。一者遠離世間愛欲。二者不說他人長短人亦不得其便。三者有所求索不逆人意。無所愛惜與後不悔。四者晝夜精進常志求諸法。是爲四事。舍利弗菩薩行是。疾逮陀鄰尼。佛爾時說偈言。

遠眾惡離色欲

作罪行墮地獄

無三毒災不生

捐所愛得是經

不嫉妒於他人

不自欺其親族

常等心於一切

於身體大端正

常捐棄身所樂

於世間無嗔諍

不與人共從事

便逮近陀鄰尼

於晨夜常精學

於外道無所冀

常作是求上法

陀鄰尼自然現

佛告舍利弗。菩薩有四事行。疾逮得是陀鄰尼。何等爲四。一者獨在空閒處。二者住深法忍。三者若有饋遺者不以喜。四者不愛惜軀命何況財寶。是爲四事。舍利弗菩薩行是。逮得陀鄰尼。佛爾時說偈言。

在空閒念正法

不輕慢於他人

生死熾如載火

得人身當作行

常持意在深忍

於財費足而已

坐宗室起等意

不偏厚其種性

但供養佛與法

住善力越世難

卽毀形下須髮

便得徳入微妙

當知空及世事

以是故棄所有

愚行者貪財利

無戒忍及智慧

佛告舍利弗。菩薩復有四事行。得是陀鄰尼。何等爲四。一者有八品字。開入智慧解黠中。何等爲八。一名爲波。以一切著法使入空法中。二名爲羅。如來若現相好不現相好。以身入諸法中。三名爲婆。若癡法若黠法。使入解慧法中。四名爲迦。知諸殃罪所能使入功徳福中。五名爲闍。知生老病死卽於是入無色中。六名爲陀。視諸地世間皆空不驚怪入無願中。七名爲捨。休息諸法使入淸涼法中。八名爲叉。知一切法空是爲八。復有四事。一者常思念八品字。二者若書是經當諦書之。三者若持是經當諦持之。作是諦持讀至十五日。四者當如法行念八品字。是爲四事。舍利弗菩薩應用是行。疾得陀鄰尼。佛爾時說偈言。

常當念八品字

書持捲諦奉行

十五日讀莫離

勸一切求佛道

要當學開化人

得智慧疾近佛

悉徧見十方佛

皆爲現在前立

佛告舍利弗。菩薩復有四事。念陀鄰尼得法利。何等爲四。一者常爲十方諸世尊所念。二者所作爲魔不能壞其意。三者宿命諸罪皆爲消盡。四者初不斷至誠之說。諸所問皆能發遣。是爲四事。舍利弗菩薩得陀鄰尼法利。佛爾時說偈言。

爲諸佛常所念

魔不能得其便

所作罪卽消滅

爲一切解所疑

佛告舍利弗。過去久遠世所經劫。無央數。復倍無數長遠不可極不可復計劫。爾時世有佛號寶具足有徳行王如來。過四道不受平等覺安定於天上。天下號天中天。其佛爲一切說法無能過者。臨般泥洹時有遮迦越王名曰陀樓。主四天下。其子字無念。名聞具足年十六歲。是時太子行到佛所聞彼佛說陀鄰尼經。聞已歡喜卽得是經。得已諷學常念奉持。精進不睡脇不在席七千歲。不念愛欲七千歲。不念財寶七千歲。不問他事七千歲。常獨一處止意不傾動七千歲。爾時皆聞九十九億不可計佛說智慧法。聞已便棄國捐王。行作沙門九萬九千歲。奉行阿難陀目佉尼呵離陀鄰尼。復爲一切說。在一世中教化世間人民。令八十億萬那術人。皆使發阿耨多羅三藐三菩提心。逮得阿惟越致。時復有長者子名月英。於大眾中聞是陀鄰尼。聞已勸助持。是勸助福徳到九十萬億佛剎。供養諸佛成立功徳。於爾所佛國皆得諸陀鄰尼。卽逮得一生補處。作飛行菩薩。佛語諸菩薩。於是三劫中供養爾所佛。過三劫已當逮得無上平等之道最正覺。爾時長者子月英者。卽提和竭佛是也。王陀樓子無念名聞具足者。卽阿彌陀佛是也。佛告舍利弗。我於颰陀羅劫中。與諸菩薩說陀鄰尼。其聞是經有代歡喜。用勸一切者。其所施作以勸助福。超越四十萬劫。不復更勤苦。後當得道自恣其意。如復供養九十萬佛已。當得無上平等之道最正覺。佛語舍利弗。若有菩薩最後聞得是陀鄰尼。奉持勸助代歡喜者。其徳如是。若有菩薩因歡喜徳。若以慈心爲經墮淚衣毛起者。皆當逮得阿惟越致。引著無上平等道中。若權慧書若持若學若諷若讀。舍利弗如是輩福不可量。不可稱不可說。一切人民無能計無能極者。佛爾時說偈言。

若聞已加勸助

及書持諷誦讀

諸天人計其徳

無能知福祐巨

所生處常見佛

於深經得慧證

堅持法無能動

便疾得明解覺

常定意不增減

諦不失陀鄰尼

無色想立相好

爲世雄無有上

長者子聞是經

所生處識宿命

常得見無數尊

如所願卽得佛

若欲疾得佛者

及速離於眾魔

欲得百功徳相

常念是得不久

如恆沙世尊剎

滿其中珍寶施

不如是書持者

譬諭之終不等

佛告舍利弗。若有菩薩持意念學陀鄰尼時。有山名醯摩洹。有八鬼神在其中。常共擁護之開人志意。何等八。一名勇彊神。二名照明十方神。三名多所饒益神。四名龍王大力神。五名至誠行神。六名能調不調神。七名童男神。八名快臂神。是爲八神名。若學是經欲令神來者。淨自洗沐著新衣服。當經行時常持慈心。向一切劫。乃端心讀陀鄰尼。當隨是經堅奉持之。則疾開解得智慧。爾時神在前立。佛告舍利弗。復有八菩薩在欲天上。常等護人民授與經道。何等八。一名照明十方天子。二名世明天子。三名智光天子。四名日光天子。五名上審天子。六名滿所願天子。七名星王天子。八名習行天子。是爲八天子名。常等護人民勸念持是經者。令疾定意得陀鄰尼。求是經者常當精志。念陀鄰尼教一法奉行。無毀經戒所語至誠。其行亦爾。常當孝順於諸尊老。視一切人如佛無異。諸所愛重不以輕心。常念反復卽得善報。及逮深忍眼。及得見無所從生法。

佛說經時。三十二恆沙等菩薩悉逮得陀鄰尼立阿惟越致地。六十億天子得無所從生法忍。三萬二千天與人發阿耨多羅三耶三菩意。爾時三千大千國土。爲六反震動。雨於天華箜篌樂器不鼓自鳴。時舍利弗前問佛言。惟世尊是名何經云何奉行。佛告舍利弗。是經名阿難陀目佉尼呵離陀鄰尼。疾使人民得一切智。佛說經已。舍利弗及十方無數菩薩。天與人乾陀謣阿羞倫及持世者。皆歡喜前稽首佛足作禮而去。

阿難陀目佉尼呵離陀經

