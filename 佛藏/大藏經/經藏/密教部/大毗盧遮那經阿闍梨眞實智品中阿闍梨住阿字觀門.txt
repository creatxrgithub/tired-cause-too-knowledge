大毗盧遮那經阿闍梨眞實智品中阿闍梨住阿字觀門

唐惟謹述

大毗盧遮那經阿闍梨眞實智品中阿闍梨住阿字觀門﹝亦名四重字輪曼荼羅成身觀亦名三重布字成身曼荼羅觀行﹞

淨影寺比綺院五部持念僧惟謹述

成入理軌儀一卷

夫言阿闍梨者。解祕中最祕眞言智大心。阿字名種子故。一切如是依法皆徧受。若於此教法。解斯廣大智正覺大功徳。說名阿闍梨。是卽爲如來。亦卽名爲佛。梵云汗﹝口﹡栗﹞馱。汗﹝口﹡栗﹞馱者。卽是眞實心。卽是阿字。夫言阿字者。卽是一切諸佛之母。是一切眞言生處。最爲上妙。佛心之字。若言阿字內音。卽是喉中之音。當知此阿字徧布一切支分。卽是本不生義。梵有二音。一名阿剎囉。是根本字。亦名不動義。不動者是菩提心義。如最初二音阿阿。是根本字。次從伊伊。乃至污奧。凡十二字。皆是從生增加之字。皆是女聲。其根本字者。是男聲。男聲是慧義。女聲是定義。又解說有五聲。阿字體聲。阿字行聲。伊伊至污奧。凡十二字。皆是三昧之聲。暗字證三菩提之聲。惡字是入大般涅槃之聲。若見仰壤拏曩莽。卽同上點。亦是證三菩提之聲。若見野囉等八字。卽同傍點。亦是大般涅槃之聲。其根本字。徧一切處。增加字。亦徧一切處。根本增加不相異也。皆以根本字體本。而傍角加畫。是故根本增加不一不異。猶如器中盛水。因器持水。水不離器。如是更相依持。能徧內外。非但阿字徧一切處。次從迦佉誐伽仰。乃至乞灑﹝二合﹞字。亦徧一切處。何以故。皆是根本之音。其根本音者。卽是阿字。又如迦字。各各自有從生增加之字。如迦字中卽有計蓋之字。皆是女聲。緣迦字體上加畫。則成增加之字。體是慧義。而加是定慧相持。合而爲一。其體不失。止觀雙行。亦徧一切處。所以增加徧於根本。根本徧於增加。從生徧於種子。種子徧於從生。所以梵云鄔婆縛。亦名發起。猶如種子生果。果還成種。今此阿字卽同種子。能生多果。一一復生百千萬倍。乃至展轉無量不可說也。然見子識果。因旣如此。當知果必如之。今此阿字亦如是也。從此根本。無師自然之智。一切智業。從此而生布諸支分。布支分者。卽是自心。由此自心。卽攝一切身分。離心無身。離身無心。亦同於阿字。若徧布此字者。卽同諸佛。謂從字有果。卽是佛能證正知。故名爲正覺。猶識此字之理性者。故得如來名。此字之性理者。謂此阿字卽是本不生義。又如人有心能徧。支分皆受苦樂。阿字亦徧一切支分。卽是心本不生義。阿字徧一切字。若一切字無阿字。卽字不成。要有阿字。若字無頭。卽不成字。故以阿字爲頭。從一阿字音。凡一切諸聲中。皆有阿字之音。不得此阿字音者。從字音表。而得有聲。生以有聲。生以有聲故徧於支分。能表一切世間出世間之法。若但見其字音。則能詮表於理。又要音韻語言。牙齒﹝髙﹡皮﹞﹝示﹡﹝恙﹣心﹢皿﹞。得有所表。謂靑黃赤白。東西南北。方圓大小。上下尊卑。一切事類。方可領解。故經云。祕密主此是徧一切處法門。又華嚴經云。如是字母能於一切世出世間善巧之法。以智通達。到於彼岸。殊方異藝。成綜無遺。文字算數。蘊其深解。醫方咒術。善療眾病。有諸眾生。鬼魅所持。怨憎咒詛。惡星變怪。死屍奔逐。癲癇羸瘦。種種諸疾。咸能救之。使得痊愈。又善別知金玉珠貝。珊瑚琉璃。摩尼車璖。雞薩羅等。一切寶藏出生之處。品類不同。價直多少。村營鄕邑。大小都城。宮殿苑園。巖泉籔澤。凡是一切人眾所居。菩薩或能隨方攝護。又善觀察天文地理。人相吉凶。鳥獸音聲。雲霞气候。年谷丰儉。國土安危。如是世間所有技藝。莫不該練盡其源本。又所以經云。祕密主。故以阿字爲頭。阿字卽是眞言之心。佛心之字。上來所說。阿闍梨住於佛地。義猶未了。卽是此中住阿字觀門。此阿字者。亦名奢摩他。亦名毗缽捨那之智。亦名眞寶之智。亦名一切智智。所以經云。一切智。根本智。後得智。從後得智起大悲。從大悲起三種化身。夫阿闍梨若觀此字。而相應者。卽是自身同於毗盧遮那佛身。亦名金剛不壞之身。亦名普現色身。亦名三種意生身。阿闍梨謂觀此阿字之輪。猶如孔雀尾輪。光明圍繞。行者而住其中。卽是住於佛位。是故淸淨法界圓鏡中。現出阿字。所以從阿字旋轉出生諸字。卽徧一切眞言名字之中。周旋往返。百千萬倍。入諸旋陀羅尼門。總持無礙。所以從阿字旋轉出。生三身四智。而轉法輪。若行者爲人作阿闍梨者。先須建立大悲胎藏曼荼羅王。住於佛位。以此諸字。合集成身。卽住佛位。然布字之時。分爲四重。每重皆有三種歸命。頭爲初分。咽爲二分。心爲三分。臍爲四分。

凡布字之法。當從行者眉間白毫。而觀迦字。右旋逐曰。而轉令環。相接四重。亦復如是。一一合集成身。所以經云。迦左吒哆跛。初中後相加。以等持品類相入。自然獲得菩提心行。成等正覺。及般涅槃。卽是初阿阿暗惡四重之義。又迦左吒哆跢等二十字。卽是中義。其伊伊至污奧。凡十二字。卽是加以等持品類之義。又仰壤拏曩莽至﹝唬﹣兒﹢﹝雪﹣雨﹞弱搦諾莫等二十字。卽是後相義。故總而言之。相入自然。又解。分爲三分。頭爲初分﹝黃色﹞。咽心爲中分﹝白色﹞。臍爲後分﹝黑色﹞。若用迦字爲輪。卽不用劍字。若用劍字爲輪。卽不用迦字。斯謂發菩提心。行果爲中。大寂爲後。是名三分。阿闍梨旣如是三重成身已。其曼荼羅並及弟子。亦如是布之。三事皆成。是名祕密曼荼羅。若不了達此中意趣。難依前事法而作。不名善作。虛費其功夫。亦無所成也。又此布字之法。卽是大悲胎藏三重祕密曼荼羅。自非人集眞明之行。堪傳授者。方以意想傳之。不可文載。故師已口相授﹝經云但言字輪品﹞其伊伊至污奧。凡十二字。皆在字輪外散布。由。

光焰又仰壤﹝口﹡拏﹞曩莽。噞﹝肆﹣聿﹢角﹞喃南鑁。﹝口﹡虐﹞弱搦謨莫。

凡五字隨三輪而轉。相入自然。今此輪者。卽是三轉法輪之義。行者相應如是布字持念。卽是持明之身。猶如大日如來神力加持。等無有異。此輪亦名因緣輪。師及弟子。並曼荼羅。皆如是安布諸字。亦名祕密之輪。此諸字亦是一切佛心之字。亦名眞言之輪。輪者梵音名阿剎囉輪。阿剎囉輪者。謂從一阿字輪生多字。故名爲輪。阿字卽是菩提體性。如摩訶毗盧遮那。住於菩提心體性。種種示現。普門利益。種種變現。無量無邊。𨿽如是垂迹無窮。然實常住不動。亦無起滅。猶如車輪。𨿽復運轉無窮。而中未曾動搖。由不動故。能制羣機。動而無動。卽是阿字本不生義。以無生無滅。卽無動無退。而生一切字輪。輪無窮。是名不動之輪。阿闍梨若能如是了達不動之輪。而布諸字。其體自然。身有所表。無非密印。口有所說。皆是眞言。意常止住。無非觀門。凡有見聞觸知之者。皆必定於無上菩提。所成福利。眞實不虛。若能如是。卽同毗盧遮那如來。而作佛事。常照世間。阿闍梨若持念時。或觀句輪。句輪者。觀本尊心。有圓明而布眞言之字。輪轉相接。明了現前。觀此字輪。猶如白乳。次第流注。入行者口中。或注其頂。相續不絕。徧滿其身。其圓明中。有種子字。字常明了。猶如流水無盡。如是持誦疲極已。卽但住於寂心阿字。又言三洛叉數者也。卽是三十萬徧。若行者又得見本尊種子印等。卽從本尊種子印中。而見本尊。如是成就已。卽能徧安布諸字。而成自體。卽如實知自心。成徧照之身。是名洛叉之義。若不如是相應者。於百年中。念滿千萬洛叉。猶不得成。何況三洛叉耶。若行者三相平等。一身實相。是一洛叉。除一切身垢。二語實相。是二落叉。除一切語垢。三意實相。除一切心垢。三垢除已。三功徳生。分證如來功徳。如是業相應。住菩提心戒。一切地波羅蜜。悉皆圓滿。隨所住法教。皆依明禁故。隨所願成果。常當於自他。悲湣而救護。經云。祕密主白佛言。云何如來應供正徧知。得一切智智。廣演分布種種道。演說一切智智。各各同彼言音。住種種威儀。一切智智道一味。世尊。譬如地水火風空。自性徧一切處。皆不出阿字之門。所以金剛手問大日如來。如是智慧。以何爲因。云何爲根。云何究竟耶。佛告金剛手。菩提心爲因。悲爲根。方便爲究竟。祕密主。云何菩提。謂如實知自心。卽是阿字一相。亦非一亦非異。又經云。諦聽金剛手。今說修行曼荼羅行。滿足一切智智法門。所以萬行圓極。無可復增。應物之權。究盡能事。卽醍醐妙果。三密之源。彼最眞實。得名阿闍梨。故應具方便。了知佛所說。故經云。

復次祕密主

諸佛所宣說

安布諸字門

佛子一心聽

迦字在咽下

佉字在﹝目﹡咢﹞上

誐字以爲頸

伽字在喉中

遮字爲舌根

車字在舌中

若字爲舌端

社字舌生處

吒字以爲脛

吒字應知髀

拏字說爲腰

荼字以安坐

多字最後分

他字應知腹

娜字爲二手

馱安名爲脇

波字以爲背

頗字應知胸

摩字爲肘

婆字次臂下

莽字住於心

野字陰藏相

囉字名爲眼

邏字爲廣額

縊伊在二眥

塢烏爲二唇

翳愛爲二耳

污奧爲二頰

暗字菩提句

惡字般涅槃

知是一切法

行者成正覺

一切智資財

常在於其心

世號一切智

是爲薩婆若

依胎藏毗盧遮那經略集字母觀行儀一本。

巨唐開元年三月中旬五部持念惟謹集

應徳二年十一月二日於南勝房以前唐院本書

仁豪

此一帖奉傳授二品親王畢﹝公助﹞

右如奧書令傳受畢二品尊鎭親王

