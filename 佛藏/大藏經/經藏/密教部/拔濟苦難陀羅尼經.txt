拔濟苦難陀羅尼經

唐玄奘譯

拔濟苦難陀羅尼經

大唐三藏法師玄奘奉詔譯

如是我聞。一時薄伽梵在室羅筏。住誓多林給孤獨園。與無央數聲聞菩薩摩訶薩俱。及諸天人阿素洛等。無量大眾前後圍繞。

爾時眾中有一菩薩。名不可說功徳莊嚴。從座而起頂禮佛足。合掌恭敬白佛言。世尊今此世界無量有情。煩惱因緣造諸惡業。當墮地獄餓鬼傍生。或天人中受諸劇苦。惟願哀湣方便拔濟。

佛言善男子善哉善哉。汝能哀湣一切有情作如是請。諦聽諦聽。吾今爲汝略說拔濟眾苦方便。善男子有佛世尊。名爲不動如來應正等覺。爲欲利樂諸有情故。說陀羅尼令眾誦念。陀羅尼曰。

羯羯尼羯羯尼魯折尼魯折尼咄盧磔尼咄盧磔尼怛邏薩尼怛羅薩尼般刺底喝那般刺底喝那薩縛羯莫般藍般邏般謎莎訶

若有善男子善女人。至誠敬禮不動如來應正等覺受持此咒。先所造作五無間業四重十惡。毀諸聖賢謗正法罪皆悉除滅。臨命終時。彼不動佛與諸菩薩來現其前。贊嘆慰諭令其歡喜。復告之言。今來迎汝應隨我往所從佛國。彼命終已。決定往生不動如來淸淨佛土。善男子復有世尊。名滅惡趣王如來應正等覺。爲欲利樂諸有情故。說陀羅尼令眾誦念。陀羅尼曰。

輸達泥輸達泥薩縛播波毗輸達泥戍睇毗戍睇薩縛羯莫毗戍睇莎訶

若有善男子善女人。至誠禮敬滅惡趣王如來應正等覺受持此咒。萬四千劫常憶宿命。所在生處得丈夫身。具足諸根深信因果。善諸技術妙解諸論。好行惠施厭捨諸欲。不造惡業離諸危怖。具正命慧眾所愛重。常近善友恆聞正法。求菩提心曾無暫捨。以諸功徳而自莊嚴。具善律儀怖諸惡業。恆無匱乏調柔樂靜。於天人中常受快樂。速證無上正等菩提。終不退於十到彼岸。常願利樂一切有情。諸所修行非專自利。在所生處常得見佛。護持正法預賢聖眾。

時薄伽梵說此經已。聲聞菩薩及諸天人阿素洛等。聞佛所說。皆大歡喜。信受奉行。

拔濟苦難陀羅尼經

