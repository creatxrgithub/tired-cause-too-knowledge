增慧陀羅尼經

宋施護譯

增慧陀羅尼經

西天譯經三藏朝散大夫試鴻臚卿傳法大師臣施護奉詔譯

如是我聞。一時大慧菩薩住須彌山頂。爾時諸天子等來詣菩薩。恭敬圍繞而爲聽法。時有菩薩名童子相。合掌恭敬白大慧菩薩。惟願慈悲爲我等故。說增慧陀羅尼。所有一切少智鈍根愚昧眾生。令使得聞增彼智慧。時大慧菩薩卽爲宣說陀羅尼曰。

怛你也﹝二合﹞他唵﹝引﹞閉祖閉祖缽囉﹝二合﹞倪也﹝二合﹞嚩哩馱﹝二合﹞你惹囉惹囉彌馱﹝引﹞嚩哩馱﹝二合﹞你地哩地哩沒弟嚩哩馱﹝二合﹞彌娑嚩﹝二合引﹞賀﹝引﹞

爾時大慧菩薩。說此陀羅尼已。告童子相言。若諸眾生智慧鈍劣。根性暗昧多所忘失。發志誠心於此增慧陀羅尼。受持讀誦書寫供養。此人速得廣大智慧明記不忘。若人以此眞言。誦七徧或二七徧。加持水三合於卯時飲。日日如是飲至七个月或八个月。自然日記千頌。如不恆飲水亦能日記五百頌。智慧漸增根性明利。

爾時童子相菩薩。及諸天人信受奉行。

增慧陀羅尼經

