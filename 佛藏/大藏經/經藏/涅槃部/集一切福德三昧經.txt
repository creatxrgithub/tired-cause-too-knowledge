集一切福徳三昧經

姚秦鳩摩羅什譯

集一切福徳三昧經卷上

姚秦三藏鳩摩羅什譯

如是我聞。一時佛在毗捨離庵羅樹園大法講堂。與大比丘眾十千人俱。皆阿羅漢諸漏已盡無復煩惱。心得自在心得好解脫慧得好解脫。其心調柔如大龍王。所作已辦捨離重擔逮得已利。盡諸有結到於彼岸。菩薩摩訶薩二萬人俱。皆不退轉得陀羅尼及無礙辯。獲大神通善能出生諸深三昧。念慧堅誓智慧方便到於彼岸。其名曰行志菩薩摩訶薩。師子志菩薩摩訶薩。妙色志菩薩摩訶薩。增去志菩薩摩訶薩。增長志菩薩摩訶薩。無量志菩薩摩訶薩。法志菩薩摩訶薩。彌勒菩薩摩訶薩。文殊師利童子菩薩摩訶薩。那羅延菩薩摩訶薩。如是上首二萬菩薩。復有四萬天子皆向大乘。及余無量釋梵護世。爾時世尊與無量百千萬億大眾。恭敬圍繞而爲說法。爾時世尊卻後三月。當捨身命入般涅槃。當於是時佛法勝妙極爲增盛。隱蔽一切諸外道等。

爾時千世界主那羅延菩薩。從坐而起整於衣服。右膝著地合掌向佛白言。世尊。如來不久當捨身命畢竟涅槃。今如來法極爲最上。能悉隱蔽一切外道無信敬者。善哉世尊惟願如來護諸菩薩。令得現生一切諸善。善根增上其心歡悅。增益威徳不斷佛種。護持法眼及與僧眼。惟願如來攝救一切諸眾生等。分別演說向涅槃道。所說正法若佛滅後。令諸菩薩流通不斷。及阿耨多羅三藐三菩提久住於世不離見佛聞法供養僧。增益念力不忘諸法。增益慧力覺了深法。增長進力得進解義。得具慚力淨自心故。具足愧力捨離一切諸惡法故。得堅固力威儀具足故。有牢彊勇健除斷一切。諸結使故。有大雄猛所住無畏故。世尊。云何菩薩摩訶薩不失功徳。不失正法。不失慧。不失智。不失菩薩心。志念堅固親友究竟。令諸眾生乃至涅槃。如說如作不誑眾生住滿佛法。不求自施悉捨於一切。自如教住住三淨戒。自住淨忍心無粗獷。於諸眾生其心平等。自住精進作一切業。自住諸禪具三善戒。自善住慈不依著於一切禪定。自住明慧離諸邪見。一切法中得於照明。以四攝法攝取眾生無有疲惓不求恩報。常念修行一切人天所有善處。住一切智心如門閫。心不趣向聲聞緣覺。心常趣法不趣於欲。爲法王利非人天利。行智慧行佛智所說。以法養命非飲食活。遠離貪欲攝受一切。遠離嗔恚於諸眾生無侵害心。遠離愚癡離諸法闇。出過眾魔離諸結惱。善巧方便善趣諸門。如是問已。爾時世尊告千世界主那羅延。善哉善哉。那羅延汝今乃能爲諸菩薩。問於如來如是之義。那羅延。汝今諦聽善思念之。當爲汝說。菩薩摩訶薩如是諸行。所得功徳復過於是。時那羅延菩薩歡喜白言。善哉世尊。受教而聽。佛告那羅延。菩薩摩訶薩有三昧名集一切福徳。菩薩成就是三昧者。不失功徳。不失正法。不失於慧。不失於智。不失見佛聞法供僧。勤修四攝自住布施。乃至自住於善方便。成就此功及余功徳。爾時世尊敷演說是集一切福徳三昧名已卽便默然。

爾時有大力士名曰淨威。成就大力。居毗捨離大城作如是念。我大力士成就大力。閻浮提中所有眾生。無有大力與我等者。我先聞有沙門瞿曇。成就大力具足十力那羅延身。復作念言。我當往觀沙門瞿曇何如我也。爾時淨威力士出毗捨離大城。趣庵羅園大法講堂。到已瞻睹如來應正徧覺佛大威徳。百千萬眾恭敬圍繞而演說法。猶如須彌顯於大海。周匝端嚴極爲微妙。當初睹見於如來時。得大信樂愛敬之心。卽前投地禮如來足。右繞三匝卻住一面。合掌頂上一心觀佛。是時世尊知是淨威力士心已欲降伏故告大目連。目連。汝往取吾昔菩薩時爲娉瞿夷釋種女故捔力時箭。爾時目連白世尊言。我都不見知在何處。爾時世尊從於右足放大光明名曰照明。是光徧照三千大千此佛世界。時三千大千世界之下。大金剛輪箭在彼豎。爾時世尊告大目連。汝見此界大金剛輪箭在彼豎不。目連白言。已見世尊。佛告目連。汝取持來。時大目連卽下至彼。如大力士屈伸臂頃。一切大眾皆見其去。卽便持來授與如來。作如是言。世尊。是菩薩時父母生力爲神通力。佛言是菩薩時父母生力非神通力。目連。菩薩若以神通之力。是箭卽過無量無邊諸佛世界。大徳目連白言。世尊乃是菩薩父母所生福徳之力。佛告目連。如十人力等一健牛力。十健牛力等一靑牛力。十靑牛力等一凡象力。十凡象力等一羅迦象力。十羅迦象力等一迦尼象力。十迦尼象力等一香象力。十香象力等一毗陀象力。十毗陀象力等一無斗象力。十無斗象力等一伊沙陀象力。十伊沙陀象力等一安禪象力。十安禪象力等一婆摩象力。十娑摩象力等一靑象力。十靑象力等一黃象力。十黃象力等一赤象力。十赤象力等一白象力。十白象力等一赤蓮花象力。十赤蓮花象力等一紅蓮花象力。十紅蓮花象力等一香象力。十香象力等一大香象力。十大香象力等一系罥師子王力。十系罥師子王力等一力士力。十力士力等一大力士力。十大力士力等一遮﹝少／兔﹞羅力。十遮﹝少／兔﹞羅力等一大遮﹝少／兔﹞羅力。十大遮﹝少／兔﹞羅力等一波建提力。十波建提力等一大波建提力。十大波建提力等一地天子力。十地天子力等一堂天子力。十堂天子力等一持風天力。十持風天力等一持鬘天力。十持鬘天力等一常醉天力。十常醉天力等四天王中一天子力。一切四天中天子力等一天王力。十天王力等三十三天中一天子力。一切三十三天中天子力等一帝釋力。十帝釋力等焰天中一天子力。一切焰天中天子力等一焰天王力。十焰天王力等一兜率陀天中一天子力。一切兜率陀天中天子力等一兜率陀天王力。十兜率陀天王力等化樂天中一天子力。一切化樂天中天子力等一化樂天王力。十化樂天王力等他化自在天中一天子力。一切他化自在天中天子力等一他化自在天王力。十他化自在天王力等魔天中一天子力。一切魔天中天子力等一魔王力。十魔王力等半那羅延力。十半那羅延力等一那羅延力。十那羅延力等一大那羅延力。十大那羅延力等一百劫修行菩薩力。十百劫修行菩薩力等一千劫修行菩薩力。十千劫修行菩薩力等一萬劫修行菩薩力。十萬劫修行菩薩力等一十萬劫修行菩薩力。十十萬劫修行菩薩力等一百萬劫修行菩薩力。十百萬劫修行菩薩力等一千萬劫修行菩薩力。十千萬劫修行菩薩力等一百千萬劫修行菩薩力。十百千萬劫修行菩薩力等一千千萬劫修行菩薩力。十千千萬劫修行菩薩力等一百千千萬劫修行菩薩力。十百千千萬劫修行菩薩力等一千千千萬劫修行菩薩力。十千千千萬劫修行菩薩力等一百千千千萬劫修行菩薩力。十百千千千萬劫修行菩薩力等一萬千千千萬劫修行菩薩力。十萬千千千萬劫修行菩薩力等一無生法忍菩薩力。十得無生法忍菩薩力等一十地菩薩力。十十地菩薩力等一後身菩薩力。是故目連。菩薩成就如是力故。生便卽能行於七步。目連。若此世界佛不持者便壞不住。何以故。菩薩摩訶薩當其生已行七步時。此界大地從廣六十八千由旬。菩薩生已當下足時。便當卻沒深百千由旬。還舉足時復當踴出百千由旬。以佛持故令是世界不動無壞眾生無惱。最後身菩薩始初生時。則便具有如是力。目連。十初生菩薩力等一盛年菩薩力。目連。菩薩摩訶薩成就是力。趣向道場覺於菩提。如是當趣道場時力。比道場上座時之力。超過百千。復以如是無量無邊阿僧祇不可得不可壞力。成就具足乃至成阿耨多羅三藐三菩提。目連。假使一切世界眾生。悉得具足垂成菩提菩薩之力。比於如來處非處智力。百千萬億分不及其一。乃至算數譬諭所不能及。得具如是十種之力。名爲如來應供正徧覺。是故目連。如來之力爲本善根之所護持無增無減。此中不明菩薩通力。菩薩若用神通力者。能以恆河沙等世界。置於足指一毛端上。擲過無量無邊恆河沙世界。如是往來不令眾生有於苦惱。如是神力無量無邊。不可思議不可稱量。不可數知無等等。若當如來盡現所有神通力者。汝等聲聞尙不能信。況復其餘諸眾生也。目連。菩薩趣詣道場上時。觀於地大水火風大悉爲一界。所謂空界。是故大地而不壞敗眾生無惱。時淨威力士從如來所。聞說菩薩父母生力。聞已驚怪身毛皆豎生希有心。從坐而起正於衣服。右膝著地合掌向佛白言。世尊。我今憍慢悉皆摧滅。從如來所聞菩薩力故。世尊。我今歸依佛法眾僧。發於無上正眞道心。爲欲安樂一切眾生。願得具足如來之力。爾時復有十千天子。聞淨威力士作如是語。皆發無上正眞道心。亦作是念。世尊。願令我等得如是力。如今如來應供正徧覺。爾時那羅延菩薩白言。世尊。云何名爲菩薩所修集一切福徳三昧。如來先說是名字已卽便默然。世尊。今當敷演解說是集一切福徳三昧。云何菩薩得是三昧。爾時世尊告千世界主那羅延。菩薩。那羅延。無有菩薩發於無上正眞道心而不隨是集一切福徳三昧者。何以故。一切福徳無有不入初發心中。那羅延。猶如江河一切諸流無有不入大海中者。如是那羅延。所有福徳若施戒修。有漏無漏世間出世間。若天若人所有福徳。皆悉攝在發菩提心中。是故那羅延。若善男子善女人欲集一切諸福徳者。當發無上正眞道心。那羅延。猶如寶山。所謂須彌。目眞鄰陀摩訶目眞鄰陀。輪圍山大輪圍山。及諸餘山藥木叢林。村邑聚落大小諸城。閻浮提弗婆提瞿耶尼郁單越。諸四天下。及千世界二千世界三千大千世界。欲界色界無色界。日月星宿若日月蝕。一切皆攝三千大千世界之內。乃至百億四天下皆悉在中。如是那羅延。所有一切諸凡夫福。若學人福無學人福。若菩薩福若如來福。一切皆攝在於菩薩初發心中。是故那羅延。若欲攝取一切福徳。當發菩薩阿耨多羅三藐三菩提心。那羅延。若四天下一切眾生。悉具轉輪大王福徳。若有初發大乘道心。福徳智慧殊勝於彼。那羅延。如四天下一切眾生。乃至三千大千世界所有眾生。是眾生界之所攝者。是一一眾生皆具轉輪大王福徳。是諸轉輪大王福徳。爲一轉輪大王徳聚。是一一眾生復具是徳。於意云何。是諸福徳寧爲多不。那羅延言。是一人福尙多無數。況復無量阿僧祇人所有徳聚。佛言。那羅延。置是三千大千世界所有眾生。乃至恆河沙等世界所有眾生。悉具轉輪大王福徳。那羅延。於意云何。是諸徳聚寧爲多不。那羅延言。世尊。若一三千大千世界眾生。具足轉輪大王所有徳聚。尙多無量無邊阿僧祇。況復無量無邊世界眾生。具足轉輪大王福徳之聚。那羅延。我今知已而唱是言。有初發菩提之心。所有徳聚比前徳聚。百分不及其一。千分百千分百千萬億分。乃至算數譬諭所不能及。那羅延。是名初說入集一切福徳三昧。復次那羅延。如千世界梵王慈心。普徧滿此一千世界。那羅延。有人復以滿千世界七寶布施。於意云何。是人施福梵王慈福何者爲勝。那羅延言。世尊。梵王慈福無量無邊。那羅延。置是千世界梵王慈心。若二千世界梵王慈心。普徧滿此二千世界。那羅延。若復有人以滿二千世界七寶持用布施。汝意云何。是人施福梵王慈福何者爲勝。那羅延言。世尊。梵王慈福無量無邊。那羅延。如三千大千世界梵王慈心。普徧滿此三千大千世界。若復有人以滿三千大千世界七寶布施。於意云何。是人施福梵王慈福何者爲勝。那羅延言。世尊。梵王慈福無量無邊。那羅延言。世尊。施福比慈百分不及一。千分百千分乃至算數譬諭所不能及。佛言。如是四千世界梵王慈心。亦徧滿此四千世界。五千世界梵王慈心。亦徧滿此五千世界。十千世界梵王慈心。亦徧滿此十千世界。百千世界梵王慈心。亦徧滿此百千世界。那羅延。若人以滿百千世界所有七寶持用布施。所得福聚比慈福徳慈福爲勝。那羅延。正使是等三千大千世界之中一切眾生各具慈心。如百千世界大梵天王所有慈心。是諸慈心福徳之聚。欲比菩薩初發道心專志增上。爲脫一切所有眾生無幻無僞。實爲一切眾生修行慈心福徳。百分不及一。千分百千分億分百億分千億分。乃至算數譬諭所不能及。那羅延。是故當知。若欲修集一切福徳。是善男子善女人應發阿耨多羅三藐三菩提。今發當發。具足如是無量無邊福徳之聚。是第二說入集一切福徳三昧。復次那羅延。汝意云何。東方虛空爲普徧不。南西北方四維上下所有虛空爲普徧不。那羅延言。世尊。東方虛空尙不得邊。何況十方不可說無量無邊隨有世界虛空普徧。佛言。那羅延。假令有人乃至百千萬億劫中。引諸諭說欲盡虛空。得其邊際不得其邊。那羅延。我今引諭以明斯義。爲欲成滿是集一切福徳三昧故。亦令增益諸有修集福徳眾生增長志欲。令向大乘菩薩摩訶薩滿大精進。那羅延。若以芥子盛滿三千大千世界。乃至非想非非想處滿中芥子。假令有人持過東方百千恆河沙等世界下一芥子。如是東行盡是芥子。猶不能得世界邊際。南西北方四維上下亦復如是。那羅延。若復恆河沙等世界滿中芥子。那羅延。頗有人天能數如是一切芥子知其數不。時那羅延白言。世尊。若四天下一切眾生成就智慧如舍利弗。於一劫數猶尙不能數其一分。況能數盡大芥子聚。那羅延。假令有人過於東方恆河沙世界著一芥子。如是東行盡是芥子。猶故不得世界邊際。南西北方四維上下亦復如是。那羅延。如是世界虛空普徧。設有人天以滿中七寶持用布施。那羅延。於意云何。是福徳聚寧爲多不。那羅延言。無量世尊。無邊世尊。佛言。那羅延。是人所有福徳之聚。欲比初發道心菩薩成就志欲無幻無僞勤修精進爲脫一切眾生起大慈大悲所集徳聚。是施徳聚百分不及一。乃至算數譬諭所不能及。那羅延。十方一切所有諸物虛空皆悉周徧。那羅延。菩薩慈心亦復如是。徧滿十方諸佛世界。所有眾生皆悉普徧。那羅延。是菩薩慈心所及眾生。令悉具足轉輪大王所有福徳。如是帝釋所有福徳。如是梵王所有福徳。若有菩薩初發道心。專志趣向無幻無僞勤修精進。爲脫一切所有眾生。起慈悲心而趣向之。行於湣悼所得福徳。是福勝彼。一切眾生具轉輪王帝釋梵王所得功徳。那羅延。是第三說入集一切福徳三昧。復次那羅延。假令三千大千世界所有眾生。皆具轉輪大王福徳。比帝釋福徳。百分不及一。乃至算數譬諭所不能及。那羅延。假令三千大千世界所有眾生皆爲帝釋。比梵王所有福徳。百分不及一。乃至算數譬諭所不能及。那羅延。假令三千大千世界一切眾生皆悉具足大梵天王所有福徳。比一斷欲優婆塞所有福慧。百分不及一。乃至算數所不能及。那羅延。假令三千大千世界所有眾生皆爲斷欲優婆塞所有福慧。比舍利弗所有福慧。百分不及一。乃至算數譬諭所不能及。那羅延。假令三千大千世界所有眾生福徳智慧如舍利弗。比一緣覺所有福慧。百分不及一。乃至算數譬諭所不能及。那羅延。若令三千大千世界所有眾生悉具緣覺所有福慧。比一五百劫中修行菩薩所有福徳智慧。百分不及一。入集一切福徳三昧應如是學。說是法時三萬二千眾生皆發無上正眞道心。此三千大千世界六種震動。人天伎樂同時俱作。人天雨花積至於膝。天龍夜叉乾闥婆釋梵護世皆作是言。世尊。是初發心者悉勝我等。世尊。我等亦當利是善男子善女人已發今發當發阿耨多羅三藐三菩提心者。如我等解佛所說義。若有眾生不發無上正眞道心。則不能趣是集一切福徳三昧。不能正入。若有眾生發於無上正眞道心。則能得趣是集一切福徳三昧。亦能正入。爾時淨威力士白言。世尊。以何等法能得成就攝此集一切福徳三昧。佛言。善男子。成就一法攝此集一切福徳三昧。何等一法。謂不捨於一切智心。善男子。是名成就一法攝此集一切福徳三昧。復次善男子。復成就二法攝此集一切福徳三昧。謂聞法無厭聞已修行。善男子。是名成就二法攝此集一切福徳三昧。復次善男子。復成就三法攝此集一切福徳三昧。何等三。謂離諸惡。修行善法。善巧回向。善男子。是名成就三法攝此集一切福徳三昧。復次善男子。復成就四法攝此集一切福徳三昧。所謂戒淨見淨心淨慧淨。善男子。是名成就四法攝此集一切福徳三昧。復次善男子。復成就五法攝此集一切福徳三昧。何等五。所謂專意發菩提心。常眞實語。無有諂僞。無有嫉妒。於一切眾生心常平等。善男子。是名成就五法攝此集一切福徳三昧。復次善男子。復成就六法攝此集一切福徳三昧。何等六。所謂親近於善知識。離惡知識。遠離眾鬧。閒居寂靜。不捨大慈。於諸眾生起大悲心。善男子。是名成就六法攝此集一切福徳三昧。復次善男子。復成就七法攝此集一切福徳三昧。何等七。所謂修定。善於智慧。善知於因。善知於緣。正直而住。修集於道。修行道時無有懈怠。善男子。是名成就七法攝此集一切福徳三昧。復次善男子。復成就八法攝此集一切福徳三昧。何等八。謂調柔身。調柔心。觀受。觀法。未生惡法令其不生。已生惡法斷之令滅。未生善法方便令生。已生善法護令增長。善男子。是名成就八法攝此集一切福徳三昧。復次善男子。復成就九法攝此集一切福徳三昧。何等九。觀過法無盡。現法無盡來法無盡。觀法如幻。等覺三世。如一切法知而忍之。不謗於空。不分別無相。不願諸有。善男子。是名成就九法攝此集一切福徳三昧。復次善男子。復成就十法攝此集一切福徳三昧。何等爲十。謂解無我。忍於無命。不疑無人。緣法無常於諸生處如地獄想。觀四大如毒蛇。觀入如空聚。觀陰如魁﹝魅﹣未﹢會﹞。流出諸有想。樂修解脫。善男子。是名成就十法攝此集一切福徳三昧。爾時淨威力士白佛言。世尊。若菩薩摩訶薩欲成就一切福徳莊嚴者。應聽是三昧。菩薩摩訶薩欲集一切福徳者。應聽是三昧。若菩薩摩訶薩欲得不思議福徳者。應信是三昧。應聽是三昧。若菩薩摩訶薩欲得無盡福徳者。應當修行於是三昧。若菩薩摩訶薩欲到一切福徳大海者。應當受持讀誦修說於是三昧。若菩薩摩訶薩欲得百福相者。應當修行於是三昧。爾時淨威力士復白佛言。世尊。菩薩摩訶薩何法相應成就。滿此一切福徳莊嚴修集一切福徳不可思議福徳無盡福徳大海福徳滿百福相。爾時佛告淨威力士。善男子。有於三法爲福徳柱。福徳莊嚴福徳來集。福徳增廣。福徳無盡。福徳大海。福徳叵思。何等三。謂一布施莊嚴。持戒莊嚴。多聞莊嚴。善男子。云何菩薩摩訶薩修行布施莊嚴。善男子。菩薩摩訶薩應生是心。若布施時不見施心。不見所施及以受者。不見眷屬。若有乞者來有所求。爲攝護故。不以王位封邑財物諸珍寶等而有吝惜生於異心。善男子。是菩薩摩訶薩作如是念。今我此身悉已給施一切眾生況餘財物。若已施者終無悔心。須財施財。須食施食。須飲施飲。須眼施眼。須肉施肉。須血施血。須髓施髓。須於支節施與支節。須頭施頭。我悉當施。況餘財物。穀米金銀衣服瓔珞象馬車乘國城王宮男女妻妾奴婢眷屬無不捨者。若有眾生隨其所須而求索之。我隨所有悉當施與。無有憂悔不望其報。起慈悲心爲攝眾生。攝取眾生乃至成佛終無有盡。善男子。若有菩薩發如是心。名菩薩布施莊嚴。復次善男子。菩薩不自觀計身命。寧捨身命終不爲惡。不爲養身邪命自活。寧捨身命不惱於他。不爲封邑造行諸惡。不爲眷屬熾然諍訟。不爲妻妾及以男女嫉利他財。不生慳心常恆少欲。乃至不生一念惡心。況復多也。爲斷慳貪不生嗔恚。無嗔恚故正行相應。正行想應故到於正處。到正處故正戒相應。正戒相應故親善知識恭敬供養。恭敬供養善知識故得聞正法。聞正法已如說修行。如說修行已則能利益邪道眾生。不作眾惡隨順善法。得知方便知眾生根。善男子。而是菩薩行施莊嚴得是功徳。復次善男子。菩薩摩訶薩不生內外想。若內地大若外地大等無異想。何以故。身猶如墻壁艸木如影如炎。無知無思無作無堅四大所攝。若有斫截刀杖瓦石撾打之者終不生報。不觀計身不愛壽命。於諸眾生不起嗔恚。彼眾生所修慈悲心。善男子。猶如藥樹。若有取根莖節枝葉花須及果。終不作念取根莫取莖。取莖莫取根。如是乃至枝葉果實亦爾。而是藥樹都無想念。然能寂滅一切眾生。若上中下所有病患。如是善男子。菩薩摩訶薩於四大身生藥樹想。隨諸眾生須手與手。須腳與腳。須眼與眼。須肉與肉。須血與血。須骨與骨。須髓與髓。須頭與頭。須支節者施與支節。善男子。若是菩薩以如是心行施莊嚴趣向無盡。菩薩摩訶薩行布施時。爲慳眾生令成滿施。少福眾生具滿福徳。貧窮眾生滿大封邑。若捨支節爲令眾生具滿支節。如是布施不向三處。何等三。不求王位自在。不求大富自樂。不向聲聞緣覺菩提。如是布施爲滿四淨。何等四淨。謂佛土淨。菩薩僧淨。化眾生淨。回向一切智淨。菩薩摩訶薩應當如是回向四淨。復次菩薩摩訶薩施住無盡。何等名爲菩薩施住。善男子。菩薩摩訶薩有四法布施。是施有盡。何等四。謂不回向。無有方便。所爲下劣。近惡知識。善男子。是名菩薩四法布施是施有盡。善男子。菩薩有四法布施施住無盡。何等四。謂回向菩提。有巧方便。爲得法王。近善知識。善男子。是名菩薩四法施住而不可盡。復次善男子。菩薩摩訶薩應念三法而行布施。謂念不離菩提之心。憐湣一切所有眾生。不違佛語不望果報。善男子。是名菩薩念於三法而行布施。復次善男子。菩薩摩訶薩安置眾生於三法中而行布施。何等三。謂安眾生菩提道中而行布施。爲安眾生善贊法中而行布施。爲安眾生著無上門中而行布施。善男子。是名菩薩摩訶薩安置眾生於三法中而行布施。復次善男子。菩薩摩訶薩悕望二法而行布施。何等二。所謂悕望有大封邑。能行舍心。善男子。是名菩薩悕望二法而行布施。復次善男子。菩薩摩訶薩爲滿二法而行布施。謂智與慧。善男子。是名菩薩摩訶薩爲滿二法而行布施。復次善男子。菩薩摩訶薩進趣二法而行布施。何等二。謂盡智。無生智。善男子。是名菩薩摩訶薩進趣二法而行布施。復次善男子。菩薩摩訶薩修行四施。何等四。謂等心行施。不望果報施。向菩提施。滿誦寂施。善男子。是名菩薩修行四施。是故善男子。菩薩欲趣至無盡福。應當修行如是布施。爾時淨威力士卽白佛言。希有世尊。如來說施攝取一切佛之正法。世尊。若有菩薩成就是施。無有能量是菩薩福。

佛言。如是如是。善男子。若有菩薩成就具足如是布施。知是菩薩成就具足無盡福徳大海福徳。不貧聖法成大封邑。住在法流獲得大財。具足七財成大福徳。持百福相爲大福田。養育一切諸眾生等。

集一切福徳三昧經卷上

集一切福徳三昧經卷中

姚秦三藏鳩摩羅什譯

爾時佛告淨威力士。善男子。云何菩薩摩訶薩淨戒莊嚴。謂戒淨無缺不捨學戒。湣於毀禁極敬持戒。淨身三業淨口四過淨意三業。自成十善教他十善。不自稱譽不起戒慢勤進修戒。頭陀徳中心不動轉。住於聖種自護己心。不見他過不作眾惡。不願諸有亦不喜樂。勸他修善勤營助他。不悕望樂勸人布施。不捨阿練若處。爲病給使。作已歡喜。如說如作。失利不憂得利不髙。毀譽稱譏及與苦樂心不傾動。斷除愛恚不懷怨嫌。修行慈心視怨如親。不以戒自髙。不向余乘不禮余天。捨離諸見蓋覆使纏斷除滅悔。捨財無悔心生歡喜。不生諸有心不願樂。忍於疲苦善護進心。遠離著心不驚怖畏無生法忍。善男子。菩薩摩訶薩爲集此戒。乃至失命終不毀犯。不爲王位護持禁戒。不爲生天不爲帝釋。不爲梵王護持禁戒。不爲封邑不爲自在。不爲妙色護持禁戒。不爲端正不爲名稱。不爲贊嘆不爲利養。不爲恭敬不爲活命。不爲飲食不爲臥具。不爲病藥護持禁戒。不爲眼色不爲耳聲鼻香舌味身觸心法護持禁戒。不依倚色不依受想行識護持禁戒。不依欲界色界無色界護持禁戒。不畏地獄餓鬼畜生。不爲救護護持禁戒。不畏人道貧窮困苦護持禁戒。不畏天道貧窮苦故護持禁戒。不畏天龍夜叉乾闥婆阿修羅緊那羅迦樓羅摩睺羅中貧苦惱故護持禁戒。爲佛種故護持禁戒。爲住聽法如聞而行護持禁戒。爲僧種故護持禁戒。爲欲出過生老病死憂悲苦惱故護持禁戒。爲欲解脫諸眾生故護持禁戒。爲安樂利益諸眾生故護持禁戒。欲住佛法故護持禁戒。欲轉法輪故護持禁戒。爲集聖種故護持禁戒。爲不斷佛法僧種故護持禁戒。爲妙神通故護持禁戒。爲戒定慧解脫解脫知見故護持禁戒。爲神足變化應現無方護持禁戒。如是持戒不毀不缺不穿堅實。無所作爲具足成就。精妙無染淸淨香潔。智者所贊諸佛所嘆。如法修行堅固眞實。若菩薩成就如是持戒。不失十法。何等十法。謂不失於轉輪王位。旣在是位不生放逸。悕望欲得無上菩提願得見佛。不失帝釋旣得是處不生放逸。悕望欲得無上菩提願得見佛。不失梵王旣生是處不生放逸。悕望欲得無上菩提願得見佛。淨信正眞不失聞法。如所聞法善能分別。不失攝取菩薩智慧。不失無斷無礙辯才。不失集聚一切善根。不失一切諸佛聲聞緣覺所贊。不失疾能通達一切諸佛智慧。若菩薩成就如是持戒。不失此十法。菩薩成就如是戒聚。諸天常禮諸龍宗敬。夜叉常供諸乾闥婆亦常供養。阿修羅敬侍。諸王婆羅門長者居士皆尊重之。智者常趣諸佛常念。諸天世人常師事之。常湣眾生。若菩薩如是淨持戒聚。不生四處除化眾生。何等四。不生邊地。不生無佛國。不生邪見家。不生惡道。菩薩如是淨持戒聚不生四處。復次善男子。菩薩如是淨持戒聚不失四法。何等四。所謂不失菩提之心。不失念佛。不失聞法。旣聞法已。乃至無量阿僧祇劫而不忘失。是爲菩薩淨持戒聚不失四法。善男子。若菩薩如是淨護戒聚不值四處。不值法滅。不值刀兵劫。不值饑餓劫。不值劫燒。菩薩如是淨持戒聚不值是四。復次善男子。菩薩如是淨持戒聚得四勝法。所謂不誑佛。不誑諸天。不誑眾生。不誑自心。菩薩如是淨持戒聚得四勝法。復次。善男子。菩薩成就護持戒聚離十種畏。何等十。離地獄畏。離畜生畏。離餓鬼畏。離貧窮畏。離不稱贊畏。離諸纏畏。離諸聲聞緣覺位畏。離天龍夜叉乾闥婆阿修羅迦樓羅緊那羅摩睺羅伽拘辦茶羅剎等畏。離魁膾刀杖火毒等畏。離諸師子虎豹熊羆。及多勒叉狐狼蟒蛇。貓鼠百足毒蛇﹝虫﹡旦﹞﹝虫﹡賴﹞王賊等畏。菩薩如是住淨戒聚離十種畏。善男子。菩薩持戒則能發起一切佛法。乃至起於無上菩提。何以故。若有持戒便有三昧。若有持戒便有智慧。若有持戒便有解脫。若有持戒便有解脫知見。善男子。云何名戒。戒者名爲寂調結使。以何緣故名爲結使。以染污三有諸眾生故。名爲結使。云何名寂。無妄想無分別無起著。永不思念一切諸法。是名寂調一切結使。善男子。若菩薩摩訶薩不能如是知寂調結使。是不名爲戒聚淸淨。何以故。若不能知寂調結使。𨿽生梵世猶爲結染。乃至非想非非想處猶爲結使。善男子。是故當知寂三界結名淨戒聚。爾時淨威力士白佛言。世尊。若離三界諸結使染名淨戒聚。世尊何故。爲菩薩時離三界結還生其中。爾時世尊告淨威力士。善男子。菩薩摩訶薩不以自結生於三界。以方便故同在三界。無三界結化眾生故。善男子。假使人天能畫虛空現諸色像。於意云何。爲希有不。如是世尊。如是善逝。是人所作甚爲希有。佛言。善男子。菩薩捨離一切使處在三界。現三乘化是乃希有。淨威力士言。世尊。是菩薩成就住解脫門。憐湣眾生還住三界。世尊。譬如有人從魁膾所得全身命。旣得脫已。復還其所而語之言。汝今殺我莫殺餘人。世尊。是三界者如魁膾捨。一切眾生諭應死者。生死諸行猶如魁膾。從得脫者猶如菩薩脫三界已爲化眾生爲脫眾生還住三界。世尊。是菩薩大悲。諸聲聞緣覺所不能及。何以故。聲聞緣覺無是大悲。無善方便。無淨戒莊嚴。世尊復告淨威力士。善男子。云何菩薩摩訶薩善能修集多聞莊嚴求學多聞。善男子。菩薩摩訶薩於諸和上阿闍梨所。恭敬供養尊重贊嘆隨教而行。除捨憍慢速受教誨。於正法中生起藥想。於和上阿闍梨所生起佛想。於自身所起病人想。於說法者起明醫想。爲集佛法不愛身命。於諸財物衣缽之餘起惱結想。𨿽具封祿不生愛著。爲重法故一切悉捨。爲護正法應捨一切世間珍寶。爲得法故應捨一切名譽贊嘆。爲得法王捨諸王位。爲捨一切諸結使故。應當勤修集法相應。爲救一切諸眾生故。應當勤修集法相應。菩薩摩訶薩修集諸法者。一切善根自然而得。是故善男子。菩薩摩訶薩欲成菩提欲豎立智柱。應修多聞。善男子。如帝釋堂因柱得住。三十三天在中歡樂。如是善男子。由菩薩智柱。一切諸天世人悉蒙受樂。善男子。若有菩薩發菩提心菩提所攝言欲作佛。於多聞中而不勤修。諸眾生中最爲無智。是故善男子。菩薩摩訶薩應勤精進修集多聞。諸眾生中爲多聞柱。是時諸天歡喜踴躍。是善丈夫。堅牢精進修集智慧。必能獲得於佛十力。是善丈夫。當以慧力斷諸結网。是善丈夫。當演說法斷於一切眾生結使。是善丈夫。當往至彼菩提樹下諸佛坐處。是善丈夫。當以自力降一切魔。是善丈夫。當轉十二行相法輪。善男子。若有菩薩修多聞時。一切魔宮皆悉闇蔽。三千大千世界魔王皆悉憂惱作如是言。是人今者勝過我等。其餘魔天各作是言。是人降伏於我等主。我等一切悉屬是人。何以故。善男子。由是菩薩集多聞慧能寂結使。以無結使魔不得便。已有多聞則能分別。旣能分別則能修行。已能修行魔不得便。修多聞者遠離邪見得住正見。已能正住魔不得便則能正修。已能正修能分別義。離諸非義便能正度義及非義。善男子。以是緣故應如是知。善男子。菩薩修集是多聞時除四種魔。所謂陰魔煩惱魔死魔天魔。善男子。如本菩薩集多聞時。欲法利法善住於法。我今少說。善男子。乃往過世阿僧祇劫無量無邊不可思議。爾時有大仙人名曰最勝。住山林中具五神通。常行慈心作如是念。我今山中修行慈心無所利益。不但慈心能滅眾生無量劫中所集煩惱。非此慈心能起正見。復作是念。因於何事能起正見。作是念言。有二因緣能起正見。謂從他聞。聞已正思。以是二法能生正見。是時便生求多聞心。當從何處得聞善說。爲法因緣集法相應。爾時仙人至諸聚落封邑郡縣王城。處處推求多聞。了不能得說法之師。時魔天子來至其所。作如是言。我今有佛所說一偈。是最勝仙。聞佛偈名卽語之言。爲我演說。時天報言。汝今若能剝皮爲紙。以血爲墨折骨爲筆。書寫此偈。乃當相與佛所說偈。善男子。時最勝仙作是念言。今我此身無量生死。在在生處賊兵魁膾。百千劫中常以無事墮在彼手。利刀割截分解支節。或爲欲故。或財利故。殺縛捶打系閉訶罵。受無量苦都無利益唐受割截。我今當以此不堅身易得妙法。歡喜踴躍我得大利聞是法語。於此天所生師宗想。卽以利刀自剝身皮幹以爲紙。復刺出血用以爲墨。復折其骨削以爲筆。合掌向天而作是言。天爲我說佛所得偈。如先所敕。剝皮爲紙出血爲墨折骨爲筆。我悉作已。善男子。時魔天子。見最勝仙恭敬爲法。見已愁悴卽便隱去。善男子。時最勝仙。見天沒已作如是念。我今爲法生恭敬心。剝皮爲紙折骨爲筆。我今如此恭敬求法。而是善根終不敗亡。若我此言誠實不虛。起慈悲心爲諸眾生不惜身命。剝皮爲紙出血爲墨折骨爲筆。若我至心誠實不虛。余方世界大慈大悲能說法者。當現我前。善男子。最勝大仙作是語時。一念之頃。東方去此佛土三十二佛剎。彼有國土名普無垢。是中有佛號淨名王如來應供正徧覺。今者現在。知最勝仙心念所作亦欲教化是閻浮提諸眾生故。譬如壯士屈伸臂頃。乘空而來到是最勝仙人前住。及五百菩薩。是淨名王如來放大光明徧照彼林。天雨眾花。時彼樹林枝葉花果皆出法音。爾時無量百千萬億諸天來集。是時彼仙得淨名王佛光觸身已。苦痛悉除還復如故。無有瘡瘢。爾時彼仙頭面敬禮佛世尊足。右繞三匝合掌頂上。白淨名王佛而作是言。世尊。是我師善逝。是我師世尊。我今歸依佛歸依法歸依僧。惟願世尊。爲我說法。我聞法已。不信眾生行邪見者。壞正見者。行黑闇者。導示正故而爲說法。善男子。爾時淨名王佛。因最勝仙。及諸天子諸菩薩等。爲其演說此集一切福徳三昧法。彼天眾中八千天子。本種善根皆發無上正眞道心。最勝大仙得大喜悅。生於大信得無礙辯。彼佛如來復爲演說八金剛句。何等八。一切諸法性本淨句。一切諸法離結使故。一切法無漏句。盡諸漏故。一切法離巢窟句。過巢窟故。一切法無門句。無有二故。一切法普徧句。示解脫門故。一切法無去句。無去處故。一切法無來句。斷諸來故。一切法三世等句。去來現在無二相故。彼淨名王佛。演說如是八金剛句。是中開解一切法義。復更演說餘八法門。令菩薩摩訶薩疾成就智。何等八。謂一切法名字門。以名分別一切法故。一切法音聲門。以言分別令歡喜故。一切法共要門。一切諸法決定相故。一切法言說門。虛妄自在故。一切法自相門。離他相故。一切法畢竟盡門。無所有故。一切法分別門。從分別有故。一切法平等門。等一味故。最勝。是名八法門疾成就智。最勝。復有八字種子門。能成就於無盡辯才。何等八。一切法阿字種子門。示法無生故。一切法蛇字種子門。示第一義法故。一切法那字種子門。示字名色故。一切法遮字種子門。示現一切法調伏故。一切法婆字種子門。示一切法入平等故。一切法多字種子門。示如不壞故。一切法迦字種子門。滅苦業故。一切法摩字種子門。究竟成就斷一切法故。是名八字種子門。能成就於無盡辯才。是故最勝。是八字種子句門。八法句門。八金剛句門。正念修行常離憒鬧恆善思惟。觀察修集功徳之利。善男子。淨名王如來說是法已。放大光明徧照世界。震動大地卽沒不現。與諸菩薩還至彼土。彼諸眾生都不覺知佛來去時。善男子。爾時最勝大仙成就聖辯。諸天侍衛。諸天守護。爲降魔故至諸聚落諸城國邑。爲諸眾生廣敷演說此集一切福徳三昧。滿於千歲常演說法。令八萬四千眾生住聲聞乘。八萬四千眾生住緣覺乘。八萬四千眾生住於大乘。八萬四千眾生作轉輪王。八萬四千眾生作釋提桓因。八萬四千眾生得作梵王。八萬四千眾生修行於慈。八萬四千眾生修行於悲。八萬四千眾生修行於喜。八萬四千眾生修行於捨。無量眾生得生天上。是最勝大仙。後乃命終卽往生彼淨名王佛普無垢土。及八萬四千天子亦生彼土。善男子。於意云何。爾時最勝仙者。豈異人乎。汝勿有疑。卽我身是。我本如是欲法敬法說誠實言。便能敬感彼淨名王佛來至我所。是以當知。若有菩薩恭敬求法。則於其人佛不涅槃法亦不滅。何以故。淨威。若有菩薩專志成就求正法者。𨿽在異土常面睹佛得聞正法。淨威。若菩薩摩訶薩欲法敬法。令諸山巖樹木林藪。出諸法藏陀羅尼門。及諸經卷自來在手。淨威。諸有菩薩敬法欲法。若有諸天曾見佛者來至其所。從於佛所得聞諸法具爲演說。淨威。利法菩薩若其壽盡。諸佛世尊增益其壽。佛力持故欲住千歲。卽便能住。二千三千四千五千。乃至一劫若減一劫隨意得住。淨威。若有菩薩敬法欲法。不老不病得憶念力。進趣智慧得於辯才。若有菩薩敬法欲法。得見佛已捨離諸見趣入正見。淨威。若有菩薩敬法欲法。一切眾生無能侵害。是故淨威。是大眾生應當勤修多聞莊嚴。所獲功徳復過於是。淨威。若有菩薩住是三。福莊嚴福柱廣福增。福無盡福不思議。無有能得是福邊者。淨威。可以一毛數大海渧。無有能盡是菩薩莊嚴福聚淨戒多聞慧聚得其邊者。淨威。能稱三千大千世界艸木山林。及諸眾生得其輕重。不能稱量如是菩薩莊嚴福戒多聞慧聚得其邊者。是名解說智莊嚴已。爾時淨威力士白佛言。世尊。布施莊嚴。淨戒莊嚴。多聞莊嚴。是三莊嚴。何者爲最。何者爲勝。佛言。淨威。三莊嚴中多聞莊嚴最可稱嘆。最勝尊上無上無上上。善男子。如須彌邊著一芥子。而是施福及淨戒聚亦復如是。猶如芥子。多聞莊嚴如須彌山。善男子。如一小鳥所住虛空。施戒莊嚴亦復如是。多聞莊嚴如余虛空。善男子。布施莊嚴能作二事。何等二。能除貧窮成大封祿。淨戒莊嚴亦作二事。何等二。一離惡道。二至善處。善男子。多聞莊嚴亦作二事。何等二。謂能除去一切諸見。能集一切智慧莊嚴。善男子。布施莊嚴是有漏報。淨戒莊嚴亦有漏報。善男子。多聞莊嚴無漏無報。是故善男子。菩薩摩訶薩應勤精進修多聞慧。說是施福淨戒多聞莊嚴法時。三千眾生本種善根。便發無上正眞道心。五千天子於諸法中遠離塵垢得法眼淨。淨威力士得無生法忍。爾時淨威力士白佛言。世尊。菩薩摩訶薩成就幾法。疾能獲得無生法忍。佛言。善男子。菩薩成就四法。疾能獲得無生法忍。何等四。謂解知身猶如鏡像。解知言說猶如響聲。解心如幻。解諸法無二。淨威。當知菩薩成就是四法者。疾能獲得無生法忍。復次善男子。菩薩摩訶薩成就四法。疾能獲得無生法忍。何等四。謂慈悲普覆徧一切眾生無眾生想。解諸法空不見所解。觀見佛淨不以肉眼住於慧眼。善分別心而不見心不依猗心。善男子。菩薩成就是四法者。疾能獲得無生法忍。復次善男子。菩薩成就四法。疾能獲得無生法忍。何等四。所謂不捨一切眾生。捨離諸見。護持淨戒。寂一切結。善男子。菩薩成就是四法者。疾能獲得無生法忍。復次善男子。菩薩成就四法。疾能獲得無生法忍。何等四。謂有忍力。法轉增勝。勤行精進。解法寂靜。善男子。菩薩成就是四法者。疾能獲得無生法忍。復次善男子。菩薩成就四法。疾能獲得無生法忍。何等四。所謂得禪而不依禪。以慧分別無有戲論。成就方便攝取眾生。增長諸行善知諸行。善男子。菩薩成就是四法者。疾能獲得無生法忍。復次善男子。菩薩成就四法。疾能獲得無生法忍。何等四。謂以大慈救諸眾生。謂以大悲不厭生死。謂以大喜欣樂於法。謂以大捨斷一切愛。善男子。菩薩成就是四法者。疾能獲得無生法忍。復次善男子。菩薩成就四法。疾能獲得無生法忍。何等四。謂得三解脫門。解知三世。超過三界。信法性無生。善男子。菩薩成就是四法者。疾能獲得無生法忍。演說如是諸四法時。淨威力士得無生法忍。歡喜踴躍上升虛空髙七多羅樹。爾時三千大千世界六種震動。人天伎樂同時俱作。天雨花雲。大光普照徧此世界。爾時世尊卽便微笑。諸佛常法若微笑時。若干百千靑黃赤白紅。紫等光。從面門出。徧照無量無邊世界。上過梵世。還繞身三匝從頂相入。時大徳阿難卽從坐起。整衣服偏袒右肩右膝著地。合掌向佛白言。世尊。佛不妄笑。今者世尊何緣而笑。說偈問曰。

得無上智無垢眼

諸根寂靜到彼岸

大光須彌金山色

導師以何因緣笑

善知眾生諸根行

淨慧相應知三世

得於無想最上智

面如滿月說笑緣

如過去佛及未來

現在諸佛尊亦爾

種種眞實淸淨行

善知一切如實義

其身普徧諸佛界

音聲亦滿諸佛界

慈心普徧諸眾生

願說誰與智相應

自在知法如水月

如幻化相亦如夢

如空如電淸淨法

今人師子何緣笑

解空無相無願法

善知實性常調心

如風遊行虛空中

惟願演說何緣笑

今佛智慧知誰心

誰應道樹下降魔

誰當坐於金剛座

人仙今者何緣笑

非是聲聞之境界

亦非緣覺之所及

是佛大海智境界

願說所爲之因緣

爾時佛告阿難。汝今見是淨威力士住虛空不。阿難。是淨威力士。過三百億阿僧祇劫。當得作佛號多莊嚴王出現於世如來應供正徧覺明行足善逝世間解無上士調禦丈夫天人師佛世尊。於此東方國名嚴淨。劫名梵嘆。阿難當知。是多莊嚴王佛嚴淨國中當得成佛。其土丰樂安隱熾盛。是諸人眾所受用物如兜率天。是莊嚴王佛。不說余法惟菩薩乘。乃無聲聞緣覺乘名。純菩薩僧皆得法忍。無諸八難無有魔怨及諸外道。彼佛壽命無有限量。琉璃爲地閻浮那提金花以間錯之。爾時淨威力士。從空而下頂禮佛足。合掌向佛求索出家。佛卽聽許。爾時那羅延菩薩白言。世尊未曾有也。善逝未曾有也。乃能以是勝妙善法善調眾生。乃至能令如是憍慢競勝眾生。是等當見佛如來時。卽得歡喜除捨憍慢禮如來足。如此淨威大慢力士。除捨慢已得勝上法。復當調伏無量眾生除捨憍慢。世尊。是淨威力士。爲曾供養幾佛世尊種諸善根。乃能如是速疾開解。爾時佛告那羅延菩薩。那羅延。是淨威力士。曾於過世供養六十二億諸佛。種諸善根。從今已後當復值遇無量無邊阿僧祇佛。恭敬供養尊重贊嘆淨修梵行。那羅延言。世尊。是淨威力士。復以何緣懷大憍慢求佛競勝。佛告那羅延。菩薩摩訶薩有四法忘菩提心。何等四。謂增上慢。不敬重法。輕善知識。說不實語。那羅延。菩薩有此四法忘菩提心。那羅延。菩薩摩訶薩復有四法忘菩提心。所謂贊嘆趣向聲聞緣覺乘者。呵向大乘。毀呰菩薩。吝惜於法。那羅延。菩薩有是四法忘菩提心。那羅延。菩薩復有四法忘菩提心。何等四。於諸眾生行幻惑術。詐僞親近。於善知識合偶言說。爲利養故。那羅延。菩薩有是四法忘菩提心。那羅延。菩薩復有四法忘菩提心。何等四。不覺魔事。不除業障。志意羸弱。無方便慧。那羅延。菩薩有是四法忘菩提心。那羅延。是淨威力士。本造惡。業忘菩提心。我今當說。汝善聽之。乃往過世。此賢劫中。有佛出世號迦迦孫。是佛法中有大婆羅門名曰善財。起大憍慢得增上慢不往佛所。憍慢增上與說王法。諸婆羅門而共諍競。是憍慢故。獲得現報退失多事。謂不見佛不聞正法。亦不得聞趣向菩薩大乘之法。亦不得聞諸天淨法。亦不得聞功徳善根。回向菩提而不堅固。爲此五惡法遮持故離菩提心。那羅延。於意云何。爾時善財婆羅門者。豈異人乎。汝勿有疑。卽今淨威力士是也。以憍慢故忘菩提心。以菩提心本善根故不墮惡道。𨿽成大力猶有憍慢。佛力所持得聞佛力及菩薩力。捨離傲慢將來見佛。不作眾惡因本善根。今現發起速疾得是無生法忍。爾時那羅延菩薩語淨威力士。汝住何法得無生忍而受記別。淨威答言。我以生起諸凡夫法得受記別。那羅延言。云何而生。淨威答言。生如不生。如是生。滅如不滅。如是滅。如是而生亦復不住。那羅延言。善男子。若其爾者。佛法凡夫法。有何差別。淨威答言。以文字故有差別耳。若以其義則無差別。那羅延言。是凡夫法有何義也。淨威答言。無妄想無分別。是凡夫法義。那羅延言。是義何趣。淨威答言。而是義者。離凡夫法趣於佛法。那羅延言。佛法有何義。淨威答言。不作二是佛法義。那羅延言。善男子。如佛所說。依法不依人。又復說言。有二因緣起於正見。何等爲二。因外言聲。內善思惟。如是之義卽是文字。淨威答言。那羅延。依法菩薩不取文字不取非文字。若得文字是卽爲義。而是義者是不得義。是故不依於義。一切諸法都無有義。何以故。一切諸法不可得故。非方不離方。隨所住處卽處自滅。如佛所說。畢竟滅想是名爲義。是故那羅延。依義者。無法可依無不可依。若依非依是名爲義。那羅延言。善男子。頗有依義卽是依於一切法也。淨威言。有。那羅延。一切法空。一切法寂。一切法空。依亦如是。一切法寂。依亦如是。如是那羅延。若依是義卽依諸法。那羅延言。淨威。若如是者。一切諸法常自是依。淨威答言。如是如是。那羅延。一切諸法皆第一義。依第一義者彼得安樂。彼應當求於第一義。若能不起法及非法。不求二不求不二。是名爲聖分別選擇。而是選擇無作無不作。若無作無不作。是名爲作所求。求者義不相違。淨威力士說是法時。五百比丘不受諸法。漏盡心得解脫。八千天子遠離塵垢得法眼淨。爾時那羅延菩薩語淨威力士。如佛所說。依義不依文。然此眾生不解是義行於二行。是不解文亦不解義。爲是不解。故說依義不依於文。依文依義。是義出過於諸文字。善男子。如佛所說。有二因緣能生正見。謂彼有人不聞正法調伏法中。以少緣故便生歡喜。言我出生死。彼是增上慢。本是增上慢。爲勸是人令勤修行。彼聞法已。卽便修行趣於正道。是故佛說聞已得知法聞已不作惡聞已離無利聞已得涅槃。

那羅延言。云何比丘念法相應。淨威答言。無相應無不相應。若能如是念法相應。那羅延言。彼修行者是語相應。復次那羅延。若有比丘與念法相應。則不起嗔不起憍慢。是名正思惟。若有觀察說法去來現在。若解所說。爲斷故說。爲解故說。爲修故說。不得過去世之所作。不得未來世之所作。不得現在世之所作。是正修行。若正觀一切法性常滅。是名正修思惟所見。若見一切法性常寂。是名修正思惟所見。若正觀一切法性常定。是名修正思惟所見。若正觀諸法畢竟不生。是名修正思惟所見。若正觀一切法實無常。是名修正思惟所見。若正觀一切法無常滅。是名修正思惟所見。若彼見者及以所見。都不可見如如見如不見。如是名爲說示思惟。是時世尊贊淨威力士。善哉善哉。善男子。汝之所說如是相應。若能如是。則於諸法無有愚癡。如是修行則無有障。正修行者。無縛無解。何以故。正思惟者。於一切法無斷無趣。若如是者。名爲正見見一切法。如是正見。云何正見。謂不見法。所言見者。是說無生不實之言。語不實者說無生名。如我所說。諸法無生以慧初見。若至正位名爲正見。若如是見名至正位。以何因緣名爲正位。我與無我二俱平等。如無我等諸法等起。是名正位。

集一切福徳經卷中

集一切福徳三昧經卷下

姚秦三藏鳩摩羅什譯

爾時那羅延菩薩卽白佛言。希有世尊。希有善逝。諸法如是性常寂滅。菩薩摩訶薩能聽是法。能知是法。能信是法。不中涅槃。佛告那羅延。菩薩方便力能如是。若菩薩成就善方便者。於念念中能得四法。何等四。謂大慈大悲知一切智佛出於世不斷法種。如是四法修行諸法。知眾生界是正位相。知一切法性常寂滅。聞知信解不中涅槃。是名調伏法知利眾生。知已而見乃至不見。何以故。不捨一切諸眾生故。爾時淨威力士白言。世尊。菩薩摩訶薩如佛所說不墮正位。佛言。善男子。是菩薩摩訶薩。不作諸見。然事無不辦。聲聞之人不緣一切眾生。不緣佛種。不緣法種。不緣大乘。捨一切智。不觀一切智。不願一切智。滅有爲法入聲聞位。菩薩摩訶薩緣一切眾生。緣不斷三寶種。緣於大乘。觀一切智不觀於命。知諸法一相不入正位。緣諸眾生遊戲諸禪。不墮聲聞位。善男子。是故當知菩薩摩訶薩。常恆無我不墮正位爾時淨威力士白佛言。希有世尊。希有善逝。菩薩所行。一切聲聞緣覺之人所不能及。爾時文殊師利法王子在會而坐。那羅延菩薩白佛言。世尊。是文殊師利法王之子。在此會坐。乃能於是集一切福徳三昧而無所說。爾時文殊師利語那羅延菩薩言。善男子。菩薩摩訶薩不爲福徳故修行菩提。菩薩不爲利養名稱。不爲生天不爲封邑。不爲眷屬不爲贊嘆。不爲自樂。修行菩提。那羅延言。文殊師利菩薩以何而行菩提。文殊師利言。善男子。菩薩爲悲諸眾生故修行菩提。爲於法故。爲脫一切眾生苦故。爲斷不實諸煩惱故。忍自苦故。無所爲故。修行菩提不惜身命。觀知無主無宰無居無相無思。無轉無壞無遷流轉。無侵毀害勇健無降。無知解無懶墮。無怖無畏無驚無恐。無髙無下無諂曲。堅住不動。樂寂獨一。一道一趣。住於一道修行一道。爲度一切諸眾生故。爲如是利故。菩薩摩訶薩修行菩提。又問文殊師利。菩薩云何修行菩提。文殊師利言。善男子。菩薩摩訶薩無生無滅。非無生滅行畢竟滅。無有餘生無所言說。菩薩如是修行菩提。復次那羅延。菩薩知過心已滅無所能行。未來心未至無所能行。現心不住無所能行。不著去來現在之心。菩薩摩訶薩能如是行。名修行菩提。復次那羅延。菩薩若知施及菩提眾生如來等無二行。持戒菩提眾生如來等無二行。忍辱菩提眾生如來等無二行。精進菩提眾生如來等無二行。禪定菩提眾生如來等無二行。智慧菩提眾生如來等無二行。菩薩如是行六波羅蜜。則不壞敗行之性相。菩薩如是修行菩提。復次那羅延。菩薩觀色空無有行。如觀色空。觀受想行識空無有行。色空無盡色畢竟盡。以其空故。受想行識。識空無盡識畢竟盡。以其空故。如其性盡一切法盡。色無盡受想行識無盡。若有菩薩如是行者。是名爲修菩提之行。復次那羅延。菩薩勤斷凡夫法行。不生佛法行。不出生死行。不滿涅槃行。不見一切不善法成。不集善法不異處觀。如是解知不壞行性。是菩提行。那羅延。菩薩如是行。是名爲修菩提之行。復次那羅延。菩薩摩訶薩解眾生界無量法界無量。眾生界法界無盡滅行。何以故。眾生界法界無有二故。無有二作。無有二相。不增不減法界。不增眾生界。不減眾生界。如法界相眾生界相亦復如是。又菩薩解知諸法無相。不盡法界行。不盡眾生界行。不盡法界行。不增法界行。不盡眾生界行。不增眾生界行。亦不住余妄想顚倒所起結使。如是正觀善知諸行。不壞諸有行。不壞我眾生壽命行。那羅延。菩薩如是行名修菩提行。文殊師利法王子。演說如是諸行法時。十六天子先向大乘。今者逮得無生法忍。爾時淨威力士。欲爲供養守護是經。便作是言。世尊若有眾生信解是經。當得一切諸善吉利。爾時離魔菩薩語文殊師利。我亦欲說菩薩所行。文殊師利言。善男子。今正是時。汝可演說。離魔菩薩言。文殊師利。行一切法行是菩薩行。行一切魔行是菩薩行。行一切眾生行是菩薩行。若行學行無學行是菩薩行。行緣覺行是菩薩行。何以故。菩薩摩訶薩應徧學故。爾時那羅延菩薩問離魔天子。云何菩薩學行一切諸眾生行。天子答言。那羅延。菩薩應學八萬四千行。何等八萬四千行。謂二萬一千是貪欲行。二萬一千是嗔恚行。二萬一千是愚癡行。二萬一千是等分行。菩薩悉應入是諸行行。於貪欲斷離貪欲行。於嗔恚斷離嗔恚行。於愚癡斷離愚癡行。於等分斷離等分行。菩薩行一切眾生行。不染眾生行。現行一切諸眾生行。爲化眾生故。是名菩薩行菩提行。那羅延言。天子。云何一切魔行是菩薩行。天子言。一切魔行入菩薩心。菩薩應覺隨所起魔業而不隨之。不爲魔行之所系縛。入一切行而修行之。應示魔天令不得便。當教化魔離於魔業。那羅延言。天子。云何學聲聞緣覺行是菩薩行。天子言。善男子。如是一切行。是實性行。是無報行。是無住行。是無趣行。是無生行。解知自行。菩薩應當如是修行。離魔天子如是說已。語文殊師利法王子。善男子。汝今復說如是之行。文殊師利言。天子。菩薩所行過諸境界。何以故。此行非是眼境界數。亦非色聲香味觸法境界之數。天子。是故當知。是善丈夫所行諸行。過諸境界。復次天子。若菩薩摩訶薩如是修行。則是諸佛之所許可。無有過咎。若如是行。是名菩薩修行正行。天子言。文殊師利。菩薩云何修行。諸佛所許可行。文殊師利言。天子。一切諸法實際自空。如來如是而覺知之。若菩薩住如是法行。佛所許可。若乃至涅槃。生見著行。則誑諸佛。天子。一切諸法實際無相。如來世尊如是覺知。若有菩薩爲諸法作相。與相俱住。則誑諸佛。一切諸法實際無願。如來世尊如是覺知。無行無實無生無起無所有。無形無相亦非無相。無來無去無住。本性淸淨。本性明了其性常滅。一切諸法猶如虛空。如來世尊如是覺知。若是菩薩於諸法性若有少得。則誑如來應正徧覺。天子。若是菩薩共空俱住。生於見著。是菩薩共無相俱住。生於見著。若是菩薩共無願俱住。生於見著。則誑諸佛。若是菩薩出過三界。知一切法無實無生無起。無有無形無相。無來無去無住。本性淸淨。本性照明。本性常滅。同如虛空本性無垢。若如是知。是名菩薩不誑諸佛。爾時世尊贊文殊師利。善哉善哉。文殊師利。快說此語。若是菩薩如是修行。名菩提行疾得受記。文殊師利。我昔過去於然燈佛前。所住諸行都不得記。何以故。我有相行有所依行有所著行。我於是後見然燈佛得過諸行。當初見時離諸行見。知一切法自性不生。時然燈佛授我記言。汝於是後當得作佛。號釋迦牟尼如來應正徧覺。我於是時得無生忍。是故文殊師利。若有菩薩欲速疾得無生法忍。於是品中應如是修。不著諸法爾時文殊師利白言。世尊。菩薩摩訶薩爲緣何法得無生忍。佛言。文殊師利。緣陰界入得無生忍。彼得一切諸法之忍亦復緣於常樂我淨。彼得法忍。文殊師利所言忍者。名緣一切諸法無盡。所言忍者。名之爲正。文殊師利。忍之所緣。非與世法而共俱行。非凡夫法。非學法非無學法。非緣覺法。非菩薩法。非佛法。而俱共行。不與一切諸法俱行。名爲得忍捨於一切諸法想著。名之爲忍。是忍亦不在於眼色耳聲鼻香舌味身觸意法數中。無盡不盡名之爲忍。是忍亦復不離是界。是名爲忍。說是忍時有五百菩薩本先佛所種諸善根。得無生忍。作如是言。此集一切福徳三昧。能令我等住於所住。亦令我等滿無量法。世尊。菩薩摩訶薩應至心聽甚深諸法應當修集。爾時那羅延菩薩問文殊師利。云何菩薩於是深法所作已辦。文殊師利言。若有菩薩知一切法無作無不作。是名菩薩所作已辦。若知一切諸法無行作已不執不作無忘。是名菩薩所作已辦。若是菩薩隨所作無恩。是名知恩。有爲無爲不生髙下。不得作者亦有所作。謂作布施住於回向。亦不得施不得菩提不得自他。是名菩薩所作已辦。守護淨戒回向菩提亦不得戒。修行忍進禪定智慧亦不得慧。是名菩薩所作已辦。若不得身口意善業。知是菩薩所作已辦。若不得身不得口意所集莊嚴知是菩薩所作已辦。爾時常精進菩薩語文殊師利。我亦欲說菩薩摩訶薩所作已辦。文殊師利言。善男子。今正是時汝便可說。常精進菩薩語文殊師利言。若菩薩能令一眾生入佛法中。如是菩薩所作已辦。若有菩薩受眾生食若施與他。不以畏故皆悉。攝在無上菩提。是名菩薩福田淸淨。若彼施者及與受者如法而作。是名菩薩二俱淸淨。若是菩薩以佛音聲令他得聞。自住施戒忍進禪慧作正憶念。於大眾中說六波羅蜜。令他得聞憶念受持如此善根。知是菩薩所作已辦能消供養。若是菩薩修行忍辱。若爲怨賊旃陀羅等之所罵辱。不嗔不惱。爲是眾生令生信喜。勤修精進住精進力知是菩薩所作已辦。若是菩薩以眞金寶滿四天下。不貪是寶而作妄語。若他問法不相朋黨說言非法。知是菩薩所作已辦。若有菩薩七日絕食。若有人來作如是言。汝若能捨菩提之心。殺諸眾生當與汝食。而是菩薩終不爲之。知是菩薩所作已辦。復次文殊師利。若是菩薩見滿世界利刀猛火。當從中過而往聽法。不愛身命作如是學。念陰入界易得。佛難可遇法難可聞。敬法眾生甚亦難得。作是念已入眾聽法。知是菩薩所作已辦。復次文殊師利。若是菩薩從他人聞一四句偈。若戒若施心生歡喜。勝得轉輪立大王位。若以此偈令一人聞。勝得帝釋及梵王處。知是菩薩所作已辦。復次文殊師利。若是菩薩能住眾中。在多聞中生大喜悅。以此多聞向一切智。不得滿三千大千世界珍寶生大歡喜。以自善根爲一眾生回向佛道用爲欣慶。知是菩薩所作已辦。復次文殊師利。菩薩爲化諸眾生故應勤精進。堅自莊嚴修集多聞捨身支節。於世八法其心無異。若是菩薩爲佛慧故。寧捨身命不捨持戒。菩薩應當作於忍辱。能忍諸惡不善音聲。菩薩應當勤加精進莊嚴佛土。菩薩應當獨一寂處。爲不敗失菩提道故。菩薩應當不失正念。爲修集六波羅蜜故。菩薩應當無所執著。勤進戒滿已作善業。不捨一切諸眾生故。菩薩應當堅誓莊嚴。爲佛法種故。菩薩應當離諸諂僞。身口意法善質直故。菩薩應當自淨志欲。爲救歸依諸眾生故。菩薩應當無所觀作。不著身命故。菩薩應當甘軟好語。善來問訊故。菩薩應當常先意語。無有嗔憤不言說故。菩薩應當猶若如地。無愛憎故。菩薩應當柔和善軟。同心歡樂故。菩薩應當善易教誨。速受教故。菩薩應當除捨憍慢。謙下一切諸眾生故。菩薩應當猶之如狗。不誑一切眾生。不違本誓故。菩薩應當諸眾生中起大慈心。一切空故。菩薩應當諸眾生中起大悲心。爲諸眾生作大利故。菩薩應當生於大喜。欣樂修集諸善根故。菩薩應當修行大捨。不觀一切五欲樂故。菩薩應當不貪慳惜自捨身故。菩薩應當不著我所。不貪一切諸財物故。菩薩應當修大捨心。捨一切妄想故。菩薩應當具滿大財。聖七財故。菩薩應當牢堅志。固一切善根故。菩薩應當無有滿足。修集無量佛功徳故。菩薩應當智慧勇健。摧四魔故。菩薩應當作大醫王。善治一切煩惱病故。菩薩應當爲作應供。不捨菩提心故。菩薩應當作於福田。爲諸眾生作光明故。菩薩應當猶如蓮花。不爲世泥所染污故。菩薩應當猶如船筏。度諸眾生故。菩薩應當猶之如橋。於上中下一切眾生無別想故。菩薩應當猶如大池。專意正法水無盡故。菩薩應當猶如大海。一向多聞無厭足故。菩薩應當猶如大山。無能動故。菩薩應當善安止住。如門閫故。菩薩應當無所染著。一切所有諸財物故。菩薩應當令心自在。不退轉故。菩薩應當猶如大王。爲尊勝故。菩薩應當猶如帝釋。一切眾生所尊貴故。菩薩應當猶如梵王。自在法王故。菩薩應當安樂一切諸眾生等。究竟安樂至涅槃故。菩薩應當爲作父母。與諸眾生衣服利故。菩薩應當無所傷損。一切善不善法故。菩薩應當無所侵害。親非親中心平等故。菩薩應當不親不信。所生諸入故。菩薩應當爲法施主。一切悉捨故。菩薩應當離於一切放逸懈怠。爲集菩提故。文殊師利。菩薩常應牢彊精進。修集一切諸戒徳行。爲得無上正眞道故。爾時世尊贊常精進菩薩摩訶薩。善哉善哉。善男子。善說諸行所應住想。善男子。若菩薩摩訶薩欲逮得此集一切福徳三昧者。應當勤修一切福徳。不應捨離一切福徳。爾時那羅延菩薩白言。世尊。若有得此集一切福徳三昧者。不墮惡道不生八難。斷諸貧窮心常自在。諸根具足以三十二大丈夫相善自莊嚴。得大辯才及無盡法。得陀羅尼得不忘念。起一切福轉法輪故。得灌頂位。釋梵護世一切眾生所供養故。得具諸通達一切死此生彼故。得大自在在在所生諸所入故。得大封邑增長諸法故。得智光明離惡邪見故。得大稱贊。一切聲聞緣覺地故。得大調伏。一切聲聞緣覺人故。善分別諸根。教化眾生故。神通自在。諸禪解脫三昧門故。得無作施。解知施故。得無住戒。三戒淨故。有無量忍。慈心普徧諸眾生故。修行精進。心無疲惓故。得禪波羅蜜解知寂靜。爲化眾生生欲界故。淨慧莊嚴。善觀音聲故。是名淨眼能見道故。不離見佛及與聞法。不離於空無相無作。能持一切佛所有法不離睹見。得不退轉菩薩之僧。去無障礙一切佛土諸功徳故。降伏諸魔勝四魔故。得深法忍不退轉法故。疾能通達滿足佛法。所未聞法自來入耳。欲願具足取一切佛土諸功徳故。彼得安隱離諸習故。得自在身。普徧三界而示現故。一切外道不能降伏。善守護法於諸佛所。捨失身命守護正法故。見佛境界而不畢竟入涅槃故。得無所畏在眾無畏故。有所在作爲以智爲首。心無所營故。現大莊嚴。神通變化故。得大勢力過諸害故。淨音聲揚。徧聞一切諸世界故。心大勇健。摧伏一切諸魔軍故。到神通彼岸。能動一切佛世界故。得大辯才。法辭及義無礙滯故。知解無礙而無放逸。住作佛事示諸眾生一切智故。那羅延。若菩薩入是集一切福徳三昧。得於如是相貌事像無量功徳。爾時那羅延菩薩白言。世尊。願諸眾生得集一切福徳三昧如此。菩薩得是三昧所有功徳。令諸眾生得是功徳。一切聲聞及諸緣覺之所無有。世尊若有菩薩不得聞於是三昧寶。𨿽聞不解。當知是人爲魔所持。佛言。那羅延。如是如是。如汝所說。若有菩薩聞是三昧所生功徳。若已生若今生若當生無量無邊。爾時那羅延菩薩問文殊師利。若有菩薩欲修集行是三昧者。當行何法。文殊師利言。菩薩欲得是三昧者。不捨凡夫法爲持佛法。如是修行不與法相應。不與非法相應。如是修行𨿽流轉生死。不學生死法。不爲生死所染。𨿽學涅槃不入聲聞緣覺涅槃。復次那羅延。若有菩薩欲學此三昧。應益增長集一切福徳。不於有漏無漏諸功徳中生起妄想。若善不善有爲無爲世間出世間。若罪若福起於分別。解一切福徳皆入法性。若福法行若罪法行若無記法行皆入法性。應如是見諸眾生福等不實起。是眾生福佛福悉皆同等不見差別。法界無異起無差別。若凡夫福學福無學福。緣覺福菩薩福正覺福。悉皆不實無有物故。無有方處無非方處。應如是知應解福性眾生同等。善男子。如一切色皆依四大。菩薩之福亦復如是徧一切處。終不起於福徳狂逸。應知無常盡滅之法。那羅延。若菩薩欲得此三昧者。於四法中而不驚畏。何等四。於諸眾生大悲無邊。佛剎無邊。佛智無邊。入一切眾生心行無邊。那羅延。菩薩於此四無邊中不應生畏。又復菩薩應當解知四不思議。何等四。業及業報不可思議。一切眾生種種諸行若干差別不可思議。佛如來行不可思議。菩薩生起諸淸淨行不可思議。那羅延。是名爲四不可思議。應當解知。善男子。菩薩解知得四無盡。何等四。福徳無盡。滿誓無盡。樂說無盡。究竟智無盡。那羅延。是爲菩薩得四無盡。那羅延。菩薩應當修行四法。何等四。莊嚴善根無有滿足。方便回向一切無盡無有滿足。一切佛土諸莊嚴事。取以莊嚴自己佛土無有滿足。﹝梵本中少一﹞那羅延。菩薩應當如是修集行是四法。爾時那羅延菩薩復問文殊師利。此集一切福徳三昧經。當至何等菩薩之手。若是經卷若至捨宅。若禪若忍若在家若出家。文殊師利言。那羅延。若菩薩摩訶薩聞是三昧。若至於耳若至其手若至捨宅。彼人若當不起誹謗。如是之人我不名之爲在家者。當名是人爲出家者。何以故。由是菩薩勤修分別是三昧故。彼人當能除一切想。在在住處一切福徳及與智慧。無盡無散。那羅延。菩薩爲化諸眾生故。示現種種形色相貌。那羅延。是人徧至一切諸處。猶如日月照四天下一切悉現。如是那羅延。菩薩亦爾不依諸難。𨿽在家中而不依家。亦非出家不依沙門法二俱叵說。何以故。菩薩不依一切所有及諸入故。那羅延。如琉璃寶器隨所在處不失其性。如是那羅延。若有菩薩住是三昧。𨿽復在家當說是人名爲出家。能不失是法界體性。爾時那羅延問文殊師利。菩薩摩訶薩住在何處。而能不失是集一切福徳三昧。得於如是無盡福徳智慧莊嚴。文殊師利言。菩薩摩訶薩有四住處。何等四。所謂菩薩不住身命及諸利養。尊重贊嘆住空無相無願三昧。不住聲聞緣覺正位。悕望佛智及無礙辯。而無貢髙妄想分別。亦不執著如是住處。是菩薩住解脫一切所有眾生。不住我人眾生壽命及與丈夫。那羅延。是爲菩薩四所住處。最勝住處莊嚴無盡。大福徳聚莊嚴無盡。大智慧聚斷一切見。成就具足起諸佛法。那羅延問文殊師利。菩薩云何得是住處得名出家。文殊師利言。那羅延。菩薩有四法得是住處。謂住慈住悲住喜住舍。那羅延。是爲菩薩住四住處。那羅延。菩薩若住村邑聚落。若住空處。若住是四梵行住處。名正住處。若離是四梵行住處。𨿽正殿堂樓閣中住。不名住處。那羅延。是人名爲欺誑一切人天阿修羅虛食供養。那羅延。菩薩若住余諸梵行。皆攝在此四梵行中。何以故。那羅延是梵行住處甚難得故。若有不見是四梵行緣聖禪者。是世身見不斷於慢。那羅延言。文殊師利。云何菩薩得名住此慈悲喜捨。文殊師利言。那羅延。若有菩薩作如是念。我要當度一切眾生。是名住慈。我要當脫一切眾生。是名住悲。我要當令一切眾生得住佛法。是名住喜。我要當以出世間法寂靜一切諸眾生等。是名住舍。復次那羅延。菩薩若解諸法界空。是名住慈。菩薩若解諸法界寂。是名住悲。菩薩若解一切法界無著無縛無解。是名住喜。菩薩若解一切法界無去無來。是名住舍。那羅延。是名菩薩住慈悲喜捨。復次那羅延。菩薩若見無我之法而不驚畏。是名住慈。若見一切眾生寂滅而不驚畏。是名住悲。若聞一切佛法同等如一佛法而不驚畏。是名住喜。若聞一切剎無盡而不驚畏。是名住舍。復次那羅延。無所礙滯是名爲慈。救眾生苦是名爲悲。悉無所惱是名爲喜。不髙不下是名爲捨。復次那羅延。有慈悲非大慈大悲大慈大悲。聲聞緣覺之所無有。聲聞緣覺所有慈悲。不能安樂一切眾生。是名慈悲非大慈悲。云何名爲大慈大悲。若於一切眾生等。起平等心脫其苦惱。是名菩薩大慈大悲。若生五道爲諸眾生。自捨己樂作如是念。是諸眾生墮在邪道我當安止令住正道。是名菩薩大慈大悲。那羅延。是故當知聲聞緣覺有慈有悲。無大慈大悲。那羅延。是故菩薩應當修滿大慈大悲。說是大慈大悲法時。八千眾生發阿耨多羅三藐三菩提心。作如是言。我等亦當住如文殊師利所說大慈大悲。八千菩薩得集一切福徳三昧。八千眾生遠離塵垢得法眼淨。爾時那羅延菩薩白言。世尊。如來世尊名百福相。以何因緣得如是相。佛告那羅延。若於十方各如恆河沙等世界。所有眾生皆成轉輪大王。所有功徳福聚。等一帝釋所有福徳。十方恆河沙等世界。所有眾生成就福聚皆如帝釋。是諸帝釋所有福聚。等一梵王所有福聚。那羅延。若恆河沙等世界所有一切眾生。成就福聚皆如梵王。是諸梵王所有福聚。等一聲聞所有福聚。那羅延。若恆河沙等世界所有一切眾生。皆成聲聞所有徳聚等一緣覺所有福徳。那羅延。恆河沙等世界所有一切眾生。皆悉成就緣覺徳聚。那羅延。是諸一切聲聞緣覺所有徳聚盡合爲一。菩薩成就是集一切福徳三昧。有如是福所有徳聚。復過於是。那羅延。是菩薩所成福徳善根無量無邊。那羅延。若使十方如恆河沙等世界所有一切眾生。皆悉逮得是集一切福徳三昧福徳之聚。是諸徳聚復百千倍。猶不等佛一相福。是名如來百福徳相。一切眾生無能思量。是故如來名不思議百福徳相。說是百福徳相法時。而此三千大千世界六種震動。大光普照。百千。伎樂不鼓自鳴。天雨妙花。一切世間諸天世人阿修羅等。嘆未曾有大聲唱善。五體投地禮世尊足作如是言。若有眾生發於無上正眞道心快得善利。當得如是百福徳相莊嚴之身。勝諸一切釋梵護世聲聞緣覺所有徳聚。其有眾生得聞此集一切福徳三昧寶者。得大利益。旣得聞已當如說行。世尊。所在國土有是經處。當知是中善男子善女人。佛力所持能流通此經。世尊。若使滿於世界大火。當從中過往聽是經。佛言。如是如是。善男子。如汝所言。若有善男子善女人不聞是經。當知是人爲魔所持。善男子。若菩薩聞此三昧經不能受持。我不說彼名爲得聞。若聞不持不讀不誦不轉。不於大眾廣分別說。不名多聞。爾時大眾皆共同聲白言。世尊。願護是經名集一切福徳三昧令廣流布。爾時世尊放於白毫藏相光明。徧照無量無邊世界。是光明中出如是音聲。如來應供正徧覺已護是經。爾時佛告大徳阿難。阿難。如來不久當般涅槃。卻後三月入無餘涅槃。阿難。我今以此三昧經典付囑於汝。受持讀誦廣分別說阿難。若有眾生持是經者。則於其人佛不涅槃法亦不滅。何以故。阿難。若有開示是經典者。當知是人則爲見佛。若大眾中分別演說顯示文義。當知是人守護正法。爾時阿難悲泣流淚白言。世尊願住一劫若住百劫若住千劫。多所安隱多所饒益利安人天。佛告阿難。汝勿悲泣。汝若受持是經讀誦。令廣流布使不漏失。隨爾所時常爲見佛。何以故。佛如來者。都不可以色身所見。不可以三十二相所見。不可以諸好而見。阿難。若有得見如是等經則爲見佛。說是經已。文殊師利法王子。那羅延菩薩。淨威力士。及大菩薩僧。大徳阿難等。聲聞大眾。一切人天諸龍夜叉乾闥婆阿修羅世間人民。聞佛所說皆大歡喜。

集一切福徳經卷下

