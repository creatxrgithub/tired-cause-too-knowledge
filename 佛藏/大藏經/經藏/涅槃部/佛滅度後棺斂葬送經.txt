佛滅度後棺斂葬送經

失譯

佛滅度後棺斂葬送經﹝一名比丘師經﹞

失譯人名今附西晉錄

聞如是。一時眾祐。遊於華氏國。阿難以人定時。白眾祐言。眾祐滅訖之後。棺斂尊身其禮云何。眾祐曰。且自憂身無憂佛也。吾滅度後。當有梵志理家盡禮葬送。阿難言。其禮云何。眾祐曰。如飛行皇帝送喪之儀。重曰。願聞儀則。眾祐曰。聖帝崩時以劫波育﹝疊﹡毛﹞千張纏身。香澤灌上令澤下徹。以香﹝卄／積﹞身。上下四面使其齊同。放火闍維撿骨香汁洗盛以金甕。石爲﹝番﹡瓦﹞瓳。縱廣三尺厚一尺。四邊上下各安一枚。金甕置中。跱剎懸繒具供所應。起土爲塔華香供養。佛當逾彼。所以然者。吾自無數劫。以四等弘慈行六度無極。經緯十方拯濟羣生。功徳隆赫。成斯如來無所著正眞道最正覺道法禦天人師至尊難齊。各以把土。供養塔者。其福無量。末世穢濁。民有顚沛之命。財有五家之分。吾以是故。畱舍利並缽。以穰世顚沛之禍。安祐眾生。爲宗廟像。令民睹則沙門以經導化未聞。令生者永去牢獄之酷。死者免三塗之罪。必獲升天。若爲佛廟。當令逾彼矣。阿難言。缽當如之。佛言。吾缽者四天大王之所獻也。合四以爲一。佛所食器。羣生愼無以食矣。滅度之後。諸國諍之。民心邪荒。賤命貴淫。背孝尊妖。缽當變化現五色光。飛行升降。開化民心。黎庶睹之。追存佛徳。去愚卽明。順用正教。皆興廟寺。旌表佛徳。轉當東遊。所歷諸國。凶疫消歇。君臣康休。谷帛丰穰。欣懌無患。終遠三塗。皆獲生天。極東國王。仁而有明。缽當翔彼。王崩之後。其嗣淫荒。廢眞從邪。民心亦爾。睹缽無肅敬之禮。天龍見之。悲喜迎缽。還海供奉。王亡尊缽。憂忿交胸。布告諸國。購缽千金。連年募之。令出首尾。民貪重賞。徧索不得。時有賤人。其名曰師。僞作比丘。饕餮酒食。妻居育子。當醉提兒詣宮門言。吾知缽處。王聞大喜。請沙門入。曰缽所在乎。對曰。先以金來。王賜金千斤。師曰。惟沙門當盜之耳。卽下書考推諸沙門。其毒酷烈。臣民睹之。靡不怨王。王曰。爾爲誰沙門乎。答曰。吾師事佛。王曰。佛有何戒耶。師曰。有二百五十戒。王曰。首戒云何。答曰。第一當遵慈仁。普惠恩及羣生。視天下羣生身命。若己身命。慈濟悲湣恕已安彼道喜開化。護彼若身。潤逮艸木。無虛﹝木﹡瓦﹞絕也。王曰。善哉佛之仁化。懷天裹地。何生不賴焉。二當遵淸。無積穢寶。尊榮國土。非有無篡。艸芥之屬。非惠不取。王曰。善哉斯可謂淸白者也。三當遵貞。心無存淫。口無言調。僞聲邪色。一不視聽。睹彼婦人。以母以姊。以妹以女。寧就燔身無爲淫亂。王曰。善哉摸眞景淨。佛化爲首矣。四當愼言無兩舌惡罵。妄言綺語。前譽後毀。證入無辜。蠱道鬼妖厭禱咒咀。寧就吞炭。不出毒聲也。王曰。善哉佛化。惴惴剽剽。愼言乃如玆乎。五當絕酒夫酒者。令君不仁。臣不忠。親不義。子不孝。婦人奢淫。厥失三十有六。亡國破家。靡不由玆。寧飲毒而死。不酒亂而生矣。王曰。善哉佛之明化。令吞徳懷道。滅於眾惡。興於諸善。淸淨爲身。淡泊爲志。經化令仁。而爾教吾令殺。戒云守淸淨無貪。而爾偸金。戒云無淫。而爾畜妻。戒當盡誠而爾虛譖。沙門云。其盜缽令吾罪無辜。戒無嗜酒。而爾醉來。外諸沙門。有具斯五徳爲髙行者不乎。答曰。其爲凶穢。甚於吾矣。王問有司。諸沙門何以爲業。對曰。分衛無度。其爲眾穢。甚於彼師矣。王曰。佛戒有二百五十。仁過仁儀淸等太素。貞齊虛空。信若四時。明跨日月。緣得斯類。篡法服。偸應器。僞爲沙門。亂正眞乎。一戒不奉。而云二百五十。敕有司曰。佛淸淨廟。賢聖所宗非鳥獸之巢窟。逐出穢濁者。無令止佛廟矣。國之君子。欲興利廟。惟無快賢處中宣佛神化者。抆淚而止。自斯大道陵遲。神化日衰。佛告阿難。吾𨿽滅度後。畱缽及舍利。若有賢者。肅心奉養。終皆升天阿難言。千歲之末。缽現神徳。變化若玆。豈況無上正眞道最正覺之靈化乎。佛說經時。天龍鬼神。王臣四輩。靡不哽咽。稽首而去。

佛滅度後棺斂葬送經

