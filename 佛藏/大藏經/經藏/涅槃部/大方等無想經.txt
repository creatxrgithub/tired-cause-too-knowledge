大方等無想經

北涼曇無讖譯

大方等無想經卷第一

北涼天竺三藏曇無讖譯

大云初分大眾健度第一

如是我聞。一時佛在王捨城耆闍崛山中。與大比丘僧九萬八千。大迦葉等而爲上首。一切皆是大阿羅漢。諸漏已盡皆得自在。其心調柔如香象王。隨順善道心得解脫。智慧無礙捨離重擔。所作已辦永斷諸有。所修禁戒淸淨微妙心到彼岸。威徳巍巍有大名稱。具足成就得八解脫。皆於晨朝從禪定起往至佛所。頭面禮佛合掌恭敬右繞三匝。修敬已畢卻坐一面。復有比丘尼眾六萬五千。摩訶波闍波提比丘尼而爲上首。亦於晨朝從禪定起往至佛所。頭面禮足合掌恭敬右繞三匝。修敬已畢卻坐一面。復有菩薩摩訶薩六萬八千。一切皆是大香象王。其名曰大云密藏菩薩摩訶薩。大云得志菩薩摩訶薩。大云電光菩薩摩訶薩。大云雷震菩薩摩訶薩。大云勤藏菩薩摩訶薩。大云愛樂菩薩摩訶薩。大云歡喜菩薩摩訶薩。大云性菩薩摩訶薩。大云金剛首菩薩摩訶薩。大云寶首菩薩摩訶薩。大云吼菩薩摩訶薩。大云名稱菩薩摩訶薩。大云願華菩薩摩訶薩。大雲施雨菩薩摩訶薩。大云不輕菩薩摩訶薩。大云勤行菩薩摩訶薩。大云師子吼王菩薩摩訶薩。大雲滿雨心王菩薩摩訶薩。大云普光菩薩摩訶薩。大云正見菩薩摩訶薩。大雲徧雨王菩薩摩訶薩。大云身通王菩薩摩訶薩。大云上妙菩薩摩訶薩。大云自在菩薩摩訶薩。大云大海菩薩摩訶薩。大云一切自在菩薩摩訶薩。大云福田菩薩摩訶薩。大云一切施安菩薩摩訶薩。大云日光菩薩摩訶薩。大雲月光菩薩摩訶薩。大云琉璃光菩薩摩訶薩。大云無量賈菩薩摩訶薩。大云常見菩薩摩訶薩。大云我見菩薩摩訶薩。大云淨見菩薩摩訶薩大云樂見菩薩摩訶薩。大云無礙菩薩摩訶薩。大云常勝菩薩摩訶薩。大云淨光菩薩摩訶薩。大云得稱菩薩摩訶薩。大云愛命菩薩摩訶薩。大云賈主菩薩摩訶薩。大云順師菩薩摩訶薩。大云現道菩薩摩訶薩。大云護子菩薩摩訶薩。大云勝分陀利菩薩摩訶薩。大云火光菩薩摩訶薩。大云波頭摩菩薩摩訶薩。大云優缽羅香菩薩摩訶薩。大云威徳王菩薩摩訶薩。大云動搖菩薩摩訶薩。大云無所畏菩薩摩訶薩。大云多摩羅跋樹葉涼菩薩摩訶薩。大云赤栴檀樹涼菩薩摩訶薩。大云極深菩薩摩訶薩。大云知善師菩薩摩訶薩。大云那羅延大喜菩薩摩訶薩。大云大牛王菩薩摩訶薩。大云大樹王菩薩摩訶薩。大云大法分陀利敷菩薩摩訶薩。大云執持法光菩薩摩訶薩。大云稱王門菩薩摩訶薩。大云金山有徳王菩薩摩訶薩。大云無怖王菩薩摩訶薩。大云大醫王菩薩摩訶薩。大云大身王菩薩摩訶薩。大云虛空王菩薩摩訶薩。大云修發王菩薩摩訶薩。大云壞云王菩薩摩訶薩。大云壞風王菩薩摩訶薩。大雲壞雨王菩薩摩訶薩。大云俾倪王菩薩摩訶薩。大云斷闇王菩薩摩訶薩。大云斷雹王菩薩摩訶薩。大云迦葉菩薩摩訶薩。如是等菩薩摩訶薩。亦於晨朝從禪定起往至佛所。頭面作禮合掌恭敬右繞三匝。修敬已畢卻坐一面復有五萬八千梨車童子。其名曰師子光梨車。法徳梨車。法羨梨車。釋徳梨車。釋幢梨車。釋幡梨車。師子吼梨車。寶鈴聲梨車。愛徳梨車。名貴徳梨車。金剛須梨車。佛奴梨車。如來奴梨車。世尊奴梨車。婆伽婆奴梨車。正覺奴梨車。世尊月奴梨車。大手梨車。大精進梨車。恆河得梨車。文殊師利梨車。彌勒梨車。大龍梨車。龍護梨車。法護梨車。廣稱梨車。虛空云梨車。恆河護梨車。金華梨車。電光梨車。大廣面梨車。性廣梨車。淨光梨車。自在得梨車。自在地梨車。地鬘梨車。方等奴梨車。金剛奴梨車。如是等梨車。一切皆發阿耨多羅三藐三菩提心。守護大乘愛樂大乘。其所教化悉向大乘。亦於晨朝從禪定起往至佛所。頭面作禮合掌恭敬右繞三匝。修敬畢已卻坐一面復有四萬四千天王。其名曰愛見天王。一切愛天王。月發天王。日色天王。長耳天王。靑色天王。精進天王。深目天王。大黑天王。遠慧天王。虛空目天王。愛徳天王。愛須天王。愛稱光天王。愛面光天王。一切喜念天王。琉璃光天王。光愛天王。半月天王。大聲微妙天王。勇壞煩惱天王。一切愛天王。童子愛天王。曼陀羅華天王。無常天王。屬昴星天王。如是等諸大天王。愛樂大乘廣說大乘護持大乘。受持一切三昧總持。惠施眾生安樂之事。亦於晨朝從禪定起往至佛所。頭面禮足合掌恭敬右繞三匝。修敬已畢卻坐一面。復有三萬八千龍王。其名曰蓮華龍王。徳叉迦龍王。迦迦羅龍王。和修吉龍王。愛徳鬘龍王。大地龍王。牙利龍王。淨目龍王。師子龍王。蠡聲龍王。鼓聲龍王。金光龍王。金色龍王。黑須龍王。持大雨龍王。大海龍王。枳羅婆龍王。梵龍王。願愛龍王。伊羅缽龍王。陀毗羅龍王。恆河龍王。辛頭龍王。博叉龍王。私陀龍王。有徳龍王。阿耨達龍王。缽售那龍王。人龍王。非人龍王。人頭龍王。吉龍王。勛律龍王。毗捨羅龍王。蠡龍王。黃色龍王。難陀龍王。優波難陀龍王。毗樓勒叉龍王。提頭賴吒龍王。毗樓博叉龍王。毗沙門龍王。半闍羅龍王。摩那斯龍王。如是等龍王。樂欲聽受大乘經典。旣得聞已欲爲一切廣宣分別。欲持正法守護正法。爲護法故堅持禁戒荷法重擔。亦於晨朝從禪定起往至佛所。頭面作禮合掌恭敬右繞三匝。修敬已畢卻坐一面復有三萬六千夜叉神王。其名曰毗沙門鬼王。虛空鬼王。愛徳鬼王。畢施鬼王。大瓔珞莊嚴鬼王。一向視鬼王。動大地鬼王。善毛鬼王。善愛家鬼王。摩尼跋陀鬼王。滿城鬼王。蓮花光鬼王。車輪臺鬼王。大海勝鬼王。如是等夜叉鬼王。隨順阿閦如來道行。爲護正法受持禁戒。亦於晨朝從禪定起往至佛所。頭面作禮合掌恭敬右繞三匝。修敬畢已卻坐一面。

復有四萬九千金翅鳥王。其名曰力等香象金翅鳥王。堅固金翅鳥王。鼓聲金翅鳥王。壞一切龍王力金翅鳥王。火光金翅鳥王。斑翅金翅鳥王。輪面金翅鳥王。惡性金翅鳥王。壞和修吉龍王眷屬金翅鳥王。壞和修吉眷屬大喜金翅鳥王。實見金翅鳥王。喜說大慈金翅鳥王法喜金翅鳥王。金翅愛金翅鳥王。如是等金翅鳥王。一切無有憍慢放逸。皆得愛護大乘之心。守護一切諸佛正法。亦於晨朝從禪定起往至佛所。頭面作禮合掌恭敬右繞三匝。修敬已畢卻坐一面。

復有六萬八千乾闥婆王。其名曰喜乾闥婆王。自在歌乾闥婆王。現在愛乾闥婆王。牛王得乾闥婆王。云覆乾闥婆王。命命乾闥婆王。名名聲乾闥婆王。如是等乾闥婆王。亦於晨朝從禪定起往至佛所。頭面作禮合掌恭敬右繞三匝。修敬已畢卻坐一面復有九萬八千緊那羅王。其名曰善見緊那羅王。長鼻緊那羅王。引心緊那羅王。妻愛緊那羅王。壞煩惱緊那羅王。壞怨緊那羅王。魔王女愛緊那羅王。壞魔眷屬緊那羅王。慧藏緊那羅王。深目緊那羅王。淨貴徳緊那羅王。調根緊那羅王。遠見緊那羅王。如是等緊那羅王。亦於晨朝從禪定起往至佛所。頭面作禮合掌恭敬右繞三匝。修敬已畢卻座一面復有一萬八千羅剎王。其名曰煮灰羅剎王。水牛頭羅剎王。黃髮羅剎王。差齒羅剎王。髑髏耳羅剎王。貪蜜羅剎王。蜜色羅剎王。大咽羅剎王。大飲羅剎王。以發覆身羅剎王。大力羅剎王。可畏色羅剎王。如是等羅剎王。一切皆斷羅剎之想。純以大乘調伏其心。亦於晨朝從禪定起往至佛所。頭面作禮合掌恭敬右繞三匝。修敬已畢卻坐一面復有三萬八千陀那婆神王。其名曰象面陀那婆王。牙陀那婆王。支足陀那婆王。驢聲陀那婆王。華耳陀那婆王。寶耳陀那婆王。鼠得陀那婆王。貍得陀那婆王。鼠狼疑陀那婆王。獼猴面陀那婆王。月面陀那婆王。如是等陀那婆王。亦於晨朝從禪定起往至佛所。頭面作禮合掌恭敬右繞三匝。修敬已畢卻坐一面。

復有七萬八千鳩槃茶王。其名曰象耳鳩槃茶王。箕耳鳩槃茶王。大肥鳩槃茶王。如是等鳩槃茶王。皆已捨離鳩槃茶想。亦於晨朝從禪定起往至佛所。頭面作禮合掌恭敬右繞三匝。修敬已畢卻坐一面。

復有三萬八千餓鬼王。其名曰電光明王。大施王。一切羨王。箭王。大海濤波王。如是等王。悉皆愛樂大乘經典護持正法。常爲眾生廣宣分別。渴仰大乘饑虛大乘貪慕大乘。純以大乘以自莊嚴。常發誓願得戒得慧。亦於晨朝從禪定起往至佛所。頭面作禮合掌恭敬右繞三匝。修敬已畢卻坐一面復有八萬八千阿修羅王。其名曰毗摩質多阿修羅王。富婁那阿修羅王。念國阿修羅王。淨恆河毗紐阿修羅王。利安阿修羅王。象咽阿修羅王。三角山阿修羅王。灰發阿修羅王。大惡性阿修羅王。火光阿修羅王。如是等阿修羅王。皆悉捨離阿修羅想。其心調伏永離憍慢無有放逸。亦於晨朝從禪定起往至佛所。頭面作禮合掌恭敬右繞三匝。修敬已畢卻坐一面。

復有六萬五千大神咒王。其名曰寶持王。無盡意王。無盡財王。無礙王。不對王。如是等大神咒王。愛重大乘。樂說大乘。擁護大乘。渴仰大乘。貪慕大乘。得大乘定。具平等行。常欲除斷所有疑心。爲護正法受持淨戒。亦於晨朝從禪定起往至佛所。頭面作禮合掌恭敬右繞三匝。修敬已畢卻坐一面復有九萬九千五通仙人。其名曰那羅他仙人。銳浮羅仙人。跋彌迦仙人。善奴仙人。竭伽仙人。太白仙人。熒惑仙人。鹿角仙人。鹿目仙人。離慢仙人。婆私噸仙人。歡喜仙人。五陰仙人。劫初仙人。大云色衣仙人。天衣仙人。憍屍迦仙人。頗羅墮仙人。龍聲仙人。有徳得仙人。斷肉仙人。施一切命仙人。如是等五通仙人。亦於晨朝從禪定起往至佛所。頭面作禮合掌恭敬右繞三匝。修敬已畢卻坐一面復有天帝釋與無量無數三十三天。亦於晨朝從禪定起往至佛所。頭面作禮合掌恭敬右繞三匝。修敬已畢卻坐一面復有四天王。亦於晨朝從禪定起往至佛所。頭面作禮合掌恭敬右繞三匝。修敬已畢卻坐一面。

復有捨衛國主波斯匿王。與諸小王莊嚴四兵。是諸王等。愛重大乘。樂說大乘。渴仰大乘。爲護正法受持淨戒。亦於晨朝從禪定起往至佛所。頭面作禮合掌恭敬右繞三匝。修敬已畢卻坐一面。

復有五萬三千諸大長者。須達多等悉受五戒。皆發阿耨多羅三藐三菩提心。愛重大乘。渴仰大乘。貪慕大乘。爲護大乘受持淨戒。爲眾生故隨順菩提。亦於晨朝從禪定起往至佛所。頭面作禮合掌恭敬右繞三匝。修敬已畢卻住一面。

復有瞻婆國主名曰月護。與諸小王受持五戒。一切皆發阿耨多羅三藐三菩提心。亦於晨朝從禪定起往至佛所。頭面作禮合掌恭敬右繞三匝。修敬已畢卻坐一面復有十六大國。鴦伽陀國。摩伽陀國。迦屍國。拘薩羅國。跋耆國。摩羅國。分陀國。須摩國。阿摩國。阿槃提國。拘畱國。半時羅國。跋嗟國。首羅先那國。夜槃那國。劍蒲闍國。如是十六諸大國土。其中所有一切眾生。皆發阿耨多羅三藐三菩提心。亦於晨朝從禪定起往至佛所。頭面作禮合掌恭敬右繞三匝。修敬已畢卻坐一面。

復有末利夫人。與一萬六千諸夫人等。亦於晨朝從禪定起往至佛所。頭面作禮合掌恭敬右繞三匝。修敬已畢卻坐一面復有一萬八千。優婆夷毗捨佉等。一切皆發阿耨多羅三藐三菩提心。愛樂大乘。渴仰大乘。爲護正法受持淨戒。爲欲集助無上道法修菩提道。一切皆得不退轉心。爲度眾生現受女身。常樂宣說大乘經典。亦於晨朝從禪定起往至佛所。頭面作禮合掌恭敬右繞三匝。修敬已畢卻坐一面。

復有自在天子。與無量天眾現大神變放五色光。所持諸華如須彌等。所謂優缽羅波頭摩拘勿頭分陀利。香華大香華。微妙華大微妙華。愛見華大愛見華。時華常華。曼陀羅華摩訶曼陀羅華。及持諸香。所謂栴檀香花香馥迦香。及諸伎樂。復持諸華大如車輪。亦於晨朝從禪定起往至佛所。頭面作禮合掌恭敬右繞三匝。修敬已畢卻坐一面復有梵天﹝肆﹣聿﹢累﹞髻梵等。無量梵俱放五色光。其光能壞耆闍崛山所有眾生貪欲黑闇。持種種香雜華伎樂來至佛所。王捨大城耆闍崛山迦蘭陀竹林。其地縱廣足一由旬。天衣徧覆間無空處。所謂憍屍迦衣。迦陵伽衣。芻摩衣。拘銳婆衣。復敷七寶師子之座。座髙百萬八千由旬。設此供已右繞如來滿三十匝。脫身寶衣以覆佛上。發如是言。惟願世尊。爲眾生故當雨法雨。時虛空中復出大聲。世尊。一切眾生𨿽得聽聞常樂我淨。而不能解。惟願如來。敷演解說。復有無量鵝王。師子鵝王等。持諸種種華香供具。以用供養寶師子座。復有無量孔雀王。善目孔雀王等。持諸香華微妙妓樂。以供養佛。復有無量拘枳羅鳥王。善行王等。亦於晨朝從禪定起往至佛所。頭面作禮合掌恭敬右繞三匝。修敬已畢卻坐一面復有雪山迦蘭陀鳥王蓮華王等。持諸香華。亦於晨朝從禪定起往至佛所。頭面作禮合掌恭敬右繞三匝。修敬已畢卻坐一面復有無量命命鳥王無礙王等。亦於晨朝從禪定起往至佛所。頭面作禮合掌恭敬右繞三匝。修敬已畢卻坐一面。

復有無量山王須彌山王。而爲上首。亦於晨朝從禪定起往至佛所。頭面作禮合掌恭敬右繞三匝。修敬已畢卻坐一面復有香山諸藥艸王忍辱王等。亦於晨朝從禪定起往至佛所。頭面作禮合掌恭敬右繞三匝。修敬已畢卻坐一面。

爾時所有一切樹木常出華果。一切伎樂無掁觸者。自然演出微妙音聲。時雪山中所有師子諸惡獸等。慈心相視如母如子。復有一切蚊虻毒虫。皆得慈心亦如一子。諸惡鳥等亦復如是。復有四種毒蛇。所謂視毒噓毒嚙毒觸毒。亦得慈心。及十六種諸惡律儀亦復如是。諸惡眾生悉受五戒。爾時一切大眾。悉共受持淸淨戒行。樂欲聽受大乘經典。恭敬大乘擁護大乘。呵責誹謗大乘經者。見有受持恭敬供養。

爾時大云密藏菩薩摩訶薩。卽從坐起偏袒右肩爲佛作禮長跪合掌白佛言。世尊。此諸大眾鹹有疑心。我今欲問。惟願聽許。佛言。善哉善哉。善男子。我今能破此眾疑心。恣汝所問。大云密藏菩薩言。世尊。菩薩摩訶薩云何修行得陀羅尼。云何能得大海三昧。云何能解諸佛實語。云何得知具足法味。云何得見微密之藏。云何得入安隱之處。亦得睹見如來常住。云何能得如來寶藏。永斷眾生貧窮困苦。云何能解諸佛如來甚深之義。云何能到諸佛如來大海彼岸。云何菩薩得入諸佛如來境界。云何菩薩護持諸佛所有幻法。云何菩薩得如來法得已能說。云何能知一切法界。云何得佛日身月身彗星之身。云何得盡如來邊際。云何能得諸佛淨業。云何逮得如來所行。云何得佛甚深淨池。云何得佛分陀利華。云何得佛自在之力。云何能得諸佛財貨。云何能見如來實相。云何見佛常住不變。云何能得如來金色。云何菩薩得佛法王。云何能得金剛法身。云何得佛常身常聲。云何菩薩得到如來所安之處。而無安想。云何見於諸佛如來常樂我淨。而非惡見。云何如來眞實生身。眞實法身。云何如來金剛之身。破壞雜身。云何見壞身而名爲眞見。云何如來身不名爲血肉筋骨所成立。若有如是身。云何爲空見如來說法時。云何有所獲。云何說法時。俱聞無所獲法。若無所有。云何復得說如來眞實常。云何入於涅槃若不入涅槃。云何名實語戒。若無淨穢。云何贊持戒者。佛法若無滅。云何說法滅。復言法滅時多有毀禁者。如來佛性淨上淨畢竟淨。其性如是者。云何樂生死。云何諸菩薩常說生死樂。云何諸菩薩樂見如來性。云何煩惱常。云何愛煩惱。云何復得入一切煩惱門。云何能得修一切佛土業。云何得善知煩惱之根本。云何諸菩薩善能得除滅於佛所起疑常樂我淨心。若無疑心者。云何畏生死。若畏於生死。云何復樂著。云何得佛道。云何轉法輪。云何度眾生知不斷佛性。云何治魔眾使離魔境界。云何度眾生生死大苦海。云何說生死示導生死道。云何得生死無量之大海。云何求生死渴仰生死道。云何貪生死吝惜不放捨。云何開生死猶如分陀利。云何煩惱結猶如四大海。云何諸煩惱常起如發願。云何而得地獄之心。云何常求地獄之心。云何修集地獄戒禁。云何滋息地獄業行地獄之身。刀劍弓箭錐釤輪火。云何能破壞眾生地獄果。云何爲地獄眾生作安樂。云何注大雨能滅地獄火。云何處地獄而不受其報。云何爲地獄而作船導師。云何爲地獄而作大良藥。云何而能得閉塞地獄道。云何作慧燈壞於生死闇。云何在生死煩惱毒不污。𨿽住無所住。而不同空住。能消諸煩惱。猶如日照雪。見於如來常樂我淨。其心安住如須彌山。不動不轉如帝釋幢。如來實不畢竟涅槃。亦說如來入於涅槃。其心不壞猶如金剛。云何得慚愧。云何得好身。云何復能得眾所愛敬身。云何得不貪。云何得不嗔。云何能得微妙光明。云何得正性。云何得自在。云何能得大眾眷屬。云何能得不壞眷屬。不退不失不貪飲食。常修知足終不食肉。於諸眾生常生愛心。常爲世間之所恭敬。得名一切大施之主。得名大力。得名健行。大慈大悲大捨大喜。大慧總持。隨順世間。爲安世間。爲樂世間。云何而得世間無上世間無勝世間無邊。常行正語修行梵行。行大悲行喜行聖行。見空法界隨順而說。見不空界說亦如是。說佛法相見佛眞法。得淨自在持戒之財。徳財法財不食之財。爲貧眾生得財藏身。爲諸眾生得三種定空無相願。欲生淨土得隨願身。𨿽爲眾生受此陰身。不於眾生求其恩報。贊嘆持戒呵破戒者。不爲羣邪之所沮壞。𨿽讀外典不隨其義。其所說法句義不斷。𨿽名沙門及婆羅門。終不生於沙門之想婆羅門想。𨿽復曉了算數咒術。心初未曾有貪著想。𨿽爲眾生示入天寺。供養恭敬依止禮拜。而其內心常依法界。現行十惡實是梵行。諸佛護念如視一子。善能護持諸佛法身。能轉一切諸佛法輪。深見諸佛甚深法界及眞實相。其所修行等諸佛行。得無量身及無量行。善解諸佛所有語密。除去憍慢猶如諸佛。善說法界深密之義。𨿽說憍慢無憍慢想。亦不教他生於憍慢。心無貪恚愚癡怖畏。猶如諸佛。其行無量微密無量。諸法無量。樂說無量。性相無量。眞實無量。見眞見實見性見法。爲諸眾生斷煩惱故而演說法。常得知見諸佛世尊。永度煩惱諸結大海。爲度眾生故說度煩惱諸結海法。自得度已度未度者。自得脫已脫未脫者。自得安已安未安者。未涅槃者令得涅槃。自見法界了了眞實。或爲眾生說實不實。於無量劫已壞四魔。爲眾生故現處道樹方降魔眾。內實知見久破諸魔。爲眾生故唱言今壞。以善方便轉於法輪。以善方便現入涅槃。云何能得諸佛神通。云何得佛如來法王。云何得佛微密法藏。云何得佛不可思議。云何能得諸佛無量無稱無數無勝無邊。云何能施一切眾生甘露法味。

爾時世尊告大云密藏菩薩言。善哉善哉。善男子。汝今所問甚爲快善。爲欲安樂世間眾生故發斯問。一切眾生無明所盲。而不能知諸佛所有眞實功徳。善男子。汝今欲令一切眾生。悉得智慧眼常眼常光。永度生死煩惱大河。了知諸佛菩提之行。欲壞眾生無明結﹝穀﹣禾﹢卵﹞。示導無上菩提之行。一切眾生。常樂演說無常無我無樂無淨。而今欲開常樂我淨。如來畢竟入於涅槃。無常無我無樂無淨。而今欲開諸佛世尊不畢竟滅常住不變。善男子。一切眾生。常於法界妄生分別。而法界性實無分別。汝今欲問無分別義。是故發問。善男子。一切眾生。常爲邪毒之所塗染。如來世尊爲大良醫。汝意欲令如來醫王說咒授藥療其所苦。善男子。如遮羅迦梵志及尼乾子諸婆羅門。實非羅漢作羅漢想。非聖聖想。非天天想。實非常樂我淨之法。而作常樂我淨之想。汝今欲爲如是眾生拔邪毒箭。解邪縛破邪獄出邪网。施法味食甘露。安寢四禪塗淨戒香。四等爲華慚愧爲衣。故發此問。善男子。一切眾生不知總相不知別相。相無相。非相非無相。非相相非無相相。不可知非不可知。非此非彼。非手非指。非此彼中。非作非不作。非示非不示。非因非不因。非瞬非不瞬。非知非智知。非識非識識。非住非不住。非闇非明。非相非名。非輕非重。非羸非力。非處非不處。非淨非不淨。非有爲非無爲。非有非無。非可說非不可說。非取非捨。不生不退。非實非虛。非正非邪。非畢竟非不畢竟。非福田非不福田。非時非不時。非可淨非不可淨。非作非能作。非生非滅。非冷非熱。非陰入界。非結因非業因。非生非墮。非長非增長。非有墮落畢竟無墮。非是有法永斷諸有。非過去非未來非現在。非實非不實。非性非不性。非色非受想行識。非盡非不盡亦不可盡。非等非無等亦無與等。非地水火風。一切法界實無有身。實相之相畢竟眞實。是名如來。無量無邊不可思議。諸大功徳之所成就。如是身者。卽是諸佛眞法身也。其義甚深不可思議。如來法界深邃幽遠。不移本處宣說正法。十方諸佛皆得聞知。所以者何。如來自在神力行故。如是深語。聲聞緣覺所不得聞。善男子。諸佛何故。不爲彼說令彼得聞。善男子。聲聞緣覺乃至不解一字之義。猶如生盲飲毒狂人。如蠶處繭。如被毒箭。如病痰飲。是故諸佛不爲說之。善男子。一切眾生。常爲諸結煩惱所病。諸佛如來能施法藥。以妙咒術拔其毒箭除其膚翳。眾生眞實不知如來常住不變。如來爲然智慧法燈。悉令得見常樂我淨。譬如日出。悉令眾生普見大地髙下等相。如來亦爾。一切眾生。不知方等。亦不能得總持三昧。不知佛時。不知佛財。不見佛身。不解如來涅槃之相。不知佛法滅與不滅。而言如來無常無樂無我無淨。有煩惱箭是雜毒食。是故我爲如是等人。演說諸佛常樂我淨。欲除此人無明黑闇。善男子。善哉善哉。聲聞緣覺未曾得聞是一字義。汝今欲令彼得聞故。故發是問。諦聽諦聽。善思念之。吾今爲汝分別解說。有大方等甘露經王。開大寶藏賑給貧窮。啟發諸佛功徳之藏。一切眾生皆有佛性其性無盡。昔來隱蔽今欲顯示。諸佛如來然大慧燈。令諸眾生了了明見。善男子。吾將欲說汝便發問。副汝昔來所發誓願。大云密藏菩薩摩訶薩言。世尊。我從昔來實無此願乃是世尊大慈湣事神通力故。爲度眾生令我發問。欲破眾生貧窮困苦。令諸眾生意無盡故。如來今說。則能消滅一切眾生無明大闇得智慧寶。令諸眾生明見佛性。得見如來常樂我淨。佛言。善哉善哉。善男子汝今所問其義甚深。爲度眾生生死海故。爲廣流布方等經故。爲常法故。惠施一切甘露法味。除斷眾生貧窮苦故。諦聽諦聽。吾當爲汝分別解說。令諸眾生得安樂故。汝今當爲一切眾生善持是義。善男子。一切如來應供正徧知明行足善逝世間解無上士調禦丈夫天人師佛世尊。等有一法名曰法界。以此法界諸佛世尊等有常慧。以常慧水淨自洗浴。服甘露味並以惠施一切眾生。修集一切諸佛所行。汝今當服是甘露味。汝旣服已復當轉施。我今當說汝便善聽。初語亦善。中語亦善。後語亦善。其義眞實言辭巧妙。其音淸淨純一無雜。具足淸白梵行之相。

大方等無想經卷第一

大方等無想經卷第二

北涼天竺三藏曇無讖譯

大云初分大眾健度余

善男子。有大云經總持大海三昧大海。如來法印諸佛法城。法界甚深常住不變。不可思議常樂我淨。善男子。若有受持書寫讀誦解說之者。則能破壞眾生煩惱。斷除一切貧窮困苦。若遭饑荒穀米勇貴。讀誦是經則得丰壤。若時焰旱天則降雨。若有饑虛渴仰法食。讀誦是經則得總持甘露法味。若欲具足大神通者。當受是經。欲雨法雨潤漬枯槁。當讀是經。若遭大病亦當受持。所以者何。此經卽是一切大病之良藥也。此經能斷一切諸毒。大陀羅尼是大三昧。此經卽是塗末燒香微妙淨華。善男子。汝今當然大智慧燈。破諸眾生狂愚黑闇。而諸眾生常言。如來無常無我無樂無淨是磨滅法。如是眾生卽是飲毒被大毒箭。澹飲發動狂醉失心無明所覆。聲聞緣覺如羸老牛。是故汝當廣宣分別如來功徳。以實相油潤益慧燈。開發慧眼除無明闇。若言如來眞實出生輸頭檀捨。出家學道修集苦行壞魔兵眾。坐於道場成菩提道。當知是人卽是謗佛。寧當斷首拔出其舌。不應出此虛妄之言何以故。非是善解諸佛如來祕密語故。若經中言沙門瞿曇。當知是語卽是密語。善男子爲眾生故示現神足。當知卽是佛之眞子。善男子。汝則已爲得大果報。授與聲聞辟支佛等。吐藥下藥燻藥眼藥治諸病藥。何等是藥。所謂大乘方等經典。當知是經卽是諸經轉輪聖王。何以故。是經典中宣說眾生實性佛性常住法藏。眾生不解乃至一句一字。汝今當聽。聽已卽當爲汝法藏。汝復當觀是經境界。善男子。此經中有諸佛菩薩四百不可思議解脫法門。善男子。此經中有諸法寶藏神通王三昧門。善男子。此經典中有諸菩薩三十六不退智慧寶藏陀羅尼門。善男子。此經復有諸佛菩薩三十三種入眾生音大行方便解脫法門。善男子。此經復有諸佛菩薩十種神足入密行藏大行光王法門。此經復有諸佛菩薩十種生死行業道地。得心定解脫慧願藏法門。此經復有諸佛菩薩十智不滅入思惟神通王法門。此經復有諸佛菩薩十種不生思惟法藏得入神足王法門。此經復有諸佛菩薩甚深十智入無畏行法王法門。此經復有諸佛菩薩十種大云見法不可思議功徳藏法門。此經復有諸佛菩薩入十種眾生語言修大行法方便不斷解脫法門。此經復有諸佛菩薩十種神通所入生行有行行藏光王法門。此經復有諸佛菩薩十種生死煩惱業行心住三昧解脫誓願法藏法門。此經復有諸佛菩薩十種智住不可思議所入神足王法門。此經復有諸佛菩薩十種不生不可思議通達密藏神足王法門。此經復有諸佛菩薩十智甚深入精進行法門。此經復有諸佛菩薩十智大云眾法和合神足王法門。此經復有諸佛菩薩大雲光明眼目法門。此經復有諸佛菩薩十種大云電光具足入行法門。此經復有諸佛菩薩通暢大云大乘經法門。此經復有諸佛菩薩神足變現燈明法門。此經復有諸佛菩薩十種法雹說神足王所入法門。此經復有諸佛菩薩十金剛智入藏法門。此經復有諸佛菩薩十種正行性入法門。此經復有諸佛菩薩十無盡行神通王所入法門。此經復有諸佛菩薩十種甚深微塵業行所入法門。此經復有諸佛菩薩十種師子吼所入法門。此經復有諸佛菩薩十生和合行入世間業狹心法門。此經復有諸佛菩薩十神通寶所入法門。此經復有諸佛菩薩十金翅鳥神通所入法門。此經復有諸佛菩薩十大施時微妙王法門。此經復有諸佛菩薩十無所畏大力神通所入法門。此經復有諸佛菩薩十大海行所入法門。此經復有諸佛菩薩十種至心所入法門。此經復有諸佛菩薩十勇猛王大力微妙法門。此經復有諸佛菩薩十種善行大神通王所入法門。此經復有諸佛菩薩十二神通藏得開示法門。此經復有諸佛菩薩十智寶藏法門。此經復有諸佛菩薩十智境界行所入法門。此經復有諸佛菩薩十正智微妙寶藏法門。此經復有諸佛菩薩十種福田種子法門。此經復有諸佛菩薩十種眞實神通安樂之王所入法門。善男子。汝觀是經不可思議。功徳境界亦不可思議。乃是諸佛菩薩不可思議不可量法藏。亦是眾生不可思議無盡寶藏。復次善男子。此經境界不可思議。善男子。此經復有諸佛菩薩陀羅尼藏法門。此經復有諸佛菩薩如來微密寶藏法門。此經復有諸佛菩薩如來大海法門。此經復有諸佛菩薩如來時藏法門。此經復有諸佛菩薩如來世藏法門。此經復有諸佛菩薩如來日藏法門。此經復有諸佛菩薩如來月藏法門。此經復有諸佛菩薩如來境界法門。此經復有諸佛菩薩甚深法門。此經復有諸佛菩薩如來無所畏法門。此經復有諸佛菩薩如來勇揵法門。此經復有諸佛菩薩如來地法門。此經復有諸佛菩薩如來法門。此經復有諸佛菩薩阿梨呵法門。此經復有諸佛菩薩如來聚法門。善男子。汝觀此經大法陀羅尼。卽是一切眾生無盡福藏。是卽諸佛不可思議解脫三昧陀羅尼門。非是汝等所知境界。諸佛世尊隨世故說。其義甚深難可消服。惟是如來之所知見。我今當說如來如是甚深境界。至心諦聽。汝從昔來於是事中。乃至未聞一字一句。大云密藏菩薩摩訶薩言。實如聖教。世尊。我猶虻蟻。常爲一切無明所闇。惟願如來。開慈湣心廣及眾生。宣說一句乃至一字。如來法王不可思議。世尊。聲聞緣覺猶如老牛。盲聾喑啞如嬰孩兒。我亦如是。從昔已來實未曾聞如是一句乃至一字。惟願如來。廣開大慈爲眾生故。諸佛如來所有境界不可思議。常住無變通達諸法。惟願如來。爲我等故及諸眾生。開闡如是祕密之藏。乃至一字一句之義。令我等輩及諸眾生知見如來常恆不變。佛言。善哉善哉。善男子。汝今已爲善解諸佛所有密語。善男子。是方等經不可思議。汝所發願亦不可思議。諸佛如來陀羅尼法不可思議。此經境界亦不可思議。甚深智光不可思議。善男子。如汝所言。我於是經不能解了。猶如老牛盲聾喑啞嬰孩小兒。善男子。汝今不應生此憂懼疑慮之心。善男子。若行若住若坐若臥。常應系念如是經典。若遇水火盜賊諸難。亦應堅持愼勿放捨。所以者何。是經典中有五文字其義甚深。一者如來二常三樂四我五淨。是名如來無上功徳不可思議。復次善男子。假使恆河沙等十方世界滿中大火。有人在中念是經者火不能燒。常應供養尊重三寶。勿令其心中有忘失。汝今所有微妙功徳。已爲諸佛之所贊嘆。所謂能問所未曾聞。一句一字甚深之義。汝等不久亦復當得知見是義。汝若欲知諸佛如來常恆不變。應當受持如是經典。讀誦書寫解說其義。何以故。是經所說不可思議。如來常恆無有變易。終不畢竟入於涅槃。汝當廣爲一切眾生。敷揚解說常樂我淨。諸佛如來無有畢竟入涅槃者。法僧常住亦無滅盡。爾時毗藍大毗藍風王。所受樂報如天無別。放淸涼風六時無變。華果常有無時暫替。賫持供具來至佛所。頭面作禮合掌恭敬。右繞三匝卻坐一面。

爾時世尊神通力故。起四黑雲甘水俱徧。興三種雷。謂下中上。發甘露聲如天伎樂。一切眾生之所樂聞。爾時世尊卽說咒曰。

竭帝波利竭帝僧竭帝波羅僧竭帝波羅卑羅延坻三波羅卑羅延坻婆羅婆羅波沙羅波娑羅摩文闍摩文闍遮羅帝遮羅坻波遮羅坻波遮羅坻三波羅遮羅坻比提嘻利嘻梨薩隸醯薩隸醯富嚧富嚧莎呵

若有諸龍聞是神咒。不降甘雨頭破七分。爾時十萬億那由他阿僧祇等。諸佛世界六種震動。爾時眾生因是地動。各各相見展轉相動。乃至淨居。淨居動已龍云俱動。龍云動時降澍大雨。時閻浮提所有九萬八千大河七寶盈滿。一切泉池具上藥味。雨𨿽七日無所傷損。眾生快樂如服甘露。諸河盈滿八功徳水。所謂美冷輕軟淸淨香潔。飲時調適。飲已無患。一切水虫出微妙聲。時王捨城耆闍崛山。七寶徧地無空缺處。虛空復雨七寶所成優缽羅華波頭摩華拘勿頭華分陀利華。水性之屬悉發阿耨多羅三藐三菩提心。畜生眾生貪樂大乘渴仰大乘。慈心相向猶如一子。皆共同心供養於佛。爾時大眾天龍夜叉乾闥婆阿修羅迦樓羅緊那羅摩睺羅伽。持諸供具華香伎樂供養於佛。時虛空中復雨種種香華寶衣。伎樂幡蓋供養於佛。善男子。此經乃是無量功徳之所成就。是故能致如是瑞應。爾時大眾作如是言。世尊。我今始知諸佛如來常樂我淨。惟願如來。慈哀矜湣。受我所獻優多羅僧。卽嘆頌曰。

如來眞實常

無量徳所成

我今爲常樂

是故稽首禮

諸佛捨無常

故得無邊身

無上天中天

大力難思議

如來常無變

勤進無邊身

爲眾雨法雨

猶如大云王

佛自得安樂

爲眾說安樂

自獲諸功徳

誨彼令同己

如來慧無勝

常住如虛空

爲眾作福田

常行於聖行

憐湣諸眾生

亦知其行業

開示祕密藏

淸涼如初月

今宣大云經

端嚴如滿月

定知無量眾

發起菩提心

世尊號法王

於法得自在

是故名眞我

成就無上樂

如來升寶座

而作師子吼

宣說諸眾生

一切有佛性

譬如香山中

常生忍辱艸

如來神力故

普令一切眾

見此鷲頭山

悉是七寶成

爾時大眾會

睹已甚愛樂

猶如四天王

樂住須彌山

如來大福田

其力不可量

能除眾生結

煩惱諸闇障

一切諸眾生

不退菩提心

猶如諸世尊

安樂不傾動

眾生斷惡業

成就妙善戒

修行菩提行

決定見佛性

若得聞此經

乃至一字義

卽得菩提道

隨順行梵行

惟願無上尊

演說於一句

普使一切眾

咸得解其義

我等諸眾生

鈍根無智慧

如來憐湣故

願開令得解

一切諸眾生

虛乏於法食

惟願大慈哀

施之令滿足

我等得受已

復當轉施他

亦令一切眾

皆悉得充足

一切諸眾生

貧窮無福徳

無常無有我

亦無歸依處

如來所成就

無上大功徳

惟願大慈尊

施我及一切

如來爲法主

如海眾流尊

眾生不知依

我今得依止

爲眾作依止

猶如慈父母

施眾甘露味

普使斷煩惱

世尊如來正覺不可思議。憐湣眾生亦不可思議。所說祕密難可圖度。諸佛世尊三昧之王。大船師王。不可稱計不可數量。如是境界非諸聲聞緣覺所知。如來月王常無增減。是諸功徳之大猛將。無量福報珍寶之聚。是大光明無上日王。等視眾生同羅睺羅。所成大力以施一切自無所畏。復令眾生成無所畏。自破無明復除眾生無明重闇。世尊。我亦無知無明所障。不知如來常樂我淨。一切眾生無明覆故。妄說如來無常無我無樂無淨。是故流轉三惡道中。若言如來永滅涅槃。當知是人必墮地獄。世尊。我今始知諸佛如來不畢竟滅。知已則得無上大寶。以佛力故復令我知諸佛實性。得服無上甘露法味。永斷一切諸結煩惱。昔來所有狂聾喑啞今悉除愈。

大云初分三昧健度第二

爾時大云密藏菩薩摩訶薩言。甚奇世尊。如來正覺不可思議。今說此經令無量眾生發阿耨多羅三藐三菩提心。是經境界不可思議。乃爲一切無量眾生現大神通雨諸寶味。眾生聞者得遇無上甘露法雨。是故如來不可思議。是經境界亦不可思議。一切眾生成大功徳乃得值遇。眾生業報不可思議。世尊。今日眾生所受快樂如第三禪。形貌瑰瑋如天無別。如來今日說此經藏。卽是眾生無盡之藏。降大法雨。所謂如來常住不變三昧總持。所言云者。謂諸菩薩摩訶薩也。震大雷者。謂破煩惱諸結業等。電光明者。謂諸眾生皆有佛性。聲者。謂諸菩薩爲眾生故。說有爲法無常無樂無我無淨。雹者。謂八聖道分。能壞一切諸結煩惱。又有雹者。所謂此經能壞聲聞辟支佛心。是卽名爲雨大法雨。充飽眾生饑虛渴乏。所謂如來常住不變。是名甘雨。佛言。善哉善哉。善男子。汝今善解如是法雨。善男子。若諸菩薩欲雨法雨潤益一切。當受是經修行讀誦書寫供養解說其義。善男子。諦聽諦聽。如是經典不可思議中有解脫住入寶藏。神足法王四百三昧。我今當說。善男子。此經復有諸佛菩薩深猛大海眼目三昧。若有菩薩成就具足是三昧者。得具菩薩多聞大海多聞寶藏。於阿耨多羅三藐三菩提心無疑礙。言無礙者。所謂身得無礙徧生諸佛淨妙世界。又無礙者。得宿命智。爲諸眾生轉於五有。又無礙者。不貪著業而得果報。又無礙者。若一見佛心生歡喜。則於後世得端嚴身眾所愛身。無貪身無惡身。大身上族身大富身。眷屬不壞身不破壞身。不退身不滅身。所修行願念喜作業。悉向阿耨多羅三藐三菩提。成就慚愧破諸憍慢。勤修精進慈悲喜捨。空無相願以燻其心。又無礙者。願生他土卽得往生。諸邪異見所不能壞。其所樂說句義無盡。若天若魔梵沙門婆羅門。不能惑亂令其心動。𨿽讀外典心無貪著。不貪天龍夜叉等身。乾闥婆阿修羅迦樓羅緊那羅摩睺羅伽身。又不貪著房舍臥具衣服飲食。天魔波旬不得其便。所行善法終不中忘。凡所言說人所敬受。其心弘曠猶如大海。所有智慧亦復如是。具足圓滿猶如盛月。能壞黑闇如日如燈。不可捉持如虛空性。不著世間如華處水。於一切有心無貪著。能壞法界猶如金剛。持諸法界如須彌山。其性淸淨如琉璃寶。得如來戒慧心念明。性力幻化不動不住。善男子。是經復有第一甚深解脫寶幢三昧。若有菩薩具是三昧。則得名爲多聞大海多聞寶藏心無疑礙。乃至幻化不動不住。善男子。此經復有淨智甚深法門三昧。若有菩薩能具足者。則得名爲多聞大海多聞寶藏心無疑礙。乃至幻化不動不住。善男子。此經復有佛根香象王解脫三昧。首楞嚴三昧。勇力三昧。勇勝三昧。健勇三昧。好香三昧。正光三昧。無我光三昧。甚深行藏三昧。行深解脫三昧。行力解脫三昧。一切法行三昧。恆河沙等行三昧。一切解脫三昧。一切三昧王三昧。正上三昧。大海潮三昧。本解脫三昧。壞魔億眾三昧。住戒電光三昧。火光三昧。無盡意王三昧。云盡意三昧。海王神足三昧。大髙意三昧。種子三昧。住大海三昧。無礙三昧。無礙戒三昧。髙解脫三昧。因緣意三昧。業作三昧。健行王三昧。大力三昧。甚深琉璃王三昧。須彌山三昧。師子吼三昧。甘露味三昧。莊嚴三昧。火光三昧。蓮華光三昧。國土喜三昧。一切身三昧。動大海王三昧。動大地王三昧。一切三昧母三昧。壞一切女身三昧。師子行王三昧。圓王三昧。細行三昧。鼓聲微妙三昧。增長三昧。斷有三昧。流三昧。廣慧三昧。變化三昧。光明三昧。壞闇三昧。大海智慧三昧。贊嘆三昧。大贊嘆三昧。時三昧大時三昧。現在解脫三昧。合散三昧。分陀利華三昧。輕三昧。大樂三昧。虛空三昧。解脫身三昧。斷語三昧。斷聲三昧。無愛三昧。無勝三昧。一切三昧。鬘三昧。龍王三昧。風三昧。風行王三昧。無邊三昧。無色三昧。無邊色三昧。法意三昧。微妙香三昧。身意三昧。首楞嚴三昧。壞惡三昧。蓮華意三昧。大力翅三昧。壞無明三昧。菩提樹三昧。寶命命三昧。大力命三昧。日光三昧。月光三昧。大海門三昧。一切法界三昧。結使根三昧。戒雨三昧。戒云三昧。庵羅果三昧。庵羅華三昧。淨三昧。水三昧。蠡三昧。時三昧。時王三昧。眾三昧。無身三昧。界三昧。善界三昧。地三昧。地神足三昧。水等三昧。靑蓮華三昧。甘露味三昧。無系三昧。鴛鴦三昧。車輪三昧。轉輪聖王三昧。不動三昧。不輕三昧。不長三昧。憐湣三昧。淨意三昧。一切功徳意三昧。伊羅缽羅三昧。無疑解脫三昧。風神足王三昧。無量幢三昧。虛空界三昧。無彗星三昧。光寶三昧。雹時三昧。童子三昧。王子三昧。斷毒三昧。法燈三昧。國土王三昧。施世界三昧。法貴徳三昧。法力三昧。上華三昧。喜三昧。大喜三昧。知大力三昧。鎭頭迦果三昧。精進三昧。稱三昧。白鵝王三昧。身光三昧。無盡力三昧。無盡力解脫三昧。增長名三昧。端正三昧。能破壞三昧。摩樓迦華三昧。善行王三昧。善光三昧。寶地三昧。白三昧。白種三昧。淨行意三昧。愛光三昧。虛空心三昧。天冠三昧。轉輪聖王冠三昧。念菩薩三昧。護意三昧。護甚深三昧。力乘三昧。力乘光三昧。力士三昧。力士精進三昧。閻浮國三昧。錯魚三昧。蟒蛇三昧。境界王三昧。淨境界三昧。使心三昧。朝靑三昧。有徳意三昧。大靑三昧。大海色三昧。大安三昧。眴三昧。無眴三昧。金剛意三昧。世尊目三昧。須彌山王三昧。雪山王三昧。世尊現行三昧。勝三昧。蓮華三昧。拘勿頭華三昧。月藏三昧。月樂藏三昧。華敷三昧。地鬘三昧。現在念世尊王三昧。勝住三昧。善住三昧。善行三昧。大海三昧。一切入平等三昧。入一切疑三昧。大藥三昧。大藥力三昧。甘露藥王三昧。大藥力三昧。大藥王三昧。大冷三昧。大海三昧。大冷王三昧。無冷無熱三昧。安三昧。安力三昧。一乘三昧。三乘三昧。釋彗星三昧。有徳三昧。寶圓王三昧。無定色三昧。定華三昧。六入眞淨三昧。大界三昧。能壞欲界三昧。瓔珞三昧。金色三昧。智愛三昧。智圓王三昧。智子三昧。分陀利華三昧。日光王三昧。月愛三昧。光王三昧。光圓王三昧。淨光王三昧。光藏三昧。靑光三昧。時光三昧。斷闇三昧。光潮三昧。箭光三昧。一切善根三昧。婆羅那香象王三昧。未生惡王三昧。調柔三昧。能壞憍慢三昧。妙徳三昧。妙聲三昧。貪味三昧。圓地王三昧。神通王三昧。神通根三昧。轉輪聖王幡三昧。轉輪聖王幢三昧。師子頭三昧。日神通三昧。法護三昧。廣三昧。知業神通王三昧。髙三昧。無上三昧。燈王三昧。捨宅三昧。多喜三昧。初地三昧。戒地三昧。大海喜王三昧。大海慈王三昧。大海悲王三昧。大海捨王三昧。忍辱王三昧。忍辱力界王三昧。神通至心三昧。八解脫門三昧。法界畢竟三昧。無界三昧。無性三昧。大田種子三昧。智池三昧。海三昧。海力三昧。佛眼三昧。佛門三昧。智行三昧。佛面三昧。一切親三昧。一切福徳王三昧。虛空藏三昧。虛空幻三昧。佛幻三昧。惡性三昧。治毒三昧。眠三昧。覺三昧。夢三昧。得三昧。神通王三昧。無我神通三昧。勝見三昧。勝喜三昧。隨世三昧。佛面住三昧。正見三昧。一切微塵三昧。語無礙三昧。淨三昧。身光三昧。身燈三昧。不癡三昧。不狂三昧。一切勝光三昧。水意三昧。漂三昧。水沫三昧。無勝三昧。無勝智三昧。無勝身三昧。精進三昧。恆河沙等勝王三昧。知見圓光王三昧。斷畜生三昧。願生畜生有三昧。畜生神通三昧。樂畜生三昧。不染畜生業三昧。入地獄三昧。喜地獄三昧。不染地獄業三昧。不染地獄業行神通王三昧。安樂行體三昧。有徳河三昧。有徳海三昧。淨河三昧。淨行功徳三昧。福徳三昧。福徳靑三昧。淨福徳聞三昧。有徳夢三昧。贊嘆三昧。有徳夢得三昧。有徳夢行三昧。正有徳三昧。正有徳王三昧。淨增長三昧。智雨三昧。風同行三昧。吉三昧。吉莊嚴三昧。吉神通三昧。吉神通王三昧。無戒三昧。雜色三昧。受戒三昧。贊戒三昧。戒實三昧。智燈三昧。得戒實三昧。常戒三昧。常戒入藏見三昧。心三昧。心王三昧。常戒喜三昧。常樂戒三昧。戒瓔珞三昧。戒天冠三昧。戒具足三昧。戒鬘三昧。戒香三昧。戒華三昧。戒塗末香三昧。戒神通王三昧。一切昧三昧。一切華三昧。一切香醉三昧。斷一切虛空三昧。受安樂三昧。斷一切世法王三昧。常三昧。恆三昧。不變三昧。地三昧。無刺地三昧。無石沙三昧。地等三昧。大云琉璃王三昧。聲鼓三昧。大云電三昧。大雲瀑水王三昧。大雲水藏三昧。大雲水鬘三昧。大雲安水三昧。大雲水凝三昧。大云智海三昧。大云勝力三昧。大雲水光持王三昧。大雲水潮海三昧。大雲海種三昧。大云不動水三昧。大雲水不動神通王三昧。大云端正王三昧。大云一味三昧。大云一乘三昧。大雲安水流三昧。大雲多水三昧。大雲冷水三昧。大云不冷不熱神通王三昧。大雲月王三昧。大云有徳三昧。大云初力三昧。大云渴三昧。大云樂三昧。大雲水行王三昧。大云虛空行三昧。大雲水寶三昧。大云喜三昧。大云寶種三昧。大云護三昧。大雲水淨王三昧。大雲水歸依印三昧。大云法印三昧。大雲水淨光三昧。大雲大水藏王三昧。大雲水定三昧。大云蓮華三昧。大雲水界三昧。大雲水等三昧。大云夜行三昧。大雲水淸三昧。大雲海無盡意三昧。大云放光三昧。大雲藏三昧。大雲水聚三昧。大雲水柱三昧。大云師子王三昧。大云樂三昧。大云淨三昧。大云貪三昧。大云幢三昧。大云甚深三昧。大云雷三昧。大云增長水三昧。大云藥王三昧。大云醉味三昧。大云師子行三昧。大云大香象王三昧。大云安樂三昧。大云風三昧。大雲水行不動三昧。大云無畏三昧。大雲水順三昧。大云無盡意三昧。大云漏難數三昧。大云雷大力三昧。大雲水喜三昧。大雲海水圓三昧。大雲水幡三昧。大云甘露雨三昧。大云栴檀涼三昧。大云吉三昧。大云畢竟三昧。大云無終始三昧。大云羅网三昧。大雲寶雨三昧。大云祕密三昧。大云彗星三昧。大云意密三昧。大云大動三昧。大云滅三昧。大云微妙音三昧。大云恆河沙等三昧。大雲水健三昧。大云鵝王三昧。大雲水行三昧。大云命三昧。大云狂王三昧。大云誑三昧。大云首楞嚴三昧。大云馬王三昧。大云拍樹三昧。大云無盡云三昧。大云一切等三昧。大云一切雨三昧。大云一切和合三昧。大云庵羅樹果三昧。大雲山埠三昧。大云堅鞕三昧。大云密行三昧。大云密實三昧。大云鵝王行三昧。大云不可思議三昧。大云入住神通王三昧。善男子。若有菩薩具足如是諸三昧門。則得菩薩多聞大海多聞寶藏。於阿耨多羅三藐三菩提心無疑礙。終不墮落於三惡道。不生邊地得宿命智。造生死業樂於生死。常得值遇佛法僧寶。乃至夢中亦不捨離。得端正身人所愛身。無貪身無惡身大身種姓身。眷屬和樂不可沮壞。不退不滅不墮不沒。其所修行深心念慧。悉皆趣向阿耨多羅三藐三菩提。得慚愧力斷除憍慢。勤修精進慈悲喜捨。空無相願以燻其心。願生淨土卽得往生。眾邪異見所不能壞。說法次第句義不斷。𨿽讀外典心不貪著。終不願求天身龍身夜叉乃至轉輪王身。亦不造作生死行業。不求世間供養恭敬。護持正法魔不得便。見持法者深生恭敬。所得智慧猶如大海。不增不減如月盛滿。除眾闇冥如日如燈。不受煩惱猶如虛空。煩惱不染如華處水。住無所住如空無別。破散諸法如眞金剛。持一切法猶如雪山。定知如來常不變易。其智淸淨如琉璃寶。得如來戒勢力大海。其心慈哀憐湣眾生。不動不轉如帝釋幢。壞諸惡法得上妙味。猶如美妙迦陀迦果。隨順世法無所違逆。善男子。是則名爲初三昧門。善男子。若有成就具足如是四百三昧。當知是人善護法藏。爾時眾中有一天子名曰淨密。與萬八千諸天子俱來至佛所。頭面作禮合掌恭敬。雨天華香幢幡伎樂。以供養佛。右繞三匝。卽說贊曰。

如來不思議

法僧亦復然

我見三昧雨

如世睹甘露

大方等無想經卷第二

大方等無想經卷第三

北涼天竺三藏曇無讖譯

大云初分陀羅尼健度第三

爾時大云密藏菩薩白佛言。世尊。若有眾生未入如是方等經者。當知是輩猶如盲聾此經中有三十六種不退智寶。無邊心行意入陀羅尼門。卽是一切諸法初門。惟願如來。爲是等故廣宣分別。佛言。善哉善哉。善男子。諦聽諦聽善思念之。今當爲汝分別解說。此經中有諸佛菩薩不退寶輪藏陀羅尼門。此經復有諸佛菩薩大云不退淸淨密水陀羅尼。復有諸佛菩薩大云不退祕密光明陀羅尼。復有諸佛菩薩大云不退大雨陀羅尼。復有諸佛菩薩大云不退流水陀羅尼。復有諸佛菩薩大云不退盡意陀羅尼。復有諸佛菩薩大云不退電光陀羅尼。復有諸佛菩薩大云不退涼電陀羅尼。復有諸佛菩薩大云不退淨光陀羅尼。復有諸佛菩薩大云不退彗星意陀羅尼。復有諸佛菩薩大云不退密藏光意陀羅尼。復有諸佛菩薩大云不退大咒意陀羅尼。復有諸佛菩薩大云不退有徳意陀羅尼。復有諸佛菩薩大云不退虛空藏王陀羅尼。復有諸佛菩薩大云不退大藥王陀羅尼。復有諸佛菩薩大云不退大雨王陀羅尼。復有諸佛菩薩大云不退稱意陀羅尼。復有諸佛菩薩大云不退抧羅娑山意陀羅尼。復有諸佛菩薩大云不退意行陀羅尼。復有諸佛菩薩大云不退上髙王陀羅尼。復有諸佛菩薩大云不退潮王陀羅尼。復有諸佛菩薩大云不退鵝王目陀羅尼。復有諸佛菩薩大云不退大海智陀羅尼。復有諸佛菩薩大云不退甚深意王精進陀羅尼。復有諸佛菩薩大云不退雨種陀羅尼。復有諸佛菩薩大云不退地鬘陀羅尼。復有諸佛菩薩大云不退歡喜陀羅尼。復有諸佛菩薩大云不退世意陀羅尼。復有諸佛菩薩大云不退不動意陀羅尼。復有諸佛菩薩大云不退地陀羅尼。復有諸佛菩薩大云不退積聚陀羅尼。復有諸佛菩薩大云不退水光陀羅尼。復有諸佛菩薩大云不退無盡水藏陀羅尼。復有諸佛菩薩大云不退水性月光陀羅尼。復有諸佛菩薩大云不退水光體陀羅尼。復有諸佛菩薩大云不退不可思意大海王陀羅尼。善男子。是名三十六種不退智寶無邊心行意入陀羅尼。爾時眾中有一天女名曰寶鬘。上升虛空髙七多羅樹。雨種種華塗香末香幡蓋伎樂以供養佛。說偈贊曰。

如來大醫王

金剛身不壞

意等慧殊勝

戒淨湣眾生

除斷諸煩惱

猶如日破闇

今說陀羅尼

如雲降大雨

大云初分密語健度第四

爾時大云密藏菩薩言。世尊。一切眾生無明所盲。惟願如來。廣開顯示諸佛密語。然深智燈作大明導。佛言。善哉善哉。善男子。諦聽諦聽。善思念之。吾當爲汝然大法燈。此經中有諸佛菩薩二十三種密語道迹。入不狂行大法方便解脫門。斷我我所密語所入行解脫門。可畏色不可畏色下色密語所入解脫門。貪求不得密語所入解脫門。斷界有界無界密語門。有無明無無明有無無明密語門。有貪無貪者斷貪密語門。有愛無愛者斷愛密語門。有系無系者斷系密語門。有嗔無嗔者斷嗔密語門。有闇無闇有光密語門。有鈍無鈍有利大利密語門。有破有析有壞密語門。有苦有樂無有受者密語門。有慈無慈無湣密語門。有施無受者有大施主密語門。有罵無受者斷罵密語門。有淨無淨斷一切淨密語門。有等無等斷一切等密語門。有放逸無放逸斷放逸不放逸密語門。空不空非空非不空如來密語門。常無常非常非無常如來密語門。我無我非我非無我如來密語門。愛無愛非愛非無愛如來密語門。善男子。是名二十三種密語道迹。入不狂行大法方便解脫門。爾時眾中有一天子名曰眾愛。與無量天子。上升虛空髙十七多羅樹。雨諸華香幡蓋伎樂以供養佛。說偈贊曰。

如來深密語

二乘所不解

爲眾故宣說

悉令得安樂

大云初分轉生有藏健度第五

爾時大云密藏菩薩言。世尊。有十神通行入有生行藏微妙光王法門。惟願如來。分別廣說。佛言。善哉善哉。善男子。諦聽諦聽。善思念之。吾當爲汝廣宣分別。此經中有諸佛菩薩十有生樂王法門。復有有生求喜法門。復有有生虛渴法門。復有有生樂說法門。復有有生安法門。復有有生願法門。復有有生稱法門。復有有生體王法門。復有有生善王法門。復有有生無善不染行藏微妙法王法門。善男子。是名十神通行入有生行藏微妙光王法門。時大眾中有一天女名曰愛光。以諸天華種種雜香幡蓋伎樂以供養佛。而贊嘆曰。

我今稽首禮

不生於諸有

方便行諸趣

普爲一切眾

如來心自在

是故其身常

爲眾轉生死

如華無所染

大云初分得轉生死業煩惱健度第六

爾時大云密藏菩薩言。世尊。有十生死煩惱業田。得心定願藏法門。惟願如來。廣爲眾生分別解說。佛言。善哉善哉。善男子。諦聽諦聽。善思念之。吾當爲汝開示解說。此經中有得生死煩惱田果實法門。復有生死田樂王法門。復有生死莊嚴住心法門。復有生死喜地法門。復有生死期地法門。復有生死正見法門。復有生死眴法門。復有生死衣法門。復有生死久住法門。復有生死光明法門。善男子。是名十生死煩惱業田。得心定願藏法門。爾時眾中有龍王名曰無毒。以諸雜香上妙諸花幡蓋伎樂供養於佛。卽說贊曰。

爲諸眾生故

顯示生死義

佛無煩惱業

爲眾故處之

大云初分智狂入健度第七

爾時大云密藏菩薩言。世尊。有十種智狂不可思議神通王所入法門。惟願如來。廣開分別。佛言。善哉善哉。善男子。諦聽諦聽。善思念之。吾當爲汝分別解說。此經中有得大安隱法門。無勝勝神通王法門。無稱稱光所入法門。無量量光所入法門。菩提時法門。期光法門。髙梯法門。寬腹法門。持一切眾生法門。現在光法門。善男子。是名十種智狂不可思議神通王所入法門。於是眾中有一天女名曰善鬘。以種種雜華上妙諸香幡蓋伎樂以供養佛。卽說贊曰。

佛心難思議

智身亦復然

爲化眾生故

廣開此法門

大云初分解脫轉福徳藏法門健度第八

爾時大云密藏菩薩言。世尊。有十智甚深入無畏行法王法門。惟願如來。廣分別說。佛言。善哉善哉。善男子。諦聽諦聽。善思念之。吾當爲汝分別解說。有解脫一切惡法法門。虛空藏法門。甚深安入法門。細鍼法門。海不動法門。智燈法門。身口法門。斷入一切煩惱法門。堅意入法門。淨意無礙法門。善男子。是名十智甚深入無畏行法王法門。時大眾中有一天女名金光明。以種種雜華上妙諸香幡蓋伎樂以供養佛。卽說贊曰。

如來金色身

智寶爲瓔珞

善法之寶聚

猶須彌艸木

大云初分解脫有徳轉藏健度第九

爾時大云密藏菩薩言。世尊。有十種大云見流不可思議功徳寶藏法門。惟願如來。分別解說。佛言。善哉善哉。善男子。諦聽諦聽。善思念之。吾當爲汝分別演說。有樂慈藏法門。樂悲藏法門。樂喜藏法門。樂捨藏法門。寶水流藏法門。大海行法門。如來所說法流法門。時入藏法門。想意寶藏入法門。一切大法聚法門。善男子。是名十種大云見流不可思議功徳寶藏法門。時大眾中有一天子名智愛樂。以種種雜華上妙諸香幡蓋伎樂以供養佛。卽說贊曰。

如來無生滅

佛法難測量

眾生無明覆

廣演於法界

大云初分轉功徳行健度第十

爾時大云密藏菩薩言。世尊。有十種雨流不可思議功徳藏法門。惟願如來。分別解說。佛言。善哉善哉。善男子。諦聽諦聽。善思念之。吾當爲汝廣宣分別。善男子。有雨网法門。有寶王法門。有雨大海王法門。有雨塵法門。有雨斷毒法門。有雨滿安樂法門。有雨體法門。有雨種種正見法門。有雨功徳法門。有雨涼藥法門。善男子。是名十種雨流不可思議功徳藏法門。時大眾中有一天子名虛空雷。持諸華香幡蓋伎樂以供養佛。卽說贊曰。

諸佛如來說

上妙微密藏

能令一切眾

永度煩惱流

斷滅生死苦

一切永無餘

深自覺悟得

涅槃常樂俱

如來天中天

成就無量徳

今說大云經

爲眾發道心

大云初分云虛空生健度第十一

爾時大云密藏菩薩言。世尊。有十種大云得虛空定法門。惟願如來。善分別說。佛言。善哉善哉。善男子。諦聽諦聽。善思念之。吾當爲汝分別解說。有善法王法門。見性法門。智無勝王法門。無憍慢法門。無盡意法門。不可思議法門。無礙法門。甚深法門。質直法門。虛空相法門。善男子。是名十種法門。時大眾中有一天女名妙族姓。持諸香華幡蓋伎樂以供養佛。卽說贊曰。

如來深密藏

眾生所不解

惟願爲一切

分別令淺易

大云初分電光轉健度第十二

爾時大云密藏菩薩言。世尊。有十種大云電光法門。惟願如來。廣分別說。佛言。善哉善哉。善男子諦聽諦聽。善思念之。吾當爲汝分別解說。有六通法門。功徳法門。寶光法門。虛空精進法門。藏法門。戒調法門。功徳藏法門。斷疑法門。琉璃意法門。淸淨法門。功徳甚深大海法門。壞一切結法門。金垢法門。﹝梵本長三﹞善男子。是名十法門。時大眾中有一天女名曰善喜。持諸花香幡蓋伎樂以供養佛而贊嘆曰。

如來大醫王

無身方便身

無礙如虛空

廣說大云經

大云初分電轉健度第十三

爾時大云密藏菩薩言。世尊。有十種寶電行法門。惟願如來。廣開分別。佛言。善哉善哉。善男子。諦聽諦聽。善思念之。吾當爲汝分別解說。有電光寶王法門。利智慧法門。智慧能壞法門。初智法門。智海法門。法疑法門。吉祥法門。法鼓法門。須彌山法門。能壞闇法門。風等行法門﹝梵本長一﹞善男子。是名十法門。爾時眾中有一天女名恆河神。持諸香華幡蓋伎樂以供養佛。而贊嘆曰。

無畏無我心

無貪湣眾生

以大方便故

而爲一切世

如來功徳力

故令我得知

無上無邊身

不可得思議

我聞是經已

永斷諸煩惱

大云初分神通健度第十四

爾時大云密藏菩薩言。世尊。有十種大云電光幻法門。惟願如來。廣分別說。佛言。善哉善哉。善男子。諦聽諦聽。善思念之。吾當爲汝分別解說。善男子。有調幻法門。調藏法門。樂法法門。求法法門。燒結法門。生一切法法門。斷諸諍訟法門。能消煩惱法門。上髙法門。念無盡法門。度一切眾生法門。﹝梵本長一﹞善男子。是名十法門。時大眾中有一天女名曰大喜。持諸華香幡蓋伎樂以供養佛。以偈贊曰。

如來大神通

其身無動轉

爲眾斷生死

故說大云經

大云初分寶雹健度第十五

爾時大云密藏菩薩言。世尊。有十種大神通法門。惟願如來。分別解說。佛言。善哉善哉。善男子。諦聽諦聽。善思念之。今當爲汝分別解說。善男子。有寶雹法門。雹等法門。雹莊嚴王法門。雹燈法門。雹藥法門。雹同法門。雹無盡意法門。雹上上法門。雹上容法門。雹甚深法門。善男子。是名十種法門。爾時眾中有一天女名曰嚴飾自喜。持諸香華幡蓋伎樂以供養佛。卽說贊曰。

世尊大雹王

天中天滿雨

知諸煩惱業

而能永斷之

凡夫結無邊

輪轉受生死

菩薩無煩惱

故不至諸趣

大云初分金剛智健度第十六

爾時大云密藏菩薩言。世尊。有十智金剛行入智法門。惟願如來。廣分別說。佛言。善哉善哉。善男子。諦聽諦聽。善思念之。吾當爲汝分別解說。有神通寶聚法門。喜王法門。神通平等法門。白鵝聲法門。虛空無礙法門。藥王法門。法幢法門。甚深大海法門。不動法門。無邊光法門。不可思議法門。無量劫法門。﹝梵本長二﹞善男子。是名十法門。時大眾中有一天女名深智愛。持諸香華幡蓋伎樂以供養佛。卽說贊曰。

如來無上王

無生亦無滅

爲諸眾生故

示現於生滅

眞實常不變

爲眾說無我

其身如金剛

不可得沮壞

大云初分無盡健度第十七

爾時大云密藏菩薩言。世尊。有十無盡意入神通法門。惟願如來。廣分別說。佛言。善哉善哉。善男子。諦聽諦聽。善思念之。吾當爲汝分別解說。有甘露意入法門。安寶法門。樂法門。喜法門。甚深精進法門。意行法門。無盡樂法門。常喜樂法門。善男子。是名十法門﹝梵本少二﹞爾時眾中有一天女名大寶輪。持諸香華幡蓋伎樂以供養佛。卽說贊曰。

如來無貧富

其身無觸礙

憐湣一切故

樂說大乘經

大云初分正行健度第十八

爾時大云密藏菩薩言。世尊。有十正道法門。惟願如來。廣分別說。佛言。善哉善哉。善男子。諦聽諦聽。善思念之。吾當爲汝分別宣說。有深廣行法門。健行法門。現力法門。健勝法門。一切天人法門。入一切時法門。不染一切時法門。一切道喜法門。斷一切惡道法門。大海常潮法門。大海神通法門﹝梵本長一﹞善男子。是名十法門。爾時眾中有一天女名曰善得。持諸香華幡蓋伎樂以供養佛。卽說贊曰。

如來無上尊

修集於正道

𨿽成堅固藏

其心初無吝

慈湣於眾生

及爲我等故

今於此寶座

宣說如是經

大云初分師子吼健度第十九

爾時大云密藏菩薩言。世尊。有十種甚深師子吼行法門。惟願如來。分別解說。佛言。善哉善哉。善男子。諦聽諦聽。善思念之。吾當爲汝分別解說。有一切味吼法門。一切味喜法門。時神通王法門。蓮華法門。喜地法門。大喜地法門。四威儀法門。聖行法門。淨法門。一切法體法門。善男子。是名十法門。時大眾中有一天女名微妙聲。持諸香華幡蓋伎樂以供養佛。而說贊曰。

無上智微妙

猶如大海水

其力難思議

故能師子吼

爲諸眾生故

生於憐湣心

今說方等經

其意無所畏

大云初分師子吼神通健度第二十

爾時大云密藏菩薩言。世尊。有十師子吼神通法門。惟願如來。分別解說。佛言。善哉善哉。善男子。諦聽諦聽。善思念之。吾當爲汝分別解說。有光法門。法蜂法門。法鼓法門。法寶法門。法藏法門。法力法門。法動法門。三匝法門。大地法門。難近法門。一切纓絡法門﹝梵本長一﹞善男子。是名十法門。時大眾中有一天子名師子吼。持諸香華幡蓋伎樂以供養佛。而說贊曰。

如來無因諭

無勝無有邊

爲諸眾生故

方便師子吼

大云初分善方便健度第二十一

爾時大云密藏菩薩言。世尊。有十入世間方便法門。惟願如來。廣分別說。佛言。善哉善哉。善男子。諦聽諦聽。善思念之。吾當爲汝分別解說。有生王入法門。畢竟多方便入法門。信心入法門。師子神通法門。世界非世界法門。時一入法門善不善法門。能調惡人法門。有徳王入法門。得一切恭敬法門。下業行法門﹝梵本長一﹞善男子。是名十法門。是時眾中有一天子名婆羅呵迦。持諸華香幡蓋伎樂以供養佛。而說贊曰。

如來方便入涅槃

其身不動亦不滅

所入禪定難思議

眾生不解謂永滅

大云初分神通健度第二十二

爾時大云密藏菩薩言。世尊。有十神通寶藏入法門。惟願如來。分別解說。佛言。善哉善哉。善男子。諦聽諦聽。善思念之。吾當爲汝分別解說。有法周羅法門。大神通法門。寶香藏法門。師子吼入聚法門。破法相法門。栴檀涼法門。無相法門。無語法門。蓮華法門。稱法門。善男子。是名十法門。是時眾中有一天子名增長有徳。持諸華香幡蓋伎樂以供養佛。卽說贊曰。

三千大千界

佛於法自在

法身不可見

爲眾現相好

大云初分金翅鳥健度第二十三

爾時大云密藏菩薩言。世尊。有十金翅鳥神通所入法門。惟願如來。分別解說。佛言。善哉善哉。善男子。諦聽諦聽。善思念之。吾當爲汝分別宣示。有能壞婆修吉龍王力神通王法門。自在力入法門。喜入法門。開勇入法門。大海時入法門。能壞大山法門。能壞風力法門。長見法門。能壞一切毒法門。得寶嘴法門。善男子。是名十法門。是時眾中有一天子名深淨行。持諸華香幡蓋伎樂以供養佛。卽說贊曰。

如來大法王

慧眼諭千日

定根金剛手

能壞諸煩惱

大云初分大捨健度第二十四

爾時大云密藏菩薩言。世尊。有十大捨時微妙神通王法門。惟願如來。分別解說。佛言。善哉善哉。善男子。諦聽諦聽。善思念之。吾當爲汝分別解說。有無礙力甚深法門。戒住法門。戒廣王法門。戒界王法門。寶乳流法門。功徳流微妙法門。慈力流法門。忍辱流法門。喜力流法門。捨力流法門。善男子。是名十法門。是時眾中有一天子名寶貴徳。持諸花香幡幢伎樂以供養佛。卽說贊曰。

禮佛無量力

常住不壞身

爲諸眾生故

說種種法界

大云初分無畏健度第二十五

爾時大云密藏菩薩言。世尊。有十無所畏大力神通所入法門。惟願如來。分別解。說佛言。善哉善哉。善男子。諦聽諦聽。善思念之。吾當爲汝分別解說。有無所畏力神通法門。不悕樂根法門。寶聚法門。十有徳法門。淨浣法門。淨光行法門。淨寶光法門。喜入法門。淨等法門。電光法門。善男子。是名十法門。是時眾中有一天子名寶彗星。持諸華香幡蓋伎樂以供養佛。卽說贊曰。

如來祕密藏

甚深如大海

爲諸眾生故

淨行於法界

大云初分入行健度第二十六

爾時大云密藏菩薩言。世尊。有十入行法門。惟願如來。分別解說。佛言。善哉善哉。善男子。諦聽諦聽。善思念之。吾當爲汝分別解說。有入藏法門。正行法門。正實法門。吉稱法。門。稱法門。常喜法門。日須法門。悲力法門。忍辱法門。常淨法門。善男子。是名十法門。是時眾中有一天子名寶正光。持諸華香幡蓋伎樂以供養佛。卽說偈贊曰。

如來智慧海

甚深難可測

普爲眾生故

今說大云經

大云初分至心健度第二十七

爾時大云密藏菩薩言。世尊。有十種至心所入法門。惟願如來。分別解說。佛言。善哉善哉。善男子。諦聽諦聽。善思念之。吾當爲汝分別解說。有住善界法門。大海智法門。智潮法門。神通行法門。虛空神通法門。無熱法門。初成法門。隨行法門。施喜法門。善至心法門。善男子。是名十法門。是時眾中有一天子名波頭摩智。持諸華香幡蓋伎樂以供養佛。卽說贊曰。

如來無見頂

無勝無有上

今放大光明

廣爲諸眾生

大云初分勇力健度第二十八

爾時大云密藏菩薩言。世尊。有十勇王大力微妙法門。惟願如來。分別解說。佛言。善哉善哉。善男子。諦聽諦聽。善思念之。吾當爲汝分別宣說。有健勝田行法門。首楞嚴法門。勇健神通法門。健力法門。健歸法門。眾生具足法門。智堅健行法門。壞懶墮法門。廣力法門。健調光法門。健意法門﹝梵本長一﹞善男子。是名十法門。是時眾中有一天子名曰勇武。持諸花香幡幢伎樂以供養佛。卽說贊曰。

眷屬不可壞

猶如金剛寶

摧伏魔官屬

爲眾說是經

大云初分善健度第二十九

爾時大云密藏菩薩言。世尊。有十種善行大神通王所入法門。惟願如來。分別解說。佛言。善哉善哉。善男子。諦聽諦聽。善思念之。吾當爲汝分別說之。有善寶調法門。善聚法門。善堂法門。善行法門。善意法門。善徳法門。善淨法門。善調光法門。一切善行瓔珞法門。﹝梵本少一﹞善男子。是名十法門。是時眾中有一天女名曰善護。持諸香華幡蓋伎樂以供養佛。卽說贊曰。

成就於善相

安坐善妙牀

廣爲諸眾生

敷演無上法

大云初分神通健度第三十

爾時大云密藏菩薩言。世尊。有十三神通藏得開示法門。惟願如來分別解說。佛言。善哉善哉。善男子。諦聽諦聽。善思念之。吾當爲汝分別宣示。有樂神通窟法門。喜神通窟法門。大喜神通窟法門。行神通窟法門。師子神通窟法門。等神通窟法門。示神通窟法門。悲神通窟法門。捨神通窟法門﹝梵本少四﹞善男子。是名十三法門。是時眾中有一天女名大海意。持諸華香幡蓋伎樂以供養佛。卽說贊曰。

菩提樹常住

弟子樂依止

安根不動搖

故得生定牙

獲果常不變

是故稽首禮

大云初分智健度第三十一

爾時大云密藏菩薩言。世尊。有十智初行法門。惟願如來。分別說之。佛言。善哉善哉。善男子。諦聽諦聽。善思念之。吾當爲汝分別解說。有法增長法門。喜食法門。無盡意法門。貪神通法門。施舟法門。不樂世間法門。莊嚴地法門。莊嚴界法門。樂調法門。住時法門。善男子。是名十法門。是時眾中有一天女名須曼那華。持諸華香幡蓋伎樂以供養佛。卽說贊曰。

如來戒無上

智慧無上上

憐湣眾生故

廣說大云經

大云初分智寶藏健度第三十二

爾時大云密藏菩薩言。世尊。有十智寶藏法門。惟願如來。分別解說。佛言。善哉善哉。善男子。諦聽諦聽。善思念之。吾當爲汝分別宣示。有善持寶藏法門。法持法門。恭敬法門。心持法門。調王法門。正精進法門大海寶藏法門。樂吉法門。智果法門。大吉法門。成就功徳法門。端正法門。持戒精進法門﹝梵本長三﹞善男子。是名十法門。是時眾中有一天女字連華鬘。持諸華香幡蓋伎樂以供養佛。卽說贊曰。

如來大智海

我今至心禮

深定祕密藏

大悲故宣說

如來旣自獲

常樂我淨等

亦復令眾生

同己之所得

大云初分施健度第三十三

爾時大云密藏菩薩言。世尊。有十正知微妙寶藏法門。惟願如來。分別解說。佛言。善哉善哉。善男子。諦聽諦聽。善思念之。吾當爲汝分別解說。有寶藏法門。淨藏法門。淨樂法門。施樂法門。施目法門。深藏法門。深法莊嚴法門。正見法門。湣一切眾生法門﹝梵本少一﹞善男子。是名十法門。是時眾中有一天女字法寶樂。持諸花香幡蓋伎樂以供養佛。卽說贊曰。

如來大施主

莊嚴大施聚

施一切眾生

不觀田非田

大云初分福田健度第三十四

爾時大云密藏菩薩言。世尊。有十種福田種子法門。惟願如來。分別解說。佛言。善哉善哉。善男子。諦聽諦聽。善思念之。吾當爲汝分別解說。有寶行勝法門。寶流雨法門。寶行聚法門。寶功徳聚法門。寶正意法門。寶目法門寶意法門。寶光法門。寶燈法門。寶電法門。無盡意法門。寶住法門。一切寶田法門。﹝梵本長三﹞善男子。是名十法門。是時眾中有一天子名曰寶雨。持諸香華幡蓋伎樂以供養佛。卽說贊曰。

諸佛等正覺

是世之福田

大慈悲憐湣

一切諸眾生

能了田非田

故名阿梨呵

大云初分正法健度第三十五

爾時大云密藏菩薩言。世尊。有十種眞實神通安樂樂王所入法門。惟願如來。分別解說。佛言。善哉善哉。善男子。諦聽諦聽。善思念之。吾當爲汝分別解說。有不動法門。住貌法門。不動樂法門。深住法門。不可思議聚法門。不可思議聚解脫法門。樂意法門。不可思議住法門。如來智印法門。一切大海無盡意法門。善男子。是名十法門。是時眾中有一天子名曰大光。持諸香華幡蓋伎樂以供養佛。卽說贊曰。

諸佛婆伽婆

所說微妙法

所爲諸眾生

悉皆難思議

大方等無想經卷第三

大方等無想經卷第四

北涼天竺三藏曇無讖譯

大云初分如來涅槃健度第三十六

於是眾中有大梵王名曰健行。持諸供具供養於佛。合掌恭敬右繞三匝。上升虛空髙七多羅樹。白佛言。世尊。大乘經典凡有幾種三昧總持。所修行道祕蜜之藏。樂說無礙如來境界。國土世間復有幾種。如來大慈憐湣一切。故我今日敢生此問。願二足尊哀矜宣說。說已我當頂戴受持。時有天子名無盡意在大眾中承佛威神。卽爲梵天而說偈言。

善哉大梵王

問佛眞實義

佛當如實答

廣度諸眾生

應當至心聽

恭敬而尊重

一一方等經

恆沙義難解

如來大法王

廣開闡法界

佛得總持法

非二乘所解

大梵。大乘經義非惟一種乃至萬種。假使有人智如阿難。所得壽命如恆河沙。不能受持知其義理。復使是人其舌辯利。數如恆沙說亦不盡。何以故。是大乘經其義深邃不可思議。不可稱量境界難知。過去未來現在諸佛。說其句義猶不可盡。梵天。譬如醫師爲療病故。所說藥方亦不能盡。諸佛世尊亦復如是。梵天。譬如女人惟有一子。欲令長大漸令服蘇。諸佛世尊亦復如是。梵天。已爲眾生興發此問。我當至心聽受其義。

爾時大云密藏菩薩白佛言。世尊。此經中說四百三昧。其義甚深難可得解。惟願如來分別解說。佛言。善哉善哉。善男子。如汝所問。欲療眾生雜惡穢垢。令得忍辱正信之心。正精進心念心定心。欲令未來薄福之人生福徳故。故發此問。善男子。若有國土城邑聚落四部之眾。受持讀誦書寫解說如是經者。時旱則雨。雨過則止。善男子。隨有國土其中眾生受持讀誦書寫解說聽此經者。當知是人得金剛身。何以故。是經典中。有神咒故。爲眾生故。三世諸佛悉共宣說。

郁究隸牟究隸頭坻比頭坻陀尼羯坻陀那賴坻陀那僧塔兮

若有四眾讀誦此咒。則爲諸佛之所稱贊。若有國土欲祈雨者。六齋之日其王應當淨自洗浴。供養三寶尊重贊嘆稱龍王名。善男子。四大之性可令變易。誦持此咒天不降雨。無有是處。汝先所問四百三昧義。至心諦聽。當爲汝說。善男子。此經中有諸佛菩薩甚深淨水大海三昧。非諸聲聞緣覺所知。故名甚深。能斷一切生死渴乏。故名淨水。邊不可得。故名大海。諸佛世尊同平等故。故名三昧。若有菩薩具是三昧。則得常樂我淨之身。得多聞海多聞寶藏。於菩提心無有動轉。不退佛慧常住之身。無有變易心無疑礙。不離法雨常遇三寶值善知識。成就一切眞正福徳。善男子。汝當受持如是三昧。持已則得具足成就無量功徳。復次善男子。復有甚深淨水大海所入三昧。無有三昧而能宣說是三昧相。故名甚深。洗濯生死。故名爲水。無能得底。故曰大海。得不動身常樂我淨。故名爲入。畢竟故故名三昧善男子。若有菩薩具是三昧。則能變爲諸天形像。見事梵者卽作梵像。爲破梵事而心不著。見事自在天作自在天像。見事八臂作八臂像。見事建馱作建馱像。見事天母作天母像。見事鬼者卽作鬼像。𨿽示如是種種形像。爲壞彼見心實無著。見有屠者卽現屠像。爲欲化彼令不殺生。酒家乃至旃陀羅像。亦復如是。見有博弈戲笑之處。悉現其像爲斷貧窮。現畜妻息奴婢僕從。而其內心常修梵行。𨿽服寶飾心常淸淨。示現服食甘美眾膳。內常法喜以自充潤。入諸淫捨爲化欲惡諸不善者。博士卜噬鳥鷲之身。乃至一切畜生雜類。亦復現入一切形殘身不具足。爲欲宣說身過患故。乃至九十五種邪道。隨示其像破彼見故。示現自身四百四病。爲治眾生內外病故。讀誦外書解種種語。示現奴婢僕從男女老少之像。及示生老病死等像。爲欲調伏諸眾生故。能解一切鳥獸等語。現作香華藥艸果蓏。或示王身王子大臣長者身像。或示沙門婆羅門像。帝釋天王轉輪聖王日月等像。所以示現四大天王。爲欲擁護四天下故。示現諸佛自在神通。終不畢竟入於涅槃。變作眾色不壞色性。𨿽得往生諸佛淨土。終不分別國土之相。獲得諸佛甚深三昧。而於法界無所分別。爲人天主心無憍慢。𨿽說夢事不見夢相。外現魔事實無魔業。行於世間世法不污。猶如蓮華處污不染。善男子。如是之果。名爲成就甚深大海所入三昧。爾時眾中有婆羅門名曰善徳。白佛言。世尊。如來之法甚深祕密。爲諸眾生分別演說。而是薄福鈍根愚癡提婆達多。不聽不受不知恩分。純與六羣獘惡比丘同其所行。增長地獄。出佛身血。破壞眾僧。生於釋種增長憍慢。實非人類彊名爲人。察其行迹畜生無別。復從無量阿僧祇世。常於如來生惡逆心。其有施者無有果報。自所修善亦不成就。如尼乾子等無差別。尼乾子說無受無施。提婆達多亦復如是。眞是魔黨非佛眷屬。何以故。常於如來起害心故。𨿽名沙門無沙門義。猶如袈裟裹覆利刀。實是禿人名爲無命。所有徒眾亦復如是。實非世尊作世尊想。世尊如來若是一切智者。何故聽此獘惡之人。出家剃髮受具足戒。如來所說普令眾生生於善根。是人何故獨不得生。如來慈哀常以樂說。爲諸眾生廣宣正法。聞者蒙潤善根開敷。提婆達多。何故不得預斯利益。如來性淨身淨心淨。眷屬應淨。何故眾中而有此輩。爾時大云密藏菩薩。承佛神力語善徳言。善哉善哉。大婆羅門。一切聲聞辟支佛等。於是事中都不能問。汝今乃能咨問是義。至心諦聽。我當承佛威神道力爲汝廣說。汝不應言提婆達多不知恩分。是人知恩。非不知也。𨿽與六羣同其所行。不名爲惡。提婆達多不可思議。所修業行皆同如來。如來業行卽是提婆達多業行。一切眾生不能開顯如來世尊眞實功徳。提婆達多能開示人。令阿僧祇無量眾生安住善根。如來業行非地獄種。云何而言提婆達多是地獄人。汝言同於六羣所行。汝今當知六羣比丘。實非獘惡所行之法亦同佛行。大婆羅門。如來身血實無有出。提婆達多亦不能出。若言樹影有出血者。無有是處。如來之身亦復如是。若言出血。當知卽是善權方便不可思議。大婆羅門。釋迦如來種性淸淨如紺琉璃。所有弟子無有毀禁。我亦不見如來弟子有破戒者。如來所說無上正法。實令聞者生於善根。非不生也。如來大眾成就持戒悉入佛境。徒眾眷屬如栴檀林純以栴檀而爲圍繞。不可沮壞如金剛山。亦不見有能得壞者。有怖畏者則可破壞。如來弟子永無憂怖。若無憂怖云何可壞。不可破壞如師子羣。如來法王如師子王。純以師子而爲眷屬。如是眷屬難可測度。非是聲聞緣覺境界。不可毀滅如灰覆火。如來無上一切智人。若聽剃髮受具戒者。終無毀禁一切眾生。皆入如來所知境界。是故如來名一切智。提婆達多。具足如是不名壞僧。大婆羅門。假使千萬無量諸魔亦不能壞。若言獘惡提婆達多壞眾僧者。當知卽是善方便也。云何而言行同畜生。提婆達多。眞實生於釋迦如來淨種姓中。不生畜生。若言釋種作諸惡者。無有是處。提婆達多所行惡行。爲欲顯示釋迦如來功徳力故。釋種中生名禿人者亦無是處。提婆達多。善能護持解脫淨戒。云何而言尼乾子耶。有惡欲者乃名惡人提婆達多心無惡欲。云何而言惡比丘耶。修行如來善方便者。提婆達多卽其人也。大婆羅門。若有人言提婆達多集地獄業。當知卽是菩薩業也。菩薩業者卽是神通。爲化眾生故在地獄。當知實亦不處地獄。譬如二人道路共行。後各別去一東一西。若言是人故和合者。亦無是處。若言如來提婆達多相遠離者。亦無是處。大婆羅門。有人殺生造作惡業。法應無量百千世中地獄受果。有人修善法。應無量百千世中天上受報。有修善者地獄受果。行惡之人天上受報。此乃諸佛如來境界。非諸聲聞緣覺所知。如來成就無量微妙眞實功徳。云何而言提婆達多能壞佛身。實無量世中於如來所生惡逆心。提婆達多實無害心。何以故。是人眞實決定了知善惡報故。知一念惡無量世中地獄受報。以是義故。提婆達多終不造惡。如來已於無量世中永斷諸惡。云何眾生能於如來起惡心耶。若言提婆達多是地獄人。云何得與如來法王同一種姓。地獄眾生得與如來同眷屬者。亦無是處。若言提婆達多無量世中造作諸惡。應無量世地獄受報。云何得與如來一處。若與如來同一處者。當知是人非是獘惡。若提婆達多眞實惡人。云何得與如來和合。如彼二人東西路乖理無和合。提婆達多隨順佛語。聞東則東。不違聖旨。云何當名地獄人耶。若令至東故違西去。則不得名非地獄人。若言提婆達多地獄人者。是無惡人。所以者何。地者名人。獄者名天。往來人天名地獄人。復次地者名常。獄名無相。提婆達多亦常無相。故名地獄。復次地名爲樂。獄者名斷。樂斷生死。故名地獄。復次地者名善方便。獄名能說說善方便。故名地獄。大婆羅門。如來世尊有善方便。復能宣說不名地獄。云何得名提婆達多爲地獄人。提婆達多所有境界。實非聲聞緣覺所知。大婆羅門。如來世尊常所稱贊。黃頭大士卽是提婆達多比丘。六羣比丘亦大菩薩。提婆達多與共同行。云何得名地獄人耶。如栴檀樹栴檀圍繞。如香象蹴踏非驢所堪。還是香象之所能忍。大婆羅門。如來世尊大香象王亦復如是。所說深義非是二乘之所能知。還是香象諸大菩薩乃能受持。提婆達多成就如是無量功徳。汝應懺悔恭敬供養尊重贊嘆。大婆羅門。比丘比丘尼優婆塞優婆夷。能知提婆達多功徳了了不疑。當知是人眞佛弟子。得佛功徳二分之一。得佛一目。得佛半身。大婆羅門。提婆達多所有功徳。一切眾生所不能知。如來功徳所有境界。一切眾生亦不能知。復不能見如來法身。大婆羅門。提婆達多。眞實能知如來所有微妙功徳。聲聞緣覺實所不知。惟有提婆達多了了不疑。亦能示現如來所現無量神通。能示眾生如來所行。知佛如來所有國土。提婆達多是大丈夫。如來所遊在在處處。提婆達多亦隨逐行。以是義故名大丈夫。諸佛如來境界甚深。祕密之言不可思議。惟有提婆達多比丘能得了知。如來今者當開密語。仁可善聽。爾時大眾異口同音。而贊頌曰。

假使魔波旬

其數無有量

盡其神通力

不能壞眾僧

如來無上尊

大慈憐湣心

爲諸眾生故

示現業果報

爾時世尊。贊嘆大云密藏菩薩摩訶薩言。善哉善哉。汝今快說提婆達多眞實功徳。一切聲聞辟支佛等不能解了。大乘方等功徳勢力。汝將欲壞一切眾生所有疑心。是故開顯提婆達多菩薩功徳。

復次善男子。此經復有諸佛菩薩深進大海水潮三昧。若有菩薩成就具足是三昧者。須彌山王髙大堅鞕能以口吹令其碎破。猶如微塵入葶藶糩。而亭歷糩亦不增長。四大天王亦不驚怖不破不壞。不自覺知所安之處。三十三天亦復如是。善男子。是名菩薩成就具足深進大海水潮三昧。復次善男子。若有菩薩成就具足是三昧者。以四大海水入一毛孔。不嬈黿鼉龜龍魚鱉水性之屬。壽命如常無有損夭。諸龍王阿修羅乾闥婆。不自覺知所至之處。能以三千大千世界安置右掌。斷取大地如陶家輪。擲置他方恆沙界外。其中眾生都不覺有往來之想。取彼世界安置此土亦復如是。

爾時善徳以諸香華幡蓋伎樂供養於佛。合掌恭敬白佛言。世尊。大慈憐湣一切如羅睺羅。今欲啟請。惟願聽許。爾時世尊默然不答。是時眾中有梨車童子。名曰一切眾生樂見。語善徳言。如來默然已不相許。我今當答隨疑致問。婆羅門言。梨車。我曾從他聞如是義。若能供養如來舍利如芥子許。福報應得忉利天主。梨車。是大云經其義甚深。如來密語難可得解。非諸聲聞緣覺所知。何況我等邊地之人。我今欲得如來舍利如芥子許。恭敬禮拜冀處忉利爲彼天主。我從昔來常有此願。爾時梨車。卽說偈言。

假使恆河中

駛流生蓮花

拘抧羅鳥白

舍利乃可得

假使龜生毛

任作僧伽梨

冬日能消冰

舍利乃可得

假使蚊子腳

堪任作橋梁

能度一切眾

舍利乃可得

假使水中蛭

忽然生白齒

大如香象牙

舍利乃可得

假使兔生角

堪任作梯橙

髙至淨居天

舍利乃可得

假使鼠虫等

緣於兔角梯

在上而食月

舍利乃可得

假使蠅能飲

鐘石淳好酒

迷荒而耽醉

舍利乃可得

假使驢口唇

形如頻婆果

善能歌詠舞

舍利乃可得

假使烏角鴟

同共一樹棲

飲食不相離

舍利乃可得

假使棘刺葉

周徧覆三千

大千世界上

舍利乃可得

假使小舟船

能載須彌山

度於大海水

舍利乃可得

假使小鳥雀

嘴銜大香山

移置於他處

舍利乃可得

時婆羅門卽說偈頌答梨車言。

善哉梨車子

能知深方便

今當至心聽

我說佛功徳

佛境難思議

所得已畢竟

諸佛常無變

是故無生處

諸佛色平等

是名佛法界

如來非作法

亦復非有生

如來金剛身

不可得破壞

以是故舍利

眞實不可得

如來無舍利

乃至如芥子

無有血肉骨

云何有舍利

如來爲眾生

現受方便身

諸佛身常住

法界亦復然

隨應諸眾生

方便爲說法

亦隨其所宜

而現種種身

若佛有慈湣

普及諸眾生

何故不見爲

分身施舍利

爾時眾中有一天女名曰淨光。復以香華幡蓋伎樂供養於佛。合掌恭敬白佛言。世尊。如是二賢成就甚深微妙智慧。能開如來祕密之藏。從何處來惟願演說。佛言。善哉善哉。天女。汝爲眾生故問是義。諦聽諦聽吾當說之。如是二人是佛眞子。如香象王是大丈夫。爲眾生故樂處生死。知恩報恩我所護念。善能護持諸佛種姓。爲佛重任熾燃法燈。天女過去無量億那由他阿僧祇劫。爾時有佛號同性燈如來應正徧知明行足善逝世間解無上士調禦丈夫天人師佛世尊。時閻浮提多有眾生。無量無邊不可算數。悉皆成就安隱快樂。無諸饑渴苦惱等患。其地廣博淸淨嚴事。廣縱六萬八千由旬。多有諸城七萬八千。一一大城七寶所作。其城四壁有九萬卻敵。

爾時大城名曰寶聚。卽是今之王捨城也。時寶聚城有八萬千億人。同姓燈佛出生彼城。彼城所有無量眾生悉發阿耨多羅三藐三菩提心。成就神通人中象王。天女。爾時如來在大眾中作師子吼。宣說如是大云經典。時彼城中有王名曰大精進龍王。王有夫人名曰護法。有一大臣名法林聚。爾時國王與其夫人及其大臣。往彼佛所供養恭敬合掌作禮。右繞三匝卻坐一面。爾時同姓燈佛知大精進龍王心中所念。放大光明名無所畏。王遇此光心得法喜。爾時大臣承佛神力。白佛言。世尊。如來舍利爲可得不。爾時世尊默然不答。天女。爾時大王爲正法故。卽共大臣翻覆往反論講舍利。時佛聞已卽贊嘆言。善哉善哉。彼佛眾中有大弟子字摩訶男。心生善欲而作是念。善哉大王。善解如來甚深法界。時佛卽爲時會大眾。說王所解深法妙義。大眾已聞皆生驚疑。時佛卽告諸大眾言。此王功徳不可思議深不可測。非是汝等所能得解。爾時大王聞佛稱贊己之功徳。心大歡喜卽起供養。右繞千匝以采寶華用散佛上。而復贊嘆卽發願言。未來當有釋迦如來興出於世。以大方便示法滅時。我當於中出家修道。受持淨戒具大勢力。見有破戒行惡比丘。我當驅擯至於邊方無佛法處。爲正法故不惜身命。爾時大臣復作是願。釋迦如來以大方便現涅槃已。我當於中作大國王。護持如來無上正法。見惡比丘唱令驅出。有持法者恭敬供養。是時夫人復作是願。釋迦如來出現之時。令我勢力能伏邪見。時摩訶男復作是願。使我爾時爲彼如來。作大弟子得大神通。於佛功徳能師子吼。天女。如是四人今於我世爲法重任。不但今日方於未來。復當護持我之正法。是時天女。卽白佛言。我今未知。如是四人斯爲是誰。惟願如來其名說字。佛言。善哉天女。至心諦聽諦聽。吾當爲汝分別解說。爾時大臣。卽今善徳婆羅門是。是婆羅門於我滅後百二十年。王閻浮提字阿叔迦。住於波梨弗羅城中。姓無邪氏得轉輪王。所有福徳二分之一。於閻浮提得大自在。護持正法大師子吼。爲法流布大得舍利。供養恭敬尊重贊嘆。見惡比丘治令修善。天女復言。惟願解說。爾時佛告天女。且待須臾。我今先當說汝因緣。是時天女聞是說已。卽生慚愧低頭伏地。佛卽贊言。善哉善哉。夫慚愧者。卽是眾生善法衣服。天女。時王夫人卽汝身是。汝於彼佛暫得一聞大涅槃經。以是因緣今得天身。值我出世復聞深義。捨是天形卽以女身當王國土。得轉輪王所統領處四分之一。得大自在受持五戒作優婆夷。教化所屬城邑聚落男子女人大小。受持五戒守護正法。摧伏外道諸邪異見。汝於爾時實是菩薩。爲化眾生現受女身。是時王者。卽今一切眾生樂見梨車子。是深達正法甚深之義。能開如來微密法藏。護持佛法無所虧損。時摩訶男者。卽今大云密藏菩薩是。得我眞身二分之一。知恩報恩護持正法。能答深義無所滯礙。天女。我今此眾𨿽有上智大迦葉等。不能宣辯甚深之義。如大云密藏菩薩摩訶薩也。

爾時眾中有一天子字曰奇才。與千天子卽起向佛。以諸華香幡蓋伎樂供養於佛合掌恭敬。以偈贊佛。

大海可度量

須彌可稱知

如來法境界

難可得思議

說是法時無數千人發阿耨多羅三藐三菩提心。

爾時如來告善徳言。善哉善哉。大婆羅門。汝今善發歡喜之心得無上果。大婆羅門。從是南去度三十萬恆河沙等世界。彼有世界名須曼那。有佛世尊號淨光祕密如來應正徧知明行足善逝世間解無上士調禦丈夫天人師佛世尊。常住在世爲化眾生轉正法輪。從彼南去復度五十萬恆河沙等世界。彼有世界名法喜寶。佛號法藏如來。應正徧知明行足善逝世間解無上士調禦丈夫天人師佛世尊。常住在世爲化眾生轉正法輪。從彼南去復過六十萬恆河沙世界。彼有世界名一切池。佛號師子吼神足王如來應正徧知明行足善逝世間解無上士調禦丈夫天人師佛世尊。常住在世爲化眾生轉正法輪。從彼南去復過三十六萬恆河沙等世界。彼有世界名曰華幡。佛號髙須彌十號具足。乃至轉正法輪。從彼南去復過八十萬恆河沙等世界。彼有世界名曰寶手。佛號法護十號具足。乃至轉正法輪。大婆羅門。如是諸佛世界嚴淨其土。無有山陵堆埠石沙穢惡。其地柔軟如迦陵伽衣。世無五濁亦無女身二乘之人。乃至無有二乘之名女人名字。純諸菩薩摩訶薩等。甘樂大乘護持大乘樂說大乘。大婆羅門。若有善男子善女人。受持如是諸佛名號。墮三惡道者無有是處。必定當得阿耨多羅三藐三菩提。大婆羅門。以是義故。我涅槃後是經當於南方國土廣行流布。正法欲滅餘四十年當至北方。北方有王名曰安樂。見有受持書寫經卷讀誦說者。隨時給施四事無乏。爾時北方當有八萬四千眾生受持是經卷。善男子。若有人聞如是經已。捨放遠離無有是處。若有善男子善女人。頂戴受持諸佛名號。若中兵毒水火盜賊無有是處除其宿業。復次大婆羅門。若內四部若外眾生。爲供養故爲怖畏故爲壞法故。奉持如是諸佛名號。終不墮於三惡道中。若至三惡無有是處。

爾時善徳復作是言。世尊。若有眾生聞是經名。尙得如是無量善利。況有受持讀誦書寫解說之者。若得聞彼諸佛名號。則爲已得無上大寶。阿耨多羅三藐三菩提已在其手。諸佛如來已到其捨。其地金剛其身亦爾。心堅不動不可移轉。世尊。我今亦當恭敬供養如是之人。佛言。善哉善哉。大婆羅門。汝今善知善解如來功徳之力。若有眾生聞彼佛名。敬信不疑無諸怖畏。所謂王怖人怖鬼怖無諸疾病。常爲諸佛學道弟子八部鬼神。及其眷屬之所守護。諸佛所念。

爾時眾中有乾闥婆王名曰喜見。從座而起往至佛所。合掌恭敬白佛言。世尊。如來滅後何等眾生。能受持是經廣令流布。何等眾生。不能受持令法毀滅。爾時如來默然不答。時大迦葉語喜見言。善男子。如來眞實無有涅槃法無滅盡。云何而言如來滅後誰受是經。喜見王言。大徳。一切眾生狂愚無智。惟願大徳。宣說如來所以不滅。一切眾生癡闇所覆。願燃法燈令得開明。我於未來亦當廣爲一切眾生開發是義。惟願大徳。哀湣故說。大迦葉言。善男子。如來法身不名肉身。佛身金剛非破壞身。成就具足無量功徳。方便之身不名食身。如是之身云何言滅。喜見王言。大徳。我今定知如來世尊。方便涅槃非畢竟滅。爾時迦葉贊喜見言。善哉善哉。實如所說。善男子。大海可量如來功徳不可稱。知喜見王言。如來何時當畢竟滅。大迦葉言。假使一切所有眾生乃至蚊蟻。悉得阿耨多羅三藐三菩提入於涅槃。如來爾時乃當涅槃。喜見王言。大徳。如來成就如是無量無邊功徳。一切眾生何故不發阿耨多羅三藐三菩提心。苦哉苦哉。眾生薄福不知如來常住不變金剛之身非雜食身。大徳。如是之身惟佛能知。非諸聲聞緣覺所及。

迦葉復言。善男子。一切眾生悉有佛性得菩提心。說是法時二萬二千天子。發阿耨多羅三藐三菩提心。異口同音。而說偈言。

如來不涅槃

眞法無有滅

爲諸眾生故

示現有滅度

如來常不滅

爲眾方便說

如來不思議

法僧亦復然

大方等無想經卷第四

大方等無想經卷第五

北涼天竺三藏曇無讖譯

大云初分增長健度第三十七之一

爾時南方有諸天子其數無量。從黑山中來至佛所。以諸香華幡蓋伎樂供養於佛。頭面作禮右繞三匝白佛言。世尊。如來今日說是經典。南方世界無量無邊恆河沙等諸佛世尊亦說是經。世尊。如是經典名字何等。善男子。如是經典凡有三名。一名大云。二名大般涅槃。三名無想。大云密藏菩薩所問故名大云。如來常住無有畢竟入涅槃者。一切眾生悉有佛性。故得名爲大般涅槃。受持讀誦如是經典。斷一切想故名無想。善男子。有人親近無量恆河沙諸佛世尊。於諸佛所受持淨戒。供養恭敬尊重贊嘆成大功徳。然後乃得聞是經典。𨿽得聞受不能廣說。若於不可計不可數恆河沙等諸佛世尊。受持淨戒乃至成大功徳。聞已則能分別廣說。善男子。正法欲滅是經當於閻浮提中具足流布。佛涅槃後初四十年亦當流布。正法垂滅餘四十年復當流布。行惡之時。謗方等時。惡王治時。我諸弟子毀禁戒時。遭值荒亂世人輕時。四部弟子。不修身不修戒不修心不修慧。無明狂癡習放逸時。凡所造作同畜生時。不隨和上師長教時。違反上座耆宿長老。當爾之時我諸弟子。於是經中不能信受。輕笑譏呵互相呰篾。云何邪見說爲方等。剃頭之人名爲沙門。云何反讀邪見經書。實非佛語爲利養故說爲佛語。公於眾中唱如是言。如此經者眞是邪見非佛所說。愼勿讀誦書寫受持。爾時大眾卽共答言。大徳。莫作是語。此經相義實是佛說。我今爲經當相供給。我此弟子。爲供養故素無信心受持誦說。是名滅法。復次天子。未來之世法欲滅時。我四部眾薄福少智不知厭足。退失善根貧於法財。無心親近佛法僧寶。爲衣食故剃頭染衣。其心粗穬如禿居士。畜養奴婢金銀珍寶錢財珂貝琉璃頗梨。貯聚穀米牛馬畜生田宅屋舍。雜色臥具食肉嗜味。背捨諸佛成就十六不善律儀。親近國王大臣長者。受使鄰國通致信命。受人供養反生惡心。成就一切非沙門法非婆羅門法。天子。如是惡世惡比丘時。爾時我當有一弟子。持戒淸淨少欲知足如大迦葉。善能教化閻浮提內。我弟子中習行惡者。說眞正語不惜身命。廣開如來深密祕藏。贊嘆持戒行頭陀者。成就具足波羅提木叉。稱美知足糞掃衣服。廣爲惡人說如是言。諸大徳。世尊不聽受畜一切不淨之物。貪味食肉。如來常贊持淨戒者。呵責毀禁。大徳。汝今若不受我語者。我有大力勢能相降伏。我此弟子福徳力故。咸令一切信伏無違。何以故。是人已曾親近無量諸佛世尊。廣修慈悲貪樂大乘護正法故。

爾時常有五萬八千諸善鬼神。隨從侍衛爲欲守護佛正法故。天子復言。世尊。我等未來亦當護是持法比丘。佛言。善哉善哉。天子。如汝所說。法欲滅時當勤守護。天子。當爾之時。我亦能以威神道力。摧伏惡魔治惡比丘。爾時十方無量諸佛。亦同贊嘆我此弟子。爾時一切南方天子。復以華香供養世尊白佛言。世尊。如是弟子。何時當出在何國土名字何等。佛言。善男子。我涅槃後千二百年。南天竺地有大國王。名娑多婆呵那。法垂欲滅餘四十年。是人爾時當於中出講宣大乘方等經典。拯拔興起垂滅之法。廣令是經流布於世。教人具足執持讀誦書寫解說聽受其義。爾時若有不能如是。受持解說是經典者。當知是人非我弟子魔之眷屬。爾時樂見乾闥婆王白佛言。世尊。惟願矜哀解說。未來持法弟子如迦葉者。成就大慈具足淨戒。種性眷屬無可譏呵。佛言。善男子。諦聽諦聽當爲汝說。我此弟子守護正法持佛種姓。一切眾生所樂見者。善男子。是南天竺有小國土名須賴吒。其土有河名善方便。其河有村名曰華鬘。華鬘村中有婆羅門產一童子。卽是今之一切眾生樂見梨車。後時復名眾生樂見。是大菩薩大香象王。常爲一切恭敬供養尊重贊嘆。其年二十出家修道。多有徒眾修持淨戒稱詠諸佛大乘經典。爲護正法不惜身命。其諸弟子亦復如是。若有比丘比丘尼優婆塞優婆夷。聞是比丘所說正法。必定當得阿耨多羅三藐三菩提。爾時國王大臣長者及一切人。爲此經故供養恭敬是持法者。是經力故令彼國王得大勢力。所有國土無能侵陵。我此弟子魔不得便。

爾時若有受持讀誦書寫是經。則得名爲大菩薩也。名爲福田在淨僧數。乾闥婆王。當於爾時我諸弟子。多有信受如是經典。得解脫者亦復不少。善男子。若有人能成就四事則能受持如是經典。一者得聞深進大海水潮三昧。二者得聞南方佛名。三者親近於善知識。四者至心信佛法僧。爾時若有不能信受是經典者。是魔眷屬。若有信者是佛弟子。善男子。未來之世有信心者。名爲親近諸佛世尊。何以故。如是經典諸佛封印。所謂印者。一切眾生悉有佛性。如來常住無有變易。善男子。若有人能信是經者。當知是人眞佛弟子。有能恭敬是持法者。是人當爲未來諸佛徒眾眷屬。何以故。無量諸佛已於是人生已有心故。所以者何。是持法比丘不可思議。已於過去同然燈佛發大誓願。未來之世釋迦如來法垂欲滅。我當於中出家修道。爲護正法不惜身命。時王精進龍王者。卽今樂見梨車。是樂見梨車。卽是未來護法比丘。善男子。汝善觀察我此弟子未來功徳。若有人能恭敬供養我此弟子。當知是人卽爲十方三世諸佛之所恭敬。若未來世比丘比丘尼優婆塞優婆夷。信受如是持法比丘所可演說。卽是信受十方諸佛所有言說。若有比丘比丘尼優婆塞優婆夷。愛敬如是持法比丘不惜身命。卽爲十方三世諸佛之所愛念增長壽命。若未來世比丘比丘尼優婆塞優婆夷。恭敬供養是持法者。專心系念聽其所說不求其短。當爲十方三世諸佛之所推覓。護念守持如羅睺羅護念禁戒。善男子。未來之世薄福眾生。比丘比丘尼優婆塞優婆夷當作是言。咄哉咄哉。如是眾生樂見比丘。實非比丘作比丘像。遠離諸佛所說經典。自說所造名大云經。遠離諸佛所制禁戒。自爲眾生更制禁戒。諸大徳。各各諦聽。若言貯畜金銀珍寶名爲破戒。不貯畜者名爲持戒。如來何處當作此說。此非佛語說爲佛語。我當云何不惜身命。恭敬供養如是惡人。宣說惡語以爲佛語。唱說惡戒以爲佛戒。諸大徳。我實不能信受如是惡比丘言。若有供養如是人者。唐捐其功終無果報。爾時諸人聞是語已。所有信心各各壞滅。若有信受是惡語者。當知是人從闇入闇。若不信受是人。則得從明入明。善男子。若有隨順是惡語者。是魔眷屬。若不隨順眞我弟子。善男子。是大云經其義幽隱難可解了。若未來世有四部眾福徳純厚。得菩提心勤修行者。作如是言。善哉比丘眞佛弟子。善住大地是大菩薩。勇猛大士非下人也。下劣之人不能如是回轉大海。諸大徳。汝等可來當共供養如是比丘。諸大徳。我今見是持法比丘。卽是過世無量功徳之果報也。隨是比丘所住之處。當知其地及其眾生。功徳成滿安樂無患。若得睹見是比丘者。當知是人已得天眼法眼具足。我爲是人不惜身命。若聞其言寧捨身命終不忘失。我今寧爲如是一人不惜身命。終不能爲非法徒黨百千萬人捨於身命。善男子。如是惡法興出之時。我此弟子。當於是中護持我法。善男子。未來之世法欲滅時。若有比丘比丘尼優婆塞優婆夷。爲護法故不惜身命。是則名爲熾然慧燈度脫眾生。修行一切諸佛所行。得法翅羽破魔境界。身得自在心得自在身不可思議。爲諸眾生之所愛敬。善男子。法欲滅時是持法者。一日一夜六時唱令告諸眾生。汝等當共受持正法。諸惡比丘聞是語已心不甘樂。不甘樂故便作是言。大徳。如是邪法誰當信受。默然者善。若不默然當奪汝命。是持法者復作是言。我寧捨命終不默然。諸惡比丘尋共害是持法比丘。善男子。如是人者是我最後持法弟子。當知爾時我法則滅。若言爾時我弟子中更有如是護持法者。無有是處。乾闥婆王言。是持法者。捨是身已更得何身。佛言。善男子。捨是身已。當得佛身無邊之身。乾闥婆王言。惟願世尊。爲諸眾生說是比丘云何捨身而得佛身。佛言。善男子。善哉善哉。聽我說此持法弟子功徳之事。過此賢劫千佛滅後。具滿六萬二千劫中空過無佛。爾時當有無量億那由他諸辟支佛在世教化。過是劫已有七佛出。是七如來般涅槃已。此國爾時轉名喜光。是喜光國當有佛出號智聚光如來應供正徧知明行足善逝世間解無上士調禦丈夫天人師佛世尊。是佛世界所有人民。顏貌端正信心成就。若有人能於我法中沒命護持。悉當生於彼佛世界。而爲彼佛作大弟子。大弟子者卽是菩薩摩訶薩也。眞大丈夫大香象王。彼界人民一切無有貪欲恚癡。皆悉成就淸淨信心。智聚光佛壽十五中劫。爲諸弟子開三乘教。𨿽開三乘多說菩薩一乘之行。爾時𨿽有魔王魔子。悉發阿耨多羅三藐三菩提心。一切眾生悉得大慈大悲之心。皆得遠離三惡道苦無有八難。世界常淨猶如北方郁單越土。天魔波旬不得其便永斷邪見。彼佛如來入涅槃已。法住千億然後滅盡。說是語時。一切大眾諸天龍神乾闥婆阿修羅迦樓羅緊那羅摩睺羅伽。持諸華香微妙伎樂供養於佛。大迦葉等諸大弟子。歡喜贊嘆恭敬作禮。諸大菩薩復持妙華大如須彌。供養於佛悉共發願。願我未來生彼佛世。

爾時大云密藏菩薩白佛言。世尊。惟願如來。爲未來世薄福徳眾生。演說如是深進大海水潮三昧。佛言。善男子。汝今不應作如是言。何以故。佛出世難。此大云經聞者亦難。若有書寫受持讀誦一句一字亦復難得。云何偏爲未來之人。吾當普爲三世眾生廣開分別。善男子。我以未來薄福眾生罪根深重。是故唱言此經當於未來流布。善男子。未來之世若能於此大云經中。信心不疑讀誦一偈。如是之人甚爲難得。世尊。如來何故作如是言。善男子。我亦不獨爲未來說。何故而生如是疑心。若有能聽如來所說一偈一句。不生疑心。於三世中亦復難得。何以故。三世眾生難得三昧陀羅尼門知恩報恩。未來眾生不知恩分不能報恩。不知恩故信心難得。信難得故是故我言爲未來世說此經典。若能讀誦受持是經一偈一句是人難得。未來眾生薄福罪重。是故復言爲未來世說此經典。大云密藏菩薩言。世尊。若有菩薩安住如是深進大海水潮三昧。成就無量無邊功徳。非是聲聞緣覺所知。佛言。善哉善哉。善男子。住是三昧諸菩薩等深不可測。譬如大海眾流所歸不可量數。善男子。如是大海猶可量數。而諸菩薩不可量數。何以故。安住如是深三昧故。

復次善男子。若有菩薩住是三昧。能以足指一毛。舉此恆河沙等三千大千諸大世界。髙至上方無量世界。令諸眾生無有怖畏往反之想。而今他方一切悉見爲化度故。乃至十方亦復如是。世尊。如是三昧乃爲無量無邊功徳之所成就。是故佛說普爲三世。善男子。善哉善哉。實如所言。善男子。譬如大海總攝一切諸河泉流。此大云經亦復如是。總攝一切無量經典。復次善男子。若諸經典有如是等無著三昧。當知彼經已爲攝在此經典中。一切聲聞辟支佛等所得三昧。比此三昧不可爲諭。何以故。聲聞緣覺無常無我無樂無淨。無著三昧廣開如來常樂我淨無有變易。是故此二不得相諭。善男子。若聞如來常不變易信心淸淨。當知是人得阿耨多羅三藐三菩提心修菩提道。善男子。若男若女欲得常住無有變易。應當受持讀誦書寫演說是經。若能如是受持演說是經典者。當知是人不久當得阿耨多羅三藐三菩提。若有人聞如來常住無有變易心生疑怖。當知是人不見如來眞實之相。眞實相者。所謂如來常恆不變湛然安住。是故聞者不應疑怖。應當受持廣爲人說。如是說者。當知佛法常住無滅。善男子。如一切眾生迹入象迹中。一切三昧亦復如是入此經中。善男子。如閻浮提一切山河叢林樹木。及四天下山河樹木日月星宿。悉皆入於三千大千世界之中。一切凡夫聲聞緣覺諸佛菩薩所有功徳。禪定三昧亦復如是。皆悉入此大云經中。若有眾生能於一念。念諸如來常住不變。當知卽得阿耨多羅三藐三菩提。善男子。譬如秋月無諸雲霧。虛空淸淨日初出時。光明端嚴人所愛樂。除破一切幽闇黑冥。是大云經亦復如是。演出如來常恆不變猛盛之日。處在淸淨密語虛空。破除眾生無常無我無樂無淨一切暗障。端嚴愛樂者。諭於如來終不畢竟入於涅槃。

復次善男子。譬如有人身輕行疾諭四風王。壽命滿足天數千年。飛行周遊十方世界。徧已還到本所住處。如是行處滿中七寶。並以己身供養三寶。復滿無數千年之中。善男子。如是福徳可數量不。不也世尊。善男子。如是福徳不比有人一念之中。念如來常法僧不滅。善男子。若復有人爲利養故爲恐怖故爲親近故。演說如來常恆不變一字一句。所得福徳比前功徳。百分不及一分。千分百千萬分。乃至算數譬諭所不能及。善男子。譬如藥樹。若有眾生取枝取莖取葉取華取果取皮。是樹亦不生念取枝莫取莖。取莖莫取葉。取葉莫取華。取華莫取果。取果莫取皮。而令一切眾病除愈。隨上中下眾生所用。若以合水若以合蘇。若末若丸若塗若服。悉能愈病。是大云經亦復如是。不觀眾生若舉一偈若半偈。一名一義一句半句。信受二字言如來常。亦不觀察眾生有修深進大海水潮三昧。大慈大悲及不修行。悉能令斷三惡道病。如來亦不觀察眾生取一偈不取半偈。取半偈不取名。取名不取義。取義不取句。取句不取半句。取半句乃至二字。皆悉能令四部之眾離三惡道。善男子。未來之人不修身不修戒不修心不修慧。輕笑賤慢爲求過失及以利養。少多讀誦書寫聽受。亦得遠離無量惡。業。永斷貪欲恚癡等病。善男子。如日出時能消冰雪。是大云經亦復如是。說如來常。能消一切無常冰雪。復次善男子。譬如虛空猛風起時吹眾生身入諸毛孔。能令熱病一切除愈身得淸涼。虛空者諭大云經。猛風起者諭如來常。風入毛孔者諭諸眾生悉有佛性。除熱病者諭斷聲聞辟支佛心。復次善男子。若有人能讀誦受持如是經典。終不爲於須陀洹果。護持禁戒終不爲向斯陀含得斯陀含。向阿那含得阿那含。向阿羅漢得阿羅漢。護持禁戒若爲向佛取無上果。是則名爲眞持禁戒。非爲三十二相八十種好護持禁戒。若爲如來不可思議乃名護戒。如來非爲住心修集無量三昧。亦復不爲住心修集與諸佛等。亦復不爲住心修集無量因果。不爲住心修集諸佛無量功徳。如來住於無所住者。是爲實相。若欺如來無上印者。不名護戒。若言如來爲是印故。名護戒者。汝於此中愼勿生疑。如來無相故名爲護戒。若言如來爲於相故名護戒者。亦勿生疑。如來無種好故名爲護戒。若言如來爲種好故名持戒者。亦勿生疑。如來非神通因緣故名爲護戒。如來非密藏故名爲護戒。如來非無上福田故名爲護戒。如來非爲如來藏故名爲護戒。如來爲斷一切眾生生老病死眾苦逼切名爲護戒。爲欲安樂諸眾生故名爲護戒。爲斷眾生生死縛故名爲護戒。爲令眾生專向無上菩提道故名爲護戒。爲諸眾生得阿耨多羅三藐三菩提故名爲護戒。欲爲眾生轉法輪故名爲護戒。爲令眾生一切皆得聖僧名故名爲護戒。爲令眾生不斷如來聖。種姓故名爲護戒。爲令眾生一切不斷法僧種故名爲護戒。爲令眾生一切悉得三昧禪定智慧解脫故名爲護戒。爲令眾生悉得淨戒具足無缺故名爲護戒。如來無戒故名護戒。斷一切戒故名護戒。如來非有此戒故名護戒。非無此戒故名護戒。

爾時大云密藏菩薩摩訶薩白佛言。世尊。若言如來不護戒者。其義云何。若復有言菩薩住是深進大海水潮三昧不護戒者。其義云何。如來非爲無上印故名護戒者。義復云何。佛言。善男子。菩薩摩訶薩自從住是三昧已來。初不曾住有爲法中。具足成就一切佛法。何以故。如是三昧悉已攝取一切佛法故。善男子。如大寶聚有靑琉璃其色淸淨。人見之者不生疑心。菩薩摩訶薩從得住是三昧已來。卽見佛性了了無疑。何以故。見了了故若有疑者無有是處。如來境界不可思議。善男子。菩薩住是三昧已。成就具足諸佛功徳。世尊。菩薩摩訶薩住是三昧得畢竟不。善男子。汝不應言如是菩薩得畢竟不。何以故。若一切眾生得是三昧。悉成阿耨多羅三藐三菩提盡畢竟已。然後乃當問是菩薩得畢竟不。世尊。如是三昧甚爲希有。若諸眾生不得聞受甚可憐湣。若得聞者當知是人得大饒益。佛言。善哉善哉。若有聞是三昧名者。當知是人人中之上。譬如族姓端正王子。威猛勇健心無慳吝。持戒淸淨無可譏呵。人所樂見眷屬敬念。統領國土人民歸順。菩薩摩訶薩住是三昧。亦復如是。皆悉成就諸佛功徳。善男子。如旃陀羅終不作王。若作王者無有是處。何以故。諸上族等所蚩笑故。若有眾生不能受持讀誦書寫如是三昧。欲得成就諸佛所有微妙功徳。亦無是處。何以故。當爲一切諸菩薩等所蚩笑故。善男子。汝今觀是安住三昧諸菩薩等。能知如來常恆不變。若有不能住是三昧。則不能知如來常恆無有變易。菩薩摩訶薩爲眾生故。受持讀誦如是三昧。則得具足檀波羅蜜。何以故。如是菩薩見有求索頭目髓腦支節手足國城妻子奴婢僕從象馬七珍。則能隨彼種種給施。尙以身施況復外寶。施時歡喜施已無悔。於阿耨多羅三藐三菩提。若得不得心無疑慮。終不爲報而行布施若言爲報行布施者無有是處。不爲貪故而行布施。爲憐湣故而行惠施。爲如來常故爲護法故。爲欲具足檀波羅蜜。演說如來常恆不變故行惠施。

復次善男子。菩薩摩訶薩住是三昧已。則能少知一切眾生悉有佛性。如來常恆無有變易。住是三昧菩薩摩訶薩常作是觀。我今此身空無所有。已得無上大利益事。我今以此支節手足頭目髓腦肌皮血肉。布施於人未來當得阿耨多羅三藐三菩提。世尊。菩薩摩訶薩住是三昧。云何而作如是觀身。善男子。是菩薩摩訶薩不見是身去來坐臥猶如空瓶。是故菩薩觀身空寂血肉骨髓名爲空身。住是三昧諸菩薩等。得非血肉骨髓之身。成就法身不名食身。世尊。如來法身不名食身。其義云何。法身無像不可睹見。云何而得教化眾生。如來常於諸經中說。如鳥飛空無有足迹。如來法身亦復如是。無有去來無轉無說不可破壞。

大方等無想經卷第五

大方等無想經卷第六

北涼天竺三藏曇無讖譯

大云初分增長健度第三十七之餘

佛言。善男子。勿作是語。如來常所化眾生身。是名化身。世尊。其義云何。世尊。如佛所說住是三昧則得法身。云何復言是變化身。如來法身。若爲教化作雜食身。云何此身非虛妄耶。眞法身者。云何復作雜食之身。若作食身是義不然。佛言。止止勿作是語。住是三昧菩薩摩訶薩。若有化身是名幻身。世尊。何故顚倒以此非身而名爲身。無物者名之爲幻。若是幻身。云何而得不誑眾生。佛言。善男子。莫作是觀。住是三昧菩薩摩訶薩無有住身。𨿽無住身如藥樹王。如艸木瓦礫。我身亦爾。何以故。我身無我無有我所。無命無語無心無實無陰界入。猶如藥樹能除眾生一切病苦。我身亦爾。除滅眾生無量病苦。何以故。身如幻故。復次善男子。譬如藥樹終不生念取葉莫取枝。菩薩摩訶薩亦復如是。終不生念取手莫取足。何以故。是三昧力故。亦能除斷一切眾生貪欲嗔恚愚癡等病。住是三昧菩薩摩訶薩。無內身無外身無內外身。無死生身得甘露身。甘露身故。能斷眾生貪欲嗔恚愚癡等病。復次善男子。住是三昧菩薩摩訶薩作變化身。爲斷一切諸惡鳥獸及三惡道。猶如藥樹。若有人言諸惡鳥獸遇菩薩身到三惡道。無有是處。若言捨身轉至人天見諸佛者。斯有是處。復次善男子。若言四眾住是三昧。則得親近無量諸佛。亦有是處。

復次善男子。比丘比丘尼優婆塞優婆夷。若欲修習是三昧者。先當思惟如來常恆無有變易佛法不滅。無有畢竟入涅槃者。復作是念。一切眾生種種所須我當給施。若腳若手若頭若目。爲正法故悉捨所有。捨時歡樂捨已無悔。何以故。我此身者猶如藥樹。若能作是一念思惟。當知不久得是三昧。復次善男子。譬如駿馬髦尾纖長。於十五日布薩之時。在大海中悲鳴三唱。誰欲度海誰欲度海。若有諸人乘其背者。及捉髦尾頸項首腳。悉得到於大海彼岸。是大云經亦復如是。若有人能受持讀誦解說書寫。乃至一句一字二字。一切皆度三惡彼岸永得解脫。復次善男子。比丘比丘尼優婆塞優婆夷。若有得聞是三昧名。生生常得轉輪聖王帝釋梵王。終無退轉常得親近佛法聖眾。於菩提心堅固不動。不捨大乘方等經典。世尊。云何菩薩摩訶薩住是三昧。於一切法所見眞正。佛言。善男子。若有成就是三昧者。見於如來無常無樂無我無淨畢竟涅槃。則不得名所見眞正。若見如來常樂我淨終不畢竟入於涅槃。如是乃名所見眞正。世尊。如佛所說若見如來常樂我淨其義云何。善男子。常樂我淨卽是如來眞實之性。世尊。若如是者。一切凡夫亦得成就如是實性。何以故。凡夫之人亦復計於常樂我淨。善男子。汝今不應作如是說。我言具是三昧菩薩。乃能見於常樂我淨。不說凡夫所計顚倒常樂我淨。世尊。如佛所說若見諸法無常無樂無我無淨。是人則見上道下道得須陀洹果。乃至得阿耨多羅三藐三菩提。若見諸法常樂我淨。則不能得須陀洹果。乃至阿耨多羅三藐三菩提。云何世尊言。菩薩成就是三昧已。則得見於常樂我淨。又如佛言。眞解脫者猶如虛空。如是解脫卽是涅槃。云何如來說言涅槃常樂我淨。一切眾生亦如虛空。水月夢幻芭蕉云電。空無性相不得暫住。猶如畫水隨畫隨合。見覺無常無樂無我無淨。見如是相則名眞見。眞見者得須陀洹果。乃至阿耨多羅三藐三菩提。云何如來說言菩薩成就是三昧。乃得見於常樂我淨。如佛先說諸佛如來觀一切法無常無樂無我無淨。無有壽命士夫眾生空無所有。是名諸法眞實之性。今者復言見一切法常樂我淨。是義云何。善男子。止止莫作是言。善男子。若有菩薩成就具足是三昧已。則不復與諸法和合。不和合故得名護戒修習三昧菩薩摩訶薩。不見諸法斷常之相。不見斷故不生喜悅。不見常故不生憂戚。爲知法印不爲護戒。亦不得名修習三昧。如來不著護戒毀戒常無常。覺不覺作不作。淨不淨空不空。戒非戒知非知。名非名取非取。怖非怖畏非畏。因非因滅非滅。菩提非菩提。解脫非解脫。涅槃非涅槃。一切諸法無有怖畏。爲解脫故護持禁戒修習三昧。一切諸法無有退滅。菩薩知已其心甘樂。修是三昧爲諸眾生說。佛如來常恆不變正法不滅。是故護戒修習三昧。復次善男子。若有欲得如是三昧。應當修習常想我想命想人想。習此想已則得成就具是三昧。若言不得無有是處。

世尊。如來或說無常無樂無我無淨。或時復說常樂我淨。其義云何。善男子。世俗之道。謬見諸法常樂我淨。是故我說無常無我無樂無淨。世尊。出世之法。頗復得有常樂我淨不。善男子。若有菩薩住是三昧。欲說我時先說五事。何等爲五。一者穀子。二者樹子。三者肥味。四者伏藏。五者蛇蛻。善男子。如穀子者。芽時莖時葉時華時。名爲無常。若收果實眾生受用。則名爲常。菩薩摩訶薩若未成就是三昧者。無常無我無樂無淨若已成就則得名爲常樂我淨。未能度脫一切眾生。名無常無我無樂無淨。若能度脫則得名爲常樂我淨。不能破壞一切邪見。名無常無樂無我無淨。若能破壞則得名爲常樂我淨。不能永斷諸煩惱故。名無常無樂無我無淨。若能永斷是則名爲常樂我淨。善男子。是名穀子。復次善男子。如庵羅樹未得果時。名無常無樂無我無淨。若得果實眾生受用。是則名爲常樂我淨。菩薩摩訶薩未得成就是三昧者。名無常無我無樂無淨。若成就已則得名爲常樂我淨。未能度脫諸眾生故。名無常無樂無我無淨。若能度脫則得名爲常樂我淨。不能破壞一切邪見。名無常無樂無我無淨。若能破壞則得名爲常樂我淨。不能永斷諸煩惱故。名無常無樂無我無淨。若能永斷則得名爲常樂我淨。善男子。是名樹子。復次善男子。如胡麻子未成油時。不能消除眾生病苦。名無常無樂無我無淨。若成油已能除眾生所有病苦。是故得名常樂我淨。菩薩摩訶薩未得成就是三昧者。無常無樂無我無淨。若成就已則得名爲常樂我淨。未能度脫諸眾生故。名無常無樂無我無淨。若能度脫則得名爲常樂我淨。不能破壞一切邪見。名無常無樂無我無淨。若能破壞是則名爲常樂我淨。不能永斷諸煩惱故。名無常無樂無我無淨。若能永斷是則名爲常樂我淨。善男子。是名肥味。復次善男子。如有寶藏隱伏地中。不能潤益一切眾生。故名無常無樂無我無淨。若出地已眾生受用爲大利益。是則名爲常樂我淨。菩薩摩訶薩若未成就是三昧者。名無常無樂無我無淨。若成就已則得名爲常樂我淨。未能度脫諸眾生故。名無常無樂無我無淨。若能度脫則得名爲常樂我淨。若不能壞一切邪見。名無常無樂無我無淨。若能破壞是則名爲常樂我淨。不能永斷諸煩惱故。名無常無我無樂無淨。若能永斷則得名爲常樂我淨。善男子。是名寶藏。復次善男子。如蛇脫皮。未脫皮時名無常無樂無我無淨。若脫皮已則得名爲常樂我淨。菩薩摩訶薩未得成就是三昧者。名無常無樂無我無淨。若成就已則得名爲常樂我淨。未能度脫一切眾生。名無常無樂無我無淨。若能度脫則得名爲常樂我淨。若不能壞一切邪見。名無常無樂無我無淨。若能破壞則得名爲常樂我淨。不能永斷諸煩惱故。名無常無樂無我無淨。若能永斷則得名爲常樂我淨。又斷眾生於佛所起四種疑心常樂我淨。善男子。是名蛇蛻。善男子。菩薩摩訶薩住是三昧。以此五事演說如來常樂我淨。能說我人壽命眾生士夫。能如是見名爲正見。世尊。如來所說如是五事。是義不然。何以故。如來常於諸經中說。諸法無常如向五事。因亦無常果亦無常。若使菩薩住是三昧如五事者。亦應無常。以是義故。一切諸法無非無常。世尊。有因必有果。有果必有因。一切眾生及諸菩薩亦復如是。有生必有死。有死必有生。若如是者常亦無常。無常亦常。以是義故一切諸法悉有二性常與無常。不應定言世法無常出世法常。如來實語云何出是虛妄之言。善男子。汝今何故如蠶自裹。善男子。若有人言端正之人猶如滿月。香象姝白猶如雪山。人實非月。象非雪山。少有相似故引爲諭。善男子。世間五事亦復如是。有少常故故以爲諭。諸佛如來實不可諭。猶引諭爲諭。世尊。若如來常者。何故復於餘經中說。猶如燈滅解脫亦爾。世尊。如來若常云何得滅。如其滅者云何言常。如來若言亦常亦滅。如是之言非虛妄耶。又如佛言。一切諸法猶如水月。諸法若常。云何復言猶如水月。善男子。我說有爲如水中月。是故我說。余法有常余法無常。若有眾生未得解脫。未斷煩惱未斷名相未斷眾生相。不得法相未得修習如是三昧。是名無常。若有眾生已得解脫。永斷煩惱名相眾生相。得於法相修習三昧。是名爲常。是故我說。余法有常余法無常。世尊。若爾者如來何故說。佛涅槃猶如燈滅。如燈滅者爲諭身滅爲諭結滅。如膏不離燈燈不離膏。眾生亦爾。身不離結結不離身。云何言滅。佛言。善哉善哉。善男子。若如是見名爲正見。善男子。身有二種。一者煩惱身。二者法身。煩惱身滅猶如燈滅。是故我說余法無常。法身無滅猶如虛空。是故我說余法是常。斷煩惱器名爲解脫。得解脫已無常身者。諸佛世尊則是斷見。若煩惱气常不滅者。諸佛世尊則是常見。諸佛世尊定無有此斷常二見。諸佛世尊已於無量阿僧祇劫斷此二見。如來若有眾生相者則應無常。如來已於無量劫中斷眾生相。若言如來有眾生相無有是處。善男子。譬如大王出入遊巡。若在外時內則不見。內𨿽不見不得言無。外亦如是。菩薩摩訶薩住是三昧無常已斷。爲眾生故受無常身。若言如來身無常者無有是處。是故我說常與無常。說我無我。說眾生非眾生。說人非人。說命非命。說士夫非士夫。如來常說。有爲之法皆是無常終不言常。若言常者無有是處。

復次善男子。菩薩摩訶薩住是三昧。則得斷除世見命見聲聞緣覺見。無有貪愛無取無求常不變易。成就安住得無所畏。無有憍慢垢不能污。是故我說常樂我淨。善男子。我說聲聞辟支佛乘。一切世人之所不解。𨿽世人不解終不得。言慧者亦爾。世間之人𨿽見如來無常無樂無我無淨。亦不得言有智慧者。同於彼見。薄福鈍根行邪道者作如是言。如來無常永滅涅槃。若言如來永滅度者。當知是人不離三惡。善男子。譬如深汪其水渾濁。中有寶珠人所不見。有人唱言。此濁水中有大寶珠。眾人聞已競共求覓。或得瓦石沙礫艸木。然無有能得眞寶者。以不得故便言虛妄。復更有人善知方便。以無價珠置之濁水。水卽爲淸。眾人因是悉見眞寶。善男子。聲聞緣覺不解如是三昧力故。說言如來無常無樂無我無淨空無所有。不知如來常恆不變輪轉生死。菩薩摩訶薩住是三昧。善解如來所有密語。是故以此無價寶珠諭於三昧。善男子。若男若女欲見如來常恆不變。應當修習如是三昧。菩薩摩訶薩住是三昧。則見如來常恆不變。解脫亦爾。善男子。譬如樹蔭行路之人因之憩息。住是三昧諸菩薩等亦復如是。爲諸眾生而作蔭覆善男子。若有人言如來無常永涅槃者。是魔弟子。若不如是眞我弟子。若言如來畢入涅槃。當知是人污辱我法。若有信受如是語者甚可悲傷。說是語時於會右面出大光明。其光金色徧照三千大千世界。悉蔽日月梵天之明。惟不能障佛之光明。其餘光明黤黮不現。大小須彌艸木叢林。二國中間幽闇之處無不大明。地獄眾生遇斯光已。苦痛休息身得安樂。爾時一切大眾之前。卽時出生六萬億蓮華。其華微妙色香具足。千葉盛滿四寶爲質。一一蓮華出微妙香。徧滿三千大千世界。其中所有天龍鬼神乾闥婆阿修羅迦樓羅緊那羅摩睺羅伽釋梵魔天沙門婆羅門。一切眾生聞香气已。皆得愛法心樂大乘。樂欲聽法斷諸煩惱。是華成就如是功徳微妙之香。

爾時大云密藏菩薩摩訶薩。在大會中見是神變。卽從座起合掌恭敬白佛言。世尊。是何相貌誰之徳力。是大眾中有是妙華出無量香。於是淨光天女。語大云密藏菩薩言。善男子。一切諸法皆悉無相。云何問言是何相貌。諸法如夢。何故顚倒如狂所問大云密藏言。善哉善哉。天女。我非不見諸法如夢。爲欲斷彼著相故問。天女言。大徳。何故見於著相而生此問。天女。是故我先言爲眾生故。欲令度脫是故而問。大徳。若不自斷我見我疑。云何而能度脫眾生。若不自斷我見我疑。欲爲眾生除斷見疑無有是處。佛言善哉善哉。善男子。實如天女之所宣說。菩薩摩訶薩住是三昧。惟見無相。善男子若男若女欲見無相。應當精勤修是三昧。菩薩摩訶薩住是三昧。能於三千大千世界現種種身。世尊。云何菩薩住是三昧。能於三千大千世界現種種身。善男子。若有幻師若幻弟子。於大眾中能作種種若男若女。若大若小若生若死若去若來。若捨若林若象若馬。若斷若折若破若壞若續若絕。大眾見已不生驚怪。何以故了知幻故。菩薩摩訶薩亦復如是。住是三昧修習正道。於此三千大千世界化種種身。爲度眾生故住是三昧。諸菩薩等見是化已。不生驚怪無有疑心。隨順於義無有違逆。何以故。定知卽是三昧力故。

復次善男子。菩薩摩訶薩住是三昧。能於三千大千世界。隨諸眾生種種所行處處現身。或閻浮提現處母胎。一切眾生實見菩薩處在母胎。而是菩薩實不在胎。或閻浮提現出母胎。眾生亦見菩薩出胎。而是菩薩實不出胎。或閻浮提現初剃髮造制周羅。一切眾生皆見如是。而於菩薩實無是相。或閻浮提現詣學堂習諸伎藝書疏算計。一切眾生皆見菩薩始初習學。而是菩薩已於過去無量劫中悉修學已。或閻浮提現行如人師子白鵝。一切眾生皆見菩薩現行如人師子白鵝。而是菩薩都無此相。或閻浮提示有妻子五欲相樂。一切眾生皆見是相。而是菩薩已於昔劫久遠離之。惟以法樂而自娛樂。或閻浮提示大小便。一切眾生亦見是相。而此菩薩得眞法身非雜食身。云何而有大小便利。咀嚼楊枝著衣洗手。履踐革屣執持傘蓋。身服纓絡飲食饑渴。生老病死行檀波羅蜜。得轉輪王奴婢僕從男女大小。或作人天頭陀苦行。現爲比丘福利眾生。現須陀洹果斯陀含果阿那含果阿羅漢果。破壞眾僧聽法說法食啖毒飯。犯四重禁作五逆罪。作聲聞像辟支佛像。出家學道菩提樹下。轉正法輪現大神足入於涅槃。或作釋梵天魔波旬。流轉諸有猶如車輪。亦復如是。善男子。菩薩摩訶薩𨿽作如是隨順世間種種諸行。爲欲度脫終不生於眾生之相常修法相。何以故。是三昧力故。菩薩摩訶薩無有著處。不著聲聞不著緣覺。爲欲憐湣一切世間度眾生故。在在處處隨其所樂而現其身。是故菩薩修習無相見於無相。若人能見如是無相。是名正見淨光天女亦修無相。諸佛世尊住是三昧。故不可思議。世尊。是淨光天女。成就具足甚深智慧。若無相境界不可思議。其修習者亦不可思議。爾時世尊熙怡微笑。從其面門出無量光。其光五色徧照無量無邊世界。上至梵世一切周徧繞身三匝還從口入。爾時大地六種震動。莊嚴淸淨如郁單越。三千大千世界亦復如是。一切眾生佛神力故悉得睹見。爾時大云密藏菩薩復從座起。整衣服合掌恭敬白佛言。世尊。何因緣故放是光明。佛言。善男子汝向所疑我今欲答。是故放是瑞相光明。善男子。於此西方有一世界名曰安樂。其土有佛號無量壽。今現在世常爲眾生講宣正法告一菩薩。汝善男子。娑婆世界釋迦牟尼佛。爲諸少福鈍根眾生說大云經。汝可往彼至心聽受。是彼菩薩。欲來至此故先現瑞。善男子。汝觀彼土諸菩薩身。滿足五萬六千由旬。世尊。彼來菩薩字號何等。復以何緣而來此土。將非爲度眾生故來。惟願如來。爲諸眾生分別解說。善男子。彼土菩薩欲聞淨光授記別事。並欲供養如是三昧是故而來。善男子。是菩薩名無邊光。通達方便善能教導。世尊。惟願如來說是天女。在何佛所發阿耨多羅三藐三菩提心。何時當得轉此女身。善男子。汝今不應問轉女身。是天女者。常於無量阿僧祇劫。爲眾生故現受女身。當知乃是方便之身非實女身。云何當言何時當得轉此女身。善男子。菩薩摩訶薩住是三昧。其身自在能作種種隨宜方便。𨿽受女像心無貪著欲結不污。世尊。惟願如來。爲諸眾生。說是天女未來之事。善男子。汝今諦聽我當說之。以方便故我涅槃已。七百年後是南天竺。有一小國名曰無明。彼國有河名曰黑闇。南岸有城名曰熟谷。其城有王名曰等乘。其王夫人產育一女。名曰增長。其形端嚴人所愛敬。護持禁戒精進不惓。其王國土以生此女故。穀米丰熟快樂無極。人民熾盛。無有衰耗病苦憂惱恐怖禍難。成就具足一切吉事。鄰比諸王咸來歸屬。有爲之法無常遷代。其王未免忽然崩亡。爾時諸臣卽奉此女以繼王嗣。女旣承正威伏天下。閻浮提中所有國土。悉來承奉無拒違者。女王自在摧伏邪見。爲欲供養佛舍利故。徧閻浮提起七寶塔。賫持雜彩上妙幡蓋。栴檀妙香周徧供養。見有護法持淨戒者。供養恭敬。見有破戒毀正法者。呵責毀辱令滅無餘。具足修習十波羅蜜。受持五戒拯濟貧窮。教導無量一切眾生。說大云經以調其心。若聞大乘方等經者。恭敬供養尊重贊漢。滿二十年受持讀誦書寫解說是大云經。然後壽盡。是時乃當轉此女身。爲眾生故示大神通。爲欲供養無量壽佛故。故生彼界。世尊。是女王者。未來當得阿耨多羅三藐三菩提不耶。善男子。如是女王。未來之世過無量劫當得作佛。號淨實增長如來應正徧知明行足善逝世間解無上士調禦丈夫天人師佛世尊。此娑婆世界爾時轉名淨潔浣濯。有城名曰淸淨妙香。其城純以七寶莊嚴。最勝無上猶忉利宮。其城凡有九萬億人。土地平正無有荊棘土沙礫石。其土人民不生邪見愛重大乘。無有聲聞緣覺之名。一切純是菩薩大士。修習慈悲喜捨之心。成就忍辱壽命無量。善男子。若有眾生得聞彼佛如來名號。不墮三惡轉生人天。說是經已。無量眾生得阿毗跋致。

大方等無想經卷第六

