般泥洹後灌臘經

西晉竺法護譯

般泥洹後灌臘經

西晉月氏國三藏竺法護譯

聞如是。一時佛在捨衛國祇樹給孤獨園。與摩訶比丘僧諸天人民共。會坐說經。阿難前長跪叉手白佛言。天中之天。欲有所問。願佛說之。若佛般泥洹後。四輩弟子比丘比丘尼優婆塞優婆夷。四月八日七月十五日。灌臘當何所用。佛語阿難。灌臘佛者。是福願人之度者。各自減錢寶。割取珍愛用求度世之福。當給寺然燈燒香用作經像。若供養師。施與貧窮。可設齋會。不可貰許。然後不出。此爲現世負佛。自是心口所作當得妄語之罪。所以者何。爲佛投槃作禮。以五種香水手自浴佛師。噠嚫咒願。當此之時天龍鬼神皆明證知。此人出五家財物。侵妻子分用求福利。而反不出。當有五罪入三惡道。何等爲五。一者財物日減。二者喜忘遺。三者治生所向無利。四者入太山地獄中被考治苦痛難言。五者後世來生。或作奴婢牛馬騾驢駱駝。或作豬羊。是爲五。更罪三惡。一者爲入薜荔中作餓鬼。二者入禽獸作畜生。三者泥犁中當更十八地獄。罪不可數。七月十五日。自向七世父母五種親屬。有墮惡道勤苦劇者。因佛作禮福。欲令解脫憂苦。名爲灌臘。佛者天上天下三界之王。不食世間人民也。其物皆眾僧分之不應獨取。是爲大罪。若無僧可分。施貧窮孤獨羸老。是種善根。諸弟子聞經歡喜。爲佛作禮而去。

般泥洹後灌臘經

