大悲經

髙齊那連提耶捨譯

大悲經卷第一

髙齊天竺三藏那連提耶捨譯

梵天品第一

如是我聞。一時佛在拘屍那城力士生地娑羅雙樹間。爾時世尊臨般涅槃。告慧命阿難言。汝可於娑羅雙樹間安置敷具。如師子王右脇臥法。吾今後夜當般涅槃。阿難。我已究竟涅槃。斷除一切有爲言說。我已作佛事已。說甘露無有窟宅。寂滅定甚深微妙難見難覺難可測量。明智所知諸賢聖法。我已三轉無上法輪。若有沙門婆羅門。若天若魔若梵若人。以世共法無能轉者。我已擊法鼓吹法蠡建法幢。置法船作法橋降法雨。我已光照三千大千世界滅除大闇。開示眾生解脫正道充益天人。所應度者皆悉已度。我已降伏一切外道及諸異論。動魔宮殿摧魔勢力。大師子吼作諸佛事。建丈夫業滿本誓願。護持法眼教大聲聞授菩薩記。爲於未來佛眼不斷故。阿難。我今於後更無所作惟般涅槃。

爾時阿難聞是語已。爲憂箭所射極大愁惱。悲泣流淚白佛言。世尊婆伽婆。涅槃太速。修伽陀。涅槃太速。世間眼滅世間孤獨。世間無救無有導師。爾時佛告慧命阿難。止莫憂悲。阿難。生法有法有爲法壞法。若不滅者無有是處。我昔告汝。一切所愛稱意等事必有離散。阿難。汝已慈心不二。心無惡心及與身業。孝養隨順而無限量侍養於我。阿難。若復天人阿修羅等。給侍供養聲聞緣覺。若減一劫若滿一劫。若復給侍供養如來。於一念頃其福多彼。汝已供養大神通佛乃至般涅槃。當得大福廣大功徳。猶如甘露第一甘露。最後甘露究竟涅槃。是故阿難。汝莫憂悲。

爾時阿難憂悲抆淚。卽爲如來於雙樹間。猶如師子右脇臥法安置敷具。卽時三千大千世界。所有樹木藥艸叢林。皆向如來涅槃方所。有欲倒者。有傴僂者。有欲至地者。有躄地者。於此三千大千世界。所有眾流大河小河泉池陂湖。佛神力故止不流動。三千大千世界所有禽獸。佛神力故默然而住不鳴不食。三千大千世界所有日月星宿。火光明珠乃至熒火。佛神力故皆不顯現。無有光明不能照曜。三千大千世界所有猛火。佛神力故皆悉止息。不然不熱不能燒炙。三千大千世界所有一切地獄猛火。佛神力故皆悉淸涼。彼諸地獄所有眾生於剎那頃。佛神力故皆得安樂。三千大千世界所有畜生。一切皆起慈心湣心。不相嗔惱加害斷命。一切餓鬼皆不饑渴。一切眾生佛神力故。身心踴悅離苦得猗。具足稱意第一安樂。當於世尊右脇臥時。三千大千世界於中所有須彌山王。鐵圍山大鐵圍山。目眞鄰陀山。香山雪山及諸黑山大地大海一切皆悉六種震動。所謂動踴起震吼覺。三千大千世界一切風輪皆不鼓動。一切眾生於剎那頃。捨諸作業得猗而住。離於睡眠心無散亂。欲作皆息默然無聲。三千大千世界所有天龍夜叉乾闥婆阿修羅迦樓羅緊那羅摩睺羅伽。梵天釋天護世王等。佛神力故各見宮殿牀座園林。皆悉闇昧無復威光不生愛樂。彼等眷屬憂煩不樂。千世界主梵天王。三千大千世界主大梵天王。髙心自恃作如是念作如是解。念此世界及諸眾生。是我所作是我所化。彼三千大千世界主大梵天王。佛神力故見己宮殿及牀座等。闇昧無光不生愛樂。摩醯首羅淨居天等。亦復如是。爾時三千大千世界主大梵天王。作如是念。是誰力故而現此相。令我不樂宮殿牀座。是時大梵天王。徧觀於此三千大千世界中。造作富貴大自在主。如來應供正徧知。今日後夜當般涅槃。是故現此神力變化不可思議未曾有事。此之神力正是如來入涅槃相。時大梵王作是念已。憂愁不樂戰悚毛豎。極疾匆匆梵眾圍繞共詣佛所。其三千大千世界諸餘梵天。皆悉已曾信受聖法安住聖法。

爾時三千大千世界主大梵天王。到佛所已頭面作禮而白佛言。惟願世尊。教敕於我。云何而住云何修行。作是語已。如來卽問大梵王言。梵天。汝今實作如是念言。我是大梵天我能勝他他不如我我是智者。我是三千大千世界中大自在主。我造作眾生化作眾生。我造作世界化作世界不。大梵天言。如是婆伽婆。如是修伽陀。佛言。梵天。汝復爲誰所作爲誰所化。時彼梵天默然而住。佛見梵天默然住故。而復問言。梵天有時三千大千世界爲劫火焚燒炎熾洞然。於意云何。是汝所作是汝所化耶。時大梵天而白佛言。不也世尊。佛言。梵天。如此大地依水聚住。水依風住。風依虛空。如是大地。厚六百八十萬由旬。不裂不散。梵天。於意云何。是汝所作是汝所化耶。梵天言。不也世尊。佛言。梵天。此三千大千世界百億日月流轉之時。梵天於意云何。是汝所化耶。梵天言。不也世尊。佛言。梵天有時日月天子不在宮殿。宮殿空虛。梵天。於意云何。是汝所作是汝所化是汝所加耶。梵天言。不也世尊。佛言。梵天。如是春秋冬夏時節。於意云何。是汝所作是汝所化是汝所加耶。梵天言。不也世尊。佛言。梵天。如是水鏡蘇油摩尼頗梨。及余淨器現諸色像。所謂大地山河樹林園苑。宮殿捨宅聚落城邑。駝驢象馬獐鹿鳥獸。日月星宿。聲聞緣覺菩薩如來。釋梵護世人非人等種種色像。梵天。於意云何。是汝所作是汝所化是汝所加耶。梵天言。不也世尊。佛言。梵天。如是山崖深谷。大小諸鼓歌舞等戲。獐鹿鳥獸人非人等所出音聲。梵天。於意云何。是汝所作是汝所化是汝所加耶。梵天言。不也世尊。佛言。梵天。如諸眾生於其夢中。見種種色聞種種聲。嗅種種香嘗種種味。覺種種觸知種種法。作種種戲種種啼哭呻號怖畏苦樂等受。梵天。於意云何。是汝所作是汝所化是汝所加耶。梵天言。不也世尊。佛言。梵天。如四姓人端正醜陋。貧窮巨富福徳多少。善戒惡戒善慧惡慧。梵天。於意云何。是汝所作是汝所化是汝所加耶。梵天言。不也世尊。佛言。梵天。一切眾生所有怖畏苦切惱害。所謂。水火刀風崖岸毒藥。惡獸怨仇人非人畏。及以種種加害。於他常有怖畏。梵天。於意云何。是汝所作是汝所化是汝所加耶。梵天言。不也世尊。佛言。梵天。眾生所有種種疾病。所謂風冷熱病及諸雜病。時節代謝四大相違。若他所作若先業報。所謂眼耳鼻舌身病。若復眾生種種心意熱惱等苦。梵天。於意云何。是汝所作是汝所化是汝所加耶。梵天言。不也世尊。佛言。梵天。眾生所有曠野險賊水災等難。或復中劫刀兵疫病及以饑饉。梵天。於意云何。是汝所作是汝所化是汝所加耶。梵天言。不也世尊。佛言。梵天。眾生所有愛別離苦。所謂父母兄弟姊妹宗親善友離別之苦。梵天。於意云何。是汝所作是汝所化是汝所加耶。梵天言。不也世尊。佛言。梵天。眾生所作種種惡業。所謂販賣生口酒麯紫礦押油之具。若入大海曠野險處遊行諸方。若諸仙方術及余種種斷事之法。梵天。於意云何。是汝所作是汝所化是汝所加耶。梵天言。不也世尊。佛言。梵天。眾生所作種種業道。以是業因。受於地獄畜生餓鬼人天之報。眾生所有若身口意善行惡行。及世間所有十惡業道。於諸眾生都無慈湣。作諸苦惱不利益事墮惡道因緣。所謂殺生偸盜邪淫妄語兩舌惡口綺語貪嗔邪見。梵天。於意云何。是汝所作是汝所化是汝所加耶。梵天言。不也世尊。佛言。梵天。眾生所有種種苦事。所謂斬首截其手足。刵劓耳鼻。節節支解。熱油所灌。火灸熬煮。刀劍鉾槊斫刺鞭打。系閉牢獄斗諍言訟。梵天。於意云何。是汝所作是汝所化是汝所加耶。梵天言。不也世尊。佛言。梵天。眾生所作淫欲邪行。或淫母女姊妹淨持戒者。及余惡業。梵天。於意云何。是汝所作是汝所化是汝所加耶。梵天言。不也世尊。佛言。梵天。眾生所有種種殺害。厭虫起屍咒術方藥鬼魅所著。及余種種惡業方便斷命因緣。梵天。於意云何。是汝所作是汝所化是汝所加耶。梵天言。不也世尊。佛言。梵天。世間所有生老病死憂悲苦惱。無常法盡法變易法。於四姓人無所忌難。能令一切所愛無厭。種種之物敗壞離散。梵天。於意云何。是汝所作是汝所化是汝所加耶。梵天言。不也世尊。佛言。梵天。眾生所有貪嗔癡障。結使纏縛及余種種苦惱所縛。以是因緣。令諸眾生堅著嗔怒迷惑心故。造作無量種種業行。梵天。於意云何。是汝所作是汝所化是汝所加耶。梵天言。不也世尊。佛言。梵天。所有三惡趣地獄畜生餓鬼。其處眾生爲種種事受諸苦惱。梵天。於意云何。是汝所作是汝所化是汝所加耶。梵天言。不也世尊。佛言。梵天。一切所有若種子生無種子生。樹木藥艸。若水陸生華果香樹。種種勝味甘苦醎辛酸澀之味。隨諸眾生所喜不喜作損益者。梵天。於意云何。是汝所作是汝所化是汝所加耶。梵天言。不也世尊。佛言。梵天。五道流轉生死成壞。所有眾生無明覆蓋與愛結相應。馳走流轉始終難知。及未來生死流轉不斷其處。人天若魔若梵沙門婆羅門。此等世間如亂絲纏縛。常馳流轉彼此往來。此諸眾生於流轉中不知求出。梵天。於意云何。是汝所作是汝所化是汝所加耶。梵天言。不也婆伽婆。佛言。梵天。汝從何因作是念言。此諸眾生。是我所作。是我所化。是我所加。所有世界。是我所作。是我所化。是我所加耶。梵天言。世尊。我以無智邪見未斷顚倒心故。常於如來所說正法不聽受故。我本曾作如是惡見如是惡說。此諸眾生。是我所作是我所化。所有世界。是我所作是我所化。世尊。我今還復問佛此義。所有世界。是誰所作。是誰所化。一切眾生。是誰所作。是誰所化。是誰所加。是誰力生。佛言。梵天。所有世界是業所作。是業所化。一切眾生。是業所作。是業所化。業力所生。何以故。梵天。無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老死憂悲苦惱。故有如是大苦聚集。梵天。無明滅乃至憂悲苦惱滅。更無作者使作者安置者。惟有業有法。和合因緣故有眾生。若能離此業法和合。當知是人則能遠離生死流轉。梵天。如是世間業盡。煩惱盡苦盡苦息。如是出離。是名得於寂定涅槃。梵天。於彼誰得涅槃。若業是業盡。若煩惱是煩惱離。若苦是苦息。如是等法。以諸佛神力故。諸佛所加故有。何以故。梵天。若非諸佛出世顯說。則不聞有如是等法。梵天。若諸佛世尊出興世時。得有顯說如是寂定甚深難覺光明法門。若諸眾生得聞生法。從生得解脫。得聞老病死憂悲苦惱法。從彼老病死憂悲苦惱法而得解脫。梵天。是故諸佛現作是加。梵天。諸佛作是開示顯說。所謂諸行猶如光影。無常動轉不定不究竟。盡法變易法。假使諸佛滅度之後正法隱沒。亦復如是。示現所加。所謂諸行猶如光影。若佛不現。一切諸行於剎那頃如光影者。則不應說一切諸行猶如光影如夢如響。梵天。諸佛以知一切諸行猶如光影如夢如響。無常動轉盡法變易法故。說言諸行猶如光影如夢如響。智者於彼觀其相已。以其相以其攀緣因緣義故。得知諸行無常動轉盡法變易法。破壞離散時節代謝。於剎那頃乃至日夜半月。乃至一月一歲乃至百歲。一劫乃至百劫一切盡壞。有大火聚然已還滅。有大水聚流已還止。有大猛風吹已還息。世界大地有已還無。有諸大山所謂鐵圍山大鐵圍山。須彌山及諸黑山等有已還無。日月星宿及諸眷屬有已還無。不明不照而復墮落。諸天宮殿有已還滅。諸有王都城邑聚落樹林園池可樂之事生已還滅。諸天人等生已還滅滅已復生。諸有智者見其相已心生厭離。以此諸行無常離壞變易盡故。以平等信心捨家出家。得知諸行猶如光影如夢如響。及見水中日月星宿等諸光影已。以彼相以彼攀緣因緣義故得到菩提。有諸智士蒙佛教敕及善友教授。或自思惟得知諸行猶如光影如夢如響。生於信心捨家出家。或有得證須陀洹果斯陀含果阿那含果阿羅漢果。若大乘人或得初忍或得第二第三忍。及能得到無上菩提。假使諸佛滅度之後。於世間中亦復如是說法流行。若諸眾生得聞法已。於三乘得度。所謂聲聞辟支佛乘。一切種智無上大乘。梵天。汝應當知此法次第。亦是諸佛之所加也。是故智者見其相已心生厭離。能知諸行是無常苦動轉不定盡法變易法。猶如光影如夢如響。梵天。此等亦是諸佛境界諸佛所加。有諸眾生已曾修行因成就者。得聞如是正法聲已。於如來所思念敬信。一切諸行無常壞滅。猶如光影如夢如響。有諸眾生於諸佛所曾修梵行者。或有在家受禁戒者。以是因緣解知如是一切諸行無常壞滅。猶如光影如夢如響。知已生信捨家出家。諸佛世尊𨿽未出世。以有如是諸佛加故。以諸佛所種善根故。得到菩提。梵天。應如是知。此等皆是諸佛境界諸佛所加。梵天。此三千大千世界非梵剎土。亦非外道六師剎土。惟是我等諸佛剎土。梵天。我昔於此無量百千億那由他阿僧祇劫修菩薩行。無量阿僧祇諸如來所種無量阿僧祇善根。淨持禁戒苦修梵行。及修無量百千億那由他難行苦行。攝此佛土修治令淨。如諸眾生所修善根。隨其所堪而淸淨者隨其時器應得度者。我於長夜以四攝事攝此眾生。所謂布施愛語利行同事。彼等以我誓願力故。生此佛土聞我說法卽能信解。不復歸信梵釋護世諸天王等。梵天。應如是知。此是佛土。非是梵釋護世剎土。亦非外道六師剎土。

爾時娑婆世界主。大梵天王及百千梵眾。現憂愁相作如是言。諸佛世尊通達希有勝妙之法。是三千大千世界主大梵天王。於如來所生希有心。諸佛希有乃有無量不可思議無盡境界。大梵天王卽時歸依爲佛弟子。於世尊所請求教敕作如是言。婆伽婆是我大師。修伽陀是我大師。惟願世尊。教敕於我。云何而住云。何修行。佛告梵天。此三千大千世界是我佛土。我今以此付囑於汝。汝當順我勿使眞道善眼令有斷絕。無上佛眼法眼僧眼令有斷絕。莫作末後滅法人也。梵天。當有長子童眞彌勒菩薩摩訶薩。從佛口生從法化生。大悲憐湣爲欲利益一切眾生。欲令得樂欲令安隱。彼亦於此三千大千世界如法補處。如我居此等無有異。汝旣現在隨順我教。亦應順彼勿令如是眞道法母佛眼法眼僧眼而有斷絕。何以故。梵天。乃至如是法母不斷者。隨其時節佛眼法眼僧眼得不斷絕。釋梵天眼人眼解脫眼乃至涅槃眼得不斷絕。梵天。是故我今付囑於汝我此佛土三千大千世界。梵天。我已教敕汝應隨順。莫作末後滅法人也。爾時三千大千世界所有梵天大梵天。彼等一切先於聖法已得正信。彼三千大千世界主大梵天王。卽時於聖法中深得正信。

大悲經商主品第二

爾時有魔子名曰商主。已於佛所深得敬信。聞佛涅槃心懷憂惱戰悚毛豎。速詣佛所到已頂禮。退住一面而白佛言。惟願世尊。憐湣眾生安樂眾生救護世間。憐湣利益諸天人故。住世一劫莫入涅槃。我亦憐湣諸天人故如是勸請。世尊。勿使眾生盲冥太速無有說者無導無救無依無趣。爾時商主作是語已。佛卽告言。商主。汝父波旬。先已請我令入涅槃作如是言。婆伽婆。入般涅槃。修伽陀。入般涅槃。婆伽婆。今者正是入涅槃時。商主。汝父波旬如是請我。我隨彼意許入涅槃。商主。以是因緣。我今時至稱其所許故入涅槃。商主復言。世尊。是魔波旬非是我父非我善友。常求殺害是我怨家大惡知識。常欲令我不。得樂事和合安隱。但作毀壞不欲利益世尊。是魔於我極欲作惡。毀謗天人作大怨仇。常於如是慧炬慧光大智明燈求欲滅之。世尊。若有正實語人作如是言。諸天人中有一極毒惡人出於世者。當知卽是魔波旬也。世尊。若有正實語人作如是言。有人不爲益己身故。不益他故不益多眾生故而發心者。當知卽是魔波旬也。世尊。若復有正實語人作如是言。有人不爲憐湣利益天人魔梵阿修羅沙門婆羅門一切世間故。又不欲令和合安隱故。欲令退落受苦惱故而發心者。當知卽是魔波旬也。世尊。我親從佛聞如是說。有二種人。一者如法。二者非法。當知世尊所許波旬入涅槃者。是不如法。惟願世尊。於此所許莫生堅著。但爲憐湣利益安樂諸天人等一切眾生。捨此所許住世一劫。若佛久住諸天人等利益安樂。是故世尊莫速涅槃。佛告商主。善哉善哉。若令眾生得利益者正應如是。商主。若人供給灌頂登位剎利大王。或有供給王子大臣。或有防護國土城邑聚落等者。是人從其剎利王所。得大榮爵受於福祿。其剎利王常於此人及其子孫親友眷屬。亦寵福祿擁護蔭覆。商主。汝今若於如來應供正徧知無上法王所心生淨信。以淨信故。如來則當慰諭於汝與汝福報。我今慰諭汝者。以汝佛所心生淨信種善根故。如是應知商主。汝當以此淨信善根。於我滅後未來世中作辟支佛。名曰悲湣商主。我涅槃後正法滅已。是魔波旬得大喜悅。以喜悅故墜落魔宮。墮於阿鼻大地獄中。具受無量種種苦惱。何以故。以魔波旬於是大勝慧燈慧光隱滅之時生大喜故。商主。若有正實語人作如是言。有人爲自害故。爲自壞故。與己作惡故而發心者。當知卽是魔波旬也。何以故。商主。我滅度後乃至有是正法住世。隨其時節是魔波旬得住魔宮。我法滅已是魔極大喜踴欣慶得大稱意。於剎那頃墜落魔宮墮阿鼻地獄。商主。譬如有人上於大樹。其樹花果悉以具足。是人取其稱意花果。旣受用已還復折其所住之枝。商主。於意云何。是人爾時住彼折枝得住樹不。又於其樹受安樂已還折其枝。可名有智不。商主言。不也婆伽婆。不也修伽陀。佛言。商主。魔亦如是。常希如來應供正徧知入涅槃故。常樂隱滅如來所說正法毗尼故。商主乃至正法住世。是魔波旬於其時節得住魔宮。我法滅時其魔波旬生大踴悅喜慶稱意。故墜落魔宮墮阿鼻地獄。商主。諭如彼人於其樹上而自害故勤作是事。魔亦如是。爲自害故。爲害他故。而勤發心。商主。魔於後時墮阿鼻地獄受大苦痛。如奪命苦。爲苦觸已。當念我言如來應供正徧知。是眞語者。實語者。不異語者。不虛語者。如是善說。善哉身律儀。善哉口律儀。善哉意律儀。是身善行。是口善行。是意善行。獲得可樂可欲可愛稱意果報。是身惡行。是口惡行。是意惡行。獲得不可樂不可欲不可愛不稱意果報。我昔與彼身惡行相應口惡行相應意惡行相應。以是業報今墮地獄。受如是等極痛極切極苦極惱。極不可忍如臨死之苦。是魔波旬當於爾時。憶我所說得淨信心。得淨信已卽時於彼地獄命終生三十三天。何以故。商主。若其惡心於如來所作諸過失。身壞命終墮大地獄。若復慈心供養如來不求過者。身壞命終得生善道天人之中。彼以善根得值諸佛。值諸佛已復種善根。種善根已次第當得無漏涅槃。商主。汝於如來應供正徧知心得淨信。以此善根彌勒出世當得值遇。值彌勒已則能覺悟睡眠放逸諸眾生等。作如是言。諸眾生輩應當勇猛勤作善業。如來應供正徧知出世甚難。如憂曇華時乃一現。如來亦爾時乃一出。無窟宅涅槃。時有說者人身難得八難難離。得值佛世生於中國亦復甚難。是故汝等愼莫放逸。當勤修行於後莫悔。商主。汝於彌勒佛所稟受法教。攝彼彌勒無上法王國土人民。常以慈心無惡心無怨仇心湣心樂心普覆心護持養育。以此善根於魔宮殿次補魔處。具大富貴爲自在主。商主。若有眾生於如來所種諸善根。乃至得發一念淨心。彼等眾生以此善根得近甘露。第一甘露最後甘露。商主。汝以善根於彼廣受人天報已。經八十劫於末後身作辟支佛名曰悲湣。何以故。商主。以汝聞我涅槃聲已。便於我所生淨信心。於眾生所生悲湣心。爲諸眾生得安樂故。求請我住不般涅槃。汝復於彼彌勒法中悲湣眾生。覺悟睡眠放逸眾生。令得憶念而不放逸。教以善法。以是因緣得辟支佛記。商主。我當與汝如是善報。應當深心喜悅稱意。商主。此等是汝勸請如來善根因緣。如來卽以法施蔭覆報汝善根。爾時商主復白佛言。世尊。若佛不受我所勸請入涅槃者。願我從今乃至法住。離於五欲專持孝道。不樂遊戲不著異衣。不用華鬘塗香末香。及不受用諸天勝報。何以故。如是世尊眾生之寶明。當與我別離異處。更不合會。更不復有。畢竟不可見。世尊。我有何樂有何戲笑。有何可樂。有何稱意。如是最大慧炬慧燈大智光明。若隱滅者我當有何踴悅稱意喜慶等事。是大智日有無量百千光炎眷屬。滅除無明大黑闇者。作大智明者。如是滅沒。我當有何踴悅稱意。有何可樂。有何戲笑。我於如是眾生之寶有別離故。測量眾生不缺減眾生。與明眾生無罪眾生。無癡眾生。無上眾生。最上眾生。無似眾生。無等眾生。無等等眾生。能救一切眾生。眾生妙眾生。眾生所供眾生。共乘眾生。調伏眾生者。憐湣眾生者。眞語者。實語者。時語者。應時語者。不異語者。如說修行者。住大慈悲者。於諸眾生心無掛礙者。於諸眾生平等心者。無戲論者。無我我所者。無積聚者。無窟宅者。無依倚者。無荒險者。無垢者。救濟者。引導者。化度者。預備者。解縛者。養育者。令眾生憶念者。令惺悟者。教誨者。於戰鬥勝者。拔鏃者。醫王治心者。施大良藥者。究竟度苦者。說法者。商主將去者。示淺處者。持梢尾者。持炬者。作明者。作光者。照曜者。施目者。示導者。令到安隱國土者。遠離一切荒險垢者。無渴愛者。離諸使者。離諸結者。離貪嗔癡者。離諸煩惱者。離憍慢怒者。如是大丈夫。妙丈夫。極丈夫。健丈夫。猛丈夫。蓮華丈夫。芬陀利丈夫。龍丈夫。師龍丈夫。師子丈夫。上首丈夫。凶丈夫。雄丈夫。象丈夫。無上丈夫。無上調禦丈夫。共乘者。具一切力者。具十力者。得四無所畏者。具十八不共法者。得大福智力者。滿足無量法藏者。無嫉妒者。悅豫一切眾生者。無上大施主最勝施主。心無嫌恨者。得大禪定者。得諸禪三昧三摩跋提境界者。無量慧者。無障慧者。得無等慧境界者。摧魔幢者。渡淤泥者。到彼岸者。住彼岸者。到無畏處者。除一切眾生怖畏者。安慰一切眾生者。大眾生堅固者。於今後夜當有別離更不可見。世尊。如來常於諸大眾中。正師子吼更不得聞。我當有何踴悅稱意。世尊。譬如有人於其灌頂剎利王所得福祿者。王命終後生大憂苦。知王恩養。念王恩養。賞王恩養。彼諸眾生爲其王故專持孝道。或一日二日乃至七日。若半月乃至一月憶念流淚。世尊。我亦如是。如來滅後乃至正法住世。隨其時節捨離五欲專持孝道。不樂戲笑。不著異衣。不用華鬘塗香末香。及不受用諸天果報。

大悲經帝釋品第三

爾時釋提桓因往詣佛所。到已頂禮退住一面而白佛言。惟願世尊。教敕於我云何修行。世尊。昔於一時。四大阿修羅王。嚴駕著鎧將諸眷屬。來詣三十三天所欲共鬥戰。當於爾時聖者目連仍住在世。如是諸天共阿修羅對陣之時。聖者目連到四阿修羅所。以如法伏之。如是諸天及諸阿修羅悉得安隱。無復鬥戰之苦共相違反毀呰諍論。世尊。是大目連旣已滅度。如來今復欲般涅槃。我等如是於後數數當復鬥戰共相違反。願垂教敕。若四阿修羅王與我戰時。我於彼等作何方計。佛告釋提桓因言。憍屍迦。止。莫憂悲莫愁莫慮。若持戒者所願必成。惟淨戒者成。非不淨戒。梵行者非不梵行。離欲者非不離欲。離嗔者非不離嗔。離癡者非不離癡。智慧者。非不智慧。而得成也。憍屍迦。我從今後當作加被。憍屍迦。乃至我之正法未滅。若有諸天阿修羅等共相鬥戰。隨其時節稱我名故諸天得勝。爾時四大阿修羅王。聞佛說是加護聲已。其心忿恨毛豎怖畏來詣佛所。到已頂禮卻住一面白佛言。世尊。何故如來作是加護。佛告四大阿修羅言。汝等。莫憂莫慮。有時汝等得大自在。過彼三十三天。無復鬥戰。無諍無競無相違反。是故汝等。愼莫鬥戰。莫相毀呰莫相諍論。勿作違反心。當作慈心湣心。得眾欲具足。諸仁者。命不久停。爲自在主亦復無常。諸仁者。世間所有具足合會必歸離散。諸仁者。當觀如來窮無常際。於諸眾生無所怨仇。無違無競常爲和合。一切眾生平等發心。何況汝等薄少善根。彼此疊相樂斗諍者。諸仁者。若有發心惱害他者。是人長夜還得惱害。諸仁者。若人喜殺。是人還得短壽之報。若喜斗諍。是人常有怖畏死報。不具大眷屬。無大勢力。諸仁者。善惡二業終不敗亡。是故汝等。從今已後各住慈心。住身業慈口業慈意業慈。莫斗莫競莫相毀呰。以是因緣。汝等長夜得利益安樂。後則不悔。作是語已。四阿修羅王白佛言。世尊。如是婆伽婆。如是修伽陀。我等如是依如來教。如是修如是住。世尊。我從今後。一切當捨鬥戰之具各修慈心。爾時釋提桓因。聞佛涅槃爲憂箭所射極大愁惱。悲泣流淚而白佛言。世尊。我從今日乃至法住。不受五欲。不入內宮。不著異衣。大徳婆伽婆。譬如家長喪亡。是人知識得恩養者。心生苦惱憶念舊恩。念恩養故悲泣流淚專持孝道。世尊。我亦如是乃至法住。隨其時節悲泣流淚專持孝道。不行五欲。不入內宮。不著異衣。何以故。無上導師明當別離。不可得見更不合會。釋提桓因作是語已。卽便伏面啼哭而住。

大悲經卷第一

大悲經卷第二

髙齊天竺三藏那連提那捨譯

羅睺羅品第四

爾時大徳羅睺羅作如是念。我今有何喜悅。有何稱意。有何欣慶。而能堪忍面見世尊入般涅槃。作是念已。東北方去此十佛國土。彼有世界名摩離支。佛號難勝如來應正徧知。爾時慧命羅睺羅。從拘屍城力士生地沒。向東北方難勝如來應正徧知所。到已稽首作禮卻住一面憂愁不樂。爾時難勝如來告羅睺羅言。羅睺羅。汝莫憂悲。羅睺羅。一切所愛稱意等事。有爲和合必皆離散。羅睺羅。凡是事法爾。諸佛世尊作佛事訖皆般涅槃。羅睺羅。汝可還彼。今釋迦牟尼如來應正徧知。力士生地娑羅雙樹間。如師子王右脇而臥。今日後夜於無餘涅槃界而般涅槃。羅睺羅。汝必須往。若佛如來入涅槃後汝必憂悔。作是語已。時羅睺羅白難勝佛言。世尊。我不忍聞釋迦牟尼如來應正徧知入涅槃聲。況能忍見彼佛世尊入般涅槃。是故我不堪忍往彼。爾時羅睺羅答彼難勝佛已。卽於彼沒。往詣上方過九十九世界到第百世界。彼有如來應正徧知。號曰商主。今現在世。爾時羅睺羅到已。頭面作禮悲泣流淚。憂愁啼哭卻住一面。住一面已。時商主佛告羅睺羅言。止。羅睺羅。汝莫憂悲。羅睺羅。一切諸法。生者不生。老者不老。病者不病。死者不死。盡者不盡。無有是處。羅睺羅。過去諸佛聲聞緣覺。寂滅離而般涅槃。未來諸佛聲聞緣覺。寂滅離而般涅槃。現在諸佛聲聞緣覺。寂滅離而般涅槃。羅睺羅。假使如來住世一劫若百劫。必當如是入般涅槃。羅睺羅。諸佛世尊更無餘法。惟是究竟寂滅涅槃。羅睺羅。究竟寂滅者。是究竟定。究竟淸涼。究竟盡。究竟樂。究竟安隱。所謂無窟宅涅槃界。羅睺羅。生苦老苦病苦死苦。恩愛別離怨憎合會。所求不得五陰重擔。如是皆苦。羅睺羅。惟涅槃是樂。羅睺羅。汝亦不久當般涅槃。羅睺羅。汝及釋迦牟尼佛入涅槃處。無生無老無病無死。無愛別離。無怨憎會。無不適意。羅睺羅。汝莫悲戀莫憂莫愁。羅睺羅。汝當思惟。誰是生者。誰是老者。誰是死者。誰是流轉。誰復還生。羅睺羅。皆是虛妄顚倒取著。未聞聖法。諸凡夫等。未見諸聖。未信聖法。未學聖法。未解聖法。未知聖法。未住聖法故心顚倒想顚倒見顚倒。以顚倒故生。生故老。老故死。死已還生。馳走流轉枯焦敗壞。愛戀憂愁椎胸號哭。羅睺羅。一切聖人惟以此法毗尼息一切行。於上更無所作。羅睺羅。如是導師所作已訖。聲聞弟子所作者已作。於上更無所作。羅睺羅。汝莫悲戀莫憂莫愁。羅睺羅。彼釋迦牟尼佛。無上法王於釋種中尊。汝當往彼最後禮拜供養恭敬。若涅槃後汝必憂悔。羅睺羅。彼釋迦牟尼佛。今在力士生地娑羅林間。如師子王右脇而臥。思欲見汝羅睺羅。汝必須往。作是語已。慧命羅睺羅白商主佛言。世尊。我不忍聞釋迦牟尼如來應正徧知入涅槃聲。況能忍見彼佛世尊入般涅槃。作是語已。身心悶絕不自勝持。復作是言。而彼世尊釋迦牟尼。於釋種中尊。無上法王。眾生中寶。我今何能忍見彼佛入般涅槃。憐湣一切世間者。一切世間形相無與等者。與一切世間作燈者。與一切世間作眼目者。與一切世間作慧炬者。照曜一切世間者。明日離散當無所有。作是語已。時商主如來告羅睺羅言。止。羅睺羅。汝莫憂悲。羅睺羅。汝可不聞彼佛世尊說如是法。一切行無常。一切行苦。一切法無我。寂滅涅槃。羅睺羅。彼佛世尊說如是偈。

諸行無常

是生滅法

生已還滅

滅彼爲樂

羅睺羅言。如是世尊。佛告羅睺羅。彼佛世尊昔可不作如是說也。一切所愛稱意等事。必歸磨滅不久離散。假使久住會亦有離。羅睺羅言。如是婆伽婆。如是修伽陀佛言。羅睺羅。有爲諸法生法有法。覺知法分別起法。從因緣生。若不滅者。無有是處。

爾時羅睺羅。憶念己父釋迦牟尼如來應正徧知已。流淚而言。我於明日更不見佛諸比丘眾圍繞說法。如大海中須彌山王。眾相莊嚴起光明照。猶如滿月眾星圍繞。如日千光處空照曜。如深大海無量眾寶所藏積處。如轉輪王無量眷屬而共圍繞。如雪山王根力覺花之所開敷。如鐵圍山一切惡風所不能動。如是世尊。一切外道諸論議風不能傾動。猶如蓮花處在池中。不爲世法之所能染。猶如大梵具梵眷屬。猶如帝釋有千眼目。如師子王坐師子座無所恐懼。離諸怖畏能師子吼。我於明日更不得見。時羅睺羅作是語已。默然悲泣思惟而住。爾時商主如來告羅睺羅言。汝今速可詣彼佛所。彼佛如來思欲見汝。羅睺羅。汝當速去莫更重問致有稽畱。愼莫勞擾彼佛世尊。羅睺羅。汝必須往。何以故。羅睺羅。諸佛法爾。佛以慈悲思欲見汝。不入涅槃。爾時羅睺羅頭面禮彼商主佛已。譬如壯士屈伸臂頃。復如伸臂屈頃時。羅睺羅卽於彼沒。詣拘屍城力士生地娑羅雙樹間。到如來所亦復如是。到已頭面禮足右繞三匝卻住一面。憂愁悲泣合掌流淚。爾時世尊告羅睺羅言。羅睺羅。汝莫悲戀憂愁啼哭心生熱惱。羅睺羅。汝於父所作父事訖。我亦汝所作子事訖。羅睺羅。汝莫生戀憂愁悲悔。羅睺羅。我與汝等俱爲一切眾生。得無畏故發勤精進。不作怨仇不作惱害故發大精進。羅睺羅。我今般涅槃已。更不與他作父。羅睺羅。汝亦當般涅槃。更不與他作子。羅睺羅。我與汝等二俱。不作惱亂不作怨仇。爾時羅睺羅白佛言。世尊。婆伽婆莫般涅槃。修伽陀莫般涅槃。惟願世尊。住世一劫。爲於多眾安隱樂故。憐湣世間故。利益安樂諸天人故。作是語已。佛告羅睺羅言。羅睺羅。如來應正徧知盡知諸法。於世間中得名爲佛。羅睺羅。然彼佛法。不消不盡。不生不滅。不來不去。不成不壞。不坐不臥。不合不散。何以故。羅睺羅。如是法住。畢竟不生畢竟不滅。畢竟空畢竟無自性。寂定涅槃不入眾數無窟宅。不可說非語言道。此是諸佛法。所謂畢竟住故。畢竟滅故。畢竟寂滅故。畢竟離故。畢竟離欲故。畢竟不和合故。畢竟不作故。畢竟盡故。羅睺羅。我隨宜說此法。假使諸佛若出世若不出世。如是諸法住。諸法如法爾故。法不變易故。法離欲故。法無自性故。羅睺羅。如是如來不將戒聚入般涅槃。不將定聚慧聚解脫聚解脫知見聚入般涅槃。羅睺羅。汝莫悲戀莫憂莫愁。羅睺羅。一切諸行無常無定。無所悕望。無常盡變易法。羅睺羅。乃至息一切行厭捨不著惟求解脫。羅睺羅。此是我之教法。佛爲羅睺羅說此見實諦品時。大徳比丘六十人。皆盡諸漏心得解脫。二十五比丘尼。亦心解脫得盡諸漏。無量天人遠塵離垢得法眼淨。六萬八千諸菩薩得無生法忍。一切皆悉歡喜踴躍。嘆言佛法不可思議。彼等皆悉以優波羅花波頭摩花。拘牟頭花芬陀利花。而散佛上各作是言。我於來世亦當如是作天人師出興於世。說如是法世間無上無相涅槃。如是以大涅槃而般涅槃。彼諸菩薩作是語已。默然而住。

大悲經迦葉品第五

爾時阿難。在佛牀邊悲啼流淚悶絕躄地。猶如臨崖斫斷大樹。作如是言。婆伽婆涅槃太速修伽陀涅槃太速。眾生中寶大慈悲者隱沒太速。世間大燈世間大炬天人中最隱沒太速。眾生芬陀利於世間中隱沒太速。眾生龍象善自調者。復調眾生未調者令調隱沒太速。無上導師能示世間安隱道者隱沒太速。世間慧眼大光普照能示世間隱沒太速。世間盲冥無引導者。眾生父母於世間中隱沒太速。世間孤獨無所恃怙。眾生中寶。云何明日我更不見。惟有名在。爾時世尊告阿難言。止。阿難。莫憂悲。我曾告汝一切所愛稱意等事。和合之法必有離散。阿難。有爲諸法生法有法覺知法因緣法滅壞法。若不壞者。無有是處。彼若得住。亦無是處。阿難。假使久住法當如是必亦有離。是故阿難汝莫憂悲。爾時阿難。瞻仰尊顏目不暫捨思惟是已。亦復躄地。猶如臨崖斫斷大樹。佛復告言。阿難。止。莫憂悲。不以憂悲令我住世。阿難。我曾告汝一切所愛稱意等事。有爲和合必當別離。假使久住會亦當滅諸行法爾。阿難。汝以身口慈孝如來。無量安樂心無有二。無嗔無恨無有怨仇。爾時阿難。從地而起抆淚而言。世尊。我何得不愁。何得不悲。我與如是大慈悲者。出一切世間者。憐湣一切世間者。一切世間所愛惜者。一切世間所歸趣者。導引一切世間者。利益一切世間者。安樂一切世間者。如是大寶眾生明當別難。爾時阿難。大號哭已抆淚而言。奇哉奇哉。諸行是屍而作欺陵。能令如是大燈大炬。大日光明無量光炎。百千億那由他炎幢眷屬。普現世間見知念慧境界。普照大寶眾生隱沒太速。大智慧者。大光明者。今於世間隱沒太速。世間孤獨。作覆護者隱沒太速。如來具足神通變化。今於世間隱沒太速。世尊。我何得不愁。何得不悲。世尊。我今自怪心不破裂以爲百分。世尊。我亦自怪不於佛前而取命終。必是世尊神力加我。以是義故不取命終。何以故。我於佛所親承面受。八萬四千諸法寶藏受持不忘。未廣流布在於十方諸天人故。世尊。我爲如來神力所加以是義故我不命終。世尊。我何得不愁。何得不悲。世尊。我到迦毗羅城世尊生處。釋種集時作何等語。可言日種釋迦牟尼佛釋種中尊。無上法王般涅槃耶。我到王捨城毗提希子阿闍世王所。作何等語。可言大師佛日隱沒。能拔世間無間業箭醫王去耶。我到捨婆提城。作何等語。可言大悲憐湣世間者隱沒去耶。我到祇陀林給孤獨長者。而問我言。如來何時來住祇陀林給孤獨園。作何言答。我到毗捨離城諸離車子前。當作何言。可言憐湣世間最大尊師隱沒去耶。諸方所有善男子善女人來問義者。作何言答。可言是大智人世間智者。斷一切疑者。隱沒去耶。諸方所有諸比丘眾。爲欲見佛供養禮拜。問訊世尊爲布薩故。來問法者。來問義者。我更不見不聞彼說得上人法。世尊滅後有如是等神通變化修梵行者隱沒於世。我何得不愁。何得不悲。作是語已。佛告阿難言。阿難。止。汝莫憂愁。我之梵行當廣流布。久住世間利益天人。阿難。我滅度後過四百年。迦葉共汝及諸弟子。展轉相承作神通變化。修行梵行利益天人。阿難。汝莫憂悲。我之正法當廣流布。久住世間利益天人。阿難。我涅槃後。迦葉比丘共汝發心。令我阿僧祇億那由他劫所集。無上三藐三菩提法。增益諸善使不退失。何以故。阿難。是迦葉比丘。少欲知足遠離精進。樂不忘念樂不戲論定慧現前。阿難。迦葉比丘。能於大眾示教利喜。於諸梵行說法不惓猶如父母。阿難。迦葉比丘。於諸四眾所見懸遠憐湣世間。爲欲利益安樂眾生諸天人故。發如是心。爾時阿難白佛言。世尊。迦葉比丘。如是發心。利益安樂幾許諸天人眾。佛言。阿難。迦葉比丘。入涅槃時作是誓願。願我滅後以我神力所加持故。令我身衣不變不壞。發毛膚色諸根支節亦不變壞。乃至彌勒如來應正徧知出興世時。令我此身見彼世尊。共作初會。如是第二第三大會。以我願力所加持故。當令多百眾生。多千眾生。多千萬眾生。多百千億那由他眾生。得聖道果。若彌勒佛見我身衣不變。不壞。三會聲聞亦見我身不變不壞諸根支節及袈裟已。然後我身住在空中。以己身火闍維其身。闍維身已灰炭不現。阿難。是爲迦葉發心利益安樂眾生。阿難。迦葉比丘。如是願力所加持故。成熟如是諸眾生已而般涅槃。阿難。迦葉比丘。般涅槃已有四石山當來到迦葉所。覆障其身合成爲一。阿難。是迦葉身在彼四石山中身不變壞。至彌勒佛出興於世隨爾許時。迦葉比丘身住不壞。及袈裟衣亦住不壞。何以故。阿難。持淨戒者。修梵行者。有智慧者。所願能成。非戒不淨不修梵行無智有欲所能成也。阿難。迦葉比丘。先以願力所加持故入般涅槃。入涅槃已。彼迦葉身常不變壞。發毛血肉諸根支節。及以衣服亦不變壞。身亦不臭。乃至彌勒。阿難。彼彌勒佛出興世時。共彼初會九十六億諸比丘眾到迦葉所。阿難。是彌勒佛。以迦葉身示彼九十六億諸比丘眾。作如是言。諸比丘。此迦葉比丘。於釋迦牟尼如來法中。作大聲聞住勝頭陀。少欲知足遠離精進。樂不妄念樂不戲論定慧現前。能於多眾示教利喜。於諸梵行說法不倦猶如父母。諸比丘。是迦葉比丘。於諸四眾所見懸遠。畢竟無疑隨順多眾。諸比丘。汝觀迦葉憐湣世間。爲欲利益安樂一切諸人天故發如是心。阿難。彌勒如來應正徧知。第二會時共九十四億諸聲聞眾來到其所。第三會時共九十二億諸聲聞眾亦來到迦葉所。阿難。彼彌勒佛。示彼九十二億比丘眾言。此迦葉比丘。於釋迦牟尼如來法中。最大聲聞住勝頭陀。少欲知足乃至發心。爲欲利益安樂一切諸天人故。阿難。彌勒如來當於彼時。舒金色右手摩迦葉頂。觀察諸比丘言。諸比丘。是迦葉比丘。於釋迦牟尼佛滅度之後廣持正法。而此眾中無有一人於我滅後廣能如是持我正法如迦葉者。阿難。是迦葉比丘。於彼第三大會。以本願力所加持故。住虛空中現種種神通種種變化已。以己身火闍維其身。闍維身已灰炭不現。時彌勒佛當於彼時發起迦葉已。爲彼九十二億諸比丘眾數數說法。多百多千多億那由他百千天人。得聖道果。阿難。迦葉比丘。發心利益多眾生故。汝亦發心利益安樂多眾生故。如是阿難。迦葉比丘及汝發心故。過四百年能持我之正法。及作神通種種變化修行梵行。各能增益諸天人眾。

大悲經持正法品第六

爾時世尊復告阿難。汝莫憂悲。我之梵行當廣流布。各能增益諸天人眾。阿難。我滅度後摩偸羅城優樓蔓茶山。有僧伽藍名那馳迦。於彼當有比丘名毗提奢。有大神通具大威力。正智得道多聞無畏。持修多羅。持毗尼。持摩多羅迦。於諸梵行示教利喜說法不倦。彼亦當作神通變化修行梵行。廣行流布我之正法增益天人。阿難。汝莫憂悲。我滅度後還於優樓蔓茶山。那馳迦僧伽藍。當有比丘名提知迦。有大神通具大威力。於諸梵行說法不倦。能令我法廣行流布增益天人。阿難。汝莫憂悲。我滅度後還於優樓蔓茶山傍。有山名優尸羅。彼有四萬比丘集會。有神通有大威力多所堪能。正智得道多聞無畏。持修多羅。持毗尼。持摩多羅迦。各能於諸梵行示教利喜說法。不倦。彼等比丘神通變化修行梵行。令我正法廣行流布。各能增益諸天人眾。阿難。汝莫憂悲。我滅度後還於優樓蔓茶山傍。當有比丘名優波鞠多。有大神通具大威力。乃至亦能神通變化修行梵行。令我正法廣行流布增益天人。於彼當有千阿羅漢。集八萬八千諸比丘眾。共一布薩作一羯磨。心不欺詐共相授記。彼等皆能神通變化修行梵行。令我正法廣行流布。各能增益諸天人眾。阿難。汝莫憂悲。是優波鞠多及諸弟子。各各能令我之正法廣行流布。於諸天人能正顯說。阿難。汝莫憂悲。我滅度後於波離弗城。有僧伽藍名跋多尼。彼有比丘名阿輪婆鞠多。三明六通具八解脫。禪智二分解脫自在。有大神通具大威力。乃至彼等亦能神通變化修行梵行。令我正法廣行流布增益天人。阿難。汝莫憂悲。我滅度後還於波離弗城。有僧伽藍名鳩鳩吒。當有比丘名郁多羅。有大神通具大威力。乃至亦能神通變化修行梵行。廣行流布我之正法增益天人。阿難。汝莫憂悲。我之梵行當廣流布。各能增益諸天人眾。阿難。我滅度後於鴦伽國。當有我諸聲聞作般遮跋瑟伽會。彼處當有過一萬三千阿羅漢集。彼等一切有大神通。具大威力有多堪能。乃至於諸梵行說法不倦。彼有上座名設陀沙茶。有大神通具大威力有多堪能。於諸梵行說法不倦。彼等亦能神通變化修行梵行。令我正法廣行流布。各能增益諸天人眾。阿難。汝莫憂悲。我滅度後金缽悉陀城。當有二比丘。於婆羅門種中出家。一名毗頭羅。二名刪闍耶。各有神通具大威力有多堪能。乃至亦能神通變化修行梵行。令我正法廣行流布增益天人。阿難。汝莫憂悲。我滅度後婆雞多城。當有比丘名大精進。有大神通具大威力。乃至亦能神通變化修行梵行。令我正法廣行流布於諸天人。阿難。汝莫憂悲。我滅度後當有比丘名末田提。三明六通具八解脫。禪智二分解脫自在。有大神通具大威力。乃至於諸梵行說法不倦。北天竺國罽賓川中。當有無量諸龍夜叉乾闥婆等。具大身力依住彼川。是末田提比丘到於彼處。爲彼諸龍夜叉乾闥婆等來共斗諍。是末田提比丘神通變化。以法降伏諸龍夜叉乾闥婆等令得敬信。得敬信已令人住在彼罽賓川。建立諸僧伽藍多有聲聞。多百多千聲聞眾集。阿難。是末田提比丘。於一切時令彼住處具諸善事。阿難。我若具足稱揚廣說彼末田提所有功徳。不能窮盡。阿難。是末田提比丘。具諸功徳能令我法毗尼神通梵行。於諸天人廣行流布。阿難。汝莫憂悲。我滅度後於北天竺乾陀羅國。當有比丘名曰迦葉。有大神通具大威力有多堪能。正智得道多聞無畏。持修多羅。持毗尼。持摩多羅迦。乃至亦能令我正法廣行流布。阿難。汝莫憂悲。我滅度後北天竺國。有城名得叉尸羅。彼有長者名闍知迦。名震諸方具大豪富。多饒財寶具足功徳智慧相稱。端正可愛相好第一。彼闍知迦長者。深信於我及諸聲聞。供養恭敬尊重贊嘆。次第積集菩提善根。於未來世滿千劫已。成阿耨多羅三藐三菩提。佛號普光。劫名造賢。世界名具大莊嚴。阿難。彼闍知迦長者。於諸天人廣行流布我之正法。阿難。汝莫憂悲。我滅度後北天竺國。當有王都名富迦羅跋帝。人民熾盛丰樂安隱。彼處多有諸婆羅門長者居士。隨順修多羅。深信於我及諸聲聞。供養恭敬尊重贊嘆。彼有無量聲聞弟子。有大神通具大威力有多堪能。阿難。於彼多有長者居士。正智得道多聞無畏具大智慧。阿難。彼富迦羅跋帝王都。所有在家諸白衣等。彼命終已生兜率天。諸出家者悉墮地獄。何以故。彼不住戒不住律儀故。阿難。彼富迦羅跋帝王都。所有婆羅門長者居士等。當作是念。釋迦牟尼佛之正法必當隱沒。何以故。諸比丘等。於諸利養增上貪求。多毀禁戒其心散亂不樂閒林捨離禪樂。與諸四眾數相往來破戒違道。共諸婆羅門長者居士等。親友交通不相敬重。飲食花果疊相贈遺。不依律儀無有慚愧淫彼女婦。彼諸婆羅門長者居士等。見聞彼諸比丘作非法已。生大驚怖心甚憂惱作如是言。佛之正法可隱沒耶。當於彼時還於富迦羅跋帝王都。當有優婆塞名曰法增。有大神通具大威力有大福徳。正智得道多聞無畏。持修多羅摩多羅迦善巧方便。是優婆塞。爲欲令彼婆羅門長者居士等生敬信故。上升虛空示教利喜而作是言。汝等諸人。愼莫怖畏莫疑莫慮。彼釋迦牟尼佛之正法猶住在世。汝可發勤精進作諸善業。未得者令得。未證者令證。未達者令達。聖法今在宜可速求。時婆羅門長者居士等。心皆喜悅而行布施作諸功徳。於我舍利裝飾嚴持。及諸聲聞勤作供養。聽受讀誦轉爲他說。受持禁戒勤修禪定。彼諸婆羅門長者居士等。爲彼法增示教利喜。皆趣善道及涅槃道。阿難。彼優婆塞。亦能令我正法廣行流布增益天人。如是阿難。於我滅後亦當多有俗人。於我法中深得敬信。曾於過去供養多百多千無量諸佛殖諸善根。於我舍利勤修莊嚴。及諸聲聞供養恭敬尊重贊嘆。阿難。彼等亦令我之正法。廣行流布增益天人。阿難。我滅度後於未來世北天竺國。當有比丘名祁婆迦出興於世。曾於過去無量百佛殖諸善根。供養恭敬深信具足安住大乘。爲欲憐湣利益安樂諸眾生故。發如是心多聞持菩薩藏。稱揚大乘顯發大乘。是比丘。見我舍利形像塔廟有破壞者裝校修治。以金莊嚴豎立幢幡。寶蓋鈴网出微妙音。興造如來無量形像及諸塔廟。其諸塔廟皆以半月師子莊嚴。能令諸天人眾心生信樂。爲欲滿足菩提善根故。憐湣眾生故。護持養育故。攝受我法故。爲不敬信者令敬信增修故。亦令多眾種善根故。作般遮跋瑟迦會。阿難。當於爾時多有比丘。不持禁戒多作非法。不樂閒林捨離禪樂。破戒違道共相言訟。貪惜積聚獨占一房。與諸俗人互相往來舍離佛法。於諸梵行不生敬重形似沙門。當於爾時有少比丘。發勤精進遠離憒鬧。系念現前定慧一心。安住善法少欲知足樂修乞食。安住聖種多聞無畏。持修多羅。持毗尼。持摩多羅迦。當於爾時祁婆迦比丘。令諸比丘著袈裟者。其心柔軟諸根無缺。具足深信第一敬重。於彼所有著袈裟者。起持戒想。作福田想。而行布施修諸善根。彼祁婆迦比丘。修集無量種種最勝菩提善根已。而取命終。生於西方過億百千諸佛世界無量壽國。於彼佛所種諸善根。復經八十億諸如來所修諸梵行。以此善根於未來世過九十九億劫而成正覺。佛號無垢光。世界名一切功徳莊嚴。阿難。彼祁婆迦比丘。令我正法於諸天人廣行流布。阿難。汝莫憂悲。我之梵行當廣流布天人信樂。阿難。我滅度後於未來世。當有邊國名曰捨摩。彼有國王名曰大施。而於我法心生淨信。於我舍利及諸聲聞。勤修供養稱揚贊嘆。阿難。彼大施王。於捨摩國集我聲聞諸比丘眾尊重供養。於彼當有過三千阿羅漢。皆有神通功徳威力。乃至於諸梵行說法不倦。阿難。彼等亦能令我正法於諸天人廣行流布阿難。汝莫憂悲。我滅度後北天竺國。有城名興渠末但那。彼得我舍利尊重供養。當以花鬘塗香末香音聲伎樂幢幡寶蓋衣服臥具眾寶金銀以用莊嚴。阿難。時彼精舍當有多人以信出家。受持禁戒修行善法。諸俗人等修行善法亦復無量。阿難。彼有持戒多聞有智。於我法中深得淨信。於我聲聞及我舍利。勤修裝飾嚴治供養。於佛法僧供養加護。以此善根於天人中受福報已。有得阿耨多羅三藐三菩提者。有得緣覺乘者。有得聲聞乘而涅槃者。阿難。彼以如是種種供養。當得如是神通威力。阿難。是等諸人開示演說。令我正法於諸人天廣行流布。阿難。汝莫憂悲。我之正法當廣流布增益天人。阿難。我之舍利及我形像徧閻浮提。何況人不見處。所謂天龍夜叉羅剎乾闥婆阿修羅迦樓羅緊那羅摩睺羅伽鳩槃茶等。宮殿之中所造形像。阿難。汝莫憂悲。我法毗尼於諸天人當廣流布。

大悲經舍利品第七

爾時世尊復告阿難。我滅度後。若有善男子善女人。若在家若出家。乃至供養我之舍利如芥子等。恭敬尊重謙下供養。我說是人以此善根一切皆當得涅槃果盡涅槃際。阿難。若我滅後。所有善男子善女人心生敬信。爲我造立形像塔廟。阿難。應生深信愼莫疑惑。我說是人以此善根一切皆當得涅槃果盡涅槃際。阿難。且置現在供養我者。且置我滅度後供養如芥子等舍利者。且置爲我造立形像及塔廟者。阿難。若有信心念佛功徳。乃至一花散於空中。我說是人以此善根一切皆當得涅槃果盡涅槃際。阿難。若復有人見佛世尊神通威力。爲供養故。乃至一花散於空中。猶能得涅槃果。何況親承如來而供養者。及我滅後供養舍利者。阿難。諸佛境界不可思議。若復有人能供養者。所得福徳亦不可思議。阿難。若人念佛乃至一花散於空中。我以佛智見知是人所得果報不可思議。汝應當信。何況未來所有佛子。深得敬信思惟佛功徳求佛智者。爾時阿難聞佛語已。心懷踴躍生大歡喜而白佛言。希有婆伽婆。希有修伽陀。今正是時。惟願世尊。說其念佛乃至一花散於空中而供養者所得果報。諸比丘等從佛所聞讀誦受持。以是當得憐湣世間。利益安樂諸天人故。於現在世及未來世。所有眾生從彼聞者。復得數數種諸善根。心生敬信得大稱意。彼作是念。釋迦牟尼。於釋種中無上法王大慈悲者。憐湣世間者。勸諭我等令我生念發大精進。作是語已。佛告阿難。諦聽諦聽。善思念之。吾當爲汝分別解說所得果報。阿難白言。如是世尊。願樂欲聞。佛告阿難。若有眾生。以念佛故。乃至一花散於空中。如是福徳所得果報不可窮盡。阿難。如是眾生從前際來。劫數長遠生死流轉不可得知。於未來際亦復如是。若有眾生以至誠心念佛功徳。乃至一花散於空中。於未來世當得釋天王梵天王轉輪聖王。於其福報亦不能盡。以其善根福報邊際不可盡故。要當入般涅槃。何以故。阿難。施佛福田不以有爲果報所能盡邊。我說是人必得涅槃盡涅槃際。阿難。且置親承供養我者。且置供養我如芥子等舍利者。且置爲我造立形像及諸塔廟而供養者。且置以念佛故乃至一花散於空中而供養者。若復有人。在於室內以念佛故。乃至一花散於空中。阿難。我說是人當得涅槃。得第一涅槃。盡涅槃際。最勝涅槃。妙涅槃。淸淨涅槃。安住涅槃。阿難。以是因緣。諸福田中佛爲最佛爲王。何以故。施佛田者。非謂世間果報所能盡也。以是因緣。於佛福田爲最第一。阿難。諸佛如來順正道者。能作無上究竟福田。於佛福田所有施者。必窮盡涅槃際。得第一涅槃。阿難。且置如是以花散佛所得功徳。若復有人但心念佛一生敬信。我說是人亦當得涅槃果盡涅槃際。阿難。且置人中念佛功徳。若有畜生於佛世尊能生念者。我亦說其善根福報。當得涅槃盡涅槃際。阿難。汝今當觀諸佛世尊。與諸眾生作福田者。能令眾生當得如是神通威力。是故阿難。汝莫憂悲。若有善男子善女人。乃至畜生諸眾生等於佛生信。當得如是神通果報廣大功徳。譬如甘露第一甘露盡甘露際。阿難。汝以身口慈孝如來。無量安樂心無有二。無嗔無恨無有怨仇。阿難。若有三千大千世界滿中須陀洹斯陀含阿那含阿羅漢。如苷蔗竹﹝竺﹣二﹢韋﹞若麻若艸。若有善男子善女人。若一劫若減一劫。以諸稱意一切樂具。恭敬尊重謙下供養。阿難。於意云何。是善男子善女人。所得福徳寧爲多不。阿難言。甚多婆伽婆。甚多修伽陀。佛言。阿難。若復有人。於諸佛所但一合掌一稱名。如是福徳比前福徳。百分不及一。千分不及一。百千億分不及一。數分不及一。迦羅分不及一。何以故。阿難。以佛如來諸福田中爲最無上。是故施佛成大功徳神通威力。阿難。且置三千大千世界所有聲聞阿羅漢等。若復三千大千世界滿中辟支佛。如甘蔗竹﹝竺﹣二﹢韋﹞若麻若艸。若有善男子善女人。若一劫若減一劫。以諸稱意一切樂具。恭敬尊重謙下供養彼辟支佛。若辟支佛滅度後起七寶塔。若有善男子善女人。乃至盡形以諸香花塗香末香衣服臥具寶幢幡蓋。恭敬尊重謙下供養。阿難。於意云何。是人於彼所得福徳寧爲多不。阿難言。甚多婆伽婆。甚多修伽陀。佛言。阿難。若復有人。於如來所起一淨信思惟信解。作如是言。諸佛智慧不可思議。以此信解善根功徳。比前供養彼辟支佛所得功徳。迦羅分不及一。乃至優婆尼沙陀分不及一。何以故。阿難。諸佛世尊。無量大慈。無量大悲。無量戒。無量定。無量慧。無量解脫。無量解脫知見。無量修集。無量達證。阿難。諸佛世尊智慧不可思議。諸佛境界亦不可思議。若有供養不可思議者。當得不可思議報。阿難。汝莫憂悲。汝當得大神通功徳利益。何以故。阿難。汝以身口意慈。供養我來過二十年。受持如來八萬四千諸法寶聚。於諸多聞最爲第一。巧言辯慧問答中最。正智得道多聞無畏。持修多羅。持毗尼。持摩多羅迦。於諸四眾說法不倦。阿難。我滅度後汝共大徳摩訶迦葉。當作第一最大導師大作佛事。阿難。汝莫憂悲。汝當得大神通功徳利益。

大悲經卷第二

大悲經卷第三

髙齊天竺三藏那連提耶捨譯

禮拜品第八

爾時世尊復告阿難。若有眾生聞佛名者。我說是人畢定當得入般涅槃。阿難。若有稱言南無佛者。此有何義。阿難白言。佛是一切諸法之本。佛是眼目能引導者。佛是演說一切法者。善哉世尊。願爲比丘解釋此義。我今親承得聞持受。爾時世尊復告阿難。諦聽諦聽善思念之。吾當爲汝分別解說。爾時阿難聞佛語已。而白佛言。願樂欲聞。佛言。阿難。所言南無佛者。此是決定諸佛世尊名號音聲。阿難。以是決定諸佛名號音聲義故。稱言南無諸佛。阿難。我爲是義故說譬諭。令諸眾生於此法。中增益信心。復令一切諸善男子善女人。聞佛世尊名號音聲深得敬信。阿難。曾於過去有大商主。將諸商人入於大海。到彼海已。其船卒爲摩竭大魚欲來吞噬。阿難。爾時商主及諸商人。心驚毛豎憂愁不樂。恐命不濟。無救無護無歸無趣。各皆悲泣呻號憂悔。種種悲嘆嗚呼痛哉。彼閻浮提如是可樂如是希有。世間人身如是難得。我今當與父母離別。兄弟姊妹婦兒親戚朋友別離。我更不見。亦不得見佛法眾僧。極大悲哭憂悲不樂。各皆祈請諸尊神天欲求自濟。阿難。爾時商主正見明遠。於佛法僧心得淨信。更不信事諸餘天神。爾時商主告諸商人。諸人當知。若欲存濟免此危難得解脫者。汝等應當一時同聲隨我所說。假令我等不得解脫後生善道。時彼商人聞此語已。各言商主。我當從教。惟願速說。阿難。爾時商主。偏袒右肩右膝著地住於船上一心念佛合掌禮拜。髙聲唱言。南無諸佛。得大無畏者。大慈悲者。憐湣一切眾生者。如是三稱。時諸商人亦復同時合掌禮拜。異口同音唱言。南無諸佛。能施無畏者。大慈悲者。憐湣一切眾生者。如是三稱。爾時彼摩竭魚聞佛名號禮拜音聲。生大愛敬得不殺心。時摩竭魚聞卽閉口。阿難。爾時商主及諸商人。皆悉安隱得免魚難。船及商人所願得稱。安隱而還到閻浮提。時摩竭魚聞佛音聲心生喜樂。更不啖食餘諸眾生。因是命終。彼命終已得生人中。生人中已於其佛所聞法毗尼。深得淨信捨家出家。得出家已近善知識。謙下供養得阿羅漢道。具足六通於無餘涅槃界而般涅槃。阿難。汝觀彼魚生。生畜生道得聞佛名。聞佛名已得生人道。因生人道便得出家。得出家已。卽便得證阿羅漢果得阿羅漢已便般涅槃。阿難。汝觀諸佛神力。如是。彼魚聞已獲得神通。名號稱譽畢定利益。何況有人得聞佛名聽聞正法。親於佛所種諸善根。而不畢定利益。阿難。如我昔說。作少善根得少分報。滿分善根得滿分報。阿難。所言少分善根者。是人爲欲速成熟故。種聲聞種子作聲聞乘。以是善根得滿聲聞地種緣覺種子作緣覺乘。以是善根得滿緣覺地。阿難。以是因緣我說少分行。阿難。言滿分行者。是人從無始來。於諸佛所種佛種子。一切善根久遠修行。以是善根因緣力故得值諸佛。值諸佛已爲欲積集滿足菩提諸善根故。滿足菩提諸善根已得成佛道。所謂如來應供正徧知聲震於世。是名滿分行。阿難。此滿分行。如我諸經昔已廣說。如是次第汝應當知。若少分行得少分果。若滿分行得滿分果。

阿難。如我經中亦復說言。乃至受持四句偈等。如是說者。我爲鈍根薄徳少智諸眾生故。隨宜而說。阿難。我爲一切無歸眾生爲作歸趣。無捨眾生爲作捨宅。無護眾生爲作救護。無明眾生爲作燈明。盲無目者爲作眼目。阿難。一切外道癡冥無智不能自救。何能救他正作歸趣。阿難。我爲一切天人教師。憐湣一切諸眾生者於當來世法欲滅時。當有比丘比丘尼於我法中得出家已。手牽兒臂而共遊行。從酒家至酒家。於我法中作非梵行。彼等𨿽爲以酒因緣。於此賢劫一切皆當得般涅槃。阿難。何故名爲賢劫。阿難。此三千大千世界。劫欲成時盡爲一水。時淨居天。以天眼觀見此世界惟一大水。見有千枚諸妙蓮華。一一蓮華各有千葉。金色金光大明普照。香气芬薰甚可愛樂。彼淨居天因見此已。心生歡喜踴躍無量而贊嘆言。奇哉奇哉。希有希有。如此劫中當有千佛出興於世。以是因緣。遂名此劫號之爲賢。阿難。我滅度後此賢劫中。當有九百九十六佛出興於世。拘畱孫如來爲首。我爲第四。次後彌勒當補我處。乃至最後盧遮如來。如是次第汝應當知。阿難於我法中但使性是沙門污沙門行。自稱沙門形似沙門。當有被著袈裟衣者。於此賢劫彌勒爲首。乃至最後盧遮如來。彼諸沙門如是佛所。於無餘涅槃界次第當得入般涅槃。無有遺余。何以故。阿難。如是一切諸沙門中。乃至一稱佛名一生信者。所作功徳終不虛設。阿難。我以佛智測知法界非不測知。阿難。所有白業得白報。黑業得黑報。若有淨心諸眾生等。作是稱言南無佛者。阿難。彼人以是善根必定涅槃得近涅槃。流注相續入涅槃際。何況值佛在世親承恭敬。謙下迎送尊重供養。及佛滅後供養舍利者。阿難。彼沙門性污辱沙門。自謂沙門形似沙門者。乃至應有一稱佛名。何況余心能生敬信種諸善根。阿難我爲是義說如是偈。

諸佛如是不思議

佛之正法亦復然

若能敬信不思議

必當獲得不思報

過去一切諸如來

能作光明悲湣者

亦曾供養大勢佛

悟勝菩提不可數

我昔與檀常相應

布施湣濟諸眾生

淨信根深勤精進

以勤精進化一切

愛重眾生如父母

兄弟親戚諸知識

於諸親戚無嗔恨

悟勝菩提不可數

我求安樂菩提時

於無量劫行布施

悲心憐湣眾生故

捨身頭目肌肉血

亦捨無量重王位

所愛妻妾及男女

無量寶乘象馬車

爲求最勝菩提故

無量千萬億劫時

數數精勤而馳走

淨心無量行布施

爲求此勝菩提故

忍受無量眾苦惱

冰寒毒熱及饑渴

發勤精進死不捨

爲求最勝菩提故

我若百年及一劫

說其行相不可盡

悲湣一切眾生故

爲求安樂勝菩提

輪回生死常值遇

百千億數諸如來

彼諸如來大勢力

常以金花而奉獻

肴膳飲食及衣服

塗香末香眾花鬘

多億寶幢勝幡蓋

供養如是諸如來

無量多億諸眾生

輪回生死無有邊

我常到彼而安慰

勝檀廣益一切眾

尸羅羼提勤精進

禪定三昧慧方便

身等念處四正勤

善修習行四神足

亦修五根及五力

七菩提分八聖道

一切助道我修習

悕求此勝菩提故

我以正智修諸業

無有一切諸不善

常不放逸修諸行

曾無一毫之過惡

大悲經善根品第九

爾時世尊復告阿難。若有眾生於諸佛所一發信心。如是善根終不敗亡。何況復作諸餘善根。阿難。我爲眾生知彼義故而作譬諭。諸有智者以諭得解。阿難。譬如有人析破一毛以爲百分。取一分毛沾一渧水。持至我所而作是言。瞿曇。我以此水寄付瞿曇。莫令此水而有增減。亦復莫令風日飄曝漧竭此水。不令鳥獸飲之令盡。勿使異水而有和雜。以器盛持莫置在地。如來爾時卽受彼寄。受彼寄已置恆河中。不令入回。亦復不令餘物揩突。如是水渧在大河中隨流而去。使不入回復無遮礙。諸鳥獸等亦不飲盡。如是水渧不增不減一等如故。共大水聚漸入大海。若是水渧。毗嵐風起壞世界時。假使是人住世一劫。我亦如是得住一劫。彼人爾時至劫盡時。而來我所作如是言。瞿曇。我本寄水。今有無耶。阿難。如來爾時知彼水渧在大海中見知住處。不與餘水共相和雜。不增不減平等如故。持還彼人。阿難。如是如來應正徧知。有大神通有大威力。有多堪能淸淨大智。不可量智無礙知見。如是等事明了無障。於受寄人中最尊最勝。若於佛所寄付如是微細水渧。經於久遠而不虧損。此義應知。阿難。細毛端者。諭心意識。恆河者。諭生死流。一渧水者。諭一發心微少善根。大海者。諭佛如來應正徧知。所寄人者。諭彼淸信婆羅門長者居士等。住一劫者。諭佛如來受彼寄水終不虧損。亦如彼人寄彼水渧經於久遠不虧一毫。如是阿難。若於佛所一發信心善根不失。何況諸餘勝妙善根。我說是人一切悉是趣涅槃果。乃至盡涅槃際。阿難。設復有人於如來所。得一發心一生敬信。以余不善惡業障故。墮在地獄畜生餓鬼。以本造業自作自受。若大慈悲諸佛世尊出興於世。以無障礙智。知此眾生本作善根。以余不善惡業障故墮在地獄。佛知是已。從彼地獄拔之令出。安置岸上無所畏處。安置岸已。復令眾生憶念往昔所作善事。而教之言。善男子。汝等應當憶念往昔所種善根。如是善根。在於某時某世界中。於某佛所修行種殖。彼諸人等。承佛威力卽得憶念。得憶念已作如是言。如是婆伽婆。如是修伽陀。佛復告言。善男子。汝等昔於諸如來所種少善根。不虧不損於彼得利。所謂息一切苦得一切樂。善男子。汝得來此是佛境界。汝於長夜行非境界。從無始來生死流轉。汝於佛所種少善根終不虧損。譬如王子若王大臣。設有餘過閉在牢獄。說本事緣令其攺悔放之令出。如是阿難。彼諸眾生本於如來所種善根。設作余惡不善業故。若墮地獄畜生餓鬼諸惡道中。若大慈悲諸佛世尊出興於世。本以發心善根因緣所加持者。佛皆見知於地獄中拔之令出。安置涅槃淸涼岸上無所畏處。置無畏處已。令其憶念而教之言。善男子。汝當憶念。以本造作善根因緣得如是報彼。諸眾生作如是言。如是婆伽婆。如是修伽陀。我等承佛威神加故。如是憶知。

大悲經布施福徳品第十

爾時世尊復告阿難。汝應當知。如是等輩。作少善根終不虛設。乃至發心生一念信。我說是人皆得涅槃盡涅槃際。以是義故。故作譬諭。令諸淸信男子女人深得淨信。轉復敬重生大愛樂歡喜踴躍。阿難。如捕魚師。爲得魚故在大池水。安置鉤餌令魚吞食。魚吞食已。𨿽在池中不久當出。何以故。如是等魚爲彼堅牢鉤繩所中。𨿽復在水當知是魚必在岸上。何以故。如是鉤繩系岸樹故。時捕魚師來到其所。卽知得魚。便牽鉤繩安置岸上隨意所用。如是阿難。一切眾生於諸佛所得生敬信。種諸善根修行布施。乃至發心得一念信𨿽復爲余惡不善業之所覆障。墮在地獄畜生餓鬼及諸難處。若佛世尊出興於世。以佛眼觀見諸眾生。行菩薩乘若緣覺乘若聲聞乘。此諸眾生種諸善根。此諸眾生斷諸善根。此諸眾生墮在退分。此諸眾生在勝進分。此諸眾生種諸種子置賢聖地。於佛福田乃至發心。一生敬信修行布施。以此善根。諸佛世尊以佛眼觀見此眾生發心勝故。從於地獄拔之令出。旣拔出已置涅槃岸。置涅槃已。令其憶念本於某佛種諸善根。彼憶念已作如是言。如是婆伽婆。如是修伽陀。佛言。善男子。汝等以此善根。得大果報得大利益。以於佛所修行布施種善根故。善男子。如是寄者終不虧損。假使久遠乃至百千億那由他劫。彼一善根必得涅槃盡涅槃際。阿難。所言魚者。諭諸凡夫。池者。諭生死海。鉤諭佛所殖一善根。繩諭四攝。捕魚師者。諭佛如來。隨意用魚。諭諸如來安置眾生於涅槃果。阿難。如是次第。汝應當知。若施佛田。假使久遠終不敗亡。終無窮盡無有邊際。必當趣涅槃果。阿難。我今當復更作譬諭。若施佛田得第一涅槃盡涅槃際。阿難。若有眾生貪世間報。行世間行愛樂世間悕求世間。於諸佛所修行布施。以此善根回向悕求人天善道。復有眾生於諸佛所種諸善根。作如是言。以此善根願我世世莫入涅槃。阿難。是等眾生以此善根不入涅槃。無有是處。何以故。阿難如是諸佛無上福田。無諸荒穢亦無棘刺。離欲垢過極甚淸淨。如是田中種少善根福徳種子。於余田中不生長者。於三種菩提能作種子。若無上菩提。若緣覺菩提。若聲聞菩提。彼諸善根終不差失。以是布施心生敬信增上因緣。得趣善道及淸淨法必入涅槃。阿難。譬如長者營田之時。地不荒穢無諸荊棘及以瓦礫。糞壞肥良墾治調柔。以新種子盛以寶器不腐不敗。依於時節下種田中。隨時漑灌鋤治料理。於一切時常善護持。阿難。若是長者營田之士。於余時中到彼田所。住在田畔作如是言。咄哉種子。汝莫作種莫生莫長。我不求利亦不求報。阿難。於意云何。可以田夫語故種子不生不作種也。阿難言。不也婆伽婆。不也修伽陀。彼必作果非無果實。佛言。如是如是。阿難。若有眾生樂著生死三有愛果。於佛福田種善根者作如是言。以此善根願我莫般涅槃。阿難。是人若不涅槃。無有是處。阿難。是人𨿽不樂求涅槃。然於佛所種諸善根。我說是人必得涅槃盡涅槃際。乃至佛所得一發心。一生敬信種善根者。一切皆當得般涅槃盡涅槃際。阿難。於當來世有邊地王。彼𨿽不解佛法功徳。見佛精舍及見形像心生信者。我昔曾於五道之中處處受生。修行一切菩薩行時。以四攝法。布施愛語利行同事。攝彼邊王。阿難。彼邊地王。見我精舍及見形像心生敬信。以此善根必得涅槃盡涅槃際。阿難。彼邊地王。當有羣臣並諸王子大臣輔佐。親戚骨血及諸伴侶。於我滅度後見我精舍及見形像。𨿽不解知諸佛功徳及佛正法。少修善根心生信者。我本修行菩薩行時。亦曾以四攝法攝護彼等。以是善根所加持故。當得涅槃盡涅槃際。阿難。我於長夜憐湣眾生。以四攝法長夜攝受。以諸佛法利益養育。阿難。汝觀如來在路行時。能令大地髙處令下。下者令髙。髙下諸處悉得平正。如來過後地輒還復。一切樹林傾側向佛。樹神現身低頭禮拜。如來過後樹輒還復。丘陵坑坎屏廁臭穢。荊棘叢林一切瓦礫皆悉掃除。嚴治平正淸淨無穢。馨香芬烈甚可愛樂。眾華布地莊嚴光麗。如來足履蹈上而過。阿難。汝觀如來本所修行諸善功徳在路行時。無有眾生而不傾側稽首禮者。無情諸物大地山崖樹林藥艸。於佛行處無不傾側。何以故。阿難。我本修行菩薩行時。於諸師所傾側禮拜。亦於父母第一尊重傾側禮拜。耆年長宿中年少年親友骨血無不傾側。於佛菩薩善知識所。聲聞緣覺及以外道。五通諸仙沙門婆羅門。如是一切應受供人。諸佛菩薩及善知識。聲聞緣覺外道諸仙。沙門婆羅門。父母兄弟親友骨血。及余耆年中年少年同師等侶。無不傾側謙下禮敬。阿難。我以如是善業報故。於無上菩提得成佛已。彼諸事物有情無情。如來行時無不傾側低頭禮拜。阿難我本曾以淸淨微妙稱意資產。至心自手施諸師長及餘眾生。阿難。以是業報。如來行時大地平正。掃灑嚴治淸淨無泥。又無瓦礫。阿難。我於無量諸如來所。菩薩知識聲聞緣覺外道諸仙在路行時。我昔曾與掃治道路泥治房舍。若行若住於佛精舍。我以慈心平等心無髙下心無諂曲心淸淨心掃治令淨。於一切時常求阿耨多羅三藐三菩提。爲一切眾生故。安樂一切眾生故。憐湣一切眾生故。利益安樂諸天人故。阿難。以是善根。若佛如來在在處處若行若住若坐。若思惟念欲行來路首。自然街巷淸淨地平如掌。阿難。如來所有身業功徳。殊勝難知不可得邊。阿難。我今爲欲滿此義故。當有淸信善男子善女人。於如來所深生敬信得未曾有。阿難。須彌山王髙八萬四千由旬。在大海中亦八萬四千由旬。阿難。假使我滅度時。如此堅固髙大山王無不傾側。何況諸餘黑山藥艸叢林。若不傾者。無有是處。阿難。且置堅固須彌山王。所有鐵圍山髙十六萬八千由旬。彼等亦是金剛堅固。佛涅槃時無不傾側低頭禮敬。若欲遠避不傾側者。亦無是處。何以故。阿難。我本修行菩薩行時。一切眾生所作事業終不別離。若有眾生嗔恚乖張我令和合。昔不和者能令和合。堅固安住具足不壞。各生慈心湣心。阿難。以是善根因緣力故。如來獲得不可壞身。亦令眷屬堅固不壞。阿難。如來復獲眷屬堅固不可壞法。所謂四念處四正勤四如意足五根五力七覺分八聖道分。阿難。此三十七助菩提法。是佛如來大眷屬。所有諸佛聲聞緣覺安住其中。一切世間諸天人眾所不能壞。何以故。阿難。佛以是法。一切世間諸天魔梵。沙門婆羅門及諸眷屬。天人阿修羅。及須彌山大鐵圍山大地艸木。佛涅槃時。無不低頭傾側而向。何能破壞。若有壞者。無有是處。何以故。阿難。如來身者不可破壞。佛之舍利亦不可壞。阿難。如來憐湣一切眾生。以本願故碎此舍利令如芥子。爲令佛法增廣流布。阿難。如來本修菩薩行時發如是願。我於阿耨多羅三藐三菩提成正覺已。般涅槃後令我舍利增廣流布。阿難。以本願故我滅度後。令此舍利增廣流布。彼諸眾生見佛如來般涅槃故得聖道果。佛爲憐湣彼等眾生。分此舍利令如芥子。阿難。如來應正徧知臨般涅槃時。憐湣世間諸眾生故。入如是三昧分此舍利令如芥子。然如來身不受苦痛。一切支節分散解時。能令舍利猶如芥子。時佛如來無有苦痛。乃至如是憐湣攝受彼諸眾生。及攝未來諸眾生故。令得安隱諸善道故。供養舍利。尊重迎送謙下供養。種種莊嚴種種華香。塗香末香衣服幢幡。及眾寶蓋歌舞音樂。我說彼等當得涅槃果乃至盡涅槃際。阿難。我滅度後一百年中於波離弗城。當有國王名阿輸迦。於孔雀戶種姓中生以法治世。彼於我法當得敬信。得敬信已令我舍利增廣流布。一日一時起八萬四千塔安我舍利。阿難。汝莫憂愁。我之舍利於天人中當廣流布。阿難。且置現在供養如來。且置我滅度後供養舍利如芥子者。阿難。若有夢中見佛精舍。心生敬信。我說彼人。以此善根當得涅槃。得第一涅槃盡涅槃際。阿難。於未來世所有諸佛出興於世。是諸如來無不稱我功徳行者。亦如我今稱贊過去諸佛功徳。未來諸佛稱我名字亦復如是。阿難。我說法時凡諸眾生。遠塵離垢得法眼者。阿難。彼諸眾生。我本修行菩薩行時。一切皆悉先已成熟。阿難。若施僧田功徳有盡。施四方僧功徳亦盡。施辟支佛所作功徳於中不盡。若於佛所作功徳者不可窮盡。復次阿難。如我前說。諸福田所作功徳者。皆悉當得涅槃果盡涅槃際。阿難。且置親承供養我者。且置我滅度後供養我舍利者。阿難。若有念佛。乃至一華散於空中。我以佛智見彼善根。不可量不可說。阿難。彼等眾生所作善根。以念佛心。乃至一華散空中者。盡此劫來馳走流轉。從初至末不可得知。於流轉時。於如來所奉散一華。所得果報不可稱說。或作梵天王釋天王轉輪聖王。以其善根不可盡故。必得涅槃盡涅槃際。何以故。阿難。如是諸佛大神通所奉施一華。得如是等無量福報廣大利益大功徳聚。不可稱量無有邊際。必當趣涅槃界。阿難。若於佛所作功徳者。當得如是不可稱量無邊福報。乃至佛所得一發心生一念信者。我說是人梵行究竟。安隱究竟盡究竟際。是故。阿難。若有善男子善女人。欲求梵天王轉輪聖王護世四天王。三十三天夜摩天兜率陀天化樂天他化自在天。及余諸天諸龍夜叉乾闥婆阿修羅迦樓羅緊那羅摩睺羅伽人非人等。一切世間主得自在者。應當如是尊重迎送。恭敬供養諸佛世尊。若欲悕求聲聞地者辟支佛地者。及求無上三藐三菩提者。如是善男子善女人。亦應如是恭敬尊重謙下供養。阿難。我昔爲求阿耨多羅三藐三菩提時。於無量佛無量百佛無量百千佛。乃至無量億那由他百千佛所。恭敬尊重謙下供養。衣服飲食牀座臥具病瘦因緣所須湯藥。若行若住若坐若臥。以諸華鬘塗香末香栴檀沈水。幢幡寶蓋供養彼佛。彼佛滅後起立塔廟種種莊嚴。以諸香花塗香末香。歌舞嬉戲百千伎樂。恭敬尊重謙下供養。憐湣世間諸眾生故。利益安樂諸天人故。未得度者欲令得度。未解脫者令得解脫。未安隱者令得安隱。未涅槃者令得涅槃故。阿難。我以五莖優波羅華散然燈佛。於彼卽悟無生法忍。如是善根是少分報。阿難。我以然燈如來應正徧知所散五莖華。及余善根少分福報。汝欲知不。阿難白言。如是世尊願樂欲聞。如是婆伽婆。如是修伽陀。今正是時。惟願世尊分別顯示。於然燈佛種少善根所得果報。爾時世尊舒金色右臂。以一小指放天優波羅華香。徧滿三千大千諸佛世界。百億日月所流行處無不周徧。爾時世尊於諸天人阿修羅中。現此奇特未曾有法。於諸佛所種少善根。所得福報示現不虛。不虧損故。爾時世尊。而說此偈。

諸佛不思議

如來法亦然

能信不思者

必獲不思報

有想無想等

一切諸眾生

無量百億劫

一切悉供養

所有辟支佛

無漏阿羅漢

不可思議劫

供養彼一切

正覺若住世

若佛涅槃後

乃至一合掌

此福勝於前

佛戒無缺漏

三昧得自在

於法無疑惑

佛眼無不了

若於善逝修慈者

若晝若夜少時間

如是供養福無量

三界無等無有比

過去阿僧祇劫中

於諸世間導師所

諸天人中作光明

修諸善業不可數

阿僧祇劫流轉時

受彼福報不可盡

我以彼福爲因緣

能得如是勝菩提

我昔憐湣眾生故

無量百千億佛所

世世常修勝供養

佛不與我授記莂

彼佛世尊人中上

知我善根未純熟

𨿽行諸善不得記

以我無是勝忍故

我又見彼然燈佛

奉散五莖優波羅

布發淹泥令佛蹈

卽悟無生勝法忍

時彼導師然燈佛

卽授我記升虛空

汝於來世阿僧祇

當得成佛號釋迦

從此生死流轉來

修行無量諸善業

湣眾生故受諸苦

爲求如是勝菩提

我見世間孤獨苦

悲心憐湣常布施

彼福無限無有量

導師廣說不能盡

我爲菩薩修行時

於諸善逝佛世雄

晝夜稱名而供養

無量億劫不可數

一二三四五至十

二十三十略稱名

湣諸眾生故修行

最勝佛本所供養

如我本修苦行時

無量眾苦我忍受

世世不捨菩提心

一切諸佛無能比

我於世世流轉時

棄捨百千萬億頭

捨寶國土及王位

爲求聞法多善說

我爲無上正法時

深心樂求不可量

布施持戒及忍辱

精進覺悟勝菩提

諸佛勢力不思議

以諸功徳所建立

能演正法不思者

亦能顯示勝菩提

大悲經殖善根品第十一

爾時世尊復告阿難言。我從然燈佛來。次復值佛名蓮華上。我以金華奉散彼佛。爲求阿耨多羅三藐三菩提故。次復值佛名一切世間最勝自在。我以銀華奉散彼佛。爲求如是一切種智。次復值佛名極髙行。我把寶錢奉獻彼佛。爲求如是不可知智。次復值佛名曰上譽。我把眾寶奉獻彼佛。爲求如是無障礙智。次復值佛號釋迦牟尼。我以雜華散彼佛上。爲求如是無上菩提。次復值佛名曰帝沙。我以赤旃檀末塗散彼佛。亦復爲求無障礙智。次復值佛名曰弗沙。我以深信七日七夜目不暫瞬。以無量偈贊彼世尊。次復值佛名毗婆屍。我復以豆散彼世尊。次復值佛名曰屍棄。我以無價寶衣奉上彼佛。次復值佛名毗捨浮。我以肴膳飲食供養彼佛世尊。阿難。此賢劫初次有佛興名拘畱孫。我於彼所淨修梵行。爲求如是自然智故。次復值佛名拘那含牟尼。我於彼佛修行梵行。次復有佛名曰迦葉。時我於彼亦修梵行。我於是等一切佛所。爲求阿耨多羅三藐三菩提。爲自度亦爲度未度者。自得解脫。亦爲未解脫者令得解脫。自得涅槃。亦爲未涅槃者令得涅槃。汝今觀我供養爾許無量阿僧祇諸佛世尊。恭敬尊重謙下供養。具足無量諸善功徳。爲求如是阿耨多羅三藐三菩提故。阿難。如是次第汝應當知。𨿽於佛所種少善根。當得如是大神通大利益廣大功徳。阿難。我於佛所種殖如是不可思議菩提善根。今得如是不思議報。無等無敵無有邊際。汝應當信。爾時世尊。重說偈言。

我於然燈兩足尊

值遇修行菩薩行

五莖靑蓮散彼佛

卽時記我無上道

次有佛名蓮華上

我時亦復得值遇

以金寶華散彼佛

爲求最勝菩提故

次復有佛大導師

名諸世間最自在

極髙上行及上譽

釋迦帝沙弗沙佛

毗婆屍棄毗捨浮

拘畱孫佛拘那含

迦葉佛等皆供養

爲求最上勝菩提

此等及余過去佛

我皆修行勝供養

悲湣一切眾生故

爲求無上勝菩提

彼佛千億皆供養

積集善根已滿足

降魔勢力及眷屬

獲得無憂安隱道

我轉無上大法輪

爲眾生故顯正法

天人龍等緊那羅

應菩提器我度竟

我已顯示安隱道

未來諸佛及聲聞

若欲救度諸苦者

應當修習我徳行

大悲經卷第三

大悲經卷第四

髙齊天竺三藏那連提耶捨譯

以諸譬諭付囑正法品第十二

爾時世尊復告慧命阿難言。且置我今得菩提時功徳利益。若我本行菩薩道時功徳利益。緣覺尙無。何況聲聞及餘眾生。阿難。我菩薩時久修苦行。棄捨王位婦兒妻子。及諸婇女身命手足。頭目耳鼻血肉骨髓。及受種種無量苦痛。彼等一切悉爲汝等。悕求阿耨多羅三藐三菩提故。阿難。一切難捨我悉已捨。所受眾苦悉爲眾生。阿難。此等功徳。若我廣說則不可盡。如有聞者心則迷悶況有說者。阿難。若有眾生起一念心悲湣。釋迦牟尼如來應供正徧知。本昔修行菩薩苦行作如是言。爲我等故具受無量種種苦痛難爲之事。阿難。我說彼等一發心者。必定當得最後涅槃。何況我所種善根者。阿難。或有愚人漫捍無信。聞我本修菩薩苦行。乃至不生一念悲心。不言如來有大利益。亦不敬信。是故所有殊勝行者。能得涅槃。阿難。如是功徳利益勝法。緣覺所無。何況一切聲聞凡夫所能有也。阿難。諸有修行菩薩行者所得大悲。亦非緣覺所能有也。阿難。若有如我修菩薩行者得於大悲。得大悲已悉皆當得阿耨多羅三藐三菩提。是故此法大慈大悲之所攝也。以是因緣緣覺所無。以是義故。彼不得作如來應供正徧知。不具十力四無所畏大慈大悲。阿難。我知本昔修菩薩行推求善法。於彼生死心常驚怖。於諸眾生修大悲心。而於夢中見大鐵圍有崩倒處。世界中間有諸眾生在大地獄。爲彼獄卒之所逼切。身體碎壞。周徧熾然猶如火聚。受大苦切如奪命苦。我詣其所。彼諸眾生合掌禮拜而作是言。仁者。汝今受樂我等今受地獄之苦楚毒難忍如奪命苦。無救無護無歸無趣。大丈夫。若欲救我如是苦者必定堪能。阿難。我時於彼地獄眾生起大悲心。卽於夢中悲泣流淚如恆河水。我時安慰彼眾生言。諸仁者。莫生怖畏。我令汝等脫是苦聚。阿難。我時令彼地獄眾生集在一處。以其右手普摩其頂而告之曰。諸仁者。莫生怖畏。我當必定救度汝等。作是語已。地獄火聚卽時得滅。其諸眾生於剎那頃得受安樂。阿難。我於爾時從夢悟已。振衣取淚以器盛置。阿難。我本如是具大悲法修菩薩行。何況今得阿耨多羅三藐三菩提。阿難。汝應當知如是之法。亦非緣覺所能有也。何況聲聞凡夫人等。阿難。若有此法者。是修菩薩行。阿難。當觀如來本昔所修菩薩行時。於諸眾生具足如是憐湣利益大悲之心。如是功徳。若我具以口業宣說不得邊際。阿難。過去之世有大商主爲采寶故。將諸商人入於大海。彼所乘船眾寶悉滿。至海中間其船卒壞。時彼商人心懷怖畏極生憂惱。其中或有得船板者。或有浮者有命終者。阿難。我於爾時作彼商主在大海中。用以浮囊安隱而渡。時有五人呼商主言。大士商主。惟願惠施我等無畏。說是語已。爾時商主卽告之言。諸丈夫。勿生怖畏。我令汝等從此大海安隱得渡。阿難。彼時商主身帶利劍而作是念。大海之法不居死屍。如其我今自捨身命。此諸商人必能得渡大海之難。作是念已。卽喚商人置己身上令善捉持。彼諸商人有騎背者。有抱肩者有捉髀者。爾時商主爲欲施彼無怖畏故。大悲修心起大勇猛勵身心力。卽以利劍斷己命根速取命終。於時大海漂其死屍置之岸上。時五商人便得渡海安隱受樂。平吉無難還閻浮提。阿難。彼時商主豈異人乎。我身是也。五商人者。今五比丘是也。是五比丘。昔於大海而得渡脫。今復於此生死大海而得渡脫。安置無畏涅槃彼岸。阿難。汝今當觀修何苦行具足。云何無量功徳得爲菩薩摩訶薩也。阿難。如是功徳次第應知。亦非緣覺所能有也。阿難。如諸菩薩功徳如是。諸辟支佛無此法故。不作如來應供正徧知。不成阿耨多羅三藐三菩提。阿難。以能如是修諸苦行。得爲菩薩大悲憐湣一切眾生。阿難。復有愚人於我佛所不生敬信。以是因緣不得作阿耨多羅三藐三菩提根本種子。亦不得證無上涅槃。彼若於我心生敬信。卽便得作菩提種子能證涅槃。阿難。修少分行得少分功徳。修滿足行得滿分功徳。阿難。我當更說余行決定。若有眾生乃至能發一念敬信。以此善根得爲種子。何況復種勝上善根。阿難。若於佛所種善根者。乃至一念發心念佛。我說彼等猶如甘露最後甘露。阿難。行者應當以一切種而念如來。所謂念於如來所念。念如來善根。念如來姓日。姓不相似以苷蔗種上姓生故。姓日者。爲離諸闇而作光明。阿難。我生釋種故種姓淸淨。阿難。當念如來生。念如來種族。念如來姓。念如來積財具足。念如來端正。念如來所生國土。念如來相。念如來隨形好。念如來十力。念如來四無所畏。念如來十八不共法。念如來所生具足。念如來可美。念如來無愚癡。念如來本行具足。念如來願具足。念如來戒定慧解脫解脫知見具足。念如來慈悲喜捨具足。念如來威儀具足。阿難。若有人隨所念佛彼彼功徳。得大神通大利益廣大功徳。猶如甘露第一甘露最後甘露。阿難。我於往昔爲菩薩時行檀波羅蜜。我以佛智觀彼功徳不得邊際。何況所修屍波羅蜜羼提波羅蜜毗梨耶波羅蜜禪波羅蜜般若波羅蜜如是等諸餘功徳。若彼菩薩未得授記所有功徳。佛智觀察不得邊際。何況授記所有功徳。乃至何況得成佛時一切功徳。於百千億那由他劫。觀察宣說不得邊際。何以故。如來應供正徧知功徳無量。阿難。我以實智觀此利益如是說也。若有憶念我菩薩時功徳利益心生敬信。以此善根悉皆當得後際涅槃。是故阿難。汝莫憂悲。我爲令汝與諸天人。作大利益作大攝受已說道法。令彼得向無上安隱後際涅槃。汝等於此勤修方便愼莫放逸。

爾時世尊告諸比丘言。吾今後夜當般涅槃。汝等。今者最後見我。最後受化。最後合會。汝等。從今更不見我。我亦不復見於汝等。汝諸比丘。止莫憂悲。一切所愛稱意之物皆當離散。諸比丘。生法有法有爲法。差別法覺知法。因緣所生敗壞之法。若不滅者。無有是處。諸比丘。假使久住會當去矣。諸比丘。凡有生者無不有死。一切諸行無有常定。究竟不變。諸比丘。生死是苦涅槃是樂。汝若欲令未得者得。未達者達。未證者證。當勤求之。諸比丘。勤修方便愼莫放逸。諸佛世尊以不放逸故。得阿耨多羅三藐三菩提及餘一切助道善法。是故汝等當受我化。

爾時大眾比丘比丘尼優婆塞優婆夷。天龍夜叉乾闥婆阿修羅迦樓羅緊那羅摩睺羅伽釋天梵天四天王等。得聞如是最後教已。愁苦不樂爲憂箭所射啼哭流淚。極大號叫作如是言。婆伽婆入槃涅槃一何駛哉。修伽陀。入般涅槃一何駛哉。世間眼滅世間盲冥。一何疾哉。我今云何與眾生寶別離太速。

爾時阿難聞是語已。瞻仰如來目不暫瞬。卽便思惟悲號啼哭放身投地。猶如斫倒臨峻大樹。

爾時世尊。告阿難言。止。莫憂悲。我向豈不如是語汝。一切稱意所愛之事皆當別離。生法有法有爲法。差別法覺知法。因緣所生敗壞之法。若不滅者無有是處。慧命阿難。聞是語已卽白佛言。婆伽婆。我何得不愁。修伽陀。我何得不悲。我與如是眾生之寶。眾生共乘。眾生導師。世間所求。世間歸趣。天人大師。當有別離。是故婆伽婆。我何得不愁。修伽陀。我何得不悲。世尊。我與如是大悲憐湣一切眾生世間親友。一切世間眼目之寶作光明者當有別離。而我自怪心不破裂以爲百分。世尊。我復自怪而得住此不取命終。世尊。又我自怪身不破壞猶如麥﹝麥﹡戈﹞。世尊。我復思惟。今得如是不命終者皆由如來神力加故。婆伽婆。我那得不愁。修伽陀。我那得不悲。今者如是眾生共乘世間導師。憐湣世者。明當不住更不可見。

爾時佛告慧命阿難言。汝愛我耶。阿難言。甚愛婆伽婆。甚愛修伽陀。佛言。阿難。云何愛我。阿難言。我愛世尊。非以口業言說可盡。亦不可以諭況能盡。婆伽婆。我愛如是。修伽陀。我愛如是。世尊。我爲如來棄捨身命亦無吝惜。婆伽婆。我愛如是。修伽陀。我愛如是。世尊。我愛如來惟佛證知。婆伽婆。我愛如是。修伽陀。我愛如是。

爾時世尊復告阿難。汝若愛我申汝右手來。爾時阿難卽舒右手。於時世尊。以金色右手其掌柔軟色如紫礦。執阿難手而作是言。阿難汝若愛我應當爲我而作愛事。何者爲我所作愛事。我於無量百千億那由他阿僧祇劫。所習阿耨多羅三藐三菩提。大法寶藏付囑於汝。汝當隨順如我所轉。當如是轉令得廣行而不斷絕。莫作中間滅法人也。阿難。我今爲汝當作護持。令佛所說正法毗尼而得增長。不退減故不失壞故。我今說諭。諸有智者從諭得解。譬如貴族巨富長者豪富饒財多諸庫藏。所須之物無不具足。如是財寶不共他有。種姓具足籍冑淵遠。所生因緣悉亦具足。如是長者生育一子。子旣長大。勤教令學歷算書印。及余種種深密工巧深密智慧。子旣學已。後時長者語其子言。我今於汝所作已竟。汝旣學得歷算書印深密工巧深密智慧。今日是我最後教敕。一切財寶是我所有。我今悉當付囑於汝。汝從今日當學三事可得存我門族舊業。何等爲三。一者欲。二者精進。三不放逸。如是豪貴巨富長者。如是善巧教其一子。而彼一子狂惑放逸。父母財產費用皆盡。阿難。於意云何彼長者子受父教不。阿難言。不也婆伽婆。不也修伽陀。佛言。阿難。如是長者。爲與其子作父事不。阿難言。作也婆伽婆。作也修伽陀。佛言。阿難。如來則爲世間之父。汝如一子。今日是我最後教誡付囑於汝。我此百千億那由他阿僧祇劫。所習無上法寶庫藏。汝等亦應學於三事。何等爲三。一者欲。二者精進。三不放逸。如是汝等若住三事。我此阿僧祇劫所習無上法寶庫藏則得久住。未達善法者令得通達。已通達者令不退失是故汝等。應當堅持我此阿僧祇劫所習阿耨多羅三藐三菩提法寶庫藏。未住三事者令住三事。未達善法令得通達。已通達者令不退失。何以故。我爲慈悲憐湣利益諸世間故。爲令彼等得安樂故。阿難。我與世間已作父事親友事竟。我於汝等應作已作。復次阿難。我於阿僧祇劫所習。阿耨多羅三藐三菩提法。三事因緣當有隱沒。何等爲三。一者無信。二者不住決定之行。三者不懺悔。是故阿難。今當護持正法寶藏。爲住深信決定懺悔。應作欲進不放逸等三事方便。如是汝等。於我法尊世間之父。如其子事應作已作。阿難。以是義故。我復說諭。令此無上正法寶藏。而得成就增上付囑。以此諭故。諸有智者聞說得解。復得增上深愛敬信便生念言。彼釋迦牟尼如來應供正徧知。爲我等故臨涅槃時。以其右手執阿難手。付囑於此阿僧祇劫所習阿耨多羅三藐三菩提法。譬如商主遠遊道路。所應作者皆已作訖。阿難。於意云何。而彼商主。爲當還家爲在道住。阿難言。世尊。彼來還家不在道住。阿難。如是如來世間之父。世間親友。世間導師。是大商主。以阿耨多羅三藐三菩提智所應作者皆已作訖。更無佛事而可作也。一切眾生所應度者皆已度竟。所應度者無不善調。阿難。有於三事不滿不得。如來應供正徧知不般涅槃。何等爲三。所謂菩薩摩訶薩未得住於不退轉法。若於如來無上正法隱沒之時。或經一劫百劫千劫。或百千劫百千億那由他劫。未能得成阿耨多羅三藐三菩提。諸佛世尊𨿽涅槃時至。見此菩薩善根未熟。爲令成熟住不退故。以神通力加其自身住世不滅。待此菩薩得不退已。卽時授其次第補處阿耨多羅三藐三菩提記是佛。如來然後入於無餘涅槃。是故我今與彌勒等。無量百千億那由他菩薩摩訶薩。授阿耨多羅三藐三菩提記。令其住於阿毗跋致。此是諸佛憐湣眾生應作已作。復次阿難。若諸眾生。應於如來當得解脫而未度者。如來終不入於涅槃。若佛世尊。知彼無量百千億劫。余佛世尊未出於世若自世界若余世界。於五道中所有眾生。或經一歲或百歲千歲。或百千歲或百千億那由他歲。乃至一劫若過一劫。是等於我應得度脫。不於一切聲聞緣覺而得度脫。以佛智慧。如是知已。彼佛世尊。𨿽涅槃時至憐湣彼故。以神通力加其自身住世不滅。乃至令彼得成熟已然後度脫。阿難。此是第二諸佛世尊應作已作。然後入於無餘涅槃。

復次阿難。如來所說。若修多羅。若毗尼。若摩得勒伽。所有深義。非學無學聲聞大眾共議能知。於其眾中設有比丘生疑欲問。敬重佛故恐畏惱亂不敢輒問。於是如來應供正徧知佛智知已。化作一比丘至如來所問言。世尊。此所作事云何而作。佛卽告彼化比丘言。比丘。此所作事應如是作。阿難。此是三事諸佛世尊必定須作。其事不滿不入涅槃。彼等一切我於今者已作已滿。更無所作更無所說。阿難。我今已爲諸聲聞說。修學毗尼波羅提木叉。爲盡苦故示於正道。說行決定正作其事。是故阿難。汝等。從今我不說者。愼莫說之。我所說者勿令斷絕。阿難。如我所說應如是學應如是作。愼莫放逸樂。不放逸故則得道果。以是義故。教敕汝等莫憂莫悲。阿難。吾今後夜當般涅槃。我今當捨己之國土己之境界。更不復來至此世界。亦復不到他世界也﹝他世界者後世生處﹞。汝等。從今更不見我。我亦不復見於汝等。阿難。我當入於無餘涅槃。如是涅槃。寂靜淸涼無塵離垢。一切苦息捨於窟宅。無生無老無病無死。無憂無悲無苦無惱。無不稱意無諸悔恨。無怨憎會無愛別離。如恆河沙等諸佛世尊。及與一切聲聞緣覺。皆悉已去今去當去。阿難。汝今當觀我猶愛彼無餘涅槃。有諸愚癡凡夫之人。而不愛彼勝妙寂靜安樂涅槃。亦復不能一念發心隨順解脫。是人若能一念發心。以是因緣卽爲種子當得涅槃。阿難。一切凡夫何有是力。一切凡夫羸劣無力。阿難。我觀一切愚癡凡夫猶如麥﹝麥﹡戈﹞。是故阿難。愚癡凡夫。何得有力何得有安。所有不能一念發心順解脫者。若能發心決定得爲涅槃種子。阿難。一切愚癡凡夫之人。無有戒力定力慧力。阿難。我已具足無量佛力。具足阿僧祇不可思議無量無等。戒定慧解脫解脫知見力。慚力愧力久積集力。智力捨力福力慧力。根力加力具足十力。猶故愛彼無餘涅槃。阿難。有諸凡夫闇鈍無智少於知法。樂著生死牢獄纏縛。乃至不能一念發心隨順解脫。當令彼等得爲涅槃根本種子。阿難。如是如來所贊所說。諸修多羅畱在未來。若佛滅後未來世中。有人得聞聞已發心。則便得入正法寶藏無餘涅槃界。阿難。我當說諭令得增上深解其義。阿難。譬如商主將諸商人。涉於廣大曠野險路。免諸賊難到無畏城。其中有人失伴在後。極甚怖畏尋迹而去逐諸商人甚大苦惱。得過險路見諸商伴。阿難。如是如來成阿耨多羅三藐三菩提已。演說如是諸修多羅畱在未來。於佛滅後有諸善男子善女人等若得聽聞。聞已發心。到我所畱正法寶城無餘涅槃界。到正法城已思惟憶念。護持顯說我法寶藏。阿難。我爲一人尙當付此無上正法令汝堅持。何況無量百千眾生。是故我今以此億那由他阿僧祇劫所習。阿耨多羅三藐三菩提正法寶藏付囑於汝。汝等應當善誦堅持。爲諸淨信四部大眾開示分別。莫作中間滅法人也。阿難。當來之世有諸眾生。不聞如是修多羅義而生退沒。是故阿難。我當說諭。譬如豪貴巨富長者。多饒財寶庫藏盈滿。資生所須皆悉具足。然彼長者惟有一子遠行他方。時彼長者。身遇重病痛苦極甚。臨命終時。以多寶物摩尼眞珠琉璃珂貝金銀錢財。寄余長者作如是言。汝應當知。我子旣已遠行他方。然我今者身遇重病。不久命終。爲我子故以是無量庫藏財寶寄付於汝。如其我子他方來還。爲我教之令莫放逸。當令堅住不放逸法。然後付此庫藏寶物。當付寶時應作是言。童子。汝父往日臨命終時。爲於汝故以此寶物寄付於我。今我還汝是汝己物。應當領受愼莫放逸。堅持守護勿令損失。爾時豪貴巨富長者作是語已。卽以所有眾多寶物而寄付之。彼余長者卽便領受。受已不久其長者子他方而還。彼余長者所受寄物悉不還之。阿難。於意云何。是誰過也。慧命阿難白佛言。世尊。受寄者過。非餘人也。何以故。其受寄者。親自受彼豪貴長者眾多寶物。不還彼子故。佛言阿難。豪貴長者。諭如來也。臨命終者。諭於如來欲入涅槃。言一子者。諭未來世有諸淨信善男子善女人等。遠行他方者。諭流轉五道。大寶藏者。諭於如來億那由他阿僧祇劫所習無上大法寶藏。受寄長者。諭於汝等諸大聲聞菩薩摩訶薩護正法者。阿難。如是億那由他阿僧祇劫所習。無上大法寶藏。爲未來世諸善男子善女人等。寄付於汝及大迦葉彌勒等諸大菩薩。汝等。若能順我付囑。彼未來世所有受化淨信佛子。應以法寶而授與之。何以故。阿難。有諸眾生是我往昔爲菩薩時所成熟者。以惡業故墮於地獄畜生餓鬼。如是眾生如來滅後。得出惡道生於人中。所有諸根增長成熟故。於我法中以少因緣能生敬信。其中或有得出家者。聞我所說諸修多羅當發勝行。或於聲聞乘。或於緣覺乘。或於大乘而般涅槃。阿難。我爲未來諸善男子善女人等。付囑於汝我此百千億那由他阿僧祇劫。所習無上大法寶藏。令彼得聞。何以故。彼等眾生。若不聞此眞道正法。當有退沒。是故我今爲彼未來善男子等付囑於汝大法寶藏。若彼得聞則無有退。以是因緣我復說諭。阿難。譬如轉輪王廣開庫藏。敕諸典臣諸丈夫。汝當布施一切沙門婆羅門。貧窮乞人及行路者。隨其所須。求食與食須飲與飲。須乘與乘。及以華鬘塗香末香。衣服臥具淸淨房舍活命之具。諸庫藏臣。得王敕已而不行施。阿難。於意云何是誰過也。阿難言。大徳婆伽婆。諸藏臣過。非輪王也。佛言。阿難。如是如是。我爲法王。於億那由他阿僧祇劫。廣集如是大法庫藏。自覺悟已。欲令增廣。於天人中開示顯說。乃至爲汝所開示者。爲諸敬信沙門婆羅門一切凡夫求法義者悉令得聞。是故阿難。我今以此大法寶藏。已廣開顯付囑於汝。汝若不爲淨信沙門婆羅門長者居士。及諸凡夫樂法義者廣宣分別。則於如來當有過失。何以故。阿難。我爲無上法轉輪王。多有法寶功徳庫藏。多諸助道七覺法財。十力無畏皆悉具足。於諸法中而得自在故名法王。汝持我此八萬四千正法寶藏。爲諸淨信沙門婆羅門長者居士。淨信凡夫諸法師等求法義者。具足演說勿生分別。莫作中間滅法人也。是故阿難。汝若以我億那由他阿僧祇劫所習。阿耨多羅三藐三菩提無上法寶。能爲四眾而顯說者。則於如來無諸過失。若不說者有大過也。

復次阿難。若漏盡阿羅漢比丘。證無爲故不能爲他分別顯說。是人不益如來導師。亦不護持我之正法。是故我今付囑汝法。何以故。阿難。譬如有人於大黑闇執持艸炬還歸舍宅。復有多人欲度黑闇其執炬者。依此艸炬得度黑闇到己捨宅。到已除滅而不與他。阿難。於意云何。是人旣知艸炬未盡。及知大眾皆欲度闇。自用此炬而不與他。可名正作爲好不也。阿難言。不也婆伽婆。不也修伽陀。佛言。如是如是。阿難。若有比丘得阿羅漢果。證無爲法已。亦知大眾度生死闇。而不爲他分別顯說。我阿僧祇劫所習法寶令得增廣。是人不名利益導師。不名攝受我之正法。是故阿難。我今以此億那由他阿僧祇劫所習法寶付囑於汝。乃至堅持爲他廣說。勿令斷絕如是眞道。莫作末後滅法人也。阿難。若有比丘比丘尼優婆塞優婆夷。於此法寶自安住已。必能爲他分別顯說我此億那由他阿僧祇劫所習法寶。應付彼等當與其分。是故阿難。我此億那由他阿僧祇劫所習善法。第二付囑爲於未來諸眾生故。勿令如是諸眾生等不得聽聞而有退失。

復次阿難。譬如豪貴巨富長者多諸庫藏。摩尼眞珠珊瑚珂貝。資生所須皆悉具足。時有怨家燒其庫藏。如是長者。復有諸怨及怨親友。於長者所。心常樂作不利益者。有不樂彼得喜樂者。有不樂彼得安隱者。如是諸怨。見其大火燒庫藏時。捨之默住不滅此火。而彼長者。復有親善常欲憐湣利益心者。欲令安隱者。見其火已捨而默住不欲滅之。阿難。於意云何。如是親友。可名正發隨順理不。阿難言。不也婆伽婆。不也修伽陀。佛言。阿難。彼等親友。見其大火焚燒庫藏。捨而不救故復加增熾。盡燒一切庫藏不耶。阿難言。如是婆伽婆。如是修伽陀。佛言。如是如是。阿難。我於億那由他阿僧祇劫所習無上善根法寶壞滅之時。有諸比丘心無敬信。毀破淨戒習行惡法。於歌舞處能爲上首。不樂離欲修行禪定。心多散亂懈怠懶惰。少於聞法不樂讀誦。何能爲他分別顯說。令人得聞住持法寶。

復次阿難。譬如灌頂剎利大王。惟有一子遠行不在。其剎利王身遇重病。旣得病已。以諸寶藏種種雜物。持往寄付大臣長者。作如是言。若我子還。汝當置立令紹王位。以諸庫藏悉皆付之。諸臣長者。各各別受彼王所寄。旣受寄已王便命終。王命終已其子行還卽紹王位。旣登位已具得自在。諸臣長者。而不還彼寶藏財物。作如是言。善哉大王。正法治化以此寶物賜與我等。阿難於意云何。其所受寄大臣長者。於彼王所有過不耶。阿難言。如是婆伽婆。如是修伽陀。彼有過也。佛言。阿難。其遠行者。諭五道眾生。病者。諭佛欲入涅槃。多寶藏者。諭三十七助道善法。大臣長者。諭諸阿羅漢。付寶物者。諭我以此億那由他阿僧祇劫所習法寶付囑於汝。乃至如是爲彼未來諸弟子故。阿難。當來之世有諸眾生。我於往昔所成熟者。以惡業故生於地獄畜生餓鬼。我滅度後於彼命終得生人中。所有諸根增長成熟。於我法中心生敬信。有得出家者。有在家者。有得須陀洹者。乃至有得阿羅漢者。有於學地而命終者。有於佛地發深信者。有種人天諸善根者。如是當得具足利益。有得如是敬信心者。作如是言。彼世間父善付我等。復得生於增上敬信。阿難。我爲彼故。以此法寶付囑於汝。乃至令彼得聞如是法寶藏故。是故阿難。汝當以我大法寶藏。令彼淨信諸善男子善女人等而得聞也。阿難。若不令彼而得聞者。汝於如來則爲有過。何以故。阿難。彼善男子善女人等。若聞如是大法寶藏。或有得成殊勝之行。或有得生大愛樂心。或有聞時流淚毛豎。阿難。若復有人聞是法門。念佛功徳流淚毛豎者。我記彼等。以此善根皆得涅槃。

大悲經卷第四

大悲經卷第五

髙齊天竺三藏那連提耶捨譯

殖善根品第十三

復次阿難。若有比丘受持如是諸法門已。有諸淸信善男子善女人等。樂聞法故有來聽者不爲演說。是人則爲如來怨仇。何以故。是諸人等應爲法器。樂欲聞法。不爲說故彼不得聞。以不聞故卽便退失己之善根。亦復退失他人善根。所以者何。是人不知應可爲說不可爲說。阿難。我以是義。欲令明了故說譬諭。猶如商人多賫寶貨。至大曠野險難路中。開諸寶貨布之在地。喚諸羣賊而告之言。我此寶貨希有難得。汝與我價。我以此寶當賣與汝。阿難。時彼羣賊。卽於曠野執持刀杖。打諸商人奪其眾寶。阿難。於意云何。是諸商人。可於曠野布眾寶物。喚諸羣賊言買物不。阿難白言。是諸商人。猶尙不應曠野險路開諸寶貨。況喚羣賊。世尊。如是商人。應自牢藏眾珍寶物。著鎧持仗以自防衛。於曠野處安隱而度。此事應爾。爾時世尊復告阿難。復有商人。亦持諸寶從遠方來。到諸城邑王都聚落。到已開諸寶物布之在地。彼有好人來買寶物。是諸商人方執刀仗。共買寶者而共鬥戰。阿難。於意云何。是諸商人得名黠不。阿難白言。不也婆伽婆。不也修伽陀。世尊。是諸商人應作是言。我此寶物希有難得。汝與我價當賣與汝。世尊。是諸商人應當如是。不應布諸寶已。著鎧持仗共相禦逆。佛言。阿難。有諸比丘。受持流通諸法寶藏。所謂修多羅。祇夜。伽陀。毗耶迦羅那。優陀那。尼陀那。阿波那。伊帝毗利多迦。闍多迦。毗弗略阿浮陀達摩。優波提捨。而於彼等應爲法器。不爲說故彼不得聞。以不聞故。信等樂欲善心不生。以不生故。不得種諸善根修殊勝行而般涅槃。彼諸不應爲法器者而爲演說。彼得聞已信等樂欲善心不生。以不生故不得解脫。是人便生誹謗毀呰。作諸罪業墮三惡道。阿難。猶如彼愚癡商人。應開寶處而不爲開。不應開處而便彊開。應可與處而不肯與。不應與處而便彊與。阿難。若有淸信善男子善女人。善心淸淨樂欲聞法。應爲法器來聽法者。應可爲說而不爲說。不應爲說而便彊說。是故阿難。若有如是堪爲法器。深信樂欲求涅槃者。應當爲說。若有不堪爲法器者。無信樂欲求其過失。破戒惡行伺求他過。爲欲違反佛正法眼。不隨順故不應爲說。何以故。勿令彼諸愚癡人等。聞此法已生增上過。是故阿難。當如是學。若有善男子善女人應爲法器樂聞法者。勤心爲說。諸有聽者亦復應當攝心專聽。阿難。彼若如是。俱能廣生無量阿僧祇大功徳聚。阿難。於意云何。所有地界及眾生界。何者爲多。阿難白言。如我解佛所說義。眾生界多非地界也。佛言。阿難如是如是。如汝所說眾生界多。非彼地界亦非水火等界。阿難。及餘三千大千世界所有眾生。有可知者有不可知者。有可見聞有不可見聞。是等一切於一剎那一羅婆一摩。睺多頃。假使俱時得作人身悉。成男子於一剎那一羅婆一摩睺多頃。皆悉得成緣覺菩提。阿難。乃至無量無邊諸世界中所有地土。是諸地土邊際不可知。如是地土悉作微塵。彼諸微塵假使皆悉得作人身悉成男子。彼作人已於一剎那一羅婆一摩睺多頃。皆悉得成緣覺菩提。阿難。若復無量無邊諸世界中。有須彌山鐵圍山大鐵圍山。雪山香山及余黑山。乃至三千大千世界。所有藥艸樹木叢林悉爲微塵。有可知者不可知者。有可見聞有不可見聞。皆得人身悉成男子。於一剎那一羅婆一摩睺多頃。假使一時皆悉得成緣覺菩提。阿難。彼諸緣覺假使壽命從過去際盡未來際。壽命住世不可得知。彼眾生中惟有一人。獨不得成緣覺菩提。然彼一人爲大長者。亦從過去盡未來際。於中住壽不可得知。時彼長者亦隨住壽。供養爾數諸辟支佛。飲食衣服牀座臥具病瘦湯藥。一切供身稱意樂具。恭敬尊重謙下供養彼辟支佛。若辟支佛般涅槃後起七寶塔。以諸天人寶幢幡蓋。種種花鬘塗香末香及以燒香。衣服歌舞音聲伎樂。盡天人中最上供具。恭敬尊重謙下供養。阿難。於意云何。彼大長者得福多不。阿難白言。如我解佛所說義。若能供養恭敬尊重一辟支佛。所得福徳尙多無量不可算數。無等無限不可思議。何況供養爾許辟支佛隨其住壽。若滅度後恭敬尊重謙下供養。爾時世尊復告阿難。我今以實告汝。彼辟支佛具足戒定慧解脫解脫知見聚。受彼長者種種供養。有一如來應正徧知出興於世。不受長者衣服飲食牀座臥具病瘦湯藥。亦不說法。然彼長者但見如來應正徧知。凡常威儀示現於世。所得福徳多於供養彼辟支佛。具足戒定慧解脫解脫知見者。百千億那由他倍。不及長者見佛如來凡常威儀示現於世。所得福徳。何以故。以佛如來具足無量阿僧祇不可思議大功徳故。阿難。諸佛如來但以威儀福徳善根。猶尙不能窮其邊際。何況如來所有無量諸善功徳。阿難。若於辟支佛所修行布施所得福徳無量阿僧祇。若於佛所修行布施。所得福徳亦復無量無有限者。有何差別。阿難。彼所布施非無差別。阿難。譬如有人爲求利故詣於他方。彼得利已卽便回還。阿難。若施辟支佛所得福徳。比佛如來亦復如是。阿難。若復有人於諸佛所修行布施。所得福徳不可爲譬。何以故。阿難。若於佛所修行布施。所得福徳無量阿僧祇。不可思議無等無匹。無有邊際不可窮盡。阿難。若於佛所修行布施所得福徳。我當爲汝而作譬諭。諸有智者以諭得解。阿難。譬如畫師畫𨿽精好。其中猶有少許鄙拙不端嚴處。復有畫師所作端正轉更勝前。如是阿難。若於辟支佛所修行布施所得福徳。比於佛所修行布施所得福徳。亦復如是。何以故。阿難。彼辟支佛。以其智故得名辟支佛。此辟支佛智皆從如來智慧而生。諸佛如來一切種智轉更勝前。是故阿難。若於佛所乃至盡形。衣服飲食牀座臥具病瘦湯藥。恭敬尊重謙下供養。所得福徳寧爲多不。阿難白言。如是婆伽婆。如是修伽陀。若於佛所乃至盡形恭敬供養。所得福徳甚多無量。世尊。若於佛所乃至發心一生敬信。所得福徳尙多無量。不可思議不可算數。何況有人於如來所乃至盡形。恭敬尊重謙下供養。作是語已。佛告阿難。且置供養一佛如來以一切樂具。乃至盡形而供養者。且置供養二三四五乃至十佛。若二十三十乃至百佛千佛百千佛。億佛百億佛千億佛百千億佛。億那由他百億那由他。千億那由他百千億那由他。乃至徧滿閻浮提如來應正徧知。盡四天下千世界。二千世界三千大千世界。其中百億日月百億須彌山。百億鐵圍山百億大海。百億閻浮提。百億郁單越。百億弗婆提。百億瞿陀尼。八萬州渚並諸眷屬。百億四天下百億四天王天。百億三十三天。百億須夜摩天。百億兜率陀天。百億化樂天。百億他化自在天。百億梵天乃至阿迦貳吒天。此名三千大千世界。彼悉滿中諸佛如來應正徧知。譬如甘蔗若竹若﹝竺﹣二﹢韋﹞若佉陀利林若迦賒林。彼諸如來。壽命長遠如恆河沙劫。時有長者。壽命住世亦復如是。乃至盡形衣服飲食牀座臥具病瘦湯藥。恭敬尊重謙下供養彼諸如來。若佛滅後起七寶塔。以天幢幡諸妙寶蓋。種種香華塗香末香。一切花鬘諸妙蓮花。優波羅花。拘牟頭花。芬陀利花。一切歌舞種種音樂。以如是等一切樂具。恭敬尊重謙下供養。阿難。於意云何。彼大長者。所得福徳寧爲多不。阿難白言。如是婆伽婆。如是修伽陀。彼大長者。於一如來以諸肴膳飲食供養。所得福徳尙多無量不可算數。何況如是於諸佛所住恆河沙劫。而設供具恭敬尊重謙下供養。彼佛滅後起七寶塔種種供養。所得福徳不可爲譬。作是語已。佛告阿難。我今以實告汝。若彼長者。於諸佛所隨其壽命。恭敬尊重謙下供養。彼佛滅後起七寶塔。以諸勝妙種種供養所得福徳。阿難。若有善男子善女人。於諸如來分別演說菩提道時。信解樂欲具足深信。法是善說僧是發心善修行者。信解諸行一切無常一切苦一切空一切法無我。寂滅涅槃。阿難。以此信解所得福徳轉復勝前。阿難。若復有人信解如是諸法寶藏轉爲他說。所得福徳如是廣大如是無量。如是阿僧祇如是不可思議。如是無等如是無限。何以故。阿難。如是法寶無上法藏初中後善。若有修行如是布施。所得功徳比此法藏猶如艸芥。應如是知。何以故。阿難。如是布施世間有漏是生死法。阿難。我此無量阿僧祇億那由他劫所集法藏。斷除生死離諸雜食流轉故有。阿難。若有眾生聞此法藏。從此生法而得解脫。乃至老死憂悲苦惱法而得解脫。阿難。我觀此義故作是說。有二種人得大福徳。一者勤心爲說。二者至心專聽。作是語已。慧命阿難白佛言。世尊。若有善男子善女人。深信具足如實修行。分別諸法信解樂欲。法是善說僧是發心善修行者。信解一切諸行無常若苦若空一切法無我。寂滅涅槃。如是善思深正念者得幾許福。佛言。阿難。若復有人。但知法是善說僧是發心善修行者。如是善男子善女人。深正思惟攝心專聽。得聞法已乃至一彈指頃深正思惟。法是善說僧是發心善修行者。是人於彼所得福徳無量無邊。何況善男子善女人。深正思惟攝心專聽。聽聞法已乃至一彈指頃如實修行。解知諸行一切無常一切苦一切空諸法無我。寂滅涅槃。阿難。若於無量無邊諸世界中。所有一切諸眾生界。於一剎那一羅婆一摩睺多頃。假使一時俱得人身。彼得人已於一剎那一羅婆一摩睺多頃。假使一時於阿耨多羅三藐三菩提成等正覺。彼諸如來假使壽命從過去際不可得知。於未來際亦復如是。阿難。假使是等諸眾生中惟有一人。於阿耨多羅三藐三菩提不成正覺。然彼一人爲大長者。亦隨壽命從過去際不可得知。於未來際亦復如是。爾時長者。乃至盡形恭敬尊重謙下供養彼諸如來。以諸樂具衣服飲食牀座臥具病瘦湯藥而以供養。彼諸如來入涅槃後起七寶塔。起寶塔已寶幢幡蓋。一切花鬘塗香末香。盡世所有恭敬尊重謙下供養。阿難。於意云何。時彼長者。所得福徳寧爲多不。阿難白言。若彼長者。恭敬尊重謙下供養一佛如來。所得福徳甚多無量。不可算數不可思議無等無限。何況如是於諸佛所。隨其壽命恭敬尊重謙下供養。所得福徳不可思量。佛言。阿難。如是如是。如汝所說。如是長者。所得福徳不可思議。是故阿難。我今以實告汝。若彼長者於諸佛所隨其壽命。恭敬尊重謙下供養所得福徳。若復有人深正思惟攝心專聽。得聞法已乃至一彈指頃。信解樂欲法是善說僧是發心善修行者。信解諸行一切無常一切苦一切空諸法無我。寂滅涅槃。所得福徳不可譬類所能知也。阿難。如我先說有二種人得福甚多。一者至心爲說。二者專心勤聽。爾時世尊說是偈言。

爲於二種義

應聽佛所說

一切漏行盡

近聖成菩提

若有說法者

及聽佛正法

二俱得福多

能建諸仙幢

爾時世尊復告阿難。有二種人共魔波旬極大戰諍。何者爲二。一者至心爲說。二者專心勤聽。何以故。阿難。如是梵行得滿足者。謂善知識及善等侶善心流注。何以故。阿難。若有眾生遇善知識。遇知識已從生得解脫。乃至老病死憂悲苦惱法而得解脫。阿難。此事我昔告諸聲聞。有二因緣能生正見。一者從他聞法。二者內正思惟。從他聞者當知從佛所聞。內正思惟者亦從佛知。何以故。阿難。如諸凡夫佛未出時。自無內正思惟。佛出世已。教諸凡夫作如是事。阿難。我觀是義故作是說。內正思惟亦從佛生。爾時世尊說是偈言。

善哉妙丈夫

得見增諸智

若有斷疑者

令凡得明慧

見聖者得樂

共居亦得樂

不見諸凡愚

如常有樂者

是故阿難。我爲是義隨宜演說梵行滿足者。諸善知識及善等侶。能生善心相續流注。何以故。阿難。若有眾生遇善知識得生善心。生善心已心則得信。心得信已所作皆善。所作善已則得善法。得善法已安住善法。住善法已。於佛世尊深得敬重。於法僧所亦深敬重。當得聖所愛戒。自在戒。智所贊戒。趣涅槃戒。阿難。如雲降雨小坑滿。小坑滿已大坑滿。大坑滿已小河滿。小河滿已大河滿。大河滿已大海滿。如是阿難。若有善男子善女人。於諸佛所聞佛說已得善根力。得善根已近善知識。近善知識已得善等侶。得善等侶已得善流注。得善流注已得最勝善。得最勝善已得善心。得善心已乃至如法順法發心修行。究竟轉究竟無垢。究竟梵行究竟最後。阿難。汝觀如是一切外物同時生長。花果成時無有違失。何況汝等所作善行豈有違失。若有違失無有是處。是故阿難。汝等應當修行善行。無有眾生修行善行。而不得果有違失者。阿難。我亦曾修一切善行無有違失。阿難。我本修行菩薩行時。所修一切諸善功徳。所得果報無有違失。阿難。汝觀如來所行道路。於彼所有丘陵坑坎髙下平正。屏廁臭處淸淨香潔。株杌荊棘藪林叢艸。穢惡隱沒善好低首。樹神現身傾側禮拜。城邑巷路所有眾生。見佛如來隨佛而行。如來過後各還如故。阿難。汝觀如來於過去世諸佛菩薩善知識所。聲聞緣覺師僧父母。耆年長宿沙門婆羅門。傾側稽首獲得如是最勝果報。一切外物見諸佛已應低首者卽便低首。髙者令下下者令髙。髙下諸處皆悉平正。阿難。汝觀一切愚癡凡夫。於諸尊長不修恭敬。亦不禮拜憍慢自恃。爲慢所害爲慢所纏。阿難。汝觀如來网縵手足。一切皆以善行所得。阿難。汝觀如來本修善行。布施愛語利行同事。以此善行攝護眾生。不作分別此是我父此是我母。兄弟姊妹親戚善友。阿難。我於眾生一味平等心無差別。阿難。我於久遠無有眾生。而不攝受布施愛語利行同事。如是攝護愚癡凡夫。然彼不知以已善根福徳因緣。生死本際受諸果報。阿難。我於眾生與其善根所得福樂。多於自身修諸善業所得果報。阿難。一切世間所有樂具。皆悉無常是變易法。如此樂具是無常故。我本修行菩薩行時。爲諸凡愚成熟佛道。令得無爲聖無漏樂。是無漏樂。常不變易更不敗壞。是故阿難。如是聖智當修諸業。如是聖智修諸業者。是名正業。如是阿難。我本亦曾以此聖智修諸善業。阿難我亦更說諸餘善行。若有眾生爲涅槃故。乃至發心作少善根種諸種子。聞佛如來說諸妙法。深解義趣憶念如來。心生愛敬有抆淚者。長嘆者毛豎者。若墮地獄畜生餓鬼。無有是處。若於菩提不得究竟。亦無是處。阿難。復有眾生憶念如來。於法覺悟有流淚者。毛豎者嘆息者。阿難。莫作異觀。彼諸眾生墮於惡道地獄畜生餓鬼中者。無有是處。是故阿難。汝莫放逸。應勤方便修諸善業。阿難。諸佛世尊以不放逸得證菩提。及助道法亦以不放逸故得。阿難。若有如是善受教者。求利益者。求安樂者。求憐湣者。起悲湣心。應如是作。所應作者我已作竟。汝等今者亦應當作。勿令如是眞道斷絕。又復勿令佛正法眼而有隱沒。阿難。汝應如是令佛法眼使得久住。各於人天廣行流布。阿難。我今以是正法寶藏。付囑於汝勿令毀滅。應如是作。是我教法。

大悲經教品第十四

爾時慧命阿難白佛言。世尊。我今云何修行法眼。若我修行佛正法眼。云何久住於諸天人廣行流布。世尊。我復云何結集法眼。云何顯說。作是語已。佛告阿難。我滅度後。有諸大徳諸比丘眾集法毗尼時。彼大徳摩訶迦葉最爲上首。阿難。時彼大徳諸比丘眾。當如是問。世尊何處說大阿波陀那。何處說摩訶尼陀那。何處說大集法。何處說五三法。何處諸天來問。何處天帝釋問。何處諸天來下。何處說梵网經。如是次第。彼諸比丘復當問汝。阿難。佛在何處說修多羅。何處說祇夜。何處說毗耶迦羅那。何處說伽陀。何處說憂陀那。何處說尼陀那。何處說伊帝毗利多迦。何處說闍多迦。何處說毗弗略。何處說阿波陀那。何處說阿浮陀達摩。何處說憂波提捨。阿難。佛在何處說聲聞藏。佛在何處說緣覺藏。佛在何處說菩薩藏。阿難。時彼比丘如是問已。汝應如是答。如是我聞。一時佛在摩伽陀國菩提樹下初成正覺。如是我聞。一時佛在伽耶城。如是我聞。一時佛在摩伽陀國。阿闍波羅尼拘陀樹下修苦行處。如是我聞。一時佛在波羅捺仙人住處鹿野苑中。如是我聞。一時佛在耆闍崛山。如是我聞。一時佛在毗富羅山。如是我聞。一時佛在摩伽陀國鞞提訶山。如是我聞。一時佛在王捨城仙人山中大黑方石。如是我聞。一時佛在捨衛國祇樹給孤獨園。如是我聞。一時佛在毗捨離城庵羅樹園。如是我聞。一時佛在毗捨離獼猴池邊。大林精舍重閣講堂。如是我聞。一時佛在瞻波城竭伽池邊。如是我聞。一時佛在伽耶城伽耶山頂。如是我聞。一時佛在拘睒彌國瞿師羅園。如是我聞。一時佛在枳多城阿逾闍園迦羅迦林。如是我聞。一時佛在釋種住處迦毗羅城尼拘陀園。如是我聞。一時佛在波離弗城鳩鳩吒園。如是我聞。一時佛在摩偸羅城頻陀林中。如是我聞。一時佛在拘屍那城力士生地。阿利羅跋提河邊娑羅雙樹間。阿難。以如是次第在在處處佛所說法。在在處處大眾所集。隨其時節隨其句義隨其因緣。隨其問答發起因緣。隨所爲人隨所爲事。爲欲分別顯其智故。隨其名味句義次第種種演說。隨彼由緒有因有緣。善義善味廣爲人說。佛說經已。一切大眾皆大歡喜頂戴奉行。阿難。汝應如是結集法眼。如是分別種種顯說。如來應供正徧知。說如是語。如是我聞一時已大地極惡六種震動。甚大可畏令人毛豎。當於爾時此三千大千世界。六種震動現十八相。東踴西沒。西踴東沒。南踴北沒。北踴南沒。中踴邊沒。邊踴中沒。十八相者。動徧動等徧動。踴徧踴等徧踴。震徧震等徧震。吼徧吼等徧吼。起徧起等徧起。覺徧覺等徧覺。當於爾時無量天龍夜叉乾闥婆阿修羅迦樓羅緊那羅摩睺羅伽釋梵護世人非人等。悲啼流淚作如是言。婆伽婆涅槃太速。修伽陀涅槃太速。世間眼目隱沒太速。世間盲冥無目太速。慧命阿難。悲啼流淚亦作是言。婆伽婆涅槃太速。修伽陀涅槃太速。世間眼目隱沒太速。世間盲冥無目太速。世間導師隱沒太速。爾時世尊復告。阿難。汝莫憂悲。一切有爲生法有法。分別法覺知法。因緣生法滅壞法。若不壞者無有是處。阿難。汝於長夜以身口意慈孝如來。無量安樂心無有二。無嗔無恨無有怨嫌。阿難。汝以如是當得大神通大功徳。廣大無量猶如甘露第一甘露盡甘露際。是故阿難。汝於梵行亦復應當以身口意恭敬供養。亦當如我應如是學。何以故。阿難。我滅度後於未來世。法欲盡時最後五百年。持戒朋黨正法朋黨將欲盡滅。破戒非法朋黨熾盛。誹謗正法壽命短促。眾生壞時。法滅壞時比丘僧壞時。阿難。當於爾時驚畏恐懼。有諸比丘。不修身不修心。不修戒不修慧。彼等不修身戒心慧者貪著六處。何等爲六。一者貪著缽。二者貪著衣。三者貪著食。四者貪著牀座。五者貪著房舍。六者病瘦因緣貪著湯藥。彼等貪求勝妙衣缽。乃至上好眾味藥故。更共斗諍疊相言訟。上至官司口如刀劍。互相誹謗疊共憎嫉。如是爲彼衣缽飲食牀座房舍湯藥因緣。共相憎嫉心不純熟濁心相向。是故阿難。汝於梵行身口意慈。當好供給具足供養。於諸梵行。若見若聞若粗若細若信若行。當於彼所莫起惱亂。應如是學。何以故。阿難。當於爾時極大怖畏。命濁劫濁眾生濁見濁煩惱濁。俗人爾時極受諸苦。爲苦所中爲苦所惱。爲極饑饉爲極病疫。爲賊所惱亢旱水災。爲諸螽虫種種惱觸。阿難。時彼婆羅門長者居士。𨿽復如是爲苦所惱爲苦所切。猶有淨信恭敬尊重於佛法僧。數數得生具足深信。彼以信佛法僧因緣。於一比丘亦生深信。修行布施作諸功徳。受持禁戒讀誦受持。爲人解說有聽受者。得聞法已心生愛敬歡喜踴悅。如法修行種諸善根。以此善根身壞命終。得生善道諸天人中。阿難。汝觀如是諸惡比丘。當以信心捨家出家。得出家已貪著衣缽。六種因緣墮三惡道。在家俗人爲苦所惱尙生敬信。以信善根得生善道。是故阿難。應正身律儀口律儀。意律儀。當作是念。願我敬信速得具足。願我深心正直具足。願我身心具善思惟。何以故。阿難。身口意業不善思惟。有五種過。何者爲五。一者妄語。二者兩舌。三者綺語。四者貪欲。五者身壞命終。墮三惡道生地獄中。阿難。善思惟者。當得五種功徳利益。何者爲五。一者不妄語。二者不兩舌。三者不綺語。四者不貪欲。五者身壞命終。得生善道諸天人中。復次阿難。若人鬥諍毀呰言訟違競相對。心不調柔濁心變壞者。有五過失。一者妄語。二者兩舌。三者於諸持戒不生敬信。四者晝夜憂苦惡意而住。五者身壞命終墮三惡道生地獄中。阿難。若復有人心住慈善。當得十一種功徳利益。何者十一。一者睡眠得安隱。悟則心歡喜。二者不見惡夢。三者人非人愛。四者諸天擁護。五者毒不能害。六者刀箭不傷。七者火所不燒。八者水所不溺。九者常得好衣肴膳飲食牀座臥具病瘦湯藥。十者得上人法。十一者身壞命終得生梵天。阿難。心住慈善。得此十一功徳利益。是故阿難。若我現在及滅度後。自然法燈自作法歸。莫求他燈莫求他歸。阿難。云何比丘自然法燈自作法歸。不求他燈不求他歸。阿難。若有比丘觀內身。循身觀勤精進。系念一心除世貪憂。如是觀內身。循身觀觀內受內心內法。勤精進系念一心除世貪憂。阿難。是爲比丘自然法燈自作法歸。不求他燈不求他歸。是故阿難。我爲導師於諸聲聞。所應作者我已作竟。汝等今者應如是作。此是我之教法。當於阿蘭若處。冢間樹下空捨露地。應當一心勤修止觀。思滅苦本愼莫放逸。汝若放逸後必憂悔。爾時世尊。說是偈言。

我已說正道

拔諸無智箭

汝今應勤修

諸佛所說法

爲淨諸見故

除此更無道

修者得解脫

能斷諸魔縛

若能修此行

如佛之所說

能度一切苦

得滿諸佛願

爾時世尊說是經已。慧命阿難及諸比丘諸來大眾。及諸天人阿修羅乾闥婆一切世間。聞佛說已隨順悲喜。舉手拍頭椎胸號叫。悲啼流淚頂戴奉行。

大悲經卷第五

