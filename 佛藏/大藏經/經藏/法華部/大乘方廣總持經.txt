大乘方廣總持經

隋毗尼多流支譯

大乘方廣總持經一卷

隋天竺三藏毗尼多流支譯

如是我聞。一時佛在王捨城耆闍崛山中。與大比丘眾六萬二千人俱。菩薩摩訶薩八十億眾。摩伽陀國優婆塞六十億百千人。

爾時世尊夏安居已。臨涅槃時入如法三昧。入三昧已。是時三千大千世界。普徧莊嚴懸繒幡蓋。置寶香瓶眾香塗飾處處徧散千葉蓮花。爾時此三千大千世界億百千眾。諸梵天王及億百千眷屬來詣佛所。到佛所已頭面禮足。合掌向佛卻住一面。復有億百千淨居天子。自在天王大自在天王。龍王夜叉王。阿修羅王迦樓羅王緊那羅王摩睺羅伽王。各與億百千眷屬來詣佛所。到佛所已頭面禮足。合掌向佛卻住一面。爾時十方如恆河沙大威徳菩薩摩訶薩來詣佛所。到佛所已頭面禮足。合掌向佛卻住一面。爾時此三千大千世界。乃至有頂皆悉來集大眾充滿間無空處。爾時復有餘大威力天龍夜叉乾闥婆阿修羅迦樓羅緊那羅摩睺羅伽等皆來集會。

爾時世尊正念現前從三昧起。徧觀大眾欠呿頻申。如師子王如是至三。爾時世尊從其面門出廣長舌。徧覆三千大千世界。是時如來現神通已復觀大眾。爾時一切大眾卽從坐起。合掌作禮默然而住。爾時佛告彌勒菩薩摩訶薩言。阿逸多。如來不久當入涅槃。汝於諸法有所疑者。我今現在。欲有所問今正是時。佛滅度後勿生憂悔。爾時彌勒菩薩摩訶薩白佛言。惟然世尊。善自知時。諸佛如來於一切法皆悉究竟。惟願宣說令此法眼久住於世。爾時會中有大自在天子及八十億淨居天眾。眷屬圍繞頂禮佛足。合掌恭敬而白佛言。世尊。此大乘方廣總持法門。過去無量諸佛如來應供正徧知已曾宣說。惟願世尊。今復敷演利益安樂無量人天。能令佛法久住世間。爾時世尊默然而許。是時大自在天子知佛許已歡喜踴躍。合掌作禮卻住一面。爾時佛告彌勒菩薩摩訶薩言。阿逸多。此大乘方廣總持法門非我獨說。過去未來及今現在十方世界無量諸佛亦常宣說。若有眾生於佛所說言非佛說及謗法僧。而此謗者當墮惡道受地獄苦。爾時佛告彌勒菩薩摩訶薩言。若有善男子善女人發菩提心。於此大乘方廣總持經典。受持讀誦復爲人說。當知是人不墮惡道。

爾時世尊復告彌勒菩薩摩訶薩言。阿逸多。我從成佛夜乃至將入無餘涅槃。於其中間佛身口意。所作所說所念所思惟。頗有忘失起惡業不。彌勒菩薩言。不也世尊。佛言彌勒。如汝所說。我從成道乃至涅槃。於其中間所言所說皆悉眞實無有虛妄。若有愚人不解如來方便所說。而作是言。是法如是是法不如是。誹謗正法及佛菩薩。我說是輩趣向地獄。佛言。阿逸多。於我滅後五濁世中。若有比丘比丘尼優婆塞優婆夷。實非菩薩自謂菩薩。是外道人。曾於過去供養諸佛發願力故。於佛法律而得出家。隨所至處多求親友。名聞利養。恣行穢污棄捨信心。成就惡行不自禁制。不自調伏貪諸利養。於一切法門及出生堅固三昧。皆悉遠離實無所知。爲親屬故妄稱知解住於諂曲。口說異言身行異行。阿逸多。我菩提道於一切眾生。皆悉平等安住大悲。以善方便正念不忘。如來安住無等等力。無障無礙而爲說法。若有眾生作如是言。佛爲聲聞所說經典。諸菩薩等不應習學不應聽受。此非正法此非正道。辟支佛法亦不應學。復作是言。諸菩薩等所修行法。聲聞之人亦不應學不應聽受。辟支佛法亦復如是。復作是言。諸菩薩等所有言說。聲聞辟支佛不應聽受。彼此言行更相違背不與修多羅相應。於如實說眞解脫法不能信受。依彼法者不得生天。何況解脫。阿逸多。我今說法隨其信心而調伏之如恆河沙。阿逸多。我今欲往十方世界隨順說法利益眾生。不爲實非菩薩而作菩薩相者。亦不爲毒惡欺誑少聞之人於我法中作二說者。其二說人或作是言。是菩薩應學是不應學謗佛法僧。是人身壞命終墮於地獄。多百千劫不可得出。設令得出生貧窮家。至於後時𨿽得授記。五濁惡世成等正覺。如我今日於是生死五濁世中成於佛道。以是因緣汝應諦聽。應當信知。隨順惡友所行如是。阿逸多。我念過去無央數劫。彼時有佛名曰無垢焰稱起王如來應供正徧知明行足善逝世間解無上士調禦丈夫天人師佛世尊。出現於世。是時彼佛壽命八萬那由他歲爲眾說法。爾時無垢焰稱起王如來法中。有一比丘名曰淨命。總持諸經十四億部大乘經典六百萬部爲大法師。言辭淸美辯才無礙。利益無量無邊眾生示教利喜。爾時無垢焰稱起王如來。臨涅槃時告彼比丘淨命言。未來世中汝當護持我正法眼。爾時淨命受佛教已。於佛滅後千萬歲中。守護流通諸佛祕藏。於此方廣總持法門受持讀誦深解義趣。於彼世界八萬城中所有眾生。隨其願樂廣爲宣說。爾時有一大城名曰跋陀。往彼城中爲八十億家。隨其所樂而爲說法。是時城中八十億人獲淨信心。一億人眾住菩提道。七十九億人住聲聞乘而得調伏。爾時淨命法師復與十千比丘眾。相隨俱往修菩提行。爾時跋陀城中復有比丘名曰達摩。於大乘經方廣正典。受持千部獲得四禪。惟以方廣空法化彼城中一切眾生。不能以善方便隨欲而說。作如是言。一切諸法悉皆空寂我所說者眞是佛說。彼淨命比丘所說雜穢不淨。此比丘實非淨命而稱淨命。何以故。而此比丘所受諸華。不持供養而自受用。塗香末香亦復如是。淨命比丘愚癡無智。不能知我久修梵行。彼旣年少出家未久。我慢無信多諸放逸。是諸人等無所知曉。謂是淨命持戒比丘。爾時達摩以其惡心謗持法者。身壞命終墮於地獄。經七十劫具受眾苦。滿七十劫已墮畜生中。過六十劫後值遇香寶光佛。於彼法中發菩提心。於九萬世猶生畜生中。過九萬世已得生人中。於六萬世貧窮下賤恆無舌根。其淨命比丘於諸法中得淨信心爲人說法。彼於後時得值六十三那由他佛。恆爲法師具足五通。勸請彼佛轉妙法輪。阿逸多。汝今當知。過去淨命比丘者豈異人乎莫作異觀。今阿彌陀佛是。阿逸多。汝今當知。過去達摩比丘者豈異人乎莫作異觀。今我身是。由我過去愚癡無智毀謗他故受苦如是。我以此業因緣故。處五濁世成等正覺。是故阿逸多。若有菩薩於諸法中作二說者。以是因緣後五濁世成於佛道。其佛國中有諸魔等。於說法時恆作障難。爾時大眾聞佛說已。皆悉悲泣涕淚交流俱發是言。願於佛法莫作二說如達摩比丘。

爾時會中有百菩薩。卽從座起右膝著地悲號墮淚。爾時世尊知而故問彼菩薩言。善男子。汝等何爲悲號如是。爾時諸菩薩等異口同音俱白佛言。世尊。我等自觀亦應有此諸惡業障。爾時世尊作如是言。如是如是。汝亦曾於過去然燈佛所。在彼法中出家修道。是然燈佛滅度之後。時有比丘名曰智積。汝等爾時謗是比丘。因是已來不得見佛。不能發菩提心。不得陀羅尼及諸三昧。後共汝等同時安住菩提之道。汝等善男子。此賢劫最後佛所當獲無生法忍。復於後時過三阿僧祇劫行菩薩道。當得阿耨多羅三藐三菩提。是故善男子。若菩薩見余菩薩。不應生於彼此之心。當如塔想如見佛想。是故菩薩見余菩薩。莫作異念謂非佛想。若起異念爲自侵欺。當受持此莫作異想共相和合。我今觀初發心菩薩不如佛想者。我便欺誑十方現在一切無量阿僧祇諸佛。是故善男子。菩薩未來於五濁世中。得陀羅尼三昧者。一切皆是佛之威力。是故善男子。若有誹謗其法師者。卽爲謗佛等無有異。善男子。佛滅度後若有法師。善隨樂欲爲人說法。能令菩薩學大乘者。及諸大眾有發一毛歡喜之心乃至暫下一渧淚者。當知皆是佛之神力。若有愚人實非菩薩假稱菩薩。謗眞菩薩及所行法。復作是言。彼何所知彼何所解。彌勒。我憶過去於閻浮提學菩薩時。愛重法故爲一句一偈。棄捨所愛頭目妻子及捨王位。何以故。以求法故。如彼愚人專爲名聞耽著利養。自恃少能不往如來傳法人所聽受正法。彌勒。若彼此和合則能住持流通我法。若彼此違諍則正法不行。阿逸多。汝可觀此謗法之人。成就如是極大罪業。墮三惡道難可出離。

復次彌勒。我初成佛以妙智慧廣爲眾生宣說正法。若有愚人於佛所說而不信受如彼達摩比丘。𨿽復讀誦千部大乘爲人解說獲得四禪。以謗他故七十劫中受大苦惱。況彼愚癡下劣之人。實無所知而作是言。我是法師明解大乘能廣流布。謗正法師言無所解。亦謗佛法而自貢髙。若彼愚人於佛大乘。乃至誹謗一四句偈。當知是業定墮地獄。何以故。毀謗佛法及法師故。以是因緣常處惡道永不見佛。以曾誹謗佛法僧故。亦於初發菩提心者。能作障礙令退正道。當知是人以大罪業而自莊嚴。於無量劫身墮地獄受大苦報。以惡眼視發菩提心人故得無眼報。以惡口謗發菩提心人故得無舌報。阿逸多。我更不見有一惡法能過毀破發菩提心罪之重也。以此罪故墮於惡道。況復毀謗余菩薩等。若有菩薩爲諸眾生。能如實說不起斷常。言諸眾生定有定無。亦不專執諸法有無。阿逸多。學菩薩者應如是住。如是住者是諸菩薩淸淨善業。凡所修集皆不取著。若有眾生起執著者。當知是人生五濁世。復有菩薩善隨根欲。能爲眾生種種說法。阿逸多。菩薩如是具足修行六波羅蜜。乃能成就無上菩提。彼愚癡人信己自執作如是說。菩薩惟學般若波羅蜜。勿學餘波羅蜜。以般若波羅蜜最殊勝故。作是說者是義不然。何以故。阿逸多。往昔迦屍迦王學菩薩時。捨所愛身頭目髓惱。爾時此王豈無智慧。彌勒白佛言。世尊。誠如聖說實有智慧。佛告阿逸多。我從昔來經無量時。具足修行六波羅蜜。若不具修六波羅蜜。終不得成無上菩提。如是世尊。佛告阿逸多。如汝所說。我曾往昔於六十劫。行檀波羅蜜尸羅波羅蜜羼提波羅蜜毗梨耶波羅蜜禪那波羅蜜般若波羅蜜各六十劫。彼愚癡人妄作是說。惟修一般若波羅蜜得成菩提。無有是處。彼懷空見故作如是不淨說法。作此說者身口意業與法相違。𨿽解空法爲人宣說。而於空法不如說行。以無行故去空義遠。心懷嫉妒深著利養逾於親戚。阿逸多。我於往昔作轉輪王。捨諸珍寶頭目手足。猶不得成無上菩提。況彼愚人爲飲食故。緣歷他家有所宣說。惟贊空法言己所說。是菩提道是菩薩行。惟此法是余法皆非。復作是言。而我所解無量法師悉皆證知。彼爲名聞自贊己能憎妒明解。阿逸多。我見彼心規求利養以自活命。𨿽有善行經於百劫。尙不能得少法忍心。何況能成無上菩提。阿逸多。我不爲心口相違誑惑之人而說菩提。不爲嫉妒之人而說菩提。不爲傲慢不敬之人而說菩提。不爲無信之人而說菩提。不爲不調伏人而說菩提。不爲邪淫之人而說菩提。不爲自是非他之人而說菩提。阿逸多。彼愚癡人以我慢故自謂勝佛。謗佛所說大乘經典。言是聲聞小乘所說。

爾時佛告尊者須菩提。不應爲二見人說般若波羅蜜。須菩提白佛言。惟然世尊。如佛所說。佛言。如是須菩提。以無著心施是名菩提。須菩提言。如是世尊。佛言。須菩提。不自贊毀他施是名菩提。須菩提言。如是世尊。佛言。須菩提。汝觀愚人起我我見。無慚無愧爲愛親戚。貪求活命好受他施。當知是人專造惡業。

復次阿逸多。菩薩於一切法於一切菩薩法莫生恐怖。於一切辟支佛法亦莫恐怖。於一切聲聞法亦莫恐怖。於一切凡夫法亦莫恐怖。於一切煩惱法亦莫恐怖。於一切盡法亦莫恐怖。於難精進亦莫恐怖。於是於非亦莫恐怖。於作不作亦莫恐怖。於畏不畏亦莫恐怖。於有於無亦莫恐怖。於心非心亦莫恐怖。於覺不覺亦莫恐怖。於業非業亦莫恐怖。於善不善亦莫恐怖。於安不安亦莫恐怖。於解脫不解脫亦莫恐怖。於修不修亦莫恐怖。於法非法亦莫恐怖。於靜於亂亦莫恐怖。於假於實亦莫恐怖。於信不信亦莫恐怖。於善念不善念亦莫恐怖。於住不住亦莫恐怖。如是菩薩於一切法莫生恐怖。阿逸多。我於往昔修如是等無畏法故得成正覺。悉能了知一切眾生心之境界。而於所知不起知相。以我所證隨機演說。能令聞法諸菩薩等獲得光明陀羅尼印。得法印故永不退轉。若於此法不如實知言無善巧。終不得成無上菩提。阿逸多。我爲四天下眾生說此法時。是諸眾生以佛神力。各自見釋迦如來爲我說法。如是次第乃至阿迦尼吒天。彼諸眾生亦謂如來惟爲我說。如一四天下乃至三千大千世界亦復如是。此諸眾生咸作是念。釋迦如來獨生我國。惟爲於我轉大法輪。阿逸多。我以如是大方便力。能於無量無邊世界。常於晨朝徧觀眾生所應化者而爲說法。於中及暮恆以法眼等觀眾生。於彼世界而爲眾生說一切法。如是無量諸佛境界。所有眾生學菩薩者應如是修。若彼愚人於佛所說謗誹正法。妄執自解用爲眞實。若謗法者則不信佛。以此惡業墮於地獄。具受眾苦永不聞法。復次阿逸多。汝當受持如來密教以善方便廣爲人說。

爾時文殊師利童子。福光平等菩薩無疑惑菩薩定發心菩薩。妙心開意菩薩。光明菩薩。歡喜王菩薩。無畏菩薩。心念徧到無邊佛剎菩薩。觀世音菩薩。香象菩薩。滅一切惡業菩薩。住定菩薩。百千功徳莊嚴菩薩。妙音遠聞菩薩。一切智不忘菩薩。大名遠震寶幢莊嚴菩薩。求一切法菩薩。住佛境界菩薩。月光莊嚴菩薩。一切世間大眾莊嚴菩薩。如是等菩薩摩訶薩白佛言。世尊。如是如是誠如聖說。我等於此東方過六十恆河沙佛剎。於諸佛所恭敬禮拜。一一佛剎惟見釋迦如來出現於世。我等於其七日之中徧遊十方。亦見釋迦如來出現於世。不睹余佛。徧遊歷已還歸本土聽受正法。

爾時佛告文殊師利童子。汝今諦觀。如來智慧不可思議。如來境界亦不可思議。如是無等等是如來法。彼愚癡人作如是說。惟一般若波羅蜜。是如來行是菩薩行是甘露行。佛告文殊師利。作此說者與法相違。何以故菩薩行法具足甚難。無著行是菩薩行。無我我行是菩薩行。空行是菩薩行。無相行是菩薩行。文殊師利。如是等行是菩薩行。學菩薩者如是受持。若彼愚人心懷邪見。當知是人不了我法。文殊師利。汝等諸菩薩守護身口。於不善法勿令放逸。堅固其心使不退轉。爲諸眾生具足說法。亦當自身住於法中。我從久遠阿僧祇劫。具足成就無上菩提。以善方便廣爲人說。令諸眾生遠離惡趣。文殊師利。若有愚人謗微妙法。卽是謗佛亦名謗僧。又作是說。此法是彼法非。如是說者亦名謗法。此法爲菩薩說此法爲聲聞說。作是說者亦名謗法。此是菩薩學此非菩薩學。作是說者亦名謗法。復作是言。過去佛已滅。未來佛未至。現在佛無住。惟我獲得陀羅尼法。作此說者亦名謗法。以謗法故言得陀羅尼者是不淨法。於眞法師毀謗所修。復謗法師𨿽有解慧不如說行。復謗法師行違於道。復謗法師身不持戒。復謗法師心無智慧。復謗法師意無明解。復謗法師言無辯了。復於如來所說文字心無信受。復作是言。此修多羅是此修多羅非。此偈經是此偈經非。此法可信此法不可信。見正說者妄作異論。於聽正法者爲作畱礙。此是行此非行。此成就此非成就。此是時此非時。諸如此說皆名謗法。復次文殊師利。若聲聞說法若菩薩說法。當知皆是如來威神護念力故。令諸菩薩等作如是說。文殊師利。如彼愚人於佛現在猶生誹謗。況我滅後受持我法諸法師等而不被謗。何以故。魔眷屬故。當知是人墮於惡道。如彼愚人貪求利養以活親屬。於如來法心無信念。而復破壞如來教法。彼人親戚以朋黨心。往婆羅門家及長者所。作如是說贊彼愚人。於法於義能知能解。明達根欲善爲人說。受他信施曾無慚愧。以謗法故身及眷屬俱墮地獄。文殊師利。我終不爲無信之人說菩薩行。亦不爲貪著在家之人說淸淨法。不爲二見之人說解脫法。不爲一見之人說出苦法。不爲樂世之人說眞淨法。文殊師利。我於恆河沙等法門。以無著心爲人演說。又於恆河沙等法門。以有著心爲眾生說。若有樂空眾生爲說空法。若有樂智眾生爲說智法。若有樂無相眾生爲說無相法。若有樂有相眾生說有相法。若有樂慈眾生爲說慈法。若有樂因緣眾生說因緣法。若有樂無因緣眾生說無因緣法。此是有威儀法此是無威儀法。此是空法此是有法。此是有爲法此是無爲法。此是攝受法此是覆蓋法。此是凡夫法此是聖人法。此是色法此是不善法。此是愚人法此是定法。佛告文殊師利。如是等一切法是般若波羅蜜道。彼愚癡人在所言說。不依如來眞淨教法謗佛正法。

爾時文殊師利童子白佛言。世尊。如佛所說。如是愚人以近惡友現身起謗。如是世尊。以何因緣能免斯咎。佛告文殊師利。我於往昔七年之中。晝夜六時懺悔身口及與意業所作重罪。從是已後乃得淸淨。經十劫已獲得法忍。文殊師利。當知此經是菩薩乘。未覺悟者能令覺悟。聞說此經若不信受。以此謗因墮於惡道。是諸菩薩明受我法。然後乃可爲人宣說。如是受持能遠惡趣。佛告文殊師利。有四平等法。菩薩當學。云何爲四。一者菩薩於一切眾生平等。二者於一切法平等。三者於菩提平等。四者於說法平等。如是等四法。菩薩當知是四種法。菩薩知已爲眾生說。若有信者遠離惡趣。若不信者當墮惡道。若善男子善女人住此四法。當知是人不墮惡趣。復有四法。云何爲四。一者於諸眾生心無退轉。二者於諸法師而不輕毀。三者於諸智人心不生謗。四者於諸如來一切所說恆生尊重。如是四法若有善男子善女人能善修學。終不墮於諸惡趣中。

復次文殊師利。菩薩以恆河沙等諸佛剎土滿中七寶。於恆河沙劫日日奉施恆河沙等諸佛世尊。若有善男子善女人。能於如是大乘方廣微妙經典乃至一句一偈。讀誦三徧所獲功徳。勝前布施所得功徳。若有誦持此經典者。所獲功徳倍多於彼。設復有人修行布施持戒忍辱精進禪定智慧。六波羅蜜所得功徳亦不能及。文殊師利。如此經典名義廣大無與等者。汝諸菩薩摩訶薩應善修學受持讀誦廣爲眾生分別解說。爾時一切大眾乃至十方諸來菩薩摩訶薩等俱白佛言。世尊。如是如是。如佛所說我等受持。說此法時三十恆河沙諸菩薩等得無生法忍。七十恆河沙諸菩薩等於阿耨多羅三藐三菩提得不退轉。復有六十三億百千那由他三千大千世界一切大眾。聞佛所說心生歡喜。於八十劫度生死流。復於阿耨多羅三藐三菩提不退轉。經六十三劫已具足成就無上菩提。彼諸菩薩及一切大眾。天龍夜叉乾闥婆阿修羅迦樓羅緊那羅摩睺羅伽人非人等。聞佛所說皆大歡喜作禮奉行。

大乘方廣總持經

