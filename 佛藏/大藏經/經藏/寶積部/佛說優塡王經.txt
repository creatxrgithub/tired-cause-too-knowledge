佛說優塡王經

西晉法炬譯

佛說優塡王經

西晉沙門釋法炬奉詔譯

聞如是。一時佛在拘深國。王號曰優塡。拘深國有逝心。名摩回提。生女端正華色世間少雙。父睹女容一國希有。名曰無比。鄰國諸王。羣僚豪姓靡不娉焉。父答曰。若有君子容與女齊吾其應之。佛時行在其國。逝心。睹佛三十二相八十種好。身色紫金巍巍堂堂光儀無上。心喜而曰。吾女獲匹。歸語其妻曰。吾爲無比得婿。促莊飾女將往也。夫妻共服飾。其女步瑤華光。珠璣瓔珞莊嚴光國。夫妻共將女至佛所。妻道見佛迹相好之文光彩之色。非世所有。知爲天尊。謂其夫曰。此人足迹文理乃爾。非世所聞斯將非凡。必自淸淨無復淫欲。將不取吾女無自辱也。夫曰。何以知其然。妻因說偈言。

淫人曳踵行

恚者操指步

愚者足躘地

斯迹天人尊

逝心曰。非爾女人所知。汝不樂者便還歸。乃自將女詣佛所。稽首佛足白佛言。大人勤勞教授。身無供養有是粗女願給箕帚。佛言。汝以女爲好耶。答曰。生得此女顏容實好世間無雙。諸國王豪姓多有求者不以應之。竊見大人光色巍巍非世所見。貪得供養故宜自歸耳。佛言。此女之好爲著何許。逝心曰。從頭至足周徧觀之無不好也。佛言。惑哉肉眼。吾觀之從頭至足無一好耶。若頭上有發。但是毛象馬之尾亦皆爾也。發下有髑髏。但是骨屠家豬頭骨亦爾也。頭中有腦者如泥鯹臊送。鼻下之著地莫能蹈者。目者是脆決之純汁。鼻中有涕。口但有唾。腹藏肝肺皆亦鯹臊。腸胃膀胱但成屎尿腐臭難論。腹爲幃囊裹諸不淨四支手足骨骨相拄筋連皮韜。但恃气息以動作之。譬若木人機關作之。旣畢解列其體節節。相離手足狼藉人亦如是。有何等好而云少雙。昔者吾在貝多樹下。第六魔天王莊飾三女。顏容華色天中無比非徒此論。欲以壞吾道意。我爲說身中穢惡。卽皆化成老母形壞不復慚愧而去。今是屎囊欲何所戀急將還去。吾不取也。逝心聞佛所說忽然慚恥無辭復言。又白佛言。若仁不取者更以妻優塡王可乎不。佛不答焉。逝心。卽送女與優塡王。王獲女大悅。拜父爲太傅。爲女興宮。伎樂千人以給侍之。王正後師事佛。得須陀洹道。此女贊之於王。王惑其言以百箭射其後。後見箭不懼都無恚怒。一意念佛慈心長跪向王。箭皆繞後三匝還住王前。百箭皆爾。王乃自驚暢然而懼。卽駕白象金車馳詣佛所。未到下車避從步進稽首佛足。長跪自陳曰。吾有重咎在三尊。所以彼淫妖從欲興邪。於佛聖眾每一惡念。以箭百枚射佛弟子。如事陳之睹之心懼。惟佛至眞無量之慈。白衣弟子慈力乃爾。豈況無上正眞佛乎。我今首過歸命三尊。惟佛弘慈原赦其咎。佛笑曰。善哉王。覺惡悔過此明人行也。吾受王善意。王稽首。如是至三佛亦三受之。王又頭面著地退就坐曰。稟气匈頑忿戾自恣無忍辱心。三毒不除惡行快意。順女妖邪不知其惡。自惟壽終必入地獄。願佛加哀廣說女惡魑魅之態。入其羅网鮮能自拔。吾聞其禍必以自誡。國民巨細得以攺操。佛言。用此問爲且說余義。王曰。餘事異日說之不晚。女亂惑意凶禍之大。不聞其禍何緣遠之。願佛具爲吾釋地獄之變及女人之穢。佛言。具聽。男子有淫之惡卻睹女妖。王曰。善願受明教。佛言。具聽男子有四惡急所。當知世有淫夫。恆想睹女思聞妖聲。遠捨正法疑眞信邪。淫网所綶沒在盲冥。爲欲所使如奴畏主。貪樂女色不覺九孔惡露之臭穢。渾沌欲中。如豬處混不覺其臭。快以爲安不計後當在無澤之獄受痛無極。注心在淫啖其涕唾玩其膿血。珍之如玉甘之如蜜。故曰欲態之士此爲一惡態也。又親之養子懷妊生育。稚得長大勤苦難論。到子成人懼家竭財膝行肘步。因媒表情致彼爲妻。若在異域尋而追之。不問遠近不避勤苦。注意在淫捐忘親老。旣得爲妻貴之如寶。欲私相娛樂惡見父母。信其妖言。或致鬥訟不惟身所從生。孤親無量之恩。斯謂二惡態也。又人處世勤苦疲勞。躬自致財本自誠信敬道之意尊戴沙門。梵志之心覺世非常。布施爲福取妻之後。情惑淫欲愚蔽自擁。背眞向邪專由女色。若有布施之意。𨿽欲發言相呼女色。絕淸淨行更成小人。不識佛經之戒禍福之歸。苟爲淫色投身羅网。必墮惡道終而不攺。斯謂三惡態也。又爲人子不惟養恩。治生致財不以養親。但以東西廣求淫路。懷持寶物招人婦女。或殺六畜淫祀鬼神。飲酒歌舞合會之後。至求方便更相招呼。以遂姦情。及其獲偶。喜無以諭。淫結縛著無所復識當爾之時惟此爲樂。不覺惡露之臭穢地獄之苦痛。一則可笑二則可畏。譬若狂犬不知其非。斯謂四惡態也。佛言。男子有是四惡用墮三塗。當審遠此態免苦耳。復聽說女人之惡。佛便說偈言。

已爲欲所使

放意不能安

習施於非法

將何以爲賢

欲爲畜生行

以欲還自殃

混虫在臭中

不知爲處難

如虫在冥中

不知東以西

結著於淫欲

惡此亦虫論

淫旣不見道

日夜種罪根

現世君臣亂

上下爲迷昏

王法爲錯亂

正法爲迷樊

農夫捨常業

賈人爲珍連

現世更牢獄

死復入太山

當受百種毒

其痛難可當

洋銅灌其口

山連笮其身

此輩有百數

難可一一陳

常在三惡道

宛轉如車輪

若世時有佛

而已不得聞

女人最爲惡

難與爲因緣

恩愛一縛著

牽人入罪門

女人爲何好

但是屎尿囊

何不諦系視

爲此而狂荒

其內甚臭穢

外爲嚴飾容

家有含毒蠍

劇如蛇以龍

譬如錦韜牟

羅縠綶鋒鋩

愚者睹其表

玩之以自殃

智者覺而捨

癡者致死傷

淫欲亦如是

抱刃以自喪

睹新卽厭故

所樂亦無常

言爲刀斧截

笑爲棘以荊

內懷臭穢毒

飾外以華香

癡人貪其味

不惟後受殃

譬若鴆毒藥

以和甘露漿

所向無不壞

飲之皆僕僵

亦如薪得火

艸木被重霜

睹表不計裏

是爲最非詳

女毒甚於是

艸乃見形傷

絕欲以求道

故有淫欲情

其形甚易見

癡人情不絕

羅网四面張

去道如絲髮

人本淸淨種

如魚處深淵

智者乃自覺

著网不得還

欲网甚於是

結縛甚欲堅

投身置荊棘

可得脫其身

譬若饑猿猴

望見熟甘果

專心投色欲

是輩百向墮

亦如魚食鉤

飛蛾入燈火

愚者見歡喜

不惟後受禍

佛說如是。優塡王歡喜卽以頭面著地。白佛言。實從生以來不聞女人之惡乃爾。男子。悖亂隨之墮罪。但不知故不制心意從今已後終身自悔。歸命三尊不敢復犯。爲佛作禮歡喜而去。

佛說優塡王經

