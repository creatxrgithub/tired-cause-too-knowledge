大聖文殊師利菩薩佛剎功徳莊嚴經

唐不空譯

大聖文殊師利菩薩佛剎功徳莊嚴經卷上

開府儀同三司特進試鴻臚卿肅國公食邑三千戶賜紫贈司空謚大鑑正號大廣智大興善寺三藏沙門不空奉詔譯

如是我聞。一時薄伽梵。住王捨城鷲峯山中。與大苾芻眾一千人俱。菩薩八萬四千。皆於無上正等菩提。得不退轉。所謂慈氏菩薩。文殊師利菩薩。觀自在菩薩。得大勢菩薩。而爲上首。復有七十二俱胝諸天眾俱。皆悉住於菩薩之乘。復有天帝釋。娑訶世界主大梵天王。與其眷屬四萬天眾俱。亦皆住於菩薩之乘。

復有四阿蘇羅王。所謂毗摩質多羅阿蘇羅王。末利阿蘇羅王。驢肩阿蘇羅王。歡喜阿蘇羅王。與百千阿蘇羅眷屬俱。

復有六萬二千諸大龍王。所謂難陀龍王。鄔波難陀龍王。水天龍王。摩那斯龍王。地持龍王。無熱惱龍王。蘇迷盧龍王。伏魔龍王。月上龍王。如是等而爲上首。復有四大天王。所謂持國天王。增長天王。廣目天王。多聞天王。與百千藥叉眷屬俱。所謂金毗羅大藥叉。阿吒嚩俱大藥叉。鍼毛大藥叉。妙慧大藥叉。形相大藥叉。徧形藥叉。不動藥叉。如是等而爲上首。

時王捨城國王大臣。及諸四眾。天龍藥叉人非人等。各以衣服飲食臥具醫藥種種資具。於如來所恭敬尊重而爲奉獻。

爾時世尊受王請食。於晨朝時著衣持缽。與諸苾芻及於天人百千之眾前後圍繞。向王捨城未生怨王宮。以佛威神力故。大神境通放百千種妙色光明。百千音樂同時俱奏。雨眾妙華。烏缽羅華。缽頭摩華。俱勿頭華芬陀利華。繽紛而下是時如來以神通力。隨按足處湧寶蓮華大如車輪。白銀爲莖黃金爲葉。吠琉璃寶以爲其須。於華臺中有化菩薩結加趺坐。是諸菩薩。與寶蓮華俱繞王捨城。右旋七匝而說頌言。

商主利益世間者

拔濟有情爲福田

釋雄寂靜大威徳

世尊今當入此城

若有樂求生天眾

解脫生老病死苦

欲求摧伏魔羅軍

應當供養釋師子

牟尼名號甚難聞

多俱胝劫行精進

悲湣世間作利益

大仙今入此王城

無量無邊劫行施

飲食衣服及車乘

所愛男女並妻子

及捨王位入於城

能施手足與眼耳

捨頭及鼻諸支分

由具一切捨功徳

獲於殊勝薩婆若

善學檀那淨律儀

於戒無缺人中勝

具足忍辱勝功徳

寂靜心意今入城

修習精進俱胝劫

厭離悲湣觀世間

入於禪定住寂靜

是大梵音今入城

無量智慧無等倫

猶若虛空無有際

善忍功徳戒亦然

如是勝行皆淸淨

勤勇摧伏魔羅眾

獲不動慧無憂惱

微妙法輪依教轉

大法自在今入城

其有樂求我善逝

三十二相以莊嚴

彼菩提心行願成

應往親近而供養

斷欲嗔癡諸煩惱

乃餘覺觀惡思欲

速辦無量供養具

應當親近於大師

若人欲求梵天位

釋提桓因大自在

以妙供具諸天樂

應當奉獻大牟尼

欲求輪王王四洲

獲得七寶願成就

具足千子皆勇猛

應當供養人中尊

欲求長者及小王

獲得資財無有盡

顏貌端嚴勝眷屬

應速往供於牟尼

若有修行解脫者

樂聞殊勝大仙法

是故汝當速往聽

於此難聞今得聞

爾時王捨大城。及百千村邑聚落。聞此頌警覺已。其中男女童男童女。各賫華香燒香塗香末香華鬘。並金銀花幢幡商佉鼓角弦管種種音樂。一心思惟願佛攝受。踴躍歡喜恭敬供養。於是世尊將入城時。卽舉右足按城門閫。城中之地六種震動。諸天及人百千音樂不鼓自鳴。雨天妙花。城中有情盲者得視。聾者得聞。狂者得本心。裸者得衣服。饑者得飲食。貧者得資財。當此之時。亦復不爲貪欲嗔恚愚癡慳吝嫉妒忿慢之所逼惱。慈心相向猶如父子。彼樂音中而說頌曰。

世尊十力入於城

是大丈夫釋師子

剎那皆獲大安樂

盲者得視聾得聞

狂者復心無散亂

裸露之者獲衣服

所有饑渴得飲食

貧窮之人獲財寶

無量諸天在虛空

恭敬禮拜而贊嘆

雨花供養如來月

鼓角商佉諸樂音

以佛入城悉皆奏

其城中地六種動

見者奇特懷悅意

貪愛嗔癡而不逼

慳嫉慢等悉皆除

慈心相向如父子

如來十力入城時

人民安樂悉歡喜

音樂不鼓皆自鳴

獲得非常極喜悅

皆以如來威神故

天人蘇羅世間眾

如是多種俱時現

奇特殊勝不思議

當於世尊入城時

廣作多人利益事

爾時世尊入王捨城。時有居家菩薩摩訶薩。是豪姓長者之子名摧過咎。於里巷中遙睹世尊。相好奇特端嚴澄睟。諸根寂靜觀者無厭。住奢摩他最上調伏。防護諸根如善調象。正念不亂如淨泉池。三十二相八十隨好。莊嚴其身。時彼菩薩。見如來色相端嚴成就。極生尊重淨信之心。便往佛所稽首雙足。右繞三匝卻住一面。時推過咎菩薩摩訶薩。於世尊前合掌恭敬而白佛言。世尊菩薩成就幾法。速得阿耨多羅三藐三菩提心。隨所悕求。淨佛國界嚴淨佛剎。

於是世尊。爲欲哀湣推過咎故。知化緣將至。於衢路中住。時有無量百千俱胝人眾。皆詣佛所稽首佛足合掌而住。於虛空中。復有無量百千諸天。禮敬世尊。時薄伽梵。告推過咎菩薩摩訶薩言。菩薩成就一法。速疾證得無上菩提。隨其意樂獲淨佛剎。云何一法。善男子菩薩摩訶薩。於一切有情起大悲湣。增上意樂應發無上菩提之心。云何增上意樂。善男子增上意樂者。若發菩提心已。不應起少不善法行。云何少不善法行。謂不行貪愛。不行嗔恚不行愚癡。若住居家。威儀不應行調戲行。若出家者。不應求恭敬利養。善住出家所修行法。謂一切法如實通達。云何一切法如實通達。善男子一切法者。謂蘊處界。云何通達五蘊。應觀五蘊如幻遠離空性無所緣。寂靜不生不滅。作如是通達。亦不見通達者。亦無所見無知無思。亦無分別及所分別。一切分別寂滅通達。名爲菩薩摩訶薩正行不捨有情。何以故彼自知其法。如是爲他有情。演說有情及法皆不可得。善男子由一法成就故。速證無上正等菩提。則能圓滿淨佛剎土。說此佛剎功徳莊嚴成就法門時。摧過咎菩薩。得無生法忍。歡喜踴躍上升虛空。髙七多羅樹。於彼眾中二千有情發菩提心。一萬四千諸天及人。遠塵離垢於諸法中得法眼淨。於是世尊熙怡微笑。從其面門放靑黃赤白紅紫等光。照無量無邊世界。照已還來繞佛三匝而從頂入。是時具壽阿難陀。卽從座起整現衣服。偏袒右肩右膝著地。於世尊前說伽陀曰。

諸法自在到彼岸

十力導師最勝尊

一切智者世普聞

惟願今說現微笑

牟尼云何覺過去

云何未來悉覺悟

現在云何而覺知

惟願演說現微笑

一切有情之心行

下中最上之差別

解脫諸想到彼岸

惟願調禦說笑因

億那庾多諸天來

禮敬世尊而合掌

於大眾中生渴仰

惟願牟尼說妙法

智到於彼岸

愆過不可得

知一切勝行

何緣而現笑

如是憶俱胝

求法諸天眾

無量諸苾芻

皆來聽正法

供養發願故

無量種音聲

一切皆渴仰

願佛除疑惑

佛告具壽阿難陀。汝今見此摧過咎菩薩摩訶薩上升虛空。髙七多羅樹不。阿難陀白佛言。世尊已見修伽陀已見。佛言阿難陀此摧過咎菩薩。卻後過於六十二阿僧企耶百千劫。於此三千大千世界離熱惱劫中。當得成阿耨多羅三藐三菩提。號寂靜調伏音聲如來應正等覺。阿難陀彼寂靜調伏音聲如來。佛剎功徳莊嚴。及以聲聞菩薩之眾。亦如不動如來妙喜世界。而無異也。是時世尊說是法已從於彼處漸次而往未生怨王宮。到已與苾芻眾。各隨次第敷座而坐。時未生怨王。知其世尊並苾芻僧坐已。卽以種種飲食色香美味。手自斟酌供供世尊及苾芻僧。悉令充足。復以上妙衣服。奉上如來及苾芻眾。爲佛及僧躬自披擐。披擐已訖爲佛作禮。卽於佛前。退就一面處於卑座而白佛言。世尊忿恨及覆並諸過咎。及以無知從何而生從何而滅。

佛告大王。忿恨及覆並諸過咎。皆從我我所生。我我所者。於無處建立。若不知功徳及以過患名爲無知。若如實知我我所者。智與非智不能施設。是故大王應如是學。一切有爲法。本無來去亦無言說。大王法無來去。無來去法不生不滅。無生滅者則名爲智。而是無智亦名爲智。何以故諸法入出互不相知。若無所知名之爲智。

爾時未生怨王白佛言。世尊甚奇甚特。如來應正等覺如是善說。我今寧可聞法中天。不願不聞壽命長遠。是時大王。復諸世尊晡時說法。爾時世尊。卽便聽許飯食已訖。而收衣缽往靈鷲山。洗足敷座入三摩地。於時世尊爲欲說法。於其晡時從三摩地起。時具壽舍利子及諸大聲聞皆從定起。時文殊師利童眞菩薩。亦從定起與四萬天子俱。慈氏菩薩與五千菩薩眾俱。師子勇猛雷音菩薩與五百菩薩眾俱。皆從定起。領諸眷屬前後圍繞。詣靈鷲山頭面禮佛。各各敷座退坐一面。

時未生怨王。與諸眷屬前後圍繞。往靈鷲山詣如來所。稽首佛足退坐一面。時王捨城。復有無量百千有情。悉皆共往鷲峯山中。至如來所稽首佛足退坐一面。

爾時舍利子。以佛威神力故。從座而起。偏袒右肩右膝著地。合掌向佛而白佛言。世尊如來。適於王捨大城四衢路中。已爲摧過咎菩薩摩訶薩。略說菩薩摩訶薩圓滿佛剎功徳莊嚴。善哉世尊惟願廣說。如諸菩薩行菩薩行。勿令退轉無上菩提。獲一切智摧伏魔羅。降諸外道淨諸煩惱嚴淨佛剎滿其願已。起善巧慧離於佛地。住於聲聞及緣覺地。善轉法輪修諸波羅蜜。令其獲得薩婆若智。現爲菩薩與無量無數有情作大利益。於此會中有求菩提。善男子善女人。得親從佛聞說妙法歡喜踴躍。彼歡喜已如說修行。爾時世尊作是思惟。我今現起如是神通。由此神通現行境界。普徧十方卽放多百千光明。一一光明。於多佛剎作那庾多百千光明。照曜於彼諸剎土中。映蔽日月。是其光明映奪眼根。所有諸天龍藥叉摩尼電火等光。悉不復現。亦無地獄色相及余有情光明。乃至十方諸世界中輪。圍山大輪圍山。目眞鄰陀山大目眞鄰陀山。蘇迷廬山王。及余黑山墻壁樹林。以佛光明而照曜。故悉皆透徹。

爾時世尊。於斯光已作謦欬聲。警覺十方無量世界。是時東方去此世界。過八十四殑伽沙數諸佛剎土。有世界名普徧。彼土有佛。號吉祥積王如來應正等覺。今現住世。彼佛剎中不聞聲聞緣覺之名。惟有淸淨大菩薩眾充滿其國。一一菩薩各有百俱胝不退轉菩薩摩訶薩。前後圍繞而爲眷屬。彼世界中有一菩薩摩訶薩。名爲法勇。以何義故名爲法勇。彼吉祥積王如來處眾說法。法勇菩薩聞說法已。上升虛空髙七多羅樹。自隱其身爲眾說法。所謂菩薩藏法門陀羅尼金剛句。時彼眾會咸作念言。一切諸法惟有其聲。善男子何以故。不見其身而聞其聲。出如是聲色成就不現。如色聲亦爾。如聲一切法亦爾。無量菩薩而獲得忍。以是義故名爲法勇。時法勇菩薩摩訶薩。見大光明聞謦欬聲。卽時往詣吉祥積王如來所。頭面禮足退住一面白佛言。世尊以何因緣。於世間中有大光明。及聞大謦欬聲。昔未曾有。時吉祥積王如來告言。善男子西方去此。過八十四殑伽沙數佛剎。有世界名娑訶。佛號釋迦牟尼如來應正等覺。今現住世。爲欲召集十方世界俱胝那庾多諸菩薩故。而令聽法。一切毛孔放此光明及謦欬聲。法勇菩薩卽白吉祥積王如來言。世尊我今欲往娑訶世界。禮拜瞻睹供養承事釋迦牟尼如來應正等覺。兼欲見彼諸菩薩眾及聽法故。佛言可往今正是時。法勇菩薩卽與六十俱胝大菩薩眾。前後圍繞從彼土沒。猶如壯士屈伸臂頃。現此界中。是時法勇菩薩摩訶薩。作是思惟。今我作何神境通故。往彼禮拜親覲供養釋迦牟尼如來。作是念已卽入一切莊嚴三摩地。由是三摩地神境通威力故。令此三千大千世界。滿中妙花積至於膝。百千音樂同時俱作寶幢幡蓋種種莊嚴。復以妙香普薰此界。猶如他化自在天宮。是時法勇菩薩現神通已。與諸菩薩詣釋迦牟尼如來所。頭面禮足右繞三匝。隨所來方以願力故。化現蓮花而坐其上。

爾時南方去此。過九十六俱胝那庾多佛剎。有世界名離塵。彼現有佛號師子勇猛奮迅如來應正等覺。而爲無量大菩薩眾恭敬圍繞。彼世界中有一菩薩摩訶薩名曰寶手。以何義故名爲寶手。謂彼菩薩於諸佛土化有情時。卽以右手徧捫若干諸佛世界。卽隨所欲而能成辦。從其手出佛法僧聲施戒忍進禪定智慧慈悲喜捨之聲。及余種種百千俱胝那庾多法寶之聲。以是義故名爲寶手。

爾時寶手菩薩摩訶薩。見大光明聞謦欬聲。昔所未聞昔所未見。卽詣師子勇猛奮迅如來所。頭面禮足白佛言。世尊以何因緣而有此瑞現大光明。及聞如是大謦欬聲。佛言善男子北方去此。過九十六俱胝那庾多佛剎。有此界名娑訶。佛號釋迦牟尼如來應正等覺。今現住彼於一切毛孔放大光明。作謦欬聲爲欲演說佛剎功徳莊嚴。今無數菩薩。各取本願佛剎莊嚴故現斯瑞。爾時寶手菩薩。又白師子勇猛奮迅如來言。我今欲往娑訶世界禮拜親覲供養承事釋迦牟尼如來。並見諸菩薩及聽法故。佛言何用往彼雜染世界。寶手菩薩白佛言。世尊釋迦牟尼如來應正等覺。見何義利取彼雜染世界。而乃不取淨佛國土。佛言善男子。彼佛世尊。昔於長夜作如是言。願我速得成就大悲。常於蔽惡有情之中。成無上正覺轉妙法輪。寶手菩薩復白師子勇猛奮迅如來言。世尊彼釋迦牟尼如來。乃能往昔發是大悲難發之願。現於如此惡世界中。如是慈尊甚爲難遇。我今當往禮拜親覲。佛言可往今正是時。然汝詣彼應善謹察無自毀傷彼佛菩薩𨿽爲難遇。其餘有情心行險詖難可調伏。寶手菩薩復白佛言。彼土𨿽有忿恨怨仇無傷於我。假使一切有情盡未來際。於俱胝劫嗔恨罵辱。乃至刀杖瓦石打擲。悉能受之終不加報。時師子勇猛奮迅如來。告一切眾菩薩言。諸善男子汝等若能如寶手菩薩被忍辱甲冑者。可與俱往娑訶世界。師子勇猛奮迅如來說是語已。寶手菩薩一心一意與彼會中無量菩薩前後圍繞。於彼剎沒現此界中。時寶手菩薩卽作是念。今我以何神通境界。禮拜釋迦牟尼如來。云何安樂無量有情。作是念已卽作神通現行境界。而以右手覆此三千大千世界。從於手中雨諸飲食衣服車乘金銀琉璃眞珠珂貝珊瑚璧玉。隨諸有情心所悕願。悉能充滿。樂聞法者卽從手中而得聞法。復使無量聞法有情現證眞實。亦令無數有情受勝妙樂。是時寶手菩薩摩訶薩。作如是神通境界已。與諸菩薩往詣釋迦牟尼如來所。頭面禮足。右繞三匝。隨所來方以願力故。化現蓮華而坐其上。

爾時西方去此。過九十俱胝那庾多百千佛剎。有世界名寶藏。彼土有佛號寶積王如來應正等覺。今現住彼。其佛剎土。淸淨琉璃之所成就。無有聲聞緣覺。惟是淸淨大菩薩眾。去來坐立於琉璃地皆見寶積王如來。分明顯現猶如淸淨明鏡睹其面像。諸是菩薩於彼地中見佛世尊。亦復如是見已請法。佛便爲說往昔本願。彼諸菩薩聞法得忍。彼寶積王如來。常於眉間毫相摩尼寶中放大光明。徧照彼剎日月光明。悉皆映蔽不辦晝夜。以花開合方辦晝夜。時彼寶積王如來剎中。有一菩薩摩訶薩名殊勝願慧。遇釋迦牟尼如來光明照觸。聞謦欬聲。便詣寶積王如來所。頭面禮足退住一面白佛言。世尊以何因緣於世間中。有如是謦欬之聲及大光明。佛言善男子東方去此。過九十俱胝那庾多百千佛剎。有世界名娑訶。佛號釋迦牟尼如來應正等覺。爲欲召集十方世界俱胝那庾多菩薩。令其聞法。徧於毛孔放大光明。作謦欬聲。時殊勝願慧菩薩摩訶薩。聞是語已又白佛言。世尊我今欲往娑訶世界。禮拜親覲供養承事釋迦牟尼如來應正等覺。並見彼諸菩薩及聽法故。佛言可往今正是時。爾時殊勝願慧菩薩摩訶薩。卽與諸菩薩。於剎那頃來到娑訶世界。時殊勝願慧菩薩。卽作是念。今我以何神變。往彼親覲釋迦牟尼如來。作是念已入三摩地。由此三摩地神境通故。令此三千大千世界傍生焰魔界苦。悉皆停息。於剎那頃獲得無上殊勝安樂。及地獄火悉皆殄滅餓鬼畜生及焰魔界有情。所有饑渴皆獲飽滿。於剎那間便得安樂。猶如苾芻入初靜處。當於是時。無一有情而爲貪恚愚癡忿恨惱害慳慢嫉妒矯誑覆藏之所逼惱。一切諸趣有情。互起慈心及利益心。是時殊勝願慧菩薩。現如是神境通已。與諸菩薩詣釋迦牟尼如來所。頭面禮足右繞三匝。隨所來方以願力故。化現蓮花而坐其上。

爾時北方去此。過六萬三千佛剎。有世界名常莊嚴。彼現有佛號生娑羅帝王。彼世界中無有在家衣俗服者。一切菩薩皆服袈裟。而彼世界尙不聞有女人之名況胎生者。一切皆著袈裟之服。結加趺坐蓮花化生。彼佛世尊爲諸菩薩。常說性印法門。云何名爲性印法門。所謂發菩提心。卽爲滿足菩薩律儀。卽入菩薩藏陀羅尼根本處。心不散動能行舍故卽入空性三摩地。住於正行故卽入無相三摩地。無所悕望故卽入無願三摩地。性離貪欲故通達蘊處界。於悕望事而得覺悟。而於佛智正願無生。乃至通達一切法。於一切法分別無分別。悉皆斷除。由於彼等作如是見。是故名爲性印法門。於彼會中有一菩薩摩訶薩。名相莊嚴星宿積王本願殊勝。若有眾生見其身者。必定當得三十二相。時彼菩薩遇佛光明聞謦欬聲。便詣生娑羅帝王如來所。頂禮雙足右繞三匝。退住一面白言。世尊以何因緣。有大光明及謦欬聲。彼佛告言。善男子於此南方。過六萬三千佛剎。有世界名娑訶。佛號釋迦牟尼如來應正等覺。於一切毛孔放此光明作謦欬聲。爲欲召集十方無數世界諸大菩薩令聽法故。相莊嚴星宿積王菩薩言。以何因緣名爲娑訶世界。佛言彼之世界。能忍貪恚愚癡及諸苦惱。是故名爲娑訶世界。相莊嚴星宿積王菩薩言。彼娑訶世界諸有情等。毀罵捶打皆能忍受耶。佛言。善男子。彼佛世界諸有情等。少能成辦如斯功徳。而多隨順貪恚愚癡怨恨纏縛。彼菩薩言。若如是者。彼之世界不應名娑訶也。佛言相莊嚴星宿積王。彼佛剎土亦有行菩薩乘。諸善男子及善女人。已曾供養無量諸佛成就忍辱。將護有情善自調伏。若諸有情以眾苦具。而來加害悉能含忍。終不放逸貪恚愚癡。善男子由有如此諸善丈夫。是故彼界名曰娑訶。又彼釋迦牟尼如來。世界之中亦有有情具足眾惡。少能悔過其心粗獷而無愧恥。不敬佛不重法不愛憎。當墮地獄傍生餓鬼。彼釋迦牟尼如來。於此下劣有情之中。悉能忍受罵辱嫌恨誹謗惱亂惡言怨憎心。如大地不可動搖無所違逆。若得供養及以不得心無髙下亦無憎愛。是故彼界名爲娑訶。

爾時相莊嚴星宿積王菩薩。又白佛言。世尊我等今者得大善利。不生於彼蔽惡下劣有情之中。佛言善男子莫作是說。何以故。東北方有世界名千莊嚴。彼現有佛號大自在王如來應正等覺。其土有情皆悉具足一向安樂。譬如苾芻入滅盡定。彼之安樂亦復如是。若諸有情於彼佛剎。百俱胝歲修諸梵行。不如於此娑訶世界。一彈指頃於諸有情起慈悲心。所獲功徳尙多於彼。何況能於一日一夜住淸淨心。爾時相莊嚴星宿積王菩薩白佛言。世尊我等欲往娑訶世界。禮拜親覲供養承事釋迦牟尼如來應正等覺並見彼諸菩薩及聽法故。佛言可往今正是時。爾時相莊嚴星宿積王菩薩摩訶薩。與百俱胝菩薩從彼土沒。於剎那頃到娑訶世界。卽時相莊嚴星宿積王菩薩。便作是念。今我以何神通之力。供養禮覲釋迦牟尼如來。作是念已以自神境通。於虛空中化成寶蓋。覆此三千大千世界。百千萬億珠瓔寶幡周匝垂布。於其蓋中雨種種華。百千音樂不鼓自鳴。復令此會苾芻苾芻尼鄔波索迦鄔波斯迦天龍藥叉健達嚩阿蘇羅﹝卄／﹝阿﹣可﹢辛﹞／木﹞路荼緊捺﹝口﹡洛﹞摩呼羅伽人非人等。各自見身具三十二相。現寶蓋中。爾時相莊嚴星宿積王菩薩。作如是神境通已。與諸菩薩詣釋迦牟尼如來所。頂禮雙足右繞三匝。隨所來方以願力故。化現蓮華而坐其上。如是乃至徧於十方。各有無量阿僧祇佛剎中無量阿僧祇百千億菩薩。見大光明聞聲欬聲。皆問彼世尊而來此土。頭面禮佛各坐一面。亦復如是。又此三千大千世界。天龍藥叉健達嚩阿蘇羅﹝卄／﹝阿﹣可﹢辛﹞／木﹞路荼緊捺﹝口﹡洛﹞摩呼羅伽。乃至釋梵護世及余大威徳諸天等。皆見光明聞謦欬聲。咸來佛所頂禮雙足卻坐一面。

爾時世尊。作如是神通現行已。十方阿僧祇俱胝無量無邊。百千那庾多佛剎。所有菩薩來集會者。皆見此土功徳莊嚴。並佛身量菩薩聲聞。及受用具名與自剎悉皆同等。一一諸菩薩。各各知自己身在於其中。爾時慈氏菩薩卽從座起。整理衣服。偏袒右肩右膝著地。合掌向佛而說頌言。

無邊智慧十方聞

大光普照人天界

一切有情共度量

無有能測於佛智

十方無量諸菩薩

爲求法故咸來集

住此悉皆瞻敬佛

而皆渴仰大牟尼

如來具戒定慧者

瑞嚴無畏如師子

慧光如日照虛空

名稱普聞諸佛國

諸天龍神與士女

並及苾芻苾芻尼

皆悉合掌而恭敬

願佛哀湣爲說法

過現未來可度者

決定了知是法器

如來善達諸有情

惟願演說除疑惑

云何修行諸佛子

獲得淨剎離塵垢

云何成就於大願

如來爲我廣宣說

云何不染於慳吝

云何不壞於尸羅

云何陵辱而能度

毀罵誹謗皆堪忍

云何勇猛勤精進

修行無倦俱胝劫

無量苦惱諸有情

悉令獲得大安樂

云何專注常等引

住三摩地淸淨心

而能不染於諸境

猶如蓮華不著水

云何能說甚深法

通達出世之智慧

云何降伏魔羅軍

究竟證於無上覺

大聖文殊師利菩薩佛剎功徳莊嚴經卷上

大聖文殊師利菩薩佛剎功徳莊嚴經卷中

開府儀同三司特進試鴻臚卿肅國公食邑三千戶賜紫贈司空謚大鑑正號大廣智大興善寺三藏沙門不空奉詔譯

爾時如來。告慈氏菩薩摩訶薩言。汝今爲佛嚴辦法座。我當升已。說往昔意樂所修諸行。善巧出生諸佛剎土功徳莊嚴。趣向正行法門。時慈氏菩薩。卽作是念。今者世尊以何義故。令我嚴座。不使阿難陀大目揵連等。云何棄捨彼諸聲聞緣覺。將非惟爲淸淨諸菩薩說。或彼聲聞緣覺。於此法門而非器故。爲菩薩故令我敷座。

爾時慈氏菩薩摩訶薩。卽作神通現行境界。由此通故化師子座。髙四萬逾繕那。以無量寶周匝鈿飾。以天妙衣而敷其上。其衣柔軟而觸之者。獲得安樂從其座。出種種光明照此三千大千世界。是時如來。從本座起而升此座。三千大千世界。六種振動有異於常。

爾時世尊。告具壽舍利子。菩薩成就四法。能令所願皆得滿足。云何爲四。一者發趣菩提意樂。二者於諸有情起悲湣心。三者發起精進。四者近善知識菩薩由成就此四法故。圓滿大願。復次舍利子。菩薩成就一法。不退大願淨剎成就。云何一法是菩薩應當學。不動如來爲菩薩時。本所修行發弘誓願言。我當所在生處。若不出家。則爲欺誑十方諸佛。世尊。如是舍利子。是諸菩薩應隨順學。若佛出世若不出世。一切生處皆悉決定。捨家趣於非家。何以故而諸菩薩最勝利益者。所謂出家。舍利子菩薩摩訶薩。樂出家者。則能攝取十種功徳。云何爲十。一者不著諸欲。二者樂阿蘭若。三者行佛所行。四者不著妻子貪愛財利。五者離惡趣行法。六者習善趣行法。七者而能獲得善根成就。八者積集善根而不退失。九者恆爲諸天之所嘆美。十者常爲非人之所擁護。舍利子樂出家者。則能攝取如是十種功徳。是故舍利子菩薩摩訶薩。欲求正覺者欲解脫有情者。是故常樂出家。如是舍利子是名一法獲得成就不退大願。得隨意樂淸淨佛剎。復次舍利子。菩薩成就二法不退大願。隨其意樂淨佛剎土。云何爲二。所謂菩薩。不樂求聲聞。不樂求聲聞乘。不愛樂聲聞所說法。不樂親近聲聞乘者。不學聲聞律儀戒。不樂宣說共聲聞乘相應之法。亦不勸他行聲聞乘。於緣覺乘亦復如是。惟爲勸發有情成就最上阿耨多羅三藐三菩提。是名爲二。舍利子。若有勸他趣入佛乘。而此菩薩則能攝取十種功徳。云何爲十。一者攝取無聲聞緣覺佛剎。二者得純一淸淨大菩薩眾。三者諸佛世尊之所護念。四者常爲諸佛稱名贊嘆而爲說法。五者於一切事生廣大心。六者若生天上。當作帝釋或梵天王。七者若生人中作轉輪聖王。八者常見諸佛世尊而不遠離。九者爲諸天人之所愛樂。十者獲得不壞眷屬及無量福聚。何以故。舍利子。若有能令三千大千世界諸有情類。一切皆得阿羅漢果或緣覺地。若復有能置一有情於佛菩提。此之功徳甚多於彼。何以故舍利子。若聲聞緣覺出現於世。則不能令佛種不斷。若佛如來不出於世。亦無聲聞及以緣覺。舍利子。以佛世尊出現於世。是故能令佛種不斷則有聲聞緣覺施設。舍利子。由此勸他住菩提心。獲得如是十種功徳。不退大願得隨意樂淸淨佛剎。復次舍利子。菩薩成就三法不退大願。攝取佛剎功徳莊嚴。云何爲三。一者尊重住阿蘭若。二者無所悕望而行法施。三者安住淨戒律儀。舍利子。菩薩安住淨戒律儀。卽能獲得十種無畏。云何爲十。一者入聚落無畏。二者眾中說法無畏。三者食飲無畏。四者出聚落無畏。五者入寺無畏。六者入僧眾無畏。七者安坐無畏。八者詣和尙阿闍梨無畏。九者教誡大眾住慈心無畏。十者受用衣服飲食臥具醫藥資緣之具無畏。

舍利子。所謂安住淨戒律儀。獲得如是十種無畏。

又舍利子。菩薩說法心不悕望。復能攝取十種功徳。云何爲十。一者不爲多欲。二者不求他人識知。三者不求名稱。四者於施主家心不系著。五者不占悕貴族門徒。六者於粗於細而生知足。七者諸天來詣不生驕慢。八者而不退於觀佛作意。九者所說言教爲他信受。十者起念佛心。舍利子。菩薩法施心不悕望。獲得如是十種功徳。

又舍利子。菩薩尊敬住阿蘭若。復能成就十種功徳。云何爲十。一者遠離無益談話。二者樂於寂靜。三者心緣定境。四者不營諸務。五者愛敬諸佛。六者不捨禪定喜樂。七者修梵行時無有障礙。八者少加功用證三摩地。九者所受教法名句文身未曾忘失。十者所聞法義皆悉了知。舍利子。菩薩尊重住阿蘭若。獲得如是十種功徳。若菩薩成就三法。不退大願得隨所樂淨佛剎土。

復次舍利子。菩薩成就四法不退大願。獲隨所樂淨佛剎土。云何爲四。一者實語如說修行。二者常自謙下剪除我慢。三者遠離慳嫉。四者見他榮盛心生歡喜。如是名爲成就四法。又舍利子。菩薩實語有四種功徳。云何爲四。一者口中常出靑蓮華香。二者語業淸淨言辭無礙。三者人天之中以爲準繩。四者攝取諸佛圓滿音聲。舍利子。菩薩實語。獲得如是四種功徳。

又舍利子。菩薩謙下有四種功徳。云何爲四。一者遠離惡趣不受駝驢牛馬狗等諸傍生身。二者不被輕毀。三者惡友怨敵不能淩突。四者常爲人天恭敬禮拜。舍利子。是爲菩薩謙下獲得如是四種功徳。

又舍利子。菩薩遠離慳嫉有四種功徳。云何爲四。一者不忘捨心。二者於饑饉時作大施主。三者常不閉戶。四者見律儀者。於施於受不生嫉妒。舍利子。是爲菩薩遠離慳嫉獲得如是四種功徳。

又舍利子。菩薩見他榮盛心生歡喜。有四種功徳。云何爲四。一者常起是心。爲彼有情被此甲冑。令彼快樂。彼等旣以自福及以己力。獲得財寶而受安樂。而令於我倍生歡喜。二者所有財物王難水火。劫賊惡友無能侵奪。三者隨所生處。財寶男女及其眷屬。皆悉具足。帝王歡喜。何況餘人。四者財寶廣大受用無窮。舍利子。是爲菩薩見他榮盛。心生歡喜獲得如是四種功徳。

復次舍利子。菩薩成就五法。不退大願得隨所樂淨佛剎土。云何爲五。一者菩薩爲淨佛剎。成就莊嚴而應求法。從彼聞法應當咨問菩薩云何。成就如是功徳莊嚴。旣得聞已如說修行。卽應求證眞如實相。

又舍利子。二者菩薩。欲發願生淨佛國土。應當淸淨持淨律儀。由律儀淨故。隨其所願決定得生。旣得生於淨佛剎已。卽應觀察彼土取其相狀。種種莊嚴聲聞菩薩。大眾受用資具旣得相已。深生恭敬而爲合掌詣佛問法。

又舍利子。三者菩薩。取彼廣大佛剎功徳莊嚴。彼佛世尊知其增上意樂。卽便爲說由佛說故。卽能成就廣大佛剎功徳莊嚴。彼聞法已如說修行。

又舍利子。四者菩薩。於事於智而令淸淨。遠離非法。云何事云何智。於能緣所緣遠離聲聞緣覺智故。名之爲智。謂所聞法皆當修行名之爲事。

又舍利子。五者菩薩。知佛自性知剎土自性。云何佛自性云何剎土自性。佛及剎土惟有其名。知其名淸淨。如是知故不生執著。如是舍利子。是爲菩薩成就五法。不退大願獲隨意樂淸淨佛剎。

復次舍利子。菩薩成就六法。速得阿耨多羅三藐三菩提。超越一切世間取淨佛剎。云何爲六。一者此菩薩爲大施主而行舍施。所有愛樂戀著珍玩物等而生愧恥。悉能捨施踴躍歡喜。作是思惟。我行大施圓滿大乘。我當滿足無上菩提。又作是念。不應以斯少分而能獲得無上正覺。如是思惟已。所有榮盛盡皆捨施。乃至身命應當捨施。況餘財產妻子男女而不施耶。何以故。舍利子。薩婆若者。謂何句義。舍利子菩薩摩訶薩。行菩薩行時。於自所有一切皆捨。以是義故。獲得菩提名一切智。又舍利子。二者在家菩薩出家菩薩。若安住淨戒律儀。設爲活命終不毀犯淨戒學處所持律儀。要期功徳回向一切有情。成阿耨多羅三藐三菩提生大歡喜。我是持戒者。於淨戒律儀深生愛樂。晝夜專修梵行安樂。卽佛法現前與理相應得實相觀。住實相觀故得甚深忍。證深忍故卽得正見。由正見故則正修行。由住正修行故厭惡三界。由厭三界故便生怖畏。由怖畏故卽求出離。由懷出離見故作是念言。我旣有如是苦惱。一切有情亦應如是。我應爲彼有情荷玆重擔。令彼獲得究竟安樂。作於如是觀察之時卽得大悲。旣住大悲發大精進。猶如救於頭衣之燃不捨精進。卽能獲得薩婆若智。

又舍利子。三者菩薩。應被忍辱甲冑離於憍慢得大忍力。若遇罵辱及捶打時。忍辱成就不生嗔恨。作是思惟。假使有棒如蘇迷盧山有人執持。而見捶打盡俱胝劫常見惡罵。而我不應起嗔恨心。何以故。彼諸有情未隨佛學。而我欲於佛菩薩學。是故若彼所有打罵。便能增長爾所大悲。我當爲彼有情被弘誓甲冑攝取有情令得解脫離於生死入於涅槃。是故我今不應嗔恨。若被如是忍辱甲冑。卽能獲得十種成就。云何爲十。一者族姓成就。二者財產成就。三者眷屬成就。四者色相成就。五者捨施成就。六者善友成就。七者得聞正法成就。八者如說修行成就。九者臨命終時。得見諸佛承事成就。十者旣見佛已生淨信心成就。舍利子。是爲菩薩十種成就。又舍利子。四者菩薩。發大精進堅固要期。成就善法。被於如是。精進甲冑。作是思惟。爲一一有情盡未來際。於生死中次第修行諸精進行而不疲倦。以善要期爲一切有情。於爾所劫流轉生死。發是精進不捨有情。舍利子。若有菩薩。以十方各如殑伽沙數世界滿中七寶。於念念中奉上如來。如是相續盡未來際。若有菩薩。內懷增上意樂住大悲心。以如是心被精進甲冑。而此功徳復多於彼。舍利子。菩薩具此精進得十種功徳。云何爲十。一者離凡愚行。二者攝取佛行。三者於生死中作過患想。四者由此攝取大悲。五者不退住昔本願。六者少諸疾病。七者不違越三世諸如來故。八者薄淫怒癡。九者隨其所聞於名句文皆悉通達。十者修行成就。舍利子。發精進者獲得如是十種功徳。

又舍利子。五者菩薩。憶念諸佛。世尊由此心得專注。觀於如來常恆得定靜念成就。作是思惟。我應行如來行。若心散動失念。則不能得殊勝之處所謂佛智。是故應當捨離心所攝受一切之物。亦捨一切利養恭敬聚落城邑飲食資生及諸親友。爲欲利益諸有情故不捨有情。樂阿蘭若住寂靜處。獨行無侶如犀一角。住阿蘭若寂靜處已起大慈心。初徧一方二三四方。乃至十方普徧有情。住於慈心。住已則得名爲住禪那者。舍利子。若有菩薩以一切樂具。於殑伽沙劫供養一切殑伽沙諸佛。及苾芻僧並諸眷屬。若有出家菩薩求於寂靜。往阿蘭若而行七步。如此福徳甚多於彼。何以故以能速得大菩提故。舍利子。樂於寂靜住禪那者。則能獲得十種功徳。云何爲十。一者得念。二者得慧。三者得正修行。四者堅志勇猛。五者得迅疾辯。六者得陀羅尼。七者於生於死而得善巧。八者於戒蘊等處而不動搖。九者諸天奉事。十者於他榮盛而不貪羨。舍利子。樂於寂靜住禪那者。獲得如是十種功徳。

又舍利子。六者菩薩。善應了知慧所流出而作是念。慧從何生。謂從淨戒律儀處生。而是慧者能令一切白法增長。是故菩薩應學一切世間智慧。工巧咒術醫方難作難成悉皆徧學。如是學已。復作是念。而今此慧。不能證入離欲寂滅。亦復不能趣向神通及以正覺。非向沙門。非向婆羅門。非向涅槃。是故我今應更徧求法藥工巧。以如是慧令我得彼究竟寂滅。而彼菩薩求諸法本。不見少法能起於法。以不見故住於寂滅。住寂滅故則無熱惱。無熱惱故了知生死。爲於有情而作利益。令諸情滅除眾苦。舍利子。是爲菩薩成就六法。不退大願得隨意樂淨佛剎土。

復次舍利子。菩薩成就七法。不退大願。得隨所樂淨佛剎土。云何爲七。一者自己所有一切皆捨所捨不可得故。二者於戒不缺不思惟戒故。三者忍辱柔和有情不可得故。四者發起精進於身口意不可得。五者成就靜慮不住靜慮故。六者智慧圓滿無分別故。七者隨念諸佛遠離相故。舍利子菩薩。如是成就七法。不退大願獲得一切淨佛剎土種種莊嚴。

復次舍利子。菩薩成就八法。不退大願得隨所樂淨佛剎土。云何爲八。一者心不嫉妒。二者施莊嚴具。三者其心廣大。四者尊敬法師。五者不行邪命。六者平等惠施。七者不自矜髙。八者不輕懱他。舍利子。是爲菩薩成就八法。不退大願得隨意樂淨佛剎土。

復次舍利子。菩薩成就九法。不退大願得隨所樂淨佛剎土。云何爲九。一者具身律儀。二者具語律儀。三者具意律儀。四者令貪欲衰謝。五者令嗔恚衰謝。六者令愚癡衰謝。七者不行欺誑。八者爲堅固善友。九者不輕慢善友。舍利子。菩薩如是成就九法。不退大願得隨意樂淨佛剎土。

復次舍利子。菩薩成就十法。不退大願得隨意樂淨佛剎土。云何爲十。一者菩薩執持妙花。詣如來所或窣堵波興供養時。作是願言。如此妙花色香殊勝。見者欣悅。我成佛時。令我剎中種種妙花徧布其地。及眾寶樹周匝莊嚴。乃至燒香末香塗香。衣服飲食寶蓋幢幡。金銀琉璃眞珠車磲。珊瑚等寶用奉獻時。亦應如是回向佛剎功徳莊嚴。菩薩應當住淨律儀。若住戒者隨心所願皆得成就。

復次舍利子。二者菩薩。觀察自受樂時。作是願言。兼他同受如是之樂。是故菩薩成正覺時。其佛剎中所是有情。悉皆具足一向安樂。

復次舍利子。三者菩薩。不於他發不喜悅言辭。常出善巧語言。作如是願得菩提時。我佛剎中勿令有情聞不悅聲。常使得聞悅意之聲。

復次舍利子。四者菩薩。常勸有情修十善道。所有善根共諸有情。回向薩婆若智得菩提時。我佛剎中悉令成就十善業道。

復次舍利子。五者菩薩。隨所至方眼所見者。有情男女童男童女。一切皆勸令修無上正等菩提。終不贊揚二乘果故。是故菩薩得菩提時。彼佛剎中所生有情。一切皆悉發於無上菩提之心。遠離聲聞緣覺之意。獲得如是淸淨剎土。諸菩薩眾充滿其中。

復次舍利子。六者菩薩。於他利養終不遮斷。見他得利常生歡喜。是故菩薩得菩提時。彼佛剎中所是有情。受用資具恆無斷絕。獲得如是大法光明。

復次舍利子。七者菩薩。若見苾芻苾芻尼。有犯過者終不發揚。但自安住正法之中。是故菩薩得菩提時。彼佛剎中一切無有過失之聲。何以故。以彼大眾皆得淸淨無過失法故。

復次舍利子。八者菩薩。樂法求法不生熱惱。凡所聞法正住修行。得菩提時彼佛剎中。有情樂法皆無熱惱。如所聞法隨順修行。

復次舍利子。九者菩薩。以商佉鼓角弦管種種音樂。奉獻如來窣堵波時。以此善根回向成就佛剎莊嚴。是故菩薩得菩提時。彼佛剎中百千音樂不鼓自鳴。

復次舍利子。十者菩薩。若見失念有情作是願言。令得正念。是故菩薩得菩提時。彼佛剎中一切有情得禪悅食。舍利子。如是佛剎具足功徳。設使如來辯才。或於一劫或過一劫說不能盡。舍利子。然我今者隨諸菩薩之所樂欲。如是略說。令增上意樂者聞已趣向。當獲圓滿佛剎功徳。

復次舍利子。菩薩成就三法。速得無上正等菩提。所求佛剎皆得成就。云何三法。一者住不放逸。二者如所聞法起正修行。三者發殊勝大願。

舍利子。若菩薩成就此三法者。速證無上正等菩提。隨其所樂淨佛剎土皆得圓滿。

爾時具壽舍利子。白佛言世尊。希有如來善說此法。世尊由住不放逸故。獲得一切菩提分法。住正修行故得大菩提以大願殊勝故成就佛剎。

佛告舍利子。如是如是如汝所說。由不放逸故得菩提分法。由住正修行故得大菩提。由發殊勝大願故得淨佛剎圓滿莊嚴。舍利子。如我往昔依勝願故成如是剎。舍利子。我由往不放逸故滿其本願。由正修行故得大菩提。舍利子。若但言說而不修行。尙不能至聲聞之地。何況能得無上菩提。是故舍利子。菩薩應當要期眞實如說修行。於諸學處應如是學。

爾時會中四萬菩薩。從座而起合掌向佛。異口同聲白言。世尊如佛所說。菩薩學處我當隨學。住不放逸成就修行。滿其大願嚴淨佛剎。如是之行我當行之。若諸菩薩隨其所願我當滿足。

爾時世尊熙怡微笑。時舍利子。白佛言世尊以何因緣現此微笑。佛告舍利子。汝見此諸善男子作師子吼不。舍利子言。惟然已見。佛言舍利子。此諸善男子過百千劫。各於異剎得阿耨多羅三藐三菩提。同號願莊嚴。亦如當來師子佛等。其國淸淨與無量壽如來剎土不增不減。惟除壽量。舍利子言。彼諸如來壽量幾何。佛言彼一一佛皆壽十劫。

爾時師子勇猛雷音菩薩。卽從座起偏袒右肩右膝著地合掌向佛白言。世尊。是文殊師利童眞菩薩。諸佛如來常所稱贊。是文殊師利。久如當得無上菩提所得佛剎。當復云何。

佛告師子勇猛雷音菩薩摩訶薩言。善男子汝當自問文殊師利童眞菩薩。師子勇猛雷音菩薩。問文殊師利言。汝於何時當得阿耨多羅三藐三菩提。答言善男子汝何不問我云何住於無上菩提。而乃問我成菩提也。何以故。我於菩提尙猶不住。云何令我證菩提耶。菩提之法不住不證。而我云何有所證住。師子勇猛言。文殊師利。汝豈不爲利一切有情證菩提耶。答言不也善男子。何以故。有情不可得故。若有情可得。我當爲彼有情證於菩提而住菩提。有情壽命及補特伽羅皆無所有。是故我今不住菩提亦不退轉。師子勇猛言。文殊師利。汝豈不住於佛法耶。不也善男子。一切諸法住於佛法。凡所有法無漏無際無相無形。是故佛住於如如。佛所住一切諸法亦復如是。師子勇猛復言。善男子今汝所言。我不住於佛法。我今當問如是之義。應當忍許而爲我說。答言善男子於意云何。爲色求菩提耶。爲色本性。爲色如如。爲色自性。爲色空性。爲色遠離。爲色法性求菩提耶。善男子於意云何。若色是菩提色豈證菩提耶。色本性。色如如。色自性。色空性。色遠離。色法性。證菩提耶。答言不也。文殊師利。色不求菩提。菩提無色。本性無色。如如無色。自性無色。空性無色。遠離無色。法性無色。而證菩提。乃至廣說色法性亦不證菩提。

文殊師利言。善男子於意云何。受想行識求菩提耶。善男子。受想行識證菩提耶。乃至識法性證菩提耶。答言不也文殊師利。受想行識不求菩提不證菩提。乃至識法性。不求菩提不證菩提。文殊師利言。善男子於意云何。離於五蘊有我我所施設耶。答言不也。文殊師利言。善男子。云何二法而證菩提。師子勇猛言。文殊師利。初發心菩薩。聞如是語對文殊師利皆生驚怖。以文殊師利此語。便爲定量此諸菩薩。而作是言。我不求菩提不證菩提。文殊師利言。善男子。一切諸法無有驚怖。於實際中亦無驚怖。佛爲無驚怖者而演說法。若驚怖者彼則生厭。若生厭者彼則離欲。若離欲者彼則解脫。若解脫者則無菩提。若無菩提是則不著。彼若無著是則無去。若無有去是則無來。若無有來則無願求。若無願求則無所求。若無所求則不退轉。若不退轉從何而退從我執退耶。從有情壽命及補特伽羅。若斷若常取相分別而生退耶。彼若退轉無退轉者。云何而退。從空性無相無願實際及諸佛法退耶。從何佛法而退轉耶。謂不離佛法不究竟佛法。無所觀無所出入。無所行亦無表示。惟有其名空無生無滅無去無來。遠離淸淨雜染。無塵離塵不平不等。遠離作意無盡無執著。無等無非等。是爲佛法。善男子。所有佛法此法無法。何以故。其處不可得故。若如是佛法。生者善男子。新發意菩薩。聞此說已心生驚怖。速證菩提。若不驚怖不證菩提。師子勇猛言。文殊師利云何如是密意而說。答言善男子。若驚怖若分別。彼等咸皆證於菩提。如是發心若不發心。爲於正覺所求之者。皆證菩提。復次不發心者彼不得菩提。亦不思惟。彼菩提心實無所得。亦不分別。若不分別不證正覺。以何因緣不證正覺。彼不得菩提亦不證菩提。何以故。善男子。虛空界豈證菩提耶。答言不也。文殊師利言。善男子。如來豈不說一切法同虛空耶。答言如是如是。文殊師利言如虛空菩提亦爾。如菩提虛空亦然。虛空菩提無二無別。若菩薩知此平等。則無所知亦無不知。說此法時一萬四千苾芻。盡諸有漏心得解脫。十二那庾多苾芻。遠塵離垢。於諸法中得法眼淨。九萬六千有情。昔未曾發無上菩提之心。今皆已發。五萬菩薩得無生法忍。

爾時師子勇猛雷音菩薩。白文殊師利言。汝發無上菩提心來。爲幾時耶。文殊師利言止善男子。莫於無生法中而起分別。善男子若有作如是言。我發菩提心我爲菩提行。彼等是大邪見者。善男子。我不見彼心爲菩提發故。我以心不可見故。是故不爲菩提發心。師子勇猛言。文殊師利是何句義。文殊師利言。善男子。若無所見是名平等如向所說。師子勇猛言。文殊師利云何名爲平等。善男子。平等者無種種相。由此平等說一切法一味。一味者說一性。說一性者寂靜性。則無雜染亦無淸淨。如是說法不斷不常不生不滅。無我無攝受不取不捨。如是說法。說已無所思亦無所分別。善男子於此平等法中。起修行智名爲平等。復次善男子。菩薩入於如是法性。不見異不見一名爲平等。其平等者離不平等。於不平等中及以平等本來淸淨。

爾時師子勇猛雷音菩薩白佛言世尊。今文殊師利。不肯自說我於無上菩提發心遠近。大眾皆欲樂聞。佛言善男子。文殊師利是甚深忍者。乃至甚深忍亦不可得。菩提不可得。心亦不可得。以心不可得故。是故不說發心遠近。善男子汝應善聽。我今當說。文殊師利童眞菩薩。久已發於無上菩提之心。善男子過去久遠。過七十萬阿僧企耶百千殑伽沙劫。彼時有佛。號雷音如來應正等覺明行足善逝世間解無上士調禦丈夫天人師佛世尊。出現於世。在於東方去此過七十二那庾多佛剎。有世界名無生。彼雷音如來於中說法。諸聲聞眾有八十四俱胝那庾多。諸菩薩眾二倍過前。善男子。彼時有王名曰虛空七寶具足王。四天下正法理化爲法輪王。善男子。彼虛空王。於雷音如來會中。八萬四千歲以種種樂具衣服飲食宮殿臺觀。僮僕給侍一一殊妙。恭敬供養承事雷音如來及諸菩薩聲聞大眾。其王親族中宮彩女王子大臣惟務供養。余無所作𨿽經多歲。初無疲倦過八萬四千歲。後其王是時獨居無侶。作是思惟。我已積集無量善根。我今回向如是善根欲求何願。爲求帝釋爲梵王耶。爲轉輪聖王耶。爲求聲聞緣覺耶。善男子。彼虛空王作是念已。空中諸天告言。大王止止勿起如是下劣之心。何以故。王之所集福聚甚多。大王應發無上菩提之心。善男子。時虛空王聞是語已。歡喜念言我今於此決定不退。何以故。天知我心而來告我。善男子。

爾時虛空王卽與八十俱胝那庾多百千有情。往詣雷音如來所。頂禮雙足右繞七匝退坐一面。又善男子。彼虛空王向雷音如來合掌說伽他曰。

我問最勝法

惟願人尊說

云何得最勝

丈夫人中尊

對於世尊前

我以廣供養

以心無所依

未曾發回向

獨處生是念

一緣系此心

已作廣大福

云何而回向

爲求於釋梵

及以轉輪王

爲求於聲聞

並及於緣覺

心中作是念

諸天告我言

若發下劣心

其福當損壞

大王發勝願

作諸有情利

爲度世間故

應發菩提心

我問於徧覺

諸法自在者

云何發是心

成於等正覺

以何獲此處

爲我而顯示

應發菩提念

等同於牟尼

從空聞是語

故白於如來

大王汝當知

我今次第說

諸法屬因緣

樂欲爲根本

如彼所希願

獲果亦如是

我昔於過去

亦曾發此心

利益諸有情

發如是勝願

由彼勝願故

而獲殊勝果

我證大菩提

滿足勝希願

大王應勇猛

當發如是心

而行此妙行

汝必成正覺

從佛聞是語

其王大歡喜

而作師子吼

世間皆振動

乃至本初際

及盡生死邊

利益諸有情

我行無邊行

對於大眾前

我發菩提心

誓度諸羣生

皆離於眾苦

願從今已後

若我有染污

嗔恚嫉妒心

並我慢貪愛

是欺誑十方

及現在諸佛

從此而已後

乃至證菩提

誓行於梵行

我捨貪欲罪

隨佛而修學

淨戒柔和忍

不以匆遽心

速求成正覺

我盡未來際

於一一有情

淨於佛剎土

無量不思議

稱揚彼名號

普聞十方國

我今自授記

成佛不應疑

對於導師前

我淨於意業

及淨於身業

乃至於語業

悉皆令淸淨

不應起不善

以我眞實行

得佛利世間

由斯誠實言

地當六種動

我若不實語

四大互遷易

以言誠實故

當有諸音樂

空中而自奏

以我實無矯

亦無諸結使

以斯誠實故

願雨天妙花

由說不妄語

眞實驚覺故

於十方無量

俱胝剎振動

剎那於虛空

俱胝音樂奏

雨妙曼陀花

髙七迷盧山

二十俱胝人

隨彼王而學

皆出微妙音

我等當成佛

如二十俱胝

一切人亦爾

學王求正覺

善男子。彼時虛空王者莫作異觀。今文殊師利童眞菩薩是也。童眞菩薩。當彼之時爲虛空王。過七十萬阿僧企耶百千殑伽沙劫。最初發於菩提之心。又過六十殑伽沙劫。得無生法忍。從此已後滿足十地具足十力。亦滿一切如來之地。亦滿足一切佛法。亦不曾於一念起如是心。我證無上正等菩提。復次善男子。彼時二十俱胝人同與被王。於雷音如來所發菩提心者。皆已證於無上菩提轉不退法輪。爲阿僧祇有情而作佛事。作佛事已。以佛涅槃而般涅槃。彼等皆是文殊師利之所勸發。於施戒忍進定及慧悉皆次第承事。彼等諸佛所有教法皆悉護持。余有一佛在此下方。過四十殑伽沙佛土。世界名地佛號地天。壽命無量。今現住世有無量聲聞之所圍繞。說此文殊師利往昔事。時眾中七千有情。皆發無上正等大菩提心。

大聖文殊師利菩薩佛剎功徳莊嚴經卷中

大聖文殊師利菩薩佛剎功徳莊嚴經卷下

開府儀同三司特進試鴻臚卿肅國公食邑三千戶賜紫贈司空謚大鑑正號大廣智大興善寺三藏沙門不空奉詔譯

爾時師子勇猛雷音菩薩。白文殊師利言。仁者已滿足如來十力及以十地。一切佛法悉皆圓滿。何故不證無上菩提。文殊師利言。善男子豈有圓滿諸佛法已更證菩提何以故。已圓滿故更何所證。師子勇猛復言文殊師利。云何圓滿諸佛法耶。答言眞如圓滿。由眞如圓滿。故一切佛法圓滿。由一切佛法圓滿。故虛空圓滿。虛空眞如。一切佛法無二無別。復次善男子。如汝所言佛法圓滿。佛法圓滿者。色圓滿受想行識圓滿。佛法圓滿。亦復如是。師子勇猛言。文殊師利云何色圓滿。云何受想行識圓滿。文殊師利言。善男子汝所見色是常耶。爲無常耶。答言不也。文殊師利言。善男子若法不增不減是名圓滿。以何因緣知法圓滿。轉如是智則生分別智。若不轉則不分別。亦無所分別亦不增不減。若不增不減則名平等。是故善男子。若見色平等者則是色圓滿。若見受想行識平等者則是受想行識圓滿。

爾時師子勇猛雷音菩薩。白文殊師利言。汝久已得甚深忍。而不起心作如是解。我證菩提。今文殊師利豈不欲覺悟有情而勸發耶。答言善男子。我不曾覺悟有情及以勸發。何以故。有情無所有故。有情遠離故。有情無所得故。若菩提可得是則覺悟有情而有勸發。善男子我及菩提有情俱不可得。是故我覺悟有情勸發平等。不令求於無上菩提亦不退轉。何以故無所分別。性平等故。了知於行無來無去。名爲平等亦名空性句。空性句者則無所求。善男子若如是者。云何言久而獲得忍。旣無所得。我豈有心證菩提耶。善男子汝見心與智得耶。答言不也。文殊師利言。其心非色無名。乃至菩提以名施設。是菩提及心亦不空名亦不空。師子勇猛言。善男子。莫作如是密意而說。文殊師利言。心無所生我云何得菩提耶。心旣不生。云何爲現證耶。師子勇猛言。云何名現證。文殊師利言。善男子。隨覺一切法思惟平等名爲現證。作是隨覺無少起想亦不滅想名爲現證。如是眞如非眞如不起分別。名爲現證。若住正見於法平等。無所得故。以無所得。不作一不作異不思一不思異名爲現證。若於身證一相知一切法。所謂無相。若知一切法無相者。不於身心而有染著名現證得。云何名得。文殊師利言善男子。無所行句是名爲得。無所行者不於三界中行三界。言說所不能說。何以故。正法無阿賴耶。亦無所行。故不能言說。

復次善男子。無聲言說亦無法可得。以無所得是故名得。

爾時師子勇猛雷音菩薩。白佛言世尊。善哉願說文殊師利童眞菩薩所得佛剎。佛言善男子。汝當自問文殊師利童眞菩薩。時師子勇猛雷音菩薩摩訶薩。白文殊師利言。云何是仁者佛剎莊嚴。答言善男子。若樂菩提者汝可當問。師子勇猛言。汝豈不樂菩提耶。文殊師利言。不也。善男子。若有樂求則有厭離。若有厭離則有貪愛。若有貪愛則無出離。善男子我爲是故。而不忻樂亦無厭離。

復次善男子。汝言云何成就佛剎莊嚴。我不能自贊。何以故。對於如來一切智前。說自佛剎功徳莊嚴。卽爲菩薩自贊已徳。

佛告文殊師利。汝可當說自願佛剎功徳莊嚴。何以故。令諸菩薩從汝聞已。決定成滿此之願故。文殊師利言。我不敢違於如來教命。承佛威力我今說之。

爾時文殊師利童眞菩薩。從座而起偏袒右肩。右膝著地向佛作禮。而白佛言世尊。我今當說若有求菩提善男子善女人。應當諦聽若得聞已。令其滿足眞實之行由。文殊師利右膝著地之時。於剎那間十方大地殑伽沙數諸佛世界六種震動。文殊師利白佛言。我願若不於無量俱胝那庾多百千劫積集菩提。我終不證無上正覺。世尊。我以無礙天眼。見於十方乃至無量無邊世界所有諸佛。世尊若非是我勸發無上菩提之心。修菩提行勸學施戒忍進禪慧。令彼成就六波羅蜜。我旣勸已教授教誡。悉令滿足無上正覺。世尊彼時我以無礙天眼。觀察十方作佛事已。然後我證無上菩提。

爾時眾中或有菩薩作是念言。云何文殊師利童眞菩薩。見如是等諸佛世尊。是時如來知諸菩薩作是思惟。告師子勇猛雷音菩薩言。善男子譬如有一丈夫。以此三千大千世界。碎如微塵於意云何。彼微塵若算師。算師弟子。算知其數是百是千是俱胝那庾多百千不。不也世尊。佛言善男子。如是文殊師利童眞菩薩。以無礙天眼觀察十方。一一世界見於如是無量無數諸佛世尊。爾時文殊師利又白佛言。世尊我有如是願。以殑伽沙數廣大世界成一佛剎。其佛剎中墻壁髙大。至於有頂無量百千眾寶莊嚴。復以無量妙寶間錯鈿飾。若不爾者我終不證無上菩提。

復次世尊我復有願。令我剎中菩提之樹。其量正等萬大千界。彼樹光明徧照一切諸佛剎土。

復次世尊我復有願。坐菩提樹已。於其中夜成等正覺。乃至般涅槃夜於其中間不起於座。但以化身徧於十方無量無數俱胝那庾多諸佛剎土。爲諸有情而演說法。

復次世尊我復有願。今我剎中無有聲聞緣覺之名。惟有淸淨大菩薩眾。離一切過及諸惑等。皆是淸淨梵行之者滿此佛剎。其佛剎中無女人名。一切菩薩惟是化生。悉被袈裟結加趺坐。如是菩薩充滿其國。惟除如來之所變化。往詣十方爲諸有情。隨其意樂說三乘法。

爾時師子勇猛雷音菩薩。白佛言世尊。文殊師利當來成佛名。字何等。佛言善男子。此文殊師利成佛之時。名爲普見。善男子。以何因緣。稱彼如來號爲普見。善男子。普見如來。普使十方無量阿僧祇俱胝那庾多百千世界中。普令見故名爲普見。彼諸有情見彼佛者。決定當得無上菩提。普見如來𨿽未成佛。若我現在及滅度後。有聞其名亦皆決定。當得阿耨多羅三藐三菩提。惟除已入聲聞尼夜摩位及下劣勝解之者。

復次文殊師利。白佛言世尊。我復有願如無量壽如來剎中。以法喜爲食。而我剎中菩薩初生起食想時。卽便百味飲食盈滿於缽。在右手中尋作是念。若未供養十方諸佛。及施貧窮苦惱有情並餓鬼趣於其千歲。乃至不得涕唾食者。若不惠施令其飽足。我終不食於剎那頃。獲五神通有大威徳。乘空無礙如風不著。卽往十方無量無數諸佛剎中。以食供獻諸佛世尊並聲聞眾。及施貧匱苦惱有情並餓鬼趣。令其充滿離乎饑渴。卽爲說法旣說法已。於剎那頃還至本土。

復次世尊我復有願。得菩提已於我剎中。若諸菩薩初生之時。所須衣服隨其意念。卽於手中而出淸淨沙門所宜衣服。是衣出已便作是念。若不以此寶衣先當供獻十方諸佛。而我不應便自受用。才發是念。卽時往詣無數世界。以此寶衣奉獻諸佛。還復本處然自被擐。

復次世尊於我剎中。諸菩薩眾所有受用之具。先皆奉獻諸佛世尊並聲聞眾。然自受用。又我剎中遠離八難及不善聲。願於我剎中遠離眾苦。無有毀犯淨戒律儀。於色聲香味觸無不悅意。

爾時師子勇猛雷音菩薩。白佛言世尊。而彼世界名號何等。普見如來成佛出現。復在何處。佛言善男子。彼佛世界名如願圓滿積集離塵淸淨。其佛剎土在此南方娑訶世界亦在其中。

復次文殊師利童眞菩薩。白佛言我復有願。於我剎中。積集無量百千眾寶無量摩尼互相影現。所有大寶十方剎土之所難得亦未曾見。彼所積集摩尼寶等所有名號。於百千俱胝歲說不能盡。世尊彼世界中菩薩樂見彼剎。而爲金者卽現於金。樂見銀者卽現於銀。然於見金未曾損減。樂見吠琉璃頗胝迦赤珠瑪瑙牟薩羅寶無量諸寶。各隨所樂見種種相。並及彼沈水香。多蘗羅香。多摩羅跋香。龍堅香。栴檀香。各隨所欲悉皆得見。非彼世界寶相變異。彼佛剎中不假日月星宿摩尼火光之所照見。皆從菩提樹。自然出光而作照明。彼諸菩薩意所欲樂。以此光明照彼俱胝那庾多百千世界無有晝夜。以花開合辧其晝夜。隨諸菩薩所樂時節卽皆應之。亦無寒暑及老病死。若諸菩薩隨其所樂欲證菩提。卽往余剎於睹史多天。壽盡降生而成正覺。於彼佛剎空中常奏俱胝那庾多百千種樂。𨿽不現相而聞其聲於彼樂中無有貪染相應之聲。惟出諸波羅蜜聲佛聲法聲僧聲諸菩薩藏法教之聲。悉皆得聞。彼中菩薩渴仰於佛隨所諸處經行坐立。應念卽見普見如來應正等覺坐菩提樹。若諸菩薩於法有疑。但見彼佛不待解說。疑网皆斷解了法義。

爾時會中無量俱胝那庾多百千諸菩薩眾。異口同音而說是言。今此世尊名義相稱。所謂名號普見如來。若有得聞其名號者。快哉獲得殊勝之利。何況得生彼佛剎中。若有得聞如是授記所說法要。及聞文殊師利童眞菩薩名號。經於耳者。是則名爲面見諸佛說是語已。

爾時世尊告諸菩薩言。如是如是如汝所說。善男子。若有受持俱胝那庾多百千如來名號。若復有稱文殊師利童眞菩薩名者。福多於彼。何況稱於普見佛名。何以故。彼俱胝那庾多百千如來。利益有情不及文殊師利。於一劫中所作利益。

爾時俱胝那庾多百千。天龍藥叉健達嚩阿蘇羅蘗路荼緊那羅摩呼羅伽人非人等。同聲唱言。那謨文殊師利童眞菩薩。那謨普見如來應正等覺。眾多天龍說是語已。八十俱胝那庾多百千有情。發無上正等大菩提心。無量有情成熟善根。於無上菩提得不退轉。文殊師利復白佛言世尊我復有願。如我所見十方無量無數俱胝那庾多百千諸佛世尊。而彼諸佛所有佛剎功徳莊嚴行相之類。如是一切皆令置我一佛剎中。惟除而爲聲聞現化所莊嚴剎及五濁之世。若我自贊佛剎功徳莊嚴。過爾所殑伽沙劫說不能盡。世尊如我所願惟佛世尊應正等覺。余不能知。佛言如是如是。文殊師利。如來知見於三世中無有限礙。

爾時眾中。或有菩薩作如是念。文殊師利所說佛剎功徳莊嚴。與無量壽如來剎土爲等不耶。是時世尊如彼菩薩心之所念。卽告師子勇猛雷音菩薩言。善男子。譬如丈夫而析一毛。以爲百分以一分毛。於大海中取一滴水。善男子彼一毛水多大海水多。師子勇猛白佛言世尊。一毛水少大海水多。佛言善男子。彼丈夫所舉一毛端水如無量壽佛剎功徳莊嚴。余大海水如普見如來佛剎功徳莊嚴應如是見。

爾時師子勇猛。白佛言世尊。過去現在及以未來。頗有如是佛剎功徳莊嚴已不。佛答言有善男子。東方去此過八十俱胝百千殑伽沙世界。彼有佛剎名願住髙踴。是中有佛號普光常多功徳海王如來。今現住彼。佛壽無量無邊。復有無量大菩薩眾圍繞說法。善男子。彼佛剎土功徳莊嚴與普見如來佛剎不增不減。有四菩薩被不退甲冑住如是行。善男子。彼諸菩薩亦當得此普見如來佛剎莊嚴。師子勇猛言。惟願說彼菩薩名號及其住處。並說普光常多功徳海王如來佛剎。爲我示現彼佛菩薩。令諸菩薩取彼佛剎。佛言善男子。汝等諦聽我今當說。善男子第一菩薩名光明幢在於東方無憂吉祥如來佛剎。

第二菩薩名爲智上。在於南方智王如來佛剎。

第三菩薩名爲寂根。在於西方慧積如來佛剎。

第四菩薩名爲願慧。在於北方那羅延如來佛剎。

爾時世尊。以神境通現普光常多功徳海王如來佛剎。令此大會見彼如來及菩薩眾。並其佛剎功徳莊嚴。昔所未見亦未曾聞。不可思議眾相成就。彼此世界互得相見。猶觀掌中阿摩勒果。彼佛世尊。普光常多功徳海王如來身量八萬四千逾繕那。金色光明端嚴照曜如蘇迷盧山王。與四萬二千逾繕那身量菩薩摩訶薩前後圍繞。於無量功徳莊嚴菩薩樹下坐師子座。往俱胝那庾多世界。爲諸有情而演說法。爾時世尊告諸菩薩言善男子。汝等見彼如來佛剎功徳莊嚴菩薩眾不。時諸大眾異口同聲。白言世尊惟然已見。我等當學此菩薩行。如文殊師利童眞菩薩之所修行。我等亦當成就如此莊嚴佛剎。

爾時世尊。熙怡微笑從其面門放種種光。所謂靑黃赤白紅紫等光。照曜無量無邊世界。照已還來繞佛三匝入於佛頂。

爾時慈氏菩薩摩訶薩。白佛言世尊。以何因緣現此微笑。佛告慈氏。由現彼佛世界功徳莊嚴。時此大眾中八萬四千菩薩。見彼佛剎莊嚴之事。如文殊師利童眞佛剎。於彼眾中惟有十六正士。而能成就增上意樂。作是願言如文殊師利國土莊嚴。願令我等亦當如是。除十六正士。余無能發如是大願。樂速疾證無上菩提。所求佛國如無量壽莊嚴功徳。慈氏汝今見不意樂成就菩薩而能作大利益。由增上意樂故發是勝願。是故得彼佛剎如文殊師利。其諸菩薩少有信心志願下劣。由羸劣業過六十俱胝那庾多百千劫。然始得滿五波羅蜜。爾時光明幢智上寂根願慧等。四大菩薩從四方來而現於此。各於無量吠琉璃光明樓閣中坐。有俱胝那庾多百千天眾圍繞。震動諸剎。以種種神通。散俱胝那庾多百千花及奏音樂。是時慈氏菩薩摩訶薩。白佛言世尊。以何因緣於此世界大地震動。四方復有四樓閣現。佛言慈氏是四菩薩。由佛警覺而來親覲於佛世尊。所言未訖於剎那頃。此四菩薩從樓閣下。往詣佛所頭面禮足。繞佛三匝退坐一面。彼菩薩光從四方來普照大眾。

爾時世尊告諸菩薩言。善男子此四正士住不思議旨趣。汝等於彼正士應發殊勝恭敬之心。當問法要。善男子。汝等當聽彼正士願。彼正士願者所有菩薩乘。善男子善女人。若有得見彼四菩薩。於無上菩提得不退轉。超二十俱胝劫流轉生死。具足圓滿五波羅蜜。若有女人聞其名者。速得捨離女人之身。是時世尊現彼剎已還攝神力。而彼世界忽然不現。

爾時文殊師利。白佛言世尊。一切法如幻。譬如幻師化作幻事。幻而復隱。世尊如是一切法生已復滅。亦無生滅此則平等。世尊若學平等疾證無上正等菩提。

爾時智上菩薩。白文殊師利童眞菩薩言。云何而證無上菩提。文殊師利言。善男子法無所得亦無所壞。於無無所著於有無所得。智上菩薩言。文殊師利爲於有故獲於菩提。爲於無耶。答言善男子。法本無生。無已有。無今有。無當有。究竟無所得。智上菩薩言文殊師利以何一相而說於法。文殊師利言。善男子云何所說一相法耶。智上菩薩答曰。文殊師利不見蘊及處界。亦非無見亦非有見。於法無分別亦無所分別。又不於法而見積集。亦不於法而見散失。是卽名爲一相法門。

師子勇猛雷音菩薩曰。若於法性不違法性不作種種分別。是凡夫法。是聲聞法。是緣覺法。是如來法。入於一相。謂遠離相。是卽名爲一相法門。

喜見菩薩曰。若修行眞如。而於眞如無所思惟。亦不分別此是甚深。是卽名爲一相法門。

無盡辯菩薩曰。諸法皆盡。究竟盡者乃曰無盡。說一切法不可盡者。是卽名爲一相法門。

善思惟菩薩曰。若於思惟入不思惟。彼無所思亦不可得。是卽名爲一相法門。

離塵菩薩曰。若究竟不染。於一切相染無所染。亦不愛不恚不癡。不作一不作異亦非作亦非不作不取不捨。是卽名爲一相法門。

娑蘗羅菩薩曰。若入甚深法難測如大海。而於正法亦不分別。如是住如是說。於自無所思於他無所說。是卽名爲一相法門。

月上童眞菩薩曰。若思惟一切有情。平等如月。而亦不思我及有情。如是說者。是卽名爲一相法門。

摧一切憂闇菩薩曰。若遇憂戚而無所憂。而於憂箭亦不疲厭。云何有情起於憂根。所謂於我若有於我住平等者。是卽名爲一相法門。

無所緣菩薩曰。若不緣欲界。不緣色無色界。不緣聲聞獨覺之法。不緣佛法。如是說者。是卽名爲一相法門。

普見菩薩曰。若說法者應平等說。其平等者所謂空性。不於空性思惟。平等。於平等法亦無所得。如是說者。是卽名爲一相法門。

三輪淸淨菩薩曰。夫所說法不違三輪。云何爲三。於我無所得。於聞不分別。於法無所取。如此名爲三輪淸淨。如是所說者。是卽名爲一相法門。

成就行菩薩曰。若知一切法不著。如是知如是說。亦不說一字。所謂離言說故。若如是說一切法者。是卽名爲一相法門。

深行菩薩曰。若樂瑜伽知一切法則。於諸法而無所見。於彼若說若無說者於法無二。是卽名爲一相法門。

如是無量大威徳諸菩薩等。各各以自辯才說一相法。說此一相法門時。七十俱胝菩薩得無生法忍。八萬那庾多百千有情發無上正等菩提之心。七千苾芻盡諸有漏心得解脫。九十六那庾多人天得法眼淨。

爾時師子勇猛雷音菩薩摩訶薩。白佛言世尊。彼普見如來。有幾何大菩薩眾而爲眷屬。壽量幾何卻後幾時。文殊師利成等正覺。佛言善男子。如是之義當問文殊師利童眞菩薩。

爾時師子勇猛雷音菩薩摩訶薩問文殊師利童眞菩薩言。汝卻後幾時當得菩提。文殊師利言善男子。若虛空界而爲色相。我乃證於無上菩提。若幻師所幻丈夫證菩提。我乃當證無上菩提。若漏盡阿羅漢證菩提。我乃當證無上菩提。若夢中丈夫若光影若響應。如是變化證菩提。我乃當證無上菩提。若以日光成夜。月光成晝。我乃當證無上菩提。

善男子。汝可當問求菩提者。師子勇猛言。文殊師利豈不求菩提耶。答言善男子不也。何以故。文殊師利卽是菩提。菩提卽是文殊師利。何以故。但有名字名字亦空。文殊師利。乃至菩提名亦遠離。無所有空。空者卽是菩提。

爾時佛告師子勇猛雷音菩薩言。汝頗見聞無量壽如來聲聞菩薩諸眾會耶。惟然世尊我已見聞。善男子於意云何。答言非是算數思議之所能及。佛言善男子。如摩伽陀國量一婆訶胡麻。取一粒諭無量壽佛國聲聞菩薩眾會。余況文殊師利童眞菩薩得菩提時。菩薩眾會應如是知。善男子。如以三千大千世界末爲微塵一塵一劫。若比普見如來壽量劫數。百分千分百千俱胝分。乃至算數譬諭所不能及。善男子以算數計校籌量。應知普見如來壽命無量無邊。善男子。譬如三千大千世界。析爲微塵。或有一丈夫。取一微塵乃至眾多微塵。過三千大千世界。乃下一塵。彼之丈夫。如是東行下盡塵數。如是十方一一丈夫。準前下盡彼微塵數。善男子於意云何。彼三千大千世界。是百是千是俱胝那庾多百千。知其量不。答言不也世尊。善男子如是十丈夫。各過三千大千世界。又下微塵。彼一切世界。已下未下盡末爲塵。善男子於意云何。豈能算計是百是千是俱胝那庾多百千數不。答言不也世尊。佛言善男子。乃至十方十丈夫。復過三千大千世界。所下微塵及所未下微塵之處。又末爲塵。善男子於意云何。豈能算計彼之微塵是百是千是俱胝那庾多百千。乃至仰蘗羅。泯末羅。阿閦婆等。世尊若人聞此算數心則迷亂。彼不可知其數量。佛言善男子。如來悉知彼之微塵是百是千是俱胝那庾多百千。乃至仰蘗羅泯末羅阿閦婆等。善男子。如是如來。悉知復過彼量。

爾時慈氏菩薩摩訶薩。白佛言世尊。若有菩薩。求於如是了色之無盡智。寧於無量劫中受泥﹝黍﹣禾﹢利﹞苦。而是菩薩於如是色大智中終不棄捨。佛言慈氏如是如是如汝所說。豈有於佛無盡大智不起悕望。惟除下劣勝解及懈怠者。說此如來大智之時。一萬有情發菩提心。

佛告師子勇猛言。善男子如是十方世界微塵。彼十丈夫下微塵數。過如是等微塵數劫。善男子文殊師利童眞菩薩。於彼多劫示現行於菩薩之行。何以故。善男子文殊師利不可思議。願亦不可思議。趣向亦不可思議。證菩提已壽命亦不可思議。菩薩眾會亦不可思議。

爾時師子勇猛雷音菩薩摩訶薩。白佛言世尊。希有文殊師利發趣甚大。所修行大。所謂文殊師利童眞。乃於爾所微塵數劫不生疲倦。文殊師利言。善男子。於意云何。虛空有如是念於晝夜半月月時歲劫百劫千劫俱胝那庾多百千劫不。答言不也文殊師利。何以故。虛空界無分別故。文殊師利言。善男子若如虛空等悟一切法。隨悟如是亦不分別無所分別。於彼晝夜半月月時歲等。如先所說無有少想於法起者。善男子如虛空界大火熾然。過無量殑伽沙劫。而虛空界不曾生起。亦不燒壞。何以故。虛空界無自性故。如是善男子。若菩薩知一切法無性亦無熱惱疲倦。如虛空不燒不生疲倦及以熱惱。而不動搖亦不生不朽不死不遷不起無去無來如是如是。善男子。文殊師利名號亦爾。而不燒壞亦不疲倦亦無熱惱亦不動搖不生不朽不死不遷不起無去無來。何以故。名字究竟遠離故。說是法時。四大天王釋提桓因大梵天王。及余大威徳諸天子等。異口同音唱如是言。若諸有情聞此法門獲大善利。何況受持讀誦。當知不以少善根而能成就。世尊我等於此法門。受持讀誦廣宣流布。爲獲持正法故。

爾時師子勇猛雷音菩薩。白佛言世尊。善男子善女人。於此法門受持讀誦。爲他宣說如是法要。佛剎莊嚴成就發如是心。如文殊師利所得功徳。爲幾許耶。佛言善男子。如來以無障礙眼所見世界。若有菩薩以七寶滿此世界。於一一佛奉獻供養。乃至盡未來際俱胝劫中捨施。令此菩薩。安住淨戒律儀。於一切有情得平等心。若有菩薩於此佛剎功徳莊嚴法門受持讀誦。復能發心隨文殊師利所學行。於七步功徳之聚。比前福聚。百分千分迦羅分百千俱胝分。乃至算數所不能及。

爾時文殊師利菩薩。入菩薩平等照曜如幻相三摩地。入已。由文殊師利三摩地故。乃至眾會菩薩等。近見十方無量無邊諸佛世界。一一佛前皆有文殊師利。說自佛剎功徳莊嚴。眾會見已。於文殊師利勝願三摩地智而生奇特。如文殊師利童眞菩薩法王之子。於百千俱胝那庾多願我等咸見。

爾時慈氏菩薩。白佛言世尊。當何名此法門。云何受持。佛告慈氏。今此法門名爲諸佛遊戲。汝當受持。亦名不思議願。汝當受持。亦名說佛剎功徳莊嚴。汝當受持。亦名發菩提心令歡喜。汝當奉持。

爾時十方無量菩薩眾集會者。於佛及法作大供養。雨眾天花。頭面禮足繞佛三匝。各還本土作是贊言。奇哉世尊奇哉世尊。令我等聞是不思議法。及文殊師利童眞菩薩。大師子吼說是法已。殑伽沙數菩薩。於無上菩提得不退轉。無量有情成就善根。佛說是經已。文殊師利童眞菩薩摩訶薩。師子勇猛雷音菩薩摩訶薩。所有諸大聲聞梵釋護世。天龍藥叉健達嚩阿蘇羅蘗路荼緊那羅摩呼羅伽人非人等。皆大歡喜信受奉行。

大聖文殊師利菩薩佛剎功徳莊嚴經卷下

