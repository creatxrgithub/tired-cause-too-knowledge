慧上菩薩問大善權經

西晉竺法護譯

慧上菩薩問大善權經卷上

西晉月氏國三藏竺法護譯

聞如是﹕

一時﹐佛遊捨衛城祇樹給孤獨園﹐與大比丘眾俱﹐比丘八千﹐諸大弟子學戒具足﹐菩薩萬二千﹐一切聖通無所不達﹐已得總持辯才無量不起法忍﹐其徳無限﹐徹睹諸根﹐應病授藥爲師子吼﹐救濟十方﹐眾生百千莫不蒙度。爾時世尊﹐從宴坐起斯須未久﹐與無數之眾眷屬周匝而爲說經。

時會菩薩名曰慧上﹐卽從坐起﹐更整衣服﹐長跪叉手前白佛言「願欲有所問﹐惟如來至眞聽者﹐乃敢陳說。」

世尊告曰「恣所欲問﹐佛當爲汝開解結滯。」

慧上白佛﹕「所云善權﹐爲何謂乎﹖」

佛告慧上﹕「善哉﹐善哉﹗族姓子﹗多所湣傷哀念安隱諸天人民﹐勸化將來導引三塗﹐開闡佛法獲微妙慧﹐乃問闓士善權方便。」

佛言「諦聽﹗善思念之﹗吾當爲汝申暢其要。」

慧上菩薩及與眾會受教而聽。

於是佛告慧上曰「族姓子﹗善權闓士以一揣食﹐隨時方便弘施流普﹐勸發黎元墜畜生者﹐使此二品悉趣徳本﹐興諸通慧﹐其心曉了具足佛慧。是謂菩薩善權方便。

「又﹐族姓子﹗善權闓士﹐若人殖徳勸贊代喜﹐以斯善本則施眾生。以覺之心﹐順一切心而不墮落。講斯教已﹐成諸弟子﹐緣覺之乘爲諸通慧。是謂菩薩善權方便。

「又﹐族姓子﹗善權闓士﹐十方諸樹其華煒曄﹐香气芬馥人所欽尙﹐而無主名﹐敬采集合奉散諸佛﹐誓以徳本﹐已及眾庶志諸通慧使備道明﹐具獲無量戒品﹑定品﹑慧品﹑解脫品﹑度脫知見品。是謂菩薩善權方便。

「又﹐族姓子﹗善權闓士﹐湣察羣萌﹐在安助喜﹑彼患代受﹐以諸通慧因緣方便﹐建立徳本用施眾類﹐爲十方世界誓被徳鎧﹐其遭惱害者則救攝所﹐患代受其罪勸﹐以通慧使獲大安。是謂菩薩善權方便。

「又﹐族姓子﹗善權闓士﹐供一如來﹐觀慮諸佛法身平等﹐戒﹑定﹑慧﹑解﹑度知見品亦復如之。知是供養一如來等﹐則爲奉養十方諸佛﹐所見供祚﹐闓士歷受施祐眾生。是謂菩薩善權方便。

「又﹐族姓子﹗善權闓士﹐敢所生處﹐其所住處不計吾我﹐未曾自輕﹔如令諷讀四句之頌﹐觀察其義心不怯羸﹐宣顯備具﹐不想利養。蓋諸佛土﹔若入國邑﹐輒興大哀踴躍說之﹐誓願聞吾四句頌者﹐皆成諸佛無礙辯才。是謂菩薩善權方便。

「又﹐族姓子﹗善權闓士﹐假使生在貧匱之門﹐設行乞丐求一夕膳﹐無鄙劣心轉奉賢眾﹔若惠獨人內自惟察﹐如來有言務恢廣施﹐今吾乞與所進微鮮。建諸通慧誓意無量﹐殖斯徳本勸發眾生﹐僥獲寶掌﹐若如來。至眞。等正覺。以斯妙慧光護夕供﹐所服納者持戒學道﹐緣崇功徳多所彼致。是謂菩薩善權方便。

「又﹐族姓子﹗善權闓士﹐與諸弟子緣覺俱遊﹐心不同歸﹔見人供養弟子緣覺﹐意不欽獲﹔興於二念﹕一﹑從菩薩心成佛世尊。二﹑弟子緣覺因佛法生。造斯觀已﹐諸所供養未以爲上﹐吾所學習則三品最﹐觀無適莫無所貪樂。是謂菩薩善權方便。

「又﹐族姓子﹗善權闓士﹐行一布施則具六度無極。何等六度﹖善權闓士見貧乞者﹐具足大施無慳貪心﹐斯施度無極。身自護禁奉持戒者﹐其犯惡者使立戒法﹐尋而給施令無所毀﹐斯戒度無極。若嗔恚者﹐禦以慈心﹑淨心﹑明心﹑湣哀等心﹐興施布施﹐斯忍度無極。隨宜供辦飲食之膳﹐身口意行身等如空﹐斯進度無極。一心等施進止臥夢而無亂行﹐斯定度無極。如玆施已禦念諸法﹐誰有施者﹖何所食者﹖誰受報應﹖造斯求者法不可得﹐不見施者及食施者﹐無受報應﹐斯慧度無極。是族姓子﹗權施若斯﹐則具六度無極之法。」

於是慧上菩薩白佛言「未曾有也﹐天中天﹗闓士丈夫權施具足﹐一切佛法多所攝護﹐振於生死贍及余類。」

佛言「至哉﹗誠如所云。權施𨿽微﹐審成眾徳無量難計。又﹐族姓子﹗行權闓士﹐何謂退還﹖以權方便而以施與﹐縱隨惡友爲之所拘﹐畢償罪者自觀念言﹕『陰種諸入得無不滅﹐當除斯患乃至無爲﹐吾誓當被道徳之鎧﹐任力發起周旋終始則務究竟。』」

慧上又問﹕「惟﹐天中天﹗假使有人犯於四罪﹐有所想念﹐發意出家爲菩薩道。然後云何﹖」

佛言「設當毀失四重之禁﹐以權消罪﹐眾患悉除。是族姓子﹗爲菩薩道無有罪釁。」

爾時﹐慧上菩薩白世尊曰「何謂菩薩而有罪殃﹖」

佛言「若有闓士學得脫戒﹐得脫戒者則二百五十禁﹐於百千劫服食果蓏﹐爲人所辱而皆忍之。若有想念弟子緣覺之行﹐闓士則爲生死根縛。如族姓子﹗聲聞緣覺犯本諸禁﹐不除陰種諸入﹐不得滅度也。如族姓子﹗捨闓士行不自攺正而有想念﹐志求聲聞﹑緣覺﹐欲得無上正眞之道爲最正覺者﹐終不能成也。」

於是阿難白世尊曰「憶念我昔入舍衛城而行分衛﹐見有闓士名重勝王﹐在他室坐與女人同牀。我謂犯穢﹐心用惟慮﹕『得無異人學梵行者﹐於如來教﹐將無造見聞想念於一切乎﹖』時我世尊﹐瞻見立想嘆發斯言﹐三千大千世界而六反震動。時重勝王﹐卽自踴身住於空中﹐去地四丈九尺﹐報阿難曰﹕『云何﹐賢者﹗犯禁穢者寧能踴身止虛空乎﹖在如來前何不問耶﹖何謂菩薩犯罪之法﹖』阿難投身卽自悔過曰﹕『惟然﹐世尊﹗我甚迷謬﹐如何偏見求大龍短﹖』」

佛告阿難﹕「宜自修愼﹐無察大乘正士之便而想其闕﹐由如賢者志弟子乘﹐若一若二同修雜行﹐不當視之狐疑懈廢得無盡漏。如是﹐阿難﹗勿觀善權闓士有廢退想於諸通慧。所以者何﹖菩薩大士愛納眷屬業以三寶﹐不違佛法﹐賢聖眾也﹐使志無上正眞之道。」

佛語阿難﹕「若族姓子﹑族姓女﹐心存大乘﹐不離諸通慧﹐不荒五樂抑制五欲﹐觀於五通得如來根﹐當知正士與女人俱。又聽﹐阿難﹗彼女人者乃往去世爲重勝王百生之偶﹐宿情未拔故有色恩﹐貪重勝顏口發誓言﹕『若與我俱得遂所娛﹐當從其教發無上正眞道意。』時重勝王心知其念﹐晨現整服由斯法門入之其室﹐觀內外地心等無持﹐執手同處已如其欲。則頌曰﹕

「『愚哉悖於欲﹐

諸佛所不嘆﹐

能蠲恩愛者﹐

得佛人中上。』

「時女喜踴﹐卽從坐起﹐自投於地﹐歸命自責﹐伏罪悔過﹐爲重勝王而嘆頌曰﹕

「『吾已離諸欲﹐

世尊之所嘆﹐

節止恩愛著﹐

願佛無上道﹐

前心之所想﹐

今首自悔過﹐

傷湣諸羣生﹐

究竟發道意。』

「爾時重勝王菩薩﹐隨欲化女﹐使發無上正眞道意﹐卽從坐起而出其室。阿難觀斯心持淸淨﹐今吾授彼女決﹐轉女身後九十九劫當得作佛﹐號離無數百千所受如來。至眞。等正覺。明行成爲。善逝。世間解。無上士。道法禦。天人師﹐爲佛。眾祐。以是賢者觀菩薩行﹐所行無短不墮罪法。」

重勝王菩薩從虛空下﹐稽首佛足﹐白世尊曰「闓士當行善權方便立於大哀﹐若勸一人導以法本﹐從其所生輒當獲之信於善權﹐墮大地獄至於百劫﹐所遭苦痛惱劇之患﹐則當忍之﹐寧化一人使立徳本不避此難。」

世尊告曰「善哉﹐善哉﹗正士通達﹐是爲菩薩大哀之行﹐超度諸受。」

佛言「族姓子﹗吾念過世無數劫時﹐有一學志﹐名曰焰光﹐處於林藪行吉祥願﹐四百二十萬歲淨修梵行﹐過闋歲已﹐入沙竭國。有陶家女﹐見此學志姿貌姝好端正絕妙﹐欲意隆崇卽自投托。學志問姊﹕『何所求乎﹖』答曰﹕『慕仁。』學志報言﹕『吾不樂欲。』女曰﹕『設不然者﹐吾將自賊。』焰光自念﹕『吾護禁戒淨修梵行﹐四百二十萬歲﹐今若毀之﹐非吉祥也。』念已捨卻﹐離之七步乃發慈哀﹕『毀犯禁戒則墮地獄﹐若不如是女自殘賊﹐寧令斯女獲致安隱﹐吾當堪忍地獄之痛。』焰光卽還﹐又執其臂而諭之曰﹕『從女之欲﹐幸勿自危。』學志退居習家之業十有二年﹐厭礙止足乃淨四等﹐壽終之後生於梵天。」

佛言「族姓子﹗欲知爾時焰光學志﹐豈異人乎﹖莫造此觀﹐則吾身是。陶家女者﹐卽瞿夷也。彼尙色欲此順其心﹐吾以大哀越度生死百千之患。賢者且觀﹐餘人所犯墜趣地獄﹐善權闓士更升梵天。」

佛告慧上﹕「設舍利弗﹑大目揵連﹐行善權者不使瞿和離比丘墜於地獄。所以者何﹖吾憶昔者拘樓秦佛時﹐有一比丘名曰無垢﹐處於閒居國家山窟﹐去彼不遠有五神仙﹐有一女人道遇大雨﹐馳走避入無垢比丘所止之窟﹐雨霽出去。時五仙人見女﹐各言﹕『比丘姦穢謂之不淨。』無垢知諸神仙所念﹐卽自踴身在於虛空﹐去地四丈九尺。諸仙見之﹐飛處空中﹐各曰﹕『如吾經典所記﹐染欲塵者則不得飛。』尋五體投地伏首誣橫。假使比丘不現神變﹐其五仙士墮大地獄。爾時無垢比丘﹐則慈氏菩薩也。若舍利弗﹑目揵連有權飛升﹐則瞿和離無由陷墜。當知此義﹐非聲聞﹑緣覺所能及知﹐惟獨闓士分別曉了善權方便﹐猶如放逸女人四時莊嚴貪財利欲﹐或無智者變攺人性﹐使從其意示於施身﹐敬重彼人殫盡其產﹐遂棄遠之﹐緣所獲入未曾有悔﹐善權菩薩亦復如斯。觀察人根可開化者﹐以何方便則化立之﹐敬施眾生不吝其身﹐殖諸徳本不藏情匿。設使知人已建徳本﹐用其人故續命長善﹐一切欲樂無所貪慕﹐捨除恩愛令歸於無﹐其心淸淨無所系著﹐猶如蜜蜂接采眾花不計常想﹐於花枝葉一無所損。行權菩薩﹐隨俗方便𨿽樂諸欲﹐不計愛欲﹑不發常想﹐不自毀身亦不損彼﹐譬如樹種不失鮮色因而生牙無加茷者。如是﹐族姓子﹗菩薩以空﹑無想﹑不願之法﹐智度無極廣大之慧﹐入諸塵勞隨所樂行﹐不捨習俗﹑欲不穢身﹐不違佛嘆﹑未曾退轉。如捕魚工引网布网﹐恣意所欲截眾大流﹐收綱攝网多所獲得。菩薩如是﹐入空﹑無想﹑不願之法﹐以細微心在一切慧﹐縛於大欲﹐諸通慧心﹐以無護心﹐自在所獲得生梵天。譬如丈夫工學咒術﹐爲吏所捕五系縛之。其人自恣﹐則以一咒斷諸縲紲而得解去。如是﹐族姓子﹗善權菩薩﹐五欲自樂普與眾俱﹐恣其所幸智力術力﹐以一通慧壞一切欲﹐沒生梵天。譬安隱師﹐以一其心無所惡忌﹐變現蔭庇送大賈人﹐或有愚謗而傷之曰﹕『忖察此師﹐自眷屬財賄尙不合度﹐安能濟眾使免賊乎﹖將必遺漏無量錢寶。』於是導師激憤恥之﹐卽從坐起秉心堅彊﹐帶鉀舞刀摧拉怨敵﹐所護安隱無所亡失。行權菩薩﹐執智慧刀隨時所欲﹐以巧方便安習五樂﹐志弟子乘所不悅可﹐爲發慈湣。云何若此﹖興放逸行﹐尙不自度﹐何能濟眾﹑降魔怨乎﹖所不堪偕也。菩薩以智慧度無極法﹐善權方便恣意所欲﹐以智慧刀斷截塵勞﹑裂諸羅网﹐超遊自恣徧諸佛國﹐離女人土無有瑕穢。」

爾時有菩薩名曰愛敬﹐入舍衛大城普次行乞。至貴姓家﹐貴姓有女名曰執祥﹐在樓觀上聞比丘音﹐受食便出則睹其形﹐發放逸意﹐其欲甚盛不得從志﹐气絕命終其身動搖。比丘見女興不淨想﹐卽發念言「何謂法樂自所喜者﹖計空無實其猶泡水﹐無所可遵﹔耳﹑目﹑鼻﹑口﹑身﹑意﹐如腐肉揣革裹皮覆﹐從足至頂何所可樂乎﹖觀無諍訟﹐無想無念﹐法無內外亦無壽命﹐都無所有﹐心何所著亦何所受。永離欲瑕亦無得也。」諦觀諸法無所起者﹐愛敬菩薩卽得不起法忍﹐則時欣喜踴躍在虛空﹐去地四丈九尺﹐繞捨衛城七匝。

於時世尊﹐見愛敬菩薩升在虛空﹐譬如雁王﹐神足無礙自由自在。告賢者阿難曰「汝見愛敬飛遊進止如雁王乎﹖」

對曰「已見。」

佛言阿難﹕「愛敬菩薩因色欲行獲諸佛法﹐降伏魔兵則轉法輪。執祥女終轉女人身﹐得生忉利紫紺天宮﹐自然化有四百八十里殿﹐萬四千玉女俱共侍之。緣此之徳而發慧心﹐自念﹕『何行得生此乎﹖』卽知本在捨衛爲貴姓女色惑愛敬﹐緣斯貪欲﹐壽終轉女卽爲男子﹐自然神化無央數眾。志於欲著乃獲此報﹐豈況淸淨恭肅之心﹐供養奉事盡敬菩薩乎﹖『今伎樂之娛安可久常﹐當詣世尊及觀愛敬菩薩。』」

於是天子與其眷屬﹐各執天花栴檀雜香﹐威光巍巍俱詣世尊﹑愛敬大士﹐皆以花香而供上之﹐前稽首禮繞佛三匝住﹐各叉手而贊頌曰﹕

「諸佛無思念﹐

樂最不可量﹐

如來無心意﹐

則獲尊上道。

「我在捨衛爲女人﹐

其大名徳不可議﹐

號曰執祥長者息﹐

端正姝好寶嚴身﹐

以爲父母所珍重﹐

有正覺子無所著﹐

號曰愛敬威神大。

入舍衛城家分衛﹐

我聞其音柔軟妙﹐

歡喜之心取飯食﹐

卽自往詣無極法。

如來之子愛敬道﹐

吾見彼已起亂心﹐

迷惑愛欲貪放逸﹐

假使不得從我願﹐

卽當壽終用活爲。

當時不能發口言﹐

𨿽奉飲食不能授﹐

我以愛欲放逸故﹐

則在其處壽命終。

𨿽不能應於道行﹐

降棄瑕穢女人身﹐

得爲男子佛所嘆﹐

卽時得生忉利天。

宮殿則尊微妙好﹐

以寶合成無等倫﹐

有萬四千諸眷屬﹐

諸婇女樂悉具足。

卽時心自發念言﹐

吾何因緣得致此﹐

尋時識念如此事﹐

愛欲之心報應然。

見於愛敬心歡喜﹐

以放逸心而貪視﹐

緣是之徳獲是報﹐

猶如光明照好樹。

當爲正覺佛子弟﹐

所在遊欣安住慧﹐

愛欲之心報如此﹐

何況有人供養者。

吾身今卽如來子﹐

願發求尊佛智慧﹐

便當修行恆沙劫﹐

未曾捨離大志性﹐

皆由善師因愛敬﹐

則當供養法奉事﹐

供事於道無親屬﹐

惟願學求在覺軌。

修於尊妙道之行﹐

以放逸心所睹著﹐

尋時則轉於女身﹐

便獲勇猛男子形。

父母在家皆號哭﹐

臭死於地自捽﹝打﹣丁﹢滅﹞﹐

心自念言是蠱道﹐

衝口罵詈此沙門。

應時天子承佛威﹐

往詣父母具解說﹕

『無得罵詈嗔沙門﹐

將無長夜獲苦惱。』

父母欲得知我不﹖

吾已踴至忉利天﹐

應時退轉女人身﹐

得爲天子光巍巍。

父母當至安住所﹐

首罵詈罪自悔過﹐

更求救護不可得﹐

惟有如來爲道慧。

時父母聞佛音響﹐

彼時勇猛勸化之﹐

皆和心解眷屬俱﹐

同時往詣能仁佛﹐

則共稽首兩足尊﹐

卽自悔過嗔恚心﹐

悉共恭敬於如來﹐

啟問安住令決正。

『以何供事應奉佛﹖

何謂順法佛眾僧﹖

惟爲吾等分別說。』

假使聞者無異心﹐

最勝則知心所念。

救世口則說如此﹐

其欲供養一切佛﹐

堅固道意禦諸想﹐

父母親屬及男女﹐

具足五百無減少。

聽聞大人之所講﹐

同時皆發大道心。

最勝所言仁無異﹐

阿難聽我之所語﹐

如菩薩行無端底﹐

善權方便住智慧﹐

愛敬菩薩願如此﹕

『假使女人愛敬我﹐

則當令轉女人形﹐

速爲男子人中上。』

阿難且觀此名徳﹐

餘人所因墮地獄﹐

以放逸心貪習色﹐

因愛欲變爲男子。

其心天子供養我﹐

常以恭敬獲丰安﹐

彼所供養難計劫﹐

當得爲佛號盡見。

此五百人發道意﹐

亦當自致人中尊﹐

何人聞此不供佛﹐

其歡悅心安無量。

計其愛敬菩薩者﹐

所開化女不一二﹐

無量百千億那術﹐

以愛欲心立於道﹐

則爲藥王大名徳。

何因菩薩當有穢﹖

因緣塵勞施安隱﹐

何況供養奉事者。」

爾時賢者阿難白佛言「猶如有人近須彌山﹐皆隨山光照爲金色。設懷歡喜欲義心奉道法心﹐得近菩薩皆獲一類﹐趣諸通慧心性自然﹐我從今始奉持菩薩﹐如須彌山﹐猶如藥王﹐名曰見愈﹐有淸淨心若嗔恚意﹐見此藥者眾病皆除﹐菩薩如是淨不淨心﹐淫怒癡心覲菩薩者悉爲除愈。」

時佛贊曰「善哉﹐阿難﹗誠如爾言。」

於是賢者大迦葉白佛言「甚難及也﹐天中天﹗菩薩大士不可思議﹐在所遊至﹐爲諸眾生現無畏欲——空﹑無想﹑不願。聲聞﹑緣覺惟行此法﹐菩薩普護﹐轉使更入諸通慧迹﹐以善方便將順其心﹐終不穢厭色﹑聲﹑香﹑味﹑細滑法也。」

大迦葉復白佛言「我可嘆諭菩薩大士之所行乎﹖」

佛言「可嘆。」

迦葉曰「譬大曠野斷絕無人﹐自然有墻﹐上至三十三天﹐惟有一門。無央數人皆入曠野﹐去之不遠有一大城﹐其國丰熟米谷卒賤﹐快樂難言﹔人民眾多不可稱計﹐其在彼城則如金剛。城旁有江﹐江側有路﹐曠路之中有黠慧人﹐聰識念義﹐懷湣欲度入曠野者﹐舉聲而盟稱﹕『去曠野不遠﹐大城之安永無死懼﹐吾爲導師來趣所樂。』眾人報曰﹕『吾等不行﹐於此不動﹐欲睹城像城自然現﹐爾乃往耳。』時復有人解微妙者﹐應曰﹕『當往﹐隨仁所湊。吾等如是薄福之人﹐聞此聲已不信不樂﹐不從其教﹐不度曠野。』彼微妙人則度曠野﹐觀路由河﹐則乘而進。路之左右﹐有百千丈深大溪澗﹐布諸艸木。四方作橋﹐則濟厄路四出無礙。大賊從後追而不懼﹐賊自然卻終不還顧。稍稍前行亦不恐懅﹐不左右視則見大城。稍近城郭心不狐疑﹐入彼城邑爲無量人﹐現其儀式增益福祚。」

迦葉嘆已陳諭﹕「大曠野者﹐謂生死之難。墻至三十三天者﹐謂無黠所著恩愛之欲也。惟有一門者﹐謂大乘也。人入曠野者﹐謂眾愚冥凡夫之士也。黠人發願呼眾人者﹐謂菩薩大士所樂度無極也。志劣不行欲見城者﹐謂聲聞緣覺也。應曰﹕『當往﹐隨仁所湊。』則菩薩也。聞聲不信者﹐謂外道異學眾邪行也。度曠野者﹐謂奉精進至諸通慧﹐修諸三昧也。路由河者﹐謂法門也。左大溪澗百千丈者﹐謂聲聞地也。右大溪澗百千丈者﹐謂緣覺乘也。大布置艸木作四方橋者﹐謂善權方便慧度無極也。四出無礙者﹐謂菩薩四恩之行攝無量人也。賊追不懼自然卻者﹐謂魔官屬及諸猗行也。終不還顧者﹐謂忍度無極也。稍稍前行﹐謂爲菩薩之所開化﹐進度無極也。亦不恐懼者﹐謂以淸淨心發起眾生志﹐平等覺也。不視左右者﹐謂不志樂聲聞﹑緣覺之利也。則見大城者﹐謂達諸通慧也。稍近城者﹐謂見道功徳習行佛慧也。心無狐疑者﹐謂曉智慧善權諸度無極﹐則能徧睹一切眾生無所畏惡。適入城已﹐爲無量人造現儀式增益福祚者﹐謂如來。至眞。等正覺也。佛天中天適興在世﹐則爲菩薩立於名號廣建利義。」

於是世尊贊迦葉曰「善哉﹐善哉﹗乃嘆斯諭。」

說此言時﹐萬二千天與人發無上正眞道意。

佛語迦葉菩薩﹕「徳行不可稱計﹐學諦微妙善權方便﹐大士所作﹐不爲已舉﹑不他人施﹐不言有我亦不言彼。」

時慧上菩薩白世尊曰「何謂一生補處﹖而迦葉﹑佛時口說斯言﹐用爲覲是剃頭沙門﹐安能有道佛道難得﹐世尊爾時何緣說此﹖」

佛語慧上﹕「且止﹗族姓子﹗無得節限平相如來及開士行。所以者何﹖菩薩大士善權方便不可思議﹐其有正士﹐當作斯觀緣是化人。族姓子聽﹐善思念之。有法號曰善權方便菩薩﹐從定光佛已來﹐所興之慧不可思議﹐隨時之宜敢可發起﹐講菩薩法。從見定光世尊以來﹐得不起法忍﹐無一瑕闕無所忘失﹐亦無亂心智慧無損﹐已得法忍所造菩薩﹐一念之頃七日成佛﹐有菩薩志﹐發意之間一劫之諭。爲一切人所在示現開化眾生﹐以智慧力欲得成佛大平等覺﹐無量億劫稱嘆邪見多所發起﹐是爲菩薩善權方便。

「又﹐族姓子﹗諸聲聞學設使自在﹐於三昧者未曾有也﹐不逮菩薩三昧之定﹐身亦不動心無所想﹐亦非眾人身心所及。又使菩薩三昧正受不進不退﹐常以四恩救攝羣萠﹐不失精進﹑不爲懈怠﹐而爲眾人講六度無極﹐是謂菩薩善權方便。

「又﹐族姓子﹗菩薩發意之頃﹐於兜術天逮正眞覺﹑轉於法輪﹐閻浮利人不能自致升兜術天聽受經法﹐菩薩心念﹐天上諸天能下至此。是故正士﹐於閻浮利而現成佛﹐是爲菩薩善權方便。

「又﹐族姓子﹗菩薩發意﹐能從兜術忽然沒已﹐不由胞胎﹐一時之頃成最正覺。傍人有疑此所從來爲是天耶﹖揵陀羅變化所爲乎﹖若懷狐疑不聽受法﹐是故菩薩現處胞胎﹐是爲菩薩善權方便。

「又﹐族姓子﹗無得興念﹕『菩薩處胞。』勿懷斯意﹐菩薩大士不由精胎。所以者何﹖有三昧名曰無垢﹐菩薩大士以斯正受而自莊嚴。兜術天人謂菩薩沒而無動搖﹐不睹菩薩遊於胞胎。現處母腹而從脇生﹐棄國捐家尋坐佛樹﹐示勤苦行﹐普現悉徧無所不變﹐無有勞擾而無染污。所以者何﹖菩薩之瑞所化淸淨﹐是爲菩薩善權方便。」

佛告慧上﹕「何故菩薩自化其身紫磨金色﹐現入胞胎﹖」

慧上答曰「寂然淸淨明白之品。」

世尊曰「然。其菩薩者﹐處眾生上則第一尊﹐是則化來﹐諸天人民所不能及﹐是爲菩薩善權方便。

「何故菩薩在母胞胎﹐具足十月無見而生﹖人儻起念在母之懷﹐日月不足諸根不具。現滿十月﹐是爲菩薩善權方便。

「何故菩薩生於樹園不在中宮﹖菩薩長夜習在閒居﹐志樂寂寞行平等淨﹐欲令天﹑龍﹑鬼神﹑揵沓和﹑阿須倫﹑迦畱羅﹑眞陀羅﹑摩睺羅﹑人與非人﹐皆捨室宇寂然供養﹐此諸華香普流天下﹐使迦維羅衛國中人民歡喜悅預不爲放逸﹐是故菩薩在於樹下寂寞處生﹐不在宮館﹐是爲菩薩善權方便。

「何故菩薩從右脇生﹖若不如是眾人有疑﹐則謂菩薩因由遘精而處胎藏﹐不爲化育。眾必懷結猶預難決﹐是故示現令人開解。菩薩𨿽從右脇而生﹐母無瘡瘠出入之患﹐往古尊聖因時如然﹐所行無違﹐是爲菩薩善權方便。

「何故菩薩母攀樹枝﹐然後而生﹖設不爾者﹐眾人當謂﹕『皇后𨿽生菩薩必有惱患﹐若如凡庶而無殊別。』欲爲黎元示現安隱﹐母適攀樹枝﹐志性柔和﹐則菩薩誕育﹐是爲菩薩善權方便。

「何故菩薩安和澹泊忽然而生﹐其身淸淨無有垢穢﹖菩薩至尊三界之上﹐𨿽處胎中如日照水﹐淨無所著不增不減﹐故現脇生不與凡同﹐是爲菩薩善權方便。

「何故菩薩適生斯須﹐帝釋卽下前稽首奉﹐不使余天﹖其釋無始立玆本願﹕『菩薩若生﹐當以淨意而奉受之。』亦爲菩薩本徳之徵﹐是爲菩薩善權方便。

「何故菩薩適見受已﹐行地七步亦不八步﹖是爲正士吉祥之應﹐應七覺意覺不覺者也。自古迄於今﹐未有能現行七步者﹐是爲菩薩善權方便。

「何故菩薩已行七步﹐舉手而言﹕『吾於世尊﹐天上天下爲最第一﹐當盡究竟生老死原﹗』釋﹑梵﹑梵志及諸天子﹐彼時眾會莫不徧集﹐設不現斯當各自尊﹐則懷憍慢﹐便不復欲禮侍菩薩。菩薩湣念外道梵志﹑諸天之眾長夜不安﹐必墜惡趣而受苦痛。是故菩薩舉聲自贊﹕『吾於世尊﹐天上天下第一﹐權慧超異獨步無侶﹐當究竟盡生老死根。』以此音告三千大千世界。其諸天子未有來者﹐應聲便至。爾時異學梵志及諸天子﹐皆共稽首敬禮贊音﹐叉手歸誠﹐是爲菩薩善權方便。

「何故菩薩大悅而笑﹐不懷輕戲﹐笑而不諂笑﹖菩薩興念﹕『一切眾類本與我俱﹐發上道意無上正覺﹐恐畏懈怠放逸自恣﹐故爲卑賤愚冥貢髙﹔或音聲者解一切法﹐至諸通慧精進敏達﹐使歸命佛。』猶斯大哀﹐發起萌類除卻放逸﹐見已願果彼亦普具﹐以故正士現大欣笑﹐是爲菩薩善權方便。

「何故菩薩淸淨無垢而復洗浴﹐釋梵四天所見供侍﹖凡人初生皆當洗浴﹐菩薩淸淨﹐隨俗而浴。況世人乎故現此義﹐是爲菩薩善權方便。

「何故菩薩初生之後﹐去到空閒於樹下坐﹐然後入城﹖欲以具足諸根之本﹐示現中宮弦歌倡伎音樂之娛﹐然火四錠由斯現緣﹐令眾學勸﹐棄離財寶樂升微妙﹐入家復出不興異行﹐去家學道則坐佛樹﹐是爲菩薩善權方便。

「何故菩薩生後七日其母便薨﹖後壽終盡福應升天﹐非菩薩咎。前處兜術﹐觀後摩耶大命將終﹐余有十月七日之期﹐故從兜術神變來下現入後藏﹐以是推之﹐非菩薩咎﹐是爲菩薩善權方便。

「何故菩薩學書射禦﹑兵仗伎術﹑摴蒱戲樂﹖隨世習俗現前因緣﹐三千大千世界諸所伎樂﹐經藏道要詩頌術數﹐神咒所療言談嘲調﹐示現悉學無所不博﹐欲令庶人不自憍慢﹐是爲菩薩善權方便。

慧上菩薩問大善權經卷上

慧上菩薩問大善權經卷下

西晉月氏國三藏竺法護譯

「何故菩薩而有室娶﹖菩薩無欲不尙配匹﹐其於離欲則爲正士﹐所以示現眷屬妻息﹐傍人懷疑﹕『菩薩非男﹐斯黃門耳﹖』欲除沈吟﹐故納瞿夷釋氏之女﹐緣此現生子男羅云。假論羅云胞胎生者﹐則非義也。所以者何﹖羅云於天變沒化生﹐不由父母合會而育﹐又是菩薩本願所致。昔錠光佛﹐瞿夷有誓﹕『後世爲仁妻﹐殖其徳本。』不違久要故娉納之﹐情無所在俗人擾動﹐迷惑色欲殷勤戀著﹐菩薩示現妻子眷屬﹐尋復捨國。或有人言﹕『正士之妃端正姝妙﹐乃尙捐去﹐何況吾等﹖』又菩薩本始學道時﹐所有妻婦羣從眷屬﹐相敬重故各共發願﹕『世世與仁俱﹐生生相侍﹐隨至成佛道。』故廣敷演淸白之法﹐中宮婇女四萬二千人發無上正眞道意﹐其餘羣類悉度惡趣﹐以故菩薩現有眷屬。其諸婇女﹐以恩愛情自煩惱者﹐適見菩薩澹然淸淨如明月珠﹐則離色欲。假使菩薩化於所化﹐顏姿容貌由若己身。爾時婇女與化人俱﹐恣可所娛﹐各心念言﹕『吾等今日與菩薩俱﹐志慕永異。』於時菩薩往閻浮樹蔭下而坐禪思﹐歡喜行安﹐由如化人所造之變。菩薩昔從錠光佛來﹐所見愛欲因緣之業﹐皆是無始感發之應﹐是爲菩薩善權方便。

「何故菩薩於閻浮樹蔭而坐禪思﹐化七十億諸所天子令發道意﹖又復欲使皇后見之﹐心自念言﹕『會當捨家。』是故菩薩坐閻浮樹蔭而寂思惟﹐是爲菩薩善權方便。

「何故菩薩夜半出家﹐至於江流而自洗浴﹖感諸羣生爲現徳本﹐悉當念言﹕『所立之處功徳自然﹐淸白法故。』由此夜半出家無礙﹐極樂事皆當捨棄﹐淸白之法不可離也﹐是爲菩薩善權方便。

「何故菩薩在兜術天勸化諸天﹐來下現生﹐天人叉手﹐時到可去﹐門自然開﹖菩薩有念﹕『王儻懷疑﹐聞此不了﹐長夜不安﹐遭值恐患墜於惡趣。』故化天人﹐天人開門﹐諸天坐中舉聲稱揚。非菩薩咎﹐欲慰王心﹐委之於天。由觀斯義有所勸化﹐是爲菩薩善權方便。

「何故菩薩棄國捐王而現捨去﹖人當解知﹐菩薩畏生老病死是故出家﹐不爲增避家室親族眷屬枝黨﹐是爲菩薩善權方便。

「何故菩薩自剃頭須髮﹖三千大千世界諸天龍神﹐揵沓和人與非人﹐無能堪見菩薩頂者﹐況能爲尊除須髮者。於時菩薩﹐勸度眾生自除須髮﹐念白淨王當起恨意﹕『誰剃子首﹖』從使者聞﹐自剃之耳。王乃默然﹐是爲菩薩善權方便。

「何故菩薩取寶瓔珞冠幘﹐手付車匿﹐發起眾念﹖菩薩爲道﹐不復貪樂珍寶之飾﹐於一切物而無所著﹐故皆釋之。後世邊地法效菩薩﹕『吾等出家亦當請學﹐從佛法則猗四賢行﹐一切無著﹐不爲陰入狐疑出家。』設不如是﹐人當疑言﹕『不知產業故出家也﹗』是爲菩薩善權方便。」

佛言「族姓子﹗今且聽。此菩薩何故六年志修苦行﹖爲諸菩薩有殃罪故﹐故現勤苦﹐爲諸羣生權其方便﹐於斯菩薩所興爲也。迦葉佛時口發是言﹕『髡頭沙門耳﹐云何爲佛﹖』是則菩薩善權方便。當知是義。何故菩薩而有斯言﹖優多摩納﹝晉言上志﹐一名焰花﹞﹐有五親友及五百弟子﹐爲大梵志貴族姓子﹐本學大乘﹐爲惡知友所見迷謬﹐失其道意。其五親友﹐信外異學不從眞教﹐修外道經不習佛法﹐自謂有道爲彼師長﹐其身自號吾等是佛﹐五百弟子亦復如是。焰花學志以權方便入斯志類﹐因發言呵難提和曰﹕『何所爲佛﹖髡頭沙門﹐佛道難得﹐用往覲乎﹖』焰花稍稍化五族姓子及五百弟子在異學者﹐故發斯言﹕『何所是佛﹖髡頭沙門﹐佛道難得。』」

佛語慧上﹕「觀於彼世焰花學志﹐時在別處與五親友五百眷屬俱共正立﹐於時陶家者名難提和﹝晉言歡豫﹞﹐往至其所﹐嗟嘆迦葉如來功徳。謂焰花學志﹕『來共俱往詣迦葉佛。』焰花心念﹕『此諸學志徳本未滿﹐設吾今嘆迦葉如來道之功徳﹐毀諸異學﹐族姓子等便當愕住必不俱行。』以故焰花﹐護其本願智慧無極﹐因權方便﹐故言『髡頭沙門非是佛﹐佛道難得﹐智慧無極﹐何所處乎﹖行智度者無彼此想﹐亦無道想。』焰花通達究竟空慧普無所著﹐善權方便隨一切法﹐故發斯言。焰花學志與五親友五百弟子﹐至池水側浴訖出水﹐乘馬車侶五親友﹐從弟子遊行講經。

「爾時歡豫﹐承佛威神欲化彼師從﹐迎焰花乘及侶弟子﹐卽相問訊言所從來。歡豫以誠答曰﹕『覲迦葉佛還。』焰花曰﹕『髡頭沙門非爲是佛﹐佛道難得。』陶者聞之甚用不悅﹐以手捉發﹕『卿不信者可俱往質也。』焰花籌慮﹕『歡豫志性安隱仁和﹐未曾卒暴﹐今旋吾急﹐終不忘也。吾及弟子宜當共侶﹐俱觀其道。』僉曰﹕『惟然。』於是陶者﹑焰花五友五百弟子﹐便共俱行覲迦葉佛。佛則爲說前世所興道徳之本。心卽喜踴﹐贊焰花曰﹕『世尊道徳權慧乃爾﹐何惜不早爲吾等說。』五友弟子見迦葉佛﹐道徳巍巍辯才無量﹐皆發無上正眞道意。時迦葉如來至眞等正覺﹐說大乘業﹐開闡法藏不退轉輪﹐五大梵志五百弟子皆得不起法忍。」

佛告慧上﹕「族姓子﹗聽。焰花若以佛智慧嘆迦葉尊毀異學者﹐五大梵志五百弟子終不從化。又無由得覲迦葉佛﹐用欲開化之故因行權慧﹐故發斯言﹕『髡頭沙門非爲是佛﹐佛道難得。』得不退轉﹐無所不達不復疑道﹐是爲菩薩善權方便。」

佛告慧上﹕「菩薩所以隨時如化﹐現有餘殃勤苦之行﹐設不然者﹐沙門梵志淸淨奉誡﹐諸餘黎民將無知之﹐懈怠不進。適相見已﹐得無說之是藏異藏。斯等長夜曾無利義﹐不得安隱則歸惡趣用眾罪釁﹐如來故現餘殃未盡。菩薩都無罪蓋之患﹐持戒沙門梵志﹐若說粗言卽當自疑﹐不加精進不得解脫﹐欲建斯等猶豫志者﹐菩薩以權口發此言﹕『緣是度之卽當自說﹐吾等無智自責悔過﹐惟學道慧普行恭敬。』又外異學貢髙自由﹐以故如來勤苦六年﹐非爲餘殃。所以者何﹖或有沙門梵志﹐食一麻一米淸淨自在﹐欲攝此等具足其願﹐故菩薩日服一麻一米以爲限度﹐若不時食﹐不得不還致於聖道。菩薩發言﹕『髡頭沙門不得是佛﹐佛道難得。』故以罪殃六年苦行﹐六年之中所可開度﹐則非異學之所及知。而令外道五百二十萬人住平等慧﹐所可見發誘化人民﹐是爲菩薩善權方便。

「何故如來聚會四輩——諸天﹑龍﹑神及人非人——爲講說經﹖」

初夜欲竟﹐佛告阿難﹕「取中衣來﹐吾體少冷。」

阿難受教卽取奉進。

上夜已竟﹐入於中夜﹐復命阿難取上衣來﹕「吾寒欲著。」

卽復進之。

中夜已竟﹐入於後夜﹐復命阿難﹕「取眾集衣來﹐吾欲著之。」

卽復重進。

佛便服著告諸比丘﹕「吾聽出家學者﹐一時著三法衣﹐假使寒者亦可復之。所以者何﹖後世邊地寒涼國城﹐不堪單薄﹐隨其土地應著復重。佛無寒無熱無饑無渴。所以者何﹖爲處寒土不著復重﹐或致疾病﹐或能悔退﹐不能究竟求道之意﹐是爲如來善權方便。

「何故如來坐於艸蓐﹖爲來世人出家學者﹐或貪鮮好牀座榻機﹐志在安軟不加精進﹐或有少福﹐不得好坐氍氀毾﹝登﹡毛﹞重莚被蓐﹐怨望退卻。心當念言﹕『如來世尊身欲成佛﹐坐於艸蓐﹐不著好牀﹐乃成佛道。何況我等當慕好座﹖』佛言所教﹐隨其習俗重茵累蓐﹐不妨於道﹐細軟不悅粗堅不憂﹐人心難齊志行若干。故以權變現若干教﹐是爲如來善權方便。

「何故菩薩復起飯食﹐傍無徳者自餓求道﹖夫以饑餓不能興慧﹐故安隱食因成道徳。說菩薩法開化羣萌﹐多所安隱不以勤苦﹐菩薩受食得用成佛﹐由斯逮於一三昧定﹐以一三昧住百千劫﹐是爲菩薩善權方便。

「何故菩薩閒居求道﹖艸蓐敷於樹下﹐用過去佛不貪牀座﹐坐敷說諦吉祥禮義﹐設使菩薩說法粗略則入利義﹐其有以艸施菩薩者因發道意﹐佛時授吉祥之決﹕『汝於方來當得成爲佛﹐號離垢如來至眞等正覺。』是爲菩薩善權方便。

「何故菩薩坐佛樹下﹐使魔雲集﹖設不速趣無上正眞道者﹐其魔波旬不敢至菩薩所。又﹐族姓子﹗菩薩初坐樹下﹐心自念言﹕『誰於欲界四域最尊﹖人從教者﹐當令詣吾俱戰決之。』爾時具足入諸通慧﹐故使魔試。其魔兵師八萬四千億﹐天﹑龍﹑鬼神﹑揵沓和﹑阿須倫﹑迦畱羅﹑眞陀羅﹑摩睺勒﹐皆發無上正眞道意﹐是爲菩薩善權方便。

「何故如來已成佛道﹐正坐七日而不起行﹐察樹無厭﹖是諸天子見其徳行變化感動﹐心大歡喜﹐各心念言﹕『吾等當求斯如來心何所倚乎﹖』宿夜七日一心專精﹐求之不得。緣是之故﹐乃觀世尊三十二相﹐心益踴躍則發無上正眞道意﹐當來之世亦逮如玆坐於佛樹。由斯如來坐樹七日﹐是爲菩薩善權方便。

「何故菩薩得成佛已﹐勸率無數天人之眾﹖梵天不請亦不說法﹐於是如來心自念言﹕『其在欲界不可稱計諸天集會﹐及魔眷屬鬼神羅剎﹐設見菩薩師子吼步輒發道意﹐見歡喜者緣致無爲。』又﹐族姓子﹗詣佛樹下﹐菩薩卽時放頂相光﹐普照魔宮及三千大千世界﹐於其光明出一音聲﹕『今釋種子能仁之尊﹐棄國捐家﹐今成無上正眞之道﹐已過汝界多度人民﹐不可貲量空汝國境﹐宜當尋往與共戰鬥。』時魔聞斯﹐甚大愁毒﹐嚴四部兵﹐具足三十那術垓俱﹐往詣佛樹。於時菩薩以智慧寶﹐建立大慈慧明之勝紫磨金臂﹐諸天龍神釋梵所敬。時梵志念﹕『梵天化我﹐我從梵生﹐莫能超逾。世無尊師﹐梵天爲上。』如來念曰﹕『吾致梵天令眾人見﹐諸天龍神皆倚於梵﹐梵天猶尙稽首禮佛﹐宜當勸助如應說法﹐若無勸請如來不說。承佛威神﹐令梵天來以法助勸﹐假使眾人敬念梵天﹐當勸如來。』於是梵天﹐自捨其宮來詣世尊。大梵勸佛轉法輪﹐時六百八十萬梵天皆發無上正眞道意﹐悉嘆頌曰﹕

「『佛尊無有極﹐

最勝不可及﹐

行善權方便﹐

是亦爲如來。』」

佛告慧上菩薩﹕「如來所現餘殃有十﹐是亦世尊善權方便。當了至誠﹐欲使如來有毛髮瑕﹐不具殖徳本﹐欲令有短﹐行不具足﹐逮成正覺坐佛樹者﹐此亦不然。所以者何﹖暢淸白法無有眾瑕。族姓子﹗欲知如來皆以﹝打﹣丁﹢彗﹞﹝打﹣丁﹢滅﹞諸不善法。世尊無礙﹐況復立穢而有餘殃﹖佛爲醫王﹐除一切病無有陰蓋﹐祐眾生故示現余釁。欲令眾庶護身口意修淸淨行﹐由如尊貴族姓有子﹐各長王家習於乳酪﹐體生瘡瘠上至頸項腹藏亦痛﹐當服醫藥飲乳乃除困而獲差﹐父母念之喜其得瘳。又﹐族姓子﹗如來至眞爲普世父﹐除羣﹝黍﹣禾﹢利﹞惱使獲安隱﹐以故現疾。人聞餘殃不敢作罪﹐是爲菩薩善權方便。」

又告慧上菩薩﹕「往昔久遠世時不知罪福﹐故爲眾人示現殃釁﹐如來故說﹕『吾爲法王不離宿罪﹐汝等之類安得離殃﹖』由斯有言﹐如來永無餘殃。譬如有人善學書疏計校之術﹐教諸童子欲令成就﹐無所不知不以爲礙﹐小兒見聞則受學了稍稍達本。如來如是﹐悉學諸法無所不博﹐示現餘殃欲令眾生具淸淨法。譬如有醫始學治病﹐解方曉藥應病救療﹐旣能自愈﹐廣能愈人轉復嗟嘆。錠光佛時﹐乃於彼世有五百賈人入海求寶。有異心者﹐心罪甚重﹐開其罪門﹐工學邪術殃害劇賊﹐觀賈人貌則上有船。於時導師號曰吉財﹐護眾賈人隨時消息。凶人念言﹕『今我寧可悉害賈人獨取珍寶。』於閻浮提有大導師﹐名曰大哀。時寐夢中海神語之﹕『賈眾之中﹐有一賊人興大惡心﹐皆欲危沒五百賈人﹐獨欲取寶。假令事建罪不可量。所以者何﹖此五百賈人﹐皆發無上正眞道意立不退轉﹐設使遇害心不回還﹐由其殃罪﹐一一菩薩行得成無上正眞之道﹐賊墜地獄﹐若干歲數其罪乃竟。今仁導師當行權變﹐而令此人不更地獄若干之痛﹐使眾賈人不被危害。』七日思惟無餘方便﹐念言﹕『惟當取之危其命耳﹗假語眾賈者則皆興怒﹐當殺此人必墮惡趣。』復重自念﹕『設我獨殺亦當受罪﹐吾寧忍之。若百千劫受地獄惱﹐不令賈人普見危害﹐而令一賊墜地獄也。』時大哀師則爲說法﹐令心欣然踴躍臥寐。」

佛言「族姓子﹗彼大導師由眾賈人興於大哀﹐以權方便害一賊命。壽終之後﹐生第十二光音天上。時大哀師則吾身也﹐以斯方便越千劫生死﹐死則升天。同船五百賈人﹐斯賢劫中五百佛興者是。菩薩豈有罪患﹐越除終始彌百千劫﹐不當察佛而有愆咎﹐如來所現爲眾生故。時以闕漏權現鐵釴﹐如來蹈之威神所達。所以者何﹖如來之身則金剛也。又﹐族姓子﹗捨衛城中有二十人﹐復與二十人共爲怨敵。時二十人各欲攝怨而危害之﹐爲最後世相伺方便。彼二十人欲害二十怨者﹐承佛威神尋詣如來。於時世尊化四十人﹐亦欲勸導一切大眾﹐告尊者大目揵連﹕『今於此地﹐當有鐵釴自然來出﹐入佛右足大指。』語未竟﹐釴在佛前。目連白佛﹕『今拔鐵釴著異世界。』佛言﹕『不然。』時大目揵連﹐以精進力欲拔鐵釴﹐是三千大千世界爲大震動﹐不能搖釴如毛髮也。於時世尊則往梵天﹐釴輒隨之﹔如來還坐﹐釴則住前。是時如來右手取釴以足蹈上。目連白佛﹕『如來本罪而獲釴殃﹖』佛時告曰﹕『昔與五百賈人共入大海﹐時有一人心懷惡意﹐吾時害之﹐是其餘殃。』時二十人聞佛說此﹐轉相謂言﹕『如來法王已得自在﹐尙有餘殃不能滅除﹐況於吾等不受罪乎﹖』卽來詣佛﹐悔過自首。如來應時爲說經法﹐分別罪福﹐令四十人入平等慧﹐三萬二千人遠塵離垢諸法眼淨。因是如來示現鐵釴﹐是亦菩薩善權方便。

「何故世尊已離眾病示有疾病﹐使醫王耆域而合湯藥﹖佛時立戒二百五十﹐未久五百比丘在他樹間行道﹐向欲終畢心懷狐疑﹕『如來有教﹐惟以一藥療身眾病﹐不得習余。』時佛發念﹕『以何方便﹐令諸比丘得習余藥﹖』所以者何﹖假使如來隨意聽者﹐則後世人毀四賢誡﹐是以如來行權合藥任於耆域。時淨居天語比丘言﹕『諸賢者﹗宜更求藥﹐無得危命。』則相謂言﹕『寧自碎身﹐不毀佛誡。』天答賢者﹕『今者如來則法王也﹐令置小便更求余藥﹐可攺所習而慕所服。』於時比丘離疑猶豫﹐乃求異藥病卽除愈﹐晝夜七日得無著道。假使如來不習湯藥﹐此諸比丘不得解脫﹐將來之世亦當如是。其身安隱然後得道﹐是亦菩薩善權方便。

「何故如來眾徳普具﹐又入聚落而行分衛空缽來出﹖如來無殃﹐湣觀後世邊地諸國而興慈哀。其有比丘﹐入於郡國縣邑丘聚行分衛者﹐而身薄福所乞不得。心念﹕『如來功徳充盛無量福會﹐時行分衛尙空缽出﹐我等善本所殖不弘﹐豈可怨捨而不乞乎﹖故當分衛。』用是之故﹐入城分衛空缽來出。又云﹕『獘魔化諸梵志長者家﹐使不供佛﹑不施眾僧。』未曾有此。其魔波旬﹐未敢作威嬈固如來﹑沮廢福意﹐佛之聖旨所變現也。梵志長者有此異心﹐非是本意﹑非佛鮮福。彼時眾人無所施者﹐又見如來空缽來出﹐魔界天人見不獲膳﹐世尊得無心懷悵惘﹐晝夜一心﹐念如來及弟子眾﹐將必憂悒。見佛弟子﹐心不增減前後適等﹐七萬天子自投佛前﹐如來如應爲說經法﹐皆得法眼淨﹐是亦菩薩善權方便。

「何以故旃遮摩尼木魁系腹誹謗如來﹖亦非世尊本之餘殃﹐佛之威神能取暴意﹐從置恆沙剎外﹐如來以權現斯方便。當來比丘﹐或有出家行作沙門﹐爲人所謗有懷疑者﹐觀佛世尊𨿽見譏訕﹐心不動轉﹑不卻宿罪﹐念﹕『佛如來普勝之徳﹐猶復若玆。況我等而無譏議。』思惟此已益加精進﹐淸淨奉戒心不回轉。假使暴意夢中誹謗﹐壽終之後不離地獄。如來悉知令護禁戒。所以者何﹖如來之徳不捨眾生﹐是爲如來善權方便。

「何故異道害須多利﹐埋著勝樹間﹖佛諸通慧普觀無礙﹐知當興怒﹐則以示現如斯比像。設不以刃加須多利者﹐須多利或投余患。佛解知女壽命終盡﹐是故彼類相教殺之。緣邪異學﹐身所犯害必反罪辜﹐佛以等慧而化立之﹐由斯所建增益羣生功徳之本。是以如來七日不入城﹐化六十億諸天入道。過七日後﹐其四部眾皆來詣佛聽法﹐八萬四千人獲平等慧﹐三億人得道迹往來不還果證﹐是亦菩薩善權方便。

「何故如來三月食麥﹖如來素達﹐𨿽梵志請佛﹐不得迷忘佛所興化。所以者何﹖今五百馬者﹐昔佛弟子也。所從食已﹐前世皆學菩薩大乘﹐供養過去諸世尊矣﹗從惡友教﹐犯眾罪殃墜爲畜生。彼時又有五百馬師﹐有菩薩名日藏﹐本立願生其中﹐普化斯等令發道意﹐使弘大乘化諸馬師。本非馬師﹐如來護彼﹐令諸馬畜皆得受決。爲緣一切如來不食﹐無所志願﹐威徳能化瓦石刀杖爲美飲食﹐三千大千世界所有﹐悉爲甘膳奇特之味。所以者何﹖世尊自然有大人相﹑上味之味﹐以故當知﹐如來所化飲食皆美。耆年阿難未得大哀﹐心自念言﹕『云何世尊捨轉輪膳﹐今乃服麥﹖』佛知其念﹐以五百馬師之徳﹐時五百馬皆識宿命﹐得近道心﹐五百菩薩發大慈哀往覲如來﹐五百馬師自減半廩以用供佛﹐捐五百馬谷供五百比丘。馬師及馬皆自悔過﹐見佛眾僧竟三月已﹐五百馬命終生兜術天﹐爲天所敬﹐如應說法﹐得立不退轉地﹐當成無上正眞之道。阿難得知所施供養﹐時宮中人得未曾有﹐來白佛言﹕『我等生長深宮之內。世尊﹗阿難未曾習此安隱歡喜﹐七日不食。』族姓子﹗當知如來之身無有罪殃﹐後世或有持戒之人﹐請諸沙門而不設供﹐故爲彼現。是爲如來爲人所請﹐𨿽不供辦﹐不令其人墮於罪地。又﹐五百比丘與如來俱三月一夏﹐四百比丘悉有欲態﹑無淸淨想﹐設得美食欲意遂盛﹐用粗食故欲心則薄﹐三月之中可得羅漢。如來以斯諸學比丘及化菩薩﹐隨時示現﹐非罪殃也﹐是亦如來善權方便。

「何故如來告大迦葉曰﹕『汝當說經﹐吾腰背痛。』時八千天子﹐本弟子行迦葉所化。於時來會樂仰三寶﹐殷勤在行聞說覺意。設百億佛爲說經法終不能解﹐惟迦葉比丘能度之耳﹗故佛告之﹐分別覺意﹐八千天子聞義得慧﹐其疾病者往會聽經﹐各心念言﹕『如來法王﹐因說覺意病卽除愈﹐吾等云何不聽經乎﹖』何以故﹖族姓子﹗欲﹑化諸天及病比丘使承經道﹐示現腰痛﹐故如來曰﹕『迦葉說經令我除病。』是亦如來善權方便。

「何故如來舍夷國敗而佛頭痛﹖眾人悉當念言﹕『如來親屬不盡其壽。』護黎庶意坐枯樹下﹐告侍者曰﹕『吾頭甚痛。』爾時諸天計有常者三千人會﹐剎利之眾不可稱數﹐聞告阿難頭痛之咎。念言﹕如求尙有餘殃﹐聞經尋化天人七千﹐是亦如來善權方便。

「何故披羅陀梵志以五百事而罵世尊﹐時佛默然﹐後更稱譽﹐佛亦默然。應時自歸一心悔過﹐無所復言﹖佛能厭卻使不出言﹐投徙置於殊異之土。爾時會中諸天世人無數之眾﹐見佛忍辱慧力平等心柔和雅﹐四千人發無上正眞道意。如來徹睹當來有所化﹐故現默然﹐非佛餘殃﹐是亦如來善權方便。

「族姓子﹗聽。調達所生﹐常與菩薩共相嬈害﹐懷怨憎心欲相危害﹐是亦如來菩薩方便。」

佛告慧上菩薩﹕「諸天往來有所求索﹐則爲具弘施度無極。所以者何﹖多所饒益覆滿諸願﹐發起一切。以何因緣興斯行乎﹖假使眾生安淨自利﹐則不解施﹑不知受者﹐是故諸天化從空來詣菩薩所﹐試求妻子﹑頭目﹑手足﹑國城﹑丘聚。應時菩薩﹐周滿所欲勇慧無難。眾人見之則效布施﹐奉尊所行無所矜吝﹕『我等亦當發願求佛﹐修習禁戒不敢毀失﹐順菩薩法未曾違捨。』捶罵不恚﹑輕易不恨﹐則弘忍辱度無極﹐以斯教化無數之眾。其諸天人見有怨來﹐詣如來所﹐則長戒禁﹐是亦如來善權方便﹐非餘殃罪。所以者何﹖敢來試者則皆權也。尋皆導利無央數人﹐取要言之﹐如來所現殘有十殃。皆當知佛行權隨時。眾庶懷惡多崇非法﹐故爲現應﹐非有殃也。使知去就至無上慧﹐如來所嘆權宜最尊﹐皆非殃罪但示現耳﹗作是得是﹐聞者悚懼不敢爲非。

「又﹐族姓子﹗廣宣善權時時乃說﹐非爲下愚薄福祚者﹐亦非聲聞﹑緣覺所知講也。所以者何﹖彼等未曾學善權方便﹐惟菩薩大士解暢深歸。諭如闇夜家中然火﹐悉照室內妻子眷屬。菩薩如是﹐其有聞善權度無極﹐則曉達菩薩一切所行﹐當勤順學吾本所習。佛囑累汝﹕『族姓子﹗族姓女﹗欲求佛道﹐其有講說善權方便﹐若百千里當往受學﹐則蒙光明。所以者何﹖假能聽受如斯像法者﹐則爲顯發一切經典﹐除諸疑网使無結恨。』」

爾時諸天世人四部眾咸皆嘆曰「其有聞斯權便經者﹐非法器人多不信樂。」

佛說經已﹐七萬二千人皆發無上正眞道意。

阿難白佛﹕「當何名斯經﹖云何奉持之﹖」

佛告阿難﹕「是經名「善權方便所度無極隨時品」也。當持﹗當行﹗」

佛說如是﹐慧上菩薩及比丘眾﹐菩薩大士﹐諸天﹑龍神﹑阿須倫﹑世人﹐莫不歡喜。

慧上菩薩問大善權經卷下

