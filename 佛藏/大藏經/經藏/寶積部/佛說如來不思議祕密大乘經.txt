佛說如來不思議祕密大乘經

宋法護譯

佛說如來不思議祕密大乘經卷第一

西天譯經三藏朝散大夫試光祿卿傳梵大師賜紫沙門臣法護等奉詔譯

菩薩身密品第一之一

如是我聞。一時世尊。在王捨城鷲峯山中。與大苾芻眾四萬二千人俱。菩薩八萬四千。皆是已得神通妙智。諸大菩薩摩訶薩眾悉從他方諸佛剎中來此集會。已得忍不退轉一生補處。獲諸總持及三摩地。具無礙辯。能善超度無邊佛剎。善於十方無邊一切諸佛剎中。建立示現以神通智遊戲自在。降伏眾魔制諸異論。了知一切眾生心意所行。復以勝智善別他根。解入一切波羅蜜多理教法門。具善巧方便。到於究竟最上彼岸。爲一切佛共所稱贊。於無量無邊百千俱胝那庾多劫中。積集畢竟菩提道行。其心平等如地水火風緣虛空無邊。善修慈觀如理相應。所起一切住著障礙悉能超越。獲那羅延妙好身相。具金剛堅固不壞之身。能師子吼宣演法音。善於一切大眾會中。得勝無畏。有大光明映蔽日月。已得諸法如其所說三世平等。以決定智善說最上甚深法要。深入一切緣生法門。遠離斷常二種邊見。於禪定解脫三摩地三摩缽底。若入若起而悉能知。功徳智慧。名聞十方。任持最上正法寶王。能使不斷三寶聖種。如是等積集無量福智勝行。其名曰寶上菩薩。月幢菩薩。淸涼幢菩薩。光幢菩薩。吉祥光菩薩。吉祥峯菩薩。吉祥密菩薩。那羅延天菩薩。龍喜菩薩。龍上菩薩。龍樹菩薩。持妙色菩薩。髙天菩薩。徳光王菩薩。光明手菩薩。常舉手菩薩。常下手菩薩。寶印手菩薩。寶手菩薩。普光菩薩。星王菩薩。金剛手菩薩。金剛慧菩薩。金剛大慧菩薩。金剛步菩薩。不動迹步菩薩。三界迹步菩薩。無邊步菩薩。無邊慧菩薩。精妙慧菩薩。堅固慧菩薩。天慧菩薩。炎熾慧菩薩。最勝慧菩薩。增長慧菩薩。常慘菩薩。常喜菩薩。喜根菩薩。滅惡趣菩薩。除蓋障菩薩。自相持無垢光菩薩。勇猛精進菩薩。慧積菩薩。常觀察菩薩。觀自在菩薩。得大勢菩薩。髙峯菩薩。虛空藏菩薩。不瞬菩薩。無悕望菩薩。寶上菩薩。寶思惟菩薩。善思惟菩薩。善思義菩薩。決定義菩薩。總持自在王菩薩。持地菩薩。莊嚴王菩薩。剎土莊嚴菩薩。寶積菩薩。祕密巖菩薩。帝釋天菩薩。水天菩薩。梵网菩薩。明网菩薩。天冠菩薩。妙臂菩薩。妙眼菩薩。香象菩薩。象中香象菩薩。師子幢菩薩。成義慧菩薩。海慧菩薩。善調禦菩薩。寂慧菩薩。慈氏菩薩。妙吉祥童眞菩薩。如是等八萬四千諸大菩薩摩訶薩眾。及此三千大千世界。梵王帝釋護世天等。並余大威徳諸天王眾。或龍王眾。夜叉王眾。阿修羅王眾。迦樓羅王眾。緊那羅王眾。摩睺羅伽王眾。乾闥婆王眾。如是等眾悉來集會。所謂阿那婆達多龍王。娑伽羅龍王。嚩嚕拏龍王。摩那斯龍王。得叉迦龍王。金色龍王。無邊色龍王。蘇屍摩龍王。是等龍王。與多百千諸龍眷屬。來此集會。親近世尊瞻禮聽法。

復次阿修羅王眾。所謂羅睺阿修羅王。毗摩質多羅阿修羅王。妙臂阿修羅王。娑羅阿修羅王。多羅阿修羅王。淨戒阿修羅王。大笑阿修羅王。廣腹阿修羅王。盡邊阿修羅王。是等阿修羅王。與多百千諸阿修羅眷屬。來此集會。親近世尊瞻禮聽法。

爾時摩伽陀國主阿闍世王。與宮嬪眷屬來此會中。親近世尊瞻禮聽法。並餘四眾。苾芻苾芻尼。優婆塞優婆夷等。皆來集會。

復有地居諸天。欲色界天。淨居天等。諸天子眾亦悉來會。親近世尊瞻禮聽法。

爾時世尊處大會中。有無數百千天人大眾。恭敬圍繞聽受說法。佛告大眾。我有正法。名普攝諸菩薩摩訶薩最上勝行淸淨妙門。此能圓滿一切行故。謂若菩薩修布施行。卽能成熟一切有情。若諸菩薩修持戒行。卽得一切勝願圓滿。若諸菩薩修忍辱行。卽得一切相好具足。若諸菩薩修精進行。卽能圓滿一切佛法。若諸菩薩修禪定行。能令一切調伏其心。若諸菩薩修智慧行。卽能斷除一切煩惱。若諸菩薩修說法行。卽能成就無礙辯才。若諸菩薩修勝福行。卽能長養一切有情。若諸菩薩修妙智行。卽能成就無礙之智。若諸菩薩修奢摩他行。卽能令彼心業調暢。若諸菩薩修妙觀行。卽能遠離一切分別。若諸菩薩修於慈行。卽得一切心無障礙。若諸菩薩修於悲行。卽得身心俱無懈倦。若諸菩薩修於喜行。卽能遊戲法喜園苑。若諸菩薩修於捨行。卽能斷除違順二法。若諸菩薩修聽法行。卽能斷除一切障累。若諸菩薩修出離行。卽能捐棄一切取著。若諸菩薩修住阿蘭若行。卽得所作善法皆無壞失。若諸菩薩修於念行。卽能獲得諸總持門。若諸菩薩修於慧行。卽獲勝慧善別諸法。若諸菩薩修於住行。卽得一切無能勝心。若諸菩薩修趣向行。卽能隨知一切義趣。若諸菩薩修四念處行。卽能伺察身受心法。若諸菩薩修四正斷行。卽能斷除諸不善法。圓滿一切善法。若諸菩薩修四神足行。卽得身心淸淨輕安。若諸菩薩修五根行。卽能善知自他根性。若諸菩薩修五力行。卽得不爲一切煩惱之所屈伏。若諸菩薩修七覺支行。卽於諸法如實覺了。若諸菩薩修八正道行。卽能超越一切邪道。若諸菩薩修四諦行。卽能成就無動轉法。若諸菩薩修四無礙解行。卽能斷除一切有情疑惑之心。若諸菩薩修歸趣行。卽得自在之智。若諸菩薩修善知識行。卽能積集一切功徳。若諸菩薩修意樂行。卽與一切世間不相違背。若諸菩薩修深心行。卽得一切所向最勝。若諸菩薩修相應行。卽能勤勇救拔出離。若諸菩薩修住僧坊行。卽得隨所聞法而無壞失。若諸菩薩修四攝法行。卽能攝受一切有情。若諸菩薩修攝受正法之行。卽能不斷三寶聖種。若諸菩薩善修回向之行。卽能嚴淨佛土。若諸菩薩修善巧方便之行。卽能圓滿一切智智。

世尊如是宣說。普攝諸菩薩摩訶薩最上勝行淸淨妙門廣大正法。當佛世尊說是法時。金剛手大祕密主菩薩摩訶薩。現威神力侍佛之右。是時金剛手菩薩摩訶薩。前白佛言。希有世尊。如來善說普攝諸菩薩摩訶薩最上勝行淸淨妙門廣大正法。世尊。如我解佛所說義趣。如我所得諸菩薩摩訶薩一切勝行。皆從福智二行中出。當知隨入福智二行。何以故。諸菩薩修福行故。能令一切有情離諸障礙。若修智行。能爲一切有情善說法要令生喜悅。世尊。是故諸菩薩摩訶薩。福行智行二應和合。何以故。菩薩修福行故。卽能圓滿善巧方便波羅蜜多。修智行故。卽能圓滿般若波羅蜜多。故此二行卽是菩薩二種聖道。普攝一切道行。菩薩住是道者。卽能降伏難降伏者諸業魔眾。菩薩已能超出諸惡魔道。不退轉於阿耨多羅三藐三菩提。卽此不退轉菩薩。能善開明諸佛如來甚深祕密使不隱覆。

爾時會中寂慧菩薩摩訶薩。前白金剛手大祕密主菩薩摩訶薩言。大祕密主。汝常近侍諸佛如來。汝能樂說如來所有祕密之法。願爲發起此。非聲聞緣覺所入境界。況余凡夫。如是言已。時金剛手大祕密主菩薩摩訶薩默然而住。

爾時寂慧菩薩。知是事已。前白佛言。惟願世尊。敕金剛手大祕密主菩薩摩訶薩。爲此眾會發明如來祕密之法。令諸菩薩摩訶薩眾。聞已歡喜。廣大積集菩提分法。成就如來祕密之法。如理而行。

爾時世尊告金剛手大祕密主菩薩摩訶薩言。我今勸請於汝。汝應善爲此會大眾。宣說菩薩祕密。如來祕密眞實之法。此會大眾而悉樂聞。

時金剛手大祕密主菩薩。承佛聖旨。前白佛言。世尊。如佛教敕。我今宣說菩薩祕密如來祕密眞實之法。然此會中若有少能悟入之者。皆是世尊威神建立譬如夜中冥暗所覆。燈光發明普能照現一切色像。今此眾會亦復如是。於菩薩祕密如來祕密眞實法中。若有聞已少悟入者。當知皆是如來威神之所建立。

爾時金剛手大祕密主菩薩摩訶薩告寂慧菩薩摩訶薩言。善男子。今此眾會於菩薩祕密如來祕密眞實法中。若能聞已不驚怖者。斯爲甚善。

時寂慧菩薩摩訶薩。普告在會諸大眾言。諸仁者。如佛所說。有其四種不可思議。何等爲四。一者業不可思議。二者龍不可思議。三者定不可思議。四者佛不可思議。仁者當知。於此四中惟佛如來不可思議最上第一。所有諸佛阿耨多羅三藐三菩提法。由此四種不可思議共所成立。是故汝諸仁者。於諸菩薩不思議法。如來不思議法。聞已不驚不怖不生畏怯。應生最上廣大淸淨喜悅之心。是時寂慧菩薩以佛威神加持力故。能知此會一切大眾。悉於諸佛菩薩祕密法中信樂聽受。卽時廣大散布天花。雨集於膝普伸供養。

爾時金剛手大祕密主菩薩摩訶薩告寂慧菩薩摩訶薩言。汝應諦聽。我今且說菩薩祕密眞實之法。寂慧當知。今我世尊。昔於然燈如來法中居菩薩位。從彼佛所得授阿耨多羅三藐三菩提記。從是以來我常隨逐釋迦菩薩。而是菩薩所有身業曾無異作。亦不見有邪曲之相。語無異作。亦不曾聞虛妄之言。心無異作。亦不曾知愛著之失。隨其身業現威儀相。但爲成熟一切有情不自稱譽。由彼菩薩身威儀相無其邊際。乃至一切有情諸威儀事。悉入菩薩威儀相中。而菩薩不假勤力。亦無發悟安然而住。所謂應以禪定可度者諸有情類。卽現禪定而爲化度。應以鼓樂弦歌可度者。卽現鼓樂弦歌而爲化度。應以童男身可度者。卽現其身而爲化度。應以童女身可度者。卽現其身而爲化度。應以男子身可度者。卽現其身而爲化度。應以女人身可度者。卽現其身而爲化度。應以少年身可度者。卽現其身而爲化度。應以中年身可度者。卽現其身而爲化度。應以老年身可度者。卽現其身而爲化度。應以卑劣身可度者。卽現其身而爲化度。應以屠膾身可度者。卽現其身而爲化度。應以喑啞身可度者。卽現其身而爲化度。應以盲聾身可度者。卽現其身而爲化度。應以三惡趣相及人。趣身可度者。卽皆現之而爲化度。應以天身可度者。卽現其身而爲化度。應以龍及夜叉乾闥婆阿修羅迦樓羅緊那羅摩睺羅伽等身可度者。卽皆現之而爲化度。應以帝釋身可度者。卽現其身而爲化度。應以梵王身可度者。卽現其身而爲化度。應以護世身可度者。卽現其身而爲化度。應以轉輪王身可度者。卽現其身而爲化度。應以苾芻苾芻尼優婆塞優婆夷身可度者。卽皆現之而爲化度。應以聲聞身可度者。卽現其身而爲化度。應以緣覺身可度者。卽現其身而爲化度。應以菩薩身可度者。卽現其身而爲化度。應以如來身可度者。卽現其身而爲化度。非可現者謂除無色。

佛說如來不思議祕密大乘經卷第一

佛說如來不思議祕密大乘經卷第二

西天譯經三藏朝散大夫試光祿卿傳梵大師賜紫沙門臣法護等奉詔譯

菩薩身密品第一之二

復次寂慧。所有一切有情色相威儀。卽於菩薩色相威儀中住。而菩薩曾無發悟亦無分別。以彼菩薩無所分別平等捨心。卽隨其身現身威儀。然菩薩身法爾不動。以不動故現起身業。𨿽身離相。而亦不壞菩薩身淸淨。已發現光明普照地獄。一切有情令得安樂。又復菩薩。普爲一切有情不惜身命。若諸有情各各來求菩薩身肉而啖食者。菩薩悉現其前。斷肉授之。乃至骨血精髓而悉隨與。寂慧當知。菩薩隨諸有情須身肉等而悉與者。由彼菩薩知身無量。卽能隨知法界無量。無量卽無盡身無盡門。卽是緣生無盡法門。菩薩隨所現身。但爲成熟一切有情。若或有人貪染心者。愛著殊妙端嚴色相。菩薩卽於其前。爲現端嚴女人之相。隨彼男子染愛之心。悉如其意。時彼女人以染著故。形容枯悴卽趣命終。根門敗壞臭穢不淨。時彼男子。以無智故厭惡而去。卽其女人死滅之身。自然出聲爲說法要。令彼男子心生開悟。不退轉於阿耨多羅三藐三菩提心。

復次寂慧菩薩。於此三千大千世界現廣大身。或寶蓋中或現指端。乃至劫火洞然炎熾能以手指而悉覆之。而菩薩身都無所壞。又復能現身相。普爲諸佛世尊作供養事。積妙華蓋如須彌量。復聚寶花髙若山峯。悉以供養諸佛如來。又復以此三千大千世界爲一大器。滿貯香油等須彌山。布其燈炷然以燈明廣大熾盛。爲諸如來作供養事。又復積以殑伽沙等數量廣大燈明。普徧熾盛供養如來。又復菩薩以所著衣覆自肢體。灌注酥油用然燈明。普爲如來作供養事。其燈熾盛有大光明。廣大照耀殑伽沙等諸佛剎土。彼彼有情互得觀見。菩薩所現神通化事。如是見已。無量無數有情悉發阿耨多羅三藐三菩提心。其中所有憍慢貢髙諸有情類。菩薩卽現大力那羅延身。或金剛手菩薩可畏之相。彼等有情見已驚怖。卽向菩薩折伏其心。歸命頂禮求哀聽法。又復菩薩於大國城及諸棄屍林中。見彼無數百千有情普徧充滿。而是菩薩以廣大身現死滅相。令彼先墮畜生趣中諸有情類畜報盡者。取其菩薩所滅身肉而啖食之。食已命終皆得生天。由是因故乃至最後入於涅槃。是故當知。菩薩摩訶薩宿昔願力得淸淨已。能於長夜酬其宿願作利益事。願令有情臨命終時。食我身肉得生天界。由此因緣乃至最後入於涅槃。令諸有情成就所思成就所求成就願力。

寂慧當知。菩薩摩訶薩。有如是等殊勝行願。我念往昔過去世中。此閻浮提周匝四方。有八萬四千廣大國城。復多百千聚落縣邑。百千俱胝那庾多人民居止。彼時國城有大災難疾疫劫起。其中人民生種種病。謂於身分若生若熟疾狀各異。或瘡癤癬癩。或風癀痰等。大小病者散徧充滿。求多千種精妙醫師。用以妙藥。而悉不能治療彼等一切病苦。彼諸人民病無療故。無所救護無所歸向。震發大聲哀泣而言。誰能爲我息除病苦。或天龍夜叉乾闥婆等。或人非人。有能爲我息除病者。我當罄捨一切財寶悉以奉之。我卽如其教令荷彼深恩。寂慧當知。世尊釋迦如來。當彼時中爲帝釋天主其名妙眼。於其天中以淨天眼過於人眼。悉能觀見彼諸人眾受多病苦。復以淸淨天耳。徧聞一切。人眾哀泣之聲。其見聞已起悲湣心。卽自思惟。我今應爲此諸人民無依止無救護無歸向者。作其依止救護歸向。作是念已。卽時帝釋天主。於此閻浮提中有一大城名曰善作。其去不遠卽自變身爲男子相。名曰善寂。處虛空中。普爲開發閻浮提中一切人民。說伽陀曰。

善作大城此不遠

中有男子名善寂

取彼身肉啖食之

悉能息除一切病

勿應驚怖懷怯懼

隨意歡喜取身肉

此爲妙藥救人民

是中無害無嗔恚

時彼國城聚落縣邑。染疾苦者一切人眾。聞彼空中伽陀聲已。卽時俱詣善作大城善寂人所。到已各各斷取其肉食之治病。𨿽彼彼取之而身肉無盡。

是時善寂。復爲人眾說伽陀曰。

我若當得佛菩提

此眞實法我無盡

由眞實故我此身

願取其肉亦無盡

是時普徧四方染疾苦者。一切人眾於彼善寂人所。各各隨意斷取身肉。而善寂身安然如故。亦無增減續續斷已旋旋復生。時彼國城一切人眾食是肉者。彼彼所有一切病苦皆得除解。無病快樂悉無憂惱。如是次第閻浮提中一切人眾。咸息諸病悉獲輕安。是時一切人民男子女人童男童女皆自惟忖。彼善寂男子。能爲我等息除諸病。令我無病身得輕安。我等今時持以何物用爲供養。由是多人共集一處。同詣善寂人所。到已各各合掌恭信。異口同音說伽陀曰。

汝善依止善救護

汝爲醫王復妙藥

隨汝教令我病除

我何所作伸供養

是時善寂男子。隱所變相還復帝釋之身。普爲一切人眾說伽陀曰。

金銀財寶及飲食

我悉不爲此等事

但爲救護諸有情

十善業道令圓滿

菩提願行堅固修

爲諸有情利樂因

互相起發慈愛心

生長一切利益事

聞已應發菩提心

復起最上大慈意

普令積集勝妙因

十善業道皆淸淨

復次寂慧。爾時帝釋天主。說伽陀已復彼天宮。時閻浮提男子女人童男童女一切人眾。莫知其數中無一人墮惡趣者。彼彼命終皆於善趣三十三天眾同分生。生彼天已。帝釋天主卽爲說法示教利喜。悉令不退轉於阿耨多羅三藐三菩提心。其中有情或復遠塵離垢得法眼淨。

復次寂慧。是故當知菩薩身密所作身業。得淸淨已棄一身命。能爲成熟無量無數一切有情。畢竟令得阿耨多羅三藐三菩提果。

復次金剛手大祕密主菩薩摩訶薩告寂慧菩薩摩訶薩言。寂慧當知。菩薩身者是不破壞。堅固眞實不生滅身。若諸有情應以有壞之身可化度者。卽現其身而爲化度。若諸有情應以無壞之身可化度者。卽現其身而爲化度。於一切種類悉不破壞。火不能燒刀不能斷。是身堅固眞實不壞金剛所成。是故寂慧。菩薩所現身相。但爲成熟一切有情作利樂事。而是菩薩無所思惟。亦無分別是身是相。知身離相故卽得法離相。亦非身離相與一切法離相有二差別。若相卽身離相。彼相卽法離相。如是離相能隨入故。卽自身離相與一切有情身離相二俱平等。何以故。由自身離相。一切有情身離相故。卽入一切法界離相。以法界離相故。卽入法離相。然於是中而實無有少法可得。謂以自身眞如。卽入一切有情身眞如。一切有情身眞如。卽入自身眞如。又復自身眞如。卽入一切法眞如。以入一切法眞如故。卽入一切佛眞如。又以自身眞如故。卽入過去未來現在眞如。亦非過去眞如與彼未來現在眞如有所違背。所有過去未來現在眞如。卽是蘊處界眞如。蘊處界眞如卽是淸淨眞如。染淨眞如。卽是生死涅槃眞如。生死涅槃眞如。卽是無造作眞如。無造作眞如。卽是一切造作眞如。善男子。所說眞如卽是實性。實性卽是如性。是無異性。無種類性。無生性。無諍論性。無執取性。謂以眞如無法可取故。說眞如是無取法。由彼眞如無所取故。卽如是取。於諸取中菩薩示現有所取法。亦非眞如有取有作。以無取故卽無諍論。無諍論故。於諸色中現有所取。然彼眞如亦無所動。是故以其如實之智。伺察如來眞實之身。以觀如來身平等故。卽當伺察自身眞如。取要言之審觀一切身非身性。畢竟不生。知一切身皆是緣生法所成故。如是知已乃能悟入彼法身門。入是法身門故。卽成法身。非蘊處界身。卽彼法身廣大增勝。如實觀想從是現身。爲諸有情作利樂事。乃至一切見聞覺知。悉爲有情成利樂故。寂慧當知。譬如世間耆婆醫王。積集一切勝上之藥。精妙和合成女人相。妙色端嚴而可樂見。如其所應安立施作。若來若去行住坐臥。分別事相。亦非分別非離分別。諸有病者。若國王大臣若長者居士。來詣耆婆醫王妙藥所成女人之所。相與和合。其和合已。一切病苦皆得息除。無病輕安而獲快樂。寂慧。汝且觀是耆婆醫王。以善巧智。能爲世間息除諸病。余諸醫師無是智力。菩薩所有法身增勝。亦復如是。若能如理眞實觀者。而彼一切男子女人童男童女。爲貪嗔癡燒然其身。若能如實觀法身者。卽能息除一切煩惱。心得輕安身離燒然。是故當知。菩薩宿昔願力淸淨。菩薩法身廣大增勝。如實而觀卽是菩薩身密淸淨。寂慧當知。菩薩法身非飲食力而能成故。亦非段食可能資養。菩薩了知如是相已。卽爲悲湣一切有情現受飲食。𨿽有所取而無著相。亦非護惜其身故有所取於所取中。而彼法身無增無減。是故當知。菩薩法身不生不滅亦無所起。於中示現生滅起作。但爲成熟諸有情故。滅卽無滅亦無造作。於一切法應如是知。諸有生者卽和合義。於一切法應如是知。又復應知彼一切法生卽無生。如來身者卽是法身。卽是法食卽是法力。是法歸趣。如來身者卽虛空身。無等等身。三界一切最勝上身。一切如來通達身。無諭無比淸淨無垢無染污身。自性明亮身。自性不生身。自性無起身。離心意識身。幻焰水月自性身。空無相無願所成身。十方最勝如虛空廣大身。一切有情平等身。無邊無際身。無種類無分別身。無毀無異身。於住無住得不動身。無色自性身。無受想行識自性身。非地界所成身。非水火風界所成身。非種非和合種非大種所成身。非種類法一切世間無比身。非眼所生非耳依止非鼻所知非舌了別非身和合非意所成等身。非心所轉。非意識所轉。亦非無轉亦非隨轉。善男子由如是故。應當如實觀如來身。而是菩薩於如來身住平等性。得淸淨已行菩薩行。乃至三千大千世界。或四大洲或閻浮提。一切王城聚落郡邑。菩薩於一切處普爲現身。然於是中亦無所現亦無對礙。又復菩薩能於十方現諸魔身。於有現中現無對礙。於無現中現無對礙。由如是故。無見無聞無覺無知。諸有所現但爲成熟一切有情。菩薩於其身念處中亦無增減。菩薩𨿽復知身無常知身是苦知身無我。然爲有情示現其身作利樂事。菩薩知身法爾寂靜。爲有情故起分別身作諸利樂。菩薩又復了知因緣能成其身。然於彼彼因緣法中如實而觀。亦無作者亦無受者。又復能觀是身無知如艸木瓦礫。菩薩身業𨿽已淸淨。然爲有情示現其身。寂慧當知。釋迦菩薩始從然燈佛所發菩提心。身語心業皆悉淸淨。且身業者具有無量無邊功徳。假使過於殑伽沙數等劫。或如來說或我所說。菩薩所有身密身業。廣大淸淨不可窮盡。

佛說如來不思議祕密大乘經卷第二

佛說如來不思議祕密大乘經卷第三

西天譯經三藏朝散大夫試光祿卿傳梵大師賜紫沙門臣法護等奉詔譯

菩薩語密品第二

復次金剛手大祕密主菩薩摩訶薩告寂慧菩薩摩訶薩言。善男子。云何名爲菩薩語密語業淸淨。寂慧當知。隨諸菩薩所起之處。卽彼菩薩本生。隨其菩薩本生。卽入菩薩音聲。所有一切有情音聲語言。諸語言道言詞詮曉。總集一切往返事相。微細伺察苦樂等言。悉入菩薩音聲中住。都無障礙無著智見一切隨轉。乃至蚊虫蠅蝶微細音聲。菩薩悉能詮表。令諸有情得聞菩薩音聲之者身心輕安。隨彼所聞如其詮表。悉從菩薩口門而出。此中如是說伽陀曰。

隨諸有情無邊際

卽彼種類亦無量

於百劫中說無邊

此不思議何能說

我以譬諭如義言

說大士法亦無失

無增無減若虛空

起廣大心而開演

復次寂慧菩薩。於其梵王所有一切種類音聲。帝釋所有種類音聲。護世天王種類音聲。天龍夜叉乾闥婆阿修羅迦樓羅緊那羅摩睺羅伽等種類音聲。乃至一切有情種類音聲。菩薩悉以音聲隨入。復次伽陀曰。

菩薩梵音歡喜說

超勝梵王彼音聲

所說相應行慈悲

喜捨四法皆和合

帝釋歌詠悅意聲

菩薩音聲能隱覆

隨彼所出妙歌音

如應分別諸法義

緊那羅眾妙音聲

菩薩音聲悉超勝

貪火熾然令息除

如彼所言生愛樂

欲界諸天悅意聲

諸天歌詠聲各異

法義隨順如理宣

令彼一切生歡喜

貪嗔癡慢及憍諂

疑惑等類諸有情

聞其菩薩如義聲

悉能止息貪嗔等

所有色界諸天眾

聞最上人音聲已

一切鹹生歡喜心

願求菩提生善趣

摩睺羅伽乾闥婆

龍等諸妙音樂聲

聞功徳海所宣言

一切廣大生歡喜

種種方處無邊聲

人中此閻浮提等

隨聞菩薩妙音聲

聞已一切得解脫

地居空居諸天界

菩薩音聲悉隨入

如其種類所入聲

宣說決定眞實法

迦陵頻伽拘枳羅

鵝雁鸚鵡並鶖鷺

孔雀共命拘那羅

吉祥鳥及鴛鴦等

師子虎豹熊獐鹿

象馬犀牛貓犬豬

此等走獸及飛禽

音聲隨入皆歡喜

一切四足及二足

多足無足等有情

菩薩隨入眾音聲

警悟如應生愛畏

三千世界諸有情

上中下品眾差別

三塗及彼人天中

菩薩言音普隨入

是中菩薩無分別

無執無縛無思想

住無散亂等引心

所作隨應現諸相

淸淨有情所求願

音聲詮表俱胝剎

過殑伽沙數亦然

是心無持無發悟

三千界中諸魔眾

咸聞菩薩廣大聲

聞已驚怖速歸心

合掌恭信而頂禮

常好諍論諸有情

增上慢心不歸信

由聞大士淸淨言

合掌恭信而頂禮

聾啞及彼無舌者

謇喫破壞諸有情

由其菩薩美妙言

卽時能聞能言說

煩惱燒然復逼迫

造罪惡作百種具

由聞菩薩善淨言

心得淸涼息諸惡

有情若聞無常聲

佛法僧聲卽得聞

施戒忍法亦復然

精進定慧悉聞聽

所有一切功徳海

多俱胝劫說不盡

音聲無邊智無邊

悉住佛聲而無斷

復次寂慧。當知菩薩摩訶薩。語言音聲之中。無愛著語。無猛惡語。無癡亂語。無染污語。無縛解語。無髙下語。無粗澀語。無惡戾語。無缺漏語。無堅硬語。無違順語。無退失語。無隨惡語。無相違語。無隨染語。無不定語。無躁動語。無貢髙語。無忿恚語。無非時語。無雜欲語。無隨方喜愛語。無思慕語。無極緩語。無極速語。無壞諸根語。無壞音聲語。無破壞心語。無邪曲語。無劣弱語。無隱覆語。無衰朽語。無向背語。無深險語。無不出離語。無不湣念語。無害他語。無自他離間語。無出入語。無執取語。無不淸淨語。無不如理語。無不忍語。無雜亂語。無誣謗語。無非法語。無髙勝語。無卑下語。無過時語。無時分差失語。無虛說語。無邪說語。無希求利養語。無不歸攝語。無癡瞢語。無癡疑語。無不可愛語。無訐露語。無輕慢語。無自分髙彊語。無他分離散語。無自贊功能語。無破他功能語。無譏誚語。無折伏他語。無非所作語。無所作相違語。無破壞祕密語。無不防護語。無輕慢智者語。無毀謗賢聖語。無稱美語。無贊譽語。無顯發他人過失語。無如箭射激語。無說他非語。無不救拔語。無增上慢所說語。無罪業語。無不饒益語。寂慧當知。菩薩所出語言音聲。皆是神通智力。福行果報之所成立。善種隨轉相續不斷。凡所言說皆悉成就。菩薩一時或於樹下行住坐臥。若有人來詣菩薩所。作是問言。汝知此樹有幾多葉。是時菩薩不觀其樹不數其葉應聲答言。此樹具有若干數葉。如其菩薩所出之言。卽彼樹葉更無增減。又復有人問殑伽河有幾許沙。爲幾百邪。幾千幾百千。幾俱胝幾阿庾多。幾你庾多。幾兢羯羅。幾頻婆羅。幾尾播捨。幾阿閦婆。幾無量。幾阿僧祇。幾阿哩誐拏。幾嚩訶。幾龍力。幾不可數。是時菩薩不觀其河不數其沙應聲答言。此河具有若干數沙。如其菩薩所出之言。卽彼河沙更無增減。亦同如來智所知數。菩薩所言如實無妄。不假天龍夜叉乾闥婆阿修羅迦樓羅緊那羅摩睺羅伽等。並聲聞緣覺眾共作證。惟佛如來所可證知。寂慧。如是等緣而悉應知。

復次寂慧。我念過去久遠世中。有一仙人其名妙愛。有婆羅門名曰黑相。彼時有一尼拘陀大樹其名賢善。有多枝葉周匝垂蔭。縱廣可及一俱盧捨。時妙愛仙人居其樹側。以神通力經七日中。審細觀矚數其樹葉。於後一時。彼黑相婆羅門。入城乞食。經遊至彼樹下飯食已訖。卽詣妙愛仙人居所。到已歡喜。互以美言而相慰問。多種談論咸生適悅。時仙人言。大婆羅門。汝必應知於人世中。可能有人於此尼拘陀大樹審細觀知枝葉數不。婆羅門言。尊者。世亦有人。仙人復言爲何人邪。婆羅門言。卽汝尊者應爲我說。仙人答言。大婆羅門汝爲我說。時婆羅門。不觀其樹不數其葉。應聲卽爲說伽陀曰。

八千那庾多數量

俱胝復有九十二

六十阿閦婆應知

十六齊等其枝數

又復三十那庾多

九十六數殑羯羅

尾播捨量有十三

此等皆爲彼葉數

其樹所有枝及葉

如前數量無增減

我隨智力如實言

疑者自數應無失

是時妙愛仙人。聞是說已深生驚異。說伽陀曰。

汝婆羅門神通智

以眞實語而善說

賢善尼拘陀樹王

所有枝葉如實知

汝亦不曾觀其樹

而復不曾算其數

卽彼枝葉數難量

能以智心而解入

仙人說伽陀已。又復問言。大婆羅門。如汝所說。爲自智力而能知邪。爲諸賢聖助汝說邪。婆羅門答言。尊者。汝今善聽。我以人中之智如實而說。虛空可破斯言無妄。

復次。金剛手大祕密主菩薩摩訶薩告寂慧菩薩摩訶薩言。汝今當知彼時妙愛仙人者。卽今大智舍利子是。黑相婆羅門者。卽今世尊釋迦師子是。由如是故菩薩所有語功徳海。卽能安住眞實功徳如理法義。寂慧。此等是名菩薩語密語業淸淨。其中若有少解入者。我說彼爲最上慧人。

菩薩心密品第三之一

復次金剛手大祕密主菩薩摩訶薩告寂慧菩薩摩訶薩言。云何名爲菩薩心密心業淸淨。寂慧當知。菩薩諸所作業。皆智所作非慢所作。悉是不滅神通妙智。以神通智遊戲示現。一切事業神通建立。廣大勢力之所成辦。而彼神通智相。卽能成立一切行相。又彼神通妙慧。卽能觀見一切諸法。又神通智卽無盡相。於一切處悉能隨順。又神通智卽能隨現一切色相。於彼彼色而悉徧故。又神通智卽能隨入彼一切聲。於前後際音聲平等故。又神通智普能觀察諸有情心。以心自性伺察可見故。又神通智善能思念無邊劫事。以前後際無所斷故。又神通智能知一切種類之法。悉是解脫智行相故。又神通智於漏盡法順時所求。於彼時分不過越故。又神通智卽是出世間。聖決擇分故。又神通智聲聞緣覺。而悉不能徹其源底。又神通智卽甚深義。悉能降伏諸魔外道。又神通智能至菩提道場。現證一切最上佛法。又神通智悉能隨順轉妙法輪。又神通智善作調伏諸有情事。又神通智得大灌頂。於一切法而能自在。寂慧。此卽是爲菩薩心密心業淸淨。心淸淨故彼卽無染。潔白明亮離諸煩惱。能善調伏善作諸業。善入禪定解脫三摩地三摩缽底。亦不畢竟墮於一切。盡無生法隨念卽生。亦復不爲欲界所動。不由縛生不由縛滅不由縛起。所以者何。謂能解脫一切分別。解脫一切雜染系縛。解脫顚倒執取依止。卽彼解脫生。卽彼解脫滅。卽彼解脫起。𨿽復有生而無所生。如是卽能圓具大乘一切佛法。然彼佛法若於十方審諦伺求。悉無所得亦非無得。以一切佛法無得非無得故。卽能隨得彼一切法一切佛法。是故於一切法一切佛法中。無法非無法。何以故。以一切法審諦伺求。悉無所得亦非無得。若於諸法如實伺求。悉無所得非無得時。卽無有法而可算數。謂一切法已能出過算數量故。若能了知彼一切法平等性者。是中無法亦非無法而可取著。此卽諸法無取著義。若或領解是義卽大無義。若無領解。彼卽無義亦非無義。以現前安立無義可見故。若或有慧可了知者。卽爲障礙彼無礙慧。若或於慧無障礙故。是卽無著。若無著卽無住。若無住卽無盡。若無盡卽無勤亦無墮。若無勤墮卽無非我。若無非我卽亦無我。若無我卽無取。若無取卽無諍。若無諍卽無論。卽彼無論此說是爲沙門之法。卽沙門法。譬若虛空本來平等。以虛空平等故。非欲界系。非色界系。非無色界系。由如是故。於一切處悉無所系。以無系故無形顯色及諸相狀。無色相故卽能隨順覺了。若能如是隨覺了故卽能一切差別分別。寂慧菩薩言。云何名爲隨順覺了。復何名爲差別分別。金剛手菩薩言。無有少法而可得者。此名隨順覺了。以覺了故卽是差別分別。是故法中作此二說。寂慧。當知此等名爲菩薩心密心業淸淨。

佛說如來不思議祕密大乘經卷第三

佛說如來不思議祕密大乘經卷第四

西天譯經三藏朝散大夫試光祿卿傳梵大師賜紫沙門臣法護等奉詔譯

菩薩心密品第三之餘

復次金剛手大祕密主菩薩摩訶薩。告寂慧菩薩摩訶薩言。善男子。菩薩心密者。謂修慈行卽知無我。若修悲行卽無眾生。若修喜行卽無壽者。若修捨行卽無有人。若修布施行卽心調伏。若修持戒行卽心寂靜。若修忍辱行卽心無盡相。若修精進行卽心離相。若修禪定行卽心安定。若修慧行卽心無伺察。若修四念處行卽心無念亦無作意。若修四正斷行卽心正平等。若修四神足行卽心無戲論。若修信根卽心無著。若修精進根卽心無發悟。若修念根卽得自然智心。若修定根卽得平等性智心。若修慧根卽得無根本心。若修五力卽得心無屈伏。若修七覺支卽得慧分別心。若修八正道卽得無所修心。若修奢摩他卽得寂止心。若修毗缽捨耶卽得無所觀心。若修四聖諦卽得畢竟無了知心。若修佛作意卽得無作意心。若修法作意卽得法界平等心。若修僧作意卽得無住心。若修成熟有情行卽得本來淸淨心。若修攝受正法行卽得法界無差別心。若修嚴淨佛土行卽得虛空平等心。若修無生法忍行卽得無所得心。若修不退轉地行卽得無轉而轉心。若修成就諸相行卽得無相心。若修莊嚴菩提果卽得三界圓滿心。若修降伏諸魔行卽得普攝一切有情心。若修趣向菩提行卽得法界自性隨覺了心。若修轉法輪行卽得無轉非無轉心。若修大涅槃行卽得隨觀生死自性心。寂慧。當知此等皆是得忍菩薩。心祕密法心業淸淨。若彼菩薩如是淸淨已。卽得一切有情心亦淸淨而是菩薩乃能隨入諸有情心。卽彼一切有情之心。皆從大菩提心光明中出。譬如虛空於一切處住隨入一切處。菩薩心者亦復如是。於一切處住隨入一切處。

金剛手大祕密主菩薩摩訶薩。如是宣說菩薩所有身語心密不思議正法。時會中有七萬二千天及人。發阿耨多羅三藐三菩提心。三萬二千菩薩得無生法忍。八萬四千人遠塵離垢得法眼淨。八千苾芻不受諸法。漏盡意解得心解脫。時此三千大千世界六種震動。有大光明普徧照耀。虛空自然雨眾天華。復於空中有百千種殊妙音樂不鼓自鳴。其音樂中出如是言。若諸有情已得授記位者。方乃得聞此金剛手大祕密主菩薩摩訶薩所說正法。於中聞已受持讀誦如理修行。廣爲他人隨應宣說。永不忘失大菩提心。當知彼人非少善根而能成就。已於廣多佛世尊所深植善本。勤修一切最勝福行。當爲一切有情作大饒益。

震吼音聲菩薩來會品第四

爾時世尊告寂慧菩薩摩訶薩言。善男子。汝聞空中多種鼓樂妙音聲不。寂慧菩薩白佛言。世尊。我初已聞此是何等殊妙音聲。願佛爲說。佛言寂慧。汝今當知有菩薩摩訶薩名震吼音聲。從大云世界云音王如來所。來此娑婆世界。瞻禮於我親近供養。及欲聽受金剛手菩薩宣說正法。亦復樂見十方來會諸大菩薩摩訶薩眾。是彼震吼音聲菩薩。隱自身相住虛空中。雨眾妙華鼓勝音樂供養於我。其樂音中出如是聲。世尊如來於大會中。非久宣說廣大正法。發是言已。卽時震吼音聲菩薩摩訶薩。從空而下入佛會中。頭面禮足右繞七匝。住於佛前而白佛言。大云世界云音王如來。問訊世尊少病少惱。起居輕利气力安不。彼佛如來又作是說。金剛手大祕密主菩薩摩訶薩。有大方便善說正法。是佛威神之所建立。乃能如是通達一切無量佛法。

爾時世尊。告震吼音聲菩薩摩訶薩言。善哉善男子。汝善來此大眾會中。樂聽金剛手大祕密主菩薩摩訶薩宣說如來祕密不思議法。汝當於此諦聽諦受。

持國輪王先行品第五

爾時會中諸菩薩眾。咸起是念。此金剛手大祕密主菩薩摩訶薩。往昔於何佛世尊所。親近聽受深種善根。復修何等廣大誓願乃能如是。具大辯才善說諸法。

爾時世尊。知諸菩薩心疑念已。卽告寂慧菩薩言。善男子。我念過去世中。經阿僧祇劫。復過阿僧祇數無量無邊不可思議劫前。有劫名善現。世界名莊嚴。有佛出世。號無邊功徳寶眾莊嚴王如來應供正徧知明行足善逝世間解無上士調禦丈夫天人師佛世尊。寂慧。當知彼莊嚴世界。廣大妙好安隱丰樂。人民熾盛地平如掌。無諸砂礫荊棘雜穢。艸木樹林靑郁可愛。復有名華軟艸。覆地靑潤妙好。如孔雀項右旋喜相。有色有香令人適悅。下足於地隨減四指。舉足還復隨起四指。無極寒熱溫涼調適。軟美淸風令人愛樂。其地莊嚴如吠琉璃。彼時人民色相嚴好。少貪嗔癡及余煩惱。人有孝愛復具勢力。聞說善言能自開曉。而彼世尊無邊功徳寶眾莊嚴王如來法中。有十二那庾多諸聲聞眾。三十二俱胝諸菩薩眾。彼時人壽三十六俱胝歲。於中有人趣命終者。寂慧。當知而彼善現劫中。莊嚴世界。處於中四大洲。一一四大洲其量廣闊。八萬四千由旬。每一由旬。中有千國城郡邑聚落周匝圍繞。彼莊嚴世界中。有大國城名極淸淨。而彼國城分量廣闊。北六十四由旬。南四十由旬東西亦然。有十千園苑而爲嚴飾。國城之內復有十千州城縣邑。彼極淸淨國城之中。有大轉輪聖王。名曰持國。七寶具足爲四大洲主。於先佛所深植善根。福徳威光王中最勝。不退轉於阿耨多羅三藐三菩提心。寂慧。而彼持國轉輪聖王。所居國城縱廣正等十六由旬。廣大殊妙有七重墻。七寶所成其上復有七重樓閣。七重寶网垂諸寶鈴。墻內周匝有四大園。一名眾花。二名徳喜。三名孔雀喜。四名時分快樂。是諸園中各有大池。一名歡喜。二名喜上。三名香上。四名順流。其池縱廣半由旬量。悉以眾寶砌其階級。閻浮檀金而爲其底。金沙布地。八功徳水充滿其中。有寶蓮華彌覆其內。鵝雁鴛鴦眾鳥游泳。又彼持國轉輪聖王。有其七萬宮嬪婇女。皆悉相好端嚴殊妙。而爲女寶以用給侍。是諸宮嬪皆悉已發阿耨多羅三藐三菩提心。王有千子色相端嚴。勇猛無畏能伏他軍人。各具其二十八種大丈夫相以爲嚴飾。深心淨信於阿耨多羅三藐三菩提法。寂慧。時彼世尊無邊功徳寶眾莊嚴王如來。居極淸淨大國城中。彼持國轉輪聖王。與諸大臣婆羅門長者乃至一切人民。咸悉恭敬尊重供養其王。淨信彼無邊功徳寶眾莊嚴王如來。及苾芻眾滿一俱胝歲。承事供養廣持悅意。種種飲食珍妙衣服。乃至一切受用等物。悉以奉上。又諸苾芻眾各以三園用獻遊止。寂慧。彼轉輪王有諸太子。心各淸淨曾無放逸。親近彼佛勇聞正法。不以欲樂而爲染著。由不放逸其心寂定。聽正法故是諸太子不久之間得五神通。卽時各各踴身空中。猶如鵝王飛騰自在從園至園。從此城邑至彼城邑。乃至徧遊四大洲界。隨行空中說伽陀曰。

諸佛出世得何利

總聚人間利復深

仁者聽法淨信心

經百劫中極難得

今此人中仙出世

宣說正法寂靜道

我今近彼善逝尊

由聞法故生善趣

聞正法已破惡趣

聞正法已善趣生

由聞法故煩惱除

心得淸涼最上樂

空中說是伽陀時

此大地中六震動

天人空中出妙聲

大雨眾華生悅意

若人得見佛大師

彼功徳說不能盡

應當頂禮二足尊

合掌諦誠而恭信

彼佛能知人心意

如其所應爲說法

聞法三十六俱胝

人皆住勝菩提道

復有三百俱胝人

獲得最上淨法眼

一切皆生厭離心

歸佛出家依正教

又四俱胝那庾多

人受淨戒作佛事

聽法供養佛世尊

作已各還於本處

彼諸太子說伽陀已。同爲其父持國轉輪聖王作供養事。擇以龍堅妙栴檀香。造作樓閣廣大殊麗妙好嚴飾。縱廣正等十由旬量。四方四隅分量齊等。樓觀門徑悉以龍堅妙栴檀香。制作圓具如天宮殿。其龍堅香半兩價直。過於閻浮檀金價。而彼樓閣巧施工力妙好嚴成。是時持國轉輪聖王。欲詣世尊無邊功徳寶眾莊嚴王如來所。瞻禮親近聽受正法。時王諸子並宮嬪眷屬。侍從父王。卽入栴檀大樓閣中。其王處於蓮華莊嚴師子座上。太子宮嬪臣佐人民咸皆尊重。以一切種花鬘塗香。上妙衣服寶幢幡蓋。微妙音樂廣伸供養。復以寶网垂覆樓閣。眾共執擎而將前進。卽時騰踴在虛空中。猶如鵝王自在而行。前至佛所。徐徐以彼樓閣安置地已。持國轉輪聖王並太子宮嬪。從樓閣中安庠而下。前詣佛所頭面著地禮佛雙足。並苾芻眾各敬禮已。右繞七匝還住佛前。合掌諦誠聽受正法。時彼世尊無邊功徳寶眾莊嚴王如來。知彼持國轉輪聖王來佛會中樂欲聽法。佛卽如應爲說妙法示教利喜。佛言大王。汝今當知有四種法。若如理修行者。卽能安住大乘趣向勝道。所有善法而無壞失。何等爲四。大王。一者信法能向勝道。復何名信。謂有信故而能隨順諸賢聖種。所不應作而悉不作。二者尊重能向勝道。以尊重故於諸聖者所說妙法而能聽受。諦受法故耳無外聽。三者無慢能向勝道。以無慢故卽能於彼一切賢聖恭信頂禮。四者精進能向勝道。以精進故若身若心悉得輕安。所作善法皆能成辦。大王。此等四法。若如理修行者。卽能安住大乘趣向勝道。

佛說如來不思議祕密大乘經卷第四

佛說如來不思議祕密大乘經卷第五

西天譯經三藏朝散大夫試光祿卿傳梵大師賜紫沙門臣法護等奉詔譯

持國輪王先行品第五之餘

復次大王。有四種法。若圓滿者。卽能安住大乘。成就不放逸行。心無流散。何等爲四。一者戒護諸根。二者觀欲過失。三者攝受一切作無常想。四者於法決定爲勝命根。大王。如是四法。若圓滿者。卽能安住大乘。成就不放逸行。心無流散。大王。有四種法。王者修行若具足者。說名仁王。何等爲四。一者常不棄捨大菩提心。二者以菩提法教示他人。三者以諸善根回向菩提。四者於佛世尊大威徳力。若見聞已。亦復於彼一切天人聲聞緣覺所有威力生歡喜心。然卽惟求佛大威力。大王。如是四法。王者修行若具足者。說名仁王。是故大王。應當常修不放逸行。信心淸淨忻慕正法。起樂法欲勤求正法。常當遊戲正法園苑不著境界。所以者何。大王。當知欲無厭足。彼所足者是謂聖慧。又復大王。壽量微少命不久停。往趣他世罪業可怖。由是應知。常當親近供養恭敬諸佛如來。以此善根。應於四處而用回向。何等爲四。一者回向無盡果報。二者回向無盡法門。三者回向無盡妙智。四者回向無盡辯才。大王。復有四法。一者身淸淨故能成慧行。二者語淸淨故能成聞行。三者心淸淨故能成戒行。四者慧淸淨故能成智行。復有四法。一者方便圓滿故能成熟有情。二者慧圓滿故能降伏諸魔。三者願圓滿故卽如說能行。四者值遇佛故卽得一切佛法圓滿。

時彼持國轉輪聖王。於彼佛所得聞正法。示教利喜生歡喜心適悅慶快。持以無價眞珠妙寶。及王者所有一切受用。悉以獻佛而爲供養。乃至盡壽修諸梵行奉持五戒。是時王諸宮嬪。於彼佛所聞正法已。心大適悅踴躍歡喜。各以身所著衣及莊嚴具。覆於佛上。乃至盡壽修諸梵行奉持五戒。悉發阿耨多羅三藐三菩提心。時持國轉輪聖王。快得善利增益法財。已與諸宮嬪眷屬。各各至誠頂禮佛足。及苾芻眾亦悉禮敬繞七匝已。卽時入於大樓閣中。踴升虛空自在而行。還極淸淨大國城中。

復次持國轉輪聖王。於後一時擇月圓日。嚴駕出遊眾花大園。而爲玩賞。鼓吹淸音奏妙歌樂。恣其所樂嬉戲遊從。是時有二最上宮女。一名無毀。二名無比。同詣歡喜池中。淸淨澡沐出已衣覆。處於蓮花師子之座。是二宮女。卽於座中各有一童子。自然化生跏趺而坐。童子端嚴色妙無比。相好圓具人所樂觀。於剎那間卽各踴身住於虛空。是時空中有賢聖言。此二童子。一名法思。一名法慧。故此二名由斯而立。彼法思童子。於其無毀宮女坐中化生。彼法慧童子。於其無比宮女坐中化生。時二童子。在虛空中亦加趺坐。異口同音說伽陀曰。

仁者我今得善利

所謂發生菩提心

旣發心已遇世尊

起淸淨心而信禮

大海深廣難徹底

生死輪轉無休息

有情廣渡生死流

彼菩提心不捨離

有世界名無毀身

有世尊名時分王

我從彼來求法門

樂見牟尼功徳聚

我時各各加趺坐

分從二母坐中生

我父持國大聖王

故來合掌伸敬禮

願父伺察聽我說

阿庾多劫善得法

乃至圓成大菩提

所得於中不棄捨

一切惟佛出世難

父母難得居法位

法中善友剎那逢

淸淨妙寶隨意現

欲及精進不放逸

出家得利具正知

勤修利益心調柔

慚愧多聞具善戒

慈悲調寂爲有情

普令獲得深法忍

精進勤力無著心

成熟攝受諸羣品

心離相故得調暢

於其身命不顧惜

思惟正法如救然

願獲諸佛勝功徳

父王最上難得者

我所稱贊最上法

我從彼佛剎中來

還歸彼佛本因處

我等已住菩薩位

普能攝受諸善法

剎那獲得五神通

隨念隨觀意能曉

時彼持國轉輪聖王。與宮嬪眷屬並二童子智者菩薩。以神通力處虛空中。同詣世尊無邊功徳寶眾莊嚴王如來會中。到已各各頂禮佛足。一切眾會普伸尊敬。是時彼佛。觀二童子是眞佛子。樂欲聽受菩提道法。佛知其意。卽爲宣說甚深正法。佛言。善男子。當知諸法從緣所生。中無主宰亦無作者。知內是空外無所行。諸法皆空虛假無實。於見於作應悉淸淨。猶如虛空而無所取。彼佛世尊如是多種。廣爲宣說淸淨法時。會中有七十六那庾多及三俱胝人。得無生法忍。是時持國轉輪聖王。在佛會中經七晝夜作供養已。與其諸子並宮嬪眷屬。於剎那間還本所居。時彼輪王后於一時。獨處栴檀樓閣之中。登於蓮花師子之座。竊作是念。我此千子悉已安住阿耨多羅三藐三菩提法。然於其中何者最先得成阿耨多羅三藐三菩提果。我宜設法以驗其事。作是念已卽敕侍人。用以七寶妙巧作瓶。如其分量善施作已。卽命各書千子名字置寶瓶中。復以七寶作妙蓮花。於其花中安置寶瓶。然後於七晝夜廣以微妙香花塗香粖香等及鼓吹歌音。嚴伸供養瓶中名字。是時空中有十千天人。助發種種妙供養事。如是供養七晝夜已。普召宮嬪眷屬及王千子並二童子咸集其前。復以賢妙金牀安置寶瓶。安已卽時敕遣侍人。於寶瓶中取其名字。侍人如命瓶中最先取一名字。前奉於王其名乃是淸淨慧太子。然後次第徧取其名。卽時於剎那間而此大地六種震動。所有宮嬪先各執持諸妙樂器。不鼓自鳴出妙歌音。寂慧。當知彼時淸淨慧太子。最先瓶中取其名者。豈異人乎。卽是此賢劫中。過去俱畱孫如來。次於瓶中取一名字。其名最勝軍太子者。卽是過去俱那含牟尼如來。次於瓶中取一名字。其名寂諸根太子者。卽是過去迦葉如來。次於瓶中取一名字。其名一切義成太子者。寂慧。當知卽我身是。次於瓶中取一名字。其名寶帶太子者。卽當成佛號慈氏如來。次於瓶中取一名字。其名牛王太子者。卽當成佛號師子如來。次於瓶中取一名字。其名電天太子者。卽當成佛號大幢如來。次於瓶中取一名字。其名賢王太子者。卽當成佛號妙花如來。次於瓶中取一名字。其名淨光吉祥太子者。卽當成佛號花氏如來。次於瓶中取一名字。其名蓮華眼太子者。卽當成佛號善宿如來。次於瓶中取一名字。其名無垢光太子者。卽當成佛號妙眼如來。次於瓶中取一名字。其名淨池太子者。卽當成佛號妙臂如來。次於瓶中取一名字。其名慧王太子者。卽當成佛號明焰如來。次於瓶中取一名字。其名善莊嚴太子者。卽當成佛號明味如來。次於瓶中取一名字。其名增長分太子者。卽當成佛號導師如來。次於瓶中取一名字。其名淨嚴王太子者。卽當成佛號持勝功徳如來。次於瓶中取一名字。其名吉祥密太子者。卽當成佛號勝財如來。次於瓶中取一名字。其名妙光身太子者。卽當成佛號智積如來。次於瓶中取一名字。其名勇健太子者。卽當成佛號寶積如來。次於瓶中取一名字。其名寶稱太子者。卽當成佛號普光明如來。寂慧。當知如是等廣說。彼千子中相繼而取。乃至取一名字。其名大峯莊嚴太子者。卽當成佛號無邊功徳寶稱如來。寂慧。惟一名字在寶瓶中。最後取之。其名無邊慧太子。而此太子於千子中居最小位。是時諸兄或輕侮言。我等諸兄當成佛時。已作佛事已度有情。汝於最後當何所作。

時無邊慧太子說伽陀曰。

佛法無邊如虛空

有情及慧亦無盡

行願淸淨戒薰修

當聽我說此行願

諸兄壽量若干數

王者眾會數若干

如我壽量總聚之

願當爾許聲聞眾

太子說是伽陀已

空中天人贊善哉

正士意樂淨周圓

利益有情無窮盡

寂慧。當知彼時最小無邊慧太子者。當得成佛號樂欲如來。於賢劫中最後成佛。寂慧。所有賢劫中諸佛壽量及聲聞眾。彼樂欲如來而悉當得。是彼如來善樂欲故。是故如來名爲樂欲。

復次寂慧。汝且觀是菩薩摩訶薩。善巧方便圓具淨戒。無毀大願滿足勝行。彼諸太子九百九十九人。乃至無邊慧太子。如上功徳皆悉成就。

是時彼千太子。俱謂二童子菩薩言。汝此法思法慧二善男子。往昔發何殊勝願力。今如是邪。法思童子言。諸仁者。我與汝等皆如金剛手。菩薩相續勝行。不離一切如來無上祕密。不離一切佛法聽受信解。法慧童子言。今我諸兄具勝願力。願我與汝悉證菩提。成菩提已。我皆勸請轉妙法輪。如其願力。於彼佛所受菩提記。寂慧。當知彼時持國轉輪聖王者豈異人乎。卽是然燈如來應供正等正覺。往昔因中居輪王位時。彼輪王千太子者。卽是此賢劫之中千佛如來。從俱畱孫如來。至樂欲如來﹝古經不譯但雲樓至﹞彼時法思童子。於無毀宮女坐中化生者。卽是金剛手大祕密主菩薩摩訶薩神力所化。彼時法慧童子。於無比宮女坐中化生者。卽是屍棄梵王。寂慧。彼時持國轉輪聖王諸宮嬪者。卽是今此會中諸菩薩眾。彼諸宮嬪。爾時得王千子成熟化度。而悉不退轉於阿耨多羅三藐三菩提心安住大乘。彼諸宮嬪。次第當於此賢劫中受菩提記。寂慧。汝復應觀緣生之法理不相違。善根諸因及發心勝行果無壞失。今此會中諸菩薩大士。皆能增長最勝意樂。

佛說如來不思議祕密大乘經卷第五

佛說如來不思議祕密大乘經卷第六

譯經三藏朝散大夫試光祿卿光梵大師賜紫沙門臣惟淨等奉詔譯

菩提道品第六

佛告寂慧菩薩言。若諸菩薩摩訶薩。欲證阿耨多羅三藐三菩提果者。當學彼諸大士所行。非但以其語言得最勝道。要當眞實修行。乃得菩提正道。此中云何名菩提道。謂於一切眾生無諸損害。隨起慈心勤修波羅蜜多。以四攝法普攝一切。修四梵行。勤行三十七品菩提道法。圓滿六種神通事業。以善方便攝化眾生。長養一切善根法行。此說是名大菩提道。

復次寂慧。菩提道者。所謂意樂信重深心。淸淨正直無諂心平等故。行平等法不作諸罪故。無諸怖畏。彼菩提道增長法故。卽是布施波羅蜜多。彼菩提道向安樂道故。卽是持戒波羅蜜多。彼菩提道無損害故。卽是忍辱波羅蜜多。彼菩提道建立諸法故。卽是精進波羅蜜多。彼菩提道無雜亂故。卽是禪定波羅蜜多。彼菩提道善了知故。卽是般若波羅蜜多。彼菩提道通達出生無礙智故。卽是大慈。彼菩提道無退轉故。卽是大悲。彼菩提道作歡喜故。卽是大喜。彼菩提道隨入眞實故。卽是大捨。彼菩提道去除荊棘故。卽能遠離貪嗔害疑等染法。彼菩提道順安樂法故。卽心無障礙。彼菩提道離險惡故。卽不著色聲香味觸。彼菩提道離邪外法故。卽善觀蘊處界。彼菩提道能降諸魔故。卽能除去一切煩惱。彼菩提道是廣大法故。卽能遠離聲聞緣覺作意。彼菩提道順正法故。卽能隨順先佛如來應供正等正覺。彼菩提道廣能積集大法寶故。卽善隨順一切智寶。彼菩提道常開明故。卽能顯發無礙智光。彼菩提道爲善說者故。卽得諸善知識共所攝受。彼菩提道離髙下想故。卽無違順。彼菩提道離塵暗故。卽無嗔忿疲懈。彼菩提道向善趣故。卽能遠離諸不善法。彼菩提道善住安樂方故。畢竟趣證大涅槃法。寂慧。當知此如是等。皆是菩薩所行大菩提道。若非趣非道者。所謂一切聲聞緣覺此中眞實建立菩薩摩訶薩。悉令成就阿耨多羅三藐三菩提果。

如來身密不思議品第七之一

爾時寂慧菩薩摩訶薩。前白金剛手菩薩大祕密主言。大祕密主。爲我略說如來祕密。此中云何。是爲如來祕密之法。金剛手菩薩告寂慧菩薩言。善男子諦聽諦聽。我今承佛威神。爲汝宣說如來祕密。有其三種。何等爲三。一者身密。二者語密。三者心密。云何名爲如來身密。寂慧。當知所謂如來於無思惟無分別中。而能示現諸威儀相。善男子。若天若人或有見如來坐生尊重者。卽令彼等見如來坐。或有天人樂見行者。卽令彼等見如來行。或有天人樂見住者。卽令彼等見如來住。或有天人樂見臥者。卽令彼等見如來臥。或有天人樂聞說法生尊重者。卽令彼等見佛說法。或有天人樂見寂默者。卽令彼等見佛寂默。或有天人樂禪定者。卽令彼等見佛在定。或有天人樂出定者。卽令彼等見佛出定。或有天人樂見不瞬觀視者。卽令彼等見佛不瞬觀視。或有天人樂神變者。卽令彼等見佛神變。或有天人樂欲觀佛金色相者。卽令彼等見金色身。或有樂見白銀色者。水精色者。琉璃色者。瑪瑙色者。珊瑚色者。琥珀色者。赤珠色者。白珠色者。靑黃赤白等諸色者。如月色者。如日色者。如火色者。如光聚色者。如帝釋色者。如梵王色者。如雪色者。如雌黃色者。如朱砂色者如水色者。如無憂樹花色者。如瞻波迦花色者。如蘇摩那花色者。如婆師迦花色者。如俱母陀花色者。如缽訥摩花色者。如奔拿利迦花色者。如眾妙花色者。如毗沙門天王色者。如持國天王色者。如初開蓮花色者。如吉祥藏寶色者。如摩尼寶色者。如帝靑寶色者。如虛空淨光色者。此如是等種種色相。乃至無邊功徳色相。隨諸信樂。如來各各皆令彼等悉得見佛諸色相身。

復次寂慧。乃至三千大千世界。如殑伽沙數等一切眾生。皆得人身。彼彼眾生。各於如來形顯色相及威儀事。隨所思惟信解。皆得成辦。如一眾生。如是信解亦然。彼彼一切眾生。皆於如來形顯色相及威儀事。思惟信解皆得成辦。又復眾生心所信解。而各差別。寂慧。以是緣故。如來普令一切眾生各隨信解威儀事等。心生歡喜隨信解已。令諸眾生了知如來威儀事等。亦非如來若身若心有所動亂。亦無發悟而能善知一切眾生。往昔行業心意差別。是故如來隨應普現威儀事等。譬如淸淨圓鏡置諸方所光照眾色。隨安掛處一切影像悉於中現。所照平等無增無減。而是圓鏡無所思惟亦無分別。寂慧。如來亦復如是。了知一切眾生心意。隨所現相悉令歡喜。而佛如來無所思惟。亦無分別復無發悟。此卽是名如來身密。復次寂慧。如來身者。非蘊處界之所成立。非業所成非煩惱生。不從父母胞胎所生。非羯邏藍等大種所生。非血肉染污筋骨聯續出入息等資養所生。

復次寂慧。如來身者卽非身也。所謂法身如虛空身。非色相身。離諸戲論無所行身。若諸眾生樂見色相。而生信重所應度者。如來乃現色身諸對礙境。若諸眾生樂法離相生信重者。於一切處一切種類無對礙境。天眼亦復不能觀見。寂慧。當知一佛會中所有大眾其見各異。或有眾生見佛身者或不見者。或遠處卽見近處不見。或近處卽見遠處不見。或遠處亦不見近處亦不見。或專注心見散亂心不見。或散亂心見專注心不見。或他觀卽見自觀不見。或自觀卽見他觀不見。或夢境中見寤已不見。或覺寤已見夢中不見。或定中見出定不見。或出定見定中不見。或善相卽見不善相不見。或不善相見善相不見。或發悟心見無發悟心不見。或無發悟心見發悟心不見。或加行心見無加行心不見。或無加行心見加行心不見。此如是等。及余無量種相觀如來身。彼色界天子。身相寂靜所行寂靜。善威儀道住等引心。善寂善調然目睢動。亦復不能觀如來身分量色相。何以故。如來身者具無量種莊嚴色相。與虛空等。以其法身所成性故。譬如虛空廣大無際。如來身相廣大亦然。又如虛空徧入一切處一切處通達。如來身相亦復如是。徧入一切處一切處通達。又如虛空離諸戲論。如來身相亦復如是離諸戲論。又如虛空普能滋養一切眾生。如來身相亦復如是。普能滋養一切眾生。又如虛空無其種類亦無分別。如來身相亦復如是。無其種類亦無分別。又如虛空隨入一切色相光明。如來身相亦復如是。隨入一切色相光明。又如虛空所有一切色相光明悉住其中。如來身相亦復如是。一切眾生色相光明住佛身中。又如虛空一切藥艸樹林悉依止故而得滋長。如來身相亦復如是。悉能滋長一切眾生所有善根。又如虛空非常非無常。而不可以語言宣說。如來身相亦復如是。非常非無常。而不可以語言宣說。亦復不能觀其頂相。

復次寂慧。我不見有世間一切天人魔梵沙門婆羅門等。而能觀見如來應供正等正覺最勝頂相。所以者何。寂慧。當知我念一時世尊如來成道未久。在波羅柰國仙人墮處鹿野苑中。轉妙法輪。是時東方有佛世尊。號瞻波迦花色世界名如幻。國名調冤。彼有菩薩名曰風持。來此娑婆世界。瞻禮親近世尊釋迦牟尼如來。到已頭面頂禮佛足。右繞七匝住立佛前。爾時風持菩薩。承佛威神卽作是念。今佛世尊身相廣大無量無邊。不能觀其頂相。我今或可於佛世尊身量邊際求以度量。風持菩薩作是念已。自見其身長六萬八千由旬。見佛身相長八百四十萬由旬。復作是念。我今或以自所得者遊戲神力。而可度量如來身相分量邊際邪。作是念已。卽時菩薩承佛威神。以自通力乃往上方。過百俱胝殑伽沙數等佛土。有世界。名大蓮華。佛號蓮華吉祥藏王如來。現住說法教化眾生。菩薩到已審諦觀察。不能得見如來頂相。亦復不能度量佛身分量邊際。時風持菩薩。前詣世尊蓮華吉祥藏王如來所。頭面禮足右繞七匝住立佛前。白佛言。世尊。我所來此其遠近邪。彼佛告言。善男子。過百俱胝殑伽沙數等佛國土已到此世界。風持菩薩白彼佛言。世尊。我爲不能觀彼世尊釋迦牟尼如來頂相。亦復不能觀彼佛身分量邊際。故遠來此而伸請問。彼佛答言。善男子。假使汝今盡其神力。極盡上方一切世界。經於殑伽沙數等劫。亦復不能知彼佛身分量邊際。又善男子。假使盡諸諭法不能譬諭。彼佛如來。所有戒定慧解脫解脫知見種種功徳。若身語心若色若相。一切諭法皆不能諭。以彼如來超數法故。惟除虛空而可諭之。所謂如來戒定慧解脫解脫知見。悉如虛空故。若身語心若色若相。此說一切皆如虛空。是故應知。虛空無量故。如來身相亦復無量。寂慧。彼風持菩薩於彼佛所。聞是說已發希有心。踴躍歡喜適悅慶快。卽時頭面禮彼佛足。右繞七匝承佛威神。於剎那間隱彼佛土。還復至此娑婆世界。住立世尊釋迦牟尼佛前。頂禮佛足右繞三匝。合掌諦誠向佛世尊。說伽陀曰。

一切佛法極廣大

與虛空等無邊際

若人意欲度其邊

彼卽自招於損害

我過百俱胝數量

殑伽沙等佛剎土

往一如來剎土中

欲觀如來身分量

我旣至彼佛剎已

世界名曰大蓮華

不能觀佛頂相髙

亦復不知身分量

化主世尊居彼剎

其名吉祥藏王尊

彼佛知我意所思

發如是言爲我說

若人欲以譬諭法

諭其無邊諸佛法

彼佛不可隨相知

是人返招謗佛罪

惟其一法可爲諭

與諸佛法等無異

所謂周廣太虛空

分量邊際不可得

如其虛空廣大故

佛功徳聚亦復然

謂戒定慧解脫門

及彼解脫知見等

如其虛空無分量

佛色相等亦復然

頂相髙廣不能觀

與彼虛空界無異

如其虛空廣大故

佛身廣大亦復然

由身廣大量無邊

光明廣大亦如是

由其光明廣大故

語密廣大亦復然

語密廣大量無邊

心密廣大亦如是

由其心密廣大故

佛慈廣大亦復然

佛慈廣大量無邊

佛智廣大亦如是

由其佛智廣大故

佛身廣大亦復然

菩提出生勝福門

廣大無際亦如是

由菩提心所生福

勝相從彼福門生

圓滿虛空界無邊

出生勝上諸功徳

所有一切眾生類

普攝一切諸福蘊

一切菩薩亦復然

皆從菩提心所出

所有一切菩薩眾

宣說福蘊極廣大

若能護持正法門

所獲福聚多於彼

假使諸佛加行智

經俱胝劫共宣揚

護持正法福無邊

畢竟不知其邊際

大菩提心所生福

護持正法福無邊

空解脫門若校量

十六分中不及一

空解脫門此所攝

亦復不離菩提心

護持正法諸福門

一切皆同此中攝

若能了此妙法趣

是卽菩薩大名稱

菩提功徳獲無邊

此乃是修菩薩行

我今說是伽陀時

俱胝剎土皆震動

有千俱胝眾天人

鼓吹歌音俱胝數

有千俱胝眾生數

悉發廣大菩提心

聞佛如是大威神

風持我今如實說

佛有如是不思議

無量無邊復無上

諸佛普現眾相門

卽自然智眞祕密

寂慧當知如是等說。是卽名爲如來祕密。

佛說如來不思議祕密大乘經卷第六

佛說如來不思議祕密大乘經卷第七

譯經三藏朝散大夫試光祿卿光梵大師賜紫沙門臣惟淨等奉詔譯

如來身密不思議品第七之餘

復次寂慧。如來身相。一眾會中有得見者有不見者。其得見者歡喜瞻仰。其不見者默然懵瞪。寂慧當知。如來不以段食資養。或有眾生見佛亦受世間食者。謂有威力具足修菩提行。諸賢聖眾常隨佛後。於食器中承受其食。是乃眾生見佛如來數數舉食置食器中。彼諸賢聖旣受食已。若有眾生於佛法中所應化度。宿種善根業障盡者。𨿽復在在所生不得飲食饑渴羸劣。以其宿善力故。彼等眾生得佛如來殘食而食。食已飽滿心得輕安。身肢潤益深心淸淨。卽發阿耨多羅三藐三菩提心。若諸眾生。墮在地獄餓鬼諸惡趣者。卽不能發大菩提心。以是緣故乃至盡涅槃界寂慧。是故當知如來不受世間飲食。如來資養所謂法食。佛身堅固如那羅延天。眞實故不壞故。金剛所成。寂慧。如來身者。非生熟藏之所成養。亦非涕洟雜惡不淨所成。如來身者。如閻浮檀金。無缺無斷離諸過失。如來身者。具大威力體堅重故猶如金剛。極柔軟故如迦左鄰那衣。隨所觸身皆獲妙樂。寂慧當知。一時有諸具大威力天子天女禮敬佛足。隨禮敬時手觸佛足。觸已卽發阿耨多羅三藐三菩提心。是故當知如來不從雜染所生。復次寂慧。世間所有貪行眾生暫見如來身已。卽於自身生離貪想。嗔行眾生。暫見如來身已卽起慈心。癡行眾生暫見如來身已。卽得智光照耀等。分行眾生暫見如來身已。卽於已身離諸煩惱。慳吝眾生暫見如來身已。卽能信解捨法。破戒眾生暫見如來身已。卽能信解戒法淸淨。忿恚心眾生暫見如來身已卽得忍法。懈怠眾生暫見如來身已卽起精進。散亂心眾生暫見如來身已卽得寂定。愚癡眾生暫見如來身已卽得勝慧。善男子。取要而言。若諸眾生暫見如來身者。一切善法皆不捨離。一切不善疑等染法。悉得銷除安立善心。然佛如來而常安住無分別捨。此說是名如來身密。

復次寂慧。又如如來化所化人作諸佛事。而佛如來心無加行。亦無發悟復無作意。佛亦不作是念。我能化彼所化人等。然所化眾生可應度者。若此世界若他世界。乃至阿僧祇百千世界一切眾生。爲成熟故作諸利益。此說是名如來身密。

復次寂慧。如來身放廣大光明。具有無數百千種色。其光普照十方一切殑伽沙等諸佛剎土。廣爲成熟一切眾生。而佛如來無所發悟。亦無加行復無作意。此等是名如來身密身業淸淨。寂慧。當知今此皆是。少略宣說如來身密身業業淸淨。若廣說者。縱經一劫或過一劫。而亦不能得其邊際。金剛手菩薩大祕密主。說是如來身密不思議法時。會中有十千人發阿耨多羅三藐三菩提心。八千菩薩獲得忍法。

爾時會中有諸天人以諸妙花散於佛上。及供養金剛手菩薩大祕密主。是時世尊舒右金色臂。置金剛手菩薩大祕密主頂上。作是贊言。善哉善哉祕密主。汝善宣說如來身密不思議法我悉知之。汝所說法我今隨喜。

如來語密不思議品第八之一

復次金剛手菩薩大祕密主。告寂慧菩薩摩訶薩言。復何名爲如來語密語業淸淨。所謂如來於晝夜中。成證阿耨多羅三藐三菩提果。於晝夜中。入大涅槃。然其中間。如來未嘗宣說一字亦無詮表。何以故。以佛如來常在三摩呬多故。如來亦無出息入息若尋若伺。以無尋伺故。所出語言離諸邪妄。而佛世尊無尋無伺。無所分別無廣分別。無說無示復無詮表。然諸眾生亦聞如來有所宣說。而是如來畢竟在定。於一切種及一切時。亦以文字而能詮表。復無所表。若有眾生因以文字生信重者。而彼眾生自謂如來爲我說法。然佛如來心常安住無分別捨。

復次寂慧。如來亦非唇齒舌喉及其面門。出諸音聲有所聞聽。如來所出音聲從虛空出。但以眾生謂佛如來所有音聲。從口門出。寂慧當知。如來語言具有六十四種殊妙之相。何等名爲六十四種。一者流澤。二者柔軟。三者悅意。四者可樂。五者淸淨。六者離垢。七者明亮。八者甘美。九者樂聞。十者無劣。十一者圓具。十二者調順。十三者無澀。十四者無惡。十五者善柔。十六者悅耳。十七者適身。十八者心生勇銳。十九者心喜。二十者悅樂。二十一者無熱惱。二十二者如教令。二十三者善了知。二十四者分明。二十五者善愛。二十六者令生歡喜。二十七者使他如教令。二十八者令他善了知。二十九者如理。三十者利益。三十一者離重復過失。三十二者如獅子音聲。三十三者如龍音聲。三十四者如雲雷吼聲。三十五者如龍王聲。三十六者如緊那羅妙歌聲。三十七者如迦陵頻伽聲。三十八者如梵王聲。三十九者如共命鳥聲。四十者如帝釋美妙聲。四十一者如振鼓聲。四十二者不髙。四十三者不下。四十四者隨入一切音聲。四十五者無缺減。四十六者無破壞。四十七者無染污。四十八者無希取。四十九者具足。五十者莊嚴。五十一者顯示。五十二者圓滿一切音聲。五十三者諸根適悅。五十四者無譏毀。五十五者無輕轉。五十六者無動搖。五十七者隨入一切眾會。五十八者諸相具足。

復次寂慧。五十九者如來所出語言。普令十方一切世界一切眾生心意歡喜。佛亦不作是念。我能宣說諸法。所謂契經。應頌。記別。諷誦。自說。緣起。本事。本生。方廣。希法。論議。譬諭。又復祕密先行法。說本緣法說昔因法。近說多說廣說。教示安立分位分別。解釋開明如來所說。如是等法於彼一切大眾會中。若苾芻苾芻尼優婆塞優婆夷眾會。若天龍夜叉乾闥婆阿修羅迦樓羅緊那羅摩睺羅伽等諸眾會。佛能各各隨其根性精進分量。如其所應爲作法施。彼等眾會聞說法時。皆謂所說從佛如來口門而出。然所說法亦無互相語言重復。而諸眾會各隨音聲曉了諸法。寂慧。此卽是名如來語密。

復次寂慧。六十者。一切眾生其數無量。一切眾生行亦無量。如來所說眾生心行。略有八萬四千種類。但爲根性下劣眾生。令其解入如來所說。寂慧。當知眾生心行無其分量。世間所有貪行眾生。嗔行眾生。癡行眾生。等分行眾生。彼彼眾生心行差別。若佛如來於一劫中或過一劫。乃至如來住世經百千劫。隨幾許壽量極壽分限。而亦不能說諸眾生心行邊際。若佛但說眾生心行無邊際者。而諸眾生不能解入返生癡迷。是故如來以善方便。於諸眾生無量行中。略說數有八萬四千。又復如來所說諸法。隨諸眾生心行差別。如其所應皆令開覺。寂慧。此卽是名如來語密。

復次寂慧。六十一者。如來語祕密智。隨入一切眾生心意。然其語言不從如來口門中出。但從虛空而出。若有眾生謂佛如來所有語言從口門出者。彼勿起是見何以故。或有眾生。見佛語言從烏瑟膩沙相出。或從頂出。或髮際出。或從肩出。或從額出。或眉間出。或毫相中出。或從眼出。或從耳出。或從鼻出。或從頰出。或口門出。或從頸出。或從臂出。或從手出。或從指出。或兩脇出。或胸前出。或背後出。或從臍出。或陰藏出。或從眼出。或從膝出。或從腨出。或從踝出。或從足出。或從諸相好中出。或從一切毛孔中出。如是等眾生。知解有異。寂慧。此卽是名如來語密。

復次寂慧。六十二者。如來所出語言。隨諸眾生種種信解。隨諸眾生心意成熟。普使隨應而得了知。然佛如來常住無分別捨。譬如世間假法所成諸音樂器。隨彼所作而悉妙巧。手不觸近非假人力。微風吹動出美妙聲。其所出聲皆是先業差別風所吹擊。如來語言亦復如是。隨諸眾生一切意樂。智風吹擊。亦非如來勤力所出。如來隨順一切眾生先業差別眾生境界。如應所說。寂慧。譬如響聲隨有所表。其所出聲非內非外亦非中間。如來語言亦復如是。隨其所出但爲表了眾生心意。而如來聲非內非外亦非中間。又如大海之中。有如意珠寶。其名圓滿一切意樂。懸髙幢上自然出聲。謂言此珠能滿一切眾生意樂。而是珠寶亦無分別。如來亦復如是。語言妙寶深心淸淨。懸置大悲幢上。隨諸眾生所有意樂。如來出妙語言。悉令曉了。然佛如來常住無分別捨。寂慧。此卽是名如來語密。

復次寂慧。六十三者。諸佛如來所有音聲。無其分量。我不見有世間一切天人魔梵沙門婆羅門等。能知如來音聲邊際及分量者。何以故。我念一時。佛在王捨大城鷲峯山中。諸菩薩眾而共圍繞。宣說音聲輪淸淨法門。廣爲眾生顯明宣示。於後一時。以慈氏菩薩摩訶薩加持力故。尊者大目乾連卽作是念。如來音聲淨輪分量。幾何遠邪。作是念已乃於本座隱而不現。以自神力卽往須彌山頂。聽佛如來音聲遠近。復運神力徧往三千大千世界。又過須彌山西。復過四大洲界。又過鐵圍山大鐵圍山。乃至世界邊際。還住鐵圍山頂。審聽如來音聲分量。是聲平等無所增減。

爾時世尊知其事已。卽作是念大目乾連。意欲度量我之音聲所有分量。我於今時宜攝神力。於是世尊攝神通已。大目乾連承佛威神所加持故。以自通力於此世界西之方分。過九十九殑伽沙數佛剎土已。往一世界名光明幢。彼有如來號光明王。現住說法教化眾生。是時尊者大目乾連。到彼土已。審聽世尊釋迦牟尼如來音聲分量。譬如十肘地方分中。此聞彼人所說音聲。大目乾連在彼世界。聽佛音聲亦復如是。其聲平等無所增減。彼光明王如來。所有身量髙百由旬。諸菩薩身髙五十由旬。是時大目乾連。以自神力於彼諸菩薩眾所用缽中。循環而行。彼諸菩薩見是相已極生輕笑。卽白佛言。世尊。今云何有如沙門相小虫。來此缽中循行。彼佛告言。諸善男子。汝等不應生輕慢心。所以者何。今此缽中行者。是彼世尊釋迦牟尼如來上首聲聞弟子。於大聲聞眾中神通第一。

爾時尊者大目乾連。前詣光明王如來所。頭面禮足右繞七匝住立佛前。彼佛告言。尊者大目乾連。此諸菩薩有所輕笑。汝今宜應承彼世尊釋迦牟尼如來應供正等正覺所加持故。以自通力現諸神變。尊者大目乾連白彼佛言。我今如佛教敕加趺而坐。於此寶洲作變化事。佛言。今正是時。尊者大目乾連。卽時勇身空中。髙七俱胝多羅樹量。作變化事。於其坐中化現百千俱胝那庾多。眞珠瓔珞廣大莊嚴。而彼瓔珞各出百千俱胝光明。一一光明門皆生蓮花。是諸蓮花臺中。皆有世尊釋迦牟尼如來形像安處其上。彼如來像皆悉宣說妙音聲輪淸淨正法。大目乾連白彼佛言。世尊。我今加趺而坐。於此四大洲一切世界。亦能作諸神通變化。乃至此小千世界。中千世界。三千大千世界。悉能作諸神通變化。彼佛告言。今正是時。

爾時尊者大目乾連。如其所應現神變已。收攝神力還住佛前。時彼諸菩薩眾咸生希有之心。前白佛言。世尊。今此尊者大目乾連。其何所爲到此世界。彼佛告言。諸善男子。此大目乾連爲欲度量彼世尊釋迦牟尼如來聲輪分量故來至此。

時彼世尊光明王如來。告尊者大目乾連言。汝自今而往。勿復再起是心欲度如來聲輪分量。謂以如來淸淨音聲。無其分量不可度量故。假使以汝威勢神力。極西方分經於殑伽沙數等劫。畢竟不能得彼世尊釋迦牟尼如來音聲妙輪分量邊際。以佛如來音聲妙輪無分量故。

佛說如來不思議祕密大乘經卷第七

佛說如來不思議祕密大乘經卷第八

譯經三藏朝散大夫試光祿卿光梵大師賜紫沙門臣惟淨等奉詔譯

如來語密不思議品第八之餘

爾時尊者大目乾連。禮彼佛足作是白言。世尊。我今悔罪我今悔罪。我於釋迦牟尼如來無量音聲淸淨妙輪。輒欲度量我斯深罪。又復世尊。我所來此幾何遠邪。彼佛答言。大目乾連。汝過九十九殑伽沙數等世界已。到此剎中。大目乾連白言。我此所來而極遙遠。身力疲懈不能還復本剎土中。彼佛告言。大目乾連。於汝意云何。汝勿起是見謂汝以自神力能到此剎。何以故。但以釋迦牟尼如來加持力故汝能至此。汝今欲還本剎土者。應向彼佛虔伸敬禮。大目乾連。汝今當知。若以汝自通力欲還本土。縱經一劫亦不能往。或復未至彼土中間而入涅槃。大目乾連。汝今至此東西南北。謂何方分邪大目乾連言。我心迷昧不知今時在何方分。彼佛告言。以是緣故汝今當知。若以汝自通力縱經一劫。畢竟不能還彼剎土。大目乾連言。彼世尊釋迦牟尼如來今在何方。彼佛告言。大目乾連。彼世尊釋迦牟尼如來現處東方。是時尊者大目乾連。卽向東方五輪著地。至誠敬禮世尊釋迦牟尼如來。說伽陀曰。

二足聖尊攝受我

人天供養大威徳

無邊智具無邊音

我今欲還於本土

寂慧。今此王捨城鷲峯山中一切眾會。以釋迦牟尼如來威神力故。悉聞尊者大目乾連號哭之聲。

爾時尊者阿難。前白佛言。世尊。今此所聞號哭之聲。爲何相邪。佛言阿難。此是目乾連苾芻。往西方分去此佛剎。過九十九殑伽沙數等剎土。到光明幢世界世尊光明王如來剎中。現在於彼將欲還復此娑婆界故。有如是號哭之聲。阿難白佛言。世尊。尊者大目乾連。以何緣故到彼世界。佛言阿難。大目乾連將還此土。其事因緣汝自當知。

爾時鷲峯山中一切眾會。合掌恭敬咸白佛言。世尊。我等樂見彼光明幢世界。瞻睹世尊光明王如來。及欲見彼諸菩薩眾並尊者大目乾連。爾時世尊。受勸請已卽於眉間放大光明。名一切處通達。其光普照九十九殑伽沙數等佛剎。相續不斷。於彼光明幢世界廣大照曜。是時此會一切大眾。悉得見彼光明幢世界。瞻睹世尊光明王如來。及見彼諸菩薩。又見大目乾連五輪著地。向佛作禮發聲號哭。

爾時世尊釋迦牟尼如來。告尊者大目乾連言。汝今宜應隨光所照。來復此土。

爾時尊者大目乾連。承佛世尊大光明輪。於思念間卽時還此娑婆世界。住立佛前向佛世尊。頭面禮足右繞七匝。重復諦誠五輪著地作是白言。世尊。我今悔罪我今悔罪。我於世尊無量音聲淸淨妙輪。輒欲度量。我斯深罪故。我遠適他界聽佛音聲。旣至彼已。所聞佛聲與此無異。佛言目乾連。如汝所說。如來音聲無有分量。猶如虛空無其分量。復無邊際不可度量。若其虛空可度量者。如來音聲亦可度量。何以故。虛空廣大故。如來音聲亦復廣大。當王捨城中。往昔說是大目乾連去來事時。有十千人發阿耨多羅三藐三菩提心。金剛手菩薩。告寂慧菩薩言。寂慧當知。此卽是爲如來語密。

復次寂慧。六十四者。所有一切眾生心心所轉。而一眾生心多於彼。寂慧菩薩言。大祕密主。若一眾生心心所轉。假使徧滿三千大千世界。一切眾生皆居緣覺之地。縱經一劫而亦不能思惟稱量校計伺察。何況一切眾生。金剛手菩薩言。寂慧。我今告語於汝。使汝開覺所有一切眾生心心所轉。卽彼如來音聲妙輪。出種種聲宣說法時。令諸眾生咸生歡喜。然佛世尊常住無分別捨。爾時金剛手菩薩。說伽陀曰。

三千世界諸眾生

一切皆證緣覺果

縱經一劫盡籌量

一眾生心不能曉

世間所有一眾生

惟佛能知彼心意

隨眾生心𨿽了知

佛無發悟無分別

乃至一切眾生類

總聚思惟有其三

世尊隨類如所應

淨妙聲輪宣正法

法中自在演妙音

一切聞者咸欣悅

隨所宣說名相生

以諸法名善開示

所有一切眾生類

色相名字及思惟

一毛孔中放光明

如來隨應善分別

所有世尊大慈化

一切毛孔放光明

光明超勝人中尊

音聲輪中宣妙法

假使佛經一劫中

以諸譬諭善宣說

然佛語及音聲輪

畢竟不得其邊際

一切煩惱無色相

所說語言亦無相

由其語言無相因

煩惱無相自息滅

是故語言諸色相

於一切處不可得

以其畢竟無得故

煩惱色相亦如是

由其語言不實故

所說非內亦非外

煩惱不實亦復然

染性非內亦非外

以無少法可得故

佛所說言徧十方

煩惱無得亦復然

是故有所佛宣說

一切眾生語言道

上中下品有其三

語言非身亦非心

此中無住非無住

譬如假法成樂具

由風吹擊眾音聲

所出音聲無所從

是中亦無造作者

由其宿昔善淨性

一切眾生意風吹

故佛世尊出妙音

然佛亦無分別想

譬如應聲而對響

音聲非內亦非外

人中尊出妙言語

非內非外亦如是

又如珠寶無分別

令諸眾生喜樂生

佛無分別亦復然

一切音聲皆圓滿

復次寂慧。當知如來語祕密智。隨入一切眾生宣說諸法。所有三千大千世界。一切眾生種種生處。如來隨入一切眾生語言音聲。以種種名字安立四諦。寂慧。如其所說。苦苦集苦滅向苦滅道諦。

所有地居諸天。作如是說。

珂吠珂嚩牟梨珂嚩那曳珂嚩度嚕

卽是此說苦苦集苦滅向苦滅道諦。

彼空居諸天作如是說。

多哩帝阿嚩哩帝阿嚩哩多尾誐彌阿嚩哩多你薩多囉尼

卽是此說苦苦集苦滅向苦滅道諦。

彼四大王天作如是說。

伊尼

彌尼捺紕捺羅紕

卽是此說苦苦集苦滅向苦滅道諦。

彼忉利天作如是說。

阿嚩哩多你阿西嚩帝叉野嚩帝叉野耨誐彌

卽是此說苦苦集苦滅向苦滅道諦。

彼夜摩天作如是說。

輸梨輸羅西嚩你輸羅叉曳輸羅叉野婆嚩你

卽是此說苦苦集苦滅向苦滅道諦。

彼兜率天作如是說。

烏珂梨目珂梨尾嚩努散左哩

卽是此說苦苦集苦滅向苦滅道諦。

彼化樂天作如是說。

多囉多散多囉多多囉叉野多囉目珂

卽是此說苦苦集苦滅向苦滅道諦。

彼他化自在天說作如是。

訶訶呼訶訶尾那曳訶訶尾誐彌訶囉你誐彌

卽是此說苦苦集苦滅向苦滅道諦。

彼魔眾天作如是說。

盎誐覽盎誐囉母藍盎誐囉播都桑盎誐囉你悉帝囉赧

卽是此說苦苦集苦滅向苦滅道諦。

彼梵眾天作如是說。

秫毗秫毗葛哩秫毗尾捨那秫婆嚩哩多那

卽是此說苦苦集苦滅向苦滅道諦。

彼梵輔天作如是說。

彌訶哩僧訶哩娑囉尼娑囉娑囉尼

卽是此說苦苦集苦滅向苦滅道諦。

彼梵會天作如是說。

沒囉拏沒囉拏散提沒囉拏沒嚕訶拏沒嚕訶努波捨摩

卽是此說苦苦集苦滅向苦滅道諦。

彼大梵天作如是說。

多囉訥哩

多囉左俱哩多薩布哩俱囉嚩訶你

卽是此說苦苦集苦滅向苦滅道諦。

彼少光天作如是說。

呬呬系呬呼護訶囉奴散提

卽是此說苦苦集苦滅向苦滅道諦。

﹝此下合有無量光天光音天說四諦文梵本元闕﹞彼少淨天。作如是說。

烏呬多你嚩呬多你誐叱多你誐摩你

卽是此說苦苦集苦滅向苦滅道諦。

彼無量淨天作如是說。

西嚩你散西嚩你剎野西嚩你阿西嚩你

卽是此說苦苦集苦滅向苦滅道諦。

彼徧淨天作如是說。

波哩砌禰波哩砌努捺曳嚩那俱梨菩陀尾秫提

卽是此說苦苦集苦滅向苦滅道諦。

彼廣果天作如是說。

阿訖哩多阿迦囉尼阿囉拏尾誐帝迦羅拏你瑟恥

卽是此說苦苦集苦滅向苦滅道諦。

﹝於第四禪九天之內合有無雲福生無想三天梵本元闕﹞彼無煩天作如是說。

阿耨誐摩那阿那誐摩那阿耨散提阿耨散提誐摩那

卽是此說苦苦集苦滅向苦滅道諦。

彼無熱天作如是說。

秫提秫馱嚩帝秫馱波哩秫提

馱馱誐摩你

卽是此說苦苦集苦滅向苦滅道諦。

彼善見天作如是說。

﹝牟﹡含﹞摩摩﹝牟﹡含﹞摩彌摩那耨誐摩野摩那耨誐摩

卽是此說苦苦集苦滅向苦滅道諦。

彼善現天作如是說。

目訖底目訖多嚩底目訖多母梨目訖多摩多耨散提

卽是此說苦苦集苦滅向苦滅道諦。

彼色究竟天作如是說。

你瑟恥阿顚多你瑟恥阿羯臘波你阿缽囉底散提

寂慧當知。如是等諸天各各以其隨天語言。安立四諦。並余龍眾夜叉眾乾闥婆眾阿修羅眾迦樓羅眾緊那羅眾摩睺羅伽眾。及堅身夜叉眾持鬘夜叉眾等。各以彼彼種類語言。安立四諦。

寂慧。此閻浮提諸國土中。少略而言滿千國土。乃至十六大國一切人眾。隨彼方處種種語言。種種音聲種種心想。如來隨入一切語言音聲。施設名字。所立四諦悉能解了。所謂屍迦國人。乃至世界邊際所住國人。如是等閻浮提中滿千國土。一切人眾種種語言。種種音聲種種心想。施設名字各說四諦。如來隨入一切語言音聲。悉能解了。亦非如來心識語言有所流散。寂慧。此小千世界中。有九十四俱胝那庾多百千種類語言名字。各說四諦。總攝一切所說言音。皆悉同歸一四諦義。卽是勝義諦。卽是無生諦。卽是如實諦。卽是不動諦。寂慧。此卽是爲如來語密。

復次寂慧。如來語言而能斷除一切眾生疑惑不決。所謂十方無量阿僧祇世界。普攝一切眾生以佛智所知。而眾生界多於地界。寂慧。正使一切眾生。各各獲得智慧具足。與尊者舍利子等無有異。以是緣故一切眾生。各各皆以如舍利子所等智慧。以疑惑事於一劫中或過一劫。共相問難思惟稱量伺察。而一眾生復勝於一。是諸眾生。以所疑事互思惟已。一時俱來請問世尊。時佛世尊。於彈指間應問皆答。是故世尊。隨了一眾生所起心念。普攝一切眾生。咸以一音悉爲宣說斷諸疑网。令諸眾生得斷疑已。咸生歡喜。寂慧。此卽是名如來語言。普能斷除一切眾生疑惑不決。然非如來心及語言有所動轉。一切皆是如實所說。寂慧當知。如是等說。皆是如來祕密之語希有之語。此卽名爲語業淸淨。

金剛手菩薩大祕密主。說是如來語祕密主。會中有三萬二千眾生發阿耨多羅三藐三菩提心。十方一切諸佛剎中。所有賢劫諸菩薩眾。各各在彼佛世尊所修梵行者。是諸菩薩爲供養佛及金剛手菩薩大祕密主故。垂諸寶蓋散以妙花。是花槃旋來此會中。散於佛上及金剛手菩薩之身。乃至徧散一劫眾會。其諸寶蓋旋復空中住佛頂上。而諸寶蓋出妙音聲。作如是言。我等賢劫諸菩薩眾。遣此奉用供養。世尊及金剛手菩薩大祕密主。惟願攝受。隨佛如來向所。宣說未曾有法。一切眾會皆悉聞已。各復增勝發希有心。卽向金剛手菩薩大祕密主。虔伸頂禮極生最上信重之想。咸作是言。大祕密主。我等今時快得善利。獲聞金剛手菩薩宣說如來語密不思議法門。若諸眾生聞此所說信解無疑。是諸眾生所得人身功不唐棄。卽爲如來所應化度。彼得不退轉於阿耨多羅三藐三菩提。

佛說如來不思議祕密大乘經卷第八

佛說如來不思議祕密大乘經卷第九

譯經三藏朝散大夫試光祿卿光梵大師賜紫沙門臣惟淨奉詔譯

如來語密不思議品第八之餘

爾時世尊。普告一切眾會贊言。善哉善哉。乃謂寂慧菩薩摩訶薩言。寂慧當知。所有如來眞實之理。如來正法如來所行。一切世間實難信解。而此正法。金剛手菩薩大祕密主能善宣說。若諸眾生不久當得具是法者。卽能於此所說正法。隨其聞已而生信解。生信解已卽能受持不驚不怖。隨入義趣了眞實性。是人當得授阿耨多羅三藐三菩提記。當佛如來稱贊金剛手菩薩大祕密主善說法時。十方無量阿僧祇世界六種震動。有大光明普徧照曜。空中自然雨眾妙花。鼓吹歌音種種振擊。有阿僧祇眾生發菩提心。阿僧祇菩薩得隨順忍。阿僧祇菩薩得無生法忍。阿僧祇菩薩善根成熟故。得一生補處。時彼大眾會中佛世尊前。六萬八千由旬之內。地界忽然而悉破裂。大水騰湧如惡叉聚。髙起空中徹於梵界。時此一切三千大千世界香水充滿。

是時佛告寂慧菩薩摩訶薩言。寂慧。汝今見此水騰湧不。寂慧菩薩白佛言。我見世尊。今此所有是何先相。佛言寂慧。今此大地忽然破裂。水騰湧者非所思念。其有受持此正法者。彼等眾生亦復如是。於正法中解如實理豁然開悟。而彼所有一切無明見等諸罪業門悉能開豁。無盡法光勝慧辯才所說理教。皆能出現。乃是金剛手大士。善爲眾生宣說正法。令諸眾生心生歡喜。寂慧。當知今此正法。悉是如來不共勝相。

如來心密不思議品第九

復次金剛手菩薩大祕密主。告寂慧菩薩摩訶薩言。復何名爲如來心密心業淸淨。寂慧。譬如無色界天眾生。生已同以一識而爲所緣。住八萬四千劫。彼識亦非隨余識轉。盡壽邊際於彼滅已。隨業成熟隨處受生。如來亦復如是。以無住識於晝夜中。菩薩成證阿耨多羅三藐三菩提果。於晝夜中如來入無餘依大涅槃界。於其中間而佛如來。無心可轉無心伺察。無心不伺察。無心知解。無心思念。無心限量。無心積集。無心離散。無心動亂。無心可髙。無心可下。無心防衛。無心趣向。無心勇悍。無心觀矚。無心惱害。無心流蕩。無心寂定。無心喜悅。無心逼惱。無心安處。無心徧行。無心分別。無心差別。無心徧計。無心在止。無心在觀。無心隨流於識。無自心建立。無他心觀察。無心依止於眼。無心依止耳鼻舌身意。無心依止色。無心依止聲香味觸法。無心住所緣處。無心住意處。無心住內處。無心住外處。無心依法行。無心依智行。無心觀察過去未來現在等法。寂慧。此是如來心業淸淨。如來心者無少法可取。於諸法中。但以無著無礙知見而轉。如來自心旣淸淨已。於諸眾生不淸淨心。亦復不見於彼有見。及彼無見無所分別。𨿽有所見。而無戲論見無所見。是名爲見彼如來智。不與肉眼所見相應。不與天眼所見相應。不與慧眼所見相應。不與法眼所見相應。不與佛眼所見相應。不與天耳所聞相應。不與他心智所知相應。不與宿住隨念智所思相應。不與神通智所作相應。不與有漏智相應。於彼一切法所可相應者。謂一切法無礙之智。然佛如來而無加行。亦無發悟復無作意。善住如來智光明中。觀察一切眾生心行。了知一切法若染若淨。所有如來十力。四無所畏。十八不共佛法。以如來智悉不捨離。然佛如來於是法中而無加行。亦無發悟復無作意。如來離心意識。常在三摩地中。亦不捨離一切佛事。於一切佛法無礙智中。而無所著。寂慧。譬如如來化如來像。彼所化像無心意識。無身行語行意行所轉。以佛加持力故。而能施作一切佛事。如來亦復如是。與所化像等無異故。見一切法皆悉如化故無分別。於身語心無所發起。而能施作一切佛事。然無加行亦無發悟。復無作意。何以故。如來了知一切法相自性如化。是故如來自覺悟已。爲悲湣故方便開覺一切眾生。寂慧。當知彼如來智。不住有爲不住無爲。不住蘊處界。不住於內不住於外。不住善法不住不善法。不住世間不住出世間。不住有罪不住無罪。不住有漏不住無漏。不住過去不住未來不住現在。不住擇滅。不住非擇滅。如是乃至不住於識。如來於一切眾生心行意樂之中。但以無著無礙知見而轉。然無加行。亦無發悟復無作意。寂慧。此卽是爲如來心密不思議法。是故當知如來常在三摩呬多。亦不捨離一切眾生心意表了。

稱贊金剛手菩薩大祕密主功徳品第十

爾時尊者舍利子。前白佛言。世尊。所有十方世界。賢劫諸菩薩眾。現於諸佛世尊所修梵行者。彼金剛手菩薩大祕密主。於是諸菩薩眾中。常隨何等菩薩之後。佛言。舍利子。止止此是不思議行。世間天人於菩薩行。不生信者返招迷亂。若有眾生。爲善知識所攝受者。卽於是中聞已淨信不生驚怖。舍利子白佛言。我於如來極生淨信。惟願世尊爲我宣說。佛言舍利子。金剛手菩薩大祕密主常隨我後。汝能見不。舍利子白佛言。我以世尊威神力故。今方得見。亦非宿昔自能知見。佛言舍利子。如是如是。汝今當知。彼賢劫中諸菩薩眾。而金剛手菩薩大祕密主常隨其後。於一切處。現金剛手菩薩形相。以宿願力及神通力故能如是。舍利子。乃至三千大千世界。所有一切諸眾生類。而是金剛手菩薩大祕密主。現本形相亦常隨後。然於所現加持智力。亦未圓滿。又舍利子。彼金剛手菩薩。常隨慈氏菩薩之後。汝能見不。舍利子白佛言。世尊。我今初見非昔所見。佛言舍利子。彼常隨後汝自不見。他方世界若諸菩薩。若梵王帝釋護世天等。常來見彼金剛手菩薩。執金剛杵。隨慈氏菩薩之後。又舍利子。或於一時。彼賢劫中諸菩薩眾。爲慈氏菩薩現俱胝那庾多百千種諸變化事。而是金剛手菩薩大祕密主。亦隨彼諸菩薩之後助加持故。又舍利子。乃至如來作變化事時。彼金剛手菩薩大祕密主亦隨佛後。以願力故助揚聖化。舍利子。是故當知。此如是等。皆是金剛手菩薩大祕密主。不思議神通加持智力。悉具足故。

菩薩苦行超勝以受食緣成熟眾生品第十一

爾時寂慧菩薩摩訶薩。白金剛手菩薩大祕密主言。祕密主。汝可樂說菩薩苦行。詣菩提場降伏魔軍。轉正法輪。莊嚴佛土等事。我今欲聞願爲開發。此如是等希有之事汝現證知。金剛手菩薩大祕密主。告寂慧菩薩摩訶薩言。寂慧當知。菩薩苦行等事。具有無量功徳莊嚴。假使住世一劫盡其壽量。而亦不能廣分別說。我今爲汝略說。寂慧。菩薩苦行非一種相。菩薩但爲降伏諸魔及外道故。乃至禁戒諸相。或五熱炙身。及餘一切威儀事等。悉爲降伏眾魔外道。令其最勝最上。出過於彼所有禁戒修行諸難作事。彼諸外道不能作者。菩薩一切悉能現作。使其超勝。寂慧。或有眾生。見其菩薩一足翹立。或見菩薩舉其雙臂。或見菩薩向日諦瞻。或見菩薩五熱炙身。或見菩薩肘步而行。或見菩薩佇立不動。或見菩薩上起雙足。或見菩薩頭頂向下。或見菩薩臥於棘上。或見菩薩臥牛糞上。或見石上加趺而坐。或臥墻上。或臥果蓏之上。或臥椽上。或臥土上。或著蓑衣。或著艸衣。或著鹿皮衣。或以衣覆身。或復裸形。或隨日而轉。或著冢間衣。或著樹皮衣。或食莠稗。或食於根。或食於葉。或食於花。或食於果。或食於莖。或食於枝。或食藕根。或六日不食。或食穢豆。或食穢稻。或食蕎麥。或食菉豆。或食靑豆。或食於稻。或食脂麻。或食粳米。或但飲水而爲資養。或食酥滴。或食蜜滴。或食乳滴。或常不食。或魔眾中住。或單己坐。或一向立。寂慧。此如是等諸威儀事。及余無量難行苦行。菩薩爲降伏外道故。悉能現同彼苦惡相。菩薩如是於六年中。未嘗壞彼一威儀相。示現滿足禁戒修行。精進冶煉菩薩所作。最勝最上堅固不退。如是六年現作諸相。亦非余信解者。更互得見所修禁戒。所有別外修禁戒者。見彼菩薩如是所修。皆悉降伏。寂慧。菩薩於一切處。所作所現。悉住舍心離諸過失。

復次寂慧。菩薩如是修苦行時。有六十四那庾多天人。於三乘中善根成熟。寂慧當知。有諸天人。具大信解作善業者。彼見菩薩在寶樓閣中安庠而坐。入阿塞頗那迦定。受定中樂。菩薩終六年已從定而起。諸天人中有法欲者。志求法者。爲彼成熟如應說法。彼諸天人見是菩薩。聞所說法。悉無別異所作事業。寂慧當知。此名菩薩大智積集大悲方便解入不思議甚深理法降伏一切邪魔外道入苦行智淸淨法門。又復寂慧菩薩於六年中。成辦如是所應。示現極難行事。過六年已往泥連河。隨順世間澡沐作淨。旣沐身已住於岸側。是時有一聚落中女。其名善生。構以百牛成乳糜粥淨心捧持。詣菩薩所而以上之。是時復有六十俱胝天龍夜叉乾闥婆阿修羅迦樓羅緊那羅摩睺羅伽等眾。各各辦造上妙飲食。持奉菩薩。咸作是言。惟願菩薩大士受我飲食。惟願大士受我飲食。寂慧是時菩薩。最先受彼善生女人所施乳糜。其彼六十俱胝天龍夜叉乾闥婆等。所施飲食亦悉受之。互不相見各各皆謂。菩薩受我所施飲食。菩薩受已。當證阿耨多羅三藐三菩提果。菩薩普爲所施諸眾。成熟阿耨多羅三藐三菩提善根法故。寂慧。此卽是爲菩薩苦行超勝。以受食緣成熟眾生。方便勝行。

佛說如來不思議祕密大乘經卷第九

佛說如來不思議祕密大乘經卷第十

譯經三藏朝散大夫試光祿卿光梵大師賜紫沙門臣惟淨等奉詔譯

菩薩詣菩提場品第十二

爾時菩薩旣澡沐已。復受飲食身力充實。卽時往詣大菩提場。到已告語善地天子。並諸地居天子眾等。說伽陀曰。

任持大地不動搖

菩薩離愛斷害者

今此樹下證菩提

汝等莊嚴於此地

善哉地居天歡喜

普徧淸淨三千界

廣散最上妙香花

徧灑香水皆淸淨

所有堅手及持鬘

常憍天等至空居

歡喜瞻仰菩薩尊

散眾妙花伸供養

四護世天並眾會

乃至一切四大洲

徧三千界金网嚴

覆以供養人中勝

三千界中帝釋主

供養菩薩大威徳

如廣勝殿天妙嚴

三千界嚴亦如是

夜摩天眾咸欣悅

覆琉璃网以嚴治

廣三千界寶珍奇

爲人中仙伸供養

兜率天眾咸欣悅

布眞珠网作嚴飾

珠瓔其猶半月形

復散眞珠廣如雨

化樂天王並天眾

閻浮檀金爲寶网

金网寶鐸出妙聲

徧三千界聞皆喜

諸有天中淨妙寶

無邊照曜淨光明

他化自在天所嚴

供養一切義無畏

所有龍及乾闥婆

摩睺羅伽修羅等

各於自宮廣莊嚴

及以妙嚴於欲界

復次寂慧。是時大梵天王。見是菩薩詣菩提場殊勝相已。卽告一切梵眾天子言。汝諸仁者。知是事不。今此菩薩摩訶薩於大誓願。廣大甲冑而不棄捨。復於堅固甲冑無懈退意。能善成辦諸菩薩行。修諸波羅蜜多善住彼岸。於一切菩薩地中善得自在。一切菩薩意樂悉能淸淨。復善通達一切眾生種種根性。深入一切如來祕密分位。諸魔業道已悉超越。於一切善根得不壞信。諸佛威神共所建立。普示一切眾生正解脫道。爲大導師摧破一切魔外境界。三千大千界中一勇猛尊。積集法藥爲大醫王。覆以解脫繒帛。爲大法王放大慧光建大法幢。世間八法皆不能染。眞實淸淨大蓮花生。於一切法總持無忘。大海出生離諸增損。不動不搖如須彌山。妙善無垢妙善淸淨。自淨妙慧大摩尼寶之所出生。一切法中而得無礙。大梵所生心業調暢。具如是等功徳。菩薩今詣大菩提場。欲證阿耨多羅三藐三菩提果。降諸魔軍。爲令圓滿如來十力。四無所畏。十八不共佛法。普爲一切轉大法輪。作獅子吼。於諸眾生廣行法施。令諸眾生法眼淸淨。以其正法。攝伏一切邪異外論。爲欲圓滿往昔誓願。爲欲親近諸佛世尊。於諸法中得富饒自在。汝諸仁者。當發勤勇之心。於菩薩所親近供養。

時大梵天王。以淸淨心。復告一切梵眾天子言。諸仁者。今此菩薩。於多百千劫中精修禁戒。是卽最上淸淨大士。今詣大菩提場。將成正覺。汝等宜應於一切三千大千世界。廣作殊妙莊嚴等事。

爾時大梵天王。說伽陀曰。

淸淨大士戒決定

廣爲人天作利益

人中天供天中天

詣菩提場大寂默

降伏一切魔軍眾

一切智智眞覺了

一切佛法悉圓明

轉正法輪行利樂

大智一振獅子吼

一切眾生聞皆喜

令開法眼淸淨因

人中尊詣菩提樹

邪異外論皆攝伏

往昔誓願悉周圓

正覺事業現令成

人中尊詣菩提樹

善哉和合皆專志

普徧地方作莊嚴

三千大千世界中

普見莊嚴於欲界

如其欲界所嚴事

色界莊嚴亦復然

善哉梵眾淸淨心

廣作莊嚴三千界

欲界所現供養事

上界亦現諸供養

徧散最上妙香花

寶嚴眾樂皆吹擊

三千世界諸天眾

見聞欣躍伸敬禮

乃至色究竟天中

各各自宮廣嚴飾

上中復上勝中勝

普現莊嚴眾天宮

天女六十百俱胝

建菩提場金剛座

一切徧灑於香水

復散種種殊妙花

徧列眾寶此地方

大菩提場廣嚴好

語不能贊諸功徳

此有無量種莊嚴

大士決定戒精修

世間善利大威徳

將詣菩提樹王下

降伏魔軍諸惡慧

一切和合聖者行

廣作三千界嚴飾

天人中尊法自在

供養彼得無邊福

梵眾聞彼人中尊

殊妙莊嚴三千界

妙花寶幢作嚴事

變化世界寶所成

俱胝妙蓋化空中

如日月光極嚴麗

娑羅樹花眾最上

化現悉如歡喜園

大仙循道歡喜行

變化莊嚴七車量

寶成金蓮華密覆

七重界道而圍繞

帝釋天主作莊嚴

人天希有昔未見

如忉利天廣勝殿

四大洲嚴亦復然

夜摩兜率化樂天

他化嚴同色究竟

勇發勤力皆迅疾

共嚴最上菩提場

如欲界中勝莊嚴

天龍等眾亦如是

於剎那間皆化現

菩薩於中所行詣

四方天女數俱胝

詣菩提樹眾圍繞

塗香末香眾妙花

一切處灑妙香水

大菩提樹本妙嚴

如忉利天園生樹

所有一切莊嚴事

語不能贊諸功徳

那庾多數彼諸天

彼彼莊嚴皆殊妙

復次寂慧。菩薩旣至菩提場已。始下雙足。千輻輪相按彼地時。卽有廣大光明出現。是光普照一切地獄傍生餓鬼趣中。諸眾生類蒙光照觸。所受諸苦暫得停息。迦梨迦龍王宮中大光普照。

爾時迦梨迦龍王。見是菩薩光明照已。心生歡喜踴躍慶快。卽時爲彼自宮眷屬。及諸龍眾。說伽陀曰。

如金色光極晃曜

大明照我龍王宮

我蒙光照適其身

亦復心生大歡喜

如我於彼先佛所

昔曾見此瑞光明

而今所睹定無疑

佛大無畏當出世

汝等各持妙香花

塗香末香花鬘等

眞金及彼摩尼珠

以爲瓔珞並上服

復持種種妙樂具

珠寶所嚴眾幡蓋

及寶所成妙髙幢

爲天人師伸供養

所有龍王妙宮殿

廣大莊嚴悉淸淨

汝等應生歡喜心

皆同親詣於佛所

爾時迦梨迦龍王。與自宮人眷屬並諸龍眾。各持種種上妙香花衣服幢蓋。及眾樂具。鼓吹歌音上踴空中。香水如雲徧灑一切。復雨龍華龍眞珠等。如是廣以龍王威神龍王通力。現諸化事詣菩薩所。到已卽時與諸眷屬禮菩薩足。鼓妙音樂虔伸供養。作供養已。是時龍王右繞而住。說妙伽陀。伸贊嘆曰。

人中尊放大光明

普照一切佛剎土

剎那惡趣苦皆停

我等龍宮俱照曜

龍眾蒙光照觸已

咸生歡喜作是言

菩薩成佛定無疑

金色光明乃如是

有那庾多龍女眾

恭敬捧持妙香花

及勝衣服眾幡幢

詣菩薩所伸供養

今此地方花蓋等

一切殊妙廣莊嚴

又復藥艸諸樹林

低垂悉向菩提樹

江河停流而寂靜

風止搖擊悉安然

菩薩今日證菩提

世間最勝降魔者

梵王帝釋諸光明

日月光等悉映蔽

蒙光照者得淸涼

佛出世故咸歡喜

復有諸妙吉祥瓶

右旋宛轉在空中

仙眾龍眾等居空

右旋其狀亦如是

世間若天若人等

各各至誠伸供養

菩薩今日證菩提

爲求慧者開正道

我等今日於佛所

增益威光得善利

我昔供養拘畱孫

及迦諾迦大聖主

迦葉最上人中勝

乃至今供釋迦仙

此求菩提大神通

最勝希有昔未見

具徳最上人中尊

出大梵音獅子吼

堅求菩提決定心

是心超勝無比等

而彼日月可墮落

須彌山王可破壞

今日不圓十力尊

世間無復有是處

復次寂慧。時迦梨迦龍王。上首之妃名曰金光。與諸龍女恭敬圍繞。持以種種殊妙寶蓋。種種妙衣及天花鬘。種種巧嚴眞珠瓔珞。種種上妙摩尼珠寶。及彼種種眾妙香瓶。奏妙歌音詣菩薩所。到已禮敬。散諸寶花而伸供養。住菩薩前。說伽陀曰。

心無動亂無恐畏

無貪無嗔亦無癡

能調難調無染尊

能離諸惡無所著

我今頂禮淨解脫

大仙拔除諸疑箭

以大智光破無明

能度世間諸苦惱

世間無依無救者

菩薩善爲作依救

光明普照三界中

天人歡喜心淸淨

空中徧雨眾妙華

及散妙衣廣嚴飾

如是勝相我所知

今日大仙成正覺

勝者勇詣菩提樹

降伏諸魔無染尊

煩惱黑闇网蠲除

證大菩提心寂靜

汝經多俱胝劫中

於先佛所求菩提

難行能行爲世間

今時圓滿勝意樂

復次寂慧。爾時菩薩將成正覺。有諸賢聖以威神力。而爲警發。卽時有一刈艸之人。名曰吉祥。自然住立菩薩之右。持以淨艸。是艸柔軟如孔雀項。復如迦左鄰那衣。色香具足一一右旋。時刈艸人卽持其艸。詣菩薩前奉上菩薩。深發最勝阿耨多羅三藐三菩提心。

復次寂慧。彼時吉祥刈艸人者。以宿願深固昔發願言。願我悉於賢劫之中。諸菩薩眾成正覺所。大菩提場皆布淨艸。何以故。寂慧。我念過去。於此賢劫之前九十一劫中。有佛出世。號毗婆屍如來應供正等正覺明行足善逝世間解無上士調禦丈夫天人師佛世尊。彼佛法中。圓滿一千大菩薩眾。修持梵行。時彼世尊。爲賢劫中諸大菩薩。授阿耨多羅三藐三菩提記。是時有一長者。名曰具慧。在大會中。聞彼世尊授諸菩薩菩提記已。卽發阿耨多羅三藐三菩提心。時彼長者發是願言。願我於此賢劫。諸佛如來菩提場中。悉布勝妙師子之座。或施淨艸。寂慧當知。無復疑念。彼時具慧長者豈異人乎。卽是釋迦菩薩成正覺時奉淨艸者。吉祥刈艸之人。以是緣故。汝今應知。彼吉祥刈艸之人。隨宿願力。於諸佛所。或施淨艸。或布妙好師子之座。隨諸眾生信解智力。善根成熟。其事如是。

復次寂慧。是時菩薩旣至菩提樹已。彼菩提樹神及十千天女。皆悉捧持諸上妙花及塗香等。詣菩薩前。各以所持諸妙香花用散供養各各頭面。禮菩薩足。異口同音。說伽陀曰。

歸命威徳大無畏

善寂善調破諸惡

離過勇猛大威光

淸淨導師無染者

能救無依諸苦惱

惟一聖尊施諸樂

世間煩惱病能除

爲大醫王普救療

歸命淸淨大名稱

天歡喜散花如雨

決定今速證菩提

起大慈心攝一切

往詣樹王登勝座

摧破一切諸魔闇

覺悟寂靜證菩提

亦如先佛所證悟

俱胝劫修淸淨行

難作能作利世間

大仙意樂今已圓

安坐樹王成正覺

復次寂慧。是時菩薩持以淨艸詣菩提場。到已卽於金剛座上。自布其艸然後乃向菩提樹王。恭敬頂禮右繞七匝。菩薩布艸之後。是時卽有八萬四千天子。持以八萬四千妙好。莊嚴師子之座。奉上菩薩。其座髙廣嚴好殊麗眾寶莊飾。覆以寶网及眞珠网。復垂珠瓔而爲交絡。妙巧施設無數百千上妙衣服。菩薩爾時卽現其身。各各安處八萬四千師子座上。彼諸天子互不相見。皆謂菩薩在我所施師子座中。菩薩坐已。成證阿耨多羅三藐三菩提果。是諸天子。咸生歡喜淸淨之心。皆悉不退轉於阿耨多羅三藐三菩提。

佛說如來不思議祕密大乘經卷第十

佛說如來不思議祕密大乘經卷第十一

西天譯經三藏朝散大夫試光祿卿傳梵大師賜紫沙門臣法護等奉詔譯

降魔品第十三

復次寂慧。菩薩安處大菩提場師子座已。卽放眉間白毫相光普徧照曜。是光名曰警照諸魔。時此三千大千世界。有百俱胝魔眾蒙光照觸。各各於自所止宮中。身毛悚豎。復於自宮心生逼惱。其光映蔽魔宮暗冥。時彼諸魔乃作是念。何因何緣我等宮殿皆悉暗冥。豈非釋迦菩薩坐菩提場。成證阿耨多羅三藐三菩提果耶。彼諸魔眾。卽時觀見菩薩已坐大菩提場。是時諸魔。卽各隱自所止宮中。彼一一魔各有無量無數百千俱胝那庾多夜叉侍衛種種色相。種種狀貌。種種形體。奔馳往復周章惶怖。有種種頭面。種種器仗。種種旌幢。周匝圍繞。發大惡聲哮呼號叫。恃魔威力起魔業通。諸魔首領普徧縱廣二萬由旬。魔眾眷屬亦復廣多八萬四千由旬。皆以菩薩攝化力故。咸悉來至菩提樹下。寂慧當知。彼諸魔眾到已。卽時運魔業力。化現種種醜惡容相。發起多種不可意聲。佷戾凶殘哮吼震擊。意欲攝伏毀害菩薩。是時會中有未離貪諸眾生類。聞惡聲已生大驚怖卽趣命終。或未終間受多苦惱。以菩薩威神力故。而彼惡聲久不能息。菩薩乃起大悲之心湣其逼惱。卽爲息滅諸有惡聲。不令嬈害一切眾生。寂慧當知。此是菩薩善巧方便最勝境界。爾時菩薩。聞彼種種極惡聲已。不生驚悚。何以故。菩薩所聞諸聲。若美若惡悉如響應。

復次寂慧。彼諸魔眾。以諸惡相嬈菩薩時。卽有守護大菩提場。修菩提行諸賢聖眾。以十六種言詞毀呰諸魔。謂言惡者汝宜止止。勿得固起惡戾之相。而生嬈害菩薩大士。所以者何。今汝諸魔欲壞菩薩。而菩薩力最大最勝。能壞汝等。如羸力人敵大力者。又汝諸魔欲勝菩薩。而菩薩力能勝汝等。如劣弱軍戰大勇者。又汝諸魔欲超菩薩。而菩薩力能超汝等。猶如星宿比月光明。又汝諸魔欲破菩薩。而菩薩力能破汝等。猶如猛風吹其糠秕。又汝諸魔欲摧菩薩。而菩薩力能摧汝等。猶如大樹斷截其根。又汝諸魔欲怖菩薩。而菩薩力能怖汝等。猶如羣獸遇大師子。又汝諸魔欲令菩薩處枯涸地。而菩薩力能涸汝等。猶如炎日涸牛迹水。又汝諸魔欲毀菩薩而菩薩力能毀汝等。如邊小國戰大國土。又汝諸魔欲窺覘菩薩。而菩薩力能窺汝等。如惡人處脫其殺命。又汝諸魔欲亂菩薩。而菩薩力能亂汝等。猶如賈客廣積珍財爲火所爇。又汝諸魔欲令菩薩生大憂惱。而菩薩力能令汝等生大憂惱。如非法王失其王位。又汝諸魔。欲於菩薩起恚惡心。而菩薩力制汝恚心。猶如老雁折其翅羽。又汝諸魔欲殺菩薩。而菩薩力制汝殺心。如人經遊曠野險難中竭財物。又汝諸魔。欲令菩薩作奔馳者。而菩薩力能令汝等奔怖馳走。如涉大海中破船舫。又汝諸魔欲令菩薩作萎悴者。而菩薩力能令汝等悉皆萎悴。如劫火洞然焚燒艸木。又汝諸魔欲斷菩薩。而菩薩力能斷汝等。如大金剛斷諸小石。寂慧。而彼守護大菩提場。修菩提行諸賢聖眾。以如是等十六種言詞。毀呰諸魔贊嘆菩薩。然彼諸魔亦未退伏。

爾時菩薩。卽以百千俱胝那庾多阿僧祇劫積修妙行。謂布施持戒忍辱精進禪定勝慧。慈悲喜捨。念處正勤。神足根力覺道。奢摩他。毗缽捨那。明智解脫等法。極善所作柔軟細妙。右金色臂舒置魔頂。而復徧身按息捫摩。起大悲意慈眼觀視。深心解脫一切眾生。一切世界諸佛世尊。現前作證正念正知。菩薩卽時以手按地。菩薩大士手按地已。爾時大地六種震動。所謂動徧動等徧動。震徧震等徧震。吼徧吼等徧吼。湧徧湧等徧湧。爆徧爆等徧爆。擊徧擊等徧擊。東湧西沒。西湧東沒。南湧北沒。北湧南沒。邊湧中沒。中湧邊沒。如是等六種震動。起十八變。周徧大地皆悉動搖。於剎那間現諸異相。時諸魔眾。佷戾凶殘哮吼震擊。欲興害者罪業等輩。見是相已咸生驚怖。又以菩薩威神力故。聞空中聲。說伽陀曰。

應當歸命聖大士

諸仙眾中最上仙

廣施無畏大慈悲

普能救護諸羣品

復次寂慧。彼諸惡魔聞是聲已。於魔眾中有八百萬俱胝那庾多惡夜叉眾。偃僕於地俱發聲言。救苦救苦大士救我。余諸魔眾咸欲奔走。盡其魔力不能前詣。

爾時菩薩以悲湣故舉身放光。由彼光明所照觸故。時諸魔眾悉離怖畏。卽各還復所止宮中。寂慧。當其菩薩爲諸魔眾現神通時。有八百萬俱胝那庾多惡夜叉眾。悉發阿耨多羅三藐三菩提心。會中復有九百九十萬俱胝那庾多人。發阿耨多羅三藐三菩提心。八萬四千天子。以宿善力故。皆得無生法忍。

轉法輪品第十四之一

復次寂慧。或有天人知彼菩薩降伏魔軍。或有天人知彼一切諸惡魔眾。不曾來詣菩薩之所。或有天人初知菩薩敷吉祥艸就菩提座。或有天人見釋迦菩薩處於眾寶蓮花莊嚴師子座上。或有天人見其菩薩處於地上。或見菩薩在阿說他樹下安詳而坐。或見菩薩在波利質多羅樹。或俱毗陀羅樹。或菩提樹下。或見菩薩在眾寶所成菩提樹下。或有天人見菩提樹髙一多羅樹量。或有天人見師子座髙一多羅樹量。或有天人見菩提樹髙七多羅樹量。或有天人見師子座髙半多羅樹量。或見菩提樹乃至髙於八萬四千由旬之量。或見師子座髙四萬二千由旬之量。或有天人見彼菩薩降伏魔軍。或有天人見一魔軍。或有天人見有廣多惡魔軍眾。或見菩薩以遊戲神通破魔軍眾。或見菩薩處虛空中。或見菩薩於虛空中踞師子座。或見菩薩菩提樹下安處寶座。成證阿耨多羅三藐三菩提果。寂慧當知。菩薩成就無量最勝淸淨境界。皆是菩薩處於最上最勝大菩提場。具足如是無量功徳現諸勝相。復次寂慧。菩薩安處最勝最上大菩提場。降魔軍已。卽有十方無量阿僧祇世界。往昔同修最勝道行。諸菩薩眾咸來至此。俱發淸淨無畏等聲。謂吉善聲。快樂聲。歡喜聲。迅速聲。捷利聲。善哉聲。不空聲。勇猛聲。士夫聲。不退轉聲。增益聲。吉祥聲。無熱惱聲。大悲湣聲。往昔意樂聲功不唐捐聲。悅可意聲。堅固和合聲。大士遊戲聲。最勝利益聲。剎那相應聲。一切智智聲。成等正覺聲。彼諸菩薩出如是等淸淨聲。時又十方世界所來集會。最上最勝菩提場中。諸菩薩眾復以俱胝那庾多百千美妙言音廣作安慰。施設種種殊妙供養。復作種種最勝稱贊。時彼宿修善行諸菩薩眾。並十方世界所來集會。勝菩提場諸大菩薩。如是安慰供養稱贊。而釋迦菩薩𨿽降魔軍。然於魔所無違無順。何以故。菩薩已離違順法故。菩薩能於剎那心中。勝慧相應。或有所知或有所見。或有所得或有所證。而彼一切皆得成就。

復次寂慧。如來成道果已。卽時十方無量阿僧祇世界諸佛如來咸舒右手按菩薩身安慰問言。佛子身肢無疲懈耶。樂觸行耶。以自然智所成證耶。無障礙心所成證耶。以平等智所成證耶。無綺飾行耶。被大悲鎧耶。令三寶種不斷絕耶。於一切法得自在耶。寂慧當知彼時善根已成熟者。卽能親近大菩提場知勝所作。所有善根未成熟者。不能親近亦復不知。

復次寂慧。如來成道果已。七晝夜中審諦思惟眞實法樂。而復諦觀大菩提樹目未嘗瞬。是時乃有百千天子。廣伸供養稱贊頂禮。復有百千天女。各各虔恭頂禮稱贊。是諸天女瞻睹如來勝威儀已。悉發阿耨多羅三藐三菩提心。

復次寂慧。如來成道果已。有四大天王各持寶缽來詣佛所而伸供獻四天王者。所謂東方持國天王。南方增長天王。西方廣目天王。北方毗沙門天王。如是等此四大洲四大天王旣至佛所。余復亦然。有百俱胝四大洲。百俱胝四大天王。各持寶缽。咸來佛所亦伸供獻。

爾時如來。受是四百俱胝諸寶缽已。卽以神力合成一缽。一一四大天王。各起是心。如來受我所施之缽。於我缽中如次受食。彼彼咸生最上淸淨歡喜之心。不退轉於阿耨多羅三藐三菩提。

復次寂慧。如來成道果已。有二商主。一名怛囉布沙。一名嚩梨迦。並餘六萬天子。咸來佛所最初奉上淸淨飲食。是商主等。皆由宿昔咸發願言。願我最初奉上如來淸淨飲食。願彼如來最初納受我所施已。生歡喜心皆得不退轉於阿耨多羅三藐三菩提。

復次寂慧。菩薩初登最上最勝大菩提場。未圓一切智。今成道果已覺智周圓。然未轉彼廣大法輪。廣爲眾生作大利益。何以故。菩薩從初發心乃至於今。坐菩提場成等正覺。欲爲眾生作利益故。寂慧。以是緣故汝今當知。隨諸菩薩成菩提果已。彼彼亦然。皆爲無量眾生作大利益。

復次寂慧。如來成道果已。時有梵王名曰屍棄。與六百八十萬梵眾天子俱。恭敬圍繞隱彼梵界。卽至佛前頂禮佛足。右繞七匝合掌諦誠。勸請世尊轉妙法輪。作是白言。惟願世尊。惟願善逝。廣爲眾生轉妙法輪。會中所有具法器者。而能了知佛所說法。如彼往昔持國天王子。宿發勝願。願我於此賢劫之中。諸佛如來成道果已。皆悉勸請轉妙法輪。

復次寂慧。非惟今此屍棄梵王。勸請如來轉妙法輪。所以者何。屍棄梵王初勸請已。復有十俱胝梵王眾。十俱胝帝釋天眾。十俱胝大菩薩眾。亦皆勸請如來轉妙法輪。

爾時屍棄梵王。知佛世尊默然受請。卽於波羅柰國仙人墮處鹿野苑中。爲佛世尊。敷設妙好師子之座。髙四萬二千由旬。殊妙嚴飾勝相具足。眾所樂觀安置於地。如其屍棄梵王。初設妙好師子座已。卽時復有十俱胝梵天王眾。十俱胝帝釋天眾。十俱胝大菩薩眾。皆爲世尊施設妙好師子之座。殊妙嚴飾勝相具足。眾所樂觀。

佛說如來不思議祕密大乘經卷第十一

佛說如來不思議祕密大乘經卷第十二

西天譯經三藏朝散大夫試光祿卿傳梵大師賜紫沙門臣法護等奉詔譯

轉法輪品第十四之二

爾時世尊。卽詣波羅柰國仙人墮處鹿野苑中。到已現身各各處於眾師子座。是時梵王帝釋諸大菩薩。一一各見如來在我所施座中。處於座上轉大法輪。是彼諸眾咸生淸淨歡喜之心。皆悉不退轉於阿耨多羅三藐三菩提。是時世尊安處最上師子座已。卽時十方無邊世界皆悉震動。有大光明普徧照曜。

爾時世尊。卽入無邊境界三摩地。入是三摩地已。時此三千大千世界。普徧大地坦平如掌。又此三千大千世界所有眾生。若地獄餓鬼畜生人天諸趣。一切眾類皆得安樂。無一眾生爲貪嗔癡並諸煩惱所嬈害者。互起慈心如父母想。

復次世尊。入是無邊境界三摩地時。卽有十方無量阿僧祇菩薩。咸來集會聽受正法。是時乃至三千大千世界。所有一切具威力者。天龍夜叉乾闥婆阿修羅迦樓羅緊那羅摩睺羅伽人非人等。咸來佛會聽受正法。寂慧當知。世尊欲說法時。而此三千大千世界普徧地方。一切人天廣大之眾。皆來集會周匝充滿。一毛端量中無空隙。皆爲聽受世尊宣說正法。

爾時世尊。知彼一切人天大眾皆集會已。卽從三摩地安詳而起。發大悲心乃以如來淸淨慈眼。普徧觀察一切眾會。轉正法輪。若沙門若婆羅門。並餘一切皆同一法。

復次寂慧。如來所轉法輪。皆爲一切眾生。令其心意歡喜故轉。復令眾會一切眾生。各各了知佛所說法。隨佛世尊欲轉法輪。先有十方無量阿僧祇菩薩。咸來集會聽受正法。卽時復有百千俱胝那庾多。欲界天子色界天子。亦來集會聽受正法。

爾時世尊作是說言。諸仁者。眼非常法。何以故。若以苦言應得度者。卽聞所說此眼是苦。若以無我言應得度者。卽聞所說此眼無我。若以空言應得度者。卽聞所說此眼是空。若以寂靜言應得度者。卽聞所說此眼寂靜。若以離言應得度者。卽聞所說此眼法離。若以無常言應得度者。卽聞所說此眼無常。若以無依止言應得度者。卽聞所說眼無依止。若以如幻言應得度者。卽聞所說此眼如幻。若以如夢言應得度者。卽聞所說此眼如夢。若以如水月言應得度者。卽聞所說眼如水月。若以如影像言應得度者。卽聞所說眼如影像。若以如對響言應得度者。卽聞所說眼如對響。若以空無相無願無作無生無起等言應得度者。卽聞所說此眼是空無相無願無作無生無起。若以緣生言應得度者。卽聞所說此眼緣生。說眼旣然。耳鼻舌身意亦復如是。乃至若以緣生之言應得度者。卽聞所說意是緣生。色聲香味觸法其義亦然。或聞空言。或聞五蘊無常之言。或聞十八界無常之言。或聞十二處無常之言。或聞苦言。或聞集言。或聞滅言。或聞道言。或聞四念處言。或聞四正斷言。或聞四神足言。或聞五根言。或聞五力言。或聞七覺支言。或聞八正道言。或聞奢摩他言。或聞毗缽捨那言。或聞緣生法言。或聞聲聞相應法言。或聞緣覺相應法言。或聞大乘法言。

復次寂慧。如來所轉法輪。皆爲一切眾生。令其心意歡喜故轉。又復如來所轉法輪。廣爲一切眾生作大利益。假使有人與舍利子智慧等者。意欲籌量解入斯法。縱經百劫終不能入。何況餘者。寂慧當知。如來從初作行。詣菩提場降伏魔軍。以勝莊嚴震師子吼。遊戲神通轉大法輪。作如是等勝利益時。有八萬四千人。發阿耨多羅三藐三菩提心。無量眾眾。於三乘中。而得成熟。

所緣品第十五之一

爾時金剛手菩薩大祕密主白佛言。世尊。如佛世尊所說法時。豈非我於如來所說有違背耶。或隨順耶。如來所說甚深廣大。如來所說甚深祕密。一切世間難信難解罔徹源底。世尊。諸如來心眞實決定。我於如來所說深法。或有知解。皆是如來勝智在我身中。此非我有士夫力用。佛言祕密主。如是如是如汝所說。所以者何。汝今當知。所有如來。安立譬諭演說諸法。而彼一切眾生。皆有如來勝智在於身中。何以故。祕密主。而諸眾生徧一切處。隨其如來所說祕密。若不容受如來加持之力。而能隨順如來法性者。無有是處。又復於彼如來所說祕密深法。若聞若說若有知解。皆是如來加持力故。

復次祕密主。如來正語有所說時。應知如來法性如實法性眞常。又復如來所行如實所行眞常。是故如來。以正語言說是正法。又祕密主。所有過去未來現在諸佛世尊。以一切世間難信難解阿耨多羅三藐三菩提如是正法。宣說引導廣爲開示。而彼眾生。若於如是難信難解甚深正法。聞已卽能生信解者。當知彼等眾生。非於一佛十佛親近承事。當知已於廣多俱胝那庾多百千佛所。親近承事。應知彼人是爲正士精修福行。又祕密主。假使須彌山王或摧墜時。師能有人或以頂肩而爲荷負。若彼不種善根眾生。能於如是甚深正法。一念生起淨信解者。無有是處。何況受持讀誦如說修行。又祕密主。若有眾生能於大乘正法之中。聞已信解者。當知是人。非於一佛親近承事。已於廣多佛所親近承事。大乘法中廣修勝行植善根種。

爾時寂慧菩薩摩訶薩前白佛言。世尊。如佛世尊說近止法。此以何義而名近止。此近止者何所從來。佛言。善男子。所說近止者。卽是近止煩惱增語。此近止煩惱。卽是近止思惟分別徧計增語。此近止思惟分別徧計。卽是近止想作意增語。此近止想作意。卽是近止顚倒增語。此近止顚倒。卽是近止因所緣增語。此近止因所緣。卽是近止無明有愛增語。此近止無明有愛。卽是近止我我所增語。此近止我我所。卽是近止名色增語。此近止名色。卽是近止斷常見增語。此近止斷常見。卽是近止有身見增語。寂慧當知。若與所緣因見相應。卽諸煩惱而亦隨轉。一切皆從有身見起。若能近止有身見者。卽諸見止息。若有身見近止。卽一切願求亦止。若有身見近止。卽諸煩惱亦止。寂慧。譬如大樹若斷其根。卽枝葉莖幹而悉枯悴。此有身見亦復如是。若近止已諸煩惱亦止。寂慧當知。一切眾生始以不能覺了有身見故。卽諸取煩惱隨逐而生。若能覺了有身見者。卽諸取煩惱不復隨生亦無所害。寂慧菩薩白佛言。世尊。彼有身見何能覺了。佛言寂慧。若我人眾生壽者等見而不起者。卽能覺了彼有身見。

復次寂慧。彼有身見不住於內不住於外。於一切處而悉不住。以不住故見無所住。寂慧。此無住智。如實覺了彼有身見。又復寂慧當知。有身見卽是空增語。若能隨順空智忍者。卽見無所取。此卽是爲如實覺了彼有身見。又有身見者。卽是無相無願無作無生無起等見。是見無所取。此卽是爲如實覺了彼有身見。

復次寂慧當知。有身見者。卽是無身非開非合。一切皆是不實分別。以其不實所分別故。彼卽無分別。亦不離分別。由無分別不離分別故。卽無所作無障無起。以無起故卽無所行。由無所行故。如是此說乃名近止。寂慧菩薩言。何名近寂。佛言寂慧。有所緣心如火熾然。若無所緣及無所作卽不熾然。不熾然法此名近寂。又如大火有薪卽然無薪卽滅。所緣心火炎熾亦然。若無所緣心火自滅。寂慧當知。具善巧方便菩薩。於般若波羅蜜多淸淨所緣法中。平等了知善根所緣勝法而不息滅。煩惱所緣染法制令不起。波羅蜜多勝法常令增進。魔業煩惱所緣染法永令斷滅。菩提分法淸淨所緣不應棄捨。聲聞緣覺意樂所緣而不取著。一切智心最上所緣不應捨離。於空所緣審諦伺察。一切眾生大悲所緣深生願樂。寂慧當知。具善巧方便菩薩。於般若波羅蜜多淸淨所緣法中。而得自在。無生所緣思惟決定。和合生起所緣亦不厭捨。無作所緣而復趣入。諸有善根施作所緣悉令開曉。無相所緣而善思擇。菩提心所緣永無厭離。無願所緣以慧正觀。三界所緣不生厭離。菩薩以慧方便。於其無生一切所緣法中。自在而轉。若見不淨所緣。卽於如來淸淨身心中住。若無常所緣卽於生死無疲倦心住。若苦所緣卽令一切眾生快樂安置涅槃平等心住。若無我所緣卽於一切眾生。大悲心住。若貪所緣卽於貪行眾生中。以淨大藥開明心住。若嗔所緣卽於嗔行眾生中。以慈大藥開明心住。若癡所緣卽於癡行眾生中。以緣生大藥開明心住。若等分所緣卽於等分行眾生中。以無常想大藥開明心住。若離貪所緣卽於聲聞法中開化心住。若離嗔所緣卽於緣覺法中開化心住。若離癡所緣卽於菩薩法中開化心住。若色所緣卽於獲得如來最上色相心住。若聲所緣卽於獲得如來妙好音聲心住。若香所緣卽於獲得如來戒香淸淨心住。若味所緣卽於獲得如來所有味中上味大人勝相淸淨心住。若觸所緣卽於獲得如來所有細軟手足妙觸心住。若法所緣卽於獲得如來所有一切法中決定心住。若施所緣卽於獲得如來最上相好心住。若戒所緣卽於嚴淨佛土心住。若忍所緣卽於獲得梵音聲相妙金色身淸淨心住。若精進所緣卽於一切眾生救度心住。若定所緣卽於神通所起妙用心住。若慧所緣卽於斷一切眾生煩惱諸見相續心住。若慈所緣卽於一切眾生起無障礙心住。若悲所緣卽起護持正法心住。若喜所緣卽起說法歡喜心住。若捨所緣卽離諸違順成辦一切眾生事業心住。若四攝法所緣卽起成熟一切眾生心住。

佛說如來不思議祕密大乘經卷第十二

佛說如來不思議祕密大乘經卷第十三

西天譯經三藏朝散大夫試光祿卿傳梵大師賜紫沙門臣法護等奉詔譯

所緣品第十五之二

復次寂慧。若諸菩薩爲欲對治慳吝過失所緣法者。卽起能捨己之所有心住。若爲對治破戒過失所緣。卽起持戒心住。若爲對治嗔恚過失所緣卽起堅固忍辱心住。若爲對治懈怠過失所緣。卽起精進成辦如來勝力心住。若爲對治散亂過失所緣。卽起獲得如來禪定心住。若爲對治染慧過失所緣。卽起圓滿無礙智心住。若爲聲聞作意所緣。卽起積集大乘心住。若爲厭離所緣。卽起不作諸罪心住。若爲惡趣所緣。卽起剎那所生諸惡趣中救度心住。若爲天趣作意所緣。卽起若成若壞後邊心住。若爲人趣作意所緣。卽起不堅固心住。若爲念佛作意所緣。卽起諸佛攝受心住。若爲念法作意所緣。卽起於法不吝心住。若爲念僧作意所緣。卽起獲得不退轉於法輪心住。若爲念捨作意所緣。卽起一切能捨心住。若爲念戒作意所緣。卽起圓滿求願勝定覺支心住。若爲念天作意所緣。卽起諸天稱贊佛智加持心住。若爲身作意所緣。卽起獲得佛身淸淨心住。若爲語作意所緣。卽起獲得諸佛語言淸淨心住。若爲心作意所緣。卽起獲得佛平等心淸淨心住。若爲有爲法所緣。卽起圓滿如來智心住。若爲無爲法所緣。卽起圓滿佛智心住。

寂慧當知。此如是等或有所緣。而諸菩薩無有不於一切智智現前法門中住。又諸菩薩於一切所緣法中。皆悉回向菩提。此卽是名菩薩善巧方便覺了一切法通達觀察。寂慧。譬如所有三千大千世界一切大地隨諸所生。無有不是一切眾生受用之所。彼諸菩薩亦復如是。所有一切所緣境界。無有不是善巧方便。菩薩共所受用菩提道分。無不成熟菩提道法。又如色法一切皆是四大所造。善巧方便菩薩亦復如是。或有所緣一切皆以菩提勝相和合相應。

復次寂慧。若有眾生慳吝惡作者。菩薩卽爲圓滿布施波羅蜜多。持戒波羅蜜多。若諸眾生起嗔恚行及懈怠者。菩薩卽爲圓滿忍辱波羅蜜多。精進波羅蜜多。若諸眾生起散亂心及愚癡行者。菩薩卽爲圓滿禪定波羅蜜多。勝慧波羅蜜多。若諸眾生不可悲湣者菩薩於彼無違害心。若諸眾生所應饒益者。菩薩於彼無隨順心。若諸眾生常稱贊者。菩薩於彼而無髙心。若諸眾生不稱贊者。菩薩於彼亦無下心。若見一切苦惱眾生。菩薩卽起大悲之心。若見一切快樂眾生。菩薩卽起歡喜之心。若見一切粗獷眾生。菩薩卽起調伏之心。若見一切調順眾生。菩薩卽起慈愛之心。若見具有緣力眾生。菩薩卽起衛護之心。若見具有因力眾生。菩薩卽起攝化之心。隨攝化已乃爲教授。若見智慧開明眾生。菩薩卽爲宣說甚深之法。若見具演說智眾生。菩薩卽爲廣大說法。若見如理眾生。菩薩卽爲次第說法。若見眾生樂著文句者。菩薩卽以少略文句而爲說法。若見眾生樂以奢摩他爲先導者。菩薩卽爲宣說毗缽捨那。若見眾生樂以毗缽捨那爲先導者。菩薩卽爲宣說趣入三摩地法。若見眾生樂持戒者。菩薩先爲宣說不究竟法。後復爲說地獄等事。若見眾生樂多聞者。卽爲宣說無疑惑法。若見眾生樂三摩地者。卽爲宣說趣入慧法。若見眾生樂曠野住者。卽爲宣說心寂靜法。若見眾生樂修頭陀行者。卽爲宣說聖慧根法。若見鈍根眾生。卽爲宣說聞隨順法。若見堅著貪法眾生。卽爲宣說不淨之法。若見堅著嗔法眾生。卽爲宣說慈心之法。若見堅著癡法眾生。卽爲宣說緣生之法。若見等分行眾生。卽從中入中廣爲說法。所謂不淨法慈心法緣生法。若隨順諸法所應度者。菩薩卽爲宣說增上戒法增上心法增上慧法。若見眾生以佛勝相所應度者。卽爲宣說眞實隨順菩提分法。若見輕慢眾生所應度者。先爲杜止輕慢之門。後爲說法。若見眾生相續樂觀菩薩聖相者。菩薩卽爲常現其身。然根未熟者不爲說法。若見眾生樂巧說法所應度者。卽以緣起譬諭解釋說法。若見眾生樂甚深法所應度者。卽爲宣說緣生無我無人無眾生法。若有眾生著諸見者爲說空法。若見眾生起尋求行者。卽爲宣說無相之法。若見眾生起求願者。卽爲宣說無願之法。若見眾生著諸蘊者。卽爲宣說如幻之法。若見眾生著諸界者。卽爲宣說善決擇法。若見眾生著諸處者。卽爲宣說如夢之法。若見眾生著欲界者。卽爲宣說逼惱之法。若見眾生著色界者。卽爲宣說諸行苦法。若見眾生著無色界者。卽爲宣說彼一切行無常之法。若見眾生樂以苦法所應度者。卽爲宣說令於聖種生歡喜法。若見眾生樂以樂法所應度者。爲說無量禪定之法。若見眾生樂天趣法所應度者。卽爲宣說純一樂法。若見眾生樂著諸相所應度者。爲說無我無取之法。若見眾生樂以聲聞法所應度者。卽爲教授取証之法。若見眾生樂以緣覺法所應度者。卽爲宣說於事於義少略之法。若見眾生樂以初發心菩薩法所應度者。卽爲宣說深心發起大悲之法。若見眾生樂以久修道行菩薩之法所應度者。卽爲宣說於輪回中無懈倦法。若見眾生樂以不退轉菩薩之法所應度者。卽爲宣說嚴淨佛土之法。若見眾生樂以一生補處菩薩之法所應度者。卽爲宣說大菩提場莊嚴之法。若見眾生樂以佛身所應度者。爲說菩薩勝行相續不空之法。寂慧當知。如是等法皆是具足智慧方便諸大菩薩。於彼淸淨所緣法中而得自在。是故廣說不空之法。其所說法。爲令一切眾生歡喜故說。

說是法時會中有十千人。發阿耨多羅三藐三菩提心。五千菩薩得無生法忍。

金剛手菩薩大祕密主授記品第十六之一

爾時會中有諸菩薩咸起是念。此金剛手菩薩大祕密主。其何久近當得成就阿耨多羅三藐三菩提果邪。所居佛土當何名字。菩薩成佛復名何等。眷屬圓滿其數幾何。

爾時世尊知諸菩薩心所念已。卽時微笑。法爾諸佛現微笑時必有因緣。爾時世尊。從其面門放種種色廣大光明。所謂靑黃赤白紅紫碧綠。其眾色光普徧照曜無邊世界乃至梵世。其光盤旋還來佛所右繞三匝。從佛世尊頂門而入。

爾時寂慧菩薩摩訶薩。卽於佛前合掌虔恭。以妙伽陀而伸請問。

如金色光妙無垢

寂靜月面體凝然

破暗最上日光明

人仙微笑今何爲

安處寂定蓮花相

大悲震吼進力增

念智功徳妙香薰

善逝蓮花笑何爲

念如淨器定如油

悲炷然燈破三垢

妙慧光明息暗冥

善逝智光笑何爲

悲輪光明慧觀察

息除三垢滅諸冥

淨開智眼利世間

佛日妙光笑何爲

佛知三有世間意

徧照一切天人心

大仙慈眼視眾生

今何大仙現微笑

寂慧菩薩說伽陀已。

爾時世尊卽告寂慧菩薩摩訶薩言。今此金剛手菩薩大祕密主。於此賢劫諸佛如來應供正等正覺所。持金剛杵作供養事。以利益心守護正法。今於我此祕密法中廣大施作。普爲無量一切眾生。成熟最上菩提善根。於此賢劫乃至最後樓至如來法中隱沒。卽於極樂世界阿閦如來佛剎中生。而彼世界阿閦如來。爲彼諸菩薩宣說祕密一百八印。時金剛手菩薩大祕密主。聞其所說。不假加行解入義趣。如理如實隨順所行。其後復於無量無數諸如來所。親近恭敬尊重供養。彼彼佛所皆修梵行護持正法。廣爲無量俱胝那庾多百千眾生。成熟阿耨多羅三藐三菩提法。而後復過殑伽沙數劫中。圓滿菩提分法。而乃得成阿耨多羅三藐三菩提果。號金剛步如來應供正等正覺出現於世明行足善逝世間解無上士調禦丈夫天人師佛世尊。世界名普淨。劫名淸妙。寂慧。而彼普淨世界。金剛步如來剎土之中。安隱丰樂嚴淨可觀。天人熾盛菩薩廣多。七寶具足殊妙莊嚴。七寶所謂金銀琉璃硨磲碼瑙珊瑚琥珀及赤珠寶。彼世界中周徧盈積。可八步量地平如掌。柔軟復如迦左鄰尼具諸樂觸。建妙幡幢寶繩交絡。天妙寶花處處垂下。最上精妙眾香氛馥。空中自然奏諸音樂。無諸惡趣及眾險難。如兜率天最勝受用。又彼世界隨意所思。宮殿捨宇園林樓閣。飲食衣服眾莊嚴具。皆悉具足隨諸所用。皆與天人受用無異。受諸天人具大信解深信佛智。又彼世界亦復不聞聲聞緣覺二乘名字。彼佛所說純一淸淨大菩薩法。又彼金剛步如來。廣多百千菩薩眷屬。又彼世界不壞律儀。不減壽命不破戒行。不失正見。亦無顚狂聾啞跛傴謇喫獷惡鬥競缺減諸根等者。一切皆具二十八種天人勝相。而爲莊嚴。彼佛如來壽八中劫。亦無天人中間夭逝。寂慧當知。彼金剛步如來。其如是等及余無量勝功徳事。彼佛世尊隨欲說法卽放光明。彼諸眾生見是光已。卽知如來宣說妙法。若有眾生互起思念。欲詣佛所瞻仰聽法。卽以彼佛神通智力所加持故。尋至佛所。或有以自神力至佛所者。卽時天人大眾咸來集會。時彼世尊踴身空中。髙百千多羅樹。時四大洲悉見如來廣大身相。又十方世界悉聞震發顯示如來淸淨妙音。一切眾生聞者適悅。又復如來爲諸菩薩說正法時。無一眾生於其如來宣說之法有所違背。彼諸眾生皆悉利根開明知解。又彼世界而無王者。惟佛世尊金剛步如來最上法王。又彼世界一切眾生無我無執。

復次寂慧。又彼金剛步如來。於彼剎中諸天人所欲行乞食。彼時若天若人卽見如來聖像住在其前執持應器。彼諸天人見聖像已。各欲奉上如來淸淨飲食。及隨意樂所欲方處座臥之具。百味食等皆悉嚴備。彼佛知時隨受所施。佛受施已卽出其捨。還復如來所止僧坊。諸菩薩眾亦復隨應入三摩地。

寂慧當知。彼佛如來所住世界。具如是等及余無量勝功徳事。是故名爲普淨世界。

佛說如來不思議祕密大乘經卷第十三

佛說如來不思議祕密大乘經卷第十四

西天譯經三藏朝散大夫試光祿卿傳梵大師賜紫沙門臣法護等奉詔譯

金剛手菩薩大祕密主授記品第十六之餘

爾時世尊。爲金剛手菩薩大祕密主。當授記時會中有二萬人。發阿耨多羅三藐三菩提心。皆願生彼普淨世界金剛步如來剎土之中。

爾時金剛手菩薩大祕密主。聞佛世尊與授記已。心生慶快踴躍歡喜。卽以金剛杵擲虛空中。當其戲擲金剛杵時。而此三千大千世界六種震動。天雨眾華鼓奏音樂。復於一切眾會。右手自然皆出種種妙色最上華鬘。

爾時金剛手菩薩大祕密主。卽於佛前合掌諦誠。說伽陀曰。

廣博大法王

無盡妙法藏

欲爲利世間

善分別諸法

已於諸法中

捨除吝惜意

隨法依法修

善住我歸命

佛淸淨大士

圓滿淸淨行

功徳王名稱

徧聞於三界

能於三世中

常持無盡智

平等善所行

頂禮無障礙

月光極圓淨

徧淨復淸淨

日光極光明

妙光勝光聚

梵音極妙音

淨音深妙響

三寶勝金光

故我今頂禮

常現淨妙身

亦無身系屬

常說妙語言

離語言分別

𨿽爲大法師

不生於法想

解脫諸眾生

而無眾生想

世間何所作

能報佛大恩

功徳勝利中

惟出家能報

諸聞佛教授

無異法可轉

隨所受法門

眞修如理作

爾時金剛手菩薩大祕密主。並餘一切在會大眾。各以所持眾妙華鬘散於佛上。以佛威神力故所散華鬘。卽時普徧此三千大千世界。皆現眾妙華鬘莊嚴周匝。盈積可八步量。

無二無說品第十七

爾時寂慧菩薩摩訶薩前白金剛手菩薩大祕密主言。祕密主。世尊如來授仁者記邪。金剛手言。善男子。佛授我記如夢自性。寂慧言。今汝授記有何所得。金剛手言。無所得故而我得記。寂慧言。何法無所得。金剛手言。我人眾生壽者悉無所得。彼蘊處界亦無所得。乃至若善不善。有罪無罪有漏無漏。世間出世間。有爲無爲若染若淨。生死涅槃皆無所得。寂慧言。若法無所得。云何是中有授記乎。金剛手言。由無所得故。卽於是中以通達智而乃授記。寂慧言。智何有二而可觀邪。金剛手言。若有二可觀卽無授記可得。然以彼智無二可觀。是故諸菩薩。於無二智中如是授記。寂慧言。若智無二可觀者。復云何有能記所記邪。金剛手言。若能記若所記。以平等性於無二際中悉無所得。寂慧言。祕密主。無二際中云何有記。金剛手言。若彼際如是卽是無二際。卽於彼際中故如是授記。寂慧言。何名爲際。復於何處而得授記。金剛手言。我際處授記。眾生際處壽者際處人際處授記。寂慧言。且我際處復在何處。金剛手言。我際處者。卽是如來解脫際處。寂慧言。如來解脫際處而在何處。金剛手言。如來解脫際處。在無明有愛際處。寂慧言。無明有愛際處復在何處。金剛手言。在畢竟無生無起際處。寂慧言。畢竟無生無起際復在何處。金剛手言。在無表了處。寂慧言。若無表了有何開示。金剛手言。若有開示卽非無表了。寂慧言。云何無開示。金剛手言。諸有所表悉無開示。寂慧言。若無開示何有教令。金剛手言。若有教令卽無開示。若無開示卽無教令。寂慧言。云何得教令。金剛手言。𨿽有表了卽無所受。寂慧言。云何表了而無所受。金剛手言。若不著文字卽無所受。寂慧言。云何不著文字。金剛手言。謂隨順義。寂慧言。此復云何是隨順義。金剛手言。謂卽於義而無所見。寂慧言。云何於義無所見邪。金剛手言。若義非義。悉於是中求不可得。寂慧言。若於義非義求不可得者。卽何所求邪。金剛手言。由於義非義求不可得故。卽無法可求寂慧言。若無法可求者。卽於一切悉無求邪。金剛手言。此中無有少法可求。何以故。以無法可求故。法卽無法寂慧言。此中何者名爲法邪。金剛手言。若法之聲尙不可得。是中復何而有法邪。善男子如是應知。若言法者。謂於文字不著不行。是故說言一切諸法無言無說。善男子。若有人言有所說者。彼卽非說。以非說故。彼卽無法亦非如理。寂慧言。祕密主。若爾者。豈非如來諸所說法亦非說邪。金剛手言。寂慧。豈非我先曾爲汝說。世尊如來不說一字。以無說故。如來卽以神通願力。隨眾生意示有所說。寂慧言。設有說者何過失邪。金剛手言。有所說者語業過失。寂慧言。彼語業者復何過失。金剛手言。文字思惟取著過失。寂慧言。此復何能離過失邪。金剛手言。一切法中。若有所說若無所說。悉無少法而可表了。無表了故卽離過失。又復於己無所開示亦離過失。寂慧言。其過失者何爲根本。金剛手言。彼過失者取爲根本。寂慧言。取孰爲本。金剛手言。執著爲本。寂慧言。執著孰爲本。金剛手言。虛妄分別爲本。寂慧言。虛妄分別孰爲本。金剛手言。增上所緣見爲本。寂慧言。增上所緣見孰爲本。金剛手言。色聲香味觸法。卽是增上所緣根本。寂慧言。云何無所緣。金剛手言。愛不相續卽無所緣。寂慧當知。如佛所說。一切法中若斷於愛卽無所緣。金剛手菩薩大祕密主說是法時。會中有五百苾芻得心解脫。二百菩薩得無生法忍。

入曠野大城受食品第十八之一

爾時金剛手菩薩大祕密主。滿所思念得授記已。安慰其心生大歡喜。踴躍慶快前白佛言。世尊。我今勤請世尊降赴我所居止祕密宮中。微伸供養期滿七日。並請菩薩聲聞大眾。願佛慈悲哀受我請。何以故。世尊。曠野大城中。有多夜叉羅剎鳩盤茶必捨左乾闥婆摩睺羅伽等。異類眾生悉住於彼。令彼等眾得見佛已於長夜中利益安樂。息除﹝彳﹡廣﹞戾恚惡之心。復令四大天王諸眷屬等於長夜中獲大利益安隱而住。若佛世尊。悲湣我故降赴我宮。菩薩聲聞隨受微供。使令無量諸眾生類增長善根。復令我等圓滿意樂。佛卽默然而受其請。

爾時金剛手菩薩大祕密主知佛世尊默受請已。心生歡喜踴躍慶快。卽時頭面頂禮佛足。右繞七匝速離佛會。還復所止曠野大城。

時金剛手菩薩大祕密主。至自宮已乃起思念。我今如何施設供養。復依何等境界莊嚴而爲嚴飾。令欲色界諸天子眾起希有心。復令十方世界所來集會大菩薩眾咸生歡喜。我亦於佛廣大施作妙供養事。作是念已卽自記憶往昔一時。佛於夜分入三摩地。其名寂靜不思議廣大所行。我亦隨佛卽入是定。東方去此過殑伽沙數等佛剎土已。到一世界名無邊功徳寶莊嚴。彼有如來號莊嚴王。其佛剎中化主世尊。爲十千菩薩授菩提記。我於爾時見彼佛剎。不可思議天人莊嚴。超勝一切妙莊嚴事。我宜依彼無邊功徳寶莊嚴世界所莊嚴相而爲嚴飾。當爲世尊作供養事。

爾時金剛手菩薩大祕密主。卽入大莊嚴王三摩地。於是三摩地中如實觀。睹彼無邊功徳寶莊嚴世界。種種殊妙莊嚴等事。如其所觀卽運神力。於此曠野大城中。施設莊嚴與彼無異。而彼無邊功徳寶莊嚴世界者。東西南北縱廣正等六十四由旬。以靑琉璃而爲其地。帝靑大寶作其墻界。垂珠華瓔眾寶嚴飾閻浮檀金而爲蓮華。眾寶枝葉眾寶瓔珞間錯垂布。復有無數天妙寶衣。復有無數珠瓔嚴飾。復有無數殊妙繒彩。垂以無數妙寶華鬘。燒香塗香眾妙寶瓶。亦復無數周匝。徧散種種色華。人所觀者殊妙悅意。若身若心歡喜調暢。出現無邊功徳寶聚。復現無量色相莊嚴。又有廣多百千莊嚴妙師子座。寶機承足寶繩交絡。寶華莊嚴垂眞珠网。周匝盈積可八步量。又復布設無數天衣。空中復有寶网垂覆。如是種種妙莊嚴事。於余廣多世界之中。昔所未見昔所未聞。又復嚴辦百味精珍上妙飲食。又復布列百千莊嚴妙師子座安處空中。一一師子座。空中自然有妙寶蓋。各各垂覆殊妙莊嚴眾相具足。

爾時金剛手菩薩大祕密主。於其定中安布如是殊妙勝相。施設莊嚴師子座已。從定而起過於夜分至明旦時。嚴辦最上淸淨食已。深心淸淨將欲供養世尊如來菩薩大眾。

佛說如來不思議祕密大乘經卷第十四

佛說如來不思議祕密大乘經卷第十五

西天譯經三藏朝散大夫試光祿卿傳梵大師賜紫沙門臣法護等奉詔譯

入曠野大城受食品第十八之餘

爾時。金剛手菩薩大祕密主。又過夜分卽告四大天王言。諸仁者。汝等當知我今請佛並大菩薩諸聲聞眾。降我所止祕密宮中期滿七日微伸供養。以佛世尊悲湣我故而受我請。汝等各有力能廣多眷屬。於七晝夜中勿生放逸勿起亂心。亦復且止諸餘作事。專一精勤供養於佛。乃至此曠野大城所止。一切夜叉羅剎必隸多鳩盤茶必捨左乾闥婆摩睺羅伽等。並余所住諸眾生類。以我教敕悉告語之。眾等應知。金剛手菩薩。請佛世尊來降於此曠野大城期滿七日作供養事。汝等宜應攝諸恚惡發淸淨心。復起廣大歡喜之意。嚴供世尊聽受正法。

爾時金剛手菩薩大祕密主卽告長子金剛軍言。賢者。汝今宜應以自神力往彼梵界。自梵眾天至色究竟天。於彼諸天各告語云。金剛手菩薩大祕密主。請佛世尊來降曠野大城祕密宮中。期滿七日作供養事。汝等諸天欲見佛者宜速來此。

是時祕密主長子金剛軍。受父教令卽如其命。

爾時金剛手菩薩大祕密主復告次子妙臂言。賢者。汝今。宜應以自神力往地居天至空居天。謂四大王天忉利天夜摩天兜率天化樂天他化自在天。於彼諸天各告語云。金剛手菩薩大祕密主。請佛世尊來降曠野大城祕密宮中。期滿七日作供養事。汝等諸天欲見佛者宜速來此。

是時次子妙臂。受父教令卽如其命。爾時於剎那間。卽有廣多無數百千欲界天子色界天子。周匝充滿百千由旬之量塡塞空中。

爾時金剛手菩薩大祕密主。又過夜分卽爲世尊敷設臥具妙嚴飾已。右膝著地合掌諦誠向佛世尊。說妙伽陀而伸勤請。

善來最勝人中尊

善來人中無上士

人中增勝願降臨

佛大牟尼時已至

善來最勝二足尊

善來二足尊最上

二足增勝願降臨

佛大牟尼時已至

佛大蓮華淨戒生

精進定水常增長

如峯采華眾所歸

寂靜蓮華願來降

最初安立四聖諦

以慈悲眼徧觀察

常能震吼無我音

佛大師子願來降

戒爲根本念爲莖

覺支華秀常茂盛

解脫智果已周圓

佛大樹王願來降

妙慧甚深復廣博

湛然定水徧淸涼

眾行圓明大導師

佛功徳海願來降

大悲所成吉祥禮

大慧光明廣莊嚴

蓮華開覺眾所歸

佛日光明願來降

正語震伏諸邪論

解脫藥樹救沈痾

小根羣鹿悉開明

佛大山王願來降

爾時世尊受金剛手菩薩大祕密主至誠勤請。知時已至卽告苾芻眾言。汝等宜應著衣持缽往赴金剛手請。期滿七日作供養事善哉行矣今正是時。付囑守護僧坊之者。今此眾中諸有已得神通之者。菩薩聲聞各各隨應以自神力遊空而往。若復未具神力之者。應當隨入如來淸淨大圓光中。遊空而往。

爾時世尊卽於王捨大城鷲峯山中。隱身不現。菩薩聲聞恭敬圍繞。放大光明普徧照曜。天人天女導前從後歌詠稱贊。奏百千種俱胝那庾多鼓吹音樂震動大地。天雨種種殊妙寶華。於佛剎中廣現種種佛大威力。佛大神通佛大施作。佛大變化佛大吉祥。佛大勝光佛大威儀。佛大遊戲等相。遊空自在。往詣於彼曠野大城。

是時世尊處虛空中猶如鵝王。進止安詳自在而行。彼欲色界諸天子眾。遙見世尊髙處空中。猶如鵝王宛轉自在。咸生歡喜適悅慶快。又如日輪初出淸淨可愛。如圓滿月瑩潔光明眾星圍繞。如帝釋天主天眾圍繞。如大梵王梵眾圍繞。天眾見已卽起淸淨希有之心。各持種種天妙香華供養於佛。所謂天優缽羅華。俱母陀華。奔拏利迦華。曼陀羅華。摩訶曼陀羅華。波利質多羅華。摩訶波利質多羅華。曼殊沙華。摩訶曼殊沙華。可愛華。大可愛華。輪大輪華。陸生諸華。及余殊妙最勝香華。具有百葉或千葉者。及焰光華光味華。徧香華常香華。常開華。悅目華。此如是等。並余無量勝妙香華。徧散佛上。又復安立殊妙幡幢。奏以百千殊妙音樂。

爾時世尊。現如是等殊妙勝相香華幢蓋鼓奏音樂眾莊嚴事。於須臾頃卽至曠野大城。而先暫適毗沙門天王宮。佛及菩薩聲聞大眾。從空而下入彼宮中。

爾時大地普徧震動。而復柔軟殊妙可愛。亦不嬈惱一切眾生。

爾時四大天王。知佛世尊已至曠野大城之中。各從所守方分。與諸眷屬持以種種殊妙香華速來佛所。時四天王到已。頭面頂禮佛足。卽以所持殊妙香華。散於佛上而伸供養。合掌諦誠退住一面。彼諸眷屬亦各至誠頂禮佛足合掌而住。佛卽略爲四天王等眷屬眾會。宣說法要。

是時會中卽有十千夜叉羅剎龍乾闥婆鳩盤茶等。睹佛勝相悉發阿耨多羅三藐三菩提心。彼四大天王宮嬪眷屬中。有十千天女。發阿耨多羅三藐三菩提心。

爾時金剛手菩薩大祕密主。與自眷屬各各持以。如無邊功徳莊嚴世界之中。殊妙香華塗香末香寶幢幡蓋。鼓吹歌音作諸妓樂。速詣毗沙門天王宮中佛世尊所。到已頭面頂禮佛足右繞七匝。卽以所持妙香華等諸供養具。嚴潔諦誠供養世尊。諸眷屬等奏妙音樂。嚴奉肅恭歸命頂禮。迎導世尊並諸菩薩聲聞大眾。入自宮中到已如次請各就座。

爾時世尊處彼殊妙種種莊嚴師子之座。並諸菩薩聲聞大眾亦各就座。

爾時金剛手菩薩大祕密主卽告帝釋梵王護世天等並餘一切諸天子言。汝等宜應各務精勤隨喜成辦嚴供世尊。當令汝等增長施福。

爾時諸天子眾見是最勝境界殊妙莊嚴師子座已。生希有心咸作是言。此之勝相何力致邪。爲佛世尊威神力邪。爲金剛手大祕密主威神力邪。卽聞空中有聲告言。諸仁者。此是大祕密主威神所致。東方去此過殑伽沙數等佛土已。有世界名無邊功徳寶莊嚴。佛號莊嚴王。金剛手菩薩大祕密主見彼世界種種殊勝妙莊嚴事。以祕密主威神力故。令此宮中同彼世界勝莊嚴相。

爾時世尊安處勝妙師子座已。卽時曠野大城所居一切夜叉羅剎必捨左鳩盤茶乾闥婆摩睺羅伽等眾。皆悉來詣佛世尊所。頭面著地頂禮佛足。合掌虔恭退住一面。

爾時金剛手菩薩大祕密主卽告四大天王並餘一切諸眾會言。汝等宜應咸來助我同發至誠。嚴以淸淨殊妙飲食奉上世尊。使令汝等獲大利益。

爾時金剛手菩薩大祕密主卽與眷屬眾會。自手淸潔嚴辦最上百味精珍。菩薩深心淸淨如來。所應供養發最勝心。奉上世尊並諸菩薩聲聞大眾悉令充足。飯食事訖而復奉上淸淨香水盥手滌器。乃於佛前退坐聽法。

是時曠野大城所居一切夜叉羅剎必捨左等。各各諦誠瞻仰世尊合掌虔恭歸命頂禮。

佛說如來不思議祕密大乘經卷第十五

佛說如來不思議祕密大乘經卷第十六

譯經三藏朝散大夫試光祿卿光梵大師賜紫沙門臣惟淨等奉詔譯

護世品第十九之一

爾時金剛手菩薩大祕密主。勸請世尊宣說正法。作是白言。惟願世尊。爲未發菩提心眾生。隨宜說法令入法理。卽當發起大菩提心住不退轉。又此夜叉羅剎必捨左乾闥婆隱密神摩睺羅伽等諸眾會。令彼長夜利益安樂善行相應。獲得勝中最勝髙顯而不減失諸善法分。

爾時世尊普告金剛手菩薩大祕密主等諸眾會言。諸仁者。汝等諦聽極善作意。我今宣說爲令一切悉入法理諸修善行。善男子善女人等。普令獲得最勝髙顯。於善法分而不壞失。於是金剛手菩薩大祕密主等諸眾會一心善聽。

佛告大眾。諸仁者。若善男子善女人。深發阿耨多羅三藐三菩提心已。卽能具信廣多淸淨。欲見諸聖樂聞正法善捨無吝。手出無盡善樂積集。施作福行舍心具足。於布施中樂行平等。無障礙心無濁染心信有業報。離諸分別疑惑猶豫善惡業果而不壞失。如是知已。於命緣等不應作者而悉不作。不殺生不偸盜不邪染不妄言不綺語不兩舌不惡口不貪不嗔不邪見。於此十善業道堅持積集。於其十種不善業道捨而不作普行淨信。與沙門婆羅門及有戒有徳者。正道法中同修淨行。於諸善法多聞勤行。深固作意善行相應。寂靜調伏常說愛語。攝伏他論修善離惡。無髙無下無毀無譽。隨起正念住等引心。閉三有門息滅諸病。離諸重擔超越疑惑出離諸有。如是知者卽於諸佛及聲聞弟子若沙門若婆羅門善知識所。隨其所應親近恭敬承事尊奉。彼等善知識所。聽受正法示教利喜。謂說布施感大富果持戒生天多聞大慧淨觀不亂。此行布施卽是布施報。此行慳吝卽是慳吝報。此持戒卽是持戒報。此毀戒卽是毀戒報。此忍辱卽是忍辱報。此嗔恚卽是嗔恚報。此精進卽是精進報。此懈怠卽是懈怠報。此禪定卽是禪定報。此散亂卽是散亂報。此勝慧卽是勝慧報。此惡慧卽是惡慧報。此身善作卽是身善作報。此身惡作卽是身惡作報。此語善作卽是語善作報。此語惡作卽是語惡作報。此意善作卽是意善作報。此意惡作卽是意惡作報。此是善此是不善。此應作此不應作。此業作已於長夜中得利益安樂善行相應。此業作已於長夜中無利苦惱得不善行相應。如是等法於善知識所。聞其所說示教利喜。又復觀察知是法器。卽爲宣說甚深之法。謂空無相無願加行等法。復說無生無起無我無人無眾生無壽者甚深緣起之法此法是有此卽有得。此法是無此卽無得。此法若有此卽是生。此法若無此卽是滅。此是無明緣行。行緣識。識緣名色。名色緣六處。六處緣觸觸緣受。受緣愛。愛緣取。取緣有。有緣生。生緣老死憂悲苦惱。如是卽一大苦蘊生若法不有此卽無得。卽是滅法。謂無明滅卽行滅。行滅卽識滅。識滅卽名色滅。名色滅卽六處滅。六處滅卽觸滅。觸滅卽受滅受滅卽愛滅。愛滅卽取滅。取滅卽有滅有滅卽生滅。生滅卽老死憂悲苦惱滅。如是卽一大苦蘊滅。此等諸法若生若滅。於勝義諦中無有少法可得。何以故。一切法緣生故。無主宰無作者。無受者因緣故轉。然於是中無法可轉。亦非無轉亦無異法。隨轉和合施設三界。但以煩惱業轉故有施設。愚迷之者。於不實法中觀以爲實。智者應知無有少法作者可得。以作者不可得故。無法可轉亦非無轉。如是所說甚深之法。若能聞已不生疑惑。是人卽入一切法無障礙性。不著色受想行識。不著眼色耳聲鼻香舌味身觸意法。眼識乃至意識。信一切法自性本空。信一切法自性本離。諸仁者。彼信不退菩薩。信是法故卽不減失。見佛聞法承事淨眾。在在所生常得見佛。聽受正法承事淨眾。常生有佛世時。隨彼生已。發起精進勤求善法。以精進故。於白衣捨無義利事。謂妻子男女奴婢眷屬。及所作用而悉棄捨。及盛年戲樂不生愛著起賢善心。願於諸佛世尊淸淨教中正信出家。得出家已近善知識。與善知識同登善道。而能獲得諸善意樂聽聞善法。隨所聞已眞實修行。不以語飾勝慧具足。發起精進勤求多聞。隨所聞法爲他廣說無所希求。所得名聞利養無愛著心。以如實語爲他說法。隨聞隨住亦然。如實爲他說法。使聽法者獲得大慈。於一切眾生。起大悲心。於彼多聞而不厭捨。於身命緣少欲喜足寂靜圓滿。增長善行樂閒寂處。隨所聞法審觀其義。於諸義理攝而無散。不著於文歸趣實義。普爲一切天人世間。非但爲己勤修勝行。廣爲眾生勤求無上最勝之智。令他眾生於佛智中得不放逸。此復云何名不放逸。所謂最初調攝諸根見眼色等。不取於相不著相好。諸色境中於味於染如實知故常求出離。耳聲鼻香舌味身觸意法亦然。智了知已不取於相不著相好。於味於染如實知故常求出離。此名不放逸。復次不放逸者。能於自心善調伏已。亦復隨應攝護他心。煩惱染愛而善息除。法愛隨轉欲尋嗔尋害尋止而不行。貪嗔癡等諸不善根亦悉不行。復能制止身語意業諸不善行。不深固作意而亦不起。以要言之。一切罪不善法皆悉除斷。此名不放逸。諸仁者。此如是等不放逸法。菩薩勤行卽得淨信而不放逸。大祕密主。汝等當知信之一法廣多淸淨。卽能常時專求善法。若具信補特伽羅。於他世中離惡趣怖。亦復不墮諸惡作心。而常獲得眾聖稱贊。

復次祕密主。住法行人卽能獲得正法善趣常樂見佛。安住聖道得大自在。得自在已。復令他人普皆圓滿自在之法。住菩提心得如來智。又祕密主。若人欲得最勝妙樂。應當畢竟善修正行修涅槃法。大祕密主。今此眾會皆承宿善根力故來集此。善修正行於諸善根而不減失。云何善根得不減失。謂修不放逸行。是故若天若人所有善根皆不減失。何以故。彼不放逸心善護諸境故。能離一切貪愛欲染近習法愛。卽能制止欲嗔害尋。復能息除不深固作意諸不善法。離貪嗔癡。於身語意粗重過失而悉止息。乃至一切諸善法分。若有減失皆悉不行。此名不放逸。若人信解不放逸法。卽能隨順諸精進事。以精進不放逸故。是人乃能積集修作淨信功徳。由修淨信及不放逸精進法故。卽能修作正念正知。以正念正知故。卽於一切菩提分法而不壞失。若具淨信不放逸精進正念正知者。卽能勤修深固之法。大祕密主。菩薩若於深固法中得解脫者。卽於有於無如實能知。此中云何是有。云何是無。謂正修聖解脫法。此卽是有。若不正修聖解脫法。此卽是無。若有業有報。此卽是有。若無業無報。此卽是無。若世俗諦中眼耳鼻舌身意。此卽是有。勝義諦中眼耳鼻舌身意。此卽是無。菩薩於大菩提發起精進卽有。於大菩提懈怠卽無。顚倒所起五蘊卽有。無因所起之法卽無。色是無常是苦是壞滅法卽有。色是常是堅牢是相續是不壞滅是安住法卽無。受想行識是無常是苦是壞滅法卽有。受想行識是常是堅牢是相續是不壞滅是安住法卽無。無明緣行卽有。不實無明行卽無。行緣識卽有。不實行識卽無。識緣名色卽有。不實識名色卽無。名色緣六處卽有。不實名色六處卽無。六處緣觸卽有。不實六處觸卽無。觸緣受卽有。不實觸受卽無。受緣愛卽有。不實受愛卽無。愛緣取卽有。不實愛取卽無。取緣有卽有。不實取有卽無。有緣生卽有。不實生有卽無。生緣老死憂悲苦惱卽有。不實生老死憂悲苦惱卽無。布施得大富卽有。布施感貧窮卽無。持戒生天卽有。持戒墮惡趣卽無。多聞具大慧卽有。多聞成染慧卽無。禪觀不散亂卽有。禪觀散亂卽無。不深固作意生起煩惱卽有。深固作意生起煩惱卽無。不起增上慢人趣證涅槃卽有。增上慢人得佛授記卽無。於一切處通達空卽有。於內執我卽無。以智勤行得解脫卽有。我慢相應出離者卽無。又若我人眾生壽者。於不實五蘊中求其實法卽無。復次大祕密主。勤行不放逸深固作意菩薩。於有於無如實了知。世間一切智者許可。如實知已。𨿽行於有而不取著。𨿽行於無亦不取著。卽能通達諸佛世尊所說實義。

佛說如來不思議祕密大乘經卷第十六

佛說如來不思議祕密大乘經卷第十七

譯經三藏朝散大夫試光祿卿光梵大師賜紫沙門臣惟淨等奉詔譯

護世品第十九之二

復次大祕密主如來於一切法中總略而說有四法印。何等爲四。一者諸行無常。爲諸沙門婆羅門及長壽天執常語者破常想故。二者諸行是苦。爲諸天人計樂想者破樂想故。三者諸法無我。爲彼執我諸外道等破其我想。四者涅槃寂靜。爲諸增上慢者起尋求行破彼增上慢故。此言無常者。卽是畢竟無有常法增語。此言苦者。卽是遠離願求增語。此言無我者。卽是空相增語。涅槃寂靜者。卽是無相作證增語。大祕密主。此如是法。若諸菩薩深固信解勤行修習。卽於善法而不減失。速能圓滿菩提分法。

爾時護世四大天王。前白佛言。世尊。我等四王皆名護世。當以何法而能護世。佛告四大天王言。汝諸仁者。當修正法行卽能護世。其正法行者。所謂十善。何等爲十。一者不殺。二者於自富樂而生喜足無其分量。三者於他妻室不起染污。四者不破他眾。五者不出惡言。六者所言如實。七者言無綺飾。八者於他富樂無所希望。九者止息嗔恚。十者正見淸淨。諸仁者。此十善法乃能護世。復有八法而能護世。何等爲八。一者如說能行。二者於一切處尊重師長。三者順行正道。四者心意質直。五者心常柔軟。六者於一切眾生常起慈心。七者不作諸罪。八者集諸善根。如是八法乃能護世。復有六法而能護世。何等爲六。一者行慈身業。於師尊所及善知識同梵行者乃至一切眾生。悉起尊重愛樂意念。是爲第一身業和敬。二者行慈語業。於師尊所及善知識同梵行者乃至一切眾生。悉起尊重愛樂意念是爲第二語業和敬。三者行慈意業。於師尊所及善知識同梵行者乃至一切眾生。悉起尊重愛樂意念。是爲第三意業和敬。四者依法所得一切利養少略乃至缽中之食。與彼知識同梵行者。周普均平等同受用。又復尊重愛樂意念。是爲第四利養和敬。五者於戒修法無斷無缺圓具無濁。所應受者不生貪取。智所稱贊離諸譏毀。以如是等淨戒之法。與善知識同梵行者共所修持。又復尊重愛樂意念。是爲第五戒修和敬。六者於諸正見出離法中及勝決擇分。隨何等法修其正行。卽當如應與善知識同梵行者共所修作。又復尊重愛樂意念。是爲第六同見和敬。諸仁者。此六和法乃能護世。復有四法而能護世。何等爲四。一者不貪。以不貪故不墮惡趣。二者不嗔。以不嗔故不墮惡趣。三者不癡。以不癡故不墮惡趣。四者不怖。以不怖故不墮惡趣諸仁者。如是四法乃能護世。復有二法而能護世。何等爲二。一者有慚。二者有愧。具是二法卽能護世。復有一法而能護世。何等爲一。謂眞實行。以眞實故卽能護世。又復善語又無諂曲。此等一法皆能護世。諸仁者。如是等法汝等勤行卽能護世。自能護已復令他人亦能護世。

去來品第二十

爾時世尊卽作是念。我今宜應爲此眾會。宣說祕密大明章句。令其眾會善根相應。大菩提法久住世間。作是念已。卽告金剛手菩薩大祕密主言。我昔曾於阿波邏羅龍王宮中。及大菩提場初成道時。以利益心攝受世間。我時宣說大明章句。汝能記念耶。金剛手菩薩白佛言。世尊。我能記念。佛言祕密主。汝今說彼大明章句。

是時金剛手菩薩大祕密主。從座而起前詣佛所。胡跪合掌頂禮佛足卽說祕密大明章句曰。

怛﹝寧﹡也﹞他﹝引﹞﹝句﹞賀虎羅﹝引﹞﹝二﹞虎羅嚩帝﹝引﹞﹝三﹞虎賀囉拏﹝引﹞﹝四﹞薩吳﹝引﹞拏﹝引﹞﹝五﹞左左左左左﹝引﹞﹝六﹞你布拏﹝引﹞﹝七﹞芻怛剎多﹝引﹞﹝八﹞剎野剎夜﹝引﹞﹝九﹞多﹝引﹞剎野薩摩﹝引﹞﹝十﹞設末你葛囉﹝引﹞﹝十一﹞賀盧﹝十二﹞賀盧嚩帝﹝十三﹞尸羅嚩帝﹝十四﹞緊阿﹝引﹞尾設野帝﹝十五﹞你薩囉尼﹝引﹞﹝十六﹞惹惹﹝十七﹞惹惹末帝﹝十八﹞阿嚩叱﹝引﹞﹝十九﹞你嚩吒﹝引﹞﹝二十﹞嚩栗多﹝二合引﹞奴娑﹝引﹞哩尼﹝引﹞﹝二十一﹞部﹝引﹞多﹝引﹞奴塞蜜哩﹝三合﹞帝﹝二十二﹞呼﹝引﹞禰嚩多﹝引﹞奴塞蜜哩﹝三合﹞帝﹝二十三﹞呼﹝引﹞那﹝引﹞誐﹝引﹞喃﹝引﹞﹝二十四﹞藥叉﹝引﹞赧﹝引﹞﹝二十五﹞巘馱哩嚩﹝二合引﹞赧﹝引﹞﹝二十六﹞摩呼﹝引﹞囉誐﹝引﹞赧﹝引﹞﹝二十七﹞莎悉底﹝二合﹞哩婆﹝二合﹞嚩都﹝引﹞薩哩嚩﹝二合﹞薩埵﹝引﹞喃﹝引﹞﹝二十八﹞尾計囕都﹝引﹞摩訶﹝引﹞缽哩嚩﹝二合﹞多﹝引﹞﹝二十九﹞三咩他旦﹝引﹞馱囉尼﹝引﹞﹝三十﹞誐哩惹﹝二合引﹞都﹝引﹞三母捺囉﹝二合﹞尾誐壹帝﹝三十一﹞

金剛手菩薩大祕密主說是祕密章句時。一切魔宮皆悉振動。大地傾搖大海騰湧。一切眾會皆悉戰怖。咸詣佛所頂禮求救。是時世尊復以一足按地。大千世界皆悉動搖。時諸眾會俱向佛所作是白言。救我世尊。救我善逝。我等一切驚怖戰悼。佛言。勿怖勿怖。此是諸佛大明章句威神境界。能使大地振動大海騰湧。日住虛空亦復動搖。

爾時世尊。卽爲金剛手菩薩及諸眾會。如其所應略說法要。是時會中有八萬人發大菩提心。有無量人住有學地。

爾時金剛手菩薩大祕密主長子金剛軍。持妙寶网覆於佛上。前白佛言。世尊。菩薩云何能於阿耨多羅三藐三菩提得不退轉。佛言。善男子。菩薩若能具修十法卽於阿耨多羅三藐三菩提得不退轉。何等爲十。一者常行無礙大慈。二者常起無倦大悲。三者精進辦諸事業。四者善修空三摩地。五者現前通達勝慧。六者於一切處皆善通達。七者能以妙智淸淨三世。八者以無礙方便觀實業報。九者𨿽了知空而植眾徳本。十者如其所說自性淸淨而善入聖道。菩薩若具如是十法。卽於阿耨多羅三藐三菩提得不退轉。時金剛軍。復白佛言。世尊。菩薩當修何法於佛不思議門聞已安然不生驚怖。佛言。善男子。菩薩當修八法。卽能於佛不思議門聞已安然不生驚怖。何等爲八。一者增長勝慧。二者增長妙智。三者常爲善友之所攝受。四者具大信解。五者善達如幻無生之法。六者信解無常之法。七者心行平等猶如虛空。八者於諸法中善知障礙所起之相。菩薩若具如是八法。卽能於佛不思議門聞已安然不生驚怖。金剛軍復白佛言。菩薩當修何法卽能於諸所作而得自在。佛言。善男子。菩薩當修四法卽能於諸所作而得自在。何等爲四。一者善修現前無滅之法具五神通。二者善觀勝解脫門具四禪定。三者超勝梵世具四梵行。四者以方便慧於一切處善修無生。菩薩若具如是四法。卽能於諸所作而得自在。金剛軍復白佛言。菩薩有幾種法門。佛言。善男子。菩薩有四種法門。何等爲四。一者智門。善入一切眾生根性。二者慧門。能善分別宣說句義。三者陀羅尼門。善入一切言音總持。四者無礙解門。能善宣說諸無盡法。此爲菩薩四種法門。金剛軍復白佛言。菩薩有幾種力。佛言。善男子。菩薩有九種力。何等爲九。一者定力。大悲起故。二者精進力。不退轉故。三者多聞力。勝慧生故。四者信解力。圓滿解脫故。五者修習力。離散亂故。六者忍力。善護眾生故。七者菩提心力。降伏諸魔故。八者大悲力。成熟眾生故。九者無生忍力。圓滿十力故。如是名爲菩薩九力。當佛世尊說是法時。彼長子金剛軍得無生法忍。證是忍已。復白佛言。惟願世尊威神建立。令此正法於金剛手菩薩大祕密主宮中而得久住。使彼具法器眾生獲得聞慧。光明照觸乃至如來般涅槃後。於閻浮提中廣令流布使不隱沒。

爾時世尊受金剛軍勸請已。卽告金剛手菩薩大祕密主言。祕密主。汝今宜應宣說。我於大菩提場初成道時。護諸菩薩降伏攝受諸魔軍眾。所有祕密大明章句。建立加護令正法眼久住世間。攝伏諸魔邪異外法。

爾時金剛手菩薩大祕密主。承佛教敕從座而起。偏袒右肩右膝著地。合掌恭敬頂禮世尊。說大明曰。

怛﹝寧﹡也﹞佗﹝引﹞﹝一句﹞虎盧﹝二﹞虎羅﹝引﹞﹝三﹞虎梨﹝四﹞提﹝引﹞哩﹝五﹞訶﹝引﹞哩﹝引﹞底﹝六﹞阿酤﹝引﹞設羅剎曳﹝七﹞左梨﹝八﹞左羅嚩帝﹝九﹞娑﹝引﹞哩﹝十﹞芻哩﹝十一﹞羼﹝引﹞帝末利﹝十二﹞翅彌﹝十三﹞羼﹝引﹞帝葛哩﹝十四﹞剎彌﹝十五﹞設彌﹝十六﹞扇﹝引﹞帝葛哩﹝十七﹞虎呼﹝引﹞﹝十八﹞阿梨﹝十九﹞詰詰哩﹝二十﹞珂哩﹝二十一﹞阿﹝引﹞尾設你﹝二十二﹞囉娑﹝二十三﹞囉娑你﹝二十四﹞惹曳﹝二十五﹞惹野嚩帝﹝二十六﹞體哩﹝二合﹞﹝二十七﹞阿﹝引﹞嚩哩帝﹝二合﹞﹝二十八﹞尾嚩哩帝﹝二合﹞﹝二十九﹞阿嚩哩多﹝二合﹞你﹝三十﹞梅﹝引﹞底哩﹝二合引﹞部﹝引﹞多﹝引﹞喃﹝引﹞僧誐囉﹝二合﹞呼﹝引﹞﹝三十一﹞捺彌﹝三十二﹞捺摩三缽你﹝三十三﹞帝﹝引﹞蘭拏﹝二合﹞多﹝引﹞囉曳﹝引﹞﹝三十四﹞部﹝引﹞莎焰莎悉帝﹝二合﹞禰尾毗逾﹝二合引﹞﹝三十五﹞那﹝引﹞倪毗逾﹝二合引﹞﹝三十六﹞藥翅毗逾﹝二合引﹞﹝三十七﹞巘馱哩尾﹝二合﹞毗逾﹝二合引﹞﹝三十八﹞藥叉西毗逾﹝二合引﹞﹝三十九﹞摩奴賒﹝引﹞摩奴試毗藥﹝二合﹞﹝四十﹞莎悉底﹝二合﹞哩婆﹝二合﹞嚩都﹝引﹞薩捺﹝引﹞蘇欠﹝四十一﹞

說是大明時。一切山王皆悉振動。大地傾搖大海騰湧。所有一切邪異外法。皆悉攝伏歸正法語。善護一切正法寶藏。一切天眾互相慶悅。說伽陀曰。

祕密大明宣說已

能令正法久住世

三千世界悉傾搖

求人中尊願救護

大師善說眞實語

普爲眾會施無畏

威神建立此法門

能令正法久住世

爾時世尊於金剛手菩薩宮中住經七日。廣爲無量一切眾生作利益已。乃至曠野大城一切情品。廣大周徧無不蒙益。卽離本宮還處空中。菩薩聲聞人天大眾恭敬圍繞。復有無數百千夜叉羅剎阿修羅迦樓羅等。前後導從。梵王帝釋護世天等。布光明网奏妙音樂雨眾異花。時諸剎土皆悉振動。以佛威徳神通勢力。加持神變及威儀事。譬如鵝王遊戲自在。漸吹還詣鷲峯山中。金剛手菩薩大祕密主。以佛威神而隨佛後。

佛說如來不思議祕密大乘經卷第十七

佛說如來不思議祕密大乘經卷第十八

譯經三藏朝散大夫試光祿卿光梵大師賜紫沙門臣惟淨等奉詔譯

勇力菩薩先行品第二十一

爾時世尊與諸菩薩聲聞大眾遊止鷲峯山中。於日後分離本住處。爲諸大眾隨宜說法。

時阿闍世王。知佛世尊已復山中。宮嬪眷屬並王捨城中六萬人眾。各持種種上妙香花塗香末香等諸供養。出王捨大城詣鷲峯山佛世尊所。到已頭面頂禮佛足各住一面。時阿闍世王。前白佛言。世尊。我諸所作隨宜安處。我子來白父王。當知世尊大師。於金剛手菩薩宮中。赴請已竟。今已還復鷲峯山中。我乃思念。希有世尊。佛於一切眾生。大悲隨轉。於眾生聚中無一眾生如來世尊起厭捨者。於曠野大城金剛手宮中。赴請受供還復來此。廣爲眾生成熟利益世尊。彼金剛手菩薩大祕密主。甚爲希有。具大威力。能善宣說如來法律生大歡喜。而金剛手者。往昔曾於何佛如來應供正等正覺所。植種徳本。乃能成辦如是辯才。佛告阿闍世王言。大王當知。彼不種善根眾生。於如是事極難信解。而彼決定種善根者。乃能於此生其信解。大王。假使十方如殑伽沙數等諸世界。尙能算數知其邊際。彼金剛手菩薩大祕密主。於佛世尊所親近供養。修諸梵行成就辯才。假使諸佛世尊而亦不能算其邊際。以是緣故。大王。當知昔因緣者。我念過去阿僧祇劫。復過於前廣大無量不思議劫。時有如來應供正等正覺。出現世間。號曰多聞明行足善逝世間解無上士調禦丈夫天人師佛世尊。世界名極嚴。劫名無毀。時彼世尊。爲彼淸淨大菩薩眾宣說正法。彼佛告言。諸善男子。汝等當知。若有菩薩能發大精進者。卽於身命而悉捨棄。時彼會中有一菩薩名曰勇力。前白佛言。如是世尊。如是善逝。如佛所言。若有菩薩發精進者。卽於身命而悉棄捨。如我解佛所說義。菩薩若生懈怠。豈能速證阿耨多羅三藐三菩提果。何以故。能發精進諸菩薩者。於生死中不起厭倦之意。而彼菩薩。於生死中常當稱贊不樂涅槃。但爲成熟諸眾生故。世尊。菩薩勤行爲利眾生故。具精進信解。於生死中自得其樂。不樂涅槃之樂。所以者何。菩薩爲利諸眾生故。隨其所應諸有施作。亦隨所應皆獲其樂。若住涅槃而何能作。是故諸菩薩於生死境界中自得其樂。而卽不取涅槃境界。世尊。菩薩於生死境界中所得樂者。謂卽勤行利眾生故。而常得見無量諸佛。常聞無量淸淨正法。常能成熟無量眾生。菩薩以住生死境界故。卽能隨入眾生境界。而於涅槃境界之中不著捨行。菩薩住生死境界者。以怖墮於非境界中。何以故。非境界中不復能作利眾生事。不能安住如來境界。以不能住如來境界故。不能長養一切眾生。此中何名非境界邪。所謂聲聞緣覺之地。若樂住者卽棄捨眾生不能成熟。何以故。聲聞緣覺境界是爲菩薩非境界故。以聲聞緣覺怖畏生死。若能攝受無量生死者。惟除淸淨大菩薩爾。是故菩薩能於生死境界中住。大王當知。時彼多聞如來贊勇力菩薩言。善哉正士善說此語。復善尊重菩薩境界所作諸行。而不復墮非境界中。勇力菩薩白彼佛言。云何是菩薩自境界邪。彼佛答言。善男子。菩薩自境界者。謂能攝受無量生死不生怖畏。稱贊菩薩廣大勝行。而不樂住聲聞緣覺之地。以無礙智和合三界。若損若益能善增長一切善根。以增益智成眾徳本。而復能以盡智成就無盡福行。𨿽觀無生而善成辦有生之法。𨿽知無眾生。而善成熟一切眾生。𨿽知諸法離性。而善攝受正法。𨿽知諸佛國土自性如空。而以妙智嚴淨佛土。𨿽觀諸佛法身無相。而善勤求如來所有殊妙相好。𨿽觀諸法本無造作。而以妙智於眾徳本所作精進。𨿽觀有爲法不實。而於諸事業少求少作。復能善爲一切眾生隨宜施設。𨿽觀身心離著。而以妙智說法無厭。𨿽離憒鬧而從禪定所生不著禪味。𨿽復覺了甚深之法。而以妙智隨諸眾生。種種行轉善說法要。𨿽知無生。以智善思普攝三有。𨿽以智觀諸法皆空。而善護所得之果。𨿽觀聲聞緣覺境界。而善求如來解脫輕安之法。𨿽不厭捨諸菩薩行。而常善觀諸佛境界。善男子。此卽是爲彼諸菩薩自境界門。復次大王。彼時勇力菩薩。於彼多聞如來所。聞說如是淸淨境界法已。生希有心。白彼佛言。希有世尊。能善說此諸大菩薩自境界門淸淨正法。如我解佛所說義。卽是具善巧方便菩薩。入一切法自境界門。譬如虛空。一切色象境界普照無著。一切色象亦無障礙。虛空境界亦無障礙。具善巧方便菩薩亦復如是。現前覺了彼一切法自境界故。又如虛空普照一切色象境界而無障礙。所有一切毒樹藥樹棘刺之樹花果香樹。彼等一切生長於空。然彼虛空無染無淨無違無順。具善巧方便菩薩亦復如是。從慧出生彼一切法自境界門。謂異生法有學法無學法緣覺法菩薩法如來法等。何以故。彼一切法現所證故。又如世間艸木叢林。而火不能爲其作護。何以故。火若上騰悉皆燒爇極熾焰故。菩薩亦復如是。於一切法自境界中。慧光發明極炎熾故。又如金剛堅固之身。火不能燒刀不能斷。毒不能中他力不能伏。菩薩亦復如是。非聲聞習非緣覺習。非一切眾生諸煩惱習。而能染故。菩薩隨諸習染。悉以勤行增上慧力。咸開曉故。又如水淸摩尼寶珠。而能淸彼諸濁水故。菩薩亦復如是。以勝慧寶普能淸淨一切眾生諸煩惱垢。又如有藥名曰離毒。不與一切惡毒同處。而能息除一切毒故。菩薩亦復如是。具方便慧力故。不與一切眾生煩惱及自煩惱而共同處。復能止息一切眾生諸煩惱毒此如是等皆是一切法自境界門。大王。當知彼勇力菩薩說是法時。有八千人發阿耨多羅三藐三菩提心。二百菩薩得無生法忍。大王。當知彼時多聞如來法中勇力菩薩者豈異人乎。卽此會中金剛手菩薩大祕密主是。此大士者。能於彼時被堅固精進之鎧。於多佛所親近恭敬深種善根。

阿闍世王問答品第二十二之一

爾時阿闍世王。卽起是念。此金剛手菩薩大祕密主。右手所持大金剛杵幾何輕重。而祕密主。有大力勢能善執持。

時金剛手菩薩大祕密主知其所念。卽告阿闍世王言。大王。當知此金剛杵亦輕亦重。王言。以何緣故亦輕亦重。金剛手言。爲欲調伏憍慢貢髙諸眾生故。此杵卽重。爲示無慢正直諸眾生故。此杵卽輕。

時金剛手菩薩。卽以所持大金剛杵置之於地。當置地時以神力故。三千大千世界六種振動。卽告阿闍世王言。大王。汝今宜應以此地中大金剛杵而自舉之。時阿闍世王。卽時以自堅固勇力。欲舉其杵竭其力勢。不能動搖一毛端量。卽生希有尊重之心。前詣佛所。合掌白佛言。世尊。我昔曾於戰陣之所。取被甲大象。一手執持舉擲於遠。此金剛杵其量微小。我今竭自力勢不能動搖。況復舉邪。以何緣故其事如是。佛言大王。無自惱心。此金剛杵至極重故。

時阿闍世王。卽白帝釋天主言。憍屍迦。今宜舉此地中所置大金剛杵。時帝釋天主。卽時以自勇猛神力欲舉其杵。盡竭其力不能動搖。卽生希有尊重之心。前詣佛所而白佛言。世尊。我若與彼阿修羅王。鬥戰之時我力堅勝勇銳無敵。右手取彼毗摩質多羅阿修羅王所有大車。量廣七百由旬。我時執持如迅風行。此金剛杵竭自勢力不能動搖。豈非世尊廣大威神所制止邪。佛言。憍屍迦。此亦非我神力所制。但爲彼金剛杵至極重故。憍屍迦。於汝意云何。須彌山王至極重邪。天主白佛言。須彌山王至極重大諭所不及。佛言天主。此金剛杵金剛所成。重復過彼須彌山王。而金剛手菩薩。能以此杵擲碎輪圍諸山。猶如糠秕。以其金剛大力勢故。

爾時帝釋天主。卽白尊者大目乾連言。佛說尊者於聲聞眾中神通第一。願今尊者。舉此地中大金剛杵。尊者大目乾連卽自思念。我若於此人天大眾之前。不能舉動此金剛杵。豈非於我生慢心邪。作是念已運自神力。方欲前舉彼金剛杵。卽時三千大千世界六種振動。海水騰湧大地普皆怖畏振擊。惟金剛杵不動不搖。是時尊者大目乾連。前詣佛所頂禮佛足。作是白言。佛說我於聲聞眾中神通第一。具大威神名稱力勢。能以四大海水置於掌中。亦能轉此三千大千世界。猶如有人以一金錢轉於指端。又能空中止其日月。制彼威光不令轉動。又能取彼須彌山王擲過梵世。又能調伏難陀烏波難陀二大龍王。又能於彼陽焰世界周行乞食。此金剛杵其量微小。然我亦復不能動搖。世尊。豈非我今神力減邪。佛言。大目乾連。非汝神力有所減少。但爲菩薩威力加持。一切聲聞緣覺悉不能動。況餘眾生。又目乾連。假使殑伽沙數諸佛剎中所有須彌山王悉能振動。惟金剛杵隨置地方不能動搖。目乾連白佛言。世尊。金剛手菩薩具大力勢。而能戲擲此金剛杵。誠哉希有。佛言。大目乾連。假使三千大千世界諸須彌山。尙能合入一須彌山悉能動搖。此金剛杵而不能動。

爾時尊者大目乾連生希有心。前白佛言。希有世尊。此金剛手菩薩大祕密主具大力勢。善能持彼大金剛杵。此祕密主。爲卽父母所生力邪。爲神力邪。佛言。大目乾連。父母所生之力。隨所入處皆有分量。而諸菩薩神通力者無盡無限。我若開示使天人世間咸生迷惑。

爾時世尊。普徧觀察諸眾會已。告金剛手菩薩大祕密主言。汝今宜應自當舉其地中所置大金剛杵。

時金剛手菩薩大祕密主神力振動三千大千世界已。卽以左手舉取其杵。戲擲空中旋繞七匝。杵旋空已。卽時接置安右手中。一切眾會生希有心。合掌頂禮大祕密主。咸作是言。希有祕密主。能具如是廣大力勢。善持最勝大金剛杵。普願一切眾生皆悉獲得如是勝力。

時阿闍世王復白佛言。世尊。菩薩具修幾法。卽能獲得如是勝力。佛言大王。菩薩若修十法獲斯勝力。何等爲十。一者。菩薩寧捨身命。終不棄捨無上正法。二者於一切眾生。作謙下想不增慢心。三者於彼劣弱眾生。起湣念心不生損害。四者見饑渴眾生施妙飲食。五者見怖畏眾生施其無畏。六者見疾病眾生施藥救療。七者見貧乏眾生惠令滿足。八者見佛塔廟形像塗飾圓淨。九者出歡喜言安慰眾生。十者見彼負重疲困苦惱眾生爲除重擔。菩薩若具如是十法。卽能獲得如是最勝之力。

佛說如來不思議祕密大乘經卷第十八

佛說如來不思議祕密大乘經卷第十九

譯經三藏朝散大夫試光祿卿光梵大師賜紫沙門臣惟淨等奉詔譯

阿闍世王問答品第二十二之二

復次阿闍世王白佛言。世尊。菩薩當修幾法獲得自在之法趣向自在。佛言大王。菩薩當修八法卽得自在之法趣向自在。何等爲八。一者出美善語心意質直。二者心常柔軟。三者心善愛樂。四者心常平正。五者無諂。六者無誑。七者不嫉。八者心常調暢。菩薩若具如是八法。卽得自在之法趣向自在。阿闍世王復白佛言。菩薩當修幾法能於自在中住。佛言大王。菩薩當修四法能於自在中住。何等爲四。一者若生人間。願爲轉輪聖王值佛出世。二者願爲帝釋值佛出世。三者願爲娑婆界主大梵天王值佛出世。四者願爲豪勝長者值佛出世。菩薩若具如是四法。能於自在中住。阿闍世王白佛言。世尊。淨信以何爲畢竟。佛言大王。善知識爲畢竟。王言。多聞何爲畢竟。佛言。多聞慧爲畢竟。王言。布施何爲畢竟。佛言。布施大富爲畢竟。王言持戒何爲畢竟。佛言。持戒能生善趣而爲畢竟。王言。忍辱何爲畢竟。佛言。忍辱隨護眾生而爲畢竟。王言精進何爲畢竟。佛言。精進善能圓滿一切佛法而爲畢竟。王言。禪定何爲畢竟。佛言。禪定近寂爲畢竟。王言。勝慧何爲畢竟。佛言。勝慧息諸煩惱而爲畢竟。王言。聽法何爲畢竟。佛言。聽法斷諸疑惑而爲畢竟。王言。問法何爲畢竟。佛言。問法離諸雜說而爲畢竟。王言。居處閒寂何爲畢竟。佛言。居處閒寂得禪定神通而爲畢竟。王言。觀想何爲畢竟。佛言。觀想離念爲畢竟王言。無常聲何爲畢竟。佛言。無常聲離諸執著而爲畢竟。王言。苦聲何爲畢竟。佛言。苦聲無取爲畢竟。王言。無我聲何爲畢竟。佛言。無我聲滅我我所而爲畢竟。王言。寂靜聲何爲畢竟。佛言。寂靜聲隨止爲畢竟。王言。深固作意何爲畢竟。佛言。深固作意發起正見而爲畢竟。王言。若身心離何爲畢竟。佛言身心離發起禪定神通而爲畢竟。王言。聖道何爲畢竟。佛言。聖道現前三昧果而爲畢竟。王言。信解何爲畢竟。佛言。信解解脫圓滿而爲畢竟。王言。諸佛出世何爲畢竟。佛言。諸佛出世成就一切菩提分法而爲畢竟。王言。如何是佛出世。佛言大王。隨發菩提心卽是佛出世。王言。云何發菩提心。佛言。所謂大悲出生。王言。云何大悲出生。佛言。謂卽發起淨信。王言。云何發起淨信。佛言。若發菩提心。卽是發淨信。王言。當云何發彼菩提心。佛言。深心不退轉。是發菩提心。王言。云何是深心不退轉。佛言。卽是所起大悲。王言。云何能發大悲。佛言。於一切眾生不生厭捨之心。卽是大悲。王言。云何於眾生得不厭捨。佛言。所謂不著己樂。王言。云何是不著己樂。佛言。謂於三寶常不捨離。王言。云何能於三寶不捨離邪。佛言。若能除去一切煩惱。卽於三寶而不捨離。

爾時阿闍世王重復肅恭前白佛言。希有世尊。希有善逝。善說如來淸淨法律。如來能善施設學處。復能隨順諸佛世尊所說正法。不壞因果遠離斷常。隨諸所說成辦事業。善惡果報俱無壞失。離諸虛誑如佛所說。如是最上廣大淸淨教中誰人敢破。復誰問難及生毀謗。惟除不種善根諸罪業者。世尊。我昔不曾深種善根於佛勤孝。不能出自血肉報佛深恩。願佛今時威力加護。今我一切煩惱一切罪業皆悉消滅。世尊。彼妙吉祥童眞菩薩是善知識長夜利樂。爲我息除諸有惡作。法光照我。我亦不能報彼深恩。世尊大慈大善知識。能爲我說普盡梵行最上正法。

賢王天子品第二十三

爾時寂慧菩薩摩訶薩。前白金剛手菩薩大祕密主言。如佛世尊化所化事。汝祕密主。可能隨作諸化事邪。金剛手菩薩言。今佛現前爲我作證。所有殑伽沙數等。諸佛如來諸有化事。而我亦能隨佛施作。所謂種種色相遊戲神通。但以宿世深心淸淨而爲畢竟。

爾時寂慧菩薩。復白金剛手菩薩大祕密主言。我今勸請大祕密主。願以神力加持護念。令此正法於後時後分後五百歲廣宣流布。使彼正法所攝諸大士等得此正法墮於手。中金剛手菩薩。言善男子。諸佛如來於此正法已共加持。何以故。今此正法卽是文字所成。而彼文字無生無盡亦不隱沒。以其文字及所說義不能隱故。如來此說甚深正法亦不能隱。所以者何。無法可生。若法無生卽法無滅。如是當知。如佛所言。若佛出世若不出世諸法常住。所謂法性法界法住。實際淸淨。法如是故。如其所說。諸法緣生亦不相違。若法緣生不相違故卽是正法。以正法故卽不隱沒。如是所說乃名正法。寂慧菩薩言。祕密主。云何能被精進鎧攝護正法。金剛手菩薩言。若於一切法不相違。卽能被精進鎧攝護正法。何以故。而此正法與一切法不相違故。寂慧菩薩言。何法是相違。金剛手菩薩言。文字相違故卽法相違。而不復與生法相違。若彼不相違。是爲攝護正法者。寂慧菩薩言。彼攝護正法。有與一切世間相違不。金剛手菩薩言有。善男子。何以故。世間眾生取著諸見有執空語者。彼卽世間相違。又謂世間是常樂我淨。而世間者是無常是苦無我不淨。彼卽世間相違。又世間眾生順生死流逆正法流。彼卽世間相違。又世間眾生尊現世法。護正法者尊他世法。彼卽世間相違。又世間眾生取蘊處界。護正法者。說一切法無取著故。彼卽世間相違。寂慧。當知以是緣故。護正法者與彼世間相違。寂慧菩薩言。大祕密主汝當云何攝護正法。金剛手菩薩言。如我攝護者。謂無我無眾生無法而乃攝護。寂慧菩薩言。此復云何。金剛手菩薩言。謂我離故。眾生離故。法離故。我眾生法離故。過去離故。未來離故。現在離故。過去未來現在不離故。三世離故。三世不離故。諸佛離故。諸佛不離故。剎土離故剎土不離故。法離故。法不離故。若能通達如是法者。卽能攝護正法。

爾時世尊贊金剛手菩薩大祕密主言。善哉善哉。大士。汝善攝護正法。若於一切法無執無取卽能攝護正法。若於一切法有相戲論無取無集。乃至一切分別徧計悉無分別。卽能攝護正法。

爾時會中有一天子名曰賢王。前白佛言。世尊。近止近寂是佛所說。若如所說者。卽一切所緣皆悉寂止而無所觀。以彼近寂不復和合發生諸法。𨿽法寂靜徧寂近寂。而復任持如來正法亦不棄捨。𨿽復任持然於一切法無所任持亦無棄捨。當彼天子說是法時。會中有千苾芻得心解脫。有千天子得法眼淨。

爾時寂慧菩薩白賢王天子言。云何得是辯才。天子答言。能斷一切習气。離語言道無所記說。勝義諦中無法可取故得辯才。寂慧菩薩言。天子。辯才云何出生。天子言。無辯才故。離辯才故。所以者何。無辯才者。此說卽是無和合義。離辯才者。此說卽是離戲論義。復次善男子。如所說故。何有辯才可得。若爲他表了識卽不轉。若白表了識亦無住。以如是故乃得辯才。若於諸所緣。以意表了者又無障礙。法性之中而無所住。故得辯才。又一切法中智無所轉。無有少法智可知解。故得辯才。又無住法中無出無入越諸染法。故得辯才。又一切法無生而生無滅而滅。故得辯才。

爾時寂慧菩薩白佛言。希有世尊。此賢王天子具大辯才。佛言寂慧。此賢王天子。從極樂世界阿閦佛剎中而來至此。欲聽金剛手菩薩大祕密主宣說如來祕密正法。又此天子。已得隨入一切法相陀羅尼故。於百劫中無所願求。自然獲得無礙辯才。隨所宣說辯才無礙。

總持功徳贊說譬諭無盡品第二十四之一

爾時寂慧菩薩白佛言。世尊。云何名爲隨入一切法相陀羅尼。佛言寂慧。隨入法相者。卽是文字無盡隨入之智。謂阿字門。隨入一切法故。又阿字者。是卽諸法出生之門。又阿字者。是卽諸法初生後際。又阿字者於一切處成辦事業。隨起語業。無所了知非無了知。以阿字門隨入一切法故。此說是名隨入法相陀羅尼門。

復次寂慧。所言隨入者。於一切處無有少法如微塵許可出可入。無文字故。從何所來復從何入中亦何住。以其文字中無住故。而卽無出何方而去。又以文字無和合故。卽無文字而可記說。亦非無說無增無減。以無文字故無有是法。亦無非法而可分別。以無文字故無法可生無法可滅。無法可成無法可壞。寂慧當知。如是文字算數。卽是心之算數。如心算數卽是一切法算數。如一切法算數卽非算數。何以故。法無算數可得故。以無算數法可算數故。卽一切法算數不可得。如是卽能隨入法相。本來如是隨入無生。若入無生亦復無起。此卽無有少法可入。是故諸法無入而入。寂慧。若能如是入諸算數。卽於辯才而不能斷。何以故。法性無斷故。若如是通達卽能隨應爲他說法。隨有所說現前作證。由如是隨入諸法相故。卽是隨入眾生相。以其隨入眾生相故。卽如所信解善說諸法。寂慧。得陀羅尼菩薩。其心離垢意樂淸淨正行潔白。其心髙勝所行善住妙慧最上。而獲神通堅固圓滿。不爲魔軍之所破壞。降伏外道制諸煩惱解除怨結。身有力勢心無疲倦。辯才無盡演法無邊善說無際。勝智無礙具深妙慧。善說深法多聞如海。住三摩地如須彌山。所有眾會如師子王。世法淸淨如彼蓮花。長養眾生如其大地。息煩惱愛猶如大水。成熟眾生猶如大火。於一切眾生起平等心猶如妙月。破煩惱癡暗猶如大日。除煩惱怨如勇力者。心善調伏猶如大龍。髙振法音如大云吼。普施法雨如澍大雨。療治眾生諸煩惱病如大醫王。作大法王如王自在。善護世法如護世天。善觀天人如帝釋天主。心得自在具增上力猶如梵王。無所系著猶如飛鳥。怖諸憒鬧猶如猴鹿。於一切眾生忍伏諸惡猶如慈母。教授藝能開諸學門猶如慈父。施諸法寶流注無盡如毗沙門天王。得福莊嚴具諸相好。人所樂觀見者歡喜。具七珍財無貧乏苦。攝諸無智稱贊智者。具智慧故離諸過失。善護諸天善護諸龍及夜叉等。說法自在神通無礙。了知一切眾生意樂。隨入一切眾生根性聽法無厭。不求一切名聞利養說法無吝。無染著故具戒淸淨。無怨害故忍力淸淨。善能成辦諸事業故精進淸淨。得自在故禪定淸淨。潔白智故勝慧淸淨。梵行最上故具四無量。善修出世靜慮等持。成就無上菩提聖道。以具如是諸相功徳故。當得無上法王灌頂。寂慧。當知得陀羅尼菩薩。尙獲如是無量功徳。若復如來神力加持諸有事業。皆得陀羅尼菩薩功徳。經百千歲稱贊譬諭而不能盡。

爾時寂慧菩薩白賢王天子言。仁者。汝今快得善利。能善稱贊如來無量無邊功徳。時賢王天子白寂慧菩薩言。善男子。勝義諦中無有少法可得稱贊。何以故。法無有相非形顯色。是故功徳不能稱贊得其邊際。若形顯色中決定有相者。卽可以言詞宣說稱贊。

佛說如來不思議祕密大乘經卷第十九

佛說如來不思議祕密大乘經卷第二十

譯經三藏朝散大夫試光祿卿光梵大師賜紫沙門臣惟淨等奉詔譯

總持功徳贊說譬諭無盡品第二十四之二

爾時賢王天子白佛言。世尊。一切法無攝受無我無取無續無斷。然以方便隨宜所作。諸勤行者。以正方便現前得法。世尊。譬如大水積於地下。須假人力勤行施作。或開以坑或鑿以井。由勤力故方獲其水。若無坑井水乃何得。勤行方便之者。亦復如是。以勤力故於一切處勝智通達。若無勤力智從何得。是故求菩提者。常勤方便發起精進。卽能現前獲得聖法。又如世間生盲之人。所生色象而不能見。眾生煩惱暗蔽亦然。於所生法而不能見。又如世間有目之人於黑暗中。若無明炬卽不能見一切色象。修天眼者亦復如是。若無善知識說法教導。不能於法而生信解。又如已具淨天眼者。不假世間光明所照。菩薩亦復如是。所作已辦者。不假他人而爲教導。又如世人處胎藏者都無所見。亦復不見有所增長。發起精進菩薩亦復如是。𨿽修佛法亦不見菩提有所增長。又如大雪山王所有諸樹依之而生。諸樹必無中有破壞及彼焦枯。菩薩亦復如是。勤行方便修諸正法依智所生。亦不於中破壞減失。又如轉輪聖王出於世間七寶隨出。所謂輪寶象寶馬寶珠寶女寶主藏神寶主兵神寶等。菩薩亦復如是。若發菩提心七寶亦隨出。所謂布施持戒忍辱精進禪定勝慧方便等。又如轉輪聖王統行四大洲界。於諸眾生平等愛念而無異想。菩薩亦復如是。以四攝法普攝眾生而無異想。四攝所謂布施愛語利行同事。又如轉輪聖王行王法化。一切悉無鬥戰爭訟。菩薩亦復如是。安居說法悉無一切邪外戰訟。又如三千大千世界最初成立大須彌山及彼大海。菩薩亦復如是。初發菩提心先以深固大悲建立。又如世間日光出時先照髙山。菩薩亦復如是。最初發起大智光明。令諸眾生發起善根得智光照。又如大地受諸種子。而彼一切艸木叢林。依地而生平等滋長。得陀羅尼菩薩亦復如是。以無著心於一切眾生平等與法而無棄捨。

爾時世尊贊賢王天子言善哉善哉。天子。汝今善能譬諭宣說諸菩薩法。天子。當知假使一切艸木叢林名相等聚法聚聲聚及形色聚。徧入一切眾生心行。普以一切名相分別。一切眾生周徧伺察。乃至眾生飲食受用。悉爲譬諭稱揚贊說。彼得陀羅尼菩薩。所有功徳而不能盡。天子。彼得陀羅尼菩薩者。諸有所說無有少法非佛語者。又復一切色相光明。聲香味觸法光明無不現前。所得辯才不隨他聞而有系屬。不觀他相而有所說。於一切處隨其所向通達無盡亦復無邊。不以威力偏入一切。身無粗重心無所緣。能於百千諸佛現前說法無染無著。而是菩薩以彼諸佛威神建立故。得陀羅尼智慧辯才。有所說法無染無著亦無退轉。天子。當知菩薩有三無著之法。何等爲三。一者我無著。二者眾生無著。三者法無著。又有三種通達淸淨。何等爲三。一者法界淸淨。二者眞如淸淨。三者實際淸淨。又有三種通達無盡。何等爲三。一者法無盡。二者文字無盡。三者演說無盡。又有三種獲得通達加持之力。何等爲三。一者辯才加持。二者法義加持。三者入法加持。又有三種成就歡喜。何等爲三。一者慧歡喜。二者智歡喜。三者斷疑歡喜。又有三種速疾之法。何等爲三。一者念速疾。二者慧速疾。三者行速疾。

當佛說是總持功徳贊說譬諭無盡法時。會中八百菩薩得入陀羅尼門。

囑累正法品第二十五

爾時金剛手菩薩大祕密主白佛言。惟願世尊。神力加持令此正法於後時後分後五百歲。閻浮提中廣宣流布。佛言。祕密主。我有密護正法祕密大明章句。汝能記念不。是章句者。我昔曾於寶月如來所親所聽聞。金剛手菩薩白佛言。世尊。我亦記念。佛言。祕密主。汝今宜應爲此眾會。密護正法令久住世。當說往昔大明章句。

爾時金剛手菩薩大祕密主。合掌頂禮十方一切諸佛。卽說大明曰。

怛﹝寧﹡也﹞﹝切身下同﹞佗﹝引﹞﹝一句﹞惹野﹝二﹞惹野末帝﹝三﹞惹野設睹嚕﹝二合引﹞﹝四﹞阿梨﹝五﹞阿末梨﹝六﹞阿盧力帝﹝七﹞末彌那末末散提﹝八﹞烏諦﹝九﹞烏怛末帝﹝十﹞烏怛囉尼﹝十一﹞阿﹝引﹞哩﹝十二﹞阿﹝引﹞囉摩尼﹝十三﹞阿哩怛摩尼﹝十四﹞阿牟﹝引﹞梨﹝引﹞﹝十五﹞牟羅﹝引﹞嚩窒帝﹝引﹞﹝十六﹞牟﹝引﹞邏﹝引﹞努誐帝﹝十七﹞阿窒﹝十八﹞末窒﹝十九﹞末窒帝﹝二十﹞阿﹝引﹞尼﹝二十一﹞摩﹝引﹞尼﹝二十二﹞摩﹝引﹞尼帝﹝引﹞﹝二十三﹞枯嚕﹝引﹞﹝二十四﹞枯嚕﹝引﹞散提﹝二十五﹞達哩摩﹝二合引﹞努誐帝﹝二十六﹞達哩摩﹝二合﹞怛翅﹝引﹞﹝二十七﹞達哩摩﹝二合﹞缽囉﹝二合﹞尾﹝引﹞屍﹝引﹞﹝二十八﹞薩哩﹝引﹞﹝二十九﹞薩囉﹝引﹞薩哩﹝引﹞﹝三十﹞阿毗禰﹝引﹞﹝三十一﹞毗那散提﹝三十二﹞伊呬﹝三十三﹞伊喝你﹝三十四﹞伊那努誐彌﹝引﹞﹝三十五﹞你誐囉﹝二合﹞呬摩﹝引﹞囉﹝引﹞赧﹝引﹞﹝三十六﹞你哩伽﹝二合引﹞怛你底﹝引﹞哩他也﹝三合引﹞喃﹝引﹞﹝三十七﹞牟﹝引﹞喝那﹝引﹞達哩摩﹝二合﹞捺尾﹝二合﹞屍赧﹝引﹞﹝三十八﹞尾馱末那﹝引﹞訖梨﹝二合引﹞捨﹝引﹞喃﹝引﹞﹝三十九﹞烏入嚩﹝二合引﹞羅那﹝引﹞達哩摩﹝二合﹞你﹝引﹞底哩﹝二合引﹞赧﹝引﹞﹝四十﹞阿﹝引﹞犖﹝呂角切﹞叉﹝引﹞達﹝引﹞哩摩﹝二合﹞葛體迦﹝引﹞喃﹝引﹞﹝四十一﹞阿﹝引﹞尾設那﹝引﹞你哩嚩﹝二合引﹞拏寫﹝四十二﹞缽囉﹝二合﹞誐囉﹝二﹞呼﹝引﹞冒﹝引﹞提缽哩左﹝引﹞哩迦﹝引﹞喃﹝引﹞﹝四十三﹞缽哩三塞佗﹝二合引﹞缽那﹝引﹞缽哩沙﹝二合﹞那﹝引﹞﹝四十四﹞迦﹝引﹞夜﹝引﹞努缽囉﹝二合﹞那﹝引﹞喃﹝四十五﹞達﹝引﹞哩摩﹝二合﹞設囉﹝二合﹞嚩尼迦﹝引﹞喃﹝引﹞﹝四十六﹞三滿按﹝引﹞喝囉怛鍐﹝二合﹞﹝四十七﹞薩藐誐多﹝引﹞喃﹝引﹞﹝四十八﹞阿嚩路﹝引﹞葛喃﹝四十九﹞薩藐葛缽囉﹝三合﹞帝缽那喃﹝引﹞﹝五十﹞阿﹝引﹞穆契﹝引﹞婆﹝引﹞嚩怛鑁﹝二合﹞﹝五十一﹞滿怛囉﹝二合﹞缽那﹝引﹞你摩﹝引﹞缽囉﹝二合﹞拏閃都﹝引﹞﹝五十二﹞滿怛囉﹝二合﹞散提囉﹝引﹞﹝口﹡爾﹞﹝引﹞那烏那﹝引﹞喝蘭拏﹝五十三﹞倪也﹝二合引﹞那阿芻﹝引﹞拏多﹝引﹞﹝五十四﹞阿那嚩蜜哩﹝二合﹞﹝寧﹡也﹞多﹝引﹞禰﹝引﹞捨那﹝引﹞莎婆﹝引﹞嚩怛鍐﹝二合﹞﹝五十五﹞

金剛手菩薩大祕密主。說是祕密大明章句已。時此三千大千世界皆悉振動。卽此三千大千世界一切魔眾各與眷屬。同時來詣佛世尊所。曲躬合掌俱白佛言。世尊。若諸法師能從口門出是大明章句者。我等諸魔皆往承事恭敬。令此大明最勝威力。一切天人不能破壞。我等常當密作護衛。無令一切伺得其便。

爾時世尊普徧觀察諸眾會已。卽說祕密大明章句曰。

惹曳訥哩惹﹝二合﹞曳﹝一句﹞惹野末帝﹝二﹞設彌﹝三﹞設睹嚕﹝二合引﹞你哩伽﹝二合引﹞怛你﹝四﹞阿牟﹝引﹞梨﹝五﹞牟﹝引﹞羅缽哩親你﹝六﹞摩﹝引﹞囉塞﹝引﹞﹝寧﹡也﹞﹝切身﹞尾怛囉﹝二合引﹞薩你﹝七﹞穆吉底﹝二合﹞﹝八﹞穆吉多﹝二合﹞嚩帝﹝九﹞戍﹝引﹞提﹝十﹞阿毗禰﹝十一﹞婆野牟﹝引﹞左你﹝十二﹞婆﹝引﹞嚕﹝引﹞喝尼﹝十三﹞難帝尾柰曳﹝二合引﹞﹝十四﹞尾﹝寧﹡也﹞缽囉﹝引﹞訖囉﹝二合﹞牟﹝引﹞﹝十五﹞

卽說伽陀曰。

正法攝伏於他語

以正法語善攝受

於法寶藏常護持

如來所說大明句

復說大明曰。

阿彌﹝一句﹞末彌﹝二﹞末末親禰﹝三﹞阿哩體﹝二合引﹞﹝四﹞阿哩佗﹝二合﹞你薩多﹝二合引﹞囉尼﹝五﹞

此是呼召四大天王。大明章句。

復說大明曰。

提﹝引﹞哩﹝一句﹞提﹝引﹞囉嚩帝﹝二﹞虞﹝引﹞缽帝﹝二合引﹞﹝三﹞戍﹝引﹞毗﹝引﹞﹝四﹞戍﹝引﹞婆嚩帝﹝引﹞﹝五﹞設彌﹝六﹞

此是呼召帝釋天主。大明章句。

說伽陀曰。

具慈善順大忍力

爲悲湣故說大明

喜捨二法悉具圓

梵王帝釋咸呼召

復說大明曰。

阿囉尼﹝引﹞﹝一句﹞嚩囉尼﹝二﹞珂溪﹝三﹞阿牟﹝引﹞梨﹝四﹞牟﹝引﹞羅輸﹝引﹞馱你﹝引﹞﹝五﹞

此是攝伏諸魔大明章句。

說伽陀曰。

今此祕密大明句

振動降伏一切魔

人中聖主力加持

善說斯經廣流演

如來所說此正法

當知於後末世時

宣說明句密加持

振動還復如今日

時諸魔眾咸來集會。說伽陀曰。

諸說法師大智者

我等諸魔當密護

令於最後末世時

得此正法墮於手

爾時世尊告金剛手菩薩大祕密主。言。汝應當知今此正法。如來威神已加持故。無人能於此正法中有所動轉。何以故。我念往昔過去世中。有佛出世。號寶月如來應供正等正覺明行足善逝世間解無上士調禦丈夫天人師佛世尊。世界名無毀。劫亦名無毀。彼佛法中有二法師。有大威徳名稱力勢。一名慧上。二名諦授。彼二法師。於寶月如來所。聽聞受持此大明章句。滿足半劫。隨彼如來轉正法輪。彼時所有三千大千世界百俱胝魔眾。皆令成熟菩提聖法。寂慧菩薩前白佛言。世尊。彼寶月如來爲現住說法。爲已涅槃邪。佛言寂慧。東方去此百萬俱胝佛剎。有佛國土其名無毀。佛號寶月。現住說法。彼佛壽量十千劫數。其佛剎中有諸魔眾佷惡難調。彼佛宣說大明章句而悉調伏。得調伏已。皆於菩提聖法成熟圓滿。祕密主。汝今當知。我亦曾於寶月如來法中。淨修梵行成就菩提聖法。彼時慧上法師者。卽我身是。彼時諦授法師者。卽金剛手菩薩是。寂慧。當知我於彼時。與金剛手菩薩。同勤精進心不放逸。於彼佛世尊所。尊重恭敬廣多供養。聽受彼佛宣說祕密大明章句。降伏諸魔攝護正法。

爾時世尊普徧觀察諸眾會已。普告眾言。汝諸仁者。誰當堪任於佛如來入涅槃後。以我阿僧祇劫積集菩提勝行最上正法。受持衛護不令隱沒。

爾時會中有一萬二千菩薩爲護法故。從座而起合掌頂禮。向佛世尊說伽陀曰。

若人捐棄於身命

所捨不求諸果報

但爲受持佛所宣

最上淸淨正法故

復有賢王等五千天子。合掌頂禮前白佛言。世尊。我等咸願受持如來菩提聖法。時諸天子說伽他曰。

普爲一切眾生故

發起堅固大悲心

我當受持此法門

最上甚深佛所說

爾時帝釋天主。屍棄梵王。毗沙門天王。說伽陀曰。

今此正法如妙藥

能治一切眾生病

我等當來悉護持

願佛知我眾心意

爾時金剛手菩薩大祕密主。前白佛言。世尊。我當受持如來於阿僧祇劫積集無上正等正覺菩提聖法。卽說伽他曰。

諸法本來無文字

無中假以文字說

聖尊悲湣故敷宣

我當受持而流演

爾時世尊告屍棄梵王言。梵王當知。菩薩有三種最上供養承事。如來以其最上承事供養故。獲福無量。何等爲三。一者發起阿耨多羅三藐三菩提心。二者任持諸佛正法。三者隨所聞法如實修行。大梵。如是三種最上供養。如來若住一劫乃至劫盡。或復壽命無量。此供養事所獲福報。廣說不能得其邊際。所以者何。若欲最上供養諸如來者。應當修此三種最上廣大淸淨法之供養。

復次大梵。若有人於如來所說正法之中。而能受持一四句偈者。是卽護持過去未來現在諸佛世尊菩提聖法。何以故。諸佛菩提從法出生。是故法之供養。超出世間財供養事。法供養者。諸供養中勝中最勝最上第一。大梵。我念過去光明王族中有一太子。名曰具慧。忽時一夜於其夢中。親所聽聞說二伽陀。聞已記念覺乃惟忖。我今得大寶藏。卽時忽然髙振其聲。作如是言。我今得大寶藏時王及後子問其故。太子卽時具陳上事。乃爲父母說是二伽陀曰。

世間財寶聚還散

王官水火賊盜分

諸佛多聞妙法財

多俱胝劫不壞失

常無放逸甘露法

利眾生發菩提心

深固寂靜心亦然

諸樂根本無所取

大梵。彼時太子爲其父母。說夢中所聞二伽陀。時彼有八千人成熟菩提善根。四萬二千眾生悉得生天。以是緣故。所有多聞淸淨法財。應當精勤依法修行修正法故卽能如應爲他攝受。

復次大梵。有二種法而能多作。何等爲二。一者於諸眾生不興損害。二者勤求多聞而無厭足。若有能行此二法者。於正法眼而不斷滅。大梵。汝於賢劫諸如來所。勸請說法善護正法。而彼賢劫諸佛如來。若諸淸淨眾生方得值遇出世。是故汝今勿應厭捨。何以故。大梵。濁惡時中若能於一晝夜受持正法者。獲福多於百千劫中淸淨佛剎持正法者。是故大梵。汝應發起廣大精進。於此濁惡時中堅固護持如來正法。

爾時世尊告尊者阿難言。汝今宜應於此所說如來祕密金剛手品部惹囉陀羅尼門堅固受持。於後末世爲他廣說。我今以是正法付囑於汝。汝於末世時中。所有具彼劣信解者。不應爲說此正法門使彼癡迷。何以故。於此正法罔徹源底故。若有於正法中得自在者。已善成辦諸勝事業。是法器者。應當爲說此正法門。彼得聞已不生驚怖。何以故。正法出生故。

爾時尊者阿難前白佛言。世尊。我今以佛威神力故受持此法。隨其力能流布宣演。

佛言阿難。汝今見此金剛手菩薩大士於佛正法勤力護持不。阿難白佛言。惟然已見。佛言阿難。汝今亦然於此正法隨宜攝受。堅固護持如應宣說。阿難白佛言。此經何名。我等云何受持。佛言阿難。是經名曰金剛手品。亦名宣說如來祕密。亦名不思議佛法。亦名無量福聚。如是名字汝當受持。

復次阿難。汝今當知若有住菩薩乘人。佛眼所觀者。能以眾寶廣大充滿諸佛剎中。乃至從地積於有頂。廣行布施而不望報。若復有人不以財利之心。如善所作爲他演說此正法者。福多於彼。此說是名如來祕密無量福聚。

當佛說此囑累正法品時。會中有千俱胝人發阿耨多羅三藐三菩提心。九萬六千菩薩獲得忍法。八萬四千人得法眼淨。千六百苾芻得心解脫。千六百苾芻尼亦得心解脫。十方無量諸佛剎土皆悉振動。百千天人於虛空中鼓奏天樂雨眾妙華。伸供養已咸作是言。願此正法久住世間。於閻浮提廣宣流布。

佛說此經已。金剛手菩薩大祕密主。及寂慧等諸菩薩眾。賢王等諸天子眾。阿闍世王等諸大國王。並余菩薩。及阿難等諸大聲聞。乃至一切世間天人阿修羅乾闥婆等。聞佛所說。皆大歡喜信受奉行。

佛說如來不思議祕密大乘經卷第二十

