百千頌大集經地藏菩薩請問法身贊

唐不空譯

百千頌大集經地藏菩薩請問法身贊

開府儀同三司特進試鴻臚卿肅國公食邑三千戶賜紫贈司空謚大鑑正號大廣智大興善寺三藏沙門不空奉詔譯

歸命禮法身

住於諸有情

彼由不徧知

輪回於三有

其性卽生死

淨時亦復然

淸淨是涅槃

亦卽是法身

譬如乳相雜

醍醐不可得

如煩惱相雜

法界不可見

譬如淨乳已

酥精妙無垢

如淨其煩惱

法界極淸淨

如燈在其瓶

光耀無所有

如在煩惱瓶

法界不照耀

彼彼令一邊

其瓶若得穴

由彼彼一邊

光明而外出

以三摩地杵

破壞煩惱瓶

徧滿於虛空

普徧光照耀

法界亦不生

亦不曾壞滅

一切時不染

初中常無垢

譬如吠琉璃

常時極光明

石藏以覆蔽

彼光不照耀

如是煩惱覆

法界妙淸淨

不照於生死

於涅槃光明

有性若有功

則見於眞金

無性若有功

困而無所獲

如糠覆其上

不名爲粳米

煩惱覆其上

亦不名爲佛

若得離於糠

顯現於粳米

遠離於煩惱

法身得顯現

世間作譬諭

芭蕉無堅實

而有貞實果

食味如甘露

如無實生死

流轉煩惱海

其果卽佛體

甘露施有施

如是於諸種

相似生其果

無種亦無果

智者必不信

種子則其性

諸法之所依

次第若能淨

獲得成佛位

日月常無垢

以五種覆蔽

雲霧與煙等

羅睺手及塵

如是心光明

覆蔽以五垢

貪愛嗔恚眠

掉舉與疑惑

如火洗其衣

種種垢不淨

若擲於火中

燒垢不燒衣

空類諸契經

所有如來說

一切斷煩惱

不曾壞其性

譬如地下水

常住而淸淨

智隱於煩惱

淸淨亦復然

法界亦非我

非女亦非男

遠離一切執

云何分別我

諸法無所著

女男不可得

貪盲調伏故

示現男女相

無常苦空性

心淨慮有三

最勝心淨慮

諸法無自性

如胞胎孕子

有之而不現

如煩惱所覆

法實不可見

分別有四種

所生大造者

分別我我所

名想及境界

一切佛大願

無所有無相

自覺相應故

諸佛常法性

如言兔有角

分別而非有

如是一切法

分別不可得

分析如微塵

分別不可得

如初後亦爾

智云何分別

如是和合生

和合亦滅壞

一法自不生

云何愚分別

兔牛二角諭

此名徧計相

依住於中道

如善逝法性

如月及星宿

現於淸水器

影像而顯現

如是圓成相

初中亦爲善

常恆不欺誑

彼無五種我

云何我分別

譬如熱時水

故名爲熱水

是則其冷時

則名爲冷水

覆蔽煩惱网

是則名爲心

若離其煩惱

則名爲等覺

眼識緣於色

影像極淸淨

不生亦不滅

法界無形相

耳識緣於聲

淸淨識三種

以自分別聞

法界無形相

鼻依香而嗅

無色亦無形

鼻識是眞如

法界應分別

舌界自性空

味界性遠離

無依亦無識

法界自性故

淸淨身自性

所觸和合相

遠離於所緣

我說爲法界

諸法意爲最

離能所分別

法界無自性

法界而分別

能見聞而嗅

是味及所觸

瑜伽法是知

如是圓成相

眼耳及與鼻

舌身及末那

六處皆淸淨

如是彼之相

心見有二種

世間出世間

我執爲流轉

自覺是眞如

無盡是涅槃

若盡貪及癡

覺彼是佛體

有情歸依處

一切於此身

有智及無智

系縛自分別

由悟得解脫

菩提不遠近

不來亦不去

壞滅及顯現

於此煩惱网

說於眾契經

住於自思惟

照以智慧燈

卽得最勝寂

菩提不遠想

亦無鄰近想

是六境影像

皆由如是知

如水與乳合

同在於一器

鵝飲盡其乳

其水如常在

如是煩惱雜

智在於一器

瑜伽者飲智

棄捨於煩惱

如是我我執

乃至所取執

若見二無我

有種而滅壞

是佛般涅槃

常恆淨無垢

愚夫二分別

無二瑜伽句

種種難行施

以戒攝有情

一切損忍辱

界增此爲三

於諸法精進

靜慮心加行

常習於智慧

復得菩提增

方便共爲慧

以願皆淸淨

以力妙堅智

界增爲四種

不應禮菩薩

此爲甚惡說

不親於菩薩

不生其法身

增於甘蔗種

欲食於石蜜

若壞甘蔗種

無由石蜜生

若護甘蔗種

三種而可得

糖半糖石蜜

於中必得生

若護菩提心

三種而可得

羅漢緣覺佛

於中必得生

如護於稻芽

農夫必當護

如初勝解行

如來必作護

如白十五日

而見月輪形

如是勝解行

影現佛形相

如是初月輪

剎那剎那增

如是入地者

念念見增益

如白十五日

月輪得圓滿

如是究竟地

法身而得生

勝解彼堅固

常當於佛法

能發如是心

得爲不退轉

染依得轉依

得受爲淨依

由分得覺悟

名爲極喜地

常時於染污

欲等種種垢

無垢得淸淨

名爲離垢地

滅壞煩惱网

照耀得離垢

無量之暗瞑

離名發光地

淸淨常光明

遠離世吉祥

圍繞智慧焰

名爲焰慧地

一切明工技

種種靜慮飾

難勝於煩惱

得勝難勝地

於三種菩提

攝受令成就

生滅於甚深

名爲現前地

遊戲於光网

徧以帝釋嚴

超越欲暴流

名爲遠行地

一切佛加持

預入於智海

自在無功用

不動於魔使

於諸無礙解

瑜伽到彼岸

於說法談論

名爲善慧地

身以智所成

如虛空無垢

諸佛皆所持

普徧如法云

佛法之所依

行果皆所持

所依皆得轉

故名爲法身

離不思議燻

及離流轉習

如汝思思者

云何而得知

超過諸語境

一切根非境

意識所取者

如所有我體

次第而積集

佛子大名稱

皆以法云智

微細見法性

爾時洗濯心

超渡生死海

彼以大蓮花

安立爲大座

無量寶葉光

寶光明爲臺

無量億蓮花

普徧爲眷屬

先以十種力

以無畏四種

余佛不共法

大自在而坐

一切善皆集

福智以資糧

圓月在星宿

徧滿而圍繞

則以佛日手

以寶光無垢

灌頂於長子

普徧皆令灌

彼住大瑜伽

皆見以天眼

無明攪擾世

惡習苦怖畏

狀如金光色

從彼瑜伽光

彼無知所覆

得開無明門

以福智感招

彼獲無執定

隨緣而圓寂

心得皆變化

諸法無自性

自性於境界

菩薩王妙見

法身妙無垢

皆以無垢身

安住於智海

卽作眾生利

如巧摩尼珠

一切瑜伽者

大瑜伽自在

佛影皆變化

徧滿而流出

或有八臂者

三目熾盛身

彼皆瑜伽王

普徧而流出

皆以慈悲手

勝喜執持弓

射以般若箭

皆斷細無明

以大力升進

執持智慧棒

一切無明﹝穀﹣禾﹢卵﹞

普徧皆碎壞

彊力諸有情

金剛熾盛身

調伏有情故

則爲金剛手

自爲作業者

示現種種果

教誡如教理

變爲平等王

饑渴猛熾身

能施諸飲食

常患諸疾者

則爲善醫王

魔王於營從

魔女於莊嚴

菩薩作親友

能施菩提場

由如日月形

彼光皆悅意

流出如電光

照曜俱胝剎

由以一燈故

徧照皆得然

若一燈滅盡

一切皆隨盡

如是異熟佛

示現種種光

一化現涅槃

余佛示歸寂

一亦無滅度

日光豈作暗

常現於出沒

示現剎土海

於無智暗世

能淨智慧眼

往於俱胝剎

矜湣化有情

彼皆不疲倦

由彼大慈甲

一切於神足

瑜伽皆彼岸

皆觀時非時

令彼得流轉

剛彊於諂曲

暫時而棄捨

無量調有情

頓作令淸淨

無量佛變化

頓時得暫變

於三界海中

而擲調伏网

舒展妙法网

普徧令成熟

則以調伏网

普徧令成熟

普徧令舉出

於中漂流者

則如千有情

普徧令度已

度已令覺悟

妙法不生疑

世尊妙法鈴

普徧令得聞

由此振聲故

除落煩惱塵

增上無明人

令淨於一時

以日光明威

破壞眾翳瞙

隨從暗煩惱

及餘罪身者

令彼作利益

積漸令淸淨

彼彼人現化

安住如水月

煩惱攪擾心

不見於如來

如餓鬼於海

普徧見枯竭

如是少福者

無佛作分別

有情少福者

如來云何作

如於生盲手

安以最勝寶

云何而能見

無上之法身

俱胝日光身

光网以圍繞

諸天以少善

不能而得見

上次於大天

云何而得見

彼色不能見

諸仙離煩惱

天修羅梵等

云何余少慧

然以佛威力

淸淨自心故

能見如是類

獲得一切盛

有情福端嚴

佛住彼人前

光明照耀身

三十二勝相

彼如是丈夫

當見如大海

不經於多時

卽得智如海

世尊彼色身

安住於多劫

能調可調利

趣於戒種類

廣壽大瑜伽

少壽何因故

多人俱胝余

示現增減壽

無量俱胝劫

以命命增長

因緣皆無盡

獲得無盡果

若有相應顯此理

惟身以慧作分析

彼人生於淨蓮花

聞法所說無量壽

百千誦大集經地藏菩薩請問法身贊

