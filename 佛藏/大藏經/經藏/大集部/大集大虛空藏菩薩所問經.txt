大集大虛空藏菩薩所問經

唐不空譯

大集大虛空藏菩薩所問經卷第一

開府儀同三司特進試鴻臚卿肅國公食邑三千戶賜紫贈司空謚大鑑正號大廣智大興善寺三藏沙門不空奉詔譯

如是我聞。一時薄伽梵。在如來境界寶莊嚴道場。而此道場皆是如來之所加持。積集廣大福徳資糧。大行等流之所成就。是諸菩薩所住宮殿。演說無邊甚深法處。亦是如來遊戲神通無礙智境。能生廣大善巧念慧。入無所有智所行處。盡未來世稱贊無量殊勝功徳。世尊現證一切諸法。平等自在善轉無上淸淨法輪善能調伏諸弟子眾。善達一切有情意樂。善知一切諸根彼岸。善斷一切煩惱結習。於諸佛事任運施作無有休息與大苾芻眾六百萬人俱。此諸苾芻皆是如來法王之子。心善解脫慧善解脫。已斷一切煩惱結縛。善說一切甚深佛法。復能通達於無相法。端嚴殊特具足威儀。爲大福田增長之處。善住如來之所教令。

復有菩薩摩訶薩眾。從諸佛剎而來集會。其數無量不可思議不可譬諭不可言說。此諸菩薩於剎那頃。遊戲無邊諸佛世界。供養奉事一切如來。勸請說法聞法不厭。常恆成熟一切有情。善巧方便能到第一淸淨彼岸。住無礙解超越種種分別戲論。位皆鄰近一切智智。其名曰電天菩薩戰勝菩薩。徧照菩薩勇健菩薩。摧疑菩薩奮迅菩薩。觀察眼菩薩常舒手菩薩。與如是等上首菩薩摩訶薩俱。

爾時世尊爲諸菩薩摩訶薩。說大集會甚深法時。一切大眾處在虛空住寶樓閣。而此樓閣莊嚴殊勝。猶如大莊嚴世界中一寶莊嚴佛土。諸菩薩眾所住樓閣無有異也。是諸大眾各各相見皆坐其中。時此三千大千世界一切色像。蘇迷盧山輪圍山。大輪圍山贍部洲等。聚落城邑江河泉流。陂池大海叢林艸木。一切地居所有宮殿。悉皆隱蔽而不復現。欲色空居乃至有頂。諸天宮殿及諸有情。形色之類亦悉不現。猶如劫燒火災之後。大地焚爇惟有虛空。中無一色爲眼所見。此亦如是三千大千世界之中。無一色相爲諸有情眼所睹見。惟除此寶莊嚴道場聲聞菩薩。諸天龍藥叉乾闥婆等。一切眾會所有色像了然顯現。又此道場有師子座自然湧出。其量髙廣萬逾繕那。此師子座出淨光明。普照三千大千世界。映蔽日月釋梵護世。所有諸光皆不復現。佛坐其上時諸大眾。見此奇特勝妙相已。踴躍歡喜嘆未曾有。互相謂言如是殊勝莊嚴樓閣善巧差別。假使我等住一劫壽說莫能盡。

爾時舍利子承佛威神。從寶樓閣起住虛空。整理衣服偏袒右肩。胡跪合掌而白佛言。世尊是何因緣先現此瑞。於此三千大千世界所有色像。悉皆隱蔽如大虛空。惟有如是所居眾寶莊嚴樓閣自然顯現。佛告舍利子汝今見此寶樓閣不。答言已見。佛言舍利子汝能贊嘆此寶樓閣功徳盡不。舍利子言盡我壽量不能稱贊眞實功徳。如是舍利子有世界名大莊嚴。彼中所有妙寶樓閣一切眾會皆住虛空。今此樓閣如彼所現。舍利子白佛言。世尊彼大莊嚴世界今在何許。佛告舍利子。東方過此八佛世界微塵數佛土。有世界名大莊嚴。佛號一寶莊嚴如來應供正徧知明行足善逝世間解無上士調禦丈夫天人師佛世尊。今現在說法。舍利子以何因緣名大莊嚴。彼世界中所有莊嚴殊勝之事。若我住世以一劫壽說不能盡。是故名之爲大莊嚴。復以何緣名爲一寶莊嚴。彼佛常說惟以大菩提心而爲其寶。是故名爲一寶莊嚴。彼佛說法與諸菩薩升師子座及寶樓閣。踴在虛空髙八十俱胝多羅樹。爲諸菩薩說虛空淸淨法印。善男子云何名爲虛空淸淨法印。所謂一切法離性無性故。云何離性無性。謂一切法無所表示故。云何無表示。謂一切法無光顯故。云何無光顯。謂一切法遠離緣慮故。云何無緣慮。謂一切法寂靜相故。云何寂靜相。謂一切法無二相故。云何無二相。謂一切法遠離別異故。云何無別異。謂一切法入一道相故。云何入一道相。謂一切法自性相淸淨故。云何自性相淸淨。謂一切法超過三世故。云何超過三世。謂一切法無依處故。云何無依處。謂一切法無影像故。云何無影像。謂一切法超過境界故。云何過諸境界。謂一切法內外淸淨故。云何內外淸淨。謂一切法性無雜染故。云何無雜染。謂一切法性寂靜故。云何性寂靜。謂一切法遠離心意識故。云何離心意識。謂一切法出離相本不生故。云何出離相本不生。謂一切法無我攝受故。云何無我攝受。謂一切法無主宰故。云何無主宰。謂一切法性無我故。云何性無我。謂一切法本來淸淨故。云何本來淸淨。謂一切法本無涅槃故。云何無涅槃。謂一切法性如幻故。云何性如幻。謂一切法無實事故。云何無實事。謂一切法無造作相故。云何無造作相。謂一切法遠離身心相故。云何遠離身心相。謂一切法離相無相故。云何離相無相。謂一切法自相不動故。云何自相不動。謂一切法無所依止故。云何無所依止。謂一切法無所緣故。云何無所緣。謂一切法遠離阿賴耶故。舍利子彼一寶莊嚴如來。爲諸菩薩說如是三十二虛空淸淨法印。時無量菩薩知諸法性與虛空等。得法自在淸淨智忍。舍利子彼大莊嚴世界所有菩薩。以布施莊嚴。於無量劫隨順捨故。以淨戒莊嚴身心淸淨無諸垢故。以忍辱莊嚴於諸有情無害心故。以精進莊嚴積集一切法資糧故。以靜慮莊嚴遊戲一切解脫等持等至故。以智慧莊嚴遠離一切煩惱習故。以大慈莊嚴拔濟一切有情故。以大悲莊嚴不捨一切有情故。以大喜莊嚴於一切有情常喜悅故。以大捨莊嚴於一切有情無憎愛故。

復次舍利子。彼一寶莊嚴如來世界中。有菩薩摩訶薩名大虛空藏。以大福徳及大威力。而自莊嚴獲無礙智。以相好莊嚴於身。以辯才莊嚴於語。以勝定莊嚴於心。以多聞總持莊嚴於念。以平等捨莊嚴於實。以慧莊嚴於諸趣意樂。以勝進加行莊嚴於增上意樂。到於一切法無疑惑故。以神足莊嚴遊戲自在諸神通故。以福徳莊嚴獲寶手功徳常施捨故。以智莊嚴分別有情種種意樂故。以覺莊嚴令諸有情悟勝法故。以眼莊嚴能於五眼得淸淨故。以耳莊嚴聞諸法義如響應故。以無礙解莊嚴法義詞辯無盡說故。以力莊嚴得佛十力壞魔怨故。以無畏莊嚴摧諸外論無所屈故。以功徳莊嚴獲佛無邊諸功徳故。以法莊嚴於眾毛孔演法如響故。以明莊嚴能見一切佛法藏故。以光莊嚴照耀一切諸佛剎故。以記心莊嚴無錯謬故。以教誡莊嚴令如說行故。以神境莊嚴變現一切種種相故。以一切佛贊嘆莊嚴住無系屬得自在故。以一切善法莊嚴入一切佛法境故。舍利子。彼虛空藏菩薩摩訶薩。成就如是無量功徳。與諸菩薩發意欲。來詣此娑訶世界。瞻仰於我恭敬禮拜奉事供養。亦爲分別此大集會微妙法門。令斯十方諸來菩薩。生大喜悅淸淨信樂。又令菩薩攝受大攝受道法故。

爾時大虛空藏菩薩摩訶薩。與十二俱胝菩薩前後圍繞。一心瞻仰一寶莊嚴如來。白言。世尊。我今欲詣娑訶世界禮拜供養釋迦牟尼佛。願見聽許。彼佛告言今正是時。隨汝意往。卽時頂禮一寶莊嚴如來足已住對面念。承佛遊戲無行神通。從彼國沒忽然不現。一念之頃與眾菩薩。至此娑訶世界寶莊嚴道場。住於虛空散彼世界眾妙花香如雨而下。所謂末香塗香幢幡繒蓋。月花大月花妙殊勝花。日月光花日燈花日精花。愛花大愛花照曜花娑闥羅花。勝妙娑闥羅華徧無垢花。淸淨無垢花金光照曜花。虛空照曜花大白香照觸花。百葉千蕊花除憂花。作喜花天所贊花。龍花安樂生喜花。禪枝花令身快樂花。令心歡喜花香徧三千世界花。息除眾病華妙威徳莊嚴花。流出無邊福徳花照觸十方菩薩華。雨如是等種種妙華積髙至膝。周徧三千大千世界。時諸大眾見此花已。白言世尊如是種種勝妙諸華。眾妙妓樂。昔所未見昔所未聞。從何所來願見開示。佛言是彼大虛空藏菩薩摩訶薩。從大莊嚴世界而來此會住在虛空。先雨如是勝妙諸花。供養於我及此經法。

爾時大虛空藏菩薩摩訶薩。與俱來菩薩從空而下。頭面禮足繞佛三匝。住一面立而白佛言。世尊彼一寶莊嚴如來。問訊世尊少病少惱起居輕利安樂行不。此有十二俱胝菩薩。昔以曾受世尊化導。與我俱來詣此娑訶世界。爲欲聽聞大集經故。彼世尊爲欲令諸菩薩。於一切法得自在故。成就大法故。惟願世尊哀湣攝受。爲說如是甚深法要。

爾時大虛空藏菩薩。卽於空中變大寶蓋。眾寶莊嚴覆如來頂。光明照耀徧徹十方。升於如來師子之座。其座髙廣萬逾繕那。於是大虛空藏菩薩。合掌贊佛說伽他曰。

上法功徳妙智尊

淸淨無垢無限量

如空平等寂無動

敬禮甚深無與等

能示身相微妙色

不離法身現是身

悲隨有情身亦然

普現百福莊嚴相

已離音聲無聞見

斷諸言詞無說示

𨿽知語性如空響

以大悲心而演說

於諸有情心平等

知心如幻無自性

悉知心行無思慮

平等究竟心爲心

示現種種度世間

善逝身形無所得

以妙所依功徳體

隨其所樂爲現身

法無所得佛亦然

不著於法離分別

知法能度有情故

隨宜爲說常無間

大眾普共觀佛身

所現色相皆差別

世尊已離身心相

隨現皆令眾歡喜

因緣和合諸法生

虛妄分別非眞實

以知諸法悉如是

得成正覺證涅槃

旣斷分別離中邊

知其空寂無自性

𨿽知諸法性淸淨

善脫業果無差違

法無有情壽及人

寂然如空離名字

了彼有情實非有

悉令證入甘露門

已修百億行難思

精進求於無上道

由此因緣已成辦

到無行處覺涅槃

妙覺諸法性無殊

於上中下皆平等

住平等智無分別

故佛常無不定心

知蘊處界皆如幻

三界猶如水中月

有情如夢性非眞

爲說如此非眞法

世諦說成無上覺

不可說得無得相

菩提無得輪亦然

轉無轉相無所轉

自度度他於彼岸

自解解他諸系惑

自安安他置大乘

自他俱證涅槃樂

有情無生亦無滅

有情本來常淸淨

有情自性如幻相

有情旣悟證菩提

色如虛空無有生

一切世間亦如是

是法無色離色相

由知是義色寂靜

以諭稱贊如來徳

有請聞贊皆深著

佛徳如空不可量

如是無二眞贊佛

敬禮能覺諸有情

無觀無心至無得

惟有諸佛能贊佛

我禮如如眞徳尊

了諸有情無我人

諸佛法界同一相

已知諸法離欲相

故我供養平等尊

爾時大虛空藏菩薩摩訶薩。說是伽他已。卽時寶莊嚴道場妙寶樓閣六種震動。空中出聲而作是言。釋迦牟尼世尊。於無數俱胝那庾多百千劫中。所有積集阿耨多羅三藐三菩提法。此大虛空藏菩薩。以妙伽他悉能稱揚。善男子若於夢中。尙未曾聞何況得見。若有善男子善女人聞此伽他。能生信解解已修行。當知此人漸次不久。能師子吼如虛空藏菩薩。

爾時大虛空藏菩薩摩訶薩白佛言。世尊我爲欲聞大集經典。故來至此娑訶世界。瞻仰世尊禮拜供養聽聞斯法今此眾中諸來正士。各各於法而有疑心。惟願世尊。令於諸法得法光明生決定慧。善哉世尊。我今欲問決定之義。惟願如來少賜方便。何以故世尊是無礙智者。善知一切有情諸根前後熟故。世尊得光明者。離諸闇瞑故。世尊知義者。善能分別諸句義故。世尊知時者。不越時授記故。世尊智宜者。於諸有情隨宜說法故。世尊遊戲者。於諸神通得自在故。世尊淨觀察者。了有情心行如掌中故。世尊髙大者無能見頂故。世尊勇健者。三千界中無能陵屈故。世尊自然者。無師證悟一切法故。世尊導師者。於諸道中示正路故。世尊大醫王者。以甘露藥能永除斷有情惑障纏蓋病故。世尊持大力者。得於是處非處乃至三明故。世尊大無畏者。於一切世間沙門婆羅門諸天魔梵之中。大師子吼無所畏故。世尊成就不共法者。獲得三世無礙智身口意淸淨。三摩缽底解脫知見等不共法故。世尊住大慈者。以無礙慧於諸有情。平等觀察如虛空故。世尊住大悲者。以平等慧於諸有情。善行惡行若苦若樂無所動故。世尊住大喜者。行於禪定解脫到彼岸故。世尊住大捨者。心無憎愛如虛空故。世尊住平等者。入一切如來平等智故。世尊無希望者。智慧滿足遠名利故。世尊一切智者。五眼淸淨見一切法悉究竟故。我知世尊成就如是無量無邊功徳。我等今者愛樂法故。於此法中欲小咨問。令諸有情於平等法。方便出生一切智智。

爾時佛告虛空藏菩薩摩訶薩言。善哉善哉正士汝於殑伽河沙佛所。已得授記。我今聽汝隨有所問。當爲分別令得歡喜。於是眾中有菩薩摩訶薩。名功徳王光明。問虛空藏菩薩言。汝爲何故問於如來。時大虛空藏菩薩卽以伽他而答之曰。

普心等於諸有情

妙心等住於彼岸

悟心無心入妙理

是故我問於世尊

得光無暗淸淨者

無疑能斷彼疑惑

爲令決定得解脫

是故我問於世尊

知我無我悉淸淨

常利有情住無我

解脫有情我見縛

爲此等故問世尊

威儀善住於淨戒

意樂淸淨虛空等

堅固不動若迷盧

是故我問功徳者

精進無邊勇無退

能摧我慢眾魔怨

自淨淨彼煩惱纏

故我請問端嚴者

樂聞施戒忍精進

禪定解脫髮諸通

淸淨無垢勝慧明

故我問於淸淨義

住空無相無願者

示現生死或涅槃

無生無住無去來

故我問於淸淨智

甚深知見無涯際

聲聞緣覺及餘眾

無能難問不可測

我爲如是問世尊

樂於正法能通達

法與非法俱無取

常於善法心不亂

是故我問如來法

不斷佛種諸賢士

能護正法及僧伽

名聞三世諸佛稱

故我問於功徳海

爾時大虛空藏菩薩。以伽他答功徳王光明菩薩已。白佛言世尊。云何菩薩修行布施波羅蜜多猶若虛空。云何修行淨戒忍辱精進禪定般若波羅蜜多猶若虛空。云何修行福徳智慧二種莊嚴猶若虛空。云何不捨離佛隨念不捨離法隨念僧隨念捨隨念戒隨念天隨念。云何菩薩修行諸行等於涅槃。云何菩薩善知一切有情行相。云何能持佛法寶藏。如來等覺彼法性相如實而知。云何菩薩善知有情本來淸淨而成熟之。云何菩薩如理相應。修習佛法至於究竟。云何菩薩不壞神通。於一切法而得自在。云何菩薩得住甚深佛法理趣。一切聲聞及辟支佛所不能測。云何菩薩入緣起善巧智。遠離一切邊見。云何菩薩以如來印印於眞如。不間斷善巧智。云何菩薩入於法界甚深理趣。見一切法互相周徧平等一性。云何菩薩意樂堅固猶若金剛。於此大乘無有傾動。云何菩薩於自境界淸淨如佛境界。云何菩薩得陀羅尼無忘法行。云何菩薩獲得如來加持無礙辯才。云何菩薩於生死中而得自在。云何菩薩摧伏怨敵超越四魔。云何菩薩積集無量福徳資糧。爲諸有情作所依止。云何菩薩出無佛世。爲諸有情而作佛事。云何菩薩獲得海印三摩地。不染一切有情心行。云何菩薩得無染著。心如虛空風無有障礙。云何菩薩善知軌儀。修行離暗獲得光明。不隨他緣得自然智。速到大乘一切智智。

爾時佛告大虛空藏菩薩摩訶薩言。善哉善哉正士。復言善哉善哉正士。汝今善能問於如來如是深義。能爲有情發如是問。汝能明了一切佛法。已曾供養奉事過去無量諸佛。於諸佛所種諸善根。被精進甲求法無厭。以智慧器杖出諸魔境。常樂利益一切有情。超越世間毀譽八法。心行平等猶若虛空。久已積集一切智智。如汝功徳邊際叵量。已於恆沙過去佛所曾問斯義。是故正士諦聽諦聽善思念之。吾當爲汝分別解說菩薩摩訶薩所獲功徳。到於大乘一切智智。虛空藏菩薩言。惟然世尊願樂欲聞。

佛告大虛空藏菩薩言。善男子菩薩成就四法。修行布施波羅蜜多猶若虛空。云何爲四。所謂以我淸淨故有情淸淨。以有情淸淨故施卽淸淨。以施淸淨故回向淸淨。以回向淸淨故菩提淸淨。善男子是爲菩薩成就四法。修行布施波羅蜜多猶若虛空。復次若菩薩成就八法。能淨修行布施波羅蜜多。云何爲八。所謂我淸淨施。我所淸淨施。因淸淨施。見淸淨施。相淸淨施。異相淸淨施。不望果報淸淨施。心平等如虛空淸淨施。是爲菩薩成就八法。能淨修行布施波羅蜜多。善男子。譬如虛空無有邊際。菩薩無限行施亦復如是。譬如虛空寬廣無礙。菩薩回向行施亦復如是。譬如虛空無色。菩薩離色行施亦復如是。譬如虛空無有受者。菩薩離受行施亦復如是。譬如虛空無所染著。菩薩遠離染著行施亦復如是。譬如虛空無所爲作。菩薩遠離有爲行施亦復如是。譬如虛空無有識想。菩薩離於識想行施亦復如是。譬如虛空徧諸佛剎。菩薩大慈行施徧緣恆沙諸佛國土一切有情亦復如是。譬如虛空無有窮盡。菩薩不斷三寶種回向行施亦復如是。譬如虛空無有暗瞑。菩薩行施離煩惱暗亦復如是。譬如虛空無相顯現。菩薩行施心體淸淨亦復如是。譬如虛空含容一切。菩薩行施普攝有情亦復如是。又如變化人施變化者。無心分別不希其報。菩薩行施亦復如是。皆如幻化遠離能所不希果報。善男子菩薩行施以勝智慧捨諸煩惱。以方便智不捨有情。是爲菩薩修行布施波羅蜜多猶若虛空。

爾時燈手菩薩摩訶薩。在於會中卽從座起白佛言。世尊菩薩摩訶薩。以何等相修行如是布施波羅蜜多。佛言善男子菩薩摩訶薩。應以無相修行如是布施波羅蜜多。何以故以一切法無身相身相淸淨故。無有情相有情相淸淨故。無法相法相淸淨故。無智相智相淸淨故。無慧相慧相淸淨故。無心相心相淸淨故。無世間相世間相淸淨故。無色相色相淸淨故。無見相見相淸淨故。如是乃至無暗無明離一切相。無相究竟邊際獲無盡忍。得於如來決定記莂。住於菩薩尼夜摩位。以不退印印之。得佛灌頂成就一切平等佛法。善知一切有情行相。菩薩以如是行修行布施波羅蜜多。說是法時萬六千菩薩。於諸法中見諸法性。猶若虛空獲無生法忍。爾時世尊說伽他曰。

心常淸淨恆行施

爲求菩提不望報

施已歡喜無追悔

是爲妙施得解脫

智者知法皆如幻

不顧身命及以財

於餘資具皆不貪

志佛菩提心決定

悉皆等施無憎愛

不生退沒恆進修

由觀諸法如虛空

是故無喜亦無厭

知法性相本淸淨

菩提與施亦復然

由於所施不生貪

故常能捨無戲論

平等普施離思慮

於上中下無分別

意樂淸淨常無垢

所有慧施離悕望

知身幻化皆無常

財亦不堅如夢電

卽生悲湣世間故

而能常施不染世

無我行施煩惱淨

卽能建立於佛教

不爲魔羅所得便

如是施心難校量

十力所說此施心

應住淸淨尸羅行

由此善修獲靜慮

智慧便能速圓滿

施戒與心俱淸淨

燒諸結使不復生

自他皆獲於利益

能得無爲涅槃樂

爲除貪結行於施

是故不染亦不著

惠彼令無於苦惱

自成淸淨菩提因

所施心無於退沒

由斯得見菩薩性

已見菩提淸淨徳

則能度於無量眾

大集大虛空藏菩薩所問經卷第一

大集大虛空藏菩薩所問經卷第二

開府儀同三司持進試鴻臚卿肅國公食邑三千戶賜紫贈司空謚大鑑正號大廣智大興善寺三藏沙門不空奉詔譯

爾時世尊復告大虛空藏菩薩摩訶薩言。善男子菩薩成就四法。修行淨戒波羅蜜多猶若虛空。云何爲四。所謂知身如影像。知聲如谷響。知心如幻化。知慧如虛空。是爲菩薩成就四法。修行淨戒波羅蜜多猶若虛空。復次若菩薩成就八法。能淨修行淨戒波羅蜜多雲何爲八。所謂不離菩提心戒淸淨故。離聲聞緣覺心得無限量心戒淸淨故。不捨一切學處智慧淸淨故。於一切處受生願淸淨故。於戒不緩任運無作行淸淨故。回向菩提魔羅心淸淨故。心無熱惱煩惱淸淨故。大願圓滿菩提淸淨故。是爲菩薩成就八法。能淨修行淨戒波羅蜜多。善男子譬如虛空淸淨。菩薩持戒淸淨亦爾。譬如虛空無有垢穢。菩薩持戒無垢亦爾。譬如虛空寂靜不亂。菩薩持戒寂靜亦爾。譬如虛空無有邊際。菩薩持戒無邊亦爾。譬如虛空無有系屬。菩薩持戒無系亦爾。譬如虛空無有執著。菩薩持戒離著亦爾。譬如虛空無可積集。菩薩持戒無積亦爾。譬如虛空不離於性。菩薩持戒不離亦爾。譬如虛空其性常住。菩薩持戒常住亦爾。譬如虛空究竟無盡。菩薩持戒無盡亦爾。譬如虛空無有形相。菩薩持戒離相亦爾。譬如虛空無有來往。菩薩持戒無動亦爾。譬如虛空無有戲論。菩薩持戒離戲亦爾。譬如虛空遠離諸漏。菩薩持戒無漏亦爾。譬如虛空無所爲作。菩薩持戒無爲亦爾。譬如虛空無有變易。菩薩持戒不變亦爾。譬如虛空無有分別。菩薩持戒無取亦爾。譬如虛空徧一切處。菩薩持戒周徧亦爾。譬如虛空無有破壞。菩薩持戒無犯亦爾。譬如虛空無有髙下。菩薩持戒平等亦爾。譬如虛空性離於染。菩薩持戒無染亦爾。善男子是爲菩薩修行淨戒波羅蜜多猶若虛空。爾時世尊說伽他曰。

護戒寂靜心無垢

能除熱惱無所得

身語意業無瑕疵

一切律儀皆具足

智者不以戒憍逸

內心恆寂而無亂

智者常依菩提心

而於心意不染著

遠離諸業無思慮

如是不生諸分別

旣離靑黃及赤白

亦不住於名色中

無取無捨無染心

譬如虛空無障礙

此戒智者所稱贊

不見所贊諸句義

是戒能令心寂靜

亦能寂靜諸煩惱

悉得止觀之邊際

了然顯現得解脫

解脫諸縛之聖者

悉皆安住於尸羅

是故戒爲勝解脫

亦爲菩提根本句

諸有杜多居蘭若

小欲喜足絕貪求

遠離憒鬧而住禪

心獲輕安離煩惱

如是戒是爲根本

思惟寂靜解脫句

是故尸羅爲莊嚴

一切處爲安樂道

亦令遠離於散動

斷諸煩惱及諸見

慈心徧布如虛空

能靜邊執令淸淨

決定不捨菩提故

而於菩提無分別

智者若具如是徳

皆由於戒到彼岸

善男子若菩薩。成就四法修行忍辱波羅蜜多。猶若虛空。云何爲四。所謂他罵不報知語如虛空。他打不報知身如虛空。他嗔不報知心如虛空。掉戲不報知意如虛空。是爲菩薩成就四法。修行忍辱波羅蜜多猶若虛空。復次若菩薩成就八法。能淨修行忍辱波羅蜜多。云何爲八。所謂於諸有情心無限礙猶若虛空。修行忍辱得淸淨故。於諸利養不生貪著猶若虛空。修行忍辱得淸淨故。於諸有情利益平等猶若虛空。修行忍辱得淸淨故。身心無壞猶若虛空。修行忍辱得淸淨故。離諸惑結猶若虛空。修行忍辱得淸淨故。離所觀境猶若虛空。修行忍辱得淸淨故。觀諸法性不生不滅猶若虛空。修行忍辱得淸淨故。於色無色以慈徧緣猶若虛空。修行忍辱得淸淨故。是爲菩薩成就八法。能淨修行忍辱波羅蜜多猶若虛空。善男子復有八法。能諦觀察修行忍辱波羅蜜多。云何爲八。所謂性空忍辱不壞諸見故。無相忍辱不遣於相故。無願忍辱不捨菩提故。無行忍辱不盡有爲故。無生忍辱不住無爲故。無起忍辱不住生滅故。無有情忍辱不壞體性故。如如忍辱不壞三世故。如是善男子是爲八種諦察法忍能修忍辱波羅蜜多。又善男子行忍辱波羅蜜多時。若有毀罵於我。我當忍受名我忍辱。非忍辱波羅蜜多。若見罵者及以罵法。我當忍受名我忍辱。非忍辱波羅蜜多。住無諍行是音聲忍辱。非忍辱波羅蜜多。作是加行彼我俱空。思惟忍受彼我無常。思惟忍受此名施設忍辱。非忍辱波羅蜜多。善男子都不見有能行所行。譬加大娑羅林若復有人手持利斧。入彼林中斫其枝葉。彼樹終無一念之心。彼爲能斫此爲所斫不生憎愛。善男子菩薩摩訶薩。行忍辱波羅蜜多時。亦復如是無有憎愛。無能分別無所分別。是爲菩薩修行忍辱波羅蜜多猶若虛空。爾時世尊說伽他曰。

盡智無生淸淨忍

於境不染意成就

內外寂靜無所依

心淨忍辱虛空等

是身如影如艸木

心形如幻無眞實

是法性空無所見

身心變異等於彼

設有毀譽無喜怒

無所分別無髙下

知忍如地如門閫

依教忍辱度有情

𨿽知一切法性空

無人無我無壽命

不違因緣及造作

此忍最爲眞實行

聞彼惡言不嗔恚

知語言性如虛空

修習身心空亦然

當淨有情修此忍

善男子云何菩薩修行精進波羅蜜多猶若虛空。若菩薩成就四法。修行精進波羅蜜多猶若虛空。云何爲四。所謂勤修善根知一切法未成就故。於諸佛所作大供養了知如來身平等故。常樂成就無量有情知諸有情無所得故。從諸佛所受持正法不見諸法所厭離故。是爲菩薩成就四法。修行精進波羅蜜多猶若虛空。復次善男子若菩薩成就八法。能淨修行精進波羅蜜多。云何爲八。由莊嚴身勤行精進。知身如影像無所得故。由莊嚴語勤行精進。知語如露性無所得故。由莊嚴心勤行精進。得致於定知心無所得故。爲具諸波羅蜜分勤行精進。展轉修習思惟無所得故。由成就一切菩提分法勤行精進。菩提性相思惟無所得故。爲淨佛土勤行精進。知諸佛國等於虛空無所得故。爲成就一切所聞悉皆能持勤行精進。知所聞法猶如響應究竟無所得故。爲成就一切佛法故。勤行精進知諸法界平等一相。思惟無所得故。是爲菩薩成就八法。能淨修行精進波羅蜜多。善男子菩薩復有二種精進。所謂加行精進限齊精進。以加行精進策身口意。修習成就一切善法。無有所住思惟無所得故。以限齊精進應住不出不入。隨順法界無所去來。則如虛空無所得故。如虛空無色於諸有情成就所作。菩薩精進亦復如是。依諸佛法成就一切有情事故。如虛空含容一切色。菩薩精進含容一切有情。離一切見亦復如是。如虛空一切艸木生長無根無住。菩薩精進生長一切佛法。不住我見亦復如是。如虛空徧一切處無所動搖。菩薩精進徧一切善法。無所動相亦復如是。如虛空等現種種色。菩薩精進等爲有情。示現修習平等思惟。皆無所得亦復如是。善男子是爲菩薩修行精進波羅蜜多猶若虛空。爾時世尊說伽他曰。

勇猛所生精進力

無吝於身及命財

能行威徳大菩提

於諸有情恆利益

往昔所修功徳利

不生厭倦常修習

愛樂解脫諸有情

於諸如來常供養

願遊無量諸佛剎

推伏一切諸魔羅

常樂給施一切人

常樂護持於淨戒

常樂大慈相應念

常樂勤集諸善根

思惟無量禪定心

以大智慧常觀察

無量慈心捨嗔恚

功徳利益正修行

於身於命無所慳

善能解脫諸煩惱

常修無我空解脫

離相無相大威徳

永離諸見修菩提

如幻陽焰觀自性

樂說空法無思慮

依世淨行讀諸經

於法無法二俱亡

不捨音聲及文字

於世常說諸經典

贊佛功徳亦無邊

有情心行旣難量

智者應生大精進

悟於無量有情性

不滯於生及不生

能以無邊精進心

常習度生諸淨法

善男子云何菩薩修行禪定波羅蜜多猶若虛空。若菩薩成就四法。修行禪定波羅蜜多猶若虛空。云何爲四。所謂安心於內內心無所見。制心於外外心無所得。由自心平等故知一切有情心亦平等。彼心及平等思惟證知皆如幻化。是爲菩薩成就四法修行禪定波羅蜜多猶若虛空。復次善男子若菩薩成就八法。能淨修行禪定波羅蜜多。云何爲八。所謂不依蘊而修禪定。不依處而修禪定。不依界而修禪定。不依現世而修禪定。不依他世而修禪定。不依欲界而修禪定。不依色界而修禪定。不依無色界而修禪定。是爲菩薩成就八法。能淨修行禪定波羅蜜多猶若虛空。

復次善男子菩薩以專注心禪定淸淨。云何專注。於法名字不除不加。無變異無差別無損無益。無取無捨無暗無明。無分別非不分別無想無作意。無一無二亦無無一二。無動無思無戲論。無積聚亦無無積聚。不思惟一切相。心無所住名爲專注。專注心不流散。於色眼色識遠離故自相淸淨。觀行專注心不流散。於聲耳聲識遠離故自相淸淨。專注心不流散。於香鼻香識遠離故自相淸淨。專注心不流散。於味舌味識遠離故自相淸淨。專注心不流散。於觸身觸識遠離故自相淸淨。專注心不流散。於法意法識遠離故自相淸淨。善男子譬如虛空。於劫燒時不爲所燒。於水災時不爲所濕。如是菩薩修習禪定。不爲一切諸煩惱火之所焚燒。一切解脫等持等至。諸禪定水之所漂溺。常無間雜令散動有情。安住禪定而於禪定不生愛味。出定亦然無復障礙。於諸聖人常現寂靜。非聖人所勤成就之。常令定心住於平等。不平等者說法化導。不見平等及不平等。於等不等亦不相違。心無有礙猶如虛空。是故名爲修禪定者。亦名勝慧修禪定者。亦名不住識修禪定者。由此定故而彼菩薩。獲得如是無住禪定猶若虛空。

爾時世尊說伽他曰。

善護諸根修靜慮

常定不著於有情

等引平等度世間

於內於外常安住

不依於蘊及處界

遠離境界住寂靜

智者其心常在禪

於等不等皆平等

達於法界無髙下

見心與意皆寂靜

爲令世間成就故

示現諸禪及變易

彼無變易及禪定

自在心趣亦復然

現境無色禪定中

示現欲界亦如是

皆爲有情成就故

彼復不著於有情

境界如空如幻化

陽炎水月夢及云

已知禪定及世間

卽轉世心成智慧

不能覆蔽於心故

則得生於自在心

了達禪定及神通

遊歷徧於俱胝剎

普能供養於諸佛

無知惑障悉斷除

諸根調伏意寂然

度奢摩他無分別

世間及意俱淸淨

常恆智力寂亦然

以無所得住平等

故名平等徧無相

若於平等無所住

是故名爲得定者

善男子云何菩薩修行般若波羅蜜多猶若虛空。若菩薩成就四法。修行般若波羅蜜多猶若虛空。云何爲四。所謂由虛空淸淨故入一切有情淸淨。由智淸淨故入一切識淸淨。由法界淸淨故入我人有情壽者淸淨。由義淸淨故入一切文字淸淨。是爲菩薩成就四法。修行般若波羅蜜多猶若虛空。

復次善男子若菩薩成就八法。能淨修行般若波羅蜜多。云何爲八。所謂勤集一切善法不著常見。勤斷一切不善法不著斷見。知緣起法而不違於無生法忍。現四無礙解而不著於四辯。善能決擇四鄔馱南不見無常苦無我寂靜。善說業果而亦不動。於無業果住無戲論。智常顯說一切法句差別之相。善得一切淨法光明。於諸有情說於淸淨及雜染法。是爲菩薩成就八法能淨修行般若波羅蜜多。善男子當知般若是淸淨句能摧惡覺故。是無變異句自相淸淨故。是無分別句無可限齊故。是如實句性眞實故。是諦句無動瑤故。是誠實句無虛誑故。是聰慧句解諸縛故。是滿足句聖者功徳故。是通達句善能觀察故。是第一義句無所言說故。是平等句無差別故。是堅牢句不可壞故。是不動句無所依故。是金剛句能穿鑿故。是濟度句所作已辦故。是淸淨句性無染故。是無暗句明無所得故。是無二句無有建立故。是盡句究竟盡滅故。是無盡句無爲常住故。是無爲句非生滅所攝故。是空句最淸淨故。是虛空句無障礙故。是虛空道句無行迹故。是無所得句自性無故。是智句智識無二故。是無推句離對治故。是無身句無轉易故。是苦徧知句離徧計苦故。是集斷句害貪欲故。是證滅句究竟無生故。是修道句入無二道故。是佛陀句能生正覺故。是達摩句究竟離欲故。善男子如是等類句義差別。智慧光明不屬於他。於所說法隨入少分。都無分別及所分別。是名修行般若波羅蜜多猶若虛空。爾時世尊說伽他曰。

明慧能斷煩惱習

示現作業及因緣

不依我見及有情

不住壽者並人相

於我無我二俱離

顯說般若到眞源

般若能推於所有

般若能度於瀑流

般若能作淸淨因

般若能安勝解脫

淨慧能離諸纏蓋

於蘊處界悉徧知

明慧照曜三界空

於能所相皆解脫

修行般若令淸淨

一切世間無所著

通達能行般若行

常修淨慧照眞空

五眼淸淨五根明

能除五趣淨五蘊

至於彼岸常安住

入於法界亦復然

平等猶若大虛空

髙廣善順於佛智

於得無得二俱離

能示中道甘露門

隨順聖人之所行

善能分別無分別

能知苦集斷貪愛

修道示滅顯無爲

成就實智慧光明

故了三世無來去

於諸剎土皆平等

諸法寂靜等亦然

了諸有情無我人

是則眞修智慧者

善男子云何菩薩修行福徳猶若虛空。善男子一切法性猶如虛空。以菩提心而爲種子。所修福聚皆不捨離於菩提心。積集善根而皆回向薩婆若海。由是獲得無量福徳皆如虛空。善男子菩薩應當發如是心。虛空無量故。感招福聚亦復無量。何以故由意無量故福亦無量。菩薩於彼應作是觀。善男子復有十種無量莊嚴。菩薩應滿如是福聚。云何爲十。所謂無量身莊嚴相好圓滿故。無量語莊嚴隨說法輪皆淸淨故。無量心莊嚴通達一切有情心故。無量行身莊嚴成熟無量諸有情故。無量行相莊嚴淨無量佛剎故。無量福徳禪定精進莊嚴成滿無量佛威儀故。無量大菩提場莊嚴應滿一切相及行故。無量無遮施會莊嚴成滿無量佛毫相故。無量恭敬無我莊嚴成滿如來無見頂相故。無量無間定心莊嚴成滿無量無諂曲心順淨意故。善男子是爲十種無量莊嚴。菩薩若能如是發廣大心猶如虛空。所獲福徳如虛空故。

善男子云何菩薩修行智慧猶如虛空。若菩薩徧緣一切有情。有欲心無欲心如實知。有嗔心無嗔心如實知。有癡心無癡心如實知。有雜染心無雜染心如實知。自旣離欲。復能爲他補特伽羅說調伏欲法。自旣離嗔。復能爲他補特伽羅說調伏嗔法。自旣離癡。復能爲他補特伽羅說調伏癡法。自離雜染。復能爲他說調伏一切諸煩惱法。不見有貪嗔癡煩惱者爲下劣心。離貪嗔癡煩惱者爲勝上心。何以故以彼菩薩。於不二法界淸淨法門以證知故。如是法界卽貪嗔癡界。如是法界卽離染界。是故法界與一切法互相涉入。法界卽法。法卽法界無所不徧。若知我界卽知法界。法界我界無有二故。所以者何我淸淨故法界淸淨。如是一切法淸淨故。光顯容受亦無容受。離於一切相無相故。無所安立。猶如虛空名無礙智由無礙智了一切法無所障礙。是爲菩薩修行智慧猶如虛空。

善男子云何菩薩佛所印可佛隨念。所謂念無漏戒是戒佛隨念。一切法平等不散是定佛隨念。一切法無所分別是慧佛隨念。不住於二心是解脫佛隨念。不著一切智是解脫知見佛隨念。三世平等不動是力佛隨念。不住一切漏是無所畏佛隨念。如是當念佛身所有一切功徳皆是佛隨念。法界平等無所分別。復次佛隨念。念佛所有色自性淸淨由見色自性淸淨故無念智隨至。乃至受想行識。見識自性淸淨故無念智隨至。如是十二處十八界亦復如是。由一切法自性智故。最殊勝慧一切作意。遠離一切見纏遠離如是知色無垢濁。念無垢濁。是謂佛所印可佛隨念。復次佛隨念。謂念於佛行住坐臥一切威儀。不生執著。於佛說法於佛寂嘿不生執著。亦不執著念與非念。所以者何。佛無念無作意非色非相非法非非法。由一切相緣慮不現行故。善男子是名佛所印可佛隨念。

善男子云何菩薩佛所印可法隨念。法名離欲。於法無染故。亦無法隨念。法名無阿賴耶。於法無隱沒故。亦無法隨念。法名寂靜。以無心意識染著故。亦無法隨念。法名無相。於法無隨相識故。亦無法隨念。法名無爲。於法無施設住故。亦無法隨念。復次法隨念。若念無間斷不起法想。卽入正位證無生忍。觀一切法本來不生無法可證。卽是一切學無學緣覺菩薩。正等菩提所証之處。如是一切聖所證解脫法。亦無自性。是爲菩薩佛所印可法隨念。

善男子云何菩薩佛所印可僧伽隨念。僧名無爲。彼不可以造作而作。而無現行身語意業。但是施設而有所行。是無爲僧離施設住超諸言論。善男子是爲佛所印可僧伽隨念。善男子云何菩薩。佛所印可捨隨念。所謂捨於一切所依資具。及捨於法亦無所捨。此名最勝捨。於一切法無取無捨亦無所求。無有緣慮非無緣慮。彼無心行亦無施設。亦不住於識。不生於心以無住心故。名爲佛所印可捨隨念。復次菩薩捨隨念者。以所修行回向平等薩婆若智。不見菩提爲所隨念。何以故。以薩婆若與彼隨念性無二故。善男子如是法智相應。是名菩薩佛所印可捨隨念。善男子云何菩薩。佛所印可戒隨念。戒名無爲。無漏無礙永息功用成就一切禁戒。無識無相亦不住心作三摩地。最勝所依亦是發生淨慧根本。離於戲論及解脫相。亦無二種分別之相。智者所贊無有現色。能息煩惱亦無施設。安樂隨行亦無對治一切分別。菩薩常於如是類戒無有垢濁。是名菩薩佛所印可戒隨念。

善男子云何菩薩佛所印可天隨念。應隨念二種天。一者五淨居天。有聖者故。二者睹史多天。以一生補處菩薩在彼天故。復次此一生補處菩薩住彼天宮。有十種頂法。何者爲十。所謂一切波羅蜜中。般若波羅蜜多而爲其頂。一切神通之中。不退神通而爲其頂。一切地中。惟灌頂地而爲其頂。一切菩提分法之中。不退正見勝三摩地而爲其頂。一切無礙解中。義辯無礙而爲其頂。一切智中。無著無礙智而爲其頂。一切根中。知上中下根無礙智而爲其頂。一切力無畏中。照耀隨入智而爲其頂。一切眼中。佛眼觀察一切佛法。了如掌內而爲其頂。坐菩提場中當成正覺。一剎那心相應正慧而爲其頂。是爲十種頂法之相。應隨念之。若菩薩得是念已。見則不亂隨眠纏。不亂作意戲論。不亂於如是類。念無垢濁。應當如是隨念彼天。善男子是名菩薩佛所印可天隨念。

善男子云何菩薩所行諸行等於涅槃。涅槃名寂靜。悉除一切煩惱。滅一切受。離一切所緣。出蘊處界。卽彼正士獲得涅槃平等。以本願力遊戲大悲。方便智慧得如來加持故。善修智慧意樂。淸淨住於如幻妙三摩地。悉知有情煩惱生死皆如幻化。示現受生。由此能斷諸生死縛無所染污。名曰涅槃。旣得自在不生而生。無所不生亦無所生。常在涅槃不斷生死。而成熟有情無有休息。善男子此名菩薩大悲方便雙智慧門。若菩薩住此門者。獲得涅槃平等行菩薩行。善男子云何菩薩。善知一切有情行相。善男子菩薩。有八萬四千行。是於根本。鄔馱南句有情行相。無量差別不可思議不可言說。惟佛能知。非諸聲聞緣覺所了。亦非菩薩之所能了。彼菩薩蒙佛加持及自智力。隨知一切有情行相。所謂如是自性相。如是行相。如是因相。如是緣相。如是作相。如是和合相。或種種相離相欲相。嗔相癡相等分相。地獄相傍生相琰魔界相天相人相。或聲聞尼夜摩相。或緣覺尼夜摩相。或佛尼夜摩相。或遠因相中因相近因相。如是有情一切行相如實知之。除一切智不被摧伏。善男子是爲菩薩善知一切有情行相。

大集虛空藏菩薩所問經卷第二

丙午歲髙麗國大藏都監奉敕雕造

大集大虛空藏菩薩所問經卷第三

開府儀同三司特進試鴻臚卿肅國公食邑三千戶賜紫贈司空謚大鑑正號大廣知大興善寺三藏沙門不空奉詔譯

善男子云何菩薩能持世尊佛法寶藏。善男子諸佛法藏無有窮盡。以一切有情根性行相差別無量。諸佛世尊爲令趣入。隨其爾所差別根性。說法寶藏。亦有爾所無量無邊。是故名爲佛法寶藏。復次如來證菩提夜般涅槃夜於其中間已說今說當說。所有一切悉名如說不異說眞說。云何名爲如說。如彼眞如平等而說故名如說。云何不異說。所說之法依勝義諦。平等無二名不異說。云何眞說。稱法自性名爲眞說。復次諸佛法藏。不可以文字說。假使滿於三千大千世界一切有情。皆如阿難陀多聞第一。於百千俱胝劫中。說於一義不可究盡。如是諸佛無邊法藏。菩薩悉能如法受持。一切文字皆不廢忘。於一切義無有差異。使諸有情皆得歡喜。供養奉事一切如來。摧壞一切魔怨。制伏一切外道。息滅煩惱顯揚正法。如是善男子。是名持佛世尊佛法寶藏。復次善男子。如我等覺彼法自性。菩薩如是如彼法性應當受持。云何名爲如來等覺彼法自性。謂知法自性。悉皆如幻不成就相故。悉皆如夢無境界相故。悉如陽炎畢竟無生相故。悉如光影無移動相故。亦如影像無自性相故。知空自性究竟如露故。知無相自性無分別故。知無願自性心無住故。知離欲自性一切欲遠離故。知無爲自性超諸數相故。善男子如是言說爲他了別故。我已現證是法自性彼法性相不可言說。若菩薩欲受持諸佛法藏。應如如來覺了諸法自性。而以文字語言爲諸有情如是說法。是爲菩薩能持諸佛正法寶藏。善男子云何菩薩。善知有情本來淸淨。而成熟之。善男子有情界本來淸淨。於彼根本性。有情不可得。若菩薩欲成熟彼有情。應如是知根本淸淨。復應念彼無我見。無有情見。無命者見。無受者見。復次所說有情名者。但從顚倒見。纏無明有愛。虛妄分別諸煩惱。生無有實性。而彼菩薩。應當斷除虛妄顚倒一切煩惱。而爲有情說如此法。不壞其性。爲令了如有情無故。有情離故。應當如是成熟有情。善男子是名菩薩善知有情本來淸淨而成熟之。

善男子云何菩薩如理相應修習佛法。如理者名入緣生。何以故。如彼彼因緣。感彼彼果報。謂如布施因。獲大財富。是故菩薩。行布施已盡將回向一切智智。滿足成就檀波羅蜜。尸羅是生人天之因。菩薩普令污戒有情。安住淨戒。要期回向薩婆若已。滿足成就戒波羅蜜。忍辱柔和爲莊嚴身口意之因。菩薩常行自利利他。不爲惱害住於忍辱。回向薩婆若已。滿足成就忍波羅蜜。精進爲能引攝一切佛法之因。菩薩應發勤精進心。積集一切所有善根。盡將回向薩婆若已。滿足成就精進波羅蜜。禪定爲於正知之因。菩薩爲欲求正知故。修習奢摩他資糧。盡以回向薩婆若已。滿足成就禪波羅蜜。般若多聞爲大慧之因。菩薩不取不執聞相。回向薩婆若已。滿足成就般若波羅蜜。如是能於一切善法。知如是因感如是果。是名因緣如理作意。復次如理作意者。謂如於我及一切法如理作意。如是知我無我。一切法悉皆無我。知我是空一切法悉皆是空。我但有名一切法亦惟有名。菩薩如是如理作意。於一切法平等相應。卽是具足一切佛法。是爲菩薩如理相應修習佛法。

善男子云何菩薩不退神通。於一切法而得自在。善男子若有沙門或婆羅門。不害身見。起於神通彼還退失。若時菩薩已害身見。及能遠離六十二等一切諸見起於神通。名爲具智具慧具覺具施具戒具定。亦卽名爲身心遠離具足智已。內常寂靜外無所行。徧所知心可所欲心。善決擇心善淸淨慧。無煩惱濁得光明。無翳智積集福資糧。積集智資糧。積集奢摩他資糧。積集毗缽捨那資糧。資以檀那淨戒莊嚴。被以忍辱精進甲冑。依於禪定善修般若。隨順大慈安住大悲。超出方便成如是法。起妙神通髙升無礙。乃至坐於菩提道場。以神通故於一切法皆得自在。現一切色聞一切聲入一切心。憶念無量劫。獲得一切遊戲神通。伏斷諸漏乃至隨意轉變皆得自在。於一切法無復功用。善男子是爲菩薩不退神通。於一切法而得自在。

善男子云何菩薩入甚深佛法理趣。一切聲聞緣覺難測。善男子甚深者名爲緣生理趣所謂無明緣行行緣識。識緣名色名色緣六處。六處緣觸觸緣受。受緣愛愛緣取。取緣有有緣生。生緣老死憂悲苦惱。由集爲因爲緣。生大苦蘊。令諸有情流轉雜染。菩薩於彼善能了知此。則名爲緣生理趣。云何名爲緣滅理趣。謂無明滅則行滅。行滅則識滅。識滅則名色滅。名色滅則六處滅。六處滅則觸滅。觸滅則受滅。受滅則愛滅。愛滅則取滅。取滅則有滅。有滅則生滅。生滅則老死憂悲苦惱滅。由是因緣滅則大苦縕滅故。令有情獲得淸淨。如是名爲緣滅理趣。若菩薩於彼如是了知。是名爲入甚深理趣。非諸聲聞緣覺能於雜染得淸淨者。此是諸佛如來境界。若菩薩以佛威神加持之力。則能於此隨分覺悟。復次甚深者名薩迦耶。薩迦耶淸淨故一切法淸淨。何以故。此薩迦耶推求根本無所得故。其無所得則爲甚深。諸佛於我皆無所得。我本淸淨如我淸淨一切法亦淸淨。以何因緣而名淸淨。謂彼諸法本來不生。無所起滅故名淸淨。復次無暗無明無阿賴耶。眞實勝義名爲甚深。彼無眼滅。乃至亦無意滅。無有境界。是無境界則是眞實。第一義諦名爲甚深。亦無心意執著。勝義以難測難見不可覺故。於此諸類甚深法理。但以假名隨順世諦。於他有情分別顯示。是爲菩薩得入甚深佛法理趣一切聲聞緣覺難測。善男子云何菩薩。入緣起善巧智遠離一切邊見。善男子緣起者無所緣是緣起。無事無成就是緣起。無常苦無我寂靜是緣起。無我無有情無命者無養育。無補特伽羅無人無儒童是緣起。無生無起是緣起。無所有無功用空無相寂靜無所行無戲論。是故名無戲論法如是生是爲生。如是滅是爲滅。復次無我無有情無壽命無養育。無補特伽羅無人無儒童。則無有法可爲緣生。於彼無我主宰名故。譬如艸木墻壁影像。一切諸法亦復如是。如外諸法之所生時。生無所有。滅時滅無所有。內法亦爾。生時生無所有。滅時滅無所有。除緣起法無實所生。闕緣無滅。如是相應則一切邊見悉皆離也。云何邊見。邊見者名斷名常。生時不生壞時不壞。無生無壞於斷常邊自然淸淨。自淸淨故於諸邊見皆得淸淨。善男子是爲菩薩入緣起善巧智遠離邊見。善男子云何菩薩。以如來印印於眞如。不間斷善巧智。善男子如來印。印者不間斷印。無生無轉無所取無動無所動。一切世間人天阿修羅。無所傾動。何以故。世間人天阿修羅。以彼印印。如是如來印。究竟不生印。究竟空性印。究竟無相印。究竟無願印。究竟無爲印。究竟離欲印。究竟眞如印。究竟實際印。究竟虛空印。善男子譬如空中印無所現。如是如來印。於五眼而不現於光明之相。以自相印而印之。故乃至如來於一切法施設言說。皆以如來印印之。是爲施設。彼所有識及境界法皆是作法。安立而於彼法。不作種種安立之相。以眞如印印之。無有間斷。云何於眞如間斷。若分別諸法見上中下名爲間斷。若於諸法無所分別名無間斷。復次於多分別而生分別。於彼眞如無能壞亂。譬如有情於空中行。而彼虛空無有破壞。如是一切有情於眞如中。行而彼眞如無有斷壞。菩薩如是由以智故。於色於法以眞如印印之。不於眞如間斷破壞。是爲菩薩以如來印。印於眞如不間斷善巧智。

善男子云何菩薩。入於法界甚深理趣。見一切法與諸法界。互相周徧平等一性。法界者亦名離欲界離一切塵故。亦名不生界無聚集故。不相違界本無生故。無往界無等故。無來界無礙故。無住界不生起故。如如界三世平等故。無我界本來淸淨故無。壽者界由勝義故。無了別界無所住故。無阿賴耶界無染污故。無生起界性決定故。如虛空界。性淸淨故。如涅槃界無戲論故。如是名爲入法界理趣。若菩薩入如是理趣。凡所演說一一語言。皆與法界理趣互相周徧。卽知欲界法界無二無別。復次欲性法界嗔性法界無二。嗔性法界癡性法界無二。癡性法界煩惱性法界無二。煩惱性法界欲界性法界無二。欲界性法界色界性法界無二。色界性法界無色界性法界無二。無色界性法界空性法界無二。空性法界眼界性法界無二。眼界性法界色性法界無二。色性法界眼識界性法界無二。眼識界性法界乃至意界性法界無二。意界性法界意識界性法界無二。意識界性法界蘊界性法界無二。蘊界性法界地水火風界性法界無二。地水火風界性法界空性法界無二。乃至八萬四千法蘊行一切法法界無二是爲。一切法法性界若菩薩由平等智入如是法界。則能見一切法平等性理趣。善男子是爲菩薩入法界理趣。

善男子云何菩薩。意樂堅固猶若金剛。住此大乘無有傾動。善男子菩薩成就十二種法。意樂堅固猶若金剛。不爲人天世間所壞。云何十二。所謂菩提心。意樂增上意樂不壞故。於施戒忍精進禪定般若不壞故。大慈大悲不壞故。四攝法不壞故。成熟有情不壞故。淨佛國土不壞故。不厭患生死不壞故。無厭足善根不壞故。爲莊嚴相好設無遮施會不壞故。爲護正法棄捨身命不壞故。所有善根回施一切有情不壞故。積集一切佛法不壞故。善男子若菩薩。於如是法修習不壞。當知爾時名爲成就堅固金剛不壞意樂。如金剛寶能摧諸寶自體不壞。如是菩薩成就堅固意樂。能摧一切有情煩惱隨眠而自體不壞。善男子是爲菩薩成就金剛堅固意樂。於此大乘無有傾動。善男子云何菩薩於自境界。淸淨如佛境界。善男子佛境界者無有境界。離於境界一切淸淨。彼菩薩由自境界及佛境界悉淸淨故。而淨眼境界卽佛境界。亦無佛境界。及眼境界。無近無遠。何以故。遠離境界。與佛境界。亦無遠離境界及眼境界。其耳境界卽佛境界。亦無佛境界無有遠近。何以故。遠離境界與佛境界。亦無遠離境界及耳境界。其鼻境界卽佛境界。亦無佛境界無有遠近。何以故。遠離境界與佛境界。亦無遠離境界及鼻境界。其舌境界卽佛境界。亦無佛境界無有遠近。何以故。遠離境界與佛境界。亦無遠離境界及舌境界。其身境界卽佛境界。亦無佛境界無有遠近。何以故。遠離境界與佛境界。亦無遠離境界及身境界。其意境界卽佛境界。亦無佛境界無有遠近。何以故。遠離境界與佛境界。亦無遠離境界及意境界乃至蘊處界十二因緣。亦復如是。善男子若菩薩入佛境界。遠離境界一切境界。若自境界淸淨平等。是卽名爲入佛境界。如是六種境界所有影現。彼皆入於諸佛境界。不生取著悉遠離故。如是如來境界無有染礙。一切境界不染不礙亦復如是。善男子如是解者。是爲菩薩成就隨入佛界淸淨自界淸淨。

善男子云何菩薩。獲得陀羅尼無忘法行。善男子菩薩。應於此陀羅尼修持作業。云何修持。善男子有三十二種修陀羅尼法。所謂求法故。愛樂法故。法苑樂故。隨法流故。隨順法故。尊上法故。承事供養多聞者故。常於和上及阿闍梨。無有我慢恭敬供養故。求法無厭故。於教授者隨順不逆故。於說法者敬愛如佛不求其短故。於所聞法悉皆受持故。不懈怠故。於法不吝故。所行法施無悕望故。於所聞法如理作意故。於所聞法善觀察故。求於多聞無齊限故。常於梵行無休息故。常樂遠離心寂靜故。常勤修習六隨念故。於六染法常棄捨故。於六和敬恆不捨故。於一切有情起無礙心故。於緣生法修順忍故。於三脫門作意觀察不驚怖故。不捨聖種杜多功徳故。護持正法心無下劣故。觀於眾生起大悲故。求於正法不惜身命故。修大智行離愚惑故。成就有情不懈倦故。如是名爲修陀羅尼無忘失業。復次善男子。若菩薩得是陀羅尼已。於佛所說悉能徧持令不忘失。謂所聞法無有忘失。以念不忘。以捨覺悟以慧照了。入於一切無盡文字。得諸言音隨類善解智。得無礙辯演說無滯智。於了義經入理趣智。不了義經入理趣智。入於世俗無盡說智。入於勝義不斷說智。於正斷精進得無退智。於四神足起遊戲智。於諸根中得差別智。於諸力中得無動智。於七覺支得開悟智。於八聖道得入理智。於奢摩他得心住智。於毗缽捨那得法決擇智。於智解脫得隨順智。於諸辯說得深入智。於諸神通得生起智。於諸波羅蜜得分別智。於四攝法得隨機智。於諸音聲得語路智。於決定法得決擇智。於諸經義得無間斷智。於諸文字得無盡智。於諸有情得歡喜智。於求法者得稱根說法智。於佛所說得念總持智。於一切文字得入詞句智。於諸垢淨得如實覺智。於諸業緣得悟果報智。於一切法得光明無翳智。是名陀羅尼。得陀羅尼平等身語心者。能雨無盡法。能息諸煩惱。能生一切諸佛法故。由得此陀羅尼甚深理故。常無忘失。是故名爲菩薩得陀羅尼無忘法行。善男子云何菩薩。獲得如來加持無礙辯才。善男子若菩薩常蒙如來之所加持。得二十四種無礙辯才。云何名爲二十四種。所謂迅疾辯利捷辯。無礙辯無滯辯。善詞辯甚深辯。間錯眾音辯勝妙莊嚴辯。無沈沒辯無畏辯。種種偈贊辯修多羅緣起本事辯。能摧伏他辯說差別無盡句辯。顯現微妙辯端嚴威徳辯。說法無間辯天眾莊嚴辯。斷諸疑惑辯世出世法辯。不錯失辯慈悲喜捨悅可眾心辯。宿命通辯佛所加持辯。善男子如是二十四種辯。修二十四種業而得成就。何者二十四種業。所謂不逆師長教誨故獲迅疾辯。往來無諂故獲得利捷辯。離諸煩惱故得無礙辯。不好雜住故得無滯辯。不離間語故得善詞辯。悟緣生故得甚深辯。以種種施故得間錯眾音辯。嚴飾如來塔廟故得勝妙莊嚴辯。不捨菩提心故得無沈沒辯。善護戒蘊故得無畏辯。施種種幢幡鈴蓋故得說種種偈贊辯。承事恭敬種種捨施諸師長故得說修多羅緣起本事辯。不逼惱貧匱有情故得能摧伏他辯。施無盡寶藏令他入法故得說差別無盡句辯。所說眞實無粗獷故得顯現微妙辯。不輕毀尊教及離間他人故得端嚴威徳辯。於自得法住持故得說法無間辯。不謗毀他以歡喜心施所愛物故得天眾莊嚴辯。於法不師拳如聞說故得斷一切疑辯。觀於一切皆如師長不加逼惱施病者藥故得世出世法辯。不求他過常自省察故得不錯失辯。以平等心觀諸有情置涅槃道不著一切利養恭敬及名聞故得慈悲喜捨悅可眾心辯。善言柔軟如說修行心無濁亂故得宿命通辯。不謗大乘不樂小乘悲湣有情故得佛所加持辯。是名成就二十四種辯才之業。復次令他有情。到究竟故。名爲辯才。於他住持。能警覺故。名爲辯才。於他歡喜意相續故。名爲辯才。於他有情說隨心智故。名爲辯才。善男子成就如是法功徳智。是爲菩薩獲佛加持無礙辯才。善男子云何菩薩於生死中而得自在。善男子菩薩成就十二種法。於生死中而得自在。云何十二。所謂遠離惡友故。親近善友故。於佛所許見淸淨故。戒蘊淸淨從三摩缽底起於智慧方便而雙運故。獲不退神通故。觀諸法無生故。爲滿本願於生死中而受生故。觀於有情起大慈故。以大悲定觀察諸法如幻化故。知一切法不生滅故。於如夢性法不虛妄法如實觀察故。以佛世尊威神加持或現生死而不染生死故。是爲十二。若菩薩成就此十二法。能於無量阿僧祇所生之處。示現受身廣大利益一切有情。善男子如是一切從二種根之所建立。所謂神通智及大悲根。如是名爲菩薩摩訶薩於生死中。獲於神通而得自在。

善男子云何菩薩。摧伏怨敵超越四魔。善男子若菩薩。以如幻智通達一切五蘊諸法皆如幻化。超越蘊魔。通達諸法本性淸淨超煩惱魔。通達緣起超越死魔。不退菩提心故超越天魔。復次菩薩如是觀故。能害所有障。於菩薩一切魔業魔不得便。何謂魔業。謂愛樂小乘是爲魔業。不護菩提心是爲魔業。於諸有情簡別行施是爲魔業。樂求生處而持禁戒是爲魔業。爲求色相而修忍辱是爲魔業。作世間事相應精進是爲魔業。於禪味著是爲魔業。以慧厭離於下劣法是爲魔業。在於生死而有疲倦是爲魔業。作諸善根而不回向是爲魔業。厭離煩惱是爲魔業。覆藏已過是爲魔業。憎嫉菩薩是爲魔業。誹謗正法是爲魔業。背恩不報是爲魔業。不求諸度是爲魔業。不敬正法是爲魔業。慳惜於法是爲魔業。希利說法是爲魔業。離於方便成就有情是爲魔業。捨四攝法是爲魔業。毀破禁戒是爲魔業。輕持戒者是爲魔業。順聲聞行是爲魔業。順緣覺乘是爲魔業。要求無爲是爲魔業。厭離有爲是爲魔業。心懷疑惑不利有情是爲魔業。所聞好疑不善通達如理作意是爲魔業。好懷諂誑假示哀湣是爲魔業。粗獷惡罵是爲魔業。於罪不厭是爲魔業。染著自法是爲魔業。少聞便足是爲魔業。不求正法是爲魔業。樂求非法是爲魔業。於障蓋纏不樂對治是爲魔業。不淨心口是爲魔業。忍沙門垢是爲魔業。善男子如是乃至好行十不善業。捨於善法。如是一切悉爲魔業。若菩薩成就四法。而能超越。云何爲四。所謂不忘菩提心故。勤修六度不放逸故。住於善巧智成就有情故。住甚深理護持正法故。善男子菩薩若與此法相應。決定能摧諸魔怨敵。是爲菩薩超出四魔。

善男子云何菩薩。積集無量福徳資糧。爲諸有情作所依止。善男子若菩薩於一切有情。起同體大悲住於禪定。見來求者悉皆捨施以福無盡得於寶手令他受用。意樂淸淨心如平地離於髙下。有所悕望丰饒利益。戒淸淨故得心無著善護諸根。復能成辦一切施會。得陀羅尼成就辯才。以如是等積集善根。回向菩提普施有情。如外四大一切世間依住。如是內四大爲一切有情依住。菩薩作是思惟。我所積集一切善根法智善巧。無有一法不與有情而爲依住。是爲菩薩獲得無量福徳資糧。爲諸有情作所依住。

善男子云何菩薩。出無佛世爲諸有情而作佛事。善男子若菩薩。爲出生處非處智故修十力業。爲出生漏盡智故修四無畏業。爲出生三十無礙智修十八不共法業。爲出生得佛眼光明故修五眼悉知業。爲出生一切神通故修宿命業。爲獲成就滿足菩提故修具足一切善法。斷身口意諸煩惱業。爲出生相好莊嚴故修集一切福資糧業。爲出生十地得灌頂一切佛法故修集一切智資糧業。如是善男子若菩薩。具修如是業已。於無佛世能爲有情廣作佛事而成就之。

善男子云何菩薩。獲得海印三摩地。不染一切有情心行。善男子以何因緣名爲海印三摩地。如贍部洲諸有情等若干色類。皆於海中而現影像故名大海。如是若干有情一切心色之類。乃至音聲彼諸影像。皆於菩薩心海中現。是故名爲海印三摩地。譬如大海同一醎味。菩薩一味法解脫智亦復如是。譬如大海不越潮限。菩薩觀時非時故不越成菩提時。坐於道場亦復如是。譬如大海不宿死屍。菩薩不與一切習气煩惱及聲聞緣覺心俱亦復如是。譬如大海容納萬流不增不減。菩薩容受一切諸法無有增減亦復如是。譬如大海其廣無涯。菩薩慧用無邊亦復如是。譬如大海深難得底。菩薩智海一切聲聞緣覺難測亦復如是。譬如大海能作。無量世界依止。菩薩作諸有情依止亦復如是。善男子是爲菩薩善入海印三摩地已。不染一切有情心行。

善男子云何菩薩。得無染著心如虛空風無有障礙。善男子若菩薩。於一切法遠離見纏心無所著。譬如大風於虛空中無所染著。如是菩薩於一切法心無所著亦復如是。是爲菩薩得無染著。心如虛空風無有障礙。

大集大虛空藏菩薩所問經卷第三

丙午歲髙麗國大藏都監奉敕雕造

大集大虛空藏菩薩所問經卷第四

開府儀同三司特進試鴻臚卿肅國公食邑三千戶賜紫贈司空謚大鑑正號大廣智大興善寺三藏沙門不空奉詔譯

善男子云何菩薩善知軌儀。修行離暗獲得光明。不隨他緣得自然智。速到大乘一切智智。善男子若菩薩。於彼所行軌儀一切諸行。不退不動獲得光明。名爲正法自智光明。亦名於法無障礙智。能離於暗獲得光明。不隨他緣得自然智。何以故。彼菩薩住自然智光明之時。於他有情及於此法。照了決定。不隨他緣。速疾能證薩婆若智。爾時世尊說伽陀曰。

已脫諸見之智者

於生死中具福徳

住於瑜伽離諸相

回向菩提無盡處

應具一切智資糧

無邊智慧虛空性

無色無相亦無法

則能滿足一切智

應念佛身勝生子

於彼心意不散動

不取色相及種姓

是故名爲念如來

法體遠離於諸欲

湛然寂靜常無相

若能遠離於所緣

是故名爲眞念法

無爲無染常解脫

是故名爲念僧伽

一切資緣諸事物

悉能捨施無所著

無思淸淨無分別

是故名爲念於捨

無爲尸羅無諸漏

離身語意不流轉

不生三有無所依

是爲正念無漏戒

淨居諸天體無垢

及住兜率紹法王

應念如是淸淨天

不久我常亦如彼

若持諸佛之正法

不應執著煩惱事

於法非法皆解脫

如是能持諸佛法

如佛所得菩提相

受持法者亦復然

若知本際無有塵

是則名持諸佛法

由我淨故有情淨

法淨智者隨行之

智諸有情心性淨

以如是行而成就

不作斷滅有情界

亦不見彼有增減

爲說斷除顚倒見

化無量眾令淸淨

應說世間諸境界

不異如來之境界

佛之境界如虛空

世間之境亦如是

一切語言及文字

悉皆猶如空谷響

中間無有所聞者

如是知已獲總持

受持修習及讀誦

盡能宣說法理趣

無我無人無法相

如是安住陀羅尼

能持一切諸佛法

善說聞者皆歡喜

正念不離三摩地

由此決定於總持

於法不動無散心

亦於諸法無疑惑

譬如龍王降大雨

彼人說法亦復然

無著無縛無障礙

能說千億俱胝典

於諸有情無法想

彼得辯才勝功徳

承佛威神說妙法

千俱胝劫常無礙

令諸有情心歡喜

安住辯才佛功徳

若知一切法理趣

體性皆若於虛空

無入無命無壽者

彼卽名持佛正法

有情本性皆圓寂

究竟諸法悉無生

是忍境界無垢淨

得此名爲不放逸

見於諸蘊皆如幻

則見諸法眞實性

知於六處如空邑

是則能超於蘊魔

譬如空中起浮雲

一切諸惑亦如是

常於正理勤觀察

彼則能超煩惱魔

若知無生常不生

則知寂滅亦無滅

法無過去未來世

決定不爲死魔侵

於法無動亦無思

不住菩提無覺想

無我無人起悲濟

是降天魔之眷屬

見於識智二平等

不住無爲及有爲

心如幻化知世間

是名勇健難摧伏

於此彼岸無所著

說法修習相應者

拔濟有情無人想

是名菩薩之導師

觀察三有如曠野

亦如空性不變異

無路無人無拔濟

是爲說法大商主

善說有無眞實法

了法本來常淸淨

悲與寂滅理相應

是名菩薩導師者

前後流轉心相續

如此二心不和合

了知流注心體性

是名菩薩之勇健

知諸法性本淸淨

猶如虛空如水月

不著一切諸煩惱

是淨薩埵常稱贊

若知一法同諸法

如幻陽炎無所取

虛妄空寂不常恆

彼人不久成眞覺

說此決定法門時。七萬二千那庾多天人緊那羅摩睺羅伽等。皆發無上正等覺心。三萬二千菩薩得無生法忍。於此三千大千世界。六種震動大光普照。百千諸天雨種種花奏諸伎樂以鄔馱南而共贊嘆。此諸有情。已爲如來法印印之。若有聞此法門。能生勝解受持演說。如法修行一切智者。於此佛剎皆應禮敬以自莊嚴。所以者何。由佛世尊出興於世。演此祕密決定法門。令我等聞。非余有情所聞見故。

爾時大虛空藏菩薩。從佛世尊聞說是已卽時獲得六無垢淸淨三摩地門。以價直三千世界摩尼寶网。覆於佛上而爲供養。一心合掌作如是言。如來今者以無礙智。觀察一切有情根性前後善巧。宣說無障礙法甚深理趣。由此眾會皆大歡喜贊嘆大乘。時十方世界所來集會諸菩薩等。復放光明皆言由於如來說如是法門。令我等聞深生慶幸靡不歡喜。

爾時會中有菩薩摩訶薩名曰迅辯。白大虛空藏菩薩言。正士汝名虛空庫藏。而汝豈以虛空爲庫藏那。虛空藏菩薩言。善男子我亦是虛空亦是庫藏。迅辯菩薩言。善男子我願見汝虛空庫藏差別之相。虛空藏菩薩言。善男子如汝之心所思惟物。我令空中爲汝雨之。迅辯菩薩言我昔。曾見亦優波羅吉祥如來蓮花莊嚴世界。彼有蓮花名曰一切光明徧照。其量廣於一俱盧捨。有多千葉香潔柔軟。猶若迦止栗那綿。身觸之時受極快樂。其香芬馥徧於無量百千世界。彼中菩薩聞香見花卽皆得定。惟願仁者於此眾會而雨是花。時迅辯菩薩。一心淨意。未久之間於是大虛空藏菩薩以大威神加持力故。卽於空中雨如是花。時此會眾見是花已。各各獲得愛樂花三摩地。從定出已異口同聲。贊大虛空藏菩薩言。善哉善哉。正士由汝加持智力故。令一切有情悉皆獲得如是之力。

爾時眾中復有菩薩名寶莊嚴。白大虛空藏菩薩言。大士惟願爲我及諸有情。於虛空中雨細粖金。所言未訖卽有無量粖金。從虛空中如雨而下。寶莊嚴菩薩復言。願於空中雨一切寶。所言未訖卽於空中。有無量無數種種名種種色種種摩尼之寶如雨而下。所謂金銀頗胝迦。吠琉璃碼瑙赤珠牟娑羅藏寶。吉祥藏寶髻娑羅無垢光寶。月光寶日光寶照曜寶珠勝光寶。贍部光寶火光寶。硨磲璧玉珊瑚帝靑寶。徳藏寶寂靜光寶澄淸濁水寶。不壞光明寶建立眼寶。旋轉寶釋迦楞伽寶。勝寶大勝寶。威徳熾盛寶吉祥藏王寶。金剛蕊寶世光寶。光味寶持光半月寶。贍部檀寶贍部洲光寶。千光寶矩火光寶。勝莊嚴寶息熱寶。無熱惱寶除病寶。淨眼寶淨耳鼻舌身意寶。照曜支寶照曜寶。靑光寶黃光寶。頗威迦寶白頗胝迦寶网寶。以要言之餘如是類。無量之寶悉皆雨之。如是無邊眾寶名字。若於一劫不可說盡。

爾時復有時王菩薩。白大虛空藏菩薩言。大士此娑訶世界。有無量受苦有情。貧匱饑餓無諸飲食。著破獘衣復有裸形。及諸餓鬼露體饑渴被髮覆身。常思所棄涕唾膿血。爲如是類願生憐湣。雨以衣食而充濟之。時虛空藏菩薩。以加持力卽於虛空。雨種種飲食異類衣服。百千色相無量無邊不可算數。上妙細軟過於迦止栗那綿。身觸之時受極快樂。於此三千大千世界。一切貧匱孤露有情及諸餓鬼。蒙此飲食勝妙衣服悉皆充足。

爾時會中復有菩薩名曰醫王。白大虛空藏菩薩言。大士今此世界。無量有情嬰諸疾病。復無眷屬所能瞻視。以病纏綿受大苦惱。願爲此等諸有情類。雨上藥艸令彼患者悉皆除愈。所言未訖。卽時虛空雨於無量甘露妙藥。由此藥故一切病者服皆除差。復有菩薩名摧惡趣。白大虛空藏菩薩言。善男子願以大悲。息三惡趣受諸劇苦一切有情。所言未訖。卽於空中出大光明。照捺落迦傍生鬼趣。彼諸有情皆息眾苦得受安樂。又於虛空雨眾花鬘塗香末香。幢幡傘蓋燈濁音樂。奴婢妻妾童子婇女。象馬車乘宅舍。城郭村邑聚落國土。宮殿樓閣花園窗牖牀榻。珍寶輦輿四牛十六牛。乃至千牛所駕之車。悉於虛空如雨而下。皆由大虛空藏菩薩加持力故。復告眾言。善男子汝等皆取如是等物隨用捨施。當令滿足檀波羅蜜。復有菩薩名戒莊嚴。白大虛空藏菩薩言。善男子汝已雨於檀波羅蜜。何不復雨戒波羅蜜。所言未訖。卽時十方諸佛及諸菩薩。皆共贊嘆戒波羅蜜莊嚴功徳。如是贊嘆戒功徳聲從空中出。如是贊嘆忍辱精進禪定智慧莊嚴功徳。所出之聲亦復如是。又聞諸佛菩薩百千詞句。稱贊諸法無增無減。由此法音警覺三千大千世界。令無量無數有情。修學三乘而得成就。

復有菩薩名普徧光明。白大虛空藏菩薩言。汝虛空庫藏。爲惟於此世界中現饒益有情。爲復亦能於余世界現汝斯事。

爾時大虛空藏菩薩。告普徧光明菩薩言。善男子汝獲無垢妙淨天眼。當觀十方諸佛世界。爲見何物說是語已。時普徧光明卽以天眼。觀見十方無量阿僧祇世界。所雨寶物飲食衣服。一如此界無所減少。又聞空中所說一切微妙法音亦不增減。

爾時普徧光明菩薩。見是事已深生奇特嘆未曾有。以鄔馱南稱贊大虛空藏菩薩。不可思議難可測量。而能頓於一切世界。現如是等種種寶物。惟願以佛威神之力及於仁者加持之力。令此眾會及余世界一切有情。普皆得見如是眾寶。普皆得聞虛空法音。爾時大虛空藏菩薩。卽如其言更雨如是種種諸寶。皆令此會及他方國土一切有情。悉皆得見各各皆發無上正等菩提之心。

爾時王捨大城有五百女人。共詣大虛空藏菩薩所。到已白言。我聞正士能滿一切有情所願。然今我等夫主並死不知所趣惟願大士示我令見。

爾時大虛空藏菩薩。以威神力故。卽爲五百女人。各各現其本夫形狀住菩薩前。時虛空藏告諸女言。姊妹當觀此是汝等本夫。以不彼諸女等各見本夫。悲喜交集。時彼丈夫各自隨逐是諸女等還歸本家。七日之中爲女說法令得成就咸發無上菩提之心。住不退轉。時五百女相共來詣大虛空藏菩薩之所。一心同聲以伽陀贊曰。

我等今知是法相

猶如幻化虛空性

而爲我等示現夫

今我成就最勝業

以是諸法皆變化

本空無心無所動

由此通達無漏法

永不隨逐諸煩惱

是故皆發菩提心

願欲拔濟有情類

蒙爲我等授記莂

當得成佛度有情

同名善調之如來

廣於後世修諸行

我等獲斯妙法雨

是故稱贊大導師

爾時復有五百丈夫被賊欲害。卽聞空中聲曰。汝等當知有菩薩名大虛空藏。能於怖畏諸有情類施於無畏。汝等應當歸依稽首必無所害。時彼諸人以恐怖故。皆共一心異口同聲作如是言。南無大虛空藏菩薩。作是語時虛空藏菩薩。化五百人從虛空下。住彼人前告諸賊言。是等貧匱何用害爲。寧殺我等。今當與汝衣服瓔珞所須之物。令無所乏勿斷彼命。時彼諸賊卽殺化人。其五百人咸離怖畏泰然安隱。皆共往詣大虛空藏菩薩之所。恭敬合掌頭面禮足作如是言。我等今者皆從大師得全性命故來頂禮。莫知所報廣大之恩。惟願爲我說微妙法。當共受持成二利行。

爾時大虛空藏菩薩告言。善男子汝等今者旣無所懼。各各宜發阿耨多羅三藐三菩提心。則得自利利他成就。說是語已彼等一時。皆發阿耨多羅三藐三菩提心。卽以上妙衣服價直百千。奉虛空藏菩薩以申供養。如是供養虛空藏菩薩已。卽爲供養一切諸佛。爾時世尊悉與彼等授於記莂。於當來世過無量劫。修菩提分法已。當得成佛。同號無怖畏如來多陀阿伽度阿羅訶三藐三佛陀。

爾時舍利子白大虛空藏菩薩言。善男子汝得此虛空庫藏已來。經今幾何不枯不竭。周給一切無有窮盡。虛空藏言。大徳於意云何。豈有虛空而竭盡耶。不也大士。虛空藏言。如是大徳舍利子。虛空自性無盡。我今所有善根功徳亦復如是。所以者何我爲菩提。於無量劫積集無量無邊善根。悉皆回向如彼虛空無有窮竭。是故周給不竭不盡。如汝所言而此空中施設庫藏經幾何者。乃至我發菩提心來。空中庫藏久近如是。時舍利子復言。汝發菩提心復經幾時。答曰如佛世尊知其近遠。舍利子卽白佛言。世尊此虛空藏菩薩。發菩提心經幾許時。佛言善男子我若具說。人天聞者皆生疑惑。舍利子言。善哉世尊。惟願垂慈爲我開示。又此會中有無量眾皆共渴仰。願爲解說令得淨信。

爾時佛告舍利子。譬如恆河沙數世界所有微塵。一一微塵復爲一劫。如是塵劫爲一洛叉。復有無量那由他洛叉微塵劫。盡是微塵所有劫數。彼虛空藏發於無上正等覺心。經爾所時。舍利子復白佛言世尊。彼虛空藏初發心時。所遇如來名字何等佛。告舍利子。彼時如來出現於世。名一切勝願寶威徳王如來應供正徧知明行足善逝世間解無上士調禦丈夫天人師佛世尊。世界名現一切佛剎。劫名寶莊嚴。舍利子彼現一切佛剎世界。所有功徳莊嚴成就。我以劫壽說不能盡。舍利子彼佛世尊所坐道場。周千世界。復有超過數量諸菩薩眾。以爲眷屬。舍利子彼時世界有轉輪王。名一切天灌頂王。於三千大千世界。彼王復有不可思議寶藏有三萬六千子。悉皆化生有大威徳。彼佛世界乃至無有女人之名。舍利子彼佛世尊壽百千劫。其一切天灌頂王。於四十中劫承事彼佛。一日之中用千俱胝上妙資具。積髙須彌以爲供養。所積福聚不可思議。其王諸子及諸眷屬。皆發阿耨多羅三藐三菩提心舍利子彼時一切天灌頂王莫作異觀今虛空藏菩薩是。

爾時舍利子白佛言。甚奇世尊。此大虛空藏菩薩。被不可思議甲冑。乃至久遠住於大乘。能證如是威徳法行。佛言舍利子。是大虛空藏菩薩。所供養佛超過無量恆河沙數。於彼佛所淨菩提心。恆河沙數佛所菩提心淨則意樂淨。恆河沙數意樂淨則加行淨。恆河沙數加行淨則增上意樂淨。恆河沙數增上意樂淨則檀波羅蜜多淨。恆河沙數檀波羅蜜多淨則尸羅波羅蜜多淨。恆河沙數尸羅波羅蜜多淨則忍辱波羅蜜多淨。恆河沙數忍辱波羅蜜多淨則精進波羅蜜多淨。恆河沙數精進波羅蜜多淨則禪那波羅蜜多淨。恆河沙數禪那波羅蜜多淨則般若波羅蜜多淨。恆河沙數般若波羅蜜多淨則方便波羅蜜多淨。恆河沙數方便波羅蜜多淨則一切有情無礙心無礙光淨。恆河沙數有情無礙心無礙光淨則大慈淨。乃至大悲大喜大捨大神通智淨則身語心淨。由恆河沙數心淸淨則一大人相淨。如是廣說三十二大人相乃至一切大人相善根淨則虛空庫藏淨。舍利子由如是故。此虛空藏菩薩。能於空中示現一切菩薩之行。舍利子譬如虛空無有窮盡。善男子如是菩薩一切願行淸淨無盡亦復如是。是故名爲虛空庫藏。說是法時會中有一萬菩薩。獲得無盡財寶於虛空庫藏滿足願忍。

爾時會中復有菩薩名曰法王。白大虛空藏菩薩言。我願從空中聞妙法音。虛空藏言善男子汝極生恭敬。心住虛空作大師想。我當令汝聞妙法音。爾時法王菩薩。並諸大眾一心合掌。向空禮敬瞻仰而住。以虛空藏菩薩加持力故。卽於空中出伽陀曰。

心意與諸法

皆如於虛空

我今說少分

汝等次第聽

虛空無髙故

下亦不可得

諸法亦如是

其性無髙下

虛空無有生

滅亦無所得

諸法亦如是

生滅不可得

空中無損減

復無增益性

諸法如虛空

平等無增減

空中無有暗

亦無於所染

心性亦如是

無暗亦無染

譬如日月光

虛空無愛染

心亦同虛空

無愛亦無染

譬如於虛空

鉾槊無傷損

菩薩觀眾苦

亦無憂懼心

如空雨甘露

虛空無愛悅

菩薩於名利

不生染愛心

毀譽空不動

苦樂心恆靜

大地𨿽搖動

虛空性常住

菩薩於世法

遠離分別心

如空火不燒

菩薩惑無染

虛空離生滅

法界無去來

眾色現於空

諸法依心住

空無色非色

心性亦復然

虛空惟假名

心意識如見

如空無邊故

智者徳如斯

猶空迹難成

菩提行無相

虛空無前際

五蘊性亦然

過現四大空

未來亦如是

如劫燒空界

難滿諸有情

五欲流注心

難滿亦如是

佛說大法句

離欲出世間

教法廣無涯

如空無所得

了知眞實法

不壞不住性

知性卽無性

正見住實際

聲性空無有

言說性亦然

法體本無言

無聲亦無說

諸法如幻炎

夢影響皆空

寂靜無比方

引導故爲諭

法無相說相

能所相皆無

菩薩了眞如

如空無所得

無著無所有

無覺無戲論

不度有情故

如性爲菩薩

有情本涅槃

聞此不驚怖

被勇猛甲冑

名住菩提者

猶如於幻師

害多幻化眾

實無有所害

所度生亦然

幻化及有情

諸佛法亦爾

若悟同一性

無自性爲性

虛空藏菩薩

得虛空庫藏

充足諸有情

此藏無窮盡

無邊功徳聚

得此淸淨藏

汝觀諸法性

其性無移動

應知一切法

因緣和合生

由此無有窮

法藏難思故

世尊常演說

四種法無盡

有情及虛空

菩提心佛法

如諸世間物

可說有窮盡

無物無所盡

是故說無盡

究竟滅盡法

盡法無所盡

無盡無不盡

是故說無盡

若人聞此法

名菩薩覺悟

則知如是人

速住菩提道

爾時大眾聞是伽陀已。卽於會中有八千菩薩得無生法忍。一萬二千天子住虛空中。發於阿耨多羅三藐三菩提心。

大集大虛空藏菩薩所問經卷第四

大集大虛空藏菩薩所問經卷第五

開府儀同三司特進試鴻臚卿肅國公食邑三千戶賜紫贈司空謚大鑑正號大廣智大興善寺三藏沙門不空奉詔譯

爾時眾中。有菩薩名常希奇。從座而起白世尊言。未知此聲從何而出。佛言善男子。汝當問彼大虛空藏菩薩。當爲汝說。爾時常希奇菩薩。卽白大虛空藏菩薩言。大士我今不知如此法聲從何而出。惟願仁者爲我說之。虛空藏菩薩言。善男子於意云何。彼谷中響從何而有。常希奇菩薩言。因於他聲之所顯出。虛空藏菩薩言。善男子彼之谷響爲是身耶爲是心耶爲是色耶爲是聲耶。可實有不。不也大士。響無自體因聲顯發豈有實耶。善男子響旣不實因聲而有。如是虛空所出法聲亦復如是。從不思議智之所顯。由心攝持自空而出故有流轉。非卽流轉能顯其聲。善男子。汝觀因緣和合所作甚深之理。依因感果亦無因果性不流轉。而此二法無自性故無作者故。若知因緣不能感果。則了諸法本無和合。所以者何如世尊說。若知雜染是則淸淨。不斷雜染亦自淸淨。何以故。煩惱自性本淸淨故。如此二法名施設句。所謂雜染及以淸淨。依勝義際所建立故。勝義際中雜染淸淨皆不可得。勝義際者名爲無際。卽彼無際名爲實際。是實際卽空際。是空際卽我際。是我際卽一切法際。若知一切法際空際寂靜際極寂靜際所有際門。則於一切諸法。無所取著獲無礙智。爾時舍利子。問常希奇菩薩言。善男子汝以何故名常希奇。答曰大徳舍利子我於一切法。常勤精進生希奇心。樂欲滿足而不能解。又於一切菩薩之行生希奇心。當願入於一切有情心行之智而不能解。願於一切煩惱魔業令不得便而不能解。是故於法常生希奇。由此因緣名常希奇。爾時長老舍利子白佛言。甚奇世尊。而此正士辯才如是明了。一切諸佛之法無所染著。所說之法亦不取著。爾時會中有菩薩名寶吉祥。白大虛空藏菩薩言。善男子惟願爲我說三摩地。我當如說而修行之。時大虛空藏菩薩告寶吉祥菩薩言。善男子有三摩地名爲菩薩淸淨意樂。能除道障詣菩提故。有三摩地名一切有情無礙光明。謂與有情作照明故。有三摩地名護自他。超越一切他惱害故。有三摩地名爲無垢。能令獲得心淸淨故。有三摩地名爲徧照。謂能增長諸善法故。有三摩地名爲端嚴。謂能獲得澄淨性故。有三摩地名爲髙廣。謂能獲得無見頂故。有三摩地名爲遠離。謂能調伏諸煩惱故。有三摩地名爲回旋。能右回旋入眞道故。有三摩地名爲退轉。能轉外道邪因見故。有三摩地名爲作樂。遊諸法苑受快樂故。有三摩地名到究竟。殖淸淨行到後地故。有三摩地名爲威徳。獲心自在無羸劣故。有三摩地名入平等。於諸有情心平等故。有三摩地名知作業。能隨所作知業果故。有三摩地名師子幢。能離怖畏身毛豎故。有三摩地名心勇健。能消一切煩惱魔故。有三摩地名芬陀利。於諸世間獲無染故。有三摩地名跛度摩。謂能獲得心莊嚴故。有三摩地名光莊嚴。能照一切諸佛剎故。有三摩地名善作業。謂能永害憎愛心故。有三摩地名幢莊嚴。謂能照耀諸佛法故。有三摩地名爲有炬。能照一切諸習气故。有三摩地名爲日燈。能離一切諸黑暗故。有三摩地名爲日旋。能觀一切有情心故。有三摩地名功徳藏。諸功徳法隨順轉故。有三摩地名那羅延。能伏一切他論難故。有三摩地名爲堅固。能獲金剛不壞身故。有三摩地名爲具堅。能超一切世間慧故。有三摩地名曼荼羅。能獲不退諸神通故。有三摩地名金剛場。謂能往詣菩提場故。有三摩地名金剛諭。善能穿鑿諸漏法故。有三摩地名爲具行。能知有情諸心行故。有三摩地名爲治地。能令遠離愛欲過故。有三摩地名爲摧壞。能令摧壞四魔怨故。有三摩地名日觀身。能觀一切色身相故。有三摩地名爲不﹝月﹡旬﹞。能令專注一境性故。有三摩地名入虛空。能淨一切精進心故。有三摩地名爲無諍。能超一切所緣境故。有三摩地名無垢輪。能轉淸淨妙法輪故。有三摩地名爲電光。能觀察心剎那壞故。有三摩地名善作勝緣。能速圓滿諸善法故。有三摩地名爲能淨。能斷一切不善法故。有三摩地名身莊嚴。能滿大人相隨好故。有三摩地名語莊嚴。梵音說法令眾喜故。有三摩地名心莊嚴。令諸善法不失壞故。有三摩地名爲無畏。能得堅固不退轉故。有三摩地名爲等施。於諸有情無簡別故。有三摩地名戒積集。令一切願悉滿足故。有三摩地名忍甲冑。能於身命無顧惜故。有三摩地名精進堅固。能獲速疾諸神通故。有三摩地名無量藏。能令梵王所攝伏故。有三摩地名無所有。令無色界有堪能故。有三摩地名爲髙幢。不爲有情所陵伏故。有三摩地名爲髙燈。善能觀察於十方故。有三摩地名爲慧炬。能摧一切障蓋纏故。有三摩地名爲海印。能現種種所作業故。有三摩地名無量旋。能斷一切諸惡見故。有三摩地名爲空性。能離一切諸相見故。有三摩地名爲無相。能斷徧計諸分別故。有三摩地名爲無願。善能淸淨諸願相故。有三摩地名爲不動。能害一切動意思故。有三摩地名具足音。能善獲得無礙辯故。有三摩地名爲徧持。能持一切所聞法故。有三摩地名爲淨念。能善受持諸佛法故。有三摩地名爲無盡。悉令有情生歡喜故。有三摩地名爲寶嚴。能令一切得寶手故。有三摩地名爲隨去。能隨有情獲心智故。有三摩地名知所趣。於有情趣令覺悟故。有三摩地名爲意入。能令心意皆淸淨故。有三摩地名爲法云。隨其勝解雨法雨故。有三摩地名爲念佛。能證甘露淸淨法故。有三摩地名爲念法。能證離欲諸善法故。有三摩地名爲念僧。令於佛法不退轉故。有三摩地名爲念捨。令於資具悉能捨故。有三摩地名爲念戒。建立諸佛法根本故。有三摩地名爲念天。令於淨法無過失故。有三摩地名入法界。知一切法互相入故。有三摩地名虛空性。令一切法悉無礙故。有三摩地名無生性。能令獲得無生忍故。有三摩地名類不類。於文句差別以善巧智悉能持故。有三摩地名妙說無垢印菩薩。由得此三摩地。一剎那頃。能以慧證大菩提故。善男子如是八十三摩地門。一一皆有五百三摩地門。以爲眷屬合集算計。成於四萬三摩地門。淸淨雜染。足爲八萬三摩地門。彼前後中際及無盡智。各有五百三摩地門。並淸淨雜染。合成八萬四千三摩地門。乃至如是爾所三摩地。爲爾所法鄡馱南。復成如來八萬四千差別法蘊。由彼有情八萬四千心行別故。善男子根本鄡馱南。令諸有情入佛智行生警悟故。復次一切佛智。入一切有情心行。所說法藏。無量無邊不可思議。非百千劫之所能說。我今於此三摩地門略說少分。說此法時會中有一萬六千菩薩。於三摩地門證無生法忍。八萬四千人天發阿耨多羅三藐三菩提心。爾時世尊贊大虛空藏菩薩言。善哉善哉善男子。快說如是三摩地功徳法門。顯揚如來微妙勝智。而此法門汝身自證。不由他悟。爾時寶吉祥菩薩白佛言。世尊以何因緣。虛空藏菩薩於如來所。能從虛空雨於眾寶。佛告寶吉祥菩薩言。善男子我念過去無量不可數劫。爾時有佛出興於世。號無垢炎無量光王如來應供正徧知明行足善逝世間解無上士調禦丈夫天人師佛世尊。世界名彌佉羅。劫名功徳光。善男子其彌佉羅世界。國土安樂人民熾盛。七寶爲地其平如掌。淸淨柔軟猶若迦止栗多綿。行隨觸時受勝快樂。閻浮檀金以覆其上。種種諸寶而爲嚴飾。界以八道寶樹行列。如他化天。隨所受用皆適其意。諸人天眾悉共居止宮殿樓閣。心念飲食隨意皆至。善男子彼無垢炎無量光王如來。有六十那由他菩薩摩訶薩眾。當於彼時。有轉輪聖王名曰福報莊嚴。七寶具足。其王國城如贍部洲所居宮殿。東西南北四方皆各四瑜繕那。間錯七寶以爲莊嚴。復有五百園苑嚴飾交映。善男子是福報莊嚴王。有八萬四千婇女端正殊妙。有四萬子皆悉端嚴。力勇無敵。有二寶女一名吉祥威。二名吉祥光。王與婇女及諸王子。前後圍繞。往詣於彼愛莊嚴園。遊觀歌舞而自娛樂。是二寶女各於懷中化生一子。端正無比色相光明。宿植善根成就願力。志求無上正等菩提。一名師子二名師子勇步。適化生已卽共同聲。向於父王說伽陀曰。

昔造善惡皆不亡

供養如來亦不失

不捨菩提意樂故

堅固多聞亦不忘

不失檀那及淨戒

忍辱柔和行成就

知恩報恩作善業

精勤不捨菩提願

一心禪定得解脫

定與慧俱心不惑

能修智業常不動

是故速得證菩提

滅諸煩惱而不染

由此不生胞胎藏

化生處在蓮花上

如蓮在水而無染

東方有佛名醫王

我等自彼來求法

親近供養無垢佛

成就三世無礙智

父王可共往佛所

奉事禮敬以修治

如來出世遇甚難

猶若優曇缽華現

王聞是語極歡喜

悉與妻子並侍從

一千俱胝諸眷屬

往詣於彼見如來

殷勤致敬彼世尊

妙華塗香以供養

頭面禮足而右繞

合掌端身住佛前

師子並及彼勇步

亦復頂禮於佛足

禮佛足已伽他贊

爲求正法利有情

願爲拔濟勝歸依

於世盲瞑作燈燭

妙達有情心意樂

隨彼勝解能開悟

今我父王恃尊位

爲諸五欲之所纏

不往親近於如來

亦失供養及聞法

善哉世尊生悲湣

願說最勝菩提道

咸令一切聞法已

皆得不退於佛乘

時佛踴在虛空中

髙於八十多羅樹

王今聽我最勝法

聞已如說而修行

五欲無常命難保

身如朝露水上泡

欲樂如夢如嬉戲

誰有智者生貪著

習欲之人無厭足

轉令熾盛增渴愛

愚夫隨境無休已

惟聖慧者能知足

五蘊如幻而不堅

誑惑世間應善察

諸界如彼毒蛇類

六處諭若空村邑

無王無國無妻子

助伴但有於無常

惟施戒定及精進

今世他世爲伴侶

觀我神通威徳力

相好端嚴具辯才

汝樂來世如是業

應發無上菩提意

福報大王聞法已

並與七十俱胝眾

妻子侍從諸眷屬

皆發無上菩提心

咸言已發最勝心

悉願廣度眾生類

誓行殊勝菩提行

願得成佛世間尊

善男子時福報莊嚴王。從佛所聞是伽陀已。與其眷屬合掌恭敬。稽首作禮而白佛言。世尊惟願垂慈受我供養。爾時世尊心生憐湣卽受其請。時福報莊嚴王卽以種種衣服飲食臥具醫藥。皆是殊勝上妙珍異離過之財。於八萬四千歲以爲供養。時師子及師子勇步。並餘二萬王子。發淨信心捨世榮位。於彼佛法出家爲道。時王二子勤行精進。於菩提分法。修習不久獲五神通。以如意通力及知願力。能於一切諸佛世界施作佛事。廣爲有情說於妙法。令無量無數阿僧祇有情。安住阿耨多羅三藐三菩提心。善男子其福報莊嚴王。過八萬四千歲已。爲聞法故。往詣無垢炎無量光王如來所。見二童子出家修道窮自思惟是童子出家有何所獲。不知於我八萬四千歲中。以種種樂具供養功徳。善男子時無垢炎無量光如來知王心念。卽告師子勇步童子言。善男子汝應示現慧神通福神通力神通。映蔽大眾所有威光並魔宮殿一切光明顯菩提相。令此大眾生希有心。得於正見降伏異論。然大法炬息諸煩惱。遊戲菩薩自在神通。爾時師子勇步菩薩。卽時舉手捫大虛空。三千世界六種震動。復更舉手捫摸虛空。卽於空中而有百千俱胝天樂。不鼓自鳴其音和雅。復更舉手捫摸如前。卽雨無量昔未聞見極妙天花。柔軟猶如迦止栗那綿。手觸之時受勝快樂。並種種寶末香塗香。繒蓋幢幡衣服飲食。一切受用莊嚴資具。積滿三千大千世界。一切眾會得未曾有。爾時無垢炎無量光王如來。告福報莊嚴王言。如是雨寶廣大惠施可得知其數量以不。王白佛言。世尊所雨寶施猶如虛空不可知量。佛言大王此師子勇步菩薩。若以神通智慧之力。是剎那頃雨如是寶。徧於恆河沙數世界。一切有情隨意所取。皆得滿足悉令歡喜。善男子當爾之時。有地居天唱如是言。此菩薩於當來世。必得成就虛空庫藏。能隨有情心之所求。皆從空中雨如是寶。如是四大王眾天三十三天夜摩天。睹史多天樂變化天。他化自在天大梵王天。展轉相告悉皆如是。

爾時無垢炎無量光王如來卽便印可。如是當成虛空庫藏。作是言已恆沙諸佛。悉共發聲同時印可亦復如是。善男子彼福報莊嚴王。見師子勇步菩薩神變如是。合掌向佛白言。世尊菩薩神通福徳之力。乃能如是不可思議。卽立王子勝慧繼嗣爲王。自捨國位剃除鬒發。於彼佛法出家爲道。旣出家已作是思惟。所捨施者爲欲利益身口意故。夫出家者令身口意悉淸淨故。所捨施者爲濟闕乏。夫出家者無所闕乏。所捨施者得報危脆。夫出家者獲果堅實。所捨施者有我所攝。夫出家者無所攝受。所捨施者有於身見。夫出家者離一切見。所捨施者猶如嬰孩。歡喜遊戲而無所知。夫出家者寂靜智慧悉皆徧知。作是思惟已閒居寂靜。不生放逸勤加修道。其後未久獲五神通。善男子爾時福報莊嚴王者莫作異觀。卽拘畱孫如來是也。爾時師子菩薩者卽我身是。師子勇步菩薩者卽大虛空藏菩薩是。是虛空藏菩薩。於無量百千俱胝那庾多劫。從虛空庫藏。常能雨寶無有休息。善男子爾時勝慧王子者。今慈氏菩薩是。善男子悅意淸淨。宿植善根所聞法教。當知皆是有情依處。說此大虛空藏菩薩昔因緣時。有十二萬人。皆發阿耨多羅三藐三菩提心。

爾時大虛空藏菩薩白佛言。世尊云何菩薩出世間道。佛告大虛空藏菩薩言。善男子出世間道者。所謂六波羅蜜。三十七菩提分法。奢摩他毗婆捨那。四攝法。四無量心。四禪四無色定。五神通。善男子此名菩薩出世間道。世間者所謂五蘊。菩薩爲求菩提。以慧方便知色無常。行於布施知色苦知色無我。知色寂靜知色空。知色無相知色無願。知色無行知色不生。知色不起知色緣生。知色遠離知色無執。知色無阿賴耶知色不發起。知色如幻知色如夢。知色如陽焰水月谷響光影。知色如影像如艸木瓦礫。而行布施。菩薩如是行施之時。知色眞如。由知色眞如故卽知施眞如。知施眞如故卽知回向眞如。知回向眞如故卽得菩提眞如。得菩提眞如故卽知有情眞如。知有情眞如故卽知我眞如。知我眞如故卽知一切法眞如。知一切法眞如故非眞如不妄眞如。不異眞如隨知如是而行布施。善男子是爲菩薩出世間道。如是知受想行識無常已而行布施。如是知識無我知識寂靜。知識空知識無相。知識無願知識無行。知識無生知識無起。知識緣生知識遠離。知識無執知識。無阿賴耶。知識不發起知識如幻如夢陽焰水月谷響光影影像。知識無形相已而行布施。如是行施之時。知識眞如故卽得施眞如。由得施眞如故卽得回向眞如。得回向眞如故卽得菩提眞如。得菩提眞如故卽得有情眞如。得有情眞如故則得我眞如。得我眞如故則得一切法眞如。得一切法眞如故。非眞如不妄眞如不異眞如而行於施。善男子是爲菩薩出世間道。復次善男子菩薩。知色無常已而護於戒。乃至知色如艸木瓦礫已而護於戒。菩薩如是護戒之時。知色眞如。由知色眞如故則知戒眞如。戒眞如故則得回向眞如。回向眞如故則得菩提眞如。菩提眞如故則得有情眞如。有情眞如故則知我眞如。我眞如故則得一切法眞如。一切法眞如故。非眞如不妄眞如不異眞如。則隨護於戒。善男子是名菩薩出世間道。如是知受想行識無常已。而護於戒。如是乃至知識無形相已。而護於戒。如是護戒之時。由知識眞如故則得戒眞如。戒眞如故卽得回向眞如。回向眞如故則得菩提眞如。菩提眞如故則得有情眞如。有情眞如故則知我眞如。我眞如故則得一切法眞如。一切法眞如故。非眞如不妄眞如不異眞如則隨護戒。善男子是爲菩薩出世間道。復次善男子菩薩。知色無常已而行忍辱精進禪定般若。乃至知色如艸木瓦礫已而行般若。菩薩如是行般若之時。知色眞如。由知色眞如故則得般若眞如。般若眞如故則得回向眞如。回向眞如故則得菩提眞如。菩提眞如故則得有情眞如。有情眞如故則知我眞如。我眞如故。則知一切法眞如。一切法眞如故。非眞如不妄眞如不異眞如行於般若。善男子是爲菩薩出世間道。如是知受想行識無常已。而行般若。如是乃至知識無形相已。而行般若。如是行般若時。由知識眞如故則得慧眞如。慧眞如故則得回向眞如。回向眞如故則得菩提眞如。菩提眞如故則得有情眞如。有情眞如故則知我眞如。我眞如故知一切法眞如。一切法眞如故。非眞如不妄眞如不異眞如。而行般若。善男子是爲菩薩出世間道。復次善男子菩薩。知色無常已。於身觀身修身念處。乃至知色如艸木瓦礫已。修身念處。菩薩如是修身念處之時。知色眞如知色眞如故。知身眞如。乃至知一切法眞如。一切法眞如故。非眞如不妄眞如不異眞如修身念處。不共身俱行尋伺。善男子是爲菩薩出世間道。如是受想行識。知無常已修身念處。如是乃至知識無形相已修身念處。如是修身念處之時。由知識眞如故則得身念處眞如。身念處眞如故則得回向眞如。回向眞如故則得菩提眞如。菩提眞如故則得有情眞如。有情眞如故則知我眞如。我眞如故則知一切法眞如。一切法眞如故。非眞如不妄眞如不異眞如修身念處。乃至修受心法念處。亦復如是。不與法俱行尋伺。善男子是爲菩薩出世間道。如是知色無常已。修四正勤四如意足五根五力七菩提分八聖道分奢摩他四攝四無量四禪四無色五神通。亦如是知色苦色無我色寂靜色空色無相色無願色無行不生不起緣生遠離。乃至知色如艸木瓦礫已。引神通智。如是知受想行識無常已引神通智。乃至知識無表相已。引神通智。如是蘊眞如神通眞如故。乃至一切法眞如。一切法眞如故。非眞如不妄眞如不異眞如引神通智。亦復如是。善男子是爲菩薩出世間道。何以故。此道超越世間道故。知色眞如不壞其色。不斷不常從於緣生無生自性。如是知受想行識眞如。不壞其識。不斷不常從於緣生無生自性。超蘊世間並欲色無色。而無染著以不染故。爲於五趣受生有情。說此名爲出世間道。由佛假說有於世間。是故不壞。何以故無常相不壞世間苦相無我相寂靜相空相無相相無願相無行相。乃至眞如相不壞世間故。善男子是爲菩薩出世間道。此道淸淨。菩薩若住此淸淨道。卽能於彼惡道有情作大光明。由得光明名爲安住出世間道。此道最勝能令住趣菩提場故。此道淨勝。能離一切不善心故。此道殊勝。能到於佛智慧頂故。此道無上。能度生死諸瀑流故。此道無比。能超一切偏異道故。此道無等。無有一法能相類故。此道無等等。不離往昔因佛道故。此道安隱。善能摧伏諸魔怨故。此道無礙。如意通智所遊戲故。此道無暗。有慧光明故。此道平正。無諸諂曲故。此道端直。離諸邪曲故。此道平等等有情心故。此道廣大。容諸有情故。此道寬博。互不相逼故。此道能生。無有疲倦故。此道福資糧。檀波羅蜜故。此道無熱惱。戒波羅蜜故。此道無怖畏。忍波羅蜜故。此道不退轉。進波羅蜜故。此道離諸境。禪波羅蜜故。此道徧虛空。慧波羅蜜故。此道隨順智。能令變化故。此道常滿足。集諸善法故。此道隨法輪所聞不忘故。善男子是爲菩薩出世間道。如是殊勝淸淨無比。若菩薩欲住此淸淨道。當被大甲冑成就大乘。由此往詣菩提場故。何等名爲被大甲冑。此諸菩薩。若被未度者令度甲冑。修治大船故。被未解脫者令解脫甲冑。解脫煩惱諸見縛故。被未安者令安甲冑。令捨一切攝受怖故。被未涅槃者令得涅槃甲冑。令顚倒者獲正道故。被解脫一切有情甲冑。令著我有情命者壽者無所得故。被受持正法甲冑。不貪身命故。被淨佛剎土甲冑。修習善根無厭足故。被莊嚴相好甲冑。積集種種福資糧故。被摧諸魔外道所說甲冑。獲神通力故。被令一切有情歡喜甲冑。獲四無礙智故。被求諸佛正法甲冑。得陀羅尼智故。被觀一切有情心甲冑。得神通智故。被知一切有情根前後智甲冑。由方便智慧故。被滿足十力甲冑。積集智慧力故。被無所畏甲冑。於一切處心無退沒故。被滿足十八不共法甲冑。修一切善法斷一切不善法故。被聞一切法不驚不怖不畏甲冑。知一切法如幻夢光影谷響水月故。被大悲甲冑。知諸有情本來涅槃悉成就故。被善巧方便甲冑。聞空無相無願無行一切法不生。而能示現處生死故。被先加持不動甲冑。聞說超過尼夜摩相。一切諸法不生一切行不滅。不取果證故。是爲菩薩大乘甲冑。菩薩被此二十大甲冑已。乘於大乘到於彼岸。復次乘者。以四攝法爲輪。善能攝取諸有情故。以淨十善爲輻。善能通達諸正行故。以淨意樂善根爲軸。善作甚深行根本故。以廣大緣生智爲轂。堪任荷負有情善故。以大慈悲爲輞。攝受法寶眷屬而莊嚴故。以堅固力爲系縛。最勝功徳無退失故。以先誓願及善巧智爲運動。大悲方便能雙運故。以奢摩他爲轅。引發正慧善能徧知四聖諦故。以無遮施輻爲資糧故。以如意足遊諸佛剎故。以正念繩持菩提心不退失故。復次乘者。廣博容受一切有情。摧伏二乘制諸外道破壞魔眾顯現明智。能到究竟一切菩薩所應學故。梵釋諸天皆贊仰故。如師子座安處一切說法者故。亦能顯現微妙色相觀無厭故。金剛鉤鎖堅固意樂。常無壞故。以菩提心而爲先導。令身行願功徳滿故。以淨天眼常觀察故。以淨光明照十方故。常雨淸淨覺支花故。常奏無礙法音樂故。善說正理相應法故。善化同類諸有情故。一切菩薩爲眷屬故。無量功徳所莊嚴故。流出無上薩婆若故。善男子如是菩薩擐彼二十淸淨甲冑。乘此大乘住出世道。以作佛事安立有情。說此大乘甲冑莊嚴時。七萬二千人天。發於無上正等菩提之心。三萬二千菩薩。於出世間道。皆得淸淨獲無生忍。

大集大虛空藏菩薩所問經卷第五

丙午歲髙麗國大藏都監奉敕雕造

大集大虛空藏菩薩所問經卷第六

開府儀同三司特進試鴻臚卿肅國公食邑三千戶賜紫贈司空謚大鑑正號大廣智大興善寺三藏沙門不空奉詔譯

爾時寶吉祥菩薩。問大虛空藏菩薩言。仁者汝已淨出世間道耶虛空藏菩薩言。善男子如是已淨。復問言云何已淨。答言我淸淨故已淨。復問言云何我淸淨。答言世間淸淨故我淸淨。復問言云何世間淸淨。答言善男子色前際淸淨無去故。色後際淸淨無來故。色中際淸淨不住故。如是受想行識。識前際淸淨無去故。識後際淸淨無來故。識中際淸淨不住故。善男子是故名爲世間淸淨。復問仁者如是世間淸淨。欲何所顯。答言善男子顯一切法悉皆淸淨。復問云何顯一切法淸淨。答曰以智慧故。知一切法前際後際之分齊故。復問云何一切法前後分齊。答曰不斷不常故。復問於彼不斷不常是何言說。答曰不斷不常是不生不滅言說。復問於彼不生不滅是何言說。答曰不生不滅是無言說。復問云何法無言說。答曰是法無數故。復言仁者法若無數云何隨於名數。答曰善男子譬如虛空不隨名數。但以名數假名虛空。如是名數卽非名數。復問云何數非數門答曰數門者說有爲法。非數門者說無爲法。又數非數法皆是無爲。是故佛說應以智慧遠離一切稱量數法。於有爲數以識稱量如理觀察。爾時不見是法應斷是不應斷。是法應證是不應證。是法應修是不應修。不見諸法亦不作限量。若無見無量。是時卽獲無所執著得無悕望。若無悕望則無所緣。得無所緣則得無我。若得無我則無所執。云何無所執。不執色是常無常。不執受想行識是常無常。不執色是苦是樂。不執受想行識是苦是樂。不執色是我無我。乃至不執識是我無我。不執色是淨非淨。乃至不執識是淨非淨。不執色是空非空。乃至不執識是空非空。卽獲無所執著三摩地。得是三摩地已。常起大悲度諸有情。不見流轉生死煩惱。所以者何生死涅槃性無別故。於諸有情現見涅槃。亦知自身本來涅槃。是名菩薩般涅槃行。善男子云何菩薩般涅槃行。般涅槃者名無有觀行。回向薩婆若。於薩婆若不作色求。不作受想行識求。以無求心住淸淨戒滿足本願。於一切法不見增減。獲於平等住於法界。由住法界行菩薩行。亦無行法而爲所行。善男子是爲菩薩般涅槃行。復問云何無行有行觀察涅槃。善男子菩薩作意觀察涅槃。名爲有行證於無行。以無行故名爲涅槃。復次菩薩於言說詮表不生分別。名爲涅槃。又涅槃者名爲彼岸。而彼岸者無有諸相。於彼諸相心不取著。名爲涅槃。又彼岸者名無分別。於彼不起分別心故名爲涅槃。又彼岸者無阿賴耶。於彼不起阿賴耶心故名爲涅槃。善男子。如是行已名爲菩薩般涅槃行。爾時世尊贊虛空藏菩薩言。善哉善哉正士。快說此法契於菩薩般涅槃行。說此法時。會中有五百菩薩。得無生法忍。

爾時大虛空藏菩薩摩訶薩白佛言。世尊由於如來智慧光明照曜我等故得斯辯。非我能也。譬如日光照閻浮提所有色像。如是世尊大調禦士慧光明力。能令我等曉了諸法。亦復如是。

爾時寶吉祥菩薩。謂虛空藏菩薩言。善男子汝今云何隱其自智。皆言盡是如來加持。虛空藏言。一切菩薩所獲辯才。皆是如來之所加持。非惟於我。善男子若無如來所說諸法菩薩從何而有辯才寶吉祥言若因如來生菩薩辯。當知佛辯可移轉耶。虛空藏言。如來辯才無有移轉。但爲其因。以因如來所說之法。生菩薩辯。譬如無明不轉至行。但爲行因生起行故。如是佛辯無所移轉。但爲作因生菩薩辯。又如象馬人聲不轉至谷。因彼等聲生於谷響故。彼聲等但與谷響而作其因。佛辯亦爾無有移轉。但與菩薩辯才作因。寶吉祥言。如來常說甚深緣生。又說諸法而無所生。善男子豈無緣生一切法耶。虛空藏言。若緣有作者。是法有生。因緣之法無有作者。是故諸法說無有生。寶吉祥言。如來今者出現於世。豈非生耶。虛空藏言。若眞如有生。可說如來有其生也。若許眞如無有生者。不應徵責如來出世以爲有生。是故無生說爲如來。如來者於一切法隨所覺悟。名爲如來。汝善男子復云何言如來生耶。此應置答。復問云何置答。對曰如法性住。是名爲置。復問法性云何住。虛空藏言。住不生不滅不住非不住。是名法性住。如法性住無所住。一切諸法亦復如是住無所住。如來亦爾。住無所住。不生不滅非住非不住。如是非住非不住。名如來住處。善男子言如來生者。是著一邊。言不生者亦著一邊。離此二邊。名爲中道。善男子觀如來者應如是觀。若異觀者非正觀也。寶吉祥言。如來生義。如是甚深。住無所住不生不滅。虛空藏言。善男子若解此佛生之義者。不生增上。復問善男子云何名增上。虛空藏言。增上者名增益句。謂於無中妄生增益。法無增益。若能於法不生增益。名平等句無等句。無句無句句。無文字句無了別句。於彼無心意識所行無所行句。其無所行句。譬如空中實無鳥迹。假以音說說鳥迹聲。如是如來實無有生。假以言說說佛出世。其智慧者。方能曉了不生句義。所以者何此不生句義。卽是一切諸法自性。所謂無生。而此無生亦無自性。無自性者無有所住。無所住際是一切法際。住一切法際名爲實際。亦名邊際際徧一切處故。由是證得一切法實際。猶如虛空平等無有限齊。彼法實際亦無限齊。若限齊際者。不名一切法實際。如是平等一切法實際則我際。知我際則知一切有情際。若知一切有情際則知一切法實際。是實際是我際。是一切有情際。是一切法際。是名盡際。夫盡際者涅槃之謂也。證此理者名得涅槃。又一切法者無有相待。離相對治。譬如虛空無能對治。如是諸法亦無對治。若言有涅槃可入可求。是生滅見。此法應生此法應滅。彼人則爲行於生滅。不知涅槃平等一性。以不知故則著諸法妄生諍論。如世尊言若知我教授。應知則爲滿足沙門最勝功徳。爾時具壽阿難陀白佛言。甚奇世尊。大虛空藏菩薩無礙辯才。乃能如是由自身證。能作斯說。時大虛空藏菩薩語阿難陀言。大徳不應說言我自身證。所以者何我身卽虛空。以身虛空故。知一切法悉爲虛空。云何大徳言我身證。阿難陀言。身若空者。汝以何身而作佛事。虛空藏言。以法身故法身者無有遷變。蘊處界等不生不滅。非顚倒身得隨意現。意所成身而作佛事。阿難陀言。大士汝證法身耶。虛空藏言。大徳如我所解離法無身。我身卽法法卽我身。若法若身無有二相故言身證。阿難陀言。大士若身證者汝得阿羅漢耶。答言無所得故而得。所以者何。阿羅漢者。善能通達無諍法故。不染不恚亦不癡故。復言大士若如是者。汝應究竟般涅槃耶。虛空藏言。大徳阿羅漢者不般涅槃。何以故知一切法究竟涅槃斷涅槃想。但諸異生作是分別言我涅槃。乃至分別計有種種涅槃差別。阿難陀言。大士如汝所說。菩薩非阿羅漢。非異生非學非無學。非辟支佛非菩薩非如來。虛空藏言。善哉善哉具壽阿難陀。以非阿羅漢非異生非學非無學非辟支佛非菩薩非如來故。菩薩於一切處皆能示現。亦不住於一切位地。說是法時。會中有五百阿羅漢。各各脫身所著上服。而以供養虛空藏菩薩。作如是言。願一切有情獲得辯才如虛空藏。爾時大虛空藏菩薩。以加持力故。令其所奉上妙法衣。盡入虛空隱而不現。彼等羅漢苾芻。問虛空藏菩薩言。大士如是等衣。爲何所在。虛空藏言並入於我虛空庫藏。

爾時世尊熙怡微笑。阿難陀白佛言。世尊何因緣故而現微笑。如來微笑非無因緣。惟願演說。佛告阿難陀言。彼諸苾芻所奉衣服。以虛空藏菩薩威神力故。令衣盡入虛空。庫藏往彼袈裟幢世界山王如來所。而作佛事。虛空藏菩薩所說法音。於彼世界皆從袈裟之所流出。無量菩薩聞此法已。皆得無生法忍。阿難陀當知菩薩神通智勝。以如是等種種言音。成就有情以是因緣故我笑耳。說是法時忽於空中。雨無量日月光花。皆如火色昔所未見。花中出聲而作是言。若人聞此大虛空藏菩薩所說不退法印得生信解。必定當趣菩提道場。

爾時訶難陀白佛言。世尊如是之花從何所來。佛告阿難陀。有一梵王名光莊嚴。爲百千世界主。是彼梵天爲供養虛空藏菩薩故雨如是花。阿難陀言。世尊我等咸願見彼梵王。佛言且待須臾汝當自見。

爾時光莊嚴梵王。與諸梵眾六十萬八千人。前後圍繞。從彼天沒至於佛前。頭面禮足右繞三匝。退坐一面合掌向佛。白言甚奇世尊。此虛空藏菩薩不可思議。具足淨戒。威徳三摩地威徳。神通威徳智慧威徳。滿願威徳善巧方便威徳。增上意樂威徳法身自在威徳。身莊嚴威徳口意莊嚴威徳。於一切法自在威徳。世尊是虛空藏菩薩。都不從於身口意業。勤發示現一切化事。但由往昔修習之力。積集善根滿足諸佛甚深之行。由此能作大師子吼。佛言如是如是。梵王如汝所說。菩薩皆由昔善根力積集福智資糧。而於無上正等菩提。誓不退轉。能現如是神通化事。

爾時光莊嚴梵王白佛言。世尊云何爲菩薩善根。云何爲福云何爲智。佛告梵王言。善根者謂諸有情。最初發於阿耨多羅三藐三菩提心。福者謂發心已起。於一切聲聞緣覺。爲諸有情修行布施持戒。及修所成一切福業。智者謂以所集善根回向薩婆若故。復次善根者謂淨意樂無矯誑故。福者加行積集一切福故。智者增上意樂悉殊勝故。復次善根者於諸善法願堅固故。福者集善資糧無厭足故。智者所有善根觀如幻故。復次善根者謂獲善友。福者不捨善友。智者數問善友。復次善根者樂求佛法。福者所聞不忘。智者悅於法樂。復次善根者常求佛法。福者說法無所悕望。智者於法無吝。復次善根者常樂聽法。福者如理觀察。智者如法修行。復次善根者常樂見佛。福者常供養佛。智者隨順佛教。復次善根者謂獲出家。福者修聖種行。智者樂住蘭若。復次善根者善能修習少欲知足。福者於諸衣食任運不貪。智者於所受用任運無染。復次善根者修念處觀。福者滿四正斷。智者獲如意足。復次善根者謂入信根。福者修於進念。智者觀三摩地慧。復次善根者住於五力。福者隨順覺支。智者入聖道智。復次善根者心住妙理。福者求奢摩他資糧。智者得毗缽捨那善巧。復次善根者謂施所成福業事。福者謂戒所成福業事。智者謂修所成福業事。復次善根者謂增上戒學。福者增上心學。智者增上慧學。復次善根者說悔諸罪。福者隨喜眾善。智者勸請諸佛。復次善根者捨諸所有。福者不悕望報。智者回向菩提。復次善根者於戒要期。福者持戒不缺。智者持戒回向。復次善根者於諸有情不懷損害。福者所聞惡語而能忍受。智者能捨身命成就有情。復次善根者勤求善法不生厭倦。福者以所有善根回施有情。智者積集善根回向菩提。復次善根者謂能修習諸禪支等。福者謂獲禪定一切善根。智者從諸禪定現生欲界。復次善根者慧力多聞。福者所聞觀察。智者慧得圓滿。復次善根者等視有情。福者證得慈定。智者慈心平等猶如虛空。復次善根者謂修習三地資糧。福者積集四地資糧。智者圓滿八九十地資糧。復次善根者謂初發心菩薩。福者住行菩薩。智者不退菩薩。復次善根者謂平等行。福者相好莊嚴。智者無見頂相。復次善根者莊嚴佛上。福者心念惠施。智者利諸有情。復次善根者聞說魔業。福者覺察魔業。智者能超魔業。復次善根者謂具大悲。福者善巧方便智者謂修般若。復次善根者莊嚴菩提道場。福者善能摧壞諸魔。智者謂一剎那心相應慧成於正覺。梵王如是名爲善根福智。

爾時光莊嚴梵王白佛言。甚奇世尊。能以三句義說一切法。時大虛空藏菩薩摩訶薩。告光莊嚴梵天言。梵天有一句能攝一切法。云何爲一謂性空句。所以者何由一切法同空性故。是謂一句。復有一句攝一切法。謂無相句無願句。皆攝一切法。如是廣說。乃至無行句離欲句。寂靜句無阿賴耶句。法界句眞如句。實際句不生句。不起句涅槃句。各攝一切法亦如是。復次梵王欲者是離欲句。以離欲性卽是欲故。一切佛法亦同是性。嗔者是離嗔句。以離嗔性卽是嗔故。一切佛法亦同是性。癡者是離癡句。以離癡性卽是癡故。一切佛法亦同是性。乃至身見者是無身見句。以無身見性卽是身見故。一切佛法亦同是性。色者是無色句。以無色性卽是色故。一切佛法亦同是性。如是受想行識。識者是無識句。以無了別性卽是識故。一切佛法亦同是性。如是廣說處界十二緣生。無明者卽是明句。以明性卽是無明故。一切佛法亦同是性。乃至生者是不生句。以不生性卽是生故。一切佛法亦同是性。一切法句者是無法句。以無法性卽是諸佛法故。一切佛法亦同是性。梵王是爲一句攝一切法。若菩薩入此法門者。則於一句入一切佛法。梵王譬如大海吞納眾流。是一一句攝一切法亦復如是。譬如虛空能包萬像。此一一句攝一切法亦復如是。是故此句無盡展轉無量。譬如算師數以算籌布在局上。然局中無籌籌中無局而能展轉成無量數。如是一句成無量句亦復如是。梵王如是等百千劫。所說校量佛法。若身若心皆無所得。亦不可以數知。何以故一切法者是佛法故。是佛法者卽非法故。所以者何以想分別以想徧知。假名說故。於中無相亦非無相無法非無法究竟無相。此相淸淨自相遠離。猶如虛空同一自性。佛法亦爾性相皆空。虛空藏菩薩說是法時。於彼梵眾二萬二千梵天。皆發阿耨多羅三藐三菩提心。復次五千梵王。以宿植善根獲無生法忍。

大集大虛空藏菩薩所問經卷第六

丙午歲髙麗國大藏都監奉敕雕造

大集大虛空藏菩薩所問經卷第七

開府儀同三司特進試鴻臚卿肅國公食邑三千戶賜紫贈司空謚大鑑正號大廣智大興善寺三藏沙門不空奉詔譯

爾時寶手菩薩摩訶薩。問大虛空藏菩薩言。善男子菩提心者。以何法攝持得不退轉。虛空藏菩薩言。善男子菩提心者。以二法攝持住不退轉。云何爲二。所謂意樂及增上意樂。復問言善男子。此意樂及增上意樂以何所攝。答言善男子以四法攝。云何爲四。所謂意樂以無諂及無誑所攝。增上意樂以不雜心及勝進修行所攝。是爲四法攝於二法。復問言而此四法於幾法攝。答言以八法攝。云何爲八。所謂無諂以正直及正住所攝。無誑以無虛假及淸淨意樂所攝。不雜心以不退沒心及不退精進所攝。勝進修行以福徳資糧及智慧資糧所攝。是爲八法攝於四法。復問善男子。又此八法以幾法攝。答言以十六法攝。云何爲十六。所謂正直以寂靜及柔和所攝。正住以無我及無矯所攝。無虛假以大慈及大悲所攝。淸淨意樂以身淸淨及心淸淨所攝。不退沒心以堅固及力所攝。不退精進以如說所作及正修行所攝。福徳資糧以加行及增上加行所攝。智慧資糧以多聞及思所聞所攝。是爲八法以十六法攝。復問言此十六法以幾法攝。答言善男子此十六法。以三十二法攝。云何爲三十二。所謂寂靜以慚及愧所攝。柔和以善語及安樂住所攝。無我以謙下及不動所攝。無矯以無垢及無傷語所攝。大慈以於一切有情平等心及無礙心所攝。大悲以無疲倦及供給有情一切作使所攝。身淸淨以不害及自財知足所攝。心淸淨以調柔寂靜性所攝堅固以不缺要期及決定拔濟所攝。力以善住慧及不動慧所攝。如說所作以如說性及能作所攝。正修行以正加行及正精進所攝。加行以超勝及不退轉所攝。增勝加行以從他聞及如理作意所攝。多聞以親近善友及隨順善友所攝。思所聞以正行勇猛及靜慮觀察所攝。善男子是爲以三十二法攝十六法。復問言善男子此三十二法。以幾法攝。答言此三十二法。以六十四法所攝。云何爲六十四。所謂慚以內觀察及攝諸根所攝。愧護外境及敬有徳所攝。善語以求法及愛樂法所攝。安樂住以身靜及心靜所攝。謙下以不貢髙及如法語所攝。不動以身不曲及心不曲所攝。無垢以除三垢及修三脫門所攝。無傷語以無粗獷及無離間語所攝。無礙心以自護及護他所攝。於一切有情平等心以無簡別及一味性所攝。不疲倦以如夢自性及如幻自性所攝。供給有情一切作事以神通及方便所攝。不害以羞恥及信業報所攝。於自財知足以少欲及知足所攝。調柔以不躁動及不欺誑所攝。寂靜性以捨吾我及無我所所攝。不缺要期以觀菩提心及順菩提場所攝。決定拔濟以覺悟魔業及諸佛加持所攝。善住慧以不輕躁及不掉動所攝。不動慧以心如山及不移轉所攝。如說性以善作業及不追悔所攝。能作以實性及眞性所攝。正加行以順緣生及離斷常所攝。正精進以加行及如理所攝。不退轉以正斷及不懈慢所攝。超勝以勇猛及精進所攝。從他聞以善友及求法所攝。如理作意以奢摩他資糧及毗缽捨那資糧所攝。親近善友以承順及恭敬所攝隨順善友以身輕利及心輕利所攝。正行勇猛以涅槃及離欲所攝。靜慮觀察以因不壞及果不壞所攝。善男子是爲三十二法以六十四法所攝。復問言善男子此六十四法以幾法攝。答言善男子。此六十四法以一百二十八法所攝。所謂內觀察。以觀空及觀性所攝。攝諸根以正念及正知所攝。護外境以防諸根及不馳散所攝。敬有徳以觀自過智者及不求他過智者所攝。求法以自要期勇猛不退及於他作惡不念所攝。愛樂法以求法及順法所攝。身靜以離昏沈及離癡性所攝。心靜以徧知及斷除煩惱所攝。不貢髙以不憍慢及斷暴惡所攝。如法語以斷不善法及滿一切善法所攝。身不曲以不粗語及不惡語所攝。心不曲以正念及正三摩地所攝。除三垢以不淨觀及慈悲觀所攝。修三解脫門以無數取趣及勝義所攝。不粗獷以利益語及安樂語所攝。無離間語以不壞語及和合語所攝。自護以不作一切罪及積一切福所攝。護他以忍辱及柔和所攝。無簡別以等虛空心及如風心所攝。一味性以眞如及法界性所攝。如夢自性以見聞覺知法及所經不受用法所攝。如幻自性以誑惑及徧計分別所攝。神通以成辧利益及順智慧所攝。方便以慧光明及觀有情所攝。羞恥以悔已不生及無覆藏自過所攝。信業報以現證諸法不生放逸及畏後世苦所攝。少欲以淸淨受用及離無厭足心所攝。知足以易滿及易養所攝。不躁動以究竟盡及無諍所攝。不欺誑以實語及法柔和所攝。捨吾我以不計因及摧惡見所攝。無我所以無我慢及無貪所攝。觀菩提心以不希望劣乘及悲湣有情所攝。順菩提場以摧伏諸魔及現證佛法所攝。覺悟魔業以善友教授及修習般若波羅蜜多所攝。諸佛加持以如說所作及不捨一切有情所攝。不輕躁以心如地及斷愛憎所攝。不掉動以離惡作及觀無常所攝。心如山以不髙及不下所攝。不移轉以不退壞願行及勝進願行所攝。善作業以智所作及不追念魔事所攝。不悔以戒淸淨及三摩地淸淨所攝。實性以世俗諦及勝義諦所攝。眞性以眞如及眞實所攝。順緣生以因及緣所攝。離斷常以無生及無滅所攝。所加行以信業果及拔除業所攝。如理以遠離道及不生道所攝。正斷以斷不善及不斷善所攝。不懈慢以心力及身。力所攝。勇猛以審諦及不失修行所攝。精進以不雜心及不退轉所攝。善友以恭敬及供養所攝。求法以求正智及求解脫所攝。奢摩他資糧以身遠離及心遠離所攝。毗缽捨那資糧。以聞法不厭及如理作意所攝。承順以禮拜及合掌所攝。恭敬以實語及不欺誑所攝。身輕利以於食知量及初中後夜警策睡眠相應所攝。心輕利以無欲及正思惟所攝。涅槃以離無常及苦所攝。離欲以無我及無攝受所攝。因不壞以寂滅因及勝解所攝。果不壞以如瑜伽不欺誑及如勝解果贊嘆所攝。善男子是爲六十四法以一百二十八法所攝。善男子如是我已略說一切法所攝。若倍倍說諸法增數。以我無斷辦才。或於一劫或餘一劫不可窮盡。

爾時寶手菩薩聞大虛空藏菩薩說是諸法所攝之時。得未曾有踴躍無量。卽以右掌覆此三千大千世界。於剎那頃。盡十方界所有花鬘塗香末香。幢幡衣服眾妙音樂。皆從寶手右掌之中如雨而下。徧滿三千大千世界。花至於膝。幢幡衣服周徧虛空嚴飾交映。百千音樂不鼓自鳴。於其聲中出伽陀曰。

持徳顯徳百福滿

摧魔念慧具修行

善說法要大沙門

能摧十方有漏行

殊勝修持吉祥滿

降伏怖畏離塵惛

能度人天置涅槃

十力盡漏心無相

以微妙音演說法

不失不謬三垢除

人天無比三界尊

隨順世間能與樂

念慧修持悉圓滿

十力最勝壞魔軍

由是能開甘露門

無有塵累善調禦

遊行不動出於眾

十方調伏利人天

妙慧如空無所依

法界不動安如地

聲光能壞諸塵暗

是故妙贊離垢尊

慧光照曜滿吉祥

光顯牟尼蔽魔眾

隨化人天在三有

示定示亂離攀緣

世間無礙悉如空

故佛調伏人天者

三千大海量可悉

十方虛空猶可步

一切有情心可知

如來功徳難思測

說此伽他贊嘆佛時。天魔波旬嚴四種兵。來詣佛所住眾會前。現其自身如長者形。頭面禮足住在一面。白佛言。世尊此大虛空藏菩薩。及寶手菩薩是二正士。成就無量無邊功徳。又能示現如是種種奇特神通利益之事。於未來世。而有有情聞此經典開悟信解思惟者不。佛告波旬未來世中。信此經者其數甚少。如以一毛端折爲百千分。以此一分於大海中取一滴水。善男子信此經者如毛端水。不信之者如大海水。時魔波旬聞是語已。心大歡喜。踴躍歌舞出於眾會。

爾時舍利子白佛言。世尊此是何人。歡喜踴躍出於眾會。佛告舍利子是天魔波旬。現長者形來至我所。欲隱蔽正法聞說後世信經者少心生慶快。是故唱言。沙門瞿曇眷屬減少。我眷屬多。

爾時魔波旬生歡喜已。出於眾會欲還天宮。作如是念。此虛空藏及余菩薩。並於瞿曇所有功徳。皆悉減少時。虛空藏菩薩。卽以神力制魔波旬及其眷屬。住於空中令不得去。而告魔言。波旬虛空無礙。何不速去還。

爾時天宮魔卽答言。汝見虛空無有障礙。我觀空中盡惟暗黑。不知所從。惟向下觀見佛世尊光明普照。時虛空藏菩薩。告波旬言。波旬豈有內心意樂白法外見暗耶。無如是理。時魔波旬自知內心常懷嫉惱。深生愧恥白虛空藏菩薩言。我從今日之後更不復作魔羅之業。虛空藏菩薩言。波旬是爲希有是爲難事。能發如是堅固之願。波旬汝及眷屬。宜應下來於如來所聽聞法要。所以者何。佛世難值。時魔波旬意還本宮志不樂聽。以虛空藏告敕之故。與諸眷屬從於空中。俯仰而下。

爾時虛空藏菩薩。告眾菩薩言。諸仁者頗能宣說超越諸魔之法門耶。各隨所樂說之。時彼會中有菩薩名曰山王。作如是言。若有求離魔之境界。是墮魔界。若知一切境界皆是佛界無有魔界。是人則名隨佛境界。入佛境者尙不見有佛之境界。況余境界。菩薩由此超越魔道。是故名爲超魔法門。寶吉祥菩薩曰。心緣慮者爲魔境界。若復於法無所緣慮。知一切法皆無所得。則獲無阿賴耶。彼何有魔之所爲作。是爲菩薩超魔法門。

寶手菩薩曰。若有執著則墮魔境。若不取著則無諍競。與一與二不共心俱。何況諸魔。若菩薩證此不俱法門。則超魔境是爲菩薩超魔法門。

寶勇菩薩曰。若墮空有是爲有諍以有諍故。則住魔境。若不墮空有隨順相識。而無所轉住無相際。則超魔境。是爲菩薩超魔法門。寶思惟菩薩曰。如來說一切妄想煩惱。如光影如影像。不轉非不轉。不來不去不住內外。若如是知者。則於分別煩惱不起。於分別煩惱不滅。則斷徧計。超於魔境。是爲菩薩超魔法門。

寶藏菩薩曰。若有染不染則有愛憎。以有愛憎則墮魔行。若離憎愛名住平等。若住平等則於諸法種種相離。離諸相故平等思惟。得是平等名超魔境。是名菩薩超魔法門。離寶菩薩曰。起於我者則爲魔業。若我淸淨何有魔爲。所以者何。由我淨故煩惱淸淨。煩惱淨故一切法淸淨。由一切法淨故虛空淸淨。住是虛空淸淨法者則超魔境。是爲菩薩超魔法門。

法王菩薩曰。譬如大王得灌頂已有大營從無所怖畏。得灌頂菩薩亦復如是。以眾法寶而爲眷屬。於一切魔無有怖畏。所以者何。彼灌頂位。滿足一切無量佛法法寶眷屬。能持十方一切諸佛所說之法。若菩薩住如是心則超魔境。是爲菩薩超魔法門。

山相擊王菩薩曰。譬如有孔隙處風入其中。搖動於物有往來相。菩薩亦爾。若心有間隙心則搖動。以搖動故魔則得便。是故菩薩守護於心不令間隙。若心無間隙則諸相圓滿以相圓滿故。則空性圓滿。是爲菩薩超魔法門。喜見菩薩曰。於諸見中見佛見法。是爲最勝。此中見佛者不以色見。不以受想行識見。於一切法都無所見。是眞見佛見法者。於一切法離於作意。不見文字不生貪著。是眞見法。以見佛見法得成就故。能超魔境。是爲菩薩超魔法門。

帝网菩薩曰。起念思惟名爲魔業。菩薩於彼因緣。若有動念思惟。不如理作意。皆是魔作。若不動不念。不起思惟不生於觸。則超魔境。是爲菩薩超魔法門。

功徳王光明菩薩曰。若有對治則爲魔業。若無對治卽爲法界。一切諸法皆順法界。若入法界則無魔界。所以者何。離於法界魔不可得。法界魔界同眞如性無有少異。菩薩解此則入一道超於魔境。是爲菩薩超魔法門。香象菩薩曰。無力者魔得其便。有力者魔不得便。無力者謂於三解脫門聞生驚怖。有力者於三解脫門聞不驚怖。何以故。若證解脫則不驚怖。通達此者不生驚怖。善修行者亦不驚怖。無驚怖故則超魔境。是爲菩薩超魔法門。

慈氏菩薩曰。猶如大海同一醎味。佛法智海同一法味。亦復如是若佛若法。悉皆平等空無相願。不生不起一相平等一味平等。若菩薩了知一味相者則超魔境。是爲菩薩超魔法門。虛空藏菩薩曰。仁者譬如虛空起過一切所有境界。亦無眼耳鼻舌身意。菩薩如是知一切法自性淸淨。猶如虛空等身口意入智光明。若得智光則超魔境。是爲菩薩超魔法門。文殊師利菩薩曰。仁者汝等所說悉是魔境。何以故。施設文字皆爲魔業。乃至佛語猶爲魔業。無有言說。離諸文字魔無能爲。若無施設卽無我見及文字見。以無我故。則於諸法無有損益。如是入者則超魔境。是爲菩薩超魔法門。

爾時大虛空藏菩薩。告魔波旬言。汝聞說此超魔境界法門不邪。波旬答言。惟然已聞。虛空藏言。波旬汝敢於此諸大菩薩所說超魔境界法門。作魔事不。答言大士。我或昔聞超魔境界殊勝法門。或復當聞終不敢能爲其魔業。何況現證。

爾時會中。有四護菩提場眷屬天。一名畠卻梨。二名三牟得卻梨。三名具香。四名淨信。時此四天告波旬言。我昔見汝於菩提樹下。如來正坐道場成正覺時。汝率營從與作畱難。世尊彼時以慈悲調柔戒聞定慧堅固勇猛精進福智。以其寶手擊觸於地。無量世界應時震動。世尊神力已摧伏汝及其眷屬。應自證明。今復更於佛菩薩所欲爲魔業。波旬汝及眷屬。而今之後於佛菩薩。宜應尊重修諸供養。

爾時波旬。卽時變化八萬四千俱胝寶蓋徧覆大眾。又以種種無量天諸妙花塗香末香。持散佛上及諸眾會作如是言。所有一切欲界莊嚴。及一切佛剎莊嚴。乃至我宮殿所有莊嚴殊勝珍寶。天上人間妙受用具。悉以奉獻佛及眾會。亦以供養虛空藏菩薩。時虛空藏菩薩語波旬言。汝及眷屬皆應發於無上正等菩提之心。

爾時波旬並其八萬四千眷屬。悉發阿耨多羅三藐三菩提心。時彼眾中有一魔子名爲惡面。於眾魔中最爲上首。心不敬信樂爲非法。作如是言。何用發此菩提心爲。我等當設種種方便。令如是經隱沒於地不得流布。爾時世尊告大虛空藏菩薩言。善男子汝今聞是魔言不耶。汝當宣說摧伏制止諸魔眷屬明眞言句。令無能爲。亦使由此明眞言句。恆沙魔眾悉得安住無上菩提。

爾時虛空藏菩薩摩訶薩。卽說明眞言曰。

怛你也﹝二合﹞他阿靺﹝齒﹡來﹞﹝知諧反﹞尾靺﹝齒﹡來﹞三靺鞮娑呬多奴散地怒嚕怛囉﹝二合﹞奶﹝平聲呼﹞涅﹝奴一反﹞伽怛你﹝平奴政反﹞昧怛囉﹝二合﹞庾羯鞮﹝二合﹞迦嚕拏你﹝奴政反﹞刪泥婆底﹝鞮以反﹞也﹝二合﹞靺底﹝鞮以反﹞步多﹝口﹡落﹞乞灑﹝二合﹞達摩涅﹝奴一反﹞物哩﹝二合﹞鞮達摩﹝口﹡落﹞乞史﹝二合﹞鞮烏驅﹝上聲﹞裏你企裏戶盧戶盧戶盧戶盧怛羯﹝口﹡犁﹞怛他嚩你低始羅奴靺底﹝丁以反﹞惡乞曬﹝二合﹞耶涅﹝寧逸反﹞你勢﹝平聲﹞羯犁﹝二合﹞奢跛羯哩﹝二合﹞勢﹝平聲﹞沒馱地瑟恥﹝二合﹞帝達牟入嚩﹝二合﹞羅你僧伽奴哦迷阿努杜﹝口﹡禮﹞阿那底羯囉﹝二合﹞摩抳曳你﹝卄／﹝阿﹣可﹢辛﹞／女﹞囉﹝二合﹞呵尼麼囉跛乞灑﹝二合﹞斯庾紇底﹝二合﹞紇哩﹝二合﹞鞮安拏嚟阿奢娑怛﹝口﹡梨﹞﹝二合﹞薩尾灑也努誐銘阿哩也﹝二合﹞虞拏迦﹝口﹡梨﹞悉第悉馱跛泥母乞灑﹝二合﹞努句黎你﹝卄／﹝阿﹣可﹢辛﹞／女﹞囉﹝二合﹞呵抳跛囉嚩你喃達哩灑﹝二合﹞你麼囉缽哩灑﹝二合﹞諾阿尾扇睹者怛嚩﹝引二合﹞嚧摩訶囉惹諾捨羯嚧﹝二合﹞泥﹝平聲﹞嚩那泯捺﹝口﹡洛﹞﹝二合﹞沒囉﹝二合﹞訶摩﹝二合﹞娑憨跛底母馱缽囉﹝二合﹞薩那泥嚩那哦藥乞灑﹝二合﹞羯哩﹝二合﹞擔﹝平聲﹞跛哩怛囉﹝二合﹞喃薩他﹝二合﹞比擔娑嚩﹝二合﹞娑丁也﹝三合﹞也喃達摩婆拏迦那摩﹝口﹡洛﹞乞灑﹝二合﹞曳薩達摩寫跛哩﹝卄／﹝阿﹣可﹢辛﹞／木﹞囉﹝二合﹞訶耶裟嚩﹝二合引﹞訶

爾時大虛空藏菩薩。說是眞言已。卽時三千大千世界六種震動。時彼惡魔心無淨信不樂法者。聞空中聲曰。若有聞此明眞言句。若魔若魔男若魔女若魔民不發阿耨多羅三藐三菩提心。不捨魔業者。則令金剛手藥叉。以大火焰金剛之杵摧碎其頂爾時魔眾心驚毛豎。卽皆同時仰觀虛空。見有五百大金剛手。各各臨於惡魔頭上垂欲下擊。皆悉怖懼一時咸發阿耨多羅三藐三菩提心爾時世尊熙怡微笑。時具壽阿難陀。一心合掌白佛言世尊。世尊微笑非無因緣。惟願如來爲我解說。

爾時世尊告阿難陀言。汝見此五百眾魔以怖懼故發菩提心不。阿難陀言。惟然已見。佛復告阿難陀言。此魔波旬當成佛時。與諸眷屬於彼彼世界。各各異名。爾時具壽阿難陀白佛世尊經於幾時。此魔當成無上菩提。得菩提已佛及世界名爲何等。佛告阿難陀。此魔波旬。當於來世十千佛所。爲作魔事。從彼佛所聞金剛場摧壞煩惱淸淨法門。又於彼佛所聞於祕密甚深軌則威儀功徳尸羅處行。勤行方便於最末後無邊無垢幢如來所。當作魔事於彼佛所。善根淳熟心得決定。獲得一切佛法光明。發菩提心。然後經於過阿僧祇數量佛所。恭敬供養於彼佛法。出家修道護持正法。教化成就無量有情。復更過於四萬阿僧祇劫。當得成於阿耨多羅三藐三菩提。名爲妙住得法光如來應供正徧知明行足善逝世間解無上士調禦丈夫天人師佛世尊。世界名淸淨安立。劫名淸淨。復次阿難陀。淸淨安立世界。國土丰盛人民快樂。如睹史多天宮所有受用樂具。彼國菩薩受用樂具亦復如是。彼妙住得法光如來壽命四十中劫。有六十四俱胝諸聲聞眾一萬二千大菩薩眾。阿難陀如是諸魔若魔男若魔女若魔民悉發住於無上正等菩提之心。皆隨生彼淸淨世界。時妙住得法光如來知其深心。皆悉與授阿耨多羅三藐三菩提記。

大集大虛空藏菩薩所問經卷第七

大集大虛空藏菩薩所問經卷第八

開府儀同三司特進試鴻臚卿肅國公食邑三千戶賜紫贈司空謚大鑑正號大廣智大興善寺三藏沙門不空奉詔譯

爾時會中釋梵護世。見與波旬授菩提記。一切皆生奇特之心。嘆言希有甚奇世尊。彼等諸魔於佛善說法毗柰耶。而作魔事猶見如來。福不唐捐皆蒙授記。當證無上正等菩提究竟涅槃。世尊豈有善男子善女人。以善信心入於佛法。所獲福業而得校量。當知皆是諸佛境界。非餘聲聞緣覺所測。

爾時佛告釋梵護世諸天人等。如汝所說誠諦不虛。實是諸佛如來境界善男子。夫心者是緣生法。譬如染纈或處受色或處不受。有情心行亦復如是。或起煩惱或復不起。或有利根或有鈍根。如來隨根設法教化。悉令解悟引入法中。善男子。夫煩惱者無有方所。亦無住處復無積聚。從不如理作意和合而生。若如理觀察是雜染性則爲淸淨。然我密意說名邪見。若如實知則爲正見。非邪正見過現實有。若於邪見正見。知己不生取著。是則名爲入正見道。善男子煩惱如皮淸淨爲性。由彼所覆慧明無力。是故不見根本淸淨。復次有分別者名爲煩惱。無分別者名淸淨性。善男子譬如大地依水而住。水依風住風依空住。是四界中空無所依。以其虛空不壞不動無所積聚。無積聚故住不生滅自性相應。是故三界不久不住。無常變異非虛空界。如是蘊處界依業煩惱而住。業煩惱依非如理作意而住。非如理作意。依自性淸淨心住。是淸淨心不爲客塵煩惱所染。所有非如理作意業煩惱蘊處界等。一切皆是因緣和合故有。因緣若闕則不生起。彼淸淨性無有因緣。亦無和合亦不生滅如虛空性。非如理作意如風。業煩惱如水。蘊處界如地。由是一切諸法無有堅牢。根本無住本來淸淨。善男子是名自性淸淨法光明門。菩薩由證此法門故。不爲一切諸煩惱垢之所染污。亦不思惟此淸淨法。以不思故。則滅一切尋伺緣慮證淸淨性。由證淸淨。則超魔境。以超魔境則安住佛境。以住佛境則超有情境入不動法界。以入不動淸淨法界。則入平等無差別境。則名獲得一切智智。說此法時有無量菩薩。於業煩惱障一切纏垢。悉得遠離證無生忍。

爾時室利鞠多優婆塞。於大眾中卽從座起。頭面禮足而白佛言。世尊我今從佛聞此解脫淸淨法門。頓除疑悔。所以者何我昔曾設深大火坑及和毒食。於如來所起損害意。世尊威徳無所損傷。爲我說法𨿽少信向。心猶疑惑仍生追悔。今於佛前復得聞此甚深經典。疑网悉除心無憂悔。獲法光明發阿耨多羅三藐三菩提心。世尊我於今者名爲大益得殊勝利。爾時佛贊室利鞠多長者言。善哉善哉善男子。汝今聞我所說法故生淨信樂。由是因緣於賢劫中所有諸佛。悉皆承事恭敬供養。於彼佛所廣修梵行護持正法。過七百萬阿僧祇劫。當得成佛號曰離一切纏如來應供正徧知明行足善逝世間解無上士調禦丈夫天人師佛世尊。時室利鞠多優婆塞。聞佛與授阿耨多羅三藐三菩提記。歡喜踴躍得未曾有。卽解嚴身上妙瓔珞。散於佛上作如是言。世尊今我宅中有四大藏。無量金寶充滿其中。以第一藏捨與妻子僮僕及營事者。第二大藏捨與一切貧窮下賤孤獨乞人。第三大藏捨與一切往來苾芻及四方僧。第四大藏奉獻如來及上首苾芻。惟願世尊令我速獲無住相施功徳成就。我今欲於如來善說毗柰耶中。出家受戒修習梵行。於是世尊聽其出家。時室利鞠多優婆塞。卽便出家受具足戒。

爾時大虛空藏菩薩白佛言。世尊如來於無量阿僧祇劫之所積集。甚深難得阿耨多羅三藐三菩提法。於佛滅後誰當奉持。時彼眾中有六十俱胝菩薩摩訶薩。卽從座起合掌禮佛。異口同音說伽他曰。

如來滅度後

我等悉皆能

不惜於身命

護持佛正法

捨一切名利

及離諸眷屬

不捨此正法

爲證佛智故

毀呰及罵辱

粗言不善語

由護正法故

如此皆能忍

輕賤及掉弄

誹謗不稱贊

如此悉皆忍

爲持此經故

當來諸苾芻

往相希名利

爲魔之伴黨

於法爲障礙

毀戒破法者

親近於俗人

貪著供養故

不專求正法

好習於外道

無知懷憍慢

自贊嘆己身

惱亂寂靜者

棄捨阿蘭若

常樂無利言

好習惡咒術

計著於身見

或樂知僧事

與僧作畱難

捨離於禪誦

交雜諸世務

常求於利養

不樂戒多聞

𨿽行於布施

心恆懷雜染

計種種我相

但念於乞食

樂往白衣家

論說世俗事

田農諸俗務

貿易並販賣

好作如是事

自稱是沙門

堅執於諸有

計著種種見

聞說眞空法

怖畏如深險

不信有業果

言無後世報

但作虛誑語

非法言是法

惡世中苾芻

自在力如王

於此末法時

我能持正法

於諸修多羅

不求亦不讀

各自師己見

執異互相非

所有深經典

與解脫相應

於如是正法

心皆不樂說

及樂世俗論

稱揚爲希有

如斯惡人輩

不久滅正法

微妙甚深經

文義俱善巧

於彼惡世時

悉皆被滅壞

非法無道王

人庶皆流竄

於如是惡世

無不懷恐怖

我等悉皆能

處如是末世

護持佛所說

無上之正法

以慈於有情

設破於正法

亦起悲湣心

由持此經故

若見持戒人

起於貪愛心

我以憐念故

方便令棄捨

若見惡心者

謗毀於正法

爲之起慈悲

令見我歡喜

隨力護彼人

不加粗惡語

亦不與之言

彼當自安住

復以四攝行

成熟彼等人

又令生警覺

省悟虛妄過

我當捨憒鬧

住於阿蘭若

不親近俗務

猶如鹿自在

少求及知足

修行四聖種

住戒及頭陀

具禪定智慧

我當無間修

調柔靜解脫

若入於聚落

爲說微妙法

若有求法者

令遠住空閒

寂嘿自修持

常安於法樂

若有於現前

作諸過失者

我爲利眾生

當自觀身行

住法常寂靜

於敬與不敬

安住如須彌

不染世間法

我當爲導師

苾芻毀戒者

來加以惡言

觀是自受業

亦不起報心

於他無害想

常住於正法

此非我應作

我是於沙門

彼無沙門行

聞我正教誨

則謗修多羅

或斷於耳鼻

亦不樂見我

若聞實警覺

則謗於正法

當來諸苾芻

受持正法者

爲其作畱難

不令聞正法

於王離間語

破壞於大眾

我等承佛力

皆今得聞法

當彼惡世時

寧捨於身命

爲持正法故

作眾生利益

先知他意樂

後方共語言

當來大怖時

住是眞實行

我問世間眼

法王光明尊

由持此經典

爲得幾所福

爾時世尊告大虛空藏菩薩及諸菩薩摩訶薩言。善男子譬如東方一世界析爲十三千大千世界。如是南西北方四維上下。各各析爲十三千大千世界。如是世界盡末爲塵。復以一塵爲一世界。若復有人於東方過爾所塵世界下於一塵。復更東行過爾所塵世界又下一塵。如是展轉盡爾所塵。於東方諸佛世界無有邊際。南西北方四維上下亦復如是。善男子於汝意云何。如是十方世界。所下微塵知其數不。不也世尊。如是微塵世界惟有如來以無礙智之所究了。非余能知。佛言善男子是諸世界。若下微塵及不下處。盡諸世界以爲大城圍繞墻壁。上至有頂下窮水際。滿此城中著淨芥子。以一芥子爲一佛世界。善男子於意云何。是諸芥子世界寧爲多不。甚多世尊。佛言善男子。如是芥子及諸世界。我知其數知百知千。乃至知緊迦羅彌未羅阿閦婆等。若有善男子善女人求菩提故。以七寶滿爾所世界。施於爾所芥子數住功徳法。菩薩諸佛及恭敬供養若復有人聞此甚深微妙經典。能淨信忍所得福徳勝前福徳。若復有人以爾所芥子數行無遮施。或復有人得聞此經。於諸有情生無礙心住調柔忍。如七步頃系念思惟。所得福徳勝前福徳。若復有人修諸福業。成就爾所芥子數天主帝釋大梵天王轉輪聖王。或復有人受持此經。能知無常苦空無我涅槃寂靜。如是知已於諸有情生於大悲。爲不斷三寶種故。發無上正等菩提之心。如是福徳勝前福徳。

爾時大虛空藏菩薩白佛言。世尊惟願如來加持此經。後末法時於贍部洲廣令流布。是時佛告虛空藏菩薩言。善男子我以此法付四天王。所以者何由此四王護持世界故。令此法久住世間廣得流布。我今復以微妙眞言。加持四大天王。卽說眞言曰。

怛你也﹝二合﹞他度度﹝口﹡梨﹞他地梨持嚩﹝二合﹞惹跛底特嚩﹝二合﹞惹楞迦﹝引﹞﹝口﹡梨﹞阿﹝引﹞靺怛你捨迷捨麼缽底扇底﹝丁以反﹞目溪你誐囉﹝二合﹞賀博乞叉﹝二合﹞哆阿奴娜囉鄡那囉尾誐摩三摩缽地簸他輸地缽他奴誐摩缽他輸地缽囉﹝二合﹞枳娘﹝二合﹞目溪阿哩也﹝二合﹞句梨步多﹝口﹡洛﹞乞曬﹝二合﹞阿你泥灑遮茗泥灑遮多﹝引﹞麼灑遮多怛簸灑遮沒馱簸那達摩奴散地阿哩也﹝二合﹞誐拏怒誐摩阿那哩也﹝二合﹞你伽哆你嚧瑟吒﹝二合﹞缽囉﹝二合﹞娑娜寧咿濕嚩﹝二合﹞囉簸那魯迦失止﹝二合﹞怛唎﹝二合﹞訖哩﹝二合﹞多阿奴囉訖沙﹝二合﹞演都伊﹝牟﹡含﹞﹝引﹞達摩散地﹝啼寢反﹞尼婆惹都你魯訖鞮﹝二合﹞涅泥﹝上﹞世﹝引﹞缽囉﹝二合﹞底路乞灑﹝二合﹞睹達摩馱哩尼

爾時四大天王。由此眞言所加持故。心懷悚栗身毛皆豎。卽往佛所頭面禮足白佛言。世尊我等四王護持此經。當令未來久住於世。我能攝持如是經典所流行處。有不樂法諸神天龍夜叉乾闥婆阿修羅迦樓羅無能障礙。若有樂法善神。卽當令彼心得寂靜。若有法師於說法會。忘失文句能令憶持。獲得辯才增長慧解。

爾時世尊告四天王。善哉善哉汝等四王。皆是我子從法化生。由我勸汝守護正法功徳因緣得爲天王。當超世間速證圓寂。

爾時世尊。復告大虛空藏菩薩言。善男子我今亦以眞言加持帝釋。令護此經久住於世。說眞言曰。

怛你也﹝二合﹞他輸第輸婆末底輸婆尾庾﹝二合﹞系那捺﹝口﹡梨﹞那哩奶睹哩奶納迷捨迷鄔波捨迷屈吠鳴驅黎阿蘇目溪馱囉尼阿囉奶輪輸嚧﹝二合﹞曬婆﹝口﹡皿﹞低阿﹝月﹡坒﹞泥﹝月﹡坒﹞那散地三迷三摩嚩底三摩囉濕彌﹝二合﹞阿世呼呼奚奚驅嚧驅梨阿那底羯囉﹝二合﹞銘你嚩﹝口﹡洛﹞乞灑﹝二合﹞摩﹝口﹡皿﹞低摩訶嚩婆娑缽囉﹝二合﹞﹝月﹡坒﹞阿﹝卄／﹝阿﹣可﹢辛﹞／女﹞車睹捨羯嚧泥嚩曩泯捺囉﹝二合﹞那捺捨多那夜那嚩羅摩矩吒達囉伊捨嚩﹝二合﹞嚕末嚕捺婆﹝二合﹞嚩那你嚩斯娑嚩﹝二合引﹞訶﹝引﹞

爾時天帝釋。聞此眞言已歡喜踴躍。所住宮殿悉皆震動。卽與百千眷屬圍繞。來詣佛所頭面禮足。白佛言。世尊我等諸天擁護此經。於贍都洲廣宣流布令得修行。若有法師受持此經。我等眷屬咸共擁護。令無惱患使得歡喜生淨信樂。受持斯經皆得成就以法莊嚴。若於王城聚落村邑說法之處。我當率諸眷屬。相共往詣彼法師所與作衛護。若有輕賤嗔罵彼法師者令發淨心。若有諸魔作諸障難。我當擁護悉使退散不令得便。

爾時佛告天帝釋言。善哉善哉憍屍迦。汝當獲得天妙自在。住法自在。於一切佛所護持正法能師子吼何以故憍屍迦以能受持一佛正法。卽於三世諸佛所說正法。皆能守護。

爾時世尊復告大虛空藏菩薩言。善男子我爲娑訶世界主大梵天王。說威徳眞言句義由此眞言故。大梵天王護持此經。卽說眞言曰。

怛你也﹝二合﹞他每怛哩﹝二合下同﹞輸婆每怛哩﹝二合﹞達摩每怛哩﹝二合﹞每怛哩﹝二合﹞也怒娑呬鞮三摩每怛哩﹝二合﹞珊地每怛哩﹝二合﹞阿努誐摩每怛哩﹝二合﹞阿怒囉訖叉﹝二合﹞每怛哩﹝二合﹞阿努度囉每怛哩﹝二合﹞薩丁那﹝二合﹞每怛哩﹝二合﹞達摩每怛哩﹝二合﹞阿努檗囉﹝二合﹞訶每怛哩﹝二合﹞阿尾缽囉﹝二合﹞底﹝丁以反﹞娑囉每怛哩﹝二合﹞嗢盧迦那每怛哩﹝二合﹞尾盧迦那每怛哩﹝二合﹞母﹝亭﹡夜﹞努誐摩每怛哩﹝二合﹞沒馱地瑟奼﹝二合﹞那每怛哩﹝二合﹞阿努囉乞叉﹝二合﹞每怛哩﹝二合﹞達摩缽囉﹝二合﹞底﹝丁以反﹞﹝口﹡洛﹞乞叉﹝二合﹞拏每怛哩﹝二合﹞母乞叉﹝二合﹞每怛哩﹝二合﹞阿那奴哩嚧馱尾嚧馱每怛哩﹝二合﹞阿多牟每怛哩﹝二合﹞沒囉﹝二合﹞賀麼﹝二合﹞簸他每怛哩﹝二合﹞﹝亭﹡夜﹞那楞迦囉每怛哩﹝二合﹞怛寫努珊地迦嚧那每怛哩﹝二合﹞怛寫奴珊地暮你多每怛哩﹝二合﹞怛寫奴珊地庾﹝二合﹞閉訖叉﹝二合﹞每怛哩﹝二合﹞沒囉﹝二合﹞賀摩﹝二合﹞缽地努誐摩那每怛哩﹝二合﹞質都你尾哩也﹝二合﹞每怛哩﹝二合﹞阿奴娑囉拏每怛哩﹝二合﹞你娑底﹝二合﹞囉拏每怛哩﹝二合﹞薩嚩怛囉﹝二合﹞拏誐麼那每怛哩﹝二合﹞阿孽車末囉﹝二合﹞含門﹝二合﹞嗢悉﹝口﹡梨﹞﹝二合﹞惹﹝亭﹡夜﹞那素大尾﹝入﹞蜜逾底﹝丁以反﹞瑟奼﹝二合﹞娑嚩﹝二合﹞婆嚩﹝二合﹞三摩提你瑟羯囉﹝二合﹞摩摩訶尾麼難﹝引﹞尾也﹝二合﹞嚩魯迦耶染摸你尾崩﹝補甘反﹞句嚧濕嚩﹝二合﹞達摩﹝口﹡洛﹞訖叉﹝二合﹞麼底﹝丁寅反﹞羯囉﹝二合﹞彌沒馱地瑟吒﹝二合﹞南

爾時娑訶世界主大梵天王在於梵世。由此慈心眞言加持及佛威神力故。天耳聞已。卽共六十六萬梵眾來詣佛所。頭面禮足退坐一面。白佛言世尊我等蒙佛大慈大悲加持力故。令護此經。若當來世有諸法師。於此甚深祕密經典。受持讀誦乃至書寫奉持供養。若彼法師在阿蘭若。及於衢路村邑聚落王城處所若爲宣說如是經者。我等當共擁護攝受加其气力令得精勤。念慧辯才悉皆增長。不信者令信。其淨信者令住正行。世尊我等今於如來所說正法之眼。皆共奉持廣令流布。

爾時世尊告大梵王言。善哉善哉梵王如來。今者隨喜汝等守護正法。梵王汝當不久坐於道場。轉正法輪如我今轉。如汝今者擁護斯經。諸餘梵天於當來世。護持正法亦應如是。

爾時世尊。復告慈氏菩薩摩訶薩言。慈氏我今以此無量阿僧祇俱胝劫積集無上正等菩提希有之法。付囑於汝。乃至欲令受持讀頌爲他廣說報佛恩故。亦滿自己希求願故。令諸有情增長善根故。令諸菩薩護法光明故。摧一切諸魔外道故。護持正法不斷三寶種故。慈氏菩薩白佛言。世尊我今當於如來在世及涅槃後常護法藏。何以故我亦曾於過去護斯正法。世尊我𨿽在於睹史多天。於是類經倍增護持令久住世。世尊若未來世其有眾生於如是等經聞已受持書寫讀誦。如法修行爲他廣說。當知皆是我之威力所加持故。世尊當彼之時。若有魔及魔民共爲朋黨。不能障難如我一毛成就善根析爲百分千分歌羅分乃至優波尼沙陀分。若三千大千世界之中。一切有情悉並爲魔若魔眷屬。而於我所成就善根一分福智之力。猶不能得生於障難。何況如來於無量阿僧祇俱胝劫積集無上菩提之法。而能障礙。爾時世尊告慈氏菩薩言。善哉善哉善男子。有四種法爲菩薩行。何者爲四。所謂破煩惱魔壞諸外道。成熟有情護持正法。善男子如是四種是菩薩行。而此四種以一行收。云何爲一。所謂護持正法。

爾時世尊。告尊者大伽葉波具壽阿難陀言。我以此經付囑汝等。汝當受持此經爲他廣說。大伽葉波言。世尊我當隨力於如來無上菩提之法。勤加守護爲他宣說。阿難陀言惟然世尊。我已受持如是法要。於當來世以佛威力。廣宣流布令不斷絕。爾時福莊嚴菩薩摩訶薩。從座而起叉手合掌。白佛言世尊如是之經。如來所說甚深希有。斷諸疑网最勝了義難見難悟。是第一義空性相應。以戒念定慧而爲莊嚴。顯說解脫寂靜無染。是諸智人之所知境。一切諸佛之所稱贊。亦是一切諸經之王。以陀羅尼印印之。令受持者得無礙辯。增長念慧堅固不退。摧魔怨敵不爲於他異宗所壞。能摧惡戒增長頭陀無貪功徳。復是正住大捨功徳。出生無量諸佛智法。若有善男子善女人。能於此經受持讀誦。系念思惟爲他廣說。書寫供養審諦觀察。如理作意正行相應得幾所福。爾時世尊卽以迦他。告福莊嚴菩薩摩訶薩曰。

我以佛眼見十方

廣大無邊諸剎土

於中盛滿諸七寶

盡皆普施諸菩薩

若人受持是經典

如佛所說無所得

而能習誦爲他說

如是功徳超於彼

眾花塗香並傘蓋

衣服繒彩及幢幡

徧滿積彼世界中

供養諸佛並菩薩

於後末世法滅時

若有受持此經典

如說修行不放逸

所獲福聚超於彼

十方世界諸巨海

盡皆盛滿種種油

其炷髙大如須彌

然燈供養佛制底

若有於彼法滅時

世間盡爲諸暗覆

能燃如此大法炬

所獲功徳倍於前

若於無量諸導師

奉事經於億千劫

以天適意妙供養

勤求最勝佛菩提

爲報如來深重恩

護持三寶令久住

安諸有情住佛法

持此經福多於彼

以佛眼觀諸有情

能致梵王帝釋位

若有能持此經典

獲大勝福過於彼

令諸有情得羅漢

復能成就緣覺乘

若有能發菩提心

受持此經福過彼

假令經福皆爲色

盡虛空界不能受

除佛世尊一切智

於此勝福無能了

若於俱胝千億劫

持此如來所說經

所生功徳不可量

猶如十方無有際

爾時福莊嚴菩薩。從佛聞是護持此經。所得功徳不可限量。生大歡喜踴躍無量。而白佛言世尊後末世時諸有情類。若有不能持此經者。當知是人墮於魔界。世尊我觀護持自余正法。所獲善根猶如芥子。若有能護此經法者。所得功徳如十方虛空。無有窮盡不可譬諭。世尊我今被於勇猛甲冑。寧捨身命護持是經。不爲吝望己身之利。但求一切有情安樂。說此法時。以大虛空藏菩薩福徳力故。有十方無量恆沙佛剎。虛空藏菩薩及無量佛諸菩薩眾。從於虛空雨種種花以爲供養。空中有聲而作是言。善哉善哉大虛空藏菩薩摩訶薩。乃能作此廣大佛事。乃至於此大集法要殊勝莊嚴。亦能攝受未來有情莊嚴正法。令彼不失菩提之心。於此經中受持讀誦書寫解說。爾時世尊爲欲囑累此經典故。以神通力卽從身中放大光明。徧照十方無量佛剎悉皆振動。有無量阿僧祇有情。發阿耨多羅三藐三菩提心。無量有情得無生法忍。復有無量有情心得解脫。復有無量有情得法眼淨。復有無量有情離諸貪染。復有無量有情得於人天福徳勝因當得見佛。一切大眾皆生隨喜。佛說是經已。時大虛空藏菩薩摩訶薩。具壽大迦葉波。具壽阿難陀。娑訶世界主大梵天王。釋提桓因四大天王。諸苾芻眾。及大菩薩天人阿修羅乾闥婆等。一切眾會聞佛所說。皆大歡喜信受奉行。

大集大虛空藏菩薩所問經卷第八

