睒子經

西晉聖堅譯

佛說睒子經

西秦沙門聖堅奉詔譯

聞如是。一時佛在比羅勒國。與千二百五十比丘俱。及眾菩薩國王大臣人民。長者居士淸信士女不可稱計一時來會。佛告諸比丘。皆悉寂靜定意聽。我念前世初求得菩薩道時。戒行普慈精進一心智慧善權方便不可稱說。諸天龍神帝王人民無能行者。阿難聞佛所言。更整衣服長跪白佛。願欲聞之。佛告阿難。乃往過去無央數世。時有一菩薩名曰慈慧。救濟羣生常行四等心。度世危厄湣育苦人。於是處在兜率天上教授天人。常以晝夜各三時三昧定意。思惟三界。照觀十方天下人民善惡之道。孝養父母敬奉三尊。供侍師長修諸功徳。皆悉明見五道分明。時迦夷國中有一長者。孤無兒子夫妻兩目皆盲。心願入山求無上慧。修淸淨志信樂虛閒。菩薩念言。此人發意欲學妙道。而兩目盲無所視見。若入山者或墮溝坑。或逢毒虫所見危害。若我壽終當爲作子。供養父母終其年壽。卽便往生盲父母家。爲其作子。父母歡喜愛之甚重。本發道意欲行入山。以生子故便樂世間。子年七歲號字曰睒。睒至孝仁慈奉行十善不殺不盜不淫不欺誑不飲酒不妄語不嫉妒。信道不疑晝夜精進。奉侍父母如人侍天。言常含笑不傷人意。行則應法不妄傾邪。於是父母卽大歡悅。無復憂愁。睒年過十歲睒自長跪白父母言。本發大意欲入深山。求志虛寂無上之道。豈以子故而絕本願。人居世間無常百變。命非金石對至無期。願如本意宜本先志。自隨父母俱共入山侍養之宜不失時節。父母報睒。子之孝順天自知之。不違本誓便卽入山。睒以家中所有財寶。皆大布施諸貧窮者。便與父母俱共入山。

睒到山中以柴艸作屋施置牀蓐。不寒不熱恆得其宜。入山一年眾果丰實。食之甘美。泉水湧出淸而且涼。池中蓮華五色精明。栴檀雜香樹木丰盛香气倍常。飛鳥常集奇妙異類皆作種種音樂之聲。娛樂父母。師子熊羆虎狼毒虫慈心相向無相傷害。食艸飲水無復恐懼。獐鹿眾鳥皆來附近。與睒音聲共相哀和娛樂之音。睒至孝慈蹈地常恐地痛。天神人鬼皆來擁護此三道人。三道人者。一心定意無復憂愁。睒常與父母取百種果以食父母。泉水無乏。時父母渴欲得飲水。睒被鹿皮衣提瓶行汲水。獐鹿眾鳥亦往飲水不相畏難。時有迦夷國王入山射獵。王見水邊有諸羣鹿。放弓射之。箭誤中睒正射其胸。被毒箭已舉身皆痛。便大呼言。誰持一箭殺三道人。王聞人聲卽便下馬往到睒前。睒謂王言。象坐牙死。犀坐其角死。翠坐其毛。獐鹿坐皮肉。我無牙角無毛無皮肉不可啖。今有何罪橫見射殺。王問睒言。卿是何人被鹿皮衣與禽獸無異。睒言。我是王國中人。與盲父母俱來學道二十餘年。未曾而爲虎狼毒虫所見枉害。今我便爲王所射殺。當爾之時。大風暴起吹折樹木。百鳥悲鳴師子熊羆走獸之輩皆大號呼動一山中。日無精光流泉爲竭。眾華萎死雷電動地。時盲父母卽自驚起曰。是何變異。睒行取水經久不還。將無爲毒虫之所害耶。禽獸悲鳴音聲號呼不如常時。風起四面樹木摧折。必有災異。時王怖懅大自悔責。本射眾鹿誤相中傷。射殺道人其罪甚重。坐貪少肉而受此殃。願以珍寶以救子命。

時王便前欲拔出箭。箭深不出。百鳥禽獸四面雲集。皆大號呼動一山中。王益怖懅支節皆動。睒語王言。非王之過。自我宿罪緣對所致。我不惜身。但念我盲父母耳。年旣衰老兩目復盲。一旦無我亦當終沒無瞻視者。以是之故自懊惱耳。當爾之時。諸天龍神皆爲肅動。王又重言。我寧自入地獄之中自受此罪。使睒身活。長跪向睒悔過陳言。若子終沒我不還國。便住山中供養卿盲父母如卿在時。勿以爲憂。諸天龍神皆當證知。不負此誓。睒聞王誓𨿽被毒箭。心喜意悅𨿽死不恨。以我父母累王供養。王當罪滅得福無量。王曰。卿當語我父母之處。及子未死吾欲知之。睒卽指示從是徑去。去此不遠當見艸屋。我之父母在其中止。王徐徐往勿令父母驚動怖懅。以善方便解語其意。王當爲我上白父母。無常今至當就後世。我不惜命念盲父母年旣衰老兩目復盲。一旦無我無所依仰。以是懊惱自酷毒耳。我死自分宿罪所致無可得脫。今自懺悔。從無數劫有身以來所行眾惡於此罪滅。願與父母世世相值不相遠離。當令父母終保年壽勿有憂患。天龍鬼神常隨護助災害消滅。所欲應意無爲自然。王將數人詣父母所。王去之後睒奄死矣。百鳥禽獸四面雲集。皆大號呼繞睒屍上舐是胸血。盲父母聞此音聲益怖彷徉而住。王行駛疾觸動艸木肅肅有聲。父母驚言。此是何人非我子行。王言。我是迦夷國王。聞盲道人在山學道故來供養。盲父母言。枉屈大王來相慰勞遠臨艸野。王當疲極體安隱不。宮殿夫人太子官屬皆安善不。風雨和調五穀丰不。鄰國人民不相侵害耶。王答道人。得蒙尊恩常自平安。又更問訊盲父母。在此山中勞大勤苦。樹木之間甚難爲止。自安隱不。盲父母言。蒙大王恩常自安隱。我有孝子字名曰睒。常取果蓏泉水無乏。我有艸席王可就坐。果蓏可食。睒行取水。正爾來還。王聞盲父母言。又大傷心涕泣其言。我罪實重入山射獵。遙見水邊有諸羣鹿。引弓射之。箭誤中睒道人子睒已被毒箭其痛甚酷。今故自來語道人耳。父母聞之舉身自撲。如太山崩地爲大動。號哭仰天自陳訴言。我子睒者。天下至孝無有能過。蹈地常恐地痛。有何罪故而射殺之。向者大風卒起吹折樹木。百鳥悲鳴皆大號呼動一山中。我在山中二十餘年。未曾有此災異之變。而我子睒取水不還恐當有故。諸神皆驚肅肅而動。母便涕哭不肯復止。父言且止。人生世間無有不死。無常對至不可得卻。但問王。睒爲射何許今爲死活。王以睒語向父母說。其盲父母聞王此語又大感絕。一旦無子俱亦當死。

大王。今者牽我二人往子屍上。王卽牽盲父母往到屍上。父抱其頭。母抱兩腳著其膝上。各以兩手捫摸睒箭。仰天呼言。諸天龍神山神樹神。我子睒者天下至孝。是諸天龍鬼神所知。我年已老目無所見。身代子死睒活不恨。於是父母俱共誓言。若睒至孝天地所知。箭當拔出毒痛當除睒應更生。

於是第二忉利天帝座卽爲動。以眼見此二盲道人抱子號呼。乃聞第四兜率天上。釋梵四王從天上來。如人屈伸之頃。來住睒前。以神妙藥灌睒口中。藥入睒口箭拔毒出更生如故。父母聞睒以死更生。兩目皆開。飛鳥走獸皆大歡樂之音。風息云消日爲重光。流泉湧出淸而且涼。池中蓮華五色精明。栴檀雜香樹木光榮香倍於常。時王歡喜不能自勝。禮天帝釋。還禮父母及子睒者。願以一國所有財寶。俱上道人自相供養。令我罪滅永無有餘。

睒語王言。欲興福者。王但還國安慰人民。當令奉戒王勿射獵橫殺無辜。身不安隱壽終當入泥犁之中。人居世間恩愛暫有。別離久長不得常在。王宿有福今得爲王。莫憍自在。以自在故造無量惡。後入惡道悔之何益。王答如教。隨王獵者。見睒死已得天神藥死而更生父母眼開神變如是。悉奉五戒修行十善。死得生天無入惡道。

佛告阿難。諸來會者。宿命睒者吾身是耶。盲父者閱頭檀王是。盲母者今王夫人摩耶是也。迦夷國王者阿難是。天帝釋者彌勒佛是。佛告阿難。吾前世時爲子仁孝。爲君慈育。爲民奉敬。自致得成爲三界尊。佛說經已。時諸菩薩比丘比丘尼優婆塞優婆夷莫不歡喜。作禮而去。

佛說睒子經

