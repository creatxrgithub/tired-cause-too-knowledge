佛說鹿母經

西晉竺法護譯

佛說鹿母經

西晉三藏法師竺法護譯

佛言。昔者有鹿數百爲羣。隨逐水艸侵近人邑。國王出獵遂各分迸。有一母鹿懷妊獨逝。被逐饑疲失侶悵怏。時生二子捨行求食。煢悸失錯誤墮獵者弶中。悲鳴欲出不能得脫獵師聞聲便往視之。見鹿心喜適前欲殺。鹿乃叩頭求哀自陳。向生二子尙小無知。始自蒙蒙未曉東西。乞假須叟暫還視子。將示水艸使得生活。並與二子盡哀死別長短命矣。願垂恕恩湣及有識。若蒙哀遣得見子者。誠非鹿獸所能報謝。天祐有徳福注罔極。見遣之期不違信誓。旋則就死獸意無恨。

是時獵者聞鹿所言且驚且怪衣毛爲豎。其奇能言識出人情。卽問鹿曰。汝爲鬼魅山林樹神。得無變惑假借其形。以實告我令明其故。鹿卽答曰。吾以先世貪殘之罪。稟受鹿身至心念子。故發口能言。非爲鬼魅。惟見識憐生放死還甘心所全。獵者聞之信加其言。心懷貪欲意不肯聽。卽告鹿曰。世人一切尙無志誠。況汝鹿畜。憐子惜身尙全求生。從死得去豈有還期。王命急切恐必知之。罪吾失鹿更受重責。𨿽心不忍事不獲已。終不相放。鹿時惶怖苦言報曰。鹿𨿽賤畜甘死不恨。求期則返豈敢違命。人受罪釁惟乞假祚爲福所種。去則子存畱則子亡。聽往時還神信我言。夫死何足惜而違心信。顧念二子是以懇懇。生不識母各當沒命。分死全子滅三痛劇。鹿母低頭鳴噭。口說偈言。

我身爲鹿獸

遊食於林藪

賤生貪軀命

不能故送死

今來入君弶

自分受刀機

不惜腥臊身

但憐二子耳

惟我前世時

暴虐不至誠

不信生死苦

罪福之分明

行惡自招罪

今受畜獸形

若蒙須臾命

終不違信盟

於是獵者聞鹿言訴之聲。甚嘆其奇。貪利成事不欲放遣。卽告於鹿責數之日。夫巧僞無實姦詐難信。虛華萬端狡猾非一。侵暴生種犯人稼穡。以罪投身入於吾弶。今當殺送供王廚食。不須妄語欺吾求脫。重身畏死誰能效命。人之無食猶難爲期。而況畜獸。全命免死豈有還期。但當就死終不相放。鹿時憶子恐據前跪兩膝。低頭涕淚悲訴鳴吟。重說偈言。

𨿽身爲鹿畜

不識仁義方

柰何受慈恩

得去不復還

寧受分裂痛

無爲虛僞存

哀傷二子窮

乞假須臾間

宿世罪自然

故受畜生體

爲人所不信

殃禍自應爾

猶是招當來

欲脫畜生形

披肝露誠信

願聽重誓言

若世有惡人

斗亂比丘僧

破塔壞佛寺

及殺持戒人

反逆害父母

兄弟與妻子

設我不來還

罪大過於是

普世之極罪

劫盡殃不已

宛轉更燒煮

之彼復到此

可思之深重

受痛無終始

設我不來還

罪大過於是

爾時獵者重聞鹿言。心益竦然。乃卻嘆曰。惟睹世間一切人民。稟受宿福得生爲人。愚惑癡冥背恩薄義。不忠不孝不信不仁。貪殘無道欺僞苟全。不知非常識別三尊。鹿但畜生懇懇辭言。信誓叩叩有殊於人。情露丹誠似如分明。識睹其驗以察其心。便前解弶放遣假之。於是鹿母出弶得去。且顧且馳到其子所。低頭嗅子舐其身體。一喜一悲踟躕徘徊。嘆息啼吟。並說偈言。

一切恩愛會

皆由因緣合

合會有別離

無常難得久

今我爲爾母

恆恐不自保

生世多畏懼

命如露著艸

於是鹿母說此偈已。便將二子入於林藪。爲別食稼示好水艸。誡敕叮寧教生活道。念別子孤淚下如雨。悲鳴摧傷說偈別言。

前世行欺詐

負債著恩愛

殘暴眾生命

自盜教彼殺

身作如影隨

今日當受之

畢故不造新

當還赴彼期

違佛不信法

背戾師父誡

自用貪無厭

放情恣癡意

罪報爲畜生

當爲人作飼

自分不敢怨

畢命不復欺

貪求取非道

殺盜於前世

每生爲畜獸

宿命所追逮

結縛當就死

恐怖無生气

用識三尊言

見遣盡恩愛

吾朝行不遇

誤墮獵者弶

卽當就屠割

破碎受宿殃

念汝求哀來

今當還就死

憐汝小雙孤

努力自活已

行當依羣類

止當依眾裏

食當隨侶進

臥當驚覺起

愼勿子獨遊

食走於道邊

言竟便長別

就死不復還

是時鹿母說此偈已。與子死別遲回再三。低頭俯仰唱聲感哀委背而去。二子鳴啼悲泣戀慕。從後追尋頓獘復起。悲喚叫叫說訴偈言。

貪欲慕恩愛

生爲母作子

始來受身形

受命賤畜體

如何見孤背

斷命沒終此

慕母情痛絕

乞得並就死

自念我生來

未識東與西

念母憐我等

當報乳養恩

何忍長生別

永世不復存

念母爲我苦

不聊獨生全

無福受畜形

薄祐禍害至

始生於迷惑

當早見孤棄

凡生皆有死

早晚當就之

今日之困窮

當與母同時

於是鹿子說此偈已。其母悲感低頭號泣。哀悼怨嘆回頭還顧。抗聲悲鳴。告其子言。爾還勿來。吾自畢故以壽當之。無得母子夭橫並命。吾死甘心傷爾未識。世間無常皆當別離。吾自薄命爾生無祐。何爲悲哀徒益憂患。但當速行畢債於今。鹿母復鳴爲子說偈言。

吾前坐貪愛

今受獘畜身

世生皆有死

無脫不終患

制意一離貪

然後乃大安

寧就至誠死

終不欺殆生

於是鹿子聞母偈音。益更悲戀鳴涕相尋至於弶所。東西求索。乃見獵者臥於樹下。鹿母徑就其邊低頭大聲。以覺獵者。而說偈言。

投分全中實

畢壽於畜生

見放不敢稽

還就刀幾刑

向所可放鹿

今來還就死

恩慈於賤畜

得見辭二子

將行示水艸

爲說非常苦

萬沒無餘恨

念恩不敢負

爾時獵者聞鹿鳴聲說誠信之言。驚覺卽起心動竦然。慈心發中口未得宣。鹿便低頭前跪兩膝。重向獵者喜自陳說。以偈謝言。

仁前見放遣

徳厚過天地

賤畜被慈育

悲意不自勝

一切悉無常

忻然副信死

滅對畢因緣

怨盡從斯已

仁惠恩難忘

感受豈敢違

𨿽謝千萬辭

不足報慈恩

惟夫誡精誠

受福歸自然

今日甘心死

以子屬仁君

於是獵者感誠卽寐。又重聞鹿說偈皆微妙之聲。加其篤信捨生就死以副盟誓。子母悲啼相尋而至。斯鹿之身必非凡庸。吾睹世士未能比倫。𨿽復獸體心若神靈。吾之無良殘暴來久。鹿乃立義言信不負。可爲明教稽首稟受。豈復當敢生犯害心。卽時獵者加肅謙敬。辭謝遣鹿而說偈言。

神鹿信若天

言誓志願大

今我心竦懼

豈敢加逆害

寧自殺鄙身

妻子寸寸分

何忍向天種

有想害靈神

獵者說此偈已。卽以慈心遣鹿。重復辭謝悔心自責。鹿見遣去出就其子。子望見母得生出還。彊馳走趣跳﹝跳﹣兆﹢梁﹞悲鳴。子母相得俱歡俱喜。一俯一仰鳴聲呦呦。悲感受活生蒙大恩。卽仰頭謝獵者。而說偈言。

賤畜生處世

當應充廚宰

卽時分烹俎

寬假辭二子

天人重愛物

復蒙放赦原

徳祐積無量

非口所能陳

爾時鹿母說此偈謝已。將率二子還於深林。鳴羣嘯侶以遊以集。安身艸澤以寧峻山。獵者於後深自惟言。鹿但畜生信義祐身。旣免卽濟見者加稱。我之爲暴何廣於心。卽時啟寐散意歸仁。放弩壞弶無復殺心。詣於廟寺請稟沙門。稽首顙面自歸自陳。奉順慈義畢志正眞。便往白王具說鹿言。王聞其說心喜驚嘆。鹿獸有義我更貪殘。又此鹿慧深達言教。知仰三尊。我國獘冥事彼妖言。誠可捨棄以保永全。普國人民無不聞知。畜獸行義現獲信證。大道之化無隱不彰。於是國王卽請會羣臣宣令國民。吾之爲闇不別眞僞。啟受邪師言畏僞神。妖祭無道殘暴眾生。不如鹿畜明識三尊。自今已後普國率民。廢彼邪宗皆歸正眞。詣於佛寺請受聖眾。冀以後世長獲其福。臣下羣僚國民大小。皆信三尊奉五戒十善。爲期三年國丰太平。民皆壽樂鹿之祐矣。佛語賢者阿難。惟吾善權累劫行恩。恩救眾生其信如是。爾時鹿母者我身是也。二子者羅云及朱離母﹝貝﹡可﹞是。國王者舍利弗是。獵者阿難是。界上民走白王者調達是。佛時說已。於鹿腨腸放大光明。徧照東西南北四隅十方各千佛剎。吾其光明所之。各有化導師子座及寶蓮華。或爲法師比丘現肉體者。或爲帝王及長者子者。或凡人黎庶現卑賤者。或人羣生爲畜獸者。各各以光明導禦說法。爾時所說鹿母信誓功徳。以爲法訓。法音入心莫不信受其者。皆歸無上正眞之道。佛卽回光等接徧照閻浮提內悉令普徹。其蒙光者逮安隱想。爾時眾中有八百比丘。意志四道以證道迹。聞說鹿母於畜生之中發起大意以信成道。感悟變化卽時反悔。前白佛言。願立信誓爲菩薩道。惟佛加哀助利我等。當以建行荷負眾生。救濟一切至死不離。卽時逮得僧那僧涅弘誓之鎧。爾時阿難整服長跪。白世尊言。此諸比丘网惑大乘不受正諦。如今開悟逮得法證。離淵越塹何其疾也。誠非小道所能信明。大會有疑。惟願世尊。說其緣由以釋將來。佛言。善哉阿難。汝問快也。斯承先識非今所造。是諸比丘乃昔鹿遊國民。信受王命奉順三寶加鹿卽感。皆願無上正眞意。中問癡闇不復習行。𨿽以遇我得作沙門。忽棄本願迷於大乘。今聞我說前世本末。閉結疑解得無想安隱。是其宿命識神使然。佛說是時。八百比丘皆得阿惟越致。力士聚中有八千人。見證心解除放逸行。皆發無上正眞之道。逮得入信聲尋獲安隱無想之定。天龍世人七億二千皆發無上正眞道意。佛語阿難。我作畜生之時。以不忘菩薩弘濟之心。應行導利逮於今者。但爲眾生勤苦無極。假使一人亡本沒流。未拯拔者終不捨放。諸欲求安逮是功徳疾成佛者。皆當盡心中誠歸信三尊。世世不廢如我今日現般泥洹。誠信所致也。阿難。汝當受持廣宣此經無令滅絕。阿難卽前稽首作禮。受持諷誦。

佛說鹿母經

