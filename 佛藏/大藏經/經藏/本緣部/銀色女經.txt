銀色女經

元魏佛陀扇多譯

銀色女經

元魏天竺三藏佛陀扇多譯

如是我聞。一時婆伽婆。住舍衛國祇陀樹林給孤獨園。與大比丘眾千二百五十人俱。爾時世尊告諸比丘言。諸比丘。若有眾生。能知布施所有功徳及施果報。如我所知於食食時。若初食摶。若後食摶。若不捨施不應自食。爾時世尊而說偈言。

若有諸眾生

如佛之所說

減食分而施

成就大果報

或以初食摶

或以後食摶

若不用布施

則不應自食

爾時世尊說是偈已。告諸比丘言。諸比丘。乃往過去過無量劫。時有王都王號蓮華。彼城有女名曰銀色。端正殊妙容相具足。成就最上勝妙色身。彼銀色女有所須故。從自家出往至他捨。入他捨已。見彼家內新產婦女生一童子。端正殊妙身色成就。時產婦女以手擎子而欲食之。時銀色女卽問之曰。妹何所作。彼卽答言。我今甚饑無有气力。不知何食故欲啖子。時銀色女卽語之言。妹今且止。此事不可。妹此捨中豈更無食人所食者。卽答言。姊我久積集慳貪垢吝。是故於今無物可食。銀色女言。妹今且止。待我向家與妹取食。彼復言。姊我今二脇皆欲破壞。背復欲裂。心戰不安。諸方皆闇。姊適出捨我命卽斷。時銀色女作如是念。若將子去彼婦命終。若不將去必食此子。以何方便救此二命。卽語之言。妹此室中有利刀不。我今須之。彼答言有。卽便取刀授與銀色。銀色取刀自割二乳與彼令食。而語之言。食我此乳卽令妹身離饑渴苦。彼取食已。復問之言。妹爲飽不。彼答言飽。銀色女言。妹今當知。此子乃是我自身肉之所贖得。今且寄妹。我須向家取諸飲食。作是語已。流血徧身曳地而去。往至家中。銀色眷屬諸親見已。皆共問言。是誰所作。銀色答言。是我自作。彼復問言。何以故爾。銀色答言。我已起心不捨大悲。爲求成就阿耨多羅三藐三菩提故。諸親皆言。𨿽行布施而心悔者。乃可是檀非波羅蜜。作是語已。復問之言。當割捨時爲歡喜不。勿以苦痛至生悔惱。時銀色女卽發誓言。我割二乳不生悔心心無異想。以是誓願。令我二乳還復如本。作是誓已。卽時二乳還復如本。

爾時蓮華城中諸夜叉等。發大聲言。銀色女今自捨二乳。爾時地天聞已復唱。虛空中天聞已傳唱。如是傳聲乃至梵天。時帝釋王作如是念。是事希有。此銀色女湣眾生故自捨二乳。我今當往至彼試之。作是念已。卽自變身作婆羅門。於左手中執金澡罐及捉金缽。於右手中捉一金杖。而便往詣蓮花王都。到已漸漸至銀色女所居捨宅。在門外立唱言乞食。時銀色女旣聞門外乞食聲已。卽便隨時以器盛食。出在門外。時婆羅門而語之言。妹今且停我不須食。女言何故。婆羅門言。我是帝釋。我於汝所甚生疑心。故來到此。如我所問必當答我。女語之言。大婆羅門。今者但問。隨意所問我當答之。必令稱汝婆羅門心。時婆羅門卽問言。妹實割二乳施他以不。答言實爾。大婆羅門。婆羅門言。何以故爾。銀色女言。大悲之心爲取阿耨多羅三藐三菩提故。婆羅門言。此事甚難。甚難事者。所謂阿耨多羅三藐三菩提。若布施已而生悔心彼乃是檀非波羅蜜。汝當施時歡喜以不。當割時苦生異念不。銀色卽答言。憍屍迦。我今立誓。我以求於一切智心。爲求一切世間勝心。求救一切眾生之心。割此二乳實不生悔。若不悔者。令我女身變成男子。時銀色女作是誓已。卽成男子。彼見女身成男子已。心生歡喜踴躍無量。至於余處樹下睡眠。

時蓮華王忽然崩亡。其王無子。時甚大熱。當於是時諸大臣等。從樹至樹從村至村。從城至城從都至都。處處永覓有相之人應爲王者。諸臣皆言。我等今者云何而得如法治王。當爾之時。有一大臣。以熱困故入華池中。時彼大臣見樹下人。色貌殊勝具足眾相。睡臥不覺日𨿽移去。然其樹影不捨彼人。時彼大臣彈指令覺。彼旣覺已。將至王捨卽與剃髮。令被王服首著寶冠。而語之言。當治王事。彼卽答言。我實不能治於王事。復語之言。今者必須治於王事。彼復答言。我若爲王如法治國。汝等諸人。若當悉受十善業道。我則爲王。彼皆答言。臣等順行。卽時皆受十善業道。彼人如是十善業道勸眾生已。卽治王事名銀色王。爾時國內諸人民等。壽命七萬那由他歲。彼王於是無量百歲無量千歲治王事已。爾乃命終。臨命終時作如是言。

一切皆無常

必有敗壞事

合會必有離

有命皆必死

隨所作事業

若善若不善

一切有生者

命皆不久住

彼王命終。還生彼處蓮華王都。於長者妻而便托生。可八九月便生童子。端正殊妙具足眾色。然彼童子過八歲後。五百童子而圍繞之將詣學堂。彼學堂處。先有五百童子學書。時彼童子問舊者言。汝等於此爲何所作。舊者答言。我等學書。又言。學書得何義利。汝等何須學此書爲。汝等但應發阿耨多羅三藐三菩提心。舊童子言。發阿耨多羅三藐三菩提心。爲何所作。童子答言。必須修行六波羅蜜。何等爲六。所謂檀波羅蜜。屍波羅蜜。羼提波羅蜜。毗梨耶波羅蜜。禪波羅蜜。般若波羅蜜。彼旣聞已卽言。我發阿耨多羅三藐三菩提心。

時彼童子旣令諸人發阿耨多羅三藐三菩提心已。作如是念。我今欲以微少物施。我今當爲二足四足禽獸鹿等而行布施。作是念已。而便往至屍陀林中。卽以利刀刺身出血塗身令徧。復以油塗臥彼林中。而自唱言。諸有近遠二足四足鹿等禽獸須食之者。願來至此食我身肉。

於時彼處飛鳥眾中有一鳥來。名曰有手。坐其額上挽其右眼。挽已還放。彼問鳥言。汝今何故挽我右眼而復放耶。彼鳥答言。我於人身余分肉中。一切無有美於眼者。彼語鳥言。假使千徧挽我右眼而復放之。而我不生嫌恨之心。彼鳥於是啖其二眼。無量鳥眾集彼林中。彼鳥悉共食其肉盡。惟白骨在。

彼捨身已。卽復還生蓮華王都。托生彼處婆羅門婦。足滿十月生一童子。端正殊妙最上無比。身色具足年二十後。於時父母而語之言。摩那婆。當須造捨。時彼童子報父母言。爲我造捨爲有何義。我心今者不在於捨。惟願放我入於深山。父母卽聽。彼出自捨往詣山林。旣往到已見山林中。於前先有二婆羅門舊住仙人。在彼林中。時摩那婆。至婆羅門二仙人所。問婆羅門二仙人言。梵仙在此山林之中。爲何所作。二仙報言。摩那婆。我等皆爲利益眾生故在此林。行於苦行作種種事。彼復語言。我於今者。亦爲利益一切眾生故。來至此欲作苦行。彼摩那婆卽至余處樹林之中。量地作屋。彼摩那婆以修善業福徳力故。忽得天眼。卽時遙見於其住處。相去不遠。有一母虎住在彼處。而彼母虎懷妊將產。時摩那婆見已念言。而此母虎將產不久。此虎產已或容餓死。或時饑餓極受困苦。或食自子。念已。卽問彼婆羅門二仙人言。誰能割身與此虎者。彼卽答言。我等不能自割身施。作是語已。復過七日母虎便產。虎旣產已口銜諸子。復置於地而復還取。時摩那婆見是事已。卽便往到二仙人所語言。大仙。母虎已產。若爲利益諸眾生故行苦行者。今正是時。可割身肉與此母虎。時彼仙人二婆羅門。卽便往至母虎左已。作是思惟。誰能忍受如是苦事而行大施。誰能自割所愛身肉與此餓虎。作是念已。彼產母虎卽遠逐之。彼二仙人惜身命故飛空而去。時摩那婆卽便遙語彼婆羅門二仙人言。此是汝等誓願事耶。作是語已。卽發誓言。我今捨身以濟餓虎。願令我身以此因緣必得阿耨多羅三藐三菩提。作是願已。於彼地處得一利刀。自壞其身以施餓虎。諸比丘。我湣汝等生於疑心。諸比丘。勿生異疑莫作余觀。何以故。汝等當知。爾時於彼蓮華王都銀色女人割二乳者豈異人乎。今我身是。諸比丘。勿生異疑莫作余觀。何以故。汝等當知。我是爾時蓮華王都銀色女也。諸比丘。勿生異疑莫作余觀。何以故。汝等當知。我是爾時名銀色女。捨於二乳濟彼子者。諸比丘。勿生異疑莫作余觀。何以故。汝等當知。羅睺羅者豈異人乎。卽是爾時彼童子也。諸比丘。勿生異疑莫作異觀。何以故。汝等當知。爾時於彼蓮華王都屍陀林中。爲諸鳥眾割捨身者。豈異人乎。我身是也。諸比丘。勿生異疑莫作余觀。何以故。汝等當知。爾時二仙婆羅門者。豈異人乎。卽是汝等諸比丘也。諸比丘。勿生異疑莫作余觀。何以故。汝等當知。我是爾時婆羅門子摩那婆也。

諸比丘。是故我今爲比丘說。若諸比丘知施功徳及施果報。應施初摶若施後摶如是而食。佛說此時彼諸比丘皆大歡喜。

銀色女經

