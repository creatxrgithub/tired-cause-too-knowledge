一切智光明仙人慈心因緣不食肉經

失譯

一切智光明仙人慈心因緣不食肉經

失譯人名今附秦錄

如是我聞。一時佛住摩伽提國寂滅道場彌加女村自在天祠精舍。時有迦波利婆羅門子。名彌勒。軀體金色三十二相八十種好。放銀光明黃金校飾。如白銀山威光無量。來至佛所。爾時世尊。與千二百五十比丘經行林中。又有結髮梵志五百人等。遙見彌勒威儀庠序相好淸淨。五體投地如銀山崩。成金花聚寶間廁。金花金臺七寶爲果。於臺閣中有妙音聲。而說偈言。

我見牟尼尊

面貌常淸淨

百福相奇特

世間無倫匹

煩惱垢永盡

智慧悉成滿

一向常歸命

身心無疲倦

故我以五體

欲得勝安樂

脫苦無所畏

敬禮釋迦文

時諸梵志見聞此事白佛言。世尊。如此童子威儀庠序光明無量。與佛無異。於何佛所初發道心受持誰經。惟願天尊。爲我解說。

佛告式幹梵志。汝今諦聽善思念之。吾當爲汝分別解說令汝歡喜。乃往過去無量無邊阿僧祇劫時。有世界名勝花敷。佛號彌勒。恆以慈心四無量法教化一切。彼佛說經名慈三昧光大悲海云。若有聞者。卽得超越百億萬劫生死之罪。必得成佛無有疑慮。時彼國中有大婆羅門。名一切智光明。聰慧多智廣博眾經。世間技藝六十四能無不綜練。聞佛出世說慈三昧光大悲海云經。卽以世間一切義論難詰彼佛。盡其辭辯而不能屈。卽便信伏爲佛弟子。尋發阿耨多羅三藐三菩提心。而作是言。我今於佛法中。誦持大慈三昧光大悲海云經。以此功徳願於未來過算數劫。必得成佛而號彌勒。於是舍家卽入深山。長髮爲相修行梵行。八千歲中少欲無事乞食自活。誦持是經一心除亂。彼時世間有雨星現。國王淫荒彗星橫流。連雨不止洪水暴漲。仙人端坐不得乞食經歷七日。時彼林中有五百白兔。有一兔王。母子二獸見於仙人七日不食。而作是言。今此仙人爲佛道故。不食多日命不雲遠。法幢將崩法海將竭。我今當爲無上大法令得久住不惜身命。卽告諸兔。一切諸行皆悉無常。眾生愛身空生空死未曾爲法。我今欲爲一切眾生作大橋梁令法久住供養法師。爾時兔王卽爲羣兔。而說偈言。

若有畜生類

得聞諸佛名

永離三惡道

不生八難處

若聞法奉行

生處常值佛

信法無疑惑

歸依賢聖僧

隨順諸戒行

如是疾得佛

必至大涅槃

常受無上樂

爾時兔王說此偈已。告諸兔言。我今以身欲供養法。汝等宜當各各隨喜。所以者何。我從多劫喪身無數。三毒所使爲鳥獸形。唐生唐死未曾爲法。吾今欲爲無上法故棄捨身命供養法師。時山樹神卽積香薪以火然之。兔王母子。圍繞仙人足滿七匝白言。大師。我今爲法供養尊者。仙人告言。汝是畜生。𨿽有慈心何緣能辦。兔白仙人。我自以身供養仁者。爲法久住令諸眾生得饒益故。作此語已卽語其子。汝可隨意求覓水艸。系心思惟正念三寶。爾時兔子聞母所說。跪白母言。如尊所說無上大法欲供養者。我亦願樂。作此語已。自投火中母隨後入。當於菩薩捨身之時天地大動。乃至色界及以諸天。皆雨天華持用供養。肉熟之後。時山樹神白仙人言。兔王母子爲供養故投身火中。今肉已熟汝可食之。時彼仙人聞樹神語。悲不能言。以所誦經書置樹葉。又說偈曰。

寧當然身破眼目

不忍行殺食眾生

諸佛所說慈悲經

彼經中說行慈者

寧破骨髓出頭腦

不忍啖肉食眾生

如佛所說食肉者

此人行慈不滿足

常受短命多病身

迷沒生死不成佛

時彼仙人說此偈已。因發誓言。願我世世不起殺想恆不啖肉。入白光明慈三昧。乃至成佛制斷肉戒。作此語已。自投火坑與兔並命。是時天地六種震動。天神力故樹放光明。金色晃曜照千國土。時彼國中諸人民等。見金色光從山樹出。尋光來至。旣見仙人及以二兔死在火中。見所說偈並得佛經。持還上王。王聞此法傳告共宣。令聞此者皆發無上正眞道心。

佛告式幹。汝今當知。爾時白兔王者。今現我身釋迦文尼佛是。時兔兒者今羅睺羅是。時誦經仙人者。今此眾中婆羅門子彌勒菩薩摩訶薩是。我涅槃後五十六億萬歲。當於穰佉轉輪聖王國土華林園中金剛座處龍華菩提樹下。得成佛道。轉妙法輪。時五百羣兔者。今摩訶迦葉等五百比丘是。時二百五十山樹神者。舍利弗目犍連等二百五十比丘是。時千國王。跋陀婆羅等千菩薩是。彼王國土諸人民等得聞經者。從我出世乃至樓至。於其中間受法弟子得道者是。

佛告式幹。菩薩求法勤苦歷劫不惜身命。𨿽復從報受畜生身。常能爲法不惜軀命。投於火坑以身供養。便得超越九百萬億劫生死之罪。於是得在恆河沙等無量諸佛先。先彌勒前得成佛道。汝等云何不勤爲法。佛說是語時。式干等五百梵志求佛出家。佛言善來。須髮自落卽成沙門。佛爲說法。豁然意解成阿羅漢。八萬諸天亦發阿耨多羅三藐三菩提心。時會大眾聞佛所說。各各稱贊菩薩所行。舍利弗白佛言。時彼仙人投火坑已爲生何處。佛告舍利弗。時彼仙人投火坑已生於梵世。普爲一切說大梵法。乃至成佛轉大梵輪。所說經典亦名慈三昧光大悲海云。所制波羅提木叉。不行慈者名犯禁人。其食肉者犯於重禁。後身生處常飲熱銅。至彼仙人得作佛時。如彌勒菩薩下生經說。尊者阿難。聞佛所說卽從坐起。偏袒右肩右膝著地。合掌向佛叉手長跪。而白佛言。世尊。彌勒成佛所說戒法。乃以慈心制不食肉。爲犯重禁。甚奇甚特。時會大眾異口同音皆共稱贊。彼國眾生不食肉戒。願生彼國。世尊悉記當得往生。尊者阿難。復白佛言。當何名此經。云何受持之。佛告阿難。此法之要。名白兔王菩薩不惜身命爲無上道。亦名一切智光明仙人慈心因緣不食肉經。如是受持。尊者阿難及諸比丘。聞佛所說歡喜奉行。

一切智光明仙人慈心因緣不食肉經

