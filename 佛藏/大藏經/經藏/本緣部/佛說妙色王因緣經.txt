妙色王因緣經

唐義淨譯

佛說妙色王因緣經

大唐三藏法師義淨奉制譯

如是我聞﹕

一時﹐薄伽梵在室羅伐城逝多林給孤獨園。

爾時世尊從定起已﹐爲諸四眾演說無上甘露妙法。時有無量百千大眾前後圍繞﹐諸根不動聽聞法要。

時諸苾芻旣見大眾身心寂靜殷勤聽法﹐咸皆有疑白佛言「世尊﹗惟願慈悲爲斷疑网﹔如來大師無上法王﹐今此坐中聽法諸人﹐何故殷勤身心不動﹐聽聞妙法如飲甘露﹖」

世尊告曰「汝等苾芻﹗我於往昔爲求法故﹐敬心殷重﹐汝等諦聽﹗善思念之﹗吾當爲汝說彼因緣。

「乃往古昔﹐於婆羅痆斯大城中﹐有王名曰妙色﹐以法化世﹐國土丰樂﹑人民熾盛﹔無諸鬥戰﹑詐僞怨賊﹐亦無病苦﹑災橫之事。稻蔗牛羊在處充滿﹐亦無瓦礫荒梗棘刺﹐恩育兆人如觀一子。其王敬信﹐意樂賢善﹐自利利人﹐發堅固願﹐有慈心﹑希大法﹐湣人眾﹑愛羣官﹐除去慳貪﹐常爲大捨。王之夫人名曰妙容﹐顏貌端正﹐威儀詳審﹐眾徳圓滿﹐人所愛樂。其王惟有一男﹐名端正子。年𨿽幼小忠孝仁慈﹐王所愛念無離左右。

「後於異時﹐其妙色王心悕勝法﹐召集羣僚而告之曰﹕『我於妙法情生渴仰﹐卿等宜應爲我詢訪。』時諸大臣前白王曰﹕『大王當知﹐大覺世尊出興世者﹐方有妙法。』王報臣曰﹕『今𨿽無佛﹐試爲我求。』時王卽便以箱盛妙金寶懸於幢上﹐鳴鼓宣令普告四方﹕『若有爲我宣勝法者﹐我以金箱報其恩徳﹐廣設音樂而慶贊之。』如是詔召經歷多時﹐竟無一人能爲說法﹐時王渴仰懷憂而住。

「爾時帝釋﹐徧觀下界﹐誰善誰惡﹖誰於勝因情無懈倦﹖遂見此王爲法憂惱﹐便作是念﹕『此妙色王久悕勝法﹐我當試之﹐其事虛實﹖』遂卽化作大藥叉﹐身手足異常﹐面目可畏﹐來至眾中而白王曰﹕『仁求勝法﹐我能說之。』王聞法音歡喜踴躍﹐告藥叉曰﹕『密迹主有妙法者﹐幸願爲說﹐我當諦聽﹗』藥叉告曰﹕『大王今者﹐生輕法心﹐謂爲易得卽令宣說。事不應然﹐我身饑虛﹐何能爲說﹖』王聞語已﹐尋命膳官﹐所有上食速宜奉進。藥叉告曰﹕『王廚之食﹐非我所餐﹐惟人熱血肉是我常食。』王曰﹕『人之血肉何可卒求﹖』藥叉曰﹕『王之愛子﹐宜應見與。』王聞此語﹐便作是念﹕『我久辛苦尋求勝法﹐今聞法音便成無價。』時端正子在父邊立﹐聞是語已﹐跪白王曰﹕『惟願父王勿生憂惱﹐父之所望當令滿足。可持我身奉密迹主﹐以充其食。』王曰﹕『汝見求法﹐捨所愛身。善哉﹐丈夫﹗隨汝所樂。』其端正子卽便以身奉上藥叉。藥叉受已﹐對王大眾分裂其身﹐啖肉飲血。王𨿽見此﹐慕法情深﹐了無驚懼。

「時密迹主復告王曰﹕『我仍未飽﹐更與汝妻。』時妙容夫人亦在王側﹐聞斯語已﹐亦同其子身奉藥叉。藥叉受已﹐啖其血肉﹐復告王曰﹕『然我饑虛尙未充足。』王便白言﹕『密迹主﹗一子已施﹐妻復重食﹐尙云饑虛﹔隨意當取﹐我願供給﹐無退轉心。』藥叉告曰﹕『王之自身﹐宜與我食。』王曰﹕『善哉﹗實不敢吝﹐然我身死如何聞法﹖今我先可聽其妙法﹔旣受持已﹐當卽捨身。』

「是時藥叉共王立要﹐卽於無量百千萬億大眾之中﹐說勝妙伽他曰﹕

「『由愛故生憂﹐

由愛故生怖﹐

若離於愛者﹐

無憂亦無怖。』

「王旣聞此勝妙法已﹐心生慶幸﹐歡悅無量﹐告密迹主曰﹕『我已聞法﹐如說奉持。今我此身﹐隨意當食。』

「時天帝釋﹐見王爲法﹐身心不動如妙髙山﹐知其必當證無上覺﹐捨藥叉像﹐復天帝形﹐信喜內充怡顏前進﹐一手攜子﹑一手持妻﹐而告王曰﹕『善哉﹐善哉﹗是善丈夫﹐堅裝甲冑破煩惱軍﹐濟度愚迷出生死海﹐觀斯勇猛﹐必當不久能成無上正等菩提。汝之妻﹑子我今相付。』時王卽便白天帝曰﹕『善哉﹐善哉﹗天主憍屍迦﹗降大慈悲﹐爲善知識﹐已能滿我樂法之心。』是時天帝於大眾中忽然不現。」

爾時世尊告諸苾芻﹕「於汝意云何﹖勿生異念﹐彼時妙色王者﹐卽我身是﹔端正子者﹐羅怙羅是﹔妻妙容者﹐卽耶輸陀羅是。汝等當知﹐我往昔時爲求法故﹐捨所愛妻﹑子及以已身﹐尙無所吝﹐何況餘物。由此緣故﹐今時所有一切大眾從我聞法﹐專心聽受無有疲厭﹔又由我昔求法忘勞﹐今於長夜爲眾說法﹐亦無疲倦。汝等苾芻﹐當學於我﹐恭敬尊重﹐勤求勝法﹔旣聞法已﹐如說修行﹐勿爲放逸。」

爾時諸苾芻及人天眾聞佛說已﹐歡喜奉行。

佛說妙色王因緣經

