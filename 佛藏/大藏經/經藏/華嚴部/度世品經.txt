度世品經

西晉竺法護譯

度世品經卷第一

西晉月氏三藏竺法護譯

聞如是。一時佛遊摩竭國法閒道場普光講堂蓮華藏師子座。覺了眞諦。無有二行。度無想法。如佛遊居。以致平等。一切諸佛。進退遊行。無所掛礙。亦無蔭蔽。法無退還。行無等倫。所見奉敬。不可思議。現等三世。其身所顯。普周世界。分別諸法。慧無猶豫。具足諸法。坐佛樹下。究暢經典。不疑正覺。不想計身。一切菩薩。志願道慧。佛行無二。所濟第一。度於彼岸。不壞如來建立脫門。諸佛土地。不可限量。所遊平等。所修法境。曠若虛空。十方國土。不可計會。億百那術一切塵限諸菩薩數其亦如此。菩薩大士。皆生補處。當成無上正眞之道。各各他異。十方佛國。來會此土。皆成開士。皆發慧目。徳門無極。開化一切眾生諸界。順律唱道。權方便門。曉了隨時。住菩薩法一切世界講堂樓閣。越升慧定。而以觀察滅度之地。尊敬道慧。蠲除一切言辭行陰所可釋去。明識因宜。攝取眾生。入於無量道。遊其中一切眾生所作禍福。皆有報應。終不腐朽。分別應時。所試觀察。永無所獲。解知眾生諸界志性。達了諸根。省應可度。從其緣便。應病授藥。去來今佛。所可宣。章句議理。輒受奉持。已受其決。執懷平等。解發正藏。所當歸者。入於現世。度世無量法。自所入眞正悉已暢解。有爲無爲。觀之無二。去來今佛。一切如來。所入道場。一時道禦。建平解。成平等覺。悉能示現。心閒心懅。已了佛道。不離一切眾生發心。入一人心。則能普入一切眾生。所知所樂。自於其慧。而不動轉。諸菩薩身。逮得普智諸通慧心。住於其地。而不退轉。菩薩所行。力無休懈。周旋往來。慧無所行。一切人故。於無數劫。在於生死。曉了建立。不可計劫。難可值見。諸菩薩寶。眞正難遇。常轉法輪。未曾勞廢。開化眾生。令入律品。過去當來。現在如來嚴淨斯處。逮成眾生。具足本行。所誓已具。功行殊特。如是菩薩。及余學士。十方諸佛。所可咨嗟。劫數無際。所嘆無限。其無元底。與眾超異其名曰普賢菩薩。普因﹝一作目﹞菩薩。普化菩薩。普智菩薩。普眼菩薩。普光菩薩。普觀菩薩。普明菩薩。普英菩薩。普覺菩薩。如是之等不可稱計億百那術十方諸佛國土塵數。如是普賢。成就所願。其所誓志。志願超殊。若諸佛興。普往求請。曉了隨時。皆持諸佛所化法目。不斷一切如來之教。諸佛興世。速疾受決。成最正覺。名號國土。已淨畢了。所住法輪。見無佛國。示現爲佛。嚴治一切凶獘穢濁難化世界。休息滅除諸菩薩眾掛礙禍福。入無陰蓋正諦法界。於是普賢菩薩。卽以佛藏三昧正受。這三昧已。應時徧入十方諸佛之所遊居。靡不周暢。皆以通達。無有餘土而不徹者講堂法境。其虛空界。悉至無際。十方剎土。六反震動。其大光明。靡所不照。謦揚洪音。莫不聞聲。普賢菩薩。從三昧興。見諸菩薩。咸來俱會。欣然大悅。普智菩薩。睹諸菩薩皆來雲集。亦復踴躍。前問普賢菩薩大士。善哉佛子。今諸菩薩。十方來會。渴仰經典。瞻戴仁者。如冥思明。惟爲解說諸菩薩行。從始至終。令無疑。結者亙然。如病得愈。盲者得目。何謂菩薩有所依怙。而無所著。何謂菩薩未曾有想。何謂爲行。何謂善友。何謂精進。何謂勸信。何謂化眾生。何謂禁戒。何謂受決。何謂菩薩不相求短。何謂入如來。何謂得入眾生性行。何謂逮入於諸世界。何謂曉入諸念劫數靡所不達。何謂暢說於三世事。何謂得入三處。何謂無厭。其所發心。無所缺漏。何謂菩薩分別諸辯。何謂菩薩逮得總持。何謂菩薩頒宣佛道。

普賢菩薩。緣普智問。欲令來者皆得開解。贊言善哉。諸會菩薩。皆共咸聽菩薩有十事法有所依怙。而無所著。何謂爲十。依菩薩心令不違失。依於善友常修專精。倚於徳本而植福慶。順度無極能奉行故。恃一切法無所歸故。怙誓諸願使親道故。專於諸行習具足故。附諸菩薩一生補故。歸奉諸佛心歡然故。奉諸如來嘆如父故。是爲菩薩十事法有所依怙爲無所著。菩薩住此。疾逮無上如來大慧。至無極依。於是頌曰。

依者無所依

自歸於諸佛

解法無所望

乃至於大願

見諸佛歡然

依之而奉敬

恃怙諸如來

因具足道行

菩薩有十事未曾有想。何謂爲十。念諸徳本如己無異。身積眾善以施眾生。一切功訓以爲道想。解達眾生爲道器想。願濟一切如己願想。皆以諸法施不及想。察一切法念如佛法。爲一切行如奉身想。一切言辭於諸所行無所妄想。睹見諸佛爲父母想。於眾如來爲無二想。是族姓子。諸菩薩眾未曾有想。菩薩住此。疾成無上。逮眾徳本。於是頌曰。

爲一切積徳

念之如己身

觀察於眾生

亦如道法器

諸眾生造願

與身等無異

歸命於道法

令致無從生

菩薩有十事爲行。何謂爲十。講說分別眾生所行。而求一切諸法所行。普學禁戒尋卽奉行。積累諸行眾徳之本。一心專精奉修三昧。曉了聖慧所當歸趣。殷勤謹敕無所違失。遊於剎土欲莊嚴故。修善知識不離恭恪。奉如來行敬如師子。是爲十事。於時頌曰。

一切有所行

當開化眾生

勤求於諸法

而奉行禁戒

積累眾徳本

一心歸定意

曉了聖明慧

所遊淨剎土

菩薩有十事爲善友。何謂爲十。建立道意。能修徳本。入度無極。頒宣道法。開化眾生。分別辯才。稱舉羣萌。除眾妄想。住無患厭。立普賢行入諸佛慧。則爲善友。是爲十事。於是頌曰。

心建立於道

精勤修徳本

入諸度無極

頒宣諸經典

開化度眾生

辯才決眾疑

稱譽於黎庶

除去眾想念

菩薩有十事爲精進。何謂爲十。講說一切眾生之界。識念經典之所歸趣。嚴淨一切諸佛世界。又當奉行諸菩薩戒。常忍一切眾難之患。爲斷地獄餓鬼畜生燒煮之痛。降伏一切眾魔官屬。不令眾生懷嗔恨心。當奉十方諸佛世尊。常遇諸佛歸命咨受。是族姓子。應行菩薩十事精進。於時頌曰。

歸命於諸佛

嚴淨眾佛土

奉修菩薩行

忍一切苦惱

斷三塗之難

降伏魔官屬

能悅於眾生

常見諸如來

菩薩有十事爲勸信。何謂爲十。常建立意亦勸他人使發道心。仁和第一無所諍訟。亦化他人立於欣悅蠲除愚法。亦化他人令棄邪典使住佛道。務求徳本亦勸他人使志善原。歸度無極亦勸他人求波羅蜜。己生佛種亦誘他人令務佛性。身已得入無所有法開進他人使立空法。贊諸佛慧無所譏謗示宣他人不毀正覺。具足普智諸願純備亦導他人成諸通慧。究竟道誓以得嚴淨如來至眞無盡之慧。亦當建立一切眾人入如來道。是爲十事。於時頌曰。

已建立在道

亦化於他人

心不懷諍訟

和悅忿恚者

棄捐眾愚冥

開化癡邪徑

常求眾徳本

誘之住道義

菩薩有十事開化眾生。何謂爲十。菩薩布施誘進眾生。和顏悅色而勸進之。班宣經道令其亙然。誘進分別己身無異。所施無量發起人界。顯佛菩薩行誘眾生種。示諸世間如火然熾。訓教眾生無上道法。神足變化若干感動。曉了若干善權方便。隨其習俗度脫眾生。是爲十事。於時頌曰。

菩薩行布施

已用化眾生

常和顏悅色

誘進諸不及

睹世如然熾

顯示佛大道

神足現變化

若干權方便

菩薩禁戒有十事。何謂爲十。不捨道心。捐聲聞緣覺意。觀察一切眾生湣行。開化羣萌令住佛法。奉修菩薩所應學者。解一切法悉不可得。所造徳本勸助至道。未曾猗著於諸佛身。能忍諸法亦無所倚。濟護諸根以爲禁戒。是爲十事。於時頌曰。

常和於道心

捨聲聞緣覺

湣傷於眾生

勸使立佛法

學諸菩薩行

解法無所有

一切所行徳

勸助於佛道

菩薩有十事受決所見受決能自知之。何謂爲十。發仁和心。自然道意。不厭菩薩行。棄捐一切。諸所妄想。而能奉修諸佛之法皆能篤信諸如來身所可宣說。亦以究暢成就徳本。化於一切使住佛道。等敬親友而無二心。視諸善友如見諸佛。古昔所願將護佛道。是爲十事受決。於時頌曰。

等心敬善友

利義皆由之

將護古昔願

淸和發道意

不厭菩薩行

棄捐眾妄想

使住諸佛法

篤信如來教

菩薩有十事不相求短。何謂爲十。入於宿世本所誓願。隨時入行導習其便。不失正義皆得通入。諸度無極具足成就。隨其宜便。所可入者順從所願。隨其所樂以開化之。莊嚴剎土勸使入道。神足變化使從其教。普爲示現所生之處。是爲十事不相求短。於時頌曰。

入於宿世願

世行隨宜便

遵習不失節

順諸度無極

因得大成就

從若干信樂

爲莊嚴佛土

以神足變化

菩薩有十事入於如來去來現在一切諸佛所可由成。何謂爲十。入於無量平等道教。而轉無限經法之輪。宣傳無量慧義之要。順從無際音聲通暢。開化無底眾生之類。顯暢無數神足變化。隨時徧至若干種形。入於無諭諸三昧定。照耀開悟不可計量。示力無畏顯現無限使入滅度。是爲十事如來所入。於是頌曰。

過去來現在

一切諸如來

入無量道教

轉無限法輪

順無際道法

宣無底慧場

開化無數人

神足不可計

菩薩有十事入眾生性行。何謂爲十。入於本行眾生所解。隨時開度當來受身。一切人民徧於羣萌。現在所作入於眾生。善行本末隨時救濟。諸非法行當宣道眾生。心性所入曉了一切。根原所趣分別若干。隨所愛樂發起諸礙。塵勞愛欲數數說法以度脫之。是爲十事入眾生性。於時頌曰。

曉了過世行

亦復知當來

分別現在事

眾生所可行

入於眾徳行

亦遊於無徳

其心靡不周

使諸根成就

菩薩有十事入於世界。何謂爲十。常知止足在於世間。而修淸淨無所沾污。處於俗間心存少求。演無極香薰諸迷惑。所入方俗如一土塵。周於無量微妙之義。亦徧曠然無量世界度脫有身四大之患。恭敬自歸於諸佛道。亦復遊人無道天下。是爲十事遊入世界。於時頌曰。

在世知止足

所行常淸淨

所入而少求

周徧無極業

猶如塵世界

解微妙之行

小大無不達

入於諸所有

菩薩有十事曉入諸念劫數。靡所不達。何謂爲十。知過去劫。曉當來對。知現在事。知有限世。識無限礙。入於有限無限之事。了諸有數無數劫事。於諸有數使入無爲。令諸無念暢入有念。暢諸有念使入無念。是爲十事。曉了諸劫。靡所不達。於時頌曰。

入於過去念

當來亦如是

遊步在現世

而皆悉念之

周流無量劫

有數若無數

無念入有念

一切想無想

菩薩有十事暢說三世而無二言。何謂爲十事。以過去而宣說之。往古以沒豫說當來。滅來久遠演現在處。尙未當來豫說過去。尙未欲至輒宣現在。亦復班宣未來生者。傳於現在忽以過去。解於現在謂之未來。目所睹者宣之平等。現了三世一時悉達。是爲十事暢說三世。於時頌曰。

能說過去事

演古如是來

說過爲現在

亦暢當來事

過去今現在

未至豫演生

解生現以過

目見今當來

菩薩有十事入於三處。何謂爲十。入諸有數。至無所念到有所獲。趣諸有教。遊眾想處。歸眾方俗。暢眾言辭。達不可盡。咨嗟寂然。暢眾憺怕。是爲十事入於三處。於時頌曰。

入眾有所念

有所得教授

在想眾方俗

所念不可盡

宣傳寂然事

亦入於憺怕

滅除諸惡事

如是成道意

菩薩有十事無厭其所發心無所缺漏。何謂爲十。供養諸佛住在眾色而不懈惓。敬順一切諸善親友。求諸經典不以爲難。博聞眾經啟受不逮。發意之頃頒宣經道。開化眾生示以法律。發起一切使至佛道。於無數劫住一世界修菩薩行普遊諸國靡不周徧。未曾懷疑佛諸經典問則發遣。是爲十事。發心無厭。無所缺漏。於時頌曰。

供養諸佛身

不以爲厭足

亦順眾善友

務求諸經典

所求不懈倦

見諸發心者

爲說道訓教

開化諸菩薩

菩薩有十事分別諸辯。何謂爲十。分別眾生所入辯慧。曉了諸根當可歸趣。了諸罪福諸所報應。睹其所生在於何處。皆知世間諸所有無。睹見諸佛之所遊居。曉了經法義理深淺。暢解法界之所存沒。達於三世去來現事。亦能分別不可計數所行言慈。是爲十事菩薩諸辯。於時頌曰。

曉眾生所知

諸根之所趣

隨所立罪福

見之當所生

分別諸世界

亦曉了法品

究暢佛道慧

三世之本末

菩薩有十事逮得總持。何謂爲十。博有所聞輒則奉持。懷抱經典悉不忘失。執法錠燎有所宣化。皆從方便解諸經典。曉法自然逮法光明。致諸佛道不可思議。執諸定意現在聞佛。面前啟受尋奉行法。入道場音能隨方俗。演出言辭不可思議。念三世事去來今佛不可計法。隨時宣傳。懷若干辯一切諸佛經典之要。耳所聞誼。不可稱限。所興聖慧。能暢諸聽持諸佛法。建立如來十力無畏。是爲十事。菩薩總持。於時頌曰。

博聞輒執持

不忘一切法

曉了隨時說

解諸法自然

以法大光明

不可思議慧

現在得三昧

目前聞經典

菩薩有十事爲頒宣佛道。何謂爲十。曉了道議。志誓大願。分別罪福之所歸趣。常住正覺。不懷自大。暢達法界。識知定意。明解心本。曉了本淨。隨本而覺。使成佛道。是爲十事菩薩班宣佛道。於時頌曰。

曉了於佛道

解願知罪福

爲諸佛所立

解法無自大

分別心本淨

定意之所歸

本淨亦自然

隨本而覺悟

佛說是時。三千世界。爲大震動。其大光明。普照十方。諸天龍神。皆來散華。以諸音樂。來娛樂佛。歡喜悅豫。皆共欣慶。幸哉吾等宿世其徳純厚。得豫此會。服深妙議。無極道慧。何其祿厚。世尊能仁。十方慈恩。開示法藏。療治盲冥。消化五陰六衰。三毒五蓋。十二因緣。六十二見。示以五事。戒定慧解度知見品五眼六通。六度無極。布施持戒。忍辱精進。一心智慧。以成佛道。班宣開示十二部經。開化邪見六十二疑。使發道意。諸佛遙贊。菩薩悅豫。普智菩薩。復問普賢。何謂發菩薩心。何謂行法。何謂大哀。何謂緣發道心以其所緣而興其意。何謂見善友發恭恪心。何謂菩薩逮得淸淨。何謂度無極。何謂佛慧。何謂所歷。何謂菩薩力。何謂平等。何謂生覺聖。何謂說法。何謂而行奉持。何謂辯才。何謂無數。何謂爲行等心。何謂行慧。何謂菩薩而不自大普賢菩薩答曰。善哉。佛子所問。甚爲深妙。何其快哉。諦聽諦聽。今爲仁說。普智菩薩。與諸大眾。受教而聽。普賢菩薩言。有十事發薩心。何謂爲十。發心之時。常懷大慈護持一切眾生之類。所行憐湣。察於人民勤苦之惱。如身自更。一切所有皆能惠施。念一切智。心則爲原首。念一切智。故能發意。不毀聖誼。興從嚴心學諸菩薩禁戒之要。其心堅固。亦如金剛。蠲除一切諸惡垢濁。其所生意。若如江海。導禦一切諸淸白法。其志彊固。如須彌山則能堪忍眾庶言辭善惡音聲。其所發心。造立永安。施於眾生。大誠信業。而心獨步。智度無極。曉了諸法。隨便將護。是爲十事發菩薩心。於時頌曰。

而發大哀心

將護於眾生

見之在苦惱

湣之如己身

思惟一切智

得志所莊嚴

其心如金剛

智慧如江海

菩薩有十事行普賢法。何謂爲十。於當來劫與一切俱。普願行仁奉敬未至。如來至眞等處色法。開化眾生立菩薩行。積眾徳本而誓普賢。皆能遊入諸度無極。所願和雅具菩薩行。遵修諸法皆欲莊嚴。諸佛世界平等諸議。受生一切十方佛國。曉了方便求眾經典。悉樂現生於諸佛土。逮成無上正眞之道。是爲十事菩薩行法。於時頌曰。

悉知當來劫

奉敬諸如來

菩薩等眾生

所誓普賢行

積累眾徳本

入諸度無極

莊嚴諸佛土

疾成無上覺

菩薩有十事常行大哀。何謂爲十。觀於眾生孤獨無種爲興大哀。察之無道化以大悲。見貧厄眾令殖徳本。將久眠寐使得覺悟。見眾生界無有方便。化之隨時。爲諸貪欲所系縛者而勸護之。瞻於羣萌所遭厄難湣之令濟。睹久疾病療之以慈哀。離善法者顯示道議。若見眾生失於佛法湣哀悅豫。是爲十事菩薩大哀。於時頌曰。

在世行大哀

觀察於眾生

久遠遭疾厄

由斷徳本故

爲興無蓋哀

建立於佛道

菩薩行大慈

以開化眾生

菩薩有十事緣發道心。何謂爲十。教誨眾生。令順誼律而發道心。欲除一切眾苦惱患。建立人民使意永安。見於羣萌在無明地使發道意。好勸眾生使入佛慧。順隨正覺奉敬一切諸佛最聖。皆欲得見如來至眞。亦復樂睹諸佛色像相好威容。亦復愛喜入諸佛道故發大意。亦復敬愛十力無畏。是爲十事緣發道心。於時頌曰。

見眾生所滅

爲惱患所縛

欲令至永安

故發菩薩心

人民在無智

勸示以佛慧

令奉三界將

常睹諸如來

菩薩見善友發恭恪心。菩薩初發正眞道意。與善友俱。謙下恭順。欲得務成佛一切智。故習善友。爲之屈意。見善友發意有十事。何謂爲十。奉敬自歸。心無愛欲。如所聞音。則能奉行。心愛樂之。志不瑕穢。常一其心。以諸徳本。合爲一業。懷抱一願。發世尊意。其志平等。所行具足。是爲十見善親友發恭恪心。於時頌曰。

心常懷恭恪

如所聞奉行

如喜無瑕穢

其意常專一

合集眾徳本

自歸於世尊

常尊平等行

道心乃具成

菩薩淸淨有十事。何謂爲十。淨如虛空。究竟無失。於諸色淨。隨眾生本。而開化之。諸音淸淨。演不可誼。言辭眾響。其辯才淨。分別無量佛所說法。其慧淸淨皆棄無智。所生亦淨。得諸菩薩。自在由己。眷屬微妙。曉了眾生宿世所行。而開化之。報應亦淨。除去一切掛礙陰蓋。所願解明。解諸菩薩。所生一品。其行皦然出普賢乘。是爲十事得淸淨。於時頌曰﹝丹本注云諸本闕頌﹞。

菩薩有十事逮度無極。何謂爲十。行度無極。一切所有皆能布施。戒度無極。具足佛禁忍度無極。能行仁和逮佛淨力。進度無極。所行勤修而不退轉。寂度無極。使意一定。智度無極觀一切法。本自然諦。慧度無極。入佛十力。願度無極。具足普賢。神足度無極。多所變化無所不現。法度無極。等禦一切諸法本末。是爲菩薩十度無極。菩薩住此。得歸無上如來正眞無極大慧。具足六度。於時頌曰。

布施度無極

皆能施所有

持戒度無極

淸淨佛諸行

忍辱度無極

仁和不懷恚

精進度無極

勤修不退還

一心度無極

志定無憒亂

智慧度無極

觀諸法自然

神通度無極

普入佛道力

所願行平等

神足道諸法

菩薩有十事慧。何謂爲十。曉解一切十方世界。其眾生種。不可思議。識別諸宗。曉了諸法。不失時節。若干種形。若以一品。皆令覺知。達諸法界。能班宣慧。曉了一切虛空本末。通使無餘。第一佛慧。十方世界。諸過去事。皆能知之。十方佛土。諸當來事。悉能見之。十方佛國。今現在事。普入教化。曉願如來一切諸行。具入一切慧。解知去來今現在佛。皆同一行。是爲菩薩十慧義。菩薩住此。其大光明。自在照耀。具足所願。信諸佛法。則以一慧。解諸佛法。於時頌曰。

能知十方界

眾生不可計

普令入道慧

使無若干念

能分別諸法

平等如虛空

佛慧爲第一

能達三世事

菩薩有十事而有所歷。何謂爲十。悉解諸法爲一品義。一切經典而有節限。曉了諸慧則爲一相。分別眾生心念行慧無爲無數見諸羣黎皆以一等明識眾生所行塵勞。人民志性系縛在行。明識眾生所行善惡一切菩薩所行志願。樂不自大如來十力。建立無餘而上正覺。是爲十事菩薩經歷。於時頌曰。

知諸法爲一

解了際限故

眾慧合一相

眾生心無數

解見諸人民

塵勞行所迷

眾結所縛束

不得普智心

菩薩有十事力。何謂爲十。一切諸法皆入自然。諸有經典悉如所化。眾義若幻計諸法數皆爲佛法。諸所經典悉無所倚。一切所有歸三脫門。見眾善友重事奉敬。心習勢力以眾徳本。入無上慧道王之堂。未曾誹謗深微之慧。信樂諸佛一切智心。終不退轉善權力故。是爲十事菩薩之力。於時頌曰。

一切法自然

皆如幻化力

諸法悉佛法

義歸三脫門

奉敬眾善友

常積眾徳本

入無上慧堂

篤信佛深法

菩薩平等有十事。何謂爲十。等心眾生。亦等諸法。普觀佛土。性行無二。因諸徳本。等諸菩薩。所願無異。諸度無極。亦無差別。一切諸行。皆歸同像。十方諸佛。悉爲一佛。是爲十平等。於時頌曰。

等心念眾生

普觀眾經典

亦等諸剎土

性行不懷二

皆合諸徳本

菩薩常行慈

所願無若干

具諸度無極

菩薩有十事發覺聖。何謂爲十。一切諸法但有音耳。皆歸寂然諸法如幻。經義若影。目所見者悉因緣合。諸義業淨。一切諸法悉假文字。諸事之業因其本淨。道慧無想究盡本原。諸有形者皆由法界。是爲十生覺聖。於時頌曰。

諸法悉寂然

譬之如幻化

假諭若影響

皆由因緣生

諸法本末淨

一切無所生

悉因其本際

無想爲眞諦

菩薩說法有十事。何謂爲十。演深妙法。所說義者。隨時得入。講若干事。當多宣暢諸通慧事。亦能分別諸度無極。宣示如來十種力事。解三世義。常說菩薩不退轉法。咨嗟諸佛功訓之徳。班宣菩薩。諸佛如來。平等出家。是爲十事菩薩說法。於時頌曰。

講說深妙法

悉使入道義

演若干之慧

多宣一切智

演諸度無極

顯示十種力

三世無掛礙

菩薩不退轉

菩薩有十事而行奉行。何謂爲十。積累一切諸善徳本。聞諸如來講說經典。輒能受持。執一切現。舉諭說之。禦導一切奉行法門。懷抱總持道義慧門。皆能斷除狐疑諸著。悉以具足諸菩薩行。一切如來辯才平等。開化說法。演其光輝。言皆受諸佛。所娛樂業。而建立之。使得至於無上正眞。是爲十事說平等門而奉行之。於時頌曰。

積累眾徳本

咨嗟如來法

觀諸法平等

奉宣道慧門

棄捐諸疑著

具足菩薩行

諸法爲世門

皆令入道室

菩薩有十事分別辯才。何謂爲十。所演諸法永無想念。分別諸經悉無所行。諸義辯才亦無所著。解諸法空班宣無量一切諸法。悉佛所立。一切所有悉無所依。皆能分別諸法章句。宣暢經典眞諦之義。常以等心湣於眾生。應意說法。令得悅豫。是爲十辯才。於時頌曰。

講經無想念

一切無想行

不著於諸法

解之悉爲空

辯才無限量

諸法佛所立

一切無所猗

解之悉本無

菩薩有十事得自在。何謂爲十。開化眾生。照耀諸法。修諸徳本。行無極慧。不著禁戒。所造善本。勸助佛道。所行精進。而不退還。降伏眾魔。其所愛喜。解了道心。一切佛道。在於邪見。而成正覺。是爲十得自在。於時頌曰。

曉開教眾生

得照耀諸法

奉行眾徳本

自在無極慧

心皆無所著

精進不懈惓

降伏於眾魔

道心得由己

菩薩有十事所施無數。何謂爲十。開化一切諸世間難。眾生本末亦不可計。經典之事亦不可量。一切所作亦無崖底。有計諸法崖際難盡。眾徳之本亦無儔匹。一切諸惡悉無能宣。諸所志願亦無邊際。眾行所趣無能爲諭。一切菩薩獨步無侶。諸佛正覺獨尊無雙。是爲十事。所施無數。於時頌曰。

世計不可計

眾生無有數

諸法無邊際

所造亦無限

徳本無儔匹

諸惡無處所

菩薩無等侶

諸佛無儔匹

菩薩有十事爲行等心。何謂爲十。等心積徳。志願同等。眾生身意。亦無有二。入於人民。罪福所趣。普遊諸法。視諸佛土淨穢同一。勸化眾生。使入篤信。等心諸行。及眾妄想。皆入諸佛十力無畏。悉由如來平等之慧。是爲十等心。於時頌曰。

等心積徳本

興顯一切願

平等眾生心

罪福無殊異

普入諸經典

等觀諸佛土

湣念諸眾生

使入無異行

菩薩有十事行慧。何謂爲十。曉了眾生當歸解慧。徧入諸國若干剎土。未入者入之。遊諸貪网。除去臭穢所遊諸界。知其增減。曉了諸法。各各有異。或復一品。普能周旋。眾界音聲。解世間眾想。所住顚倒。所念各異。以一言辭。普入一切諸法言教。如來威變。建立法界。一切眾生。處在三世。諸佛入中。訓誨無廢。皆令入道。是爲十事菩薩行慧。於時頌曰。

信解眾生界

普入諸佛土

悉至於十方

等觀諸世界

諸法無若干

入不可計身

如來所變化

開度於三界

菩薩有十事而不自大。何謂爲十。不輕慢人。蚑行喘息。身心謙下。不輕易人。不以剎土而自貢髙。若得奉敬不懷自大。不以好音。而自嘆譽。行願備悉。不以綺飾。開化眾生。離於懈怠。成至正覺。常懷哀湣。講說經典。不咨嗟身。有所建立而不自大。是爲十事不自大。於時頌曰。

不輕慢眾生

得剎土不悅

而奉敬不歡

離於好音聲

無貪諸所願

開化於眾生

得成最正覺

頒宣大道慧

說是法時。天龍鬼神世間人民阿須倫迦畱羅甄陀羅摩睺勒。莫不歡喜。咸發道意。師子虎狼。熊羆鹿黨。魚鱉黿鼉。諸小小虫。皆有慈心。無相害意。聞所說法。各各歡喜。而發道意。諸天散華。其落如雨。燒眾名香。郁如雲興。箜篌樂器。不鼓自鳴。當爾之時。莫不喜敬。

度世品經卷第一

度世品經卷第二

西晉月氏三藏竺法護譯

普智菩薩。復問普賢。何謂建立。何謂樂信。何謂深入。何謂依怙。何謂意勇。何謂斷諸疑。何謂無思議。何謂解說眞諦。何謂了報應。何謂定意。何謂何所有。何謂脫門。何謂神通。何謂通達。何謂解脫。何謂園囿。何謂宮殿。何謂遊觀。何謂莊嚴。何謂心不動。何謂性無所捨。何謂觀慧。何謂講法。何謂淨願。何謂爲印。何謂慧光。何謂行無色。何謂無法心。何謂心如山。何謂如海。普賢曰。善哉問。菩薩建立。有十事何謂爲十。常志於佛。恆思經法。勸化眾生。使住佛道。勸安事業。修立正行。順樂誓願。常念威儀。所遊隨時。班宣善本。建立慧義。是爲十事。建立其心。於時頌曰。

一心常念佛

專精思經典

勸眾生入道

示以所造業

贊助修正行

恆使不失願

威儀禮節備

善本成聖慧

菩薩樂信有十事。何謂爲十。菩薩。心自發念。其有當來如來正眞。出現於世。我當悉見。見諸佛已。供養奉事。志於無上。稽首自歸此諸正覺。當訓誨我。以是訓誨。歸菩薩地。如諸菩薩。奉教敬心。心懷恭恪。如所聞者。輒當修行。於是菩薩。復自念言。使吾不離諸佛世尊及諸開士。蠲除生死馳逸之難。無央數劫。修菩薩行。又心念言。昔未發無上道意之時。未爲法器。畏甚深義。亦畏世間誹謗惡名。又懼畏生死惡道眾會。我以離此。永不與合。以遠在事。所生之處。不離道心。不恐不畏。亦不懷懅。永無諸難。常遠塵垢。永滅穢濁。出入獨步。降伏眾魔。消諸外道。又心念言。吾當勸化。諸眾生界。使隨律教。志在無上正眞道意。修菩薩行。得成佛時。則隨尊聖微妙道教。吾當稽首。奉敬自歸。欣悅無量。盡其壽命。佛滅度後。當爲興立無數廟寺。供事舍利。奉宣佛教。分布經典。使無上義永得長存。又心念言。我當莊嚴無極世界。皆令佛土淸和柔軟。種種別異。平等淸淨。吾當感動無數佛土。悉使發意。演大光明照於十方。神足變化。靡不周徧。又心念言。吾成佛已。當決眾生一切狐疑。化其志性。令常淸和。寂靜其志。消滅塵欲。塞諸惡戶。闡永安門。除去幽冥。奮巨光耀。棄捐魔業。逮無上吉。以是功勛。普示眾生。又心念言。吾所在處。常見諸佛。在危厄時。思欲奉覲。必當如願。得見正覺。莫使違遠。面見如來所說法時。如來難值。無央數劫時一出耳。猶靈瑞華。久久希有。發淸淨心。棄捐一切不宜之計。其意質直。而無諛諂。又心念言。吾成無上正眞之道。爲最正覺。徧諸佛土。施作佛事。爲諸眾生。各現佛身。擊大法鼓。雨法甘露。施無極法。淸淨無畏。爲師子吼。立無底願。住於法界班宣經道。一劫不休。身不疲懈。言辭無極。心亦不惓。是爲十事心所建立。於時頌曰。

嚴淨諸佛土

勸道於眾生

示以深妙法

令發無上道

常願見諸佛

奉事自歸命

聽受所說法

一心受奉行

爲斷三惡趣

開闡安樂門

爲於眾幽冥

顯示大光明

流布經法施

消滅諸垢塵

爲大師子吼

而雨大甘露

菩薩有十事法深入。何謂爲十。皆入世界諸過去事。遊於志性深奧佛法。歸諸佛土當來之事。在在佛國。而在諸數。正覺無二。𨿽在諸國現在寂然。世間方俗。所言所說。嚴淨境土。悉能知之。是入深法。所在天下。有若干教。又能解識一切眾生罪福不同。計諸菩薩所行各異。又菩薩解。悉知過去諸如來處。菩薩悉知諸佛世尊所教遲疾。菩薩復知現在國土諸佛正覺眷屬聖眾。所可說法。開化眾生。法界虛空。無有邊際。十方如來。又分別知世俗之法。聲聞之法。及緣覺乘。菩薩如來。入於此法。無所希求。講說若干所入法界。亦無所入。亦不想法。隨諸法教。而以開化。是爲十事深入佛法。於時頌曰。

知於過去世

當來及現在

隨方俗示現

淸淨佛世界

分別人罪福

諸菩薩所行

現在諸佛土

諸菩薩集會

知眾生之數

說法虛空限

悉達諸聲聞

緣覺眾菩薩

菩薩依怙有十事。以是依怙。修菩薩行。何謂爲十。常奉敬佛。日有歸命。開化眾生。見諸善友。而依附之。常喜積聚眾徳之本。亦皆嚴淨諸佛剎土。常湣一切不捨眾生。普以遊入諸度無極。悉欲具足諸菩薩願。所修無量。來歸道心。明解諸佛。成至正覺。是爲十事菩薩所依怙以成道行。於時頌曰。

奉敬於諸佛

依附菩薩行

開化眾生類

恭順諸善友

積累眾徳本

嚴淨諸佛土

入諸度無極

具足菩薩願

菩薩意勇有十事。何謂爲十。消除一切諸陰蓋罪。諸佛世尊。𨿽以滅度。奉垂訓教。以勇猛心。降伏眾魔。解知無常。不惜身命。以正法緣。消化外道。以柔和心。悅可眾生。懷踴躍意。眾會見之。莫不欣然。調化一切天龍鬼神揵沓和阿須倫迦畱羅甄陀羅摩睺勒。皆受其緣。奉修柔順。依法深奧。常捨聲聞緣覺之地。於無數劫。行菩薩事。而不懈惓。是爲十事菩薩心勇。於是頌曰。

棄捐諸陰蓋

佛逝奉乘教

降伏於眾魔

不自惜身命

降化眾外道

歡悅於眾生

鬼神咸受教

常奉菩薩行

菩薩有十事斷諸狐疑令無沈吟。何謂爲十。菩薩發意。心自念言。吾當以施戒忍辱精進一心智慧。救攝眾生。慈悲喜護。而開導之。𨿽行於此。無有猶豫。欲令進退。未之有也。又心念言。吾當普見十方正覺。當來諸佛。值無上慧。供養諸佛。心不沈吟。若於毛犛。又菩薩念。以若干光。具足照耀。於諸佛土。聞諸菩薩。當來所行。無央數劫。心不厭惓。開化無量眾生之類。不以爲難。計於法界不可限量。無有崖際。猶如虛空。所度眾生。其數亦然。不以厭退。又心念言。修菩薩行。備悉諸願。成一切智諸通之慧。又復念言。行菩薩時。令我皆逮道法之光佛無極明。常當計樂一切諸法。悉爲佛法。普知眾生意之所念。曉了無數諸無盡數。諸無爲法。及諸有爲。成平等覺。明達諸法。皆諸度世。除倒見想。𨿽有穢濁。本悉淸淨。菩薩曉了一切佛法。成最正覺。無有眾想倒見之謬。一毛所著。漏𨿽有爲。達於無爲。棄諸利養。則能遊入無央數際。是爲十事菩薩斷諸狐疑。於時頌曰。

念施戒忍進

一心修智慧

行慈悲喜護

見諸佛奉敬

光具足照耀

無量當來劫

心不以懈惓

成佛一切智

諸法悉佛法

皆亦度世法

棄穢濁倒見

得佛最正覺

菩薩無思議有十事。何謂爲十。所修徳本不可思議。一切所願不可計量。觀察諸法悉如幻化。因發道心。依諸善業。無所違失。修菩薩行。永無妄想。修深要義。普入諸法。不取滅度。道慧不備終不捨去。菩薩行道。入胎出生。積勤苦行。詣佛樹下。降伏眾魔。逮最正覺。而轉法輪。現取滅度。顯諸佛事。建立所現。不捨大哀護諸眾生。不違本願。又其菩薩。建立示現如來十力。從初發意。在於法界。開化眾生。未曾休廢。又其菩薩。皆以無想入於眾想。又以有想入於無想。無所思念說諸念事。又以諸念說無念事。以無所有入於所有。又諸所有入無所有。化無所作入有所作。化有所作入無所作。於無所得說有所得。於有所得說無所得。解知諸法悉無所有。又其菩薩。等心於道道以平等。解知眾生道心無異。心不倒見所念無失。不隨邪疑所睹平等。又其菩薩。發意之頃。其心寂然定意正受。在於本際而不造證。以無有漏而不永滅。布諸徳本曉了諸法。一切無漏而爲人說。諸漏已盡亦爲人宣。當除諸漏。則以佛法入於俗法。𨿽在其中無俗思想。無道俗念。觀一切法。皆入法身亦無所入。曉了諸法而無有二。亦無所行。是爲菩薩十無思議。菩薩住此。疾逮無上正眞之道。

菩薩有十事。解說眞諦。何謂爲十。演一切佛法。隨時眞誠。棄捐惡法不失其節。以諸菩薩。神足變化。宣正覺教。能以隨便。入於眾生罪福之業。宣暢眾生。除去一切塵勞罪事。皆以能達眾生之義。無爲法門。消諸掛礙。修閒靜業。又其菩薩。悉無所住。猶如虛空。一一所入。不得禁戒。天地成敗無有猶豫。在諸世界而不沈吟。而於諸法境。無所蔽礙。所由方面。益以微妙。達如來至眞。至生出家。竟於滅度。又入法界菩薩諸佛。普見諸佛。舉動進止。菩薩悉見眾生之類處於泥洹。無所造故。願不墮落。會當備悉。諸通慧智。又有菩薩。見一切法。無所依怙。不遠善友。所當近者。亦不附著。如來精進。不懈休法。禮儀一等。親友怨惡。積累徳本。勸助令集。皆使同一。贊揚成就。令無有二。是爲菩薩十事說常隨時菩薩分別慧便有十事。何謂爲十。曉了一切諸佛之國。解入眾生本原衰盛。識別羣黎心行所存。宣暢黎庶諸根興耗。又知一切報應行果。普入聲聞別隨時義。皆亦復下眾緣覺行。悉以方便。修諸菩薩。分別咸從世俗之法。一切悉順入諸佛法。曉了慧宜。是爲菩薩十分別慧。菩薩住此。速逮無上正眞之道菩薩三昧有十事。何謂十事。定意之時。皆知十方世界所有。能以意定。寂眾生身定諸法三昧。其三昧定。見十方佛。則能建立一切諸念。隨時定意。其三昧有則能動轉。無央數身。亦復能使從三昧起。普入諸佛如來正覺。三昧正受。開悟眾生。其慧普大。曉了隨時諸菩薩三昧。一發意頃入一心慧。以無爲心開靜之慧。悉能普修諸菩薩慧。不廢篤信。以願大慧。曉了三昧。是爲菩薩十事三昧。

菩薩何所有有十事。何謂爲十。眾生何所有。國土亦然。觀所眾生。亦解本無。劫燒之時。天地爲敗。或水災變。天地敗已。復還合成。計佛正覺。亦無所有。若干種行。亦無處所。如來身者。功勛無量。一切諸法。所說本末。其義各異。若能供養諸佛正覺。所歸亦無。是爲菩薩十事何所有於是頌曰。

眾生何所有

國土無處所

以察諸相好

劫燒天地壞

還合亦如是

佛身若干品

如來不可量

宣法若干品

菩薩脫門有十事。何謂爲十。其身普徧一切世界。現於十方若干品形無數色像。以諸法界入一佛土。建立一切眾生之眾。以佛莊嚴。形周十方若干佛土。自然覺知。至一切界。一發心頃。徧諸佛土。皆現諸佛。在一剎土。使諸佛界度入一身。悉使諸佛。感動神足。而以娛樂。顯入一心。是爲菩薩十事脫門。於是頌曰。

其身徧佛土

顯若干形像

諸法入一土

建立諸世界

徧世現佛身

自知靡不周

諸法入一體

開心一切人

菩薩神通有十事。何謂爲十。識於過去所經歷處。曉了方便。出入進退。天耳識別。無所掛礙。悉聞言辭。眾所歸趣。能知他人眾生之類心所念行。無央數事。種種別異。則以天眼無爲之業。觀察一切所經周旋。以大神足感動變化。建無思議眾生之類。從其本性。而示現之。使得入律。見於無限諸佛世界。徧示諸身。發心之頃。能周無量十方佛土。亦能莊嚴。建立無數境界處所。亦復顯示具足身形。不懷自大。曉了通慧。於無底國。逮得無上正眞之道。爲最正覺。心無思議。因其眾生志性本末。而示現教。是爲菩薩十事通義也。菩薩住此。獲致如來。無上正眞神通歸趣。方便隨向。諸佛所變。現於十方。眾生訓誨。轉成其行。眾義備悉。

菩薩通達有十事。何謂爲十。則能隨時。教化眾生。分別罪福。羣生之類所經歷事。若干不同。使其出家。令心寂然。入諸蔽礙。一一眾生。所行顚倒。若干不同。而使消除。達如金剛。聖慧具足。所可建立。其音周徧。不可思議。教諸佛土。曉了方便。一切猗著。習四等心。悉普遊入。解所生處。亦復識了。無所從生。皆已除去諸想痛癢境界處所。又其菩薩。不觀諸法。亦非不觀。諸法無想。以爲一淨。亦無有淨。明若干種。曉知精勤。於無數劫。班宣經道。而以等歸。趣於無上正眞之道。常住法界。又其菩薩。曉了眾生。本悉滅度。不用家業。亦無所造。知有生者。爲隨顚倒。達其因緣報應之義。識可奉敬。以何緣便。所行本末。起滅處所。分別開化羣萌之類。開明閉塞脫門之理。解其顚倒無謬之事。亦知塵欲嗔諍之原。亦別生死無爲之業。復了反逆無逆之事。知可依怙不可怙者。亦明究暢別所至處。知其退轉還復處者。知其至決及所歸趣。亦識壞敗當還成者。亦了開化知眾生根。所當開化使得入律。若干方便教授黎庶而不迷惑失菩薩行。所以者何。佛子。欲知菩薩。所以發無上正眞道心者。何以故。開化眾生之故。旣化眾生。令從律教。身不勞惓。是爲菩薩。爲一切故所由無諍。曉了分別十二緣起。又其菩薩。未曾猗佛。亦不發心依怙佛也。亦不著法。復不興心貪於法也。不著佛土。亦不生心依佛土也。亦不著人。復不起心慕樂眾生也。不見人民。亦不發心觀於羣黎。興顯眾行。具足所願。修無極哀。不想見佛。識念如來。所班宣法。得如來座。殖眾徳本。亦不悁悒。心好正覺。不以勞懈。亦以法則。供養如來。心日加精。感動立威。不可思議諸佛世界。建立思惟第一法界。剖判若干經法之教。知於眾生有爲之會。亦識眾生限節多少。了苦本末所可從起。亦知盡滅一切萬物皆爲苦本。若有菩薩。以能見此。其所修行。亦如影響。棄捐眾惡。斷其根本卽自發心。救濟眾生。其所行者。悉無所行。曰菩薩行。學諸佛言。其心堅固。如須彌山。覺除一切眾想顚倒。建立普智諸通慧門。逮成正覺。入於無極無限慧堂。所言慧堂。無上正眞道。開度眾生。三處漂流。反盡其原。是爲菩薩十所通達。菩薩住此。逮成如來無上大慧。

菩薩解脫。有十事。何謂爲十。度諸塵勞愛欲之原。脫於邪見不正之路。而濟五陰覆蓋之患。又救形體四大諸入。越於聲聞緣覺之乘。因此逮得無所從生法忍。發起一切眾生國土諸所宜法。便得超出諸菩薩行不可稱限。稱舉一切諸菩薩行。以無妄想入如來地以一聖慧普知三世。平等神通靡不救濟。是爲菩薩十事解脫。菩薩住此。開化眾生。使之無上。於時頌曰。

以度欲塵勞

邪見諸五陰

四大諸種類

貪身之患難

越聲聞緣覺

逮無從生忍

稱舉眾生土

菩薩無量行

開士之所修

入如來之地

超出眾妄想

神達解三界

菩薩苑囿有十事。何謂爲十。樂於生死。未曾惡厭。好化眾生。性無所著。處於一切眾想之地。啟受大行。常喜嚴淨諸佛世界。住己處所。志在諸魔。婇女宮殿。悉能降化。宮臺閣故。敬所說法。如所聞法。思惟知義。觀察歸趣。六通無極。四恩攝行。三十七品道慧之法。爲菩薩園。是己嚴父。所可遊居。如來十力。四無所畏。十八不共。取要言之。一切佛法。爲菩薩園。未曾復思他奇異法。一切菩薩。所現變化。建立娛樂。爲菩薩園。轉於法輪。無自大律。而謹愼行。無所違失。一切發心。不離正覺。普現羣黎爲菩薩園。然其法身。皆徧十方。諸佛世界。菩薩所行。猶如虛空。是爲菩薩十苑囿也。

菩薩宮殿有十事。何謂爲十。樂菩薩宮心不迷惑。十善章句。功徳慧業。好積累。是乃爲菩薩宮。開化欲界眾生之類。修四梵行。慈悲喜護。菩薩由此。訓誨色界羣黎之品。往生淨居諸天宮殿。菩薩由此。消滅一切塵勞諸穢。到無欲色天。至其宮殿。訓誨大難。不閒羣黎令其退還。或時生於雜穢境界。菩薩以是。樂受其處。拔濟一切貪欲眾生。菩薩有樂。現於後宮。婇女男女。宿世曾興福行同故。由是教化四方四域。諸帝梵釋四天王。菩薩由此。勸化凶危。計有常人。使捨亂意。處於一切諸菩薩業。念化長故。自恣馳騁。遊戲神通。菩薩常皆一心脫門三昧正受。以慧開化。而娛樂之。以一切智無上正眞諸佛之典斷眾掛礙。施一切法。而得自在。得爲國主。尊豪由己。菩薩樂此。如來十力。以爲遊居。是爲菩薩十宮殿也。

菩薩有十遊觀。何謂爲十。意自好喜。觀諸章句。所履迹行。志意觀察。善權方便。其所處。輒得在諸佛足下。聞法啟受。意樂十方。心普周徧。敬諸菩薩。神足變化。現無限門。化於眾生。身意所惑。而奉定意一三昧門。則得普入諸定意門。處諸總持。一切所聞。便能受持。未曾忽忘。以此總要。爲眾生演。使令歡然。樂於辯才。以一章句。無央數劫。咨嗟美辭。談言說事。無能斷辭。志最正覺。而爲眾生。示現若干身形。無量品門。慕轉法輪。化諸異學。令咨受法。是爲菩薩十遊觀也。

菩薩有十嚴淨。何謂爲十。其力鮮明。故能獨步。無畏淸淨。無能過者。其義皎然。所演辭意。無央數劫談言之事。無能妨廢其法淸淨。能演八萬四千法藏。經言淸和。不忘一義。所願微妙。一切菩薩。不捨所誓。其行鮮潔。班宣聖賢。諸正雅訓。莊嚴剎土。以一音聲。普告十方。如一剎土。己場淸淨。徧諸佛土。興以道雲。雨法甘露。建立正教。蠲除一切。有爲妄想。馳逸之行。無慢淸淨。以一體而現眾生身。教訓一切。精勤不惓。夙夜務求諸通敏慧。示無數諸力無畏像。是爲菩薩十淸淨也。菩薩住此。普得一切諸佛嚴淨。

菩薩有十事心不動。何謂爲十。一切所有。施無所愛。其所施者。悉以淸淨。而心不動。思惟明察諸佛深法。奉敬諸佛。承事自歸。專精無量。慈念眾生。未曾嗔恨。不捨一切。蚑行喘息人物之類求諸佛法。未曾懈廢。一切眾生。不可稱計。行菩薩業。無央數劫。不近不遠。爲菩薩行。未曾退轉。無塞無闡。又其菩薩。本生信心。有所修行。無量淸淨。其淸淨者。離垢解明。殷勤修行。奉敬諸佛。棄所貪身。無所慕樂。而爲儔匹。逮大踴躍無極之歡。篤信爲導。歸一切智。應其章句。究竟成就諸菩薩教。修行訓誨。其所聞信。無所謗毀。煩惋業。其心不動。是爲十事菩薩心不動。而能住此。便卽逮知諸通敏慧。

菩薩有十事心無所捨。何謂爲十。逮成諸佛最正覺道。故曰不捨。教化眾生使從法律。無所遺棄隨諸佛教。不廢訓誨。從諸善友。依附自歸。而不違遠。普詣佛國。稽首跪拜如來至眞。不捨禮節。常求一切功勛之法。不捨大乘。敢值佛世。淨修梵行。奉護禁戒。終不毀犯。隨諸菩薩。勤修道業。不以懈廢。慕求如來訓誨之義。隨時執持。咨受不忘。習諸菩薩本所行願。皆念思惟。通諸佛教。是爲十事。菩薩心無所捨。

菩薩觀慧有十事。何謂爲十。觀一切法分別章句。隨時演說。察於三世眾徳之本。而爲說法。視諸菩薩所行本際。而開化之。瞻諸法門。達其根原。亦睹諸佛所建立業。觀眾總持。以惠法門。而用歸之。亦以明智。普察世間。視諸法界。順慧而入。瞻知十方。慧無思議。睹諸佛慧。處了世界。聖明無量。是爲菩薩觀於十慧。

菩薩講法有十事。何謂爲十。宣說諸法。皆從緣起。名一切義。悉令歸趣。以積志行。演諸所有。亦如幻化。又宣諸法。皆亦本空。論議諸經。中間曠絕。而無崖底。諸所有業。悉無所著。又說諸法彊如金剛。一切諸義。如來所暢。又說眾業。寂寞憺怕。又演諸法。悉無所生。講一切法。等一本淨。說無合成。是爲菩薩。講法十事。

菩薩淸淨有十事。何謂爲十。其性本淨。而無沾污。除去狐疑猶豫之結。令其鮮明。棄諸沈吟六十二見。所行威儀。而修禮節。好樂普智。諸通敏慧。所分別辯。巍巍淸淨。勇猛皦然。四無所畏。修菩薩行。一切遊居。悉無瑕疵。勸諸菩薩。願願修習。行無穢濁。百功勛相。三十有二大士之業。求於無上正眞之道。歸淸白法。嚴淨一切眾徳之本淨。是爲菩薩十淸淨也。菩薩住此。得成諸佛無上淸淨菩薩印有十事。菩薩大士。由是所印。具菩薩慧。疾成無上正眞之道。爲最正覺。何謂爲十。菩薩悉知萬物皆苦。苦復苦。惱復惱。愛別離苦。怨會之苦。𨿽遭此難。勤求佛法。心不動搖。亦不違捨。菩薩之行。不恐不畏。亦不懷懅。不捨本願。不廢大智。一切敏達。心不違佛道業之要。愚癡凡夫。自己塵勞。恩愛之戀。修不善本。罵詈菩薩。毀辱輕易。演粗獷辭。瓦石打擲。加以刀杖。菩薩遭此。故求佛法。未曾厭廢菩薩之行。常行忍辱。多懷仁和。隨經典教。亦勤忍辱。具足正行。又其菩薩。班宣諸佛深妙之法。處一切智。使入己慧。悉具所生。化令眾人。歡喜愛法。又其菩薩。觀其體慧。致仁和性。興普智心。吾當成佛無上正眞之道。爲最正覺。觀察眾生。馳騁周旋五趣之難。憂惱悁悒。使發道心。歡喜悅豫。加大篤信。忻然如是。堅固精進。又其菩薩。入於如來無邊際慧。不越境界。如來聖明不可稱限。聞諸佛世尊。班宣經道。亦無崖底。不限佛智。於諸文字。不生增減。分別諸義。不犯佛教。又其菩薩。愛樂無上正眞之道。好喜深義。至於微妙無極之慧。以與若干。崇於無上。殷勤戀悵。未曾違遠一切魔眾。及與官屬。其諸異學。諸外仇敵。無敢當前。未曾廢捨一切智心。菩薩所行。饒益如是。終不回還。又其菩薩。行道之時。無所恐畏。不惜身命。發通慧心。修一切智。以爲元首。皆得諸佛光明照耀。不捨道義。不遠善友。又其菩薩。見族姓子若族姓女。志學大乘。使勤修行。慕諸佛法。勸立徳本。受一切智。未曾休廢。又其菩薩。其所遊居。等心眾生。亦復平正智慧。爲諸羣萌。班宣經典。普至無上正眞之道。趣不退轉。興大慈悲。又其菩薩。計諸過去當來現在佛。思惟爲一。以諸徳本。奉啟諸佛。未曾斷絕。觀諸敏慧。是爲菩薩十印。以是印故。疾成正覺。印無上法菩薩慧光有十事。何謂爲十。菩薩大士。必當逮成無上正眞之道。以佛道照於一切。常見諸佛平等正覺。了知眾生。終沒所生。明識一切經典法品。發菩薩心。常習善友。分別所積眾徳之本。解智所印。常見諸佛。曉了開化眾生之類。立如來地。宣無思議法門道堂。識解諸佛。隨時建立。普能備具諸度無極。是爲菩薩十慧光明。

菩薩有十事行無量。一切眾生聲聞緣覺何謂爲十。於是菩薩。修本際行。不備諸願。終不取證。又其菩薩。殖眾徳本。發心勸助一切法界。不著諸法。又其菩薩。行道之時。察諸所行。猶如幻化。諸法寂然。而不迷惑。諸佛亦然。又其菩薩。去諸眾生妄想之著。於無數劫。修菩薩行。具足大願。不起疲懈。又其菩薩奉行諸法。悉無所著。諸法自然。悉亦寂靜。亦不滅度。要當備悉一切智教。又其菩薩。知諸妄想及無想願。宣無數劫所從本末眞諦之行。又其菩薩。解一切法悉無所有。𨿽解空無不廢道行。求諸佛法。又其菩薩。發意之頃。普入三界。亦悉普解三世之義。其心所達。中間迥絕。靡所不通。又其菩薩。用一人故。在生死難。無央數劫。行菩薩法。而建立志。於一切智。如爲一人。忍諸勞惓。爲諸眾生。亦復俱然。終立之大道不懈廢。以爲勞厭當來之苦。又其菩薩。備菩薩行。不肯速取無上正眞之道。爲一切故。周旋塵勞。開化饒益無數眾生。使立佛道。是爲菩薩十無量行。菩薩住此。疾成正覺。

菩薩有十事心不怯弱發其道心。何謂爲十。菩薩自念。一切諸魔及眾魔天。當見降伏。心不怯弱。當以正法。諸外異道。爲我降伏。身當歡悅諸眾生界。心不弱劣。具足一切諸度無極。備悉法界。爲眾生故。積累合集。具功徳品。其無上正眞道者。爲大精進。𨿽爲難辦。亦爲大業。意菩薩行。不以怯弱。開化一切眾生境界。順使隨律。爲尊勸誨。十方世界。形貌各異。其被服者。無央數種。菩薩入中。從其所樂。在於其中。成最正覺。又其菩薩。心自發念。吾所曾學。修菩薩行。皆從己出。若來求索手腳耳鼻。肌肉骨髓。妻子男女。象馬車乘。國邑城郭。眷屬走使。悉能施與。不逆人意。以見眾人。來有所求索。發心之頃。恣其所樂。不起患厭。其身欲安一切眾生。而懷湣哀。旣有所施。無所希望。大哀爲首。歸無極慈。不以爲怯。又其菩薩。遵修其行。諸在三界。諸佛法者。眾生佛土。羣萌諸世。虛空境界。諸法音聲。悉爲寂然。歸趣滅度。諸法漸漸。一念之頃。了平等應。分別解之。成最正覺悉趣譬諭。勸助神通。修行造證。無念不念。不令別異。無若干行。而節度之。使無財業。無造因緣。不爲分異。亦無不分。爲無數法。所作不過。以無二慧。曉了諸二。以無想慧。解諸有想。以無念慧。識知諸念。無若干慧。曉了若干。以無限智。曉諸少明。以度世智。明曉世俗一切所行。以世聖光。開化方俗。闇冥諸塞。無過去智。悉能分別諸過去世。歸無人地。明識一切眾生境界。出諸倚著。遊行所作。合集眾行。明識一切諸究竟慧。解諸究暢。解諸不暢。以純淑慧。開解塵勞。而分別知無盡本際。開化諸盡。曉了法界。爲第一智。其身普現十方世界。入於無數音聲言教。從其無限。而宣訓誨。一自然慧。入無自然。一聖明行。伸敍所修。現若干行。一切諸法。悉不可得。解此義者。以致無極。示現變化。示現變化。成最正覺。至於大慧。顯大神足。則以普智。感動興行。化諸羣黎。是無怯弱。是爲菩薩十無怯弱。

菩薩有十事心如大山。何謂爲十。於是菩薩。常修精進。專志思惟。諸通敏慧。又其菩薩。觀一切法。本淨如空。而解諸法悉從顚倒。無央數劫。修菩薩行。興發其心。丰盛一切淸白之法。解知如來無量慧義。以能奉行諸淸白法。菩薩興發諸佛經道。平等淸和。順善親友。所因發心。不懷疑結。尊敬經典。不當念異。法於餘業。惟當恭恪。謙下卑順。一切所有。施無所吝。漸近道法。菩薩湣哀一切眾生。忍諸憂患眾苦之惱。假使遭遇危身之患失命之難。罵詈毀辱。刀杖加形。皆能忍之。不懷戚悒。定心不亂。不起嗔恨。懷無極慈。湣念羣黎。被大徳鎧。而不退還。不廢道意。益加殷勤。興無極哀。其哀益廣。所以者何。佛子當知。菩薩所行一切諸法。皆因由生。具足護行如來正眞。曉了諸法。忍辱仁和。以爲豪位。菩薩大士。修大功徳。威神巍巍。若在天上。諸天中尊。若在世間。人中位髙。面像端政。勢力第一。眷屬彊盛。所欲自由。若爲帝主。無極貴姓。功勛無限。智慧廣遠。不好愛欲。不以財賄。眷屬自在。用爲安隱。惟愛道法。喜法樂法。慕法求法。以法爲室。因法得護。自歸於法。因法得度。常求法義。以法爲樂。思惟經典。以是比像。而得安居。不隨魔教。所以者何。若有菩薩。發意之頃。蠲除眾生吾我魔界。使住佛境。又其菩薩。精進如是。無央數劫。修菩薩行。自知如此。吾於今日。逮學無上正眞之道。不恐不畏。亦不懷懅。修菩薩行。有斯行已。吾今當成最正覺道。然於來世無央數劫。修菩薩行。自知見之。又睹異學。難化難療。無反復心。不識報恩。欲教此眾。故被徳鎧。遊在眾生。而得自在。見凶惡眾。不以爲厭。不憎惡人塵欲之故而退還也。又其菩薩。不信仰人。發大道意。吾以是行。合集菩薩身獨當辦。不須他人。於當來劫。奉開士法。以己志行。具諸佛法。興心存在無上大道。以惟願樂。開化眾生。樂化眾生。信菩薩行。自淨志性。亦能復淨他人性行。解深境界。亦復分別他人土地。去來今佛。合一境土。又其菩薩。不見諸法。亦復不睹諸菩薩行。不觀備悉諸開士義。亦復不見教眾生義。亦復不察奉諸佛法。亦復不見當逮無上正眞道法已成今成方當成者。亦復不見班宣經道不得說者。亦無講者。菩薩大士。不從大道而退還耶。所以者何。佛子當知。是生菩薩。因求諸法。成最正覺。行一切法。不隨倒見。益加精勤。遵習徳本。所行淸淨。具足智慧。一發心頃。功勛名徳。日新增益。不恐不畏。亦不懷懅。因疾成無上正眞之道。是爲十事心如大山。

菩薩有十事慧如江海入無上道。何謂爲十。入於眾生無量境界。又其佛子。菩薩普遊十方諸佛境界。以大宮殿。入於聖室。習無思想。又其菩薩。修治無量一切空界。遊於虛空而無掛礙。十方寂然。如水如网。以普平等。又其菩薩。善入法界。而遊無爲。所入無斷。不計有常。所入無際。無造無滅。曉了所入靡不周至。又其積眾徳本。自歸過去當來現在諸佛世尊。菩薩法師。聲聞緣覺。諸凡夫士。亦於其所。而造徳本。復勸眾人。以是徳本。去來今佛。成正覺時。已成今成方當成者。去來今佛。班宣經道。以說今說。方當說者。彼眾生類。諸啟受法已成至道。意欲向道。方得道者。教化眾生。此諸徳本。合斯眾善。勸助一切。不求望報。於今現世。不發疲厭。又其菩薩。一一發意。入過去世。遊無數劫。於一一劫。見百億佛。若干無數不可計會不可思議百千億劫。其所徹睹。不可譬諭。入興佛世。超過諸諭。亦觀諸佛眾會道場。爲諸菩薩聲聞說法。開化眾生。壽命短長。所建立者。而無所住。如於一劫所開度人。一切諸劫。不可稱限。若於其劫。世無佛時。菩薩知之。於其劫中。應當修立大道徳本。無能爲勸開道教者。然爲講說。見去來佛純淑徳本。入無量劫。觀察其義。而無厭足。入過去劫。又其菩薩。入於當來。思惟觀察。遊諸當來。無量劫數。於何劫中。當有正覺。何時無佛。當於何劫。佛出於世。如來至眞。多少之數。其號云何。出何佛土。其界名號。開化度脫。樂何眾生。壽命長短。豫睹無量不可計劫。不以勞倦。又其菩薩。入於現在。觀十方界。班宣無際。諸佛國土。分別方面。遐邇分數。諸佛思惟。察其本末。得成無上正眞之道。詣佛樹下。求取芻艸。布地坐樹。降魔官屬。起入城邑。上於天上。廣說經義。而轉法輪。教誨眾生。現作佛事。成最正覺。釋梵勸助。捨其壽命。至於無餘。至泥洹界。而取滅度。流布經道。將護教訓。興隆法化。莊嚴廟寺。供養圖像。修法塔廟。念諸佛土。一一發心。入於十方無數佛國。普察眾生。皆見諸佛。聽所說法。受諷誦學。抱在心懷。選擇志行。進退有益。徧於十方。悉歸諸佛。不忘佛法。所以者何。達見諸法。悉如夢耳。以是之故。供養如來一切所在。在在所生。常在佛邊。自見其身。奉敬如來。不貪己身。不著如來。不怙世界眾會道場。亦不希望聽聞經典。見在諸佛。不以厭足。遊其佛土。見十方佛。亦復如是。無所希望。又其菩薩。無央數劫。供養奉事。諸佛世尊。於一一劫。奉事歸命。無限如來。從始現生。皆由三世。供養不廢。聲聞菩薩。眷屬羣黨。供養如來。乃至滅度。滅度已後。奉敬舍利。至於無極。布施所有。飽滿一切眾生境界。捨心所與。不可思議。亦不想報。不見受者。而有所取。湣哀之故。故供給耳。奉敬諸佛。施諸羣黎。不用懈惓。如是比像。歸命諸佛。不可計劫。開化眾生。奉持法教。班宣經道。誘進羣黎。使發無上。正眞道心。

復次佛子。當知菩薩菩薩展轉相成。戒禁訓誨。而奉道行淸淨之法。開化隨律。菩薩平等。從其所生。志慕菩薩諸總持門。常覲諸佛無極大聖。求諸法師。恭敬稽首。咨受諷誦。未嘗懈廢。攝護眾生。所學究竟。爲諸羣黎。頒宣經道。化無限眾。發於無上正眞之道。立不退轉。淨諸佛法。心念普智諸通慧義。修諸佛法。於無數劫。眾行備悉。是爲菩薩十事如海成最正覺。

度世品經卷第二

度世品經卷第三

西晉月氏三藏竺法護譯

普智菩薩。復問普賢。菩薩所行所作。如夜顯明。何謂其心猶若金剛志大乘鎧。何謂大乘。何謂能暢於大勤修。何謂信不可壞。何謂受決。何謂勸徳本。何謂入聖。何謂發其心內廣大無量。何謂菩薩藏。何謂將護。何謂自在。何謂感動。何謂眾變。何謂嚴淨國土。何謂經法隨時。何謂身變。何謂願變。何謂化變。何謂慧變化。何謂神通變動。何謂神足變動。何謂諸力變動。何謂娛樂。何謂境界。何謂十力。何謂無畏。何謂諸佛不共法者。何謂爲業。何謂菩薩身。

普賢答曰。善哉善哉。快問此事。開化一切。爲將來施。今所問者。如日宮殿照於天下。如夜月出。如入大海采諸明珠。如醫合藥。如饑求食。如渴欲飲。諸來會者。諦聽諦聽。咸言受教。普賢告曰。菩薩有十事如夜顯明。何謂爲十。其意普周無數佛界心猶虛空。見諸如來。稽首歸命。菩薩爾時。其所遊步。亦如初夜。當成正覺。又其菩薩。從無量佛。得聞經典。受持諷誦專心思惟。所解曠然。轉更增加。其意普徧十方無際。又其菩薩。於此佛土。未曾終沒。生於他方。而現其身。常識佛法。未曾忽忘。又其菩薩以一法行。解一切法。漸爲眾人。班宣經道。以一切義。入於一義。又其菩薩。除眾塵勞。亦復能解。滅眾愛欲。亦復能知欲盛欲除。所作堅固。修菩薩行。不於本際而造邪證。諸度無極。爲最第一。在於本際。曉了諦學善權方便。具足本願。所行究竟。身不疲勞。又其菩薩。心入諸想。無處非處而復講說處非處事。亦無所作。其所行者。亦無所念。開化眾生。又其菩薩。以一自然。解一切法。無有自然。亦無若干。亦復不少。不稱不量。無色無相。尙不得一。何況多乎。菩薩曉了此諸佛法。菩薩緣覺法。聲聞法。凡夫法。善惡法。爲世法。度世法。罪法無罪法。有漏無漏。有爲無爲。又其菩薩。又諸佛世尊。得道不得道。無法眾生。不廢所願。開化眾生。曉了諸法。所以者何。悉知他人黎庶心。念所作因緣。亦復明識。教授訓誨。使諸人民。悉至滅度。所願具足。又其菩薩。曉了能睹眾生心念。解所歸趣。善權方便。隨時而現。說法示律。不離眞正。不從顚倒。菩薩曉知。諸法悉住。等於三世。本無不動。立在本際。不見眾生。所可開化。無化不化。不從律教。亦無行者。分別歸趣。法不可得。生者滅者。其所誓願。終不虛妄。於一切法。永無所著。又其菩薩。見無央數諸佛世尊。一一如來。所說經典。聞輒受持。所行若干。其名各異。所念不同。於彼諸劫。一一分別。諸劫本末。至無數劫。聞悉識念。而不忽忘。亦不迷謬。諸如來等。不可思議。聞悉受持。而無有二。己身所行。力願超異。開化眾生。令悉具成無上正眞最正覺道。得成所願。曉了法界。是名曰十菩薩遵修遊行如夜顯明。

菩薩有十事心如金剛志大乘鎧。何謂爲十。不住於此。亦無邊際。菩薩發心。解一切法。於三世事。靡不通達。是爲心如金剛被大徳鎧。不可稱計一一毛孔。普能莊嚴。況復眾生一切法界菩薩徳鎧。口自發言。吾當滅度。一切眾生。至於無上正眞之道。又佛世界。無底無邊。不可稱限。諸菩薩等。發如此願。吾當淨治無上正眞。於諸佛界。以是之故。淨諸佛土。又諸眾生。無底無際。無齊無限。若有菩薩。勸諸徳本。廣大如斯。照諸眾生無上大乘。諸佛世尊。無有齊限。諸菩薩等。所殖徳本。亦復如是。勸施眾生。常見諸佛。而復能逮無上正眞之道。爲最正覺。若有菩薩。見諸佛聞說經心歡悅。不倚吾我。不著如來。不近如來身亦復不遠。不有不無。不計所有。亦無所有。不計有身。無色相種好。解如來體。亦不令起。亦不無起。不相非不相。不有處所。亦不無處。不起如來身。亦無所壞。以如來身。入無所有。於所行而無所行。所以者何。皆受一切自然之數。又諸菩薩。常加湣哀。眾生之類。斫頭斷其手腳。割其耳鼻。挑其兩眼。罵詈毀辱。瓦石打擲。叉踏棕搣。唾濺調戲。皆能忍之。不起嗔恚。亦不懷恨。顏色不變。無央數劫。修菩薩行。未曾發心。違捨一切。又如菩薩。於一切法。學無二事。以學於此。無餘嗔恨。勤護羣黎。忍一切苦眾惱之患。身遭毒痛。悉亦忍之。當來諸物。無有邊際。亦無蔽礙。住於信樂。以如是比。發菩薩意。當來至今究竟法界。住虛空界。皆於一一諸佛世界。行菩薩道。開化眾生。如一世界所可造行。十方佛土。亦復如是。度於法界。盡虛空界。空無所有。不恐不畏。亦不懷懅。發於三世。造行如此。所以者何。菩薩大士。所可遊居。用一切故。奉菩薩行。依菩薩心。信於無上正眞之道。志性淸淨。積眾徳本。具足誓願。而於佛道。而得自在。亦得由己。從其所願。欲成正覺。輒如意得。所行無量。而得究竟。斷除一切五陰諸受。悉盡無餘。其所行處。依於諸佛。不成正覺。所以者何。具足所願。備菩薩行。開化眾生。護諸佛土。又其菩薩。不得諸佛。不得道處。亦復不得諸菩薩處及一切眾生處所。亦復不得心意諸行。亦復不得於去來今一切眾生有爲無爲。菩薩所行。澹泊如是。深妙巍巍。寂定閒靜。悉無所得。其行無二。無所諍訟。自然若玆。淸淨解脫。滅度若此。修如本際。心實無虛。所立誓願。而不懈廢。一切智心。諸菩薩行。開化眾生。諸度無極。訓民隨律。奉敬諸佛。說法講義。莊嚴世界。於是精進。無曾懈惓。所以者何。大願所致。如是比類。知一切法。如是法相。長無極哀。功勛無量。曉了慧義。湣哀眾生。常解一切諸法號字。如此愚癡凡夫。不曉了是。不能解知諸法自然。吾當開悟使達知之。所以者何。一切眾生。無寂然行。由是諸佛。爲說經典。開化眾生。興無極哀。不捨大慈。吾等何故。厭大哀乎。而捨眾生。設不得佛。不備經典。不成大願。施於眾生。無上法施。本初發心。淨諸羣黎。立眞誠誓。設不能學大願正要發心道門。則爲欺詐一切諸佛。爲一切故。而發道心。植眾徳本。而勸助之。入深奧慧。普得周徧。眾生形處。而等其心。以是之故。具足大願。是爲十事心如金剛被大乘鎧菩薩住此疾。成如來無極神通。彊如金剛。

菩薩大勤。有十事。何謂爲十。吾當奉敬諸佛。供養自歸。積累合集。修諸菩薩眾徳之本。爲諸如來。般泥洹後。莊嚴神寺。供養眾華。名香搗香。雜香塗香。衣服幢蓋。執持正法。將護訓誨。開化一切諸眾生界。勸發無上正眞之道。不違雅律。嚴淨一切諸佛國土。安無上界。又復菩薩。心自念言。諸當來劫。一一世界。中有一人未得度者及一切人。故無所遺忘。爲斯等故。修菩薩行。亦復如是。興大悲哀。立諸眾生。於佛正道。歷若干難。未曾須臾發疲懈心。常修佛法。是諸佛世尊。無央數劫來現。其人一一供養如來。如供一佛。奉諸如來。等無殊特。是諸如來滅度之後。無央數劫。供養舍利。一切寶蓋。諸鈴幢幡。爲一一佛。無數國土。興諸大廟。圖畫形像。所可立像。周徧無量無思議國。夙夜精勤。念頃不廢。爲佛法藏。奉諸佛已。開化眾生。奉宣法教。修正法已。漸近大道。以是徳本。得成無上正眞之道。爲最正覺。遵一平等一切如來。歸諸佛土。成正覺已。無央數劫。班宣經道。徧諸佛界。諸佛變化。顯示神足不可思議。不以懈惓。其身口心。亦不計勞。發其心時。正向法門隨時奉佛。修大志願。誘化眾生。大慈爲首。歸於大哀。禮無相法。住誠信教。具足諸法。以爲造證。一切無逆。所作事業。無所諍訟。去來今佛。入於一義。趣於法界。與空通同。越無相法。無成不成。使至究竟。未曾患厭諸佛之法。致無極願。作佛本事。誘勸羣黎。是爲菩薩十事於大殷勤。菩薩住此。成於如來無上大慧。

菩薩有十事能暢大精進。何謂爲十。奉敬一切如來至眞。而自歸命。請諸羣黎。隨時將護。求護佛法。務大殷勤。積眾徳本不以勞倦。興隆聖典。普使流布。具足一切無極道願。殷勤志慕諸菩薩行。常遇善友。而從啟受。普詣十方。見諸如來。聽所說經。入佛道場。是爲十事暢大精進。

菩薩有十事信不可壞。何謂爲十。信十方佛無有異心。喜諸佛法未曾違捨。愛樂聖眾不生異心。好喜菩薩不懷疑結。與諸善友常同俱合。湣念眾生不捨羣黎。一切奉行諸菩薩願。奉行開士眾行備足。奉敬諸佛稽首歸命。開化眾生皆度脫之。修於菩薩善權方便不毀篤信。是爲十事菩薩信不壞。

菩薩有十事受決。何謂爲十。好喜篤信行。受己性行決。修習道心。懷來徳本。其行廣遠。受方等決。目前受決。或密受決。心得自在。至平等覺決逮得法忍。然後受決。開化眾生。本末受決。皆除一切妄想永盡。能顯示現一切菩薩所行功勛。爾乃受決。是爲菩薩十事受決。

菩薩有十事勸助徳本。何謂爲十。以此徳本。同一志願。其所生處。與善友俱。常使如是。莫令變異。以此徳本。與諸善友。所生同心。莫令別異。所生之處。具足等願。與善師俱。以是善本。所生之處。與諸菩薩。道合志同。因斯福行。世世所在。明智者俱。所在之處。專惟一心。不離聖達。所在遊居。常等淸淨。智者同心。世世所生。與諸善友。徳行合附。於將來世。入一平等。與明師會。以此徳原。與善師俱。興義無壞。是爲十事勸助徳本。

菩薩入聖心。復有十事。何謂爲十。廣行布施。得入於慧。好喜一切諸佛道法。遊諸如來入於無量中間之義。皆以問慧。決眾疑結。曉了義理。能入聖慧。分別一切如來至眞口所宣教。篤信佛法。現眾所有。其力薄鮮。佛以興出。徳本無量。好喜如來。皆具經典淸白之義。具足一切諸菩薩行慧不可議。發心之頃。所入無限諸佛國土。無能蔽礙。解一念慧。明解一切諸佛道事。入眾法界。聞佛說法。皆能奉持。入諸如來若干音聲。是爲十事。菩薩入慧。

菩薩有十事發其心時內廣無量。何謂爲十。發其心時。廣其內志。念無量佛。入於眾生。發心無限。遊羣黎剎。入於法界。解知無二。觀察諸法。等如虛空。而普瞻於諸菩薩行。思惟三世一切諸佛入不可議罪福報應。觀諸佛土。皆悉淸淨。普入一切諸佛道場。亦皆觀察。入諸如來音響文辭。是爲十事菩薩普入中間內廣無量。

菩薩復有十事藏。何謂爲十。數一切法修精進藏。解知諸法悉無所生。照明奉持諸佛經要。班宣辯才諸法本末。曉了隨時。眾義無量。悉不可獲。普令目見諸佛神足所興變化。而以方便。等禦諸法。常見諸佛。未曾違遠。識別義權不可思議諸幻成想。若見諸佛眾菩薩等。欣然大悅。逮致法藏。是爲菩薩十事藏也。

菩薩將護有十事。何謂爲十。終不誹謗諸佛道法。將護其意。信大聖教。未曾變悔。入諸菩薩常懷恭恪。見諸善友。悉和其性。而同其志。不復習念一切聲聞緣覺之行。將護菩薩章句履行。未曾退轉。慈湣眾生。而不懷害。究暢一切眾徳之本。降伏眾魔。卻諸外敵。具足一切。諸度無極。是爲十事菩薩將護。

菩薩自在有十事命得自在。何謂爲十。計其所壽。無央數劫。而無窮極。其心自遊所興定意。入於聖慧。不可計會。其業自在。遊諸佛界。所嚴無量。欲顯建立道場之義。其業自恣。示現隨時。世間報應。所生自遊。現於十方諸佛世界。意樂自在。普見一切諸佛世界。睹諸如來。所願自恣。所欲自在。於何佛土。成最正覺。神足自遊。皆能示現。威神變化。於法自縱。普能興顯。示無央數。諸內法門。於慧自在。如來十力。四無所畏。而數普現諸佛道場。是爲十事菩薩自在。菩薩住此悉能具足諸度無極。

菩薩感動有十事。何謂爲十。眾生變化隨罪福往。嚴治國土各各不同。經法變異隨時教化。其身所在在所顯現。所願自在造立道義所行自遊所入普徧。造業聖慧以示一切神通變化靡不度脫。神足變化無所不感。修習威勢至十種力。是爲菩薩十事變化菩薩變化眾生有十事。何謂爲十。演說眾生。悉無所有。一切羣黎。因想而立。爲諸羣萌。隨時說法。化眾黎庶。令棄自大。一切人界。護一履迹。使得安隱。無有嬈害。普能示現一切世界。建立眾生。諸眾生界。顯現釋梵。及四天王。遊於黎庶。隨時現身。聲聞緣覺。形像色貌。亦復現形。顯菩薩行。解諸眾生。境界所在。靡不周達。覺成普知一切道力。色身相好。若干莊嚴。是爲菩薩變化眾生。

菩薩有十事國土嚴淨。何謂爲十。一切佛土。爲一佛土。造立建業。使諸佛國。入一毛孔。一切佛界。所入無盡。一切佛境。開通一義。顯己一行。自見己身。普入佛土。一切佛國。眾生之類。無能動者。亦不恐怖。又諸佛土。一切莊嚴。現一佛國。一國嚴淨。徧諸佛土。一切佛國。則一如來。眾會道場。一如來身。徧諸眾生。使諸眾生。入於微妙。無極巍巍。廣普深奧傾邪。平正等他。等禦方面。羅网報應。悉徧無餘。皆能示現。是爲十事也。

菩薩有十事經法隨時。何謂爲十。禦一切法。使入一法。則以一法。化一切法。化眾生性。使不諍訟。一切諸法。皆令順入般若波羅蜜。教度彼岸。一切諸法。入於眾生。捨諸法想。使一切法。入於一義。演無數劫不可盡教。以一切法。入無央數百千法門。見眾生心。悉說本末。又一切法。普門輪字。曉了隨時。一切諸法。入一法門。無所諍訟。宣無數劫義不可盡。一切諸法。入諸佛道。以化眾生。一切佛法。現無央數。諸內正教。一切諸法。悉入本際。無量网內。現無數劫。眾生盡耗。是爲十事隨時也菩薩有十事其身變化。何謂爲十。建立眾生入於己身而得解脫。亦以己身想眾生身而建立之。一切佛身入一佛身。以一佛身入諸佛身而示現之。一切佛土建立己身。而爲眾生示現變化。普取三世徧一法身。一身定意而修正受。現若干身。則以一身。解正覺道。現無央數諸菩薩身。以眾生身合爲一身。以一人身普現眾身。以眾生身顯入法身。亦以法身現眾生身。是爲十事其身變化。

菩薩有十事變立所願。何謂爲十。取諸菩薩願。立己所誓。諸佛正覺。己願道力。顯諸菩薩。隨眾生根。純淑所在。使成無上正眞之道。爲最正覺。除無際劫。意所貪願。出於識身。建立慧身。自在所願。而現諸身。而去己形。具足顯示彼具足身。開化眾生。勸進諸願。以菩薩身。徧一切念。諸行劫數。而不斷絕。履一力迹。成最正覺。因所力願。周徧一切無數佛土。皆現其身。於一切形。演一法句。普周無餘一切法界。興大法雲。雨甘露味。照以慧解。暢眞諦法。以爲雷震。飽滿眾生。成無極願。法樂具足。是爲菩薩變立所願。

菩薩化變。復有十事。何謂爲十。遵修法界。則以示現。在眾生界。樂行佛事。而復普現。在諸魔部。菩薩行無爲界。而拔出生死行。行一切智。不捨菩薩之所遊業。又存寂寞。澹泊之業。示在眾生。匆匆勤學。不俱爲亂。無進無怠。無雙無只。無言無想。無所有無所啟。行如空等。菩薩如是。而復皆現。在於眾生諸想顚倒。發諸所行。不與同塵。淨修力行。亦悉示現。諸所行處。曉知眾事。了本無人。現在眾生。而開化之。修禪脫門神通三達之智。現在十方諸佛土生。成如來行。備佛嚴淨。現諸聲聞緣覺之乘。威儀禮節無念之行。是爲菩薩十事化變。

菩薩有十事以慧變化。何謂爲十。辯才無盡。班宣道慧。逮諸總持。演無量明。辯才善解。多所講說。攝眾生根。聖慧變化。而度脫之。以無爲心。睹他人意。則以一心。知眾生志。心念所行。曉眾生界。志性結縛。諸塵勞疾。應病與藥。令得瘳除。明解一時。普能周達如來十力。能入眾生三世之行。有劫數無劫數。悉而顯示。而開化之。其心閒靜。永無蔽礙。成最正覺。徧度黎庶。以一人慧。而得自在。觀察眾生。知所造業。善惡禍福。以一種聲。徧暢一切羣黎音響。是爲十事也。

菩薩神通變有十事。何謂爲十。則以一身。徧現一切諸佛國土。一如來會。皆能同暢。宣講菩薩諸佛道場。以一心行。開化一切諸修道行。以一音聲。普告十方諸佛世界。眾生心念。令得其所。以一定心。皆見羣黎無央數劫前世所行善惡禍福。而度脫之。則以神通。莊嚴一切諸佛國土。亦以神通。皆見三世。等無差特。而知一切諸佛菩薩所建立行。演法光明而照耀之。亦以神通。見知一切諸天龍神。犍沓和。阿須輪。迦畱羅。甄陀羅。摩休勒。釋梵四天王。聲聞緣覺。諸菩薩行。如來十力。菩薩徳本。無所不護。菩薩平等。寂諸音響。則以平夷。等禦眾生。是爲菩薩十神通變。

菩薩神足變化有十事。何謂爲十。無數世界入於一塵。是神足變。復以一塵徧諸法界。現一佛土。使諸海水入一毛孔。曠諸法界入眾佛土。令諸眾生無所嬈害。無量世界入於己身。以神通慧普現所爲。不可思議諸鐵圍山及大鐵圍。入一毛孔。遊諸佛土。令諸羣生不懷恐怖。以無數劫。示爲一劫。或現一日。或以一劫現無數劫。進退合成。顯化眾生無所嬈損。現諸世界。爲外所災。或復遭值水火災變。欲使眾生察知非常。神足所現而無嬈害。一切世界。水火風空。所合災變。化爲一切財產諸業。宮殿屋宅具足充滿。則以神足。現化眾生不可思議諸佛剎土。舉著右掌移著無量諸佛世界。無所損耗。現諸佛土。自然虛空。以誨眾生。是爲菩薩十神足變。

菩薩諸力變動。亦有十事。何謂爲十。力感眾生。而開化之。未曾違廢。悉感諸國。以無央數莊嚴眾事。而示現之。法力變化。一切諸身。入於無身。所化勢力。劫數不斷。佛力所變。悟諸睡寐。行力所感。攝取一切諸菩薩行。如來力教。則能救濟眾生境界。自在力教。一切諸法。達之自然。成最正覺一切智力。則以無餘諸通聖慧。逮平等道。大哀力變。不捨眾生。是爲菩薩十力變也。興化眾生。菩薩若逮此十力變。則無掛礙。速成無上正眞之道。爲最正覺。發意之頃。以得佛道。不斷所行。所以者何。宣大誓願。菩薩則成無量法門。普現徳本。

菩薩娛樂。有十事法。何謂爲十。於斯菩薩。以眾生身。建立國體。分別黎庶形之所趣。是第一樂。又復菩薩。以土身像。建立眾生。不令國身而有損耗。是第二樂。又其菩薩。隨時變現佛正覺身。現諸聲聞身緣覺之身。非常示現如來之業。是第三樂。又其菩薩。示現聲聞緣覺佛身。巍巍微妙。不著三品法訓。是第四樂。又其菩薩。示現行身。最正覺身。不著身行。亦無所斷。是第五樂也。又其菩薩。現正覺道身之所行。不猗正覺。是第六樂也。又其菩薩。現泥洹界。猗於生死。不著泥洹。是第七樂又其菩薩。現習生死。又現取滅度。不於泥洹而永滅度。是第八樂。又其菩薩。以常永定。普示眾行。往反周旋。住立經行。不捨三昧。是第九樂。又其菩薩。從一如來。聞說正法。不見沒身。護三昧定。如來道場無央數事各各分別。恕當諸身。其所住處。身無所壞。不亂三昧。從諸如來。聽所說法。這聞法已。則受奉行。三昧正受。不斷啟覲經典之要。與如來俱。不見滅身。一一三昧。禦諸行門。入無數定。以是比像。皆盡壞劫。菩薩三昧。未曾窮極定意身門。是爲第十娛樂。菩薩住此。逮成如來無上慧樂。

菩薩境界有十事。何謂爲十。爲諸眾生。而以顯示。入無量門。一切世界。有無央數。若干莊嚴。開導黎庶。以眾生界。禦不自大。說誨所部。如來至眞。入菩薩身。以菩薩身。入如來身。以虛空界。導諸佛土。以諸佛土。導虛空界。以生死本。現泥洹原。以泥洹原。現生死本。以一人音。宣諸佛法。各入境界。以無量門。顯於一身。則以一身。建無數身。復以一身。徧諸法界。眾生發心。而以一智。禦無量門。成最正覺。是爲十事。菩薩住此。入於如來無上大慧。

菩薩有十力。何謂爲十。奉志性力不與諸世而俱同塵。修淸和力不著佛法。應時之力普現菩薩方便處所。以聖慧力知諸羣黎心念所行。所誓願力皆能備通具足本願所行之力。不斷本際所修乘力。顯一切乘不捨大乘。諸變化力一切佛興淨十方界一一顯示所護履迹。道義之力發眾生心不離正覺。轉法輪力宣顯一法。音無餘不餘皆令無餘。將禦一切眾生根心。是爲十力。菩薩住此。逮成無上普智十力。

菩薩無畏有十事。何謂爲十。皆受一切得持諸音。何況菩薩。不作是念。吾於東方南西北方。來至於斯。咨問百千無極要集。儻不堪任受答是大法。菩薩悉知。不見不及。以大無畏。所度無極一切眾生。諸來難問。恣意聽之。所欲啟問。勇猛意說。而無懈廢。是一無畏。於諸文字。所演音辭。次第如流。承如來威。無礙辯才。所度無極。其菩薩不作是念。東西南北。儻來難問。不任發遣。未曾有是。不見不及。勇猛無畏。一切眾生。恣意難問。勇猛自在。衣毛不豎。是二無畏。獨遊空法。菩薩未曾心懷疑网。計於吾我所作所更。計壽命人。以離五陰諸入邪見六十二疑。其心普平。等如虛空。故無此念。將無見試嬈身口意。菩薩無此不及之見。所以者何。斯諸正士。離吾我人。不現諸想。遊步大勇堅固方便。是三無畏。又其菩薩。佛所建立。住於佛力。而處如來。威儀禮節。亦無妄想。不作是念。眾人將無求吾長短。威儀不備。未曾有此。不見不及。而猛勇步。處於大眾。班宣經道是四無畏。身口意淨。又其菩薩。豈當復念蠲除惡行。修學淸淨。仁和義乎。亦無此念。儻有求吾身口意缺。以大勇猛。爲諸眾生。講說經道。是五無畏。以得大護。其金剛神。常執金剛。在菩薩後。天龍鬼神。及阿須輪。所見歸命。釋梵四王。咸共奉事。諸佛所念。故無此意。畏於諸魔及諸魔天。諸外異學。迷惑眾邪。無能嬈亂永不見人。當菩薩者。以大勇猛。所度無極。勸意生焉。皆能具足諸菩薩業。是六無畏。又其菩薩。得佛慧念。未曾忽忘。諸根常定。爲眾說法。敷演聖句。識佛道義。其所宣法。如佛口出。無中蔽礙。無能障翳。不能發意。見其短者。奉如來教。是七無畏。菩薩明解。智慧善權。力度無極。進退獨步。訓誨眾生。無能拘制。以佛道願。無極聖性。發無蓋哀。湣於羣黎。假使生在凶暴塵勞。穢濁世界。攝取大欲。所可娛樂。眷屬大業。教授眾生。不興此念。將無眾人。毀謗淸白。佛道淨行斷絕定意。脫門正受。總持辯才。不見有是。所以者何。菩薩大士。於一切法。而得自在。無能制止。所修道行。其於十方。無能犯者。遵大勇猛。處諸佛土。棄捐眾惡。而攝正願。是八無畏。菩薩不捨一切智心。善住道義。欽樂大乘。以諸通慧所建之力。爲諸聲聞及緣覺乘。現不可及威儀禮節。不興此念。將無誤墮聲聞緣覺。以大勇猛現一切乘。所度無極。惟樂大乘。所行具足。是九無畏。菩薩善集諸淸白法。合眾徳本。普備神通。所覺不廢。以佛道度。周菩薩行。而究一切諸佛普智。以化眾生。不失正行。不壞章句。心不念言。眾生將無諸根純淑。吾明不及。現佛境界。未有此應。以大勇猛。觀眾生根。爲顯佛地。𨿽化眾生。菩薩所行。無極大願。無有缺漏。是十無畏。菩薩住此。悉逮如來四無所畏。

菩薩有十事諸佛法不共。何謂爲十。菩薩精勤。無所從生。度於彼岸。除慳喜施。戒禁淸淨。不犯眾惡。成具忍辱。去眾懷恨。修大精進。所修正業。未曾退還。禪定堅固。棄眾亂意。從智慧生。遠惡邪見。終無有言。何謂無所從生。常勤奉行六度無極。是爲菩薩第一無言。菩薩之法。曉度彼岸。攝護眾生境界。施以俗施。及宣法施。顏色和悅。所說可度。言辭淸和。眾人聞之。心莫不悅。義理應時。明識佛道。心無偏黨。等念羣黎。菩薩所修。無所從生。以無言辭。救濟羣萌。所修境界。是爲菩薩第二法施。菩薩所修。曉了勸助。不望想報。導入佛道。不樂世俗。所修定行。不捨如來至眞聖慧用眾生故。而勸助之。無所說者。則是菩薩。無有言辭。修諸徳本。求慕佛慧。爲眾生施。是三無言。菩薩之業。有權方便。第一之行隨眾生樂。而不穢厭世俗俱遊。在諸不賢自恣行門。一切聲聞緣覺所生。一切黎庶。皆開化之。不求安己。禪定三昧。脫門正受。曉了進退。逮自在定。以不懈惓。察於生死。猶如大遊觀。毀魔宮殿。普現釋梵四天處所所生之處。常有明曜。見諸異學。而悉達知一切世俗。經書典籍。文辭之贊計校算術。己身六事。王者典籍。雕文刻鏤。所假印綬。工言巧辭。娛樂音聲。樗蒱六博。敢可天下。目所睹者。亦復曉了。女人進止。男子舉動。豫說瑞應。天文地理。日月星辰。所現災變。度世之法。聲聞緣覺。來問事者。無不明了。諸度世事。獨步無侶一切天下。咸共瞻仰。顯諸聲聞緣覺之乘。所不能逮。威儀禮節。不捨大乘。發意之頃。知諸如來所示現行。不斷經典。菩薩所遵。善權方便。亦復無斷。奉修寂然菩薩徳本。以慧娛樂。猶得自在。在於無爲。現生死門。至無人際。教化眾生。未曾違廢。處永澹泊。在於眾生。現大塵勞。則以一品。法慧之身。現於眾生無數之身。無限之門。猶如虛空。以大智慧。樂一切欲。因化眾生。樂一品樂。現於三界。開化眾生。不離妄想。在諸玉女百千人中。常以法樂。而自娛樂。以妙相好。百千眾徳。而自莊嚴。所生之處。常無罪殃。修淸淨行。現生地獄餓鬼畜生。於佛道慧。所度無極。而不動捨。菩薩慧身。其慧如是。無有邊際。以是比故。悉解聲聞緣覺。何況愚冥凡夫。是五無言。身口意行。以慧爲首。菩薩所修。行業甚淨。具足慈心。湣念眾生。離於殺生盜竊淫侄。妄言兩舌。惡口綺語。嫉妒恚癡。邪見之事。修正行見。悉亦無言。菩薩所行。身口意業。慧儻隨時。是爲第六不捨眾生。乃爲菩薩奉無蓋哀。睹眾生惱。身陰遭患。口自更歷。興顯徳本。在於地獄餓鬼畜生。爲眾生故。而被毒痛。不用懈厭。化眾生界。令懷欣然。於一切欲。所娛樂業。不以經心。常加精進。欲度眾生。毒苦諸痛。亦不以諸菩薩所習。惟志大哀。遵習道力。是爲第七一切黎庶奉敬悅樂。乃爲菩薩釋梵四王皆共念之。一切人民。睹悉欣喜。羣萌思徳。不離心懷。所以者何。其菩薩者。往昔宿命。奉淸淨行。無有罪業。是故眾人。其來見者。不知飽滿。亦以無言。是爲第八其心堅固在諸通慧善被徳鎧。乃爲菩薩。所由甚難。勤力習行。入諸聲聞緣覺之中。一切智心。寶淨明耀。無所忘失猶大明珠。名淨復淨。淸諸濁水。正使浴池。極穢瑕疵。以淨明珠。這著其中。濁水則淸。不復同合。菩薩如是。正使與愚騃俱。癡冥人共周旋。未曾違失一切智心寶淨明耀。無極智慧。蠲除眾生邪見塵勞穢濁愛欲。住一切智寶淨明心。亦以無言。𨿽在惡人聲聞緣覺。不廢大道。是爲第九己部界慧在法勢尊度於彼岸。乃爲菩薩慧得自在。具足無餘。爲阿惟顏。以被離垢。著法冠幘。帶道印綬。不離善友之所教訓。奉敬如來。未曾輕慢。亦以無言。菩薩師者。修未曾有。開化眾生。不捨聖師。常順如來。謙恭自歸。是爲第十無言之教。菩薩住此。逮成世尊無上無言。

菩薩有十業。何謂爲十。普淨世界。莊嚴佛地。興立一切諸佛道業。以諸菩薩伴侶爲首。同共徳本。開導教誨眾生境界。諸當來業。攝末至本。則以神足。徧至十方諸佛境界。𨿽徧十方。不移本土。以光明業。演無量曜。一一光明。有諸蓮華。現諸菩薩。各坐其上。不斷三寶。佛滅度後。奉宣訓誨。無自大業。遊十方界。開化眾生。以爲說法。使隨律教。修八道業。心在邪業。則爲彼等。示現諸願。普使備足。是爲十業。菩薩住此。逮成如來無上道業。

菩薩身有十事。何謂爲十。菩薩當來。解一切身。悉無所成。亦無所有。菩薩身來。知眾人民。身不可得。菩薩身者。無有眞諦。隨其習俗。示有所在。菩薩身者。無有能侵。隨其世俗。顯示眞諦。菩薩身者。亦不可盡。於當世際。無所斷除。其身堅固。一切諸魔。無能毀壞。其身彊要。一切邪學。眾外異術無能動者。其身無相。而復示現。諸相淸淨。百福功徳。其身無好。因以法相。而爲眾好。稽首爲禮。其菩薩身。普無不入。諸去來今如來至眞。同合一身。是爲十身。菩薩住此。逮成如來不可盡業無極法身。說是語時。三千世界。爲大震動。其大光明。徧照十方。天雨眾華。箜篌樂器。不鼓自鳴。諸來會者。各自欣慶幸值供業無極道明欲值此法。當何所行。菩薩報曰。奉敬諸法。一心聽經。供養聖眾。謙尊法師。視之如佛。慈湣眾生。如己骨髓。處在三界。如水蓮華。如日明耀。如月照冥。如是行者。疾得正法。說此語時。無央數人。皆發道意。

度世品經卷第三

度世品經卷第四

西晉月氏三藏竺法護譯

普智菩薩。復問普賢。何謂身業。何謂爲體。何謂言辭。何謂口淨。何謂善淸淨。何謂所護而善攝。何謂菩薩所修章訓常勸樂眾生界。何謂菩薩等心。何謂發意。何謂心徧。何謂諸根。何謂志性。何謂性和。何謂應時。何謂應信。何謂信入世界。何謂信入眾生界。何謂居止。何謂興發。何謂奉行。何謂成就。何謂失佛道法。何謂寂然。何謂究竟法。何謂生佛法。何謂正士。何謂爲路。何謂路無量。何謂道業。何謂行道。何謂進道。何謂爲行。何謂爲手。何謂爲腹。何謂爲藏。何謂爲心業。何謂徳鎧。何謂爲杖。何謂爲頭。何謂爲眼。何謂爲耳。何謂爲鼻。何謂爲舌。何謂爲軀。何謂喜行。何謂行步。何謂爲處。何謂爲坐。何謂臥寐。何謂爲室。何謂爲遊居。

普賢菩薩報曰。善哉問也。諦聽諦受。報曰惟然。普賢曰。菩薩身業有十事。何謂爲十。能以一身。普徧佛界。故曰身業。示現一切眾生界門。與諸所生。而俱宿止。而獨遊步十方世界。亦皆往至諸佛道場會說法處。能以一手。覆蓋一切三千世界。一掌捉持諸大鐵圍。金剛眾山。顯示眾生。一切佛土。合在身中。復令散沒。以眾生界。受在一身。匿覆獨處。又復示現一切眾生。覺在己身。以用成就。嚴淨佛土。是爲十身業。菩薩住此。由是得致無上佛業。訓誨羣黎悉得至道。

菩薩體有十事。何謂爲十。體能奉修。六度無極。能行四恩。不捨眾生。修無蓋哀。代諸羣萌。身自受之。五陰苦擔。不以勞惓。無極慈身。普護一切。而令得濟。以功徳形。使諸人民。皆得戴仰。而逮安脫。以聖慧事。一切諸佛。同合體故。以得成就。棄捐一切諸凶危法。是謂法身善權方便。一切現門神足變化。皆能顯示。所爲感動。菩薩體者。於道自在。便成正覺。是爲十體。菩薩住此。便能得入如來至眞無上大慧。

菩薩言辭。有十事。何謂爲十。言辭而諦。則以此教。安隱眾生。以淸和語。悅可一切。人民意念。以不妄語。所說如言。演至誠辭。菩薩如是。假在夢中。無有異言。所說隨順。不欺釋梵及四天王。深妙無害。能爲顯示。自然之教所說堅固。班宣諸法。無有邊際。所演發路。從一切言。而開化之。隨人所作。說其報應。示其本末。觀眾生意。隨其所應而教誨之。是爲菩薩暢十言辭。

菩薩有十事。爲善淸淨。何謂爲十。好喜欲聞如來音聲。是則爲淨。思省菩薩曾所聽音。去於眾生所不喜聽。棄捐惡語。不施於人。本昔所說。四事口過。常遠離之。本歡悅心。咨嗟如來磬揚大音。在佛神寺。歌嘆佛徳。以淸和性。爲諸眾生。宣傳法施。在尊神寺。作諸妓樂琴箏吹笛。樂佛塔廟。親自面從。諸佛世尊。聽聞經典。順在天福。從諸菩薩。若因法師。得聞經典。身自奉事。心捨天上。是爲十事菩薩演教爲善淸淨。

菩薩有十事所護善攝。何謂爲十。諸天王現。悉共護之。龍王鬼神王。皆出宿衛。揵沓和。阿須輪。咸來奉敬。迦畱羅。金翅鳥王。僉來安之。甄陀羅。摩睺勒。悉歸仰之。又天帝釋。侍從諸天。俱來護之。其梵天王。將諸梵天。在邊自歸。諸菩薩等。皆共敬念。諸不退轉。一生補處。僉來親之。諸如來等。現在十方。威神護之。是爲菩薩十事擁護善攝。

菩薩有十事所修章訓。何謂爲十。而常勸樂眾生之界。亦復教化三千大千諸佛國土。又悉能入一切諸根。通利中間及弱劣者。隨其境土。而嚴淨之。消除一切愛欲塵勞。遠離諸穢。棄捐境界。而悉睹見志性所在。漸稍長益。淸和之性。而悉普達。徧諸法界。因是之故。速近無爲。是爲十事。

菩薩等心。有十事。何謂爲十。等心總持。執諸眾生。攝眾徳本。令不遺漏。心如江海。不可限量。順諸佛法。無極道慧。心如須彌。其徳超逾。建立眾生。一切善本。心如明珠。去諸垢穢。意念淸淨。心如金剛。毀壞一切諸瑕疵法。其心堅固。如鐵圍山。不可破壞。一切眾魔。諸外異學。無能動者。其菩薩心。猶如蓮華。遊於三界。永無所著。其菩薩心。如靈瑞華。於無數劫難可見聞。心如日明。遊行虛空。消滅一切闇蔽掛礙愚癡之冥。其心如空。湣傷一切羣萌之類。是爲菩薩十心。

菩薩發意。復有十事。何謂爲十。發意念言。吾當悅豫一切羣萌。皆當消除諸眾生等塵勞愛欲。永使無餘。自興念言。斷截諸蔽掛礙之難。悉於諸法。不以猶豫。得至寂然。吾當澹泊一切眾生勤苦五陰。當斷消滅惡趣八難。常當普見一切如來。不離其邊。常當精進學菩薩戒。成諸佛道。普見眾生。成就一切。使入道迹。以故發意。當知無極法鼓普。徧十方諸佛國土。總攝人民。志性諸根。使無有餘。是爲十事菩薩發意。

菩薩意徧。復有十事。何謂爲十。其意普徧。曠若虛空。入於無量一切法界。一時之間皆徧三世。諸佛所興。輒能具足。入胎出生。棄國捐王。成最正覺。現大滅度。悉由聖慧。入眾生界。志其意性。覺知諸根。以聖光明。徧至一切諸法境土。周無邊際。諸幻羅网。無所從生。至於自然。無有顚倒。不可計會。己心無礙。使他無蔽。光明智慧。而得自在。諸佛興時。所在發意。現最正覺。是爲菩薩十事意徧。

菩薩諸根有十事。何謂爲十。諸菩薩等。若見諸佛。諸根歡悅。欣然不還。好樂諸佛。奉敬經典。靡所不達。菩薩不回一切諸根。無所障塞。心常堅住。其所修行。莫能廢者。諸根微妙。曉了分別。智度無極。諸菩薩意。無有進退。勸誨眾生。志如金剛。消化諸法。破壞眾惡。其明堅彊。靡所不照。見諸如來。光耀所在。諸根無怪。開士之心。了如來身。合爲一體。其菩薩意。至無限際。入於如來十種之力。是爲菩薩十事諸根。

菩薩志性有十事。何謂爲十。有菩薩心。常無所著。不貪世俗。其心淸徹。而不雜碎。不思聲聞緣覺之事。又計菩薩志性柔順。恆志佛道。其意淸和。因一切智。而出生矣。有所念者。無有儔匹。消伏眾魔諸外異學。志無瑕疵。嚴淨一切如來慧場。恆善救攝。其意本末。如所聞法。未曾忽忘。其意自然。而無所倚著。所生之處。無所適莫。其志深妙。普能得入微妙之慧。念已信解。解諸佛法。是爲菩薩十事性也。

菩薩性和有十事。何謂爲十。菩薩性和。意在尊豪。而不退轉。積累一切眾徳善法。不疑諸佛。咨嗟如來本末性行。處於總攝。爲大師行。聞所願俱。念在頂相。普能周入。於諸佛法。性自然淨。於諸佛法。而得由己。其意微妙。能入若干諸法道門。菩薩元首。超越一切。所在因緣。於道自恣。於諸三昧定意正受。嚴淨變化。其意堅住。攝取前世之所誓願。教化眾生未曾休息。是爲菩薩十性淨和。

菩薩應時有十事。何謂爲十。菩薩布施。則爲應時。施諸所有。無所希望。一切奉戒。其禁徳限。閒淨精修。奉行應時。不蔑他人。爲眾生故。忍諸嗔恚。患厭懷恨。除去吾我及他人想。普修精進。隨時無轉。將護身口。心無所忘。廢眾事業。禪定三昧。遵諸解門。神通之正。不捨愛欲塵勞眷屬。若能奉行諸度無極。積累眾徳。未曾懈廢。修行大慈。解無眾生。身負眾苦。五品應身。不捨大哀。解知諸法。自然寂靜。如來十力。覺了隨時。以無限宜。顯示黎庶。而轉法輪。未曾懷還。見他志性。而教誨之。是爲菩薩十事應時。菩薩住此。逮佛無上無極大慧。便能隨時。

菩薩信解。復有十事。何謂爲十。信於微妙。而常隨宜。難及徳本。篤無央數若干淨行。其好廣普。見於眾生。無央數心。造信寂然。入於深奧無極法門。樂於淸淨。興廣遠心。愛敬所望。諸佛建立。十種力故。謙恭無雙。降伏眾魔。及與官屬。究竟好業。等於報應。篤於近門。隨其所喜。而示現之。受於所受。謂欲逮得。諸佛授決。神足自在。恣意所樂。欲得佛道。便成正覺。是爲菩薩十事信解也。

菩薩信入世界。亦有十事。何謂爲十。信諸佛土。入一世界。以一世界。入諸佛土。信一蓮華。如大千界。一如來身。徧坐其上。十方佛土。解信一切。自然如空。一切世界。普悉莊嚴。信徧入中十方世界。其菩薩身。能周其中。信十方國。建著一迹。一切世界。入一人身。而自申暢。諸佛境土。至如來樹。周一道場。以一音聲。告十方界。一切眾生。聞之心悅。是爲十事菩薩信入世界。能住於此徧入如來無量境土。

菩薩有十事入眾生境界。何謂爲十。一切身形。自然無身。諸羣生界。則爲一身。自恣講堂。信所入處。諸羣萌品。則以得入一菩薩腹。眾黎庶界。受諸釋梵。及四天王形體像貌。信眾生界入如來身。十方人民。蚑行喘息。人物之土入一人身。一切眾生。能得處在。一佛法品。顯羣萌界。現爲聲聞。緣覺形貌像類。永無想念。十方世界。悉現菩薩莊嚴功勛。諸眾生界。示現如來色像相好若干種身威儀禮節。訓誨眾人。是爲菩薩十事入眾生界菩薩居止有十事。何謂爲十。發菩薩意。則是其處。修諸徳本。眾惡休息。開化眾生。隨時導示。常見諸佛。不離眾聖。其所欲生。輒得處在。淸淨之界。奉修道行。不違正眞。恆懷正願。不隨邪誓。僉能遵奉六度無極。專精思惟。平等道法。所可遊居。與諸佛會。是爲菩薩十宿止處也。菩薩住此。棄諸塵勞。無有遺余。逮成如來無量慧處是爲居止。

菩薩興發有十事。菩薩以此。斷諸起行。何謂爲十。眾生界起。開化度之。令之究竟。世界若起。滅除其穢。常使嚴淨如來。興現逮菩薩行起眾。徳本積累。相好習佛。功勛興於大哀。消除眾生苦惱五陰熾盛之衰。發於大哀。勸立眾生。安一切智。諸度無極。合集菩薩嚴淨之行。起權方便。普爲一切。現道徳之門。興於道意。其心坦然。不可稱限取要言之。一切諸法。菩薩所興。在所現化。神通解達。是爲菩薩十興起也。

菩薩有十事奉行何謂爲十。恆自思念諸度無極。奉修禁戒而無缺漏。遵承聖慧不隨邪見。順從禮義未曾失節。遵崇道法。不隨邪見。隨時品第不違髙節。應時示現不犯道教。親近行義不厭訓誨。奉修正覺不隨小乘。遵承聖行而轉法輪。是爲菩薩十事奉行也菩薩成就有十事。何謂爲十。常懷篤信。奉敬善友。逮成佛法。殷勤愛樂。如來所說。未曾謗毀。正典訓教。其心無量。在於無際。勸助徳本。逮如來境。而無齊限。信樂不疑。普能遊入十方世界。成爲佛法。又於法界。不可動搖。心如泰山。動魔境界。不得自在。自然降伏。恆悉識念諸佛境界。訓誨眾生。當自懷念。如來至眞。十種慧力。是爲菩薩。十事成就菩薩有十事失佛道法常當遠之。何謂爲十。其自憍慢。輕善親友。失佛道法。畏懼生死窮苦之惱。患厭眾行。違菩薩心。勞惓天下。周旋止頓。行必固性。違於正定。便失等迹。所作徳本。名是我所作。嫉妒誹謗正法。翳匿覆蓋諸菩薩行。愛樂聲聞緣覺之法。憎於弘履。不喜宣暢菩薩大法。是爲菩薩十失道法。常當遠之。乃入菩薩無上聖賢。

菩薩寂然有十事。何謂爲十。能常勤修智度無極。瞻察眾生除諸顚倒。度脫一切諸邪見縛。未曾發意。求諸妄想。開化眾著。貪妄想者。行過三界。周旋一切十方世界。遊居其中。攺變眾生。貪諸塵勞習放逸者。離愛欲法。興大悲哀。湣諸羣黎。除諸所有。而復示現一切眷屬。動諸世界。現有終始。爲顯修行。遊世俗法。而無所著。而復隨時。入其中教。具見佛道。不斷大行。不畏本願。是爲菩薩十事寂然。賢聖度世。攝護黎庶。過諸聲聞緣覺之業。

菩薩有十事得究竟法。何謂爲十。這生墮地。自在如來。以致究暢諸佛境界。以獲成就諸菩薩業。具足一切諸度無極。興盛充滿諸佛種姓。而逮超越如來儔類。常得建立諸佛十力。永得究暢如來大道。解知諸佛皆一法身。如來至眞行無有二。是爲菩薩十究竟法。

菩薩有十事生諸佛法。何謂爲十。一心自歸。奉善親友。興諸佛法。至一徳本。信樂佛法。則生道迹。發意之頃。皆能變現諸如來行。以得懷來無極大願。生廣大心。樂己徳本。如所造立。終不忘失。未曾患厭。無央數劫。所可積行。悉攝當來一切無際。遊居生在無量佛土。開化眾生。常隨時節。興菩薩行。不斷所履。常發大哀。顯無量心。發一意時。普見虛空。以得超入殊妙大行。生至眞願。不失本意奉持一切如來訓誨。照耀眾生以發道心。具眾徳法。是爲菩薩興十道法。

菩薩有十事號爲正士。何謂爲十。菩薩解了佛慧。爲一法身。故曰開士。堅住大乘。號曰大士。奉行豪法。故曰尊人。覺成妙法。故曰聖士。入殊勝慧。故曰超士。勸人精進。故曰上人。宣豪勝法。故曰無上。具足解了十種力慧。故曰力士。除諸一切闇冥覆蔽。故曰無雙。無儔匹士。心得由己輒成佛道。號無思議。是爲菩薩號十正士也。

菩薩行路有十事。何謂爲十。諸菩薩眾。與一乘路。一無等倫。不捨一心。菩薩有行。智慧善權。爲二性路。復有三路奉修空行無相之本。則無元際。不猗無願。遊於三界。無所沾污。復有四路。修開士行。講無盡業。皆能勸助一切功徳。稽顙如來。奉敬無懈。勸助聖慧。善宣道教。增五根路。諦建立於信根大精進於諸行不退轉住。一心而不亂。善覺了隨定意。常曉了智慧行。修六通事。以爲道路。其天眼者。見諸色像。睹諸世界眾生之類。若有生者。及於死者。則以天耳。聞諸佛所說經典。則受持之。見他眾生。爲能分別。自見己心。亦睹他意。本末眾念。不可稱限。而得由己。念往古世無央數劫。所造徳本。進益之宜。悉識知之。得大神足。隨眾生本。所應化者。現若干變則以正法。訓誨眾生。慧盡諸漏。自睹本際。不斷菩薩所興立行。行七思念。爲菩薩路。常念於佛。導眾生者。無有邊際以一切句。見輒受持。勸化他人。使自歸佛。思念經法。如來至眞。於一道場。未曾動移。普在一切諸佛眾會。現己說法。音暢十方。知諸羣黎心根所在。而開化之。其意思念。僧在無數諸菩薩不退轉睹不離數。皆見眾生。諸菩薩身。常念施與。施諸菩薩。等禦其心。思於大施。使徳增長。常念禁戒。不捨菩薩心。以諸徳本。施諸眾生。常念諸天。菩薩生在於兜術天。當一補處。饑虛思徳。常念眾生。以大權慧。開化眾生。無能廢辯。其八正路。奉於正見。棄諸邪見。棄諸妄想眾貪之求。皆念一切諸通之慧。道徳種姓。捨口四過。修賢聖種。宣傳正語。身諸所行爲眾生施。訓誨眾人。無有休懈。不捨正律。其正業者。堅住自在。閒靜知足。修其道徳。住於禮節威儀。住於正法。皆不誤失。其正方便。以諸菩薩。同產兄弟。所見眷屬。無有損耗。遵修如來十種力行。其正意者。所聞音聲。悉能執持。普見十方諸佛世界。定意憒亂。其正定者。諸菩薩等。不可思議。以爲脫門。聰明之故。以一定意。徧無數定。本定正受。定未曾捨。爲菩薩路。離於欲界危害之迹。所講說法。口所宣講。一切無礙。說所思念。眾想之著。開化眾生。入一切智。捨於希望。捨眾貪愛。常欲思見一切如來。以歡悅心。未曾懈廢。捨於世俗苦樂之業。顯示菩薩賢聖度世。永安道慧。修解無常。無色定意。生於欲界及在色界。初不動移。以度一切諸想所遭。音聲正受。其菩薩行。不以爲勞。若能思惟如來十力。佛子發遣。爲菩薩路。常能曉了有處無處。限與無限。見諸眾生過去當來現在報應罪福所趣。知於一切神識諸根。了了分別。察其心本。而爲說法。別若干種不可計數身體各異。如是上願。志在中間。又或下志。識其無際。爲班宣法。一切剎土。諸有眾生。三世所在。無央數劫。諸菩薩身。悉徧其中。如來至眞。現無想念。而不違捨諸菩薩行。諸禪定意。一心正受。塵勞嗔恚。觀察進退。知所因生。住菩薩門。睹諸黎庶。死生所趣。爲說本末。知於三世眾想諸念。入於一世。了諸羣萌。塵勞掛礙。志性結解。悉令盡索。不捨菩薩所興顯行。是爲十路。菩薩住此。悉逮無上如來權道菩薩行路無量。道至無限。行道無數淨不可計。所以者何。菩薩行道無量有十事。何謂爲十。察於虛空不可計矣。法界中間。向玄之有玄。悉無量矣。眾生之種甚多故不可盡。世界無際故曰無限。諸惡思想亦復無底。一切民庶言辭亦無底元。如來之身無能計校。諸佛所演音聲言教亦莫能盡。如來道力無能窮者。一切智明慧達聖元亦無能極。是爲菩薩路十無量。所以者何。如虛空無量。修道無量。亦當如之。如法界玄之有玄。奉合道義無量亦如。如眾生界甚多無盡。菩薩奉道無盡亦如。若其世界無有邊際。進道亦如。若眾惡思想不可計說。順道化人。亦若玆矣。如民庶辭無有崖際。其合道如。若如來行無能計校。一切羣黎無有二國。所念悉周。道行亦如。若佛音聲言教莫能盡者。修道亦如。以一言訓。普告一切。法界人種。若如來力。無能窮者。進如來力。修道亦然。如一切智不可計者。菩薩積徳修道亦然。是爲菩薩行路無量也菩薩行路有十事。何謂爲十。無行不行。應與不應。其身口心。無所至湊。無舉無下。其慧本淨。故使其然。無奉不奉。修與不修。入於自然猶如幻夢。影響芭蕉。電現野馬。水中之月。皆解此已無一倚求。達知三界空無相願。悉無處所。因其想見。而有三處。積斯功徳。不荒其行。心無所有。而不可見。無言無教。離於諸法。眾所遊居。奉修法界。無所破壞。能知觀察入一切法。不失如來眞諦本際。斯眞諦者。則以普周虛空之際。入菩薩慧諸行力業。未曾懈惓如來十力。四無所畏。一切智藏。察諸平等。觀一切法。不懷沈吟。是爲十事菩薩行道。

菩薩有十行道嚴淨何謂爲十。佛子。菩薩在於欲界。而不動移。忽在色界。在其像行。一心脫門。定意正受。其所生處。無有放逸。是一淨路。又復佛子菩薩目見聲聞之乘。以慧度之。不墮彼路。是二淨路。又復佛子。菩薩觀知緣覺之乘。曉了隨時。興大悲哀。逮諸力願。而不懈廢。是三淨路。又復佛子。菩薩大士。與大羣從。眷屬圍繞。諸天人民。淸淨端政。鼓百千樂。諸玉女琴瑟。亦不可計。其音淸和。參駕大車。菩薩在中。禪定脫門。三昧正受。如道無違。是四淨路。又復佛子。菩薩在於一切眾生。歌舞調戲。隨眾所爲。示與俱同。常如一心。菩薩定意。初未曾亂是五淨路。又復佛子。菩薩已度於世俗法。而於諸業。悉無所著。不捨度道。救攝眾生。是六淨路。又復佛子。菩薩住道。爲顯聖慧。以入正道。越諸邪見。在於邪徑。訓誨眾生。使得勉濟。不與邪徑而俱同塵。是七淨路。又復佛子。菩薩大士。其身口意。無有缺漏。亦不護戒。將養如來淸淨之禁。爲諸凡夫愚騃之黨。顯淸淨行。教惡戒者。使普具足一切淨福。菩薩所由。皆除地獄。餓鬼畜生。致三善路。現在不閒。生於眾難貧匱之處。而到所在。勉濟眾生。𨿽遊其中。不與合同。是八淨路。又復佛子。菩薩所爲。不傾仰人。而於佛法。逮無礙辯。普觀諸佛逮法慧光。諸如來等。下無形種。一切諸佛。皆一法身。諸佛導利。爲一切故。徧照法門。等住諸乘。諸佛遊居。悉在目前。一切黎庶。僉無堪任。眾生面手。悉見形呰。至未曾有悉爲普等。其所求法。未曾忘失。其所現師。爲從何受。悉恭敬之。咸起迎逆。因怪而生。緣其受之。彼修行法。在於眾生。所以者何。善權方便。菩薩所行。開士眞諦。住於道業。輒以方便。趣使眾生。得隨律教。顯現權道。各使得所。是九淨路。又復佛子。菩薩合集眾徳之本。逮得菩薩最上妙法。普具如來阿惟顏行。一切法尊所度無極系著無量離垢法冠。正繒爲帶。十方世界。現無央數諸如來身。轉無耗損。建立法輪。其身盡徧一切佛土。遊於諸法。獨步三界。度於彼岸。逮諸菩薩。皆得自在。生十方國。過去當來現在諸佛。所可示現。教化眾生。皆一佛界。亦不違失諸菩薩行。不迷道慧。不違開士徳原之本而退還也。履菩薩迹而不回還。在大士行而不懈廢。亦復不斷正士啟受。亦復不捨善權方便。不廢聖業。不違菩薩所行勢力。不以危害加於他余。不遠聖士所建正行。所以者何。若斯菩薩。速得無上正眞之道。如是菩薩。行無所著。觀一切智。明如來體像而無形貌。是爲十淨路。菩薩住此。疾成如來無上大道。

佛子菩薩。有十奉行。何謂爲十。修於禁戒大願殊特。漸備具足。爲精進行。懷來一切諸道品義。而不回還。遵神通行。從眾人志。各令歡悅。修神足行。普入十方諸佛國土。合爲一剎。而無動者。志奉淸和。得入殊妙。誓願堅固。一切所作靡不成辦。若受伏勝。不越一切眾尊師命。求聞經典。行無厭倦。奉修諸佛所班宣法。不以爲勞。崇法聖性。遊於一切眾會道場。勇無怯弱。就於無極大行淸淨。解知一切。咸無所生。是爲十行。菩薩住斯。普遊十方一切佛土。無所掛礙。

菩薩有十事手。何謂爲十。謂篤信手信如來教一志信樂不可窮極。以手供養諸佛正覺。積累大徳增益無倦。爲放捨手一切諸求皆令得悅充滿所願嘆善哉言。先問訊手。伸其右掌。博聞善手斷除一切猶豫結网三界寂然。大遊出手愛欲無常。當以大手化眾生界授所施與。住安地手。覺了四流度無極臂總攝內藏奉平等行爲無師法。悉化眾生無起害心。講說經典明知世俗及度世法手。能除身心諸有災疾。智慧寶手消滅塵勞現無量法光明之耀。是爲菩薩十事手也。以此道手弘覆一切。

菩薩腹有十事。何謂爲十。謂志性腹。所念淸和。質直之藏。而無諛諂。不思僞飾。悉無所受。無因緣界。不樂一切諸所有業。去諸塵勞。以慧爲胎。其心淸淨。而無瑕穢。觀斷諸食。思眞諦法。察萬物無。曉了十二因緣之故。分別一切諸生死業。志性柔軟。純淑之故。除於一切邊際邪見。爲菩薩腹。普使眾生。入佛道藏。是爲菩薩十事腹也。

菩薩復有十藏。何謂爲十。不斷佛教。住菩薩行。奉諸佛教。以無放逸。而得由生。顯熾法訓。爲菩薩胎。住無極慧。現出世間。遵承聖眾。爲菩薩胎。住不退轉。而轉法輪。必從眾生。善法殘來。爲菩薩胎。所住隨時。不失道節。眾生在於不決了處。究竟開化。爲菩薩胎。立之報應。各各使度。令無斷絕。眾生處在。處邪見地。興大悲哀。爲菩薩胎。興熾當來無極光明。如來十力。奉修報應。令其具足。爲菩薩胎。降伏眾魔。徳本無雙。大無所畏。爲師子吼。則菩薩胎。一住立處。歡悅眾生。令無餘疑。逮得十八諸佛之法。爲菩薩胎。皆以聖慧。道利一切。一切眾生十方國土。有諸佛法。勸助佛道。爲菩薩胎。生無差特。入於一慧。是爲菩薩之十胎矣。

菩薩心業有十事。何謂爲十。所可念業。一切所作。輒得成就。心不懷怯。積累功徳。習具相好。湣大行步。降伏一切諸魔官屬。隨時行湣。消除一切塵勞愛欲。修不退轉。亦不回還弘湣之行。至佛道場。本淨顯耀。心無所至。了無所倚。湣入眾生。隨其所好。而開化之。修大梵行。入諸佛法。不樂余道。救濟眾生。空無相願。達無所有。去諸邪見。不捨三界。舉諸莊嚴。爲金剛界堅固無壞。正使一切皆成爲魔。不能動搖。菩薩一毛。所興徳行。是爲十湣菩薩有十事被徳鎧。何謂爲十。被大慈鎧。將護民庶。修無極哀。皆忍眾苦。志誓願鎧。悉能究暢一切方便。勸助徳鎧。親奉諸佛淸淨之行。興功徳鎧。使諸眾生。皆蒙其恩。諸度無極。皆度羣黎。聖慧之鎧。消除一切塵勞愛欲。善權方便。殖眾徳本。導利普門。一切智心。安不憒鬧。其意無變。一志徳鎧。心懷法念。而不忽忘是爲菩薩十徳之鎧降伏眾魔菩薩杖有十事。何謂爲十。以布施杖害諸慳貪。修禁戒業壞除一切犯眾惡事。等勸法杖消去妄想。則以智慧。斷截眾生塵勞愛欲。以正業杖遠離一切不曉活業。以善權杖普自現身淫怒癡亂。菩薩皆以法杖消化眾生一切愛欲眾瑕穢門。其在生死則以慧力斷爲穢行而開化之。講一法杖破壞一切諸所依倚一切智門。能爲消去諸反逆戶。是爲菩薩所執十杖。

菩薩頭有十事。何謂爲十。無慢爲首。天上世間莫能見頂。稽首師長孝順二親。天上世間皆爲跪拜。好上妙首三千大千世界靡不戴仰。眾徳之本而爲元首。三界眾生咸來歸命。代諸眾生負於重擔。爲枕之首常得舉頭周觀十方。不輕他首。所作遊步與眾超異。智度無極首頂有法王。權方便首普現眾生平等之行。化人民首誘進眾生悉使普安。修諸如來法教之首。常奉三寶令不斷絕。是爲菩薩所有十頭。

菩薩眼有十事。何謂爲十。則以肉眼皆見諸色。又以天眼普見眾生心意所念。以智慧眼觀黎庶根。復以法眼皆見諸法之所歸趣。佛正覺眼悉見如來諸十種力。以聖慧眼見除一切諸非法事。以光明眼演佛威耀普有所照。以導利眼捐棄一切貢髙自大。以無爲眼所睹無礙。一切智眼。普見十方一切法門。是爲菩薩十事眼也。

菩薩耳有十事。何謂爲十。聞嗟嘆徳斷諸結著。若聞謗毀除諸所受。若聞聲聞緣覺之事。不以喜悅亦不志求。若聞嗟嘆菩薩之行歡悅無量。閉塞地獄餓鬼畜生假使生貧八難厄者。爲興大哀。聞生天上人中安處。知皆無常志慕大道。若聞咨嗟諸佛功勛。益加精進具足此業。若復得聞諸度無極及與四恩菩薩法藏一切精修。皆能通達備悉是事。佛子。當知諸菩薩眾。十方世界諸佛所宣義理之業。諸開士等。皆悉聞之。諸所可聽。解無所有。又其菩薩。耳所聞法。悉等一定。從初發意。至於道場。坐佛樹下。得成爲佛。開化眾生。未曾懈廢。是爲菩薩十事耳也。

菩薩鼻有十事。何謂爲十。若遇美香不以識樂。若遭臭穢不以患厭。等察香臭不以殊特。觀諸香臭悉無所有。衣服臥具。禮節香臭。淫怒癡事。皆以等心。入此眾生。其諸大藏。樹木眾香。咸悉觀之。知無有香。下無擇獄。盡於上界三十三天。其中所有一切名香。僉無所著。悉說本末。得聽聲聞戒禁博聞。布施智慧道法之香。慕一切智。心未曾變。假使得蒙諸菩薩行。則以修智如來等地。若具如來境界慧香。不斷菩薩上妙道行。是爲菩薩十淸淨香菩薩舌有十事。何謂爲十。口演無盡眾生之行。班宣無量諸經典教。咨嗟無限諸佛功勛。歌嘆無窮滅度辯才。頌說無際大乘之業。其口言辭。徧十方空。其大光明。照諸佛土。口所說言皆使眾生。各各得解。其辭與同口所宣者。十方諸佛。咸共嘆之。一切眾魔。及外仇敵。塵勞生死。悉自然除。至寂無爲。是爲菩薩。所說口舌。

菩薩軀有十事。何謂爲十。謂受人身。則以人言而開化之。亦復訓導諸非人形。地獄餓鬼畜生。令隨律教。生在天身。又復教授諸天人像欲行天人及無色天。有在學者則以學地。而誘進之。向無學身。爲現羅漢無所著事。在緣覺軀爲導緣覺所當奉律。在菩薩形則爲顯示大乘之業。如來至眞。其慧無限。隨時說現。見諸自大。以權方便。而發起之。法身無漏。悉無所有。普現諸身。是爲菩薩十身菩薩有十意行。何謂爲十。念於本宿命一切所行。眾徳之本。建立其意。常奉要義。心所入者常志佛道。極至原際。湣眾生身。念無煩擾斷眾塵勞其意顯曜。不與客塵而俱合同。念擇善行。察之隨時。而無所犯。諦觀罪福。不造殃釁。思諸徳根。諸根寂定。制不放逸。其志澹泊。求佛定意。是爲菩薩十意之行菩薩行步有十事。何謂爲十。好詣法會。聽受經義所詣無聲。亦無陰蔽。不懷淫怒愚癡恐懼。心常專惟。有講法者。皆爲眾生。至於欲界。開化黎庶。若至色界及無色界。以像定意。尋便回還。普現五道。訓誨羣黎。以神通慧。徧諸佛土。見諸如來。稽首問訊。所可遊步。悉爲法施。由是之故。得大智慧。現入泥洹。不斷生死。周旋所度。具諸佛法。未曾休廢諸菩薩行。是爲菩薩十事遊行。菩薩住此。無遊不遊。因斯普至諸如來行。獨出十方。

菩薩有十處。何謂爲十。處菩薩心。未曾忘之。住度無極所可修業。不以飽滿。聚集法眾。通達智慧。止於閒居。致大禪定。順一切智。徳知止足。賢聖寂靜。住無眾想。亦無希望。奉行法處。不遠正義。禮歸如來。則能具足。諸佛正覺。威儀禮節。出神通處。備悉大慧。逮法忍者。滿所授慧。坐道場處。至力無畏。充滿一切諸佛之法。是爲菩薩十處。

菩薩有十坐。何謂爲十。其福得至轉輪王座修於十徳。不失天上。世間人處得四天王。以佛尊法。授諸天下。逮爲天帝。超越眾庶。梵天自在。欲攝他心。亦得由己。致師子座。興顯法眾。得正法座。逮成總持力。普照一切。其志堅彊。所建正願。靡不周徧。通達十方。以大慈座。嗔恚懷結。令得悅顏。以大哀座。忍諸苦惱。不以爲患。坐金剛座。降伏眾魔諸外怨敵。是爲十座。

菩薩臥寐有十事。何謂爲十。謂止寂然。身心澹泊。宿於獨處。思惟順義。不失其時。頓於正定。身心靜默。處於梵天。能悅己彼。善修其業。然於後世。不懷惱熱。志平等行。不懷嗔恚。住於道行。解達善友。善微妙居。勸助徳本。皆得一切義理之源。悉能究竟。成就道教。不利財業。乃是往宿。所修徳行。是爲菩薩十事臥寐。

菩薩室有十事。何謂爲十。無極慈室。等心眾生。以大哀行不輕未學。以大喜行除諸不歡。和顏悅色。行大護處。等於有爲。及無所有。諸度無極。道心爲首。具足空行。曉了隨時。爲無相行。不住寂滅。爲無願行。所生至誠。意安詳行。備悉忍辱。等諸法行。逮得受決。是爲菩薩十事室也。

菩薩遊居有十事。何謂爲十。其意遊居。具四意止。所行遊居。了法所趣。其意所在。惟樂諸佛。諸度無極。備一切智。修四恩行。開化眾生。遊在生死。興於徳本。集眾黎庶。不習諸鬧。隨其所樂。而度脫之。顯神通行。開悟眾生。解殊特根。善權方便。智度無極。爲眾說法。遊至道場。達諸通慧。備菩薩行。行不斷絕。是爲菩薩十事遊居。

說是語時。三千大千世界。爲大震動。十方菩薩。皆來贊詠。戴諸天華。如須彌山皆散佛上。莫不歡然。諸天龍神。悉來奉敬。箜篌樂器。不鼓自鳴。婦女珠環。皆自作聲。飛鳥禽獸。皆共﹝革﹡鳥﹞﹝革﹡鳥﹞。盲者得視。聾者得聽。跛者行走瘻者得平。屈者申舒。狂者得正。尪者彊健。疾者瘳除。眾會咸踴。深自欣慶宿命祿厚致此光明。無央數人得無從生發大道意。功徳皆成。

度世品經卷第四

度世品經卷第五

西晉月氏三藏竺法護譯

普智菩薩。復問普賢。何謂爲觀。何謂爲顧視。何謂爲顰申。何謂師子吼。何謂施淨。何謂戒淨。何謂忍淨。何謂進淨。何謂禪淨。何謂智淨。何謂慈淨。何謂哀淨。何謂喜淨。何謂護淨。何謂爲義。何謂爲法。何謂積徳。何謂慧業。何謂明達。何謂法典。何謂行法。何謂奉法。何謂爲魔。何謂爲魔業。何謂棄魔業。何謂見佛。何謂佛事。何謂自大。何謂聖業。何謂菩薩爲魔所固。何謂佛建立。何謂建立法。何謂處兜術天。何謂現歿兜術天。何謂住胎。何謂現其安詳。何謂修生。何謂因欣笑。何謂行七步。何謂現幼童。何謂在中宮。何謂棄國捐王。何謂勤苦行。何謂詣道場。何謂坐樹下。何謂在樹下致未曾有法。何謂降魔宮。何謂成佛道。何謂轉法輪。何謂轉淸白法。何謂如來至眞取大滅度。

普賢菩薩。報普智曰。善哉問也。乃爲一切。重啟斯義。何一快乎。諦聽諦聽。善思念之。與諸大眾。受教而聽。普賢曰。菩薩觀有十事。何謂爲十。觀其眞諦。造立善業。見微妙色悉達其原。察如壽終。及見生者。亦不貪猗。憒鬧眾會。見一切根。而分別之。化諸敗根。觀察諸法。不壞法界。面見諸法。逮得佛眼。逮智慧聖。隨應說法。無所從生法忍究竟。逮成諸佛之法不退轉地。除諸塵勞三界眾難。聲聞緣覺。一切徑路。觀阿惟顏。於諸佛法。而得自在。現歡悅法。善解道意。而能普現十方所有。是爲菩薩十事觀也。

菩薩顧視有十事。何謂爲十。見諸乞求。不懷害心。從其所願。而令歡悅。睹犯禁者。皆建立於一切智戒。見諸眾生。懷嗔恚意。解忍辱意。以此佛仁。而誘進之。見懈怠者。已不離行。而勸助之。使學大乘。睹心亂者。化建立之。不憒覺地。諸通敏慧。察惡智者。爲未曾懷諸邪見。使無有餘已。以眞察其善友如來所學。建立佛法。如所聞經。觀其本原。修無上義。眄於眾生。悉懷憔悴。顯示大哀。顧諸佛法。逮成正覺諸通敏慧。是爲菩薩十顧視也。

菩薩頻申有十事。何謂爲十。如象頻申。諸天龍神。阿須倫。迦畱羅。甄陀羅。摩睺勒。一切眾會。無能及者。如龍象長所乘造心欲。爲代眾生。而負重擔。爲如蛟龍。興雲澍雨。演電光﹝火﹡僉﹞。出正雷音。根力覺意。禪脫三昧。暢甘露水。流布法雨大鳳凰王頻申。拔諸無明愚癡眾冥。深入根株。消息愛泉。濟其根原掛礙之門。免出欲心毒害塵勞瑕疵諸穢。師子頻申。以離恐懼。大慧等劍。在於大眾。消伏外學。勇猛頻申。除諸怨敵。愛欲瑕疵。垢濁眾冥。消伏難化。如大將師。降伏嚴敵。聖慧頻申。棄去五陰。四大諸入。十二因緣。令不增長。而慧顯現。極尊勢法。總持頻申。意遊甚彊。一切所聞。輒能受持。未曾遺忘。己能受持。爲他人說。辯才頻申。應機卒答。所演章句。不可稱計。分別班宣。無能障翳。可悅眾生。無所侵欺。究竟本末。如佛頻申。處於師子。殊勝之座。降魔官屬。具足普智。諸通敏慧。一心念頃。應時平等。逮成智慧。爲最正覺。悉能明達。護輒成如志。致無上正眞之道。是爲菩薩十事頻申。

菩薩師子吼有十事。何謂爲十。吾當成佛。懷逮聖道。大師子吼。度未度者。濟未脫者。安不安者。其無爲者。令取泥曰湣傷眾生。佛教法誨。聖眾之訓。順不違之。於如來所。而有反復。以堅固願。淨諸佛土。悉能勇達。謹愼禁戒。除諸惡趣。使僉消歇。爲師子吼。身當備悉。佛身口心。莊嚴相好。求諸功勛。而無飽足。具滿佛慧。慕聖明宜。不以懈惓。降伏眾魔。使無害事。奉正眞行。去塵勞業。解見諸法。無我無人。無壽無命。空無相願。心如虛空。淸淨無垢。尋卽解諸典。能逮得無所從生法忍。爲師子吼。最後究竟。菩薩淸淨。離垢解明。顯耀感動。諸佛國土。告眾釋梵四天王。所見咨嗟生未生者。以無限礙。無極大慧。諦觀覺意。已成無上正眞之道。悉無所受。而大歡悅。又行七步。吾於世尊。極豪無雙。當除眾生生老病死。言如所行。爲師子吼。是爲菩薩十師子吼。

菩薩施淨有十事。何謂爲十。等施眾生。心無偏黨。隨所喜樂。而布施之。具足諸願。不亂布施。不斷哀業。應時布施。解於眾人諸根原故。不必故施。悉離眾沈吟。善施布施。悉捨心所愛。不惜內外。所有愛施。究竟淨於所與之故。所施與者。勸助佛道。棄於有爲及與無爲。開化是等。所施與人。至令究暢。成道場故。施淨三場。施受者處。念於諸法。等如空故。是爲菩薩十事施淨。若住於此。逮於如來無上大施。

菩薩戒淨有十事。何謂爲十。身行淸淨護其三事。口言淸淨棄口四過。捨心三穢無嗔恚癡。將養禁戒一切無犯。見有過者隨時安之。消貪欲業去恚愚冥。其徳照明天上世間。守於道心思樂大乘。奉諸如來而學正教。而無爲戒默隨律禁。除諸眾生殃釁眾罪。遠離眾惡。順從一切眾徳之本。斷眾邪見。不以禁戒而懷自大。撫育羣黎。遵大哀力。是爲菩薩十戒淸淨。

菩薩忍淨復有十事。何謂爲十。若人罵詈。加以惡聲。默而不應。則忍淸淨。亦護眾生。加以瓦石。而打擲之。刀杖加身。受而不挍。護彼我故。設有嗔恚。怒恨向之。而慈湣之。本性無害。若輕蔑者。不懷惡念。明耀堪任。若來歸念。能將順之。寧失身命。忍不違之。捐捨自大。不輕未學。不自貪身。視如虛空。忍觀若幻。諸有惡向。心不懷害。無彼我想。任順塵勞。消除眾毒。諸菩薩慧。柔和之忍。興顯滅盡。一切諸法。諸通慧界。人無所仰。是爲菩薩十淨忍也。

菩薩精進淨有十事。何謂爲十。身行進淨。恭敬自歸於諸菩薩。則爲賢聖。寂定眾祐。口言勤力。聞諸如來。所可宣暢。悉識念持。嘆諸佛徳。如所聞法。爲眾生說。不以勞惓。心念鮮潔。慈悲喜護。禪思脫門。定意正受。不廢善權。志不怯劣。常修精進。不懷諛諂。進淸白行。而懷質直。諸所應行。不爲雜碎。志性勤和。所遊至處。常有超異。其慧轉增。眾淸白法。遂以熾盛。其明光光。無戒無虛。布施調意。明識仁和。戒聞施與。永無放逸。啟受不廢。當詣佛樹。降伏魔怨。爲淨精進。斷淫怒癡愛欲塵勞諸著邪見陰蓋掛礙。成慧光明。常諦思惟。逮善明心。不懷惱熱。畢所造業。亦能致得。諸佛之法無應不應。爲常勤修。心所啟受。永以歡悅。其身口心。等視無視。而諦曉了普門之界。隨其所知。而順從之。成就法明。勢以彊和。越諸住地。樂諸佛說。解諸佛身。無有諸漏。現來入胎。出生在俗。棄國捐王。成最正覺。而轉法輪。示大滅度。而咸悉備普賢之行。是十進淨。

菩薩禪淨有十事。何謂爲十。常欲出家。志存一心。則爲淸淨。棄一切貪。得善親友。應時致寂。等解道故。習在閒居。修鮮潔行。不計吾我。亦無所慕。除諸睡眠。而去眾鬧。樂於寂靜。其心勤修。寂諸根門。己慧一心。不爲一切枷鎖危諂凶人之所蔽礙。道路覺意。應時寂然。一切所修。以慧觀察。思於一心。以善權故。更復還反。來入欲界。有所發起。履神通迹。分別一切眾生諸根。使入寂靜。樂無所有。澹泊之門。致佛定意。是十禪淨。

菩薩智淨復有十事。何謂爲十。以淨智慧。解其報應。不望果實。度於一切。目所見者。常懷安和。而不諍訟。了知斷絕。亦不計常。入於因緣。隨眞諦慧。棄諸邪見。攝於眾生。未曾休廢。睹諸羣黎心念所行。瞻之自然。猶若幻化。大辯才慧。入於聖明。爲淸淨智。分別章句。所宣無礙。遠一切魔。眾外異學。聲聞緣覺。入諸如來善權之慧。見諸佛淨。眾生其淨。睹諸法寂。觀諸剎土。自然如空。普智慧淨。遊於此中。至無爲相。逮得總持。宣暢辯才。住權方便。諸度無極。所可遊步。與眾超異。一心念頃。解諸法等。慧如金剛。不懷恚恨。無恐懼想。爲淸淨智。皆逮諸法聖頂之慧。是十智淨。

菩薩慈淨有十事。何謂爲十。等慈眾生。淨心無若干。常行湣哀。荷爲眾人。而撫育故。將護身慈。勉濟羣黎。生老死難。不捨羣萌。興眾徳本。行解脫仁。皆能斷除眾生塵欲。不忘道意。訓誨眾生。入通慧心。無害人民。普演等曜。徧慈如空。將護一切。遵修法湣。化如眞諦無漏之慈。因得來入菩薩寂然。是爲菩薩十慈淨也。

菩薩有十大哀淨。何謂爲十。無雙大哀。爲己身故。不厭大哀。爲眾生故。遭眾苦惱。不以悒結。湣哀惡趣諸在八難。假使生彼。而勉濟之。生天人間。興大淨悲。宣講非常。湣於一切諸墮邪見。無央數劫。因被徳鎧。不捨未度。安己無退。哀勸眾生。使獲大安。造一切業。無所希望。己心湣淨。憐念諸倒。住世無智。使遠依倚。應時說法。一切諸法。本淨自然。悉虛無實。爲諸客塵之所沾污。菩薩知是。故於眾生。興大悲哀。令不淨者永得淨處。無垢顯耀。而爲說法。分別諸法。譬如空中飛行鳥迹。羣萌於此一切經義。冥不解了。菩薩以故。興大悲哀。爲現大慧。取滅度矣。眞諦履迹。是爲菩薩十大哀淨。

菩薩喜淨有十事。何謂爲十。欣然發大心。以喜悅爲淨。一切所有。施而不吝。無所逼惱。不懷怯弱。教毀戒者。眾生有惡。皆能忍之。通諸願故。用經義故。不惜身命。不以惱熱。爲歡悅淨。不念惱熱。樂以法樂。棄捐一切貪欲之樂。顯示眾生經典之要。令捨諸貪利養之恩。見佛無厭。奉敬自歸。法無所壞。喜悅爲淨。皆以禪一心。至於脫門。定意正受。而自娛樂。復以此法。開化他人。寂然能仁。禪無嗔恨。以慧爲上。棄諸邪見。具菩薩行。則爲喜淨。是爲十喜淨。

菩薩護淨有十事。何謂爲十。一切人民。貪樂有爲。化於眾生。使至無爲。則爲淨護。本性在於無俗之法。反遊世間。見不應器。不懷危害。睹應法者。顯以方便。志淸淨法。不慕聲聞緣覺之業。學不學事。不貪一切愛欲之樂。在業塵勞。心常專精。在於經典。厭於聲聞。緣覺生死。不住處所。不喜世俗之所言談。危他人辭。離不隨時。聲聞緣覺。以此言說。亂失菩薩。不與同塵。所化眾生。如己解力。拔濟四大寂滅諸入。不知法者。以時觀看。其有菩薩。本曾現化。在如來地。菩薩所觀。以離二事。無卒無暴不舉不下。離於多念妄想之患。而常寂定。處眞諦法。逮得法忍。是十護淨。

菩薩義理。有十事。何謂爲十。若聞法者。以何爲要曉了法義。解達空者。知本無事。分別諸法。修寂靜義。恬泊之故。解無所有。不著諸音。爲如眞諦。等於三世。入於法界平和味故本無義者。如來所歸。眞諦本際。解之如審。大滅度義。斷勤苦患。修菩薩行。除諸所受。是爲十義。

菩薩有十法。何謂爲十。修至誠法。言行相應。無諍訟法。棄捐一切諸所貪求。無所訟事。消除塵勞﹝火﹡僉﹞熾之欲。爲寂然業。離諸惱熱。捨於貪欲。消眾恩愛。眾垢之患無所想念。休息因緣諸所作爲。無所生法。等如虛空。習無爲法。釋諸所生起運之事。已達本淨。解於自然。無所染污。斷一切病。徑至滅度法。興菩薩行。猶執持故。是菩薩十法。

菩薩積徳。復有十事。何謂爲十。若能勸人。發菩薩心爲積功徳。不斷三寶。勸於十事。而順福行。棄捐一切諸不善法。修正經典。興智慧業。爲菩薩福。其在三界。無能及者。修徳無厭。欲濟一切眾生之界。內外所有。皆能惠施。爲捨一切貪求之業。具足相好。修大精進。而不回還。剪心刺棘。纏綿之患。永不思念諸上中下眾徳之本。勸助佛道。以權方便。受淸淨教。棄眾邪見。修眾徳本。及興大哀。現正士行。而獨遊步。奉敬歸命諸如來尊。見諸菩薩。敬之如佛。安諸羣黎。堅固護意。無央數劫。積功累徳。含此徳本。道在己身。如觀手掌。施一人已。尋開化之。不懷愁戚。亦不後悔。一切眾生。亦復如是。先施與之。然後開化。集眾徳本。折伏其心。見道如掌。不懷愁悔。是爲菩薩廣大其志猶若虛空。積於十徳。入於無極廣大之智。

菩薩有十慧業。何謂爲十。以博聞。爲善親友。與其俱同。影在其後。啟受奉敬。趍走給使。給所當得。奉其教命。無細碎意。棄捐自大。謙下恭順。卑身遜辭。伏心下意。性不剛﹝革﹡卬﹞。不爲卒暴。性不粗獷。禁戒平正。意志柔和。顏貌熙怡。離於虛僞。先人問訊。性行質直。不妄佞憒。不懷諛諂。以慧爲業。爲己應器。意性和雅。曉了所趣。其心不亂。住於羞恥。奉六思念。顯示六字施戒忍進寂智之本。順六堅法。而不回還。入十解慧。常求法義。好法樂法。慕索正法。所聞無厭。捨世談話。不與同塵。離方俗言。講道度世。而遠小乘。志在微妙大乘之業。其心所念。無有異業。求六度無極。其所求者。未曾遠離修四梵行。習於明曜柔順之法。作性黠慧。曉知問事。離諸邪徑。導利正路。心所思念。以用班宣。調和己心。護他人心。所謂慧業。奉修要行。常欲捨家。𨿽遊三界。樂於寂靜。自察己心。不隨惡念。消去三惡。身口意事。心觀究竟自然之事。淨己彼心。觀於五陰。猶如幻化。察於四種。如毒蛇虺。視諸衰入。亦如空聚幻化野馬水月夢影山中之響。如鏡中像。如畫虛空。如無形輪。其譬如是。說其本末一切諸法。無可捉持。無有比類。如日之影。無常無斷。無來無去。一切諸法。無有住處。以觀諸法。所入如是微妙之業。然後乃信。是爲菩薩解名萬物適起尋滅第七慧業。入一切法。聞一切法。無我無人。無壽無命。無心思議。無淫怒癡。身無所有。亦無觀業。無垢無生。無有色習。無有衣食。習至無爲。已聞如此。忻然信之。不懷狐疑。是爲第八慧業。信解具足。精進隨時。諸根寂定。觀澹泊事。靜然澹默。於一切念。無造無知。戒無形像。無我無人。亦無所行。不住貪身。究竟文字。無有瘡疣。無所得忍。無進無怠。無雙無只。其身口心。無所修行精進之要。於一切法。及與眾生。皆以等心。悉無所住。不此際。不度岸。離於彼此。無行不行。所遵爲慧。作是思惟。第九慧業。度諸希望眾想之患。見諸因緣。睹見諸法。爲淸淨業。見諸正覺。觀諸澹泊。見諸法界諸法。爲淸淨業。見諸正覺。觀於眾生。察諸剎土。爲甚淸淨。見諸剎土。如空淸淨。觀諸澹泊。見諸法界。則慧淸淨。睹諸聖慧。法甚淸淨。是十慧業。

菩薩興通達有十事。何謂爲十。善持佛法。爲興通達。究竟精進。以爲道義。離諸邪見。則爲顯明。智慧爲明。諸根顯達。修等精進。以爲正解。勸助聖慧。入於順業。興於盡慧。除罪塵勞。選擇智慧。發天眼明。本宿淸淨。識於往古。所可遊居。修諸神通。觀眾生原。盡一切漏。發起正慧。是爲菩薩興神通句。

菩薩法典有十事。何謂爲十。𨿽求諸法。爲無所慕。捨諸諛諂。則以精進。而求諸法。志遠世俗。以無著意。而樂諸法。不貪身命。消除一切塵勞之難。而好道法。不惑利養汲汲之念。爲己他人。湣眾羣黎。而慕經典。不獨爲己。所以求法。欲入慧故。不貪住法。道利行故。而愛敬法。不以輕戲而易弄之。湣傷眾生。故求法義。不捨道心。欲斷羣萌狐疑之結。故求經義。消眾猶豫。求佛道業。欲使備悉。故求經典。不樂異乘。是爲菩薩十事求法也。

菩薩行法有十事。何謂爲十。化諸愚戇。至心殷勤。入眾徳本。信無所懷。度諸掛礙。解法自然。篤行要義。住於經典。奉道慧已。而不離義。遵奉道慧。以法爲念。越八邪地。入八正路。順從八等。斷諸結网截生死流。現眞諦義。逆水而度。謂須陀洹。不自放逸。等於他人。不行諂飾。所遊居處常修道徳。周遊往來。不樂三界。尋時所生。不懷沈吟。奉諸漏盡。爲不復還。造六神通。樂八解門。因本三昧。而修正受。以爲身船。宣四辯才。爲無所著。以樂一品。入緣起事。樂一味業。好寂爲本。無思無想。入於己地。自聞其慧。惟修神通。則爲緣覺。心志微妙。樂入明根。其心常念。欲度眾生。積功福業十力無畏。具足一切諸佛道業。是爲菩薩十修光業。

菩薩奉法有十事。何謂爲十。奉敬善友。則爲行法。諸天勸助。則爲行法常聽諸佛及世尊教。則行十法。湣傷眾生。不斷生死。則爲行法。悉能究竟。勤修道業。不懷結恨。則爲行法以諸同學。修大乘者。勤行精進諸菩薩業。則爲行法。遵修隨義。棄諸邪業。則爲行法。降伏一切。諸魔塵欲。則爲行法。住於聖覺。見眾生根。而爲說經。則爲行法。修治廣大無量道業。不捨道意。則爲行法。是爲菩薩奉行十法。

菩薩有十魔。何謂爲十。猗於身魔而著五陰。爲塵欲魔之所得便。亦爲罪魔之所覆蓋。自興起意是爲心魔。其死魔者棄所生處。其天魔者多念諸想爲放逸行。廢徳本魔隨人著冥。亂定意魔多所慕樂。似善友魔外像如眞。令不奉修道慧之本魔使離正願。是爲十魔。

菩薩魔業。復有十事。何謂爲十。違菩薩心。捨眾徳本。偏心布施。見犯戒者。而懷嗔恚。遠諸懷恨。捨眾懈怠。避於亂心。得諸邪智。捨法師行。不勸法器。若宣經典。惟嘆衣食。勸破壞器。而復勞厭。諸度無極。若復戒敕。所聞正法。不能奉行。釋雅訓誨懈怠心怯。不順道教。心懷眾想。習諸惡友。遠善親友。樂聲聞緣覺。得所生處。樂離愛欲。寂滅其心。志厭菩薩。而誹謗之。求人長短。欲斷利養。惡眼視師。誹謗正法。所未聞經。聞之呰毀。聞余法師。有所講說。不肯善聽。輕慢調戲。嘆己惡彼。慕世談話雜句之辭嚴飾之言。樂諸合偶句誄之業。好聞聲聞緣覺之業。所講言教。蔽深妙義。闡雜句飾。爲不應器。若說深法。而不肯受。不求佛道。反住邪徑。越於度脫。習不吉祥。捨永安業。而敬樂此。歸命邪僞。未解未度。不修吉祥。不從眞諦。恭恪啟受。亦不誦讀。心懷自大。不能謙下。有所言說。輒自髙畜。念害眾生。不求道慧。不志寂然。常懷雜碎。所修正律。則爲魔業。是爲菩薩十魔業也。棄捐魔事。求佛道業。

菩薩有十事棄捐魔事。何謂爲十。與善親友。而俱相隨。捨諸自大。爲棄眾害。自傷己身。無毀損事。信佛深法。未曾誹謗。心不捨遠正教之志。一切普智。精勤深要。達無放逸。修行菩薩。住於法藏之業。求一切典。不得博聞。如大江海不厭眾流。念諸如來在十方界者。以用護己。普思達意。信樂發善。在於眾徳。菩薩爲黨。無有二行。是爲十事棄捐魔業菩薩有十事見諸佛道。何謂爲十。佛住於世。無所依倚。成最正覺。建立諸聖。導利正業信喜諸佛。所演報應。歸趣所化。威神之徳。入於諸佛。不自大本。等進一切諸佛法界。心常志念。奉敬眾聖。以佛定意。無有放逸。亦無所著。佛所解達。則爲本淨。如心所覺。廣大其心。是爲菩薩十事見諸佛也。

菩薩有十爲佛事。何謂爲十。以時勸人爲佛事。修平等事而得由生。於臥夢中得見正覺。爲宿徳本之所誘進。所未聞經而念思惟。不疑佛事。棄慳貪心。而消聲聞緣覺之心。亦復除去犯戒嗔恚亂意惡智諸所著心躊躇沈吟戲故之心自大心。莊嚴相好如來形像。前世功徳之所牽引。淨除眾疑及諸蔽礙眾想之法。於佛道業。不懷猶豫。饑乏之時。聞說經典。修所講法。所聞能持。逮致聖慧。興顯神通。勸化無量。利益眾生。是爲第六諸佛道業。爲甚淸淨。設魔事興。以權方便。修若干行。因虛空中。各演異音。若輕他人。若憂魔事。其音演法。而開化之。便解道法。假使聞者。加精進行。是七佛事。廣大意故。又護逆心。亦護不隨聲聞緣覺滅盡之業。抑制諸根未純淑者。不與解脫。宿本所造。諸佛道願。而奉行之。隨生死者。爲斷諸漏。若在眾行。合集執持。爲顯大哀。而成其行。使合無爲。是八佛事。不隨斷行。佛子。欲知此離滅度。達己眾生。解知無人。而不恐畏。求智徳本。初發心者。於慧無厭。有所興發。己身萬物。一切諸相。常不離此。見佛色相諸行已離貪著。不猗諸法。志求無爲一切湣慧。於一切法。不戴仰人。淨其佛土。解了諸相。如虛空剎。開化眾生。不以爲勞。亦不棄捐無我之相。變神通慧在於法界。而不動移。亦復不捨菩薩興業。諸通慧光。而照曜之。而轉法輪。悅眾生心。亦復不越無所有法。示現如來所建變化。不離菩薩現大滅度。棄捐眾惡。普現五趣所生之處。如是佛子。以此比類寂然之行。奉修諸法。是爲十業興諸佛事。

菩薩自大有十事。何謂爲十。輕慢眾祐耆年尊長賢聖之黨。不孝父母。沙門梵志。修平等行。正眞之訓。不行恭恪。心所念業。不順法師。奉尊法者。宣妙法等。承大乘教。履慧道迹。執持謙典。不肯謙下。稽首禮敬。憍慢自恣。不奉師教。不諦聽受。亦不思惟。在於眾中諸講法者。坐顯妙法。不贊法師。言曰善哉將無眾人。欽敬彼人。心起自大。自顯其功。蔽他人徳。計獨有我。心自生念。多所輕蔑。旣懷自大。我知我解。謗訕有徳。淨修行者。說其瑕穢。未曾咨嗟功勛之義。若見嘆者。心懷慘戚。旣知法義。律教若玆。佛言至誠。可尊敬者。乃不喜之。憎惡學士。並毀經典。謗訕正籍。更受余義。求處髙座。求經法短。欲得慕求他人奉敬。見諸尊長英雄之黨又修梵行。不起迎逆稽首禮節。若見明者。面色慘戚。顏貌不悅。不演好辭。常懷惡心。觀取長短。少少之失。隨於自大。不肯往詣。至明智所。不肯逐後。謙下恭順。不肯問訊。咨受經義。不知何善何者不善。當修何義。長夜獲安。不遭眾難。與愚黨俱。日向闇冥。癡蔽益甚。以騃之故。顯不恭順。以騃自害。而懷自大。以貢髙故。離於佛教。耗盡宿世眾徳之本。不興新福。彊起幼少。欲令下屈。說不當說。舉動凶豎。多喜諍訟。毀於博智。驅出精舍。而自放恣。墮大險峪。又於道心。勢力之正。憍豪自恣。謂得尊位。於百千劫。不值佛世。況當復遭遇聞經法。是爲菩薩自大十事。菩薩棄是。便逮十慧。

菩薩慧業。復有十事。何謂爲十。所造事業。執聖之義。解知福果。終不朽腐。心習道念。常知念佛。習善知友。謙恪隨順。於彼奉敬。啟受尊長。精進修慧。志法樂法。元元求法。慕於博聞。而無厭足。思惟隨順。應當念者。勤勤行之。不應念者。輒棄捐之。見諸眾生。不懷輕慢。見眾菩薩。視之如佛。愛法如己。奉念如來如愛身命。勤歸諸佛。其身口意。謹愼無犯。舌根所宣。初無口過。歸命聖明。不遠佛道。精修慧業。未曾諍亂。十二緣起。棄諸邪見。拔冥樹根。消滅闇昧。逮得諸法。智慧光明。勸順十事誘進之業。智度無極。念之如母。以權方便。計之如父。入佛道業。志性慧解。施戒博聞。慕求寂滅。志積慧徳。不以爲勞。佛所宣業。除去諸魔眾罪塵勞。消去陰蓋一切掛礙。開化眾生。順從佛教。精勤奉法。淨諸佛土。神通三達。現在目前。是爲十慧。

菩薩有十事魔所必固。何謂爲十。心懷怯弱。魔得其便。其心多念。憒憒匆匆。性不安和。多求無厭。爲魔所亂專持一法。自以爲是。爲魔所困。不能殷勤。興顯正願。爲欲所迷。塵勞所縛。志不寂靜。厭於周旋。欲斷生死。爲魔所回。不能精進勤修道法。而反退還。不肯開化一切眾生。惟自護己。不念苦人。狐疑經典。誹謗正法。不肯順從。是爲十事魔所建立。

菩薩有十事佛所以立。何謂爲十。從初發心。爲佛所護。世世所生。不忘道意。覺知魔事。能降伏之。使其退還。假使得聞諸度無極。明徹在心。聽便奉行。知生死苦。𨿽知爲苦。不以爲勞。觀深妙法。不得果證。爲諸聲聞緣一覺種。而說經法。不隨彼學之所好說。觀於自然。無所有義。不住無爲。於有爲無爲。不想有二。佛所護者。不以遠故。而懷悒戚。入一切智諸通之慧。在菩薩行。顯於自在。亦無所斷。是爲菩薩十事佛所建立。

菩薩復有十事法建立法。何謂爲十。樂知一切萬物無常。爲建立法。一切諸法。皆是苦惱。又計諸法。悉無吾我泥洹寂滅。永無處所。計於諸法。悉從緣轉。因虛僞退。從習不順。合於無明十二緣起。至老病死。除不順念。無明則除。無明已除。生老病死。永悉除矣。其三脫門。成諸聲聞。倚於空閒。生緣覺法。六度無極。四等四恩。興發大乘。解十方土。分別諸法。了於眾生。遊諸慧明。無所不通。爲佛境界。蠲除諸念。斷去諸受。入於自然。過去當來。至滅度義。是菩薩法。所建立。

菩薩處兜術天。復有十事。何謂爲十。處於欲界。爲諸天子。說欲恍惚。豪自恣者。示無常事。諸有成就。共同會者。說別離法。勸發道心。在兜術天。是初始教。在於色界。爲諸天子。講善解脫三昧正受。無所興起。彼於禪定。若有掛礙生恩愛故爲貪身故。而現迷惑。分別塵勞。解如眞諦。然後乃消一切諸色皆住顚倒。其不解者。思念計淨。謂爲常存。悉不可貪。當歸無常別離之業。勸發道心。是爲二事。又族姓子。菩薩處在兜術天時。淨光三昧。而自正受。演身光耀。普徧三千大千世界。隨眾生本。應當度者。演若干品百種異音。眾人得聞此經法音。其心坦然。而得開解悉得遷生兜術天上。適得生天。菩薩尋時。勸發道心。是爲三事。菩薩處在兜術天時。以無掛礙。菩薩道眼。見於十方諸佛國土諸菩薩等。各在兜術。適見此已。集大法會。顯無極變。現來入胎。而復示生。棄國捐王。詣佛樹下。莊嚴道場。講說前世所造立行。因宿本行。令其得入無極大慧不移所在。而復普現若干形變。開化羣萌。是爲四事。菩薩處在兜術天時。十方兜術諸菩薩等。悉來見之。謙下恭順。於時菩薩。咸令歡悅。使其所願。皆得備悉。口演大法。隨諸菩薩。所立住行。應當除者。宜當奉行。當可證明。而爲說法。聞其所講。歡喜踴躍。各還本土。歸兜術天。是爲五事。菩薩在於兜術天時。見魔波旬。豪貴貪欲。與大營從。相圍繞來。欲亂菩薩。卽住降制諸魔。金剛履迹之場。智度無極。執權方便。道慧面首。而懷仁和。寂靜禁戒。以斯威神。而建立之。如應說法。令魔波旬。不得其便。見於菩薩。所顯感動。悉發無上正眞道意。是爲六事。菩薩在兜術天時。知諸天人。厭於欲界。志樂法會。令欲界中諸有宮殿。自然演聲而出音言。今日菩薩。當現宮人。若有睹者。欲意自生。咸共請會。適聞此音。無央數億百千垓天。悉來集彼。應時菩薩。現諸宮人。其諸天子。古昔以來。所未見聞。端正殊妙。世之希有。見之大悅。視無厭足。悉作伎樂。因從伎樂。演法音聲。一切萬物。皆歸無常。目之所睹。悉爲苦本。諸法無我。無身壽命。悉當歸空。無爲寂安。奉菩薩行。當得至佛。具諸通慧。來會諸天。聞此法音。心懷戚然。不樂貪欲。鹹發道心。是爲七事。菩薩若在兜術天時。不歿其形。普現十方不可稱限無數佛土。詣諸如來。稽首作禮。聽所說法。視諸佛尊。輒爲班宣阿惟顏事。因本際來。詣通慧地菩薩道住。使人一切道義具足無極普智。發心之頃。悉令解了。是爲八事。菩薩若在兜術天時。以其威神。有奉佛法。名好殊特。普徧十方諸佛國土。供養如來。無量淸淨。宣不可計。現諸法界。歸虛空界。諸天人民見此供養。不可計人。皆發無上正眞道意。是爲九事。菩薩若在兜術天時。入於無量諸法道柔。演慧光明。現於十方不可稱限諸佛世界若干色像。不可計限威儀禮節。各各則異。所作隨時。爲分別說。若干種法。剖判訓誨。隨眾生心。本行志願。各令解達。是爲十事。是爲菩薩在兜術天所現十事。然後乃生。現於人間。

菩薩現沒兜術天有十事。何謂爲十。於時菩薩。在兜術天。有光名曰安隱淸淨。演此明曜。從足底出。照於三千大千世界。皆爲大明。其在惡趣三塗之難。地獄餓鬼畜生之厄。周旋往返。適蒙此光皆獲大安。息眾苦患。適遇安已。心自念言。諸賢者等。更有異人。來生此界。於冥睹明。相見喜驚。斯爲菩薩現捨兜術天。是爲一事。復次在兜術天。光名勸助。從其眉間。演是明時。徧照三千大千世界。耀諸宿世所行菩薩。適演此明。耀大千國。請諸菩薩已。於時菩薩。徳行已備。捨兜術天。諸天龍神。一切皆來。供養菩薩。其心欣然。悉發道意。是爲二事。菩薩若在兜術天時。光名淨界。從其右掌。復演此光。普照三千大千世界。則成嚴淨。彼諸緣覺。無諸漏者。卽時其光。徙著異國。其不徙者。便捨壽命。而般泥洹。諸外異學。裸形露精。迷惑倒見。眾生之類。亦復見徒。著於他方。所見徙者。如來聖旨。亦是黎庶。緣此因緣。而見開化。是爲三事。在兜術天時。有光名曰離垢顯耀。從菩薩身。演此明耀。照下諸天。乃上至阿迦膩吒二十四天。處兜術宮。諸天子等。各各心念言。今日菩薩。捨兜術天。各懷愁戚。各各執取華香。雜香搗香。繒蓋幢幡。鼓諸琴箏。歌頌其徳。而作伎樂。詣菩薩所。而供養之。稽首禮敬。奉事不休。至成佛道。現大滅度。是爲四事。又族姓子。菩薩若在兜術天時。有光名曰莫能勝幢。因頭冠幘體瓔珞。於其心藏。演此明耀。其中暢出。普照十方諸金剛神。應時百億金剛諸神。皆來集會。侍菩薩後。成佛已去。至大滅度。是爲五事。復次有光。名解眾生。應時菩薩。從身諸毛。演此明耀。悉照三千大千世界。輝菩薩體照諸天人一切宮殿。應時各念。吾等開士。當化眾生。奉敬如來。是爲六事。復次有光。名積善住。因從菩薩大寶珠藏。演無極明。此光明珠。化出大殿。往至菩薩生處家國。於其家中。光照十方郡國縣邑州域大邦諸有家居。其應化者。咸來就之。生其土界。是爲七事。復次有光。名普嚴宮。演此明耀。菩薩尋時。出普嚴淨大寶閣殿與大寶殿。住於母胎。近其右脇。光明這照。應時其母。普得安隱。住於一切徳功勛之護菩薩母胎。菩薩處此大寶宮殿遊居。是爲八事。復次有光。名曰停住。而出菩薩於足底下。其諸天子。處在欲界及諸梵天。常懷恭恪。奉敬菩薩。因其命盡欲終之時。故謂菩薩。續在故處。光明來照。𨿽在天上。堪奉如來。光明徧照。諸天子等。卽更安住。不復壽終。供養菩薩。乃至成佛。現大滅度。是爲九事。復次有光。名若干目。因從菩薩諸好中出。演此明時。現眾菩薩各各異變無量功徳。彼諸天人。遙見菩薩住兜術天。或現來下。入母胎中。或見甫生。或見出家。或見成佛。或見轉法輪。或見滅度。是爲十事。在兜術天現沒來生。計是菩薩十品光明。而顯具足無央數億百千明曜。出菩薩身。不計牀座樓閣宮殿。所出光曜。現若干種菩薩事業所可興爲。巍巍如此。普備道法。

度世品經卷第五

度世品經第六

西晉元康元年月氏沙門竺法護譯

菩薩住胎有十事。何謂爲十。欲得開化志住小乘。懷怯羸劣眾生之等。菩薩悉見此輩心念。故現入胎。或恐此等。心發念言。菩薩化生。徳本自然。不可學得。故現入胎。是爲一事。菩薩悉爲父母親屬往古宿世同學徒類及余黎庶。俱殖徳本。欲度此黨。故現入胎。或復有人。宿世積徳。因其胎中。應受開化。是爲二事。菩薩大士。心未曾妄安隱庠序。而意常定。是爲三事。菩薩若現在母胎時。講法聖眾。未曾斷絕。十方世界諸菩薩釋梵四天王俱來聚會。示現無數不可稱計無際聖慧。在於胎中。顯其辯才。而有殊持。就度脫之。是爲四事。菩薩若在母胎中時。合大眾會及諸開士。悉欲來集。因本所誓。欲度脫之。故爲說法。皆使得濟。是爲五事。又欲開化世間人民成最正覺。皆備眾徳。莊嚴道場故。以示現生於人間。是爲六事。菩薩𨿽處在母胎中。普身示在三千大千世界。猶如明鏡見其面像。其志微妙。大乘學士。諸天龍神。揵沓和。阿須倫。迦畱羅。甄陀羅。摩睺勒。諸人及與非人。各心念言。我往稽首歸命供養菩薩。是爲七事。菩薩在於母胎中時。有大法門。名曰大慧藏。遊到他方異佛國土。最後究竟。在胎菩薩。俱共論講。由是之故。使其菩薩。現入母胎。是爲八事。菩薩現入母胎中時。有三昧名離垢藏。承定意成。不近母胎。在兜術天。入於淸淨。住母胎中。亦無所入。是爲九事。又如來至眞。有大功徳。名離垢藏華。而見奉敬供養如來之業。是諸覺佛。在母胎時。菩薩聖旨。皆徧十方。以眞大聖。諸菩薩眾有行。名曰法界藏。爲講此教。入無極慧。菩薩因是。現十善微妙遊居。而立大安。

菩薩有十事。現其安詳。何謂爲十。於是菩薩。入母胎時。從初發意。乃至現於阿惟顏法。成具佛業。若入母胎。續復自示在兜術天。或復來下。現入母胎。已復出生。故在母胎。或示幼僮。不捨母胎。示現在於宮采女中。顯母胎中。復示出生。固在母胎。示於精進勤苦之行。現詣道場。坐於樹下。得佛正覺。復現在胎。而轉法輪。在於胎中。現取滅度。遊母胎中。庠序勸進。入乎大道。在彼胎止。而普示現諸菩薩行。建立如來無極大道懷來道門。是爲菩薩現於十事庠序之行。

菩薩修生有十事。何謂爲十。菩薩悉明。其意安然。現生淸和。演大光明。周徧三千大千世界。最後究竟。不復更生。而現所生。無起不滅。故曰爲生。思惟三界。所生受者。猶如幻化。現身出生十方世界。其身顯示。致一切智如來至眞。皆演威耀。告敕一切諸有身者。積累大慧三昧正受。然後乃生。菩薩適生。動諸佛國。令眾生類心懷歡然。消諸惡趣。蔽眾魔事。各各驚言。今者菩薩。從某處來。是爲菩薩十修所生。

菩薩忻笑有十事。何謂爲十。察其世俗。縛在貪欲。而自纏綿。無能拔者。獨吾身力。乃能堪任。潰於斯黨。是故而發笑耳。俗人多爲塵勞之所迷惑。自謂智慧無能逮者。是故菩薩。而發忻笑。自大遊逸。我身名號。如此無上。如來。便以法身。顯示大要。徧於三世。令各生意。求欲致是。諸菩薩眼。無所掛礙。從十方土。至梵天宮。乃復至於大神妙天。皆觀本末。便自念言。是眾生黨。乃爾瑕穢。菩薩智力。悉睹見之。又見人民。宿積徳本。還復墮落。見殖少福。望無量報。睹平等覺正眞之道。無有侵欺。觀古親友。本時同學。志菩薩道。各各修淨。未具佛法。己己爲達。察本所居諸天人民。及在愚地。不解正法。心不動搖。不以爲勞。如來至眞。有演光明。名大搖安。放此大耀。是爲菩薩十事忻笑。

菩薩行七步有十事。何謂爲十。菩薩爾時。自現幼僮。舉足七步。示有七財。顯有殊異。欲使地神所願具足。自示其徳超於三界獨步無侶。遊如龍王。住若象王。舉動進止。如師子步。諸有往反所至到處。菩薩行步。周旋舉動。皆越一切。當時天地。變爲金剛。其餘凡地。不動堪任。載持菩薩。撫育一切諸地眾生。是故菩薩。舉足七步。又一切人。不解道義。故復菩薩。舉足七步。應七覺意。覺諸不覺。以逮正法。無所依仰。吾於世尊。豪無有上。口自發言。天上天下。吾當度之。是爲菩薩十事行步。

菩薩現幼僮地復有十事。何謂爲十。悉知書疏算術計校。所當應宜。答報言辭。無所不通。故以是事。顯示眾人。又復示現上馬騙象。乘車往反。神仙咒術。與眾超異。摴蒱博掩。伎樂歌戲。超羣越眾。其身口意。示有罪福。而無殃釁。以無憍慢。三昧正受。徧於無量諸佛世界。現在眾生。而開化之。菩薩顯徳。其慧過於天龍鬼神。阿須輪。迦畱羅。甄陀羅。摩睺勒。釋梵四天王。咸來歸命。又復自示釋梵四王。色貌形像。復以菩薩。容貌自示。顯其道業。菩薩現於人民各異。若有貪樂。愛欲調戲。或復愁憂憒亂眾生。爲現歡悅。令愛樂法。常以法會。有所長益。奉敬如來。徧見十方。以法光明如來威神。現其安詳。淸和默然。因化眾生。是菩薩。現其幼僮。在於後宮。多所救濟。菩薩現在中宮處采女中。

復有十事。何謂爲十。與其宿世。俱共同學。菩薩因欲化此眾生。顯示徳本。故在後宮。菩薩又以殖徳本者。應當勉濟。故現後宮。諸天人民。憍豪自恣。富貴自綺。因此菩薩。現大豪貴尊。因而降化。在五濁世。隨時誘進。化度佛土。𨿽在中宮。不廢三昧。勢力無雙。往古眾生。興立誓願。菩薩欲使如意悉得。故現後宮。欲令父母家室親屬。本願備悉。以大法音伎樂歌頌。箜篌樂器。奉敬供養如來至眞。僉令效之。於時菩薩。在於後宮。了成佛道。定意不動。從初至終。成最正覺。而轉法輪。至大滅度。所以示現。以法護之。救濟危厄。使入大道。是爲菩薩現在後宮。最末究竟。棄國捐王。入山得道。

菩薩捨國復有十事。何謂爲十。示厭塵欲。故現出家。見於世俗多所染著。欲使眾人不猗瑕疵。顯現賢聖正眞履迹柔順之義。菩薩居業。欲暢道化。嘆出家徳。以權方便。現於二際。墮在諸疑六十二見。拔之令出。眾生貪欲。勤勤爲安。爲顯眾難。使棄所猗安樂之想。爲著三界。馳逸眾類。示現先應。故出家耳。其意興盛。無所依仰。猗不可計。故現出家。又示逮得如來十力。四無所畏。隨時而教。最後究竟。臨當成佛。法應當然。是爲菩薩十事棄國捐王。

菩薩現勤苦行復有十事。何謂爲十。欲得開化小學之士。故現六年進一麻米。又欲勗勉猗著諸邪六十二見。爲諸失徳眾生之黨。指示其業罪福之報。亦爲雜穢迷惑世界。隨時勸導。現己勞患。能伏情欲。示二等業。緣是之故。受眞諦法。諸貪受欲。重自安己。馳逸眾生。令淨其心。又復示現菩薩精進。勤苦志道。最於後世。臨欲成佛。示不更生。用精進故。諸天人民。根不純淑。及外異學。使從訓誨。是爲菩薩示十苦行。

菩薩詣道場復有十事。何謂爲十。演大光明。照於十方。使眾知之。故詣樹下。亦欲感動諸佛國土。顯示己身。使普佛土。皆共見之。又復暢示諸菩薩等及諸眾生前世所行。悉來從斯。稽首受學。現其道場。所坐樹下。莊嚴淸淨。隨眾人本。應時現身。威儀禮節。佛樹靜然。使諸世界如來至眞。各自現身。諸可經行。舉足下足。常修三昧。不離定意。覺了聖道。不犯須臾。諸天龍王。揵沓和。阿須倫。迦畱羅。甄陀羅。摩睺勒。釋梵四王。現來奉敬。眾人見之。莫不發意。大慧無礙。菩薩所行。普觀十方。念諸如來。曉了方面。在諸國土。現成正覺。是爲菩薩現詣佛樹。

菩薩坐佛樹下復有十事。何謂爲十。以無數事。動諸佛國。故坐樹下。皆欲照耀十方世界。而悉消除一切惡趣。亦復建立一切境土。咸爲金剛。觀諸如來處師子牀。心所思念。等如虛空。現身威儀。咸以隨時。歸趣金剛道場三昧。其諸如來所止之處。受於淸淨。自承勢力。以趣徳本。勸立一切羣生之類。是爲十事坐佛樹下。

菩薩坐尊樹下有十致未曾有。何謂爲十。坐佛樹時。致未曾有自然之法。十方世界諸如來至眞等正覺。各現面像。伸其右掌。各自贊嘆。當使導師得勝。得勝則是第一未曾有法。菩薩若復坐佛樹時。一切諸佛。皆共念之。遣威神往。是爲二事。坐佛樹時。古昔同學。諸菩薩等。僉俱來至。周匝宿衛。住定意門。以若干物。而供養之。是爲三事。在樹下時。十方世界。艸木華實。及諸藥樹。𨿽無神識。自然屈形。悉共曲躬。向於佛樹。而稽首禮。是爲四事。有大定意。號積法界。超越一切諸菩薩行。假使逮得此定意時。其功徳明。越眾開士。是爲五事。於時菩薩。立身海藏離垢光曜總持之場。使諸如來。闡大法雨。是爲六事。則以柔軟頂之度去。供養如來。菩薩坐於樹下。普遊諸國。無所不徧。是爲七事。菩薩若坐佛樹下時。其行亦如慧上開士。普見一切眾生根本心念所奏。是爲八事。坐佛樹時。自然善致佛聖覺定。適得斯定。普周無量三世之事。猶如虛空。是爲九事。坐佛樹時。則以己身。明識三世。其大聖慧。而無等倫。演離垢光。是爲十事未曾有法。

菩薩何謂降魔官。有十事降魔官屬。何謂爲十。眾生同塵。著於世俗生死之患。不樂戰鬥。是故菩薩。現大勢力降魔官屬。諸天人民。貢髙求名。欲爲除斷自大之難。佛欲開化魔及兵眾。諸天人民。僉共娛樂。俱來聚會。因是化之。菩薩力勢。無有雙比。亦復顯現。欲使人知。亦欲勸悅一切眾生。顯其利議。亦欲湣傷將來世人。在佛樹下。降魔官時。悉已越度諸魔境界。無有塵欲無力不力。見諸薄力。而現徳本。示慈心力。降魔官屬。隨時勸悅。愛欲塵勞貪欲之世。化以道法。觀此十義。是故菩薩。降魔官屬。

菩薩成最正覺示如來力亦有十事。何謂爲十。能伏諸魔業塵勞之穢。具菩薩行。樂諸菩薩一切定意。而以自娛上眾開士聖慧之堂。究竟成就諸淸白法。一切行義。爲諸世間。善思惟行。其身普徧十方世界。演其音向。等心眾生。皆暢威神。而建立之。過去當來今現在佛。如來至眞。身口心等。無所望想。一時之間。普達三世。有三昧名善覺覺意。得是定時。入佛十力。以能興此。處處有力。至漏盡慧。是爲菩薩如來十力成最正覺。住是力時。諸佛普至。故曰如來已成正覺。

如來至眞。則以十品而轉法輪。何謂爲十。致四無畏。入淸淨慧。而暢慧音四分別辯。又善曉了。越於四諦遊居無礙正覺脫門。曠意湣念一切羣生。消除不順侵枉苦惱悒戚之患不閒之難。不違往昔無蓋之哀。淸淨和辭。周十方界。無央數劫。頒宣經法。不以勞懈。善分別解根力覺意一心悅門禪定正受。是爲十品成正覺時。以無量義而轉法輪。已成如來至眞等正覺轉於法輪。十淸白法。觀眾生心。憒憒無閒。歡悅其志。令得亙然。何謂爲十。前世宿命。所願力勢之所致也。不違本誓。威神建立無極大哀不捨眾生而救濟之。興顯聖慧而爲說法。隨時建立而宣傳之。應時令解使無缺漏。明識解了三世之慧。其身所行永無所造。其意所宣無有形想。所暢慧者隨音輒解。是爲十事。淸白之法而轉法輪。

如來至眞以作佛事。觀見十義現大滅度。何謂爲十。常爲示現。審諦非常。一切有爲。顯如呼噏。普詣安處無爲之眞。除諸恐懼。諸天人民。著於色身。故現色身如是無常。法身常存。而爲分別。合有別離。諸所有爲。彈指已過豪無堅彊。一切三界猶如幻化。眾想危脆無爲最堅。爲現道法。無有毀壞。諸習離別。悉無所成。爲示碎散。法自應然。諸佛世尊。所作佛事。皆已具足。善轉法輪。決狐疑。令隨律教。授菩薩決。無有進退。修大滅度。是十觀義如來至眞取滅度矣。無有沒化。

普賢復白。是爲佛子名菩薩行淨大法道門。吾今所演法門之要。粗舉都較。如來至眞。所頒宣義。不可限量。悅眾明智諸菩薩行。皆承大願。未曾斷絕。假使人聞。歡喜信者。心以懷信。則習奉行。成就此義。皆當疾成無上正眞之道爲最正覺。所以者何。計菩薩道。以行爲要。未曾離行。是故菩薩大士。當住於行。以能行此菩薩功勛。入分別義。好如蓮華。輒能得入一切法門無極聖室。度世徑路。離於聲聞一切緣覺之徑路也。化諸眾生。無所懷俠。照一切法經法門。勸諸羣黎。使得長益。度世法門。當至心聽度世法品。受持諷誦。一心思惟。修道目門。奉遵所願。行如是已。菩薩所求。終不難得。疾成無上正眞之道。說是經時。宣說法門。演度世法品。十方無量不可計會諸佛世界。爲大震動。皆佛威神之所興化。宣致此法。得是經典。一切佛土。自然動者。而大光明。靡所不耀。十方諸佛。皆各現身。而遙贊嘆普賢菩薩。善哉善哉。最勝之子。隨時講說菩薩大士功勛之徳。分別正義。一何快乎。開闡班宣度世法品。如汝佛子。本學眞諦。解達斯法。今者善說承經威徳光明淸淨經典之要。我等悉解。諸佛亦然。吾等亦共稱譽此經。於今現在十方諸佛。爲諸當來諸菩薩。學未聞者。施慈恩廣大。乃如是乎。

於是普賢菩薩大士。承佛聖旨。十方眾聖之所接護。觀於十方。察諸眾會。普瞻法界。而說頌曰。

修千億兆劫

勤奉難限量

歸千載垓佛

因生諸法子

開化於眾生

立道無崖底

鹹共一心聽

嘆佛無等倫

供佛不可限

已不著佛道

解羣黎庶欲

不想計有人

見佛之功徳

不依其名勛

嗟嘆彼尊行

歡悅世巍巍

已除罪塵魔

普現於三世

其徳超眾聖

顯殊異力行

燒盡癡愛行

志性在寂寞

現行眾齊限

今當嘆功勛

最聖所過度

眾生趣如幻

爲示若干變

令人除自大

適發心之頃

普能悉曉了

今嘆彼功勛

眾生所奉敬

睹苦惱眾生

五徑生老患

終亡憂戚危

愛欲所傷害

湣欲度此等

故建廣尊慧

當嘆此功勛

且共一心聽

施戒忍精進

一心以自娛

權慧度無極

施以無極慈

悲喜樂於法

百千劫護行

今當嘆此行

聽所說功徳

以求佛道故

消千億垓身

不貪惜軀命

是爲殊道眞

精勤爲眾生

常覆欲安己

嘆能仁超行

志懷湣哀慈

無數千億載

劫數嘆名稱

以一毛取水

尙可盡大海

所行精進徳

過是不可諭

且聽佛境界

所現湣羣庶

爲眾生之故

長淸白徳本

志性不卒暴

不厭道法樂

建立眾生處

慧江淵智樹

世尊如天地

羣黎常戴仰

慈濡湣爲根

護禁仁爲莖

尊勛慧華葉

戒香甚淸淨

悟諸不覺意

眾生愛敬行

無著等蓮華

眾生見歸命

解脫爲種稷

身本性懷慈

智慧善權術

五枝度彼岸

禪葉神通華

一切智慧實

神足尊法樹

弘覆於三界

本修淸淨迹

長育廣慧義

師子頸頤念

智慧淨繒首

空慧義第一

慈湣度世明

無我如師子

能吼降眾魔

得越生死曠

眾民邪塵欲

度所有家業

奉要行除愚

迷惑示正路

顯佛無上道

立志無恐畏

爲殊勝導師

眾生淫怒癡

冥塵若干獘

長夜隨有爲

苦父母所惱

見羣黎出生

以哀療愛欲

講八萬四千

用治棄眾病

此降伏魔塵

以法訓眾生

棄惡無所習

求嚴淨佛徳

解法兩足帝

一切智慧尊

以賢聖之財

實廣覺冥眾

戒三昧自娛

以聖淨智慧

用明達刀刃

度塵無恐懼

作變於法幻

因轉最法輪

亦不退回還

一切異學意

曉了深盡慧

普生其法味

覺意寶神足

開難化民庶

住千通慧力

嚴淨三爲君

斯爲大慧海

無雙說無盡

以越度世俗

不著三處眾

以成禪神通

慧如山不動

其有比淸淨

無及智慧明

徳聖超須彌

湣住眾生仰

性彊若金剛

所修皆要固

其心不可毀

重法奉普智

遊眾魔塵欲

在世住無畏

消恩愛然熾

總攝俗羣黎

普布於慈雨

演湣哀光﹝火﹡僉﹞

四神足雷鳴

能仁寂暢音

雨四分別辧

淸和八品道

以此大陰雨

淸滅眾塵勞

智垣墻恥塹

﹝立﹡寺﹞法幢爲幡

聖如墻解門

意念守門者

四諦成徑路

淨神足嚴迹

法幻爲城郭

主三界降魔

樹心一切智

堅住足飛行

如鳥獨遊行

慈湣爲明曜

教化如鳳凰

眾生無能逮

拔度生死海

立志上泥洹

以戒定道場

興慧華鬘淨

以明消塵勞

枯竭恩愛流

增長藥根力

淨眾佛上道

則奮法日光

以照眾生界

法境場等淨

不捨等眾生

一切照諸學

聲聞緣覺乘

心普見三世

消念所增損

意聖慧超異

暢眾生如空

於法得自在

在眾嚴徳像

興明執金剛

常立在法地

身相若干好

淸淨超諸世

爲眾積經典

羣黎最尊法

以越於三世

愛网眾塵勞

慈湣諸世俗

樂法作慈護

現身於三界

法音告一切

淸淨猶如梵

濟邪見無樂

淸淨度生死

境界法豪尊

不復重退還

大意攝蠕動

法尊超於世

以慧懷來眾

一切功勛最

大稱普流世

自然如虛空

除一切顚倒

在眾造超異

永不著諸界

普入淸淨行

亦建立眾生

其智極玄妙

斯慧淨復淨

權便曠如地

普徧五眾生

其慈猶如水

洗除眾塵欲

以慧消愛欲

拔濟眾穿漏

世尊無崖底

遊三界如風

斯黨猶如寶

濟諸貧乏道

如金剛無侶

棄三處諸見

其音若干品

普徳嚴三界

尊如夜明珠

其行立首頂

功勛如眾華

覺意以自娛

斯等如華鬘

超世誓正願

其戒香淸淨

完具無缺漏

以淨塗法香

慧布於三處

其行如髙蓋

覆去塵勞欲

以跱立慧幢

執意無二迹

以行雜幡彩

修慧而懸智

諦羞恥衣服

以徳覆眾生

無量界居乘

馳遊於三世

調定如龍象

其心常堅住

神足遊三世

越度大重擔

亦如大龍王

所布雲法水

亦如靈瑞華

眾人所難遇

斯等如勇好

降魔拔塵勞

亦如無轉輪

導師所頒宣

現羣黎終始

如冥中火炬

其徳如江河

順路如流水

斯等如橋梁

常執載一切

如嚴淨舟船

以慧願度淵

亦復如船師

住眾明地最

遊觀夜娛樂

爲眾顯眞樂

以慧法脫門

嚴慧淨宮殿

亦復如眾藥

消除塵勞病

如雪山雜藥

妙慧爲屋宅

其行如正覺

慧寤諸睡寐

其道平等覺

等心了眾生

斯所從來處

如勝行誠信

猶若一切智

入普門慧室

斯等多所化

濟若干眾生

以自在佛慧

遊一切智界

其力不可量

一切莫能當

其慧無所畏

解慧曉眾生

一切民庶像

顏貌名無濟

諸色皆平等

字類諸音聲

悉度眾色像

離名音能現

一切眾生類

不任宣徳耀

其修此功勛

捨非建立法

現在爲慧父

以遠有無際

則爲一切智

於慧第一明

嗟入無著行

遵敬歡悅世

解了諸法門

如幻常空寂

往古願行哀

亦承佛聖旨

離慢顯惠門

而現若干變

皆共一心聽

菩薩之功勛

則以一身形

廣現無數徳

無心意境界

眾生不見心

演出一音聲

越諸辭境界

隨一切羣黎

言語而班宣

以捨眾生身

欲報所行體

解音無所有

而暢眾聲教

心寂寞顯耀

覺諦如虛空

黎庶世各異

亦爲示若干

究竟無有身

尙復現有形

隨眾之所生

得立報應果

皆入諸所生

不著於所生

己身如虛空

不想若干人

其身不可量

明智悉能現

奉敬天人尊

歸世一切智

華香雜搗香

妓樂繒幡蓋

身命自投地

供養上聖尊

住一最勝下

皆立諸佛前

睹見諸眾捨

常問無等倫

聞法逮三昧

一臺無量門

從本所學住

意勇現無量

善權智慧業

以度於彼岸

曉眾生如幻

自致得佛道

徧見別異心

無量色音聲

入於求望想

無著普現眾

或復現第一

爲眾生顯心

或有行道者

見無量黎庶

布施戒忍辱

精進禪智惠

或受梵迹行

或現上妙行

或有行成滿

得忍示嗔恚

一及生究竟

或阿惟顏佛

或顯聲聞像

或復爲緣覺

億載國現滅

亦復不滅度

或斯刀利釋

須倫梵天王

玉女諸眷屬

或復獨遊步

比丘心寂寞

或復爲國主

入法网慧界

或顯妙色像

從天而沒來

或現女人像

所度於無極

或現在露精

或在廣欲禪

若積忍辱業

曉逮眞諦地

現目見心行

或示入胞胎

於胎成正覺

而復轉法輪

或生顯滅度

或復學技術

女人中三昧

眾業已備悉

現棄國捐王

或復佛樹下

逮成最正覺

或現轉法輪

顯現若干品

或佛化眾生

徧億千國土

示現不退行

佛亦無寂業

入想度無極

遊於億千劫

一心所顯現

境界百千劫

諸想無有想

爲眾現劫數

無疑無所說

而現有周旋

見有作寂業

普降於眾生

皆由降伏勝

彼處爲澹泊

佛國眾生界

入諸法報應

究竟百億劫

所宣不可窮

入眾生如是

廣智曉黎庶

則以一人身

報無量變形

亦以一幻術

常悉周一切

此說度無極

教諸不學者

解諸根通利

中間調定本

諸根得自在

眾生無有業

一根入諸根

各各懷貪猗

禪滅甚微妙

所住諸入根

是脫信施性

不止塵欲行

過去當來心

現在亦如是

眾生度彼岸

無去亦無來

盡曉眞諦行

爲眾演上法

心如此若干

心行塵無漏

一心入正道

甚解一切智

心在佛無心

住第一上慧

一發心之頃

解別自然慧

神足度無極

識別一切聖

神通發念頃

至無量載國

普遊亦如是

億百那術劫

宣智不可量

不動普徹力

幻師求財業

眾中見諸像

無色見諸色

幻者無所有

權慧亦如是

入於廣法幻

現若干種變

普徧於世間

如日在虛空

淸淨無微翳

猶如淸淨水

見底之所有

法界場淨然

慧明爲遠照

見人界淸淨

心不住邪見

如夢種種思

覺則無所有

無數億載歲

長夜不可盡

自然法等然

普現一切義

竟住百千劫

一時須盡慧

處世間方俗

如山頂門閫

一切所暢音

不想己說慧

菩薩曉了此

諸法自然爾

隨眾生言向

現法音無想

譬如春夏日

野馬人起想

馳走謂有水

虛渴益更甚

眾生欲興如

志求立解脫

得慧無人想

慈湣益更興

佛說色如沫

痛癢如水泡

想悉如野馬

行者譬芭蕉

其心猶如幻

識現若干變

演五陰如此

達者無所著

諸入空自然

隨己有所作

以等於法界

現離眾生土

六事寂眞諦

說若干不定

是爲分別解

諸法所猗著

無來無去處

亦無常住處

恩愛之報應

罪福轉三世

分別因緣生

無住而拔者

至成求本末

依猗無所有

了三世一等

一時現若干

在欲無色界

普能顯境土

從行致三護

濟脫於三處

咨嗟宣三乘

歸一一切智

剖判法處處

令度諸根原

已解塵勞界

自在普遊居

識念過去事

明眼滅塵勞

曠慧佛十力

亦不得諸力

覺一切空意

現觀眾生法

無愛欲穿漏

亦不得盡儻

入於諸所生

慧廣不失眾

勝子勇住此

善施撰釋行

不缺不動道

其意不忽忘

好精進定意

智慧消諸穢

悉造慧法護

今現於三世

慈法眾生侶

無爲無所得

其行此法門

逮致宣揚徳

粗舉其功勛

莊嚴諸至義

嗟嘆其所行

億載劫無盡

粗舉其要惠

如取地一塵

依猗佛聖慧

住未曾想念

精進堅慈心

超遵一切業

勸眾而教化

禪戒不可動

逮得正決行

皆號爲佛子

通入佛功勛

念國眾生行

入於無二想

惠超無厭難

得辧力總持

度以眞諦義

贊無等倫心

逮成最正覺

普思賢功稱

誓願尊妙行

湣哀緣修慈

近尊淨妙道

解淨度無極

究竟權滅度

識別得勢力

逮成最上道

解致普等惠

頒宣最上法

超徳執聖鎧

在道遵法位

究竟住聖旨

等心除雷音

禦慧化慢迹

得致和佛道

智建立無想

致撫育之堂

住深猗勇猛

蠲除眾生疑

思慧次第法

善報度無極

下入平等迹

慧部覺普智

以度雜碎智

神通自娛樂

明照脫塵勞

爲眾生苑囿

淸淨行宮殿

現若干妙行

示眾無所淨

其心不動搖

究暢志性明

善說度無極

嚴淨道見中

奮慧光明曜

無雙無怯弱

其意如太山

徳行至無極

智如海無盡

若寶室金剛

堅住大徳鎧

所設極廣大

善解莫能壞

授決當至道

由住廣大心

得佛無盡藏

覺成一切智

常護慧自在

曉了現變化

眾生國法界

住慧顯權變

身願建遊行

慧變亦如是

現億載無量

以悅樂黎庶

顯力神通飛

究暢娛樂力

逮致覺境界

難化眾生類

勇猛無所畏

嚴智無言辭

一切爲佛子

其身大淸淨

體業甚廣長

口言亦淸淨

樂建慧至成

最勝造十業

心心發其心

顯徧最爲上

定意教諸根

勝諸原堅住

淸淨除諛諂

性行常質直

以致入解脫

現眾若干變

棄捐所止處

執懷上品業

成其所當善

解達一切智

不捨住寂然

住於上澹泊

出生號功勛

善學於大道

求心無量業

奉行無所著

現道庶流淵

堅立入眾生

所行以爲手

腹彊慧最上

其意如金剛

湣鎧聖淨狀

智慧首觀法

識道行博聞

戒香爲淸淨

動靜爲最上

身心遊言辧

心慧爲最勝

所行至佛道

坐於師子牀

梵行迹臥寐

最空行無爲

明爲往安界

光所照若斯

觀察知眾生

行若干頻伸

布施離慳貪

不輕慢禁戒

忍辱捨嗔恚

精進最第一

禪智得自在

慈心等眾生

湣哀無厭法

淸淨盡塵勞

義寂順道法

以福施眾生

聖慧利如犀

明智照廣遠

博聞無厭足

無畏拔妄想

制己立在行

得脫魔徑路

所修佛慧業

志性稽首奉

棄捐於貢髙

常遵爲道義

勗勉魔所困

從佛之威神

大意隨法教

總義至無上

所作後追身

趣嚴度無極

所生現豪尊

初生行七步

普顯諸伎術

示現處後宮

棄家無所慕

修道至止本

近空光明耀

習廣至誠業

降魔逮上道

轉法輪之迹

示在佛道地

大師無等倫

此行無崖底

粗現或廣遠

積行億載劫

以是爲娛樂

億百千眾生

精修住佛徳

法者無有人

及著一切行

此行合慧義

神通以自娛

億千諸國土

萬百千載劫

手掌擎周行

億載國不勞

尋能還復處

不逼惱眾生

諸佛國嚴淨

現之如有限

皆令眾生類

入於一毛孔

使其四大海

在於一毛孔

不增亦不減

益眾無迫惱

掌捉大鐵圍

億垓如一塵

移億江沙土

還復著故處

取國並其土

或有破壞者

以無心降伏

所入不可盡

假令百千日

一切月照眾

明珠大炎光

及諸天須倫

演一毛之光

其耀超億載

演無上法已

皆消世惡趣

若干種言音

眾生無餘辭

暢一音教已

皆周入諸訓

得聞柔軟音

巨億眾忻然

佛所講法音

咸共悉聽之

計其過去劫

而睹當來事

若當來現在

爲顯過去行

示限諸佛土

危壞復還復

以諸眾生億

悉具入一毛

十方佛威神

建立得越度

皆己身眞現

感動現變化

明者住無慢

曉了眾生心

隨其身示現

離垢不貪己

一切諸人身

口言所歸趣

釋梵四天王

諸天及世人

聲聞緣覺乘

皆從佛身出

示奉行佛道

至於一切智

皆入思想罔

淸淨中瑕穢

建立於普智

常現佛道國

念分別思想

總世自在智

從其本行道

國爲現所修

所感動如此

善廣極現上

世俗所不及

爲現如斯教

所現無所現

復能有過者

因黎庶性行

爲顯眞諦業

其身等如空

其名聞三世

戒香衣自勛

寂然徳莊嚴

被法離垢繒

普智如意珠

明智已備悉

功勛住普智

逮度無極輪

常施最神通

慧神足無礙

至智上明珠

其行淨妙女

殊勝攝四恩

唱導以善權

徳善本法輪

居空定意尊

慈湣鎧爲城

弓弩智惠意

諸根明爲箭

建立爲世蓋

聖慧﹝立﹡寺﹞幢幡

因降諸魔勢

伏以忍辱力

土地攝總持

行慧淵智樹

覺意華三昧

神足嚴娛樂

解空爲浴池

脫門要淨妻

曉法甘露食

樂戲以三乘

是行爲最尊

殊妙不過此

億垓百千劫

未曾興懈惓

恭敬聖淨土

曉眾樂無住

立慧諸妙樂

具足一切智

勇猛計諸國

天雨消諸穢

眾妙尙可盡

虛空亦可度

須臾一時間

可曉眾心念

嗟嘆諸佛子

百千劫無盡

欲致淨功勛

慧無能過者

濟度眾苦患

令立於永安

至無盡平等

安住身口意

當堅固其心

造行如金剛

普賢菩薩。說是語時。三千大千世界。六反震動。其大光明。普照十方。箜篌樂器。不鼓自鳴。諸天人民。莫不欣慶。聲聞弟子。皆來歸命。諸菩薩等。皆言其誠。一切眾會。皆共歡然。悉發無上正眞道意。

普智菩薩。復白佛言。道從有言。無言致乎。佛言。亦從有言。亦從無言。墮在五趣生死之難。五陰六衰。所見羈絆。十二因緣六十二見。擾擾不安。或十二海。不度彼岸。此諸事業。百千種病。故佛設教。施以法藥。戒定慧解。度知見品四等四恩。三十七品。六度無極。十二部經。空無想願。四諦三脫。及以三寶。以用療治此諸穢病。藥爲病施。無病無藥。三毒眾穢。皆爲重病。至正眞慧。而曰不病。因緣所縛。不解道者。故佛爲暢。曉諭文說聚沫水泡。芭蕉野馬。影向幻化。夢月荒忽。以解其意。此事皆虛。因或而生。不貪世俗。習道法藥。六度四等。四恩眾事。奉行此業。得至於道。解諸言教。本皆無言。或有佛土。無有五陰六衰三毒因緣之縛。故無文說。無身無言。虛靜寂寞。解無三界。不住有爲。不處無爲。不處中間。是爲名曰從無言致。

普智復問。今者眾會。來集於此。或有深解。諸根明徹。或有中人。可進可退。或有下士。不智所趣。達者無疑。中間下士。皆懷猶豫。所以者何。聞吾向者問二百事。普賢菩薩。答以二千。各心念言。事物煩鬧。不知何事。可奉可捨。願佛分別。開解其意。以何等故。事有二百。答以二千。佛言。善哉善哉。所問一何快乎。決將來疑。令諸學者不挾經罔。佛言諦聽。善思念之。當爲汝說是義所趣。答言受教。佛言用有二故。故問二百。何謂爲二。有神貪身計。有吾我。有內有外。在有在無。故問二百又復問曰。用有此計。故有生死。何故復鄭重。問二百事。世尊告曰。其二百事。所咨問。皆除吾我內外有無。則以權慧。開化無際。不得內外。乃得至道。開化一切。

普智復問。普賢菩薩。何故復重二千事答。世尊告曰。十方一切皆來集會。其心各異意行不同。達者聞要。則以至道。不能達者。爲演多辭。曉諭文說。牽攀義旨。目所睹形。以諭其意乃得解慧。如衣多垢以淳灰浣。若干反數。乃得淨耳。然後染之。其色乃鮮。譬如有人欲。起屋宅。其地髙下。不能平正。多有混廁蛇虺毒虫。髙下平之。徙去不淨。擯棄蛇虺。築墻園基。乃起屋宅。菩薩如是。除去五陰六衰十二因緣吾我諸蓋。行大慈哀智慧善權。爲眾法捨。爲世間護。爲世間臺。普智復問。何謂法捨。世尊告曰。教化一切。皆入空慧。無增無愛。心無妄想。度脫眾生。是爲法捨。普智復問。何謂爲臺。世尊告曰。以六神通。徹視睹見十方心念。徹聽有形。亦察無形。身徧十方。無有去來。道心睹見一切根原。本無處所。見已本際。不處有無。不處生死。不住滅度開心一切。皆至大道。是曰爲臺。何謂爲護。世尊告曰。隨時開化。入於五道。而淨五眼。何謂爲五。一曰肉眼。處於世間。現四大身。因此開化。度脫眾生。何謂天眼。諸在天上。及在世間。未識至道。示以三乘各令得所。何謂慧眼。其不能解智度無極。皆開化之。使入大慧。何謂法眼。其在褊局。不能恢泰。悉開化之。解法身一無去來今平等三世。何謂佛眼。其迷或者。不識正眞。陰蓋所覆。譬如睡眠。示以四等四恩之行。布施持戒。忍辱精進。一心智慧。善權方便。隨時而化。進退隨宜不失一切。各令得所。皆發無上正眞道意。

普智復問。何謂此經。名度世品。佛言。一切眾生。閉在世間。何謂爲閉。五陰六衰。之所覆蓋。纏綿生死。不能自拔。以權方便智度無極。消去五陰。捐棄六衰。不計吾我。不在生死。不住滅度。譬如日月晝夜演光。權慧如是。忽然無迹。徳如虛空。無有譬諭。是故號曰度世品。

佛說如是。普智菩薩。普賢菩薩。諸來會者。天龍鬼神。阿須輪。聞佛所說。莫不歡喜。爲佛作禮。

度世品第六

