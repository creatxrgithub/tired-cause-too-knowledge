大方廣佛華嚴經入法界品

唐地婆訶羅譯

大方廣佛華嚴經入法界品

唐天竺三藏地婆訶羅譯

爾時。摩耶夫人。復告善財童子言。善男子。於此世界三十三天。有王名正念。王有童女。名天主光。汝詣彼問。云何菩薩學菩薩行。修菩薩道。時善財童子。敬受其教。頭面作禮。繞無數匝。戀慕瞻仰。卻行而退。遂往天宮。見彼童女。禮足圍繞。合掌前住。白言聖者。我已先發阿耨多羅三藐三菩提心。而未知菩薩云何學菩薩行。修菩薩道。我聞聖者。善能誘誨。願爲我說。天女答言。善男子。我得菩薩解脫。名無礙念淸淨莊嚴。善男子。我念過去。有最勝劫。名靑蓮華。我於彼劫中。供養恆河沙等諸佛如來。彼諸如來。從初出家。我皆瞻奉。守護供養。造僧伽藍。營辦什物。又彼諸佛。從爲菩薩住母胎時。誕生之時。行七步時。大師子吼時。住童子位。在宮中時。向菩提樹。成正覺時。轉正法輪。現佛神變。教化調伏眾生之時。如是一切諸所作事。從初發心。乃至法盡。我皆明憶無有遺余。常現在前念持不忘。又憶念過去。劫名善地。我於彼供養十恆河沙等諸佛如來。又過去劫。名爲妙徳。我於彼供養一佛世界微塵等諸佛如來。又劫名無所得。我於彼供養八十四億百千那由他諸佛如來。又劫名善光。我於彼供養閻浮提微塵等諸佛如來。又劫名無量光。我於彼供養二十恆河沙等諸佛如來。又劫名精進徳。我於彼供養一恆河沙等諸佛如來。又劫名善悲。我於彼供養八十恆河沙等諸佛如來。又劫名勝遊。我於彼供養六十恆河沙等諸佛如來。又劫名妙月。我於彼供養七十恆河沙等諸佛如來。善男子。如是憶念恆河沙劫。我常不捨諸佛如來應正等覺。從彼一切諸如來所。聞此無礙念淸淨莊嚴菩薩解脫。受持修行恆不間斷。隨順趣入。如是先劫所有如來。從初菩薩。乃至法盡。一切神變。我以淨嚴解脫之力皆隨憶念明了現前。持而順行曾無懈廢。善男子。我惟知此無礙念淸淨解脫。如諸菩薩摩訶薩。出生死夜。朗然明徹。永離癡冥。未嘗惛寐。心無諸蓋。身行輕安。於諸法性。淸淨覺了。成就十力開悟羣生。而我云何能知能說彼功徳行。善男子。迦毗羅城。有童子師名曰徧友。汝詣彼問。云何菩薩學菩薩行。修菩薩道。時善財童子。以聞法故。身心喜悅。不思議善根。流派增廣。頭面敬禮天主光足。繞無數匝。戀仰辭去。從天宮下。漸向彼城。至徧友所。禮足圍繞。合掌恭敬。於一面立。白言聖者。我已先發阿耨多羅三藐三菩提心。而未知菩薩云何學菩薩行。修菩薩道。我聞聖者。善能誘誨。願爲我說。徧友答言。善男子。此有童子名善知眾藝。學菩薩字智。汝可問之。當爲汝說。

爾時善財卽至其所。頭頂禮敬。於一面立。白言聖者。我已先發阿耨多羅三藐三菩提心。而未知菩薩。云何學菩薩行。修菩薩道。我聞聖者。善能誘誨。願爲我說。時彼童子。告善財言。善男子。我得菩薩解脫。名善知眾藝。我恆唱持。入此解脫根本之字。唱阿字時。入般若波羅蜜門。名菩薩威徳各別境界。唱羅字時。入般若波羅蜜門。名平等一味最上無邊。唱波字時。入般若波羅蜜門。名法界無異相。唱者字時。入般若波羅蜜門。名普輪斷差別。唱多字時。入般若波羅蜜門。名得無依無上。唱邏字時。入般若波羅蜜門。名離依止無垢。唱荼﹝徒假反﹞字時。入般若波羅蜜門。名不退轉之行。唱婆字時。入般若波羅蜜門。名金剛場。唱荼字時。入般若波羅蜜門。名曰普輪。唱沙字時。入般若波羅蜜門。名爲海藏。唱他字時。入般若波羅蜜門。名普生安住。唱那字時入般若波羅蜜門。名圓滿光。唱耶字時入般若波羅蜜門。名差別積聚。唱史吒字時。入般若波羅蜜門。名普光明息諸煩惱。唱迦字時。入般若波羅蜜門。名差別一味。唱婆字時。入般若波羅蜜門。名霈然法雨。唱摩字時。入般若波羅蜜門。名大流湍激眾峯齊峙。唱伽字時。入般若波羅蜜門。名普上安立。唱娑他字時。入般若波羅蜜門。名眞如藏徧平等。唱社字時。入般若波羅蜜門。名入世間海淸淨。唱室者字時。入般若波羅蜜門。名一切諸佛正念莊嚴。唱陀字時。入般若波羅蜜門。名觀察圓滿法聚。唱奢字時。入般若波羅蜜門。名一切諸佛教授輪光。唱佉字時。入般若波羅蜜門。名淨修因地現前智藏。唱叉字時。入般若波羅蜜門。名息諸業海藏蘊。唱娑多字時。入般若波羅蜜門。名蠲諸惑障開淨光明。唱壤字時。入般若波羅蜜門。名作世間了悟因。唱頗字時。入般若波羅蜜門。名智慧輪斷生死。唱婆字時。入般若波羅蜜門。名一切宮殿具足莊嚴。唱車字時。入般若波羅蜜門。名修行戒藏各別圓滿。唱娑摩字時。入般若波羅蜜門。名隨十方現見諸佛。唱訶婆字時。入般若波羅蜜門。名觀察一切無緣眾生方便攝受令生海藏。唱訶字時。入般若波羅蜜門。名修行趣入一切功徳海。唱伽字時。入般若波羅蜜門。名持一切法云堅固海藏。唱吒字時。入般若波羅蜜門。名十方諸佛隨願現前。唱拏字時。入般若波羅蜜門。名不動字輪聚集諸億字。唱娑頗字時。入般若波羅蜜門。名化眾生究竟處。唱娑迦字時。入般若波羅蜜門。名諸地滿足無著無礙解光明輪徧照。唱闍字時。入般若波羅蜜門。名宣說一切佛法境界。唱多娑字時。入般若波羅蜜門。名一切虛空法雷徧吼。唱侘﹝恥加反﹞字時。入般若波羅蜜門。名曉諸迷識無我明燈。唱陀字時。入般若波羅蜜門。名一切法輪出生之藏。善男子。我唱如是入諸解脫根本字時。此四十二般若波羅蜜門爲首。入無量無數般若波羅蜜門。善男子。我惟知此善知眾藝菩薩解脫。如諸菩薩摩訶薩。能於一切世出世間善巧之法。以智通達到於彼岸。殊方異藝咸綜無遺。文字算數蘊其深解。醫藥咒術善療眾病。有諸眾生。鬼魅所持。怨憎咒詛。惡星變怪。死屍奔逐。顚癇羸瘦。種種諸疾。咸能救之。使得痊愈。又善別知金玉珠貝。珊瑚琉璃。摩尼車磲雞薩羅等。一切寶藏出生之處。品類不同。價直多少。村營鄕邑。大小都城。宮殿苑園。巖泉藪澤。凡是一切人眾所居。菩薩咸能隨方攝護。又善觀察天文地理。人相吉凶。鳥獸音聲。雲霞气候。年榖丰儉。國土安危。如是世間所有技藝。莫不該練盡其源本。又能分別出世之法。正名辯義。觀察體相。隨順修行。智入其中。無疑無礙。無愚暗無頑鈍。無憂惱無沈沒。無不現證。而我云何能知能說彼功徳行。善男子。此摩竭提國有一聚落。彼中有城名婆呾那。有優婆夷號曰賢勝。汝詣彼問。云何菩薩學菩薩行。修菩薩道。時善財童子。頭面敬禮眾藝之足。繞無數匝。戀仰辭去。向聚落城。至賢勝所禮足圍繞。合掌恭敬。於一面立。白言聖者。我已先發阿耨多羅三藐三菩提心。而未知菩薩云何學菩薩行。修菩薩道。我聞聖者。善能誘誨。願爲我說。賢勝答言。善男子。我得菩薩法門。名無依處道場。旣自開解。復爲人說。又得無盡三昧。非彼三昧。法有盡無盡。以能出生一切智性眼無盡故。又能出生一切智性耳無盡故。又能出生一切智性鼻無盡故。又能出生一切智性舌無盡故。又能出生一切智性身無盡故。又能出生一切智性意無盡故。又能出生一切智性種種慧明無盡。故又能出生一切智性周徧神通無盡故。又能出生一切智性如海波濤無量功徳皆無盡故。又能出生一切智性徧世間光無盡故。善男子。我惟知此無依處道場法門。如諸菩薩摩訶薩一切無著功徳行。而我云何盡能知說。善男子。南方有城名爲﹝泛﹣之﹢﹝犮﹣乂﹢又﹞田。彼有長者名堅固解脫。汝可往問。云何菩薩學菩薩行。修菩薩道。爾時善財。禮賢勝足。繞無數匝。戀慕瞻仰。辭退南行。到於彼城。詣長者所。禮足圍繞。合掌恭敬。於一面立。白言聖者。我已先發阿耨多羅三藐三菩提心。而未知菩薩云何學菩薩行。修菩薩道。我聞聖者。善能誘誨。願爲我說。長者答言。善男子。我得菩薩解脫。名無著淸淨念。我自得是解脫已來。法願充滿。於十方佛所。無復悕求。善男子。我惟知此淨念解脫。如諸菩薩摩訶薩。獲無所畏大師子吼安住髙廣福慧之聚。而我云何能知能說彼功徳行。善男子。卽此城中。有一長者名爲妙月。其長者宅常有光明。汝詣彼問。云何菩薩學菩薩行。修菩薩道。時善財童子。禮堅固足。繞無數匝。辭退而行。向妙月所。禮足圍繞。合掌恭敬。於一面立。白言聖者。我已先發阿耨多羅三藐三菩提心。而未知菩薩云何學菩薩行。修菩薩道。我聞聖者。善能誘誨。願爲我說。妙月答言。善男子。我得菩薩解脫。名淨智光明。善男子。我惟知此智光解脫。如諸菩薩摩訶薩證得無量解脫法門。而我云何能知能說彼功徳行。善男子。於此南方。有城名出生。彼有長者名無勝軍。汝詣彼問。云何菩薩學菩薩行。修菩薩道。是時善財。禮妙月足。繞無數匝。戀仰辭去。漸向彼城。至長者所。禮足圍繞。合掌恭敬。於一面立。白言聖者。我已先發阿耨多羅三藐三菩提心。而未知菩薩云何學菩薩行。修菩薩道。我聞聖者。善能誘誨。願爲我說。長者答言。善男子。我得菩薩解脫。名無盡相。我以證此菩薩解脫。見無量佛。得無盡藏。善男子。我惟知此無盡相解脫。如諸菩薩摩訶薩。得無限智無礙辯才。而我云何能知能說彼功徳行。善男子。於此城南。有一聚落。名之爲法。彼聚落中有婆羅門。名屍毗最勝。汝詣彼問。云何菩薩學菩薩行。修菩薩道。時善財童子。禮無勝軍足。繞無數匝。戀仰辭去。漸次南行。詣彼聚落。見屍毗最勝。禮足圍繞。合掌恭敬。於一面立。白言聖者。我已先發阿耨多羅三藐三菩提心。而未知菩薩云何學菩薩行。修菩薩道。我聞聖者。善能誘誨。願爲我說。婆羅門答言。善男子。我得菩薩法門。名誠願語。過去現在未來菩薩。以是語故。乃至於阿耨多羅三藐三菩提。無有退轉。無已退無現退無當退。善男子。我以住於誠願語故。隨意所作莫不成滿。善男子。我惟知此誠語法門。如諸菩薩摩訶薩。與誠願語行止無違。言必以誠未曾虛妄。無量功徳因之出生。而我云何。能知能說。善男子。於此南方有城。名妙意花門。彼有童子名曰徳生。復有童女名爲有徳。汝詣彼問。云何菩薩學菩薩行。修菩薩道。時善財童子。於法尊重。禮婆羅門足。繞無數匝。戀仰而去。漸次南行。至於彼城。見童子童女。頂禮其足。圍繞畢已。於前合掌。而作是言。聖者。我已先發阿耨多羅三藐三菩提心。而未知菩薩云何學菩薩行。修菩薩道。惟願慈哀。爲我宣說。時童子童女告善財言。善男子。我等證得菩薩解脫。名爲幻住。以斯淨智。觀諸世間皆幻住。因緣生故。一切眾生皆幻住。業煩惱所起故。一切法皆幻住。無明有愛等展轉緣生故。一切三界皆幻住。顚倒智所生故。一切眾生生滅生老死憂悲苦惱皆幻住。虛妄分別所生故。一切國土皆幻住。想倒心倒見倒無明所現故。一切聲聞辟支佛。皆幻住。智斷分別所成故。一切菩薩皆幻住。能自調伏教化眾生殊勝智心及諸行願之所成故。一切菩薩眾會變化調伏諸所施爲皆幻住。願及智所攝成故。善男子。幻境自性不可思議。善男子。我等二人。但能知此菩薩解脫。如諸菩薩摩訶薩。善入無邊諸事幻网。彼功徳行。我等云何能知能說。時童子童女。說自解脫已。諸善根力不思議故。令善財身。柔軟光澤。

大方廣佛華嚴經入法界品一卷

