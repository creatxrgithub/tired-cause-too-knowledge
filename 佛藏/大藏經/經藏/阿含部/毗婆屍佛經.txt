毗婆屍佛經

宋法天譯

毗婆屍佛經卷上

西天譯經三藏朝散大夫試鴻臚卿傳教大師臣法天奉詔譯

爾時佛告諸苾芻。於過去劫有大國王。名滿度摩。有一太子名毗婆屍。久處深宮思欲出遊。告禦車人瑜誐言。與我如法安置車馬。今欲出外遊觀園林。瑜誐聞已卽往廏中。安置車馬控太子前。乘之出外。見一病人。太子曰。云何此人顏貌羸瘦气力劣弱。瑜誐答言。此是病人。太子曰。云何名病。瑜誐答言。四大假合虛幻不實。稍乖保調卽生苦惱。此名爲病。太子曰。我能免不。瑜誐答言。俱同幻體四太無別。如失保調亦不能免。太子聞之情思不悅。卽回車馬卻至王宮。端坐思惟病苦之法。眞實不虛。心無安隱。

爾時世尊而說頌曰。

毗婆屍太子

遊觀於園林

忽見病患者

形色而憔悴

卽問禦車人

太子亦難免

端坐自思惟

病苦而無謬

爾時世尊說此偈已。告苾芻言。時滿度摩王卽問瑜誐。云何太子。出回不悅。瑜誐答言。太子出外遊觀園林。見一病人形色瘦惡。心神不安太子不識。問言何人。瑜誐答言。此是病人。又復問言。我能免不。瑜誐答言。俱同幻體四大無別。如失保調亦不能免。太子聞已卽回車歸宮。思惟病法是故不樂。時滿度摩王聞是事已。憶念往日相師之言。若得在家卽紹灌頂輪王之位。若或出家信樂修行而成佛果。如是念已。卽於宮內施設種種上妙五欲。娛樂太子。令彼愛著斷出家意。

爾時世尊而說頌曰。

滿度摩父王

知子遊觀回

身心而不樂

恐彼求出家

卽以上妙樂

色聲香味觸

悅於太子情

令後紹王位

爾時世尊說此偈已。告苾芻言。時毗婆屍太子告瑜誐言。與我如法安置車馬。今出城外遊觀園林。瑜誐聞已卽往廏中。安置車馬控太子前。乘之出城。見一老人。須髮皓白。身心昧劣。執杖前行。呻吟無力。太子曰。此是何人。瑜誐答言。此是老人。太子曰。云何名老。瑜誐答言。五蘊幻身四相遷變。始自嬰兒童子。不覺長盛老年。眼暗耳聾身心衰朽。名之爲老。太子曰。吾免此不。瑜誐答言。貴賤𨿽異幻體無別。日往月來亦須衰老。太子聞之不樂而歸。入定思惟老苦之法無能免者。

爾時世尊而說頌曰。

毗婆屍太子

忽見一老人

須髮皆皓然

執杖乏气力

入定審思惟

一切有爲法

剎那而不住

無有免斯者

爾時世尊說此偈已。告苾芻言。滿度摩王見太子不樂。問瑜誐言。我子云何情不樂耶。瑜誐答言。太子出外見一老人。太子曰。此是何人。瑜誐答言。此是老人。太子又問。云何名老。瑜誐答言。五蘊幻身四相遷變。始自嬰兒童子。不覺長盛老年。眼暗耳聾身心衰朽。名之爲老。太子曰。我還免不。瑜誐答言。貴賤𨿽異幻體無別。日往月來亦須衰老。太子聞已不樂而歸。入定思惟實無免者。所以不悅。王聞是事。憶念往昔相師之言。若得在家必作輪王。若也出家必成佛果。爾時滿度摩王如是念已。復以五欲妙樂娛悅太子。令彼愛著斷出家意。爾時世尊。而說頌曰。

滿度摩父王

見子心不悅

憶昔相師言

恐彼求出家

卽以妙五欲

種種悅其心

如彼天帝釋

受樂歡喜園

爾時世尊說此偈已。告苾芻言。時毗婆屍太子告瑜誐言。與我如法安置車馬。今欲出外遊觀園林。瑜誐聞已卽往廏中。安置車馬控太子前。乘之出外。見有多人圍繞車輿舉聲大哭。太子曰。此是何人。瑜誐答言。此是死相。太子曰。云何名死。瑜誐答言。人生浮世壽有短長。一旦乖離气絕神逝。永別恩愛長處荒郊。眷屬悲啼。此名爲死。太子曰。我能免不。瑜誐答言。三界無安未逃生死。太子之身亦不可免。太子聞已。身心不悅回車歸宮。入定思惟無常之法不可愛樂。我今云何得免斯苦。爾時世尊而說頌曰。

毗婆屍太子

見彼命終人

卽問禦車者

無能免斯苦

獨坐自思惟

眞實而不謬

我身復云何

得免無常患

爾時世尊說此偈已。告苾芻言。滿度摩王問瑜誐言。太子云何而不樂耶。瑜誐答言。太子出城見一死人問言。此是何人。瑜誐答言。此是死相。太子曰。云何名死。瑜誐答言。人生浮世壽有短長。一旦乖離气絕神逝。永別恩愛長處荒郊。眷屬悲啼。名之爲死。太子曰。我能免不。瑜誐答言。三界無安未逃生死。不可免也。太子聞已回車歸宮。入定思惟實無免者。是以不樂。王聞是事。憶念昔日相師之言。若得在家必作輪王。若是出家必成佛果。復以五欲之樂娛悅太子。令彼樂著捨出家意。爾時世尊而說偈言。

滿度摩國王

毗婆屍太子

見彼命終人

嗞嗟而不悅

王以上妙樂

色聲香等境

娛悅令愛著

捨離出家意

爾時世尊說此偈已。告苾芻言。時毗婆屍太子告瑜誐言。與我如法安置車馬。今欲出外遊觀園林。瑜誐聞已卽往廏中。安置車馬控太子前。乘之出外。見一苾芻剃除須髮。身被袈裟。太子曰。此是何人。瑜誐答言。此是出家人。太子曰。云何名出家人。瑜誐答言。悟老病死。入解脫門。行忍辱慈悲。求涅槃安樂。永別親愛。願作沙門。名出家人。太子聞已歡喜至前。善哉善哉。行慈悲忍辱平等善法。能背塵勞趣求安樂。我亦願爲。言已歸宮。卽發信心。行出家法。作沙門相。爾時世尊而說頌曰。

太子出王城

遊觀諸園苑

忽見老病人

及彼無常者

念念不久停

恆受種種苦

復睹出家人

剃除於須髮

服壞色袈裟

進止身儀雅

常行平等慈

忍辱諸善法

是故求出家

棄捨五欲樂

父母並眷屬

國城諸珍寶

卽作沙門相

忍辱自調伏

息除貪愛心

勤求解脫樂

爾時世尊說此偈已。告苾芻言。滿度摩城八萬人眾。見毗婆屍捨父王位。出家剃髮爲沙門相。而各思惟。太子上族棄捨五欲而修梵行。我等今者宜亦出家。彼八萬人如是思已。卽時出家爲沙門身。爾時世尊而說頌曰。

大智最上人

其數有八萬

隨順毗婆屍

出家修梵行

爾時世尊說此偈已。告苾芻言。時毗婆屍菩薩旣出家已。與彼八萬人。離自國城遊行諸處。至一聚落結夏安居。過是夏已而自思惟。我今云何如迷醉人遊行諸處。作是念已。心得淸淨至本住舍。於夜分中復自思惟。我今何用世間富貴。眾生愛著輪回生死。苦蘊相續無有窮盡。又復思惟。此老死苦因。何緣所生而得老死。入三摩地諦觀此法。從生支有。又復思惟。此生苦因何緣所生。入三摩地諦觀此法。從有支有。又復思惟。此有苦因何緣所生。入三摩地諦觀此法。從取支有。又復思惟。此取苦因何緣所生。入三摩地諦觀此法。從愛支有。又復思惟。此愛苦因何緣所生。入三摩地諦觀此法。從受支有。又復思惟。此受苦因何緣所生。入三摩地諦觀此法。從觸支有。又復思惟。此觸苦因何緣所生。入三摩地諦觀此法。從六入支有。又復思惟。此六入苦因何緣所生。入三摩地諦觀此法。從名色支有。又復思惟。此名色苦因何緣所生。入三摩地諦觀此法。從識支有。又復思惟。此識苦因何緣所生。入三摩地諦觀此法。從行支有。又復思惟。此行苦因何緣所生。入三摩地諦觀此法。從無明支有。如是無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老死憂悲苦惱。如是集成一大苦蘊。爾時毗婆屍菩薩又復思惟。此老死苦因云何得滅。入三摩地諦觀此法。生滅則老死滅。又復思惟。此生苦因云何得滅。入三摩地諦觀此法。有滅則生滅。又復思惟。此有苦因云何得滅。入三摩地諦觀此法。取滅則有滅。又復思惟。此取苦因云何得滅。入三摩地諦觀此法。愛滅則取滅。又復思惟。此愛苦因云何得滅。入三摩地諦觀此法。受滅則愛滅。又復思惟。此受苦因云何得滅。入三摩地諦觀此法。觸滅則受滅。又復思惟。此觸苦因云何得滅。入三摩地諦觀此法。六入滅則觸滅。又復思惟。六入苦因云何得滅。入三摩地諦觀此法。名色滅則六入滅。又復思惟。名色苦因云何得滅。入三摩地諦觀此法。識滅則名色滅。又復思惟。此識苦因云何得滅。入三摩地諦觀此法。行滅則識滅。又復思惟。此行苦因云何得滅。入三摩地諦觀此法。無明滅則行滅。如是無明滅則行滅。行滅則識滅。識滅則名色滅。名色滅則六入滅。六入滅則觸滅。觸滅則受滅。受滅則愛滅。愛滅則取滅。取滅則有滅。有滅則生滅。生滅則老死憂悲苦惱滅。如是一大苦蘊而自不生。爾時世尊而說頌曰。

毗婆屍菩薩

思惟老死苦

以智推彼因

何緣何法生

入定審諦觀

知從生支起

乃至行苦因

知從無明有

復觀從何滅

無明滅行滅

乃至老死盡

苦蘊悉皆無

爾時世尊說此偈已。告苾芻言。時毗婆屍菩薩復觀色受想行識。生滅不住。如幻如化無有眞實。智觀現前。業習煩惱一切不生。得大解脫。成正等覺。爾時世尊而說頌曰。

毗婆屍菩薩

復觀蘊等法

入彼三摩地

智觀現前時

惑苦業習气

一切皆不生

如飄兜羅綿

剎那不可住

成就佛菩提

涅槃吉祥果

如月大圓明

光徧十方界

爾時世尊說此偈已。告苾芻言。時毗婆屍先在因位。一疑自身猶如迷醉。二疑貪等煩惱展轉增多。如是思惟緣生之法。得大解脫爾時世尊而說頌曰。

彼佛如來身

難成能得成

觀察緣生法

復斷貪嗔癡

究竟於彼岸

成就大解脫

如日在山頂

徧照於一切

毗婆屍佛經卷上

毗婆屍佛經卷下

西天譯經三藏朝散大夫試鴻臚卿傳教大師臣法天奉詔譯

爾時世尊說此偈已。告苾芻言。時毗婆屍佛旣成道已。卽作是念。我於何處先應說法利益有情。諦觀思惟。滿度摩王所都大城。人民熾盛機緣純熟。作是念已。卽從座起整衣服手執應器次第行乞。往滿度摩城。詣安樂鹿野園中。暫住止息自在無畏。爾時世尊而說頌曰。

二足正徧知

自在行持缽

安住鹿野園

無畏如師子

爾時世尊說此偈已。告苾芻言。時毗婆屍佛告守門人曰。與我往欠拏太子及近臣帝穌嚕處。吾今現在安樂鹿野園中。我欲相見。時守門者聞是語已。卽詣欠拏太子及近臣帝穌嚕處。具陳上事。毗婆屍佛成正覺道。往滿度摩城安樂鹿野園中。我欲相見。欠拏太子聞是語已。與帝穌嚕卽乘車騎。出滿度摩城。往安樂鹿野園中。詣毗婆屍佛前。頭面禮足。瞻仰尊顏目不暫捨。爾時毗婆屍佛欲令欠拏歡喜信受開示妙法。佛言。如過去諸佛所說。若布施持戒。精進修行。能離欲色煩惱過失得生淨天。時欠拏太子帝穌嚕聞是語已。心得淸淨。如毗婆屍正等覺心。生正解心不疑心善心軟心廣心無礙心無邊心淸淨心。復爲宣說苦集滅道。四諦法行種種開示。時欠拏太子帝穌嚕通達四諦。見法知法。得法堅牢法依法住法不動法不捨法不空法。譬如白﹝疊﹡毛﹞無諸塵垢。悟法之心亦復如是。爾時欠拏太子帝穌嚕白毗婆屍佛言。如來應正等覺。我願出家受善逝戒。佛言。善哉。今正是時。卽與剃髮受具足戒。如是彼佛爲彼二人現三種神通。令發精進趣向佛慧。一現變化神通。二現說法神通。三現調伏神通。如是現已。欠拏太子帝穌嚕勇猛精進。經須臾間眞智相應。斷盡諸漏成阿羅漢。爾時世尊而說頌曰。

毗婆屍世尊

說法鹿野園

欠拏帝穌嚕

俱來至佛所

卽以頭面禮

瞻仰而一心

開示施戒門

苦集滅道法

聞已深信受

了達無生滅

俱求於出家

卽受善逝戒

復睹神通力

速發精進心

須臾諸漏盡

成就阿羅漢

爾時世尊說此偈已。告苾芻言。汝今諦聽。滿度摩城人民熾盛。宿植善本有八萬人。聞欠拏太子帝穌嚕正信出家。佛爲說法現通而成聖果。如是思惟。有如是出家。如是梵行。如是說法。如是調伏。世所希有。得未曾聞。我等今者亦願出家。作是念已。時八萬人俱捨家緣。出滿度摩城。往安樂鹿野園毗婆屍佛所。頭面禮足卻住一面。合掌瞻仰目不暫捨。佛爲說法令生信心。佛言。如過去諸佛所說妙法。若人布施持戒精進修行。能離欲色煩惱種種過失得生淨天。時八萬人聞是語已。心得淸淨。如毗婆屍佛正等覺。心生正解心無疑心軟心善心廣心無礙心無邊心淸淨心。復爲宣說苦集滅道。四諦法行種種開示。彼八萬人通達四諦。見法知法。得法堅牢法依法不壞法住法不動法不捨法不空法。譬如白﹝疊﹡毛﹞離諸塵垢。彼等之心亦復如是。時八萬人俱發聲言。如來應正等覺攝受我等。令得出家受善逝戒。佛卽攝受剃髮受戒。復爲彼眾現三神通令發精進。一變化神通。二說法神通。三調伏神通。如是現已。時八萬人。勇猛精進不久之間。漏盡意解成阿羅漢。爾時世尊而說頌曰。

滿度摩城內

眾有八萬人

聞於欠拏等

出家成聖道

俱發淸淨心

而來詣佛所

聞法心歡喜

速起勇猛心

合掌白世尊

願聽我出家

受持於戒律

應時爲攝受

剃髮而受戒

復爲現神通

斷盡諸結縛

如滅屍利林

熾焰永不生

成就大解脫

如是眾苦依

當得滅無有

爾時世尊說此偈已。告苾芻言。毗婆屍佛度彼眾已。出安樂鹿野園往滿度摩城。八萬苾芻亦往滿度摩城。詣世尊前。頭面禮足於一面坐。佛卽具說得道因緣。令其堅固。爾時世尊而說頌曰。

難作極難作

輪回盡輪回

如是八萬人

永斷眾結縛

亦如帝穌嚕

欠拏太子仙

精進求出家

俱獲解脫果

爾時世尊說此偈已。告苾芻言。時毗婆屍佛。而作是念。此大苾芻眾住滿度摩城。宜應減少令六萬二千苾芻往詣諸方。遊行聚落隨意修習。經六年後歸滿度摩城。受持波羅提目叉。作是念時。於虛空中有一天子。知佛心念。告毗婆屍佛言。善哉。若令六萬二千苾芻遊諸聚落隨意修行。經六年後復還本國。受持波羅提目叉。今正是時。佛卽告言。汝苾芻眾中。令六萬二千人遊諸聚落隨意修行。經六年後復還本國。受持波羅提目叉。時六萬二千人聞是語已。出滿度摩城隨方遊止。爾時世尊而說頌曰。

無漏無等等

調禦大丈夫

導引於羣生

令至寂靜道

今遣苾芻眾

最上佛聲聞

六萬二千眾

出彼滿度城

遊行諸聚落

如龍大威勢

隨意自修行

六年復本國

爾時世尊說此偈已。告苾芻言。彼六萬二千人卽時出城。往諸聚落隨意修行。如是過一年二年。至第六年。彼諸苾芻互相告言。六年已滿宜歸本國。作是語時空中天人復告言曰。今正是時。歸滿度摩城。受持波羅提目叉。於是六萬二千苾芻以自神力及天威徳。經須臾間至滿度摩城。爾時世尊而說頌曰。

彼佛大苾芻

六萬二千眾

遊諸聚落中

隨意六年滿

自思欲往還

天人普告示

令歸滿度城

受持淸涼戒

聞之大忻慶

身毛皆喜豎

卽運神通力

如乘大龍象

須臾還本城

自在無所礙

無上二足尊

出生於世間

善說眾律儀

度脫諸羣品

今當爲敷演

波羅提目叉

爾時世尊說此偈已。告苾芻言。彼六萬二千人至滿度摩城。詣毗婆屍佛前。頭面禮足。卻坐一面。佛言諦聽。我今演說波羅提目叉曰。

忍辱最爲上

能忍得涅槃

過去佛所說

出家作沙門

遠離於殺害

身口七支過

持此戒具足

發生大智慧

得佛淸淨身

世間無有上

出生無漏智

盡苦苦生死

爾時世尊。說此戒時。復有諸天天子。以天威力。來下天宮。詣毗婆屍佛前。作禮合掌。聽受波羅提目叉。爾時世尊。而說頌曰。

無漏不思議

破闇到彼岸

釋梵一切天

俱聽大仙戒

爾時世尊說此偈已。告苾芻言。我於一時在王捨城七葉巖邊。住止淨室。而忽思惟。過去毗婆屍佛。說毗柰耶藏時。恐有諸天不來聽受大仙戒者。今往諸天問諸梵眾。作是念已。我於彼時入三摩地。如大力士展臂之間至善現天。彼之天子。頭面禮足而作是言。善哉世尊。久不來此。我是毗婆屍佛正等正覺聲聞弟子。彼佛姓剎帝利。信心出家。憍陳族。壽八萬歲。父名滿度摩王。母名滿度摩帝。欠拏太子。帝穌嚕。出家受戒成阿羅漢。大賢第一侍者。名阿輸迦。三會說法廣度聲聞。第一大會六萬二千人得阿羅漢。第二大會十萬人得阿羅漢。第三大會八萬人得阿羅漢。毗婆屍佛。有如是最上。如是出家。如是證菩提。如是說法。如是調伏。令諸弟子。著衣持缽。修諸梵行。遠離五欲。斷煩惱得解脫。證無生法。成阿那含。復次屍棄佛。毗捨浮佛。拘畱孫佛。拘那含牟尼佛。迦葉佛。說法調伏。著衣持缽。修諸梵行。遠離五欲。斷煩惱證無生法。成阿那含。亦復如是。爾時世尊有無數百千天子。恭敬圍繞往善見天。彼天見佛頭面禮足。與無數百千天子。恭敬圍繞往色究竟天。時彼天王遙見世尊。五體投地禮世尊足。而作是言。善哉世尊。久不來此。我是毗婆屍佛正等正覺聲聞弟子。彼佛姓剎帝利憍陳族。壽八萬歲。父名滿度摩王。母名滿度摩帝。城亦名滿度摩。欠拏太子。帝穌嚕。出家受戒成阿羅漢。大賢第一侍者。名阿輸迦。三會說法廣度聲聞。第一大會度六萬二千人得阿羅漢。第二大會度十萬人得阿羅漢。第三大會度八萬人得阿羅漢。毗婆屍佛有如是最上。如是出家。如是梵行。如是證菩提。如是說法。如是調伏。令諸弟子。著衣持缽。修諸梵行。遠離五欲。斷煩惱證無生法。成阿那含。復次屍棄佛。毗捨浮佛。拘畱孫佛。拘那含牟尼佛。迦葉佛。如是著衣持缽。說法調伏。修諸梵行。遠離五欲。證無生法。成阿那含。今大牟尼。說法梵行。調伏眾生。亦復如是。爾時天子。而說頌曰。

無上二足尊

而入三摩地

速運大神通

離彼閻浮界

來至善現天

譬如大力士

速展於手臂

剎那到此間

世尊甚希有

無漏無障礙

淸淨解脫身

如蓮不著水

百千世界中

無與佛齊等

降伏大魔王

如河漂細艸

善現等諸天

俱來頭面禮

歸命最上尊

正覺大慈悲

調伏諸眾生

六根皆淸淨

出生無上慧

依法精進行

過去毗婆屍

正等正覺尊

所宣微妙法

三會度聲聞

律儀及梵行

守護無缺犯

淸淨而圓滿

如夜十五月

屍棄佛世尊

毗捨浮如來

賢劫拘畱孫

拘那含牟尼

及彼迦葉佛

如是諸如來

所度聲聞眾

皆已得漏盡

無復諸煩惱

恆修七覺支

及行八正等

能離五欲過

通達大智慧

眾所皆知識

如彼毗沙門

常服甘露味

如王得灌頂

永破諸闇冥

如日放光明

一一佛世尊

威儀及法行

利益諸羣生

種種開方便

引導無有異

爾時世尊說此偈已。告苾芻言。我往彼天。聞是事已。知諸天人。諸佛法會。皆來隨喜。若復有人。愛樂受持。行住坐臥。思惟讀誦。無諸迷惑。永斷輪回。解脫安樂。佛說此經已。皆大歡喜。信受奉行。

毗婆屍佛經卷下

