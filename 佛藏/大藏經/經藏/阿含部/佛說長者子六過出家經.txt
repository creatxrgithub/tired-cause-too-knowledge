佛說長者子六過出家經

劉宋慧簡譯

佛說長者子六過出家經

宋沙門釋慧簡譯

聞如是。一時婆伽婆在捨衛城祇樹給孤獨園。爾時僧伽羅摩長者子。乃至六出家爲道便。往至世尊所。頭面禮足在一面立。時僧伽羅摩長者子白世尊言。願世尊聽出家學道。時僧伽羅摩得出家學道。時世尊告僧伽羅摩比丘。汝當行二法。云何爲二。止觀是也。僧伽羅摩比丘白佛言。甚解世尊。甚解如來。世尊告曰。我取要而說。云何言甚解耶。僧伽羅摩白佛言。止者諸結永息。觀者世尊。觀一切諸法。世尊告曰。善哉善哉。僧伽羅摩。我取要說法能廣分別。時僧伽羅摩卽從佛受如此教。在閒靜處而思惟此義。在閒靜處思惟此義已。族姓子剃除須髮著三法衣。以信堅固出家學道修無上梵行盡生死原梵行已立所作已辦。更不復受母胞胎。時尊者僧伽羅摩便成阿羅漢果。時僧伽羅摩未出家時有婦母在。聞女夫出家。僧伽羅摩長者子乃至七反。於如來所出家學道。更不習欲捨家業僕從。時僧伽羅摩婦母便將女詣僧伽羅摩比丘所。在前默然立再三嘆息。便作是語。汝僧伽羅摩。無義無禮不端思惟捨我女。於如來所出家學道。諸有捨衛城王及大臣長者婆羅門剎利。見我女者悉皆迷惑莫知所在。如常懷敬念願與居止。汝不思惟而棄我女。時尊者僧伽羅摩便說偈言。

此外更無要

此外亦無比

此外更無觀

善慮無過此

爾時尊者僧伽羅摩婦母。語僧伽羅摩言。我女意有何咎何過。乃使汝捐棄。於如來所出家學道。時尊者僧伽羅摩。便說偈曰。

惡口常誹謗

嫉姤心懷姦

嗔恚喜妄語

如來說大惡

爾時尊者僧伽羅摩婦及婦母。從頭至足皆悉觀。此比丘從足至頭亦復悉觀。我尊者僧伽羅摩足。便作是言。願尊者。懺悔我愚癡所爲亦不別眞。僧伽羅摩言。願妹常安隱壽命延長。時僧伽羅摩婦便語母言。僧伽羅摩稱我爲妹。此必不復樂欲。便語僧伽羅摩言。願尊者僧伽羅摩。懺悔愚癡所爲然不別眞。僧伽羅摩言。願妹安隱壽命延長。時僧伽羅摩婦及婦母。頭面禮足繞三匝。再三嘆息便退去。時尊者阿難。從捨衛城遙見尊者僧伽羅摩婦及婦母。見已便作是語。諸妹見僧伽羅摩不耶。僧伽羅摩婦對曰。見僧伽羅摩亦與言語。然我願不果。時尊者阿難。默然而行。時尊者阿難還自詣房。收攝衣缽澡手洗足。以尼師檀著肩上詣世尊所。頭面禮足在一面坐。須臾退坐以此因緣具白世尊。爾時世尊便說偈曰。

腐樹求萌芽

火中求水渧

水中而求火

無欲而求欲

爾時世尊告諸比丘。我聲聞中第一比丘能降伏魔。所謂僧伽羅摩比丘是。爾時諸比丘聞佛所說。歡喜奉行。

佛說長者子六過出家經

