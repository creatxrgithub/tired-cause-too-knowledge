佛說玉耶女經

失譯

佛說玉耶女經

失譯人名附西晉錄

聞如是。一時佛在捨衛國祇樹給孤獨園。爾時長者給孤獨。爲子取婦。得豪貴長者家女。端正無雙。憍豪慠慢。不以婦禮承事姑嫜夫主。給孤獨家議曰。其婦憍慢。當以何法而教訓之。若以杖捶非善法也。若無訓教。其罪日增長者。惟佛大聖善能教訓。辦供設齋食。明日請佛。佛卽受請。明日佛來將諸徒眾。給孤獨家盡出禮佛。玉耶不出。佛卽放大光明紫磨金色。照玉耶室內。佛現三十二相八十種好。玉耶見佛光明相貌。卽大驚怖。生畏懼心便出禮佛。佛告玉耶。女人之法。不當以倚端正而生憍慢。形貌端正。非爲端正。惟心行端正。人所愛敬。是爲端正。不得以倚面貌端正憍慢自恣。後生卑賤爲人走使。

佛告玉耶。女人之法。有三鄣十惡。不自覺知。玉耶白佛。何等三鄣十惡。佛告玉耶。一者小時父母所鄣。二者出嫁夫主所鄣。三者老時兒子所鄣。是爲三鄣。何等十惡。一者生時父母不喜。二者養育無味。三者常憂嫁娶失禮。四者處處畏人。五者與父母別離。六者倚他門戶。七者懷妊甚難。八者產生時難。九者常畏夫主。十者恆不得自在。是爲十惡。玉耶聞佛說三鄣十惡。身心戰悚白佛言。惟願世尊。教我作婦之法。佛告玉耶。作婦之法。當有五等。何謂爲五。一如母婦。二如臣婦。三如妹婦。四者婢婦。五者夫婦。何謂母婦。愛夫如子故。名母婦。何謂臣婦。事夫如君故。名臣婦。何謂妹婦。事夫如兄故。名妹婦。何謂婢婦。事夫如妾故。名婢婦。何謂夫婦。背親向疏永離所生。恩愛親暱同心異形。尊奉敬愼無憍慢情。善事內外家殷丰盈。待接賓客稱揚善名。最爲夫婦之道。佛告玉耶。奉事姑嫜夫主。亦有五善三惡。玉耶白佛。何等五善三惡。佛告玉耶言。一者晚眠早起修治家事。所有美膳莫自向口。先進姑嫜夫主。二者看視家物。莫令漏失。三者愼其口語忍辱少嗔。四者矜莊誡愼。恆恐不及。五者一心恭孝姑嫜夫主。使有善名。親族歡喜爲人所譽。是爲五善。何者三惡。一者未冥早眠日出不起。夫主訶嗔反見嫌罵。二者好食自啖。惡食便與姑嫜夫主。姦色欺詐妖邪萬端。三者不念生活。遊冶世間。道他好醜求人長短。斗亂口舌。親族憎嫉。爲人所賤。是爲三惡。玉耶聞佛說五善三惡。信敬歡喜心生慚愧。白佛言。弟子愚癡。未見佛時。未聞法時。施自愆咎無量。及諸障礙不自覺知。今復聞說。開悟意解。乃知先來所行爲非。自今已去。攺往修來順尊所說。不復敢違。惟願聖尊。慈湣救濟聽我懺悔。得除愆咎。受我五戒得爲弟子。佛言。善哉玉耶。聽汝懺悔。莫復更作。垂賜戒法敬奉修行。佛言。諦聽善思念之。玉耶言。惟然世尊。願樂受持。佛告玉耶。持一戒者。身手不殺恩及羣生。持二戒者。淸淨仁讓不盜。減己濟眾。持三戒者。貞潔不淫行無沾污。持四戒者。不得妄語乃至戲笑。持五戒者。遠酒不飲不犯眾惡。護持禁戒。如救頭然。自觀身形不得久住。危命如電速。如風過庭。少壯必衰。莫恃姿容。當勤精進棄捨世榮。如菩薩法。汝今修行。可得至佛。佛道不可不學。經不可不聽。吾今得佛。稱善所致大乘教。無男無女。樂聞法者。隨願所得。玉耶白佛言。世尊。其善婦者。當得何榮。其惡婦者。當得何咎。佛告玉耶。其善婦者。現世榮譽親族敬念。受福生天。天上壽盡還生世間。王侯子孫在所生處。一切尊敬。其惡婦者。是人憎嫉無不厭患。欲令早死。命終當墮地獄畜生奴婢。展轉其中無有出期。玉耶聞說善惡婦法。心生畏懼。懇側修行卽得道迹。雕刻錦繡作珠寶帳。懸繒幡蓋燒眾名香。繞塔歌唄聲徹十方。見者隨喜稽首廟堂。阿難白佛言。當何名此經。佛言。此經名教化女人。名玉耶經。若女人得聞此經。受持讀誦如法修行。捨是女身不得更受。說是經時。大眾歡喜。作禮奉行。

佛說玉耶女經

