樂想經

西晉竺法護譯

佛說樂想經

西晉月支國三藏竺法護譯

聞如是。一時婆伽婆。在捨衛城祇樹給孤獨園。彼時世尊告諸比丘。諸有沙門婆羅門。於地有地想。樂於地計於地爲我。彼言地是我。我說彼未知水火風。天神梵天阿婆天阿鞞婆天。淨有淨想。樂於淨計淨爲我。彼言淨是我。我說未知虛空處識處無所有處無想處。或一或若干。或別見聞知識得觀覺行。今世至後世。後世至今世。彼有此想樂。樂是計是我。彼盡計是我。我說彼未知。諸有沙門婆羅門計地爲神通不樂於地。不樂於地不計地爲我。彼不言地是我。我說彼已知水火風。天神梵天阿婆天阿鞞婆天。以淨爲神通。不樂淨不樂淨。不以淨是我。我說彼已知虛空處識處無所有處無想處。或一或若干。或別聞聞見識知得觀覺行。從今世至後世。從後世至今世。彼盡以神通示不樂亦不樂。亦不計我。亦不言是我。我說彼以知。復次我以地爲神通。不樂地不樂地。不以地爲我。我不計地。我以知水火風。神天梵天阿婆天阿鞞婆天。彼神通不以爲淨。不以爲淨不計淨爲我。我以知此虛空處識處無所有處無想。或一或若干。或別見聞識知得觀覺行。從今世至後世。從後世至今世。盡已神通不樂不樂不計爲我。我已知此。佛如是說。彼諸比丘聞世尊所說。歡喜而樂所因跋渠盡。

佛說樂想經

