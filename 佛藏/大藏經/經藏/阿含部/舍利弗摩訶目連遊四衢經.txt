舍利弗摩訶目連遊四衢經

後漢康孟詳譯

舍利弗摩訶目連遊四衢經

後漢外國三藏康孟詳譯

聞如是。一時釋氏捨夷阿摩勒藥樹園。爾時賢者舍利弗。摩訶目乾連比丘。遊行諸國經歷一年。與大比丘眾俱。比丘五百還至藥樹。欲見世尊。是等來還比丘眾多各共語言。各各著衣持缽。其聲髙大音響暢逸。佛以豫知問賢者阿難。此何比丘。揚大音聲其響洋逸。如捕魚師揚聲驗逸。

阿難白佛。惟然世尊。舍利弗目乾連。遊止諸國經歷一載。大比丘眾五百人俱至於藥樹。見諸比丘各各談語。著衣持缽語言聲髙音響暢溢。

佛語阿難。勿令比丘來至吾許。阿難白佛。惟然奉命從座起。稽首佛足繞佛三匝而退。往詣舍利弗目連比丘所。言語敍鬧卻住一面。謂賢者舍利弗目連。令余比丘勿詣佛所。世尊有教。舍利弗目連聞阿難言。卽從坐起往詣佛所。稽首足下繞佛三匝。速去衣缽。出詣藥樹與比丘眾俱。

爾時釋種諸優婆塞。悉聚會有所講一義。遙見舍利弗大目連。比丘眾俱著衣持缽。晝日平旦詣於藥樹下。五百比丘眾俱。吾等寧可往問起居。時諸釋種優婆塞眾。卽起速往詣舍利弗目連所。前稽首足下卻住一面。

時諸淸信士問舍利弗目連。何故著衣持缽。晝日而往於藥樹間。舍利弗目連答釋種淸信士。吾等遊諸國來還詣比丘眾。皆以疲倦今此露住。諸淸信士答曰。惟諸賢者。吾等於斯具足施坐然燈爲明。惟願屈神及比丘眾。若謂佛者乃可捨退。賢者舍利弗大目乾連。嘿然可之。尋往所施坐其牀榻。則入其室與眾僧俱坐。

爾時釋種諸淸信士。往詣佛所稽首足下叉手白佛。我等請求世尊求哀安住。惟然大聖。信比丘眾。所以者何。於彼比丘諸漏盡者。已得羅漢所作已辦吾不懷疑。此等比丘亦不猶豫。其有比丘幼少新學初出家者。入是法律未久。其心移易或能變異。譬如世間暴水卒來無所遮隔。如是世尊。新學比丘初出家者。入是法律未久。其心移易或能變異。不覲大聖恐攺志行。於時梵天忽然來下卽住佛前叉手白言。我等請求世尊。求哀安住。惟然大聖。信比丘眾。所以者何。於眾比丘諸漏盡者。已得羅漢所作已辦。吾不疑此等比丘亦不猶豫。其有比丘幼小新學初出家者。入是法律未久。其心移易或能變異。佛卽然可梵天王。賢者摩訶目乾連。天眼徹視遙見佛心可之。請求睹大聖徳。如大枰閣若大講堂。淨潔塗治開諸軒窗。日東初出入於軒窗光照西壁。賢者目連天眼徹視。遙見世尊相好巍巍。時目乾連尋語比丘眾。諸賢者。當起著衣持缽。梵天請求諸幼小各詣。比丘曰。惟當受教速正衣服。隨舍利弗大目連等往詣佛所。稽首足下退坐一面。於時世尊。告舍利弗。吾亦前世供比丘眾。於心云何。舍利弗。心自念言。世尊宿世供比丘眾。於此大聖。比丘質朴於求望。知節行安常志精進。佛天中天則爲法王。調者不調然當受教。諸比丘眾舉動輕飄。今日大聖慈湣眾僧。佛言。善哉善哉。舍利弗。正當念此蠲除惡念。所以者何。誰爲比丘眾去諸重擔。惟如來耳無所不住。及舍利弗摩訶目乾連。

時佛告大目連曰。於心云何。誰敬比丘眾。誰制比丘眾。我心念言。今佛世尊敬制比丘眾。惟然大聖。此比丘眾或有質朴少求知足。或不能者自謂行安精進無懈。如來法王自應當然。吾亦如是。佛言。且止勿有斯念。當更異念。所以者何。於是目連。誰能堪任去諸重擔。惟如來耳。及舍利弗大目乾連。

以信渡流氾

無放逸爲船

聖諦濟苦患

智慧究竟渡

佛分別是語時。六十比丘漏盡意解。無數比丘遠塵離垢諸法眼生。佛說如是。諸比丘淸信士天龍鬼神莫不歡喜。

舍利弗摩訶目連遊四衢經

