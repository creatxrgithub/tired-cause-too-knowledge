治意經

失譯

佛說治意經

失譯人名今附西晉錄

佛言。安般守意具行如法已。欲次第學。如如佛說爲在天下得明如陰解。月出立身立意立坐臥亦爾。已比丘立意。如是前後會有所益。已前後有所益。使不復見怪意。已止意亦守六衰。常守莫中止。便知無爲身。若一切有意常守身止不願。亦不願有。亦不疑有。亦不疑無有。次第行在所疑。使蚤得度生死。若驚意知定喜淨。時時法觀能得度老病。如是可病驚精進。道人自意生老結能得斷。今世能得苦盡。已警爲聽所睡爲覺警勝臥已警無有畏。已精進曉睡日夜爲學。已求甘露便得滅苦。人有是有利從歸佛。爲中夜常意在佛。已覺得覺。佛弟子常爾。若中夜常念法僧聚亦爾。行戒亦爾。布施亦爾。身護亦爾。行禪亦爾。不侵人亦爾。定意亦爾。爾空亦爾。已覺能覺佛弟子常爾。若中不墮思想。問曰。何等爲便知無爲身。師曰。泥爲無爲身。何等爲次第行。謂今所到。便當除次除。是爲次第行。何等爲時時法觀。謂六入來時當卽時校計。是爲時時法觀。何等爲道人自意。謂教人精進。當先自意行。身自守意自守。自爲福中。天上福未滿故。自守福已滿便得禪。

佛說治意經

