佛說聖法印經

西晉竺法護譯

佛說聖法印經﹝天竺名阿遮曇摩文圖﹞

西晉月氏國三藏竺法護譯

聞如是。一時佛在捨衛國祇樹給孤獨園。是時佛告諸比丘。聽諸比丘。惟諾受教佛言。當爲汝說聖法印。所應威儀。現淸淨行。諦聽善思念之。佛言。比丘。假使有人。說不求空。不用無想。欲使興發。至不自大禪定之業未之有也。設使有人。慕樂空法。志在無想。興發至要。消除自大憍慢之心禪定之業此可致矣。輒如道願。普有所見。所以者何。慕樂於空。欲得無想。無慢自大見。於慧業皆可致矣。何謂比丘聖法印者。其聖法印。所可更習。至淸淨見。假使比丘。處於閒居。若坐樹下空閒之處。解色無常。見色本無。已解無常。解至空無。皆爲恍惚。無我無欲心則休息。自然淸淨而得解脫。是名曰空。尙未得捨憍慢自大。禪定淸淨所見業也。𨿽爾得致柔順之定。卽時輒見除諸色想聲想香想以故謂言至於無想。故曰無欲。尙未得消自大憍慢。至於禪定淸淨見也。其心續存柔順之定。彼則見除所有貪淫嗔恚愚癡。是故名曰無欲之定。尙未得除自大憍慢。至於禪定淸淨見也。心自念言。吾我起滅。從何所興思惟解知其吾我者。所因習味分別諸識。皆從因緣而致此業。從是因緣致有神識。復自念言。此諸因緣。爲有常乎爲無常耶。復自念言。因緣所合致神識者。此皆無常。無有根本。此神識者。依猗無常而有妄想。故有緣起十二因也。皆歸於盡無常苦空毀壞別離離欲滅盡。曉了是者。乃知無本。得至降伏。消一切起。得入道行。是乃逮致除於自大無慢放逸。禪定之業。現淸淨行。是則名曰由聖法印。淸淨之業。從始至終。究竟本末。佛說如是。諸比丘。聞莫不歡喜。作禮而去。

佛說聖法印經

元康四年十二月二十五日。月支菩薩沙門曇法護。於酒泉演出此經。弟子竺法首筆受。令此深法普流十方大乘常光。

