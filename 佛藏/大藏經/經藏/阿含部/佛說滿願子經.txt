佛說滿願子經

失譯

佛說滿願子經

附東晉錄

聞如是。一時佛遊摩鳩羅無種山中。與大比丘俱。比丘五百。爾時賢者邠耨。晡時從宴坐起往詣佛所。偏袒右肩右膝著地。稽首足下叉手白佛。善哉世尊。爲我且講要法。我當奉行令身長夜安隱無極。佛言。諦聽善思念之。邠耨應惟然世尊。佛告邠耨。目見好色可眼之物。所可愛樂貪欲之。耳貪好聲。鼻識好香。舌知美味。身著細滑更樂可意。愛於所欲慕於貪求。假使比丘欣樂然可心處其中已貪住則樂迷惑。從是致患憂惱之戚。假使邠耨比丘。目見色者。可眼之物不以歡樂。心不處中惱患則除。耳鼻口身意亦復如是。是爲粗舉要法。佛之教誨以誡敕汝。今欲所遊。邠耨白佛。惟然世尊。有一國名首那和蘭﹝晉曰所聞欲勝﹞。欲遊彼國。佛言。彼國凶惡志懷粗﹝麩﹣夫﹢黃﹞。不能柔和喜鬥亂人。假使彼國異心凶人罵詈毀辱。當云何乎。假使彼國異心惡人罵詈辱我。我當心念。愛我敬我尙原赦我手不推我。佛言。假使叉汝當柰之何。邠耨白曰。當心念言。尙復愛我敬我賢善柔和。不以瓦石而打擲我。佛言。假使以瓦石打擲汝。當柰之何。邠耨白曰。其國人善仁和溫雅。不以刀杖傷擊我身。佛言。假使刀杖傷擊汝身。當柰之何。邠耨白曰。我當念言。其國人善柔和溫雅。不以利刀害我身命。佛言。假使利刀害汝身命。當柰之何。邠耨白曰。我當心念言。身有六情爲之所患。厭身眾惱不淨流出。求刀爲食志惟在味。入於寂然以刀爲食。佛言。善哉邠耨。汝能堪任以是比像。調順寂然忍辱仁賢。處於彼國隨意所欲。於是邠耨卽從坐起。稽首佛足右繞三匝。自詣其室。卽夜蓋藏牀臥安眠。明晨著衣持缽往詣彼國。尋在其國於一夏中教化勸立。請淸信士凡五百人。淸信女五百人。興於寺捨五百。窟室牀榻五百。及法坐具被枕各各五百。化五百人皆爲沙門。在於其歲證三達尋滅度。滅度未久。諸比丘眾無央數千。往詣佛所稽首足下。卻在一面。俱白佛言。有一比丘名曰邠耨。佛爲粗舉說其要法。今已滅度已來未久。爲何所獲得何證乎。佛言。諸比丘。彼族姓子已興三達證得六通。諦觀順法無與等者。不與餘事惟講法典。諸漏已盡無復塵垢。已度想念脫於智慧。現在於法極達諸通。證具足。於生死已斷。稱舉梵行所作已辦。鮮名色本諸慧無生。聖智具足已得羅漢。於時世尊莫不稱譽咨嗟無極邠耨文陀尼子。佛說如是。比丘莫不歡喜。

佛說滿願子經

