佛說月諭經

宋施護譯

佛說月諭經

西天譯經三藏傳法大師賜紫臣施護奉詔譯

如是我聞。一時世尊。在王捨城。迦蘭陀竹林精舍。與苾芻眾俱。是時世尊。告諸苾芻言。如世所見。皎月圓滿。行於虛空。淸淨無礙。而諸苾芻。不破威儀。常如初臘者。具足慚愧若身若心。曾無散亂。如其法儀。入白衣捨。淸淨無染。亦復如是。諸苾芻。又如明眼人。或入大水深廣之中。或涉江河險惡之處。或履山巖髙下之所。以明眼故。而悉能見。離諸疑懼。如前所說。苾芻亦然。諸苾芻。今我所說。猶月行空。淸淨無礙。譬明眼人。涉履諸險。離諸疑懼。而迦葉苾芻。不破威儀。常如初臘者。具足慚愧。若身若心。曾無散亂。如其法儀。入白衣捨。淸淨無染。離諸怯懼。亦復如是。

爾時世尊。復告諸苾芻言。汝等苾芻。若入白衣捨時。當起何心。當以何相而入其捨。諸苾芻白佛言。世尊。佛是所歸向。佛爲諸法本。佛爲淸淨眼。我等不知是義云何。願佛世尊。善爲宣說。令諸苾芻。聞已了知。

佛言。諸苾芻。汝等諦聽。當善作意。今爲汝說。若諸苾芻。欲入白衣捨時。應起無著無縛無執取心。依律儀相而入其捨。𨿽受利養。但欲爲彼作諸福事。隨自所得分量而受。復善作意。於自不髙。於他不下。起如是心。以如是相。應入白衣捨。

爾時世尊。舉手捫空。告苾芻眾言。於汝意云何。虛空有著不有縛不有執取不。諸苾芻言。不也世尊。佛言。若苾芻。以無著無縛無執取心。入白衣捨。亦復如是。

爾時世尊。又復舉手捫空。告苾芻眾言。諸苾芻。於汝意云何。虛空有著不有縛不有執取不。諸苾芻言。不也世尊。佛言迦葉。苾芻亦復如是。以無著無縛無執取心。入白衣捨。𨿽受利養。但欲爲彼作諸福事。隨自所得分量而受。復善作意。於自不髙。於他不下。諸苾芻。以是義故。如迦葉苾芻者。應入白衣捨。堪受利養。

爾時諸苾芻重白佛言。世尊。若諸苾芻爲白衣說法時。或有淸淨。或不淸淨。其事云何。願佛世尊。善爲宣說。

佛言。諸苾芻。汝等諦聽。當善作意。今爲汝說若苾芻。爲欲令他發起信心。及作信心事給施衣服飲食坐臥之具病緣醫藥。以是利故。爲他說法者。此不淸淨。若苾芻。於佛所說法。安住正見。離諸染污。如煉眞金。去除礦穢。見如是法。證如是法。如佛所發起。是法能離生老病死憂悲苦惱。以如是法。爲他演說。令他得聞如是法已。隨順修行。於長夜中。得大利樂。以此緣故。發生慈心悲湣等心。由是因故。令佛正法得久住世。諸苾芻。若起如是心。爲他說法者。斯則淸淨。

復次諸苾芻。汝等當知。迦葉苾芻。能起淸淨心。爲他說法。以淸淨故。令佛正法得久住世。是故汝等。諸苾芻眾。亦應如是。如理修學。

又諸苾芻。若有能起如是心。爲他說法者。我說名爲最上淸淨眞實。能令如來正法得久住世。

佛說此經已。諸苾芻眾。歡喜信受。

佛說月諭經

