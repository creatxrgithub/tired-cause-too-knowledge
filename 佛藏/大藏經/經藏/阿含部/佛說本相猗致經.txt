本相猗致經

後漢安世髙譯

佛說本相猗致經

後漢安息國三藏安世髙譯

聞如是。一時佛在捨衛國祇樹給孤獨園。佛便告比丘。本有愛不見不了。今見有從有愛。設是本有愛無有今爲有。今見分明。從是本因緣。令致有愛。有愛比丘從致有本。不爲無有本。何等爲比丘從有愛致本。謂爲癡。

癡亦比丘有從致本不爲無有本。何等爲比丘癡有本從致。謂爲五蓋。

五蓋比丘亦從有本致。不爲無有本。何等爲比丘五蓋從有致。謂爲三惡行。三惡行比丘亦有本從致。不爲無有本。何等爲比丘三惡行本從致。謂爲不攝根。

不攝根比丘亦有本從致。不爲無有本。何等爲比丘不攝根從致。謂非本念故。

非本念比丘亦有本從致。不爲無有本。何等爲比丘非本念從致。謂不信故。

不信比丘亦有本從致。不爲無有本。何等爲比丘不信本從致。謂惡非法聞故。

非法聞比丘亦有本從致。不爲無有本。何等爲比丘非法聞本從致。謂非賢者人事。

非賢者亦有本從致。不爲無有本。何等爲比丘非賢者從致。謂非賢者人共會樂。

如是比丘已不賢者聚會滿。令不賢者事滿。已不賢者事滿。令非法滿。已非法滿。令不信滿。已不信滿。令非本念滿。已非本念滿。令不攝根滿。已不攝根滿。令三惡行犯法滿。已三惡行犯法滿。令五蓋滿。已五蓋滿。令癡滿。已癡滿。令有世間愛滿。如是愛樂滿稍轉稍轉猗增有。

度世智慧解脫亦有本。不爲無有本。何等爲度世智慧解脫本。謂七覺意爲本。

七覺意從有本。不爲無有本。何等爲七覺意從有本。謂爲四意止。

四意止從有本。不爲無有本。何等爲比丘四意止從有本。謂三淸淨行。

三淸淨比丘亦有本從行。不爲無有本。何等爲比丘三淸淨有本。謂爲守攝根。

守攝根亦有本。不爲無有本。何等爲比丘守攝根有本。謂爲本念故。

本念比丘亦有本。不爲無有本。何等爲比丘本念本。謂爲信本。

信本比丘亦有本。不爲無有本。何等爲比丘信本有本。謂聞法經本。

聞法經亦有本。不爲無有本。何等爲聞法經本。謂事賢者本。

事賢者亦有本。不爲無有本。何等爲事賢者有本。謂賢者聚本。

如是比丘。聚賢者能得事賢者。已事賢者。便聞法言。已聞法言。便致信本。已致信本。便得念本。已得念本。便攝守根。已攝守根。便得三淸淨。已有三淸淨。便得四意止。已得四意止本。便有七覺意。已有七覺意。便有無爲解脫得度世。如是解脫度世。轉轉本。令得度世。佛說如是。弟子受行。

佛說本相猗致經

