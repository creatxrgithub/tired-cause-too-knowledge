人本欲生經

後漢安世髙譯

佛說人本欲生經

後漢安息三藏安世髙譯

聞如是。一時佛在拘類國。行拘類國法治處。是時賢者阿難。獨閒處傾猗念。如是意生。未曾有。是意是微妙本。生死亦微妙。中微妙。但爲分明易現。便賢者阿難。夜已竟起到佛。已到爲佛足下禮已訖。一處止已止一處。賢者阿難白佛。如是我爲獨閒處傾猗念。如是意生。未曾有。是意是微妙本。生死亦微妙。中微妙。但爲分明易現。佛告阿難。勿說是分明易知易見。深微妙。阿難。從有本生死。是阿難。從本因緣生死。如有不知不見不解不受。令是世間如織機躡撰往來。從是世後世。從後世是世。更苦世間居。令不得離世間。如是因緣。阿難。可知爲深微妙。從有本生死明亦微妙。若有問。有老死因緣。問是。便報有因緣。何因緣阿難老死。便報生故。若有問。有生因緣。問是。便報有因緣。何因緣生。有故爲生。若有問。有因緣有。便報有因緣有。何因緣有。報受因緣有。若有問。有因緣受。報有因緣受。何因緣受。報爲愛求因緣受。如是阿難。從愛求因緣受。從受因緣有。從有因緣生。從生因緣老死憂悲苦不可意惱生。如是爲具足最苦陰。從是有習。生因緣阿難爲老死。是故說。是爲從是致有是。當從是阿難分明。爲生因緣老死。若阿難無有生。爲無有魚魚種。無有飛鳥飛鳥種。爲無有蚊虻蚊虻種。爲無有龍龍種。爲無有神神種。爲無有鬼鬼種。爲無有人人種各各種。若如有如有無有。亦無應有令有生。一切阿難無有生。爲有老死不。阿難白佛言不。佛便告阿難。從是因緣當知。爲從是本從是習從是因緣。老死爲生故。生因緣阿難爲老死。生因緣阿難爲老死。若有問。有因緣生。可報有因緣生。何因緣生。爲有因緣故。從是阿難因緣當知。令從是有有因緣生。若阿難有因緣無有。寧有魚魚種。飛鳥飛鳥種。蚊虻蚊虻種。龍龍種。神神種。鬼鬼種。人人種各各種。如應應有無有。亦無有者爲有無有。一切阿難無有。爲有生不。阿難言不。是故阿難從是發從是本從是習從是因緣。生爲有有故。從有因緣阿難爲生。若有問。有因緣有。便言有。何因緣阿難有。可報爲受因緣。有因緣有。如是分明爲受因緣有。設阿難受因緣無有。亦無有受有。一切阿難無有受。爲有現不。阿難報不。如是阿難。爲從是起從是本從是習從是因緣令有受。受因緣阿難爲有。有因緣阿難受。有因緣阿難受。如是問對。爲有何因緣有受。可報愛因緣。從是因緣阿難當知。爲愛因緣受。若阿難無有愛。亦無有受。亦無有當受。一切阿難無有愛。爲有受不。亦有受名不。阿難言不。如是阿難。爲從是發。從是本從是習從是因緣。爲愛因緣受。愛因緣阿難爲受。如是阿難爲愛因緣求。求因緣利。利因緣計。計因緣樂欲。樂欲因緣發求。以往愛因緣便不欲捨慳。以不捨慳因緣便有家。以有家因緣便守。從守行本。阿難便有刀杖。從有刀杖。便有斗諍言語上下欺侵若干兩舌多非。一致獘惡法。若阿難。本無有亦無所守。亦無有守。一切阿難無有守。爲有刀杖斗諍語言上下欺侵若干兩舌多非一致獘惡法不。阿難言不。如是阿難。是從是發。是爲本是爲習是爲因緣。刀杖斗諍語言上下欺侵若干兩舌多非。一致獘惡法。從守故阿難便有刀杖斗諍語言上下欺侵若干兩舌多非。一致獘惡法。如是但爲多苦爲從五陰習致。家因緣令有守。是故爲說是當從是知。阿難。爲家因緣守。若家因緣無有。已無有受。當何因緣有家。一切家因緣無有。寧有家不。寧有刀杖斗諍語言上下欺侵若干兩舌多非一致獘惡法不。阿難言不。如是阿難。從是有從是本從是習從是因緣令有守。爲守故從家阿難令有守。難捨慳因緣令有家。從是因緣有是。當從是因緣知。阿難。爲難捨慳因緣令有家。若難捨慳阿難無有。亦無有受。已無有受。寧當有慳難捨不。一切阿難慳難捨已無有。寧當有家不。阿難白佛言。無有。如是阿難。從是起從是本從是習從是因緣受家。慳難捨故阿難令有家。從往受阿難因緣令有慳難捨。是故有是言。亦從是因緣有是。如是當從是因緣阿難可解。爲從發受。從是受慳難捨。若阿難發受無有。寧有受。亦何因緣往受。一切阿難無有發受。寧當有慳難捨不。阿難白佛言不。如是阿難。從是起從是本從是習從是因緣。令慳難捨爲發往受。故亦爲發有因緣。故阿難受有慳難捨。欲貪因緣阿難令有發。是故說是。當從是因緣阿難知。爲從欲貪因緣令發。若欲貪阿難無有。已無有因緣。亦何因緣當有欲貪。一切阿難欲貪無有。寧當有發往不。阿難言不。如是阿難從是發從是本從是習從是因緣。令發爲有欲貪。故爲從欲貪阿難令發。已發從發往令有欲貪。是故爲說。當從是因緣知。爲從發往令有欲貪。若無有發往阿難亦無有令發往。一切阿難𨿽發往若有貪欲不。阿難言不。如是阿難。爲從是有從是本從是習從是因緣。貪欲爲有。發往因緣令有欲貪。從是利故阿難令發往。爲從是說是當從是因緣知。爲從利因緣令發往。若阿難以無有利亦無有求。亦何因緣有求。一切阿難已無有利。寧當有發往不。阿難言不。如是阿難。從是有從是本從是習從是因緣。發往利故利故亦發求。從求因緣故令有利。故說是從是因緣當知。令從求因緣有利。若求因緣阿難無有。亦何因緣有求。亦從何因緣求。一切阿難以無有求。若有見利不。阿難言不。如是阿難。從是有從是本從是習從是因緣。爲有利爲有求故。求故阿難令有利。從愛故令有求。是故說當從是知。令從愛求。若阿難無有愛。亦無有求。亦無有因緣求亦無有愛。一切阿難愛無有。寧當有求不。阿難言不。如是阿難。從是有從是本從是習從是因緣。有愛故令有求。求故令有愛。彼阿難欲愛亦有愛。是二皆痛相會。有痛因緣阿難若有。問是。便言有。何因緣有。便言更因緣有。從是因緣阿難亦當知。令更因緣痛。若阿難眼不更。亦無有應當更。眼亦不得更。一切阿難眼已不更。寧有眼更不。亦有眼當因緣生不。爲樂爲苦爲亦不樂亦不苦。阿難應不。如是阿難。從是有從是本從是習從是因緣。令眼更痛。眼更因緣阿難令眼知痛。耳亦如是。鼻亦如是。舌亦如是。身亦如是。心不更阿難亦無有當更。亦無更因緣令心更。一切阿難心無有更。寧當有心更入因緣令有痛不。令有樂不。令有苦不。令有不苦不樂不。阿難應不。如是阿難。是爲有是爲本是爲習是爲因緣。痛令有更。心更因緣阿難令有痛。若有問。有因緣更不。對爲有。何等更有因緣。對爲名字因緣。當從是阿難可知。令從名字因緣更。若從所處有亦從所處應受。令名身聚有。若阿難。從所處有。亦從所處應受無有。爲有更有名字不。阿難言不。若阿難從所處有。亦從所應受無有。今名身有無有。寧當有對更不。阿難言不。一切阿難。名字亦色身無有。爲有更不。爲從有更不。阿難言不。如是阿難爲從是是發。爲從是是本。爲從是是習。爲從是是因緣。從是是更令從是名字。名字因緣阿難令有更。阿難有名字因緣。設有問。便對爲有。何因緣名字。謂識因緣爲有。當從是因緣阿難解知。爲識因緣名字。若識阿難不下母腹中。當爲是名色隨精得駐不。阿難言不。若識阿難母腹已下不得駐去。爲有名字得致不。阿難言不。識阿難爲本。若男兒若女兒已壞已亡。令無有爲。得名字令增長令所應足不。阿難言不。如是阿難。從是起有從是本從是習從是因緣。爲名字從識。識因緣阿難爲有名字。有因緣阿難識。若問是。便對有。從何因滅有識。名字因緣有識。當從是因緣阿難分別解。爲名字因緣識。若阿難。識不得名字駐。已識不得駐得增上。爲有生老死苦習能致有不。阿難言不。如是阿難。從是致從是本從是習從是因緣。識令有名字。名字因緣有識。是如是爲識因緣名字。名字因緣識。止是說名止是處。對止是諍本現。當從有慧莫受。幾因緣阿難爲計痛是爲身。阿難言。是法本從佛。是法正本。佛自歸本。佛願令佛說。令從佛說。是說受解利。佛言。聽阿難。善哉善哉。諦受念。佛便說。賢者阿難應惟然。從佛聞。佛便說是。或阿難有見。是痛爲身。或有見。是痛計非身。但爲身更痛法見是爲身。或一身爲是痛。見不爲身亦不爲痛法。見痛法計是不爲身。但爲見是身爲身彼阿難或爲在是痛計爲身。當爲對說是。是痛賢者爲三輩。有樂痛。有苦痛。有不樂不苦痛。是賢者。三痛見何痛應作身。樂痛時阿難是時二痛已爲滅。爲苦亦不樂亦不苦。是時但爲樂更。樂痛阿難非常。苦要滅。樂阿難痛已滅。離身不在身計。是如是是時阿難苦痛便時。是時爲兩痛已滅。爲樂亦苦。是時但爲更苦痛。苦阿難痛非常。苦盡法。苦阿難痛已盡。身不復更知。是時阿難亦不苦亦不樂不更是痛。是時兩痛滅。痛亦苦。但爲是時不苦不樂更是痛。不苦不樂阿難痛法非常苦盡。不苦不樂阿難痛已盡。應無有身。自有是計。或阿難爲行道。爲是非常法。痛爲計見身。或有阿難爲行道。放散樂苦痛。爲自見計身。如是阿難。因緣不應可爲痛作身見身。彼阿難。或不痛計見是身。但爲身法更痛。便可報。若賢者無有痛更。亦不見所更。寧當應有是不。是時阿難比丘不痛爲見計非是身。寧應是法更痛亦見是身不。阿難言不。如是阿難。是因緣亦不應亦不可令或一無有痛計是身。但爲身更痛。彼阿難所不計痛爲身。亦不見是痛非身。亦不身更痛。亦痛法不見不計是身。但爲計我爲不覺是身。是身。便可報。一切賢者自計身。不更痛。寧應有身不。是時比丘不痛爲身。身亦不更痛。痛法亦不爲身。有身但爲不覺身耳。如是觀身。寧應身不。阿難言不。如是因緣阿難不應令無有痛爲身。亦不身爲更。亦不應法爲身。亦不應不覺身爲身。如是阿難。一切痛爲作身已痛見見是身。幾因緣阿難或爲行道。不爲痛作身爲見不見身。阿難報。是法本從佛教。令亦從佛。願佛爲說。佛說已。弟子當受。令是說當爲解利。佛告阿難。聽是受。是諦受。重受念。是當爲說。如是賢者阿難從佛聞。佛便說是。有阿難比丘不爲痛作身。亦不見痛爲身。亦不爲身更。亦不痛法計爲身。亦不見身見爲身。亦不從或有是身。亦不從是見。見是身已如是見。不復致世間。令不復受世間已不復受致世間。便不復憂已不復憂。便無爲度世。便自知爲已。盡生老病死憂。已畢行已足。所應作已作。不復還在世間。齊是阿難。或爲行道。不計痛爲身。自方便作。亦不見見爲身。幾因緣阿難或爲行道。爲色作身。阿難報法本從佛教。令亦從佛。願佛爲說。佛說已。弟子當受。令是說當爲解利。佛告阿難。聽是受。是諦受。重受念。是當爲說。如是賢者阿難從佛聞。佛便說是。有阿難或爲行道。爲少色行爲身。阿難或爲行道。爲不少色行爲身。亦色無有量行爲身。但爲少不色行爲身。或有阿難爲行道。亦不爲少色。亦不爲無有量色亦不色少行爲身。或有阿難爲行道。亦不爲少色。亦不爲無有量色。亦不無有少色行爲身。但爲不色無有量行爲身。彼阿難或爲行道。少色行爲身。現在阿難或爲行道。少色行爲身。己身壞死令復見身相像。如是不爲是對行對如是致亦如是。齊是阿難或爲行道。色少行爲身。自方便計作。齊是阿難或爲行道。色少行爲身。自方計作。齊是阿難或爲行道。色少行爲身。令結使。彼阿難或爲行道。不少色爲作行身。但爲色無有量計作爲是身。現是阿難或爲行道。色無有量爲計作身。身已壞死令復現身相像如是不。爲是對行對如是致亦如是。齊是阿難或爲行道。爲計身色無有量。齊是阿難或爲行道。令色無有量爲身令使結。彼阿難或爲行道。不少色亦無有量色。計但爲念少色爲身。現在阿難或爲行道。不色少爲計身。身壞死令復見身相像。如是不爲是對行對如是致亦如是。齊是阿難或爲行道。不色少自計爲致身。齊是阿難或爲行道。不色少令身使結。彼阿難或爲行道。亦不色少亦不色無有量。亦不無有色少亦不無有色無有量。爲墮行身。現在阿難或爲行道。亦不色少亦不色無有量。亦不無有色少亦不無有色無有量。爲計墮身。己身壞死令復見身相像。如是不爲是對行對如是致亦如是。齊是阿難或爲行道。不色無有量自計爲致身。齊是阿難或爲行道。令不色爲使結。齊是阿難或爲行道。自計爲致身。身幾因緣阿難爲行道。色不行作身。阿難報。是法本從佛教。令亦從佛。願佛爲說。佛說已弟子當受。令是說當爲解利。佛告阿難。聽是受。是諦受。重受念。是當爲說。如是賢者阿難從佛聞。佛便說是。或阿難爲行道。或不爲色作身。亦不爲色計爲身。亦不爲色無有量。亦不爲色少。亦不爲色無有量計爲身。彼阿難爲行道。不少色爲作身。亦不爲計是身。現是阿難爲行道。不爲少色作身。亦不爲墮是身。己壞死令不復見是身相像。不爲是對行對如是是無有。齊是阿難。爲行道。爲不少色爲身。亦不計爲是身。齊是阿難爲行道。爲不少色爲身不使結。彼阿難或爲行道。不爲色無有量爲身。亦不作色爲身。現在是阿難爲行道。不色無有量爲身。亦不計是身。己身身壞死令不復見身相像。不爲是對如是如是是爲無有是。齊是阿難爲行道。不色無有量爲身。亦不墮身計。如是阿難齊是或爲行道。不色無有量爲身不使結。彼阿難或爲行道。不爲不色少爲身。亦不墮身計。現是阿難爲行道。不色少爲身。亦不墮身計。己身壞死令不復見身相像。不爲是對如是如是是爲無有是。齊是阿難爲行道。不爲不色少爲身。亦不墮身計。如是阿難齊是爲行道。不爲不色少令不使結。彼阿難或爲行道。不行不色無有量爲身。亦不墮計是身。現是阿難爲行道。不爲不色阿難爲身。亦不墮計爲成身。己身壞死。如是身令不復見是計。不爲是對如是如是是爲無有是。齊是阿難爲行道。不行不色無有量爲身。亦不墮計是身。齊是阿難爲行道。不行不色無有量亦令不使結。齊是阿難或爲行道。不行不色無有量爲身。亦不成身。亦不墮計是身。亦有是七處阿難令識得駐。亦有二受行從得解。

有色爲令從是有。若干身若干思想。辟或人或天。是爲第一識止處。

有色爲令從是。一身若干思想。辟天名爲梵天。長壽本在處。是爲第二識止處。

有色爲令從是。一身若干思想。辟是天名爲明聲。是爲第三識止處。

有色爲令從是。一身一像思亦一。辟天名爲徧淨。是爲第四識止處。

有不色爲令從是。一切從色想度多想滅爲無有量空空慧受意止。辟天名爲空慧行。是名第五識止處。

有不色爲令從是。一切從空行竟過無有量識從慧受意止。辟天爲識慧。是名爲第六識止處。

有不色爲令從是。一切從識慧過度無有量不用從是慧意受止。辟天名爲不用從受慧。是爲第七識止處。

何等爲阿難亦有二受行從得解。有從色因緣行道。令不更思想。辟天名爲不思想。是爲一受行從得解。有從不色因緣行道。一切從不用得度爲受不思想亦有思想受行止。辟天名爲不思想亦有思想。是爲二受行從得解。彼阿難所第識止處。爲從色行因緣行道若干身若干思想。辟名爲人亦一處。若阿難行道。是識止處已知。亦知是識亦從是習亦知從是沒。亦知。是所樂。亦知是更苦。亦知是從得出要如有。知是時阿難爲行道。所識止處。可應求可應望可應往處。阿難言不。彼阿難第二識止處。爲從色行因緣行道。若干身一想。辟天名爲梵身。長壽本第一在處。若阿難行道。是識止處以知。亦是識止處從是習。亦知從是沒。亦知是所樂。亦知是更苦。亦知是從得出要如有知。是時阿難爲行道。所識止處。可應求可應望可應住處。阿難對言不。彼阿難第三識止處。爲從色行因緣行道。一身若干想。辟天名爲明。若阿難爲行道。是識止處已知。亦是識止處從是習。亦知從是沒。亦知是所樂。亦知是更苦。亦知是從要得出如有知是時阿難爲行道。所識止處。可應求可應望可應住處。阿難對言不。彼阿難第四識止處。爲從色行因緣行道。一像一身思想。辟天名爲徧淨。若阿難爲行道。是識止處已知。亦是識止處從是習。亦知從是沒。亦知是所樂。亦知是更苦。亦知從是要得出如有知是時阿難行爲道。所識止處。可應求可應望可應住處。阿難對言不。彼阿難第五識止處。爲從不色行因緣行道。一切從色得度地想已沒無有量空空慧行受止。辟天名爲空慧。若阿難爲行道。是識止處已知。亦是識止處從是習。亦知從是沒。亦知是所樂。亦知是更苦亦知從是要得出如有知。是時阿難爲行道。所識止處。可應求可應望可應住處。阿難對言不。彼阿難第六識止處。爲從不色行因緣行道一切從空慧度識無有量受慧行止。辟天名爲識慧。若阿難爲行道。是識止處已知。亦是識止處從是習。亦知從是沒。亦知是所樂。亦知是更苦。亦知從是要得出如有知。是時阿難爲行道。所識止處。可應求可應望可應住處。阿難對言不。彼阿難第七識止處。爲從不色行因緣行道。一切從識慧度無有量不用已捨受慧行。辟天名爲不用受慧行。若阿難爲行道。是識止處已知。亦是識止處從是習。亦知從是沒。亦知是所樂。亦知是更苦。亦知從是要得出如有知。是時阿難爲行道。所識止處。可應求可應望可應住處。阿難對言不。彼阿難第一受行從得解。有從色因緣行道。無有想亦不受。辟天名不思。若阿難爲行道。已知是從受。亦知從受習。亦知從是沒。亦知是所樂。亦知是更苦亦。知從是要得出如有知。是時阿難爲行道。是受行從得解。可應求可應望可應住處阿難。對言不。彼阿難第二受行從得解。有從不色因緣行道。一切不用從慧得度過無有思想亦未離思想爲受行止。辟天名爲無有思想解。若阿難爲行道。是受行從得解已知。爲是解從是習。亦知從是沒。亦知是所樂。亦知是更苦。亦知從是要得出如有知。是時阿難爲行道。是受行從得解。可應求可應望可應住處。阿難對言不。若阿難爲行道。如是知。如是見。說爲不知不見。若有是結使。是時應說爲常。是時應說非常。是時應說世間有本。是時應說世間無有本。是時應說得道以死復生。是時應說得道不得死。爲有無有。度世死從是結使。是時阿難爲行道。是七識止處二受行從得解。如是如有從諦慧見從是意已解已得解脫。是名爲阿難爲行道無所著從慧得解脫。亦有阿難八解脫處。何等爲八色。觀色。是爲第一解脫處。內觀色不想外觀色。是爲第二解脫處。觀三十六物淨身受觀行止。是爲第三解脫處一切。從色想已度。滅地想。若干想不念無有量空慧已受竟。辟天名爲空慧是名爲第四解脫處。一切從空慧已度無有量識慧受竟。辟天名爲識慧。是名爲第五解脫處。一切從識慧得度無所有不用受慧竟行。辟天名爲不用無所用慧行。是爲第六解脫處。一切從不用慧得度無有思想亦不無有思想竟受止。辟天名爲思想。是名爲第七解脫處。一切從無有思想竟得度滅思想亦覺盡身已更竟受止。是爲第八解脫處。若已阿難行道。七識止處二受行。從得解脫。亦是八解脫處。是如有是慧已。更見從是竟我卻不用。已得解脫。如是本福已身更竟止。是名阿難行道無所著從兩行得解脫。佛說如是阿難受行。

佛說人本欲生經

