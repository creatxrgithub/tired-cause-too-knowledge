佛說馬有三相經

後漢支曜譯

佛說馬有三相經﹝出雜阿含別譯﹞

後漢沙門支曜譯

聞如是。一時佛在捨衛國祇樹給孤獨園。佛便告諸比丘。善馬有三相用入官可給禦。中王意得名爲官馬。何等爲三相。一者有善馬意自能走。二者有力。三者端正好色。是爲三相。善馬中入官。善人亦有三相。自得善意名聞亦豪。舉人敬難之。可受人禮能福天下。何等爲三相。有善人得意能走有力有端正色。何等爲善人得意能走。有善人得意是苦如有知。爲是習。爲是盡敗。爲是道識。如是善人得意爲走。何等爲善人得意爲力。爲有獘惡態當爲斷盡力求之。精進求者意棄惡。未起獘惡態不復起。未起善意當爲起。已起善意當爲止不忘減稍稍增多。行意俱善行盡力求。制意棄惡。如是善人得力。何等爲善人得意有色端正。是間有善人得意避五樂避獘惡。能到四棄得行。如是善人得意有色。是爲三因緣諦行。善人得意名聞爲能主舉人難之。可取禮天下如是。佛說如是。

佛說馬有三相經

