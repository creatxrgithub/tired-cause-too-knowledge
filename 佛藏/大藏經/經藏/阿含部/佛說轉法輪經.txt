佛說轉法輪經

後漢安世髙譯

佛說轉法輪經

後漢安息三藏安世髙譯

聞如是。一時佛在波羅柰國鹿野樹下坐。時有千比丘諸天神。皆大會側塞空中。於是有自然法輪。飛來當佛前轉。佛以手撫輪曰。止往者吾從無數劫來。爲名色轉受苦無量。今者癡愛之意已止。漏結之情已解。諸根已定生死已斷。不復轉於五道也。輪卽止。於是佛告諸比丘。世間有二事墮邊行。行道弟子捨家者。終身不當與從事。何等二。一爲念在貪欲無淸淨志。二爲猗著身愛不能精進。是故退邊行。不得值佛道徳具人。若此比丘不念貪欲著身愛行。可得受中。如來最正覺得眼得慧。從兩邊度自致泥洹。何謂受中。謂受八直之道。一曰正見。二曰正思。三曰正言。四曰正行。五曰正命。六曰正治。七曰正志。八曰正定。若諸比丘本末聞道。當已知甚苦爲眞諦。已一心受眼受禪思受慧見覺所念令意解。當知甚苦習盡爲眞諦。已受眼觀禪思慧見覺所念令意解。如是盡眞諦。何謂爲苦。謂生老苦病苦憂悲惱苦怨憎會苦所愛別苦求不得苦。要從五陰受盛爲苦。何謂苦習。謂從愛故而令復有樂性。不離在在貪喜。欲愛色愛不色之愛。是習爲苦。何謂苦盡。謂覺從愛復有所樂。淫念不受。不念無餘無淫。捨之無復禪。如是爲習盡。何謂苦習盡欲受道。謂受行八直道。正見正思正言正行正命正治正志正定。是爲苦習盡受道眞諦也。

又是比丘苦爲眞諦。苦由習爲眞諦。苦習盡爲眞諦。苦習盡欲受道爲眞諦。若本在昔未聞是法者。當受眼觀禪行受慧見受覺念令意得解。若令在斯未聞是四諦法者。當受道眼受禪思受慧覺令意行解。若諸在彼不得聞是四諦法者。亦當受眼受禪受慧受覺令意得解。是爲四諦三轉合十二事。知而未淨者吾不與也。一切世間諸天人民若梵若魔沙門梵志。自知證已受行戒定慧解度知見成。是爲四極。是生後不復有。長離世間無復憂患。佛說是時。賢者阿若拘鄰等及八千垓天。皆遠塵離垢諸法眼生。其千比丘漏盡意解皆得阿羅漢。及上諸習法應當盡者一切皆轉。眾祐法輪聲三轉。諸天世間在法地者莫不徧聞。至於第一四天王忉利天焰天兜術天不驕樂天化應聲天。至諸梵界須臾徧聞。爾時佛界三千日月萬二千天地皆大震動。是爲佛眾祐。始於波羅柰以無上法輪轉未轉者。照無數度諸天人從是得道。佛說是已。皆大歡喜。

佛說轉法輪經

