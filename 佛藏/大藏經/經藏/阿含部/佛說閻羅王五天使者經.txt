閻羅王五天使者經

劉宋慧簡譯

佛說閻羅王五天使者經

宋沙門慧簡譯

聞如是。一時佛在捨衛國祇樹給孤獨園。佛告諸比丘。善聽以置心中。我以天眼徹見眾人生死所趣善惡之道。或有醜惡或有勇彊或有怯弱。或生善道或生惡道。凡人所作爲皆分別知之。人身行惡口言惡心念惡。謗訕賢聖。見邪行邪。其人壽終便墮惡道入泥犁中。凡人身行善口言善心念善。稱譽賢聖。見正行正。其人壽終便生天上人間。如是比丘。我以天眼見人終便生天上人間。如是比丘。我以天眼觀天雨墮水中。見一泡興一泡滅。我見人死識神出生。有好色者有惡色者。有勇彊者有怯弱者。或生善處或生苦處。自生自死如水泡無異。復譬如人以五彩縷貫琉璃珠。用珠淨故。縷色靑黃赤白黑悉現分明。我見人死魂神出生亦如是。又如冥夜以明月珠懸著宮門。有人住一面。觀門中出入者。皆一一見之。又如居髙樓上望見下人往者來者走者步者坐者立者。我見人死時魂神出生。端正醜惡勇彊怯弱。如所施行分別知之。

佛告諸比丘。人生在世間時不孝父母。不敬沙門道人。不行仁義無可用心。不學經戒不畏後世者。其人身死魂神當墮閻王地獄。主者輒持行白王言。其過惡。此人非法不孝父母。不敬沙門道人。不隨仁義無可用心。無有福徳不恐畏死。當有所見惟大王處其罰。如是閻王。常先安徐。以忠正語爲現五天使者而問言。汝本不見。世間人始爲嬰兒時。僵臥屎尿不能自護。口不知言語。亦不知好惡者耶。人言。已見皆有是。王言。汝自謂獨不如是耶。人神從行終卽有生。𨿽尙未見常當爲善。自端其身端其口端其意。柰何放心快志。人言。實愚暗不知故耳。王曰。汝自以愚癡作惡。非是父母師長君天沙門道人過也。罪自由汝。豈得以不樂故止乎。今當受之。是爲閻王現第一天使。

閻王復問。子爲人時。天使者次第到。寧能覺不。人言。實不覺知。王曰。汝不見世間丈夫母人。年老時發白齒墮。羸瘦僂步起居拄杖。人言有是。王曰。汝謂獨可得不老。凡人已生法皆當老。曼其彊壯常當爲善。端身口心奉行經戒。柰何自放恣。人言。愚闇故耳。王曰。汝自以愚癡作惡。非是父母君天沙門道人過也。罪自由汝。豈得以不樂故止乎。今當受之。是爲閻王正教現第二天使。

閻王復問曰。子爲人時。豈不見世間男女婦人疾病者軀體苦痛坐起不安。命近憂促。眾醫不能復治。人言有是。王曰。汝謂可得不病耶。人生旣老法皆當病。曼身彊健當勉爲善。奉行經戒端身口意。柰何自放恣。人言。愚闇故耳。王曰。汝自以愚癡作惡。非父母君天沙門道人過也。罪自由汝。豈得以不樂故止乎。今當受之。是爲閻王正教現第三天使。

閻王復問曰。子爲人時。豈不見世間諸死亡者。或藏其屍或棄損之。一日至七日肌肉壞敗。狐貍百鳥皆就食之。凡人已死身惡腐爛。人言有是。王曰。汝謂獨可得不死耶。凡人已生法皆當死。曼在世間常爲善。來身口意奉行經戒。柰何自放恣。人言。愚闇故耳。王曰。汝自作惡。非是父母君天沙門道人過也。罪自由汝。不得以不樂故止。今當受之。是爲閻王正教現第四天使。

閻王復問曰。子爲人時。獨不見世間獘人惡子。爲吏所捕取。案罪所應刑法加之。或斷手足或削鼻耳。銳掠治刓刻肌膚。熱沙沸膏燒灌其形。裹蘊火燎懸頭日炙。屠割支解毒痛參並。人言有是。王曰。汝謂爲惡獨可得解邪。眼見世間罪福分明。何不守善敕身口意奉行經道。云何自快心。人言。愚闇故耳。王曰汝自用心。作不忠正。非是父母君天沙門道人過也。今是殃罪要當自受。豈得以不樂故止耶。是爲閻王忠正之教現第五天使者。佛說已。諸弟子皆受教誡。各前作禮。

佛說閻羅王五天使者經

