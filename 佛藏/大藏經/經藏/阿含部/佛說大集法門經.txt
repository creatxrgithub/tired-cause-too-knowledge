大集法門經

宋施護譯

佛說大集法門經卷上

西天譯經三藏朝奉大夫試光祿卿傳法大師賜紫臣施護奉詔譯

如是我聞。一時世尊。遊行至彼末利城中。與苾芻眾。而共集會。時彼城中。有一淨信優婆塞。亦名末利。於其城內。新造一捨。種種嚴飾。淸淨寬廣。是舍先未曾有。沙門婆羅門等。安止其中。時末利優婆塞。聞佛世尊與苾芻眾遊行至此。心生歡喜。卽詣佛所。到已頭面禮世尊足。禮已合掌。退住一面。白佛言。世尊。我是優婆塞。名曰末利。我於世尊。心生淨信。我此城中。新造一捨。淸淨寬廣。是舍先未曾有。沙門婆羅門等。安止其中。我今請佛及苾芻眾於我捨住。願佛世尊。悲湣我故。受我所請。

爾時世尊。默然而受。時末利優婆塞。知佛默然受所請已。卽時頭面禮世尊足。右繞三匝。出離佛會。還彼捨中。重復嚴飾。徧諸捨宇。悉以香水。散灑其地。內外一切。普令淸淨。時末利優婆塞。如是嚴淨所造捨已。還詣佛所。到已重復禮世尊足。前白佛言。世尊。先所造捨。悉以香水。散灑其地。內外淸淨。願佛世尊及苾芻眾。往彼捨住。今正是時。

爾時世尊與大苾芻眾等。恭敬圍繞。往彼末利優婆塞所造新捨。到彼捨已。佛先洗足。乃入其捨。入已周匝。普徧觀察。佛卽於捨中間。安詳而坐。諸苾芻眾。亦各洗足。次第而入。禮佛足已。於佛後面。次第而坐。末利優婆塞。後入其捨。禮世尊足。合掌恭敬。普徧頂禮諸苾芻乃於佛前。一面而坐。爾時世尊。種種慰諭彼末利優婆塞已。卽爲如應宣說法要。示教利喜。時末利優婆塞。聞法歡喜。心生淨信。如是世尊。爲彼優婆塞。如應說法。示教利喜。而過多夜。佛卽告言。末利。過是夜已。當自知時。

是時末利優婆塞。聞佛言已。卽從坐起。禮世尊足。合掌恭敬。普徧頂禮諸苾芻眾。繞佛三匝。出離佛會。

爾時世尊。見彼末利優婆塞離會未久。卽告尊者舍利子言。我此聲聞苾芻。已離睡眠。皆是離塵淸淨大眾。若諸苾芻樂說法者。卽當隨應而自宣說。隨所利益。不應止息。時尊者舍利子。受教而住。

爾時世尊。卽以僧伽梨衣等爲四褺。處師子牀右脇著地吉祥安隱。累足而臥。佛臥未久。爾時異處。有外道尼乾陀惹提子等。於聲聞苾芻。而生輕謗。欲作破壞。欲興斗諍。出非法語。種種毀呰。作如是言。我所知法。彼聲聞人。不能了知。彼所有法。我如實知。邪行是汝。正行是我。有利益是我。無利益是汝。汝所說法。前言縱是。後言卽非。後言或是。前言還非。而不能作大師子吼說法利益時尼乾陀惹提子等。欲興廣大斗諍因緣。發如是等毀呰語時。各各相視。面目慘惡。復作是言。諸聲聞苾芻色相威儀。而不寂靜。不能離貪。未得解脫。不能見法不能善知彼出離道。不能證彼所向聖果。彼所習法。非正等正覺所說。發如是等毀呰語言興斗諍事。

爾時尊者舍利子。知是事已。卽自思念。如來大師。宴臥未久。不應以是因緣而白世尊。作是念已。告諸苾芻言。汝等當知。異處有諸外道尼乾陀惹提子等。於聲聞苾芻。而生輕謗。欲作破壞。欲興斗諍。出非法語。種種毀呰。彼作是言。我所知法。諸聲聞人。不能了知。彼所有法。我如實知。邪行是汝。正行是我。有利益是我。無利益是汝。汝所說法。前言縱是。後言卽非。後言或是。前言還非。而不能作大師子吼說法利益。諸苾芻。彼尼乾陀惹提子等。欲興廣大斗諍因緣。發如是等毀呰語時。各各相視。面目慘惡。復作是言。諸聲聞苾芻。色相威儀。而不寂靜。不能離貪。未得解脫。不能見法。不能善知彼出離道。不能證彼所向聖果。彼所習法。非正等正覺所說。發如是等毀呰語言。興斗諍事。諸苾芻。汝今當知。我等諸聲聞大眾。皆是離塵淸淨心者。現證諸法。善能了知諸出離道。各各已得所證聖果。我等聲聞。所修習法。一一皆是如來大師應供正等正覺。親所宣說一一眞實。而無虛妄。諸苾芻。當知佛所宣說。謂契經祇夜記別伽陀本事本生緣起方廣希法。如是等法。佛悲湣心。廣爲眾生。如理宣說而令眾生。如說修習。行諸梵行。利益安樂天人世間。

復次諸苾芻。當知一法。是佛所說謂一切眾生。皆依食住。此爲一法。如是等法。佛悲湣心。廣爲眾生。如理宣說。而令眾生。如說修習。行諸梵行。利益安樂天人世間。

復次二法是佛所說。謂一名二色。如是等法。佛悲湣心。廣爲眾生如理宣說。而令眾生如說修習。行諸梵行。利益安樂天人世間。

復次三業是佛所說。謂一者身業。二者語業。三者意業。卽此三業。復有二種。一善。二不善。何等爲善。謂身業善行。語業善行。意業善行。何名不善。謂身業不善行。語業不善行。意業不善行。

復次三不善思惟。是佛所說。謂欲思惟。嗔思惟。害思惟。

復次三善思惟。是佛所說。謂離欲思惟。無嗔思惟。不害思惟。

復次三不善根。是佛所說。謂貪不善根。嗔不善根。癡不善根。

復次三善根。是佛所說。謂無貪善根。無嗔善根。無癡善根。

復次三漏。是佛所說。謂欲漏有漏無明漏。

復次三求。是佛所說。謂欲求有求梵行求。

復次三愛。是佛所說。謂欲愛色愛無色愛。

復次三界。是佛所說。謂欲界色界無色界。

復次三不善界。是佛所說。謂染欲界。嗔恚界。損害界。

復次三善界。是佛所說。謂無欲界。無嗔界。不害界。

復次三有。是佛所說。謂欲有色有無色有。

復次三聚。是佛所說。謂邪定聚正定聚不定聚。

復次三受。是佛所說。謂樂受苦受非苦樂受。

復次三苦。是佛所說。謂輪回苦苦苦壞苦。

復次三種欲生。是佛所說。謂現處欲欲生。化樂欲欲生。他化自在欲欲生。

復次三種樂生。是佛所說。謂有眾生生。生已受樂。如人中一類。是名第一樂生。復有眾生。長受喜樂。此樂廣大。適悅慶快。如光音天。是名第二樂生。復有眾生。乃至盡壽受快樂足。如徧淨天。是名第三樂生。

復次三種福事成就慧行。是佛所說。謂布施莊嚴成就慧行。持戒莊嚴成就慧行。禪定莊嚴成就慧行。

復次三三摩地。是佛所說。謂有尋有伺三摩地。無尋惟伺三摩地。無尋無伺三摩地復有三三摩地。是佛所說。謂空解脫三摩地無願解脫三摩地。無相解脫三摩地。

復次三住。是佛所說。謂天住梵住聖住。

復次三根。是佛所說。謂未知當知根。已知根。具知根。

復次三增上。是佛所說。謂世增上。法增上。我增上。

復次三佛。是佛所說。謂過去諸佛。未來諸佛。現在諸佛。

復次三言說事。是佛所說。謂過去言說事。未來言說事。現在言說事。

復次三眼。是佛所說。謂肉眼天眼慧眼。

復次三明。是佛所說。謂宿命智明。眾生生滅智明。漏盡智明。

復次三通。是佛所說。謂神境通。說法通。教誡通。

復次三不淨。是佛所說。謂身不淨。語不淨。心不淨。

復次三淨。是佛所說。謂身淨語淨心淨。

復次三學。是佛所說。謂戒學定學慧學。

復次三品。是佛所說。謂戒品定品慧品。

復次三火。是佛所說。謂貪火嗔火癡火。

復次三分位。是佛所說。謂生分位。成分位。法分位。如是等法。佛悲湣心。廣爲眾生。如理宣說。而令眾生如說修習。行諸梵行。利益安樂天人世間。

復次四念處觀。是佛所說。謂觀身不淨。無生起想。調伏無明。離煩惱受。觀受是苦。觀心生滅。善觀諸法。亦復如是。

復次四正斷。是佛所說。謂已生諸不善法。發勤精進。攝心志念。皆悉斷除。未生諸不善法。發勤精進。攝心志念。防令不起。未生諸善法。發勤精進。攝心志念。而令生起。已生諸善法。發勤精進。攝心志念。而令一切增長圓滿。此名四正斷。

復次四神足。是佛所說。謂欲三摩地。斷行具足神足。精進三摩地。斷行具足神足。心三摩地。斷行具足神足。慧三摩地。斷行具足神足。

復次四禪定。是佛所說。謂若苾芻。已能離諸欲不善法。有尋有伺。此名第一離生喜樂定。若復苾芻。止息尋伺。內心淸淨。安住一想。無尋無伺。此名第二定生喜樂定。若復苾芻。不貪於喜。住於捨行。身得輕安妙樂。此名第三離喜妙樂定。若復苾芻。斷除樂想。亦無苦想。無悅意。無惱意。無苦無樂。此名第四捨念淸淨定。如是等名爲四禪定。

復次四無量。是佛所說。謂若苾芻。發起慈心。先於東方行慈。南西北方。四維上下。亦然行慈。而彼慈心。於一切處。一切世界。一切種類廣大無量。而無邊際。亦無分限。此名慈無量。悲喜捨三。亦復如是。此等名爲四無量。

復次四無色定。是佛所說。謂若苾芻。離一切色。無對無礙。而無作意。觀無邊空。此觀行相。名空無邊處定。復離空處。而非所觀。但觀無邊識。此觀行相。名識無邊處定。復離識處。而非所觀。但觀一切。皆無所有此觀行相。名無所有處定。復離無所有處行相。名爲非想非非想處定。如是名爲四無色定。

復次四智。是佛所說。謂法智無生智。等智他心智。

復次四安住。是佛所說。謂一切行安住。捨行安住。寂靜行安住。慧行安住。

復次四聖諦。是佛所說。謂苦聖諦。苦集聖諦。苦滅聖諦。苦滅往向聖諦。

復次四種布施淸淨。是佛所說。謂有布施。施者淸淨。非受者。或有布施。受者淸淨。非施者。或有布施。亦非施者亦非受者。謂所施淸淨或有布施。施者受者二俱淸淨。

復次四生。是佛所說。謂胎生卵生濕生化生。

復次四種母胎事。是佛所說。謂有能了知入母胎事。住母胎事。出母胎事。此名第一母胎事。有能了知入母胎事住母胎事。不能了知出母胎事。此名第二母胎事有能了知入母胎事。不能了知住母胎事。出母胎事。此名第三母胎事。有不能了知入母胎事。住母胎事出母胎事此名第四母胎事。如是等名爲四種母胎事。

復次四識住。是佛所說。謂色生色緣色住。喜行廣大增長。是識所住。受生受緣受住。喜行廣大增長。是識所住想生想緣想住。喜行廣大增長。是識所住。行生行緣行住。喜行廣大增長。是識所住。如是等名爲四識住。

復次四法句。是佛所說。謂神通法句。離恚法句。平等法句。平等三摩地法句。

復次四娑摩那曩法。是佛所說。謂若現在樂。此爲苦報。若現在苦。此爲苦報。若現在苦。此爲樂報。若現在樂。此爲樂報。此名四娑摩那曩法。

復次四向。是佛所說。謂無忍忍調伏寂靜。

復次四神通道。是佛所說。謂苦遲緩神通。苦速疾神通。樂遲緩神通。樂速疾神通。

復次四預流身。是佛所說。謂有一類預流。於佛如來信心不壞。不毀沙門婆羅門天人魔梵。了知世法。有一類預流。心得淸淨。證得佛法。正見正行。各各了知自所修法。有一類預流。心生喜樂。見在家者及彼出家持淨戒者。心生尊敬。有一類預流。自修淨戒。具足不壞。智慧明利。善相寂靜。如是等名爲四預流身。

復次四沙門果。是佛所說。謂須陀洹果。斯陀含果。阿那含果。阿羅漢果。

復次四取。是佛所說。謂欲取。見取。戒禁取。我語取。

復次四三摩地想。是佛所說。謂有見法得樂行轉。此爲三摩地想。有知見轉。此爲三摩地想。有慧分別轉。此爲三摩地想。有身得漏盡轉。此爲三摩地想。

復次四力。是佛所說。謂慧力。精進力。無礙力。攝力。

復次四補特伽羅。是佛所說。有補特伽羅。謂我能修行。我持戒。我如法相應。非他能修行。非他持戒。非他如法相應。有補特伽羅。謂他能修行。他持戒。他如法相應。非我能修行。非我持戒。非我如法相應。有補特伽羅。謂我能修行。他亦能修行。我持戒他亦持戒我如法相應。他亦如法相應。有補特伽羅。謂我不能修行。他亦不能修行。我不持戒。他亦不持戒。我不如法相應。他亦不如法相應。如是等名爲四補特伽羅。

復次四隨眾事。是佛所說。謂與眾同一住處。與眾同一飲食。與眾同一懺悔。與眾同一受用。

復次四大輪。是佛所說。謂善說妙法。依止正士。願心平等。修先慧行。

復次四攝法。是佛所說。謂布施。愛語。利行。同事。

復次四無礙解。是佛所說。謂義無礙解。法無礙解。樂說無礙解。辯才無礙解。

復次四煩惱。是佛所說。謂欲煩惱。有煩惱。見煩惱。無明煩惱。

復次四行。是佛所說。謂欲行。有行。見行。無明行。

復次四身聚。是佛所說。謂無明身聚。嗔身聚。戒禁取身聚。一切著身聚。

復次四愛生。是佛所說。謂有苾芻。因彼衣服而生愛心。愛心起故。卽生取著。有苾芻。因彼飲食。而生愛心。愛心起故。卽生取著。有苾芻。因坐臥具。而生愛心。愛心起故。卽生取著。有苾芻。因諸受用。而生愛心。愛心起故。卽生取著。此名四愛生。

復次四食。是佛所說。謂段食。觸食。思食。識食。

復次四不護。是佛所說。謂如來不護身業。身離諸過。如來不護語業。語離諸過。如來不護意業。意離諸過。如來不護壽命。命無損減。

復次四顚倒。是佛所說。謂無常謂常。是故生起想顚倒心顚倒見顚倒。以苦謂樂。是故生起想心見倒。無我謂我。是故生起想心見倒。不淨謂淨。是故生起想心見倒。如是等名爲四顚倒。

復次四惡語言。是佛所說。謂妄言。綺語兩舌。惡口。

復次四善語言。是佛所說。謂如實語。質直語。不兩舌語。依法語。

復次四非阿曳囉行。是佛所說。謂不見言見。不聞言聞。失念言記念。不知言知。

復次四阿曳囉行。是佛所說。謂實見言見。實聞言聞。不失念言記念。實知言知。

復次四記。是佛所說。謂一向記。分別記。返問記。默然記。如是等法。佛悲湣心。廣爲眾生。如理宣說。而令眾生如說修習。行諸梵行。利益安樂天人世間。

佛說大集法門經卷上

佛說大集法門經卷下

西天譯經三藏朝奉大夫試光祿卿傳法大師賜紫臣施護奉詔譯

復次諸苾芻。當知五取蘊。是佛所說。謂色取蘊。受取蘊。想取蘊。行取蘊。識取蘊。

復次五欲。是佛所說。謂眼見於色。心喜樂欲。以樂欲心取著色塵。耳聞於聲。鼻嗅於香。舌了於味。身覺於觸。亦復如是。

復次五障。是佛所說。謂樂欲障。嗔恚障。睡眠障。惡作障。疑惑障。

復次五種煩惱分結。是佛所說。謂樂欲煩惱分結。嗔恚煩惱分結。有身見煩惱分結。戒禁取煩惱分結。疑惑煩惱分結。

復次五慳。是佛所說。謂飲食慳。善事慳。利養慳。色相慳。法慳。

復次五受根。是佛所說。謂樂受根。苦受根。喜受根。憂受根。捨受根。

復次五勝根。是佛所說。謂信根。精進根。念根。定根。慧根。

復次五力。是佛所說。謂信力。精進力。念力。定力。慧力。

復次五學力。是佛所說。謂信學力。精進學力。念學力。定學力。慧學力。

復次五出離界。是佛所說。謂有苾芻具多聞者。不能見苦。其心容受。未能離欲。隨諸欲境。起所欲心。不退不沒。未能解脫。卽以此緣。後復能觀所有欲境。起離欲心。欲心退沒。愛樂解脫。善作正行。得心解脫。解脫心起。乃能遠離不相應法。住無欲心。以是義故。由欲爲緣。引生無漏。有苾芻具多聞者。不能見苦。其心容受。未能離嗔。於違礙境。起嗔恚心。不退不沒。未能解脫。卽以此緣。後復能觀諸違礙境。起離嗔心。嗔心退沒。愛樂解脫。善作正行。得心解脫。解脫心起。乃能遠離不相應法。住無嗔心。以是義故。由嗔爲緣。引生無漏。有苾芻具多聞者。不能見苦。其心容受。未能離害。於不可意境。而起害心。不退不沒。未能解脫。卽以此緣。後復能觀諸不可意境。起不害心。害心退沒。愛樂解脫。善作正行。得心解脫。解脫心起。乃能遠離不相應法。住不害心。以是義故。由害爲緣。引生無漏。有苾芻具多聞者。不能見苦。其心容受。未離色相。於諸色境。起著色心。不退不沒。未能解脫。卽以此緣。後復能觀彼色境界。起離色心。色心退沒。愛樂解脫。善作正行。得心解脫。解脫心起。乃能遠離不相應法。住離色心。以是義故。由色爲緣。引生無漏。有苾芻具多聞者。不能見苦。執著有身。未離身相。而於有身。起實有想不退不沒。未能解脫。卽以此緣。後復能觀有身當滅。起身滅想。執心退沒。愛樂解脫。善作正行。得心解脫。解脫心起。乃能遠離不相應法。住身滅想。以是義故。有身爲緣。引生無漏。如是等名爲五出離界。

復次五解脫處。是佛所說。謂有苾芻於說法師所親近承事。尊重恭敬。修習梵行。暫無止息。隨其親近承事卽得利益。若時聞師宣說正法。心生喜樂。起重法想。隨生彼心。未能廣大聽受記念。但於其中。能知一法。隨知一法。卽解一義。若不解其義。卽不能於法而生喜心。是故解了其義。心生歡喜。以心喜故。身得輕安。由身輕安。卽樂受相應。由樂受故。心住三摩呬多。住彼心故。能如實知。復如實觀。如實觀故。卽離塵離貪。得解脫智。解脫智起。卽得我生已盡。梵行已立。所作已辦。不受後有。有苾芻。於說法師所。親近承事。尊重恭敬。修習梵行。暫無止息。隨其親近承事。卽得聞法。隨其所聞。心生喜樂。起重法想。隨生彼心。能於其中。廣大聽受。廣大記念。隨知諸法。卽解諸義。若不解諸義。卽不能於法而生喜心。是故解了諸義。心生歡喜。以喜心故。身得輕安。由身輕安。卽樂受相應。由樂受故。心住三摩呬多。住彼心故。能如實知。復如實觀。如實觀故。卽離塵離貪。得解脫智。解脫智起。卽得我生已盡。梵行已立。所作已辦。不受後有。有苾芻。於說法師所。親近承事。尊重恭敬修習梵行。暫無止息。隨其親近承事。卽得聞法。隨其所聞。心生喜樂。起重法想。隨生彼心。而能廣大聽受記念。復能一一如實解了諸義。廣爲他人分別演說。若不解諸義。卽不能於法而生喜心。是故解了諸義。心生歡喜。以心喜故。身得輕安。由身輕安。卽樂受相應。以樂受故。心住三摩呬多。住彼心故。能如實知。復如實觀。如實觀故。卽離塵離貪。得解脫智。解脫智起。卽得我生已盡。梵行已立。所作已辦。不受後有。有苾芻於說法師所。親近承事。尊重恭敬。修習梵行。暫無止息。隨其親近承事。卽得聞法。隨其所聞。心生喜樂。起重法想。隨生彼心。而能廣大聽受記念。復能心住一境。不退不沒。於所聞法。隨尋隨伺。發生正慧。隨起尋伺。卽於諸法。一一了知。隨知諸法。卽解諸義。廣爲他人分別演說。若不解諸義。卽不能於法而生喜心。是故解了諸義。心生歡喜。以心喜故。身得輕安。由身輕安。卽樂受相應。以樂受故。心住三摩呬多。住彼心故。能如實知。復如實觀。如實觀故。卽離塵離貪。得解脫智。解脫智起。卽得我生已盡。梵行已立。所作已辦。不受後有。有苾芻。於說法師所。親近承事。尊重恭敬。修習梵行。暫無止息。隨其親近承事。卽得聞法。隨其所聞。心生喜樂。起重法想。隨生彼心。而能廣大聽受記念。心住一境。不退不沒。於所聞法。隨尋隨伺。發生正慧。已復能於彼別三摩地門。善住攝心。隨所住心。轉復增勝。卽於諸法。一一了知。隨知諸法。卽解諸義。廣爲他人分別演說。若不解諸義。卽不能於法而生喜心。是故解了諸義。心生歡喜。以心喜故。身得輕安。由身輕安。卽樂受相應。以樂受故。心住三摩呬多。住彼心故。能如實知。復如實觀。如實觀故。卽離塵離貪。得解脫智。解脫智起。卽得我生已盡。梵行已立。所作已辦。不受後有。如是等名爲五解脫處。

復次五趣。是佛所說。謂地獄。餓鬼。畜生。人天。

復次五淨居。是佛所說。謂無煩。無熱。善見。善現。色究竟。

復次五士夫入法。是佛所說。謂中入。生入。有行入。無行入。上流入。此名五士夫入法。如是等法。佛悲湣心。廣爲眾生。如理宣說。而令眾生如說修習。行諸梵行。利益安樂天人世間。

復次內六處。是佛所說。謂眼處。耳處。鼻處。舌處。身處。意處。

復次外六處。是佛所說。謂色處。聲處。香處。味處。觸處。法處。

復次六識。是佛所說。謂眼識。耳識。鼻識。舌識。身識。意識。

復次六觸。是佛所說。謂眼觸。耳觸。鼻觸。舌觸。身觸。意觸。

復次六受。是佛所說。謂眼觸爲緣所生諸受。耳觸爲緣所生諸受。鼻觸爲緣所生諸受。舌觸爲緣所生諸受。身觸爲緣所生諸受。意觸爲緣所生諸受。

復次六想。是佛所說。謂色想。聲想。香想。味想。觸想。法想。

復次六愛。是佛所說。謂色愛。聲愛。香愛。味愛。觸愛。法愛。

復次六悅意處。是佛所說。謂見可愛色。是悅意處。聞可愛聲。是悅意處。嗅可愛香。是悅意處。了可愛味。是悅意處。覺可愛觸。是悅意處。分別善法。是悅意處。

復次六不悅意處。是佛所說。謂見不可愛色。是不悅意處。聞不可愛聲。是不悅意處。嗅不可愛香。是不悅意處。了不可愛味。是不悅意處。覺不可愛觸。是不悅意處。分別不善法。是不悅意處。

復次六捨行。是佛所說。謂見色行是色捨處。聞聲行是聲捨處。嗅香行是香捨處。了味行是味捨處。覺觸行是觸捨處。知法行是法捨處。

復次六念。是佛所說。謂念佛。念法。念僧。念戒。念施。念天。

復次六行。是佛所說。謂見行。聞行。利益行。學行。分別行。念行。

復次六離塵法。是佛所說。謂若苾芻。現住身業行慈。從初修習所有梵行。堅固不壞。有苾芻。現住語業行慈。從初修習所有梵行。堅固不壞。有苾芻。現住意業行慈。從初修習所有梵行。堅固不壞。有苾芻。如法受利。如法乞食。隨有所得如法而食。任持自行。遠離非法。從初修習所有梵行。堅固不壞。有苾芻。修淨戒行。不毀不缺。離諸過失。增益善力。隨諸所行。戒行具足。從初修習所有梵行。堅固不壞。有苾芻。不著身見。作出離想。求斷苦盡。隨諸所行。不住諸見。從初修習所有梵行。堅固不壞。如是等名爲六離塵法。

復次六種斗諍根本。是佛所說。謂有一類補特伽羅。自樂作罪。又樂親近彼作罪人。常欲他人愛敬於己。有一類補特伽羅。自樂作罪。又樂親近彼作罪人。常欲他人愛敬於己。又復不尊敬佛。不尊敬法。不能觀法。有一類補特伽羅。自樂作罪。又樂親近彼作罪人。常欲他人愛敬於己。又復樂欲與僧鬥諍。有一類補特伽羅。具有諂誑慳嫉覆等諸隨煩惱。及身見邪見邊見見取不能遠離。有一類補特伽羅。具身見等起顚倒心。又復不尊敬佛。不尊敬法。不能觀法。有一類補特伽羅。具身見等。起顚倒心。又復常樂與僧鬥諍。如是等名爲六種斗諍根本。

復次六種對治出離界。是佛所說。謂有苾芻。作如是言。我修慈心解脫觀。隨所作事。皆如實知。發起精進慈心對治。我於嗔心。而悉能盡。爲由如是慈心解脫觀故。所有嗔心。無處容受。而但觀彼慈心現前。是故嗔心不於是處有所生起。何以故。由彼慈心出離因故。有苾芻。作如是言。我修悲心解脫觀。隨所作事。皆如實知。發起精進悲心對治。我於害心。而悉能盡。爲由如是悲心解脫觀故。所有害心。無處容受。而但觀彼悲心現前。是故害心不於是處有所生起。何以故。由彼悲心出離因故。有苾芻。作如是言。我修喜心解脫觀。隨所作事。皆如實知。發起精進喜心對治。我於不喜心。而悉能盡。爲由如是喜心解脫觀故。所有不喜心。無處容受。而但觀彼喜心現前。是故不喜心不於是處有所生起。何以故。由彼喜心出離因故。有苾芻。作如是言。我修捨心解脫觀。隨所作事。皆如實知。發起精進捨心對治。我於欲貪之心。而悉能盡。爲由如是舍心解脫觀故。所有欲貪之心。無處容受。而但觀彼捨心現前。是故欲貪之心。不於是處有所生起。何以故。由彼捨心出離因故。有苾芻。作如是言。我修無相心解脫觀。隨所作事。皆如實知。發起精進無相心對治。我於取相之心。而悉能盡。爲由如是無相心解脫觀故。所有取相之心。無處容受。而但觀彼無相心現前。是故取相之心。不於是處有所生起。何以故。由彼無相心出離因故。有苾芻。作如是言。我修決定行。以決定法對治。我於疑惑之心。而悉能盡。爲由如是決定行故。所有疑惑之心。無處容受。而但觀彼決定心現前。是故疑惑之心。不於是處有所生起。何以故。由彼決定心出離因故。如是等名爲六種對治出離界。如是等法。佛悲湣心。廣爲眾生。如理宣說。而令眾生如說修習。行諸梵行。利益安樂天人世間。

復次七覺支。是佛所說。謂念覺支。擇法覺支。精進覺支。喜覺支。輕安覺支。定覺支。捨覺支。

復次七三摩地緣。是佛所說。謂正觀察。正籌量。正言說。正施作。正活命。正勇猛。正念住。復次七解脫行想。是佛所說。謂不淨想。死想。飲食不貪想。一切世間不可樂想。無常想。無常苦想。苦無邊想。

復次七力。是佛所說。謂信力。念力。無畏力。精進力。忍力。定力。慧力。

復次七種補特伽羅。是佛所說。謂心解脫。俱解脫。慧解脫。身證。信解脫。法行。信行。

復次七識住。是佛所說。謂種種身種種想。卽欲界人天。是識所住。種種身一想。謂初禪天。是識所住。一身種種想。謂二禪天。是識所住。一身一想。謂三禪天。是識所住。空無邊處天。是識所住。識無邊處天。是識所住。無所有處天。是識所住。此名七識住。如是等法。佛悲湣心。廣爲眾生。如理宣說。而令眾生如說修習。行諸梵行。利益安樂天人世間。

復次八解脫。是佛所說。謂內有色想觀外色解脫。內無色想觀外色解脫。淨解脫具足住。空無邊處解脫。識無邊處解脫。無所有處解脫。非想非非想處解脫。想受滅解脫。

復次八勝處。是佛所說。謂內有色想觀外色少。作是觀時。起勝知見。是爲勝處。內有色想觀外色多。作是觀時。起勝知見。是爲勝處。內無色想觀外色少。作是觀時。起勝知見。是爲勝處。內無色想觀外色多。作是觀時。起勝知見。是爲勝處。內無色想觀外色靑。所謂觀如烏摩華。及靑色衣。於二分靑中。皆是靑顯靑現靑光。廣多淸淨。作是觀時。起勝知見。是爲勝處。內無色想觀外色黃。所謂觀如訖哩瑟拏阿迦羅華。及黃色衣。於二分黃中。皆是黃顯黃現黃光。廣多淸淨。作是觀時。起勝知見。是爲勝處。內無色想觀外色赤。所謂觀如滿度﹝口﹡爾﹞嚩迦華。及赤色衣。於二分赤中。皆是赤顯赤現赤光。廣多淸淨。作是觀時。起勝知見。是爲勝處。內無色想觀外色白。所謂觀如白色華。及白色衣。於二分白中。皆是白顯白現白光。廣多淸淨。作是觀時。起勝知見。是爲勝處。如是等名爲八勝處。

復次八種世法。是佛所說。謂利衰毀譽稱譏苦樂。

復次八正道。是佛所說。謂正見。正思惟。正語。正業。正命。正精進。正念。正定。此名八正道。如是等法。佛悲湣心。廣爲眾生。如理宣說。而令眾生如說修習。行諸梵行。利益安樂天人世間。

復次九眾生居。是佛所說。謂種種身種種想。卽欲界人天。是眾生居。種種身一想。謂初禪天。是眾生居。一身種種想。謂二禪天。是眾生居。一身一想。謂三禪天。是眾生居。空無邊處天。是眾生居。識無邊處天。是眾生居。無所有處天。是眾生居。非想非非想處天。是眾生居。及無想天。是眾生居。此名九眾生居。如是等法。佛悲湣心。廣爲眾生。如理宣說。而令眾生如說修習。行諸梵行。利益安樂天人世間。

復次十具足行。是佛所說。謂不壞正見。不壞正思惟。不壞正語。不壞正業。不壞正命。不壞正精進。不壞正忍。不壞正定。不壞正解脫。不壞正智。此名十具足行。如是等法。佛悲湣心。廣爲眾生。如理宣說。而令眾生如說修習。行諸梵行。利益安樂天人世間。

爾時世尊知尊者舍利子爲諸苾芻如應說法已。佛卽從其宴臥安詳而起。告尊者舍利子言。善哉善哉。舍利子。如汝所說。是佛所說。此法名爲大集法門。後末世中。能與眾生。作大利益。於後末世。我諸苾芻修梵行者。應當於此大集法門。受持讀誦。宣通流布。又舍利子。後末世中。若人得此大集法門受持者。是人於未來諸佛法中。爲淨信善男子。於佛教法。深生愛樂。廣大開曉。心大歡喜。爾時諸苾芻聞佛稱贊此大集法門已。歡喜信受。禮佛而退。

佛說大集法門經卷下

