海八徳經

後秦鳩摩羅什譯

佛說海八徳經

後秦龜玆國三藏鳩摩羅什譯

聞如是。一時佛遊無勝國。時在河邊。常以十五日。爲諸沙門說戒經。佛坐寂寞。久而無言。阿難整服。長跪白曰。沙門坐定。樂聞淸法。世尊默然。阿難三起白。夜已半。可說戒經。世尊乃曰。諸沙門中。有穢濁者。心邪行違言與法。乖沙門之戒。威神致重。非彼下賤所能執行。淸濁相違故。吾不說。尊徳目連。一心入定。道眼淨觀。具見彼心有可棄之行矣。目連卽與謂之曰。起非爾俗夫所應坐處也。彼不肯起。牽臂使出曰。爾無至徳。心懷六邪。何敢以臭混之體。坐天香之座。爾是棄人。非沙門矣。目連卽還就淸淨座。佛告目連。子何一愚好諭不出牽臂乃去。佛告沙門。靖聽吾言。諸沙門曰。惟然受教。觀彼巨海。有八美徳。其廣卽汪洋無涯。其深則有不測之底。稍入稍深。無前所礙。斯一徳也。海潮不過期先際。斯二徳也。海含眾寶靡所不包。死屍臭朽。海不容焉。神風吹漂上岸之邊。斯三徳也。海懷眾珍。黃金白銀。琉璃水精。珊瑚龍玫。明月神珠。千奇萬異。無求不得。斯四徳也。普天之下。有五大河。流行注海。西流者名恆。南流者名邪云。東流者兩河。一名沙陸。一名阿夷越。北流名墨。五河流邁。俱入於海。皆去舊名。合爲海。斯五徳也。五河萬流。淋雨終時。立天地來。雨落河注。海水如故。蓋無增減。斯六徳也。海有眾魚。巨軀巍巍。第一魚身。長四千里。第二魚身。長八千里。第三魚身。長萬二千里。第四魚身。長萬六千里。第五魚身。長二萬里。第六魚身。長二萬四千里。第七魚身。長二萬八千里。斯七徳也。海水通咸。邊中如一。斯八徳也。以斯之故。質亮神龍欣心樂之。吾經妙典。亦有景徳。讀之無盡。其義日深。梵魔帝釋。無能測度。猶海廣遠。甚深難測。以斯之故。諸沙門樂之。斯一徳矣。吾諸弟子。更相檢率。誦經坐禪。禮儀景式。不失其時也。猶海之潮不過期先際。斯二徳也。吾法淸潔。志在憺怕。衣食供已。不畜微余。若有沙門。志趣穢濁。以法彈遣。不得處廟。猶海弘裕不容臭屍。斯三徳也。吾道眾經。其義備悉。沙門潛思。練去心垢。貪淫恚嫉。愚癡眾穢。猶若磨鏡瑩垢盡之。又蕩微曀照無不睹。一坐自思。存惟往古生死之源。得無不知。二惟天地萬物若幻。夫有合會。必當別離。三常慈心。湣世愚惑。作行顚倒。不自知誤。四自精思。旣知往古。又照未然。眾生魂神。所當趣向。吾向道以心淨爲珍寶。沙門去穢。得淨行者。其心喜之。猶彼質亮樂海眾寶。斯四徳矣。吾道弘大。合眾爲一。帝王種梵志種君子種下賤種。來作沙門者。皆棄本姓。以道相親。明愚相進。意如兄弟。猶彼眾流合名曰海。以斯之故。沙門樂之。斯六徳矣。吾道微妙。經典淵奧。上士得之。一號溝港。二號頻來。三號不還。四號應眞。應眞之道。其心淸淨。猶天明珠。垢藏之徳。分身散體。存亡自由。住壽無極。亦不老病。猶彼巨海。有神龍魚。以斯之故。沙門樂之。吾之經籍。義美甘露。仙聖所不聞。梵釋所希睹。往古來今。無物不記。邊中皆正。猶海通咸。亦以斯故。沙門樂之。夫見吾經者。意皆趣無爲矣。海有八徳。吾經亦然。阿難又起稽首白曰。東旦欲明。願說重戒。世尊曰。自今之後。吾不復說重戒之經。戒之不從。恐彼神雷威怒加之也。吾以斯故。不說戒經。自今以往。更相檢率。以十五日。會說戒經。諸比丘起。爲佛作禮。

佛說海八徳經

按此經文。決非羅什之譯。似是後漢之經。疑此是彼竺法蘭爲失本者。藏中錯爲羅什譯耳。

