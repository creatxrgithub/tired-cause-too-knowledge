佛說給孤長者女得度因緣經

宋施護譯

佛說給孤長者女得度因緣經卷上

西天譯經三藏朝奉大夫試光祿卿傳法大師賜紫臣施護奉詔譯

如是我聞。一時佛在捨衛國祇樹給孤獨園。與大聲聞眾俱。而彼給孤獨長者具大福徳。妻子奴婢眷屬熾盛。富饒自在廣積財寶其數無量。與毗沙門天王等無有異。而彼長者與諸眷屬常共圍繞嬉戲娛樂。忽於一時其妻懷妊。經於九月生一童女。上色端嚴殊妙無比。身諸相分上下圓滿。人所瞻者無不愛樂。其女生已而有種種吉祥善相。以是因緣父爲立名。號善無毒。

復次去此捨衛國一百六十由旬。有一大城名曰福增。彼有長者名謨尸羅。亦具大福徳。妻子奴婢眷屬熾盛。富饒自在廣積財寶其數無量。與毗沙門天王等無有異。而彼長者有一童子名曰牛授。上色端嚴殊妙無比。人所瞻者無不愛樂。然其長者及長者子俱事外道。於諸外道深生敬信。卽不能知有佛世尊最上最勝。世尊所有最上法門亦復不聞。神通變化殊勝事業昔所未見。是諸外道散居異處。或在遨哩迦聚落。或在福增大城。或在作賢大城。是時有一外道。先在福增城中。來詣牛授童子所。謂童子言。汝今何故而不納妻。牛授答言。世間若有色相端嚴與我等者。我當娶彼。時外道言。童子當知。捨衛國中給孤獨長者有一童女。上色端嚴殊妙無比。人所瞻者無不愛樂。汝今宜應求彼爲妻。牛授聞已心生歡喜。卽如其言。易自常服著外道衣。持缽往詣捨衛國中。到已次第持缽乞食。至給孤獨長者住舍門外。時善無毒女聞乞食聲。卽持飲食出行布施。其女出已。時牛授童子。得睹其相卽生愛樂。彼善無毒女。以宿因緣力亦相顧視。然彼善無毒女。見牛授童子是外道相。卽時微笑作是告言。汝是不正知者。外道異學。何故住此持缽乞食。牛授童子聞是語已。亦復微笑不取其食離捨而去。還歸福增城中白父母言。父母當知。捨衛國中給孤獨長者有一童女名善無毒。願今與我求彼爲妻。爾時謨尸羅長者聞是語已。卽詣捨衛國中給孤獨長者所。具以此緣而相告語。給孤獨長者言。我𨿽相許。然當俟我問佛世尊。佛若聽許斯爲甚善。時給孤獨長者卽自往詣佛世尊所。禮佛足已具陳上事。佛言。長者。汝女不應剃髮出家。當聽往彼乃爲甚善。彼女若至福增城中。而能廣大施作佛事最上吉祥。是時給孤獨長者。卽如佛敕還自捨中。乃出種種珍寶等物。備諸所用依世法儀。以善無毒女。適牛授童子。乃至後時彼謨尸羅長者。於自捨中飯諸外道。長者卽謂善無毒言。童女。可來隨喜布施。彼善無毒女。先所不知飯諸外道。聞長者語已。謂是佛諸弟子。舍利子大目乾連阿難等。至此受食。卽時踴躍歡喜而出。乃見諸外道異學。相貌醜惡如迦迦色。著獘垢衣身體臭穢。裸形無恥復如餓鬼。見是相已。心生忿恚一面而住。時長者言。童女何故心生退屈。女卽答言。我非退屈。然今長者所作施會若能供養諸聖眾者當獲勝福。云何供養此諸外道作罪業者。得何等利。長者聞已驚而問言。童女。世間寧有最勝導師過於此者。彼女答言。長者善聽。捨衛國中有一大園我父所造。有佛世尊現止其中。佛世尊者最上最勝是我之師。父母淸淨氏族髙勝。姓剎帝利金輪王種。捨輪王位出家修道。厭彼世間。富貴等事。歷修眾行菩提樹下降魔成佛。諸根相好端嚴具足。現少年相勝妙無比。遊戲神通自在無礙。面現喜輪而爲莊嚴。於一切處所作相應。又復三十二大人相。八十種隨形好。一一具足。身諸相分圓光普照。頂有光明如千日輪。廣大熾盛最勝嚴飾普徧賢善。巍巍無動如寶山現。一切眾生見者愛樂。瞻佛相好心無厭足。爲諸聲聞隨應說法一一分別。此是因緣此非因緣。是出離道非出離道。是所應行非所應行。是神通事非神通事。是世間慧是諸佛慧。又復世尊善巧方便隨所宣說。皆以最上法語而攝他語。諸有所說悉爲利他。此是善惡業。世尊如實說。此是所作行。世尊如實說。此是先所說此是後所說。世尊一一如實分別。佛說法時面目熙怡。遠離顰蹙常出柔軟語。順善語。甘美語。可愛語。巧妙語。安慰語。起諸方便隨應說法。悲湣利樂一切眾生。使諸眾生皆悉調伏。又復世尊爲諸聲聞一一分別。是聖人法是異道法。是離塵法是無等法。令諸聲聞如其所應如理修習。得戒具足。定具足。慧具足。解脫具足。解脫知見具足。又復世尊隨往一切聚落方處。若行若止不爲一切人非人等而能嬈害。於一切時常以天眼見諸色相。常以天耳聞諸音聲。智慧光明廣大照耀。若時若非時。常安住正念。當知佛世尊有如是功徳。此名世間最勝導師。

爾時謨尸羅長者捨。所集外道眾中。有善根成熟者。聞佛功徳毛髮豎立涕淚悲泣。於佛世尊起淸淨心深生敬信。卽作是言。我等願當投佛出家。時謨尸羅長者。聞善無毒女說佛功徳。於佛世尊卽生淨信。謂童女言。汝今可能令我得見佛世尊不。彼女答言。若欲見佛世尊及聖眾者。卽當辦造最上飲食而爲供養。是時長者卽語其妻令辦飲食。妻乃答言。善哉長者飲食已辦。長者謂童女言。我不解法。汝當請佛。彼善無毒女卽以妙華作曼拏羅向佛世尊所住方處。遙伸禮敬燒眾名香散諸妙華。一心合掌請佛世尊。作如是言。佛是一切智具大悲者。隨諸眾生所可樂見皆令如意。今此謨尸羅長者與諸眷屬。發淸淨心樂見世尊。於自住舍已辦種種上味飲食欲伸供養。世間導師及諸聖眾我今召請。惟願世尊。廣爲悲湣利樂眾生。哀受所請至長者捨。是時童女所散妙華。以佛威神力故。於虛空中猶如鵝王。徐徐而下至捨衛國祇樹給孤獨園佛世尊前。其香如雲最上微妙。結成樓閣旋轉空中。

爾時尊者阿難見是相已前白佛言。世尊。今所現瑞。是何方來請佛之相。佛言。阿難。汝今當知去此捨衛國。一百六十由旬有一大城名曰福增。彼有長者名謨尸羅。而彼城中有諸外道今現集會。謨尸羅長者請佛及聲聞眾。我等當往。各現神變令彼外道發生淨信。已生信者使不退轉。我當於彼作大利樂。是彼所來請佛之相。汝今宜應鳴彼犍椎。集苾芻眾令自知時。各現神通當往受供。

爾時尊者阿難受佛敕已。卽鳴犍椎集苾芻眾。作是白言。已得神通尊者諸阿羅漢諦聽佛敕。令諸苾芻當自知時。各現神通往福增城中。受謨尸羅長者供。而彼城中有諸外道今現集會。當令彼等發生淨信。已生信者使不退轉作大利樂。尊者阿難如是白已。次乃行籌。諸阿羅漢各各受籌。是時有一苾芻。名昆努缽陀那。爲眾中上座。已證須陀洹果。然未得神通具足而亦受籌。時尊者阿難卽作是言。上座苾芻。今此捨衛國去彼福增城。一百六十由旬。佛敕各令現諸神變而可往彼。時上座苾芻聞此語已。便自棄置先所受籌。以淸淨心如實而住。於剎那間卽得阿羅漢果。還執其籌起六神通。譬如力士屈伸臂頃踴身空中。說伽陀曰。

不以色相爲最上

不以有力爲所重

離塵淸淨乃莊嚴

獲得六通皆具足

爾時諸阿羅漢過是日已至明旦時。各各隨應現諸神變。次第而往福增城中謨尸羅長者捨。

爾時謨尸羅長者及妻眷屬。卽以香水散灑其地。敷設最上莊嚴牀座。安置種種上味飲食。所作已竟。長者及妻卽出自捨住於門側。與善無毒女牛授童子同俟佛降。爾時長者作是思惟。爲佛來此受我供耶。爲詣余方而受供耶。如是念已。向佛世尊所在方處瞻仰而住。

爾時尊者阿惹憍陳如。以自神力化大蛇車。安處其上。復化微細天雨徐徐而下。雷電光明交映而出。現是神通三繞彼城。次從空下入長者捨。爾時長者見是相已。問善無毒女言。今此所來乘大蛇車。復有微細天雨徐徐而下。雷電光明交映而出。現如是相入此捨者。是汝師耶。女卽答言。此非我師。是佛世尊最初度者。上首弟子名阿惹憍陳如。佛於波羅柰國鹿野園中初轉法輪。此人最先得聞法要而獲果證。佛說是人。於證涅槃中最上第一。是此尊者最先而來。

復次尊者舍利子化師子車安處其上。現是神通三繞彼城。次從空下入長者捨。爾時長者見是相已。問善無毒女言。今此所來乘師子車。現如是相入此捨者。是汝師耶。女卽答言。此非我師。是佛弟子名舍利子。此人在母胎時。其母自然智慧明利。善能論義攝伏閻浮提中一切論師。此子生已色相殊異。諸根調適智慧超絕。父母愛念。卽爲召諸相師。而令相此所生童子。時諸相師。但貪觀此童子色相廣大殊勝。忘不能答彼童子父母所問相事。是時父母卽將童子。詣大婆羅門所求彼爲相。婆羅門言。汝此童子色相殊異。當於釋迦牟尼佛法中出家修道。斷盡煩惱證阿羅漢果。於諸聲聞弟子眾中。能隨如來轉正法輪。今此童子。若人暫得觀其面者。是人卽得明記不忘。何況聽其說法語言。彼婆羅門如是相已。後如其言出家證果。又佛說言。正使以大海量滿中盛墨。須彌山量等其紙素。大地所有艸木叢林取以爲筆。令四大洲所有人眾經若干時書此尊者舍利子廣大智慧。亦不能盡。又復普集一切有智慧人盡在一處。而此尊者所有智慧亦復過上。又復當知取要而言。惟除佛世尊。世間一切具智慧者。若比舍利子廣大智慧。於十六分中而不及一。是故佛說此人於聲聞中智慧第一。是此尊者次第而來。

佛說給孤長者女得度因緣經卷上

佛說給孤長者女得度因緣經卷中

西天譯經三藏朝奉大夫試光祿卿傳法大師賜紫臣施護奉詔譯

復次尊者大迦葉化大金山其色晃耀。復有種種樹林飛鳥周匝圍繞。而此尊者處於山頂現是神通。從空而來三繞彼城。次從空下入長者捨。爾時長者見是相已。問善無毒女言。今此所來處金山頂。現如是相入此捨者。是汝師邪。女卽答言。此非我師。是佛弟子名大迦葉。此人未出家時其家大富。金銀珍寶其數無量。有百千種上妙衣服。眷屬熾盛人所瞻敬。此人厭捨如是富貴等事。出家修道而獲果證。又此尊者常止一處。常持一衣少欲知足。而能攝余貪愛眾生。又此尊者。佛於一時分半座令坐。佛說此人修頭陀行中最爲第一。是此尊者次第而來。

復次尊者大目乾連自然相好端嚴殊特。化大龍車安處其上。現是神通從空而來。三繞彼城次從空下入長者捨。爾時長者見是相已。問善無毒女言。今此所來乘大龍車。現如是相入此捨者。是汝師邪。女卽答言。此非我師。是佛弟子名大目乾連。此人有大神通。於一時中在妙髙山頂。降伏難陀烏波難陀二龍王。彼帝釋天主所住宮殿。周千由旬髙二由旬半。有八萬四千寶柱種種嚴飾。此人於彼動一足指。而能令彼帝釋宮殿皆悉震動。又復一時佛在吠蘭帝聚落。告諸苾芻言。今此聚落有饑饉相。而諸苾芻乞食難得。時此尊者大目乾連聞佛語已不離佛會。卽時轉此大地置於下方世界。取彼世界一切所可食物。安此大地悉令增長。以神通力於上下方如是作已。而此大地還復如故。令諸眾生遠離饑饉。

佛言。大目乾連。而此大地轉時。所有眾生當復何能得安隱邪。大目乾連白佛言。我左手持眾生。右手轉大地。大地𨿽轉。是諸眾生。宛然安隱不知所轉。佛言。大目乾連。如是轉時汝作何想。大目乾連白佛言。如我意者。譬如力士轉芭蕉葉而不爲難。我轉大地亦復如是。佛言。大目乾連。善哉善哉。汝能起是神通方便。長者。佛說此人神通第一。是此尊者次第而來。

復次尊者摩訶迦旃延化水精樓閣。有種種寶柱及眾寶网眞珠瓔珞。間錯垂布廣大嚴飾。於樓閣中結跏趺坐。現是神通從空而來三繞彼城。次從空下入長者捨。爾時長者見是相已。問善無毒女言。今此所來眾寶莊嚴水精樓閣。於其中間結跏趺坐。現如是相入此捨者。是汝師邪。女卽答言。此非我師。是佛弟子名摩訶迦旃延。此人善能分別經典句義。佛說此人於經典中議論第一。是此尊者次第而來。

復次尊者摩訶俱絺羅化大牛車安處其上。現是神通從空而來三繞彼城。次從空下入長者捨。爾時長者見是相已。問善無毒女言。今此所來乘大牛車。現如是相入此捨者。是汝師邪。女卽答言。此非我師。是佛弟子名摩訶俱絺羅。此人威儀詳審諸根調寂。初出家已自然純熟如八十臘者。了知梵行如久修習。佛說此人少欲第一。是此尊者次第而來。

復次尊者優波離化金多羅樹林。妙色華果皆悉具足。有俱枳羅舍利囉等種種異鳥遊集其上。出眾微妙可愛音聲。而此尊者。林中現身起是神通。從空而來三繞彼城。次從空下入長者捨。爾時長者見是相已。問善無毒女言。今此所來金多羅樹林。林中現身起如是相入此捨者。是汝師邪。女卽答言。此非我師。是佛弟子名優波離。此人善持律行家族大富。昔未出家時有五百釋種童子各樂出家。以種種寶莊嚴其身。來詣優波離前。各脫所嚴種種寶具積置一處。各作是言。我等捨此而求出家。時優波離見是相已卽自思惟。此諸童子色相端嚴家族富盛。皆能棄捨而求出家。我今何故愛樂嚴飾不自覺了。如是念已。以此因緣亦復棄捨莊嚴等事投佛出家。最先證得阿羅漢果。佛說此人持律第一。是此尊者次第而來。

復次尊者馬勝。威儀詳審諸相寂靜。執持應器從空而來三繞彼城。次從空下入長者捨。爾時長者見是相已。問善無毒女言。今此所來威儀詳審諸相寂靜。執持應器現如是相入此捨者。是汝師邪。女卽答言。此非我師。是佛弟子名曰馬勝。此人出家已後。威儀詳審諸相寂靜。能降醉象而獲果證。此人一時爲舍利子。說伽陀曰。

由彼煩惱業

爲因而起作

是故於世間

隨轉無窮盡

若煩惱業因

是二不轉者

卽出離世間

人中尊所說

若彼生與老

二法而不行

是故於世間

決定無有苦

彼當得解脫

此最上正語

大沙門牛王

了已故宣說

時舍利子暫得聞說是伽陀已。卽解其義乃於言下證須陀洹果。佛說此尊者馬勝威儀第一。是此尊者次第而來。

復次尊者滿慈子化金蓮華其華千葉。葉如車輪琉璃爲莖金剛爲須。如是莊嚴色光晃耀。而此尊者處蓮華上現是神通。從空而來三繞彼城。次從空下入長者捨。爾時長者見是相已。問善無毒女言。今此所來處於千葉金蓮華上色光晃耀。現如是相入此捨者。是汝師邪。女卽答言。此非我師。是佛弟子名滿慈子。此人善能宣說正法。佛說此人於說法人中而爲第一。是此尊者次第而來。

復次尊者多財子化一大山四寶莊嚴。殊妙幢幡種種寶鈴皆悉具足。風吹和鳴聞者愛樂。而此尊者處山頂上現是神通。從空而來三繞彼城。次從空下入長者捨。爾時長者見是相已。問善無毒女言。今此所來處寶山頂現如是相。入此捨者是汝師邪。女卽答言。此非我師。是佛弟子名多財子。家族富盛一切受用皆悉具足。常時安置坐臥牀榻淸淨嚴飾。以備四方往來僧眾。隨其所應須者供給。佛說此人於受用福中自在第一。是此尊者次第而來。

復次尊者阿泥嚕馱化一金殿琉璃間飾。及種種寶交絡垂布莊嚴妙好。於其殿上有師子座。而此尊者處於座上。現是神通從空而來三繞彼城。次從空下入長者捨。爾時長者見是相已。問善無毒女言。今此所來有大金殿琉璃間飾。於其殿上處師子座。現如是相入此捨者。是汝師邪。女卽答言。此非我師。是佛弟子名阿泥嚕馱。此人曾於多劫之前發淸淨心。以一摶食施於緣覺。由此善根七返人間作轉輪王。又復七返作三十三天主。如是業餘生大富族。有百千萬金銀珍寶廣大熾盛。皆能棄捨出家修道。出家已後。亦復具足飯食衣服臥具醫藥一切如意。淨修梵行而獲果證。復以因緣得淨天眼。佛說此人天眼第一。是此尊者次第而來。

復次尊者聞俱胝化眾華座處於座上。現是神通從空而來三繞彼城。次從空下入長者捨。爾時長者見是相已。問善無毒女言。今此所來處眾華座現如是相。入此捨者是汝師邪。女卽答言。此非我師。是佛弟子名聞俱胝。是大富長者子。此人生時父母歡喜。互相謂言。我家富盛生福徳子。宜應廣出珍寶示富貴相。如是議已。卽出庫藏種種異寶。召彼所有諸識寶者。長者謂言。汝等。當定我此眾寶價直幾何。諸人答言。今此珍寶最上殊異莫知其價。長者卽言。價直俱胝。諸人復言。長者。所有此一一寶。價直俱胝邪。長者答言。如是如是。諸人贊言。長者大富無有等者。爾時長者卽作是言。我此生子當立何名。有人謂言。童子生時聞說珍寶價直俱胝。長者卽如其言。乃爲子立聞俱胝名。佛說此人離塵第一。是此尊者次第而來。

復次尊者樹提迦化孔雀車安處其上。現是神通從空而來三繞彼城。次從空下入長者捨。爾時長者見是相已。問善無毒女言。今此所來乘孔雀車現如是相。入此捨者是汝師邪。女卽答言。此非我師。是佛弟子名樹提迦。此人未出家時。在王捨城爲大富長者。現於人中受天勝福。於自捨中以上妙細﹝疊﹡毛﹞。而爲淨巾常所受用。乃於一時以其淨巾向日而曝。忽爲大風飄至頻婆娑羅王殿前。時頻婆娑羅王見是淨巾忽在其前。問侍臣言。今此柔軟上妙細﹝疊﹡毛﹞世無等比。我自處王位而未曾見。從何所來。汝等知不。侍臣白言。大王當知。王此城中有大富長者名樹提迦。佛說此人現於人中受天勝福。臣等意謂是彼長者家中所有。王當詔問必知其實。爾時彼王卽詔長者來至其前。王乃次第詢問其故。樹提迦言。今此細﹝疊﹡毛﹞是臣家中所用淨巾。適乃向日而曝風飄至此。其事如實。願王放罪。王言。我非見罪。但爲聞汝受天勝福。其事實邪。樹提迦言。如是如是。王言。樹提迦。我欲往汝捨中暫一觀視。樹提迦言。大王。我是王民爲王所統。若幸小捨深自忻慶。王言。汝可先還辦造飲食。我當後至。樹提迦言。若受天勝福者。不假力營飲食自辦。願王今往。

爾時頻婆娑羅王卽與臣從圍繞。出詣樹提迦長者捨。長者前行爲王引導。時王至於長者捨門。見守門婢色相端嚴妙寶莊飾。王意謂是長者之妻。王乃小住而不前進。樹提迦言。大王。何故住而不進。王言。樹提迦。汝妻在此。我故小住。樹提迦言。此非臣妻是守門婢。王乃漸行至中門外。亦同前見又復小住。樹提迦言。王復何故住而不進。爾時大王亦同前答。樹提迦言。此非臣妻。亦是守門之婢。王卽入彼中門見摩尼寶地。光明瑩徹有虫魚等相。王意謂是池沼。亦復小住而未敢進。樹提迦言。大王。何故復不前進。王言。此處有水故我不進。樹提迦言。此非是水。是摩尼寶所成之地。王復謂言。若是寶地何故有諸虫魚而在其中。樹提迦言。非實虫魚。但是摩尼寶光映照故爾。爾時大王𨿽聞是說猶故未信。卽於自手而取指鐶。順擲其地鐶擊地聲。方乃信是摩尼寶地。時頻婆娑羅王卽入其捨處師子座。樹提迦長者侍立一面。時長者妻卽出王前。致拜伸敬而忽淚下退立一面王言。長者。汝妻何故見王垂淚。樹提迦言。小臣之妻得拜王前。心生大喜何敢垂淚。但以王所著衣有木煙气。煙薰目故不覺淚垂。是故大王。受天勝福者。所欲飲食不須煙火。有如意寶自然能出。王言。善哉是事希有。

爾時頻婆娑羅王於樹提迦長者捨。飯食訖已。住彼捨中但貪觀視忘還王宮。時諸近臣咸作是念。我王住此豈非久邪。若未還宮。於國政事恐有所廢。作是念已俱白王言。大王。住此無至久時。願速還宮。於國政事恐有所廢。王謂諸臣言。我住於此始經一日。於國政事亦未久廢。時樹提迦長者卽白王言。王住小捨已經七日。爾時大王謂長者言。我住汝捨早經七日。其事實不其事實不。樹提迦言。實爾大王。實爾大王。臣於王前何敢妄說。王復問言。汝此捨中當觀何相而知晝夜。樹提迦言。有華開合以分晝夜。有摩尼寶光明熾盛不熾盛時。以分晝夜。有諸異鳥自然和鳴不和鳴時。以分晝夜。大王當知。若華開時乃知是晝。若華合時乃知是夜。若摩尼寶光明熾盛。此知是晝。若摩尼寶光明不熾盛。此知是夜。異鳥和鳴而知是晝。彼寂無聲而知是夜。大王。我捨卽以如是等相而分晝夜。爾時頻婆娑羅王謂樹提迦長者言。希有希有。佛語諦誠而無虛妄。佛說汝於人中受天勝福。今我所見其事如是。

爾時頻婆娑羅王作是語已。出長者捨還復王宮。謨尸羅長者。是故當知此人有如是等天人勝福。悉能棄捨出家修道。證阿羅漢果。佛說此人受天勝福而爲第一。是此尊者次第而來。

佛說給孤長者女得度因緣經卷中

佛說給孤長者女得度因緣經卷下

西天譯經三藏朝奉大夫試光祿卿傳法大師賜紫臣施護奉詔譯

復次尊者聞二百億化種種色華果樹林細密滿空。而此尊者林中現身。起是神通從空而來三繞彼城。次從空下入長者捨。爾時長者見是相已。問善無毒女言。今此所來有種種色華果樹林。林中現身起如是相。入此捨者是汝師邪。女卽答言。此非我師。是佛弟子名聞二百億。此人生已足不履地去地四指。足下有金色毛表其異相。若足履地時。地卽六種震動。佛曾謂諸苾芻言。汝等。當知此聞二百億童子。於九十一劫中皆同此名。隨所生處足不履地。此人由起重法精進心故福報無盡。佛說此人精進第一。是此尊者次第而來。

復次尊者畢陵伽婆蹉化大鵝車。現是神通從空而來三繞彼城。次從空下入長者捨。爾時長者見是相已。問善無毒女言。今此所來乘大鵝車現如是相。入此捨者是汝師邪。女卽答言。此非我師。是佛弟子名畢陵伽婆蹉。常修悲行。佛說此人悲行第一。是此尊者次第而來。

復次尊者烏陀夷化大馬車四寶莊嚴。現是神通從空而來三繞彼城。次從空下入長者捨。爾時長者見是相已。問善無毒女言。今此所來乘大馬車四寶莊嚴。現如是相入此捨者是汝師邪。女卽答言。此非我師。是佛弟子名烏陀夷。此人是釋種眷屬釋種之中。有淨飯王白飯王斛飯王甘露飯王。並邪輸陀羅娛閉迦沒哩誐惹等。六萬宮嬪婇女眷屬。是諸眷屬廣大熾盛富樂自在。此人棄捨出家修道而獲果證。佛說此人於釋種中端嚴第一。是此尊者次第而來。

復次尊者摩訶劫賓那化室尾迦四寶莊嚴。而此尊者乘彼室尾迦。現是神通從空而來三繞彼城。次從空下入長者捨。爾時長者見是相已。問善無毒女言。今此所來乘室尾迦四寶莊嚴。現如是相入此捨者是汝師邪。女卽答言。此非我師。是佛弟子名摩訶劫賓那。此人棄捨家族出家修道而獲果證。常出軟語眾所愛樂。佛說此人軟語第一。是此尊者次第而來。

復次尊者難陀化大園林華果茂盛。復有鵝雁鸚鵡孔雀舍利囉俱枳羅命命等種種異鳥遊集其內。而此尊者在彼園中。現如是相從空而來三繞彼城。次從空下入長者捨。爾時長者見是相已。問善無毒女言。今此所來處大園林。華果茂盛異鳥遊集。現如是相入此捨者是汝師邪。女卽答言。此非我師。是佛弟子名曰難陀。淨飯王之子是佛親弟。比佛身量而短四指。三十二相莊嚴具足。此人往昔以淸淨心。曾於迦葉如來應供正等正覺塔中。施一傘蓋眾寶莊嚴最上殊妙。以是因緣感勝福報。經一千五百生作轉輪王。受彼勝福而不出家。乃至於今出家修道而獲果證。此人於威儀中密護諸根。佛說此人密護諸根第一。是此尊者次第而來。

復次尊者羅睺羅化作轉輪王福徳威容勝妙殊特。眷屬侍衛七寶具足。有八十四俱胝勇健步兵烏布沙陀等。八萬四千最上象兵嚩羅賀迦等。八萬四千調善馬兵難你瞿沙等。八萬四千妙寶車兵。復有無數百千侍衛人眾周匝圍繞。動百千種微妙音樂。寶嚴幢幡前後導從。大白傘蓋覆輪王頂。現是神通從空而來三繞彼城。未入其捨住處空中。爾時長者見是相已。問善無毒女言。今此所來轉輪聖王。福徳威容勝妙殊特。象馬車步四兵具足。現此勝相住空中者是汝師邪。女卽答言。此非我師。是佛弟子名羅睺羅。此人是佛之子。出家學戒而獲果證。佛說此人學戒第一。是此尊者現輪王身次第而來。

爾時羅睺羅卽以所現轉輪王身住彼空中。說伽陀曰。

今我所現輪王身

以神通力故如是

如龍有力我亦然

七寶四兵皆具足

此所現身而非實

神通方便故隨宜

長者應當如實知

我是佛子羅睺羅

已獲果證神通具

人天供養悉歸依

我依佛敕故今來

牟尼大師後當至

說是伽陀已卽從空下入長者捨。如是等諸有神通大苾芻眾。咸依佛敕各現神通。次第來入長者捨中俟佛當至。

爾時世尊知時已至。卽入三摩地普徧觀察。於是三摩地出已。舉身出現靑黃赤白種種妙色淸淨光明。如是色光廣大照耀徧捨衛國。乃至福增城中所有一切人眾蒙光照者。以佛神力皆見佛身。內外映徹一切無礙。佛放光時大地震動。於是世尊著僧伽梨衣。與彼一切所應隨佛。昆努缽陀那等苾芻大眾前後圍繞。出捨衛國往詣福增城。時娑婆界主大梵天王知是事已。卽與色界諸天子眾。來佛右邊侍衛而行。帝釋天主知是事已。卽與欲界諸天子眾。來佛左邊侍衛而行。復有善愛音等五百乾闥婆王。奏百千種微妙音樂引導佛前。又有無數百千天龍鬼神人非人等隨從佛後。又有無數天女在虛空中。各持優缽羅華缽訥摩華俱母那華奔拏利迦華天曼陀羅華摩訶曼陀羅華等。及雨栴檀香末香你誐嚕香多誐嚕香多摩羅香等種種妙香供養於佛。又復奏彼天妙音樂。有如是等天人大眾圍繞而行。

爾時路次大曠野中有七千仙人先止於彼。見佛世尊三十二相八十種好皆悉具足。圓光照耀如千日輪。廣大巍巍如寶山現。吉祥勝相無有等比。復有微妙金色光明周徧熾盛。如是見已俱近佛前。頭面禮足合掌恭敬退住一面。此諸仙人皆以宿種善根力故。而能最先見佛世尊。爾時世尊普徧觀察如是七千仙人善根成熟。卽於曠野中。乃爲如應略說四諦法門。時諸仙人聞是法已。智慧堅固心開意解各各歡喜。卽時踴身虛空髙二十山峯。俱證須陀洹果。從空下已圍繞世尊卽同隨從。爾時世尊度是七千仙人已。漸次前行將至福增城門。卽作是念。此福增城有十八門。我今若從西門而入。余門所有一切人眾不能見我。我今宜應於彼諸門各現佛身。隨諸門入令一切人皆見佛身。我卽實從西門而入。

爾時世尊作是念已。卽現其身隨諸門入。一一皆有天人大眾周匝圍繞。當佛入城門時云神通力。自然除去荊棘砂礫。一切不淨悉令淸淨。內外香潔地平如掌無髙下相。佛所行處彼彼諸門。有低小者自然髙大。有迮狹處自然寬廣。城中所有一切象馬等類。其性﹝怡﹣臺﹢龍﹞悷不調伏者自然調伏。又復城中一切人民。各各歡喜瞻仰世尊。又復以佛神通力故。其中所有盲者能視聾者能聞啞者能言。乃至諸根不完具者悉得完具。迷惑醉亂顚狂心者皆得醒悟正定不亂。爲毒所中者悉離諸毒。互起恚恨者慈心相向。諸懷妊者胎藏安隱生福徳子。諸貧匱者自然財寶悉得丰足。佛入城時有如是等希有之事。一切人民皆獲利益。佛乃實從西門而入。

爾時世尊旣入城已。攝諸化身惟一實身。至謨尸羅長者捨。時善無毒女卽謂長者言。此所來者是我大師。號釋迦牟尼如來應供正等正覺。是時長者並諸眷屬。見佛如是神通威徳種種相好。心生敬信卽各頭面禮佛雙足。時善無毒女見佛世尊。踴躍歡喜頭面禮足合掌向佛說伽陀曰。

我佛常說最上語

而能調伏他語言

聞者能生淸淨心

我不見佛深苦惱

佛悲湣故來此中

我等今日得大利

我以淸淨至誠心

頂禮如來吉祥足

時善無毒女說伽陀已。卽取牛頭栴檀香水奉佛洗足。佛洗足已處於最上莊嚴寶座。諸苾芻眾亦各洗足次第而坐。爾時善無毒女卽持淸淨上味飲食。自手奉上供佛世尊及苾芻眾。長者並眷屬亦各持食奉上於佛及苾芻眾。如是次第行食已徧。佛及苾芻隨應而食。是時福增城中一切婆羅門長者居士。外道尼乾陀等。無數百千人眾悉詣長者捨欲觀世尊。彼等意謂。長者住舍而甚迫迮不能容受爾許人眾咸起礙想。

爾時世尊知其意已。卽變長者捨作水精舍。內外瑩徹廣博嚴淨。令諸人眾各得觀佛無所妨礙。是諸人眾各見佛已。心大歡喜異口同音。說伽陀曰。

今此長者捨

而水精所成

摩尼及眞金

諸寶皆映現

淸淨復廣博

如天帝釋宮

各得見世尊

斯爲甚希有

我等一切眾

瞻仰住佛前

鹹生淸淨心

恭敬合掌禮

牟尼處眾會

如星中現月

功徳所莊嚴

是故我歸命

爾時世尊飯食已訖。諸苾芻眾亦各食訖。於是世尊不起於座。與無數百千天龍夜叉乾闥婆阿修羅迦樓羅緊那羅摩睺羅伽人非人等。並余婆羅門長者居士外道尼乾陀。乃至善無毒女及謨尸羅長者。妻子眷屬如是等眾。周匝圍繞聽佛說法。

爾時世尊普爲大眾。如應演說苦集滅道四諦法門。佛說是法門時。諸外道中有善根成熟者。聞法歡喜生淨信心歸依世尊。隨其所應而獲利益。又復眾生有得住暖位者。有得住頂位者。有得住忍位者。有得須陀洹果者。有得斯陀含果者。有得阿那含果者。有得阿羅漢果者。謨尸羅長者聞佛說法發淸淨心。如其所應亦得利益。善無毒女以宿善根力。及聞說法得須陀洹果。

爾時諸苾芻俱白佛言。世尊。善哉希有。此善無毒女。眞是善知識。因此女故多人獲益。而能如是施作佛事。佛言。諸苾芻。汝等當知此善無毒女。非惟今日於我法中爲善知識能作佛事。此人已於過去佛法中。爲善知識開導他人施作佛事。汝等善聽我今略說。時諸苾芻受教而聽。

佛言。諸苾芻。過去世中人壽二萬歲時。有佛出世名曰迦葉如來。應供正等正覺明行足善逝世間解無上士調禦丈夫天人師佛世尊。彼佛一時。在波羅柰國仙人墮處鹿野園中。與苾芻眾俱。彼國有王名爲哀湣。其王具大福徳正法治世。王有一女生已自然頂有金鬘。乃爲彼女立名金鬘。王所愛念。卽敕后妃宮嬪眷屬。養育侍衛后至成長。彼女以其宿善根力。於佛法中深生愛樂。聞佛在彼鹿野園中。卽與五百宮嬪眷屬圍繞。往詣鹿野園中瞻禮世尊。到已至誠頭面禮足。佛卽如應爲說法要。彼聞法已心生淨信。面白佛言。我自今日乃至盡壽。常以飲食衣服臥具醫藥奉上世尊。作是白已卽如其言。常以四事供給世尊。時彼哀湣王。忽於一夜得十種夢。一者夢見有一大象從窗牖出。身𨿽得出尾爲窗礙。二者夢見有一渴人井隨其後。是人寧忍於渴終不取飲。三者夢見有人以其眞珠貿易於麨。四者夢見有人以其栴檀香木貿易常木。五者夢見有一大園華果茂盛。忽爲猛風吹落散壞。六者夢見有諸小象。驅大香象奔走而出。七者夢見有一獼猴身有糞穢。四向馳走污諸獼猴眾皆回避。八者夢見有一獼猴於一處坐。有眾獼猴爲作灌頂。九者夢見一張白﹝疊﹡毛﹞。有十八人各各執奪少分而﹝疊﹡毛﹞不破。十者夢見有多人眾聚集一處。互相鬥諍論競是非。此等是爲所得十夢。王睡覺已作是思惟。我得此夢是不吉祥。豈非於我壞壽命邪。作是念已至明旦時。卽集羣臣共議斯夢。是時諸臣皆悉不能定其善惡。王復召一婆羅門具說十夢。令其伺察善惡之相。婆羅門言。大王當知。此夢不祥。願王作法破不祥事。王言。汝法云何。婆羅門言。王所愛念彼金鬘女。一切人民亦悉愛重。願王今時以此愛女。破身出血流爲江河。剖腹取腸聯作城邑。若作是法。卽能破彼不祥之事。若不如是。於王壽命有所損失。爾時王言。我於今時寧自失命。而終不害彼金鬘女。作是言已王入後宮。搘頤不悅默然而坐。時金鬘女見王默坐。有愁憂相。來詣王前卽白王言。我父何故有愁憂相思惟何事。願王今說。爾時彼王具以十夢及婆羅門言。爲金鬘女說。彼女聞已復白王言。去此不遠鹿野園中。迦葉如來應供正等正覺。與苾芻眾而現集會。我今與王同詣於彼。以夢問佛。佛是一切智者。必能爲王說善惡相。時哀湣王卽如其言。與金鬘女及諸臣從。詣鹿野園佛世尊所。至已頭面禮世尊足退坐一面。彼金鬘女及諸臣從。亦各禮佛一面而從。是時復有諸婆羅門長者居士亦在佛會。爾時彼佛卽爲哀湣王及諸會眾。如應說法示教利喜已。佛卽默然。彼哀湣王從座而起住立佛前。具以十夢次第而說。說已復言。我以此緣。恐於壽命有所損失。願佛悲湣爲我開決。佛言。大王。勿怖勿怖。如所得夢皆非汝事。亦非今時善惡之相。於汝壽命亦無損失。大王當知。是未來世中人壽百歲時。有佛出世名釋迦牟尼十號具足。彼佛住世演說諸法教化眾生。如其所應作佛事已而入涅槃。入涅槃後於遺法中苾芻弟子諸所作事。王今此夢是彼前相。我今爲王次第而說。如王所夢有一大象從窗牖出。身𨿽得出尾爲窗礙者。是彼佛入涅槃後。於遺法中有婆羅門長者居士若男若女。棄捨眷屬出家學道。𨿽出家已。心猶貪著名利俗事不能解脫。如王所夢有一渴人井隨其後。是人寧忍於渴終不取飲者。是彼遺法中有諸苾芻。爲婆羅門長者居士說佛經典。彼婆羅門等心生厭捨不樂聽受。如王所夢有人以其眞珠貿易於麨者。是彼遺法中有諸苾芻弟子。不能依佛正典修習根力覺道禪定出世間法而復愛樂修習世間經書咒術歌詠言頌。如王所夢有人以其栴檀香木貿易常木者。是彼遺法中有諸苾芻。以佛經典。貿易世間經書外道典籍。如王所夢有諸小象驅大香象奔走而出者。是彼遺法中有諸破戒無徳苾芻。見彼持戒有徳苾芻眾共嫌惡。巧設方便擯令遠去。如王所夢有一大園華果茂盛。忽爲猛風吹落散壞者。是彼遺法中有諸淸淨持戒具徳多聞苾芻。安止僧伽藍摩。爲彼所有不修身不修心不修慧粗惡苾芻眾共毀壞彼僧伽藍摩。如是壞已。復令淸淨苾芻最勝事業亦悉破壞。如王所夢有一獼猴身有糞穢。四向馳走污諸獼猴。眾皆回避者。是彼遺法中有諸破戒苾芻。自破淨戒不具慚愧。而復返於淸淨信心王臣之前。毀謗持戒有徳苾芻。如王所夢有一獼猴於一處坐。有眾獼猴爲作灌頂者。是彼遺法中不修勝行無徳苾芻。眾共成立爲僧中上首。統攝有徳修勝行者。如王所夢一張白﹝疊﹡毛﹞有十八人。各各執奪少分而﹝疊﹡毛﹞不破者。是彼遺法中有諸弟子異見興執。以佛教法分十八部。𨿽復如是而佛教法亦不破壞。如王所夢有多人眾聚集一處。互相鬥諍論競是非者。是彼遺法中有諸苾芻。聚集議論世間名聞利養等事。由此因緣相互鬥諍不能寂靜。漸使世尊淸淨法滅。大王。如是十夢皆非汝事。是彼之相汝不應怖。壽命無失宜自安意。爾時哀湣王聞佛爲說所夢事已。心大歡喜禮彼佛足還復王宮。諸苾芻。彼迦葉如來。爲哀湣王說所夢已。復爲眾會說四諦法。時彼會中有八萬四千人。皆悉見諦而獲利益。諸苾芻。於汝意云何。彼金鬘女。於彼佛法中爲哀湣王作善知識建立佛事者。豈異人乎。卽今善無毒女是。諸苾芻。是故當知此善無毒女。已於過去佛法中爲善知識。今於我法中亦與多人爲善知識。使令多人皆獲利益。爾時諸苾芻復白佛言。世尊。彼迦葉佛時金鬘女者。以何因緣生已自然頂有金鬘。又復何緣得生王家受大富樂。佛言。諸苾芻。彼金鬘女過去世時。於波羅柰國爲一貧女。周行求乞諸莊嚴具及以塗香。於一緣覺塔中。莊嚴塗飾起淸淨心。發是願言。願我以此善根世世所生頂有金鬘。生大富家富貴自在施作佛事。諸苾芻。彼時貧女者。卽彼迦葉佛法中金鬘女是。以其善根及大願力。於五百生中在在處處生已。自然頂有金鬘。諸苾芻。是故今時此善無毒女。以其過去善根及大願力。今得生此給孤獨長者大富之家。而善開導施作佛事。是故當知。決定善業決定善報。於一切時一切處無能散失。彼彼業因彼彼果報。如外地界彼堅實性。而非水火風界流潤等性。如是蘊處界等彼彼差別。所有一切眾生作善惡業。亦復如是。彼彼業因差別有異。彼彼果報所得非一。假使經於百劫之中。而因果法決定無失。佛言。諸苾芻。是故善男子善女子。應當於佛法僧深生淨信尊重恭敬。於此經典諦信受持。宣通流布如理修行。汝等諸苾芻。亦如是修學。

爾時世尊爲諸苾芻說善無毒女往昔因緣已如先。已爲善無毒女及謨尸羅長者眷屬乃至福增城中婆羅門長者居士等。並餘一切天人大眾。隨其所應宣說正法各獲利益。於時世尊及苾芻眾。卽於會中隱身不現。至捨衛國祇樹給孤獨園還復現身。佛說此經已善無毒女等。長者諸眷屬諸苾芻等。一切大眾聞佛所說。皆大歡喜。信受奉行。

佛說給孤長者女得度因緣經卷下

