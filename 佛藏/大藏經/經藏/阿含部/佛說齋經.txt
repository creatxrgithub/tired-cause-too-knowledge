齋經

吳支謙譯

佛說齋經

吳月氏國居士支謙譯

聞如是。一時佛在捨衛城東丞相家殿。丞相母名維耶。早起沐浴著彩衣。與諸子婦俱出。稽首佛足一面坐。佛問維耶。沐浴何早。對曰。欲與諸婦俱受齋戒。佛言。齋有三輩。樂何等齋。維耶長跪言。願聞何謂三齋。佛言。一爲牧牛齋。二爲尼犍齋。三爲佛法齋。牧牛齋者。如牧牛人求善水艸飲飼其牛。暮歸思念何野有丰饒。須天明當復往。若族姓男女已受齋戒。意在家居利欲產業。及念美飲食育養身者。是爲如彼牧牛人意。不得大福非大明。尼犍齋者。當月十五日齋之時。伏地受齋戒。爲十由延內諸神拜言。我今日齋不敢爲惡。不名有家彼我無親。妻子奴婢非是我有。我非其主。然其學貴文賤質無有正心。至到明日相名有如故事齋如彼者。不得大福非大明。佛法齋者。道弟子月六齋之日受八戒。何謂八。

第一戒者。盡一日一夜持。心如眞人。無有殺意慈念眾生。不得賊害蠕動之類。不加刀杖。念欲安利莫復爲殺。如淸淨戒以一心習。

第二戒者。盡一日一夜持。心如眞人。無貪取意思念布施。當歡喜與自手與。潔淨與恭敬與。不望與卻慳貪意。如淸淨戒以一心習。

第三戒者。一日一夜持。心如眞人。無淫意不念房室。修治梵行。不爲邪欲心不貪色。如淸淨戒以一心習。

第四戒者。一日一夜持。心如眞人。無妄語意思念至誠安定徐言。不爲僞詐心口相應。如淸淨戒以一心習。

第五戒者。一日一夜持。心如眞人。不飲酒不醉。不迷亂不失志。去放逸意。如淸淨戒以一心習。

第六戒者。一日一夜持。心如眞人。無求安意。不著華香。不傅脂粉。不爲歌舞倡樂。如淸淨戒以一心習。

第七戒者。一日一夜持。心如眞人。無求安意。不臥好牀。卑牀艸席。捐除睡臥。思念經道。如淸淨戒以一心習。

第八戒者。一日一夜持。心如眞人。奉法時食。食少節身。過日中後不復食。如淸淨戒以一心習。

佛告維耶。受齋之日當習五念。何謂五。

一當念佛。佛爲如來。爲至眞。爲等正覺。爲明行足。爲善逝世間父無上士經法禦天人師。號曰佛。是念佛者。愚癡惡意怒習悉除。善心自生思樂佛業。譬如以麻油澡豆沐頭垢濁得除。齋念佛者。其淨如是。眾人見之莫不好信。

二當念法。佛所說法三十七品。具足不毀思念勿忘。當知此法爲世間明。是念法者。愚癡惡意怒習悉除。善心自生用樂法業。譬如以麻油澡豆浴身垢濁得除。齋念法者。其淨如是。眾人見之莫不好信。

三當念眾。恭敬親附依受慧教。佛弟子眾。有得溝港受溝港證者。有得頻來受頻來證者。有得不還受不還證者。有得應眞受應眞證者。是爲四雙之八輩丈夫皆爲戒成定成慧成解成度知見成。爲聖徳爲行具。當爲叉手天上天下尊者福田。是念眾。愚癡惡意怒習悉除。喜心自生樂眾之業。譬如以淳灰浣衣垢污得除。齋念眾者。其徳如是。眾人見之莫不好信。

四者念戒。身受佛戒一心奉持。不虧不犯不動不忘。善立愼護爲慧者舉。後無所悔不以有望。能等教人。是念戒者。愚癡惡意怒習悉除。喜心自生樂戒統業。如鏡之磨垢除盛明。齋念戒者。其淨如是。眾人見之莫不好信。五當念天。第一四天王。第二忉利天。鹽天。兜術天。不憍樂天。化應聲天。當自念。我以有信有戒有聞有施有智。至身死時精神上天。願不失信戒聞施智。是念天者。愚癡惡意怒習悉除。喜心自生樂天統業。譬如寶珠常治淸明。齋念天者。其淨如是。奉持八戒習五思念。爲佛法齋。與天參徳滅惡興善。後生天上終得泥洹。是以智者。自力行出心作福。

如是維耶。齋之福祐明譽廣遠。譬是天下十六大國。是十六國滿中眾寶不可稱數。不如一日受佛法齋。如此其福者。則十六國爲一豆耳。天上廣遠不可稱說。當今人間五十歲。爲第一天上一日一夜。第一四天上壽五百歲。彼當人間九百萬歲。佛法齋者。得生此天上。人間百歲爲忉利天上一日一夜。忉利天壽千歲。當人間三千六百萬歲。人間二百歲爲鹽天上一日一夜。鹽天壽二千歲。當人間一億五千二百萬歲。人間四百歲爲兜術天上一日一夜。兜術天壽四千歲。當人間六億八百萬歲。人間八百歲爲不驕樂天上一日一夜。不驕樂天壽八千歲。當人間二十三億四千萬歲。人間千六百歲爲化應聲天上一日一夜。化應聲天壽萬六千歲。當人間九十二億一千六百萬歲。若人有信有戒有聞有施有智奉佛法齋。當命盡時。其人精神。皆生此六天上安隱快樂。猗善眾多我少說耳。凡人行善魂神上天受福無量。維耶聞佛語歡喜言。善哉善哉世尊。齋之福徳甚快無量。願受佛戒。從今已後月月六齋。竭力作福至死。佛說經已。皆歡喜受教。

佛說齋經

