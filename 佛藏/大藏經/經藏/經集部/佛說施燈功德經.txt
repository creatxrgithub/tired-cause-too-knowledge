佛說施燈功徳經

髙齊那連提耶捨譯

佛說施燈功徳經

髙齊天竺三藏那連提耶捨譯

如是我聞。一時佛在捨衛國祇樹給孤獨園。爾時世尊告舍利弗言。舍利弗。佛有四種勝妙善法。能令眾生得無量果。無量光明。無量妙色。無量福藏。無量樂藏。無量戒定智慧解脫解脫知見辯才之藏。一切無著無漏之法。舍利弗。何等爲四。一者謂如來應正徧知。得屍波羅蜜具無量戒。二者得禪波羅蜜具無量定。三者得波若波羅蜜具無量慧及廣智慧。觀達慧。如性慧。無數慧。決定慧。畢定知見。四者得無濁心善勝作心。具妙解脫第一解脫。是爲四種勝妙善法。舍利弗。是佛如來應正徧知。於一切惡皆悉遠離。一切善法皆悉成就。眾行備滿具如實見。遠離闇冥能爲光曜。具足無量福智資糧。隱蔽世間。不爲世間之所映奪。獲得戒定智慧解脫解脫知見。具足十力四無所畏。得一切諸佛法力。能具諸佛法力。得具諸佛大慈悲力及辯才力。本願方便皆悉滿足。善修本業具智慧寶。精進無量終不休息。離諸憂戚無有逼惱。無有取著。能善調伏。爲大龍王無有餘習。爲一切眾生無上福田。舍利弗。若比丘比丘尼沙彌沙彌尼優婆塞優婆夷。發淸淨心爲求福故。爲愛樂福故。思念如來。無上方便本行滿足。盡未來際一切生死。於現在世成就無量無著戒定智慧解脫解脫知見。乃至念佛一種功徳。念功徳已。於無量億那由他百千劫中。所習善根三明福田所。淸淨戒所。無等等戒所。無量眞實功徳所。或於塔廟諸形像前。而設供養故。奉施燈明乃至以少燈炷。或蘇油塗然持以奉施。其明惟照道之一階。舍利弗。如此福徳非是一切聲聞緣覺所能了知。惟佛如來乃能知也。舍利弗。求世報者福徳尙爾。何況以淸淨深樂心。不求果報安住恭敬。相續無間念佛功徳。善男子善女人等所生福徳。舍利弗。照道一階福徳尙爾。何況全照一階道也。或二階道。或二階道。或四階道。或及塔身一級二級乃至多級。一面二面乃至四面及佛形像。舍利弗。彼所燃燈。或時速滅。或風吹滅。或油盡滅。或炷盡滅。或俱盡滅。譬如諸龍以嗔恚故。出云垂布於中起電起已尋滅。舍利弗。如是少時於佛塔廟奉施燈明。若彼比丘比丘尼沙彌沙彌尼優婆塞優婆夷。若復餘人不受戒者。爲樂善故。護己身故。信佛法僧。如是少燈奉施福田。所得果報福徳之聚。惟佛能知。一切世間天人魔梵沙門婆羅門。乃至聲聞辟支佛等所不能知。如是然少燈明。所受福報不可得說。舍利弗。諸佛境界不可思議。惟有如來乃知此義。舍利弗。彼施燈者。所得福聚。無量無邊不可算數。惟有如來乃能了知。舍利弗。然少燈明福徳尙爾不可算數。況我滅後於佛塔寺。若自作若教他作。或然一燈二燈乃至多燈。香花瓔鬘寶幢幡蓋。及余種種勝妙供養。舍利弗。有四種法應當信受。何等爲四。一者佛法無量應當信受。二者少修善根獲無量報應當信受。三者若於三寶深生敬信。善修業行所得福報。汝等聲聞現得見我。尙不能得具足知之。亦復不能思惟測度。況我滅後聲聞弟子遠離我者。能得現知及能測度。若有能知及測度者。無有是處。應當信受。四者是諸聲聞不能得知及能測量。一切眾生所有作業及業果報。舍利弗。汝等聲聞於此事中不須思量。何以故。舍利弗。如來常說一切眾生業行果報不可思量。過去諸佛應正徧知。已如是說。眾生業報不可思量。未來諸佛應正徧知。當如是說。眾生業報不可思量。眾生心信及心自性。亦不可知不可思量。如是之義應當信受。舍利弗。汝等聲聞住聖種者。於一切眾生業報之中。無有實眼及巧方便。況余輕微薄劣心者。離戒定慧解脫解脫知見者。失正念者。無明闇冥厚翳目者。於自己身內外諸法而不能知。我竟是誰。我是誰許。我住何處。我之功徳爲大爲小。我當云何爲與戒相應。爲與戒不相應。我爲正念戒。我爲失念戒。我所作業爲作智人業。爲作愚人業。爲從何來。爲何處去。舍利弗。諸凡夫人顚倒見者。於自己身如是等事尙自不知。況能得知一切眾生種種業報。若能知者無有是處。舍利弗。如來應正徧知。戒無減。定無減。智無減。解脫無減。解脫知見無減相無減。舍利弗。如來應正徧知。無量戒。無礙戒。不思議戒。無等戒。究竟戒。淸淨戒。彼如來於一切眾生若業若業報。皆如實知。舍利弗。云何如來於一切眾生業報得如實知。舍利弗。佛如是知。或有眾生善業盡不善業增。或有眾生不善業盡善業增。或有眾生善業當生不善業當滅。或有眾生不善當生善業當滅。舍利弗。如來如是入一切眾生業及業報。種種差別皆如實知。彼彼眾生或有無知。或有愚闇。或有善者或不善者。舍利弗。我有如是智。有如是善巧。於諸眾生不可思議種種業報。皆能記說。舍利弗。若有眾生成就信心。彼能信我。若復眾生無有信心遠離我法。不信我語誹謗於我。彼於長夜無義無利墜墮苦惱。舍利弗。若彼眾生於佛塔廟奉施燈明。以此奉施所作善業。能獲安樂可樂之果彼施燈明作善業時。欣喜相應從信心起。於現在世得三種淨心。何等爲三。彼諸善男子善女人作是念。我於如來已設供養。知身不堅攝堅身想。知財過患攝堅財想。舍利弗。是名供養佛塔第一淨心。復次舍利弗。彼諸善男子善女人。起如是心。我於如來無上福田最勝福田。能受最勝供養者所。已作供養。我今不畏墮於地獄畜生餓鬼。我此善根已作人天善道之因。得於妙色資生眾俱。又得智慧安隱快樂。乃至能得菩提之果。舍利弗。是名供養佛塔第二淨心。復次舍利弗。彼諸善男子善女人。作如是想。我於諸佛已作捨施。已作福徳。已捨慳貪。已除慳過。作是念已。施心無慳施心增長。舍利弗。是名供養佛塔第三淨心。復次舍利弗。若善男子善女人。於佛塔廟施燈明已。臨命終時得三種明。何等爲三。一者彼善男子善女人臨命終時。先所作福悉皆現前。憶念善法而不忘失。舍利弗。是爲一明。因此便能念知自己。先於佛所殖諸善業。復次舍利弗。彼善男子善女人。於命終時得如是念。我於佛像塔廟等前。已曾供養。作是念已心生踴悅。舍利弗。是爲二明。因此便能起念佛覺。復次舍利弗。彼善男子善女人。於命終時見餘眾生奉行布施。見他作已起如是念。我亦曾於佛支提所奉施燈明。我今亦當復行布施。念於布施得欣喜心。得喜心已無有死苦。舍利弗。是爲三明。因此便得念法之心。復次舍利弗。佛塔廟中布施燈明。彼善男子善女人。於臨終時更復得見四種光明。何等爲四。一者於臨終時。見於日輪圓滿湧出。二者見淨月輪圓滿湧出。三者見諸天眾一處而坐。四者見於如來應正徧知坐菩提樹垂得菩提。自見己身尊重如來合十指掌恭敬而住。舍利弗。是名於佛塔廟布施燈已臨命終時得見如是四種光明。爾時世尊。說此義已。復說偈言。

無上法王大仙人

若人奉施彼塔廟

彼智慧者作業已

獲得無邊最勝樂

臨命終時不失念

能見自昔布施燈

得四種喜離諸罪

於彼死時不惑亂

臨死時見十方明

現睹日月從地出

見天千萬那由他

爲彼天眾說佛法

父母妻子及親屬

皆悉圍繞大悲號

死者不念亦不視

彼人正念常不亂

現前得睹天宮殿

對諸天女心安隱

復見莊嚴諸園林

是中具足勝五欲

又見佛座菩提樹

天人修羅悉圍繞

自見合掌住佛前

於勝牟尼修供養

旣見導師深敬重

其心欣喜請如來

世尊見彼心欣喜

於是不違受彼請

是人稱願喜充徧

於捨命時無苦惱

彼於佛所心喜已

無有臨終大怖畏

臨命終時不失念

彼睹十方皆大明

見未曾有勝妙色

此是施燈之果報

死已必得生天上

自見己身坐天牀

有諸天女圍繞之

供養佛故得此果

復次舍利弗。於佛塔廟施燈明已。死便生於三十三天。生彼天已。於五種事而得淸淨。舍利弗。云何彼天於五種事而得淸淨。一者得淸淨身。二者於諸天中得殊勝威徳。三者常得淸淨念慧。四者常得聞於稱意之聲。五者所得眷屬常稱彼意心得欣喜。舍利弗。是名彼天於五種事而得淸淨。爾時世尊。欲重宣此義。而說偈言。

彼天獲得光明身

具足功徳他尊重

與千天子爲上首

以燈施佛支提故

所聞天聲常稱意

哀美殊妙勝余天

具足第一勝念慧

復得最上勝眷屬

隨彼天子所行處

一切諸天皆欽仰

本昔修習何等業

今得如是熾然身

有樹皆名上歡喜

周匝光照猶如月

彼天感得是妙樹

持此莊飾天宮園

無量諸天皆驚怪

今此樹花名何等

猶如燈明光照曜

普出如意妙燻香

彼天所有諸眷屬

以彼樹花莊嚴身

彼於無量億天中

光明照曜猶如日

復次舍利弗。於佛塔廟布施燈明。生三十三天已。彼天自知。如是時中我住於此。如是時中我當命終。彼勝天子臨命終時。於其眷屬及余天眾。說法勸化令其欣喜。於彼天宮捨壽命已不墮惡趣。生於人中最上種姓信佛法家。是時世間。若無佛者亦復不在輕取吉凶邪見家生。爾時世尊。欲重宣此義。而說偈言。

彼天生得如是智

知爾許時天中住

彼天亦復能自知

我今未幾當命盡

五種死相出現時

彼天壽命臨欲絕

卽爲億天眾說法

遠離愚癡心不憂

於天眾中作是言

諸有無常亦無樂

或有生者或有死

不念將死說是法

彼諸眷屬皆悲惱

無量天眾亦復然

𨿽復見已五種相

自念功徳不憂愁

在彼天宮命絕已

尋卽下來人間生

住胎出胎念不亂

常受快樂無苦惱

生已便得宿命通

悉能憶念本來處

念人中苦不貪樂

須臾死來見逼切

彼念天中果報已

於此人間不爲樂

天中尙苦況復人

諸有不堅常流動

彼人及其成立已

必當捨家而出家

心常不行惡覺觀

彼當獲得如是果

世世恆得宿命通

亦常不作諸惡業

必定出家持淨戒

此是彼施燈明果

恆常不盲及攣躄

眼一切時不闇昧

身亦無病無惡聲

心常黠慧不愚惑

又復恆常無眼患

所在受生眼不眇

不無一眼及瞎眼

彼眼亦常不濁亂

眼目修長黑白分

猶如淨妙靑蓮葉

眼淨能見微細物

如彼明徹摩尼珠

無量阿僧祇劫中

得淨肉眼不失壞

彼亦常無眼諸病

此是奉施燈明果

善印善根善諸論

於諸工巧悉究了

彼有智人善觀察

妙慧能見第一義

善觀諸有不自在

於佛法中得照明

普見一切佛世尊

見已恭敬修供養

生生得勝端正色

親戚眷屬皆敬愛

得大財寶力自在

及得不壞諸眷屬

如彼燈明能破闇

熾燃照曜徧諸方

彼人光明亦如是

不爲闇冥所隱蔽

若於佛塔起信心

施勝燈鬘及瓔珞

施燈明時心淸淨

獲得人中最勝尊

端正殊妙甚可愛

一切世間所喜樂

心不輕取於吉凶

亦不樂於世左道

世間所有諸惡見

及邪道等不信受

若爲國王恆知足

不貪他土興戰諍

常無苦惱亦無憂

亦復無有諸惱熱

彼無一切諸退失

復無惡名無衰惱

若爲王臣所發言

王及國人無不信

身常無有羸瘠病

不作黃門不非道

身相具足安樂住

患苦不能著其身

亦復不見諸惡夢

臥覺一切常安隱

生生能得諸伏藏

供養一切佛支提

諸佛功徳無有邊

彼人所得亦如是

舍利弗。若有眾生於佛塔廟施燈明者。得於四種可樂之法。何等爲四。一者色身。二者資財。三者大善。四者智慧。舍利弗。若有眾生於佛支提施燈明者。得如是等可樂之法。爾時如來欲重宣此義。復說偈言。

身傭圓滿具大力

不與他人共戰諍

徧遊諸方無惱者

由燈奉施佛支提

生於大富上族家

具足功徳人所敬

生生恆得宿命智

由燈奉施佛支提

於諸眾生常悲念

發言眷屬皆敬受

心無損害恆調柔

常不造作惡道業

復次舍利弗。若有眾生供養佛塔得四種淸淨。何等爲四。一者身業淸淨。二者口業淸淨。三者意業淸淨。四者善友淸淨。舍利弗。云何得於身業淸淨。若善男子善女人。於彼彼生處。遠離殺生無殺害意。亦常遠離偸盜邪淫。於己妻所尙不邪行。況餘人妻。亦不飲酒放逸自縱。不以刀杖及余苦具加逼眾生。離不善法及諸惡業。舍利弗。遠離是等。是名身業淸淨。舍利弗。云何口業淸淨。是人世世常不妄語。若不見聞終不妄說。若見若聞合時咨問。然後乃語。爲利自他不作異說。設若有人教令妄語。爲護實語終不妄言。不以此語向彼人說。不持彼事向此人道。二朋先壞不令增長。有所發言能善和諍。若痛心語若粗語。若苦惡語。不喜語。不樂語。不愛語。不入心語。惱他語。結怨語。悉皆遠離。有所發言潤語軟語。意樂語。不粗語。悅耳語。美妙語。入心語。多人愛語。多人樂語。可愛語。可樂語。能除怨語。恆作如是種種美妙語。復離綺語。不作異想異語。不作異印異期。覆障實事不煩廣說。不非時語。恆究竟語。舍利弗。如是遠離不淸淨口業。成就淸淨口業。舍利弗。是名口業淸淨。舍利弗。云何意業淸淨。於他所有珍寶資財。不起貪著。不起嗔心。遠離害心。又離邪見無諸惡見。舍利弗。遠離是等。是名意業淸淨。舍利弗。云何得善友淸淨。若諸善友遠離妄語。亦不飲酒。離諸粗獷。調伏正見。往詣其所親近咨受。又詣諸佛菩薩緣覺聲聞等所。親近供養咨受未聞。舍利弗。是名第四善友淸淨。舍利弗。若善男子善女人。於佛支提施燈明已。得如是等四種淸淨。爾時世尊欲重宣此義。而說偈言。

爲欲照塔故然燈

身口意業善調伏

遠離邪見具淨戒

由是獲得如意眼

猶如淨日照十方

速能獲得於漏盡

彼大智慧具威徳

得淨天眼離塵漏

智者能了眾生意

亦得通明及辯才

求二乘道得不難

由施佛燈獲是報

若求無上佛菩提

天眼智慧及財物

於此三事恆無減

由燈奉施佛支提

舍利弗。若善男子善女人住於大乘。於佛塔廟施燈明已。彼世世中得於八種可樂勝法。何等爲八。一者獲勝肉眼。二者得於勝念無能測量。三者得於勝上達分天眼。四者爲於滿足修集道故得不缺戒。五者得智滿足證於涅槃。六者先所作善得無難處。七者所作善業得值諸佛。能爲一切眾生之眼。八者若善男子善女人。以彼善根得轉輪王所得輪寶。不爲他障。其身端正。或爲帝釋得大威力具足千眼。或爲梵王善知梵事得大禪定。舍利弗。以其回向菩提善根。得是八種可樂勝法。復次舍利弗。住於大乘善男子善女人。復得八種無量勝法。一者得於無量佛眼。二者得於無量如來神通。三者得於無量佛戒。四者得於無量如來三昧。五者得於無量如來智慧。六者得於無量如來解脫。七者得佛無量解脫知見。八者得入一切眾生心所樂欲。舍利弗。善男子善女人。於佛塔廟奉施燈明。能攝如是無量勝報。復次舍利弗。若有眾生見說法者作如是念。云何令彼常得宣說顯示佛法。以燈施彼。施油燈故。令說法者得施法燈。作是念已。持燈奉施。以此布施燈明善根。得於八種無量資糧。何等爲八。一者得於無量正念資糧。二者得於無量大智資糧。三者得於無量信心資糧。四者得於無量精進資糧。五者得於無量大慧資糧。六者得於無量三昧資糧。七者得於無量辯才資糧。八者得於無量福徳資糧。舍利弗。是名施燈八種資糧。亦復得於四無礙辯。乃至次第得一切種智。復次舍利弗。若有善男子善女人。於如來前見他施燈。信心淸淨合十指掌起隨喜心。以此善根得於八種增上之法。何等爲八。一者得增上色。二者得增上眷屬。三者得增上戒。四者於人天中得增上生。五者得增上信。六者得增上辯。七者得增上聖道。八者得阿耨多羅三藐三菩提。舍利弗。是名八種增上之法。舍利弗。何故能得此等八種增上勝法。舍利弗。佛有無量戒定智慧解脫解脫知見故。供養彼者。所得果報所得利益亦復無量。爾時世尊。欲重宣此義。而說偈言。

造作出離行

勤修於佛法

棄捨死軍眾

如象碎花林

爾時佛告慧命舍利弗。有五種法最爲難得。一者得人身難。二者於佛正法得信樂難。三者樂於佛法得出家難。四者具淨戒難。五者得漏盡難。舍利弗。一切眾生。於是五法最爲難得。汝等已得。爾時世尊欲重宣前義。勸舍利弗等。而說偈言。

如來支提修布施

爲利眾生求菩提

智者造作此勝因

生生常得最勝報

於天人中受勝生

爲人天等修供養

譬如須彌安不動

光明普徧照十方

彼天眾見皆恭敬

亦復愛樂生信心

彼興供養亦贊美

一切皆喜數數見

奇哉是天福徳相

猶梵天光照梵宮

此天曾作何等業

身光明炎得如是

見是誰不修習善

誰不修學聖種戒

誰見牟尼生厭心

誰聞妙法而放逸

彼昔在於人間時

常以燈施如來塔

曾佛法中設供養

善得福利生天中

願我恆得於人身

於佛法中生淨信

常不放逸住佛道

寧棄身命不捨法

獲得人身最爲難

愚人云何不爲福

徒費資財不爲法

死已便墮大險坑

天見無垢威徳已

心自悔責發願言

願我常得人間生

精勤修習於梵行

願我最後臨終時

於佛法中得淨信

願得正念不忘失

得見無量諸如來

爲千億天所供養

與諸天女相娛樂

諸天女眾皆敬愛

天女莊嚴戲園林

諸方天香皆來燻

耳聞一切妙音聲

是天隨所遊行處

恆得睹見上妙色

所可見色皆可愛

彼常不睹諸惡色

亦復常得勝妙觸

皆由持燈施支提

從彼沒已生人道

正念處於父母胎

生已憶彼天中事

智慧之力不退失

彼人造作如是業

得於大力轉輪王

其王形貌極端嚴

施燈獲得如是報

由彼業故得命長

一向淸淨安樂器

其身無有諸患痛

然燈獲得如是果

無有王難怨賊難

他人不敢侵其妻

不爲惡人之所惱

由持燈明施佛故

安隱丰足無所畏

豪富自在饒財寶

得勝瓔珞及園林

斯由然燈奉施佛

當得睹見佛世尊

見已心便生敬信

以欣喜心供養佛

棄捨王位而出家

佛無量智究竟智

具可嘆徳能化人

於此佛塔施燈已

其人身光如燈照

牟尼牛王淸淨眼

以好燈明照彼塔

得於無漏無上道

其身光明照十方

見四眞諦具十力

不共之法亦究竟

得徧見眼成善逝

此果皆由布施燈

設令一切諸眾生

昔曾供養無量佛

具大威徳見實義

億劫來成緣覺道

十方所有諸世界

悉布燈鬘無有餘

以是世界諸燈鬘

若人信心供養彼

是人如是修供養

於無量劫常不斷

若人一燈奉施佛

得福過前無有量

燈油譬如大海水

其炷猶如須彌山

有人能然如是燈

徧照一切諸世界

是人深心懷敬信

其志惟求緣覺道

十方徧置如是燈

一心恭敬而供養

若人發於菩提心

手執艸炬暫奉佛

是人得福過於彼

我見實義作是說

十方一切諸眾生

一一供具皆如上

然經無量恆沙劫

其心惟求緣覺道

若有人於佛塔廟

然於一燈或一禮

求無上道爲眾生

此福過前無有量

難見難思佛境界

智者聞卽生欣喜

無信心者聞不樂

彼愚癡魔壞正法

證淨法界甚爲難

一切世間獨善逝

是故汝等應欣喜

於佛功徳當願求

爾時世尊說此法已。慧命舍利弗等。無量天人阿修羅乾闥婆緊那羅摩睺羅伽人非人等聞佛所說。皆發無上菩提之心。欣喜無量作禮而去。

佛說施燈功徳經

