犍陀國王經

後漢安世髙譯

犍陀國王經

後漢安息國三藏安世髙譯

聞如是。一時佛在捨衛國。祇樹給孤獨園。與千二百五十比丘俱。時有國王。號名犍陀。奉事婆羅門。婆羅門居在山中。多種果樹。時有采樵人。毀敗其果樹。婆羅門時見之。便將詣王所言。是人無狀。殘敗我果樹。王當治殺之。王敬事婆羅門。不敢違之。卽爲殺敗樹者。自後未久。有牛食人稻。其主逐捶牛。折其一角。血流被面。痛不可忍。牛徑到王所白言。我實無狀。食此人少稻。今爲其見捶折我角。稻主亦追到王所。王曉鳥獸語。告牛言。我當爲汝治殺之。牛卽報言。今𨿽殺此人。亦不能令我不痛。但當約敕。後莫取人如我耳。王便感念言。我事婆羅門。但坐果樹。令我殺人。不如此牛也。便呼婆羅門問言。今事此道。有何福乎。婆羅門報言。可得攘災致福富貴長壽。王復問言。可得免於生死不。報言不得免於生死也。王獨念言。當用此道爲事。便敕羣臣嚴駕。往到佛所。五體投地。爲佛作禮。白言我聞佛道至尊。巍巍教化。天下所度無數。願受法言。以自攺操。佛卽授王五戒十善。爲說一切天地人物無生不死者。王以頭面著地爲禮。白佛言。今奉尊法戒。當得何福。佛言布施持戒。現世得福。忍辱精進一心智慧者。其徳無量。後上天上。亦可得作遮迦越王。亦可得無爲度世之道。佛卽爲王現相好威神光耀。王卽歡喜意解。便得須陀洹道。阿難正衣服。頭面著地。爲佛作禮。白佛言。此王與牛。本何因緣。牛語意便解。捨婆羅門。而事佛道。見佛聞法。卽得道迹。佛言乃昔拘那含牟尼佛時。王與牛爲兄弟。作優婆塞。俱持齋一日一夜。王守法精進不懈怠。壽終升天上。壽盡下爲國王。牛時犯齋夜食。後受其罪。罪畢復作牛。百世尙有宿識。故來開悟王意。牛後七日。壽終上生天上。佛言四輩弟子。受持齋戒。不可犯也。諸比丘僧比丘尼。優婆塞優婆夷。天龍鬼神。聞經歡喜。前爲佛作禮而去。

犍陀國王經

