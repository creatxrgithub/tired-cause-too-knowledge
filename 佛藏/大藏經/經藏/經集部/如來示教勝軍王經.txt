如來示教勝軍王經

唐玄奘譯

如來示教勝軍王經

大唐三藏法師玄奘奉詔譯

如是我聞。一時薄伽梵在室羅筏住誓多林給孤獨園。與其無量大苾芻眾天人等俱。爾時憍薩羅主勝軍大王。尊位威徳皆悉成就。爲欲瞻仰請問佛故。嚴駕出城往如來所。乘至下處步進入園。遙見世尊坐一樹下端嚴殊妙。諸根閒寂其心宴然。已能善得最上調順寂止究竟。已能善到第一調順寂止彼岸。善能密護降伏諸根。爲丈夫龍丈夫牛王丈夫良馬。淸淨無撓如澄泉池。威徳熾盛光明照曜如大金山。有三十二大丈夫相圓滿莊嚴。八十隨好間飾支體。時勝軍王遙見佛已。心喜踴躍不能自勝。便卽脫去剎帝利種灌頂。大王隨身所有五標尊飾。一者頂上寶冠。二者所執神劍。三者眾寶傘蓋。四者末尼扇拂。五者織成寶履。旣去是已詣如來所。到已頂禮世尊雙足。右繞三匝退坐一面。

爾時勝軍大王。坐一面已而白佛言。大悲世尊。惟願如來哀湣教授。惟願善逝哀湣教誡。令我長夜證於大義利益安樂。

爾時世尊告大王曰。善哉善哉。大王。汝今乃能請問如來如是大義。大王汝今爲大國主。應以正法勿以邪法。應隨法行勿隨非法。所以者何。大王當知若有國王或諸王等。棄捨正法以諸邪法而作國王。彼於現在爲諸聖賢之所訶毀後致憂悔。身壞命終墮諸惡趣生地獄中受諸劇苦。又若國王或諸王等。棄捨邪法以其正法而作國王。彼於現在爲眾聖賢之所稱贊後無憂悔。身壞命終超升善趣。生諸天中受諸妙樂。

大王。譬如父母憐湣於子。心常欲令離苦得樂。王亦應爾。於諸國邑所有眾生。僮僕作使輔臣僚佐。應以諸佛所說四攝而授受之。何等爲四。一者布施。二者愛語。三者利行。四者同事。如是善攝國邑眾生僮僕作使輔臣僚佐。攝於二義同事同歸何等二義。一者現在。二者未來。

大王當知。譬如男子或諸女人。於其夢中夢心所見。可愛園林可愛山谷。可愛國邑並諸異類。彼夢覺已所見皆無。如是大王。國祚身命虛僞無常。一切皆如夢之所見。大王當知。王富貴樂。王自在樂。王愛欲樂。及余所受諸欲樂具。所謂象馬車步諸軍宮殿。后妃太子諸王。輔臣僚佐防衛士眾。父母兄弟姊妹妻妾。男女大小僮僕作使國邑眾生。金銀珍寶末尼眞珠。衣服財谷庫藏等物。如是所有諸欲樂具。於命終時皆當棄捨。獨往後世無一相隨。

大王當知。如上所說一切樂具。非常非恆不可保信。皆變易法迅速不停。流轉移動終歸壞滅。念念遷謝後爲灰燼。究竟同趣滅盡之門。是失壞法有諸怖畏有諸災橫多諸愁惱。皆是墜墮零落斷壞離散之法。

大王當知。譬如樹林先見開華。尋復結果後還無果。先見其葉榮茂靑翠。尋復萎黃後皆凋落。如是大王。國祚身命。王富貴樂。王自在樂。王愛欲樂。及余所愛諸欲樂具。所謂象馬車步軍等。廣說乃至皆是墜墮零落斷壞離散之法。亦復如是。

大王當知。如大火聚。先見熾然復極熾然。轉徧熾然後皆洞然。𨿽久熾盛終歸滅盡。如是大王。國祚身命。王富貴樂。王自在樂。王愛欲樂。及余所受諸欲樂具。所謂象馬車步軍等。廣說乃至皆是墜墮零落斷壞離散之法。亦復如是。

大王當知。如日月輪。有大神用具大勢力。放大光明以自莊嚴。徧照世間終歸隱沒。如是大王。國祚身命。王富貴樂。王自在樂。王愛欲樂。及余所受諸欲樂具。所謂象馬車步軍等。廣說乃至皆是墜墮零落斷壞離散之法。亦復如是。

大王當知。譬如大云徧覆虛空。暴風疾雷掣電注雨。震動天地須臾散滅。如是大王。國祚身命。王富貴樂。王自在樂。王愛欲樂。及余所受諸欲樂具。所謂象馬車步軍等。廣說乃至皆是墜墮零落斷壞離散之法。亦復如是。是故大王。應善勤修隨無常觀隨盡滅觀。於自命終常當驚懼。爲大國王應以正法勿以非法。應隨法行勿隨非法。

大王當知。如四大山從四方來。牢固堅密無有缺漏無諸間隙。周匝充徧總一合成。上盡虛空下窮地際。其中所有一切艸木枝條花葉。及諸有情蠢動之類皆被磨滅。難以決勇而可逃避。難以勢力而能抗拒。難以咒術財貨藥物而可禁止。如是大王。世有四種大怖畏事。各來磨滅一切眾生。難以決勇而可逃避。難以勢力而能抗拒。難以咒術財貨藥物而能禁止。云何四種大怖畏事。大王當知。一者老來逼害。磨滅眾生少壯。二者病來逼害。磨滅眾生調適。三者死來逼害。磨滅眾生壽命。四者衰來逼害。磨滅眾生興盛。

大王當知。譬如師子爲眾獸王入鹿羣中搏取一鹿。若啖未啖自在無難。其鹿爾時先所騰勇。入師子口無復能爲。如是大王。一切眾生旣入無常師子王口。所有勢力無復能爲。大王當知。譬如有人勇健多力毒箭所中。一切威猛皆悉摧滅。如是大王。一切眾生剛彊佷戾死箭所中無復勢力無復救護。無所歸依無所投竄。臨欲捨命解支節時血肉枯竭心胸熱惱。焦渴所逼張口大息。手足紛亂無所堪能。無有勢力涎涕交流。大小便利穢污身體。六根閉塞喉顙哽噎喘息逾急。良醫拱手棄諸妙藥。其所飲啖美味珍饌無不悉捨。偃臥牀枕臨往異趣淪沒無際。生老病死無常瀑流。至臨終位余命無幾。業有力故後有現前甚大怖畏。琰魔王使廣大黑闇夜分所吞。出息入息最後將滅。惟獨一身無有第二及余伴侶。奄背此生歸於後世。是大移轉趣大叢林。入大黑闇遊大曠野。泛大溟海業風所飄。往無標記冥寞方所。當於爾時無異救護。無異歸依無異投竄。惟除正法。大王彼於爾時惟有正法能爲救護能爲宮室能作歸依。是所奔趣是所投竄。能拔眾生出生死苦。大王當知。譬如有人寒苦所逼。惟有暖火日光衣等。所能止息而可獲安。熱苦所逼惟林泉等。若涉遠道惟淸涼陰。若渴所逼惟淸冷水。若饑所逼。惟多美膳。若病所逼惟良醫藥及供侍者。若怖所逼惟彊伴侶。如是大王。一切眾生死箭所中。無復勢力無復救護。無所歸依無所投竄。臨欲捨命解支節時。血肉枯竭心胸熱惱。焦渴所逼張口太息。手足紛亂無所堪能。廣說乃至。彼於爾時惟有正法。能爲救護。能爲宮室能作歸依。是所奔趣是所投竄。能拔眾生出生死苦。所以者何。

大王當知。如是身者。𨿽加守護𨿽久洗飾。𨿽以眾多上妙飲食恣意飽滿。及至臨終要當不免。饑渴所逼而便捨命。

大王當知。如是身者。𨿽常澡浴塗香末香燻香花鬘隨意嚴飾。由此自體穢漏成故。臨捨命時終必歸於不淨臭穢。

大王當知。如是身者。𨿽以種種上妙衣服覆蔽纏裹。由此自身諸不淨物所合成故。於命終時要當不淨種種流出。

大王當知。如是身者。𨿽處宮室后妃婇女內官美人眷屬圍繞。作眾伎樂種種倡伎。以自娛樂歡喜快樂。臨命終時自見惡相。要當驚怖憂悲苦惱。

大王當知。如是身者。𨿽處宮室彩飾圖畫殿閣樓臺。戶牖軒窗重關密掩。種種香花以自嚴飾。種種燈燭增光照明。施設珍奇屏障帷幄。燒眾名香散諸妙花。香花寶瓶處處陳列。安置種種金銀琉璃眾寶牀座。敷設上妙氍氀錦繡文蓐花氈。牀座兩頭俱置丹枕。覆以上妙綺帊錦衾。寤寐安寢歡娛耽著。於命終後無所覺知。或送屍骸置於葬所。烏鵲雕鷲狐狼野幹。餓狗鴟梟諸惡禽獸爭共食啖。骨肉膿血須髮糞穢。流溢地上臭處可惡。大王當知。如是身者。先常乘馭香象駿馬眾寶輦輿。擊鼓吹貝作大音樂。眾寶傘蓋隨侍於後。執持扇拂掩映搖動。無量勇健象軍馬軍車軍步軍導從前後。防衛左右百千臣僚竭誠敬奉。城邑士庶合掌驚嘆。𨿽受如是勝妙果報自在榮華。不久要當瞑目辟手無復動搖。橫屍偃仰喪車輿上。眾人荷挽出大城門。父母妻子兄弟姊妹作使僮僕羣僚輔佐。親屬內人隨從左右。心纏憂惱頭髮被散。舉手拍頭椎胸悲噎。哀感崩慟皆言苦哉。城邑國人睹之號慕。隨送葬所。或有露屍。施諸禽獸鳥鵲餓狗雕鷲鴟梟狐狼野幹及諸惡獸。楂掣食啖骨肉狼籍。風飄日曝雨漬霜封。支節解散零落異所。或有積薪以火焚葬。筋骨焦爛血肉消化。臭煙熢勃四面充塞。火滅骨消灰飛塵散。或有掘地埋殯墳陵。經歷多時肉消骨腐。

大王當知。此身如是變壞無常。一切眾生及以諸行皆悉如是。非常非恆不可保信。皆變易法迅速不停。流轉移動終歸壞滅。念念遷謝後爲灰燼。究竟同趣滅盡之門。是失壞法。有諸怖畏有諸災橫多諸愁惱。皆是墜墮零落斷壞離散之法。

是故大王。應善勤修隨無常觀隨盡滅觀。勿爲貪欲之所染污。勿爲嗔恚之所鼓動。勿爲愚癡之所覆蔽。勿復耽染王富貴樂。勿復耽染王自在樂。勿復耽染王愛欲樂。勿復耽染及余所受諸欲樂具。應當滅除財命憍逸。應當驚懼無常死魔。不與人期奄忽而至。爲大國主。應以正法勿以非法。應隨法行勿隨非法。應湣眾生皆如一子。應當至誠護持佛法。紹隆三寶勿復余顧。所以者何。生死海中流轉無始。惟佛正法是大津梁。千萬億劫實難值故。

大王當知。我終不說獲得世間諸欲樂具。積聚受用名富貴者。我說獲得諸佛正法聖慧財寶積聚受用。乃名圓滿眞富貴者。是故大王。應當厭離世間所有諸欲樂具。應當願求諸佛正法聖慧財寶。時薄伽梵說是經已。憍薩羅主勝軍大王。及諸世間天人等眾。聞佛所說皆大歡喜。信受奉行。

如來示教勝軍王經

