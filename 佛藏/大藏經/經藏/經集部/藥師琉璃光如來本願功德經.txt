藥師琉璃光如來本願功徳經

唐玄奘譯

藥師琉璃光如來本願功徳經

大唐三藏法師玄奘奉詔譯

如是我聞。一時薄伽梵遊化諸國至廣嚴城住樂音樹下。與大苾芻眾八千人俱。菩薩摩訶薩三萬六千。及國王大臣婆羅門居士。天龍藥叉人非人等。無量大眾恭敬圍繞而爲說法。

爾時曼殊室利法王子。承佛威神從座而起偏袒一肩右膝著地。向薄伽梵曲躬合掌白言。世尊。惟願演說如是相類諸佛名號及本大願殊勝功徳。令諸聞者業障銷除。爲欲利樂像法轉時諸有情故。

爾時世尊贊曼殊室利童子言。善哉善哉曼殊室利。汝以大悲勸請我說諸佛名號本願功徳。爲拔業障所纏有情。利益安樂像法轉時諸有情故。汝今諦聽極善思惟。當爲汝說。曼殊室利言。惟然願說。我等樂聞佛告曼殊室利。東方去此過十殑伽沙等佛土。有世界名淨琉璃。佛號藥師琉璃光如來應正等覺明行圓滿善逝世間解無上丈夫調禦士天人師佛薄伽梵。曼殊室利。彼佛世尊藥師琉璃光如來。本行菩薩道時發十二大願。令諸有情所求皆得。

第一大願。願我來世得阿耨多羅三藐三菩提時。自身光明熾然。照曜無量無數無邊世界。以三十二大丈夫相八十隨好莊嚴其身。令一切有情如我無異。

第二大願。願我來世得菩提時。身如琉璃內外明徹淨無瑕穢。光明廣大功徳巍巍。身善安住焰网莊嚴過於日月。幽冥眾生悉蒙開曉。隨意所趣作諸事業。

第三大願。願我來世得菩提時。以無量無邊智慧方便。令諸有情皆得無盡。所受用物。莫令眾生有所乏少。

第四大願。願我來世得菩提時。若諸有情行邪道者。悉令安住菩提道中。若行聲聞獨覺乘者。皆以大乘而安立之。

第五大願。願我來世得菩提時。若有無量無邊有情。於我法中修行梵行。一切皆令得不缺戒具三聚戒。設有毀犯聞我名已。還得淸淨不墮惡趣。

第六大願。願我來世得菩提時。若諸有情。其身下劣諸根不具。醜陋頑愚盲聾喑啞攣躄背僂白癩癲狂種種病苦。聞我名已一切皆得端正黠慧。諸根完具無諸疾苦。

第七大願。願我來世得菩提時。若諸有情。眾病逼切無救無歸無醫無藥無親無家貧窮多苦。我之名號一經其耳。眾病悉得除身心安樂。家屬資具悉皆丰足。乃至證得無上菩提。

第八大願。願我來世得菩提時。若有女人。爲女百惡之所逼惱。極生厭離願捨女身。聞我名已一切皆得轉女成男具丈夫相。乃至證得無上菩提。

第九大願。願我來世得菩提時。令諸有情。出魔罥网。解脫一切外道纏縛。若墮種種惡見稠林。皆當引攝置於正見。漸令修習諸菩薩行速證無上正等菩提。

第十大願。願我來世得菩提時。若諸有情。王法所錄。縲縛鞭撻系閉牢獄或當刑戮。及余無量災難淩辱悲愁煎迫。身心受苦。若聞我名。以我福徳威神力故。皆得解脫一切憂苦。

第十一大願。願我來世得菩提時。若諸有情。饑渴所惱。爲求食故造諸惡業。得聞我名專念受持。我當先以上妙飲食飽足其身。後以法味。畢竟安樂而建立之。

第十二大願。願我來世得菩提時。若諸有情。貧無衣服。蚊虻寒熱晝夜逼惱。若聞我名專念受持。如其所好卽得種種上妙衣服。亦得一切寶莊嚴具華鬘塗香鼓樂眾伎。隨心所玩皆令滿足。

曼殊室利。是爲彼世尊藥師琉璃光如來應正等覺行菩薩道時所發十二微妙上願。

復次曼殊室利。彼世尊藥師琉璃光如來行菩薩道時。所發大願及彼佛土功徳莊嚴。我若一劫若一劫余說不能盡。然彼佛土一向淸淨無有女人。亦無惡趣及苦音聲。琉璃爲地。金繩界道。城闕宮閣軒窗羅网皆七寶成。亦如西方極樂世界。功徳莊嚴等無差別。於其國中有二菩薩摩訶薩。一名日光徧照。二名月光徧照。是彼無量無數菩薩眾之上首。悉能持彼世尊藥師琉璃光如來正法寶藏。是故曼殊室利諸有信心善男子善女人等。應當願生彼佛世界。

爾時世尊復告曼殊師利童子言。曼殊室利。有諸眾生。不識善惡惟懷貪吝。不知布施及施果報。愚癡無智闕於信根。多聚財寶勤加守護。見乞者來其心不喜。設不獲已而行施時。如割身肉深生痛惜。復有無量慳貪有情。積集資財。於其自身尙不受用。何況能與父母妻子奴婢作使及來乞者。彼諸有情從此命終。生餓鬼界或傍生趣。由昔人間曾得暫聞藥師琉璃光如來名故。念在惡趣。暫得憶念彼如來名。卽於念時從彼處沒還生人中。得宿命念畏惡趣苦不樂欲樂。好行惠施贊嘆施者。一切所有悉無貪惜。漸次尙能以頭目手足血肉身分施來求者。況餘財物。

復次曼殊室利。若諸有情。𨿽於如來受諸學處。而破尸羅。有𨿽不破尸羅而破軌則。有於尸羅軌則𨿽得不壞然毀正見。有𨿽不毀正見而棄多聞於佛所說契經深義不能解了。有𨿽多聞而增上慢。由增上慢覆蔽心故。自是非他嫌謗正法爲魔伴黨。如是愚人自行邪見。復令無量俱胝有情墮大險坑。此諸有情。應於地獄傍生鬼趣流轉無窮。若得聞此藥師琉璃光如來名號。便捨惡行修諸善法。不墮惡趣。設有不能捨諸惡行修行善法。墮惡趣者。以彼如來本願威力。令其現前暫聞名號。從彼命終還生人趣。得正見精進善調意樂。便能捨家趣於非家如來法中。受持學處無有毀犯。正見多聞解甚深義。離增上慢不謗正法。不爲魔伴。漸次修行諸菩薩行速得圓滿。

復次曼殊室利。若諸有情慳貪嫉妒自贊毀他。當墮三惡趣中。無量千歲受諸劇苦。受劇苦已。從彼命終來生人間。作牛馬駝驢。恆被鞭撻。饑渴逼惱。又常負重隨路而行。或得爲人生居下賤。作人奴婢受他驅役。恆不自在。若昔人中。曾聞世尊藥師琉璃光如來名號。由此善因今復憶念至心歸依以佛神力眾苦解脫。諸根聰利智慧多聞。恆求勝法常遇善友。永斷魔罥破無明﹝穀﹣禾﹢卵﹞。竭煩惱河解脫一切生老病死憂愁苦惱。

復次曼殊室利。若諸有情好喜乖離更相鬥訟惱亂自他。以身語意造作增長種種惡業。展轉常爲不饒益事。互相謀害。告召山林樹冢等神。殺諸眾生取其血肉祭祀藥叉羅剎娑等。書怨人名作其形像以惡咒術而咒咀之。厭媚蠱道咒起屍鬼。令斷彼命及壞其身。是諸有情若得聞此藥師琉璃光如來名號彼諸惡事悉不能害。一切展轉皆起慈心。利益安樂無損惱意及嫌恨心。各各歡悅於自所受生於喜足。不相侵淩互爲饒益。

復次曼殊室利。若有四眾苾芻苾芻尼鄔波索迦鄔波斯迦。及余淨信善男子善女人等。有能受持八分齋戒。或經一年或復三月受持學處。以此善根願生西方極樂世界無量壽佛所。聽聞正法而未定者。若聞世尊藥師琉璃光如來名號。臨命終時有八菩薩。乘神通來示其道路。卽於彼界種種雜色眾寶華中自然化生。或有因此生於天上。𨿽生天中而本善根亦未窮盡。不復更生諸餘惡趣。天上壽盡還生人間。或爲輪王統攝四洲。威徳自在安立無量百千有情於十善道。或生剎帝利婆羅門居士大家。多饒財寶倉庫盈溢。形相端嚴眷屬具足。聰明智慧。勇健威猛如大力士。若是女人得聞世尊藥師如來名號至心受持。於後不復更受女身。

爾時曼殊室利童子白佛言。世尊我當誓於像法轉時。以種種方便。令諸淨信善男子善女人等得聞世尊藥師琉璃光如來名號。乃至睡中亦以佛名覺悟其耳。世尊若於此經受持讀誦。或復爲他演說開示。若自書若教人書。恭敬尊重以種種花香塗香末香燒香花鬘瓔珞幡蓋伎樂而爲供養。以五色彩作囊盛之。掃灑淨處敷設髙座而用安處。爾時四大天王與其眷屬及余無量百千天眾。皆詣其所供養守護。世尊若此經寶流行之處。有能受持。以彼世尊藥師琉璃光如來本願功徳及聞名號。當知是處無復橫死。亦復不爲諸惡鬼神奪其精气。設已奪者還得如故。身心安樂。

佛告曼殊室利。如是如是如汝所說。曼殊室利。若有淨信善男子善女人等。欲供養彼世尊藥師琉璃光如來者。應先造立彼佛形像敷淸淨座而安處之。散種種花燒種種香。以種種幢幡莊嚴其處。七日七夜受持八分齋戒。食淸淨食澡浴香潔著新淨衣。應生無垢濁心無怒害心。於一切有情起利益安樂慈悲喜捨平等之心。鼓樂歌贊右繞佛像。復應念彼如來本願功徳讀誦此經思惟其義演說開示。隨所樂求一切皆遂。求長壽得長壽。求富饒得富饒。求官位得官位。求男女得男女。若復有人忽得惡夢。見諸惡相或怪鳥來集。或於住處百怪出現。此人若以眾妙資具。恭敬供養彼世尊藥師琉璃光如來者。惡夢惡相諸不吉祥皆悉隱沒不能爲患。或有水火刀毒懸險惡象師子虎狼熊羆毒蛇惡蠍蜈蚣蚰蜓蚊虻等怖。若能至心憶念彼佛恭敬供養。一切怖畏皆得解脫。若他國侵擾盜賊反亂。憶念恭敬彼如來者亦皆解脫。

復次曼殊室利。若有淨信善男子善女人等。乃至盡形不事余天。惟當一心歸佛法僧受持禁戒。若五戒十戒菩薩四百戒苾芻二百五十戒苾芻尼五百戒。於所受中或有毀犯怖墮惡趣。若能專念彼佛名號恭敬供養者。必定不受三惡趣生。或有女人臨當產時受於極苦。若能至心稱名禮贊恭敬供養彼如來者。眾苦皆除。所生之子身分具足。形色端正見者歡喜。利根聰明安隱少病無有非人奪其精气。

爾時世尊告阿難言。如我稱揚彼佛世尊藥師琉璃光如來所有功徳。此是諸佛甚深行處難可解了。汝爲信不。阿難白言。大徳世尊。我於如來所說契經不生疑惑。所以者何。一切如來身語意業無不淸淨。世尊。此日月輪可令墮落妙髙山王可使傾動。諸佛所言無有異也。世尊。有諸眾生信根不具。聞說諸佛甚深行處。作是思惟。云何但念藥師琉璃光如來一佛名號便獲爾所功徳勝利。由此不信反生誹謗。彼於長夜失大利樂墮諸惡趣流轉無窮。佛告阿難。是諸有情。若聞世尊藥師琉璃光如來名號。至心受持不生疑惑。墮惡趣者無有是處。阿難。此是諸佛甚深所行難可信解。汝今能受。當知皆是如來威力。阿難。一切聲聞獨覺及未登地諸菩薩等。皆悉不能如實信解。惟除一生所系菩薩。阿難。人身難得。於三寶中信敬尊重亦難可得。得聞世尊藥師琉璃光如來名號復難於是。阿難。彼藥師琉璃光如來無量菩薩行。無量善巧方便。無量廣大願。我若一劫若一劫余而廣說者。劫可速盡。彼佛行願善巧方便無有盡也。

爾時眾中有一菩薩摩訶薩。名曰救脫。卽從座起偏袒右肩。右膝著地曲躬合掌。而白佛言。大徳世尊。像法轉時。有諸眾生。爲種種患之所困厄。長病羸瘦不能飲食。喉唇漧燥見諸方暗。死相現前。父母親屬朋友知識啼泣圍繞。然彼自身臥在本處。見琰魔使引其神識至於琰魔法王之前。然諸有情有俱生神。隨其所作若罪若福皆具書之。盡持授與琰魔法王。爾時彼王推問其人。算計所作隨其罪福而處斷之。時彼病人親屬知識。若能爲彼歸依世尊藥師琉璃光如來。請諸眾僧轉讀此經。然七層之燈懸五色續命神幡。或有是處彼識得還。如在夢中明了自見。或經七日或二十一日或三十五日或四十九日。彼識還時。如從夢覺皆自憶知善不善業所得果報。由自證見業果報故。乃至命難亦不造作諸惡之業。是故淨信善男子善女人等。皆應受持藥師琉璃光如來名號。隨力所能恭敬供養。

爾時阿難問救脫菩薩曰。善男子。應云何恭敬供養彼世尊藥師琉璃光如來。續命幡燈復云何造。救脫菩薩言。大徳。若有病人欲脫病苦。當爲其人。七日七夜受持八分齋戒。應以飲食及餘資具。隨力所辦供養苾芻僧。晝夜六時禮拜供養彼世尊藥師琉璃光如來。讀誦此經四十九徧。然四十九燈。造彼如來形像七軀。一一像前各置七燈。一一燈量大如車輪。乃至四十九日光明不絕。造五色彩幡長四十九搩手。應放雜類眾生至四十九。可得過度危厄之難。不爲諸橫惡鬼所持。

復次阿難。若剎帝利灌頂王等。災難起時。所謂人眾疾疫難。他國侵逼難。自界叛逆難。星宿變怪難。日月薄蝕難。非時風雨難。過時不雨難。彼剎帝利灌頂王等。爾時應於一切有情起慈悲心赦諸系閉依前所說供養之法供養彼世尊藥師琉璃光如來。由此善根及彼如來本願力故。令其國界卽得安隱。風雨順時谷稼成熟。一切有情無病歡樂。於其國中。無有暴虐藥叉等神惱有情者。一切惡相皆卽隱沒。而剎帝利灌頂王等。壽命色力無病自在皆得增益。阿難若帝后妃主儲君王子大臣輔相中宮辧女百官黎庶。爲病所苦及余厄難。亦應造立五色神幡然燈續明。放諸生命。散雜色華燒眾名香。病得除愈眾難解脫。

爾時阿難問救脫菩薩言。善男子。云何已盡之命而可增益。救脫菩薩言。大徳。汝豈不聞如來說有九橫死耶。是故勸造續命幡燈修諸福徳。以修福故盡其壽命不經苦患。阿難問言。九橫云何。救脫菩薩言。有諸有情。得病𨿽輕然無醫藥及看病者。設復遇醫授以非藥。實不應死而便橫死。又信世間邪魔外道妖﹝薩／女﹞之師。妄說禍福便生恐動。心不自正卜問覓禍。殺種種眾生解奏神明呼諸魍魎請乞福祐欲冀延年。終不能得。愚癡迷惑信邪倒見。遂令橫死入於地獄無有出期。是名初橫。二者橫被王法之所誅戮。三者畋獵嬉戲。耽淫嗜酒放逸無度。橫爲非人奪其精气。四者橫爲火焚。五者橫爲水溺。六者橫爲種種惡獸所啖。七者橫墮山崖。八者橫爲毒藥厭禱咒咀起屍鬼等之所中害。九者饑渴所困不得飲食而便橫死。是爲如來略說橫死有此九種。其餘復有無量諸橫難可具說。

復次阿難。彼琰魔王主領世間名籍之記。若諸有情不孝五逆破辱三寶壞君臣法毀於信戒。琰魔法王隨罪輕重考而罰之。是故我今勸諸有情然燈造幡放生修福。令度苦厄不遭眾難。

爾時眾中有十二藥叉大將俱在會坐。所謂。

宮毗羅大將

伐折羅大將

迷企羅大將

安底羅大將

頞你羅大將

珊底羅大將

因達羅大將

波夷羅大將

摩虎羅大將

眞達羅大將

招杜羅大將

毗羯羅大將

此十二藥叉大將。一一各有七千藥叉以爲眷屬。同時舉聲白佛言。世尊。我等今者蒙佛威力。得聞世尊藥師琉璃光如來名號。不復更有惡趣之怖。我等相率皆同一心。乃至盡形歸佛法僧。誓當荷負一切有情爲作義利饒益安樂。隨於何等村城國邑空閒林中。若有流布此經或復受持藥師琉璃光如來名號恭敬供養者。我等眷屬衛護是人。皆使解脫一切苦難。諸有願求悉令滿足。或有疾厄求度脫者。亦應讀誦此經以五色縷結我名字得如願已然後解結。

爾時世尊贊諸藥叉大將言。善哉善哉大藥叉將。汝等念報世尊藥師琉璃光如來恩徳者。常應如是利益安樂一切有情。

爾時阿難白佛言。世尊。當何名此法門我等云何奉持。佛告阿難。此法門名說藥師琉璃光如來本願功徳。亦名說十二神將饒益有情結願神咒。亦名拔除一切業障。應如是持。時薄伽梵說是語已。諸菩薩摩訶薩及大聲聞。國王大臣婆羅門居士。天龍藥叉揵達縛阿素洛揭路荼緊捺洛莫呼洛伽人非人等。一切大眾聞佛所說。皆大歡喜信受奉行。

藥師琉璃光如來本願功徳經

﹝弟子賈崇俊願平安廣徳二年十二月十五日發心寫藥師經一卷﹞。

