佛說進學經

劉宋沮渠京聲譯

佛說進學經

宋居士沮渠京聲譯

聞如是。一時佛遊捨衛祇樹之園須達精舍。大賢眾千二百五十人。佛告諸比丘。有四雅行。智者常遵。丈夫所修。達士恆奉。不才愚夫所不好樂。何等爲四。孝事父母悅色養足。守仁行慈終始不殺。惠施濟乏未曾吝逆。遭值聖世捐榮履道。是四雅行。智者所遵。丈夫所修。達士所奉。不才愚夫所不好樂。佛時頌曰。

智者稱孝

湣命慈活

放施普給

超俗崇寂

如是正業

明士所習

聖見已具

定至無爲

佛告比丘。復有二法。若在閒宴。或處大眾。心行莫懈。一者靜寂賢聖默定。二者博學講論邃義。又有二施。飲食美味以安身命。敷散經典開微悅聽。食施安身。法施遷神。一事𨿽快法施爲最。是以比丘。念演妙法宣慧莫癡。旣自洗濯並淨塵著。如是道法永度無窮。乃名出家具足覺了。佛說經竟。比丘歡喜。作禮受教。

佛說進學經

