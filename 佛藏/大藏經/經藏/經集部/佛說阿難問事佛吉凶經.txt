佛說阿難問事佛吉凶經

後漢安世髙譯

佛說阿難問事佛吉凶經

後漢安息國三藏安世髙譯

阿難說。聞如是。阿難白佛言。有人事佛得富貴諧偶者。有衰耗不得諧偶者。云何不等耶。願佛天中天普爲說之。佛告阿難。有人奉佛從明師。受戒不失。精進奉行所受。朝暮禮拜恭敬燃燈齋戒不厭。心常歡欣善神擁護所向諧偶百事增倍。爲天龍鬼神眾人所敬。後必得道。是善男子善女人眞佛弟子也。有人事佛不值善師。不見經教信意不堅。亦有戒名違犯正律。旣無形像亦不燒香然明作禮。恆懷嗔恚惡口罵詈。六齋不持殺生趣手。不敬佛經持著雜物獘篋之中。或著妻子牀上不淨之處。或持掛壁無有牀坐棚閣。與世書無異。若有疾病了不念佛。便呼巫師卜問祠祀。請乞邪神。天神離遠不得善護。妖魅日進惡鬼屯門。令之衰耗所向不諧。現世罪人非佛弟子。死入泥犁百毒掠治。魂神痛酷不可得言。愚人﹝夢﹣夕﹢登﹞瞢不能自思。先行無功還怨天地。責聖咎天迷謬乃爾。甚爲愚癡遂爲三塗所見綴縛。夫人得道皆從善生。經戒自禦心身口。善爲大鎧不畏刀兵。善爲大船得渡河淵。有能守信室內和安。現世有慶福追自然。行之得報非神授與。若人不信不持經戒。後生轉劇。善惡逐人如影追形。勿作狐疑。自墮惡道。求脫良難。諦信不犯。所在常安。佛語至誠終不欺人。佛世難值人身難獲。汝今侍佛宿福之大。當念報恩班宣法教。廣爲福田行之得度。所適無憂。阿難復白佛言。人不自手殺教人殺者。其罪云何。爲無罪耶。佛言。阿難。教人殺者重於自殺。何以故。或是奴婢下賤之人作無殺意。或爲王者縣官所見逼促。不自意出爲之所使。教人殺者而知故犯。陰謀殘害復罪他人。欺罔三尊還負自然。其罪莫大怨對相報。世世受殃未有斷絕。現世不安死入地獄。受毒痛裂。從地獄出爲畜生。屠割皮骨以肉償人。皆由前世殘殺暴逆克賊眾生陰謀懷害。無有慈心。見人殺者代其歡喜。以用快意過於自殺。罪深如是。

阿難復白佛言。世間人及佛弟子。輕易其師惡意向師並道徳人者。其罪云何。佛言。阿難。夫爲人者當愛樂人徳。欣樂人善不可嫉之。惡意向師道徳人者。是惡意向佛無異也。寧持萬石弩還自射身。爲痛不。阿難言。甚痛甚痛世尊。佛言。人持惡意向道徳人與其師者。痛劇弩射身也。爲人弟子不可輕慢其師惡意向道徳之人。道徳之人當視之如佛。不可嫉謗。人有戒徳者。感動諸天龍鬼神。莫不敬尊。寧身投火中利刀割肉。愼勿得嫉謗是善之人其罪不小。愼之愼之。

阿難復白佛言。師者爲可得呵喝弟子。以小罪成大。得無罪耶。佛言。不可不可。師弟之義義感自然。當相信厚視彼若己。己所不行勿施於人。弘崇禮律訓之以道。和順忠節不相怨訟。弟子與師二義眞誠。師當如師。弟子當如弟子。勿相誹謗愼莫含毒。小怨成大還自燒身。觀世惡人魔比丘輩。師不如師。弟子非如弟子。但共爲惡不念行道。沮壞善者貪慕俗業。不計無常積財自喪。死墮惡趣餓鬼畜生。未嘗有是相視若牛。於世何求念報佛恩。當持經戒相率以道。道不可不學。經不可不讀。善不可不行。行善布徳濟神離苦。超出生死。見賢勿慢見善勿謗。不以小過證人大罪。違法失理其罪莫大。罪福有證可畏可畏。阿難復白佛言。末世弟子生是魔界。多有因緣。有居家之求身口之累。云何行之。佛言。爲佛弟子。𨿽有因緣持戒勿犯。誠信畏愼敬歸三尊。孝事二親內外謹善。不念誑佞心口相應。善權方便進退知時。可得作世間事。不得爲世間意。阿難白佛。何謂世間事。何謂世間意。佛言。爲佛弟子。可得估販利業平斗秤尺施行以理。不得阿枉巧欺以侵於人。葬送移徙婚姻嫁娶。是爲世間事也。世間意者。爲佛弟子。不得卜問請符咒魘怪祠祀。解奏畏忌不吉。受佛五戒者。是福徳之人無所畏避。有所施行當啟三尊。無往不吉。戒徳之人道護爲彊。諸天龍鬼神無不敬伏。戒貴則尊所往常安不達之者自作鄣礙。善惡由心禍福由人。如影追形如響隨聲。天無不覆地無不載。戒行之徳福應自然。天神擁護感動十方。與天參徳功勛巍巍。眾聖嗟嘆難可稱量。智士達命沒身不邪。善知佛教可得度世之道。阿難聞佛所說。便整袈裟頭腦著地。惟然世尊。我等有福。得近如來耳餐法味。普恩慈大湣念一切。爲興福田令得脫苦。佛語至誠而信者少。是世多惡眾生相詛。多信鬼神背正向邪。天堂皆空地獄塞滿。甚可痛哉。若有信者或一若兩。柰何世凋乃當如此。佛滅度後經法獨存。少有行者人民轉僞。漸銷淪替將衰滅矣。嗚呼痛哉復何恃怙。惟願世尊。爲諸晚學。畱神顯化未可般泥洹。阿難因進頌曰。

佛爲三界護

恩廣普慈大

願爲晚學類

未可取泥洹

痛矣未達者

瞢瞢不別眞

法鼓震三千

云何不得聞

世濁諸惡人

自還墮顚倒

不信世有佛

自作眾罪本

命盡往地獄

刀劍解其身

祠祀好殺生

鑊湯湧其中

淫泆抱銅柱

大火相燒然

誹謗淸髙士

鐵鉤拔其舌

亂酒無禮節

洋銅沃其口

若生還作人

癡騃無義方

不殺得長壽

無病常康彊

不盜後大富

錢財恆自饒

不淫香淨潔

身體鮮苾芬

至誠不欺詐

爲人所信承

不醉得聰明

眾人所尊敬

五福超法出

天人同儔類

所生億萬倍

眞諦甚分明

癡愚不別道

蔽聖毀正覺

死入無擇獄

頭上戴鐵輪

求死不得死

須臾已變形

矛戟相貫刺

軀體相殘截

曚曚不達事

惡惡相牽拘

展轉眾徒趣

禽獸六畜形

爲人所屠割

以肉償宿怨

無道墮惡道

求脫甚爲難

人身旣難得

佛法難得聞

世尊爲眾祐

安住之特尊

敷遺甘露法

晚學普奉行

哀我現深慧

湣念羣生故

開悟示道地

行者得度脫

福人在向向

見諦樂不生

自歸安仁聖

殖種不死路

恩慈無過佛

神妙現威光

願使一切人

得服甘露漿

慧船到彼岸

法磬倡三千

彼我無我想

眾祐轉法輪

我等蒙嘉慶

得捨十二緣

歡喜稽首拜

自歸最無上

阿難稽首頌已。諸會大眾得不回還。心意開解。僧那大鎧志無上道。甘露之音香燻十方。示現道地爲作橋梁。國王臣民天龍鬼神。聞佛所說。阿難所頌。且悲且感。且嘆且喜。稽首佛足及禮阿難。受教而去。

佛說阿難問事佛吉凶經

