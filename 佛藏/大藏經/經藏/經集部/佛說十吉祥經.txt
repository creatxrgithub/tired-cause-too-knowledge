佛說十吉祥經

失譯

佛說十吉祥經

失譯人名今附秦錄

如是我聞。一時佛在羅閱只耆闍崛山中。與大比丘眾千二百五十人菩薩五千人俱。爾時世尊與無央數百千人。前後圍繞而爲說經。時大會中有一大士名離垢蓋。承佛威神卽從座起。偏袒右肩右膝著地。叉手合掌前白佛言。今可現有諸佛世尊如來至眞等正覺。若有善男子善女人求佛道者。聞其名號受持讀誦。疾得不退轉於無上正眞道。佛告離垢蓋太士。善哉善哉。族姓子。乃能作是問。多所利益。有族姓子。東方去此度一恆沙數諸佛世界。有世界名方莊嚴。其剎有佛名大光耀如來至眞等正覺。今現在說法。復有族姓子。東方度二恆沙數諸佛世界。有世界名諦勝諸勝。其剎有佛名慧燈明如來。有世界名金剛。其剎有佛名大雄如來。有世界名淨尊住。其剎有佛名無垢塵如來。有世界名金光明。其剎有佛名上像幢十蓋王如來。有世界名大威神。其剎有佛名威神自在王如來。有世界名香燻。其剎有佛名極受上影王如來。有世界名寶嚴。其剎有佛名內寶如來。有世界名海燈明。其剎有佛名大海如來。有世界名十力燈明。其剎有佛名十力現如來。當知離垢蓋。若善男子善女人求佛道者。恆邊沙剎滿中七寶持用布施如來正覺。若善男子善女人。聞此佛名受持諷誦執在心懷。於大眾中爲人廣說。此之功徳過前功徳。重欲解義而說偈言。

如恆邊沙

諸佛世界

滿中七寶

持用布施

若有得聞

諸佛名號

信樂不忘

功徳過前

若聞諸佛名

諷誦莫忘失

其人不宜疑

言我不成佛

六通無窮盡

至於無數劫

其身當金色

相好以莊嚴

若持佛名號

過於十億劫

疾得成正覺

佛說經竟。離垢蓋大士諸菩薩等。天龍鬼神及世間人。咸皆歡喜頂受佛教。

佛說十吉祥經

