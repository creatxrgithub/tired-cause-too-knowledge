菩薩生地經

吳支謙譯

菩薩生地經

吳月氏優婆塞支謙譯

聞如是。一時佛遊於迦維羅衛國釋氏精廬。尼拘類樹下坐。與五百比丘眾俱。是時城中有釋種長者子。名差摩竭。行詣佛所。稽首畢一面坐。叉手白佛言。菩薩何行。疾得無上正眞之道。普具三十二相。從一佛國到一佛國。臨壽終時其心不亂。所生不墮八難之處。常知去來之事。悉成諸法周滿達事。知一切法無所掛礙。信解空行。得不起法忍。恆以至心欲作沙門。未曾犯戒。不樂居處。佛言。大哉差摩竭。乃問菩薩之行。忍辱爲本。以立忍力乃疾得佛。忍有四事。何等爲四。一曰若罵詈者默而不報。二曰若撾捶者受而不挍。三曰若嗔恚者慈心向之。四曰若輕毀者不念其惡。佛時頌曰。

撾罵不以恚

輕毀亦不恨

菩薩忍如是

所問悉可得

愼言不欺慢

未曾起亂意

不犯不有惡

是行得佛疾

開士常以忍

惇誠行大慈

是用得成佛

三十二相明

從事於惡者

常喜加捶杖

害心施於人

是不離惡道

邪見自貢髙

急憋好嗔恚

彼爲自投冥

終不近菩薩

愚以貪彊梁

自用無禮敬

不知孝父母

是以有獄苦

夫欲疾得佛

常修戒徳本

依受善師教

等心施於人

又有四事行疾得佛。何等爲四。一曰愛樂明經好菩薩道。盡心護法教誨於人。二曰遠離女人不與從事。三曰常好布施沙門梵志。四曰以不睡臥心習空行。佛時頌曰。

若以樂沙門

常勤護經道

愛法不遠師

如是人難得

深學求佛意

多聞廣開人

好施無慳心

是行得佛疾

女人不可親

敗徳亂世間

從事於欲者

未曾近菩薩

是以淸髙士

常防遠女色

淨修菩薩道

大悲濟天下

於是差摩竭。卽解身珠寶瓔珞用散佛上。佛之威神。令其所散止於虛空化成寶蓋。中有五百化人出。亦解身珠寶以散佛上。俱發聲言。願發無上正眞道意。差摩竭。見諸化人踴躍歡喜。問佛言。此化所出從天來耶。四方四隅地中出耶。佛報言。是化不從十方來。亦非天亦非龍。亦非神亦非人。亦非地水火風空。非色痛想行識。亦非意非心非作非往非來。亦非今世亦非後世亦非生死。是人名化字無從生號爲空。如影現於鏡中。無執無捨無由來無所得。無我無人無命無識。若男子女子。見知諸法如化無識。聞此好信而行應者。是卽佛子。爲已去冥興世間明。爲能降魔成極大徳。是爲沙門梵志。爲淸淨菩薩大人。爲無從生已得授決。爲不退轉無上之人。信樂此法爲如是也。

佛告差摩竭。若聞此經。而心驚怪誹謗形笑。當知是輩非沙門梵志。是爲外道放逸之人。爲無反復惡師之人。爲暗蔽無眼詐稱菩薩。是爲誣罔抵突之人也。於是獘魔來問佛言。信此法者能有幾人。佛報魔言。有四百億欲天及人。皆得無所從生法樂於中立。是時差摩竭得不起法忍。五百比丘及五百淸信士二十五淸信女。皆得立不退轉地。壽終悉當生於西方無量壽佛淸淨國。常護持無數佛法。教化成就一切人民。使不退轉。如是無極恆沙邊劫。當於此土以次作佛。魔聞佛言。稍稍卻行。而謂佛言。後可不須復說此法也。賢者阿難白佛言。當何名此經。以何奉持之。佛語阿難。是經名爲菩薩生地經差摩竭所問。當奉持之。百劫行五度無極。而無大智無菩薩者。不如諷誦此經義以分布爲人說。佛時頌曰。

若信學生地經

其功徳無有量

斯已度三惡道

後受者福皆然

佛說此已。差摩竭及四輩弟子諸天龍神。皆歡喜受持。

菩薩生地經

