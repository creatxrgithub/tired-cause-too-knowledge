大方廣如來藏經

唐不空譯

大方廣如來藏經

開府儀同三司特進試鴻臚卿肅國公食邑三千戶賜紫贈司空謚大鑑正號大廣智大興善寺三藏沙門不空奉詔譯

如是我聞。一時婆伽梵。住靈鷲山寶蓋鹿母宅。於栴檀藏大樓閣中。成等正覺十年之後。當熱時際。與大苾芻眾千人俱有學無學聲聞羅漢。諸漏已盡無復煩惱。皆得自在心善解脫。慧善解脫獲得正智。猶如大龍所作已辦。捨棄重擔逮得已利。盡諸有結到於彼岸。所謂具壽大迦葉波具壽漚樓頻蠡迦葉波。具壽那提迦葉波具壽伽耶迦葉波。具壽大迦旃延具壽俱郗羅。具壽薄俱羅具壽離波多。具壽須菩提具壽滿慈子。具壽語自在具壽舍利子。具壽大目揵連具壽憍陳如。具壽烏陀夷具壽羅呼羅。具壽難陀具壽鄔波難陀具壽阿難陀。與如是等上首苾芻一千人俱。復有六十殑伽河沙數菩薩摩訶薩俱。從種種佛剎而來集會。皆是一生補處。得大神通力無所畏。已曾承事無量俱胝那庾多百千諸佛。悉皆能轉不退法輪。若有無量阿僧祇世界有情才稱名者。皆於阿耨多羅三藐三菩提得不退轉。所謂法慧菩薩師子慧菩薩。虎慧菩薩義慧菩薩。勝慧菩薩月光菩薩。寶月光菩薩滿月光菩薩。大勇健菩薩無量勇健菩薩。無邊勇健菩薩三世勇健菩薩。得大勢菩薩觀自在菩薩。香象菩薩香悅菩薩。香悅吉祥菩薩吉祥藏菩薩。計都菩薩大幢菩薩。無垢幢菩薩無上幢菩薩。極解寶剎菩薩無垢寶剎菩薩。歡喜王菩薩常歡喜菩薩。虛空庫菩薩迷盧菩薩。大迷盧菩薩蘇迷盧菩薩。功徳寶光菩薩陀羅尼自在王菩薩。持地菩薩除一切有情病菩薩。歡喜意菩薩憂悲意菩薩。無憂菩薩光藏菩薩。栴檀菩薩於此無爭菩薩。無量雷音菩薩起菩提行菩薩。不空見菩薩一切法自在菩薩。慈氏菩薩曼殊室利童眞菩薩。如是等而爲上首。有六十殑伽沙數菩薩摩訶薩俱。

復有無量世界中。無量阿僧祇。天龍藥叉揵達嚩阿蘇羅孽嚕茶緊那羅摩呼羅伽人非人等皆來集會。復有國王大臣寮佐。長者居士及諸人眾皆來集會。

爾時世尊。與百千眾前後圍繞恭敬供養。爾時世尊於栴檀藏大樓閣中。食時後入佛神力故。從栴檀藏忽然湧出俱胝那庾多百千蓮花。一一蓮花有俱胝那庾多百千葉。量如車輪色香具足。是諸蓮花上升虛空。徧覆一切諸佛剎土共相合成。如寶宮殿安住虛空。彼一切俱胝那庾多百千蓮花皆悉開敷。於一一花中皆有如來結跏趺坐。具三十二大丈夫相放百千光。是時以佛威神力故。諸蓮花葉忽然痿瘁。形色臭穢而可厭惡皆不悅意。於花胎中諸如來等。各放無量百千光明。普現一切諸佛剎土皆悉端嚴。

爾時一切菩薩及四部眾皆悉驚愕。生奇特想怪未曾有。以佛世尊現作如是神通之事。大眾見斯咸懷疑惑作是念言。何因緣現俱胝那庾多百千蓮花。於須臾頃形色變壞。甚可厭惡無復悅意。於蓮花中現如來相。結跏趺坐放百千光明。如是光明令人愛樂。

爾時金剛慧菩薩摩訶薩。及諸大眾皆悉雲集於栴檀藏大樓閣中恭敬而坐。

爾時世尊告金剛慧菩薩摩訶薩言。汝善男子今應可問如來應正等覺甚深法要。

爾時金剛慧菩薩摩訶薩承佛聖旨。普爲一切天人世間。菩薩摩訶薩及四部眾懷疑惑故。白佛言世尊以何因緣。一切世界現於俱胝那庾多百千蓮花。一切於花胎中皆有如來。結跏趺坐放百千光。是諸蓮花忽然之間。形色可惡而令生厭。於彼花中俱胝那庾多百千如來。合掌而住儼然不動。

爾時金剛慧菩薩摩訶薩以伽他問曰。

我曾不見如來相

而作神通之變化

現佛無量千俱胝

住蓮花胎寂不動

放千光明而影現

悉皆映蔽諸佛剎

奇特於法而遊戲

彼諸佛等悉端嚴

猶如妙寶而顯現

於惡色蓮花中坐

是蓮花葉皆可惡

云何作是大神通

我曾見佛如恆沙

見彼殊勝神通事

我未曾見如是相

如今遊戲之顯著

惟願天中尊說示

何因何緣而顯現

惟願世利作哀湣

爲除一切諸疑惑

爾時世尊告金剛慧等上首菩薩。及一切眾菩薩言。諸善男子有大方廣如來藏經甚深法要。如來欲說是故先現如是色相。汝等善聽極善聽作意思惟。

爾時金剛慧菩薩等一切菩薩摩訶薩言。善哉世尊願樂欲聞。

佛言諸善男子。如此如來變化蓮花忽然之間。成惡色相。臭穢可惡令不愛樂。如是花中而現佛形。結跏趺坐放百千光明。相好端嚴人所樂見。如是知已有多天龍藥叉健達嚩阿蘇羅﹝薩／子﹞路茶緊那羅摩呼羅伽人非人等。禮拜供養如是如是。善男子。如來應正等覺。以佛自己智慧光明。眼見一切有情欲嗔癡貪無明煩惱。彼善男子善女人。爲於煩惱之所淩沒。於胎藏中有俱胝百千諸佛悉皆如我。如來智眼觀察彼等有佛法體。結跏趺坐寂不動搖。於一切煩惱染污之中。如來法藏本無搖動。諸有趣見所不能染。是故我今作如是言。彼等一切如來如我無異。善男子如是如來以佛智眼。見一切有情如來藏。善男子譬如以天妙眼。見於如是惡色惡香。諸蓮花葉纏裹逼迫。是以天眼見彼花中。佛眞實體結跏趺坐。旣知是已欲見如來。應須除去臭穢惡業。爲令顯於佛形相故。如是如是。善男子如來以佛眼。觀察一切有情如來藏。令彼有情欲嗔癡貪無明煩惱藏。悉除遣故而爲說法。由聞法故則正修行。卽得淸淨如來實禮。善男子如來出世若不出世。法性法界一切有情。如來藏常恆不變。

復次善男子。若諸有情可厭煩惱藏纏。爲彼除害煩惱藏故。淨如來智故。如來應正等覺。爲於菩薩而說法要。作如是事令彼勝解。旣勝解已於法堅持。則於一切煩惱隨煩惱而得解脫。當於是時如來應正等覺。於其世間而得其數。是能作於如來佛事。爾時世尊說伽他曰。

如彼蓮花可厭惡

並其胎葉及須蕊

譬如天眼而觀見

是如來藏無所染

若能除去萎花葉

於中卽見如來身

復不被諸煩惱染

則於世間成正覺

今我悉見諸有情

內有如來微妙體

除彼千俱胝煩惱

令厭惡如萎蓮花

我爲彼等而除遣

我智者常說妙法

佛常思彼諸有情

悉皆願成如來體

我以佛眼而觀見

一切有情住佛位

是故我常說妙法

令得三身具佛智

復次善男子譬如蜜房。懸於大樹其狀團圓。有百千蜂遮護其蜜。求蜜丈夫以巧方便。驅逐其蜂而取其蜜隨蜜所用。如是如是善男子。一切有情猶如蜜房。爲俱胝百千煩惱隨煩惱之所藏護。以佛智見能知此已。則成正覺。善男子如是蜜房。智者丈夫旣知其蜜。亦復了知於俱胝百千眾煩惱蜂之所守護。如是一切有情。以如來智見知已成佛。於彼爲俱胝百千煩惱隨煩惱之所遮覆。善男子如來以巧方便力。爲害蜂者教諸有情。驅逐欲嗔癡慢憍覆忿怒嫉慳煩惱隨煩惱故。如是說法。令諸有情不爲煩惱之所染污。無復逼惱亦不附近。善男子云何此等有情。我以如來智見爲淨。除故於諸世間而作佛。事善男子以淸淨眼。見諸有情如是淸淨。爾時世尊說伽陀曰。

猶如蜜房狀團圓

眾蜂護而所隱覆

求蜜丈夫而見已

悉皆驅逐於眾蜂

我見有情在三有

亦如蜜房無有異

俱胝眾生煩惱蜂

彼煩惱中如來住

我佛常爲淨除故

害彼煩惱如逐蜂

以巧方便爲說法

令害俱胝眾煩惱

云何成佛作佛事

常於世間如蜜器

猶如辯才說好蜜

令證如來淨法身

復次善男子。譬如稻麥粟豆。所有精實爲糠所裹。若不去糠不堪食用。善男子求食之人。若男若女以其杵臼舂去其糠而充於食如是如是。善男子如來應供正徧知。以如來眼。觀見一切有情具如來體。爲煩惱皮之所苞裹。若能悟解則成正覺。堅固安住自然之智。善男子彼如來藏。處在一切煩惱之中。如來爲彼有情除煩惱皮。令其淸淨而成於佛。爲說於法。常作是念。何時有情﹝兌﹡皮﹞去一切煩惱。藏皮得成如來出現於世。爾時世尊說伽他曰。

譬如稻穀與粟糜

大小麥等及於豆

彼等爲糠之所裹

是不堪任於所食

若能舂杵去於糠

於食種種而堪用

精實處糠而不堪

不懷有情爲作利

我常觀見諸有情

以煩惱裹如來智

我爲除糠說妙法

願令速悟證菩提

與我等法諸有情

住百煩惱而藏裹

爲令淨除我說法

何時速成諸佛身

復次善男子。譬如臭穢諸惡積聚。或有丈夫懷挾金磚於傍而過。忽然誤落墜於穢中。而是金寶沈沒臭穢。或經十年或二十年。或五十年或百千年處於糞穢。是其本體不壞不染。亦不於人能作利益。善男子有天眼者。見彼金磚在於臭穢。告餘人言丈夫汝往。於彼糞穢之中有金勝寶。其人聞已則便取之。得已淨洗隨金所用。善男子臭穢積聚者。是名種種煩惱及隨煩惱。彼金磚者是名不壞法。有天眼者則是如來應正徧知。善男子。一切有情如來法性眞實勝寶。沒於煩惱臭穢之中。是故如來應正等覺。爲於有情除諸煩惱臭穢不淨。而說妙法當令成佛。出現世間而作佛事。爾時世尊說伽他曰。

譬如有人懷金磚

忽然誤落於糞穢

彼處穢中多歲年

𨿽經久遠而不壞

有天眼者而觀見

告餘人言此有金

汝取應洗隨意用

如我所見諸有情

沒煩惱穢流長夜

知彼煩惱爲客塵

自性淸淨方便說

令證淸淨如來智

復次善男子譬如貧窮丈夫。宅內地中有大伏藏。縱廣正等一俱盧捨。滿中盛金。其金下深七丈大量。以地覆故。其大金藏曾不有言語。彼丈夫丈夫我在於此名大伏藏。彼貧丈夫心懷窮匱。愁憂苦惱日夜思惟。於上往來。都不知覺。不聞不見彼大伏藏在於地中。如是如是善男子一切有情住於執取作意捨中。而有如來智慧。力無所畏諸佛法藏。於色聲香味觸耽著受苦。由此不聞大法寶藏。況有所獲。若滅彼五欲則得淸淨。

復次善男子如來出興於世。於菩薩大眾之中。開示大法種種寶藏。彼勝解已則便穿掘。入菩薩住如來應供正徧知。爲世間法藏。見一切有情未曾有因相。是故譬諭說大法藏爲大施主。無礙辯才無量智慧。力無所畏不共佛法藏。如是善男子。如來以淸淨眼。見一切有情具如來藏。是以爲於菩薩宣說妙法。爾時世尊說伽他曰。

譬如貧人家伏藏

金寶充滿在於中

是彼不動不思惟

亦不自言是某物

彼人𨿽復爲主宰

受於貧乏而不知

彼亦不說向餘人

而受貧窮住苦惱

如是我以佛眼觀

一切有情處窮匱

身中而有大伏藏

住諸佛體不動搖

見彼體爲菩薩說

汝等穿斯大智藏

獲得離貧作世尊

能施無上之法財

我皆所說而勝解

一切有情有伏藏

若能勝解而精勤

速疾證於最勝覺

復次善男子譬如藤子多羅子。贍部果子阿摩羅果子。由其子芽展轉相生成不壞法。若遇地緣種植於其。久後成大樹王。如是如是善男子。如來以如來眼。見一切有情欲嗔癡貪無明煩惱乃至皮膚邊際。彼欲嗔癡無明煩惱藏中有如來藏性。以此名爲有性。若能止息名爲淸涼。則名涅槃。若能淨除無明煩惱是有情界。是則名爲大智聚體。彼之有情名大智聚。若佛出現於天世間說微妙法。若見此者則名如來。善男子若彼見如來應正等覺。令諸菩薩摩訶薩。咸皆悟解如來智慧令顯現故。爾時世尊說伽他曰。

譬如藤子之中樹

藤芽一切而可得

於根贍部咸皆有

由其種植復得生

如是我見悉無餘

一切有情諭藤子

無漏最勝佛眼觀

是中備有如來體

不壞是藏名有情

於中有智而不異

安住在定處寂靜

亦不動搖無所得

爲彼淨故我說法

云何此等成正覺

猶如種子成大樹

當爲世間之所依

復次善男子譬如貧人。以一切寶作如來像長可肘量。是貧丈夫欲將寶像經過險路。恐其盜卻卽取臭穢故破獘帛。以纏其像不令人測。善男子是貧丈夫在於曠野忽然命終。如來寶像在於臭穢獘惡帛中。棄擲於地流轉曠野。行路之人往來過去踐踏跳驀。不知中有如來形像。由彼裹在臭穢帛中棄之在地。而皆厭惡豈生佛想。是時居住曠野諸天以天眼見。卽告行路餘人而言。汝等丈夫此穢帛中有如來像。應當速解一切世間宜應禮敬。如是如是善男子。如來以如來眼。見一切有情如彼臭穢故帛煩惱。長於生死險道曠野之所流轉。受於無量傍生之身。彼一切有情煩惱臭穢故獘帛中。有如來體如我無異。如來爲解煩惱穢帛所纏裹故。爲諸菩薩而說妙法。云何得淨如來智見去離煩惱。得一切世間之所禮故猶如於我。爾時世尊說伽他曰。

譬如穢帛令厭惡

纏裹彼之如來體

寶像穢帛之所纏

棄於曠野險惡處

諸天天眼而見已

卽告行路餘人言

寶像在彼臭帛中

應當速解而恭敬

我以天眼如是見

我觀一切諸有情

被煩惱帛之所纏

極受憂惱生死苦

我見煩惱穢帛中

結跏趺坐如來體

安住寂然不傾動

皆無所有解脫者

爲見彼已而驚悟

汝等諦聽住勝覺

一切有情法如是

於怖畏中常有佛

卽解彼已現佛身

彼時一切煩惱靜

是故號名於如來

人天歡喜而供養

復次善男子或有孤獨女人。惡形臭穢容貌醜陋如畢捨支。人所見者厭惡恐怖。止於下劣獘惡之家。偶然交通腹中懷妊。決定是爲轉輪王胎。然彼女人𨿽復懷妊亦曾無有如是思念。惟懷貧匱下劣之心。由心羸劣常作是念。我形醜陋寄於下劣獘惡之家。而過時日。亦不足知是何人類生於我腹。如是如是善男子。一切有情無主無依。生三有中寄於下劣獘惡之舍。爲生死苦之所逼迫。然一一有情有如來界具如來藏。是彼有情不覺不知。善男子如來不令一切有情而自欺誑。佛爲說法。善男子汝等莫自欺誑。發大堅固精進之心。汝等身中皆有佛體。於其後時畢成正覺。汝今已入於菩薩數卽非凡夫。久後亦墮於如來數卽非菩薩。爾時世尊說伽他曰。

譬如婦人無依主

形容醜惡令厭怖

寄於獘惡下劣家

或時而有王胎孕

彼懷如是之胎孕

決定是爲轉輪王

其王威徳七寶圍

統領四洲爲主宰

彼愚醜女曾不知

於已腹中有如是

在於賤貧獘惡捨

懷貧窮苦心憂惱

我見一切諸有情

無主受於窮迫苦

在於三界中耽樂

身中法藏如胎藏

如是見已告菩薩

一切有情具法性

胎中世利有光明

應生恭敬勿欺誑

發堅精進以修持

不久自身成作佛

不久當坐菩提場

解脫無量俱胝眾

復次善男子。譬如以蠟作模。或作馬形象形男形女形。泥裹其上而用火炙。銷煉眞金鑄於模內。候其冷已。是其工匠將歸舍宅。其模外爲黑泥覆獘。形狀燋惡內有金像。或工匠及工匠弟子。知其模冷卽壞其泥旣淨持已。於須臾頃是金寶像則便淸淨。如是如是善男子。如來以如來眠觀見一切有情。如金像模外爲煩惱泥所覆裹。於內虛衝滿有佛法無漏知寶。善男子我今觀見一切有情悉皆如是。在菩薩眾而說妙法。若菩薩摩訶薩。若得寂靜淸涼。如來爲彼有情。以金剛器仗淨其法眼。除其煩惱及隨煩惱。爲淨如來智寶藏故。善男子如來猶如持寶像者。善男子而破彼色及隨煩惱。令得解脫是名如來。善男子如來應正等覺。見一切有情如來藏。爲無邊俱胝煩惱藏中之所沈沒。爲彼有情破煩惱藏。於佛智見安立無上正等菩提。爾時世尊說伽他曰。

譬如外色泥作模

於內空虛無所有

銷煉眞金滿鑄瀉

其數或百或一千

工匠之人知冷已

則破其泥現於像

泥除則淨其寶像

匠意雕琢皆成就

我見一切諸有情

猶如金像在泥模

煩惱於外而蓋覆

如來之智處於內

若得寂淨及淸涼

前際淸淨智菩薩

以法器仗而捶擊

煩惱由斯悉摧壞

所有如來之佛子

猶如金像令可愛

常得天世人供養

圓滿身相具十方

我見一切諸有情

如是淸淨成善逝

成就善逝成佛眼

滿足無上薩婆若

佛告金剛慧菩薩言。善男子若在家出家善男子善女人。於此如來藏經典法要。受持讀誦書寫經卷。爲他廣說得福無量。或有善男子善女人或余菩薩。爲於積集如來智故。精勤供養一切如來。於一一世界。成就如是色三摩地。由此色三摩地威力。過恆河沙諸佛世界。過恆沙數俱胝那庾多現在諸佛。於一一佛所供養承事。並及菩薩聲聞僧眾。如是乃至過五十恆河沙諸佛世尊。當於和暢安樂之時。各送百千珍妙樓閣。一一量髙十逾繕那。縱廣正等一逾繕那。如是一切以寶成天妙香器。散種種花成辦種種受用之具。日日如是乃至千劫。金剛慧若苾芻苾芻尼鄔波索迦鄔波斯迦。發菩提心於此如來藏經。取其一諭。或在於身或在經卷。金剛慧以此福業與前福業。如來安立百分迦羅分千分百千分俱胝分。俱胝百分。俱胝千分俱胝百千分。俱胝那庾多百千分。不及於此迦羅一分。乃至算數譬諭所不能及。金剛慧若有善男子善女人。求無上菩提者。於彼諸佛世尊並及菩薩聲聞大眾。取曼陀羅花百千斛。日日供養復滿千劫。金剛慧若余苾芻苾芻尼鄔波索迦鄔波斯迦。發菩提心聞此如來藏經法要。乃至合掌禮敬作隨喜語。金剛慧以此勝福善根。與前善根獻花功徳。如來安立比前功徳。百分迦羅分千分無數分。不如一分。爾時世尊說伽他曰。

或有樂求菩提者

聞此經典而受持

乃至書寫於經卷

若能恭敬於一偈

應聽彼福而無量

發生無量福徳藏

得聞如來之藏經

若能求勝菩提行

以神通力住上乘

供養恭敬人中尊

並及十方聲聞眾

乃至滿足於千劫

多千劫數如恆沙

超於彼數不思議

一一世間行無量

純以寶作妙樓閣

其量髙十逾繕那

縱廣有一逾繕那

塗香燒香而供養

於中七寶微妙座

以妙繒彩敷其上

及余妙座皆敷設

其數猶如恆河沙

一一供養於諸佛

一一送彼如來所

所有剎中諸如來

其數猶如恆河沙

悉皆供養而承事

若有智者聞此經

取於一諭而正行

若能受持及讀誦

此福超過前福聚

有情歸依於此經

疾證於彼無上覺

此如來藏相應法

若智菩薩能思惟

一切有情勝法性

速疾覺悟自然智

佛告金剛慧。以此得知如是法門。於諸菩薩摩訶薩成多利益。能引薩婆若智。金剛慧我念過去無量無數廣大不思議無量不可說劫從此已後。當於是時有佛。名常放光明如來應正等覺明行圓滿善逝世間解調禦士無上丈夫天人師佛婆伽梵。金剛慧以何因緣彼佛世尊。名常放光明金剛慧彼佛世尊常放光明。如來應正等覺爲菩薩時在母胎中。以身光明透徹幹外。普照東方十佛剎土微塵等百千世界。如是照已。乃至南西北方四維上下。各十佛剎微塵等百千世界普皆照曜。金剛慧彼諸世界。由於菩薩在母胎中身光普照。而是光明令人適悅發生歡喜。金剛慧由彼菩薩身光照故。微塵數百千世界。是中有情爲光照觸。獲大威徳色相具足。具念具慧具行具智具於辯才。是彼諸世界中一切有情。墮於地獄傍生閻魔羅界阿蘇羅趣者。由彼菩薩身光明照。光才觸已。一切皆捨惡趣之身生於人天。是彼諸世界所有人天。由於菩薩身光照觸。皆於無上菩提。得不退轉獲五神通。是彼諸世界所有不退轉菩薩。以彼菩薩身光照觸。光才觸已悉皆成就無生法忍。各各獲得名五百功徳轉陀羅尼。如是微塵百千世界。由彼菩薩身光明照成吠琉璃。黃金爲繩以界八道。一切寶樹八行布列。花果莊嚴色香殊異。是諸寶樹香風搖擊。從其樹出和雅悅意微妙之聲。所謂佛聲法聲僧聲菩薩聲。菩提聲根力覺分解脫等持等至之聲。由寶樹聲。彼微塵數百千界中一切有情。悉皆獲得法喜禪悅。是諸世界中所有一切有情。遠離地獄傍生閻魔羅界阿蘇羅趣。是彼菩薩在母腹中。光明如月合掌而住。晝夜六時常放光明。乃至誕生。金剛慧是彼菩薩。亦初生已便成正覺。彼佛世尊旣成佛已。而於身中常放光明。乃至般涅槃時常放光明。彼佛世尊般涅槃後。所有舍利置於塔中常放光明。金剛慧以是因緣。彼時人天號彼世尊。名爲常放光明如來。復次金剛慧。彼佛世尊常放光明。如來住世之時。有一菩薩名無量光。與二十俱胝菩薩以爲眷屬。是時無量光菩薩。於彼常放光明如來應正等覺。已曾問此如來藏法門。金剛慧是彼常放光明如來應正徧知。於五百劫不起於座。廣宣說此如來藏經。以種種句於法了別。無礙辯才百千譬諭。哀湣攝受彼菩薩故。是故廣演此如來藏甚深法要。於彼十方各十佛剎微塵數俱胝百千世界中。菩薩以小功力而皆警覺。金剛慧彼中菩薩。聞此如來藏經。乃至得聞此經名號。一切漸次善根成熟。已成熟已。各於異國而成正覺。除四菩薩摩訶薩不取菩提。金剛慧勿生異念。當彼之時無量光菩薩。豈異人乎卽汝身是。何以故。汝金剛慧於彼。往昔爲菩薩時名無量光。金剛慧彼佛世時。其四菩薩不取菩提者。所謂曼殊室利菩薩得大勢菩薩。觀自在菩薩則汝金剛慧。是爲第四。金剛慧如是大利益如來藏法要。菩薩摩訶薩。由聞此故佛智成就。爾時世尊說伽他曰。

昔常放光明世尊

過去之世無量劫

以身常放大光明

照曜俱胝百千界

初成無上正覺已

彼時無量光菩薩

問彼世尊此法王

如是經典彼時說

常彼佛時聞此經

從於彼佛而聞已

悉皆獲得勝菩提

惟除於此四菩薩

得大勢及觀自在

曼殊室利爲第三

第四卽汝金剛慧

當於是時聞此經

昔時無量光菩薩

卽是於汝金剛慧

當於彼時爲佛子

我曾於先行勝行

聞此妙經之名號

從師子憧如來所

恭敬合掌聞此經

我昔由此善根業

速得最勝菩提位

是故智者持此經

爾時世尊復告金剛慧菩薩言。若善男子善女人。被於業障之所纏縛。得聞此如來藏經。受持讀誦爲他敷演。由彼聞此經典讀誦受持。諷誦敷演書寫經卷。以小勤勞業障銷滅佛法現前。

爾時具壽慶喜白佛言。世尊若有善男子善女人纏縛業障。彼得幾佛世尊。加持說法。獲得多聞。得與如是法要相應。佛言慶喜。若善男子善女人。於百佛所得加持說法。或有二百或三四五百。或千或二千。或三四五六七八九。或十千佛所加持說法。或有二百千。或有俱胝那庾多百千佛所。得說法聞持。慶喜若有菩薩。得此如來藏法。書寫經卷讀誦受持。思惟其義爲他廣說。而彼菩薩應作是念。我今獲得無上菩提。其人應受人天阿蘇羅供養恭敬。佛說是已惟然歡喜。爾時世尊復說伽他曰。

菩薩聞此修多羅

作是思惟獲勝覺

若有人手得此經

人天禮拜應恭敬

諸佛世尊大導師

稱贊彼人人中最

亦名最勝之法王

若經入幹彼人手

是人照曜如滿月

應受禮敬如世尊

能持法炬爲世雄

由入此經於彼手

爾時世尊說是經已。金剛慧菩薩摩訶薩等。並諸菩薩諸大聲聞眾。人天阿蘇羅等。聞佛所說歡喜奉行。

大方廣如來藏經

