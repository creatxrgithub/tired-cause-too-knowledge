佛說四願經

吳支謙譯

佛說四願經

吳月支國居士支謙譯

聞如是。一時佛在拘夷那竭國。與五百比丘僧。坐於尼延樹下。爲數千萬人說法。於是城中有豪長者。財富無數。名曰純陀。純陀有子。厥年十四。時得重病。不免所疾。逐便喪亡。父母兄弟。宗親中外。莫不愛重。啼哭憂愁。安可言乎。爾時純陀。聞佛來化。心大歡喜。便告其妻言。今佛在此。宜當往見。聞佛說經法者。莫不解悅。忘憂除患。卽與其妻親族僕使。俱到佛所。爲佛作禮。卻坐一面。長者純陀。長跪叉手。前白佛言。人在世間。積聚錢財。思慮勤苦。不敢衣食。不知布施奉持經戒。無尊無卑。獲得如願者。或時命盡。父母兄弟妻子親屬。啼哭愁毒。爲其棺殮。遣送財寶衣被飲食。寧有益於死者不。佛告純陀及諸會弟子。聽我所說善思念之。純陀眷屬。諸會弟子。皆各叉手。一心受教而聽。

佛言。人有四願。不可常保。何等爲四。第一願者。是人身沐浴莊飾。飯食五樂。常先與之。疾病卒至。不能止之。命盡軀彊在地。不隨人魂神去。空愛重之。復何益也。

第二願者。謂有財產官爵俸祿。得之者喜。不得愁憂疾病。死至命盡。所有財物。官爵俸祿。故在世間。不隨人魂神去。空爲愁苦。

第三願者。謂有父母兄弟妻子。中外親屬。朋友知識。恩愛榮樂。疾病至死命盡。復不能救我命。亦不能隨我魂神去。空啼哭。送我到城外深冢間。以棄我去。各疾還歸。𨿽追念我愁苦憂思。不過十日。諸家宗族。男女聚會。相向歌舞。快共飲食。相對談笑。捐忘死人。𨿽有父母兄弟妻子。中外親屬。朋友知識。不能共追我命。空悲之復何益也。

第四願者。是人意天下人少有能守護其意者。皆放心恣意。淫於五樂。貪利疾妒。忿怒斗諍。不信道徳。至於身死壽盡。魂神去矣。三者相追逐。不得相離。譬如雀飛。意隨其兩翅。意爲身神。兩翅爲魂魄。人不能守護其意。皆從惡念所爲。殺盜貪淫以生時所爲罪。死入太山地獄中。爲饑餓鬼。罪竟乃出爲畜生。當爲人所屠割。作人放心快意故。入三惡道。

佛告純陀及諸弟子。當端汝心。守護汝意。諦自思惟。知身非我身。所有財物。亦非我許。當諦計校所有。父母兄弟妻子。五種親屬。朋友知識。官爵俸祿。念欲得之。無有厭足。謂有益於我身。老病死來。皆不能益於我身。亦不能爲我卻之。人不能自拔爲道。如鸚鵡鳥愛其毛尾。爲射獵者所得。賢者諦知。是四願不隨人魂神去。空爲之困苦。因拔恩愛之根。絕三惡之道。得三善道。一者不復老。二者不復病。三者不復死。堅守護其意。乃可得度。諸弟子聞經歡喜。爲佛作禮。

佛說四願經

佛念天地八方之外。萬物受性。皆懷憂苦。常傷人民。含血蠕動。不得自在。與天爭命。皆當歸死。骸骨銷爛。下入於土。精神飛翔。展轉五道。爲善上天。爲惡入淵。凡人生時。所爲善惡。精神魂魄。隨其殃福。生時爲人。孝順父母。忠信事君。死得上天。如世間人。積徳爲善。仕宦求官位。至公侯豪貴。富樂貧賤困厄。皆由宿命。行伐殺酷虐。生爲惡人。死受重酬。自爲心侯主招百凶。快心之歡。必有後患。帝王人民。俱惑於道。寄托父母。作善福壽爲惡貧苦。盜竊欺人。負債不償。借貸不歸。死後當爲奴婢牛馬。或作大豬。屠割剝其軀。稱賣償人。作人慳貪。不肯布施。死爲餓鬼。不得衣食。如乞丐人。以刀截肉。叩頭求食。此皆先時。爲人貪殘。悖逆不信爲善。傷殺盜竊。受人婦女讒言兩舌。飲酒斗亂。死入地獄。掠笞燒煮。身更蠆毒。苦痛無極。人有六憂三苦四痛。佛戢轉化。生死不絕。棄國捐王。求自然道。積徳累歲。乃得道眞。神明徹照。悉見天地絕洞之外。知人鳥獸虫豸所言。心所趣向。佛念人死。如大風卒至無期。人死至無時。當與心爭諍。爲善勿疑。佛以經道勸勵。賢者目所不見。耳所不聞。崛奇珍寶。何益於己。諸爲道者。當信經戒守善。以死不犯惡。生道不可失。徳不可離。遠道失徳。如兒生無母。魚脫於淵。人死復生。如蠶渾沌繭中穿絲出飛。其神故一變形易殼。道成於微。五戒得根。弟子聞經歡喜前受教。是爲痛癢要識如諦知也。何等爲思想識。爲身六思想。眼裁思想。耳鼻口身意裁思想。如是六思想。何等爲思想習識。裁習爲思想習。如是爲思想習識。何等爲思想盡識。裁盡爲思想盡識。如是爲思想盡識。何等爲思想盡受行識。是爲八行識識。識識諦見到諦定意爲八。如是盡思想受行識。何等爲思想味識。所爲思想因緣生樂得意喜。如是爲思想味識。何等爲思想腦識。所爲思想不常盡苦轉法。如是爲思想腦識。何等爲思想要識。所思想欲貪能解。欲貪能斷。欲貪能自度。如是爲思想要識。何等爲生死識。爲六身生死識。眼裁生死識。耳鼻口身意裁行。如是爲生死識。何等爲生死習裁習生死習識。何等爲生死盡識。裁盡爲生死盡識。何等爲生死欲盡受行識。爲是八行識。諦見至諦定爲八。如是爲生死欲滅受行識。何等爲生死味識。所爲生死因緣生樂喜意。如是爲生死味識。何等爲生死腦識。所有生死。不常盡苦轉法。如是爲生死腦識。何等生死要識。所爲生死欲貪隨欲貪能斷欲能度。如是爲生死要識。何等爲識身六衰識。眼裁識。耳鼻口身意裁識。如是爲識識。何等爲識習命字習爲識習。如是習爲識。何等爲識盡爲識命字盡爲盡識。如是爲盡識。何等爲識盡受行爲識八行諦見至諦定爲八。如是爲識盡欲受行如諦識。何等爲識味知所識因緣故生樂生喜意。如是爲味生爲味識知。何等爲識腦識所識。爲盡爲苦爲轉。如是爲識腦識。何等爲要識所識。欲貪能活。欲貪能斷能度。如是爲要識。如是比丘。七處爲覺知。何等爲七色習盡道味苦要。是五陰各有七事。何等爲三觀識。亦有七事。得五陰成六衰。觀身爲色一。觀五陰爲二。觀六衰爲三。故言三觀。比丘能曉七處。亦能三觀不久行墮道斷結無有結意脫黠活見道見要一證受止已斷生死意行所作意不復來還生死得道。佛說如是。比丘歡欣受行。

