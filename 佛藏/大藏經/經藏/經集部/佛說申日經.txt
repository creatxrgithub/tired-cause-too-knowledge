佛說申日經

西晉竺法護譯

佛說申日經﹝開元錄中無法護譯恐是支謙誤爲法護﹞

西晉月氏三藏竺法護譯

聞如是。一時佛遊王捨城靈鳥頂山。與大比丘千二百五十人。爾時王捨城中有大豪富長者。名旃羅日。財寶無量敬信佛法。供養眾僧精進難及。長者有弟號名申日。不信佛法奉諸邪術。見兄奉正每懷恚嫉。所可侍師號不蘭迦葉。不蘭迦葉五百人等。謂申日言。今汝兄者獨不侍我。不知眞道而反信佛。時旃羅日知異道人所共論說。語申日言。吾明日欲請卿師。寧肯自屈詣吾捨不。申日答言。當往報之。申日卽往詣其師所。長跪白言。我兄今欲降伏請諸大人。明日自屈詣其捨食。師言。大善。卽受其請。時申日還白其兄言。今已受請。明日當來。時旃羅日。多使人客於門中地掘作大坑令深五尺。以靑污泥滿其坑中。薄覆其上令如平地。又復豫作五百發腳牀。皆施一腳以襜衣之。以五百缽成熟乳酪。以此供具待異道人。明日時至。來詣請所。諸尼犍子無有法則。亂行並肩先入無上。適至門中皆各使走。卻墮泥坑污其衣服。悉皆嗔恚各欲還去。時旃羅日。使人牽畱解語其意。此舊泥坑。道人不知而墮此坑。不故爲之幸莫嗔恚。願前飯食。貿易衣服盡請令入。在門裏徑先付酪器。皆手持已便語令坐。適卻居牀牀皆反側。五百道人皆僵僕地。缽酪漿者。激灌其面及其衣服。時諸道人益懷嗔恚。語申日言。汝今投我與兄共謀。毀辱吾等甚爲不細。是時申日亦大不樂。道人嗔恚皆棄捨去。時旃羅日復牽畱之。爲說方便譬諭之言。屬卿曹等墮泥中時。身體正黑甚爲醜惡。如卿之道。今酪正白其色鮮潔。譬如佛道。亦可捨卿所奉之術來就吾法。諸異道人不復與語懷恚而去。明日申日。往詣師所長跪自陳。我兄無狀所爲非法。我實不知。願師加哀不見咎責。𨿽爾今者當爲大師報昨日之怨。我兄但以泥坑酪漿。毀辱師等耳。我今所報當過於此。今我兄所侍之師。我當請之。掘門裏地令入五丈。以火著中薄覆其上。設眾飯食皆內毒藥。時佛當來。若不墮火坑中者。當持毒飯而分布與以此殺之。於師何如。時師報言。如佛世尊。多智聖猛睹去來事。他人所議輒豫知之。卿𨿽欲爾恐不能諧。申日復言。先當請之。若其受者爲無所知。若必明聖不受吾請。師曰大善。是時申日出王捨城詣靈鳥山。前到佛所叉手揖讓而白佛言。我欲請佛及諸弟子。願屈光儀到捨小飯。佛言。大善。於是申日歡喜而退。還白其師。佛已受請爲無所知。但當掘坑具毒飯耳。時諸異道人皆大踴躍。展轉相謂以爲大慶。

申日有子。名旃羅法﹝漢言月光童子﹞先世宿命學佛經道。有神猛志。志在大乘。白其父言。佛者大聖神通已達。前知無窮卻睹無極。蜎蜚蠕動心義所念皆豫知之。莫用邪冥惡人之言受其重罪。時旃羅法復白父言假令劫盡滿其中火。三千剎土皆悉周徧。又取諸毒揣若須彌。猶尙不能動佛一毛。況此小坑而欲害之。今父所作譬如螢火。自以小明欲蔽日月。譬如小鳥欲以其身衝崩鐵圍。反碎其身無所能諧。今諸異道所作如是。不須請佛。其父不信故如前謀。明日時至遣人白佛。所供已辦願可自屈。於是如來便起向道。放大光明一切洞徹。是時十方有十菩薩。皆阿惟顏。一一菩薩各與億百那術無數菩薩俱飛來會。各將寶華旃檀名香。以眾伎樂供養世尊。詣王捨城欲觀如來有所感動。時申日捨有金色光皆明如日。旃羅法白言。今佛現捨金色之光。佛以向道有此感應。可往止之不須使前。父故不信。是時申日第一夫人號名月羽旃羅法母也。見此變瑞踴躍歡喜。卽發無上正眞道意。

於是。旃羅法白其母言。今當敕五百夫人。皆令莊嚴出見如來。所以者何。世尊難值。億百千劫時有佛耳。五百夫人皆悉受教歡喜侍佛。佛入城時足蹈門閫。三千國土皆大震動。諸有疾病悉爲除愈。盲視聾聽喑痾能言。跛躄者行。諸被毒者毒皆不行。諸有樂器不鼓自鳴。金銀七寶皆作音聲。飛鳥走獸相和悲鳴。時十方神並諸天人。各與尊神不可計數。皆悉隨從詣申日捨。佛蹈火坑變爲浴池。中生蓮華大如車輪。華有千葉七寶爲莖。其色妙好佛蹈其上。及諸菩薩所可蹈華。皆生五百葉。弟子乘者華生五百葉。申日見火坑作此變化。心中驚悴卽大惶怖。頭面作禮。佛入其捨。菩薩弟子皆悉坐定。申日懺悔。前白佛言。我大無狀所作非法。今飯食中皆有毒藥。乞得更備辦宿畱須臾。佛言。持毒飯來我自食之。申日歡喜卽如佛教。分布飯具皆悉周徧。便卽受之咒願達嚫。其毒飯者變爲百味。香聞十方。其有聞此飯香气者。自然飽滿身得安隱。皆發無上平等道意。飯食畢竟。五百夫人及旃羅法爲佛作禮卻住一面。長者申日自取小牀於佛前坐。而白佛言。世尊。神通有三達智。我之所作想佛已了。不卽逆告語我。乃令吾等興立非法造此惡事。佛豈不知我所議耶。佛告申日。乃昔過去阿僧祇劫。爾時有佛號提和竭如來。爲等正覺其明無量度諸懈廢。與眾開士及大弟子無央數俱行入城。時有長者名鞞陀衛。時適出城。有梵志女。鮮潔少雙執持名華。時長者子卽以銀錢五百。從賣華女。得華五莖以散佛上。佛卽授其決言。汝卻後無數阿僧祇劫。當得作佛號釋迦文。汝作佛時。當有長者號名申日。與異道人合構逆事。火坑毒飯規欲試汝。𨿽有此惡。當因汝得度。

佛告申日。時長者子今我身是。我乃爾時從如來授記。卽得明決之定以爲悉豫知有汝名字。況汝昨日所謀議事。豈不知乎。當知諸佛善權之慧。欲以因緣有所起發。長者申日聞佛所說卽得法忍。復自嘆言。如來之智無所不度。明知我今不復受罪。所以者何。過去世時錠光如來豫說我名。今當爲佛之所開化。以是言之不復受罪。時佛說法於王捨城。長者居士無央數千。及異道人五百之眾。皆發無上正眞道意。五百夫人卽時逮得不退轉地。月光童子從坐而起。贊嘆佛已而白佛言。設我來世得作佛時。令我國土一切人民無有惡心皆應質朴。有諸惡國人民剛彊五濁賤世。我願於中而開化之。佛告阿難。汝聞月光童子所說不乎。阿難對曰。惟然已聞。佛告阿難我般涅槃千歲已後。經法且欲斷絕。月光童子當出於秦國作聖君。受我經法興隆道化。秦土及諸邊國。鄯善烏長歸玆疏勒大宛於塡。及諸羌虜夷狄。皆當奉佛尊法普作比丘。其有一切男子女人。聞申日經。前所作犯惡逆者皆得除盡。當知世尊之所應度如是。如是其有犯逆尙得度脫。何況至心學佛道者。佛說經已。一切眾會莫不歡喜。作禮而去。

佛說申日經

按開元錄。此經四譯一失。法護譯中𨿽有月光童子經。亦名申日經者。自是一經有二名耳。非別有申日經。是法護譯者。藏中旣有月光童子經。爲法護譯斯已矣。此何更有申日經爲法護之譯耶。則未知此經是誰之譯。又何據謂之法護譯耶。今以錄中有云支謙譯中有申日經一卷。云與月光童子經同本異譯。今撿尋文句二經不殊。故不雙出云云。則藏中必有支謙所譯月光童子經。亦名申日經者。今諸藏皆無。恐此經卽是。而誤安法護之名耳。如是則四譯還具矣。冒陳瞽言以俟來哲。

