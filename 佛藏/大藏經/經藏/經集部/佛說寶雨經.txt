佛說寶雨經

唐達摩流支譯

佛說寶雨經卷第一﹝顯﹝禾﹡﹝ㄆ／用﹞不退轉菩薩記﹞

唐天竺三藏達摩流支譯

如是我聞。一時薄伽梵。住伽耶城伽耶山頂。與大苾芻眾七萬二千人俱。皆是阿羅漢諸漏已盡。無復煩惱得眞自在。心善解脫慧善解脫。如調慧馬亦如大象。已作所作已辦所辦。棄諸重擔逮得己利。盡諸有結明了正法。心得自在到勝彼岸。通達法界爲法王子。於諸利養心無所著。善得出家成具足戒。意解圓滿住涅槃路。惟除一人。謂長老阿難陀。猶居學地。

菩薩摩訶薩八萬四千人皆是一生補處。於一切智現前能入隨順尊重。得無所著陀羅尼門。住首楞嚴三昧。遊戲神通證無功用。離一切障起大慈悲。徧滿十方一切世界。善攝無邊諸佛剎土。空性所行安住無相。心如虛空如甚深海。如妙髙山八風不動。亦如蓮花無所染著。如明淨寶如煉眞金。爲欲利益諸有情故。起無邊智入佛境界。其名曰寶熾菩薩。寶手菩薩。寶印手菩薩。寶冠菩薩。寶髻菩薩。寶積菩薩。寶性菩薩。寶頂菩薩。寶幢菩薩。金剛藏菩薩。金藏菩薩。寶藏菩薩。徳藏菩薩。離垢菩薩。如來藏菩薩。智藏菩薩。日藏菩薩。定藏菩薩。蓮花藏菩薩。解脫月菩薩。普月菩薩。淨月菩薩。觀自在菩薩。大勢至菩薩。普賢菩薩。普眼菩薩。蓮花眼菩薩。普威儀菩薩。端嚴菩薩。普慧行菩薩。法慧菩薩。勝慧菩薩。上慧菩薩。金剛慧菩薩。師子遊戲菩薩。大音聲王菩薩。師子吼菩薩。甚深音聲菩薩。無染著菩薩。離一切垢菩薩。月光菩薩。日光菩薩。智光菩薩。智徳菩薩。賢徳菩薩。月徳菩薩。蓮花徳菩薩。寶徳菩薩。曼殊室利法王子菩薩摩訶薩等。

復有十六善大丈夫。賢護菩薩而爲上首。

復有賢劫菩薩。慈氏菩薩而爲上首。

復有四大王眾天。四大天王而爲上首。

復有三十三天眾。帝釋天王而爲上首。

復有時分天眾。時分天王而爲上首。

復有知足天眾。知足天王而爲上首。

復有樂變化天眾。樂變化天王而爲上首。

復有他化自在天眾。他化自在天王而爲上首。

復有白分魔王眾。商主羅摩而爲上首。

復有梵天王眾。大梵天王而爲上首。

復有淨居天眾。摩醯首羅天王而爲上首。

復有無量百千阿素羅眾。毗摩質多羅阿素羅王。睒末羅阿素羅王。婆稚阿素羅王。羅怙羅阿素羅王等而爲上首。

復有無量百千諸龍王眾。阿那婆達多龍王。摩那斯龍王。娑揭羅龍王。和修吉龍王等而爲上首。

復有無量百千諸龍王子。威光而爲上首。

復有無量百千諸龍王婇女。及余無量天龍。藥叉健達縛。阿素羅。揭路荼。緊柰羅。莫呼羅伽。人非人等。皆來集會。時伽耶山頂周四逾繕那地及虛空。無微塵許眾不充滿。爲欲供養佛世尊故敷師子座。其師子座髙一逾繕那。以無量百千綺妙繒彩寶鈴寶网寶蓋莊嚴。復有百千繒帶垂下。其師子座及地方處皆以金剛所成。堅固難壞。平坦如掌灑掃淸淨散眾天花甚可愛樂。於其地上出生無量百千葉金色蓮花。琉璃爲莖帝靑爲臺。香气芬馥悅可眾心。其座四邊生四寶樹。髙半逾繕那枝條蔭映三俱盧捨。

爾時如來於大眾中坐師子座。以淸淨智轉妙法輪。降伏魔怨世法不染。無有驚怖如師子王。如淸淨池。亦如大海。如妙髙山。如日光耀。如月淸涼。如大龍王普雨法雨。如梵天王超諸法眾。以無量無邊諸弟子等。及百千帝釋梵王護世四天王等。一切大眾前後圍繞。瞻仰尊顏目不暫捨。

爾時世尊從於頂上放大光明蔽於眾會。其所放光名曰普耀。有無量光明而爲眷屬。徧滿十方一切世界。還於佛所右繞三匝攝入面門。然佛面門無有異相。譬如月光徧於虛空無有異相。如是光明入佛面門無有異相亦復如是。又如灌水及蘇油等入於沙聚。然彼沙等無有異相。光入面門亦復如是。

爾時東方有一天子名日月光。乘五身云來詣佛所。右繞三匝頂禮佛足退坐一面。

佛告天曰。汝之光明甚爲希有。天子。汝於過去無量佛所。曾以種種香花珍寶嚴身之物衣服臥具飲食湯藥。恭敬供養種諸善根。天子。由汝曾種無量善根因緣。今得如是光明照耀。天子。以是緣故。我涅槃後最後時分。第四五百年中法欲滅時。汝於此贍部洲東北方摩訶支那國。位居阿鞞跋致。實是菩薩故現女身爲自在主。經於多歲正法治化。養育眾生猶如赤子。令修十善能於我法廣大住持建立塔寺。又以衣服飲食臥具湯藥供養沙門。於一切時常修梵行。名曰月淨光。天子。然一切女人身有五障。何等爲五。一者不得作轉輪聖王。二者帝釋。三者大梵天王。四者阿﹝跳﹣兆﹢卑﹞跋致菩薩。五者如來。天子。然汝於五位之中當得二位。所謂阿鞞跋致及輪王位。天子。此爲最初瑞相。汝於是時受王位已。彼國土中有山湧出五色云現。當彼之時。於此伽耶山北亦有山現。天子。汝復有無量百千異瑞。我今略說。而彼國土安隱丰樂人民熾盛甚可愛樂。汝應正念施諸無畏。天子。汝於彼時住壽無量。後當往詣睹史多天宮。供養承事慈氏菩薩。乃至慈氏成佛之時。復當與汝授阿耨多羅三藐三菩提記。

爾時月光天子。從佛世尊聞授記已。踴躍歡喜身心泰然。從座而起繞佛七匝頂禮佛足。卽捨寶衣嚴身之具。奉上於佛作如是言。世尊。我於今者親在佛前得聞如是本末因緣。授阿耨多羅三藐三菩提記已獲大善利。作是語已繞佛三匝退坐一面。

爾時東方過殑伽沙世界。有世界名蓮花。其佛號曰蓮花眼如來應正等覺明行圓滿善逝世間解無上丈夫調禦士天人師佛薄伽梵。爲諸菩薩開示正法。其所演說惟是一乘。彼佛剎中無有聲聞辟支佛名。一切有情皆是阿鞞跋致。回向阿耨多羅三藐三菩提。而彼世界諸菩薩等。皆以禪定法喜爲食無段食等。彼佛光明淸淨徧滿。不假日月星宿之光。地平如掌無諸艸木墻壁瓦礫及以山川淸淨嚴飾。

爾時釋迦牟尼佛所放光明旣徧其國。而彼大眾倍增歡喜。彼有菩薩名止一切蓋。何故菩薩而受此名。若諸有情聞其名者。卽能斷除諸障結縛名止一切蓋。爾時止蓋菩薩。乘佛光明詣彼佛所從蓮花下。偏袒右肩右膝著地。合掌恭敬而白佛言。世尊。如是種種淸淨光明。悅樂身心從何而至。

爾時蓮花眼如來告止蓋菩薩言。善男子。西方去此佛剎過殑伽沙世界。有佛國土名曰索訶。其中有佛號釋迦牟尼如來應正等覺明行圓滿善逝世間解無上丈夫調禦士天人師佛薄伽梵。若諸有情聞彼佛名。於阿耨多羅三藐三菩提得不退轉。如是種種淸淨光明。從彼如來之所現耳。其有眾生遇斯光者身心悅樂。爾時止蓋菩薩白佛言。世尊。以何因緣聞彼佛名。卽於阿耨多羅三藐三菩提得不退轉。

佛告止蓋菩薩。善男子。由彼如來往昔修菩薩行時發是誓願。若我得成佛已。一切有情聞我名者。皆於阿耨多羅三藐三菩提得不退轉。止蓋菩薩白其佛言。世尊。若如是者彼世界中諸有情等。但聞佛名皆於菩提不退轉耶。佛言不也。止蓋菩薩言。世尊。彼諸眾生旣已預聞彼佛名號。云何於中有退不退。佛言。善男子。但使得聞如來名號。皆與彼作不退因緣。是故亦名阿鞞跋致。

善男子。譬如植種未經腐敗。至彼後時水土和合。於意云何。如是種子名爲生不。止蓋菩薩白其佛言。世尊。如是種子無有損壞。若遇因緣而定得生。佛言。善男子。如是如是。彼諸眾生由聞佛名。必定當成阿鞞跋致。得授阿耨多羅三藐三菩提記。

爾時止蓋菩薩白佛言。世尊。我今欲往索訶世界。禮拜釋迦牟尼如來應正等覺。承事供養尊重贊嘆。願見聽許。爾時世尊告止蓋菩薩言。善男子。汝欲往彼今正是時。其諸菩薩又白佛言。世尊。我亦欲往索訶世界。禮拜親覲恭敬供養釋迦牟尼佛。

爾時世尊告彼諸菩薩言。善男子。汝若欲往今正是時。汝等於彼國土。莫生輕賤放逸之心。所以者何。彼國有情多諸貪欲嗔恚愚癡。不敬沙門婆羅門造作非法粗惡獷悷矯詐輕險。貢髙我慢愛著慳吝嫉妒懈怠。毀破禁戒行諸不善。無量煩惱之所系縛。而彼如來能於惡世教化有情。彼諸菩薩白其佛言。世尊。釋迦牟尼如來。甚爲希有能爲難事。

佛告諸菩薩。如是如是。如汝所說。於惡世中若諸有情。一彈指頃能生淨信。或持禁戒或離慳貪或起大悲。發阿耨多羅三藐三菩提心。過於淸淨國土百千劫行。

爾時止蓋菩薩及諸菩薩。承佛教已頂禮佛足。彼本住處將欲往詣索訶世界。爲欲供養釋迦牟尼佛故。卽以種種神通變化。示現寶樹花樹果樹劫波樹等。皆以眞金琉璃頗胝迦寶而嚴飾之。髙廣微妙枝條扶疏。或復示現種種衣服嚴身之具。妙香寶蓋諸天音樂如雲而下。現如是等無量變化。謂眾菩薩言。諸仁者。彼索訶世界多諸苦惱。汝等各現神變。令彼有情獲最勝樂。時諸菩薩皆曰惟然。

爾時止蓋菩薩及諸菩薩。身出種種淸淨光明。其光徧滿三千大千世界。其中所有地獄傍生琰魔鬼界蒙光觸身。皆得離苦悉獲安樂。慈心相向遠離貪嗔。如父母想。又於世界暗冥之中日月光明所不能及。而皆大明各得相見。威光照耀充滿世界。所有諸山。鐵圍山。大鐵圍山。目眞鄰陀山。摩訶目眞鄰陀山。並余黑山。上至梵世。下至阿鼻地獄。靡不周徧。威光至處一切有情。求食得食求衣得衣。求乘得乘求財得財。盲者得視聾者得聞。狂者正念苦者得樂。懷孕之者自然平安。

爾時止蓋菩薩與諸菩薩。到索訶世界已詣伽耶山。以諸菩薩威神力故。三千大千世界寶网彌覆莊嚴顯現。於虛空中徧布大雲。雨天妙蓮花雜花妙果。或雨天花鬘好香末香袈裟衣服珠蓋幢幡。現如是等種種供具之時。索訶世界一切有情。皆得最上無量快樂。爾時伽耶山頂及諸方國。所有株杌一切叢林。由菩薩威神力故悉不復現。又復顯示一切寶樹花樹果樹栴檀沈水劫波樹等。枝葉花果次第莊嚴甚可愛樂。於虛空中奏天伎樂供養贊嘆。

爾時止蓋菩薩摩訶薩。卽從坐起偏袒右肩右膝著地。向佛合掌恭敬而白佛言。世尊。我欲少問如來應正等覺。惟願聽許。佛告止蓋菩薩言。善男子。隨汝所問當爲汝說。一切如來皆同許可。今汝應當善自攝心。止蓋菩薩聞佛許已白佛言。世尊。云何菩薩得施圓滿。云何淨戒圓滿。云何住忍圓滿。云何精進圓滿。云何靜慮圓滿。云何般若圓滿。云何方便善巧圓滿。云何大願圓滿。云何勝力圓滿。云何得智圓滿。世尊。諸菩薩云何等於地。云何等於水。云何等於火。云何等於風。云何等於空。云何得如月。云何得如日。云何如師子。云何善調伏。云何性寂靜。云何如蓮花。云何廣大心。云何淸淨心。云何無猶豫心。云何而得智慧如海。云何而得微妙智善巧。云何成就應理辯才。云何而得解脫辯才。云何而得淸淨辯才。云何能令一切眾生歡喜滿足。云何言說令他信受。云何名爲能說法者。云何而得隨順法行。云何而得諸法善巧。云何而得法界善巧。云何行於空。云何行無相。云何行無願。云何得慈自性。云何得悲自性。云何得喜行。云何得捨行。云何能得遊戲神通。云何能得離八無暇。云何住菩提心而不退轉。云何而得宿住智通。云何而得近善知識。云何而得遠離惡知識。云何證得如來法身。云何修得金剛之身。云何而得爲大商主。云何於道而得善巧。云何演說得不顚倒。云何常得諸三摩呬多。云何菩薩受糞掃衣。云何而得受用三衣。云何而得不隨他行。云何常乞食。云何得一坐。云何得一食。云何得阿蘭若。云何得樹下坐。云何露地坐。云何冢間住。云何得常坐。云何隨敷坐。云何修瑜伽者。云何能持素怛纜藏。云何能持毗柰耶藏。云何而得軌則所行境界具足威儀。云何得離慳吝嫉妒。云何於一切有情得平等心。云何得善巧供養如來。云何降伏我慢。云何多淨信。云何於世俗而得善巧。云何於勝義而得善巧。云何深入緣起善巧。云何自了知。云何能知於世。云何得生淸淨佛土。云何得處胎塵垢無染。云何樂出家。云何得淨命。云何無疲倦。云何奉順如來教敕常不違越。云何和顏微笑永無顰蹙。云何具足多聞總持。云何善巧攝受正法。云何爲法王子。云何而得釋梵護世之所隨從。云何了他意樂隨眠。云何成熟有情善巧。云何得隨順住。云何共安隱住。云何而得攝事善巧。云何成就相好端嚴。云何而得依止所作。云何而得如藥樹王。云何精勤修福徳業。云何修證變化善巧。云何速證無上菩提。

爾時世尊告止蓋菩薩言。善男子。善哉善哉。汝爲利益無量有情故。爲安樂無量有情故。爲哀湣一切世間故。問如是義。諦聽諦聽善思念之。當爲汝說。爾時止蓋菩薩聞是語已白佛言。惟然世尊。願樂欲聞。佛言。善男子。有十種法。諸菩薩摩訶薩若能成就。卽得施波羅蜜多。何等爲十。一者成就法施。二者成就無畏施。三者成就財施。四者成就無悕望施。五者成就慈湣施。六者成就不輕慢施。七者成就恭敬施。八者成就供養施。九者成就無所依施。十者成就淸淨施。善男子。云何菩薩成就法施。所謂攝受正法。受持讀誦。無所悕求。不爲利養恭敬故。不爲名聞勝他故。惟爲一切苦惱有情令罪銷滅。演說妙法無所悕望。如爲王王子及旃陀羅子演說妙法心尙無二。況爲一切大眾說法心不平等。𨿽復行施而不恃此心生我慢。善男子。是名菩薩成就法施。善男子。云何菩薩成就無畏施。所謂菩薩自捨離科罰及一切器仗。亦教他學捨離科罰及一切器仗。又復觀察一切有情。如父母想。如男女想。如親屬想。何故菩薩作如是念。如佛所說。一切眾生未有不曾爲我父母男女眷屬。於微細虫猶割身肉而布施之。何況廣大有情而令驚怖。是名菩薩成就無畏施。善男子。云何菩薩成就財施。所謂菩薩觀見一切有情。造極惡業施財攝取。令彼遠離所作惡業安置善處。復起思惟。佛說布施是菩薩菩提。由布施故得斷三種不善之法。所謂慳吝嫉妒惡思。是故我應學於如來隨所有財常行布施。𨿽復施與不起慢心。是名菩薩成就財施。善男子。云何菩薩成就不悕望施。所謂布施終不爲自身故。不爲財物故。不爲眷屬故。不爲利養故。然諸菩薩行布施時其心淸淨。由是因緣遠離一切希望報恩而行布施。是名菩薩成就不希望施。善男子。云何菩薩成就慈湣施。所謂菩薩見諸有情受於苦惱饑渴貧露衣服垢獘。孤獨無怙無所依止。遠離福業無所趣向。由此菩薩作是思惟起慈湣心。我爲利益彼有情故。發阿耨多羅三藐三菩提心。此諸有情受於苦惱。無歸無怙無所依處流轉生死。我當何時爲諸有情。爲歸爲怙爲所依處。由是菩薩慈湣纏心。於常常時於恆恆時。隨所有物施彼有情。𨿽有饒益眾生善根。終不恃此起於髙慢。是名菩薩成就慈湣施。善男子。云何菩薩成就不輕慢施。所謂施時終不棄擲輕欺而與。曾無嗔嫌要頡之意。不恃富貴自在慠慢。非求多聞名稱憍逸。所施與時歡喜恭敬尊重贊嘆自手授與。是名菩薩成就不輕慢施。善男子。云何菩薩成就恭敬施。所謂菩薩見阿遮利耶鄔波馱耶。及修梵行所有尊者。恭敬頂禮問訊起居。但是所作種種善根。願我同作所作成就是名菩薩成就恭敬施。善男子。云何菩薩成就供養施。所謂菩薩供養三寶。云何供養佛。謂於如來制多之中。若花若香若散若燒及塗掃地。若制多破壞應當修理。是名菩薩善供養佛。云何供養法。謂諸菩薩聽聞正法。若書寫受持讀誦通利思惟修習。不顚倒思惟不顚倒修習。是名菩薩善供養法。云何供養僧。謂供給衣服飲食臥具湯藥。下至水器眾具皆足。是名菩薩善供養僧。如是供養佛法僧時。是名菩薩成就供養施。善男子。云何菩薩成就無所依施。所謂菩薩行布施時。終不爲求天王位果及生余天。亦不求人王及小王等。是名菩薩成就無所依施。善男子。云何菩薩成就淸淨施。所謂菩薩行施之時。觀察施物及能所施皆非實有。離諸障礙貪染過患。是名菩薩成就淸淨施。善男子。若能成就此十種法。是名菩薩成就施波羅蜜多。

復次善男子。菩薩成就十種法。卽能圓滿戒波羅蜜多。何等爲十。一者守護波羅提木叉律儀。二者守護菩薩淨戒律儀。三者遠離一切熱惱。四者遠離不如理思惟。五者驚怖所作諸業。六者驚怖所作違犯。七者怖見他物。八者要期堅固。九者得淨尸羅而無所依。十者尸羅三輪淸淨。善男子。云何菩薩守護波羅提木叉律儀。所謂菩薩善學如來所說素怛纜毗柰耶法。善受學處。菩薩修學及以學處。不著種族故。不執異見故。不著徒眾故。不見補特伽羅過患生尊重心故。是諸菩薩所修學處。是名菩薩守護波羅提木叉律儀。云何守護菩薩淨戒律儀。所謂菩薩如是思惟。若但學波羅提木叉。終不令我得阿耨多羅三藐三菩提。由是菩薩於諸如來素怛纜中所說菩薩學處及菩薩律儀戒。我應修學。何者是菩薩學處。何者是菩薩律儀戒。謂諸菩薩不住非處。順時而語知時知方。菩薩若不如是卽令有情不生敬信。由是菩薩隨順一切諸有情故。令至菩提及爲己身菩提資糧速圓滿故。成就具足威儀行法。音聲柔軟辯才簡要無所執著。恆修寂靜顏貌熙怡。是諸菩薩於如來所說素怛纜中。成就學處修律儀戒。是名守護菩薩淨戒律儀。云何菩薩遠離一切纏障熱惱。所謂菩薩不爲貪嗔癡等毒火所燒。亦復不爲闕緣眾具熱惱所燒。以諸菩薩修習貪欲能對除法。及遠離能起貪欲緣故。何者是貪欲對除。何者是起貪愛緣。謂修不淨觀是貪對除。世間妙色是貪起緣。云何修習觀不淨法。謂諸菩薩觀察自身發毛爪齒皮膚血脈筋肉骨髓脾腎心肺肝膽腸胃生熟二藏肪膏腦膜洟唾涎淚膿汗脂痰瘡。及塵垢大小便利流溢種種臭穢不淨。如是觀察不淨體性。深生厭離不起貪心。設有頑嚚癡迷狂亂幼無了解。見是事時尙不起貪。何況智者。由是菩薩修不淨觀。云何遠離起貪愛緣。謂諸菩薩見於世間端嚴妙相可愛色像。便生染著適悅身心。卽自思惟。如世尊說愛欲境界猶如幻夢悟已卽無。云何智者於幻夢境而起貪心。是名菩薩修習對除貪欲自性及彼起緣。云何菩薩修嗔對除。云何遠離能起嗔緣。所謂菩薩於諸有情多修習慈。由是因緣對除嗔恚。若起嗔恚於因於緣有執著時。彼諸菩薩由是伏滅嗔恚隨眠。是名菩薩修習對除嗔及起嗔緣。云何菩薩修癡對除。云何遠離能起癡緣。由彼菩薩如是觀察便得離癡。由離癡故無諸熱惱。遠離樂欲及眾資具。是名菩薩修習對除癡及起癡緣。云何菩薩而得遠離不如理思惟。謂諸菩薩靜處獨坐終不思惟。云我居靜處不雜亂住。我順如來毗柰耶法。其餘沙門婆羅門等。皆雜亂住多所執著。不順如來毗柰耶法。是名菩薩遠離不如理思惟。云何菩薩怖畏所作諸不善業。謂諸菩薩起正思惟修諸善法。以如來說諸苾芻等應當恭敬守護淨戒。專修定業習學般若。何以故。以恭敬心作福徳業。能招端正可愛果報殊勝果報。菩薩如是遠離一切諸不善業。是名菩薩而能怖畏所作諸業。云何菩薩驚怖違犯。所謂菩薩見違犯中如微塵量深生怖畏。下至少罪心懷大懼。況多違犯而生隨喜。何以故。由知如來說苾芻當知。多服毒藥能令人死。少服毒藥亦令人死。苾芻當知。若多犯罪卽生惡趣。若少犯罪亦生惡趣。菩薩如是正思惟時驚怖違犯。是名菩薩驚怖違犯。云何菩薩怖見他物。謂此菩薩與城邑聚落諸婆羅門剎帝利等。心相體信彼。婆羅門剎帝利等。或以金銀末尼眞珠珂貝珊瑚璧玉吠琉璃寶及資身具而寄菩薩。菩薩受時獨一無二𨿽無忌憚。菩薩於彼終無惡思而輒受用。又復菩薩執知眾事。若窣堵波物。若四方僧物及僧祇等物。於諸物中亦不受用。何以故。由世尊說。若他飲食資生之具一切物等。他不與時皆不應用。菩薩如是起思惟已。寧自割身肉而自食之。然於他物終無侵犯。是名菩薩怖見他物。云何菩薩誓願堅固。所謂菩薩若爲惡魔及魔天眾。以諸妙欲來嬈菩薩令起貪愛。菩薩於彼心無惑著而不生退。是名菩薩誓願堅固。云何菩薩於淨尸羅心無所著。謂諸菩薩善護禁戒終不起心。以此尸羅令我生天及王等家。是名菩薩於淨尸羅心無所著。云何菩薩三輪淸淨。謂諸菩薩於身口意皆得淸淨。云何身得淸淨謂身所有一切惡行皆得永離。何者是身惡行。所謂殺生及不與取欲邪行業。常遠離故。是名身得淸淨。云何菩薩語得淸淨。謂語惡行皆得永離。何者是語惡行。謂虛誑離間粗惡雜穢等語。常遠離故。是名語得淸淨。云何菩薩意得淸淨。謂意所有一切惡行皆得永離。何者是意惡行。謂貪染嗔恚邪見。皆遠離故。是名意得淸淨。是名菩薩三輪戒淨。善男子。菩薩摩訶薩成就此十種法。得尸羅圓滿。

佛說寶雨經卷第一

佛說寶雨經卷第二

唐天竺三藏達摩流支譯

復次善男子。菩薩摩訶薩成就十種法得忍圓滿。何等爲十。一者內忍圓滿。二者外忍圓滿。三者法忍圓滿。四者隨佛教忍圓滿。五者無分限忍圓滿。六者無分別忍圓滿。七者不待事忍圓滿。八者無恚忍圓滿。九者悲忍圓滿。十者誓願忍圓滿。云何菩薩內忍圓滿。善男子。謂諸菩薩於內所有憂悲苦惱。能安忍住心無逼迫。是名菩薩內忍圓滿。云何菩薩外忍圓滿。善男子。謂諸菩薩聞他粗言罵詈毀呰父母親屬阿遮利耶鄔波馱耶。及聞誹謗佛法僧寶。菩薩聞已不起嗔恨反報毀呰。亦不爲彼嗔恚隨眠之所隨逐。堪忍彼惱能安隱住。是名菩薩外忍圓滿。云何菩薩法忍圓滿。謂諸菩薩於佛所說素怛纜中一切甚深微妙法義。無來無去自性寂靜。離分別取自性涅槃。菩薩聞已不驚不怖。作是思惟。我若不了諸深妙法。終不能得阿耨多羅三藐三菩提。由是因緣攝取諸法。思惟修習心生信解是名菩薩法忍圓滿。云何菩薩隨佛教忍圓滿。謂諸菩薩若起嗔恚爲損害時。菩薩自應如是思惟。而此嗔恚從何而起從何而滅。是誰所起雲何而起有所緣耶。菩薩如是思惟。彼能起之因了不可得。能滅之因亦不可得。能起旣無所起非有。乃至所緣皆不可得。由是菩薩安忍而住嗔無緣起。是名菩薩隨佛教忍圓滿。云何菩薩無分限忍圓滿。謂諸菩薩非晝分忍夜分不忍。非夜分忍晝分不忍。非自國忍他國不忍。非他國忍自國不忍。非於名聞者忍無名聞者不忍。非於無名聞者忍有名聞者不忍。由是菩薩於一切時及一切國名聞有無皆悉能忍。是名菩薩無分限忍圓滿。云何菩薩無分別忍圓滿。謂諸菩薩非惟父母妻子親屬於是處忍余所不忍。是故菩薩下至旃荼羅等亦能行忍。是名菩薩無分別忍圓滿。云何菩薩不待事忍圓滿。謂諸菩薩修忍辱時。不爲財物。不爲驚怖。不爲行恩。不爲順世及羞恥故。如是菩薩自性常忍。是名菩薩不待事忍圓滿。云何菩薩得無恚忍圓滿。謂諸菩薩設未遇彼嗔恚因緣。及未遇他嗔心常安忍。若遇因緣及遇他嗔。或復輕欺拳打手搏刀杖損害粗言毀責。菩薩遇已作是思惟。被輕毀業是我所造我今應受。定非父母親屬所造。是故我今歡喜忍受。亦非內外地界所受。水火風界亦復如是。菩薩由是無倒觀察。遇因緣時於嗔不嗔二俱能忍。是名菩薩得無恚忍圓滿。云何菩薩悲忍圓滿。謂諸菩薩。於彼貧苦一切有情。爲作君主若王小王。有大財寶多諸資具。若爲一切貧苦有情。罵詈呵責惱亂之時。終無恚恨損害之心。亦不自髙現主威勢。但起思惟。此諸有情是我所攝。我應養育而守護之。由是菩薩不生損害。以是因緣起大悲心忍受安住。是名菩薩悲忍圓滿。云何菩薩誓願忍圓滿。謂諸菩薩如是思惟。我曾於彼一切如來應正等覺所。作師子吼誓修菩提。成正覺已於生死海煩惱泥中。濟拔一切諸有情等。菩薩由是不生嗔惱。是故我應精勤修習。爲拔濟故。爲成熟故。爲欲調伏安樂有情。若自起嗔及損害彼卽不含容。云何而能生於悲忍拔濟有情。善男子。如有良醫善能鍼療見有眾生患目翳者。作是思惟。我應湣彼爲除眼翳令無暗障。爾時良醫起思惟已自患眼暗。善男子。汝意云何。而此醫師堪能療彼有情眼翳除暗障不。止蓋菩薩白佛言不也世尊。佛告止蓋菩薩言。善男子。菩薩亦爾作是思惟。我今不應以般若鍼斷世間翳。由自心有無明暗障。如何能滅他無明惑。由是因緣。終不損害修忍安住。是名菩薩得誓願忍圓滿。善男子。菩薩成就此十種法得忍圓滿。

復次善男子。菩薩成就十種法得精進圓滿。何等爲十。一者如金剛精進。二者得無逮精進。三者離二邊精進。四者廣大精進。五者熾盛精進。六者性常精進。七者淸淨精進。八者不共精進。九者不輕賤精進。十者不倨傲精進。善男子。云何如金剛精進。謂諸菩薩發起精進。勤修而住諸有情界。未涅槃者令證涅槃。未得度者令其得度。未解脫者令得解脫。未安隱者令得安隱。未現等覺者令現等覺。菩薩如是勤修而住。爾時天魔伺求其短將欲破壞。至菩薩所作如是言。善男子。汝勿作此勤苦精進。何以故。我曾如是發起精進。勤修而住諸有情界。未涅槃者令證涅槃。未得度者皆令得度。未解脫者令得解脫。未安隱者令得安隱。未現等覺者令現等覺。如此精進誑惑愚夫。皆爲虛妄非眞實法。善男子。如是勤修起精進者。我未曾見一有情能於阿耨多羅三藐三菩提而現等覺。善男子。我知無量俱胝有情。皆能證入二乘涅槃。善男子。汝徒精進求虛妄法。速捨是心離諸苦惱。爾時菩薩作是思惟。決定是魔惱壞於我。菩薩悟已知是魔說而告之言。汝惡思惟欲破壞我。汝但自憂勿憂我事。世尊已說。魔羅波旬一切世間各隨逐業。若自若共而感生處。魔羅汝今亦隨逐業。亦自亦共而感生處。汝應如是隨業而往。莫惱亂我無義利故。又於長夜自受苦惱。爾時魔羅情智狹劣。自生慚恥卽捨惡自隱沒不現。由是菩薩。若一切魔王及諸魔眾來惱亂時。欲求其短故相破壞。而菩薩心終不傾動。無下勇捍堅固不退。是名菩薩如金剛精進。善男子。云何菩薩得無逮精進。謂諸菩薩發起如是種種精進。諸餘菩薩𨿽復久遠積集淨業安住眞性終不及此發起種種精進菩薩。數分不及。迦羅等分乃至計諭及鄔波尼殺曇分亦不能及。何況一切聲聞緣覺。是中菩薩發心精進力。能攝取一切佛法。復能捨離一切罪業諸不善法。是名菩薩得無逮精進。云何菩薩離二邊精進。謂諸菩薩常起精進不增不減。何以故。以極增上生倨傲故。以極下劣生懈怠故。是故精進常不增減。是名菩薩離二邊精進。云何菩薩廣大精進。謂諸菩薩發起精進。願我如是當得如來妙色端嚴。諸佛所有無見頂相。圓光隨好微妙具足。又復發起如是精進。願我當得無量無礙諸佛大智。及大威徳勝義性等。是名菩薩廣大精進。善男子。云何菩薩熾盛精進。謂諸菩薩發起精進。永離一切塵垢過患。如末尼珠及紫金等。遠離一切塵垢過患。光明炫曜殊妙赫奕。菩薩精進如是熾盛。永離一切塵垢過患。何者名爲精進塵垢。何者名爲精進過患。所謂惰怠懶惰。不節飲食。不自知量。非理作意。起惡思惟。如是說名精進塵垢。亦名過患。菩薩精進永能捨離。是故精進淸淨無垢鮮白熾盛無復過患。是名菩薩熾盛精進。云何菩薩性恆精進。謂諸菩薩於諸威儀能常發起種種精進。性恆勤勇無休廢時。若身若心曾無懈倦。是名菩薩性恆精進。云何菩薩淸淨精進。謂諸菩薩發起如是恆常精進。所有眾罪諸不善法無利益事。障礙於道乃至微細極小不善一念惡心亦不發起。況復廣大諸不善法。是故菩薩皆悉除斷順涅槃理。聖道資糧趣菩提分。如是善法菩薩修習令增長廣大圓滿菩提。是名菩薩淸淨精進。云何菩薩不共精進。謂諸菩薩如是思惟。設使十方殑伽沙界。火聚徧滿如阿鼻獄過彼世界。有一眾生受諸苦惱。無歸無依及無怙恃。菩薩哀湣彼一有情。度猛火聚往彼教化尙不辭勞。況多有惱而不救濟。菩薩如是大悲精進。外道二乘所不能及。是名菩薩不共精進。云何菩薩不輕賤精進。謂諸菩薩終不起心。以我精進微弱下劣及懈怠故。修習菩提自謂難得。又復不作如是思惟。我亦不能荷擔。如是於無量劫及千萬劫積集苦行。如救頭然方證菩提。不作如是退屈之心。由是菩薩發如是心。所有過去如來應正等覺。現在如來應正等覺。未來如來應正等覺。彼諸如來於無量劫精進修行皆現等覺。由是諸佛非不多時修行精進。得有如是現正等覺。我亦如是理應多劫修種種行。當得阿耨多羅三藐三菩提。以三世如來同行精進已成佛故。又我寧爲一切有情。精勤修習而處地獄。終不爲己修行精進而證涅槃。是名菩薩不輕賤精進。云何菩薩不倨傲精進。謂此菩薩起精進時。終不味著自倨輕他。誰有智者希他恩念而行精進。是名菩薩不倨傲精進。善男子。菩薩摩訶薩。能成就此十種法故得精進圓滿。

復次善男子。菩薩成就十種法得靜慮圓滿。何等爲十。一者積集福徳。二者能多厭離。三者勤修精進。四者具足多聞。五者得不顚倒勤修領受。六者法隨法行。七者成利根性。八者得心善巧。九者得奢摩他毗缽捨那善巧。十者得不執著。云何菩薩積集福徳。謂諸菩薩愛樂大乘。復能積集一切善根。所生之處攝善知識。而能修習種種妙行。又常願生大婆羅門家。剎帝利家。大居士家。所生之處恆得正信。由是因緣增長無量廣大善根。爲常不離善知識故。善知識者。所謂諸佛一切菩薩。由是菩薩。串習善根增長熾盛。觀察世間苦惱逼迫。眾病所集愚暗所蔽無所安住。何以故。以欲因緣故。云何菩薩能多厭離。謂諸菩薩由前因緣。我今不應於此世間行於貪欲。以彼貪欲但由妄情分別生故。諸佛廣說一切貪欲種種過患。所謂欲如尖摽如鑹如劍亦如利刀。又如毒蛇。如水聚沫。如肉腐敗臭穢可惡。由是菩薩起厭離心。剃除須髮而披法服出家正信趣於非家。云何菩薩勤修精進。謂此菩薩旣出家已發大精進。未得令得。未解令解。未證令證。云何菩薩具足多聞。謂此菩薩由前因緣多聞領受。於世俗諦及勝義諦深妙理中善能宣說。云何菩薩得不顚倒勤修領受。謂此菩薩於諸諦理領納於心。精勤修習無倒善巧。云何菩薩法隨法行。謂此菩薩得善巧已法隨法行。所謂正語正業正命正思惟正精進正念正定正見。是爲菩薩修習道支。云何菩薩而得利根。謂此菩薩習道支已。利根明悟能正了知。菩薩由此安住寂靜。遠離執著一切憒鬧不樂多言。復能捨離欲尋恚尋害尋及不死尋。遠離眷屬名稱利養。云何菩薩得心善巧。謂此菩薩由前因緣。得心善巧身常寂靜。觀察其心於善不善及與無記。自念我今心住何性。若住勝善淸淨心生信樂歡喜。云何勝善。謂三十七菩提分法。若住不善應當厭離。發起精進便能永斷諸不善法。云何名爲諸不善法。謂貪嗔癡。貪有三種。謂上中下。云何上貪。謂此貪欲徧滿身心。隨順下劣心常染著。於一切時無有慚愧。云何無慚。謂貪欲者恆起思惟尋求欲境。心生愛重耽著贊美。是名無慚。云何無愧。謂貪欲者爲欲因緣。能於父母及余尊者起於諍論。輕欺損害重彼貪欲。是名無愧。謂貪欲者由是因緣生於惡處。是故說名增上貪欲。云何中貪。謂貪欲者。行貪欲已卽生厭離。起變悔心不復隨順。是名中貪。云何下貪。謂貪欲者起貪欲時。或摩觸身才共語言。或時見已欲心便息。是名下貪。所有一切活命資具。心若執著總說名貪。云何名嗔。是嗔應知亦有三種。謂上中下。云何上嗔。謂嗔恚者起種種嗔。於五無間隨造一業。或謗正法。謗正法者。其罪過彼五無間業。數分不及。迦羅分不及。乃至計諭鄔波尼殺曇分亦所不及。由是因緣生捺洛迦。若生人中形貌慘黑眼目恆赤。爲人暴惡常行損害。由是因緣生捺洛迦。是名上嗔。云何中嗔。謂嗔恚者造罪業已。速能攺悔卽起對除。是名中嗔。云何下嗔。謂嗔恚者由起嗔故出粗惡言輕調譏嫌集不善業。經一剎那及一臘縛一牟呼栗多。卽能攺悔修習對除。是名下嗔。是癡應知亦有三種。謂上中下。云何上癡。謂愚癡者恆住貪嗔曾無憂悔。是名上癡。云何中癡。謂愚癡者起少不善。卽能於彼梵行者前發露懺悔。不見惡業可受重故。是名中癡。云何下癡。謂愚癡者於佛所制非性戒中少有毀犯。或一二三便能捨離。是名下癡。菩薩於彼貪嗔癡法。皆能遮止由心善巧。得善巧已終無喜樂於彼染著。何以故。得心善巧故。若住無記卽勤觀察惟起正念。云何無記。謂起心時心不在內亦不在外。非住於善非住不善。不住毗缽捨那亦復不住於奢摩他。而心下劣引起睡眠。令心昧略。猶如士夫極重睡眠初覺之時根識惛昧不能明了。住無記心亦復如是。以無記心不明了故。菩薩於中心精勇銳安住歡喜。是名菩薩得心善巧。云何菩薩得奢摩他毗缽捨那善巧。謂此菩薩心善巧已。觀察諸法如幻如夢。思惟諸法此是善法。此非善法。此出離法。此不出離法。謂諸菩薩觀一切法皆依於心。心爲自性。心爲上首。能攝受心。善調伏心。善了知心。故能攝此一切諸法。旣善調伏又善了知。由此因緣便能修習奢摩他法。如是系心如是止心及安住心。勤修如是奢摩他故。便能安住心一境性。菩薩住心一境性已。入定觀察得離生喜樂。心得喜已。遠離欲界惡不善法及有尋有伺。是名修行住初靜慮。又離尋伺不味喜樂。觀無常已出初靜慮。住內等淨得定生喜樂。是名菩薩入第二靜慮。次厭離喜及觀苦已。住舍正念正知及樂心安正受。佛說成就住舍念樂入第三靜慮修行而住。作空解已入第四靜慮。便捨我執。捨我執故。苦樂亦斷。憂喜滅故。住不苦樂捨念淸淨。是名修習第四靜慮。又菩薩觀身與虛空等。旣信解已。捨諸色想。滅有對想。離種種想。捨色想故。滅有對想。離異想故。入無邊空。是謂修習空無邊處。超過一切空無邊已。有識等生入無邊識。是謂修住識無邊處。超過一切識無邊已。入無所有。是謂修住無所有處。超無所有修習而住非想非非想處。又諸菩薩遠離能緣想受心故。名住滅定。𨿽入彼定終不樂著。出彼定已與慈心俱。捨怨憎心遠損害想。廣大無量平等無二極善修習。於一方面意解徧滿入定而住。諸餘三方四維上下周徧世間與悲心俱。捨怨憎心離損害意。廣大無量平等無二極善修習。於一方面無邊世界。意解徧滿入定而住。諸餘三方四維上下周徧世間。菩薩與喜心俱。捨怨憎心離損害意。廣大無量平等無二極善修習。於一方面意解周徧入定而住。諸餘三方四維上下周徧世間。菩薩與捨心俱。離怨憎心捨損害意。廣大無量平等無二極善修習。於一方面意解周徧入定而住。諸餘三方四維上下周徧世間。云何菩薩得不執著。謂此菩薩得五神通亦不執著。常能希求菩提資糧諸法圓滿。善男子。菩薩摩訶薩。成就此十種法故。得靜慮圓滿。

復次善男子。菩薩成就十種法得般若圓滿。何等爲十。一者無我善巧。二者業果善巧。三者有爲善巧。四者生死流轉善巧。五者捨離生死善巧。六者得二乘善巧。七者大乘善巧。八者捨離魔業善巧。九者得不顚倒般若。十者得無等般若。善男子。云何菩薩得無我善巧。謂諸菩薩。學般若故能正觀色受想行識。觀察色時生不可得。集不可得。滅不可得。如是觀察受想行識生集滅法俱不可得。以勝義中不可得故非於世俗。勝義世俗諸法自性。但有言說實無可得。由是因緣菩薩長時不捨精進。爲欲利益諸有情故如救頭然。由是菩薩得無我善巧。云何菩薩得業果善巧。謂諸菩薩如是思惟。一切世間自性皆空。如戲場處健達縛城。一切有情𨿽非實有然執著我。由是不能通達聖道。是諸有情如是思惟。若無有我。及無有情命者生者意生士夫。若補特伽羅摩納縛迦。若養育者。卽無善惡業異熟果體性可得。以正般若如實了知。是名菩薩得業果善巧。云何菩薩得有爲善巧。謂諸菩薩以正般若了知一切諸有爲法。如是思惟。諸有爲法念念遷謝無久住相。猶如危露譬若瀑流。云何如是法中。而生貪著卽懷憂惱。若起執著易壞諸法。何名智者。由是因緣於滅壞法不樂執著起厭離心。是名菩薩得有爲善巧。云何菩薩得生死流轉善巧。謂諸菩薩如是思惟。一切世間無明所覆。常處生死爲愛罥縛。由愛爲因而生於取。由取爲因生善惡業。由生業故令有相續。由有爲因而起於生。由生爲因故有老死憂悲苦惱。眾苦集故如是展轉相續不斷。如汲灌輪上下回轉。生死相續亦復如是。由此菩薩以正般若如實了知。是名菩薩得生死流轉善巧。云何菩薩得捨離生死善巧。謂諸菩薩如是思惟。離無明故不著諸行。捨諸行故則無有愛。遠離愛故則無有取。能離取故有不相續。捨彼有故則無有生。能離生故永斷老死憂悲苦惱。由是菩薩以正般若如實了知。是名菩薩得捨離生死善巧。云何菩薩得二乘善巧。謂諸菩薩如是思惟。此法得能預流一來及不還果阿羅漢故。永盡諸漏斷諸結習無復相續。生死流轉遊履涅槃。思惟此法得辟支佛。如犀角諭。獨一而行。一切菩薩以正般若了知此法。終不取證。何以故。若諸菩薩如是思惟。我爲利益諸有情界。作師子吼。我當拔濟住於生死諸有情類。發大誓願終不獨一出離生死。是名菩薩得二乘善巧。云何菩薩得大乘善巧。謂諸菩薩於學戒中。觀學者不可得。所學亦不可得。戒所得果亦不可得。然不執空墮於斷見。是名菩薩大乘善巧。云何菩薩而得捨離魔業善巧。謂諸菩薩遠離一切不善丈夫。亦不住彼惡國之中。又能遠離隨世俗見修習咒術。而求利養及尊重供養。復能遠離障菩提法諸煩惱等。而能修習諸對除道。是名捨離魔業善巧。云何菩薩得不顚倒般若。謂諸菩薩修習般若。於諸世間經書咒術工巧處中。常爲教化諸有情故。終不爲已求知解故。亦不爲身得名聞故。又復不爲得利養故。爲開演聖教大威徳故。終不欲爲顯己徳故。專起思惟殊勝正教。於如來制毗柰耶中。示現功徳終不墮於異道諸見。是名菩薩得不顚倒善巧。云何菩薩得無等般若謂諸菩薩所學般若。超過二乘。一切世間天魔梵世及諸外道婆羅門等八部諸眾一切有情。而無等於菩薩般若。惟除如來應正等覺。是名菩薩無等般若。善男子。菩薩能成就此十種法。得般若圓滿。

佛說寶雨經卷第二

﹝大周長壽二年歲次癸巳九月丁亥三月己丑佛授記寺譯﹞

﹝大白馬寺大徳沙門懷義監譯﹞

﹝南印度沙門摩流支宣釋梵本﹞

﹝中印度王使沙門梵摩兼宣梵本﹞

﹝京濟法寺沙門戰陀譯語﹞

﹝佛授記寺沙門慧智證譯語﹞

﹝佛授記寺沙門道昌證梵文﹞

﹝天宮寺沙門摩難陀證梵文﹞

﹝大周東寺都維那淸源縣開國公沙門處一筆受﹞

﹝佛授記寺都維那昌平縣開國公沙門徳感筆受﹞

﹝佛授記寺沙門思玄綴文﹞

﹝長壽寺主沙門智﹝澰﹡殳﹞綴文﹞

﹝佛授記寺都維那贊皇縣開國公沙門知靜證議﹞

﹝佛授記寺主渤海縣開國公沙門行感證議﹞

﹝大周東寺都維預章縣開國公沙門惠儼證議﹞

﹝天宮寺上座沙門知道證議﹞

﹝大周東寺上座江陵縣開國公沙門法明證議﹞

﹝長壽寺上座沙門知機證議﹞

﹝大奉光寺上座當陽縣開國公沙門惠稜證議﹞

﹝佛授記寺沙門神英證議﹞

﹝京西明寺沙門圓測證議﹞

﹝波羅門僧般若證譯﹞

﹝波羅門僧臣度破具寫梵本﹞

﹝鴻州度山縣人臣叱幹智藏寫梵本﹞

﹝婆羅門臣迦葉烏擔寫梵本﹞

﹝婆羅門臣剎利烏臺寫梵本﹞

﹝尙方監匠臣李審﹝暴﹣日﹞裝﹞

﹝麟臺揩書令史臣杜大賓寫﹞

﹝專當典並寫麟臺揩書令史臣徐元處﹞

﹝專當使文林郎守左術翊二府兵曹參軍事臣傅守眞﹞

﹝敕撿挍翻經使典司賓寺府史趙思泰﹞

﹝敕撿挍翻經使司賓寺錄事攝然孫承辟﹞

佛說寶雨經卷第三

唐天竺三藏達摩流支譯

復次善男子。菩薩成就十種法得方便善巧圓滿何等爲十。一者得回向方便善巧。二者令諸外道歸向方便善巧。三者轉捨境界方便善巧。四者除遣惡作方便善巧。五者救護有情方便善巧。六者施與有情活命方便善巧。七者得受取方便善巧。八者捨離非處住於是處方便善巧。九者示現教導勸勵慶喜方便善巧。十者供養承事方便善巧。云何菩薩得回向方便善巧。謂諸菩薩以非他攝所有花果。晝夜六時奉獻諸佛及諸菩薩。以此善根回向阿耨多羅三藐三菩提。菩薩以非他攝所有香樹。若諸寶樹。若劫波樹。於晝夜六時供養諸佛及眾菩薩。以此善根回向阿耨多羅三藐三菩提。菩薩又於素怛纜中所有廣大承事供養。聞已起於淨信樂心回此。供養一切諸佛及諸菩薩。又復菩薩能於十方諸菩薩所。及余有情所造善業。令菩提資糧皆得圓滿。發淨意樂深心慶喜。以此善根回向阿耨多羅三藐三菩提。菩薩若以香花奉獻如來制多及佛形像以此回向。令諸有情離破戒垢得佛戒香。菩薩又常灑掃塗地持此回向。令諸有情離惡威儀修善法式齊整圓滿。又諸菩薩奉獻花蓋以此回向。令諸有情捨離熱惱。又彼菩薩入僧伽藍發如是心。令有情等入涅槃城。出伽藍時。願令有情出生死獄。若開房門。願令有情開諸善趣出世智門。若閉房門。願令有情閉惡趣門。菩薩坐時。願令有情皆得坐於妙菩提樹。右脇臥時。願令有情安住涅槃。從臥起時。願令有情離纏障起。若往便利。願令有情向大覺路。正便利時。願令有情拔諸毒箭。若洗淨時。願令有情洗煩惱垢一切過患。若洗手時願令有情離穢濁業。若洗足時。願令有情離障塵垢。嚼楊枝時。願令有情捨離垢穢。菩薩自身所作諸業。持此回向。利益安樂一切有情。菩薩禮拜如來制多。願令有情常得諸天及世間禮。是名菩薩回向方便善巧。云何菩薩令諸外道歸向方便善巧。謂此菩薩於彼彼類外道眾中。能變化作諸外道形。謂遮洛迦波利縛羅社迦暱健陀弗多羅。於彼法中受持讀誦。菩薩爲欲成熟有情如是思惟。我若先作阿遮利耶。則不能令傲慢有情隨順調伏。由是我往外道法中。示現出家爲作弟子。旣出家已勇猛精進。隨彼修習。種種諸行。博學多聞究盡彼法。乞粗穢食所作皆勝彼諸外道威儀行法。由是菩薩爲諸外道尊重師範。所有言說悉皆信受隨順調伏。菩薩了知此諸有情歸向我已。說彼外道邪見過失。所學之法復非正教。以不能說厭離貪欲令斷滅故。由是外道受菩薩化。捨離邪道入正法中。菩薩又於一切外道修習五通梵行之中。勤行精進證五神通。又復修習成就靜慮。諸三摩地三摩缽底。勝諸外道所得五通。聰慧超彼爲作師範。菩薩了知所化外道皆成熟已。說彼靜慮諸三摩地三摩缽底種種過失。所學之法復非正教。以彼不說厭離貪欲對除道故。由是外道受菩薩化。捨離邪道入佛法中。是名菩薩令諸外道歸向方便善巧。云何菩薩轉捨境界方便善巧。謂此菩薩觀見一切多貪有情方便調伏。化作女身端嚴殊妙勝余女身。有情見者心生染著。菩薩見彼如是染著。卽便於彼寢臥之處示現命終。於一剎那一牟呼栗多。現膀爛相臭穢可惡。有情見已起大驚怖生苦惱心情深厭捨。誰能令我離於如是穢惡之處。

爾時菩薩卽於彼前。隨機演說如是諸法。於三種菩提定隨證一。是名菩薩得轉捨方便善巧。云何菩薩除遣惡作方便善巧。謂此菩薩見諸有情造無間罪。及起一切諸不善業失心憂悔。菩薩往彼作如是言。善男子。云何失心憂悔而住。彼有情言。大士。我造無間諸不善業。恐於長夜受諸苦惱。無利益故。不安樂故。以是因緣失心憂悔。是時菩薩爲彼有情廣說正法。令深悔過受菩薩戒。若此有情未能悔過。是時菩薩欲令彼人心生信伏。爲現神通廣說彼人思惟之事。有情由是於菩薩所生信伏心歡喜信樂。生信樂已根性成熟。菩薩爲彼廣說妙法。彼人卽能隨順領受。菩薩又復於彼人前化作父母說如是言。汝可觀之我卽是汝同伴丈夫。汝莫悔過此所造業。畢竟不墮捺洛迦中。亦不退失利益安樂。如是說已。卽便殺害所現父母。菩薩於彼有情之前示現神變。彼人思惟。有智之者尙殺父母不失神通。況我無智而造此業。墮捺洛迦退於利樂。爾時菩薩爲彼有情演說妙法。令其惡業漸得輕微猶如蚊翼。是名菩薩除遣惡作方便善巧。云何菩薩救護有情方便善巧。謂此菩薩觀見有情。根器成熟堪爲說法。彼之有情造作一切極不善業。菩薩爲欲利益彼人。方便調伏化作種種諸有情類。應以大王身得調伏者。卽現大王身而爲說法。應以小王身得調伏者。卽現小王身而爲說法。應以婆羅門剎帝利身得調伏者。卽現婆羅門剎帝利身而爲說法。應以天身得調伏者。卽現天身而爲說法。應以執金剛身得調伏者。卽現執金剛身而爲說法。應以怖畏得調伏者。現作怖畏而爲說法。應以系縛殺害打罵得調伏者。卽爲示現如是等事而爲說法。應以愛語得調伏者。卽現愛語而爲說法。若有情類欲造彼彼無間罪時。於菩薩身興損害意。其得神通菩薩。卽爲示現種種方便。或時遮止。或復禁制。或移向他方。於彼人前。又復示現似彼所造無間業事。或復示現捺洛迦相。制彼所造無間罪業令不現前。其有未得神通菩薩。善能觀察彼諸有情壽命長短。見彼有情欲造無間作是思惟。此諸有情將起重罪。而發大悲心生憂惱。菩薩觀彼猶如掌中置庵羅果作是思惟。我爲利益一有情故。能於阿鼻受大苦惱。卽此有情。乃至未住無餘涅槃。常能如是無別方便而能遮止。此諸有情造惡業已。將欲生彼捺洛迦中。由我未得神通自在。無有方便移彼不信壽命短促諸惡有情置於他方。恐彼有情由不善業生阿鼻獄。菩薩以是發起悲心。思惟有情各隨自業。無異方便而能救濟。但起慈心平等教誡示爲科罰。是名菩薩救護有情方便善巧。云何菩薩施與有情活命方便善巧。謂諸菩薩觀見有情不堪受法。但求衣食以爲自足。不能了知聖法調伏。菩薩教示此諸有情算數伎術文字注記如是事業。爲成於善不成惡法。是名菩薩施與有情活命方便善巧。云何菩薩得受取方便善巧。謂此菩薩得珍寶聚如妙髙山而不受取。若能下劣資生雜物而卽受之。何以故。謂此菩薩如是思惟。此諸有情慳吝嫉妒。貪愛所蔽惜自他物。不令自他而得受用。由此因緣處生死海常被漂沒。菩薩欲令彼有情等。於長夜中得具足利益及安樂故。而便爲受。𨿽受彼物不起貪愛。無屬己心但爲供養諸佛法僧。令諸有情同獲勝利。及爲饒益貧苦有情。施主由是歡喜踴躍。是名菩薩得受取方便善巧。云何菩薩捨離非處住於是處方便善巧。謂諸菩薩觀見有情堪能受法。於阿耨多羅三藐三菩提應現等覺。然彼有情。爲得聲聞辟支佛乘。發起方便常勤修習。菩薩說法令彼有情捨離二乘。引導回向大乘法中。是名菩薩捨離非處住於是處方便善巧。云何菩薩示現教導贊勵慶喜方便善巧。謂諸菩薩能令有情未發菩提心者。令發菩提心。已發菩提心者𨿽復持戒心易知足。若少精進而多懈怠。菩薩教令常修精進。若諸有情𨿽少持戒多有毀犯。由是因緣信不淸淨常無喜樂。爲破戒垢覆心而住。菩薩爲彼有情演說種種妙法。令彼有情心生淨信歡喜悅樂。是名菩薩示現教導贊勵慶喜方便善巧。云何菩薩得承事供養方便善巧。謂諸菩薩旣得出家。於諸利養知量知足。所受利養無非法者。又諸菩薩獨處閒靜入定而住。隨順諸佛及菩薩行。如是思惟。我欲承事供養如來。謂此菩薩隨順思惟已。而作種種承事供養一切如來。得六殊勝波羅蜜多修行圓滿。云何修六波羅蜜多諸行圓滿。謂於承事供養等中嚴辦資具。此是菩薩施波羅蜜多。謂於承事供養等中。發心饒益一切有情。此是菩薩戒波羅蜜多。謂於承事供養等中。心能安住歡喜悅樂。此是菩薩忍波羅蜜多。謂於承事供養等中。心無厭倦。此是菩薩勤波羅蜜多。謂於承事供養等中一心思惟。此是菩薩靜慮波羅蜜多。謂於承事供養等中。心能種種差別觀察。此是菩薩般若波羅蜜多。是名菩薩承事供養方便善巧。善男子。菩薩成就此十種法。得方便善巧圓滿。

復次善男子。菩薩成就十種法故得願圓滿。何等爲十。一者無下劣願。二者無怯弱願。三者爲欲利益一切有情勤修行願。四者爲諸佛如來贊嘆發願。五者善能摧伏一切魔願。六者成就不由他願。七者得無邊願。八者不驚怖願。九者不疲厭願。十者得圓滿願。云何菩薩無下劣願。謂此菩薩不樂諸有而發於願。是名菩薩無下劣願。云何菩薩無怯弱願。謂此菩薩不厭三界求離貪欲住於寂滅而發於願。是名菩薩無怯弱願。云何菩薩爲欲利益一切有情勤修行願。謂諸菩薩發如是願。諸有情界乃至盡證無餘涅槃。我方於後證大圓寂。是名菩薩爲欲利益一切有情勤修行願。云何菩薩爲諸佛如來贊所發願。謂此菩薩發如是願。諸有情界乃至未發菩提心者皆願發心。願發心已次第修行菩提分行。次修行已坐菩提樹。於彼已得坐道場者。我當承事恭敬供養請轉法輪。若般涅槃我當勸請久住世間。爲欲利益諸有情故。是名菩薩爲諸佛如來贊所發願。云何菩薩善能摧伏一切魔願。謂此菩薩發如是願。若我當來現等覺時。於佛土中永無一切天魔之眾。亦復不聞諸魔名字。是名菩薩善能摧伏一切魔願。云何成就不由他願。謂此菩薩不由他故。於阿耨多羅三藐三菩提而方發願。然以般若觀有情界受於苦惱。旣觀見已爲欲救護。發阿耨多羅三藐三菩提心。是名菩薩而能成就不由他願。云何菩薩得無邊願。謂此菩薩不爲菩提少分資糧而發於願。然此菩薩爲發大願。偏覆左肩右膝著地起淨信心。觀十方界現住諸佛一切菩薩。或有菩薩住於苦行。或坐道場。或見諸佛。或現等覺。或轉法輪。觀見彼已發淨意樂。於彼十方諸佛菩薩。或住苦行。或現等覺及轉法輪。菩薩於彼一一信解深心慶喜。回向阿耨多羅三藐三菩提。是名菩薩得無邊願。云何菩薩得不驚怖願。謂諸菩薩有新發心。聞甚深法。聞於諸佛廣大威徳。聞諸菩薩遊戲神通。聞於甚深方便善巧。菩薩聞已不驚不怖作是思惟。謂諸如來所證菩提所住境界。成熟有情皆無邊量。於彼法中我不能知。諸佛證知我應當知。是名菩薩得不驚怖願。云何菩薩不疲厭願。謂諸菩薩𨿽見有情志性頑愚又難調伏。於此有情終不疲厭。或有菩薩見諸有情志性頑愚難調伏者而生疲厭。由疲厭故棄捨有情發如是願。我求生於淸淨世界。終不用聞如是諸惡有情之名。𨿽復願生淸淨世界終不得生。以棄捨有情不成熟故。於此義中又聰慧菩薩發如是心。於諸世界諸有情中。精進下劣有懈怠者。頑嚚聾瞽如彼啞羊。如是有情爲一切佛及諸菩薩觀察簡擇及徧有情界中。無般涅槃法者並皆棄捨。我今欲令如此有情悉當集會我佛剎中。又我欲令此諸有情坐於道場。成阿耨多羅三藐三菩提。而此菩薩發如是心思惟之時。念念之中諸魔宮殿悉皆震動。又爲一切諸佛如來之所稱嘆。如是菩薩必定得生淸淨佛土。又能速疾於阿耨多羅三藐三菩提而現等覺。是名菩薩得不疲厭願。云何菩薩得圓滿願。謂此菩薩坐道場已摧破魔軍。於阿耨多羅三藐三菩提道而現等覺。願旣圓滿無復更發。善男子。譬如蘇油於其缽中。平滿盛已更不容受。如極微量一滴蘇油。是故說名得圓滿願。菩薩如彼盛蘇油缽。能於菩提現等覺已。願旣滿足無復更發一切妙願。是名菩薩得圓滿願。善男子。菩薩成就此十種法得大願圓滿。

復次善男子。菩薩成就十種法修力圓滿。何等爲十。一者他不映蔽修力圓滿。二者不被摧伏神力圓滿。三者於福徳力修習圓滿。四者於般若力修行圓滿。五者於眷屬力同得圓滿。六者於神通力修得圓滿。七者於自在力修得圓滿。八者於總持力而得圓滿。九者無能攺易神變力圓滿。十者他不違越教力圓滿。善男子。云何菩薩他不映蔽修力圓滿。謂此菩薩一切外道諸異論者不能映蔽。是名他不映蔽修力圓滿。云何菩薩不被摧伏神力圓滿。謂此菩薩諸有情中。終無有能摧菩薩力。是名不被摧伏神力圓滿。云何菩薩於福徳力修習圓滿。謂此菩薩修習一切世出世間所有福徳。菩提資糧悉皆積集。無有少分不圓滿者。是名菩薩於福徳力修習圓滿。云何菩薩於般若力修行圓滿。謂此菩薩於諸佛法。以正般若而觀見之。惟除如來一切種智。非不已證非不了知。是名菩薩於般若力修習圓滿。云何菩薩於眷屬力同得圓滿。謂此菩薩所有眷屬。於戒及見威儀淨命皆悉圓滿。所有眷屬一切皆同菩薩所行。是名菩薩於眷屬力同得圓滿。云何菩薩於神通力修得圓滿。謂此菩薩神通勝力。超諸世間及彼二乘神通境界。菩薩樂欲於一毛端安贍部洲乃至四洲。若千世界。二千三千大千世界。又復菩薩樂欲於一微塵量中安處無量殑伽沙界。如是世界若二若三若四若五。或十二十三四五十。乃至不可說不可說不可說殑伽沙界。安置於一極微塵中。其微塵量不增不減。彼諸世界於一微塵中。各各安處不相障礙。其中有情亦無嬈亂迫迮之相。是名菩薩於神通力修得圓滿。云何菩薩於自在力修得圓滿。謂此菩薩意所樂欲。七寶充滿大千世界饒益有情。乃至樂欲種種諸寶。於不可說不可說界皆得充滿。是名菩薩於自在力修得圓滿。云何菩薩於總持力而得圓滿。謂此菩薩乃至聞於所不可說不可說數諸佛土中一切如來演說正法。義句有異名理不同。菩薩能於一剎那中。若一臘縛一牟呼栗多。於義句名理領受了知並能修習。是名菩薩於總持力而得圓滿。云何菩薩無能攺易神變威力圓滿。謂此菩薩所有神變。惟除如來應正等覺。一切有情終無有能攺易菩薩。是名菩薩得無攺易神變威力圓滿。云何菩薩得不違越教力圓滿。謂此菩薩所有教敕言無有二。有情信順無違越者。惟除方便善巧利樂。是名菩薩得不違越教力圓滿。善男子。菩薩成就此十種法修力圓滿。

復次善男子。菩薩成就十種法得智圓滿。何等爲十。一者於補特伽羅無我智得圓滿。二者於法無我智得圓滿。三者於無限量智得圓滿。四者於三摩地所行境界智得圓滿。五者修神變智而得圓滿。六者不攝取智修得圓滿。七者觀有情所行智得圓滿。八者於無功用智得圓滿。九者諸法相智修得圓滿。十者於出世智修得圓滿。云何菩薩於補特伽羅無我智圓滿。謂此菩薩隨諸蘊相觀見生起。又於諸蘊觀見滅壞。菩薩正觀諸蘊生時性不堅固。無實所作卽是空性。及正觀察諸蘊滅時體性破壞。菩薩如是思惟諸蘊畢竟無我。亦無有情。無有命者。無養育者。無補特伽羅。愚夫異生執著於我。如是思惟。蘊卽非我。我卽非蘊。然諸蘊中妄執有我。不能了知眞實法故。生死流轉猶如旋輪。菩薩如實了知諸法。是名菩薩於補特伽羅無我智得圓滿。云何菩薩於法無我智得圓滿。謂此菩薩如實了知增益損減諸法體性。菩薩又復如是思惟。法之與名更互爲客。但由虛妄分別安立法及名字。俱無自性依想心量。及隨世俗法及名字。更互爲客。非無有體及以作用。此依他緣說有法性。待他眾緣而得起故。菩薩如實了知一切待緣而起緣盡而滅。是名菩薩於法無我智得圓滿。云何菩薩於無限量智得圓滿。謂此菩薩無限量智。非初剎那起後剎那不起。非此方起余方不起。以無礙智於一切剎那一切方所。而常相續恆徧起故。是名菩薩於無限量智得圓滿。云何菩薩於三摩地所行境界智得圓滿。謂此菩薩能悉了知二乘所得諸三摩地。能悉了知菩薩所得諸三摩地。及能了知一切如來諸三摩地。又此菩薩亦能了知二乘修習住三摩地。及三摩地所行境界。亦能了知一切菩薩住三摩地。及三摩地所行境界。亦能了知如來所住諸三摩地。及三摩地所行境界。以如來力加持菩薩故能了知佛三摩地。菩薩若以自所成就異熟果智。卽不能知佛三摩地。以自成就異熟果智。能悉了知餘三摩地。是名菩薩於三摩地所行境界智得圓滿。云何菩薩修神變智而得圓滿。謂此菩薩能正了知聲聞神變。能正了知緣覺神變。能正了知菩薩神變。何況一切有情所有神變而不能知。是名菩薩修神變智而得圓滿。云何菩薩不攝取智修習圓滿。謂此菩薩所成就智。一切外道及諸惡魔。聲聞緣覺不能攝取。是名菩薩不攝取智修習圓滿。云何菩薩觀有情所行智得圓滿。謂此菩薩以淸淨智觀有情界。見有情中或未發菩提心。或已發菩提心。或未得菩提心。或已得菩提心。或住初地乃至十地。或已現等覺。或正現等覺轉法輪時。或於所化一切已辦入般涅槃。或有聲聞乘般涅槃時。或有辟支佛乘般涅槃時。或生善趣。或生惡趣菩薩悉見。是名菩薩觀有情所行智得圓滿。云何菩薩於無功用智得圓滿。謂此菩薩行住去來若動若寂。任運常起無功用智。如人睡眠出息入息而無功用。應知菩薩無功用智亦復如是。於一切境智起無礙。是名菩薩於無功用智得圓滿。云何菩薩諸法相智修得圓滿。謂此菩薩了知諸法皆同一相。謂能了知一相無相。及諸幻相妄分別相。是名菩薩諸法相智修得圓滿。云何菩薩出世間智修習圓滿。謂此菩薩得無漏智。超過一切世間諸智。是名菩薩出世間智修習圓滿。善男子。菩薩成就此十種法得智圓滿。

復次善男子。菩薩成就十種法得如大地。何等爲十。一者廣大無量。二者一切有情之所受用。三者捨離恩怨。四者普能承受大法雲雨。五者爲諸有情之所依止。六者諸善種子之所依處。七者如大寶器。八者如大藥器。九者得不傾動。十者得不驚怖。善男子。云何菩薩廣大無量。猶如大地周徧廣大無有邊量。菩薩如是周徧廣大。福智資糧無有限量。是名菩薩得廣大無量。云何菩薩爲一切有情之所受用。譬如大地爲種種資具一切有情之所受用。菩薩如是攝取彼彼布施持戒忍辱精進靜慮般若波羅蜜等。種種資糧爲諸有情之所受用。是名菩薩爲一切有情之所受用。云何菩薩捨離恩怨。善男子。譬如大地平等載育。無恩無怨無嗔無喜種種之想。菩薩如是於有情中無有恩怨不生嗔喜。是名菩薩捨離恩怨。云何菩薩普能承受大法雲雨。譬如大地普能承受廣大雲雨悉皆含容。菩薩如是承受如來發起廣大善法雲雨能忍能持。是名菩薩普能承受大法雲雨。雲何菩薩爲諸有情之所依止。善男子。譬如大地爲諸有情來去所依。菩薩如是平等普爲一切有情往於善趣及向涅槃之所依故。是名菩薩爲諸有情之所依止。云何菩薩爲諸善種之所依處。善男子。譬如大地能爲一切種子依處。菩薩如是能爲有情一切善法種子依處。是名菩薩諸善種子之所依處。云何菩薩如大寶器。善男子。譬如大地爲諸寶器。能現種種諸珍寶故。菩薩如是能現種種諸功徳寶。是名菩薩如大寶器。云何菩薩如大藥器。善男子。譬如大地一切諸藥依之出現。能除世間一切諸病。菩薩如是諸大法藥依之而出。所現法藥能滅世間煩惱諸病。是名菩薩如大藥器。云何菩薩得不傾動。善男子。譬如大地非蚊蚋等力所虧損。世間諸風不能搖動。菩薩如是不爲一切有情內外苦惱之所傾動。是名菩薩得不傾動。云何菩薩得不驚怖。善男子。譬如大地若有諸龍及諸獸王。哮吼音聲無有驚怖。菩薩如是聞彼諸魔一切外道哮吼音聲不生怖畏。是名菩薩得不驚怖。善男子。菩薩成就此十種法得如大地。

佛說寶雨經卷第三

佛說寶雨經卷第四

唐天竺三藏達摩流支譯

復次善男子。菩薩成就十種法得如於水。何等爲十。一者隨順善法。二者常能生長一切白法。三者歡喜淨信悅樂滋潤。四者令一切煩惱相續朽敗。五者自性澄淸無濁潔淨。六者息滅一切煩惱燒然。七者捨離一切諸欲愛渴。八者甚深難度。九者於等不等地方充滿。十者息滅一切諸煩惱塵。云何菩薩隨順善法。譬如大水若行若流若出。皆能隨順滋潤艸木。菩薩如是於諸善法。隨順修行隨順流布隨順出離。是名菩薩隨順善法。云何菩薩能生一切白善之法。善男子。譬如水性能生一切艸木叢林生已增長。菩薩如是。以三摩地水。能生一切菩提分法生已增長。乃至能成薩筏若樹。以得一切佛果智樹。所有種種諸白善法。令諸有情之所受用。是名菩薩能生一切諸白善法。云何菩薩得歡喜淨信悅樂滋潤。善男子。譬如於水自性流潤。及能令他一切滋潤。菩薩如是常懷淨信。歡喜悅樂自性滋潤及能令他一切有情歡喜淨信悅樂滋潤。云何歡喜。謂常悕求出世間法。云何淨信。謂能歸依於佛法僧。云何悅樂。謂彼所有淸淨之心而常悅樂。是名菩薩歡喜淨信悅樂滋潤。云何菩薩令一切煩惱相續根栽皆悉朽敗。善男子。譬如於水能令一切若樹若艸其根腐敗。菩薩如是以修行所依三摩地水。能令一切煩惱根栽相續腐敗。旣腐敗已煩惱相續體不可得。煩惱臭穢無有餘習。是名菩薩令一切煩惱相續根栽皆悉腐敗。云何菩薩自性澄淸無濁潔淨。善男子。猶如於水自性澄淸無濁潔淨。云何自性澄淸。謂能遠離纏及隨眠。云何無濁。謂能遠離貪嗔癡故。云何潔淨。能令諸根得潔淨故。是名菩薩自性澄淸無濁潔淨。云何菩薩息滅一切煩惱燒然。善男子。猶如水性於有情熱惱及熱時熱處悉令息滅。菩薩如是。能以法水息滅有情諸煩惱熱。是名菩薩息滅一切煩惱燒然。云何菩薩捨離一切諸欲愛渴。善男子。猶如有情爲渴所逼。若得於水卽便止渴。菩薩如是。一切有情爲彼欲境渴所逼故生諸苦惱。菩薩卽爲雨大法雨。有情由此離境界渴。是名菩薩捨離一切諸愛欲渴。云何菩薩甚深難度。善男子。如大深水甚爲難度菩薩如是。成就般若圓滿甚深。不爲諸魔一切外道之所能度。是名菩薩甚深難度。云何菩薩於等不等地方充滿。善男子。如水瀑流。於等不等諸地方所皆悉徧滿。菩薩如是法水瀑流。於等不等諸有情界徧能充滿。由菩薩哀湣諸有情故。發起瀑流廣大法水而不逼迫。諸有情界不同於水。是名菩薩於等不等地方充滿云何菩薩息滅一切諸煩惱塵。善男子。譬如於水能令一切堅硬地方普皆柔軟。及諸塵坌皆能止息。菩薩如是以般若所依三摩地水。令諸有情堅硬染心悉皆柔軟。及能息滅煩惱塵坌。是名菩薩息滅一切諸煩惱塵。善男子。菩薩成就此十種法。等之於水。

復次善男子。菩薩成就十種法。等之於火。何等爲十。一者能燒諸煩惱聚。二者能成熟佛法。三者能幹諸煩惱泥。四者如大火聚。五者如火光明。六者能令驚怖。七者能令安隱。八者能令一切有情共得。九者能令供養。十者得不輕欺。云何能燒諸煩惱聚。善男子。譬如大火能燒一切艸木叢林諸穢惡聚。菩薩如是以智慧火。能燒一切纏及隨眠貪嗔癡等煩惱惡聚。是名菩薩能燒一切諸煩惱聚。云何菩薩能成熟佛法。善男子。譬如火性成熟一切種種飲食諸藥等物。菩薩如是以內證般若。成熟佛法而不退失。是名菩薩成熟佛法。云何菩薩能幹諸煩惱泥。善男子。譬如大火能幹於泥。菩薩如是悉能幹竭諸煩惱泥。是名菩薩能幹一切諸煩惱泥。云何菩薩如大火聚。善男子。譬如有人爲極寒苦之所逼迫。然大火聚得離寒苦。菩薩如是。若諸有情爲煩惱寒苦之所逼迫。以般若火令得銷滅。是名菩薩如大火聚。云何菩薩如火光明。善男子。譬如有人於雪山頂瑉陀羅山頂然大火聚。赫奕熾盛光耀周徧一逾繕那。或二逾繕那。或三逾繕那。菩薩如是以智慧明。光耀周徧百逾繕那。或千逾繕那。或百千逾繕那。乃至無量阿僧企耶。諸世界中一切有情。皆蒙智光明耀周徧。有情遇此智光明故。破壞一切無明黑闇。是名菩薩如火光明。云何菩薩能令驚怖。善男子。譬如獸王及諸惡獸。見大火聚卽生怖畏。旣驚怖已捨離於此遠至他方。一切魔王及諸魔眾亦復如是。若見菩薩心生怖畏。由彼自念威光下劣。捨離菩薩遠至余處。尙不欲聞菩薩之名何況近見。是名菩薩能令驚怖。云何菩薩能令安隱。善男子。譬如有人在於曠野。饑渴困乏險難艱辛迷失方所。見大火聚卽往趣之。或遇村落或牧牛處。彼人見已。遠離一切所有怖畏心得安隱。有情亦爾。在於生死曠野。險難饑渴困乏迷失正路。見菩薩已遠離一切煩惱驚怖心得安隱。是名菩薩能令安隱。云何菩薩能令一切有情共得。善男子。譬如火聚溫暖勢力。一切有情之所共得。若王王等及旃荼羅子皆共得之。菩薩亦爾。所有恩力一切有情。若王王等及旃荼羅子。皆共得之。是名菩薩能令一切有情共得。云何菩薩能令供養。善男子。譬如火聚能令人間城邑聚落事火婆羅門剎帝利等之所供養。菩薩亦爾。應爲世間天人阿素洛等。猶如佛想而皆供養。是名菩薩能令供養。云何菩薩得不輕欺。善男子。如微小火不可輕欺以性能燒故。菩薩亦爾。住解行位初學大乘。𨿽未能有廣大威力。一切世間天人阿素洛等終不輕慢。何以故。世間天龍藥叉健達縛阿素洛等。了知菩薩不久坐於菩提道場。當成阿耨多羅三藐三菩提。是名菩薩得不輕欺。善男子。菩薩成就此十種法。得如於火。

復次善男子。菩薩成就十種法。等如於風。何等爲十。一者等於風行無有處所。二者等風所行究竟不盡。三者能得摧破有情我慢山峯。四者能得起於大法雲雨。五者能得除滅一切有情煩惑熱惱。六者能普施與一切有情等流淨法。出息入息活命善巧。七者能持無量大法雲雨。八者能得安立最勝大法。一切宮殿種種莊嚴。九者能於眾會決定演說種種妙法。猶如風吹諸劫波樹。適意之花如雨而下。十者於阿僧祇劫。積集無量淸淨法輪。及三摩地解脫總持。於彼大海蘇迷盧山。輪圍山等之所圍繞眾會之處。若有眾生堪應調伏可成熟者。發智風輪轉滅所依一切無餘。善男子。云何等於風行無有處所。善男子。譬如風行於一切處無有住著亦無處所。無所依止亦無色相能作自事。謂令一切宮室蘇迷盧山及諸海等有所動搖。皆得成辦能令他見。菩薩亦復如是。行一切處得無所著。何者是一切處。謂蘊界處。一切法中蘊。謂色蘊受蘊想蘊行蘊識蘊。界謂眼界色界眼識界。耳界聲界耳識界。鼻界香界鼻識界。舌界味界舌識界。身界觸界身識界。意界法界意識界。處謂眼處色處耳處聲處鼻處香處舌處味處身處觸處意處法處。菩薩又於世出世法。一切天人富貴熾盛。轉輪聖王。釋梵護世大自在天。及聲聞緣覺諸地菩薩。乃至一切智中於此諸處得無所著。又能遠離非有非無。非一性。非異性。非眞實性。非虛妄性等。無量分別之所分別。以無有所緣故。然菩薩所行解脫無礙。復能示現普徧十方無量無邊諸世界中。現作釋梵護世等身。爲欲饒益一切有情行一切處。經於多劫終不可見由離邊際故。以法性身遠離分別所分別故。善男子。是名菩薩等於風行無有處所。善男子。云何菩薩等風所行究竟不盡。善男子。如風順行無量世界。能吹諸物速疾回轉各有所作。菩薩亦爾。如風觸物速疾行於一切方所究竟不盡。謂能行於一切如來道場眾會。及諸菩薩道場眾會。又於一切世間所有宮室之中。普徧安立宣暢演說。周徧觀察世俗勝義無量諸法。是名菩薩等風所行究竟不盡。善男子。云何菩薩能得摧破一切有情我慢山峯。善男子。譬如風吹能令曼陀羅山峯林。低屈摧折墮落菩薩亦爾。如彼風吹能令有情我慢憍醉縱逸峯林摧折墮落。何者名爲我慢山峯。謂諸有情。恃己所有色力等相。受用自在長壽無病能得活命。工巧多聞聰明智慧。有勝眷屬言辭辯了令眾樂聞。由是憍醉自贊。已能菩薩爲欲摧破有情我慢山峯故。能示現色力之相受用等事。最勝自在過於彼人。爲說正法摧破有情我慢髙山。悉能安置淸淨善處。是名菩薩能得摧破我慢山峯。善男子。云何菩薩能得起於大法雲雨。善男子。譬如風力周徧四方發起大云。其云如輪有種種色。雷音遠震如海中聲。美妙明朗甚深柔軟。又出種種音樂歌聲能令悅意。電光爲鬘莊嚴晃耀。晝夜恆常而雨大雨。又雨種種諸寶之雨。流霔周徧彌覆百千俱胝那庾多界。令諸有情歡喜悅樂。又令世間一切艸木叢林苗稼皆得生長。菩薩亦爾。以大悲爲風。發起十方無邊世界。種種身相以之爲云。所出光明晃耀殊勝色相顯現。如彼電鬘光飾嚴淨。爲諸有情之所愛樂。出大音聲說眞實法。猶如雷震美聲深遠。言辭差別有六萬種。以此音聲爲盡虛空周徧法界一切有情雨大法雨。覆護一切世界有情在於惡趣。及諸無暇受苦之者皆令離苦。復能加持此諸有情。安置一切嚴淨世界。然皆令得最勝喜悅。生安樂心富貴熾盛。令得種種相好圓光。其光淸淨分明晃耀。又於一切諸法會中。以法雨水灌人天頂。令得最勝歡喜悅樂。成就圓滿一切世間。及出世間諸白淨法。皆令生長如彼雲雨。能令藥艸叢林苗稼皆得生長。是名菩薩能廣發起大法雲雨。善男子。云何菩薩能得除滅一切有情煩惑熱惱。善男子。如風吹擊諸雲藏時。周徧流注淸淨香雨能作淸涼。除滅有情一切熱惱。菩薩亦爾。大悲爲風以正法爲水。淸淨戒香及不空願香饒益有情。謂親近菩薩同居之時。若聞說法若見若觸皆蒙獲益。是名菩薩不空願香。以此無上和合香水。能令惡趣一切有情貪嗔癡等。邪見惡行貧窮困苦。於其境界所愛乖離非愛和合。起非法貪能生眾病。如是熱惱皆得銷滅。又能置於無憂惱地。是名菩薩能得銷滅一切世間煩惱炎熱。云何菩薩能普施與一切有情等流淨法。出息入息活命善巧。善男子。如因風力有出入息。能令一切有情活命。菩薩亦爾。如彼風力能施一切白淨之法。能與種種富貴滿足。能令有情各得歡喜。

復次善男子。譬如風力廣能安立一切世界種種莊嚴。謂風能持金剛輪等。七寶洲海。輪圍山。大輪圍山。四大洲渚。蘇迷盧山。大蘇迷盧山。及余寶山香山雪山。帝釋宮殿。贍部洲等。及小千中千大千世界。菩薩亦爾。大悲爲風。謂能施與周徧十方一切有情諸福徳聚。悉令生長安立成就。如因風力成就雪山。菩薩施與世間福田。應知亦爾。如風成就四大洲渚蘇迷盧山等。菩薩成就聲聞。應知亦爾。如風能持小千世界。菩薩能成辟支佛果。應知亦爾。如風成立中千世界。如是成立菩薩乘果。當知亦爾。如風成立大千世界。菩薩如是成如來身百福之相。出過一切世間一切世界。甚深淸淨究竟圓滿徧虛空界。聞佛名稱一切供養。於一切時安立三摩呬多常住現前。應知亦爾。如風能成諸大海水。菩薩能成三摩地海。應知亦爾。如風成立小中大洲及諸山等。菩薩成就諸陀羅尼。以方便成熟諸弟子眾及一切有情。應知亦爾。如風成立帝釋宮殿。菩薩能成淸淨佛剎功徳莊嚴。應知亦爾。如風能成劫波樹林。菩薩成就諸地波羅蜜多及三摩地。神通自在諸陀羅尼。三明智光現正等覺力。及無畏不共大悲。於一切法最勝自在。應知亦爾。善男子。何者名爲諸佛世尊百福之相。善男子。譬如十方一一方面。如阿僧企耶殑伽河沙世界。其中所有一切有情。一一成就十三千大千世界中所有輪王福徳之聚。彼諸有情成就如是福徳之聚。總爲一聚成一大轉輪王福徳之量。於其東方過前所說世界數量。復有世界數量如前。其世界中所有眾生。一一成就如前所說一大輪王福徳之量。如是次第。南西北方四維上下亦復如是。乃至盡彼虛空界中一切世界。所有眾生一一成就如前所說一大輪王福徳之量。善男子。假使十方一一方面。如阿僧企耶殑伽河沙世界。其中所有一切有情。一一成就十三千大千世界中所有帝釋福徳之聚。彼諸有情所成如是帝釋福徳之聚。以此福聚合成一大帝釋福徳之量。於其東方過前所說世界數量。復有世界數量如前。其世界中所有眾生。一一成就如前所說一大帝釋福徳之量。如是次第南西北方四維上下亦復如是。乃至盡彼虛空界中一切世界所有眾生。一一成就如前所說福徳之量。善男子。譬如十方一一方面。如阿僧企耶殑伽河沙世界。其中所有一切有情。一一成就十三千大千世界中所有梵王福徳之聚。彼諸有情所成如是梵王福徳之量總爲一聚。以是福聚合成一大梵王福徳之量。於其東方過前所說世界數量。復有世界數量如前。其世界中所有眾生。一一成就如前所說一大梵王福徳之量。如是次第南西北方四維上下。亦復如是。乃至盡彼虛空界中所有眾生。一一成就如前所說一大梵王福徳之量。善男子。以如是算數世界所有眾生成就聲聞及辟支佛。證得十地大智光明法云灌頂。成十自在諸大菩薩福聚之量。亦復如是。善男子。總以如是十方三世盡虛空際一切世界所有眾生微塵數等。以彼如是一切種類若干有情福徳之聚。如是積數滿於百倍。成就如來一毛孔中福徳之聚。以彼如來一切毛孔福徳之聚。如是積數滿十阿僧企耶。百千倍數。成就八十隨好之中一隨好福徳之量。以彼一切隨好福徳。如是積數滿十不可說不可說倍。成就如來二十九相。如是積數滿十不可說不可說俱胝倍。成就如來眉間白毫之相。其白毫相光明嚴淨。過於圓滿淸淨月輪其量千倍。如是積數滿十不可說不可說千俱胝倍。成就如來無觀頂相。其無觀頂相烏瑟膩沙之所莊嚴。出過世間所有積數滿十不可說不可說俱胝那庾多數百千倍。成就如來梵音聲相。其佛所出梵音聲相有六萬分。任運自在能種種說。詞韻和雅一切世間無不等聞。復令眾生歡喜滿足。善男子。是名諸佛百福之相。善男子。如來以是無盡福智資糧。普徧之所莊嚴。令一切有情而得受用。善男子。若於十方徧於法界盡虛空性。諸世界中所有眾生。悉住第十法云之地。皆得種種殊勝三業之所莊嚴。於十自在中能得自在。以贍部洲金而爲諸器。種種諸寶之所莊嚴量如虛空。其數等於殑伽河沙。以此寶器盛取如來一毛孔中福徳之聚。於一剎那盛取而去。盡未來際盛而復往。如來一毛孔中福徳之聚不增不減。善男子。一切如來百福體相不可思議。何者諸地有十二種。一未發菩提心地。二極喜地。三離垢地。四發光地。五焰慧地。六極難勝地。七現前地。八遠行地。九不動地。十善慧地。十一法云地。十二普光明佛地。何者是初未發菩提心地。謂此菩薩出過一切愚夫所行滅壞之法。勝於一切三界人天釋梵護世聲聞緣覺。超過一切世間所得殊勝。三業種種莊嚴之所莊嚴。圓光晃耀十方無邊一切世界。由精進力一剎那中。於阿僧企耶諸世界中。來而復往無有障礙。於一切世界四大洲中。普現蓮花爲大光明。寶网莊嚴以承其足。於千世界中。莊嚴寶座無量無邊。精勤修行毗缽捨那。善能了知一切諸法。於所緣境無有障礙。意所喜樂能現十種廣大瑞相。乃至示現阿僧企耶極大瑞相。得不退轉來往諸方而無障礙。放不思議大光明网。而能莊嚴無量佛剎。善巧神變。於不可說諸世界中。示現能作無量無邊世界之主。似佛影身爲主。自在承受灌頂爲大施主。能於一切世出世間。雨於無量法寶光明作大祠曾。如雲普徧周匝施與。終無限礙廣大莊嚴。能令見者之所愛樂。隨順一切世間有情意樂滿足。又能震動阿僧企耶一切世界往返遊行。哀湣無邊諸惡趣等一切有情。復能供養無邊諸佛。於一切法門悉能受持。又於阿僧企耶諸三摩地。總持解脫神通智明。常能遊戲愛樂無邊諸法苑樂無所悕望。於無邊數俱胝大劫。得無功用離分別喜及增上光明。經於無量俱胝那庾多百千蓮花數劫。入於大乘種種修習利他之行。攝取出離福智資糧。由昔行因有無量種。今得增長百千數倍。以此增上最極增上信解法性。於無間時得初地位。此是菩薩未發證性菩提心地。善男子。譬如轉輪聖王。已得超過人中色相。而未能得過於諸天淨妙色相。菩薩如是。已得超過一切世間聲聞辟支佛地。未得勝義菩薩之地。

復次普光明佛地者。證離中邊無復余垢。於一切法而得自在。一剎那中普徧觀察一切有情。獲得一切義利之相。

復次云何名爲諸三摩地。謂諸菩薩證三摩地。有其十種。一湧出寶三摩地。二善住三摩地。三不動三摩地。四不退三摩地。五寶積三摩地。六日光三摩地。七一切義成三摩地。八智炬三摩地。九現在佛前住三摩地。十健行三摩地。是諸菩薩證三摩地。無量無邊。以如是等而爲上首。

復次菩薩。陀羅尼有十二種。一灌頂陀羅尼。二有智者陀羅尼。三音聲淸淨陀羅尼。四無盡篋陀羅尼。五無邊旋陀羅尼。六海印陀羅尼。七辯峯陀羅尼。八蓮花莊嚴陀羅尼。九入無著門陀羅尼。十決定入無礙解陀羅尼。十一諸佛莊嚴神變陀羅尼。十二成就佛身無邊色相出現於世陀羅尼。是諸菩薩證陀羅尼。無量無邊。以如是等而爲上首。云何菩薩六種神通。一天眼智通。二天耳智通。三他心智通。四宿住隨念智通。五神境智通。六漏盡智通。云何菩薩十種自在。一命自在。由此壽命經於無量阿僧企耶能持令住。二心自在。由心自在調伏方便。入不可說諸三摩地。能得自在。三財自在。由此示現一切世間莊嚴妙飾。四業自在。能隨諸業及於異熟而示現之。五生自在。能於一切世界示現受生。六勝解自在。謂能示現諸佛身相。於諸世界充滿令見。七願自在。謂隨於彼非時非剎能現等覺。八神通自在。於一切世界示現無邊種種神變。九法自在。謂能於彼離中邊法門明了顯現。十智自在。謂於一剎那中。徧能了知三世如來。十力無畏無礙解脫。佛不共法諸相隨好。復能示現無上等覺。又於一剎那中。能徧了知三世諸佛。一切剎土極微塵數。又能示現起一切智現正等覺。成就種種具足最勝。此是菩薩十種自在。云何菩薩十力。一意樂力。二增上意樂力。三加行力。四般若力。五願力。六修行力。七乘力。八神通力。九菩提力。十能轉法輪力。云何菩薩四無所畏。一聞陀羅尼受持讀誦。演說其義得無所畏。二由證無我。不惱亂他及不現惡相。俱生無過守護威儀。三業淸淨得無所畏。三以般若而爲方便。善能通達所受持法常不忘失。又能示現不爲放逸。令諸有情出離淸淨無有障礙得無所畏。四不於余乘而求出離。終不忘失一切智心。能得圓滿種種自在。方便利益一切有情得無所畏。是名菩薩四無所畏。云何菩薩十八不共法。一諸菩薩行施不隨他教。二持戒不隨他教。三修忍不隨他教。四精進不隨他教。五靜慮不隨他教。六般若不隨他教。七行於攝事能攝一切有情。八能解回向。九方便善巧爲主自在。令一切有情有所修行。復能示現於最上乘而得出離。十不退大乘。十一善能示現。於生死涅槃而得安樂。言音善巧能隨世俗文同義異。十二智爲前導。𨿽現前起種種受生。而無所作離諸過失。十三具足十善身語意業。十四爲攝諸有情恆不捨離。常能忍受一切苦蘊。十五能爲示現一切世間之所愛樂。十六𨿽於眾多苦惱愚夫及聲聞中住。而不忘失一切智心。如寶堅固淸淨莊嚴。十七若受一切法王位時。以繒及水系灌其頂。十八能不捨離諸佛正法示現悕求。是名菩薩十八不共之法。

佛說寶雨經卷第四

佛說寶雨經卷第五

唐天竺三藏達摩流支譯

善男子。云何名爲如來十力。一處非處智力。二去來現在異熟業因要期智力。三種種勝解智力。四種種界智力。五根勝劣智力。六徧趣行智力。七一切靜慮解脫三摩地三摩缽底出離雜染淸淨智力。八宿住隨念智力。九生死智力。十漏盡智力。是名如來十種智力。云何如來四無所畏。一諸法現等覺無畏。二一切漏盡智無畏。三障法不虛決定授記無畏。四具足修行證於出離無畏。是名如來四無所畏。云何十八佛不共法。一如來無有誤失。二無卒暴音三無忘失念。四無不定心。五無種種想。六無不擇捨。七欲無減。八精進無減。九念無減。十定無減。十一慧無減。十二解脫無減。十三於過去世智見無著無礙。十四於未來世智見無著無礙。十五於現在世智見無著無礙。十六一切身業智爲前導隨智而轉。十七一切語業智爲前導隨智而轉。十八一切意業智爲前導隨智而轉。是名十八佛不共法。

善男子。云何如來大悲。善男子。如來成就大悲有三十二種。能於十方無量無邊一切世界諸有情中。起於種種大悲不可思議。云何。三十二種大悲。一者一切諸法皆無有我。有情不信諸法無我。是故如來爲彼有情而起大悲。二者。一切諸法無實有情。眾生自謂有實有情。是故如來爲諸有情起於大悲。三者一切諸法無實命者。有情謂言有實命者。是故如來爲諸有情而起大悲。四者一切諸法無補特伽羅。有情執有補特伽羅。是故如來爲諸有情而起大悲。五者一切諸法無實體性。有情執法實有體性。是故如來爲諸有情而起大悲。六者一切諸法無實處所。有情執著有實處所。是故如來爲諸有情起於大悲。七者一切諸法無實執藏。有情妄執有實執藏。是故如來爲諸有情起於大悲。八者一切諸法無我我所。有情執有實我我所。是故如來爲彼有情起於大悲。九者一切諸法無實主宰。有情妄執有實主宰。是故如來爲諸有情而起大悲。十者一切諸法無實事物。有情妄執有實事物。是故如來爲彼有情起於大悲。十一諸法無生。有情妄執諸法有生。是故如來爲諸有情而起大悲。十二一切諸法無起無滅。有情妄執有起有滅。是故如來爲諸有情而起大悲。十三一切諸法無有雜染。有情妄執實有雜染。是故如來爲諸有情而起大悲。十四諸法無貪。有情起貪。是故如來爲諸有情而起大悲。十五諸法離嗔。有情起嗔。是故如來爲諸有情而起大悲。十六諸法離癡。有情起癡。是故如來爲諸有情而起大悲。十七一切諸法皆因緣生。自性寂靜自性淸淨。有情妄執有實可得。是故如來爲諸有情而起大悲。十八一切諸法無來。而諸有情妄執有來。是故如來爲彼有情起於大悲。十九一切諸法無去。而諸有情妄執有去。是故如來爲彼有情起於大悲。二十一切諸法無實造作。有情妄執有實造作。是故如來爲諸有情而起大悲。二十一一切諸法無有戲論。有情愛樂執有戲論。是故如來爲彼有情而起大悲。二十二諸法體空。眾生執有。是故如來爲諸有情而起大悲。二十三諸法無相。有情妄執而行有相。是故如來爲彼有情而起大悲。二十四諸法無願。有情妄執諸法有願。是故如來爲彼有情而起大悲。二十五此界有情安住世間。由各執著互相諍論起貪嗔癡。觀見如是諸有情故。我今當爲有情說法。令彼永斷貪嗔癡故。是以如來爲諸有情起於大悲。二十六謂諸有情安住世間。具足顚倒墜險惡路墮於非處。我應令彼諸有情等入眞實路。由是如來爲諸有情起於大悲。二十七此界有情戀著世間貪愛所蔽。侵奪他財心無厭足。我應令彼諸有情類得聖法財。謂施戒聞等。是故如來爲彼有情而起大悲。二十八一切有情爲貪愛驅役耽染捨宅妻子財物諸穀麥等。經求守護。與諸財物而作奴僕。我應爲彼演說妙法。觀捨宅等畢竟無常不堅之法。是諸有情妄作堅想。是故如來爲諸有情起於大悲。二十九此界有情互爲欺誑。更相侵奪以惡活命。我爲說法令諸有情得淸淨活命。是故如來爲諸有情而起大悲。三十此界有情親近惡友。得諸供養及贊嘆等之所饒益。自謂是我眞實知識。我應爲彼一切有情眞善知識。我應爲作畢竟善友。令彼有情眾苦息滅。而得究竟安樂涅槃。是故如來爲諸有情而起大悲。三十一三界有情在於居家。一向煩勞眾苦器中。於一切時愛樂戀著。我應爲彼說如是法。令諸有情於三界中而得出離。是故如來爲彼有情而起大悲。三十二解脫聖者作如是說。一切諸法由因而生。眾緣長養果相滋茂。若諸有情起於懈怠。卽爲捨離增上殊勝無染正智及最上涅槃。此諸有情𨿽復希求下劣聲聞辟支佛乘。我應爲彼說如是法。令諸有情樂廣大慧希求佛智。是故如來爲諸有情而起大悲。善男子。此是如來所成大悲。有三十二種於有情中起。應知卽是菩薩摩訶薩眞實福田。威光熾盛具不退者。復能利益一切有情。善男子。一切如來及諸菩薩得自在者。所有功徳無量無邊阿僧企耶。此百福相而爲上首。若諸如來經無量劫。演說如是無量無邊諸功徳相終不可盡。我今略說。爲令有情生喜樂故。是名菩薩攝取有情。淸淨等流一切諸法。出息入息活命善巧。善男子。云何菩薩能持無量大法雲雨。善男子。譬如風輪廣大無邊。普徧世界堅固不動。於成壞時能持雲雨。海及大洲。牟眞鄰陀山。摩訶牟眞鄰陀山。輪圍山。大輪圍山。諸香山等。河林宮室。以彼風輪爲所依持。菩薩摩訶薩亦復如是。以無量無邊諸陀羅尼而爲風輪。發起一切正等覺云。如成劫時安立世界。蘇迷盧山。輪圍山。大輪圍山。香山雪山。海及大洲。河林宮殿。又復流澍大法雲雨。能持世間及出世間。無邊法蘊百福之相。諸地波羅蜜多。一切三摩地。諸陀羅尼。神通自在力無畏等。及無礙解不共大悲。成就一切佛及菩薩。是名菩薩能持無量大法雲雨。善男子。云何菩薩能得安立最勝宮殿種種莊嚴。善男子。譬如風力周徧安立一切宮殿種種莊嚴。令諸艸木萌牙增長。根莖枝葉花果茂盛。又復能令一切有情支分差別。菩薩如是以無邊智。無著智。無礙解智。辯才智。如風布列一切世間及出世間種種具足。復能了知示現施與種種差別。今當略說。謂此諸法能生惡趣及生善趣所生爲主。謂此諸法生捺洛迦及以傍生。謂此諸法生琰魔界。或生人天或生釋梵護世諸天。謂此諸法所生之處。色相端嚴人所喜見。聰明智慧及好眷屬。又菩薩善巧了知此法。是諸明處種種伎能種種工巧一切色類及諸異論。又能顯示有聲聞種姓故起聲聞乘。有辟支佛種姓故起辟支佛乘。有大乘種姓故起菩薩乘。今當略說。發起種種自利利他殊勝功徳。得普賢地及一切智。復能了知此是諸地。此是波羅蜜多。此是諸三摩地。此是諸陀羅尼。此是神通。此是諸明。此是自在。此是解脫。此是諸力。此是無畏。此是無礙解。此是諸佛不共之法。善男子。菩薩以蓮花等數。總持善巧。建立如是無量諸法種種莊嚴。善男子。是名菩薩能得安立最勝大法一切宮殿種種莊嚴。善男子。云何菩薩能於眾會決定演說種種妙法。猶如風吹諸劫波樹。於常常時雨適意花如雨而下。善男子。如風吹動諸劫波樹。適意之花如雨而下。及諸珍寶莊嚴之具。衣服飲食種種具足。微風吹動展轉出現。徧於天人。眾生得已無復憂惱。心生慶悅獲增上喜。身心安樂歡娛遊戲受法苑樂。於一切時色相端嚴威力速疾。受諸勝樂而無退減。菩薩亦爾。猶如彼風。於淸淨世界。請諸如來及諸菩薩。於眾會中決定演說相應妙法。雨法寶花如雨而下。謂契經。應頌。記別。諷誦自說緣起。譬諭本事本生。方廣希法論議。或上或下。若順若逆。種種演說。復能示現一切世俗所有言說。於其所緣無我法性寂靜淸淨。演說解釋離諸染相。復能顯現一切諸法平等法門令有情入。復能示現不可思議如幻諸法。令如幻智之所趣向。復令有情於一切法種種增長。遊戲神通歡喜悅樂。但有問答能令知足。離於中邊。發起廣大善巧神通。由彼常能愛樂法苑。身無疲厭語及意業終不違犯。一切人天威徳廣大。具足受用一切諸法恆不退減。常起般若明耀觀察。趣向增上殊勝之法。是名菩薩能於眾會決定演說種種妙法如劫波樹於常常時雨適意花如雨而下。善男子。云何菩薩於阿僧祇劫積集無量淸淨法輪。及三摩地。解脫總持。於彼大海及迷盧山輪圍山等之所圍繞眾會之處。若有眾生堪應調伏成熟者中。發智風輪轉滅所依一切無餘。善男子。譬如劫盡壞世界時。以無礙風力速疾吹壞三千大千世界。百千那庾多。蘇迷盧山。輪圍山等。及諸大海破壞離散。猶若虛空都無所有。菩薩亦爾。於多劫中積集種種福智資糧之所莊嚴。能於一切眾會之中發智風輪。以速疾神力示現神變。發大音聲說諸法蘊無礙法輪。令一切有情所起我慢如山峯者皆得銷滅。復能證得勝法光明。毗缽捨那常現在前。如理思惟。一切諸行內心正住三摩呬多諸三摩地皆得具足。破壞離散諸蘊界處。一切諸行不堅之身。了知一切虛妄分別。卽能超出一切世間。無有色相不可思議。增長出世福徳圓滿。復能示現一切色相了知。轉得淸淨所依。盡未來際一切時住。是名菩薩於阿僧祇劫積集無量淸淨法輪。及三摩地解脫總持。於彼大海及迷盧山輪圍山等之所圍繞眾會之處。若有眾生堪應調伏成熟者中。發智風輪轉滅所依一切無餘。善男子。菩薩成就此十種法等之於風。

爾時止蓋菩薩白佛言。世尊。說此十種法門。種種具足甚爲希有。一切有情悉皆喜足。世尊。若有天人於此法中。能起淨信勝解修行。如佛所說。當證具足今世後世。能得釋梵所有安樂一向利他。

佛告止蓋菩薩。善男子。如是如是觀彼有情。當得出過一切世間。若有能於是諸法中而修行者。永斷一切諸不善法。成就一切淸淨善法。爲諸世間之所歸依。若誹謗者是名愚人。墮於惡處受諸苦惱。又爲一切世間天人阿素洛等之所輕賤。

復次善男子。菩薩成就十種法故等於虛空。何等爲十。一者得離於垢。二者得無所著。三者能證寂靜。四者證無邊般若。五者得無邊智。六者於平等法界能隨順行。七者得淨勝解信一切法猶若虛空。八者得無所住。九者超過所行。十者超過計度。善男子。菩薩成就此十種法故等於虛空。

復次善男子。菩薩成就十種法等於虛空。何等爲十。一者於可愛不可愛色中不貪不嗔。二者於愛不愛聲中不貪不嗔。三者於愛不愛香中不貪不嗔。四者於愛不愛味中不貪不嗔。五者於愛不愛觸中不貪不嗔。六者於愛不愛法中不貪不嗔。七者於利衰中不貪不嗔。八者於毀譽中不貪不嗔。九者於稱譏中不貪不嗔。十者於苦樂中不貪不嗔。善男子。菩薩成就此十種法等於虛空。

復次善男子。菩薩成就十種法等之於月。何者爲十。一者能令一切有情身得悅樂。二者得喜樂見。三者增長白淨諸法。四者能斷黑闇之法。五者能令稱贊。六者得身淸淨。七者得最上乘。八者常得莊嚴。九者得愛樂法。十者得大威神及大威徳。善男子。云何菩薩令一切有情身得悅樂。善男子。如月出現能作淸涼性可愛樂。令諸有情身得悅樂。菩薩亦爾。出現於世能除有情一切熱惱性可愛樂。令一切有情身得悅樂。云何菩薩得喜樂見。善男子。如月出現光色鮮潔。令諸有情歡喜樂見。菩薩出現亦復如是。諸根寂靜威儀功徳淸淨具足。爲一切有情歡喜樂見。云何菩薩能得增長白淨諸法。善男子。譬如白月日日增長。乃至圓滿種種光色皆得具足。菩薩亦爾。初發心時乃至坐於菩提道場。諸白淨法漸漸增長。乃至圓滿一切種智。云何菩薩能斷一切黑闇之法。善男子。譬如黑月所有光色日日減少。至十五日諸光色相皆不可得。菩薩如是證出世智。諸不善法漸漸除滅。乃至坐於菩提道場一切無有。云何菩薩能令稱贊。善男子。如月出現。能使人間城邑聚落諸剎帝利婆羅門等。若男若女悉皆稱贊。菩薩如是如月出現。爲一切世間天人阿素洛健達縛等悉皆稱贊。云何菩薩身得淸淨。善男子。如月天子業果成就得淸淨身光色明朗。菩薩如是出現於世。證於法性從法化生。不依父母羯邏藍等不淨所生故。身得淸淨光色明朗。云何菩薩得最上乘。善男子。如月天子乘最上乘光耀四洲。菩薩如是乘最上乘。智慧光耀無量無邊一切世界。云何菩薩常得莊嚴。善男子。如月天子威徳莊嚴。其莊嚴具常不萎歇。菩薩如是以功徳法常自莊嚴。云何菩薩得愛樂法。善男子。如月天子於一切時愛樂欲樂。菩薩如月於一切時。愛法苑樂不愛欲樂。云何菩薩得大威神及大威徳。善男子。如月天子有大神通及大威徳。菩薩亦爾。有大神通及大威徳。謂大福性及大智性。善男子。菩薩成就此十種法故等於月。

復次善男子。菩薩成就十種法等之於日。何等爲十。一者能破一切無明黑闇。二者能調伏有情令得覺悟。三者能光耀十方。四者能出現善法。五者諸漏滅盡。六者能作光明。七者能映蔽一切外道邪論。八者能示現髙下。九者起所作業。所謂一切白淨善法。十者得善人愛樂。云何菩薩能破一切無明黑闇。善男子。如日出現破諸黑闇。菩薩日出亦復如是。能破一切無明黑闇。云何菩薩調伏有情令得覺悟。善男子。如日出現能令一切蓮花開敷。菩薩日出調伏有情令得覺悟。云何菩薩能光耀十方。如日出現光耀十方。菩薩日現以般若威力。光明朗耀於十方界。而不嬈亂諸有情等。云何菩薩能出現善法。善男子。如日天子出現之時。於贍部洲光明可得。菩薩出世以智光明現諸善法。云何菩薩諸漏已盡。如日沒時於贍部洲名日光隱沒。菩薩煩惱得滅盡時。說名永斷一切諸漏。云何菩薩能作光明。善男子。如日出現。爲贍部洲一切有情作種種光明。菩薩出現。爲一切有情放智慧光明。能破愚癡一切闇障。云何菩薩能映蔽一切外道邪論。如日出現能盡映蔽。彼日不念我能映蔽一切無明。然法性如是。菩薩日出能現威光。映蔽外道諸邪異論。菩薩不作如是思惟。我能映蔽諸邪異論。然法性如是。云何菩薩能示髙下。善男子。如日出現於贍部洲。髙下有情悉能顯示。菩薩日現。以智慧光。於等不等有情悉見。謂入諸聖道。說名爲等。處於非道。說名不等。云何菩薩起所作業。善男子。如日出現。令一切農夫起所作業。菩薩日現。發起一切善法之業。云何菩薩得善人愛樂。善男子。如日出現。爲諸善人之所愛樂。諸惡人類所共憎嫉。菩薩日現聰慧善人之所愛樂。愚夫種類無智惡人。向諸邪道背於涅槃。樂生死者所共憎嫉。善男子。菩薩成就此十種法等之於日。

復次善男子。菩薩成就十種法猶如師子。何等爲十。一者得不驚怖。二者得無怯懼。三者得不退道。四者如師子吼。五者得無所畏。六者遊行園林。七者依止巖窟。八者得無所取。九者勢力勇猛能破他軍。十者守護一切善法苗稼。云何菩薩得不驚怖。善男子。譬如師子所遊行處終無驚怖。自見己身無有等者。菩薩如是所行之處無有驚怖。自見己身無與等者。云何菩薩得無怯懼。善男子。猶如師子聞彼野幹諸惡獸聲終無怯懼。菩薩如是。能於一切他諍論時終無怯懼。不自沈沒亦無倨傲。云何菩薩不退於道。善男子。譬如師子喚使前來。其心終無退避於道。菩薩如是能於一切諍論之處。喚菩薩來心無退屈。云何菩薩如師子吼。善男子。譬如師子哮吼之時。惡獸野幹各於方處驚駭馳走。菩薩如是說無上乘如師子吼。能令一切外道野幹執我我所諸惡獸等。於諸方所馳走而去。菩薩𨿽作是師子吼。終不惱亂一切有情。但欲令彼執我我所諸有情類皆令調伏永捨離故。云何菩薩得無所畏。善男子。譬如師子普觀諸處得無所畏。菩薩如是。普能觀察諸有情界。威儀淸淨得無所畏。云何菩薩遊行園林。譬如師子自性無畏能現威勢遊諸園林。菩薩如是。自性寂靜常能遊戲無礙法林。云何菩薩依止巖窟。善男子。譬如師子依據山窟。菩薩如是常能安住智慧巖窟。云何菩薩得無所取。善男子。譬如師子棄捨藏積得無所取。菩薩如是棄捨一切煩惱重擔永無所取。云何菩薩如彼師子。性能勇猛有大勢力。獨一無二能破他軍。善男子。菩薩坐於菩提道場。獨一無二力能摧破諸魔軍眾。云何菩薩守護一切善法苗稼。善男子。譬如師子所遊行處近於村邑。一切惡獸無能損壞近彼苗稼。菩薩如是所近人間及遊行處。一切外道諸惡禽獸。無能損壞善法苗稼。善男子。菩薩成就此十種法得如師子。

復次善男子。菩薩成就十種法能善調伏。何等爲十。一者菩提心堅固。二者所作能淨菩提之心。三者密護諸根。四者能趣向正道。五者能荷重擔。六者終無厭倦。七者得於正命利益有情。八者捨離一切矯詐言論。九者永離諂誑。十者自性質直。善男子。菩薩成就此十種法能善調伏。

復次善男子。菩薩成就十種法得自性寂靜。何等爲十。一者得瑜伽師。二者多習空性。三者開發聖道離一切纏無有障礙。四者順如來教修行無違。五者隨順諸法平等理趣。通達實相遊止世間。心常下劣如旃荼羅子。六者於一切時常能起於乞丐之想。遠離我慢憍醉放逸。七者於佛法中無有疑惑。於佛正智現前能證。八者於一切法無有猶豫。以自內證知法性故。九者不由他悟自見道故。十者爲世福田向菩提故。善男子。菩薩成就此十種法得自性寂靜。

復次善男子。菩薩成就十種法得如蓮花。何等爲十。一者無所染著。二者不爲少分罪垢所染。三者得妙戒香。四者常得淸淨。五者面門微笑。六者得不粗獷。七者能現吉祥。八者開發覺悟。九者成熟覺悟。十者爲他攝取。云何菩薩無所染著。善男子。譬如蓮花從水出現無所染著。何以故。由彼蓮花性淸淨故。菩薩如是𨿽從生死水中出現旣出現已無所染著。何以故。菩薩能證方便般若法自性故。由菩薩善巧處生死中。不爲生死過患染著。以方便般若能攝彼故。云何菩薩不爲少分罪垢所染。善男子。譬如蓮花不爲少分水所染污。菩薩如是不爲小分罪垢所染。云何菩薩得妙戒香。善男子。如地方所若有能生蓮花之處。其香普徧彼彼地方。菩薩如是遊行一切人間地方。戒香徧滿彼遊行處。云何菩薩常得淸淨。善男子如地方所生蓮花處。卽爲一切世間聚落諸婆羅門剎帝利等。悉皆以彼爲淸淨處。菩薩如是所生之處寂靜淸淨故。常爲諸佛護持憶念。及諸菩薩之所稱嘆。又爲天龍藥叉健達縛阿素洛緊捺洛莫呼洛伽人非人等皆往趣之。云何菩薩面門微笑。善男子。譬如蓮花周徧開敷。一切有情若有見者心皆悅樂。菩薩如是於一切時。和顏微笑。離於顰蹙諸根淸淨。何菩薩得不粗獷。善男子。譬如蓮花。其性柔軟而不粗獷。菩薩如是性恆柔軟。語無粗獷又無矯詐。云何菩薩能現吉祥。善男子。譬如有人若覺若夢。乃至於一牟呼栗多。若見蓮花以爲吉祥瑞應之相稱揚贊嘆。菩薩如是於一切時。若有見者爲善吉祥。稱揚贊嘆爲大利益。乃至能得一切智故。云何菩薩開發覺悟。善男子。譬如蓮花敷榮之時名爲開發。菩薩如是若得般若菩提分花開敷之時說名覺悟。云何菩薩成熟覺悟。善男子。譬如蓮花成熟之時。若有見者能令眼根增上悅樂。若有嗅者能令鼻根增上悅樂。若有觸者能令身根增上悅樂。若歡喜者能令意根增上悅樂。菩薩如是若得般若光明成就。能令見者眼根淸淨。能令聞者耳根淸淨。能令觸時及供養者身根淸淨。能令稱揚贊嘆功徳思惟之者意根淸淨。云何菩薩爲他攝取。善男子。譬如蓮花開敷之時。能令一切人及非人之所攝取。菩薩如是所生之處。爲一切佛及諸菩薩釋梵護世之所攝取。善男子。菩薩成就此十種法得如蓮花。

佛說寶雨經卷第五

佛說寶雨經卷第六

唐天竺三藏達摩流支譯

復次善男子。菩薩成就十種法得廣大心。何等爲十。一者我當積集一切平等諸波羅蜜多。是名發起廣大之心。二者我當圓滿一切佛法。是名發起廣大之心。三者我當調伏一切有情。是名發起廣大之心。四者我當坐於菩提道場於阿耨多羅三藐三菩提而現等覺。是名發起廣大之心。五者現等覺已轉於法輪。若諸沙門婆羅門。及天魔梵世間人等。一切無能同我轉者。是名發起廣大之心。六者我爲利益一切有情。往於無量無邊諸世界中。爲彼彼有情作利益事。是名發起廣大之心。七者我當積集般若以爲船筏。度生死海中一切有情令至彼岸。是名發起廣大之心。八者見諸有情無主無歸無救無護無有處所。我當爲彼而作眷屬與彼有情爲救護等。是名發起廣大之心。九者於一切佛最勝事業。我當示現能作諸佛最勝事業。佛師子吼我當能作大師子吼。佛所遊戲我當遊戲。大龍觀察我當觀察。我所得者令諸天魔梵世沙門婆羅門。一切世間天人阿素洛等皆當得之。是名發起廣大之心。十者佛大威徳調伏有情。我當調伏。不爲粗惡行。不爲無利苦行。不爲下劣行是名發起廣大之心。善男子。菩薩成就此十種法得廣大心。

復次善男子。菩薩成就十種法得淸淨心。何等爲十。一者得圓滿意樂。以此意樂性不動故。常安住故。爲虛僞故。二者遠離不如理作意。謂我當作佛師子吼。終不發起聲聞作意。亦不發起緣覺作意。亦不發起少分作意。三者永離一切塵垢。謂能除去諸煩惱塵。四者永離身現矯詐。謂能遠離一切矯詐威儀異相。五者永離語言矯詐。終不示現不眞實語。六者永離心業矯詐。謂身無所著故。語言知足故。心無悕求故。七者報恩。於少分恩常不忘失。況有多恩而不念報。八者知恩。於有恩者必無隱諱亦不輕賤。見彼有徳踴躍歡喜稱揚贊嘆。除彼世間無慚愧者。九者如言而作。謂諸菩薩示現美言稱心相應。心常寂靜不懷怨結。尊重於他不生輕慢。實言而說無有矯詐。不爲慳吝嫉妒諂誑之所隨逐。菩薩終不令他鬥戰。亦非展轉破壞於他。說眞實義隨利益事而皆與之。十者於如來教中永離誹謗。謂此菩薩發阿耨多羅三藐三菩提心已。剃除須髮覆袈裟衣。於如來教中正信出家。非因王力逼令出家。不爲盜賊抑令出家。不爲負債方便出家。不爲驚怖而求出家。非怖不活邪命出家。希求正法以信出家。菩薩常爲求善知識親近承事聽聞正法聞已修行。又復菩薩不爲我慢之所掩蔽離我慢故。又不顚倒取。以無顚倒領受性故。證通達道得通達故。證於法性得法性故。證法性已決定能得阿耨多羅三藐三菩提。是名菩薩於佛教中離諸誹謗。善男子。菩薩成就此十種法得淸淨心。

復次善男子。菩薩成就十種法得無猶豫心。何等爲十。一者深信如來身業祕密。二者深信如來語業祕密。三者深信如來意業祕密。四者深信菩薩積集。五者深信菩提。六者能信如來出現。七者能信演說一乘實相。八者能信宣說種種實相。九者能信如來言音深遠。十者深信如來知有情意樂而調伏之。云何菩薩深信如來身業祕密。善男子。謂諸菩薩若聞如來法身之性寂靜身性。無等身性。無量身性。不共身性。金剛身性。作是思惟此爲眞實。非是虛誑。謂此菩薩於彼法中心無猶豫。是名菩薩深信如來身業祕密。云何菩薩深信如來語業祕密。謂諸菩薩聞於如來爲諸有情現前授記不現前授記。祕密記已。菩薩如是思惟。如來言音。終無虛誑得無誤失。由此因緣語得眞實。何以故。由如來永斷一切遇患故。永斷一切諸塵垢故。永斷一切諸熱惱故。永無一切諸煩惱故。能得自在皎潔澄淸無諸穢濁。若如來之言有虛誑誤犯無容是處。惟此眞實非爲虛誑。菩薩於此法中得無猶豫。是名菩薩深信如來語業祕密。云何菩薩深信如來意業祕密。若諸菩薩聞於如來意之祕密。謂如來所有意樂法義。依止於心依心而住。一切菩薩聲聞緣覺。及諸有情無能知者。惟除如來之所加持。何以故。如來甚深難可度量。超過計度及計度所行。廣大無量猶若虛空。超越一切虛妄計者所有境界。菩薩如是正思惟。此是眞實非爲虛誑。於彼法中得無猶豫。是名菩薩深信如來意業祕密。云何深信菩薩積集。謂聞諸菩薩現前利益一切有情。是諸有情所作之事。皆能作之終無疲倦亦不驚怖。復能荷負大願重擔。有大勢力勇猛堅固。徧能積集諸波羅蜜多。次第積集一切佛法得無礙智。無邊智性。無等智性。不共智性。精進堅固。被甲堅固。誓願堅固誓願不動誓願不共。以爲無上菩提因緣。是諸菩薩次第修習。令生增長圓滿廣大。菩薩如是思惟。此爲眞實非是虛誑。菩薩於彼諸法之中得無猶豫。是名菩薩能得深信積集。云何菩薩深信菩提及如來出現。謂諸菩薩如是思惟。聞諸菩薩坐菩提道場已。無著無礙無障。得天眼智通。天耳智通。他心智通。宿住隨念智通。神境智通。漏盡智通。成就勝智。一一剎那了達三世。無著無礙無障。由是因緣能徧觀察諸有情界。此類有情成就身惡行。成就語惡行。成就意惡行。受諸邪法。起於邪見誹謗聖者。由是因緣身壞命終。墮諸惡趣生捺落迦中。復能觀察如是有情。成就身善行。成就語善行。成就意善行。領受正法。起於正見。不謗聖者。以是因緣命終之後。生諸善趣得生天中。菩薩如是能實觀察諸有情界善不善業已作是思惟。我於往昔行菩薩行有如是願。若自覺悟令他覺悟。我願旣滿意樂亦足。惟此眞實非是虛妄。菩薩能於彼法之中得無猶豫。由是菩薩能證菩提名爲正覺。善男子。是名菩薩深信菩提及如來出現。云何菩薩深信演說一乘實相。謂諸菩薩如是思惟。聞於如來一乘法已。惟此眞實非是虛妄。恆不變易。何以故。由從一乘出諸乘故。善男子。譬如贍部洲中有諸小洲。𨿽各異名然彼同依於贍部洲。由是說名一贍部洲。所說一乘亦復如是。由如來乘出現諸乘。而諸乘等𨿽有異名。然同依止如來乘故說名一乘。菩薩能於彼正法中得無猶豫。是名菩薩深信演說一乘實相。云何菩薩能深信演說種種實相。謂諸菩薩如是思惟。聞於如來素怛纜中宣說如是種種實相已。惟此眞實非爲虛誑。何以故。由諸如來能調伏故。隨諸有情種種勝解演說妙法。菩薩於此正法之中能無猶豫。是名菩薩能深信演說種種實相。云何菩薩得深信如來言音深遠。謂諸菩薩如是思惟。聞於如來言音深遠已。惟此眞實非爲虛誑。何以故。以諸天子少福善根。尙得深遠美妙音聲。何況如來以於無量百千數劫積集妙行。由是菩薩於彼法中得無猶豫。是名菩薩深信如來言音深遠。云何菩薩得深信如來知有情意樂而調伏之。謂諸菩薩如是思惟。聞於如來能知一切有情意樂。種種隨眠種種勝解。一音說法皆令調伏。各隨意解斷除疑惑成熟有情。一一有情如是思惟。各謂如來獨爲我故演說妙法。如來於此實無分別。我爲能說有情爲所化。惟此眞實非爲虛妄。菩薩能於彼法之中得無猶豫。是名菩薩深信如來知有情意樂而調伏之。善男子。菩薩成就此十種法心無猶豫。

復次善男子。菩薩成就十種法得智如海。何等爲十。一者得如寶所。二者甚深難度。三者廣大無量。四者隨順漸深。五者不與煩惱死屍同住。六者皆同一味。七者容受駛流。八者潮不過時。九者與大有情爲所依止。十者無有窮盡。云何菩薩得如寶所。善男子。譬如大海有諸寶所。贍部洲人皆來取寶終無窮盡。菩薩如是有功徳寶所。一切有情取功徳寶亦無窮盡。云何菩薩甚深難度。善男子。譬如大海甚深難度。菩薩如是成就智慧甚深大海。一切有情無能越度。云何菩薩廣大無量。善男子。譬如大海周徧廣大。菩薩如是智慧之海廣大無邊。云何菩薩隨順漸深。善男子。譬如大海隨順向下漸低漸深。菩薩如是一切智海隨順法性漸低漸深。云何菩薩不與煩惱死屍同住。善男子。譬如大海不宿死屍。何以故。以海性法爾故。菩薩如是不與煩惱死屍丈夫同處而住。何以故。以菩薩法如是故。云何菩薩皆同一味。善男子。譬如大海諸瀑流水澍入之者。一切皆同一醎味性。菩薩如是積集無量白淨之法。至一切智皆得同於一切智味。云何菩薩容受駛流。善男子。譬如大海容受無量諸駛流水而無增減。菩薩如是容受無量法雨駛流無增無減。云何菩薩潮不失時。善男子。譬如大海潮不失時。菩薩如是教化有情隨其根性不失於時。云何菩薩與大有情爲所依止。譬如大海與大有情爲所依止。菩薩如是爲一切有情諸白淨法之所依止。云何菩薩得無窮盡。善男子。譬如大海爲一切有情汲引其水無有窮盡。菩薩如是爲諸有情種種說法無有窮盡。善男子。菩薩成就此十種法得智如海。

復次善男子。菩薩成就十種法得微妙智善巧。何等爲十。一者得希求出離善巧。二者得通達一切法善巧。三者得悟入一切法平等善巧。四者得悟入一切法幻相善巧。五者得徧知一切法善巧。六者得緣起甚深難度善巧。七者得業不思議善巧。八者得了知隨所說義善巧。九者得證知如實義善巧。十者得眞實善巧。善男子。云何菩薩得希求出離善巧。乃至云何得眞實善巧。謂此菩薩觀察如是一切有情處於世間。常爲貪欲之所燒然。嗔恚之所昏繞。愚癡黑暗之所盲冥。菩薩作是思惟。此諸有情云何能得出離善巧。菩薩爲彼希求通達諸法。以通達故悟入一切諸法平等。以悟入故了知虛幻之相。以了知故如實徧知一切諸法。以徧知故隨順思惟甚深緣起。以思惟故隨順觀業不思議性。菩薩作如是觀。一切法中都無有實。而業有種種異。由是菩薩卽能悟入微妙智慧。而於諸佛及菩薩所。聞說法要卽了其義。以了義故得見眞實。見眞實故於生死海中度脫有情。善男子。是名菩薩得希求出離善巧。乃至得眞實善巧。善男子。菩薩成就此十種法得微妙智。

復次善男子。菩薩成就十種法得應辯才。何等爲十。一者於諸法中施設無我。二者無有情。三者無命者。四者無養育者。五者無補特伽羅。六者遠離作者受者。七者遠離知者見者。八者空無所有無主。九者虛妄分別空。十者一切諸法施設緣生。善男子。以一切諸法無我無有情無命者無養育者無補特伽羅遠離作者受者。遠離知見者空無所有無主。虛妄分別從緣所生。如是此應隨順法性。善男子。所有應隨順法性。不相違法性。相應法性。悟入法性。明了法性。如是法性菩薩摩訶薩皆應徧知。是名應辯。善男子。菩薩成就此十種法得應辯才。

復次善男子。菩薩成就十種法得解脫辯。何等爲十。一者得無著辯。二者得無盡辯。三者得覺悟辯。四者得不怯弱辯。五者得謙卑辯。六者得無畏辯。七者得不共辯。八者得無蔽辯。九者得無邊辯。十者得無礙辯。善男子。菩薩摩訶薩成就此十種法得解脫辯才。

復次善男子。菩薩成就十種法得淸淨辯才。何等爲十。一者得無﹝斯／瓦﹞嗄辯。二者得不雜亂辯。三者得不下劣辯。四者得不倨傲辯。五者得義不退失辯。六者得文字不下劣辯。七者得方便不下劣辯。八者得時不下劣辯。九者得不粗獷辯。十者得明了辯。善男子。菩薩摩訶薩於眾會中遠離怖畏故。得無﹝斯／瓦﹞嗄辯才。安住智慧故得不雜亂辯才。菩薩於眾會中無所畏故。如師子王不驚不怖。得不下劣辯才。無煩惱故得不倨傲辯才。善男子。有煩惱者卽有倨傲。非無煩惱有倨傲也。證法性故得於義不退失辯才。善男子。未證法者於義有失。非已得者有退失也。於一切言論無所畏故。得文字不下劣辯才。善男子。知少分論者而於文字卽有退失。非知一切論者名下劣也。積集諸方便故得方便不下劣辯才。無善巧者而於方便卽有退失。有善巧者無下劣也。善男子。菩薩摩訶薩。知長時。知應時。知初中後時。非先說後。非後說先。應時而說故得時不下劣辯才。永離語言戲論故得無粗獷辯才。善男子。以有戲論名爲粗獷。無戲論者非粗獷也。善男子。菩薩摩訶薩諸根聰利故得明了辯才。諸根鈍者卽不明了。非根利者不明了也。善男子。菩薩成就此十種法得淸淨辯才。

復次善男子。菩薩成就十種法得一切眾生歡喜滿足。何等爲十。一者得可愛語。二者面門微笑遠離顰蹙。三者能演說義。四者能演說法。五者能平等說。六者無有貢髙。七者遠離輕賤。八者無染。九者不嗔。十者得種種辯才。善男子。云何得愛語。菩薩言辭能令有情心喜悅故。云何面門微笑。菩薩和顏安慰能令有情得安隱故。云何能演說義。菩薩言辭應量說故。云何能演說法。菩薩凡所演說饒益有情故。云何平等說。菩薩恆以等心授有情法故。云何無有貢髙。菩薩遠離我慢憍逸同類性故。云何遠離輕賤。菩薩說法尊重法故。云何無染。菩薩尸羅極淸淨故。云何不嗔。菩薩性能行忍辱故。云何得種種辯才。菩薩言辭美妙悅眾生故。善男子。菩薩成就此十種法。能令有情歡喜滿足。

復次善男子。菩薩成就十種法。能令有情領受所說。何等爲十。一不爲非器者說法。二不爲嗔害者說法。三不爲增上慢者說法。四不爲外道說法。五不爲不生尊重者說法。六不爲無淨信者說法。七不爲諂誑者說法。八不爲愛樂活命者說法。九不爲規求利養得他尊重嫉妒慳吝所纏者說法。十不爲頑鈍喑啞者說法。何以故。菩薩摩訶薩不以慳吝法故。而不爲說亦不爲師。奉祕而不說。亦不爲有情輕於我故。亦不爲棄捨法故。但以非法器故而不爲說。止蓋菩薩白佛言。世尊。何等有情諸佛菩薩爲之說法。佛言。善男子。若諸有情具足信根。成熟法器承事諸佛。心無諂曲亦無虛誑。威儀無詐不貪利養。意樂具足爲善丈夫。聞法覺悟善能開曉。聰慧利根隨所說義卽能了知。爲得法故勤修精進。順如來法依教修行。善男子。如是種類諸有情等。佛及菩薩爲之演說。善男子。菩薩成就此十種法。卽能領受所說之法。

復次善男子。菩薩成就十種法能爲說法之師。何等爲十。一者爲積集佛法故能演說法。然佛法不可得。積集亦不可得。二者爲積集諸波羅蜜多故演說法。波羅蜜多不可得。積集亦不可得。三者爲積集菩提故演說法。然菩提不可得。積集亦不可得。四者爲斷煩惱故演說法。然煩惱不可得。斷亦不可得。五者爲厭貪離貪滅貪故演說法。然厭離滅及貪俱不可得。六者爲得預流一來不還向果故演說法。然預流一來不還向果俱不可得。七者爲得阿羅漢向果故演說法。然阿羅漢向果俱不可得。八者爲得緣覺向緣覺果故演說法。然緣覺向果俱不可得。九者爲永斷執著我故演說法。然我與執著俱不可得。十者爲顯示業及異熟故演說法。而業及異熟俱不可得。何以故。彼諸菩薩作是思惟。由彼名字故說有法。其所說法本不可得。所以者何。法非文字文字非法。但於俗諦法中順世俗故。於無名法中施設其名。勝義諦中無有名字。但是虛妄施設假立作其名字。誘引愚夫故作是說。善男子。菩薩成就此十種法故能爲說法師。

復次善男子。菩薩成就十種法。得隨法性行。何等爲十。一者菩薩隨法性行不離於色亦不離受想行識。二者隨法性行不離欲界。三者隨法性行不離色界。四者隨法性行不離無色界。五者隨法性行不捨於法。六者隨法性行不執著於法。七者隨法性行而不捨於有情。八者隨法性行而不行於斷見。九者隨法性行而不行於常見。十者隨法性行而不捨於正道。所以者何。菩薩成就般若方便善巧故。𨿽隨順法性然於色等不捨不著亦不行。善男子。菩薩成就此十種法得隨法性行。

復次善男子。菩薩成就十種法。得法界善巧。何等爲十。一者有智慧。二者攝取善知識。三者勤行精進。四者離一切障。五者極淸淨。六者尊重教誡。七者多修空性。八者離諸慢見。九者向於道。十者見眞實義。善男子。菩薩摩訶薩。有智慧者求善知識。見善知識故得歡喜悅樂。於善知識生如佛想依止彼住。依止彼故得勤行精進。永斷一切不善法。圓滿一切善法。以勤修精進故。滅除一切障得無障礙。開示正道遠離身口意粗重。由離障故得最極淸淨。旣淸淨已得尊重教誡。得教誡已能多修行空性。修行空已卽得遠離慠慢之見。遠離慠慢見已得向正道。菩薩得住道已見於眞義。止蓋菩薩白佛言。世尊。云何名眞義。佛言。善男子。眞義者卽是實義增語。止蓋菩薩白佛言。世尊。云何名實義。佛言。善男子。所謂不虛妄是實義。止蓋菩薩白佛言。世尊。云何名不虛妄。佛言。善男子。所謂眞如是不虛妄無別異也。止蓋菩薩白佛言。世尊。何謂眞如。佛言。善男子。此法自內所證。非有文字能施設之。何以故。此法超過一切文字言說及戲論故。離諸入出無有計度。非計所行無相離相。非諸愚夫所行之處。遠離一切諸魔境界。及以一切煩惱境界。非識所行住無所住自性寂靜。超過眾聖智之所入。由是因緣自內所證無垢無染。淸淨微妙最上無比。恆常不動性不滅壞。若諸如來出現於世若不出世如是法界自性常住。善男子。爲利益故是諸菩薩勇猛修行無量苦行證此法性。得法性已安置有情住如是法。善男子。如是名爲眞如。亦名實際。名一切智。亦名一切種智。名不思議界。亦名不二界。止蓋菩薩白佛言。世尊。云何於此法中現證。云何自內所證。佛言。善男子。應以出世間般若自內所證。止蓋菩薩白佛言。世尊。若如是者。般若現證卽是自內證耶。佛言。不也。善男子。般若如實觀見法身爲內證也。止蓋菩薩白佛言。世尊。若以聞所成慧思所成慧。如是證法爲內證乎。佛言。不也。終不但以聞所成慧思所成慧爲內證也。善男子。以是因緣我當爲汝說於譬諭。譬若有人熱際之餘在於曠野。從東方來將詣西方。復有一人從西方來往於東方。其人熱乏爲渴所逼。語東方人言。我今熱乏爲渴所逼請示我路。何處應有泉林池沼淸淨冷水。我若得之熱惱渴乏皆得止息。從東來人語西來者作如是言。我諳道路知有水處我經嘗飲。從是東行去此不遠便有二道。應捨左路趣於右道。若見靑山彼有林泉淸淨冷水能解渴乏。汝可往彼必得捨除熱渴之患。善男子。於意云何。彼熱渴人惟聞水名但思水事。卽得除其熱渴患不。止蓋菩薩白佛言。世尊。彼熱渴人。要當內證淸涼之水。然後除其熱渴之患。善男子。如是如是。非但聞思卽能證得。自內所證眞如之法。善男子。言曠野者卽是生死。言熱渴者卽是一切有情於境界中。爲煩惱熱之所渴乏。示道路者卽是諸佛菩薩善知識也。經自嘗飲者卽是善巧。能知一切智道自內所證勝法性也。

復次善男子。我今更說譬諭曉悟於汝。假使如來住世一劫。爲贍部洲人贊嘆諸天所食。甘露色香美味淸淨微妙。若觸彼時受其安樂。於意云何。然彼有情聞是語已。卽得如是自內所證甘露味不。止蓋菩薩白佛言。不也世尊。彼人𨿽聞佛說甘露終不能得甘露之味。佛言。善男子。汝於此諭應如是知。非惟聞思卽能得彼自內所證。善男子。譬如有人食美果已。於未食人前贊嘆其果香味具足。於意云何。彼未食人能得內證知其味不。不也世尊。佛言。善男子。彼亦如是。汝於此諭應如是知。非惟聞思卽能證得自內所證。如是說已。止蓋菩薩白佛言。世尊。甚爲希有。如來今者善能爲我說斯法要。若有得聞如是法門應當證得。何以故。世尊。彼善男子。得此法因決定當得此法性故。佛言。如是如是。旣知因已當得此法善男子。菩薩成就此十種法。得法界善巧。

佛說寶雨經卷第六

佛說寶雨經卷第七

唐天竺三藏達摩流支譯

復次善男子。菩薩成就十種法而得空性。何等爲十。一者能知力空性。二者能知無畏空性。三者能知不共法空性。四者能知戒蘊空性。五者能知三摩地空性。六者能知般若空性。七者能知解脫蘊空性。八者能知解脫智見蘊空性。九者能知空空性。十者能知勝義空性菩薩𨿽行於空而不爲斷。復不執空。亦不見空性。亦不依空性。亦不入於無所有性。善男子。菩薩成就此十種法而行於空。

復次善男子。菩薩成就十種法得無相行。何等爲十。一者遠離外相。二者遠離內相。三者遠離戲論相。四者遠離分別相。五者遠離有所得相。六者遠離所作事相。七者遠離所行相。八者遠離所緣相。九者能知識不可得相。十者所知事物不可得相。善男子。菩薩成就此十種法得無相行。

爾時止蓋菩薩白佛言。世尊。如是十種法菩薩應學。云何當學。佛言。善男子。佛所行處不可思量。以彼遠離思量境界性故。善男子。若諸有情思惟如來法性境界。心卽迷悶終不能睹法性。此岸彼岸但生劬勞。何以故。如來境界不可思議甚深難測。超過一切虛妄計度所有境界。超過一切有所得者所有境界。以是義故非彼虛妄計者思惟度量。止蓋菩薩白佛言。世尊。我今欲有少問。惟願如來哀許我請爲我解說。佛言。善男子。一切諸佛皆許疑問。隨汝所欲當爲解說。止蓋菩薩白佛言。世尊。夫自贊者非正士法。云何如來自贊所行之境超過一切。佛言。善哉善哉。善男子。諦聽諦聽當爲汝說。善男子。如來不爲我慢貢髙貪著利養。承事給侍名聞識知。恐他映蔽而自贊嘆。善男子。如來無矯無詐言不諛諂。惟除利益一切有情。獲安樂故。證法性故。於如來所發淨信心。歡喜悅樂當成法器。復能演說饒益有情。止蓋菩薩白佛言。世尊。一切有情可不能知如來功徳威力。今者如來須自贊耶。佛言。善男子。此土眾生信根薄少智力下劣。而不能知如來功徳及以威力。是故如來自贊令知。譬如醫師善知方藥能療眾病。醫所住處多有病疾。更無餘醫能療治者。爾時醫師作是念言。此諸人等病苦所逼。而於良藥旣不能知。亦不知我能除其病。是時醫師於病者前而自贊言。我能識病亦善知藥。爾時病人旣已識知。彼是良醫深生敬信。依之將養所有病苦皆得除愈。善男子。於意云何。如彼醫師亦得名爲自贊以不。止蓋菩薩言。不也世尊。佛言。善男子。如是如是。諸佛如來爲無有上爲大醫王。善知有情煩惱病因能與法藥。然諸有情不能了知。諸佛如來善除其病。爾時諸佛便自贊嘆功徳威力。眾生聞已深起敬信。依止如來除煩惱病。如來爾時爲大醫王施大法藥。令煩惱病皆得除愈。何等名爲大法藥也。大法藥者所謂不淨觀慈緣起等。善男子。由是因緣如來徧觀而自贊嘆。

復次善男子。菩薩成就十種法。遠離一切依止願。何等爲十。一者不依布施有所悕求。二者不依持戒有所悕求。三者不依忍辱有所悕求。四者不依精進有所悕求。五者不依靜慮有所悕求。六者不依般若有所悕求。七者不依三界有所悕求。八者不依菩提有所悕求。九者不依正道有所悕求。十者不依涅槃有所悕求。何以故。以諸菩薩遠離一切依止相故。善男子。菩薩摩訶薩無所依止故而能遊行一切世間。善男子。菩薩成就此十種法。卽能遠離一切依止願。

復次善男子。菩薩成就十種法而行於慈。何等爲十。一者無方所慈。二者無差別慈。三者得諸法慈。四者得決定思惟一緣之慈。五者無滯礙慈。六者恆利益慈。七者於一切有情心平等慈。八者無損害慈。九者徧一切慈。十者出世間慈。善男子。菩薩成就此十種法。是名修慈自性。

復次善男子。菩薩成就十種法而行於悲。何等爲十。一者見諸有情無歸無護受苦惱者。卽起哀湣發菩提心。二者發菩提心已勇猛精進速入法性。三者入法性已饒益有情。四者爲慳吝有情令其布施。五者爲毀禁有情令其持戒。六者爲嗔害有情令其忍辱。七者爲懈怠有情令其精進。八者爲散亂有情令其靜慮。九者爲惡慧有情令其智慧。十者𨿽爲有情受諸苦惱志必拔濟無有疲厭。於大菩提終不退轉。善男子。菩薩成就此十種法。是名修悲自性。

復次善男子。菩薩成就十種法而行於喜。何等爲十。一者我得出離諸有牢獄猛火熾然。如是生喜。二者我能斷除久遠相續生死之縛。如是生喜。三者我已能度種種尋伺邪執雜亂生死大海。如是生喜。四者我能傾折憍慢久遠之幢。如是生喜。五者我能以金剛智破煩惱山。乃至無有如微塵許。如是生喜。六者我今自旣安隱。亦復能令他得安隱。如是生喜。七者我於長夜睡眠之中而得覺寤。亦能令他於長夜中爲愛繩所縛癡蓋所覆盲冥有情。皆令覺寤。如是生喜。八者我於一切惡趣旣得解脫。亦能令他而得解脫。如是生喜。九者我於長夜生死曠遠。困乏饑渴獨行無伴流轉無窮。不識正道不知方所。旣能識道復能示道。如是生喜。十者我今能向一切智城。如是生喜。善男子。菩薩成就此十種法是名修喜。

復次善男子。菩薩成就十種法而能行舍。何等爲十。一者於眼所見色中得捨行故。二者於耳所聞聲中得捨行故。三者於鼻所嗅香中得捨行故。四者於舌所嘗味中得捨行故。五者於身所受觸中得捨行故。六者於意所知法中得捨行故。作是行時於色等境不惱壞不損害不滅盡。七者於苦苦中得捨行故。八者於壞苦中得捨行故。九者於行苦中得捨行故。作是行時於苦苦壞苦行苦性中。不惱壞不損害不滅盡。十者於所作已辦有情中得捨行故。發歡喜淨信悅樂之心。作是思惟。彼諸有情𨿽已自度。我當令彼而得度脫行於捨心。善男子。菩薩成就此十種法。是名修捨。

復次善男子。菩薩成就十種法。得遊戲神通。何等爲十。一者示現隱沒。二者示現受生。三者示現少年遊戲後宮。四者示現出家。五者示現苦行。六者示現往於菩提道場。七者示現降伏眾魔。八者示現成等正覺。九者示現轉正法輪。十者示現大般涅槃。

爾時止蓋菩薩白佛言。世尊。何因緣故諸大菩薩。於睹史多天宮示現滅沒。乃至示現入大涅槃。佛言。善男子。菩薩於睹史多天最尊最勝。超過一切世間諸欲境界而無染著。爲有情故示現隱沒。有情見已捨離常想起無常想。以彼無常爲依止故得不放逸善男子。彼諸有情未離放逸。𨿽於菩薩生淨信心。然由耽嗜諸欲境界。未能承事供養菩薩。作是思惟。菩薩與我長時在世。我等於後往菩薩所。承事供養而不晚也。爲令如是有情起戀慕心捨於放逸現隱沒耳。而彼有情觀無常已不復放逸。當得阿耨多羅三藐三菩提。善男子。若有眾生應處母胎而調伏者。菩薩卽處母胎中。現其功徳威神希有之事。爲說種種微妙之法。眾生聞已當得阿耨多羅三藐三菩提。善男子。若諸有情應見菩薩爲童子時。後宮遊戲而調伏者。菩薩令彼有情得成熟故。亦爲守護下劣有情少信根者。現爲童子宮中遊戲。善男子。若諸有情應見菩薩出家而成熟者。菩薩爲欲令其得成熟故示現出家。善男子。若天龍藥叉健闥縛應以苦行得調伏者。菩薩爲化彼故。及爲降伏諸外道故示現苦行。善男子。若諸有情長夜悕求發如是願。菩薩若詣菩提道場。我當往彼勤修供養。菩薩爲如是等諸有情故。示現往詣菩提道場。爲令有情隨順供養。決定當得阿耨多羅三藐三菩提。善男子。若諸有情我慢貢髙憍奢縱逸。爲欲令彼捨離如是煩惱事故。降諸魔故。而能示現坐於道場。若諸有情樂寂靜者。菩薩爲令畢竟證得最勝最髙殊勝法故。示坐道場成等正覺。是故菩薩現正覺已。三千大千世界。悉皆寂靜無復眾聲。彼諸有情見斯事已。咸作是言。願我未來證菩提時。亦如菩薩坐於道場成等正覺。善男子。若諸有情以彼邪師。爲一切智受於邪法。此世他世不能出離成等正覺。菩薩爲欲降伏彼故。及爲善根成熟故。復有眾生堪爲法器堪示道故。菩薩卽現成等正覺。往彼波羅痆斯城。示現三轉十二行法輪。善男子。若諸有情宜聞涅槃而調伏者。菩薩卽現大般涅槃而調伏之。善男子。以是因緣菩薩於睹史多天最勝宮中。示現隱沒乃至示現大般涅槃。善男子。菩薩成就此十種法得遊戲神通。

復次善男子。菩薩成就十種法能離八無暇。何等爲十。一者捨離不善法。二者於如來所說學處終不違越。三者遠離慳貪。四者已曾供養諸佛如來。五者勤修福業。六者智慧圓滿。七者得方便善巧。八者本願具足。九者厭離世法。十者勤行精進。善男子。菩薩以離眾惡業故不墮地獄。諸有情等生地獄中者。爲無量苦之所逼惱生嗔恚心。菩薩不爾。十善業道性成就故。終不生於地獄之中。善男子。菩薩於如來學處不違越故。不墮畜生趣中。生其中者極受熾盛無量苦惱。善男子。菩薩不慳貪故不生餓鬼之中。生其中者極受熾盛饑餓苦惱。善男子。菩薩已曾承事供養諸佛如來故。而不生於邪見之家。若生其中諸緣不具。與善知識不得和合。是故菩薩不生其中。遇善知識修行善法。由是得生正見之家諸緣具足。增長廣大殊勝善根善男子。菩薩諸根終無缺減。若缺減者於佛法中卽非法器。然菩薩以積集福業故。於佛法僧及制多所承事供養故。得諸根具足堪爲法器善男子。菩薩不生邊地。何以故。邊地之人頑嚚愚憃猶如啞羊。如是等類於善惡言義不能了知。不孝父母不敬沙門婆羅門。是故菩薩常生中國。利根智慧聰悟明達。於佛法中堪爲法器。善男子。菩薩不於長壽天生。若生其中不得值遇無量諸佛出現於世不得道果無能利益。是故菩薩生於欲界遇佛出現。承事供養成熟眾生。所以者何。以能得彼巧方便故。善男子。菩薩不生無佛世界。其中無佛法僧而應供養。常生具足三寶佛土之中。所以者何。以諸菩薩具本願故。善男子。菩薩聞是無暇之處深生厭離。隨如是類得厭離已。勤修精進獲諸善法。永斷一切諸不善法。善男子。菩薩成就此十種法遠離八無暇。

復次善男子。菩薩成就十種法。得不退轉菩提之心。何等爲十。一者遠離虛誑諂曲。二者質直淸淨離諸疑惑。三者遠離師奉。四者遠離法慳。五者不作滅法因緣。六者如說而行終不虛誑。七者攝取大乘。八者於大乘人常生尊重同法想故。九者得趣向大乘隨順悟入。十者於說法師作善知識想。善男子。菩薩成就此十種法。卽得不退菩提心。

復次善男子。菩薩成就十種法。得宿住隨念智。何等爲十。一者承事諸佛。二者攝受正法。三者持戒淸淨。四者無有惡作。五者得無障礙。六者歡喜無量。七者得多修行。八者得三摩呬多。九者得化生。十者得識無愚癡。善男子。菩薩承事無量諸佛故得尊重正法。於諸正法受持讀誦爲他廣說。不顧身命勤修正法故得尸羅。所謂身語意戒皆得淸淨。由戒淸淨故得無惡作。無惡作故得無障礙。由無障礙故得歡喜無量。歡喜無量故得多修行。多修行故得三摩地。得三摩地故能趣淸淨。趣淸淨故恆得化生。得化生故識無愚癡。識無愚癡故得憶念生智。由是能隨憶念多生。一生二生乃至無量百千生善男子。菩薩成就此十種法。得宿住隨念智。

復次善男子。菩薩成就十種法。不離善知識。何等爲十。一者見佛聞佛念佛。二者聽聞正法。三者承事眾僧。四者不離諸佛菩薩問訊起居。五者常近多聞說法之師。六者常得聽聞諸波羅蜜。七者恆聞菩提分法。八者恆聞三解脫門。九者恆聞四梵行。十者恆聞一切智性。善男子。菩薩成就此十種法親近善知識。

復次善男子。菩薩成就十種法遠離惡知識。何等爲十。一者遠離毀禁補特伽羅。二者遠離破見補特伽羅。三者遠離壞威儀補特伽羅。四者遠離邪命補特伽羅。五者遠離習近憒鬧補特伽羅。六者遠離懈怠補特伽羅。七者遠離耽著生死補特伽羅。八者遠離違背正覺補特伽羅。九者遠離愛著家業補特伽羅。十者遠離一切煩惱。善男子。菩薩𨿽復遠離如是諸惡知識。然於彼處不起損害輕賤之心。菩薩應發如是之心。由佛說言。若與雜亂眾生而相染習。便卽爲彼之所破壞。是故我應遠離如是諸雜亂處。善男子。菩薩成就此十種法遠離惡知識。

復次善男子。菩薩成就十種法得法性身。何等爲十。一者得平等身。二者得淸淨身。三者得無盡身。四者得積集身。五者得法身。六者得甚深難測不可計度身。七者得不可思議身。八者得寂靜身。九者得等虛空身。十者得智身。善男子。菩薩成就此十種法得如來法性身。止蓋菩薩言。世尊。諸菩薩等於何位中。得證如來法性之身。佛言。善男子。初地菩薩得平等身。何以故。以永離一切不平等故悟入一切菩薩平等法性故。二地菩薩得淸淨身。以尸羅淸淨故。三地菩薩得無盡身。以永離一切嗔害故。四地菩薩得善積集身。以積集佛法故。五地菩薩證得法身。以能通達一切法故。六地菩薩得不可計度甚深難測身。以積集不可計度甚深難測法故。七地菩薩得不可思議身。以積集不思議佛法。及能積集方便善巧故。八地菩薩得寂靜身。以遠離一切戲論及煩惱故。九地菩薩得等虛空身。以無邊身充滿故。十地菩薩證得智身。以積集一切智故。止蓋菩薩言。世尊。如來法身與菩薩法身有何差別。佛言。善男子。二種法身性無差別。功徳威力而有差別。止蓋菩薩白佛言。世尊。云何性無差別而有差別。佛言。善男子。佛與菩薩法性無差別。何以故。此二種身同一性故。但功徳威力有差別耳。止蓋菩薩白佛言。世尊。佛與菩薩功徳威力云何應知有其差別。佛言。善男子。我今爲汝廣說譬諭以明斯義。善男子。如末尼珠有瑩拭者有未瑩者。𨿽同是寶。而已瑩者光明具足人所愛樂。未已瑩者所有光明猶不具足。善男子。如來珠寶與菩薩珠寶。體性𨿽同然亦有異。何以故。如來珠寶已淸淨故。離一切垢故。菩薩身中法性珠寶。未能普照一切世界。何以故。以有餘故。猶有垢故。如末尼珠未已瑩者。是故如來法身與菩薩法身如是差別。善男子。如白分月。從初一日至十五日。光明照耀漸漸圓滿。𨿽同是月光明不等。而菩薩法身如來法身𨿽同一性相。然功徳威力如是差別。

復次善男子。菩薩成就十種法得金剛堅固之身。何等爲十。一者貪嗔癡等不能沮壞。二者忿恚結妒我慢貢髙顚倒之見不能沮壞。三者世間八法不能沮壞。四者惡趣苦惱不能沮壞。五者一切諸苦不能沮壞。六者生老病死不能沮壞。七者外道諸論不能沮壞。八者魔及魔眾不能沮壞。九者聲聞辟支佛不能沮壞。十者諸欲境界不能沮壞。善男子。菩薩成就此十種法得金剛堅固之身。

復次善男子。菩薩成就十種法爲大商主。何等爲十。一者得平等意樂。二者應受供養。三者能作出離。四者能爲所依。五者能作饒益。六者善能積集道路資糧。七者得好財寶。八者心無止足。九者常爲導師。十者善巧隨順往一切智城。善男子。云何菩薩得平等意樂。乃至云何得善巧隨順往一切智性大城。善男子。譬如商主得諸國王及國王子等之所愛樂。菩薩亦爾。爲法商主得諸如來及聲聞等之所愛樂。善男子。譬如商主應得聚落婆羅門及剎帝利等之所供養。菩薩亦爾。爲法商主應得有學無學及余天龍等之所供養。善男子。譬如商主經於曠野饑饉之處。導引眾商令得安樂無有疲厭。菩薩亦爾。爲法商主經於生死曠野之中。能令眾生免離逼迫皆獲安樂。善男子。譬如商主能與一切貧苦眾生作大依止。令得出離曠野饑饉。菩薩亦爾。爲法商主能與外道遮落迦波離婆羅社迦。令得出離生死全其軀命。善男子。譬如商主能得饒益王臣及諸人民。菩薩亦爾。爲法商主能得饒益愛著生死諸眾生等。善男子。譬如商主將多商人往於諸方。經過曠野饑饉之處。善能積集眾多資糧。越於險難得至大城而獲安樂。菩薩亦爾。爲法商主善能積集福智資糧。導引眾生超過生死曠野之中。得至諸佛一切智城。善男子。譬如商主養育眾人。欲往他方積集珍寶。所謂金銀末尼眞珠吠琉璃螺貝璧玉珊瑚等寶。菩薩亦爾。爲法商主養育眾生。欲往一切智慧大城。善能積集佛法珍寶。善男子。譬如商主悕求一切財物終無厭足。菩薩亦爾。爲法商主悕求一切正法財寶無有厭足。善男子。譬如商主於眾商中而爲上首。積集資財能爲主故。最尊勝故。能令眾商信受語故。菩薩亦爾。爲法商主於一切眾生中最尊勝故。能爲主故。積集功徳言不虛妄故。善男子。譬如商主能以善巧超過險路至彼大城。菩薩亦爾。將諸眾生超過生死到智慧城。善男子。是名菩薩得等意樂乃至善巧到一切種智慧大城。

復次善男子。菩薩成就十種法。而能於道善巧。何等爲十。一者能知平等道。二者能知不平等道。三者能知安隱道。四者能知善巧道。五者能知有水艸道。六者能知諸方道。七者能知相道。八者能知正道。九者能知邪道。十者能知出離道。善男子。菩薩成就此十種法卽能於道善巧。

復次善男子。菩薩成就十種法得不顚倒道。何等爲十。一者若諸有情應以大乘而調伏者。爲說菩薩道而調伏之不爲說聲聞道。二者若諸有情應以聲聞乘而調伏者。爲說聲聞道而調伏之不爲說菩薩道。三者若諸有情應以一切智而調伏者。爲說一切智道而調伏之不爲說緣覺道。四者若諸有情應以緣覺乘而調伏者。爲說緣覺道不爲說一切智道。五者若諸有情執著我法。爲說無我及以空法。不說我與有情命者養育者補特伽羅。六者若諸有情執著二邊爲說離二邊道。不說依止二邊。七者若諸有情心散亂者。爲說奢摩他毗缽捨那。不說散亂道。八者若諸有情著戲論者爲說眞如。不說愚夫耽著戲論。九者若諸有情耽著生死。爲說涅槃不說生死。十者若諸有情著於邪道。爲說無結無棘刺道。不說普徧煩惱棘刺道。善男子。菩薩成就此十種法卽能成就不顚倒道。

復次善男子。菩薩成就十種法。而能善行於三摩呬多心。何等爲十。一者善行身念處。二者善行受念處。三者善行心念處。四者善行法念處。五者善行境界念處。六者善行阿蘭若念處。七者善行村邑國土王都聚落念處。八者善行利養尊重名聞念處。九者善行如來施設學處念處。十者善行煩惱及隨煩惱雜染念處。云何菩薩行身念處。善男子。菩薩以正般若簡擇諸法。與身俱者能捨惡法。觀察是身從頭至足無我我所。性不久停終當壞滅。筋脈纏縛臭穢不淨。菩薩如是觀察之時。而不於中樂欲貪著。以是義故。身中所有諸可惡法。惟除菩薩自在能捨。非諸有情。是名善行於身念處。云何菩薩行受念處。善男子。菩薩作是思惟。所有諸受悉皆是苦。愚夫顚倒爲之爲樂。一切智者知樂卽苦。是故勇猛修行斷苦。令他有情亦如是學。菩薩摩訶薩觀察受時。終不染著亦不嗔恚。是名菩薩善行受念處。云何行心念處。善男子。菩薩作是思惟。心實無常執著爲常。實是其苦執著爲樂。本無有我執著爲我。本來不淨執著爲淨。其心輕動無時暫停。以不停故。於諸雜染能爲根本。壞滅善道開惡趣門生長三毒。與隨煩惱等作其因緣。爲主爲導。又能積集淨不淨業。迅速流轉如旋火輪。亦如奔馬。如火焚燒。如水增長。徧知諸境如世彩畫。菩薩如是觀察心時。便得自在。得自在已於諸法中亦無掛礙。是名菩薩善行心念處。云何菩薩行法念處。善男子。菩薩如實了知諸不善法貪嗔癡等。及依止此所起余法。及能修習煩惱對治。令諸惡法皆悉永斷。旣能了知一切善法。於中安住要期發願。復能安立一切有情。如是修學。是名菩薩善行法念處。云何菩薩行境界念處。善男子。菩薩於可意不可意色聲香味觸法中無染無著。亦不發起嗔恚之心。菩薩作是思惟。我不應於都無法中而生貪染。我若生染卽是愚夫及愚癡性。爲不了性。爲不善性。如世尊言。若爲貪愛所染卽便頑鈍。不能了知善不善法。由此因緣墮於惡趣。菩薩作是思惟。我不應於空法中發起嗔恚。我若起嗔。卽不能忍是嗔恚纏。爲諸聖人之所訶責。及梵行者之所譏嫌。菩薩觀察境界之時。不爲境縛亦無執著。復教化人如是修學。是名菩薩善行境界念處。

佛說寶雨經卷第七

佛說寶雨經卷第八

唐天竺三藏達摩流支譯

云何菩薩善行阿蘭若念處。善男子。菩薩作是思惟。住無諍行及住寂靜行。若有天龍藥叉健達縛等他心神通。能知我心心所有法。是故我應如理作意。遠離不如理作意。於如理法中增廣修習。是名菩薩善行阿蘭若念處。云何菩薩善行村邑聚落國土王都念處。善男子。菩薩若有非法之處當須捨離。所謂酒肆淫裏王家。博弈醉徒聚戲歌舞。非是出家之所行處皆應遠離。是名菩薩善行人間念處。云何菩薩善行利養承事尊重贊嘆念處。善男子。菩薩能於利養等中發如是心。爲諸施者作福田故。分散施故。終不耽著生於愛染。亦不爲己執我我所。所受之物與一切有情共之。回施一切苦惱之者。由此因緣菩薩所得利養等事。終不倚恃而生我慢貢髙之心。作是思惟。所得名聞利養等事。體性空寂都不可得。終當磨滅敗壞之法。不可信也。誰有智者於無常法中而生愛著。復起憍逸我慢貢髙。是名菩薩善行利養等念處。云何菩薩善行如來施設學處念處。善男子。菩薩作是思惟。過去諸佛習是學處。旣能修習已現等覺入般涅槃。未來諸佛如是修習。當現等覺入般涅槃現在諸佛旣修習已。今現等覺入般涅槃。菩薩摩訶薩。能於如是所學之處。發起信心尊重勇猛。依之修習。是名菩薩善行如來施設學處念處。云何菩薩善行一切煩惱及隨煩惱雜染念處。善男子。菩薩於煩惱及隨煩惱雜染法中善能念之。從何因起何緣所生。如是緣起。如是緣生。悉皆捨離。是名菩薩善行煩惱及隨煩惱念處。善男子。菩薩成就此十種法。恆常證得三摩呬多心。

復次善男子。菩薩成就十種法受糞掃衣。何等爲十。一者誓願堅固。二者謙下自卑。三者無厭棄。四者無所著。五者離過患。六者見功徳。七者不自贊。八者不毀他。九者戒具足。十者諸天之所親近。善男子。云何菩薩誓願堅固乃至諸天之所親近。善男子。菩薩得信及意樂具足。於諸佛所深起信心。設因護命不毀誓願亦無轉動。由誓願堅牢故得謙下心。心謙下故得無我慢。人所棄捨糞掃之服。盡皆收用洗濯縫綴。乃無疲倦亦不棄捨。由是義故無所執著。𨿽云此衣粗獘爛壞復生污垢多諸蚤虱不以爲患。見其功徳糞掃衣仙人服用。如來所贊佛說吉祥。遠離慳貪隨順聖種。以是因緣得不自贊。亦不毀他得戒具足。戒具足故諸天來下而親近之。恆爲諸佛之所稱嘆。諸大菩薩而訓誨之。復得人非人等之所擁護。若聚落城邑剎帝利婆羅門等頂戴尊重。同梵行者常所咨嗟。善男子。菩薩成就此十種法受糞掃衣。止蓋菩薩白佛言。世尊。諸菩薩等其心廣大。何因緣故行下劣行。

佛言。善男子。諸菩薩等有大勢力。方能行此下劣之行。無勢力者則不能行。何以故。大力菩薩爲護世間。而能對治未起煩惱。非無力者行下劣也。善男子。於意云何。如來行解爲廣大耶爲下劣乎。止蓋菩薩白佛言。世尊。我今於此不堪酬對。何以故。如來無所證無行解。以不見法故不可測量。我今何能辯如來所行優劣。佛言。善男子。於汝意云何。如來於四洲中一切有情天龍藥叉健達縛等。示現如是下劣之行。復爲如是眾生贊嘆杜多功徳。止蓋菩薩白佛言。世尊。如來爲調伏初發趣大乘。對治一切有情未起煩惱故。示現下劣苦行。佛言。善男子。如是如是。有大勢力諸菩薩等。爲欲調伏諸有情故。著糞掃衣而無下劣亦復如是。善男子。是名菩薩受糞掃衣。

復次善男子。諸菩薩成就十法受用三衣。何等爲十。一者知足。二者少欲。三者遠離希求。四者無積聚。五者離損失。六者離積聚損失苦惱。七者離憂惱。八者離愁嘆。九者無所取。十者勤修習故盡諸有漏。善男子。菩薩於下劣衣而得知足。以知足故而能少欲。以少欲故無所希求。不希求故曾無積聚。無所聚故無損失。以不損失故卽無苦惱。無苦惱故無有愁嘆。無愁嘆故亦無所受。無所受故能勤修習盡諸有漏。善男子。是名菩薩成就十法得受用三衣。

復次善男子。菩薩成就十種法得不隨他行。何等爲十。一者不隨貪愛行。二者不隨嗔怒行。三者不隨愚癡行。四者不隨損害行。五者不隨慳吝嫉妒行。六者不隨我慢行。七者不隨令他了知名稱行。八者不隨尊重利養行。九者不隨恭敬天魔行。十者不隨貢髙行。善男子。菩薩成就此十種法。是故說名不隨他行。

復次善男子。菩薩成就十種法名爲乞食。一者爲攝受諸有情故而行乞食。二者爲次第故而行乞食。三者爲不疲厭故而行乞食。四者爲知足故而行乞食。五者爲分布故而行乞食。六者爲不耽嗜故而行乞食。七者爲知量故而行乞食。八者爲善品現前故而行乞食。九者爲善根圓滿故而行乞食。十者爲離我執想而行乞食。善男子。云何菩薩攝受有情乃至爲離我執想。善男子。菩薩見一切有情受諸苦惱。𨿽復成就微少善根。而此善根暫時非久。爲欲攝益如是有情故。而行乞食。菩薩入於城邑聚落之時。住於正念具足威儀。諸根寂然亦不髙舉不令放逸。得次第故終不捨彼貧窮之家入富貴家。所謂婆羅門若剎帝利。居士大家次第乞時。從一家詣一家。乃至事畢終無違越。惟除惡處不應乞食。所謂惡狗家新產犢家惡種類家。若男子若女人若童男若童女起煩惱處。及譏嫌處。諸外道處。如是之處皆應捨置。菩薩次第乞食之時。不生厭離亦不疲倦。於彼有情無所憎愛。由不疲厭而生知足。於好於惡隨應受取。若得食已至於住處。收缽多羅及以衣服。於如來像前。或制多前。或窣堵波前。供養恭敬尊重贊嘆。以所得食分爲四分。一分施與同梵行者。一分施與貧窮之人。一分施與惡趣有情。一分自食。菩薩𨿽食而於食事無貪無染亦無愛著。惟爲活命而受於食。不使身羸亦不令重。所以者何。身若極羸廢修善品。身若極重增長睡眠。菩薩食已能令善品增長現前。由勤修故無有懈怠亦無懶墮。而得圓滿菩提資糧。由彼善能成熟菩提分法遠離我執。得無我故能捨身肉施與有情。善男子。菩薩成就此十種法能行乞食。

復次善男子。菩薩成就十種法得於一坐。何等爲十。一者坐菩提道場。諸魔驚怖而獨不動。二者證出世靜慮。諸魔驚怖而獨不動。三者得出世般若。諸魔驚怖而獨不動。四者得出世智。諸魔驚怖而獨不動。五者證其空性。諸魔驚怖而獨不動。六者證諸法如實。諸魔驚怖而獨不動。七者證正覺道。諸魔驚怖而獨不動。八者證於實際。諸魔驚怖而獨不動。九者證於眞如。諸魔驚怖而獨不動。十者得一切智。諸魔驚怖而獨不動。言一坐者。所謂一切智坐。亦名法座。善男子。菩薩成就此十種法能得一坐。

復次善男子。菩薩成就十種法得一食。何等爲十。一者不恣貪食。二者無染著食。謂得食已於時非時。不應更受。若蘇油石蜜等種種滋味。三者若見他人受蘇等時不起嗔惱。四者若他人受蘇等時不生嫉妒。五者菩薩行一食時。若遇重病應受蘇等。六者菩薩行一食時。必有命難應食蘇等而便受之。七者菩薩行一食時。若有廢修善法之難。應食蘇等而便受之。八者菩薩行一食時。若有如上三難。食蘇等已而不追悔。九者菩薩行一食時。若有三難。應食蘇等而不疑惑。十者菩薩行一食時。若有三難。須食蘇等當作藥想。善男子。菩薩成就此十種法故得一食。

復次善男子。菩薩成就十種法得阿蘭若。何等爲十。一者久住梵行。二者於毗柰耶而得善巧。三者諸根圓滿。四者具足多聞。五者善說法要。六者離我所執。七者猶如野獸。八者得身遠住。九者得居寂靜。十者不厭離無蓋覆。善男子。云何菩薩久住梵行乃至不厭離阿蘭若。善男子。菩薩捨家出家。於毗柰耶中三業淸淨具足尸羅。性多善巧樂習威儀。於佛所說長幼法中。不假他緣自能解悟。及於教義能得善巧。又能了知持犯之處。見持戒者能生恭敬。見毀戒者便能捨離。又復多時數數悔過。於所作罪追悔惡作終不覆藏。復能了知所犯之罪有上中下。又能了知所造惡業。招異熟果時分長短。菩薩修行淸淨故得諸根圓滿眼根不減。耳根無缺。身分具足。方堪住彼阿蘭若處。獨靜無人不爲惱亂。乞食易得非遠非近。多諸林木花果枝葉皆悉茂盛。淸淨美水取不爲勞。龕室安隱無有惡獸。山路幽靜去住無難。如是之處乃可依止。菩薩依止如是處已。隨先所誦及以所聞。晝夜三時恆常修習。誦經之聲不粗不細。善攝諸根不令變異。所受用物皆悉淸淨。了知諸法差別之相。捨離惛沈思惟教理。其心不動亦不外緣。若有王王子及剎帝利婆羅門等至菩薩所。菩薩見已恭敬問訊贊言。善來大王。如所敷設請王就坐。王若坐時菩薩亦坐。王若不坐菩薩亦立。詳觀王等諸根躁動。菩薩卽應贊言。大王善能利益王之國內。多有持戒福徳多聞智慧沙門。若婆羅門之所居住。無有盜賊及官人等之所侵欺。復觀王等諸根寂然安隱調伏。菩薩爾時當爲演說種種諸法。王若不樂說種種法。菩薩卽當隨順說厭離法。王若不欲樂聞厭離之法。卽應爲說如來甚深廣大之法及大威徳。如是及餘人間聚落婆羅門剎帝利諸有來者。隨宜爲說亦復如是。菩薩以多聞故卽能說法。令聽聞者心皆歡喜。於菩薩所生淨信心。以能說法修習善品對除煩惱。又以多聞力故得離我執。復能遠離我執怖畏故。於阿蘭若處不驚不懼得無所畏。菩薩住阿蘭若處。現前觀察無所住著。非如野獸無所觀察。菩薩住阿蘭若處。無有怖畏無有過患。非如野獸恆畏中傷。菩薩住阿蘭若處。爲聚落中若男若女若童男若童女散亂心故。爲攝受正法故。爲無所住著故。非如野獸爲護命故。遠避人間。菩薩由遠住故得現前寂靜。見阿蘭若有大功徳。復見寂靜無厭離無覆蓋。修習諸法住阿蘭若。是名菩薩久住梵行乃至不厭離不覆蓋。善男子。菩薩成就此十種法得阿蘭若處住。

復次善男子。菩薩成就十種法能樹下坐。何等爲十。一者不得依止極近聚落樹下而坐。二者不得依止極遠聚落樹下而坐。三者不得依止棘刺稠林樹下而坐。四者不得依止葛蒙密蔓及獼猴處樹下而坐。五者不得依止枯葉樹下而坐。六者不得依止猿猴住處樹下而坐。七者不得依止多有鳥處樹下而坐。八者不得依止惡獸住處樹下而坐。九者不得依止近道路處樹下而坐。十者不得依止粗惡人處樹下而坐。菩薩應當依止無障難處樹下而坐。身得輕安心常悅樂。善男子。菩薩成就此十種法得樹下坐。

復次善男子。菩薩成就十種法能露地坐。何等爲十。一者於春夏秋冬不應依止墻壁處坐。二者不應依止林樹下坐。三者不得依止穰﹝麥﹡戈﹞艸﹝卄／積﹞處坐。四者不得依止山腹巖坎處坐。五者不得依止河岸坎中而坐。六者不得以物遮寒而坐。七者不得以物障風而坐。八者不得以物障雨而坐。九者不得以物障熱而坐。十者不得以物承露而坐。若諸菩薩在露地坐。身遇諸病又復無力。應入寺中作如是念。如來爲欲對除煩惱。處處廣說杜多功徳。我今𨿽復在於寺中。心不愛樂又不耽著。勤修正法對除煩惱。作是思惟我住寺中。但爲攝受諸施主故。不爲長養於自身故作露地想。善男子。菩薩成就此十種法得露地坐。

復次善男子。菩薩成就十種法得冢間坐。何等爲十。一者謂諸菩薩於好住處極生厭離。二者諸菩薩等於一切時恆起死想。三者諸菩薩等恆常能起餘殘之想。四者諸菩薩等常觀於身分起赤想。五者諸菩薩等常觀於身分起靑想。六者諸菩薩等常觀於身分起膿想。七者諸菩薩等常觀於身起膀脹想。八者諸菩薩等常觀於身起幹焦想。九者諸菩薩等常觀於身起離散想。十者諸菩薩等常觀於身起骨鎖想。善男子。菩薩於冢間坐爲利益哀湣諸有情故住於慈心。亦爲持淨戒故。成就軌則故。不起食肉之心。何以故。善男子。冢間周徧多有非人之所依住。若見菩薩食啖於肉。生不淨信起煩惱心。由是菩薩不應食肉。善男子。菩薩住於冢間若入伽藍。先當禮拜如來制多。次應禮拜長老苾芻。後復問訊少年苾芻。不坐僧家牀席等物恭敬而立。何以故。善男子。菩薩爲欲隨順世間將護有情故。不坐僧家牀席等物。冢間菩薩順聖者故。若違逆世間非聖者故。若一苾芻將自坐物。請菩薩坐冢間。菩薩應審觀察彼苾芻意樂後無追悔。及餘眾僧不起嗔嫌。然自應起下劣之心。如旃荼羅童子方坐此座。善男子。菩薩成就此十種法得冢間坐。

復次善男子。菩薩成就十種法能得常坐。何等爲十。一者常坐爲不惱身故。二者常坐爲不惱心故。三者常坐爲不惛睡故。四者常坐爲不疲厭故。五者常坐爲欲圓滿菩提資糧故。六者常坐爲心一境性故。七者常坐爲證現前道故。八者常坐爲趣菩提道場故。九者常坐爲利益一切有情故。十者常坐爲欲永斷諸煩惱故。善男子。菩薩成就此十種法能得常坐。

復次善男子。菩薩成就十種法得隨敷坐。何等爲十。一者於其敷具無所耽嗜。二者終不自爲施設敷具。三者不遣他人施設敷具。四者不現於相令他施設敷具。五者隨彼所有若艸若葉便卽應坐。六者諸地方處若多毒蛇蚊虻孔穴。卽應捨離並不應坐。七者菩薩欲臥身向右邊累足而臥。以法衣覆身。正念正知起明了想。八者右脇而臥不著睡眠。九者但爲長養諸大種故。乃至爲活命故。十者菩薩於恆恆時及常常時令善品現前。善男子。菩薩成就此十種法得隨敷坐。

復次善男子。菩薩成就十種法得修習瑜伽者。何等爲十。一者能常修不淨。二者能常修慈悲。三者能常修緣起。四者於諸過患常修善巧。五者能常修空性。六者能常修無相。七者能常修瑜伽。八者能常勤修。九者得不悔過。十者能具足戒。善男子。云何菩薩能修不淨。善男子。菩薩獨處宴坐。端身舒緩結加趺坐。現前觀察心極厭離。安住正念心不外緣。作是思惟。人中所有一切飲食。若淨若穢若好若惡有味無味。若食啖已身火所觸。皆成不淨爛壞可惡。而不隨順一切世間諸愚夫等耽嗜染著。我等聖者依毗柰耶法。能以正智觀察自身。不起染著亦不耽嗜。然復我心亦不生於厭離。是故菩薩能修不淨。云何菩薩能修慈悲。善男子。謂諸菩薩於閒靜處獨處宴坐。端身舒緩結加趺坐。現前觀察心極厭離。安住正念心不外緣。作是思惟。諸有情輩多起嗔害作不善業。復常親近不善丈夫。無狀於我起怨仇想。或於過去。或於未來。或於現在。起如是業。我意令彼一切有情所起嗔害皆得斷除。令彼坐於菩提道場。如是之事不惟言說。實是菩薩甚深意樂隨順思惟。是名菩薩能修慈悲。云何菩薩能修緣起。謂諸菩薩若起貪愛及嗔恚心。作是思惟。由我起於貪嗔等法。能起之我旣從緣生。所起貪嗔及貪等境亦從緣起。誰有智者於眾緣生虛妄法中起我執著。是名菩薩能修緣起。云何菩薩於諸過患能修善巧。謂諸菩薩爲欲斷除自身過患故常修習。若他相續有諸過患。堪爲說者令彼斷除。不堪爲者菩薩卽應捨離而去。云何過患。謂於佛法僧。於戒於聖於梵行者。及於世間尊卑長幼性不恭敬。此是過患。自恃己身常起我慢。輕賤於他染著現前種種境界。背於涅槃起我見有情見命者見補特伽羅見斷見空見執常無常。性不承事一切聖者。親近愚夫。遠離持戒供養破戒捨善丈夫近不善丈夫。誹謗甚深素怛纜藏。於此藏門常懷驚怖。懈怠懶惰輕賤己身。性無辯才威光下劣。所不應悔而乃悔之。所應悔者而不能悔。恆爲蓋纏之所系縛。幻惑誑諂之所隨逐。惛沈睡眠之所覆蔽。性常愛樂恭敬利養。貪著種姓愛戀眷屬。樂國土眾會。捨所受持法性樂。親近順世間咒。而常厭離出世正法。串習不善不修諸善。贊出家人惡。若於女人及諸丈夫童男童女諸外道等皆悉贊嘆。不樂住於阿練若處。食不知量。於其尊者不樂親近。誦習之時自爲分限。非所行處不見過惡。性不恭敬微細尸羅。於小罪中心不驚怖。見愚癡者諸根暗昧嘆爲寂靜。見智慧者諸根明利撥爲囂舉。行於倨傲顚倒執著。性樂粗言。於愛不愛諸色之中隨順執著。見起嗔者不生慈心。見受苦者不起悲湣。見有病者無厭離心。見彼死者無有驚怖。不求出離焚燒之處。不觀察身不觀察戒。於已作當作現作之法性不觀察。不應思惟而起思惟。不應計度而生計度。不應悕求而有悕求。於非出離作出離想。於彼非道而作道想。未得謂得。應作不作。耽著惡法捨離善品。惡說大乘贊嘆小乘。毀呰深信大乘補特伽羅。贊嘆深信小乘補特伽羅。常爲諍論恆起鬥訟。性懷粗獷好爲惡語。倨傲多言嚴切暴惡。貪婪矯詐性多虛妄。語無倫次愛樂戲論。此是過患。菩薩能於如是過患。得善巧已勤修空性。爲欲捨離諸戲論故。菩薩𨿽復勤修空性然心流散。於彼彼處而心樂住。菩薩徧求於彼彼境。自性皆空求不可得。所取之境體旣是空。能取之心性亦非有。所觀心境了知是空。能觀察智體實非有。菩薩觀察空性之時修無相性。菩薩𨿽復勤修無相。猶有彼彼諸相現前。菩薩又觀現前諸相體性皆空。如是諸相旣不可得。觀內身相亦不可得。於身念住亦不可得。心不執著外諸相中。念住體性亦不可得。菩薩捨離如是諸相。常能發起修習意樂。菩薩修習諸三摩地。於其境界無間而住。謂心一境性是奢摩他。如實觀察是毗缽捨那。菩薩修習三摩呬多。心得無悔又復歡喜。何以故。戒淸淨故。以諸菩薩戒淸淨故得於瑜伽。具足戒者增長瑜伽修習瑜伽。是故說名得瑜伽者。善男子。菩薩成就此十種法能修習瑜伽者。

復次善男子。菩薩成就十種法能持素怛纜藏。何等爲十。一者聽聞領受。爲守護正法故。不爲資財故。二者聽聞領受。爲守護住持故。不爲利養故。三者聽聞領受。爲三寶種不斷故。不求供養故。四者聽聞領受。爲正攝受發趣大乘諸有情故。不爲名稱贊嘆故。五者聽聞領受。爲欲利益無依無怙諸有情故。六者聽聞領受。安樂苦惱諸有情故。七者聽聞領受。爲諸有情無慧眼者得慧眼故。八者聽聞領受。爲發趣聲聞乘諸有情等。演說聲聞乘道故。九者聽聞領受。爲發趣大乘道故。十者聽聞領受。爲自身證無上智故。不爲希求下劣乘故。善男子。菩薩成就此十種法能持素怛纜藏。

復次善男子。菩薩成就十種法能持毗柰耶藏。何等爲十。一者能了知毗柰耶。二者能了知毗柰耶義。三者能了知毗柰耶甚深理趣。四者能了知毗柰耶微細。五者能了知應作不應作。六者能了知自性違犯。七者能了知施設違犯。八者能了知所學波羅提木叉緣起。九者能了知聲聞毗柰耶。十者能了知菩薩毗柰耶。善男子。菩薩成就此十種法能持毗柰耶藏。

復次善男子。菩薩成就十種法能善軌則所行境界具足威儀。何等爲十。一者善學聲聞一切學處。二者善學緣覺一切學處。三者善學菩薩一切學處。四者於諸學處得善學已。能善軌則所行具足。五者軌則所行皆具足已。便能捨離非沙門行。六者以是因緣菩薩不行非處非時。七者菩薩能於沙門所行威儀軌則皆具足已。若沙門若婆羅門。皆無有能非理譏毀。八者由此菩薩亦能令他善學如是一切學處。九者菩薩所行軌則圓滿已。得端嚴寂靜具足威儀。十者成就威儀而無矯詐。善男子。菩薩成就此十種法能善軌則所行境界威儀具足。

佛說寶雨經卷第八

佛說寶雨經卷第九

唐天竺三藏達摩流支譯

復次善男子。菩薩成就十種法離慳吝嫉妒。何等爲十。一者得自爲施主。二者能勸他布施。三者能贊嘆布施。四者慶慰他施。五者贊余施主令得歡喜。六者見施他時終不起念。但施於我勿施餘人。如是之物惟我應有。七者菩薩發心令一切有情皆得利益。謂能濟彼活命資具。八者菩薩發心令諸有情皆得安樂。所謂成就世出世間所有安樂。九者我當勤修爲欲利益諸有情故。十者我應發起捨離慳吝嫉妒之心。善男子。菩薩成就此十種法便能永離慳吝嫉妒。

復次善男子。菩薩成就十種法能於一切有情得平等心。何等爲十。一者於一切有情得平等方便。二者於一切有情得心無障礙。三者於一切有情得無惱壞心。四者修行布施。五者修習持戒。六者修習安忍。七者修習正勤。八者修習靜慮。九者修習般若。爲欲利益諸有情故。十者積集一切智因。菩薩積集終不依止二種之心。平等普爲一切有情而積集故。菩薩若能如是積集。速證法性能出一切生死熱惱。亦能令他出離生死。菩薩平等於諸有情心不貪愛亦無憎嫉。善男子。譬如長者有其六子。皆悉端嚴稱可父意。長者憐湣心無偏念平等養育。然彼諸子幼小愚癡未有善巧。長者捨宅忽然失火。是時諸子各各別處。善男子。於汝意云何。是時長者頗作是念。我令諸子前後出不。止蓋菩薩言。不也世尊。何以故。由彼長者心平等故。於其諸子隨得隨出。佛言。如是如是。菩薩亦爾。一切有情在於生死熱惱宅中。愚癡無智復無善巧。如是有情。於六道中各各別住。菩薩以方便故皆令得出。復能置於寂靜之界。善男子。菩薩成就此十種法。於一切有情得平等心。

復次善男子。菩薩成就十種法。得善巧供養一切如來。何等爲十。一者以法供養。卽供養一切如來。非財供養。二者如說修行。卽爲供養一切如來。非財供養。三者爲利益安樂諸有情故。卽爲供養一切如來。非財供養。四者爲攝諸有情故。卽爲供養一切如來。非財供養。五者隨所作事皆爲利益諸有情故。卽爲供養一切如來。非財供養。六者不捨離誓願。卽爲供養一切如來。非財供養。七者不捨菩薩所作事業。卽爲供養一切如來。非財供養。八者如理思惟故。卽爲供養一切如來。非財供養。九者心無厭倦故。卽爲供養一切如來。非財供養。十者不捨離菩提心故。卽爲供養一切如來。非財供養。云何爲法供養。善男子。以法身卽是諸如來故。法供養已卽爲供養一切如來。云何如說修行。謂如說修行成如來故。云何爲利益安樂一切有情。謂如來出現爲利益安樂一切有情故。云何爲攝受諸有情。謂如來出現攝受一切諸有情故。云何爲利益諸有情。以所作事業皆爲利益諸有情故。云何不捨誓願。以捨離誓願不能利益諸有情故。云何不捨菩薩所作事業。若違背菩薩所作事業。卽不能供養一切如來。云何如理思惟。謂不如理思惟。不能供養諸如來故。云何心不疲厭。謂心若疲厭。卽不能供養一切如來。云何不捨菩提心。以捨離菩提心。卽不能供養一切如來。何以故。善男子。以諸菩薩爲利益有情。當得阿耨多羅三藐三菩提。若無有情則諸菩薩不現等覺。是故以法供養。卽得供養一切如來。非財供養。善男子。菩薩成就此十種法卽得善巧。承事供養一切如來。

復次善男子。菩薩成就十種法能降伏我慢。何等爲十。一者菩薩捨家出家所有親屬。皆捨離我猶如死屍。以是因緣能降伏我慢。二者我毀形好。著壞色衣身貌異俗。由是因緣能伏我慢。三者我剃除須髮。手執應器巡家乞食。以是因緣能降伏我慢。四者巡家乞食。如旃荼羅子起下劣心。以是故能降伏我慢。五者從他乞食我命因他。應念己身如乞求者。由是故能降伏我慢。六者我所得食𨿽爲他人之所輕賤。爲乞食故而無厭倦。由是故能降伏我慢。七者供養尊者阿遮利耶作福田想。由是故能降伏我慢。八者我具威儀軌則所行。爲欲令他同梵行者見皆歡喜。以是故能降伏我慢。九者未得佛法願我當得。以是故能降伏我慢。十者我能於彼忿怒損害諸有情中常起忍辱。以是故能降伏我慢。善男子。菩薩成就此十種法能降伏我慢。

復次善男子。菩薩成就十種法能得淨信。何等爲十。一者以宿植善根具足因緣故出生福徳。二者不由師教而得正見。三者捨離虛誑諂曲之行得意樂具足。四者無邪曲性得質直心。五者由利根故。得智慧具足。六者以淸淨心流注相續故。能捨離睡眠障礙。七者捨離惡知識。依止善知識。八者希求善法不起我慢。九者演說正法。無顚倒取。十者以廣大信。能知如來廣大威徳。善男子。菩薩成就此十種法得淸信心。

止蓋菩薩白佛言。世尊。我於如來廣大威徳。願樂欲聞少分之義。佛言。善男子。汝應諦聽善思念之。我今爲汝宣說如來廣大威徳少分之義。止蓋白佛言。善哉世尊。願樂欲聞。善男子。如來成就大慈平等普爲一切有情。如來於一有情起於大慈。與一切有情而無有異。如來大慈。𨿽徧有情界盡虛空界。然大慈邊際實不可得。善男子。如來成就大悲不與一切聲聞緣覺諸菩薩共。如來於一有情起大悲時。與一切有情而無有異。善男子。如來成就說法無盡。於無量劫無量阿僧企耶。名言各別道理不同。爲一切有情能頓演說。然佛所說法無窮盡。善男子。如來成就無量問難。能答能釋。善男子。假使一切有情。乃至入於有情數者。同時問佛。名句文身各各有異。如來於一剎那或一臘縛一牟呼栗多。能答能釋而無窮盡。善男子。如來成就靜慮所行境界得無障礙。善男子。假令一切有情。皆住十地諸菩薩位。如是菩薩。一時皆入無量百千諸三摩地。如是入時經於無量百千諸劫。所入靜慮各各不同。實不能知佛三摩地。及所行境界邊際可得。善男子。如來成就無量色身。若諸有情應以如來色身而教化者。如來卽能於一剎那或一臘縛一牟呼栗多。各各於彼有情之所。示現如來色身之相。若諸有情應見種種別類有情色身之相。如來卽能於一剎那或一臘縛或一牟呼栗多。各各於彼有情之前。示現種種別類有情色身之相。善男子。如來眼所取境有無量種。諸有情等。天眼所見。肉眼不見者。如是種類有情。滿於超過算數思量世界之中。世尊如實觀見爾所有情。猶如掌中阿摩羅果。善男子。如來耳所取境有無量種。如前所說無量無邊諸世界中。有情充滿。然彼世界一切有情。於一剎那一臘縛時一牟呼栗多頃同時出聲。然彼諸聲音韻屈曲。言詞大小宣說有異。如來聞彼音聲。各各差別皆能了知。善男子。如來成就聖智無盡無量猶若虛空。善男子。盡有情界所有眾生。各各構畫別別思惟作種種業。如來於一剎那於一臘縛一牟呼栗多。悉能了知。此諸有情如是構畫如是思惟如是造業得如是果。如來以無礙智。悉能了知彼諸有情三世業果。何以故。如來常在三摩呬多故。何以故。如來念無失故。諸根不散故。心不馳流故。何以故。善男子。如來住寂靜故。甚寂靜極寂靜故。能斷一切諸煩惱故。善男子。若彼眾生。有諸煩惱心則馳散。不能得彼諸三摩地。如來無彼煩惱塵垢起無漏智。證得一切諸法自在平等理性。通達一切諸三摩地三摩缽底所行境界。善男子。如來所有四種威儀。一一皆住於三摩地。乃至如來入於涅槃。經爾所時住三摩地。何況少時而不在定。善男子。如來於無量劫積集資糧。由是如來常住三摩呬多。善男子。如來不可測量。不可思惟。不可計度。止蓋菩薩白佛言。不也世尊。以如來於三阿僧企耶積集資糧。而證得故。佛言。善男子。我於無量劫積集資糧。證得如來不思議境。非惟於彼三僧祇劫而證得故。然由菩薩悟解平等諸法性已。方得入彼三僧祇數。非初發心。

止蓋菩薩言。若諸有情得聞如來大威徳者。能起淨信歡喜悅樂。世尊。彼諸有情。當知卽是有福徳者。作諸善者。斷業障者。若起信解則親近菩提。何況聞已受持讀誦究竟通利爲他廣說。世尊。如是有情不久堪成如來威徳。佛言。如是如是。善男子。此諸有情。當爲無量諸佛攝受。當得承事無量諸佛種諸善根。若善男子。善女人。得聞如來廣大威徳。終不應起猶豫疑惑。於如來威徳。能意樂思惟心淨勝解。著新淨衣如法供養。能於七日七夜。專念思惟心不散亂。滿七日七夜已。卽於其夜得見如來。若所作法不具足者。是人臨命終時心不散亂。當得如來現前而住。

止蓋菩薩白佛言。世尊。若諸有情。聞說如來大威徳時生不信不。佛言有。善男子。若諸有情。聞說如來大威徳時。意樂猛利粗惡楚毒起損害心。於說法師起惡知識想。由是因緣。身壞之後生柰洛迦。善男子。若諸有情。聞說如來廣大威徳心生淨信。於說法師起善知識想及導師想。善男子。決定應知。此諸有情生生之處。曾聞如來廣大威徳。或此諸有情作如是思惟。我應往昔於諸佛會中曾聞此法門。由斯我等聞於如來廣大威徳。心生淨信如世尊說。今聞如來廣大威徳。生淨信者以昔曾聞故。

爾時世尊卽現舌相覆於面輪。次覆於身及師子座並諸菩薩聲聞之眾釋梵護世。乃至覆於一切大會。爾時世尊還攝舌相告大眾言。善男子。如是舌相。由如來得不妄語故。汝等應當深生淨信。能於長夜利益安樂。說此法時。八萬四千菩薩得無生法忍。無量百千有情。遠塵離垢得法眼淨。其餘無量有情。曾未能發菩提心者皆得發心。

爾時薄伽梵告止蓋菩薩言。善男子。菩薩成就十種法。於世俗中而得善巧。何等爲十。一者於世俗諦施設有色。勝義諦中色不可得亦無執著。於世俗中施設受想行識。勝義諦中乃至於識皆不可得亦無執著。二者於世俗中施設地界。於勝義中地不可得亦無執著。𨿽於世俗施設水火風界及空識界。於勝義中乃至識界俱不可得亦無執著。三者𨿽於世俗施設眼處。於勝義中眼處不可得亦無執著。𨿽於世俗施設耳處乃至意處。於勝義中乃至意處皆不可得亦無執著。四者𨿽於世俗施設有我。於勝義中我不可得亦無執著。五者𨿽於世俗施設有情。於勝義中有情不可得亦無執著。六者𨿽於世俗施設命者養育意生補特迦羅摩納縛迦。於勝義中皆不可得亦無執著。七者𨿽於世俗施設世間。於勝義中世間不可得亦無執著。八者𨿽於世俗施設有世間法。於勝義中世間法不可得亦無執著。九者𨿽於世俗施設佛法。於勝義中佛法不可得亦無執著。十者𨿽於世俗施設菩提。於勝義中所證菩提及能覺者。俱不可得亦無執著。善男子。因想施設所有言說。是名世俗。𨿽勝義中世俗不可得。離於世俗則無勝義。善男子。若菩薩於世俗中能得善巧非勝義諦。是故說名世俗善巧。善男子。菩薩成就此十種法。得世俗善巧。

復次善男子。菩薩成就十種法。得勝義善巧。何等爲十。一者證得無生法性。二者證得不滅法性。三者證得不壞法性。四者證得不入不出法性。五者證得超過言語所行法性。六者證得無言說法性。七者證得離戲論法性。八者證得不可說法性。九者證得寂靜法性。十者證得聖者法性。何以故。善男子。以勝義諦不生不滅不壞無入無出超過言路。非文字取故。非戲論證故。不可言說湛然寂靜。爲諸聖者自內所證。善男子。以諸如來。若有出現若不出現。其勝義理常住不壞。爲是義故。菩薩剃除須髮。身服袈裟心生正信。遠離於家趣於非家。是名出家。得出家已精勤修習。如頭系繒彩爲火所燒。無暇救火專求勝義。若無勝義則梵行唐捐。諸佛出世亦無義利。善男子。由有勝義故。諸菩薩於此法中能得善巧。善男子。菩薩成就此十種法。得勝義善巧。

復次善男子。菩薩成就十種法得緣起善巧。何等爲十。一者能知空性。二者能知無所有性。三者能知不堅固性。四者能知如影性。五者能知如像性。六者能知如響性。七者能知如幻性。八者能知無住性。九者能知搖動性。十者能知緣起性。菩薩作是思惟。諸法如是空。如是無所有。如是不堅固。如是諭影。如是諭像。如是諭響。如是諭幻。如是無住。如是搖動。如是緣起。復作思惟。於此諸法能了知生能了知滅。菩薩又復思念。一切諸法何因故生何因故滅。由無明爲緣能生諸法。無明是首。無明爲依。依無明已諸行得生。依諸行已諸識得生。依識生已名色得生。依名色已六處得生。依六處已諸觸得生。諸觸生已施設於受。以有受故施設於愛。愚夫爲愛所逼迫故施設於取。取謂受取。以取生故有相續生。依止有故而得於生。依止生故而得有老。以有老故補特伽羅皆有其死。以有死故卽能生於憂悲苦惱。諸法積集爲大苦聚。是故智者應當精勤壞滅無明拔其根本。無明滅故而諸法滅。善男子。譬如命根滅已余根皆滅。如是無明滅故卽無所依。以無依故煩惱不起。以生死因滅故諸趣果滅。由是菩薩能證涅槃。善男子。菩薩成就此十種法得緣起善巧。

復次善男子。菩薩成就十種法故能自了知。何等爲十。一者菩薩觀察自身是誰種姓。於婆羅門剎帝利種。若居士家富貴貧賤。諸種姓中何種姓生。菩薩𨿽能於諸富貴種姓中生。終不恃此而起憍慢。若於貧賤種姓中生。作是思惟。我昔曾作諸雜業故。由是令我生此種姓。以是因緣厭離諸有。以厭離故而求出家。二者得出家已應作是念。爲何義利而求出家。作是思惟。我今出家爲欲自度令他得度。自得解脫令他解脫。是故菩薩常應遠離懈怠懶惰。三者菩薩應念。我今出家於諸罪障不善之法皆應除滅。所以者何。若有諸罪已能斷除。應自心生歡喜悅樂。若未除斷爲令斷故應勤修習。四者菩薩應當如是觀察。我旣出家一切善法皆得增長。所以者何。若諸善法已得增長心生喜樂。若未增長爲令增長殷勤修習。五者菩薩又應如是觀察。若增長善法除滅罪障。我當依止如是尊者。由是因緣。菩薩應隨鄔波馱耶。持戒破戒。少聞多聞。若有名稱。若無名稱。起導師想猶如世尊。生於淨信歡喜悅樂。六者菩薩當於阿遮利耶。應常尊重恭敬供養。作是思惟。我今依止阿遮利耶故。於菩提分法未圓滿者願得圓滿。於煩惱法未得除斷願得除斷。菩薩奉事阿遮利耶。如鄔波馱耶想。若有善法隨順攝受。若不善法了知不作。由此心生歡喜悅樂。七者菩薩應起思惟誰是我師。復作是念。一切智者是我之師。云何一切智者。謂了知諸法哀湣世間。能起大悲爲大福田。與一切世間天人阿素洛等爲大軌範是我導師。菩薩由此歡喜悅樂得大利益。復作思惟。諸佛世尊是我之師。佛所演說聖道學處我當修習。乃至命終亦無違犯。我應如是尊重諸佛。恭敬供養心常隨順。八者菩薩作是思惟。我從誰乞而得於食。菩薩復念。我應從彼城邑聚落諸婆羅門剎帝利等而乞於食。我令如是諸有情等。以施食故獲大果報。獲大義利獲大威徳。故從乞食。九者菩薩作是思惟。城邑聚落諸婆羅門剎帝利等。應作何想而與我食。菩薩復念。彼應於我。作沙門想。作苾芻想。作福田想。而與我食。我應思念但是沙門及福田者。所有功徳我皆修習。十者菩薩作是思惟。無始生死我今出離。云何出離。菩薩思念。我得出家成苾芻法。是第一出離。我今成就沙門功徳。是第二出離。我常精進離於懈怠。證於法性故能出離無始生死。是第三出離。我當於阿耨多羅三藐三菩提而現等覺。是第四出離。菩薩由作如是觀察能自了知。善男子。菩薩成就此十種法得自了知。

復次善男子。菩薩成就十種法能知於世。何等爲十。一於倨傲者能自卑下。二於憍慢者能離憍慢。三於邪曲者能爲質直。四於虛誑者能眞實言。五於惡語者能爲愛語。六於堅彊者能柔軟語。七於暴惡者常能忍辱。八於嗔怒者能修於慈。九於苦惱者能修於悲。十於慳吝者能修於施。善男子。菩薩成就此十種法能知於世。

復次善男子。菩薩成就十種法生淸淨佛剎。何等爲十。一者成就於戒無缺無雜。戒無點污。戒得淸淨。二者爲一切有情心得平等。三者以能成就廣大善根。四者於利養名稱恭敬贊嘆。心常捨離無所染著。五者得淸淨信心無疑惑。六者常修精進離懈怠心。七者能入寂定無散亂心。八者能得多聞而無惡慧。九者成就利智非鈍根性。十者有慈悲性無損害心。止蓋菩薩白佛言。世尊。於此十法。爲要具足方始得生。若有闕者能得生不。佛言。善男子。若有菩薩。成就一法得無缺減。無少違犯鮮白淸淨。彼諸菩薩卽得具足成就十法。善男子。菩薩成就此十種法生淸淨佛剎。

復次善男子。菩薩成就十種法。得處胎藏塵垢不染。何等爲十。一者造如來像。二者修理破壞諸佛制多。三者以諸妙香塗佛制多而爲供養。四者以諸香水洗如來像而爲供養。五者於佛制多中掃灑塗地而爲供養。六者親能承事供養父母。七者親能供養阿遮利耶鄔波馱耶。八者親能供養修梵行者。而菩薩心無有悕望。九者菩薩願以善根回施有情。由我善根。令不染著胎垢而生。十者菩薩如是回向。意樂殷重猛利甚深。善男子。菩薩成就此十種法。得處胎藏塵垢無染。

復次善男子。菩薩成就十種法。得捨家出家。何等爲十。一者得無所取。二者不雜亂住。三者得厭背境界。四者離境界愛著。五者不起染著境界過患。六者於佛施設所有學處恭敬尊重。能善修習勇猛精進。七者於飲食衣服資具醫藥。隨所受物心常知足。八者於缽多羅及袈裟資具。善能捨離一切積集。九者於境界中心常怖畏起於厭離。十者常勤修習。能於現前寂靜而住。善男子。菩薩成就此十種法。得捨家出家。

復次善男子。菩薩成就十種法。能得淨命。何等爲十。一者能善捨離爲利養故矯詐諂曲。二者能善捨離爲利養故而現其相。三者善能捨離爲利養故虛言鼓動。四者善能捨離惡求利養。五者善能捨離非法利養。六者善能捨離不淨利養。七者不耽著利養。八者得不染著利養。九者得性不熱惱。十者於如法利養善能知足。善男子。云何善能捨離爲利養故矯詐諂曲。謂此菩薩不爲利養因緣故身語心業而爲矯詐。云何身不矯詐。謂此菩薩若見施主及助施者。不現威儀。云何不現威儀。謂此菩薩若舉足時不詐徐步。若下足時不前視一尋現思惟相。亦不詐僞不顧直視。云何語不矯詐。謂此菩薩不爲利養故安徐細語柔軟愛語及隨順語。云何心不矯詐。若有施主及助施者請喚之時。菩薩不爲利養語現少欲心廣貪求內懷熱惱。是名菩薩不爲利養故矯詐諂曲。云何善能捨離爲利養故而現其相。菩薩若見施主及助施者終不現相。自言我之衣缽病緣醫藥。而彼施主及助施者。𨿽不惠施菩薩終不從彼乞求。是名菩薩善能捨離爲利養故而現其相。云何菩薩善能捨離爲利養故虛言鼓動。菩薩若見施主及助施者。終不詐言。某甲施主持某事物而惠施我。我以某物而報彼恩。又言某甲以我持戒多聞少欲。持彼彼物而施與我。我起悲心。憐湣彼故而攝受之。是名菩薩善能捨離爲利養故虛言鼓動。

佛說寶雨經卷第九

佛說寶雨經卷第十

唐天竺三藏達摩流支譯

云何菩薩善能捨離惡求利養。善男子。菩薩不爲利養故身心行惡。身行惡者。爲利養故馳走來往而犯尸羅。心行惡者悕求利養。若見餘人所得利養及同梵行者。興心損壞。是名菩薩捨離惡求利養。云何菩薩捨離非法利養。謂此菩薩不行矯詐取於利養。不以斗秤而行欺誑。他所委信。終不侵損不行矯詐。是名菩薩捨離非法利養。云何菩薩捨離不淨利養。謂此菩薩所得利養。若窣堵波。若法若僧共有之物。或他不與亦不許可。𨿽得彼物必不受之。是名菩薩捨離不淨利養。云何菩薩不耽著利養。謂此菩薩得利養時。不攝爲己物。不自稱富者。亦無積聚。時時施與沙門婆羅門等。若施與父母及輔翼左右親友眷屬。時時自用。𨿽自受用亦無染著。菩薩不得利養之時。心不生苦亦無熱惱。若彼施主及助施者。𨿽不惠施。菩薩於彼不起嗔心。若得如法利養及隨僧次。一切如來皆同許可。諸菩薩等無有呵責。諸天贊嘆。同梵行者無有譏嫌。於此利益常能知足。善男子。菩薩成就此十種法能得淨命。

復次善男子。菩薩成就十種法得心無厭倦。何等爲十。一者爲諸有情故𨿽久住生死而無厭倦。二者爲諸有情故於生死苦而無厭倦。三者於利益有情中而無厭倦。四者諸所作事常爲有情而無厭倦。五者能令有情作善事業而無厭倦。六者爲聲聞乘補特伽羅宣說道法而無厭倦。七者不於聲聞乘補特伽羅前現不信彼聲聞乘法。八者攝受菩提分法而無厭倦。九者圓滿菩提資糧而無厭倦。十者於涅槃界不求現證。亦無趣向涅槃意樂。由此菩薩能隨順大菩提故。趣向大菩提故。親近大菩提故。善男子。菩薩成就此十種法得心無厭倦。

復次善男子。菩薩成就十種法。能行一切如來教敕。何等爲十。一者修不放逸。捨諸放逸故。二者得身善律儀。身不行惡故。三者得語善律儀。語不行惡故。四者得意善律儀。意不行惡故。五者怖畏他世。能盡捨離諸不善法。六者能說正理離諸非理。七者能善說法訶責非法。八者能得捨離譏嫌之業。於淸淨業隨順修行。九者於如來教中不說過患。能盡捨離諸煩惱毒。十者於如來法性能隨順守護。防禦一切惡不善法。善男子。菩薩成就此十種法。能行一切如來教敕。

復次善男子。菩薩成就十種法。得面門微笑永離顰蹙。何等爲十。一者得諸根明淨。二者得諸根徧淨。三者得諸根不缺。四者得諸根離垢。五者得諸根白淨。六者得永離損害。七者得永離睡眠。八者得永離纏縛。九者得永離結恨。十者得永離忿怒。善男子。菩薩成就此十種法。得面門微笑永離顰蹙。

止蓋菩薩白佛言。世尊。如我解佛所說義趣。由諸根淸淨故諸菩薩得面門微笑。復由永離諸煩惱故得無顰蹙。佛言。善男子。如是如是如汝所說。

復次善男子。菩薩成就十種法能得多聞。何等爲十。一者如實了知如是貪火熾然生滅。二者如實了知如是嗔火熾然增盛。三者如實了知如是癡火惛亂增長。四者如實了知有爲之法悉皆無常。五者如實了知如是諸行一切皆苦。六者如實了知如是世間並皆是空。七者如實了知如是一切諸行無我。八者如實了知如是愛著皆名戲論。九者如實了知一切諸法因緣所生。十者如實了知涅槃寂靜。如是之義非但言說。要以聞思修所成慧。方於此義如實了知。如是知已悲心堅固。爲諸有情發起精進。善男子。菩薩成就此十種法能得多聞。

復次善男子。菩薩成就十種法攝受正法。何等爲十。一者於後時後分後五十歲正法將滅時分轉減。諸有情類不能修持住非道中。智燈已滅無能說者。此時若有能於廣大素怛纜中。有大利益。有大威徳。生諸善法如有情母。受持讀誦。種種承事恭敬供養。二者展轉爲他宣說開示。三者能於修學如是廣大經典補特伽羅所。生於淨信。歡喜踴躍攝受於彼。四者聽聞正法無所悕望。五者於此法師起導師想。六者能於正法起甘露想。七者能於正法起仙藥想。八者於其正法起良藥想。九者專求正法不顧身命。十者悕求正法起修行想。善男子。菩薩成就此十種法能攝受正法。

復次善男子。有十種法菩薩成就爲法王子。何等爲十。一者具諸相莊嚴。二者身得隨好。三者諸根具足皆悉圓滿。四者於一切如來所行之處隨順修行。五者於一切如來所得聖道隨順得之。六者於一切如來所有覺悟隨順悟之。七者能得除滅世間苦惱。八者善學一切聖者所行。九者得善修習梵行。十者能住一切智城。是諸如來所住之處。善男子。菩薩成就此十種法爲法王子。

復次善男子。菩薩成就十種法。得釋梵護世之所承奉。何等爲十。一者能於菩提而不退轉。二者一切諸魔所不能動。三者於佛法中而無退失。四者隨順能入諸眞實相。五者隨順通達一切諸法悉皆平等。六者能於一切佛法之中。不藉他緣而能信解。七者得善證智。八者成就不共一切聲聞辟支佛法。九者能超過彼一切世間。十者證無生法忍。善男子。菩薩成就此十種法。得釋梵護世之所承奉。

復次善男子。菩薩成就十種法。能知有情意樂隨眠。何等爲十。一者如實了知一切有情貪心意樂。二者如實了知一切有情嗔心意樂。三者如實了知一切有情癡心意樂。四者如實了知一切有情上品意樂。五者如實了知一切有情中品意樂。六者如實了知一切有情下品意樂。七者如實了知一切有情諸善意樂。八者如實了知一切有情堅固意樂。九者如實了知一切有情常起隨眠。十者如實了知一切有情暴惡隨眠。善男子。菩薩成就此十種法。能知有情意樂隨眠。

復次善男子。菩薩成就十種法。能得成熟有情善巧。何等爲十。一者若諸有情。應以如來色相而得度者。卽現如來色相。二者應以菩薩色相而得度者。卽現菩薩色相。三者應以緣覺色相而得度者。卽現緣覺色相。四者應以聲聞色相而得度者。卽現聲聞色相。五者應以帝釋色相而得度者。卽現帝釋色相。六者應以魔王色相而得度者。卽現魔王色相。七者應以梵天色相而得度者。卽現梵天色相。八者應以婆羅門色相而得度者。卽現婆羅門色相。九者應以剎帝利色相而得度者。卽現剎帝利色相。十者應以居士色相而得度者。卽現居士色相。善男子。若諸有情應以如是色相方便得調伏者。菩薩爲彼示現種種色相方便而調伏之。善男子。菩薩成就此十種法。能得成熟有情善巧。

復次善男子。菩薩成就十種法得隨順住。何等爲十。一者質直心。二者柔軟心。三者不邪曲心。四者無損害心。五者無垢心。六者淸淨心。七者無堅鞕心。八者無粗惡言。九者能常忍辱。十者具足隨順善男子。菩薩成就此十種法得隨順住。

復次善男子。菩薩成就十種法得安樂住。何等爲十。一者能得正見具足淸淨。二者得戒具足。三者軌則淸淨。四者得順所行境。五者無所染著。六者成就悲湣。七者能常憂念。八者能得同類。九者能發起一乘。十者不事余師。善男子。菩薩成就此十種法得安樂住。

復次善男子。菩薩成就十種法得攝事善巧。何等爲十。一者爲攝有情修利益施。二者爲攝有情修安樂施。三者爲攝有情修無盡施。四者爲攝有情言說利益。五者爲攝有情修言說義。六者爲攝有情修言說法。七者爲攝有情示言說理。八者爲攝有情以善利益。九者爲攝有情同飲食等饒益彼故。十者爲攝有情同於活命資具等事饒益彼故。善男子。法利益者所謂法施。安樂施者。所謂財施。無盡施者。謂常宣說道路示人。言說利益者。謂說善根。言說義者。謂說眞實。言說法者。謂順如來教演說之法。言說理者。謂不壞實義。善利益者。謂令眾生除滅不善置於善處。同飲食等饒益彼者。謂同受用種種飲食衣服等事。同於活命資具等事饒益彼者。謂同受用金銀末尼眞珠璧玉吠琉璃寶螺貝珊瑚象馬車乘如是等事。善男子。菩薩成就此十種法得攝事善巧。

復次善男子。菩薩成就十種法能得端嚴。何等爲十。一能得寂靜威儀。二能得無矯詐威儀。三能得淸淨威儀。四能令見者之所愛樂。五能令見者諸惡止息心意寂靜。六能令見者無有厭足。七能令見者心意悅樂。八能令見者心無掛礙。九能令見者所願滿足。十能令見者心生淨信。善男子。菩薩成就此十種法能得端嚴。

復次善男子。菩薩成就十種法爲所依止。何等爲十。一者能守護他。以諸有情怖煩惱故。二者能得出離。以生死曠野多饑渴故。三者善能拔濟。謂令有情出生死海故。四者能作眷屬。以諸有情多煢獨故。五者爲大醫師。以能對除煩惱病故。六者能作依怙。以諸有情無依恃故。七者能作依止。以諸有情無依處故。八者能作歸依。以諸有情無依托故。九者能爲智燈。以諸有情住無明故。十者能作歸趣。以諸有情無趣向故。善男子。菩薩成就此十種法得爲所依。

復次善男子。菩薩成就十種法如大藥樹。何等爲十。善男子。如大藥樹能令有情皆得受用。一者受用其根。二者受用其莖。三者受用其枝。四者受用其葉。五者受用其花。六者受用其果。七者見時受用其色。八者嗅時受用其香。九者嘗時受用其味。十者摩時受用其觸。善男子。菩薩如是從初發心乃至成佛。能施彼彼一切有情諸煩惱病種種法藥令得受用。或受用菩薩施波羅蜜多。或受用菩薩戒波羅蜜多。或受用菩薩忍波羅蜜多。或受用菩薩精進波羅蜜多。或受用菩薩靜慮波羅蜜多。或受用菩薩般若波羅蜜多。或見菩薩身而得勝利。或聞菩薩名而得勝利。或味菩薩功徳而得勝利。或復供養菩薩而得勝利。善男子。菩薩成就此十種法如大藥樹。

復次善男子。菩薩成就十種法能勤修福徳。何等爲十。一者於三寶中隨力供養。二者於諸有情病患之者能施醫藥。三者於一切有情饑渴逼者能施飲食。四者於一切有情爲寒熱等所侵逼者能施衣服。五者於阿遮利耶鄔波馱耶。心常尊重恭敬供養。六者於同梵行者問訊起居。合掌禮拜恭敬供養。七者建立伽藍樹林園苑。八者於時時間能以資財穀麥等物庫藏所有而行惠施。九者於其奴婢及傭力者。平等憐湣而養育之。十者於時時間。能尊重供養持淨戒者及諸沙門婆羅門等。善男子。菩薩成就此十種法能勤修福徳。

復次善男子。菩薩成就十種法得變化善巧。何等爲十。一者於一佛剎身相不動。能於無量佛剎諸如來所聞甚深義。二者於一佛剎身相不動。能於無量佛剎諸如來所聽聞正法。三者於一佛剎身相不動。能於無量佛剎諸如來所恭敬供養。四者於一佛剎身相不動。能於無量佛剎土中。修集菩提資糧圓滿。五者於一佛剎身相不動。能於無量佛剎土中。見諸菩薩現正等覺。恭敬供養尊重贊嘆。六者於一佛剎身相不動。能於無量佛剎土中示詣道場。七者於一佛剎身相不動。能於無量佛剎土中。自現等覺令他皆見。八者於一佛剎身相不動。能於無量佛剎土中轉正法輪。九者於一佛剎身相不動。能於無量佛剎土中示般涅槃。十者於一佛剎身相不動。能於無量佛剎土中。從初發心乃至成佛。經爾所時觀諸有情應調伏者。卽能現作種種變化而調伏之。菩薩𨿽現如是變化。而不分別我能變化。於所變境亦不分別。如是之事我所化作。止蓋菩薩白佛言。世尊。菩薩能作種種變化。云何於此能化之者及所化事得無分別。佛言。善男子。我今爲汝當說譬諭。汝應諦聽。善男子。譬如日月光耀四洲。廣能利益諸有情等。而彼日月。𨿽能利益一切有情。而不分別我爲能耀。亦不分別彼有情等以爲所耀。然日月天子。由其往昔異熟業成。能作如是利有情事。善男子。諸菩薩等亦復如是。𨿽種種變化而無功用。於能化所化不起分別。我是能化有情爲所化。何以故。如是種種變化之事。一一皆是菩薩善業得成熟故。由昔修行發如是願作如是事。以此故得於能化所化離於分別。善男子。菩薩成就此十種法得變化善巧。

復次善男子。菩薩成就十種法。速疾能於無上菩提而現等覺。何等爲十。一者得具足施。以善積集成就施故。二者得具足戒。成就淨戒無有缺漏亦無雜染。超過一切聲聞緣覺。三者具足安忍。四者具足正勤。五者具足靜慮。六者具足般若。七者具足方便。八者具足勝願。九者具足諸力。十者具足正智。菩薩以能成就智故。起過一切聲聞辟支佛地。由能成就不共智故。又能超過菩薩初地。乃至能超於第九地。由菩薩得智具足故。善男子。菩薩成就此十種法故。能速疾於無上菩提而現等覺。世尊。說此法門之時。此三千大千世界六種震動。又此世界所有蘇迷盧山。及牟眞鄰陀山。摩訶牟眞鄰陀山。輪圍山。大輪圍山。及寶山等一切諸山。爲供養佛故。峯岫低屈向伽耶山。又此世界所有一切花果樹等。悉皆低屈向伽耶山。供養於佛及供養法。復有無量百千俱胝那庾多菩薩。以種種衣服諸莊嚴具。其積量如蘇迷盧山供養佛法。復有無量百千俱胝釋梵護世。合掌向佛恭敬禮拜。以曼陀羅花摩訶曼陀羅花散於佛上。復有無量百千天子。於虛空中各執天衣。舉手旋轉作百千種聲。以諸天花散於佛上而作是言。過去諸佛已出世間轉正法輪。世尊。今者又復出現轉妙法輪。若諸有情曾於過去供養諸佛。修行福業積集善根。如是有情。今時方得聞此法門。何況聞已深生淨信。復有無量百千莫呼洛伽。亦爲供養此法門故出大音聲。猶如雷震其聲普徧。復變化作種種香雲雨諸香水。其雨徧此三千大千世界。及伽耶山頂。亦不嬈亂諸有情類。復有無量百千諸龍婇女。於世尊前作種種音樂贊嘆供養。復有無量百千健達縛緊捺洛。右繞三千大千世界及伽耶山。出美妙音贊嘆供養。復有無量百千俱胝藥叉。雨眾蓮花而爲供養。復有無量百千諸婆羅門及剎帝利。以諸花鬘燒香和香塗香末香衣服花蓋及諸幢幡而供養佛。復有無量世界之中所有諸佛。爲供養釋迦牟尼佛及供養法故。各放眉間光明。其光明中現種種色種種形種種光。謂靑黃赤白及紅頗胝迦。所放光明其光右繞此大千界。而能破彼一切闇障。光復右繞伽耶山頂及如來身。然從世尊頂上而入。復有妙風所吹之處。觸者安樂。世尊。說此法門之時。於眾會中有七十二那庾多菩薩得無生法忍。無量百千俱胝那庾多有情。遠塵離垢得法眼淨。無量百千俱胝有情未發心者發菩提心。時伽耶山有一天女名曰長壽。久住此山。率其兵眾將諸眷屬來詣佛所。於眾會中從坐而起。爲供養佛。往自宮殿取供養具。還至佛所恭敬供養。而白佛言。我知世尊於過去世無量生中。常住在此伽耶之山。曾有七萬二千諸佛。皆爲世尊說此法門文句義理。今者世尊還住此山。而爲我等說此法門所有文句。佛言。天女。汝今得聞如是法寶爲大義利。爾時復有諸天子眾作是思惟。此長壽天女經爾所時承事如來聞此法門。云何不能轉此女身。

爾時止蓋菩薩知諸天子心所思惟。而白佛言。世尊。有何因緣。此長壽天女。經爾所時供養如來。復聞此法門大威神力。而今不能轉此女身。佛言。善男子。此長壽天女。住不可思議解脫法門。爲利益一切有情因緣故。善男子。我知此天女於往昔時。以能勸請超過算數諸佛如來發菩提心乃至涅槃故。此天女有大威徳。於賢劫中供養諸佛。於此佛剎當現等覺。號長壽如來應正等覺。時薄伽梵。告天女言。天女。汝應示現自身佛剎。爾時天女。當卽現入一切色身三摩地。入此定已時。此三千大千世界平坦如掌。吠琉璃寶以成此界。除去諸惡山石艸木。處處示現諸劫波樹流泉浴地八功徳水充滿池中。於其水上眾花彌覆。復能除彼下劣有情。乃至不聞女人之名。處處示現種種蓮花大如車輪。於蓮花中有諸菩薩結加趺坐。亦復示現薄伽梵身。謂長壽如來應正等覺。爲諸菩薩敷演妙法。無量百千俱胝那庾多釋梵護世諸大菩薩。前後圍繞說此法門。爾時長壽天女從定而起。於世尊前右繞三匝。大眾之中隱沒不現。

止蓋菩薩白佛言。世尊。若有善男子善女人。聞此法門若能受持若讀若誦。若復思惟爲他廣說。如是之人生幾所福。佛言。善男子。若有人能布施三千大千世界一切有情。如是布施相續不斷。經於無量百千諸劫。若善男子及善女人。有能書寫如此法門。善詳校已能施與他生淨信者。是人功徳勝前福徳。何以故。善男子。以彼財施是下劣之法有滅壞故。法施殊勝有大威力。何以故。善男子。以諸有情染著財產。經無量時生死流轉。樂世間法終不能受廣大法味。善男子。若有能以三千大千世界中所有眾生。皆能安置於十善道。復有能於此殊勝法門聽聞讀誦思惟修習爲他演說。是人功徳勝前福徳。何以故。善男子。十善業道因此法門而出生故。善男子。若復有人教化三千大千世界一切有情。皆得聲聞辟支佛果。若有聞此法門受持讀誦思惟修習爲他廣說。是人功徳勝前福徳。何以故。善男子。依此法門得諸聲聞辟支佛果。又依此法門得諸菩薩及出世間諸佛之果。善男子。若能聽聞受持讀誦此法門者。此人卽是已於一切素怛纜中受持讀誦。何以故。以此法門是諸法母。善男子。非不得此法性而能證得廣大法性。爾時諸大聲聞承佛威神。從坐而起偏袒右肩右膝著地。恭敬合掌。而白佛言。世尊。我等聞此法門。必定能出廣大生死。佛言。諸苾芻。如是如是如汝所說。

爾時薄伽梵告大眾言。善男子。若於如是諸地方處說此法門。當知其地是菩提道場轉法輪處。又應思惟。其地卽是大制多處。亦是我等一切導師在中而住。何以故。善男子。以法性卽是大菩提故。亦是轉法輪故。又法身卽是諸如來故。若供養法卽是供養一切如來。若說法師所在地方。當於此處起制多想。於法師處起尊重想。起善知識想。起於演說正道路想。若見法師。應當歡喜。淨信悅樂。邀請上座恭敬供養贊嘆善哉。善男子。我若贊說法師功徳。乃至劫盡亦不能說少分功徳。何以故。若有善男子善女人愛樂法者。於說法師所行之處。以自身血灑其道路。亦不能報彼說法師少分恩徳。何以故。以說法師卽能住持如來法眼甚希有故。善男子。諸說法師。若欲說此法門之時。若正說若已說應現無畏不應沈沒。不現憂惱無損害心。著新淨衣應生淨信。他贊嘆時。不應倨傲。不起我慢。不自贊毀他。無所悕望。應常恭敬演說此法。

爾時釋提桓因白佛言。世尊。若諸地方有能說此法門之處。我當將諸兵眾。及與眷屬往詣其處。爲欲聽聞此法門故。及能守護彼說法師。佛言。憍屍迦。善哉善哉。汝今正應作如是事。汝當守護如來法性。

爾時止蓋菩薩白佛言。世尊。當何名此法門。我等云何受持。佛言。善男子。此名寶雨法門。亦名寶積功徳。亦名智燈。亦名止一切蓋菩薩所問法門。汝當受持。時薄伽梵。說此經已歡喜無量。止一切蓋及諸菩薩。一切聲聞釋梵護世。及大自在淨居諸天。無量百千天子。及諸天龍藥叉健達縛阿素洛揭路荼緊捺洛莫呼洛伽。聞佛所說歡喜奉行。

佛說寶雨經卷第十

