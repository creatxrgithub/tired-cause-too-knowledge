四十二章經

後漢迦葉摩騰共法蘭譯

四十二章經

後漢西域沙門迦葉摩騰共法蘭譯

昔漢孝明皇帝。夜夢見神人。身體有金色。項有日光。飛在殿前。意中欣然。甚悅之。明日問羣臣。此爲何神也。有通人傅毅曰。臣聞天竺。有得道者。號曰佛。輕舉能飛。殆將其神也。於是上悟。卽遣使者張騫羽林中郎將秦景博士弟子王遵等十二人。至大月支國。寫取佛經四十二章。在第十四石函中。登起立塔寺。於是道法流布。處處修立佛寺。遠人伏化願爲臣妾者。不可稱數國內淸寧。含識之類。蒙恩受賴。於今不絕也。

佛言。辭親出家爲道。名曰沙門。常行二百五十戒。爲四眞道。行進志淸淨成阿羅漢。阿羅漢者。能飛行變化。住壽命。動天地。次爲阿那含。阿那含者。壽終魂靈。上十九天。於彼得阿羅漢。次爲斯陀含。斯陀含者。一上一還。卽得阿羅漢。次爲須陀洹。須陀洹者。七死七生。便得阿羅漢。愛欲斷者。譬如四支斷。不復用之。

佛言。除須髮。爲沙門。受道法。去世資財。乞求取足。日中一食。樹下一宿。愼不再矣。使人愚獘者。愛與欲也。

佛言。眾生以十事爲善。亦以十事爲惡。身三。口四。意三。身三者。殺。盜。淫。口四者。兩舌。惡罵。妄言。綺語。意三者。嫉。恚。癡。不信三尊。以邪爲眞。優婆塞行五事。不懈退。至十事必得道也。

佛言。人有眾過。而不自悔。頓止其心。罪來歸身。猶水歸海。自成深廣矣。有惡知非。攺過得善。罪日消滅。後會得道也。

佛言。人愚吾以爲不善。吾以四等慈。護濟之。重以惡來者。吾重以善往。福徳之气。常在此也。害气重殃。反在於彼。有人聞佛道。守大仁慈。以惡來。以善往。故來罵。佛默然不答湣之。癡冥狂愚使然。罵止問曰。子以禮從人。其人不納。實禮如之乎。曰持歸。今子罵我。我亦不納。子自持歸。禍子身矣。猶響應聲。影之追形。終無免離。愼爲惡也。

佛言。惡人害賢者。猶仰天而唾。唾不污天。還污己身。逆風坋人。塵不污彼。還坋於身。賢者不可毀。過必滅己也。

佛言。夫人爲道務博愛。博哀施徳莫大施。守志奉道。其福甚大。睹人施道。助之歡喜。亦得福報。質曰。彼福不當減乎。佛言。猶若炬火。數千百人。各以炬來。取其火去。熟食除冥彼火如故。福亦如之。

佛言。飯凡人百。不如飯一善人。飯善人千不如飯持五戒者一人。飯持五戒者萬人。不如飯一須陀洹。飯須陀洹百萬。不如飯一斯陀含。飯斯陀含千萬。不如飯一阿那含。飯阿那含一億。不如飯一阿羅漢。飯阿羅漢十億。不如飯辟支佛一人。飯辟支佛百億。不如以三尊之教度其一世二親。教千億。不如飯一佛學願求佛欲濟眾生也。飯善人。福最深重。凡人事天地鬼神。不如孝其親矣。二親最神也。

佛言。天下有五難。貧窮布施難。豪貴學道難。制命不死難。得睹佛經難。生值佛世難。有沙門問佛。以何緣得道。柰何知宿命。佛言。道無形。知之無益。要當守志行。譬如磨鏡。垢去明存。卽自見形。斷欲守空。卽見道眞。知宿命矣。

佛言。何者爲善。惟行道善。何者最大。志與道合大。何者多力。忍辱最健。忍者無怨。必爲人尊。何者最明。心垢除。惡行滅內淸淨無瑕。未有天地。逮於今日。十方所有。未見之萌。得無不知無不見無不聞。得一切智。可謂明乎。

佛言。人懷愛欲不見道。譬如濁水以五彩投其中致力攪之。眾人共臨水上無能睹其影者。愛欲交錯心中爲濁故不見道。水澄穢除淸淨無垢卽自見形。猛火著釜下中水踴躍。以布覆上眾生照臨亦無睹其影者。心中本有三毒湧沸在內。五蓋覆外。終不見道。要心垢盡乃知魂靈所從來生死所趣向。諸佛國土道徳所在耳。

佛言。夫爲道者。譬如持炬火入冥室中。其冥卽滅而明猶在。學道見諦愚癡都滅。得無不見。

佛言。吾何念念道。吾何行行道。吾何言言道。吾念諦道。不忽須臾也。

佛言。睹天地念非常。睹山川念非常。睹萬物形體丰熾念非常。執心如此得道疾矣。

佛言。一日行常念道行道。遂得信根。其福無量。

佛言。熟自念身中四大名自有名都爲無。吾我者寄生。生亦不久。其事如幻耳。

佛言。人隨情欲求華名。譬如燒香眾人聞其香。然香以燻自燒愚者貪流俗之名譽。不守道眞。華名危己之禍。其悔在後時。

佛言。財色之於人。譬如小兒貪刀刃之蜜甜。不足一食之美。然有截舌之患也。

佛言。人系於妻子寶宅之患。甚於牢獄桎梏鋃鐺。牢獄有原赦。妻子情欲𨿽有虎口之禍。己猶甘心投焉。其罪無赦。

佛言。愛欲莫甚於色。色之爲欲。其大無外。賴有一矣。假其二。普天之民無能爲道者。

佛言。愛欲之於人。猶執炬火逆風而行。愚者不釋炬。必有燒手之患。貪淫恚怒愚癡之毒。處在人身。不早以道除斯禍者。必有危殃。猶愚貪執炬自燒其手也。

天神獻玉女於佛。欲以試佛意觀佛道。佛言。革囊眾穢。爾來何爲。以可斯俗難動六通。去吾不用爾。天神逾敬佛。因問道意。佛爲解釋。卽得須陀洹。

佛言。夫爲道者。猶木在水尋流而行。不左觸岸。亦不右觸岸。不爲人所取。不爲鬼神所遮。不爲洄流所住。亦不腐敗。吾保其入海矣。人爲道不爲情欲所惑。不爲眾邪所誑。精進無疑吾。保其得道矣。

佛告沙門。愼無信汝意。意終不可信。愼無與色會。與色會卽禍生。得阿羅漢道。乃可信汝意耳。

佛告諸沙門。愼無視女人。若見無視。愼無與言。若與言者。敕心正行。曰吾爲沙門處於濁世。當如蓮花不爲泥所污。老者以爲母。長者以爲姊。少者爲妹。幼者子。敬之以禮。意殊當諦惟觀。自頭至足自視內。彼身何有。惟盛惡露諸不淨種。以釋其意矣。

佛言。人爲道去情欲。當如艸見火。火來已卻。道人見愛欲。必當遠之。

佛言。人有患淫情不止。踞斧刃上。以自除其陰。佛謂之曰。若斷陰不如斷心。心爲功曹。若止功曹。從者都息。邪心不止斷陰何益。斯須卽死。佛言。世俗倒見。如斯癡人。

有淫童女與彼男誓。至期不來而自悔曰。欲吾知爾本意。以思想生。吾不思想爾。卽爾而不生。佛行道聞之謂沙門曰。記之。此迦葉佛偈。流在俗間。

佛言。人從愛欲生憂。從憂生畏。無愛卽無憂。不憂卽無畏。

佛言。人爲道譬如一人與萬人戰。被鉀操兵出門欲戰。意怯膽弱乃自退走。或半道還。或格鬥而死。或得大勝還國髙遷。夫人能牢持其心。精銳進行不惑於流俗狂愚之言者。欲滅惡盡。必得道矣。

有沙門夜誦經甚悲。意有悔疑。欲生思歸。佛呼沙門問之。汝處於家將阿修爲。對曰。恆彈琴。佛言。弦緩何如。曰不鳴矣。弦急何如。曰聲絕矣。急緩得中何如。諸音普悲。佛告沙門。學道猶然。執心調適道可得矣。

佛言。夫人爲道猶所鍛鐵漸深棄去垢成器必好。學道以漸深去心垢。精進就道。暴卽身疲。身疲卽意惱。意惱卽行退。行退卽修罪。

佛言。人爲道亦苦。不爲道亦苦。惟人自生至老。自老至病。自病至死。其苦無量。心惱積罪。生死不息。其苦難說。

佛言。夫人離三惡道得爲人難。旣得爲人去女卽男難。旣得爲男六情完具難。六情已具生中國難。旣處中國值奉佛道難。旣奉佛道值有道之君難。生菩薩家難。旣生菩薩家以心信三尊值佛世難。

佛問諸沙門。人命在幾間。對曰。在數日間。佛言。子未能爲道。復問一沙門。人命在幾間。對曰。在飯食間。佛言。子未能爲道。復問一沙門。人命在幾間。對曰。呼吸之間。佛言。善哉。子可謂爲道者矣。

佛言。弟子去離吾數千里。意念吾戒必得道。在吾左側意在邪終不得道。其實在行。近而不行。何益萬分耶。

佛言。人爲道猶若食蜜中邊皆甜。吾經亦爾。其義皆快。行者得道矣。

佛言。人爲道能拔愛欲之根。譬如摘懸珠。一一摘之。會有盡時。惡盡得道也。

佛言。諸沙門行道。當如牛負行深泥中。疲極不敢左右顧。趣欲離泥以自蘇息。沙門視情欲。甚於彼泥。直心念道可免眾苦。

佛言。吾視諸侯之位。如過客。視金玉之寶。如礫石。視﹝疊﹡毛﹞素之好。如獘帛。

四十二章經

