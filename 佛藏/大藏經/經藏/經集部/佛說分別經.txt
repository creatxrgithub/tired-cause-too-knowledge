佛說分別經

西晉竺法護譯

佛說分別經

西晉月氏國三藏竺法護譯

聞如是。一時佛在捨衛國祇樹給孤獨園。晨朝整服。儼然而坐。佛語阿難。告諸比丘。皆寂靜明聽。今當爲汝說人生受苦。阿難從坐起整衣服。爲佛作禮。白佛言。願樂欲聞。佛言。人有六惡以自侵欺。何謂爲六。眼爲色欺。耳爲聲欺。鼻爲香欺。口爲味欺。身爲細滑欺。意墮邪念爲邪念欺。是爲六欺。令人墮惡道中。無有出期。黠人乃諦覺是耳。佛言。人從三可得三苦。何謂三可。一身可殺盜淫。二口可兩舌惡罵妄言綺語。三意可貪恚癡。用是三可故。墮地獄餓鬼畜生中。是爲三苦。惟黠者覺之。佛言。人有六恣。墮十八痛。何謂六恣。眼恣入色。耳恣入音。鼻恣入香。口恣入味。身恣入細滑。意恣入邪念。是爲六恣。亦爲受亦爲衰。用是故墮十八地獄。苦痛長久。無有出期。阿難白佛言。人有事佛受戒。能得脫是苦痛不。佛言。有人事佛受戒。得福無量。不可譬諭者。有人事佛墮極罪者。阿難問佛。事佛受佛戒當得福。更得深罪。何以故。願聞其意。佛言。有人事佛奉持經戒。精進不犯。得福無量。不可譬諭也。佛言。有人事佛受戒不持。不能精進禪定思惟。托名事佛。專行邪業。貪求無厭。不知止足。淫侄色欲。好喜歌舞。耽於酒味。以自放恣。𨿽云事佛。其過難量。用是之故。長墮三塗。苦痛萬端。難得免出。

佛言。事佛有三輩。一輩者爲魔弟子事佛。二輩爲天人事佛。三輩爲佛弟子事佛。何謂魔弟子事佛。佛言。𨿽受佛戒。心樂邪業。卜問是祟解除禱祀。信有家親丈人。不信正眞。不知有罪惡之對。假名事佛。常與邪俱。死墮無擇地獄。受苦長久。久乃出爲魔邦屬。諛諂妖﹝女﹡瞿﹞。難可得度。是曹輩人。宿命餘福。暫得一時。見於正道。心意瞢瞢難曉宿。已當復更入邪見無窮已也。是爲魔弟子事佛。何謂天人事佛。受持五戒。行於十善。死死不犯。信有罪福。作是得是。壽終之後。卽生天上。是爲天人事佛。何謂佛弟子事佛。奉持正戒。廣學經戒。修治上慧。知三界苦。心不樂著。欲得解脫。行於四等六度。湣傷眾生。欲安濟之。不貪身命。知死有生。求長益福。不爲邪業。是爲佛弟子事佛。佛言。吾般泥洹後千歲。魔道當興。時世大惡。國無常主。民無常居。遠方之人。當入中國。掠殺殘暴。無有法則。於斯之際。像法當興盛。阿難問佛。何謂像法。佛言。當來比丘不持正法。挾妻養子。無有慚愧心。耕田種殖。以爲常業。無復學問坐禪行者。好樂俗常。以爲綺雅。佯佯相看。上下雷同。撥拂相教度世之基。迷於色欲。不畏於罪。時有知法者。爲說眞言。教示正法。便懷憎嫉。欲毀壞之。爲立言議。抄持長短誹謗驅踧。使其無憀。用是之故。大法轉減。阿難問佛。於是之時。頗有奉法者不。佛言。多有事佛。亦出家者耳。但不持戒。共相嫉妒。識義者少。多不曉解。阿難言。當爾之時。何國最惡。不信行者。佛言。眞丹之土。當有千比丘。共在大國。墮魔邦界。其中黠者。若一若兩。爲佛弟子耳。生六天上者。亦復少少。在魔邦者。甚多甚多。佛言。吾般泥洹後。亦多有外學。來求吾道。度者當隱括。審悉三月。知其志能習淸淨行。虛寂少欲不爲污行。便可受之。先授十善。滿三年已。服習道意。事示犯。乃爲更受二百四十戒。其爲威儀之事。精進守行。皆向解脫。是彌勒所當建也。當從得度。以爲應道。阿難問佛。如佛所說。我皆頂受。宣語後人。令佛之弘法不爲斷絕。佛言阿難。汝前後所受。皆以貫心。我亦知汝有信護於佛法也。阿難問佛。後若有人。信樂應法。至心欲求。斷世違俗。以從正道。若時無明師傳教誡者。若有一人。書寫戒律授與之。便可得度爲道者不。佛言阿難。皆當得。知禁法者。爾乃可授戒耳。不可以文字受便爲應法。何以故。佛爲天上天下之大智。天上天下之大度。天上天下之大明。不可妄傳失旨。皆當明於戒法禁律。事事委練。乃爲相授耳。不明法戒禁要之事。而妄授人戒法。違佛誠信。反用爲是大罪不小也。宜以審諦。阿難白佛言。後末之世。若有人至心至意。厭於苦痛。欲求度脫。世無有佛。當以何濟其來意。佛言阿難。當將詣彼明戒法者。曉習威儀禁要之事。如是應度。度亦得度。自不明而復授彼。兩迷失道。渾沌無窮竟已。何從得度脫耶。佛言。當來有比丘。不能自淨。畜妻養子。身行污濁。貪求供養。不信罪福。而望安樂。難得免脫。甚亦可傷。阿難白佛言。如是後世。其有從道被服。皆是佛威神。其人以得像於正眞因緣。當從得脫。何緣中復不信違佛明教。當復更若干無數劫受苦痛耶。佛言阿難。是皆前世無數劫。墮久苦之中。其人於苦痛之地。自悔責。願得爲善當從得脫。緣一時自悔之福輒得福。隨來生末世。爲人暫睹佛經。又能除剔頭髮。以爲比丘。本識未械。心意猶豫。瞢瞢不了。故有污濁。多不能離俗。不遇明慧。如是當後更墮極苦之中。受無數劫罪。佛言。諸比丘。汝以出家。捨妻子棄世行。作沙門。當修戒行。如羅漢法。寧以洋銅灌口中。下過焦爛腹腸。終不無徳食人信施。寧以利刀截手支解身體。不以無徳受人信施。人無徳力。受人信施。當累劫墮於罪苦。久久得出。用余嘰末之福。得爲人身。當復更還一一償之。有作奴婢償者。有作兒子償者。有作父母償者。阿難問佛。何謂償債。佛言。有作奴婢。大家撾打。不以道理。奴婢受之。無有怨心。勤力作務。不憚勞疲。愛惜大家之物。不敢放散。是爲現世償債奴婢也。宿命先世。受人信施。不行功徳。罪畢來償。猶有本識。故無怨恚甘受而已。何謂償債兒子。兒子致財。父母散用無有限度。兒子心亦無惜意。是爲償債兒子。何謂償債父母。父母致財。兒主散用。父母不爲愛惜。恣所當得。皆是宿識因緣相償故。無惜心。諸此償債。因緣合會。對訖更散。亦無常住。明者覺之。故不爲也。惟有道徳。可以久保。吾前世時。亦更爲人償債奴婢兒子父母。不可稱數。皆有一時之緣。難可免脫。至今得道。現我父母。皆先世道徳之緣。不由償債。父母世世放捨。使我學道。累劫精進。今成得佛。皆是父母之恩。人欲學道。不可不精進孝順。二墮失人種。累劫不復五末之世。持宜順行。遭值經道。不可不勤。遭值佛世。不可不諦受著心。遭值明人。不可不勤問奉受。何以故。人身難有。六情難具。才聰難得。佛難得見。經難得聞。故宜勤之。佛言。吾般泥洹後。當有五逆惡世。當斯之時眞丹土域。魔事當盛。閉塞正道。𨿽有經法。少有學者。設有學者。少有行者。世有比丘。少能自守淸淨。多有污濁。習俗之行髙望遊步。世人無異。求好衣服。學世辯辭。追世禮費。羣黨相隨。以快心意。求世名譽。教人入法。度爲弟子。不教護魔。不依正道。度世之業。亦不學問。追求明智。自謂徳大。不守根門。𨿽得爲人。假時而已。自謂長久。不知大對。當後受苦無窮竟已。顚倒翻覆。在魔部眾。一何痛哉。諸比丘已得人身。六情完具。睹佛經戒。勤行當行誦之。一失人本。難有復時。佛世難值。經法難聞。宜各思惟。佛說經竟。諸比丘。皆儼然坐。自思惟卽得羅漢。

佛說分別經

