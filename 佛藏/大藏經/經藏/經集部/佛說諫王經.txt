佛說諫王經

劉宋沮渠京聲譯

佛說諫王經

宋安陽侯沮渠京聲譯

如是我聞。一時佛在捨衛國祇樹給孤獨園。是時國王名不離先尼。出行國界道過佛所。身蒙塵土解劍退蓋爲佛作禮。天尊曰。就坐。王卽坐。佛問王。王所從來身蒙塵土。王卽退坐稽首對諾。屬行國界有災異者。佛告王曰。王治當以正法無失節度。常以慈心養育人民。所以得霸治爲國王者。皆由宿命行善所致。統理民事不可偏枉。諸公卿羣寮下逮凡民皆有怨辭。王治行不平海內皆忿。身死魂神常入太山地獄。後𨿽悔之無所復及。王治國平正常以節度。臣民嘆徳四海歸心。天龍鬼神皆聞王善死得上天后亦無悔。王無好淫侄以自荒壞。無以忿意有所殘賊。當受忠臣剛直之諫。夫與人言。常以寬詳無灼熱之。當以四意待於國民。何謂爲四。隨時廩與。和意與語。所有珍寶與民共之。占視老病及諸鰥寡。王如是者。國中和平卽得其福壽終上天所願自然。王不可以常得自在。人皆敬畏以之爲樂。名象好馬寶車賢臣。羣寮百官導從前後。內藏珍寶倉庫百物。皆當腐壞無長存者。年少會老彊健必病。含血之類皆當歸死。珍寶妻子家室內外不可常得。如人夢見殿捨好園樹木花果池水流泉。遊戲其中快樂無極。寤則霍然莫知所在。睹世所有皆如人夢。王寧見樹有華果。華果不能常著樹。靑靑之葉會有萎落。天冠巾幘黼黻名服不能常好。流水不能常滿。放火曠野火盛焰赫不久則滅。暴風疾雨雷電霹靂。斯臾之間霍然不見。日欲出時星無精光。日之盛明照於天下不久則冥。世間無常亦復如是。諭如四面有大石山。上下皆有六山俱到同時共合。其中人物含血之類。無有豪賤皆當糜碎。人有四事不可得止。老至體枯。病來心惱。身死神去。所有珍寶皆當棄捐不可得保。此四一至不可得離無避逃處。非口所能守請陳謝。不可財許求哀得解。是時所有名象良馬珍寶壯士羣臣百官護導前後。孰能爲王排卻之者。王寧見師子獸中最猛。遙見羣鹿意欲所取便前搏撮裂食其肉如斯之痛安可言乎。命如師子取羣鹿時。人命欲終身體不寧。血脈爲消面色爲變。命日欲促五藏不治不思飲食。𨿽有神咒良醫善藥不能使愈。口爲妄語其所索者家室恣之。身體皆痛如被掠治。手足抂攘骨節欲解。口漧息極羸瘦困劣。不能起居坐臥須人。若得良藥糜粥甘食人當含之。必復苦極筋脈欲絕。但有出气無復報入。唇燥幹焦。正气竭盡邪气在處。舌稍卻縮面目無色。耳鼻閉塞不聞聲香。手足拘攣筋急口噤欲言不能。手或把空莫索邊傍。白汗目淚流出相續。心意著痛識轉消滅無所復知。熅去身冷魂神去矣。所有珍寶父母兄弟妻子。內外知識奴婢皆當棄捐。隨行獨去不知所到。世間𨿽樂不得久畱。王當是時當何恃怙。惟有孝順慈養二親。供事髙行淸潔沙門見凡老人當尊敬之。所有財寶與民同歡。當以慈心施惠於民。無以讒言殘害民命。爲王之法當宣聖道。教民爲善。惟守一心心存三尊。王者如斯諸聖咨嗟。天龍鬼神擁護其國。生有榮譽死得上天。身死神去當何所恃。惟恃善耳。火盛煒煒恃水滅之。饑渴之人惟恃水谷。老恃機杖。盲恃有目。冥恃燈火。疾病困篤恃良醫藥。船行巨海風浪盛猛恃彼榜櫓。道有盜賊恃藏匿處。身死神去惟恃修善。猶逢彼難各恃其事。以自拔濟宗室獲安。王無以爲樂飲食極味。遊居自在不可常得。飽滿皆當消散不可常得。好香塗身苾芬括鼻。珠璣瓔珞奕奕曜目。水陸好華以爲校飾。金縷織成以爲名服。白毳衣。文繡衣。雜彩衣。無極衣。細疊衣。細致衣。錦綾衣。此皆無常不可久保。宮觀髙臺華闕殿捨。黃金白銀七寶牀榻。氍毹毾﹝登﹡毛﹞綩綖細軟以藉身體。七寶織成文繡綾綺以爲幃帳。柱梁殿戶雕文刻鏤。燒眾雜香遊戲其中。斯皆無常不可久保。琴瑟箏笛眾音集聚。歌舞倡伎眾音盈耳快樂可言。斯亦無常如幻如夢不得久保。象馬寶車光目之觀。王一出時椎鐘鳴鼓驛導前後。王乘羽蓋之車侍者持幢。翠毛鴇羽雕文其柄以拂塵土。治塡道路丹畫欄楯。眾民所觀無不敬畏。好華名香皆以迎王。稱壽萬歲斯亦難保。王寧見人欲死時不。諸家內外聚會其邊。椎胸呼天皆云柰何。喐吚哽咽淚下交流。嗚呼痛哉神靈獨逝。捨吾如之乎。聞之者莫不傷心。睹之者莫不助哀。載之出城捐於曠野。飛鳥走獸摑﹝列／手﹞食之。身中有虫還食其肉。日炙風飄骨皆爲幹。往昔諸王尊榮豪貴。隱隱闐闐亦如大王。今日霍然不復見之。此皆無常之明驗也。古常如此況於今日。王熟思之無念淫侄。無受佞言證人入罪。當受忠諫治以節度。當畏地獄酷治之痛。諸含血之虫皆貪生活不當殺之。佛說經竟。王意卽解願爲弟子卽受五戒。頭面著地爲佛作禮。

佛說諫王經

