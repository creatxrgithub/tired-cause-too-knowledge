佛說柰女只域因緣經

後漢安世髙譯

佛說柰女只域因緣經

後漢安息國三藏安世髙譯

如是我聞。一時佛在羅閱只國。與大比丘千二百五十人俱。菩薩摩訶薩。天龍八部。大眾集會說法。時世人民。施者無量。有一貧人。惟有一爛壞手巾。意欲布施。懼此物惡。猶豫未決。爾時座中有一比丘尼。名曰柰女。卽從座起。整服作禮長跪叉手。白佛言。世尊。我自念。先世生波羅柰國。爲貧女人。時世有佛。名曰迦葉。時與大眾。圍繞說法。坐聞經歡喜。意欲布施。顧無所有。自惟貧賤。心用悲感。詣他園圃。求乞果蓏。當以施佛。時得一柰。大而香好。擎一盂水並捺一枚。奉迦葉佛及諸眾僧。佛知至意。咒願受之。分布水柰。一切周普。緣此福祚。壽盡生天。得爲天后。下生世間。不由胞胎。九十一劫。生柰華中。端正鮮潔。常識宿命。今值世尊。開示道眼。爾時柰女。以偈頌曰。

三尊慈潤普

慧度無男女

水果施弘報

緣得離眾苦

在世生華中

上則爲天后

自歸聖眾祐

福田最深厚

比丘尼柰女。禮已還坐。

佛在世時。維耶梨國。國王苑中。自然生一柰樹。枝葉繁茂。實又加大。旣有光色。香美非凡。王寶愛此柰。自非中宮尊貴美人。不得啖此柰果。國中有梵志居士。財富無數。一國無雙。又聰明博達。才智超羣。王重愛之。用爲大臣。王請梵志飯食。食畢以一柰寶與之。梵志見柰香美非凡。乃問王曰。此柰樹下。寧有小栽可得乞不。王曰。大多小栽。吾恐妨其大樹。輒除去之。卿若欲得。今當相與。卽以一柰栽與梵志。梵志得歸種之。朝夕漑灌。日日長大。枝條茂好。三年生實。光彩大小。如王家柰。梵志大喜。自念我家資財無數。不減於王。惟無此柰。以爲不如。今已得之。爲無減王。卽取食之。而大苦澀。了不可食。梵志更大愁惱。乃退思惟當是土無肥潤故耳。乃捉取百牛之乳。以飲一牛。復取此一牛乳。煎之爲醍醐。以灌柰根。日日灌之。到至明年。實乃甘美。如王家柰。而柰樹邊。忽復生一癅節。大如手拳。日日增長。梵志心念。忽有此癅節。恐妨其實。適欲斫去。恐復傷樹。連日思惟。遲徊未決。而節中忽生一枝。正指上向。洪直調好髙出樹巓。去地七丈。其杪乃分作諸枝。周圍旁出。形如偃蓋。花葉茂好。勝於本樹。梵誌怪之。不知枝上當何所有。乃作棧閣。登而視之。見枝上偃蓋之中。乃有池水。旣淸且香。又有眾華。彩色鮮明。披視華下。有一女兒。在池水中。梵志抱取。歸養長之。名曰柰女。至年十五。顏色端正。天下無雙。宣聞遠國。有七國王。同時俱來。詣梵志所。求娉柰女。以爲夫人。梵志大恐怖。不知當以與誰。乃於園中。架一髙樓。以柰女著上。出謂諸王曰。此女非我所生。自出於柰樹之上。亦不知是天龍鬼神女耶。鬼魅之物。今七王求之。我設與一王。六王當怒。不敢愛惜也。女今在園中樓上。諸王便自平議。有應得者。便自取去。非我所制也。於是七王口共爭之。紛紜未決。至其夜。瓶沙王。從伏瀆中入。登樓就之共宿。明晨當去。柰女白曰。大王幸枉威尊。接逮於我。今復相捨而去。若其有子。則是王種。當何所付。王曰。若是男兒。當以還我。若是女兒。便以與汝。王則脫手金鐶之印。以付柰女。以是爲信。便出語羣臣言。我已得柰女與一宿。亦無奇異。故如凡人。故不取耳。瓶沙軍中皆稱萬歲。曰我王已得柰女。六王聞之便各還去。

瓶沙王去後。遂便有娠。時柰女敕守門人言。若有求見我者。當語言我病。後日月滿生一男兒。顏貌端正。兒生則手持鍼藥囊。梵志曰。此國王之子。而執醫器。必醫王也。時柰女卽以白衣裹兒。敕婢持棄著巷中。婢卽受敕。抱往棄之。時王子無畏。淸旦乘車。往欲見大王。遣人除屏道路。時王子遙見道中有白物。卽住車問傍人言。此白物是何等。答言。此是小兒。問言。死活。答言。故活。王子敕人抱取。卽覓乳母養之以活。梵志將此小兒。還付柰女。名曰只域至年八歲聰明髙才學問書疏。越殊倫匹。與鄰比小兒遊戲心常輕諸小兒。以不如己。諸小兒共罵之曰。無父之子。淫女所生。何敢輕我。只域愕然。默而不答。便歸問母曰。我視子曹。皆不如我。而反罵我言。無父之子。我父今者爲在何許。母曰。汝父者正瓶沙王是也。只域曰。瓶沙王乃在羅閱只國。去此五百里。何緣生我。若如母言。何以証之。母則出印鐶示之曰。此則汝父鐶也。只域省之。見有瓶沙王印文。便奉持此鐶。往到羅閱只。徑入宮門。門無訶者。卽到王前。爲王作禮。長跪白王言。我是王子。柰女所生。今年八歲。始知是大王種類。故持鐶印信。遠來歸家。王見印文。覺憶昔之誓。知是其子。愴然矜之。以爲太子。涉歷二年。後阿闍世王生。只域因白王曰。我初生時。手把鍼藥囊。是應當爲醫也。王𨿽以我爲太子。非我所樂。王今自有嫡子生矣。應襲尊嗣。我願得行學醫術。王則聽之。王曰。汝不爲太子者。不得空食王祿。應學醫道。王卽命敕國中諸上手醫。盡術教之。而只域但行嬉戲。未曾受學。諸師責謂之曰。醫術鄙陋。誠非太子至尊所宜當學。然大王之命。不可違廢。受敕已來。積有日月。而太子初不受半言之方。若王問我。我何以對。只域曰。我生而有醫證在手。故白大王。捐棄榮號求學醫術。豈復懈怠煩師督促。直以諸師之道無足學者故耳。便取本艸藥方鍼脈諸經。具難問師。師窮無以答。皆下爲只域作禮。長跪叉手曰。今日益知太子神聖實非我等所及也。向所問諸事。皆是我師歷世疑義。所不能通。願太子具悉說之。開解我曹生年之結。只域便爲解說其義。諸醫歡喜皆更起。頭面作禮承受其法。

爾時只域卽自念言。王敕諸醫。都無可學者。誰當教我學醫道。時聞彼徳叉尸羅國。有醫姓阿提梨。字賓迦羅。極善醫道。彼能教我。爾時只域童子。卽往彼國。詣賓迦羅所白言。大師我今請仁者。以爲師範。從學醫術。經七年已。自念言。我今習學醫術。何當有已。卽往師所白言。我今習學醫術。何當有已。時師卽與一籠器及掘艸之具。汝可於徳叉尸羅國面一由旬。求覓諸艸。有非是藥者持來。時只域卽如師敕。於徳叉尸羅國面一由旬。求覓非是藥者。周竟不得非是藥者。所見艸木一切物善能分別。知有所用處無非藥者。彼卽空還。往師所白如是言。師今當知我於徳叉尸羅國。求非藥艸者。面一由旬。周竟不見非藥者。所見艸木盡能分別。所入用處。師答只域言。汝今可去。醫道已成。我於閻浮提中。最爲第一。我若死後。次復有汝。

於是只域便行治病所治輒愈。國內知名。後欲入宮。於宮門前。逢一小兒擔樵。只域望視悉見此兒五藏。腸胃。縷悉分明。只域心念。本艸經說有藥王樹。從外照內見人腹髒。此兒樵中得無有藥王耶。卽往問兒。賣樵幾錢。兒白十錢。便雇錢取樵。下樵置地。闇冥不見腹中。只域更心思惟。不知束中何所爲是藥王。便解兩束。一一取之。以著小兒腹上。無所照見。輒復更取。如是盡兩束樵。最後有一小枝。栽長尺餘。試取以照。具見腹內。只域大喜。知此小枝定是藥王。悉還兒樵。兒旣已得錢。樵又如故。歡喜而去。

爾時只域自念。我今先當治誰。此國旣小。又在邊方。我今寧可還本國始開醫道。於卽還歸婆迦陀城。婆迦陀城中。有大長者。其婦十二年中常患頭痛。眾醫治之而不能差。時只域聞之卽往其家語守門人言。白汝長者。有醫在門外。時守門人卽入白門外有醫。長者婦問言。醫形貌何似。答言。是年少。彼自念言。老宿諸醫治亦不差。況復年少。卽敕守門人。語言我今不須醫。守門人卽出語言。我已爲汝白長者。長者婦言。今不須醫。只域復言。汝可白汝長者婦。但聽我治。若差者隨意與我物。時守門人復白之。醫作如是言。但聽我治。若差隨意與我物。長者婦聞已。自念言。若如是無所損。敕守門人喚入。時只域入詣長者婦所。問言。何所患苦。答言。患如是如是。復問。病從何起。答言。從如是如是起。復問。病來久近。答言。病如許時。彼問已語言。我能治汝。彼卽取好藥。以酥煎之。灌長者婦鼻。病者口中酥唾俱出。時病人卽器承之。酥便收取。唾別棄之。時只域見已。心懷愁惱。如是少酥不淨。猶尙慳惜。況能報我。病者見已。問只域言。汝愁惱耶。答言實爾。問言。何故愁惱。答言。我自念言。此少酥不淨。猶尙慳惜。況能報我。以是故愁耳。長者婦答言。爲家不易。棄之何益。可用燃燈。是故收取。汝但治病。何憂如是。彼卽治之。後病得差。時長者婦。與四十萬兩金。並奴婢車馬。時只域得此物已。還王捨城。詣無畏王子門。語守門人言。汝往白王言。只域在外。守門人卽入白王。王敕守門人喚入只域入已前頭面禮已。在一面住。以前因緣。具白無畏王子言。以今所得物。盡用上王。王子言。且止不須。便爲供養已。汝自用之。此是只域最初治病。

爾時拘睒彌國。有長者子。輪上嬉戲。腸結腹內。食飲不消。亦不得出。彼國無能治者。彼聞摩竭國有大醫善能治病。卽遣使白王。拘睒彌長者子病。只域能治。願王遣來。時瓶沙王。喚只域問言。拘睒彌長者子病。汝能治不。答言能。若能汝可往治之。時只域乘車。詣拘睒彌。只域始至。長者子已死。伎樂送出。只域聞聲卽問言。此是何等伎樂鼓聲。傍人答言。是汝所爲來長者子已死。是彼伎樂音聲。只域善能分別一切音聲。卽言語使回還。此非死人。語已卽便回還。時只域卽下車。取利刀破腹。披腸結處。示其父母諸親語言。此是輪上嬉戲。使腸結如是。食飲不消。非是死也。卽爲解腹。還復本處。縫皮肉合。以好藥塗之。瘡卽愈毛還生。與無瘡處不異。時長者子。卽報只域四十萬兩金。婦亦與四十萬兩金。長者父母亦爾。各與四十萬兩金。只域念言。夫爲師者須報其恩。今持一百六十萬兩金。與徳叉尸羅國大師賓迦羅。念已持金詣師所。頭面禮師足。奉上此金。惟願大師。哀湣納受。師曰。便爲供養已。我不須此寶。只域殷勤至到。賓迦羅乃受此金。只域奉辭禮足而去。

爾時國中有迦羅越家女年十五臨當嫁日。忽頭痛而死。只域聞之往至其家。問女父曰。此女常有何病。乃致夭亡。父曰。女小有頭痛。日月增甚。今朝發作。尢甚於常。以致絕命。只域便進以藥王照視頭中。見有刺虫。大小相生乃數百枚。鉆食其腦。腦盡故死。便以金刀披破其頭。悉出諸虫。封著罌中。以三種神膏塗瘡。一種者補虫所食骨間之瘡。一種生腦。一種治外刀瘡。告女父曰。好令安靜。愼莫使驚。十日當愈平復如故。到其日我當復來。只域適去。女母便更啼哭曰。我子爲再死也。豈有披破頭腦當復活者。父何忍使人取子那爾。父止之曰。只域生而把鍼藥。棄尊榮位。行作醫師。但爲一切命。此乃天之醫王。豈當妄耶。囑語汝言。愼莫使驚。而汝今反啼哭。以驚動之。將令此兒不復得生。母聞父言。止不復哭。共養護之。寂靜七日。七日晨明女便吐气而寤。如從臥覺。曰我今者了不復頭痛。身體皆安。誰護我者。使得如是。父曰。汝前已死。醫王只域故來護汝。破頭出虫以得更生。便開罌出虫示之。女見太便驚怖。深自慶幸。只域神乃如是。我促得報其恩。父曰。只域與我期言。今日當來。於是須臾只域便來。女歡喜出門迎。頭面作禮。長跪叉手曰。願爲只域作婢。終身供養以報更生之恩。只域曰。我爲醫師。周行治病。居無常處。何用婢爲。汝必欲報恩者。與我五百兩金。我亦不用此金。所以求者。凡人學道法當謝師。師𨿽無以教我。我嘗爲弟子。今得汝金。當以與之。女便奉五百兩金。以上只域。只域受以與師。因白王。暫歸省母。到維耶梨國。

爾時國中復有迦羅越家男兒。好學武事。作一木馬。髙七尺餘。日日學習。騙上初學。適得上馬。久久益習。忽過去失據。落地而死。只域聞之。便往以藥王照視腹中見其肝。反戾向後。气結不通故死。復以金刀破腹。手探料理。還肝向前畢。以三種神膏塗之。其一種補手所獲持之處。一種通利气息。一種生合刀瘡。畢囑語父曰。愼莫令驚。三日當愈。父承教敕。寂靜養視。至於三日兒便吐气而寤。狀如臥覺卽便起坐。須臾只域亦來。兒歡喜出門迎。頭面作禮長跪白言。願得爲只域作奴。終身供養以報再活之恩。只域曰。我爲醫師周行治病。病者之家爭爲我使。當用奴爲。我母養我勤苦。我未有供養之恩報母。卿若欲謝我恩者。可與我五百兩金。以報母恩。於是取金以上柰女。還歸羅閱只國。只域治此四人。馳名天下。莫不聞知。

又南有大國。去羅閱只八千里。瓶沙王及諸小國。皆臣屬之。其王病疾積年不差。恆苦嗔恚。睚眥殺人。人舉目視之亦殺。低頭不仰亦殺。使人行遲亦殺。疾走亦殺。左右侍者。不知當何措手足。醫師合藥。輒疑恐有毒亦殺之。前後所殺。傍臣宮女。及醫師之輩。不可勝數。病日增甚。毒熱攻心。煩懣短气。如火燒身。聞有只域。卽爲下書。敕瓶沙王。徵召只域。只域聞此王多殺醫師。大以恐怖。瓶沙又憐其年小恐爲所殺。適欲不遣。畏見誅伐。父子相守。晝夜愁憂。不知何計。爾時瓶沙王乃將只域。俱往佛所頭面禮足。而白佛言。世尊。彼王惡性恐殺醫師。爲可往不。佛告只域。汝宿命時與我約誓。俱當救護天下。我治內病。汝治外病。今我得佛。故如本願會生我前。此王病篤。遠來迎汝。如何不往。急往救護之。趍作方便。令病必愈。王不殺汝。只域便承佛威神。往到王所。診省脈理。及以藥王照之。見王五藏及百脈之中。血气擾擾悉是蛇蟒之毒。周匝身體。只域白王。王病可治。治之保愈。然宜入見太后咨議合藥。若不見太后。藥終不成。王聞此語不解其故。意甚欲怒。然患身病。宿聞只域之名。故遠迎之。冀必有益。且是小兒。知無他姦。忍而聽之。卽遣靑衣黃門。將入見太后。只域白太后。王病可治。今當合藥。宜密啟其方。不可宣露。宜屏左右。太后卽逐靑衣黃門去。只域因白太后。省王病。見身中血气悉是蛇蟒之毒。似非人類。王爲定是誰子。太后以實語我。我能治之。若不語我。王病則不可愈。太后曰。我昔於金柱殿中晝臥。忽有物來厭我上者。我時恍惚。若夢若覺。狀如魘夢。遂與通情。忽然而寤。見有大蟒。長三丈餘。從我上去。則覺有軀王實是蟒子也。我羞恥此。未曾出口。童子今乃覺之。何若神妙。若病可治。願以王命委囑童子。今者治之。當用何藥。只域曰。惟有醍醐耳。太后曰。咄童子愼莫道醍醐。而王大惡聞醍醐之气。又惡聞醍醐之名。前後坐口道醍醐而死者。數千百人。汝今道此。必當殺汝。以此飲王。終不得下。願更用他藥。只域曰。醍醐治毒。毒病惡聞醍醐是也。王病若微及是他毒。爲有餘藥可以愈之。蟒毒旣重。又已徧身體。自非醍醐終不能消。今當煎煉化令成水無气無味。王意不覺。自當飲之。藥下必愈。無可憂也。便出見王曰。向入見太后。已啟藥方。今當合之。十五日當成。今我有五願。王若聽我。病可卽愈。若不聽我。病不可愈。王問。五願盡何等事。

只域曰。一者願得王甲藏中新衣未歷軀者與我。二者願得令我獨自出入門無呵者。三者願得日日獨入見太后及王后。莫得禁呵我。四者願王飲藥當一仰令盡。莫得中息。五者願得王八千里白象。與我乘之。王聞大怒曰。兒子何敢求是五願。促具解之。若不能解。今棒殺汝。汝何敢求我新衣。爲欲殺我。便著我衣。詐作我身耶。

只域曰。合藥宜當精潔齋戒。而我來日久。衣被皆塵垢故。欲得王衣以之合藥。王意解曰。如此大佳。汝何故欲得自出入宮門令無禁呵。欲因此將兵來攻殺我耶。

只域曰。王前後使諸師醫。皆嫌疑之。無所委信。又誅殺之。不服其藥。羣臣皆言。王當復殺我。而王病已甚。恐外人生心作亂。若令我自出入不見禁呵外人大小皆知王信我。必服我藥病必當愈。則不敢生逆亂之心。王曰大佳。汝何故日日獨入。見我母及我婦。欲作淫亂耶。只域曰。王前後殺人甚多。臣下大小各懷恐怖。皆不願王之安隱。無可信者今共合藥。因我顧睨之間。便投毒藥。我所不覺。則非小事。故思惟可信者。恩情無二。惟有母與婦。故敢入見太后王后。與共合藥當煎。十五日乃成故欲日日入伺候火齊耳。王曰大佳。汝何故使我飲藥。一仰令盡。不得中息。爲欲內毒恐我覺耶。只域曰。藥有劑數。气味宜當相及若其中息則气不相繼。王曰大佳。汝何故欲得我象乘之。此象是我國寶。一日行八千里。我所以威伏諸國。正怙此象。汝欲乘之。爲欲盜以歸家。與汝父攻我國耶。

只域曰乃南界山中有神妙藥艸去此四千里。王飲藥宜當卽得此艸。重復服之。故欲乘此象詣往采之。朝去暮還。令藥味相及。王意大解。皆悉聽之。於是只域煎煉醍醐。十五日成。化如淸水。凡得五升。便與太后王后俱捧藥出。白王可服願被白象預置殿前。王卽聽之。王見藥但如淸水。初無气味。不知是醍醐。又太后王后。身自臨合信其非毒。便如本要一飲而盡。只域便乘象。徑去還羅閱只國。

爾時只域適行三千里。只域年小力膂尙微。不堪疾迅頭眩疲極。便止息臥。到日過中。王噫气出聞醍醐臭。便更大怒曰。小兒敢以醍醐中我。怪兒所以求我白象。正欲叛去。王有勇士之臣名曰烏。神足步行能及此象。卽呼烏曰。汝急往逐取兒來。生將以還我欲目前捶殺之。汝性常不廉。貪於食故名爲烏。此醫師輩多喜行毒。若兒爲汝設食。愼莫食也。烏受敕便行。及之於山中曰。汝何故以醍醐中王。而云是藥。王故令我追呼汝還。汝急隨我還。陳謝自首庶可望活。若故欲走。今必殺汝終不得脫。只域。自念我𨿽作方便求此白象。復不得脫。今當復作方便。何可隨去。乃謂烏言。我朝來未食。還必當死。寧可假我須臾。得於山間啖果飲水。飽而就死乎。烏見只域小兒。畏死懼怖言辭辛苦憐而聽之曰。促食當去。不得久畱。只域乃取一梨。喫食其半。以毒藥著爪甲中。以分余半。便置於地。又取一杯水。先飲其半。又行爪下毒於餘水中。復置於地。乃嘆曰。水及梨皆是天藥。旣淸香且美。其飲食此者。令人身安。百病皆愈。气力兼倍。恨其不在國都之下。百姓當共得之。而在深山之中。人不知也。便進入山索求他果。烏性旣貪。不能忍於飲食。又聞只域嘆爲神藥。亦見只域已飲食之。謂必無毒。便取余梨食之。盡飲餘水。便下痢。痢如注水。躄地而臥。起輒眩倒。不能復動。只域曰。王服我藥。病必當愈。然今藥力未行。餘毒未盡。我今往者。必當殺我。汝無所知。起欲得我以解身負。故使汝病。病自無苦。愼莫動搖。三日當差。若起逐我。必死不疑。便上象而去。

只域則過墟聚。語長伍曰。此是國王使。今忽得病。汝等急往。舁取歸家。好養護之。厚其牀席。給與糜粥愼莫令死。死者王滅汝國。語畢便去。遂歸本國。長伍承敕。迎取養護。三日毒歇下絕。烏便歸見王叩頭自陳曰。我實愚癡。違負王教。信只域言。飲食其餘水果。爲其所中。下痢三日。始今旦差。自知當死。比烏還三日之中。王病已差。王自追念。悔遣烏往行。見烏來還。且悲且喜曰。賴汝不卽將兒來當我恚時。必當捶殺。我得其恩。命得生活。而反殺之。逆戾不細卽悔前後所抂殺者。悉更厚葬。復其家門賜與錢財。思見只域。欲報其恩。卽遣使者。奉迎只域。只域𨿽知王病已差。猶懷余怖不復欲往。

爾時只域復詣佛所。接足頂禮白佛言。世尊。彼王遣使來喚。爲可往不。

佛告只域。汝本宿命已有弘誓。當成功徳何得中止。今應更往。汝已治其外病。我亦當治其內病。只域便隨使者去。王見只域甚大歡喜。引與同坐。把持其臂曰。賴蒙仁者之恩。今得更生。當何以報。當分國土以半相與。宮中婇女。庫藏寶物悉當分半。幸願仁者受之。

只域曰。我本爲太子。𨿽實小國亦有民人珍寶具足。不樂治國故求爲醫。當行治病。當用土地婇女寶物爲。皆所不用。王前聽我五願外病已愈。今若聽一願。內病可復除愈。王曰。惟聽仁教。請復聞一願之事。

只域曰。願王請佛從受明法。因爲王說佛功徳巍巍特尊。王聞大喜曰。今欲遣烏臣以白象迎佛。可得致不。只域曰。不用白象。佛解一切。遙知人心所念。但宿齋戒淸淨。供具燒香。遙向佛作禮。長跪白請。佛必自來。王如其言。佛明日與千二百五十比丘俱來。飯食已畢。爲王說經。王意開解。便發無上正眞道心。舉國大小。皆受五戒。恭敬作禮而去。

又柰女生旣奇異。長又聰明。從父學問。博知經道。星歷諸術。殊勝於父。加達聲樂。音如梵天。諸迦羅越及梵志家女。合五百人皆往從學。以爲大師。柰女常從五百弟子。贊授經術。或相與遊戲園池。及作音樂。國人不解其故。便生譏謗。呼爲淫女。五百弟子皆號淫黨。又柰女生時。國中復有須漫女及波曇女。亦同時俱生。須漫女者。生於須漫華中。國有迦羅越家。常笮須漫以爲香膏。笮膏石邊忽作癅節。大如彈丸。日日長大至如手拳。石便爆破。見石節之中有聚。聚如螢火。射出墮地。三日而生須漫。又三日成華。華舒中有小女兒。迦羅越取養之。名曰須漫女。長大姝好。及才明智慧。亞次柰女。

爾時又有梵志家浴池中自然生靑蓮華。華特加大。日日長益。如五升瓶。華舒見中有女兒。梵志取養之。名波曇女。長大又好。才明智慧如須漫女。諸國王聞此二女顏容絕世。交來求娉之。二女曰。我生不由胞胎。乃出艸華之中。是與凡人不同。何宜當隨世人乃復嫁耶。聞柰女聰明容貌絕世。無與匹者。又生與我同體。皆辭父母。往事柰女。求作弟子。明經智慧。皆勝此五百人。

爾時佛入維耶梨國。柰女便率將弟子五百人出迎佛。頭面作禮。長跪白言。願佛明日到我園中飯食。佛默然受之。柰女還歸。辦其供具。佛進入城。國王又出宮。迎佛禮畢長跪請佛。願明日到宮飯食。佛言。柰女向已前請。王后之矣。王曰。我爲國王。至心請佛。必望依許。柰女但是淫女。日日將徒五百淫弟子。行作不軌。何爲捨我而應其請。

佛言。此女非淫女。其宿命有大功徳。已供養三億佛。昔曾又與須漫波曇女。俱爲姊妹。柰女最大。須漫次之。波曇最小。生於大姓家。財寶饒富。姊妹相率。供養五百比丘尼日日施設飲食。及作衣服。隨所無乏。皆悉供之。盡其壽命。三人常發誓言。願我後世逢佛。得自然化生。不由胞胎。遠離穢垢。今如本願。生值我時。又昔𨿽供養比丘尼。然其作豪富家兒。言語嬌溢。時時或戲笑比丘尼曰。諸道人於邑日久。必當欲嫁。迫有我等供養撿押。不得放恣情意耳。故今者受此餘殃。𨿽日贊經道。虛被淫謗。此五百弟子時亦並力相助供養同心歡喜今故會生果復相隨。只域爾時爲貧家作子。見柰女供養意甚慕樂。而無資財。乃常爲比丘尼掃除掃除潔淨已輒發誓言令我能掃除天下人身病穢如是快耶。柰女憐其貧窮。又加其勤力。常呼爲子。其比丘尼有疾病時。常使只域迎醫及合湯藥曰。令汝後世與我共獲是福。只域迎醫所治悉愈。乃誓曰。願我後世爲大醫王。常治一切身四大之病。所向皆愈。皆宿日因緣今故爲柰女作子。皆如本願。王聞佛語。乃長跪悔過卻期後日。佛明日便與諸比丘。到柰女園。具爲說本願功徳。三女聞經開解。並五百弟子。同時歡喜。出家修行。精勤不懈。皆得阿羅漢道。

佛告阿難。汝當受持爲四眾說莫令斷絕。一切眾生。愼身口意。勿生憍慢放逸。柰女往昔時。嘲戲比丘尼故。今被淫謗。汝當修行身口意業恆發善願。聞者隨喜信樂受持。莫生誹謗。墮於地獄余報畜生。經百千劫後報爲人貧窮下賤。不聞正法。邪見家生。恆值惡王身不具足。汝當修行受持讀誦。盡未來際常使不絕。

爾時阿難從座而起。稽首禮足長跪合掌。白佛言。世尊。此法之要當名何經。佛語阿難。此經名曰柰女只域因緣經。修行法用如上。供養比丘比丘尼。施藥迎醫隨喜發誓今獲果報。如是受持。佛說經已。大眾人民天龍八部。聞佛所說。歡喜奉行。

佛說柰女只域因緣經

