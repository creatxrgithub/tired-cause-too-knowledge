佛說逝童子經

西晉支法度譯

佛說逝童子經

西晉沙門支法度譯

聞如是。一時佛在羅閱只耆闍崛山中。平旦從諸比丘。被袈裟持應器入城分衛。佛行向富迦羅越門。富迦羅越有子年十六名曰逝。時在第三門內遙見佛來。身有奇相容貌端正。心意安靜諸根寂寞。項中光出影耀殊絕。炎明熾盛。若日之淨月盛滿時悉照門內。逝見佛如是。心中歡喜肅然而敬。便趨上堂爲母說偈言。

金光色百餘

希此所見聞

今來住在外

當給其所求

威儀過梵王

光顏殊諸天

哀我故來耳

願以持與之

其母聞逝言卽告曰。如汝所稱者其人豈貧窮。何爲當乞兒耶。一何惑哉。今所言者殊不合義。爾時佛便以神足現化。放身光明徹照七重門內盡爲大明。逝感佛威神。復爲母說偈言。

譬如人見火

端自投其中

不善向佛者

自賊亦如是

天人中獨尊

至聖無復上

是最可供養

施必得大利

今所有食分

願取用與我

欲以奉上尊

此歡難常值

其母卽以所有好衣及食具與逝。逝持出詣佛所。以頭面著地爲佛作禮。卻住一面叉手白佛言。今我見如來虔心恭敬注意於佛。惟以加哀受已所施。佛應時受之爲逝說偈言。

汝以伏慳意

能善修治施

今日供養佛

所念莫不吉

逝聞佛所語。卽自說偈言。

我不願富貴

亦弗望釋梵

但願最智慧

如佛而無上

爾時天帝釋。下立逝前說偈言。

才用一布施

欲求佛者難

道常世世施

積若須彌寶

經歷千億劫

恆行慈愛心

不可以一施

得覺無上道

逝卽答天帝釋。說偈言。

譬如大工匠

欲伐巨木者

猶不一下斧

便以斷大樹

斧斫稍以漸

可盡太山木

剝業從微得

求道亦如是

明不用一施

而得成大道

我有信精進

必爲世間將

天帝釋復爲逝。說偈言。

不如求尊天

釋梵易可得

鮮能應佛法

佛道甚難得

逝答天帝釋。說偈言。

設使一天下

滿中火洞然

吾以身徧投

終不捨佛意

假令一切人

皆共賊害我

願常慈心向

終不廢大道

脆哉釋梵天

彼皆爲死法

願歸一切智

勇若師子雄

天帝釋復爲逝。說一偈言。

快哉得善利

乃有敬在佛

專精向大道

想汝必作佛

逝答天帝釋。說偈言。

天王且勿疑

於斯無上道

精進吾匪懈

會於世爲佛

於是天帝釋默然。時佛爲逝說偈言。

汝已於往世

敬事八千佛

心常願大道

欲得安羣生

後十二億劫

終不墮惡過

但多修徳善

恆以興尊意

汝當百億返

作王遮迦越

亦爲四天王

每輒行正法

又當爲帝釋

未常遠梵行

後生兜術天

然則道徳成

當居千國界

中央得作佛

名曰須彌劫

一切莫不事

千國各橫廣

四百八十里

宮墻之嚴飾

一切皆以寶

初會說法時

六十千億人

爲弟子得度

皆得阿羅漢

再會說經時

四十千億人

皆入羅漢慧

所度佛甚眾

三會說經時

所度甚眾多

離垢入淨慧

悉得無所著

是時佛剎中

無有亂惡眾

皆悉向道法

一切行忠直

疾病之憂苦

都已無是鬼

時人皆和睦

展轉相念安

天日三時兩

才足掩土塵

寒暑常調適

度人若干種

族姓之男女

若欲興善意

敬愛於佛者

供養當如此

吾今敷演是

菩薩所當行

面於正覺前

卽得佛慧眼

諸佛無有數

經法不可盡

若以無數敬

福報亦無量

佛說是決已。迦羅越子逝。天帝釋。及諸比丘。聞經歡喜。皆前爲佛作禮而去。

逝童子經

