大乘寶云經

梁曼陀羅仙共僧伽婆羅譯

大乘寶云經卷第一

梁扶南三藏曼陀羅仙共僧伽婆羅譯

序品第一

如是我聞。一時佛婆伽槃。住伽耶國伽耶頂山。與大僧眾七萬人俱。一切皆是大阿羅漢。諸漏已盡無復煩惱。心得自在心善解脫慧善解脫。眾所知識皆大龍象。所作已辦不受後有。捨離重擔逮得己利。盡諸有結善俱解脫一切自在。究竟彼岸善達法性。法王之子其心調伏堅固不退。世間八風所不能動。眾徳具足所願皆滿住涅槃道。惟除一人所謂長老阿難。復與諸大菩薩摩訶薩眾十六萬大士俱。一切皆是一生補處。向一切智重一切智趣一切智就一切智。得無礙陀羅尼三昧。住於首楞嚴三昧。悉皆遊戲藉大神通。成熟眾生不暫休息。無復一切煩惱障礙。大慈大悲徧現十方一切國土。善能往反無量佛剎。以空境界住於無相。動止進退每爲利益一切眾生。善行一切諸佛境界。智慧無邊同於虛空。三昧微妙甚深如海。心不搖動如須彌山。淸淨無穢猶如蓮華。心善明淨如摩尼寶。其心皎潔如煉眞金。其名曰寶相菩薩摩訶薩。寶掌菩薩。寶印掌菩薩。寶冠菩薩。寶頂菩薩。寶首菩薩。寶積菩薩。寶髻菩薩。寶幢菩薩。金藏菩薩。金剛藏菩薩。寶藏菩薩。吉藏菩薩。莊嚴藏菩薩。如來藏菩薩。智慧藏菩薩。日月藏菩薩。三昧藏菩薩。蓮華藏菩薩。解脫月菩薩。普月菩薩。觀世音菩薩。大勢至菩薩。觀察自在菩薩。普賢菩薩。普眼菩薩。蓮華眼菩薩。廣眼菩薩。普威儀菩薩。普齊整菩薩。普悅意菩薩。普禮菩薩。智意菩薩。法意菩薩。勝意菩薩。上意菩薩。金剛意菩薩。師子奮迅菩薩。大雷聲王菩薩。師子吼菩薩。深響音菩薩。無污菩薩。無垢菩薩。金剛明菩薩。日光菩薩。智光菩薩。智吉菩薩。月吉菩薩。芙蓉吉菩薩。寶吉菩薩。文殊師利童子菩薩等十六大士。賢護菩薩以爲上首。及賢劫中諸大菩薩。彌勒菩薩以爲上首。四天王天四大天王以爲上首。三十三天天主帝釋以爲上首。夜摩天子須夜摩天以爲上首。兜率諸天刪兜率陀天以爲上首。化樂諸天化樂天主以爲上首。他化自在諸天自在天主以爲上首。與諸梵俱助白諸梵王等。一切梵眾是大梵王以爲上首。一切淨居諸天大自在天以爲上首。阿修羅王毗摩質多以爲上首。如是等無量百千阿修羅王。阿耨達龍王摩那斯龍王娑竭羅龍王婆修吉龍王如是等無量百千龍王。吉威徳龍王以爲上首。及諸龍女無量百千。天龍夜叉乾闥婆阿修羅迦畱羅緊那羅摩睺羅伽人非人等。爾時大眾圍繞。伽耶頂山廣四由旬。無有地所及虛空中有空缺處。猶若鄰虛。是時大眾聚集瞻仰尊顏一面安坐。是中寶師子座髙一由旬。四方寶座髙二十里。無量繒彩敷覆其上。懸七寶鈴及諸羅网百千幡華。髙座四面一切地界變爲金剛七寶所成。悅眾人意平坦如掌。掃灑淨潔燒諸雜香。無量天華皆散其上。無量百千蓮華大如車輪從地踴出。皆是金色琉璃爲臺。因陀尼羅珠以爲其鬘。香气馚馥可愛柔軟供養世尊。髙座四角不近不遠。有四寶樹自然而出髙六十里。四維各十五里。爾時世尊坐師子座。以平等心善轉法輪降魔怨敵。世間八風所不能動。無怖無畏無怯弱想如師子王。亦如阿耨達池八功徳水湛然盈滿。猶若大海甚深無底。如須彌山安隱不動。如日照了一切世間。如月悅樂一切羣品。如大龍王徧雨法雨。如大梵王出過三界。無量調順弟子圍繞。無量百千釋梵護世諸天。恭敬禮拜心不髙下。光明照曜一切大眾。是時世尊從頭頂上放大光明。其名普照。無量光明侍從而出。照曜十方無量無邊一切世界。照已收還右旋三匝。而皆入於如來面門。如是入已而無增減。猶如酥油水等而寫沙中不增不減。如來光明亦復如是。爾時東方過無量恆河沙數世界。彼有世界名芙蓉華。是中有佛名芙蓉眼如來應供正徧知明行足善逝世間解無上士調禦丈夫天人師佛世尊。正爲菩薩摩訶薩眾演說法要。所謂一大乘道。是中佛剎無有聲聞辟支佛二乘之名。而彼世界一切眾生。悉是菩薩階位。不退於阿耨多羅三藐三菩提。彼佛世界無餘雜食。一切菩薩惟羨禪味以爲飲食。惟善法樂以爲飲食。是中世界無復日月星宿之光。惟是如來光明照了是方世界。無有穢艸砂礫荊棘及諸黑山。而彼世界平坦如掌。是中有菩薩摩訶薩。名曰薩婆尼弼沙敢毗陣國。言此降伏一切障礙菩薩。若有眾生聞是菩薩名字。一彈指頃而發善心。卽能得除一切障礙。爾時降伏一切障礙菩薩摩訶薩。遇是世尊所放光明往照其身。而從住處出詣彼佛。頭面恭敬禮佛足已一所而坐。及與無量菩薩大眾觸是光明。各各從於住處出詣彼佛。頭面作禮恭敬已畢卻坐一處。爾時降伏一切障礙菩薩從座而起偏袒右肩。右膝著地在蓮華臺上。合掌向佛而前白言。世尊。何因何緣有此光明徧照。種種雜色不可思議。淸淨無垢悅樂一切菩薩身心。是時佛告菩薩言。善男子。去此西方過恆河沙數世界。彼有佛剎名娑訶世界。是中有佛。名釋迦牟尼如來應供正徧知明行足善逝世間解無上士調禦丈夫天人師佛世尊。若有眾生得聞釋迦牟尼佛名號。是諸眾生則不退轉於阿耨多羅三藐三菩提。如是光明則是釋迦如來所放光明。淸淨無垢微妙第一。悅樂一切菩薩身心。作是語已。復白佛言。世尊。以何義故。有諸眾生得聞釋迦牟尼佛名。而不退轉於阿耨多羅三藐三菩提。作是問已。芙蓉眼佛告降伏一切障礙菩薩言。善男子。釋迦如來於過去世行菩薩時已發誓願。我成佛時凡是眾生聞我名者。皆悉令得不退轉於阿耨多羅三藐三菩提。世尊。彼世界中一切眾生聞佛名者盡不退轉耶。佛言。不然。世尊。彼土眾生不聞釋迦牟尼佛名耶。佛言。善男子。皆得聞也。世尊。彼土眾生無退轉者云何不退轉耶。佛言。善男子。是諸眾生種植不退轉因。藉聞彼佛名號而生。今者如來見是事已。說彼眾生無有退轉。非但聞名而不退轉。善男子。我今爲汝當說譬諭成是義故。善男子。如樹種子若大若小。但無事礙具諸外緣。卽生萌牙乃至增長。善男子。云何說是爲種子耶。對曰。世尊。無事礙故說爲種子。佛言。如是。善男子。聞如來名則便得種不退轉種。是諸眾生卽得名爲不退轉於阿耨多羅三藐三菩提。復白佛言。世尊我今往彼娑訶世界。願樂欲得見釋迦佛應供正徧知親近恭敬禮拜供養。爾時芙蓉眼世尊告降伏一切障礙菩薩摩訶薩言。善男子。善哉佳矣。往時已到汝當知之。復有無量諸大菩薩。悉皆往詣芙蓉眼佛所。而白佛言。世尊。我等皆亦願樂往彼娑訶世界。欲見釋迦牟尼佛親近恭敬尊重供養。爾時芙蓉眼佛告菩薩眾。善男子。汝等隨意往之。今正是時。至彼世界謹愼收攝莫放逸住。何以故。彼土眾生貪欲甚多嗔恚甚多愚癡甚多。不持沙門淸淨梵行深樂非法。惡賴姦詐。磣毒粗獷。讒刺言語。穢曲逆耳。惡口罵詈。放逸自恣。傲誕獨髙。嘲調諂曲。形容醜陋。懈怠懶惰。破戒暗鈍。勤行惡業嫉妒慳貪。無量煩惱之所纏縛。如是彼土眾生眾中。釋迦如來正爲說法。是等菩薩大眾對如來曰。世尊。甚難甚難。釋迦如來爲彼眾生而說法耶。佛言。如是如是。善男子。釋迦如來爲彼眾生演說法要。甚難甚難。善男子。彼土眾生如是粗獷。運一念善甚爲艱難。何以故。若於淸淨世界眾生淸淨。修行善法不足爲難。娑訶世界如是穢濁。設彼眾生能運善心一彈指頃甚爲希有。一彈指頃歸依於佛。歸依正法。歸依聖僧。甚爲希有。一彈指頃受持淨戒甚爲希有。一彈指頃發離欲心甚爲希有。一彈指頃運大悲心發阿耨多羅三藐三菩提心甚爲希有。是諸菩薩而白佛言。希有世尊。希有善逝。爾時一切諸菩薩摩訶薩言。善哉世尊。如所教誨隨順正法如誨奉行。從佛聞已。頂禮佛足禮竟而出。復爲釋迦如來。化作種種供養之具。有化寶樹華果莊嚴相好圓滿。有化毗琉璃樹。有化玻梨寶樹。有化金銀之樹。及如意樹華果之樹。又化衣云及莊嚴云香雲鬘云蓋云並伎樂云。如是變化合成一云。是諸菩薩與降伏一切障礙菩薩俱而往娑訶世界。爾時降伏一切障礙菩薩報諸菩薩言。仁者。此娑訶世界眾生。恆爲眾苦之所逼惱。善哉仁者。我等應當爲諸眾生作大神通。以神通力令彼眾生遠離眾苦而受快樂。是諸菩薩答言。善哉善哉。仁者。爾時降伏一切障礙菩薩而作神通。卽從身出種種光明。淸涼微妙無有垢穢悅樂身心。以是光明徧照三千大千世界。是中一切地獄及諸畜生餓鬼之類及閻羅王。遇此光明皆離眾苦受諸快樂。無復相殺害心。無忿恨心。無嗔恚心。互相恭敬作父母想。三千大千世界中間無光明處。日月光明神通道力不能照處。是菩薩光悉皆照了。是中眾生互得相見。又三千大千世界。諸鐵圍山。目眞鄰山。大目眞鄰山。及余無量黑山。皆是菩薩光明照了。上至一切諸梵天處乃至有頂。下去乃至地獄。所謂活活地獄。黑繩地獄。合破地獄。叫喚地獄。大叫喚地獄。燒煮地獄。大燒煮地獄。阿鼻地獄。一百三十六諸大地獄。及諸寒冰地獄無有方所。諸地獄等非日光明之所能照。遇此光明悉得快樂息諸苦痛。以是神通。有諸眾生。求食得食。求飲得飲。衣服車乘財帛。金銀珍寶應念而得。無眼得眼。聾者得聞。啞者能語。失心顚狂而得正念。苦者得樂。懷娠之女產生安隱無有痛惱。爾時一切大地菩薩摩訶薩眾。往詣伽耶頂山。是諸大士去山非遠。此三千大千世界。七寶羅网徧覆其上。於虛空中雨大蓮華諸天華云。果云鬘云。香雲衣云。諸散香雲。種種繒彩幢幡蓋云。一切自然空中而現。凡諸眾生觸此雲雨皆得快樂。伽耶頂山諸穢樹木悉不復現。是諸地界悉大淸淨。惟有寶樹意樹華樹果樹檀樹沈香之樹徧滿其中。無量天女於虛空中作天伎樂而供養佛。以是音樂出此偈頌歌詠佛徳。

托生林苑世奇特

淸淨無污無等等

願禮虛空等相故

我等故來到此國

於道樹下成等覺

破碎一切眾魔怨

願禮無比具威神

我等故來到此國

眾中轉於妙法輪

說法如幻水中月

願禮微妙如意樹

我等故來到此國

了知世間如夢等

種種色像如火輪

願禮不動福慧聚

我等故來到此國

於無量劫修雙行

福慧成滿由大悲

願禮淸淨滿月面

我等故來到此國

無量人天菩薩眾

恭敬供養稽首禮

願禮除暗逾日光

我等故來到此國

累劫苦行獲法珍

慈悲不吝施羣品

願禮自利利他者

我等故來到此國

心淨寂滅慈悲燻

塵勞不污如蓮華

願禮無量功徳聚

我等故來到此國

無爲本性非生滅

神通道力現三相

願禮自在不思議

我等故來到此國

分明相好莊嚴身

救護世間所歸仰

願禮寶樹無量枝

我等並賫供養具

爾時偈頌出已未久。長老目連卽從座起。偏袒右肩右膝著地。合掌向佛恭敬禮畢。而白佛言。世尊。如今瑞相是誰所作。本未曾有未曾聞見。說是語已。佛告長老目揵連言。目連。東方去此過恆河沙等數世界。彼有世界名芙蓉華。是中有佛名芙蓉眼如來應正徧知。卽時存在正說法要。從彼佛土降伏一切障礙菩薩。與無量百千億那由他諸大士俱。來至此娑訶世界現是瑞相。佛說是語未久之頃。降伏一切障礙菩薩。與百千億那由他諸菩薩俱。以大神通悉詣佛所。與大士俱頭面稽首敬禮佛足。圍繞千匝俱立佛前。以此偈頌一時同音。而嘆佛曰。

大名大勇猛

大智大仙尊

過有諸危險

歸命度彼岸

光明普照了

普知眾生性

普湣普救拔

敬禮至極尊

不動如須彌

如海深無底

降諸外道羣

稽首禮法王

本來無生滅

法性體自然

眾中師子吼

敬禮轉法輪

時爲說正道

時令達眞如

時令入涅槃

或爲授記別

善達三聚性

時機無不了

所化諸眾生

法网如意滿

淫怒癡等垢

及余無量惑

坐於菩提樹

以智火燒盡

自度而度他

自脫脫世間

久迷三有險

惟佛能濟拔

三有長牢獄

無明熟眠眾

法燈今覺悟

頂禮羣品親

如是諸菩薩

皆是佛化生

願樂聞正法

世尊爲說之

爾時降伏一切障礙菩薩。與諸菩薩摩訶薩等。以是偈頌嘆佛已畢。世尊憐湣聽許復座。俱於蓮華臺上而坐。隨其所應而從座起。偏袒右肩右膝著蓮華臺。合掌向佛而白佛言。世尊。我今欲問如來應供正徧知隨處少分。惟願世尊。如今所問憐湣答之。作是語已。佛告降伏一切障礙菩薩言。大士但問。如來世尊常自聽許隨意所問。如來當爲分別答之。爾時降伏一切障礙菩薩。蒙佛聽許而白佛言。世尊。菩薩摩訶薩。云何具足檀那波羅蜜。云何具足尸羅波羅蜜。云何具足羼提波羅蜜。云何具足毗梨耶波羅蜜。云何具足禪那波羅蜜。云何具足般若波羅蜜。云何具足優和俱捨羅波羅蜜。云何具足波尼牢那波羅蜜。云何具足婆羅波羅蜜。云何具足闍那波羅蜜。世尊。云何菩薩摩訶薩與地平等。云何菩薩與水平等。云何菩薩與火平等。云何菩薩與風平等。云何菩薩與虛空平等。世尊。云何菩薩如月如日。云何菩薩如師子王。世尊。云何菩薩善能調伏。云何菩薩世所知識。云何菩薩諭若蓮華。云何菩薩發增廣心。云何菩薩得淸淨心。云何菩薩無疑惑心云何菩薩意如大海。世尊。云何菩薩心解微細。云何菩薩辯才會理。云何菩薩辯才明了。云何菩薩辯才淨潔。云何菩薩辯才能悅一切眾生。云何菩薩入壞言語。世尊。云何菩薩利益說法。云何菩薩無不隨順。云何菩薩善了法界。云何菩薩行於空境。云何菩薩住於無相。云何菩薩遠離一切心願。云何菩薩以慈爲身。云何菩薩以悲爲身。云何菩薩恆歡喜住。云何菩薩住於捨中。云何菩薩神通遊戲。云何菩薩永離八難。云何菩薩不忘失菩提心。云何菩薩得宿命智。云何菩薩親近善知識。云何菩薩遠離惡知識。云何菩薩得如來法身。云何菩薩得金剛不壞身。云何菩薩作大薩泊主。云何菩薩作大導師。云何菩薩示道不顚倒。云何菩薩恆正憶念。云何菩薩著糞掃衣。云何菩薩受持三衣。云何菩薩行不低昂。云何菩薩如法乞食。云何菩薩惟一坐食。云何菩薩不再飲食。云何菩薩住阿蘭若。云何菩薩依止樹下。云何菩薩習坐露地。云何菩薩住屍陀林。云何菩薩宴坐不眠。云何菩薩隨宜敷座。云何菩薩攝心方法。云何菩薩用心與理相應。云何菩薩受持修多羅經。云何菩薩受持毗尼律。云何菩薩具足威儀法用舉止。云何菩薩無慳嫉心。云何菩薩於諸眾生生平等心。云何菩薩殷勤供養恭敬諸佛。云何菩薩斷除憍慢。云何菩薩心多淸淨。世尊。云何菩薩了知世諦。云何菩薩通達第一義諦。云何菩薩善解十二因緣。云何菩薩於世間解。云何菩薩生淨佛剎。云何菩薩不受胎生染污。云何菩薩出離家居。云何菩薩壽命淸淨。云何菩薩心無疲倦。云何菩薩行佛制法。云何菩薩姿顏悅豫面無顰蹙。云何菩薩多聞具足。云何菩薩持正法。云何菩薩生法王子。云何菩薩釋梵護世諸天之所奉迎。云何菩薩了知眾生機性。云何菩薩成熟眾生。云何菩薩堪任正位。云何菩薩共住安樂。云何菩薩善行攝法。云何菩薩得身端正。云何菩薩爲所依止。云何菩薩諭大藥樹王。云何菩薩福業相應。云何菩薩善能變化。世尊。云何菩薩速成阿耨多羅三藐三菩提。

大乘寶云經十波羅蜜品第二

爾時佛告降伏一切障礙菩薩摩訶薩言。善哉善哉。善男子。重復善哉。汝爲利益一切眾生。亦爲安樂一切世間。特爲莊嚴人天大眾。是故汝今以如是義。應問如來。善男子。諦聽諦聽善思念之。我當爲汝分別解說。惟然世尊。願樂欲聞。佛言。善男子。菩薩摩訶薩。具足十法修行檀波羅蜜。何等爲十。一者法施具足。二者無畏施具足。三者財施具足。四者無反報施具足。五者憐湣施具足。六者不輕慢施具足。七者殷重施具足。八者供養施具足。九者無所依施具足。十者淨潔施具足。善男子。云何菩薩法施具足。善男子。菩薩無希望心受持正法。不爲利養不爲知識不爲名聞。種種因緣但爲欲滅一切眾生劇苦因緣。以無著心於諸眾生而爲說法。一向平等無二心故。如於國王王子朝臣富貴之處。而爲說法。於旃陀羅及下賤人。平等說法亦復如是。無二心故。何況於諸萬民都邑一切眾生。如是說法不生憍慢。善男子。是名菩薩法施具足。善男子。云何菩薩無畏施具足。善男子。菩薩自身捨棄一切刀仗。不令一切眾生怖畏。以所行法傳勸化他。於諸眾生生父母想眷屬妻子想善知識想。何以故。如佛所說。生生世世流轉無始。無一眾生非是汝等昔時父母眷屬妻子知識。乃至蠕動一切眾生四生之類。是故應施其無所畏。割肉飴之勿令怖畏。何況於大眾生。善男子。如是菩薩無畏施具足。善男子。云何菩薩財施具足。菩薩若見眾生心性獘惡行不善業。卽施財物。施財物竟止其惡業令修善行。復更思惟。如來所說菩薩行施。卽滅三種惡法。所謂嫉妒慳惜貪愛。是故我等依如來教而行布施。如是行施不生傲慢。善男子。如是菩薩財施具足。善男子。云何菩薩不望報施具足。善男子。菩薩行施。不爲自身不爲眷屬不爲世俗。往還因緣而行布施。是諸菩薩如法布施性樂布施。以是因緣菩薩無有求報恩心。善男子。如是菩薩不望報施具足。善男子。云何憐湣布施具足。善男子。菩薩見諸困苦眾生。若饑若渴若裸若袒若披破獘。無救無護無歸依處。無所安身福徳微薄。見已則生憐湣殷勤之心。爲是眾生利益安樂。是故我應急行阿耨多羅三藐三菩提。是諸眾生困苦無救無護無歸無依。流轉生死徧於六道。受諸劇苦無暫休息。我當獨於一切眾生。爲尊爲師爲將爲上爲首爲導爲救爲護爲歸爲依。以大憐湣逼切其心。以憐湣故攝受眾生。如是憐湣攝受無量無邊一切眾生。修是善根不生憍慢。善男子。如是菩薩憐湣布施具足。善男子。云何菩薩無憍慢施具足。善男子。菩薩行施。非擲與施不輕他施。不罵辱施不前惱施。不恃富貴恍惚而施。不求名譽不恃多聞。夫欲行施殷重而施。前作恭敬然後方自手施與之。善男子。如是菩薩無憍慢施具足。善男子。云何菩薩殷重施具足。善男子。菩薩若見和上師僧可尊重者及諸同學。以身恭敬而心殷重。合掌禮拜奉迎送去作和合意。於諸種種修行法事。與善相應常爲朋友。善男子。如是菩薩殷重施具足。善男子。云何菩薩供養施具足。善男子。菩薩若於佛前於法前僧前而設供養。若至如來塔廟之處。以諸香華而供養之淨潔掃灑。若如來塔有破壞者卽爲治理。如是供養諸佛。復於所聽如來正法。讀誦受持書寫演說。思惟其義如法修行以無顚倒故。如是供養正法。以諸衣服飲食臥具湯藥種種資生。乃至冷暖湯水悉皆施給。如是供養僧眾。善男子。是名菩薩供養施具足。善男子。云何菩薩無所依施具足。善男子。菩薩行布施時不作是願。以此善根令得生天若次諸天若生國王朝臣宰相富貴之處。善男子。如是菩薩無所依施具足。善男子。云何菩薩淨潔施具足。善男子。菩薩如前所說。種種行施善觀察之。如是觀察布施過失布施垢穢布施障礙悉令不生。善男子。如是菩薩淨潔施具足。善男子。以是十法菩薩檀波羅蜜滿足。善男子。菩薩具於十法。尸羅波羅蜜具足。何者爲十。一者護持波羅提木叉禁戒。二者護持菩薩所應學戒。三者遠離一切煩惱燒熱。四者遠離不善思惟。五者信業因果。六者怖畏罪想。七者慚愧觀察。八者受持堅固。九者無所依戒。十者三輪淨戒。善男子。云何菩薩護持波羅提木叉戒。若修多羅若於毗尼及諸經中善哉如來所制禁戒。在在處處。我應當學如法受持。不恃種姓不著諸見。不規徒眾不見人過。無下劣想不著雜藝。於是戒律生殷重心如法受持。如是菩薩守護波羅提木叉禁戒。善男子。云何菩薩守護菩薩所應學戒。善男子。菩薩作是思惟反覆籌度。非但受持波羅提木叉戒。我當證得阿耨多羅三藐三菩提。是故處處經中。凡是如來所說菩薩種種威儀。並於所制菩薩種種律儀。我應當學如法受持。何者菩薩修威儀戒。菩薩非處非時不可說法。要知時節善解國土。以軟美音方爲說之。何以故。勿令眾生生不善心。將護彼意自收六情。菩薩方得菩提行滿。何者律儀戒具足。所謂愛語軟語不渾雜住。樂住閒靜顏貌和悅。如是菩薩具威儀已。絓是如來所制諸法律儀。以殷重心悉皆受持。如是菩薩守護菩薩所應學戒。善男子。云何菩薩遠離一切煩惱燒熱。善男子。菩薩若欲燒熱若嗔燒熱若癡燒熱。及諸無量一切煩惱火所燒熱。或復種種財貨資生因緣身心熾然。當修三種對治法門。仍速遠離三毒因緣。何者是欲對治何者是淫欲因緣。修不淨觀是欲對治。一切女色是淫因緣。何者修不淨觀。所謂觀此身分其中惟有毛髮爪齒皮膚垢膩。淚汗涕唾大小便利。筋肉血脈腦膜肪﹝月﹡冊﹞。骨髓膏膿心肺脾腎。肝膽腸胃黃白涎癊生熟二藏。不淨充滿。菩薩如是身分。當善觀察三十六物。如是觀察復更思惟。有諸嬰兒凡夫癡無曉了少分善根。尙能觀察三十六物不生貪欲。何況有智具大人相厚種善根。如是菩薩修不淨觀。何者名爲女色。所謂主家母村好能莊嚴色像外形姿態。三十六物假合醜穢以爲形相惑諸凡愚。菩薩若眼見已而作是念。如來常說。一切境界如夢如幻皆是虛妄。何有智者。於諸境界如夢幻等而生貪欲。作是觀察應速遠離。是名菩薩離欲因緣。何者嗔恚對治。何者嗔恚因緣。善男子。菩薩於諸眾生多生慈悲。凡是因緣能生嗔者皆悉遠離。如是菩薩修嗔對治離嗔因緣。菩薩作是觀已卽得離癡。得離癡已不生惱熱。若被損辱若失財物亦不生熱。如是菩薩遠離一切煩惱燋熱。善男子。云何菩薩遠離不善思惟。善男子。菩薩獨無伴侶。住於空閒寂靜之處。發如是心。我今安住無喧雜處住淸淨處。是故得住如來法律安樂淸淨。有諸沙門剃除須髮。被壞色衣而行苦行。近惡知識不善思惟。是故失於如來所說法律。如是菩薩遠離不善思惟。云何菩薩信業因果。菩薩作是思惟。如佛所說沙門夫作功徳。應當至心持戒修智至到努力。何以故。至心造功徳故。當受如意安樂果報。如是信故卽得遠離諸不善業。是名菩薩信業因果。善男子。云何菩薩怖畏罪想。菩薩於微細罪恆生怖畏尙不故犯。何以故。如佛所說沙門毒藥體性若多若少俱能殺人。一切罪殃若大若小。俱令眾生墮三惡道地獄餓鬼畜生劇苦之中。亦復如是。思惟是已則生怖畏一切罪想。是名菩薩怖懼罪業。云何菩薩慚愧觀察。菩薩與四部眾及諸國民無不親狎。如是等人於菩薩邊。而施金銀眞珠琉璃璧玉種種寶物。而是菩薩獨不生貪。若塔廟物若僧鬘物。付囑委之而不自用。何以故。如佛所說。菩薩於己身分。乍割其肉隨意用之。而不可以非捨施物而應得用。如是菩薩慚愧觀察。云何菩薩受持堅固。菩薩若魔眷屬及諸天神之所嬈亂。令生貪著一切財物及五欲樂。其心安住不動不搖亦不退轉。如是菩薩受持堅固。云何菩薩無所依求戒。菩薩護持淨戒。作如是念。不以此戒我當生天及諸天等國王帝主諸大朝臣。菩薩持戒爲無所得故。如是菩薩無所依戒。云何菩薩三輪淨戒。菩薩以身淸淨口心淸淨。何者菩薩身淸淨戒。絓是一切身業不善。所謂殺生偸盜邪淫等皆悉遠離。是名菩薩身業淸淨。何者菩薩口業淸淨。絓是一切口業不善。所謂妄語兩舌惡口罵詈破散戲語皆悉遠離。是名菩薩口業淸淨。何者菩薩心業淸淨。絓是心業一切不善。所謂貪欲嗔恚愚癡等皆悉遠離。是名菩薩心業淸淨。如是名爲三輪淨戒。善男子。是名菩薩摩訶薩尸羅波羅蜜淸淨具足。善男子。菩薩具有十法。羼提波羅蜜具足。何等爲十。一者內忍具足。二者外忍具足。三者法忍具足。四者佛印可忍具足。五者無方所忍具足。六者平等忍具足。七者不見事忍具足。八者不搖動忍具足。九者慈悲忍具足。十者成就誓願忍具足。善男子。云何菩薩內忍具足。內有憂悲苦惱愁毒惆悵憒悶。悉皆忍之默然不熱。是名菩薩內忍具足。云何菩薩外忍具足。善男子。菩薩聞有惡口罵詈種種誹謗。及其父母一切眷屬和上師僧。乃至誹謗佛法僧寶。聞已不嗔不惱。不入內懷而堪忍之無怨恨心。是名菩薩外忍具足。云何菩薩法忍具足。菩薩摩訶薩於諸如來所說甚深經教。斷諸疑惑意趣難達諸佛境界。所謂諸法本來寂靜。不生不滅性自涅槃聞如是法不恐不怖不驚不畏。卽便作是進退思惟。頗有一人。不聞如來如是甚深微妙正法。得成阿耨多羅三藐三菩提耶。以是因緣。應當至心受持讀誦觀察修行如是正法。是名菩薩法忍具足。云何佛所印可忍具足。菩薩靡訶薩若生嗔恨。卽當至心諦善思惟。如此嗔者何由而生又何處滅。復誰所生云何而生藉何因生。如是觀察不見嗔因不見生處不見源由。以是因緣卽便忍之不生煩惱。是名菩薩佛所印可忍具足。云何無方所忍具足。菩薩非晝日忍夜中不忍。非夜中忍晝日不忍。非此國忍彼國不忍。非彼國忍此國不忍。非知識不忍知識而忍。非不知識忍知識不忍。菩薩不爾。於一切時在在處處。皆悉安耐一切能忍。是名菩薩無方所忍具足。云何菩薩平等忍具足。菩薩不但於其父母尊長妻子一切眷屬等所而爲堪忍余處不忍。菩薩不然。何以故。菩薩堪忍無有親疏不問尊卑及旃陀羅。以平等心而堪忍之。是名菩薩平等忍具足。云何菩薩不見事忍具足。菩薩不以事緣故忍。不爲名聞故忍不爲世流布忍。不爲慚愧故忍。菩薩在在處處常修忍辱。是名菩薩不見事忍具足。云何菩薩不擾動忍具足。菩薩嗔恚未發之前。爲惡不生而暫忍辱不名爲忍。若遇惡境。或以手卷若以刀仗。或打或殺或口罵辱菩薩皆忍。是名菩薩不擾動忍具足。云何菩薩慈悲忍具足。菩薩若作國王王子朝臣。富貴多饒財寶得自在力。設被罵辱毀呰誹謗種種輕欺。悉皆堪忍不嗔不恨。不逞富貴而作是念。是等眾生我皆荷負我所守護。是故不可於所守護增加嗔恚便棄捨之。以是因緣興大慈悲。能堪忍之不生嗔恨。是名菩薩慈悲忍具足。云何菩薩誓願忍具足。菩薩摩訶薩應作是念。我於如來應供正徧知前作師子吼。我當修行阿耨多羅三藐三菩提。見諸眾生沈滯生死沒深淤泥。我應拔濟令得度脫。是故我今不可以於所度之眾。多生嗔忿起怨憾心不耐不忍。若我不忍尙不自渡。何況渡人。善男子。譬如醫王。見諸盲人便作是念。我今當爲如是人等除其目中一切暗翳種種障膜。𨿽作是念而是醫師本自盲冥。善男子。於意云何。如是醫師能爲眾生除眼翳不。對曰。不也世尊。佛言。善男子。如是菩薩。於此無明生盲世界自無慧眼。云何能除世間無明。自眼翳障尙不能治。豈能治他。以是因緣。菩薩欲除一切眾生無明暝者。應前自除一切暗障後及於人。是故菩薩應堪忍之不生嗔恨。如是菩薩自誓願忍具足。善男子。是名菩薩摩訶薩具足十法忍波羅蜜滿足。

大乘寶云經卷第一

大乘寶云經卷第二

梁扶南三藏曼陀羅仙共僧伽婆羅等譯

十波羅蜜品之二

善男子。菩薩摩訶薩。具足十法毗梨耶波羅蜜滿足。何等爲十。一者金剛不壞精進。二者勇猛精進。三者離兩邊精進。四者增廣精進。五者練治精進。六者無休息精進。七者淸淨精進。八者無比精進。九者無輕蔑精進。十者非策精進。善男子。云何菩薩精進不壞諭如金剛。菩薩摩訶薩勇猛精進發弘誓願。爲諸眾生未涅槃者令得涅槃。未得度者而令得度。未解脫者令得解脫。未安立者令得安立。未覺悟者令得覺悟。如是勇猛運廣大心時。魔波旬卽便往到是菩薩所。而諫之曰。善男子。無勞如是勇猛精進。何以故。善男子。我昔已曾如是勇猛。亦爲眾生發弘誓願。未涅槃者令得涅槃。如是誓願皆是妄語。欺誑世間嬰兒凡夫無有眞實。善男子。我未曾見頗有一人。如是精進發弘誓願。以願力故得成阿耨多羅三藐三菩提。善男子。我惟見無量無邊一切眾生如是精進。以聲聞乘辟支佛乘而般涅槃。以是義故急當捨離如是精進勞累身心艱苦疲極。爾時菩薩而作是念。咄哉波旬。將不故來嬈亂我耶。豈不欲作障礙畱難我法事耶。審知魔已而作是言。波旬善哉。少欲自持。何勞樂知世間事乎。波旬。如來說此一切世間業爲師匠。依因於業緣力所使。波旬。汝當自攝復道還去。汝今惱我之因緣故。汝於來世長夜受苦空無利益。如是魔眾及魔天民。故作障礙來相惱觸。而是菩薩不破不散不壞不退。如是菩薩金剛精進具足。善男子。云何菩薩勇猛精進。菩薩摩訶薩以是精進卽能超越過前修行。諸菩薩等不能及是菩薩一分。乃至算數譬諭皆不能及。何況聲聞辟支佛等。於初發心以精進力。攝持一切如來法藏。卽便遠離一切不善。如是菩薩勇猛精進具足。云何菩薩離二邊精進具足。菩薩摩訶薩。𨿽作如是勇猛精進。不得過分自苦其身。復不下劣懈怠懶惰。如是菩薩離二邊精進具足。云何菩薩增廣精進具足。菩薩摩訶薩如是精進。如如來身我身亦然。如來頂上無能見者。圓光一尋相好殊特。具足無量不可思議無礙智慧諸佛功徳。恆師子吼力無所畏我皆亦爾。如是精進。是名菩薩增廣精進具足。云何菩薩練治精進具足。善男子。如摩尼珠及金銀等。以練治故卻垢瑩磨淨潔光明。人見嘆言。是摩尼珠及金銀等。以得光明被練治故。如是菩薩修行精進。蕩除一切垢穢不淨亦復如是。何者精進垢污。所謂懈怠懶惰是精進垢。於食飲中不自知足。不識己身是精進垢。菩薩悉皆蕩除。如是勇猛則爲無垢無穢淨潔光明顯現。如是菩薩練治精進具足。云何菩薩不休息精進具足。菩薩摩訶薩。於四威儀常修精進。無時無處而暫休息。是名菩薩不休息精進具足。云何菩薩淸淨精進具足。如是菩薩常修精進。設有粗惡諸不善法障道因緣無利益事。悉應蕩除。所有善法隨順涅槃不逆正道。助成菩提流向菩提。則爲生長而增廣之。於一念頃尙不故生微細諸惡。何況大惡。是名淸淨精進具足。善男子。云何菩薩無比精進具足。菩薩作如是念。若徧十方如恆河沙等世界。爲阿鼻獄猛火燒然。是中世界見諸眾生。無救無護無歸依處困苦無向。菩薩卽發勇猛之心獨自無侶。設爲一人度脫因緣。能以腳步度如是等世界猛火。而度脫之。何況眾多。如是菩薩。與諸聲聞辟支佛等及諸外道不可爲比。如是菩薩無比精進具足。云何菩薩無輕蔑精進具足。菩薩不作是念。謂菩提者。非是世間凡人可得。而我今者所修精進蓋不足言。下劣微薄我今懶惰。而菩提法勇猛精進如救頭然。於無量劫之所修得。我今若不堪任荷負如是重擔。是菩提法豈可得矣。菩薩應復諦想思惟。過去已有無量諸佛如來應供正徧知。今正等覺。當成等覺。皆悉用於如是等策。如是修行。如是精進。諸佛如來悉成正覺。而我今者用如是策勇猛精進。與諸眾生不可爲比。緣諸眾生得成阿耨多羅三藐三菩提。亦復如是。是故我今寧爲一切諸眾生等受地獄苦。而不能爲利益自身獨證解脫而取涅槃。如是菩薩無輕蔑精進具足。善男子。云何菩薩無策精進具足。菩薩如是精進非人所策。不著其味。亦不以此勤精進故策怪他人。亦不自髙。作是思惟。何有智者正務私事待人所策。是名菩薩無策精進滿足。善男子。如是菩薩具是十法。毗梨耶波羅蜜滿足。善男子。菩薩摩訶薩。具足十法禪波羅蜜滿足。何等爲十。一者福徳佐助。二者多厭離想。三者勇猛精進。四者多聞具足。五者心不顚倒。六者如訓相應。七者如法修行。八者自性利根。九者善解心地。十者善解奢摩他毗婆捨那無止息意。善男子。云何菩薩福徳佐助。菩薩摩訶薩於大乘法宿植徳本。在在處處流轉生死。爲善知識之所攝受。隨願受生。若富貴大姓。若居士大家信樂之家。旣意欲得往彼受生。卽便造作彼業因緣令得往生。生生世世值遇親近眞善知識。何者名爲眞善知識。所謂諸佛菩薩。如是增長宿世修集善業因緣。常作是念。苦哉世間痛哉世間。無安立哉一切世間。久遭重病癡暗無明。何以故。欲因緣故。是故我今不當於如是等困厄世間求受五欲。夫淫欲者。惟是妄想顚倒而已。於三苦中謬生樂想。是故如來處處經中種種因緣。具說淫欲多諸過失殊可患厭。所謂淫欲如炙肉法。肉﹝夕／火﹞﹡束﹞俱燋。如舐刀刃貪味僞舌。如毒蛇頭具四種毒。如豬在廁臭穢不淨。如彼癡狗而嚙枯骨。其口出血謂之爲樂。亦如獼猴黏著黐膠。是故菩薩當生厭離。剃除須髮而被法服。於正法中如法出家。往無家地而慕精進。未得令得未證令證未至令至。以是因緣而取三慧。世諦所說第一義諦所說。善解二諦深妙之理。如所教訓卽爲隨順。離諸顚倒如法修行。何者名爲如法修行。所謂正見正思惟正語正業正命正精進正念正定。以能通達於道諦故。成就利根了知諸根。卽樂寂靜究竟遠離。一切徒眾混雜諠鬧。匆遽多言淫怒癡等一切惡覺。親裏知識利養名譽畢竟遠離。身心快樂柔軟調和。復更思惟觀察是心。何法處行於善不善無記法耶。若行於善卽生歡喜。若生欲覺名爲不善。欲有三種謂上中下。何者爲上。以欲徧身深入心住。迷亂倡狂不能修於遠離因緣。以深著故。云何深著。以其不能究竟生於慚愧心故。獨居空閒而隨憶念不曾暫忘。生惡覺觀決云淫欲。定是精妙諷詠歌嘆。妄想顚倒謂言好物。如癡獼猴見水中月便欲捉取。不見其惡無慚恥心。以欲因緣。亦能與其父母尊長而共爭競。乃至相殺不避親疏。凡夫癡頑耽著愛染。不能捨離欲因緣故。死墮地獄畜生餓鬼受諸苦報。是名上欲。何者中欲。若人習行親近淫欲。未交會前方便求覓。設遂其事便生厭離而有慚心。知欲不善呵責自悔。是名中欲。何者下欲。脫遇欲緣止申捉手共相磨觸。或共言話或眼瞻視。是名下欲。夫名淫欲。若莊嚴身若愛壽命及諸資生。但能生貪悉名淫欲。何者名嗔。嗔亦三種。謂上中下。其上嗔者。生於忿毒怨憾恚怒惡賴憎嫉。於五無間重罪之中。皆能備造或謗正法。由謗正法所得重罪。於前五逆不及一分。乃至算數譬諭悉不能及。以是因緣。死後入於大地獄中受諸苦毒。久久之後無量劫中脫得生人。其眼光赤無賴惡性暴虐咆哮。生旃陀羅下賤之家。以是因緣展轉生死無有出期。是名上嗔。何者中嗔。其𨿽發嗔造諸惡業。卽生悔心發露懺謝嗔所生罪。速疾修其對治方法。是名中嗔。何者下嗔。當嗔發時而作惡口不愛之語。或惡眼視。𨿽作不善亦非恆嗔。一念之頃速疾修集對治方法是名下嗔。癡亦三種。謂上中下。何者上癡。於前所說如是之處癡所迷惑。而無憂愁不知攺悔是名上癡。何者中癡。若癡暫發造作惡業速疾攺悔。於同學邊發露懺悔不敢覆藏。於所犯罪知非利益。是名中癡何者下癡。於所持戒若二若三。脫有毀犯皆是制罪。終不敢犯性重禁戒。是名下癡。是中菩薩善巧方便。制伏其心令不作罪。如是制心絓是淫欲縛著因緣。悉不復生。何以故。如是善巧制伏心故心若無記。是時憶念一向觀察。令其心性與善相應。何者名爲無記心耶。若有是心。不散於外不住於內。不住於善不住不善。不在奢摩他不在毗婆捨那。不能收攝令得寂靜。睡眠所逼沈沒而住。如人眠覺睡勢未除心不明了。菩薩爾時以巧方便制禦其心。令得起發歡喜安住於禪定中。如是菩薩善解於心。菩薩如是解於心已。觀見諸法如幻如夢。是法不善是法是善。是法出離是法不出離。作如是知。是等諸法皆依於心。由心而生心爲上首。若能攝心調伏制止。若達心性則能攝得一切諸法。則能調伏一切諸法。則能通達一切諸法。若如是見一切諸法。則能修心令得寂靜以心系心。若心不靜而制令靜安心於心。若心如是寂靜相應。是名一心。得一心已則入於定。得入定已寂靜所生一向歡喜。心歡喜已滅於貪欲。貪欲滅已一切不善亦皆寂滅。有覺有觀寂靜所生。得歡喜樂入於初禪。是時菩薩。爲滅覺觀勤行精進。於歡喜樂不著其味。何以故。謂無常故。行於初禪而移其心。離於覺觀心不復著。無覺無觀三昧所生。得歡喜樂入第二禪。是時菩薩則見此樂決定是苦。何以故。三苦攝故。是時菩薩住於捨心。住舍心已惟正憶念。而有了知以身受樂。如是之樂一切聖人說名爲捨。憶念樂住入第三禪。是時菩薩謂第三禪決定是空。故求四禪而使其心入於四禪。絓諸我見悉皆回轉。樂亦隨滅諸苦亦滅苦樂滅故。從初以來憂喜滅故不苦不樂。捨念淸淨入第四禪。復作觀行則自見身。與虛空界以爲一相。如是見已。絓是色想究竟超越。是隔礙想悉不復生。何以故。已得超越過色想故。無復絓礙。於一切想惟見無礙。無邊虛空故入無邊虛空而住。是時復見識與無邊虛空相應。自謂此識無有邊故。入識無邊。過此識已是中但有無相之心。一切行滅無心功用。是名爲滅。如是心滅。菩薩應知復更入定。是中進修而不休息。是處其心與慈相應。具如前說。乃至修得六通自在。是中亦復不息精進。當求修滿菩提法行。善男子。如是菩薩具是十法。禪波羅蜜具足。善男子。菩薩摩訶薩具足十法。般若波羅蜜具足。何者爲十。一者善解無我眞理。二者善解諸業果報。三者善解有爲之法。四者善解生死相續。五者善解生死不相續。六者善解聲聞辟支佛道。七者善解大乘之道。八者善解遠離魔業。九者智慧不倒。十者智慧無等。善男子。云何菩薩善解無我眞理。善男子。菩薩摩訶薩以善正慧觀察色陰。乃至受想行識皆善觀察。如是觀察不見色生不見色集不見色滅。乃至受想行識亦不見生亦不見集亦不見滅。何以故。以眞實故。不以假名世俗性故。其眞實性與世俗性。是二種性文字章句所不能說。以是因緣精進不息如救頭然。精進勇猛利益眾生。如是菩薩善解無我眞理。云何菩薩善解諸業果報。菩薩應作如是觀察。所言世間有諸果報。皆似伎兒乾闥婆城本性自空。所言眾生則非眾生。而橫執相著於我見。以是因緣不達眞理。旣不能了眞道理故。作如是見。若言無我無人無眾生無壽者無士夫無養育無男女等。及諸善惡業因果報。誰生誰死。爾時菩薩𨿽無眾生。有業有報如是悉知。非是眾生非諸善惡業因果報菩薩亦知。以正慧故。以眞實故。如是菩薩善解業因果報。云何菩薩善知諸有爲之法。菩薩摩訶薩應於一切有爲之法。以善慧故而善通達。作如是觀。是諸行法搖動不住。如朝露滴日出消盡。如山水流惟去不歸。何有智者。於行法中而生貪著其心戀慕。若能觀見如是眞實。見實因緣則生厭離寂滅之心。如是菩薩善知有爲之法。云何菩薩善解生死流轉。菩薩以善智慧通達有爲諸法。作是思量。徧諸世間被無明暗之所覆蔽障其慧眼。如生盲人不見正路。何由能得出離生死。惟著生死貪愛繩索之所纏系。而取四取趣向三趣。沈滯生死以取因緣。而能造作善不善業。以善不善諸業行故。受三有生有因緣生。以生因緣有老有死。老死因緣憂悲苦惱種種不絕。如是流轉猶若車輪。生死輪回無復斷絕。如是菩薩善知生死流轉。善男子。云何菩薩善知生死不復流轉。菩薩摩訶薩作如是觀。無明滅故不著生死。不執著故貪愛不生。貪不生故取則不生。取不生故有不相續。不接續故生則不生。生不生故老死憂悲諸苦惱等。悉皆斷滅究竟無餘。菩薩摩訶薩依此道理。以善慧故悉皆通達。如是菩薩善知生死不復流轉。云何菩薩善知聲聞辟支佛乘。作如是觀。若行是法得須陀洹果。若得斯陀含果。若得阿那含果。若阿羅漢。流盡六通盡諸有結。無復系縛向涅槃道。若行是法得成緣覺。自度自脫等於犀角。如是諸法菩薩以善慧故皆得通達。𨿽爾通達而不取證。所以者何。菩薩摩訶薩作如是念。我今荷負諸眾生類。作師子吼誓度脫之。是故我今不應未度一切眾生生死稠林曠野險難。而獨度身於生死險。如是菩薩善知聲聞緣覺乘道。善男子。云何菩薩善知大乘。菩薩乃學一切諸佛所制戒律種種經法。究竟無餘。不得學者不得學道。不得所學一切種法。不以如是之因緣故而墮斷見。如是菩薩善知大乘正道。善男子。云何菩薩善知遠離魔業。菩薩摩訶薩於惡知識究竟遠離。及非所宜國土聚落。受持讀誦路伽夜多外典咒術。貪求利養殷重恭敬。菩薩知已皆悉遠離究竟避之。及諸結使諸縛惱惑。能障菩薩淸淨道者皆悉遠離修對治門究竟斷之。如是菩薩善知遠離魔業。善男子。云何菩薩智慧不顚倒。菩薩摩訶薩一切世間技藝道術悉皆學知。何以故。爲欲成就利眾生故。不爲欲得所知識故。但爲光揚顯示如來正法功徳之最勝故。於諸外法不生優勝功徳之想。惟作是解。如來經教最深最極。諸律毗尼功徳無量。是故菩薩不取外道邪見法則而爲淸淨。如是菩薩智慧不顚倒。善男子。云何菩薩無比智慧。菩薩摩訶薩於此世間若魔若梵若沙門若婆羅門若人若天一切十方。無有一人等於菩薩之智慧故。惟除如來應供正徧知。無有智慧能勝之者。若天若梵若人若魔。一切世間所有智慧無能及者。如是菩薩智慧無比。善男子。菩薩摩訶薩具足十法。般若波羅蜜滿足。善男子。菩薩摩訶薩具足十法。善解方便波羅蜜。何等爲十。一者善解回向滿願方便。二者善解轉諸外道方便。三者善解轉諸毒塵方便。四者善解調伏疑悔方便。五者善解救濟眾生方便。六者善解延眾生命方便。七者善解攝受方便。八者善解處非處方便。九者善解勸化利喜教導方便。十者善解供養承事方便。善男子。云何菩薩善解回向滿願方便。善男子。菩薩設見若華若果無有主甲非人所護。以此華果於夜三時日中三時。而供養佛及諸菩薩。以是因緣所得功徳。回向阿耨多羅三藐三菩提。設見香樹寶樹意樹無有主甲非人所護。日夜六時而設供養。回向阿耨多羅三藐三菩提。又諸經中所聞種種供養之具勝妙殊特。以內深心皆悉回向。十方世界諸佛世尊。一切菩薩一切眾生。所有善業菩提修行。以深心故皆悉隨喜。回向阿耨多羅三藐三菩提。於佛塔像若華若果。而設供養皆悉回向。願諸眾生遠離破戒臭穢之气。願諸眾生得於如來戒定慧等芬馥之香。若以掃灑供養佛時。願諸眾生皆得端正威儀具足。若設幡蓋供養三寶悉皆回向。令諸眾生遠離煩惱一切蒸熱。若入寺捨願諸眾生入涅槃寺。若從寺出願令眾生出離生死困厄牢獄。若開門戶願諸眾生開善道門。若閉門戶願惡道門悉令閉塞。若坐息時願諸眾生坐於道場。若洗浴時願諸眾生離煩惱垢。若受水時願諸眾生離諸臭穢。若洗腳時願諸眾生離煩惱障。若用楊枝願諸眾生除諸不淨。出入動止願我此身。但爲利益安樂六道一切眾生。若禮佛時願諸眾生速成佛身。一切人天之所恭敬。如是菩薩善解回向滿願具足。善男子。云何菩薩善解回轉外道方便。菩薩摩訶薩常於處處外道法中。化作道士梵志尼揵。爲欲成就眾生因緣。就學經法而作是念。是等眾生多有憍慢。若作法師而往教化其不信受。以是義故。前作外道弟子學士就中出家。精進勇猛細密威儀。必令得勝外道徒眾。以多聞故以苦行故。方能得作外道法師。可尊可重言語有用辯才具足。知其信已方貶其道示其過失。仁者。汝所學道非爲淸淨。非爲離欲。亦非厭離。不能滅障。從其邪道而回轉已。以佛正法而安立之。爲五通仙受持梵行。修是梵行勇猛精進。必令能得外道法術。如是勇猛成就三昧三摩跋提。必令得勝一切外道五通仙等。爲諸仙人作大法師。世所崇仰。知成熟時而貶是等諸外道法現其過失。從其禪定而回轉之。仁者。是道不爲淸淨。不爲厭離。亦不能滅一切障礙。從如是法回轉竟已。以佛正法而安立之。如是菩薩善解回轉外道方便。善男子。云何菩薩回轉毒塵。菩薩摩訶薩見諸眾生深著貪欲。但令滅其貪欲因緣。作是方便化作女色。形容端正具足相好勝余女人。眾生見已生貪甚深愛樂耽著。於所眠息受樂之時忽然而死。一念之頃卽成臭爛。可惡不淨見卽怖畏。大生厭離慞惶苦惱。此是臭穢誰能除之。爾時菩薩侍立其前卽爲說法。令得決定令入正位。於三菩提隨得一種。如是菩薩善解回轉毒塵方便。善男子。云何菩薩善解斷除疑悔方便。菩薩摩訶薩見是眾生作五逆罪。及余不善種種罪業。菩薩往詣而作是言。仁者。何故愁毒不安樂耶。心無寧賴如無精神。答曰。善男子。我以造作諸逆罪業。以是因緣我今失心怖懼無寧。以此罪故於未來世受諸苦惱諸非利益。是時菩薩前令信受。以是因緣或作神通或記於心。見神通者是人信已。於菩薩邊得大歡喜。生信解心堪受說法。如是信已。是時菩薩於其人前。而作變化化作父母。而作是言。仁者見不。我之父母亦被殺害。殺父母已復作神通。而現是人令其歡喜。如是之人有大神通。尙殺父母何況於我。是時菩薩爲是眾生而說法要。令其罪業展轉輕微薄如蠅翼。如是菩薩斷除疑悔善巧方便。善男子。云何菩薩善解救濟眾生方便。菩薩摩訶薩若見眾生堪聞正法而作惡業。爲教化故。菩薩爾時巧作神通。若以王身應得度者則現王身。若宰相身應得度者而則爲現宰相之身。若以富貴臣民剎利身應得度者則爲現之。若以天身應得度者而現天身。若有眾生以軟語故應得度者。而作軟語爲教化之。若金剛身應得度者現金剛身。若有眾生以怖畏故應得度者卽現怖畏。若有打拍訶罵縛錄應得度者卽現是事。若有眾生欲作逆事打拍損惱。菩薩摩訶薩見是等已。卽生憐湣而作是念。是等眾生欲來惱我。見是眾生如觀掌中阿摩勒果。生大愁惱而作是念。我今此身寧受阿鼻地獄大苦。令是眾生卽得入於無餘涅槃而得解脫。見是眾生作諸罪業。以是因緣若捨今身必受阿鼻地獄苦報是時菩薩生憐湣心。以慈悲故念彼眾生。爲治罰故而折伏之後方教悔。如是菩薩救濟眾生善巧方便。善男子。云何菩薩善解延眾生壽命方便。菩薩摩訶薩若見眾生不感利養無有勢力。不能得知諸聖妙法。𨿽求飲食尙不能得存立身口。是時菩薩爲是人等。教導文章技藝算計種種法術。善相應者令得存立。如是菩薩善解延眾生壽命方便。善男子。云何菩薩善解攝受方便。菩薩摩訶薩若得種種珍寶之聚。髙須彌山悉爲納受。隨宜微細亦爲納受。所以者何。爾時菩薩而作是念。是等眾生慳惜貪吝。耽著無厭保護堅捉。慳貪因緣流轉沈溺生死大海。猶若江河一切川流俱入大海。是等眾生墮三惡道。亦復如是。爲是眾生利益安樂。是故菩薩納受所施不爲自利。非爲潤己而受畜之不生貪心。但爲一切眾生利益同得用故。但爲供養佛法僧寶。但爲救濟困乏眾生。令彼檀越得歡喜故。得利益故。如是菩薩攝受善巧方便。善男子。云何菩薩善解處非處方便。菩薩摩訶薩若見眾生有大威力。堪任成就阿耨多羅三藐三菩提。而行諸行求於聲聞辟支佛道勇猛精進。是時菩薩從如是處。而作方便令得捨離。示大乘道而令修行。若不信受乃至示現作大斗諍令得降伏。如是菩薩處非處起善解方便。善男子。云何菩薩善解勸化利喜方便。菩薩摩訶薩於諸未發菩提心者。能令發於菩提之心。已發心者懈怠懶惰勸令精進。不持戒者令其持戒。若以少善而知足者。方便發起令具諸善。若見眾生隨所犯戒可懺悔者。以是因緣閉心而住不喜不樂。是時菩薩爲是眾生廣說法要。令得懺悔滅如是罪。如是菩薩勸化利喜善解方便。善男子。云何菩薩善解供養承事方便。菩薩摩訶薩得出家已無人供養。隨宜如法所得知足。獨在閒處住於寂靜。作是思惟。我今云何能得供養承事如來。作是思惟心心不絕。思諸供具願得供養承事三寶。此則能得滿足六波羅蜜行。於一念中運供養心捨於所重。是檀波羅蜜。運供養心緣諸眾生而發是心。是戒波羅蜜。於是心中而坐安樂。是忍波羅蜜。於是心中無有疲倦。是精進波羅蜜。於是心中不散不動。是禪波羅蜜。於是心中而思種種供養之具。是般若波羅蜜。如是菩薩供養承事善解方便。善男子。菩薩具是十供養。善解方便波羅蜜具足。善男子。菩薩摩訶薩具足十法願波羅蜜具足。何者爲十。一者無下劣願。二者無怯弱願。三者爲度脫利益一切眾生願。四者稱嘆一切諸佛功徳願。五者降伏一切魔怨願。六者不由因信他願。七者無邊際願。八者無怖畏願。九者無疲倦願。十者究竟圓滿淸淨諸願。善男子。云何菩薩無下劣願。菩薩摩訶薩不樂受於三有之樂。而發誓願。是名菩薩無下劣願。善男子。云何菩薩無怯弱願。菩薩摩訶薩發弘誓願。不求遠離出於三界而自取證。是名菩薩無怯弱願。善男子。云何菩薩救濟利益一切眾生願。菩薩摩訶薩作如是願。諸眾生界窮未來際。先令盡得無餘涅槃。然後我乃於佛涅槃而般涅槃。是名菩薩救濟利益一切眾生願。善男子。云何菩薩稱嘆一切佛功徳願。菩薩摩訶薩作如是願。若有眾生。於其未發菩薩心者教化令發。已發心者次第令行諸菩薩行。已修行者令坐道場。我設供養請轉法輪。請住世間利益眾生莫般涅槃。是名菩薩稱嘆一切諸佛功徳願。善男子。云何菩薩降伏一切諸魔怨願。菩薩摩訶薩作如是願。我今應作如是等事。得成阿耨多羅三藐三菩提已。是我剎土不聞魔名。一切魔民不生我國。是名菩薩降伏一切魔怨願。善男子。云何菩薩不由信他願。菩薩摩訶薩不信他故。願得成就阿耨多羅三藐三菩提。何以故。以智慧故作是思惟。此眾生界滯生死苦無救無護。爲救護故。發阿耨多羅三藐三菩提願。是名菩薩不由信他願。善男子。云何菩薩無邊願。菩薩發願無有齊限行無執著。是故菩薩偏袒右肩右膝著地。至心勸請。觀於十方一切世界。有諸菩薩坐於道場。有諸菩薩於十方界而成等覺。請轉法輪。隨諸眾生根性不同而善憶念。凡是諸佛所說法要皆悉信解。如是信解而隨喜之。作隨喜已回向阿耨多羅三藐三菩提。是名菩薩無邊願具足。善男子。云何菩薩無怖畏願。菩薩摩訶薩從初發心。聞諸佛法甚深甚深。聞佛功徳甚深甚深。聞諸菩薩神通遊戲甚深甚深。聞諸菩薩方便甚深甚深。不恐不怖不畏不驚。而作是念。諸佛菩提無量無邊。諸佛境界無量無邊。成熟眾生無量無邊。如我等類何能思算如來境界。所以者何。諸佛如來自能知之我不能知。是名菩薩無怖畏願具足。善男子。云何菩薩無疲倦願。菩薩若見剛彊眾生難調難伏。放逸自恣不肯受化。是諸菩薩之所厭患。如是剛彊難調難化所厭患者。以是因緣。卽生疲倦而棄背之。發願往生淸淨世界諸佛淨土。是淨土中無如是等剛彊眾生及其名處。菩薩不欲聞是人名。何況相見。若有菩薩棄背眾生。亦不能得諸佛淨土而往受生。是中有智諸菩薩等發如是心。一切世界有諸眾生。頑嚚暗鈍聾盲喑啞無涅槃性。從彼世界諸佛菩薩所棄捨者。是等眾生願悉來集。我所莊嚴佛國土中。是等眾生勿令有餘。我皆令得阿耨多羅三藐三菩提。坐於道場覺了佛果。菩薩摩訶薩作是思時。從初發心一切魔宮無處不動。十方一切諸佛世尊之所稱嘆。而是菩薩所嚴佛國。速得成就究竟淸淨。證於阿耨多羅三藐三菩提。是名菩薩無疲倦願。善男子。云何菩薩善畢竟具足願。菩薩摩訶薩坐於道場破碎魔軍。乃至得成阿耨多羅三藐三菩提。後不復發願。是名得如所願滿菩提願。譬如器皿酥油盛滿平齊緣邊。不復能容如鄰虛滴。是故說言。此缽盛滿究竟具足。菩薩摩訶薩證得佛道不復發願。猶若鄰虛亦復如是。一切諸願究竟滿故。是名善究竟諸願具足。善男子。菩薩摩訶薩以是十法。願波羅蜜具足。善男子。菩薩摩訶薩具足十法。力波羅蜜具足。何者爲十。一者不可降伏力具足。二者不可破壞力具足。三者福徳力具足。四者慧力具足。五者眷屬力具足。六者神通力具足。七者自在力具足。八者陀羅尼力具足。九者不擾動鎭力具足。十者超越無智力具足。善男子。云何菩薩不可降伏力具足。菩薩摩訶薩一切外道悉不能伏。是名不可降伏力具足。云何不可破壞力具足。善男子。菩薩摩訶薩於諸人天眾生聚中。無一眾生以其道力能得破壞菩薩力者。是名菩薩不可破壞力具足。善男子。云何菩薩福徳力具足。菩薩於諸徳福行中。無有一行若世間若出世間所不經行。是名菩薩福徳力具足。善男子。云何菩薩般若力具足。菩薩摩訶薩於諸佛法。無有一法以善慧故是所不見是所不證所不通達。惟除如來深智慧耳。是名菩薩般若力具足。善男子。云何菩薩眷屬力具足。菩薩眷屬無破戒者無邪見者非威儀者無邪命者。所以者何。菩薩眷屬隨有資生共相分張。具足自利利他義故。是名菩薩眷屬力具足。善男子。云何菩薩神通力具足。菩薩摩訶薩於諸世間神通之力及諸聲聞緣覺境界。悉皆超越。何以故。菩薩神通力最勝故。若閻浮提內一毛中。而安立之亦無損減。如是四洲若干世界。若三千大千世界。若如恆河沙數世界內於一鄰虛塵中。而安立之亦無增減。若二若三若四若五若六若七若八若九若十恆河沙。若可說不可說恆河沙數世界。內於鄰虛塵中亦無增減。是等世界亦無妨礙。是中眾生亦無逼迮。是名菩薩神通力具足。善男子。云何菩薩自在力具足。菩薩摩訶薩變此三千大千世界。化作七寶盈滿其中。自在力故事無不遂。乃至不可說不可說世界七寶盈滿其中皆悉自在。是名菩薩自在力具足。善男子。云何菩薩陀羅尼力具足。菩薩於諸不可說不可說諸佛剎土。絓是諸佛所說之法。種種文字種種章句種種意趣。於一剎那一羅婆一牟休羅。菩薩一聞悉能受持通達解說。是名菩薩陀羅尼力具足。云何菩薩不可擾動鎭力具足。菩薩摩訶薩所鎭之處。於諸人天眾生聚中。無一眾生能擾動者。惟除如來應供正徧知。是名菩薩不擾動鎭力具足。云何菩薩超越無智力具足。菩薩於一切智皆悉超越。一切眾生尙不能及。何況能過。惟除如來善解方便。是名菩薩超越無智力具足。善男子。菩薩摩訶薩具足十法力波羅蜜滿足。善男子。菩薩摩訶薩具足十法智波羅蜜滿足。何者爲十。一者人無我智具足。二者法無我智具足。三者無分限智具足。四者三昧境智具足。五者鎭智具足。六者不破壞智具足。七者觀眾生行智具足。八者無功用智具足。九者一切法相智具足。十者出世間智具足。善男子。云何菩薩人無我智具足。菩薩摩訶薩觀見諸陰生時滅時。是陰生時無眞實生。不動不作皆是虛妄。而觀見之。是陰滅時不見敗壞。復作是念。是陰無我無人無眾生無壽者養育士夫。有諸癡頑嬰兒凡夫。深著我見而作是解。是陰非我我中無陰。於五陰中深生執著。決言有體。故不通達眞實法性。以不通達眞實道理。是故流轉於生死中。猶若火輪無有休息。菩薩於是眞實法性。究竟通達無復有餘。是名菩薩人無我智具足。善男子。云何菩薩法無我智具足。菩薩摩訶薩於損減謗如實而知。於增上謗如實亦知。而作是念。於假名法而爲安立分別諸名。𨿽作分別所可分別。一切諸法本無自性。是等文句能分別者亦無自性。是法體性不如分別。名字分別不當其體。所以者何。一切諸法但有名相惟假名說。於是法中不應執著。是假名法非爲究竟。一向非有。但此諸法依因他緣。藉他緣合而便得生。因緣散故其亦隨滅。如是等法。菩薩摩訶薩如實而知。是名法無我智具足。善男子。云何菩薩無分限智具足。菩薩不於一剎那中而生於智。第二剎那而不生也。何以故。菩薩摩訶薩於一切剎那之中。智慧悉生無邊無礙無有分限。是名菩薩無分限智具足。善男子。云何菩薩三昧境界智具足。菩薩摩訶薩悉知一切聲聞三昧。悉知一切緣覺三昧。悉知一切菩薩三昧。一切如來三昧皆悉知之。於是三昧聲聞行處菩薩悉知。於是三昧緣覺行處菩薩亦知。於是三昧菩薩行處菩薩亦知。於是三昧如來所行是佛三昧菩薩亦知。復有果報所可成就。自得智者皆悉知之。是名菩薩三昧境界智具足。善男子。云何菩薩鎭智具足。菩薩若於聲聞所鎭。若辟支佛所鎭。若菩薩所鎭。菩薩尙不知。何況一切諸眾生等。是名菩薩鎭智具足。善男子。云何菩薩不可破壞智具足。菩薩摩訶薩一切智慧不可破壞。若諸外道若諸魔兵。若諸聲聞若諸緣覺悉不能破。是名菩薩不可破壞智具足。善男子。云何菩薩觀眾生行智具足。菩薩摩訶薩以淸淨智皎潔明白。觀眾生界是中而見。有諸眾生已發菩提心。有諸眾生未發菩提心。有諸眾生已修菩提行。有諸眾生未修菩提行。有住初地乃至十地有成等覺。成等覺已正轉法輪。佛事已訖而般涅槃。有諸眾生以聲聞乘而般涅槃。有緣覺乘而般涅槃。有諸眾生生於天上。有諸眾生生於三途。菩薩悉皆了了得見。是名菩薩觀眾生行智具足。善男子。云何菩薩無功用智具足。菩薩摩訶薩若行若立若坐若臥若出若入。不加功用是智恆生。猶若有人正眠熟時喘息恆生。菩薩智生亦復如是。如是智慧無處不徧。是名菩薩無功用智具足。善男子。云何菩薩了一切法相智具足。菩薩摩訶薩於一切法若通相若別相。若無量相。皆悉知之。若如幻相若虛妄相菩薩悉知。是名菩薩了一切法相智具足。善男子。云何菩薩出世間智具足。菩薩摩訶薩以無流智得具足故。超越一切世間人天。是名菩薩出世間智具足。善男子。菩薩摩訶薩具足十法智波羅蜜具足。

大乘寶云經卷第二

大乘寶云經卷第三

梁扶南三藏曼陀羅仙共僧伽婆羅等譯

平等品第三

佛告降伏一切障礙菩薩摩訶薩言。善男子。菩薩具有十法與地平等。何等爲十。一者廣大無量。二者養育眾生。三者有恩無恩無有異想。四者能受大法雲雨。五者一切眾生所依止處。六者種善根處。七者爲珍寶器。八者爲妙藥器。九者不可傾動。十者無所怖畏。善男子。云何菩薩廣大無量。猶若大地徧於十方廣大無量。菩薩亦爾。徧一切處廣大無量。福徳智慧具雙行故。是名菩薩廣大無量。云何菩薩養育一切眾生。善男子。譬如大地一切眾生因之存立。種種資生隨意得用。菩薩亦爾。長養眾生。種於施戒忍辱精進禪定慧等。一切菩薩淸淨行法。及余無量資生什物皆悉利益。是名菩薩養育一切眾生。云何菩薩有恩無恩無有異想。善男子。譬如大地若被損辱亦不生嗔。若有供養亦不生喜是中不作二想。菩薩亦爾。損惱不嗔利益不喜。於彼眾生不生憎愛不望反報。是名菩薩有恩無恩皆悉平等。云何菩薩能受一切大法雲雨。善男子。譬如大地受諸洪雨。及餘一切諸大水聚悉堪容受。菩薩亦爾。如來所雨大法雲雨悉皆容受。是名菩薩能受大法雲雨。雲何菩薩一切眾生所依止處。善男子。譬如大地一切眾生若出若入依於大地。菩薩亦爾。一切眾生行於六趣及涅槃道而爲依止。如是菩薩一切眾生所依止處。云何菩薩種善根處。善男子。譬如大地一切種子因之生長。菩薩亦爾。一切眾生諸善種子。依因菩薩而得增長。是名菩薩種諸善法種子之處。云何菩薩爲珍寶器。善男子。譬如大地爲珍寶器。依因於地無量珍寶皆悉出現。菩薩亦爾。種種功徳光明珍玩。依因菩薩而得出現。是名菩薩爲珍寶器。云何菩薩爲妙藥器。善男子。譬如大地出諸妙藥。能治一切眾生病苦。菩薩亦爾。一切法藥因之出現。能滅一切世間種種煩惱重病。是名菩薩能爲藥器。云何菩薩不可傾動。善男子。譬如大地一切苦具不能侵擾。時節寒暑蚊蟻毒虫觸之不動。菩薩亦爾不可擾惱。眾生所起一切內外種種苦具悉不能擾。是名菩薩不可傾動。云何菩薩無有怖畏。善男子。譬如大地一切龍王及諸象王師子王等。所出音聲聞不怖畏。菩薩亦爾。聞諸魔聲及外道聲。不恐不怖不怯不畏。是名菩薩無有怖畏。善男子。菩薩摩訶薩具是十法與地平等。善男子。菩薩摩訶薩具足十法與水平等。何者爲十。一者福徳漸深。二者生白淨法。三者歡喜咨嗟潤澤。四者漬爛一切煩惱根栽。五者淸淨無濁。六者滅煩惱熱。七者除諸渴愛。八者甚深難冒。九者能漂好醜。十者淨煩惱塵。善男子。云何菩薩摩訶薩福徳漸深。善男子。譬如諸水次第流注漸入深處。菩薩亦爾。流注善法漸漸向深。是名菩薩福徳漸深。云何菩薩生白淨法。善男子。譬如水聚能生一切艸木叢林種種妙藥。菩薩亦爾。以三昧故生長一切助菩提法。已生長者重復增廣。乃至成於一切種智。樹木叢林於佛剎土令生法果活立眾生。是名菩薩生長善法。云何菩薩歡喜咨嗟潤澤。善男子。譬如淸水自性潤澤復潤餘物。菩薩亦爾。自性歡喜咨嗟潤澤復潤於他。言歡喜者是出世法。言咨嗟者依佛法僧。言潤澤者是心淸淨。是名菩薩歡喜咨嗟潤澤。云何菩薩漬爛煩惱根栽。善男子。譬如淸水若艸若木若根若葉皆能漬爛。菩薩亦爾。因修三昧一切煩惱根栽相續而漬爛之。乃至名相亦皆滅盡不知所在。煩惱臭穢習气亦盡。是名菩薩漬爛一切煩惱根栽。云何菩薩淸淨無濁。善男子。譬如淨水體性淸淨無有垢穢。菩薩亦爾。自性淸淨無垢無穢。言淸淨者。一切隨眠煩惱結使貪嗔癡等皆消滅故。諸根無染無垢無穢。是名菩薩淸淨無濁。云何菩薩滅煩惱熱。善男子。譬如水性夏月蒸熱。一切地土並諸地上。一切眾生爲作淸涼。菩薩亦爾。諸眾生界煩惱蒸熱。以法淨水悉令淸涼滅其熾熱。是名菩薩滅煩惱熱。云何菩薩除諸渴愛。善男子。譬如冷水於渴乏者轉其渴乏。菩薩亦爾。一切眾生渴愛六塵難忽難耐。於是眾生爲降法雨。以法雨故令諸眾生回六塵渴。是名菩薩除諸渴愛。云何菩薩甚深難冒。善男子。譬如水聚甚深難冒。菩薩亦爾。修諸智慧甚深難冒。所謂一切天魔外道不可輕冒。是名菩薩甚深難冒。云何菩薩能漂好丑。善男子。譬如水流一切地境若好若醜悉皆能漂。菩薩亦爾。以法流水若好若丑諸眾生界一切能漂。𨿽如是漂不惱眾生水流亦爾。如是菩薩以大慈悲潤澤眾生。降大法雨無所損惱。是名菩薩能漂好醜。云何菩薩淨煩惱塵。善男子。譬如水大一切地上。不淨塵埃粗澀垢穢。悉令潤澤淨無有餘。菩薩亦爾。有諸眾生心性粗獷煩惱客塵。依因定慧淨盡無餘。是名菩薩淨煩惱塵。善男子。具是十法一切菩薩與水平等。善男子。菩薩摩訶薩具足十法與火平等。何者爲十。一者能燒煩惱糞穢。二者成熟一切佛法。三者漧燥煩惱淤泥。四者譬如火聚。五者能作光明。六者能令恐怖。七者善能安慰。八者於諸眾生平等。九者世所供養。十者不可輕蔑。善男子。云何菩薩能燒煩惱糞穢。善男子。譬如火性能燒一切糞掃穢惡艸木叢林諸藥樹等。菩薩亦爾。以智慧火能燒一切隨眠煩惱一切結使貪嗔癡等煩惱糞掃。及對治道鉆火之具皆悉燒盡。是名菩薩能燒一切煩惱糞穢。云何菩薩成熟一切佛法。善男子。譬如火性成熟一切苗稼藥艸。菩薩亦爾。以智慧火成熟一切內諸佛法。如是成熟永無有失。是名菩薩成熟一切佛法。云何菩薩漧燥煩惱淤泥。善男子。譬如火性炙燥一切諸地淤泥。菩薩亦爾。以智慧火炙燥一切有流之法。是名菩薩漧燥煩惱淤泥。云何菩薩諭如火聚。善男子。如諸火聚於寒冰者卻其寒凍。菩薩亦爾。一切眾生煩惱寒瘧。以智慧火而爲卻之。是名菩薩諭如火聚。云何菩薩能作光明。善男子。如大火聚絕炎熾盛。若雪山上頻耶山頂。若一由旬若二由旬。三四由旬而作光明。菩薩亦爾。以智光明能遠照了。若千由旬若萬由旬。乃至無量阿僧祇界。爲諸眾生作大光明照了明徹。以智光明悉能卻除一切無智盲暗之法。是名菩薩能作光明。云何菩薩能作怖畏。善男子。譬如禽獸若師子王。見大火聚而生怖畏。所謂畏損我身遠避是處。如是惡魔及諸魔眾。若見菩薩而生怖畏。無威徳故卽便遠避。乃至不能得聞菩薩名號。何況視之。是名菩薩能作怖畏。云何菩薩善能安慰。善男子。譬如一人迷於稠林曠野失其道路。忽然得見一大火聚而往就之。能於是中得見聚落若見羣牛。得見是已便生安慰離諸恐怖。如是一切無量眾生。遭於生死稠林曠野。若見菩薩則得安慰離諸怖懼。是名菩薩善能安慰。云何菩薩一切眾生平等。善男子。譬如火性於諸眾生悉皆平等。如於國王及旃陀羅平等無二。菩薩亦爾。於諸眾生悉皆平等。如於國王悉作利益。於屠殺者亦作利益。是名菩薩於諸眾生皆悉平等。云何菩薩世所供養。善男子。譬如火性爲諸剎利婆羅門等之所供養。菩薩亦爾。爲諸天人阿修羅乾闥婆一切世間之所供養作師範想。是名菩薩世所供養。云何菩薩不可輕蔑。善男子。如火𨿽小不可輕觸無憍慢故。菩薩亦爾。住於信行從初發心未得勢力。於大乘法不可輕蔑。若天若人一切世間天龍夜叉乾闥婆等所知所悉。作如是言。今此菩薩不久當坐菩提道場。證得阿耨多羅三藐三菩提。是名菩薩不可輕蔑。善男子。菩薩摩訶薩具足十法與火平等。善男子。菩薩摩訶薩具足十法與虛空平等。何者爲十。一者廣大。二者無礙。三者寂靜。四者無邊慧。五者無邊智。六者隨順法界。七者信一切法同虛空性。八者無處所。九者過想境界。十者超越思量。善男子。菩薩摩訶薩具是十法得與虛空平等。復次善男子。菩薩摩訶薩復有十法與虛空平等。何等爲十。一者於色好醜不貪不嗔。二者於聲好醜不愛不憎。三者於香好醜不欲不恚。四者於味好醜不耽不棄。五者於觸好醜不淫不怒。六者於法好醜不執不責。七者於得不得不喜不恨。八者於苦不戚於樂不欣。九者於好惡名不慕不卻。十者稱嘆毀謗不親不疏。如是十法與虛空平等。善男子。菩薩摩訶薩具足十法引諭於月。何等爲十。一者淸涼眾生。二者見之歡喜。三者增長白法。四者除滅黑法。五者世所稱嘆。六者形貌淸淨。七者乘最勝乘。八者常爲莊嚴。九者遊戲正法。十者有大神通威徳巍巍。云何菩薩淸涼眾生。乃至有大神通威徳。善男子。譬如月出一切眾生悉得涼冷。以可愛故。菩薩亦爾。能除眾生煩惱蒸熱令得歡喜。怡悅踴躍而作淸涼。善男子。如月出時見之歡喜。以淸涼故欣悅其心。菩薩亦爾。滅煩惱熱諸根淸淨。威儀動止功徳具足。善男子。如上旬月從其初生漸漸增長。至十五日具足圓滿。菩薩亦爾。從初發心至坐道場。日夜白法增長圓滿種種具足。善男子。如下旬月。色相光明可愛之貌漸漸損減。乃至月盡不復現相。菩薩亦爾。得出世智一切妄相皆悉損減。坐道場時畢竟不現。善男子。如月出時。一切世間大小道俗臣民男女悉稱嘆之。菩薩亦爾。一切世間人天修羅皆悉光揚。善男子。如月天子身心淸淨光明照耀業報所生。菩薩亦爾。身心淸淨光明徧照。法性所出自然化生。非因父母迦羅羅等五時不淨之所污染。善男子。如月天子乘淸淨乘而照四方。菩薩亦爾。乘最勝乘徧照無量無邊世界。善男子。如月天子常爲莊嚴無時有翳。菩薩亦爾。常爲功徳所莊嚴故。善男子。如月天子恆有自然歡喜快樂。菩薩亦爾。恆住法樂不住欲樂。善男子。如月天子有大神通有大威徳。菩薩亦爾。具諸功徳自在智慧。神通變化隨意無礙。善男子。菩薩摩訶薩具是十法故諭於月。善男子。菩薩摩訶薩具足十法譬諭如日。何等爲十。一者滅無明暗。二者能令開悟。三者能照十方。四者善法因起。五者能滅諸流。六者能作光明。七者能翳外道邪見。八者顯現好醜。九者造作善法諸業。十者善人恭敬。善男子。云何菩薩摩訶薩。滅無明暗乃至云何善人恭敬。善男子。如日出時滅一切暗。菩薩日出滅無明暗亦復如是。善男子。如日出時蓮華開敷。菩薩日出開悟眾生。諸受化者亦復如是。善男子。如日出時照了十方。菩薩日出智慧光明徧照十方。而不損惱一切眾生。善男子。如日出時放千光明照閻浮提。世人方知是日出已。菩薩日出智光明照。爾時方知有諸善法。善男子。於閻浮提。日光滅時卽知日沒。菩薩日出於諸眾生作智光明。能滅眾生一切癡暗。重昏盲冥癡暗滅故。名爲漏盡菩薩不現。善男子。如日出時諸餘光明翳不能照。日於爾時不作是念。我令是等諸餘光明翳不令照。以法爾故自然不現。菩薩日出一切外道邪見盲暗自然退滅。是時菩薩亦不作念。我令是等退滅不現。善男子。如日出時於閻浮提一切眾生。爲現好醜髙下邪正。菩薩日出亦復如是。爲諸眾生顯了好丑髙下邪正。所言好者。則是聖道。所言醜者。一切邪道。善男子。如日出時種植等業因之得成。菩薩日出善法方生。善男子。如日出時善人歡喜供養稱嘆。而諸不良愁毒不樂。菩薩日出有智之人。聰哲利根歡喜稱嘆。行邪道者。嬰兒凡夫鈍根不良無智慧眼。願樂生死背涅槃道而不恭敬。是名菩薩滅無明暗。乃至善人恭敬。如是善男子。菩薩摩訶薩具足十法譬諭如日。善男子。菩薩摩訶薩具足十法諭師子王。何等爲十。一者不怖。二者無有怯弱。三者不回轉顧。四者能師子吼。五者不驚。六者行於山林。七者居住山窟。八者無所儲畜。九者獨步無侶。十者住阿蘭若。善男子。云何菩薩不怖乃至住阿蘭若。善男子。如師子王徧行諸處不怖不驚。恆見自身獨步無敵。菩薩亦爾。諸處來往不怖不驚。恆見自身無對敵故。善男子。如師子王無怯弱想。菩薩亦爾。與諸外道設捔力時論議斗諍無怯弱想不勇不劣。善男子。如師子王脫被辱時亦不回顧。菩薩亦爾。若爲外道之所損辱。亦不可轉亦不默然。善男子。如師子王作師子吼。一切禽獸及諸豺狼遠走退散。菩薩亦爾。說法無我作師子吼。執著我見外道豺狼退散滅盡。於十方界而是菩薩不爲惱彼。以無我法作師子吼。但爲回轉所化眾生故。善男子。如師子王無所怖畏徧觀十方。菩薩亦爾。性樂寂靜行於山林。善男子。如師子王住於山窟。菩薩亦爾。安住智慧寂靜山窟。善男子。如師子王無所儲畜。菩薩亦爾卻除一切煩惱重擔無所儲畜。善男子。如師子王獨步無侶降禽獸羣。菩薩亦爾。坐於道場獨自無侶而破魔軍。善男子。如師子王所住之處。一切禽獸不得侵損一切苗稼。菩薩亦爾。國土聚落居住之處。外道禽獸不能損侵善法苗稼。如是菩薩不怖不畏。乃至能護眾生善根。如是善男子。菩薩摩訶薩具是十法諭師子王。善男子。菩薩摩訶薩具足十法善能調伏。何者爲十。一者菩提心堅固。二者領理菩提心。三者守護六情。四者修行聖道。五者荷負重擔。六者利益眾生心不疲倦。七者正命。八者實無貢髙。九者無諂曲欺誑。十者質直。善男子。菩薩摩訶薩具是十法善能調伏。善男子。菩薩摩訶薩具足十法世所知識。何等爲十。一者坐禪攝心。二者多修空行。三者學法不息。四者不緣境界離煩惱使。奉行如來一切經教一向不犯。隨順一切法宗平等。通法界宗故。五者行於世間如旃陀羅卑下之子。以下卑心遠離自髙傲慢狂醉故。六者恆乞食活次第平等故。七者心無疑惑住於世間。於佛法中如實知見故。八者心無猶豫內證法故。九者不復他信不可誘引。自見道理故。十者世間福田。善修行故。如是菩薩摩訶薩具是十法世所知識。善男子。菩薩摩訶薩具足十法譬如蓮華。何等爲十。一者身無染污。二者微細之惡不與共住。三者戒香芬馥。四者受生潔淨。五者姿顏和悅。六者柔軟微妙。七者睹見吉祥。八者心意開悟。九者心意成熟。十者善能攝受。善男子。云何菩薩摩訶薩。身無染污乃至善能攝受。善男子。譬如蓮華從水出時自無染污。如是無染以法性爾。如是菩薩從生死水出而無染。何以故。得方便智慧故。一切菩薩善解方便行在生死生死過患不能染污。菩薩方便智慧所持。善男子。如蓮華中一滴之水不能得住。如是菩薩微細罪過悉不中住。善男子。如諸地界生蓮華處香气芬馥燻是方所。如是菩薩是處鄕村國邑聚落所居之處。以戒香气無處不徧善男子。如地界處有生蓮華淨潔可愛。國王王民一切百姓悉往就之。菩薩亦爾。諸處受生自性淨潔。戒徳威儀無不具足。天龍夜叉乾闥婆阿修羅緊那羅摩睺羅伽人非人等之所恭敬愛重禮拜。諸佛菩薩稱嘆光揚。善男子。猶如蓮華開敷之時。見則歡喜色貌可愛能悅眾情。菩薩亦爾。密笑之時無有顰蹙諸根淸淨。善男子。猶如蓮華柔軟無有粗澀。菩薩亦爾。自然柔軟本無粗獷。善男子。如見蓮華於夢想時則爲吉祥。而加稱嘆而利益故。見於菩薩利益亦爾。一切住處甚爲吉祥。爲得一切智故。善男子。猶如蓮華漸漸開敷。菩薩亦爾。智慧覺分蓮華開敷。是時說名爲佛覺悟。善男子。如蓮華敷見時悅於眼根。嗅時悅於鼻根。觸時悅於身根。心歡喜時悅於意根。菩薩亦爾。成熟智慧光時。見時眼根淸淨。聞時耳根淸淨。已有戒功徳香而悅鼻根。觸時供養恭敬而悅身根。若能思惟嘆功徳時意根淸淨。善男子。如蓮華生人天攝受。菩薩亦爾。出於世間諸佛菩薩乃至諸天。帝釋梵天護世之所崇仰。是名菩薩自無染污乃至攝受。善男子。如是菩薩具是十法諭如蓮華。善男子。菩薩摩訶薩具足十法心意廣大。何者爲十。一者我當修行一切諸波羅蜜故發增廣心。二者我當成熟一切佛法故發增廣心。三者我當教化一切眾生故發增廣心。四者我當坐於道場。得成阿耨多羅三藐三菩提。成等覺已當轉法輪。若梵若天一切世間所不能轉故發增廣心。五者我當利益一切眾生。於無量無邊世界發增廣心。六者我當造作智慧舟航。度諸眾生於生死海發增廣心。七者一切眾生無救無護無歸依處。無有親識能度脫者。我當爲其作親屬故發增廣心。八者我當顯現諸佛威神作師子吼。遊戲諸佛神通道力。亦當視顧摩訶那伽發增廣心。九者我當不共一切世間若天若人。無比無等故發增廣心。十者以佛正法。我當教化一切眾生。非陋行故。非苦行故。非下劣行故。發增廣心。善男子。菩薩摩訶薩具是十法發增廣心。善男子。菩薩摩訶薩具足十法心得淸淨。何等爲十。一者心多信樂心內不動。心住堅固心無虛假。遠離一切不善思惟。所謂不發心求聲聞道。求辟支佛道。以少欲知足故。遠離一切垢穢不淨。離身貢髙所謂不作虛假威儀。離口貢髙。所謂不說非實語言。離心貢髙。無諂曲故。身不混雜故。口少欲故。心無貪求故。知恩報恩。微細恩義尙不忘失。何況多者。言語諦實。於所作事不毀謗他。無利不說。惟嘆有徳利喜勸嘆。是中惟見功徳如說而行。菩薩不得以口慰諭而心含怨。菩薩以口勸嘆心不令諍。口說愛語心無忿恨。菩薩不以身現善而心行惡。菩薩不以身恭敬而心輕慢。菩薩無貢髙不懈怠不吝惜不嫉妒。菩薩旣無貢髙。亦不懈怠不慳不嫉。亦不幻惑亦無諂曲。菩薩不鬥兩邊互相破散。何以故。菩薩以身恭敬口說諦實。三業相應不謗如來淸淨正法。菩薩不敢謗法。云何不謗諸佛正法。菩薩發阿耨多羅三藐三菩提心。剃除須髮著壞色衣。於佛正法而得出家。如是出家非畏國王故。不畏劫賊所破壞故。不負債故。不怖畏故。不爲生活故而作沙門。以信樂故出家學道。惟求法故親近善友深心承事。就善知識深心聽法。如法修行心無憍慢。𨿽無憍慢而顚倒取若無顚倒。則能通達於佛正道。以通達故則得正法。以得法故決定阿耨多羅三藐三菩提。如是學者不謗如來正教正法。善男子。如是菩薩具足十法心得淸淨。善男子。菩薩摩訶薩具足十法無有疑惑。何等爲十。信於如來身有祕密。信於如來口有祕密。信於如來心有祕密。信菩薩行。信具神通信滿本願。信一乘道。信種種說。信佛音聲妙響甚深。信化眾生隨其根性。善男子。云何菩薩信於如來有身祕密。乃至信於教化眾生。善男子。菩薩作如是念。所聞如來有是法身。寂靜身。無等身。無等等身。無量身。不共身。金剛身。皆是眞實不虛不誑。菩薩是處不生疑惑無有二心。如是信於如來身有祕密。復作是念。絓是所聞如來有口祕密。如來自口授記相貌授記。若不了義所說經教悉皆信之。如來無有蹉跌非無義說。以是因緣悉非妄語。諸佛如來滅一切惡淸淨無垢。無復煩惱結使燋熱自在具足。無所希望無濁無穢。若言如來有失如來無義語者。無有是處。至眞至實無有欺誑。是處不疑不惑。如是信於佛口祕密。復作是念。絓是如來心中祕密。在心內懷依止於心。一切聲聞緣覺所不能知。及諸菩薩一切眾生。惟除如來神通力耳。何以故。如來甚深難冒難量。境界廣大無邊無量。同於虛空不可思議。惟眞惟實無有虛誑是處不疑。如是信心祕密。復作是念。絓是所聞一切菩薩勤利眾生。成就一切眾生。於是事業都無疲倦亦不怖畏。荷負大擔力勢堅固。修行十度一切佛法。有無礙智無邊智無等智不共智。勇猛堅固莊嚴堅固誓願堅固。爲菩提故次第滿足。惟眞惟實非是欺誑是處不疑。如是菩薩信於修行。復作是念。菩薩坐於道場所得無滯無障無礙淸淨。眼通乃至耳通他心智通。宿命通如意神通漏盡通。無著無滯無障無礙。於三世中得一剎那相應智。視眾生界如實見之。是等眾生具足行身惡業。具足行口惡業。具足行意惡業。誹謗賢聖邪見顚倒。行於邪法業因緣故。捨身死後生諸惡道受地獄苦。有諸眾生。以身善業以口意業善。正見具足故不謗賢聖行於正見。以正見故三業淸淨。以是因緣捨身死後。生於善道天上受樂。如是眞實觀眾生界。卽見眾生善不善業。復作是念。我昔作菩薩時。行菩提道作是誓願。自成正覺方令覺他是我前願。今已果滿得如所願。皆是眞實無有虛誑。是處不疑亦不生惑。故說菩薩名爲等覺。已自覺悟名三佛陀。善男子。如是菩薩信於菩提信佛出世。復作是念。所聞一乘惟一佛乘皆是眞實。非是欺誑不虛不謬。所以者何。諸乘皆從大乘中出。譬如閻浮提洲乃有諸洲而相圍繞各各名字皆悉屬於閻浮提洲。總說其名入閻浮提一切諸乘亦復如是。依大乘出無二無三是處不疑。如是信於一佛乘道。復作是念。聞諸如來種種說法。於諸經中悉是眞實。所以者何。爲化眾生故。而諸如來隨機說法。是處不疑亦不生惑不作二心。如是信於三乘有異。復作是念。聞諸如來響音甚深微妙梵音悉皆眞實。所以者何。諸梵天子少分善根。尙有音聲微妙響徹。柔軟了亮雅美可愛。何況如來於無量劫修行成就。百福莊嚴萬徳具足。是處不疑不惑。如是信於如來甚深響音。復作是念。聞佛如來了別機性諸根利鈍。所化眾生聞以一音說法。隨類各各得解斷其疑心。善根成熟者而前化之。一一眾生作如是解。如來今者爲我一人說如是法。而諸如來無是分別亦無思惟。是等悉皆眞實非謬非誑。是處不疑不惑。生如是信。隨機緣故教化眾生。善男子。如是十法具足菩薩摩訶薩無疑惑心。善男子。菩薩摩訶薩具足十法諭如大海。何等爲十。一切珍寶之所歸聚。難冒廣大漸漸轉深。不宿死屍等爲一味。復能容受一切川流。不過齊限。諸大眾生之所依止。無有邊際。善男子。云何菩薩眾寶歸聚。乃至云何無有邊際。善男子。譬如大海一切珍寶。是中聚集無量無邊。一切眾生往彼采寶。菩薩亦爾。一切功徳珍寶聚集無量無邊。一切眾生求福徳者而往詣之。善男子。如海難冒。菩薩亦爾甚深難冒。善男子。如海廣大菩薩亦爾。慈悲智慧甚廣大故。善男子。譬如大海漸漸轉深。菩薩亦爾。修道種智漸漸轉深。善男子。如彼大海不與一切死屍共宿。所以者何。大海法爾。如是菩薩不與一切煩惱及惡知識而共止宿。何以故。菩薩法爾故。善男子。如此大海一切眾流悉往入之。至成一味所謂醎味。菩薩亦爾。絓是所修一切白法悉成一味。所謂一切智味。善男子。如海容受無量眾流不增不減。菩薩亦爾。受無量法無有增減。善男子。如彼大海不過齊限。菩薩亦爾。教化眾生不過齊限。善男子。如大海水大身眾生在中居住。菩薩亦爾。一切眾生有白淨法。於菩薩身依止而住。善男子。如大海水無有邊際。一切眾生不能知其水之多少。菩薩亦爾。爲諸眾生而說法要。無邊無窮無能測量。如是菩薩大海福徳珍寶聚集之處乃至無邊。善男子。如是菩薩具足十法諭如大海。

大乘寶云經卷第三

大乘寶云經卷第四

梁扶南三藏曼陀羅仙共僧伽婆羅譯

陀羅尼品第四

爾時佛告降伏一切障礙菩薩摩訶薩言。善男子。菩薩摩訶薩具足十法深解微細。何等爲十。所謂解求出離。解究竟諸法。解具足一切法。解隨順一切法相。解分析一切諸法。解十二因緣甚深難冒。解業力不可思議。解如所說深義。解通達順如道理。解一實諦。善男子。云何菩薩解求出離。乃至云何解一實諦。菩薩恆作是念。一切世間痛哉苦哉。八苦猛火之所焚然。淫欲炎盛燒其身首。嗔煙蓬勃妄想亂起。無明癡暗障蔽眼目。菩薩見已復作是念。是等眾生云何出離三界火宅得脫火難。爲是眾生得脫因緣。是故求解諸法。求得隨順諸法平等。得平等已如實了知諸法幻相。了知幻已則如實知。如實知已而順觀察甚深難冒十二因緣。得緣觀已觀察業力不可思議。作是觀已生大希有。而作是念。一切諸法𨿽無自體而能巧作種種色像。如是微細以意覺了。所說諸義則得明解。已了義故通達眞如。達眞如已得見實際。見實際已則能度脫一切眾生生死火宅。善男子。如是菩薩解求出離。乃至解一實諦具足如是十法菩薩摩訶薩深解微細。善男子。菩薩摩訶薩具足十法辯才會理。何等爲十。所謂一切諸法但是假名。無我無人無眾生無壽者無養者無造者無受者無知者無見者。危脆災厄不能自由空無所有。虛妄分別因緣假合。如是假合假名說之。善男子。有此道理隨順法相。無人無我眾生壽者造者受者知者見者。無有自在虛妄分別。因緣假合。如是說法有此道理隨順法相。不違法相與理相應。如是觀察實法道理。悉不顚倒顯了法相。如是辯才與理相應。是故說名辯才會理。善男子。具足十法菩薩摩訶薩辯才會理。善男子。菩薩摩訶薩具足十法辯才明了。何等爲十。所謂解結辯才。無盡辯才。無斷絕辯才。無不潤辯才。無下劣辯才。無怖畏辯才。無比辯才。不可沮壞辯才。無窮辯才。四無礙具足辯才。善男子。菩薩摩訶薩具是十法辯才明了。善男子。菩薩摩訶薩具足十法淨潔辯才。何等爲十。所謂無喫訥辯才。無恐怖辯才。無劣弱辯才。不自逞辯才。不損義辯才。不損文辯才。不失方法辯才。無失時辯才。無粗澀辯才。無不明了辯才。善男子。菩薩辯才無諸喫訥。所以者何。以無所畏故。菩薩在大眾中如師子王不畏不怯。菩薩辯才不逞不諂。何以故。遠煩惱故。有煩惱者而恆自逞非無煩惱。菩薩辯才義無損減。何以故。得法爾故。菩薩無無義辯才。何以故。證得法故。善男子。未證法者有義損減非得法者。菩薩辯才無文損減。何以故。通學一切諸經論故。不學經論有失文章。若學經論無有此失。菩薩不失方法。何以故。已修一切諸方法故。菩薩善學無量經法不失時節。無前後失。故菩薩無粗澀辯才。無有粗惡無逆耳語。何以故。遠離惡口諸過失故。菩薩辯才無不明了。何以故。具利根故。善男子。菩薩摩訶薩具是十法辯才淨潔。善男子。菩薩摩訶薩具足十法。能令一切眾生歡喜辯才。何等爲十。所謂愛語。姿顏悅豫無有顰蹙。恆說義理。恆說正法。說法平等。不逞自能無所輕蔑。心無污染不輕躁動種種辯才。善男子。菩薩愛語。能令眾生心得歡喜。姿顏光悅無有顰蹙。咨嗟具足和悅眾生。恆說義理。優量語故悅眾生心。恆爲說法。利益語故而悅眾生。說法平等。於諸眾生令悅其意。菩薩不自逞能。遠離憍慢自恣矜髙。隨眾生類而教導之必令歡喜。菩薩無所輕蔑。殷勤爲說令得歡喜。菩薩無所染污。持淨戒故令眾歡喜。菩薩不輕躁動。多修忍故。菩薩種種辯才。以愛語故令眾歡喜。善男子。菩薩摩訶薩具是十法辯才。能令一切眾生歡喜。善男子。菩薩摩訶薩具足十法言語辯才人所信受。何等爲十。所謂菩薩。於諸眾生非是法器而不爲說。謗法眾生亦不爲說。有來調弄亦不爲說。外道邪見亦不爲說。無恭敬者亦不爲說。無信心者亦不爲說。幻惑諂曲亦不爲說。不爲自身乏無資生故爲說法。不爲利養嫉妒慳吝故爲說法。散頭裸袒及喑啞者不爲說法。所以者何。善男子。菩薩於諸眾生無有慳吝亦無祕法。無不憐湣無不利物。但諸眾生於佛法中非法器故。是故菩薩而不攝受。降伏一切障礙菩薩言。世尊。有何眾生菩薩爲其說法。佛言。善男子。菩薩說法爲諸眾生。有信根者可成熟者。具有法器於過去佛已種善根。無有諂曲離諸欺誑。所有威儀實無虛假。不著世間名聞利養。具足信心善友攝持。行諸善業易可開悟。利根眾生於所說義能解意趣。精進勇猛能得佛果如說修行。善男子。如是眾生諸佛菩薩而爲說法。善男子。菩薩摩訶薩。具是十方所出語言悉可信受。善男子。菩薩摩訶薩具足十法善能說法。何者爲十。所謂但爲修行諸佛法故而演說法。如是說法而佛及法俱不可得。但欲修行諸波羅蜜而爲說法。而是修行及波羅蜜亦不可得。爲菩提行菩薩說法。而是菩提及菩提行皆不可得。爲滅煩惱故爲說法。不得煩惱及煩惱滅。爲修厭離而證滅故。菩薩說法不得厭離亦不得滅。爲須陀洹。爲斯陀含。爲阿那含。證得果故。菩薩說法亦不得是。須陀洹及斯陀含阿那含等悉不可得。爲阿羅漢果故菩薩說法。亦不可得阿羅漢及阿羅漢果。爲得辟支佛果故菩薩說法。緣覺及果俱不可得。爲滅執著諸我見故菩薩說法。我與執著皆不可得。菩薩𨿽說有諸業報。業及業報亦不可得。何以故。作是思惟。所說之法依因名字。依此名字尋法不得。所以者何。所言法者。非文字體。夫文字者亦無法體。以是義故。依於假名俗諦故說於無名法而立名字。如是名字皆是虛妄而非眞實。非眞實者非第一義。旣非眞諦是虛妄法。誑惑一切嬰兒凡夫。善男子。菩薩摩訶薩具是十法善能說法。善男子。菩薩摩訶薩具足十法無不隨順。善男子。菩薩隨順於法不出於色。隨順於法不出受想行識。隨順於法不出欲界。隨順於法不出色界。隨順於法不出無色界。隨順於法不出於法。隨順於法不順眾生。隨順於法不順斷見。隨順於法不出於道。以智善巧方便相應非不隨順。善男子菩薩摩訶薩具是十法無不隨順。善男子。菩薩摩訶薩具足十法善解法界。何者爲十。所謂智慧具足爲善知識之所攝受。勇猛精進遠離一切障礙善能淸淨。於所教誨生殷重心。多修空相遠離僻見。善行聖道了見眞實。是爲十法。善男子。慧命菩薩親近善友。見善知識生歡喜心。於善友中生世尊想依止而住。依善友已勇猛精進。爲滅一切不善之法。成就滿足一切善法。如是勇猛一切障礙悉皆滅盡。無障礙已不息於道故得淸淨。遠離一切身口意惡及破戒業。得淸淨已於所教誨生殷重心。殷重教已多修空相。修空相已不生倒見。離倒見已而修聖道。修聖道已而見眞實。降伏一切障礙菩薩言。世尊。何者名爲眞實。佛言。善男子。夫眞實名非顚倒名。世尊。何者是非顚倒。佛言。善男子。非是虛妄名不顚倒。世尊。何者是非虛妄。佛言。卽是如如無變異法。世尊。何者名如如。佛言。夫如如者。謂是內所證知之法。不可文字之所顯示。所以者何。是法一切言語道斷。文字章句所不能詮。過音聲界離諸口業絕諸戲論。不增不減不出不入不合不散。非可籌度不可思量。過算數境非心行處。無礙無想過想境界。過諸嬰兒一切境界。一切嬰兒所不行處。過一切魔境界。過一切煩惱境界。過識境界無所住處。無住寂靜聖智行處。如是如是內所證。無垢無污無染淸淨。微妙第一畢竟最勝。常恆湛然無生滅法。如來出世及不出世法界常爾。善男子。菩薩爲是法故精勤不懈修行精進忍種種苦。如是苦行證是法界。於是法中。復加安立一切眾生。善男子。是名如如。是名實際。是名一切智。是名一切種智。是名不可思議界。是名無二界。降伏一切障礙菩薩言。世尊。云何應證云何應得。如是法界說名內所證得耶。佛言。善男子。以出世智故內應當證內應當得。降伏一切障礙菩薩復白佛言。世尊。以智所證得是內證得不。佛言。善男子。不也。何以故。以智慧故如實見法以身証之。菩薩復言。世尊。諸善男子。若以聞慧若以思慧。得證是法。名內證不耶。佛言。善男子不可也。何以故。不可以聞慧。不可以思慧內證此法。善男子。我今爲汝說於譬諭。善男子。如大曠野林中夏月後分。設有一人從東方而往西域。復有一人從於西方而往東域。以蒸熱所苦渴乏惱亂。路中逢見。東方來者而問之曰。仁者。我今熱惱所苦渴乏煩躁。汝可爲我示於道路。若池若湖有淸淨水涼冷無濁。能爲我除此渴乏者。是時東方來人諳悉道路。經見善知水路之相。己曾自飲洗浴是水。便報之曰。仁者。以此道路汝但直去。若於是處見有二道。可避左邊而行右道。乃至得見郁茂叢林。是叢林中有三池水。淸淨香美柔軟輕冷八徳具足。善男子。於汝意云何。是人爲熱所苦渴乏逼惱。但聞水名惟思是水除渴乏不。卽證此水涼冷以不。對曰不也。世尊。如渴乏者。要須至彼淸冷水處。得飲浴已渴乏乃除方自證知。善男子。聞思二慧不得內證。亦復如是。善男子。言叢林者。卽生死之名也。熱惱所苦者。一切眾生也。何以故。三障煩惱熱所逼故渴乏五欲。所言示道路者。則是菩薩之名也。善解一切智道經證是法內證得法故。言淸冷水者。卽是第一義諦之名也。復次善男子。我今爲汝更說譬諭。汝當聽之。善男子。於意云何。諸佛如來。若住世界一劫壽命。於閻浮提人前稱嘆甘露之味。所謂色香美味淸淨具足柔軟。是諸眾生。聞嘆是食得飽以不。不也世尊。佛言。善男子。以此義故應當知之。聞思二慧不可內證得如是法。復次善男子。諦聽譬諭。善男子。如有一人經食甘果知其美味。於眾人前而稱嘆之。具足色香味觸。善男子。汝意云何。是等眾人聞說果味得果味不。不也世尊。佛言。善男子。依此義故應當知之。聞思二慧不可內證得如是法。降伏一切障礙菩薩言。善說世尊。善說善逝。世尊。是等眾生何當得是法。由聞此經歷耳因緣故。所以者何。世尊。是等眾生爲得此法。因聞是法無顚倒故。佛言。如是如是如汝所說。得聞是法以不顚倒故。當得是法如我不異。善男子。菩薩摩訶薩具是十法善解法界。善男子。菩薩摩訶薩具足十法行空境界。何等爲十。所謂力空。無畏空。佛不共法空。戒藏空。定藏空。慧藏空。解脫藏空。解脫知見藏空。一切法空。空空。悉皆了知。不以此因緣故。而得空法亦不著空。亦無空見亦不依空。亦不以此因緣故墮斷滅相。善男子。菩薩摩訶薩具是十法行空境界。善男子。菩薩摩訶薩具足十法住於無相。何者爲十。所謂離於外相。亦離內相。離諸戲論。離一切分別。離一切有所得。離一切動轉。離一切行處。離一切境界。不得於識亦不得所識之法。善男子。菩薩摩訶薩具是十法住於無相。爾時降伏一切障礙菩薩白佛言。世尊。諸佛菩薩云何觀察是無相法。佛言。善男子。是處不可思議其義深妙。何以故。過意識境界故。一切眾生於是法處皆生狂亂。善男子。是如來法不可思議。一切眾生不能得見。是如來法微妙甚深。不可思算勞累心識。所以者何。善男子。是法難入甚深甚深不可思議。無彼無此等於虛空。一切論師非其境界。不能思量不能籌度。降伏一切障礙菩薩言。世尊。我於今日重欲咨啟。願垂聽許。佛言。善男子。隨汝所問我當答之。降伏一切障礙菩薩卽白佛言。如佛所說。此無相法一切眾生不能得見。是如來法誰能信者。如來法王而自稱嘆。將非貢髙增上慢耶。夫貢髙者非大人相。佛言。善男子。善能咨問。諦聽諦聽善思念之。惟然世尊。佛言。善男子。佛無憍慢亦無貢髙。不爲名聞不爲利養不爲知識。非虛自嘆非虛自髙。但爲利益一切眾生故。爲得此法故而作是說。所以者何。是等眾生於如來邊聞是所說。得大歡喜無量淸淨。當得是法不異今日。爲是法器長夜利安。乃至能得阿耨多羅三藐三菩提。降伏一切障礙菩薩言。世尊。是等眾生將不知佛之威神耶。佛言。善男子。是等不知。何以故。心下劣故。善男子。此佛剎土多有眾生。小意下劣薄弱卑陋。小智小信少分善根。是故不知如來威神之徳。爲是眾生故佛自嘆己。令彼於佛而生信故。善男子。如一醫王善巧治病。時多眾生深滯疾苦。是處聚落惟有此醫無二無三。諸病人眾都無一人識是醫者。善能療治具大威徳。是時醫師而作是念。此等病者困苦可矜。眾惱所逼不識藥性不識增損。我今當爲是等眾生療治令差。是時醫王於病眾前而自嘆己。汝等病人。應知我是大醫之王。善巧治病了知病源善解診藥。病者聞已信知是醫而往依附。是大醫王卽爲病人而療治之。種種疾病應時得差。善男子。於意云何。是醫可得名貢髙不。不也世尊。佛言。善男子。諸佛如來亦復如是。爲大醫王了知一切煩惱重病。亦知煩惱病之根源。普施眾生大法妙藥。煩惱病者所不識知。如來醫王見是事已。於病眾前而自稱嘆己之功徳。諸眾生等聞說如來眞實功徳。皆生信心歸投如來。爲是等人如來大醫。以大法藥種種微妙。療治一切煩惱重病悉皆滅盡。何者名爲大法藥耶。所謂不淨觀。慈悲觀。十二因緣等觀。善男子。佛見如是無量利故。自嘆己徳非貢髙也。善男子。菩薩摩訶薩。具足十法遠離一切依願。何者爲十。所謂𨿽願布施不依於施。𨿽願戒忍精進禪定智慧。及以三界菩提涅槃悉皆不願。所以者何。菩薩遠離一切諸願。以無所願徧行世間。善男子。菩薩摩訶薩。具是十法遠離一切依願。善男子。菩薩摩訶薩。具足十法以慈爲身。何者爲十。所謂無少分慈具足。無彼此慈具足。法慈具足。寂靜慈具足。不追過慈具足。利益慈具足。於諸眾生生平等慈具足。無忿恨慈具足。於十方界普覆慈具足。出世間慈具足。善男子。菩薩摩訶薩。具足十法以慈爲身。善男子。菩薩摩訶薩。具足十法以悲爲身。何等爲十。所謂見諸眾生困苦無救無護無歸依處。發菩提心。發是心已努力修行。勇猛精進爲得是法。得是法已爲諸眾生而作利益。見慳惜者勸住於施。見破戒者勸令持戒。見嗔恨者勸修忍辱。見懈怠者勸修精進。見散亂者勸修攝心。見無智者勸修智慧。菩薩摩訶薩見諸眾生劇苦所逼難可堪忍。是故不退於菩提行。善男子。菩薩摩訶薩。具足十法以悲爲身。善男子。菩薩摩訶薩。具足十法住於歡喜。何者爲十。所謂我已得出遠離三有火宅牢獄。故生歡喜。我已斷除生死羅网無始纏縛。故生歡喜。我已得度種種覺觀蛟龍亂住生死大海。故生歡喜。久遠戴立憍慢之幢我已傾倒。故生歡喜。我以金剛智杵破碎煩惱髙山令究竟盡無復遺余。故生歡喜。我已穌息復爲安慰未穌息者令得悅意。故生歡喜。我已覺寤無始久遠世間睡眠渴愛所逼。無明癡暗障蔽眼目。未覺寤者復令覺寤。故生歡喜。我已得脫六趣惡道種種苦報。復當度脫諸餘眾生遭是惡道受苦報者。故生歡喜。我無始來迷於生死曠野稠林。獨無伴侶慞遑亂走。未曾見路不識正道無示導者。今日欻然值遇導師。故生歡喜。我今漸近一切智城鄰於佛座。故生歡喜。善男子。菩薩摩訶薩。具是十法住於歡喜。善男子。菩薩摩訶薩。具足十法住優畢叉。何者爲十。所謂眼識所了諸色境界。此中捨離不以色境而自損害。不作瘡疣。耳所聽聲。鼻所嗅香。舌所得味。身所覺觸。意所了法。皆悉捨離。不以意識了諸法故。而自損害爲作瘡疣。亦不隔礙。於行苦中。於苦苦中。於壞苦中。捨離而住。於此三苦不自損害不作瘡疣。亦無隔礙。於事已辦。眾聖人邊捨心而住。於聖人邊生大歡喜。復作是念。是等聖人本凡夫地我應化度。其今成聖我願已得。故住舍心。善男子。菩薩摩訶薩。具是十法住於捨心。善男子。菩薩摩訶薩。具足十法神通遊戲。何者爲十。所謂從兜率下。托神母胎。示現受生。處宮受樂。逾城出家。樂於閒寂苦行修道。降制魔軍。坐於道場而成正覺。轉於法輪。示現涅槃。降伏一切障礙菩薩白佛言。世尊。何因緣故。菩薩摩訶薩。示現兜率天下。乃至示現涅槃。佛言。善男子。於彼兜率天宮。有諸眾生執有常想。時見菩薩世間最勝。至尊至極無上無邊。不染欲樂從彼退墮。是其所執常想卽滅生無常想。依無常想故不放逸。善男子。於彼天宮有諸眾生多放逸者。於菩薩所生歡喜心。戀著欲樂而不欲往。修覲菩薩亦不承事。其作是念。菩薩常在我等亦在。時節長遠何慮不得往親近之。是故菩薩爲除是等眾生放逸。故現退墮。彼諸眾生忽見菩薩於彼墮墜。大生懊惱遠離五欲不復放逸。無放逸故。決定當得阿耨多羅三藐三菩提。善男子。有諸眾生宜於胎中受教化者。菩薩在胎威神巍巍。是等見已卽生希有。爲是眾生菩薩處胎。隨其所宜而爲說法。必令決定當得阿耨多羅三藐三菩提。善男子。有諸眾生。宜於菩薩作嬰兒時。及在宮中應可成熟。而諸菩薩爲彼眾生得成熟故。及餘下劣眾生樂小法者爲隨順故。是故示現作嬰兒相住於宮中。善男子。有諸眾生宜見菩薩逾城出家。是菩薩爲彼眾生令成熟故。而示是等逾城出家。善男子。有天龍夜叉乾闥婆等。樂於獘陋。爲是等故示現苦行。復爲降伏諸外道故示現苦行。善男子。有諸眾生待菩薩坐道場時。我當到彼設諸供養。爲是等故現坐道場。是諸眾生詣菩薩所而設供養因緣決定。當得阿耨多羅三藐三菩提。善男子。有諸眾生憍慢剛彊。爲折伏故菩薩坐於道場降伏魔軍。善男子。有諸眾生成熟善根。爲進修徳勝利益故。是故菩薩現登正覺。是時菩薩登於正覺。三千大千世界種種音聲悉皆休息。三千大千世界無不寂靜。是等眾生見是事已發弘誓願。願我來世坐於道場。證得阿耨多羅三藐三菩提。善男子。有諸眾生謂言自是世間之師。而未覺了究竟出離淸淨之法。於當來世亦無其分。但爲折伏是眾生故。有諸眾生善根成熟堪爲法器。爲是等眾示現道故。而是菩薩得道之時。往詣迦屍城轉於法輪。其輪十二三轉具足。於大眾中而師子吼。善男子。有諸眾生宜於涅槃受教化者。爲化此等是故菩薩現般涅槃。善男子。以是因緣示現從兜率天下閻浮提。乃至涅槃而示現之。善男子。菩薩摩訶薩。具是十法神通遊戲。善男子。菩薩摩訶薩。具足十法遠離八難。何等爲十。所謂遠離一切諸不善業。於諸如來所制禁戒不敢故犯。遠離慳貪。於過去佛種諸善根。福徳相應智慧具足。善巧方便發弘誓願。修厭離想勇猛精進。善男子。菩薩不造諸不善業。不感地獄。有諸眾生墮於地獄受於種種不如意苦。受苦旣久於彼眾生在地獄者互生嗔恚。而是菩薩性戒淸淨十善具足。是故菩薩不墮地獄。善男子。菩薩摩訶薩。於諸如來所制禁戒不敢故犯隨順受持。是故不生畜生惡道。何以故。是諸畜生受畜生苦故。善男子。菩薩摩訶薩無慳貪心。慳貪因緣墮餓鬼道受餓鬼苦故。菩薩摩訶薩。不生邪見卑下之家。何以故。邪見眾生不得親近善知識故。所以者何。菩薩累劫久於過去諸如來所種諸善根。以是因緣生生世世。生正見家富足錢財。具足修道習因成就。展轉增長福徳智慧。菩薩摩訶薩所得諸根無不具足。以是因緣諸根具足爲佛法器。是故菩薩功徳成就。旣與福徳業相應故。於佛塔廟於法於僧設諸供養。供養因緣修習善業。是故而得諸根具足。諸根具故是則得爲諸佛法器。菩薩摩訶薩不生邊地。何以故。邊地眾生暗鈍癡頑。喑啞不了不解言語似於羺羊。不堪聽受善不善法。甚深意趣不識道理。而不堪爲甘露法器。不名沙門不名信士。是故菩薩生於中國。中國眾生利根聰哲。諸根明了智者稱嘆。堪受所說善不善法深解意趣。堪爲諸佛甘露法器。名爲沙門名爲信士。何以故。過去願力智慧力故。菩薩不生長壽天中。若生住彼。無量諸佛出於世間不沾法潤不獲法利。饒益眾生便爾被廢。是故菩薩生於欲界。教化成熟下界眾生值佛出世。何以故。如是菩薩巧方便故。菩薩不生無佛出處。何以故。是中眾生不聞佛名不聞法名不聞僧名不敬三尊。是故菩薩所生剎土有三寶處。如其過去所發誓願具足滿故。眾生﹝怡﹣臺﹢龍﹞悷剛彊難化。菩薩不爾。何以故。聞八難苦無不厭離。以厭離故勇猛精進修行正勤。滅如是等不善法故。善男子。菩薩摩訶薩。具是十法遠離八難。善男子。菩薩摩訶薩。具足十法不忘菩提心。何等爲十。所謂遠離幻惑諂曲貢髙。質直和雅信心淸淨。於正法中斷除疑悔。於諸眾生樂受法者。而不吝惜不作祕師。絓是能損正法因緣皆悉遠離。不相違犯如說修行。受持大乘一切諸典。若見有人持大乘者生殷重心。恭敬禮拜作同學想。一心一意聽受大乘。於說法人生如來想。善男子。菩薩摩訶薩。具是十法不忘菩提心。善男子。菩薩摩訶薩。具足十法得宿命智。何等爲十。所謂已多供養承事諸佛。已曾受持諸佛正法。戒品淸淨遠離掉悔。無有諸障心多歡喜。修心令直得入禪定。恆受化生無疑惑心。善男子。菩薩摩訶薩。以多供養過去佛者敬重正法。於持法人生謙下心。以是因緣就聽正法。受持讀誦通利文句。廣爲他人分別解說。不惜身命而弘正法。禁戒淸淨者。所謂於三品戒若身口意持淨戒故。離諸掉悔而生恭敬。所以者何。以戒淸淨故而無掉悔。無掉悔故而離障礙。離障礙故而生歡喜。多歡喜故而能堪任修心令直。以修心故則得入定。得禪定故六道淸淨。六道淨故而受化生。受化生故無疑惑心。無疑惑故得宿命智。追憶過去一生二生三四五生十生二三十生四五十生乃至無量百萬億生。善男子。菩薩摩訶薩。具是十法得宿命智。善男子。菩薩摩訶薩。具足十法值善知識。何等爲十。所謂不離見佛。不離聞法。不離供養眾僧福田。不離恭敬禮拜謙卑合掌承事諸佛菩薩。不離多聞及說法者。不離聞諸波羅蜜行。不離聞三十七品助道之法。不離聞三解脫門。不離聞於四無量心。不離聞於一切種智。善男子。菩薩摩訶薩。具是十法得值善友。善男子。菩薩摩訶薩。具足十法遠離惡知識。何等爲十。所謂遠離破戒人故。當知名爲離惡知識。遠離邪見人故。遠離失威儀人故。遠離邪命人故。遠離喧鬧混雜中住故。遠離懈怠懶惰人故。遠離樂住生死人故。遠離背菩提行人故。遠離交習在家人故。遠離一切煩惱故。是則名爲諸惡知識。菩薩摩訶薩當遠離之。善男子。𨿽離是處。於眾生邊不生惡心亦不生嗔。心無惱熱亦不輕蔑。於前眾生而作是念。如佛所說一切眾生是气類聚。爲近惡知識故失於大利。是故我今速當遠離諸惡知識。善男子。菩薩摩訶薩。具足十法離惡知識。善男子。菩薩摩訶薩。具足十法得佛法身。何等爲十。所謂無等等身。淸淨之身。無瘡疣身。非修得身。不可思算身。甚深法身。非思議身。寂靜之身。虛空等身。佛智之身。善男子。菩薩摩訶薩。具是十法得佛法身。降伏一切障礙菩薩白佛言。世尊。菩薩摩訶薩何處住止。能得如來如是法身。佛言。善男子。於初地中得無等等身。何以故。遠離一切身差別故。隨順一切菩薩平等法故。二地菩薩得淸淨身。戒品淸淨故。三地菩薩得無瘡疣身。遠離一切嗔恨故。四地菩薩得非修得身。已經修佛法故。五地菩薩得不思算身。已得通達一切法故。六地菩薩得甚深法身。已修不可思量法故。七地菩薩得不可思議身。已修善巧方便故。八地菩薩得寂靜身。已遠離一切戲論無煩惱故。九地菩薩得虛空等身。光明徹故。十地菩薩得妙智身。何以故。徧修一切所知境故。降伏一切障礙菩薩白佛言。世尊。如來法身菩薩法身。將無差別耶。佛言。善男子。得種種身無有差別。功徳明昧亦有差別。降伏一切障礙菩薩言。世尊。云何種種身而無差別。功徳威神獨有差別。佛言。善男子。彼身此身無有差別。何以故。修一身故。而是功徳威神之相。殊有差別。應當觀之。降伏一切障礙菩薩言。世尊。兩身差別當云何觀。佛言。善男子。諦聽諦聽。我當爲汝說於譬諭。成是義故。善男子。如摩尼珠磨瑩治飾光曜明淨以練治故。於諸摩尼未被練者。比前摩尼可相及不。不也世尊。被練治者光色淨徹悅眾意故。未被治者不得爲類。佛言如是。菩薩身摩尼珠。及如來身摩尼之珠。𨿽復同是淸淨法身。菩薩法身於如來身。畢竟淸淨不可爲比。所以者何。如來身者不可限量。齊眾生界徹虛空界徧照而住。何以故。最極淸淨遠離一切諸塵垢故。而菩薩身摩尼珠明徹不爾。何以故。有餘垢故。善男子。譬如初月其光始顯漸漸增長。至十五日方乃圓明。俱得月名。而此初月。不可比於十五日夜。何以故。得法爾故。諸佛菩薩𨿽復同得法身之名。而菩薩身於如來身。光明徧照不可爲比。善男子。如是佛身及菩薩身。同是身相。與佛功徳威神之相。非爲一相。善男子。菩薩摩訶薩。具足十法獲得金剛貞實堅固不破壞身。何者爲十。所謂貪嗔癡等不能破壞。怨憾忿恨災蓋憍慢。貢髙邪見顚倒不能破壞。世間八風不能破壞。三惡道苦不能破壞。眾生諸苦不能破壞。生老病死不能破壞。外諸梵志諸邪論師不能破壞。一切眾魔及諸天魔不能破壞。一切聲聞及緣覺等一切欲樂亦不能壞。善男子。菩薩摩訶薩。具是十法獲得金剛貞實堅固不破壞身。善男子。菩薩摩訶薩。具足十法作大薩泊主。何者爲十。所謂堪可慶賀。堪爲恭敬。能令濟度。堪可依止。能爲安立資糧丰厚。修理行具。無有厭足。引導上首。善能隨入一切智城。善男子。云何菩薩堪可慶賀。乃至善能隨入一切智城。善男子。如薩泊主。國王朝臣宰相所可慶賀。如是菩薩大薩泊主。諸佛菩薩所可慶賀亦復如是。善男子。如薩泊主。剎利百民之所恭敬。菩薩宗主。學無學人及余天龍夜叉乾闥婆所可恭敬。亦復如是。善男子。如大宗主。於大山林曠野險難。而能濟度令得安樂而無疲倦。菩薩宗主。在於生死稠林曠野。眾生羣品遭諸煩惱劫賊逼切。而能濟度令得安樂而無疲倦。亦復如是。善男子。如諸商賈貧窮困乏。而往依投大薩泊主。卽得出於曠野稠林。尼揵梵志種種外道。依投菩薩大薩泊主。獲得出離生死曠野諸大險難處。善男子。如薩泊主能爲安立文武等眾諸憑附者。菩薩宗主能爲安立生死眾生。亦復如是。善男子。如薩泊主隨方發趣。與大羣眾冒涉山林險難曠野。爲得至彼安樂大城。足有資糧。安隱得出曠野之難。不覺疲勞。乃得到彼丰樂之處。菩薩宗主亦復如是。是過去佛所行之方。而隨行之。將領是等大羣眾生。欲令得度生死大險。欲令是等速至一切種智大城。而修種種福徳資糧。丰足無限示導而行。善男子。如大宗主。多畜種種資生之具隨方而行。所謂金銀琉璃眞珠璧玉珊瑚等寶。菩薩宗主亦復如是。趣向一切種智大城。善修佛法種種諸行。善男子。如薩泊主求諸財物不知厭足。菩薩宗主求聖法財不知厭足。亦復如是。善男子。如薩泊主於諸商賈引導之首。何以故。富財物故。眾中勝故。以將領故。語言有用故。如是菩薩大薩泊主。於諸眾生爲引導主。何以故。丰功徳故。階位勝故。法自在故。所說無謬故。善男子。如薩泊主善能令至丰沃國土。如是菩薩大薩泊主。善領眾生至於一切種智國土。善男子。如是菩薩具是十法作大宗主。善男子。菩薩摩訶薩。具足十法。作大導師了知正道。何等爲十。所謂知路平坦。知路阻險。知路丰沃。知路安隱。知路有水無水。知路穌息處所。知路相貌。知路正直。知路回曲。知路速出。善男子。如是菩薩摩訶薩。具是十法了知正道。善男子。菩薩摩訶薩。具足十法能示導正路而不顚倒。何等爲十。所謂若以大乘所應化者。而爲是等說大乘道。而不爲說聲聞之乘。若有眾生。以聲聞乘而受化者。卽爲是等說聲聞道。而不爲說菩薩之乘。若有眾生以一切智應得度者。卽爲是等說一切智道。而不爲說二乘之道。若有眾生以辟支佛道所應化者。卽爲是等說辟支佛道。而不爲說大乘之道。若有眾生執著我見執著諸法。爲是等故而說無我空無相道。不說我人眾生壽者。若有眾生著於二邊。而爲是等不說二邊。若有眾生心有散亂。爲是等故說奢摩他毗婆捨那。不說散亂。若有眾生多有戲論。爲是等故說如如道。不說戲論凡夫之道。若有眾生樂住生死。爲是等故說涅槃道不說生死。若有眾生行於邪道。爲是等故說平坦道。不說煩惱刺棘等道。善男子。如是菩薩摩訶薩。具是十法能示正道而不顚倒。善男子。我今爲諸四部弟子大眾安樂行故。說是經者。聽是經者。護其身心。令其辯才明了無盡。使諸天龍八部擁護是眾。令其獲得四事供養。離諸疾惱四百四病令滅無餘。生生世世得宿命智。見佛聞法遇善知識。展轉增長乃至成佛。十力具足得無所畏。而說咒曰。

怛絰咃陀柯第﹝吳音﹞陀柯婆羅第陀柯那伽腳那呵利膩毗梨履膩迦蘭闍蘭那桎叉桎叉薩婆薩埵﹝耽音﹞婆羅耶寐莎呵阿只那伽多羅只阿致那隻禰弟﹝吳音﹞斯思伊履旨履比詈須呵羅怒摩訶薩衣﹝吳音﹞因陀羅闍液叉卑多屈﹝居勿反﹞砂﹝璊﹣王﹢月﹞茶柯喃羅裳伽多喃婆覆莎呵南無般那伽寐詈莎呵怛絰咃豆富豆富柯支畱一柯支喜遏婆詈他離樓地﹝吳音﹞紀理矩鏤蔗魔磨陀罕磚彌莎呵怛絰咃他彌他彌他彌他須旨利旃陀利幹他梨常伽利拘波癡﹝吳音﹞婆羅磨那頗婆枳展那賒耶泥展那合示拘畱師理尼猗婆弼地耶娑莫伽羅呵禰薩跋痤邏毗那屍尼薩婆魯伽婆奢摩尼摩訶摩由羅喜陀耶﹝璊﹣王﹢月﹞多婆摩波多伊底莎呵

若火難。若王難。若災厄難。若劫賊難。若惡鬼難。若兩足難。若四足難。若多足難。若無足難。若有色難。若無色難。若煩惱難。一切諸難。當用一心憶念受持讀誦此咒。卽得消除遠離諸難。便得安樂永無怖畏。得如所願。

大乘寶云經卷第四

大乘寶云經卷第五

梁扶南三藏曼陀羅仙共僧伽婆羅譯

安樂行品第五

爾時世尊。復告降伏一切障礙菩薩摩訶薩言。善男子。菩薩摩訶薩修行十法。在在處處心恆寂靜而安樂住。何等爲十。所謂善修憶念。觀察於身及受心法。善修憶念。觀察境界阿蘭若處。於諸聚落國城都邑。於諸利養恭敬名聞。於諸如來所制禁戒。於皮肉心一切煩惱上中下品。善修憶念而觀察之。善男子。云何菩薩觀察於身而安樂住。菩薩摩訶薩以智慧故觀察是身從足至頂。惟見是身三十六物假合成人。念念生滅無常敗壞。筋脈連持不淨充滿無可樂者。如是觀察卽生厭離。以厭離故身染身貪身見身著悉不復生。以是因緣。凡諸不善與身相應皆得遠離。有諸善法與身相應悉皆增長。云何觀受善修憶念而安樂住。菩薩摩訶薩作是思惟。凡是諸受一切皆苦。所以者何。嬰兒凡夫頑嚚無智。以顚倒故。以苦受中而生樂想。一切聖人惟見是苦。復能安立一切眾生。於是法中令得隨順。如是學之已得觀受善住念處。於苦樂受不嗔不貪。爲滅受故勤修憶念。於是法中勸化他人令如是行。云何觀察於心念處而安樂住。菩薩摩訶薩作是思惟。是心顚倒無常常想苦生樂想。於無我法而作我想。於不淨中而作淨想。躁動易轉一念不住。爲諸煩惱而作根本。長爲眾生開三塗門。爲諸苦惱而作因緣。能閉善道。能爲發起貪嗔癡等。爲一切法作增上緣。一切諸法心爲上首。若知於心則能得知一切諸法。心能盡作一切世間種種色像。惟心見心惟心造業若善不善。惟心輪轉無暫休息猶若火輪。惟心奔逸猶如惡馬。惟心能燒猶如野火。惟心潤生猶若大。如是觀察住心念處。則便能得不隨於心能爲心師。以心師故則能得爲一切法師。若能於心得自在者。則於諸法而得自在。云何菩薩觀法念處而安樂住。菩薩摩訶薩於如是等不善諸法如實而知。言不善者貪嗔癡等及諸煩惱因無明生。以是義故修對治門。若貪心生修不淨觀。若嗔心生修慈悲觀。若癡心生而修十二因緣之觀。修行正勤而令除滅。復爲觀察一切善法。見善法已於善法中攝心令住。憶念觀察受持是法。於是法中轉更勸化。令他眾生安住其中。云何菩薩於諸境界攝念觀察而安樂住。菩薩於色聲香味觸若好若丑。而不生於戀著隔礙貪嗔之心。作是思惟。我今不宜起如此心。一切諸法皆非是持。我今云何橫生戀著。於是法中我若戀著。我是愚癡。我是不了。我是顚倒。所以者何。如佛所說。以戀慕故而生染著。以染著故而取境界。以愚癡故則不能了善不善法。以是因緣當墮惡道。復作是念。我今不宜生如是心。於危脆法而生隔礙。若生隔礙則不堪忍。由不忍耐便生嗔恚。以生嗔故爲諸聖人之所呵責。一切同學而生毀呰所不稱嘆。作是觀已。於憎恨境善修憶念而安樂住。云何菩薩於阿蘭若而安樂住。菩薩摩訶薩作如是念。夫阿蘭若無諍三昧之所居處。此阿蘭若多有天龍夜叉乾闥婆等。得他心智證知我心及心數法。是故我今於此林中。不宜起諸不善思惟。於一切法若能不生不善思惟。觀行得成多修善法。云何菩薩於村聚落國城都邑。而作觀察得安樂住。菩薩摩訶薩行於聚落脫見是處。於出家人不相宜者。應遠避之。何等是耶。所謂若酤酒家若淫女捨若國王家。若波羅塞等嬉戲之處。及以飲酒聚集之處。若白衣羣作倡伎樂歌舞之處。凡是出家非所宜者悉遠離之。是中觀察而安樂住。云何菩薩於諸利養恭敬名聞。而作觀察得安樂住。菩薩摩訶薩於諸利養檀越嚫施功徳事中。於是利養而須自策調伏其心。勿令貪著不生愛樂。亦復不生我我所心。所得利養皆與一切困乏眾生共同平等普受用之。若藉是緣而得名聞。於是名中亦不自髙。不生憍慢亦不自恣。作如是念我今所得如是名聞。不久之頃自當歇滅。能得名者及所得名一切無常。何有智者於諸虛妄無常迅速敗壞危脆無安立處。而生貪著起於憍慢輕蔑他人。如是觀察得安樂住。云何菩薩於諸如來所制戒律。憶念觀察得安樂住。菩薩摩訶薩作如是念。於過去世一切如來學此法律已成等覺而般涅槃。於未來世一切如來學此法律當成正覺而般涅槃。於現在世一切如來亦學是法今成正覺而般涅槃。作是觀已。於諸法律至心恭敬。勤求是法修行諸善得安樂住。云何菩薩於皮肉心上中下品三種煩惱。憶念觀察得安樂住。菩薩摩訶薩於皮煩惱而觀察之。肉心煩惱亦觀察之。以觀察故知其因緣。是諸煩惱從何緣生。是諸因緣復依何生。卽得知見煩惱因緣則是無明。無明因緣不善思惟。不善思惟復何因生。不聽正法。不聽正法復何因緣。不近善友。如是知已煩惱因緣。煩惱源由煩惱境界。悉能遠離得安樂住。善男子。如是菩薩具是十法。在在處處心恆寂靜得安樂住。善男子。菩薩摩訶薩。具足十法著糞掃衣。何等爲十。所謂受持堅固。謙卑堪忍。無疲倦心。無染污心。不見其惡。惟見功徳。亦不自髙。不輕蔑人。具足淨戒。感諸天人之所供養恭敬禮拜。云何菩薩受持堅固。善男子。菩薩摩訶薩信根成就內懷淸淨。隨順如來所制法律。若喪身命終不故犯。所受持法堅固持已得謙卑心。謙卑心故憍慢不生。無憍慢故摭拾獘壞世間所棄。異於世俗所著之衣。摭拾得已浣濯練治。壞其本色縫納爲衣。不生煩惱不辭劬勞。心無疲倦亦無污染。直爲成就所作功徳。於如是等糞掃衣中不見其惡。謂是糞掃大藍縷哉。過粗獘哉。聚多虱哉。迮我身哉。出垢污哉。以是義故。菩薩觀察於糞掃衣惟見功徳。是糞掃衣一切仙聖所經受持。隨於無欲順於聖種。一切諸佛之所稱嘆。不以此緣生我慢心。亦不自髙不輕蔑人。若離憍慢卽不輕他。不輕他故戒品具足。戒具足已一切釋梵及諸天眾之所供養。稱嘆禮拜一切諸佛之所護念。一切菩薩之所擁護。人非人等之所恭敬。國王豪族及諸臣民之所供養。一切同學之所勸進。善男子。如是菩薩具足十法著糞掃衣。降伏一切障礙菩薩言。世尊。一切菩薩心地廣大。何緣樂此下劣粗獘糞掃衣耶。佛言。善男子。一切菩薩欲使一切世間願力自在成就。然諸菩薩於願力中未成就者。爲諸煩惱不得生故。對治法門而修習之。善男子。汝意云何。如來世尊廣大心耶。獘陋意耶。鄙下心耶。對曰。世尊。我無此辯能答是言。所以者何。世尊。諸佛如來應現信解非我境界。何以故。惟是世尊了見是法。惟修伽陀了見是法。諸佛如來無有一法而不知見不可信者。佛言。善男子。汝意云何。何因緣故如來世尊於閻浮提人非人等。種種根性種種信解。於眾生前現獘陋行。及諸天龍夜叉乾闥婆等於其前。說光揚稱嘆頭陀功徳。降伏一切障礙菩薩又言。世尊。爲是眾生所應化者而現是事。及諸無量新發心者。行菩提行煩惱未斷。如來爲示對治法門。善男子。如是菩薩得誓願力。但爲教導諸眾生故著糞掃衣。非鄙下心。善男子。以是義故菩薩摩訶薩著糞掃衣。善男子。菩薩摩訶薩具足十法受持三衣。何等爲十。所謂其心知足而常少欲。遠離貪求遠離儲蓄。旣無所蓄無去失憂。旣無失憂離有失苦。離失苦故惡心不生。惡心無故無有愁毒。無愁毒故無所求取。無求取故能得修行盡諸有流。善男子。以知足故菩薩摩訶薩。隨宜法服而爲自足以自足故卽得少欲。以少欲故遠離貪求。離貪求故無所儲蓄。無儲蓄故無有失憂。無失憂故不生苦惱。無苦惱故惡心不生。無惡心故不生愁毒。無愁毒故無所求取。無求取故能得修行盡諸有流。善男子。如是菩薩具足十法受持三衣。善男子。菩薩摩訶薩具足十法不低昂住。何者爲十。所謂不隨貪欲。不隨嗔恚。不隨愚癡。安隱而住。是名不低昂住。無怨恨住。無嫉妒住。無慳吝住。無憍慢住。不顯己徳住。不求名聞住。不貪利養住。不輕蔑他住。不自髙住。善男子。菩薩摩訶薩具是十法無低昂住。善男子。菩薩摩訶薩具足十法行乞摶食。何等爲十。所謂發心利益諸眾生故。次第行乞無渴愛求。已自知足性樂分施無貪婪想。於所乞食自知限量。趣向助道巧摶善根遠離摶想。善男子。云何菩薩利益眾生乃至遠離摶想。善男子。菩薩摩訶薩見諸眾生貧窮困苦。功徳微薄不種善根。爲利彼故行詣乞食。若入城郭若入聚落而行乞時。應善攝念內善思惟。於諸境界勿令馳騁。威儀庠序諸根不動。愼無於放逸。視地七尺低頭而行。於諸善法勿使心散。以如是法次第行乞。不長出手斂缽在胸。若入大富長者之家。亦不多求知量受之。充足是日一食而已。勿妨法事。若處多有惡狗惡牛惡馬惡象種種禽獸來相惱觸。若男若女若小若大惡口戲調。或相是非毀呰誹謗。如是等處悉皆遠離。修行乞法勿渴愛求。勿彊逼求。於諸檀越勿起愛慕亦不嗔恨。旣無渴樂隨宜所得。已自知足持缽而還。至所住處安置衣缽而洗手足。若見佛像而前恭敬供養禮拜。然後入寺。於所食者分爲四分。一分與同學。一分施貧窮。一分與畜生。一分而自食。如是取食無貪著心無希望心。隨宜飲食但能持身。莫爲過少莫爲過多。於食多少籌量取足。所以者何。若食過少不能行道。若食過多睡眠身重。亦不堪任學問坐禪。夫求道者。皆應正勤而作是念。懈怠懶惰何由能得滿助道法。若能合集助道法已則不著我。若不著我能自割肉以飴眾生。善男子。如是菩薩具足十法行乞摶食。善男子。菩薩摩訶薩具足十法惟一坐食。何等爲十。所謂坐於菩提道場。一切魔兵爲作恐怖而坐不動。於出世座而坐不動。於出世慧而坐不動。於出世智而坐不動。於空三昧而坐不動。覺了諸法而坐不動。於八正道而坐不動。於眞實際而坐不動。於如如中而坐不動。於一切智而坐不動。所言一坐惟是法座。是故名爲一坐食也。善男子。如是菩薩見是十法惟一坐食。善男子。菩薩摩訶薩具足十法持不再食。何者爲十。所謂一食之後無所希望。無所染著。勸食不食。是時非時悉皆不受。脫能治身種種湯藥所可食者。所謂若蘇若油若石蜜若白蜜若砂糖若根若果。設見他食亦不生嗔。亦不貪樂亦不吝惜。若菩薩中後不食而病困苦。若以病故恐失壽命恐廢行道。以無疑心審知是藥能治是病許爲受用。善男子。如是菩薩具是十法持不再食。善男子。菩薩摩訶薩具足十法住阿蘭若。何者爲十。所謂久習梵行。善解毗尼。諸根不缺。廣博多聞。持戒徳業。離著我怖。譬如野鹿攝身威儀。修身輕利。趣向寂靜。心無愁悶。善男子。云何菩薩久習梵行。乃至心無愁悶。善男子。菩薩摩訶薩出家已來。於正法律具足戒品三輪淸淨。善解法相威儀具足出入以時。凡是如來所示道法上中下品。皆悉通達不復求人。不易可動。不著邪論一切外典。於佛正法文義明了。犯與不犯懺悔方法無不具知。於所犯者皆悉遠離。恭敬正法數數懺悔。一切惡法發露攺往。是罪源由莫不洞達而遠離之。上中下業上中下報亦悉了知。已信解故守護正法。眼耳等根具足身分無所殘缺。住阿蘭若。阿者言無。蘭若謂諍。住山林中不與世諍。於是林中無相觸惱。不近不遠便於乞食。是山林中有淸淨水。無諸難事灌洗易得。樹木蔭映華果丰足無惡禽獸。自然石室不過峻阻登涉無難。寂靜閒居獨而無侶。曾所聞法而誦習之。日夜六時憶念不忘。聲不髙下誦之勿廢。調伏諸根不令馳騁。攝心思惟勿生散亂。恬然自樂受持經典。取於三相謂止發捨。勿著睡眠。脫有國王大臣長者。及諸人民故來尋詣。應作是言。善來善來。若至住處。喚大王坐隨宜坐處。王若能坐二人俱坐。王若不坐莫獨自坐。王若躁動不就鄙座。應作愛語。大王。此山林地甚有利益。持戒道徳多聞沙門。是中安止。無怖無畏無劫盜賊。若是國王安隱寂靜。堪聽說法而爲說之。其若不樂廣分別說。當爲略說隨順厭離。其若不樂聽厭離法。當說嘆佛無上功徳。若諸長者人民來至。隨其所應爲說法要。悉令得生信法之心。亦使受持三歸戒等。令諸人輩生歡喜心。自利利他。已生諸惡及諸煩惱令得滅故。而修多聞不著於我。不著我故住於山林無憂無畏。無怯弱想不生恐怖。趣向寂靜遠離喧雜。獨居如鹿少欲知足。善男子。菩薩居山不同於鹿怖畏馳走。不取其失。言如鹿者。遠離郭邑聚落居家。其作是念。近惡人故或失壽命。如是菩薩離於喧雜若男若女若小若大。而作是念。親近是等失我宿昔所習善根。勿生散亂。如是恆生怖畏心住故向寂靜。於世間中生厭離心。住山林中惟見功徳。惟見寂靜。惟見畢竟。惟見安樂。無憂愁心。無迷悶心。不近惡友。不障山中寂定功徳。受持修行一切善法。善男子。如是菩薩具是十法住阿蘭若。善男子。菩薩摩訶薩具足十法依止樹下。何等爲十。所謂所依樹下。去於聚落不近不遠。無諸棘刺及毒艸木穢雜之處。樹葉不雕。非猿猴處眾鳥巢處。非惡禽獸所居之樹。無有惡人危難之處。所依樹下身安樂處。心無悶處安心而止。善男子。如是菩薩具是十法依止樹下。善男子。菩薩摩訶薩。具足十法坐於露地。何等爲十。所謂冬時夏時春時。不得近於舂場之處。不近樹木非叢聚處。不約山險莫近江河。不遮寒不遮風亦不遮雨。亦不遮熱不遮霜露。惟除疾病。菩薩摩訶薩若坐露地身有疾病不堪行法。當住寺中而作是念。諸佛如來制頭陀法。但爲斷除一切煩惱。如佛教法我當奉行。我𨿽住寺應學正勤。爲斷煩惱不得懈怠散亂閒住。𨿽居寺捨不生貪著。復作是念。如是寺捨皆是檀越之所起造。利益一切修道之人。是故我今不應於寺生我所心。𨿽住寺中恆不離於露地之想。善男子。如是菩薩具是十法坐於露地。善男子。菩薩摩訶薩具足十法住屍陀林。何等爲十。所謂若在中住多生厭離。恆作死想。作八萬戶虫所唼食想。作赤血想。作靑淤想。作臭穢想。作膀脹想。作血塗想。作膿爛想。作解離想。作骸骨想。善男子。菩薩摩訶薩住屍陀林恆興慈悲憐湣眾生。持戒淸淨具足威儀。恆習素食支持活命。所以者何。善男子。是屍陀林有諸非人。依止中住食人血肉。若見菩薩食魚肉者。而起惡心來相觸惱。善男子。住屍陀林菩薩。脫入寺捨前禮佛塔。次禮大徳問訊上座。恭敬事畢一處而立。於眾僧座不得坐之。何以故。菩薩之法將護世間諸俗人意。是屍陀林住止菩薩。翻於世間凡愚眾生不違眾聖。若於私座請菩薩坐。審如是僧心無變異乃可就坐。勿令前人而生悔心。以卑下心於己身中作旃陀羅想。善男子。如是菩薩具是十法住屍陀林。善男子。菩薩摩訶薩具足十法宴坐不臥。何等爲十。所謂不爲苦身故而坐不眠。不爲惱心故不爲眠。所牽故不萎身坐。菩薩摩訶薩凡坐不眠。但爲滿足菩提諸行。爲一心故。爲向正道故。爲坐道場故。爲利眾生故。爲滅一切煩惱故。坐而不臥。善男子。如是菩薩具是十法常坐不臥。善男子。菩薩摩訶薩具足十法隨宜敷坐。何等爲十。所謂於坐之處不過經營。亦不求他而爲敷座。不作相貌令他敷座。所坐之處若葉若艸隨得而坐。若有地所多諸虫蟻蚊虻蠅蚤作窟住處。及闍維處悉遠離之。若消息時右脇而臥。上下累腳袈裟覆身。正念專心作光明想。恆作悟想而暫眠臥。不取眠樂不取脇樂但調其身。持於四大勿令過困。晝夜用心趣助道法。善男子。如是菩薩具是十法隨敷而坐。善男子。菩薩摩訶薩具足十法攝心與理相應。何者爲十。所謂多修不淨觀。多修慈悲觀。多修十二因緣觀。善識污心之法。多修空相。多修無相。多修攝心。無所願求。恆修不息不令悔恨。具足戒品。善男子。云何菩薩多修不淨觀。善男子。菩薩摩訶薩獨居閒寂。不出人間隱山林中。一向默念其心調直。令身調直結跏趺坐。見其支節屈伸俯仰生厭離心。當觀身內三十六物。念念相次莫觀皮外。作如是觀乃至眾生種種飲食美味淨潔。若粗若好才入腹中卽成不淨。觸於內火則便臭爛穢气逆鼻。一切世間之所不耐。如此之身。一切嬰兒凡夫眾生之所戀著。當依聖教以善智慧如實觀之。是故我今不應愛此臭處之身。以是因緣故厭離之。如是菩薩多修不淨觀。云何菩薩多修慈悲觀。菩薩摩訶薩獨居閒靜具如前說。依前次第而作是念。是諸眾生多諸嗔恚怨憾忿恨。造諸惡業結構怨家無緣責主。若於過去現在未來。一切嗔恚究竟滅已。我方得坐菩提道場。作是甚深觀察思惟。眞實慈悲非但口說。云何菩薩多修十二因緣觀。菩薩摩訶薩若貪欲生若嗔恚生若愚癡生。作是思惟。是貪嗔癡藉因緣生。而此因緣復藉因緣。於是諸法因緣所生。無有自性悉是虛妄。何有智者以虛妄法因緣所生。於自己身而作瘡疣。云何菩薩善知污心之法。菩薩摩訶薩觀是污法。若在自心若在他心不可量度。爲滅是等因緣法故當觀察之。何者是耶。所謂不敬佛不敬法不敬僧不敬戒律不敬同學。若老若少並不恭敬。是名染污心法。惟重自身輕蔑他人。於諸境界馳騁散亂。背於涅槃著於我見人見眾生見壽者見執著空見執著斷見。執常無常憎忿善人。親近凡愚離持戒者。近破戒眾伏事惡友。遠善知識誹謗諸佛甚深經典。於甚深法生怖畏相懈怠懶惰。於己身中生下劣想無有威徳。訥於言語非處生疑。應疑不疑不疑而疑。諸蓋諸結之所纏縛。幻惑世人間構諂曲。睡眠瞪瞢惟貪利養。求於名聞恃於姓族。戀於眷屬染於邪見。恃怙國土戀慕羣眾。習學咒術路伽耶陀世俗文章。捨離正法廢於道行。於不善法忽務經營。於功徳業不勤其事。憎惡毀呰出家之人。但好歌詠嘆諸女色。稱美少年若男若女。不樂寂靜於阿蘭若愁憒不樂。於善不善不知量度。於可尊重不往問訊親近供養。讀誦經典不知時節。於所行處不避譏嫌。於諸戒律若輕若重悉不能持。於諸惡法皆無怖畏。諸根暗鈍愚癡障重。心恆躁動惡業快利。無所忌難自恣獨步。橫理取法憂慮愁毒。於色好醜取相評量。於嗔恚境不修慈悲。於諸貧窮不起憐湣。見疾病苦不生厭離。見死不怖住火宅中不欲出離。但經營身不護戒律。於過去中經作何事。於現在中正作何事。於未來中當何所作。如是境界都無思惟。於不思議而作思議。於不可量而作限量。所不可求而競勤求。於非淸淨作淸淨想。於非出離作出離想。於非正道作正道想。於所未得謂言已得。我正多事未得修善。我是凡夫那能修行諸聖道法。多戀俗務推斥度日。回避微妙功徳善根。於大小乘不能稱嘆。設見信樂佛正法者。而誹謗之。樂於斗諍好相是非。粗獷惡口自大髙舉。惡賴罵詈卒暴匆擾淩轢於他。說無義語喜論人過。所不可說而好說之。樂於戲論耽著嬉戲。如是等事名染污法。能染污心而善知之。爲滅一切諸戲論故。多修於空而入禪定。以調其心如是修空。於此境界隨心著處。當尋是處求其體性遂無所有。無所有故通達於空。所緣之境及能緣心並須觀察。作觀察已。心境二法悉無所有而通達空。通達空故爲修無相。而攝其心入於禪定。一切相貌顯現相似。善觀察之則見非相。旣了非相不得己身則無身相。得無相已不著己身。不著身故不得一切外諸境相。於諸外境不作分別不更移心。於內外相心旣不動。爲滅無相之相故。於修觀行不生憂喜。𨿽得是定習气尙多。爲滅習气恆修是定。心心相續無令休息猶如﹝火﹡﹝替﹣曰﹢貝﹞火。住於奢摩他毗婆捨那中。毗婆捨那者如實法觀。奢摩他者一心寂默。得心定故後不致悔。不致悔故生歡喜心。何故歡喜由戒淸淨。一切菩薩具足戒品。淸淨攝心與理相應。何以故。持戒淸淨故攝心得成。是故說名與理相應。善男子。如是菩薩具足十法攝心與理相應。善男子。菩薩摩訶薩具足十法受持經典。所謂爲護正法而往聽聞不爲資生。爲護正教勤聽正法不爲利養。爲三寶種不斷絕故。勤求多聞不爲世利。爲欲利益學大乘者。而修多聞不爲稱嘆。爲諸眾生無救護者。利益因緣而修多聞。爲諸眾生三苦所逼。作安樂故而修多聞。爲無慧眼諸眾生故。令得慧眼而修多聞。爲小乘人說聲聞法而修多聞。爲大乘人說菩薩道而修多聞。爲自得證無上智慧而修多聞。不求下乘而修多聞。善男子。菩薩具是十法受持經典。善男子。菩薩摩訶薩具足十法。受持毗尼。何等爲十。所謂了知毗尼。並律宗體。毗尼甚深。毗尼微細。犯與不犯。性罪制罪。波羅提木叉。學之本源。聲聞毗尼。菩薩毗尼。悉皆了知。善男子。如是菩薩具足十法受持毗尼。善男子。菩薩摩訶薩具足十法。威儀行處齊整具足。何等爲十。所謂於聲聞法已經修學。於緣覺法已經修學。於菩薩法已經修學。如是學已威儀具足。凡是沙門不宜處行皆悉遠離。以是因緣非處不行。非時不行。非國不行。修行沙門所應行處。不失威儀。勿令沙門婆羅門之所譏誚。夫威儀者與理相應。復勸化他令住此法。使行法者具諸威儀庠序細密。內懷相應無有虛假。善男子。如是菩薩具是十法。威儀行處齊整具足。善男子。菩薩摩訶薩具足十法。心無慳貪亦無嫉妒。何等爲十。所謂自能惠施。復勸他人令行布施。稱嘆布施。見他布施起隨喜心。勸嘆成獎令其歡喜。不作是念但施於我莫施餘人。惟使我丰不令他得。應作是念。令諸眾生得安樂具種種資生。若於世間若出世間具足安樂。我今所爲是等眾生利益安樂修諸苦行。是故我今於眾生邊不應起諸慳貪嫉妒。善男子。如是菩薩具足十法。無有慳貪嫉妒之心。善男子。菩薩摩訶薩具足十法。於諸眾生行平等心。何等爲十。所謂於諸眾生業行平等。於諸眾生無忿憾心。於諸眾生平等利益。而行布施受持禁戒。修於忍辱勇猛精進。善思禪定修般若智。不依二邊而修是心。緣諸眾生起平等心。修行六度令得是法。生死火宅眾苦熾然自得出已。復救餘人令其得出。以心平等不生彼此隔礙之想。無有憎愛。善男子。譬如長者其家巨富。惟有六子愛念憐湣而悉平等。是等子息嬰稚愚癡。於事不了匍匐而戲。是長者宅被火所燒。熾然猛焰炎盛徧起。是等諸子各各東西。善男子。於意云何。是時長者頗作是念。我今前可且救一子。然後方便救餘子不。降伏一切障礙菩薩對曰。不也世尊。所以者何。而是長者於其諸子。平等救濟無有偏心。而隨近者前引出之。善男子。如是一切眾生之類。皆是菩薩之嬰兒也。未了苦樂。無所知解生死火宅。六道之中各各住處。菩薩摩訶薩隨其善根有成熟者前救脫之。安置令住淸淨法界生死之外。善男子。如是菩薩具足十法。於諸眾生行平等心。善男子。菩薩摩訶薩具足十法。殷勤恭敬供養諸佛。何等爲十。所謂供養於法是供養佛。不以財物是供如來。爲作安樂利益眾生。爲欲攝受一切眾生。爲欲成就眾生善根不捨所受淸淨禁戒。不廢一切菩薩行業。如所說法身卽能行。如是修行心無疲倦。不捨無上菩提之心。如是恭敬供養諸佛不用財寶。若能修行諸佛正法卽供養佛。所以者何。供養於法則是供養一切如來。是法所生利益羣品令出世間。若背菩薩所行之業則爲身口相乖。如所誓願不得成滿則心疲倦。便捨菩提則不能得利益眾生。何以故。菩薩摩訶薩求阿耨多羅三藐三菩提。但爲利益諸眾生故。若無眾生亦無菩薩取於正覺。善男子。當如是觀法卽是佛。一切諸佛法爲身故。善男子。如是菩薩具足十法。殷勤恭敬供養諸佛。善男子。菩薩摩訶薩具足十法斷除憍慢。何等爲十。所謂出離家居勤苦求道。親識朋友一切眷屬不復相關。何異死人故無憍慢。攺其形相著壞色衣。而我今者別有所求故無憍慢。剃頭持缽家家乞食活此身故不生憍慢。以乞食故生謙下心。如栴陀羅不應憍慢。今我身命寄於人活。受他摶食猶若餓狗。人所輕蔑不應憍慢。我應紹續尊重福田不應憍慢。令諸同學見而歡喜不應憍慢。持諸威儀庠序齊整不應憍慢。所未得法我當得之不生憍慢。於獘惡性諸眾生中。多修忍辱不生憍慢住。善男子。如是菩薩具足十法斷除憍慢。善男子。菩薩摩訶薩具足十法心多淸淨。何等爲十。所謂福業所持過去善根。宿因具足。正見具足。不著邪論不可移動不事余師。內懷淸淨無有諂曲。意無貢髙亦不幻惑。其心質直備諸智慧。諸根明利離眾障蔽。心行淸潔親近善友遠惡知識。摧伏憍慢勤求妙理。於聽法時不伺過失。諸佛功徳皆悉了知。善男子。如是菩薩具是十法心多淸淨。降伏一切障礙菩薩言。世尊。諸佛功徳不可思議。我於此法云何得聞能了知之。佛言。善男子。汝善諦聽。我今爲汝說於如來少分功徳。惟然世尊願樂欲聞。佛言。善男子。如來大慈具足圓滿。於諸眾生悉皆平等如於一人慈悲平等。於徧法界一切眾生。其心亦爾如虛空界徧於一切眾生界中。如來慈悲徧一切處。無量無邊亦復如是。異於聲聞緣覺菩薩。善男子。諸佛如來說法無盡。於無量劫不可窮竭。種種名字種種義趣。於無量眾一時一音而爲說法。隨其類音各各得解無限無盡。善男子。諸佛如來問答具足。設有一切預眾生類。以種種問俱問如來。如來隨其種種類音種種名字。於一剎那一念一時。皆悉能答無滯無礙。善男子。諸佛禪定境界無礙。善男子。設有一切眾生之類位階十地。一時一念俱時入於百千萬億禪定三昧。於諸無量種種三昧。皆不能及如來三昧無邊境界。善男子。如來具足無量色身。善男子。設有眾生以如來身應受化者。一念之頃徧於眾生。對其面前而現佛身隨眾生願。一念之頃現種種身。善男子。如來具足天眼無量境界。善男子。有諸眾生得天眼者。所見諸色無量無邊諸世界中。如來悉見如庵摩勒在手掌中。善男子。如來無量天耳境界。善男子。設有眾生得天耳者。滿於無量無邊世界。隨其所聞種種音聲。如來能於一剎那頃。皆悉得聞是等音聲。善男子。如來具足知他心智無邊無盡等於虛空。善男子。設有一切諸眾生界。種種覺觀種種思惟種種業行。如來能於一念之頃。悉能了知無量無邊一切諸心。及所造業並業果報。於三世中以無礙智悉皆了知。善男子。如來恆在禪定不曾忘失。所以者何。佛無失念諸根不動內心無亂。何以故。一切煩惱煩惱習气。畢竟盡故恆在寂靜。善男子。有煩惱人內心迷亂不得禪定。如來不爾。夫如來者無復煩惱無復塵累。無漏無爲得一切法。自在遊於一切甚深三昧境界。善男子。如來設住隨一威儀中隨一三昧中。乃至涅槃常住其中無有動移。故常在三昧。善男子。諸佛如來於無量劫。備修諸行得成正覺。不可思量不可思議。無有邊限。降伏一切障礙菩薩言。世尊。如來不於無量劫中修功徳耶。佛言。善男子。莫作是說。何以故。菩薩摩訶薩不應思量如來境界。如來境界不可思量。但爲淺近諸眾生等說三僧祇修習所得。而實菩薩發心已來不可稱計。降伏一切障礙菩薩言。世尊幸甚。是等眾生修諸善根。已滅業障多生信解。近於菩提聞佛功徳心生歡喜。何況聞已盡能受持。讀誦解說書寫供養。世尊。是等眾生不久當得如來功徳無異今日。佛言。善男子。如是如是。如來攝受是等眾生。於諸佛所已種善根。恭敬承事於無量佛。是等眾生聞佛功徳不生疑惑。善男子。若善男子若善女人七日七夜無餘思想。內心不亂念念相續。憶持如來如是功徳甚深微妙。著淨潔衣設諸供養心心成就。是七日內卽見如來三十二相色身具足。若有散亂不平其事。而恆一心於臨死時如來現身立在其前。降伏一切障礙菩薩言。世尊。頗有眾生聞佛所說如來功徳生不信耶。佛言。善男子。有諸眾生聞佛說是如來功徳。以其惡口粗獷罵詈生嗔恚心。於說法者生怨家想。以是因緣。捨身之後生於地獄受無量苦。善男子。有諸眾生聞佛功徳生歡喜者。於說法人生善友想生如來想。善男子。是等眾生信最極理。已於過去曾聞如來如是功徳。是等眾生於大眾中而作是說。我於過去曾聞如來說佛功徳。無異今日經中所說。爾時世尊。出長舌相以覆其面。覆於面已復覆其頂。覆於頂已復覆於身。覆於身已覆師子座。覆師子座已復覆菩薩及聲聞眾。覆聲聞眾已復覆釋梵四天等眾。如是普覆大眾等已而縮舌相。問大眾言。如來世尊有此舌相。頗復能作妄語不耶。善男子。汝等當信如來所說必非虛妄。若信此經於未來世。爲汝等故長夜利益安樂無盡。說是語時。八萬四千菩薩摩訶薩得無生法忍。無量無邊諸眾生等遠塵離垢。於佛法中得法眼淨。無量眾生未曾發於菩提心者。卽於是時皆發阿耨多羅三藐三菩提心。

大乘寶云經卷第五

大乘寶云經卷第六

梁扶南三藏曼陀羅仙共僧伽婆羅譯

二諦品第六

爾時世尊。復告降伏一切障礙菩薩摩訶薩言。善男子。菩薩摩訶薩具足十法善解世諦。何等爲十。所謂假說有色非第一義故。得於色法而不執著。假說受想行識非第一義故。𨿽得於識而不執著。假說地界非第一義故。𨿽得地界而不執著。假說水火風虛空識界非第一義故。𨿽得是界而不執著。假說眼入非第一義故。𨿽得眼入而不執著。假說耳鼻舌身意入非第一義故。乃得意入而不執著。假說有我非第一義故。𨿽得是我而不執著。假說眾生非第一義故。𨿽得眾生而不執著。假說壽命士夫養育眾數人等。非第一義故。𨿽得是等而不執著。假說世間非第一義故。𨿽得世間而不執著。假說世法非第一義故。𨿽得世法而不執著。假說佛法非第一義故。𨿽得佛法而不執著。假說菩提非第一義故。𨿽得菩提而不執著得菩提者。善男子。假名言說名字論量名爲世諦。於世法中無第一義。𨿽然若離世法。第一義諦不可得說。善男子。菩薩摩訶薩於是法處善解世諦。而不名解第一義諦。善男子。菩薩摩訶薩具是十法善解世諦。善男子。菩薩摩訶薩具足十法善解第一義諦。何等爲十。所謂具無生法。具無滅法。具不壞法。具不增不減不出不入法。具離境界法。具無言說法。具無戲論法。具無假名法。具寂靜法。具聖人法。所以者何。善男子。夫第一義不生不滅。不敗不壞不增不減。文字章句所不能說。不可詮辯絕於戲論。善男子。第一義者。無言無說本性淸淨。一切聖人內自證得。若佛出世若不出世。法性常爾不減不增。善男子。爲是法故一切菩薩。剃除須髮著壞色衣。以善心故遠離親屬。往空閒處出家修道。精進耐苦如灸頭然。但爲求得是妙法故。善男子。若無有此第一義諦。所修梵行皆悉無用。佛出於世亦復無用。善男子。是故汝當知有第一義諦。有第一義諦故。說諸菩薩解第一義。善男子。菩薩摩訶薩具是十法。善知第一義諦。善男子。菩薩摩訶薩具足十法善解十二因緣。何等爲十。所謂諸法空虛無實厄縛危脆。如水中月如鏡中影。如谷中響如夢如幻。無暫時停搖動不住。藉因緣生皆悉知之。作是觀察是等諸法一切空虛。無有眞實如是危脆。乃至藉因緣生見生住滅。復更思惟。以何因緣是等法生。以何因緣是等法滅。作是觀已。卽知無明爲是等法作生因緣。無明所生。無明源由。無明根本。依因無明諸行法生。行緣於識以識因緣假說名色。名色立已而說六入。因於六入觸方得生。觸因緣故生於三受。受因緣故嬰兒凡夫生渴愛苦。渴愛因緣而取四取。緣於四取而有接續。有因緣生。以生因緣老死憂悲苦惱等生。純是大苦共相聚集。以是義故聰明智者。應當勤求滅是無明。破裂無明拔無明根令不復生。無明滅故一切諸法因無明者。皆滅無餘猶若命根。命根滅時一切諸根皆悉隨滅無明滅時。一切諸法依無明者。悉皆隨滅無明滅故。煩惱不生。無煩惱故不生六道。何以故。生死因緣已滅盡故。是故能得於大涅槃常樂我淨。善男子。如是菩薩具足十法善知十二因緣。善男子。菩薩摩訶薩具足十法知於自身。何等爲十。善男子。菩薩摩訶薩作是觀察。我今此生何等種性。婆羅門性耶。剎利性耶。居士大家性耶。若卑劣性耶。若下賤性耶。若生豪族大富家者。莫恃怙之而生憍慢。若生下賤貧窮家者。而作是念我於前世種是業緣。致使如是貧窮果報。以是因緣多修厭離。生厭離故樂求出家。得出家已作是觀察。我今出家正何所爲。卽知出家自能度脫方度他人。以是因緣不應懈怠不宜懶惰。作是觀已。我得出家何等不善未滅盡者。若滅是法則生歡喜。以是因緣爲滅是法勇猛精進。復作是念。何等善法可得增長。以增長故。當生歡喜。爲諸善法增長因緣勇猛精進。復作是念。依何等師一切善法而得增長。一切不善而得盡滅。以是因緣。依止師僧若多聞者。若不多聞若持戒者若不持戒。恆生尊想如敬諸佛。而於和上阿闍梨邊。恭敬尊重至心承事亦復如是。而作是念。藉師僧力諸助道法。所未滿者能令得備。煩惱未滅能令滅盡。是等人邊生和上想。至心承事生大歡喜。於善法中而修順行。於不善法逆之而行。復作是念我師是誰。作如是觀則得知之。夫我師者是一切智說一切法。憐湣世間有大慈悲。是大福田爲天人師。以是因緣當生歡喜。復作是念幸甚幸甚。我今已得最上勝利。能示於我學道正法。若失壽命亦不敢犯所受之法。若能不犯則是供養諸佛如來隨順而行。復作是念我今受誰飲食供養。若豪富家若貧窮家。令如是等飲食供養。生大果報生大利益。當受是等飲食供養。復作是念是等施主若貧若富。以何等心供養於我。供給飲食如是知之。是等施主。今謂我輩是出家人行沙門法。作福田想作持戒想作生善想作滅惡想。是故我今不違彼心。受持沙門戒律徳業。出家福田諸功徳事。而作是念無始生死我應度之。我今已得出家入道行沙門行。則是我初度於生死。我當進修沙門徳業。卽是第二我渡生死。我今勇猛不敢懈怠。但爲得是淸淨法故。如是無始無量生死我應度之。善男子。如是菩薩作是觀察則知己身。善男子。菩薩摩訶薩具足十法了知世間。何等爲十。所謂於慠恨者而生謙卑。於憍慢者而生恭敬。於諂曲者自行質直。於妄語者自修諦語。於惡口者自說愛言。於粗彊者而自柔軟。於磣毒者多修忍辱。於惡賴者多修慈心。於困苦者多修悲心。於慳惜者多修喜捨。善男子。如是菩薩具足十法了知世間。善男子。菩薩摩訶薩具足十法生淨佛土。何等爲十。所謂戒品淸淨無隙無雜無瑕無疵。於諸眾生起平等心。功用無二具大善根。遠離利養恭敬名聞心無染污。信根成就心無疑惑。勇猛精進不暫懈怠。具足禪定心不散亂。多聞分別不習邪論。具足利智不生鈍根。自然多慈不習嗔恚。降伏一切障礙菩薩言。世尊。具足十法生淨土耶。若不具足亦得生乎。佛言。善男子。於此十法設有一法而得具足。不隙不雜不瑕不疵淸淨明白。一切諸法悉皆具足。所以者何。具足十法得生淨土非不具足。善男子。如是菩薩具足十法生淨佛土。善男子。菩薩摩訶薩具足十法不受胎生染污。何等爲十。所謂起造如來形像。治理故敗佛塔。於佛塔廟恆施塗香。洗浴佛像。於佛塔廟掃灑泥塗。供養父母洗浣摩拭。供養和上闍梨同學一無希望心。所修善根如是回向。而作是言。以此善根。願諸眾生不受胎生。得淸淨生無染污生。以深心故。善男子。如是菩薩具是十法不受胎生。惟除願力。善男子。菩薩摩訶薩具足十法出離家居。何等爲十。所謂無所戀著。不混雜住背於貪境。遠離渴愛不染塵勞。於佛正法隨順奉行。努力精進善學知足。隨宜衣裳隨宜飲食隨宜臥具隨宜湯藥。缽盂法服資生什物不作儲畜。於諸塵境恆生怖懼。趣向寂靜修道不廢。善男子。如是菩薩具足十法出離居家。善男子。菩薩摩訶薩具足十法淨命自活。何等爲十。所謂遠離貢髙諂佞利養。遠離相貌。遠離摩揣不橫求財。離非法財。離不淨財不戀著財。不爲利養之所污染。不渴愛求於如法財尙生知足。善男子。云何菩薩遠離貢髙諂佞利養。菩薩摩訶薩。不爲利養作身貢髙口貢髙心貢髙。云何不作身貢髙。菩薩摩訶薩若見檀越施主之時。不自作身異相威儀。徐步而行現寂靜相。觀前一尋示如愁苦。或作任運如非虛假。是身貢髙皆悉不作。云何不作口貢髙。菩薩摩訶薩不以利養之因緣故。安徐軟語及以愛語出隨順語。如是口貢髙皆悉遠離。云何心貢髙。菩薩摩訶薩若有施主。欲以財物而爲供養。口示少欲而其內心甚願多取。善男子。此則名爲內懷中熱。所謂口稱無貪心實欲得。云何遠離相貌。菩薩摩訶薩若見檀越不作是相。示我衣缽多有破壞。乏諸湯藥現其闕少。而以求施口無所言。云何遠離摩揣。菩薩摩訶薩若見檀越不作是說。某甲檀越施我此物。我以恩徳報答彼施。不作此言。令前施主知我持戒。知我多聞知我少欲。我以慈悲受彼嚫施。不作抑揚方便鼓動。云何菩薩離橫求財。菩薩摩訶薩不作身瘡不作心瘡而求財物。言身瘡者。爲財物故不憚劬勞。四方役身疾急忽務違於戒律。言心瘡者。於諸同學減利養者多生嫉妒。云何菩薩離非法財。不以輕稱小斗欺誑於人。不以詐親及諸欺罔而求財物。云何。薩離不淨財。菩薩若於塔物相關法物相關僧物相關絓是不與。非隨喜者悉不受用。云何菩薩不戀財利。菩薩摩訶薩若得財物不作我所。不謂是財不作積聚。於時節中回施之者。供養父母及諸親識諸眷屬等。於時節中復須自用。得此財時不生染著。不得財時亦不周慞亦不渴仰。於施主邊不起惡心不取過失。於如法財與眾共得。佛所稱嘆。菩薩大士所不譏嫌。天神光揚同學歡喜。以此財物知足而住。善男子。如是菩薩具足十法淨命自活。善男子。菩薩摩訶薩具足十法心不疲倦。何等爲十。所謂但爲利益眾生善因緣故。住在生死不覺疲倦。爲利益眾生故。受生死苦不覺疲倦。爲勸眾生令修善法不覺疲倦。爲同眾生諸事業故而不疲倦。爲小乘眾說聲聞道而不疲倦。於聲聞人而不憎惡。修助道法而不疲倦。爲滿菩提行不生疲倦。願求涅槃不取涅槃。行菩提行心不暫息。善男子。如是菩薩是具十法心不疲倦。善男子。菩薩摩訶薩具足十法奉行佛教。何等爲十。所謂遠離一切放逸住無放逸。善自守護不作身之惡業。善自守護不作口之惡業善自守護不作心之惡業。恆畏惡道遠離一切諸不善法。諦說道理離諸非道。恆說正法毀諸非法。遠離鄙業隨順徳業。不污如來正法戒律。遠離一切煩惱毒臭廣護佛法。於不善法常守自心。善男子。如是菩薩具足十法奉行佛教。善男子。菩薩摩訶薩具足十法。姿顏光悅面無顰蹙。何等爲十。所謂諸根澄淨。諸根淸淨。諸根光徹。諸根無染。諸根皎潔。遠離忿恨。遠離諸使。無復結縛。離蓋怨憾離諸嗔恚。善男子。如是菩薩具足十法姿顏光悅面無顰蹙。降伏一切障礙菩薩言。世尊。如我解佛所說之義。諸根淨故菩薩摩訶薩顏色和悅。離煩惱故面無顰蹙。佛言。如是如是。善男子。如汝所說。諸根淨故菩薩摩訶薩顏色和悅。離煩惱故面無顰蹙。善男子。菩薩摩訶薩具足十法多聞具足。何等爲十。所謂生死熾然淫欲猛火。菩薩摩訶薩如實知之。嗔恚猛火如實知之。愚癡亂心如實知之。諸行無常如實知之。三界皆苦如實知之。世間空虛如實知之。諸法無我如實知之。世間虛誑著於妄想。受生分別如實知之。一切諸法藉因緣生。如實知之。涅槃寂靜如實知之。是三無性聞思修慧如實知已。不但音聲分別說其名字而已。𨿽如是知發增廣心。興大慈悲誓願堅固。爲諸眾生拔苦根栽正勤勇猛。善男子。如是菩薩具足十法多聞具足。善男子。菩薩摩訶薩具足十法受持正法。何等爲十。所謂於末世時。後五百歲正法滅時。如來經教諍訟競起。無量眾生行於邪道。智燈欲滅無示導者。微妙甚深修多羅經。廣大之義有大威徳。是一切法摩徳勒伽﹝此云法母﹞而能受持讀誦宣說恭敬供養。亦能爲他顯示其義廣爲解釋令得易解。於行法者生大歡喜。善護念之心無希望。樂聽正法於說法人生世尊想。於正法中生甘露想生妙藥想。不惜身命求於正法。得正法已努力修行。善男子。如是菩薩具足十法受持正法。善男子。菩薩摩訶薩具足十法生法王子。何等爲十。所謂以相嚴身具隨眾好。微妙修飾諸根滿足。隨於如來所行之道住在如來境界之處。覺了諸佛不退還法。善能救濟眾生苦難。善能習學眾聖軌則。善能遊觀四無量心。眾梵住處如來所居。一切智城能隨鎭之。善男子。如是菩薩具足十法生法王子。善男子。菩薩摩訶薩具足十法。釋梵四王之所奉迎。何等爲十。所謂不退菩提之心。一切眾魔不能惱亂。於佛正法不動不搖。深入諸法微妙祕藏。隨順一切法平等智。於佛法中不隨他語。於佛法中得無礙智。不同一切聲聞緣覺。於諸世間而登上首。安隱住於不生法忍。善男子。如是菩薩具足十法。釋梵四王之所奉迎。善男子。菩薩摩訶薩具足十法知諸機性。何等爲十。所謂有諸眾生。性多淫欲如實知之。若嗔恚性。若愚癡性。若剛彊性。若中庸性。若善軟性。若磣毒性。若獘急性。若遲緩性。如實知之。如知一人徧眾生界。亦如是知。善男子。如是菩薩具是十法知諸機性。善男子。菩薩摩訶薩具足十法。善知成熟眾生。何等爲十。所謂若以佛色身應得度者。卽爲示現如來色身。若以菩薩色身應得度者。卽爲示現菩薩色身。若以辟支佛身應得度者。卽爲示現辟支佛身。若以聲聞身應得度者。則爲示現聲聞身。應以帝釋身應得度者。卽現帝釋之身。若以魔身應得度者。則現魔身。若以梵身應得度者。則現梵身。若以婆羅門身應得度者。卽現婆羅門身。若以剎利王身應得度者。卽爲現身。若以長者居士身應得度者。卽爲現之。善男子。隨因隨緣種種方法。但令眾生得成熟者。隨其因緣則爲現之。善男子。如是菩薩具足十法成熟眾生。善男子。菩薩摩訶薩具足十法堪任正法。何等爲十。所謂質直柔軟。無諂曲心。善調伏心。無垢污心。內心淸淨。性無粗疏。無嗔恚心。遠離粗獷。心多忍辱。具足堪任法王子位。善男子。如是菩薩具是十法堪任正法。善男子。菩薩摩訶薩具足十法安樂共住。何等爲十。所謂正見具足。淨見具足。戒品具足。威儀淸淨。行於所宜。境界無煩惱住。動止細密。同學和睦。每事有分。行一乘道無餘師範。善男子。如是菩薩具足十法安樂共住。善男子。菩薩摩訶薩具足十法善修攝法。何等爲十。所謂以利益施攝受眾生。以安樂施攝受眾生。以無盡施攝受眾生。以利益說。以實義說。以正法說。以道理說。以利益事。以資生供給事。以財物利益事。攝受眾生。善男子。利益施者謂法施也。安樂施者是財物施也。無盡施者示正道理。利益說者勸令修善。實義說者謂不倒說。正法說者隨順佛教所攝之法。道理說者不違實際。利益事者回於不善令住善處。資生供給事者若飲若食。財物利益者。謂金銀琉璃眞珠玻璃琥珀珊瑚瑪瑙象馬車乘所須之物。善男子。菩薩具足十法善修攝法。善男子。菩薩摩訶薩具足十法端正具足。何等爲十。所謂威儀庠序。於四威儀悉非虛僞。見之可愛猶若秋月。見之生樂。視不知足。悅人內心。於諸眾生無憎惡者。眾生見者無不歡喜。眾生見者發淸淨心。善男子。如是菩薩具足十法端正具足。善男子。菩薩摩訶薩具足十法。能爲眾生之所依止。何等爲十。所謂擁護眾生於煩惱畏。將領眾生出於生死稠林曠野。濟度眾生於生死海。孤獨眾生爲作親眷。於諸煩惱疾病眾生爲作醫王。無救護者爲作救護。無料理者爲料理之。無歸依者爲作歸依。於無洲無渚能爲洲渚。無趣向者爲示趣向。善男子。如是菩薩具足十法。能爲眾生之所依止。善男子。菩薩摩訶薩具足十法諭大藥樹。何等爲十。所謂如大藥樹名曰善見。疾病眾生隨意得用。根莖枝葉皮肉華果。若見若嗅若嘗若觸。無不痊愈。善男子。菩薩若爾。從初發心見諸眾生。爲諸煩惱種種疾病。布施治療。戒忍精進禪定般若。若得見聞菩薩功徳。若得親近。若得其味。病無不差。善男子。如是菩薩具是十法諭大藥樹。善男子。菩薩摩訶薩具足十法福業相應。何等爲十。所謂於三寶處隨力治理。於諸眾生有疾病者布施湯藥。於饑饉者布施飲食。若有眾生寒熱所逼施其溫涼。於和上阿闍梨深心供養恭敬承事。於諸同學禮拜奉迎送去。合掌問訊作和睦事。處處建立伽藍園林。應時布施米谷財物及諸倉庫。於諸奴婢僕使下隸施其飲食。衣裳湯藥而擁護之。時時往詣持戒多聞沙門親近禮拜。善男子。如是菩薩具是十法福業相應。善男子。菩薩摩訶薩具足十法善能變化。何等爲十。所謂於一佛剎不動不搖。則能徧於諸佛剎土咨稟如來。於一佛剎不動不搖。往詣無量諸佛剎土就彼聽法。於一佛剎不動不搖。往詣諸佛無量剎土。供養承事彼佛世尊。於一佛剎不動不搖。往詣諸佛無量剎土。行菩提行令得滿足。於一佛剎不動不搖。往詣諸佛無量剎土。彼土菩薩成等覺時。詣彼供養恭敬禮拜。於一佛剎不動不搖。往詣無量諸佛剎土現自成佛。於一佛剎不動不搖。往詣無量諸佛剎土轉正法輪。於一佛剎不動不搖。往詣無量諸佛剎土現般涅槃。於一佛剎不動不搖。往詣無量諸佛剎土。彼有眾生應得度者。悉爲變化作諸神通令得度脫。𨿽作變化而無思惟亦無分別。降伏一切障礙菩薩言。世尊。云何菩薩作諸變化。云何不思惟。云何無分別耶。佛言。善男子。我今爲汝說於譬諭。如此日月照了四洲。爲是眾生而作利益。而是日月無有思惟亦無分別。以光明故利益眾生。但以過去業行因緣果報故。有如是日月利益事生。善男子。菩薩亦爾。𨿽作變化利益眾生。皆無思惟悉無分別。不作功用運是業行。所以者何。是等變化皆由菩薩善業因緣之所成故。菩薩於因地中行菩薩時發弘誓願。以本願力而不思惟亦不分別。生諸變化不加功用。善男子。菩薩摩訶薩具足十法。速得成阿耨多羅三藐三菩提。何等爲十。所謂萬行具如前說。夫萬行者。布施具足戒品具足。言戒品者。不隙不雜不瑕不玼。過於聲聞緣覺戒品。淸淨明白戒品具足。忍辱具足。精進具足。禪定具足。善慧具足。善巧方便具足。善願具足。諸力具足。微妙甚深正智具足。所修妙智具足。不共一切聲聞緣覺過其境界。從於菩薩初地以上。乃至九地過境界故。善男子。菩薩具足十法。速得成於阿耨多羅三藐三菩提。

大乘寶云經卷第六

大乘寶云經卷第七

梁扶南三藏曼陀羅仙共僧伽婆羅等譯

寶積品第七

爾時佛告寶積菩薩言。善男子。有四種法。退失菩薩智慧。何謂爲四。於佛正法無尊重心亦不恭敬。是說法者慳嫉正法。設有人來求正法者而不爲說。於樂法者爲作畱難。遮護覆藏自生憍慢。復加誹謗說正法者。寶積如是四法退失智慧。善男子。有四種法。增長菩薩摩訶薩廣大智慧。何等爲四。所謂敬重正法及說法者。隨所聽得微妙正法。廣爲他人分別解說。不求名聞無希望心而爲說法。勤求正法如救頭然。隨所聞聽堅固受持如法修行。不但說是名字而已。善男子。如是四法。增長菩薩廣大智慧。善男子。具有四法。而皆忘失菩薩摩訶薩大菩提心。何等爲四。所謂不隨順和上阿闍梨一切福田。他人不疑而爲作疑。見行大乘者而誹謗之。自心欺誑復誑於他。善男子。如是四法失菩提心。善男子。有四種法。菩薩摩訶薩生生世世大菩提心自然現前。中間不失乃至坐於菩提道場。何等爲四。所謂若失身命終不妄語。乃至戲笑知而不說虛妄之言。於諸眾生起平等心。心無欺誑亦不誑他。於諸菩薩生世尊想。不樂小乘故。善男子。如是四法。生生世世大菩提心自然現前。中間不失乃至坐於菩提道場。善男子。具四種法。菩薩摩訶薩一切善根不得生長。何等爲四。自生憍慢。勤求世間文章咒術。勤求利養貪著名聞。以欺誑心而誑於他善男子。具是四法。菩薩摩訶薩一切善根永不增長。善男子。具有四法。菩薩摩訶薩生生世世增長善根。轉勝明淨不復退失。何謂爲四。捨離一切不淨之法。勤求一切淸淨正法。夫正法者。所謂六波羅蜜菩薩法藏。於諸眾生心無憍慢。猶若家犬。如法受施而自知量。捨離一切諸邪慢等。安心知足住於聖種。不說他人罪過虛實。不求人短。若於諸法心不通達。亦於世世增長善根轉勝明淨不復退失。善男子。菩薩有四種諂曲之心。常應捨離。何謂爲四。於諸佛法心生疑悔不決了等。於諸不毀謗當作是念。惟佛作證。佛法無量爲諸眾生隨機所說甚深難解。惟佛自知非我所解。是故不生違逆之心。善男子。是名四法令眾生生憍慢心嗔恨惱等。於他利養起嫉妒心。呵罵菩薩廣其惡名。善男子。是名四種諂曲之心。菩薩摩訶薩常應捨離。善男子。菩薩摩訶薩具有四種眞實之相。何等爲四。所謂於所犯罪終不覆藏。向他發露懺悔。攺往心無蓋纏。若以實言應失國土身命財物。如是急事不捨實語。亦不異緣作諸餘語。一切惡事罵詈誹謗撾打系縛種種傷害。受此苦時但自咎責推於往業。不嗔恨他不懷其惡。善住信力自心淨故。若於諸佛甚深之法難信難解。悉能信受讀誦受持。善男子。是名菩薩有四眞實質直之相。善男子。具有四法。﹝怡﹣臺﹢龍﹞悷難調難伏之相。何謂爲四。讀誦經典翻爲戲論。𨿽口說法不隨順行。於諸教誨違逆不信。不能隨順恭奉供養和上闍梨諸福田等令心喜悅。損他信施恭敬供養自違本誓而受信施。見諸調禦菩薩大士。輕欺生慢而不恭敬。善男子。是名菩薩有四種法﹝怡﹣臺﹢龍﹞悷難調難伏之相。善男子。菩薩有四調順之相。何謂爲四。隨所聞法而善說之如說而行。依止於法不依言說。承奉師教能知意旨易與言語。所作皆善不失師意。不退戒定以調順心而受供養。見諸善調信順大士恭敬愛樂。隨順善訓稟受徳行。善男子。是名菩薩有四調順之相。善男子。菩薩有四僻謬。何謂爲四。不可信人與之同意是菩薩謬。非器眾生說甚深法是菩薩謬。樂大乘者爲說小法是菩薩謬。若布施時但施持戒供養善者不施惡人是菩薩謬。善男子。是名菩薩四種僻謬。善男子。菩薩有四正道。何謂爲四。於諸眾生生平等心。普信眾生等以佛慧。於諸眾生說法平等。等令眾生等住正行。善男子。是名菩薩有四正道。善男子。菩薩有四非善知識非善等侶。何謂爲四。求聲聞者但欲自利。求緣覺者心樂少事。嘆外經典路伽耶陀文章嚴飾。所親近者但增世利不慕法利。善男子。是名菩薩有四非善知識非善等侶。善男子。菩薩有四善知識四善等侶。何謂爲四。諸來乞者是善知識。道因緣故。能說法者是善知識。增長善故。勸令出家是善知識。出三界苦。諸佛菩薩是善知識。增長一切正妙法故。善男子。是名菩薩四善知識四善等侶。善男子。菩薩有四實非菩薩而似菩薩。何謂爲四。貪求利養而不求法。貪求名稱不求功徳。貪求自樂不救眾生。以滅苦法樂聚徒眾不樂遠離。善男子。是名四非菩薩而似菩薩。善男子。有四種眞實菩薩。何謂爲四。能信於空亦信業報。知一切法無有吾我。而於眾生起大悲心。深樂涅槃而遊生死。所作布施皆爲眾生不求果報。善男子。是爲菩薩四種眞實菩薩功徳。善男子。菩薩有四大藏。何謂爲四。若有菩薩值佛出世。因爾得聞六波羅蜜及其義趣。以無礙心侍說法者。不暫遠離心無懈怠。住阿蘭若而無放逸。善男子。是名菩薩有四大藏。善男子。菩薩有四種法能壞魔事。何謂爲四。常不捨離菩提之心。於諸眾生心無掛礙。於諸執著悉皆覺知。心不輕賤一切眾生。善男子。是名菩薩有四種法能壞魔事。善男子。菩薩有四不可思量福徳行業。何謂爲四。以淸淨心而行法施。於破戒人生大悲心。於諸眾生稱揚嘆詠菩提之心。於無力者修習忍辱。善男子。是名菩薩有四不可思量福徳行業。善男子。菩薩有四種法。破碎煩惱無明住地。何謂爲四。戒品淸淨若輕若重悉皆不犯。攝持正法不憚劬勞。布施燈明供養福田。舍施財物無有親疏。是名四法破碎煩惱無明住地。善男子。有四種法得無礙智。何謂爲四。無希望心常行法施。受持正法與理相應。於他利養不生嫉妒。恆自攝心不生憍慢。是名四法得無礙智。善男子。非但名字號爲菩薩。能行善法行平等心名爲菩薩。若能成就三十二法則名菩薩。何謂三十二法。常爲眾生深求安樂。皆令得住一切智中。常自稱量無上法器。心不憎惡他人智慧。破壞憍慢深樂佛道。心地堅固敬無虛假。親友究竟得至成佛。於親非親心常平等。言常含笑言語知量。前應問訊面無顰蹙。所爲事業終不中息。普爲眾生等行大悲。心無疲倦多聞無厭。自責己過不譏彼短。於有罪者慈悲呵責。以菩提心行諸威儀。所行布施不求反報。不求生處而行持戒。於諸眾生生無礙忍。爲修一切諸善根故勤行精進。遣無色界取於禪定。行方便慧應四攝法。持戒毀戒慈心平等。至心聽法心樂遠離。住阿蘭若而不樂著一切世間種種榮華。於大乘中見大利益。離惡知識親近善友。常運平等。四種梵心遊戲五通。常依眞智。於諸眾生邪行正行俱不棄捨。言常決定貴眞實法。一切善根以菩薩心而爲上首。若人具此三十二法。則得名爲菩薩之位。善男子。菩薩功徳無量無邊當以譬諭因緣知之。善男子。譬如大地容受眾生。無分別心不求報恩。菩薩亦爾。從初發心至坐道場。一切眾生皆蒙利益。心無分別不求報恩。善男子。如一切水潤生百種稻禾藥艸叢林樹木。皆得增長。菩薩亦爾。自心淨故慈悲普覆。潤諸眾生皆令增長一切善法善男子。譬如火種皆能成熟百種禾谷藥艸華果。菩薩智慧亦復如是。皆能成就一切善根。善男子。譬如風輪皆能成立一切世界諸佛剎土。菩薩方便亦復如是。皆能成立一切善法。善男子。如月初生。光明炎色日日增長。菩薩淨心亦復如是。一切善法日日增長。善男子。如日初出一時發光。普爲一切眾生照明。菩薩亦爾。發智慧光一時普照一切眾生。善男子。如師子王。隨所至處不驚不畏。菩薩亦爾。持戒淸淨智慧眞實。隨所住處不驚不畏。善男子。譬如善調大龍象王。荷負重擔身不疲極。菩薩亦爾。善調心故荷負一切眾生之類。作大利益而無疲倦。善男子。譬如蓮華生於水中水不染著。菩薩亦爾。生於世間諸世間法而不染污。善男子。如人伐樹根在還生。菩薩亦爾。方便力故𨿽斷結使。有善根愛還生三界。善男子。譬如諸方流水入於大海皆爲一味。菩薩亦爾。以種種門習諸善根。回向阿耨多羅三藐三菩提皆爲一味。善男子。譬如須彌山王。忉利諸天及四天王皆依止住。菩薩大菩提心亦復如是。爲薩婆若所依止住。善男子。如大國王以羣臣力能辦國事。菩薩智慧亦復如是。以方便力。皆能成辦一切佛事。善男子。譬如天淨淸明無諸雲气必無雨相。寡聞菩薩無所知解無法雨潤。亦復如是。善男子。譬如天陰雲起必能降雨。充足眾生生長萌牙。菩薩亦爾。從大悲雲起大法雨利益眾生。善男子。如轉輪聖王所出之處則具七寶。菩薩亦爾。隨所出處三十七品現於世間。善男子。如摩尼珠所在之處。則有無量金銀珍寶。如是菩薩隨所出處。則有無量百千聲聞辟支佛寶。善男子。如忉利天入雜藏園。隨意所用悉在其中。菩薩亦爾。眞淨心故於諸眾生平等教化。善男子。譬如咒術藥力毒不能害。菩薩結使亦復如是。智慧力故不墮惡道。善男子。如大城中所棄糞穢。若置甘蔗蒱萄田中則有利益。菩薩結使亦復如是。所餘習气爲一切智而作因緣。善男子。譬如有人不曾習學戈矛之法則無武用。菩薩亦爾。不曾習學一切諸法。而不能爲算擇分別受持修行。善男子。譬如陶師於諸壞器未燥之時。不堪大火。菩薩亦爾。於諸眾生智慧微弱。不堪聽聞諸佛大法。故不爲說。彼設得聞則生狂亂。善男子。菩薩摩訶薩欲學寶云微妙經者。常應修習實法正觀。云何正觀。所謂眞實思惟是法正觀。不觀我人眾生壽命。是名中道眞實正觀。善男子。夫實觀者。觀色非常亦非無常。亦觀受想行識。非常亦非無常。是名中道眞實法觀。所以者何。常是一邊。無常一邊。常與無常二邊中間。無色無形無命無知。是名中道諸法實觀。我是一邊。無我一邊。我與無我二邊中間。無色無形無命無知。是名中道諸法實觀。善男子。若心有實是爲一邊。若心非實是爲一邊。若無心識亦無心數。諸大地法是名中道諸法實觀。如是善法不善之法。世間諸法出世間法。有罪之法無罪之法。有漏無漏有爲無爲。乃至有垢無垢。亦復如是。離於二邊而不可取亦不可說。是名中道諸法實觀。善男子。有是一邊。無是一邊。有無中間無色無形無命無知。是名中道眞實法觀。善男子。我之所說十二因緣。無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老死憂悲苦惱。如是因緣。而爲招集成大苦聚。若無明滅故行滅。行滅故識滅。識滅故名色滅。名色滅故六入滅。六入滅故觸滅。觸滅故受滅。受滅故愛滅。愛滅故取滅。取滅故有滅。有滅故生滅。生滅故如是老死憂悲眾惱大苦聚滅。明與無明無二無別。若如是知。是名中道諸法實觀。如是行及非行。識與所識。名色可見及不可見諸六入非六入。觸及所觸。受及受滅。愛與愛滅。取與取滅。有與有滅。生與生滅。老死與老死滅。皆是無二無別。若如是知是名中道諸法實觀。復次善男子。夫眞實觀。不以空故令諸法空法性自空。非無相故令法無相。法性之體本自無相。不以無願令法無願。但諸法性本自無願。不以無起無生無我無取無性。令法無起無取無性。但法本來自無起無取無性。若如是觀是名實觀。復次善男子。非無人故名之曰空。但空自空前際後際中際亦空。但法自空非色滅空。當依於空莫依於人。若以得空而依於空。佛說是人則爲退墮。善男子。寧起我見積如須彌。莫以空見起增上慢。所以者何。一切諸見以空得脫。若起空見則不可治。善男子。如醫授藥令治彼病。是藥在內祕而不出。於意云何。如是病人寧得差不。不也世尊。是藥不出其病轉增。善男子。如是諸見惟空能滅。若起空見則不可治。譬如有人怖畏虛空悲號捶胸。作如是言卻此虛空。於意云何。如是虛空可除卻不。不也世尊。善男子。如是若畏空法。我說是人狂亂失心。所以者何。常行空中而畏於空。譬如畫師自手畫作夜叉鬼像。見則怖畏迷悶躄地。一切凡夫亦復如是。自造色聲香味觸故往來生死。受諸苦惱不自覺知。善男子。譬如幻師幻作猛虎。幻虎成已還食幻師。行道沙門亦復如是。有所觀法皆空皆寂。無有見者是觀亦空。善男子。譬如兩木本無火相。以兩相揩從中火生遂燒是木。善男子。如是眞實觀故生聖智慧。聖智生已遂滅實觀。善男子。譬如然燈。一切黑暗皆自無有。無所從來去無所至。非東方來去亦不至。南西北方四維上下。不從彼來去亦不至。而此燈明亦無是念我能滅暗。但因燈明法自無暗。明暗俱空無作無取。善男子。如是實智慧生無智自滅。智與無智二相俱空。無作無取。善男子。譬如千歲暗室未曾見明。設復有人於中然燈。於意云何。暗寧作念我久住此不欲去也。不也世尊。若燈然時。是暗無力必當滅去。善男子。如是百千萬劫久集結業。以一觀智卽皆能滅。其燈明者聖慧根是。其黑暗者諸結業是。善男子。譬如種植空中。若能增長無有是處。菩薩取證亦復如是。增長佛法亦無是處。善男子。譬如種植在於良田。則能生長斯有是處。菩薩亦爾有諸結使雜世間垢能長佛法。善男子。譬如於彼髙原陸地不生蓮華。菩薩亦爾。於無爲中不生佛法。善男子。譬如卑濕污泥乃生蓮華。菩薩亦爾。生死污泥邪定眾生能生佛法。善男子。譬如四大海水生蘇滿中。菩薩有爲善根甚多無量亦復如是。善男子。譬如若破一毛以爲百分。以一分毛取海一滴。一切聲聞有爲善根。亦復如是。善男子。譬如虫芥子孔所有虛空。一切聲聞有爲智慧。亦復如是。善男子。譬如十方虛空無量無邊。菩薩有爲智慧亦復如是。善男子。譬如轉輪聖王有大夫人懷妊七日。是子具有轉輪王相。諸天尊重過余諸子具身力者。所以者何。是胎王子。必紹尊位繼聖王種。善男子。初心菩薩亦復如是。𨿽未具足諸菩薩相。如胎王子諸天神王深心尊重。所以者何。如是菩薩必紹尊位不斷佛種。善男子。譬如一琉璃珠勝於水精。菩薩亦爾。從初發心便勝一切眾生之類。善男子。譬如大王夫人生子之日。小王羣臣皆來拜謁。菩薩亦爾。初發心時諸天世人所應禮拜。善男子。譬如雪山王諸藥艸。徧無所屬無所分別。隨有所病悉能療治。菩薩亦爾。所集智藥無所分別。普爲眾生平等救護善男子。如月初生眾人愛敬逾於滿月。善男子。如是眾生信我語者。愛敬菩薩甚於如來。所以者何。由諸菩薩生如來故。爾時世尊。復告寶積菩薩摩訶薩言。善男子。菩薩摩訶薩常爲利益一切眾生。修集梵行淸淨功徳無上善根。以平等心施與眾生。所得智藥徧到十方。療治一切煩惱病苦。皆令畢竟永不復起。云何名爲菩薩智藥。謂不淨觀治於貪欲。以修慈心治於嗔恚。以因緣觀治於愚癡。以修空觀治諸妄見。以無相觀治諸憶想分別境界。以無願觀治於一切生三界願。以四非倒治於四倒。以無常觀治無常中計常顚倒。以修苦觀治諸苦中計樂顚倒。以法無我治無我中計我顚倒。涅槃寂滅治不淨中計淨顚倒。身受心法四念處觀。則爲對治四種顚倒。順身相觀不墮我見。順受相觀不墮我見。順心相觀不墮我見。順法相觀不墮我見。是四念處能治一切身受心法。開涅槃門以四正勤。能斷已生諸不善法。不起未生諸不善法。未生善法悉能令生。已生善法能令增長。舉要言之。能斷一切諸不善法。成就一切諸善之法。四如意足。治於身心一合之相。令得如意自在神通。以此五根。治諸無信懈怠失念亂心無慧一切眾生。以此五力摧諸煩惱。以七覺分。治諸法中疑悔妄謬。以八正道。治諸邪道一切論師善男子。是爲畢竟智慧妙藥。菩薩常應修集殷勤行之。善男子。閻浮提內耆婆醫王最爲第一。令三千大千世界一切眾生皆如耆婆。若有人問心中結使煩惱邪見疑悔病。藥尙不能答何況能治。菩薩於中應作是念。我終不以世藥爲足。我當修習出世智藥。亦修一切善根福徳。如是菩薩得智藥已徧到十方。畢竟療治一切眾生煩惱等病。何謂菩薩出世智藥。信知諸法從緣合生。信一切法無我無人亦無眾生壽命知見。亦無作者亦無受者。信解通達無我我所。於是空法無所得中不驚不畏。勤加精進而求心相。菩薩摩訶薩如是求心。何等是心。若貪欲耶。若嗔恚耶若愚癡耶。若過去未來現在耶。若心過去過去已滅。若心未來未來未至。若心現在現在無住。是心非內非外亦非中間。是心無色無識無形無見無知無住處。如是之心。十方三世一切諸佛不已曾見。非今現見。非當來見。若一切佛過去來今所不見者。云何當有。但以顚倒妄想因緣。心生諸法種種差別。善男子。是心如幻憶想分別起種種業受種種身。善男子。心去如風於非境界遠行難收。心如流水生滅不住。心如燈炎眾緣故有。是心如電剎那不停。心如虛空客塵煩惱之所障蔽。心如獼猴取一捨一徧諸境界。心如畫師能造種種業因緣故。心無暫定隨逐種種諸煩惱故。心惟獨一無第二故。心如大王一切諸法增上主故。心常獨行無伴侶故。心如怨家能作一切諸苦惱故。心如狂象踏小兒諸土捨。能壞一切諸善根故。是心貪著如魚吞鉤。於苦受中生樂想故。是心如夢於無我中生我想故。心如靑蠅於不淨中起淨想故。心如債主生苦楚故。心如惡鬼求人便故。心常髙下貪嗔逼故。心如偸劫奪善根故。心常貪色如蛾投火。心常貪聲如戰鼓響。心常貪香如豬樂廁。心常貪味如駝愛蜜。心常貪觸如蠅著油。善男子。菩薩如是求於心相而不可得。若不可得則非過去現在未來。若非過去現在未來則出三世。若出三世則非有無。若非有無則是不起。夫不起者則是無性。若無性者則是無生。若無生者則是無滅。若無滅者則無所離。若無離者無來無去無退無生。若無來去無退無生則無諸行。若無諸行是則無爲。若無爲者是爲一切諸聖根本。是中無有持戒破戒。若無持戒無破戒者。是則無行亦無非行。若無有行無非行者。是則無有心心數法。若無心心數法者。則無有業亦無業報。若無有業無業報者則無苦樂。若無苦樂是則聖性。是中無業無起業者。無有身業亦無意業。是中無有上下差別。聖性平等猶若虛空。是性平等無有優劣。一切諸法等一味故。是性平等遠離一切身心相故。是性遠離一切諸法順涅槃故。是性淸淨遠離一切煩惱垢故。是性無我離我所故。是性眞實順如如故。是性寂靜常安樂故。是性無有髙下從平等出故。是性眞實第一義故。是性無盡畢竟不生故。是性常住諸法常爾故。是性安樂涅槃第一故。是性淸淨離一切相故。是性無我求不可得故。善男子。汝等應當內善觀察莫外馳騁。善男子。當來沙門如狗逐塊。云何名爲如狗逐塊。譬如有人以塊擲狗。狗卽舍人而走逐塊。如是善男子。有諸沙門淸信士女。怖畏色聲香味觸故。住阿蘭若空閒之處。獨無等侶離眾憒鬧。身離五欲而心不捨。是人存念色聲香味觸等。心貪樂著而不內察。不知云何當離五塵。以不知故。有時來入城邑聚落在人眾中。還爲五欲之所系縛。若空閒處持有漏戒死得生天。又爲天上五欲所縛。從天上墮終不得脫於三惡道。所謂地獄畜生餓鬼。是名沙門如狗逐塊。善男子。云何沙門不如於彼逐塊之狗。若有沙門爲人所罵而不加報。打害嗔毀亦不報之。但自內責求伏於心。作如是觀罵者是誰受者是誰。打者害者毀者嗔者亦復是誰。是名沙門不如於彼逐塊癡狗。善男子。如調馬師。馬若﹝怡﹣臺﹢龍﹞悷卽爲制伏。行者亦爾。隨心所向則能收攝不令放逸。善男子。譬如有人咽喉閉塞則能斷命。如是善男子。一切諸見惟有我見。則能斷於智慧命根。善男子。譬如有人隨所縛處而求解脫。如是善男子。隨心所著當應求解。善男子。出家之人則有二種不淨污心。何謂爲二。一者讀誦世間文章外道諸術。二者多畜諸好衣缽種種服飾。又出家人二種堅縛。何謂爲二。一執著縛。二供養縛。又出家人二種障法。何謂爲二。一者親近白衣。二者憎惡善友。又出家人有二種垢。何謂爲二。一者忍受煩惱。二者求諸檀越。又出家人二種雹雨。何謂爲二。一者毀壞善根違逆正法。二者以破戒身受他信施。又出家人二種癰瘡。何謂爲二。一者求顯他過。二者自覆其罪。又出家人二種燒熱。何謂爲二。一者以垢穢心愛著法服。二者持戒人邊受其供養。又出家人有二種病。何謂爲二。一者懷增上慢而調伏心。二者破壞他人發大乘心。善男子。夫沙門者凡有四種。何謂爲四。一者形相詐現沙門。二者威儀欺誑沙門。三者求名沙門。四者實行沙門。何謂形相詐現沙門。有一沙門。形相具足服僧伽梨。剃除須髮執持應器。而便成就不淨身業。不淨口業。不淨心業。不善護身慳嫉懈怠。破戒懷惡。是名形相詐現沙門。何謂威儀欺誑沙門。有一沙門。具足沙門身四威儀。行立坐臥一心安詳。斷諸美味修四聖種。遠離眾會憒鬧之所。言語柔軟。如是徳行欲爲欺誑不爲寂靜。而於空法見有所得。於無所得而生怖畏如臨坑想。於說法者而生忿怒如怨賊想。是名威儀欺誑沙門。何謂名聞沙門。有一沙門。僞作相貌現行持戒。欲令人聞努力讀誦。欲令他知自爲多聞。獨處閒靜不余雜鬧。欲使人知住阿蘭若。少欲知足修遠離法。欲得人知我是厭離。不爲寂靜不爲得道。不爲沙門及沙門果。不爲涅槃微妙勝果。是則名爲求名沙門。善男子。何謂實行沙門。有一沙門。於自身命尙不生貪。何況利養名聞等事。於空無相無取之法聞大歡喜。順達眞如隨說而行。不爲涅槃而修梵行。豈樂三界無樂之處。空尙不執何況我見眾生人見。依止於法而求解脫。夫求解脫不外馳騁。見一切法本來無垢畢竟淸淨。但依自身不依於他。於佛法身尙不執著。何況色身。以空遠離而不見法。何況貪著音聲言說。以無爲法尙不見僧。何況當見有和合眾。於諸法中無所斷除無所修行。不生生死不著涅槃。知一切法本來寂滅。不見有得不求解脫。是名實行沙門。如是善男子。汝等當學實行沙門。莫著名字空無利益。善男子。譬如貧窮下賤之人。彊爲作字名爲富貴。於意云何。是貧賤人稱此名不。不也世尊。如是寶積。𨿽爲沙門而無沙門實行之徳。如彼貧人空荷名字。善男子。譬如有人漂溺海中渴乏而死。如是寶積。有諸沙門𨿽多讀誦種種經典。而不能止貪恚癡渴。在法水中煩惱渴死墮諸惡道。善男子。譬如醫王多畜眾藥。自身有病而不能治。多聞之人有煩惱病。亦復如是。𨿽有多聞不止煩惱何能自利。善男子。譬如有人服王貴藥。不能將節爲藥所害。多聞之人有煩惱病亦復如是。得好法藥不能修行自害慧命。善男子。如摩尼珠墮不淨中未卽可用。多聞之人貪著利養。未能利益一切天人。善男子。譬如死人著金瓔珞。多聞破戒而被法服受他供養。亦復如是。善男子。如長者子。若男若女淨自洗浴剪除爪甲。以香自燻著新淨衣寶飾華鬘莊嚴身首。如是寶積。多聞之人受持淨戒。而被法服受他供養。亦復如是。善男子。有四種破戒似善持律。何謂爲四。設有一人具足持戒。大小罪中心常怖畏。所聞戒法皆能履行。身口意業悉皆明白正命淸潔。如是之人說有我論。是初破戒似善持律。善男子。復有一人誦持戒律。隨所說行身見不滅。是二破戒似善持律。善男子。復有一人具足持戒。取眾生相而行慈心。聞一切法本來無生心大驚怖。是三破戒似善持律。善男子。復有一人。具足修行十二頭陀。見有罪相。是四破戒似善持律。善男子。夫持戒者。無我無我所。無作無非作。無有作法亦無作者。無行無非行。無色無名無相無非相。無成無不成。無取無捨無可取無可棄。無眾生無眾生名。無心無心名。無世間無非世間。無依止無非依止。不以持戒而自矜髙。亦不輕蔑毀破戒者。亦不憶想分別此戒。寶積。是名聖戒無流之戒。不著三有無所依戒。爾時世尊。欲重宣此義。而說偈言。

淸淨持戒者

無垢無所有

持戒無憍慢

亦無所依止

持戒無愚癡

亦無有諸縛

持戒無塵污

亦無有違失

持戒心善軟

畢竟常恆寂

遠離於一切

憶想諸分別

解脫諸亂念

是淨持佛戒

不貪惜身命

不用諸有生

修習於正行

安住於正道

是名爲佛法

堅實淨持戒

持戒不染世

亦不依世法

逮得智慧明

無暗無所有

無我無彼想

已知見諸相

是名爲佛法

眞實淨持戒

無有此彼岸

亦無有中間

於無此彼中

亦不有所著

無縛無諸漏

亦無有欺誑

是名爲佛法

眞實淨持戒

心不著名色

不生我我所

是名爲安住

眞實淨持戒

𨿽持諸戒行

其心不自髙

亦不以爲上

過戒求智慧

是名爲眞實

淸淨持戒相

不以戒爲最

亦不貴三昧

過此二事已

修習於智慧

空寂無所有

是諸賢聖性

如是淨戒者

諸佛所稱美

心脫於身見

除滅我我所

信解於諸佛

所行空寂法

如是持聖戒

則爲無有等

依戒得三昧

三昧能修慧

依因所修慧

逮得於淨智

已得淨智者

具足淸淨戒

佛說是語時。五百沙門不受諸法心得解脫。三萬二千人遠塵離垢得法眼淨。五百沙門得於禪定。聞此深法心不信解。不能通達不入內懷。從座而起還於山林。爾時大迦葉前白佛言。世尊。是五百沙門皆得禪定。不能信解入深法故從座起去。佛語大迦葉。是諸沙門以增上慢。聞是淸淨無流戒相。不能信解通達了知。佛所說偈其義甚深不入內懷。所以者何。諸佛菩提極甚深故。若無福徳未種善根隨逐惡友。多不能信受此深法。迦葉。是五百人於過去世迦葉佛時。外道弟子往到佛所欲求佛過。聞佛說法得少信心而自念言。是佛希有快說妙法。以是善心福徳因緣。命終之後生忉利天。從彼墮落生閻浮提。於我法中而得出家。是諸沙門深著諸見。聞說深法不能信解。而不隨順不能通達。以聞深法因緣力故得大利益。不以此生更墮惡道。當用此身得入涅槃。爾時世尊。告長老須菩提言。汝往就彼諸沙門邊。爲教誨之令其得解。長老須菩提對曰。世尊。是等沙門於佛所說尙不信受。豈能信受於我語耶。是時如來卽爲化作二沙門像。隨逐如是五百沙門所遊道路。是諸沙門見是二人而問之曰。汝何去耶。答曰。我等欲去就阿蘭若。住於山林閒寂之處修禪定樂。所以者何。佛所說法殊不可解。諸沙門言。長老。我等聞佛說法亦不能解。故欲入山修學禪定。時化沙門而對之曰。我等當離自髙逆心。應當求解佛所說義。所以者何。無髙無諍是沙門法。長老。如佛所說涅槃之名。空無所有。誰得涅槃爲何所滅。何法當名爲涅槃耶。於此身中頗有我人眾生壽者作者士夫弗伽羅等得涅槃耶。又問何法名涅槃耶。諸沙門曰。長老。貪嗔癡盡故涅槃耶。化沙門曰。長老。是貪嗔癡可盡滅者當何處有。諸沙門曰。是貪嗔癡非內非外亦非中間。若無憶想虛妄分別。是貪嗔癡亦不得生。化沙門曰。長老。若爾不須分別。長老。若不分別貪嗔癡等豈得生耶。是貪嗔癡若不更生是名寂靜。不爲生死不爲涅槃。長老。以戒定慧解脫解脫知見不生不滅。長老。如是等法顯了涅槃。是等諸法性相空寂不取不捨。長老。當滅此相謂涅槃想。若於無相而作想解。若於有相而作想解。於此有無而起想者是名相縛。長老。應當入於滅受想定。若一能得入滅想定者所作已辦。則爲滿足更無餘事。是化沙門說是語時。五百沙門不受諸法心得解脫。得解脫已。往詣佛所頭面作禮卻坐一處。爾時長老須菩提問諸沙門言。汝等向者爲何處去今何來耶。諸沙門曰。長老。佛所說法。來無所從去無所至。又復問曰。汝等沙門云何聽法。沙門答曰。不爲系縛不爲解脫。又問汝等沙門習行何法。答曰不爲得故不爲失故。又問誰調伏汝。答曰身無決定心無所著。有此二者能調伏我。又問汝等云何解脫。答曰不斷無明不生明故。又問汝等爲誰弟子。答曰無證無覺是彼弟子。又問汝等幾何當入涅槃。答曰猶如如來所作化人。其入涅槃我等當入。又問汝等已得己利耶。答曰自利不可得故。又問汝等所化已得辦耶。答曰我及我所不可得故。又問汝等修梵行耶。答曰於三界中不行亦非不行。是我梵行。又問汝等煩惱盡耶。答曰一切諸法畢竟盡故。又問汝等破魔眾耶。答曰陰魔不可得故。又問汝等承事如來耶。答曰不以身心故。又問汝等住福田耶。答曰無有住故。又問汝等斷於生死諸往來耶。答曰無常斷故。又問汝等斷諸行耶。答曰無礙解脫故。又問汝等究竟當至何所。答曰隨於如來化人所至。於是長老須菩提問沙門時。五百沙門不受諸流心得解脫。三萬二千人遠塵離垢得法眼淨。爾時會中有菩薩摩訶薩名曰普明。在大眾中合掌恭敬而白佛言。世尊。菩薩欲學是寶云經當云何學。佛言。善男子。汝當勤心學此經典。何以故。諸佛如來說此寶云微妙經典。但爲實行有善根者大利益故。善男子。譬如有人乘土壞船欲渡大河。善男子。於意云何。以何精進乘是壞船。是人得渡如是大河。對曰世尊。以大勇猛精進力故。所以者何。是人念言。我今漂溺四種大流莫於中間是船破壞。勇猛精進乃可得渡。佛告普明菩薩摩訶薩言。菩薩亦爾。欲學此法當勤精進倍過於此。所以者何。是身無常無有決定。難信難養必當敗壞。不得久住終歸磨滅。未得法利勿令於中而破壞故。我在大河爲渡眾生於四流故。常習法船往來生死度諸羣品。云何菩薩習於法船。謂平等心。於諸眾生爲船因緣。習無量善以爲牢厚。淸淨戒行以爲板障。布施及果以爲裝飾。信心佛道爲諸林木。一切福徳以爲校具。慈悲喜捨堅固系縛。忍辱柔軟憶念爲釘。諸菩提分堅彊精進。最上妙善諸法林中。出生如是不可思議無量禪定功徳業慧。善寂調心以爲師匠。畢竟不壞大悲所攝。以四攝法廣度致遠。以智慧刀防諸惡賊。善權方便種種諸法。合集奉行以爲裝飾。四正念處以爲樓櫓。四正勤行以爲人力。四如意足以爲疾風。五根善察以爲船師。五力彊壯以爲防備。七覺覺悟能破魔賊。八直正道隨意到彼。離外道法止爲調禦。觀爲利益不著二邊。有因緣法甚爲安隱。大乘廣博無盡辯才廣布名聞。能濟十方一切羣品。而自唱言。汝等當來上我法船。從安隱道得至涅槃。度於斷常到無爲岸。善男子。如是菩薩摩訶薩常應修習如是法船。以是法船無量無邊百千萬億船。於阿僧祇劫在生死中。度脫漂沒長流眾生。佛復告普明菩薩摩訶薩言。善男子。又有法行能令菩薩疾得成佛。謂諸所行眞實不虛。厚習善法身心淸淨不捨精進。樂近光明修善根故。常正憶念樂善法故。多聞無厭具足慧故。破碎憍慢增益智故。除滅戲論具功徳故。樂住山林無爭競故。不處憒鬧離惡友故。深求諸法決定依於第一義故。求於智慧通達眞實諸法相故。求於空法所行正故。求於遠離永寂滅故。如是善男子。是爲菩薩摩訶薩獲得速成諸佛神通。當如是學如是修行。爾時長老摩訶迦葉復白佛言。希有世尊。如是寶云微妙經典大爲利益。一切天人無量無邊。若善男子善女人。於此大乘寶云經典受持讀誦。若爲人說若稱善哉。及諸幢幡華香燈燭而供養之。乃至讀誦一四句偈。而不誹謗歡喜信受。是人得福無量無邊。所以者何。財施果報但在三界。法施之力出於三界。無老病死得涅槃樂。設有女人能誦此經。彼則離於四種惡趣。從今以去永不復受女人之身。轉女身已得成男身。聰明智慧生正信家。當速得成如來法身三十二相八十種好金剛不壞眞實之身。

大乘寶云經卷第七

