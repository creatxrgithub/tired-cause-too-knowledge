佛說孝子經

失譯

佛說孝子經

失譯人名今附西晉錄

佛問諸沙門。親之生子。懷之十月。身爲重病。臨生之日母危父怖。其情難言。旣生之後推燥臥濕。精誠之至血化爲乳。摩拭澡浴。衣食教詔。禮賂師友。奉貢君長。子顏和悅親亦欣豫。子設慘戚親心焦枯。出門愛念入則存之。心懷惕惕懼其不善。親恩若此何以報之。諸沙門對曰。惟當盡禮慈心供養以賽親恩。世尊又曰。子之養親。甘露百味以恣其口。天樂眾音以娛其耳。名衣上服光耀其身。兩肩荷負周流四海。訖子年命以賽養恩。可謂孝乎。諸沙門曰。惟孝之大莫尙乎玆。世尊告曰。未爲孝矣。若親頑闇不奉三尊。凶虐殘戾。濫竊非理。淫侄外色。僞辭非道。酖勉荒亂。違背正眞凶孽若斯。子當極諫以啟悟之。若猶瞢瞢未悟。卽爲義化當。牽譬引類示王者之牢獄。諸囚之刑戮曰。斯爲不軌。身被眾毒。自招殞命。命終神去系於太山。湯火萬毒獨呼無救。由彼履惡遭斯重殃矣。設復未移。吟泣啼嗷絕不飲食。親𨿽不明。必以恩愛之痛懼子死矣。猶當彊忍伏心崇道。若親遷志奉佛五戒。仁惻不殺。淸讓不盜。貞潔不淫。守信不欺。孝順不醉者。宗門之內。卽親慈子孝。夫正婦貞。九族和睦僕使順從。潤澤遠被含血受恩。十方諸佛天龍鬼神。有道之君。忠平之臣。黎庶萬姓無不敬愛。祐而安之。數有顚倒之政。佞嬖之輔。凶兒妖婦。千邪萬怪。無如已何。於是二親處世常安。壽終魂靈往生天上。諸佛共會得聞法言。獲道度世長與苦別。

佛告諸沙門。睹世無孝惟斯爲孝耳能令親去惡爲善。奉持五戒。執三自歸。朝奉而暮終者。恩重於親乳哺之養無量之惠。若不能以三尊之至化其親者。𨿽爲孝養猶爲不孝。無以﹝薜／女﹞妻遠賢不親。女情多欲好色無倦。違孝殺親。國政荒亂。萬民流亡。本志惠施。禮式自撿。軟心崇仁。烝烝進徳。潛意寂寞。學志睿達。名動諸天。明齊賢者。自穢妻聚。惑志女色。荒迷於欲。妖蠱姿態其變萬端。薄智之夫。淺見之士。睹其如此。不覺微漸遂回志沒身。從彼魃魅邪巧之亂。或危親殺君。吝色情蕩。忿嫉怠慢。散心盲冥。等行鳥獸。自古世來無不由之殺身滅宗。是以沙門獨而不雙。淸潔其志以道是務。奉斯明戒。爲君卽保四海。爲臣卽忠。以仁養民。卽父法明子孝慈。夫信婦貞。優婆塞優婆夷執行如是。世世逢佛見法得道。佛說如是。弟子歡喜。

佛說孝子經

