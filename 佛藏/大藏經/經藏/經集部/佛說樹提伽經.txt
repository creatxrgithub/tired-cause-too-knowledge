佛說樹提伽經

劉宋求那跋陀羅譯

佛說樹提伽經

宋於闐國三藏求那跋陀羅譯

佛言。昔有一大富長者名樹提伽。倉庫盈實金銀具足。奴婢成行無所乏少。有一白﹝疊﹡毛﹞手巾掛著池邊。遇天風起吹王殿前。王卽大會羣臣坐共參論。羅列卜問怪其所以。諸臣皆言。國將欲大興天賜白﹝疊﹡毛﹞。惟樹提伽默然無言。王問樹提伽。諸臣皆喜卿何以無言。提伽答言。不敢欺王。是臣家拭體之巾。掛著池邊。遇天風起吹王殿前。以是之故默然無言。卻後數日有一九色金華大如車輪。遇天風起吹王殿前。王卽大會羣臣坐共參論。羅列卜問怪其所以。諸臣皆言。國將欲大興天賜金華。臣樹提伽默然無言。王問樹提伽。諸臣皆喜卿何以無言。提伽答言。不敢欺王。是臣家後園中萎落之華。遇天風起吹王殿前。以是之故默然無言。王問提伽。卿家乃爾速作調度。吾欲將領二十萬眾到卿家看望。樹提伽答言。願王相隨至臣之家。臣有自然牀席不須人布。自然飲食不須人作。自然擎來不須喚呼。自然擎去不須反顧。

王卽將領二十萬眾。到樹提伽家遊看。南門直入。門中有一童子。顏容端正肉色瑤悅甚復可愛。王問樹提伽。是卿家兒孫耶。提伽答言。不敢欺王。是臣家守門之奴。小復前進到其中門。有一童女。顏容端正肉色瑤悅甚復可愛。王問樹提伽。是卿家婦女耶。提伽答言。不敢欺王。是臣家守合之婢。小復前進到其戶內。白銀爲壁水精爲地。王呼水流疑不得進。樹提伽卽導王前而入。黃金爲牀白玉爲機。樹提伽婦有百二十重金銀幃帳。樹提伽婦端正無雙。爲王作禮眼中淚出。王問提伽。卿婦見我有何不﹝怡﹣臺﹢﹝電﹣雨﹢大﹞眼中淚出。提伽答言。不敢欺王。聞王煙气。以是之故眼中淚出。王言。庶人然脂諸侯然蠟。天子然漆亦無煙也何得淚出。提伽答言。不敢欺王。是臣之家有一明月神珠掛著殿堂。晝夜無異不須火光。王是煙中之王。是故聞气耳。

樹提伽家堂前有十二重髙樓。將王上頭。視東忘西。視南忘北。奄奄忽忽以經一月。大臣白言。國計事大事。須還歸斷。理人民。王謂須臾小復可忍。樹提伽將王后園中遊看。流泉浴池中沐浴。食果自適。甘美無比甚復可愛。以至一月。大臣白王。可須還國。國計事大斷理人民。王謂吁須臾小復可忍。樹提伽卽布施金銀珍寶綾羅繒彩。二十萬眾人馬車乘一時俱重還國。王卽會羣臣坐共參論。羅列卜問怪其所以。樹提伽是我之臣。婦女捨宅過甚於我。我欲伐之。可取與不。諸臣皆言。宜可取之。王卽興四十萬眾捶鐘鳴鼓。往圍樹提伽捨數百餘重。樹提伽家門中。有一力士手捉金杖。一擬四十萬眾。一時俱倒手腳繚戾尻髖妸婆狀似醉容捶頭頗﹝我﹡頁﹞臥地不起。樹提伽乘飛雲輪。車在虛空中問諸人等。來時何意臥地不起。諸人答樹提伽言國王遣我來欲伐長者。長者門中有一力士。手捉金杖一擬我等。四十萬眾一時俱倒臥地不能起。樹提伽問之曰。欲得起不。諸人皆言。我欲得起。樹提伽放大神目一視。四十萬眾一時俱起還其本國。

王卽遣使者喚樹提伽。樹提伽與王同車。而共載之往至佛所。問言。世尊。樹提伽是我之臣。前身有何功徳。婦女捨宅過甚於我。佛言。樹提伽布施功徳。現天上受樂。昔五百商主將諸商人。賫持重寶經過險路。奔空山中走逢一病道人。給其艸屋厚敷牀褥。給其水漿鎢錥米糧。給其燈燭。於時乞願天堂之報。今得果報。佛言。是時布施者。今樹提伽夫婦是也。於時病道人者。今我身是也。五百商主及商人者。皆得阿羅漢道。

佛說樹提伽經

