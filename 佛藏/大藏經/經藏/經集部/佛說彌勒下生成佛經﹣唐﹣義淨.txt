佛說彌勒下生成佛經

唐義淨譯

佛說彌勒下生成佛經

唐三藏法師義淨奉制譯

如是我聞。一時薄伽梵在王捨城鷲峯山上。與大苾芻眾俱。爾時大智舍利子法將中最。哀湣世間從座而起。偏袒右肩右膝著地。合掌恭敬。而白佛言。世尊。我今欲少咨問。願垂聽許。佛告舍利弗。隨汝所問我當爲說。時舍利子卽以伽他請世尊曰。

大師所授記

當來佛下生

彼號爲慈氏

如前後經說

惟願人中尊

伽陀重分別

彼神通威徳

我今樂欲聞

佛告舍利子

應至心諦聽

當來慈氏尊

爲汝廣宣說

爾時大海水

以漸減三千

二百逾繕那

爲顯輪王路

贍部洲縱廣

有萬逾繕那

有情住其中

在處皆充滿

國土咸富盛

無罰無災厄

彼諸男女等

皆由善業生

地無諸棘刺

惟生靑軟艸

履踐隨人足

諭若睹羅綿

自然出香稻

美味皆充足

諸樹生衣服

眾彩共莊嚴

樹髙三俱捨

花果常充實

時彼國中人

皆壽八萬歲

無有諸疾苦

離惱常安樂

具相悉端嚴

色力皆圓滿

人患有三種

食衰老便利

女年五百歲

方乃作婚姻

諸有欲便利

地裂而容受

人命將終盡

自往詣屍林

城名妙幢相

輪王之所都

縱十二由旬

廣七由旬量

其中所居者

皆曾植妙因

此城有勝徳

住者咸歡喜

樓臺並卻敵

七寶之所成

關鑰及門庭

種種寶嚴飾

繞堞諸隍塹

皆營以妙珍

名花悉充滿

好鳥皆翔集

七行多羅樹

周匝而圍繞

眾寶以莊嚴

皆懸网鈴鐸

微風吹寶樹

演出眾妙聲

猶如奏八音

聞者生歡喜

處處有池沼

彌覆雜色花

園苑擢芳林

莊嚴此城郭

國中有聖主

其名曰餉佉

金輪王四洲

富盛多威力

其王福徳業

勇健兼四兵

七寶皆成就

千子悉具足

四海咸淸肅

無有戰兵戈

正法理羣生

設化皆平等

王有四大藏

各在諸國中

一一藏皆有

珍寶百萬億

羯陵伽國內

藏名冰竭羅

蜜絺羅國中

般逐迦大藏

伊羅缽羅藏

安處揵陀國

婆羅痆斯境

藏名爲餉佉

此諸四伏藏

咸屬餉佉王

百福之所資

果報咸成就

輔國之大臣

婆羅門善淨

四明皆曉達

多聞爲國師

博通諸雜論

善教有聞持

訓解及聲明

莫不咸究了

有女名淨妙

爲大臣夫人

名稱相端嚴

見者皆歡悅

大丈夫慈氏

辭於喜足天

來托彼夫人

作後身生處

旣懷此大聖

滿足於十月

於是慈尊母

往趣妙花園

至彼妙園中

不坐亦不臥

徐立攀花樹

俄誕勝慈尊

爾時最勝尊

出母右脇已

如日出云翳

普放大光明

不染觸胞胎

如蓮花出水

光流三界內

咸仰大慈輝

當爾降生時

千眼帝釋主

躬自擎菩薩

欣逢兩足尊

菩薩於此時

自然行七步

而於足履處

皆出寶蓮花

徧觀於十方

告諸天人眾

我此身最後

無生證涅槃

龍降淸涼水

澡沐大悲身

天散殊妙花

虛空徧飄灑

諸天持白蓋

掩庇大慈尊

各生希有心

守護於菩薩

褓母擎菩薩

三十二相身

具足諸光明

捧持來授母

禦者進雕輦

皆用寶莊嚴

母子升其中

諸天共持輿

千種妙音樂

引導而還宮

慈氏入都城

天花如雨落

慈尊誕降日

懷妊諸婇女

普得身安隱

皆生智慧男

善淨慈尊父

睹子奇妙容

具三十二相

心生大歡喜

父依占察法

知子有二相

處俗作輪王

出家成正覺

菩薩旣成立

慈湣諸羣生

眾苦險難中

輪回常不息

金色光明朗

聲如大梵音

目等靑蓮葉

支體悉圓滿

身長八十肘

二十肘肩量

面廣肩量半

滿月相端嚴

菩薩明眾藝

善教受學者

請業童蒙等

八萬四千人

時彼餉佉王

建立七寶幢

幢髙七十尋

廣有尋六十

寶幢造成已

王發大捨心

施與婆羅門

等設無遮會

其時諸梵志

數有一千人

得此妙寶幢

毀坼須臾頃

菩薩睹斯已

念世俗皆然

生死苦羈籠

思求於出離

祈誠寂滅道

棄俗而出家

生老病死中

救之令得出

慈尊興願曰

八萬四千人

俱生厭離心

並隨修梵行

於初發心夜

捨俗而出家

還於此夜中

而升等覺地

時有菩提樹

號名曰龍花

髙四逾繕那

蓊郁而榮茂

枝條覆四面

蔭六俱盧捨

慈氏大悲尊

於下成正覺

於人中尊勝

具八梵音聲

說法度眾生

令離諸煩惱

苦及苦生處

一切皆除滅

能修八正道

登彼涅槃岸

爲諸淸信者

說此四眞諦

得聞此如法

至誠而奉持

於妙花園中

諸眾如雲集

滿百由旬內

眷屬皆充滿

彼輪王餉佉

聞深妙法已

罄捨諸珍寶

祈心慕出家

不戀上宮闈

至求於出離

八萬四千眾

咸隨而出家

復八萬四千

婆羅門童子

聞王捨塵俗

亦來求出家

主藏臣長者

其名曰善財

並與千眷屬

亦來求出家

寶女毗捨佉

及余諸從者

八萬四千眾

亦來求出家

復過百千數

善男善女等

聞佛宣妙法

亦來求出家

天上天人尊

大慈悲聖主

普觀眾心已

而演出要法

告眾汝應知

慈悲釋迦主

教汝修正道

來生我法中

或以香花鬘

幢幡蓋嚴飾

供養牟尼主

來生我法中

或郁金沈水

香泥用塗拭

供養牟尼塔

來生我法中

或歸佛法僧

恭敬常親近

當修諸善行

來生我法中

或於佛法中

受持諸學處

善護無缺犯

來生我法中

或於四方僧

施衣服飲食

並奉妙醫藥

來生我法中

或於四齋辰

及在神通月

受持八支戒

來生我法中

或以三種通

神境記教授

化道聲聞眾

咸令煩惑除

初會爲說法

廣度諸聲聞

九十六億人

令出煩惱障

第二會說法

廣度諸聲聞

九十四億人

令渡無明海

第三會說法

廣度諸聲聞

九十二億人

令心善調伏

三轉法輪已

人天普純淨

將諸弟子眾

乞食入城中

旣入妙幢城

衢巷皆嚴飾

爲供養佛故

天雨曼陀花

四王及梵王

並余諸天眾

香花鬘供養

輔翼大悲尊

大威徳諸天

散以妙衣服

繽紛徧城邑

瞻仰大醫王

以妙寶香花

散灑諸衢街

履踐於其上

諭若睹羅綿

音樂及幢幡

夾路而行列

人天帝釋眾

稱贊大慈尊

南謨天上尊

南謨士中勝

善哉薄伽梵

能哀湣世間

有大威徳天

當作魔王眾

歸心合掌禮

贊仰於導師

梵王諸天眾

眷屬而圍繞

各以梵音聲

闡揚微妙法

於此世界中

多是阿羅漢

蠲除有漏業

永離煩惱苦

人天龍神等

乾闥阿修羅

羅剎及藥叉

皆歡喜供養

彼時諸大眾

斷障除疑惑

超越生死流

善修淸淨行

彼時諸大眾

離著棄珍財

無我我所心

善修淸淨行

彼時諸大眾

毀破貪愛网

圓滿靜慮心

善修淸淨行

慈氏天人尊

哀湣有情類

期於六萬歲

說法度眾生

化滿百千億

令度煩惱海

有緣皆拯濟

方入涅槃城

慈氏大悲尊

入般涅槃後

正法住於世

亦滿六萬年

若於我法中

深心能信受

當來下生日

必奉大悲尊

若有聰慧者

聞說如是事

誰不起欣樂

願逢慈氏尊

若求解脫人

希遇龍花會

常供養三寶

當勤莫放逸

爾時世尊爲舍利子及諸大眾。記說當來慈氏事已。復告舍利子。若有善男子善女人。聞此法已。受持讀誦爲他演說如說修行。香花供養書寫經卷。是諸人等當來之世。必得值遇慈氏下生。於三會中咸蒙救度。爾時世尊說此頌已。舍利子及諸大眾。歡喜信受頂戴奉行。

佛說彌勒下生成佛經

按開元錄彌勒下生經前後六譯。三存三失。而此本亦在三存之一也。則宋藏無此經者失之耳。今得於丹藏而編入之。

