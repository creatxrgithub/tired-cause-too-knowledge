菩薩訶色欲法經

姚秦鳩摩羅什譯

菩薩訶色欲法經

後秦三藏鳩摩羅什譯

女色者。世間之枷鎖。凡夫戀著不能自拔。女色者。世間之重患。凡夫困之至死不免。女色者。世間之衰禍。凡夫遭之無厄不至。行者旣得捨之。若復顧念。是爲從獄得出。還復思入。從狂得正。而復樂之。從病得差。復思得病。智者怒之知其狂而顚蹶。死無日矣。凡夫重色。甘爲之僕。終身馳驟。爲之辛苦。𨿽復鈇質寸斬。鋒鏑交至。甘心受之不以爲患。狂人樂狂不是過也。行者若能棄之不顧。是則破枷脫鎖。惡狂厭病。離於衰禍。旣安且吉。得出牢獄。永無患難。女人之相。其言如蜜。而其心如毒。譬如停淵澄鏡。而蛟龍居之。金山寶窟。而師子處之。當知此害不可近。室家不和。婦人之由。毀宗敗族。婦人之罪。實是陰賊滅人慧明。亦是獵圍鮮得出者。譬如髙羅。羣鳥落之。不能奮飛。又如密网。眾魚投之。刳腸俎肌。亦如暗坑。無目投之。如蛾赴火。是以智者知而遠之。不受其害。惡而穢之。不爲此物之所惑也。

菩薩訶色欲法經

