說無垢稱經

唐玄奘譯

說無垢稱經卷第一

大唐三藏法師玄奘奉詔譯

序品第一

如是我聞。一時薄伽梵。住廣嚴城庵羅衛林。與大苾芻眾八千人俱。菩薩摩訶薩三萬二千。皆爲一切眾望所識。大神通業修已成辦。諸佛威徳常所加持。善護法城能攝正法。爲大師子吼聲敷演。美音遐振周徧十方。爲諸眾生不請善友。紹三寶種能使不絕。降伏魔怨制諸外道。永離一切障及蓋纏。念定總持無不圓滿。建立無障解脫智門。逮得一切無斷殊勝。念慧等持陀羅尼辯。皆獲第一布施調伏。寂靜尸羅安忍正勤靜慮般若方便善巧。妙願力智波羅蜜多。成無所得不起法忍。已能隨轉不退法輪。咸得無相妙印所印。善知有情諸根勝劣。一切大眾所不能伏。而能調禦得無所畏。已積無盡福智資糧。相好嚴身色像第一。捨諸世間所有飾好。名稱髙遠逾於帝釋。意樂堅固猶若金剛。於諸佛法得不壞信流法寶光澍甘露雨。於眾言音微妙第一。於深法義廣大緣起。已斷二邊見習相續。演法無畏猶師子吼。其所講說乃如雷震。不可稱量過稱量境。集法寶慧爲大導師。正直審諦柔和微密。妙達諸法難見難知。甚深實義隨入一切。有趣無趣意樂所歸。獲無等等佛智灌頂。近力無畏不共佛法。已除所有怖畏惡趣。復超一切險穢深坑。永棄緣起金剛刀仗。常思示現諸有趣生。爲大醫王善知方術。應病與藥愈疾施安。無量功徳皆成就。無量佛土皆嚴淨。其見聞者無不蒙益。諸有所作亦不唐捐。設經無量百千俱胝那庾多劫。贊其功徳亦不能盡。其名曰等觀菩薩。不等觀菩薩。等不等觀菩薩。定神變王菩薩。法自在菩薩。法幢菩薩。光幢菩薩。光嚴菩薩。大嚴菩薩。寶峯菩薩。辯峯菩薩。寶手菩薩。寶印手菩薩。常舉手菩薩。常下手菩薩。常延頸菩薩。常喜根菩薩。常喜王菩薩。無屈辯菩薩。虛空藏菩薩。執寶炬菩薩。寶吉祥菩薩。寶施菩薩。帝网菩薩。光网菩薩。無障靜慮菩薩。慧峯菩薩。天王菩薩。壞魔菩薩。電天菩薩。現神變王菩薩。峯相等嚴菩薩。師子吼菩薩。云雷音菩薩。山相擊王菩薩。香象菩薩。大香象菩薩。常精進菩薩。不捨善軛菩薩。妙慧菩薩。妙生菩薩。蓮花勝藏菩薩。三摩地王菩薩。蓮花嚴菩薩。觀自在菩薩。得大勢菩薩。梵网菩薩。寶杖菩薩。無勝菩薩。勝魔菩薩。嚴土菩薩。金髻菩薩。珠髻菩薩。慈氐菩薩。妙吉祥菩薩。珠寶蓋菩薩。如是等上首菩薩摩訶薩三萬二千。復有萬梵。持髻梵王而爲上首。從本無憂四大洲界爲欲瞻禮供養世尊及聽法故。來在會坐。復有萬二千天帝。各從余方四大洲界。亦爲瞻禮供養世尊及聽法故。來在會坐。並余大威力諸天。龍。藥叉。健達縛。阿素洛。揭路荼。緊捺洛。莫呼洛伽。釋。梵。護世等。悉來會坐。及諸四眾苾芻。苾芻尼。鄔波索迦。鄔波斯迦。俱來會坐。

爾時世尊。無量百千諸來大眾。恭敬圍繞而爲說法。譬如大寶妙髙山王處於大海巍然迥出。踞大師子勝藏之座。顯耀威光蔽諸大眾。時廣嚴城有一菩薩離呫毗種。名曰寶性。與離呫毗五百童子。各持一蓋七寶莊嚴。往庵羅林詣如來所。各以其蓋奉上世尊。奉已頂禮世尊雙足。右繞七匝卻住一面。佛之威神令諸寶蓋合成一蓋。徧覆三千大千世界。而此世界廣長之相悉於中現。又此三千大千世界。所有大寶妙髙山王。一切雪山。目眞鄰陀山。摩訶目眞鄰陀山。香山寶山。金山黑山。輪圍山。大輪圍山。大海江河。陂泉池沼。及百拘胝四大洲渚。日月星辰。天宮龍宮。諸尊神宮。並諸國邑王都聚落。如是皆現此寶蓋中。又十方界諸佛如來所說正法皆如響應。於此蓋內無不見聞。

時諸大眾睹佛神力。歡喜踴躍嘆未曾有。合掌禮佛瞻仰尊顏。目不暫捨默然而住。

爾時寶性卽於佛前。右膝著地合掌恭敬。以妙伽他而贊佛曰。

目淨修廣妙端嚴

皎如靑紺蓮花葉

已證第一淨意樂

勝奢摩陀到彼岸

久積無邊淸淨業

獲得廣大勝名聞

故我稽首大沙門

開導希夷寂路者

旣見大聖以神變

普現十方無量土

其中諸佛演說法

於是一切悉見聞

法王法力超羣生

常以法財施一切

能善分別諸法相

觀第一義摧怨敵

已於諸法得自在

是故稽首此法王

說法不有亦不無

一切皆得因緣立

無我無造無受者

善惡之業亦不亡

始在佛樹降魔力

得甘露滅勝菩提

此中非心意受行

外道羣邪所不測

三轉法輪於大千

其輪能寂本性寂

希有法智天人證

三寶於是現世間

以斯妙法濟羣生

無思無怖常安寂

度生老死大醫王

稽首無邊功徳海

八法不動如山王

於善不善俱慈湣

心行如空平等住

孰不承敬此能仁

以斯微蓋奉世尊

於中普現三千界

諸天龍神宮殿等

故禮智見功徳身

十力神變示世間

一切皆如光影等

眾睹驚嘆未曾有

故禮十力大智見

眾會瞻仰大牟尼

靡不心生淸淨信

各見世尊在其前

斯則如來不共相

佛以一音演說法

眾生隨類各得解

皆謂世尊同其語

斯則如來不共相

佛以一音演說法

眾生各各隨所解

普得受行獲其利

斯則如來不共相

佛以一音演說法

或有恐畏或歡喜

或生厭離或斷疑

斯則如來不共相

稽首十力諦勇猛

稽首已得無怖畏

稽首至定不共法

稽首一切大導師

稽首能斷眾結縛

稽首已住於彼岸

稽首普濟苦羣生

稽首不依生死趣

已到有情平等趣

善於諸趣心解脫

牟尼如是善修空

猶如蓮花不著水

一切相遣無所遣

一切願滿無所願

大威神力不思議

稽首如空無所住

爾時寶性。說此伽他贊世尊已。復白佛言。如是五百童子菩薩。皆已發趣阿耨多羅三藐三菩提。彼咸問我嚴淨佛土。惟願如來哀湣爲說淨佛土相。云何菩薩修淨佛土。作是語已。佛言。寶性。善哉善哉。汝今乃能爲諸菩薩。請問如來淨佛土相。及問菩薩修淨佛土。汝今諦聽善思念之。當爲汝等分別解說。於是寶性及諸菩薩。咸作是言。善哉世尊。惟願爲說。我等今者皆希聽受。爾時世尊。告眾菩薩。諸有情土是爲菩薩嚴淨佛土。所以者何。諸善男子。一切菩薩隨諸有情增長饒益。卽便攝受嚴淨佛土。隨諸有情發起種種淸淨功徳。卽便攝受嚴淨佛土。隨諸有情應以如是嚴淨佛土而得調伏。卽便攝受如是佛土。隨諸有情應以如是嚴淨佛土悟入佛智。卽便攝受如是佛土。隨諸有情應以如是嚴淨佛土起聖根行。卽便攝受如是佛土。所以者何。諸善男子。菩薩攝受嚴淨佛土。皆爲有情增長饒益。發起種種淸淨功徳。諸善男子。譬如有人欲於空地造立宮室。或復莊嚴隨意無礙。若於虛空終不能成。菩薩如是。知一切法皆如虛空。惟爲有情增長饒益生淨功徳。卽便攝受如是佛土。攝受如是淨佛土者非於空也。

復次寶性。汝等當知。發起無上菩提心土。是爲菩薩嚴淨佛土。菩薩證得大菩提時。一切發起大乘有情來生其國純意樂土。是爲菩薩嚴淨佛土。菩薩證得大菩提時。所有不諂不誑有情來生其國善加行土。是爲菩薩嚴淨佛土。菩薩證得大菩提時。發起住持妙善加行一切有情來生其國上意樂土。是爲菩薩嚴淨佛土。菩薩證得大菩提時。具足成就善法有情來生其國修布施土。是爲菩薩嚴淨佛土。菩薩證得大菩提時。一切能捨財法有情來生其國修淨戒土。是爲菩薩嚴淨佛土。菩薩證得大菩提時。圓滿成就十善業道。意樂有情來生其國修安忍土。是爲菩薩嚴淨佛土。菩薩證得大菩提時。三十二相莊嚴其身堪忍柔和寂靜有情來生其國修精進土。是爲菩薩嚴淨佛土。菩薩證得大菩提時。諸善勇猛精進有情來生其國修靜慮土。是爲菩薩嚴淨佛土。菩薩證得大菩提時。具足成就正念正知正定有情來生其國修般若土。是爲菩薩嚴淨佛土。菩薩證得大菩提時。一切已入正定有情來生其國四無量土。是爲菩薩嚴淨佛土。菩薩證得大菩提時。常住慈悲喜捨有情來生其國四攝事土。是爲菩薩嚴淨佛土。菩薩證得大菩提時。諸有解脫所攝有情來生其國巧方便土。是爲菩薩嚴淨佛土。菩薩證得大菩提時。善巧觀察諸法有情來生其國修三十七菩提分土。是爲菩薩嚴淨佛土。菩薩證得大菩提時。通達一切念住正斷神足根力覺支道支圓滿有情來生其國修回向土。是爲菩薩嚴淨佛土。菩薩證得大菩提時。其國具足眾徳莊嚴。善說息除八無暇土。是爲菩薩嚴淨佛土。菩薩證得大菩提時。其國永離惡趣無暇。自守戒行不譏彼土。是爲菩薩嚴淨佛土。菩薩證得大菩提時。其國無有犯禁之名。十善業道極淸淨土。是爲菩薩嚴淨佛土。菩薩證得大菩提時。壽量決定大富梵行。所言誠諦常以軟語眷屬不離。善宣密意離諸貪欲心無嗔恚。正見有情來生其國。

諸善男子。如是菩薩隨發菩提心則有純淨意樂。隨其純淨意樂則有妙善加行。隨其妙善加行則有增上意樂。隨其增上意樂則有止息。隨其止息則有發起。隨其發起則有回向。隨其回向則有寂靜。隨其寂靜則有淸淨有情。隨其淸淨有情則有嚴淨佛土。隨其嚴淨佛土則有淸淨法教。隨其淸淨法教卽有淸淨妙福。隨其淸淨妙福則有淸淨妙慧。隨其淸淨妙慧則有淸淨妙智。隨其淸淨妙智則有淸淨妙行。隨其淸淨妙行則有淸淨自心。隨其淸淨自心則有淸淨諸妙功徳。

諸善男子。是故菩薩若欲勤修嚴淨佛土。先應方便嚴淨自心。所以者何。隨諸菩薩自心嚴淨。卽得如是嚴淨佛土。

爾時舍利子。承佛威神作如是念。若諸菩薩心嚴淨故佛土嚴淨。而我世尊行菩薩時。心不嚴淨故。是佛土雜穢若此。佛知其念卽告之言。於意云何。世間日月豈不淨耶。而盲不見。對曰不也。是盲者過非日月咎。佛言。如是眾生罪故不見世尊佛土嚴淨。非如來咎。舍利子。我土嚴淨而汝不見。

爾時持髻梵王語舍利子。勿作是意謂此佛土爲不嚴淨。所以者何。如是佛土最極嚴淨舍利子言。大梵天王。今此佛土嚴淨云何。持髻梵言。惟舍利子。譬如他化自在天宮。有無量寶功徳莊嚴。我見世尊釋迦牟尼佛土嚴淨。有無量寶功徳莊嚴亦復如是。舍利子言。大梵天王。我見此土其地髙下。丘陵坑坎毒刺沙礫。土石諸山穢惡充滿。持髻梵言。惟大尊者。心有髙下不嚴淨故。謂佛智慧意樂亦爾。故見佛土爲不嚴淨。若諸菩薩於諸有情其心平等功徳嚴淨。謂佛智慧意樂亦爾。便見佛土最極嚴淨。爾時世尊知諸大眾心懷猶豫。便以足指按此大地。卽時三千大千世界無量百千妙寶莊嚴。譬如功徳寶莊嚴佛無量功徳寶莊嚴土。一切大眾嘆未曾有。而皆自見坐寶蓮華。

爾時世尊告舍利子。汝見如是眾徳莊嚴淨佛土不。舍利子言。惟然世尊。本所不見本所不聞。今此佛土嚴淨悉現。告舍利子。我佛國土常淨若此。爲欲成熟下劣有情。是故示現無量過失雜穢土耳。舍利子。譬如三十三天共寶器食。隨業所招其食有異。如是舍利子。無量有情生一佛土。隨心淨穢所見有異。若人心淨便見此土無量功徳妙寶莊嚴。當佛現此嚴淨土時。寶性所將五百童子。一切皆得無生法忍。八萬四千諸有情類。皆發無上正等覺心。時佛世尊卽攝神足。於是世界還復如故。求聲聞乘三萬二千諸天及人。知有爲法皆悉無常。遠塵離垢得法眼淨。八千苾芻永離諸漏心善解脫。

說無垢稱經顯不思議方便善巧品第二

爾時廣嚴城中有大菩薩離呫毗種名無垢稱。已曾供養無量諸佛。於諸佛所深殖善根。得妙辯才具無生忍。逮諸總持遊戲神通。獲無所畏摧魔怨力。入深法門善於智度。通達方便大願成滿。明了有情意樂及行。善知有情諸根勝劣。智度成辦說法淳熟。於大乘中決定修習。於所作業能善思量。住佛威儀入心慧海。諸佛咨嗟稱揚顯說。釋梵護世常所禮敬。爲欲成熟諸有情故。以善方便居廣嚴城。具無盡財。攝益貧窮無依無怙。具淸淨戒。攝益一切有犯有越。以調順忍。攝益嗔恨暴嫉楚毒。以大精進。攝益一切懈怠懶惰。安住靜慮正念解脫等持等至。攝益一切諸有亂心。以正決擇。攝益一切妄見惡慧。𨿽爲白衣而具沙門威儀功徳。𨿽處居家不著三界。示有妻子常修梵行。現有眷屬常樂遠離。𨿽服寶飾而以相好莊嚴其身。𨿽現受食而以靜慮等至爲味。𨿽同樂著博弈嬉戲。而實恆爲成熟有情。𨿽稟一切外道軌儀而於佛法意樂不壞。𨿽明一切世間書論。而於內苑賞玩法樂。𨿽現一切邑會眾中。而恆爲最說法上首。爲隨世教於尊卑等。所作事業示無與乖。𨿽不希求世間財寶。然於俗利示有所習。爲益含識遊諸市衢。爲護羣生理諸王務。入講論處導以大乘。入諸學堂誘開童蒙。入諸淫捨示欲之過。爲令建立正念正知遊諸伎樂。若在長者。長者中尊爲說勝法。若在居士。居士中尊斷其貪著。若在剎帝利。剎帝利中尊教以忍辱。若在婆羅門。婆羅門中尊除其我慢。若在大臣。大臣中尊教以正法。若在王子。王子中尊示以忠孝。若在內官。內官中尊化正宮女。若在庶人。庶人中尊修相似福殊勝意樂。若在梵天梵天中尊。示諸梵眾靜慮差別。若在帝釋帝釋中尊。示現自在悉皆無常。若在護世護世中尊。守護一切利益安樂。是無垢稱。以如是等不可思議無量善巧方便慧門饒益有情。其以方便現身有疾。以其疾故。國王大臣長者居士婆羅門等。及諸王子並余官屬。無數千人皆往問疾。時無垢稱。因以身疾廣爲說法。言諸仁者。是四大種所合成身。無常無彊無堅無力。朽故迅速不可保信。爲苦爲惱眾病之器。多諸過患變壞之法。諸仁者。如此之身。其聰慧者所不爲怙。是身如聚沫不可撮摩。是身如浮泡不得久立。是身如陽焰從諸煩惱渴愛所生。是身如芭蕉都無有實。是身如幻從顚倒起。是身如夢爲虛妄見。是身如影從業緣現。是身如響屬諸因緣。是身如雲須臾變滅。是身如電念念不住。是身無主爲如地。是身無我爲如水。是身無有情爲如火。是身無命者爲如風。是身無有補特伽羅與虛空等。是身不實四大爲家。是身爲空離我我所。是身無知如艸木等。是身無作風力所轉。是身不淨穢惡充滿。是身虛僞𨿽假覆蔽飲食將養必歸磨滅。是身多患四百四病之所集成。是身易壞如水隧級。常爲朽老之所逼迫。是身無定爲要當死。是身如怨害周徧毒蛇之所充滿。是身如空聚諸蘊界處所共合成。諸仁者。於如是身應生厭離。於如來身應起欣樂。所以者何。如來身者。無量善法共所集成。從修無量殊勝福徳智慧所生。從修無量勝戒定慧解脫解脫知見所生。從修慈悲喜捨所生。從修布施調伏寂靜戒忍精進靜慮解脫等持等至般若方便願力智生。從修一切到彼岸生。修六通生。修三明生。修三十七菩提分生。修止觀生。從修十力四無畏生。從修十八不共法生。從斷一切不善法集一切善法生。從修諦實不放逸生。從修無量淸淨業生。諸仁者。如來之身功徳如是。汝等皆應發心求證。汝等欲得如是之身息除一切有情病者。當發阿耨多羅三藐三菩提心。是無垢稱。爲諸集會來問疾者如應說法。令無數千人皆發阿耨多羅三藐三菩提心。

說無垢稱經卷第一

說無垢稱經卷第二

大唐三藏法師玄奘譯

聲聞品第三

時無垢稱作是思惟。我嬰斯疾寢頓於牀。世尊大悲寧不垂湣。而不遣人來問我疾。爾時世尊知其所念。哀湣彼故告舍利子。汝應往詣無垢稱所問安其疾。時舍利子白言。世尊。我不堪任詣彼問疾。所以者何。憶念我昔於一時間。在大林中宴坐樹下。時無垢稱來到彼所。稽首我足而作是言。惟舍利子。不必是坐爲宴坐也。夫宴坐者。不於三界而現身心。是爲宴坐。不起滅定而現諸威儀。是爲宴坐。不捨一切所證得相。而現一切異生諸法。是爲宴坐。心不住內亦不行外。是爲宴坐。住三十七菩提分法。而不離於一切見趣。是爲宴坐。不捨生死而無煩惱。𨿽證涅槃而無所住。是爲宴坐。若能如是而宴坐者。佛所印可。時我世尊。聞是語已默然而住不能加報。故我不任詣彼問疾。

爾時世尊告大目連。汝應往詣無垢稱所問安其疾。時大目連白言。世尊。我不堪任詣彼問疾。所以者何。憶念我昔於一時間。入廣嚴城在四衢道。爲諸居士演說法要。時無垢稱來到彼所。稽首我足而作是言。惟大目連。爲諸白衣居士說法。不當應如尊者所說。夫說法者應如法說。時我問言。云何名爲如法說耶。彼卽答言。法無有我離我垢故。法無有情離情塵故。法無命者離生死故。法無補特伽羅前後際斷故。法常寂然滅諸相故。法離貪著無所緣故。法無文字言語斷故。法無譬說遠離一切波浪思故。法徧一切如虛空故。法無有顯無相無形。遠離一切行動事故。法無我所離我所故。法無了別離心識故。法無有比無相待故。法不屬因不在緣故。法同法界等入一切眞法界故。法隨於如無所隨故。法住實際畢竟不動故。法無動搖不依六境故。法無去來無所住故。法順空隨無相應無願。遠離一切增減思故。法無取捨離生滅故。法無執藏超過一切眼耳鼻舌身意道故。法無髙下常住不動故。法離一切分別所行。一切戲論畢竟斷故。惟大目連。法相如是豈可說乎。夫說法者。一切皆是增益損減。其聽法者。亦復皆是增益損減。若於是處無增無減。卽於是處都無可說。亦無可聞。無所了別。尊者目連譬如幻士爲幻化者宣說諸法。住如是心乃可說法。應善了知一切有情根性差別。妙慧觀見無所掛礙大悲現前。贊說大乘念報佛恩。意樂淸淨法詞善巧。爲三寶種永不斷絕乃應說法。世尊。彼大居士說此法時。於彼眾中八百居士。皆發無上正等覺心。時我世尊。默無能辯。故我不任詣彼問疾。

爾時世尊告迦葉波。汝應往詣無垢稱所問安其疾。大迦葉波白言。世尊。我不堪任詣彼問疾。所以者何。憶念我昔於一時間。入廣嚴城遊貧陋巷而巡乞食。時無垢稱來到彼所。稽首我足而作是言。惟大迦葉。𨿽有慈悲而不能普。捨豪富從貧乞。尊者迦葉。住平等法應次行乞食。爲不食故應行乞食。爲欲壞彼於食執故應行乞食。爲欲受他所施食故應行乞食。以空聚想入於聚落。爲欲成熟男女大小。入諸城邑趣佛家想詣乞食家爲不受故應受彼食。所見色與盲等。所聞聲與向等。所嗅香與風等。所食味不分別。受諸觸如智證。知諸法如幻相。無自性無他性。無熾然無寂滅。尊者迦葉。若能不捨八邪入八解脫。以邪平等入正平等。以一搏食施於一切。供養諸佛及眾賢聖然後可食。如是食者非有雜染非離雜染。非入靜定非出靜定。非住生死非住涅槃爾乃可食。諸有施於尊者之食。無小果無大果。無損減無增益。趣入佛趣不趣聲聞。尊者迦葉。若能如是而食於食。爲不空食他所施食。時我世尊。聞說是語得未曾有。卽於一切諸菩薩等深起敬心。甚奇世尊。斯有家士辯才智慧乃能如是。誰有智者得聞斯說而不發於阿耨多羅三藐三菩提心。我從是來不勸有情求諸聲聞獨覺等乘。惟教發心趣求無上正等菩提。故我不任詣彼問疾。

爾時世尊告大善現。汝應往詣無垢稱所問安其疾。時大善現白言。世尊。我不堪任詣彼問疾。所以者何。憶念我昔於一時間。入廣嚴城而行乞食次入其捨。時無垢稱爲我作禮。取我手缽盛滿美食。而謂我言。尊者善現。若能於食以平等性。而入一切法平等性。以一切法平等之性。入於一切佛平等性。其能如是乃可取食。尊者善現。若能不斷貪恚愚癡亦不與俱。不壞薩迦耶見入一趣道。不滅無明並諸有愛。而起慧明及以解脫。能以無間平等法性而入解脫平等法性無脫無縛。不見四諦非不見諦非得果。非異生非離異生法。非聖非不聖。𨿽成就一切法而離諸法想。乃可取食。若尊者善現。不見佛不聞法不事僧。彼外道六師。滿迦葉波。末薩羯離瞿捨離子。想吠多子。無勝發。﹝禾﹡曷﹞犎迦衍那。離系親子。是尊者師依之出家。彼六師墮尊者亦墮。乃可取食。若尊者善現。墮諸見趣而不至中邊。入八無暇不得有暇。同諸雜染離於淸淨。若諸有情所得無諍尊者亦得。而不名爲淸淨福田。諸有布施尊者之食墮諸惡趣。而以尊者爲與眾魔共連一手。將諸煩惱作其伴侶。一切煩惱自性卽是尊者自性。於諸有情起怨害想。謗於諸佛毀一切法不預僧數。畢竟無有般涅槃時。若如是者乃可取食。時我世尊。得聞斯語猶拘重闇迷失諸方。不識是何言。不知以何答。便捨自缽欲出其捨。時無垢稱卽謂我言。尊者善現。取缽勿懼。於意云何。若諸如來所作化者。以是事詰寧有懼不。我言不也。無垢稱言。諸法性相皆如幻化。一切有情及諸言說性相亦爾。諸有智者於文字中。不應執著亦無怖畏。所以者何。一切言說皆離性相。何以故。一切文字性相亦離。都非文字是則解脫。解脫相者卽一切法。世尊。彼大居士說是法時。二萬天子遠塵離垢。於諸法中。得法眼淨。五百天子得順法忍。時我默然頓喪言辯不能加對。故我不任詣彼問疾。

爾時世尊告滿慈子。汝應往詣無垢稱所問安其疾。時滿慈子白言。世尊。我不堪任詣彼問疾。所以者何。憶念我昔於一時間在大林中。爲諸新學苾芻說法。時無垢稱來到彼所。稽首我足而作是言。惟滿慈子。先當入定觀苾芻心然後乃應爲其說法。無以穢食置於寶器。應先了知是諸苾芻有何意樂。勿以無價吠琉璃寶同諸危脆賤水精珠。尊者滿慈。勿不觀察諸有情類根性差別授以少分根所受法。彼自無瘡勿傷之也。欲行大道莫示小徑。無以日光等彼螢火。無以大海內於牛迹。無以妙髙山王內於芥子。無以大師子吼同野幹鳴。尊者滿慈子。是諸苾芻皆於往昔發趣大乘心。祈菩提中忘是意。如何示以聲聞乘法。我觀聲聞智慧微淺過於生盲無有大乘。觀諸有情根性妙智。不能分別一切有情根之利鈍。時無垢稱。便以如是勝三摩地。令諸苾芻隨憶無量宿住差別。曾於過去五百佛所種諸善根。積習無量殊勝功徳。回向無上正等覺心。隨憶如是宿住事已。求菩提心。還現在前。卽便稽首彼大士足。時無垢稱因爲說法。令於無上正等菩提不復退轉。時我世尊。作如是念。諸聲聞人不知有情根性差別。不白如來不應輒爾爲他說法。所以者何。諸聲聞人不知有情諸根勝劣。非常在定如佛世尊。故我不任詣彼問疾。

爾時世尊告彼摩訶迦多衍那。汝應往詣無垢稱所問安其疾。迦多衍那白言。世尊。我不堪任詣彼問疾。所以者何。憶念我昔於一時間。佛爲苾芻略說法已便入靜住。我卽於後分別決擇契經句義。謂無常義苦義空義無我義寂滅義。時無垢稱來到彼所。稽首我足而作是言。惟大尊者迦多衍那。無以生滅分別心行說實相法。所以者何。諸法畢竟。非已生非今生非當生。非已滅非今滅非當滅義。是無常義。洞達五蘊畢竟性空無所由起。是苦義。諸法究竟無所有。是空義。知我無我無有二。是無我義。無有自性亦無他性。本無熾然今無息滅。無有寂靜畢竟寂靜究竟寂靜。是寂滅義。說是法時。彼諸苾芻諸漏永盡心得解脫。時我世尊默然無辯。故我不任詣彼問疾。

爾時世尊告大無滅。汝應往詣無垢稱所問安其疾。時大無滅白言。世尊。我不堪任詣彼問疾。所以者何。憶念我昔於一時間。在大林中一處經行。時有梵王名曰嚴淨。與萬梵俱放大光明來詣我所。稽首作禮而問我言。尊者無滅。所得天眼能見幾何。時我答言。大仙當知。我能見此釋迦牟尼三千大千佛之世界。如觀掌中阿摩洛果。時無垢稱來到彼所。稽首我足而作是言。尊者無滅。所得天眼爲有行相爲無行相。若有行相卽與外道五神通等。若無行相卽是無爲不應有見。云何尊者所得天眼能有見耶。時我世尊。默無能對。然彼諸梵聞其所說得未曾有。卽爲作禮而問彼言。世孰有得眞天眼者。無垢稱言。有佛世尊得眞天眼。不捨寂定見諸佛國。不作二相及種種相。時彼梵王五百眷屬。皆發無上正等覺心。禮無垢稱歘然不現。故我不任詣彼問疾。

爾時世尊告優波離。汝應往詣無垢稱所問安其疾。時優波離白言。世尊。我不堪任詣彼問疾。所以者何。憶念我昔於一時間。有二苾芻犯所受戒。深懷愧恥不敢詣佛。來至我所稽首我足。而謂我言。惟優波離。今我二人違越律行。誠以爲恥不敢詣佛。願解憂悔得免斯咎。我卽爲其如法解說。令除憂悔得淸所犯。示現勸導贊勵慶慰。時無垢稱來到彼所。稽首我足而作是言。惟優波離。無重增此二苾芻罪。當直除滅憂悔。所犯勿擾其心。所以者何。彼罪性不住內不出外不在兩間。如佛所說。心雜染故有情雜染。心淸淨故有情淸淨。如是心者亦不住內亦不出外不在兩間。如其心然罪垢亦然。如罪垢然諸法亦然不出於如。惟優波離。汝心本淨。得解脫時。此本淨心曾有染不。我言不也。無垢稱言。一切有情心性本淨曾無有染亦復如是。惟優波離。若有分別有異分別卽有煩惱。若無分別無異分別卽性淸淨。若有顚倒卽有煩惱。若無顚倒卽性淸淨。若有取我卽成雜染。若不取我卽性淸淨。惟優波離。一切法性生滅不住。如幻如化如電如雲。一切法性不相顧待。乃至一念亦不暫住。一切法性皆虛妄見。如夢如焰如健達婆城。一切法性皆分別心。所起影像如水中月如鏡中像。如是知者名善持律。如是知者名善調伏。時二苾芻聞說是已得未曾有。咸作是言。奇哉居士。乃有如是殊勝慧辯。是優波離所不能及。佛說持律最爲其上而不能說。我卽告言。汝勿於彼起居士想。所以者何。惟除如來。未有聲聞及余菩薩而能制此大士慧辯。其慧辯明殊勝如是。時二苾芻憂悔卽除。皆發無上正等覺心。便爲作禮而發願言。當令有情皆得如是殊勝慧辯。時我默然不能加對。故我不任詣彼問疾。

爾時世尊告羅怙羅。汝應往詣無垢稱所問安其疾。時羅怙羅白言。世尊。我不堪任詣彼問疾。所以者何。憶念我昔於一時間。有諸童子離呫毗種。來詣我所稽首作禮。而問我言。惟羅怙羅。汝佛之子。捨輪王位出家爲道。其出家者爲有何等功徳勝利。我卽如法爲說出家功徳勝利。時無垢稱來到彼所。稽首我足而作是言。惟羅怙羅。不應如是宣說出家功徳勝利。所以者何。無有功徳無有勝利。是爲出家。惟羅怙羅。有爲法中可得說有功徳勝利。夫出家者爲無爲法。無爲法中不可說有功徳勝利。惟羅怙羅。夫出家者無彼無此亦無中間遠離諸見。無色非色是涅槃路。智者稱贊聖所攝受。降伏眾魔超越五趣。淨修五眼。安立五根。證獲五力。不惱於彼離諸惡法。摧眾外道超越假名。出欲淤泥無所系著。無所攝受離我我所。無有諸取已斷諸取。無有擾亂已斷擾亂。善調自心善護他心。隨順寂止勤修勝觀。離一切惡。修一切善。若能如是名眞出家。時無垢稱告諸童子。汝等今者於善說法毗柰耶中宜共出家。所以者何。佛出世難。離無暇難。得人身難。具足有暇第一最難。諸童子言。惟大居士。我聞佛說父母不聽不得出家。無垢稱言。汝等童子。但發無上正等覺心勤修正行。是卽出家。是卽受具成苾芻性。時三十二離呫童子。皆發無上正等覺心誓修正行。時我默然不能加辯。故我不任詣彼問疾。

爾時世尊告阿難陀。汝應往詣無垢稱所問安其疾。時阿難陀白言。世尊。我不堪任詣彼問疾。所以者何。憶念我昔於一時間。世尊身現少有所疾當用牛乳。我於晨朝整理常服執持衣缽。詣廣嚴城婆羅門家。佇立門下從乞牛乳。時無垢稱來到彼所。稽首我足而作是言。惟阿難陀。何爲晨朝持缽在此。我言。居士。爲世尊身少有所疾。當用牛乳故來至此。時無垢稱而謂我言。止止尊者。莫作是語勿謗世尊。無以虛事誹謗如來。所以者何。如來身者金剛合成。一切惡法並習永斷。一切善法圓滿成就。當有何疾。當有何惱。惟阿難陀。默還所止。莫使異人聞此粗言。無令大威徳諸天及余佛土諸來菩薩得聞斯語。惟阿難陀。轉輪聖王成就少分所集善根尙得無病。豈況如來無量善根福智圓滿。而當有疾定無是處。惟阿難陀。可速默往。勿使我等受斯鄙恥。若諸外道婆羅門等聞此粗言。當作是念。何名於師。自身有病尙不能救。云何能救諸有疾乎。可密速去勿使人聞。又阿難陀。如來身者卽是法身非雜穢身。是出世身世法不染。是無漏身離一切漏。是無爲身離諸有爲。出過眾數諸數永寂。如此佛身當有何疾。時我世尊。聞是語已實懷慚愧。得無近佛而謬聽耶。卽聞空中聲曰。汝阿難陀。如居士言。世尊眞身實無有病。但以如來出五濁世。爲欲化導貧窮苦惱惡行有情示現斯事。行矣阿難陀。取乳勿慚。時我世尊聞彼大士辯說如是不知所云。默無酬對。故我不任詣彼問疾。

如是世尊。一一別告五百聲聞諸大弟子。汝應往詣無垢稱所問安其疾。是諸聲聞各各向佛說其本緣。贊述大士無垢稱言。皆曰不任詣彼問疾。

說無垢稱經菩薩品第四

爾時世尊告慈氏菩薩摩訶薩言。汝應往詣無垢稱所問安其疾。慈氏菩薩白言。世尊。我不堪任詣彼問疾。所以者何。憶念我昔於一時間。爲睹史多天王及其眷屬。說諸菩薩摩訶薩等不退轉地所有法要。時無垢稱來到彼所。稽首我足而作是言。尊者慈氏。惟佛世尊。授仁者記。一生所系當得無上正等菩提。爲用何生得授記乎。過去耶未來耶現在耶。若過去生過去生已滅。若未來生未來生未至。若現在生現在生無住。如世尊說。汝等苾芻。剎那剎那具生老死卽沒卽生。若以無生得授記者。無生卽是所入正性。於此無生所入性中無有授記。亦無證得正等菩提。云何慈氏得授記耶。爲依如生得授記耶。爲依如滅得授記耶。若依如生得授記者。如無有生。若依如滅得授記者。如無有滅。無生無滅眞如理中無有授記。一切有情皆如也。一切法亦如也。一切聖賢亦如也。至於慈氏亦如也。若尊者慈氏得授記者。一切有情亦應如是而得授記。所以者何。夫眞如者非二所顯。亦非種種異性所顯。若尊者慈氏當證無上正等菩提。一切有情亦應如是當有所證。所以者何。夫菩提者。一切有情等所隨覺。若尊者慈氏當般涅槃。一切有情亦應如是當有涅槃。所以者何。非一切有情不般涅槃。佛說眞如爲般涅槃以佛觀見一切有情。本性寂靜卽涅槃相。故說眞如爲般涅槃。是故慈氏。勿以此法誘諸天子。勿以此法滯諸天子。夫菩提者。無有趣求亦無退轉。尊者慈氏。當令此諸天子捨於分別菩提之見。所以者何。夫菩提者。非身能證非心能證。寂滅是菩提。一切有情一切法相皆寂滅故。不增是菩提。一切所緣不增益故。不行是菩提。一切戲論一切作意皆不行故。永斷是菩提。一切見趣皆永斷故。捨離是菩提。一切取著皆捨離故。離系是菩提。永離一切動亂法故。寂靜是菩提。一切分別永寂靜故。廣大是菩提。一切弘願不測量故。不諍是菩提。一切執著一切諍論皆遠離故。安住是菩提。住法界故。隨至是菩提。隨眞如故。不二是菩提。差別法性皆遠離故。建立是菩提。實際所立故。平等是菩提。一切眼色乃至意法皆悉平等如虛空故。無爲是菩提。生住異滅畢竟離故。徧知是菩提。一切有情所有心行皆徧知故。無間是菩提。內六處等所不雜故。無雜是菩提。一切煩惱相續習气永遠離故。無處是菩提。於眞如中一切方處所遠離故。無住是菩提。於一切處不可見故。惟名是菩提。此菩提名無作用故。無浪是菩提。一切取捨永遠離故。無亂是菩提。常自靜故。善寂是菩提。本性淨故。明顯是菩提。自性無雜故。無取是菩提。離攀緣故。無異是菩提。隨覺諸法平等性故。無諭是菩提。一切比況永遠離故。微妙是菩提。極難覺故。徧行是菩提。自性周徧如虛空故。至頂是菩提。至一切法最上首故。無染是菩提。一切世法不能染故。如是菩提非身能證非心能證。世尊。彼大居士說此法時。於天眾中二百天子得無生法忍。時我默然不能加辯。故我不任詣彼問疾。

爾時世尊告光嚴童子。汝應往詣無垢稱所問安其疾。光嚴童子白言。世尊。我不堪任詣彼問疾。所以者何。憶念我昔於一時間。出廣嚴城時無垢稱方入彼城。我爲作禮問言。居士從何所來。彼答我言。從妙菩提來。我問。居士。妙菩提者爲何所是。卽答我言。淳直意樂是妙菩提。由此意樂不虛假故。發起加行是妙菩提。諸所施爲能成辦故。增上意樂是妙菩提。究竟證會殊勝法故。大菩提心是妙菩提。於一切法無忘失故。淸淨布施是妙菩提。不悕世間異熟果故。固守淨戒是妙菩提。諸所願求皆圓滿故。忍辱柔和是妙菩提。於諸有情心無恚故。勇猛精進是妙菩提。熾然勤修無懈退故。寂止靜慮是妙菩提。其心調順有堪能故。殊勝般若是妙菩提。現見一切法性相故。慈是妙菩提。於諸有情心平等故。悲是妙菩提。於諸疲苦能忍受故。喜是妙菩提。恆常領受法苑樂故。捨是妙菩提。永斷一切愛恚等故。神通是妙菩提具六神通故。解脫是妙菩提。離分別動故。方便是妙菩提。成熟有情故。攝事是妙菩提。攝諸有情故。多聞是妙菩提。起眞實行故。調伏是妙菩提。如理觀察故。三十七種菩提分法是妙菩提棄捨一切有爲法故。一切諦實是妙菩提。於諸有情不虛誑故。十二緣起是妙菩提。無明不盡乃至老死憂苦熱惱皆不盡故。息諸煩惱是妙菩提。如實現證眞法性故。一切有情是妙菩提。皆用無我爲自性故。一切諸法是妙菩提。隨覺一切皆性空故。降伏魔怨是妙菩提。一切魔怨不傾動故。不離三界是妙菩提。遠離一切發趣事故。大師子吼是妙菩提。能善決擇無所畏故。諸力無畏不共佛法是妙菩提。普於一切無訶厭故。三明鑑照是妙菩提。離諸煩惱獲得究竟無餘智故。一剎那心覺一切法究竟無餘是妙菩提。一切智智圓滿證故。如是善男子。若諸菩薩。眞實發趣具足相應。波羅蜜多具足相應。成熟有情具足相應。一切善根具足相應。攝受正法具足相應。供養如來具足相應。諸有所作往來進止舉足下足。一切皆從妙菩提來。一切皆從諸佛法來。安住一切諸佛妙法。世尊。彼大居士說是法時。五百天子皆發無上正等覺心。時我默然不能加辯。故我不任詣彼問疾。

爾時世尊告持世菩薩。汝應往詣無垢稱所問安其疾。持世菩薩白言。世尊。我不堪任詣彼問疾。所以者何。憶念我昔於一時間在自住處。時惡魔怨從萬二千諸天女等狀如帝釋。鼓樂弦歌來到我所。與其眷屬稽首我足。作諸天樂供養於我。合掌恭敬在一面立。我時意謂眞是帝釋。而語之言。善來憍屍迦。𨿽福應有不當自恣。當勤觀察諸欲戲樂皆悉無常。於身命財當勤修習證堅實法。卽語我言。惟大正士。可受此女以備供侍。我卽答言。止憍屍迦無以如是非法之物而要施我沙門釋子。此非我宜所。言未訖時。無垢稱來到彼所。稽首我足而謂我言。非帝釋也。是惡魔怨嬈汝故耳。時無垢稱語惡魔言。汝今可以此諸天女回施於我。是我在家白衣所宜。非諸沙門釋子應受。時惡魔怨卽便驚怖。念無垢稱將無惱我。欲隱形去。爲無垢稱神力所持而不能隱。盡其神力種種方便亦不能去。卽聞空中聲曰。汝惡魔怨。應以天女施此居士。乃可得還自所天宮。是惡魔怨以怖畏故俯仰而與。時無垢稱語諸女言。是惡魔怨以汝施我。今諸姊等當發無上正等覺心。卽隨所應爲說種種隨順成熟妙菩提法。令其趣向正等菩提。復言。姊等已發無上正等覺心。有大法苑樂可以自娛。不應復樂五欲樂也。諸天女言。惟大居士。云何名爲大法苑樂。無垢稱言。法苑樂者。謂於諸佛不壞淨樂。於正法中常聽聞樂。於和合眾勤敬事樂。於其三界永出離樂。於諸所緣無依住樂。於諸蘊中觀察無常如怨害樂。於諸界中無倒觀察如毒蛇樂。於諸處中無倒觀察如空聚樂。於菩提心堅守護樂。於諸有情饒益事樂。於諸師長勤供侍樂。於惠施中離慳貪樂。於淨戒中無慢緩樂。於忍辱中堪調順樂。於精進中習善根樂。於靜慮中知無亂樂。於般若中離惑明樂。於菩提中廣大妙樂。於眾魔怨能摧伏樂。於諸煩惱能徧知樂。於諸佛土徧修治樂。於相隨好莊嚴身中極圓滿樂。於其福智二種資糧正修習樂。於妙菩提具莊嚴樂於甚深法無驚怖樂。於三脫門正觀察樂。於般涅槃正攀緣樂。不於非時而觀察樂。於同類生見其功徳常親近樂。於異類生不見過失無憎恚樂。於諸善友樂親近樂。於諸惡友樂將護樂。於巧方便善攝受樂。於諸法中歡喜信樂。於不放逸修習一切菩提分法最上妙樂。如是諸姊。是爲菩薩大法苑樂。此法苑樂諸大菩薩常住其中。汝等當樂。勿樂欲樂。時惡魔怨告天女曰。汝等可來今欲與汝俱還天宮。諸女答言。惡魔汝去。我等不復與汝俱還。所以者何。汝以我等施此居士。云何更得與汝等還。我等今者樂法苑樂。不樂欲樂汝可獨還。時惡魔怨白無垢稱。惟大居士。可捨此女。一切所有心不耽著而惠施者。是爲菩薩摩訶薩也。無垢稱言。吾以捨矣汝可將去。當令汝等一切有情法願滿足。時諸天女禮無垢稱。而問之言。惟大居士。我等諸女還至魔宮云何修行。無垢稱言。諸姊當知。有妙法門名無盡燈。汝等當學。天女復問。云何名爲無盡燈耶。答言。諸姊。譬如一燈然百千燈。暝者皆明明終不盡亦無退減。如是諸姊。夫一菩薩勸發建立百千俱胝那庾多眾。趣求無上正等菩提。而此菩薩菩提之心。終無有盡亦無退減轉更增益。如是爲他方便善巧宣說正法。於諸善法轉更增長。終無有盡亦無退減。諸姊當知。此妙法門名無盡燈汝等當學。𨿽住魔宮當勸無量天子天女發菩提心。汝等卽名知如來恩眞實酬報。亦是饒益一切有情。是諸天女恭敬頂禮無垢稱足。時無垢稱。捨先制持惡魔神力。令惡魔怨與諸眷屬忽然不現還於本宮。世尊。是無垢稱有如是等自在神力智慧辯才變現說法。故我不任詣彼問疾。

爾時世尊告長者子蘇達多言。汝應往詣無垢稱所問安其疾。時蘇達多白言。世尊。我不堪任詣彼問疾。所以者何。憶念我昔自於父捨。七日七夜作大祠會。供養一切沙門婆羅門及諸外道貧窮下賤孤獨乞人。而此大祠期滿七日。時無垢稱來入會中而謂我言。惟長者子。夫祠會者不應如汝今此所設。汝今應設法施祠會。何用如是財施祠爲。我言。居士。何等名爲法施祠會。彼答我言。法施祠者無前無後。一時供養一切有情。是名圓滿法施祠會。其事云何。謂以無上菩提行相。引發大慈。以諸有情解脫行相。引發大悲。以諸有情隨喜行相。引發大喜。以攝正法攝智行相。引發大捨。以善寂靜調伏行相。引發布施波羅蜜多。以化犯禁有情行相。引發淨戒波羅蜜多。以一切法無我行相。引發堪忍波羅蜜多。以善遠離身心行相。引發精進波羅蜜多。以其最勝覺支行相。引發靜慮波羅蜜多。以聞一切智智行相。引發般若波羅蜜多。以化一切眾生行相。引發修空。以治一切有爲行相。引修無相。以故作意受生行相。引修無願。以善攝受正法行相。引發大力。以善修習攝事行相引發命根。以如一切有情僕隸敬事行相。引發無慢。以不堅實貿易一切堅實行相。引發證得堅身命財。以其六種隨念行相。引發正念。以修淨妙諸法行相。引發意樂。以勤修習正行行相。引發淨命。以淨歡喜親近行相。引發親近承事聖賢。以不憎恚非聖行相。引調伏心。以善淸淨出家行相。引發淸淨增上意樂。以常修習中道行相。引發方便善巧多聞。以無諍法通達行相。引發常居阿練若處。以正趣求佛智行相。引發宴坐。以正息除一切有情煩惱行相。引發善修瑜伽師地。以具相好成熟有情莊嚴淸淨佛土行相。引發廣大妙福資糧以知一切有情心行隨其所應說法行相。引發廣大妙智資糧。以於諸法無取無捨一正理門悟入行相。引發廣大妙慧資糧。以斷一切煩惱習气諸不善法障礙行相。引發證得一切善法。以隨覺悟一切智智一切善法資糧行相。引發證行一切所修菩提分法。汝善男子。如是名爲法施祠會。若諸菩薩安住如是法施祠會。名大施主。普爲世間天人供養。世尊。彼大居士說此法時。梵志眾中二百梵志。皆發無上正等覺心。我於爾時嘆未曾有得淨歡喜。恭敬頂禮彼大士足。解寶瓔珞價直百千。殷勤奉施彼不肯取。我言。大士。哀湣我故願必納受。若自不須心所信處隨意施與。時無垢稱。乃受瓔珞分作二分。一分施此大祠會中最可厭毀貧賤乞人。一分奉彼難勝如來。以神通力令諸大眾皆見他方陽焰世界難勝如來。又見所施一分珠瓔。在彼佛上成妙寶臺。四方四臺等分間飾。種種莊嚴甚可愛樂。現如是等神變事已。復作是言。若有施主以平等心。施此會中最下乞人。猶如如來福田之想。無所分別其心平等。大慈大悲普施一切不求果報。是名圓滿法施祠祀。時此乞人見彼神變聞其所說。得不退轉增上意樂。便發無上正等覺心。世尊。彼大居士具如是等自在神變無礙辯才。故我不任詣彼問疾。

如是世尊一一別告諸大菩薩。令往居士無垢稱所問安其疾。是諸菩薩各各向佛說其本緣。贊述大士無垢稱言。皆曰不任詣彼問疾。

說無垢稱經卷第二

說無垢稱經卷第三

大唐三藏法師玄奘譯

問疾品第五

爾時佛告妙吉祥言。汝今應詣無垢稱所慰問其疾。時妙吉祥白言。世尊。彼大士者難爲酬對。深入法門善能辯說。住妙辯才覺慧無礙。一切菩薩所爲事業皆已成辦。諸大菩薩及諸如來祕密之處悉能隨入。善攝眾魔巧便無礙。已到最勝無二無雜。法界所行究竟彼岸。能於一相莊嚴法界。說無邊相莊嚴法門。了達一切有情根行。善能遊戲最勝神通。到大智慧巧方便趣。已得一切問答決擇無畏自在。非諸下劣言辯詞鋒所能抗對。𨿽然我當承佛威神詣彼問疾。若當至彼隨己力能與其談論。於是眾中有諸菩薩及大弟子釋梵護世諸天子等。咸作是念。今二菩薩皆具甚深廣大勝解。若相抗論決定宣說微妙法教。我等今者。爲聞法故亦應相率隨從詣彼。是時眾中八千菩薩五百聲聞。無量百千釋梵護世諸天子等。爲聞法故皆請隨往。時妙吉祥。與諸菩薩大弟子眾釋梵護世及諸天子。咸起恭敬頂禮世尊。前後圍繞出庵羅林詣廣嚴城。至無垢稱所欲問其疾。時無垢稱心作是念。今妙吉祥與諸大眾俱來問疾。我今應以己之神力空其室內。除去一切牀座資具及諸侍者衛門人等。惟置一牀現疾而臥。時無垢稱作是念已。應時卽以大神通力。令其室空除諸所有。惟置一牀現疾而臥。

時妙吉祥與諸大眾俱入其捨。但見室空無諸資具門人侍者。惟無垢稱獨寢一牀。時無垢稱見妙吉祥。唱言善來。不來而來。不見而見。不聞而聞。妙吉祥言。如是居士。若已來者不可復來。若已去者不可復去。所以者何。非已來者可施設來。非已去者可施設去。其已見者不可復見。其已聞者不可復聞。且置是事。居士所苦寧可忍不。命可濟不。界可調不。病可療不。可令是疾不至增乎。世尊殷勤致問無量。居士此病少得痊不。動止气力稍得安不。今此病源從何而起。其生久如當云何滅。無垢稱言。如諸有情無明有愛生來旣久。我今此病生亦復爾。遠從前際生死以來。有情旣病我卽隨病。有情若愈我亦隨愈。所以者何。一切菩薩依諸有情久流生死。由依生死便卽有病。若諸有情得離疾苦。則諸菩薩無復有病。譬如世間長者居士。惟有一子心極憐愛。見常歡喜無時暫捨。其子若病父母亦病。若子病愈父母亦愈。菩薩如是。湣諸有情猶如一子。有情若病菩薩亦病。有情病愈菩薩亦愈。又言。是病何所因起。菩薩疾者從大悲起。妙吉祥言。居士。此室何以都空復無侍者。無垢稱言。一切佛土亦復皆空。問何以空。答以空空。又問。此空爲是誰空。答曰。此空無分別空。又問。空性可分別耶。答曰。此能分別亦空。所以者何。空性不可分別爲空。又問。此空當於何求。答曰。此空當於六十二見中求。又問。六十二見當於何求。答曰。當於諸佛解脫中求。又問。諸佛解脫當於何求。答曰。當於一切有情心行中求。又仁所問何無侍者。一切魔怨及諸外道皆吾侍也。所以者何。一切魔怨欣贊生死。一切外道欣贊諸見。菩薩於中皆不厭棄。是故魔怨及諸外道皆吾侍者。妙吉祥言。居士此病爲何等相。答曰。我病都無色相亦不可見。又問。此病爲身相應爲心相應。答曰。我病非身相應身相離故。亦身相應如影像故。非心相應心相離故。亦心相應如幻化故。

又問。地界水火風界。於此四界何界之病。答曰。諸有情身皆四大起。以彼有病是故我病。然此之病非卽四界。界性離故。

無垢稱言。菩薩應云何慰諭有疾菩薩令其歡喜。妙吉祥言。示身無常而不勸厭離於身。示身有苦而不勸樂於涅槃。示身無我而勸成熟有情。示身空寂而不勸修畢竟寂滅。示悔先罪而不說罪有移轉。勸以己疾湣諸有情令除彼疾。勸念前際所受眾苦饒益有情。勸憶所修無量善本令修淨命。勸勿驚怖精勤堅勇。勸發弘願作大醫王療諸有情。身心眾病令永寂滅。菩薩應如是慰諭有疾菩薩令其歡喜。

妙吉祥言。有疾菩薩云何調伏其心。無垢稱言。有疾菩薩應作是念。今我此病皆從前際虛妄顚倒分別煩惱所起業生。身中都無一法眞實。是誰可得而受此病。所以者何。四大和合假名爲身。大中無主。身亦無我。此病若起要由執我。是中不應妄生我執。當了此執是病根本。由此因緣。應除一切有情我想安住法想。應作是念。眾法和合共成此身。生滅流轉。生惟法生滅惟法滅。如是諸法展轉相續。互不相知竟無思念。生時不言我生。滅時不言我滅。有疾菩薩應正了知如是法想。我此法想卽是顚倒。夫法想者。卽是大患我應除滅。亦當除滅一切有情如是大患。云何能除如是大患。謂當除滅我我所執。云何能除我我所執。謂離二法。云何離二法。謂內法外法畢竟不行。云何二法畢竟不行。謂觀平等無動無搖無所觀察。云何平等。謂我涅槃二俱平等。所以者何。二性空故。此二旣無誰復爲空。但以名字假說爲空。此二不實平等見已無有餘病。惟有空病。應觀如是空病亦空。所以者何。如是空病畢竟空故。有疾菩薩應無所受而受諸受。若於佛法未得圓滿。不應滅受而有所證。應離能受所受諸法。若苦觸身應湣險趣一切有情。發趣大悲除彼眾苦。有疾菩薩應作是念。旣除己疾亦當除去有情諸疾。如是除去自他疾時。無有少法而可除者。應正觀察疾起因緣。速令除滅爲說正法。何等名爲疾之因緣。謂有緣慮。諸有緣慮。皆是疾因。有緣慮者皆有疾故。何所緣慮。謂緣三界。云何應知如是緣慮。謂正了達此有緣慮都無所得。若無所得則無緣慮。云何絕緣慮。謂不緣二見。何等二見。謂內見外見。若無二見則無所得。旣無所得緣慮都絕。緣慮絕故則無有疾。若自無疾則能斷滅有情之疾。

又妙吉祥。有疾菩薩應如是調伏其心。惟菩薩菩提。能斷一切老病死苦。若不如是己所勤修卽爲虛棄。所以者何。譬如有人能勝怨敵乃名勇健。若能如是永斷一切老病死苦。乃名菩薩。

又妙吉祥。有疾菩薩應自觀察。如我此病非眞非有。一切有情所有諸病。亦非眞非有。如是觀時不應以此愛見纏心於諸有情發起大悲。惟應爲斷客塵煩惱於諸有情發起大悲。所以者何。菩薩若以愛見纏心。於諸有情發起大悲。卽於生死而有疲厭。若爲斷除客塵煩惱。於諸有情發起大悲。卽於生死無有疲厭。菩薩如是爲諸有情。處在生死能無疲厭。不爲愛見纏繞其心。以無愛見纏繞心故。卽於生死無有系縛。以於生死無系縛故卽得解脫。以於生死得解脫故卽便有力宣說妙法。令諸有情遠離系縛證得解脫。世尊依此密意說言。若自有縛能解他縛無有是處。若自解縛能解他縛斯有是處。是故菩薩應求解脫離諸系縛。

又妙吉祥。何等名爲菩薩系縛。何等名爲菩薩解脫。若諸菩薩味著所修靜慮解脫等持等至。是則名爲菩薩系縛。若諸菩薩以巧方便攝諸有生無所貪著。是則名爲菩薩解脫。若無方便善攝妙慧。是名系縛。若有方便善攝妙慧。是名解脫。云何菩薩無有方便善攝妙慧名爲系縛。謂諸菩薩以空無相無願之法而自調伏。不以相好瑩飾其身。莊嚴佛土成熟有情。此諸菩薩無有方便善攝妙慧。名爲系縛。云何菩薩有巧方便善攝妙慧名爲解脫。謂諸菩薩以空無相無願之法調伏其心。觀察諸法有相無相修習作證復以相好瑩飾其身。莊嚴佛土成熟有情。此諸菩薩有巧方便善攝妙慧。名爲解脫。云何菩薩無有方便善攝妙慧名爲系縛。謂諸菩薩安住諸見一切煩惱纏縛隨眠修諸善本。而不回向正等菩提深生執著。此諸菩薩無巧方便善攝妙慧。名爲系縛。云何菩薩有巧方便善攝妙慧名爲解脫。謂諸菩薩遠離諸見一切煩惱纏縛隨眠修諸善本。而能回向正等菩提不生執著。此諸菩薩有巧方便善攝妙慧。名爲解脫。

又妙吉祥。有疾菩薩應觀諸法身之與疾悉皆無常苦空無我。是名爲慧。𨿽身有疾常在生死。饒益有情曾無厭倦。是名方便。又觀身心及與諸疾展轉相依無始流轉生滅無間非新非故。是名爲慧。不求身心及與諸疾畢竟寂滅。是名方便。

又妙吉祥。有疾菩薩應如是調伏其心。不應安住調伏不調伏心。所以者何。若住不調伏心。是凡愚法。若住調伏心是聲聞法。是故菩薩於此二邊俱不安住。是則名爲菩薩所行。若於是處非凡所行。非聖所行。是則名爲菩薩所行。若處觀察生死所行。而無一切煩惱所行。是則名爲菩薩所行。若處觀察涅槃所行。而不畢竟寂滅所行。是則名爲菩薩所行。若處示現四魔所行。而越一切魔事所行。是則名爲菩薩所行。若求一切智智所行。而不非時證智所行。是則名爲菩薩所行。若求四諦妙智所行。而不非時證諦所行。是則名爲菩薩所行。若正觀察內證所行。而故攝受生死所行。是則名爲菩薩所行。若行一切緣起所行。而能遠離見趣所行。是則名爲菩薩所行。若行一切有情諸法相離所行。而無煩惱隨眠所行。是則名爲菩薩所行。若正觀察無生所行。而不墮聲聞正性所行。是則名爲菩薩所行。若攝一切有情所行。而無煩惱隨眠所行。是則名爲菩薩所行。若正欣樂遠離所行。而不求身心盡滅所行。是則名爲菩薩所行。若樂觀察三界所行。而不壞亂法界所行。是則名爲菩薩所行。若樂觀察空性所行。而求一切功徳所行。是則名爲菩薩所行。若樂觀察無相所行。而求度脫有情所行。是則名爲菩薩所行。若樂觀察無願所行。而能示現有趣所行。是則名爲菩薩所行。若樂遊履無作所行。而常起作一切善根無替所行。是則名爲菩薩所行。若樂遊履六度所行。而不趣向一切有情心行妙智彼岸所行。是則名爲菩薩所行。若樂觀察慈悲喜捨無量所行。而不求生梵世所行。是則名爲菩薩所行。若樂遊履六通所行。而不趣證漏盡所行。是則名爲菩薩所行。若樂建立諸法所行。而不攀緣邪道所行。是則名爲菩薩所行。若樂觀察六念所行。而不隨生諸漏所行。是則名爲菩薩所行。若樂觀察非障所行。而不希求雜染所行。是則名爲菩薩所行。若樂觀察靜慮解脫等持等至諸定所行。而能不隨諸定勢力受生所行。是則名爲菩薩所行。若樂遊履念住所行。而不樂求身受心法遠離所行。是則名爲菩薩所行。若樂遊履正斷所行。而不見善及與不善二種所行。是則名爲菩薩所行。若樂遊履神足所行。而無功用變現自在神足所行。是則名爲菩薩所行。若樂遊履五根所行。而不分別一切有情諸根勝劣妙智所行。是則名爲菩薩所行。若樂安立五力所行。而求如來十力所行。是則名爲菩薩所行。若樂安立七等覺支圓滿所行。不求佛法差別妙智善巧所行。是則名爲菩薩所行。若樂安立八聖道支圓滿所行。而不厭背邪道所行。是則名爲菩薩所行。若求止觀資糧所行。不墮畢竟寂滅所行。是則名爲菩薩所行。若樂觀察無生滅相諸法所行。而以相好莊嚴其身成滿種種佛事所行。是則名爲菩薩所行。若樂示現聲聞獨覺威儀所行。而不棄捨一切佛法緣慮所行。是則名爲菩薩所行。若隨諸法究竟淸淨本性常寂妙定所行。非不隨順一切有情種種所樂威儀所行。是則名爲菩薩所行。若樂觀察一切佛土其性空寂無成無壞如空所行。非不示現種種功徳。莊嚴佛土饒益一切有情所行。是則名爲菩薩所行。若樂示現一切佛法轉於法輪入大涅槃佛事所行。非不修行諸菩薩行差別所行。是則名爲菩薩所行。說是一切菩薩所行希有事時。是妙吉祥。所將眾中八億天子聞所說法。皆於無上正等菩提。發心趣向。

說無垢稱經不思議品第六

時舍利子。見此室中無有牀座。竊作是念。此諸菩薩及大聲聞。當於何坐。時無垢稱。知舍利子心之所念。便卽語言。惟舍利子。爲法來耶求牀坐耶。舍利子言。我爲法來非爲牀座。無垢稱言。惟舍利子。諸求法者不顧身命何況牀座。又舍利子。諸求法者不求色蘊乃至識蘊。諸求法者不求眼界乃至意識界。諸求法者不求眼處乃至法處。諸求法者不求欲界色無色界。又舍利子。諸求法者不求佛執及法僧執。諸求法者不求知苦斷集證滅及與修道。所以者何。法無戲論。若謂我當知苦斷集證滅修道卽是戲論。非謂求法。又舍利子。諸求法者不求於生不求於滅。所以者何。法名寂靜及近寂靜。若行生滅是求生滅。非謂求法非求遠離。諸求法者不求貪染。所以者何。法無貪染離諸貪染。若於諸法乃至涅槃少有貪染。是求貪染非謂求法。又舍利子。諸求法者不求境界。所以者何。法非境界。若數一切境界所行。是求境界非謂求法。又舍利子。諸求法者不求取捨。所以者何。法無取捨。若取捨法是求取捨非謂求法。又舍利子。諸求法者不求攝藏。所以者何。法無攝藏。若樂攝藏是求攝藏非謂求法。又舍利子。諸求法者不求法相。所以者何。法名無相。若隨相識卽是求相非謂求法。又舍利子。諸求法者不共法住。所以者何。法無所住。若與法住卽是求住非謂求法。又舍利子。諸求法者不求見聞及與覺知。所以者何。法不可見聞覺知。若行見聞覺知是求見聞覺知非謂求法。又舍利子。諸求法者不求有爲。所以者何。法名無爲離有爲性。若行有爲是求有爲非謂求法。是故舍利子。若欲求法於一切法應無所求。說是法時。五百天子遠塵離垢。於諸法中得法眼淨。

時無垢稱問妙吉祥。仁者曾遊十方世界無量無數百千俱胝諸佛國土。何等佛土有好上妙具足功徳大師子座。妙吉祥言。東方去此過三十六殑伽沙等諸佛國土。有佛世界。名曰山幢。彼土如來號山燈王。今正現在安隱住持。其佛身長八十四億逾膳那量。其師子座髙六十八億逾膳那量。彼菩薩身長四十二億逾膳那量。其師子座髙三十四億逾膳那量。居士當知。彼土如來師子之座。最爲殊妙具諸功徳。

時無垢稱。攝念入定發起如是自在神通。卽時東方山幢世界山燈王佛。遣三十二億大師子座。髙廣嚴淨甚可愛樂。乘空來入無垢稱室。此諸菩薩及大聲聞。釋梵護世諸天子等。昔所未見先亦未聞。其室欻然廣博嚴淨。悉能苞容三十二億師子之座不相妨礙。廣嚴大城及贍部洲四大洲等。諸世界中城邑聚落國土王都。天龍藥叉阿素洛等所住宮殿亦不迫迮。悉見如本前後無異。

時無垢稱語妙吉祥。就師子座。與諸菩薩及大聲聞。如所敷設俱可就座。當自變身稱師子座。其得神通諸大菩薩。各自變身爲四十二億逾膳那量。升師子座端嚴而坐。其新學菩薩皆不能升師子之座。時無垢稱爲說法要。令彼一切得五神通。卽以神力各自變身。爲四十二億逾膳那量。升師子座端嚴而坐。其中復有諸大聲聞。皆不能升師子之座。時無垢稱語舍利子。仁者云何不升此座。舍利子言。此座髙廣吾不能升。無垢稱言。惟舍利子。宜應禮敬山燈王佛請加神力。方可得坐。時大聲聞咸卽禮敬山燈王佛請加神力。便卽能升師子之座端嚴而坐。舍利子言。甚奇居士。如此小室乃能容受爾所百千髙廣嚴淨師子之座。不相妨礙。廣嚴大城及贍部洲四大洲等。諸世界中城邑聚落國土王都。天龍藥叉阿素洛等所有宮殿。亦不迫迮。悉見如本前後無異。無垢稱言。惟舍利子。諸佛如來應正等覺及不退菩薩。有解脫名不可思議。若住如是不可思議解脫菩薩。妙髙山王髙廣如是。能以神力內芥子中。而令芥子形量不增。妙髙山王形量不減。𨿽現如是神通作用。而不令彼四大天王三十三天知見我等何往何入。惟令所餘睹神通力調伏之者知見妙髙入乎芥子。如是安住不可思議解脫菩薩。方便善巧智力所入。不可思議解脫境界。非諸聲聞獨覺所測。又舍利子。若住如是不可思議解脫菩薩。四大海水深廣如是。能以神力內一毛孔。而令毛孔形量不增。四大海水形量不減。𨿽現如是神通作用。而不令彼諸龍藥叉阿素洛等知見我等何往何入。亦不令彼魚鱉黿鼉及余種種水族生類諸龍神等一切有情憂怖惱害。惟令所餘睹神通力調伏之者知見如是四大海水入於毛孔。如是安住不可思議解脫菩薩。方便善巧智力所入。不可思議解脫境界非諸聲聞獨覺所測。又舍利子。若住如是不可思議解脫菩薩。如是三千大千世界形量廣大。能以神力方便斷取置右掌中。如陶家輪速疾旋轉。擲置他方殑伽沙等世界之外。又復持來還置本處。而令世界無所增減。𨿽現如是神通作用。而不令彼居住有情。知見我等何去何還。都不令其生往來想亦無惱害。惟令所餘睹神通力調伏之者。知見世界有去有來。如是安住不可思議解脫菩薩。方便善巧智力所入。不可思議解脫境界。非諸聲聞獨覺所測。又舍利子。若住如是不可思議解脫菩薩。或諸有情宜見生死多時相續而令調伏。或諸有情宜見生死少時相續而令調伏。能以神力隨彼所宜。或延七日以爲一劫。令彼有情謂經一劫。或促一劫以爲七日。令彼有情謂經七日。各隨所見而令調伏。𨿽現如是神通作用。而不令彼所化有情覺知如是時分延促。惟令所餘睹神通力調伏之者覺知延促。如是安住不可思議解脫菩薩。方便善巧智力所入。不可思議解脫境界非諸聲聞獨覺所測。又舍利子。若住如是不可思議解脫菩薩。能以神力。集一切佛功徳莊嚴淸淨世界。置一佛土示諸有情。又以神力。取一佛土一切有情置之右掌。乘意勢通徧到十方。普示一切諸佛國土。𨿽到十方一切佛土。住一佛國而不移轉。又以神力。從一毛孔現出一切上妙供具。徧歷十方一切世界。供養諸佛菩薩聲聞。又以神力。於一毛孔普現十方一切世界所有日月星辰色像。又以神力。乃至十方一切世界大風輪等。吸置口中而身無損。一切世界艸木叢林。𨿽遇此風竟無搖動。又以神力。十方世界所有佛土劫盡燒時。總一切火內置腹中。𨿽此火勢熾焰不息。而於其身都無損害。又以神力。過於下方無量俱胝殑伽沙等諸佛世界。舉一佛土擲置上方。過於俱胝殑伽沙等諸佛世界一佛土中。如以鍼鋒舉小棗葉。擲置余方都無所損。𨿽現如是神通作用。而無緣者不見不知。於諸有情竟無惱害。惟令一切睹神通力調伏之者便見是事。如是安住不可思議解脫菩薩。方便善巧智力所入。不可思議解脫境界。非諸聲聞獨覺所測。又舍利子。若住如是不可思議解脫菩薩。能以神力。現作佛身種種色像。或現獨覺及諸聲聞種種色像。或現菩薩種種色像。諸相隨好具足莊嚴。或復現作梵王帝釋四大天王轉輪王等一切有情種種色像。或以神力。變諸有情令作佛身及諸菩薩聲聞獨覺釋梵護世轉輪王等種種色像。或以神力。轉變十方一切有情上中下品音聲差別。皆作佛聲第一微妙。從此佛聲演出無常苦空無我究竟涅槃寂靜義等言詞差別。乃至一切諸佛菩薩聲聞獨覺。說法音聲皆於中出。乃至十方諸佛說法。所有一切名句文身音聲差別。皆從如是佛聲中出。普令一切有情得聞。隨乘差別悉皆調伏。或以神力。普於十方隨諸有情言音差別。如其所應出種種聲演說妙法。令諸有情各得利益。惟舍利子。我今略說安住如是不可思議解脫菩薩。方便善巧智力所入。不可思議解脫境界。若我廣說。或經一劫或一劫余。或復過此。智慧辯才終不可盡。如我智慧辯才無盡。安住如是不可思議解脫菩薩。方便善巧智力所入。不可思議解脫境界亦不可盡。以無量故。爾時尊者大迦葉波。聞說安住不可思議解脫菩薩不可思議解脫神力。嘆未曾有。便語尊者舍利子言。譬如有人對生盲者。𨿽現種種差別色像。而彼盲者都不能見。如是一切聲聞獨覺。皆若生盲無殊勝眼。聞說安住不可思議解脫菩薩所現難思解脫神力乃至一事亦不能了。誰有智者男子女人。聞說如是不可思議解脫神力。不發無上正等覺心。我等今者。於此大乘如燋敗種永絕其根復何所作。我等一切聲聞獨覺。聞說如是不思議解脫神力。皆應號泣聲震三千大千世界。一切菩薩聞說如是不可思議解脫神力。皆應欣慶頂戴受持。如王太子受灌頂位生長堅固信解勢力。若有菩薩聞說如是不可思議解脫神力。堅固信解。一切魔王及諸魔眾。於此菩薩無所能爲。當於尊者大迦葉波說是語時。眾中三萬二千天子皆發無上正等覺心。

時無垢稱卽語尊者迦葉波言。十方無量無數世界作魔王者。多是安住不可思議解脫菩薩。方便善巧現作魔王。爲欲成熟諸有情故。大迦葉波。十方無量無數世界一切菩薩。諸有來求手足耳鼻頭目髓腦血肉筋骨一切支體妻妾男女奴婢親屬。村城聚落國邑王都四大洲等。種種王位財谷珍寶。金銀眞珠珊瑚螺貝吠琉璃等諸莊嚴具。房舍牀座衣服飲食。湯藥資產象馬輦輿。大小諸船器仗軍眾。如是一切逼迫菩薩而求乞者。多是安住不可思議解脫菩薩。以巧方便現爲斯事試驗菩薩。令其了知意樂堅固。所以者何。增上勇猛諸大菩薩。爲欲饒益諸有情故。示現如是難爲大事。凡夫下劣無復勢力。不能如是逼迫菩薩爲此乞求。大迦葉波。譬如螢火終無威力映蔽日輪。如是凡夫及下劣位。無復勢力逼迫菩薩爲此乞求。大迦葉波。譬如龍象現威鬥戰非驢所堪。惟有龍象能與龍象爲斯戰諍。如是凡夫及下劣位。無有勢力逼迫菩薩。惟有菩薩。能與菩薩共相逼迫。是名安住不可思議解脫菩薩方便善巧智力所入不可思議解脫境界。說此法時。八千菩薩。得入菩薩方便善巧智力所入不可思議解脫境界。

說無垢稱經卷第三

說無垢稱經卷第四

大唐三藏法師玄奘譯

觀有情品第七

時妙吉祥。問無垢稱。云何菩薩觀諸有情。無垢稱言。譬如幻師觀所幻事。如是菩薩。應正觀察一切有情。又妙吉祥。如有智人。觀水中月。觀鏡中像。觀陽焰水。觀呼聲響。觀虛空中云城臺閣。觀水聚沫所有前際。觀水浮泡或起或滅。觀芭蕉心所有堅實。觀第五大。觀第六蘊。觀第七根。觀十三處。觀十九界。觀無色界眾色影像。觀燋敗種所出牙莖。觀龜毛等所作衣服。觀夭沒者受欲戲樂。觀預流果所起分別薩迦耶見。觀一來果受第三有。觀不還果入母胎藏。觀阿羅漢貪嗔癡毒。觀得忍菩薩慳吝犯戒恚害等心。觀諸如來習气相續。觀生盲者睹見眾色。觀住滅定有出入息。觀虛空中所有鳥迹。觀半擇迦根有勢用。觀石女兒所有作業。觀佛所化起諸結縛。觀諸畢竟不生煩惱。觀夢悟已夢中所見。觀不生火有所焚燒。觀阿羅漢後有相續。如是菩薩。應正觀察一切有情。所以者何。諸法本空眞實無我無有情故。

妙吉祥言。若諸菩薩。如是觀察一切有情。云何於彼修於大慈。無垢稱言。菩薩如是觀有情已。自念我當爲諸有情說如斯法令其解了。是名眞實修於大慈。與諸有情究竟安樂。如是菩薩修寂滅慈無諸取故。修無熱慈離煩惱故。修如實慈三世等故。修不違慈無等起故。修無二慈離內外故。修無壞慈畢竟住故。修堅固慈增上意樂如金剛故。修淸淨慈本性淨故。修平等慈等虛空故。修阿羅漢慈永害結賊故。修獨覺慈不待師資故。修菩薩慈成熟有情無休息故。修如來慈隨覺諸法眞如性故。修佛之慈覺悟睡夢諸有情故。修自然慈任運等覺諸法性故。修菩提慈等一味故。修無偏慈愛憎斷故。修大悲慈。顯大乘故。修無諍慈觀無我故。修無厭慈觀性空故。修法施慈離師捲故。修淨戒慈成熟犯戒諸有情故。修堪忍慈隨護自他令無損故。修精進慈荷負有情利樂事故。修靜慮慈無愛味故。修般若慈於一切時現知法故。修方便慈於一切門普示現故。修妙願慈無量大願所引發故。修大力慈能辦一切廣大事故。修若那慈了知一切法性相故。修神通慈不壞一切法性相故。修攝事慈方便攝益諸有情故。修無著慈無礙染故。修無詐慈意樂淨故。修無諂慈加行淨故。修無誑慈不虛假故。修深心慈離瑕穢故。修安樂慈建立諸佛安樂事故。惟妙吉祥。是名菩薩修於大慈。妙吉祥言。云何菩薩修於大悲。無垢稱言。所有造作增長善根。悉皆棄捨施諸有情一切無吝是名菩薩修於大悲。妙吉祥言。云何菩薩修於大喜。無垢稱言。於諸有情作饒益事歡喜無悔。是名菩薩修於大喜。妙吉祥言。云何菩薩修於大捨。無垢稱言。平等饒益不望果報。是名菩薩修於大捨。

妙吉祥言。若諸菩薩怖畏生死當何所依。無垢稱言。若諸菩薩怖畏生死。常正依住諸佛大我。又問。菩薩欲住大我。當云何住。曰欲住大我。當於一切有情平等解脫中住。又問。欲令一切有情解脫。當何所除。曰欲令一切有情解脫。除其煩惱。又問。欲除一切有情煩惱。當何所修。曰欲除一切有情煩惱。當修如理觀察作意。又問。欲修如理觀察作意。當云何修。曰欲修如理觀察作意。當修諸法不生不滅。又問。何法不生何法不滅。曰不善不生善法不滅。又問。善不善法孰爲本。曰以身爲本。又問。身孰爲本。曰欲貪爲本。又問。欲貪孰爲本。曰虛妄分別爲本。又問。虛妄分別孰爲本。曰倒想爲本。又問。倒想孰爲本。曰無住爲本。妙吉祥言。如是無住孰爲其本。無垢稱言。斯問非理。所以者何。夫無住者。卽無其本亦無所住。由無其本無所住故。卽能建立一切諸法。時無垢稱。室中有一本住天女。見諸大人聞所說法得未曾有踴躍歡喜便現其身。卽以天花散諸菩薩大聲聞眾。時彼天花。至菩薩身卽便墮落。至大聲聞便著不墮。時聲聞眾各欲去華。盡其神力皆不能去。爾時天女。卽問尊者舍利子言。何故去華。舍利子言。華不如法。我故去之。天女言止。勿謂此華爲不如法。所以者何。是華如法。惟尊者等自不如法。所以者何。華無分別無異分別。惟尊者等。自有分別有異分別。於善說法毗柰耶中。諸出家者。若有分別。有異分別。則不如法。若無分別無異分別。是則如法。惟舍利子。觀諸菩薩華不著者。皆由永斷一切分別及異分別。觀諸聲聞華著身者。皆由未斷一切分別及異分別。惟舍利子。如人有畏時非人得其便。若無所畏一切非人不得其便。若畏生死業煩惱者。卽爲色聲香味觸等而得其便。不畏生死業煩惱者。世間色聲香味觸等不得其便。又舍利子。若煩惱習未永斷者華著其身。若煩惱習已永斷者華不著也。舍利子言。天止此室經今幾何。天女答言。我止此室。如舍利子所住解脫。舍利子言。天止此室如是久耶。天女復言。所住解脫亦何如久。時舍利子默然不答。天曰。尊者是大聲聞具大慧辯。得此小問默不見答。舍利子言。夫解脫者離諸名言。吾今於此竟知何說。天曰。所說文字皆解脫相。所以者何。如此解脫非內非外。非離二種中間可得。文字亦爾。非內非外非離二種中間可得。是故無離文字說於解脫。所以者何。以其解脫與一切法其性平等。舍利子言。豈不以離貪嗔癡等爲解脫耶。天曰佛爲諸增上慢者。說離一切貪嗔癡等以爲解脫。若爲遠離增上慢者。卽說一切貪嗔癡等本性解脫。舍利子言。善哉天女。汝何得證慧辯若斯。天曰。我今無得無證慧辯如是。若言我今有得有證。卽於善說法毗柰耶爲增上慢。舍利子言。汝於三乘爲何發趣。天女答言。我於三乘並皆發趣。舍利子言。汝何密意作如是說。天曰。我常宣說大乘令他聞故。我爲聲聞。自然現覺眞法性故我爲獨覺。常不捨離大慈悲故。我爲大乘。又舍利子。我爲化度求聲聞乘諸有情故。我爲聲聞。我爲化度求獨覺乘諸有情故。我爲獨覺。我爲化度求無上乘諸有情故。我爲大乘。又舍利子。譬如有人入瞻博迦林一切惟嗅瞻博迦香終無樂嗅艸麻香等。如是若有止此室者。惟樂大乘功徳之香。終不樂於聲聞獨覺功徳香等。由此室中一切佛法功徳妙香常所薰故。又舍利子。諸有釋梵四大天王那伽藥叉及阿素洛。廣說乃至人非人等。入此室者。皆爲瞻仰如是大士及爲親近禮敬供養聽聞大法。一切皆發大菩提心。皆持一切佛法功徳妙香而出。又舍利子。吾止此室十有二年。曾不聞說聲聞獨覺相應言論。惟聞大乘諸菩薩行大慈大悲不可思議諸佛妙法相應言論。又舍利子。此室常現八未曾有殊勝之法。何等爲八。謂舍利子。此室常有金色光明。周徧照曜晝夜無異不假日月所照爲明。是爲一未曾有殊勝之法。又舍利子。此室常有一切世間人非人等。入此室已不爲一切煩惱所害。是爲二未曾有殊勝之法。又舍利子。此室常有一切釋梵四天王等。及余世界諸大菩薩集會不空。是爲三未曾有殊勝之法。又舍利子。此室常聞菩薩六種波羅蜜多不退法輪相應言論。是爲四未曾有殊勝之法。又舍利子。此室常作天人伎樂。於諸樂中演出無量百千法音。是爲五未曾有殊勝之法。又舍利子。此室常有四大寶藏。眾珍盈溢恆無有盡。給施一切貧窮鰥寡孤獨無依乞求之者。皆令稱遂終不窮盡。是爲六未曾有殊勝之法。又舍利子。此室常有釋迦牟尼如來。無量壽如來。難勝如來。不動如來。寶勝如來。寶焰如來。寶月如來。寶嚴如來。寶音聲如來。師子吼如來。一切義成如來。如是等十方無量如來。若此大士發心祈請。應時卽來廣爲宣說一切如來祕要法門。說已還去。是爲七未曾有殊勝之法。又舍利子。此室常現一切佛土功徳莊嚴諸天宮殿眾妙綺飾。是爲八未曾有殊勝之法。惟舍利子。此室常現八未曾有殊勝之法。誰有見斯不思議事。而復發心樂求聲聞獨覺法乎。

時舍利子問天女言。汝今何不轉此女身。天女答言。我居此室十有二年。求女人性了不可得。當何所轉。惟舍利子。譬如幻師化作幻女。若有問言。汝今何不轉此女身。爲正問不。舍利子言。不也天女。幻旣非實當何所轉。天曰。如是諸法性相皆非眞實。猶如幻化。云何乃問不轉女身。卽時天女以神通力。變舍利子令如天女。自變其身如舍利子。而問之言。尊者云何不轉女身。時舍利子。以天女像而答之言。我今不知轉滅男身轉生女像。天女復言。尊者若能轉此女身。一切女身亦當能轉。如舍利子實非是女而現女身。一切女身亦復如是。𨿽現女身而實非女。世尊依此密意說言。一切諸法非男非女。爾時天女作是語已。還攝神力各復本形。問舍利子。尊者女身今何所在。舍利子言。今我女身無在無變。天曰尊者。善哉善哉。一切諸法亦復如是。無在無變。說一切法無在無變。是眞佛語。

時舍利子問天女言。汝於此沒當生何所。天女答言。如來所化當所生處我當生彼。舍利子言。如來所化無沒無生。云何而言當所生處。天曰尊者。諸法有情應知亦爾無沒無生。云何問我當生何所。

時舍利子問天女言。汝當久如證得無上正等菩提。天女答言。如舍利子還成異生具異生法。我證無上正等菩提久近亦爾。舍利子言。無處無位。我當如是還成異生具異生法。天曰尊者。我亦如是無處無位當證無上正等菩提。所以者何。無上菩提無有住處。是故亦無證菩提者。舍利子言。若爾云何佛說諸佛如殑伽沙現證無上正等菩提已證當證。

天曰尊者。皆是文字俗數語言。說有三世諸佛證得。非謂菩提有去來今。所以者何。無上菩提超過三世。又舍利子。汝已證得阿羅漢耶。舍利子言。不得而得得無所得。天曰尊者。菩提亦爾。不證而證證無所證。時無垢稱。卽語尊者舍利子言。如是天女。已曾供養親近承事九十有二百千俱胝那庾多佛。已能遊戲神通智慧所願滿足得無生忍。已於無上正等菩提永不退轉。乘本願力如其所欲。隨所宜處成熟有情。

說無垢稱經菩提分品第八

時妙吉祥問無垢稱。云何菩薩於諸佛法到究竟趣。無垢稱言。若諸菩薩行於非趣。乃於佛法到究竟趣。妙吉祥言。云何菩薩行於非趣。無垢稱言。若諸菩薩𨿽復行於五無間趣。而無恚惱忿害毒心。𨿽復行於那落迦趣。而離一切煩惱塵垢。𨿽復行於諸傍生趣。而離一切黑暗無明。𨿽復行於阿素洛趣。而離一切傲慢憍逸。𨿽復行於琰魔王趣。而集廣大福慧資糧。𨿽復行於無色定趣。而能於彼不樂趣向。𨿽復示行貪欲行趣。而於一切所受欲中離諸染著。𨿽復示行嗔恚行趣。而於一切有情境界。離諸嗔恚無損害心。𨿽復示行愚癡行趣。而於諸法遠離一切黑暗無明。以智慧明。而自調伏。𨿽復示行慳貪行趣。而能棄捨諸內外事不顧身命。𨿽復示行犯戒行趣。而能安立一切尸羅。杜多功徳少欲知足。於小罪中見大怖畏。𨿽復示行嗔忿行趣。而能究竟安住慈悲。心無恚惱。𨿽復示行懈怠行趣。而能勤習一切善根精進無替。𨿽復示行根亂行趣。而常恬默安止靜慮。𨿽復示行惡慧行趣。而善通達一切世間出世間信至究竟慧波羅蜜多。𨿽復示行諂詐行趣。而能成辦方便善巧。𨿽復示行密語方便憍慢行趣。而爲成立濟度橋梁。𨿽復示行一切世間煩惱行趣而性淸淨究竟無染。𨿽復示行眾魔行趣。而於一切佛法覺慧而自證知不隨他緣。𨿽復示行聲聞行趣。而爲有情說未聞法。𨿽復示行獨覺行趣。而爲成辦大慈大悲成熟有情。𨿽復現處諸貧窮趣。而得寶手珍財無盡。𨿽復現處諸缺根趣。而具相好妙色嚴身。𨿽復現處卑賤生趣。而生佛家種姓尊貴。積集殊勝福慧資糧。𨿽復現處羸劣醜陋眾所憎趣。而得勝妙那羅延身。一切有情常所樂見。𨿽復現處諸老病趣。而能畢竟除老病根超諸死畏。𨿽復現處求財位趣。而多修習觀無常想息諸悕求。𨿽復現處宮室妓女諸戲樂趣。而常超出諸欲淤泥。修習畢竟遠離之行。𨿽復現處諸頑嚚趣。而具種種才辯莊嚴。得陀羅尼念慧無失。𨿽復現處諸邪道趣。而以正道度諸世間。𨿽復現處一切生趣。而實永斷一切趣生。𨿽復現處般涅槃趣。而常不捨生死相續。𨿽復示現得妙菩提轉大法輪入涅槃趣而復勤修諸菩薩行相續無斷。惟妙吉祥。菩薩如是行於非趣。乃得名爲於諸佛法到究竟趣。

時無垢稱問妙吉祥。何等名爲如來種性。願爲略說。妙吉祥言。所謂一切僞身種性。是如來種性。一切無明有愛種性。是如來種性。貪欲嗔恚愚癡種性。是如來種性。四種虛妄顚倒種性。是如來種性。如是所有五蓋種性。六處種性。七識住種性。八邪種性。九惱事種性。十種不善業道種性。是如來種性。以要言之六十二見一切煩惱惡不善法所有種性。是如來種性。無垢稱言。依何密意作如是說。妙吉祥言。非見無爲已入正性離生位者能發無上正等覺心。要住有爲煩惱諸行。未見諦者。能發無上正等覺心。譬如髙原陸地。不生殟缽羅花缽特摩花拘母陀花奔荼利花。要於卑濕穢淤泥中。乃得生此四種花。如是聲聞獨覺種性。已見無爲。已入正性離生位者。終不能發一切智心。要於煩惱諸行卑濕穢淤泥中。方能發起一切智心。於中生長諸佛法故。又善男子。譬如植種置於空中終不生長。要植卑濕糞壤之地乃得生長。如是聲聞獨覺種性。已見無爲已入正性離生位者。不能生長一切佛法。𨿽起身見如妙髙山。而能發起大菩提願。於中生長諸佛法故。又善男子。譬如有人不入大海終不能得吠琉璃等無價珍寶。不入生死煩惱大海。終不能發無價珍寶一切智心。是故當知。一切生死煩惱種性。是如來種性。

爾時尊者大迦葉波。嘆妙吉祥。善哉善哉極爲善說實語如語誠無異言。一切生死煩惱種性。是如來種性。所以者何。我等今者心相續中。生死種子悉已燋敗。終不能發正等覺心。寧可成就五無間業。不作我等諸阿羅漢究竟解脫。所以者何。成就五種無間業者。猶能有力盡無間業。發於無上正等覺心。漸能成辦一切佛法。我等漏盡諸阿羅漢永無此能。如缺根士於妙五欲無所能爲。如是漏盡諸阿羅漢諸結永斷。卽於佛法無所能爲。不復志求諸佛妙法。是故異生能報佛恩。聲聞獨覺終不能報。所以者何。異生聞佛法僧功徳爲三寶種終無斷絕。能發無上正等覺心。漸能成辦一切佛法。聲聞獨覺假使終身。聞說如來力無畏等乃至所有不共佛法一切功徳。終不能發正等覺心。

爾時眾中有一菩薩。名曰普現一切色身。問無垢稱言。居士。父母妻子奴婢僕使。親友眷屬一切侍衛。象馬車乘禦人等類悉爲是誰皆何所在。時無垢稱以妙伽他。而答之曰。

慧度菩薩母

善方便爲父

世間眞導師

無不由此生

妙法樂爲妻

大慈悲爲女

眞實諦法男

思空勝義捨

煩惱爲賤隸

僕使隨意轉

覺分成親友

由此證菩提

六度爲眷屬

四攝爲妓女

結集正法言

以爲妙音樂

總持作園苑

大法成林樹

覺品華莊嚴

解脫智慧果

八解之妙池

定水湛然滿

七淨華彌布

洗除諸垢穢

神通爲象馬

大乘以爲車

調禦菩提心

遊八道支路

妙相具莊嚴

眾好而綺間

慚愧爲衣服

勝意樂爲鬘

具正法珍財

曉示爲方便

無倒行勝利

回向大菩提

四靜慮爲牀

淨命爲茵蓐

念智常覺悟

無不在定心

旣餐不死法

還飲解脫味

沐浴妙淨心

塗香上品戒

殄滅煩惱賊

勇健無能勝

摧伏四魔怨

建妙菩提幢

𨿽實無起滅

而故思受生

悉現諸佛土

如日光普照

盡持上妙供

奉獻諸如來

於佛及自身

一切無分別

𨿽知諸佛國

及與有情空

而常修淨土

利物無休倦

一切有情類

色聲及威儀

無畏力菩薩

剎那能盡現

𨿽覺諸魔業

而示隨所轉

至究竟方便

有表事皆成

或示現自身

有諸老病死

成熟諸有情

如遊戲幻法

或現劫火起

天地皆熾然

有情執常相

照令知速滅

千俱胝有情

率土咸來請

同時受彼供

皆令趣菩提

於諸禁咒術

書論眾伎藝

皆知至究竟

利樂諸有情

世間諸道法

徧於中出家

隨方便利生

而不墮諸見

或作日月天

梵王世界主

地水及火風

饒益有情類

能於疾疫劫

現作諸良藥

蠲除諸疾苦

令趣大菩提

能於饑饉劫

現作諸飯食

先除彼饑渴

說法令安泰

能於刀兵劫

修慈悲靜慮

令無量有情

欣然無恚害

能於大戰陣

示現力朋黨

往復令和好

勸發菩提心

諸佛土無量

地獄亦無邊

悉往其方所

拔苦令安樂

諸有傍生趣

殘害相食啖

皆現生於彼

利樂名本生

示受於諸欲

而常修靜慮

惑亂諸惡魔

令不得其便

如火中生華

說爲甚希有

修定而行欲

希有復過此

或現作淫女

引諸好色者

先以欲相招

後令修佛智

或爲城邑宰

商主及國師

臣僚輔相尊

利樂諸含識

爲諸匱乏者

現作無盡藏

給施除貧苦

令趣大菩提

於諸憍慢者

現作大力士

摧伏彼貢髙

令住菩提願

於諸恐怖者

方便善安慰

除彼驚悸已

令發菩提心

現作五通仙

淸淨修梵行

皆令善安住

戒忍慈善中

或見諸有情

現前須給侍

乃爲作僮僕

弟子而事之

隨彼彼方便

令愛樂正法

於諸方便中

皆能善修學

如是無邊行

及無邊所行

無邊智圓滿

度脫無邊眾

假令一切佛

住百千劫中

贊述其功徳

猶尙不能盡

誰聞如是法

不願大菩提

除下劣有情

都無有慧者

說無垢稱經不二法門品第九

時無垢稱。普問眾中諸菩薩曰。云何菩薩善能悟入不二法門。仁者皆應任己辯才各隨樂說。時眾會中有諸菩薩。各隨所樂次第而說。

時有菩薩名法自在。作如是言。生滅爲二。若諸菩薩了知諸法本來無生亦無有滅。證得如是無生法忍。是爲悟入不二法門。復有菩薩名曰勝密。作如是言。我及我所分別爲二。因計我故便計我所。若了無我亦無我所。是爲悟入不二法門。

復有菩薩名曰無瞬。作如是言。有取無取分別爲二。若諸菩薩了知無取則無所得。無所得故則無增減。無作無息於一切法無所執著。是爲悟入不二法門。

復有菩薩名曰勝峯。作如是言。雜染淸淨分別爲二。若諸菩薩了知雜染淸淨無二則無分別。永斷分別趣寂滅迹。是爲悟入不二法門。

復有菩薩名曰妙星。作如是言。散動思惟分別爲二。若諸菩薩了知一切無有散動無所思惟。則無作意住無散動。無所思惟無有作意。是爲悟入不二法門。

復有菩薩名曰妙眼。作如是言。一相無相分別爲二若諸菩薩了知諸法無有一相無有異相亦無無相。則知如是一相異相無相平等。是爲悟入不二法門。

復有菩薩名曰妙臂。作如是言。菩薩聲聞二心爲二。若諸菩薩了知二心性空如幻。無菩薩心無聲聞心。如是二心其相平等皆同幻化。是爲悟入不二法門。

復有菩薩名曰育養。作如是言。善及不善分別爲二。若諸菩薩了知善性及不善性無所發起。相與無相二句平等無取無捨。是爲悟入不二法門。

復有菩薩名曰師子。作如是言。有罪無罪分別爲二。若諸菩薩了知有罪及與無罪二皆平等。以金剛慧通達諸法無縛無解。是爲悟入不二法門。

復有菩薩名師子慧。作如是言。有漏無漏分別爲二。若諸菩薩知一切法性皆平等。於漏無漏不起二想。不著有想不著無想。是爲悟入不二法門。

復有菩薩名淨勝解。作如是言。有爲無爲分別爲二。若諸菩薩了知二法性皆平等。遠離諸行覺慧如空。智善淸淨無執無遣。是爲悟入不二法門。

復有菩薩名那羅延。作如是言。世出世間分別爲二。若諸菩薩了知世間本性空寂。無入無出無流無散亦不執著。是爲悟入不二法門。

復有菩薩名調順慧。作如是言。生死涅槃分別爲二。若諸菩薩了知生死其性本空。無有流轉亦無寂滅。是爲悟入不二法門。

復有菩薩名曰現見。作如是言。有盡無盡分別爲二。若諸菩薩。了知都無有盡無盡。要究竟盡乃名爲盡。若究竟盡不復當盡則名無盡。又有盡者。謂一剎那一剎那中。定無有盡則是無盡。有盡無故無盡亦無。了知有盡無盡性空。是爲悟入不二法門。

復有菩薩名曰普密。作如是言。有我無我分別爲二。若諸菩薩了知有我尙不可得何況無我。見我無我其性無二。是爲悟入不二法門。

復有菩薩名曰電天。作如是言。明與無明分別爲二。若諸菩薩了知無明本性是明。明與無明俱不可得。不可算計超算計路。於中現觀平等無二。是爲悟入不二法門。

復有菩薩名曰喜見。作如是言。色受想行及識與空分別爲二。若知取蘊性本是空。卽是色空非色滅空。乃至識蘊亦復如是。是爲悟入不二法門。

復有菩薩名曰光幢。作如是言。四界與空分別爲二。若諸菩薩了知四界卽虛空性。前中後際四界與空。性皆無倒悟入諸界。是爲悟入不二法門。

復有菩薩名曰妙慧。作如是言。眼色耳聲鼻香舌味身觸意法分別爲二。若諸菩薩了知一切其性皆空。見眼自性於色無貪無嗔無癡。如是乃至見意自性。於法無貪無嗔無癡。此則爲空。如是見已寂靜安住。是爲悟入不二法門。

復有菩薩名無盡慧。作如是言。布施回向一切智性各別爲二。如是分別戒忍精進靜慮般若。及與回向一切智性各別爲二。若了布施卽所回向一切智性。此所回向一切智性卽是布施。如是乃至般若自性。卽所回向一切智性。此所回向一切智性卽是般若。了此一理。是爲悟入不二法門。

復有菩薩名甚深覺。作如是言。空無相無願分別爲二。若諸菩薩了知空中都無有相。此無相中亦無有願。此無願中無心無意無識可轉。如是卽於一解脫門。具攝一切三解脫門。若此通達。是爲悟入不二法門。

復有菩薩名寂靜根。作如是言。佛法僧寶分別爲二。若諸菩薩了知佛性卽是法性法卽僧性。如是三寶皆無爲相。與虛空等諸法亦爾。若此通達。是爲悟入不二法門。

復有菩薩名無礙眼。作如是言。是薩迦耶及薩迦耶滅分別爲二。若諸菩薩知薩迦耶卽薩迦耶滅如是了知畢竟不起薩迦耶見。於薩迦耶薩迦耶滅。卽無分別無異分別。證得此二究竟滅性。無所猜疑無驚無懼。是爲悟入不二法門。

復有菩薩名善調順。作如是言。是身語意三種律儀分別爲二。若諸菩薩了知如是三種律儀。皆無作相其相無二。所以者何。此三業道皆無作相。身無作相卽語無作相。語無作相卽意無作相。意無作相卽一切法俱無作相。若能隨入無造作相。是爲悟入不二法門。

復有菩薩名曰福田。作如是言。罪行福行及不動行分別爲二。若諸菩薩了知罪行福及不動皆無作相其相無二。所以者何。罪福不動。如是三行性相皆空。空中無有罪福不動三行差別。如是通達。是爲悟入不二法門。

復有菩薩名曰華嚴。作如是言。一切二法皆從我起。若諸菩薩知我實性卽不起二。不起二故卽無了別。無了別故無所了別。是爲悟入不二法門。

復有菩薩名曰勝藏。作如是言。一切二法有所得起。若諸菩薩了知諸法都無所得則無取捨。旣無取捨。是爲悟入不二法門。

復有菩薩名曰月上。作如是言。明之與暗分別爲二。若諸菩薩了知實相無暗無明其性無二。所以者何。譬如苾芻入滅盡定無暗無明。一切諸法其相亦爾。如是妙契諸法平等。是爲悟入不二法門。

復有菩薩名寶印手。作如是言。欣厭涅槃生死爲二。若諸菩薩了知涅槃及與生死。不生欣厭則無有二。所以者何。若爲生死之所系縛。則求解脫。若知畢竟無生死縛。何爲更求涅槃解脫。如是通達無縛無解。不欣涅槃不厭生死。是爲悟入不二法門。

復有菩薩名珠髻王。作如是言。正道邪道分別爲二。若諸菩薩善能安住正道邪道究竟不行。以不行故則無正道邪道二相。除二相。故則無二覺。若無二覺。是爲悟入不二法門。

復有菩薩名曰諦實。作如是言。虛之與實分別爲二。若諸菩薩觀諦實性尙不見實。何況見虛。所以者何。此性非是肉眼所見。慧眼乃見。如是見時於一切法無見無不見。是爲悟入不二法門。

如是會中有諸菩薩。隨所了知各別說已。同時發問妙吉祥言。云何菩薩名爲悟入不二法門。

時妙吉祥告諸菩薩。汝等所言𨿽皆是善。如我意者。汝等此說猶名爲二。若諸菩薩於一切法。無言無說無表無示。離諸戲論絕於分別。是爲悟入不二法門。

時妙吉祥。復問菩薩無垢稱言。我等隨意各別說已。仁者當說。云何菩薩名爲悟入不二法門。

時無垢稱默然無說。妙吉祥言。善哉善哉。如是菩薩。是眞悟入不二法門。於中都無一切文字言說分別。此諸菩薩說是法時。於眾會中五千菩薩皆得悟入不二法門。俱時證會無生法忍。

說無垢稱經卷第四

說無垢稱經卷第五

大唐三藏法師玄奘譯

香臺佛品第十

時舍利子作是思惟。食時將至。此摩訶薩說法未起。我等聲聞及諸菩薩。當於何食。時無垢稱知彼思惟便告之曰。大徳。如來爲諸聲聞說八解脫。仁者已住。勿以財食染污其心而聞正法。若欲食者且待須臾。當令皆得未曾有食。

時無垢稱便入如是微妙寂定。發起如是殊勝神通。示諸菩薩大聲聞眾。上方界分去此佛土。過四十二殑伽沙等諸佛世界。有佛世界名一切妙香。其中有佛號最上香臺。今現在彼安隱住持。彼世界中有妙香气。比餘十方一切佛土人天之香。最爲第一。彼有諸樹皆出妙香。普薰方域一切周滿。彼中無有二乘之名。惟有淸淨大菩薩眾。而彼如來爲其說法。彼世界中一切臺觀宮殿經行園林衣服。皆是種種妙香所成。彼佛世尊及菩薩眾。所食香气微妙第一。普薰十方無量佛土。時彼如來與諸菩薩方共坐食。彼有天子名曰香嚴。已於大乘深心發趣。供養承事彼土如來及諸菩薩。時此大眾一切皆睹彼界如來與諸菩薩方共坐食如是等事。

時無垢稱徧告一切菩薩眾言。汝等大士。誰能往彼取妙香食。以妙吉祥威神力故。諸菩薩眾咸皆默然。時無垢稱告妙吉祥。汝今云何於此大眾。而不加護令其乃爾。妙吉祥言。居士。汝今不應輕毀諸菩薩眾。如佛所言勿輕未學。

時無垢稱。不起於牀居眾會前化作菩薩。身眞金色相好莊嚴。威徳光明蔽於眾會而告之曰。汝善男子。宜往上方去此佛土過四十二殑伽沙等諸佛世界。有佛世界名一切妙香。其中有佛號最上香臺。與諸菩薩方共坐食。汝往到彼頂禮佛足。應作是言。於此下方有無垢稱。稽首雙足敬問世尊。少病少惱起居輕利。气力康和安樂住不。遙心右繞多百千匝。頂禮雙足作如是言。願得世尊所食之餘。當於下方堪忍世界施作佛事。令此下劣欲樂有情當欣大慧。亦使如來無量功徳名稱普聞。

時化菩薩於眾會前上升虛空。舉眾皆見。神通迅疾經須臾頃。便到一切妙香世界頂禮最上香臺佛足。又聞其言。下方菩薩名無垢稱。稽首雙足。敬問世尊。少病少惱起居輕利。气力康和安樂住不。遙心右繞多百千匝。頂禮雙足作如是言。願得世尊所食之餘。當於下方堪忍世界施作佛事。令此下劣欲樂有情當欣大慧。亦使如來無量功徳名稱普聞。時彼上方菩薩眾會。見化菩薩相好莊嚴威徳光明微妙殊勝嘆未曾有。今此大士從何處來。堪忍世界爲在何所。云何名爲下劣欲樂。尋問最上香臺如來。惟願世尊爲說斯事。佛告之曰。諸善男子。於彼下方去此佛土過四十二殑伽沙等諸佛世界。有佛世界名曰堪忍。其中佛號釋迦牟尼如來應正等覺。今現在彼安隱住持居五濁世。爲諸下劣欲樂有情宣揚正法。彼有菩薩名無垢稱。已得安住不可思議解脫法門。爲諸菩薩開示妙法遣化菩薩來至此間。稱揚我身功徳名號。並贊此土眾徳莊嚴。令彼菩薩善根增進。彼菩薩眾咸作是言。其徳何如乃作是化。大神通力無畏若斯。彼佛告言。諸善男子。是大菩薩成就殊勝大功徳法。一剎那頃。化作無量無邊菩薩。徧於十方一切國土。皆遣其往施作佛事。利益安樂無量有情。

於是最上香臺如來。以能流出眾妙香器。盛諸妙香所薰之食。授無垢稱化菩薩手。時彼佛土有九百萬大菩薩僧。同時舉聲請於彼佛。我等欲與此化菩薩俱往下方堪忍世界。瞻仰釋迦牟尼如來。禮敬供事聽聞正法。並欲瞻仰禮敬供事彼無垢稱及諸菩薩。惟願世尊加護聽許。彼佛告曰。諸善男子。汝便可往今正是時。汝等皆應自攝身香入堪忍界。勿令彼諸有情醉悶放逸。汝等皆應自隱色相入堪忍界。勿令彼諸菩薩心生愧恥。汝等於彼堪忍世界。勿生劣想而作障礙。所以者何。諸善男子。一切國土皆如虛空。諸佛世尊爲欲成熟諸有情故。隨諸有情所樂示現種種佛土。或染或淨無決定相。而諸佛土實皆淸淨無有差別。

時化菩薩受滿食器。與九百萬諸菩薩僧。承彼佛威神及無垢稱力。於彼界沒經須臾頃至於此土無垢稱室欻然而現。時無垢稱化九百萬師子之座。微妙莊嚴與前所坐諸師子座都無有異。令諸菩薩皆坐其上。時化菩薩以滿食器授無垢稱。如是食器妙香普薰。廣嚴大城及此三千大千世界。無量無邊妙香薰故。一切世界香气芬馥。廣嚴大城諸婆羅門長者居士人非人等。聞是香气得未曾有。驚嘆無量身心踴悅。

時此城中離呫毗王名爲月蓋。與八萬四千離呫毗種。種種莊嚴悉來入於無垢稱室。見此室中諸菩薩眾其數甚多諸師子座髙廣嚴飾。生大歡喜嘆未曾有。禮諸菩薩及大聲聞卻住一面。時諸地神及虛空神。並欲色界諸天子眾聞是妙香。各與眷屬無量百千。悉來入於無垢稱室。時無垢稱便語尊者舍利子等諸大聲聞。尊者可食如來所施甘露味食。如是食者大悲所薰。勿以少分下劣心行而食此食。若如是食定不能消。

時眾會中有劣聲聞。作如是念。此食甚少。云何充足如是大眾。時化菩薩便告之言。勿以汝等自少福慧測量如來無量福慧。所以者何。四大海水乍可有竭。是妙香食終無有盡。假使無量大千世界。一切有情一一摶食。其食摶量等妙髙山。如是摶食。或經一劫或一百劫猶不能盡。所以者何。如是食者。是無盡戒定慧解脫解脫知見所生。如來所食之餘。無量三千大千世界一切有情。經百千劫食此香食終不能盡。於是大眾皆食此食。悉得充滿而尙有餘。時諸聲聞及諸菩薩。並人天等一切眾會。食此食已其身安樂。譬如一切安樂莊嚴世界菩薩。一切安樂之所住持。身諸毛孔皆出妙香。譬如一切妙香世界眾妙香樹常出無量種種妙香。

時無垢稱問彼上方諸來菩薩。汝等知不。彼土如來於其世界。爲諸菩薩云何說法。彼諸菩薩咸共答言。我土如來不爲菩薩文詞說法。但以妙香令諸菩薩皆悉調伏。彼諸菩薩各各安坐妙香樹下。諸妙香樹各各流出種種香气。彼諸菩薩聞斯妙香。便獲一切徳莊嚴定。獲此定已卽具一切菩薩功徳。

時彼上方諸來菩薩問無垢稱。此土如來釋迦牟尼。爲諸有情云何說法。無垢稱曰。此土有情一切剛彊極難調化。如來還以種種能伏剛彊語言而調化之。云何名爲種種能伏剛彊語言。謂爲宣說此是地獄趣。此是傍生趣。此是餓鬼趣。此是無暇生。此是諸根缺。此是身惡行是身惡行果。此是語惡行是語惡行果。此是意惡行是意惡行果。此是斷生命是斷生命果。此是不與取是不與取果。此是欲邪行是欲邪行果。此是虛誑語是虛誑語果。此是離間語是離間語果。此是粗惡語是粗惡語果。此是雜穢語是雜穢語果。此是貪欲是貪欲果。此是嗔恚是嗔恚果。此是邪見是邪見果。此是慳吝是慳吝果。此是毀戒是毀戒果。此是嗔恨是嗔恨果。此是懈怠是懈怠果。此是心亂是心亂果。此是愚癡是愚癡果。此受所學此越所學。此持別解脫此犯別解脫。此是應作此非應作。此是瑜伽此非瑜伽。此是永斷此非永斷。此是障礙此非障礙。此是犯罪此是出罪。此是雜染此是淸淨。此是正道此是邪道。此是善此是惡。此是世間此出世間。此是有罪此是無罪。此是有漏此是無漏。此是有爲此是無爲。此是功徳此是過失。此是有苦此是無苦。此是有樂此是無樂。此可厭離此可欣樂。此可棄捨此可修習。此是生死此是涅槃。如是等法有無量門。此土有情其心剛彊。如來說此種種法門。安住其心令其調伏。譬如象馬﹝怡﹣臺﹢龍﹞悷不調加諸楚毒乃至徹骨然後調伏。如是此土剛彊有情極難調化。如來方便以如是等苦切言詞。殷勤誨諭然後調伏趣入正法。

時彼上方諸來菩薩。聞是說已得未曾有。皆作是言。甚奇世尊釋迦牟尼。能爲難事。隱覆無量尊貴功徳。示現如是調伏方便。成熟下劣貧匱有情。以種種門調伏攝益。是諸菩薩居此佛土。亦能堪忍種種勞倦。成就最勝希有堅牢不可思議大悲精進。助揚如來無上正法。利樂如是難化有情。無垢稱言。如是大士誠如所說。釋迦如來能爲難事。隱覆無量尊貴功徳。不憚劬勞方便調伏如是剛彊難化有情。諸菩薩眾生此佛土。亦能堪忍種種勞倦。成就最勝希有堅牢不可思議大悲精進。助揚如來無上正法。利樂如是無量有情。大士當知。堪忍世界行菩薩行。饒益有情經於一生所得功徳。多於一切妙香世界百千大劫行菩薩行饒益有情所得功徳。所以者何。堪忍世界略有十種修集善法。餘十方界淸淨佛土之所無有。何等爲十。一以惠施攝諸貧窮。二以淨戒攝諸毀禁。三以忍辱攝諸嗔恚。四以精進攝諸懈怠。五以靜慮攝諸亂意。六以勝慧攝諸愚癡。七以說除八無暇法普攝一切無暇有情。八以宣說大乘正法普攝一切樂小法者。九以種種殊勝善根普攝未種諸善根者。十以無上四種攝法恆常成熟一切有情。是爲十種修集善法。此堪忍界悉皆具足。餘十方界淸淨佛土之所無有。時彼佛土諸來菩薩。復作是言。堪忍世界諸菩薩眾。成就幾法無毀無傷。從此命終生余淨土。無垢稱言。堪忍世界諸菩薩眾。成就八法無毀無傷。從此命終生余淨土。何等爲八。一者菩薩如是思惟。我於有情應作善事。不應於彼希望善報。二者菩薩如是思惟。我應代彼一切有情受諸苦惱。我之所有一切善根悉回施與。三者菩薩如是思惟。我應於彼一切有情其心平等心無掛礙。四者菩薩如是思惟。我應於彼一切有情摧伏憍慢敬愛如佛。五者菩薩信解增上。於未聽受甚深經典。暫得聽聞無疑無謗。六者菩薩於他利養無嫉妒心。於己利養不生憍慢。七者菩薩調伏自心。常省己過不譏他犯。八者菩薩恆無放逸於諸善法常樂尋求精進修行菩提分法。堪忍世界諸菩薩眾。若具成就如是八法無毀無傷。從此命終生余淨土。

其無垢稱。與妙吉祥諸菩薩等。於大眾中宣說種種微妙法時。百千眾生同發無上正等覺心。十千菩薩悉皆證得無生法忍。

說無垢稱經菩薩行品第十一

佛時猶在庵羅衛林爲眾說法。於眾會處。其地欻然廣博嚴淨。一切大眾皆現金色。時阿難陀卽便白佛。世尊。此是誰之前相。於眾會中欻然如是廣博嚴淨。一切大眾皆現金色。佛告具壽阿難陀曰。是無垢稱與妙吉祥。將諸大眾恭敬圍繞。發意欲來赴斯眾會現此前相。時無垢稱語妙吉祥。我等今應與諸大士詣如來所頂禮供事瞻仰世尊聽受妙法。妙吉祥曰。今正是時可同行矣。時無垢稱現神通力。令諸大眾不起本處並師子座住右掌中。往詣佛所到已置地。恭敬頂禮世尊雙足。右繞七匝卻住一面。向佛合掌儼然而立。諸大菩薩下師子座。恭敬頂禮世尊雙足。右繞三匝卻住一面。向佛合掌儼然而立。諸大聲聞釋梵護世四天王等亦皆避座。恭敬頂禮世尊雙足。卻住一面向佛合掌儼然而立。於是世尊如法慰問諸菩薩等一切大眾。作是告言。汝等大士。隨其所應各復本座。時諸大眾蒙佛教敕。各還本座恭敬而坐。

爾時世尊告舍利子。汝見最勝菩薩大士自在神力之所爲乎。舍利子言。惟然已見。世尊復問。汝起何想。舍利子言。起難思想。我見大士不可思議。於其作用神力功徳。不能算數不能思惟。不能稱量不能述嘆。時阿難陀卽便白佛。今所聞香昔來未有。如是香者爲是誰香。佛告之言。是諸菩薩毛孔所出。時舍利子語阿難陀。我等毛孔亦出是香。阿難陀曰。如是妙香仁等身內何緣而有。舍利子言。是無垢稱自在神力。遣化菩薩往至上方最上香臺如來佛土。請得彼佛所食之餘。來至室中供諸大眾。其間所有食此食者。一切毛孔皆出是香。時阿難陀問無垢稱。是妙香气當住久如。無垢稱言。乃至此食未皆消盡。其香猶住。阿難陀曰。如是所食其經久如當皆消盡。無垢稱言。此食勢分七日七夜住在身中。過是已後乃可漸消。𨿽久未消而不爲患。具壽當知。諸聲聞乘未入正性離生位者。若食此食。要入正性離生位已然後乃消。未離欲者。若食此食。要得離欲然後乃消。未解脫者。若食此食。要心解脫然後乃消。諸有大乘菩薩種性未發無上菩提心者。若食此食。要發無上菩提心已然後乃消。已發無上菩提心者。若食此食。要當證得無生法忍然後乃消。其已證得無生忍者若食此食。要當安住不退轉位然後乃消。其已安住不退位者。若食此食。要當安住一生系位然後乃消。具壽當知。譬如世間有大藥王名最上味。若有眾生遇遭諸毒徧滿身者與令服之。乃至諸毒未皆除滅。是大藥王猶未消盡。諸毒滅已然後乃消。食此食者亦復如是。乃至一切煩惱諸毒未皆除滅。如是所食猶未消盡。煩惱滅已然後乃消。阿難陀言。不可思議。如是大士所致香食。能爲眾生作諸佛事。佛卽告言。如是如是。如汝所說不可思議。此無垢稱所致香食。能爲眾生作諸佛事。

爾時佛復告阿難陀。如無垢稱所致香食。能爲眾生作諸佛事。如是於餘十方世界。或有佛土以諸光明而作佛事。或有佛土以菩提樹而作佛事。或有佛土以諸菩薩而作佛事。或有佛土以見如來色身相好。而作佛事。或有佛土以諸化人而作佛事。或有佛土以諸衣服而作佛事。或有佛土以諸臥具而作佛事。或有佛土以諸飲食而作佛事。或有佛土以諸園林而作佛事。或有佛土以諸臺觀而作佛事。或有佛土以其虛空而作佛事。所以者何。由諸有情因此方便而得調伏。或有佛土爲諸有情種種文詞。宣說幻夢光影水月響聲陽焰鏡像浮雲健達縛城帝网等諭而作佛事。或有佛土以其音聲語言文字。宣說種種諸法性相而作佛事。或有佛土淸淨寂寞無言無說。無訶無贊無所推求。無有戲論無表無示。所化有情因斯寂寞。自然證入諸法性相而作佛事。如是當知。十方世界諸佛國土其數無邊。所作佛事亦無數量。以要言之。諸佛所有威儀進止受用施爲。皆令所化有情調伏。是故一切皆名佛事。又諸世間所有四魔八萬四千諸煩惱門。有情之類爲其所惱。一切如來卽以此法。爲諸眾生而作佛事。汝今當知。如是法門名爲悟入一切佛法。若諸菩薩入此法門。𨿽見一切成就無量廣大功徳嚴淨佛土不生喜貪。𨿽見一切無諸功徳雜穢佛土不生憂恚。於諸佛所發生上品信樂恭敬嘆未曾有。諸佛世尊一切功徳平等圓滿。得一切法究竟眞實平等性故。爲欲成熟差別有情。示現種種差別佛土。汝今當知。如諸佛土𨿽所依地勝劣不同。而上虛空都無差別。如是當知。諸佛世尊爲欲成熟諸有情故。𨿽現種種色身不同而無障礙。福徳智慧究竟圓滿都無差別。

汝今當知。一切如來悉皆平等。所謂最上周圓無極形色威光。諸相隨好族姓尊貴。淸淨尸羅定慧解脫解脫知見。諸力無畏不共佛法。大慈大悲大喜大舍利益安樂。威儀所行正行壽量。說法度脫成熟有情。淸淨佛土。悉皆平等。以諸如來一切佛法悉皆平等。最上周圓究竟無盡。是故皆同名正等覺。名爲如來。名爲佛陀。汝今當知。設令我欲分別廣說此三句義。汝經劫住無間聽受。窮其壽量亦不能盡。假使三千大千世界有情之類。皆如阿難得念總持多聞第一。咸經劫住無間聽受。窮其壽量亦不能盡。此正等覺如來佛陀三句妙義。無能究竟宣揚決擇。惟除諸佛。如是當知。諸佛菩提功徳無量。無滯妙辯不可思議。說是語已。時阿難陀白言。世尊。我從今去不敢自稱得念總持多聞第一。佛便告曰。汝今不應心生退屈。所以者何。我自昔來但說汝於聲聞眾中得念總持多聞第一。非於菩薩。汝今且止。其有智者不應測量諸菩薩事。汝今當知。一切大海源底深淺猶可測量。菩薩智慧念定總持辯才大海無能測者。汝等聲聞置諸菩薩所行境界不應思惟。於一食頃是無垢稱示現變化所作神通。一切聲聞及諸獨覺。百千大劫示現變化神力所作。亦不能及時彼上方諸來菩薩。皆起禮拜釋迦牟尼。合掌恭敬白言。世尊。我等初來見此佛土種種雜穢生下劣想。今皆悔愧捨離是心。所以者何。諸佛境界方便善巧不可思議。爲欲成熟諸有情故。如如有情所樂差別。如是如是示現佛土。惟然世尊。願賜少法當還一切妙香世界。由此法故常念如來。說是語已。世尊告彼諸來菩薩言。善男子。有諸菩薩解脫法門。名有盡無盡。汝今敬受當勤修學。云何名爲有盡無盡。言有盡者。卽是有爲有生滅法。言無盡者。卽是無爲無生滅法。菩薩不應盡其有爲。亦復不應住於無爲。云何菩薩不盡有爲。謂諸菩薩不棄大慈不捨大悲。曾所生起增上意樂。一切智心系念寶重而不暫忘。成熟有情常無厭倦。於四攝事恆不棄捨。護持正法不惜身命。求習諸善終無厭足。常樂安立回向善巧。詢求正法曾無懈倦。敷演法教不作師倦。常欣瞻仰供事諸佛。故受生死而無怖畏。𨿽遇興衰而無欣戚。於諸未學終不輕陵。於已學者敬愛如佛。於煩惱雜能如理思。於遠離樂能不耽染。於己樂事曾無味著。於他樂事深心隨喜。於所修習靜慮解脫等持等至。如地獄想而不味著。於所遊歷界趣生死。如宮苑想而不厭離。於乞求者生善友想。捨諸所有皆無顧吝於一切智起回向想。於諸毀禁起救護想。於波羅蜜多如父母想。速令圓滿。於菩提分法如翼從想。不令究竟。於諸善法常勤修習。於諸佛土恆樂莊嚴。於他佛土深心欣贊。於自佛土能速成就。爲諸相好圓滿莊嚴。修行淸淨無礙大施。爲身語心嚴飾淸淨。遠離一切犯戒惡法。爲令身心堅固堪忍。遠離一切忿恨煩惱。爲令所修速得究竟。經劫無數生死流轉。爲令自心勇猛堅住。聽佛無量功徳不倦。爲欲永害煩惱怨敵。方便修治般若刀杖。爲欲荷諸有情重擔。於蘊界處求徧了知。爲欲摧伏一切魔軍。熾然精進曾無懈怠。爲欲護持無上正法。離慢勤求善巧化智。爲諸世間愛重受化。常樂習行少欲知足。於諸世法恆無雜染。而能隨順一切世間。於諸威儀恆無毀壞。而能示現一切所作。發生種種神通妙慧。利益安樂一切有情。受持一切所聞正法。爲起妙智正念總持。發生諸根勝劣妙智。爲斷一切有情疑惑。證得種種無礙辯才。敷演正法常無擁滯。爲受人天殊勝喜樂。勤修淸淨十善業道。爲正開發梵天道路。勤進修行四無量智。爲得諸佛上妙音聲。勸請說法隨喜贊善。爲得諸佛上妙威儀。常修殊勝寂靜三業。爲令所修念念增勝。於一切法心無染滯。爲善調禦諸菩薩僧。常以大乘勸眾生學。爲不失壞所有功徳。於一切時常無放逸。爲諸善根展轉增進。常樂修治種種大願。爲欲莊嚴一切佛土。常勤修習廣大善根。爲令所修究竟無盡。常修回向善巧方便。諸善男子修行此法。是名菩薩不盡有爲。

云何菩薩不住無爲。謂諸菩薩𨿽行於空。而於其空不樂作證。𨿽行無相。而於無相。不樂作證。𨿽行無願。而於無願不樂作證。𨿽行無作。而於無作不樂作證。𨿽觀諸行皆悉無常。而於善根心無厭足。𨿽觀世間一切皆苦。而於生死故意受生。𨿽樂觀察內無有我。而不畢竟厭捨自身。𨿽樂觀察外無有情。而常化導心無厭倦。𨿽觀涅槃畢竟寂靜。而不畢竟墮於寂滅。𨿽觀遠離究竟安樂。而不究竟厭患身心。𨿽樂觀察無阿賴耶。而不棄捨淸白法藏。𨿽觀諸法畢竟無生。而常荷負利眾生事。𨿽觀無漏。而於生死流轉不絕。𨿽觀無行。而行成熟諸有情事。𨿽觀無我。而於有情不捨大悲。𨿽觀無生。而於二乘不墮正位。𨿽觀諸法畢竟空寂。而不空寂所修福徳。𨿽觀諸法畢竟遠離。而不遠離所修智慧。𨿽觀諸法畢竟無實。而常安住圓滿思惟。𨿽觀諸法畢竟無主。而常精勤求自然智。𨿽觀諸法永無幖幟。而於了義安立佛種。諸善男子。修行此法。是名菩薩不住無爲。

又善男子。以諸菩薩常勤修集福資糧故不住無爲。常勤修集智資糧故不盡有爲。成就大慈無缺減故不住無爲。成就大悲無缺減故不盡有爲。利益安樂諸有情故不住無爲。究竟圓滿諸佛法故不盡有爲。成滿一切相好莊嚴佛色身故不住無爲。證得一切力無畏等佛智身故不盡有爲。方便善巧化眾生故不住無爲。微妙智慧善觀察故不盡有爲。修治佛土究竟滿故不住無爲。佛身安住常無盡故不盡有爲。常作饒益眾生事故不住無爲。領受法義無休廢故不盡有爲。積集善根常無盡故不住無爲。善根力持不斷壞故不盡有爲。爲欲成滿本所願故不住無爲。於永寂滅不希求故不盡有爲。圓滿意樂善淸淨故不住無爲。增上意樂善淸淨故不盡有爲。恆常遊戲五神通故不住無爲。佛智六通善圓滿故不盡有爲。波羅蜜多資糧滿故不住無爲。本所思惟未圓滿故不盡有爲。集法財寶常無厭故不住無爲。不樂希求少分法故不盡有爲。堅牢誓願常無退故不住無爲。能令誓願究竟滿故不盡有爲。積集一切妙法藥故不住無爲。隨其所應授法藥故不盡有爲。徧知眾生煩惱病故不住無爲。息除眾生煩惱病故不盡有爲。諸善男子。菩薩如是不盡有爲不住無爲。是名安住有盡無盡解脫法門。汝等皆當精勤修學。

爾時一切妙香世界。最上香臺如來佛土諸來菩薩。聞說如是有盡無盡解脫門已。法教開發勸勵其心。皆大歡喜身心踴躍。以無量種上妙香花諸莊嚴具。供養世尊及諸菩薩並此所說有盡無盡解脫法門。復以種種上妙香花。散徧三千大千世界。香花覆地深沒於膝。時諸菩薩恭敬頂禮世尊雙足右繞三匝。稱揚贊頌釋迦牟尼及諸菩薩並所說法。於此佛土欻然不現。經須臾間便住彼國。

說無垢稱經卷第五

說無垢稱經卷第六

大唐三藏法師玄奘譯

觀如來品第十二

爾時世尊問無垢稱言。善男子。汝先欲觀如來身故而來至此。汝當云何觀如來乎。無垢稱言。我觀如來都無所見。如是而觀。何以故。我觀如來非前際來非往後際現在不住。所以者何。我觀如來色眞如性。其性非色受眞如性。其性非受想眞如性。其性非想行眞如性。其性非行識眞如性。其性非識。不住四界。同虛空界。非六處起。超六根路。不雜三界。遠離三垢。順三解脫。隨至三明。非明而明非至而至。至一切法無障礙際。實際非際。眞如非如。於眞如境常無所住。於眞如智恆不明應。眞如境智其性俱離。非因所生非緣所起。非有相非無相。非自相非他相。非一相非異相。非卽所相非離所相。非同所相非異所相。非卽能相非離能相。非同能相非異能相。非此岸非彼岸非中流。非在此非在彼非中間。非內非外非俱不俱。非已去非當去非今去。非已來非當來非今來。非智非境。非能識非所識。非隱非顯。非闇非明。無住無去。無名無相。無彊無弱。不住方分不離方分。非雜染非淸淨。非有爲非無爲。非永寂滅非不寂滅。無少事可示。無少義可說。無施無慳。無戒無犯。無忍無恚。無勤無怠。無定無亂。無慧無愚。無諦無妄。無出無入。無去無來。一切語言施爲斷滅。非福田非不福田。非應供非不應供。非能執非所執。非能取非所取。非相非不相。非爲非不爲。無數離諸數。無礙離諸礙。無增無減。平等平等。同眞實際。等法界性。非能稱非所稱超諸稱性。非能量非所量超諸量性。無向無背超諸向背。無勇無怯超諸勇怯。非大非小非廣非狹。無見無聞無覺無知。離諸系縛蕭然解脫。證會一切智智平等。獲得一切有情無二。逮於諸法無差別性。周徧一切無罪無愆無濁無穢無所礙著。離諸分別無作無生。無虛無實無起無盡。無曾無當無怖無染。無憂無喜無厭無欣。一切分別所不能緣。一切名言所不能說。世尊如來身相如是。應如是觀。不應異觀。如是觀者名爲正觀。若異觀者名爲邪觀。

爾時舍利子白佛言。世尊。此無垢稱從何命終。而來生此堪忍世界。世尊告曰。汝應問彼。時舍利子問無垢稱。汝從何沒來生此土。無垢稱言。惟舍利子。汝於諸法徧知作證。頗有少法可沒生乎。舍利子言。惟無垢稱。無有少法可沒生也。無垢稱言。若一切法徧知作證無沒生者。云何問言。汝從何沒來生此土。又舍利子。於意云何。諸有幻化所作男女。從何處沒而來生此。舍利子言。幻化男女不可施設有沒生也。無垢稱言。如來豈不說一切法如幻化耶。舍利子言。如是如是。無垢稱言。若一切法自性自相如幻如化。云何仁者欻爾問言。汝從何沒來生此土。又舍利子。沒者卽是諸行斷相。生者卽是諸行續相。菩薩𨿽沒不斷一切善法行相菩薩𨿽生不續一切惡法行相。

爾時世尊告舍利子。有佛世界名曰妙喜。其中如來號爲無動。是無垢稱爲度眾生。從彼土沒來生此界。舍利子言。甚奇世尊。如此大士未曾有也。乃能捨彼淸淨佛土。而來樂此多雜穢處。無垢稱曰。惟舍利子。於意云何。日光豈與世間闇冥樂相雜住。舍利子言。不也居士。日輪才舉眾冥都息。無垢稱曰。日輪何故行贍部洲。舍利子言。爲除闇冥作照明故。無垢稱曰。菩薩如是。爲度有情生穢佛土。不與一切煩惱雜居。滅諸眾生煩惱闇耳。

爾時大眾咸生渴仰。欲見妙喜功徳莊嚴淸淨佛土無動如來及諸菩薩聲聞等眾。佛知眾會意所思惟。告無垢稱言。善男子。今此會中諸神仙等一切大眾咸生渴仰。欲見妙喜功徳莊嚴淸淨佛土無動如來及諸菩薩聲聞等眾。汝可爲現令所願滿。

時無垢稱。作是思惟。吾當於此不起於座。以神通力速疾移取妙喜世界。及輪圍山園林池沼泉源溪谷大海江河。諸蘇迷盧圍繞峯壑。日月星宿天龍鬼神。帝釋梵王宮殿眾會。並諸菩薩聲聞眾等。村城聚落國邑王都。在所居家男女大小。乃至廣說。無動如來應正等覺。大菩提樹聽法安坐。海會大眾諸寶蓮華。往十方界爲諸有情作佛事者。三道寶階自然湧出。從贍部洲至蘇迷頂。三十三天。爲欲瞻仰禮敬供養不動如來及聞法故。從此寶階每時來下。贍部洲人爲欲觀見三十三天園林宮室。每亦從此寶階而上。如是淸淨妙喜世界。無量功徳所共合成下從水際輪上至色究竟。悉皆斷取置右掌中。如陶家輪若花鬘貫。入此世界示諸大眾。

其無垢稱旣作是思。不起於牀入三摩地。發起如是殊勝神通。速疾斷取妙喜世界。置於右掌入此界中。彼土聲聞及諸菩薩人天大眾得天眼者。咸生恐怖俱發聲言。誰將我去。誰將我去。惟願世尊救護我等。惟願善逝救護我等。時無動佛爲化眾生方便告言。諸善男子。汝等勿怖。汝等勿怖。是無垢稱神力所引非我所能。彼土初學人天等眾。未得殊勝天眼通者。皆悉安然不知不見。聞是語已咸相驚問。我等於今當何所往。妙喜國土𨿽入此界。然其眾相無減無增。堪忍世間亦不迫迮。𨿽復彼此二界相雜。各見所居與本無異。

爾時世尊釋迦牟尼告諸大眾。汝等神仙普皆觀見妙喜世界無動如來莊嚴佛土及諸菩薩聲聞等耶。一切咸言。世尊已見。時無垢稱卽以神力。化作種種上妙天花及余末香。與諸大眾令散供養釋迦牟尼無動如來諸菩薩等。於是世尊復告大眾。汝等神仙欲得成辦如是功徳莊嚴佛土爲菩薩者。皆當隨學無動如來本所修行諸菩薩行。

其無垢稱以神通力。示現如是妙喜界時。堪忍土中有八十四那庾多數諸人天等。同發無上正等覺心。悉願當生妙喜世界。世尊咸記皆當往生無動如來所居佛土。

時無垢稱。以神通力移取如是妙喜世界無動如來諸菩薩等。爲欲饒益此界有情。其事畢已還置本處。彼此分離兩眾皆見。

爾時世尊告舍利子。汝已觀見妙喜世界無動如來菩薩等不。舍利子言。世尊已見。願諸有情皆住如是莊嚴佛土。願諸有情成就如是福徳智慧圓滿功徳。一切皆似無動如來。願諸有情皆當獲得自在神通如無垢稱。世尊。我等善獲勝利。瞻仰親近如是大士。其諸有情若但聞此殊勝法門。當知猶名善獲勝利。何況聞已信解受持讀誦通利廣爲他說。況復方便精進修行。若諸有情手得如是殊勝法門。便爲獲得法珍寶藏。若諸有情信解如是殊勝法門。便爲紹繼諸佛相續。若諸有情讀誦如是殊勝法門。便成菩薩與佛爲伴。若諸有情受持如是殊勝法門。便爲攝受無上正法。若有供養學此法者。當知其室卽有如來。若有書寫供養如是殊勝法門。便爲攝受一切福徳一切智智。若有隨喜如是法門。便爲施設大法祠祀。若以如是殊勝法門一四句頌爲他演說。便爲已逮不退轉位。若善男子或善女人。能於如是殊勝法門。信解忍受愛樂觀察。卽於無上正等菩提已得授記。

說無垢稱經法供養品第十三

爾時天帝釋白佛言。世尊。我𨿽從佛及妙吉祥聞多百千法門差別。而未曾聞如是所說不可思議自在神變解脫法門。如我解佛所說義趣。若諸有情聽聞如是所說法門。信解受持讀誦通利廣爲他說。尙爲法器決定無疑。何況精勤如理修習。如是有情關閉一切惡趣險徑。開辟一切善趣夷塗。常見一切諸佛菩薩。降伏一切外道他論。摧滅一切暴惡魔軍。淨菩提道安立妙覺履踐如來所行之路。復言。世尊。若諸有情聽聞如是所說法門。信解受持乃至精勤如理修習。我當與其一切眷屬恭敬供養是善男子善女人等。世尊。若有村城聚落國邑王都受持讀誦開解流通此法門處。我亦與其一切眷屬。爲聞法故共詣其所。諸未信者當令其信。諸已信者如法護持令無障難。

爾時世尊告天帝釋。善哉善哉。如汝所說。汝今乃能隨喜如來所說如是微妙法門。天帝當知。過去未來現在諸佛。所有無上正等菩提。皆於如是所說法門略說開示。是故若有諸善男子或善女人。聽聞如是所說法門。信解受持讀誦通利。廣爲他說書寫供養。卽爲供養過去未來現在諸佛。又天帝釋。假使三千大千世界滿中如來。譬如甘蔗及竹葦麻稻山林等。若善男子或善女人。經於一劫或一劫余。恭敬尊重贊嘆承事。以諸天人一切上妙安樂供具一切上妙安樂所居。奉施供養於諸如來。般涅槃後供養一一全身舍利。以七珍寶起窣堵波。縱廣量等四洲世界。其形髙峻上至梵天。表柱輪盤香花幡蓋。眾珍伎樂嚴飾第一。如是建立一一如來七寶莊嚴窣堵波已。經於一劫或一劫余。以諸天人一切上妙花鬘燒香塗香末香衣服幡蓋寶幢燈輪眾珍伎樂種種供具。恭敬尊重贊嘆供養。於意云何。是善男子或善女人。由此因緣獲福多不。天帝釋言。甚多世尊。難思善逝。百千俱胝那庾多劫。亦不能說其福聚量。佛告天帝。如是如是。吾今復以誠言語汝。若善男子或善女人。聽聞如是不可思議自在神變解脫法門。信解受持讀誦宣說所獲福聚甚多於彼。所以者何。諸佛無上正等菩提從此生故。惟法供養乃能供養如是法門。非以財物。天帝當知。無上菩提功徳多故。供養此法其福甚多。

爾時世尊告天帝釋。乃往過去不可思議不可稱量無數大劫有佛出世。名曰藥王如來應正等覺明行圓滿善逝世間解無上丈夫調禦士天人師佛世尊。彼佛世界名曰大嚴。劫名嚴淨。藥王如來壽量住世二十中劫。其聲聞僧有三十六俱胝那庾多數。其菩薩眾十二俱胝。時有輪王名曰寶蓋。成就七寶主四大洲。具足千子端嚴勇健能伏他軍。時王寶蓋與其眷屬。滿五中劫恭敬尊重贊嘆承事藥王如來。以諸天人一切上妙安樂供具一切上妙安樂所居奉施供養過五劫已。時寶蓋王告其千子。汝等當知。我已供養藥王如來。汝等今者亦當如我奉施供養。於是千子聞父王教。歡喜敬受。皆曰善哉。一切協同滿五中劫。與其眷屬恭敬尊重贊嘆承事藥王如來。以諸人天一切上妙安樂供具一切上妙安樂所居。奉施供養。

時一王子名爲月蓋。獨處閒寂作是思惟。我等於今如是殷重恭敬供養藥王如來。頗有其餘恭敬供養最上最勝過於此不。以佛神力於上空中。有天發聲告王子曰。月蓋當知。諸供養中其法供養最爲殊勝。卽問。云何名法供養。天答月蓋。汝可往問藥王如來。世尊。云何名法供養。佛當爲汝廣說開示。王子月蓋聞天語已。卽便往詣藥王如來。恭敬殷勤頂禮雙足。右繞三匝卻住一面白言。世尊。我聞一切諸供養中。其法供養最爲殊勝。此法供養其相云何。

藥王如來告王子曰。月蓋當知。法供養者。謂於諸佛所說經典。微妙甚深似甚深相。一切世間極難信受難度難見。幽玄細密無染了義。非分別知菩薩藏攝。總持經王佛印所印。分別開示不退法輪。六到彼岸由斯而起。善攝一切所應攝受。菩提分法正所隨行。七等覺支親能導發。辯說開示大慈大悲。拔濟引安諸有情類。遠離一切見趣魔怨。分別闡揚甚深緣起。辯內無我外無有情。於二中間無壽命者。無養育者。畢竟無有補特伽羅性。空無相無願無作無起相應。能引妙覺能轉法輪。天龍藥叉健達縛等。咸共尊重稱嘆供養引導眾生大法供養。圓滿眾生大法祠祀。一切聖賢悉皆攝受。開發一切菩薩妙行。眞實法義之所歸依。最勝無礙由斯而起。詳說諸法無常有苦無我寂靜。發生四種法嗢拖南。遣除一切慳貪毀禁嗔恨懈怠妄念惡慧驚怖一切外道邪論惡見執著。開發一切有情善法增上勢力。摧伏一切惡魔軍眾。諸佛聖賢共所稱嘆。能除一切生死大苦。能示一切涅槃大樂。三世十方諸佛共說。於是經典若樂聽聞信解受持讀誦通利。思惟觀察甚深義趣。令其顯著施設安立。分別開示明了現前。復廣爲他宣揚辯說。方便善巧攝護正法。如是一切名法供養。

復次月蓋。法供養者。謂於諸法如法調伏。及於諸法如法修行。隨順緣起離諸邪見。修習無生不起法忍。悟入無我及無有情。於諸因緣無違無諍不起異議。離我我所無所攝受。依趣於義不依於文。依趣於智不依於識。依趣了義所說契經。終不依於不了義說。世俗經典而生執著。依趣法性終不依於補特伽羅見有所得。如其性相悟解諸法。入無藏攝滅阿賴耶。息除無明乃至老死。息除愁嘆憂苦熱惱。觀察如是十二緣起。無盡引發常所引發。願諸有情捨諸見趣。如是名爲上法供養。

佛告天帝。王子月蓋。從藥王佛聞說如是上法供養。得順法忍。卽脫寶衣諸莊嚴具。奉施供養藥王如來。白言。世尊。我願於佛般涅槃後攝受正法。作法供養護持正法。惟願如來。以神通力哀湣加威。令得無難降伏魔怨。護持正法修菩薩行。藥王如來旣知月蓋增上意樂。便記之曰。汝於如來般涅槃後能護法城。時彼王子得聞授記歡喜踴躍。卽於藥王如來住世聖法教中。以淸淨信棄捨家法趣於非家。旣出家已勇猛精進修諸善法。勤修善故。出家未久獲五神通。至極究竟得陀羅尼無斷妙辯。藥王如來般涅槃後。以其所得神通智力。經十中劫隨轉如來所轉法輪。月蓋苾芻滿十中劫。隨轉法輪護持正法。勇猛精進安立百千俱胝有情。令於無上正等菩提得不退轉。教化十四那庾多生。令於聲聞獨一覺乘心善調順。方便引導無量有情令生天上。

佛告天帝。彼時寶蓋轉輪王者。豈異人乎。勿生疑惑莫作異觀。所以者何。應知卽是寶焰如來。其王千子。卽賢劫中有千菩薩次第成佛。最初成佛名迦洛迦孫馱如來。最後成佛名曰盧至。四已出世余在當來。彼時護法月蓋王子。豈異人乎。卽我身是。天帝當知。我說一切於諸佛所設供養中。其法供養最尊最勝。最上最妙最爲無上。是故天帝欲於佛所設供養者。當法供養無以財物。

說無垢稱經囑累品第十四

爾時佛告慈氏菩薩。吾今以是無量無數百千俱胝那庾多劫所集無上正等菩提所流大法付囑於汝。如是經典佛威神力之所住持。佛威神力之所加護。汝於如來般涅槃後五濁惡世。亦以神力住持攝受。於贍部洲廣令流布無使隱滅。所以者何。於未來世。有善男子或善女人。天龍藥叉健達縛等。已種無量殊勝善根已於無上正等菩提。心生趣向勝解廣大。若不得聞如是經典。卽當退失無量勝利。若彼得聞如是經典。必當信樂發希有心歡喜頂受。我今以彼諸善男子善女人等付囑於汝。汝當護念令無障難。於是經典聽聞修學。亦令如是所說法門廣宣流布。慈氏當知。略有二種菩薩相印。何等爲二。一者信樂種種綺飾文詞相印。二者不懼甚深法門如其性相悟入相印。若諸菩薩尊重信樂綺飾文詞。當知是爲初學菩薩。若諸菩薩於是甚深無染無著不可思議自在神變解脫法門微妙經典無有恐畏。聞已信解受持讀誦。令其通利廣爲他說。如實悟入精進修行。得出世間淸淨信樂。當知是爲久學菩薩。慈氏當知略由四緣初學菩薩爲自毀傷不能獲得甚深法忍。何等爲四。一者初聞昔所未聞甚深經典。驚怖疑惑不生隨喜。二者聞已誹謗輕毀。言是經典我昔未聞從何而至。三者見有受持演說此深法門善男子等。不樂親近恭敬禮拜。四者後時輕慢憎嫉毀辱誹謗。由是四緣初學菩薩爲自毀傷不能獲得甚深法忍。

慈氏當知。略由四緣信解甚深法門菩薩。爲自毀傷不能速證無生法忍。何等爲四。一者輕蔑發趣大乘未久修行初學菩薩。二者不樂攝受誨示教授教誡。三者甚深廣大學處不深敬重。四者樂以世間財施攝諸有情。不樂出世淸淨法施。由是四緣信解甚深法門菩薩。爲自毀傷不能速證無生法忍。

慈氏菩薩聞佛語已。歡喜踴躍而白佛言。世尊所說甚爲希有。如來所言甚爲微妙。如佛所示菩薩過失。我當悉皆究竟遠離。如來所有無量無數百千俱胝那庾多劫所集無上正等菩提所流大法。我當護持令不隱滅。若未來世。諸善男子或善女人。求學大乘是眞法器。我當令其手得如是甚深經典。與其念力。令於此經受持讀誦究竟通利書寫供養無倒修行廣爲他說。世尊。後世於是經典。若有聽聞信解受持讀誦通利無倒修行廣爲他說。當知皆是我威神力住持加護。世尊告曰。善哉善哉。汝爲極善乃能隨喜如來善說。攝受護持如是正法。

爾時會中所有此界及與他方諸來菩薩。一切合掌俱發聲言。世尊。我等亦於如來般涅槃後。各從他方諸別世界皆來至此。護持如來所得無上正等菩提所流大法。令不隱滅廣宣流布。若善男子或善女人。能於是經聽聞信解受持讀誦究竟通利無倒修行廣爲他說。我當護持與其念力令無障難。

時此眾中四大天王。亦皆合掌同聲白佛。世尊。若有村城聚落國邑王都如是法門所流行處。我等皆當與其眷屬並大力將率諸軍眾。爲聞法故往詣其所。護持如是所說法門及能宣說受持讀誦此法門者。於四方面百逾繕那。皆令安隱無諸障難。無有伺求得其便者。

爾時世尊復告具壽阿難陀曰。汝應受持如是法門廣爲他說令其流布。阿難陀曰。我已受持如是法門。世尊如是所說法門。其名何等。我云何持。世尊告曰。如是名爲說無垢稱不可思議自在神變解脫法門。應如是持。時薄伽梵說是經已。無垢稱菩薩。妙吉祥菩薩。具壽阿難陀及余菩薩大聲聞眾並諸天人阿素洛等。聞佛所說。皆大歡喜。信受奉行。

說無垢稱經卷第六

