佛爲優塡王說王法政論經

唐不空譯

佛爲優塡王說王法政論經

開府儀同三司特進試鴻臚卿肅國公食邑三千戶賜紫贈司空謚大鑑正號大廣智大興善寺三藏沙門不空奉詔譯

爾時優塡王。獨處空閒靜室而坐。生如是心。我當云何知諸帝王眞實過失及眞實功徳。我若知者當捨其失當修其徳。誰有沙門淨行者。能了爲我廣開示。良久思已便作是念。惟我世尊三界大師具一切智。定知諸王所有眞實過失及眞實功徳。我今當往佛世尊所請問斯義。故我今者來至佛所。惟願如來爲我開示。世尊云何諸王眞實過失。云何諸王眞實功徳。作是請已。

爾時世尊告優塡王曰。大王今者應當了知王之過失。王之功徳。王衰損門。王可愛法。及能發起王可愛之法。云何王之過失。大王當知王過失者略有十種。王若成就如是過失。𨿽有大府庫有大臣佐有大軍眾而不可歸仰。何等爲十。一種姓不髙。二不得自在。三立性暴惡。四猛利憤發。五恩惠賒薄。六受邪佞言。七所作不順古先王制。八不顧善法。九不鑑是非勝之與劣。十一向縱蕩專行放逸。云何名王種姓不髙。謂有庶臣下類而生。非宿尊貴纂紹王位。是名種姓不髙。

云何名王不得自在。謂有帝王。被諸大臣輔相官僚所制。不隨所欲所作常有諫約。於妙五欲亦不如意歡娛遊戲。如是名王不得自在。

云何名王立性暴惡。謂有帝王。見諸臣類或餘人等犯小愆過。卽便對面發粗惡言。咆勃忿恚顰蹙貶黜。設不對面背彼向余。而作於前黜罵等事。或不長時嗔恚。或於長時不捨。如是對面暴惡背面暴惡。是名帝王立性暴惡。

云何名王猛利憤發。謂有國王。見諸羣臣有小愆過有少違越。便削封祿奪去妻妾。卽以重法而刑罰之。如是名王猛利憤發。

云何名王恩惠賒薄。謂有國王。諸羣臣等親近侍衛。𨿽極淸白善稱其心。而以微劣軟言慰諭。其頒賜爵祿酬賞勛庸。不能圓滿不順常式。或損耗已或稽畱已然後方與。如是名爲王恩惠賒薄。

云何名王受邪佞言。若有帝王。見諸羣臣實非忠政不閒憲式。潛謀輔佐佞心偏黨。不修善政姤嫉良賢。信用如是等人所進言議。由此因緣王務財寶名稱善政並皆衰損。如是名王受邪佞言。

云何名王不順先王所制。謂有國王不能究察。不審簡擇諸羣臣等。於種種務國法事中。不堪委任而委任之。堪委任者不委任之。應賞賚者而刑罰之。應刑罰者而賞賚之。又此羣臣處大朝會。餘論未終發言間絕。不敬不憚而興諫諍。不能依法而善奉行。不正能住先王教命。如是卽名不順先王所制之法。

云何名王不顧善法。謂有國王不信因果。不悟當來善不善業人天果報。隨情造作身語意業三種惡行。不能以時惠施修福持齋學戒。受陀羅尼業灌頂法門。於四無量心不興廣濟。如是名王不顧善法。

云何名王不鑑是非勝之與劣。謂有國王。於諸大臣輔相官僚。用心顚倒不善了知。忠信技藝智慧差別以不知故非忠信。所生忠信想。非技藝所有技藝想。於惡慧所生善慧想。於善慧所生惡慧想。又諸臣等年耆衰邁。曾於久時親近侍衛。知其無勢遂不敬愛。不賜爵祿不酬其賞。被他陵蔑捨而不問。如是名王不鑑是非勝之與劣。

云何名王一向縱蕩專行放逸。謂有帝王。於妙五欲一向沈沒耽著嬉戲。不能時時誡愼方便作所應作慰勞羣臣如是名爲一向縱蕩專行放逸。若有國王成就如是十種過失。𨿽有大府庫有大輔佐有大軍眾。不久國界自然災亂而不可歸仰。大王當知此十過失。初一是王種姓過失。餘九是王自性過失。

云何名王之功徳。大王王功徳者略有十種。一種姓尊髙。二得大自在。三性不暴惡。四憤發輕微。五恩惠猛利。六受正直言。七所作諦思善順先教。八顧戀善法。九善知差別。十不自縱蕩不行放逸。

云何名王種姓尊髙。謂有國王宿植善根。以大願力故生王族。紹繼國位恩養萬姓淨信三寶。如是名王種姓尊髙。

云何名王得大自在。謂有帝王自隨所欲。於妙五欲歡娛遊戲。所應賞賜隨意而作。於百僚等所出教命宣布無滯。如是名王得大自在云何名王性不暴惡。謂有國王見諸羣臣。𨿽違少小愆犯等事。而能容忍不卽貶黜不發粗言。亦不對面憤發亦不內意祕匿。如是名王性不暴惡。

云何名王憤發輕微。謂有國王。諸羣臣等𨿽有大愆有大違越。而不一切削其封祿奪其妻妾。不以重法而刑罰之。隨過輕重而行矜降。如是名王憤發輕微。

云何名王恩惠猛利。謂有國王。有諸羣臣親近侍衛。其心淸白其心調順。王卽時時以正圓滿。軟言慰諭頒錫勛庸。而不令彼損耗稽畱劬勞怨恨。易可親近不難承事。如是名王恩惠猛利。

云何名王受正直言。謂有國王。諸羣臣等實有忠正無濁無偏。善閒憲式情無違叛。其王信用如是等人所進言議。由此因緣國務財寶悉皆成就。名稱遠布黎庶咸歡。如是名王受正直言。

云何名王所作諦思順先王教。謂有國王性能究察審能簡擇諸羣臣等。於種種務公法事中。不堪委任者而不任之。堪委任者而委任之。應賞賚者而正賞賚。應刑罰者而正刑罰。凡有所爲審思審擇。然後方作亦不卒暴。其王羣臣等𨿽處朝會。終不發言間絕餘論。要待言終而興諫諍。如其王教而善奉行。如是卽名順先王教。

云何名王顧戀善法。謂有帝王。信有因果善不善業人天果報。具足慚恥。而不恣情作身語意三種惡行。時時惠施修福持齋。建立漫茶羅受灌頂法。而設護摩供養聖眾。四無量心常懷廣濟。如是名王顧戀善法。

云何名王能鑑是非勝之與劣。謂有國王。於諸大臣輔相百僚心無顚倒。能善了知忠信技藝智慧差別。若有若無並如實知。於其無者輕而遠之。於其有者敬而愛之。又諸臣等年耆衰邁。曾於久時親近侍衛。𨿽知無勢無力然念昔恩。轉懷敬愛而不輕賤。爵祿勛庸分賞無替。如是名王能鑑是非勝之與劣。

云何名王不自縱蕩不行放逸。謂有國王。於妙五欲而不沈沒。傲慢嬉戲而不耽著。能於時時誡愼方便。作所應作慰勞羣臣。如是名王不自縱蕩不行放逸。若王成就如是功徳。𨿽無府庫無大輔佐無大軍眾。不久國界自然丰饒而可歸仰。大王當知如是十種王之功徳。初一名爲種姓功徳。餘九名爲自性功徳云何名爲王衰損門。大王當知王衰損門略有五種。一不善觀察而攝羣臣。二𨿽善觀察而無恩惠。縱有恩惠不得及時。三專行放逸不思國務。四專行放逸不守府庫。五專行放逸不修善法。如是五種皆悉名爲王衰損門。

云何名王不善觀察而攝羣臣。謂有國王於羣臣等。不能究察不審簡擇。忠信技藝智慧差別。攝爲親侍加以寵愛。厚賜爵祿重委寄處。而相委任數以軟言而相慰諭。然此羣臣所付財寶多有損費。若遇冤敵惡友軍陣而先退敗。以懼破散便生奔背無戀於主。如是名王不善觀察而攝羣臣。云何名王𨿽善觀察而無恩惠縱有非時。謂有國王。性能究察審能簡擇。知是忠信技藝智慧。攝爲親侍而不寵愛。不量其才不賜爵祿。於形要處而不委任。忽於一時王遇冤敵惡友軍陣大怖畏事。臨急難時於諸臣等。方行寵爵而以軟言慰諭。時羣臣等共相謂曰。王於今者危迫因緣。方於我等暫行恩惠非長久心。知此事已。𨿽有忠信技藝智慧悉隱不現。如是名王𨿽善觀察。而攝羣臣無恩惠行縱有非時。

云何名王專行放逸不思國務。謂有國王。於應和好所作所成國務等事。而不時時獨處空閒。或與智士共正思惟和好方便乖絕等事。及應賞賚乃至軍陣所作所成要務等事不勤在意。如是名王專行放逸不思國務云何名王專行放逸不守府庫。謂有國王寡營事業不觀諸務。不禁王門宮庭庫藏。國家密要說向婦人。乃於捕獵博戲事中。費損財寶而不愼護。如是名王專行放逸不守府庫。

云何名王專行放逸不修善法。謂有國王。於世所知柔和淳質。聰慧辯才得理解脫。所有沙門婆羅門。不能數近禮敬咨詢。云何是善云何不善。云何有罪云何無罪。云何有福吉祥法門遠離諸惡。設得聞已不依修行。如是名王專行放逸不修善法。若有國王成就如是五衰損門。當知此王退失現世果報。乃至來生失人天福。謂前四門退現受福利。最後一門退來生果報。

云何名爲王可愛法。大王當知略有五種。謂王可愛可樂可欣可意之法。何等爲五。一者人所敬愛。二自在增上。三能摧冤敵。四善攝養身。五能修善事。如是五種是王可愛可樂可欣可意之法。云何善能發起王可愛法。大王當知略有五種善能發起王可愛法。可等爲五。一恩養世間。二英勇具足。三善權方便。四正受境界。五勤修善法。

云何名王恩養蒼生。謂有國王。性本知足能爲謹愼。成就無貪白淨之法。所有庫藏隨力給施貧窮孤露。柔和忍辱多以軟言曉諭國界。諸有羣臣有故違犯不可免者量罪矜恕。以實以時如理治罰。如是名王以正化法恩養蒼生。故感世間之所敬愛。云何名王英勇具足。謂有國王。神策不墜武略圓滿。未降伏者而降伏之。已降伏者而攝護之。如是名王英勇具足。

云何名王善權方便。謂有國王。一切好事分明了知。方便能和攝受彊黨。故得摧伏一切冤敵。

云何名王正受境界。謂有國王。善能籌量府庫增減。不奢不吝平等受用。隨其時候所宜給與。所有臣佐親族王等及伎樂人。又有疾時。應食所宜避所不宜。醫候食性方以食之。若食未消或食而痢皆不應食。應共食者不應獨貪。所有精味分布令歡。如是名王正受境界。遂能善巧攝養自身。

云何名王勤修善法。謂有國王。具足淨信戒聞捨慧。於淨信處了信他世。及信當來善不善業人天果報。如是名爲具足淨信。受持淨戒於年三長每月六齋。遠離殺生及偸盜邪行妄言飲酒諸放逸處。如是名王具足淨戒。於淨聞處於現世業及當來果。修徳進業。樂聽般若眾妙法門。專意勤心究竟通達。如是名王具足淨聞。於淨捨心遠離慳貪舒手惠施。常應修福圓滿平等。如是名王具足淨捨。謂於具足淨慧之處。如實了知有罪無罪。修與不修勝劣方便。親近多聞戒行沙門。遠離諸惡邪教之者。善知三種果報圓滿士用圓滿功徳圓滿。所謂國王繼習帝業。所生宗族聰利明慧。府庫財寶應用不虧。如是名爲果報圓滿。若諸國王善權方便恆常成就。英勇進退善達藝能。是卽名爲士用圓滿。若諸國王任持正法。與諸內宮王子大臣。共修惠施行好善事持齋受戒慈三摩地門上妙梵行。

頻作護摩息災增益。建曼荼羅具受灌頂。是爲功徳圓滿。若能如是行者是名淨慧具足。

復次大王當知。我已略說王之過失王之功徳王衰損門王可愛法。及能發起王可愛之法。是故大王每日晨朝。若讀若誦此祕密王教。依之修行卽名聖王卽名法王。諸佛菩薩天龍八部。日夜加持恆常護念。能感世間風雨順時兵甲休息。諸國朝貢福祚無邊。國土安寧壽命長遠。是故當獲一切利益現世安樂。爾時優塡王聞佛所說。踴躍歡喜信受奉行。

佛爲優塡王說王法政論經

