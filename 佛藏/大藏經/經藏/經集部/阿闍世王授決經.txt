阿闍世王授決經

西晉法炬譯

阿闍世王授決經

西晉沙門釋法炬譯

聞如是。一時佛在羅閱只國耆闍崛山中。時阿闍世王請佛。飯食已訖佛還祇洹。王與只婆議曰。今日請佛。佛飯已竟更復所宜。只婆言。惟多然燈也。於是王乃敕具百斛麻油膏。從宮門至祇洹精舍。時有貧窮老母。常有至心欲供養佛而無資財。見王作此功徳乃更感激。行乞得兩錢。以至麻油家買膏。膏主曰。母人大貧窮。乞得兩錢何不買食。以自連繼用此膏爲。母曰。我聞佛生難值百劫一遇。我幸逢佛世而無供養。今日見王作大功徳。巍巍無量激起我意。𨿽實貧窮故欲然一燈爲後世根本者也。於是膏主知其至意。與兩錢膏應得二合。特益三合凡得五合。母則往當佛前然之。心計此膏不足半夕。乃自誓言。若我後世得道如佛。膏當通夕光明不消。作禮而去。王所然燈或滅或盡。𨿽有人侍恆不周匝。老母所然一燈光明特朗。殊勝諸燈通夕不滅。膏又不盡至明朝旦。母復來前頭面作禮叉手卻住。

佛告目連。天今已曉可滅諸燈。目連承教以次滅諸燈。燈皆已滅。惟此母一燈三滅不滅。便舉袈裟以扇之燈光益明。乃以威神引隨藍風以次吹燈。老母燈更盛猛。乃上照梵天。傍照三千世界悉見其光。佛告目連。止止。此當來佛之光明功徳。非汝威神所毀滅。此母宿命供養百八十億佛已。從前佛受決。務以經法教授開化人民。未暇修檀。故今貧窮無有財寶。卻後三十劫。功徳成滿當得作佛。號曰須彌燈光如來至眞。世界無有日月。人民身中皆有大光。宮室眾寶光明相照如忉利天上。老母聞決歡喜。卽時輕舉身升虛空。去地百八十丈。來下頭面作禮而去。王聞之。問只婆曰。我作功徳巍巍如此。而佛不與我決。此母然一燈便受決何以爾也。只婆曰。王所作𨿽多心不專一。不如此母注心於佛也。乃更往請。佛宿敕諸園監。各令晨采好華。早送入宮至中。佛便晨出祇洹徐徐緩行。隨道爲人民說法。投日中至宮。有一園監持華適出園巷。正與佛會於大道之衢。聞佛說經一心歡喜。卽以所持華悉散佛上。花皆住於空中當佛頭上。佛卽授決曰。汝已供養九十億佛。卻後百四十劫汝當爲佛。號曰覺華如來。其人歡喜。卽時輕舉身升虛空。來下作禮畢。卽更自念。我王爲人性大嚴急。故宿敕我齋戒將華當以供佛。而我悉自以上佛。空手而往必當殺我。便徑歸家置空華箱於戶外。入告婦言。我朝來未食。王今當殺我急爲具食。婦聞大惶懅曰。王何故相殺。便爲婦本末說之。婦卽出。至竈下具食。天帝釋便以天華滿空箱中。婦持食還。見戶外箱中華滿如故光色非凡。卽以告夫。夫出戶視。知是天花心大歡喜。止不復食便持華入。王適出迎佛。道與王相逢。王見華大好世間希有。卽問監曰。我園中大有此好華乃爾。而汝前後不送上。汝罪應死寧知之不。監曰。大王園中無有此華。臣朝早將園華道路逢佛。不勝歡喜。盡以上佛。卽授與我決。知當殺故過家索食。比其頃出視空箱中。復見此華。必是天華非園所有。今我生旣卑賤。爲王守園。拘制縣官不得行道。一已授決。正爾而死。必生天上。十方佛前無所拘制。可得恣意行道。王若相殺我無所在也。王聞授決。便生慚怖。肅然毛豎。卽起作禮。長跪懺悔。佛至宮飯食已訖。咒願而去。王復問只婆曰。我前請佛而老母受決。今日設福而園監受決。我獨何故初無所獲。心甚於悒。當復宜作何等功徳耶。只婆曰。王𨿽頻日設福。但用國藏之財。使人民之力。心或貢髙意或嗔恚。故未得決。今宜割損身中自供之具。並脫瓔珞七寶珠環以作寶華。當與夫人太子並力合掌。自就功勤一心上佛。佛照王至誠必得決也。於是王減徹廚膳晝夜齋戒。脫身上諸寶。合聚諸師曰前作華。王及夫人太子皆自著手。至九十日所作悉成。敕外駕當往上佛。傍臣白言。聞佛前到鳩夷那竭國。已般泥洹也。王聞心大悲號。涕淚哽咽曰。我故至心手作此華。佛𨿽般泥洹。我故當賫詣耆闍崛山。以上佛坐處展馳我意也。只婆曰。佛者無身亦無泥洹。亦不常住無滅無在。惟至心者爲得見佛。佛𨿽在世間無至心者爲不見佛。大王至誠乃爾。佛𨿽般泥洹往必見佛。便至耆闍崛山中。見佛且悲且喜。垂淚而進。頭面作禮以七寶華前散佛上。華皆住空中化成寶蓋正當佛上。佛便授與王決曰。卻後八萬劫劫名喜觀。王當爲佛。佛號淨其所部如來。剎土名華王。時人民壽四十小劫。阿闍世王太子。名旃陀和利時年八歲。見父授決甚大歡喜。卽脫身上眾寶以散佛上曰。願淨其所部作佛時。我作金輪聖王得供養佛。佛般泥洹後我當承續爲佛。其所散寶化爲交露帳正覆佛上。佛言。必如汝願。王爲佛時必當作金輪聖王。壽終便上生兜率天上。壽盡便下作佛。在藥王剎土教授。佛號栴檀。人民壽命國土所有。皆如淨其所部。佛時授決適竟王及旃陀和利。前爲佛作禮便霍然不見佛所在。

阿闍世王授決經

