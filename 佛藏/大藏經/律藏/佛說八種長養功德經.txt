佛說八種長養功徳經

宋法護等譯

佛說八種長養功徳經

西天譯經三藏朝散大夫試鴻臚卿傳梵大師賜紫沙門臣法護等奉詔譯

歸命一切佛。惟願一切佛菩薩眾攝受於我。卽說伽陀頌曰。

我今歸命勝菩提

最上淸淨佛法眾

我發廣大菩提心

自他利益皆成就

懺除一切不善業

隨喜無邊眾福蘊

先當不食一日中

後修八眾長養法

當知八種長養法者。所謂八戒。弟子應於阿闍梨前二三重復。說是伽陀已。次復當稱己之名字。我名某甲。惟願阿闍梨。攝受於我。我從今時發淨信心。乃至坐菩提場成等正覺。誓歸依佛二足勝尊。誓歸依法離欲勝尊。誓歸依僧調伏勝尊。如是三寶是所歸趣。我某甲淨信優婆塞。惟願阿闍梨。憶持護念我。從今日今時發起淨心。乃至過是夜分汔。於明旦日初出時。於其中間奉持八戒。所謂一不殺生。二不偸盜。三不非梵行。四不妄語。五不飲酒。六不非時食。七不花鬘莊嚴其身及歌舞戲等。八不坐臥髙廣大牀我今捨離如是等事。誓願不捨淸淨禁戒八種功徳。二三重復作如是說。又言。我持戒行莊嚴其心令心喜悅。廣修一切相應勝行。求成佛果究竟圓滿。又說伽陀曰。

我發無二最上心

爲諸眾生不請友

勝菩提行善所行

成佛世間廣利益

願我乘是善業故

此世不久成正覺

說法饒益於世間

解說眾生三有苦

佛說八種長養功徳經

