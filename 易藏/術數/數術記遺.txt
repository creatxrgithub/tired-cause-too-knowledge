

數術記遺

余以天門金虎﹐呼吸精泉﹐

按《星經》云﹕昴者﹐西方白虎之宿﹔太白者﹐金之精也。

太白入昴﹐金虎相薄﹐法有兵亂。

周宣王時有人采薪於郊﹐聞歌曰「金虎入門﹐呼長精﹐吸玄泉。

」時人莫能知其義。

老君曰「太白入昴﹐兵其亂。」徐氏名嶽﹐東萊人。

蓋以漢室版蕩﹐又譎詭見於天﹐將訪名山﹐自求多福也。

羽檄星馳﹐郊多走馬﹐

按﹕漢徵天下兵﹐必露檄插羽也。

老君曰「天下有道﹐卻走馬以糞﹔天下無道﹐戎馬生於郊也。」

遂負帙遊山﹐跖迹志道﹐跖迹者﹐兩足共躡一足迹也。

漢文﹝帝﹞﹝時﹞河上公跖迹爲士。

傋歷丘嶽﹐林壑必過。

乃於太山﹐見劉會稽博識多聞﹐於數術。

余因受業﹐頗染所由。

余時問曰「數有窮乎﹖」會稽曰「吾曾遊天目山中﹐會稽﹐官號。

漢中人也。

按﹕《歷志》稱靈帝光和中﹐谷城守門候太山劉洪造《乾象歷》。

又制月行遲疾陰陽﹝歷﹞﹝歷﹞﹐自洪﹝治﹞﹝始﹞也。

方於《太初》《四分》﹐轉精密矣。

洪後爲會稽太守。

劉洪付《乾象》於東萊徐嶽﹐又授吳中書令闞澤。

澤甚重焉﹐爲注解。

今案《地記》﹐天目山在吳興之界。

見有隱者﹐世莫知其名﹐號曰天目先生。

余亦以此意問之。

先生曰﹐世人言三不能比兩﹐乃云捐悶與四維。

《藝經》云﹐捐悶者周公作也。

先﹝布﹞本位﹐以十二時相從。

其文曰「﹝周﹞﹝同﹞有文章﹐虎不如龍。

豕者何爲﹐來入兔宮。

王孫出卜﹐乃造黃鍾。

犬就馬廏﹐非類相從。

羊奔蛇穴﹐牛入雞籠。

」徐援稱﹐捐悶乃是奇兩之術。

發首卽奇一﹐後乃奇兩者﹐卽爲疑更調曰「大豬東行遁虎坑﹐兔子欲宿入馬廏﹐羊來入村狗所屯﹐大牛何知乘龍上﹐蛇往西方人猴鄕﹐雞鳥不止夜﹝鼠藏﹞。

」其言三不能比兩者﹐孔子所造也。

布十干於其方﹐戊巳在西南維。

其文曰「火爲木生甲呼丁﹐夫婦義重巳隨壬﹐貴遺則統領幸參南丙妻則須守乙後火戊子天癸就庚。」

四維﹐東萊子所造也。

布十二時﹐四維之一。

其文曰「天行星紀﹐石隨龍淵﹐風吹羊圈﹐天門地連﹐兔居蛇穴﹐馬到猴邊﹐雞飛豬鄕﹐鼠入虎廛。」

摰亦有四維之戲﹐與此異焉。

數不識三﹐妄談知十。

三者﹐上﹑中﹑下也。

十數昴一數也。

於筅之意非止十等之名﹐將關大衍之旨事一也。

猶川人﹝事﹞﹝士﹞﹐迷其指歸﹐乃恨司方之手爽。

司方者﹐指南車也。

《狐疑論》稱﹕「黃帝將見大隗於具茨之山﹐至襄城之野﹐川谷之﹝山﹞﹝形﹞率多斜曲。

川人曰﹕『積數之常﹐乃固以之﹐非指南車之爲爽。

』乃指謂﹝曰﹞﹕『擢司方所指者乃爲我等之西也﹐然則指南豈其謬也﹖』乃行數里﹐川人又曰﹕『司方所指我等之東也。

』眾共論之﹐爲疑笑於時。

容成子怪而問之﹐川人以其將白對。

容成曰﹕『在此望之﹐具茨之山於汝住所復在何方﹖川人又曰﹕『在我之東。』

容成曰﹕『汝向言在西﹐今更在東﹐何言不常也﹗此非山川之移﹐﹝蓋﹞川曲之斜﹐人心之惑耳。』

川人乃請於斜曲之以定東西南北之術。

容成曰﹕『當豎一木爲表﹐以索系之表﹐引索繞表畫地爲規。

日初出影長則出圓規之外﹐向中影漸短﹐入規之中。

候西北隅影初人規之處則記之。

乃過中﹐影漸長出規之外。

候東北隅影初出規之處又記之。

取二記之所﹐卽正東西也。

折半以指表﹐則正南北也。』

川人志之﹐以爲知方之術。」

未識剎那之促﹐安知麻姑之桑田。

按﹕《楞伽經》云「稱量長短者﹐積剎那數以成日夜。」剎那量者﹐壯夫一彈日指過頃遙六十四剎那。

二百四﹝十﹞剎那名一﹝恆﹞﹝怛﹞剎那﹐三十﹝恆﹞﹝怛﹞剎那名一婆羅﹐三十婆羅名一摩羅多﹐三十摩羅多﹝子﹞爲一日一夜。

其一日一夜有六百四十八萬剎那。

《神仙傳》稱﹕「麻姑謂王方平曰﹕『自接﹝待﹞﹝侍﹞以來﹐見東海爲桑田。向到蓬萊﹐水乃淺於往者略半也。豈復將爲陵乎﹖』方平乃曰﹕『東海行復揚塵耳。』」

不辧積微之爲量﹐詎曉百億與大千。

按《楞伽經》云「積微成一阿耨﹐七阿耨爲一銅上塵﹐七銅上塵爲一水上塵﹐七水上塵爲﹝一﹞兔毫上塵﹐七兔毫上塵爲一羊毛上塵﹐七羊毛上塵爲一牛毛上塵﹐七牛毛上塵爲一向中由塵﹐七向中由塵成一蟣﹐七蟣成一虱﹐七虱成一麥橫﹐七麥橫成一指節﹐二十四指節爲一肘﹐四肘爲一弓﹐去﹝肘﹞﹝村﹞五百弓爲阿蘭若。

」據若摩竭國人﹐一拘盧捨爲五里﹐八拘盧捨爲一由旬﹐一由旬計之爲四十里也。

及以算校之﹐正得一十七里。

何者﹖計二尺爲一肘﹐四肘爲一弓﹐弓長八尺也。

計五百弓﹐有四千尺也。

八拘盧捨則有三萬二千尺。

除之﹐得五千三百三十三步。

以裏法三旦步除之﹐得一十七里﹐餘二百三十三步。

《華嚴經》云「四天下共一日月﹐爲一世界。

有千世界有一小鐵圍山遶之﹐名曰小千世界。

有一千小世界有中鐵圍山遶之﹐名曰中千世界。

有﹝一千﹞中千世界有大鐵圍山遶之﹐名曰大千世界。

此﹝三千﹞大千世界之中﹐有百億須彌山。

」乃今校之﹐世有十億日月﹐十億須彌山。

何者﹖置小千世界之中有一千日月﹐以一千乘之﹐得一百萬﹐卽中千世界中日月數也。

置中千﹝乘﹞﹝世﹞界日月之數以一千乘之﹐得卽大千世界日月之數也。

又云「四天下者﹐須彌山南曰閻浮提﹐山北曰郁丹越﹐山東曰﹝浮﹞提﹐山西曰俱瞿耶尼山。

其日月一日一夜照四天下﹐山南日中﹐山北夜半﹐山東日中﹐山西夜半。

」及以成事驗之﹐則有疑矣。

何者﹖按閻浮提人在須彌山南﹐及至二月﹑八月春﹑秋分畫夜停﹐以漏刻度之﹐則晝夜各五十刻也。

然則日初出時﹐東向視日之當我之東﹐卽漏刻﹐及其日﹝浸﹞﹝沒﹞當我之西﹝則﹞五十刻。

其一日一迄之中﹐遶三天下而來﹐所以至曉亦得五十刻也。

胡以十萬爲億﹐有百倍日月﹐四天下等事﹐有所未詳也。

「黃帝爲法﹐數有十等。

及其用也﹐乃有三焉。

十等者﹐億﹑兆﹑京﹑垓﹑秭﹑壤﹑溝﹑澗﹑正﹑載。

三等者﹐謂上﹑中﹑下也。

其下數者﹐十十變之﹐若言十萬曰億﹐十億曰兆﹐十兆日京也。

中數者﹐萬萬變之﹐若言萬萬曰億﹐萬萬億曰兆﹐萬萬北曰京也。

上數者﹐數窮則變﹐若言萬萬曰億﹐億億曰兆﹐兆兆曰京也。

按﹕《詩》云「胡取禾三百億兮。」毛注曰「萬萬曰億」﹐此卽中數也。

鄭注云「十萬曰億」﹐此卽下數也。

徐援《受記》云「億億曰兆﹐兆兆曰京也」﹐此卽上數也。

鄭﹝注﹞﹝蓋﹞以數爲多﹐故合而言之。

從億至載﹐終於大衍。

按《易》﹝經﹞「大衍之數五十﹐其用四十有九」。

又云「天一﹑地二﹑天三﹑地四﹑天五﹑地六﹑天七﹑地八﹑天九﹑地十」。

天數五﹐地數五。」天數二十有五﹐地數三十。

凡天地之數﹐五十有五」也。

下數淺短﹐計事則不盡。

上數宏廓﹐世不可用。

故其傅業﹐推以中數耳。

余時問曰「先生之言上數者數窮則變﹐旣云終於大衍﹐大衍有限﹐此何得﹝無﹞窮﹖」先生笑曰「蓋未之思耳。數之爲用﹐言重則變﹐以小兼大﹐又加循環。循環之理﹐豈有窮乎。」

小兼大者﹐備加董氏《三等術數》。

加更載爲煩﹐故﹝略﹞焉。

余又問曰「爲算之體皆以積爲名爲復﹐更有他法乎﹖」先生曰﹕隸首注術乃有多種。

及余遺忘﹐記憶數事而已。

其一積﹝等﹞﹝算﹞﹐其一太乙﹐其一兩儀﹐其一三才﹐其一五行﹐其一八卦﹐其一九宮﹐其一運﹝算﹞﹝籌﹞﹐其一了知﹐其一成數﹐其一把頭﹐其一龜算﹐其一珠算﹐其一計﹝算﹞﹝數﹞。

此等諸法隨須更位。

惟有九宮守一不移﹐位依行色﹐並應無窮。

從積﹝算﹞以來至珠算﹐從一至於百﹑千巳上﹐位更不變攺。

位依行色者﹐位依五行之色。

北方水色黑﹐數一。

東方木色靑﹐數三。

南方火色赤﹐數二。

西方金色白﹐數四。

中央土色黃﹐數五。

言位依行色﹝者﹞﹐各一位第一用玄珠﹐十位第二用赤珠﹐百位第三用靑珠﹐千位第四用白珠﹐萬位第五用黃珠﹝十萬位以赤綫系黃株﹐百萬位以靑蜒系黃珠﹞﹐千萬位以白綖系黃珠﹐萬萬位曰億﹐以黃綖系黃珠。

自余諸位惟兼之﹐故曰並應無窮也。

