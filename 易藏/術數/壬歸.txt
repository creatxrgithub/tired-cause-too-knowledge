目錄

卷一提綱例約一﹑觀四課之加臨二﹑察用神之生克三﹑傳始終四﹑貴神吉凶五﹑判八殺吉凶卷二壬占易簡例約理气類象說占例﹕求財占例﹕瑣占約云占例﹕扣門卷三謀望門幹貴求財第一成像第二通象第三推類第四引伸第五卷

四婚姻門例約一干支正象第二用傳變象三類神定象第四品貌根源第五命年關系第六成後始終瑣象第七古今占例第八

卷五農事門例約農圃定象類神定象象類約略蠶桑象類加臨定象吉凶瑣象卷六出行門占例約第一總象第二動靜占法第三遲速占法第四吉凶占法第五水陸占法第六陰晴風雨占法第七伴侶占法第八貲本行李占法第九投宿占法第十啟行占法第十一見聞有疑占法第十二期會占法第十三家內吉凶占法第十四卷

七三才門三才易簡例約第一類神三傳變通法引證第二

壬歸不著撰人卷之一提綱例約壬之有綱﹐猶裘之有領﹔振裘者必挈其領﹐言壬者當提其綱。維綱云何﹖曰四課也﹐用神也﹐三傳也﹐天官也﹐八煞也﹐如斯而已。𨿽然﹐知四課而不知加臨之變﹐不知四課者也﹔知用神而不知五气之殊﹐不知用神者也﹔知三傳而不知制救之情﹐不知三傳者也﹔知天官爲萬類之主﹐而不知三才之用﹐不知天官者也﹔知八煞爲經緯之需﹐而不知制化之妙﹐不知八煞者也。操而存之﹐是爲提綱﹔神而明之﹐是在人矣。

觀四課之加臨第一凡日上神生日﹐謂之益气。益气者﹐有益於我之气也﹔得之者﹐遇災不凶﹐凡事皆吉﹐故曰﹕上神生我﹐爲益气來扶來助。凡日生上神﹐謂之脫气者﹐脫耗於我之气也﹔得之者﹐事多脫賺﹐得不償失﹐故曰﹕我生上神﹐爲脫气勞心勞力。凡日上神克日﹐謂之損气﹔損气者﹐有損於我之气也﹔晝爲人損夜爲鬼損﹔旺相猶可﹐囚死難當。旺相爲官﹐而君子得之﹔則爲官星臨身﹐進取求官﹐反以應吉。凡日克上神﹐謂之制气﹔制气者﹐受制於我之气也。气爲我制﹐則使令惟命﹐而惟命是從者﹐其先於財﹖故曰﹕我克者爲財﹐然而得吉神旺相﹐方可言財﹔若將凶神死﹑內外刑戰﹐則爲財神受傷﹐反主傷財。凡日上神生辰﹐辰上神生日﹐謂之人宅相生﹐彼此受益。凡日上神克辰﹐辰上神克日﹐謂之交克﹐人宅相傷﹐賓主不睦。凡日辰皆自生其上神﹐謂之上脫﹐則彼此被上人脫賺﹔而上神又生天官者﹐則爲脫上逢脫﹐其脫更甚﹐故曰﹕脫上逢脫多虛詐。凡日生辰上之神﹐辰生日上之神﹐謂之交脫﹐主東得西失﹐輾轉脫財。凡日辰上神各與日辰作合﹐謂之互合﹐或交互作合﹐謂之交合。惟宜和合圓成﹐不利解脫分散。但合中有刑有害﹐不可不熟審。凡日上神墓日﹐謂之本身逢墓﹐故曰﹕華蓋覆日﹐如霧暗室﹐旺墓猶可﹐休囚更甚。凡辰上神墓辰﹐謂之家宅逢墓﹐其家必住墓庫陰僻之地﹐休囚爲墓﹐旺相爲庫。凡日加日墓之上﹐謂之將身投墓﹐有甘心就罪之象﹐不利有攸往﹐不往何災也﹖凡日加辰墓之上﹐謂之移家就靜﹐有散屋與人之象﹐捨己以從人﹐甘就其侮也。凡日辰上神各與日辰刑者﹐或交互刑害﹐則有彼此猜忌之象。凡日辰上各見日鬼辰鬼之墓者﹐則主凡事不明﹐最爲凶兆。如木日﹐以丑爲鬼墓之類﹐金神克木爲鬼﹐丑蓋金之墓神也。凡辰加日上被日克﹐所欲不求而自得﹐財來就人﹐气旺更吉。日加辰上被辰克﹐屈身取侮﹐當自責﹔自取亂首﹐咎不在人也。日加辰上辰生日﹐俯就他人求所得。辰加日上日生辰﹐萬事徒勞總不成。辰加日上辰克日﹐卑下犯上非美徳。日加辰上日克辰﹐用力於人事始成。辰加日上辰生日﹐任意求謀百無失。日加辰上日生辰﹐虛費心機百不成。凡日上神旺日﹐最宜守舊﹐如木日以卯爲旺神之類。日上神爲日祿﹐主有榮名﹐切不可捨此祿神而別求動用。日上神爲驛馬﹐君子升遷﹐小人身動。如子日馬在寅之類。日上神爲日徳﹐最利進取。如甲日徳在寅﹐支徳六吉﹐子日徳在巳。日上神爲日敗﹐事主敗壞﹐凡事皆凶。如木日敗在子﹐支敗六凶。日上神爲日絕﹐凡事結絕。如木日絕在申。辰上見日之祿神﹐尊屈於卑﹐貴以下賤﹐權攝不正。辰上見日之官星﹐貴人進階﹐常人招訟。日辰上神互換相衝﹐賓主不投﹐人情不美﹐與反吟同。四課不合﹐事不滿意﹐求謀不成。日上神爲日鬼﹐最爲不吉。日上魁罡﹐事不由己﹔辰上魁罡﹐家宅不寧。辰上空亡﹐或見天空﹐多主戲謔。日辰上見刑害﹐人情不美﹐凡事不宜。凡日課爲主﹐爲尊﹐爲人﹐爲動﹐爲遠﹐爲髙﹔辰課爲彼﹐爲卑﹐爲地﹐爲靜﹐爲近﹐爲小。上生下則利﹐我生彼則不利。凡日上神爲太陽﹐身近恩光﹐最爲吉利。凡辰上見月宿﹐爲凶神入宅。月宿﹐太陰也。正月起危﹐二月起奎﹐三胃﹐四畢﹐五井﹐六柳﹐七張﹐八翌﹐九角﹐十房﹐十一箕﹐十二斗﹐日行一宿﹐遇斗重畱﹐見觜不用。凡幹上有鬼﹐而辰克去之﹔辰上有鬼﹐而幹克去之﹐皆爲吉占。又看爲何神以定休咎。

察用神之生克第二發用之神﹐主事之吉凶成敗﹐以旺化決之凡用在日上兩課﹐爲外事﹐主遠﹐主去﹔用在辰上兩課﹐爲內事﹐主近﹐主來。用起上克下﹐卑幼有災﹐事從外來﹐占利男子﹐兵利先起。用起下賊上﹐尊長有危﹐事從內起﹐占利女人﹐兵利後應。凡用得太歲﹐事在年中﹔用得月建﹐事在本月﹔用得旬首﹐事在本旬﹔用得節气中立之首﹐事在半月之內﹔用得本日之幹﹐事在本日之內﹔用得气首﹐事在五日之內。用臨死﹐其事必止如木用而臨在午上也﹔發用臨敗﹐其事必敗﹔發用臨絕﹐事結﹑人信至﹑病死﹔發用臨墓﹐事必隱晦。凡用神衝日﹑破日﹑刑日﹑害日﹐則自不安穩﹔用神衝辰﹑破辰﹑刑辰﹑害辰﹐則家不寧靜。若用克四課內之六親﹐卽以言吉凶。如甲日﹐以土爲財﹐四課內有土而用神寅卯克去之﹐則無財矣。課內本無其財﹐則不得言克財﹐六親仿此。凡用神下臨克地﹐而上神又來墓用﹐謂之仰丘俯仇。上神卽中傳﹐卽用神之陰也。凡用神克太歲﹐主歲中災﹔克月建﹐主月內災﹔克旬首﹐旬內災﹔克日幹﹐憂己身﹐主身動及公訟﹔克日支﹐憂妻妾卑下﹐及家內不安。克占時﹐主心動憂驚﹔克行年﹐謀事不成﹔克本命﹐命運顚倒。然須視其克日克年克命之神﹐與日果爲何類。若系日鬼﹐則爲身災﹔爲日刑﹐則防刑責之災﹔帶驛馬天馬﹐則防車舟傾倒撲跌之災。帶血支血忌﹐則防血光之災﹔帶官符病符﹐則防詞訟疾病之災﹔帶天鬼月厭﹐則魑魅怪異火燭之災。惟爲財所克﹐則反利求財﹔日祿所克﹐則反利幹祿﹔惟刑克兩字﹐爲壬式關鍵。惟日幹﹑行年﹑本命﹐爲己身化咎﹐而歲月旬﹐不過論其災發之歲月。凡用神得四時旺气者﹐主有喜慶﹔用若臨於旺气之上﹐爲其所克者﹐則主官非﹐旺气所勝憂縣官也﹔如春占用木則爲旺气﹐如用土臨木﹐則爲旺气所勝矣﹔憂縣官者﹐縣爲守土之官﹐古之諸侯也。气旺當建﹐而有侯象﹐而謂之建侯也。用爲建侯所勝﹐故有憂也。凡用神得四時相气﹐爲益財。如春占火用是也。用若臨於相气之上﹐受其傷克者﹐則主失財。蓋相气爲四時子孫﹐生財之神也﹐故主益財。子孫之气反來傷用﹐主失財。相气所勝憂錢財也。凡用神得四時死气者﹐爲絕滅。如春占土用是也。用若臨於死气之上﹐受其傷克者﹐則有喪亡之憂。蓋死气卽是四時財神﹐財爲養命之源﹐而反傷用﹔用﹐事之機也﹐其機如彼﹐則無以養命矣。故曰死喪﹐死气所勝憂死喪也。凡用神得四時囚气﹐囚气者﹐爲敗壞。如春占金用是也。用若臨於囚气之上﹐受其傷克者﹐則有刑獄之憂。蓋因囚气卽是官鬼﹐官與鬼﹐惟獄訟首畏之。臨於其地而受其所勝﹐能無凶乎﹖囚气所勝憂刑獄也。凡用神得四時休气者﹐爲敗壞﹔如春占水用日也。用若臨於休气之上﹐受其傷克﹐則有疾病之憂。蓋休气卽是四時生神﹐生乃生身之本﹐而反傷用﹐則生無所恃﹐而敗壞隨之矣﹐故憂疾病。休气所勝憂疾病也。故曰﹕旺發言官事﹐妻財相气論﹐死言喪禍至﹐囚動見官刑﹐休來憂疾病﹐諸家卦備陳。若只以用神而言﹐而不論其所臨之地﹐則失之矣。乃有以日干求五气﹐而不從四時者﹐謬之甚也。凡用神得相气﹐爲气至﹐其事將來﹔宜占進取。用神得休气﹐爲气謝﹐其事已往﹐宜占旣散。凡日鬼爲用﹐事敗憂生。若用神自臨克地﹐則不能爲災。凡日墓爲用﹐凡事不發。若墓爲用神下臨長生之地﹐則舊事再發。如甲乙日小吉爲用﹐下臨亥水之類是也。凡日刑發用﹐百事不利﹔日衝日破發用﹐𨿽得必失﹔日害發用﹐凡事疑阻﹐得不償失。凡空亡發用﹐爲本身空﹐憂喜俱不成﹐托人多詐﹐聞事不實﹐求脫憂﹐未能脫﹐小事出旬可望﹐大事終人難成。凡日幹之同類發用﹐事多兄弟﹐用若下臨克地﹐則事不由己。凡天官下生用神﹐爲得道﹐得道多助﹐無所不宜。用神上生天官﹐爲失道﹐失道者寡助﹐所作者違礙。凡用神下臨克地﹐而天官又下克之﹐則爲夾克﹐凡事逼迫﹐不由己身﹐吉不成吉﹐凶則大凶﹐如功曹臨申發用﹐上乘白虎之類是也。凡用神下臨生地而天官又下生之﹐則爲比和﹐吉事順美﹐凶事有救。如功曹臨亥發用﹐上乘天后之類是也。凡地盤克用神﹐用神克天官﹐爲內戰﹐禍患難解﹐事從內起。天官克用神﹐用神克地盤﹐爲外戰﹐凶禍易解﹐事從外來。凡用被下克上﹐乘凶將﹐則凶動。若末能制克用之神﹐可以反凶爲吉。凡用神空亡﹐而所謀不成﹐所憂易脫﹐其事不實﹐其人不來。凡以用神與所臨之辰相因而言數目﹐如神後加未爲用﹐子數九未數八﹐八九相因而爲七十二數之類是也﹔若發用作空﹐則當別取類之上下而因之。凡徳神發用﹐事成凶散。凡日辰之上見凶神惡煞﹐如日鬼日刑之類﹐而用能克去之﹐則吉。

明三傳始終第三凡初傳吉﹐末傳凶﹐事主先易後難。初傳凶﹐末傳吉﹐事主先難後易。凡占進取﹐而三傳漸見有气者﹐則爲吉。如春占﹐初得亥子﹐末得寅卯之類是也。若漸見無气﹐則宜守舊。凡占脫散﹐而三傳漸見無气者﹐則爲吉。如春占初得寅卯﹐末得亥子之類是也。若漸見有气﹐則有事難解。凡初傳在日前一位﹐末傳在日後一位者﹐謂之前引後從﹐主有升官遷秩之喜﹔引從地支者﹐則有遷居修宅之慶。凡三傳不離四課者﹐謂之課內藏﹐占吉占凶﹐皆有成就之象﹐故凡病訟憂產﹐皆忌見也。凡三傳與日辰互換作合﹐事主反覆不定﹐牽連不了。凡三傳俱爲日幹之生者﹐謂之益气﹐凡占俱吉。如甲日占﹐三傳申子辰之類是也。凡三傳俱爲日幹所克﹐謂之全財﹐財多反爲不美﹐如甲日占﹐三傳辰戌丑未之類是也。凡三傳俱克日幹﹐謂之全鬼﹐鬼多亦爲不吉﹐惟四課上原有制鬼之神﹐始可轉凶爲吉。如甲日﹐三傳酉巳戌丑之類是也。凡三傳俱受日幹之生者﹐謂之全脫﹐請托多虛謊﹐謀事多不成﹐憂病未得脫﹐干求多費力。如甲日占﹐三傳寅午戌之類是也。凡三傳與日辰互作三合﹐而內一神空亡者﹐謂之空合﹐吉凶俱主不成。凡三傳俱陽﹐事必顯著﹔三傳俱陰﹐事必隱祕。子寅辰午申戌爲陽﹐丑卯巳未酉亥爲陰。凡三傳初生中﹐中生末﹐末生幹﹔或末生中﹐中生初﹐初生日幹者﹐事必轉相提攜﹐委曲成就﹐逢空亡則仍有名無實。凡三傳未克中﹐中克初﹐初克日﹔或初克中﹐中克末﹐末克日幹者﹐則則必輾轉牽擾﹐遞相欺淩﹐事敗﹑求無﹑訟刑﹑病死﹐𨿽不克日﹐亦有其象。凡三傳自幹上發用﹐傳歸支上者﹐必是我托人幹事﹔自支上發用﹐傳歸幹上者﹐必是人托我幹事。凡初爲長生﹐末爲墓者﹐事主先易後難﹐初吉後凶﹔初爲墓神﹐末爲長生者﹐事主先難後易﹐初凶終吉﹐惟三合局有之。凡三傳合住﹐衝日方動﹔三傳相尾相衝﹐合日方住。凡三傳傳進﹐作事宜進﹐吉凶亦漸進盛﹔三傳傳退﹐作事宜退﹐吉凶亦漸退散。凡三傳初末同辰﹐凡事宜。凡三傳間位﹐事多阻隔。凡三傳衝開課中之墓﹐爲吉兆。然一衝不能破二墓﹐不可不知。凡三傳不在四課之上者﹐事必難成。凡三傳魁罡﹐凡事不安﹐然而魁罡所指﹐鬼神不能爲禍。凡三傳同日爲身彊﹐同辰爲客盛。凡三傳得見日幹者﹐謂之三傳朝日﹐其吉其凶﹐不能逃避之象。凡三傳見於日辰之中﹐謂之夾定三傳。如乙丑日幹上巳﹐三傳寅卯辰之類是也。凡占者皆有吉不容避﹐凶不可逃之象﹐病訟產憂產皆忌見之。不拘日上辰上﹐但見一空便爲空矣。則有將得復失之象﹔凶不至死亡﹐吉亦不成大喜。凡日辰夾住三傳﹐前後尙虛一位者﹐謂之虛一﹐則有小節不完之象。然須看虛上所得何神﹐與日幹果爲何等親屬﹐兼以天官言之。假如所虛爲日財﹐則必使錢不到﹔所虛爲父母﹐必是文書欠缺之類。如丁卯日幹上申﹐三傳辰巳午﹐虛一未字﹐未爲丁之子孫﹐上乘勾陳﹐勾陳主田土﹐必是子孫田土不及之類是也。若占人年命塡而實之﹐則又不爲虛一之類矣。若日辰之中止有兩傳﹐而有一傳透出在外﹐則爲透關之格﹐須觀所透者於日幹何等親屬以斷之。若透出爲凶神﹐凶神去矣﹔透爲吉神﹐吉亦去矣。如甲子日幹上丑﹐三傳子亥戌﹐子亥二傳居日辰之中﹐戌則透出在外﹐戌爲日財﹐上乘玄武﹐主有失財之事之類是也。凡得透關之格﹐而中傳見日﹐尢爲緊要。凡初見日幹之墓﹐中見用神之墓﹐而末能衝之﹐謂之破墓﹐可以吉言。凡初有凶惡﹐末克去之﹐則吉﹔初有凶惡﹐又克其末者﹐必凶。凡中見日墓﹐事當中止﹔中見日破﹑日衝﹐事必中壞﹔中見日害﹐謂之折腰﹐事當中阻﹔中見日空﹐謂之斷橋﹐事主中斷。凡末見中傳之鬼﹐謂之傳中藏鬼﹐末爲事之結果﹐最爲緊要者也。凡三傳俱空﹐則百無一實﹐蓋兩傳空亡﹐又遇天空也。凡三傳之中二傳遇空﹐只以不空者言事。如初中空﹐以末傳言事之類也。凡用神﹐可解日辰上之凶﹔末傳又解發用之凶﹔行年可解末傳之凶。凡末空﹐謂之傳入空亡﹐吉凶到後﹐皆無實際。凡三傳互刑﹐則前有凶神﹐而無人制之﹐皆凶兆也。凡自死气傳生气﹐吉﹔自生气傳死气﹐凶。凡三傳所屬五行﹐皆當與日幹較取六親﹐如甲日見太乙爲子孫﹐見大吉爲妻財﹐見登明爲父母﹐見從魁爲官星﹐見太衝爲兄弟之類。凡占須以類神爲主﹐如占失脫﹐則以元武爲類﹐式中不見元武﹐亦當視之﹐以言方向色目﹐故曰﹕所筮不入仍憑類。凡類又不宜執著﹐如占家宅﹐而白虎臨寅作鬼﹐當以棟梁損折斷之。若系占財﹐則又不當作如是觀矣。故曰﹕非占現類莫言之。

定貴神吉凶第四凡占必以天官爲萬類之主。如占盜賊﹐視元武﹐求財視靑龍﹐文書視朱雀﹐幹貴視天乙﹐怪異視﹖蛇﹐爭鬥視勾陳﹐疾病視白虎﹐婚姻視六合﹐飲食視太常﹐奴婢視天空﹐陰私視太陰﹐婦女視天后之類。然此特其大略也﹐觸類而長之﹐則有不可勝言者在焉。凡類𨿽以發見爲主﹐見則所求易得也﹐若課傳無類﹐亦當視其方位﹐以言吉凶。主其情狀﹐則當視其陰神﹐陽現其象﹐情歸於陰也。凡天官所乘之神𨿽吉﹐若臨刑克之地﹐則亦不吉。天官所乘之神旣凶﹐若臨受刑克之地﹐更凶。故凡天乙臨刑﹐爲患非輕。如巳爲天乙﹐加臨寅上﹐寅刑巳也。天乙臨害﹐小事成大﹐如子爲天乙﹐加臨未﹐子未相害﹐未又克子也。天乙坐獄﹐幹貴必辱﹐貴履辰戌也。貴人臨空﹐虛喜無功﹐天乙乘神加臨空地也。惟天乙臨日﹐謂之臨身﹐最吉。凡天官旣凶﹐而又加臨死墓絕地者﹐更凶﹐最不利。如白虎凶將﹐臨寅爲絕﹐臨子爲死﹐臨丑爲墓﹐值此則爲禍更深﹐余凶仿此。

判八殺吉凶第五幹有徳合鬼墓﹐支藏破害刑沖﹐看其旺相空亡﹐定其往來生克。合乃完成﹐徳爲慶會﹐鬼主傷殘﹐墓多曖昧﹐破知損壞﹐害見侵淩﹐刑分彊弱﹐衝不安寧﹐旺相察气於四時﹐空亡主事於一旬﹐往來定遠近之期﹐生克分父子之親。徳神臨日﹐凡凶化吉。發用制之﹐反爲不吉。若遭夾克﹐謂之滅徳。凡徳神臨於日鬼之上﹐又與日鬼作合﹐謂之徳化爲鬼﹐反吉爲凶。凡徳神爲空﹑受制﹑遭刑﹑被害﹐皆不能爲福。如甲日用寅爲日徳﹐而寅上見巳﹐則爲徳神被害﹐見死墓絕者﹐例亦如此。凡八殺制化﹐若臨陷地﹐則不能爲禍福。

卷之二壬占易簡例約

理气象類說第一壬數學也。易以理著﹐蓋先天地而有﹐後天地而彰﹔數則理之所彰﹐而萬象寓焉。萬象者﹐天地之化體也。天地𨿽大﹐咸有一理﹐況化體乎﹖起於一﹐終於十者﹐幹之數﹐天象也。起於一﹐終於十二者﹐支之數﹐地之象也。擴而充之﹐象則彌綸於天地間﹐而無一物之遺。謂非象生於數不可。天尊地卑﹐天動地靜﹐而尊者爲君﹐爲父﹐卑者爲臣﹐爲子﹔動者爲客﹐靜者爲主。動而客者﹐爲身爲人﹔靜而主者﹐爲宅爲物。種種非一﹐皆類也﹐謂非類生於象不可。是故捨數而言象﹐象無其本﹔捨象而言數﹐數有終窮﹔捨理而言數﹐靈敏不幾隘乎﹖壬以數名﹐而可僅以數言乎﹖象與類﹐無物不賅﹐而理則簡且易。此壬之所以大也。然而定理之中﹐又有气焉﹔气者﹐蓋權衡於理之圓機也。所以然者﹐事因有當然之理﹐無必然之气﹔气苟弗應﹐理亦宜然﹐象類空懸已耳。謂非理權於气不可。蓋气在兩間﹐而身與萬物咸位乎中﹐故無適而非三才之用﹐無往而無覆載之機也。蓋凡气之見乎天上者﹐隨四時而遞遷﹐曰五气﹐旺相死休囚是也﹔見乎地者﹐隨吾身與應責之類﹐而如定十二气﹐長生沐浴到胎養是也。二者之气﹐取用𨿽殊﹐於理則一﹔而吾身之與萬類﹐得气則吉﹐不得气則凶﹐兩言決耳。於戲﹐類本象分﹐象因類著﹐理以气應﹐占以理求﹐壬占之法﹐盡之矣。寧不易簡乎﹖是故謬列占例﹐以昭易簡之端﹐引伸觸類﹐神而明之﹐存乎人矣。占例第二

占例一﹕求財例亦夥矣﹐而首以財言者﹐何也﹖蓋財在庶人﹐則爲養身親上之源﹔在國家則誠富彊生聚之本﹐誰曰細務﹖豈遂移之﹖求而有占﹐務適宜當理﹐而無後災也﹐豈諭利云乎哉﹖求財之占﹐先以靑龍爲主﹐而俯仰視之﹐得气無傷﹐則吉﹐否則凶。蓋龍爲玉帛錢財之類將。求類於將者﹐法視乘神與將較﹐若不內外戰﹐則神與將和﹐將有喜而無憂﹐皆爲得气。得气者﹐將得气也﹐得气則吉。吉云者何﹖類能爲吉於人也﹐吉則可求。凡內外戰﹐皆爲不和﹐將則有憂而無喜﹐皆爲無气﹐無气則凶﹐凶則不可妄求。然而內戰其將者﹐憂重﹔外戰其神者﹐憂輕。輕猶可圖﹐重則難望﹐憂𨿽在將﹐人亦不能無憂也。類神之气﹐則又在地﹐類神者﹐類將所助之神也﹐故凡類神所臨之地﹐有十二气﹐而神與其地較旺衰。蓋凡下臨有气之地﹐則財彊。長生﹑冠帶﹑臨官﹑帝旺是也﹐謂之四吉。下臨無气之地﹐則財弱﹐沐浴﹑衰﹑病﹑死﹑墓﹑絕﹑胎﹑養是也﹐謂之八凶。凡神將旣和﹐而又下臨吉地﹐方成財象。財象旣成﹐此財可求。神將不和﹐而又下臨凶地﹐財則無象。財象旣無﹐求之何益﹖神凡內戰其將者﹐卽下臨生旺﹐亦非吉象。蓋生旺气神自當之﹐將無與也。夫以得气之神﹐內戰其將﹐則類將之气益弱﹐其憂更重﹐何吉之有﹖神凡下臨空地﹐而所空卽爲四吉﹐亦非吉象。蓋旣落空﹐有財尙當防損﹐況本無財﹐而欲往求乎﹖惟神生其將﹐而神自作空者﹐尙有出旬之可望。蓋出旬則空者塡實﹐故猶可望也。地之十二气﹐吉凶於類神者﹐𨿽各有象可按﹐然只吉凶兩象而已耳。分而玩之﹐各有其情﹐未可漫忽。蓋凡長生則有生生不匱之義﹐求財皆吉﹐而將本求息之財﹐更相宜也。沐浴則有渙蕩消除之義﹐气當其敗﹐無攸利也。冠帶則有莊嚴整飭之義﹐冠冕崢嶸之財可圖也。臨官則有顯榮利達之義﹐官貴公府之財﹐咸所宜也。帝旺則有當時乘勢之義﹐財關邦國﹐靡不從心也。惟是日中則昃﹐月盈則虧﹐知者慮焉。若復悠泄從事﹐則恐坐失機宜﹐時不可失﹐悔何及矣﹖衰有日消月耗之義﹐凡財早圖﹐或有成機也。病則奄奄困頓﹐弱何如也﹖死則有去無來﹐哪有生理﹖望宜止也。墓則財神歸庫﹐遇有刑沖﹐庫藏祕器之財﹐猶可圖也。惟絕則有復生之理﹐自絕而復生﹐尙需時日﹐自非一蹴之可就﹔而凡割絕之財﹐或相宜也。至夫胎養之气﹐則誠微而又微﹐𨿽有幾望﹐誠不可過賒也。十二气之所攸關類神﹐如彼其瑣﹐而可漫言乎哉﹖是則所謂俯察﹐以占地理之何若也。類地之气﹐𨿽有其徵﹐而天心在上﹐正未可知。類苟得气﹐則天不從人﹐其如天何﹖故云須仰視而細察之。蓋類神之上﹐各有天神﹐神各有所乘之將﹐將主其事﹐而神司吉凶。或吉或凶﹐天之心也﹔天不可測﹐而推類上神將是以測之。故須仰視。蓋在天神將﹐臨其類神﹐緊關休戚﹐而於吾身之吉凶可否﹐復有攸關﹐所以然者﹐財之有無多寡﹐𨿽在類气之得失﹐而求之可否﹐身實主之﹐從違緩急﹐在我不在龍也。法曰﹕陽見其象﹐而情歸於陰。凡類上之神﹐謂之陰神而曰類陰﹐陰者事之主﹐天之心也。蓋凡陰乘吉將﹐气旺扶龍﹐則知天心佑類﹐而有默扶陰益之雅。陰乘凶將﹐气囚制類﹐則知天意劫財﹐而有耗分攘奪之虞。陰生日幹﹐及能生合日上神者﹐取之無咎。陰克日幹﹐及並刑害日上神者﹐妄取必有他殃。欲知殃於何事﹐卽視類陰所乘之天官。如虎主疾病死喪﹐蛇主驚憂怪異﹐元主逃亡盜失﹐勾主爭訟﹐朱主口舌﹐天空欺詐之類﹐所謂將主其事﹐神司吉凶也。類陰之气遲遠攸關﹐旺相休囚﹐四時遞轉﹐惟气在天﹐而天實司之﹐故在天神將﹐得以代天而司化﹐應則化之﹐所見端也。故凡陰乘四時旺气者﹐吉凶之應必速﹔相主方來而尙未來﹐休爲已過﹐囚死必遲。至空亡之气﹐遲速兩端﹐俱無足道﹐是皆仰觀以測天心之苦﹔財與吾身﹐又須較量。蓋財旺﹐必須身彊﹐身弱財彊﹐財𨿽滿前﹐無力可取。須待生旺吾身之時﹐方才可必。財弱身彊﹐我志𨿽雄﹐財猶恍惚﹐亦須待生旺財神之候﹐始可言求。對待之象﹐不可不知。蓋寄幹爲求者之心﹐上實有天﹐而天心未可料也﹐是故亦仰觀以察之。蓋凡寄幹之上﹐乘吉气旺則身彊﹐謂之無傷﹐傷則身弱﹐日陰所主者﹐我之情思心腹也﹐與日神交相生旺﹐或能生合日幹﹐則心腹可憑﹐懷思無疚﹐反身而誠﹐無施不可﹐否則切己之憂﹐殊可慮也。欲知彊弱於吾身者﹐卽視日上神所乘之天官。欲知所憂於吾身者爲何事﹐卽視日陰所乘之天官。至夫神煞﹐亦須搜討﹐煞歷俱在﹐不可誣也。神煞者﹐天神所乘之煞也。吉凶可否之實﹐惟煞主之﹐故曰﹕將無神不靈﹐神非煞不顯。煞云者﹐確實無疑之辭也。顧名思義﹐象自昭然。日幹所臨﹐乃吾身遊行之地﹐凡占有動﹐便須視之﹐求財﹐動占也﹐故又當俯察以觀動之宜否。蓋凡所臨之地﹐不刑不克﹐非敗非空﹐而且或相生旺﹐則爲得气。遊身得气﹐無往非宜﹐否則未宜輕舉﹐妄動招尢﹐徒自苦耳。日支之象﹐與財所乘之天官﹐乃其職事。尋類而求﹐洞如觀火﹐如太常之類爲尊長﹐爲眷屬﹐爲武弁﹐類推可知也。以其所乘而求五气﹐則伊人之貧富貴賤﹐老少晦明﹐無不可知﹐而其狀貌衣飾﹐亦無不可知也。例詳中黃。辰陰所主﹐亦卽伊人之懷司心腹﹐而喜忌系焉。蓋凡陰神生旺陽神者﹐伊人之喜﹐不難於從事﹔刑害破衝者﹐伊人之忌﹐弗克惴裁。欲知喜忌之爲何人﹐卽視其陰所乘之天官。凡支幹爲上神所制﹐或支幹上神爲其陰神所制者﹐皆爲有傷。傷則不能無所畏忌﹐故曰幹傷則有所畏而不能取﹐支傷則有所忌而不敢與。取與之義﹐全決於斯也。遲速之應﹐決於三傳﹐傳不逢財﹐惟用是責。凡財神得气無傷﹐而且見於三傳中者﹐法以次第傳之﹐末傳是應期。應期者﹐克應之期也。蓋初爲發端﹐類見必速﹐而乘四時旺气者﹐更速。相則稍緩﹐死囚休气﹐亦以遲言。中爲移易﹐類見而旺﹐其應亦緩。末爲歸計﹐類見而旺﹐其應必遲。然若傳歸日幹之上﹐而或入宅臨門者﹐反當以速期之。是故遲中有速﹐速有有遲﹐不可不察也。凡財不入傳﹐而第責龍神於間處者﹐則當尋視發用﹐蓋用者﹐實事機之先兆也。凡用爲歲建﹐則從歲取期﹔用爲月建﹐則從月取期﹔日時亦然。气旬候首﹐無不皆然。所謂起歲年華問﹐逢蟾月裏尋云云者也。然以歲期者﹐尙當有所應之月﹔以月气旬候期者﹐尙當有所應之日﹔以日期者﹐尙當有所應之時﹐而可不知乎﹖然而又有說焉﹐財弱者﹐宜從所言﹐身弱者﹐當以身論﹐分而求之﹐應期確矣。數目之端﹐先天是責。新舊之故﹐孟仲季言。凡此四者﹐法以類神與所臨之地較之﹐蓋數目者﹐財之數目也﹔新舊者﹐財之新舊也﹔故不必他求﹐而惟類是責。地卽財之著落處﹐故須與地相較。甲己子午九者﹐先天之數目也﹐相因而言﹐乘除之定理也。財旺則相因而倍進﹐財相則計其所因以爲數﹐休則計其應得之成數而不因﹐囚死則不惟不因﹐而且減其成數之半﹐是又先天之活法也。因法云何﹖如財神之數爲九﹐財地之數爲八﹐八九相因﹐爲七十二之類。類推可也。至於財神財地各有應建之幹﹐計其成數而與財神財地﹐應得之數﹐合而計之﹐數可知也。建幹惟日不須復建﹐蓋日者吾身也﹐財則吾之所求也﹐多寡有無﹐皆吾身气類使然。建實吾身之气數﹐自無而有﹐故當計及。至夫復建﹐第求鬼之黨救於時中﹐非爲求財設也。所以財之數目﹐不在復建﹐年財暗財﹐皆所當知。年財者﹐行年上所見之財也。凡年上神爲年所克﹐謂之年財。蓋卽年中應得之財也。然惟乘龍得气﹐旺相不空﹐方有是象﹐故曰求財視龍﹐旺相相逢﹐日年傳用﹐此外難同。又曰﹕日克靑龍爲財﹐年克靑龍爲尢利。蓋日與行年互相表裏﹐故兵占每言日年而不言命。凡龍神所建之幹﹐謂之暗財﹐而中黃反以眞財目之﹐所謂自然而有﹐緊關吾身之气數者也﹐何可不求﹖故神書云﹕明無財神﹐而暗建爲財﹐則亦可以求財。至以生旺墓﹐皆爲暗藏之財﹐則謬矣。何也﹖明莫明於旺﹐旺旣爲財﹐彰明較著﹐而可暗言藏財乎﹖惟庫墓兩神﹐暗藏之象始確。然其間又有生克制化之不齊﹐步移形換﹐而可卽言暗藏乎﹖如甲日求財﹐以土爲財神﹐靑龍爲類將。丑土爲貴人﹐醜貴順﹐龍乘勝光﹐逆則龍乘傳送﹔未貴須龍乘神後﹐逆則龍乘功曹。終無土龍之時。龍非明財﹐而責暗藏之財於生墓中法也。責眞財於初建之幹﹐亦非法也。以財之生處言﹐則土生在申﹐而傳送乘龍旣戰靑龍﹐又日幹反遭類神所刑克破衝﹐空凶極矣﹐患莫大在焉﹐財生之鄕﹐其可恃乎﹖以財之旺處言﹐則神後乘龍﹐有生無戰﹐類將有喜而無憂。類神神後﹐遙生甲木﹐日幹無凶而有吉﹐且神後建甲﹐比旺助日﹐公而不私﹐尙可目爲暗財乎﹖惟是財神帶敗﹐末免小疵。蓋神後子水也﹐甲與靑龍咸敗於子﹐因防而數防焉﹐則得之矣。或曰﹕神後在天﹐隨四時而觀五气﹐哪可言敗﹖嗚呼﹐气𨿽兩端﹐其利則一﹐《金繩》云﹕苟得其同﹐𨿽遠必合﹔苟失其同﹐𨿽近不親。如甲日求財﹐龍居水火﹐而見用於中﹐𨿽近不親也。蓋水卽神後﹐火卽勝光也﹐木敗於子﹐死於午﹐𨿽見用而不親﹐气化圓通﹐妙理自出﹐豈可膠視乎﹖以財之墓處言﹐則土墓在辰﹐甲日無乘罡之龍﹐有是理﹐無是象。法曰﹕萬物不離生旺墓。蓋生旺墓﹐五行之三合也。五行不能離三合而收化育之功﹐萬物化育於五行者也﹐能不從三合而責類乎﹖气二而理一﹐可膠視乎﹖財𨿽類龍﹐占情非一﹐情類陰陽﹐兼求不失。蓋靑龍﹐財帛之通類也。其餘天官﹐辧物之分類也。通類爲主﹐分類爲賓﹐陽見其象﹐情歸於陰﹐故當兼求。按《金繩書》云﹕求財專視靑龍則失之拘﹐徧推尋而無所主則失之蕩﹐合陰陽之感通﹐賓主情分﹐庶幾得之。嗚呼﹐占財之法﹐盡乎此矣。蓋其所求者貴人之財則兼視天乙﹐鑪冶之財視﹖蛇﹐文書之財視朱雀﹐交易之財視六合﹐爭訟之財視勾陳﹐欺紿之財視天空﹐疾病死喪之財視白虎﹐尊長之財視太常﹐不正之財視元武﹐陰私囑托之財視太陰﹐婦女之財視天后﹐至於將本求利之財﹐惟視靑龍可耳。此以靑龍爲主﹐將爲賓﹐主旣得气﹐而賓亦無傷﹐所乘之財方能類應。如以文書之財而言﹐靑龍不拘藏現﹐得气無傷﹐而朱雀恰爲發用﹐卽非發用而居有气之鄕﹐不傷日年﹐是能爲吉於人也。朱雀之陰﹐不傷朱雀﹐是陰陽和合﹐文書有气也。陰神不傷日幹﹐是身與類和﹐文書之財可取﹐終無他患也。若三傳遞生朱神﹐而朱神恰爲日年之財﹐則眾力相扶﹐財必丰厚。若朱神𨿽能生旺日年﹐𨿽能爲日年財神﹐而其陰神反傷日年者﹐其財必不可輕取之﹐必有他殃。欲知殃於何事﹐視其天官﹔欲知取與﹐分視日辰﹐辰傷則其人必有所忌﹐而不敢與﹔日傷則吾身必有所畏而不敢取。凡類皆當作如是觀﹐不獨文書之財爲然也。畏忌見前﹐玆不重出。約而言之﹐首責靑龍爲財將﹐次責明暗財神﹐又次責所求物類。若財將所乘之神恰作日年明暗之財﹐而气旺無傷﹐自彊無患者﹐求之必得﹐取之無患。取與之機﹐視四課克應之訣﹐決於三傳﹐气旺則財大而速﹐囚死則財少而遲。財現則易﹐財藏則難。財落空亡﹐不惟難求﹐且防失耗。孟仲季關新舊﹐數目當問先天﹐易簡之道﹐盡乎此矣。理气象類﹐寧有他哉﹖至於財神乘馬帶丁﹐最利遠動之類﹐皆以煞言矣。煞歷俱在﹐無庸贅及矣。

占例二﹕瑣占約云求財視龍﹐旺相相逢。日辰年用﹐此外難同。財神𨿽現﹐財陰須善。龍財旺方﹐往來誠便。凡占求財﹐首視靑龍者﹐龍爲旺財之官也。龍乘旺相气﹐見於日辰年用﹐方爲入式﹐旺龍入式﹐求必遂意。故曰相逢。現於中末﹐應則差緩﹐見於閒處﹐遲而且難﹐故曰難同。相逢卽是類見。日辰年用﹐卽是類見之方。難同﹐卽類陰神見之難同﹐蓋言不可同日語也。若龍不入式﹐而其所乘神與日生合﹐則亦謂之有路﹐有路而气旺﹐所臨之地又不空傷﹐龍之陰且復有益於日﹐無損於龍﹐求之可得也。然須財透露旺相不空﹐方可必得。而惟財之陰神益日者﹐方堪進取﹐否則皆爲妄求﹐妄以求之﹐反生他患。若靑龍更作財神者﹐求之尢易。日克靑龍爲財﹐年克靑龍爲尢利﹐故靑龍若作財神者﹐求之尢易也。日年顧可分視乎﹖兵法云日年制武利用兵者﹐亦此﹐然其間亦有遠近巨細之不齊﹐蓋年遠而巨﹐日近而少也。亦須視其所求者果屬何類﹐類若凶傷﹐總非吉象。如欲謁貴求財﹐而天乙處非其地﹐求之何益﹖卽令得地得時﹐而於我卻不相投﹐亦無益也。若或無財現﹐而遁得財幹﹐財幹所乘之神﹐與我作合﹐而子孫得地﹐無傷則易﹐可以往求。龍財旺相之方﹐卽其宜往之地﹐故曰求財須向龍行處﹐龍若休傷枉費心。入手之期﹐卽視財气。凡財乘四時旺气﹐則以財神墓絕之日取期﹐財乘四時四時休气﹐則以財神生旺之日取期。財有生旺墓之不同﹐不可不察﹐蓋旺卽財神﹐無煩說矣﹐惟生墓兩神﹐人嘗忽過﹐生爲財源﹐墓乃財庫﹐源宜流﹐庫存宜衝﹐兩言而盡矣。蓋源中財﹐疏之則流﹔庫中財﹐衝斯動矣。財神有五﹐而年上不與焉﹐五財者﹐時用日辰命也。時爲日財﹐爲時下近小之財。用爲日財﹐爲開手便見之財﹔乘吉旺相﹐則取期從速﹐爲數必多﹔乘吉化衰﹐則取期緩﹐爲數亦少。日上見財﹐爲就身之外財﹐亦爲己財﹔辰上見財﹐爲現成之內財﹐亦爲彼財。內財見於日上﹐宜出財經商﹔外財見於辰上﹐宜入財坐賈。命上見財﹐爲命中固有之財﹐取之不窮。日上神制命上爲財﹐乃謀運生發之財﹐圖之最易。故曰﹐求財切緊視三財﹐日辰命上細推排。又曰﹐財臨辰命最可喜﹐二徳生逢兼與比﹐此去求財財必多﹐上神與日皆堪擬。歲月建爲日財﹐其財必大。二馬六丁爲日財﹐其財必遠。財作空亡﹐近小𨿽出旬可冀﹐求難滿望﹐遠大則財空可慮﹐到底無形也。財在歲月建上發用者﹐卽以歲月取期﹐旬候日時類推可也。財上天官﹐主財之類﹐財陰神將﹐休咎之根。辰上天官﹐與財之人﹐辰陰神將﹐喜忌之本。蓋凡財神發用﹐而欲知其爲何如之財﹐則視財上所乘之天官﹐財之陰神生合﹐則吉無不利。若財陰傷財﹐當防分奪。財陰克日﹐後必有災。欲知災於何事﹐則視財陰所乘之天官。辰爲他人類位﹐故視辰上所乘之天官﹐未必皆吉神。辰上天官﹐卽其與財之人也﹐辰上陰神又其人之喜忌所關。若辰上神爲辰陰所傷﹐則有所懼而不敢與。欲知懼於何事﹐則視辰陰所乘之天官也。約而言之﹐首視靑龍﹐次視財神﹐又次視類神。以及發用﹑日辰﹑年命﹑課體﹐皆所當求者也。龍神喜其生旺﹐忌見刑戰﹔日辰喜其生合﹐忌見刑沖﹔用神喜其吉旺﹐忌其凶衰﹔年命課體﹐喜其扶救﹐忌其傷殘。至於龍財用類之陰﹐則皆互有關節﹐不可忽也。

占例三﹕扣門占凡以日幹爲扣門之人﹐而視其上神﹐以觀其之善惡。蓋日幹主動﹐動者爲客﹔日上神將有善有惡。客固不能自掩而欺人者也﹐故以責之。凡以行年上神爲我﹐而與日上之神較論休咎。行年者﹐吾身之年運也。日上旣屬扣門之人﹐則年固屬我﹐爲休爲咎﹐相關最切。故須較論。不責辰而責年者﹐辰泛而行年則專也。蓋凡日上吉旺﹐則爲善人﹐而又生合年神﹐則必有益而無損。日上凶衰﹐則爲凶人﹐而又刑克年神﹐則必無補而有傷。若更究其所乘之天官﹐所遁之天干﹐則喜惡之故﹐與夫衣飾行狀皆可悉也。然須考諸用傳﹐方無遺漏。

卷之三謀望門

幹貴求財第一謀望之占﹐種種不一。占情物類﹐各有其宜。循類察情﹐無煩說矣。然惟勢利兩字﹐誠世道之所獨先﹐謀望之所最急者也。故又於幹貴求財﹐首出而致詳焉。苟能握其關鍵﹐悉其肯綮﹐則一綱舉而萬目張﹐諸占自無棘手處矣。引伸觸類﹐其在人乎﹖

夫以干言﹐幹亦有人﹐非徒幹也﹔以求言﹐求亦有人﹐非漫求也。人我錯陳﹐則對待有象﹐吉凶可否﹐當從成像間首求之矣。成像之端﹐先於日辰﹐而用傳年命則又扶救始終之通象也。以貴言﹐貴有其類﹔以財言﹐財亦有類﹐而無气有气﹐則又克應之所必需者也。

成像第二日動爲我﹐辰靜爲人﹔辰上神以之觀人﹐日上神爰以觀我。我往幹人﹐動象也﹐故爲幹﹐生合則吉﹐而將吉气吉者更吉。戰克則凶﹐而將凶气休者更凶。相刑則不投﹐相衝則難合﹐害則有阻﹐破則無成。乘臨固所當詳﹐陰神亦須兼視﹝旺休以五气言﹐卽神將言﹞。蓋辰傷則彼身正當偃蹇﹐安能捨己從人﹐若更囚死空亡﹐而或脫傷互見﹐往無益也。日傷則我事方切乖張﹐何暇潔身他往﹖若更凶空無气﹐而或刑害交陳﹐徒自憊也。若辰上神生合日幹﹐而陰制之﹐則其人𨿽有相爲之心﹐返我畏忌而不果﹐未可恃也。辰陰所乘之天官﹐卽其所畏之人﹐所忌之事。如陰乘太常則有父母尊長之畏﹐乘天后則有婦女之畏﹐乘太陰則有兄弟之畏﹐乘勾陳忌爭鬥之事﹐乘朱雀忌口舌之事之類是也。若辰陰生比辰陽﹐而與日幹作合﹐則彼中必有相爲之人暗中撮合﹐可之恃也。撮合之人﹐亦卽視之所乘之天官。此識對待大體﹐理所當然﹐而勢所必致者也。故爲成像。凡事關人我﹐而有對待之象者﹐皆當從此求之﹐寧惟謀望哉﹖蓋大體之吉凶旣定﹐然後可求通象﹐以言扶救﹐以決始終﹐故用傳命年繼夫成像而遂及之也。

通象第三休咎之幾﹐關於發用﹔轉移之妙﹐乃屬中傳﹔末爲底止之鄕﹐式中所系﹔傳有出入之異﹐生咎攸兮。扶救𨿽在用傳﹐緊關則由年命。凡占皆當詳﹐所以謂之通象。蓋發用之神乘吉气旺﹐而又別無傷損﹐則以吉應。其所應者﹐當以速言﹐气旺故也。囚死乘凶﹐而乃遂遭戰克﹐則以凶應﹐其年應者﹐當以遲言﹐气休故也。吉則從之﹐凶則達之﹐空則靡象﹐吉凶無成﹐非所論矣。气之衰旺﹐亦是五气﹔用之戰克﹐亦是神將。

生合日支而刑傷日幹﹐則利在彼﹐害在我身。合日幹而刑傷日支﹐則利在我﹐而害在彼。害在彼者﹐不利有攸往﹔害在我者﹐不往何災也。所謂休咎之機﹐關於發用也。用𨿽爲吉於日﹐而陰遂傷用﹐則用神之力較微﹐用𨿽吉﹐未可恃也。惟用凶於日者﹐則反利其陰之制﹐卻能反吉而靡凶。用𨿽爲吉於日﹐而陰遂墓空﹐則有中杜難行之象﹐事宜速圖﹐不可緩也﹐所謂轉移之方﹐屬中傳也。

自墓傳生而末逢吉旺﹐則到底能成﹔自生傳墓﹐而末遇凶休﹐終當止息。吉於辰者﹐彼當其利﹐吉於日者﹐我獲其功。凡初遞克末﹐而末克日幹者﹐用𨿽生幹﹐不可恃也。然爲患於日也頗遲﹐見之宜速﹐以就用神之生。末遞克初﹐初克日幹者﹐生𨿽末見﹐不可恃也。然其爲患於日也必速﹐見之宜早﹐以避用神之克。凡日生初傳﹐而初傳遞生末傳﹐終非所利。蓋不惟源消根斷﹐而且鬼在末也。凡末遞生初﹐而初生日幹者﹐凡事有成。蓋不惟從力相扶﹐而且財在末也。凡自支上發用﹐傳出幹上﹐而能生合日幹者﹐人有就我之心﹐幹之可也。自幹上發用﹐傳入支上﹐而又與之生合者﹐我有就彼之象﹐進無咎也。所謂出入之異﹐去就攸分也。

命主生平﹐年關气運﹐𨿽其久暫不同﹐實爲占人所獨﹐蓋本課傳而分視﹐各有專司﹐合命年而較求﹐方爲切己﹐是故日用不可傷殘﹐命年最宜和好。日年交制﹐自啟乖違。命被辰傷﹐卻非我利﹐惟命制類﹐亦可言財。類制命年﹐當同鬼論。所謂扶救𨿽有三傳﹐緊關則由年命也。

推類第四事涉干求﹐可否𨿽操於象內﹔情關得失﹐吉凶更出於類中。象吉類凶﹐象難全恃。類吉象凶﹐類亦難憑。相需並用﹐占法斯全。有吉無凶﹐主堪進取﹐吉凶可否﹐豈易言哉。

所幹者旣爲貴人﹐則所類者﹐天乙也。上乘吉旺﹐則爲乘時﹐又履吉旺﹐則爲得地。旣乘天時﹐又乘地利﹐而與日幹生合﹐則貴正當權﹐勢誠在我。其心實能相制﹐其力足以從心。若貴陰兩建﹐又見生扶﹐則更全吉﹐反此則不宜妄求。

所求者旣爲財帛﹐則所類者靑龍也。日克之神也。財神財將﹐旣不深藏﹐又不內外刑戰﹐上下空休﹐而財陰兩建﹐又與幹生合﹐所望𨿽奢﹐求之可得﹐無他患也。反此則不宜妄求。

引伸第五類陰得吉﹐宜往幹矣。幹之必有所求﹐求必有類。凡向貴人而有文書之權者﹐𨿽旣視貴人﹐又當分視朱雀。有情分之求者﹐分視太陰﹔有衣帛谷粟之求者﹐分視太常﹔有恩澤婦女之求者﹐分視天后﹔所謂類將也。有珠玉之求者﹐視從魁﹐有弓矢劍戟之求者﹐視傳送﹔有圖書傘蓋之求者﹐視登明﹔有書籍之求者﹐視功曹﹔有雁羊酒食之求者﹐視小吉﹔有墓田之求者﹐視大吉﹔有魚鹽之求者﹐視天罡﹔有犬馬之求者﹐視天魁勝光﹔所謂類神也。

視類將者﹐吉凶在所乘神。若神克其將﹐將則無權﹐力斯減矣。神傷日幹﹐將亦從而傷之﹐

類神凶矣﹐非徒無益﹐而且有損﹐求之何爲﹖視類神精神𨿽在天官﹐力量卻由气地。天官卽非凶惡﹐而气與地﹐卻值凶休者﹐類神𨿽現﹐無足取也。

凡幹君王者﹐當視太歲之上下﹔幹省府者﹐當視月建之上下﹔幹尊長者﹐當視日徳之上下。若卽乘時得地﹐而又生合日幹﹐則信任必專﹐而恩施自厚﹐往幹可也。反此則有求榮得辱之患﹐幹之何益﹖

至夫吉凶諸煞﹐𨿽爲克應之所必需﹐實因眾象而各有相能之用﹐未可膠視之者也。煞歷具在﹐無煩贅及矣。

約而言之﹐則不過四課定人我之情﹐三傳決始終之要﹔類神類將﹐指事而專求﹔本命行年﹐相參而比較﹔諸神煞關乎克應﹔精誠自可通靈﹐吁盡之矣。至於明吉而遁凶﹐是必防其暗損﹔明凶而遁吉﹐尙有與其默益。陰神休咎﹐所系非輕﹔气地興衰﹐相關最切﹔生克制化之妙﹐易地而殊形﹔輕重虛實之微﹐騎墻而幻影﹕此皆占情之所易忽﹐而此事之所當詳者也。故於歸約之末﹐遂表而出焉。

卷之四婚姻門

例約第一欲卜婚姻﹐須分男女﹔旣詳四課﹐亦視三傳。以天官察其類神﹐從五气辧夫休旺。明神暗煞﹐皆所當求﹔破害刑沖﹐盡非吉體。品貌之分詳﹐根源有自﹔命年之互用﹐關系非輕。成與不成﹐兩言可決﹔得與不得﹐中有微機。孟仲罡加﹐亦關可否﹔始終遲速﹐尢貴得實﹔而古今占驗﹐則有前賢已試之成法﹐卽心法也。

干支正象第二日幹之象﹐爲陽爲天﹐夫星是主﹔日支之象﹐爲陰爲地﹐婦位攸關。喜其互合交生﹐惡其明刑暗克。

若其旺相生合﹐而所乘者﹐又爲貴合龍常﹐則姻緣之吉慶可知﹐投求亦易。

若果休囚刑克﹐而所乘者又見空元蛇虎﹐則彼此之乖違可慮﹐勉彊非宜。且陰陽之气﹐不宜偏勝﹔而陽勝其陰者﹐尙有可爲。至上下之乘﹐不可刑戰﹐而內戰其外者﹐尢無可取。中多阻撓﹐必陰神之制傷。有口無心﹐必明生而暗鬼。

若夫男家气運﹐屬幹類﹔女宅根基﹐亦歸支上。視其天官神煞﹐纖毫自可畢陳。審其上下乘臨﹐凶吉何難立辧。蓋惟旺相吉生﹐而帶吉煞者﹐必富貴慈祥﹐時臻吉慶。休囚凶克﹐而帶凶煞者﹐必衰微鄙吝﹐日見乖張。

用傳變象第三以三傳之變象而言﹐則初男末女﹐亦喜相生。而媒妁居中﹐最宜乘吉。天空元武﹐帶漫戲而不情﹔勾虎戰刑﹐必姻媒而啟競。

初見凶神﹐末乘吉將﹐則必女旺而男衰﹔末見凶休﹐初逢吉旺﹐定屬男彊而女弱。初傳克末﹐必男欲計圖其女﹐亦知男性之過剛﹔末克初傳﹐則女氏樂有其男﹐亦知婦懷之匪淑。

夫男欠佳﹐初見虎勾﹔婦女不良﹐末乘元合。因親締眷﹐三合旺相以爲傳﹔以故聯新﹐六合初終而生日。聯茹而乘合虎﹖蛇﹐必帶子以親﹐否則定爲懷胎之婦女﹔三交而見空陰太乙﹐必以賤而配偶﹐否則必系婢僕之姻緣。末見空元﹐何難攺日移時﹐斯系年庚之非實﹐而命頭見者同占。終逢蛇虎﹐是必陰殘頹廢﹐定多災疾之可虞﹐而年上見者同斷。後合初終﹐有後娶先奸之象﹔天孤地寡﹐有男鰥女寡之災﹐未可言成。故曰「空亡若值支幹上﹐婚娶多爲孤寡人﹐男占女卜皆非吉﹐縱到成時也不成」。不備八專﹐或經已聘﹔反吟別責﹐或屬重婚﹔凡日上發用靑龍發支﹐則男家有欲娶之心﹐反陽緩而陰急﹔辰上發用﹐天后克幹﹐則女家動欲嫁之念﹐𨿽欲晦而盡彰。

類神定象第四以類神之定象而言﹐則龍亦爲男﹐後亦爲女。惟其所履之分﹐原俱喜合而忌衝﹐則其所乘之神﹐未可論刑而較克。

但當卽類而觀其刑休﹐則精神气槪﹐綽有成規。若以對待而責其乘臨﹐則可否從違﹐反無定見。蓋惟龍所乘臨﹐旣當旺相生扶﹐且不內外刑戰﹐則伊男允爲男子﹐而乘龍葉慶﹐抑又何疑﹖至於後得乘臨﹐亦不休囚空墓﹐且逢上下生合﹐則其女屬佳人﹐而跨鳳緣深﹐豈庸兩卜﹖

若龍克其辰﹐而在女家當之﹐自難必其首肯。然而以順爲正﹐固妾婦之道也﹐何傷乎﹖惟爲招贅之占﹐則第防辰本之遭龍制﹐恐終紿累乎丘山。若後克其日﹐而在男家得之﹐已難輕信人言。抑且陽制於陰﹐豈丈夫之利哉﹖無益矣。倘屬於歸之筮﹐是更忌。日本之被後傷﹐恐致禍延於舅姑。六合爲媒﹐長男成像﹐老成練達﹐撮合通神。

旺相則年輕家富而多能﹐休囚則年邁身貧而鮮力。乘陰爲女﹐陽則爲男﹐合身扶龍﹐則爲男氏之念﹔偏陰亦卽是伊瓜葛。生支黨後﹐則向女家之心較甚﹔亦卽是彼宗親。陰見謾語天空﹐必多虛而少實﹔下臨空亡敗絕﹐自貧薄而空微。若問妝奩﹐惟財是類。丰因實旺﹐歉則空衰。最喜遁合遁生﹐不宜化官化鬼。

三傳天后﹐毋刑克休囚﹔天喜一神﹐亦忌空亡墓絕。天空元武﹐總屬虛花﹔生气生神﹐定臻實重。

官爻亦類夫星﹐六合原爲子息。天后不宜制合﹐制則子息維艱。乘神不可傷官﹐傷則夫星欠利。

日本生辰﹐乃翁姑之定類﹔丈人嶽母﹐取象於生辰。天后靑龍﹐於斯較論﹔休囚克害﹐婚皆不宜。

幹纏女宿﹐醜度牽女﹐天后妻星﹐貴神夫象﹐二神相會﹐爲牛女之交歡﹐兩相恰逢﹐正夫妻之好合。惟甲戊庚日神後作天后﹐大吉作貴人﹐而格爲聯茹﹐不拘進退﹐皆其象也。得之者﹐吉無不利。

品貌根源第五欲知女貌之妍媸﹐須視後乘爲稟受﹔欲識邇來之色相﹐憑年上爲轉移。

故凡後乘無戰﹐气正當時﹐而又下履生旺之地﹐上乘生旺之天者﹐則其本來面目﹐當秀麗端正﹐無煩辭說矣。

惟是天命靡常﹐韶光日逝﹐年神旣遂气化而不齊﹐色相自隨年運而遷變﹐故年上將神﹐堪占顏色。而天官神煞﹐可驗吉凶。若果年神旺相不空﹐而無內外戰刑﹐則水淸金白﹐綽有可憑﹔土重火紅﹐皆堪指責﹔木主淸臒而柔善﹔魁罡急燥而粗頑﹔月厭咸池﹐難言貴重﹔天空元武淫賤無疑﹔蛇虎爭戰而帶病符﹐傷殘是慮﹔勾朱刑害而兼謾語﹐唇舌滋多。此其定象也。若以五行相配言之﹐則年上下﹐未可或遺﹐而生克旺休﹐亦當兼視。蓋水木有相生之雅﹐火金有克戰之嫌﹐木土見而脾胃欠安﹐金火逢而肺腸兼患。木金慮損﹐土水經愆﹐吉凶須視天后﹐克應詳夫神煞。害逢丑午﹐眸子應災﹔若逢卯辰﹐患歸手足﹔朱乘亥子﹐定麻其面﹔雀生寅申﹐須知發稀﹔乘四土爲雀斑﹐臨巳午主能文。

命年關系第六男年女命﹐𨿽各視其乘臨﹐以言休咎﹐而彼此相求﹐具可詳其成敗﹐以決疑違。

若爲用度交加而無戰刑﹐則赤繩之系﹐業經前定﹐𨿽遐必成。卽見異方遙合﹐而當旺相﹐則有靑鳥之傳﹐自必易孚﹐旣成且速。若女年克其男命﹐而後且克日﹑克官﹑克龍﹐則反居鬼空無气之鄕者﹐女必傷夫。若男命克其女年﹐而龍更克辰﹑克財﹑克後﹐則復陷廢休傷害之地者﹐行將損婦。

成攺遲速始終瑣象第七成不成﹐莫相刑。以二後之與日上較言也。凡日上神與後所乘神相刑則不成﹐否則宜成。兩言決之耳。蓋不惟日辰之上下﹐彼此不宜相刑﹐卽後之所乘亦不宜與日上相刑﹐刑其日上之神﹐猶之乎刑日也。刑日則已不利於男﹐何可成也﹖

得不得﹐制其物。以干上神能制支上神﹐否則異方三合之神得之﹐上能制支辰也。凡日上神能制支上神﹐或異方三合之神加支﹐而制其支﹐則易得﹐否則難得。亦兩言決之耳。物云者﹐支爲物也。如甲子日戌加子之類。按此二法﹐只因支幹上下無交生互合之象﹐特變通而次第求之﹐以占成與得之可否耳。然成得兩字者﹐則有所指不可漫然忽過。蓋成則坦懷而無慮﹐故但視刑。得則著意而有爲﹐故須求制。至於天罡之加﹐則又不得已而視之﹐以決疑耳。非眞有關於男女之休咎也。

蓋孟爲事始﹐虛則未實﹐故難言成。仲介事中﹐騎墻莫決﹐故亦難必。季則實爲事之終﹐故可得而成也。遲速之機﹐則觀休旺﹐旺相則宜速就﹐休囚惟利遲成。始終之義﹐則視三傳﹐初吉末凶﹐則有始無終﹔初凶末吉﹐則先難後易。中凶多變﹐中吉無虧。三傳俱吉﹐而遞生日辰者﹐百年可與其齊眉。龍後休囚﹐而傳遞克之者﹐二姓恐難於偕老。

古今占驗第八婚姻爲人倫之首﹐卽關風化﹐更切宗祧﹐而百年休咎﹐全在於此﹐誠非細務也。乃古今占驗﹐獨不多存﹐其故爲祕惜而不輕示人耶﹖抑理數元微﹐成法未可盡拘﹐正不必多存也﹖然而引伸觸類﹐取用方可不窮﹔而刻舟求劍﹐識見反多窒隘﹐𨿽多亦奚以爲﹖占驗一己酉年三月己卯日戌將辰時﹐男戊辰生四十二歲﹐女己丑年生二十一歲﹐申酉空﹐寅卯落空。未午

蛇貴後陰亥子丑寅元六靑後官己卯元女﹕丑命子年朱戌卯玄卯酉未丑子乙酉後戌丑六酉辰常酉卯丑己官己卯元男﹕辰命未年勾申未午巳虎

龍空

斷﹕占云﹐此課求親不必用媒﹐私情業已相通矣﹐事在必成。但非眞女耳。蓋凡占婚﹐以日爲夫宮﹐辰爲女位﹐龍則象夫﹐後則象女。年命相加爲必成﹐神煞無良則淫賤。按此占﹐醜作天后﹐加於日上﹐而大吉卽爲女命﹐是則婦臨夫位﹐男則先有其女矣。未作靑龍﹐加於女命之上﹐而小吉卽是男身﹐女之命中﹐則亦素有其男矣。又何必媒妁之言﹑父母之命而後可也﹖故主必成。元合悉爲不正﹐而乃婦位全逢﹐女年之上復見本命咸池﹐是以知其非眞女也。況門戶相加﹐而傳又見之﹐私通往復﹐寧止一次哉﹖婚𨿽必成﹐亦可恥矣。

占驗二己丑年四月癸酉日酉將戌時占婚姻﹐戌亥空﹐酉戌落空。

貴後

蛇辰巳午未陰陰武空靑官辛未陰朱卯申玄未申亥子財庚午後六寅酉常申酉子癸財己巳貴勾丑子亥戌虎

龍空

占云﹐婚必成﹐後必有訟。助夫益子﹐自可齊眉﹐財官旺相﹐夫妻安享者也。媒亦得力﹐當爲女家之親。女必淸白修長﹐出身微賤。

蓋干支上下﹐金水相生﹐故主必成。天网之局﹐末助初鬼﹐故主有訟。幹爲夫﹐支爲婦﹐幹乘儀祿﹐支乘長生﹐故主齊眉安享。初爲男﹐末爲女﹐末生初﹐故主助夫。日上遁甲爲子﹐而辰上遁壬生甲﹐故主益子。法以六合爲媒﹐而藏則視中傳﹐中見勝光﹐與妻財同類﹐故爲女家之親。火生初傳男未之上﹐故主得力。卽以納音爲媒而責之﹐則癸酉納音金﹐而與支辰同類﹐當爲女家親也。金生水﹐亦主得力。女必淸白修長者﹐亦以支上言之也。蓋凡女命得實﹐則從年上言其色相。後之所乘﹐觀其本來面目。則第從辰上觀之可耳。出身微賤﹐以後乘咸池﹐辰上得元陰也。官鬼兩見而相刑﹐斯其再醮者乎﹖訟端之所起﹐亦當在是矣。果爲前夫之弟所訟。驗甚﹐確甚。凡以納音爲媒位者﹐當分陰陽。癸酉爲陰金﹐法當責酉爲媒位﹐而其上神何如﹐故此占取申也。

占驗三五月甲戌日未將卯時﹐婦人三十五歲占。申酉空﹐子丑落空。

六朱

勾酉戌亥子蛇龍申丑貴白後六白比丙寅後後空未寅後午寅戌午子壬午白寅虎午巳辰卯陰寅戌午甲財甲戌六女﹕命年戌常玄占云﹐汝有二夫﹐正夫不告而去﹐偏夫已入賊中﹐音信不通﹐今求攺適﹐鄰僕作媒﹐必有新喜﹐請成之。蓋陰不備者﹐必是二陽而一陰﹐故主不貞而有二夫。法以靑龍爲夫﹐乘申遙克其日而空﹐龍又乘馬﹐見於天關之上﹐象爲逃亡﹐故主不告而去。靑龍之陰爲偏夫﹐乃蛇乘子則有陰私蔽匿﹐盜賊纏繞之象﹐再傳而子上得辰﹐辰上乘元武賊盜之將﹐自旺投墓﹐故曰入黨。課變炎上﹐在夏當旺爲新﹐三傳合歡則爲喜﹐故曰新喜。法以六合爲媒﹐乘戌﹐故主奴僕。卽以納音爲媒言之﹐甲戌納音屬火﹐當取午爲媒位﹐午上河魁亦恰爲奴僕。支幹同在傳﹐爲鄰近﹐故云鄰僕。其婦三十五歲﹐行年戌上功曹﹐爲天后﹐以休气而轉旺气﹐故當再嫁。天后在支發用﹐則再嫁之念﹐出諸本身﹐非他人求之而然也。後生日上﹐故曰必成。

占驗四七月癸巳日巳將寅時﹐男五十二歲﹐午未空﹐酉戌落空。空虎

龍申酉戌亥常常龍勾蛇父甲申龍龍

勾未子玄亥申未辰比丁亥常申

六午丑陰申巳辰癸子庚寅後命巳年朱巳辰卯寅後蛇貴

占云﹐五十二歲﹐又作新郎﹐今日方出墓尋生﹐姻事必就。所議者年富﹑淸白﹑修操﹐力能助夫。又能生子﹐女中丈夫也。獨是過門不久﹐尊堂服動﹐必有內艱之丁矣。其女必善書算﹐持家有方﹐可享遐福﹐二子送終。成親之後﹐便當生喜。

蓋日上逢墓﹐從前自必昏滯﹐長生發用﹐故言出墓尋生。婚姻之占法﹐以支辰爲妻位﹐上見長生當旺﹐又是儀神﹐故年富貌美而有丈夫之气槪也。生幹﹐故助夫。遞生二子﹐故有子。必成﹐亦以相生乘旺也。長生又爲父母﹐而中傳亥水﹐乘丁暗害﹐見於辰陰﹐故丁內艱。長生又爲學堂之神﹐故善書算。申金又臨長生之上﹐故持家有方﹐可享遐福也。子爻兩現﹐故主二子。末見﹐故能送終﹐子在丁上﹐故成親之後便當坐喜。占驗五辛亥日﹐寅卯空﹐戌亥落空。勾六

龍丑寅卯辰朱空子巳蛇六後勾貴父丁未後虎亥午貴卯未寅午財乙卯六常戌酉申未後未亥午辛子辛亥虎玄陰

占云﹐姻事必成﹐但嫌不旺夫家﹐偏旺母家﹐八年之後﹐妻必攺嫁﹐非吉象也。

蓋干支之上﹐午未作合﹐故主必成。凡天后發用﹐而三傳自合成局者﹐謂三陰自旺﹐得天后臨支﹐支系母家﹐故主偏旺母家。後之所乘﹐明生暗鬼﹐而三傳木局﹐又生起幹上之鬼以克幹﹐故不旺夫家。未數八﹐八年之後﹐丁動而中空橋斷﹐卯卽辛之妻星﹐其象若此﹐尙可成乎﹖婚姻之占﹐關系甚大﹐其可忽乎﹖

卷之五農事門

農桑例約第一日用常行﹐所需於占者﹐蓋亦夥矣。何遂以農桑冠之﹖蓋民爲邦本﹐而其所以安民者﹐衣與食也。是故天子有籍田之耕﹐夫人有蠶桑之役﹐黎民不饑不寒﹐而後可以言教﹐是則瑣占之所以首農桑也。

農桑定象第二同農圃之占﹐以日爲農人﹐農人者﹐身其小天﹐剛健不息﹐故以干類之。以辰爲田圃者﹐承天載物﹐柔順無疆﹐故以支類之。而其所以吉凶於農人田圃者﹐天也。故卽視其上神休旺生死﹑刑害空破﹐以言吉凶也。蓋日幹不受上神傷﹐則農人淸吉﹔日支不受上神傷﹐則田圃茂盛。日辰之上﹐互相生合而不破害刑空﹐則收獲丰盈﹐惠施實受。若發用之神更能生旺其類﹐則所望之類必有收成﹐而太歲行年上神復見生扶者﹐類收必倍。類貴入傳﹐气宜生旺。又須得地﹐不可空傷。類陰傷類﹐樹藝徒勞。陰傷日年﹐類及殃咎。凡用生其類﹐而遂傷幹者﹐亦非農圃之所攸利也。至夫早晚之占﹐則在三傳﹐凡發用乘吉﹐而生旺其類﹐或類現於用﹐而與辰上無傷﹐則利於早。中則利中﹐末則利末也。

水陸之占﹐則在日辰﹐日吉宜陸﹐從陽也﹔辰吉宜水﹐從陰也。是皆農占圃占之在略也。

類神定象第三凡以登明神後爲稻者﹐水谷也。稻非水無以生成﹐故以水類之。故凡水神乘吉量相﹐與辰上神生合﹐不與日幹太歲上神往來相傷者﹐宜稻也。登明宜粳﹐神後宜糯者﹐糯大而陽﹐粳陰而小﹐各從其類也。俗呼糯爲大米﹐粳爲小米者﹐義蓋本此。寅卯者﹐艸木之類神也。艸其本而木其性者﹐五穀之屬也。故以功曹太衝類之﹐故凡用見木神﹐乘吉旺相﹐與辰上神生合﹐不與日年太歲上神往來相傷者﹐五穀之屬皆所宜也。蓋惟艸而似木者﹐功曹主之﹔艸而終艸者﹐太衝主之﹔木陽而艸陰﹐性使然也。巳午者﹐火之類神也。其性上炎﹐其象爲陸﹐黍與豆宜於髙原﹐而不宜於淤下者﹐故以太乙勝光類之﹐故凡用神見火神﹐乘吉旺相﹐與辰上神生合﹐不與日年太歲上神往來相傷者﹐黍豆之屬﹐皆所宜也。然而顏色髙下﹐各有其宜﹐惡可無辧﹖蓋黍之髙出者﹐曰粱﹐其色多赤﹐勝光純火而赤﹐應以主之。黍之低者﹐曰粟﹐其色多黃﹐太乙火土而黃﹐應以惟豆亦有黃赤之不同﹐其所應主者﹐可以思矣。觸類而長﹐寧惟黍云乎哉﹖申酉者﹐金之類神也。其性從革﹐故序爲秋﹐二麥者﹐生於秋而成於夏者也。秋收也﹐收四時之金气﹐利金石之磋磨﹐故以傳送從魁類之。故凡用見金神﹐乘吉旺相﹐與辰上神生合﹐不與日年上神往來相傷者﹐二麥之所宜也。大麥小麥﹐陽大而陰小也。辰戌丑未﹐土之神類也。萬物資生﹐而承天柔順﹐故曰稼穡﹐稼穡之所賅者﹐不一而足﹐故百谷之屬﹐咸以土神類之﹐故凡用見土神﹐乘吉旺相﹐與辰上神生合﹐不與日年太歲上神往來相傷者﹐百谷皆所宜也。然四土之中﹐惟大吉更吉﹐故又名之曰田。卽以大吉爲田郎者﹐醜有田象﹐從其類也。是皆農占圃占之種類也。𨿽然﹐理有經常﹐占須通變﹐執而求之﹐反滋謬誤﹐是故凡欲占其歲宜何類爲植者﹐則以發用所現之類而言﹐吉則從之﹐凶則違之﹐不惟旱澇而耕者﹐良農也。若果爲凶將﹐廢耕乎﹖故凡用凶於類﹐而不傷辰﹐或卽傷辰﹐而中末有救﹐及日年太歲上神﹐或有救制﹐而能扶生辰日上者﹐但當逐類求之﹐現與不現﹐非所論也。若農圃之念﹐業有所主﹐而欲占其所主之類﹐宜與不宜也﹐亦第取類而俯仰視之可也。凡類旣得地﹐旺相不空﹐類上神將﹐又不與類刑戰而與辰上神生合﹐不與日年太歲上神往來相傷者﹐用之可也。至必入傳者﹐若仍以類爲嫌﹐則反謬矣。類上神將卽是類之陰神。

象類約略第四約而言之﹐日爲農人﹐辰爲畎畝﹐辰上神將爲所樹藝之物﹐日上神將爲所仰望之天。發用者﹐求類之端也﹔行年者﹐干求之柄﹔太歲者﹐萬物之主客也﹕故皆視其上神而較言之。惟用旣以所乘爲類﹐而亦視其上神也﹐用之陰神與有責焉。

故凡日上乘吉生幹﹐則農人淸吉﹐而旺相生合者更吉﹐乘凶克幹則農人災否﹐而休囚凶克者更凶。辰上吉旺生支﹐則田園茂盛﹐休囚相克則地土荒蕪。日生辰上則發繁而工倍﹐辰生日則費少而功多。日上凶死而克辰上﹐則栽培灌漑未必及時﹐辰上吉生而克日上﹐則時屆收成終歸虛花。類貴入傳﹐莫教休死﹐又宜得地﹐不可落空。若爲取類之占﹐則不必拘其藏現﹐而惟旺相不空者必佳。若果原無所主﹐則方以用神爲類﹐而惟用生支神者可與。水陸決於干支﹐早晚視夫初末。三傳乘吉遞生﹐而生日辰及生日辰上神者﹐農牧而無他患。三傳乘凶遞克﹐而克日辰及克日辰上神者﹐歉獲而有後殃。類與用神𨿽逢生旺﹐而陰神生克干支者﹐卽收獲無虞﹐當防災疫。用神與類𨿽覺平常﹐而陰神吉生支幹者﹐卽栽培勞費﹐實利堪收。式觀大象﹐年屬占人﹐所以日年用類﹐最忌刑傷﹔吉凶由神﹐克應由煞﹐凡神煞天官﹐利於和好。農桑𨿽微﹐畢竟有關民命﹐象占非易﹐必須恃用周詳﹐擴而充之﹐無不皆然。倘有三反﹐不爲無益者也。

蠶桑象類第五凡以午爲蠶命﹐午爲木之子孫﹐夏之旺神也。午於神爲勝光﹐故其字從先﹐兩其先者﹐歲必兩收﹐虫其象也。其又以蠶取義者﹐午卦爲離﹐爲先天干位﹐從天從先﹐象𨿽不同﹐義則一也。

是故時維淸明﹐蠶卽露種而有生焉。至於谷雨﹐則普天之下皆其初眠時也。時維夏至﹐則皆眠竟而恣食焉。至於小滿﹐則普天之下﹐皆其結繭時也。是則午之所謂蠶命而爲夏之王神﹐木之子孫也。

凡以未爲桑者﹐午與未合﹐木之庫也。惟庫則子孫取之爲寄﹐惟合則子孫食之無傷﹐未旺於夏﹐而木火之功﹐相與告成﹐是則未之所以爲桑也。蓋蠶爲繭也﹐𨿽曰成功而告老﹐實卽脫化而營胎﹐是則寅之所以類繭也。凡以卯爲絲者﹐卯木本於午爲沐浴。沐浴者﹐絲之象也。浴蠶於湯﹐而後絲出焉﹐是則卯之所以爲繭也。

凡以辰爲薄者﹐辰於午爲冠帶。冠帶者﹐成人之具也。辰於春爲季﹐中本墓﹐墓閉藏之所也﹐蠶必藏焉﹐而後登之於薄﹐登薄而繭﹐成長之象也。辰於象類﹐則又爲山﹐故俗呼爲薄爲山﹐是辰之所以類薄也。

凡以巳爲筐者﹐巳之於午﹐爲臨官﹐而比旺﹐比輔也﹐下順從也﹐下比其類﹐以藏火爲能﹐蠶之爲性﹐以要寒爲急﹐故巳火可以筐蠶。是則巳之所以類筐也。

凡以申爲綿者﹐申於午爲病﹐於寅爲破﹐蓋繭之爲利於人也﹐絲與綿耳﹐繅而得絲﹐破之則僅可得綿﹐蠶所病也﹐所破也﹐病於繭而破於繭﹐是則申之所以類綿也。

凡以酉爲僵者﹐午死於酉﹐而金有剛彊之義﹐故曰其生也柔弱﹐其死也剛彊。

戌爲黃者﹐午墓於戌﹐黃其色也。

亥爲厄絕者﹐午火絕於亥也。

子爲鼠耗者﹐卽衝且克﹐午火受傷﹐鼠其象也。

醜爲眠化者﹐丑午脫害﹐脫所以當眠而身有變動之嫌也﹐化也者﹐變之謂也。

加臨定象第六故凡蠶桑之占﹐首以午爲蠶之類位﹐而仰觀焉。仰觀者﹐觀夫午上之神﹐以言吉凶。蓋功曹加午則乘帶俱吉﹐則繭收必倍多。太衝加午﹐而乘帶俱吉﹐則絲獲必多。天罡加午﹐而乘帶俱吉﹐則登薄者成。太乙加午﹐而乘帶俱吉﹐則上筐無恙。小吉加午﹐而乘帶俱吉﹐則桑與蠶宜﹐自無他患。傳送加午﹐而乘帶俱吉﹐則金爲火制﹐收必多綿。惟勝光加午﹐而乘帶俱吉﹐則二火有比旺之能﹐蠶之順利﹐不待言矣。蓋仰觀之神﹐卽爲類之所天﹐所以當責。

至於從魁之僵﹐天魁之黃﹐登明之死絕﹐神後之鼠耗﹐大吉之眠化﹐則皆不利於蠶﹐而非蠶命上之可或見者也。若旣見於蠶命之上﹐而乘帶復凶﹐則爲災更甚。

然而諸凡吉類﹐𨿽在午上之所加臨﹐而類上所得之神﹐又須逐類分責。蓋凡旺相乘吉﹐而無內外刑戰﹐則此類當以吉言﹐上下克制﹐而休囚空亡﹐則此類當從凶論。

吉凶瑣象凡宅主年命之上﹐得見財神財星﹐相生旺相﹐蠶收必倍。而惟蠶臨年上﹐與蠶更相關切。必須彼此生合﹐旺相有气﹐方爲全吉。

大抵蠶傷姑辰﹐則蠶不利人﹐而蠶上更乘凶神凶將凶煞﹐蠶必無收﹐不可爲也。姑傷其蠶﹐則人不利蠶﹐而蠶上更乘吉神吉將吉煞者﹐蠶收可望﹐但當擇其吉於蠶者而用之可也。至夫蠶室﹐歲各有方﹐法以姑年加歲﹐而惟寅申午未之下﹐姑爲吉方。四者之中﹐擇其最便而無衝犯者﹐居之可也。

遲早之法﹐則視三傳﹐凡初傳吉旺而生合蠶命上者﹐宜早﹔中吉宜中﹐末吉宜晚也。眠起吉凶﹐亦從傳中次第求之。蓋惟初傳吉旺﹐則頭眠起必齊﹐中主二眠﹐末主三眠﹐惟吳中獨有四眠之蠶﹐謂之大眠。大眠之候﹐亦卽視夫末傳可也。

諸書不以四課爲言者﹐指事而占﹐但須責類﹐無他求以亂指視耳。豈有置大象於不用﹐而竟抹煞干支對待之體哉﹖日爲人﹐辰爲物﹐不然﹐何可棄也。但觀農人之於田畝種類﹐可類推矣。

卷之六出行門占例約第一出行何以有占也﹖蓋行藏顯晦﹐一身之休咎所關﹐水陸舟車﹐千里之吉凶攸系。前知之則易爲趨避﹐易視之則難以提防﹐孰謂出行也﹐而可無占乎﹖至夫望云之嘆﹐誰則無之﹖所以家內吉凶﹐咸須歸附﹐必如是也。而後促裝就道﹐跋履山川﹐庶幾可以無悔乎﹖

類象第二凡以日幹爲行者之身﹐而視其上神﹐以言休咎﹔以日支爲所往之地﹐而視其上神﹐以言吉凶。蓋凡日上無傷乘吉不戰﹐而气又當時﹐日支陰神又不凶傷於日﹐則此身之迪吉可知﹐反此則有凶災﹐不宜妄動。

凡日上空亡﹐而無气無衝﹐則欲行未必。日上官鬼而兼刑帶害﹐則阻滯難行﹐其所以阻滯者﹐視其所乘之天官可知也。如鬼乘天乙﹐气更休囚﹐必因貴人神鬼而有阻滯﹐鬼乘蛇雀﹐又帶官符﹐必因口舌公訟﹑纏繞憂疑而有阻滯。鬼乘勾陳﹐又帶刑煞﹐必因田上爭鬥勾擾牽連而有阻滯。鬼乘白虎﹐又帶喪門﹑弔客﹑死符﹑病符﹐必因死喪疾病而有阻滯。鬼乘元武﹐又帶盜耗﹐必因盜失而有阻滯。鬼乘天空﹐又帶亡劫﹐必因逃亡﹑走失﹑欺紿﹑脫騙而有阻滯之類是也。類而推之﹐空亡之故﹐可以思矣。若用見子孫乘旺﹐旣不爲下所傷﹐而又上乘吉將﹐則是發用之神﹐力能制鬼而生財﹐日上𨿽有官鬼阻滯之嫌﹐仍可行矣。

蓋凡日上之鬼﹐休則難動﹐鬼纏身也。旺則難當﹐鬼禁日也。若鬼在日上發用﹐而又上乘凶將者﹐是更不宜輕動。見在日上﹐已自難當﹐況又發用乎﹖若旺鬼乘吉﹐而又用自日發﹐則仕宦之行﹐反爲吉占﹐未可槪以凶言也。

凡日上神乘吉旺相﹐能制支上之神﹐而支上亦復旺相乘吉﹐則是我之財神﹐見於彼也﹐往則必吉。若反凶作鬼﹐帶煞披刑﹐气又囚死﹐則是我之鬼賊﹐見於彼地﹐往則必凶﹐其所以凶於我者﹐則亦視之所乘所帶可知也。

凡日幹遊行之方﹐亦宜兼視。蓋天上日幹﹐身所動也﹔所臨之地﹐身所止也﹐吉凶休咎﹐咸有攸關﹐安得無問﹖故當兼視。

凡日幹病死墓絕之地﹐亦不可前往﹐往則多凶。惟地旣生旺不空﹐而神將之吉者﹐方可往也。又須兼以日上神與方神較論﹐假如今日幹之上﹐四土爲神﹐木臨之地﹐不可往也。惟火所臨方﹐則爲大利。火生土也。水臨亦利﹐土克水也。金臨之方﹐則無攸利﹐爲所脫也。若所利之方﹐將吉气旺﹐又能生合日幹年命者﹐則更利也﹐他方仿此。

然凡出行有占﹐須首辧欲行者﹐果爲何等人﹐其人所司何事﹐而後卽其內外喜忌言之﹐方可無失。漫以求之﹐占無應也。卽如日上空亡﹐所主者何﹐未可必耳。若爲九流技藝之人﹐空手求財之事﹐空非所忌﹐亦須將得吉气旺﹐乃往利耳。若爲攜本經商﹐則不惟不能行﹐行且有損。蓋行商之占法﹐以日爲外類﹐外空而占﹐則奔走徒勞﹐我空而凶﹐則資財可慮。視天官﹐則所以空者﹐可縷指矣。又如日上鬼﹐所主者鬼纏身﹐鬼禁日耳。若爲求官問祿之人﹑功名科舉之事﹐反所喜也。蓋功名之占法﹐以官鬼爲主﹐官臨其身﹐旺相乘吉﹐旣不內外戰刑﹐而用傳年命又不相傷﹐太歲月建又得生扶﹐而上神又不往來相克﹐則無官者﹐當有得官之慶。有官者﹐定膺遷推之利﹐榮何如之﹖若無气空克﹐卽令求官﹐亦不可往﹐而常人得人﹐在所必忌﹐何可漫言而無分辧。

占法動靜第三凡欲出行﹐而欲占其能行與否﹐則又有動靜之義﹐故以動靜占之﹐蓋動則能行﹐靜則未能也。

蓋凡關墓臨幹﹐身則難動。關有阻格之義﹐墓有斂藏之義﹐皆靜象也﹐所以難動。若年上神﹐力能衝關破墓﹐則可仍以動言﹐否則須待衝關破墓月日﹐方能動也。

凡日上空亡﹐亦主難動﹐若用傳年命﹐見有衝神﹐亦當以動言之。蓋空逢其衝﹐空者反實﹐故可動也。然惟旺空逢衝﹐方有其象﹐若空帶休囚﹐衝無益矣。

凡日乾天官入廟者﹐𨿽非空亡關墓﹐亦難以動言。蓋神將同體﹐變化無端﹐故難言動。惟二馬乘旺發用﹐又無縛足戀廏之類﹐動斯確矣。

凡魁罡臨日﹐則有萬不獲己之動﹐乘吉帶旺﹐則以吉言而爲速﹔乘凶囚死﹐則以凶論﹐而爲遲﹔披刑帶煞而有气﹐則當亦以速言。

故曰﹐旺如乘車得馬﹐可以掣電而追風。

遲速占法第四凡占出行﹐而欲以遲速言﹐則惟較視日用﹐日爲行者之身﹐用乃徵行之始也。

蓋凡課傳皆陽﹐事必顯而多功﹐其動必速﹔課傳俱陰﹐事必陰私而多晦﹐其動必遲。故曰﹐日陽而用陰﹐則當速中之遲﹔日陰而用陽﹐則當遲中之速。若日上陽旺而用陰休墓﹐則𨿽動復止﹔日上陰休﹐而用神旺﹐則𨿽遲必行。

凡用陽而傳陰﹐當防中道之阻﹐用陰而傳陽﹐則必履坦無虞﹐中爲發用之陰神﹐所關於行色者﹐非淺鮮也。

凡用爲子孫﹐而刑克日上﹐則當有伴侶相傷之應﹔用爲父母﹐而刑克日上﹐則當有尊長相促之徵﹔用爲兄弟﹐宜切朋友﹔見妻財﹐情關妻妾﹔方以類聚﹐物以羣分﹐惟用帶丁馬﹐旺相不空﹐不受下克者﹐動尢速也。

吉凶占法第五凡占出行﹐又知其吉凶何若者﹐則首視日上﹐日上爲行者之身也。次觀辰上﹐辰上所往之地也。又次視用傳﹐初中末﹐有道路閱歷之象也。又次視年命﹐命爲固有﹐年主流行﹐而爲行者之身﹐所獨有也。凡見有日鬼而乘凶帶殺﹐則各有所主之事﹐各有所應之時﹐各有所見之處可按也。其所吉於行者﹐惟祿馬﹑生气﹑日徳﹑天喜之類﹐附吉乘旺﹐而無損傷則其行也﹐卽非因喜而動﹐將來必有喜慶之事﹐隨所遇而自見者也。其所凶於行者﹐則爲鬼﹐以所乘帶及五气言之。蓋凡鬼乘天乙﹐則主官司神鬼之凶﹐日旺爲官﹐夜休爲鬼﹐分以乘之﹐方無去也。鬼乘蛇﹐則主驚疑怪異﹐盜賊火光﹔鬼乘朱﹐則主鼠雀紛爭﹐是非口舌﹔鬼乘合﹐則牙儈媒保﹐欺隱姦私﹔乘勾﹐主勾惹牽連﹐爭鬥訟獄﹔乘龍﹐主子孫財帛﹐虧折損傷﹔乘空﹐則主小人僕隸﹐誕妄欺淩﹔乘虎﹐則道路凶惡﹐疾病兵喪﹔乘常﹐主飲食筵會﹐參商嫌隙﹔乘元﹐主盜賊匪類﹐劫耗遺亡﹔乘陰﹐主陰私婦女﹐姦謀蔽匿﹔乘後﹐婦人女子﹐穢污貪淫。

以煞而言﹐則凡五符爲鬼者﹐必有口舌公訟﹔往亡爲鬼魅者﹐必將身不生還﹔車坑爲鬼者﹐有車馬舟輯之憂﹔飛廉爲鬼者﹐防破敗損失之患﹔空亡爲鬼者﹐脫誑可慮﹔劫煞爲鬼﹐劫奪堪虞。鬼墓則昏蒙多阻﹔鬼關則隔礙難通﹔天刑則小人有憂敗之嫌﹐君子亦剝官奪祿﹔鬼帶咸池﹐奸淫沈溺﹔鬼披刑害﹐破祖傷殘。引而伸之﹐觸類而長之﹐則庶幾乎百煞之用﹐其有當乎。

水陸占法第六凡占出行﹐而欲知其出行水陸之所宜者﹐則以日辰爲主﹐而分言之﹐吉則從之﹐凶則違之。凡以日幹爲陸﹐視其上神﹐以言休咎。日幹之象﹐爲天爲陽﹐陸之位也。日支爲水﹐視其上神﹐以言吉凶。日支之象﹐爲地爲陰﹐水之位也。故凡幹上之神﹐乘吉生幹﹐气又旺相﹐則陸路自可從行﹐乘凶克日﹐气又囚死﹐則陸行匪吉。支上之神﹐乘吉生支﹐气又復旺相﹐則水路允宜從往。若乘凶克支﹐或更克日﹐气又囚死﹐則水行必凶﹐若水陸俱吉﹐則惟擇其最旺﹐而無損傷者從之。凡陸行則不能不需車馬﹐水行則不能不需舟楫。太衝者﹐車馬舟楫之類神也﹐然須分視不謬耳。蓋太衝臨水﹐象則舟楫。臨土﹐象則車馬。旺相則堅固而寬容﹐休囚則破毀而疲陋。惟乘龍合﹐而出於支幹之端﹐更無刑戰﹐則水陸皆堪遄往。若載元蛇﹐而見於日辰之上﹐則水陸皆不堪從。卽乘辰合﹐則象爲減下﹐沈溺堪虞。卯帶車坑﹐則象爲折輪﹐傾危可慮。上見魁罡﹐則舟車定多阻隔。更乘月厭﹐則道路時有憂驚。卯作隔神﹐寧無阻滯﹖卯逢夾克﹐必有損傷。卯上空亡﹐水則無憂﹐陸防傾陷。凡舟行之時﹐萬一有損﹐而欲占其損於何所。亟爲衣枷計者﹐則當專視天罡﹐而以所加孟仲季言之。加孟則所損在頭﹐仲中季尾。蓋孟仲季有首尾之象﹐而與太衝相害者﹐天罡也﹐卽以相害者占其所以害﹐故無失也。

陰晴風雨占法第七凡占出行﹐而欲占其途次之陰晴風雨何若者﹖則以三傳之陰陽爲主﹐以言時地之克應。蓋陰陽亦晴雨之機﹐三傳開道路之象﹐而初中末卽其時與地也。

故凡傳得純陽﹐則主晴朗﹐而木旺乘陽者多風。傳得純陰﹐則主陰晦﹐而金旺乘陰者多雨。

水神旺則𨿽陽亦雨﹐火神旺則𨿽陰亦晴。陽勝於陰﹐而乘朱蛇﹐又帶晴殺﹐其晴必久。陰勝於陽﹐而乘後元﹐又帶雨煞者﹐其雨必長。是則陰晴風雨之大象也。

若分視其時與地﹐則初傳見者﹐應在始發﹔中傳見者﹐應在中途﹔末傳見者﹐應在末路。擴而充之﹐則辰上見者﹐應在彼地﹔日上見者﹐應在欲行未行之時﹔而時序之標準﹐卽以三傳之十二辰次之﹐是則所謂時與地也。

伴侶占法第八凡欲出行﹐而欲知其將來有無伴侶﹐及伴侶何若者﹐則以子孫爲主﹐而亦以三傳言其時地。

責三傳者﹐以道路言也。責子孫者﹐制克生財﹐緩急可恃也。兄弟之爻乃居然伴侶﹐而不責及者﹐兄弟有其本責﹐分財之象﹐職有合夥經營﹐而非萍水之交矣。

故凡子孫吉旺見於傳中﹐而與日上徳合生比﹐則不惟伴侶有人﹐而且富厚忠誠﹐自當竭蹶而相爲。子孫休凶﹐見於傳內﹐而與日上破害刑傷﹐則途中𨿽逢伴侶﹐而疏狂污賤﹐非徒無益而有損。傳無子孫﹐則視三五六合言之。

若更視其所乘所帶﹐則性情容貌﹐皆可前知。察其天地兩間﹐則時序地方﹐曷難預定﹖至於辰見爲他類﹐日見爲類行﹐非虛語也。貲本行李占法第九凡占出行﹐而欲知其貲本何若﹐則以財爻爲主﹐而以休旺言之。日幹所克者﹐爲財神。靑龍六合爲財星﹐二者兼視。

故凡財神見﹐而財星稱之﹐則爲有本之行﹑經營之類是也。旺相而帶丁馬﹐則必充盈﹐無往不利。休囚而無丁馬﹐則必微薄蹇滯難通。若財神旣藏﹐而財星又復空窘﹐則爲無本之動﹐九流之類是也。旺相則得來可望﹐休囚則到底無功。財𨿽不現﹐而適財有气無傷﹐則居然良賈﹐深藏莫窺﹐吉可知矣。若兄弟化財﹐或財化兄弟者﹐卽非借貸﹐定爲合夥。

故凡欲知其行李若何者﹐則以父母爲主﹐亦以休旺言之。蓋行李者﹐覆庇之資也﹐而覆被吾身者﹐莫如父母。故以類之。

故凡父母見旺而無損傷﹐則行李自當富盛﹔休囚而有刑破﹐則行李必見凋殘﹔空藏則無﹐類藏則失。若父母化兄或兄化父母﹐則與人共﹐己不自由。

投宿占法第十凡徵行在道﹐而欲占其止宿處吉凶若何者﹐則以日辰爲主﹐而較視其上神焉。蓋日爲本身﹐辰爲旅次也。故凡日辰上神﹐彼此生旺徳合﹐乘吉帶吉﹐則賓主相安﹐絕無疑忌。若彼此刑沖破害﹐乘凶帶凶﹐則賓主不投﹐易生嫌隙。日傷其辰﹐則客懷不仁﹐咎由於我﹔辰傷其日﹐則主懷不義﹐咎起於人。

支幹逢墓﹐必不安寧。鬼帶三刑﹐定多凶禍。凶於我者﹐視其所乘天官。暈主驚疑﹐朱爲口舌﹐勾陳爭鬥﹐白虎兵戈﹐元武盜賊﹐天空欺紿﹐太陰姦謀﹐天后淫穢之類是也。然天官之所憑依者﹐神也﹔十二神之所用者﹐五行也﹔五行之所變幻者﹐五气也。引而伸之﹐則形貌情性﹑老幼彊弱之類﹐一覽而無餘蘊矣﹐於投宿也何有﹖

啟行占法第十一凡旅次𨿽安﹐而欲占其明發之情形者﹐則以日幹爲主﹐日支爲佐﹐兼以用傳相較言之。蓋日爲己身﹐支爲奴僕行李﹐用爲禍福端倪﹐而三傳者﹐則有時與地之象也。

故凡日上吉旺﹐不傷於日﹐則爲上天顯佑﹐身必無虞﹔日下吉旺﹐不逢空敗﹐則爲地下默扶﹐任行無害。元不傷幹﹐而財爻穩固﹐則無劫掠之憂。勾不制日﹐而乘性平和﹐則無口舌爭鬥之患。例而求之﹐十二天官﹐咸有責也。支不受傷﹐財爻﹑奴僕﹑行李﹐當無患也。以竟日而言﹐則初爲卯辰﹐中爲巳午﹐未爲申酉﹐時可定也。然式中時位﹐咸自井如察其上神﹐吉凶休咎必以時相應﹐兼而求之。可無失也。蓋三傳者﹐時行之大象也﹔十二辰者﹐時位之分司也。先其大象﹐次其分司﹐占之法也。

以地分而言﹐則十二辰之見於三傳者﹐自可按也。崗﹑嶺﹑墓﹑田﹑湖﹑池﹑場﹑圃之類﹐各以類見﹐不可漫責也。

凡以年命爲扶救之本﹐而與日辰用傳相較而言之。蓋年命者﹐吾身之所獨有﹐轉移休咎之權與也。故凡日吉而傳凶﹐支辰年命之上﹐皆可救也。日辰俱凶﹐而年命休衰﹐不能效力者﹐三傳之神﹐皆可救也。日辰年命俱凶﹐而三傳復凶者﹐勿行可也﹐是則所謂趨避也。

凡以太歲月建﹐爲君爲長﹐而與日﹑辰﹑年﹑命﹑用﹑傳相較言之。蓋太歲者﹐人君之象﹐月建者﹐官長之象﹐身居君長臨照之下﹐𨿽不敢妄異跋扈﹐畢竟難逃主宰﹐而其上神﹐亦卽歲月吉凶之所系者也。

凡吉凶由神﹐克應由煞﹐諸煞之緊關休咎者﹐不可遺也。如太歲月建﹐气力最大﹐入課臨傳﹐皆須細視﹐生扶則吉來不小﹐刑害則凶至匪輕﹐卽居閒地﹐而其上神﹐皆有關系﹐不可忽也。蓋凡歲月上神﹐遙來相傷者﹐固爲不利﹐而我去遙傷歲月上神者﹐尢非所宜也﹐故曰歲月上神﹐不可與類往來相克。太歲上神所主歲中事﹐月上神所主月事事﹐故與日辰用傳年命上神以及類神皆不可相傷也。見聞有疑占法第十二凡徵行在道﹐遙見人來﹐心有所疑﹐而欲占其爲何等人者﹐則以神後爲主﹐而視其所加孟仲季言也。凡神後加孟則爲善良﹐孟爲四長生﹐所以善良﹔仲爲商賈﹐仲乃四旺﹐所以商賈﹔加季則爲凶惡﹐季乃暗金四煞﹐所以凶惡。責神後者﹐後爲十二神之長﹐一陽始生﹐首竊天气﹐可以爲善﹐可以爲惡﹐神變無端﹐故曰神後﹐而以責之。

凡占乘舟而來﹐則以天罡爲主﹐而亦視其所加孟仲季言之。凡天罡加孟﹐則爲吏人﹐爲人之所長﹐孟長象也。故凡吏人﹐稱爲長吏。加仲則爲常人﹐仲有中象﹐平等之象﹐故主常人。加季亦爲姦惡﹐季居下流﹐而有藏垢納污之象﹐故主姦惡。責天罡者﹐見因舟楫而生疑﹐罡立卯之前者也。蓋凡有類主者﹐皆當以類加孟仲季言之﹐無類主者﹐則以天罡視之。罡爲善惡之總主也。故兵占決幾之占﹐每每視此。

以上兩占皆不言日﹑辰﹑用﹑傳﹑年﹑命﹐而視神後天罡者﹐呼吸安危﹐刻難姑緩﹐多視亂指﹐適以增疑也。𨿽然﹐萬一乘象果爲凶惡﹐則又何以處之﹖卽就其所加定體﹐而以日上辰上決其趨避。

故凡辰上神克日上神﹐則吉。辰上旺相﹐而日上休囚者更吉﹐前行無忌。日上神克辰上神﹐則凶。而辰上休囚者更凶。避之可也。惟相生比合﹐而气俱旺相﹐又乘吉將者﹐彼𨿽凶惡﹐我無忌也。

凡有所問﹐而欲占其虛實何如者﹐亦以天罡爲主﹐而亦視其所加孟仲季言之。

凡罡加孟上﹐則爲虛誕﹐孟爲始生﹐事未實也。加仲而虛實參半﹐仲中而有騎墻之象﹐疑信相參而未決。加季則實﹐季爲四土﹐信而實也。然日上辰上﹐又當參論。故凡日上刑克支上﹐所言必虛。而罡﹑魁﹑蛇﹑虎﹑陰﹑空﹑謾語見於日上者﹐尢多詭詐﹐帶空亡者﹐更出無根。若天罡加孟仲﹐而日又加彼﹐其虛可知矣。已上諸占﹐皆以辰屬我﹐日屬人者﹐來與言。皆有動相﹐動則爲客﹐見與聞﹐皆有靜象﹐靜則爲主﹐所以日屬來言﹐辰屬見聞也。主客動靜之間﹐辧之審矣。

期會良法第十三凡有相期會合﹐而欲占其得會與否﹐及已去未去者﹐若占他人﹐則視天罡﹐罡臨日辰﹐定然得會﹐罡在日前則爲已去﹐罡在日後﹐則尙未來。然又當以所加孟仲季參而定之。凡罡加孟則尙未至﹐加季則爲已去﹐惟加仲則可會也。若占同伴則視勝光。凡勝光見於貴前﹐則爲在前﹔見於貴後﹐則猶在後﹔若恰臨日辰﹐便可相會。視勝光者﹐午於卦爲﹖﹐﹖遇也﹐故視之。

家內吉凶占法第十四凡身處客中﹐而欲占其家內吉凶何若者﹐則以日辰爲主﹐而視其所乘天官言之﹐支爲我之家也。

故凡支上之神下生其支﹐而气旺將吉﹐則必無事而安常。若支上神下脫其支﹐而上气休囚﹐則多耗費﹔上神下克其支﹐而气休將凶﹐則必多悔而駁雜。若支克其上﹐而上神旺相﹐則可庶幾。

蓋吉凶所主﹐𨿽在上神﹐而事類所關﹐在於天將。卽如鬼乘天乙﹐𨿽云鬼祟神祗﹐而晝夜陰陽豈無分辧﹖鬼作﹖蛇﹐𨿽主驚憂火盜﹐而旺衰虛實﹐能不周詳﹖大抵貴合龍常﹐吉事居多﹐而爲凶亦淺。元勾朱虎﹐凶災常大﹐而爲吉偏輕。天官各有所司﹐占者貴於類推﹐苟能達變﹐自可通窮。妻子父兄﹐式內豈無其象﹖刑沖徳合﹐類端各有其神﹐周覽旁搜﹐情表自見﹐仰觀俯察﹐象類分明。

卷之七三才門

三才易簡例約第一六壬﹐象學也。運式以占﹐象亦夥矣。一日十二時﹐課亦十二而止。十二課內﹐象則萬千﹐若但以課體求之﹐則萬千之象﹐無從出現﹐而五行之用﹐反爲所拘矣。是故三才易簡之法﹐不可不急講也。蓋日辰之象﹐爲兩儀﹐貴賤尊卑﹐由此而定。四課之體爲四象﹐剛柔內外﹐從此而分。三傳之象﹐爲三才﹐初中末伏﹐從玆而備。然兩儀之成四象也﹐實乃三才之具體﹔三傳之三才也﹐實卽兩儀之化身﹔是則所謂課體﹐而萬類各有三才之用矣。如占婦女﹐則責天后爲類﹐天后婦女之象也。卽令式中無天后﹐亦當視天后之所乘臨。乘卽天后所乘之神也。臨卽乘神所臨之宮也。後所乘神﹐卽爲初傳﹐初之陰神卽爲中傳﹐中再傳之神﹐卽爲末傳﹐是卽所謂類神之三傳。始終情形﹐皆在於此。按此而求﹐盡堪取象﹐所以不必全拘課體而斷吉凶。蓋凡末有所主﹐而槪占大象﹐則吉凶情形﹐專在課體。若旣有所主而占﹐則事各有類﹐類各有象﹐卽類以定三傳﹐卽三傳以言休咎﹐情形自露﹐不必徒求課體﹐卽所謂易簡也。凡占貴人﹐則視天乙之三傳﹐而謁貴干求者﹐亦同責焉。占夢寐﹑怪異﹑憂疑﹑驚恐則視騰蛇之三傳﹐而鑪竈之具﹐亦俱責矣。占文字﹑口舌﹐則視朱雀之三傳﹐而飛禽﹑書信﹑詞訟之屬﹐亦並責焉。占子孫﹑交易﹑婚姻﹑媒保則視六合之三傳﹐而小兒﹑竹木器具﹑舟車﹑門戶﹑牀榻﹑盒桶等物﹐亦並責焉。占勾連﹑鬥訟則視勾陳之三傳﹐而軍旅﹑墓田﹑捕役﹑差人之類﹐亦皆責焉。占賢良﹑財帛﹑及書吏則視靑龍之三傳﹐而擇婿﹑求文職功名﹐亦同責焉。占小人﹑奴僕﹑僧道則視天空之三傳﹐而上書﹑通啟﹑虛誕﹑詐僞之屬﹐亦俱責焉。占疾病﹑道路則視白虎之三傳﹐而出師﹑徵討﹑死喪之事﹐亦並責焉。占尊長﹑財帛則視太常之三傳﹐而米麥﹑布帛﹑衣裳﹑絲絮﹑藥食﹑武途功名﹐亦並責焉。占盜賊﹑逃亡﹑走失﹑乞丐則視元武之三傳﹐而行兵﹑行人﹑水利﹑溝渠等事﹐亦以責焉。占外戚﹑私慝﹑婢妾﹑婆媽﹑老婦﹑尼姑則視太陰之三傳﹐而陰私﹑囑托﹑金銀錢﹑石磁器等﹐亦同責焉。占婦女﹐則視天后之三傳﹐而擇婦﹑望恩澤﹑封誥﹑赦書者﹐並皆責焉。蓋類神所乘之神﹐𨿽各有三傳可責﹐然須與日辰行年與制類者﹐尙可從吉言也。若日年落空﹐百事無成。惟類自作空﹐不以空論。然神與將又有變通之法﹐將卽神﹐神卽將。如占貴人尊長﹐本當專視責天乙﹐若或課傳無天局﹐而大吉出現﹐則視大吉之三傳以斷吉凶。不必更求天乙矣。如占財帛本應專責靑龍﹐如或無靑龍﹐而功曹出現﹐則視功曹之乘臨﹐以及三傳﹐不必更求靑龍矣。或式中無靑龍﹐而太常出現﹐則視太常之三傳以定休咎﹐不必更求靑龍功曹矣。是卽所謂變通也。

類神三傳變通法引證第二八月丁巳日辰將酉時占婦女事。子丑寅卯

常蛇陰六

財酉陰亥辰

未子酉寅

子辰龍戌巳

子巳寅丁

官亥貴酉申未午斷曰﹕占婦女事﹐則視天后之三傳﹐三傳戌巳子﹐將後空蛇﹐以初傳言之﹐後乘天鬼﹐加卯臨門﹐內戰不安﹐則其所主者﹐不得自安之事也。戌與卯合﹐是有求和之意。八月卯爲月破﹐甲寅旬卯爲盜神﹐天魁之將爲下賤。後乘下賤之神﹐下臨無气之地﹐其爲下賤婦女可知。下爲盜神月破﹐合而克之﹐其所不安者必憂失盜亡財帛之事矣。以中傳言之﹐太乙爲天空﹐空爲欺詐不實之象﹐八月巳爲天鼠煞﹐情必涉鼠﹐陽現其象﹐情歸於陰。中卽後之陰﹐以末傳言之﹐神後爲蛇﹐子又爲鼠﹐蛇爲怪異﹐家有鼠爲怪。天鼠卽是小耗﹐正月起子逆行十二支﹐所主欺詐耗財﹐鼠耗之名﹐蓋本於此﹐其所憂盜失亡財也。此課如占貴人﹐則視天乙之三傳﹐三傳亥午丑﹐將得貴虎朱﹐以初傳言之﹐貴人履獄﹐處非其地﹐必有憂患﹐若非病厄﹐則有過失。蓋陰得勝光﹐爲白虎﹐爲疾病之神﹐內戰憂重﹐故主病厄﹐末見大吉乘朱﹐下臨六害﹐八月開刑在午﹐死气在醜﹐當因死刑文字而責罰黜退之憂。如占父母﹐則視太常之所乘臨﹐而以三傳言之﹐三傳未寅酉﹐將得常合陰﹐以乘臨言之﹐常乘小吉臨子﹐子未六害﹐而又空亡﹐則所主者﹐孤寒也。占父則無母﹐占母則必無父﹐否則定當遠出。凡類臨空亡﹐十有九死﹐在外者不得還家﹐是則所謂類神之初傳﹐主其事者也。以中傳言之﹐功曹乘六合﹐乘木克未爲鬼﹐八月寅爲死符又爲枯骨合乘死木爲棺﹐皆作吉象﹐以末傳言之﹐從魁乘太陰﹐重金乘旺﹐遞克類陰﹐所謂鬼來催鬼﹐鬼催人死者是也。寅爲死門而太陰夜神之酉﹐臨夜位之鬼門﹐是爲冥道也。末爲歸計﹐而入冥道﹖豈父母之利哉﹖從魁見於日陰﹐業已在外﹐而又傳出他處﹐則有異鄕之角﹐是則死於他鄕之兆也。

蓋式中內外之內﹐惟前後爲主﹐視類者便從類前類後言之。類後爲內﹐類前爲外耳。六合之中﹐前後凡七﹐七在對衝﹐而前後均得其六﹐凡在二三則爲近﹐在五六則爲遠。按此占﹐小吉爲類臨子﹐恰當前六﹐故言遠﹔下臨空害﹐故言死亡﹐類陰凶克﹐而末酉傳出他處﹐爲冥道﹐故言死在他鄕。如占子孫事﹐則視六合乘臨﹐今合乘功曹﹐下臨丁火﹐在外耗脫﹐而功曹於八月爲死木﹐又煞爲死符枯骨﹐皆非吉象。以丁言之﹐死木不能生囚火﹐子孫徒自脫耗﹐而無益於父母也。以未言之﹐則未爲木墓﹐子孫投墓亦非吉象﹐是則類神之乘臨所主﹐亦卽所謂初傳爲主事之人也。以中傳之類陰而言﹐則從魁爲月建﹐月建爲官長﹐從而克之﹐則當有官長仇難之災。以死木逢旺金﹐凶何如之﹖爺見其仇﹐俯臨其丘﹐非子孫之利也。以末傳歸計而言﹐則辰𨿽乘龍﹐爲子孫之財﹐柰財反助鬼爲官﹐丙辛辰酉合助莫解﹐而所帶之煞﹐又爲白衣﹐死別凶可知矣。蓋凡占問子孫﹐不宜見者有六﹐一不宜落空﹐二不宜投墓﹐三不宜傳見官鬼﹐四不宜煞帶二死﹐五不宜蛇虎魁罡加臨年命﹐六不宜气乘囚死。若全見者﹐必有死亡之事﹐惟加臨旺相而傳得其吉者﹐則有喜慶。若旣見遊煞﹑斬關﹑丁馬﹐而傳又逢凶﹐年上又見元空者﹐主有逃亡劫耗之患。此其大略也。若神而明之﹐則又存乎其人﹐難以言傳矣。凡辰爲宅舍﹐而子孫之占﹐亦當責及辰爲子孫之類位也。若辰戌丑未乘蛇虎臨辰﹐而辰爲亥子則是子孫爲土所制﹐法憂少小。蓋亥子皆是少小之象﹐支神乃是卑幼之位﹐故當責也。

﹝完﹞

