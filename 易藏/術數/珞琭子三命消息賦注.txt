三命消息賦二卷﹝徐子平注﹞

臣等謹案《珞琭子三命消息賦注》二卷﹐宋徐子平撰。《珞碌子》書爲言祿命者所自出。其法專以人生年月日時八字推衍吉凶禍福。李淑《邯鄲書目》謂﹕其取琭琭如玉﹐珞珞如石之意﹐而不知撰者爲何人。朱弁《曲洧舊聞》云﹕世傳《珞琭子三命賦》不知何人所作﹐序而釋之者以爲周世子晉所爲。然考其賦所引﹐有秦河上公。又如﹕懸壺化仗之事﹐皆後漢末壺公﹑費長房之徒﹐則非周子晉明矣。是書前有楚頤序﹐又謂﹕珞琭子者﹐陶宏景所自稱。然祿命之說至唐李虛中尙僅以年月日起算﹐未有所謂八字者。宏景之時又安有是說乎﹖考其書始見於《宋﹡藝文志》。而晁公武《讀書志》亦云﹕宣和建炎之間是書始行﹐則當爲北宋人所作。舊稱某某﹐皆依托也。自宋以來﹐注此賦者有王廷光﹑李仝﹑釋曇瑩及子平四家。子平事迹無可考﹐獨命學爲世所宗﹐今稱推八字者爲子平﹐蓋因其名。劉玉《已瘧編》曰﹕江湖談命者有子平﹐有五星。相傳宋有徐子平者﹐精於星學﹐後世術士宗之﹐故稱子平。又云﹐子平名居易﹐五季人。與麻衣道者﹑陳圖南﹑呂洞賓俱隱華山﹐蓋異人也。今之推子平者﹐宋末徐彥升﹐非子平也云云﹐其說不知何所本。然術家之言﹐百無一眞﹐亦無從而究詰也。其注久無傳本﹐惟見於《永樂大典》中者尙爲完帙。謹加裒輯﹐釐爲上﹑下二卷﹐以符《宋志》之舊。其中論運气之向背﹐金木剛柔之得失﹐靑赤父子之相應﹐言皆近理。間有古法不合於今者﹐是則在後人之善於別擇耳。又考《三命通會》亦載有《珞琭子》寥寥數語﹐與此本絕不相合﹐蓋由原書散佚﹐談命者又依托爲之。僞中之僞﹐益不足據﹐當以此本爲正也。

元一气兮先天﹐稟淸濁兮自然﹔著三才以成像﹐播四气以爲年。

【元者﹐始也﹔一者﹐道生一沖气也。有物混成﹐先天地生。以看命法論之﹐如人初受胎月在母腹中男女未分。以四柱言之﹐則知人本命也﹐尙未有生月日時﹐卽貴賤壽夭未分。故云﹕一气。以大道言之﹐則混一气而生育天地也﹐主祖宗之宮也。陰陽旣分﹐淸气爲天﹐濁气爲地。地法天﹐天法道﹐道法自然。以命術言之﹐則如在母胎中以是成形﹐男女已分也。以大道言之﹐天地分也。以四柱言之﹐則生月是也﹐主父母宮。天地人爲三才。以命術言之﹐是人生日是也。乃人身自得之宮。看下臨何宮分也。四气者﹐布木火水金以爲四時﹐各旺七十二日﹐土旺四季﹐各旺十八日﹐故爲一年。五行之休旺也。以看命論之﹐是人生時也。以四柱論之﹐本命生月生日生時四柱也。每一宮有三元﹐有天元﹑人元﹑支元。生時主子孫也﹐更看生時天元不居休敗﹐居於旺相﹐則佳矣﹐死囚則見多而晚成。】

以幹爲祿﹐向背定其貧富﹔以支爲命﹐詳順逆以循環。

【幹者﹐是生日天元也。看幹下有何支﹐支內有何人元﹐而與生日天元爲祿﹐或有祿印﹐或有財帛。假令六甲日生人﹐甲子生旺﹐甲寅建祿﹐甲辰爲財庫﹐甲午爲妻財﹐甲申爲官印﹐甲戌爲財官。其甲子﹐以水生木。如秋生﹐並十二月生﹐則有官貴命﹐官印無失。甲以庚辛爲官印﹐爲子﹐有癸﹐善制其丁。故曰﹕癸乃甲之印綬也。更須消息四柱內外﹐吉凶輕重﹐而配其休祥。其言﹐不可大疾﹐疾則不盡善矣。向者﹐要生日天元向其祿馬也。如無祿馬﹐向其財帛﹐或有向其壽限﹐向其旺相也。假令六甲生日天元﹐若得夏至生﹐而居辰﹑戌﹑丑﹑未﹐並丑位之上﹐則有財帛﹐及有祖基。若是秋生﹐居巳﹑酉﹑丑﹑申﹑戌﹐四柱之內﹐別無丙丁﹐則甲之向祿也。甲以金爲官印﹐秋生金旺﹐故曰向也。若運到西方者﹐亦向祿也。運行南方及四季亦向財也。若生月內﹐有官印於生日天元﹐則主官出祖宗。如生月及支內﹐有財於生日天元﹐則主有祖財。若生時支內﹐有財﹐別無刑沖克破﹐則主自立財。其論官﹑論財﹐更須精其休旺輕重言之。財庫並旺相﹐爲佳。官長生﹑官庫﹑官旺相爲妙。支者﹐十二支也。支內有天元﹐十干甲祿在寅﹐乙祿在卯之類﹐宜生日天元取年﹑月﹑時中內天元配其吉凶﹐或有財帛﹐或有官印﹐或壽或夭。假令甲日天元屬木﹐取金爲官印﹐取土爲財帛﹐見丙爲壽星﹐見乙並亥卯未爲劫財﹐合用官印或財帛須精休旺言之。】

運行則一辰十歲﹐折除乃三日爲年。精休旺以爲妙﹐窮通變以爲玄。

【行運則一辰十歲﹐折除乃三日爲年。折除者﹐一年二十四气﹐七十二侯。命有節气淺深﹐用之而爲妙。假令六甲日生人﹐以金爲官印﹐得六月下旬生﹐則有官印者﹐有祖財。更若順行陽運﹐則爲佳。逆行則運背矣。甲以金爲官印﹐南方火能奪甲之貴。南方﹐火土之分﹐卻向財帛。若七八月尢佳。若六月上旬或中气生﹐則無官。若年﹑月﹑時在申﹑巳﹑酉﹑丑位﹐更運行西方﹐則卻有官印﹐而亦榮顯也。若六月中气或初气下生﹐卻更看與時在寅午戌亥卯未之位﹐更天元有丙丁﹐只是商賈之命也。其五行休旺﹐已具前述。凡看命見貴賤﹐未可便言﹐且精四柱內外﹐天元並三合有無克奪所有之貴。假令壬午日生﹐乃祿馬同鄕﹐切不可年﹑月﹑時﹑中有甲乙並寅卯﹐若春生則甲乙旺﹐土死則壬背祿也﹔若夏秋生𨿽見甲乙寅卯亦有官印﹔夏生土旺則官印旺也。秋生則甲乙絕而無害﹐餘仿此。假令壬子年﹐壬子月﹐丙申日﹐辛卯時。然﹐丙申﹑辛卯﹐天地六合。被太歲是壬子﹐更壬子月﹐二壬刑於卯位﹐此合而不合也。若丙取辛作妻﹐定因財致禍﹐而身災也。凡看命﹐切詳內外五行相合有無忌神﹐更看所用者內外天元得淺深向背而用之。】

其爲气也﹐將來者進﹐功成者退。如蛇在灰﹐如鱔在塵。

【气者﹐四時向背之气也。假令﹐六甲六乙生日﹐春生﹐則無官﹔夏生﹐則有財﹔秋生則有官印重矣﹐若生時卻居寅午戌巳上﹐更有戊己丙丁在時中﹐則官減半言之。如本位犯丙丁南方火位亦奪甲之印也。五行當權者用之爲福﹔不當權者用之﹐無慶。假令﹐金用火爲官印﹐九夏生則向官﹐七月生則气退﹐卽官不遷進也。當用之神旺相﹐則有慶﹔死囚休敗則退也。又如﹐水命人以土爲官印﹐卻得十月﹑正月﹑二月生﹐𨿽有土而不中用﹐以五行退則不當權﹐而休息﹐此論五行气退罷權之道。如蛇鱔之在灰塵﹐則何可長久也﹖】

其爲有也﹐是從無而立有﹔其爲無也﹐天垂象以爲文。

【此五行論於絕地而建貴也﹐五行絕處有祿馬。假令﹐丁亥﹑丙子﹑庚寅﹑甲申﹑乙酉﹑戊寅﹑壬午﹑癸巳﹑己卯﹑己亥皆從無。天元受絕休囚之地﹐卻成貴彊之位。鬼谷曰﹕幹𨿽絕而建日。成鑑曰﹕受气推尋胎月須深。亦當論生日天元破絕而貴也。賦言﹕五行窮絕處無也﹐絕中建祿則有也。凡此者﹐皆合大道﹐貴而淸也。易曰﹕懸象著明﹐莫大乎日月。日月者﹐天之文也。陰陽之柄也。日往則月來﹐暑往則寒來﹐皆一生造化之文也。】

其爲常也﹐立仁立義。其爲事也﹐或見或聞。

【五行者﹐在天爲五星﹐在地爲五嶽﹐在人爲五臟。推而行之則爲五常。常有可久之道則秉乎仁義者。易曰﹕立天之道曰陰與陽。立地之道曰柔與剛。立人之道曰仁與義。人之道非仁與義則不能立也。命遇金者必要木﹐有木者須要金﹐是謂有剛濟柔仁而尙勇。遇此格者多貴。賦曰﹕金木定其剛柔是也。其爲也者﹐今術者將人生年月日時中支匹配吉凶作爲也。或見者﹐年月日時上天元也。或聞者﹐支內人元也。甲在寅之類﹐又辰乃水土之庫﹐戌火庫﹐丑金庫﹐未木庫﹐辰中有乙是春木之餘气﹐未中有丁是夏火之餘气﹐戌內有辛是秋金之餘气﹐丑中有癸是冬水之餘气。有春分﹑秋分﹑夏至﹑冬至二十四气七十二侯分陰陽所主之事以定貴賤。今術者看命而定吉凶﹐知見與不見之理﹐執法而善用之則爲妙矣。】

崇爲寶也﹐奇爲貴也﹐將星扶徳﹐太乙加臨﹐本主休囚﹐行藏汩沒。

【崇者﹐尊也。凡看命﹐主本元祿馬爲奇﹐切忌別位歲月時中沖克破本位﹐有損則或貴而輕也﹔損之重則貴而不貴也。生日曆貴地而日旺不可擊損也﹐故曰崇﹐爲寶也。又如命中有掌壽﹑掌財﹑掌災福之辰﹐亦不可被別位制伏﹑刑克﹑損奪﹐被損則有災禍。假令甲日生人﹐年月日時中庚來克身﹐有乙或卯巳午火﹐則能救之﹐也爲福之地。不可被傷﹐禍聚之地不可無救。三奇爲貴者﹐謂年月日時內外三爲匹配者﹐三奇祿馬則貴命也﹐更看祿馬所乘輕重而言之。三奇歌云﹕甲己六辛頭﹐乙戊向庚求﹐丙辛遭癸美﹐丁壬辛更優﹐戊癸逢乙妙﹐己壬並甲遊﹐庚乙丁須聴﹐辛甲丙同周﹐壬丁己堪重﹐癸丙戊何愁。將星者﹐月將也。扶徳者﹐徳辰也﹔又曰﹐六合也。假令﹐壬寅年﹑庚戌月﹑癸卯日﹑乙卯時﹐九月將在卯﹐扶其生日﹐更得九月金土六合﹐卯戌合﹐乙庚合﹐戊癸合﹐如此五行各不居休敗﹐則貴命也﹐可作兩府之上貴格言。𨿽生日取合前面貴气﹐若亦本主休囚﹐卽不爲貴命也﹐只可作虛名言之。故曰﹕本主休囚行藏汩沒也。】

至若勾陳得位﹐不虧小信以成仁﹔眞武當權﹐知是大才而分瑞。

【勾陳﹐戊己土也﹔得位者﹐戊己日生﹐臨於寅卯並亥卯位下﹐有官印長生﹑帝旺﹑庫墓﹐乃祿馬之鄕﹐不虧小信﹐以成仁者。土厚﹐主信也。更得位﹐則能成仁矣。此三奇貴人﹐卽君子也。故曰﹕以成人之美也。賦曰﹕約文而切理者也。又曰﹕眞武當權者﹐壬癸生日也。以壬午﹑癸巳﹑壬辰﹑壬戌﹑癸丑﹑癸未日生也﹐或四季月亦是﹐下有官印﹑祿馬旺相墓庫而成慶﹐此乃作上格貴命言也。】

不仁不義﹐庚辛與甲乙交差﹔或是或非﹐壬癸與丙丁相畏。

【前二句是貴命﹐切忌五行交差﹐甲己﹑乙庚﹑丙辛﹑丁壬﹑戊癸是陰陽相合而成貴命也。若甲見庚﹐乙見辛之類皆是五行陰陽不合而交差也﹐乃無福之命。更有交差之論﹐且如甲以金爲官印﹐見火而亦曰交差﹐則不成慶也。更有十二支交差﹐如午與未合﹐卻被戌刑﹑丑破﹑卯辰破於未位﹐此亦曰交差。卯與戌合而忌辰衝﹑丑刑﹑戌未三刑也﹔辰與酉合﹐而忌午之破爲害﹐餘可例求焉。是者五行和合也﹐成慶而貴也。非者﹐五行內外陰陽不起﹐卽不是貴命也。丁畏癸﹑丙壬相畏故也。若丁見壬卽爲合﹐丙見癸卽爲官﹐一陰一陽曰道﹐偏陰偏陽曰疾﹐正合則爲貴命﹐偏合不爲貴命也。宜消息而言之。】

故有先賢謙己處俗求仙﹐崇釋則離宮修定﹐歸道乃水府求玄。

【固有達賢之士自謙而處俗塵﹐降心火而進於水府﹐養丹砂而成妙道矣。以看命言之﹐五行中有水火旣濟之命也。又如丙子生人得亥子時或申子辰水位亦曰旣濟。假令丙申﹑丙辰﹑丙子﹑丁亥﹑丁丑﹑丁酉生人或火以水相濟成慶﹐皆爲水火旣濟之命也。】

是知五行通道﹐取用多門。理於賢人﹐亂於不肖﹔成於妙用﹐敗於不能。

【取用多門謂﹕人命生處各自不同﹐基本亦異。吉凶向背﹐行運用法﹐所主者異兆。故曰﹕取用多門﹐卽非一途而取軌也。亦要人用心消息五行所歸﹐卽知吉凶也。賢達之人深悉造化﹐愚者豈能曉了﹖易曰﹕苟非其人﹐道不虛行是也。】

見不見之形﹐無時不有﹔抽不抽之緒﹐萬古聯綿。

【不見之形者﹐內天元也﹐庫墓餘气節令也﹐衝刑克破也及五行休旺匹配生死也。三合貴地﹐祿馬妻財父母皆不見之形也。只聞其有形﹐而用之自然應驗矣。凡取用法﹐則比蠶婦抽絲之妙。善取者﹐能尋其頭緒﹐自然解之得絲也。不善者﹐不知頭緒﹐萬古聯綿也。凡言命中貴賤吉凶﹐先得頭緒則災祥自然應驗矣。生時坐祿﹐甲日見寅時﹐乙日見卯時之類﹐時坐本祿﹐更看歲月有無刑沖克破本祿﹐祿旺用之云云。】

是以河公懼其七殺﹐宣父畏其元辰。峨眉闡以三生﹐無全士庶﹔鬼谷播其九命﹐約以星觀。今集諸家之要﹐略其偏見之能﹐是以未解曲通﹐妙須神悟。

【此令術者旣要見年月時取其有克而爲用者是何﹐作官印用之﹐作官鬼用之﹐假令甲見庚或見申位爲官爲鬼﹐須見金木輕重之用言之。假令丙日生人逢亥七煞﹐亥中有壬﹐丙見壬爲七殺。丁到子位﹐甲到申﹐辛到午﹐壬到巳﹐戊到寅﹐己到卯﹐庚到巳皆爲七殺之地﹐主有災。如當生元有七殺﹐運更相逢卽重矣﹐不利求財﹐主有災。如當生歲月日時元無七殺﹐則災輕。故賦中引宣父畏以元辰者﹐卽非前位辰也﹐是當生年月日時位有七殺﹐害生月生時者﹐乃名元有元辰也﹐卽爲災重矣。虛中云﹕當生元有則凶重﹐無則凶輕。所以宣父畏以元辰者﹐是宣父命中元有煞害之辰也。又﹐戊見甲﹐己見乙爲七殺﹐戊己人在十月生﹐正月生﹐𨿽生時居巳午或更有庚辛﹐亦夭壽﹐爲土死不能生弱金﹐金囚不能勝旺木。賦云﹕建祿而夭壽。餘仿此。昔者﹐峨眉先生精通三命﹐每言貴賤﹐少有全者﹔鬼谷先生以九命之術﹐約以星宮爲賦﹐比前賢自謙而言之﹐與物難窮﹐理則同也。】

臣出自蘭野﹐幼慕眞風﹐入肆無懸壺之妙﹐遊街無化仗之神。息一气以凝神﹐消五行而通道。

【臣者﹐太子自稱於君父前也。生於內庭﹐有芝蘭之野之稱。眞風者﹐自幼樂於五行之眞理者也。昔有懸壺先生貨卜於市﹐國君聞而召之﹐先生拒命而不往﹐君令執之﹐先生預知﹐以仗化龍乘而去。息一气者﹐天元也。五行者﹐金木水火土也。凝聚也﹐消散也。通道者﹐符合也。陰陽不偏﹐上下符合﹐則能知造化﹐而貴賤吉凶壽夭定矣。猶然自謙無化仗乘龍之爲也。】

乾坤立其牝牡﹐金木定其剛柔﹔晝夜互爲君臣﹐靑赤時爲父子。

【幹陽物也﹐坤陰物也。凡看命﹐見五行陰陽匹配﹐上下相合不偏者爲貴命也。若偏陽偏陰者﹐則五行有疾矣。金木定其剛柔者﹐且如﹐木用金爲官印﹐其金秋生或帶壬癸水而克木﹐卽剛也﹐謂金旺時﹐水木無火則金剛矣。若金生於春夏﹐木帶天元﹐人元有火﹐則木剛金柔也。晝夜互爲君臣也﹐靑赤時爲父子者﹐丁壬合﹐生甲己﹐壬生甲﹐壬乃甲之母﹐丁乃甲之父。丁生己﹐己以壬爲父﹐丁乃己之母。甲己再合生辛﹐甲生丙﹐丙辛再合生戊﹐辛生癸﹐戊癸再合﹐戊生庚﹐癸生乙﹐乙庚再合﹐乙生丁﹐庚生壬﹐丁壬再合復生甲己﹐周而復始。人只知﹐木生火﹐火生土﹐土生金﹐金生水﹐水生木﹐卽不知陰生陰﹐陽生陽﹐陽產陰爲父﹐陰產陽爲母﹐丁乃甲之父﹐壬是甲之母﹐故云靑赤時爲父子。】

不可一途而取軌﹐不可一理而推之。時有冬逢炎熱﹐夏艸遭霜﹔類恐陰鼠棲水﹐神鬼宿火。

【假令﹐庚辛人冬至後逢丙丁者﹐則爲官印﹐謂一陽生也。金逢火之生气﹐是冬逢火熱也。夏艸遭霜者﹐言丙丁人夏至後﹐逢壬癸而得用也﹐謂之一陰生﹐是火逢官之生气。故曰﹕夏艸遭霜。又﹐丙丁人冬至後生﹐𨿽遇七殺之鄕﹐亦作官印之用。偏陰偏陽﹐則有官而不淸也。又庚辛人﹐夏至𨿽遇巳午未寅戌﹐亦可作官印用﹐亦苦不淸。夏至後﹐陰气深則爲妙矣。若夏至气淺﹐官𨿽發早﹐而不益壽。更詳元辰並運言之。陰鼠棲水﹐如癸祿在子﹐爲地元。神鬼宿火﹐如戊祿在巳﹐爲人元也。丙以癸爲官印﹐戊與癸爲匹配﹐子與支徳六合﹐癸以戊爲官印須識陰陽造化﹑尊卑﹑順逆。戊以癸爲財﹐丙以癸爲官印﹐此與水火旣濟之道。如冬逢炎熱﹐夏艸遭霜﹐在學人深求之也。】

是以陰陽罕測﹐志物難窮。大抵三冬暑少﹐九夏陽多﹐禍福有若禎祥﹐術士希其八九。

【禎祥者﹐爲應。前賢比其五行吉凶應驗矣。如天子親耕曰禎祥﹐務天下民勤於耕種﹐田中種谷則生谷苗﹐時至七八月則谷熟﹐而爲祥。元種豆苗﹐時至七八月豆熟﹐﹐而成祥。其五穀下種各有時也﹐則收成也。地內曾種﹐則望成。更有良田萬傾﹐不曾耕種﹐則遇大熟之歲而亦無可收﹐不得禎祥也。此論人命八字內外元無官印﹐則運臨官印之地﹐亦不發官印﹐爲年月日時中元無貴气。論財亦論元有元無也。】

或若生逢休敗之地﹐早歲孤窮﹔老遇建旺之鄕﹐連年偃蹇。若乃初凶後吉﹐似源濁而流淸﹔始吉終凶﹐狀根甘而裔苦。

【假令﹐庚辛人秋七八月生者是也﹐金以木爲財﹐木絕。以火爲官印﹐火死。早歲孤窮謂生日爲父母絕﹐則爲無祖財﹐亦無官印﹐則早歷艱難也﹐準此。若或運臨祿馬貴官之鄕﹐亦多偃蹇而不成福。初凶者﹐生月凶逢於休敗也。後吉者﹐生時得地也﹐居財旺並官印旺地﹐運行向所臨之位﹐卻爲有慶。止爲初年之滯﹐中年晚年有福也。故曰﹕源濁。伏呤是也。若生月爲鬼克身﹐若生時有救是源濁之類﹐五行活法則度﹐如遇五行交錯﹐但消息勝負而言之。有命有祖財而生者﹐少年富貴﹐故云﹕始吉。如生時不得地﹐或祖敗官﹐或身災疾。更背於吉地﹐則爲凶也。至於晚年祖財破盡﹐終身困苦。𨿽有富貴之家﹐生時失地﹐更不得運﹐故曰﹕終凶。裔者﹐苗也。如苦物而不堪也。此先富而後貧也。】

觀乎萌兆﹐察以其元﹐根在苗先﹐實從花後。

【欲知運內吉凶﹐先看根元勝負。根元有貴則運臨貴地而發貴﹐根元有財﹐運臨財地而發財。根元有災則運臨災而有災也。貴賤吉凶自有根苗則無不結實而應驗矣。】

胎生元命﹐三獸定其門宗﹔律呂宮商﹐五虎論其成敗。

【胎生元命者﹐乃人之年月日時所得天元﹑人元﹑支元也。三獸者﹐寅午戌之類是也。門宗者﹐一類也如寅午戌火之類。五虎者﹐支也﹐持大運逆順﹐生日向背數而行之。假令﹐甲寅生午逢庚戌也﹐亦曰鬼。庚戌見丙午之類﹐賦曰﹕五虎者﹐以寅爲首也﹐此乃五陽相克也。論其成敗者﹐有救而身旺則成﹔無救而身衰則敗也。好事者宜精詳之。】

無合有合﹐後學難知﹔得一分三﹐前賢不載。

【無合者﹐年月時中取財而無財﹐取貴而不貴﹐取合而不合﹐兼之以根在苗先﹐實從花後﹐此乃八字內有根而方發苗。又云禍福者﹐然八字內外無合而有合在別位之內﹐內外五行刑沖克破於別位之祿﹐停住不得﹐至令飛走。三合就於本命生日相合或寅刑巳內丙戊﹐巳酉丑三合就走馬。假令甲子年丙寅月癸丑日辛酉時﹐若論官則背祿而不貧。以八字內外三元無戊﹐兼正月土死﹐其背祿明矣。卻被寅刑巳﹐丑破巳﹐甲子遙克於巳﹐而巳內有丙戊被刑破﹐破而飛走出巳﹐三合就馬﹐巳酉丑月三合﹐丙就辛酉﹐戊就癸丑而合癸﹐癸以戊爲官印﹐此乃無合有合也。故後學難知﹐誠也﹐信也。古歌曰﹕虎生奔巳豬猴定﹐羊擊豬蛇自然榮。有合無合歌﹕飛祿飛來就馬騎﹐資財官職兩相宜﹐王中更得本家助﹐上格榮華寶貴奇。人歌﹕志節二八廉貞女﹐四面豬猴獰似虎﹐先看天元乘地馬﹐後邊集路教侵取。得一者﹐旣見有寅刑巳﹐丑破巳﹐而丙戊被刑破而出﹐則便宜分三而行。旣得巳位爲用﹐便是三合巳酉丑也。須有酉丑﹐上有癸辛字則爲有合之命。𨿽刑而祿出﹐無合則不佳也。前賢者﹐爲賦以前賢人也。立此一訣之門。後作賦者﹐又指說得一合而三合見頭緒﹐則作三合取吉凶也。】

年𨿽逢於冠帶﹐尙有餘災﹔初至於衰鄕﹐猶披鮮福。

【此言冠帶大運也。假令﹐庚辛日人初年無祖財﹐又自戊酉逆行﹐皆歷無財敗祿之運﹐喜逢未運是財旺之地﹐只可言方入祿運漸向泰也﹐只言從此運後所求遂意﹐後五年方有三五分福也。運气淺深而言之﹐淺則福淺﹐深則福厚也。庚辛見未爲冠帶﹐緣運自西方而來久閒於財祿。故有﹐尙有餘災也。言先歷貴旺之鄕或建財之地已成大器﹐而方交入敗宮失財之地﹐未可作大敗之運言之。只可言﹐自入此運不甚遂意﹐謂前運久歷貴彊之地﹐根基極厚﹐𨿽臨敗運﹐未至大損﹐故初運入衰鄕﹐猶披鮮福也。】

大段天元羸弱﹐宮吉不及以爲榮﹔中下興隆﹐卦凶不能成其咎。

【天元者﹐幹也。𨿽臨祿馬之地﹐若天元被傷而本气羸弱﹐則亦不能爲榮。假令壬午人四月生﹐更別位戊己相克﹐貴而不貴也﹐可作虛名及無祿言之。然﹐壬午宮吉﹐而天元無气﹐更加重重戊己來克﹐故名不貴矣。又云﹐不及者﹐上下五行休旺不相負也。又如庚辛日人正月生﹐更別位有重重火相克於金﹐其金見寅卯甲乙而亦無祖財﹐而木中旺火必害其金而成災﹐此亦是天元羸弱﹐而宮內有財不得而發矣。其餘五行仿此言之。中者﹐人元也。下者﹐支元也。假令十月壬建其祿﹐亥乃水之旺鄕﹐此乃中下興隆也。若丁亥日人十月生﹐乃火絕於亥﹐其丁生絕地﹐乃爲丁卦之凶也。不能成其咎者﹐謂丁以壬爲官印﹐而中下祿馬建旺而成慶﹐𨿽火臨絕地尙爲中下之貴。《成鑑》曰﹕祿𨿽絕而建貴。是也。《陶朱》云﹕絕祿旺財不爲凶兆也。丙人十一月生﹐壬癸人十二月生並辰戌丑未﹐金人正月生﹐木人七八月生﹐土人亥卯未月生﹐皆臨貴旺之地謂消息也。】

若遇尊凶卑吉﹐救療無功﹔尊吉卑凶﹐逢災自愈。祿有三會﹐災有五期。

【尊者﹐年月日時內外三元有最得力者是也。賦云﹕崇爲寶也﹐尊也。假令六甲生人以庚及申爲七煞﹐若大運則庚及申爲祿絕之鄕﹐致身災也﹐所爲不能遂心。又如甲乙以庚辛爲官﹐大運至巳午﹐又見寅午戌是也。神得气定﹐甲乙失官也。若甲乙人秋生﹐甲以辛爲官﹐乙以庚爲官﹐或二木用申爲官﹐此乃鬼旺之鄕﹐甲木全藉乙木或亥卯未爲救。若遇行年太歲克木﹐或火運有害乙木之官﹐使甲被克﹐凶也。元本甲藉賴乙配於庚﹐次用庚爲偏官﹐若乙被害﹐則甲亦凶也。所謂緊用之者﹐不可受害也。乙旣被害﹐則甲天元醫療無功也。五行爲主者﹐病重而不能救也。若年月日時內外三元𨿽有克戰﹐但不損外尊者卽逢自愈也。更切消息所損之神主何貴賤而言之。害命則身災﹐害妻則妻災﹐害官則失官。與行年不和則主上位不喜﹐不宜。幹上位若衝擊行年歲君則主有不測官訟﹐小人橫事不足﹐或主身病。故曰﹕尊凶也。假令甲乙以巳酉丑申子辰爲祿﹐甲以巳酉丑爲祿﹐卽三會也。乙爲五期之災﹐乙以申子辰三會爲祿之命﹐大運行於官鄕﹐更行年太歲是三會之年﹐與本命位主本相生﹐會於祿馬﹐則此年定遷官進祿也。若太歲本命八字及大運內外不合﹐更大運在鬼旺之鄕﹐五期之歲﹐定作災矣﹐更精所生向背言之。】

凶多吉少﹐類大過之初爻﹔福淺禍深﹐諭同人之九五。

【此兩卦卦爻﹐以此人命四柱之中﹐三元內外元無貴气者﹐更運背祿馬則爲凶﹐可知矣。】

聞喜不喜﹐是六甲之虧盈﹔當憂不憂﹐賴五行之救助。

【如甲乙用庚辛爲官印﹐乃爲喜也。卻正月二月五月十一月生﹐𨿽見金而無官印。謂正月庚絕﹐二月受气﹐五月金囚﹐十月金病﹐十一月金死。故曰﹕聞喜不喜。當憂不憂者﹐如甲人見庚﹐或甲在七煞之地﹐如年月日時中有乙或卯字﹐或甲春生﹐或三位內有丙丁火多助﹐不憂也。乙爲合庚夫﹐庚親﹐甲爲妻之兄也。若無乙有卯亦得。若十月十一月生﹐𨿽有丙丁亦不能爲用﹐謂火無气不能克金。若無乙字卯字﹐卽用爲憂也。其餘準此。假令六甲生人﹐以辛爲官﹐三春九夏﹐庚辛囚休。𨿽見申酉之位並庚辛﹐而不成慶也。謂金囚故也。春生甲日則克妻﹐無財無妻﹐一生少病。三月生﹐則爲財庫﹐夏生則有父母財﹐歲時有亥子﹐則爲甲之生旺﹐有辰戌丑未爲財帛﹐有申酉位﹐則好學。有始無終﹐更看運行逆順向背﹐如向遇鬼克﹐則橫發官資﹐運背則逢財擊運而不發。逢金亦不發官﹐謂金土元居休敗﹐故不獲福。假令乙生人﹐以庚爲官印﹐春夏生無官。正四月克庚最重。乙以土爲財﹐春正二月﹐土死無財。三月爲乙之財庫﹐有祖財。然申爲學堂﹐亦有始無終﹐皆謂金休敗。又如乙見庚爲官﹐𨿽歲時位內有庚金或有申酉之金﹐若見天元有丙則亦無官。此乃見庚而不用﹐乃聞喜不喜之謂也。乙若四月生﹐時居亥子或申子時水鄕﹐則卻有祿﹐謂四月是金之長生也。乃乙遇官之辰﹐生兼有水鄕﹐制其火而成慶﹐亦不淸。如胡茂老﹐丁卯年﹐庚戌月﹐戊寅日﹐癸亥時。九月二十八生﹐八歲八个月退運﹐節气極深。起運將年月日時節气向背﹐乃上下三元匹配﹐有兩三奇﹐八字俱無一字閒﹐皆祿馬同鄕﹐不三臺而八座。以運臨乙巳﹐被當生癸亥衝擊﹐大運並刑﹐提綱罷權也。賦云﹕與生地之相逢﹐宜退身而避位。】

八孤臨於五墓﹐戌未東行﹔六虛下於空亡﹐自幹南首。

【幹在戌亥之間﹐假令甲子旬中﹐戌亥空亡也。戌未東行者﹐戌東行見丑﹐未東行見辰。如見生命內八字三元上下居於辰戌丑未內﹐人元被破而支虛﹐則一生孤立少骨肉﹐或爲僧道﹐遊走入舍之命。其於福气﹐可詳所稟之气﹐察夫命向背言之爲妙。】

天元一气﹐定侯伯之遷榮﹔支作人元﹐運商徒而得失。

【天元者﹐十干也。支者﹐十二支也。定侯伯之遷榮者﹐將爲主﹐天元配其人元而定其吉凶貴賤也。支作人元者﹐令好事者﹐八字內外五行作爲也。運商徒而得失﹐看見支下有財無財﹐賦意令看命者﹐先看其有官印髙低﹐有者次看財命如何﹐有財則得財﹐無財則失財。如得大運﹐卽將爲主﹐天元循環而推之。每交一運﹐先看運下有何吉凶﹐次看運命八字﹐無有何吉凶。元有官則發官﹐元有財則發財﹐有災則發災。若當生年气深﹐則迎運前發其災福。中气則主中停﹐如气淺﹐則所居欲交前運而方發災福。更看逐年太歲如何。賦云﹕根在苗先﹐實從花後。宜消息之。】

但看財命有气﹐逢背祿而不貧﹔若也財絕命衰﹐縱建祿而不富。

【如壬癸人生在三春或見寅午戌﹐而八字內外或有甲乙二字﹐卽爲背祿矣。壬癸以戊己爲官印﹐被甲乙寅卯克奪去官印﹐卽無官也。惟有水克火爲財﹐春生火旺﹐故曰﹕財命有气也。十干背祿﹐甲乙日生見丙丁﹐丙丁見戊己﹐戊己見庚辛﹐庚辛見壬癸﹐壬癸見甲乙﹐見之背祿無疑。假令生日爲甲﹐歲月時上有丙丁若居巳午﹐皆背祿。以辛爲官﹐辛是丙之妻﹐丁之正財﹐自然奪辛金。甲祿旣背於丙丁﹐卻有戊己﹐甲可取戊己爲妻財﹐而爲了福矣。賦云﹕背祿而不貧也。更須精五行休旺﹐居支乾方位並休旺矣。建祿不富﹐六甲人正月生﹐逢丙寅﹐是生月建祿也﹐甲祿在寅﹐故曰建祿而不富也。正月土病﹐甲以戊己爲財﹐寅卯乃土病之地﹐𨿽建甲之正祿旺﹐而無祖也。生月爲父母﹐故無祖財也。死妻﹐多數而孤。若歲時位內有亥卯未或有乙幹﹐故三妻之上﹐主一世貧窮。作事多虛詐﹐爲人大樣。或論官﹐則名目而已﹐權印極輕。謂無金﹐只見甲之本祿。而春生﹐則一生少病。若當生歲時得辛未﹑癸未﹑癸酉﹑辛亥﹑戌丑則佳。然金土本主休囚﹐賴於金土分野﹐爲官印爲財﹐如得此歲扶﹐小慶之命。大運遇巳酉丑位﹐則官印財帛﹐奮發而亦不崇顯也。謂金土絕死。賦云﹕根在苗先﹐實從花後。故也。若當生歲時位內無金土之貴﹐則遇金土而不發官印財帛也。謂歲時月內外元無金土之貴﹐則遇吉運而亦不發福。謂主本元無也。故云﹕福星臨而禍發﹐以表凶人。謂運臨貴地﹐而不發福以表。當生歲時所稟富貴極厚﹐而運臨劫財七煞之地﹐𨿽敗財敗官亦自有喜。謂所乘福气之厚也。六乙人﹐二月生是也。若歲時位內有申﹐並巳酉丑﹐則官印稍得爲用﹐至輕也。如歲時位內天元有庚﹐則尢佳。歲時若居辰戌巳上﹐則爲乙之財亦妙矣。醜爲貴地﹐財官兩美﹐若月時位內有亥卯未﹐或更別位天元上見甲乙或寅位﹐則一生財帛不聚﹐克三妻以上﹐亦無祖財﹐爲性好剛﹐亦平生少病。謂木春生而身旺鬼絕也。三月﹐金方受胎﹐𨿽破命而長年也。乙卯以辛或酉爲七煞﹐以春生金絕﹐運逢金爲財庫。巳爲背祿而有財﹐午未見財多而不成。成鑑曰﹕絕破皆空﹐五行支枯也。逢申運則財發﹐官得權﹐凡事遂意。若當生歲時元有申位﹐則依前申寅篇內究之。其五行活法﹐未見歲時分野之气﹐亦未可一途而取軌也。六丙人﹐四月生是也。四月水絕﹐若歲時得癸亥﹑壬子﹑壬戌﹑癸卯﹑甲子﹐則官稍得﹐此亦鬼絕﹐而用鬼爲官印也﹐然不淸。亦可作有用之命﹐然一生坎坷。若歲時內無壬癸亥子﹐則是建丙火本家祿主之命。論六甲乙之命言之﹐亦無祖財。若臨午未﹐則妻死三數﹐一生無財祿﹐出軍班吏人﹐名目極卑。六丁人五月生是也。謂丁祿在午﹐丁以庚辛爲財﹐五月金休敗﹐無祖財﹐或因主克妻。若歲時有亥子申辰水﹐則爲官用﹐然名目不淸﹐亦且入仕﹐向武臣止大使臣﹐文官京朝而已。若歲時居巳戌或幹頭有戊己土則名目而已。權印祿輕﹐情性動作亦同甲乙﹐皆是建旺本祿五行﹐別無造化而不君子也。六己人五月生是也。謂己祿在午﹐己以壬癸爲財﹐五月以水囚無祖財也﹐克妻三數﹐子見而不立。運逢財而不聚﹐作事厚而有理﹐性好靜﹐可言語。若歲時內有甲有寅則爲正官爲福﹐亦妙。有亥卯未則爲偏官﹐幹頭有乙則爲鬼而不克身﹐謂甲乙夏死身旺鬼絕也。以甲爲官﹐亦嫌木死而官卑。如歲時辛亥﹑庚子﹑癸丑或申子辰﹐則財但得亦無大富也。六戊人四月生是也﹐謂戊祿在巳。戊以壬癸爲財﹐四月水絕無財﹐克妻。見子多而不立﹐致有絕嗣。戊𨿽旺而鬼死﹐謂之偏易也。故賦云﹕眷屬憂其死絕。若歲時居申子辰水位﹐則子晚見而不絕也。止有一數﹐餘同上論。六庚人七月生是也。謂庚祿在申﹐論官則建庚之幹祿。金以木爲財﹐七月木絕﹐若上旬生﹐則有祖財﹐謂有六月金餘气﹐未爲木庫﹐𨿽臨木絕之鄕以七月气而尙有三五分庫財之福也。運至酉戌破盡也﹐酉戌乃庚之劫財。故賦云﹕小盈大虧﹐恐是劫財之地。加以戌刑未﹐祖財所以破盡也。若中旬末旬生﹐則無財也。或歲時居寅卯並亥未﹐則生財而亦不廣。若太歲臨於酉戌﹐又無財也。若歲時幹有丙丁﹐居於東南方位﹐亦爲官印。若歲時支並卻有壬癸﹐則無官也。若歲時居巳午更兩位幹是戊己﹐則有官祿而不淸不顯﹐以秋火無气故也。陶朱云﹕若逢天元凶例遇鬼則父子不親。壬癸時﹐庚辛爲母﹐以丙丁爲妻﹐被水克去丙丁﹐所以庚辛背也。運行午火旺地亦發福﹐則只是暫得時而已﹐終不成大器也。六辛人八月生是也﹐建祿臨官﹐財印亦以六庚同論。若辛亥﹑辛卯﹑辛未﹐財則不缺﹐亦無大績。未爲辛之財庫﹐卯爲辛之財鄕﹐亥爲辛之財長生﹐皆爲支內支財也。以八月財絕命衰﹐縱建祿而不富也。此三辛﹐財且薄﹐其餘皆依庚論。如庚申﹑辛酉﹑辛丑﹐吉凶之論。如辛巳時有貴而有官印亦輕。六壬人十月生是也﹐壬以丙丁爲財﹐十月火絕﹐以戊己上絕。賦云﹕己巳戊辰度乾宮而有厄。是也。常術以水土絕於四月﹐其水固絕土。非也﹐土絕在亥﹐故以十一月生人﹐運到亥爲厄運也。其壬十月無土無火﹐乃財絕命衰也。壬亦以戊己爲鬼﹐十月戊己絕﹐假令歲時位有戊己或戌丑未﹐可作官印用﹐亦不爲鬼。賦云﹕若乃身旺鬼絕﹐𨿽破命而長年是也。六癸人十一月生是也﹐癸祿居子﹐論財﹐論官印﹐論鬼﹐亦依幹祿仿言之。】

若乃身旺鬼絕﹐𨿽破命而長年﹔鬼旺身衰﹐逢建命而夭壽。

【身旺者﹐甲人正月生﹐甲以金庚爲鬼﹐卽可爲堂之用﹐不可作鬼。謂之庚鬼自然絕﹐而不能害其甲﹐𨿽破命而長年也。又經云﹕身衰者﹐如甲人秋生﹐秋金旺乃甲木絕﹐甲𨿽逢寅卯建祿之地﹐與庚金相逢﹐𨿽則重重之救必夭壽也。】

背祿逐馬﹐守窮途而淒惶﹔祿馬同鄕﹐不三臺而八座。

【如六甲人生在三春九夏﹐天元更帶丙丁﹐則背祿也。逐馬者﹐甲逢乙或亥卯木克﹐逐馬也。甲以金爲官印﹐春金絕﹐夏金囚﹐更歲月時中帶天元丙丁﹐則甲背祿。甲以己土爲財爲馬爲妻﹐被乙並亥卯克逐去己土﹐則甲無財而無官﹐必克妻也。故云。餘皆仿此推之。假令壬午生﹐下有丁己是三奇﹐祿馬同鄕﹐更要生時不在休敗﹐如得庚午時﹐則時中庚自坐祿﹐以庚制其甲﹐辛制其乙﹐使壬存己土卽祿重也﹐無失而早發矣。若壬午日得壬寅月時﹐則背祿也。謂寅中有甲奪己土﹐卽壬無官也。寅中卻有火生則依上論。如冬生則減半言之﹐秋生卻有祿﹐謂木絕不能奪土。秋土懷金﹐金生壬生癸﹐木絕火死﹐所以不能克土。若歲月時中有亥卯未﹐亦能破己土﹐卯亦破午。如歲月時中無爭奪衝刑墮壞﹐則貴可定兩府﹐更切精休旺言之爲妙。賦云﹕祿馬同鄕﹐不三臺而八座是也。若有爲害之位﹐更精爲害之休旺﹐量力而言。成鑑云﹕更須四被無侵﹐多獲吉慶。云無全士庶﹐爲百全之命也。謂如太宰唐公命﹐丙午年﹐庚子月﹐壬午日﹐丙午時。何謂貴﹖謂壬午日﹐幹起丙午上﹐丙字來克子上庚字﹐子上庚卽被丙來克﹐則避丙卻於午位﹐壬字乃庚之子﹐再得丙午時﹐丙又不與壬位﹐又來子位﹐二丙在子﹐皆爲丙口﹐兩丙皆歷貴地。賦云﹕歸道乃水府求元。皆是丙癸造化也。庚午居幹又是三奇祿馬同鄕﹐此雲飛天祿馬也。天元動作出入﹐惟十二支辰不動﹐爲屬地也。】

官崇祿顯﹐定知夾祿之鄕。小盈大虧﹐恐是劫財之地。

【謂夾祿﹐戊辰日戊午時﹐丁巳日丁未時﹐己未日己巳時﹐壬戌日壬子時﹐癸丑日癸亥時。凡見夾祿者﹐不可本祿上有歲月所占﹐占了則官實也﹐實則不能容物也。官不崇顯也。其祿比盛物之器﹐空則容物﹐有祿占﹐非眞夾祿也。假令宋景陽郎中命﹐庚午年﹐丁亥月﹐己未日﹐己巳時。兩己夾午中之祿也﹐卻不合庚午太歲﹐實了午位﹐又十月衝動﹐己巳夾祿不穩﹐卽不至淸顯也。如此之命﹐華而不實也。凡見夾祿不穩﹐徒有虛耳﹐不可作夾祿論之。假如王中命﹐甲寅日﹐甲子時﹐二甲夾醜﹐醜乃金庫之鄕﹐乃甲之貴地﹐公運行辛丑﹐除通判﹐醜運足而交庚子﹐被大運庚子克了子上甲字﹐乃夾祿不住﹐走了貴气﹐一旦壞盡。所以福聚之地不可被傷﹐福聚之地不可無救﹐其餘夾祿夾貴仿此。戊見己﹐庚見辛﹐壬見癸﹐皆爲劫財﹐與甲見乙同﹐前五陽見五陰爲劫財﹐克妻。後五陰見五陽﹐敗財不克妻﹐防陰賊或小人相侵。乙以甲爲親兄﹐以戊己爲財﹐甲能奪己壞戊。丁以丙爲兄﹐丁以庚辛爲財﹐丙能奪辛爲妻破庚。己見戊爲兄﹐己以壬癸爲財﹐戊能奪癸爲妻破壬。辛以甲乙爲財﹐庚奪乙爲妻破甲。癸見壬爲兄﹐癸以丙丁爲財﹐壬奪丁爲妻破丙。假如甲奪乙財是也。】

生月帶祿﹐入仕居赫奕之尊﹔重犯奇儀﹐蘊藉抱出羣之器。

【世術用六甲人正月生者﹐此名建祿不富﹐此非生月帶官祿也。生月帶官祿者﹐如甲乙人秋生﹐丙丁人冬生﹐戊己人春生﹐庚辛人夏生﹐壬癸人生於四季月是也。且如甲乙木用金爲官祿也﹐庚金旺﹐是生月官祿也。遇之者是官祿超遷﹐功名特達也。或問曰﹕此生月祿而有福者尋常有之﹐而賦意言之何重也﹖答曰﹕如賦云﹐略之爲定一端﹐究之翻成萬緒是也。如甲戌人八月生建酉﹐酉中建辛﹐辛爲甲之旺官祿﹐若當生歲時居寅午戌火局﹐更別位有丙丁火﹐亦不能損甲之官祿﹐以八月火死故也。或當生歲時居亥卯未木局﹐更或別位有甲乙木﹐亦不能奪甲之財帛﹐以八月木絕故也。有火不能損官祿﹐有木不能劫財帛﹐是財官兩喜﹐爲赫奕之尊﹐故其宜也。凡命中帶祿者﹐祿出祖上﹐又不如生月帶祿者﹐則父子之气近﹐爲祿相須也。更有生日支內﹐天元自旺﹐生時不居休敗者﹐復更行運在祿鄕﹐如此之命又何啻居赫奕之尊﹖是三臺八座之格就貴人之命﹐子又何疑焉﹖賦云﹕根在苗先﹐正此意也。奇者﹐三奇官印也﹐遇之者有威儀之貴也。蘊藉者﹐三元內外歲月生時﹐藏蓄五行括囊造化﹐貴气往還無諸刑戰﹐如此之命﹐出乎其顯爲大器之貴命也。且如向公安撫命﹕戊寅年﹐甲子月﹐乙丑日﹐庚辰時。何以爲貴﹖戊以乙爲官印﹐乙丑自居官鄕﹐乙見戊爲偏官戊居寅爲祿位﹐又見庚辰時﹐乙丑見庚爲官印﹐庚自居辰﹐辰中有乙爲財帛﹐乙丑六合甲子月是乙見鼠貴﹐則知宗族貴家﹐是名乙戊向庚爲三奇之貴也。不惟只此﹐而又金土之气堅潤﹐十一月生五行藏蓄﹐惟忌自火﹐其時火死水旺﹐三任方面可應出羣之器﹐餘可例求焉。此賦論貴命根基﹐此以後說運中會遇也﹐故下文云﹕】

陰男陽女﹐時觀出入之年﹔陰女陽男﹐更看元辰之歲。

【假令陰命男三月下旬生﹐得節气深﹐八歲運。乙酉年﹐庚辰月﹐乙丑日﹐辛巳時。乙木下取丑中金庫爲官印﹐又三月气深﹐時迎初夏﹐又得辛巳時﹐當生年乙酉﹐三合巳酉丑﹐丑位不背官印﹐三月气深﹐木向衰病﹐金向長生。賦云﹕向背定其貧富是也。又曰﹕將來者進。三十八歲運行丁丑﹐則財官兩美。賦云﹕每見貴人食祿﹐無非祿馬之鄕是也。三十九歲交丙子運﹐是謂出入之年也。且如乙用庚爲官印﹐見丙乃庚之七煞﹐當生年月气深﹐向丙不遠﹐又大運丙子﹐子與巳合﹐合起巳中丙﹐丙克妻﹐則乙損官。乙以庚爲妻則災妻損財﹐更或值丙丁巳午年﹐則凶。此是出入之年爲凶可知也。時觀者﹐是當生年中四時之時也。賦云﹕一旬之內於年中而問幹﹐一歲之中於月中而問日是也。此年運交出入當時迎气深﹐又辛巳時中有丙﹐初交丙子運則災損自應也。賦云﹕陰男陽女便是。陰女陽男也﹐前云出入之年﹐此論元辰之歲﹐其理無二也。前論乙丑日﹐陽命男運出丁丑欲入丙子﹐此亦是五行來出入抵犯凶方之義。前說三月深向丙丁之气不遠﹐運入丙子則失官﹑財損﹑妻災﹐況在四月三五日生作三歲運﹐是當生元有害官印之辰。賦云﹕宣父畏其元辰是也。其或更值寅午戌年﹐己未太歲是名元辰之歲﹐則救療無功也。便當生歲時中有壬癸﹐小運在申子辰亦不濟事。四月水絕故也。大率所犯有傷不可救也。】

與生地之相逢﹐宜退身而避位。凶會吉會﹐伏呤反呤﹐陰錯陽差﹐天衝地擊。

【生者生旺也﹐凡五行皆不宜生旺﹐陰陽書云﹕金剛火彊﹐自刑本方。木落歸本﹐水流趨末﹐則爲自刑之刑也。且以庚辛言之﹐則金也。旺於西方﹐故庚祿在申﹐辛祿在酉。如庚辛生人﹐運到申酉﹐則宜退身避位也。夫何故﹖庚辛用丙丁爲官印﹐火至申酉則病死﹐則庚辛無官也。庚辛克甲乙爲財帛﹐木到申酉則死絕﹐則庚辛無財也。官財俱衰﹐𨿽建祿而不富。故云﹕與生地之相逢﹐宜退身避位。鬼谷曰﹕金降自幹﹐東而震﹐西南遇坤鄕而敗祿衰官。正此意也。賦意幽妙﹐宜深識之。此說運中﹐造爲引問發明之辭。如上文云﹕出入之年﹐皆吉凶兩存而不辧﹐在學人曉而合之﹐上下貫穿而得其辭悟矣。伏呤者﹐大運與元命相對者是也。以眾術言﹐則不佳。以賦意言之﹐其間亦有凶會吉會存焉。錯者﹐錯雜也。差者﹐交差也。人命有陰陽錯雜﹐人運亦有陰陽交差﹐多爲災損。如元命與運在東南而遇太歲西者﹐謂之天衝。元命與運在西北﹐而太歲在東南者﹐謂之地擊。大槪與陰陽差錯不殊﹐然不能無別焉。西北衝東南者﹐主動攺出入﹐是內衝外也。東南衝西北者﹐𨿽衝而不動﹐是外衝內也。遇此者主不寧﹐其間吉凶兩存﹐詳而言之。】

或逢四煞五鬼﹐六害七傷﹐地网天羅﹐三元九宮﹐福臻成慶﹐禍並危疑﹐扶兮速速﹐抑乃遲遲。

【如元命犯辰戌丑未在四柱中﹐或大運又行到或辰戌丑未之上者﹐謂之四煞。五鬼如大運幹爲鬼制財克官印﹐此五行之鬼也﹐與太歲同。六害者﹐且如丑未生人﹐四柱中復有丑未﹐更運在辰戌丑未之上﹐卻遇太歲在子午卯酉者﹐謂之六害。遇之者主骨肉分離。七傷者﹐運中逢七煞是也。如甲乙日生人﹐用庚辛爲官印﹐運在南方或逢寅午戌巳與未太歲﹐是也。四煞輕﹐五鬼重。六害輕﹐七傷重。運逢之輕﹐歲遇之重。地网天羅者﹐戌人不得見亥﹐亥人不得見戌﹐謂之正天羅。辰人不得見巳﹐巳人不得見辰﹐謂之眞地网。遇之者災病連綿。不獨歲運忌逢之﹐四柱中亦不宜也。三元者﹐日乾爲天元﹐支爲地元﹐納音爲人元﹐卽三元九宮也。假令戊寅年﹐壬戌月﹐甲申日﹐己巳時﹐陽男命气淺八歲運﹐甲以金爲官印﹐九月生是生月帶祿也。二十六歲﹐小運辛丑﹐大運乙丑﹐二運並在官祿財庫之上。未可言凶﹐此名吉會﹐故曰﹕福臻則乃成慶也。又如乙酉年﹐癸未月﹐庚戌日﹐甲申時﹐陰男命气深﹐九歲運﹐逆行。以生日庚戌下取火庫爲官印﹐又六月生﹐亦是生月帶祿也。三十九歲大運到庚辰﹐乙庚合﹐小運甲辰﹐並天地六合之上﹐未可言吉也。以當生六月气深﹐運到庚辰﹐辰衝戌﹐辰乃水庫水克火﹐三合甲申水﹐長生兩辰衝戌﹐破官印則爲凶會。又曰﹕禍並是乃危疑也。扶兮速速者﹐如前戊寅年﹐以甲申爲主﹐運到乙丑者﹐或遇行年太歲三合﹐合上扶同相助﹐則爲吉慶而速速也﹐扶助也。若太歲無刑或相衝相害﹐則是與气運相抑﹐抑不順也﹐是乃發福遲遲也。大凡推運須看生年太歲與運生克﹐生克已定﹐則吉凶無不應驗矣。】

歷貴地而待時﹐遇比肩而爭競。至若人疲馬劣﹐猶托財旺之鄕。

【生日臨官印之貴是歷貴權之地。且如﹐壬辰﹑癸巳日﹐用土爲官印﹐用火爲財帛。若生月不居九夏﹐不在四季﹐則是虛聲之命。𨿽歷貴地而猶待於四時﹐基本元有元無也。遇比肩而爭競者﹐如壬辰﹑癸巳人更生九夏﹑四季﹐得其官祿之時﹐大運又在火土分野﹐爲吉會。或遇太歲是壬癸﹐或爲衝刑﹐或爲破害﹐是比肩而爭競也。如此者﹐防稱意中失意﹐主災禍也。如不是壬癸﹐歲是亥子亦同。如當生歲時中有戊己重者﹐爲有救。人疲者﹐人元疲乏也。馬劣者﹐所合之辰馬弱也。假令甲午生人﹐運行西方申酉戌者是也。午爲人元屬火﹐到西方死絕之地﹐是人元疲乏也。甲以己爲財﹐午內有己土﹐己土到西方亦自衰敗﹐是劣弱也。猶托財旺之鄕者﹐午𨿽疲乏﹐猶賴西方金旺﹐爲財己𨿽劣弱﹐秋金懷壬癸﹐亦可與己破鬼生財也。】

或乃財旺祿衰﹐建馬何避衝掩﹖歲臨尙不爲災﹐年登故宜獲福。

【與前意同而理異也。如丙午人﹐運至西方﹐財𨿽旺而祿衰。下元建馬爲助﹐言辛酉中有辛合丙也﹐則不畏衝掩也。掩者﹐伏滯也﹐如伏呤之類。衝者﹐衝擊也﹐如反呤之類。旣是支元人元有財﹐財且旺而祿衰者﹐猶可扶持﹐縱歲運在掩伏衝擊者﹐亦無害事。此與中下興隆不殊。前說財運掩衝﹐此論歲臨運位﹐亦未可便言凶咎。太歲爲造化之主﹐百煞之尊﹐來臨壓運﹐多凶少吉。若於三元內外﹐五行官印有用者﹐亦可以利見大人﹐而成吉會。若三元內外財帛有用者﹐亦可因貴人而發財帛也。且如生日是壬午﹐太歲是庚午﹐運是戊午﹐此年歲運之臨﹐亦爲吉會也。次年交辛未﹐其气不殊﹐官印財帛有用﹐則固宜獲福也。】

大吉生逢小吉﹐反壽長年﹔天剛運至天魁﹐寄生續壽。

【醜爲大吉﹐未爲小吉。如癸未日生人行丑運﹐或丁丑日生人行未運﹐不得謂之反呤﹐皆謂之生气。且癸水受气於巳而成形於未﹐丁火受气於亥而成形在醜。故曰﹕生逢如壬課發用﹐丁課在未﹐而癸在丑﹐亦此意也。丑未爲陰陽之中會﹐天乙貴人所臨﹐主本與運逢之﹐則有長年之壽也。辰爲天罡﹐如庚戌生人行辰運﹐或甲辰生人行戌運﹐不得謂之反呤也。且庚金受气於寅﹐而成形於辰。甲木受气於申而成形於戌﹐皆是生气。鬼穀子曰﹕罡中有乙﹐鬼裏伏辛﹐是也。前云生逄﹐後曰寄生﹐義不殊也。】

從魁抵蒼龍之宿﹐財自天來﹔太衝臨昴胃之鄕﹐人元有害。

【從魁酉也﹐蒼龍辰也。如酉日生人﹐運至辰者是也。酉中有辛金﹐辰中有乙木﹐金克木爲財﹐故曰﹕財自天來。是用支內天元爲財也。太衝者﹐卯也。昴胃者﹐酉也。胃土雉﹐昴日雞﹐有二宿在酉也。如卯日生人﹐運至酉者﹐是也。卯木也﹐酉金也﹐金克木而反相刑﹐支作人元﹐是也。故曰﹕有害。害者是七煞也﹐不獨衝刑克制言之﹐亦是偏陰偏陽也。】

金祿窮於正首﹐庚重辛輕﹔木人困於金鄕﹐寅深卯淺。

【金絕在寅﹐庚受气在寅。假如庚日生寅時者﹐多貴。金以火爲官﹐寅爲火長生﹐是官長生也。又不克上﹐火在寅中﹐金生寅上。賦云﹕金祿窮於正首。成鑑云﹕受气推尋﹐胎月須深。辛到卯位﹐二月節﹐是辛金之胎也。甲在申以金爲官印﹐申乃金臨官﹐乙在酉乃帝王也。賦云﹕木人困於金鄕是也。】

妙在識其通變﹐拙說猶神﹔巫瞽昧於調弦﹐難希律呂。

【凡人命中貴賤得失﹐妙處於四柱日時之中﹐要後人識其通變者言之﹐然其辭𨿽拙﹐而妙應如神。設若不遇明師﹐道聽途說﹐巧言僞詞﹐焉能中理﹖如無日者之調弦﹐又豈能明於律呂也﹖】

庚辛臨於甲乙﹐君子可以求官﹔北人運行南方﹐貨易獲其厚利。

【假令辛見甲﹐辛克甲﹐甲中生出丙火﹐丙與辛合﹐辛見官印。然不見火而見甲﹐甲乃丙之母﹐火之根也。須生日是辛日﹐歲月時內月木﹐以辛克甲﹐則甲中有火也。若年月時中﹐支幹內有水﹐則辛無官也。壬寅或別位﹐將亥子辰水來﹐卽木濕也﹐故木濕則無官。源濁伏呤是也。如見庚合﹐庚克木﹐乙木生丁火﹐丁乃庚之官印﹐若癸卯歲月時上有水﹐則乙木濕而克之﹐無煙也。只是金見木爲財﹐有財而無官﹐金木皆不能成器。賦云﹕金木未能成器﹐聽哀樂以難名也。是火主禮﹐有禮則有君子﹐有君子則有官印也。無禮則小人也﹐無官則不貴也。賦云﹕源濁伏呤﹐惆悵於歇官之地。寅卯乃火生之地﹐是木而無火﹐故惆悵也。又與聞喜不喜﹐同矣。其餘五行仿此﹐亦用生日支幹爲主﹐此論庚辛日生人也。】

聞朝歌而旋泣﹐爲盛火之炎陽﹔克禍福之賒遙﹐則多因於水土。

【自從魁抵蒼龍之宿﹐己下不獨運中災福﹐而又明相濟而爲得失﹐在學人可深求之也。聞朝歌而旋泣者﹐言火星髙明﹐而好炎上也。明萬物者﹐莫盛乎火﹐故云﹕爲盛火之炎陽。鬼穀子曰﹕木火性本上。克禍福之賒遙。賒者﹐遠也。又遙者﹐遠之甚也。此言水土之性﹐沈伏而趨下也﹐故云﹕多因水土。鬼穀子曰﹕水土性本下。正此意也。】

金木未能成器﹐聽哀樂以難名﹔似木盛而花繁﹐狀密雲而不雨。

【言金者則尙木﹐金得用而木乃成﹐是以剛柔相濟也。言木者能尙金﹐木成器而金得著﹐仁者必有勇也。若有金而無木﹐勇而無禮則亂。有木而無金﹐則庚辛虧而義寡。金者﹐西方之器也﹐主哀。木者﹐東方之物也﹐主樂。樂而不淫者﹐木遇金也。哀而不傷者﹐金得木也。凡此者﹐皆大人之命也。若明水火之歸中﹐用乎金木之間隔﹐由是哀樂不能動其心﹐乃方外難名之人也。人命有偏陰偏陽之命﹐似木盛而花繁者﹐偏陽之謂也。是五行逐末趨時﹐知進而不知退也。狀密雲而不雨者﹐偏陰之謂也。如此者﹐豈能有濟化之功哉﹖大率人命須要五行制克﹐陰陽兩停﹐財爲應格之命﹐故下文云﹕】

乘軒衣冕﹐金火何多﹖位劣班卑﹐陰陽不定。

【前論水火﹐以相濟而成慶。次論金爲木官鄕﹐是知水貴升﹐火貴降。火要濟柔爲剛﹐金要損剛益柔﹐則互用而爲慶。其間獨有金剛火彊﹐不可不知也。故賦云﹕乘軒衣冕者﹐皆君子之器也。亦須要金火兩停者能之。金﹐至堅之物也﹐非盛火則不能變其質。火﹐至暴之物也﹐非銳金則無以顯諸用。金火兩存﹐則有鑄印之象﹐皆大人之事也。或火多而金少﹐或金多而火寡﹐皆爲凶暴之命也。金旺於西方﹐火旺於南方﹐各恃其勢﹐則爲自刑之刑。如此之命﹐𨿽日時有用﹐終歸於位劣班卑而已﹐非純和之气也。是陰陽不能得定分故也。火陽也﹐金陰也﹐旣陰陽兩偏﹐則貴賤髙卑無所定著也。況有金而無火﹐有火而無金者﹐皆爲凶徒之命。】

所以龍呤虎嘯﹐風雨助其休祥﹔火勢將興﹐故先煙而後焰。

【易曰﹕雲從龍﹐風從虎。此自然之理也。亦是陰陽洽合﹐五行唱和之義。火勢將興﹐故先煙而後焰者﹐此亦明陰陽气順﹐而有次序也﹐此與其爲气也不殊。】

每見凶中有吉﹐吉乃先凶﹔吉中有凶﹐凶爲吉兆。

【此復明气順之理也﹐屈伸寒暑﹐莫不有道焉。且如前論從魁抵蒼龍之宿﹐言財自天來者﹐吉也。是酉中辛克辰中乙木爲財也。辰乃水鄕﹐復能奪辛金之官﹐論財卻不缺﹐而失官也。故凶。太衝臨昴胃之鄕﹐人元有害者﹐凶也。卻木用金爲官印﹐則不背官祿﹐凶中反吉也。賦意始於說運﹐次論五行。五行之後再論言之﹕每見凶中有吉﹐吉乃先凶﹔吉中有凶﹐凶爲吉兆。又如火人行水運﹐則是七煞﹐凶也。或用水爲官﹐吉也。水人行巳午運﹐南方獲利﹐爲財﹐吉也。卻下有戊己﹐七煞﹐凶也。如此極多﹐要後人深造之﹐以根本取最重者言之爲妙。】

禍旬向末言福﹐可以迎推﹔才入衰鄕論災﹐宜其逆課。男迎女送﹐否泰交居﹔陰陽二气﹐逆順折除。

【如見在凶運十年終滿前﹐交吉運者﹐若當生年月气深﹐或行年太歲扶助﹐向祿臨財者﹐更不須直待交吉運﹐只在此運便可發福之慶﹐是可迎祥而推之也。才入衰鄕﹐人命久歷福地﹐方交肯祿財絕之運﹐固難言其吉﹐然未可便言凶也﹐是論災宜逆課也。是知福深而禍淺也﹐更或行年太歲五行﹐三命別位有用而來朝﹐運與生日扶同者﹐宜其逆課也。更有當生節气淺深之論﹐不可不知也。故下文有云男迎女送者﹐陽男陰女﹐運順行也。然一運十年﹐更分前後五年之中﹐凡入吉運得節气深﹐男迎者﹐前五年發福﹐是謂男迎也。女送者﹐後五年方吉也﹐故謂之女送。此與陰男陽女不殊。大運者﹐气之所主也。謂如甲子日生人﹐九月下旬生﹐陽命男﹐四歲運﹐二十五歲交醜運﹐是甲祿庫之運﹐九月气深﹐發福在五年也。否泰交居也﹐此論小運之气也﹐寅爲三陽﹐化起泰卦﹐故小運起丙寅。申爲三陰﹐生處否卦﹐女小運起壬申﹐此陰陽否泰交居。各分逆順折除者﹐大運三日爲一年﹐小運一年移一宮﹐積十三年並度一周天﹐此合閏餘之數也。】

占其金木之內﹐顯於方所分野﹔標其南北之間﹐恐不利於往來。一旬之內﹐於年中而問幹﹐一歲之中求月中而問日。向三避五﹐指方面以窮通﹔審吉量凶﹐述歲中之否泰。

【又有占其金木之內﹐顯其方所分野。占音﹐占去聲﹐入著當生歲月日時﹐所占後運逢金木方所分野﹐則顯其發福也。且如木用金爲官印﹐陽命男運﹐出未入申。陰命男運﹐出亥入戌﹐是向祿臨財﹐於金木分野之際也。又如金用木爲財﹐陽男命運出醜入寅﹐陰男命﹐運出巳入辰﹐是向祿臨財﹐在木火方所之中也。更加之以太歲月令气候扶同而言之﹐則尢妙。標對本﹐又有標準之義﹐則是命基本也。南者﹐顯明而往也。北者﹐歸向而來也。此言運气出入動靜﹐或吉或凶不可輕言也。或遇交運之年﹐不可輕舉也。凡言命運動靜出處﹐當入神祥謹而言之﹐一失其源則無所利也。自此以後﹐論歲中禍福﹐故下文云﹐一旬之內﹐於年中而問幹者﹐是月中求日也。一歲之中﹐求月中而問日者﹐是年中求月也。向三背五者﹐是歲中求吉利方所也。凡坐作進退﹐向吉背凶﹐莫大於此矣。一旬十日也﹐年中者﹐生日也。凡在一月之中﹐一旬之內﹐將生日天元配合而言之﹐則知其日中休祥也。是立生日以爲主也。一歲之中者﹐取月令以生元配合而言之﹐則知其月中休咎也。且如人生得地﹐而須太歲爲尊﹐是一歲之中求生月帶祿﹐或官印元有元無﹐是月中而問日也。此看命總法也。又以行年歲運言之。且如壬寅日生人﹐遇辛未歲﹐是謂宅墓﹐壬用己爲官印﹐歲位未中有己﹐此年宜利見大人﹐壬用丁爲財帛﹐未中有丁﹐此年因貴人獲財利。或問曰﹕財官在歲中﹐甚月日得之﹖答曰﹕自巳至戌﹐吉無不利﹐此亦是歲中問日﹐他準此。或動或靜者﹐卽向行年天醫﹑福徳﹑生气三方爲言﹐其餘五鬼不可往也。】

壬癸乃秋生而冬旺﹐亥子同途﹔甲乙乃夏死而春榮﹐寅卯一類。

【乍舉求勝﹐無非祿馬同鄕。始論壬癸亥子﹐次論甲乙寅卯﹐卑辱尊榮。故貴居彊坐實﹐此言水數一﹐水生木﹐木生火﹐故受之於丙寅丁卯﹐以言其序也。】

丙寅丁卯﹐秋天宜以保扶﹔己巳戊辰度乾宮而脫厄。

【火者南方之气也﹐萬物亨會之方﹐物盛且極﹐不可不戒。故云﹕秋天宜以保持也。金者﹐西方之气也﹐乃藏萬物之辰﹐太上曰﹕萬物蕓蕓﹐各歸其根。是也。保持者﹐土也。能持載萬物﹐藉之以爲生者也。四象不可無土﹐故下文云﹕己巳戊辰﹐度乾宮而脫厄也。】

值病憂病﹐逢生得生﹔旺相崢嶸﹐休囚滅絕﹔論其眷屬﹐憂其死絕。

【如壬寅人要丙丁爲妻財﹐戊己爲官印﹐庚爲壬之母﹐乙爲壬之子。又如大運到火旺處﹐父旺。庚旺處﹐母旺。若運在衰病處﹐逐類而言之。若運到墓絕之上﹐更逢七煞並者﹐是乃危疑而凶也。】

墓在鬼中﹐危疑者甚﹔足下臨喪﹐面前可見。

【庫絕位逢鬼﹐或流年歲命前後一辰也。若人生時辰生日犯之﹐則主早克父母也。乃有生離遠地。或生日生時之幹來克太歲下者﹐尢凶。面前可見者﹐言其爲凶運。】

憑陰察其陽禍﹐歲星莫犯於孤辰﹔恃陽鑑以陰災﹐天年忌逢於寡宿。

【陰以陽爲對﹐陽以陰爲耦。如說陽卦多陰﹐陰卦多陽﹐其理一也。旣知其陰﹐則陽亦可知也。陰旣得時而有立﹐則陽禍可知矣。故曰﹕憑陰察其陽禍也。歲星者﹐太歲也﹐不可在孤神之上。假令寅卯辰人﹐遇太歲在巳上是也。寅人勾絞﹐卯人喪弔﹐辰人謂之控神殺﹐又謂之邀神煞﹐主阻礙抑塞。天年者﹐亦太歲也﹐不可在寡宿之上。又如寅卯辰人﹐遇太歲在丑是也﹐辰人勾絞﹐卯人喪弔﹐寅人謂之窺神煞﹐又謂迫神煞﹐主人窺竊逼迫陷害。其或三元刑戰﹐歲運不和﹐或是五行財祿爲害之年﹐則尢爲凶甚。】

先論二气﹐次課延生。父病推其子祿﹐妻災課以夫年。

【二气者﹐陰陽也。延生者﹐命運也。分別陰陽﹐旣分命運﹐自然響應。父病推其子祿﹐妻災課以夫年。亦是明陰陽進退之象也。假令﹐庚辰人十月生﹐庚金病在亥﹐是父母病也。庚生壬爲子﹐壬祿在亥﹐是子有祿也。妻災課以夫年者﹐庚以乙爲妻﹐大運到巳﹐乙木敗於巳﹐是妻災也。而庚金復得延年﹐是妻災課以夫年﹐此大槪之論也。假令丙戌日生人﹐下取辛爲妻年﹐辛生癸爲子﹐卻行亥子運﹐丙到亥子則衰病﹐而癸祿厚也。如壬癸日生人﹐行亥子運﹐則父母災病﹐或丁憂也。又丙以辛爲妻﹐運行寅卯﹐辛金絕於寅卯﹐則妻災也。卻丙火逢生﹐是夫卻得延年也。如丙丁日生﹐運行寅卯者﹐則災或喪偶也﹐其餘準此。】

三宮元吉﹐禍遲可以延推﹔始末皆凶﹐災忽來而迅速。

【前論陰陽之始終﹐此說人命有吉凶。如命內天元﹑人元﹑支元﹐內外歲月時中值貴祿﹐不居休敗﹐或值行年太歲運同乖危之地﹐𨿽是凶運﹐然亦可推禍以遲延也。夫何故﹖以根基主本﹐三元元吉。故也。若三元內外﹐𨿽有祿馬貴陽市气﹐卻八字中衝刑破害﹐不惟有貴而不貴﹐又終爲凶人之命也。如遇吉運﹐則防因福生禍﹐則災忽來而迅速﹐故也。】

宅墓受煞﹐落梁塵以呻吟﹔喪弔臨人﹐變宮商爲薤露。

【歲命前後五辰爲宅墓﹐人生日時與歲運不宜﹐逢之受煞也。如見丙丁是騰蛇﹐見戊己是勾陳﹐見庚辛是白虎﹐見壬癸卽是玄武﹐見甲乙卽是靑龍。看類而言之。故云﹕受煞。凡遇此者﹐皆主家宅陰小財畜不和。歲命前後二辰爲喪弔﹐如人歲運日時犯之﹐主孝服哭泣﹐輕者外服遠親﹐不利家宅﹐骨肉離異。】

幹推兩重﹐防災於元首之間﹔支折三輕﹐愼禍於股肱之內。下元一气﹐周居去住之期。

【假令壬寅人逢戊爲太歲﹐戊爲月建者﹐兩戊克壬﹐則爲幹推兩重。遇之者爲元首頭目之災﹐輕者爲股肱之患也﹐此論未祥。此賦意論三元動靜之理﹐物我輕重之別﹐四時變通之義。如壬寅人﹐壬爲天元﹐爲首﹐爲尊長﹐見戊謂之七煞。如遇戊爲太歲﹐爲尊長﹐太歲則大人尊長之事﹐是以太歲爲尊﹐月建爲卑也。此謂支幹推也﹐推則有剛柔相推之義。兩重者﹐視壬與戊兩幹勢孰重﹐戊重則克壬﹐防有尊長不喜﹐不利見大人。壬重見戊﹐不我克﹐惟人事而已﹐或頭目作疾﹐此太歲之事也。與月建相克者輕﹐戊重則僚友不和﹐壬重則小人爲害﹐或腰膝作疾﹐更月支下三合﹐如或有救﹐則爲災輕也。折有變義﹐故云﹕支折三輕﹐愼禍於股肱之內。此月建之事也。上文論幹祿支命﹐天元十干常動﹐地元十二支常靜。復言下元一气者﹐支也。以壬爲天元﹐如四柱別有丁﹐或有己﹐則壬應而合之﹐或爲官印﹐或爲財帛﹐是幹未常不動也。支者𨿽遇巳時﹐周流往還變易﹐而支未常不靜也。周者﹐循環也。居者﹐安居也。期者﹐如限之期。去住者﹐气也。此言四時周流循環﹐無有始終﹐無有窮極﹐而下元之辰﹐未嘗不善守其限也。只可以三合取之﹐或幹克太歲者﹐看兩幹勢力輕重而言之﹐或爲尊長頭目之災﹐或在僚友左右之嫉﹐此與輕重較量不殊。】

仁而不仁﹐慮傷伐於戊己。至於寢食侍衛﹐物有鬼物﹐人有鬼人﹐逢之爲災﹐去之爲福。

【仁者是甲乙木也﹐在五常爲仁。今反言不仁者﹐以其克伐乎土也。如甲見己則爲仁﹐乙見戊則爲仁﹐以其陰陽造化﹐萬物代之以爲生也。若甲見戊﹐乙見己﹐偏陰偏陽﹐萬物危脆﹐則五行爲不仁也。賦中引甲乙戊己爲例﹐其餘五行則可以例求焉。侍衛者﹐是人養生之至近也。又云﹐寢食者﹐則又近。侍衛者至親也﹐寢食奉養也﹐此二者愼不可輕忽也。夫物中有鬼物﹐人中有鬼人者﹐言吉凶之變遷﹐及遠近速之甚也。以看命言之﹐且如六戊日生人﹐用乙爲官印﹐六己日生人﹐用甲爲官印﹐木與土比和﹐陰與陽唱和﹐則爲仁也。如戊見甲﹐己見乙﹐則仁而不仁也。又如戊見甲爲不仁﹐或歲月時中見庚辛﹐則爲仁矣﹐或見己亦爲仁矣。且戊見甲亦爲仁者﹐謂甲己合﹐己侍衛甲也。見庚則爲仁者﹐謂戊食庚者﹐逢之爲災﹐則是戊不逢庚﹐己被甲來克制﹐與七煞同論。去之爲福者﹐如戊見甲﹐則歲月時中有庚﹐戊己求救助﹐則爲福也﹐餘仿此。】

就中裸形夾煞﹐魄往丰都﹔所犯有傷﹐魂歸岱嶺。

【裸形者﹐五行淋浴也。如人本音淋浴﹐大運逢之者災﹐水土人運在酉﹐木人運在子﹐火人運在卯﹐金人運在午。鬼穀子謂之波浪限也。夾煞者﹐元辰七煞也。如人運在淋浴之上﹐與太歲並者災重﹐可當生歲時﹐元有傷犯之辰﹐則魂歸岱嶺﹐魄往丰都﹐此至凶名也。】

或乃行來出入﹐抵犯凶方﹐嫁娶修營﹐路登黃黑。

【出入者﹐言運出運入之異也。如壬癸日生人﹐運行在戌﹐爲土火之聚﹐則爲吉運。運交亥﹐亥爲火之絕﹐此爲凶運﹐乃是行來出入﹐抵犯凶方。我克者爲之妻財﹐妻財在旺鄕﹐則爲之娶。克我者爲官鬼﹐又爲天官﹐吉在長生財旺之地。賦意總說﹐要扶同五行﹐體用陰陽﹐或運來克命﹐而爲官貴之鄕﹐日克運宮乃是發財之地。皆以生月起建﹐陽男陰女﹐則順。陰男﹐陽女﹐則逆。如運到黃道﹐凡百皆利﹔運至黑道﹐凡百抑塞。凡人行爲動作﹐進退向背﹐莫不本乎陰陽﹐體合運气吉凶﹐俱不能逃也。故云﹕嫁娶修營﹐路登黃黑。】

災福在歲年之位內﹐發覺由日時之擊揚。五神相克﹐三生定命。每見貴人食祿﹐無非祿馬之鄕。源濁伏呤﹐惆悵歇宮之地。

【凡說歲中休祥﹐專責日時與太歲相克﹑刑害﹑衝破言之。生日爲妻﹐時爲子。日時與太歲和合及財官有用無諸壞者﹐依事類而言之。如太歲與日時相刑﹐或六合﹑三合中有元辰七煞者﹐凶。亦會類而言之。故下文云﹕不過是五神相克﹐三生定命也。每見貴人食祿﹐無非祿馬之鄕。源濁伏呤﹐惆悵歇宮之地。上卷有例。】

狂橫起於勾絞﹐禍幾發於元亡。宅墓同處﹐恐少樂而多憂。萬里回還﹐乃是三歸之地。

【歲命前三辰爲勾﹐後三辰爲絞﹐不可在元命日時二運之上﹐遇之者主非災橫禍﹐更或與元辰七煞並者﹐尢凶。歲命前後五辰爲宅墓﹐如戊子生﹐遇辛未太歲者﹐是也。亦須未字﹐日上及時上本有﹐或大運同宮者﹐則重。凡遇此者不利﹐陰小家宅也。此言大運在十二辰之間﹐順逆回環在三元本祿本財終須之地﹐遇此者則爲憂﹐安之福厚﹐更晚年遇財祿歸聚之處﹐則尢有所長也﹐根本元無者﹐無所長也。】

四煞之父﹐多生五鬼之男﹔六害之徒﹐命有七傷之事。

【辰戌丑未爲四方之末季﹐爲五行之庫墓。言辰戌丑未中﹐藏納五行死墓之气﹐如人運限逢之﹐生幽憂之疾﹐淹延之厄。如父子之相承﹐卒難不能救解。破命者謂之害﹐如人運限逢之﹐皆主眷屬難合﹐人情反復﹐或更六害中逢七煞克我者凶。】

眷屬情同水火﹐相逢於淋浴之鄕﹔骨肉中道分離﹐孤宿尢嫌隔角。

【水陰火陽﹐相合而爲旣濟﹐相資而爲仇讎﹐言其反復多變。或情通自乖而反合﹐或情變自合而反乖﹐故曰﹕情同水火也。義欲和而同﹑久而遠者﹐必須在五行淋浴之時。五行休敗﹐如人情處患難之時﹐未有不情同者也。以看命言之﹐如丙寅丁卯﹐貴在豬雞﹐壬戌癸亥﹐貴於兔蛇。此無它﹐大率五行貴在於衰敗之中﹐人情要處乎淡泊之際也。凡命運隔角者﹐主中道骨肉離異之事。隔者﹐如卯日丑時﹐丑日卯時。鬼穀子曰﹕枉多隔角。餘可例求焉。丑者北方之气也﹐卯者東方之气也﹐其趣不同﹐遇之者中道分離也。嫌疑孤神者﹐煞也。遇多孤立而未嫌﹐甚言隔角之重也。】

須要明其神煞﹐較重較量。身克煞而尙輕﹐煞克身而尢重。

【神煞者﹐官印祿馬貴賤之別名也。如前說﹐上克下則不貴﹐下克上卽貴﹐意義不殊。煞克身者﹐是官來克我者﹐是下克上者也。如身克煞﹐是我克官﹐卽不貴也。故賦曰﹕須要明其神煞。神譬官印﹐煞比財帛。但官財是克我﹐則爲之煞克身﹐我克官財﹐則爲之身克煞。此明貴賤之本也﹐更祥其輕重量而言之。】

至於循環八卦﹐因河洛以遺文。略之定爲一端﹐究之翻成萬緒。

【易曰﹕河出圖﹐洛出書﹐聖人則之以教後世。循環於四時之中﹐布八卦於四維之內﹐而成一歲之功。亙古窮今﹐無有終窮者﹐道也。道分爲陰陽﹐而人處乎其中﹐則吉凶悔吝存焉。是以動靜屈伸﹐體天法地﹐莫不由乎命也。故下文云一端者﹐道降而爲一也﹐二三數六﹐又三而成九﹐又九九而成八十一數﹐自此以後﹐繞繞萬緒﹐莫能紀極。以看命言之﹐不過五神相克﹐三生定命﹐一也。其气有淺深者﹐運有向背﹐福有厚薄﹐壽有長短﹐要後人深求之﹐則得古人之妙也。】

若值攀鞍踐祿者﹐自之則佩印乘軒。馬劣財微﹐遇之則流而不返。

【攀鞍踐祿者﹐乃貴人之美稱也。馬劣財微者﹐乃眾人所惡也。凡人鎡基歲月帶祿者﹐日時得地﹐運順祿而向官鄕﹐則佩印乘軒﹐固不難矣。此言根本元有官祿﹐運更向而不背者也。馬劣財微者﹐其財必微﹐言人命歲月本無祖財及無父母財﹐𨿽日時得地﹐後運遇財絕之鄕﹐卽財帛散﹐如水東流﹐往而不返﹐此明根本元無者也。】

占除望拜﹐甲午以四八爲期﹔口舌文書﹐己亥愼三十有二。

【前文說有祿者吉﹐無財者凶。此說元無祿者﹐遇有財祿運﹐則崇遷而榮。無官者﹐遇鬼則退職也。如甲午人﹐下有丁己。甲以己爲財﹐而無官印。占除望拜﹐四八爲期者﹐四月爲金長生﹐甲以金爲官印﹐四月是官長生﹐八月是金帝旺。如甲乙日生人﹐或問食祿在幾時﹐須言在四月﹑八月爲食祿之期也。口舌文書﹐己亥愼三十有二者﹐言己亥日生人﹐亥中有甲木長生﹐元有官祿也﹐或運行巳或到酉者﹐則爲口舌文書。口舌見訟事﹐文書則口章。己用甲爲官印﹐巳上木病﹐酉上木絕。三十二者﹐亦四八之數也。此言戊己日生人﹐如遇巳或到酉運﹐則宜退身而避位也。】

善惡相伴﹐搖動遷移。夾煞持邱﹐親姻哭送。兼須詳其操執﹐觀厥秉持。厚薄論其骨狀﹐成器藉於心源。木气盛而仁昌﹐庚辛虧而義寡。

【善惡者﹐吉凶也。相伴者﹐不偏也。如人運行至此﹐吉凶爭勝之年﹐皆主身心不寧動搖遷攺﹐在陰陽則有所忌。易曰﹕吉凶悔吝生乎動也。動則多凶﹐宜守愼詳﹐約以處之﹐乃吉。夾煞持邱者﹐如人運命遇太歲月建大運與元辰七煞並臨於五行墓絕之位者﹐此年愼不可弔喪問病也。如賦云﹕物有鬼物﹐人有鬼人﹐逢之爲凶﹐去之爲福。是也。如遇此年﹐尢宜愼處﹐向吉背凶﹐則無不利矣。前說歲運休祥﹐復明根本作用也。且如木人秋生﹐木被金克﹐則爲性有操執也。甲申﹑乙酉﹑乙巳﹑乙丑﹑甲戌生人﹐不背官祿也。或生於三春九夏﹐季木气盛時﹐秉受旺气﹐有所執持也。故云﹕觀厥秉持。又須生時在西北方金土之中﹐或大運到金土分野﹐則有官印長遠。若或甲申﹑乙酉﹑乙巳﹑乙丑﹑甲戌日生人﹐生於秋三月或三春夏季﹐不背官祿﹐有所執持﹐才能操執。卻歲月時居火木盛時﹐火木旺地﹐或行運在東南有丙丁火旺﹐早年𨿽發福﹐晚年蕭條也。賦意之要言﹐令後人觀五行造化向背﹐而詳言之。如前論甲申﹑乙酉﹑乙巳﹑乙丑﹑甲戌者﹐𨿽居官印之位﹐然物有厚薄之不齊﹐則吉凶修短之有異。何以言之﹖木旺則天元厚﹐天元厚則有操持﹐有操持則權重也。金旺則祿厚﹐祿厚則官重﹐官重則有秉持也。若金木之气俱薄﹐則官祿何可長也﹖故曰﹕厚薄論其骨狀。是也。成器藉於心源者﹐謂如金若不遇木﹐須用火爲官印也。且如庚辛日生人﹐要在三春九夏﹐則財官兩美也。所云﹕乘軒衣冕。金火何多是也。心源者﹐離宮也﹐屬火。金得火乃成器也。前說木遇金爲操持﹐次論金遇火而成器﹐皆因五行相克而成造化。更看金火之器不偏﹐運向祿而不背﹐則爲福長久也。又下文云木仁也﹐金義也﹐木盛而逢金﹐則剛柔得中﹐如由豫之盍簪﹐有以利天下﹐則仁而昌。庚辛履而逢火﹐似井泥之而不食﹐不能廣濟﹐則寡於義﹐此又何疑焉﹖賦云﹕兼須詳其操執﹐觀厥秉持者﹐以言其金木之體厚薄﹐論其骨狀成器﹐藉於心源者﹐以言其金火之才﹐各得其宜﹐則爲好命。至於金木气偏﹐木气盛而仁昌﹐庚辛虧而義寡者﹐是財用不相宜﹐金木各不仁﹐則凶悔吝從之。】

惡曜加而有喜﹐疑其大器﹔福星臨而禍發﹐以表凶人。

【詳注見上卷﹐初至衰鄕猶披鮮福內﹐更不重載。】

處定求動﹐克未進而難遷﹔居安問危﹐可凶中而卜吉。

【此卷末﹐總言其妙旨也。處定者﹐凡言人命﹐用法處者﹐欲定其貴賤也。貴賤旣明﹐故曰﹕處定也。求動者﹐人命𨿽見官印財帛﹐而不貴富者﹐宜於處定之中復求其變動也。旣見其貴中未貴﹐財中未財﹐則當克未進而難遷也。未進者﹐未當升進。難遷者﹐難爲遷移也。此與上文云﹕息一气以凝神﹐消五行而通道。之義不殊。居安者﹐如是貴命﹐見行官祿所向集福之運以爲安也。問危者﹐未可便宜言終吉﹐況前云吉中有凶﹐當於歲月時中﹐扶合行年太歲﹐三合三會﹐問危疑神煞﹐參詳而言之。如見有危疑之神﹐則必有危疑之事﹐則當懲戒﹐積善以禳之﹐則凶中復吉矣。如易說﹕憂悔吝者存乎介者是也。】

貴而忘賤﹐災自奢生﹔迷而不返﹐禍從惑起。

【貴而忘賤﹐是後人不明賤意。引大道之妙﹐而執方守隅。見貴命而言貴﹐不知貴中有賤﹐或始貴而終賤者﹐則災自奢生。與賒同一其源則妙﹐理賒自遠也。此說見貴忘賤之誤也﹐其或有不遇至人﹐不明道理者﹐執迷而見﹐寡陋偏學﹐滋蔓偏求﹐理無所出者﹐則是禍從惑起者是也。】

殊常易舊﹐變處爲萌。福善禍淫﹐吉凶異兆。

【殊常者﹐知變也。易舊者﹐善通也。或處爲萌者﹐知其幽微也。曾遇明師﹐必通道理者﹐誠有如易所謂﹕苟非其人﹐道不虛行是也。古人爲道者﹐皓首窮經﹐專心致志﹐惟恐失於妙道。𨿽行坐服食﹐未嘗心不在五行之中﹐則能知幽妙。有殊常易舊﹐變處爲萌﹐是知大道福善而禍淫﹐故君子修身以俟命。】

至於公明季主﹐尙無變識之文﹐景純仲舒﹐不載比形之妙。

【易曰﹕知變化之道者﹐其知神之所爲乎。知進退存亡之道者﹐其惟聖人乎。以此究之﹐難終又難窮也。故賦云﹕管公明﹐董仲舒﹐郭景純﹐司馬季主者﹐皆王佐之才﹐博通經史﹐洞達陰陽﹐遺文教於後世﹐可謂賢矣。】

詳其往聖﹐鑑以前賢﹐或指事以陳謀﹐或約文而切理。多或少剩﹐二義難精。今者參詳得失﹐補綴遺蹤﹐窺爲心鑑﹐永掛淸臺﹐引列終編﹐千希得一。

【然則致君澤民﹐於當時則不能全身遠害也。或指事以陳謀﹐約文而切理者﹐有之矣。珞碌子萃眾妙之說﹐將少者補其詳博﹐剩者遺其繁蕪。故云﹕補綴遺蹤。窺者﹐所見者小也。心鑑﹐言自謙心﹐有所見甚少也。引列終編者﹐是探索前賢往聖﹐盡善於美之至道也。得之於心﹐則永掛淸臺﹐善用者﹐千希得一也。】

