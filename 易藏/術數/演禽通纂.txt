演禽通纂三校本

凡例﹕

1﹑原書雙行夾注﹐置﹝﹞內。

2﹑僅參四庫本﹐校語或直接置【】內﹐或於【】內簡要說明。

3﹑少量案語﹐亦入【】內。

演禽通纂卷上

三十六禽歌訣

甲子寶瓶丙子鼠﹐戊子蟠泥蝠同處。庚子劍鋒壬子燕﹐學者潛心從此玩。乙獬艸木丁旱田﹐己丑之泥龜主焉。辛丑石田牛蜈蚣﹐癸丑黑道江水洪。甲寅花木曰平林﹐丙寅尾火虎宮親。戊貍土山庚劍鋒﹐壬寅廟位豹箕行。乙卯茂林丁兔宮﹐己卯雷門貉與同。辛卯劍鋒爲弩弓﹐癸卯狐擬向此中。甲辰蛟兮丙火岡﹐戊鯨贔屓庚龍翔。壬辰瀑水爲月殿﹐造化細推方可見。乙巳花木蟠蟻銜﹐丁巳蛇湯巳膳連。辛巳巴蟒又劍鋒﹐癸巳謂之蚯蚓宮。甲午花木與杖竿﹐丙午天河馬共安﹐戊午獐穴庚雙鋒﹐壬午見鹿爲本宮。乙未木犴丁明方﹐己鷹辛未羊雕當﹐癸未黑道如夜間﹐術士須當仔細看。甲申弓箭丙猴門﹐戊申操弓庚刀砧﹐壬申猿兮遇打獵﹐走獸逢之凶必得。乙酉鳳閣爲戈竿﹐丁酉原是昴雞關﹐己酉土胃辛酉砧﹐癸酉鳥兮本廟門。甲戌奎狼不須辧﹐丙戌火坡火窖燦﹐戊戌豺兮婁金狗﹐壬戌黑犬坡道走。乙亥花木正發生﹐丁亥豬兮己亥熊﹐辛亥位上是天庭﹐癸爲大海壁貐宮。

【案﹐此卽六十花甲子總取化道提綱。取化道﹐卽象。】

三十六禽歌

寅山虎貍豹﹐卯林兔狐貉﹐辰岡龍蛟鯨﹐巳湯蛇鱔蚓﹐午火馬鹿獐﹐未野羊鷹犴﹐申砧猴猿猱﹐酉刀雞烏雉﹐戌坡豺狼狗﹐亥江豬貐熊﹐子湖鼠蝠燕﹐丑田牛獬龜。

天干擬像所取化道

甲﹕山林。乙﹕穰艸﹑平林。丙﹕火窯。丁﹕焚野。戊﹕山岡﹑坑陷。己﹕平坡。庚﹕刀砧。辛﹕弩箭。壬﹕淺水。癸﹕長江。

庚辛乃肅殺之幹。

地支擬像所取化道

子﹕湖坡

醜﹕田野

寅﹕山林﹑平林

卯﹕林﹑淺山

辰﹕山岡

巳﹕湯火

午﹕焚場

未﹕郊園

申﹕刀砧

酉﹕弩箭

戌﹕坑陷

亥﹕長江

辰戌丑未﹐平田牧養畜生之地。

六十甲子總取化道

甲子﹕水艸﹑溪水﹑湖野﹑鼠穴﹑喪車

甲寅﹕山林﹑子林﹑花木﹑虎垣

甲辰﹕山林﹑茂林﹑龍宮﹑巽風

甲午﹕山林﹑山岡﹑馬廏﹑花樓

甲申﹕山林﹑弓箭﹑干戈﹑猴洞

甲戌﹕山林﹑天岡﹑索狼穴﹑陷井

乙卯﹕雷門﹑茂艸﹑莽艸

乙巳﹕艸野﹑巽風﹑蛇窩

乙未﹕郊園﹑花樓﹑犴穴

乙酉﹕野艸﹑鳳閣﹑蟾宮

乙亥﹕溪水﹑芝郊﹑四野

乙丑﹕苗稼﹑穰艸﹑田野﹑獬宮

丙子﹕澗水﹑明堂﹑鼠穴

丙寅﹕焚山﹑火窯﹑虎穴

丙辰﹕火坡﹑火岡﹑旱江

丙午﹕天河﹑馬廏﹑丹墀

丙申﹕燒坡﹑猴洞﹑陷阱﹑火窯

丙戌﹕火坡﹑坑陷﹑羅网

丁丑﹕焚田﹑澗水﹑雷門

丁卯﹕焚林﹑霞光﹑兔穴﹑龍門

丁巳﹕湯池﹑蛇穴﹑朱扉

丁未﹕燒園﹑焚巢﹑鷹架

丁酉﹕鳳閣﹑蟾宮﹑雞巢

丁亥﹕禹門﹑豬穴

戊子﹕旱江﹑蘆野﹑雷庭﹑蝠穴

戊寅﹕淺山﹑黃鼠穴﹑貍穴

戊辰﹕龍門﹑土坡

戊午﹕云樣﹑土岡﹑獐穴﹑道路

戊申﹕土坡﹑猱穴

戊戌﹕土坡﹑土坑﹑豺穴

己丑﹕土田﹑墓所﹑田所﹑龜穴﹑牛欄

己卯﹕土林﹑土城﹑狢穴

己已﹕螻蟻﹑鱔穴﹑大林

己未﹕園林﹑沙灘﹑鷹穴

己酉﹕雉巢﹑土坡﹑倉廩

己亥﹕鳳池﹑熊穴

庚子﹕萍湖﹑泉水﹑殿閣﹑人迹

庚寅﹕敗林﹑藥鎗

庚辰﹕天庭﹑山岡﹑龍宮

庚午﹕大道﹑馬廏﹑藥箭﹑園場

庚申﹕刀砧﹑廚車

庚戌﹕弩箭﹑天庭﹑狗窩﹑獵人

辛丑﹕牛廟﹑田禾﹑蜈蚣﹑農人﹑金龜

辛卯﹕弓箭﹑杖竿

辛巳﹕巴蟒﹑坑塹﹑朱柦【﹣木﹢禾】

辛未﹕園林﹑羊宮﹑倉雕﹑園場

辛酉﹕刀砧﹑雀林﹑石泉﹑懸鍼

辛亥﹕琴堂﹑天心

壬子﹕江中﹑蟾宮﹑燕室

壬寅﹕豹穴﹑樓林﹑水灘

壬辰﹕月殿﹑瀑水﹑龍宮

壬午﹕鹿穴﹑霞光﹑云萍

壬申﹕刀劍﹑泉水﹑猿廟

壬戌﹕海灘﹑鹽車

癸丑﹕水田﹑黑道﹑桑林﹑金龜

癸卯﹕狐穴﹑蟾宮﹑平林

癸巳﹕蚓處﹑長江﹑鰍鱔﹑泥濘

癸未﹕月窟﹑枯井﹑敗林

癸酉﹕刀劍﹑鴉巢﹑淹目﹑泉水

癸亥﹕貐廟﹑大海﹑海島﹑黑道

二十八宿名例

角木蛟﹝蛇父雉母﹐細頸﹐上白嬰﹐四腳。﹞亢金龍﹑氐土狢﹑房日兔﹑心月狐﹑尾火虎﹝爲暗禽﹞﹑箕水豹﹝爲暗禽﹞﹑鬥木獬﹑牛金牛﹑女土蝠﹑虛日鼠﹑危月燕﹑室火豬﹑壁水貐﹑奎木狼﹑婁金狗﹑胃土雉﹑昴日雞﹝爲明禽﹞﹑畢月烏﹑嘴火猴﹑參水猿﹑井木犴﹑鬼金羊﹑柳土獐﹑星日馬﹑張月鹿﹑翼火蛇﹑軫水蚓。

吞啖【稻﹣禾﹢口】訣

子天鼠胃昴猿凶﹐丑地金龜蛇蚓【同】﹐寅位虎箕豬貐難﹐卯宮狐狢雉難逢﹐辰岡鯨魚傷蚓蛇﹐巳藏鰍鱔猿猴衝﹐午中獅子驚箕尾﹐未內房狐氐怕鷹﹐申中大猱傷火虎﹐酉間鴉噪尾箕驚﹐戌上大獒蛟龍怕﹐亥有熊豬翼軫傾。

子天鼠﹝猿﹑昴﹑胃﹐凶星不忌。﹞醜金龍﹝狢蛇﹑蚓同凶﹐秋冬不忌。﹞寅虎箕﹝豬﹑羊難也。﹞卯狐狢﹝燕﹑難﹑雉﹐凶星不忌。﹞辰鯨魚﹝傷蚓﹑蛇﹐旱地無害。﹞巳鰍鱔﹝猴﹑猿凶﹐秋冬不忌。﹞午獅子﹝虎﹑豹驚怕﹐春夏減半。﹞未鷹雕﹝狐﹑狢﹑兔凶﹐夜生不忌﹐春夏減半。﹞申大猱﹝吞牛傷虎﹐四孟生減半。﹞酉鴉鵲﹝虎﹑豹驚﹐夜生不忌。﹞戌獒犬﹝角﹑亢怕﹐正﹑九月有災。﹞亥熊豬﹝蛇﹑蚓凶﹐冬不忌。﹞

吞啖歌【案﹐啖﹐本作﹝滔﹣水﹢口﹞﹐卽啖之意。爲錄入方便﹐皆攺爲啖字。】

鹿狗豬貐柳土獐﹐狐狢牛馬鬼金羊﹐若逢虎豹奎獅位﹐進退交加總被傷。

女虛逢蛇定犯吞﹐蛇逢貐犬鹿獐擒﹐烏雞土雉危月燕﹐狐狢雕鷹遇禍深。

角亢蛇吞鼠蝠危﹐狐狢吞雉更兼雞﹐犴吞虎豹蛟龍類﹐軫怕豬貐雉烏欺。

虎豹食牛羊﹐奎狼啖鹿獐﹐蛇龍吞燕蝠﹐鼠兔受蛇傷。

翼昴能相克﹐虎豹遇不祥﹐兩虎傷一豹﹐蛇弱被昴彊。

牛金牛兮室火豬﹐禽中惟怕畢烏啼﹐𨿽然本廟無傷害﹐時惹喧啾啄背疽。

嘴火猴猿心月狐﹐鬥木獬共氐合虛﹐若逢婁狗來相遇﹐管許其人死罹誅。

論二十八宿四時生旺歌

春

蛟龍蚓雉燕雞蛇﹐皆到春來福祿加﹐若還生時得遇此﹐自然通泰享榮華。

夏

兔獐鹿蝠狐狢羊﹐遇夏生時百事彊﹐或在廟堂多福佑﹐縉紳家道足榮昌。

秋

虎犴猿猴馬獬貐﹐秋天福祿自然殊﹐更臨好廟髙彊位﹐造化盈謀眾不如。

冬

狼狗烏豬鼠豹牛﹐若逢冬月更無憂﹐年月日時居髙位﹐必定身榮位作侯。

論十二宮星禽落處吉凶

貴劫文傷印權﹐孤福壽空暗刑。﹝乃用本年於順行看身命胎主﹐四星相遇﹐貴﹑文﹑印﹑權﹑福﹑壽﹐吉﹔劫﹑傷﹑孤﹑空﹑暗﹑刑﹐凶。﹞

星禽好樂篇詩

禍福貴賤﹐壽夭窮通﹐詳其造化﹐細推而言﹐不可執一而論。須看晝夜﹐兼明四季﹐辧飛禽走獸﹐詳落處旱濕﹐宜與不宜。假令虛日鼠行戌地化飛鼠﹐秋可﹐冬不利﹐春夏吉。牛金牛行卯地化耕牛﹐春辛苦﹐秋冬無害。角木蛟行丑地﹐遐道而不樂。畢月烏行風雪道﹐秋冬無妨。且如弓箭﹑獵人﹐日凶﹐夜不忌。如刀砧﹑湯火﹐或日生﹐或冬降﹐無害。更看明禽暗宿﹐日值夜則凶﹐夜值日則賤。未及歷數﹐細詳而論。

詩曰﹕

甲寅乙卯正小林﹐蛇兔狐狢烏燕榮﹐戊己空缺庚辛破﹐猛獸翌蛇必主傾。

壬癸洞潭鹿與馬﹐狗豬獐羊春夏宜﹐丙丁枯焦伶雞雉﹐定乘彩鳳入丹墀。

丙丁湯火巳午宮﹐蛇馬共雞貴聞伶﹐癸爲海戶壬逢破﹐蛇龍化見起雷風。

辛爲地网猿猴旺﹐乙破巖層犴象興﹐乙得巽風名得卦﹐己爲巖谷地獸榮。

庚申丁酉正刀砧﹐鼠轉精神气轉豪﹐丙丁牛馬爲貴地﹐也用玄鍼掛紫袍。

壬子癸丑正江湖﹐蛟蜃魚龍得自如﹐辛破天羅並地网﹐龍行雲雨滿皇都。

丙子戊巳【案﹐巳﹐似當作己。存疑。】皆爲破﹐婁狗胃雉恣遷除﹐甲氐房氐【案﹐四字有疑問﹐無他本可校﹐存疑。】獐鹿喜﹐腰金衣紫帶金魚。

戊辰山谷正山岡﹐虎豹豺狼必異常﹐田坡巖谷狗豬貴﹐丙破网羅狐兔歡。

壬癸蛟龍名海戶﹐庚爲地网獸難藏﹐若不背時得格局﹐好向天庭作棟梁。

戊原土破走獸存﹐庚方乾道正天門﹐蛇蚓波中興巨浪﹐天庭壬位福彌尊。

丙子旱澇云雷少﹐蛟龍𨿽啖勢形眞﹐甲正天网禽數忌﹐不過飛鳴出世塵。

己未鷹窠馬獬傷﹐橫金牛馬與豬羊﹐乙癸破幹丁壬道﹐也須天子手調羹。

己丑荒田走獸宮﹐牛羊雞雉合惟榮﹐乙辛癸豹爲儒貴﹐定升宰輔佐朝廷。

起旬頭例﹝以甲字爲旬也。如本生年無甲字﹐則以倒十干趕之。﹞

假如辛卯年生人﹐系是下元甲子旬內﹐以辛卯上加倒十干﹐辛庚己戊丁丙乙甲﹐甲倒數到申﹐則知下元甲申旬是井﹐就起井木犴﹐以甲字爲之住。如甲申年生人﹐系是下元﹐卽以井木犴起﹐不必倒十干趕。假如中元甲子旬內壬申年生人﹐加倒十干﹐壬辛庚己戊丁丙乙甲﹐甲在子﹐則知中元甲子該鬼金羊起。假如上元甲子旬內丁卯年生人﹐依加倒十干﹐丁丙乙甲﹐甲數至子﹐則知上元甲子該箕水豹起。但逢何年﹐卽以倒十干趕至甲字爲住﹐是起首。

三元旬頭起手例

中元甲【子】﹝鬼﹞﹑甲戌﹝心﹞﹑甲申﹝婁﹞﹑甲午﹝張﹞﹑甲辰﹝斗﹞﹑甲寅﹝畢﹞﹐下元甲子﹝角﹞﹑甲戌﹝危﹞﹑甲申﹝井﹞﹑甲午﹝房﹞﹑甲辰﹝奎﹞﹑甲寅﹝星﹞﹐上元甲子﹝箕﹞﹑甲戌﹝昴﹞﹑甲申﹝軫﹞﹑甲午﹝虛﹞﹑甲辰﹝參﹞﹑甲寅﹝氐﹞。

作三元旬頭起手法

使其上元甲子﹑甲寅﹐氐土狢止﹐往前旬頭﹐何以知之﹖以十一字相交序連坐位數﹐除去牛金牛﹐通不用數﹐前往千千萬萬旬﹐白【白﹐當作自】數得來。假令上元甲寅旬﹐氐土貉起未來中元﹐就以氐﹑房﹑心﹑尾﹑箕﹑斗﹑女﹑虛﹑危﹑室﹑壁﹐壁宿是未來中元﹐甲子該壁。以壁再數十一宿﹐壁﹑奎﹑婁﹑胃﹑昴﹑畢﹑嘴﹑參﹑井﹑鬼﹑柳﹐未來中元甲戌旬該柳。再以十一宿從柳字起﹐柳﹑星﹑張﹑翼﹑軫﹑角﹑亢﹑氐﹑房﹑心﹑尾﹐尾是未來中元﹐甲申旬該尾。依此法仔細看甚明。若要已過旬頭﹐從此法加倒數二十八宿。

此義正合孔子曰「殷因於夏禮﹐所損益可知也﹔周因於殷禮﹐所損益可知也」。

起主胎星例﹝辛卯年有閏月﹐則不除也。如生人之年無閏月﹐決該除牛﹑女。主胎數不到牛﹑女。命身數到牛﹑女也﹐不除也。﹞

假如辛卯年八月初八日子時生人﹐系是下元甲子﹐甲申旬該井。以初八日除八數﹐井﹑鬼﹑柳﹑星﹑張﹑翼﹑軫﹑角﹐卻尋宮歸子﹐接亢至子氐﹑丑房﹑寅心﹑卯尾﹑辰箕﹐到巳爲住。以五虎元建丙辛之歲﹐庚寅起至癸巳宮﹐主星是箕水豹﹐胎星就是鬥木獬。男除牛金牛不數﹐女除女土蝠不數。如盡頭數到宮是牛﹑女﹐男也不除牛﹐女也不除女。又如生人﹐其年有閏月﹐男女皆不除牛﹑女。所以然者﹐謂有餘而補不足耶。其年無閏月﹐仍前除之。餘皆仿此。﹝如本生之年無閏﹐或男數到落宮是牛作主星也﹐爾【不】除。女亦然。﹞

起主胎宮例

假令辛卯年生八月初八日子時﹐從卯上起正月﹐至戌上是八月﹐戌上接數初一﹐至巳上是初八﹐巳上又接數子時﹐以子時洎巳宮爲止﹐以五虎元建丙辛之歲庚寅祀﹐庚寅﹑辛卯﹑壬辰﹑癸巳宮是也。餘皆仿此。

起命宮例

假令辛卯年八月初八日子時生人﹐不論年﹐不論日﹐用月從子上逆數﹐子上起正月﹐亥二月﹐戌三月﹐酉四月﹐申五月﹐未六月﹐午七月﹐巳八月。卻順行用時數﹐巳上子﹐午上丑﹐未上寅﹐申上卯。以卯字是安命宮﹐爲主在申。仍以五庫【案﹐庫當作虎﹐形近而誤。下同不校。】元建丙辛之歲﹐庚寅起數到申﹐是丙申爲命宮也。餘皆仿此。

起命星例

用胎星命宿﹐從子上順行至命宮爲命星也。假令前辛卯生人﹐胎星是鬥木獬﹐以合宿歌斗與虛合﹐從子上順數﹐以虛字起﹐子虛﹑丑危﹑寅室﹑卯壁﹑辰奎﹑巳婁﹑午胃﹑未昴﹑申畢爲住元﹐安命在丙申宮﹐以畢月烏是命星也。餘皆依此。

合宿歌

角昴亢胃氐合婁﹐奎房心壁斗虛收﹐箕危尾室牛兼女﹐嘴翼參張柳鬼求。畢軫井星爲六合﹐星辰相對是根由。【研究京氏案﹐是取地支六合爲合宿。】

起身宮例

假令辛卯年八月初八日子時生人﹐不用年時﹐只用月日。日﹐一日只是一數。月﹐一月虛作二數。如八月﹐加二八一十六數。初八日﹐只是八數。月上十六數﹐連日上八數﹐共作二十四數。正從子上逆行﹐遇子﹑午﹑卯﹑酉位數三數﹐餘位數二數﹐數盡處是身宮。然何子﹑午﹑卯﹑酉數三數﹐他位上元是三星還三數﹐餘位是二星也﹐只還他二數﹐原其所自﹐謂本身之數名曰宮耶﹖此二十四數﹐從子上逆行至卯﹐又以五庫元建尋於丙辛之歲﹐庚寅起﹐乃辛卯宮也。

起身星例﹝以命星合宿﹐從子演至身宮是身星。從子上演要順行。﹞

假令前辛卯生人﹐命星畢月烏﹐以合宿歌﹐畢合軫﹐子上軫﹐丑上角﹐亢寅﹐卯上是氐﹐氐土貉是身星也。

起壽宮例

假令辛卯年生人系女人﹐謂之陰女﹐衝酉﹐酉前戌是壽宮。若是男謂之陰男﹐亦衝酉﹐酉後申是壽宮也。又假令是甲子年生是男﹐謂之陽男﹐衝午﹐午前未是壽宮。是女謂之陽女﹐亦衝午﹐午後巳是宮也。宮依五庫元建﹐尋天干。

起壽星例

用命星從子順演至壽宮﹐﹐爲壽星也。假令前辛卯年生人﹐命星是畢月烏﹐以畢從子演至申是翼﹐翼火蛇是壽星也。餘仿此。

起流星例﹝以胎星作一歲﹐往前演。﹞

假令前辛卯年生人﹐胎是鬥木獬﹐一歲斗﹐二歲牛﹐三歲女﹐四歲虛﹐五歲危﹐六歲室﹐七歲壁﹐八歲奎﹐九歲婁﹐十歲胃﹐至百歲演去。餘仿此。

起大運例

就在主星落宮數運﹐非子平次一位﹐行非子平又運乃禽。運以主星論﹐如系四水宿﹐一歲運﹔四火宿﹔二歲運﹔四木宿﹐三歲運﹔四金宿﹐四歲運﹔四土宿﹐五歲運﹔日六歲﹔月七歲。以主星論之﹐水一﹐火二﹐木三﹐金四﹐土五﹐日六﹐月七也。假令男子主星落宮天干﹐是甲丙戊庚壬順行﹐乙丁己辛癸逆行。女人主星落宮天干﹐是乙丁己辛癸順行﹐甲丙戊庚壬逆行。

起行限例﹝卽小運也。﹞

安命宮次位順行﹐起十五﹑二十五﹑三十六﹑五十二﹑六十一﹑七十一﹑八十一限內﹐要看生旺貴祿﹑墓庫吉凶﹐看孤虛﹐木庫在未﹐火庫在戌﹐金庫在丑﹐水﹑土庫在辰。

起年星例

此法論五行之說。如癸卯年生人壬寅﹑癸卯屬金【研究京氏案﹐納音五行】﹐卽起亢金龍爲星。如甲辰﹑乙巳﹐系夏令﹐卽起翼火蛇爲年星﹐卻起尾火爲年星﹐乙巳生人屬火【研究京氏案﹐納音五行】。甲辰系春令﹐以本生年位﹐就是落的宮分。餘皆類此。

起月星例

卻以年星得何星﹐從正月數至本生月是何宿﹐乃月星也﹐宮亦在此。

月星起管日星詩

陽角陰室水牛宮﹐金心木參火星同﹐土胃但從丙寅起﹐宮中順布定窮通。

詩解

太陽日屬火﹐故起角木蛟。太陰月屬水﹐故起室火豬。以本生月屈指數到本生日爲住是何宿﹐乃及日星也。宮亦是此。

起時星例

卻以日星得何宿﹐加上子時位﹐順數至本生時是何宿﹐爲時星。如子時生﹐就住爲星。宮亦是此也。

論禽三取吉凶

凡看禽演﹐先以干取﹐次以支求﹐務要以吞啖﹑形勢﹑化道三者相須﹐取其化﹐要主胎與月日宿合爲眞化﹐與年時合爲覺化。如流星﹑太歲有傷主星者﹐舊疾舉發不常。主星﹑流星﹑太歲有傷胎星者﹐疾有因而得。主星﹑胎星﹑太歲有傷流星者﹐頭風兩股腰疾。凡流星傷主星﹑胎星﹐太歲又傷流星﹑主星﹑胎星﹐則主雜病之疾也。

眞覺化例

眞化﹝要主星﹑胎星每月日宿合又化﹐謂之眞化。﹞

覺化﹝要主星﹑胎星每年時宿合又化﹐謂之覺化。﹞

吉凶生死訣

主吞歲運必得才﹐胎吞歲運福祿來﹐歲傷流星必主災﹐流傷歲君必得財。歲傷主星陽人禍﹐歲傷胎星陰禍排﹐主傷流星必得財﹐流傷主星必有災。流傷主星妻親禍﹐胎傷流星微主財﹐三星亂傷牢獄禍﹐更兼不化獄中哀。三星亂傷如有化﹐定主口舌進門來﹐太歲若傷胎主流﹐臥牀百日主悲哀。三星不化必定死﹐壽星有救主獄災﹐壽星無救非輕病﹐必定荒郊用土埋。

論子息例

論五行相克﹐如陽禽居在陽宮﹐則多男﹔陰禽居在陰宮﹐則多女也。且如雞雉生於水鄕﹐子息主空亡。火地亦然。遇金旺則主敗﹐殘疾之子也。

論財星例

如主星有傷胎星者﹐因舊財而得﹔胎星有傷太歲﹐因新財而得﹔流星﹑太歲﹑月令偶然三獸俱傷運﹐則主橫來財物無窮。

論看主胎星例

凡論主胎星禽演﹐主星有傷胎星者﹐富貴不長﹐妻宮如曉日之露子﹐若石上秋霜。四柱倘有制伏主星者﹐妻宮兩敵﹐久後子息寡也。四柱若無制伏主星者﹐似苦絕嗣。倘逢一運喜合﹐𨿽有子息而無排﹐若不傷妻﹐定然乏嗣。若胎有傷主星者﹐榮華不久﹐妻如鞘裏刃劍﹐子息毆父母。四柱如有制伏胎星者﹐或扶持主星者﹐非絕命而不孤也。此禽演之確論也。其中玄妙無窮處﹐甚勿輕傳﹐致泄天機。

論主胎流星例

凡看主胎﹑流星﹐譬如木焉﹐主爲根﹐胎爲身﹐流星如枝葉。根主初年﹐身主中年﹐枝葉主末年。幼年傷主星﹐定是夭壽。胎星有中年傷﹐中年必亡。流星有傷﹐隨時而論﹐最不可執一﹐亦不可以形象論命﹐短長貴賤﹐亦猶是焉。

小兒關﹝以月看時﹐此名號金鎖關﹐子卯二將無關﹞

正戌二丑三申宮﹐四豬五馬六雞同﹐七龍八未九寅位﹐十月蛇鄕遇煞衝。身命三宮俱占此﹐小兒忌犯必爲凶。

論暗禽例

凡演禽星暗禽居於上者﹐但爲人退縮﹐作事成敗。犯之主血痔疾﹐或小腸气。重者頭目破相﹐或麵點形醜。若得貴人祿馬在上﹐不妨。

气運說

大抵十年一運﹐遇吉則吉﹐遇凶則凶。所謂吉者﹐上五年不應﹐下五年必應。凶者上五年不應﹐下五年必應。𨿽以气運言之﹐而二十八宿各有衰旺﹐又有晝夜之宜﹐不可以槪論也。如角﹑亢於秋九月生者﹐則如蟄不能變化。如危月燕於春分﹑驚蟄時生﹐作九月用﹐晝生詞彩﹐夜生無頰舌。如昴日雞﹐夜生不能施爲﹐晝生有用﹐午與卯時大用。故其奮發之先後﹐春夏秋冬晝夜﹐當各隨時。以三限論衰旺﹐斷其吉凶﹐以地時定之﹐萬無一失。若夫息陰身命四星﹐𨿽爲詳盡﹐要其大指﹐總不出乎主胎二星。大小運限﹑流星號三限﹐於內見之矣。向命君子﹐其詳鑑焉。

吉凶雜論三限

假如流﹑主二星都是斗相爭雄﹐主有气塊之疾。或是虎太歲也﹐是虎小限也。是虎乃吞伏相爭﹐亦主气塊之疾﹐有禍不安。兩虎必傷一豹﹐豹勝必傷其虎。兩犬傷一狼﹐兩狼傷一犬。皆要詳其勢力﹑時節﹑三限如何。且如角﹑亢﹑尾﹑箕﹑室﹑壁﹑奎﹑婁﹑鬼﹑柳﹑星﹑張﹐如小限行在泥田爲之污足﹐非腳疾病﹐則主官訟。氐﹑房﹑心﹑尾﹐又遇卯地﹐狐兔相聚而成姦盜。流星烏﹑燕﹑雉﹑昴﹐酉到本宮﹐必有口舌﹐爭訟是非。猿﹑猴生於角﹑亢之宮﹐在七月且喜有果﹐夜生天地黑暗﹐乃碌碌之人﹐區區之造也。蛟龍乃興雲吐霧之物﹐去得驚蟄﹐主退縮﹐朝三暮四不一﹐多學少成也。流星女土蝠﹐三限到酉﹐雞烏雉相啄﹐必有官事纏繞﹐或是災晦。到戌﹐戌乃犬﹐被狗吞啖。流星牛金牛﹐遇丙申﹑丁酉﹐【乃】崩土陷阱﹐主官災是非毒害﹐不遂意之論耶。

取諸煞凶星急要論

丁丙寅卯兮燒山﹐艸木盡枯焦﹐缺食焚巢﹐禽飛忌忌。走獸忌壬辰﹝暴水煞﹞﹐房﹑心﹑尾﹑箕﹑斗﹐奎﹑婁﹑嘴﹑鬼﹑柳﹐犯之【脫破字】祖業。己巳﹝螻蟻煞﹞﹐丙戌庚申﹝囚禁煞﹞﹐戊午﹝霹靂﹞﹐乙未﹝枯涸煞﹞﹐戊辰戊申﹝屬晶【當作屭贔】煞﹞﹐丁未﹝玄鍼煞﹞﹐丁巳丁酉﹝牛宿破欄﹞﹐甲戌庚午﹝毒藥煞﹞﹐辛丑﹝蜈蚣煞﹞﹐甲寅﹝棒擦【擦當作杖】煞﹞﹐丙戌名﹝破欄圈﹞﹐庚申辛未庚寅庚午﹝名頭蹄﹐牛宿忌﹞﹐丙戌﹝燒崖﹑燒野﹐虎豹忌之【之﹐四庫本作文﹐案﹐四庫本非】﹞﹐壬辰癸亥壬子﹝沒溺煞﹐走獸忌之【之﹐四庫本作文﹐案﹐四庫本非】﹞﹐丁未丙午﹝勾絞煞﹞﹐庚申庚午庚子﹝钁鍬煞﹞﹐甲辰乙巳爲地网﹐甲戌乙亥爲天羅﹐庚寅辛卯爲犁鋤﹐丙寅爲觳觫牛﹐庚寅爲釁鐘牛﹐翼軫亦。又爲壞窠﹐主過房庶出。蛟龍遇螻蟻煞﹑囚禁﹑贔煞﹐主困苦不伸之辱。戊子爲驅龍使者﹐被人壓伏﹐財物不聚。其餘走獸﹐亦當避之。牛宿見丁巳﹐爲剝皮瘡膿災。庚申爲刀砧﹐甲寅爲棒杖﹐奉公者常受杖責之憂﹐常人必主寒熱膿血晦滯。丙寅癸卯壬辰爲刑虎煞﹐主一生辛苦奔波。丙戌爲燒野﹐壬辰爲漂蕩﹐癸亥爲沒溺﹐尾箕最忌之。蛇逢丁巳爲退皮﹐丁未爲燒野﹐丁亥爲豬啖﹐如兔雞雉見﹐若不缺唇腐齒﹐則眼中失光﹐主鼻口見疾﹐不然則主瘡膿之災。亦要分其晝夜﹑春冬﹐可見矣。

二十八宿得地歌

角在子宮須富貴﹝壬子﹞﹐亢龍乾位逞威儀﹝辛亥癸亥﹞﹐氐居乾窟金牌位﹝辛亥癸亥﹞﹐房心來居癸酉宜。狐在丙寅須假虎﹐尾箕寅上有光輝﹐斗居未上升官祿﹝乙未﹞﹐牛向秋霄喜慶隨。女蝠夜生春夏旺﹐刀砧虛鼠食無虧﹐燕逢春社多詞語﹐室到田園公幹宜﹝己丑﹞。壁躡雲梯爲得地﹝癸亥﹞﹐奎木巽風施錦幃﹐大【案﹐當作犬】逐氐房心勢重﹐雉位明方鸞鳳儀﹝丙午﹞。雞鳴五徳卯酉貴﹐畢月烏生夏日奇﹝丙午庚辰﹞﹐嘴參卯位升假服﹐犴入寅宮貴位奇。羊行辰位終須貴﹝庚辰﹞﹐柳土林巒宰相姿﹝乙卯﹞﹐星馬乘龍威勢大﹝庚辰﹞﹐鹿居辰位拜丹墀﹝甲辰丙辰﹞。蛇遇龍窩官職顯﹐蚓潛大海受朝咨﹝癸亥﹞﹐其中玄妙無窮理﹐愼勿輕傳漏泄機。

古人得時得地消息賦

論議吉凶﹐分命貴賤﹐二十八宿﹐三十六禽﹐稟天地之陰陽﹐達人事之造化﹐貴賤賢愚﹐窮通壽夭。且夫蛟龍歸滄海﹝癸亥﹞﹐蘇秦佩六國印﹝又云室火豬坐於庚辰﹞﹔虎豹嘯郊野﹝辰﹞﹐石崇封萬石君。井木犴行於壬申﹐太公八十遇文王﹝又云豬親夫蝠﹞﹔亢金龍坐於丙午﹐甘羅十二爲宰相﹝又云貐跨金牛﹞。危月燕飛於龍樓﹐包龍圖爲陰陽教化之臣﹔畢月烏飛於麟閣﹐史丞相有潤澤生民之徳。張月鹿含花而守﹐座翁作二十四考中書﹝庚午化麒麟﹞﹔星日馬引駕朝元﹐王會爲三十六年宰輔﹝庚午﹞。昴日雞升在扶桑國﹝甲寅化鳳﹞﹐韓世忠有勤王之忠﹔房日兔照於廣寒宮﹝癸未﹞﹐寇準封萊國公之貴﹝化黑蟾弄月﹞。鬥木獬坐於辛亥﹐賈易爲樞輔相佐堯天﹔牛金牛庚辰徳秀﹐作大參弼扶舜日。尾火虎奏於辛卯﹐陳平封萬戶之侯﹔箕水豹演於甲寅﹐曹操掌三分之國。女土蝠飛於戊子﹐張良作漢世功臣﹔虛日鼠走於庚申﹐謝安晉朝顯相。氐土貉行於乙亥﹐佛印作宋朝詩僧﹔角木蛟居於庚辰﹝蛟躍龍門﹞﹐王勃爲大唐文士。亢金龍居於乙巳﹐楊烣爲大中大夫﹔鬥牛朝於乙亥﹐李旺位文華待制。蒼龍行雲雨於天河﹐劉錡兩府﹔寶馬帶刀劍於藍田﹐遊有三公。鹿馬坐於丙午﹐劉柄尙書﹔蛟龍遇於壬癸﹐崔羽太尉。任翼龍作禹門貴客﹐皆因蛟躍龍門﹔蕭相國爲翰苑眞儒﹐乃爲馬嘶鳳閣。井思同居己未﹐柳翠爲尼大師﹔柳星共在庚申﹐江白作南道錄。燕飛金闕﹐劉沛公斬白蛇以興功﹔龍躍天池﹐關將軍刺顏良而奏捷。出將入相﹐趙丞相爲蛟躍龍門﹔先吏後官﹐汪侍郎乃虎蹲風閣。鹿馬宮星大貴﹐傅狀元作內從郎宮﹔蛟龍貴祿逢官﹐王都統爲內臺將帥。劉正字鹿朝帝闕﹝乙丑﹞﹐陳丞相馬聚天庭﹝乙卯﹞。蛇蚓升變雷門﹝辛卯﹞﹐周禮爲會稽內史﹔馬牛奮揚龍位﹐李攺黃門侍郎。犴至虎垣﹐張巡乃唐朝忠將﹔雞棲鳳閣﹐周勃作漢室功臣。獬去朝天﹐眞卿監察禦史﹔雉鳴帝闕﹐溫公良才史官。雞唱離明﹝丙午﹞﹐玄令腰懸玉帶﹔狢遊乾窟﹝癸亥﹞﹐竇毅各著金牌。狐借虎威﹐鄭眾持節不拜﹔兔憑犴貴﹐蕭何宣律施權。烏噪龍門﹐韋肇題名雁塔﹔猴行雉所﹐張衡髙步蟾宮。蝠舞天庭﹐王喬爲葉令﹔猿登日殿﹐曹操作梅仙。鼠人江湖﹐郭況積金數億﹔鹿行潭洞﹐何曾日食萬錢。犬吠午官﹐管仲相齊富公室﹔羊行辰位﹐承福飼馬用銀槽。蛇喜兗州﹐劉晏除祕書正字﹔蚓潛大海﹐賈誼至大中大夫。狼遇巽風﹐石崇有萬金之富﹔鹿遊仙洞﹐國忠圍玉屏之風。燕語雕梁﹐潘妃金蓮行步【成書於《水滸》《金瓶梅》之後﹗﹗】﹔狐疑巨蟹﹐蘇蕙織錦爲詩。猴捧寶瓶﹐唐封夫人虢國﹔豹乘獅子﹐漢賜蕭何鄼侯。龍飛虎宮﹐呂后垂簾聽政﹔蛟吟酉角﹐太眞得寵施權。卽此古人推之﹐則今人之貴可考矣。

古人失時失地消息賦

蛟龍退谷泥田﹐沛公爲泅水亭長﹔虎豹遁迹山林﹐志和作云州釣徒。豬貐會申﹐韓信受跨下之辱﹔蛇蚓臨酉﹐楊永無宿暮之儲。龍虎與犴同宮﹐重耳有斬祛之害﹔犬羊結豹爲侶﹐食其遭竇巳之烹。鼠獬走艮山﹐夫子絕糧於陳蔡﹔烏燕飛戌地﹐賈誼忌鵬於長沙。馬躍猿場﹐東坡有黃州之貶﹔牛探虎穴﹐昌黎愁秦嶺之行。獬步土坡﹐石厚殺於外國﹔犴來子位﹐荊軻死在他鄕。蚯蚓酉上逢烏﹐屈原自溺﹔雞雉未申乘彈﹐項羽傾傷。鼠見犬以驚惶﹐原憲室中懸磬﹔兔逢鷹而獸栗﹐範丹甑內生塵。狢兔犬吠以慮危﹐賈臣發負薪之嘆﹔猿猴蛇追而惶懼﹐陶潛思解綬而歸。蝠舞巽風﹐文君新歡舊棄﹔燕棲花洞﹐弱蘭暮送朝迎。獬就犴戰﹐貴妃因祿山橫死﹔龍同虎鬥﹐戚妃被呂后刀傷。牛吼豹驚﹐吳氏名爲六虎﹔星臨虎怒﹐夏姬手殺九人。蝠隱荊州﹐黥布身遭苑【殂】醢﹔蚓歌吳分﹐範增气死癰疽。虎陷泥田﹐顏回一簞陋巷﹔龍蟠郊野﹐杜甫百結鶉衣。鼠畏白羊﹐盜跖聚穿窬之黨﹔馬嘶磨蠍﹐綠珠作墜樓之人。婁金狗生乎乙未﹐李廣百戰無功﹔軫水蚓遁居甲寅﹐包人作西湖隱士﹔畢月烏限於丁丑﹐林居爲三茅仙人。虎豹居於丁巳﹐伯夷食蕨﹔鼠蝠在於庚寅﹐韓壽竅【竊】香。謹按變化之源﹐深察吉凶之兆﹐分明鑑斷﹐仔細搜求﹐則壽夭賢愚﹑富貴貧賤可見矣。

古人得失賦

髙皇成帝兮﹐角木蛟西逢壬子﹔霸王自刎兮﹐亢金龍東遇戊辰。張良暮道兮﹐氐土狢運落天庭﹔範蠡乘舟兮﹐房日兔時臨﹝壬子壬午丁酉﹞月殿。狐化妖婿﹝庚寅﹞兮﹐諸葛亮忠心佐主﹔虎至金宮﹝庚寅﹞兮﹐張益徳義釋嚴顏﹔豹化豹文﹝壬戌癸亥﹞兮﹐關雲長水淹七軍。獬遇湯池﹝丁巳﹞兮﹐紀信爲君遭火死。牛逢烏廟﹝癸酉﹞兮﹐範增失陷背疽亡。蝠臨庚子﹝入廟﹞兮﹐蘇秦六國爲主宰﹔鼠入天倉﹝壬子甲午﹞兮﹐孫臏諸國作元戎。燕落庚申﹝折毀﹞兮﹐顏子三十夭亡﹔豬臨丙午兮﹐彭祖壽歲八百餘。貐作蛟龍﹝壬辰壬子﹞兮﹐曹操得中原卽位﹔狼化﹝甲辰辛亥﹞神狼兮﹐薛仁貴平定天山。狗化神獒﹝甲辰﹞兮﹐淮陰登壇拜將﹔雉化﹝乙卯癸巳﹞天禽兮﹐呂后親權漢室。雞化金烏﹝辛卯﹞兮﹐武則天自霸唐朝。烏成丹鳳兮﹐潘安有絕國之容﹔猴化仙猿﹝丙申乙亥﹞兮﹐潘嶽懷傾國秀气。猿臨辛亥兮﹐老來呂望掌軍戎﹔犴至庚辰﹝龍池﹞兮﹐甘羅十二爲太宰。羊逢辛酉﹝屠估﹞兮﹐漢國分刀誅彭越﹔獐居甲申﹝七箭﹞兮﹐馬陵攢箭射龐涓。馬乘龍﹝壬辰﹞兮﹐鴻門樊噲救髙祖﹔獐化狻猊﹝丙辰﹞兮﹐斗寶伍員驚吳帝。蛇化巴蛇兮﹐朱溫弒主在椒蘭﹔蚓化天龍﹝庚辰﹞兮﹐王莽鴆君於天慶。數輩古人﹐尙有發祿﹐榮枯遲疾貴賤﹐豈能逃哉﹗則後之賢愚進退得失﹐勿怪其然也。

璇璣論

混沌旣判﹐陰陽和鈞﹐七政千【千﹐四庫本作幹﹐當作斡﹐形近而誤】旋於天地﹐五行經緯於乾坤。夫三百有六旬﹐盈虧有度﹔列二十餘八宿﹐禍福品分。好合吞並﹐吉凶悔吝﹐比和兮衣祿丰盈﹐刑戰兮利名不順。得時應候﹐田鼠化以爲鴛【四庫本作鴑﹐卽鴽】﹔逢節及時﹐野雉飛而作蜃。誠以星纏二道﹐周夫八維。吳鄭周宋也﹐君子及時披豹霧﹔燕齊晉衛兮﹐大人得地立龍墀。壁水貐湖野沙汀而得所﹐婁金狗刀砧江海以爲愁。蓋玆軫逢雞﹐奎狼逐兔﹐嘴火猴愁張弓矢﹐畢月烏喜棲古林。金龍曰亢﹐登九五﹐獬飛騰玄﹐【案﹐此處句讀不通﹐疑有闕文。】燕於二八月春秋來去。角震巽方﹐號純離斗﹐木獬衛吳至祿﹐金午秦晉交權。夫馬能行辰午﹐皆爲豆粟。山獐喜走宋周﹐晉好巒崖。燕呢喃者﹐宋分號曰髙堂﹔雞踴躍者﹐衛宮名爲糞穢。箕豹值犴而吞並﹐參水猿待食﹐至乾宮而好果木﹐女土蝠逢時﹐遇酉位而爲花洞。宜乎雉居蛇穴﹐蚓入龍宮﹐狐便申巳﹐兔樂山林﹐羊質虎皮﹐蛟喜風雷。張星壽齡﹐懼犴狼和虎豹﹔翼蛇心毒﹐愁鳩鳥與蜈蚣。室怕寅箕﹐井擒龍虎。夏至前鹿角解﹐大寒後雞乳鳩。觀造化之道﹐如斯向背而已矣。

大名論

角亢第一

侯伯以雷霆鼓舞﹝乙卯正雷霆﹐壬子雲雨﹐庚戌﹑辛卯爲公侯也﹞﹐朝升以風雨來天﹝壬辰癸巳﹐風雨是未【未﹐當作來】﹐三公之命﹞。貴格以壬癸來見﹝壬癸多有天門卽貴﹞﹐賤格以金火相煎。金火水侵兮﹐輕財技藝﹝金火見水是也﹞。水土壬流兮﹐小巧之功。反覆因水土之停居﹝水土停於四季﹐反覆成敗不寧﹞﹐疾病爲水金相制﹝金火多主疾病﹞。閒逸春生甲乙﹝春生甲乙﹐一生安閒。﹞艱難秋遇庚辛﹝秋見庚辛﹐多化金石隱匿﹞。偏房爲日帶戶門﹝戶門多時而偏妾多﹐或主庶出﹞﹐母弱乃年生乙未。丙火衝日兮﹐男多再娶﹝日值丙火﹐男再娶﹐女克夫﹞﹐戊己滿盤兮﹐女克三夫﹝滿局皆是土﹐克夫害子﹞。炎炎火戰兮﹐悲禽瞽目之災﹝丙子見丙寅﹐甲寅見寅午戌﹞﹐爽爽庚金兮﹐愁獸折腰之疾﹝庚辛見乙未﹐主腰疾﹞。健健見天﹐不分秋水﹝有乾天門見壬癸水﹐大貴﹞。重重坤地﹐惡見陰泥﹝未爲坤地﹐若有巳宇所傷﹐主貧賤﹞。騰飛海戶﹐不畏刀砧﹝有壬子癸亥﹐蓋弱不敵彊﹞。喜躍天池﹐升搏雲雨﹝丁未有壬癸爲天池﹐無壬癸爲旱地﹞。乙卯夏生兮﹐雷霆隱隱﹝有天有雷卽貴﹞。壬辰春降兮﹐風雨蕭蕭﹝春夏壬辰﹐大貴﹞。丙子火木男眸多疾﹝丙子木火﹐多主目疾﹞。丙庚土水女經不調。愁逢霜雪﹐畏見刀砧﹝冬見癸丑爲霜雪﹐庚申辛酉爲刀砧﹞。天水出賢才貴顯﹝壬戌﹞﹐旱地主從秀難髙﹝壬癸在四野之地﹞。霹靂亥子逢丁﹝亥子天門﹐壬癸丁是也﹞﹐閃電癸壬生火﹝壬癸在天﹐有天火也。﹞戊申遇亢旱水生﹝見戊申有火﹐名亢旱是也﹞。【「戊申遇亢旱水生﹝見戊申有火﹐名亢旱是也﹞。」原誤入上條註文】巳亥逢枯潭見災﹝巳亥爲枯灘﹐有火爲枯潭﹞。

氐房心第二

狐同兔貉﹐禾艸宜郊﹝甲乙多富貴﹐庚子辛丑亦然﹞。遇虎豹貴作三公﹝是丙寅壬寅﹐有甲乙﹐大貴﹞﹐居旺地職遷兩府﹝房化玉兔﹐氐心化道﹐天必應天﹞。慮居罡之門﹝壬子卯有見丙丁﹐主壽夭﹞﹐啖在舟之渡﹝甲子化舟﹐不能渡﹞。兔見戊寅語澀﹐狐逢巳未聲焦。黑道少金兮﹐男生淫盜﹔明方有祿兮﹐女自娼嬌﹝丙子多甲乙是﹞。四野地网兮﹐受陷乾天﹝癸亥多爲地道﹞。三星帶箭兮﹐難升亥地逢丁﹝甲申有箭﹐丁亥爲火﹞。水盛他鄕之本﹝水名他鄕之客﹞。金多失祖之因﹝失祖破業﹞。唇缺亥兮刑見癸﹝見癸多缺唇﹞。腳風肢痺克逢之。辛生逢甲乙﹐豈愁豺鷙﹝見甲乙旺不畏﹞。丙庚多會兮﹐逢於陷地﹔艸茵受克兮﹐勿往他鄕﹝甲乙見庚辛﹐他鄕不利也﹞。

尾箕奎第三

帶庚辛有百戰之威﹝庚辛有煞﹐主權柄也﹞﹐有甲立獨權之地。山林帶祿兮﹐貴出三臺﹝有山林道路﹐貴出

三臺﹞。巖谷逢食兮﹐職遷八位﹝戊寅己卯見甲乙﹞。閒逸兮四野逢食﹝在四野見豬羊井食﹐一生閒逸﹞﹐有損兮門戶見空﹝空門者﹐丙午丙子丁酉丁卯﹐損傷凶﹞。戊己食空兮貧賤﹝土多﹞。丙丁物盛兮艱辛﹝火多﹞。居不完金傷甲乙﹝金多克木﹐一生成敗﹞﹐財物破火散庚辛。戊己旺逢牛自害﹝土多逢辛酉﹐返見損傷﹞﹐甲乙多見馬能雄。凋林食掌帥之基﹝庚寅辛卯名凋林﹞﹐雪野鹿威權之首﹝庚辛雪野﹞。金生利任﹐肢體難全﹝丙申乙酉﹞。木見金頭﹐蓄積不久﹝甲申﹞。丙丁遇水﹐出語難端﹝火見水也﹞。庚辛逢丁﹐好欲飲酒﹝庚金遇火﹞。

斗井第四

富貴以水木重重﹐貧賤以丙辰累累。斗木正守門庭之地﹝子午卯酉爲門﹞﹐犴雄當臨虎豹之穴﹝犴在丙寅﹑

壬寅﹐甲寅﹑乙卯﹐大貴﹞。食壬癸受黃鉞之畏﹝壬癸有甲乙﹐主黃鉞威權﹞﹐逢庚辛秉白旄之福﹝有食在天貴﹞。虎豹顯斗宿之權﹝見丙寅﹑壬寅﹐斗宿有威權﹞﹐蛟龍食星馬之祿﹝甲辰﹑庚辰﹐星馬犴食喜祿貴﹞。天庭髙獬位三公﹝癸亥﹑辛亥﹐天門大貴﹞﹐海角旺犴遷兩府﹝壬辰﹑甲子辰及癸亥貴﹞。門庭髙斗樂西東﹝斗見丁卯﹑甲子﹑甲午﹐喜樂也﹞。肅殺旺姦雄南北﹝壬子﹑壬午貴﹞。不成兮犴遊檐閣﹝見庚申﹑辛酉﹑丙申﹑丁酉﹑丁卯﹑辛卯也﹞﹐順邪兮斗落四野﹝斗見丙辰﹑丙戌﹑辛未﹑辛丑﹑戊己﹑辰戌﹑丑未乃順邪也﹞。壽夭兮金克三公﹝純金克煞﹐主夭﹞﹐難立兮火炎四柱﹝多火主得失疾病﹞。斗化丙權兮目無方毫焉﹝丙午﹑丙申﹑丁酉﹑巳未是也﹞﹐犴逢伏金兮肢生輔枝也﹝犴遇伏金﹐肢生輔肢﹞。

牛星第五

官閒日帶門庭﹝主閒暇﹞﹐職顯艸連癸字﹝甲乙壬癸﹞。馬閒無虎之宮﹝甲寅﹑戊寅﹞﹐牛樂無金之地﹝見土水妙﹞。饑絕欄中無艸﹝戊午﹞﹐富足槽中見木﹝乙未﹑乙酉﹑乙丑﹞。壬申﹑壬子﹐天上英俊之奇﹝化犀﹞﹐乙巳﹑甲辰﹐見物有棟梁之器﹝化龍駒﹞。馬主銜鐵遷除﹝乙未﹑乙酉﹞﹐牛化麒麟大貴﹝甲辰﹑庚辰﹞。明方怕日﹐逢黑道遇夜林見虎。馬生金甲﹐白羊有領袖之官﹝見庚子﹑庚戌﹞。牛逢織女﹐金牛有自然之祿﹝壬申﹑壬戌加庚戌﹑辛未﹑戊子是也﹞。肢傷逢火熔﹝金火多﹞﹐祿寡遇丙丁。累累甘泉也﹐乙未見壬流﹝乙未見壬癸水﹞。泥水野田逢癸土﹝癸未﹑癸丑﹐番覆之命﹞。庚午無用之牛﹐辛酉無力之馬。

女虛危第六

門庭見鼠﹐倉庫遷除﹝乙酉﹐己酉﹐壬子﹐子午卯酉﹞。四野逢女﹐荒林有止﹝甲乙在四野﹐大貴﹞。鷹蛇居四野﹐不測危災﹝見己未丁未﹐大凶﹞。貓犬遇門非橫重危﹝見戊寅﹑庚戌凶﹞。屋宇逢甲乙生金﹝甲乙有金﹐成屋﹞。黑道得壬癸遇土水﹝土合成爲黑道﹞。仙鼠逢丁亥天廚﹐織女以金牛爲貴﹝辛丑﹞。明方遇木兮男帶重風﹝丙丁多﹐甲乙少也﹞。暗土逢壬兮女生宿塊﹝丙戌丁亥有壬癸﹐下不通﹐主女人病﹞。日臨門戶妨妻﹝丁酉﹑丁卯﹑丙午﹑丙子克妻﹐亦凶﹞﹐時應機關少子﹝甲申爲本牢機關﹐爲竈也﹞。金多主番覆無居﹝金多無窠也﹞﹐水洪漂流在外。丙申明歌曲雙棲﹝丙申明火也﹞﹐乙卯旺笙歌富貴﹝乙卯爲林﹐安棲富貴﹞。先庚後甲身旺遂﹐肥馬輕裘﹔先甲後庚半歲作﹐閭門蔽陋。木衰金盛﹐財散行鄕外求之食﹝木少金多﹐財如反掌﹞。木茂金微﹐身髙勢旺進祿之原。巢成食旺因土見﹐壬癸累累﹔庫備倉完乃乙加﹐田野重重﹝乙未﹑乙丑﹞。蛟龍吞﹐頭目難完﹝甲辰﹑庚辰﹐主頭目難完也﹞﹐臺榭旺﹐功名之顯。

室鬼第七

豬宿火應離宮﹐羊星臥合干位。壽長在四野之宮﹝辰戌丑未甲乙命長﹞﹐命短居八煞之地﹝庚申辛酉﹞。羊虎逢巳亥多丰﹐﹝丙寅己【貌似巳】戌寅﹞﹐豬龍得江湖大貴﹝癸亥化豬龍﹞。乙辛刑徒配之人﹝乙辛坐於二社﹞﹐丙寅會運戎之吏﹝丙寅交生﹐軍戎文吏﹞。天倉旺主望祿之榮﹝乙酉天倉﹐富貴之命﹞。地利全有自成之貴﹝乙丑﹑乙未﹞。破祿者庚申﹐﹝金多孤貧﹞﹐榮財者甲乙﹝甲乙多秀富貴﹞。見豺狼逢牛宿除迍﹝見戊戌﹑甲戌﹐有辛丑不畏﹞。遇虎豹得井星獲祿﹝丙寅﹑壬寅﹐見乙未無災﹞。金水兮好色無情﹝金水多主酒色﹞﹐木金兮貪財不足﹝金木多貪財不足﹞。三宮失災壽夭區區﹝火多破命﹞﹐五星金虧橫災碌碌﹝金旺主橫死﹞。

壁貐第八

甲乙榮隱之地﹐庚辛興遇之鄕。遇金疾厄之門﹝丙申丁酉﹞﹐多土孤貧之類﹝丙戌丁未﹞。假虎有水﹐爲奇化龍﹐無壬少癸﹐顚逢軫翼﹐畏見庚辛。象有三臺假勢﹐時逢乙卯﹝見乙卯气化象﹐有水貴﹞。獅登八座在天﹐日帶壬申﹝化獅子﹞。戊己旺不足之方﹐丙丁盛破祿之位。女多辛丑加之﹐男少丙先臨月﹝丙子多﹞。

婁昴第九

婁昴同門﹐逢牛顯祿﹝辛丑﹞。甲積兮山林不足﹐乙秀兮稼穡殷勤﹝乙亥無辛﹐大富﹞。門戶旺富盛豪勢﹝乙酉﹑乙卯﹑甲子﹑甲午﹞。吞啖有伶仃孤苦﹝丙寅﹑壬寅﹑甲戌﹑戊戌﹞。壬申﹑壬子﹐犬化之因﹐庚戌﹑甲寅﹐雞食之本。糟糠見衣祿重添﹝乙未是也﹞﹐廚捨遇財錢難聚﹝豬侵食也﹞。見虎豹迎龍克勝﹝見虎豹﹐有庚辰﹐反勝﹞。逢豺狼見馬多祿﹝有丙午多丰﹞。犬遊黑道﹐雞叫明方﹝壬子是黑道﹐丙午是明方﹞。短矮兮土生逢絕﹝土在辰宮地方辰﹞。頭偏兮木兮遭傷﹝甲午乙未﹞。雞逢庚辛兮子則敗﹝庚辰辛酉是也﹞。犬遇戊己男昌﹐女見人【疑當作之】返仿。甲申爲箭﹐無置弓矢﹐丁卯爲防。火旺兮雞多瞽目﹐火焚兮犬有風癇﹝甲午乙未﹞。

胃畢第十

願逢甲乙兮﹐有柳花之勢﹔好飛戊己兮﹐以完樂之功。得丙丁﹐化金烏之象﹔逢庚辰﹐變丹風【鳳】之祥。春木茂﹐慈烏返哺﹝春夏見木﹐主孝義﹞﹐摘花雌雄翺翔﹝甲辰乙巳﹐爲化貴也﹞。道路廣﹐外處之財﹝子午卯酉爲道﹐得外州縣﹞。門戶重﹐他人之祉﹝門戶多主他捨居﹞。午宮見水兮﹐甲乙旺﹐祖業之丰﹔一主所就兮﹐門戶疊﹐偏房之子﹝門戶重﹐偏房之子﹞。庚辛無破兮﹐當秋也富積千種【案﹐種當作鐘﹐形近而誤】﹝戊辰﹑己巳﹑己酉﹐有甲乙無金是也﹞。丙丁多傷兮﹐值夏也貧無顆粟﹝夏生丙丁多貧﹞。疾病逢月日門中殘缺﹐遇丙丁肢廣。化居風舞之翔﹝甲辰乙巳有食貴﹞。見化羽施之長﹝同上﹐烏乙酉丁丑妨三妻之命﹞。

觜參第十一

花多難秀﹐果盛能食。帶花食果庚午盛﹐腰帶金巖谷逢山。庚申旺髯長朱履﹝戊寅﹑庚申﹞。風生急浪好歌﹝見壬申﹑甲辰好唱﹞。花落伏金多唱﹝丙申﹑丁酉﹞。門戶重僕下之人﹐江海旺他鄕之旅。丙丁多見果艱辛﹝有甲乙見丙丁是也﹞。庚辛重刑財難聚﹝金多有甲乙也﹞【「﹝金多有甲乙也﹞」﹐四庫本誤入正文﹐今乙正】。耳聾兮水土相刑﹝水土多是也﹞。疾病兮丙庚多會﹝丙庚多主疾病﹞【「丙庚多主疾病」﹐四庫本誤入正文﹐今乙正】﹐花衰逢午宮區區﹝見甲午乙己﹐一生返覆﹞。

柳張第十二

甲乙忌逢箕豹﹐戊己懼見奎婁。甲辰乙巳悠樂﹐戊辰己巳優遊。離宮坐丙丁兮張號明方﹐亥位逢壬癸兮鹿遭暗道。天庭獐兮三臺地﹐艸地鹿曰一品官。年月旺祖財多丰﹐日時秀己身得利。癸發兮通四野﹐戊旺兮遊崗坡。苦苦年月旺初年﹐濟濟日時隆中歲。

翼軫第十三

甲乙庇陰多榮﹐戊己純全定貴。日臨陽水升天﹝壬子﹑壬午有乙貴也﹞﹐時值金剛伏地﹝庚申辛酉﹞。愁逢胃昴﹐畏見豬貐。甲申坐處招貧夭﹝鍬钁之下﹞。丙寅會少失祖。居庭驟發雲雨兮﹐貴顯三公﹝乙卯見水及庚戌﹑辛亥﹞﹐禾稼生成蛟龍兮官遷六部﹝甲寅﹑乙卯﹑庚辰﹑壬辰﹑甲辰﹞。合戊己宮位不久﹝有戊己﹐無壬癸﹐居官不久﹞。會丙丁僧道離任﹝有丙丁焚居﹐僧道不能久任﹞。

福祿上格三十八格

蛟龍喜醜﹝角元春夏生﹐施雲雨﹐有濟潤之功﹐謂之龍用牛耕。﹞

貉登巨浪﹝氐宿夜生春夏﹐湖江之內壬辰。﹞

月兔吞霞﹝房寅得癸酉﹐天上霞彩。二八月夜生﹐有用貴命。﹞

狐假虎威﹝春夏夜生﹐寅宮是也。﹞

猛虎遊林﹝秋冬夜生兔上﹐得狐兔食。﹞

虎嘯辰位﹝秋冬夜生﹐得甲辰乙巳爲巽風﹐庚辰龍吟虎嘯。﹞

尾火獅子﹝秋冬夜生午宮﹐下食獐鹿。﹞

花兔遊林﹝秋冬夜生坐卯位﹐下食狐兔。﹞

箕搶白澤﹝秋冬夜生午宮﹐下食柳獐﹐爲之化擒白澤。﹞

獬入未宮﹝爲巨蟹宮正廟也。﹞

牛入午宮﹝夜入宮﹐與星日馬喜合。﹞

牛弄江波﹝夏生江湖﹐化犀蛟之貴﹐壬辰是也。﹞

蝠當盛夏﹝夏秋夜生午位﹐飛騰自在。﹞

鼠食牛田﹝秋冬夜生田野﹐得牛之失﹐見乙爲禾稼﹐不貴則富。﹞

鼠入天廚﹝居申酉﹐如得庚辛爲天廚﹐須冬生方爲貴命。﹞

燕子乘風﹝得乙巳入此格﹐丁酉賤命。﹞

室壁蛟蜃﹝二宿春夏生得江湖﹐化爲蛟蜃。﹞

室耕地戶﹝得丁巳己巳癸巳﹐有蛇蚓之食。﹞

貐遊土田﹝居丑牛宿交合﹐主文科髙第。﹞

狼恃虎勢﹝秋冬夜生寅宮﹐夜生﹐假虎豹之威風。﹞

奎冬居卯﹝夜生午位﹐下食柳張。﹞

奎啖離宮﹝夜居山林得勢﹐下食氐房心。﹞

鷹犬居馳﹝冬生得己未爲鷹。﹞

雉鳴丑位﹝胃昴二宿春夏生﹐丑時謂向寅啼也﹐或演在丑地爲禾稼。﹞

雞叫巽位﹝辰位化鳳﹐巳位有蚓之食。﹞

烏鵲穿林﹝春夏生﹐得乙卯爲林。﹞

畢舞天門﹝得辛亥爲天門﹐化三足神烏﹐庚戌亦是。﹞

猿猴得气﹝二宿喜秋生﹐得乙卯爲花果。﹞

井躔人馬﹝得寅位食虎豹。﹞

羊質虎皮﹝臨山﹐恃虎爲威。﹞

驊驑浴海﹝春夏生江湖﹐化海馬。﹞

駿馬逐虎﹝居山恃虎豹﹐化駿馬。﹞

馬行地上﹝居申位天元﹐得戊子爲坤得气。﹞

白鹿銜花﹝三月生得乙卯花果﹐大貴命。﹞

蛇入坎宮﹝居子地﹐得丙壬戊字化玄武﹐大貴命。﹞

翼宿待春﹝三月於寅上艮山有威。﹞

翼乾隨龍﹝春夏居辰宮﹐見庚甲字大貴。﹞

貧賤下格二十格

蛟人【入】湯中﹝角亢二宿居巳﹐退化魚蚓﹐無變化。﹞

蛟遊刀上﹝二宿居申酉﹐畏金刀﹐遇庚辛二孛【字】夭折。﹞

狐兔喪鷹﹝秋冬月生己未﹐凶。﹞

虎戰牛窩﹝春夏日生田中﹐興【與】牛戰﹐多不寧。﹞

尾恐井犴﹝得乙未宮﹐大凶。﹞

虎居水內﹝居江湖失地﹐遇壬癸沒溺。﹞

豹居阱中﹝得宿地﹐見戊子阱坑﹐縱威不猛也。﹞

斗吞辰位﹝春夏日生﹐畏蛟龍之吞啖。﹞

鼠潛虎穴﹝日生寅宮﹐被狐貍吞﹐戊宇【字】大凶。﹞

鼠怕戌宮﹝畏犬所傷。﹞

燕落辰宮﹝春夏居辰﹐貧困也。﹞

燕飛井上﹝得己未畏鷹﹐乙未畏犴。﹞

豬怕刀砧﹝二月八月居申酉﹐遇庚辛﹐大凶。﹞

狗竊虎穴﹝居寅位﹐畏虎豹所傷。﹞

猿猴懼木﹝秋冬日生﹐遇己未﹐損己。﹞

井居卯上﹝畏心月狐﹐妖媚觸體。﹞

鬼臨犬分﹝得戌宮申﹐庚戌是也。﹞

翼啄井下﹝未宮有鷹所啄。﹞

蛇陷乾宮﹝畏豬貐吞。﹞

軫畏酉宮﹝被雞雉所食﹐丁巳字貧夭。﹞

起十二命宮禽

假如財帛宮﹐起手以胎禽克下宿加子宮﹐演至財帛宮。妻妾宮與奴僕宮皆仿此。遷移﹑官祿﹑福徳﹑相貌四

宮﹐以胎禽上宿﹐生胎宿居逆行演至﹐各宮皆同。弟兄以下宿同胎宿。比和加子演至兄弟宮﹐亦逆行﹐皆

仿此。疾厄宮以上禽克胎宿加子演至疾厄宮﹐皆仿此。俱以胎宿爲主。如平日主亦屬二十八宿中﹐惟日月二

宿﹐日從火﹐月從水﹐其餘各從本屬。田宅﹑男女宮﹐以胎宿生下宿加子演至﹐二宮皆仿此﹐亦逆行。

演禽通纂卷上﹝終﹞

演禽通纂卷下

鑑形賦﹝取如鏡見形之義﹞

三才奠位﹐五行化生。

﹝三才者﹐天地人也。奠位者﹐形而上天也﹐形而下地也﹐命於中者人也。自未分之先﹐內含眞一之水﹐水生木﹐木生火﹐火生土﹐土生金﹐遞相化生﹐往來不息﹐故萬物出焉。﹞

人爲品匯之靈命。演星禽之學﹐造理𨿽關於天賦﹐妙蘊莫逃乎數推。

﹝品者﹐名數也。匯者﹐物類也。人爲萬物之至靈者﹐稟陰陽正气而受命也。卽今命演禽之學﹐不過論命決疑而已。然此命𨿽關於天賦﹐亦莫能逃乎術數﹐而推之以決其休咎云。﹞

是以顏回仁學﹐早歲夭亡﹔盜跖凶頑﹐年髙矍鑠。

﹝顏回﹐字子淵﹐孔門之亞聖也。一簞食﹐一瓢飲﹐處之泰然﹐學幾至於聖人之域。仁在三月﹐不違之時﹐不幸三十二歲而卒。以顏子之仁學﹐宜夫享髙年而行道﹐柰何夭折﹐豈非命之所決也。盜跖﹐卽展雄也﹐食邑柳下﹐故曰柳盜跖。春秋戰國時縱橫十八國﹐凶暴無敵﹐年至九十二歲而死。以展雄之凶﹐宜夫短年促壽﹐反得白髮皤然而死﹐以此論之﹐顯然命之所肄﹐復何疑哉。﹞

陸績六歲作賓客﹐梁灝八十二登狀元。

﹝陸績﹐字公紀﹐吳人。年六歲往九江見袁術﹐術出橘﹐績懷三枚。後辭出﹐揖﹐墜地。術曰「陸郎作賓客﹐乃懷橘乎﹖」績曰「回家奉母。」術大奇之。梁灝﹐五代時晉髙祖天福三年應舉﹐至宋太宗雍熙二年登榜。﹞

是則窮通有定﹐壽夭莫移。命則一具而推之﹐理則合乎三而論也。

﹝窮者如大運﹑流星﹑大小運俱不化﹐或居死絕之地﹐或逢吞啖﹑形傷之類是也。﹞

若逢雷傷虎噬﹐溺水懸屍﹐酒色煙霞﹐須識平和安靜﹔風塵花柳﹐要明旺相休囚。

﹝蛟龍宮洎四野之地﹐值夏月生﹐四柱中又無壬癸亥子字助﹐或運行枯涸﹐負贔等煞﹐流年見乙卯庚午﹐其人必遭雷震死。豬羊犬牛宮洎山林﹐秋冬夜生﹐四柱無救﹐流星小限﹐再見虎豹﹐定主凶暴惡死。井木犴宮洎四野之地﹐大小限是虎豹﹐春夜生﹐是謂得食。若生姦心狐﹐更在乙未宮﹐或在所洎宮﹐決主自縊。鬼金羊運限見犬狼所逼﹐流年或壬子癸亥﹐定主投河而死。如猿猴狐狢獐鹿燕蝠等禽﹐洎在花洞柳墻歌臺舞榭﹐更值春夜生者﹐男子荒淫﹐女人濁亂。假饒不落風塵隊﹐亦是花前月下期。如猿猴馬鹿等禽宮至山林﹐居於休囚之地﹐又無食祿﹐更四柱犯破祖﹑空亡﹑羅网﹑孤寡等煞﹐主人多親道術﹐志慕淸虛。凡此數條﹐最要明究旺相休囚﹐四時得失﹐灼然可見禍福矣。﹞

所喜者垣廟髙彊﹐所忌者吞啖刑害。迷者千徑百蹊﹐明者一通百達。

﹝垣廟者﹐化道也。吞啖刑害者﹐如虎豹食豬羊之類是也。迷者見有二限﹕壽星﹑流星﹐忙然無措。又有一所值之禽爲主星﹐次禽爲胎星﹐又有以子平起例。【以下數句﹐四庫本誤入正文﹐今乙正】數節气三日爲限﹐一歲爲運。殊不知此禽演只以主星所屬五行成數所至宮爲運﹐似此謬亂﹐何以驗其貴賤禍福矣。﹞

原夫蛟龍躍浪於東南﹐立功名於萬世之上﹔

﹝東方﹑南方﹐甲辰﹑乙卯也。甲辰﹐蛟龍之垣廟﹔乙卯﹐雷門也。更得三春九夏生﹐柱中再見壬癸子亥字﹐是建業垂統之君。不然則諸侯﹑王公﹑宰相﹑勛戚之命也。﹞

虎豹遁迹於西北﹐致太平於一統之間。

﹝西北﹐庚戌辛亥也﹐化天門琴堂。虎豹洎此宮﹐得秋冬夜生﹐則爲貴顯威權之命。﹞

非橫刑傷﹐狐狢豈宜乎子午﹔

﹝戊子﹑戊午爲陷阱﹐庚午爲圓場。狐狢洎四野之宮﹐更見秋冬日生﹐運歲見此等化道﹐決主非橫而死。﹞

驚惶恐怖﹐蛟龍不利於寅申。

﹝甲寅化木龍﹐丙寅戰虎﹐戊寅蚯蚓煞﹐戊申負贔煞﹐庚申囚禁。此數化道﹐皆蛟龍絕地﹐四時皆然﹐主人偃蹇孤寒。﹞

木衰則枝葉凋零﹐春夏不宜乎虎豹。

﹝木衰者﹐如丁卯﹑辛卯也。虎豹洎此宮﹐春夏星此時無威﹐賴林木藏身以安。若值此凋林﹐則主無依失所也。﹞

劍鋒金值刀砧﹐豬貐牛羊防二八之生。

﹝壬申﹑癸酉﹑庚申﹑辛酉也。二八月﹐祭祀之時﹐此四禽至此宮分﹐更在二八子時生﹐其人橫夭惡死。﹞

山下火遇焚穴﹐烏雉猿猴忌六七之誕。

﹝丙申丁酉也。又爲火光煞。焚穴者﹐丁丑﹑丙寅﹑丁卯﹑丙辰﹑丁未也。此四禽若夜生﹐主流鄕井﹐不守祖基。若流年小限再見此等宮分﹐則主失流落。﹞

豬帶懸鍼而破相﹐貧乏難當。

﹝懸鍼﹐丁未也。豬羊值此﹐主破相孤寒。﹞

馬遇攀鞍以長生﹐福權交互。

﹝攀鞍﹐甲辰也。馬洎此宮﹐化千里馬﹐喜躍乘軒。﹞

羊行旺處﹐或刃對衝﹐必主橫亡惡死。

﹝旺處﹐辛未也。庚申辛酉爲刃﹐乙酉爲劫殺。如羊行辛未﹐或小限流星衝起刃煞﹐主不善終。﹞

獐來黑道﹐或网交張﹐例當賊犯牢亡。

﹝黑道﹐壬癸也。地网﹐甲辰﹑乙巳是也。更值秋冬夜生﹐小限流星值此网索窩弓﹐其人做賊﹐必犯死在牢獄之中。﹞

心月狐旺在秋天﹐萍水他鄕之客。

﹝秋天﹐乙酉癸酉也﹐化玉兔﹐宜爲商客。﹞

房日兔生於夏月﹐柳營楡塞之軍。

﹝兔在夏月生者﹐不得其時﹐更分低微﹐多是軍卒隸役之人。﹞

馬貴鹿貴貼身﹐必作朱衣之客。

﹝馬洎乙丑化騶驅虞﹐丙辰化麒麟。鹿洎甲寅化獅子﹐甲辰化麒麟。胎命有此兩星﹐必是貴宦﹐腰金衣紫。﹞

燕空馬空在命﹐定爲巫祝之流。

﹝如宮分洎在十干空亡﹐或破祖空亡﹐多是師巫廟祝之人。﹞

虎入亥宮暗昧﹐傷殘子息。

﹝丁亥豬穴﹐癸亥貐廟。豬貐小限﹑流星值虎豹﹐定傷小口。﹞

鹿奔虎地驚惶﹐定克尊親。

﹝獐鹿小子﹑流星見丙寅﹑壬寅之宮或是虎豹之禽﹐定傷父母。﹞

龍在虎宮﹐人財失散。

﹝蛟龍運限流星行丙寅﹐或虎豹﹐謂之龍虎戰鬥。春夏生龍勝﹐然未免擾攘不寧。秋冬生虎勝﹐輕則傷財﹐重則傷身。﹞

豹居未位﹐六畜逃亡。

﹝乙未﹐犴宮也﹐虎豹畏之。小限﹑流星﹐輕則牲畜死亡﹐重則非橫不測之災。﹞

燕入朱門﹐必遇經遊之職。

﹝朱門﹐丁卯﹑丁酉。燕在春夏生﹐洎好宮分﹐運限至此﹐有職者定有升賞﹐無祿者財祿丰隆。﹞

烏飛龍背﹐定獲名利之權。

﹝甲辰化大鵬﹐戊辰化角準﹐庚辰化金鸞。烏洎此宮﹐或運限至此﹐君子進職﹐平人獲財。﹞

馬犬相逢太白宮﹐平生富貴。

﹝太白﹐己未。如主星星日馬身命星或婁金狗共洎此宮﹐得冬日生。蓋己未化角鷹﹐冬日會獵輔翼成權﹐富則聲名豪邁﹐貴則威壓百僚。﹞

龍虎蛟蛇王母殿﹐際會風雲。

﹝甲午也。龍洎此宮﹐謂之龍冷月殿。虎洎此宮﹐化獅子。二星同此﹐謂之風雲際會﹐貴不可言。﹞

狐疑申所﹐而有定損當橫死。

﹝申﹐庚申也﹐化天陣﹐又化网綫。庚戌也﹐獵犬。更是冬日生﹐運限流星值此﹐定主非橫刑憲中死。﹞

奎恐寅鄕﹐而遇丙必致貧寒。

﹝寅﹐虎豹也。丙戌火坑﹐狼洎此宮﹐運行此地﹐其人貧寒徹骨。﹞

涸水蛟龍﹐遇深淵而喜躍。

﹝丁丑﹑丙寅﹑丁巳﹑丁未﹑丁酉﹐皆是旱涸之地。如宮分洎此﹐皆是不利﹐平生蹭蹬不已。若運行至壬子﹑壬辰﹑癸酉﹑壬戌﹑癸亥之地﹐主見發達。﹞

傷弓烏雉﹐見曲木以驚飛。

﹝甲申﹑丙戌爲弓箭。烏雉洎此宮﹐主一生困蹇﹐驚怖不寧。大運再見甲辰﹑乙未﹑甲戌﹑乙未﹐謂之曲木﹐𨿽得化亦主驚惶。﹞

狐入虎羣﹐身被刑傷﹐因疑而致。

﹝虎羣﹐丙寅﹑壬寅也。狐性多疑。秋冬夜生﹐運至此地﹐或小限流星見之﹐必主災﹐日生猶可。﹞

兔逢鷹窟﹐命主自縊﹐緣狡而然。

﹝兔所畏者鷹犬也。若洎在田野之宮﹐更是秋日生﹐運限流星值此﹐自縊而死。﹞

猿猴身命以同宮﹐情戀巫山之雲雨。

﹝猿猴﹐耍戲之禽獸。身命得此二星同宮﹐在黑道花柳之地。其人平生酒色荒淫﹐猶襄王之戀神女也。女人犯此﹐卽娼妓也。﹞

雞雉命胎而雙合﹐心函湘浦之風塵。

﹝雞雉﹐陽禽也。胎命同宮﹐若洎在丙寅﹑癸卯﹑己未﹑丙辰﹑丁酉﹑之地﹐則主夫婦分飛﹐猶堯女之相舜也。﹞

羊有跪乳之恩﹐須防虎豹。

﹝羊羔跪母而食乳﹐以其有孝之情。所畏者虎豹也。﹞

犴存懷姦之獘﹐尢怕貉狐。

﹝犴性多姦而不正﹐喜與虎豹同行﹐怒則食之。然尢畏狐狢貍【貍﹐四庫本作﹝獚﹣黃﹢皇﹞﹐底本是】。﹞

尾虎怕逢重姦﹐須防客死於浮萍。

﹝己未﹐犴宮也。虎怕此宮﹐若運限流年再見乙未﹐主客死。何以然﹖蓋未乃四野之地。﹞

畢烏若見雙鷹﹐每見災傷於脊股。

﹝己未﹐角鷹也。宮分洎此﹐歲運再見﹐則主癅腿折腰﹐殘疾之人。何以烏見而傷命﹖以其皆是飛禽﹐但傷損也。﹞

龍得風雲登雨露﹐爲人淸正靈椿。

﹝壬辰﹑癸巳﹑壬子爲雲水。甲辰﹑乙巳爲風。龍洎此宮分﹐更在三春九夏﹐其人富貴雙全﹐聲名顯赫﹐博施濟眾﹐仗義疏財。﹞

鼠乘黑道人【入】天倉﹐有子名傳丹桂。

﹝黑道天倉﹐壬子﹑癸未﹑癸酉﹑壬申也。鼠能聚食﹐以其有蓄積之謀﹐故有子孫貴盛。﹞

林深豹隱﹐木命人喜見冬寒。

﹝乙卯﹐正林也。冬來豹正有威﹐乘霧而變虎﹐木命人最好。﹞

山郁虎飛﹐土生者利逢秋夜。

﹝甲寅﹐正山也。郁﹐茂盛。秋來虎得地。土命人夜生﹐威權。﹞

蛇化成龍﹐而逢乙亥風雷﹐百戰之功。

﹝蛇洎壬辰等宮﹐運癸巳﹑癸亥﹐更得春夏生﹐歲君再見乙卯﹑癸卯之類﹐此謂之風雷助力﹐則主其人功名垂手﹐名振乾坤﹐富則錢蓄萬緡﹐堆金積玉。﹞

犴變作鯨﹐而入寅辰江海﹐十分之勇。

﹝乙巳化鯨。大運行丙寅﹑庚寅﹑甲辰﹑庚辰﹑壬辰﹐歲君再見壬子﹑壬午﹑壬戌﹑癸亥﹐則主威權顯赫﹐名振華夷。﹞

鬥牛朝地闕﹐夜生則富貴軒昂。

﹝地闕﹐乙丑也﹐獬之廟。牛洎此宮化獬豸﹐此言主命星是也。牛二宿同宮﹐如秋夜生﹐則主富而秀气﹐貴則安榮。﹞

牛女會星橋宵誕﹐則夫妻榮慶。

﹝星橋﹐甲子﹑丙子﹑戊子﹑壬戌﹑辛亥也。牛女同此宮分﹐要在七月上旬夜生者﹐主夫榮妻貴。﹞

雷轟宇宙﹐金龍震躍雷門。

﹝宇宙﹐辛卯也。龍在春生﹐運行辛卯﹐歲君或見乙卯﹑癸卯之類﹐其年平步靑雲﹐魁名黃甲。﹞

日照乾坤﹐月烏飛升日殿。

﹝乾坤﹐丙午也﹐乃天地之正位。日殿﹐甲午也。烏洎此宮﹐化丹鳳朝陽。得秋日生者﹐主人調和鼎鼐﹐澤及生民。﹞

烏有彈鷹之峻【四庫本作險】﹐雉亦疑乎。

﹝丙申﹑丙戌﹑庚午﹐弓箭。癸卯﹐暗彈。己未﹐角鷹。辛未﹐金雕。烏雉﹐秋冬日同忌。﹞

獐有犯虎之憂﹐鹿亦怕也。

﹝乙未﹐犴也。丙寅﹐虎也。獐鹿不宜此宮﹐或流星見之亦可。春日生則不忌。﹞

白虎嘯而西風起﹐早躍髙科。

﹝白虎﹐西方之象。庚申﹐金之體也。宮得旺地﹐秋冬夜生﹐運限流星若值庚申﹐必定發達非常。﹞

靑龍躍而北海傾﹐少登黃甲。

﹝靑龍﹐東方木象。北海﹐壬子﹑癸亥。蛟龍滄海之物﹐得水飛升﹐再得風雷助之﹐何憂發達。﹞

貉兔如逢豹犬﹐抱膝長吟。

﹝庚寅﹐豹也。庚戌﹐犬也。貉兔二星靈性之物﹐乃是暗禽﹐宮分若洎豹犬之地﹐其人孤寒偃蹇﹐困苦不安。﹞

豬羊若遇刀砧﹐忍饑待死。

﹝刀砧﹐庚申﹑辛酉也。二星所畏者﹐刀砧也。猶怕天壇。若宮分不得地﹐運限歲君犯此﹐輕則不測災傷﹐重則法亡惡死。﹞

龍鼠互臨於巽地﹐朝隨肥馬之塵。

﹝龍洎巳宮退化蛇﹐鼠化病鼠﹐況龍亦畏鼠鉆鼻﹐若更失時﹐定是驢前馬后隸卒之人。﹞

牛馬交駁於艮宮﹐暮蓋漁翁之网。

﹝牛馬洎寅宮﹐與虎鬥戰﹐皆不得地﹐則主無衣食所。蓋网者﹐言其饑寒切身也。﹞

禽落空亡之地﹐囊無挑菜之資。

﹝空亡卽十干空亡﹐破祖空亡也。胎禽泊此宮分﹐其人貧必徹骨﹐言其賣菜而無資本也。﹞

宿居大耗之鄕﹐瓶乏通觴之粟。

﹝大耗煞﹐卽鼠忌羊頭﹐牛值馬不耕之類是也【案﹐卽穿心六害】。主星犯此﹐亦是伶仃孤苦﹐欲沽一瓶之酒而無錢也。﹞

鹿逢六害之地﹐夜住曉行。

﹝六害﹐丙寅﹑壬寅也。鹿洎此二宮﹐秋冬夜生必夭壽﹐夏春日生則六親冰炭﹐子息艱難。夜住曉行﹐言尋衣祿奔波也。﹞

馬入空耗之鄕﹐披蓑待雨。

﹝空卽空亡﹐耗卽大耗。馬洎此宮分﹐終身潦倒田園﹐不見榮華發達也。披蓑待雨﹐言莊農而已。﹞

獐馬聚臨於花市﹐送舊迎新。

﹝花市﹐乙卯﹑乙酉也。獐乃無知之物﹐好邪行。二宿洎宮分同化﹐更是春夜生﹐男子迷花戀酒﹐女人定是娼妓。若不在春夜者﹐定是師尼婢妾之屬。﹞

鹿猿會集於柳墻﹐偎香倚玉。

﹝同上二星斷。﹞

貐臨本廟金帳﹐飲羊羔之貴。

﹝癸亥﹐貐廟也。輸洎此宮﹐須要夏春生﹐更看五星不相克戰﹐主人富貴雙全﹐聲名顯赫。﹞

狼行寶殿玉階﹐被袍笏之榮。

﹝寶殿﹐甲午﹐狼洎此宮化獅子。要在秋夜生貴。狼性毒更得化道髙彊﹐則主武職兵權之任。﹞

馬遊驛馬之鄕﹐破身離祖。

﹝甲寅﹑戊辰﹑丁巳也。冬星流年洎此﹐定主流離遠別﹐不然出塵入空門也。﹞

蚓入雙魚之地﹐克父傷身。

﹝雙魚﹐丁亥也。亥乃豬貐之地﹐蚓洎此宮﹐若在春夏日生﹐或運限流星值此﹐則主克父母﹐傷妻子﹐己身難免。﹞

命坐天衝﹐身居擊地﹐必爲夭折之人。

﹝天衝﹐未﹔擊地﹐丑。二宮值此﹐再見化道薄惡﹐必須夭折。﹞

胎臨地网﹐命坐天羅﹐淒不得久長之客。

﹝地网﹑甲辰﹑乙巳也。天羅﹐甲戌﹑乙亥也。二星犯此﹐不得久長也。﹞

熊居虎穴﹐爲官遭貶削之憂。

﹝豬泊乙亥﹑辛亥﹐皆化飛熊﹐皆爲貴命。若運限歲君見丙寅﹑壬寅之類﹐決主削官退職。﹞

狐入馬庭﹐作妓有從良之善。

﹝狐入丙午﹐化寶馬備金鞍。所洎宮分低微﹐運限流星至此﹐定主從良﹐脫離風塵。﹞

鼠居蛇穴﹐定犯懸鍼。

﹝丁巳化病﹐又爲懸鍼煞﹐主破相。﹞

羊入犬羣﹐必遭刑憲。

﹝犬羣﹐庚戌也。若宮洎此﹐主夭壽別﹐主宮分得地。但歲運值此﹐則主災禍百端﹐刑憲疊出。﹞

亢龍失時逢霹靂﹐定主雷傷。

﹝雷傷已見前注。﹞

箕豹離山見狴犴﹐必遭吞噬。

﹝虎豹所畏者﹐犴也。若失地﹐大小限值井犴﹐或歲運洎乙未﹐其人決死無救。﹞

燕飛滄海﹐冬至必帶水傷身。

﹝滄海﹐壬戌﹑癸亥也。冬月生洎此宮﹐大不宜也。若非夭折﹐必主孤寒。﹞

蝠畏杖竿﹐夏降必遭杖打死。

﹝甲午﹐正杖竿。蝠在夏生﹐值寅卯酉戌時﹐運限流星值此﹐定遭刑憲而死。﹞

豬入空門逢虎鬥﹐一生牢鎖空亡。

﹝空門﹐辛未也。豬洎此宮分﹐歲運再見虎豹豺狼之類﹐則主官訟纏害﹐牢獄中而死。﹞

羊居破棧值犬傷﹐半世貧窮損目。

﹝破棧﹐丙申也。羊洎此宮﹐運庚戌﹐大小限流星見犬狼之類﹐定主暗傷目﹐貧困失所。﹞

馬值兵戈﹐必作無頭之鬼。

﹝兵戈﹐丙戌﹑戊戌也。馬宮分洎在衰絕之地﹐更冬日生﹐歲運值此﹐再見煞刃相衝﹐主死在非橫中。﹞

獐逢箭矢﹐定爲刺面之人。

﹝箭矢﹐甲申﹑丙申。宮洎黑道﹐更值夜生﹐定主不良之人。歲運見此﹐決遭刺面徒役。不然﹐暗傷而死。﹞

犴遇癸卯兮﹐自縊懸屍。

﹝篇見前注。﹞

牛見丙寅兮﹐傷心刎首。

﹝牛泊山林﹐秋冬夜生﹐運行丙寅﹐大小限流星再見虎豹之類﹐必死在非刑。﹞

兔入圍場而逢犬﹐田橫有傳捨之憂。

﹝圍場﹐庚午也。庚戌﹐獵犬也。兔洎四野之宮﹐逢冬日生﹐運行庚﹐流星再見婁狗之類﹐決死無救。田橫主星房日兔﹐八月內生﹐洎甲辰宮化獅子。三十二歲行丁未運﹐化陷井大陷。星日馬﹑流星﹑婁金狗洎庚午宮﹐其年遂自殺。﹞

犴遇坑陷而見狐﹐項羽罹烏江之難。

﹝丙戌火坑﹐丙辰火槍。犴泊四野之宮﹐或在山林﹐運行丙戌﹐小限流星見狐狢猩猩﹐歲君見丙申辛酉﹐死亦宜乎﹐決難逃也。項羽主星井木犴﹐泊乙未宮﹐五月生﹐三十三歲行戊戌運﹐化玉坑小限﹐心月狐洎

乙未宮﹐流星氐土狢至丙申宮﹐其年遂自刎。﹞

鹿交立而帶空﹐白頭寒士。

﹝胎命星或身星皆是鹿﹐故曰洎於空亡之地﹐終難發達。﹞

馬往來而逢貴﹐出世髙人。

﹝馬往來者﹐卽主星是馬﹐或身命星是馬﹐皆在旺宮﹐大小限又見主﹐極品之貴。﹞

鹿破馬空﹐爲姦貪之吏卒。

﹝胎命身星是鹿馬﹐居於空亡刑沖之地﹐則鹿之性返見姦貪﹐大抵不過隨化道一主﹐之吉則吉﹐凶則凶。﹞

豬欄狗對﹐作市井之屠流。

﹝胎命身星是豬狗﹐居於刃煞之地﹐更秋日生﹐定是屠估輿販﹐慳吝之人。﹞

猛虎與亢金龍交戰﹐𨿽富定不長年。

﹝主星是虎居旺宮﹐身命亢龍同宮﹐謂之相戰。歲限再見乙未或井犴﹐主在稱意中死。﹞

疑狐依婁金狗同行﹐縱貴亦須夭折。

﹝狐性多疑。狐所畏者﹐狗也。同行者﹐同宮也。縱在秋夜生﹐化道髙彊﹐未免有傷。如大小限再見流星婁金狗﹐決死無疑。﹞

虎遇犴而犴遇狐﹐定遭縲絏。

﹝主星尾火虎﹐大限井木犴傷虎﹐小限流星心月狐傷犴﹐互相制伏﹐𨿽致損﹐但主官災耗財而已。﹞

蚓逢雞而雞逢鷂﹐決喪泥塗。

﹝主星軫水蚓﹐大限昴日雞﹐流星小限見畢月烏洎未宮﹐未化鷂﹐更在秋日生﹐落在空田﹐決死誰救。﹞

旌旗馬帶官符﹐刑侍之吏。飛廉豬逢六害﹐遠配之人。

﹝此二化道無處考﹐不可彊解。﹞

豬貐降於丙午﹐夏生火裹亡身。

﹝丙午至旺火也。五月生者﹐必主火燒之厄。﹞

烏燕飛於丙寅﹐冬誕灰中喪命。

﹝丙寅焚山也。烏冬夜噪﹐虎燕冬蟄於山﹐而遇火焚山﹐必不能保。﹞

狐中弓箭﹐疾病暗招。

﹝甲申爲弓﹐辛酉爲箭。秋冬日生﹐主有內損暗傷之疾。﹞

狼著刀槍﹐奔驚明顯。

﹝甲申﹑庚申爲刀箭﹐丙申﹑辛酉爲槍戈。秋冬日生﹐輕則災非纏害﹐重則命喪官刑。﹞

參心髙而淨。

﹝猿猴之心貪不捨﹐然行事潔灑落。﹞

牛性重而溫。

﹝金牛之性最持重﹐而溫和有爲眾之心﹐返不得眾情。﹞

蚓蛇臨未﹐忌鷹啄而傷身。

﹝乙未角鷹也。蚓蛇洎此宮﹐忌秋日生﹐絕地無祿。﹞

黑道雄星﹐必作一生之祿。

﹝黑道﹐壬癸也。雄星﹐虎豹狼狗也。虎豹以壬午﹑癸丑爲食﹐狗狼以壬午﹑壬申﹑癸酉爲食﹐俱要夜生旺。﹞

明方暗宿﹐決無終世之才。

﹝明方﹐丙午﹑丁未﹑丙寅﹑丁卯也。狐豹兔和狼鼠蝠﹐不宜此宮﹐尢忌日生﹐主人暗昧﹐作事進退﹐愚劣無知。﹞

參猿跨鹿得時﹐秋生則富軒昂。

﹝跨鹿者﹐或宮洎壬午也﹐或命身是張月鹿。二禽乃山林同類﹐若再秋日生﹐乃是富貴雙全之命。﹞

胃雉乘龍入格﹐夏降則榮華秀實。

﹝乘龍﹐甲辰﹑庚辰也。若洎此等宮分﹐宜夏生旺。﹞

烏啄金牛之背﹐春日遷榮。

﹝金牛﹐辛丑也。烏洎此宮﹐宜春日生旺。﹞

猿隨寶馬之權﹐秋生顯富。

﹝寶馬﹐丙午也。或宮洎此地﹐或身命星事星日馬之類﹐得秋日生﹐五性戰鬥﹐則主一生安享富貴。﹞

蛇蚓居辰﹐得進化蛟龍之喜。

﹝蛇蚓﹐皆蜿蜒之物。若洎在甲辰﹑庚辰﹑壬辰﹐皆化蛟龍。要在三春生﹐須得歲運有壬癸亥子字﹐爲風雷助力﹐許十分發達。﹞

蛟龍人巳﹐有進化蛇蚓之悲。

﹝丁巳﹑己巳﹑癸巳﹐二星泊此宮﹐皆退化蛇蚓﹐主人貧賤。﹞

犴食虎豹蛟龍﹐切防狐狢。

﹝犴之爲獸﹐其威毒難當﹐入山擒虎豹﹐下水啖蛟龍。然所畏者﹐狐狢也。或如洎宮分髙彊﹐運限見此等化道﹐主人威權赫奕﹐勢壓百僚。或流星小限見心月狐之類﹐則不測災禍。﹞

狢吞鼠蝠雉雞﹐怕逢豺狗。

﹝狐以此四物爲食神。若運限見庚戌﹑戊戌之類﹐或流星婁金狗﹐返得實而見災傷。﹞

牛值丙子﹐夜畏焚欄之害。

﹝焚欄﹐丙申﹑丁丑﹑丁酉。牛羊冬夜生值此宮﹐主流移失所﹐飄蕩他鄕﹐不守祖業。﹞

鹿逢寅卯﹐春有銜花之榮。

﹝甲寅﹑乙卯爲正山林。甲乙﹐艸木之地﹐走獸之鄕。鹿洎此宮化瑞鹿﹐宜二三月﹐日生﹐則主財祿兼全﹐富貴顯旺。﹞

燕入珠門﹐春生大貴。

﹝朱門﹐丙子﹑丙午﹑丁卯也。辛酉燕洎此宮﹐宜春日旺。﹞

蝠飛殿閣﹐夏降多財。

﹝殿閣﹐庚子﹑戊午﹑乙酉也。蝠至此宮﹐宜夏夜生﹐貴。﹞

龍居滄海無壬癸﹐號爲枯蹇。

﹝滄海﹐壬子﹑壬戌﹑癸亥也。龍洎此宮﹐秋冬生者﹐謂之蟄藏之時﹐賴水以和之。若四柱中無癸亥子字﹐運不相扶﹐則枯涸蹇滯。若流星小限見水以濟之﹐不過一時之幸﹐豈有久長之福乎。﹞

燕入空門有丙丁﹐化作笑巢。

﹝空門﹐戊子﹑庚午﹑辛卯﹑己酉也。燕洎此宮﹐四柱中丙丁字多﹐或歲運見丙寅﹑丁卯﹑丁未﹑丙戌﹐若再失時﹐主人不得祖業﹐一似滚浪桃花﹐本無定性﹐隨風柳絮﹐豈有恆情﹐則是朝春暮謝之人。﹞

烏雉見蛇蚓以爲才。

﹝丁巳蛇﹐癸巳蚓﹐烏雉忌。此宮宜春夏生﹐謂之食神。或歲運見蛇蚓之類﹐則主東謀西合﹐朝作暮成﹐無不稱意。﹞

虎豹遇豬羊而得食。

﹝豬羊﹐辛未﹑丁亥也。或戊午﹑壬午﹐皆爲食神。或大小限流星見豬羊獐鹿﹐亦是。要在秋冬夜生﹐方得祿位。﹞

燕入滄海﹐家無四壁之憂。

﹝滄海﹐壬戌﹑癸亥也。燕洎此宮﹐四時不見好處﹐主人平生伶仃聰明﹐貧寒無倚。﹞

兔入山林﹐職居三品之重。

﹝山林﹐甲寅﹑乙卯也。兔洎此二宮﹐或運限行此地﹐貴則顯赫臺司風憲之職﹐宜春秋夜生﹐大旺。﹞

龍吟嗆海得時﹐位顯三公。

﹝滄海﹐壬子﹑癸亥也。龍泊此宮﹐宜二三月生﹐要四柱中有壬癸亥卯子字助﹐運行此等宮分﹐可許發達﹐主調鼎鼐﹐變理陰陽﹐極品之貴。﹞

虎嘯山林﹐入格侯封萬戶。

﹝虎洎山林﹐要在秋冬夜生﹐五星安靜﹐歲運相生﹐貴主邊閫帥府之職﹐列土分茅。﹞

蛟吞日月﹐當爲相府之才權。

﹝日月﹐壬午也﹐爲龍鳳分宮。蛟洎此宮﹐春月生﹐四柱有助﹐歲運相生﹐主有文武拱隨﹐黔黎仰戴之命。﹞

虎嘯風雲﹐必顯將相之號令。

﹝更有甲辰爲貴。若逢乙巳爲權﹐甲辰﹑乙巳爲風﹐壬癸爲云。若秋冬夜生﹐歲運洎此﹐主武職有邊廷建功升賞之喜。﹞

兔入帝庭﹐光騰紫閣。

﹝帝庭﹐壬午﹑癸未也。兔泊此宮﹐宜春夜生﹐要柱中有甲乙辰戌丑未字﹐運限不盡鷹犬圍獵之物﹐則主早年發越﹐職升館閣淸要之官﹐供奉翰林。﹞

狢登天府﹐名播乾坤。

﹝天府﹐辛亥也。狢洎此宮﹐得七八月生﹐臺司別駕之職。﹞

虎口吞露﹐一世榮華顯位。

﹝吞露﹐丙寅也﹐又是本廟。虎洎此宮﹐秋冬夜生﹐柱中有甲寅乙卯之山林﹐歲運見壬午﹑戊午﹑辛未﹑辛丑﹑丁亥之類﹐則主發達非常。﹞

狐身著錦﹐平生富貴過人。

﹝著錦﹐戊辰也。秋夜洎此宮﹐化神狐著錦衣拜月﹐乃是富貴兩全﹐發達之造。﹞

占逢戊子庚辰﹐必食朝廷之祿。

﹝戊子蝠廟﹐庚辰龍宮。宜秋夜生﹐歲運見艸木之地﹐四柱中要有甲乙壬癸辰戌丑未字﹐定是腰金衣紫﹐

黃堂之職。﹞

木獬見庚辰乙丑﹐當爲臺閣之官。

﹝庚辰禁苑﹐乙丑本廟。獬豸﹐觸邪之獸﹐堯所出。獬洎此宮分﹐宜秋生﹐五星中不見鷹犬﹐運限髙彊﹐定主三公六卿之職。﹞

鼠入天倉﹐封妻蔭子。

﹝天倉﹐壬子﹑甲午﹑辛亥也。宜秋冬夜生﹐歲運不見貓犬﹐貴爲京宦勛戚之臣﹐夫榮而妻貴。﹞

蝠飛殿閣﹐振祖光宗。

﹝前已注。﹞

猿遊花洞﹐竊玉偸香。

﹝花洞﹐乙卯﹑乙酉。猿洎此宮﹐在春夜生﹐柱中再犯桃花煞﹑暗捨【捨當作合﹐形近而誤】﹑貴人之類﹐輕則偸期苟合﹐重則墮落風塵。﹞

燕語雕梁﹐懸河劈竹。

﹝雕梁﹐乙卯也。燕洎此宮﹐乳更在夏日生﹐主人善言辭﹐性飄逸﹐貴旺則爲諫諍黃門之官。﹞

壁水貐進躍天池﹐孫仲謀掌三分之國。

﹝天池﹐癸亥也﹐貐之正廟。歲運要見風雲之助﹐可發達。權主星壁水貐﹐洎癸亥宮﹐七月生﹐五十戊辰運化龍﹐始登位。﹞

室火豬奮揚龍位﹐宋太祖登一統之基。

﹝龍位﹐庚辰也。豬洎此宮化驪龍﹐宜二月生﹐柱中有壬癸亥子字﹐歲運再見﹐方得發福。宋太祖主星室火豬﹐洎庚唇宮﹐二月生﹐四十二歲癸未運化龍入天河﹐卽位一統。﹞

狼守天門﹐李密金鏞稱帝號。

﹝天門﹐辛亥也。狼洎此宮﹐宜秋夜生。密主星奎木狼﹐洎辛亥宮化天龍。二十四歲戊辰運化天狼入廚庫﹐僭號稱王。四十四歲化病犬﹐遂敗亡。﹞

狗行廚庫﹐苻堅洛芷占王稱。

﹝廚庫﹐戊申也。狗洎此宮﹐秋夜生旺。堅本星婁金狗﹐洎戊申宮﹐八月生﹐三十四歲辛亥運稱王。﹞

雞叫龍樓﹐亂世守忠臣之節。

﹝龍樓﹐甲辰﹑戊辰也。雞泊此宮﹐宜秋丑寅時生。若在午時生﹐謂之報午雞﹐得自奔險難處守節﹐王陵﹑張九齡是也。﹞

雉飛鳳閣﹐明時展王佐之才。

﹝鳳閣﹐乙酉也。雉洎此宮﹐宜春貴。雉乃野禽﹐飛入風閣﹐至髙至貴之處﹐不時之罕遇。如伊尹﹑傅說﹑太公﹑董仲舒﹑諸葛亮是也。﹞

金烏止蛟廟﹐定標孝義之名。

﹝蛟廟﹐甲辰也。烏洎此宮﹐夏化鸚鵡﹐秋日化大鵬。日生主貴﹐夜生化返哺烏﹐定爲孝子順孫。﹞

玉兔入蛇窠﹐必作漁樵之叟。

﹝蛇窠﹐丁巳也。兔泊此宮化病貓。如行此等運限或流星﹐主刑克父母。命得此化道﹐主人林泉晦迹﹐如許由﹑巢父﹑周黨﹑嚴光也。﹞

猿捧寶瓶最貴﹐

﹝寶瓶﹐戊子﹑甲子也。秋日生化通天大聖。猿得此化道﹐大夫之職。﹞

猴行錦野必榮。

﹝錦野﹐辛未也。猴洎此宮﹐宜春夏日生﹐定主富貴之造。﹞

羊逢辛未戊辰﹐手持三尺法劍。

﹝辛未﹐羊之本廟﹐戊辰化瑞鹿。羊洎此宮﹐宜春夏生﹐四柱有田有艸﹐方許發達。如大運行此﹐定遷刑曹律令之職。﹞

犴居乙未乙丑﹐職總六部之權。

﹝乙未﹐犴宮也﹐化騶虞。乙丑﹐獬宮﹐化獅子。犴洎此宮﹐宜秋夜生﹐柱中宜甲乙寅辰助﹐主極品之貴。﹞

獐值午辰﹐定是烏頭宰相。

﹝戊午﹐獐廟也﹐戊辰化狻猊。獐洎此等宮﹐宜春夏生﹐柱中要見寅卯甲乙字﹐及五星安靜﹐定主早年發達。﹞

馬地寅未﹐當爲白首書生。

﹝庚寅化羸馬蹶蹄﹐癸未泥途淹足。馬洎此等宮分﹐在春夏生﹐柱中再戊己壬癸多﹐終是辛苦奔波﹐窗下寒儒。縱遇好運﹐亦不大發。衰則碌碌庸人﹐零丁孤苦。﹞

蛇蚓互入龍窩﹐有文武拱隨之喜。

﹝龍窩﹐庚辰也﹐甲辰﹑壬辰近是。如主星翼火蛇﹐身命軫水蚓俱洎此宮﹐謂之互入蛇蚓。洎此宮宜春夏生﹐柱中喜見壬癸卯辰亥子字助﹐方爲貴造。﹞

鹿馬雙臨鳳閣﹐得黔黎欽仰之功。

﹝風閣﹐乙酉也﹐又化花街。鹿馬同洎此宮﹐宜春夏日生﹐或秋日亦可。黔者白首也﹐黎者黑頭也。黔者外夷也﹐黎者中國人也。﹞

牛鼠同宮﹐決主畏驚之處。

﹝牛鼠相反之禽﹐不可同宮。牛畏鼠咬﹐鼠畏牛蹄蹉踏﹐互相驚畏。二星若同宮﹐不論四時﹐主人一生眉頭不展。﹞

燕狐共洎﹐必須更攺以分張。

﹝燕狐非其類也。若同宮﹐主人多有更變﹐弟兄分別異處。﹞

翼入豬貐﹐恐子孫之難保。

﹝丁亥﹐豬廟也。癸亥﹐貐廟也。翼軫洎此宮﹐若在春夏日﹐或歲運行此二宮﹐定見小口之災。﹞

軫臨胃昴﹐慮妻妾之相刑。

﹝丁酉﹐雞棲也。乙酉﹐雉也。軫洎此宮值憂﹐夜生多刑妻克子。﹞

龍見虎無水而角摧﹐

﹝蛟龍歲運至丙寅﹐或大小限見虎豹﹐秋冬夜生﹐柱中無壬癸亥子辰戌字助﹐富則官刑災害﹐貴則削貶遠方。﹞

龍值鷹晝生而翅折。

﹝己未鷹穴﹐辛未金雕鳥。秋冬生歲運值此﹐決主傷損血光﹐或癱瘓之疾。﹞

燕飛子午﹐客路飄零。燕入門庭﹐音書遠寄。

﹝戊子沙汀﹐庚午臺榭﹐丁卯朱門﹐丁酉煙樓。燕洎此宮分﹐更在秋冬日生﹐多是商旅飄流異鄕。不然﹐從軍謫戌。﹞

兔烏異類﹐

﹝兔是山林走躍之物﹐烏乃飛舉之禽﹐不可同宮。烏得地必將兔傷﹐終爲克戰。﹞

獐鹿同心。

﹝二獸乃山林同類之物﹐若同宮在春夏生﹐柱中有甲乙寅卯字﹐主其人「雍容禮樂文章士﹐瀟灑襟懷湖海人」。﹞

兔見犬兮憂愁生﹐

﹝庚戌﹐犬宮也。兔禽歲運值此﹐或大小限流年見婁金狗之類﹐更在秋冬日生﹐主不測凶禍。﹞

羊逢虎兮災禍至。

﹝丙寅﹐虎穴。鬼羊歲運至此﹐或大小限見虎豹之類﹐若秋冬夜生﹐決死無救。﹞

傷財失物﹐蛟龍日鼠相逢。

﹝蛟遇鼠失時﹐恐鼠蛟。主傷財物﹐驚畏不寧。得時﹐主得陰人財。﹞

口舌官司﹐雞遇月烏同值。

﹝癸酉﹐烏樓也。雞洎此宮﹐或歲運大小限見之﹐主是非不已。﹞

虎龍交戰﹐雞雉相爭。

﹝虎龍非同類之物﹐若同宮﹐必戰鬥。雞雉非一气之禽﹐若同宮必不相和。多見傷財耗物。﹞

豬逢豹死﹐

﹝壬寅﹐豹宮也。室豬歲運至此﹐或大小限見虎豹﹐更在秋冬夜生﹐決死無救。﹞

牛見狼驚。

﹝甲戌﹐狼廟也。牛洎此宮﹐或歲運至此﹐或大小限見舉狼﹐主驚恐不寧﹐財物不聚。﹞

猛虎中槍﹐定有奔波之難。

﹝丙辰﹑丙戌﹐火槍也。虎歲運至此﹐更在冬日生﹐縱不傷命﹐亦主瘡毒暗傷﹐不測之災。﹞

疑狐至酉﹐必主姦詐之心。

﹝丁酉雞棲﹐己酉雉穴也。狐洎此宮﹐得夜生﹐主人一生取不義之財。﹞

六畜逃亡﹐蓋是龍潛未地。

﹝乙未犴宮﹐丁未火野﹐己未角鷹﹐辛未金雕﹐癸未天羅。蛇龍洎此宮分﹐若再失時﹐主人一生困蹇。若歲運至此﹐主六畜死亡走失﹐財物耗散﹐人口不寧。﹞

三災疊至﹐皆因燕至辰宮。

﹝父母﹑己身﹑妻子災也。甲辰蛟龍﹐庚辰龍庭﹐壬辰蜃樓﹐二月蛟龍吐气。燕洎此宮﹐被蛇龍吞之﹐以致三災纏害。﹞

鼠燕逢蛇﹐損子傷妻。

﹝丁巳﹐蛇穴也。二禽洎此宮﹐若在春夏夜生﹐或歲運至此﹐或大小限見翼蛇﹐主克妻子。不然﹐鰥寡孤獨之人。﹞

獐羊遇虎﹐耗財破祖。

﹝丙寅﹐虎穴也。二禽畏虎。歲運大小限見之﹐主破耗財物﹐飄蕩祖業。不然僧道之流。﹞

狼行水道﹐須防沒溺之災。

﹝壬子﹑壬辰﹐暴水煞也。狼忌夏生﹐主飄零不受祖業。歲運至此﹐主刑﹐並是災禍。﹞

鹿走金宮﹐恐致刀砧之苦。

﹝金宮﹐庚申﹑辛酉也。鹿禽夜生﹐運至此化病鹿鋸角﹐主頭面瘡毒之疾﹐不測官司。﹞

蚓入豬口﹐害子傷孫。

﹝丁亥﹐豬窩也。蚓忌日生﹐歲運至此﹐災禍百端。冬日生不傷。﹞

蛇入雞窩﹐傷妻克母。

﹝雞窩﹐丁酉也。蛇洎此宮﹐春夜生﹐流星大小限見雞﹐主父母﹑妻子﹑已身不測之禍。﹞

牛龍喜遇﹐

﹝牛性特重﹐龍性尊貴﹐皆是角力之星﹐皆不相傷。或主星金牛洎庚辰宮﹐或限至此﹐化犀牛玩月﹐夜生貴。﹞

猿馬交歡。

﹝猿乃戲耍之星﹐性愛騎馬。或宮洎丙午﹐或身命是馬﹐主人一生肥馬輕裘行花間﹐快樂風流之造。﹞

申宮虎豹好遷移﹐

﹝甲申鎖藥箭﹐丙申陷阱﹐戊申大猱﹐庚申窩弓﹐壬申水澗﹐此三宮乃虎豹。秋生者﹐不問日夜﹐皆是絕地。若在春夏生者﹐主一生作事猶豫﹐心常憂戚﹐祖業不守﹐遷移不一。﹞

午宮蛟龍還發福。

﹝龍乃剛健之物﹐陽之精也。午乃陽之正位。蛟龍春生﹐洎甲午﹑丙午﹑壬午﹐寄爲福厚﹐要柱有風雲雷雨助之﹐爲福厚之人﹐乃是鳳閣龍樓眉八彩﹐玉階金殿目重瞳﹐九五飛龍之位。﹞

鷹蛇非類﹐

﹝鷹﹐己未也。蛇值夏秋日生﹐洎此四野空田無艸木之處﹐輕則頭日傷損﹐重則夭壽。歲運同斷。鷹乃擊鷙之禽﹐蛇乃蜿蜒之物﹐故宜此宮﹐亦是絕地。﹞

狐犬非類。

﹝狐所畏者犬也。主星心狐﹐身命星婁狗﹐或歲限見此﹐日生損壽﹐夜生驚恐不寧。﹞

牛角合宮﹐宗親喪魄。

﹝蛟﹐雌龍也﹐有角無鱗故畏。若秋冬日﹐宮泊四野﹐歲運至此﹐主克母﹐傷陰人﹑小口之禍。﹞

豹豬同位﹐小口亡魂。

﹝豹豬非同處之物。二星同泊﹐主一生子息寡少﹐官司不休。﹞

烏雉喜辰﹐

﹝甲辰﹑戊辰﹑庚辰﹐龍門之位。烏雉洎此宮﹐化金鑾噪龍門﹐宜春秋日生貴。﹞

豬羊忌酉。

﹝辛酉刀砧﹐癸酉天壇﹐皆豬之絕地。大怕二八月子時生﹐乃祭祀之時。歲運逢之﹐決死無救。﹞

狼鼠聚而或姦或盜﹐

﹝狼性貪暴﹐鼠性好竅。二性同宮﹐日生乃是姦貪之輩﹔夜更宮洎黑道﹐必是穿窬之流。旺則聚眾橫行。﹞

雞兔會而爲客爲賓。

﹝雞本家養靈禽﹐兔乃山野之物﹐𨿽不類﹐然同宮亦無傷害。若洎子午卯酉之宮﹐偏宜商﹐藝術榮身。﹞

滄海蛟龍﹐恆有濟人之喜。

﹝滄海﹐壬子﹑癸亥也。龍乃陽剛之物﹐九五之尊﹐爲霖作雨﹐蘇濟生民﹐況落滄海﹐更在春夏日生﹐主人寬洪海量﹐納諫如流﹐博施濟眾﹐仗義疏財。﹞

山林虎豹﹐常懷恨物之嗔。

﹝山林﹐甲寅﹑乙卯也﹐虎豹賴此以藏身。秋冬夜虎豹有威﹐若日生畏獵人﹐見物而不得食故恨。得此命者﹐主人一生狠暴不仁﹐飲食貪婪無厭。﹞

狐傷雞雉兮定克陰卑﹐

﹝胎命星是雞雉﹐夜生或行癸卯運﹐或歲限見心狐﹐主陰人小口有災﹐己身暗傷殘病。﹞

羊逢虎豹兮多防尊老。

﹝羊洎山林之宮﹐秋冬生﹐或行丙寅﹑壬寅運﹐流星大小限見虎豹豺狼﹐日生主刑克父母﹐夜生己身難免凶禍。﹞

豹躔犴位﹐須防六畜之災。

﹝豹洎山林之宮﹐或行乙未運﹐或流星大小限見井木犴﹐主六畜犧牲﹐瘟疫而死。﹞

犴入龍宮﹐亦主虛惶之擾。

﹝蛟龍畏者犴也。犴至水道﹐春夏日生﹐或行庚辰運﹐或流星大小限見蛟龍﹐此時蛟龍得地有威﹐定有戰鬥之擾。貴則削職剝宮﹐富主傷財獄訟。﹞

鼠性虛靈﹐狼心狡猾。

﹝二星宜黑道﹐秋冬夜生旺﹐乃暗禽也。﹞

虎見鼠則恃尊淩卑﹐

﹝鼠畏者貓也。虎形類貓﹐故有驚怖拱伏不已者﹐必受欺淩。虎行旺運﹐流星小限見鼠﹐主其年得意傷財﹐是非擾攘。﹞

犬逢狼則以彊伏弱。

﹝犬在冬夜﹐歲運大小限見奎狼﹐主是非獄訟﹐受人制伏﹐不能遂心。﹞

安靜也﹐蛇蚓攘艸。

﹝乙丑﹑乙未﹑甲子﹑甲戌﹐此四宮乃蛇蚓安身之地﹐四時皆福厚。﹞

驚惶也﹐獐鹿刀砧。

﹝甲申﹑庚申﹑辛酉﹐金旺之地﹐故化藥箭刀砧。更在秋日生﹐定遭傷害。﹞

虎豹潛行跨木﹐宜遊於山谷。

﹝虎豹﹐暗禽也﹐性喜見火。宮洎午宮﹐喜行庚寅﹐運美。﹞

蛟龍遁迹乘舟﹐好住於江湖。

﹝遁迹﹐秋冬生也。甲子爲舟。宮洎在此﹐喜行壬子﹑壬辰﹑癸亥運﹐不貴亦富。﹞

獐鹿同羣﹐聚嘉賓之宴會。

﹝獐鹿乃山林同類之物﹐假如主星柳土獐宮泊山林之地﹐流星小限得張月鹿﹐主有喜慶。﹞

女牛相遇﹐值婚婭之歡娛。

﹝女卽織女星﹐牛卽牽牛星﹐二星遇七夕之夜會於鵲橋。假如主星女土蝠得七月夜生﹐流星小限見牛金牛﹐其年主有婚姻之兆。﹞

蚓司禽於雞雉﹐

﹝蚓所畏者雞雉。忌春夏日生﹐歲運見之﹐不測凶災。﹞

鹿頻避乎虎豹。

﹝鹿所怕者虎豹。宮洎山林﹐秋冬夜生﹐歲限見此﹐爲禍匪輕。﹞

誠惶誠恐﹐鼠蝠燕入蛇鱔之窠。

﹝蛇穴丁巳﹐鱔魚辛巳﹐三禽忌。洎此宮嫌春夏生﹐主一生衣食不給﹐只要【刑妻】克子。﹞

將殯將亡﹐與堆塢泊狐狢之地。

﹝己卯狢﹐癸卯狐穴。三禽泊此宮﹐日生夜生皆不宜。若歲運大小限見之﹐主官刑纏害﹐疾病非常。不然﹐刑父母﹑克妻子。﹞

諸星有用﹐看得時生化之權。

﹝假如蛟龍在二月生﹐謂之出洞龍﹐三月生謂之桃花浪暖頭崢嶸﹐四五月謂之行雨龍﹐博施濟眾﹐皆謂有用得時﹐須要泊在滄海﹑江湖﹑潭洞之地。「要斷須明四時輕重﹑晝夜明時﹐切莫執一而論。」﹞

三限無成﹐論入格出沒之用。

﹝三限者﹐卽大限﹑小限﹑流星也。如三星也化道低弱﹐互相吞伏﹐克戰不寧﹐卻看主星入格不入格﹐得時不得時。如入格得時﹐縱有事不爲大害。若三星克戰不化﹐主星受制無救﹐決死無疑。大抵星禽之論﹐須明得地失地﹐得時失時﹐有化無化﹐有用無用。得者﹐如蛟旺春夏﹐喜江海用。寅虎豹旺秋冬﹐樂山林﹐用風霞。﹞

明禽嫌暗地﹐暗宿忌明方。

弓箭獵人﹐走獸宜乎夜誕。

﹝弓箭獵人﹐走獸所畏。若春夏則無此類。若在秋冬夜生﹐亦無所傷。﹞

刀砧湯火﹐飛禽最喜日生。

﹝刀砧湯火﹐飛禽所畏。日生者飛禽髙舉﹐豈能傷哉﹖有災必輕。﹞

飛禽忌入天羅﹐山虞必致。

﹝天羅﹐甲戌﹑乙亥也。飛禽命洎四野﹐秋冬夜生﹐歲運值此﹐禍患百端﹐官刑﹑獄訟不已。﹞

走獸愁逢地网﹐災惡須防。

﹝地网﹐甲辰﹑乙巳也。走獸命洎山林四野之地﹐更冬日生﹐歲運值此﹐重則非災橫禍﹐輕則克子傷妻。﹞

飛禽逢丙丁爲遊蕩﹐身處八方。

﹝飛禽宮洎山林﹐冬夜生﹐見丙丁爲火光煞﹐爲遊蕩星﹐主人平生不得祖業﹐泛梗飄篷﹐朝東暮西而度口。﹞

走獸遇壬癸以飄零﹐家無四壁。

﹝壬癸﹐水道也。夏日生爲暮水煞﹐同上斷。﹞

小限與身命同衝﹐喪歌薤露。

﹝相衝者﹐卽六宮煞也。子午﹑卯酉﹑丑未﹑寅申﹑己亥﹑辰戌等衝也。如身命宮主是壬子﹐小限宮主是丙午之類。﹞

太歲逢運限互並﹐病入膏盲。

﹝太歲﹐卽命主星也。假若主星角木蛟秋冬生﹐運枯涸之地﹐大小限見虎豹流星﹐見井木犴之類是也。﹞

貴賤賢愚﹐五主之中悉載。

﹝主星入格主則貴﹐失地不化則賤。化道髙彊﹐禽星淳厚則賢。生不遇時﹐宮不得五星克戰則愚。﹞

吉凶禍福﹐三禽之內消詳。

﹝化道髙彊﹐得時得地則吉﹐戰克吞伏則凶。三禽卽大限﹑小限﹑流星也﹐要安靜淳和﹐不相吞伏【讀爲服﹐吞食也】﹐方見好處。﹞

星禽云奧﹐卜算精微。學者於斯講明﹐如鑑之視形﹐如容之應響。苟得精明無爽毫髮﹐言𨿽陋已﹐理實確哉。總結一篇之大旨﹐勉之。

演禽通纂卷下﹝終﹞

