【淵海子平】基

礎

五幹屬陽﹐喜合。

以甲爲例★見甲﹕爲比肩﹑兄弟。

見乙﹕爲劫財﹑敗財﹐剋父及妻。

見丙﹕爲食神﹑天廚﹑壽星﹐爲男。

見丁﹕爲傷官﹑退財﹑耗气﹐子甥。

見戊﹕爲偏財﹑偏妻﹑偏妾﹐剋子。

見己﹕爲正財﹑正妻﹐剋母﹐爲合神。

見庚﹕爲偏官﹑七殺﹑官鬼﹑將星。

見辛﹕爲正官﹑祿馬﹑榮神﹐父母。

見壬﹕爲倒食﹑偏印﹑梟神﹐剋女。

見癸﹕爲印綬﹑正人﹑君子﹐產業。

五幹屬陰﹐喜衝。

以乙爲例★見甲﹕爲劫財﹑逐馬﹐剋妻。

見乙﹕爲比肩﹑兄弟﹑朋友。

見丙﹕爲傷官﹑小人﹑盜气﹐爲姪。

見丁﹕爲食神﹑天廚﹑壽星﹐子孫。

見戊﹕爲正財﹑正妻﹐剋母。

見己﹕爲偏財﹑偏妻﹑偏妾﹐剋子。

見庚﹕爲正官﹑祿馬﹐剋父母。

見辛﹕爲偏官﹑七殺﹑官鬼﹐媒人。

見壬﹕爲印綬﹑正人﹑君子﹐忌殺。

見癸﹕爲倒食﹑偏印﹑梟神﹐剋母。

《論天

幹地

支暗

藏總

訣》

立春念三丙火用﹐餘日甲木旺提綱。

驚蟄乙木未用事﹔春分乙未正相當。

淸明乙木十日管﹐後來八日癸水洋﹔谷雨前三戊土盛﹐其中土旺要消詳。

立夏又伏戊土取﹔小滿過午丙火光。

芒種己土相當好﹐中停七日土髙張﹔夏至陰生陽極利﹐丙丁火旺有土張。

小暑十日丁火旺﹐後來三日乙木芳﹐己土三日威風盛﹔大暑己土十日黃。

立秋十日壬水漲﹔處暑十五庚金良。

白露七日庚金旺﹐八日辛兮祇獨行。

寒露七日辛金管﹐八日丁火又水降﹔霜降己土十五日﹐其中雜气取無妨。

立冬七日癸水旺﹐壬水八日更流忙﹔小雪七日壬水急﹐八日甲木又芬芳。

大雪七日壬水管﹔冬至癸水更潺汪。

小寒七日癸水養﹐八日辛金丑庫藏﹔大寒十日己土勝﹐術者精研仔細詳。

《又地

支藏

遁歌》

子宮癸水在其中﹐醜癸辛金己土同﹔寅宮甲木兼丙戊﹐卯宮乙木獨相逢。辰藏乙戊三分癸﹐巳中庚金丙戊叢﹔午宮丁火並己土﹐未宮乙己丁共宗。申位庚金壬水戊﹐酉宮辛金獨丰隆﹔戌宮辛金及丁戊﹐亥藏壬甲是眞蹤。

《論五

行生

剋制

化》各有所喜所害例

金旺得火﹐方成器皿﹔火旺得水﹐方成相濟﹔水旺得土﹐方成池沼﹔土旺得木﹐方能疏通﹔木旺得金﹐方成棟樑。

金賴土生﹐土多金埋﹔土賴火生﹐火多土焦﹔火賴木生﹐木多火熾﹔木賴水生﹐水多木漂﹔水賴金生﹐金多水濁。

金能生水﹐水多金沈﹔水能生木﹐木盛水縮﹔木能生火﹐火多木焚﹔火能生土﹐土多火埋﹔土能生金﹐金多土變。

金能剋木﹐木堅金缺﹔木能剋土﹐土重木折﹔土能剋水﹐水多土流﹔水能剋火﹐火多水熱﹔火能剋金﹐金多火熄。

金衰遇火﹐必見銷鎔﹔火弱逢水﹐必爲熄滅﹔水弱逢土﹐必爲淤塞﹔土衰遇木﹐必遭傾陷﹔木弱逢金﹐必爲砍折。

彊金得水﹐方挫其鋒﹔彊水得木﹐方泄其勢﹔彊木得火﹐方化其頑﹔彊火得土﹐方止其燄﹔彊土得金﹐方制其害。

《論日

爲主》

予嘗觀唐書所載﹐有李虛中者﹐取人所生年月日時干支生剋﹐論命之貴賤壽夭之說﹐已詳之矣﹗至於宋時﹐方有子平之說﹔取日幹爲主﹐以年爲根﹐以月爲苗﹐以日爲花﹐以時爲果﹔以生旺死絕休囚制化﹐決人生休咎。其理必然矣﹐復有何疑哉﹗

一曰官﹐分之陰陽﹐曰官﹑曰殺﹐甲乙見庚辛也﹔二曰財﹐分之陰陽﹐曰正財﹑偏財﹐甲乙見戊己也﹔三曰生气之陰陽﹐曰印綬﹑曰倒食﹐甲乙見壬癸是也﹔四曰竊气之陰陽﹐曰食神﹑曰傷官﹐甲乙見丙丁是也﹔五曰同類之陰陽﹐曰劫財﹑曰陽刃﹐甲乙見甲乙是也。大抵貴賤壽夭死生﹐皆不出於五者﹔倘有妄立格局﹐從列其名﹐而無實用﹐其飛天祿馬﹑倒衝井欄叉﹐卽傷官﹐析而爲之。舉此一端﹐餘可知矣﹗

以日爲主﹐年爲本﹐月爲提綱﹐時爲輔佐。

以日爲主﹐大要看日加臨於甚度﹐或身旺﹖或身弱﹖又看地支有何格局﹖金木水火土之數﹔後看月令中金木水火土﹐何者旺﹖又看歲運有何旺﹖卻次日下消詳。此非是拘之一隅之說也。

且如甲子日生﹐四柱中有个申字﹐合用子辰爲水局﹔次看余辰有何損益﹖四柱中有何字﹐損其甲子日主之秀气﹖有壞其月神﹐則要別制之﹐不要益之。論命者切不可泥之﹐月令消詳﹔故表而出之。

《論

月

令》

假令年爲本﹐帶官星印綬﹐則早年有官出自祖宗。

月爲提綱﹐帶官星印綬﹐則慷慨聰明﹑見識髙人。

時爲輔佐﹐平生操履。

若年月日有吉神﹐則時歸生旺之處﹔若凶神﹐則要歸時制伏之鄕。

時上吉凶神﹐則年月日吉者生之﹐凶者制之。

假令月令有用神﹐得父母力。

年有用神﹐得祖宗力﹔時有用神﹐得子孫力﹔反此則不得力。

《論太

歲吉

凶》

太歲乃年中天子﹐故不可犯﹐犯之則凶。經云﹕『日犯歲君﹐災殃必重﹔五行有救﹐其年反必招財。』

且如甲日見戊年﹐太歲是也﹐剋重者死。甲乙若寅卯亥未日時者﹐犯剋歲君﹐決死無疑﹔有救則吉﹐乃八字庚辛巳酉丑金局也﹐經云﹕『戊己愁逢甲乙﹐幹頭須要庚辛』﹔或丙丁火局焚木﹐有災勿咎﹐效此推之﹔或得己合甲亦解之。

大抵太歲不可傷之﹐相生者吉﹔乃五行有救﹐其年反必爲財。

犯歲君者﹐其年必主凶喪﹑剋妻妾及破財是非﹑犯上之悔﹔加以勾絞﹑空亡﹑咸池﹑宅墓﹑病符﹑死符﹑白虎﹑陽刃諸殺並臨﹐禍患百出。神煞加臨﹐輕重推之。

日幹𨿽不剋歲﹐猶恐運剋歲君﹐若加歲運衝刑﹑陽刃沖合﹐主破耗喪事﹔倘有貴人﹑祿馬﹐解之稍吉﹐八字有救無虞。

故云﹕『太歲乃眾殺之主﹐入命未必爲災﹔若遇戰鬥之鄕﹐必主刑於本命。』

《論徵

太歲》

徵者﹐戰也﹔如臣觸其君﹐乃下犯上之意。

日干支沖剋太歲曰徵﹐運支幹傷衝太歲亦曰徵﹐太歲干支衝日干支者亦曰徵﹔但看八字有無救助。仔細推詳﹐百發百中。

日干支合太歲干支曰晦﹐歲運合歲幹亦然﹔遇此者主晦气﹐一年反覆﹑欲速不達。

假如【乙丑﹐乙亥﹐壬申﹐乙巳】﹕運行辛未﹐丙寅年。日幹之壬﹐剋太歲之丙﹐日支申庚﹐剋太歲之寅甲﹔又忌寅刑巳﹑巳刑申﹑申刑寅。行辛未運﹐合太歲之木局傷官﹐皆不爲吉﹔其年甲午月火旺﹐戰剋己土﹐乙木生所爲戰﹐故死於非命矣﹗

《論

大

運》

夫大運者﹐以天干曰『五運』﹐地支曰『六气』﹐故名『範气』。

子平之法﹐大運看支﹐歲君看幹﹐交運同接木。何也﹖且干支二字﹐六十甲子之說﹐用花字﹔若天干﹑地支得其時﹐則自然開花結子盛矣﹗月令者﹐天元也﹐今運就月上起﹐譬之樹苗﹐樹之見苗﹐則知名﹔月之用神﹐則知其格﹐故謂交運如同接木。然﹐命有根苗花實者何﹖正合此意也﹐豈不宜矣﹗

出癸入甲﹐如返汗之人﹔且如甲戌接癸亥﹐此乃干支接木。

丑運交寅﹐辰交巳﹐未交申﹐戌交亥﹐此乃轉角接木。

東南西北四方轉角﹐謂之接木﹔格局凶者死﹐格局善者災。

寅卯辰一气﹐申酉戌一气﹐亥子丑一气﹔气之相連﹐皆非接木之說。

且如甲乙得寅卯運﹐名曰劫財敗財﹐主剋父母及剋妻﹑破財爭鬥之事﹔行丙丁巳午運﹐名傷官﹐主剋子女﹑訟事﹑囚繫﹔庚辛申酉七殺官鄕﹐主得名﹐發越太過﹐則災病惡疾﹔行壬癸亥子生气印綬運﹐主吉慶增產﹔辰戌丑未戊己財運﹐主名利皆通。此乃死法譬諭﹐須隨格局喜忌推之﹐不可執一﹔妙在識其通變﹐拙說如神。

幹旺宜行衰運﹐幹弱宜旺運﹔正乃幹弱求气旺之藉﹐有餘則不足之營﹐須要通變。更兼孤害﹑空亡﹑勾絞﹑喪門﹑弔客﹑宅墓﹑病﹑死﹑官符﹑白虎諸殺推之﹐其驗如神。

又一法﹕陽刃桃花﹑伏吟返吟﹑休﹑囚﹑死﹑絕﹑衰﹑敗者凶。遇帝旺﹑臨官﹑祿馬﹑貴人﹑生﹑養﹑冠帶﹑庫者吉﹔如空者凶。空者返吉﹐吉者返凶。

大運不宜與太歲相剋﹑相衝者凶﹔更刑﹑衝﹑相剋者亦忌。

歲沖剋運者吉﹔運剋歲者凶﹐格局不吉者死。

歲運相生者吉﹐祿馬﹑貴人﹑合交互者亦吉。

宜仔細推之﹐無有不應驗者矣﹗

《論

疾

病》

夫疾病者﹐乃精神气血之所主﹐各有感傷﹔內曰『臟腑』﹐外曰『肢體』。

八字干支﹐五行生剋之義﹐取傷重者而斷之﹔五行干支太旺﹑不及俱病。金主刀刃刑傷﹐水乃溺舟而死﹐木乃懸樑自縊﹑虎啖蛇嗔﹐火則夜眠顚倒﹑蛇傷燒焚﹐土乃山崩石壓﹑泥陷墻崩。

且如生命﹐天干內府所屬﹐詩曰﹕『甲肝﹐乙膽﹐丙小腸﹐丁心﹐戊胃﹐己脾鄕﹐庚是大腸﹐辛屬肺﹐壬是膀胱﹐癸腎臟。』

天干外支所屬﹕『甲頭﹐乙項﹐丙肩求﹐丁心﹐戊脇﹐己屬腹﹐庚係人臍﹐辛爲股﹐壬脛﹐癸足自來求。』

『子疝气﹐丑肚腹﹐寅臂肢﹐卯目手﹐辰背胸﹐巳面齒﹐午心腹﹐未脾胸﹐申咳疾﹐酉肝肺﹐戌背肺﹐亥頭肝。』

肝乃腎家苗﹐腎乃肝之主。

腎通於眼﹐膽藏魂﹐肝藏魄﹐腎藏精﹐心藏神﹐脾藏气。

木命見庚辛申酉多者﹐肝膽病。內則驚精虛怯﹑癆瘵嘔血﹑頭眩目暗﹑痰喘頭風腳气﹑左癱右瘓﹑口眼歪斜﹑風癥筋骨疼痛﹔外則皮膚漧燥﹑眼目之疾﹑發鬚疏少﹑顚撲手足﹑損傷之患﹔女生墮胎﹑血气不調﹔小兒急慢驚風﹑夜啼咳嗽。經云﹕『筋骨疼痛﹐蓋因木被金傷。』

火命見水及亥子旺地﹐主小腸﹑心經之患。內則顚啞﹑口心疼痛﹑急緩驚風﹑禿舌口咽啞﹑潮熱發狂﹔外則眼暗失明﹑小腸腎气﹑瘡毒膿血﹔小兒痘疹癬瘡﹔婦女乾血淋漓。火主燥﹐面色紅赤﹐經云﹕『眼暗目昏﹐多是火遭水剋。』

土命見木及寅卯旺鄕﹐主脾﹑胃經受傷。內主膈食翻胃气噎﹑蠱脹泄瀉黃腫﹑不能飲食﹑喫物揀擇﹑嘔吐脾傷﹔外則左手口腹有疾﹑皮膚燥澀﹔小兒疳病脾黃。土主溫﹐多淹滯﹐面色痿黃﹐經云﹕『土虛乘木旺之鄕﹐脾傷定論。』

金命見火及巳午旺處﹐主大腸﹑肺經受病。咳嗽喘吐﹑腸風痔漏﹑魑魅失魂﹑勞怯之癥﹔外則皮膚枯燥﹑瘋鼻赤疽癰﹐皆膿血之咎。經云﹕『金弱遇火炎之地﹐血疾無疑。』

水命見土及四季旺月﹐主膀胱﹑腎經受病。內則遺精白濁﹑盜汗鬼交﹑虛損耳聾﹑傷寒感冒﹔外則牙痛疝气﹑偏墜腰疼﹑腎气淋瀝﹑吐瀉疼痛之病﹔女人主胎崩漏白帶。水主寒﹐面赤黧黑﹐經云﹕『下元冷疾﹐只緣水值土傷。』

《論

性

情》

性情者﹐乃喜怒哀樂愛惡欲之所發﹐仁義禮智信之所布﹐父精母血而成形﹔皆金木水火土之關係也。

且如木曰曲直﹐味酸﹐主仁。惻隱之心﹑慈祥愷悌﹑濟物利民﹑卹孤念寡﹑恬靜淸髙﹑人物淸秀﹑體長﹑面色靑白﹐故云﹕『木盛多仁』。太過則折﹐執物性偏﹔不及少仁﹑心生妒意。

火曰炎上﹐味苦﹐主禮。辭讓之心﹑恭敬威儀﹑質重淳朴﹑人物面上尖下圓﹑印堂窄﹑鼻露竅﹑精神閃爍﹑言語辭急﹑意速心焦﹑面色或靑赤﹑坐則搖膝。太過則足恭聰明﹑性燥鬚赤﹔不及則黃瘦﹑尖巧妒毒﹑有始無終。

金曰從革﹐味辛辣也﹐主義。羞惡之心﹑仗義疏財﹑敢勇豪傑﹑知廉恥﹑主人中庸﹑骨肉相應﹑方面白色﹑眉髙眼深﹑髙鼻耳仰﹑聲音淸響﹑剛毅有決。太過則自無仁心﹑好鬥貪欲﹔不及則多三思﹑少果決慳吝﹑作事挫志。

水曰潤下﹐味鹹﹐主智。是非之心﹑志足多謀﹑機關深遠﹑文學聰明﹑譎詐飄蕩﹑無力傾覆﹑陰謀好惡。太過則孤介硬吝﹑不得眾情﹑沈毒狠戾﹑失信顚倒﹔不及則膽小無謀﹐反主人物瘦小。

土曰稼穡勾陳﹐味甘﹐主信。誠實之心﹑惇厚至誠﹑言行相顧﹑好敬神佛﹑主人背圓腰闊﹑鼻大口方﹑眉目淸秀﹑面如墻壁而色黃﹑處事不輕﹑度量寬厚。太過則愚朴﹑古執如癡﹔不及則顏色似憂﹑鼻低面偏﹑聲重濁﹑朴實執拗。

且如日幹弱﹐則退縮怕羞﹔日幹彊﹐則妄誕﹐執一自傲。以上自以輕重言之﹐萬無一失。

《干支

體象》天干

《甲》★甲木天干作首排﹐原無枝葉與根荄﹔欲存天地千年久﹐直向沙泥萬丈埋。斷就棟樑金得用﹐化成灰炭火爲災﹔蠢然塊物無機事﹐一任春秋自往來。

《乙》★乙木根荄種得深﹐只宜陽地不宜陰﹔漂浮最怕多逢水﹐刻斷何當苦用金。南去火炎災不淺﹐西行土重禍尢侵﹔棟樑不是連根木﹐辧別工夫好用心。

《丙》★丙火明明一太陽﹐原從正大立綱常﹔洪光不獨窺千里﹐巨焰猶能徧八荒。出世肯爲浮木子﹐傳生不作濕泥娘﹔江湖死水安能剋﹐惟怕成林木作殃。

《丁》★丁火其形一燭燈﹐太陽相見奪光明﹔得時能鑄千金鐵﹐失令難鎔一寸金。𨿽少漧柴猶可引﹐縱多濕木不能生﹔其間衰旺當分曉﹐旺比一鑪衰一檠。

《戊》★戊土城墻堤岸同﹐振江河海要根重﹔柱中帶合形還壯﹐日下乘虛勢必崩。力薄不勝金漏洩﹐功成安用木疏通﹔平生最要東南健﹐身旺東南健失中。

《己》★己土田園屬四維﹐坤深能爲萬物基﹔水金旺處身還弱﹐火土功成局最奇。失令豈能埋劍戟﹐得時方可用鎡基﹔漫誇印旺兼多合﹐不遇刑沖總不宜。

《庚》★庚金頑鈍性偏剛﹐火制功成怕水鄕﹔夏產東南過煆煉﹐秋生西北亦光芒。水深反是他相剋﹐木旺能令我自傷﹔戊己干支重遇土﹐不逢衝破卽埋藏。

《辛》★辛金珠玉性通靈﹐最愛陽和沙水淸﹔成就不勞炎火煆﹐資扶偏愛濕泥生。水多火旺宜西北﹐水冷金寒要丙丁﹔坐祿通根身旺地﹐何愁厚土沒其形。

《壬》★壬水汪洋並百川﹐漫流天下總無邊﹔干支多聚成漂蕩﹐火土重逢涸本源。養性結胎須未午﹐長生歸祿屬乾坤﹔身彊原自無財祿﹐西北行程厄少年。

《癸》★癸水應非雨露麼﹐根通亥子卽江河﹔柱無坤坎還身弱﹐局有財官不尙多。申子辰全成上格﹐寅午戌備要中和﹔假饒火土生深夏﹐西北行程豈太過。

《干支

體象》地支

《子》★月支子水占魁名﹐溪澗汪洋不盡淸﹔天道陽回行土旺﹐人間水暖寄金生。若逢午破應無定﹐縱遇卯刑還有情﹔柱內申辰來合局﹐卽成江海發濤聲。

《醜》★隆冬建丑怯冰霜﹐誰識天時轉二陽﹔暖土誠能生萬物﹐寒金難道只深藏。刑沖戌未非無用﹐類聚雞蛇信有方﹔若在日時多水木﹐直須行入巽離鄕。

《寅》★艮宮之木建於春﹐气聚三陽火在寅﹔志合蛇猴三貴客﹐類同卯未一家人。超凡入聖惟逢午﹐破祿傷提獨慮申﹔四柱火多嫌火地﹐從來燥木不南奔。

《卯》★卯木繁華稟气深﹐仲春難道不嫌金﹔庚辛疊見愁申酉﹐亥子重來忌癸壬。禍見六沖應落葉﹐喜逢三合便成林﹔若歸時日秋金重﹐更向西行患不禁。

《辰》★辰當三月水泥溫﹐長養堪培萬木根﹔𨿽是甲衰乙餘气﹐縱然入墓癸還魂。直須一鑰能開庫﹐若遇三衝卽破門﹔水木重逢西北運﹐只愁原土不能存。

《巳》★巳當初夏火增光﹐造化流行正六陽﹔失令庚金生賴母﹐得時戊土祿隨娘。三形傳送翻無害﹐一撞登明便有傷﹔行到東南生發地﹐燒天烈火豈尋常。

《午》★午月炎炎火正升﹐六陽气續一陰生﹔庚金失位身無用﹐己土歸垣祿有成。申子齊來能戰剋﹐戌寅同見越光明﹔東南正是身彊地﹐西北休囚已喪形。

《未》★未月陰深火漸衰﹐藏官藏印不藏財﹔近無亥卯形難變﹐遠帶刑沖庫亦開。無火怕行金水去﹐多寒偏愛丙丁來﹔用神喜忌當分曉﹐莫把圭璋作石猜。

《申》★申金剛健月支逢﹐水土長生在此宮﹔巳午鑪中成劍戟﹐子辰局裏得光鋒。木多無火終能勝﹐土重埋金卻有凶﹔欲識斯神何所似﹐溫柔珠玉不相同。

《酉》★八月從魁已得名﹐羨他金白水流淸﹔火多東去愁寅卯﹐木旺南行怕丙丁。柱見水泥應有用﹐運臨西北豈無情﹔假能三合能堅銳﹐不比頑金未煉成。

《戌》★九月河魁性最剛﹐漫云於此物收藏﹔洪鑪巨火能成就﹐鈍鐵頑金賴主張。海窟衝龍生雨露﹐山頭合虎動文章﹔天羅𨿽是迷魂陣﹐火命逢之獨有傷。

《亥》★登明之位水源深﹐雨雪生寒值六陰﹔必待勝光方用土﹐不逢傳送浪多金。五湖歸聚原成像﹐三合羈畱正有心﹔欲識乾坤和煖處﹐卽從艮震巽離尋。淵海子平】十

神

《論

傷

官》

傷官者﹐其驗如神。

傷官務要傷盡﹔傷之不盡﹐官來乘旺﹐其禍不可勝言。傷官見官﹐爲禍百端。

倘月令在傷官之位﹐及四柱配合﹑作事皆在傷官之處﹔又行身旺鄕﹐眞貴人也。

傷官主人多才藝﹑傲物气髙﹐常以天下之人不如己﹔而貴人亦憚之﹐眾人亦惡之。

運一逢官﹐禍不可言﹔或有吉神可解﹐必生惡疾以殘其軀﹔不然運遭官事。

如運行剝官﹐財神不旺﹐皆是安享之人。

仔細推詳﹐萬無一失矣﹗

又云﹐傷官者﹐我生彼之謂也﹔以陽見陰﹐陰見陽﹐亦名盜气。

印綬若傷盡﹐不畱一點﹔身弱忌官星﹐不怕七殺。

如甲用辛官﹐如丁火旺﹐能生土財﹔最忌見官星﹐亦要身旺。

若傷官不盡﹐四柱有官星露﹔歲運若見官星﹐其禍不可勝言。

若傷官傷盡﹐四柱不畱一點﹔又行旺運及印綬運﹐卻爲貴也。

如四柱中𨿽傷盡官星﹔身𨿽旺﹐若無一點財气﹐只爲貧薄。

如遇傷官者﹐須見其財爲妙﹔是財能生官也。

如用傷官格者﹐支幹﹑歲運﹐都要不見官星﹔如見官星﹐謂之傷官見官﹐爲禍百端。

用傷官格局﹐見財方可用。

傷官之殺﹐甚如傷身七殺﹐其驗如神。

年帶傷官﹐父母不全﹔月帶傷官﹐兄弟不完﹔日帶傷官﹐妻妾不完﹔時帶傷官﹐子息無傳。

其餘傷官﹐務要傷盡﹐則吉﹐見財方可﹔輕則遠竄之災﹐重則刑辟之難。

傷官有戰﹐其命難存。

若月令在傷官之位﹐及四柱相合﹐皆在傷官之處﹔如行身旺鄕﹐貴命也。

傷官之人﹐多負才傲物﹐常以他人不如己﹔君子惡之﹐小人畏之。

逢官運﹐無財救﹐必主大災﹔不然主暗昧惡疾﹐以殘其身﹔或運遭官刑矣﹗

如四柱𨿽傷盡官星﹐身弱逢財運發福﹐是爲傷官見財。

仔細推詳﹐萬無一失。

又云﹐四柱有官而被禍重﹐四柱無官而被禍則淺。

大凡四柱見官者﹐或見傷官而取其財﹔財行得地則發﹐行敗財之地必死。如運支內無財運﹐幹虛露亦不可也。

如【乙亥﹐己丑﹐丁亥﹐庚戌】﹕丁以壬爲官。丑戌本爲傷官﹐只是醜爲金庫﹐又時上有庚字作財﹔此人行申酉限如意﹐入金脫气遂死矣﹗

大抵傷了官星﹐行官運則災連﹔太歲亦然。

《詩訣》★傷官傷盡最爲奇﹐尢恐傷多返不宜﹔此格局中千變化﹐推尋須要用心機。

《詩訣》★火土傷官宜傷盡﹔金水傷官要見官﹔木火見官官有旺﹔土金官去返成官﹔惟有水木傷官格﹐財官兩見始爲歡。

《詩訣》★傷官不可例言凶﹐有制還他衣祿丰﹔幹上食神支帶合﹐兒孫滿眼壽如松。

《詩訣》★傷官遇者本非宜﹐財有官無是福基﹔時日月傷官格局﹐運行財旺貴無疑。

《詩訣》★傷官傷盡最爲奇﹐若有傷官禍便隨﹔恃己淩人心好勝﹐刑傷骨肉更多悲。

《詩訣》★傷官不可例言凶﹐辛日壬辰貴在中﹔生在秋冬方秀气﹐生於四季主財丰。

《詩訣》★丙火多根土又連﹐或成申月或成乾﹔但行金水升名利﹐火土重來數不堅。

《傷

官

說》

傷官若傷盡﹐卻喜見官星。

傷官若論財﹐見禍不輕來。

傷官若用印﹐剋殺不如刑。

傷官若論財﹐帶合有聲名。

傷官用財﹐不宜印鄕。

傷官見官﹐印運不妨。

雜气財官﹐印俱不忌。

兩戊合一癸﹐得再嫁。

妻財受剋﹐生子不育。

印綬比肩﹐不忌財鄕。

印綬多根﹐身旺必貧。

印綬被傷﹐剋父母。

官殺混雜﹐剋父母。

財多身弱﹐剋父母。

幹與支同剋妻。

辛卯﹑戊寅不怕殺多。

女命比肩﹐卽姊妹貪合﹐多謊詐。

財有劫﹐不怕露就殺。

火命人最好﹐月支屬火﹐幹頭有木提出火矣﹗

癸酉弱格﹐見殺必凶。

官貴太盛﹐旺處必傾。

土命不論胞胎﹐只論日時﹐不怕官殺混雜﹔陽乾方論﹐陰漧不取。

子怕寅午火﹐不怕水。寅木不怕金。巳金不怕火。己土不怕木。午火不怕水。未同申金不怕水。己土戌土不怕木。卯木怕酉金。辰土怕寅木。乙日五月不怕殺。

四柱元有病﹐要去病﹔不去病不發。

《論

食

神》

食神者﹐生我財神之謂也﹔如甲屬木﹐丙屬火﹐名盜气﹐故謂之『食神』。何也﹖殊不知丙能生我戊土中食丙之戊財﹐故以此名之也。

命中帶此者﹐主人財厚食丰﹑腹量寬洪﹑肌體肥大﹑優遊自足﹑有子息﹑有壽考。

恆不喜見官星﹐忌倒食﹐恐傷其食神﹔喜財神相生。

獨一位見之﹐則爲福人﹔然終亦不淸。

卻喜身旺﹐不喜印綬﹐亦恐傷其食神也。

如運得地﹐方可發福﹔大槪與財神相似。

如【己未﹐己巳﹐丁未﹐辛丑】﹕丁見己爲食神﹐有一丑巳合起金局得之爲財﹔又喜身不弱﹐所以有官亦有壽也。

如【乙巳﹐乙酉﹐癸酉﹐乙卯】﹕此命見三乙爲食神﹐見巳酉丑合局爲印綬﹐又有三乙化爲傷官。癸用乙爲食神﹐被金局來剋乙木﹐再被三乙木並卯旺剋我官﹔所以名利都無成也。

《詩訣》★食神有气勝財官﹐先要他彊旺本幹﹔若是反傷來奪食﹐忙忙辛苦禍千般。

《詩訣》★食神無損格崇髙﹐甲丙庚壬貴气牢﹔丁己乙辛多福祿﹐門闌弧矢出英豪。

《詩訣》★甲人見丙本盜气﹐丙去生財號食神﹔心廣體胖衣祿厚﹐若臨印綬主孤貧。

《詩訣》★申時戊日食神奇﹐惟在秋冬福祿齊﹔甲丙卯寅來剋破﹐遇而不遇主孤悽。

《詩訣》★壽元合起最爲奇﹐七殺何憂在歲時﹔禁凶制殺幹頭旺﹐此是人間富貴兒。

《詩訣》★食神居先殺居後﹐衣祿無虧富貴厚﹔食神近殺卻爲殃﹐終日塵寰慢奔走。

《論

正

財》

何謂之正財﹖猶如正官之意﹔是陰見陽財﹐陽見陰財。大抵正財﹐吾妻之財也。人之女貲財以事我﹐必精神康彊﹐然後可以享用之﹔如吾身方且自萎懦而不振﹐𨿽妻財丰厚﹐但能目視﹐終不可一毫受用。

故財要得時﹐不要財多。

若財多則自家日本有力﹐可以勝任﹐當化作官。

天元一气﹐羸弱貧薄難治。是樂於身旺﹐不要行剋制之鄕﹔剋制者﹐官鬼也。

又怕所生之月令﹐正吾衰病之地﹐又四柱無父母以生之﹔反喜財﹐又有見財﹐謂之財多。

力不任財﹐禍患百出﹔𨿽少年經休囚之位﹐故不如意﹐事多頻並。或中年或末年﹐復臨父母之鄕﹐或三合可以助我者﹔則勃然而興﹐不可禦也。

倘少年乘旺﹐老在脫局﹐不惟窮途悽惶﹐兼且是非紛起。

蓋﹐財者﹐起爭之端也。

若或四柱相生﹐別帶貴格﹐不值空亡﹔又行旺運﹐三合財生﹐是皆貴命。其餘福之淺深﹐皆隨入格輕重而言之。

財多生官﹐要須身健。

財多盜气﹐本自身柔﹐年運又或傷財﹐必生奇禍﹔或帶刑並七殺﹐凶不可言也。

又云﹐正財者﹐喜身旺﹑印綬﹐忌官星﹑忌倒食﹑忌身弱﹑比肩劫財。不可見官星﹐恐盜財之气也﹔喜印綬者﹐能生身主弱故也。

且如甲日用己爲正財﹔如身弱﹐其禍立至。

凡人命帶財下生﹐須出富豪﹔不螟蛉﹐必庶出﹑或衝父母。

身旺無劫財﹐無官星爲妙。

若命中有官星得地﹐運行喜財星多生官。

兼有財星得地﹐運行忌見官星﹐恐剋其身﹔怕身弱也。

大抵財不論偏正﹐皆喜印綬﹐必能發福。

如【辛丑﹐丁酉﹐丁巳﹐丁未】﹕此命丁日身坐財之地﹐又見巳酉丑金局﹐故主財旺。蓋金得木庫居未﹐能生丁火﹐故身旺能當其財﹔運行東南方﹐宜乎巨富。丁用壬官﹐用庚金爲財﹐生壬官﹔身入旺鄕﹐必能發福。

凡用財﹐不見官星爲妙。

如【庚申﹐乙酉﹐丙申﹐丙申】﹕此命丙日見三申爲財﹐豈不美哉﹗丙用癸官﹐用辛爲財﹐見三申一酉爲財﹐故旺。蓋緣日弱﹐火病申死酉﹐乃爲無气﹐運行西方金鄕﹐身弱太甚﹔財旺生鬼﹐敗剋其身﹐故不能勝其財﹐所以貧也。

如【乙卯﹐癸未﹐辛酉﹐戊子】﹕此命辛日坐酉﹐乙年坐卯﹐身與財俱旺﹔又得癸未食神﹐戊子印綬助之﹐宜乎巨富貴也。

如【戊子﹐丁巳﹐甲辰﹐丙寅】﹕此命甲日生於四月下旬﹐並透出丙丁火﹐生其月中之戊土﹔時又歸祿於寅﹐故財旺矣﹗然甲木身亦旺。早年行戊午己未運﹐迆邐行辛酉運﹐乃見官星則凶﹔壬戌運有壬剋丙﹐傷官食神之中﹐失官去財﹐死喪合家﹔值五十九歲﹐入癸亥身旺運﹐稍可安逸﹔六十五歲﹐逢壬辰年死矣。初運傷官見財格﹐取戊土爲財﹐所以戊午己未二運大旺生土﹐故財厚矣﹔及至庚申辛酉西方見官﹐故凡事費力﹔𨿽癸亥爲甲木之印綬﹐然亦忌火沖水﹐亥中又有壬水。壬辰透出壬水﹐運中﹑命中元有之辰﹐死無疑矣﹗凡傷官見財格﹐忌見官星﹐只喜見財。大忌壬水剋火﹐則火不能生甲木之土財也。

論

偏

財》

何謂之偏財﹖蓋陽見陽財﹐陰見陰財也。然而偏財者﹐乃眾人之財也﹐只恐兄弟姊妹有奪之﹐則福不全﹔若有官星﹐禍患百出。

故曰﹕偏財好出﹑亦不懼藏﹐惟怕有以分奪﹐反空亡耳﹔有一於此﹐官將不成﹑財將不住。

經曰﹕『背祿逐馬﹐守窮途而悽惶也。』

財弱亦待歷旺鄕而榮。

財盛無所往而不妙﹐且恐身勢無力耳。

偏財主人慷慨﹑不甚吝財﹐惟是得地不止。

財丰亦能官旺﹐何以言之﹖蓋﹐財盛自生官矣﹐但爲人有情而多詐。

蓋﹐財能利己﹐亦能招謗﹐運行旺相﹐福祿俱臻。只恐太旺﹐兄弟必多破壞﹐亦不美。

財多﹐須看財與我之日幹彊弱相等﹐行官鄕便可發祿。

若財盛而身弱﹐運至官鄕﹐是旣被財之盜气﹐復被官之剋身﹔非惟不發祿﹐亦防禍患。

如命四柱中元帶官星﹐便作好命看﹔若四柱中兄弟輩出﹐縱入官鄕﹐發祿必渺矣﹗

故曰﹕『要在識其變通』矣﹗

《正

官

論》

夫正官者﹐甲見辛之類﹔乃陰見陽爲官﹐陽見陰爲鬼﹐陰陽配合成其道也。

大抵要行官旺鄕﹐月令是也。月令者﹐提綱也。看命先看提綱﹐方看其餘。

旣曰正官﹐運復行得官旺之鄕﹑或是有成局﹔又行不得傷官之地﹐並金財旺之鄕﹐皆是作福之處。

正官乃貴气之物﹐大忌刑沖破害﹔及於年月時幹﹐皆有官星隱露﹐恐福渺矣﹗又須看年時上別有是何入格﹖作福去處﹐﹖方可斷其吉凶。

茍一途而執取之﹐則不能通變﹐必有差之毫釐﹐謬以千里之患﹐經曰﹕『通變以爲神者』是也。

正官或多﹐反不爲福。何以言之﹖蓋人之命﹐宜得中和之气﹐太過與不及同﹔中和之气爲福厚﹐偏黨之剋爲災殃。

旣用提綱作正官﹐年時支乾位﹐或有一偏官便雜矣﹗不可不仔細以輕重推測也。

又曰﹐於月令得之是也﹐喜身旺﹑印綬。

如甲用辛官﹐喜土生官﹔最怕刑沖破害﹑陽刃七殺﹐爲貧命﹔如時幹逢殺﹐乃官殺混雜。蓋四柱有刑沖破害﹐皆未爲貴命看。

官來剋我﹐我去剋官不爲害。

一位若兩官不妨。

若月令中有正官﹐時干支有偏官﹐便難以正官言之。

且如甲用辛爲官﹐生於八月中气之後﹐金旺在酉﹐故謂之正官﹔如天干不透出辛字﹐卻地支有巳酉丑﹐𨿽不能於八月中气之後﹐亦可言官。大要身旺﹐時辰歸於甲木旺處。

如歲時透出正官﹐地支又有官格﹐卻不拘八月中气之後。

大率官星須得印綬﹑身旺則發﹔若無傷官破印﹐身不弱者便爲貴命。

如命中有官星﹐而行傷官之運﹐則不吉﹔必待印綬﹑官星旺運可發﹐必得官。

《詩訣》★正官須在月中求﹐無破無傷貴不休﹔玉勒金鞍眞富貴﹐兩行旌節上皇州。

《詩訣》★正气官星月上推﹐無衝無破最爲奇﹔中年歲運來相助﹐將相公侯總可爲。

《詩訣》★正官仁徳性情純﹐詞館文章可立身﹔官印相生逢歲運﹐玉堂金馬坐朝臣。

《詩訣》★正官大抵要身彊﹐气弱須求運旺方﹔歲運更逢生旺地﹐無衝無破是榮昌。

《詩訣》★己幹爲主透官星﹐須要提綱見丙丁﹔金水相生成下格﹐火來拘聚旺財名。

《詩訣》★辛日透丙月逢寅﹐格中返化發財根﹔官星不許重相見﹐運到衝刑怕酉申。

《詩訣》★八月官星得正名﹐格中大怕卯和丁﹔若還柱內去其忌﹐運亦如之貴顯名。

論

偏

官》

夫偏官者﹐蓋甲木見庚金之類﹔陽見陽﹐陰見陰﹐乃謂之偏官﹐不成配偶﹐猶如經言﹕『二女不能同居﹐二男不可並處』是也。

偏官卽七殺﹐要制伏﹐蓋偏官七殺卽小人﹔小人無知﹐多凶暴﹐無忌憚﹐乃能勞力以養君子﹐而服役護禦君子者。小人也﹐惟是不懲不戒﹐無術以控制之﹐則不能馴伏而爲用﹔故﹐楊子曰﹕『禦得其道﹐則馴伏或作使﹔禦失其道﹐則狙詐或作敵。』小人者﹐狙詐也﹐要控禦得其道矣﹔一失控禦﹐小人得權﹐則禍立見矣﹗

經曰﹕『人有偏官﹐如抱虎而眠﹐𨿽借其威﹐足以攝羣畜﹔稍失關防﹐必爲其噬臍﹐不可不慮也。』如遇三刑俱全﹑陽刃在日及時﹑又有六害﹔復遇魁罡相衝﹐如是人之凶不可具述。

制伏得位﹐運復經行制伏之鄕﹐此大貴之命也。

茍於前者﹐凶神俱聚﹐運遊殺旺之鄕﹐凶害有不可言者可知也。

如有一殺﹐而制伏有二三﹐復行制伏之運﹐反不作福。何以言之﹖蓋盡法無法﹐𨿽猛如狼﹐不能制伏矣﹗是又不可專言制伏﹐要須輕重得所﹔不可太甚﹐亦不可不及。須仔細審詳而言﹐則禍福如影響矣﹗

又云﹐有制伏則爲偏官﹐無制伏則爲七殺﹔譬諸小人﹐禦之得其道則可使﹐失其道則難敵﹐在吾控禦之道何如耳﹗

凡見此殺﹐勿便言凶﹐殊不知帶此殺者﹐多有貴命。如遇三刑六害﹑或陽刃魁罡相衝﹐如是之凶﹐不可謂之制伏﹔但運行制伏﹐此貴人命也。茍如前凶神俱聚﹐其運復行殺旺之鄕﹐禍不可言。

大抵偏官七殺﹐最喜身旺﹑有制伏爲妙。元有制伏﹐可行殺旺之方﹔元無制伏﹐可行制伏之運。

身旺化之﹐得爲偏官﹔身弱無制伏﹐則爲七殺。

制伏復行制伏運﹐謂之大運﹐則爲偏官無餘燼矣﹗

月中之气﹐怕衝與陽刃。其本身弱﹐若殺彊則難制﹔如身彊殺淺﹐則是假殺爲權刃。

如曰七殺不怕刑沖。宜詳之﹗

《詩訣》★偏官如虎怕衝多﹐運旺身彊豈柰何﹔身弱虎彊成禍患﹐身彊制伏貴中和。

《詩訣》★偏官偏印最難明﹐上下相生有利名﹔四庫坐財宜向貴﹐等閒平步出公卿。

《詩訣》★戊己若逢見官殺﹐局中金水更加臨﹔當生有火宜逢火﹐火退愁金怕木侵。

《詩訣》★偏官有制化爲權﹐唾手登云發少年﹔歲運若行身旺地﹐功名大用福雙全。

《詩訣》★偏官不可例言凶﹐有制還他衣祿丰﹔幹上食神支又合﹐兒孫滿眼福無窮。

《詩訣》★陰癸多逢己字傷﹐殺星須用木來降﹔𨿽然名利能髙顯﹐爭柰平生壽不長。

《詩訣》★六丙生人亥子多﹐殺星拘印返中和﹔東方行去興名利﹐運到西方事轉磨。

《詩訣》★春木無金不是奇﹐金多猶恐反遭危﹔格中取得中和气﹐福壽康寧百事宜。

《論

七

殺》

夫七殺者﹐亦名偏官﹐喜身旺合殺﹑喜制伏﹑喜陽刃﹔忌身弱﹑忌見財﹐生忌無制。

身旺有气爲偏官﹐身弱無制爲七殺。

凡有此殺不可便言凶﹖有正官不如有偏官﹐多有巨富大貴之人﹔惟其身旺合殺爲妙。

如甲以庚爲七殺﹐喜丙丁制之﹔乙合之﹐謂之『貪合忘殺』。

七殺卻宜制伏﹐亦不要制之太過﹔蓋物極則反爲禍矣﹗

身旺又行身旺之運爲福。

如身弱又行身弱之鄕﹐禍不旋踵。

四柱中元有制伏﹐喜行七殺運﹔元無制伏﹐七殺出爲禍。

如行身旺鄕﹐更有陽刃﹐貴不可言﹔但忌財旺﹐財能生殺故也。歲運臨之﹐身旺亦多災﹔身弱尢甚。

甲申﹑乙酉﹑丁丑﹑戊寅﹑己卯﹑辛未﹑癸未﹐此七日生主殺﹐性急伶俐﹑心巧聰明。

如見殺多者﹐主人凶夭貧薄﹔月見之重﹐時見之輕。何也﹖日七殺﹐只一位見之﹐如年時再見﹐殺多爲禍﹔卻要制伏之鄕﹐又要身旺有制伏爲權﹐最怕衝與陽刃大凶。

時七殺只一位﹐要本身旺﹐如年月時三處有制伏爲福﹔卻要行殺旺運﹐運三合得地亦發﹔若無制伏﹐則要行制伏爲福。

行殺旺運無制伏﹐則禍作。

時上七殺﹐卻不怕陽刃﹐而亦不畏衝。

如【辛丑﹐乙未﹐乙卯﹐丙子】﹕此命身旺﹐生於六月之中﹐歲幹透出辛丑爲七殺﹔喜得丙子合辛丑之殺﹐乃貴而有權。

如【甲午﹐丙寅﹐庚子﹐丙子】﹕此命身弱﹐見火局﹐又見月令丙寅七殺﹐時又見丙子﹔火剋庚金﹐金死於子﹐身弱殺旺﹐又無制伏﹐宜乎帶病貧薄。

如【丁巳﹐戊申﹐壬子﹐戊申】﹕此命身旺﹐見二戊爲七殺﹐引歸於巳﹔丁與壬合﹐戊與癸合﹐金又長生於巳﹐戊祿在巳﹔乃壬戊二字俱旺﹐所以貴也。

《論官

星太

過》

如壬癸生人﹐四柱是辰戌丑未巳午﹐天干不露官星與殺﹐則官殺暗藏於中爲多。若四柱元有爲好﹔若無制伏﹐須行木運﹐與三合木局亦好。

大凡官星多則雜﹐務要除而淸之﹐乃可發福。

若官星多又行官運﹐亦不濟事。

《論官

殺混

雜要

制伏》

官星要純﹐不要雜。

假如甲木用辛金爲官﹐若年是辛﹐月是酉﹐時上亦是死官﹐𨿽多盡不妨﹐蓋純一盡好﹔若有金或庚申﹐則混雜爲殺﹐以傷其身。要行火鄕制伏﹐則發福也。餘仿此也。

論

印

綬》

所謂印﹖生我者﹐卽印綬也﹐經曰﹕『有官無印﹐卽非眞官﹔有印無官﹐反成其福。』何以言之﹖大抵人生得物以相助相生相養﹐使我得萬物之見成﹐豈不妙乎﹔故主人多智慮﹐兼丰厚。

蓋印綬畏財﹐主人括囊。故四柱中及運行官貴﹐反成其福﹐蓋官鬼能生我﹔只畏其財﹐而財能反傷我。

此印綬之妙者﹐多是受父母之蔭﹑承父之貲財﹐見成安享之人﹔若又以兩三命相並﹐當以印綬多者爲上。

又主一生少病﹑能飲食。

或若財多乘旺﹐必多淹畱。

𨿽喜官鬼﹐而官鬼多或入格﹐又不可專以印綬言之。

假如﹐甲乙日得亥子月生﹐丙丁日得寅卯月生﹐戊己日得巳午月生﹐庚辛日得辰戌丑未月生﹐壬癸日得申酉月生者是也﹐其餘以類言之。最怕行印綬死絕之運﹔或運臨死絕﹐復有物以竊之﹐卽入黃泉﹐無可疑也。

夫印綬者﹐生我之謂也﹐亦名生气。以陽見陰﹐以陰見陽﹐謂之正印﹔陽見陽﹐陰見陰﹐謂之偏印。喜官星生印﹐忌財旺破印。

如甲人生亥子月中﹐水爲印﹐忌火傷官﹐忌土破印﹐要行生旺之鄕﹐怕行死絕之地﹔若行死絕之地﹐或有物以傷之﹐則危矣﹗

印綬之人智慮﹑一生少病﹑能飽食丰厚﹑享見成財祿﹔若兩三命相並﹐當以印綬多者取之。

最忌財來乘旺﹐必生淹滯。

若官鬼多﹐或入別格﹐又不可專以印綬論。

大凡月與時上見者爲妙﹔而月上最爲緊要。

先論月气之後有生气﹐必得父母之力﹔年下有生气﹐必得祖宗之力﹔於時上見之有生气﹐必得子孫之力﹐壽元耐久﹐晚景優遊。

如帶印綬﹐須帶官星﹐謂之官印兩全﹐必爲貴命。若官星𨿽見成﹐得父母力﹐爲福亦厚也﹔須行官星運便發﹐或行印綬運亦發。

若用官不顯﹐用印綬爲妙﹔最怕四柱中歲運臨財鄕﹐以傷其印。

若傷印﹐主破家離祖﹑出贅﹔又臨死絕之地﹐若非降官失職﹐必夭其壽。

如【戊戌﹐庚申﹐癸酉﹐庚申】﹕此命癸日生於七月中气之後﹐月時皆是庚申﹐自坐金庫﹐所以印綬﹔歲幹又透出戊官﹐謂之官印兩全﹐極爲貴命。

如【癸亥﹐癸亥﹐甲寅﹐甲子】﹕此日用癸爲印﹐印卻旺﹔緣無財星相助﹐發福不厚也。

如【甲寅﹐庚午﹐戊戌﹐壬子】﹕此日戊用丁爲印綬﹐有寅午戌火局爲好﹔不合時上壬子水旺﹐財能衝印﹐所以失明。生气是丙丁火屬木故也。

如【己卯﹐丁卯﹐丙辰﹐壬辰】﹕此命用卯爲印﹐用癸爲官﹐年在卯日在辰﹐所以官印兩全﹐少年淸要。至四十二﹑三歲﹐癸亥運亦不妨﹔至庚申年﹐水七殺生於申﹐乃被庚申破印﹐故不吉也。

《詩訣》★月逢印綬喜官星﹐運入官鄕福必淸﹔死絕運臨身不利﹐後行財運百無成。

《詩訣》★印綬官星運气純﹐偏官多遇轉精神﹔如行死絕並財地﹐無救番爲泉下人。

《詩訣》★印綬無虧享福田﹐爲官承蔭有田園﹔家膺宣敕盈財穀﹐日用盤纏費萬錢。

《詩訣》★印綬無虧靠祖宗﹐光輝宅產耀門風﹔流年運气逢官旺﹐富貴雙全步月宮。

《詩訣》★月生日主喜官星﹐運入官鄕祿必淸﹔容貌堂堂多產業﹐官居廊廟作公卿。

《詩訣》★重重生气若無官﹐當作淸髙技藝看﹔官殺不來無爵祿﹐總爲技藝也孤寒。

《詩訣》★重重印綬格淸奇﹐更要支幹仔細推﹔支上咸池幹帶合﹐風流浪蕩破家兒。

《詩訣》★印綬干支喜自然﹐功名豪富祿髙遷﹔若逢財運來傷印﹐退職休官免禍愆。

《詩訣》★印綬重重享見成﹐食神只恐暗相刑﹔早年若不歸泉世﹐孤苦離鄕宿疾縈。

《詩訣》★丙丁卯月多官殺﹐四柱無根怕水鄕﹔濕木不生無燄火﹐身榮除是在南方。

《詩訣》★印綬不宜身太旺﹐縱然無事也平常﹔除非元命多官殺﹐卻有聲名作棟樑。

《詩訣》★壬癸逢申嫌火破﹐格中有土貴方知﹔北方水運皆爲吉﹐如遇寅衝總不宜。

《詩訣》★木逢壬癸水漂流﹐日主無根罔度秋﹔歲運若逢財旺運﹐返凶爲吉遇王侯。

《詩訣》★貪財壞印莫言凶﹐須要參詳妙理通﹔運若去財還作福﹐再行財運壽元終。

《詩訣》★印綬如經死絕鄕﹐怕財仍舊怕空亡﹔逢之定主多凶禍﹐落水火刑自縊傷。

《詩訣》★印綬幹頭重見比﹐如行運助必傷身﹔莫言此格無奇妙﹐運入財鄕福祿眞。

《論

倒

食》

夫倒食者﹐衝財神之謂也﹔一名『吞啗煞』。用財神大忌見之﹐用食神亦忌見之。

倒食者﹐如甲見壬之類。如甲見丙爲食神﹐能生土財﹔然壬剋丙火﹐丙火不能生甲木之土財﹐所謂甲用食神﹐大忌見之。

凡命中帶此二者﹐主福淺壽薄。

又見庚爲七殺﹐得丙丁火制之﹐怕見水﹐反爲禍矣﹗凡命中犯此者﹐猶尊長之制我身﹐不得自由也。作事進退悔懶﹑有始無終﹑財源屢成屢敗﹑容貌攲斜﹑身品矮小﹑膽怯心慌﹐凡事無成也。

如【丁未﹐丁未﹐己亥﹐丁卯】﹕此命己亥日﹐己臨亥上﹐身弱於亥﹔加以亥卯未木局剋身﹐年月時透出三丁食己。幼年行南方運﹐賴火生土﹐身猶旺﹔才交乙巳運﹐爲己之七殺﹐引出亥卯未木局﹐歲運癸亥﹐所以死矣﹗此命非但倒食七殺之禍﹐而癸亥年與生殺壞印之說同義也。

如【甲戌﹐丙寅﹐甲戌﹐壬申】﹕此命甲戌日﹐甲見丙食神﹐生於正月﹐甲木旺﹐身與食神俱旺﹐本是貴命﹔不合時上壬申﹐壬水傷其丙火﹐申金衝其寅木﹔又申中有庚七殺﹐所以利名無成。行己巳運金生之地﹐見庚子年﹔庚金爲七殺﹐又見子水﹐死於非命。

《論

劫

財》

亦名『逆刃』﹐如乙見甲爲劫財。

乙以庚爲夫﹐見丙剋庚﹐故剋夫﹔男命則剋妻。

五陽見五陰爲敗財﹐主剋妻害子。

五陰見五陽爲劫財﹐主破耗﹑防小人﹐不剋妻。

乙以戊己爲財﹐甲見奪己壞戊﹔丁以庚辛爲財﹐丙能奪辛破庚﹔類如此也。

兄見弟﹐弟能敗兄之財﹐奪兄之妻。

弟見兄﹐兄能劫弟之財﹐而不敢取弟之妻。

財者﹐人之所欲﹐方令弟兄見之﹐多有爭競﹐如夷﹑齊能幾人。

男命見劫財多剋妻﹐女命見傷官多剋夫。此極論也。【淵海子平】神

煞

《論

陽

刃》

夫陽刃者﹐號天上之凶星﹐作人間之惡殺﹐以祿前一位是也﹔如甲祿在寅﹐卯爲陽刃。

喜偏官七殺﹐喜印綬﹔忌反吟伏吟﹐忌魁罡﹐忌三合。

何謂陽刃﹖甲丙戊庚壬五陽有刃﹐乙丁己辛癸五陰無刃﹐故名陽刃。

如命中有刃﹐不可便言凶﹐大率與七殺相似。

凡有刃者﹐多主富貴人﹔卻喜偏財七殺。

然﹐『殺無刃不顯﹐刃無殺不威﹗』刃殺俱全﹐非常人有之。大要身旺﹐運行身旺之鄕﹔不要見傷官﹑刃旺運。

若命中元有殺刃﹐歲運又逢之﹐其禍非常。

若命有刃無殺﹐歲運逢殺旺之鄕﹐乃轉生而反成厚福﹔如傷官財旺﹐身弱殺旺﹐最可忌也。

如【庚申﹐己卯﹐甲寅﹐ＸＸ】﹕此命甲日見卯爲刃﹐庚爲七殺。其殺本傷身﹐卻藉卯中乙木以配合﹐其殺有情﹐則殺不能傷身﹔正是甲以乙妹妻庚之義。其身旺南方運﹐所以爲貴。

如【戊午﹐戊午﹐戊午﹐甲寅】﹕此命刃殺全﹐而又以午火爲印﹐所以爲貴。故《喜忌篇》云﹕『戊日午月﹐勿作刃看﹔歲時火多﹐卻爲印綬。』

如【辛酉﹐甲午﹐戊午﹐甲寅】﹕此命殺刃全﹐而有印綬。不合年幹傷官透出﹐運行辛卯﹐犯傷官元有之辰﹔壬爲財﹐是壬辰歲凶事投水而死。壬水剋火印﹐時坐甲之七殺﹐謂之生殺壞印。卽此命見辛爲傷官﹐運行辛卯﹐忌見官﹔午中丁火爲印綬﹐最忌傷官與財相見﹐緣水生木剋身也。

如【癸未﹐乙卯﹐甲子﹐己巳】嶽飛﹕此命卯刃癸印。不合時上己巳破印﹐運行辛亥﹐亥卯未合起陽刃﹔辛酉年﹐辛金又旺於酉﹐衝起卯刃二辛﹐則太過。金多見甲﹐身𨿽貴﹐亦遭刑也﹔然𨿽見辛爲貴﹐所忌陽刃﹐不可一合一衝也。

《詩訣》★陽刃存時莫看凶﹐身輕返助卻爲凶﹔單嫌歲月重相見﹐莫把生時作怒宮。

《詩訣》★壬子休來見午宮﹐午宮又怕子來衝﹔丙日坐午休重見﹐會合身宮事有凶。

《詩訣》★日刃還如陽刃同﹐官星七殺喜交逢﹔歲君若也無傷劫﹐支上刑沖立武功。

《詩訣》★陽刃嫌沖合歲君﹐流年遇此主災迍﹔三刑七殺如交遇﹐必定閻王出引徵。

《詩訣》★時逢陽刃喜偏官﹐若見財星禍百端﹔歲運相衝並相合﹐勃然災禍又臨門。

《詩訣》★陽刃重逢合有傷﹐主人心性气髙彊﹔刑沖太重多凶厄﹐有制方爲保吉昌。

《詩訣》★陽刃之辰怕見官﹐刑沖破害禍千端﹔大嫌財旺居三合﹐斷指傷殘體不完。

《詩訣》★馬逢丙戊鼠逢壬﹐喜見官星七殺臨﹔刑害無妨衝敗懼﹐怕逢財地禍非輕。

《論

日

刃》

日刃與陽刃同。日刃有戊午﹑丙午﹑壬子也﹐與陽刃同法﹔不喜刑沖破害﹐不喜會合﹑兼受七殺﹐要行官鄕﹐便爲貴命。若四柱中一來會合﹐必主奇禍。

其人眼大鬚長﹑性剛果毅﹐無惻隱惠慈之心﹑有刻剝不卹之意。

三刑自刑魁罡全﹐發迹疆場。

如或無情﹑或財旺﹐則主其凶﹔或有救神﹐要先審察。如刑害俱全﹐類皆得地﹐貴不可言也﹗安得不舉。

獨陽刃以時言之﹐四柱中不要入財鄕﹐怕衝陽刃。

且如戊日刃在午﹐忌行子正財運﹔壬刃在子﹐忌行午正財運﹔庚刃在酉﹐忌行卯正財運﹔甲日行巳午並辰戌丑未財運不妨﹐忌酉運﹔丙日刃在午﹐行申酉庚辛丑不妨﹐忌子運。

大抵陽刃要身旺﹐喜有物以去之﹐經曰﹕『人有鬼人﹐物有鬼物﹐逢之爲災﹐去之爲福。』

如葛參政命﹐【壬申﹐壬子﹐戊午﹐乙卯】﹕戊日刃在午﹐喜得乙卯時﹐正官制伏去了﹐所以爲福也。

《論

日

貴》

日貴者何﹖卽甲戊兼牛羊之類。止有四日﹕丁酉﹑丁亥﹑癸巳﹑癸卯耳﹔最怕刑沖破害。經曰﹕『崇爲寶也﹐奇爲貴也﹐所以貴人怕三刑六害也。』

貴神要聚於日﹔運行怕空亡﹑及運行太歲﹐加會不要魁罡。

主人純粹﹑有仁徳﹑有姿色﹐不傲物。

或犯前刑剋貧賤﹔刑沖太甚﹐貴人生怒﹐反成其禍。不可不察﹗

日貴有時法類同﹐須分晝夜貴﹔日要日貴﹐夜要夜貴矣﹗

《詩訣》★日貴支幹一位同﹐空亡大忌帶官衝﹔仁慈廣徳多姿色﹐會合財官空自崇。

《詩訣》★丁日豬雞癸兔蛇﹐刑沖破害漫咨嗟﹔財臨會合方成貴﹐終始合建乃是佳。

《詩訣》★癸丁蛇卯屈豬雞﹐官被刑沖禍必隨﹔純粹施爲有仁徳﹐尊崇富貴出希奇。

《詩訣》★日貴看來是兔蛇﹐格生亥酉越堪誇﹔刑沖不遇空亡位﹐輔佐功勛在帝家。

《論

日

徳》

日徳有五﹕甲寅﹑戊辰﹑丙辰﹑庚辰﹑壬戌日是也。其福要多﹐而忌刑沖破害﹐惡官星﹐憎財旺﹔加臨會合﹐但空亡而忌魁罡。此數者﹐乃格之大忌也。

大抵日徳﹐主人性格慈善。

日徳俱多﹐福必丰厚﹐運行身旺﹐大是奇絕﹔若有財官加臨﹐別尋他格﹐正能免非橫之禍。

若旺气已衰﹐運至魁罡﹐其死必矣﹗

或未發福﹐運至魁罡﹐體格旣好﹐防生禍患﹔一脫於此﹐必能再發﹐終力微笑。不可不知也﹗

《詩訣》★壬戌庚辰日徳宮﹐甲寅戊丙要騎龍﹔運逢身旺心慈善﹐日徳居多福自丰。

《詩訣》★刑沖破害官財旺﹐空與魁罡會合凶﹔剋戰孤貧危險甚﹐縱交發迹命還終。

《詩訣》★甲寅壬戌與庚辰﹐丙戊逢辰日徳眞﹔不喜空亡嫌祿破﹐更逢破害與刑沖。

《詩訣》★丙辰切忌見壬辰﹐壬戌提防戊戌臨﹔日坐庚辰與庚戌﹐甲寅還且慮庚辰。

《詩訣》★日徳不喜見魁罡﹐化成殺曜最難當﹔局中重見須還疾﹐運限逢之必定亡。

《詩訣》★日徳重逢免禍殃﹐官星切忌見財鄕﹔更無衝破空刑物﹐堪作朝中一棟樑。

《論

魁

罡》

夫魁罡者有四﹕壬辰﹑庚戌﹑戊戌﹑庚辰日是也﹔如日位加臨者眾﹐必是福。

運行身旺﹐發福百端﹔一見財官﹐禍患立至。

主人性格聰明﹑文章振發﹑臨事有斷﹐惟是好殺。

若四柱有財及官﹐或帶刑殺﹐禍不可測。

倘日獨處﹐衝者太眾﹐必是小人﹔刑責不已﹐窮必徹骨。

運臨財官旺處﹐亦防奇禍。

《詩訣》★魁罡四日最爲先﹐疊疊相逢掌大權﹔庚戌庚辰怕官顯﹐壬戌壬辰見財連。主人性格多聰慧﹐好殺之心斷不偏﹔柱有刑沖兼破害﹐一貧徹骨受笞鞭。

《詩訣》★戊戌庚辰殺最彊﹐壬辰庚戌號魁罡﹔日加重者方爲福﹐身旺逢之貴異常。

《詩訣》★人帶魁罡性必彊﹐鬼神愁立此身傍﹔如逢一位衝刑重﹐澈骨貧窮不可當。

《詩訣》★魁罡四柱日多同﹐貴气期來在此中﹔日主獨逢沖剋重﹐財官顯露福無窮。

《論

金

神》

夫金神者﹐止有三時﹕癸酉﹑己巳﹑乙丑。

金神乃破敗之神﹐要制伏﹐入火鄕爲勝﹔如四柱中更帶七殺陽刃﹐眞貴人也。

大抵威猛者﹐以彊暴爲能﹔威茍不專﹐人得以侮﹐故必狠暴如虎動。羣獸旣懾﹐威徳行矣﹗

然太剛必折﹐不有以制之﹐則寬猛不濟﹐何以上履中和之道﹔故曰﹕『有剛者在馴伏﹐調致其和﹐福祿踵至。』

𨿽然﹐其人有剛斷明敏之才﹐倔彊不可馴伏之志。

運行火鄕﹐四柱有火局﹐便爲貴命﹔懼水鄕﹐則非福矣﹗

《詩訣》★甲午時上見金神﹐殺刃相臨眞貴人﹔火木運中財祿發﹐如逢金水必傷身。

《詩訣》★性多狠暴才明敏﹐遇水相生立困窮﹔制伏運行逢火局﹐超遷貴顯祿千鐘。

《詩訣》★金神遇火貴無疑﹐金水災殃定有之﹔運到火鄕多發達﹐官崇家富兩相宜。

《詩訣》★時遇金神貴气多﹐如逢陽刃卻中和﹔若逢水運貧而疾﹐火制名髙爵位峨。

《詩訣》★癸酉己巳並乙丑﹐時上逢之是福神﹔傲物恃才宜制伏﹐交逢殺刃貴人眞。【淵海子平】六

親

《六親

總篇》

夫六親者﹕父﹑母﹑兄弟﹑妻財﹑子﹑孫是也。

用日幹爲主﹕正印正母﹔偏印偏母及祖父也﹔偏財是父﹐乃母之夫星也﹐亦爲偏妻﹔正財爲妻﹔偏財爲妾﹐爲父是也﹔比肩爲兄弟姐妹也﹔七殺是男﹔正官是女﹔食神是男孫﹔傷官是女孫及祖母也。

婦人命取六親﹐與男命不同﹕取官星爲夫星﹔七殺是偏夫﹔食神是男﹔傷官是女。

經云﹕『男取剋幹爲嗣﹐女取幹生爲子息及奴婢也。』

年爲祖上﹐月爲父母伯叔兄弟門戶﹐日爲妻妾己身。

且如六親受剋何如﹖印綬見財﹐剋母及祖母也﹔見比劫陽刃﹐剋妻妾及父也﹔官殺多者﹐難爲兄弟﹔傷官食神多﹐難爲子息﹔梟印傷孫﹐剋祖母也。

譬如﹕正印作合母不正﹔財作合妻不正﹔官作合女不正﹔偏財作合妾不正﹔比肩作合姊妹不正﹔傷官作合祖母不正﹔食神作合孫女不正。

假如甲日爲主﹐見癸爲母﹐見戊辰戌爲父及妾﹐見己丑未午字﹐則與戊字相爭奪﹐又傷癸水﹐剋母之義明矣﹔見甲寅字﹐剋父及妾﹔見庚申字﹐主剋兄姊也﹔見乙卯字剋弟妹﹔見丙巳字剋子女也﹔餘仿此。此必以歲運見何字﹐則剋何人﹔更將沖剋衰旺向背﹐將來者進﹐功成者退。兼有孤神寡宿﹐旬中有空亡者忌﹐二三反吉。

金空則鳴﹐火空則發﹐水空則流﹐此三者上吉﹔木空則朽﹐土空則崩﹐二者主凶。當以本生年起﹐剋害無疑也。

《六親捷要歌》★分祿須傷主饋人﹐比肩重疊損嚴親﹔正財剋母偏財父﹐夫婦相刑值退神。食神有壽妻多子﹐偏官多女少麒麟﹔乘旺傷官嗣必絕﹐中和印綬自榮身。

《論

父》

偏財是父﹐乃印綬之官星也。

如甲日以戊爲父﹐再見甲寅字﹑或木局全﹑或臨死絕衝刑之地﹐主剋父也﹔不然﹐主離異不睦﹑或疾病殘傷。若得庚字申字救﹐庶無大害。

如甲旺戊衰﹐亦主有疾少靠。

如戊臨生旺﹑貴人﹑天月徳地﹐亦主有貴﹔更得丙丁生助﹐享父之福無窮。

如臨殺地﹐父死他鄕。

居衰敗受制之處﹑墓絕之地﹐主父平常﹐不得父力也。

《論

母》

正印者﹐乃生我之身也。

如甲日以癸爲母﹐遇己丑未主剋母﹔見多﹐主母嫁二夫。

一戊失地﹑或被剋﹐主母傷前夫。

戊字受生﹑或印臨桃花沐浴﹐母有外情。

如印長生﹐主母慈淑壽長﹑益和子母。

如臨陽刃殺地﹑或值絕墓孤寡﹐主母不賢或有殘疾不睦。

須以理推﹐無不驗矣﹗

《論兄

弟姊

妹》

比肩者﹐兄弟也。

且如﹐甲見甲爲兄﹐乙爲弟妹﹔寅卯亦然。

見庚則剋兄﹐見辛則傷弟。

甲木旺相﹐兄姊爭財﹔甲乙寅卯旣多﹐則兄弟姊妹奪財不和﹐爭鬥是非。

見己合甲﹐兄姊不正。

見庚﹐弟妹不正。

如見殺多﹐乙木得局﹐是殺合會乙木而傷甲﹔此兄不若弟之福﹐借弟之力而加恃。

甲木寅月﹐乙木受制﹐主兄旺弟衰。

其餘和順不睦﹐但以八字休旺死絕推之﹐無不應驗矣﹗

《論

妻

妾》

正財爲正妻﹐偏財妾也。

甲木見己土爲正財﹐戊土爲偏財。

又見乙木局﹐亥卯未傷妻。

甲寅剋妻也﹐更主妻不正。

財衰敗墓絕﹐主妻有疾不賢﹐否則年髙再嫁。

見癸字﹐則妾不正。

見己土丑未字﹐則主自安。

比肩分奪﹑財臨沐浴桃花﹐主妻妾私通。

日下月下坐財官﹐主妻多內助﹐更得妻財。

偏財得位﹐妾勝於妻。

主財自旺﹐妻不容妾。

官殺重見﹐妻招幹蠱可畏。

財官並美﹐爲人怕妻﹔見殺尢忌。

財多身弱﹐妻反勝夫。

財命有气﹐妻妾和順﹐是得妻力。

日坐空亡﹐難爲妻妾。

又看孤鸞之日﹑陽錯陰錯﹐主剋妻﹔或因親致眷﹑寒房冷娶﹑入贅塡房。女人犯此﹐主父母家陵替﹑或致訟事。餘仿此例。

《論

子

息》

七殺者子也。

如甲見庚申是子﹐辛酉是女。若見丙火午寅﹑或殺臨陽刃殺宮﹐主剋子﹔不然疾病不肖。遇戊己土得令﹐則子得力和順。見丙巳字﹐女不正﹔若臨沐浴桃花﹐更兼暗合﹐食神多者﹐其女私通。若殺臨長生月徳天徳﹐所臨之地﹐貴人﹑祿馬﹑食神﹑財鄕﹐言有彊父貴子﹔要稟中和。

陽日陽時男重見﹔陽日陰時﹐先男後女﹔陰日陰時女重見﹔陰日陽時﹐先女後男。

傷官見官﹐子孫凶頑。

時上傷官及空亡﹐難爲子息。

女命取傷官是子﹐食神是女﹔若見印綬梟神﹐難得子也。

男命官殺得地﹐而稟中和者﹐言其有子。將生成之數斷之﹐生旺倍加﹐死絕減半﹔太過不及﹐不以此斷。太過有子而多剋夭﹑或凶頑﹔不及則少生養。

官殺得地而有扶助﹐吉曜多者﹐其子忠孝賢明﹔居休﹑囚﹑死﹑絕﹑破﹑敗﹑衰﹑病﹑勾絞﹑元凶﹑空虛之地﹐則子當不肖﹐貧賤疾病之子。更兼孤神寡宿﹐主孤苦伶仃。

且如甲子之日﹐甲子之時﹕庚死於子﹐死中至老沒兒郎﹔入墓之時難保雙﹔受气絕中一个子﹔胎中頭女有姑娘﹔養中三子只畱二﹔長生之位﹐旬中半合﹐主七个兒子也﹔沐浴一雙保吉康﹔冠帶臨官三子位﹔旺中五子自成行﹔衰中二子﹔病中一﹔自己數至亥病中一。依此推之。

且如八字中若無子星﹐時上又不生旺﹐運行官殺旺鄕﹐主有子﹔運過卻無。

如柱中有官殺﹐而行傷﹑食﹑休﹑衰﹑絕﹑弱之運﹐傷損其子﹔運過方存。

八字有一殺一子﹐二殺二子﹐無殺無子。

如柱中身殺兩停﹐而殺逢旺鄕﹐就作多子斷之﹔亦看財神何如﹐逐時增減﹐多寡推之。無不驗矣﹗

《論

小

兒》

凡小兒命﹐見財多﹐必庶出螟蛉﹐剋父母也﹔若幼年行運於財旺之鄕亦然。

甲側生頂不正﹐有胎衣遮﹔丁偏生雙頂﹐乾生有依﹐應有剋刑﹔辰復生﹐背父易生易養﹔申有聲﹔寅遲滯﹔未吉﹔辰有胎衣包﹔仰生有驚。

夫小兒命﹐大要身旺﹐最喜印綬生之﹐無財剋之﹐則易生災少。不要官星七殺﹑陽刃傷官太旺﹐身旺亦多災﹔身弱則難養。

如見所畏之辰﹐切不要行運歲君助之。

大畏財旺﹐不庶出必螟蛉﹐剋父母也﹔更不要行運早﹐蓋气難敵也。

【庚子﹐戊寅﹐戊子﹐丁巳】﹕生月中之後﹐月逢七殺﹐賴有丁火爲印綬﹐寅爲長生之地﹐能生戊土﹔不合見庚子﹐巳字金長生﹐其二子之水爲財﹐剋丁火生气﹐反生月中七殺。七殺來剋身﹐身弱難敵﹔故當年十一月﹐其子死矣﹗此爲生殺壞印之禍也。

如【癸酉﹐癸亥﹐己丑﹐乙亥】﹕此命四柱財重﹐自分娩幾乎俱亡﹔未歲餘父母亦亡﹐乃過房繼養。其他仿此﹐無疑也﹗

《論小

兒關

煞》

小兒之命﹐當論時辰爲主﹔先看關煞﹐次看格局。

日主彊﹐財官旺﹐有關無煞。

日幹弱﹐財官少﹐常病可養。

日幹弱﹐財官多﹐有關有煞﹔又有三合﹐聚煞者難養。

不帶刑沖者﹐聲音響亮﹐夜啼急性。

八字有財官﹐生於富貴之家﹔偏官生於平常之家﹔傷官劫財﹐生於貧賤之家﹔偏官偏印偏財﹐主偏生庶出﹐不然第三四胎。

子平之法﹐偏官爲關﹐偏財爲煞﹐取生辰之數斷之﹔水一﹑火二﹑木三﹑金四﹑土五。且如甲日庚殺﹐乃四﹑九歲﹔如丙見壬殺﹐一﹑六歲﹔如戊日甲殺﹐三﹑八歲﹔庚日丙殺﹐二﹑七歲﹔壬見戊殺﹐五﹑十歲見之。至於陰漧﹐亦如此。無不驗矣﹗【淵海子平】女

命

《論婦

人總

訣》

推婦人之命﹐與男命大不同。艸堂丁進士先生作元《神趣八法》﹐照返鬼伏屬類從化﹔女命八法﹐純和淸貴﹑濁亂娼淫。

取官爲夫﹐爲福星﹔財旺生官﹐則夫納福。

印綬食神爲名貴﹐有稱呼。

生气印綬﹐難爲子息。

印綬財官﹐必生於富貴之家﹐才貌賢淑。

甲日見辛酉是正夫﹐丁午字傷正夫。

庚申是偏夫﹔如庚申辛酉重見﹐乃傷夫再嫁。

若財太多﹐官殺太旺﹐乃明暗夫集多﹐淫而且濫。

財多而淫﹔故女人要財薄﹐旺夫益子。

如官得地﹐七殺受傷﹐食神幹旺﹐印綬天月二徳﹐夫榮子貴﹐封贈之命。

婦人八字﹐傷官官殺混雜﹐食神財旺身衰﹐爲人妒害﹐好色貪婪﹐凶頑可畏。

傷官見官﹐剋夫再嫁﹑身心勞役﹔𨿽不傷夫﹐亦有病患﹑平生欠福﹐多主不安。

大忌年上傷官﹐主產厄帶疾﹔否則傷壽。

傷官主人聰明﹐美貌秀气。

傷官見殺者富﹐無財者貧。

劫財敗財﹑傷官身旺﹐貧賤下格。

以上十五格﹐皆是衝官逢合﹐俱有傷官之忌﹔𨿽是富貴﹐不免淫濫之風。

七殺正官﹐只要一位者良﹔殺多則夫多。

官殺被合﹐乃婢妾姊妹爭權。

且如甲用辛官﹐丙合是也﹔乙用庚官﹐見丁是也﹔戊用乙官﹐見辛是也。此是被合取之﹐餘仿此﹐主婦人招嫁不定。

八字中傷官及官星死絕﹐孤神寡宿﹐日時空亡﹐乃孤剋之命。

如天干透出官殺﹐地支無官殺﹐更臨休囚死絕﹑退气之地﹐乃女絕其夫之气﹐當作偏房婢妾推之。

命若有天月徳﹐無產厄血光之患﹐亦無淫濫之气。

女命只要身弱﹐主性純粹而溫柔﹑能奉公姑﹑助益夫主﹔身彊欺夫﹐不孝公姑﹑是非生事﹑性多急躁。身弱爲病﹐身彊亦然。

八字喜貴﹐不宜驛馬咸池﹔要純和柔弱﹐不宜剛健太彊﹐歲運亦同。

外有陰錯陽差﹑孤鸞之日﹐不利嫁娶﹔皆無花燭成親﹐因親至眷﹐塡房孝娶婚姻轉析。

《孤鸞煞》云﹕『木虎孀無婿﹐金豬豈有郎﹔赤黃馬獨臥﹐黑鼠守空房。』主女寡而男孤。

時中並衝﹐女則難爲夫嗣﹔加以空亡﹑時日孤剋﹐不待言而可知。

八字官殺俱無﹐卻行官殺財運﹐乃夫星得地則孤。

八字財官俱有﹐運行傷官劫財之地﹐難爲夫宮﹔運過方嫁。細推甚驗。

《詩訣》★財官印綬三般物﹐女命逢之必旺夫﹔不犯殺多無混雜﹐身彊制伏有稱呼。

《詩訣》★女命傷官福不眞﹐無財無印守孤貧﹔局中若見傷官透﹐必作堂前使喚人。

《詩訣》★有夫帶合須還正﹐有合無夫定是偏﹔官殺重來成下格﹐傷官重合不須言。

《詩訣》★官帶桃花福壽長﹐桃花帶殺少禎祥﹔合多切忌桃花犯﹐劫比桃花大不良。

《詩訣》★女命傷官格內嫌﹐帶財帶印福方堅﹔傷官旺處傷夫主﹐破了傷官損壽元。

《詩訣》★飛天祿馬井欄叉﹐女命逢之福不佳﹔只好爲偏並作妓﹐有財方可享榮華。

《陰

命

賦》

凡觀陰命﹐先觀夫主之盛衰﹔次論身榮﹐要見子息之彊弱。

夫榮子旺﹐定知富貴榮華。

子死夫衰﹐只是窮孤下賤。

有夫有子而貧寒者﹐蓋因身在衰鄕。

無夫無子而昌盛者﹐亦是身居旺地。

若貴人少者﹐不富亦昌。

合貴神非妓卽尼﹐論淫賤者。

四柱傷官﹐暗招財損。

招婿者﹐夫顯於門戶之中。

偏夫者﹐夫旺於日時之上。

夫衰身旺﹐主爲廉潔之人。

鬼旺身衰﹐必作孤寒之婦。

凡觀陰命之五行﹐要精詳於明辧矣﹗

《女命

總斷

歌》

擇婦須沈靜﹐細說與君聽。

夫主要彊宮﹐身主要彊甚。

官星若不合﹐夫主無所依。

合絕莫合貴﹐此法少人推。

專以日爲年﹐此法少人傳。

帶祿入生旺﹐產死教人謗。

驛馬帶貴人﹐終久落風塵。

有辰休見戌﹐有戌休見辰﹔辰戌若相見﹐多是淫賤人。

有殺不怕合﹐無殺卻怕合﹔合神若是多﹐非妓亦謳歌。

貴人一座正﹐兩三作寵定。

陽刃帶傷官﹐駁雜事多端。

滿盤多是印﹐損子必須定。

二徳坐正財﹐富貴自然來。

四柱俱休囚﹐封贈福祿壽。

金水若相逢﹐必招美麗容。

寅申巳亥全﹐孤淫口便便。

子午逢卯酉﹐定是隨人走。

辰戌逢丑未﹐婦道之大忌。

兩貴一位殺﹐權家富貴說。

財官若藏庫﹐衝破豈不富。

天干一字連﹐孤破禍綿綿。

地字連一字﹐兩度成婚事。

《女命

富貴

貧賤

篇》

欲推女命﹐先看官星﹔官帶殺而貧賤﹐官得令以安榮。

傷官太重必妨夫﹐且是爲人性重。

倒食重逢須減福﹐那堪更犯孤辰。

殺重須奔貴室。

合多定損貞名。

坐祿乘輿而穩厚。

衝身動步以輕浮。

若乃桃花浪滚﹐淫奔之恥不堪言。

日祿歸時﹐貴重爲人所敬。

天月二徳以坐本命﹐如逢印綬﹐貴當兩國之封。

時日陽刃﹐本是凶神﹐旣不利於夫主之宮﹐兼損壞乎平生之性。

身幹主禎祥。

時犯食神健旺﹐要觀八字之彊﹔專食子榮﹐忌偏印竊身之勝。

守閨門而正靜﹐必由陰日守中和。

待夫婿以經營﹐此乃陽幹時旺甚。

大抵﹐欣逢正祿。

怕犯咸池。

淸貴得長生之輔。

雜濁以敗气之歸。

四柱敗多﹐大忌衝身而犯合。

一生忙甚﹐若非是妓卽爲尼。

印壞與公姑相妒。

食專得子嗣之宜。

官殺重逢﹐須防淫亂。

姊妹透出﹐便見爭夫。

魁罡有靈變之機。

日貴有安常之福。

卽以干支分定﹐官殺勝而無制伏﹐不爲娼妓﹐定作尼姑。

《滚浪

桃花》

女命用官爲夫﹑或殺﹔只喜一位﹐多者剋夫。

如命滿盤官星爲忌﹔滿柱殺星﹐爲福反吉。

傷官不爲貴﹐傷官運復行剋夫。

傷官有制身絕。

女命傷官﹐刑子﹑剋夫爲決。

女命官星多者﹐傷夫主賤。

傷官桃花﹐爲妓女命﹐或主剋子息。

若見貴人一位﹐或帶榮神﹑或犯絕地﹐多富貴貞潔。

祿馬相隨﹐桃花帶貴﹐咸池遇馬﹐多淫﹑妨夫破家。

有辰無戌命孤﹐晚景寂寞。

戌多無辰﹐初年勞碌﹐中年好﹔不妨夫﹑不剋子﹐風流而淫。

辰戌全則淫亂破家﹑傷夫剋子﹑夭壽殘疾。

《女命

貴格》

正气官星。

財官兩旺。

印綬天徳。

獨殺有制。

傷官生財。

坐祿逢財。

官星帶合。

日貴逢財。

官貴逢官。

官星坐祿。

官星桃花。

食神生旺。

食神生財。

殺化印綬。

二徳扶身。

三奇合局。

陽刃有制。

拱祿拱貴。

歸祿逢財。

《女命

賤格》

官殺混雜。

官殺無制。

殺星太重。

傷官太重。

貪財壞印。

比肩犯重。

無官見合。

無印見殺。

傷官七殺。

帶合桃花。

八字刑沖。

財多身弱。

陽刃衝刑。

金神帶刃。

多官多合。

倒插桃花。

身旺無依。

傷官見官。

財官遇印。

印綬遇劫。【淵海子平】賦

論

《子平

舉要

歌》

造化先須詳日主﹐坐官坐印衰旺取﹔天時月令號提綱﹐元有元無旺重舉。

大抵官星要純粹﹐正偏雜亂反無情﹔露官藏殺方爲福﹐露殺藏官是禍胎。

殺官俱露將何擬﹐混雜財官取財議﹔官旺怕官忌刑沖﹐官輕見財爲福利。

年上傷官最可嫌﹐重怕傷官不可蠲﹔傷官用財乃爲福﹐財絕官衰福亦然。

貪合忘官榮不足﹐貪合忘殺爲己福﹔堪差身弱怕財多﹐更歷官鄕禍相逐。

財多身弱食神來﹐食神會殺必爲災﹔會天合地有刑剋﹐更宜達士細推裁。

《詳解

定眞

論》

夫生日爲主者﹐行君之令﹐法運四時﹔陰陽剛柔之情﹐內外否泰之道。進退相傾﹐動靜相伐﹐取固亨出入之緩急﹐求濟復散斂之巨微。

擇日之法有三要﹕以乾爲天﹐以支爲地﹐支中所藏者爲人元。乃分四柱﹐以年爲根﹐月爲苗﹐日爲花﹐時爲果。

又擇四柱之中﹐以年爲祖上﹐則知世代宗派盛衰之理﹔月爲父母﹐則知親蔭名利有無之類﹔以日爲己身。

當推其幹﹐搜用八字﹐爲內外生剋取捨之源。幹弱則求气旺之藉﹐有餘則欲不足之營。

幹同以爲兄弟。如乙以甲爲兄﹐忌庚重也﹔甲以乙爲弟﹐畏辛多也。

幹剋以爲妻財﹐財多幹旺則稱意﹔若干衰則反禍矣﹗

幹與支同﹐損財傷妻。

男取剋幹爲嗣﹐女取幹生爲子﹐存失皆例﹔以時分野﹐當推貧賤富貴之區。

【理愚歌】云﹕『五行眞假少人知﹐知時須是洩天機』是也。俗以甲子作海中金﹐卽婁景之前﹐未知金在海中之論。

或以年爲主者﹐則可知萬億富貴相同者﹔以甲子年生﹐便可爲本命忌日之戒。

以月爲兄弟﹐如火命生酉戌亥子月﹐言兄弟不得力之斷。

以日爲妻﹐如在衝刑剋殺之地﹐言剋妻妾之斷。

以時爲子息﹐臨死絕之鄕﹐言子少之斷。

蓋此論之﹐皆非人之所爲﹐造物陰陽之所致。傾世術士﹐不知斯理﹐而潛亂於俗﹐不可以言傳﹐當考幽微之玅矣﹗

《喜

忌

篇》

四柱排定﹐三才次分﹐專以日上天元﹐配合八字支幹﹔有見不見之形﹐無時不有﹔神煞相絆﹐輕重較量。

若乃﹐時逢七殺﹐見之未必爲凶﹔月制幹彊﹐其殺反爲權印。

財官印綬全備﹐藏蓄於月季之中。

官星財气長生﹐鎭居於寅申巳亥。

庚申時逢戊日﹐名食神幹旺之方﹔歲月犯甲丙卯寅﹐此乃遇而不遇。﹝合祿格﹞

月生日幹無天財﹐乃印綬之名。﹝印綬格﹞

日祿居時沒官星﹐號『靑雲得路』。﹝歸祿格﹞

陽水疊逢辰位﹐是『壬騎龍背』之鄕。﹝壬騎龍背格﹞

陰木獨遇子時﹐爲『六乙鼠貴』之地。﹝六乙鼠貴格﹞

庚日全逢潤下﹐忌壬癸巳午之方﹔時遇子申﹐其福減半。﹝井欄叉格﹞

若逢傷官月建﹐如凶處未必爲凶﹔內有正倒祿飛﹐忌官星﹐亦嫌羈絆。

六癸日時逢寅位﹐歲月怕戊己二方。﹝刑合格﹞

甲子日再逢子時﹐畏庚辛申酉丑午。﹝子遙巳格﹞

辛癸日多逢丑地﹐不喜官星﹔歲時逢子巳二宮﹐虛名虛利。﹝丑遙巳格﹞

拱祿拱貴﹐塡實則凶。﹝拱祿格﹑拱貴格﹞

時上偏財﹐別宮忌見。﹝時上偏財格﹞

六辛日逢戊子﹐嫌午未位﹐運喜西方。﹝六陰朝陽格﹞

五行遇月支偏官﹐歲月時中亦宜制伏﹔類有去官畱殺﹐亦有去殺畱官。

四柱純雜有制﹐定居一品之尊﹔略有一位正官﹐官殺混雜反賤。

戊日午月﹐勿作刃看﹔時歲火多﹐卻爲印綬。

月令𨿽逢建祿﹐切忌會殺爲凶。

官星七殺交差﹐卻以合殺爲貴。

柱中官星太旺﹐天元羸弱之名。

日幹旺甚無依﹐若不爲僧卽道。

印綬生月﹐歲時忌見財星﹔運入財鄕﹐卻宜退身避位。

劫財陽刃﹐切忌時逢﹔歲運並臨﹐災殃立至。

十干背祿﹐歲時喜見財星﹔運至比肩﹐號曰『背祿逐馬』。

五行正貴﹐忌衝刑剋破之宮。

四柱干支﹐喜三合六合之地。

日幹無气﹐時逢陽刃不爲凶。

官殺兩停﹐喜者存之﹐憎者棄之。

地支天干合多﹐亦云『貪合忘官』。

四柱殺旺運純﹐身旺爲官淸貴。

凡見天元太弱﹐內有弱處復生。

柱中七殺全彰﹐身旺極貧。

無殺女人之命﹐一貴可作良人。

貴眾合多﹐定是師妮娼婢。

偏官時遇﹐制伏太過﹐乃是貧儒。

四柱傷官﹐運入官鄕必破。

五行絕處﹐卽是『胎元』﹔生日逢之﹐名曰『受气』。

是以陰陽罕測﹐不可一例而推﹐務要稟得中和之气。神分貴賤﹐略敷古聖之遺書﹐縱約以今賢之博覽。若通此法參詳﹐鑑命無差無誤矣﹗

繼

善

篇》

人稟天地﹐命屬陰陽﹐生居覆載之內﹐盡在五行之中。

欲知貴賤﹐先觀月令乃提綱﹐次斷吉凶。

專用日幹爲主本﹔三元要成格局﹐四柱喜見財官。

用神不可損傷。

日主最宜健旺。

年傷日幹﹐名爲『主本不和』。

歲月時中﹐大怕殺官混雜。

取用憑於生月﹐當推究於淺深﹔發覺在於日時﹐要消詳於彊弱。

官星正气﹐忌見刑沖。

時上偏財﹐怕逢兄弟。

生气印綬﹐利官運﹐畏見財鄕。

七殺偏官﹐喜制伏﹐不宜太過。

傷官復行官運﹐不測災來。

陽刃沖合歲君﹐勃然禍至。

富而且貴﹐定因財旺生官。

非夭則貧﹐必是身衰遇鬼。

六壬生臨午位﹐號曰『祿馬同鄕』。

癸日生向巳宮﹐乃是『財官雙美』。

財多身弱﹐正爲富屋貧人。

以殺化權﹐定顯寒門貴客。

登科甲第﹐官星臨無破之宮。

納粟奏名﹐財庫居生旺之地。

官貴太甚﹐才臨旺處必傾。

印綬被傷﹐倘若榮華不久。

有官有印﹐無破作廊廟之材。

無官無印﹐有格乃朝廷之用。

名標金榜﹐須還身旺逢官。

得佐聖君﹐貴在衝官逢合。

非格非局﹐見之焉得爲奇。

身弱遇官﹐得後徒然費力。

小人命內﹐亦有正印官星。

君子格中﹐也犯七殺陽刃。

爲人好殺﹐陽刃必犯於偏官。

素食慈心﹐印綬遂逢於天徳。

生平少病﹐日主髙彊。

一世安然﹐財命有气。

官刑不犯﹐印綬天徳同宮。

少樂多憂﹐蓋因日主自弱。

身彊殺淺﹐假殺爲權。

殺重身輕﹐終身有損。

衰則變官爲鬼﹐旺則化鬼爲官。

月生日幹﹐運行不喜財鄕。

日主無依﹐卻喜運行財地。

時歸日祿﹐生平不喜官星。

陰若朝陽﹝辛日戊子時﹞﹐切忌丙丁離位。

太歲乃眾殺之主﹐入命未必爲災﹔若遇鬥戰之鄕﹐必主刑於本命。

歲傷日幹﹐有禍必輕。

日犯歲君﹐災殃必重﹔五行有救﹐其年反必爲財。

四柱無情﹐故論名爲『剋歲』。

庚辛來傷甲乙﹐丙丁先見無危﹔丙丁反剋庚辛﹐壬癸遇之不畏﹔戊己愁逢甲乙﹐幹頭須要庚辛﹔壬癸透露戊己﹐甲乙臨之有救﹔壬來剋丙﹐須要戊字當頭﹔癸去傷丁﹐卻喜己來相制。

庚得壬男制丙﹐夭作長年。

甲以乙妹妻庚﹐凶爲吉兆。

天元𨿽旺﹐若無依倚是常人。

日主太柔﹐縱遇財官爲寒士。

女人無殺﹑帶二徳﹐作兩代之封。

男命身彊﹑遇三奇﹐爲一品之貴。

甲逢己而生旺﹐定懷中正之心。

丁遇壬而太過﹐必犯淫訛之亂。

丙臨申位﹐逢陽水難獲延年。

己入亥宮﹐見陰木終爲損壽。

庚值寅而遇丙﹐生旺無危。

乙遇巳而見辛﹐身衰有禍。

乙逢庚旺﹐常存仁義之風。

丙合辛生﹐鎭掌威權之職。

一木重逢火位﹐名爲气散之文。

獨水三犯庚辛﹐號曰體全之象。

水歸冬旺﹐生平樂自無憂。

木向春生﹐處世安然必壽。

金弱遇火炎之地﹐血疾無疑。

土虛逢木旺之鄕﹐脾傷定論。

筋疼骨痛﹐蓋因木被金傷。

眼昏目暗﹐必是火遭水剋。

下元冷疾﹐必是水值火傷。

金逢艮﹝寅﹞而遇土﹐號曰還魂。

水入巽﹝巳﹞而見金﹐名爲不絕。

土臨卯位﹐未中年便作灰心。

金遇火鄕﹐𨿽少壯必然挫志。

金木交差刑戰﹐仁義俱無。

水火遞互相傷﹐是非日有。

木從水養﹐水盛而木則漂流。

金賴土生﹐土厚而金遭埋沒。

是以五行不可偏枯﹐務稟中和之气﹔更須絕慮忘思﹐鑑命無差誤矣﹗

《看命

入式》

五行提綱﹐凡看命排下八字﹐以日幹爲主。

取年爲根﹐爲上祖財產﹐知世運之盛衰。

取月爲苗﹐爲父母﹐則知親蔭之有無。

日幹爲己身﹐日支爲妻妾﹐則知妻妾之賢淑。

時爲花實﹐爲子息﹐方知嗣續之所歸。

法分月气深淺﹐得令不得令。

年時露出財官﹐須要身旺﹔如身衰財旺﹐但多反破財傷妻。

身旺財多財亦旺﹐財多稱意。

若無財官﹐次看印綬得何局式﹐吉凶斷之。

學者不可拘執﹐而不知通變也。

《神趣

八法》

類象者﹕乃天地一類也。如春生人﹐甲乙天干﹐地支寅卯辰全﹐無間斷破壞﹐謂之奪東方一片秀气﹔最怕引至時爲死絕之鄕﹐謂之破了秀气﹐運至死絕﹐則不吉。或時上年上引生旺﹐爲之秀气加臨﹐十分大美。

屬象者﹕乃天干甲乙木﹐地支寅卯未全者是也。

從象者﹕如甲乙日主無根﹐地支全金﹐謂之從金﹔四柱純土﹐謂之從土﹔四柱純水﹐謂之從水﹔四柱純木﹐謂之從木﹔只有秀气者吉﹐無秀气者不吉。或天干有甲己字﹐或有根者不吉。其從火者﹐大旺運吉﹐死絕地凶。

化象者﹕乃甲乙日生人﹐在辰戌丑未月﹐天干有一己字合甲字﹐謂之甲己化土﹐喜行火運﹔如逢甲乙木生旺運﹐化不成﹐反爲不吉。己字中露出二甲字﹐謂之爭合﹔有一个乙字露出﹐謂之妒合﹐爲破格不成。

照像者﹕如丙日巳午未﹐年月日遇時上一位卯木﹐謂之木火相照﹐甚吉﹔如壬癸日申子辰全屬象者﹐遇時上一位金﹐謂之金水相照﹐大吉。年幹有照者﹐亦吉也。

返象者﹕乃所謂值月令用神﹐引至時上一位爲絕之鄕﹐謂之用之不用﹐皆爲返運﹔又遇返之太甚﹐則不吉。

鬼象者﹕乃秋月生甲乙日﹐地支四位純金﹐謂之鬼象﹔只要鬼生旺運皆吉。怕見至死絕之鄕﹐而又身旺則不吉。

伏象者﹕乃寅午戌三合全﹐又值午月生逢壬日﹐而天干無丁字透露﹐壬水又無根﹔乃取午中有丁火﹐合壬水而伏之。所謂伏象﹐運至木火之鄕皆吉﹔只愁水旺之鄕﹐則不利也。

《雜論

口訣》

看子平之法﹐專論財官﹔以月上財官爲緊要﹔發覺在於日時﹐要消詳於彊弱。

論官星不論格局。

論格局不論官星。

入格者﹐非富卽貴。

不入格者﹐非夭卽貧。

官怕傷。

財怕劫。

印綬見財﹐愈多愈災。

傷官見官﹐爲禍百端﹔若非疾病傷軀﹐必當官訟囚繫﹑子喪妻傷。

傷官見官﹐元有者重﹐元無者輕。

傷官見官﹐重則遷徙﹐輕則刑責。

傷官見官﹐心地勾曲﹐詭譎多詐﹐傲物气髙﹔常以天下人不如己﹔貴人憚之﹐小人惡之。

傷官用財者富。

傷官劫財者貧。

年上傷官﹐富貴不久。

月上傷官﹐父母不完。

日上傷官﹐難爲妻妾。

時上傷官﹐子孫無傳。

歲月傷官劫財﹐生於貧賤之家。

日下時中有財官﹐先貧後富。

歲月財官印綬﹐生於富貴之家。

故﹐日時傷官劫財﹐先富後貧﹐傷損子息﹐無晚福。

故﹐傷官見官﹑官殺混雜﹐爲人好色多淫﹐作事小巧寒賤。

乙木巳上爲太乙﹐亥上登明﹔男好色﹐女淫濫。

官殺混雜﹐有財者吉﹔無財印者凶。

但看﹐財命有气﹐縱背祿而不貧﹔財絕命衰﹐縱建祿而不富。

劫財敗財﹐心髙下賤﹐見者主貪婪。

鬼中逢官須逼迫。

彼剋我﹝官殺﹞兮貴。

我剋彼﹝財﹞兮富。

彼生我﹝印﹞兮以仗母力﹐長我精神。

我生彼﹝食傷﹞兮﹐常懷逼迫。

財入月令﹐勤儉慳吝。

柱有劫財比刃多者﹐刑父傷妻﹐不聚財也。

路伎商賈﹐須觀落地之財。

宰相須看得時正祿。

七殺梟重﹐走徧他鄕之客。

傷官劫財﹐瞞心負賴之徒。

重犯財官者﹐貴。

重犯亡神者。夭。

七殺宜制﹐獨立爲彊。

明殺合去﹐五行和气春風。

暗殺合來﹐刑傷害己。

時殺喜衝﹐喜刃無制﹔女多產厄﹐男犯刑名。

二徳無破﹐女必賢良﹐男多忠孝。

傷官用印去財﹐方可馳名。

傷官用財﹐傷官處須當發福。

入格淸奇者﹐富。

入格不成者﹐貧。

一格二格﹐非卿卽相﹔三格四格﹐財官不純﹐非隸卒多是九流。

六陰朝陽﹐季月只作印看。

吉神惟怕破害。

凶神不喜刑沖。

財官印食﹐定顯慈祥之徳。

傷官劫刃﹐難逃寡惡之名。

衝天無合﹐乃飄流之徒。

六壬趨艮﹝寅﹞﹐逢亥月者貧。

馬落空亡﹐操心落魄之人。

離祖月合﹑逢衝過房﹑殺帶三刑﹐母明父暗﹐多是偸生。

財印偏官﹐庶出已定。

幹頭滅烈﹐冉伯牛怨於蒼天。

時日衝刑﹐難免卜商﹑莊子之嘆。

刑多者﹐爲人不義。

合多者﹐疏者亦親。

合多主晦。

衝多主凶。

辰多好鬥。

戌多好訟。

辰戌魁罡﹐多凶少吉。

時日空亡﹐難爲妻子。

交馳驛馬﹐別土離鄕。

食神幹旺﹐勝似財官﹔順食者食前方丈﹐倒食者簞食豆羹。

食衰梟旺﹐不死也災。

水潤下兮﹐文學顯達。

土稼穡兮﹐富貴經商。

金水雙淸而爲道。

火土混濁而爲僧。

子午最嫌巳亥。

卯酉切忌寅申。

己入亥宮﹐見陰木終爲損壽﹔時逢丙寅﹐則冠帶簪纓。

五行絕處﹐卽是『胎元』﹔生日逢之﹐名曰『受气』。

化者有十日﹕甲申﹑乙酉﹑庚寅﹑辛卯﹑壬午﹑癸未﹑丙子﹑丁丑﹑戊午﹑己丑﹐八字𨿽不入格﹐富貴亦是盈餘﹔另有福徳秀气﹐各有天地神祇。

論化之格﹐化之眞者﹐名公巨卿﹔化之假者﹐孤兒異姓。逢龍卽變化﹐飛龍在天﹐利見大人。

又有冬逢炎熱﹑夏艸逢霜﹑陰鼠棲水﹑神龜宿火﹐有合無合﹐後學難知﹐得一分三﹐前賢不載。

且夫論格局者﹐明有定例﹐撮口訣者﹐略舉一二﹔當謂諸賢經旨﹐無合取用﹐庶可易通。道合無窮﹐學無止法﹐經云﹕『更能絕慮忘思﹐鑑命無差無誤』矣﹗

《羣

興

論》

《當興》夫人生有秉富貴之榮﹐而當興富貴﹐而且能享福﹐而保其終身。其何故也﹖蓋四柱中身主專旺﹔而其所用吉神﹐或爲財﹑或爲官﹑或爲印綬﹑或爲食神﹐俱各帶祿權得令﹐不偏不雜﹔又無刑沖傷損剋害﹐方爲富貴本源之不雜也。他日能成才﹐振耀前人之基業﹐成當代之功名﹔不招讒謗﹐不致傷害。又在運上步步皆吉﹐四柱益加吉利﹐是謂源淸流潔﹔故能享福以過人﹐保其中而無悔也。皆由命運一路滔滔﹐生旺而然。非幸也﹐乃命也﹐可不辯乎﹗

《崛起》夫人之生﹐又有窮餓其身﹐愁苦孤寒顚倒﹔無何一旦逢時﹐興然而起。或當營財滿意﹐白手莊田﹔或致君澤民﹐獨步臺鼎。斯人也﹐前後異見﹐其故何如﹖蓋因柱中日主生气未旺﹐所用貴神﹐悉皆得位而成旺﹐又且合格﹔柰何日主無力﹐不能勝任其福﹐亦勞困偃蹇。忽逢運扶﹐其日幹得其彊健﹐用神出虎嘯風生﹔元命用神﹐方爲我用﹐我得乘之﹐則勃然而興。是偏气乘和﹐衰以遇旺﹐故迎吉而能崛起。

若夫建業創功﹐有大小之不同﹔當於所遭命之輕重﹐辯之可也。

《聚興》又有日主彊﹐則四柱五行﹐殺純不雜﹐身殺俱旺﹔則根本元無制伏﹐富貴不成﹐惟待運來制伏﹐殺神則化爲權﹐方能崛興﹐才徳動公卿﹐功名顯達﹐出類超羣。是其身旺﹐殺神逢制化爲權也﹔制神力旺﹐發福非常﹐安得其人不顯達﹐以致極品之尊貴乎﹐實有其命。又要行其運以扶﹐方見勃興也﹔如茍運不至﹐卽常人耳。

又要四柱中﹐日主健旺﹐用神亦旺﹐各相停均﹐爲富屋朱門﹐貴命之賢子也。及其長大﹐成立丰隆﹐一逢惡曜運﹐加臨元命﹐見其財而奪之﹐因其官而傷之﹐臨其印而壞之﹐逢其食而損之﹔遭逢此運﹐禍不勝言﹐所以中年見傾而不發。如其惡運一去﹐又逢好運扶身﹐使我用神一新﹐譬如枯苗得雨﹐勃然而興﹐鴻毛遇風﹐飄然而舉﹐不可禦也。

《中興》又有人生五行身旺﹐陽刃比肩﹐俱各爭旺﹐惟有財官格神等物﹐虛浮輕少﹐無力成功名矣﹔出門行運﹐又非作福之地﹐所以一生饑寒﹐勞苦落剝﹐有志無成。或至中年晚景﹐頓逢殺運﹐假殺爲權﹐制伏陽刃﹔或得權貴以顯揚﹑或招貲財而發福﹐當隨五行淸濁﹐以遇其運而別之。

《末興》是一生窮困﹐忽然興起於中年晚景也﹔故知此命元用財官﹐平生無气﹐卽至運到﹐方成富貴﹐一一興利。故末興者﹐乃得運而然也。學者可不勉乎﹗

《論

興

亡》

夫人生柱中有純殺爲用也﹐殺神無制﹐則爲白屋窮途之人﹑或一豪門營幹之士﹔故要逢制殺運﹐假殺而起﹐進用朝廷﹐操權威福﹐功不可量。制伏運一入財鄕﹐則能黨殺﹐便興禍患﹐如此官旺殺旺﹐運元恐失計。所以命黨殺運﹐倘來生凶﹐偶然遇流年財殺少旺﹐殺神相黨﹐並合興殃﹔身主孤寒剋害﹐輕則傾家徒配﹐重則刑棄其身﹐故其殺神並合﹐凶亡之可畏也。有如此殺刃者﹐一一難免禍患焉。

又有柱中月令﹐正气官星﹐爲一生貴气﹐惟逢印運則利﹐蓋官星喜逢財旺以生之﹐印旺以護之﹔故令其人能行仁布徳﹑緯國經邦﹑權重爵髙﹐所以貴也。後遇殺神旺鄕﹐殺神祿位﹐歲殺並臨﹐官化爲鬼﹐喪身必矣。不行殺運﹑或逢傷官運﹐又無印綬制之﹐傷官得地﹐祿遭傷損﹐喪妻剋子﹐剝職生災﹐立可見矣﹔更遇流年﹐儻他損官受剋﹐必致亡爲慘惡。故欲官祿逢傷﹐而免剝戮者﹐不其難之乎﹖如有髙見明識﹐知進退存亡之機﹐而保其身者﹔官祿逢傷﹐六親免禍﹐亦當自己受惡疾而終者矣﹗

又有四柱中所專用神﹐無官殺气﹐惟偏財正財當旺而已﹔財神當道﹐隱隱興隆﹐積財聚寶﹐但少貴矣﹗欲知且看行運如何﹖若財逢官祿旺之鄕﹐又成富貴之局。設有不幸﹐財神脫局﹐陽刃相逢﹐財傾福敗﹐多患其凶﹔及流年沖合陽刃﹐財神盡傷﹐元命衰絕﹐陽刃生凶﹐敗亡極矣﹗

《寶

法》第一

夫﹐稟陰陽而生天地間﹐故造化之賦於人也﹐稟造化而生﹔物亦如之﹐莫不由陰陽變化。是故﹐推人吉凶休咎﹐斯理昭著﹔然術家之法固多﹐究徵索子平之外未有矣﹗

子平一法﹐專以日幹爲主﹐而取提綱所藏之物爲令﹔次及年月時支以表其端。

凡格用月令提綱﹐勿於傍求年日時爲格﹔今人多不知其法﹐於此百法百失。

譬如月令﹐以金木水火土爲要﹐但有一事而定言之﹐若於傍求﹐則有失誤﹔取其月令實事﹐則以徧求輕重淺深格局破衝可也。

西山易鑑先生得其變通﹐將幹格分爲六格爲重﹕『曰官﹑曰印﹑曰財﹑曰殺﹑曰食神﹑曰傷官』﹐而消息之﹐無不驗矣﹗其法曰﹕『逢官看財﹐逢殺看印﹐逢印看官』﹐斯有奧妙不傳之法。取四者不偏不倚﹑生剋制化﹐而遇破體囚爲下運﹔有生有去爲福﹐有助有剝爲禍。其理深長﹐最宜消詳切當﹔不昧庸術﹐宜熟讀幸加勉焉。

《寶

法》第二

子平之法﹐以日爲主﹔先看提綱爲重﹐次用年日時支﹐合成格局﹐方可斷之﹔皆以月令爲用﹐不可以年取格。凡看子平之數﹐取格不定﹐十有九差。

惟易鑑先生之法﹐月令用金只用金﹐用火只用火﹔八字水多卻取水﹐不來取火﹐況此差矣﹗以法斷之﹐誤其大半。是西山易鑑參透玄機﹐十八格內取六格爲重﹐用相生﹐定格合局﹔仍用年日下﹐以推輕重淺深﹐萬無一失。

六格法曰﹕『逢官看財』﹐『逢財看殺』﹐『逢殺看印』﹐『逢印看官』。如用印不怕殺﹔是殺拘印﹐印拘身﹐還作上格取之。如四柱逢印看七殺﹔但有官殺在﹐運行官殺鄕﹐亦作貴格。

月令通官﹐柱中遇財﹐財生官妙矣﹗乃富貴之格。

柱中見財﹐要人財旺﹐至興發福矣﹗

但見一殺﹐則以殺爲重﹐不可又行財旺之鄕﹔乃財生殺旺﹐當作貧賤之格。

凡格當以殺官言之。

《寸金

搜髓

論》印淨禪師

造化先須看日主﹐後把提綱看次第。

四柱專論其財官﹐身旺財官多富貴。

若還身旺財官損﹐只是朝求暮討兒。

財官旺時日主彊﹐紫袍金帶有何疑。

財官旺而日主弱﹐運行身旺最爲奇。

日主旺而財官弱﹐運入財官名利馳。

日主坐下有財官﹐月令相逢貴不難。

富貴財官爲總論﹐早年富貴祿髙攀。

身旺無依更遷祖﹐不遷居死在外地。

身旺無倚﹐損財傷妻﹑或是外家冷落﹑或過房入舍。

身旺印旺﹐破財不聚﹔有財只好善破﹑或置物創屋﹑或門大而倉廩虛﹐內不足而外有餘。

官喜露﹐露則淸髙。

財要藏﹐藏則丰厚。

殺藏官露﹐惡隱善揚﹔人生遇此﹐名振鄕邦。

官殺太重身更彊﹐一逢制伏作賢良。

殺官拱印貴非輕﹐烜赫威揚定振名。

身居九夏火土多﹐相逢水濟貴中和﹔水火元來要旣濟﹐管教名利振山河。

生居三冬﹐水冷金寒﹔得火相扶﹐莫作等閒。

火勢炎炎如無水﹐運行水鄕亦是美。

水勢滔滔若無火﹐運入火鄕亦爲奇。

南方火炎﹐利入北方水運。

北方水寒﹐利入南方火運。

東方木多﹐宜入西方金運。

西方金旺﹐宜入東方木運。

水火有旣濟之功。

金木有成名之論。

五行得其相濟﹐威名榮振九天。

三丘五行﹐辰戌丑未﹔若是重見﹐骨肉刑悲﹑父母不足﹑兄弟異離﹑親戚情疏﹐更虧妻子。

衝破提綱﹐多虧父母﹐或是刑﹑或是離異。

身旺比肩坐驛馬﹐兄弟飄蓬好瀟灑。

八字四馬總交馳﹐身榮勞碌任東西﹔倘有身閒心不定﹐動則風流靜則悲。

財星入庫主聚財。

財星入庫妻慳吝﹐謹守貲財不做人。

若是財星坐四馬﹐妻賢無處不欣欣。

官殺重重不帶財﹐妻能內助不和諧﹔公姑不敬妻無禮﹐奪卻夫權命所排。

官星若也逢生旺﹐更得長生旺在時﹔子息聰明多俊秀﹐兒孫个个著緋衣。

比劫傷官旺﹐傷妻更損兒﹔養子多不肖﹐乞養總非宜。

日主七殺帶梟神﹐妻主虛胎小產多﹐血气不調成血疾﹔更看行運又何如。

男子梟食重重見﹐身弱多因癆病隨。

女人梟食非爲吉﹐產難驚人病亦危。

女人官旺兼財旺﹐招得賢夫更好兒﹔若是財官俱受損﹐傷夫剋子守空帷。

印綬旺身身更旺﹐爲人刑剋主孤貧﹔若得官顯財又顯﹐亦爲超羣拔萃人。

惹是招非﹐只緣水火相剋﹐或是目昏眼暗。

女命若也傷官旺﹐坐下傷官會罵夫﹔朝暮喃喃口不絕﹐百年終見帶刑孤。

日如乙巳﹑戊辰﹑庚午﹑辛未﹐日幹帶之﹐權貴之妻也﹔更主賢妻亦主貴﹐更看四柱又何如。

又如丙子﹑丁丑﹑戊寅﹑己卯﹐生人遇此﹐皆因前道。

辛巳﹑壬午﹑甲申﹑乙酉﹐俱是坐下財官﹐逢之富貴不少。

丁亥戊子並庚寅﹐日主逢之命不輕。

辛卯丙申丁酉位﹐財官內隱顯聲名。

己亥甲申見庚戌﹐印綬財官內裏藏﹔更得丙辰壬戌至﹐四時符印不非常。

甲子丙寅與丁卯﹑己巳壬辰癸巳同﹐虛名虛利任飄蓬。

乙亥庚申並己巳﹐生下財官並無有﹔妻宮子女帶虛花﹐東西南北是身家。

甲午戊戌並庚子﹐女剋丈夫男剋子。

乙巳丙午丁未同﹐重重壬子主孤窮。

甲寅乙卯與戊午﹐支幹同類子不足。

己未庚申及癸亥﹐月令更旺成禍害。

月主財官印綬全﹐月時符合福綿綿。

干支同類並身旺﹐剋子刑妻破祖田。

好將四柱分彊弱﹐莫犯陰陽執一言﹔此是五行眞妙訣﹐不逢智者莫虛傳。

《論命

細法》

過房七殺帶三刑﹐母明父暗是偸生。

我明我暗從化象﹐父死之時不送靈。

庚金化成火相時﹐父亡見血不須疑。

比肩三合族人害﹐三刑零落及離妻。

比肩暗損及門房﹐兄弟無情被罔欺。

如帶比肩成別象﹐弟兄不睦報君知。

妻帶三合及坐妻﹐妻曾認得是親支。

坐妻透妻成別象﹐定主離妻再娶妻。

多透妻財須怕婦。

妻歸絕地不生兒。

化成別象剋正夫﹐必主欺夫禮義疏。

身旺食彊亦如此﹐食明旺相懵然殂。

陽母專位主傷生﹐母來父上受其驚。

天時地利生過月﹐七殺兼刑頂上偏。

印歸殺地母有病。

丙丁雙者頂雙靈。

日祿歸時須應夢。

小兒無乳食衝刑。

壬子乙酉對偏生﹐丙戌丁丑妻獲靈。

背父而生甲乙卯﹐此時須要記分明。

假令﹐申子辰從水也﹔不然﹐五月無水﹐有火不從也。戊癸化火巳午﹐天干地支從火也﹐又將坐日甲木論。珞琭子云﹕『學釋則離宮修定』﹐是如此取用也。杜老先生教鏡鐔僧判﹐將此爲例﹐此日參詳﹐朝暮苦想﹔似此半年﹐忽然間得此時入處﹐云﹕『公初學﹐進退了幾番﹔後獲此法﹐非與他陰陽也﹐此別家幽微之經也。』又論《心印口訣》﹕雙頂者﹐只可言八字﹐有雙丙丁者是也﹔若只一丙一丁﹐下有刑沖者﹐可言歪頂無失也。

又一法。言人兒女麻面者﹐是戊己被甲乙剋之﹐不然面主有疤痕﹔戊己見乙巳乙卯乙亥是矣﹗如此遞相貫穿﹐天干地支﹐往來相剋﹐化合之气﹐死生破敗﹐皆此所主也﹔其干支萬變﹐如此化﹐病源此中出﹐成敗此中出。命之幽微﹐莫不由於此﹐而假外來哉﹗更於此看得到處﹐不須歸家多說。

四柱支中元有忌者﹐切忌運中透出病。

運中忌財作凶財﹐歲戰便爲災。

凡坐殺者﹐不可行殺旺運。

身旺又加旺運﹐歲運並來傷殺﹐與我無情者是。

印綬怕行財運﹐主惡死或血疾。

印綬多母眾﹐或食眾乳﹑或寄養外人家。

如四柱有官星流气﹐太歲衝官星﹐必因官訟﹔如遇比肩助者﹐言比肩之人救助無事﹐流气轉生財官者。

凡識生財傷官有三﹕傷之不盡﹐多出吏道﹔元有物气﹐傷官運及印綬﹐歲復見官星者﹐多凶化气﹐怕逢返本﹔不化有變局﹐如化不成者﹐可只用本日幹斷。

且如﹐己土用癸水爲妾﹐運逢辰庫﹐主妾與自家人私通。

丙用乙爲母﹐遇庚申母多外情。

丙用庚爲父﹐遇寅丙多主父弱。

戊用癸爲妻﹐若坐酉宮﹐或主好酒。

本元無財官﹐運逢財官者主凶﹔他人發財發官。

火入水鄕﹐主血疾。

壬癸引歸寅卯﹐主陽不興﹔時歸敗絕﹐老後無成。

日幹與流气﹝流年﹞合﹐主晦气入門。

假令﹐六甲日﹐以偏陽土爲父﹐陰土爲妻﹐陽金子﹐陰金女﹔陽木陰木同法﹐餘皆仿此。

妻星入敗地﹐主妻不正﹔如己酉﹑庚午﹑癸酉﹑丁丑﹐是財入敗地也。

寅申巳亥﹐乃四長生﹐必得聰明妻。

財官印﹐得气爲妙。

元見財官﹐商旅農家。

財多印陷﹐少年剋母﹔母不貞潔﹐必重嫁。

女人之命﹐日幹同者﹐若我旺他衰﹐我爲正﹔他旺我衰﹐他爲正。

壬癸之水盛者﹐聰明多智﹐女多淫濫。

時上見財者﹐必須入舍。

支中有官無刑破者﹐因妻發官。

支中有殺無制﹐因妻致禍。

假令壬癸日﹐運逆行者﹐生於正月二月﹕取戊己土爲官﹐故爲祿絕﹐此爲背祿﹔取丙丁火爲財﹐四柱不透出財神﹐此爲背祿不貧也﹐寅卯暗藏三陽四陽之火爲財﹔如行子丑運﹐遇比肩分奪﹔交亥運木長生而助火﹐主發財﹔戌運亦然﹔酉運火死水敗﹐主破財。

如壬癸生寅卯月﹐順運者﹕巳午運發財福﹐亦忌財神透露﹐歲運亦然﹐如遇財神透出﹐四柱元有陽刃比肩﹐因妻致禍﹔忌申酉二運﹐如四柱元有印者﹐百物更攺﹐革故鼎新﹔如流年遇殺者凶﹔酉運裸形沐浴﹐劫煞主死。

如丙子﹑丁丑﹑戊寅﹑辛卯﹑壬辰﹑癸巳﹑丙午﹑丁未﹑戊申﹑辛酉﹑壬戌﹑癸亥﹐時犯之﹐多因孝病中成親。

如用子女之法﹐不喜入墓庫﹔如子女入庫﹐主無子女。

庫日用甲爲偏財爲父﹔坐甲行西地﹐爲財臨殺位﹐父死不歸家。

陽干女命﹐食神多者爲娼。

陰干女命﹐食傷官多者爲妓﹔有物去之爲良。

火至天干﹐多主瘰﹖﹔地支多時生瘡。

用殺返輕﹐多爲僧道之首。

此荀僧《判正傳歌》﹐卽印淨禪師也。

《心

鏡

歌》

人生富貴皆前定﹐術士須詳論﹔天上星辰有可加﹐此說更無差。

時年月建逢命位﹐正是福元取。

壽元合處是無眞﹐此說不虛陳。

官祿貴馬見合刑﹐一舉便成名。

日逢貴地見祿馬﹐壯歲登科甲。

時日若逢祿馬位﹐爲官必淸貴。

五行時日無相雜﹐爲官多顯達。

陽刃重重又見殺﹐大貴登科甲。

若逢三奇連祿馬﹐名譽滿天下。

日坐食支又合干﹐九卿三公看。

甲子己巳有一說﹐天徳得合訣。

丙子癸巳與前觀﹐官職三公卿。

木若逢金主不傷﹐兩府坐中堂。

火若逢水主將權﹐爲將鎭戍邊。

金若逢火主大權﹐方面刺史官。

水若逢土入金局﹐宜作侍從下。

土若逢木爲正祿﹐八座三臺福。

年得月祿不爲喜﹐日貴取爲主。

生逢貴人值孤寡﹐決定爲僧也。

空亡官祿遇貴人﹐淡服作髙僧。

五行無气守孤寡﹐必定作行者。

空亡刑害又逢囚﹐爲僧及裹頭。

欲知人命主有權﹐食神旺必全。

相衝陽刃再殺傷﹐必主上法場。

的殺若逢盤足坐﹐惡鬼死刑獄。

麥田相逢共帝星﹐徒流定分明。

大害當權多夭折﹐少年逢刃殺。

日逢官鬼見重刑﹐惡死甚分明。

刃神劫煞兩頭居﹐早歲夢天衢。

祿馬俱逢行絕地﹐勞困難逃避。

月若逢時與刑沖﹐根基定一空。

時遇官星生旺位﹐子孫成行序。

向祿臨財官更期﹐貴顯有家資。

日月純官無財位﹐反主無官貴。

卯刑子位子刑卯﹐癸乙相刑貴。

子來衝午﹐未刑戌﹐甲乙逢申顯貴名。

祿馬俱絕又發財﹐人元剋出來。

得一分三緣何議﹐祿馬飛天是。

歲合時日分兩頭﹐切須仔細求﹔君子若逢主奏對﹐常人主災晦。

心懷悔退成何事﹐重陽剝官位。

柱中有祿運逢財﹐金玉自天來。

言前能說貴與賤﹐亦須看大運。

大凡行運逢祿馬﹐發迹爲官也。

天月二徳爲救解﹐百災不爲害。

向祿臨財甚希奇﹐貴顯主官貲。

命中祿馬同貴人﹐福祿進珠珍。

貴人君子坐刑煞﹐名成少年發。

陰陽貴賤宜消息﹐熟曉於胸臆﹔日時身命許多般﹐一訣通變看。

《妖

祥

賦》

命理深微﹐子平可推﹔先要取其日幹﹐次則詳其月令。年時共表其吉凶﹐《妖祥》不忒於歲月﹐通參於成敗﹐禍福無遺。或有不見之形﹐須當審究﹔更有分抽之緒﹐後學難知。

天淸地濁﹐自然稟一气之生。

五行正貴﹐忌刑沖剋破之鄕。

四柱支幹﹐喜三合六合之地。

寅申巳亥﹐乃財官印綬長生。

辰戌丑未﹐係祿馬印星奇庫。

日貴時貴﹐大忌刑沖剋破。

拱祿拱貴﹐最怕塡實刑沖。

觀無合有合﹐逢凶不凶。

傷官之於年﹐運到官鄕不喜。

陽刃沖合歲君﹐運臨而禍至。

辰戌魁罡﹐忌官星怕逢七殺。

金神日刃﹐喜七殺而忌刑沖。

時上偏官要制伏﹐弱身彊官。

專殺莫逢鬼旺﹐亦要制伏爲彊﹔但看本有本無﹐遇而不遇﹐要稟中和。

辛亥多逢丑地﹐怕塡實﹐不喜官星。﹝飛天祿馬格﹞

甲子日再逢子時﹐嫌丑午﹐亦畏庚辛壬癸亥子。﹝子遙巳格﹞

祿馬飛天﹐離巽﹝巳﹞丙丁聚巳午。

倒衝天祿﹐壬騎龍背﹐辰多衝戌官星。

乙用丙子﹐聚貴聲名。﹝乙巳鼠貴格﹞

嗟夫﹗財命有气﹐背祿而不貧﹔絕財命衰﹐縱建祿而不富。

癸到艮﹝寅﹞山﹐怕庚辛忌逢戊土。﹝刑合格﹞

壬逢丑地﹐忌戊己怕見庚金。

庚遇申子辰﹐乃井欄叉﹐又謂之入局﹐忌丙丁﹐愁巳午。﹝井欄叉格﹞

戊見申時﹐怕甲丙亦忌寅卯。﹝合祿格﹞

辛金己土若遇﹐謂之『從格』﹐名爲『秀气』﹔四柱火傷又無救﹐是災迍邅。

辛日戊子時﹐忌子多怕日相衝。﹝六陰朝陽格﹞

陽水逢辰見戊己﹐災臨難避。

甲見己時﹐偏財運喜財鄕。

丁日辛年號歲財﹐運逢戊貴。

乙逢申位﹐忌見刑沖。

日時歸祿﹐官逢有禍。﹝歸祿格﹞

另有天衝地擊﹑陰錯陽差﹑貪合忘官﹑劫先財後﹐名難成貴。

貪合忘殺﹐身旺時福﹐福祿增加。

官藏殺見﹐有制伏亦自輝煌。

官見殺藏﹐身弱後終見波渣。

身弱喜逢旺運。

身彊最愛殺鄕。

將來者進﹐功成者退﹐富貴喜重犯者奇﹔宜通變而推﹐決無差誤矣﹗

絡

繹

賦》

參天地之奧妙﹐測造化之幽微﹐別人生之貴賤﹐取法則於干支﹔決生死之吉凶﹐推得失之玄妙。

甲乙之木﹐最喜春生。

壬癸之水﹐偏宜冬旺。

丙丁火而夏明。

庚辛金而秋銳。

戊己兩幹之土﹐要旺四季之期。

日乃自身﹐須究彊弱。

年爲本主﹐宜細推詳。

年乾父兮支母。

日干己兮支妻。

月幹兄兮支弟。

時支女兮干兒。

後殺剋年﹐父母早喪。

前殺剋後﹐子息必虧。

馬入妻宮﹐必得能家之婦。

殺臨子位﹐必招悖逆之兒。

祿入妻宮﹐食妻之祿。

印臨子位﹐受子之榮。

梟居子位﹐破祖之基。

財官月旺﹐得父貲財。

所忌﹐財傷祿薄。

最嫌﹐鬼旺身衰。

原其﹐剋彼爲財﹐生我爲印。

食神暗見﹐人物丰肥。

梟印重生﹐祖財漂蕩。

咸池財露﹐主淫奢。

凶殺合年﹐防自刃。

土剋水﹐而成腹髒之疾。

火鍛金﹐以患癆瘵之災。

桃花會祿﹐酒色亡身。

財旺身衰﹐因財喪命。

觀乎﹐財生官者﹐用賄求官﹔財壞印者﹐貪財卸職。

財旺生官﹐自身榮顯。

財生殺黨﹐夭折童年。

獨殺衝破﹐廢閒人。

諸殺逢刑﹐凶狠輩。

天干多兮﹐見幹年須當夭折。

地支多兮﹐見支年必見凶災。

財生官﹐官生印﹐印生身﹐富貴雙全。

幹黨財﹐財黨殺﹐殺攻身﹐凶窮兩逼。

酉寅刑害繼傷婚。

丑卯風雷多性急。

殺官混雜﹐乃技藝之流。

財祿生馬﹐爲經商之客。

馬落空亡﹐遷居飄流。

祿遭衝破﹐別土離鄕。

陰多利於女人。

陽盛宜於男子。

陰盛於陽﹐主女興家。

陽勝於陰﹐男當建府。

純陽﹐則男必孤寒。

純陰﹐則女當寡困。

官貴生年﹐伏凶煞而名垂萬古。

貴宜乎多。

祿宜乎少。

絕慮忘思﹐無差無誤﹗

《相

心

賦》

人居六合﹐心相五行﹐欲曉一生﹐辯形察性。

官星愷悌﹐貴气軒昂﹐性優遊而仁慈寬大﹑懷豁達而和暢聲音﹑丰姿美而秀麗﹑性格敏而聰明。

印綬主多智慧﹑丰身自在心慈。

食神善能飲食﹑體厚而喜謳歌。

偏官七殺﹐勢壓三公﹐喜酒色而偏爭好鬥﹑愛軒昂而扶弱欺彊﹑情性如虎﹑急躁如風。

梟印當權﹐使心機而始勤終惰﹑好學藝而多學少成。

偏印劫刃﹐出祖離家﹐外像謙和尙義﹑內實狠毒無知﹑有刻剝之意﹑無慈惠之心。

偏正財露﹐輕財好義﹐愛人趨奉﹑好說是非﹑嗜酒貪花﹐亦係如此。

傷官傷盡﹐多藝多能﹐使心機而傲物气髙﹑多譎詐而侮人志大﹑顴髙骨俊﹑眼大眉粗。

日徳心善穩厚﹑而作事慈祥。

魁罡性嚴有操持﹑而爲人聰敏。

日貴夜貴﹐朝榮暮榮﹐爲人純粹而有姿色﹑作仁徳而不驕奢。

金神貴格﹐火地奇哉﹗有剛斷明敏之才﹑無刻剝欺瞞之心。

乙巳鼠貴﹐遇午衝﹐貧如顏子。

壬騎龍背﹐逢丁破﹐欲比申棖。

井欄飛天﹐其心傲物。

刑合趨艮﹝寅﹞﹐智足多仁。

六甲趨乾﹝亥﹞﹐主仁慈而剛介心平。﹝六甲趨乾格﹞

五陰會局﹐爲人佛口蛇心。

二徳印生﹐作事施恩布徳。

五行有化﹐看何气而推。

四柱無情﹐取元幹而論也。

且﹐火炎土燥﹐必聲洪而好禮﹔水淸潤下﹐主言悟而施仁。

金白水淸﹐質黑肥圓。

土气厚重﹐信在四時。

匯合如然﹐失時反此﹔事則舉其大略﹐須要察其細微。欲識情理﹐學者用心於此。

《玄

機

賦》

太極判爲天地﹐一气分有陰陽。

日幹爲主﹐專論財官。

月支取格﹐乃分貴賤。

有格不正者﹐敗。

無格有用者﹐成。

有官﹐莫尋格局。

有格局﹐喜官星。

官印財食無破﹐淸髙。

殺傷梟刃﹐用之爲吉。

善惡相交﹐喜去殺而從善。

吉凶混雜﹐忌害吉以化凶。

有官有殺﹐宜身旺﹐制殺爲奇。

有官有印﹐畏財興﹐助財爲禍。

身彊殺淺﹐殺運無妨。

殺重身輕﹐制鄕爲福。

身旺印多﹐喜行財地。

財多身弱﹐畏入財鄕。

男逢比劫傷官﹐剋妻害子。

女犯傷官偏印﹐喪子刑夫。

幼失雙親﹐財星太重。

爲人孤剋﹐身旺無依。

年衝月令﹐離祖成家。

日破提衝﹐弦斷再續。

時日對衝﹐傷妻剋子。

日通月令﹐得祖安身。

木遇春長﹐遇庚辛反假爲權。

火歸夏生﹐見壬癸能爲福厚。

土逢辰戌丑未﹐木重成名。

金坐申酉之中﹐火鄕發福。

水居亥子﹐戊己難侵。

身坐休囚﹐平生未濟。

身旺喜逢祿馬。

身弱忌見財官。

得時俱爲旺論。

失令便作衰看。

四柱無根﹐得時爲旺。

日幹無气﹐遇劫爲彊。

身弱喜印。

主旺宜官。

財官印綬﹐破則無功。

殺傷梟劫﹐去之爲福。

甲乙秋生金透露﹐水木火運榮昌。

丙丁冬降水汪洋﹐火土木方貴顯。

戊己春生﹐西南方有救。

庚辛夏長﹐水土運無傷。

壬癸逢於土旺﹐金木宜榮。

身弱有印﹐殺旺無傷﹔忌行財地。

傷官傷盡﹐行官運以無妨。

傷官用印宜去財。

傷官用財宜去印。

是或﹐傷官財印俱彰﹐將何發福﹔身旺者用財﹐身弱者用印。用財去印﹐用印去財﹐方發彌福﹔正所謂喜者存之﹐憎者去之。

財多身弱﹐身旺以爲榮。

身旺財衰﹐財旺鄕而發福。

重犯官星﹐只宜制伏。

食神疊見﹐須忌官鄕。

頑金無火﹐大用不成。

彊木無金﹐淸名難著。

水多得土﹐財多蓄。

火焰逢波﹝水星﹞﹐祿位髙。

有官有印﹐無破無榮。

無印無官﹐有格取貴。

陽刃格喜偏官。

金神最宜制伏。

雜气財官﹐刑沖則發。

官貴太盛﹐旺處必傾。

身太旺﹐喜見財官。

主太柔﹐不宜祿馬。

旺官旺印與旺財﹐入墓有禍。

傷官食神並身旺﹐遇庫興災。

運貴在於支取。

歲重向乎干求。

印多者﹐行財而發。

財旺者﹐遇比何妨。

格淸局正﹐富貴榮華。

印旺官旺﹐聲名特達。

合官﹐非爲貴取。

合殺﹐莫作凶推。

桃花帶殺﹐喜淫奔。

華蓋逢空﹐多刻剝。

平生不發﹐八字休囚。

一世無權﹐身衰遇鬼。

身旺者﹐則宜泄﹑宜傷。

身衰者﹐則喜扶﹑喜助。

稟中和﹐莫令太過不及。

若遵此法推詳﹐禍福驗如影響。

《幽

微

賦》

天地陰陽二气﹐降於春夏秋冬﹐各生其時﹔有用者則吉﹐無用者則凶。是以泄天機之妙理﹐談大道之玄微。

天旣生人﹐人各有命。

所以﹐早年富貴﹐八字運限咸和﹔中主孤單﹐五行逢死絕敗。

過房入舍﹐年月中分。

隨母從夫﹐偏財空而印旺。

早歲父亡﹐偏財臨死絕殺宮。

幼歲母離﹐只爲財多印死。

比肩多﹐而兄弟無情。

陽刃多﹐而妻宮有損。

官逢死气之方﹐子招難得。

若見傷官太盛﹐子亦難畱。

如遇衝破提綱﹐定主離於祖業﹔再見空亡﹐三番四廢。

印綬逢生﹐母當賢貴。

偏官歸祿﹐父必崢嶸。

官星臨祿旺之鄕﹐子當榮顯。

七殺遇長生之位﹐女招貧夫。

自身借宮所生﹐必是依人過活。

妻星失令﹐半路拋離﹔若乃借宮所生﹐亦是他人義女。

酒色猖狂﹐只是桃花帶殺。

慈祥敏慧﹐天月二徳聚來。

印綬旺﹐而子少息稀。

正官旺﹐而女多男少。

梟神興﹐早年折夭。

食神旺﹐老壽而髙。

偏財逢敗﹐父主風流﹔子曜若臨﹐破家蕩產。

自身逢敗﹐早歲興衰。

妻入墓﹐不得妻財。

父臨庫﹐父當先死。

比肩逢祿﹐兄弟名髙。

食神多而好飲食。

正官旺而受沾滋。

身臨沐浴之年﹐恐愁水厄。

生入斗剋之年﹐必逢火災。

女帶桃花坐殺﹐定主淫奔。

傷多而印綬被剋﹐母當淫蕩。

年月衝者﹐難爲祖業。

日時衝者﹐妻子招遲。

若見天元刑戰﹐父母難靠﹔如遇地支所生﹐凶中成吉。

日主弱﹐水火相戰﹐而招是非。

甲木衰﹐逢金旺﹐而無仁無義。此乃男命之玄機。

略說女人之奧妙﹐純粹在於八字。

純有富貴者﹐一官生旺。

四柱休囚﹐必爲貴者。

濁淫者﹐五行衝旺。

娼淫者﹐官殺交叉。

命主多合﹐此爲不良。

滿柱殺多﹐不爲剋制。

印綬多﹐而老無子。

傷官旺﹐而幼傷夫。

荒淫之欲﹐食神太過。

四柱不見夫星﹐未爲貞潔。

官星絕﹐遇休囚﹐孤孀獨宿。

淸潔源流﹐金豬相遇。

木虎相見﹐四柱三夫。

陽刃重疊﹑水火逢蛇﹐夫宮早喪。

食神一位逢生旺﹐招子須當拜聖明。

父母之宮﹐男命同斷。若見此書﹐藏之如寶﹐若遇髙士﹐對鏡分明﹔依其此法﹐萬無一失。《五行

元理

消息

賦》

詳其往聖﹐鑑以前賢﹔論生死全憑鬼穀﹐推消息端的徐公。陽生陰死﹐陽死陰生﹐循環逆順﹐變化見矣﹗

夫﹐陽木生亥死午﹐𨿽存亡易見﹔陰木跨馬﹝午﹞逢豬﹝亥﹞﹐則吉凶可知﹔艮﹝寅﹞生丙而遇雞﹝酉﹞死﹔兌﹝酉﹞生丁而逢虎﹝寅﹞傷﹔戊藏寅而西方﹝酉﹞沒﹔己生酉而艮﹝寅﹞中亡﹔庚逢蛇﹝巳﹞而崢嶸﹐運見鼠﹝子﹞亦難當﹔辛生子死在巽﹝巳﹞地﹔壬生申藏於震﹝卯﹞方﹔兔﹝卯﹞生癸水衣祿足﹐運行猴﹝申﹞地見災殃。十干生死同斷﹐造化依此推詳。

又﹐詳權刃雙顯停均﹐位至侯王﹔中途或喪或危﹐運扶官旺。

平生爲富爲貴﹐身殺兩停。

大貴者﹐用財而不用官。

當權者﹐用殺而不用印。

印賴殺生。

官因財旺。

食居先﹐殺居後﹐功名兩全。

酉破卯﹐卯破午﹐財名雙美。

享福﹐五行歸祿。

壽彌﹐八字相停。

晦火無光於稼穡﹝戊己﹞。

陰木﹝乙﹞絕气於丙丁。

火虛有焰。

金實無聲。

水泛木浮者﹐活木。

土重金埋者﹐陽金﹝庚﹞。

水盛則危。

火明則滅。

陽金﹝庚﹞得煉太過﹐變格奔波。

陰木﹝乙﹞歸垣失令﹐終爲身弱。

土重而掩火無光﹐逢木反爲有用。

水盛則木無定﹐若行土運方榮。

五行不可太甚﹐八字須得中和。

土止水流﹐全福壽。

土虛木盛﹐必傷殘﹔運會元辰﹐須當夭折。

木盛多仁。

土薄寡信。

水旺居垣須有智。

金堅主義卻能爲。

金水聰明而好色。

水土混雜必多愚。

遐齡得於中和。

夭折喪於偏枯。

辰戌剋制並衝﹐必犯刑名。

子卯相刑門戶﹐全無禮徳。

棄印就財明偏正。

棄財就殺論剛柔。

傷官無財可恃﹐𨿽巧必貧。

食神制殺逢梟﹐不貧則夭。

男多陽刃﹐必重婚。

女犯傷官﹐須再嫁。

貧賤者﹐皆因旺處遭刑。

孤寡者﹐只爲財神被劫。

去殺畱官方論福。

去官畱殺有威權。

逢傷官反得夫星﹐乃財命有气。

遇梟神而喪子息﹐福薄無後而孤。

三戌衝辰禍不淺。

兩幹不雜利名齊。

丙子辛卯相逢﹐荒淫滚浪。

子午卯酉全備﹐酒色昏迷。

天干殺顯﹐無制者賤。

地支財伏﹐暗生者奇。

因財致富﹐陽刃與歲運並臨。

貪食乖疑﹐命用梟神因有病﹔姪男爲嗣﹐義女爲妻。

日時相逢卯酉﹐始生必主迂移。

平生敬信神祇﹐造化因逢戌亥。

陰剋陰﹐陽剋陽﹐財神有用。

官多無官﹐大旺傾危。

殺多無殺﹐反爲不害。

財多無財﹐運逢化殺生災。

八字得局失垣﹐平生不遇。

四柱歸垣得令﹐早歲軒昂。

木逢類象﹐榮貴髙遷。

命用梟神﹐富家營辦。

財官俱敗者﹐死。

食神逢梟者﹐亡。

龍藏亥卯﹐經商利絡絲綿。

丁巳孤鸞﹐合作聰明詩女。

日犯裸形沐浴﹐濁濫淫娼。

日祿歸時見財﹐則淸髙富貴。

歸祿有財而獲福。

無財歸祿必須貧。

財印混雜﹐終爲困窮。

偏正濁亂﹐必致傷殘。

太歲忌逢戰鬥。

陽刃不喜刑沖。

癸從戊合﹐少長無情﹐多有不仁。

庚逢丙擾﹐豈知遇正官﹐卻無俸祿。

蓋﹐祿逢七殺﹐乃有聲名。

不從不化﹐淹畱仕路之人。

從化得從﹐顯達功名之士。

化成祿旺者﹐生。

化成祿絕者﹐死。

處僧道之首﹐用殺反輕。

受憲臺之職﹐偏官得地。

生地相逢﹐壯年不祿﹐老壽無終。

丁逢卯木﹐遇己土梟食之人。

亥乃神漿﹐遇酉金嗜盃之客。

財逢旺地人多富。

官遇長生命必榮。

丁生酉金﹐丙辛遇之絕嗣。

財臨殺地﹐父死而不歸家。

八專日支同類﹐殺年殺運生災。

若能觀覽熟讀﹐詳玩貴賤﹐萬無一失。金

玉

賦》

數體洪範﹐法遵子平﹐命天地之奧妙﹐聽空谷之傳聲。一气流行﹐則冬寒而夏暑﹔三陽生發﹐自春長以秋成。竊聞旣生有滅﹐若虧則盈﹔造化歸源﹐盡返寅申巳亥﹔五行藏蓄﹐各居四季丘陵。生長有時﹐自春夏秋冬之屬﹔旺衰有數﹐察貧賤富貴之機。

搜尋八字﹐專論財官﹐次究五行﹐須詳气候。

論財官之輕重﹐察气候之淺深﹐推向背財官之得失﹐論當生格局之髙低。

他來剋我爲官鬼﹐身旺當權。

我去剋他爲妻財﹐官彊則富。

年傷身主﹐乃父與子而不親。

時剋日辰﹐是子不遵於父命。

年剋日兮﹐上能陵下。

日剋年兮﹐下去犯上﹔若得有物制日幹﹐則可化惡爲祥﹔更要本主逢喜神﹐則將凶而變吉。

喜神慶會﹐當知資產丰隆。

四柱無情﹐定見禍端並作﹔或見本主相衝﹐三刑重疊﹐歲運欺陵﹐必招橫事。

純粹五行入格﹐臺閣風淸。

身彊七殺降伏﹐藩垣鎭守。

無財官而有格局﹐靑雲得路。

無格局而有財官﹐黃門成名。

財官格局俱損﹐不貧寒而功名蹭蹬之人。

日幹月令俱彊﹐非窮困必艸茅永逸之士。

丙丁坐南離而無制﹐是不遵禮法凶暴之徒。

壬癸遇戊己之相應﹐乃懷徳抱才聰慧之士。

辛逢乙木於南墓﹐𨿽富而不仁。

丙逢辛金於北鎭﹐縱貧而有徳。

年時月令有偏印﹐凶吉未明﹔大運歲君逢壽星﹝食神﹞﹐災殃立至。

幼年乏乳﹐食神遭刑剋之宮。

壯歲崢嶸﹐乃財官居純粹之位。

陽日食神得地﹐無衝損則暗合官星。

陰日食神無破虧﹐𨿽契合則自親印綬。

偏財能益壽延年。

陽刃七殺﹐善奪財化鬼。

財星有破﹐費祖風別立他鄕。

印綬被傷﹐失宗業拋離故里。

人命以貴神爲福﹐遭剋陷則凶禍不祥。

五行會凶曜爲災﹐喜合殺並食神爲貴。

命虧殺旺﹐要天赦二徳呈祥。

身弱財丰﹐喜陽刃兄弟爲助。

月令值食神健旺﹐善飲食而姿質丰滿。

四柱有吉曜相扶﹐堆金積玉。

五行無凶殺侵犯﹐名顯聲揚。

寅申巳亥疊犯﹐有聰明生發之心。

子午卯酉重逢﹐害酒色荒淫之志。

女人無殺﹐一貴何妨﹔喜逢天月徳神﹐忌見殺官混雜。

貴﹝官﹞眾﹐則舞裙歌扇。

合多﹐則暗約偸期。

五行健旺﹐不遵禮法而行。

官殺互逢﹐定是風聲之配。

回眸倒插﹑泛水桃花﹑沐浴裸形﹑螟蛉重見﹐多爲奴妾娼妓﹐少有三貞九烈。

雙魚﹝亥﹞雙女﹝巳﹞號淫星﹐不宜多犯。

官星七殺曰『夫主』﹐忌見重逢。

寅申互見性荒淫。

巳亥相逢心不已。

或有傷官之位﹐不遠嫁﹐定主剋夫。

臨衝梟印之神﹐非孤離﹐終須死別。

四柱有官鬼入墓﹐使夫星久入黃泉。

歲運臨夭絕之宮﹐俾鴛配分飛異路。

要知女命難婚﹐運入背夫之位。

欲識男兒早娶﹐定是運合財鄕。

子剋重重﹐殺沒官衰傷食重。

傷妻疊疊﹐財輕身旺弟兄多﹔若不如斯﹐定是刑沖妻妾位。

暗合財星妻妾眾。

虛朝財位主妻多。

財星入墓﹐必定刑妻。

支下伏神﹐偏房寵妾。

妻星明朗﹐喬木相求。

大運流年﹐三合財鄕﹐必主紅鸞吉兆。

或臨財敗之宮﹐家貲淩替﹑傷妻損妾﹑婚配難成。

妻星失位在何宮﹐要求端的。

官祿天廚﹐居甚位須察根源。

有格局純雜﹐忽遇惡物相衝﹐亦主死亡。

無財祿或逢財祿旺相﹐亦當驟發。

日求升合﹐食神旺處劫財多。

或﹐逢偏印剋食神﹐非貧夭壽﹐須知乞化﹔要審榮枯得失﹐當究輕重淺深。

官祿殺彊﹐無制則夭。

日衰財重﹐黨殺則窮﹔更看歲運何凶﹖何吉﹖

身宮衝破無依倚﹐不離祖必出他鄕。

乾﹝亥﹞坤﹝申﹞艮﹝寅﹞巽﹝巳﹞互換朝﹐好馳騁則心無定主。

柱中若逢華蓋﹐犯二徳淸貴之人。

官星七殺落空亡﹐在九流任虛閒之職。

五行剋戰﹐非傷日主不爲災。

歲運並臨﹐若損用神皆有禍。

木逢金剋﹐定主腰脇之災。

火被水傷﹐必是眼目之疾。

三合火神旺盛剋庚辛﹐損頭面及膿血之疾﹔如傷日幹及財官太盛﹐折肢體有眷戀之災。

心肺喘滿﹐亦本金火相刑。

脾胃損傷﹐蓋因土木戰剋。

支水漧頭有火遭水剋﹐必主腹﹖﹝痞﹞心朦。

支火幹頭有水遇火旺﹐則內障睛盲。

火土煩焦蒸四曜﹐則發禿眼昏。

潤下純潤充气﹐返神淸骨秀。

熒惑﹝火﹞乘旺臨離﹝午﹞巽﹝巳﹞﹐風中失音。

太白﹝金﹞堅利合兌﹝酉﹞坤﹝申﹞﹐兵箭落魄。

財星入墓﹐少許刑沖必發。

傷官傷盡﹐或見官星則凶。

十有八格﹐當從善惡推求﹔總繫五行﹐各取旺衰消息。

身旺何勞印綬。

身衰不喜財官。

中和爲福。

偏黨爲災。

但見貴神朝拱﹑祿馬飛天﹑遙合虛邀﹑不得衝格﹐逢合皆忌。

七殺官星﹐各嫌羈絆﹐塡實則凶﹔忽然運到官鄕﹐當以退身避職。

馬瘦官破﹐困守窮途。

祿旺財丰﹐崢嶸仕路。

如臨喜處以得禍﹐是三合而隱凶星。

或逢凶處而返祥﹐乃九宮而露吉曜。

要知職品髙低﹐當求運神向背﹔淸奇則早歲成名﹐玷缺則晚年得地。

運行則一宮十載。

流年乃逐歲推移。

津路通亨﹐權髙爵顯。

程途偃蹇﹐祿薄官卑。

推尋子位﹐先看妻宮﹔死絕者嫡庶難存﹐太旺者別門求覓。

妻星顯露﹐子息必多。

刑害嗣宮﹐男女罕得。

若問兄弟多寡﹐細檢四柱干支﹐月令𨿽彊﹐更看運神向背﹔死絕刑傷﹐雁行失序﹔相生喜慶﹐棣萼聯榮。

兄弟身旺﹐父命有虧。

財帛旺多﹐母年早剋﹔若見官鬼﹝七殺﹞出見﹐母反長年﹔如逢脫气排運﹐父還有壽。

壬臨午位﹐癸坐巳宮﹐稟中和兮﹐祿馬同鄕﹔遇休囚也﹐胎元絕地。

丙臨申位﹐庚坐燕寅﹐己入巽﹝巳﹞乾﹝亥﹞﹐乙臨雙女﹝巳﹞﹐金乘火位﹐甲坐坤﹝申﹞宮﹐名曰『休囚』﹐最嫌剋制。

七殺忌逢言喪魄﹐壽星﹝食神﹞欣遇曰『還魂』。

天命能施智力﹐難出网羅﹐造化幽微﹐乃除功妙。

貧寒將盡﹐能令白屋出公卿。

奢侈太過﹐反使朱門生餓殍。

家貲將廢﹐定生不肖之兒男。

婚媾多刑﹐必娶無壽之妻妾。

四宮背祿﹐不可妄求﹔官將不成﹐財當見廢。

八字無財﹐須求本分﹔越外若貪﹐必招凶事。

噫﹗甘貧養拙﹐非原憲之不才﹔鼓腹吹簫﹐使伍員之挫志。順則行﹐逆則棄﹐知命樂天﹐困窮合義﹐洪範數終﹐【淵源】骨髓。

《碧

淵

賦》捷馳千里馬

嘗謂﹕分二气以定三才﹐播四時而成萬物﹐皆由命令也﹔斯令者﹐寓四時而立四柱﹐專以日主﹐以定三元。命乃無令而不行﹐令乃無命而不立﹔信知命令之相參﹐猶知天地之全體也。或云﹕『子罕言命﹐皆天命而非人命歟﹗天命關乎气數﹐人命稟乎五行﹔气數五行何以殊﹐天命人命何以異。』誠哉是理﹐可得而議矣﹗

然而﹐人命榮枯得失﹐盡在五行生剋之中﹔富貴貧窮﹐不出乎八字中和之外。

先觀气節之淺深﹐後看財官之向背。

人之命內﹐皆不離乎財官﹔諸格局中﹐只要虛邀祿馬。先賢已成矜式﹐後學須要變通。

太過無剋制者﹐貧賤。

不及無生扶者﹐夭折。

宜向之而運背﹐決之貧賤。

宜背之而運向﹐斷之困窮。

喜生而逢生﹐貴而堪斷。

愛剋而值剋﹐吉亦可言。

逢官而看財﹐見財而富貴。

逢殺而看印﹐遇印以榮華。

逢印看官而遇官﹐十有八貴。

逢財忌殺而有殺﹐十有九貧。

蓋﹐木盛逢金﹐造作棟樑之器﹔水多遇土﹐修防隄岸之功﹔火煆秋金﹐鑄作劍鋒之器﹔木疏季土﹐培成稼穡之禾﹔火炎有水﹐名爲旣濟之文。

水淺金多﹐號爲體全之象。

甲乙運入西方﹐身旺功名可許。

壬癸路經南域﹐主健財貴堪圖。

劫殺不須逢旺地。

食神最喜劫財鄕。

亥卯未逢於甲乙﹐富貴無疑。﹝曲直格﹞

寅午戌遇於丙丁﹐榮華有準。﹝炎上格﹞

庚辛局全巳酉丑﹐位重權髙。﹝從革格﹞

壬癸格得申子辰﹐學優才足。﹝潤下格﹞

戊己局全四季﹐榮冠諸曹﹔更值徳秀三奇﹐名揚四嶽。﹝稼穡格﹞

木全寅卯辰之方﹐功名自有。﹝曲直格﹞

金備申酉戌之地﹐富貴無虧。﹝從革格﹞

水歸亥子丑之源﹐榮華之客。﹝潤下格﹞

火臨巳午未之域﹐顯達之人。﹝炎上格﹞

木旺宜火之光輝﹐秋闈可試。

金堅愛水之相涵﹐文學堪誇。

用火愁水。

用木愁金。

春木重重﹐休爲太旺無依﹔夏火炎炎﹐莫作太剛有厭﹔秋金銳銳最爲奇﹔冬水汪汪眞可美﹔削之剝之爲奇﹐生我扶我爲忌。

丙丁生於冬月﹐貴乎戊己當頭。

庚辛產於夏天﹐妙乎壬癸得局。

甲乙秋生﹐貴宜玄武。

庚辛夏長﹐妙用勾陳。

丙丁水多嫌北地﹐逢戊己反作貴推。

庚辛火旺怕南方﹐遇戊己反成榮斷。

甲乙秋生透丙丁﹐莫作傷看。

戊己夏產露庚辛﹐當爲貴論。

火帶水多﹐貴行木運。

土逢木旺﹐榮入火鄕。

庚逢水重﹐水冷金寒喜炎熱。

戊遇酉多﹐身衰气銳愛熒煌﹝火﹞。

不及喜生扶。

太過宜脫剝。

官殺混雜﹐身弱則貧。

官殺相停﹐合殺爲貴。

年月官星﹐早年出仕。

日時正貴﹐晚歲成名。

胞胎逢印綬﹐祿享千鐘。

財气遇長生﹐肥田萬頃。

秋冬官星逢刃傷﹐存金去火貴無疑。

臘月傷官喜見官。

破印重傷禍而死。

財旺生官者﹐乃貴少而富多。

傷官見貴者﹐又官髙而財足。

無傷不貴﹐有病者奇﹐理明於後﹐何必他求﹔𨿽始用之爲奇﹐宜終去之爲美﹐審其輕重﹐毋取一途。

如﹐水少火炎遇庚辛﹐休作身旺官輕而取。

或﹐木絕而坐金﹐重逢殺印﹐難爲身弱气旺之斷。

財輕勿經劫地﹐頻見妻災。

劫財陽刃有官殺﹐臺閣之臣。

歸祿倒衝行刃傷﹐廊廟之士。

身旺有殺行印綬﹐權斷之官。

身彊主弱﹐無印綬遇財星﹐尋常之輩。

陽刃偏官有制﹐膺職掌於兵權。

正官正印無傷﹐出仕牧於庶士。

潤下稼穡﹐給賞之官。

子午爲尊位﹐黃門之客。

癸日癸時兼亥丑﹐魁名及第入翰林。

壬日壬時疊壬辰﹐髙爵承恩登禦闕。

日徳見魁罡﹐遇刑沖貧寒之士。

魁罡見財星﹐總得地祿食之人。

傷官見官﹐妙入印財之地。

財星破印﹐宜逢比劫之鄕。

命逢財﹐運逢殺﹐吉亦堪陳。

命逢殺﹐運逢財﹐凶而可決。

女遇傷官﹐歸祿得之極貴。

男逢陽刃﹐身弱隨之爲奇。

金神飛祿傷官﹐女命逢之最忌。

陽刃傷官七殺﹐男命值之得權。

金神入火逢刃殺﹐貴而無疑。

歸祿無官逢食傷﹐榮而有權。

正官無印﹐居官不顯。

陽刃七殺﹐出仕馳名。

身旺無依﹐僧道之命。

桃花滚浪﹐女妓之流。

金弱火絕﹐土木消磨之匠。

身彊財淺﹐金火陶冶之流。

傷官逢財而有子。

七殺有制亦多兒。

印綬被傷﹐母年早喪。

財源被劫﹐父命先傾。

男命傷官須損子。

女命傷官定剋夫。

年月財官身旺﹐公顯父榮。

日時祿馬長生﹐妻賢子貴。

月中歸祿無財官﹐父喪他邦。

年逢祿馬被衝破﹐公亡外郡。

日逢財﹐時逢劫﹐妻妾產亡。

太歲值殺月值傷﹐弟兄不睦。

專祿若遇陰錯﹐外家零落。

逐馬如遇陽差﹐公姑眞假。

歲月值殺有刑害﹐公父連傷。

日神背祿無財助﹐妻兒離散。

正財偏財見合﹐妻妾奸淫。

傷官正官有剋破﹐夫妻刑並。

旺妻傷子﹐必因食宿遭傷。

旺子傷夫﹐乃是官星失位。

女逢財旺生官﹐夫權必奪。

男遇財多身弱﹐妻話偏聽。

差錯居日﹐外家冷淡。

建刃伏年﹐祖基微淺。

財官生時﹐逢財旺生官﹐助國興家之子。

正官重見﹐多生女子少生男。

出現偏財﹐少愛正妻偏愛妾。

財星得位﹐因妻致富成家。

官祿歸垣﹐顯己增榮祖業。

年正官﹐月傷官﹐公彊父弱。

日值財﹐時劫財﹐父興子敗。

靑龍全從革之金﹐且貧且賤。

白虎備潤下之水﹐曰富曰貴。

春木榮而水淺﹐補衲之僧。

夏火炎而金衰﹐簪冠之道。

勾陳全備潤下﹐奔流之輩。

朱雀三合玄武﹐窮窘之徒。

金剛木弱﹐行商坐賈之人。

土凝水竭﹐破祖離鄕之客。

金生秋月土重重﹐貧無寸鐵。

火長夏天金疊疊﹐祿有千鐘。

春木水多﹐貧賤之輩。

冬水金盛﹐顚弱之人。

辰戌丑未遇刑沖﹐無人不發。

子午卯酉帶刑合﹐多者淫訛。

夏金疊火﹐秋木重金﹐非貧則賤。

季木盛金﹐春金多火﹐不夭則貧。

季木無根從妻﹝財﹞福﹐祿位髙崇。

夏火失色配夫﹝官﹞榮﹐功名顯達。

火向春林逢水旺﹐好去求名。

土臨季地見金重﹐將來出仕。

甲乙夏榮土气厚﹐功名半許足田莊。

丙丁冬旺水源淸﹐爵位全備榮錦綺。

專祿帶食傷﹐權掌閫外。

陽刃入官殺﹐威震邊疆。

拱祿夾祿拱貴﹐爵祿丰榮。

倒衝遙巳欄叉﹐功名顯達。

壬趨乾﹝亥﹞﹑甲趨艮﹝寅﹞﹐淸朝之士。

辛朝陽﹑乙鼠貴﹐文學之臣。

局全風虎﹐良將之才。

柱備雲龍﹐大人之徳。

四庫全備龍變化﹐逢大海爲九五之尊。

三奇局秀鳳騰翔﹐遇天門乃三六之主。

旺財官而致富。

暗祿馬以榮華。

入格﹐以貴而推。

破局﹐以貧而斷。

究一理而察萬端﹐明片言以通萬物﹐後學術士﹐毋怠於斯﹗

《造

微

論》

兩儀肇闢﹐六甲攸生﹐將三元而作三才﹐建四時而爲四柱。

幹爲祿本﹐定一生職位髙低。

支作命基﹐布三限壽元終始。

年生爲根﹔月建爲苗﹔日管經營﹐斷中年之休咎﹔時爲結果﹐定晚歲之榮枯。

先推胎息之由﹐次入變通之化。

爲官爲貴﹐緣上下以咸和。

多滯多危﹐本根元而相剋。

是故﹐格淸局正﹐當爲臺閣之臣﹔印旺官生﹐必作鈞衡之任。

馬頭帶劍﹐鎭壓邊疆。

印綬逢華﹝華蓋﹞﹐尊居翰苑。

祿𨿽多而有害﹐福不爲祥。

殺𨿽重而無傷﹐刑當不禍。

三奇忽遇﹐才髙立解成名。

六合正逢﹐家富又能增業。

空亡親於寡宿﹐孤獨躘踵。

長生陷於空亡﹐貧寒偃蹇。

桃花若臨帝座﹐因色亡身。

咸池更會日宮﹐緣妻致富。

根源淺薄﹐逢生旺而不榮。

本主興榮﹐遇休囚而反吉。

陽刃臨於五鬼﹐定須重配流徒。

勾絞疊於三刑﹐應是頻遭編配。

是以﹐登仕途者﹐莫逢吞陷﹐爵祿虧停﹔當兵權者﹐勿遇天中﹐身權退失。

胸襟澄澈﹐蓋因水濟江湖。

學問淵源﹐本是水居壬癸。

慈祥愷悌﹐木乘甲乙之鄕。

眊燥炎陽﹐火盛丙丁之地。

名髙祿重﹐乾金早會庚辛。

貫朽粟陳﹐鎭土重親戊己。

木繁而無金斷削﹐縱榮而末歲孤窮。

火炎而無水淘溶﹐縱發而早年夭折。

粵若﹐水之浮泛﹐惟憑土以隄防﹔土重而無木疏通﹐遂歸愚濁﹔金堅而無火煆煉﹐終是凶頑。

至若﹐金脆火炎﹐多則損己﹔木柔金重﹐利則傷身。

水淸而不假土多﹐土弱而不禁木盛﹐火彊燥而微吵﹐水略濟以寬和﹔須將勻配爲佳﹐亦以均調爲上。

大顯者﹐貴守深隱。

大屈者﹐貴守卑伸。

壽極年髙﹐皆是祿臨帝旺。

職崇位顯﹐爲緣馬會官星。

華蓋逢空﹐偏宜僧道。

學堂遇貴﹐惟利師儒。

五行若也蕭索﹐五命因而低弱。

日逢空﹝空亡﹞寡﹝寡宿﹞﹐其妻多致生離。

時值孤虛﹐其子多饒不肖。

絕宮爲鼓盆之殺。

胎宮爲白虎之神。

天空臨嗣息之宮﹐末歲損成家之子。

運逢吉宿無木主﹐則未足歡娛。

限守凶神有根苗﹐則不須畏懼。

歲君若臨惡曜﹐一歲迍邅。

生時若值休囚﹐一生愁嘆。

源淸者﹐其流必遠。

本濁者﹐所作無成。

八字超羣﹐不貴則當大富。

五行駁雜﹐居安可不慮危。

休囚者﹐身性卑微。

旺相者﹐名位壯實。

先彊後弱﹐必先吉而後凶。

始弱終彊﹐亦始凶而終吉。

若乃運限所臨之地﹐憑流年星辰凶吉﹐以定禍福。《人

鑑

論》

洪濛肇判﹐甲子攸生﹐幽顯而變通莫測﹐沈潛於二理尢深﹔二十四字之精神妙用﹐億千萬人凶吉灼知。

日生爲主﹐年長爲君﹔先論根本﹐察貴賤之由易見。假使粗識深藏之體﹐孰得而知﹔蓋﹐貴者𨿽吉﹐賤由不易。森列三才﹐勢有權衡輕重﹔包羅八卦﹐自存規矩方圓。天道尙有盈虧﹐人事豈無反覆﹔或先貧而終富﹐或先敗而後興﹐當捨短而從長﹐毋取彼而捨此。

四柱俱嫌其一字﹐大醇亦求其小疵﹐詳察其言﹐毋輕以斷。

官在祿鄕﹐伊尹負阿衡之任。

時居貴地﹐傅巖興作相之臣。

生逢貴格﹐入仕爲臺閣之尊。

重疊鬼生﹐樂道有山林之興。

是知﹐居官居貴﹐五行醇而不疵﹔多滯多憂﹐八字雜而又戰。

根甘裔苦﹐賈誼屈於長沙。

源濁流淸﹐太公興於渭水。

祿馬同鄕﹐而會登臺閣。

殺印重旺﹐而早入科名。

兄多逢弟﹐宜嗟範子之貧。

父疊生身﹐可比老彭之壽。

夾官夾貴日時值﹐而峻宇雕樑。

劫財奪馬歲時逢﹐而蓬門甕牖。

嗣位剋絕﹐鵲之巢而鳩占之。

妻位犯傷﹐鸞之孤而鳳無匹偶。

行運背祿﹐昔日富而今日貧。

命遇旺身﹐昨日悲而今日笑。

四柱坐學堂之上﹐回也不愚。

三元助墓庫之中﹐丘也好學。

年逢官貴﹐才髙立解成名。

時值偏財﹐家富又添好業。

庚行丙地﹐禱爾於祗。

壬入戌鄕﹐胡不遄死。

伯牛有疾﹐緣戰剋以交差。

司馬何憂﹐蓋比和而無位。

身中衰弱﹐逢吉運以爲凶。

命坐堅牢﹐遇禍年而反福。

殺須重而多合﹐何傷日月之明。

祿𨿽多而有破﹐難際風雲之會。

遇而不遇﹐庚辛在壬癸之鄕。

憂而不憂﹐甲乙行丙丁之地。

或若﹐生逢敗絕﹐鄭谷歸耕﹔祿馬病衰﹐馮唐皓首。

九宮旺相﹐難逃邀我桑中。

四柱合和﹐未免題詩葉上。

西施美貌﹐自身多帶長生。

綠珠墜樓﹐凶惡又逢七殺。

孤鸞入命﹐妻哭夫而夫哭婦。

煙花絆身﹐女求男而男求女。

頭目陷﹐而肢體相虧。

財有耗﹐而田宅有害。

生時若遇刑沖﹐一生屢乏。

歲月若臨劫奪﹐百歲孤寒。

財入財窠﹐不貴卽當大富。

殺居太歲﹐居安不可慮危。

若乃﹐官星透露﹐未可便作貴推﹔殺星下攻﹐曷不便爲凶兆。

大抵﹐歸祿喜逢於印綬﹐刑殺宜值於濟和。

是以當憂不憂﹐聞喜不喜﹐考其根而明其實﹐論其始而究其終﹔故知﹐失其本而忘其末﹐不救其實而義有餘。

是以﹐妻宮有剋﹐少年無早娶之人﹔鬼位逢傷﹐末歲損成家之子。

生平不已﹐而壽算松樁。

財祿帶多﹐而福姿蒲柳。

源淸者﹐其流必遠。

本壯者﹐其葉必榮。

三命冠羣﹐不貴卽當大富。

九宮弱陷﹐怕凶運大忌凶年。

千條萬緒﹐當求不見之形﹔百派一源﹐貴得彌身之地。詳陳本末﹐備察盈虧﹐澄神定慮﹐深略沈機﹐可考而知﹐不言而諭﹔後之君子﹐鑑以前賢﹐言術者十常八九﹐造首者百無一二。辭簡而意微﹐言近而指遠﹐爲之賢乎已﹐鑑命無忽諸。

《愛

憎

賦》

富莫富於純粹﹐貧莫貧於戰爭﹔貴莫貴於秀實﹐賤莫賤於反傷。

文辭稱辧﹐貴馬會於學堂。

錦繡文章﹐火木合於性情。

深謀遠慮﹐徳性居沈靜之宮。

術業精微﹐帝座守文章之館。

吉福生旺祿馬﹐全要精神。

魁罡有靈變之機。

離﹝火﹞坎﹝水﹞乃聰明之戶。

貴人祿馬﹐宜逢劫刃﹐空亡奇遠。

長生﹐招君子之可愛。

衰敗﹐遇小人之憎嫌。

四柱斗亂兮﹐不仁不義。

五行相生兮﹐爲孝爲忠。

印綬在刑沖之內﹐心亂身忘。

日時居墓庫之中﹐憂多樂少。

日幹旺﹐而災咎寡。

財命衰﹐而惆悵多。

衣食奔波﹐旺處遭刑。

利名成敗﹐貴地逢傷。

平生禍福﹐賴於一時﹔一世吉凶﹐憑於气運。

福有气而變通陞遷。

歲剋運凶﹐無气而人離散。

大運凶﹐而生百禍。

流年吉﹐而除千殃。

無絕至絕﹐財命危傾。

本主得生﹐利名稱遂。

三合六合﹐逢之吉重禍輕。

七殺四凶﹐遇之禍深福淺。

加官進職﹐定因祿會之年。

廣置根基﹐必是合財之地。

歲君衝壓主凶災。

大運受傷殊少吉。

歲宜生運﹐運喜生身﹔三位相生﹐一年稱意。

財官俱旺﹐應顯達於仕途。

財食均縈﹐豈淹畱於白屋。

祿入聚生之地﹐富貴可知。

馬奔祿旺之鄕﹐榮華可斷。

欲取交關利息﹐須尋六合相扶。

財官帶祿朝元﹐定主安然獲福。

月衰時旺﹐早歲丰肥。

木重土輕﹐終身漂蕩。

慣取市廛之利﹐必因旺處逢財。

忽然顯達成家﹐定是刑沖見貴。

主本當時﹐得女以扶持。

貴祿有情﹐因男子而升吉。

南商北旅﹐定因馬道之通﹔東販西馳﹐必是車運之利。

日幹困弱﹐伯牛敢怨蒼穹。

祿馬衰微﹐顏子難逃短命。

凶﹐莫凶於劫刃。

吉﹐莫吉於剛彊。

官微馬劣﹐男逃女走。

天羅地网﹐非橫之災。

脫命夭亡﹐遇之必不得實而死。

窮途逢劫﹐危疑必犯於自刑。

絕處逢財﹐妻子應難諧老。

大耗小耗﹐多因博戲﹝賭博﹞亡家。

官符死符﹐必主獄訟時有。

或﹐行四柱遇絕﹐三命刑傷﹐未免徒絞之刑﹐難逃黥面之苦。

若逢五鬼﹐雷傷虎咬無疑﹐更值羣凶﹐惡殃橫死定斷﹔女多淫賤﹐男必猖狂。

或問人之情性﹐賢愚善惡﹐先推貴賤旺相之由﹐衰敗方究機巧靈變。心髙者﹐魁罡爲禍﹔性順者﹐六合爲祥。

觀幽閒瀟灑之人﹐遇華蓋孤虛之位。

好恃勢倚霸之輩﹐犯偏官劫刃之權。

劫刃生鄙吝之慳﹐更出機關之險。

謀略大因於壬癸。

威風气猛於丙丁。

孤囚遇之﹐無精神。

破敗遇之﹐多疏坦。

甲乙順而仁慈大量。

庚辛虧而果斷气剛。

燥敗火盛須疑。

隱忍金多定論。

刑戰者﹐愚頑。

安靜者﹐賢俊。

金木司令而相生﹐火土逢時而相助﹐不勞心而衣食自足﹐不費力而家計自成﹔更若得神扶持﹐定是權尊鄕裏。

祿貴拱位者﹐臺省揚名。

其所憂者福不福﹐其所慮者成不成。福不福者﹐吉處遭凶﹔成不成者﹐格局見破。

傷其格者﹐則傷。

破其格者﹐則禍。

譬若﹐苗逢秋旱﹐而冬廩空虛﹔花被春霜﹐而夏果無成。

智謀思慮﹐措用無成﹐縱有回天轉軸之機﹐而無建功立業之遂﹔豈不見酈生烹鼎﹐範生甑塵﹐淵明東歸﹐子美西去﹐孟軻不遇﹐馮衍空回﹐買臣負薪而行歌﹐江革苦寒而坐泣。蓋苗而不秀者有之﹐秀而不實者有之﹐更值傷敗太過﹐一福不過芻蕘﹔縱有百藝多能﹐難免饑寒苦疾﹐困於溝壑﹐命使其然爾﹐淹滯無成﹐何勞嘆嗟﹗

欲問富貴﹐全仗財官。

朕何由得之﹖大莫大於鎡基﹐奇莫奇於秀異。達聖達賢者﹐無時不有﹔至富至貴者﹐自古皆然。

或生生月之中﹐文髙武顯。

或居冠帶之下﹐業大財奇。

若此玄妙﹐何如推測﹖先論學堂之內﹐三奇四福﹐次察格局之外﹐一吉二宜。

若﹐己未見甲午爲祥﹐壬申見丁巳爲瑞。

壬子丙午﹐主光風儒雅之人。

辛酉丙申﹐長俊秀榮華之士。

陰陽全憑純美。

造化最喜相生。

難辧者日精月華﹐莫測者金堂玉匱﹐得之者榮﹐遇之者貴。若遇賢愚顯晦﹐無非造化鈞陶﹐物旣榮枯﹐爲人豈無成敗﹔假若鳳生於雉﹐蛇化爲龍﹐芳蘭不斷蓬蒿﹐枯木猶生於山野。

少貴老賤﹐初迍後亨﹔蓋由大運之衰旺﹐以致富貴之更變。

格局純而反雜﹐惆悵殘春。

運行老而得時﹐優遊晚景。

防不測運之艱危﹐是以時有春秋﹐月圓有缺。嘗觀資蔭之子﹐親一喪定無聊﹔復見﹛田井﹜釣之人﹐運一通而殊顯。多年爵祿﹐一旦俱休﹔時運至者﹐片時相遇。值生旺者﹐未必爲凶﹔有情者通﹐無情者滯﹔有合者吉﹐有衝者凶。

官印歲臨﹐仕途定知進擢。

食財運遇﹐庶民亦喜榮昌。

或有少依祖父之榮﹐長借兒孫之貴﹔又有垂髫難苦﹐至老無依﹔蓋因四柱之旺衰﹐所由大運之亨否。

豈不見枯槁之木﹐縱逢春而不榮﹔茂盛之標﹐𨿽淩霜而不敗。

論日更虧年月﹐定無下稍。

生時旺气朝元﹐必有晚福。

古有琢磨之玉﹐值價連城﹔世有正直之人﹐自成家計﹔如烹煉之餘而不朽﹐如歲寒之後而不凋。消息妙在變通﹐禍福當察衰旺﹐庶幾君子﹐共鑑是幸﹗

《萬

金

賦》

欲識五行生死訣﹐容易豈與凡人說﹐星中但以限爲憑﹐子平但以運爲訣﹔運行先布十二宮﹐看來何格墮時節﹐財官印綬與食神﹐當知輕重審分明。

官星怕行七殺運﹐七殺猶畏官星臨。

官殺混雜當壽夭﹐去官畱殺仔細尋。

畱官去殺莫逢殺﹐畱殺去官官莫逢。

官殺受傷人必夭﹐更宜財格定前程。

日時偏正問何財﹐生怕幹頭帶殺來。

劫若重逢人夭壽﹐孰知偏正甚爲災。

有財官運須榮發﹐財地官鄕是福胎。

只怕日乾元自弱﹐財多生殺趕身衰。

財多身弱行財運﹐此處方知下九臺。

官不逢傷財不劫﹐壽山髙聳豈能摧。

第一限逢印綬鄕﹐運生生旺必榮昌。

官鄕會合遷官職﹐死絕當頭是禍殃。

若是逢財來害印﹐墮崖落水惡中亡﹔爲官在任他鄕死﹐作客逢之死路傍。

印不逢財人不死﹐如前逐一細推詳。

財官印綬分明說﹐莫道食神非易訣﹔食神有气勝財官﹐只怕傷殘前外截﹐卻分輕重細推詳﹐大忌財官爲死絕。

傷官命運莫逢官﹐斬絞徒流禍百端。

月徳日貴逢剋戰﹐此命危亡立馬看。

飛天拱祿嫌塡實﹐最怕絆神來犯幹﹔子運行年來甲子﹔壬寅申地見丙申﹐巳丙一同推禍福﹔卯宮乙木怕相逢﹔巳宮戊庚丙辛會﹔午丁年上午戌凶﹔丑未年中須是禍﹐但宜遷運而搜尋。

同官同運如逢祿﹐逢祿刑禍來相侵。

外逢仍還逢內敵﹐其餘官分外方尋﹔外逢內敵爲災重﹐內逢外敵禍微侵。

戊己土皆分四季﹐雜气之中難又易﹐逐一依定數中推﹐受制受刑隨運气﹐只定其凶此運中﹐何年月日災刑重。

此是石金玉匣訣﹐只此洩漏與君知。

《挈要

捷馳

玄妙

訣》

以日爲主﹐專論財官。

蓋﹐官乃爲扶身之本﹐財爲養命之源。

故推天時﹐察地利﹐約太過而不及﹐以中和而爲用﹔去畱舒配而中理﹐輕重彊弱而表正。

先觀節气之深淺﹐後論財官之向背。

人之命內﹐皆不離乎財官﹔諸格局中﹐總要虛邀祿馬。先賢已成矜式﹐後學須自變通。

宜向之而運背﹐決之貧賤。

宜背之而運向﹐斷之困弱。

喜生以逢生﹐貴而可取。

受剋而值剋﹐吉而堪言。

逢官而看財﹐見財富貴。

逢殺而看印﹐遇印榮華。

逢印看官而遇官﹐八而七貴。

逢財看殺原有殺﹐十有九貧。

甲乙運入西方﹐身旺功名可許。

壬癸路經南域﹐主健爲貴。

印財不宜身旺地。

食神最喜劫財鄕。

官殺混雜﹐身弱則貧。

官殺兩停﹐合殺爲貴。

年月官星﹐早年出仕。

日時正貴﹐晚歲得名。

胞胎逢印綬﹐祿享千鐘。

財气遇長生﹐田肥萬頃。

秋冬官星逢刃傷﹐存金去火貴無疑。

臘月傷官喜見官。

破印重傷而禍死。

財旺生官者﹐何貴少而富多﹖

傷官見官者﹐何官髙而財足﹖

無傷不貴﹐有病爲奇﹐宜當棄之﹐理妙於斯﹐何必外取。

如﹐火炎水少遇庚辛﹐休作身旺官輕而取。

或﹐土重木絕逢壬癸﹐難作身旺官輕而決。

財輕莫逢劫地。

印多最妙財鄕。

財旺生官﹐用賂取貴。

殺星制刃﹐劫寶圖名。

身旺偏財何取﹐必取橫財。

主捷正財偏劫﹐頻見妻災。

劫財陽刃入官殺﹐臺閣之臣。

歸祿倒衝逢刃傷﹐廊廟之貴。

身旺有殺逢印綬﹐權斷之官。

主弱逢印見財星﹐尋常之客。

陽刃傷官有制﹐膺職掌於兵刑。

正官正印無傷﹐出仕牧其士庶。

財旺稼穡﹐給餉之官。

飛祿朝陽﹐侍廷之相。

乾坤本淸气﹐畿國之榮。

子午爲極尊﹐黃門之貴。

癸日癸時兼亥丑﹐魁名及第入翰林。

壬日壬時疊寅辰﹐髙爵承恩登禦閣。

日徳見魁罡﹐縱吉運﹐貧寒之士。

魁罡見財官﹐任得地﹐衣祿之人。

傷官見官﹐妙入財印之地。

財星破印﹐貴行比劫之中。

命逢財﹐運逢殺﹐吉而堪言。

命逢殺﹐運逢財﹐凶而可決。

女多傷官﹐歸祿得之極吉。

男逢陽刃﹐身弱遇之爲奇。

金神﹑歸祿﹑欄叉﹐女命逢之最忌。

陽刃﹑傷官﹑七殺﹐男子值之得權。

金神入火逢殺刃﹐貴而無疑。

殺重有印逢食傷﹐榮而自有。

正官無印﹐居官不顯。

陽刃七殺﹐出牧馳名。

身旺無依﹐僧道之例。

桃花滚浪﹐娼妓之流。

金弱火彊﹐土木消溶之匠。

土多水淺﹐行商鍼綫之工。

五湖云遶﹐始榮終辱己身貧。

徧野桃花﹐一世風流多酒色。

亡神拱殺﹐盜賊之徒。

秀气失時﹐淸名之士。

印旺身彊多嗜酒。

丁壬妒合犯淫訛。

身印俱彊﹐平生少病。

天月徳助﹐處世無殃。

食神生旺﹐勝似財官。

貴全官殺﹐有棄命就財﹑就殺﹑就官者﹔有餘富貴﹐無依專旺。

絕食﹑絕財﹑絕官者﹐無限貧窮。

身弱棄命要無根﹐官居宰輔。

主衰身化得其時﹐位近天廷。

男命﹐類屬從化﹑照返鬼伏﹔女命﹐純和淸貴﹑濁濫淫娼。宜細詳之﹗

《淵源

集說》

最貴者﹐官星爲命﹐時得偏正財爲福。

最凶者﹐七殺臨身﹐逢天月二徳爲祥。

官星若遇劫財﹐𨿽官無貴。

七殺如逢資助﹐其殺愈重。

三合六合﹐運至逢而必榮。

七官八官﹐月逢官而爲喜。

四合四刑﹐合刑當爲偏正。

七衝七擊﹐衝擊喜得會藏。

夾貴夾丘爲暗會。

財庫官庫要正衝。

官星在生旺之方﹐逢則何須髮見。

印綬臨孟仲之下﹐見而不見。

露形印綬﹐得劫財爲貴。

財源喜傷﹝傷官﹞﹐貴爲奇。

傷官要見印綬﹐貴不可言。

歸祿若見子孫﹝食神﹞﹐祿無限妙。

年月立有陰陽陽刃﹐刑罰重犯。

官殺混逢天月徳﹐壽位髙遷。

飛刃伏刃﹐會刃多凶。

傷官見官﹐剝官見禍。

陽刃若逢印綬﹐縱貴﹐有病疾在身。

七殺並制﹐逢官爲禍﹐而壽元不長。

三偏三正﹐貴居一品之尊。

四柱四合﹐福坐眾人之上。

殺化爲印﹐早擢登科。

財旺生官﹐少年承業。

官殺同來﹐要知扶官扶殺。

偏正會合﹐須知合正合偏。

福祿若逢陽刃﹐世事不明。

金神運入水鄕﹐身衰夭折。

暗中藏殺﹐須憑月下刑神。

見處無財﹐必受空中禍患。

陽刃兼會七殺﹐千里徒流。

用財若遇劫奪﹐一生貧困。

人生前定﹐窮富已明﹐如要識其消長﹐亦多究其始終﹔或有前貧後富﹑或有驟發卒傾﹑或有白屋之公卿﹑或有朱門之餓殍﹑或一生長樂﹑或一生失所﹐當視流運之源﹐要察行年之位。

身弱徒然入格﹐縱發早亡。

福轉若遇休囚﹐卒發傾夭。

是以﹐用神不可妄求﹐形蹤自然發見﹐有福必當用彼﹐無時必是用身﹐禍患在於五行﹐福崇在於運气﹔福源人所同具﹐如或傷終困此中。消息陰陽﹐在我通明理智﹐榮辱兩端﹐媸妍一斷。自古相傳﹐非賢勿授。

《子平

百章

論科

甲歌》

魁罡歲駕五經名﹐甲旺提綱榜眼淸﹔火明木秀從魁印﹐金白水淸甲第新。

重疊玉堂登紫閣﹐調和木火貫黃金﹔木生春令逢傷食﹐甲宿文場義理深。

財印兩輕官殺足﹐甲第連科一舉成﹔根苗天乙俱榜眼﹐爲魁木火定解英。

相涵金水親黃榜﹐遞互丙丁侍紫宸﹔金水秋气炎方取﹐魁星官殺貴分明。

殺重身輕休道弱﹐如逢印綬作魁星﹔誰知識此分髙下﹐熟記猶如徐子平。

《四言

獨步》

先天何處﹐後天何處﹐要知來處﹐便知去處﹔四柱排定﹐三才次分﹐年幹爲本﹐配合元辰﹔神煞相絆﹐輕重較量﹐先觀月令﹐論格推詳﹔以日爲主﹐專論財官﹐分其貴賤﹐妙法多端﹔獨則易取﹐亂則難明﹐去畱舒配﹐論格要精。

日主髙彊﹐月提得令﹔用財爲物﹐表實爲正。

年根爲主﹐月令爲中﹔日生百刻﹐時旺時空。

幹與支同﹐損財傷妻。

身支年同﹐破蕩祖基。

月令見祿﹐不住祖屋﹔一見財官﹐自然發福。

用火愁水﹐用木愁金﹔輕重能分﹐禍福自眞。

五行生旺﹐不怕休囚﹔東南西北﹐數盡方休。

寅申巳亥﹐四生之局﹔用物身彊﹐遇之發福。

辰戌丑未﹐四墓之局﹔人元三用﹐透旺爲眞。

子午卯酉﹐四敗之局﹔男犯興衰﹐女犯孤獨。

進气退气﹐命物相爭﹔進气不死﹐退气不生。

財官臨庫﹐不衝不發。

四柱干支﹐喜行相合。

提綱有用﹐最怕刑沖﹔衝運則緩﹐衝用則凶。

三奇透露﹐日主專彊﹔其根有用﹐福祿榮昌。

十干化神﹐有影無形﹔無中生有﹐福祿難憑。

十惡大敗﹐格中大忌﹔若遇財官﹐反成富貴。

格格推詳﹐以殺爲重﹔化殺爲權﹐何愁損用。

殺不離印﹐印不離殺﹔殺印相生﹐功名顯達。

官殺重逢﹐制伏有功﹔如行帝旺﹝陽刃﹞﹐遇之不凶。

時殺無根﹐殺旺取貴。

時殺多根﹐殺旺不利。

八月官星﹝甲木見酉爲官﹞﹐大忌卯丁﹔卯丁剋破﹐有情無情。

印綬根輕﹐旺中顯達。

印綬根深﹐旺中不發。

印綬比肩﹐喜行財鄕。

印無比肩﹐忌見財傷。

先財後印﹐反成其福。

先印後財﹐反成其辱。

財官印綬﹐大忌比肩﹔傷官七殺﹐反助爲權。

傷官用財﹐死宮有子。

傷官無財﹐子宮有死。

時上偏財﹐怕逢兄弟。

月印逢財﹐比肩不忌。

傷官見官﹐格中反忌﹔不損用神﹐何愁官至。

拱祿拱貴﹐塡實則凶﹔提綱有用﹐論之不同。

月令財官﹐遇之發福﹔祿位髙彊﹐比肩奪福。

日祿歸時﹐靑雲得路。

庚日申﹝甲申﹞時﹐透財歸祿。

壬騎龍背﹐見戌無情﹔寅多則富﹐辰多則榮。

天元一气﹐地物相同﹔人命逢此﹐位列三公。

八字連珠﹐支神有用﹔造化逢之﹐名利必重。

日徳金神﹐月逢土旺﹔𨿽有輕名﹐祖業漂蕩。

金神帶殺﹐身旺爲奇﹔更行火地﹐名利當時。

甲日金神﹐偏宜火制。

乙日金神﹐何勞火制。

六甲生春﹐時犯金神﹔水鄕不發﹐土重名眞。

甲乙丑月﹐時帶金神﹔月幹見殺﹐雙目不明。

甲寅重重﹐二巳刑殺﹔終身必損﹐遇之難發。

六甲寅月﹐透財時節﹔西北行程﹐九流立業。

乙日卯月﹐金神剛烈﹔富貴比肩﹐旺橫死絕。

天干二丙﹐地支全寅﹔更行生印﹐死見禍臨。

火旺二寅﹐月令水金﹔火鄕有救﹐見土刑身。

巳日月戌﹐火神無气﹔多水多金﹐眼昏目閉。

年幹會火﹐日時會金﹔己幹用印﹐官徹名淸。

秋金生午﹐二庚火丙﹔到醜傷情﹐逢離順境。

庚金坐午﹐辛金生未﹔透殺兩停﹐冬生最貴。

辛金月辰﹐庚金丑庫﹔逆數淸孤﹐順行豪富。

辛逢卯日﹐年月見酉﹔時帶朝陽﹐爲僧行醜。

辛金亥日﹐月逢臨戌﹔水運初行﹐須防目疾。

辛金生酉﹐財官用印﹔順行南方﹐名利必振。

辛金坐巳﹐官印遇祿﹔順行南方﹐貴顯榮福。

辛金逢離﹐透土何慮﹔無土傷身﹐壽元不住。

月生四季﹐日主庚辛﹔何愁主弱﹐旺地成名。

辛金逢火﹐見土成刑。

陽金遇火﹐透土成名。

壬生午位﹐祿馬同鄕﹔重重遇火﹐格局髙彊。﹝玄武當權格﹞

壬癸多金﹐生於酉申﹔土旺則貴﹐火旺則貧。

癸向巳宮﹐財官拘印﹔運至南方﹐利名必振。﹝玄武當權格﹞

癸日己亥﹐殺財透露﹔地合傷官﹐有勞無富。

癸日申提﹐卯寅歲時﹔年殺月劫﹐林下孤悽。

癸日干己﹐陰殺重逢﹔無官相混﹐名利必通。

傷官之格﹐女人最忌﹔帶印帶財﹐反爲富貴。

殺多有制﹐女人必貴。

官星犯重﹐濁濫淫類。

官星桃花﹐福祿堪誇。

殺星桃花﹐朝劫暮巴。

庚日申時﹐柱中金局﹔支無會合﹐傷官劫妻。

癸日寅提﹐寅時亥月﹔莫犯提綱﹐禍福難推。

甲日乾﹝亥﹞提﹐見殺喜比﹔金水栽根﹐忌行卯未。

戊己丑月﹐比肩透出﹔宜金入局﹐忌逢午未。

壬癸坎宮﹐支逢午戌﹔幹頭比肩﹐東行爲吉。

甲乙震﹝卯﹞宮﹐卯多須夭﹔逆順運行﹐子申發福。

庚辛巳月﹐金生火旺﹔比劫栽根﹐西行成像。

丙丁酉月﹐比肩不忌﹔火入離宮﹐比肩一例。

曲直丑月﹐帶印多金。

壬癸丑月﹐土厚多金。

食神生旺﹐勝似財官﹔濁之則賤﹐淸之則垣。

此法玄玄﹐識得成仙﹔學者寶授﹐千金莫傳。

身

弱

論》

陽木無根﹐生於丑月﹔水多轉貴﹐金多則折。

乙木無根﹐生臨丑月﹔金多轉貴﹐火土則折。

丙火無根﹐子申全見﹔無制無生﹐此身貧賤。

六甲坐申﹐三重見子﹔運至北方﹐須防橫死。

丙臨申位﹐陽水大忌﹔有制身彊﹐旺成名利。

己入亥月﹐怕逢陰木﹔月逢印生﹐自然成福。

己日逢殺﹐印旺財伏﹔運轉東南﹐貴髙財足。

壬寅壬戌﹐陽土透露﹔不混官星﹐名崇顯祿。

陰水無根﹐火鄕有貴。

陽水無根﹐火鄕卽畏。

丁酉陰柔﹐不怕多水﹔比肩透露﹐格中返忌。

戊寅日主﹐何愁殺旺﹔露火成名﹐水來漂蕩。

庚午日主﹐支火炎炎﹔見土取貴﹐見水爲嫌。

辛金身弱﹐卯提入格。

癸酉主衰﹐見財成格。

癸巳無根﹐火土重見﹔透財名彰﹐露根則賤。﹝棄命從財格﹞

《棄命

從殺

論》

甲乙無根﹐怕逢申酉﹔殺合逢之﹐雙目必朽。

甲木無根﹐生於丑月﹔水多轉貴﹐金土則折。

乙木酉月﹐見水爲奇﹔有根丑絕﹐無根寅危。

乙木坐酉﹐庚丁透露﹔二庫歸根﹐孤神得失。

丙火申提﹐無根從殺﹔有根南旺﹐脫根壽促。

陽火無根﹐水鄕必忌。

陰火無根﹐水鄕有救。

陰火酉月﹐棄命就財﹔北方入格﹐南則爲災。

戊己亥月﹐身弱爲棄﹔卯月同推﹐嫌根劫比。

庚金無根﹐寅宮火局﹔南方有貴﹐須防壽促。

辛巳陰柔﹐休囚官殺﹔運限加金﹐聰明顯達。

壬日戌提﹐癸幹未月﹔運喜東方﹐逢衝則絕。

棄命從財﹐須要會財。

棄命從殺﹐須要會殺。

從財忌殺﹔從殺喜財﹔命逢根气﹐命殞無猜。

《五言

獨步》

有病方爲貴﹐無傷不是奇﹔格中如去病﹐財祿兩相隨。

寅卯多金丑﹐貧富髙低走﹔南地怕逢申﹐北方休見酉。

建祿生提月﹐財官喜透天﹔不宜身再旺﹐惟喜茂財源。

土厚多逢火﹑歸金旺遇秋﹑冬天水木泛﹐名利總虛浮。

甲乙生居卯﹐金多反吉祥﹔不宜重見殺﹐火地得衣糧。

火忌西方酉。﹝十二長生﹐丙死於酉﹞

金沈怕水鄕。﹝十二長生﹐庚死於子﹞

木神休見午。﹝十二長生﹐甲死於午﹞

水到卯中傷。﹝十二長生﹐壬死於卯﹞

土宿休行亥﹐臨官在巳宮﹔南方根有旺﹐西北莫相逢。

陰日朝陽格﹐無根月建辰﹔西方還有貴﹐惟怕火來侵。

乙木生居酉﹐莫逢全巳丑﹔富貴坎離宮﹐貧窮申酉守。

有殺只論殺﹐無殺方論用﹔只要去殺星﹐不怕提綱重。

甲乙若逢申﹐殺印暗相生﹔木旺金逢旺﹐冠袍必掛身。離火怕重逢﹐北方反有功﹔𨿽然宜見水﹐猶恐對提衝。

八月官星旺﹐甲逢秋气深﹔財官兼有助﹐名利自然亨。

曲直生春月﹐庚辛幹上逢﹔南離推富貴﹐坎地卻猶凶。

甲乙生三月﹐庚辛戌未存﹔丑宮壬癸位﹐何慮見無根。木茂宜金火﹐身衰鬼作關﹔時分西與北﹐輕重辧東西。

時上胞胎格﹐月逢印綬通﹔殺官行運助﹐職位至三公。

二子不衝午﹔二寅不衝申﹔得一分三格﹐財官印綬同﹔運中逢剋破﹐一命喪黃泉。

進气死不死﹐退气生不生﹔終年無發旺﹐猶忌少年刑。

時上偏財格﹐幹頭忌比肩﹔月生逢主旺﹐貴气福重添。

運行十數載﹐上下五年分﹔先看流年歲﹐深知來往旬。

時上一位貴﹐藏在支中是﹔日主要剛彊﹐名利方有气。

《五行

生剋

賦》

大哉干支﹐生物之始﹐本乎天地﹐萬象宗焉。有陰陽變化之機﹐時候淺深之用﹔故﹐金木水火土無正形﹐生剋制化理取不一。

假如死木﹐偏宜活水長濡。

譬若頑金﹐最喜紅鑪煆煉。

太陽火忌林木爲讎。

棟樑材求斧斤爲友。

火隔水﹐不能鎔金。

金沈水﹐豈能剋木。

活木忌埋根之鐵。

死金嫌蓋頂之泥。

甲乙欲成一塊﹐須加穿鑿之功。

壬癸能達五湖﹐蓋有並流之性。

樗木不禁利斧。

眞珠最怕明鑪。

弱柳喬松﹐時分衰旺。

寸金尺鐵﹐气用剛柔。

隴頭之土﹐少木難疏。

鑪內之金﹐濕泥反蔽。

雨露安滋朽木。

城墻不產眞金。

劍戟成功﹐遇火鄕而反壞。

城墻積就﹐至木地而愁傷。

癸丙春生﹐不雨不晴之象。

乙丁冬產﹐非寒非煖之天。

極鋒抱水之金﹐最鈍離鑪之鐵。

甲乙遇金彊﹐魂歸西兌﹝酉﹞。

庚辛逢火旺﹐气散南離﹝午﹞。

土燥火炎﹐金無所賴。

木浮水泛﹐火不能生。

三夏鎔金﹐安制堅剛之木。

三冬濕土﹐難隄泛濫之波。

輕塵撮土﹐終非活木之基。

廢鐵銷金﹐豈是滋流之本。

木盛﹐能令金自缺。

土虛﹐反被水相欺。

火無木﹐則終其光。

木無火﹐則晦其質。

乙木秋生﹐拉朽摧枯之易也。

庚金冬死﹐沈沙墜海豈難乎﹗

凝霜之艸﹐奚用逢金。

出土之金﹐不能勝木。

火未焰﹐而先煙。

水旣往﹐而猶濕。

大抵﹐水寒不流﹐木寒不發﹐土寒不生﹐火寒不烈﹐金寒不鎔﹔皆非天地之正气也。

然﹐萬物初生未成﹐而成久則滅。其超凡入聖之機﹐脫死回生之妙﹔不象而成﹐不形而化﹐固用不如固本﹐花繁豈若根深。

且如﹐北金戀水而沈形﹝水多金沈﹞﹔南木飛灰而脫體﹝火旺木焚﹞﹔東水旺木以枯源﹝木盛水縮﹞﹔西土實金而虛己﹝金多土變﹞﹔火因土晦皆太過﹝土多火埋﹞。

五行貴在中和。

以理求之﹐愼勿茍言﹐掬盡寒潭須見底。

《珞琭

子消

息賦》

元一气兮先天﹐稟淸濁兮自然﹔著三才以爲象﹐播四時以爲年。

以幹爲祿﹐以向背定貧富﹔以支爲命﹐詳順逆以循環。

運行則一辰十載。

折除乃三日爲年﹔折除者乃一年二十四气﹐七十二候。

命有節气淺深﹐用之而爲妙。

其爲气也﹐將來者進﹐成功者退﹔如蛇在灰﹐如鱔在塵。气者﹐四時向背之气也﹔其爲有也﹐是從無而立有﹔其爲無也﹐天垂象以爲文﹔此五行臨於絕地而建貴也。五行絕處有祿馬﹔其爲常也﹐立仁立義﹔其爲事也﹐或見或聞。崇爲實也﹐奇爲貴也﹐將星扶徳﹐天乙加臨﹐本主休囚﹐行藏汩沒。

至若﹐勾陳得位﹐不虧小信以成仁﹔眞武當權﹐是知大才而分瑞。

不仁不義﹐庚辛與甲乙交爭。

或是或非﹐壬癸與丙丁相畏。

故﹐有先賢謙己﹐處俗求仙﹔崇釋則離宮修定﹐歸道乃水府求玄。見不見之形﹐無時不有﹔抽不抽之緒﹐萬古聯綿。是以何公懼其七殺﹔宣父畏以元辰﹔峨眉闡以三生﹐無全士庶﹔鬼谷布其九命﹐約以星觀。今集諸家之要﹐略其偏見之能﹐是以未解曲通﹐玅須神悟。

臣出自蘭野﹐幼慕眞風﹔入肆無懸壺之玅﹐遊街無化杖之神﹔息一气以凝神﹐消五行而通道。乾坤立其牝牡﹐金木定其剛柔﹔晝夜分爲君臣﹐時節分爲父子﹐不可一途而取﹐不可一理而推。時有冬逢炎熱﹐夏艸遭霜﹔類有陰鼠棲水﹐神龜宿火﹔是以陰陽罕測﹐志物難窮。大抵三冬暑少﹐九夏陽多﹐禍福有若禎祥﹐術士希其八九。

或若生居休敗﹐早歲空亡﹔若遇健旺之鄕﹐連年偃蹇。

若乃﹐初凶後吉﹐相源濁而流淸﹔始吉終凶﹐狀根甘而裔苦。觀乎萌兆﹐察以其元﹔根是苗先﹐實從花後﹔胎生元命﹐三獸定其門宗﹔律呂宮商﹐五虎論其成敗。無合有合﹐後學難知﹔得一分三﹐前賢不載。

年𨿽逢於冠帶﹐尙有餘災。

運將至於衰鄕﹐猶披少福。

大段﹐天元羸弱﹐宮吉不及以爲營﹔日下興隆﹐月凶不能成其咎。

若遇﹐尊凶卑吉﹐救療無功﹔尊吉卑凶﹐逢災自愈。

祿有三會﹐災有五期。凶多吉少﹐類大過之初爻﹔福淺禍深﹐諭同人之九五。

聞喜不喜﹐是六甲之盈虧﹔當憂不憂﹐賴五行之救助。

八孤臨於五墓﹐戌未東行﹔六虛下於空亡﹐自乾南首。

天元一气﹐定侯伯之尊榮。

支作人元﹐運商徒而得失。

若乃﹐身旺鬼絕﹐𨿽破命而長生﹔鬼旺身衰﹐逢建祿而壽夭。

背祿逐馬﹐守窮途而悽惶。

祿馬同鄕﹐不三臺而八座。

官崇位顯﹐定知夾祿之鄕。

小盈大虧﹐恐是劫財之地。

生月帶祿﹐入仕居赫奕之尊。

重犯奇儀﹐蘊藉抱出羣之器。

陰男陽女﹐時觀出入之年﹔陰女陽男﹐更看元辰之歲﹐與地之相逢。

宜退身而避位﹐凶會吉會﹐返吟伏吟﹐陰錯陽差﹐天衝地擊﹔或逢四殺五鬼﹐六害七傷﹐天羅地网﹐三元九宮。福臻成慶﹐禍並危凝﹔扶兮速速﹐抑乃遲遲。

歷貴地而待時。

遇比肩而爭競。

至若人疲馬劣﹐猶托財旺之鄕﹔或乃財旺祿衰﹐健馬何避。掩衝歲臨﹐尙不爲災﹐年登故宜獲福。

大吉主逢小吉﹐及壽長年。

天罡運至天魁﹐繼生續壽。

從魁抵蒼龍之宿﹐財自天來。

天衝臨昴胃之鄕﹐人元有害。

金祿窮於正首﹐庚重辛輕。

木人困於金鄕﹐寅深卯淺。

玅在識其通變﹐拙說猶神﹔巫瞽昧於調絃﹐難希律呂。

庚辛臨於甲乙﹐君子可以求官。

北人運至南方﹐貿易獲其厚利。

開朝懽而旋至﹐爲盛火之炎陽。

剋禍福之遙﹐則多因於水土。

金木未能成器﹐聽衰樂以難明﹔似木盛而花繁﹐狀密雲而不雨。乘軒衣冕﹐金火何多﹔位窮班卑﹐陰陽不定。所以﹐龍吟虎嘯﹐風雨助其休祥﹔火勢將興﹐故先煙而後焰。每見凶中有吉﹐吉乃先凶﹔吉中有凶﹐凶爲吉兆﹔禍旬向末﹐言福可以近推。才入衰鄕﹐論災宜其逆課。男迎女送﹐否泰交居﹔陰陽二气﹐逆順折除。占其金木之內﹐顯於方所分野﹔標其南北之間﹐恐不利於往來。

一旬之內﹐於年中而問月﹔一歲之中﹐求月中而問日。向三避五﹐指方面以窮通﹔審吉查凶﹐述歲中之否泰。

丙寅丁卯﹐秋天宜以保持。

己巳戊辰﹐度乾﹝亥﹞宮而脫厄。

值病憂病﹐遲生得生﹔旺相崢嶸﹐休囚絕滅。論其眷屬﹐憂其死絕﹐墓在鬼中﹔危疑者甚﹐足下臨喪﹐面前可見。

憑陰察其陽福﹐歲君莫犯於孤辰。

恃陽鑑以陰災﹐天元忌逢於寡宿。

先論二气﹐次課延生﹔父病推其子祿﹐妻災課以夫年。三宮元吉﹐禍遲可以延推﹔始末皆凶﹐災忽來如迅速。宅墓受殺﹐落梁塵以呻吟﹔喪弔臨人﹐變宮商爲薤露。幹推兩重﹐防災於元首之間﹔支折三輕﹐愼禍於股肱之內。下元一气﹐同居去住之期﹔仁而不仁﹐慮傷伐於戊己。至於寢食侍衛﹐物有鬼物﹐人有鬼人﹔逢之爲災﹐去之爲福。就在裸形夾殺﹐魄往酆都﹐所犯有傷﹐魂歸岱嶺。或乃行來出入﹐抵犯凶方﹐嫁娶修營﹐路登黃道﹔災福在歲年之位內﹐發覺申日時之擊揚。五神相剋﹐三生定命。

每見﹐貴人食祿﹐無非祿馬之鄕﹔源濁伏吟﹐惆悵歇宮之地。

狂橫起於勾絞。

禍敗發於元亡。

宅墓同處﹐恐少樂而憂多。

萬里回還﹐乃是三歸之地。

四殺之父﹐多生五鬼之男。

六害之徒﹐命有七傷之事。

眷屬情同水火﹐相逢於沐浴之間。

骨肉中道分離﹐孤宿猶嫌於隔角。

須要制其神煞﹐輕重較量﹔身剋殺而尙輕﹐殺剋身而尢重。

至於循環八卦﹐因河洛以爲文﹐略之爲定一端﹐究之翻成萬緒。

若值﹐扳鞍踐祿﹐逢之則佩印乘軒﹔馬劣財微﹐遇之則流而不返。

善惡相伴﹐搖動遷移﹐夾殺持丘﹐親姻哭送﹔兼須察其操執﹐觀其秉持。原薄論其骨狀﹐成器藉於心源。

木气盛而仁昌。

庚辛虧而義寡。

吉曜而有喜﹐疑其災器。

福星臨而禍發﹐以表凶人。

處定求動﹐剋未進而難遷﹔居安慮危﹐可以凶中而卜吉。貴而忘賤﹐災自奢生﹔迷而不返﹐禍從惑起。殊當易從變處爲萌﹐福善禍淫﹐吉凶異兆。

至於公明﹑季玉﹐尙無變識之文﹔景純﹑仲舒﹐不載比形之妙。詳其往聖﹐蓋以前賢﹔或指事以陳謀﹐或約文而切理。多或少利﹐二義難精。今者參詳得失﹐補綴道蹤﹐規爲心鑑﹐永掛淸瑩﹐引列終緒﹐十希得九。

《論八

字撮

要法》

用之爲官﹐不可傷。

用之爲財﹐不可劫。

用之爲印﹐不可破。

用之食神﹐不可破。

用之爲祿﹐不可衝。

若有七殺須要制﹐制伏太過反爲凶﹔若遇傷官須要靜﹐此是子平萬法宗。

傷官最怕爲官運。

正官尢忌見財星。

印綬好殺﹐嫌財位。

陽刃怕衝﹐宜合迎。

比肩要逢七殺制。

七殺喜見食神刑。

有祿怕見官星到。

食神最喜偏財臨。

此是子平撮要法﹐江湖術者仔細明。

《格局

生死

引用》

夫格局者﹐自有定論﹐今略而述之。

印綬見財﹐行財運﹑又兼死絕﹐必入黃泉﹔如柱有比肩﹐庶幾有解。

正官見殺﹐及傷官刑沖破害﹐歲運相並必死。

正財偏財﹐見比肩分奪﹑劫財陽刃﹐又見歲運沖合必死。

傷官之格﹑財旺身弱﹑官殺重見﹑混雜衝刃﹐歲運又見必死﹔活則殘傷。

拱祿拱貴塡實﹐又見官空亡衝刃﹐歲運重見卽死。

日祿歸時﹐刑沖破害﹔見七殺官星空亡衝刃必死。

殺官大忌﹐歲運相並必死。

其餘諸格﹐並忌殺及塡實﹐歲運並臨必死。

會諸凶神惡煞勾絞空亡弔客墓病死宮諸煞﹐十死九生。

官星太歲﹑財多身弱﹐元犯七殺﹐身輕有救則吉﹐無救則凶。

金多夭折﹐水盛飄流﹐木旺則夭﹐土多癡呆﹐火多頑愚﹐太過不及。

作此論﹐一不可拘﹐二須敢斷﹔必須理會推之﹐求其生死決矣﹗

《會要

命書

說》

夫造命書﹐先賢已窮盡天地精微之蘊而極矣﹗自唐李虛中一行禪師﹑宋徐升東齋﹑明王詮醉醒子諸公﹐登覺【淵海】【淵源】﹐其理雷同﹐至矣﹗盡矣﹗無非木火土金水之微妙耳。

今之後學﹐加增旨意﹑口訣﹔莫非先賢已發之餘意﹐大同小異。

今將【淵海】﹑【淵源】二書﹐合成一集﹐一覽便知﹔不必尋究二書之旨﹐刪繁去簡﹐永爲矜式。

