焦氏易林注

焦氏易林注卷一

乾之第一

乾。道陟石阪﹐胡言連謇。譯瘖且聾﹐莫使道通。請謁不行﹐求事無功。乾爲道﹑爲陟﹑爲山﹐故曰石阪。爲言﹐在西北﹐故曰胡言。連謇﹐口喫也。震爲鳴﹐坎爲耳﹐艮爲道﹑爲請求﹐今爲純乾﹐乾三子具不見﹐故曰暗﹑曰聾﹑曰道不通﹑曰請求無功﹐蓋三子各分乾一爻也。又林詞所以不吉者﹐以卦爲純陽﹐陽遇陽則窒故也。此易之根本大義﹐自此義不明而易多誤解。○石﹐汲古作多﹐謇作蹇﹐瘖訛瘠。依宋元本。

坤。招殃來螫﹐害我邦國。病傷手足﹐不得安息。乾變陰故曰招。日來坤陰爲災殃﹑爲毒螫﹑爲害﹑爲邦國。艮手震足﹐今純坤艮震毀﹐故曰病傷手足。坤逆行故曰來﹐《系辭》「來者﹐伸也。」卽謂坤逆行。○殃﹐元本作禍﹐依宋本﹑汲古。傷﹐宋元本作在﹐依汲古。

屯。陽孤亢極﹐多所恨惑。車傾蓋亡﹐身常憂惶。乃得其願﹐雌雄相從。坎爲孤﹐一陽居五﹐民皆歸初﹐故曰孤亢。坎爲憂疑﹐故曰恨惑﹑曰憂惶。艮爲蓋﹐震爲車。坎破﹐故傾亡。坤爲身﹐初陽四陰﹑二陰五陽皆有應與﹐故曰雌雄相從。○凡六子易林皆有孤﹑獨﹑鰥﹑寡象﹐人皆知巽寡﹐余失傳。不下贅。

蒙。鴶鵴鳲鳩﹐專一無尢。君子是則﹐長受嘉福。艮爲鳥﹐故曰鴶鵴鳲鳩。艮止﹐故專。一說鳲鳩義與毛同。艮爲君子﹐坎爲法則﹐震爲嘉福。○艮﹐鳥象﹐失傳。鴶﹐音戞。鴶鵴鳴鳩﹐皆布谷也。鴶﹐各本多訛鵠﹐依宋元本。

需。目瞤足動﹐喜如其願﹐舉家蒙寵。互離爲目。瞤﹐亦動也。乾爲喜﹑爲寵。坎爲官室﹑爲家。《西京雜記》「目瞤得酒食﹐故曰喜。」足﹐疑爲指訛﹐《左傳》「食指動」是也﹐伏艮象。○目﹐汲古訛日﹐從宋元本。

訟。龍馬上山﹐絕無水泉。喉焦唇乾﹐舌不能言。乾爲龍馬﹑爲山﹐在上﹐坎在下而中爲火﹑爲日﹐故水泉絕。兌爲喉舌﹑爲唇﹐乃兌覆而與火鄰﹐故焦渴不能言。

師。倉盈庾億﹐宜種黍稷。年丰歲熟﹐民人安息。坤爲腹﹑爲囊﹐倉庾象也。坤眾故曰盈﹑曰億﹑曰丰熟。震爲黍稷﹐坤爲歲年﹑爲民人﹑爲安息。後比之升﹑坤之恆詞同﹐亦皆以坤爲倉庾。《詩小雅楚茨》云「我黍與與﹐我稷翼翼﹔我倉旣盈﹐我庾維億。」又《甫田》云「曾孫之稼﹐如茨如梁﹔曾孫之庾﹐如坁如京。乃求千斯倉﹐乃求萬斯箱﹔黍稷稻粱﹐農夫之慶。」○年丰歲熟﹐元刊作國家富有﹔安作蕃﹐依宋本﹑汲古。

比。中夜犬吠﹐盜在墻外。神明佑助﹐消散皆去。坤﹑坎皆爲夜。坎爲中﹐故曰中夜。艮爲犬﹐伏兌口﹐故曰犬吠。坎爲盜﹐艮爲墻﹐坎在外故曰在墻外。伏乾爲神﹐艮爲明﹐坤消故曰消散。○犬﹐元刊作狗﹐依汲古。

小畜。據斗運樞﹐順天無憂﹐與樂並居。通豫。艮爲星﹐數七﹐故曰據斗。坎爲樞﹐故曰運樞。乾順行故曰順天。坎伏故無憂。震爲樂﹐艮爲居。○汲古多「所行造徳」四字﹐依宋元本。

履。空拳握手﹐倒地更起。富饒丰衍﹐快樂無已。通謙。艮爲拳﹑爲手﹐坤爲地﹐爲下。震起﹐故曰倒地更起。坤爲富饒﹐震爲快樂﹐全用伏象﹐易卦爻詞每如此也﹐易林無創例。○倒﹐汲古作委﹐依宋元本。

泰。不風不雨﹐白日皎皎。宜出驅馳﹐通利大道。巽伏故不風﹐半坎故不雨。震爲白﹐乾爲日﹐震爲出﹑爲馳驅﹑爲大塗﹑爲通利。○利﹐汲古作理﹐從宋本。

否。載日晶光﹐驂駕六龍。祿命徹天﹐封爲燕王。坤爲載﹐乾爲日﹐在上故曰載日。伏震爲龍﹑爲駕﹐乾數六﹐故曰驂駕六龍。乾爲祿﹐巽爲命﹐乾在上﹐故曰徹天﹐伏震爲王﹐兌爲燕﹐故曰燕王。○載﹐元本作戴﹐依宋本﹑汲古。

同人。子號索哺﹐母行求食。反見空巢﹐訾我長息。通師。震爲子﹑爲號﹑爲哺﹑爲請。請﹐求也。故曰索哺﹑曰求食。震爲行﹐坤爲母﹐艮爲巢﹐坤虛﹐故曰空巢。震爲長息﹐坎上下兩兌口相背﹐兌爲口舌﹐故曰訾。○巢﹐依宋元本﹐汲古作窠。

大有。上帝之生﹐福佑日成。修徳行惠﹐樂且安寧。乾爲上帝﹑爲福﹑爲徳惠。通比﹐比樂坤安。本象﹑伏象兼取。○第四句元刊作樂安且寧﹐依汲古。

謙。山險難登﹐澗中多石。車馳轊擊﹐載重傷軸。擔負差躓﹐跌踒右足。艮爲山﹑爲石﹐坎爲澗﹐坎險﹐故難登。震爲車﹐坎多眚﹐故轊擊傷軸。坎爲轊﹑爲軸﹐艮爲何﹐故曰擔負。坎蹇﹐故差躓﹑故跌踒。差﹐同蹉也。震爲足﹐艮伏兌﹐故曰右足。○擔﹐依汲古。元刊作儋﹐義同。跌踒﹐汲古作踠跌﹐依宋元本。

豫。禹鑿龍門﹐通利水源。東注滄海﹐民得安存。震爲帝﹐故曰禹。艮手﹐故曰鑿。坤爲門﹐震爲龍﹐故曰龍門。坎水坤水﹐故曰水源﹐震爲通利﹑爲東﹐坤爲滄海﹑爲民﹑爲安。

隨。乘龍上天﹐兩蛇爲輔。踴躍雲中﹐遊觀滄海。民樂安處。震爲龍﹐艮爲天﹐故曰乘龍上天。巽蛇﹐兌卦數二﹐故曰兩蛇。輔﹐附也。互大坎爲云﹐坎在上﹐震起﹐故曰踴躍雲中。兌爲澤﹐故曰海﹐艮爲觀﹑爲安。○民樂安處﹐元刊作安樂長處﹐依汲古。

蠱。彭祖九子﹐據徳不殆。南山松柏﹐長受嘉福。艮爲壽﹐故曰彭祖。彭祖名篯﹐壽八百歲﹐卽《論語》所謂老彭也。震爲子﹐數九﹐故曰九子。艮爲據﹐震爲徳﹐艮山﹐震南﹐故曰南山。巽爲松柏﹐震爲嘉福。○徳﹐元刊作得。

臨。南山昊天﹐刺政閔身。疾悲無辜﹐皆憎爲仇。通遁。艮爲南山。乾盈已正當夏日﹐故曰昊天。本象。坤爲政﹑爲身﹑爲悲﹑爲憎﹐故刺政憫身。艮爲背也。南山昊天﹐皆小雅篇名﹐皆刺幽王而悲憫身世也。刺政﹐承南山而言﹐謂「赫赫師尹﹐不平謂何」也。閔身﹐承昊天言﹐謂若此無罪﹐燻胥以鋪也。○閔﹐宋﹑元刊﹑汲古皆作關﹐依局本。

觀。江河淮海﹐天之奧府。眾利所聚﹐可以饒有。樂我君子﹐百福是受。坤爲江河淮海﹐艮爲府﹐坤伏乾﹐故曰天府。坤爲眾﹑爲利﹑爲聚﹑爲富饒。艮爲君子﹐巽伏震爲樂﹐坤爲我也。○元本下多百福是受四字﹐玆從之宋本﹐汲古無。

噬嗑。堅冰黃鳥﹐終日悲號。不見白粒﹐但見藜蒿。數驚鷙鳥﹐爲我心憂。坎爲堅冰﹐震爲黃﹐艮爲鳥﹑爲終。離爲日﹐故曰終日。坎爲悲﹐震爲號﹑爲粒﹐坎隱故不見。震爲藜蒿﹑爲驚。艮爲黔啄﹑爲鷙鳥。坎爲心憂。《詩小雅》「黃鳥黃鳥﹐無集於榖﹐此邦之人﹐不我肯榖。言旋言歸﹐復我邦族。」林似說此詩。○第二句各本多作常哀悲愁。白作甘﹐依解之夬校丁晏云「楚策『俯啄白粒』是也。」

賁。室如懸磬﹐旣危且殆。早見之士﹐依山谷處。艮爲室﹐震爲磬﹐上卦震覆﹐故曰懸磬。坎險故危殆。震爲士﹑爲旦﹐故曰早見之士。離爲見也。艮爲山谷﹐艮止故曰依。○谷處﹐元本作處谷﹐依宋本﹑汲古。

剝。大禹戒路﹐蚩尢除道。周匝萬里﹐不危不殆。見其所使﹐無所不在。伏乾爲王﹐故曰大禹。艮爲路﹐伏兌爲口﹐故曰大禹戒路﹐言警備也。坤爲惡﹐故曰蚩尢。艮爲道﹑爲手﹐故曰除道。除﹐治也。反震爲周﹐坤爲萬里﹐坤安艮止﹐故不危殆。艮爲僮僕﹐故曰所使﹐卦爲大艮﹐故無不在。○戒﹐宋元本作式﹐依汲古。

復。三人爲旅﹐俱歸北海。入門上堂﹐拜謁王母﹐飲勞我酒。震爲人﹐數三﹐故曰三人﹐坤爲海﹑爲北﹐震爲反﹐故曰俱歸北海。坤爲門戶﹐震往﹐故曰入﹑曰上。坤爲母﹐震爲王﹐故曰王母。坤爲我﹑爲漿﹐故亦爲酒﹐震爲言﹐故曰勞。○王母﹐汲古作主母﹐依宋元本。上﹐元刊作升﹐依宋本﹑汲古。

無妄。傳言相誤﹐非干徑路。鳴鼓逐狐﹐不知迹處。震爲言﹐艮敗言﹐故曰誤﹐艮爲徑路﹑爲求。非干徑路﹐言非所求之徑路也。震爲鼓﹑爲鳴﹐艮爲狐。震爲逐﹑爲迹。巽爲伏﹐故無迹。○乾﹐俗本皆誤於。

大畜。三羊爭雌﹐相逐奔馳。終日不食﹐精气勞疲。兌爲羊﹐震數三﹐故曰三羊。兌爲雌﹐艮爲手﹐正反兩艮相對﹐故曰爭雌。震爲馳逐﹐乾爲日﹐兌爲食﹐艮爲終﹐艮止﹐故終日不食。乾爲精气﹐爭故勞疲。○羊﹐汲古作年﹐雌作妻﹐依宋元本。

頤。純服素裳﹐載主以興。徳義茂生﹐天下歸仁。坤爲黑﹑爲裳﹐震爲白﹐故曰純服素裳。震爲主﹑爲載﹑爲興﹐故曰載主以興。坤爲義﹐震爲徳﹑爲生﹐故曰徳義茂生。坤爲天下﹐震爲歸﹑爲仁﹐故曰天下歸仁。史記武王載木主﹐觀兵孟津﹐八百諸侯來歸﹐故必素裳。○素﹐各本皆作黃﹐載主作戴上﹐茂作旣﹐均非。茂依比之益校。

大過。桀跖並處﹐人民勞苦。擁兵荷糧﹐戰於齊魯。伏坤爲惡﹐故曰桀。巽爲盜﹐故曰跖。坤爲人民﹑爲憂﹑爲勞﹐故曰勞苦。伏艮爲兵﹑爲荷﹐震爲糧﹐故曰擁兵荷糧。巽齊兌魯﹐正覆艮相背﹐艮手﹐故曰戰。○勞﹐依元刊。汲古作愁。

坎。黃鳥采菉﹐旣嫁不答。念我父兄﹐思復邦國。黃鳥﹑采菉皆小雅篇名﹐皆傷怨曠﹐故曰旣嫁不答。震爲黃﹑爲菉﹐艮爲鳥﹑爲采﹐故曰黃鳥采菉。震爲嫁﹑爲言﹐艮止﹐故曰不答。坎爲思念﹐震爲父兄﹑爲復﹐艮爲邦國。○采菉﹐自明以後本皆誤爲來集﹐玆依宋元本。

離。胎生孚乳﹐長息成就。充滿帝室﹐家國昌富。通坎。互震爲胎﹑爲生﹐坎爲孚﹐艮爲乳﹐故曰胎生孚乳。震爲長息﹐艮爲成﹐故曰成就。震爲帝﹑爲昌﹐艮爲室﹑爲家國﹐全取旁通象。

咸。三人求橘﹐反得丹穴。女淸以富﹐黃金百鎰。互乾爲人﹐艮數三﹐故曰三人。艮爲求﹐乾爲橘﹐故曰三人求橘。兌爲穴﹐乾爲赤﹐故曰丹穴。巽爲女﹐承乾故富﹐故爲金。伏坤爲黃﹐故曰黃金。乾爲百。顧千里曰「淸者﹐人名。《貨殖傳》所謂巴寡婦淸也。淸家得丹穴。」○丹穴﹐依宋元本﹐汲古作大栗。淸﹐依顧校。諸本皆作貴﹐惟汲古作靑﹐可證顧說是也。

恆。東山西嶽﹐會合俱食。百家送從﹐以成恩福。通益。互艮爲山嶽。震東﹐本卦。兌爲西﹐故曰東山西嶽。坤爲會合﹐震爲食﹐正覆震﹐故曰俱食。艮爲家﹐震爲百﹑爲從﹑爲恩福﹐艮爲成也。

遁。眵雞無距﹐與鵲交鬭。翅折目盲﹐爲鳩所傷。巽爲雞。《說文》﹕「目眥傷曰眵」﹐眥﹐眼角也。艮離目不全﹐故曰眵雞。震伏﹐故無距。艮爲鵲﹑爲鬭﹐震爲羽翰。震覆﹐故翅折。離爲目﹐目眥下裂﹐故爲目盲。艮爲鳥﹑爲鳩﹐巽羸故傷。○眵﹐依汲古﹐宋元本作弱﹐非。

大壯。卻大墻壞﹐蠧眾木折。狼虎爲政﹐天降罪罰。髙弒望夷﹐胡亥以斃。通觀。巽爲卻﹑爲壞﹑爲墻﹐故曰卻大墻壞。巽爲虫﹑爲木﹐坤眾﹐故曰蠧眾﹐風隕故木折。艮爲狼虎﹐坤爲政﹐故曰狼虎爲政。乾爲天﹐坤爲罪罰﹐故曰天降罪罰。艮爲宦寺﹐坤爲弒﹐艮爲觀﹐坤爲夷﹐故曰髙弒望夷﹐言趙髙弒胡亥於望夷宮也。坤爲胡﹐居亥﹐又爲斃也。𨿽人名﹑地名﹐無不從象生﹐本之《易》也。

晉。三癡俱走﹐迷路失道。惑不知歸﹐反入患口。坤爲癡﹐爻數三﹐故曰三癡。互艮爲道路﹐坤迷﹐故曰迷路失道。坎爲惑﹐震爲歸﹐陽居四不反初﹐故曰不知歸。坎爲患﹐四五形兌﹐故曰患口。○惑﹐元刊作或﹐依汲古。

明夷。弓矢俱張﹐把彈折弦。丸發不至﹐道遇害患。互坎爲弓﹑爲矢﹐震爲張﹐故曰弓矢俱張。坎爲彈﹐伏巽爲弦﹐坎折﹐故曰把彈折弦。坎爲丸﹐震爲發﹐坤閉﹐故不至。震爲道塗﹐坤爲患害﹐故曰道遇患害。

家人。三女求夫﹐伺候山隅﹐不見復關﹐長思憂嘆。卦二離﹑一巽﹐皆女象﹐坎爲夫﹐故曰三女求夫。艮爲關﹐卦有兩半艮形﹐故曰復關﹔坎伏﹐故不見。不見復關﹐詩衛風語也。艮止﹐故曰伺候。艮山﹐故曰山隅。坎爲憂思﹐故曰長思憂嘆。○汲古二三句倒置﹐依元本。元本憂嘆作嘆憂﹐失韻﹐依汲古。

睽。陽旱炎炎﹐傷害禾谷。穡人無食﹐耕夫嘆息。重離故曰旱﹐震爲禾稼﹐二三四五半震兌毀﹐故曰傷害禾谷。兌爲食﹐坎失﹐故無食。震爲耕﹑爲夫﹐兌口﹐故耕夫嘆息。○《易》家人﹑睽爻詞往往用半象﹐故此與家人亦多用半象﹐下蹇﹑解﹑漸﹑歸妹﹑旣﹑未濟並同﹐而旣﹑未濟用半象尢多﹐全本之《易》。

蹇。騎●逐羊﹐不見所望。徑涉虎廬﹐亡羝失羔。坎爲●﹐伏兌爲羊﹐半震爲騎﹑爲逐﹐故曰騎●逐羊。坎隱故不見﹐離爲望也。艮爲徑﹑爲虎﹑爲廬﹐兌伏﹐故亡羝失羔。○廬﹐宋元本作穴﹐依汲古。

解。暗昧冥語﹐轉相詿誤。鬼魅所捨﹐誰知臥處。坎爲暗昧﹑爲冥﹐震爲言﹐故曰冥語。坎上下兩兌口相背﹐故曰詿誤。坎爲鬼魅﹑爲捨﹑爲伏﹐故曰臥。坎伏﹐故不知。○轉相﹐依宋元本﹐諸家皆作相傳﹐非。

損。姬姜祥淑﹐二人偶食。論仁義福﹐以安王室。互震爲周﹐故曰姬﹐伏巽﹐故曰姜﹐巽爲齊也﹐震爲仁﹐故曰祥淑。震爲人﹐兌卦數二﹐故曰二人。兌爲食也﹐震爲言﹐故論仁議福。震爲王﹐艮爲室﹑爲安﹐故曰以安王室。

益。公孫駕驪﹐載聘東齊。延陵說產﹐遺季紵衣。艮爲孫﹐震爲公﹑爲驪﹑爲駕﹐故曰公孫駕驪。震爲東﹐巽爲齊﹐震爲載﹐故曰載聘東齊。艮山﹐故曰延陵﹐震樂震生﹐故曰悅﹑曰產。艮爲季﹐坤爲衣裳﹐震爲紵﹐故曰遺季紵衣。《左傳》「吳公子札聘於鄭﹐見子產如舊相識﹐與之縞帶。子產獻紵衣焉。」○聘﹐宋元本作眄﹐依汲古。

夬。孤竹之墟﹐老婦亡夫。傷於蒺藜﹐不見少齊。東郭棠姜﹐武子以亡。武子﹐崔杼也。棠姜﹐杼妻也。《困》三爻「據於蒺藜入於其宮﹐不見其妻」﹐杼占詞也。事見《左傳》襄二十五年。少齊者﹐《左傳》晉人謂之少齊﹐言美也。伏剝。坤爲寡﹐中虛﹐故曰孤竹之墟﹐坤爲墟也。兌爲老婦﹐本大過也。艮爲夫﹐艮伏﹐故無夫。余象多未詳。○子﹐各本多誤氏﹐玆依丁本。齊﹐汲古作妻﹐依宋元本。老﹐各本皆訛失﹐依需之剝宋元本校。

姤。仁政不暴﹐鳳凰來舍。四時順節﹐民安其處。通復。震爲仁﹐故曰不暴。坤爲文﹐故曰鳳凰。震爲辰﹐卦數四﹐坤順﹐故曰四時順節。坤爲民﹑爲安﹐故民安其處。

萃。任劣力薄﹐孱駑恐怯。如蝟見鵲﹐不敢拒格。坤柔﹐故曰任劣。力薄曰孱駑﹐互大坎﹐故曰恐怯。巽爲蝟﹐艮爲鵲﹐坤弱﹐故不敢拒格。《史記龜策傳》注「蝟能制虎﹐見鵲則仰地。」○孱駑﹐依宋本。元刊作駑孱。

升。衛侯東遊﹐惑於少姬。亡我考妣﹐久迷不來。震爲警衛﹑爲諸侯﹑爲東遊。大坎爲惑﹐兌爲少姬。震爲父﹐坤爲母﹐故曰考妣﹐坤死﹐故亡﹐坤爲我﹑爲迷﹐震往故不來。衛文侯避國難﹐遊齊。少姬﹐衛女﹐齊桓夫人。○震父象失傳。迷﹐依宋元本﹐汲古作逝。

困。噂噂所言﹐莫如我垣。歡喜堅固﹐可以長安。《詩》﹕「噂沓背憎「箋云「噂噂﹐對語﹐背則相憎。」困三至上﹐正反兩兌口相背﹐故易曰有言不信﹐其伏象則正反兩震言相對﹐故曰噂噂所言。巽爲垣墉﹐坎陷﹐故莫如我垣。兌悅而伏艮﹐故曰歡喜堅固﹐曰長安。○如﹐俗本誤加。如者﹐往也﹐宋本﹑汲古本均不誤﹐元本作知。

井。黿鳴岐山﹐鱉應幽淵。男女媾精﹐萬物化生。文王以成﹐爲開周庭。通噬嗑。互艮爲黿鱉﹑爲山﹐下震兩岐﹐故曰岐山。而初至四正反艮震﹐震爲鳴﹐故上鳴下應﹐與《中孚》九二「鳴鶴在陰﹐其子和之」用象同也。坎爲幽﹐坎男離女﹐而坎爲精﹐故曰男女媾精﹐震爲萬物﹑爲生﹑爲王。上離爲文﹐故曰文王以成。艮爲成也﹐艮又爲庭。震爲周﹑爲開﹐故曰爲開周庭。○黿﹐依汲古﹐宋元本作鸑。幽淵﹐依宋元本﹐汲古作山淵。

革。玄黃虺隤﹐行者勞罷。役夫憔悴﹐踰時不歸。通蒙。互震爲玄黃。《詩毛傳》「玄黃虺隤﹐病也。」蒙坎爲病﹑爲罷勞﹐震爲行﹐故曰行者勞罷。坎爲夫﹑爲勞卦﹐故曰役夫憔悴。艮爲時﹐在外﹐故踰時不歸。

鼎。弱足刖跟﹐不利出門。市賈無利﹐折亡爲患。下巽﹐震伏不見﹐故曰弱足刖跟﹐故不利出門﹐鼎初六「鼎﹐顚趾」卽如是取象。三五伏艮﹐艮爲門。巽爲市賈﹑爲利﹐兌折﹐故不利﹑故折亡﹐大坎爲患。○利﹐汲古訛私﹐無﹐從元本﹐宋本作不。

震。懸貆素餐﹐居非其官。失輿剝廬﹐休坐徙居。懸貆素餐﹐《詩伐檀》語也﹐互艮爲貆﹐伏巽繩﹐故懸貆﹐震爲食﹑爲白﹐故曰素餐。艮爲居﹑爲官﹐艮覆﹐故居非其官。震爲輿﹐坎失﹐故曰失輿。艮爲廬﹐艮覆﹐故剝廬﹐「君子得輿﹐小人剝廬」﹐《剝》上九爻詞也。艮爲坐﹑爲居﹐艮覆﹐故休坐徙居。○官﹐依元本﹐宋本作安。徙﹐依元本﹐宋本作徒。餐﹐從宋本﹐元本訛饕。

艮。民怯城惡﹐姦人所伏。寇賊大至﹐入我郛郭﹐妻子俘獲。《左傳》﹕「成九年楚伐莒﹐莒城惡﹐眾潰」。艮爲城﹐坎爲民﹑爲怯﹑爲陷﹐故曰民怯城惡。坎爲伏﹑爲姦﹐互震爲人﹐故曰姦人所伏。坎爲寇賊﹐艮爲郛郭﹐伏巽爲入﹐故曰入我郛郭。震爲子﹐伏兌爲妻﹐艮止﹐故曰妻子俘獲。○城﹐依宋元本﹐汲古訛伐。郛﹑俘﹐依宋元本﹐汲古作邦﹑系。

漸。陽低頭﹐陰仰首﹐水爲災﹐傷我寶﹐進不利﹐難生子。坎爲首﹐坎伏故低﹐坎陽卦而在下﹐離陰卦在坎上﹐故曰陰仰首。坎爲水災﹐震爲玉﹑爲寶﹐震覆﹐故傷。震爲行﹑爲子﹑爲生﹐震覆﹐故不利﹑故難。○寶﹐從汲古﹐宋元作足。難生子﹐依宋元本﹐汲古作生其子﹐與《易》「婦孕不育」旨背。

歸妹。背北相憎﹐心意不同﹐如火與金。兌伏艮﹐艮爲背﹐坎爲北﹑爲憎﹑爲心意﹐離爲火﹐伏艮爲金。《詩十月》篇「噂沓背憎。」○宋元本作艮辭﹐金讀略如京﹐與憎同協。

丰。太微帝室﹐黃帝所值。藩屏周衛﹐不可得入﹐常安無患。離爲星﹐故曰太微﹑曰帝室。帝室者﹐帝座﹐卽紫垣也。震爲帝﹐伏坎爲宮室﹐故曰帝室。震爲黃﹐故曰黃帝。黃帝﹐軒轅星也。震爲叢木﹑爲屏藩﹑爲周﹑爲衛﹐巽入巽伏﹐故不可入。○周﹐從宋元本﹐汲古作固﹐於卦象無著。值﹐從汲古﹐宋元皆作宜﹐不協。

旅。繭栗犧牲﹐敬享鬼神。神嗜飲食﹐受福多孫。互巽﹐故曰繭﹐艮爲果﹐故曰栗。離爲牛﹐故曰犧牲。《禮》「祭天地之牛角繭栗」﹐言其色似之也﹐故曰繭栗犧牲。伏坎爲鬼﹐震爲神﹑爲飲食﹐故曰神嗜飲食。艮爲孫﹐坎眾﹐故多孫。

巽。出門逢惡﹐爲患爲怨。更相擊刺﹐傷我手端。通震。互艮﹐故曰出門﹐坎爲惡﹑爲患﹑爲怨﹐初至四反正艮﹐艮手﹐故更相擊刺﹐坎折﹐故傷手。○患﹐宋本作禍。此全用震象﹐故互坎患。

兌。鷁飛中退﹐舉事不遂﹐宋人亂潰。《左傳》﹕「六鷁退飛﹐風也。」爲宋襄公敗徵﹐故曰宋人亂潰。兌伏艮﹐艮爲鷁﹐巽爲退﹐互震爲舉﹑爲人﹐艮爲宋。《說文》「架木爲屋曰宋」﹐艮形似之﹐故林以艮爲宋。○遂﹐宋本﹑汲古作進﹐依元本﹐韻葉象亦合。

渙。跛踦相隨﹐日暮牛罷。陵遲後旅﹐失利亡雌。坎蹇﹐故曰跛踦﹐巽順故曰相隨。艮爲日﹐坎爲暮﹐故曰日暮﹐艮爲牛﹐坎勞﹐故曰牛疲。巽爲陵遲﹐震爲後﹐故曰陵遲後旅。巽爲利﹑爲雌﹐坎失﹐故曰失利亡雌。

節。龍角博顙﹐位至公卿。世祿久長﹐起動安寧。震爲龍﹐艮爲角﹐震爲顙﹐龍角猶日角。博顙﹐大顙也﹐皆貴相。艮爲位﹐震爲公﹐坎爲祿﹐艮爲久長﹐故曰世祿久長。震爲起﹑爲動﹐艮爲安﹐故曰起動安寧。○顙﹐宋元本作預﹐非﹐依汲古。

中孚。舜升大禹﹐石夷之野。徵詣王庭﹐拜治水土。震爲帝﹐故曰舜禹。艮爲石﹑爲野。按﹕《洛書靈準聽》曰「禹出石夷﹐掘地代﹐懷玉斗。」石夷不見於他書﹐而《蜀志秦宓傳》云「禹生石紐」﹐又譙周《蜀本紀》「禹本汶山廣柔縣人﹐生於石紐」﹐又《吳越春秋》「鯀娶女嬉﹐吞薏苡有感﹐剖脇而產髙密﹐家於西羌﹐地曰石紐。」又《地理通釋》引皇甫謐曰「孟子稱禹生於石紐﹐西夷人也。」玆曰石夷﹐不知於石紐是否爲一地﹐不能明也。震爲王﹐艮爲庭﹐震往﹐故曰徵詣王庭。艮手爲拜﹐伏大坎﹐坎爲水﹑爲土﹐故曰拜治水土。此以坎爲土﹐與邵子同。○拜﹐從元本﹐宋本作刊。

小過。從風放火﹐荻芝俱死。三害集房﹐叔子中傷。巽爲風﹐艮爲火﹐巽艮連﹐故曰從風放火。巽爲艸莽﹑爲荻芝﹐中爻互大過﹐大過死﹐故曰荻芝俱死。艮爲房﹐數三﹐坎爲害﹐在中爻﹐故曰三害集房。艮爲叔子﹐兌毀﹐故中傷﹐以艮爲火﹐邵子所本﹐三害暴虐頗也。見《左傳昭十四年》注。

旣濟。楩生荊山﹐命制輸班。袍衣剝脫﹐夏熱冬寒。饑餓枯槁﹐眾人莫憐。卦有三震形﹐故曰楩﹑曰荊﹐又有半艮﹐故曰山﹐又有半巽﹐巽爲命﹑爲工﹑爲輸班。坎爲制﹐故命制輸班。震爲襦﹐故曰袍衣﹐三震上下往復﹐如剝脫然﹐言上六之初卽成未濟也﹐坎冬寒﹐離夏熱。離虛爲饑餓﹑爲枯槁﹐坎爲眾﹐震爲笑樂﹐故曰莫憐。○眾人莫憐﹐宋本作莫人莫憐﹐宋本作莫人莫憐﹐元本作莫人震憐﹐皆不適﹐故從汲古。楩﹐宋元﹑汲古皆作梗﹐依局本。

未濟。長面大鼻﹐來解己憂。遺吾福子﹐惠我嘉喜。艮爲鼻﹑爲面﹐三艮形故曰長面大鼻。坎爲憂﹐震爲解﹑爲福﹑爲子﹑爲嘉喜﹐此與上卦皆用半象﹐本之《易》也。○宋元本福子下多「與我惠妻」四字。

坤之第二

坤。不風不雨﹐白日皎皎。宜出驅馳﹐通利大道。純坤無巽﹑兌象﹐故不風不雨﹐伏乾爲日﹐大明﹐故曰白日皎皎。震爲出﹑爲驅馳﹑爲通﹑爲大塗﹐言陰極宜陽﹐復成震也。

乾。谷風布气﹐萬物出生。萌庶長養﹐花葉茂盛。《詩毛傳》﹕「谷風﹐東風也﹐陰陽和則谷風至。」按﹕乾納甲故曰東風﹐又陰變陽故萬物出生而茂盛﹐坤爲萬物﹑爲萌庶也。○盛﹐從汲古﹐宋元本皆作成。

屯。蒼龍單獨﹐與石相觸。摧折兩角﹐室家不足。震爲蒼龍﹐坤寡故曰單獨。艮爲石﹐在上故龍觸石。艮爲角﹐坤數二﹐坎折﹐故曰折其兩角。艮爲室家﹐坤窮故不足。○室家﹐從宋本﹐元本作家室。

蒙。城上有烏﹐自名破家。招呼酖毒﹐爲國患災。艮爲城﹑爲烏﹑爲家﹐坎破﹐故曰破家﹐坤爲自﹐艮爲名也。震爲言﹐艮手﹐故曰招呼﹐坤爲毒﹑爲災患﹑爲國。○烏﹐汲古誤馬﹐依宋本。《左傳》﹕「城上有烏破家」﹐疑烏呼聲似之﹐或當時俗語。患災﹐從宋元本﹐汲古作災患。家﹐音姑﹐與烏韻。

需。霜降閉戶﹐蟄虫隱處。不見日月﹐與死爲伍。通晉。坤爲霜﹐艮爲戶﹐坤閉﹐故曰閉戶。坎伏﹐故曰蟄虫﹑曰隱處。坎月﹐離日﹐坎伏﹐故不見。坤爲死。

訟。天之徳室﹐溫仁受福。衣裳所在﹐凶惡不起。乾爲天﹑爲徳﹐坎爲室﹐乾爲仁﹐福爲衣﹐伏坤爲裳﹑爲凶惡﹐坤伏坎陷﹐故不起。

師。皇陛九重﹐絕不可登。謂天蓋髙﹐未見王公。震爲帝﹐故曰皇﹐震數九﹐自二至上若階陛然﹐故曰皇陛九重。坤爲重也﹐震爲登﹐坤閉故不可登。乾爲人﹑爲王公﹐乾伏﹐故不見。○宋元本三四句倒置﹐玆依汲古。陛﹐依宋本﹐汲古﹑元本作階。

比。孔徳如玉﹐出於幽谷。飛上喬木﹐鼓其羽翼﹐輝光照國。艮堅爲金玉﹐坎爲幽谷﹐在上﹐故曰出。艮爲飛﹑爲喬木﹐艮手爲鼓﹑爲羽翼﹐艮爲輝光﹑爲國﹐《詩小雅》﹕「其人如玉」﹐又「伐木丁丁﹐鳥鳴嬰嬰。出自幽谷﹐遷於喬木。」○宋元本皆作四句﹐並三四句爲二句﹐作升髙鼓翼﹐玆依汲古。

小畜。五軛四軏﹐優得饒有。陳力就列﹐騶虞悅喜。軛﹐轅端橫木﹐駕馬領者。軏﹐《論語》﹕「小車無軏。」注﹕軏﹐轅端持衡者﹐通《豫》。艮爲小木﹑爲軛﹑爲軏﹐坎數五﹐震卦數四﹐故曰五軛四軏。乾富故曰饒有﹐震爲陳列﹐艮爲騶虞。《毛傳》﹕「騶虞﹐義獸也。」震爲樂﹐故悅喜。陳朴國云《禮記射義》﹕「騶虞﹐樂官備也」﹐注﹕樂官備者﹐謂騶虞一發﹐五豝五●﹐諭得賢眾多也。故焦氏言「陳力就列﹐騶虞悅喜」也﹐又按﹕五軛四軏﹐言獵車之盛也。○汲古軛作範﹐軏作軌﹐依宋元本。優得﹐依履之艮校﹐各本皆作復得。又各本下有「四足無角﹐君子所服。南徵述職﹐以惠我國」四句﹐與上不韻﹐顯爲衍文﹐依履之艮刪﹐宋本則作下履林﹐按之卦象亦協。

履。敝笱在梁﹐魴逸不禁。漁父勞苦﹐焦喉乾口﹐虛空無有。通謙。坤爲敝﹐震爲篚筥﹐爲笱﹐艮爲梁﹐故曰敝笱在梁。坤爲魚﹑爲魴﹐在外故逸。乾爲父﹐坎爲勞﹐兌爲口﹐離火﹐故曰焦喉乾口。○焦喉﹐各本皆作連室﹐皆無末句﹐依遁之大過校。

泰。雷行相逐﹐無有攸息。戰於平陸﹐爲夷所覆。震爲雷﹑爲逐﹑爲戰﹐坤爲平陸﹑爲夷狄﹐坤死兌折﹐故曰爲夷所覆。如衛懿公是也。

否。六龍爭極﹐服在下飾。謹愼管鑰﹐結禁無出。乾爲龍﹐數六﹐在上﹐故曰六龍爭極﹐乾爲衣﹐坤爲裳﹐故曰服。坤爲下﹑爲文﹐故曰下飾。坤閉﹐故曰管鑰﹐曰結禁﹐坤六四曰「括囊」﹐是其義也。○下﹐依宋元本﹐汲古作不。鑰﹐元本作鑰。

同人。長男少女﹐相向共語﹐福祿歡喜。通《師》。震爲長男﹐巽爲少女﹐大過以巽爲女妻﹐故巽亦爲少女﹐震爲語﹐巽震同聲相應﹐故曰共語﹐又離上下兩兌口相對﹐明夷謂曰有言﹐亦共語也。震爲福﹑爲樂。○汲古本共語下有「析薪在克」四字﹐於上下語甚不協﹐宋元本無﹐從之。

大有。遷延惡人﹐使徳不通。炎火爲殃﹐禾稼大傷。離爲惡人﹑爲炎火﹑爲殃﹐余未詳。○炎火﹐從宋元本。汲古作災火。禾稼﹐宋元本作年榖﹐年﹐疑禾之訛﹐依汲古。

謙。修其翰翼﹐隨風向北。至虞夏國﹐與舜相得。年歲大樂﹐邑無盜賊。震爲翰翼﹐坤爲北﹐伏巽﹐故曰隨風向北。坤爲國﹐震爲帝王﹐故曰虞夏﹑曰舜。坤爲年歲﹐震爲樂﹐坤爲邑﹐坎爲盜賊﹐坎隱伏﹐故無盜賊。

豫。鉛刀攻玉﹐堅不可得。盡我筋力﹐胝繭爲疾。艮堅在外爲刀﹐坤柔故曰鉛刀﹐震爲玉﹐艮爲堅﹐胝繭者﹐足病﹐震爲足﹐坎疾﹐故曰胝繭爲疾。筋力﹐象是否爲艮未詳。○胝﹐汲古誤眠﹐宋本作視﹐玆依元本。

隨。舉袂覆目﹐不見日月。衣衾簠簋﹐就長夜室。震爲袂﹑爲舉﹐艮爲目﹑爲日﹐兌爲月﹐巽爲伏﹐故曰覆目不見。震爲衣衾﹑爲簠簋﹐艮爲室﹐兌爲夜﹐蓋三至上互大過﹐大過死故就長夜室﹐言墓內無光﹐如長夜也。《禮記》﹕「齊大饑﹐黔敖設食於路﹐有蒙袂而來者﹐黔敖曰﹕『嗟﹐來食﹐』曰﹕『余惟不食嗟來食﹐以至於此。』遂死。」《士喪禮》「幎目緇尺二寸」﹐注﹕幎目﹐覆目者也。卽袂也。○袂﹐宋元本作被﹐依汲古。衾﹐依宋元本﹐俗本誤裳。

蠱。賊仁傷徳﹐天怒不福。斬刈宗社﹐失其邦國。巽爲賊﹑爲傷﹐震爲怒﹐艮爲大﹐艮手爲斬刈﹐震爲宗﹐艮爲社﹐四至上艮震反復﹐故曰斬刈宗社。艮爲邦國﹐坎爲失。○仁﹑大﹐從宋元本﹐汲古作賊人﹐作大怒非。

臨。白龍赤虎﹐戰鬭俱怒。蚩尢敗走﹐死於魚口。震爲白﹑爲龍﹐伏艮爲虎﹐乾爲赤﹐故曰白龍赤虎。震爲戰﹑爲怒﹐坤爲惡﹐故曰蚩尢。兌毀故敗﹐震爲走﹐故曰敗走。坤爲死﹑爲魚﹐兌爲口。《湘中志》﹕「湘南有魚口灘」﹐唐李紳詩「洛陽城見梅迎雪﹐魚口橋逢雪送梅。」又兌亦爲虎﹐兌納丁﹐故曰赤虎﹐亦通。

觀。北辰紫宮﹐衣冠中立。含和建徳﹐常受天福。坤爲北﹐艮爲星辰﹑爲宮﹐故曰北辰紫宮。《天文志》﹕「中宮曰紫宮﹐卽紫微垣也。」坤爲衣裳﹐艮爲冠﹐居中五﹐故曰中立。伏乾爲徳﹑爲天福。

噬嗑。稷爲堯使﹐西見王母。拜請百福﹐賜我喜子。震爲稷﹑爲帝﹑爲行﹐故曰稷爲堯使。坎爲西﹐震爲王﹐伏巽爲母﹐故曰王母。艮手爲拜﹐震爲言﹑爲請﹑爲百福﹑爲喜﹑爲子﹐故曰喜子。○喜﹐汲古訛嘉﹐喜子者﹐《詩》「蠨蛸在戶」疏﹕蠨蛸﹐長腳蛛﹐俗呼爲「喜子」﹐《荊楚歲時記》﹕「七月七日陳瓜菓乞巧﹐有喜子网於瓜則以爲符。」

賁。三人異趣﹐反復迷惑。一身五心﹐亂無所得。互震爲人﹐數三﹐故曰三人﹐而三至上正覆震相背﹐故曰異趣﹑曰反復﹐坎爲迷惑也。艮爲身﹐坎數一﹐故曰一身。坎爲心﹐納戊數五﹐故曰五心﹐離爲亂﹐離虛故無得。

剝。南山大玃﹐盜我媚妾。怯不敢逐﹐退而獨宿。艮山納丙﹐又爲玃﹐故曰南山大玃﹐坤爲我﹐伏兌爲媚﹑爲妾﹐坤柔爲怯。震爲逐﹐震覆爲艮﹐故不逐。震爲進﹐震覆則爲退矣。坤爲宿。《博物志》﹕「蜀南山有大玃﹐婦人好者﹐輒盜以去」。《廣韻》﹕「玃﹐大猿也。」

復。眾鬼所逐﹐反作光怪。九身無頭﹐魂驚魄去﹐不可以居。坤爲鬼﹑爲眾﹐震爲逐﹑爲反﹑爲玄黃﹐故曰光怪。坤爲身﹐震納庚金﹐數九﹐故曰九身﹐乾爲頭﹐乾伏﹐故曰無頭﹐伏乾爲魂﹐坤爲魄﹐震爲驚﹐艮爲居﹐艮覆故不可居。○鬼﹐從宋元本﹐汲古作九。光﹐宋元本作大﹐依汲古。

無妄。延頸遠望﹐瞇爲目病。不見叔姬﹐使伯心憂。艮爲頸﹑爲望﹐離爲目﹐大離故「目病」。《說文》﹕「瞇﹐艸入目中也。」震爲艸莽而與大離連﹐故曰瞇。《易林》小學之精﹐用一字無不與卦象確切如此。震爲姬﹐艮爲叔﹐故曰叔姬﹐震爲伯﹐巽爲心﹑爲憂。○瞇汲古誤昧﹐依宋元本。

大畜。典冊法書﹐藏在蘭臺。𨿽遭亂潰﹐獨不遇災。伏坤爲文﹐故曰典冊法書﹐巽爲伏﹑爲香﹐故曰藏在蘭臺﹐艮爲臺也﹐坤爲亂潰﹑爲災﹐乾福故無災﹐全用旁通象。

頤。自衛反魯﹐時不我與。冰炭異室﹐仁道隔塞。震爲衛﹑爲反﹐伏兌爲魯﹐故曰自衛反魯﹐艮爲時﹐坤爲我﹑爲冰﹐艮爲火﹑爲炭﹑爲室﹐卦正覆艮相背﹐故曰異室﹐艮爲道﹐坤閉故道隔塞。○我﹐依宋元本﹐汲古作可。非。

大過。癅癭禿疥﹐爲身瘡害。疾病癃殘﹐常不遠逮。通《頤》。艮爲節﹐故曰癅癭禿疥﹑曰瘡。坤爲身﹑爲死﹐故疾病癃殘﹐不能逮遠。○遠逮﹐汲古作屬遠﹐依宋元本。

坎。齊東郭盧﹐嫁於洛都。俊良美好﹐媒利過倍。《戰國策》﹕「韓子廬者﹐天下之良犬﹔東郭逡者﹐天下之狡兔」﹐《詩齊風》﹕「廬令令」﹐《毛傳》﹕「廬﹐田犬。」坎中爻艮爲郭﹑爲犬﹐震爲東﹐伏巽爲齊。又廬者﹕「黑色首爲黔」﹐故曰齊東郭廬﹐舉一字於卦之象數皆合神已。艮爲都﹐震爲家﹐坎爲河﹐故曰洛都。按﹕此林屢見嫁往也。《列子天瑞篇》﹕「列子居鄭圃四十年﹐人無視者﹐將嫁於衛」﹐又女子適人亦曰嫁﹐嫁於洛都者﹐往售於洛都也﹐故下云媒利過倍﹐媒者﹐因也﹐言因犬得利也。○盧﹐汲古訛廬。齊東﹐宋本作東齊﹐玆依元本。

離。齊魯爭言﹐戰於龍門。構怨連禍﹐三世不安。中爻巽齊兌魯﹐而二至五正反兩兌相背﹐兌爲言﹐故曰齊魯爭言﹐伏坎中爻﹐震爲戰﹑爲龍﹐艮爲門﹐故曰龍門。又坎爲怨﹑爲禍﹐離卦數三﹐故曰三世﹐離爲亂﹐故不安。○連﹐依宋元本﹐汲古作結。

咸。膏澤肥壤﹐農人丰敞。利居長安﹐歷世無患。兌爲膏﹑爲澤﹐艮爲壤﹐乾爲肥﹐故曰肥壤﹐伏震爲農人﹑爲丰敞。坤爲長安﹑爲世﹐震樂故無患。○膏﹐從宋本。汲古﹑元本作芳。

恆。倉盈庾億﹐宜種黍稷。年丰歲熟﹐民得安息。通《益》。艮爲倉庾﹐坤眾﹐故盈億﹐震爲黍稷﹐坤爲歲年﹑爲民﹑爲安息。詳《乾》之「師」。

遁。鴟鴞破斧﹐邦人危殆。賴旦忠徳﹐轉禍爲福﹐傾危復立。艮爲鴟鴞﹐兌爲斧﹐兌覆﹐故曰破斧。鴟鴞﹑破斧﹐《豳風》篇名﹐皆詠周公之徳也。伏坤爲邦﹐震爲人﹐兌毀﹐故危殆﹐震爲旦﹑爲徳﹐坤爲禍﹐震爲福。○旦﹐依汲古﹐宋元本皆作其。

大壯。歲饑無年﹐虐政害民。乾溪驪山﹐秦楚結冤。通《觀》。坤爲歲﹑爲饑﹑爲政﹑爲民﹑爲虐害﹐本卦兌爲溪﹐下乾﹐故曰乾溪。《易》以乾爲陵﹑爲馬﹐故曰驪山﹐兌西爲秦﹐震爲叢木﹑爲楚﹐驪山秦地﹐乾溪楚地﹐靈王死乾溪﹐始皇葬驪山﹐故曰結冤。

晉。挒絜堁堁﹐締結難解。嫫母衒嫁﹐媒不得坐﹐自爲身禍。挒﹐捩也。絜﹐《說文》﹕「麻一專也」﹐艮爲手﹐言以手捩麻﹑締結難解也。堁堁﹐塵起貌。坤爲醜﹐故曰嫫母﹐離爲見﹐故曰衒﹐坎爲合﹑爲媒﹐坤爲身﹑爲禍﹑爲自。○挒﹐依汲古。絜﹐依局本﹐宋本作捯潔﹐元本作到椡絜。堁堁﹐依汲古比之大有校﹐各本皆作累累。

明夷。娵訾開門﹐鶴鳴彈冠。章甫進用﹐舞韶和鸞。三人翼事﹐國無災患。候卦坤居亥爲門﹐互震爲開﹐故曰娵訾開門﹐娵訾﹐亥辰也﹐震爲鶴﹑爲鳴﹐覆艮爲冠﹐艮手向下﹐故曰彈冠。章甫禮冠。震爲進﹑爲樂﹐故曰舞韶﹐爲音故曰和鸞﹐鸞﹐鈴也。坎爲和﹐坤文爲鸞鳳﹐震爲人﹐數三﹐又爲翼﹐故曰三人翼事。翼﹐輔也﹐贊也。坤爲事﹑爲國﹐坎爲憂患﹐震樂故無○娵訾﹐各本皆訛爲「訾陬」﹐娵訾﹐亥辰名﹐坤象。字旣顚倒﹐娵又作陬﹐似非。

家人。弟姊合居﹐與類相扶。願慕羣醜﹐不離其友。長女﹑中女故曰弟姊﹐互坎爲合﹐故曰合居﹐艮手爲扶﹐離正反半艮﹐故曰相扶。《易》「家人」用半象﹐故亦用半象。互坎爲願慕﹐離爲醜﹐義本《離》上九也﹐重離故曰羣醜﹐離坎爲友﹐體連故不離﹐東漢人皆以陰與陰爲友﹐豈知陰陽相遇方爲友也。○弟姊合﹐汲古作姊妹本﹐玆從宋本。

睽。邯鄲反言﹐父兄生患。涉叔憂恨﹐卒死不還。坎﹐正反兌口相背﹐故曰反言﹑故爲患﹑爲憂恨。余象多未詳﹐或用半象。《史記》﹕陳勝字涉﹐吳廣字叔﹐陳勝遣武臣徇趙﹐乃反楚﹐自立爲趙王﹐陳王乃徙系武臣等家屬宮中﹐後涉﹑叔二人皆爲下所殺。林似用其事。○叔﹐從宋元本﹐汲古訛此。又元本舊注以涉叔爲陳涉﹐非﹔涉﹐陳勝字﹔叔﹐吳廣字也。

蹇。二人逐兔﹐各爭有得。愛亡善走﹐多獲鹿子。震爲人﹐三四及五上兩半震﹐故爲二人﹐震爲兔﹑爲逐﹐故曰二人逐兔﹐兩震﹐故各爭有得。震爲爭﹑爲鹿﹑爲子﹐艮爲獲。愛亡者﹐言喜走也。亡﹐往也。○汲古有作其﹐愛亡作愛妾﹐均依宋元本。又二人宋元本作三人﹐依汲古。此皆用半象。

解。北辰紫宮﹐衣冠立中。含和建徳﹐常受天福。坎爲北﹑爲宮室﹑爲和﹐震爲辰﹑爲衣﹑爲建﹑爲福﹐余詳《觀》卦。

損。拜跪請兔﹐不得其哺。俛首銜枚﹐低頭北去。艮爲拜跪﹐震爲言﹑爲請﹐艮止﹐故曰請兔。兌爲哺﹐坤虛﹐故不得哺。艮爲首﹐坤下﹐故曰俛首﹑曰低頭﹐艮爲小木﹑爲枚﹐兌口﹐故曰銜枚﹐坤位北﹐震往﹐故北去。

益。鶴盜我珠﹐逃於東隅。求之郭墟﹐不見所居。震爲鶴﹑爲珠﹐巽爲盜﹐震往爲逃﹑爲東﹐故逃於東隅。艮爲求﹑爲郭﹐坤爲墟﹐艮爲居﹐巽伏﹐故不見。《說苑》﹕「桓公至郭墟﹐問郭之所以亡。」下二句用其事﹔又﹐此林屢見鶴盜珠﹐必有故實﹐今不能考。

夬。一簧兩舌﹐妄言謬訣。三姦成虎﹐曾母投杼。兌爲簧﹑爲舌﹐《詩》「巧言如簧」。乾卦數一﹐兌卦數二﹐故曰一簧兩舌。乾爲言﹐兌口亦爲言﹐乃兌言與干言相背﹐故曰妄言謬訣﹐《夬》九四「聞言不信」﹐義與此同也。伏艮爲虎﹐坤爲姦﹐互三坤﹐故曰三姦成虎。坤爲母﹐重坤﹐故曰曾母。曾層通。凡《易林》用一姓一名無不從象生﹐與《易》同也。艮爲小木﹑爲杼﹐艮手爲投﹐故曰投杼。《戰國策》﹕今有人言市有虎﹐王信之乎﹖曰「否。」三人言之﹐則信矣。《史記甘茂傳》﹕「昔魯人有與曾參同姓名者殺人﹐人告其母﹐織自若也﹔又一人告之﹐織自若也﹔又告之﹐其母遂投杼而走。」《古樂府》﹕「三夫成市虎﹐曾母投杼趨。」林正用其詞。○謬訣﹐從宋本﹐元本作謬語﹐汲古作謀訣﹐今謬從宋元本﹐訣從汲古﹐訣與舌韻。

姤。孤獨特處﹐莫與爲旅。身日勞苦﹐使布五穀﹐陰陽順序。巽寡故曰孤獨﹑曰無旅﹐乾爲日﹐通復。坤爲身﹐萬物皆致役﹐故曰勞苦。巽爲谷﹐卦數五﹐故曰五穀﹐巽爲順。○依宋元本﹐汲古作「伯虎仲熊﹐徳義洵美。使布五穀﹐陰陽順序。」

萃。褰衣涉河﹐水深漬罷。賴遇舟子﹐濟脫無他。坤爲衣﹑爲河﹐艮手爲褰﹐故曰褰衣。坤水互大坎亦爲水﹐故曰河﹑曰水深﹐坤爲勞﹐故曰罷。罷﹐同疲﹐音婆﹐三至五伏震爲舟﹑爲子﹐震出故濟脫。○第二句各本多作「澗流浚多」﹐依訟之萃校。

升。憑河登山﹐道路阻難﹐求事少便。坤爲河﹐二陽臨坤水故曰憑河﹐本《泰》九二也﹐震爲登﹑爲道路﹐互大坎﹐故曰阻難﹐坤爲事﹐艮爲求﹐三至五艮覆﹐故少便。山象。《升》六四「王用享於岐山」﹐卽以震爲山。

困。兔罝之容﹐不失其恭。和謙致樂﹐君子攸同。離爲网﹑爲罝﹐伏震爲兔﹐故曰兔罝。坎爲和﹐兌悅故曰致樂﹐伏艮爲君子。《詩周南》﹕「肅肅兔罝」﹐《傳》「肅﹐敬也」﹐故曰不失其恭﹐林說詩意。

井。三女求夫﹐伺候山隅。不見復關﹐泣涕漣如。下巽﹐上互離﹐下互兌﹐故曰三女。坎爲夫﹐本《左氏》也﹐二至四伏艮爲山﹐艮止故曰伺候。艮爲關﹐初至四正反艮﹐故曰復關﹐坎伏故不見。「坎爲泣涕」二句﹐《詩氓》之語也。○如﹐從宋元﹐汲古作洳。

革。螟虫爲賊﹐害我五穀。簞笥空虛﹐家無所食。互巽爲虫﹑爲伏﹐故爲螟﹐螟食苗心﹐言其冥冥難見。巽爲賊﹑爲谷﹐卦數五﹐兌毀﹐故曰害我五穀。伏坤爲我﹐伏震爲簞笥﹐坤爲虛﹐伏艮爲家﹐兌爲食﹐坤虛﹐故無所食。語語本象與對像互用。○五﹐元本作黍﹐依宋本﹑汲古。簞笥﹐宋元本作中澑﹐依汲古。

鼎。望尙阿衡﹐太宰周公。藩屏輔弼﹐福祿來同。離爲望﹐巽爲稱﹑爲權﹐故曰望尙阿衡。望尙﹐太公﹔阿衡﹐伊尹也。伏震爲周﹑爲福祿﹐艮爲藩屏。

震。三牛生狗﹐以戌爲母。荊夷上侵﹐姬伯出走。艮爲牛﹐數三﹐故曰三牛﹐互艮爲狗﹐震爲生﹐故曰生狗。艮先天居戌方﹐戌狗﹐故曰以戌爲母。震爲艸莽﹑爲荊﹑爲侵﹑爲姬﹑爲伯﹑爲走﹐故曰姬伯出走。○第二句汲古作「以戌其母」﹐此從宋本。《開元占經》引天鏡云「牛生六畜﹐兵且起﹐其君不安。」

艮。塗遏道塞﹐求事不得。艮爲道塗﹐艮止故遏塞﹐艮爲求﹐坎陷不得。

漸。探懷得蚤﹐所願失道。艮爲手﹑爲探﹐坎爲懷﹐巽虫爲蚤﹐坎爲願﹑爲失﹐艮爲道。○宋元本得蚤下多「無有凶憂」﹑失道下多「善居漸好」四字﹐玆從汲古。

歸妹。飛樓屬道﹐趾多擾垣。居之不安﹐覆壓爲患。艮爲樓﹐震爲覆艮﹐故曰飛樓。震爲道﹑爲趾﹐伏巽爲垣﹐趾多攪垣者﹐言樓臨道﹐行人多攪亂不安也。艮爲居﹐艮覆故不安﹐故覆壓坎爲患也。○樓屬﹐從宋元本﹐汲古本作蟻遇﹐非。壓﹐宋本﹑汲古作厭﹐古通。

丰。義不勝情﹐以欲自傾。幾利危寵﹐折角摧頸。艮爲角﹑爲頸﹐上卦艮覆﹐故曰折角摧頸﹐又兌亦毀折也。幾利﹐言好利也。○幾利危寵﹐從元刊﹐宋本﹑汲古作幾危利寵。又寵疑爲「躬」之訛字。

旅。潼滃蔚薈﹐扶首來會。津液下降﹐流潦滂沛。互大坎爲云﹐故曰潼滃蔚薈。艮爲首﹑爲扶﹐《後漢書輿服志》曰「凡先合單紡爲一系﹐四系爲一扶﹐五扶爲一首」﹐雲气來會與絲縷集合同﹐故曰扶首。互大坎﹐故曰津液下降﹑流潦滂沛。下履之恆詞同﹐惟扶首作「膚寸」﹐何休注《公羊》云「側手爲膚﹐按指爲寸。」恆震爲反艮﹐艮反﹐故象側手﹑象按指。蓋旅必作扶首﹐恆必作膚寸﹐方與卦象密切﹐近人不論卦象﹐槪謂作扶首合﹐作膚寸非﹐疏矣。○扶首﹐元本作林木﹐非﹐依宋本﹑汲古。潦﹐宋本作淹﹐依元本﹑汲古。下﹐宋本作來﹐依汲古。

巽。白駒生芻﹐猗猗盛姝。赫喧君子﹐樂以忘憂。伏震爲駒﹐巽白故曰白駒﹐巽爲艸莽﹐故爲生芻﹑爲長﹑爲髙﹐故曰猗猗盛姝。姝﹐美也。二四伏艮﹐艮爲君子﹐赫喧者﹐容儀盛見。震爲樂﹐故忘憂。○喧﹐《詩》作咺﹐《禮大學》作喧﹐宋本同﹐汲古訛諠。

兌。車馳人趍﹐捲甲相仇。齊魯寇戰﹐敗於犬丘。伏震爲車﹑爲人﹑爲馳﹐艮爲甲﹐艮伏故捲甲。巽齊兌魯﹐伏艮爲犬﹑爲丘﹐兌折﹐故敗於犬邱。地名﹐《左傳》﹕「鄭子然侵宋﹐取犬邱。」林但取卦象﹐不必與事相符。

渙。舉首望城﹐不見子貞﹐使我悔生。震爲舉﹐坎爲首﹐艮爲城﹑爲望﹐坎伏故不見。震爲子﹐艮止爲貞。《詩衛風》﹕「乘彼垝坦﹐以望復關。」子貞﹐蓋猶《鄭風》之不見子都﹑子充﹐不必有其人。

節。龍鬭時門﹐失理傷賢。內畔外賊﹐則生禍難。震爲龍﹐中爻正覆震﹐故曰鬭。艮爲時﹑爲門﹐故曰時門。《左傳昭二十九年》﹕「龍鬭於鄭時門之外」是也﹐艮爲賢﹐坎爲失﹑爲賊﹐在外故曰外賊。震爲生﹐坎爲禍難﹐畔象未詳。○外﹐從宋本﹐汲古作生。

中孚。安如泰山﹐福喜屢臻。𨿽有豺虎﹐不致危身。互艮爲安﹑爲山﹐震東故曰泰山。震爲福喜﹑爲至﹐艮爲豺虎﹑爲身﹐震樂故不危。○豺﹐依宋元本﹐汲古及常本作豹。致﹐汲古作敢﹐依宋元本。

小過。初憂後喜﹐與福爲市。八佾列陳﹐飲禦嘉友。互大坎爲憂﹐震爲喜﹑爲後﹐故曰後喜。巽爲市﹐震爲舞。佾舞﹐行列也﹐行數﹑人數縱橫皆同。艮﹐九宮數八﹐上下正反震亦正反艮﹐故曰八佾。取象之能直同於《易》矣。震爲陳列﹐兌口爲飲﹐艮爲友﹐艮陽在上﹐下乘二陰﹐《易》所謂「一人行則得其友也。」

旣濟。持刀操肉﹐對酒不食。夫行從軍﹐少子入獄﹐抱膝獨宿。艮爲刀﹑爲持﹐坎爲肉﹐故持刀操肉。坎爲酒﹐兌爲食﹐艮止故不食。坎爲夫﹑爲眾﹐故爲軍在外﹐故曰從軍。艮爲小子﹐坎爲獄﹐巽入﹐故曰小子入獄。艮爲抱﹑爲節﹐故曰抱膝。坎爲宿﹐坎孤﹐故獨宿﹐除坎外皆用半象。○少﹐汲古作小﹐象同。

未濟。陰衰老極﹐陽建其徳。履離戴光﹐天下昭明。功業不長﹐蝦蟆大王。首二語言陽皆居上﹑陰居下也﹐半震爲履﹐半艮爲戴﹐重離故履離戴光﹐故天下昭明。震爲功業﹐半震故不長。震爲鳴﹑爲王﹐故曰蝦蟆大王。《淮南子》云「騂牛被靑紫入太廟用以求雨﹐不如黑蜧」﹐注﹕黑蜧卽蝦蟇﹐古謂蝦蟇能求雨﹐大過之升云「蝦蟇羣聚﹐從天請雨」﹐又隨之臨﹕「鼃池鳴呴﹐呼求水潦」﹐故《春秋繁露》云「春旱求雨﹐以甲乙日爲蒼龍一丈八尺立於壇上﹐取五蝦蟇錯置社池中﹐方八尺﹑深二尺﹐具淸酒膞脯拜跪陳詞」﹐又《淮南子說林訓》云「土龍芻狗﹐旱歲疾疫則爲帝」﹐帝卽大王﹐言當時尊貴也。功業不長﹐蝦蟇大王者﹐言如蝦蟇天旱用以求雨﹐尊貴一時﹐已則棄置也。○大﹐宋元本作代﹐依汲古。

屯之第三

屯。兵徵大宛﹐北出玉關。與胡寇戰﹐平城道西﹐七日絕糧﹐身幾不全。坎眾﹑坤眾﹐故曰兵。震爲徵﹐坎位西﹐故曰大宛。艮爲關﹐震爲玉﹑爲出﹐坤位北﹐故曰北出玉關。坤陰爲胡﹐坎爲寇﹐正覆艮震﹐故曰戰。艮爲城﹑爲道﹐坎爲平﹑爲西﹐震數七﹐伏乾爲日﹐震爲糧﹐坤虛﹐故曰七日絕糧。坤爲身﹑爲死﹐故曰不全。《史記》﹕「髙帝至平城﹐爲匈奴所圍﹐七日不得食」。大宛﹐西域國名﹐《史記》有《大宛傳》。坎坤全用先天卦位。

乾。泛泛柏舟﹐流行不休。耿耿寤寐﹐心懷大憂。仁不逢時﹐退隱窮居。九家及荀爽皆以乾爲河﹐《易林》亦以乾爲江河﹐乃知荀及九家之所本爲河﹐故曰泛泛﹑曰流行。乾由屯變來﹐屯之乾亦乾之屯﹐屯下震爲木﹑爲舟﹐故曰柏舟。坎爲心﹑爲憂﹑爲隱﹐艮爲時﹑爲居﹐故曰退隱窮居。《左傳》云「震之離亦離之震」﹐林所本也。《詩邶風》﹕「泛彼柏舟﹐亦泛其流」﹐《毛傳》謂「婦以柏舟自比﹐玆曰退隱」﹐義與毛異。○退﹐各本皆作復﹐依咸之大過校。

坤。采薪得麟﹐大命隕顚。豪雄爭名﹐天下四分。坤爲薪﹑爲文﹐故爲麟﹐坤死故曰大命隕顚。遇卦屯震爲豪雄﹐艮爲名﹐初至五正反艮震﹐故曰爭名。坤爲天下﹐坤拆故四分。《公羊哀公十四年》﹕「薪采者獲麟﹐孔子聞之﹐反袂拭面涕沽巾﹐自知死不久也。」

蒙。山崩谷絕﹐大福旣竭。涇渭失紀﹐玉曆旣已。二四艮覆﹐故曰山崩﹑曰谷絕﹐乾爲福﹑爲大﹐三至五乾伏坤喪﹐故大福竭。坤水﹑坎水混合漫流﹐故曰涇渭失紀。震爲玉﹑爲時﹐故爲歷。《論語》﹕「天之曆數在爾躬﹐天祿永終」。玉曆旣己者﹐言曆數盡也﹐《史記周本紀》﹕」幽王二年﹐三川竭﹐岐山崩」﹐《竹書幽王二年》﹕「涇渭洛竭﹐岐山崩」﹐後幽王被犬戎所殺﹐西周亡。○旣﹐從宋元本﹐汲古作盡。

需。夏臺羑里﹐湯文所厄。鬼侯輸賄﹐商王解合。通《晉》。艮爲臺﹑爲裏﹐上離故曰夏臺。《書康誥》﹕「羑」﹐王肅云「道也。」艮爲道﹐故曰羑里。坎爲水﹐下有艮火﹐故曰湯﹐離爲文﹐桀囚湯夏臺﹐紂囚文王於羑里﹐故曰湯文所厄。坎爲鬼﹐四爲諸侯﹐故曰鬼侯。艮爲貝﹐艮手爲輸﹐故曰輸賄。乾爲王﹑爲言﹐故曰商王。坎爲合﹐史稱「鬼侯進女於紂﹐女不喜淫﹐醢。」鬼侯與此異。○湯文﹐從宋元本﹐汲古作文王﹐非。輸﹐依汲古﹐宋元本皆作兪。

訟。泥滓污辱﹐棄捐溝瀆。所共笑哭﹐終不顯錄。坎爲泥滓﹑爲污辱﹑爲溝瀆﹑爲眾﹐伏震爲笑哭。坎爲隱伏﹐故不顯錄。○滓﹐從元本﹐宋本﹑汲古作津。所共﹐從宋本﹐汲古﹑元本作爲眾。

師。李梅冬實﹐國多盜賊。擾亂並作﹐君不得息。互震爲李梅﹐乾爲木果﹐坎爲冬﹐故曰冬實。《左氏春秋僖公三十三年十二月》﹕「李梅實﹐書不時也」﹐坤爲國﹐坎爲盜賊﹐坤眾﹐故曰多。坤爲亂﹐震爲擾﹑爲作﹑爲君﹐震行故不息。○得﹐宋元本作能﹐依汲古。

比。獐鹿逐牧﹐飽歸其居。反還次捨﹐無有疾故。艮爲獐鹿﹐坤爲牧﹐反震爲逐﹐坎中滿﹐故曰飽﹐艮爲居﹑爲次捨﹐反震爲反還﹐坎爲疾﹐坤爲死﹑爲故﹐艮堅﹐故無有疾故。

小畜。夾河爲婚﹐期至無船。搖心失望﹐不見所歡。通《豫》。坎爲河﹐四上下皆陰﹐故曰夾河。艮爲時﹑爲期﹐坎爲婚﹐震爲船﹐坎伏故無船。坎爲心﹐震爲搖﹐艮爲望﹐坤失﹐故曰搖心失望。震爲歡﹐坎伏﹐故不見所歡。○搖﹐從元本﹐宋本﹑汲古皆作淫﹐非。《戰國策》﹕「楚王曰﹕寡人心搖搖如懸旌。」

履。百足俱行﹐相輔爲彊。三聖翼事﹐王室寵光。通《謙》。互震爲足﹑爲百﹑爲行﹐故曰百足俱行。百足﹐虫名﹐《淮南子》﹕「百足之虫﹐至死不僵」是也。兌爲輔﹐坎爲聖﹐震數三﹐故曰三聖。震爲翼﹐坎爲事﹐故曰翼事。震爲王﹐坎爲宮室﹐艮爲光﹐故曰王室寵光。三聖謂文﹑武﹑周公。

泰。坐位失處﹐不能自居。調攝違和﹐陰陽顚倒。言與天尊地卑之義相反也﹐故曰陰陽顚倒。○調攝違和﹐宋元本作賊破王邑﹐因與上下文義不協﹐故從汲古。

否。登幾上輿﹐駕駟南遊。合縱散橫﹐燕齊以彊。艮爲幾﹐坤爲輿﹐乾爲馬﹑爲行﹐故曰駕駟。乾位南﹐故曰南遊。坤爲順﹐故曰合縱。艮東北爲燕﹐巽爲齊﹐乾健艮堅﹐故曰彊。○齊﹐汲古作秦﹐非﹐依宋元本。

同人。三系維弩﹐無益於輔。城弱不守﹐郭君受討。互巽爲繩﹐故曰系﹐《離》卦數三﹐故曰三系。《後漢書劉昭輿服志》﹕「凡先合單紡爲一系」是也。伏坎爲弓﹑爲弩。維﹐系也。言以三系之絲系於弩上太弱﹐故曰無益於輔。伏坤爲城﹐坤柔故曰城弱。坤爲郭﹐伏震爲君﹑爲討伐﹐故曰郭君受討。郭﹐國名﹐滅於齊。○系維﹐從汲古﹐宋本﹑元本作孫荷。城﹐從宋本﹐汲古作域。郭﹐宋元本作邦﹐汲古作郭。按﹕元本舊注云「三孫謂季孫﹑叔孫﹑孟孫」﹐昭二十五年三家反攻公﹐公遜齊﹐疑林詞指此﹐非。

大有。河伯大呼﹐津不得渡。船空無人﹐往來亦難。丁云「河伯﹐水神﹐《援神契》﹕「河者﹐水之伯」。按﹕此用遇卦屯象﹐坎爲河﹐震爲伯﹑爲呼﹐故曰河伯大呼。艮爲止﹐故津不得渡。震爲船﹐坤虛﹐故曰船空。震爲人﹐坎伏﹐故無人。震爲往﹐震覆﹐故往來難。

謙。甘露醴泉﹐太平機關。仁徳感應﹐歲樂民安。互坎爲水﹐坤爲水﹐故曰甘露﹑曰醴泉。坎爲平﹑爲機﹐艮爲關﹐震爲仁徳﹑爲歲﹑爲樂﹐坎爲心﹐故曰感應。坤爲民﹐艮爲安。舊注《瑞應圖》云「王者﹐徳至則甘露降於松柏。」《六帖》云「醴泉太平則出。」

豫。重茵厚席﹐循臯采藿。𨿽躓不懼﹐復反其宅。震爲茵席﹐正覆震﹐故曰重茵厚席。艮爲臯﹐震爲藿﹐艮手﹐故曰采藿。坎爲憂懼﹑爲躓﹐震樂﹐故不懼。艮爲宅﹐震爲反﹐故曰反宅。○復反﹐宋元本作反復。宅﹐元本作處﹐均依汲古。臯﹐汲古作髙﹐依宋元本。

隨。太乙駕驑﹐從天上來。徵我叔季﹐封爲魯侯﹐無有凶憂。太乙﹐星名﹐卽北辰也。艮爲星﹐震爲馬﹐艮在震上﹐故曰駕驑。否上之初﹐故曰從天上來。艮爲叔季﹑爲求﹐故曰徵我叔季。兌爲魯﹐震爲侯﹐故曰魯侯。坎爲憂﹐震樂﹐故無有凶憂。○宋元本無第五句﹐依汲古。

蠱。南巴六安﹐石斛戟天。所指不已﹐已老復一。將耋乃嫁﹐墟敝室舊﹐更爲新家。丁云「石斛﹑巴戟天﹐皆藥艸名﹐《神農本艸經》曰﹕石斛出六安﹐巴戟天出巴郡。」按﹕震爲南﹐艮爲城邑﹐故曰南巴。互大坎數六﹐艮爲安﹐故曰六安。艮爲石﹐震爲斛﹐故曰石斛﹐艮爲刀﹑爲戟﹐在上﹐故曰戟天。艮爲指﹐震爲反﹑爲復﹐已老復一者﹐言己年老﹐復其一子﹐免其賦役也。艮爲堅﹐故爲耋。震爲嫁﹐故曰將耋乃嫁。艮爲墟﹑爲室﹐巽爲敝﹐故曰墟敝室舊。艮爲光明﹑爲新﹑爲家。○巴六﹐從宋元本﹐汲古作己大﹐非。斛﹐依汲古本﹐宋元本訛解。己老復一﹐宋元木作耋老復丁﹐無將耋乃嫁句﹐此從汲古﹐以已與一韻﹐嫁與家韻。墟敝室舊﹐宋元本作敝室舊墟﹐以墟與家韻﹐以文勢言不如汲古﹐故從之。

臨。家給人足﹐頌聲並作。四夷賓伏﹐干戈韜閣。通《遁》。艮爲家﹐震爲人﹑爲足﹐震爲音聲﹑爲言﹑爲作﹐故曰頌聲並作。震卦數四﹐坤爲夷﹐故曰四夷。震爲賓客﹐伏者﹐言四夷賓於王庭。巽爲伏﹐兌爲斧﹑爲干戈﹐坤藏故曰干戈韜閣。○伏﹐從宋元本﹐汲古作服。伏﹑服古通用。

觀。東鄰嫁女﹐爲王妃後。莊公築館﹐以尊王母。歸於京師﹐季姜悅喜。通《大壯》。震爲東鄰﹑爲嫁﹐兌爲女﹑爲妃﹐震爲王﹑爲木﹐故爲桓。莊﹐訛字也。震又爲公﹐故曰桓公。艮爲館﹑爲築﹐坤爲母﹐伏乾爲王﹐故曰王母。震爲歸﹐坤爲京師﹐艮爲季﹐巽爲姜﹐伏震爲喜。按﹕《左傳莊元年》﹕「魯爲主築館以逆王姬﹐非爲王后」﹐又桓九年春紀季姜歸於京師﹐爲桓王后。林詞全用此事﹐據《谷梁疏》﹕「魯爲主方書歸爲主﹐則必築館」﹐然則莊爲桓之訛字無疑。

噬嗑。陳嬀敬仲﹐兆興齊姜。營邱是適﹐八世大昌。震爲陳﹐坎爲仲﹐艮爲篤敬﹐故曰敬仲。坎爲兆﹐伏巽爲齊﹑爲姜﹐互艮爲營邱﹐震往﹐故曰適。艮爲世﹐數八﹐震爲昌。嬀﹐陳姓﹐敬仲﹐卽公子完。莊二十二年奔齊﹐初懿氏卜妻﹐敬仲曰「有嬀之後﹐將育於姜」﹐故曰兆興齊姜。

賁。路多枳棘﹐步刺我足。不利旅客﹐爲心作毒。艮震爲道路﹐坎爲枳棘﹑爲刺﹐震爲步﹑爲足﹑爲旅客﹐坎險故不利﹐坎爲心﹑爲毒。

剝。天官列宿﹐五神共捨。宮闕光堅﹐君安其居。艮爲官﹑爲星﹐故曰天官列宿。漢樂章有五神歌曰﹕五神相﹐包四鄰。如淳曰﹐五神相﹐太一也﹐蓋卽五星也。艮爲捨﹐反震爲神﹐坤﹐五行數五﹐故曰五神共捨。艮爲宮闕﹑爲光﹑爲堅﹑爲居﹑爲安﹐一陽止於上﹐故曰君安其居﹐故曰共捨﹐言五陰承一陽也。

復。牧羊稻園﹐聞虎呻喧。懼畏惕息﹐終無禍患。坤爲養﹑爲牧﹐震爲羊﹐震爲稻﹐坤爲園﹑爲虎﹐震爲喧﹐伏乾﹐乾惕故懼畏惕息。坤爲禍﹐震樂﹐故無。○無﹐從宋元﹐汲古作免。

無妄。鳴條之災﹐北奔犬胡。左祍爲長﹐國號匈奴。主君旄頭﹐立尊單於。震爲鳴﹑爲木﹐故曰鳴條。乾伏坤位北﹐坤又爲胡﹐艮犬﹐故曰北奔犬胡。震爲祍﹑爲左﹑爲長﹐《論語》﹕「吾其被髮左祍」﹐胡俗也。艮爲國﹑爲奴僕﹐震爲號﹐故曰國號匈奴。震爲主﹐乾爲君﹑爲頭﹐震爲多發﹐故曰主君旄頭。震爲立﹐艮爲尊﹐乾君故曰單於﹐《史記》﹕「湯伐桀於鳴條」﹐又《匈奴傳》索隱引樂彥《括地譜》云「湯放桀鳴條﹐其子獯粥妻桀之眾妾﹐避居北野﹐隨畜移徙」﹐中國謂之匈奴。旄頭﹐被髮也。《漢官儀》﹕「舊選羽林爲旄頭﹐被髮先驅」是其證。由林詞觀之﹐《括地譜》之說與古故實合。○災﹐宋元本作圖﹐依汲古。

大畜。克已潔身﹐逢禹巡狩。錫我玄圭﹐拜受福佑。艮爲身﹐退在上﹐故曰潔身。乾爲王﹐震出﹐故曰逢禹巡狩。震爲玄黃﹑爲玉﹐乾爲錫﹐故曰錫我玄圭。艮爲拜﹐乾爲福佑。○福﹐汲古作錫﹐非﹐依宋元本。《禹貢》云「禹錫玄圭﹐告厥成功」﹐圭﹐宋元﹑汲古皆作珪﹐依局本。

頤。冬華不實﹐國多盜賊。疾病難醫﹐鬼哭其室。艮爲果實﹐坤爲冬﹐震爲花﹐坤虛﹐故花而不實。坤爲國﹐伏巽爲盜﹐正反巽﹐故多盜。坤爲疾病﹐坤死﹐故難醫﹐坤爲鬼﹐震爲哭﹐艮爲室﹐故曰鬼哭其室。

大過。襄送季女﹐至於蕩道。齊子旦夕﹐流連久處。兌少故曰季女﹐伏震爲諸侯﹐故曰襄。震爲大塗﹐故曰蕩道。《齊風》﹕「魯道有蕩﹐齊子發夕」﹐刺齊襄與文姜亂也。巽爲齊﹐伏震爲子﹐震爲旦﹐兌昧爲夕﹐艮止故流連久處。《左傳桓三年》﹕「齊侯送姜氏於讙」﹐注﹕讙﹐魯地。繇詞言齊襄與妹亂﹐旣送至魯境﹐而不忍別也。詞皆本象與對像雜用。陳朴園云「齊風﹐齊子發夕」﹐釋文引《韓詩》云「發﹐旦也。」今焦氏言齊子旦夕﹐是《齊詩》以發夕爲旦夕﹐與《韓詩》訓同。

坎。朽根倒樹﹐花葉落去。卒逢火焱﹐隨風偃僕。通《離》。中爻巽爲木﹐故曰根﹑曰樹﹐巽敝﹐故曰朽﹐曰倒﹐巽隕落﹐故花葉落去。《大過》兌爲華﹐離上互也﹐離上下皆火﹐互巽風隕﹐故偃僕。

離。陰變爲陽﹐女化作男。治道得通﹐君臣相承。通《坎》。乾二五之坤成坎﹐坎爲中男﹑爲陽卦﹐故陰化陽﹑女作男。坎中爻艮爲道路﹑爲臣﹐震爲君﹐故曰君臣相承。《五行志》﹕「魏襄王十三年﹐有女子化爲丈夫。」

咸。炎絕續光﹐火滅復明。簡易理得﹐以成乾功。下艮爲火﹐故曰炎﹐上兌爲絕﹐故曰炎絕。巽繩爲續﹐艮爲火﹑爲光﹐巽伏﹐故光滅﹐乾日﹐故復明。乾簡坤易﹐中爻乾﹐故曰以成乾功。○火﹐依宋元本﹐汲古作光﹐非。以﹐汲古作仍﹐依宋元本。

恆。多載重負﹐捐棄於野。予母誰子﹐但自勞苦。坤震皆爲車﹐坤厚載物﹐故曰多載。艮爲負﹐坤重﹐故曰重負。坤爲野﹐兌附決﹐故曰捐棄。坤母震子﹐兌決﹐故無子。坤致役萬物﹐故曰勞苦。多用伏象。○予母誰子﹐依宋元本﹐諸本作「王母離子」﹐非。

遁。江河海澤﹐眾利室宅。可以富有﹐飲禦嘉客。乾爲江河海澤﹐巽爲利﹐艮爲室宅﹐乾爲富﹐伏兌爲口﹐故曰飲。震爲嘉客。○室﹐汲古及宋本皆作安﹐惟元本作室。

大壯。冬采薇蘭﹐地凍堅坼。利走東北﹐暮無所得。此用遇卦屯象。坎爲冬﹐艮手爲采﹐震爲薇蘭﹐坤爲地﹐履霜堅冰﹐故曰地凍堅坼。震爲東北﹑爲走﹐伏巽爲利﹐坤爲暮﹐坤虛故無得。○坼﹐各本多誤難﹐致韻不協﹐惟宋本作坼﹐元本作折。東﹐宋元本作室﹐從汲古。

晉。鳥鳴嘻嘻﹐天火將起。燔我室屋﹐災及妃後。《左傳襄十三年》﹕「有鳥鳴於宋太廟﹐曰嘻嘻出出﹐宋火伯姬被焚﹐卒」﹐晉離爲鳥﹐離正反皆兌口﹐故曰嘻嘻。離爲火﹐艮爲天﹐亦爲火﹐故曰天火。艮爲室屋﹐坤爲妃後﹐火多故曰燔﹑曰災。○鳥鳴﹐依宋元本﹐汲古作鳥鵲﹐嘻﹐同嘻﹐與左氏同。

明夷。蠆室蜂戶﹐螫我手足。不可進取﹐爲身害速。此用遇卦屯象。坎爲室﹑爲毒﹐坤爲戶﹐伏巽爲虫﹐故曰蠆室蜂戶。坎爲棘﹑爲刺﹑爲螫﹐艮爲手﹐震爲足﹑爲進取﹐坤凶﹐故不可進取﹐坤爲身﹑爲害﹐震爲速。○速﹐從宋元本﹐汲古等本多作咎﹐與足不韻。

家人。崔嵬北嶽﹐天神貴客。溫仁正直﹐主布恩徳。閔哀不已﹐蒙受大福。此用《屯》象。坎北艮山﹐故曰北嶽。震爲神﹑爲仁﹑爲客﹐坎爲憂﹐故曰閔哀。震爲恩徳﹑爲大福。○閔哀﹐宋元本﹑汲古本皆作開衣﹐非﹐依局本。閔哀不已者﹐言悲憫人世﹐予人以福也。

睽。伯蹇叔盲﹐莫與守牧。失我衣裘﹐代己除服。此用《屯》象。震爲伯﹐坎蹇﹐故曰伯蹇。艮爲叔﹐互大離﹐故曰叔盲。坤爲牧﹐坤寡﹐故莫與守牧。震爲衣裘﹑爲服﹐坤喪坎盜﹐故曰失。除﹐治也﹐言衣裘爲人盜去﹐代我治理服用也。○第二句宋元本作莫爲守牀﹐第四句作伐民除鄕﹐均依汲古。

蹇。爲季求婦﹐家在東海。水長無船﹐不見所歡。艮爲季﹑爲求﹐伏兌爲艮婦﹐艮爲家﹐互離爲東﹐坎爲海﹑爲水﹐震爲船﹐震覆﹐故無船。震爲歡﹐震覆坎伏﹐故不見。○所﹐汲古本誤欣﹐依宋元本。

解。山陵邱墓﹐魂魄失舍。精誠盡竭﹐長寢不覺。此用《屯》象。艮爲山陵﹑爲邱墓﹐坎爲捨﹑爲心﹑爲精誠﹐坎失﹐故竭盡。坎爲夜﹑爲寢﹐坤死﹐故不覺。○誠﹐汲古作神﹐從元本。

損。踦牛失角﹐下山傷軸﹐失其利祿。坤爲牛﹐艮爲角﹐兌毀折﹐故牛踦﹑故角失。踦﹐蹇也。艮爲山﹐坤爲下﹐坎爲軸﹐兌折﹐故傷軸。伏巽爲利﹐坤爲失。○踦﹐宋本作騎﹐依汲古。

益。水載船舟﹐無根以浮。往來溶溶﹐心勞且憂。坤爲水﹐震爲船﹐坤爲載﹐巽下斷﹐在水上故曰無根以浮。震爲往﹐又爲反﹐故曰往來﹐坤水﹐故曰溶溶。伏大坎爲心﹑爲勞﹑爲憂。○載﹐宋﹑汲古誤戴﹐從元本。

夬。有鳥來飛﹐集於宮樹。鳴聲可惡﹐主將出去。屯艮爲鳥﹑爲飛﹑爲宮﹑爲集﹑爲木﹐故曰集於宮樹。下震爲鳴﹑爲聲﹐坤爲惡﹐下震爲主﹑爲出﹐此用《左傳》﹐見前《晉》卦。○宮﹐宋﹑汲古作古﹐非﹐依元刊。

姤。東徙不時﹐觸患離憂。井泥無濡﹐思叔舊居。通《復》。震爲東﹑爲徙﹐艮爲時﹐艮覆﹐故不時。坤爲憂患﹐震爲觸﹐坤爲井﹑爲泥﹐艮爲叔﹑爲居﹐坤爲舊﹐剝窮上反下﹐言復舊爲剝艮也。

萃。黃帝所生﹐伏羲之宇。兵刃不至﹐利以居止。通《大畜》。震爲黃﹑爲帝﹑爲生﹐故曰黃帝所生。巽爲伏﹐艮爲宇﹐故曰伏羲之宇。艮剛在上爲兵刃﹐艮止﹐故不至。巽爲利﹐艮爲居止。按﹕伏羲﹐都陳﹐黃帝爲有熊國君﹐少典之子。皇甫謐曰「有熊﹐今河南新鄭﹐非陳地」﹐焦氏時古籍尙多﹐或別有所據歟。○伏﹐元本作宓。孟康《漢書》注﹕「宓﹐今伏字」﹐皇甫謐云「伏羲或謂之宓羲。考諸經史緯候﹐無宓羲之號﹐必後世傳寫誤虙爲宓﹐孔子弟子宓不齊﹑濟南伏生卽子賤之後﹐是知虙與伏古字通用﹐後誤爲宓。」按皇甫說是﹐故不從元本﹐依宋本﹑汲古。

升。東山拯亂﹐處婦思夫。勞我君子﹐役無休已。艮爲陵﹑爲東﹐故曰東山。坤爲亂﹐伏艮爲手﹑爲拯。巽爲婦﹐在內﹐故曰處婦。坤爲思﹐震爲夫﹐坤爲勞﹐震爲君子﹐坤爲役﹐艮止﹐故已﹐艮覆故不已。詞皆用《東山》詩意。○無﹑已﹐汲古本作役使休止﹐從宋元本。

困。跛躓未起﹐失利後市﹐不得鹿子。坎蹇﹐故跛躓。坎伏﹐故未起。互巽爲利市﹐坎失﹐故失利後市。震爲鹿﹑爲子﹐震伏﹐故不得。○失﹐依汲古﹐宋元本皆作先。

井。大蛇當路﹐使季畏懼。湯火之災﹐切近我膚。賴其天幸﹐趨於王廬。巽爲蛇﹐伏震爲大塗﹐故曰大蛇當路。伏艮爲季﹐坎爲畏懼﹐中爻離上坎﹐故曰湯火。伏艮爲膚﹑爲廬﹐震爲王﹑爲走﹐故曰趨於王廬。○季﹐從宋元本﹐汲古等本皆作我﹐非。緣此用漢髙斬當路蛇事。王﹐汲古本作主﹐亦非。

革。從容長閒﹐遊戲南山。拜祠禱神﹐神使無患。通《蒙》。反正艮﹐艮止﹐故從容。震爲遊戲﹑爲南﹐艮爲山﹐故曰南山。艮手爲拜﹑爲祠﹐震爲禱﹑爲神﹐坎爲患﹐震樂故無患。全用旁通。○禱﹐汲古作祀﹐無作免﹐義皆可通﹐然禱爲震象較切。故從宋元本。

鼎。區脫康居﹐慕義入朝。湛露之歡﹐三爵畢恩。復歸野廬﹐與母相扶。通《屯》。坤虛故曰區脫。《史記匈奴傳》﹕「東胡與匈奴中間有棄地千餘里﹐各居其邊爲區脫」是也。坎西。康居﹐西方國﹐坤國﹐故曰康居。坤爲義﹐坎爲心﹐故曰慕義﹐震往﹐故曰入朝。坎爲露﹐震爲歡﹑爲爵﹐數三﹐故曰三爵。坤爲野﹐艮爲廬﹐震爲反﹑爲歸﹐故曰復歸野廬。坤爲母﹐艮手爲扶﹐初至五正反皆艮﹐故曰相扶。湛露﹐《詩》篇名﹐天子宴諸侯入朝之詩。○義﹐汲古作仁﹐乾𨿽爲仁﹐然林詞皆用旁通﹐坤義合也﹐故從宋本。復﹐從汲古﹐宋本作後﹐𨿽亦震象﹐然不如復字於文理適。

震。龜鱉列市﹐河海饒有。長財善賈﹐商季悅喜。互艮爲龜鱉﹐伏巽爲市。坎爲河海﹐坎眾﹐故曰饒有。伏巽爲利﹑爲長﹑爲商賈﹐艮爲季﹐震爲列﹑爲善﹐又爲悅喜。○財﹐宋元本皆作錢﹐賈作價﹐均依汲古。

艮。年常蒙慶﹐今歲受福。三夫采芑﹐出必有得。互震爲年﹑爲慶﹑爲福﹑爲夫﹐數三﹐故曰三夫。艮手爲采﹐震爲芑﹐《詩小雅》﹕「薄言采芑」﹐疏﹕「芑﹐似苦菜。」震爲出﹐坎爲得。○夫﹐汲古作伏﹐依宋元本。芑﹐宋元本作葩﹐依汲古。

漸。二人俱東﹐道怒爭訟。意乖不同﹐使君忷忷。通《歸妹》。震爲人﹑爲東﹐兌卦數二﹐故曰二人俱東。震爲大塗﹑爲怒﹐故曰道怒。震爲言﹐兌亦爲言﹐故爭訟。坎爲意﹑爲憂﹐故爲忷忷。震爲君。忷﹐同恟﹐懼也。○怒﹐宋本﹑汲古作路﹐依元本。使君忷忷﹐汲古作使我凶凶﹐依宋元本。

歸妹。樹我藿豆﹐爲鹿兔食。君不愼護﹐秋無收入。震爲藿荳﹑爲立﹐故爲樹。震爲足﹑爲走﹐故爲鹿兔。兌口爲食。震爲君﹐坎爲憂卹﹐兌正秋﹐兌毀﹐故秋無收入。○我﹐依宋元本﹐汲古作栽。爲鹿兔食﹐宋元本作鹿兔爲食﹐從汲古。愼﹐宋元本作卹﹐亦依汲古。

丰。黃鳥悲鳴﹐愁不見星。困於鷙鳥﹐鸇使我驚。震爲黃﹑爲鳥﹑爲鳴﹐互大坎﹐故悲鳴﹐故愁。離爲星﹐坎伏﹐故不見。伏艮爲鷙鳥﹑爲鸇﹐坎爲困﹐震爲鷙。○下二句依宋元本﹐汲古作「困於鷙鸇﹑使我心驚」。又元本困訛因。

旅。雙鳧俱飛﹐欲歸稻池。經涉萑澤﹐爲矢所射﹐傷我胸臆。通《節》。兌卦數二﹐震爲鳧﹑爲飛﹐故曰雙鳧俱飛。兌爲池﹐震爲稻﹐故曰稻池﹐故曰萑澤。震爲涉﹐坎爲矢﹐震爲射﹐兌爲傷﹐艮爲胸臆。○池﹐依汲古﹐宋元本皆作食。

巽。久客無依﹐思歸故鄕。霖雨盛溢﹐道未得通。巽爲商旅﹑爲客﹐重巽故曰久客。伏坎爲思﹐震爲歸﹐艮爲鄕﹐坎爲雨﹐互大坎﹐故曰霖雨﹐曰盛溢。伏艮爲道﹐坎陷故不通。○依﹐從宋元本﹐他本多作休。霖﹐宋元本作雷﹐從汲古本。

兌。道路辟除﹐南至東遼。衛子善辭﹐使國無憂。通《艮》。爲道路﹐震爲辟除﹐爲南﹐先天震東北﹐故曰東遼。震爲衛﹑爲子﹑爲辭﹐艮初至五正反震﹐故曰善辭。艮爲國﹐互坎爲憂﹐震樂故無憂。○辟﹐各本多誤僻﹐辟除者﹐淸治也﹐惟元本不訛。○此有故實﹐各家皆不能詳。案﹕《史記》﹕「朝鮮王衛滿﹐本燕人﹐自全燕時﹐常略屬遼東眞番﹐後燕王盧綰反﹐滿率部東渡浿水﹐都王險﹐髙後時﹐與遼東太守約爲外臣﹐保塞外﹐滿遂王三世。林似指此事。

渙。同枕共袍﹐中年相知。少賈無利﹐獨居愁思。艮爲枕﹐震爲袍﹐中爻正反艮震﹐故曰同枕共袍。震爲年﹐坎爲中﹐故曰中年。伏兌爲少﹐巽爲賈﹑爲利﹐風散﹐故無利。巽爲寡﹐艮爲居﹐故曰獨居。坎爲憂思。○相知﹐汲古作分去﹐少賈作價少﹐均依宋元本。無利﹐宋本作無失﹐於下句文義不協﹐故從汲古。

節。眾神集聚﹐相與議語。南國虐亂﹐百姓愁苦。興師徵討﹐更立賢主。震爲神﹐坎爲眾﹐故曰眾神。坎爲集聚。二至五正反震﹐故曰相與議語。艮爲國﹐震南﹐故曰南國﹐伏離爲虐亂﹐震爲百﹑爲人﹐故曰百姓。上坎爲愁苦﹐震爲徵討﹐坎眾﹐故曰興師徵討。互震爲主﹑爲立﹐故曰更立賢主。○主﹐汲古本訛王﹐依宋元本。

中孚。北陸閉蟄﹐隱伏不出。目盲耳聾﹐道路不通。通《小過》。中互大坎﹐坎爲北陸﹐陸者﹐道也。《左傳》「日在北陸而藏冰」是也。坎爲冬﹑爲隱伏﹐故曰閉。巽爲虫﹐亦爲伏﹐故曰閉蟄﹐曰不出。本卦互大離。目睛漲大故盲。《小過》互大坎耳空塞實﹐故聾。艮震爲道路﹐坎塞﹐故不通。

小過。癡狂妄作﹐心誑善惑。迷行失路﹐不知南北。此用屯象。震爲狂﹐坤迷﹐故曰癡狂。坎爲心﹑爲惑﹐正覆震相背故曰誑。誑﹐妄語也。艮震爲道路﹐震爲南﹐坎爲北﹐坎失﹐故不知。○誑﹐依宋本﹐元本作狂﹐非。迷行﹐依元本﹐汲古作迷惑。

旣濟。棟隆輔彊﹐寵貴日光。福善並作﹐樂以髙明。此用屯象。坎爲極﹑爲棟﹑爲車﹑爲輔﹐《大過》「棟橈之凶﹐不可以有輔也」﹐《詩》「勿棄爾輔」﹐《毛傳》「輔以佐車」。輔﹐夾車木也。坎在上﹐故曰棟隆﹐艮堅﹐故曰輔彊。艮爲日﹑爲光﹑爲寵貴﹐震爲福善﹑爲樂﹐艮爲髙明。

未濟。愛我嬰女﹐牽衣不與。冀幸髙貴﹐反日賤下。此仍用屯象。震爲嬰孩﹐坤爲女﹐坎爲愛﹐故曰愛我嬰女。震爲衣﹐艮爲手﹑爲牽﹐艮止﹐故不與。艮爲髙貴﹑爲求﹐故曰冀幸髙貴。坤爲賤下。

蒙之第四

蒙。何艸不黃﹐至未盡玄。室家分離﹐悲憂於心。震爲艸﹑爲玄黃﹐坤貞。未﹐言艸至未而將變色﹐《詩小雅》「何艸不黃」「何艸不玄」﹐箋﹕玄﹐赤黑色。艮爲室家﹐二四艮覆﹐故曰分離。坎爲心﹑爲悲愁。○憂﹐依宋元本﹐汲古作愁。

乾。海爲水王﹐聽聖且明。百流歸徳﹐無有畔逆﹐常饒優足。乾爲海﹑爲水﹑爲王﹑爲聰聖﹑爲明﹑爲百﹐《禹貢》﹕「匯漢朝宗於海﹐故百流歸徳」﹐乾順行﹐故無有畔逆﹐乾富故常饒優足。

坤。左輔右弼﹐金玉滿堂。常盈不亡﹐富如敖倉。此全用《蒙》象。震爲左﹐震反爲右﹐震爲輔弼﹐故曰左輔右弼。艮爲金﹐震爲玉﹐艮爲堂﹑爲厫倉﹐厫倉所以盛粟﹐震爲粟﹐故尢切。○汲古本﹑宋元本首有「天之所有﹐禍不過家」二句﹐文義與下不屬﹐而元本家下一云左輔右弼云云﹐是上二句確自爲一林﹐非與下爲一林﹐故刪上二句而附記於此。

屯。安息康居﹐異國穹廬。非吾習俗﹐使我心憂。坎位西。安息﹑康居﹐皆西方國。又中爻艮止﹐故曰安息康居。艮爲國﹑爲廬﹑爲天﹐故曰穹廬。坤爲我﹑爲俗﹐坎爲心﹑爲憂。

需。範公鴟夷﹐善賈飾資。東之營邱﹐易字子皮。把珠載金﹐多得利歸。坎爲毒﹐故曰範公﹐範蠡也。《檀弓》﹕「範則冠而蟬有緌」是也。伏艮爲鴟﹐鴟夷者﹐革囊﹐盛酒器。楊雄《酒箴》所謂「鴟夷滑稽﹐腹大如壺」是也。艮又爲革﹐坎爲酒﹐故曰鴟夷。《易林》用一字兼數象往往如是﹐範公鴟夷者﹐言範蠡適齊﹑號鴟夷子皮也。乾爲資財。飾﹑飭﹐通治也。離爲東﹐伏艮爲營邱﹑爲皮﹐伏坤爲字﹐故曰易字子皮。艮爲把﹑爲金﹐反震爲珠﹐坤爲載﹑爲利﹐兼用旁通。○鴟﹐依宋元本﹐汲古作陶﹐非。載金﹐依宋本﹐元本作戴﹐非。得利﹐汲古作福利﹐依宋元本。

訟。老楊日衰﹐條多枯枝。爵級不進﹐日下摧隤。巽木乾老﹐故曰老楊。離爲日﹑爲枯﹑爲爵﹐巽爲隕落﹐故摧隤。○下﹐依宋元本﹐汲古作乃。日下﹐依泰之咸校﹐宋元本作遂下﹐汲古作遂乃。

師。小狐渡水﹐污濡其尾。利得無幾﹐與道合契。此用《蒙》象。上艮﹐故曰小狐﹑曰尾﹐坤坎皆爲水﹐故污濡其尾。坤爲財﹑爲聚﹐坤虛﹐故得少。震爲大塗﹐故曰道。坎爲合﹑爲信﹐故曰合契。○利﹐汲古作科﹐餘多作稍。無﹐汲古作其﹐契作符﹐皆非﹐依宋元本。

比。豕生魚魴﹐鼠舞庭堂。姦侫施毒﹐上下昏荒﹐君失其邦。坎爲豕﹐坤爲魚﹑爲育﹐故曰豕生魚魴。丁晏云《開元占經》引京氏云「豕生魚魴﹐其邑犬水」是也。艮爲鼠﹑爲庭堂﹐艮手爲舞﹐《漢書五行志》﹕「燕有黃鼠銜其尾舞王宮」﹐《京房易傳》曰「誅不原情厥妖鼠舞門」是也。坎爲毒﹑爲姦﹐坎上下兌口相背﹐故曰姦侫。艮爲上﹐坎爲下﹑爲昏荒﹑爲邦﹐震爲君﹐震覆﹐故失邦。○邦﹐元本作國﹐依汲古。

小畜。天地配享﹐六位光明。陰陽順敍﹐以成厥功。乾天﹐伏坤爲地﹐兌食故曰享。乾數六﹐離爲光明﹐伏艮爲位﹐故曰六位光明。乾陽巽順﹐乾爲功。○厥功﹐從汲古﹐宋元本作和平。

履。踝踵足傷﹐右指病癰。失旅後時﹐利走不歸。通《謙》。震爲踝﹑爲足﹐艮多節﹐故曰腫﹑曰傷﹑曰癰。《釋名》﹕踵﹐鍾也﹐聚也。義與腫同﹐與《易林》合。艮爲指﹐兌爲右﹐故曰右指。坎爲孤﹑爲失﹐故曰失旅。艮爲時﹐震爲後﹐故曰後時。震爲走﹑爲歸﹐坎陷﹐故不歸。○宋元本歸作來﹐從汲古。走不﹐汲古作不走﹐非﹐從宋元本。又右指病癰﹐元本作右足病擁﹐非。

泰。異體殊患﹐各有所屬。西鄰孤媼﹐欲寄我室。主母罵詈﹐求不可得。坤爲體﹑爲患害﹐乾陽坤陰﹐故曰異體殊患。六爻皆有應予﹐故曰各有所屬。兌爲西﹑爲孤媼﹐伏艮爲室﹑爲寄。震爲主﹐坤爲母﹐震言兌言﹐故曰主母罵詈。艮爲求﹐艮伏﹐故求不可得。○異﹐汲古作思﹐殊患作同恩﹐求不可得作求子不得﹐皆非﹐今從宋元本。主母﹐依汲古﹐宋元本作王。

否。操●鄕畝﹐祈貸稷黍。飲食充口﹐安和無咎。艮手爲操﹐巽爲●﹑爲稷黍。坤爲畝﹐乾爲言﹐故曰祈貸﹐言以●爲祭而祈田也。伏兌爲口﹑爲食﹐坤爲安。○●卽秬﹐黑黍也。宋元本作●﹐非。《書洛誥》以秬鬯二卣﹐秬鬯﹐皆祭品﹐言操秬至野祈田也。祈貸﹐宋元本作折貨﹐尢非。鄕﹐音向。安和﹐宋元本作安利﹐依汲古。

同人。新受大寵﹐福祿重來。樂且日富﹐蒙慶得財。離爲新﹐乾爲大﹑爲寵﹑爲福祿﹐重乾故曰重來。離日乾富﹐故曰日富。乾爲慶﹑爲財。○新受大寵﹐宋元本作所受大喜﹐依汲古。

大有。舉杯飲酒﹐無益溫寒。指直失取﹐亡利不歡。通《比》。坤爲缶﹑爲杯﹐艮爲舉﹐坎爲酒﹐兌爲飲﹐離溫乾寒﹐時之自然﹐非酒所能攺易也。艮爲指﹑爲取﹐乾爲直﹐故指直失取﹐言指僵不能取物也。坤貧﹐故亡利。震覆﹐故不歡。○汲古三四句倒置﹐直作宜﹐均依宋元本。

謙。日月相望﹐光明盛昌。三聖茂承﹐功徳大隆。坎月。伏離爲日﹑爲目﹐故曰日月相望。艮爲光明﹐震爲盛昌﹐坎爲聖﹐艮納丙數三﹐故曰三聖。震爲茂﹑爲隆﹐伏乾爲功徳。

豫。猾夫爭彊﹐民去其鄕。公孫叔子﹐戰於城南。坎爲姦猾﹐震爲夫﹑爲彊﹐坤爲民﹑爲鄕﹐震往﹐故民去其鄕。艮爲叔﹑爲孫﹐震爲子﹐正反兩震相背﹐故曰戰。艮爲城﹐震爲南﹐故曰城南。下二句故實未詳。○城南﹐依汲古﹐宋元本作瀟湘﹐𨿽與上葉﹐似非。

隨。猿墮髙木﹐不踒手足。保我金玉﹐還歸其室。巽爲髙﹐艮爲猿﹐艮在震木上﹐故曰猿墮髙木。艮手震足﹐兌折在外﹐故不踒。踒﹐折也。艮爲金﹐震爲玉﹑爲歸﹐艮爲室。○宋元本「保我金玉」在第四句﹐依汲古。金玉﹐汲古作全生﹐依宋元本。

蠱。逐狐東山﹐水遏我前。深不可涉﹐失利後便。艮狐震逐﹐震東﹐艮山﹐故曰逐狐東山。互大坎﹐故曰水﹑曰深不可涉。巽爲利﹐坎爲失﹐故曰失利後便。○遏﹐汲古作過﹐依宋元本。

臨。鑿井求玉﹐非卞氏寶。名困身辱﹐勞無所得。震爲玉﹐兌爲井﹐伏艮爲求。非卞氏寶﹐言求之非地也。艮爲名﹐艮反故名困。坤爲身﹑爲下﹐故爲辱。坤虛役萬物﹐故勞無所得。

觀。黃玉溫厚﹐君子所服。甘露溽暑﹐萬物生茂。伏震爲黃﹑爲玉﹐坤爲厚﹐艮火﹐故曰溫厚﹑曰溽暑。艮爲君子﹐坤爲萬物﹑爲暑﹐兌爲露。○厚﹐宋本﹑汲古作徳﹐依元本。

噬嗑。畫龍頭頸﹐文章不成。甘言善語﹐說辭無名。震爲龍﹐艮爲頭頸﹐離爲文章﹐坎隱伏﹐故不成。初至四正覆震﹐故曰甘言善語﹑曰說辭。艮爲名﹐坎隱故無名。○善﹐依宋元本﹐汲古作美。

賁。招禍致凶﹐來獘我邦。病在手足﹐不得安息。艮手爲招﹑爲致﹐坎爲災禍﹑爲凶﹐艮爲邦﹐伏巽爲敝。坎爲病﹐艮手震足﹐坎居中﹐故病在手足。艮止爲安息﹐坎險故不安。○邦﹐音崩﹐與凶韻。

剝。履位乘勢﹐靡有絕斃。皆爲隸圉﹐與眾庶位。艮爲位﹐反震爲履位乘勢。坤喪﹐故曰絕斃。艮爲隸圉﹐坤爲眾庶。艮僕坤眾合居﹐故曰與眾庶位。○皆圉﹐汲古作贊圖﹐非。位﹐宋元﹑汲古作伍﹐依元本。

復。獐鹿雉兔﹐羣聚東圃。盧黃白脊﹐俱往趨逐。九齚十得﹐君子有喜。此用《蒙》象。坤文爲雉﹐艮爲獐﹐震爲鹿﹑爲兔﹐坤爲羣﹑爲聚﹑爲圃﹐震東故曰東圃。盧﹐黑犬。黃﹑白﹐皆犬名。《史記李斯傳》﹕「吾與汝牽黃犬」﹐《西京雜記》﹕「李亨有白望犬」。震爲玄黃﹐又爲日也。震爲追逐﹑爲口﹑爲齚﹐震數九﹐故曰九齚﹐坤數十﹐故曰十得。震爲喜﹐艮爲君子。○圃﹐依汲古﹐宋元本皆作囿。趨﹐依宋元本﹐汲古作追。

無妄。織錦未成﹐緯盡無名。長子逐兔﹐鹿起失路。見利不得﹐因無所據。巽爲帛﹑爲錦﹑爲緯﹐巽下斷﹐故曰未成﹑曰緯盡。艮爲名﹐巽爲伏﹐故無名。震爲兔﹑爲長子﹑爲逐﹑爲鹿﹑爲起﹑爲路﹐巽伏故失路。震爲後﹐巽爲利﹐艮止﹐故不得。○錦盡﹐從元本﹐汲古及宋本作金﹑作畫﹐顯爲訛字。鹿起失路﹐依宋元本﹐汲古作鹿失先路。見﹐依汲古﹐宋本作多。後因無所據四字﹐因疑困之訛字﹐附記待考。

大畜。天厭周徳﹐命與仁國。以禮靖民﹐兵革休息。震爲周﹑爲徳﹐乾爲天﹐兌絕﹐故曰天厭周徳。艮爲國﹐震爲仁﹐故曰仁國。伏坤爲民﹑爲體﹐艮止爲靖﹐艮剛在外爲刀兵﹑爲膚革﹐艮止﹐故休息。○靖﹐元本作靜﹐依宋本。

頤。重譯貢芝﹐來除我憂。善說遂良﹐與喜相求。震爲言﹐正反震﹐故曰重譯。艮爲芝﹐震爲進﹐故曰貢芝。坤爲我﹑爲憂﹐震樂﹐故不憂。正反震﹐故曰善說﹑故曰喜。艮爲求﹐正反艮﹐故曰相求。○貢﹐宋元本作賀﹐汲古作買﹐依局本。遂良﹐疑有訛字。

大過。膏壤肥澤﹐人民孔樂。宜利居止﹐長安富有。上卦兌﹐故曰膏澤﹐乾爲肥﹐伏坤爲壤﹐爲人民﹐伏震爲樂。巽爲利﹐伏艮爲居止。坤爲長安﹐乾爲富有。○宋本﹑汲古作膏澤肥壤﹐依元本﹐與樂協。富有﹐依汲古﹐與止協﹐宋元皆作富貴。

坎。白龍黑虎﹐起鬐暴怒。戰於涿鹿﹐蚩尢敗走。居止不殆﹐君安其所。震爲白﹑爲龍﹐艮爲虎﹑爲黔﹐故曰黑虎。震爲起﹑爲鬐﹑爲威武﹑爲怒﹑爲戰﹑爲鹿﹐坎水﹐故曰涿鹿。坎爲寇盜﹐故曰蚩尢。坎險﹐故曰敗走。艮爲居止﹐震爲君。○涿鹿﹐汲古及常本皆作阪泉﹐於象亦合﹐然鹿與上韻﹐故從宋元本。鬐﹐汲古作伏﹐從宋元本。

離。抱關傳言﹐聾跛摧筋。眾賤無下﹐災殃所在。伏艮爲關﹑爲手﹐故曰抱關。正反兌口﹐故曰傳言。坎爲耳﹐震爲行﹐坎伏故聾﹐震伏﹐故跛。巽爲殞落﹐兌毀折﹐故曰摧筋﹐蓋伏坎爲筋也。坎爲眾﹐離爲災殃。○言﹐宋元本作語﹐筋作殆﹐依汲古。汲古下二句作「破賤無災﹐不安其所」﹐依宋元本。丁晏云﹕《淮南子》「聾者可令摧筋」﹐王制﹕瘖聾跛躃﹐百工各以其事食」。按﹕摧筋謂摩筋﹐摧揉之使柔也。抱關與跛聾爲對文﹐傳言摧筋爲對文﹐《周禮秋官》掌戮職﹐云劓者使守關﹐守關則傳達禁令﹐故曰傳言﹐亦賤職也﹐故曰眾賤。《爾雅釋訓》﹕下﹐落也。《儀禮士相見禮》﹕「執摯至下」﹐鄭注﹕下﹐君所也。無下者﹐言眾賤無下落﹐不得其所也。言與筋亦韻﹐宋元本筋作殆﹐非也﹐將對文之義全失﹐且眾字亦無著落﹐此又汲古所據之本﹐前於宋元本之證也。

咸。憂禍解除﹐喜至慶來。坐立歡門﹐與樂爲鄰。通《損》。震樂﹐故憂禍解除﹐喜至慶來。艮坐震立﹐震歡艮門﹐故曰坐立歡門。

恆。折鋒載殳﹐轝馬放休。行軍依營﹐天下安寧。兌爲鋒﹑爲殳﹑爲折﹐艮覆兌折﹐故曰折鋒。震爲車﹐故曰載殳。震爲馬﹐在外﹐故曰放休。坤爲軍﹐伏艮爲營﹐艮止﹐故曰依營﹐言不出也。坤爲天下﹑爲安寧。○轝﹐汲古作與。行軍﹐宋本﹑汲古作狩軍﹐依元本。

遁。至徳之君﹐仁政且溫。伊呂股肱﹐國富民安。乾爲君﹑爲至徳﹑爲仁﹐艮火﹐故曰溫。艮爲臣﹐故曰伊呂。巽爲股﹐艮爲肱﹐故曰伊呂股肱。伏坤爲國﹑爲民﹐乾富艮安。

大壯。千里望城﹐不見山靑。老兔蝦●﹐遠絕無家。震爲千里﹐艮爲城﹑爲望﹑爲山﹐震東方﹐色靑﹐艮伏故不見。震爲兔﹑爲蝦●。艮爲家﹐艮覆﹐故無家。○●﹐汲古作蟆。蟆﹐●同。山靑﹐依元本﹐汲古作靑山。

晉。有莘季女﹐爲夏妃後。貴夫壽子﹐毋字四海。坤爲茅茹﹐故曰有莘。艮爲季﹐坤女﹐故曰有莘季女。離爲夏。坤爲妃後。艮爲貴﹑爲壽﹐坎爲夫﹑爲中子﹐坤爲母﹑爲字。字者﹐養也。坤爲水﹑爲海﹐反震﹐卦數四﹐故曰四海。有莘氏﹐大禹之母。

明夷。不虞之患﹐禍至無門。奄忽暴卒﹐痛傷我心。坤爲患﹑爲禍﹐坎爲憂虞﹐艮爲門﹐三至五艮覆﹐故曰無門。坤死故曰卒。坎爲心﹑爲痛﹐坤爲我。《道徳指歸論》﹕「道之爲物﹐窺之無戶﹐察之無門」﹐無門﹐言不知禍之所自來也。

家人。飛鷹退去﹐不食雉雞。憂患解除﹐主君安居。此用《蒙》象。艮爲鷹﹑爲飛﹐震反﹐故退去。本卦離爲雉﹐巽爲雞﹐坎爲食﹐震爲解除﹐上卦兌覆﹐故不食。坎爲憂患﹑爲君主﹐艮爲安居。○雉雞﹐宋元本作鄰鳥﹐依汲古。解除﹐汲古作心解﹐依宋元本。主君﹐宋本﹑汲古作君主﹐依元本。

睽。跮蹉側跌﹐申酉爲祟。戌亥滅明﹐顏子隱藏。二折震成兌﹐故跮蹉側失。兌西方金﹐故曰申酉爲祟。艮居戌亥﹐艮爲明﹐艮伏故滅明。艮爲顏﹐艮伏﹐故顏子隱藏。○蹉﹐元本作差﹐差蹉古通。申酉﹑戌亥﹐蓋古占術。

蹇。司祿憑怒﹐謀議無道。商氏失政﹐殷人乏嗣。《漢書天文志》﹕「司祿﹐文昌第六星」。此用《蒙》象。艮爲星﹑爲官﹐故曰司祿。震爲怒﹑爲言﹐故爲議。坎爲心﹐故曰謀議。艮爲道﹐坎伏﹐故曰無道。震爲子﹑爲人。子者﹐殷商之姓﹐坤殺﹐故無子而乏嗣。○氏﹐宋本﹑汲古作民﹐從元本。

解。望雞得雛﹐冀馬獲駒。大徳生少﹐有廖從居。巽爲雞﹐離目爲望﹐巽伏﹐故不得雞而得雛﹐震爲雛也。坎爲馬﹐震爲雛﹑爲駒。下二句疑有訛字﹐義皆未詳。○雛﹐依汲古﹐宋元本作雉。

損。忉忉怛怛﹐如將不活。黍稷之恩﹐靈輒以存。《詩陳風》「心焉忉忉」﹐《傳》「忉忉﹐憂貌」﹐坤爲憂﹐故曰忉忉怛怛。怛﹐亦憂也。坤死﹐故曰不活。震爲黍稷﹑爲恩﹐坤虛爲餓﹐故曰靈輒。《左傳宣二年》﹕「初﹐趙盾田﹐見靈輒﹐餓食之」﹐故曰靈輒以存。○忉忉﹐汲古訛切切﹐俗本又訛叨叨﹐依宋元本。又汲古多「獲生保年」四字﹐依宋元本。

益。噂噂囁囁﹐夜作晝匿。謀議我資﹐來攻我室。空盡我財﹐幾無以食。初至五正反震相對﹐故曰噂噂囁囁。噂囁﹐對語也。此句宋元本﹑汲古原作莫莫輯輯﹐於卦象不切﹐依節之艮校。坤爲夜﹐與震連﹐故夜作晝。伏乾爲大明﹑爲晝﹐巽爲伏﹐故曰晝匿。坤爲財﹑爲我﹐正反震﹐故曰謀議我資。艮爲室﹐震爲伐﹑爲攻﹐坤虛故財空。震爲食﹐坤饑﹐故無食。○來﹐依汲古﹐宋元本作求。

夬。天之所壞﹐不可彊支。眾口指笑﹐𨿽貴必危。乾爲天﹐兌毀﹐故曰天之所壞﹐不可彊支。兌爲口﹑爲笑﹐坤眾﹐故曰眾口。伏艮爲指﹑爲貴﹐兌毀﹐一陰將盡故危。○指﹐汲古本作遭﹐乃嘈之訛字﹐蠱之艮作嘈嘈。首二句本《國語》「天之所支不可壞也」﹐所壞不可支也。

姤。目動睫瞤﹐喜來加身。舉家蒙歡﹐吉利無殃。《說文》﹕「瞤﹐目動也」﹐《西京雜記》﹕「陸賈曰﹕目瞤得酒食」。伏震爲動﹑爲喜﹐坤爲身。目睫象未詳。○睫﹐汲古本作頰﹐俗木多從之﹐非﹐依宋元本。《漢書》﹕「睫瞤得酒肉。」

萃。黿羹芬香﹐染指拂裳。口饑於手﹐子公恨饞。艮爲黿﹐坤爲羹﹐巽爲臭﹐故曰芬香。艮爲指﹑爲拂﹐坤水﹐故染指。坤爲裳﹐艮手﹐故拂裳。兌爲口﹐坤爲饑﹐口饑於手者﹐言口饑而恃手也。於﹐依也。《孔融書》﹕「舉杯相於」﹐曹植《樂府》﹕「心相於」﹐《杜甫詩》﹕「良友幸相於」﹐皆作依恃解﹐是其證。子公﹐鄭公子宋也。《左傳宣四年》﹕「楚人獻黿於鄭靈公﹐公子宋與子家將見﹐子公之食指動﹐以示子家曰「他日我如此﹐必嘗異味」﹐及入﹐宰夫將解黿﹐相視而笑﹐公問﹐子家以告。及食大夫黿﹐召子公而弗與﹐子公怒﹐染指於鼎﹐嘗之而出。林詞全述其事。○拂裳﹐依汲古﹐古人衣袖寬博﹐言染指之時須拂裳也﹐宋元本作弗嘗﹐於﹑子公﹐依宋元本﹐汲古誤打﹑誤公子﹐饞作讒。

升。天福所丰﹐兆如飛龍。成子得志﹐六二以興。伏乾故曰天福﹑曰丰﹐震爲飛﹑爲龍﹐坤坼爲兆﹐故曰兆如飛龍。伏艮爲成﹐震子﹐故曰成子。震爲興﹐巽爲志﹐故曰得志。坤數二﹐伏乾數六﹐故曰六二。翟云升云「六二謂十二世也。」愚按﹕《莊子胠篋篇》﹕「田成子十二世有齊國」﹐《釋文》云「自敬仲奔齊﹐至莊子九世﹐知齊政自大公和至威王三世而有齊國﹐共十二世」﹐故曰六二以興。○以﹐從元本﹐汲古及常本多作已。二﹐宋本作三﹐非﹐從汲古。

困。氓伯易絲﹐抱布自媒。棄禮急情﹐卒罹悔憂。《詩氓》之篇﹕「氓之蚩蚩﹐抱布貿絲。匪來貿絲﹐來卽我謀」。布﹐幣也。貿卽易也。伏震爲伯﹐巽爲絲﹑爲布﹐巽爲商賈﹐故抱布易絲。伏艮爲抱﹐坎爲合﹑爲媒﹑爲憂。○易絲﹐宋本﹑汲古作以婚﹐依元本。罹﹐依宋本﹐元本作離﹐義同。

井。夏姬親附﹐心聽悅喜。利以搏取﹐無言不許。通《噬嗑》。離爲夏﹐震爲姬﹐兌悅﹐故親附﹑故悅喜。坎爲心﹑爲聽﹐巽爲利﹐艮爲搏取﹐震爲言。○姬﹐汲古作姒﹐依宋元本作震辭。按﹕《左傳》﹕巫臣嘗止子反取夏姬﹐後竟自取﹐林似指此事。

革。南山昊天﹐刺政閔身。疾悲無辜﹐背憎爲仇。通《蒙》。震南艮山﹐故曰南山。本卦離爲夏﹐故曰昊天。《爾雅釋天》﹕「夏爲昊天。」注﹕言气皓旰也。坎爲刺﹐坤爲政﹑爲身﹐坎爲憂閔﹑爲悲﹑爲疾﹑爲憎﹑爲仇﹐坤爲辜﹐坤虛故無。艮爲背﹐下坎﹐故曰背憎。《詩小雅》﹕「節彼南山﹐不弔昊天」﹐爲刺譏厲王之詩。林辭全用其意。○昊﹐從宋元本﹐汲古誤旻﹐元本作艮﹐林象亦合。

鼎。三人爲旅﹐俱歸北海。入門上堂﹐拜謁王母。勞賜我酒﹐歡樂無疆。通《屯》。震爲人﹐後天數三﹐震爲商旅﹐故曰三人爲旅。坤爲海水﹐位北﹐故曰北海。震爲歸﹐故歸北海。艮爲門堂﹐震爲入﹑爲上﹐艮爲拜﹐震爲謁﹑爲王﹐坤母﹐故曰王母。坎爲勞﹑爲酒﹐坤爲我。象全用旁通。○宋元本作井林﹐旁通《噬嗑》﹐於象不盡合﹐汲古少「歡樂無疆」四字﹐不協。

震。愆淫旱疾﹐傷害稼穡。喪制病來﹐農人無食。愆者﹐不及淫者過也。艮爲火﹐坎爲疾﹐故曰旱疾。震爲稼穡﹐艮火﹐故傷害禾稼。震爲人﹑爲農﹑爲食﹐稼傷﹐故無食。震初至四與無妄初至四同﹐京房以無妄爲大旱卦﹐自虞翻莫明其義﹐由艮火之象失傳也。○愆﹐汲古作陽﹐疾作病﹐制作刈﹐玆從宋元本。林詞訛誤若此者﹐直無如何。又宋元本作井林﹐象亦合。

艮。攫飯把肉﹐以就口食。所往必得﹐無有虛乏。坎爲飲﹑爲肉﹐艮手爲攫﹑爲把﹐互震爲口﹑爲食﹑爲往﹐坎爲得﹐故無有虛乏。○所﹐元刊作萬﹐依宋本﹑汲古。

漸。鳥飛無翼﹐兔走折足。𨿽欲會同﹐未得所欲。離爲鳥﹑爲飛﹐震爲翼﹐震伏﹐巽寡髮﹐故無翼。震爲兔﹑爲走﹑爲足﹐震伏坎折﹐故曰折足。○所欲﹐汲古作已惑﹐依宋元。

歸妹。體重飛難﹐未能踰關。行坐憂愁﹐不離室垣。此用《蒙》象。坤爲身﹑爲重﹐故曰體重。震爲飛﹐坎陷﹐故難飛。艮爲關﹐坤閉﹐故未能踰關。震爲踰﹑爲行﹐坎爲憂愁﹑爲宮室﹐坎陷﹐故不離。○宋元本無第三句﹐汲古有有是。未能﹐依元本﹐宋本﹑汲古作不得。

丰。四雄並處﹐人民愁苦。擁兵西東﹐不得安所。震爲雄﹐卦數四﹐故曰四雄。互大坎爲人民﹐坎憂﹐故愁苦。兌爲斧﹑爲兵﹐坎聚﹐故曰擁兵。震東兌西﹐震動坎險﹐故不安。○西東﹐汲古作東西﹐依宋元本。

旅。譯重關牢﹐求解己憂。心咸乃成﹐與善並居。通《節》。中爻反正震﹐故曰譯重。坎爲牢﹐震爲開﹑爲解﹐艮爲求﹐坎爲憂﹑爲心。辭皆費解﹐必有訛字。○咸﹐宋元本作惑。譯重﹐元本作重譯﹐非。譯重與關牢對文。牢﹐固也﹐依汲古。

巽。患解憂除﹐王母相於。與喜俱來﹐使我安居。通《震》。爲樂﹐故無憂患。震爲王﹐巽爲母﹐相於者﹐相依也。義已見前《萃》卦。震爲喜﹐艮爲安居。皆用旁通。○於﹐從宋元本﹐汲古作予。王﹐元本作皇﹐義同。

兌。冬生不華﹐老女無家。霜冷蓬室﹐更爲枯株。伏坎爲冬﹐震爲生﹐兌爲華﹐冬﹐故不華。《大過》以兌爲老婦﹐艮爲家﹐艮伏﹐故老女無家。坎爲霜﹑爲冷﹐艮爲室﹐震爲蓬﹐故曰蓬室。巽爲木﹐互離﹐故曰枯株。○更﹐依元刊﹐汲古作競。

渙。震栗恐懼﹐多所畏惡。行道畱難﹐不可以步。坎爲恐懼﹑爲畏惡。震爲道﹑爲行﹐坎陷﹐故畱難﹐故不可步。○步﹐汲古作涉﹐從宋元本。

節。三夫共妻﹐莫適爲雌。子無名氏﹐翁不可知。《節》長中少三男俱備﹐祇兌爲女象﹐故曰三夫共妻。適﹐主也。莫適爲雌﹐言兌女無所適從也。震爲子﹐艮爲名﹐坎隱﹐故無名氏。震爲父﹐翁者﹐父也。坎隱﹐又二至五正反皆震﹐故曰不知。此林爲愚求索林詞知其用象之始﹐故志其艱於此。○翁﹐宋元本作公﹐義同。

中孚。早凋被霜﹐花葉不長。非時爲災﹐家受其殃。震爲花葉﹐兌爲霜﹐巽爲隕落﹐故曰凋﹑曰不長。艮爲時﹑爲家﹐兌折巽落﹐故爲災殃。○災﹐依宋本﹐元本作落。早﹐元本作艸﹐依宋本﹑汲古。

小過。雉兔之東﹐狼虎所從。貪饕凶惡﹐不可止息。艮爲鳥﹑爲雉﹐震爲兔﹑爲東﹑爲之﹐之﹐往也。艮爲狼虎﹐震爲從﹐兌爲食﹐震亦爲食﹐故曰貪饕。兌毀爲凶惡。艮爲止息﹐坎險﹐故不可止息。○饕﹐依汲古﹐宋元刊作叨。

旣濟。馬驚破車﹐主墮深溝。身死魂去﹐離其室廬。此用《蒙》象。震爲馬﹑爲車﹑爲驚﹐坎破﹐故馬驚破車。震爲主﹐坎爲陷﹐故曰主墮。坎爲溝﹐在下﹐故曰深溝。坤爲身﹑爲死﹐故曰身死。震爲神﹑爲魂﹑爲去。艮爲室廬。○主﹐依宋元本﹐汲古作王。

未濟。山林麓藪﹐非人所處。鳥獸無禮﹐使我心苦。此用《蒙》象。艮爲山﹐震爲林麓﹐故曰山林麓藪。震爲人﹐坎險﹐故人不可處。艮爲鳥﹑爲獸﹐坤爲禮﹐坎隱伏﹐故無禮。坎爲心﹑爲勞苦。○非人所處﹐從元本﹐汲古作「兆人所往」﹐兆因與非形近﹐訛。

焦氏易林注卷二

行唐尙秉和節之注

受業蒲城仵道益﹑丰潤董維城堃校刊

需之第五

需。久旱三年﹐艸木不生。粢盛空乏﹐無以供靈。通《晉》。離火艮火﹐故曰久旱。離數三﹐坤爲年﹐故曰三年。震爲生﹑爲艸木﹐震覆﹐故不生。震爲粢﹑爲簠簋﹐故爲盛。坤虛故空乏。

乾。火滅復息﹐君明其徳。仁人可遇﹐身受利福。此用《需》象。中爻離火﹐上臨坎水﹐故火滅。然《革》彖曰水火相息﹐故曰火滅復息。乾爲君﹑爲徳﹑爲仁人。離爲明﹐伏坤爲身。○福﹐汲古作祿﹐依宋元本。

坤。溫山松柏﹐常茂不落。鸞鳳所庇﹐得其歡樂。此仍用《需》象。乾爲山﹐離爲火﹐故曰溫山。坎爲木﹑爲堅﹐故曰松柏﹑故曰不落。離爲文章﹐故曰鸞鳳。互兌爲悅﹐故歡樂。

屯。西誅不服﹐恃彊負力。倍道超敵﹐師徒敗覆。坎位西﹐坤殺﹐故曰西誅。艮爲負﹑爲堅﹐故曰恃彊負力。艮爲道﹐震爲大塗﹐故曰倍道。震爲超﹐正反艮震﹐故曰敵。坤爲師徒﹑爲喪﹐故敗覆。丁晏云「《史記》﹕「項梁西擊秦﹐屢敗之﹐有驕色﹐後敗死定陶」﹐林辭似用其事。○西﹐汲古作四﹐服作復﹐均非﹐從宋元本。○坎西之證。

蒙。三塗五嶽﹐陽城太室。神明所伏﹐獨無兵革。丁云﹕《左傳昭四年》「四嶽三塗﹐陽城太室﹐九州島之險」﹐注﹕皆山名。正反艮﹐故山多﹐震爲神明﹐坎爲伏﹐艮爲兵刃﹑爲膚革﹐坤虛﹐故無。○所伏﹐從宋元本﹐汲古作之保。

訟。三牛生狗﹐以戌爲母。荊夷上侵﹐姬伯出走。詳《坤》之「震」。三牛﹐從汲古本﹐宋元本作二牛。離牛坤牛﹐數二﹐故曰二牛。象亦合。

師。鳧游江海﹐沒行千里。以爲死亡﹐復見空桑。長生樂鄕。震爲鳧﹑爲遊行﹐坤爲江海﹑爲沒﹑爲千里﹑爲死亡。二上體復震爲桑﹐坤虛﹐故曰復見空桑。震爲生﹑爲樂﹐坤爲鄕﹐《呂氏春秋》﹕「伊尹生空桑。」○沒﹑桑﹑長生樂鄕﹐均依汲古﹐宋元本作役﹑作素﹑作長主凶憂。

比。太乙駕驑﹐從天上求。徵召叔季﹐封爲魯侯。無有凶憂。坤乙艮星﹐故曰太乙。坤爲馬﹐五居坤上﹐故曰駕驑。艮爲天﹑爲求﹑爲叔季﹐伏兌爲徵召﹑爲魯。坎爲合﹑爲封﹐坤爲凶坎﹑爲憂﹐坤虛故無。○求﹐宋本﹑汲古作來﹐召訛君﹐依元本。

小畜。紝績獨處﹐寡處無夫。陰陽失志﹐爲人僕使。巽爲紝績﹑爲獨﹑爲寡﹐震爲夫﹐震伏﹐故無夫。伏坎爲志﹐坤爲失﹐艮爲僕使。○志﹐從汲古﹐宋元本作忌。

履。兵徵大宛﹐北出玉門﹐與胡寇戰。平城道西﹐七日絕糧﹐身幾不全。通《謙》。與《屯》同象﹐解見《屯》林。

泰。楚靈暴虐﹐罷極民力。禍起乾溪﹐棄疾作毒。扶伏奔逃﹐死申亥室。震爲木﹑爲楚﹐楚﹐叢木也﹐爲神﹑爲靈﹑爲暴。坤爲害﹑爲虐﹐坤役萬物故罷極。坤爲民﹑爲禍﹐兌爲溪﹐下乾﹐故曰乾溪。坤爲疾﹑爲毒。棄疾﹐靈王弟。艮爲扶﹑爲伏﹐扶伏﹐匍匐也﹐言匍匐而逃也。震爲奔逃﹐坤死。坤後天位申﹐消息卦居亥﹐故死申亥。伏艮爲室。○極﹐從宋元本﹐汲古作及﹐非。伏﹐從元本﹐宋本﹑汲古作仗﹐非。死申亥室﹐宋本﹑汲古作「身死亥室」﹐非﹐依元本。申亥者﹐楚臣。《左傳昭十三年》﹕「楚靈王暴虐﹐師潰於乾溪﹐王遂縊於羋尹申亥氏」﹐申亥﹐羋尹無宇之子也。妄者臆攺申爲身耳。

否。雌單獨居﹐歸其本巢。毛羽憔悴﹐志如死灰。坤爲雌﹑爲寡﹐艮爲居﹑爲巢﹐伏震爲歸﹐故曰歸其本巢。巽爲寡髮﹐故毛羽憔悴。坤爲死﹑爲志﹐灰﹐蓋艮象。

同人。兩矛相刺﹐勇力鈞敵。交綏結和﹐不破不缺。兌爲斧﹑爲矛﹐下離兩兌相對﹐故曰兩矛相刺。乾健﹐故曰勇。伏坎爲和﹐巽爲退。交綏﹐退軍名﹐見《左傳》文十二年交綏注。坎爲破﹑爲缺﹐坎伏故否。○汲古綏訛援﹐依宋元本。

大有。乘船濟渡﹐載水逢火。賴幸免禍﹐蒙我生全。通《比》。坤虛爲船﹐坎爲水﹐坤爲載﹐故曰載水。互艮爲火﹐故曰逢火。坤爲禍﹐乾爲幸﹐坤爲我﹐乾爲生。○幸﹐從宋本﹐汲古作行。

謙。喪寵益尢﹐政傾家覆。我宗失國﹐秦滅周室。艮爲寵﹐坤爲喪﹑爲尢﹑爲政﹐艮爲家﹐坎陷﹐故傾覆。震爲宗﹐坤爲我﹑爲國﹑爲失﹐坎位西﹐故曰秦。震爲周﹐艮室坤喪﹐故滅。○益﹐宋元本作溢﹐依汲古。

豫。冬無藏冰﹐春陽不通。陰流爲賊﹐國被其殃。坎爲冬﹑爲冰﹐坤爲藏﹐在下故不藏。震爲春陽﹐坎陷﹐故不通。坤爲陰﹐坎爲賊﹐坤爲國﹑爲殃。○陽﹐從宋本﹐汲古作江﹐非。

隨。田鼠野雞﹐意常欲逃。拘制籠檻﹐不得動搖。艮爲鼠﹐巽爲雞﹐艮爲田野﹐故曰田鼠野雞。震爲逃﹐艮爲籠檻﹑爲拘﹐故不得動搖。○常﹐從宋本﹐汲古及俗本皆誤當。

蠱。佩玉橤兮﹐無所系之。旨酒一盛﹐莫與笑語。孤寡獨特﹐常愁憂苦。互震爲玉﹑爲華﹑爲橤﹐艮爲佩﹐巽爲系﹐兌決﹐故無系。互大坎爲酒﹐震爲盛﹐坎數一﹐故曰一盛。震爲笑語﹐巽寡﹐故無與。艮陽在上﹐故孤﹐巽寡震陽在下爲獨﹐兌爲特﹐大坎爲憂愁。凡六子《易林》皆有鰥寡孤獨象。○橤﹐從宋本﹐汲古作藻﹐非。《左傳哀十三年》﹕「佩玉橤兮﹐余無所系之﹐旨酒一盛兮﹐余與褐之父睨之」﹐林所本也。

臨。沒遊源口﹐求鮫爲寶。家危自懼﹐復出生道。兌爲源﹑爲口﹐坤爲水﹐震爲遊﹐故曰沒遊源口。坤爲魚﹑爲鮫﹐震爲玉﹑爲寶﹐伏艮爲求﹐故曰求鮫爲寶。《述異記》﹕「鮫人居水中如魚﹐不廢機織﹐眼泣成珠」﹐故曰求鮫爲寶。艮爲家﹐艮覆﹐故家危。二至上體復震爲出﹑爲生﹑爲道﹐故曰復出生道。○寶﹐從宋本﹐汲古作室﹐非。寶與道韻。

觀。河水孔穴﹐壞敗我室。水深無岸﹐魚鱉傾倒。坤爲河水﹐艮爲孔穴﹐巽爲敗壞﹐艮爲室﹐坤爲我﹐重坤﹐故曰水深。艮爲岸﹐巽敝﹐故無岸。艮爲鱉﹐坤爲魚﹐巽漏﹐故傾倒。

噬嗑。教羊牧兔﹐使魚捕鼠。任非其人﹐費日無功。伏兌爲羊﹐巽爲魚﹐震爲兔﹐艮爲鼠﹐巽爲命﹐故曰教﹑曰使。艮手爲牧﹑爲捕﹐震爲人﹐上離爲日﹐坎失﹐故失任﹑故無功。○捕鼠﹐從宋本﹐元本作相捕﹐非。人﹐古音仍﹐與功韻。語本《淮南子主術訓》。

賁。升戶入室﹐就溫燠食。冰凍北陸﹐不能相賊。艮爲戶﹑爲室﹐震爲升﹐伏巽爲入﹐故曰升戶入室。離火爲溫﹐震爲缶﹐在離上有若燠食﹐坎爲食也。坎爲冰﹑爲凍﹑爲北陸﹑爲賊﹐震樂﹐故不賊。○燠﹐從宋元本﹐汲古等本作暖﹐非。冰﹐依宋本﹐元本作水。

剝。孤竹之墟﹐老婦亡夫。傷於蒺藜﹐不見少妻。東郭棠姜﹐武氏破亡。坤爲寡﹐坤虛﹐故爲竹﹐坤爲墟﹐故曰孤竹之墟。伏兌爲老婦﹐震爲夫﹐震覆坤喪﹐故曰亡夫。三四句用《遇》卦「需」象。坎爲蒺藜﹐兌爲少妻﹐坎伏﹐故不見﹐艮爲城郭﹐震爲武﹐震覆﹐故武氏破亡。武子者﹐崔杼﹐娶東郭偃之姊﹑棠公之妻﹐棠公死﹐武子弔﹐見棠姜而美之﹐遂娶之。事見《左傳襄二十五年》。○老﹐汲古作失﹐《大過》以兌爲老婦﹐故《易林》本之﹐遇兌卽言老婦﹐此於經義所關至巨﹐後人不知老婦指兌﹐於是說《大過》而誤﹐《易林》老婦亦不知所謂。

復。凶憂災殃﹐日益明彰。福不可釐﹐三卻夷傷。坤爲凶憂災殃。震爲明彰。坤禍﹐故無福。釐﹐予也。《詩大雅》﹕「釐爾士女」是也。震數三﹐三卻﹐卻錡﹑卻釐﹑卻至。伏巽爲隙﹐坤喪故夷。○憂﹐汲古作禍﹐晉殺三卻在成七年。

無妄。載璧秉珪﹐請命於河。周公作誓﹐衝人瘳愈。震爲璧﹑爲珪﹑爲載﹐艮手爲秉﹐故曰載璧秉珪。巽爲命﹐震爲請﹐上干爲河﹐故請命於河。震爲周﹑爲作﹑爲誓﹑爲衝人﹑爲樂﹐故瘳愈。《史記魯世家》﹕「成王病﹐周公爲自揃其蚤沈之河﹐成王病果愈」﹐衝人﹐成王也。○作誓﹐從宋元本﹐汲古作克敏。按﹕《金縢》作植璧秉圭﹐後有此林亦作植璧﹐然各本皆作載﹐故依之。

大畜。鳥飛鵲舉﹐照臨東海。尨降庭堅﹐爲陶叔後。封圻英六﹐履福綏厚。艮爲鳥鵲﹐震爲飛舉。乾爲海﹐納甲﹐故曰東海。震多毛﹐尨﹐多毛犬也。艮爲庭﹑爲堅﹐艮爲火﹑爲陶﹐故曰陶叔。震爲後﹑爲英﹐乾數六﹐艮爲封圻﹐故曰封圻英六。庭堅﹐臯陶字﹐言臯陶之後封在英﹑六二國也﹐見《史記陳世家》﹐又《左傳》文五年﹐楚人滅六﹑滅蓼。臧文仲曰「臯陶庭堅不祀﹐忽諸」﹐又《楚世家》「成王二十六年滅英」﹐張守節疑英卽蓼﹐非。據《杞世家》﹐英亦臯陶後。○封圻﹐從宋元本﹐汲古作圭祈﹐非。六﹐汲古等本皆作雄﹐惟宋元本作六。飛﹐依汲古﹐宋元皆作升。

頤。危坐至暮﹐請求不得。膏澤不降﹐政戾民忒。艮爲坐﹐坤暮。艮爲請求﹐坤虛﹐故不得。上伏兌爲膏澤﹐艮止故不降。坤爲政﹑爲民﹐坤凶﹐故曰戾﹑曰忒。○忒﹐汲古作惑﹐依宋元本。

大過。宜昌娶婦﹐東家歌舞。宴樂有緒﹐長安嘉喜。通《頤》。巽爲婦﹐震爲娶﹑爲東﹑爲歌舞﹐艮爲家﹐故曰東家歌舞。巽爲緒﹐震爲嘉樂。○安﹐宋元本作樂﹐依汲古。

坎。鑿井求玉﹐非卞氏寶。名困身辱﹐勞無所得。艮手爲鑿﹑爲求﹐坎爲井﹐震爲玉﹑爲寶﹐艮爲身名﹐坎爲困﹐楚卞和玉最良﹐然求之於井非其地。坎爲勞﹑爲失﹐故無得。

離。鵠思其雄﹐欲隨鳳東。順理羽翼﹐出次須日。中畱北邑﹐復反其室。通《坎》。震爲鵠﹑爲東﹐離文爲鳳﹐震爲羽翼﹐艮手爲理﹐互巽﹐故曰順理。震爲出﹐艮爲次﹐離爲日﹐艮止﹐故須日。艮爲邑﹐坎北﹐故曰北邑﹐艮止故畱。震爲復﹐坎室。○出次須日﹐中畱北邑。從宋元本﹐汲古作「出次日中﹐須畱北邑」﹐非。因翼日室爲韻﹐妄人盲攺﹐韻不協矣。

咸。早霜晚雪﹐傷害禾麥。損功棄力﹐饑無所食。乾爲冰﹑爲霜雪﹐巽爲禾麥﹐兌爲傷﹑爲害﹑爲損棄﹐乾爲功﹐兌爲食﹐伏坤爲饑﹐故無所食。

恆。蝙●生子﹐深目黑醜。𨿽飾相就﹐眾人莫取。蝠●﹐卽蝙蝠。《爾雅》注﹕「齊人謂之蝙●」。巽爲虫﹐震爲生﹑爲子﹐伏大離﹐故曰深目。伏坤爲黑﹑爲醜﹑爲文飾﹑爲眾﹐震爲人﹐艮手爲取﹐艮覆﹐故莫取。○蝙●﹐從元本﹐宋本作蝙螺﹐汲古及常本作蝠螺﹐皆非。

遁。去如飛鴻﹐避凶直東。遂得全脫﹐與福相逢。艮陽在上爲飛﹐艮爲鳥﹐故爲鴻﹐巽伏﹐故曰避凶。伏震爲東﹑爲脫﹐乾爲福。○直﹐宋本作且﹐依元本。

大壯。婚姻合配﹐同枕共牢。以降休嘉﹐子孫封侯。此合對像。言震巽爲婚姻﹑爲合配。艮木爲枕﹐震爲盆﹑爲牢﹐《史記平準書》「官與牢盆」﹐樂彥云「牢乃盆名」﹐《禮記昏義》﹕「共牢而食」注﹐共牢者﹐共食一牲也。此則以震盆爲象﹐震爲休嘉﹑爲子﹐兌爲孫﹐震爲諸侯。

晉。咸陽辰己﹐長安戌亥。邱陵生止﹐非魚鰌市。不可避阻﹐終無悔咎。伏乾爲陽。消息卦乾居辰己﹐坤爲安﹐消息卦居戌亥﹐互艮爲邱陵﹑爲止﹐坤爲魚鰌﹐言邱陵之地非魚市也。坎爲阻。○避﹐依汲古﹐宋元本作辭。

明夷。螟虫爲賊﹐害我五穀。簟笥空虛﹐家無所食。伏巽爲螟。螟﹐食苗心虫。坎爲賊﹐坤爲害﹐互震爲谷﹐坤數五﹐故曰五穀。震爲簟笥﹐坤爲空虛﹐故無所食。○笥﹐依汲古﹐宋元本作食。

家人。蒙恩拜徳﹐東歸吾國。慷慨宴笑﹐歡樂有福。象多未詳。祇東歸及宴笑歡樂知用伏象。○蒙﹐依汲古﹐宋元本作謀。

睽。賫貝贖貍﹐不聽我辭。系於虎須﹐牽不得求。伏《蹇》。艮爲賫﹐離爲貝﹐艮爲貍﹐震爲辭﹐震覆﹐故不聽。坎爲聽也。艮爲虎﹑爲須﹑爲牽﹐艮止﹐故不來。

蹇。比目附翼﹐歡樂相得。行止集周﹐終不離忒。伏重離故曰比目。兌悅爲歡樂﹐艮爲止。○集周﹐依宋元本﹐《詩》﹕「集於道周」是也。汲古作同。

解。一指食肉﹐口無所得。染其鼎鼐﹐舌饞於腹。坎爲肉﹐數一﹐故曰一指食肉。一﹐或爲以之訛字﹐不敢定也。震爲口﹐在外﹐故無得。震爲鼎鼐﹐故染指於鼎鼐也。離爲腹。此仍用子公染指於鼎事﹐詳《蒙》之「萃」。○一﹐應作以。

損。曳綸江湖﹐釣掛魴鯉。王孫利得﹐以享仲友。通《咸》。巽爲綸﹐艮手爲曳。坤爲江湖﹐故曰曳綸江湖。艮爲釣﹑爲掛﹐坤爲魚﹐震爲王﹐艮爲孫﹐故曰王孫。巽爲利﹐兌爲友﹐伏大坎爲仲。○江湖﹐從元本﹐宋作江海﹐汲古作汀洲。王孫利得﹐汲古作「公孫得利」﹐依宋元本。

益。商紂牧野﹐顚敗所在。賦斂重數﹐黎元愁苦。坤爲惡﹐故曰商紂。坤爲野﹑爲養﹑爲牧﹐故曰牧野。坤喪﹐故顚敗﹐坤爲藏﹐故爲賦斂。坤爲重﹐故曰重數。坤爲民﹑爲黑﹐又艮黔震蒼﹐故曰黎元。伏大坎爲愁苦。

夬。北辰紫宮﹐衣冠立中。含和建徳﹐常受天福。通《剝》。艮爲星﹐坤北﹐故曰北辰。艮爲宮﹑爲冠﹐乾爲衣﹐兌爲和﹐乾爲天﹑爲福。○立中﹐依宋本﹐毛本﹑元作中立。

姤。輕戰尙勇﹐不知兵權。爲敵所制﹐從師北奔。通《復》。震爲勇﹑爲戰﹐坤爲兵﹐巽爲權﹐坤迷﹐故不知兵權。震爲徵﹑爲奔﹐坤爲師﹑爲北﹐故曰從師北奔。○從﹐依宋元本﹐汲古作徵。

萃。大口宣唇﹐神使伸言。黃龍景星﹐出應徳門。興福上堂﹐天下安昌。兌爲口﹑爲唇﹐巽白爲宣﹐伏震爲神﹑爲伸。兌爲言﹐伏震爲黃﹑爲龍。艮爲星﹑爲明﹐故曰景星。艮爲門堂。○唇﹐從宋元本﹐汲古作舌。伸﹐宋元本作仲﹐依汲古。興﹑堂﹐從汲古﹐宋元本作與﹑作天﹐非。

升。凶子禍孫﹐仗劍出門。凶訟讙囂﹐驚駭我家。坤爲凶禍﹐震爲子孫﹐伏艮爲匕﹑爲劍。坤爲門戶﹐震出﹐故曰出門。初至四正反兩兌口相背﹐故曰凶訟讙囂。震爲驚駭﹐坤爲我﹐艮爲家﹐艮反﹐故驚駭我家。○仗﹐依元本﹐宋毛作把。

困。祝伯善言﹐能事鬼神。辭祈萬歲﹐使君延年。三至上正反兌口﹐故善言﹐易所謂尙口也﹐故曰祝伯。祝史以口舌爲用。伏震爲伯﹐坎爲鬼﹐伏震爲神﹑爲辭﹑爲歲年﹑爲萬﹑爲君﹐辭猶拜表拜書。○辭祈﹐從宋元本﹐汲古本﹑局本作拜辭﹐非。

井。珪璧琮璋﹐執贄見王。百里寧戚﹐應聘齊秦。伏震爲玉﹑爲王﹐伏艮爲手﹑爲執﹐震爲百里﹐坎爲憂戚。巽爲齊﹐兌爲秦﹐百里奚用於秦穆﹑寧戚以飯牛歌乾齊桓也。

革。昧旦乘車﹐履危蹈溝。亡失裙襦﹐摧折兩軸。通《蒙》。震爲昧旦﹑爲乘﹑爲車﹑爲履﹑爲蹈﹐坎險爲溝瀆﹐震上坎下﹐故履危蹈溝。坤爲亡失﹐震爲裙襦﹐坎折坤﹐坤數二﹐故曰兩軸。坤爲軸也。○震爲襦證。

鼎。膠著木連﹐不出牛欄。斯饗羔羊﹐家室相安。通《屯》。坎爲膠﹐震艮坎皆爲木﹐故曰木連。又屯初至五正反兩震相合﹐亦有木連象。震爲出﹐坤爲牛﹐艮爲欄﹐艮止﹐故不出。本卦兌爲羔羊﹑爲食﹐故曰饗。艮爲家室﹑爲安。○木連﹐從宋本﹐汲古及常本皆訛未通﹐將卦象妙用全失。

震。捲領遁世﹐仁徳不捨。三聖攸同﹐周國茂興。艮爲領﹐坎伏﹐故曰捲領﹑曰遁世。震爲仁徳﹐艮止﹐故不捨﹐捨﹐發也。坎爲聖﹐震數三﹐故曰三聖。艮爲國﹐震爲周﹑爲興﹐故曰周國茂興。○領﹐依宋元本﹐汲古作舌。國﹐依元本﹐宋﹑汲古作家。

艮。黍稷苗稻﹐垂秀方造。中旱不雨﹐傷風枯槁。互震爲禾苗﹑爲秀﹑爲造﹐造﹐作也。坎爲中﹑爲雨﹐艮火故旱﹑故不雨。伏巽爲風﹐離爲枯槁。○苗稻﹐從宋本﹐汲古作禾稼﹐韻不協﹐非。

漸。冠帶南遊﹐與福喜逢。期於嘉貞﹐拜爲公卿。艮冠巽帶﹐離南。伏震爲福﹐喜爲嘉貞者﹐卜問。《周禮》﹕「天府秀冬陳玉以貞來歲之美惡」是也。艮手爲拜﹐艮爲官﹐故爲公卿。○貞﹐汲古作徵﹐依宋本。

歸妹。一巢九子﹐同公共母。柔順利貞﹐出入不殆﹐福祿所在。離爲巢﹐坎數一﹐故曰一巢。震爲子﹐數九﹐故曰九子。震爲公﹐伏巽爲母﹐故曰同公共母。震出巽入﹐震爲勇往﹐故不殆﹐震又爲福祿也。

丰。韓氏長女﹐嫁於東海。宜家宜主﹐柔順以居﹐利得過倍。《說文》﹕「韓﹐乾也」﹐故震爲韓﹑爲長﹐兌爲女﹐故曰長女。震爲嫁﹑爲東﹐兌爲海﹐震爲主﹐伏艮爲家。巽爲順﹑爲利﹐二四正反巽﹐故曰倍。○三四兩句從宋元本﹐汲古作「多貌美好﹐宜家福壽」。過﹐汲古作十﹐亦依宋元本。

旅。因禍受福﹐喜盈我室﹐所願必得。通《節》。坎爲禍﹐震爲福喜﹐艮爲室。○汲古多「先人後己」四字﹐在第三句﹐此從宋本。

巽。晉平有疾﹐迎醫秦國。病乃大祕﹐分爲兩豎。逃匿肓上﹐伏於膏下﹐和不能愈。通《震》爲晉﹐坎平坎疾﹐故曰晉平有疾。醫醷同字﹐酒也。坎爲酒﹐故借用以與象合。坎西故曰秦。艮爲國也。坎爲病﹑爲隱伏﹐故曰病乃大祕。互艮爲僮僕﹐故曰豎﹐正反艮故曰兩豎。坎爲心﹑爲膏肓﹐成十年杜注﹕「肓﹐鬲也﹐心下曰膏」。坎又爲逃匿﹑爲和﹐坎疾﹐故不愈。《左傳成十年》﹕「晉景公疾﹐求醫於秦﹐秦使醫緩爲之﹐未至﹐公夢疾爲二豎子﹐曰﹕『彼良醫也﹐懼傷我﹐焉逃之﹖』其一曰﹕『居肓之上﹑膏之下﹐若我何﹖』醫至﹐曰﹕『疾不可爲也﹐在肓之上﹑膏之下﹐攻之不可﹐達之不及。』」○逃匿肓上﹑伏於膏下﹐宋元本作「逃匿膏肓」﹐𨿽簡捷似不如汲古文勢足﹐且韻協﹐故從汲古。

兌。牡飛門啟﹐患憂大解。修福行善﹐不爲身禍。牡門﹐牡也。兌牡在艮﹐艮伏不見﹐故曰飛。艮爲門﹐震爲啟﹐故曰牡飛門啟。艮中爻坎爲憂患﹐震爲解﹑爲福﹐艮爲身﹐坎爲禍﹐震樂﹐故不爲身禍。《漢書五行志》﹕「成帝元延元年﹐長安章城門門牡自亡」﹐或謂此事爲焦氏所不及見。豈知京房死於元帝時﹐眞不及見此事者﹐而房有厥妖﹑門牡自亡之占﹐可見此事古已有之﹐不始於成帝時。○牡﹐依汲古﹐宋元本皆作杜﹐非。

渙。追亡逐北﹐至山而得。稚叔相呼﹐反其室廬。互震爲追逐﹐艮止故至山而得。艮爲叔﹐中爻正反震﹐故曰相呼。震爲反﹐艮爲室廬。○山﹐汲古作止﹐非。又汲古二三句倒置﹐亦非﹐依宋元本。

節。鳥鳴葭端﹐一呼三顚。動搖東西﹐危栗不安﹐疾病無患。震爲葦﹑爲葭﹑爲鳴﹐艮鳥在上﹐故曰葭端。坎數一﹐震數三﹐震爲呼﹑爲顚﹑爲動搖﹐震東兌西﹐坎爲栗﹑爲疾病﹑爲患﹐震樂﹐故無。

中孚。龍化爲虎﹐泰山之陽。眾多從者﹐莫敢敉藏。震爲龍﹐艮爲虎﹐震反爲艮﹐故龍化爲虎。艮山震東﹐故曰泰山。艮納丙﹐丙南﹐故曰爲陽。震爲從﹐正覆震﹐故曰眾。坎爲藏﹐坎伏﹐故莫藏。○敉﹐從元本﹐撫也﹑愛也﹐宋本﹑汲古作救﹐義淺。

小過。猋風阻越﹐車馳揭揭。棄古追思﹐失其和節﹐憂心惙惙。巽風﹐艮火炎上﹐故曰猋風。《爾雅》﹕「扶搖謂之猋」注﹕暴風從下上。又《月令》﹕「猋風暴雨總至。」注﹕回風爲猋。中爻正反巽﹐故曰猋風。越﹐散也﹑墜也﹐阻越﹐猶踰越也。《易林》用一字能含數卦象﹐此等𨿽《易》亦少也。震爲越﹑爲車﹑爲馳。揭揭﹐馳貌。震爲追﹐坎爲思﹐坎爲和﹑爲失﹑爲憂﹑爲心﹐《詩檜風》﹕「匪風發兮﹐匪車偈兮﹔顧瞻周道﹐中心怛兮」﹐思﹐周道也。棄古追思者﹐言古周道滅絕﹐今追思之﹐正詩意也﹐或作棄名則違詩意矣。○猋﹐從宋元本﹐汲古作焱﹐猋﹐音標。焱﹐音艷﹐《說文》﹕「火華也」。阻越﹐各本皆訛忽起﹐古訛名﹐均依渙之乾宋本校。

旣濟。遊居石門﹐祿安身全。受福西鄰﹐歸飲玉泉。此用《需》象。乾爲石﹑爲門﹑爲行﹐故曰遊居石門。乾爲福﹑爲祿﹑爲玉﹐坎爲西鄰﹐兌口﹐故曰飲。石門﹐地名。《論語》﹕「子路宿於石門。」

未濟。登髙上山﹐見王自言。申理我讒﹐得職蒙恩。震爲登﹐艮爲髙﹑爲山﹐震爲王﹑爲言﹑爲申﹐坎離皆上下兌口相背﹐故曰讒。艮爲官﹐故曰得職。多用半象﹐《易林》於旣﹑未濟通例也。

訟之第六

訟。文巧俗獘﹐將反大質。僵死如麻﹐流血漂樐。皆知其母﹐不識其父﹐干戈乃止。通《明夷》。坤爲文﹐坎爲俗﹐巽爲敝﹐震爲反﹑爲白﹐故曰大質。坤爲死﹐震爲麻﹐坎爲血﹑爲樐﹐坤水﹑坎水﹐故流血漂樐。《僞古文尙書武成篇》「血流漂杵」﹐《孟子》同杵﹐焦作樐。坤爲母﹐乾爲父﹐明滅故不知。離爲干戈。○樐﹐從宋元本﹐汲古及常本皆作杵。俗﹐汲古訛信﹐依宋元本。

乾。文王四乳﹐仁愛篤厚。子蓄十男﹐夭折無有。此用《遇》卦「訟」象。乾王離文﹐故曰文王。艮爲乳﹐初二與三四皆形艮﹐故曰四乳﹐又巽數四也。乾爲仁愛﹐伏坤爲厚﹐震爲子男﹐坤數十﹐故曰十男。坤爲死﹐故曰夭。坎爲折﹐震生故夭折無有。又全用《訟》伏。

坤。日入望車﹐不見子家。長女無夫﹐左手搔頭。此亦用《遇》卦「訟」象。離伏在下﹐故曰日入﹐《易》所謂後入於地也。離爲望﹐伏震爲車﹑爲子﹐坎爲室家。《訟》巽爲長女﹐坎爲夫﹐坎隱﹐故無。伏震爲左﹐反艮爲手﹑爲搔﹐坎爲頭﹐亦用《訟》伏。○車﹐依汲古﹐宋元本作東。

屯。東上泰山﹐見堯自言。申理我冤﹐以解憂患。艮山震東﹐故曰泰山。震爲帝﹑爲言﹐故曰見堯自言。坎爲冤﹑爲憂患﹐震解。

蒙。奎軫湯湯﹐過角宿房。宜時布和﹐無所不通。艮爲星。先天居西北對兌。兌居東南﹐故曰奎軫。奎﹐西北宿﹐軫﹐東南宿﹐而坤﹑坎皆爲水﹐故曰湯湯。角﹑房﹐皆東方宿。震爲東﹐故曰過角宿房。艮爲時﹐坎爲和﹑爲通﹐震爲軫﹐艮爲角房尢切。○湯湯﹐依汲古﹐宋元本作溫湯。按﹕《天官書》﹕「奎爲溝瀆﹐凡江河之事皆占之」﹐又《星經》﹕「天江近尾。」軫南方宿﹐故曰湯湯。

需。引髯牽頭﹐𨿽懼無憂。王母善禱﹐禍不成災。通《晉》。艮爲引﹑爲牽﹑爲髯﹑爲頭﹐坎爲憂懼﹐坤安﹐故無憂。坤母乾王﹐故曰王母。坎上下皆兌口﹐故曰善禱。坎爲禍災﹐坤安﹐故不災。○髯﹐依汲古﹐宋元本作船。頭﹐依宋元本﹐汲古作須。懼﹐依汲古﹐宋元作拘。

師。鳧得水沒﹐喜笑自啄。毛羽悅懌﹐利以攻玉。公出不復﹐伯氏客宿。震爲鳧﹐坤水﹑坎水﹐故曰沒水。震爲喜笑﹑爲口﹑爲啄﹐坤爲自﹐故曰自啄。震爲毛羽﹑爲悅懌﹐爲玉﹐伏巽爲利﹐坎爲破﹑爲攻﹐故曰利以攻玉。震爲公﹑爲出﹑爲復﹐坤死﹐故不復。震爲伯﹑爲客﹐坎爲夜﹑爲宿。○懌﹐從元本﹐宋本﹑汲古作澤﹐非。伯﹐依宋本﹐汲古訛柏﹐丁晏釋文不知其爲訛字﹐以爲柏氏卽柏人﹐劉毓崧又以爲柏谷﹐皆不知震爲伯﹑爲客故也。

比。水流趨下﹐欲至東海。求我所有﹐買魴與鯉。坎坤皆水﹐故曰趨下。坤爲海﹐納乙﹐故曰東海。艮爲求﹐坤爲我﹑爲魚﹐故曰魴鯉。○元本多「足關路止」四字﹐依汲古。

小畜。獐鹿逐兔﹐安飽其居。反還次捨﹐無有疾故。通《豫》。艮爲獐鹿﹐震爲逐﹑爲兔﹐在前故曰獐鹿逐兔。艮爲居﹑爲安﹐坎爲飽﹐艮爲次捨﹐震爲反﹐故反次捨。坎爲疾﹐震樂﹐故無疾。坤爲死﹑爲故。○有﹐汲古作乃﹐非﹐依宋元本。

履。樹植藿豆﹐不得蕓鋤。王事靡盬﹐秋無人收。通《謙》。震爲藿豆﹐艮手爲樹植﹑爲蕓鋤﹐坎陷﹐故不得。震爲王﹐坤爲事﹐震爲行﹐故曰靡監。靡監﹐無定也﹐見《詩唐風》注。震爲人﹐震伏故無。兌爲秋。○人﹐依汲古﹐宋元本作所﹔又靡元本作無﹐非。

泰。弱水之西﹐有西王母。生不知老﹐與天相保。坤水坤柔﹐故曰弱水。互兌爲西﹐乾王坤母﹐故曰王母。震爲生﹐乾爲老﹐震樂﹐故不知老。乾爲天﹐震爲健﹐故曰與天相保。汲古多「行者危殆﹐利居善喜」二句﹐與上不協﹐依宋元本。元本注云「柳宗元曰西海之山有王母﹐神仙所居﹐其下有水﹐散渙無力﹐不能負芥。」

否。數窮廓落﹐困於歷室。幸登玉堂﹐與堯佑食。乾爲陽﹐九居數之極﹐故曰數窮。乾爲遠﹐故廓落。艮爲室﹑爲時﹐故曰歷室。艮止爲困﹐乾爲玉﹐艮爲堂﹐干行﹐故登玉堂。乾爲帝﹐故曰堯。伏兌爲食。○幸﹐依汲古﹐宋元作卒。

同人。子鉏執麟﹐春秋作經。元聖將終﹐尼父悲心。通《師》。震爲鉏﹑爲子﹐坤文爲麟﹐坎爲獲﹐故曰子鉏執麟。震爲春﹐坤爲秋﹐坤爲文﹐故曰春秋作經。乾爲聖﹑爲元﹐坤死﹐故曰終。乾爲聖﹑爲山﹐故曰尼父。坎爲心﹑爲悲。按﹕《左傳哀十四年》﹕「叔孫氏之車子鉏商獲麟」﹐《公羊》《谷梁》皆以孔子感獲麟而作春秋﹐《後漢班固傳》注引《演孔圖》云「孔子母徵在夢﹐感黑龍而生孔子」﹐故曰元聖。《公羊》﹕「孔子見麟﹐反袂拭面﹐涕沽袍。」言孔子知將死而悲也。○經﹐依汲古﹐宋元本作「春秋作元﹐陰聖將終」﹐殊費解。又按﹕車子鉏商﹐杜注以車子連文﹐疏引《家語》服虔語以證其誤。今按﹕《易林》以子鉏連文﹐益足證杜注之非﹐惟王肅﹑服虔皆以子爲姓﹐鉏商爲名。今《易林》以子鉏連文﹐似以子鉏爲姓﹐商乃其名﹐服氏﹑王氏仍誤也。又元字﹐據《演孔圖》疑爲玄﹐今《漢書》爲避淸諱攺﹐乃查元刊《易林》亦作元﹐是原作元﹐故從而不攺。又按﹕此文下屢見﹐皆依汲古﹐此林校正音義皆協。

大有。尹氏伯奇﹐父子生離。無罪被辜﹐長舌所爲。周尹吉甫子伯奇爲後母所讒﹐被逐﹐故曰父子生離。《林》用其事。此用《遇》卦「訟」象﹐《訟》通《明夷》﹐互震爲尹﹑爲伯﹑爲子﹐《訟》天水違行﹐故曰父子生離。《訟》上干爲善﹐故曰無罪。坎爲刑﹐故曰被辜。兌爲舌﹐《明夷》互震似兌形而長﹐故曰長舌。

謙。播木折枝﹐與母別離。九臯難和﹐絕不相知。坎爲播﹑爲折﹐震爲木﹑爲枝﹐坤爲母。播﹐種也﹐言折枝種於他處﹐故此枝與母木分離。震納庚﹑數九﹐艮爲臯﹐故曰九臯﹐《詩》﹕「鶴鳴於九臯」。震爲鶴﹐在山上髙遠﹐故難和。○播木﹐宋元本作蟠枚﹐和作扣﹐均依汲古。後此詞屢見﹐皆依汲古此林校。

豫。眵雞無距﹐與鵲格鬭。翅折目盲﹐爲鳩所傷。旁通《小畜》。上巽爲雞﹐半離﹐故眵目。《說文》﹕「眵目﹐傷眥也」。震爲足﹐巽下斷﹐故無距。離爲鵲﹑爲鳩﹐兩兌口相對﹐故格鬥。震爲羽﹐坎折﹐故翅折。震形目無上眥﹐故目盲。兌決﹐故爲鳩所傷。○汲古多「復歸野廬﹐與母相扶」二句﹐與上義不屬﹐玆從宋元本。

隨。甲乙丙丁﹐俱歸我庭。三丑六子﹐入門見母。震東方﹐故曰甲乙。艮納丙﹐兌納丁﹐艮爲庭﹐震爲歸﹐故曰甲乙丙丁﹐俱歸我庭。巽貞醜﹐震數三﹐故曰三丑。卦六子俱備﹐故曰六子。艮爲門﹐巽爲入﹑爲母﹐兌見﹐故曰入門見母。○以巽爲母﹐可釋《蠱》母象。

蠱。桑葉螟蠧﹐衣敝如絡。女工不成﹐絲布爲玉。巽爲桑﹑爲螟蠧﹑爲絡。震爲衣﹐巽爲敝﹐言桑壞蠶饑無所得絲﹐故衣敝如絡。巽爲女﹑爲工﹐巽下斷﹐故不成。巽爲絲布﹐震爲玉﹐言絲布貴如玉也。

臨。開牢辟門﹐巡狩釋冤。夏臺羑里﹐湯文悅喜。伏艮爲牢門﹐震爲開﹑爲巡狩﹑爲釋﹐艮爲臺﹑爲裏﹐乾大﹐故曰夏臺。夏﹐大也。艮爲道﹐故曰羑里。羑﹐道也。震爲帝王﹐故曰湯文。震爲樂﹐故悅喜。

觀。欽明之徳﹐坐前玉食。必保嘉美﹐長受安福。艮爲光明﹑爲坐﹐伏震爲玉﹐兌爲食﹐震爲佳美﹐坤爲安。○美﹐汲古作善。

噬嗑。武夫司空﹐多口爭訟。金火當戶﹐民不安處﹐年饑無有。震爲武夫﹐艮爲官﹐故曰司﹐離虛故曰司空。震爲口﹐正反震﹐故曰多口﹑故曰爭訟。艮爲戶﹑爲金﹐離火﹐故曰金火當戶。金火﹐謂金星﹑火星也。《史記天官書》﹕「月五星順入軌道﹐其逆入若不軌道﹐以所犯命之﹐中坐成形﹐皆羣下從謀也﹐金火尢甚」﹐故《後漢書天文志》﹕「孝和帝永元七年二月癸酉﹐金火俱在參﹐戊寅金火俱在東井」﹐特書其異。唐楊炯《渾天賦》﹕「金火犯之而甚憂」﹐玆曰當戶﹐是金火並見也。首二句似用《左傳》「宋華元使民築城﹐民謳歌嘲笑華元」故事。坎爲民﹐坎險不安。震爲年﹐離虛故饑。○按﹕此震爲武人之證﹐《易》武人像舊說皆誤。

賁。紫闕九重﹐尊嚴在中。黃帝堯舜﹐履行至公。冠帶垂裳﹐天下康寧。艮爲闕﹐坎赤﹐故曰紫闕。震數九﹐上震覆﹐故曰九重。艮貴﹐故尊嚴。震爲帝﹑爲黃﹐故曰黃帝堯舜。震爲履﹑爲行﹐艮爲冠﹐伏巽爲帶。震爲裳﹐艮爲反震﹐故垂裳。震又爲康寧也。○裳﹐從元本﹐宋本﹑汲古作衣。闕﹐宋元作閣。

剝。負牛上山﹐力劣行難。烈風雨雪﹐遮遏我前﹐中道復還。艮爲背﹑爲負﹑爲山﹐坤牛﹐故曰負牛上山。震爲行﹐震覆﹐故行難﹐坤柔﹐故力劣。坤爲風﹑爲冰霜﹐故曰烈風雨雪。艮止爲遮遏。坤爲我﹐艮爲道﹐反震爲還﹑爲復。○依《旅》之「睽」校﹐宋元本多「憂苦日歡」四字﹐與上意不屬。

復。蹇兔缺唇﹐行難齒寒。口病不言﹐爲身生患。震爲兔﹐伏巽下斷﹐故曰蹇﹑曰缺唇。震爲行﹐坤閉﹐故難行。震爲齒﹐坤爲冰霜﹐故寒。震爲口﹑爲言﹐坤害﹐故曰病﹐坤閉故不言。坤爲身﹑爲患。震爲生﹐故生患。○病﹐依元本﹐宋本﹑汲古作痛。

無妄。合體比翼﹐嘉耦相得。與君同好﹐使我有福。艮爲體﹐正反艮相對﹐故曰合體。震爲翼﹐正反震相連﹐故曰比翼﹑故曰嘉耦。乾君震君﹐故同好。乾爲福﹐故曰有福。○嘉﹐從宋元本﹐汲古作喜﹐非。

大畜。口啄卒卒﹐憂從中出。喪我寶貝﹐無妄失位。兌爲口﹑爲啄﹐震爲卒卒。《漢書司馬遷傳》﹕「卒卒無須臾之間」﹐注﹕卒卒﹐促遽也。乾爲惕﹑爲憂﹐震爲出﹑爲寶﹐艮爲貝﹐兌毀﹐故喪﹐無妄覆﹐故曰失位。○首句從宋本﹐汲古作「憒憒不脫」。無妄﹐汲古作亡妾﹐宋元本作妻妾﹐依下《升》林校。

頤。兩心不同﹐或從西東。明論終日﹐莫適我從。震起艮止﹐故兩心不同。震東﹐伏兌爲西。艮明震論﹐艮終﹐伏乾爲日﹐故明論終日。坤爲我﹐震爲從﹐下動上止﹐故莫適所從。○以艮爲光明﹐凡《易》光明象得解。○我從﹐依汲古﹐宋元本作相從。

大過。啞啞笑言﹐與喜飲食。長樂行觴﹐千秋起舞﹐拜受大福。兌爲笑言﹑爲飲食﹐伏震爲喜﹑爲樂﹑爲觴﹑爲起舞。兌爲正秋﹐乾爲千﹐故曰千秋。伏艮爲拜﹐乾爲大福。○喜﹐從汲古﹐宋元本作善。

坎。初憂後喜﹐與福爲市。八佾列陳﹐飲禦嘉友。坎爲憂﹐震爲喜﹑爲福﹐艮後天數八﹐震爲佾﹐佾﹐樂舞。八佾﹐橫縱皆八。正反艮震﹐故用以爲象﹐《易林》用象其精妙不可思議如此。伏巽爲市﹐震爲列陳﹑爲飲禦﹐艮爲友。○嘉﹐依元本﹐宋本﹑汲古作諸。

離。西徙無家﹐破其新車。王孫失利﹐不如止居。中爻兌爲西﹐艮爲家﹐艮伏﹐故無家。離爲新﹐伏震爲車﹐兌折﹐故破。伏震爲王﹐艮爲孫﹐巽爲利﹐兌折﹐故失利。艮止艮居。○車﹐從宋元本﹐汲古作事﹐非。

咸。鳳凰在左﹐麒麟處右。仁聖相遇﹐伊呂積聚。時無殃咎﹐福爲我母。通《損》。坤爲鳳凰﹑爲麒麟﹐震左兌右﹐乾爲仁聖﹐正反震兌口﹐故曰伊呂。伊﹐吾語聲。呂雙口﹐皆取象震兌。坤爲積聚﹑爲殃咎。艮爲時﹐乾福坤母。

恆。區脫康居﹐慕仁入朝。湛露之歡﹐三爵畢恩。復歸舊廬﹐與母相扶。對像。益中空﹐故曰區脫﹐兌西﹐故曰康居。震爲仁﹑爲朝﹐巽爲入﹐故曰慕仁入朝。互大坎爲湛露。湛露﹐《小雅》詩篇名﹐勞使臣也。震爲歡﹑爲爵﹐數三﹐故曰三爵。震爲歸﹐艮爲廬﹐坤爲母﹐正反艮手﹐故曰相扶。故實詳蒙之鼎。○宋元本及汲古等本無末句﹐文勢不足﹐依蒙之鼎補﹐不惟文足與卦象尢覺神妙有味﹐且音協矣。

遁。疾貧望幸﹐賈販市井。開牢擇羊﹐多得大牂。《獨斷》云「天子所臨曰幸﹐言或得賞賜而喜幸也」。伏坤爲貧﹐艮爲望。乾爲福﹑爲君﹐故曰幸。巽爲賈販﹑爲市井﹐艮爲牢﹐伏震爲開﹐兌爲羊﹑爲牂。牂﹐《說文》「牡羊也」。乾爲大﹐故曰大牂。○汲古望幸下多「使伯行販」四字﹐宋元本無「賈販市井」四字﹐而元本下注云﹕一云疾貧望幸﹐賈販市井﹐幸﹑井爲韻較幸販協矣﹐故從之。多得大牂﹐汲古訛「喜得天詳」。

大壯。處髙不傷﹐𨿽危不亡。握珠懷玉﹐還歸其鄕。伏巽爲髙﹐震樂故不傷﹑不危亡﹐伏坤爲亡也。震爲珠﹐乾爲玉﹐伏艮﹐艮爲握﹐震爲歸﹐坤爲鄕。

晉。右手棄酒﹐左手收柈。行逢禮禦﹐餌得玉杯。艮爲手﹐伏兌爲右。坎爲酒﹐離爲左。柈﹐食器也。震爲柈﹐二四震反﹐故曰收柈。坤爲禮﹐艮爲玉﹑爲杯。○收柈﹐從汲古﹐宋元本作牧牂﹐似非。得﹐汲古作徳﹐依宋元本。

明夷。養虎牧狼﹐還自賊傷。大勇小捷﹐𨿽危不亡。坤爲虎狼﹑爲牧養﹐坤喪﹐故賊傷﹐坎爲賊也。震爲勇捷﹐乾大坤小﹐坎險﹐故危。震樂坤安﹐故不亡。

家人。戴堯扶禹﹐松喬彭祖。西遇王母﹐道路夷易﹐無敢難者。通《解》。震爲帝﹐故曰堯禹。下兩半艮﹐艮爲戴﹑爲扶﹑爲堅木﹑爲壽﹐故爲松喬彭祖。坎爲西﹐震爲王﹐巽爲母﹐故曰王母。赤松子﹑王子喬﹐皆仙人。彭祖名籛﹐壽八百歲。《穆天子傳》﹕「穆王西巡﹐宴王母於瑤池之上」。艮爲道路﹐坎爲平﹐故曰夷易。夷者﹐平也。艮皆用半象。○巽母可解《易》。

睽。秋冬探巢﹐不得鵲雛。銜指北去﹐愧我少姬。兌爲秋﹐坎爲冬﹑爲巢﹐半艮爲手﹐故曰探巢。離爲鵲﹐兌爲雛﹐坎失﹐故不得。兌口爲銜﹐艮爲指﹐坎北﹐故曰北去。坎爲愧﹐兌爲少姬。○愧﹐依宋本﹐汲古作慚﹐元本訛塊。

蹇。兩羝三牂﹐俱之我鄕。畱連多難﹐損其食糧。伏兌爲羊﹐故曰羝﹑曰牂。羝﹑牂﹐皆牡羊也。兌卦數二﹐艮數三﹐故曰兩羝三牂。艮爲鄕﹐坎陷艮止﹐故流連。坎爲難﹐震爲食﹑爲糧﹐震覆故曰損。○牂﹐從宋元本﹐汲古作羊。我﹐宋元本作代﹐依汲古。

解。南徙無廬﹐鳥破其巢。伐木思初﹐不利動搖。震爲行﹑爲南﹐艮爲廬﹐艮覆﹐故曰南徙無廬。離爲鳥﹐坎爲巢﹐坎破﹐故鳥破其巢。震爲木﹑爲伐﹐坎爲思﹐故曰伐木思初。《詩》﹕「伐木丁丁﹐鳥鳴嚶嚶」﹐言鳥尙知求友也。震爲動搖﹐坎險﹐故不利。○鳥﹐從宋本﹐元本﹑汲古作烏﹐以《伐木》詩証之作鳥是。初﹐依宋元﹐汲古作切。

殞。爭訟不已﹐更相牽擊。張季弱口﹐被髮北走。二至上正反震﹐故爭訟﹐正反艮﹐故相擊。震爲張﹐艮爲季﹐坤柔兌口﹐故曰弱口。震爲發﹐坤位北﹐故北走。○坤北之證。○擊﹐從汲古﹐與上協﹐宋元本作擊劍﹐非。顧千里本謂劍當作訽﹐與下走協﹐豈知擊與已協﹐走與口協﹐汲古可從。

益。延頸望酒﹐不入我口。初喜後否﹐利得無有。艮爲頸﹑爲望﹐兌爲酒﹐又爲口﹐坤我。口象覆﹐故不入我口。震爲喜﹑爲後﹐坤喪﹐故初喜後否。巽爲利﹐坤亡﹐故利得無有。○利得﹐依汲古﹐宋元本皆作得利。

夬。被髮傾走﹐寇逐我後。亡失刀兵﹐身全不傷。通《剝》。震爲發﹐震反﹐故被髮。被者﹐下垂也。震爲走﹐震反故傾走。艮陽在上爲刀兵﹐坤爲亡失﹐故曰亡失刀兵。坤爲身。○艮爲刀證﹐兵傷韻。

姤。麟鳳所遊﹐安樂無憂。君子撫民﹐世代千秋。通《復》。坤爲文﹑爲麟鳳﹐震爲遊﹑爲樂﹐坤爲憂﹐震樂﹐故安樂無憂。乾爲君子﹐坤爲民﹑爲世﹑爲千秋。

萃。褰衣涉河﹐水深漬罷。賴幸舟子﹐濟脫無他。坤爲衣裳﹐艮手爲褰。坤爲水﹐故曰涉河。上兌互大坎﹐下坤皆爲水﹐故曰水深。坎勞故疲。伏震爲舟﹑爲子﹑爲濟。○漬﹐依宋本﹐汲古作請﹐非。罷﹐同疲﹐《唐韻正》疲音皮﹐皮音婆。凡經傳罷倦之罷﹑罷休之罷﹐皆音婆。愚按﹕《詩召南》﹕「羔羊之皮﹐素絲五紽」﹐卽協婆﹐此罷字與他協﹐與詩正同。又按﹕《左傳宣二年》﹕「牛則有皮﹐犀兕尙多」﹐協與此同。

升。憒憒不悅﹐憂從中出。喪我金罌﹐無妄失位。坤迷﹐故曰憒憒。坤憂﹐故不悅。坤在外﹐故曰出。坤爲喪﹑爲我﹐伏艮爲金﹐震爲罌﹐故曰金罌。伏無妄故失位。○悅﹐從宋元本﹐汲古訛脫。喪﹐從宋本﹐元本作答﹐此與前《大畜》詞同﹐而大畜首句宋元本作「口啄卒卒」﹐於象較切﹐姑兩存之。

困。絆跳不遠﹐心與言反。尼父望家﹐萏菡未華。巽爲繩﹐伏震爲跳﹐故曰絆跳﹐震反﹐故不遠。坎爲心﹐三上正覆兌相背﹐故曰心與言反。《易》所謂有言不信者以此。伏震爲父﹐艮爲山﹐故曰尼父。互離爲望﹐艮爲家﹐故曰望家。兌爲華﹑爲萏菡﹐巽落故不華。○《易》有言不信得解。

井。大牡肥牸﹐惠我諸舅。內外和穆﹐不憂饑渴。通《噬嗑》。離爲牛﹑爲牡﹑爲牸﹐震爲父﹑爲舅﹐正反震故曰諸舅。坎爲和﹐內互大坎﹐外坎﹐故曰內外和穆。離爲饑渴﹐坎爲憂﹐震樂﹐故不憂。《詩伐木》篇「旣有肥牡﹐以速諸舅」﹐林所本。○牡﹐各本皆作壯﹐惟元本舊注云壯當作牡。按﹕《伐木》詩「旣有肥牡」﹐元本注是也﹐故從之。牸﹐音字﹐牝牛也﹐其見於史漢者亦作牝馬﹐宋本訛爲﹝牛孛﹞。

革。黃帝建元﹐文徳在身。祿若陽春﹐封爲魯君。通《蒙》。震爲黃﹑爲帝﹐爲建。元者﹐首也﹐言黃帝始作甲子也。乾爲首﹐坤爲文﹑爲身﹑爲祿﹐震爲陽春﹑爲君﹐兌爲魯﹐故曰魯君。

鼎。虎聚磨牙﹐以待豚豬。往必傷亡﹐宜利止居。通《屯》。正反艮艮虎﹐故曰虎聚。艮爲磨﹐兌爲牙﹐正反兌﹐故磨牙。坎爲豚豬﹐艮止﹐故曰待。震爲行﹐坎災在上﹐故往必傷。艮爲居止。○利﹐從宋元本﹐汲古作待﹐非。按﹕本卦巽亦爲豬﹐乾亦爲虎﹐但不如用旁通字字有著。

震。天地配享﹐六位光明。陰陽順序﹐以成和平。震爲口﹑爲食﹐上下震﹐故曰天地配享。艮爲位﹑爲光明﹐坎數六﹐故曰六位光明。陽遇陰則通﹐故曰順序。坎爲和平。○六﹐依蒙之小畜校﹐各本皆作立﹐非。○艮爲光明可釋《易》。

艮。猿墜髙木﹐不踒手足。保我金玉﹐還歸其室。艮爲猿﹐在震上﹐故曰猿墜髙木。艮爲手﹐震爲足﹐坎爲折﹑爲踒﹐震行﹐故不踒。艮爲金﹑爲保﹐震爲玉﹐爲反﹐艮爲室。○墜﹐汲古作墮。○艮金可釋《易》。

漸。營室紫宮﹐堅不可攻。明神建徳﹐君受大福。艮爲宮室﹑爲星。營室﹐宿名﹐居亥方﹐艮象也。《天文志》﹕「紫宮爲皇極之居」﹐卽北辰也。坎赤﹐故曰紫。艮爲堅﹑爲明﹐伏震爲神﹑爲建﹑爲君﹑爲福。○建﹐從宋本﹐汲古訛達。

歸妹。孤翁寡婦﹐獨宿悲苦。目張耳鳴﹐無與笑語。震爲翁﹐坎爲孤﹐伏巽爲震婦﹐巽寡﹐故曰寡婦。坎爲獨﹑爲宿﹑爲愁苦﹐互離爲目﹐震爲張﹑爲鳴﹐坎耳﹐故曰目張耳鳴。震爲笑語﹐坎孤﹐故無與笑語。

丰。低頭竊視﹐有所畏避。行者不利﹐酒酸魚敗﹐眾莫貪嗜。艮爲頭﹑爲視﹐艮覆﹐故曰低頭﹑曰竊視。巽爲伏﹐故曰畏避。震爲行﹐巽顚趾﹐故不利。巽爲魚﹑爲臭﹐故曰魚敗。兌爲酒﹐從木作酸﹐故酒酸。○利﹐依宋元本﹐汲古作至。竊﹐宋元本皆作窺﹐依汲古。

旅。載金販狗﹐利棄我走。藏匿淵底﹐悔折爲咎。通《節》。震爲車﹑爲載﹑爲商販。艮爲金﹐又爲狗﹐故曰載金販狗。震爲走﹐巽爲利﹐坎失﹐故曰利棄我走。坤爲淵﹐坎爲隱﹐坎入坤中﹐故曰藏匿淵底。兌爲折。○以艮爲金﹐《易》金象得解。

巽。行觸大忌﹐與司命牾。執囚束系﹐拘制於吏。伏震爲行﹑爲觸﹐初至四大過死﹐故曰大忌。巽爲命﹐初四正反兩巽相背﹐故與司命牾。《晉書天文志》﹕「文昌六星在北斗魁前﹐五曰司命。主壽。」《禮記》五祀之一。伏艮爲拘系﹑爲官﹐故曰拘制於吏。○忌﹑牾﹐從宋元本﹐汲古作諱﹑作忤﹐亦通﹐然忌與下韻尢合。汲古下多「憂人有喜」四字﹐宋元本無此句﹐與上義不合﹐故從宋元本。又系字依汲古﹐與吏協﹐宋元本作縛﹐非。拘﹐依宋元﹐汲古作鉗。

兌。執玉歡喜﹐佩之解攣。危詳反安﹐使我無患。通《艮》。艮爲執﹐震爲玉﹑爲喜。中二句必有訛字﹐義未詳。○反﹐汲古作及﹐依宋元本。

渙。機杼紛擾﹐女功不成。長女許嫁﹐衣無襦袴。聞禍不成﹐凶惡消去。坎爲機杼。巽爲繩﹑爲女功﹐震爲動﹐艮爲成。二五正反震艮﹐故曰紛擾﹑曰不成。巽爲長女﹐震爲歸﹑爲嫁﹑爲言﹐故許嫁。震爲襦﹐巽爲袴﹐坎隱﹐故無襦袴。下二句疑贅。○紛﹐依宋元本﹐汲古作騰。功﹐依汲古﹐宋元作巧。女﹐依汲古﹐宋元作妹。○《震》襦可解《旣濟》六四。

節。金人鐵距﹐火燒左右。𨿽懼不恐﹐獨得全處。艮爲金鐵﹐震人震距﹐故曰金人鐵距。艮爲火﹐震左兌右﹐故火燒左右。坎爲憂恐﹐震樂艮安﹐故得全處。○距﹐依宋元﹐汲古訛巨。

中孚。謝恩拜徳﹐東歸吾國。舞蹈欣躍﹐歡樂受福。艮爲拜﹐震爲謝。兌爲恩澤﹐震爲東﹑爲歸﹐艮爲吾﹑爲國。下二句皆震象。○吾﹐從宋元﹐汲古作吳﹐非。欣﹑歡﹐依宋元﹐汲古作歡﹑作恣。

小過。靑牛白咽﹐呼我俱田。歷山之下﹐可以多耕。歲樂時節﹐民人安寧。艮爲牛﹐震東方﹐色靑﹐故曰靑牛。巽色白﹐兌爲咽﹐故曰白咽。咽﹐音燕﹐與田韻。震爲呼﹑爲耕﹐艮爲山﹐兌爲下﹐故曰山下。震爲歲時﹑爲樂﹐艮爲安寧。○寧﹐從宋本﹐汲古作業。

旣濟。白雉羣雊﹐慕徳朝貢。湛露之恩﹐使我得歡。離爲雉﹐震爲白﹑爲雊﹐重離﹐故羣雊。坎爲慕﹐震爲朝﹐坎爲露﹑爲恩﹐震爲歡。多用半象。○朝貢﹐依宋元﹐汲古作貢朝﹐非。歡﹐汲古訛懼﹐歡與恩韻。湛露﹐《詩》篇名。

未濟。避患東西﹐反入禍門。糟糠不足﹐憂思我心。坎爲避﹑爲患﹑爲西﹐離爲東﹐故曰避患。東西艮爲門﹐坎爲禍﹐震爲糟糠﹐離饑﹐故不足。坎爲憂思﹑爲心。艮震皆用半象。

師之第七

師。鳥鳴呼子﹐哺以酒脯。髙樓之處﹐子來歸母。嗇人成功﹐年歲大有﹐妬婦無子。震爲鳥﹑爲鳴﹑爲子﹑爲哺。坎爲酒﹑爲脯﹑爲室﹐坤爲重﹐故曰髙樓。坤母震子﹐震歸﹐故曰子來歸母。震爲人﹐坤爲吝嗇﹐故曰嗇人。嗇人﹐鄕官也。震爲功﹐坤爲年歲﹑爲積聚﹐故大有。坎爲妬﹐伏巽爲婦﹐坤喪故無子。○鳥﹐宋元本作烏。嗇﹐宋元本作穡。

乾。一簧兩舌﹐侫言諂語。三姦成虎﹐曾母投杼。此全用《師》象。震爲音﹐故曰簧﹐坎數一﹐故曰一簧。震爲舌﹐坤數二﹐故曰兩舌。震數三﹐坤爲姦﹐乾爲虎﹐故曰三姦成虎。坤爲母﹑爲重﹐曾與層同﹐故曰曾母。坎爲杼﹐事詳坤之夬注。侫言諂語﹐言坎上下皆兌口﹐凡《易》云有言者象皆如此。○虎﹐從汲古﹐宋元皆作古。

坤。春桃生花﹐季女宜家。受福且多﹐在師中吉﹐男爲邦君。此用《遇》卦師象。震爲春﹑爲桃﹑爲花﹑爲生。坎爲室家﹐伏巽爲季女。《詩召南》﹕「桃之夭夭﹐灼灼其華﹔之子於歸﹐宜其室家」。坤爲邦﹐震爲長男﹑爲君﹐故曰男爲邦君。○邦﹐宋元本作封﹐依汲古。陳朴園引「無在師中﹐吉」四字﹐並謂似是武王娶邑姜事﹐故曰邦君。與毛異。

屯。殊類異路﹐心不相慕。牝牛牡豭﹐獨無室家。艮震皆爲道路﹐相反故曰殊類異路﹑心不相慕。坎爲心也。坎爲牝豭﹐坤爲牝牛﹐艮爲室家﹐坤寡坎孤﹐故無室家。

蒙。折若蔽日﹐不見稚叔。三足孤烏﹐遠其元夫。《楚辭》﹕「折若木以蔽日」﹐若﹐木名也。坎爲木﹑爲折﹐離伏﹐故曰蔽日。艮爲叔﹑爲少﹐坎隱﹐故不見稚叔。震爲足﹐數三﹐艮爲鳥﹑爲烏﹐故曰三足孤烏。震爲夫﹑爲長﹐故曰元夫。○若﹑日﹐從宋元本﹐汲古作葉﹑作目﹐非。遠﹐汲古作達﹐亦非。

需。雀東求粒﹐誤入罔域。賴仁君子﹐脫服歸息。通《晉》。離爲雀﹐位東﹐艮爲求﹐艮爲反﹐震爲粒﹐故曰雀東求粒。離爲网罭﹐乾爲仁﹑爲君子﹐震爲服﹑爲歸﹐震反爲艮﹐艮止﹐故曰脫服﹑曰歸息。《詩》「兩服上襄」注﹕兩服者﹐馬之上駕也。脫服﹐卽馳駕也。○丁晏云﹕罔域卽网罭。服﹐宋本﹑汲古訛復﹐元本訛腹﹐皆不知服訓而妄攺。○離東之證。

訟。王孫季子﹐相與孝友。明允篤誠﹐升擢薦舉﹐爲國乾輔。通《明夷》。震爲王﹑爲子﹐反艮爲孫﹑爲季﹐坤順﹐故孝友。離明坎信﹐故曰明允篤誠。震爲升擢薦舉。坤爲國﹐震爲輔。○乾﹐依宋元本﹐汲古作藩。薦﹐宋本元作家﹐依汲古。

比。刖樹無枝﹐與子分離。饑寒莫食﹐獨泣哀悲。艮爲刀﹑爲手﹑爲木﹐故曰刖樹。坎爲孤﹐故曰無枝。坎爲寒﹐坤爲饑﹐兌口爲食﹐兌伏﹐故莫食。坎爲獨﹑爲泣﹑爲悲哀。第二句象未詳。○刖樹﹐從宋本﹐汲古作削木。泣﹐汲古作立﹐依宋元本。

小畜。舜升大禹﹐石夷之野。徵詣玉闕﹐拜治水土。通《豫》。震爲帝﹑爲升﹐故曰舜升大禹。艮爲石﹐坤爲夷﹑爲野﹐故曰石夷之野。《洛書靈淮聽》﹕「禹出石夷」是也。震爲徵﹑爲詣﹑爲玉﹐艮爲闕﹑爲拜﹐坎爲水﹑爲土。○玉﹐依宋元本﹐汲古作王﹐亦合。○坎爲土證。又按﹕《史記夏本紀》注﹕「楊雄《蜀王本紀》云﹕『禹生於石紐』﹐《括地誌》﹕『茂州汶川縣石紐山』﹐《華陽國誌》云﹕『今夷人共營其地不敢居。』」石夷或指此事。詳坤之中孚。

履。義不勝情﹐以欲自營。見利危躬﹐滅君令名。通《謙》。坤爲義﹐坎爲情﹑爲欲﹐巽爲利﹐艮爲射﹐坎危兌見﹐故曰見利危躬。震爲君﹐艮爲名﹐坎滅﹐故曰滅君令名。○躬﹐宋元本皆作寵﹐依汲古。

泰。三人北行﹐六位光明。道逢淑女﹐與我驥子。震爲人﹐數三﹐故曰三人北行。坤爲北﹐乾數六﹐伏艮爲位﹑爲光明﹐故曰六位光明。艮爲道﹐伏巽爲淑女﹑爲震婦﹐故曰與我驥子。震爲馬﹑爲子。○《坤》北之證。

否。羿張烏號﹐彀射天狼。柱國雄勇﹐鬭死滎陽。坤爲惡﹐故曰羿。羿簒夏﹐《論語》﹕「羿善射」。鳥號﹐弓名。伏震爲號﹑爲射﹐艮爲烏﹐故曰烏號﹑曰彀射。艮爲狼﹐上干﹐故曰天狼﹐星名也。坤爲國﹐艮爲柱﹐故曰柱國。乾健﹐故曰雄勇。坤爲死﹑爲水﹐故戰死滎陽。滎﹐水名。按﹕《史記陳涉世家》﹕「陳王以房君蔡賜爲上柱國﹐後敗死。」不著死地﹐死滎陽者爲李歸﹐又吳叔𨿽死滎陽﹐爲部下所殺﹐非鬭死也。林詞或別有所據﹐抑蔡賜亦死滎陽歟﹖又噬嗑之旅﹑井之大過柱皆作趙﹐或國爲人名。

同人。季姬踟躕﹐結衿待時。終日至暮﹐百兩不來。離爲日﹐伏坎爲暮﹐乾爲百﹐坤爲大﹐輿數二﹐故曰百兩﹐巽伏故不來。季姬﹐指互巽﹐大過以巽爲女妻。《易林》本之﹐見巽卽謂爲少齊﹐季亦少也。陳朴園云﹕案﹕《左傳》﹕「齊桓公有長衛姬﹐少衛姬」﹐疑《易林》所云季姬卽少衛姬。又同人之隨有「望我城隅﹐終日至暮﹐不見齊侯」之語﹐陳氏並謂其說《衛風靜女》之詩。

大有。鴻雁翩翩﹐始怨勞苦。災疫病民﹐鰥寡愁憂。通《比》。艮爲鴻雁﹑爲飛﹐故曰翩翩。坎爲怨﹑爲勞苦﹑爲災病﹐坤爲民﹑爲寡﹐艮爲鰥﹐坎爲寡。○怨﹐從宋本﹐汲古作若。鴻雁﹐《小雅》篇名﹐林詞全本之《詩》。

謙。穿胸狗邦﹐僵離旁春。天地易紀﹐日月更始。坤爲腹﹑爲胸﹐卦一陽在五陰之中﹐坎爲穿﹐故曰穿胸。坤爲邦﹐艮爲狗﹐故曰狗邦。坤死﹐故曰僵離﹐艮手﹐故曰旁春。坤地。艮爲天﹐艮居丑寅﹐成始成終﹐故曰易紀﹑曰日月更始。坎月﹐艮爲日﹐震爲春﹐故更始。《爾雅釋地》疏﹕蠁類有八﹐五曰穿胸﹐七曰狗軹﹐八曰旁春。又《逸周書王會》﹕「正西昆侖﹑狗國﹑貫胸﹑離﹑丘。」丁晏云﹕狗邦卽犬戎﹐非。又《山海經》有貫胸國﹐《淮南子墬形訓》有穿胸民。《後漢書南蠻傳》有封離﹐楊竦破封離是也。又有那離﹐見《西羌傳》﹐疑僵離或封離之音訛字。○旁春﹐元本作旁美﹐依宋本﹑汲古。

豫。北山有棗﹐使叔壽考。東嶺多栗﹐宜行賈市。陸梁雌雉﹐所至利喜。艮爲山﹐坤爲北﹐艮爲果﹐故曰北山有棗。艮爲叔﹑爲壽考﹐震爲東﹐艮爲嶺﹑爲栗﹐伏巽爲賈市。艮爲梁﹐伏離爲雉﹐震爲喜。○雉﹐依宋元本﹐常本或訛雄。栗﹐元本訛粟。

隨。乾旄旌旗﹐執幟在郊。𨿽有寶珠﹐無路致之。震爲木﹑爲乾﹑爲羽﹐故爲旄﹑爲旌旗。《左傳》「火焚其旗」卽以震爲旗。艮手爲執﹐震爲寶玉﹑爲路﹐艮止故無路。《詩墉風》﹕「了了乾旄﹐在浚之郊」﹐毛謂美大夫下賢﹐玆曰「𨿽有寶珠無路致之」﹐是齊說與毛異。○執﹐依汲古﹐宋元作撫。珠﹐依汲古﹐宋元本作玉。

蠱。精潔塞淵﹐爲讒所言。證訊詰問﹐系於枳溫。甘棠聽斷﹐怡然蒙恩。震爲精潔﹐兌爲淵﹐坎爲塞﹐《詩衛風》﹕「秉心塞淵」箋﹕塞﹐充實。淵﹐深也。三上正反震﹐故曰讒言﹑曰譏問。艮爲拘系。枳﹐地名﹐在魏郡。溫在河內。巽木爲枳﹐艮火爲溫﹐故曰枳溫。凡《易林》用字﹐無論地名﹑人名﹐無不從象生。巽爲棠﹐初四正反兌﹐故曰聽斷。兌爲耳﹑爲聽﹑爲恩。按﹕以正反震兌爲讒﹑爲詰問﹐則《易》與《左傳》用覆之處皆得解。系於枳溫﹐《左傳僖二十八年》﹕「會於溫﹐衛侯與元喧訟﹐於是衛侯不勝寘諸深室」﹐甘棠聽斷者﹐《詩召南》甘棠篇﹐魯韓詩說皆謂召伯聽訟棠下﹐玆曰蒙恩﹐似謂召伯能平反冤獄也。○問﹐宋本﹑汲古作請﹐依元本。

臨。玄黃瘣隤﹐行者勞罷。役夫憔悴﹐踰時不歸。震爲馬﹑爲玄黃﹐坤弱﹐故曰玄黃。瘣﹑隤﹐皆病也﹐見《毛詩周南》注。震爲行﹐坤役萬物﹐故勞疲。坤爲役﹐震爲夫﹑爲踰﹑爲時﹑爲歸﹐坤喪故不歸。○瘣﹐宋本﹑汲古作虺﹐與《毛詩》合﹐元本作瘣﹐音義與虺同﹐特字異耳﹐說詳賁之小過。

觀。膚敏之徳﹐發憤晨食。虜豹禽說﹐以成主徳。艮爲膚﹐巽爲敏﹐伏震爲發﹑爲憤﹑爲晨﹑爲食。艮爲拘系﹑爲虜﹑爲禽﹐艮爲豹。伏兌爲說﹐故曰虜豹禽說。豹﹐魏王豹。說﹐代相夏說也。見《史記淮陰侯傳》。伏震爲主。○說﹐從宋元本﹐汲古訛越。多「爲王求福」四字。晨食﹐亦用《淮陰侯傳》﹐汲古﹑宋本作忘食﹐後人臆攺﹐依元本。

噬嗑。采唐沬鄕﹐要我桑中。失信不會﹐憂思約帶。艮爲采﹐震爲唐。唐﹐菜也。艮爲鄕﹐坎隱﹐故曰沬鄕。沬﹐衛邑﹐見《衛風》。震爲要﹑爲桑﹐坎爲中﹐故曰桑中﹐《詩》「期我乎桑中」。坎爲信﹑爲失﹐艮止﹐故不會。坎爲憂思﹐伏巽爲帶﹑爲約。約帶卽結帶。按﹕《檜風素冠篇》﹕「我心蘊結」﹐《曹風鳲鳩篇》﹕「心如結兮」﹐正義云「憂愁不散﹐如物之裹結」﹐卽約帶之義也。楊愼謂卽古詩「衣帶日以緩」之義﹐非。

賁。伯寧子福﹐惠我邦國。蠲除苛殘﹐使季無患。震爲伯﹑爲子﹑爲福。艮爲邦國﹑爲季﹐坎爲患﹐震樂﹐故無患。

剝。讒父佞雄﹐賊亂邦國。生𨿽忠孝﹐敗困不福。通《夬》。兌爲言﹐乾爲言﹐兌口與干言相背﹐故曰讒父佞雄。父﹐長者之稱﹐言爲讒人之長﹐佞者之雄也。坤爲賊﹑爲亂﹑爲邦國。○父﹐依汲古﹐宋本﹑元本作言。讒父佞雄﹐對文。父亦乾象。困﹐宋元本作恩﹐依汲古。淮﹐汲古作離﹐依宋元本。又﹕不福﹐宋元本作不足﹐依汲古。○此可釋《夬》「聞言不信」義。

復。淵泉堤防﹐水道利通。順注湖海﹐邦國富有。坤爲淵﹑爲泉﹐坤閉爲堤防。震爲道﹐坤水﹐故曰水道。震爲通﹐伏巽爲利﹐坤爲順﹑爲湖海﹑爲邦國﹑爲富有。○利通﹐依元本﹐與防韻﹐宋本﹑汲古作通利﹐非。

無妄。江南多蝮﹐螫我手足。冤繁詰屈﹐痛徹心腹。乾爲江河﹐位南﹐故曰江南。蝮﹐毒蛇也。伏坤爲螫。艮手震足﹐正反震﹐故曰冤繁﹐正反艮﹐故曰詰屈。伏坤爲心﹑爲腹。

大畜。三人俱行﹐別離獨宿。一身五心﹐反復迷惑﹐亂無所得。震爲人﹑爲行﹐數三﹐故曰三人俱行。一陽止上﹐故曰別離獨宿。通《萃》。坤爲身﹐乾卦數一﹐故曰一身。巽卦數五﹐伏坤爲心﹐故曰五心。三至上正覆巽﹐坤迷﹐故反復迷惑。坤虛﹐故亂無所得。○宿﹐從汲古﹐宋元本作食。

頤。鴉鳴庭中﹐以戎災凶。重門擊柝﹐備不速客。艮爲鴉﹑爲庭﹐震爲鳴。坤爲災凶﹐古人常以鴉鵲鳴爲占。艮爲門﹐正反艮﹐故曰重門。震爲柝﹑爲鳴﹐艮爲擊﹐震爲客。○鴉﹐從宋元本﹐汲古作鶩﹐非。○此可釋《系辭》頤與豫象同。

大過。功成事就﹐拱手安居。立徳有言﹐坐飭貢賦。通《頤》。震爲功﹐艮爲成﹐坤爲事﹐艮爲拱﹑爲手﹑爲安居。震爲立﹑爲徳﹑爲言﹐艮爲坐。坤爲貢賦。震爲飭。全用旁通。○飭﹐依汲古﹐宋元作飾。飾飭古通。

坎。國亂不安﹐兵革爲患。掠我妻子﹐家中饑寒。中爻艮爲國﹐震動﹐故不安。艮爲兵﹑爲革﹐坎爲患。艮手爲掠﹐震子﹐伏巽爲妻﹐艮爲家﹐坎爲寒﹐伏離爲饑。○艮爲兵證。

離。戴堯扶禹﹐松喬彭祖。西過王母﹐道路夷易﹐無敢難者。通《坎》。中爻震爲帝﹐故曰堯禹。艮爲扶﹑爲戴﹐艮堅爲松喬﹑爲彭祖。解詳訟之家人。坎爲西﹐震爲王﹐巽爲母﹐故曰王母。艮爲道路﹐坎平﹐故道路夷易。○松﹐汲古作從﹐過作遇﹐依宋元本。艮爲祖﹐可釋《易》。松喬﹑彭祖﹐皆古仙人名。

咸。長尾蜲蛇﹐畫地成河。深不可涉﹐絕無以北﹐惆悵嘳息。艮爲尾﹐巽長﹐故曰長尾。巽爲蛇﹐故曰蜲蛇。蜲蛇﹐虫名也。《管子水地篇》「蜲一頭兩身﹐其形若蛇﹐其長八尺」是也。通《損》。坤爲地﹑爲江河。艮爲畫。坤水臨大澤﹐故曰深不可涉。兌爲絕﹐坤位北﹐兌口爲嘳息。嘳息﹐猶嘆息。○蜲﹐依噬嗑之復校攺。北﹐宋元皆作比﹐依汲古。惆悵﹐汲古作惆然﹐依宋元本。嘳字依汲古﹐宋元本皆訛會。《說文》﹕「嘳﹐大息也」。《晏子春秋》「嘳然而嘆息」。汲古作思﹐依宋元本。

恆。乘龍從蜺﹐徵詣北闕。乃見宣室﹐拜守東域。鎭慰黎元﹐舉家蒙福。震爲龍﹑爲乘﹐巽爲蜺。蜺﹐日旁气。伏艮爲闕。坤爲北﹐震往爲詣﹑爲宣明﹐艮室﹐故曰宣室。艮爲拜﹑爲守﹐震東﹐故守東域。坤爲黑﹑爲黎元。艮家震福。○坤北證。○域﹐依汲古﹐宋元本皆作城。

遁。土與山連﹐終身無患。天地髙明﹐萬歲長安。艮爲土﹐乾爲山﹐故曰土與山連。艮爲終﹑爲身﹐伏震爲樂﹐故終身無患。乾天坤地﹐巽髙艮明﹐故曰髙明。乾爲萬歲。艮安巽長﹐故曰長安。○艮光明證。

大壯。久旱水涸﹐枯槁無澤。虛修其徳﹐末有所獲。通《觀》。艮爲火﹐故旱﹑故水涸。坤爲水﹐巽爲枯槁﹐枯槁故無澤。坤爲虛﹐虛故無獲。○艮火可解無妄旱卦。

晉。依山倚地﹐凶危不至。上淸下淨﹐君受其利。坤地艮山。艮爲依倚﹐故曰依山倚地。坤爲凶﹐坎爲危﹐艮安﹐故凶危不至。艮上坤下﹐坎水﹐故曰淸淨。伏乾爲君。○山﹐宋元本作天﹐依汲古。宋元多「受福大明」四字﹐依汲古。淨﹐汲古作降﹐依宋元本。

明夷。火烈不去﹐必殪僵僕。燔我衣裾﹐禍不可悔。離火。震往爲去﹐坎陷﹐故不去﹐不去必僵僕。坤爲死也。震爲衣裾﹐離爲燔﹐坤爲我﹑爲禍。○禍﹐依元本﹐宋本作福。

家人。配合相迎﹐利之四鄕。欣喜興懌﹐所言得當。此用《師》象。坎爲配合﹐巽爲利﹐震爲之﹐震卦數四﹐故曰利之四鄕。坤爲鄕﹐震爲樂﹑爲興﹑爲言。○懌﹐從汲古﹐宋元訛釋。

睽。淸人髙子﹐久屯外野。逍遙不歸﹐思我慈母。髙子﹐髙克。淸﹐鄭邑名。《詩》序﹕「鄭文公惡髙克﹐使將兵河上﹐久不召﹐兵散﹐故賦《淸人》詩」﹐此似用遇卦師象。○逍﹐宋元本﹑汲古皆作道﹐依局本。

蹇。武庫軍府﹐甲兵所聚。非裏邑居﹐不可捨止。此兼用《師》象。震爲武﹐坤爲軍﹑爲府庫。艮爲甲兵﹐坎爲聚﹐艮爲邑﹑爲裏居﹑爲捨止﹐多兵故不可捨止。○艮亦爲甲兵之證。

解。三徳五才﹐和合四時。陰陽順序﹐國無咎災。《書洪範》﹕「六三徳一曰正直﹐二曰剛克﹐三曰柔克」。五材﹐金木水火土也。震數三﹐故曰三徳。坎數五﹐震木﹐故曰五材。坎爲和﹑爲合﹐震爲時﹐卦數四﹐故曰四時。離坎雜居﹐故曰陰陽順序。○才﹐依宋本﹐汲古作材。

損。解衣毛羽﹐飛入大都。晨門戒守﹐鄭忽失家。震爲解﹑爲衣﹑爲毛羽﹑爲飛。坤爲大都。艮爲門﹐震爲晨﹐故曰晨門。艮爲守﹐震言爲戒﹐故曰戒守。坤爲鄭﹐《釋名》「鄭﹐町也﹐地多平町。町﹐然也。町田﹐區畔也」﹐故坤爲鄭。純取卦形﹐坤亡﹐故曰鄭忽失家。艮爲家也。鄭忽﹐鄭昭公名﹐《左傳桓十一年》「鄭忽出奔衛」是也。○坤爲鄭象證。

益。刖根燒株﹐不生肌膚。病在心腹﹐日以焦枯。艮爲刀兵﹑爲手﹐故曰刖根。巽下斷﹐刖根之象。艮爲火﹐故燒株。震巽皆爲木株﹐艮爲膚﹐巽落﹐故不生。坤爲腹﹑爲心﹑爲病﹐艮火爲焦枯。伏乾爲日﹐是可爲艮刀﹑艮火證。○刖﹐依元本﹐宋本﹑汲古作削﹐皆淺人妄攺。

夬。文山紫芝﹐雍梁朱艸。生長和气﹐王以爲寶。公屍侑食﹐福祿來處。通《剝》。艮山坤文﹐故曰文山。艮形似芝﹐乾捨離。離宮色紫﹐故曰紫芝。乾爲大赤﹐故曰朱艸。兌西﹐故曰雍梁。乾爲生長﹐兌悅﹐故曰和。乾爲王﹑爲寶﹑爲父﹑爲公。坤爲屍﹐兌爲食﹐乾爲福祿。《詩小雅》﹕「公屍來燕來處﹐福祿來下」。陳朴園云《鳧鷖》詩。《鄭箋》以爲第三章

爲祭天地山川之詩﹐蓋王者徳配天地﹐紫芝﹑朱艸﹐符瑞並臻也。○四五句依同人之剝增﹐宋元﹑汲古諸本皆遺失﹐不惟不協﹐事義皆缺。

姤。多載重負﹐捐棄於野。予母誰子﹐但自勞苦。通《復》。坤爲多載重負﹑爲捐棄﹑爲野。坤爲母﹐震爲子﹐震伏坤死﹐故曰誰子﹐言無子也。坤役萬物故勞苦﹐坤爲自。○第三句從宋元本﹐汲古及常本皆作小任其大﹐非。

萃。鳧雁啞啞﹐以水爲家。雌雄相和﹐心志娛樂﹐得其歡欲。艮爲鳧雁﹐正反兌口﹐故曰啞啞。艮爲家﹐坤爲水﹐兌雌艮雄﹐坎爲和﹐故曰相和。坎爲心志﹐兌悅爲娛樂﹑爲歡。○艮爲鳥證。漸﹑小過得解﹐詳《焦氏易詁》。

升。耳目盲聾﹐所言不通。佇立以泣﹐事無成功。兌爲耳﹐坤閉故聾。離爲目﹐兌半離﹑目不全﹐故盲。兌口爲言﹐坤閉﹐故不通。震爲立﹐坎爲泣﹐坤爲事﹐坤喪﹐故無功。

困。天官列宿﹐五神所捨。宮闕堅固﹐君安其居。通《賁》。艮爲官﹐在上﹐故曰天官。艮爲星﹐故曰列宿。坎亦爲宿也。震爲神﹐坎數五﹐故曰五神。五神﹐金木水火土五星也。艮爲捨﹑爲宮闕﹑爲堅固﹑爲安居。震爲君。○震爲神證。

井。範子妙材﹐戮辱傷膚。後相秦國﹐封爲應侯。巽爲虫﹐故曰範。《禮檀弓》﹕「範則冠而蟬有緌」﹐注﹕範﹐蠭也。伏震爲子﹐故曰範子。巽爲材﹐兌爲毀折﹐離爲膚﹐故戮辱傷膚。伏震爲相﹐艮爲國﹐兌西﹐故曰相秦國。艮爲封﹐伏震爲諸侯﹑爲聲﹐正反震相和答﹐故曰應侯。《史記範睢傳》﹕「魏齊笞睢﹐折脇棄廁中﹐更溺之後﹐爲秦相﹐封應侯」﹐以應侯象正反震﹐神妙。○第三句依大畜之剝校﹐各本皆作然後相國。

革。秋冬探巢﹐不得鵲雛。銜指北去﹐慚我少夫。兌爲秋﹐互乾爲冬﹐艮爲巢﹑爲手﹐故曰探巢。兌爲鵲雛﹐坤爲失﹐故不得。兌口爲銜﹐艮爲指。坎爲北﹐震往﹐故曰北去。艮爲少夫﹐坎爲慚﹐故曰慚我少夫。正伏象雜用。

鼎。子畏於匡﹐厄困陳蔡。徳行不危﹐竟脫厄害。通《屯》。震子坎畏。匡﹐目匡﹐離象。坎陷﹐故厄困。震爲陳﹐艮爲龜﹑爲蔡﹐事皆見《論語》。震爲行﹐艮安﹐故不危﹐故脫厄害。坤爲害。

震。鴻飛在陸﹐公出不復。仲氏任只﹐伯氏客宿。互艮爲鴻﹑爲飛﹑爲陸﹐故曰在陸。震爲復﹑爲公﹑爲出﹐坎陷故不復。坎爲仲﹑爲宿﹐震爲伯﹑爲客﹐首二語見《豳風》﹐美周公也。震爲周﹐故因以起興。三句見《邶風》。任者﹐《鄭箋》﹕相親信也。○以艮爲鴻﹐漸鴻得解。

艮。鶴鳴九臯﹐避世隱居。抱朴守貞﹐竟不隨時。互震爲鶴﹑爲鳴﹐艮爲臯﹐震數九﹐故曰九臯。坎爲隱避﹐艮爲居﹑爲抱﹑爲守。震木爲朴﹐艮爲貞﹑爲時﹐坎隱﹐故不隨時。○貞﹐從汲古﹐宋元本作眞。義同﹐而貞切艮象。隨時﹐依宋元本﹐汲古作相隨。鶴鳴﹐《小雅》篇名﹐序謂誨宣王求賢而隱者。玆云隱居﹐義與毛同。

漸。舜升大禹﹐石夷之野。徵詣王庭﹐拜治水土。解見乾之中孚﹑師之小畜﹐漸伏象與前同。

歸妹。左輔右弼﹐金玉滿堂。常盈不亡﹐富如厫倉。本象﹑對像雜用。解見蒙之坤。○艮金之證○堂﹐依元本﹐宋本﹑汲古作匱。

丰。崔嵬北嶽﹐天神貴客。衣冠不已﹐蒙被恩徳。通《渙》。巽髙﹐故崔嵬。艮山坎北﹐故曰北。嶽震爲神﹑爲客﹐艮陽在上而貴﹐故曰天神貴客。艮爲冠﹐震爲衣﹑爲恩徳。○艮貴證。

旅。空槽注器﹐獖彘不至。張弓祝雞﹐雄父飛去。艮爲槽﹐互巽爲獖彘。《莊子達生篇》「以瓦注者巧」﹐《釋文》「注﹐擊也」。注器者﹐擊器使獖彘聞﹐然槽空無食﹐亦不至也﹐艮止﹐故曰不至。艮少﹐故曰獖彘。伏坎爲弓﹐震爲張﹐故曰張弓。巽爲雞﹐兌口爲祝。祝者﹐呼聲。《說苑》「猶舉杖而祝狗﹐張弓而祝雞」。伏震爲雄﹑爲父﹑爲飛﹐巽伏﹐故曰飛去。○父﹐汲古作鳩﹐從宋元本。獖﹐依宋元﹐汲古作﹝左反犬右屯﹞。注器﹐各本作住豬﹐至作到﹐依汲古咸之困校。器﹑至韻。

巽。蠻夷戎狄﹐太陰所積。涸冰沍寒﹐君子不存。初四大坎﹐故曰太陰。蠻夷戎狄﹐皆陰類。坎爲冰﹑爲寒﹐艮爲君子﹐二至四艮伏﹐故君子不存。○蠻夷﹐原作胡蠻﹐沍作凍﹐均依旣濟之謙校。

兌。甘露醴泉﹐太平機關。仁徳感應﹐歲樂民安。解見屯之謙。兌通艮﹐艮象與謙同。

渙。惡來呼伯﹐愼驚外客。甲守閉宅﹐以備凶急。臨折之憂﹐𨿽滅無災。丁云﹕惡來﹐紂臣名﹐然此似非用事。惡來﹐猶聞凶耗也﹐故呼伯。震爲呼﹑爲伯﹐巽爲旅客﹐在外﹐故不驚外客。震爲驚﹐艮爲甲﹑爲守﹑爲宅﹐坎閉﹐故曰閉宅。伏兌爲急﹑爲毀折﹐坎爲憂﹑爲滅﹑爲災﹐震樂故無災。○艮剛在外爲甲證。○甲﹑閉﹑急﹐依宋本﹐汲古作中﹑作閒﹑作黠﹐非。

節。日月相望﹐光明盛昌。三聖茂功﹐仁徳大隆。坎爲月﹐艮爲日﹑爲觀﹐正反艮故曰相望。艮爲光明﹐震爲盛昌。坎爲聖﹐震數三﹐故曰三聖。震爲茂﹑爲功﹑爲仁徳﹑爲隆。三聖﹐指文﹑武﹑周公。

中孚。葛藟蒙棘﹐華不得實。讒佞亂政﹐使恩壅塞。震爲葛藟﹐伏大坎爲棘﹐故曰蒙棘。兌爲華﹐艮爲實﹐巽隕﹐故不實。中爻正反震﹐故曰讒佞。正覆艮﹐艮止﹐故壅塞。兌爲恩澤。葛藟﹐《唐風》篇名﹐毛謂刺晉獻公好攻戰﹐玆謂刺讒佞﹐與毛異。

小過。鄰不我顧﹐而望玉女。身多癩疾﹐誰肯媚者。震爲東﹐故曰鄰。艮陽在上爲望。震爲玉﹐兌爲女﹐故曰玉女。艮爲身﹐多節﹐故曰癩疾。兌爲媚。○媚﹐從宋元本﹐汲古作媍。

旣濟。精誠所在﹐神之爲輔。徳教尙忠﹐彌世長久。三聖茂功﹐多受福祉。此用《師》象。坎爲精誠﹐震爲輔﹑爲教。坎爲忠﹐故曰尙忠。坤爲世﹐重坤﹐故曰彌世長久。坎爲聖﹐震數三﹐故曰三聖。震爲功﹑爲福佑。○神之爲輔﹐依元本﹐宋本﹑汲古皆作「神爲之輔」。忠﹐依宋元本﹐汲古作中。《史記》﹕「夏之政忠」。祉﹐依宋本﹐汲古﹑元本作佑。茂功﹐依《節》林﹐宋元本作尙功﹐汲古作與爲。

未濟。鉆木取火﹐掘地索水。主母饑渴﹐子爲心禍。此仍用《師》象。伏《同人》。巽木﹐離火﹐《師》坤地坎水﹐坤爲母﹐震爲主﹐故曰主母。震爲子﹐坎爲心。○水﹐依元本﹐宋本﹑汲古作泉。子﹐宋元本作手﹐依汲古。禍﹐汲古作福﹐依宋元本。

比之第八

比。鹿得美艸﹐鳴呼其友。九族和睦﹐不憂饑乏。艮爲鹿﹐反震爲艸﹑爲鳴呼。陰陽相遇爲友﹐艮爲友﹐以陽遇陰也﹐此謂九五也。坤爲族﹐《漢上易》謂坤數九以乙至癸也﹐故曰九族。坎爲和睦﹑爲憂。坤虛爲饑乏﹐比樂故不憂。○宋元本多「長子入獄﹐霜降族哭」八字﹐與上文意不屬﹐斷爲衍文﹐依汲古。

乾。繼祖復宗﹐追明成康。光照萬國﹐享世久長。乾爲祖宗﹑爲大明﹑爲光﹑爲久長﹐伏坤爲萬國。

坤。麟子鳳雛﹐生長嘉國。和气所居﹐康樂溫仁﹐邦多哲人。坤爲文﹑爲麟鳳﹑爲國﹑爲邦﹐《遇》卦比坎爲和﹑爲明哲。艮火﹐故曰溫仁。○溫仁﹐依元本﹐宋本﹑汲古作無憂。

屯。灼火泉源﹐釣鯉山巓。魚不可得﹐火不肯燃。坎爲泉﹐坤亦爲水﹐而坎在上故爲泉源。艮爲火﹐在坎下﹐故曰灼火泉源。艮爲山﹐坤爲魚﹐艮手爲釣﹐故曰釣鯉山巓。坤虛﹐故二者皆不可得。○火﹐依宋元本﹐汲古作灼灼﹐非。鯉﹐宋本作鰟。○坤魚艮火確象。

蒙。彭生爲豕﹐白龍作災。盜堯衣裳﹐桀跖荷兵。靑禽照夜﹐三日夷傷。艮爲壽﹐故曰彭。老彭壽八百。震爲生﹐坎爲豕﹐《左傳》﹕「豕人立而啼﹐從者曰公子彭生」也。震爲白﹑爲龍。坎爲災﹑爲盜。震爲帝故曰堯。震衣坤裳﹐坤爲惡﹐故曰桀跖。艮爲兵﹑爲荷。震爲馬。靑禽﹑照夜﹐皆馬名。震東方﹐色靑﹐艮鳥﹐故曰靑禽。艮火坤夜﹐故曰照夜。坤爲夷傷﹐伏離爲日﹐震數三﹐故曰三日。○彭生﹐元本作彭名﹐依宋本﹑汲古。龍﹐宋本﹑汲古作虎﹐依元本校。照夜﹐依汲古﹐宋元作照火﹐非。

需。黍稷醇醲﹐敬奉山宗。神嗜飲食﹐甘雨嘉降。庶物蕃殖﹐獨蒙福祉﹐時災不至。坎爲酒﹐故曰醇醲。乾爲宗﹐伏艮﹐故曰山宗。坎爲飲食﹑爲雨﹐伏坤爲庶物。乾爲福祉。○醲﹐依觀之坎校﹐宋本﹑汲古皆作醴。庶物﹐從元本﹐宋本﹑汲古作黎庶。又宋本無末句﹐玆從汲古。

訟。李華再實﹐鴻卵降集。仁哲權輿﹐蔭國受福。通《明夷》。震爲李﹑爲花。乾爲實。震爲鴻﹑爲卵。坤爲降集。震爲仁。坎爲哲。巽爲權。震爲輿﹑爲蔭。坤爲國。○卵﹐依汲古﹐宋元本作飛。○巽爲權﹑震爲鴻證。

師。千歲之墟﹐大國所屠。不見子都﹐城空無家。坤爲千歲﹑爲墟﹑爲國﹑爲殺﹐故曰屠。震爲子﹐坤爲都﹐故曰子都。坎伏﹐故不見。《鄭風》語也。坤爲城﹑爲虛﹐故曰城空。艮爲家﹐艮覆﹐故無家。家﹐音姑。○國﹐依宋元本﹐汲古作兵。

小畜。王孫公子﹐把彈攝丸。發輒有得﹐家室饒足。通《豫》。震爲公子﹑爲王﹐艮爲孫﹐故曰王孫。坎爲彈丸。艮子爲把﹑爲攝。震爲發﹐坎爲得。艮爲家﹐坎爲室﹐坤爲饒足。

履。驪姬讒喜﹐與二嬖謀。譖殺恭子﹐賊害忠孝。申生以縊﹐重耳奔逃。乾馬兌姬﹐故曰驪姬。正反兌相對﹐故曰讒。讒喜﹐言喜讒也。伏坎爲謀﹑爲嬖。嬖﹐愛也。兌卦數二﹐故曰二嬖。《左傳莊二十八年》﹕「驪姬嬖﹐賂外嬖梁五與東關嬖五﹐使譖太子於公而殺之」﹐伏坤爲殺﹐震爲子﹐巽爲賊﹐坤爲害﹐坤順爲忠孝﹐故曰賊殺忠孝。震爲申﹑爲生﹐巽繩爲縊﹐故曰申生以縊。坎爲耳﹐坤爲重﹐故曰重耳。震爲奔逃。○喜﹐從宋本﹐汲古等本訛嬉。逃﹐從宋本﹐汲古作走。

泰。長生無極﹐子孫千億。柏柱載梁﹐堅固不傾。震爲長生﹑爲子﹐伏艮爲孫﹐乾爲千萬。又坤眾﹐故曰千億。伏艮爲柏﹑爲梁柱﹑爲堅固﹐故曰不傾。○梁﹐依汲古﹐宋元本皆作靑﹐豈知梁與傾爲韻。

否。失意懷憂﹐如幽狴牢。亡子喪夫﹐附托寄居。卦《否》而象全用遇卦。《比》坎爲意﹑爲憂懷﹑爲牢狴﹐坎陷﹐故曰幽。艮爲子﹑爲夫﹐坤爲喪亡﹐故曰亡子喪夫。附托寄居﹐言陰順陽也。艮爲居。

同人。仁智隱伏﹐麟不可得。龍蛇潛藏﹐虛居堂室。通《師》。震爲仁﹐坎爲智﹑爲隱伏。坤文爲麟﹐坤亡﹐故不可得。震龍巽蛇﹐巽伏﹐故曰龍蛇潛藏。坤爲虛﹐坎爲室﹐故曰虛居堂室。

大有。挒絜堁堁﹐締結難解。嫫母衒嫁﹐媒不得坐﹐自爲身禍。挒﹐捩也。絜﹑挈同﹐度也。《莊子人間世》﹕「見櫟社樹絜之百圍」是也。堁﹐塵起貌。《淮南子主術訓》﹕「揚堁而弭塵」是也。卦通《比》。《比》互艮手﹐故曰挒絜﹐言捩轉絜度而堁堁塵起也。下重坤﹐坤土﹐故曰堁堁。坎陷﹐故締結難解。﹝原書作結﹐誤。﹞坤惡﹐故曰嫫母。反震爲嫁﹐離明在上﹐故曰衒嫁。坎爲和合﹑爲媒。艮爲坐﹐坎陷﹐故不得坐。坤爲自﹑爲身﹑爲禍。○挒絜﹐從宋元本﹐汲古作列潔。堁堁﹐從汲古﹐宋元本作累累。挒絜累累﹐言以手提絜下累累不絕﹐與重坤象亦合。然不若堁堁義深﹐於坤象尢合﹐且韻尢協。堁﹐音顆﹐與解﹑坐﹑禍爲韻。

謙。蜩飛墜木﹐不毀頭足。保我羽翼﹐復歸其室。伏巽爲蜩﹐震爲飛﹑爲木﹑飛足。艮爲頭﹐艮堅﹐故不毀。震爲羽翼﹑爲歸﹐艮爲室。○蜩﹐從宋元本﹐汲古作鳥。

豫。陳嬀敬仲﹐兆興齊姜。乃適營邱﹐八世大昌。詳屯之噬嗑﹐象多同﹐故辭同。

隨。過時不歸﹐雌雄苦悲。徘徊外國﹐與母分離。艮時震歸﹐艮止﹐故不歸。兌巽雌﹑艮震雄﹐中互大坎﹐故曰苦悲。艮爲國﹑爲外﹐艮止﹐故徘徊外國。巽爲母﹐震行爲離。

蠱。齊魯爭言﹐戰於龍門。構怨結禍﹐三世不安。解見坤之離。《蠱》初至四與離中爻正反兌同﹐故語同﹐皆《易》困「有言不信」的注。○結﹐汲古作連﹐非。安作寧﹐失韻﹐尢非﹐依宋本校。

臨。府藏之富﹐王以賑貸。捕魚河海﹐笱网多得。坤爲府藏﹑爲富﹐震爲王﹑爲賑。賑﹐振也。坤爲魚﹑爲河海﹐伏艮爲捕。震爲笱﹐伏巽爲繩﹑爲网。○笱网﹐宋元本訛苟願。

觀。鳴鶴北飛﹐下就稻池。鱣鮪鰋鯉﹐眾多饒有。一笱獲兩﹐利得過倍。通《大壯》。震爲鶴﹑爲鳴﹑爲飛﹐坤北﹐故北飛。兌爲池﹐震爲稻﹐坤下﹐故曰下就稻池。巽坤皆魚﹐故曰眾饒。震爲筐﹑爲笱﹐乾卦數一﹐故曰一笱。兌卦數二﹐故曰獲兩。巽爲利市三倍﹐故曰過倍。○笱﹐依王謨本﹐宋元本作狗﹐汲古訛苟。

嗑噬。蒼梧郁林﹐道易利通。元龜象齒﹐寶貝南金﹐爲吾福功。震爲叢木﹐故曰蒼梧郁林﹐皆南方郡。艮爲郡﹐震南﹐故象之尢切。震艮皆爲道路﹐坎爲平﹐故道易利通。易﹐平易也。離艮皆爲龜﹐艮黔﹐故曰元龜。震爲齒﹐艮爲象﹐故曰象齒。震爲寶﹐艮爲見﹑爲金﹐離南﹐故曰南金。《詩魯頌》﹕「元龜象齒﹐大賂南金」。○福﹐依宋本﹐汲古作歸﹐非。○艮金證。

賁。兩火爭明﹐𨿽鬭不傷。分離且忍﹐全我弟兄。艮火離火﹐故曰兩。三至上正反艮﹐故曰爭明﹐曰鬭。坎和﹐故不傷。坎爲分離﹑爲忍﹐震爲伯﹑爲兄﹐艮坎皆弟﹐震福﹐故得全。○艮火證

剝。伯夷叔齊﹐貞廉之師。以徳防患﹐憂禍不存。震爲伯﹐震覆﹐故伯夷。夷﹐傷也。艮爲叔﹐卦爲大艮﹐故曰叔齊。艮爲貞﹑爲廉。廉﹐側隅也。《前漢賈誼傳》﹕「廉遠則堂髙」﹐艮陽在上﹐故曰廉。坤爲師﹑爲患﹐艮爲防﹐故曰防患。坤爲憂禍﹐艮安﹐故無禍。

復。伯去我東﹐髮櫛如蓬。展轉空牀﹐內懷憂傷。震爲伯﹑爲去﹑爲東。坤爲我﹐震爲發﹑爲蓬﹐《衛風》詩語也。伏巽爲牀﹐坤虛﹐故曰空牀﹐震動﹐故曰展轉空牀。展轉﹐動貌也。坤爲內﹑爲懷﹐坤喪﹐故憂傷。○伯﹐依元本﹐汲古﹑宋本皆作季﹐非。○震髮證。

無妄。百足俱行﹐相轉爲彊。三聖翼事﹐王室寵光。乾爲百﹐震足﹐故曰百足。震爲行﹑爲輔﹑爲彊﹐《淮南子》﹕「百足之虫﹐𨿽死不僵」﹐以扶之者眾也。扶﹑輔義同。乾爲聖﹐震數三﹐故曰三聖。震爲翼﹐伏坤爲事﹐艮爲室﹐震王﹐故曰王室。乾爲寵﹐艮爲光。○艮光證。

大畜。壅遏堤防﹐水不得行。火盛陽光﹐陰蜺伏藏﹐退還其鄕。艮爲壅遏﹑爲堤防﹐乾爲江河﹐艮止﹐故水不得行。艮爲火﹑爲光﹐陽在上﹐故曰陽光。巽爲虫﹐故曰蜺﹐巽伏﹐故藏。震爲歸﹐艮爲鄕﹐故曰退還其鄕。○艮火證。

頤。螣蛇乘龍﹐年歲饑凶﹐民食艸蓬。《左傳襄二十八年》﹕「蛇乘龍﹐宋鄭必饑」﹐《爾雅》﹕「螣蛇﹐龍類﹐能興雲霧」﹐坤爲蛇﹐震爲龍﹑爲乘﹐坤在上﹐故曰螣蛇乘龍。坤爲年歲﹐坤虛﹐故饑凶。坤爲民﹐震爲食﹐爲艸蓬。○螣﹐依元本﹐宋本﹑汲古作騰。又汲古第二句多「歲饑蓬蓬」四字﹐此由下二句而衍﹐宋元本無﹐從之。

大過。鉛刀攻玉﹐堅不可得。盡我筋力﹐胝繭爲疾。通《頤》。上艮爲刀﹐坤柔﹐故曰鉛刀。震爲玉﹐艮爲攻﹑爲堅。胝繭﹐手足病。《荀子子道篇》﹕「手足胼胝」注﹕皮厚也。《戰國策》﹕「足重繭而不休息」注﹕皮皺似繭也。艮爲膚﹑爲堅﹐故曰胝繭。又上艮手﹑下震足尢切﹐凡易用一字含數象每如此。○胝﹐從宋本﹐汲古訛眠。疾﹐宋元本作候﹐依汲古。○艮刀證。

坎。恆山浦壽﹐髙邑具在。陰气下淋﹐洪水不處﹐牢人開戶。翟云升云「《地理誌》常山郡有靈壽﹑浦吾﹐皆山邑﹐故曰髙邑。」按﹕中爻艮山坎北﹐故曰恆山。恆山﹐北嶽也。坎爲浦﹐艮爲壽﹑爲髙﹑爲邑。坎水﹐故曰陰气下淋﹐上下坎﹐故曰洪水﹐震行﹐故不處。坎爲牢﹐震爲人﹑爲開﹐艮爲戶。○壽﹐從宋元本﹐汲古作泛。不﹐依宋本﹐汲古作弗﹐非。《易林》諱弗字﹐劉毓崧曰「昭帝名弗」﹐故易林無弗字﹐只汲古此處一見﹐後校宋元本果作不。又浦壽如翟解當作蒲﹐《漢書》作蒲吾﹐蒲與卦象方合。又牢﹐元本作勞﹐依宋本﹑汲古。

離。比目四翼﹐來安我國。福善上堂﹐與我同牀。重離﹐故曰比目。伏震爲翼﹐卦數四﹐故曰四翼。伏艮爲國﹑爲安﹑爲堂﹑爲牀。

咸。杜口結舌﹐心中怫郁。去災生患﹐莫所告冤。兌爲口舌﹐互大坎﹐故杜口結舌﹐或取艮止亦通。坎爲心﹑爲憂﹐故怫郁。坎爲災患﹑爲冤﹐兌口爲告﹐在外﹐故無可告。○生患﹐宋元作患生﹐非。以患與冤協。

恆。牽尾不前﹐逆理失臣﹐衛朔以奔。通《益》。艮爲尾﹑爲牽﹐坤下﹐故不前。坤爲理﹑爲逆﹑爲臣﹐坤失﹐故曰失臣。震爲衛﹑爲奔﹐坤北爲朔﹐故曰衛朔以奔。《左傳桓十六年》﹕「衛朔奔齊﹐朔以讒構得國致急子﹑壽子皆死」﹐逆理失臣﹐謂朔不義﹐爲二公子所逐也。○衛﹐從元本﹐宋﹑汲古作惠。惟宋元多「忠莫往來」四字﹐在第三句。

遁。早霜晚雪﹐傷害禾麥。捐功棄力﹐饑無所食。詳解在需之咸﹑遁﹐初至五與咸同﹐彼以兌爲傷害﹐此以巽落。

大壯。適戍失期﹐患生無知。懼以懷憂﹐發藏閉塞﹐邦國騷愁。通《觀》。艮爲守﹐故曰適戍。艮爲時﹐坤失﹐故曰失期。坤迷﹐故曰無知。坤爲患﹑爲憂懼﹑爲藏﹑爲閉塞﹐震爲發﹐坤爲邦國。○知﹐元本作斯﹐音訛。《左傳莊八年》﹕「齊侯使連稱﹑管至父戍葵丘﹐瓜時而往﹐及瓜而代﹐期戍﹐公問不至﹐二人因公子無知作亂」﹐惟局本作無知﹐不惟韻協﹐事當並於象恰合﹐宋本﹑汲古作聊益﹐非。懷﹐依元本﹐宋本作發﹐非。發藏﹐依宋元﹐汲古作開藏。

晉。昊天白日﹐照臨我國﹐萬民康樂﹐咸賴嘉福。離爲夏﹐故曰昊天﹑曰白日﹑曰照臨。坤爲我﹑爲國﹑爲萬民﹐反震爲樂﹑爲嘉福。

明夷。元吉無咎﹐安寧不殆。時行則行﹐無之有悔。震爲元吉﹐坎爲殆﹐震爲行。之﹐往也﹐言勿往則悔也。○汲古無下二句﹐從宋元本。

家人。懿公淺愚﹐不受深謀。無援失國﹐爲狄所賊。通《解》。震爲公﹑爲懿。懿﹐善也。坎爲謀﹐艮爲手﹑爲國﹐艮覆﹐故無援﹐故失國。坤爲夷狄﹐坎爲賊。丁晏云﹕《列女傳》「許穆夫人初許求之﹐齊亦求之﹐公將與許﹐女曰﹕『許小而遠﹐齊大而近﹐倘有戎寇﹐赴告大國。』懿公不聽」﹐故曰不受深謀。○謀﹐依宋元本﹐與愚協﹐汲古作「不深受諫」﹐失韻。

睽。城上有烏﹐自名破家。呼喚鳩毒﹐爲國患災。通《蹇》﹐解詳坤之蒙。蹇﹑蒙象同﹐故辭同。惟此以互離爲烏。○烏﹑名﹐從宋本﹐汲古作鳥﹑作號﹐非。

蹇。長股善走﹐趨步千里。王良嘉喜﹐伯樂在道﹐申見王母。巽爲股﹑爲長﹐故曰長股。《竹書》﹕「黃帝五十九年長股氏來賓」﹐又《淮南墜形訓》﹕「海外三十六國﹐自西北至西南有修股氏。」髙誘曰「修﹐長也。」淮南以父諱長﹐故攺爲修。長故善走。半震爲走﹑爲步﹑爲千里﹑爲王﹑爲良﹑爲嘉喜﹑爲伯樂﹑爲道。離爲見。○嘉喜﹐依汲古﹐宋元本作嘉言﹐非。申見王母﹐從宋元本﹐汲古作「申生見母」﹐非。伯樂﹐依汲古﹐宋元作伯來。汲古多「下有由子」四字﹐似衍文。又申疑西之訛﹐言王良禦穆王西見王母也。

解。耕石山顚﹐費種家貧。無聊虛作﹐苗髮不生。震爲耕﹐半艮爲石﹑爲山﹑爲家。震爲種﹐離虛﹐故貧。震爲苗﹑爲髮﹐離燥﹐故不生。○虛﹐依汲古﹐宋本作處。

損。二人共路﹐東趨西步。千里之外﹐不相知處。震爲人﹐兌卦數二﹐故曰二人。震爲路﹐震東兌西﹐震爲趨﹑爲步﹐坤爲千里﹐迷故不知。

益。純服素裳﹐載主以興。徳義茂生﹐天下歸仁。坤爲服﹐色黑﹐故曰純服。震爲白﹐坤爲裳﹐故曰素裳。震爲主﹑爲載﹑爲興﹑爲徳﹐坤爲義﹑爲天下﹐震爲茂生﹑爲歸﹑爲仁。《史記周本紀》﹕「武王載木主觀兵孟津﹐八百諸侯皆歸周」。○素裳及主﹐從汲古﹐宋元本作黃裳﹑作載土﹐皆非。此時文王木主在軍﹐故素服黃裳皆吉服也。

夬。玉銑鐵頤﹐倉庫空虛。賈市無盈﹐與利爲仇。乾爲玉﹑爲金﹐兌爲銑﹑爲頤。銑﹐鐘口兩旁也。伏艮爲倉庫﹐坤虛故空。巽爲賈市﹑爲利﹐巽覆﹐故不利。○玉﹐從汲古﹐宋元本作五﹐非。銑﹑頤﹐依宋本﹐汲古利作「玉銳鐵頭」﹐非。無﹐從宋本﹐汲古訛爲。

姤。登昆侖﹐入天門。過糟邱﹐宿玉泉。同惠歡﹐見仁君。乾爲山﹑爲行﹐在西北﹐故曰登昆侖。乾爲天﹑爲門戶。《內經》﹕「以戌亥爲天門」﹐巽入﹐故曰入天門。巽爲糟﹐乾爲山﹐故曰糟邱。乾爲玉﹐伏坤爲水﹑爲夜﹐故曰宿玉泉。伏震爲樂﹐乾爲君﹑爲仁﹐《六韜》﹕「殷君喜爲糟邱﹐回船酒池」﹐又《南史陳暄傳》﹕「暄好飲﹐語兄子秀曰﹕速營糟邱﹐吾將老焉」。○乾爲山證可解《同人》升其髙陵。○同惠歡﹐依汲古﹐宋元本作「問惠觀」﹐非。

萃。團團白日﹐爲月所食。損上毀下﹐鄭昭出走。乾爲日﹐兌爲月﹐乾上缺﹐故曰爲月所食。兌爲毀折﹐在上﹐故曰損。上互巽﹐故曰毀﹐下坤爲鄭﹐艮爲光明﹑爲昭﹐故曰鄭昭。伏震爲出走。《左傳桓十一年》﹕「鄭昭公立﹐四月出奔衛」。

升。倉盈庾億﹐宜稼黍稷。年歲有息﹐國家富有。伏艮爲倉庾﹐爲多﹐故曰盈億。震爲稼﹑爲黍稷﹑爲年歲﹑爲生﹐故曰息。坤爲國﹑爲富有。○年歲有息﹐依宋本﹐汲古作「年丰歲熟」。

困。虎狼結謀﹐相聚爲保。伺嚙牛羊﹐道絕不通﹐傷我商人。通《賁》。艮爲虎狼﹐坎爲謀﹑爲聚﹐艮止爲伺﹐兌爲羊﹑爲嚙﹐離爲牛﹐故曰伺嚙牛羊。艮爲道﹐坎陷﹐故不通。兌爲傷﹐震爲商人。○伺囓﹐依宋元本﹐汲本訛思嚼﹐他本或訛同齒。

井。中年摧折﹐常恐不活。老賴福慶﹐光榮相輔。坎爲中﹐兌爲摧折。伏震爲年﹐初四大過死﹐故曰不活。坎爲恐也。伏艮爲壽﹑爲老﹐震爲福慶﹐艮爲光榮。兌爲輔﹐正伏象互用。○中﹐從汲古﹐宋本作木。相輔﹐元本作輔相﹐依宋本。

革。同載共車﹐中道分去。喪我元夫﹐獨與孤居。通《蒙》。震爲車﹑爲載。坤亦爲車﹐故曰同載共車。艮爲道﹐震爲去﹐正反艮亦正反震﹐所向不同﹐故曰分去。坤爲喪﹐震爲夫﹑爲長﹐故曰喪我元夫。艮爲居﹑爲獨﹐震爲孤﹐艮震對﹐故獨與孤居。○與﹐從汲古﹐宋元作爲。居﹐從元本﹐宋本﹑汲古作苦﹐失韻。

鼎。飲酒醉酗﹐距跳爭訟。伯傷叔僵﹐東家治喪。兌爲飲。通《屯》。坎爲酒﹐坤迷。震爲決躁﹐故曰醉酗﹑曰距跳。正反震﹐故爭訟。震爲伯﹐艮爲叔﹐坤死爲僵﹑爲傷﹐震爲東﹐艮爲家﹐坤喪﹐艮手爲治﹐故曰東家治喪。○距跳﹐宋元作跳躍﹐依汲古。訟﹐宋元﹑汲古皆作鬭﹐依王謨本。

震。出值凶災﹐逢五赤頭。跳言死格﹐扶伏聽命﹐不敢動搖。震爲出﹐坎爲災凶。坎數五﹐爲頭﹑爲赤﹐故曰逢五赤頭。震爲言﹑爲跳﹐艮手爲格﹐初四伏大過死﹐故曰死格。扶伏﹐丁晏云﹕與扶服同﹐卽匍匐也﹐坎伏﹐故曰匍匐。坎爲耳﹐故曰聽。伏巽爲命。震爲搖動﹐坎懼﹐故不敢。○跳﹐依宋與汲古﹐元本訛姚。死格﹐依宋元本﹐汲古作無佑﹐非。扶伏﹐依元本﹐宋本﹑汲古作扶杖﹐非。扶伏﹐卽匍匐。聽命﹐依無妄之中孚校﹐元本作「扶伏伏聽」﹐非。

艮。狼虎爭彊﹐禮義不行。兼吞其國﹐齊魯無王。艮爲虎狼﹐三至上正反艮﹐故曰爭彊。坤爲禮義﹐艮止﹐故不行。言坤變艮也。震口爲吞﹐艮爲國﹐伏巽爲齊﹐兌爲魯﹐震爲王﹐震覆﹐故無王。○齊魯﹐宋元本作齊晉﹐依汲古。王﹐宋元本作主﹐依汲古。

漸。南國少子﹐才略美好。求我長女﹐賤薄不與。反得醜惡﹐後方大悔。艮國﹑艮少﹐離南﹐艮巽皆爲材﹐伏兌爲美好。艮爲求﹐巽爲長女。坎爲薄﹐離爲醜惡。伏震爲後﹐坎爲悔。此林屢見﹐殆有故實。陳朴園云﹕觀明夷之噬嗑云﹕仲氏爰歸﹐及此林乃知南國本求婚長女﹐而女家不與﹐但以仲女往媵﹐迨嫡不以媵備數﹐故明夷之噬嗑云﹕不我肯顧﹐乃大悔恨﹐後其長女反得醜惡﹐故亦悔也。其它林詞類此者皆指此事。○才略﹐依元本﹐汲古宋作方﹐系形訛。賤薄﹐依汲古﹐宋元作薄賤。

歸妹。一身兩頭﹐莫適其軀。無見我心﹐亂不可治。通《漸》。艮爲身﹐坎數一﹐故曰一身。坎爲頭﹐兌卦數二﹐故曰兩頭。坎爲心﹑爲隱﹐故不見。互離爲亂。○無見我心﹐依汲古﹐宋本無此句。不可治下多「孰爲湯漢」四字﹐費解﹐故不從。

丰。李耳巢鵲﹐更相恐怯。偃爾以腹﹐不能距格。丁晏云﹕《廣雅釋獸》﹕「於●﹐李耳﹐虎也」﹐《爾雅釋獸》﹕「匯﹐毛刺」﹐注云﹕今蝟。《史記龜策傳》﹕「蝟能伏虎﹐見鵲仰腹」﹐虎畏蝟﹐蝟畏鵲﹐故云更相恐怯。按﹕卦通《渙》﹐坎爲耳﹐震爲李﹐故曰李耳。坎爲棘﹑爲蝟﹐艮爲鳥﹑爲鵲﹐坎爲恐怯﹐離爲腹﹐在下﹐故曰偃。震爲距格﹐巽順﹐故不能。○匯﹐汲古誤槖﹐相作逢﹐均非﹐均依宋元本。

旅。柏桂棟梁﹐相輔爲彊。入敷五教﹐五室寧康。艮爲木﹑爲堅﹐故曰柏桂﹑曰棟梁。兌爲輔﹑爲彊﹐巽卦數五﹐又爲命令﹐爲入﹐故曰入敷五教。艮爲室﹐伏震爲王﹑爲樂﹐故曰寧康。○桂﹐依汲古﹐宋元本作松柏。入敷﹐從汲古﹐宋元作八哲。寧康﹐從元本﹐宋作康寧。

巽。雀行求食﹐暮歸孚乳。反其室捨﹐安寧無故。通《震》。艮爲雀﹐震爲行﹑爲食﹐艮求。坎爲暮﹑爲孚﹐《說文》﹕「卵﹐孚也」﹐楊子《方言》﹕「雞伏卵而未孚」﹐艮爲乳﹑爲室捨﹐震爲反﹐艮爲安康。○孚﹐依宋元本﹐汲古作呼。無﹐依元本﹐宋﹑汲古作如。

兌。四尾六頭﹐爲凶作妖。陰不奉陽﹐上失其明。通《艮》。爲尾﹐震卦數四﹐故曰四尾。坎爲頭﹐卦數六﹐故曰六頭。坎爲凶﹑爲妖﹐兌上下卦陰在上﹐故曰陰不奉陽。兌昧﹐故上失其明。

渙。一衣三關﹐結緝不便。歧道異路﹐日暮不到。震爲衣﹐坎數一﹐故曰一衣。艮爲關﹐數三﹐故曰三關。關﹐卽結束﹐如今之紐扣。坎爲合﹐故曰結緝﹐坎陷﹐故不便。艮震皆爲道路﹐二五正反艮震﹐所向不同﹐故曰歧道異路。坎爲暮﹐離爲日﹐離伏﹐故曰日暮不到。○衣﹐從宋本﹐汲古作旅﹐非。翟云升據李白詩謂結緝卽與同行者相結合﹐豈知宋本旅作衣﹐結緝謂衣也。關﹐宋元本作闕﹐今依汲古。

節。牙蘗生齒﹐室堂啟戶。幽人利貞﹐鼓翼起舞。牙﹑芽通。震爲牙蘗﹐兌爲齒﹐言齒初生若艸木之芽蘗也。艮爲堂戶﹐震爲啟﹐艮爲幽人。又坎爲幽﹐震爲人﹐亦合。震爲鼓﹑爲翼﹑爲起舞。○蘗﹐依汲古﹐宋元本作孽。堂﹐宋元本作當﹐依汲古。

中孚。春鴻飛東﹐以馬貨金。利得十倍﹐重載歸鄕。震爲東﹑爲春﹑爲鴻﹑爲飛﹑爲馬。艮爲金﹐震爲商旅﹐與艮對﹐故曰以馬貨金。《玉篇》﹕「貨﹐賣也」。巽爲利﹐兌數十﹐故曰十倍。震爲載﹑爲歸﹐艮爲鄕。○貨﹐從汲古﹐宋元本作質。○艮爲金證。

小過。歡悅以喜﹐子孫具在。守發能忍﹐不見殃咎。震爲樂﹑爲子﹐艮爲孫﹐故曰子孫具在。具者﹐備也。艮爲守﹑爲忍﹐震爲發。○具﹐從宋元本﹐汲古作俱﹐非。發﹐依宋元本﹐守發者﹐言或止或作﹐艮震象也﹐汲古作守彊﹐非。

旣濟。精神銷落﹐形骸醜惡。齟齬頓挫﹐枯槁腐蠹。此用《比》象。坎爲精﹐坤死﹐故銷落。坤爲形﹑爲醜惡﹐伏兌爲齒牙﹐正反兌故曰齟齬。伏離爲枯槁。○齟齬頓挫﹐從汲古﹐宋元本作「齬齷挫頓」。

未濟。登髙上山﹐見王自言。申理我冤﹐得職蒙恩。艮爲山﹐震爲登﹑爲王﹑爲申明。坎爲冤﹐艮爲官﹐坎爲恩﹐故曰得職。多用半象。

焦氏易林注卷三

行唐尙秉和節之注

受業蒲城仵道益﹑丰潤董維城堃校刊

小畜之第九

小畜。白鳥銜餌﹐鳴呼其子。斡枝張翅﹐來從其母。伯仲叔季﹐元賀舉手。巽爲白﹐離爲鳥﹐兌口爲銜﹐巽爲餌。通《豫》。震爲鳴﹑爲子﹑爲枝﹑爲羽﹑爲斡﹑爲張。坤爲母﹐震爲從﹑爲伯﹐互坎爲仲﹐艮爲叔季﹑爲手。元賀者﹐賀元日也。舉手﹐揖也。○元﹐依汲古﹐宋元本作尢。

乾。東遇虎蛇﹐牛馬驚奔。道絕不通﹐商困無功。此用遇卦象。離爲東﹐乾虎巽蛇﹐故曰東遇虎蛇。離牛乾馬﹐伏震爲驚奔﹑爲道﹐伏坎﹐故不通。巽爲商賈。○虵﹐依汲古﹐宋元本作地。

坤。子鉏獲麟﹐春秋作經。元聖將終﹐尼父悲心。依汲古《訟》之《同人》校﹐此用《小畜》象。○經﹐宋元本作元﹐元聖作陰聖。汲古下三句作「庶士開元﹐豪雄爭名﹐都邑倍遊」﹐玆從宋元本。

屯。灼火泉源﹐釣魚山巓。魚不可得﹐火不肯然。詳《此》之《屯》。○灼﹐依汲古﹐宋元作取。

蒙。機關不便﹐不能出言。精誠不通﹐爲人所冤。坎爲機關﹐坤閉故不便﹐故言不能出。震爲言﹑爲出。坎爲心﹑爲精誠﹐坤閉故不通。坎爲冤﹐震爲人。

需。故室舊廬﹐稍蔽紱組。不如新巢﹐可以樂居。坎爲宮室﹑爲廬﹐乾爲故舊。伏坤爲帛﹑爲紱組﹐坎爲蔽﹐離爲巢﹑爲新。兌悅故曰樂居。○蔽紱組﹐從汲古﹐元本作「稍獘且除」﹐宋作「且徐」。可以﹐汲古﹑宋元本作可治﹐依局本。

訟。蜲蛇循流﹐東求大魚。預且舉网﹐庖人歌謳。巽爲蛇﹑爲魚。蜲蛇﹐行貌。離位東﹐坎爲流水﹐乾大﹐故曰大魚。預且﹐宋漁人名。《莊子》﹕「神龜見夢於元君不能避余且之网」。離爲网﹐離火故曰庖人。伏震爲歌謳。

師。鑿山通道﹐南至嘉國。周公祝祖﹐襄適荊楚。艮覆﹐故曰鑿山。震爲大塗﹑爲通﹐故曰通道。震爲南﹐坤爲國﹐震爲周﹑爲公﹑爲祝﹑爲荊楚﹑爲諸侯﹐故曰襄適荊楚。《左傳昭七年》﹕「公將往楚﹐夢襄公祖梓愼曰﹕襄公之適楚也﹐夢周公祖而行」。按﹕《詩》云「仲山甫出祖」﹐《毛傳》﹕「祖﹐祭道神也」﹐周公祝祖者﹐謂襄公適楚﹐夢周公祖而行也。○祖﹐依宋本﹐汲古作「周公所祝」﹐非。

比。鵲近卻縮﹐不見頭目。日以困急﹐不能自復。艮爲鵲﹐坤爲近﹑爲退﹐故曰縮卻。縮﹐退也﹐言鵲近人而避也。離爲目﹐乾爲首﹐離乾伏﹐故不見。艮爲時﹐坎爲困﹐震爲復﹐震覆故不能復。○近﹐從宋元本﹐汲古作足。以﹐從宋元本﹐汲古作久。

履。五舌啄難﹐各自有言。異國殊俗﹐使心迷惑﹐所求不得。互巽﹐卦數五﹐兌爲舌﹐故曰五舌﹐舌多故啄難。正反兌相對﹐故各自有言。通《謙》。坤爲國﹑爲俗﹐艮亦爲國﹐正覆艮﹐故曰異國殊俗。坤爲迷﹐坎爲心﹐故曰使心迷惑。艮爲求﹐坤喪故不得。○二三句皆用覆象。

泰。天門開辟﹐牢戶寥廓。桎梏解脫﹐拘囚縱釋。乾坤皆爲門戶﹐而乾居戊亥﹐故曰天門。《乾鑿度》云「乾爲天門」﹐《莊子庚桑楚》云「天門者﹐無有也」﹐萬物出乎無有﹐本之《易》也。互震故曰開辟。坤閉故曰牢戶﹑曰桎梏﹑曰拘囚。震爲人﹐人閉坤中﹐故有此象。而震爲通達﹐故得解脫縱釋也。○囚﹐從宋元本﹐汲古訛困。○坎爲牢﹑爲桎梏﹐坤閉﹐故與坎同象。此亦失傳之象。

否。堅冰黃鳥﹐啼哀悲愁。數驚鷙鳥﹐雛爲我憂。艮爲堅﹐乾爲水﹐坤爲黃﹐艮爲鳥﹐伏震爲啼﹑爲驚。坤爲悲愁﹐艮爲鷙鳥﹐兌爲雛﹐兌覆故憂。○啼﹐從汲古﹐宋本誤當﹐元本誤常。鳥﹑雛﹐從宋元本﹐汲古作鷂﹑飄。悲愁﹐宋本誤愁悲﹐失韻。

同人。日走月步﹐趣不同捨。夫妻反目﹐主君失居。通《師》。離日坎月﹐震爲步﹑爲趣﹑爲夫﹐巽爲妻﹐初至三兩半離相對﹐故曰反目。震爲主君﹐艮爲居﹐艮覆﹐故失居。《小畜》九三「夫妻反目」﹐卽以兩半離相對爲反目也。

大有。金牙鐵齒﹐西王母子。無有禍殃﹐候捨涉道﹐到來不久。兌爲齒牙﹐乾爲金鐵﹐兌位西﹐乾王坤母﹐故曰西王母子。坤爲禍殃﹐坤伏故無。候捨涉道﹐未詳﹐疑有訛字。○禍﹐從汲古﹐宋元本作患。候﹐宋元本作扶﹐汲古作候。到﹐從宋元本﹐汲古作別。

謙。式微式微﹐憂禍相絆。隔以巖山﹐室家分散。式微﹐《邶詩》篇名﹐坤柔﹐故曰式微。坎爲憂﹐伏巽繩﹐故曰絆。艮爲巖山﹑爲室家﹐正反艮故曰分散。○絆﹐從汲古﹐宋元本作半﹐非。式微式微胡不歸﹐黎臣怨其君不歸﹐故曰絆。又震爲歸﹐故知半非。又式微﹐元本訛拭牧﹐依宋本﹑汲古。

豫。眾神聚集﹐相與議語。南國虐亂﹐百姓勞苦。興師徵伐﹐更立賢主。解詳《屯》之《節》《節》中爻艮震與《豫》體同。○聚集﹐從宋元本﹐汲古作集聚。更﹐汲古作別﹐依宋元本。

隨。虎狼爭食﹐禮義不行。兼吞其國﹐齊魯無王。艮爲虎狼﹐初四正反艮﹐震口﹐故曰爭食。坤爲禮義﹐否初往上坤形毀﹐艮止﹐故不行。艮爲國﹐兌口﹐故曰吞。巽齊兌魯﹐震爲王﹐正反震﹐故曰無王。言列國互相兼並﹐周王不能制止也。○義﹑行﹑魯﹐從宋元本﹐汲古作讓﹑作能﹑作晉。王﹐各本多作主﹐豈知行與王韻﹐主𨿽震象﹐韻不協﹐依汲古《比》之《艮》校。

蠱。寄生無根﹐如過浮雲。本立不固﹐斯須落去﹐更爲枯樹。《漢書東方朔傳》﹕「著樹爲寄生」﹐師古曰「寄生者﹐芝菌之類﹐爲雨淋著樹而生」﹐故曰無根。上艮形似寄生﹐巽下斷故無根。互大坎故曰浮雲。巽下斷﹐故本不固﹐故落去。艮爲時﹑爲待﹐故曰斯須。言寄生頃刻卽枯落也。離爲枯。丁據《詩正義》以蔦釋寄生﹐非蔦固名寄生﹐然非斯須落去之物﹐與此不合。

臨。子啼索哺﹐母行求食。反見空巢﹐訾我長息。詳《乾》之《同人》。○求﹐依宋元﹐汲古作取。訾我﹐宋元作訾弋﹐汲古作紫弋﹐依《乾》之《同人》校。

觀。駕駟逐狐﹐輪掛荊棘。車不結轍﹐公子無得。伏震爲駕﹑爲駟﹑爲逐﹐艮爲狐。伏乾爲圜﹑爲輪﹐震爲荊棘﹐艮止﹐故曰掛。坤爲車﹐艮爲道路﹑爲轍﹐坤閉艮止﹐故曰車不結轍﹐言輪不動而無轍迹也。震爲公子﹐坤虛﹐故無所得。正伏象雜用。

噬嗑。方喙廣口﹐仁智聖厚。釋解倒懸﹐家國大安。通《井》。兌爲口﹐艮爲喙﹐震爲仁﹐坎爲聖﹑爲智﹐艮爲厚﹐井巽繩爲懸﹐兌爲倒巽﹐故曰倒懸。震爲解釋﹐艮爲國家﹑爲安。○家﹐各本皆作唐﹐依《井》之《恆》校。

賁。駕福乘喜﹐東至嘉國。戴慶南行﹐移居安宅。震爲駕﹑爲乘﹑爲福喜﹑爲東﹑爲嘉﹐艮爲國﹑爲戴﹐震爲慶﹐故曰戴慶。離爲南﹐故曰南行。艮爲宅﹑爲居﹑爲安。○東至嘉國﹐移居安宅。依汲古﹐宋元本作「來至家國﹐離我安居」﹐失韻﹐非。

剝。孔鯉伯魚﹐北至髙奴。木馬金車﹐駕遊大都。王母送我﹐騋牝字駒。坤爲鯉﹑爲魚﹐中虛﹐故爲孔。坤位北﹐艮爲奴﹐艮山在上﹐故曰髙奴。髙奴﹐地名。《項羽傳》﹕「董醫王上郡髙奴」是也。坤爲馬﹐艮木﹐故曰木馬。坤爲車﹐艮金﹐故曰金車。坤爲都﹐伏乾爲大﹐故曰大都。乾王坤母﹐坤我﹐故曰王母送我。坤爲馬﹑爲牝﹐故曰騋牝字駒。《史記平準書》﹕「乘字牝者不得集會」﹐字﹐乳也﹐卽牝也。○字﹐依宋元本﹐汲古作牸﹐字牸同。○坤北艮金確證。

復。三足無頭﹐不知所之。心狂精傷﹐莫使爲明﹐不見日光。震足數三﹐乾爲頭﹐乾伏﹐故曰三足無頭。震爲之﹐坤迷﹐故不知所之。震爲狂﹑爲精神﹐坤爲傷﹐故曰精傷。坤黑﹐故不明。乾爲日﹐乾伏﹐故不見。

無妄。騋牝龍身﹐日馭三千。南止蒼梧﹐與福爲婚。道裏夷易﹐安全無忌。震爲馬﹑爲龍﹐巽爲牝﹐艮爲身﹐乾爲日﹐震爲馭驅也﹑爲三千﹑爲南﹑爲蒼梧。艮止震巽爲夫婦﹐故曰婚。艮爲道﹑爲裏﹐震爲夷易﹐艮安震樂﹐故無忌。○馭﹐依宋本﹐元本訛取﹐汲古訛越。由二本訛字觀之﹐似當爲趣。

大畜。辰次降婁﹐王駕巡狩。廣佑施惠﹐安國無憂。降婁﹐卽奎婁﹐戍分艮先天位戌﹐故曰辰次降婁。乾爲王﹐震爲駕﹑爲巡狩。乾爲廣﹑爲施惠﹐艮爲安﹑爲國﹐震樂﹐故無憂。○狩﹐依汲古﹐宋元本作時﹐非。

頤。望幸不到﹐文章未就。王子逐走﹐馬騎銜傷。佚迹不得﹐曷其有常。蔡邕獨斷雲「天子所至﹐輒有賞賜﹐故曰幸」﹐言人民冀幸得賞也。艮爲望﹐震爲王﹑爲行﹑爲幸﹐艮止﹐故不到。坤爲文章﹐艮止﹐故不就。震爲王子﹑爲走﹑爲馬﹑爲騎﹑爲口﹐故爲銜。坤傷﹐故曰銜傷。震爲迹。佚﹐避也﹐言遁迹不得也。○文章未就﹐從宋本增﹐汲古及各本皆無。佚﹐從宋本﹐汲古作失﹐非。屈子遠遊﹐離人羣而遁佚是其義。○艮爲望確證。

大過。中原有菽﹐以待饔食。飲禦諸友﹐所求大得。乾爲郊﹐故曰中原。下巽爲菽﹐兌爲飲食﹑爲友。伏艮爲求。

坎。亂茅縮酒﹐靈巫拜禱。神怒不許﹐瘁愁憂苦。伏巽爲茅﹐坎爲酒﹐祭時灌酒茅上曰縮酒。縮﹐漏也。《井》九三云﹐甕敝漏﹐巽爲漏也。伏兌爲巫﹑爲禱。艮爲拜﹐震爲神﹑爲怒。坎爲勞瘁愁苦。○愁憂﹐從宋元本﹐汲古作盡愁。

離。李華再實﹐鴻卵降集。仁哲以興﹐蔭國受福。詳《比》之《訟》。

咸。源出陵足﹐行於山趾。不爲暴害﹐民得安處。通《損》。坤爲水﹐艮陵。震爲足﹑爲趾﹐上山下足﹐水從山出﹐故曰源出陵足﹐行於山趾。坤爲害﹐艮安﹐故不害。坤爲民。○源﹐汲古作原﹐依宋元本。處﹐宋本﹑汲古作居﹐從元本。

恆。客入其門﹐奔走東西。童女不織﹐士棄耕畝。暴骨千里﹐歲饑民苦。通《益》。震爲客﹐艮爲門﹐巽入﹐震東﹐兌西﹐震爲奔走﹐兌少﹐故曰童女。巽爲織﹐艮止﹐故不織。震爲士﹑爲耕﹐坤爲畝﹐艮止﹐故不耕。兌爲骸骨﹐坤爲千里﹐艮火在上﹐故曰暴骨千里。坤爲歲﹑爲民﹑爲饑。○饑﹐依汲古﹐宋元本作寒。

遁。天子所予﹐福祿常在。以永康寧﹐不憂危殆。乾爲天﹑爲福祿﹐艮安故不危。○汲古無第三句﹐依宋元本。

大壯。蝗食我稻﹐驅不可去。實穗無有﹐但見空藳。伏巽爲蝗﹐兌爲食﹐震爲稻﹑爲驅﹐艮爲果窳﹑爲實穗﹐艮伏﹐故無有﹐坤虛﹐故曰空藳。○藳﹐汲古作槁﹐依宋元。

晉。牛驥同槽﹐郭氏以亡。國破空虛﹐君奔走逃。艮爲槽。坤牛坎馬﹐皆與艮連體﹐故曰同槽。《說文》﹕「槽﹐馬食器也」。艮爲郭﹐坤亡﹐故曰郭氏以亡。郭﹐國名﹐爲齊所滅。坤爲國﹑爲空虛﹐坎破﹐故曰國破。乾爲君﹐乾伏﹐故曰君逃。○槽﹐從宋本﹐汲古作堂﹐以與亡韻﹐豈知槽與逃韻。以﹐從汲古﹐宋元本作已。郭﹐國名﹐爲齊所滅﹐見胡傳。

明夷。狗無前足﹐陰謀叛北。爲身害賊﹐何以安息。艮爲狗﹐初爻陽﹐故曰無前足。坎爲謀﹑爲伏﹐故曰陰謀。震爲反﹑爲叛﹐坤爲北﹑爲身﹑爲害﹐坎爲賊﹐震行﹐故不息。○害賊﹐從元本﹐宋本作賊害﹐不韻。叛﹐汲古﹑宋元作其﹐依局本。

家人。兩輪自轉﹐南上大阪。四馬共轅﹐無有屯難﹐與禹笑言。通《解》。坎爲輪﹐重坎﹐故曰兩輪。離爲南﹐震爲上﹑爲阪。坎爲木﹑爲轅﹐震爲馬﹐卦數四﹐故曰四馬共轅。坎爲屯﹐震樂﹐故無有屯難。震爲笑言﹑爲王﹐坎勞﹐故曰與禹笑言。○屯﹐從元本﹐宋本﹑汲古作重。又宋元多「鶴鳴竅穴﹐不離其室」八字﹐與上文義不屬﹐故從汲古。

睽。芽蘗生達﹐陽昌於外。左手執鑰﹐公言錫爵。此用《小畜》伏象。伏震爲芽蘗﹑爲生達﹐在上﹐故曰昌外。艮爲手﹑爲執﹐震爲左﹑爲鑰﹑爲公﹑爲言﹑爲爵﹐全用《小畜》伏象。○震爲公﹑爲爵﹐可解《易》。

蹇。秋花冬萼﹐數被嚴霜。甲兵當庭﹐萬物不生。雄犬夜鳴﹐民擾大驚。此用《小畜》象。兌爲花萼﹑爲秋﹐乾爲冬﹑爲霜﹐離爲甲兵﹐伏艮爲庭。當庭﹐疑有訛字。震爲萬物﹐兌折﹐故不生。艮爲犬﹐坎夜﹐震爲擾驚。○兌爲華確證﹐可釋《大過》。

解。霜降閉戶﹐蟄虫隱處。不見日月﹐與死爲伍。詳《坤》之《需》。

損。身載百里﹐功加四海。爲文開基﹐武立天柱。坤爲身﹑爲載﹑爲百里﹑爲海﹐震爲功﹐數四﹐故曰功加四海。坤爲文﹐艮爲基﹐震爲武﹐艮爲天﹑爲柱。○天﹐依汲古﹐宋元本作大。○震爲武證﹐可解《易》。又載疑爲宰。又按﹕《神異經》﹕「昆侖有銅柱焉﹐其髙入天﹐所謂天柱」﹐又《列子》﹕「共工氏觸不周之山﹐天柱折﹐地維絕」﹐立天柱﹐猶植基也。

益。禹作神鼎﹐伯益銜指。斧斤髙閣﹐憧立獨坐。賣庸不讎﹐苦困爲禍。震爲王﹑爲禹﹑爲神﹑爲鼎﹑爲伯。坤爲聚﹑爲益。艮爲指﹐震口爲銜﹐伏兌爲斧斤﹐艮爲髙閣﹐言斧斤閣置不用也。憧﹐《說文》﹕意不定也﹐《咸》九四「憧憧往來」﹐憧立者﹐言徙倚不定也。又《集韻》「憧﹐音惷﹐與騃同」﹐憧立﹐猶癡立也。尢與坤迷象合。震立艮坐﹐坤寡﹐故曰獨坐。庸傭同。艮爲庸﹐巽爲市易﹐故曰賣庸。《漢書欒布傳》﹕「窮困賣庸」注﹕「謂受雇也」﹐坤害故不讎。《漢書髙祖紀》﹕「每畱酤讎數倍。」如淳曰「讎﹐售也」。坤爲困苦﹑爲害﹐丁晏云﹕《呂覽》周鼎著倕而齕其指﹐《淮南子本經》﹕「周鼎著倕使銜其指。」注﹕「明不當太巧也」﹐玆作伯益﹐乃傳聞異詞。凡子書述故事多如此。○憧﹐從宋元本﹐汲古作幢﹐非。立﹐從汲古﹐宋元本作位﹐非。賣庸不讎﹐從元本﹐宋本作「不售賣庸」﹐汲古作「賣賈不售」。苦﹐從宋元本﹐汲古作讎﹐乃妄人將讎字移置於此。禍﹐從宋元本﹐汲古作害。

夬。福祚之聚﹐喜至憂除。如魚逢水﹐長樂受喜。乾爲福﹐重乾﹐故曰聚。伏坤爲魚﹑爲水﹐兌悅﹐故喜。○三四句依汲古﹐宋元本作「如風兼雨﹐出車入魚」。

姤。蒼龍隱伏﹐麟鳳遠匿。寇賊同處﹐未得安息。震爲蒼﹑爲龍﹐震伏﹐故曰隱。坤文爲麟鳳﹐坤伏﹐故曰匿。巽爲寇賊﹐在內﹐故曰同處﹐消陽﹐故不息。○寇賊﹐從汲古﹐元本作冠履﹐宋本作寇來。蒼龍﹐從宋本﹐元本訛倉。

萃。白鶴銜珠﹐夜食爲明。懷安徳音﹐身受光榮。伏震爲鶴﹑爲珠﹐兌口爲銜﹑爲食﹐坤爲夜﹐艮爲光明﹐故曰夜食爲明﹐言得珠而明也。伏震爲音﹐坤爲身﹐艮貴艮光﹐故曰光榮。○爲﹐從宋元本﹐汲古作待﹐非。安﹐從宋元本﹐汲古作胡﹐非。艮爲光明﹐《易》光明象皆得解。○宋元本作《升》林﹐此必有故實。

升。旦生夕死﹐名曰嬰鬼﹐不可得祀。震爲旦﹑爲生﹐坤爲夕﹑爲死﹐兌爲嬰兒﹐坤爲鬼﹐兌食爲祀﹐坤閉﹐故不可得。○旦﹐依宋元﹐汲古作朝。祀﹐從汲古﹐宋本訛視。○宋元作《萃》林。

困。行役未已﹐新事復起。姬姜勞苦﹐不得休息。通《賁》。震爲行役﹐正反震﹐故不已。離爲新﹐震起﹐震爲姬﹐巽爲姜﹐坎爲勞﹐故不息。○休﹐從宋元本﹐汲古作安。

井。憂患解除﹐喜至慶來。坐立歡忻﹐與樂爲鄰。詳《蒙》之《咸》。

革。晨風文翰﹐大舉就溫。昧過我邑﹐羿無所得。晨風﹐鸇也。通《蒙》。艮爲鸇﹐震晨巽風﹐故曰晨風。坤爲文﹐震爲翰﹐故曰文翰。文翰﹐詳《大過》之《豫》。艮火﹐故曰就溫。坤爲我﹑爲邑﹐神黑﹐故曰昧過我邑。坤爲惡﹐故曰羿。坤虛﹐故無得。陳朴園云﹕《詩》﹕「鴪彼晨風﹐郁彼北林」﹐疑齊詩作「溫彼北林」﹐故林詞屢言就溫。溫蘊通用﹐《云漢》詩「蘊隆虫虫」﹐韓詩作郁。蘊郁義同。《毛傳》﹐郁﹐積也。就溫﹐猶集菀耳。○文﹐宋元本作之﹐汲古作天﹐他本或又訛大﹐玆依《大過》之《豫》校。○艮鳥震翰確證﹐《易》多處得解。

鼎。下田種黍﹐方華生齒。大雨淋集﹐粉澇滿甕。通《屯》。坤爲下﹑爲田﹐震爲黍﹑爲華﹑爲生。本卦兌爲齒﹐坎雨坤水﹐故曰大雨淋集﹑曰紛澇。震爲甕﹐在下承之﹐故滿甕。○種﹐依汲古﹐宋元作稷。方﹐從元本﹐宋﹑汲古作芳。生﹐從宋元﹐汲古作當。《詩》「黍稷方華」﹐林詞所本﹐故知宋﹑汲古皆誤。甕﹐亦從宋元本﹐汲古作「紛榮滿壅」﹐非。滿甕﹐卽盈缶之義。

震。鳥庇茂木﹐心樂願得。君子碌碌﹐見者有榖。艮爲鳥﹑爲庇﹐震爲茂木。艮爲君子﹐艮止﹐故碌碌。坎爲心願﹐震爲樂﹑爲榖﹐榖﹐善也。○木﹐汲古作林﹐依宋元本。樂﹐宋元作勞﹐依汲古。見者有榖﹐宋元作見春百榖﹐依汲古。君子句汲古在第二句﹐依宋元本。

艮。折臂踒足﹐不能進酒。祠祀闊曠﹐神怒不喜。艮爲臂﹐坎折。震爲足﹐坎蹇﹐故曰折臂踒足。坎爲酒﹐坎陷﹐故不進。震爲祠祀﹐艮止﹐故闊曠。震爲神﹑爲怒﹑爲喜﹐坎憂﹐故不喜。○震爲神確證﹐凡《易》神像有著。

漸。學靈三年﹐仁聖且神。明見善詳﹐吉喜福慶。鳱鵠知來﹐告我無憂。學靈﹐小兒學語也。《小畜》兌爲雛﹑爲口﹐正反兌相對﹐故曰學靈。乾爲年﹐離卦數三﹐故曰三年。伏震爲仁﹐坎爲聖﹐震爲神﹑爲善﹐艮爲明。祥者﹐兆也﹐吉凶之先見者也﹐惟明者能先見之。震爲喜慶﹑爲鳱鵠﹐震覆爲艮﹐口向內﹐故曰來。震爲言﹐故曰告。坤爲我﹐坎爲憂﹐震解﹐故無憂。顧千里曰﹕《淮南汜論訓》﹕「乾鵠知來而不知往」﹐鄭注《大射儀》引爲鳱。愚按﹕《廣雅》﹕「鳱鵠鵲也」﹐《廣韻》﹕「鳱鵲鳥名」﹐陸賈云「乾鵲噪而行人至」﹐鳱鵠﹐乾鵲﹑乾鵠實一物﹐卽今俗所云喜鵲也。各本皆作鳴鳩飛來﹐依宋本《晉》之《艮》校。且神明見﹐宋元本作神明先見﹐依汲古。

歸妹。三婦同夫﹐志不相思。心懷不平﹐至常愁悲。兌爲婦﹐震數三﹐故曰三婦。震爲夫﹐坎爲心志﹐坎陷﹐故不平﹐坎憂﹐故愁悲也。○至常﹐宋元本作志常﹐志與上復﹐依汲古。

丰。中田膏黍﹐以享王母。受福千億﹐所求大得。坎爲土﹑爲中﹐互大坎﹐故曰中田。巽爲黍﹑爲母﹐兌食爲享﹐震爲王﹐故曰以享王母。震爲福﹑爲千億﹐伏艮爲求。○膏﹐從宋元本﹐汲古訛髙。《山海經》﹕「廣都之野﹐后稷葬焉﹐其地生膏黍」﹐膏黍者﹐黏黍也。《丰》中互大坎﹐故曰膏。

旅。陽火不災﹐二耕慶來。降福送喜﹐鼓瑟歌謳。離艮皆爲火﹐中互大坎﹐坎水﹐故不爲災。旁通《節》。震爲耕﹐兌卦數二﹐故曰二耕﹐春耕﹑秋耕也。震爲喜慶﹑爲福﹑爲鼓瑟﹑爲歌謳。○不災慶來﹐從宋元本﹐汲古鼓瑟上多爲我二字﹑歌謳下多送喜二字﹐爲五句﹐然音皆不協﹐疑字句有訛誤﹐然宋元本災來韻﹐謳不韻﹐仍未愜。

巽。陽明不息﹐君無恩徳。伯氏失利﹐農喪其力。互離火故明不息。震爲君﹑爲恩徳﹑爲伯﹐震伏故無﹑故失利﹐巽爲利也。震爲農人﹐震伏﹐故喪力。○農﹐從宋元本﹐汲古作民。

兌。燕雀銜茅﹐以生孚乳。兄弟六人﹐姣好悌孝。各得其願﹐和悅相樂。兌爲燕雀﹑爲銜﹐互巽爲茅﹐故曰銜茅。伏坎爲孚﹐艮爲乳﹐震爲生﹑爲兄﹐艮坎爲弟﹐坎數六﹐故曰兄弟六人。兌爲媚﹑爲悅﹐故曰姣好。互巽爲順﹐故曰悌孝。兌悅﹐故曰和樂。艮爲鷙鳥﹐凡雕鶚之屬﹐皆爲艮象。兌與艮對﹐燕雀皆小鳥﹐故爲兌象。俗象離非。○姣﹐從宋本﹐汲古作交。悌孝﹐汲古作孝悌﹐依宋元本。孝與樂韻。

渙。鶉尾賁賁﹐火中成軍。虢叔出奔﹐下失其君。《左傳僖五年》﹕「龍尾伏辰﹐鶉之賁賁﹐火中成軍﹐虢公其奔」﹐杜注﹕鶉﹐鶉火星。尾﹐尾星。言丙子平旦﹐鶉火中軍﹐事有成功也。艮爲火﹑爲尾﹑爲星﹐又爲鳥﹐故曰鶉火﹑曰鶉尾。賁賁﹐星體之象。互震爲武人﹐故曰軍。艮手艮虎﹐故曰虢。《說文》﹕「虢﹐虎所攫畫明文也」﹐艮爲少﹐故曰虢叔。震爲奔﹑爲君﹐坎爲失﹑爲下。○艮火證。

節。兩人相距﹐止不同捨。夫妻離散﹐衛侯失居。中爻正反艮﹐故曰相距﹐正反震﹐故曰兩人。又兌卦數二﹐亦兩人像。艮爲捨﹑爲止﹐正反艮﹐故不同捨。震夫巽妻﹐巽爲風而伏不見﹐故曰離散。震爲諸侯﹑爲衛﹐故曰衛侯。艮爲居﹐坎陷﹐故失居。○此用覆象﹐《易》詞用覆者可解。

中孚。魃爲旱虐﹐風吹云卻。欲止不得﹐反歸其宅。艮爲火﹐故曰旱虐。震爲神﹐與艮火連體﹐故曰魃。《詩大雅》﹕「旱魃爲虐」﹐《毛傳》﹕「魃﹐旱神也」。巽爲風﹐兌口爲吹﹐大坎爲云﹐坎伏﹐故曰云卻。卻﹐退也。艮爲止﹑爲宅﹐震爲歸﹐故曰反歸其宅。○魃﹑虐﹐從宋本﹑汲古。旱﹐從丁釋文﹐汲古作菑﹐宋本作燔﹐元本作魁﹐爲番虎﹐全訛。

小過。關睢淑女﹐配我君子。少姜在門﹐君子嘉喜。艮爲城關﹑爲鳥﹐故曰關睢。兌女震善﹐故曰淑女。艮爲君子﹐兌者﹐艮妻﹐故曰配。巽爲姜﹐大過以巽爲女妻﹐故曰少姜。艮爲門﹐震爲喜。○少姜﹐依汲古﹐宋元本均作少妻﹐非。妻應作齊。少齊﹐見《左傳》﹐巽象也。陳朴園曰﹕關睢﹐乃后妃爲文王求嬪﹐據《易林》則是后妃爲文王求少姜而得之矣。愚按﹕文王妃嬪不見有姜氏﹐武王后邑姜爲太公女﹐安知非爲武王求得乎。又《易林》《師》之《坤》說《桃夭》詩云﹕男爲邦君。陳朴園以爲似是武王娶邑姜事﹐非民間嫁娶﹐與此正合﹐此焦詩與毛異處。

旣濟。慈母赤子﹐饗賜得士。夷狄服除﹐以安王家。此用《小畜》象。伏坤爲母﹐震子坎赤﹐故曰赤子。兌爲燕饗﹐震爲士﹐伏坤爲夷狄﹐坤順﹐故服。震王艮家。○夷狄服除﹐依宋元本﹐汲古作降。家﹐依宋元﹐與除韻。服除者﹐言降服掃除之也。

未濟。三足孤烏﹐靈明督郵。司過罰惡﹐自賊其家﹐毀敗爲憂。《漢志》﹕「日中有三足烏」﹐《小畜》伏震爲足﹐數三﹐故曰三足。離爲烏﹐伏坎﹐故曰孤烏。離爲明﹐坎爲賊﹐艮爲家﹐伏坤爲過惡﹐艮爲司﹐坎爲罰。○依《坎》之《渙》校增末句﹐汲古孤烏訛狐鳴﹐司訛思﹐依宋元。家﹐音姑﹐與烏韻。丁云﹕《漢書尹翁歸傳》﹕「往署督郵﹐蓋督察之官」﹐愚按﹕《周禮龜人》﹕「天龜曰靈屬」﹐《爾雅》﹕「二曰靈龜。」《古今注》﹕「龜﹐一名元衣督郵。」然則靈明督郵謂龜也﹐與烏同爲離象。

履之第十

履。十烏俱飛﹐羿射九雌。雄得獨全﹐𨿽驚不危。元刊《易林》舊注云「堯時十日並出﹐羿射其九日﹐九烏皆死」﹐離爲烏﹐兌數十﹐故曰十烏。離爲惡人﹐故曰羿。伏震爲射﹐數九﹐故曰羿射九雌。坤爲雌﹐坤伏乾出﹐故曰雄得獨全。伏震爲驚﹐坎爲險﹐坎伏故不危。○烏﹐從宋元本﹐他本多訛鳥。雄得獨全﹐𨿽驚不危﹐依汲古﹐宋本作「𨿽得淂全」﹐元本作「雄𨿽得全」﹐皆非。又𨿽驚宋元本作且驚﹐亦非。

乾。東向蕃坦﹐相與笑言。子般執鞭﹐圉人作患。此用《履》象。巽爲蕃垣﹐蕃﹐垣墻也。蕃與藩通。《詩大雅》﹕「四國於藩是也」﹐離東故曰東向。初至五兩兌口相對﹐故曰相與笑言。伏震爲子﹑爲般﹐般﹐反也。伏艮爲執﹐巽爲鞭﹐故曰執鞭。艮爲圉﹐坎爲患。《左傳莊三十二年》﹕「雩女公子觀之﹐圉人犖自墻外與之戲﹐子般鞭之﹐後犖弒閔」﹐林全用其事。○圉患﹐從宋元本﹐汲古等本皆訛作樂﹐人作歡。○離東證。

坤。循河榜舟﹐旁淮東遊。漁父舉网﹐先得大鰌。坤爲河﹑爲淮﹐履伏震爲舟﹑爲東﹐故曰東遊。坤爲聚﹑爲漁﹐乾爲父﹐故曰漁父。離爲网﹐坤爲鰌﹐巽亦爲鰌﹐兼用遇卦。○榜舟﹐從汲古﹐宋作樀﹐元作摘﹐皆訛。

屯。轅折輪破﹐馬倚僕臥。後旅先宿﹐右足跌踒。震爲轅﹐坎爲輪﹑爲折﹑爲破﹐震馬艮僕﹐艮止﹐故馬倚僕臥。震爲後﹑爲行旅﹐坎爲宿﹐震爲足﹐遇險﹐故跌踒。○先﹐從宋元本﹐汲古作失。

蒙。兩人相絆﹐相與悖戾。心乖不同﹐訟爭忷忷。震爲人﹐正反震﹐故曰兩人。伏巽爲繩﹐正反巽故相絆。坎爲悖戾﹐兩人相背﹐故悖戾﹑故不同。坎爲心﹐震爲言﹐正反震故訟爭。○絆﹐從宋元本﹐汲古作伴。二三句從汲古﹐宋元作「心不同爭﹐訟忷忷然」﹐非。

需。北辰紫宮﹐衣冠立中。含和建徳﹐常受天福。詳《坤》之《觀》。○立﹐汲古作在。

訟。遊居石門﹐祿安身全。受福西鄰﹐歸飲玉泉。詳《需》之《旣濟》。惟此以巽爲石﹐乾爲門。○巽爲石﹑坎爲西證﹐可解《易》。○第二句宋元本作「祿身安全」﹐汲古作「祿祉安全」﹐玆依《需》之《旣濟》校。

師。羊腸九縈﹐相推稍前。止須王孫﹐乃能上天。坤爲腸﹐震爲羊﹐數九﹐故曰九縈。震爲王﹐伏乾爲天﹐詳《蠱》之《剝》。

比。爭訟相倍﹐和气不處。陰陽俱否﹐谷風毋子。坎上下兩兌口相倍﹐倍﹐反也。坎爲和﹐相倍故不和。谷風﹐《邶詩》篇名﹐毛謂爲夫所棄﹐玆謂無子﹐是齊詩義也。坤爲風。

小畜。郭叔矩頤﹐爲棘所拘。龍額重顙﹐禍不成殃﹐復歸其鄕。舊注皆云故實未詳﹐蓋所據者古今無書﹐但以象論﹐似無訛字。卦通《豫》。艮爲郭﹑爲叔﹐兌爲頤﹐坤方﹐故曰矩頤。坎爲棘﹐艮拘震龍﹐艮爲額﹑爲顙﹐坤爲重﹐故曰重顙。坤爲禍﹐震解﹐故不成殃。艮爲鄕﹐震爲復﹑爲歸。○矩﹐各本訛距。龍額﹐汲古作童顏﹐非﹐依宋本。

泰。蠆室蜂戶﹐螫我手足。不得進止﹐爲吾害咎。詳《屯》之《明夷》。

否。怒非其怨﹐因物有遷。貪妬腐鼠﹐而呼鴞鳶。自令失餌﹐倒被困患。伏震爲怒﹐坤爲物﹑爲嫉妬。艮爲鼠﹐巽敝﹐故曰腐鼠。艮爲鴞鳶﹐震爲呼﹐《莊子》﹕「鴟得腐鼠﹐鵷雛過之﹐仰而視之曰﹕嚇」﹐林似本此而變其意﹐言貪得腐鼠呼鴞鳶相助﹐豈知反爲所奪而失餌也。○倒被困患﹐依丁本﹑局本﹐宋元二本皆作「失反被困」﹐汲古作「到掖困患」﹐自令失餌﹐依汲古增。

同人。嬰孩求乳﹐母歸其子﹐黃麑悅喜。此用《履》伏象。震爲嬰孩﹐艮爲乳﹑爲求﹐震爲子﹑爲歸﹐坤爲母﹐坤捨震上﹐故曰母歸其子。震爲鹿﹐麑﹐鹿子也﹐坤黃﹐故曰黃麑。震爲喜。○宋元本末多「自樂甘餌」。

大有。鍼縷徒勞﹐錦繡不成。鷹逐雉兔﹐爪折不得。此用《履》象。伏坎爲鍼﹐巽爲縷﹑爲錦繡﹐兌毀﹐故曰徒勞﹑曰不成。伏艮爲鷹﹐離爲雉﹐震爲兔﹑爲足﹑爲爪﹐坎蹇﹐故爪折不得。本象對像雜用。○徒勞﹐依汲古﹐宋元本作勝服。

謙。雨潦集降﹐河渠不通。齊魯閉塞﹐破費市空。坤水坎水﹐故曰雨潦﹑曰河渠。坎爲塞﹐故不通。伏巽爲齊﹐兌爲魯﹐坤閉﹐故曰齊魯閉塞。坎破﹐巽爲市﹐坤虛﹐故市空。○渠﹑齊﹐依汲古﹐宋元作梁﹑作鄒。

豫。封豕溝瀆﹐水潦空谷。客止捨宿﹐泥塗至腹﹐處無黍稷。坎爲豕﹑爲溝瀆﹐《天官書》「奎爲封豕爲溝瀆﹐主江河之事」﹐故曰水潦。坎爲水。艮爲谷﹐坤虛﹐故曰空谷。震爲旅客﹐艮止艮捨。坎爲宿﹑爲泥塗﹐坤爲腹﹐故曰至腹。震爲黍稷﹐坤死故無。

隨。三姦相擾﹐桀跖爲友。上下騷離﹐隔絕天道。震數三﹐巽爲伏﹑爲姦﹐震爲擾﹐正反震﹐故曰相擾。兌剛﹐故曰桀﹐巽爲盜﹐故曰跖。艮上兌下﹐互大坎﹐故隔絕。艮爲道。○友﹐依汲古﹐宋元本作交。

蠱。齊景惑疑﹐爲孺子牛。嫡庶不明﹐賊孽爲患。巽爲齊﹐互離日﹐故曰齊景﹐互坎﹐故疑惑。艮爲孺子﹐離爲牛﹐震爲嫡子﹐兌爲孽﹑爲庶。坎爲賊﹑爲患﹑爲孺子牛﹐事見《左傳哀六年》﹕「鮑子曰﹕汝忘君之爲孺子牛而折其齒乎」﹐孺子名茶。

臨。三羊俱亡﹐奔走南行。會暮失迹﹐不知所藏。兌爲羊﹐震數三﹐故曰三羊俱亡。亡者﹐逃也。震爲亡﹑爲奔走﹑爲南。坤爲暮﹐震爲迹﹐坤迷﹐故失迹。坤爲藏﹐坤黑﹐故不知。○所﹐依宋元﹐汲古作其。

觀。請伯行賈﹐岱山之野。夜歷險阻﹐不逢危殆﹐利如澆酒。通《大壯》。震爲伯﹑爲商賈﹐艮爲山﹐震東﹐故曰岱山。坤爲野﹑爲夜﹐艮爲險阻﹐巽爲利酒﹐疑坤水象。○夜﹐依宋元本﹐汲古作犯。岱﹐宋元皆訛代﹐《韻補》云﹕殆﹐音以。按﹕《易林》殆字十九葉以。

噬嗑。桑之將落﹐隕其黃葉。失勢傾側﹐而無所立。震爲桑﹐伏巽爲落﹑爲隕﹐震爲黃﹐故曰隕其黃葉。坎陷爲傾側﹑爲失。○之﹐依宋元本﹐汲古作方﹐非。桑﹐依宋本﹐元本與汲古作葉﹐非。《詩衛風》﹕「桑之落矣﹐其黃而隕。」

賁。上山求魚﹐入水捕貍。市非其歸﹐自令久畱。震上﹐艮山﹐艮求﹐下離爲魚﹐坎爲水﹐艮爲捕﹑爲貍。貍在上而於下坎水捕之﹐魚在下而於上山求之﹐當然不得。伏巽爲市。歸﹐聚也﹐言所市非地。艮止故久畱。○貍﹐從宋本﹐汲古作兔。

剝。名成徳就﹐項領不試。景公耋老﹐尼父逝去。艮陽在上爲名﹐坤爲成﹐艮爲項領。《詩小雅》﹕「有鶯其領」﹐《傳》﹕「領﹐頸也」。又「四牧項領」傳﹕「項﹐大也」﹐箋﹕但養大其領不肯爲用﹐玆曰不試﹐與詩義同也﹐艮止﹐故不試。艮爲火﹑爲景﹐坤爲老﹐伏乾爲父﹐艮山﹐故曰尼父。坤死﹐故逝去。《論語》﹕「景公曰﹕」吾老矣﹐不能用也。「孔子行。」《左傳》﹕「孔子卒﹐公誄之曰﹕哀哉尼父勿自律。」

復。天之奧隅﹐堯舜所居。可以存身﹐保我國家。伏乾爲天﹐坤方大﹐故曰奧隅。震爲帝﹐故曰堯舜。坤爲聚﹑爲居﹑爲身﹑爲國家﹐坤安爲保。○第三句宋本作「以存保身」﹐依汲古。第四句宋元本作「爲我國家」﹐汲古作「保我邦國」﹐玆保我依汲古﹐國家依宋元本。

無妄。涉伯殉名﹐棄禮誅身。不得其道﹐成子奔燕。《左傳》﹕「定九年﹐晉趙鞅圍衛﹐討衛之叛﹐曰﹕由涉佗﹑成何﹐遂殺涉佗﹐成何奔燕﹐君子曰﹕此之謂棄禮」。震爲伯﹐艮爲名﹐坤爲禮﹑爲身﹐坤伏﹐故曰棄禮誅身。震爲道﹐巽伏﹐故不得。艮爲成﹐震爲子﹑爲奔﹑爲燕。○宋元本作《頤》林。

大畜。兩人俱爭﹐莫能有定。心乖不同﹐訟言起凶。震爲人﹐三上正反震﹐故曰兩人﹑曰相爭﹑曰無定﹑曰心乖不同而訟也。伏坤爲凶。

頤。睢鳴淑女﹐賢聖配耦。宜家受福﹐吉慶長久。艮爲鳥﹑爲睢鳩。震淑坤女﹐伏乾爲聖賢﹐乾坤爲配偶﹐艮爲家﹐震爲福﹑爲吉慶。艮爲長久。○慶﹐依元本﹐汲古作善﹐宋本作《無妄》林。

大過。踰江求橘﹐並得大栗。烹羊食炙﹐飲酒歌笑。伏坤爲江河﹐震爲踰﹐艮爲橘﹑爲求﹐乾爲大﹑爲木果﹐故爲大栗﹐兌爲羊﹑爲飲食﹐大坎爲酒﹐震爲歌笑﹐正伏象雜用。○江﹐依宋元本﹐汲古作河。炙﹐依汲古﹐宋元作肉。飲﹐汲古作飯﹐依宋元本。

坎。山險難行﹐磵中多石。車馳轊擊﹐重載折軸。擔負差躓﹐跌踒右足。詳《乾》之《謙》。○差﹐同蹉﹐依汲古﹐宋元本訛善。此等處汲古尙存眞字﹐勝宋元本。

離。允利孔福﹐神所子畜。般樂無苦﹐得其歡欲。互巽爲利﹐伏震爲孔﹑爲福﹑爲神﹑爲子﹑爲般樂﹑爲歡。○允﹐從汲古﹐宋元本訛元。

咸。鳥鵲食榖﹐張口受哺。蒙被恩福﹐長大成就。柔順利貞﹐君臣合徳。艮爲鳥﹐兌爲食﹐巽爲榖﹐兌爲口﹑爲哺。乾爲恩福﹐伏震爲長。下艮爲成﹐坤爲柔順﹐巽爲利﹐乾君艮臣﹐故曰合徳。○徳﹐依汲古﹐宋元本作好。

恆。潼滃蔚薈﹐膚寸來會。津液下降﹐流潦滂沛。詳《坤》之《旅》﹐惟彼曰扶首來會﹐以艮爲扶﹐互坎爲首﹐巽爲絲縷﹐故必曰扶首乃切。此則震爲覆艮﹐艮爲手。《公羊傳僖三十一年》何休注此句云﹕側手爲膚﹐按指爲寸﹐艮覆象﹐側手﹐按指故必曰膚寸方切﹐或者不論何卦謂扶首是膚寸非者﹐殊不知林詞林字皆由象生也。

遁。路多枳棘﹐步刺我足。不利旅客﹐爲心作毒。詳《屯》之《賁》。

大壯。虺蝮所聚﹐難以居處。毒螫痛甚﹐瘡不可愈。通《觀》。巽爲虫﹑爲虺蝮。坤聚﹐艮居﹐坤害﹐故不可居。坤陰爲毒螫﹐艮爲節﹑爲瘡﹐坤喪﹐故不可愈。○首句依宋元本﹐汲古作虺蛇求聚。

晉。麟鳳相隨﹐察觀安危。東國聖人﹐后稷周公。君子攸同﹐利以居止﹐長無憂凶。離文坤文﹐故曰麟鳳﹑曰相隨。離爲觀﹐艮安坎危﹐坤爲國﹐離東﹐故曰東國。坎爲聖﹐坤土爲后稷﹐反震爲周﹑爲公﹐艮爲君﹑爲居止﹐坤爲憂凶﹐離明在上﹐故不凶。○周公下宋元本多共和政令四字﹐汲古無。察觀﹐依汲古﹐宋元作觀察。東國﹐依汲古﹐宋元本作東鄰。

明夷。桀亂不時﹐使民恨憂。六趾爲笑﹐君危臣羞。離爲惡人﹐坤亦爲惡﹐故曰桀。離爲亂﹐坤亦爲亂﹐艮爲時﹐艮覆﹐故曰不時。坤爲民﹐坎爲憂﹐震爲趾﹐坎數六﹐故曰六趾。震爲笑﹑爲君﹐坤爲臣﹑爲羞﹐坎險故危。○桀﹐宋元作築﹐依汲古本﹐六﹐依汲古﹐宋本訛立。趾﹐依元本﹐宋本訛祉﹐汲古同。《莊子》﹕「駢拇枝指」注﹕枝指﹐六指也。駢拇﹐謂足拇指連第二指也。又云二者或有餘於數或不足於數﹐其爲憂一也﹐六趾或爲六指﹐六指屢見他林。

家人。黃帝所生﹐伏義之宇。兵刃不至﹐利以居止。詳《屯》之《萃》。○宇﹐宋元本作宅﹐失韻。

睽。雀行求粒﹐暮歸屋宿。反其室捨﹐安寧如故。詳《比》之《巽》。○屋宿反﹐依宋本﹐元本反作及。屋宿﹐汲古作喔嚅。如﹐依汲古﹐宋元本作無。又屋宿《比》之《巽》作孚乳﹐姑兩存之。

蹇。太倉積榖﹐天下饒食。陰陽和調﹐年歲時熟。此用《履》伏象。艮爲倉﹐震爲榖﹐坤聚﹐故曰積榖﹑故曰饒食。坎爲食也。坎爲和﹐坤爲年﹐歲艮爲時。

解。乾旄旌旗﹐執幟在郊。𨿽有寶珠﹐無路致之。詳《師》之《隨》。○宋本作損林。

損。履尾蹈顚﹐墜入寒淵。行不能前﹐足踒不便。震爲履蹈﹐艮爲尾﹑爲顚﹐坤爲淵﹑爲寒﹐坤下﹐故墜。震爲行﹐艮止﹐故不能前。兌折﹐故足踒。○尾﹐汲古作危﹐依宋元本。寒﹐依宋本﹐汲古作泉。行﹐依宋本﹐汲古作蹇﹐與下踒義復﹐故知宋本是﹐宋本作《解》林。

益。銜命上車﹐合和兩家。蛾眉皓齒﹐二國不殆。巽爲命﹐震口爲銜﹑爲上﹐坤爲車﹐艮爲家﹐正反艮相對﹐故曰和合兩家。巽爲蛾﹐艮爲眉﹐震爲齒﹑爲白﹐故曰蛾眉皓齒。坤爲國﹐數二﹐震樂﹐故曰二國不殆。此似有故事﹐待考。○不殆﹐依汲古﹐宋元本訛率殭。

夬。吉日車攻﹐田弋獲禽。宣王飲酒﹐以告嘉功。乾爲日﹑爲吉﹐伏坤爲車﹑爲田﹐艮爲禽獲。乾爲王﹑乾又爲大明﹐故曰宣王。兌爲飲﹑爲告。乾爲功。吉日﹑車攻﹐皆《小雅》美宣王詩篇名﹐禽﹑攻爲韻﹐與《易》《比九五》象辭禽中韻正合。﹝尾按﹕此注出入特大﹞

姤。金帛貴寶﹐宜與我市。嫁取有息﹐利得過母。乾爲金﹑爲貴﹑爲寶﹐伏坤爲帛﹑爲我﹐巽爲市。震爲嫁﹑爲生﹑爲息。巽爲母。○金帛貴﹑與﹐依汲古﹐宋元本作重伯黃﹑作以。息﹐汲古作恩﹐依元本。利得﹐依宋元本﹐汲古作得利。母﹐依宋元﹐汲古作倍。

萃。延頸望酒﹐不入我口。深以自喜﹐利得無有。詳《訟》之《益》。

升。牧爲代守﹐饗食甘賜。得吏士意﹐戰大破胡﹐長安國家。此用李牧事。坤爲養﹑爲牧﹑爲邑﹑爲北﹐故曰代。伏艮爲守﹐兌爲饗。坤爲甘﹐震爲吏士﹑爲戰﹐兌爲折﹐坤爲胡﹐故曰破胡。坤爲安﹑爲國家。巽爲長。○食﹑吏﹐從宋元本﹐汲古作養﹑作利﹐非。家音姑。○《史記》「李牧爲代守﹐日饗士不與匈奴戰﹐後大破胡」。

困。日出溫谷﹐臨照萬國。髙明淑仁﹐虞夏配徳。離爲日﹑爲溫﹐兌爲谷﹐故曰日出溫谷。伏艮爲國﹐震爲萬﹑爲臨﹐離日爲照﹐故曰照臨萬國。艮爲髙﹑爲明﹐震爲淑仁﹑爲帝王﹐故曰虞夏。○仁﹐汲古作人﹐徳作合﹐依宋元。

井。逐兔索烏﹐破我弓車。日暮不及﹐失利後時。通《噬嗑》。震爲兔﹑爲逐﹐艮爲求﹑爲烏﹐故曰逐兔索烏。坎爲破﹑爲弓﹑爲車﹐離日﹐坎暮﹐坎蹇﹐故不及。巽爲利﹐震爲後﹑爲時﹐坎爲失﹐故曰失利後時。

革。訛言妄語﹐傳相詿誤。道左失迹﹐不知所處。二上正反兩兌口相背﹐故曰訛言妄語﹑曰傳相詿誤。《戰國韓策》「詿誤人主」﹐《漢書》「景帝紀詿誤吏民」﹐言疑誤也。艮爲道﹐震爲左﹑爲迹﹐伏坎爲失。○所﹐依宋本﹐汲古作戶。○此可解《困彖》「有言不信」。

鼎。履虎躡蛇﹐貶損我威。君子失車﹐去其國家。此用伏象《屯》。震爲履躡﹐艮爲虎﹐坤爲蛇﹐坤柔故損威。震爲威也。艮爲君子﹐坤爲車﹑爲喪﹐故失車。坤爲家國﹐震爲去。○蛇﹑車﹐依宋本﹐汲古作尾﹑作否。

震。本根不固﹐華葉落去。更爲孤嫗﹐不得相視。通《巽》。下斷﹐故曰本根不固﹐華葉落去。兌爲華﹐巽隕落。嫗﹐老母也。巽爲母﹑爲寡﹐故曰孤嫗。離目爲視。○視﹐依汲古﹐宋元本作親。○兌爲華可解《大過九五》「巽隕落」﹐見《左傳》。

艮。五軛四軏﹐優得饒有。陳力就列﹐騶虞喜悅。詳《坤》之《小畜》。惟彼作四軏﹐此作軏﹐音月。《說文》「轅端持衡者」﹐皆取艮象。騶虞亦艮象﹐白虎黑文。○軏﹐汲古訛國﹐喜悅作悅喜﹐均依宋元本。

漸。黃帝紫雲﹐聖哲且神。光明見祥﹐告我無殃。通《歸妹》。震爲帝﹑爲黃﹐坎爲云﹐九宮九色﹐紫離九﹐故曰紫雲。坎爲聖哲﹐震爲神﹑爲福祥﹐坎爲殃。震解﹐故無殃﹐震爲言﹐故曰告。○光明見祥﹐從汲古﹐宋元本作光見福祥。○《左傳》﹕「黃帝有云瑞﹐故以云紀官」。

歸妹。五利四福﹐俱田髙邑。黍稷盛茂﹐多獲槁稻。通《漸》。巽卦數五﹐爲利﹐故曰五利。震爲福﹐卦數四﹐故曰四福。巽爲髙﹐艮爲邑﹐震爲黍稷﹑爲盛茂﹑爲稻﹐離枯﹐故曰槁稻。○田﹐依汲古﹐宋本作佃。佃﹐治田也。《詩無田甫田》義同佃。○此巽五震四卦數之證。

丰。羣虎入邑﹐求索肉食。大人衛守﹐君不失國。通《渙》。艮爲虎﹐正反艮﹐故曰羣虎。巽入艮邑﹐艮求。坎爲肉﹑爲食﹐五爲大人﹐艮爲守﹐故曰大人衛守。震爲君﹐艮爲國﹐坎失﹐震爲主﹐故不失國。○此坎爲肉之證﹐可解《噬嗑》。

旅。烏子鵲雛﹐常與母居。願慕羣侶﹐不離其巢。離爲烏鵲﹐伏震爲子﹐兌爲雛﹐巽爲母﹐艮爲居﹐伏坎爲心﹑爲願慕﹐離爲巢﹐艮止﹐故不離。○離﹐依宋元﹐汲古作育﹐非。

巽。蹇驢不材﹐駿驥失時。筋勞力盡﹐疲於沙邱。通《震》。爲馬﹐坎蹇﹐故曰蹇驢。震爲材﹐坎折﹐故不材。震爲駿驥﹐艮爲時﹐坎陷故失時﹐坎爲勞疲。艮爲沙﹑爲邱。丁宴云﹕《列子說符篇》﹕「穆公九方臯求馬﹐三月而反﹐曰得之矣﹐在沙邱」。按﹕坎爲脊﹑爲要﹐筋力或爲坎象。

兌。玄鬣黑顙﹐東歸髙鄕。朱鳥道引﹐靈龜載莊。遂抵天門﹐見我貞君。通《艮》。坎爲玄﹐震爲鬣﹐艮爲顙﹐坎爲黑﹐故曰玄鬛黑顙。互震爲東﹑爲歸。艮爲髙鄕﹑爲鳥。坎赤﹐故曰朱鳥。艮爲龜﹐居西北﹐故曰天門。震爲君﹐艮爲貞﹐故曰貞君。載莊﹐言載運行李也。

渙。探巢得雛﹐鳩鵲來俱﹐使我音娛。艮爲巢﹑爲探﹐伏兌爲雛。離爲鳩﹐震爲鵲﹐故曰鳩鵲來俱。震爲音﹑爲娛。○音﹐依宋元本﹐汲古作欣。

節。安上宜官﹐一日九遷。升擢超等﹐牧養常山﹐君臣得安。互艮爲官﹑爲安﹐陽在上﹐故曰安上。伏離爲日﹐坎數一﹐故曰一日。震爲遷﹑爲升﹐數九﹐故曰九遷。艮爲山﹑爲臣。震爲君。○汲古無末句﹐宋元本有﹐有﹐文气始足。

中孚。大頭明目﹐載受嘉福。三雀飛來﹐與祿相得。伏大坎﹐故曰大頭﹐互大離﹐故曰明目。震爲載﹑爲嘉福﹑爲雀﹐數三﹐又爲飛﹑爲祿﹐故曰三雀飛來﹐與祿相得。

小過。遠視千里﹐不見黑子。離婁之明﹐無益於光。震爲遠﹑爲千里﹐艮爲視﹐互大坎隱伏﹐故不見。黑子﹐坎爲黑﹐震爲子也。伏大離﹐故曰離婁之明。艮爲光﹐居坎下﹐故無益於光。○三四句依宋元本﹐汲古作「離婁明視﹐移於小人」﹐失韻。移﹐益字之訛﹐小人乃光形之訛。而汲古等本不知其訛﹐反注云一作云云﹐疏已。又於光﹐汲古注作爲光﹐亦非。

旣濟。三女爲姦﹐俱遊髙園。背夫夜行﹐與伯笑言。不忍主母﹐爲失醴酒﹐冤尢誰告。此用《履》伏象。謙坤爲女﹐震數三﹐故曰三女。坤爲姦﹐故曰三女爲姦。艮爲園﹐巽爲髙﹐故曰髙園。坎爲夫﹑爲夜﹐艮爲背﹐震行﹐故曰背夫夜行。震爲伯﹑爲笑言﹐正反震﹐故曰與伯笑言。坤母震主﹐故曰主母。坎爲憂﹐故曰不忍。坎爲酒﹑爲失﹑爲冤尢﹐坎隱伏﹐故無可告語。○爲﹐從宋元本﹐汲古作成。俱遊髙園﹐依宋元本補﹐汲古等本俱無。主母﹐依宋元本﹐汲古作王母。爲失醴酒﹐冤尢誰告。依汲古﹐宋元作「失禮酒冤﹐皇天誰告」﹐非﹐事詳後《離》之《訟》。

未濟。日辰不良﹐彊弱相振。一鳥兩雛﹐客勝主人。此仍用《履》伏象。○一鳥兩雛﹐依汲古﹐宋元本作一雌﹐未知孰是。

泰之第十一

泰。求玉陳國﹐畱連東域。須我王孫﹐四月來復。主君有徳﹐蒙恩受福。坤爲國﹐震爲玉﹑爲陳﹑爲東﹐伏艮爲流連﹑爲須﹑爲孫﹐乾爲王﹐故曰王孫。兌爲月﹐震爲復﹐卦數四﹐故曰四月來復。震爲主﹑爲君﹐乾爲徳﹑爲恩福。○求玉﹐依宋元本﹐汲古作有求。《左傳》有韓宣子求玉環於鄭事﹐玆云陳國未詳。

乾。伯夷叔齊﹐貞廉之師。以徳防患﹐憂禍不存。詳《比》之《剝》。此用泰象。震爲伯﹐坤殺﹐故曰伯夷。夷﹐滅也。伏艮爲叔﹐巽爲齊﹐故曰叔齊。

坤。濟深難渡﹐濡我衣袴。五子善權﹐脫無他故。坤爲水﹐故曰濟深﹑曰難渡﹑曰濡。坤爲我﹑爲衣袴。

屯。倚立相望﹐適得道通。驅駕奔馳﹐比目同牀。艮倚震立﹐艮望﹐正反艮﹐故曰相望。震爲道﹑爲通﹑爲驅駕奔馳。艮爲目﹐初至五爻正反艮相對﹐故曰比目。艮爲牀﹐坤眾﹐故曰同牀。○得﹐依宋本﹐汲古作我。

蒙。葛藟蒙棘﹐華不得實。讒佞爲政﹐使恩壅塞。詳《師》之《中孚》。

需。四足無角﹐君子所服。南徵述職﹐與福相得。此用《泰》象。震爲足﹐卦數四﹐故曰四足。艮爲角﹐艮伏﹐故無角。乾爲君子﹐震爲南﹑爲徵﹐乾爲福。○四足無角﹐依宋元本﹐汲古作「四牡兼用」。相得﹐依宋元本﹐汲古作同徳。

訟。踝踵足傷﹐左指病癰。失旅後時﹐利走不來。詳《蒙》之《旅》﹐通《明夷》。震爲足﹑爲踝踵。坎爲傷﹑爲病癰。震爲左﹐因明夷互震中互坎故有此象。○足﹐依汲古﹐宋元本作之﹐乃趾音之訛﹐然則足或爲趾。

師。春城夏國﹐生長之域。可以服食﹐保全家國。坤爲城﹑爲國﹐震爲春﹐伏離爲夏﹐故曰春城夏國。震爲長生﹑爲食﹐坤爲家﹐震樂﹐故保全。○生長﹐汲古作長生﹐依宋元本。

比。望驥不來﹐拘蹇爲憂。雨驚我心﹐風撼我肌。艮爲望﹐乾爲驥﹐乾伏﹐故不來。坎爲蹇﹑爲憂﹑爲雨﹑爲心﹐坤爲我﹑爲風﹐艮爲肌膚﹑爲撼。○拘﹐宋元本作駒﹐依汲古。

小畜。久客無牀﹐思歸我鄕。雷雨滿盈﹐道不得通。巽爲旅客﹑爲牀﹐兌毀折﹐故無牀。伏坎爲思﹐震爲歸﹐坤爲我﹑爲鄕﹐震爲雷﹐坎爲雨﹐坤亦爲水﹐故曰滿盈。艮爲道﹐坎陷﹐故不通。○滿﹐從元本﹐宋本作湧﹐汲古作浸。

履。方船備水﹐傍河燃火。積善有微﹐終身無禍。通《謙》。坤爲方﹐震爲船﹐坎爲水。方﹐並也。《詩》「方舟爲梁」是也。以船爲梁﹐故曰備水。坤爲河﹐艮爲火﹐故曰傍河然火。坤爲積﹐震爲善﹐坤爲身﹐艮爲終﹐坤爲禍。○汲古多「天福吉昌﹐永得安康」八字。方﹐從汲古﹐宋元本作舫。

否。陟岵望母﹐役事未已。王政靡盬﹐不得相保。互艮爲山﹑爲望﹐坤爲母﹐故曰陟岵望母。《爾雅釋山》﹕「有艸木曰岵」。坤爲役﹑爲事﹐乾爲王﹐坤爲政﹐《詩魏風》﹕「陟彼岵兮﹐瞻望母兮」﹐又《唐風》「王事靡盬」﹐傳﹕盬﹐不攻致也。坤惡﹐故曰靡監。○靡﹐依汲古﹐與詩同﹐宋元作無﹐非。

同人。多載重負﹐捐棄於野。予母誰子﹐但自勞苦。通《師》。坤爲載負﹑爲重﹑爲野﹑爲喪﹐故曰捐棄。坤爲母﹐震爲子﹐坎爲勞苦。○三四句從宋本﹐汲古作「王母離子﹐思勞自苦」。重負﹐從宋元本﹐汲古作負重。

大有。生直地乳﹐上皇大喜。賜我福祉﹐壽算無極。通《比》。坤爲地﹐艮爲乳。《洛書甄耀度》﹕政山左昆侖﹐西南爲地乳。王勃《九成宮頌》﹕峯橫地乳。翟云升釋地乳爲醴泉﹐非。乾爲帝﹑爲皇﹐艮髙﹐九五獨尊﹐故曰上皇。乾爲大﹐兌爲悅﹐故曰大喜。坤爲我﹐乾爲福祉。艮爲壽﹐坤多﹐故曰壽算無極。○壽算﹐依汲古﹐宋元本作受命。直﹐依宋元本﹐汲古作值。汲古多「賓於作命」四字﹐依宋元本。

謙。翕翕﹐隕墜山顚。滅我令名﹐長沒不全。詳《否》之《離》。○隕墜山顚﹐依汲古﹐宋本元本作崩顚。全﹐依宋元﹐汲古作存﹑作稍墮。

豫。東鄰嫁女﹐爲王妃後。莊公築館﹐以尊王母。歸於京師﹐季姜悅喜。詳《屯》之《觀》。○悅喜﹐汲古本作喜悅﹐玆依宋元本。莊應爲桓。

隨。伯虎仲熊﹐徳義淵閎。使布五穀﹐陰陽順序。震爲伯﹐坎爲仲﹐艮爲熊虎。巽爲谷﹐卦數五﹐故曰五穀。

蠱。敏捷勁疾﹐如猿升木。彤弓𨿽調﹐終不能獲。巽風爲敏捷﹑爲木。艮爲猿﹐在巽上﹐故曰升木。互大坎爲弓﹐震爲玄黃﹐故曰彤弓。

臨。舉袂覆目﹐不見日月。衣裘簟席﹐就長夜室。詳《坤》之《隨》。○震袂證﹐可解《歸妹》。

觀。忍醜少羞﹐無面有頭。耗減寡虛﹐日以削消。坤爲醜﹑爲羞﹐艮止爲忍﹐又爲面。巽爲廣顙﹐艮在下﹐巽伏﹐故無面﹐廣顙在上﹐故有頭。坤爲耗﹑爲虛﹐巽爲寡﹐伏乾爲日﹐坤爲消。○艮爲面證。三四句依汲古﹐宋元本作「虛日以獘﹐消寡耗減」。

噬嗑。涸陰沍寒﹐常冰不溫。淩人惰怠﹐雹大爲災。坎爲陰寒﹑爲冰﹐離爲溫﹐居坎上﹐故不溫。震爲人﹑爲淩﹐故曰淩人。艮止﹐故曰怠。離爲災﹐坎爲雹﹐言冬不藏冰﹐夏致雹災。○涸﹐依宋元本﹐汲古作固。淩﹐依元本﹐宋本訛令。雹大﹐依宋元本﹐汲古訛庖大﹐按﹕《周禮天官》有淩人﹐鄭云﹕淩﹐冰室也。引豳風「納於淩陰」爲證。淩人藏冰出冰﹐正以宣泄寒暑﹐否則陰陽不調﹐而冰雹爲災。情﹐依《否》之《蹇》校﹐各本皆作墮。

賁。夏麥麩﹐霜擊其芒。疾君敗國﹐使民夭傷。離爲夏﹐震爲麥﹑爲麩﹐坎爲芒﹑爲霜﹐艮手爲擊﹐故霜擊其芒。坎爲疾﹐震爲君﹐艮爲國﹐坎爲敗﹑爲民﹐艮爲少﹐伏兌折﹐故夭傷。○﹐從宋本﹐汲古訛曲。震爲君證。

剝。淵涸龍憂﹐箕子爲奴。乾叔隕命﹐殷破其家。坤爲淵﹐艮火在中﹐故涸。震爲龍﹐震覆﹐故憂。又坤亦爲憂。《萃初六》云「勿卹」﹐《升彖》云「勿卹」﹐以坤爲卹﹐是其證。震爲箕子﹐艮爲奴﹐上震覆爲艮﹐故曰箕子爲奴。艮爲叔﹑爲求﹐故曰乾叔﹐殷比干也。坤死﹐故曰殞命。殷﹐子姓﹐震爲子﹐震覆﹐故曰殷破其家。艮爲家也。《明夷彖傳》云「箕子以之」﹐由此可證箕子指震。○家﹐音姑。乾叔﹐宋元本皆訛午叔。

復。跛踦相隨﹐日暮牛罷。陵遲後旅﹐失利亡雌。震爲行﹐坤退﹐故跛踦。坤爲夜﹐故曰暮。爲牛﹑爲役﹐故罷。震爲後﹑爲旅﹐巽爲利﹐巽伏﹐故失利。坤爲雌﹑爲亡。

無妄。桑之將落﹐隕其黃葉。失勢傾側﹐如無所立。《詩衛風》﹕「桑之落矣﹐其黃而隕」。震爲桑﹐巽爲隕落﹐震爲黃﹑爲葉﹑爲立﹐巽爲傾﹐故曰失勢傾側﹐如無立也。○之﹐從宋元本﹐汲古本作方﹐非。側﹐依宋元本﹐汲古作倒。

大畜。生長以時﹐長育根本。陰陽和徳﹐歲樂無憂。震爲生長﹐艮爲時﹐震爲根荄﹐二五相應與﹐故曰陰陽和徳。和﹐合也。震爲歲﹑爲樂。○和徳﹐從宋元本﹐汲古作相和。

頤。童女無夫﹐未有配合。陰陽不和﹐空坐獨宿。伏巽爲童女。震爲夫﹐坤寡﹐故無夫。上下卦皆男象﹐故未有配合﹐故不和。艮爲坐﹑爲宿﹐坤爲寡﹑爲夜﹐故曰空坐獨宿。○夫﹐從宋元本﹐汲古作室﹐非。按﹕伏兌爲少女﹐童似爲兌象﹐然曰無夫﹐震爲夫﹐故知童女指巽﹐《大過》固以巽爲女妻也。配合﹐依汲古﹐宋元本作匹配。

大過。春令原有﹐仁徳不周。三聖攸同﹐周國茂興。通《頤》。震爲春﹐巽爲命﹐故曰春令。古者霜降申憲﹐立春息刑﹐故曰原有。震爲仁﹑爲周﹐震伏﹐故不周﹐震數三﹐乾爲聖﹐故曰三聖。坤爲國。○不周﹐依汲古﹐與宥韻﹐宋元本作不合﹐與宥不韻。

坎。金精躍怒﹐帶劍過午。兩虎相距﹐𨿽驚無咎。坎水爲金精。震爲躍怒﹐艮爲劍﹐納丙﹐故曰過午。艮爲虎﹐正覆艮﹐故曰兩虎相距。震爲驚。○距﹐依宋元本﹐汲古作妒﹐非。白虎﹐西方宿﹐故曰金精。

離。危坐至暮﹐請求不得。膏澤不降﹐政戾民忒。詳《需》之《頤》﹐離中爻亦伏頤﹐伏頤﹐故語同。

咸。老楊日衰﹐條多枯枝。爵級不進﹐日下摧頹。詳《蒙》之《訟》。

恆。蔡侯適楚﹐畱連江濱。踰曰歷月﹐思其後君。巽爲蔡﹐震爲楚﹐乾爲江河﹑爲日。兌爲月﹐乾爲君。○濱﹐從宋元本﹐汲古等本作湖﹐非。後君﹐從汲古﹐與濱協﹐宋元本作君後﹐以兌爲月﹐與《恆彖傳》同。《左傳》「蔡侯朝楚﹐楚相囊瓦欲其羔裘而不肯獻﹐遂畱楚二年」。

遁。右撫劍佩﹐左援鉤帶。凶訟不止﹐相與爭戾﹐失利市肆。艮爲劍﹑爲鉤﹐巽爲帶﹐乾爲言﹐兌口與干言反﹐故曰訟﹑曰爭。巽爲利市﹐風隕故失。○佩﹐依汲古﹐宋元本作頭﹐若依宋本則下句當爲帶鉤﹐與頭協﹐然各本皆作鉤帶﹐無如何也。鉤亦兵器。

大壯。水流趨下﹐遠至東海。求我所有﹐買鮪與鯉。詳《訟》之《比》。○與﹐從宋元本﹐汲古作得﹐非。此全用對像﹐故與《比》同詞。

晉。登幾上輿﹐駕駟南遊。合從散橫﹐燕齊以彊。詳《屯》之《否》﹐齊皆作秦﹐依《屯》之《否》宋元本校﹐散衡與秦不利﹐故知秦非。

明夷。求兔得獐﹐過其所望。歡以相迎﹐髙位夷傷。震爲兔﹐艮爲獐﹐艮覆﹐故得獐。離目爲望﹐震在上﹐故曰過望。震爲歡﹐伏巽爲髙﹐艮爲位﹐艮覆﹐故夷傷。

家人。過時不歸﹐道遠且迷。旅人心悲﹐使我徘徊。震爲時﹑爲歸﹐震伏﹐故不歸。又震巽相反復﹐震究爲巽﹐故曰過時。震爲道﹐坎伏﹐故迷。巽爲商旅。坎爲心﹑爲悲。

睽。魂孤無室﹐禦宿舍食。盜張民潰﹐見敵失內。坎爲魂﹑爲孤﹑爲室﹐坎隱﹐故無室。兌爲食﹐坎爲宿﹑爲盜﹑爲民。○次句宋元本作「銜指含食」﹐汲古本作禦宿舍食。潰﹑內﹐亦依汲古﹐宋元本作饋﹑作肉。失內者﹐失其妻室也。《左傳僖十七年》﹕「齊侯好內」﹐是內爲妻妾也。

蹇。居如轉丸﹐危不得安。東西不寧﹐動生憂患。坎爲丸﹐坎險﹐故曰危﹑曰不寧。離東坎西﹐坎爲憂患。○離東坎西證。艮爲居﹐上坎﹐故曰居如轉丸。

解。坤厚地徳﹐庶物蕃息。平康正直﹐以綏百福。此用《泰》象。坤爲厚﹑爲庶物。震爲蕃息﹐震大塗﹐故曰平康正直。乾爲百福。

損。樹蔽牡荊﹐生蘙山旁。讎敵背憎﹐孰肯相迎。震爲樹﹑爲荊﹐震陽卦﹐故曰牡荊。震爲生﹑爲蘙。艮爲山﹐二至上正反兩艮震相背﹐故曰背憎﹑曰讎敵﹐相背故不相迎。○樹蘙﹐依《未濟》之《姤》校﹐各本皆訛作挒﹑作賢。山旁﹐依元本﹐宋本作山傍﹐汲古訛止侮。末多「上下有眚」四字。

益。鳳凰銜書﹐賜我玄珪﹐封爲晉侯。坤爲鳳﹑爲書﹐震口爲銜﹑爲玄﹑爲珪。艮爲封。震爲晉﹑爲諸侯。○汲古作玄珪賜我﹐依宋元本。

夬。作凶不善﹐相牽入井。溺陷辜罪﹐禍至憂有。兌毀折故曰凶。又通《剝》。下坤爲凶﹐艮手爲牽﹐坤爲淵﹑爲井﹑爲辜罪﹑爲憂禍﹐爲水﹐故溺。○坤爲憂證。至﹑有﹐依宋本﹐汲古作生﹑滋。

姤。悲鳴北行﹐失其長兄。伯仲不幸﹐骸骨散亡。通《復》。震爲鳴﹐坤爲悲﹑爲北﹑爲失。震爲長兄﹑爲伯﹐震伏故失。兌爲骸骨﹐兌覆風散﹐故曰散亡。○散亡﹐依宋元本﹐汲古作敗亡。坤爲北證。

萃。羔衣豹裘﹐髙易我宇﹐君子維好。兌爲羔。互艮爲豹。坤爲衣裘。巽爲髙。艮爲宇﹑爲君子。○宇﹐依汲古﹐宋元作家。好﹐依宋元﹐汲古作新。兌爲羔證﹐可見《說卦》羔非訛字。

升。日中爲市﹐各抱所有。交易貨貲﹐貪珠懷寶﹐心悅歡喜。通《無妄》。巽爲市﹐乾爲日﹐艮手爲抱﹐巽爲交易﹐乾爲貨貲﹐震爲珠玉﹑爲悅喜。

困。振急絕理﹐恆陽不雨。物病焦漧﹐華實無有。通《賁》。下離火﹐艮又爲火﹐故曰暘日不雨。互坎爲雨﹑爲病﹐離火爲焦﹐乾艮爲果﹑爲實﹐兌爲華。○兌爲華證。《大過九五》卽以兌爲華。又按﹕焦﹑京皆以《無妄》爲大旱之卦﹐亦以艮火互大離爲說﹐自艮火象失傳﹐虞翻卽不解京義。恆﹐依汲古﹐宋元作常﹐陽當作暘。

井。狐狢載剝﹐徙溫厚蓐。寒棘爲疾﹐有所不足。坎爲狐狢﹐伏艮爲手﹑爲剝。巽爲茅蓐。坎爲寒﹑爲棘﹑爲疾。震爲足﹐震伏﹐故不足。○厚﹑有﹐依宋元本﹐汲古作萃﹑作何。又徙汲古作淩﹐依宋元本。

革。履踐危難﹐脫執去患。入福喜門﹐見誨大君。通《蒙》。震爲履踐﹐坎險﹐故曰危難。震爲脫﹑爲去﹐坎陷﹐故曰執﹐坎憂﹐故曰患。艮爲門﹐震爲福喜。巽爲入。乾爲大君﹐震爲誨。

鼎。四亂不安﹐東西爲患。艮止我足﹐無出國域。乃得全完﹐賴其生福。通《屯》。坤爲亂﹐震數四﹐故曰四亂。震東坎西﹐坎爲憂﹐故曰東西爲患。震爲足﹐艮止。坤爲國﹐艮爲域﹐上坎陷故不出。震爲福﹐言見險能止﹐故得安全而生福也。全用對像。○坎西之證。

震。南國少子﹐材略美好。求我長女﹐賤薄不與。反得醜惡﹐後乃大悔。詳《比》之《漸》。

艮。妄怒失理﹐陽孤無輔。物病焦枯﹐年饑於黍。互震爲怒﹐坎爲失﹐陽止於上﹐故曰孤﹑曰無輔。坎爲病﹐艮爲火﹐故物病焦枯。震爲黍﹑爲年﹐焦枯故饑。○艮爲孤﹐《易林》凡遇六子皆有孤寡象﹐不祇巽爲寡也。

漸。倬然遠咎﹐辟患害早。田獲三狐﹐巨貝爲寶。風散故倬然遠咎。坎爲患害﹐巽出險故能辟患。艮爲狐﹐數三﹐故曰三狐。坎爲獲﹐艮爲貝﹐巽爲髙﹑爲長﹐故曰巨貝。○艮爲貝﹐《易》震貝得解。巨貝﹐從汲古﹐宋元作見民。見﹐貝之訛。民﹐巨之訛。

歸妹。逐鹿山巓﹐利去我西。維邪南北﹐無所不得。震爲鹿﹑爲逐﹐艮覆﹐故至山顚。兌爲西﹐離南坎北。維邪﹐呼聲。○維邪﹐依宋元本﹐汲古等本作𨿽邪﹐疑訛。按﹕《史記滑稽傳》﹕「污邪滿車」﹐疑與此義同。污維音亦通。史記注﹕污邪﹐下田也。似非。按﹕《爾雅釋詁》﹕「伊﹐維也」﹐注﹕發語辭。《淮南子》﹕「今夫舉大木者前呼邪許﹐後亦應之」﹐此舉重勸力之歌也﹐然則維邪者﹐呼聲也。《歸妹》上震爲言﹐下兌爲口﹐故曰維邪。由是推《史記》之污邪與《淮南》之邪許同﹐而非下田。

丰。龍蛇所眾﹐大水來處。滑滑沛沛﹐使我無賴。震龍巽蛇﹐互大坎﹐故曰聚﹑曰大水﹑曰滑滑沛沛。○沛沛﹐宋元本作泲泲﹐依汲古。

旅。從風吹火﹐牽麒驥尾。易爲功力﹐因摧受福。巽爲風﹐兌口爲吹﹐離在上﹐故曰吹火。艮爲尾﹑爲牽﹐伏震爲馬。兌爲摧折﹐震爲福。○功力﹐從宋本﹐汲古作之功﹐非。

巽。澤狗水鳧﹐難畜少雛。不爲家饒﹐心其亟逋。通《震》。互艮爲狗﹐兌爲澤﹐故曰澤狗。《說文》﹕「獺如小狗﹐水居食魚是也」。震爲鳧﹐坎水﹐故曰水鳧。二者皆野物﹐故難畜。震爲子﹑爲雛﹐震伏﹐故曰少雛。互艮爲家﹐坎爲心﹐震往﹐故曰逋﹐言澤狗水鳧不爲家畜﹐時時欲逃也。亟逋﹐依汲古﹐宋本作函憂。憂饒古亦葉。

兌。水壞我裏﹐東流爲海。龜鳧驩囂﹐不見慈母。通《艮》爲裏﹐互坎爲水﹐互震爲東﹐兌爲海﹐艮爲龜﹐震爲鳧﹑爲樂﹐故曰驩囂。巽爲母﹐坎伏故不見。

渙。褰衣涉河﹐水深漬罷。賴幸舟子﹐濟脫無他。首二句依《訟》之《萃》校﹐宋元本作「褰衣涉行﹐水深漬多」﹐汲古作「深漬請罷﹐非子作者」﹐尢非。罷﹐音婆。

節。龜厭江海﹐陸行不止。自令枯槁﹐失其都市。憂悔爲咎﹐亦無及己。艮爲龜﹐兌爲河海﹐震爲行﹐艮爲陸﹐互大離爲枯槁﹐巽爲市﹐坎爲憂。○悔爲﹐從宋本﹐汲古作害無。厭作戢﹐皆非。艮爲龜證。末句依宋元﹐汲古無。

中孚。同本異葉﹐樂仁政徳。東鄰慕義﹐來興我國。互大離爲東鄰。艮爲國。○政﹐依宋本﹐汲古作正。

小過。桃李花實﹐累累日息。長大成熟﹐甘美可食﹐爲我利福。震爲桃李﹐兌爲花﹐艮爲實﹑爲成﹐巽爲長﹐兌爲食﹐震爲福﹐巽爲利。

旣濟。重瞳四乳﹐聰明順理。無隱不形﹐微見千里。災害不作﹐君子集聚。此用《泰》象。伏艮爲目﹐巽爲重﹐故曰重瞳。艮爲乳﹐巽數四﹐故曰四乳。艮明坤順﹐巽伏故隱。兌爲見﹐坤爲千里﹑爲災。乾爲福故不災。艮爲君子﹐坤爲積聚。文王四乳﹐舜目重瞳﹐見《淮南子》。

未濟。實沈參墟﹐以義討尢。次止結盟﹐以成霸功。按﹕《左傳昭元年》﹕「遷實沈於大夏﹐主參。」故參爲晉星。泰伏艮﹐艮爲星﹐故曰實沈﹑曰參﹐而實沈與參皆晉墟。震爲晉也。皆用《泰》象。文意似指晉文伐楚事。止﹐首止﹐僖五年齊侯會諸侯於首止。

否之第十二

否。秦爲虎狼﹐與晉爭彊。並吞其國﹐號曰始皇。此全用伏。兌爲秦﹑爲虎狼。震爲晉﹑爲爭﹐兌爲吞。乾爲皇﹑爲始。

乾。江河淮濟﹐天之奧府。眾利所聚﹐可以饒有﹐樂我君子。此用《否》象。坤爲江河淮濟。乾爲天﹐坤爲府﹑爲眾﹐巽爲利﹐坤爲聚﹐故曰饒。艮爲君子。○首句依汲古﹐宋元本無﹐非。濟﹑聚爲韻。

坤。天之所災﹐凶不可居。轉徙獲福﹐畱止憂危。否坤爲災﹑爲凶﹐伏震爲轉徙。震爲福﹐故曰獲福。艮爲畱止﹐坤爲憂危﹐言弗化也。坤爲憂證﹐可釋《易》○憂危﹐依汲古﹐宋元作危憂。

屯。名成徳就﹐項領不試。景公耄老﹐尼父逝去。艮爲名﹑爲成﹑爲項領﹐坎伏﹐故不試。震爲諸侯﹐艮爲光﹐故曰景公。坤爲老﹐艮爲山﹐故曰尼父。震亦爲父也。坤亡故曰逝去。《論語》﹕「景公曰﹕吾老矣﹐不能用也」﹐孔子行。○艮爲名證。《毛詩》「四牧項領」注﹕項﹐大也。按﹕《魏書蘇則傳》注﹕則尋出兵﹐臨其項領﹐似不以大詁項字﹐林詞亦然。又按﹕《後漢呂彊傳》﹕「姦邪項領﹐膏唇拭舌」﹐又杜詩﹕「鄕裏兒童項領成」﹐似皆以項領爲壯盛彊橫之兒﹐與詩詞合﹐異毛傳。

蒙。持善避惡﹐福祿常存。𨿽有豹虎﹐不能危患。艮手爲持﹐伏乾爲善﹐坤爲惡﹐坎隱﹐故曰避。震爲福祿﹐艮爲豹虎﹐坎爲危患﹐震出險故無患。

需。避患東西﹐反入禍門。糟糠不足﹐憂動我心。詳《訟》之《未濟》。○足﹐依汲古﹐宋元本作屬。

訟。珪璧琮璋﹐執贄見王。百里寧戚﹐應聘齊秦。詳《需》之《井》﹐惟此以乾爲珪璧琮璋。○王﹐宋本訛五。戚﹐宋元本作越。

師。揚水潛鑿﹐使石潔白。裏素表朱﹐遊戲臯沃。得君所願﹐心志娛樂。坎爲水﹐震爲揚。坎爲潛伏﹐巽爲石﹑爲白﹑爲素﹐伏乾爲表﹑爲朱。震爲戲遊﹑爲陵﹑爲臯﹐坎爲沃﹐震爲君﹑爲樂﹐坎爲心志。《詩唐風》﹕「揚之水﹐白石鑿鑿﹔素衣朱襮﹐從子於沃」﹐注﹕鑿鑿﹐潔白貌。襮﹐領也。然則所謂潛鑿亦取伏巽象也。又襮卽表。《呂氏春秋忠廉篇》﹕「臣請爲襮」﹐髙誘注曰﹕襮﹐表也。玆焦亦訓襮爲表﹐與毛傳訓領異。又讀衣爲裏﹐尢異也。裏﹐各本皆作衣﹐依《豫》之《大過》宋元本校。

比。官爵相保﹐居之無咎。求兔不得﹐使伯悔恨。艮爲官爵﹑爲居﹑爲求。震爲兔﹑爲伯﹐震覆﹐故求兔不得。坎爲憂﹐故曰悔恨。○使伯﹐依汲古﹐宋元作怕使﹐非。

小畜。戴元無褌﹐裸裎出門。小兒作笑﹐君子憂患。通《豫》。艮爲戴﹐坎爲首﹐故曰戴元。元﹐首也。坤爲褌﹐坤伏﹐故曰無褌。艮爲皮膚﹑爲身﹐故曰裸裎。艮爲門﹐震出﹐故曰出門。震爲子﹑爲笑樂﹐艮小﹐故曰小兒作笑。艮爲君子﹐坎爲憂患。○戴元﹐宋本﹑汲古均作載車﹐依元本﹐全用對像。

履。把珠入口﹐爲我利寶。得吾所有﹐欣善嘉喜。乾爲珠玉﹐兌口伏艮爲手﹐故曰把珠入口。伏坤爲我﹑爲利﹑爲吾。乾爲嘉喜。○善﹐從汲古﹐宋元本皆作然。

泰。行不如還﹐直不如屈。進不如退﹐可以安吉。內剛外柔方泰﹐干進而外則否矣﹐故林詞以爲戒。乾爲行﹑爲進﹐震爲反﹐坤爲安。○還﹑屈﹐從宋元本﹐汲古作止﹑作曲。

同人。眾鬼瓦聚﹐中有大怪。九身無頭﹐魂驚魄去﹐不可以居。通《師》。坤爲鬼﹐坎亦爲鬼﹐坎眾﹐故曰眾鬼。震爲瓦﹐坤爲聚﹐坎爲怪。坤爲身﹐震數九﹐故曰九身。坎爲頭﹐坎伏﹐故曰無頭。震爲神﹑爲魂﹐坤爲魄。震又爲驚﹑爲去也。○瓦聚﹐依汲古﹐宋元本作凡聚﹐瓦聚疑與瓦合瓦散同義。中有﹐宋元本作還生﹐依汲古。

大有。家給人足﹐頌聲並作。四夷賓服﹐干戈橐閣。此用否象。艮爲家﹐伏震爲人﹐坤聚﹐故曰給足。震爲頌聲﹑爲作﹐坤爲夷﹐震卦數四﹐又爲賓客﹐故曰四夷賓服。艮爲干戈﹐坤爲囊﹐艮止﹐故曰橐閣。言偃武不用也。○橐﹐宋元本作囊﹐依汲古。

謙。人面鬼口﹐長舌如斧。斲破瑚璉﹐殷商絕嗣。震爲人﹐艮爲面﹐坤爲鬼﹐震爲口﹐故曰人面鬼口。兌爲舌﹐震形長於兌﹐故曰長舌。伏兌爲斧﹐艮爲斲﹐震爲玉﹐故曰瑚璉。震爲子﹐子爲殷﹐商姓﹐坤爲殺﹐震子被坤殺死﹐故殷商絕嗣也。○如斧﹐從汲古﹐宋元作爲斧。

豫。南山之峻﹐眞人所在。徳配唐虞﹐天命爲子。保佑歆享﹐身受大慶。震爲南﹐艮爲山﹑爲眞人﹑爲保佑。震爲唐虞﹑爲子﹑爲慶﹐伏乾爲天﹑爲命。坤爲身。

隨。春桃生花﹐季女宜家。受福多年﹐男爲邦君。詳《師》之《坤》。

蠱。鴟鴞破斧﹐衝人危殆。賴其忠徳﹐轉禍爲福﹐傾危復立。艮爲鴟鴞。兌爲斧﹑爲毀折﹐故曰破斧。艮爲少子﹐故曰衝人。互大坎爲忠徳。震爲福﹑爲立﹐殆﹐音以。鴟鴞﹑破斧﹐豳風詩篇名。衝人﹐謂成王。忠徳﹐指周公。

臨。猿墮髙木﹐不踒手足。保我金玉﹐還歸其室。詳《訟》之《艮》。

觀。天之奧隅﹐堯舜所居。可以存身﹐保我邦家。詳《履》之《復》。

噬嗑。伯蹇叔盲﹐足病難行。終日至暮﹐不離其鄕。震爲伯﹐坎爲蹇﹐初四互大離﹐坎爲叔﹐故曰叔盲。震足爲行﹐坎病﹐故難行。離爲日﹐艮爲終﹐坎夜故曰終日至暮。艮爲鄕﹐艮止﹐故不離。○病﹐依宋元﹐汲古作痛。

賁。日月相望﹐光明盛昌。三聖茂功﹐仁徳大隆。詳《師》之《節》。○茂﹐從宋元本﹐汲古作成。

剝。桃李花實﹐累累日息。長大成就﹐甘美可食。詳《泰》之《節》。○汲古多「爲我利福」四字﹐宋本無﹐此用《否》象。巽爲桃李﹐艮爲實﹐伏兌爲華。

復。入和出明﹐動作有光。運轉休息﹐所爲允康。入巽故曰和﹑出震故曰明。震爲動作﹐震旦故曰光明﹐震出故運轉﹐龍潛在下故休息﹐出入無疾故允康。○動作﹐汲古作所爲﹐依宋元本。

無妄。陰衰老極﹐陽建其徳。履離戴光﹐天下昭明。功業不長﹐蝦蟆大王。詳《坤》之《未濟》﹐此以巽爲蝦蟆。○大﹐依汲古﹐宋元本作代。建﹐汲古作見﹐戴作載﹐俱依汲古《坤》之《未濟》校。

大畜。行役未已﹐新事復起。姬姜勞苦﹐不得休止。震爲行役﹑爲起﹐伏坤爲事﹐艮爲光明﹐故曰新事。震爲周﹐故曰姬。伏巽爲齊﹐故曰姜。艮爲休止﹐震起﹐故不得休止。

頤。狐鳴室北﹐饑無所食。困於空邱﹐莫與同力。艮爲狐﹐震爲鳴﹐艮爲室﹐坤北﹐故曰室北。坤爲饑﹐震爲食﹐艮爲困﹑爲邱﹐坤虛﹐故曰空邱。○室﹐依汲古﹐宋元本作苑。○坤北證。

大過。雄聖伏﹐名人匿。麟遠走﹐鳳飛北﹐擾亂未息。乾爲雄﹑爲聖﹐伏艮爲名﹐巽伏﹐故曰名人匿。坤文爲麟﹐坤伏不見﹐故曰遠。坤爲鳳﹑爲北﹐坤伏故曰走﹑曰飛。按﹕韻前四句句皆三字﹐第五句乃爲四字﹐漢魏叢書本竟以四字斷句﹐非。

坎。疾貧望幸﹐使伯行販。開牢擇羊﹐多得大牂。詳《訟》之《遁》。

離。翕翕﹐隕墜顚崩。滅其令名﹐長沒不存。詳《泰》之《謙》。○﹐依汲古﹐音橫﹐車聲﹐宋本作﹐音田﹐與下存韻。元本第二句作稍稍崩顚﹐與上韻﹐汲古則以崩爲韻﹐且與下協。

咸。華落實槁﹐衣敝如絡。女功不成﹐絲布如玉。兌爲華﹐巽爲隕﹐故華落。艮爲果實﹐艮火故槁。巽爲絡﹑爲敝﹐伏震爲衣﹐巽落﹐故曰女功不成。巽爲絲布﹐伏震爲玉。○兌爲華證可解《大過》九五。○華落實槁﹐依宋本﹐汲古作「華薄實槁」﹐非。功﹑如﹐從宋本﹐汲古作功﹑作爲﹐非。

恆。溫山松柏﹐常茂不落。鸞鳳所止﹐得其歡樂。詳《需》之《坤》。○止﹐從宋元本﹐汲古作庇。其﹐從汲古﹐宋元作以。

遁。失恃毋友﹐嘉偶出走。攫如失兔﹐傫如喪狗。坤伏風隕﹐故曰失恃。艮爲友﹐巽寡﹐故毋友。坤爲偶﹐震爲嘉﹑爲走﹐坤震皆伏﹐故曰嘉偶出走。艮手爲攫﹐攫﹐撲也。震爲兔﹑爲失﹐失佚古通。佚兔﹐言兔逸也。艮爲狗﹐巽寡﹐故曰傫如。伏坤爲喪。○失恃毋友﹐依宋元本﹐汲古作「失持母教」﹐非。又攫如失兔﹑傫如喪狗﹐亦依宋元本﹐汲古作「攫如失老﹐如喪家狗」﹐尢非。

大壯。太乙駕驑﹐從天上求。徵我叔季﹐封爲魯侯。通《觀》。坤納乙﹐居北而互艮爲星﹐故曰太乙。本卦震爲駕﹑爲驑﹑爲從﹐乾爲天﹐伏艮爲求﹐故曰從天上求。艮爲叔季﹐兌爲魯﹐震爲諸侯﹐故曰魯侯。○求﹐依宋元本﹐汲古等本皆作來﹐以文理言來順﹐以韻言求葉﹐未知孰是。又徵我叔季﹐亦依宋元本﹐汲古等本皆作微我季叔。

晉。雙鳧俱飛﹐欲歸稻池﹐徑涉萑澤﹐爲矢所射﹐傷我胸臆。詳《屯》之《旅》。以坎爲矢﹐與易經合﹐舊說以離爲矢﹐誤。

明夷。深坑復平﹐天下安寧。意娛心樂﹐賴福長生。坎陷﹐故曰深坑。坎又爲平﹐故曰復平。坤爲天下﹐坤順﹐故曰安寧。震爲娛樂﹐坎爲心意﹐震爲福﹑爲長生。○坑﹐依宋本﹐他本皆作坎。

家人。俱爲天民﹐云過吾西。風伯雨師﹐與我無恩。此用《否》象。乾天坤民﹐故曰天民。坤爲云﹐伏兌爲西﹐巽爲風﹐伏震﹐故曰風伯。伏兌爲雨﹐故曰雨師。《獨斷雲》﹕風伯箕星﹐雨師畢星﹐艮爲星﹐故曰風伯﹑曰雨師。小畜云﹕密雲不雨﹐自我西郊。與我無恩者﹐言上風下火﹐雨澤不至也○雨師﹐依宋元本﹐汲古等本皆訛爲疾雨。

睽。野鳥山鵲﹐來集六博。三梟四散﹐主人勝客。伏艮爲鳥﹑爲山野﹐坎爲集﹐數六﹐故曰來集六博。梟﹑雉﹐皆博采名﹐故曰野鳥山鵲。兌上缺﹐故曰三梟。離卦數三﹐三梟四散﹐必當時六博采名﹐《戰國策》云﹕夫梟棊之所以能爲者﹐以散棊能佐之也。夫一梟不勝五散﹐明矣﹐玆曰三梟四散﹐孰勝負皆不能解。○梟﹐依汲古﹐宋元本作島。

蹇。北陰司寒﹐堅冰不溫。淩人惰怠﹐大雹爲災。詳《泰》之《噬嗑》。○惰怠﹐汲古﹑宋元作情﹐依局本。

解。伊伯智士﹐去桀耕野。執順以待﹐反和無咎。震爲音﹑爲伯﹐故曰伊伯。伊吾﹐讀書聲也。坎爲智﹐故曰智士。離爲惡人﹐故曰桀。震爲耕﹐否艮爲野﹑爲執﹑爲待﹐坎爲和。○伯﹐從汲古﹐宋元本作傅。《孟子》﹕伊尹耕於有莘之野而樂堯舜之道。

損。秋風牽手﹐相從笑語。伯歌季舞﹐燕樂以喜。兌爲秋﹐坤爲風﹐艮手爲牽﹐震爲笑語﹐爲從。二上正反震﹐故曰相從笑語。震爲伯﹑爲歌舞﹐艮爲季﹐兌爲燕。○秋﹐宋元本作北﹐依汲古。詩﹕北風其涼﹐攜手同行。從﹐依宋元本﹐汲古作提。

益。徙巢去家﹐南過白馬。東西受福﹐與母相得。艮爲巢﹑爲家﹐震爲徙﹑爲去﹑爲南﹐巽爲白﹐坤爲馬﹐故曰白馬。白馬﹐津名﹐在大伾山南。震爲東﹐伏兌爲西。震爲福﹐坤爲母。○徙﹐依汲古﹐宋元本作從。

夬。鳥飛跌跛﹐兩兩相和。不病四支﹐但去莫疑。伏艮爲鳥﹑爲飛﹐兌折故跌跛。坤數二﹐重坤﹐故曰兩兩﹐兌爲和﹐坤爲病﹑爲疑﹐坤伏﹐故不病不疑。

姤。三牛生狗﹐以戌爲母。荊夷上侵﹐姬伯出走。詳《坤》之《震》。○狗﹐宋元本作駒﹐非。

萃。破筐敝筥﹐棄捐於道。壞落穿敗﹐不復爲寶。通《大畜》。震爲筐筥。兌爲破﹐巽爲敝﹐艮爲道﹐艮止不用﹐故曰棄捐﹐兌毀﹐故曰壞落穿敗。震爲玉﹑爲寶﹐震覆﹐故不爲寶。○爲﹐依宋元本﹐他本皆作所﹐非。

升。結紐得解﹐憂不爲禍。食利供家﹐受福安坐。巽爲結紐。震爲解﹑爲樂﹐故憂不爲禍。坤爲憂﹑爲禍也。巽爲利﹐兌口﹐故曰食利。伏艮爲家﹑爲安坐。震爲福。○紐﹐從宋元本﹐汲古等本皆訛紉。供﹐依宋元本﹐汲古作僊﹐非。

困。白日揚光﹐雷車避藏。雲雨不行﹐各自還鄕。巽白離日﹐震雷震伏﹐故曰避藏。坎爲雲雨﹐日出坎上﹐故雲雨不行。伏震爲反﹐艮爲鄕﹐故曰各自還鄕。○還﹐依汲古﹐宋元本作止。

井。杜口結舌﹐心中怫郁。去災生患﹐無所告冤。兌爲口舌﹐坎伏﹐故杜口結舌。坎爲心﹑爲憂患凶災﹑爲冤﹐上坎下互大坎﹐故無所告冤。○去﹐依汲古﹐宋元本作凶。

革。賚貝贖貍﹐不聽我辭。系於虎須﹐牽不得來。詳《需》之《睽》。

鼎。鳴鶴抱子﹐見蛇何咎。室家俱在﹐不失其所。通《屯》。震爲鶴﹑爲子﹐艮手爲抱。巽爲蛇﹐兌見﹐故曰見蛇。鶴以蛇爲糧﹐故無咎。艮爲室家。○鳴﹐汲古作如﹐宋本作持﹐漢魏叢書本作鳴﹐下屢見亦多作鳴﹐故從之。

震。逐兔山西﹐利走入門。賴我仁徳﹐獲爲我福。震爲兔﹑爲逐。艮山坎西﹐故曰山西。伏巽爲利﹐艮爲門。震爲仁徳﹑爲福。○坎西證。

艮。興役不休﹐與民爭時。牛生五趾﹐行危爲憂。互坎爲勞﹐故曰興役不休。坎爲眾﹑爲民。艮爲時﹐三上正反艮震﹐故曰爭時。震爲生﹑爲趾﹐坎納戊﹐數五﹐故曰五趾。艮爲牛﹐坎爲憂﹑爲危。震行。按﹕《漢書五行志》﹕「興徭役奪民時﹐厥妖牛生五足﹐秦孝文王五年﹐有獻五足牛者﹐劉向以爲近牛禍」﹐此自舊事﹐五行志述之﹐不得謂林本《漢書》。

漸。春栗夏梨﹐山鮮希有。斗千石萬﹐貴不可販。艮爲果﹐故曰栗梨。伏震爲春﹐離爲夏﹐艮爲山﹐巽爲魚﹐故曰山鮮。梨栗至春夏卽壞﹐故曰希有。艮爲斗﹑爲石﹑爲貴﹑爲求﹐伏震爲千萬。○栗﹐依汲古﹐宋元作粟。山﹐依湖北局本﹐宋元﹑汲古皆作少﹐非。販﹐依宋元本﹐汲古作求。

歸妹。悲號北行﹐失其長兄。伯仲不幸﹐骸骨散亡。震聲兌口﹐坎悲坎北﹐故曰悲號北行。震爲長兄﹐坎隱伏﹐兌折﹐故曰失其長兄。震爲伯﹐坎爲仲﹐兌爲骸骨﹐兌折坎險﹐故曰不幸﹑曰散亡。

丰。賦斂重數﹐政爲民賊。杼軸空虛﹐去其家室。坎爲聚﹐故曰賦斂﹐互大坎﹐故曰重數。坎爲民﹑爲賊﹑爲杼軸﹐離虛故曰空。艮爲家室﹐艮覆故去。○空虛去其家室﹐依《復》之《兌》校﹐各本皆作空盡家去其室。

旅。履服白縞﹐殃咎並到﹐憂不能笑。通《節》。震爲履﹑爲服﹐巽爲白﹑爲縞﹐坎爲殃咎﹑爲憂﹐震爲笑。○能﹐依汲古﹐宋元本作敢。

巽。杜口結舌﹐言爲禍母。代伯受患﹐無所禱免。互兌爲口舌﹑爲言﹐正覆兌相背﹐故曰杜口結舌。巽爲母﹐震爲伯﹐震巽相往來﹐故曰代伯受患。兌爲患﹐兌口爲禱。○免﹐依汲古﹐宋元本作冤。

兌。免冠進賢﹐步出朝門。儀體不正﹐賊孽爲患。通《艮》。艮爲冠﹐互震爲進﹑爲賢。進賢﹐冠名也。《漢書貢禹傳》﹕「見責免冠謝」﹐故曰免冠進賢。震爲步﹑爲出﹐艮爲朝門﹐互坎爲賊﹑爲患。坎曲故不正。艮爲身體。○步出朝門﹐儀體不正﹐依汲古﹐宋元作「步行出朝﹐門體不正」﹐非。

渙。娶於姜女﹐駕迎新婦。少齊在門﹐夫子悅喜。巽爲姜﹐震爲娶﹑爲駕﹐巽爲婦﹑爲少齊。《左傳昭二年》﹕「晉人謂之少齊」是也。艮爲門﹐震爲夫子﹑爲悅喜。○少齊﹐依宋元本﹐汲古等本皆作少妻﹐非。夫子﹐亦依宋元本﹐汲古等本作之子﹐尢謬。

節。牧羊稻園﹐聞虎喧讙。畏恐悚息﹐終無禍患。詳《屯》之《復》。

中孚。老妾據機﹐緯絕不知。女功不成﹐冬寒無衣。兌爲妾﹐老妾﹐本《大過九五》也。巽爲進退﹑爲機﹑爲緯﹐兌折故緯絕﹑故女功不成。《左傳昭二十四年》﹕「嫠不卹其緯而憂宗周之隕」。乾爲冬﹑爲寒﹑爲衣﹐今上下乾象皆缺﹐故無也。○據﹐依宋元本﹐汲古作踞。

小過。黑龍吐光﹐使陰復明。燎獵載聖﹐六師以昌。震爲龍﹐艮爲黔﹐故曰黑龍。兌口爲吐﹐艮爲光明﹐故曰吐光﹑曰使陰復明。艮爲火﹐故曰燎。震車爲載﹐坎爲聖﹐言文王出獵載太公以歸也。坎數六﹐坎眾﹐故曰六師。震爲昌也。○明﹐依宋本﹐汲古作陽。燎﹐依宋元本﹐汲古作熊。惟黑依汲古﹐宋元本作乘。

旣濟。東鄰嫁女﹐爲王妃後。莊公築館﹐以尊王母。歸於京師﹐季姜悅喜。詳《屯》之《觀》。○季姜﹐汲古作姜姬﹐依宋元本。《左傳桓九年》﹕「紀季姜歸於京師﹐爲桓公後」是也﹐莊當爲桓。

未濟。灌頡東從﹐道頓跌踦。日辰不良﹐病爲身禍。離爲惡人﹐故曰灌頡。離爲東﹐言顚頡從公子重耳於東也。灌疑爲顚之音訛字。離爲日﹐坎爲病﹑爲禍﹑爲跌踦。○東從﹐依宋元本﹐汲古作同徒。日辰不良﹐依汲古﹐宋元本作日食不退﹐非。

焦氏易林注卷四

行唐尙秉和節之注

受業蒲城仵道益﹑丰潤董維城堃校刊

同人之第十三

同人。櫜置山顚﹐銷鋒鑄刃。示不復用﹐天下大歡。通《師》。坤爲櫜﹐震爲陵﹐乾亦爲山陵﹑爲顚。艮爲鋒刃﹐艮覆故銷﹑故不用。坤爲天下﹐震樂故曰大歡。○櫜置﹐宋本作密櫜﹐疑非﹐玆依汲古。

乾。一臂六手﹐不便於口。莫肯爲用﹐利棄我走。○便於﹐從宋本﹐汲古作使堵﹐非。

坤。獐鹿逐牧﹐飽歸其居﹐安寧無悔。○寧﹐從宋本﹐汲古作息﹐此用《同人》伏象。

屯。鴻魚逆流﹐至人潛處。蓬蒿代柱﹐大屋顚僕。艮爲鴻﹐坤爲魚﹑爲水﹑爲逆﹐故曰鴻魚逆流。鴻﹐大也。坎爲聖人﹐在下故曰潛處。坤爲蓬蒿﹐震木爲柱。坤在艮屋下﹐故曰代柱。坎陷故顚僕。○大﹐從宋元本﹐汲古作天屋。處﹐宋元本作渚﹐依汲古。僕﹐依《觀》之《需》校﹐各本皆作倒。《五行志》﹕「眾逆同志﹐河魚逆流上」﹐故林詞不吉。

蒙。三羖五﹐相遇俱行。迷入空澤﹐經涉六駁﹐爲所傷賊。伏兌爲羊﹐故曰羖﹑曰。艮納丙﹐故曰三羖。坎納戊﹐故曰五。互震爲行﹐坤爲迷﹑爲虛﹐故曰空澤﹐坎陷故曰澤。艮爲駁﹐能食虎豹﹐然曰經涉則非獸也。《詩秦風》﹕「隰有六駁」﹐《傳》﹕駁﹐如馬。陸機云﹕駁馬﹐梓楡也。樹皮靑白駁犖﹐遙視似駁馬﹐故謂之駁。下章云「山有苞棣﹐隰有樹檖」﹐皆言木﹐此不應言獸﹐玆林詞曰經涉六駁﹐爲所傷賊﹐正用詩語。亦以六駁爲木﹐與陸詁合。坎數六﹐故曰六駁。坎又爲賊。○駁﹐依宋本﹐汲古訛駿。末句汲古作爲賊所傷﹐依宋元本。爲所傷賊者﹐言羊爲駁木觸傷也。

需。黃帝出遊﹐駕龍乘馬。東上泰山﹐南過齊魯﹐邦國咸喜。離爲黃﹐乾爲帝﹑乾爲馬﹐故曰駕龍乘馬。離爲東﹐乾爲山﹐兌爲魯。伏坤爲邦國。兌悅爲喜。○東﹐依宋本﹐汲古訛乘。

訟。履危不安﹐心欲東西。步走逐鹿﹐空無所得。通《明夷》。震爲履﹐坎爲危﹐故履危不安。坎爲心﹐爲西﹐離爲東﹐震爲鹿﹑爲走﹐坤虛﹐故空無所得。○坎西﹑離東證。

師。望尙阿衡﹐太宰周公。藩屏湯武﹐立爲侯王。伏離爲望﹐伏巽爲權衡。震爲主﹑爲周﹐故曰太宰周公。又乾爲聖人﹐伏重乾﹐故聖人多也。坤爲城﹑爲屏藩﹐坎水故曰湯。震爲武﹑爲王﹐故曰湯武也。○太宰周公﹐依宋本﹐汲古作大半周公﹐皆訛字。

比。白龍黑虎﹐起伏俱怒。戰於阪泉﹐蚩尢敗走﹐死於魚首。詳《蒙》之《坎》。魚首﹐地名。坎爲首﹐坤爲魚﹐故曰魚首。○魚首﹐宋元本﹑汲古皆作魯首﹐非。敗走作走敗﹐玆從《益》之《比》較攺。

小畜。載石上山﹐步跌不前。嚬眉之憂﹐不得所歡﹐長思憂嘆。通《豫》。艮爲石﹑爲山﹐坤爲載﹐故曰載石上山。震爲步﹐坎陷﹐故步跌不前。坎爲憂﹐故曰嚬眉﹐艮爲眉也。震爲歡﹐坎伏故不得。坎爲憂。○嚬﹐汲古訛顯﹐依宋元本。汲古無「長思憂嘆」四字﹐依宋元本。

履。周徳旣成﹐行軸不傾。申酉昳暮﹐耄老衰去﹐箴石不佑。通《謙》。震爲周﹐艮爲成﹐故曰周徳旣成。震爲行﹐坎爲軸﹐坎平故不傾。坤居申﹐坎先居酉﹐故曰昳暮﹐言日至申酉而暮也。坤爲老衰﹐坎爲箴。艮爲石﹐箴﹐鍼也﹐石﹐砭石﹐卽石箴也。丁晏云﹕《山海經》﹕「髙氏之山﹐其下多箴石」﹐注﹕可以爲砥鍼者是也。坤死﹐故𨿽有箴石﹐不能佑助。○行軸﹐依汲古﹐宋本作杼軸。申酉昳暮﹐依宋元本﹐汲古作「中酉跌墓」。

泰。乘雲帶雨﹐與飛鳥俱。動舉千里﹐見我慈母。坤爲云﹐兌爲雨﹐震爲乘﹐伏巽爲帶。震爲飛﹑爲鳥﹑爲舉動﹑爲千里。坤爲母﹑爲我。兌爲見。○坤爲云﹑兌爲雨證﹐可解《易》。動舉﹐依宋本﹐汲古作舉動。

否。賚貝贖貍﹐不聽我辭。系於虎須﹐牽不得來。詳《需》之《睽》。○艮爲貝﹑爲虎﹑爲須證﹐可釋《易》。於﹐宋元本作我﹐依汲古。

大有。三翼飛來﹐是我逢時。俱行先至﹐多得大利。離數三﹐爲飛﹑爲翼﹐伏艮爲時。坤爲我﹐乾爲行﹑爲先﹐伏坤爲利。○是﹐依宋本﹐汲古作字。

謙。兩足四翼﹐飛入我國。寧我伯姊﹐與母相得。坤數二﹐震爲足﹑爲翼﹐卦數四﹐故曰兩足四翼。震爲飛﹐坤爲國﹑爲我。震爲伯﹐伏巽爲姊。坤爲母。○我國﹐從汲古﹐宋本作家國。震數四證﹑爲翼證。

豫。按民呼池﹐玉杖文案。魚如白雲﹐一國獲願。艮手爲按。坤爲民﹑爲河﹐震言坎水故曰呼池。呼池﹐卽呼沱河。《周禮職方氏》作虖池﹐《戰國策》作呼沱﹐並同。震爲玉﹑爲杖﹐坤爲文﹐艮爲案﹐故曰玉杖文案。《後漢書禮儀志》﹕「仲秋﹐縣道皆案民比戶﹐年七十授以玉杖﹐八十九十禮有加文案﹐乃養老加禮」。坤爲魚﹑爲云﹐震白﹐故曰魚如白雲。○按民呼池﹐依宋元本﹐汲古作案民湖池。文案﹐依宋本﹐汲古等本皆訛爲天授。願﹐依宋本﹐與案爲韻﹐汲古等本並訛爲鯉。

隨。季姬踟躕﹐望我城隅。終日至暮﹐不見齊侯﹐居止無憂。兌爲季姬﹐艮止故踟躕。艮爲日﹑爲望﹑爲城﹑爲終﹐兌昧﹐故曰終日。巽爲齊﹐震爲諸侯﹐故曰齊侯﹐巽伏故不見。艮爲居止﹐震樂﹐故無憂。陳朴園云﹕案﹕《左傳》﹕「齊桓公有長衛姬﹑少衛姬」﹐《易林》所云季姬卽指少衛姬。《衛風靜女》云「俟我於城隅」﹐戴震云「此媵俟迎之禮﹐諸侯惟親迎嫡夫人﹐媵則至乎城下﹐以俟迎者而後入」﹐故《易林》《師》之《同人》云「結衿待時﹐終日至暮」也﹐謂林詞全說《靜女》詩而與毛異。○望我﹐依宋元本﹐汲古作望還。居止﹐宋元本作君上﹐非﹐依汲古。君者﹐居之訛。上者﹐止之訛。

蠱。龍渴求飲﹐黑雲影從。河伯捧觴﹐跪進酒漿﹐流潦滂滂。震爲龍﹐兌口爲飲。艮爲求﹐互大坎爲黑﹑爲云﹑爲河。震爲伯﹐故曰河伯。震爲觴﹐艮手爲捧。坎爲酒漿﹑爲流潦。○龍渴求飲﹐汲古作「龍隅求泉」﹐黑作置﹐均依宋元本。

臨。出門逢患﹐與福爲怨。更相擊刺﹐傷我手端。震爲出﹐坤爲門﹑爲患﹐坤禍﹐故不福。伏艮爲擊﹐對遁臨﹐正反艮﹐故相擊。兌爲傷﹐伏艮爲手﹐坤爲我。○福﹐從宋元本﹐汲古等本皆訛爲怒。

觀。播天舞﹐光地乳。神所守﹐樂無咎。艮爲天﹑爲手﹑爲播﹑爲舞。坤地﹐互艮爲乳﹐艮爲守﹐伏震爲樂。坤爲安。○此三字四句宋元本作「播天舞地﹐神明所守﹐安樂無咎」﹐汲古訛爲「播衣樂天﹐乾坤所命﹐安樂無咎」﹐皆攺作四字三句﹐玆依《剝》之《兌》宋本校。地乳﹐詳《泰》之《大有》。

噬嗑。兩金相擊﹐勇气鈞敵。終日大戰﹐不破不缺。震爲金﹐正反震﹐故曰兩金。艮手爲擊﹐正反艮﹐故曰相擊。震爲勇﹐正反震﹐故曰鈞敵。艮爲終﹐離爲日﹐震爲戰。兌爲破缺﹐兌伏﹐故不破不缺。○勇气鈞敵﹐依宋本﹐汲古等本作「武勇敢敵」﹐將林詞用覆之妙全失。

賁。車𨿽駕﹐兩矧絕。馬奔出﹐雙輪脫。行不至﹐道遇害。震爲車﹑爲駕﹐伏巽爲靷。兌卦數二﹐故曰兩靷。兌折故絕。震爲馬﹑爲奔出。坎爲輪﹐兌卦數二﹐兌毀﹐故曰雙輪脫。坎陷故行不至。震爲道﹐坎陷爲害。○汲古作四字句而添二字作五句﹐爲「大車難駕﹐兩靷如繩﹐馬奔山後﹐輪脫不行﹐中道遇害。」不有宋元本誰復知廬山眞面﹐誰復知林詞奇妙如此。此與上六卦凡常本詞意失解者﹐皆賴宋元本復明﹐其可貴如此。

剝。文山紫芝﹐雍梁朱艸。長生和气﹐王以爲寶。公屍侑食﹐福祿來處。詳《師》之《夬》。

復。抱珠入口﹐爲我畜寶。得吾所有﹐欣然嘉喜。震爲口﹑爲珠玉﹑爲寶。坤爲我﹑爲吾﹑爲畜。震爲嘉喜。

無妄。負牛上山﹐力盡行難。烈風雨雪﹐遮遏我前。中道復還﹐憂者得歡。艮爲負﹑爲山﹑爲牛﹐艮止﹐故力盡行難。互巽爲風﹐乾爲冰﹐故曰雨雪﹐艮止﹐故曰遮遏。艮爲道﹐震反﹐故曰還。坎爲憂﹐震樂﹐故曰得歡。○力盡﹐依汲古﹐宋本作劣。負牛﹐依宋本﹐汲古作負車。

大畜。陶朱白圭﹐善賈息資。三致千金﹐徳施上人。艮火﹐故曰陶﹐乾爲大赤﹐故曰陶朱。震爲玉﹑爲白﹐故曰白圭。二人皆善治生致富。乾爲富﹐故曰息資。伏巽爲商賈﹐艮數三﹐乾爲金﹑爲千﹐故曰三致千金。乾爲徳﹐震爲人。上人者﹐及人也。○人﹐依宋本﹐汲古作仁。

頤。子鉏執麟﹐春秋作經。元聖將終﹐尼父悲心。詳《訟》之《同人》。○經﹐依釋文。元﹐依汲古﹐宋本作作元﹑作陰聖﹐非。

大過。春日載陽﹐福履齊長。四時不忒﹐與樂爲昌。通《頤》。震爲春﹐乾爲日﹑爲陽。震爲福履﹐巽齊﹐故曰齊長。艮爲時﹐震數四﹐故曰四時。震爲樂﹑爲昌。○昌﹐依汲古﹐宋本作倡。

坎。孔徳如玉﹐出於幽谷。飛上喬木﹐鼓其羽翼﹐輝光照國。詳《坤》之《比》。○輝﹐依汲古﹐宋本作大。照國﹐依宋本﹐汲古及常本作耀光照目﹐非。

離。區脫康居﹐慕仁入朝。湛露之歡﹐三爵畢恩。復歸穹廬﹐以安其居。注﹕詳《訟》之《恆》。○穹﹐宋本作窮﹐非。

咸。秋冬夜行﹐照覽星辰。道理利通﹐終身無患。兌爲秋﹐乾爲冬﹐互大坎爲夜。艮爲明﹑爲觀﹐故曰照覽。艮爲星辰﹑爲道裏。巽爲利﹐艮爲身﹑爲終。坎爲患﹐兌悅﹐故無患。○理﹐應作裏。無患﹐依汲古﹐宋本作何患。

恆。鳴鵠抱子﹐見蛇何咎。室家俱在﹐不失其所。注詳《否》之《鼎》﹐古鵠鶴通用。

遁。安如泰山﹐福壽屢臻。𨿽有豺虎﹐不能危身。艮爲山﹑爲安﹑爲壽。乾爲福﹐艮爲豺虎﹑爲身﹐艮安故不危。○艮爲身證。宋本如訛和。

大壯。耆蒙睡眠﹐不知東西。歲君失理﹐命直爲曲。王稱爲寶。乾老故曰耆。《說文》﹕「耆﹐老也」。伏艮故曰蒙。耆蒙﹐卽老少也。艮止坤迷﹐故曰睡眠。震東兌西﹐坤迷故不知。乾爲君﹑爲年﹐故曰歲君。坤爲理﹐坤伏故失理。伏巽爲命。孟氏逸象乾爲直﹑爲王﹑爲寶。震口爲稱。○耆蒙睡眠﹐依汲古﹐宋本作老目瞢眠。老目者﹐耆之訛﹐瞢﹐蒙之訛。歲君失理﹐命直爲曲﹐王稱爲寶。依汲古﹐宋本作「君失理命﹐以直爲傴﹐王珍爲寶」﹐非。此又汲古勝宋本處。

晉。植璧秉珪﹐請命於河。周公克敏﹐衝人瘳愈。此用《同人》象。伏震爲珪璧。艮手故曰秉﹑曰植。坎水坤水故曰河。艮爲衝人。衝﹐幼也。震爲公﹑爲周。艮堅故瘳愈。○植璧秉珪﹐依宋本﹐汲古等本作載璧秉珪﹐非。植璧秉珪﹐金滕文。愈﹐依汲古。《說文》﹕「病瘳也」。徐鍇曰﹕今人作愈﹐非。由是證宋本作愈非。○《史記魯世家》﹕「成王有疾﹐周公揃爪沈河以祈病瘳」。

明夷。太王執政﹐歲熟民富。國家丰有﹐王者有喜。震爲王﹐坤老﹐故曰太王。坤爲政﹑爲歲﹑爲利﹐故曰歲熟。坤爲民﹑爲富﹑爲國家﹑爲丰。震爲王﹐震喜。○太﹐依宋本﹐汲古作大﹐他本或作天。

家人。訟爭相背﹐和气不處。陰陽俱否﹐谷風無子。離爲有言﹐故爭訟。坎爲和﹐坎伏故不處。谷﹐毛詩作谷。傳云﹕東風也。巽爲風﹐離東﹐故曰東風。震爲子﹐震伏故無子。谷風詩﹐毛傳謂刺夫婦失道﹐玆曰無子﹐蓋齊詩義也。○訟爭﹐依汲古﹐宋元本作爭訟。

睽。齊魯爭言﹐戰於龍門。構怨結禍﹐三世不安。兌魯齊﹐似用半巽象。正反兩兌口相背﹐故曰爭言。余詳《坤》之《離》。

蹇。鹿得美艸﹐鳴呼其友。九族和睦﹐不離邦域。此用《同人》象。伏震爲鹿﹑爲艸﹑爲鳴﹐伏坤爲族﹐震數九﹐故曰九族。震樂故和睦。坤爲邦域。

解。百里南行﹐𨿽微復明。去虞適秦﹐爲穆國卿。百里奚自虞適秦﹐故曰南行。震爲百﹑爲南﹑爲行。離爲明﹐坎爲憂虞﹐震樂故去虞。坎位西﹐故曰秦。○南﹐從宋元本﹐汲古訛難。微﹐從汲古﹐宋元本作徵﹐非。

損。梅李冬實﹐國多寇賊。亂擾並作﹐王不能制。詳《屯》之《師》。

益。府藏之富﹐王以賑貸。捕魚河海﹐笱网多得。巨蛇大鰌﹐戰於國郊﹐君遂走逃。詳《比》之《臨》。笱﹐依汲古﹐宋元訛苟。後三句定爲衍文﹐應依《比》之《臨》校刪。

夬。牡飛門啟﹐憂患大解。修福行善﹐不爲身禍。詳《需》之《兌》。○修福行善﹐依《需》之《兌》校﹐宋元本皆作「去老乘馬」﹐汲古無第三句。又牡﹐宋元本訛杜。

姤。宜昌娶婦﹐東家歌舞﹐長樂歡喜。巽爲震婦﹐震爲娶﹑爲昌﹑爲東﹑爲歌舞﹑爲歡樂。伏坤爲家。

萃。正陽之央﹐甲氏以亡。禍及畱吁﹐煙滅爲墟。《左傳宣十六年》﹕「正月﹐晉人滅赤狄甲氏及畱吁」﹐春正故曰正陽。央﹐中也﹐言正月之中也。伏乾爲陽﹐互大坎爲中。艮爲甲﹐坤喪兌毀﹐故曰甲氏以亡。坤爲禍﹐兌口爲吁。坤爲墟﹑爲滅。○甲﹐汲古訛申﹐依宋元。

升。鳧過稻廬﹐甘樂鰌。𨿽驅不走﹐田畯懷憂。震爲鳧﹑爲稻﹑爲樂﹑爲。﹐大麥也。巽爲鰌﹐坤亦爲魚。震爲驅﹑爲走﹐坤爲田畯﹑爲憂。○鳧﹐從汲古﹐宋元本作鳥﹐非。《詩小雅》﹕「田畯至喜」。

困。跛踦俱行﹐日暮車傷﹐失旅乏糧。通《賁》。坎蹇故曰跛踦。震爲行﹐離爲日﹐坎爲夜﹐故曰日暮。震爲車﹐坎折故傷。震爲行旅﹑爲糧﹐兌毀﹐故曰失旅乏糧。

井。龍門水穴﹐流行不害。民安其土﹐君臣相保。通《噬嗑》。震爲龍﹐艮爲門﹑爲穴﹐坎水爲流﹐流順故不害。坎爲民﹐艮爲安﹑爲土﹐震君艮臣。○艮爲臣證。○水﹐汲古作小﹐依宋元本。《集韻》害﹐音曷﹐與穴韻。

革。山陵四塞﹐遏我徑路。欲前不得﹐復還故處。通《蒙》。艮爲山﹑爲塞﹑爲遏﹑爲徑路。坎陷艮止﹐故欲前不得。震卦數四﹐故曰四塞。○四﹐依宋元本﹐汲古作西﹐前作全﹐非。

鼎。兩虎爭鬭﹐血流漂杵。城郭空虛﹐蒿藜塞道。通《屯》。艮爲虎﹐坤數二﹐故曰兩虎。又正反艮﹐故曰爭鬭。坎爲血﹑爲杵﹐艮爲城郭﹐坤爲空虛﹐震爲藜蒿﹐艮爲道。

震。依叔墻隅﹐志下心勞。楚亭晨食﹐韓子低頭。艮爲墻﹑爲叔﹑爲依。坎爲志﹑爲心﹑爲勞。震爲楚﹑爲晨﹑爲食﹐艮爲亭﹐坎爲信﹐故曰韓子。韓子者﹐韓信也。艮爲頭﹐坎下首﹐故低頭。《史記淮陰侯傳》﹕「常數從南昌亭長寄食﹐亭長妻患之﹐不爲具食﹐信怒絕去」。○叔﹐依宋元﹐汲古作東。

艮。龍生無常﹐或托空桑。憑乘風雲﹐爲堯立功。震爲龍﹑爲生﹑爲桑﹐互大離﹐離虛﹐故曰空桑。坎爲云﹐伏巽爲風。震爲乘﹐艮手爲憑。震爲帝﹐故曰堯。按﹕皇甫謐云﹕伊尹生於空桑﹐堯時諸臣。禹生石紐﹐見史記注。無生空桑者﹐西漢時古籍多﹐或別有所據。○空桑﹐依汲古﹐宋元本作葉。

漸。魁行搖尾﹐逐雲吹水。污泥爲陸﹐下田宜稷。艮爲星﹑爲尾。魁﹐北斗星也。巽進退﹐故曰搖尾。坎爲雲﹐水兌口向坎﹐故曰逐雲吹水。坎爲污泥﹐坎陷故亦爲下田。艮爲陸﹐巽爲稷﹐言宜種黍稷也。○水﹐汲古作火﹐依宋元本。宜稷﹐多作爲稷﹐依《巽》之《師》校。

歸妹。跛踦相隨﹐日暮牛罷。陵遲後旅﹐失利亡雌。坎蹇故跛踦。離爲日﹑爲牛。坎夜坎勞﹐故曰日暮牛罷。震爲商旅﹑爲後﹐巽爲利﹐巽伏﹐故曰失利亡雌。巽爲震婦﹐故曰雌也。

丰。三人俱行﹐北求大牂。長孟病足﹐倩季負糧。柳下之寶﹐不失我邦。震爲人﹑爲行﹐數三﹐故曰三人俱行。互大坎爲北﹐兌爲羊﹐震爲長孟﹑爲足﹐坎病﹐故曰病足。按﹕《家語》﹕「叔梁紇之妾生孟皮﹐孟皮病足」。季﹐季路也。《家語》子路曰「吾爲親負米百里之外」。互巽爲糧﹐伏艮爲季﹑爲負。震爲柳﹐伏坤爲下﹑爲邦。○糧﹐宋元﹑汲古作囊﹐依汲古《革》之《恆》校。孟﹐從宋元﹐汲古作子。寶﹐從宋元﹐汲古作責﹐非。按﹕《呂氏春秋》﹕「齊伐魯﹐求岑鼎﹐魯以他鼎往﹐齊侯曰﹕柳下季謂是則因受之﹐魯侯請柳下季﹐季曰﹕君以賂欲免國也﹐臣亦有國﹐破臣之國以免君之國﹐所不願也﹐魯侯乃以眞岑鼎往」。我邦﹐各本皆作驪黃﹐依汲古《渙》之《豫》校。

旅。鳳凰在左﹐麒麟處右。仁聖相遇﹐伊呂集聚。傷害不至﹐時無殃咎﹐福爲我母。離爲鳳凰﹑爲麒麟。離東爲左﹐兌西爲右。坎爲聖﹑爲集聚。兌口爲伊。巽爲齊﹑爲呂。○處右﹐從宋元﹐汲古作在右。

巽。乘筏渡海﹐𨿽深不殆。曾孫皇祖﹐累累俱在。伏震爲筏﹑爲乘﹐互大坎爲海﹑爲深﹐兌悅故不殆。伏艮爲曾孫﹑爲祖。○海﹐從宋元﹐汲古作河﹐不協﹐非。

兌。比目四翼﹐來安吾國。賫福上堂﹐與我同牀。詳《比》之《離》。

渙。娶於姜呂﹐駕迎新婦。少齊在門﹐夫子悅喜。詳《否》之《渙》。呂﹑齊﹐汲古作女﹑作妻﹐依宋元本。

節。螟虫爲賊﹐害我稼穡。盡禾殫麥﹐秋無所得。坎爲賊﹑爲害﹐伏巽爲螟虫。震爲禾稼﹐兌正秋﹐兌毀折﹐故秋無所得。○盡禾﹐汲古作冬禾﹐依宋元本。

中孚。衣裳顚倒﹐爲王來呼。成就東周﹐邦國大休。震爲衣裳﹐正反震﹐故曰顚倒。震爲王﹑爲呼﹑爲東周﹐艮爲成﹑爲邦國。按﹕《齊風》﹕「東方未明﹐顚倒衣裳﹔顚之倒之﹐自公召之」﹐《毛詩敍》謂朝廷興居無節﹐焦意似指太公佐周﹐與毛異。

小過。王孫季子﹐相與爲友。明允篤誠﹐升擢薦舉。震爲王﹐艮爲孫﹑爲季子﹑爲友。震爲明允﹐艮爲篤誠﹐震爲薦舉﹐艮手爲擢。詞似用《史記》舜舉八元八愷事。○篤﹐元本訛駕﹐依宋本﹑汲古。薦﹐依汲古﹐宋元本皆訛慶。

旣濟。踴泉滑滑﹐流行不絕。污爲江海﹐敗毀邑裏﹐家無所處。聞虎不懼﹐向我笑喜。坎爲泉﹐重坎﹐故流行不絕﹑故污爲江海。坤爲邑裏﹐三坤爻隔絕﹐故云敗毀。坎爲懼﹐虎與笑喜蓋用半象。○踴﹐汲古作漏﹐依宋元。懼﹐從宋元﹐汲古作悖。又按﹕似用《同人》伏象。

未濟。桑扈竊脂﹐啄粟不宜。亂政無常﹐使心孔明。離爲鳥﹐故曰桑扈竊脂。坎爲竊﹑爲脂。竊脂﹐卽桑扈﹐一物也。《左傳襄四年》﹕「桑扈竊脂爲蠶驅雀者也」﹐《詩小雅》﹕「交交桑扈」﹐余似用半象。○扈﹐宋元本作戶﹐從汲古。心﹐依宋元本﹐汲古作我。

大有第十四

大有。白虎張牙﹐徵伐東萊。朱雀前驅﹐贊道說辭。敵人請服﹐銜璧而趨。兌爲虎﹑爲牙﹐西方色白﹐故曰白虎張牙。白虎﹐西方宿。離爲東﹐兌爲決﹑爲斧鉞﹐故曰徵伐東萊。萊﹐汲古本作東華。按﹕《史記》云﹕師尙父封於營邱﹐未至國﹐萊人來伐﹐爭營邱。營邱﹐邊萊。萊﹐夷人也。但太公徵萊今史不詳﹐不知華萊孰是﹐姑從宋元。朱雀﹐南方宿。離爲雀﹐南方色赤﹐故曰朱雀。兌口﹐故曰贊道說辭。道導通。乾爲玉﹐兌口故曰銜璧。○東萊﹐汲古本作東華﹐依宋元。

乾。南山太行﹐困於空桑。老沙爲石﹐牛馬無食。此用《大有》象。乾爲山﹑爲行﹐位南﹐故曰南山。太行﹐亦山名也。伏坎爲困﹐艮爲桑﹐坤虛﹐故曰空桑。艮爲沙石。坤爲老﹑爲牛馬﹐兌爲食﹐坤閉﹐故曰無食。○無食﹐宋元本作無糧﹐依汲古。

坤。播木折枝﹐與母別離﹐絕不相知。依《訟》之《謙》校。播﹐種也﹐言折枝種於他所﹐與母樹分離也。○宋元﹑汲古皆作「蟠木失歧」﹐誤。按﹕此亦用《大有》伏象。

屯。噂噂所言﹐莫如我垣。歡樂堅固﹐可以長安。詳《乾》之《困》。○宋元本作譐譐﹐依汲古。莫如我垣﹐亦依汲古﹐宋元作「莫知我恆」﹐誤。

蒙。雹梅零墜﹐心思憒憒。懷憂少愧﹐亂我魂气。艮爲果﹑爲梅﹐坎爲冰﹐故曰雹梅。《爾雅》葖蘆萉注﹕紫花大根﹐俗呼雹突﹐由此例之﹐是雹梅爲象形之字﹐作李者非也。坎折故零墜。坎爲心思﹐坎憂故憒憒。坤爲我﹑爲亂﹑爲魂气。○憒憒﹐依宋元本﹐汲古作積憒。雹﹐各本作李﹐依《頤》之《否》校。

需。火𨿽熾﹐在吾後。寇𨿽多﹐在吾右。身安吉﹐不危殆。離爲火﹐伏坤爲吾﹐在下故曰在後。坎爲寇﹐兌爲右﹐伏坤爲身﹑爲安。殆﹐音以。

訟。虎臥山隅﹐鹿過後朐。弓矢設張﹐蝟爲功曹﹐伏不敢起﹐遂至平原﹐得我美艸。乾爲虎﹑爲山﹐伏震爲鹿﹑爲後。《廣韻》﹕「朐﹐山名」﹐《史記始皇本紀》﹕「立石上朐界中」﹐由是例之﹐後朐或山名也。坎爲弓矢﹑爲棘﹑爲蝟﹑爲伏﹐伏坤爲平野﹑爲我。震爲美艸。○遂﹐依宋元本﹐汲古作逐。平﹐汲古﹑元本作洋﹐依宋本。坎爲矢證。《後漢書百官志》﹕「功曹主選署及眾事爲郡吏長」﹐《論衡》云「人謂虎食人﹐功曹爲姦所致。」其意以爲功曹爲吏率虎爲獸雄﹐而蝟能伏虎﹐故虎畏見。《史記龜策傳》注﹕蝟能伏虎。

師。三火起明﹐雨滅其光。髙位疾顚﹐驕恣誅傷。伏離爲火﹐數三﹐故曰三火。坎爲雨﹑爲黑﹐故無光。坎爲疾。坤爲誅傷。○顚﹐宋元作巓﹐依汲古。誅﹐汲古作深﹐依宋元。

比。疋居楚烏﹐遇讒無辜﹐久旅離憂。丁云「疋﹐雅同」﹐《說文》﹕「雅﹐楚鳥也﹐一名鸒﹐一名卑居﹐秦謂之雅」﹐言雅居楚卽謂烏也。艮爲烏﹐故曰烏﹑曰雅。坎上下兌口相背﹐故曰讒。坎爲憂。○疋居楚烏﹐依汲古﹐宋元本作「匹君楚馬」﹐非。旅﹐依宋元﹐汲古作散。○艮烏確證。

小畜。一室百子﹐同公異母。以義防患﹐禍災不起。通《豫》。坎爲室﹐數一。坤爲百﹐震爲子﹑爲公。坤爲母﹐上下坤相背﹐故曰異母。坎爲患﹐坤爲禍災﹐坎伏﹐故不起。○百子﹑同公﹐依宋元本﹐汲古作十子﹑作同心﹐似非。

履。商人行旅﹐資所無有。貪其利珠﹐流連王市。還家內顧﹐公子何咎。通《謙》。震爲商旅﹑爲行人﹑爲珠﹐巽爲利市﹐乾爲王﹐故曰王市。艮爲家﹐離爲顧﹐震爲公子。○所無﹐依宋元本﹐資所無有者﹐言資無所出也。汲古作「資無所有」﹐非。

泰。禹將爲君﹐北入昆侖。稍進揚光﹐登入溫湯。代舜爲治﹐功徳昭明。乾爲君王﹐故曰禹。伏艮爲昆侖。坤位北﹐艮陽在上爲光﹐艮手﹐故曰揚光。坤水爲湯﹐艮火﹐故曰溫湯。震爲帝﹐故曰舜。○揚光﹐依宋元本﹐汲古作陽光﹐非。代舜爲治﹐依宋元本增﹐汲古無。○坤北證。

否。干行天徳﹐覆幬無極。嘔呼烹熟﹐使各自得。乾爲天﹐故覆幬無極﹐伏震兌﹐故曰嘔呼。艮火坤釡﹐故曰烹熟。○天﹐汲古作大﹐烹作享﹐均依宋元本。

同人。南國盛茂﹐黍稷醴酒。可以享老﹐樂我嘉友。乾爲南﹐伏坤爲國。震爲盛茂﹑爲黍稷﹐伏坎爲酒。乾爲老﹐震爲樂。○盛茂﹐汲古作茂盛﹐醴作醲﹐均依宋元本。

謙。方船備水﹐傍河燃火﹐終身無禍。震爲船﹐坤爲船﹐坤爲方﹐方﹐並也。《詩》「方舟爲梁」﹐故可備水。坎水坎河﹐艮爲火﹐故曰傍河燃火。坤爲身﹑爲禍﹐震喜﹐故無禍。○汲古多「與夫吉昌﹐永得安康」二句﹐依宋元本。

豫。雷行相逐﹐無有休息。戰於平陸﹐爲夷所覆。詳《坤》之《泰》。

隨。躑躅踟躕﹐拊心搔頭。五晝四夜﹐睹我齊侯。震足故躑躅﹑踟躕。坎爲心﹑爲首﹐艮手﹐故拊心搔頭。艮爲日﹑爲晝﹐兌爲夜﹐震卦數四﹐巽五。巽爲齊。○睹﹐依宋元本﹐汲古作賭。○上二句用《邶詩》注﹐詳《同人》之《隨》。

蠱。大口宣唇﹐神使伸言。黃龍景星﹐出應徳門。與福上堂﹐天下安昌。詳《需》之《萃》。

臨。陰衰老極﹐陽建其徳。履離戴光﹐天下昭明。詳《否》之《無妄》。第三句各本皆訛「離載陽光」﹐依《坤》之《未濟》校。

觀。三塗五嶽﹐陽城太室。神明所伏﹐獨無兵革。詳《需》之《蒙》﹐汲古多「下有保國」四字﹐依宋元本。

噬嗑。年丰歲熟﹐政仁民樂。利以居止﹐旅人獲福。震爲年歲﹑爲丰熟﹑爲仁樂﹐伏巽爲利。艮爲居止﹐震爲旅人。○政仁﹐依宋元﹐汲古作仁政﹐非。

賁。楚烏逢矢﹐不可久放。離居無羣﹐意昧精喪。作此哀詩﹐以告孔憂。楚烏﹐卽雅﹐見《說文》。艮爲黔啄﹐故曰烏。震爲叢木﹐故曰楚烏。坎爲矢﹐故曰楚烏逢矢。艮爲居﹐坎爲孤﹐故曰離居無羣。坎爲心﹑爲隱伏﹐故曰意昧。震神坎陷﹐故精喪。坎爲哀憂﹐震爲告。《詩四月篇》﹕「君子作詩﹐維以告哀」。○烏﹐從宋元本﹐汲古作鳥。矢﹐宋元本訛天﹐從汲古。可﹐宋元本作時﹐從汲古。羣﹐汲古作辜﹐從宋元本。汲古無意昧精喪句。

剝。出門大步﹐與凶惡忤。罵公詈母﹐爲我憂恥。坤爲門戶﹑爲凶﹑爲母﹑爲我憂。伏乾爲行﹑爲公﹐兌爲罵詈。○凶﹐依宋元本﹐汲古作兄﹐非。恥﹐亦從宋元本﹐汲古作趾﹐非。

復。火至井谷﹐陽芒生角。犯歷天市﹐窺觀太極。登上玉牀﹐家易六公。天市﹐依汲古。《天官書》﹕「旗中四星曰天市」﹐宋元本作天戶﹐非。太極﹐依汲古﹐卽北極也﹐宋元作太微﹐不韻。又陽宜作楊﹐古楊柳不分﹐卽柳星也。按﹕此亦用《大有》象。離爲星﹑爲火﹐兌爲井谷﹐伏艮爲角﹐離爲觀。太極謂五。乾爲玉﹐伏艮爲牀。

無妄。牧羊逢狼﹐𨿽憂不傷。畏怖惕息﹐終無禍殃。震爲羊﹐震艮對﹐故曰逢狼。艮爲狼﹐坤爲牧﹑爲憂傷﹐乾惕﹐故曰惕息。坤爲禍殃﹐坤伏故無。○惕﹐依汲古﹐宋元本訛旣。

大畜。繭栗犧牲﹐敬事鬼神。神嗜飲食﹐受福多孫。望季不來﹐孔聖厄陳。上四句詳《乾》之《旅》。艮爲季﹐艮止﹐故不來。乾爲聖﹐震爲孔﹑爲陳。○鬼﹐宋元本作貴﹐神嗜作享者﹐玆依汲古。

頤。大澤治妝﹐南歸牧羊。長伯爲我﹐多得牛馬﹐利於徙居。坤爲水﹑爲海﹐故曰大澤。妝﹐俗作娤﹐爲裝之訛字。震爲行﹐故治裝。伏兌爲羊﹐坤爲牧﹐震爲歸﹑爲南﹑爲伯﹑爲長。坤爲我﹑爲牛﹑爲馬﹐震行故徙居。○大澤治妝﹐宋元本作大蓋治牀﹐依汲古。歸羊﹐從宋元本。牧﹐從汲古。牛馬﹐依宋元本﹐汲古作馬牛。

大過。枯樹無枝﹐與子分離。饑寒莫養﹐獨立哀悲。通《頤》。震爲樹﹐互大離科上槁﹐故曰枯﹐巽寡故無枝。震爲子﹐風散故分離。乾爲寒﹐離虛爲饑﹐坤死故莫養。坤爲哀悲。

坎。天地九重﹐堯舜履中。正冠垂裳﹐宇宙平康。互震爲帝﹐故曰堯舜。震爲履﹐坎爲中﹐艮爲冠﹐坤爲裳﹐坎爲平。○履﹐汲古作治﹐依宋元本。

離。鳧鷖遊涇﹐君子以寧。履徳不衍﹐福祿來成。伏震爲鳧鷖﹐坎爲涇﹐艮爲君子﹐震爲履﹑爲福祿。○涇﹐元本作滛﹐從宋本﹑汲古。履﹐從宋元本﹐汲古訛復。

咸。裸裎逐狐﹐爲人觀笑。牝雞雄晨﹐主作亂根。通《損》。坤爲身﹐故曰裸裎。艮爲狐﹐震爲逐﹑爲人﹑爲笑﹐艮爲觀﹐互巽爲雞﹐震爲雄﹑爲旦﹑爲鳴﹐故曰雄晨。震爲主﹐坤爲亂。○裸裎﹐宋元本作臝襢﹐依汲古。觀﹐汲古作所﹐雄作司﹐均依宋元本。《書》﹕牝雞之辰﹐惟家之索。

恆。典冊法書﹐藏在蘭臺。𨿽遭亂潰﹐獨不遇災。詳《坤》之《大畜》。○書﹑亂﹐從宋元本﹐汲古作言﹑作禍﹐《論衡》﹕「連山藏在蘭臺」。

遁。三癡且狂﹐欲之平鄕。迷惑失道﹐不知昏明。通《臨》。坤爲癡﹐震數三﹐故曰三癡。震起故曰且狂。《詩鄭風》﹕「不見子都﹐乃見狂且」﹐《說文》﹕「且﹐薦也﹐薦﹐進也」﹐《集韻》﹕「且﹐䢐也」﹐且狂﹐猶狂且也。坤爲平鄕﹐震爲之﹐坤爲迷惑﹑爲失﹐震爲大塗﹐坤夜震旦﹐故曰昏明﹐坤迷故不知。全用對像。○且狂﹐依汲古﹐宋元本作俱﹐非。且﹐音䢐。

大壯。癭癅瘍疥﹐爲身瘡害。疾病癃痾﹐常不危殆。通《觀》。艮多節﹐故曰癭癅痬疥﹑曰癃痾。坤爲身﹑爲害﹑爲疾病﹐艮安故不危殆。○害﹐依宋元本﹐汲古作患﹐不協。痾﹑危殆。皆依汲古﹐宋元本作痢﹑作屬逮﹐似非。

晉。三豕俱走﹐鬭於谷口。白豕不勝﹐死於阪下。坎爲豕﹐離卦數三﹐故曰三豕。艮爲谷﹐伏兌爲口。兌剛魯毀折故鬭。兌﹐西方色白﹐故曰白豕。坤死艮阪﹐故曰死於阪下。○谷﹐宋元本作虎﹐依汲古。

明夷。賴主之光﹐受徳之佑。𨿽遭顚沛﹐獨不凶咎。震爲主﹐離爲光﹐震爲徳。○主﹐依汲古﹐宋元本作先。遭﹐依宋元本﹐汲古作造。

家人。上義崇徳﹐以建大福。明哲且聰﹐周武立功。通《解》。震爲徳﹑爲福﹑爲建﹐離爲明﹑爲哲﹑爲聰﹐震爲周﹑爲武﹑爲功。○哲﹑立功﹐從宋元本﹐汲古作徳﹑作功立﹐非。

睽。四亂不安﹐東西爲患。身止無功﹐不出國城。乃得全完﹐賴其生福。兌數四﹐離爲亂﹐坎險故不安。離爲東﹐坎爲西﹑爲患﹐伏艮爲身﹑爲止﹑爲國城﹐艮止故不出。

蹇。金牙鐵齒﹐西王母子。無有患殆﹐涉道大利。詳《小畜》之《大有》﹐此亦用《大有》象。○涉道大利﹐依汲古﹐宋元本作滅害道利。

解。賀喜從福﹐日利蕃息﹐歡樂有得。震爲喜樂﹑爲賀﹑爲福﹐伏巽爲利﹐離爲日﹐震爲蕃息。

損。昊天白日﹐照臨我國。萬民康寧﹐咸賴嘉福。艮一陽在上故爲天﹑爲日﹐納丙﹐故曰昊天。昊天﹐夏日也。坤爲我﹑爲國﹐艮爲光明﹐故曰照臨。坤爲萬民﹐震爲康寧﹑爲嘉福。○嘉福﹐依宋元本﹐汲古作受福。

益。左眇右盲﹐視闇不明。下民多孽﹐君失其常。震爲左﹐伏兌爲右﹐互大離故曰眇﹑曰盲﹑曰不明。坤爲黑暗﹑爲下﹑爲民﹑爲孽﹐震爲君。

夬。吾有黍粱﹐委積道傍。有囊服箱﹐運到我鄕﹐藏於嘉倉。通《剝》。艮爲道﹐坤爲委積﹑爲囊﹑爲箱﹑爲鄕﹐坤載故曰運。坤爲藏﹐艮爲倉﹐又爲果蓏。蓏﹐艸實也。黍粱故爲艮象。○吾有﹐從汲古﹐宋元本作吾家。囊﹐從宋元﹐汲古作架。

姤。殊類異路﹐心不相慕。牝豕無猳﹐鰥無室家。通《復》。坤爲類﹑爲心﹐震爲大塗﹐坤爲牝﹐巽爲豕﹐故曰牝豕。猳﹐牡也。坤寡故曰鰥。○牝豕﹐宋元本作牝猭﹐依汲古。

萃。雀行求食﹐出門見鷂。顚蹶上下﹐幾無所處。艮爲雀﹑爲求﹐兌爲食﹐艮爲門﹑爲鷂﹐兌折故顚蹶。

升。野有積庾﹐穡人駕取。不逢狼虎﹐暮歸其宇。坤爲野﹑爲積﹑爲庾。震爲稼穡﹑爲人﹐故曰穡人。艮爲虎狼﹐艮伏故不逢。坤爲莫﹐震爲歸。○積庾﹐宋本作積庚﹐元本作種庾﹐依汲古。狼虎﹐亦依汲古﹐宋元本作虎狼﹐與下宇不韻。

困。膚敏之徳﹐發憤晨食。虜豹禽說﹐爲王求福。詳《師》之《觀》。○虜﹐依汲古﹐宋元本訛虎。晨﹐各本皆作忘﹐依宋元本《師》之《觀》校攺。說﹐從宋元﹐淮陰伐趙禽夏說﹐汲古作越﹐非。

井。光祀春成﹐陳寶雞鳴。陽明失道﹐不能自守﹐消亡爲咎。《漢書郊祀志》﹕「秦文公獲若石於陳倉北阪城﹐祠之﹐其神來﹐常以夜光輝若流星從東方來﹐集於祠城﹐其聲殷殷﹐若雄雉野雞夜鳴﹐名曰陳寶」。玆云春城﹐疑祠城之訛﹐疑原句無春字﹐祀成卽祠城﹐或爲光集祠城也。卦通《噬嗑》。離爲光﹐坎爲集﹐艮爲祠城﹐震爲陳﹑爲鳴﹐本卦巽爲雞。○光祀﹐從宋元本﹐汲古作光禮。禮﹐卽集之音訛字。陳寶﹐宋本﹑汲古皆作陳項﹐非﹐依元本。

革。左抱金玉﹐右得熊足。常盈不亡﹐獲心所欲。通《蒙》。震爲左﹑爲玉﹐艮爲金﹑爲抱﹐兌爲右﹐艮熊震足﹐坤爲多﹐故曰常盈。坤爲亡﹐震樂故不亡。坎爲心﹑爲欲。○艮金證。熊足卽熊掌。

鼎。履泥污足﹐名困身辱。兩仇相得﹐身爲痛瘧。通《屯》。震爲足﹑爲履﹐坤爲土﹑爲水﹐故曰履泥污足。艮爲名﹐坎陷﹐故名困。坤爲身﹐坤下故辱﹐坤數二故曰兩。正反艮故相仇。○爲痛瘧﹐依宋元本﹐汲古作其爲虐。

震。安居重遷﹐不去其。禾米相間﹐樂得常產。艮爲居﹐艮止﹐故安居不遷。震往﹐艮﹐艮止﹐故不去其。震爲禾米﹐爲樂。○﹐從汲古﹐宋元本作亶﹐音訛字。

艮。天災所遊﹐凶不可居。轉徙獲福﹐畱止憂危。互坎爲災凶﹐震爲遊﹐上下卦陽在上故曰天災。艮爲居﹐坎險﹐故不可居。震爲徙﹑爲福﹐艮止坎危。○憂危﹐從汲古﹐與居韻﹐宋元作危憂。

漸。昧昧墨墨﹐不知白黑。景云亂擾﹐光明隱伏。犬戎來攻﹐幽王失國。坎隱伏故曰昧墨﹐故不知白黑。巽爲白﹐坎爲黑﹑爲云﹐離明﹐故曰景云。離爲亂﹑爲光明﹐坎伏艮犬﹐坎爲幽﹑爲失﹐艮爲國﹐震爲王﹐震伏﹐故曰幽王。○白黑﹐依宋元本﹐汲古作日黑。

歸妹。鳧雁啞啞﹐以水爲宅。雌雄相和﹐心志娛樂。得其所欲。詳《大畜》之《鼎》。○心志﹐依宋元﹐汲古作常共。

丰。長生無極﹐子孫千億。柏柱載梁﹐堅固不傾。震爲長生﹑爲子﹐伏艮爲孫。震爲千億﹑爲柏柱﹑爲載﹑爲梁﹐伏艮爲堅固。○梁﹐從汲古﹐宋元本作器。

旅。麒麟鳳凰﹐善政得祥。陰陽和調﹐國無災殃。離爲文明﹐故曰麟鳳。卦一陰從一陽﹐二陰從二陽﹐故曰和調。

巽。天之奧隅﹐堯舜所居。可以存身﹐保我室家。伏艮爲天﹐震爲帝﹐故曰堯舜。艮爲居﹑爲身﹑爲室家﹑爲保。全用旁通。○室家﹐從宋元﹐汲古作家室﹐非。家﹐音姑﹐與居韻。

兌。配合相迎﹐利之四鄰。昏以爲期﹐與福笑喜。兌昧爲昏﹐震爲福﹑爲笑喜。迎鄰爲韻﹐鄰﹐音靈。

渙。砥徳礪材﹐果當成周。拜受大命﹐對爲齊侯。震爲徳﹑爲材﹐艮石﹐故曰砥礪。震爲周﹐艮爲拜﹐巽爲命﹑爲齊。

節。與福俱坐﹐蓄水備火﹐終無災禍。震爲福﹐艮爲坐﹐坎水艮火﹐坎爲積蓄﹑爲災禍。○宋元本多「思患預防」四字爲第三句﹐依汲古。

中孚。晨昏潛處﹐候時煦煦。卒逢白日﹐爲世榮主。震爲晨﹐兌爲昧﹑爲昏﹐巽爲潛﹐艮爲待﹑爲時﹐震爲煦。煦﹐和也。巽爲白﹐艮爲日﹐震爲主﹑爲榮。○晨﹐元本作畏﹐依宋本﹑汲古。候時煦煦﹐宋元本作候明昭昭﹐玆從汲古。煦主爲韻。

小過。視日再光﹐與天相望。長生歡悅﹐與福爲多。艮爲日﹑爲光﹑爲望﹑爲天﹐巽長震生﹐震歡悅爲福﹑爲多也。○再﹐從汲古﹐宋元本作載。多﹐從宋元本﹐汲古作兄。與﹐從汲古﹐宋元作以。○艮爲天證。

旣濟。大頭明目﹐載受嘉福。三雀飛來﹐與祿相觸。坎爲大首﹐離爲明目﹐震爲載﹑爲嘉福。離爲鳥﹐卦數三﹐故曰三雀飛來。震爲飛﹑爲祿。除坎離外﹐皆用半象。○載受嘉福﹐從宋元本﹐汲古作再受喜福。三﹐從宋元本﹐汲古作二。觸﹐從汲古﹐宋元訛單。

未濟。楩生荊山﹐命屬輸班。袍衣剝脫﹐夏熱冬寒。立成枯槁﹐眾人莫憐。詳《乾》之《旣濟》。楩﹐汲古訛梗﹐依宋元本。

謙之第十五

謙。王喬無病﹐狗頭不痛。亡跛失履﹐乏我徒從。艮爲壽﹐故曰王喬。王喬﹐古仙人。坎爲病﹐震樂故無病。艮爲狗﹐坎爲首﹑爲痛﹐震爲履﹐坎蹇故跛。坤爲我。○狗﹐依汲古﹐宋元本作苟。跛﹐依汲古﹐宋元本作破。亡疑爲足之訛。震足坎蹇﹐故曰足跛。

乾。喋囁噱嚾﹐昧冥相摶。多言少實﹐語無成事。此取遇卦《謙》象。注解詳卷九《明夷》之《豫》。《豫》與《謙》同象。喋﹐汲古作嗛﹐依宋元本。噱嚾﹐宋元本訛處曜﹐汲古作噱嚶。摶﹐宋元作待﹐汲古訛持﹐依汲古﹐《中孚》之《升》校有詳說。

坤。北辰紫宮﹐衣冠立中。含和建徳﹐常受大福。鉛刀攻玉﹐堅不可得。詳《坤》之《觀》。多下二句。此亦用《謙》象。艮爲刀﹑爲金﹐坤柔故曰鉛刀。震爲玉﹐艮爲堅。○艮爲刀﹑爲金證。

屯。東壁餘光﹐數暗不明。主母嫉妬﹐亂我事業。震爲東﹐艮爲壁﹐故曰東壁。艮又爲火﹑爲光明﹐坎爲暗﹐故不明。坤爲母﹐震爲主﹐故曰主母。坎爲嫉妬﹐坤爲亂﹑爲事業。《列女傳》﹕「貧婦徐吾與鄰婦會燭﹐夜續燭﹐數不給﹐鄰婦欲擯之﹐吾曰﹐一室之內﹐增一人﹐燭不爲闇﹐少一人﹐不爲明﹐何愛東壁之餘光乎﹖」林用其事。

蒙。下背其上﹐盜明相讓。子嬰兩頭﹐陳破其墟。坤爲下﹐艮爲背﹑爲上﹑爲明﹐坎爲盜﹐震爲言﹐正反震相對故曰相讓。震子﹑震嬰。坎爲首﹐坤數二﹐故曰兩頭。震爲陳﹐坎爲破﹐坤爲墟。兩頭於象甚合﹐其義未詳﹐疑爲面縛之訛。○相讓﹐從宋元本﹐汲古作其﹐非。讓﹐責也。子嬰﹐從汲古﹐宋元本作嬰子﹐非。陳﹐陳涉也﹐言陳涉亡秦滅子嬰也。

需。鳳生會稽﹐稍巨能飛。翺翔桂林﹐爲眾鳥雄。離文爲鳳﹐伏艮爲山。會稽﹐山名。艮陽在上爲飛﹑爲翺翔﹑爲林﹑爲鳥﹐坤爲眾。全用伏。○能飛﹐從宋本﹐元本作飛翔﹐非。巨﹐汲古作其﹐依宋元本。

訟。鑿井求玉﹐非和氏寶。名困身辱﹐勞無所得。坎陷爲井﹐乾爲玉﹑爲寶﹐坎爲和﹐伏坤爲身﹑爲辱。艮爲名﹐艮覆故名困。坎爲勞。○非和氏寶﹐依宋本及汲古﹐元本作「非卞氏室」﹐非。

師。邦桀載殳﹐道至東萊。百僚具舉﹐君王嘉喜。坤爲邦﹑爲惡﹐故曰桀。艮爲殳﹐兵器也。《詩衛風》﹕「邦之桀兮﹐伯也執殳」。震爲大塗﹑爲陵﹐震東故曰東萊。東萊﹐山名。坤爲百﹐艮爲官﹐互震爲君王﹑爲嘉喜。○邦桀﹐從宋元本﹐汲古訛拜桀。殳﹐從陳本﹐元本﹑宋本﹑汲古皆訛役。道﹐從宋元本﹐汲古作送。《漢書郊祀志》﹕「東萊山﹐黃帝所常遊」﹐林詞似指此事。

比。安息康居﹐異國穹廬。非吾邦域﹐使伯憂戚。詳《蒙》之《屯》。○穹﹑戚﹐依汲古﹐宋元本作同﹑作惑。

小畜。江河淮海﹐天之都市。商人受福﹐國家富有。詳《否》之《乾》。

履。同本異業﹐樂仁尙徳。東鄰慕義﹐來興吾國。通《謙》。震爲木﹐正反震而以三爻爲本﹐故曰同本異葉。震爲仁徳﹑爲樂﹑爲東﹑爲興﹐坤爲吾﹑爲國。○鄰﹐依宋元本﹐汲古訛林。

泰。白鶴銜珠﹐夜室爲明。懷我徳音﹐身受光榮。震爲白﹑爲鶴﹑爲珠﹐兌爲口﹐故曰銜。坤爲夜﹑爲室﹐震爲明﹑爲音﹐坤爲懷﹑爲我﹑爲身﹐乾爲光榮。《搜神記》﹕「噲參行遇黔鶴﹐爲弋人射傷﹐收養之﹐放去﹐一夜﹐雌雄各銜一明月珠來以報參」。○室﹐宋元作食﹐從汲古。爲﹐從宋元﹐汲古作反。我﹐元本作吾﹐從宋本﹑汲古。

否。踐履危難﹐脫厄去患。入福喜門﹐見吾邦君。伏震爲踐履﹐坤爲患﹐乾在外﹐故脫厄去患。艮爲門﹐乾爲福喜﹐巽爲入﹐坤爲吾﹑爲邦﹐乾爲君。○福﹐依宋元本﹐汲古作臨。

同人。宮商旣和﹐聲音相隨。驪駒在門﹐主君以歡。通《師》。震爲樂﹐故曰宮商﹑曰聲音。震爲隨﹑爲馬﹐坤爲門﹐震爲主﹑爲君﹑爲歡﹐又震爲行。驪駒﹐爲送行之詩。

大有。天地配享﹐六位光明。陰陽順敍﹐以成厥功。詳《訟》之《震》。

豫。江河淮海﹐天之奧府。眾利所聚﹐可以饒有﹐樂我君子。詳《否》之《坤》。

隨。雙鳥俱飛﹐欲歸稻池。徑涉萑澤﹐爲矢所射﹐傷我胸臆。詳《屯》之《旅》。○萑﹐依《屯》之《旅》校﹐宋元本作雚﹐汲古作藿﹐皆非。

蠱。伯仲叔季﹐日暮寢寐。臝臥失明﹐喪我貝囊﹐銜卻道傍。震爲伯﹐大坎爲仲﹐艮爲叔季﹐坎爲莫﹑爲寢寐﹐艮爲身﹑爲臝﹑爲臥﹑爲明﹐兌昧故失明﹐兌毀折故曰喪。艮爲貝﹐震爲道﹑爲囊。○伯﹐從汲古﹐宋元本作畱。臝﹐汲古作裸﹐宋元本作羸﹐由汲古証之可見宋元本原作臝。羸裸同﹐故從之。明﹑喪﹑貝﹐從汲古﹐宋元本作限﹑虐﹑具﹐非。卻﹐汲古作缷﹐依宋元本。

臨。受終文祖﹐承衰復起。以義自閒﹐𨿽苦無咎。坤爲文﹐伏艮爲終﹑爲祖﹐故受終文祖。坤爲衰﹐震爲起﹐坤爲義﹑爲咎﹐震樂故無咎。○閒﹐依汲古﹐宋元本作閉。

觀。據斗運樞﹐順天無憂﹐與樂並居。詳《益》之《節》。

噬嗑。周師伐紂﹐戰於牧野。甲子平旦﹐天下悅喜。震爲周﹑爲伐﹐坎眾爲師﹐離爲惡人﹐故曰紂。艮爲城。《尙書》注﹕牧野城﹐周武王所築。震爲旦﹑爲子﹐艮爲甲﹐故曰甲子。坎爲平﹐故曰平旦。艮爲天﹐震爲下﹑爲樂。《周書》﹕「武王伐紂﹐甲子昧爽﹐王朝至於商郊牧野」﹐林所本也。

賁。十雌百雛﹐常與母俱。抱雞搏虎﹐誰敢害諸。通《困》。巽爲雌﹐兌爲雛﹐數十故曰十雌。震爲百﹑爲子﹐故曰百雛。巽爲母﹑爲雞﹐艮爲虎﹑爲抱﹐故曰抱雞搏虎。○百﹐元本作伯﹐從宋本﹑汲古。諸﹐依宋元本﹐汲古作者﹐與俱不協。○巽母證。

剝。桀跖並處﹐人民愁苦。擁兵荷糧﹐戰於齊魯。此用《謙》象。坤爲惡﹐故曰桀。坎爲盜﹐故曰跖。震爲人民﹐坎爲愁苦﹐艮爲兵﹐震爲糧﹐艮手爲擁﹐艮背爲荷。震爲戰﹐伏兌爲魯﹐巽爲齊﹐故曰齊魯。

復。南山昊天﹐刺政閔身。疾悲無辜﹐背憎爲仇。詳《乾》之《臨》。

無妄。百川朝海﹐流行不止。道𨿽遼遠﹐無不到者。乾爲海﹑爲百川。震爲行﹑爲道﹑爲遠﹑爲至﹐故無不到。

大畜。目不可合﹐憂來搖足。悚惕危懼﹐去其邦域。大離故目不合。震爲足﹑爲搖﹐乾爲憂﹑爲危惕。艮爲邦域﹐艮在外故曰去。○危﹐依汲古﹐宋元本作爲。

頤。鳥升鵲舉﹐照臨東海。尨降庭堅﹐爲陶叔後。封於英六﹐履福綏厚。詳《需》之《大畜》。

大過。北方多棗﹐橘柚所聚。何囊載黍﹐盈我筐筥。通《頤》。坤爲北﹐艮爲棗﹑爲橘柚﹐正反艮故曰聚﹐坤亦爲聚也。坤爲囊﹐艮爲何﹐震爲黍﹑爲載﹑爲筐筥。

坎。懸貆素飡﹐食非其任。失望遠民﹐實勞我心。《詩小雅伐檀篇》﹕「胡瞻爾庭有懸貆兮﹖不素餐兮﹖」互艮爲貆﹐震爲素﹑爲餐﹐坎爲食﹐伏巽爲繩﹐故曰懸。艮爲望﹐坎失﹐故曰失望。坎爲民﹑爲勞﹑爲心。○貆﹐宋元本作狟。飡﹐汲古作餐﹐依宋元本。食非其任﹐言不稱職也。

離。羔羊皮革﹐君子朝服。輔政扶徳﹐以合萬國。詳《晉》之《臨》。

咸。齊魯爭言﹐戰於龍門。構怨致禍﹐三世不安。詳《坤》之《大畜》。○世﹐依宋元本﹐汲古作三歲。

恆。久陰霖雨﹐塗行泥潦。商人休止﹐市空無有。互大坎故曰陰﹑曰霖雨﹑曰泥潦。震爲大塗﹑爲行﹑爲商人﹐坎陷故休止。巽爲市﹐兌毀故空無所有。○市空無有﹐依汲古﹐宋元本作市無所有。

遁。桃雀竊脂﹐巢於小枝。搖動不安﹐爲風所吹。心寒栗栗﹐常憂殆危。艮爲鳥故曰桃雀。竊脂﹐《詩大雅》﹕「肇允彼桃虫」﹐《傳》「桃虫﹐鷦鷯也」。鷦鷯﹐卽桃雀。《爾雅》﹕「桑扈﹑竊脂﹐皆小鳥」﹐艮爲小也。艮爲巢﹑爲枝﹐巽風進退故動搖。乾爲寒﹑爲惕﹐故曰栗栗﹑曰危殆。○巢﹐依宋元本﹐汲古作來﹐非。心寒﹐依《旅》之《晉》校。

大壯。防患備災﹐凶禍不來﹐𨿽困無災。通《觀》。坤爲患﹑爲災﹐艮爲防﹐坤爲凶禍﹐坤閉故困。○均依汲古﹐宋元本禍作惡﹐無災作無憂﹐多「未獲安休」四字。

晉。引頸絕糧﹐與母異門。不見所歡﹐孰與共言。艮爲頸﹐震爲糧﹐震覆坤輿閉故絕糧。坤爲母﹑爲門﹐艮亦爲門。坤西南﹑艮東北﹐故曰異門。震爲歡﹑爲言﹐震覆坤閉﹐故不見所歡﹐故無與共言。○頸﹐依汲古﹐宋元本作順﹐非。

明夷。鰌蝦去海﹐藏於枯裏。街巷褊隘﹐不得自在。南北極遠﹐渴餒成疾。坤爲魚﹐故曰鰌蝦。坎爲海﹐坤在外﹐故曰去海。坤爲裏﹑爲藏﹐離爲枯﹑爲巷。坎爲褊隘﹐離南坎北﹐坎爲疾﹐離爲渴餒。○褊﹐汲古作偏﹐從宋元本。極遠﹐汲古作無極﹐從宋元本。

家人。恭寬信敏﹐功加四海。辟去不詳﹐喜來從母。坎爲信﹐巽爲母﹐伏震爲喜。

睽。歲饑無年﹐虐政害民。乾溪驪山﹐秦楚結怨。離虛故饑。坎爲眾﹑爲民﹐兌毀折故曰虐﹑曰害。坎爲溪﹐離火故曰乾溪。坎爲馬﹐伏艮爲山﹐故曰驪山。兌西故曰秦﹐離南故曰楚。楚靈王死於乾溪﹐秦始皇葬驪山﹐故曰秦楚結怨。坎爲怨也。

蹇。右目無瞳﹐偏視寡明。十步之外﹐不知何公。此用《謙》象。伏兌爲右﹐艮離目不全故無瞳﹐故偏視﹐坎黑故寡明。坤數十﹐震爲公﹑爲步﹐正反震﹐故不知何公。

解。蜩螗歡喜﹐艸木嘉茂。百果蕃熾﹐日益庶有。此用《謙》象。震爲鳴﹐伏巽故曰蜩螗。《豳風》注﹕蜩﹐蟬也。宋曰螗。震爲歡喜﹐《詩大雅》﹕「如蜩如螗﹐如沸如羹」﹐箋云﹕言飲酒歡呼之聲似蜩螗之鳴﹐玆曰歡喜﹐用詩意也。震爲艸木﹑爲嘉茂﹑爲百﹑爲蕃熾。艮爲果﹑爲日。○果﹑庶﹐從汲古﹐宋元作菓﹑作多。

損。常徳自如﹐安坐無尢。幸入貴鄕﹐到老安榮。艮止故曰常徳﹑曰安坐。艮爲鄕﹑爲貴﹐坤爲老﹐震爲榮。○幸入﹐宋本作華萃﹐元本作華入﹐依汲古。○艮貴可解《易》。

益。狡兔趯趯﹐良犬逐咋。雄雌爰爰﹐爲鷹所獲。震爲兔﹑爲行﹐互艮爲大。震爲逐﹐震口爲咋﹑爲雄﹐巽爲雌﹐爰爰﹐行貌。艮爲鷹﹑爲獲﹐《詩小雅》﹕「躍躍毚兔﹐遇犬獲之」﹐《釋文》﹕「躍﹐他歷反﹐與趯同」﹐又《王風》﹕「有兔爰爰」﹐《傳》﹕「爰爰﹐行緩也」。○雄雌爰爰﹐依《未濟》之《師》校﹐各本作雄雉受害﹐非。

夬。春桃生花﹐季女宜家。受福多年﹐男爲邦君。詳《師》之《坤》。

姤。山石朽獘﹐消崩墮落。上下離心﹐君受其祟。乾爲山﹑爲石﹐巽爲朽獘﹑爲消崩墮落。乾爲君﹐陰消陽﹐故曰受祟。○消墮﹐從汲古﹐宋元本作稍墮。

萃。水壞我裏﹐東流爲海。龜鳧讙嘩﹐不睹我家。詳《泰》之《兌》。

升。七竅龍身﹐造易八元。法天則地﹐順時施恩﹐富貴長存。元本注﹕聖人心有七竅﹐伏羲蛇身。《左傳》﹕「髙辛氏有才子八人﹐天下謂之八元」﹐互兌爲穴﹑爲竅﹐數七﹐故曰七竅。震爲龍﹐坤爲身﹐故曰龍身。坤數八﹐又爲地﹐伏乾爲天﹐故曰法天則地。震爲時﹐坤順﹐故曰順時。伏乾爲富貴。翟云升謂伏義龍身﹐八元卽八卦。○易﹐汲古作化﹐施恩作施行﹐均從宋元本。

困。四夷慕徳﹐來興我國。文君陟降﹐同受福徳。坎爲夷﹐伏震﹐卦數四﹐故曰四夷。坎爲慕﹐伏艮爲國。震爲君﹐互離故曰文君。正反震﹐故曰陟降﹑曰福徳。○同福﹐依宋元本﹐汲古作合其﹐《詩大雅》﹕「文王陟降」﹐文君卽文王。

井。華首山頭﹐仙道所遊。利以居止﹐長無咎憂。伏艮爲山﹐坎爲首﹐兌爲華﹐故曰華首。艮爲壽﹐故曰仙道。伏震爲遊﹐巽爲利﹑爲長﹐艮爲居止﹐坎爲憂。

革。鸇鳩徙巢﹐西至平州。遭逢雷雹﹐損我葦蘆。家室饑寒﹐思吾故初。通《蒙》。艮爲鸇鳩﹑爲巢﹐震行﹐故曰徙巢。坎爲平﹑爲西﹑爲冰雹﹐震爲雷﹑爲葦蘆﹐兌毀坤我﹐艮爲家室﹐坤爲饑寒。○損﹐從汲古﹐宋元本作辟。

鼎。狗無前足﹐陰謀叛北﹐爲身害賊。詳《小畜》之《明夷》。艮爲狗﹐初二半艮﹐無初爻﹐故無前足。震爲足﹐震伏亦無。○北﹐依汲古﹐宋元本作背。《說文》﹕「背﹐乖也」。二人相背﹐《史記魯仲連傳》﹕「士無反北之心」﹐背乃妄人所攺。

震。陽孤亢極﹐多所恨惑。車傾蓋亡﹐身常驚惶。乃得其願﹐雌雄相從。詳《乾》之《屯》。○從﹐依宋元本﹐汲古作存﹐乃音訛。

艮。空槽注器﹐豚彘不到。張弓祝雞﹐雄鳩飛去。鳩皆作父﹐依《師》之《旅》校。祝﹐呼也。

漸。長夜短日﹐陰爲陽賊。萬物空枯﹐藏於北陸。巽爲長﹐坎爲夜﹐離日坎隱﹐故短日。坎爲賊﹐北方陰﹐離日爲陽﹐陽爲坎陰所蔽﹐故曰陰爲陽賊。巽爲艸莽﹑爲萬物﹐離虛故空枯。坎爲藏﹑爲北﹐艮爲道﹐故曰北陸。冬日行北陸。

歸妹。爪牙之士﹐怨毒祈父。轉憂於已﹐傷不及母。兌爲爪牙﹐震爲士﹑爲父﹐故曰祈父。坎爲怨毒﹑爲憂﹐巽爲母﹐巽伏﹐故傷不及母。《詩小雅祈父》﹕「予王之爪牙﹐胡轉於予卹﹐有母之尸饔」。祈父﹐司馬也﹐言司馬令我久役﹐移憂於已﹐不及事母﹐令母主爨也。林全說詩意。○震父巽母證。

丰。拜跪請兔﹐不得臭腐。俛眉銜指﹐低頭北去。伏艮爲拜跪﹐震爲兔﹐震言﹐故請兔。巽爲臭腐﹐巽伏故不得。艮爲眉﹐坎陷﹐故俛眉。艮爲指﹐兌口﹐故銜指。坎爲首﹑爲低﹑爲北。多用伏象。○俛﹐從汲古﹐宋元本訛挽。眉﹐依宋元本﹐汲古作首。低頭﹐依宋元本﹐汲古作不得。

旅。有莘季女﹐爲夏妃後。貴夫壽子﹐母字四海。巽爲艸莽﹑爲莘﹐兌爲季女﹐離爲夏﹐艮貴艮壽﹐震夫震子﹐巽爲母﹐兌爲海﹐震卦數四﹐故曰四海。○夏﹐從宋元﹐汲古作王。○巽母可解《易》。

巽。季姬躊躇﹐待孟城隅。終日至暮﹐不見齊侯。詳《同人》之《隨》。○季姬﹑暮﹐從宋元本﹐汲古作姜﹑作旦﹐非。

兌。邯鄲反言﹐父兄生患。涉叔憂恨﹐卒死不還。詳《坤》之《睽》。叔﹐從宋元本﹐汲古作此﹐非。叔﹐吳廣字也。憂恨﹐從汲古﹐宋元作援殂。卒﹐從汲古﹐宋元作一。

渙。逐鹿山巓﹐利去我西。維邪南北﹐所求不得。艮爲鹿﹑爲山﹑爲巓﹐震爲逐﹐巽爲利﹐坎爲西﹐震爲言﹐故曰維邪。維邪﹐呼聲。震爲南﹐坎爲北﹐艮爲求。○所求不得﹐依汲古﹐宋元作利無不得。

節。穿鼻系株﹐爲虎所拘。王母祝福﹐禍不成災﹐突然自來。艮爲鼻﹐坎爲穿﹐伏巽爲系﹐震爲株﹐言旣穿其鼻又系於木也。艮爲虎﹑爲拘﹐震爲王﹐伏巽爲母﹐故曰王母。震爲福﹑爲祝﹐坎爲禍﹑爲災。○株﹐汲古作珠﹐依宋元本。福﹐依汲古﹐宋元本訛橊。

中孚。虎豹熊羆﹐遊戲山谷。君子仁賢﹐皆得所欲。艮爲虎豹熊羆﹑爲山谷。《易井九二》「井谷射鮒」﹐以伏艮爲谷也。震爲遊﹐艮爲君子﹑爲仁賢。○皆﹐汲古作亦﹐從宋元本。

小過。梅李冬實﹐國多盜賊。擾亂並作﹐王不得制。詳《屯》之《師》。此以正反巽爲盜賊﹐故曰多。

旣濟。望幸不到﹐文章未就。王子逐兔﹐犬踦不得。此用《謙》象。艮爲望﹐坤爲文章﹐震爲王﹑爲子﹑爲逐﹑爲兔﹐艮爲犬﹐坎爲踦。○王子﹐依宋元本﹐汲古作三。

未濟。千柱百梁﹐終不傾僵。仁智輔聖﹐周宗寧康。此用《謙》象。坤爲千﹑百﹐艮爲柱﹐坎爲極﹑爲梁﹐震仁﹐坎智﹐坎聖﹐震爲周。

豫之第十六

豫。冰將泮散﹐鳴雁噰噰。丁男長女﹐可以會同。生育聖人。坎爲冰﹐下臨艮火﹐故曰泮散。艮爲雁﹐震鳴﹐故曰噰噰。伏兌納丁﹐《晉書李密傳》﹕「零丁孤苦」﹐丁男﹐言孤男無配偶也。巽爲長女﹐震爲生﹐坎爲聖﹐言少男長女及冰未泮而婚嫁也。《周禮媒氏》疏引《韓詩傳》﹕古者霜降逆女﹐冰泮殺止。按﹕《詩邶風》﹕「士如歸妻﹐迨冰未泮」﹐據《韓詩》是冰泮後禁嫁也﹐荀子及家語皆同韓詩說﹐鄭誤。○聖﹐從宋元本﹐汲古作賢。噰噰﹐從宋元本﹐汲古作雍雍﹐與毛詩字異。

乾。龍馬上山﹐絕無水泉。喉焦唇乾﹐口不能言。詳《乾》之《訟》﹐此用《豫》象。

坤。蔡侯朝楚﹐畱連江濱。逾時歷月﹐思其後君。左氏定五年﹕蔡侯朝﹐楚子常求其裘﹐弗與﹐乃畱蔡侯弗使歸。豫震爲艸莽﹑爲蔡﹑爲楚﹑爲諸侯﹐坎陷﹐故流連﹐坎水故曰江濱。艮爲時﹐坎爲月﹑爲思﹐震爲君。全用《豫》象。

屯。文厄羑里﹐湯困夏臺。仁聖不害﹐數困何憂。免於縲紲﹐爲世雄侯。中爻坤爲文﹑爲裏﹐坤閉故厄。坎爲水﹐艮火﹐故曰湯﹑曰夏。艮爲臺﹐震爲仁﹐坎爲聖﹐坤爲害。坎爲困﹑爲憂﹐巽爲縲紲﹐巽伏故免。震爲雄﹑爲侯。○紲﹐從汲古﹐宋元本作索。雄﹐依宋元本﹐汲古作明。《史記周本紀》﹕「紂囚文王於羑里」﹐《殷本紀》﹕「夏桀囚湯於夏臺」。

蒙。典冊法書﹐藏在蘭臺。𨿽遭亂潰﹐獨不遇災。詳《坤》之《大畜》。

需。氈裘膻國﹐文禮不飭。跨馬控弦﹐伐我都邑。伏坤爲裘﹑爲文禮﹑爲馬﹑爲我﹑爲都邑﹐謂匈奴寇邊也。

訟。星隕如雨﹐力弱無輔。彊陰制陽﹐不得安土。《左傳莊七年》﹕「星隕如雨」。離爲星﹐坎爲雨﹐風隕﹐伏象﹐明夷﹐明入地中﹐故曰陰制陽。坤爲土。○第三句宋元本作「彊陽制陰」﹐從汲古。

師。蝗嚼我稻﹐驅不我去。實穗無有﹐但見空槁。詳《小畜》之《大壯》。

比。虎饑欲食﹐爲蝟所伏。禹導龍門﹐避咎除患﹐元醜以安。艮爲虎﹐坤虛﹐故饑。伏兌爲食﹐坎爲蝟﹑爲伏﹐伏乾爲王﹑爲龍﹑爲門﹐故曰禹導龍門。坎爲患﹑爲隱伏﹐故曰避咎除患。坤爲醜﹑爲安。○所伏﹐依汲古﹐宋元本作而伏﹐非。《史記龜策傳》﹕「蝟能伏虎﹐見鵲而仰。」

小畜。蝙蝠夜藏﹐不敢晝行。酒爲酸漿﹐魴臰鮑羹。巽爲蝙蝠﹐伏坎爲夜﹑爲藏﹐離爲晝﹐震爲行﹐震伏﹐故不晝行。坎爲酒漿﹐巽爲魚﹑爲臰﹐故曰魴臰鮑羹。○鮑﹐元本作飽﹐非﹐依宋本﹑汲古。臰同臭。

履。精華墜落﹐形體醜惡。齟齬挫頓﹐枯槁腐蠧。兌爲華﹐風隕﹐故墜落。伏坤爲形﹑爲醜惡﹐兌爲口﹐正反兌相對故齟齬。離爲枯槁﹐巽爲腐蠧。○兌爲華可釋《大過》。

泰。兩足不獲﹐難以遠行。疾步不能﹐後旅失時。互震爲足﹐兌卦數二﹐故曰兩足﹐兌毀故不獲﹐故不行。震爲後﹑爲時﹐坤喪故失時。

否。令妻壽母﹐宜家無咎。君子之歡﹐得以長久。巽爲妻﹐乾善故曰令妻。坤爲母﹐艮壽﹐故曰壽母。艮爲家﹑爲君子﹐伏震爲樂﹐故曰歡。巽爲長﹐艮爲久。

同人。饑蠶作室﹐緡多亂纏﹐端不可得。巽爲虫﹑爲蠶﹐離虛﹐故曰饑蠶。伏坎爲室﹐巽爲緡﹐離爲亂。○饑蠶﹐宋元本作蠶饑。緡﹐宋本作昬﹐元本作緒﹐均依汲古。端﹐丁宴依《禦覽》校﹐宋本﹑汲古皆作緒。

大有。子鉏執麟﹐春秋作經。元聖將終﹐尼父悲心。詳《訟》之《同人》。○經﹐宋本作元﹐元作陰﹐皆非﹐依汲古《訟》之《同人》校﹐汲古只此不訛﹐餘皆訛作陰﹐蓋以經字不協而妄攺﹐豈知麟音苓﹐心音惺﹐古與經字皆協﹐而宋元本攺爲陰聖尢失解。

謙。螟虫爲賊﹐害我稼穡。盡禾殫麥﹐秋無所得。詳《同人》之《節》。○殫﹐宋元本皆作單。

隨。憂在腹內﹐山崩爲疾。禍起蕭墻﹐竟制其國。互大坎爲憂﹐離爲腹﹐艮爲山﹐震爲覆艮﹐故曰山崩。巽爲艸莽﹐艮爲墻﹐故曰蕭墻。艮爲國。○以覆艮爲山崩可知京謂「崩來無咎」之所本以艮爲國﹐可得《易》各處國邑之象。

蠱。茹芝餌黃﹐飲食玉瑛。神與流通﹐長無憂凶。震爲芝﹑爲黃﹐兌口故曰茹﹑曰餌﹑曰飲食。震爲玉﹑爲神﹑爲樂﹐故不憂。此言神仙導引之事。黃﹐黃精也。

臨。一夫兩心﹐歧刺不深。所爲無功﹐求事不成。震爲夫﹐坤爲心﹐數二﹐故曰兩心﹑曰歧。兌毀折故無功﹐故不成。坤爲事。○歧﹐宋元本作﹑作拔﹐皆非﹐依宋本《噬嗑》之《丰》校。《隴上記》﹕「狄梁公墓棘直而不歧」﹐歧﹐尖也﹐故曰棘刺。又《後漢張堪傳》﹕「麥穗兩歧﹐注﹕一莖兩穗」。亦一證也。又《易坤靈圖》引亦作拔刺。

觀。十里望煙﹐渙散四分。形容滅亡﹐終不見君。坤爲裏﹐數十。艮爲望。煙﹐音因﹐與氤通。班固典引煙煙熅熅﹐煙熅﹐天地气也﹐與絪縕同。艮陽在上﹐坤在下﹐天地气接﹐故曰望煙。巽風爲散﹐數四﹐故曰四分。坤爲形﹑爲死﹐故滅亡。乾伏故不見君。○四分﹐依宋元本﹐汲古作四方﹐以與亡協﹐豈知煙音因﹐作分乃協。

噬嗑。張弓控弩﹐經涉山道。𨿽有伏虎﹐誰敢害諸。坎爲弓﹑爲弩﹐震爲張﹐艮爲山道﹑爲虎﹐坎伏﹐故曰伏虎。坎爲害。○諸﹐依宋元本﹐以與虎韻﹐汲古作者。

賁。泉閉澤竭﹐主母饑渴。君子困窮﹐乃徐有說。坎爲泉﹐坎伏故閉﹐下火故竭。震爲主﹐伏巽爲母﹐離虛而燥﹐故饑渴。艮爲君子﹐坎爲困。說脫通﹐言脫去困窮也。○主母﹐宋元本作王母﹐依汲古。

剝。野鳶山鵲﹐弈棋六博。三梟四散﹐主人勝客。艮爲鳶﹑爲鵲﹑爲梟﹑爲山﹐元本注三梟四散﹐皆古局戲名﹐按﹕《戰國楚策》云「夫梟棊之所以能爲者﹐以散棊佐之也﹐夫一梟之不勝﹐五散亦明矣」﹐按﹕黃山谷詩﹕「安知樗蒲局﹐臨關敗三梟」﹐今博戲失傳﹐故不知其義。○鳶﹐從宋元本﹐汲古作猿。

復。羊驚馬走﹐上下揮擾。鼓音不絕﹐頃公奔敗。震爲驚﹑爲羊﹑爲馬﹑爲走﹑爲鼓﹑爲音﹐坤爲頃﹐震爲公﹐故曰頃公。震爲奔﹐坤爲敗。《左傳成二年》﹕「晉卻克與齊頃公戰﹐晉人援桴而鼓之﹐頃公奔敗」。○頃﹐汲古訛項﹐依宋本。

無妄。黃帝神明﹐八子聖聰。俱受大福﹐天下康平。震爲黃﹑爲帝﹑爲神﹐艮爲明﹐數八﹐震子﹐故曰八子。乾爲聖聰﹑爲大福﹑爲天﹐震陽在下﹐故曰天下。《左傳》﹕「髙陽氏有才子八人」﹐林所本也。○康平﹐依宋元本﹐汲古作平康。

大畜。輕車醊祖﹐猋風暴起。泛亂祭器﹐飛揚鼓舞。明神降佑﹐道無害寇。震爲車﹑爲祭祀﹐故曰醊祖。祖者﹐將行犯軷之祭﹐《詩大雅》「仲山甫出祖」是也。伏巽爲風﹐進退﹐故曰猋風。震爲器﹐兌毀故泛亂。震爲飛揚﹑爲鼓舞﹑爲明神﹑爲福佑﹑爲道﹐坤爲害﹑爲殺﹐坤伏故無。○首句原作「住馬醊酒」﹐猋作疾﹐第四句作「飛揚位卓」﹐卓﹐宋元本又作艸﹐玆依汲古《坎》之《巽》校﹐祇泛字依本文。

頤。螣蛇乘龍﹐宋鄭饑凶﹐民食艸蓬。《左傳襄二十八年》﹕「梓愼曰﹕蛇乘龍﹐龍﹐宋﹑鄭之星也﹐宋鄭必饑」。震爲龍﹐坤爲蛇﹐在震上故曰乘龍。《說文》以木架屋爲宋﹐故艮爲宋。鄭﹐《說文》地町町然平也﹐故坤爲鄭﹑爲凶﹑爲民。震爲食﹑爲艸莽。

大過。揚水潛鑿﹐使石潔白。裏素表朱﹐遊戲臯沃。得君所欲﹐心志娛樂。詳《否》之《師》。○按﹕汲古作「衣素表朱」﹐宋元本作「裏素表朱」﹐《毛詩》詁襮爲領﹐謂衣素而黼領朱也﹐與《爾雅》合﹐後儒據髙誘《呂覽》注及班賦詁襮爲表以攻毛﹐豈知素衣朱表語已不合﹐玆按林詞亦詁襮爲表﹐然曰裏素﹐則讀衣爲裏也。素裏朱襮﹐義始分明。○沃﹐汲古作澤﹐依宋元本。

坎。西過虎廬﹐驚我前驅﹐𨿽憂不危。坎位西﹐中爻艮爲虎﹑爲廬﹐震爲驚﹐坎爲憂危。○危﹐從汲古本﹐宋元作尢﹐非。

離。衣成無袖﹐不知所穿。客指東西﹐未得便安。通《坎》。震爲衣﹐坎爲穿﹐震爲袖﹐中爻正覆震相對﹐故曰無袖。又中爻亦正覆艮﹐艮止﹐故不知所穿。震爲客﹑爲東﹐兌爲西。○袖﹐依宋本﹐汲古作開。

咸。晨風文翰﹐隨時就溫。雌雄相和﹐不憂殆危。《詩》﹕「鴥彼晨風」﹐《傳》鸇也。巽爲風﹐伏震爲晨﹑爲翰﹐坤爲文﹐故曰文翰。文翰﹐卽晨風。詳《大過》之《豫》。艮爲時﹑爲火﹐故曰溫。震雄巽雌﹐兌口震鳴﹐故曰和。○殆危﹐依汲古﹐宋本作危殆。

恆。心多恨悔﹐出言爲怪。梟鳴室北﹐聲醜可惡﹐請謁不得。通《益》。坤爲心﹑爲悔恨﹐震爲言﹑爲出﹑爲鳴﹐艮爲梟﹑爲室﹐坤北﹐故曰室北。震爲聲﹐坤爲醜﹑爲惡﹐震爲請謁﹐坤閉故不得。○恨悔﹐從元本﹐汲古作悔恨。《說苑》﹕「齊景公爲露寢之臺﹐成而不通﹐柏常騫曰﹕臺成﹐君何爲不通﹖公曰﹕梟昔者鳴﹐其聲無不爲﹐吾惡之甚。」

遁。離女去夫﹐閔思苦憂。齊子無良﹐使我心愁。下艮爲夫﹐巽風故曰離女﹐風散故曰去夫。伏坤爲苦憂﹐巽齊震子﹐坤惡故無良。坤爲我﹑爲心﹑爲愁。○愁﹐依宋元本﹐汲古作悲。

大壯。過時不歸﹐雌雄苦悲。徘徊外國﹐與叔分離。詳《比》之《隨》。

晉。鵲巢柳樹﹐鳩奪其處。任力薄徳﹐天命不佑。艮爲鵲﹐離爲巢﹐艮爲木﹐故曰柳樹。離又爲鳩﹐正居巢中﹐故曰鳩奪其處。

明夷。鶴盜我珠﹐逃於東都。鵠怒追求﹐郭氏之墟。不見蹤迹﹐使我心憂。震爲鶴﹑爲珠﹐坎爲盜﹐故曰盜珠。震爲逃﹑爲東﹐坤爲都﹑爲郭﹑爲墟﹐震爲鵠﹑爲怒﹑爲伯﹐坎爲心憂。○鵠﹐依汲古﹐宋元本作懷﹐此有故實﹐今不能考。

家人。夫婦相背﹐和气弗處。陰陽俱否﹐莊姜無子。此用《豫》象。震巽爲夫婦﹐巽伏故曰相背。艮爲背﹐正反艮故曰相背。坎爲和﹐震起故弗處。卦一陽陷羣陰中﹐而陰多無應﹐陰乘陽故曰俱否。巽爲姜﹐震子﹐坤殺﹐故無子。震爲莊。《詩》綠衣篇注﹕衛莊公惑於嬖﹐妾賢而無子。

睽。日走月步﹐趣不同捨。妻夫反目﹐主君失位。此用《豫》象。艮日坎月﹐上震﹐故曰步﹑曰走﹐正反震﹐故曰趣不同捨﹐艮爲捨也。震爲夫﹐坤爲妻﹐《文言》云臣道也﹐妻道也﹐是以坤爲妻也。艮爲目﹐正反艮故曰反目。震爲玉﹑爲君﹐艮爲位﹐震在外﹐故曰失位﹐坎爲失也。又《說文》﹕「睽﹐兩目不相聽也」﹐互坎爲夫﹐離爲坎妃﹐故曰夫妻。坎上下兩半目相背﹐故反目﹐是睽原有反目象也。○日走月步﹐從元本﹐宋本﹑汲古本皆作「月走日步」。趣﹐依汲古﹐宋元本作逃。位﹐依宋元本﹐汲古作居。

蹇。雒陽嫁女﹐善逐人走。三寡失夫﹐婦妬無子。此亦用《豫》象。坎水故曰洛﹐坤爲都﹐故曰雒陽。坤爲女﹐震爲歸﹐故曰嫁女。震爲人﹑爲逐﹑爲走﹐故曰善逐人走。坤爲寡﹐震爲夫﹐數三﹐坎失﹐故曰三寡失夫。坎爲妬﹐震爲子﹐坤爲婦﹑爲殺﹐故曰婦妬無子。

解。周徳旣成﹐杼軸不傾。太宰東西﹐夏國康寧。震爲周﹐坎爲杼軸﹐震爲宰﹑爲東﹐坎爲西﹐離爲夏。夏國﹐大國也。坎又爲平﹐故不傾。

損。日中爲市﹐交易資寶。各利所有﹐心悅以喜。通《咸》。乾爲日﹐在中爻﹐故曰日中。中巽爲市﹑爲交易﹐巽爲寶﹐巽爲利﹐兌悅震喜﹐坤爲心。○各﹐依宋元本﹐汲古作名。○坤爲心證。

益。童妾獨宿﹐長女未室﹐利無所得。伏兌爲妾﹑爲少女﹐故曰童妾﹐坤寡故獨宿。巽爲長女﹐艮爲室﹐巽寡故未室。巽爲利﹐坤喪故無得。○童﹐依宋元本﹐汲古作僮。

夬。忠言輔成﹐王政不傾。公劉兆基﹐文武綏之。乾爲王﹑爲成﹑爲言。

姤。牛驥同槽﹐郭氏以亡。國破爲虛﹐主君奔逃。詳《小畜》之《晉》。郭亡見《說苑》﹐詳前。

萃。中原有菽﹐以待饔食。飲禦諸友﹐所求大得。詳《小畜》之《大過》。惟各本饔皆作雉﹐玆依《大過》林攺。

升。多虛少實﹐語不可知。尊空無酒﹐飛言如雨。陰多陽少﹐故曰多虛少實。震爲言語﹐坤亂故不可知。震爲樽﹐兌爲酒﹐坤虛故空無。震言﹐兌亦爲言﹐言多故如雨。兌爲雨。○知﹐依汲古﹐宋元本作覆。

困。靑蠅集蕃﹐君子信讒。害賢傷忠﹐患生婦人。蕃﹐《毛詩》作樊﹐義皆通藩。《周官大司徒》蕃樂﹐杜子春讀蕃爲藩﹐是其證﹐刺幽王詩也。巽爲蠅﹐東方本色靑﹐故曰靑蠅。伏艮爲蕃﹑爲君子﹐三至上正覆兌相背﹐故曰讒。《困》彖曰「有言不信」﹐林所本也。坎爲忠﹑爲害﹑爲患﹐巽爲婦﹐伏震爲人。○汲古作「君信讒言」﹐依宋本。

井。履株覆輿﹐馬驚傷車﹐步爲我憂。通《噬嗑》。震爲株﹑爲輿﹑爲履﹐二至四震覆﹐故曰覆輿。震爲馬﹑爲驚﹐坎破﹐故車傷。震爲步﹐坎爲憂﹐言行路難也。

革。商風召寇﹐來呼外盜。間諜內應﹐與我爭鬭。殫已寶藏﹐主人不勝。兌西正秋﹐互巽﹐故曰商風。巽爲伏﹑爲寇盜。《史記天官書》﹕「風從南方來﹐大旱﹔西方﹐有兵。」﹐故曰召寇﹐二至上正覆兌﹐故曰間諜﹑曰爭鬭。乾爲寶﹐震爲主人﹐震伏故不勝。○第二句汲古作「呼我北盜」﹐依宋元本。

鼎。逸豫好遊﹐不安其家。惑於少姬﹐久迷不來。伏震爲樂﹐故曰逸豫。震爲遊﹐伏艮爲家﹐坎險故不安。兌爲少姬﹐伏坤爲迷。此有故實﹐不能確指。○惑於少姬﹐依宋元本﹐汲古作惑有﹐非。

震。吾有驊驑﹐畜之以時。東家翁孺﹐來請我駒。價極可與﹐後無賤悔。震爲馬﹐艮爲止﹑爲畜﹑爲時﹑爲家﹐震東﹐故曰東家。艮爲祖﹑爲少男﹐故曰翁孺。震爲請﹑爲駒﹑爲後﹐坎爲悔。○賤﹐從宋元﹐汲古作賊﹐林意言馬已得善價﹐可與之不致後悔也。

艮。厄窮上通﹐與堯相逢。登升大麓﹐國無凶人。陽窮在上故曰厄窮上通。互震爲帝﹐故曰堯﹐三上正反震故曰相逢。震爲登﹑爲升﹐艮爲山麓﹑爲國﹐震爲人﹐震樂﹐故無凶人。《虞書》﹕「納於大麓﹐烈風雷雨弗迷」﹐謂舜。

漸。眾兔俱走﹐熊羆在後。踦不能進﹐失信寡處。伏震爲兔﹑爲走﹐坎眾﹐故曰眾兔俱走。艮爲熊羆﹐震爲後﹐坎蹇故踦﹐艮止故不進。坎爲信﹑爲失﹐巽爲寡。○踦﹐依宋元本﹐汲古作騎﹐非。

歸妹。旁行不遠﹐三思復返。心多畏惡﹐日中止捨。震爲行﹑爲返﹐坎爲思﹐震數三﹐故曰三思。坎爲心﹑爲畏﹑爲中﹐離爲日﹐伏艮爲止﹑爲捨。○惡﹐依宋元本﹐汲古作患。

丰。倉唐奉使﹐中山以孝。文侯悅喜﹐擊子徵召。元本注﹕魏太子擊封中山﹐三年不召﹐其傅趙倉唐請使﹐魏文侯大悅﹐召擊子立之。伏艮爲倉﹑爲山﹐巽順故曰孝。離爲文﹐震爲侯﹑爲喜﹑爲子﹐艮手故曰擊子。震爲召。○倉唐﹐從宋元本﹐汲古作倉皇﹐非。

旅。入天門﹐守地戶。君安樂﹐不勞苦。艮爲門﹐陽在上爲天﹐巽入﹐故曰入天門。先天艮居戌亥﹐《乾鑿度》以乾爲天門﹐與艮同位﹐故艮亦爲天門﹐巽爲地戶﹐而艮爲守﹑爲戶牑﹐故曰守地戶。伏震爲君﹑爲樂。○地戶﹐依宋元本﹐汲古作城戶﹐非。○汲古下有「文山蹲鴟﹐肥腯多脂。王孫獲願﹐載福巍巍」四句﹐宋元本同﹐惟勞苦下多「一說」二字﹐顯爲另一林詞﹐與上三字句文不相屬。○艮爲天證。

巽。登階上堂﹐見吾父兄。左酒右漿﹐與福相迎。通《震》。爲登。艮爲堂﹑爲階﹐震爲父﹑爲兄﹑爲左﹐兌爲右﹐互大坎爲酒漿﹐震又爲福。

兌。秋蛇向穴﹐不失其節。夫人姜氏﹐自齊復入。兌正秋﹐巽爲蛇﹐兌爲穴﹐互巽爲齊﹑爲姜﹐伏震爲人﹑爲夫。《左傳》﹕「莊姜與齊襄通﹐屢赴齊會齊侯。」

渙。忍醜少羞﹐無面有頭。耗減寡虛﹐日以削消。象多未詳。○耗滅﹑削消﹐依汲古﹐宋元本作滅耗﹑作削瑣﹐非。

節。景星照堂﹐麟遊鳳翔。仁施大行﹐頌聲大興。艮爲星﹐伏離爲日﹐亦爲星﹐故曰景星。艮爲堂﹐伏離爲文﹐故曰麟鳳。互震爲遊翔﹑爲仁﹑爲聲﹑爲行。○麟遊鳳翔﹐依汲古﹐宋元作「麟鳳遊翔」。

中孚。乾旄旌旗﹐執幟在郊。𨿽有寶珠﹐無路致之。詳《師》之《隨》。

小過。李華再實﹐鴻卵降集。仁徳以興﹐蔭國受福。詳《小畜》之《離》。

旣濟。白馬赤烏﹐戰於東都。天輔有徳﹐敗悔爲憂。此用《豫》象。震爲白﹑爲馬﹐艮爲烏﹐坎赤﹐故曰白馬赤烏。震爲東﹐坤爲都﹐正反艮﹐故曰戰於東都。艮爲天﹐坎爲憂。《史記》﹕「武王渡河﹐有火流於王屋﹐化爲赤烏」﹐丁晏云《詩》「有客有客﹐亦白其馬」﹐蓋白馬爲殷人昕尙。東都指牧野。○第三句汲古無﹐依宋元本補。

未濟。采薪得麟﹐大命隕顚。豪雄爭名﹐天下四分。詳《屯》之《坤》。此取遇卦《豫》象。坤爲薪﹑爲麟﹐艮手爲采﹐坎爲獲﹐故曰采薪得麟。伏巽爲命﹑爲隕顚﹐乾爲大﹐故大命隕顚。震爲豪雄﹐艮爲名﹐正反艮故爭名。坤爲天下﹐坎爲分﹐震卦數四﹐故曰天下四分。

焦氏易林注卷五

行唐尙秉和節之注

受業蒲城仵道益﹑丰潤董維城堃校刊

隨之第十七

隨。鳥鳴東西﹐迎其羣侶。似有所屬﹐不得自專﹐空返獨還。艮爲鳥﹐震爲鳴﹑爲東﹐兌西﹐初四正覆艮﹐故迎其羣侶。震爲返﹑爲還﹐震虛故空反﹐巽寡故獨還。○似有所屬四字﹐宋元無﹐依汲古。

乾。鼻目易處﹐不知香臭。君迷於事﹐失其寵位。此取《隨》象。艮爲鼻﹐大離爲目﹐艮在離上﹐故曰易處。巽爲臭﹐兌昧﹐故不知香臭。震爲君﹐坤爲迷﹑爲事﹐一陽居二陰下﹐故曰君迷於事。陽在下故失位。

坤。唐虞相輔﹐鳥獸喜舞。安樂無事﹐國家富有。此仍取《隨》象。震爲帝﹑爲唐虞﹐正反震﹐故曰相輔。艮爲鳥﹑爲獸﹐震爲喜﹑爲舞﹑爲樂﹐坤爲國家。○安樂﹐依宋元本﹐汲古作康。

屯。左輔右弼﹐金玉滿堂。常盈不亡﹐富如厫倉。詳《蒙》之《坤》。

蒙。蒼龍單獨﹐與石相觸﹐摧折兩角。詳《坤》之《屯》。

需。釣曰厭部﹐善逐人走。來嫁無夫﹐不安其廬。曰﹐從宋元本﹐汲古﹑局本作目﹐均未詳其義﹐似用遇卦《隨》象。隨下震爲人﹑爲走﹑爲逐﹐故曰善逐人走。震爲嫁﹑爲夫﹐二四震覆故無夫。艮爲廬山﹐震動故不安。首句有訛字。

訟。逐虎驅狼﹐避去不祥。凶惡北行﹐與喜相逢。通《明夷》。乾爲虎﹐震爲驅逐﹐坎爲避﹐坤爲不祥﹑爲凶惡﹐坎位北﹐故北行﹐遇震而喜也。○虎﹐汲古作兔﹐喜作善﹐均依宋元本。

師。賫貝贖貍﹐不聰我辭。系於虎須﹐牽不得來。詳《需》之《睽》。

比。同載共輿﹐中道別去。喪我元夫﹐獨與孤居。詳《比》之《革》。○同﹐元本訛岡﹐依宋本﹑汲古。居﹐汲古作苦﹐依宋元本。

小畜。奮翅鼓翼﹐將之嘉國。愆期失時﹐反得所欲。通《豫》。震爲翅﹑爲翼﹑爲鼓﹑爲之﹑爲嘉﹐坤爲國﹐艮爲時﹐坎陷﹐故愆期失時。震爲樂﹐故曰反得所欲。○反﹐汲古作乃﹐從宋元本。

履。目傾心惑﹐夏姬在側。申公顚倒﹐巫臣亂國。離目﹐伏坎爲心﹑爲惑。兌爲姬﹐離爲夏﹐故曰夏姬。伏震爲公﹐離明﹐故曰申公。巽爲顚﹐正反巽故曰顚倒。兌爲巫﹐伏艮爲臣﹑爲國﹐離爲亂﹐故曰巫臣亂國。《左傳》﹕「楚滅陳﹐取夏姬﹐楚王及子反等皆欲娶之﹐皆爲申公巫臣諫止﹐後巫臣自娶夏姬﹐奔晉﹐楚滅其家﹐巫臣乃遣其子適吳﹐教吳伐楚﹐子重﹑子反一歲七奔命。」

泰。摶鳩彈鵲﹐逐兔山北。丸盡日暮﹐失獲無得。坤爲文﹐故爲鳩。震爲鵲﹐伏艮爲手﹐故爲摶﹑爲彈。震爲兔﹑爲逐﹐乾爲山﹐坤爲北﹐故曰山北。乾爲日﹑爲丸﹐坤爲暮﹑爲失﹐故無得。○坤爲鳩﹑爲北證。○逐﹐汲古作獵﹐依宋元本。

否。鹿求其子﹐虎廬之裏。唐伯李耳﹐貪不我許。艮爲鹿﹑爲求﹑爲虎﹑爲廬﹑爲裏﹐伏震爲子﹑爲伯﹑爲李﹐伏兌爲耳。丁云﹕《方言》﹐江淮南楚之間謂虎爲李耳﹐關東西謂之伯都。唐伯﹑李耳﹐皆虎名也。○李﹐宋本訛季﹐從元本﹑汲古。

同人。敗魚鮑室﹐臭不可息。上山履塗﹐歸傷我足。巽爲魚﹑爲敗﹑爲鮑﹑爲臭﹐乾爲山﹐伏震爲履﹑爲塗﹑爲足﹐坎折故傷足。又初二半震足不全﹐亦爲傷也。○乾爲山﹐《同人》三爻「升其髙陵」﹐《易》卽以乾爲陵。

大有。華燈百枝﹐消暗衰微。精光訖盡﹐奄如灰糜。離爲燈﹐乾爲百﹐兌爲華﹐伏坎故暗﹐兌毀折﹐故衰微﹑故光盡。○宋元本作消衰暗微﹐依汲古。末句如﹑糜﹐各本作有﹑作縻﹐玆依《艮》之《蹇》校。

謙。顏叔子夏﹐遊遨仁宇。溫良受福﹐不失其所。艮爲顏﹑爲叔﹐震爲子﹐伏離﹐故曰顏叔子夏。元刊注﹕顏叔﹐顏無繇也。震爲遊﹑爲仁﹑爲福﹐艮爲宇﹐言顏叔﹑子夏同遊聖門也。

豫。梁柱堅固﹐子孫蕃盛。福喜盈積﹐終無禍悔。震爲梁柱﹐艮爲堅固﹐震爲子﹐艮爲孫﹐坤眾坎眾﹐故曰子孫蕃盛。震爲福喜﹐坤爲積﹑爲禍悔。艮爲終﹐震樂故無。○盛﹐依宋元本﹐汲古作熾。

蠱。邊鄙不聳﹐民狎於野。穡人成功﹐年歲大有。艮居西北﹐故曰邊鄙。震爲穡﹑爲人﹑爲功﹑爲年歲。○聳﹐依宋元本﹐汲古作寧﹐非。於﹐依汲古﹐宋本作其。穡﹐依宋元本﹐汲古作嗇。

臨。鼃池鳴呴﹐呼求水潦。雲雨大會﹐流成河海。震爲鳴﹑爲鼃﹐兌爲池﹐坤爲水潦﹐艮爲求。兌爲雨﹐坤爲云﹑爲江海﹐重坤故大會。○鼃﹐汲古聲訛爲蝸﹐宋本又訛爲虵池﹑爲牛﹐以兩本形聲定之必爲鼃字。鼃﹐古文蛙字也。鳴呴呼求﹐依宋元本﹐汲古作鳴呵﹑作呼我。按﹕《春秋繁露》求雨法「取五蝦蟇置池中﹐具酒脯陳請」。

觀。志合意同﹐姬姜相從。嘉耦在門﹐夫子悅喜。坤爲志﹑爲意﹐重坤故曰同。伏震爲周﹐故爲姬。巽爲齊﹐故爲姜。坤爲耦﹑爲門﹐伏震爲夫子﹑爲悅喜。

噬嗑。白馬駁驑﹐更生不休。富有商人﹐利得如邱。震爲白馬﹑爲玄黃﹐故曰駁驑。爲生﹐正反震﹐故更生不休﹐故富有。震爲商人﹐伏巽爲和﹐艮爲邱。○駁驑﹐依宋元本﹐汲古作驑駁。

賁。太姒夏禹﹐經啟九道。各有攸處﹐民得安所。禹﹐姒姓。離爲夏﹐互震爲王﹐故曰夏禹。震爲啟﹑爲大塗﹐數九﹐故曰九道。艮爲處﹐坎爲民﹐艮爲安。

剝。甲戊己庚﹐隨時轉行。不失其心﹐唐季發憤﹐擒滅子嬰。此用遇卦《隨》象。隨互艮﹐艮外堅爲甲﹐隨上互大坎﹐坎納戊﹐下互大離﹐離納己﹐震納庚﹐甲東方春﹐庚西方秋﹐坎戊冬﹐離已夏﹐故曰甲戊己庚﹐隨時轉行。震爲帝﹐故曰唐﹐艮少故曰唐季﹑曰子嬰。艮手故曰擒﹐兌折故曰擒滅。唐季﹐謂髙祖。劉向髙祖頌﹕漢帝本系出自唐帝。班固述贊﹕皇矣大漢﹐纂堯之緒。○四五句宋元本作樂且安寧﹐依汲古。

復。穆違百里﹐使孟厲武。將師襲戰﹐敗於殽右。《左傳僖公三十三年》﹕「秦穆公不聽蹇叔之諫﹐使百里孟明視襲鄭敗於殽」﹐而《史記》謂百里奚與蹇叔並諫﹐故曰穆違百里。坤爲百里﹐震爲諸侯﹐故曰穆。震爲孟﹑爲武﹑爲將師﹑爲戰伐﹐坤喪故曰敗。○孟﹐依宋元本﹐汲古作明。

無妄。茅茹本居﹐與類相投。願慕羣旅﹐不離其巢。伏坤爲茅茹﹐與乾爲類﹐故相投合﹑故願慕羣旅。震爲旅﹐艮爲巢﹐伏坤爲願慕。○茅﹐汲古作茆。投﹐宋元本作扶﹐疑投是。易林每以十一尢與四豪協。

大畜。伯仲叔季﹐日暮寢寐。坐臥失明﹐喪其貝囊。震爲伯﹐伏大坎爲仲﹐艮爲叔季﹐乾爲日﹐伏坤爲暮﹑爲寢寐﹐艮爲坐臥﹐乾爲明﹐坤失﹑坤喪﹑坤囊﹐艮爲貝。○艮爲貝證。

頤。亡羊補牢﹐張氏失牛。騂駟奔走﹐鵠盜我魚。兌爲羊﹐兌伏故亡羊。艮爲牢﹐震爲張﹐坤爲牛﹐坤喪故失牛。震爲騂駟﹑爲奔走﹑爲鵠﹐坤爲魚﹑爲我。

大過。雀自燕顙﹐畏昏無光。思我狡童﹐不見子充。通《頤》。艮爲雀﹐大離爲目﹐兌爲燕﹐艮爲顙﹐故曰雀目燕顙。坤爲昏﹑爲畏﹐艮爲光﹐坤黑﹐故無光。坤爲思﹑爲我﹐艮爲童﹐震爲子。狡童﹐《鄭風》篇名﹐淫女見絕於人之詩﹐故曰思﹑曰不見。不見子充﹐亦《鄭詩》語。

坎。入暗出明﹐動作有光。運轉休息﹐常樂允康。伏巽爲入﹐坎爲暗﹐震爲出﹐艮爲光明﹐震爲動作﹑爲運轉﹐艮止故休息。震爲樂﹑爲康彊。

離。不勝私情﹐以利自嬰。北室出狐﹐毀其良家。互巽爲利﹐伏坎爲室﹑爲北﹑爲狐﹐伏艮爲家﹐兌毀折艮伏﹐故曰毀其良家。嬰﹐絆也。陸機詩﹕世网嬰吾身。

咸。稱幸上靈﹐媚悅於神。受福重重﹐子孫蕃功。兌爲媚悅﹐伏震爲神﹑爲福﹐伏坤爲重﹐震爲子﹐艮爲孫。蕃﹐多也。

恆。齊姜叔子﹐天文在手。實沈參墟﹐封爲康侯。巽爲齊﹑爲姜﹐伏震爲子﹐艮爲叔﹑爲天﹐坤爲文﹐艮爲手﹐齊姜﹐武王后。叔子﹐卽太叔。《左傳昭元年》﹕「邑姜妊太叔時﹐夢天謂己曰﹕余命爾子曰虞﹐及生﹐有文在其手曰虞」﹐故曰天文在手。實沈﹑參墟﹐晉分野﹐皆艮象。震爲諸侯﹑爲康樂﹐故封爲康侯。○文﹐依宋元本﹐汲古作命。多用伏象。

遁。遨遊無患﹐出入安全。長受其歡﹐君子萬年。伏震爲遨遊﹐坤爲患﹐震樂故無患。震出巽入﹐艮爲安﹐故出入安全。巽爲長﹐震爲歡﹐艮爲君子﹐乾爲萬年。

大壯。被服文徳﹐升入大麓。四門雍肅﹐登受大福。乾爲被服﹐伏坤爲文﹐故曰文徳。艮爲山麓﹐震爲升﹐震卦數四﹐乾爲門﹐故曰四門。乾爲福﹑爲大﹐震爲登。《堯典》﹕「賓於四門﹐四門穆穆。內於大麓﹐烈風雷雨弗迷」﹐謂舜也。○汲古下有「慈烏鳲鳩」四句﹐與《乾》之《蒙》同﹐顯爲另一林詞﹐宋元本無。

晉。負金懷玉﹐南歸嘉國。蜂繭不螫﹐利入我室。艮爲負﹑爲金﹐乾爲玉﹐乾伏﹐故曰懷玉。離爲南﹐艮爲國﹐坎爲刺﹑爲蜂蠆﹑爲螫﹑爲室。坤爲我。

明夷。日在阜顚﹐向昧爲昏。小人成羣﹐君子傷倫。離日艮阜﹐艮倒首向下與日連﹐故日在阜顚。坎爲昧﹑爲昏﹐言日至是不明也。坤爲小人﹐坤坎皆爲眾﹐故曰成羣。艮爲君子﹐艮倒故傷倫。倫﹐常也﹐言反常。

家人。水父火母﹐先來鳴呴。澤臯之士﹐從髙而處。伏震爲父﹐與坎水連故曰水父。巽爲母﹐與離火連故曰火母。《左傳》火爲水妃是也。隨震爲鳴呴﹑爲士﹐兌爲澤﹐艮爲澤﹐艮爲臯﹐澤臯之士﹐蓋猶山澤之士也。巽爲髙。○汲古作水火父母﹐此妄人不知震巽父母象﹐故將父火二字顚倒也。宋元本作水父海母﹐此音訛也。然由宋元及汲古三本互證其爲水父火母無疑。士﹐從宋本﹐汲古訛上。臯﹐汲古訛髙﹐依宋元本。

睽。東鄰少女﹐爲王長婦。柔順利貞﹐宜夫壽子。是用《隨》象。下震爲東鄰﹐上兌爲少女。震爲王﹐巽爲長婦﹑爲柔順﹑爲利﹐艮爲貞﹐故曰柔順利貞。震爲夫﹑爲子﹐艮爲壽。

蹇。戴缾望天﹐不見星辰。顧小失大﹐福逃於外。艮形似戴瓶﹐艮爲望﹐爲缾所障﹐故不見天。艮爲天﹑爲星辰﹑爲顧﹐兌爲小。○顧﹐依宋元本﹐汲古作願。

解。王喬無病﹐狗頭不痛。亡跛失履﹐乏我徒從。震爲王﹑爲喬木﹐王子喬﹐古仙人。坎爲病﹐震解﹐故無病。遇卦《隨》互艮爲狗﹑爲頭坎﹑爲痛﹐震解故不痛。坎爲蹇﹑爲跛﹐震爲亡。亡﹐往也。爲履﹐坎爲失﹐故往跛失履。震爲從。○亡跛徒從﹐依汲古﹐宋元本作三尸﹐作逆從。

損。使燕築室﹐身無庇宿。家不容車﹐後我衣服。兌爲燕﹐艮爲室﹑爲築﹑爲身﹐身在外故無庇宿。艮爲家﹐坤爲大輿﹐燕室狹小﹐故家不容車。坤爲衣服﹑爲我﹐震爲後。○後﹐從汲古﹐宋元本作微。

益。威權分離﹐烏夜徘徊。爭蔽月光﹐大人誅傷。震爲威﹐巽爲權﹐風散故分離。艮爲鳥﹐坤爲夜﹐震起艮止﹐故徘徊。伏兌爲月﹐巽爲伏﹐故光蔽。乾爲大人﹐坤死乾伏﹐故誅傷。又對像恆象﹐《大過》亦誅傷象也。○烏﹐從宋本﹐汲古﹑元本作烏﹐非﹐此似有故實。

夬。辯變黑白﹐巧言亂國。大人失福﹐君子迷惑。此用《隨》象。兌爲言﹐震亦爲言﹐故曰辯﹑曰巧言。巽爲白﹐兌爲昧﹐故爲黑。艮爲國﹐乾爲大人﹑爲福﹐兌毀折﹐故失福。艮爲君子﹐巽疑故迷惑。

姤。衣踞鎧甲﹐敝筐受貝。大人不顧﹐少婦不取。棄捐於道。此用《隨》象。震爲衣﹐艮爲堅﹑爲鎧甲﹑爲貝﹐震爲筐﹐巽爲敝﹐故曰敝筐受貝。乾爲大人﹐《大過》巽爲女妻﹐故巽爲少婦。伏震爲大塗﹑爲道﹐巽爲隕落﹑爲棄捐。林義未詳﹐韻亦不葉。○踞﹐汲古作鋸﹐受貝作爲具﹐均依宋元本。首句似言鎧甲非常衣﹐次句言敝筐非盛具之器﹐故人皆不顧而棄捐於道也。

萃。燕雀銜茅﹐以生孚乳。兄弟六人﹐姣好孝悌。得心歡欣﹐和悅相樂。詳《小畜》之《兌》。○茅﹑姣﹐依宋元本﹐汲古作泥﹑作交。

升。登幾上輿﹐駕駟南遊。合從散橫﹐燕齊以彊。詳《乾》之《泰》。○齊﹐依《泰》之《乾》﹐各本皆作秦。

困。黷黷許許﹐仇偶相得。冰入炭室﹐消亡不息。黷黷﹐闇昧也。兌爲闇昧﹐坎爲眾﹐故曰許許。許許﹐同力合作之貌。《詩伐木》許許是也。坎離爲夫婦﹐故曰仇偶。仇﹐匹也。坎爲冰﹑爲室﹐離火故曰炭室。兌毀折故不息。○偶﹐從宋元本﹐汲古作禍﹐非。

井﹐鴟鴞破斧。邦人危殆﹐賴其忠徳﹐轉禍爲福﹐傾亡復立。伏艮爲鴟鴞﹐兌爲斧﹐兌毀故曰破斧。伏艮爲邦﹐震爲人﹐坎險故危殆。坎爲忠﹐伏震爲福。鴟鴞破斧﹐皆《豳風》篇名﹐皆詠周公﹐言三監叛﹐國勢危殆﹐周公復轉危爲安也。○傾亡﹐依宋元本﹐汲古作傾危。兌爲斧可解《易》斧象。

革。載金販狗﹐利棄我走。藏匿淵底﹐悔折爲咎。通《蒙》。艮爲金﹑爲狗﹐震爲載﹑爲販﹑爲走﹐巽爲利﹐坎爲藏匿﹐坤爲淵﹑爲悔﹐兌爲折。○底﹐依《震》之《復》校﹐各本皆作渠。坤爲淵證。

鼎。淵坑復平﹐宇室安寧。憂患解除﹐賴福長生。通《屯》。坤爲淵﹐坎爲坑﹑爲平﹐艮爲宇室﹑爲安寧﹐坎爲憂患﹐震樂故解。震爲福﹑爲長生。○淵﹐依汲古﹐宋元本皆作泉。宇室﹐依宋元本﹐汲古作宇穴。

震。孋姬讒喜﹐與二嬖謀。譖我恭子﹐賊害忠孝。申生以縊﹐重耳奔逃。詳《比》之《履》。震爲馬﹑爲周﹑爲姬﹐初四正反震﹐故曰讒﹑曰譖。震爲生﹐伏巽爲繩﹐故曰縊。坎爲耳。○喜﹑嬖﹐從宋元本《比》之《履》校﹐各本皆作喜﹑作孽。又各本五六句皆作「駕出嘉門﹐商伯有害」﹐亦依《比》之《履》校。

艮。刲羊不當﹐血少無羹。女執空筐﹐不得采桑。互震爲羊﹐艮爲刲﹐互坎爲血。震爲筐﹑爲桑﹐艮手爲執﹑爲采。全取《歸妹》上六爻詞。○刲﹐宋元本作刺﹐非。

漸。牧羊稻園﹐聞虎喧讙。畏懼悚息﹐終無禍患。詳《同人》之《節》。

歸妹。明徳隱伏﹐麟鳳遠匿。周室傾側﹐不知所息。離爲明﹐坎隱伏。離爲文﹑爲麟鳳﹐坎匿故麟風遠匿。震爲周﹑爲室﹐艮覆故曰周室傾仄。艮止爲息﹐艮覆故不知所息。

丰。鄰不我願﹐而求玉女。身多禿癩﹐誰肯媚者。離爲東鄰﹑爲願﹐互大坎﹐坎隱伏故不願。震爲玉﹐兌爲女﹐伏艮爲求﹑爲身﹐艮多節﹐故曰禿癩。兌爲媚。林詞大意言不自知而妄求﹐必不得也。○玉女﹐汲古作寶玉﹐依宋元本。

旅。初𨿽無輿﹐後得戰車。賴幸逢福﹐得離兵革。震爲車﹐震伏故無。伏節﹐中爻正覆震﹐亦正覆艮﹐兩車兩手相對故曰戰車。震爲福﹐正覆震故曰逢福。離爲兵革﹐在外故離兵革。○戰車﹐依宋元本﹐汲古作載車。得離﹐從汲古﹐宋元本作不離。

巽。水壞我裏﹐東流爲海。龜鳧歡囂﹐不睹王母。詳《泰》之《兌》。兌巽象同。

兌。兩心不同﹐或欲西東。明論終始﹐莫適所從。通《艮》。坎爲心﹐兌卦數二﹐故曰兩心。兌西﹐互震爲東﹐故或欲西東。震爲始﹐艮爲終﹐震爲言論。適﹐主也。震爲主﹑爲從﹐艮三至上正反震﹐故莫適所從也。

渙。天帝懸車﹐廢禮不朝。攘服不制﹐失其寵家。中爻艮爲天﹐震爲帝﹑爲車﹐三至五震覆﹐故曰懸車。元刊注天文有帝車星﹐故曰天帝懸車。震爲晉﹑爲朝﹐三至五震覆﹐故曰不朝。艮手爲攘﹐震爲服﹐艮手爲制﹐正反艮故不制。艮爲家﹐坎失。又攘服者﹐蓋遠於要服荒服﹐必待攘而後服也。攘服﹐依汲古﹐宋元本作欀福﹐非。又或謂制當作至﹐亦非。末句汲古作失寵其家﹐依宋元本。

節。交川合浦﹐遠濕難處。水土不同﹐思吾皇祖。坤爲水﹐陽入坤成坎﹐故曰交川合浦。交川﹐卽交州﹐皆南越地名。坎爲交﹑爲合也﹐坎爲濕﹐坎險故難處。震爲皇﹐艮爲祖﹐坎爲思。○艮爲祖證。

中孚。勾踐之危﹐棲於會稽。太宰機言﹐越國復存。震爲足﹑爲踐﹑爲王﹐故曰勾踐。兌毀折故危﹐艮止故曰棲﹐艮山故曰會稽。震爲主﹑爲宰﹑爲言﹐坎爲機﹐艮爲國﹐震爲南﹐故曰越國。《史記》﹕「越王兵敗﹐棲會稽山﹐賂太宰嚭﹐說吳王﹐王竟許越平」。○機﹐汲古作譏﹐依宋元本。

小過。慈烏鳲鳩﹐執一無尢。寢門內治﹐君子悅喜。《詩曹風》﹕「鳲鳩在桑﹐其子七兮﹔淑人君子﹐其儀一兮」。艮爲烏﹐兌悅故曰慈烏。艮爲鳲鳩。《爾雅》注﹕布谷也。艮爲執﹐互大坎數一﹐故曰執一。艮爲寢﹑爲門﹑爲君子。震爲喜。○鳲﹐宋元本訛鳴﹐依汲古。

旣濟。富年早寡﹐獨立孤居﹐雞鳴犬吠。無敢問諸﹐我生不遇﹐獨罹寒苦。此多取《隨》象。震爲年﹑爲早﹐巽爲寡﹐艮爲孤﹐震爲獨﹐艮爲居﹐《旣濟》坎亦爲孤﹐《睽九四》「睽孤」是也。巽爲雞﹐震爲鳴吠﹐艮爲犬﹐震爲問﹑爲生。坎爲寒。○富年﹐依汲古﹐宋元本作當年。獨立孤居﹐汲古作獨與孤居﹐諸作者﹐均依宋元本。

未濟。江海變服﹐淫湎無側。髙位顚崩﹐寵祿反復。《書洪範》﹕「無反無側」﹐注﹕不偏邪也。重坎故曰江海﹑曰淫湎。髙位顚崩﹐似仍指《隨》象﹐《隨》艮覆在下故曰崩。○無側﹐從宋元本﹐汲古作測﹐義均未協。

蠱之第十八

蠱。魴生江淮﹐一轉爲百。周流四海﹐無有難惡。巽爲魚﹑爲魴﹐互大坎爲江淮﹐數一﹐震爲百﹐故曰一轉爲百﹐言生殖速也。震爲周﹐兌爲海﹐震卦數四﹐故曰四海。○魴﹐汲古作紡﹐依宋元本。四海﹐宋元本作天下﹐汲古作四浸﹐依局本。

乾。首澤與目﹐載受福慶。我有好爵﹐與汝相迎。此用《蠱》象。艮爲首﹑爲目﹐震爲福慶﹑爲爵﹐三至上正反震故曰相迎。《易中孚九二》﹕「我有好爵﹐與爾靡之」。靡﹐共也。亦以二至五正反震故曰共。凡林詞用象﹐多本之《易》。○汝﹐從宋元本﹐汲古作喜。

坤。﹐歲暮偏蔽。寵名捐棄﹐君衰在位。此用《蠱》象。震爲輿﹑爲聲﹐故曰﹐皆車聲也。坤爲歲﹑爲莫﹐艮爲名﹐兌毀故曰捐棄。震爲君。○﹐宋元本作轠﹐依汲古。偏﹐依宋元本﹐汲古作編。捐棄﹐汲古作棄損﹐非。棄蔽爲韻。﹐音田。﹐音雷。哀﹐汲古作襄﹐依宋元本。

屯。折若蔽日﹐屏遮王目。司馬無良﹐平子沒傷。《楚詞》﹕「折若木以指日兮」﹐注﹕若﹐木名。震爲木﹐坎折坎蔽﹐離伏﹐故蔽日﹑故遮目。震爲王﹑爲馬﹐坤惡故無良。坎爲平﹐震爲子。《左傳》﹕「魯伐季平子﹐平子登臺三請﹐弗許﹐叔孫氏之司馬鬷戾言於眾曰﹕無季氏是無叔孫氏也﹐遂救季氏」﹐公徒敗事在昭二十五年。○若﹐依宋元本﹐汲古作篛﹐非。

蒙。家在海隅﹐繞旋深流。王孫單行﹐無妄以趨。艮家坤海﹐坎水坤水﹐故曰深流。震爲王﹐艮爲孫﹐坤寡﹐故曰王孫單行。震爲行﹐坎險故曰無妄。妄﹐西漢人多作望。○汲古下多「固陰沍寒」四句﹐與上義不屬﹐顯爲別一林詞﹐故從宋元本。

需。執義秉徳﹐不危不殆。延頸盤桓﹐安其室垣。屯耗未得﹐終無大卹。伏《晉》。坤爲義﹐乾爲徳﹐艮手爲執﹑爲秉﹐坎爲危殆﹐艮爲安﹐故不危殆。艮爲頸﹐艮止故盤桓。艮爲室垣﹑爲安。○垣﹐從汲古﹐宋元本作檀﹐非。

訟。長舌亂家﹐大斧破車。陰陽不得﹐姬姜衰憂。通《明夷》。兌爲舌﹐震形亦兌而長﹐故曰長舌。坤爲亂﹐艮覆﹐故曰亂家。兌爲斧﹐震形長﹐故曰大斧。坎破坤車。訟乾上升﹐水下降﹐故陰陽不相得。震姬巽姜﹐坎憂。姬姜婚媾﹐今陰陽旣不相得﹐故姬姜衰憂也。○得﹐依宋元本﹐汲古作順。

師。二人共路﹐東趨西步。千里之外﹐不相知處。震爲人﹐坤數二故曰二人。震爲路﹑爲東﹑爲趨步﹐坎爲西﹐故東趨西步。坤爲千里﹐坎爲隱伏﹐故不相知處。○共﹐宋元本作異﹐依汲古。

比。視暗不明﹐云蔽日光。不見子都﹐鄭人心傷。離爲視﹑爲明﹑爲日光﹐坎爲云﹑爲隱伏﹐離伏故曰暗﹑曰蔽﹑曰不見。《詩鄭風》《毛傳》「子都﹐男子之美稱」﹐蓋艮象也。坎爲平﹑爲鄭﹐《說文》﹕「鄭﹐地町町然平也」。坎爲心﹑爲憂傷。○不明﹐依汲古﹐與下光韻﹐宋元本作不見﹐非。

小畜。初憂後喜﹐與福爲市。八●列陳﹐飲禦嘉友。伏《豫》。坎爲憂﹐震爲喜﹑爲福﹐巽爲市﹐坤卦數八﹐震爲樂﹐故曰八●。八●﹐樂舞也。震爲陳﹑爲飲禦﹐陰遇陽爲朋友﹐謂《豫》四也。

履。童妾獨宿﹐長女未室﹐利無所得。兌爲妾﹑爲少女﹐故曰童妾。巽爲伏﹑爲寡﹐故曰獨宿。巽爲長女﹐艮爲室﹐艮伏﹐故未室。巽爲利﹐兌毀折﹐故無得。○童﹐依宋元本﹐汲古作僮﹐伏艮爲僮僕﹐象亦得。

泰。玄黃四塞﹐陰雌伏謀。呼我墻屋﹐爲巫所識。震爲玄黃﹐卦數四﹐坤閉﹐故曰四塞。坤爲陰﹑爲雌﹑爲謀﹐伏巽爲伏﹐故曰伏謀。震爲呼﹐上坤爲墻屋﹐兌爲巫。

否。中歲摧頹﹐常恐衰微。老復賴慶﹐五羖爲相。坤爲歲﹐巽爲隕落﹑爲摧頹﹐坤爲老﹑爲衰微﹐乾爲慶﹐在後﹐故老復有慶也。巽數五﹐伏兌爲羊。《史記》﹕「穆公以五羖羊皮贖百里奚相秦」。○頹﹐從宋元本﹐汲古作隤。

同人。伯氏殺牛﹐行悖天時。亳社夷燒﹐朝歌邱墟。伏《師》。震爲伯﹐坤爲牛﹑爲殺﹐故曰伯氏殺牛。震爲行﹐坤爲悖﹐乾爲天﹐乾伏﹐故悖天時。震爲子﹐商﹐子姓。亳社﹐朝歌﹐子姓之社稷都城也。離爲火﹐坤爲社﹑爲墟﹐又震爲旦﹑爲歌﹐故曰朝歌。○殺牛﹐依汲古﹐宋元作羊。《旣濟》云「東鄰殺牛﹐不如西鄰之禴祭﹐實受其福」﹐漢儒皆謂東鄰指紂﹐林詞本此。

大有。日短夜長﹐祿命不光。早離父母﹐免見憂傷。不光﹐宋元本作分張﹐依汲古。卦旁通《比》。比上坎﹐坎爲冬﹑爲夜﹐離不見﹐故日短夜長。乾爲祿﹐坤黑故不光。大有﹑比﹑坎﹑離皆在外﹐乾坤在內﹐故曰早離父母。

謙。采唐沬鄕﹐徼期桑中。失期不會﹐憂思忡忡。詳《師》之《噬嗑》。○徼期﹑忡忡﹐依汲古﹐宋元本作期於﹑作約帶。失期﹐依宋元本﹐汲古作失心。

豫。昧視無光﹐夜不見明。冥抵空牀﹐季葉逃亡。艮爲視﹑爲光﹐坎昧故無光﹐坎夜故不見明。坎爲晦冥﹐艮爲牀﹐坤虛故曰空牀。艮手爲抵﹐艮爲季﹐震爲葉﹐坤爲亡。

隨。舉趾振翼﹐南至嘉國。見我伯姊﹐與惠相得。震爲趾﹑爲翼﹑爲舉﹑爲振﹑爲南﹐艮爲國﹐故南至嘉國。互巽爲長女﹐故曰伯姊。兌爲見也。

臨。則天順時﹐周流其墟。與樂並居﹐無有咎憂。坤爲順﹐震爲時﹐伏乾﹐故則天順時。震爲周﹑爲樂﹐坤水爲流﹑爲墟﹑爲憂﹐震樂故無憂。○無有﹐宋本作無元﹐依元本﹑汲古。

觀。蠆室蜂戶﹐螫我手足。不可進取﹐爲吾害咎。詳《履》之《泰》。《泰》通《否》。巽坤與觀同象。巽爲虫﹐故曰蠆蜂﹐艮室坤戶﹐艮爲手﹐伏震爲足﹐坤爲毒﹐故螫我手足。

噬嗑。公孫駕驪﹐載遊東齊。延陵悅產﹐遺季紵衣。詳《乾》之《益》。《益》震艮巽﹐《噬嗑》震艮伏巽﹐故語同。

賁。轉作驪山﹐大失人心。劉季發怒﹐禽滅子嬰。艮山震馬﹐故曰驪山。震爲人﹑爲大﹐坎爲心﹑爲失﹐艮爲季﹑爲嬰﹐言秦役萬民築驪山﹐劉季因民怨而滅秦也。震爲怒﹑爲子﹐坎滅。○人心﹐汲古作元心﹐禽﹐汲古作命﹐均依宋元本。

剝。羊腸九縈﹐相推稍前。止須王孫﹐乃能上天。伏兌爲羊﹐坤爲囊﹑爲腸﹐伏乾﹐數九﹐故曰九縈。艮手爲推﹑爲前﹐艮爲孫﹐乾爲王﹐故曰王孫。艮爲天﹐在上故曰上天。《史記佞幸傳》﹕「鄧通南安人﹐孝文帝夢欲上天不能﹐有一黃頭郎從後推之上天﹐覺而求得鄧通」。○能﹐汲古作得﹐從宋元本。羊腸阪在蒲阪九折﹐《史記》﹕「魏伐趙﹐斷羊腸」是也。

復。螮蝀充側﹐佞人傾惑。女謁橫行﹐正道壅塞。伏巽爲虫﹐震玄黃﹐故曰螮蝀。螮蝀﹐虹也。震爲人﹑爲言﹐故曰佞人。坤爲惑﹐伏巽爲傾。震爲謁﹑爲行﹐坤陰故曰女謁。震爲道﹐坤閉故壅塞。○螮﹐《毛詩》作蝃﹐謂刺淫﹐林謂刺佞﹐與毛異。

無妄。福祿不遂﹐家多怪祟。麋鹿悲鳴﹐思其大雄。乾爲福祿﹐艮爲家﹐震爲麋鹿﹑爲鳴﹐乾爲大雄﹐伏坤爲悲﹑爲思。○鳴﹐宋元本作啼﹐從汲古。

大畜。云雷因積﹐大雨重疊。久不見日﹐使我心悒。震爲雷﹐伏坤爲云﹐兌爲雨﹐乾大故曰大雨﹐艮止故曰因積﹑曰重疊。又伏坤亦爲水﹑爲重也。○使我心悒﹐宋本作使心悒悒﹐依汲古。

頤。三河俱合﹐水怒踴躍。壞我王屋﹐民困於食。震數三﹐坤爲水﹐重坤﹐故曰三河俱合。震爲怒﹑爲踴躍﹑爲王﹐艮爲屋﹐故曰王屋。坤爲壞﹑爲民﹐震口爲食﹐坤虛﹐故無食。

大過。冒雨夜行﹐早徧都城。更相覆傾﹐終無所成。伏震爲行﹐艮爲冒﹐兌爲雨﹐坤爲夜﹐故冒雨夜行。坤爲都城﹐巽隕落故曰傾﹐正反巽故更相覆傾。艮爲終﹑爲成﹐坤亡故無成。全用伏象。○都﹐依汲古﹐宋元本作辟。汲古多「三頭兩眼﹐不見其眞」二句﹐宋本無。

坎。褒後生蛇﹐垂老皆微。倒跌衰耄﹐酉滅黃離。震爲生﹐伏巽爲蛇﹐艮爲老耄﹐坎蹇﹐故倒跌。《說文》﹕「酉﹐就也﹐老也」。坎爲滅。黃離﹐火也﹐離伏故曰滅。周以火徳王﹐言褒姒滅周也。褒後生蛇者﹐言後生於龍漦也。余似有故事﹐而注家皆不詳。○垂﹐依元本﹐汲古作經﹐皆依《大壯》之《大有》校﹐汲古作盲。倒﹐宋本﹑汲古作側﹐依元本。衰耄二字﹐亦依《大壯》之《大有》校﹐汲古作哀公﹐元本作衰公。酉﹐汲古作酒﹐依元本。滅﹐汲古作減﹐依宋本。

離。鴻雁南飛﹐隨陽休息。轉逐天和﹐千里不衰。伏《坎》。互艮爲鴻雁﹐震爲南﹑爲飛﹐離日爲陽﹐艮爲休息。震爲轉逐﹐艮陽在上爲天﹐坎爲和﹐震爲千﹐艮爲裏。○陽﹐宋元本作時﹐依汲古。逐﹐汲古作送﹐依宋元本。裏﹐宋元本作歲﹐依汲古。衰﹐汲古作哀﹐依宋元本。

咸。後時失利﹐不得所欲。艮爲時﹐巽爲利﹐兌折故失利﹐風散故不得所欲。○汲古祇上二句﹐宋元本多「莫亨偕結﹐自逐自逐」八字。

恆。心多恨悔﹐出言爲怪。梟鳴室北﹐聲醜可惡﹐請謁不得。伏坤爲心﹑爲恨悔﹐震爲言﹑爲鳴﹐伏艮爲梟﹑爲室﹐坤位北﹐故鳴室北。震爲聲。《說苑》﹕「齊景公築臺﹐臺成而不通﹐問之曰﹕有梟夜鳴﹐其聲可惡」。○聲醜﹐元本作醜聲。○坤北證。

遁。駟馬過隙﹐時難再得。尼父孔聖﹐系而不食。乾爲馬﹐互巽數四﹐故曰駟馬。《史記畱侯世家》﹕「人生一世間﹐如白駒過隙」。巽爲隙﹐艮爲時﹑爲山﹐乾父故曰尼父。乾爲聖﹐伏震爲孔﹐巽繩爲系﹐兌爲食﹐兌覆故不食。《論語》﹕「吾豈匏瓜也哉﹐焉能系而不食」。○駟馬﹐宋本﹑汲古作四﹐從元本。

大壯。陰變爲陽﹐女化爲男。治道得通﹐君臣相承。通《觀》。坤伏乾出﹐巽伏震出﹐故曰陰變陽﹑女化男。震爲道﹑爲通﹐乾爲君﹐伏艮爲臣。

晉。昆侖源口﹐流行不止。龍門砥柱﹐民不安處。母歸扶子﹐黃麑悅喜。艮山坎水﹐伏兌口﹐故曰昆侖源口。坤亦爲水﹐與坎水合﹐故曰流行不止。艮爲門﹐伏乾﹐故曰龍門。艮爲石﹑爲木﹐故曰砥柱。坤爲民﹑爲安處﹑爲母﹐艮爲少男﹐故曰扶子。艮爲麑。坤爲黃﹐伏兌爲悅。○扶﹐依汲古﹐宋元本作孩子。

明夷。葛藟蒙棘﹐華不得實。讒佞亂政﹐使恩壅塞。詳《泰》之《蒙》。蒙坎震﹐明夷亦坎震﹐象同。藟﹐汲古作累﹐依宋元本。

家人。公無長驅﹐太王駿馬。非其所當﹐傷折爲患。通《解》。震爲公﹑爲長驅﹑爲王﹑爲馬﹐坎爲患﹐坎蹇故傷折。○太﹐汲古作夭﹐依宋元本。所當﹑患﹐依汲古﹐宋元本作當所﹑作害。

睽。大倉充盈﹐庶民蕃盛﹐年歲熟榮。伏艮故曰太倉。坎爲眾﹐故曰充盈﹑曰庶民蕃盛。坎冬離夏﹐兌正秋﹐故曰年歲。離爲火﹑爲光明﹐故曰熟榮。○庶民蕃盛﹐依宋元本﹐汲古作萬物蕃成。

蹇。執蕡照犧﹐爲風所吹。火滅無光﹐不見玄黃。此用《蠱》象。艮爲執﹑爲犧﹑爲火﹑爲照﹐巽爲蕡。蕡﹐香艸也。巽爲風﹐兌爲吹﹐艮爲火﹑爲光﹐坎黑巽伏﹐故火滅無光。震爲玄黃﹐巽伏故不見。《周禮司煊》注﹕賁﹐燭﹐麻燭也﹐言執蕡火照牲﹐使熟而食也。○蕡﹐汲古作簧﹐依宋元本。

解。鳥反故巢﹐歸其室家。心平意正﹐與叔相和。登髙隕墜﹐失其寵貴。震爲鳥﹑爲反﹑爲歸﹐坎爲巢﹑爲室﹑爲心意﹑爲平正﹑爲和﹐震爲登﹐伏巽爲髙﹑爲隕墜﹐艮爲貴﹐艮覆故失其寵貴。

損。弩弛弓藏﹐良犬不行。內無怨女﹐徵夫在堂。通《咸》。互大坎爲弩﹑爲弓﹐艮止故曰弛。巽伏故曰藏。艮爲犬﹐坎蹇故不行。以上皆用伏象。損內兌女﹐與上艮爲夫婦﹐兌悅故不怨。互震在外故曰徵夫。艮爲堂也。

益。特犧孔博﹐日新其徳。文君燎獵﹐姜氏受福。坤爲牛﹐故曰特犧。震爲孔﹐艮爲日﹑爲新﹐坤爲文﹐震爲君﹐故曰文君。艮爲火﹐震爲獵﹐故曰燎獵。巽爲姜﹐震爲福﹐言文王出獵遇姜尙﹐後受卦於齊也。○特﹐依宋元本。《書舜典》﹕「格於藝祖﹐用特」﹐注﹕特﹐一牛也。《禮郊特牲》注﹕用一牛故曰特牲。特犧﹐猶特牲也﹐汲古作牡﹐非。文君﹐從汲古﹐宋元本作文公﹐非。燎﹐從宋元本﹐汲古作出。

夬。季秋孟冬﹐寒露霜降。大陰在庭﹐品物不生。雞犬夜鳴﹐家擾數驚。兌爲秋﹐伏艮﹐故曰季秋。乾爲冬﹐當亥﹐故曰孟冬。兌爲露﹐伏坤爲霜﹐故曰寒露霜降。伏坤爲大陰﹑爲品物﹐坤殺故不生。艮爲庭﹑爲犬﹐坤爲夜﹐兌爲雞﹑爲鳴﹐乾爲惕﹑爲驚。艮爲家。○季秋﹐汲古作秋季﹐依宋元本。品﹐依宋元本﹐汲古作庶。雞犬夜鳴﹐宋本﹑汲古作雞鳴犬吠﹐元本作雞矢﹐非。擾﹐依宋元本﹐汲古作憂﹐非。

姤。心多恨悔﹐出門見怪。有蛇三足﹐醜聲可惡。嫫毋爲媒﹐請求不得。通《復》。坤爲心﹑爲恨悔﹑爲門戶﹐震爲出﹐巽爲蛇﹐震爲足﹐數三﹐故曰有蛇三足。震爲聲﹐坤爲醜﹑爲惡﹑爲嫫毋﹐嫫毋﹐醜婦也。震爲請﹐坤喪故不得。丁云﹕任昉《述異記》﹕「江中有獸名能﹐蛇精化也」﹐《爾雅》三足能。○有﹐依宋元本﹐汲古作反。

萃。虎豹爭彊﹐道閉不通。小人讙訟﹐貪天之功。艮爲虎豹﹐坤爲文﹐兌剛魯﹐三至上正反兌故曰爭彊。艮爲道﹐坤爲閉﹐故不通。坤爲小人﹐三至上正反皆兌口﹐故曰訟。《困》「有言不信」﹐卽如是取象。○第四句依汲古﹐宋元本作「貪夫受空」。

升。雞方啄粟﹐爲狐所逐。走不得食﹐惶怖惕息。巽爲雞﹑爲粟﹐兌爲啄﹐艮爲狐﹐震爲逐﹑爲走﹐艮反向內﹐故曰爲狐所逐。兌爲食﹐坤閉故不得食。坤爲憂﹐故惶怖惕息。○怖﹐宋本作懼﹐依汲古。

困。陳嬀敬仲﹐兆興齊姜。乃適營丘﹐八世大昌。詳《屯》之《噬嗑》。

井。昊天白日﹐照臨我國。萬民康寧﹐咸賴嘉福。詳《比》之《晉》。

革。云夢大藪﹐索有所在。虞人共職﹐驪駒悅喜。通《蒙》。坤爲云﹑爲夢﹑爲藪﹐《易》震索索﹐疏﹕心不安之貌。《釋文》懼也。坎坤皆爲憂懼﹐故曰索。震爲驩虞﹑爲人﹑爲驪駒﹑爲悅喜。○索﹐依汲古﹐丁云﹕卽八索也﹐元本作嘉。又按﹕此二句似指漢髙僞遊雲夢事﹐言其意別有所在﹐而不在獵也。

鼎。獐鹿雉兔﹐羣聚東國。盧黃白脊﹐俱往追逐。九齚十得﹐主君有喜。詳《蒙》之《復》。《鼎》通《屯》﹐坤震象與復同。雉﹐宋本及汲古皆作雞﹐非﹐依元本。

震。徳惠孔明﹐主君復章﹐保其室堂。震爲徳﹑爲孔﹐艮爲明﹐震爲主﹑爲君﹐艮爲章﹑爲室堂。

艮。天之所壞﹐不可彊支。眾口嘈嘈﹐𨿽貴必危。詳《蒙》之《夬》。艮爲天﹐陽在上而窮﹐故壞﹐初至五正反兩震言相背﹐故曰嘈嘈。艮爲貴﹐艮窮於上故𨿽貴必危也。

漸。天之奧隅﹐堯舜所居。可以全身﹐保我邦家。詳《否》之《觀》。艮爲天﹐坎隱故曰奧。伏震爲帝﹑爲堯舜。

歸妹。下泉苞稂﹐十年無王。荀伯遇時﹐憂念周京。坎爲眾。稂﹐蕭蓍之屬。震爲稂﹑爲年﹑爲王﹐兌數十﹐故曰十年﹐坎隱伏﹐故十年無王。震爲伯﹑爲時﹑爲周﹐坎爲憂念。下泉﹐《曹風》詩﹐《毛詩序》謂刺共公﹐劉毓崧云何楷世本古義﹐據《易林》謂此詩爲曹人美晉荀躒納敬王於成周而作﹐其說自昭二十二年王子朝作亂﹐至昭三十二年城成周爲十年無王。《左傳》﹕「天王使告於晉﹐曰﹕天降禍於周﹐俾我兄弟並有亂心﹐以爲伯父憂﹐於今十年」﹐正與《易林》合。荀﹐郇國後﹐稱荀伯﹐猶稱荀躒爲知伯﹐荀字不誤也。○稂﹐元本訛恨﹐依宋本﹑汲古。無﹐依宋元本﹐汲古訛九。荀﹐元本作●﹐依宋本﹑汲古﹐是焦與《毛詩》異讀。

丰。江淮海隅﹐眾利聚居。可以遨遊﹐卒歲無憂。互大坎故曰江淮海隅。巽爲利﹐坎爲聚﹐震爲遨遊﹑爲歲﹐震樂故無憂。

旅。南山黃竹﹐三身六目。出入制命﹐東裏宣政。主尊君安﹐鄭國無患。丁云﹕《穆天子傳》﹕「天子命歌南山」﹐又《詩》曰「我䢐黃竹」﹐又曰予歸東土﹐和治諸夏。又曰吉日丁亥﹐天子入於南鄭「﹐《易林》全用其意。離南艮山﹐伏震爲竹﹑爲黃﹐故曰南山黃竹。艮爲身﹐納丙數三﹐離爲目﹐納已數六﹐故曰三身六目。巽爲命﹑爲入﹐伏震爲出﹑爲東﹐艮爲裏﹑爲尊﹑爲安﹐震爲君主﹐伏坎爲平﹑爲鄭﹑爲患。艮爲國﹐兌悅故無患。○東裏﹐從元本﹐以下三句似指鄭子產事﹐而宋本﹑汲古皆作東皇﹐與《穆天子傳》」予歸東土﹐和治諸夏「語偶合﹐然下曰鄭國則皇似爲訛字也﹐觀下《離》之《損》詞同﹐而黃竹作大木﹑三作丈是其證﹐丁詁未必然。

巽。重譯貢芝﹐來除我憂。喜樂俱居﹐同其福休。伏震故曰重譯。巽爲香﹐故曰芝。坎爲憂﹐坎伏﹐故憂除。兌爲喜樂﹐伏震爲福。○貢芝﹐依汲古﹐宋元本作置之﹐非。

兌。南山髙岡﹐麟鳳室堂。含和履中﹐國無災殃。伏艮爲南山﹑爲髙岡﹐離爲文﹑爲麟鳳﹐艮爲室堂﹐兌爲和﹑爲口﹑爲含﹐伏震爲履﹐伏坎爲中﹐伏艮爲國。

渙。紫芝朱艸﹐生長和气。公屍侑食﹐福祿來下。巽爲芝﹑爲艸﹐九宮之色﹐七赤九紫﹐震納庚﹐五行數九﹐故曰紫芝。坎赤故曰朱艸。坎爲和﹐震爲生﹑爲公﹑爲屍。屍﹐主也﹐又爲福祿。三四句﹐《鳧鷖》詩也。○生長和气﹐依汲古﹐宋元作與仙爲侶﹐《神農經》﹕」山川雲雨五行四時﹑陰陽畫夜之精生五色神芝「﹐皆爲聖王休瑞。

節。宮成室就﹐進樂相舞。英俊在堂﹐福祿光明。艮爲宮室﹐坎亦爲室﹐艮爲成﹐故曰宮成室就。震爲樂舞﹑爲英俊﹑爲祿。艮爲光明。

中孚。商人子孫﹐資無所有。貪狼逐狐﹐畱連都市。還轅內鄕﹐嘉喜何咎。巽爲商旅﹐震爲人﹑爲子﹐艮爲孫﹐巽爲利﹑爲資﹐風散故無。艮爲狼﹑爲狐﹐《史記天官書》﹕」狼變色多盜賊﹐下有四星曰弧﹐弧矢向狼多盜。「然則狼弧二星皆主盜賊﹐貪狼逐狐者﹐言流爲盜賊也。弧亦作狐。《秦本紀》據狼狐是其證。艮爲流連﹑爲都市﹐震爲逐﹑爲轅﹑爲嘉喜。○人﹑有﹐依宋本﹐汲古作之﹑作食。貪狼﹐依宋元本﹐汲古作貪貝﹐誤。林意謂商人子孫流落都市爲盜賊﹐若回心向善則無咎也。

小過。執贄入朝﹐獻其狐裘。元戎變安﹐沙漠以歡。艮手爲執﹑爲獻﹑爲贄﹐巽入震朝﹐故曰執贄入朝。艮爲狐﹐震爲裘﹑爲武人﹑爲主﹐故曰元戌。艮爲沙﹐震歡。

旣濟。湧泉汩汩﹐南流不絕。洿爲淮海﹐敗壞邑裏﹐家無所處。重坎故曰汩汩﹑曰不絕。離爲南﹐故曰南流。重坎故曰淮海。坎折故敗壞。艮爲邑裏﹑爲家。○汩汩﹐元本作滑滑﹐從宋本﹑汲古。元本無第三句﹐非。

未濟。固陰沍寒﹐常冰不溫。淩人惰怠﹐大雹爲災。詳《泰》之《噬嗑》。

臨之第十九

臨。弱水之西﹐有西王母。生不知老﹐與天相保。行者危殆﹐利居善喜。坤爲水﹐坤柔﹐故曰弱水。坤爲母﹐震爲王﹐兌西﹐故曰有西王母。震爲生﹐坤爲老﹐震樂而健﹐故不知老。伏乾爲天﹐艮爲保﹐震爲行﹐坤喪故危殆﹑故不行﹐而居則利也。伏艮爲居。○之西﹐依汲古﹐宋元本作之上。

乾。黃獹生子﹐以戌爲母。晉師在郊﹐虞公出走。《初學記》﹕」獹﹐韓良犬也「。臨坤爲黃﹐伏艮爲獹。震爲子﹐坤爲母﹐候卦居戌﹐戌狗﹐故曰以戌爲母。震爲晉﹐坤爲師﹑爲郊﹐震爲公﹑爲出走﹑爲歡虞。全用遇卦象。○以戌﹐各本皆作白戌﹐依《坤》之《震》《蒙》之《訟》校攺。又﹕生子﹐依汲古﹐宋元本作生馬﹐非。虞滅見僖二年《左傳》。

坤。倉唐奉使﹐中山以孝。文侯悅嘉﹐擊子徵召。詳《豫》之《丰》。此仍用遇卦《臨》象。○倉唐﹐依宋元本﹐汲古訛倉皇﹐擊訛系。

屯。機關不便﹐不能出言。精誠不通﹐爲人所冤。坎爲機關﹐坎陷故不便。坤閉故不能出言。震爲言﹑爲出﹑爲精﹑爲通﹑爲人﹐坤閉故不通。坎爲冤。

蒙。白茅醴酒﹐靈巫拜禱。神嗜飲食﹐使君壽考。詳《小畜》之《坎》。

需。重瞳四乳﹐耳聰目明。普仁表聖﹐爲作元輔。《淮南子》﹕」舜重瞳﹐文四乳「。《需》通《晉》。坤爲重﹐離爲目﹐故曰重瞳。艮爲乳﹐兌納丁﹐數四故曰四乳。坎爲耳﹐離爲目﹑爲聰明﹐乾爲仁聖﹑爲元。○三四句依汲古﹐宋元本作」普爲仁表﹐聖作元輔「。

訟。水長無船﹐破城壞堤。大夫從役﹐一朝亡殞﹐不見少妻。通《明夷》。坎爲水﹐坤水﹐震爲長﹑爲船﹐坎伏故無船。艮爲城﹑爲堤﹐艮覆故壞。震爲夫﹐坤爲役﹐故大夫從役。震爲朝﹐坎數一﹐故曰一朝。巽爲少妻﹐坤亡故不見。○長﹐依宋元本﹐汲古作漲。宋元本從役下多」困於泥塗「四字。

師。二人俱行﹐各遺其囊。鴻鵠失珠﹐無以爲明。震爲人﹐坤數二﹐故曰二人。坤爲囊﹑爲亡﹐故各遺其囊。震爲鴻鵠﹑爲珠﹐坤爲失﹐故曰失珠。離爲明﹐離伏無無明。他林屢有鶴盜我珠﹑鵠怒追求等繇辭﹐然則鴻鵠失珠必有故實﹐今不能考。○二人﹐依宋元本﹐汲古作六。

比。隨時轉行﹐不失其常。咸樂厥類﹐身無咎殃。艮爲時﹐坤爲身﹑爲咎殃﹐咸樂厥類者﹐言九五與羣陰爲類而樂也。○咸樂﹐依宋本﹐汲古作各樂﹐非。

小畜。蔡女蕩舟﹐爲國患憂。褒後在側﹐屏蔽王目﹐搔擾六國。《左傳僖二年》﹕」齊侯與蔡姬乘舟於囿﹐蕩公﹐公懼變色﹐怒歸之﹐未絕之也﹐蔡人嫁之﹐明年侵蔡「﹐褒後﹐幽王后。巽爲蔡﹑爲女﹐伏震爲舟﹐坤爲國﹑爲憂患﹑爲後﹐乾爲王﹐伏坎爲屏蔽﹐離爲目。○搔擾六國﹐依宋元本﹐汲古作早衰六畜﹐非。

履。駕龍騎虎﹐周徧天下。爲神人使﹐西見王母﹐不憂危殆。伏《謙》。震爲龍﹐艮爲虎﹐故曰駕龍騎虎。震爲周﹐坤爲天下。震爲神﹑爲人﹑爲行﹐故曰爲神人使。坎位西﹐震爲王﹐坤母﹐故曰王母。坎憂震樂﹐故不憂。○爲神人使﹐依汲古﹐宋本作爲人所使。危殆﹐元本作不殆﹐依汲古。此用穆王西巡狩事。

泰。員怨之吳﹐畫策闔閭。鞭平服荊﹐除大咎殃。威振敵國﹐還受上卿。伍子胥名員﹐平王旣殺其父兄﹐員犇吳﹐佐吳王闔閭伐楚﹐鞭平王之屍。震爲員﹐員﹐云也。震爲行﹑爲南﹐故之吳。伏艮爲手﹑爲畫﹑爲閭﹐伏巽爲鞭﹑爲荊﹐坤爲殃咎﹐在外故曰除。坤爲國﹐震爲威﹑爲公﹐故曰上卿。○員怨﹐從宋本﹐汲古作胥恐。閭廬通。

否。唐邑之墟﹐晉人以居。虞叔受福﹐實沈是國﹐世載其樂。坤爲邑﹑爲墟﹐伏震爲唐。《玉篇》堯稱唐者﹐至大之貌﹐乾大﹐故曰唐邑之墟。《說文》﹕」唐﹐大言也「﹐《莊子天下篇》荒唐之言是也。震爲晉﹑爲人﹐艮爲居﹐故曰晉人以居。艮爲叔﹐乾爲福﹐實沈﹐星次晉分。《左傳》」參爲晉星「﹐實沈﹐參神也。艮爲星﹐坤國故曰實沈是國。坤爲世﹑爲載﹐伏震爲樂。《史記晉世家》﹕」唐叔虞者﹐成王弟﹐封於唐﹐至子爕徙居晉水﹐是爲晉侯「。○墟﹐依宋本﹐汲古作廬﹐非。以﹐依汲古﹐宋本作之。

同人。管鮑相知﹐至徳不離。三言相桓﹐齊國以安。《史記》﹕」管仲少與鮑叔牙遊﹐鮑叔知其賢﹐薦於桓公﹐管子曰「倉廩實而知禮節﹐衣食足而知榮辱﹐上服度則六親固」﹐三言蓋指此。《韓詩外傳》「君子有三言可貫而佩之」是也。《同人》通《師》。震爲管﹐坤爲魚﹑爲鮑﹐震爲言﹑爲桓﹐數三故曰三言。坤爲國﹑爲安。巽爲齊。○相桓﹐依宋元本﹐汲古作於﹐非。

大有。三十無室﹐長女獨宿。心勞未得﹐憂在胸臆。離卦數三﹐兌數十﹐坎爲室﹐坎伏故曰三十無室。兌爲老婦﹐故爲長女。坎爲宿﹑爲孤﹐故曰獨宿。坎爲心﹑爲勞﹑爲憂﹐伏坤爲胸臆。按﹕《大過九五》云老婦指兌也。

謙。散渙水長﹐風吹我鄕。火滅無光﹐隳敗桓公。坎水坤水故曰水長﹐伏巽風故曰散渙﹑曰風吹。坤爲我﹑爲鄕﹐艮爲火﹑爲光﹐上臨坎水坤水﹐故火滅無光。震爲桓﹑爲公﹐坤喪故曰隳敗﹐言桓公死﹐齊亂如火滅也。

豫。蜎飛蠕動﹐各有配偶。小大相保﹐咸得其所。蜎﹑蠕﹐皆虫行貌﹐伏巽爲虫﹐故曰蜎飛蠕動。巽震爲夫婦﹐故曰各有配偶。坤爲小﹐伏乾爲大﹐艮止故曰相保。○蜎飛﹐從汲古﹐宋元本作飛蜎﹐《詩》「蜎蜎者蠋」。

隨。安樂幾筵﹐未出王門。艮安震樂。艮幾震筵﹐震爲王﹐艮爲門﹐艮止故未出。

蠱。火生月窟﹐下土恩塞﹐抵亂我國。巽先天位西南﹐爲月窟﹐兌爲月﹐艮爲火﹐故曰火生月窟。下互大坎﹐坎爲土﹑爲塞﹐兌爲恩澤﹑爲羊﹐故曰抵。艮爲國﹐兌毀﹐故曰抵亂我國。○艮爲火﹑巽爲西南﹑坎爲土之確證。

觀。長生無極﹐子孫千億。柏柱載梁﹐堅國不傾。巽爲長﹐伏震爲生﹑爲子﹐艮爲孫﹐坤爲千億﹐巽爲柏﹑爲梁柱﹐艮爲堅固﹐巽爲傾。○梁﹐從汲古﹐元本作靑﹐非。

噬嗑。欽敬昊天﹐歷象星辰。宣授民時﹐陰陽和調。離爲夏﹐故曰昊天。艮爲星辰﹑爲時﹐坎爲眾﹑爲民﹐離坎爲夫婦﹐故曰陰陽和調。○宣﹐從宋本﹐汲古作宜﹐非。

賁。三河俱合﹐水怒踴躍。壞我王屋﹐民困於食。坎爲河﹐震數三﹐故曰三河。坎爲合﹑爲水﹐震爲怒﹑爲踴躍﹑爲王﹐艮爲屋﹐伏巽爲壞。坎爲民﹐兌爲食﹐又﹕河東﹑河南﹑河內亦曰三河。○屋﹐汲古作室﹐依宋本。

剝。壽如松喬﹐與日月俱。常安康樂﹐不離禍憂。艮爲壽﹑爲木﹑爲仙﹐故曰松喬。赤松﹑王喬﹐古之仙人。與日月俱﹐言壽永也。伏兌爲月﹐艮爲日。兌爲悅﹐故曰康樂。坤爲禍憂﹐一陽在上故不罹禍憂。○離﹐同罹﹐依汲古﹐宋本作不見﹐非。

復。天之所與﹐福祿常在﹐不憂危殆。伏乾爲天﹑爲福祿﹐坤爲憂﹑爲殆﹐震樂故不憂。

無妄。受讖六符﹐招搖室虛。𨿽跌無憂﹐保我命財。讖﹐《說文》驗也。《漢書東方朔傳》「願陳泰階六符」﹐《藝文志》泰階六符一卷﹐李奇注﹕三臺謂之泰階﹐兩兩成體﹐三合故六觀﹐色以知吉凶﹐故曰六符。招搖室虛﹐皆星宿名。乾數六﹐艮爲星﹐巽爲跌﹐震樂故無憂。巽爲命﹐乾爲財﹐互艮爲安﹐故命與資財可保也。○室﹐依汲古﹐宋本訛空﹐六符﹐三臺星名。三臺共六星﹐故曰六符。𨿽跌無憂者﹐艮爲星﹐艮覆爲震﹐故無憂。又末二字汲古作命則﹐宋元本作全財﹐玆命字依汲古﹐財依宋元本。

大畜。賫金賈車﹐失道後時﹐勞罷爲憂。乾爲金﹐艮手爲賫﹐震爲車﹑爲後﹐艮爲道﹑爲時﹐在外故失道後時。伏大坎爲勞﹑爲憂。○宋元本多「我心則休」四字﹐汲古無。

頤。華首山頭﹐仙道所遊。利以居止﹐長無咎憂。艮爲山﹑爲首﹐伏兌爲華﹐艮爲壽﹑爲仙道﹑爲居止。坤爲憂﹐震樂故無憂。○利以﹐依宋元本﹐汲古作利於。咎憂﹐依汲古﹐宋元本作憂咎。華﹑首﹐皆山名。

大過。采唐沬鄕﹐要期桑中。失信不會﹐憂思約帶。詳《師》之《噬嗑》。《詩》「我心蘊結」﹐又曰「心如結兮」﹐卽約帶之義。楊愼謂卽衣帶日以緩之意﹐非。

坎。人面鬼口﹐長舌爲斧。斲破瑚璉﹐殷商絕後。詳《否》之《謙》。○人面﹐依汲古﹐宋元本作八面﹐非。鬼﹐各本皆作九﹐依《否》之《謙》校攺﹐實鬼與九皆通用﹐紂臣鬼侯亦作九侯是其證。

離。臨溪橋疚﹐𨿽恐不危﹐樂以笑歌。兌爲溪﹐伏艮爲橋﹐伏坎爲恐﹑爲危﹐震爲樂﹑爲笑歌。○橋疚﹐宋元本作蟠枝﹐汲古作橋疚。疚﹐疑爲仄﹐故𨿽恐不危。蟠當爲播﹐播﹐種也。播枝﹐言種樹也。

咸。洋洋沸溢﹐水泉爲害﹐使我無賴。互大坎故曰洋溢﹑曰水泉爲害﹐兌毀爲害。伏坤爲我。

恆。蝗螟爲賊﹐害我稼穡。秋饑於年﹐農夫鮮食。巽爲蝗虫﹑爲稼穡﹐巽爲賊﹑爲害﹐兌毀亦爲害。兌爲秋﹐乾爲年﹐伏坤爲饑。震爲農夫﹐兌爲食﹐兌毀巽落故鮮食。○害我﹑秋饑﹐依汲古﹐宋本作傷害﹑作愁饑。

遁。八百諸侯﹐不期同時。慕西文徳﹐興我宗族﹐家門雍睦。巽爲辛﹐數八﹐艮後天數亦八﹐乾爲百﹐伏震爲諸侯﹐故曰八百諸侯。艮爲時﹐伏兌爲西﹐坤爲文﹑爲門﹑爲族﹐乾爲宗﹐艮爲家。○雍睦﹐依汲古﹐宋本作雍雍。八﹐汲古訛六﹐族訛旅﹐依宋元本。《史記》﹕「武王觀兵孟津﹐諸侯不期而會者八百」。

大壯。長男少女﹐相向笑語。來歡致福﹐和悅樂喜。震爲長男﹐兌爲少女﹐震爲笑語﹑爲歡﹑爲和樂﹑爲喜。乾爲福。

晉。平國不君﹐夏氏作亂。烏號竊發﹐靈公殞命。坤爲國﹐坎爲平﹐震爲君﹐震覆故不君。平國﹐陳靈公名。離爲夏﹑爲亂﹐夏氏﹐徵舒也。離爲烏﹐坎爲弓﹑爲竊。烏號﹐弓名。坤爲殞﹐言徵舒恥靈公與其母夏姬亂﹐射殺靈公也。事在《左傳宣十年》。

明夷。春多膏澤﹐夏潤優渥。稼穡成熟﹐畝獲百斛。震爲春﹐坎爲膏澤﹐離爲夏﹐坎爲潤渥。震爲稼穡﹐離火故曰熟。坤爲畝﹑爲百﹐震爲斛。○成熟﹐依汲古﹐元本作熟成。

家人。客宿臥寒﹐席蓐不安。行危爲害﹐畱止得歡。此用《臨》象。震爲客﹐坤爲宿﹐伏乾爲寒﹐巽爲伏﹐故曰臥寒。巽爲蓐﹑爲進退﹐故不安。○行危爲害﹐畱止得歡。汲古作「行爲危害﹐畱不得歡」﹐依宋元本。《左傳》不行之謂臨﹐故三四句云云。

睽。乘桴浮海﹐𨿽懼不殆。母載其子﹐終焉何咎。此用《臨》象。臨震爲桴﹑爲乘﹐坤水兌澤﹐故曰海。坤爲懼﹑爲母﹐震爲子﹐故母載其子。伏艮爲終。○桴﹐依宋本﹐汲古作槎。浮﹐依宋本﹐汲古作於。桴﹐編竹木代舟也﹐大曰筏﹐小曰桴。《論語》乘桴浮於海。

蹇。手拙不便﹐不能伐檀。車無軸轅﹐行者苦難。艮爲手﹐坎陷故不便。艮爲伐﹑爲檀。檀﹐堅木也。艮止故不能。坎爲車﹐多眚﹐故無軸轅。震爲行﹐震反爲艮﹐故難行。《詩》「檀車煌煌」﹐古嘗以檀造車﹐今不能伐檀﹐故無軸轅。

解。唐虞相輔﹐鳥獸率舞。民安無事﹐國家富有。震爲帝﹐故曰唐虞﹐爲鳥﹑爲舞﹐坎爲眾﹑爲民﹐《臨》坤爲國家﹑爲富有。

損。秋蛇向穴﹐不失其節。夫人姜氏﹐自齊復入。兌爲秋﹐坤爲蛇﹐艮爲穴﹐震爲夫﹑爲人﹐伏巽爲姜﹑爲齊﹑爲入。

益。病篤難醫﹐和不能治。命終永訖﹐下卽蒿廬。伏《恆》。坎爲病﹐互大坎﹐故曰病篤。坎爲和﹐坤死﹐故曰難醫﹑曰和不能治﹑曰命終永訖。巽爲命﹐艮爲終﹐巽爲蒿﹐艮爲盧﹐故曰蒿盧。蒿盧﹐卽蒿裏。《左傳》﹕「晉景公疾﹐秦伯使醫緩爲之﹐緩曰﹕是在肓之上﹑膏之下﹐攻之不可﹐達之不及﹐無能爲也﹐旣而公果卒」。○永訖﹐依汲古﹐元本作斯訖。

夬。靑蛉如雲﹐城邑閉門。國君衛守﹐民困於患。靑蛉﹐卽蜻蛉。《漢志》「越巂有靑蛉縣」﹐《水經注》引作蜻蛉﹐《埤雅》蜻蜓一名蜻蛉﹐《呂氏春秋》「海上有人好蜻蛉﹐每至海上﹐蜻蛉從遊者數萬」。《夬》通《剝》。坤爲云﹑爲城邑﹑爲閉﹑爲國﹑爲民﹑爲患﹐艮爲守﹐蜻蛉大首薄翼。艮一陽在上﹐疑卽《剝》艮象也。○閉﹐依元本﹐汲古本﹑宋本作關。

姤。牙蘗生達﹐室堂啟戶。出入利貞﹐鼓翼起舞。此亦全用《臨》象。震爲牙蘗﹑爲生﹐坤爲堂戶﹐震爲出﹐巽入﹐故曰出入利貞。震爲鼓﹑爲翼﹑爲起舞。○出入﹐依汲古﹐宋元本作幽人。貞﹐依宋元本﹐汲古訛眞。首句各本作牙孽生齒﹐依《小畜》之《睽》校。

萃。鳧游江海﹐沒行千里。以爲死亡﹐復見空桑﹐長生樂鄕。艮爲鳧﹐坤爲江海﹑爲千里。坤爲死亡﹐巽爲桑﹐坤虛﹐故曰空桑。伏震爲生﹐兌悅故曰樂鄕。坤爲鄕。林意謂鳧沒江海﹐不見以爲死亡矣﹐後復見於空桑﹐不惟未死﹐且甚安樂也。○海沒﹐依宋元本﹐汲古作湖役。

升。黃帝出遊﹐駕龍乘馬。東上泰山﹐南遊齊魯﹐邦國咸喜。震爲黃﹑爲帝﹑爲遊﹑爲龍﹑爲馬﹑爲東﹐伏艮爲山﹐故東上泰山。震又爲南﹐巽齊兌魯﹐故南遊齊魯。坤爲邦國﹐震爲喜。○馬﹐依宋本﹐汲古作鳳﹐非。

困。履危不止﹐與鬼相視。驚恐失气﹐如騎虎尾。通《賁》。坎爲危﹐在震下﹐故曰履危。坎爲鬼﹐離爲視﹐離坎連體﹐故曰相視。震爲驚﹑爲騎﹐艮爲虎尾﹐謂遇鬼驚恐如履虎尾也。

井。秋南春北﹐不失消息。涉和履中﹐時無隱匿。通《噬嗑》。兌秋離南﹐震春坎北﹐雁秋南鄕﹐春北歸﹐故不失消息。又消息卦起坎離﹐亦不失也。坎爲和﹑爲中﹐震爲涉﹑爲履﹐艮爲時﹐坎爲隱匿﹐四時畢見﹐故無隱匿。○隱﹐汲古作陰﹐依元本。

革。龍門砥柱﹐通利水道。百川順流﹐民安其居。通《蒙》。震爲龍﹐艮爲門﹑爲柱﹑爲石﹐故曰龍門砥柱。震爲通﹐巽爲利﹐坎水艮道。《禹貢》﹕「道河積石﹐至於龍門﹐東至砥柱」是也。震爲百﹐坎爲川﹑爲流﹑爲民﹐艮爲安﹑爲居﹐故曰民安其居。

鼎。千歲廟堂﹐棟橈傾僵。天厭周徳﹐失其寵光。通《屯》。坤爲千歲﹐艮爲廟堂。巽爲棟﹑爲隕落﹐故曰橈﹑曰傾僵。震爲周﹐艮爲天﹑爲光﹐坎失﹐故曰失其寵光。○橈﹐依宋本﹐汲古本作撓﹐非。

震。折若蔽目﹐不見稚叔。三足孤鳥﹐遠離室家。坎爲折﹐震爲若。若木也。離爲目﹐離伏坎隱﹐故曰蔽目﹑曰不見稚叔。艮爲叔﹑爲少男﹐故曰稚叔。震爲足﹐數三﹐艮爲烏﹐坎孤﹐故曰三足孤烏。艮爲室家。

艮。望叔山北﹐陵隔我目。不見所得﹐使我心惑。艮爲望﹑爲叔﹐互坎爲北﹐故曰山北。坎爲隱﹐離伏﹐故曰陵隔我目﹑曰不見所得。坎爲心﹑爲憂﹐故曰心惑。○心﹐依汲古﹐元本作憂。

漸。匏瓠之息﹐一畝千室。萬國都邑﹐北門有福。艮爲果﹑爲匏瓠。息者﹐生也﹐子也。艮爲室。《說文》﹕「室﹐實也」﹐言匏瓠之實一畝得千也。伏震爲千﹐坎數一﹐故曰一畝千室。艮爲國﹑爲都邑﹑爲門﹐坎北﹐故曰北門。○息﹐依汲古﹐宋元本作恩﹐非。千﹐依宋元本﹐汲古訛十。

歸妹。域域牧牧﹐憂禍相伴。隔以巖山﹐室家分散。通《漸》。坎爲憂﹐離爲禍﹐坎離連體﹐故曰相伴。艮爲山﹑爲室家﹐艮止﹐故曰隔。伏巽故曰分散。○以﹐依宋元本﹐汲古作我。

丰。騏驥騄耳﹐遊食萍艸。逍遙石門﹐循山上下﹐不失其所。通《渙》。震爲馬﹐故曰騏驥騄耳。震爲食﹑爲艸﹐艸在坎水上﹐故曰萍艸。震爲逍遙﹑爲食﹐艮爲門﹑爲山﹐中爻正反震艮﹐故曰循山上下。○所﹐依宋本﹐汲古作子。

旅。天所祚昌﹐文以爲良。篤生武王﹐姬受其福。艮爲天﹐伏震爲祚﹑爲昌。離爲文﹐伏震爲生﹑爲武﹑爲王﹑爲姬﹑爲福。

巽。羊腸九榮﹐相推稍前。止須王孫﹐乃能上天。詳《蠱》之《剝》。此皆用伏震象﹐以互艮爲天。

兌。貧鬼守門﹐日破我盆。孤牝不駒﹐雞不成雛。通《艮》。互坎爲鬼﹐艮爲守﹑爲門﹐震爲盆﹐坎爲破。兌爲牝﹐震爲駒﹐震伏﹐故不駒。巽爲雞﹐艮爲雛﹐艮伏﹐故不雛。

渙。飽食從容﹐入門上堂。不失其常﹐家無咎殃。坎爲飲食﹐震樂故從容。艮爲門﹑爲堂﹐巽爲入﹐艮爲家﹐坎爲殃﹐震解故無。○入門﹐依汲古﹐宋元本作出門﹐非。

節。陰淫不止﹐白馬爲海。臯澤之子﹐就髙而處。坎爲水﹐故曰陰淫。震爲白﹑爲馬﹐兌爲海。白馬﹐津名﹐在大伾山南﹐言水多﹐津變爲海也。震爲子﹐艮爲臯﹐兌爲澤﹐言臯澤之人﹐因水多皆就髙而處也。○海﹐依汲古﹐宋元本作洶。臯澤﹐依宋元本﹐汲古作澤臯﹐非。臯澤﹐猶山澤也。

中孚。執戈俱立﹐以備暴急。千人守門﹐因以益卑﹐終安何畏。艮爲戈﹑爲執﹐震爲立﹑爲暴急﹑爲千人﹐艮爲守﹑爲門﹐兌爲澤﹑爲下﹐故曰卑。艮爲終﹑爲安﹐震樂故無畏。○守門﹑因以益卑﹐依宋元本﹐汲古作舉龍﹑作困危得海。

小過。夾河爲婚﹐水長無船。槌心失望﹐不見所歡。互大坎故曰夾河﹑曰水長。震爲船﹐兌毀故無。艮爲槌﹐坎爲心﹐艮爲望﹐坎失故曰失望。震爲歡。○水長﹐依宋元本﹐汲古作漲。槌心﹐依釋文﹐汲古作追﹐元本作遙﹐皆非。

旣濟。陰陽變化﹐各得其宜。上下順通﹐奏爲膚功。言陰陽六爻各當位。

未濟。任劣徳薄﹐失其臣妾。田不見禽﹐犬無所得。臣妾與犬﹐皆用《臨》伏象艮。

觀之第二十

觀。歷山之下﹐虞舜所處。躬耕至孝﹐名聞四海。爲堯所薦﹐纘位天子。艮爲山﹑爲時﹐故曰歷山。坤爲下﹐伏震爲帝﹐故曰虞舜﹑曰堯。艮爲躬﹐巽順爲孝。艮爲名﹐坤爲海﹐巽數四﹐故曰四海。伏震爲子﹐艮爲天﹐故曰天子。○虞舜﹑孝﹐依宋元本﹐汲古作虞唐﹑作教。纘位﹐依宋元本﹐汲古作禪。纘者﹐繼也。

乾。蜎飛蠕動﹐各有所配。歡悅相迎﹐咸得其處。詳《臨》之《豫》。此用《觀》象。巽虫﹐故曰蝟﹑曰蠕。

坤。繼祀宗邑﹐追明成康。光照萬國﹐享世久長。坤爲邑﹑爲萬國。《觀》艮爲光明﹑爲照﹑爲久。

屯。秋冬探巢﹐不得鵲雛。銜指北去﹐媿我少姬。伏兌爲秋﹐坎爲冬。艮爲穴﹑爲巢﹐艮手爲探﹐兌爲鵲雛﹐兌伏故不得。艮爲指﹐坎爲北﹐伏巽爲少姬。坤爲媿﹐巽少姬。本《大過》。

蒙。僮妾獨宿﹐長女未室﹐利無所得。艮爲僮妾﹑爲獨﹐坎爲宿﹐艮爲室﹐巽爲長女﹑爲利﹐巽伏故無得。

需。洪波逆流﹐至人潛處。蓬蒿代柱﹐大屋顚僕。通《晉》。坎爲水﹐坤水﹐故曰洪波。洪波﹐大波也。伏坤爲逆﹐坎爲聖﹐故曰至人。坎爲潛﹐坤爲薪﹐在艮屋下﹐故曰蓬蒿代柱。艮爲屋柱﹐坤柔故顚僕。○洪﹐宋元本作鴻﹐從汲古。波﹐汲古作魚﹐依宋元本。至人﹐宋元本作主人﹐依汲古。處皆作去﹐依《同人》之《屯》校。

訟。日闇不明﹐讒夫在堂。右臂疾痺﹐君失其光。離爲日﹑爲明﹐坎隱故闇。坎爲夫﹐坎上下兌口相背﹐故曰讒夫。《觀》艮爲堂﹑爲臂﹐坎爲疾。乾爲君﹐離爲光﹐坎隱故失光。○臂﹑痺﹐依汲古﹐宋元本訛辟﹑訛瘁。

師。王孫季子﹐相與孝友。明允篤誠﹐升擢薦舉﹐爲國乾輔。此用遇卦《觀》象。《觀》艮爲孫﹑爲季子﹐伏震爲王﹐故曰王孫季子。坤順故曰孝友。艮爲明允﹑爲篤誠﹐伏震爲薦舉﹑爲乾﹐坤爲國。○輔﹐依宋本﹐汲古作柱。

比。麟趾龍身﹐日馭三千。南上蒼梧﹐與福爲婚。道裏夷易﹐安全無患。比亦用《觀》象。坤爲麟﹑爲身﹐伏乾爲龍﹐爲日﹑爲千﹐艮納丙﹐數三﹐故曰三千。伏震爲南﹑爲蒼梧﹐乾爲福﹐與坤配﹐故曰與福爲婚。艮爲道裏﹐坎爲平﹐故曰夷易。艮爲安﹐坎爲患﹐安故無患。○馭﹐依汲古﹐宋元本作取﹐非。

小畜。三子成駒﹐破其堅車。輪載空輿﹐後時失期。伏震爲子﹐數三﹐故曰三子。震爲駒﹑爲車﹐坎爲破。伏艮爲堅﹐故曰破其堅車。坎爲輪﹐艮爲時﹐震爲後﹐故曰後時失期。全用伏象。○破其堅車﹐依宋元本﹐汲古作損折轅軸﹐不協。

履。逐禍除患﹐道徳神仙。遏惡萬里﹐常歡以安。坎爲禍患﹐坎伏故曰逐禍除患。伏艮爲道﹐震爲神﹐艮爲仙﹐坤爲萬里﹑爲惡﹐坤閉故曰遏惡。兌爲歡。○禍﹐汲古作福﹐依宋元本。

泰。黃池之盟﹐吳晉爭彊。勾踐爲患﹐夷國不安。兌爲池﹐震黃﹐故曰黃池。震爲南﹐故曰吳﹐爲進﹐故曰晉。震爲健﹐乾亦爲健﹐故曰爭彊。震爲足﹐故曰踐。坤爲夷﹑爲國﹐坤喪故不安。○國﹐依宋元本﹐汲古作門﹐非。汲古多二句﹐爲下《復》林詞﹐宋元本皆無。

否。靑牛白咽﹐招我於田。歷山之下﹐可以多耕。歲藏時節﹐人民安寧。坤爲牛﹐巽爲白﹐伏兌爲咽。坤爲我﹑爲田﹐艮爲山﹑爲時﹐故曰歷山﹐舜耕處也。坤爲下﹐伏震爲耕﹐坤爲歲﹐艮爲時﹐坤爲民人﹑爲安寧。○歲藏﹐依汲古﹐宋元本作歲露。人民﹐依宋元本﹐汲古作人保。歲藏時節者﹐言秋收冬藏之時也。

同人。有頭無目﹐不見菽粟。消耗爲疾﹐三年不復。乾爲頭﹐離目﹐目應在頭上﹐今在下﹐故曰無目﹑故不見菽粟。巽爲菽粟也。伏坤爲消﹐坎爲疾。坤爲年﹐震數三﹐故曰三年。○不見菽粟﹐依宋本﹐汲古作赫赫粟粟﹐非。

大有。山沒邱浮﹐陸爲水魚。燕雀無巢﹐民無室廬。通《比》。艮爲山邱﹐在坎水坤水上﹐故曰山沒邱浮。坤爲陸﹑爲水﹑爲魚﹐兌爲燕雀﹐艮爲巢﹑爲室廬﹐坤爲民﹐坎陷故曰無巢﹑無室廬也。

謙。髙岡鳳凰﹐朝陽梧桐。雍雍喈喈﹐菶菶萋萋。陳辭不多﹐以告孔嘉。詩《捲阿》篇﹕「鳳凰鳴矣﹐於彼髙岡﹔梧桐生矣﹐於彼朝陽。菶菶萋萋﹐雝雝喈喈」。又曰「矢詩不多﹐維以遂歌」。林全用詩語。艮爲髙岡﹐坤文爲鳳﹐震爲朝﹐伏離爲日。震爲鳴﹐故曰雍喈﹐爲茂盛﹐故曰萋菶。震爲言﹐故曰辭﹑曰告﹐爲孔﹐故曰孔嘉。○雍雍﹐與《毛詩》異文﹐宋元本作噰。

豫。鰥寡獨宿﹐憂動胸臆﹐莫與宿食。艮爲鰥﹐坎爲宿﹐坤爲寡﹐故曰鰥寡獨宿。坎爲憂﹐坤爲腹﹑爲胸臆﹐震口爲食。○宿食﹐汲古作笑食﹐依宋元本。

隨。馬蹄躓車﹐婦惡破家。靑蠅污白﹐恭子離居。震爲馬﹑爲蹄﹐蹄﹐音弟﹐與踶同﹐蹋也﹐馬踶故車躓。震爲車﹐二至四震覆﹐故曰躓車。巽爲婦﹐坤爲惡﹐艮爲家﹐兌毀﹐故曰破家。巽爲蠅﹐震爲靑﹐故曰靑蠅。巽爲白﹐震爲子﹐巽順﹐故曰恭子﹐謂申生也。艮爲居。○馬蹄躓車﹐依《革》之《解》校﹐各本皆作「躓馬破車」﹐與下句不對。靑蠅﹐《小雅》篇名﹐傷讒而作。

蠱。長女三嫁﹐進退無羞。逐狐作妖﹐行者離憂。巽爲長女﹐震爲嫁﹐數三﹐故曰三嫁。巽爲進退﹐艮爲狐﹐震爲逐﹑爲行﹐互坎爲憂﹑爲妖。

臨。人無足﹐法緩除。牛出雄﹐走羊驚。陽不制陰﹐男失其家。震爲人﹐伏巽下斷﹐故無足。除﹐授官也。坤柔故緩﹐言人有疾不能授官也。坤爲牛﹐震爲雄﹐坤在上﹐故曰出雄。兌爲羊﹐震爲走﹑爲驚﹐故曰走羊驚﹐陽少陰多故曰不制。震爲男﹐艮爲家﹐艮伏故失。○前四爲三字句﹐各本皆作「人無定法﹐緩除才出﹐地雄走歸」﹐汲古除才出又作行長姦﹐大都皆作四字句﹐玆依《旣濟》之《屯》校。

噬嗑。茹芝餌黃﹐飲食玉英。與神流通﹐長無憂凶。伏巽爲芝﹐伏兌爲茹﹑爲餌﹐震爲黃﹑爲玉﹑爲英﹐坎爲飲食。震爲神﹑爲通﹐坎憂震樂﹐故無憂。芝﹐靈芝。黃﹐黃精﹐服之延年益壽。

賁。東行無門﹐西出華山。道塞畏難﹐遊子爲患。震爲東﹑爲行﹐艮爲門﹐坎隱故無門。艮山﹐伏兌爲西﹑爲華﹐故曰華山。艮爲道﹐坎爲塞﹑爲畏﹑爲患﹐震爲遊子。

剝。壽如松喬﹐與日月俱。常安康樂﹐不罹禍憂。詳《臨》之《剝》。

復。探鷇得螽﹐所願不喜。道值小人﹐君子咎蹇。震爲鷇﹐伏巽爲螽﹐坤憂故不喜。坤爲小人﹐震爲大塗﹑爲道﹑爲君﹑爲子﹐坤爲咎。○下二句依宋元本﹐汲古將前《泰》林羼入此處﹐非。

無妄。蠃生子﹐深目黑醜。𨿽飾相就﹐眾人莫取。詳《需》之《恆》。﹐卽蜾字。蠃音騾﹐《說卦》離爲蠃是也。

大畜。喜怒不時﹐霜雪爲災。稼穡無功﹐后稷饑寒。震爲喜﹑爲威﹐故爲怒。艮爲時﹐三至上正覆震艮﹐故曰不時。乾爲冰﹑爲霜雪﹐兌毀故災。震爲稼穡﹑爲稷﹐乾爲後﹑爲寒。○饑寒﹐依汲古﹐元本作饑憂。

頤。烏升鵲舉﹐照臨東海。尨降庭堅﹐爲陶叔後。封圻蓼六﹐履祿綏厚。詳《需》之《大畜》。

大過。黃離白日﹐照我四國。元首昭明﹐民賴其福。伏《頤》爲大離﹐《離六二》曰「黃離元吉」﹐故離爲黃﹑爲日﹑爲照﹐下震爲白﹐故曰白日。坤爲國﹐震卦數四﹐故曰四國。乾爲元首﹑爲福﹐坤爲民。

坎。黍稷醕釀﹐敬奉山宗。神嗜飲食﹐甘雨嘉降。獨蒙福力﹐時災不至。詳《比》之《需》。

離。福過我裏﹐入門笑喜﹐與吾利市。通《坎》。震爲福﹑爲裏﹐艮爲門﹐震爲笑喜﹐巽爲利市。○汲古首句多「禍不更生」四字﹐依宋元本。

咸。晝臥裏門﹐悚惕不安。目不得闔﹐鬼搔我足。艮爲裏門﹑爲臥﹐乾爲日﹑爲晝﹑爲悚惕﹐伏大離故目不得闔。闔﹐閉也。伏坤爲鬼﹐震爲足﹐艮手故曰搔足。○闔﹐宋元本作閡﹐依汲古。

恆。春艸榮華﹐長女宜夫。受福多年﹐世有封祿。震爲春﹑爲艸﹑爲榮華﹐巽爲長女﹐震爲夫﹑爲福﹐乾爲多﹑爲年﹑爲祿﹐伏坤爲世。長女宜夫者﹐以震巽爲配偶﹐故能受福也。

遁。雍門內崩﹐賊賢傷仁。暴亂狂悖﹐簡公失位。艮爲門﹐伏兌悅故曰雍門。巽爲隕﹑爲崩﹐在內卦故曰內崩。乾爲仁賢﹐陰消陽故曰賊賢傷仁。巽爲賊也。遁弒君父﹐故曰亂悖。震爲竹﹑爲簡﹑爲公﹐震伏故曰失位。《論語》﹕「陳成子弒簡公」﹐事在《左傳哀十四年》﹐陳成子旣殺闞止﹐大陸子方亡出雍門「﹐注﹕雍門﹐齊城門也。內崩﹐蓋言內亂。○仁﹐依汲古﹐宋元本作人。

大壯。心志無良﹐昌披妄行。觸壁抵墻﹐不見戶房。伏坤爲心志﹐坤惡故無良。震爲昌﹑爲行﹑爲觸﹐伏艮爲墻壁﹑爲戶房﹐坤黑故不見。○心志﹑昌披﹐依宋元本﹐汲古作心壯﹑作猖獗。

晉。膠車木馬﹐不利遠賈。出門爲患﹐安止得全。互坎爲膠﹐坤爲車﹐故曰膠車。坤爲馬﹐坎艮皆爲木﹐故曰木馬。膠車不堅﹐木馬不動﹐故不利遠賈。艮爲門﹐坎爲患﹐艮爲安止。○木馬﹐從宋元本﹐汲古作秣﹐與下句不接。得全﹐汲古作不危﹐依宋元本。

明夷。家在海隅﹐橈短流深。企立望宋﹐無木以趨。坤爲海﹐坎爲室﹐故曰家在海隅。坎爲橈﹑爲流﹐坤坎皆爲水﹐故曰流深。震爲行﹐故曰企立。離爲望。《說文》﹕」以木架屋曰宋「﹐故艮爲宋﹐三至五互艮覆﹐故曰無木以趨。

家人。冬葉枯槁﹐當風失道。蒙被塵埃﹐左右勞苦。坎爲冬﹐巽爲葉﹐離爲枯槁﹐巽爲風﹐坎爲失﹐言葉埋道上而失道也。坎爲勞。○冬葉﹐依宋本﹐汲古作冬桑。失﹐依汲古﹐宋元本作於。

睽。過時不行﹐妄逐王公。老女無夫﹐不安其居。通《蹇》。艮爲時﹑爲反震﹐故不行﹑故妄逐。兌爲老女﹐本《大過》也。艮爲兌夫﹐艮伏故曰無夫。坎險故不安。○無夫﹐依汲古﹐宋元本作失度﹐非。

蹇。履泥污足﹐名困身辱。兩仇相當﹐自爲痛疾。坎爲泥﹑爲污﹐履足似用半震象。艮爲名﹑爲身﹐坎爲困辱﹑爲仇﹐重坎故曰兩仇﹑曰痛疾。○自爲痛疾﹐依汲古﹐宋元本作身爲疾病。

解。精華墮落﹐形體醜惡。齟齬挫頓﹐枯槁腐蠧。震爲精華﹐伏巽故墮落。離正反兌口相對﹐故曰齟齬。巽虫故腐蠧。離火故枯槁。○形體﹐依元本﹐汲古作形容。

損。長生無極﹐子孫千意。松柏爲梁﹐堅固不傾。詳《臨》之《觀》。

益。去辛就蓼﹐毒愈酷毒。避穽入坑﹐憂患日生。《說文》」蓼﹐辛菜「。巽納辛﹐震爲蓼﹐坤爲毒﹑爲憂患﹐震爲生﹐《詩》周頌云﹕」莫予茾蜂﹐自求辛螫。未堪家多難﹐予又集於蓼「。○毒﹑穽﹑坑﹐依元本﹐汲古作甚﹑作井﹑作坎﹐又元本多」不思我家「一句。

夬。行堯欽徳﹐養賢致福。眾英積聚﹐國無寇賊。《夬》乾爲帝王﹑爲徳﹐故曰行堯欽徳。乾爲賢爲福﹐兌食故曰養賢致福。伏艮爲君子﹐坤爲眾﹑爲聚﹑爲國﹐故曰積眾。巽爲寇賊﹐巽覆故無。

姤。狗逐兔走﹐俱入谷口。與虎逢晤﹐迫不得去。象多未詳﹐疑用遇卦《觀》象。

萃。望尙阿衡﹐太宰周公。藩屏湯武﹐立爲侯王。詳《同人》之《訟》。

升。淸人髙子﹐久屯外野。逍遙不歸﹐思我慈母。詳《師》之《睽》。

困。三虫作蠱﹐削迹無與。勝母盜泉﹐居不安處。巽爲虫。《左傳》」三虫爲蠱「。伏震爲迹﹐艮手艮刀﹐故曰削迹。巽爲母﹐兌剛﹐故曰勝母。坎爲水﹑爲盜﹐故曰盜泉。艮爲居﹑爲安﹐艮伏兌折故不安。○虫﹐依宋元本﹐汲古作虫。《尸子》﹕」孔子至勝母縣﹐暮矣而不宿﹐遇盜泉﹐渴矣而不飲「。

井。獹牝龍身﹐進無所前。三日五夜﹐得其所歡。通《噬嗑》。震爲龍﹐艮爲狗。獹﹐良犬也。艮犬止震龍上﹐故曰獹牝龍身。艮爲身﹐艮止故不進。離爲日﹐震數三﹐故曰三日。坎爲夜﹐納戊數五﹐故曰五夜。震爲歡。○獹﹐宋元本作驢﹐今依汲古。牝﹐宋本﹑汲古作今﹐依元本。歡﹐宋元本作欽﹐依汲古。

革。黃裹綠衣﹐君服不宜。淫湎毀常﹐失其寵光。《詩衛風》﹕」綠兮衣兮﹐綠衣黃裹「﹐《傳》謂衛莊公惑於嬖妾衣上僣也。《革》通《蒙》。震爲衣﹑爲黃﹑爲君﹐《箋》謂綠衣當爲素裹﹐今黃裹逾制﹐故曰不宜。坎爲淫湎﹑爲失﹐離爲光。○《毛傳》謂姬妾衣服逾制﹐此則謂刺衛君﹐蓋以黃爲正色﹐反以爲裹而不宜也。與毛異。

鼎。天所顧佑﹐禍災不到﹐安吉無懼。互乾爲天﹐離爲顧﹐坤爲禍災﹐坤伏﹐故不到而安吉也。○到﹐宋元本作至﹐無作不﹐依汲古。

震。盤紆九回﹐行道畱難。止須於邱﹐乃睹所歡。艮止故盤紆。震數九爲歸﹐故曰九回。震爲行﹐艮爲道﹐艮止故畱難。艮爲邱﹑爲須﹐震爲歡﹐艮爲觀﹐故曰睹。○於﹐宋元本作子﹐今依汲古。

艮。暴虐失國﹐爲下所逐。北犇陰胡﹐主君旄頭。互震爲暴虐﹐坎爲失﹐艮爲國﹐故曰失國。坎爲下﹐震爲逐﹑爲犇﹐坎爲北﹑爲陰胡。震爲主君﹑爲毛羽﹐坎爲首﹐故曰旄頭。旄頭﹐被髮也。《漢官儀》」選羽林爲旄頭被髮先驅「是也。樂彥《括地誌》」夏桀死﹐其子葷粥北奔﹐逐水艸而居﹐號曰匈奴「。林詞全用其事。○胡﹐元本作月﹐依汲古。

漸。禦騂從龍﹐至霍華東。與禹相逢﹐送致於邦。騂﹐赤馬。坎爲馬﹑爲赤﹐故曰禦騂。伏震爲從﹑爲龍﹐故曰禦騂從龍。艮爲山﹐坎西﹐故曰霍華。霍華﹐西方大山也。離爲東﹐伏震爲王﹐故曰禹。艮爲邦。○霍﹑禹﹐依汲古﹐宋元本作於﹑作離。於﹐汲古作子﹐依宋元本。

歸妹。銅人鐵距﹐雨露勞苦。終日卒歲﹐無有休息。伏艮爲銅鐵﹐震爲人﹑爲距﹐故曰銅人鐵距。坎爲雨露﹑爲勞苦﹐互離爲日﹐伏艮爲終﹐震爲歲﹐故終日卒歲。艮止爲休息﹐艮伏故不息。○鐵﹐宋元本作﹐依汲古。

丰。大人失宜﹐盈滿復虧。長成之木﹐盛者復衰。震爲大人﹐巽爲虧﹐震爲成長﹑爲木﹑爲盛﹐巽爲隕落﹑爲衰﹐蓋震巽相往來反復。故林詞云爾。○長成﹐宋元本作長冬﹐依汲古。木﹐元本作禾﹐依宋本﹑汲古。

旅。梅李冬實﹐國多盜賊。亂擾並作﹐王不能制。詳《屯》之《師》。此以巽爲盜賊。

巽。澤枯無魚﹐山童無株。長女嫉妬﹐使身空虛。兌爲澤﹐離枯﹐巽爲魚枯﹐故無魚。伏艮爲山﹐兌上缺爲童。《莊子徐無鬼》」堯聞舜賢﹐舉之童土之地「﹐注﹕童﹐無艸木也。巽爲株﹑爲長女﹐伏坎爲嫉妬。艮爲身﹐離爲空虛。○無株﹐汲古作難株﹐從宋元本。

兌。天門冬虛﹐旣盡爲災。膉黯蒼﹐秦伯受殃。通《艮》。艮居戌亥﹐故曰天門。坎爲冬﹐陽窮在上故曰旣盡。《廣韻》﹕」膉﹐肥也﹐﹐醜也「﹐膉黯蒼﹐言戌亥空亡渺冥無有也。兌爲西﹐故曰秦。伏震爲伯﹐坎爲殃。○旣盡﹐汲古作晉季﹐今依宋元本。黯蒼﹐依宋元本﹐汲古作默蒼。

渙。牽衣涉河﹐水深漬罷。幸賴舟子﹐濟脫無他。罷﹐依《訟》之《萃》校﹐各本皆訛衣。罷﹐音婆。

節。推車上山﹐髙仰重難。終日至暮﹐不見阜巓。震爲車﹐艮手爲推﹑爲山﹐故曰推車上山。艮爲髙仰﹐坎爲暮﹐伏離爲日﹐艮爲重﹑爲阜巓﹐坎隱伏故不見。○不見﹐宋本作不惟﹐元本作惟見﹐皆非﹐依汲古本。

中孚。鼎煬其耳﹐熱不可舉。大路壅塞﹐旅人心苦。通《小過》。震爲鼎﹐兌爲耳﹐艮火在下﹐故煬其耳﹑故熱不可舉。震爲大塗﹐互坎故壅塞。震爲旅﹑爲人﹐坎爲心﹐《鼎九三》云」鼎耳革﹐其行塞「﹐玆依《睽》之《比》﹐皆作」大塗壅塞「﹐是以行爲道﹐與常解異。○煬﹐從局本《睽》之《比》校攺﹐宋元本﹑汲古本皆作易﹐非。兌亦形坎﹐故《易林》往往以兌爲耳。

小過。四亂不安﹐東西爲患。退身止足﹐無出邦域。乃得完全﹐賴其生福。震卦數四﹐兌毀﹐故曰四亂不安。震東兌西﹐互坎爲患﹐艮爲身﹐在下故曰退身。震足艮止﹐故曰止足。艮爲邦域﹐震爲生﹑爲福﹐艮止巽伏﹐故無出邦域。

旣濟。班馬遠師﹐以息勞罷。役夫嘉喜﹐入戶見妻。坎爲馬﹐重坎故曰班馬。坎爲眾﹐故曰師。坎爲勞疲﹐艮止﹐故曰以息勞罷。坎爲役﹑爲夫﹐震爲喜﹐艮爲戶﹐離爲坎妻。旣未濟用半象﹐易通例也。

未濟。積徳不怠﹐遇主逢時。載喜渭陽﹐身受榮光。坎爲積﹐震主艮時﹐故曰遇主逢時。震車爲載﹑爲喜﹐坎水故曰渭。艮爲身﹐離爲光榮。多用半象。林意謂姜太公垂釣﹐遇文王於渭水﹐後受封也。○喜﹐依宋元本﹐汲古作善﹐爲喜之訛。

焦氏易林注卷六

行唐尙秉和節之注

受業蒲城仵道益﹑丰潤董維城堃校刊

噬嗑之第二十一

噬嗑。麒麟鳳凰﹐善政得祥。陰陽和調﹐國無災殃。離爲文﹐下互大離﹐故曰麒麟鳳凰﹐卦水火俱備﹐故曰陰陽和調。艮爲國﹐坎爲災﹐震樂故無災殃。

乾。北風相牽﹐提笑語言。伯歌叔舞﹐燕樂以喜。詳《否》之《損》。此全用遇卦《噬嗑》象﹐不及之卦。

坤。甲戊己庚﹐隨時運行。不失常節﹐咸逢出生。各樂其類﹐達性任情。此亦全用《噬嗑》象。坎納戊﹐離己震庚﹐震﹐東方木﹐故曰甲戊己庚。艮爲時﹐震爲運行﹑爲出生﹑爲樂﹐蓋《噬嗑》震春離夏坎冬﹐伏兌爲秋﹐四時俱備﹐故林云爾。○五六句宋元本倒置﹐今依汲古。

屯。破亡之虛﹐神祇哀憂。進往無光﹐畱止有慶。坎爲破﹐坤爲亡﹑爲虛﹐虛墟同。震爲神﹐坤爲地﹐故曰神祇。祇﹐地神也。坎爲憂﹐震爲進﹐坎隱故無光。艮止故有慶。○神祇哀憂﹐汲古作神所憂衰﹐依宋元本。

蒙。注斯膏澤﹐扞衛百毒。防以江南﹐虺不能螫。坎爲膏澤﹑爲注﹐艮守爲扞衛。坤坎皆爲毒﹐故曰百毒。艮爲防﹐坤爲江河﹐震爲南﹐坎爲虺﹑爲螫。○扞﹐汲古作祈﹐依宋元本。

需。日月相望﹐光明盛昌。三聖茂功﹐仁徳大隆。坎月離日﹐坎西離東﹐故曰相望。離爲光明﹐坎爲聖﹐離卦數三﹐故曰三聖﹐謂文﹑武﹑周公也。乾爲功﹑爲徳﹑爲大﹑爲隆。○隆﹐汲古訛降﹐茂作成﹐依宋元本。

訟。大蛇巨魚﹐戰於國郊。上下隔塞﹐衛侯廬漕。《左傳莊十四年》」內蛇與外蛇斗於鄭南門「﹐中互巽爲蛇﹑爲魚﹐乾爲大﹐伏坤爲郊﹑爲國﹐故曰國郊。伏震爲戰﹐乾上坎下﹐伏震爲衛。坎爲室﹑爲廬﹐坎水﹐故曰廬漕。衛﹐衛侯戴公也。時狄滅衛﹐故暫居漕。漕﹐《左傳》作曹﹐《毛詩》作漕。

師。龍入天關﹐經歷九山。登髙上下﹐道裏險難。日晏不食﹐絕無甘酸。此用《噬嗑》象。震爲龍﹐艮爲天﹑爲關﹐故曰龍入天關。艮爲山﹐震數九﹐故曰九山。震爲登﹐艮爲髙﹑爲上﹐坎爲下﹐故曰登髙上下。艮爲道裏﹐坎陷﹐故曰道裏險難。離爲日﹐坎爲暮﹐故曰日晏。震爲日﹑爲食﹐坎憂故不食。巽爲臭﹐巽伏不見﹐故絕無甘酸。

比。沙漠北塞﹐絕無水泉。君子徵凶﹐役夫力殫。互艮爲小石﹑爲沙﹑爲塞﹐坎北﹐故曰北塞。坎爲水泉﹐艮火在下﹐故無水泉。艮爲君子﹐震爲徵﹐震覆故徵凶。坤爲役﹐震爲夫﹐震覆故力殫。○絕無﹐汲古作純無﹐依宋元本。力殫﹐宋元本作苦艱﹐依汲古。

小畜。關折門啟﹐衿帶解墮。福與善生﹐憂不爲禍。伏坎爲關。關﹐門牡也。兌爲折﹐乾爲門﹐巽爲帶﹑爲解墮。乾爲福﹑爲善﹐故曰福與善生。坤爲憂﹑爲禍﹐坤伏故不禍。○生﹐宋元本作坐﹐從汲古。折﹐汲古作柝﹐從宋元本。

履。狼虎所嗥﹐患害必遭。不利有爲﹐宜以遁逃。乾爲虎狼﹐兌爲嗥﹐伏坎爲患害﹐巽爲利﹐兌折故不利。巽爲伏﹐故曰遁逃。言遭遇危險﹐不利於進利退也。

泰。金精耀怒﹐帶劍過午。兩虎相距﹐弓弩滿野﹐𨿽憂無苦。乾爲金﹐震爲耀怒。金精﹐虎也。《河圖帝覽嬉》」月者﹐金之精虎「﹐西方宿故亦爲金精。《噬嗑》離爲午﹐艮爲劍﹑爲虎﹐正反艮﹐故曰兩虎相距。艮爲野﹐坎爲憂﹑爲弓弩。○苦﹐汲古作咎﹐依宋元本。

否。朽根枯樹﹐華葉落去。卒逢火焱﹐相隨偃僕。巽爲樹﹑爲隕落﹐故曰朽根枯樹﹐華葉落去。艮爲火焱﹐巽隕爲偃僕。○華葉落去﹐依汲古本﹐宋元本作葉落死去。○艮爲火證。

同人。入暗出明﹐動作有光。轉運休息﹐常樂永康。通《師》。坎爲暗﹐震爲出﹐巽爲入﹐離爲明﹑爲光﹐坎隱伏﹐故轉運休息。震爲樂。○入暗出明﹐從宋元﹐汲古本作」入和出暗「。永﹐汲古作允﹐依宋元本。

大有。國多忌諱﹐大人恆畏。結口無患﹐可以長存。通《比》。坤爲國﹐坎爲忌﹐乾爲大人﹐乾惕﹐故曰大人恆畏。坎爲患﹐兌爲口﹐坤閉﹐故曰結口。言當忌諱之時﹐宜括囊自守﹐免於患害也。

謙。天地渟厚﹐六合光明。陰陽順序﹐厥功以成。艮爲天﹑爲光明﹐坤地爲厚﹐坎爲合﹐數六﹐故曰六合。坤爲順﹐九三陽遇陰通行無阻﹐故曰順序。震爲功﹐艮爲成。○厚﹑陰陽順序﹐依宋元本﹐汲古作亨﹑作陰序陽順。

豫。裸裎逐狐﹐爲人觀笑。牝雞雄晨﹐主作亂妖。詳《大有》之《咸》。○雄晨﹐依宋元本﹐汲古作鳴晨。

隨。陰升陽伏﹐桀失其室﹐相餧不食。上下卦皆陰在上﹑陽居下﹐故曰陰升陽伏。艮爲室﹐兌剛魯﹐故曰桀。下卦艮覆﹐故曰桀失其室。震爲食﹐初至四正反震﹐故曰相餧﹐艮止故不食。○首句從宋元本﹐汲古作陰失陽復﹐非。

蠱。蜎飛蠕動﹐各有配偶。大小相保﹐咸得其所。詳《臨》之《豫》。

臨。鬼守我廬﹐欲呼伯去。曾孫壽考﹐司命不許﹐與生相保。坤爲鬼﹑爲我﹐伏艮爲守﹑爲廬﹐震爲呼﹑爲伯﹐震往﹐故曰欲呼伯去。伏艮爲曾孫﹑爲壽﹐伏巽爲命﹐震爲生﹐故不許也。言鬼𨿽呼伯去﹐無如命本壽考﹐司命不許其去也。

觀。禍走患伏﹐喜爲我福。凶惡消亡﹐菑害不作。伏《大壯》。坤爲禍患﹐震爲走﹐言陽長陰消。震爲喜﹐乾爲福﹐坤爲凶惡﹑爲菑害﹐陰消故曰不作。

賁。智不別揚﹐張狂妄行。蹈淵僕顚﹐傷殺伯身。坎水爲智﹐震爲張狂﹑爲行﹑爲蹈﹐坎爲淵﹐震在上﹐故曰蹈淵﹐伏巽故僕顚。震爲伯﹐艮爲身﹐伏兌爲毀折﹐故傷殺伯身。○狂﹑蹈﹐汲古作誑﹑作陷﹐依宋元本。

剝。凶憂災殃﹐日益明章。禍不可救﹐三卻夷傷。坤爲凶災﹐艮爲明﹑爲日﹐坤爲禍﹑爲死﹐故曰夷傷﹑曰不可救。卻者﹐退也﹐坤消故退。正互三坤﹐故曰三卻。《左傳成十七年》﹕」晉厲公殺卻至﹑卻錡﹑卻犨。○明章﹐依汲古﹐宋元本作章明。按﹕明與殃亦韻。救﹐宋元本作休﹐依汲古。卻﹐汲古訛都﹐依宋元本。

復。長尾蜲蛇﹐畫地爲河。深不可涉﹐絕無以北﹐悵然嘳息。詳《師》之《咸》。○蜲﹐同蟡。《管子水地篇》﹕「蟡﹐一頭而兩身﹐其形若蛇﹐其長八尺」﹐然則蜲蛇﹐二虫名也﹐故曰長尾。《師》之《咸》作委蛇。《咸》互巽﹐巽爲虫﹐亦宜作蜲﹐故依此校攺。第四句依汲古﹐宋元本作阻絕以無。噴﹐汲古作憤﹐依宋元本。

無妄。愛我嬰女﹐牽引不與。冀幸髙貴﹐反得賤下。通《升》。坤爲我﹐兌爲嬰女﹐艮手爲牽引。巽爲髙﹐乾爲貴﹐坤爲賤。《無妄》皆事出意外﹐非所期望之事﹐故林辭如此。○愛﹐汲古訛受。反得賤下﹐汲古作反曰下賤﹐均依宋元本。

大畜。鳧游江湖﹐甘樂其餌。旣不近人﹐𨿽驚不駭。艮爲鳧﹐兌爲江湖﹐鳧在兌水上﹐故曰鳧游江湖。震爲餌﹑爲甘樂﹑爲人﹐艮鳧在上﹐故不近人。震爲驚。

頤。明滅光息﹐不能復食。精魄旣喪﹐以夜爲室。艮爲光明﹐坤黑﹐故息滅。震爲食﹐坤死﹐故不食﹑故曰喪。震爲精﹐坤爲魄﹑爲夜﹐艮爲室。

大過。奇適無偶﹐習靜獨處。所願不從﹐心思勞苦。奇﹐只也。《禮投壺》「一算爲奇」﹐適﹐往也。奇適無偶﹐言獨往也。巽爲寡﹐正覆巽相背﹐又陽陷陰中﹐故所願不從。伏坤爲心﹑爲思﹐坤萬物致役﹐故爲勞苦。○偶﹐依元本﹐宋本汲古作耦。靜﹐宋元本作靖﹐依汲古。

坎。葛藟蒙棘﹐華不得實。讒侫亂政﹐使忠壅塞。詳《師》之《中孚》﹐說詩異毛。

離。鵲笑鳩舞﹐來遺我酒。大喜在後﹐授我龜紐。龍喜張口﹐超拜福祉。離爲鳩﹐伏震爲鵲﹑爲笑舞﹐故鵲笑鳩舞。伏坎爲酒﹐震爲喜﹑爲後﹐故曰大喜在後。艮爲遺﹑爲授﹑爲龜﹐震爲龍﹑爲口﹐龜紐﹑龍口﹐皆印飾。《後漢輿服志》﹕「諸王金印龜紐」﹐注引《漢舊儀》「傳國璽盤五龍」﹐龜紐龍口﹐言得印綬也。震爲福祉﹐艮手爲拜。全用伏象。○超﹐依汲古本﹐宋元本作起。

咸。搖尾逐災﹐云沈孽除。洿泥生梁﹐下爲田主。艮爲尾﹐伏坤爲災﹐震爲搖﹑爲逐﹐坤爲云﹑爲孽﹑爲水﹑爲洿泥﹐震爲梁﹑爲主﹐坤爲田﹑爲下。多用伏象。○第二句汲古作云孽辟除﹐依宋元本。

恆。白鶴銜珠﹐夜食爲明。膏潤優渥﹐國歲年丰。震爲鶴﹑爲珠﹐兌口爲銜﹑爲食﹐兌昧爲夜。乾爲光明﹐兌水故曰膏潤優渥。乾爲年歲。按﹕《搜神記》有鶴爲弋人射傷﹐噲參爲療養之﹐創愈放之﹐後鶴銜珠雌雄各一到門外爲報。

遁。內執柔徳﹐上訟以默。守邑賴徳﹐禍災不作。陰柔在下故曰內執柔徳。乾爲言﹐兌爲言﹐而兌反與干言相背﹐故曰訟。下卦艮止﹐故嘿爾不訟。艮爲邑﹐乾爲宗﹑爲徳﹐坤爲災禍﹐坤伏故不災。○默﹐元本作嘿﹐依宋本﹑汲古。

大壯。犬吠驚駭﹐公拔戈起。玄冥厭火﹐消散瓦解。伏艮爲犬﹐震爲吠﹑爲驚﹑爲公﹑爲起﹐艮爲戈﹑爲拔﹐故曰公拔戈起。玄冥﹐水神。《月令》「孟冬之月﹐其神玄冥」。水克火故曰厭火。伏坤爲水﹐艮爲火﹐火在水上當然消散。震爲瓦﹑爲解。玄冥﹐北方水神﹐伏坤位北而地黑﹐故曰玄冥。

晉。公悅嫗喜﹐子孫俱在。榮譽日登﹐福祿來處。象多未詳﹐或用遇卦象。

明夷。鳥鳴哺鷇﹐長欲飛去。循枝上下﹐適與風遇。顚隕樹根﹐命不可救。離爲鳥﹐震爲鳴﹑爲子﹑爲食﹐故曰哺。鷇﹐小鳥也。震爲長﹑爲飛﹑爲枝﹑爲上﹐坤爲下﹐伏巽爲風﹑爲顚隕﹑爲樹﹑爲命﹐坤死故不可救。○哺﹐汲古訛捕﹐依宋元本。

家人。析薪熾酒﹐使媒求婦。和合齊宋﹐姜子悅喜。巽木爲薪﹐坎爲破﹐故析薪。坎爲酒﹐火在下﹐故曰熾酒。坎爲通﹐故曰媒。巽爲婦﹑爲齊。《說文》﹕「以木架屋曰宋」﹐故艮爲宋。遇卦《噬嗑》互艮。姜﹐齊姓。子﹐宋姓。伏震爲喜。《詩齊風》﹕「析薪如之何﹐匪斧不克﹔娶妻如之何﹐匪媒不得」﹐毛謂文姜歸魯﹐齊襄思之﹐玆曰齊宋是齊詩﹐不指文姜。

睽。鄰不我顧﹐而望玉女。身多疣癩﹐誰當媚者。詳《師》之《小過》。○我﹐依汲古﹐宋元本作可﹐非。而望玉女﹐汲古作而望至女﹐依宋元。

蹇。遠視無光﹐不知靑黃。黈纊塞耳﹐使君闇聾。此用《噬嗑》象。艮爲觀﹑爲光﹐坎隱故無光。離爲黃﹐震爲靑﹑爲黃﹐《漢書東方朔傳》﹕「黈纊垂耳所以塞聰」﹐注﹕以黃綿爲圈懸於冕之兩旁﹐示耳不外聽。坎爲耳﹑爲塞﹐故耳塞。伏巽爲綿﹐纊黈黃色﹐亦震象。震爲君﹐耳塞故闇聾。

解。克身整己﹐逢禹巡狩。賜我玄圭﹐蒙福受佑。艮爲身﹐艮覆﹐故曰克身。震爲王﹑爲禹﹐爲巡狩﹑爲玉﹑爲玄黃﹐故曰玄圭。又爲福祉。○整己﹐依汲古﹐宋元本作己整。佑﹐依汲古﹐宋元本作祉﹐上聲﹐與狩不協。

損。遠望千里﹐不見黑子。離婁之明﹐無盈於光。坤爲千里﹐艮爲望﹐震爲子﹐坤黑故曰黑子﹐坤閉故不見。離爲光明﹐互大離﹐故曰離婁。離婁﹐古明目人﹐見孟子。

益。斧斤所斫﹐瘡痏不息。鍼石不施﹐下卽空室。伏兌爲斧﹐艮手爲斫﹑爲節﹑爲瘡痏﹑爲石﹑爲室﹐坤死﹐故曰下卽空室。

夬。南國少子﹐才略美好。求我長女﹐賤薄不與。反得醜陋﹐後乃大悔。詳《比》之《漸》。南國﹐依校攺﹐各本作齊侯﹐非。此以乾爲南之證。

姤。失儷後旅﹐天門地戶。不知所在﹐安止無咎。巽與震爲儷偶﹑爲伴旅﹐巽寡﹐故失儷後旅。《內經》﹕「乾居西北﹐爲天門﹐巽居東南﹐爲地戶」﹐巽進退﹐故不知所在。懼陰消陽﹐故安止無咎。

萃。烏孫氏女﹐深目黑醜。嗜欲不同﹐過時無偶。艮爲孫﹑爲黔﹐故曰烏孫。兌爲女﹐伏大離﹐故曰深目。坤爲黑﹑爲丑﹐艮爲時﹐巽寡﹐故無偶。

升。伯駕純驑﹐南至東萊。求索車馬﹐道闕中止。震爲伯﹑爲駕﹑爲馬。純﹐黑也﹐坤爲黑﹐故曰純驑。震爲南﹐又爲東﹑爲艸莽﹐故曰東萊﹐山名。坤爲車﹑爲馬﹐伏艮爲求﹑爲道﹑爲止。○伯﹐宋元本作叔﹐闕作悅﹐依汲古。萊﹐汲古作華﹐依宋元本。車﹐宋元本作駒﹐依汲古。

困。二女寶珠﹐誤鄭大夫。交父無禮﹐自爲作笑。丁云﹕《初學記》引《韓詩》﹕「鄭交甫過漢臯﹐遇二女佩兩珠﹐交甫索其珠﹐二女與之﹐去十步亡矣」﹐故曰誤。兌爲女﹐卦數二﹐故曰二女。伏震爲珠﹑爲夫﹐坎爲鄭﹐震爲父﹑爲笑﹐言交甫無禮於二女﹐致招笑侮﹐由自取也。○交﹐宋元﹑汲古皆作君﹐依王先謙校。

井。陽城太室﹐神明所息。仁智之居﹐獨無兵革。詳《需》之《蒙》。伏震爲仁﹐坎爲智。○仁智之居﹐依宋元本﹐汲古作仁者之君﹐非。

革。大蛇爲殃﹐使道不通。歲收尠少﹐年榖敗傷。巽爲蛇﹐乾大﹐故曰大蛇。伏震爲道路﹐坤閉故不通。《史記》﹕「髙祖夜徑澤中﹐有大蛇當徑」是也。乾爲歲﹐巽隕落﹐故歲收鮮少﹐故年榖傷。巽爲榖也。○歲收﹐依汲古﹐宋元本作歲露。尠﹐依宋元本﹐舊注云音鮮﹐汲古作甚﹐非。

鼎。三足孤烏﹐靈明爲禦。司過罰惡﹐自殘其家﹐毀敗爲憂。詳《坎》之《渙》。此以離爲烏﹐伏震爲足。

震。車𨿽駕﹐兩靷絕。馬欲步﹐雙輪脫。行不至﹐道遇害。震爲車﹑爲駕﹐伏巽爲靷﹐巽隕故絕。震爲馬﹑爲步﹐互坎爲輪﹐伏兌卦﹐數二﹐故曰兩靷﹑曰雙輪。震爲行﹑爲道﹐坎爲害。○無輪明刊﹑淸刊各本皆刪去𨿽字﹑不字﹐作爲四字句﹐而汲古本下注一本作云云﹐仍按原文攺竄成四字句尢爲妄謬﹐玆依宋元本。

艮。郁映不明﹐爲陰所傷。眾霧集聚﹐共奪日光。艮爲明﹐坎黑﹐三上皆乘重陰﹐故曰郁映不明。映﹐日食色也。坎爲眾﹑爲雲霧﹑爲積﹐離日伏﹐故奪日光。○映﹐依汲古﹐宋元本作怏。集聚﹐依宋元﹐汲古作麗集﹐映音決。

漸。鸋鴂鴟梟﹐治成遇災。周公勤勞﹐綏徳安家。艮爲鳥﹐故曰鸋鴂。鴟鴞﹐《豳風》周公貽成王詩也。坎爲災﹐伏震爲周﹑爲公﹐坎爲勞﹐艮爲家。按﹕《毛傳》鴟鴞﹐鸋鴂也﹐以諭管蔡﹐此作鴟梟﹐梟鴞同。梟長大食母﹐故曰治成遇災﹐言其母養成而遇害也。此與《韓詩》說合﹐《韓詩》鴟鴞所以愛其子者﹐適以病之﹐正以諭成王也。疑較毛傳訓切。○鸋﹐依宋本﹐汲古作鸇﹐非。治成﹐元本﹑汲古皆作治城﹐依宋本。遇災﹐宋元本﹑汲古皆作禦災﹐依局本。

歸妹。名成徳就﹐項領不試。景公耄老﹐尼父逝去。詳《履》之《剝》。

丰。一夫兩心﹐歧刺不深。所以無功﹐求事不成。詳《豫》之《臨》。○歧﹐宋元本作岐﹐依汲古。歧﹐尖也。《後漢張湛傳》「麥秀兩歧」是其證。又隴上記﹕「狄梁公墓棘直而不歧」﹐言不尖也。

旅。羿張烏號﹐彀射天狼。柱國雄勇﹐敗於滎陽。羿﹐古之善射者。《論語》曰羿善射是也。烏號﹐弓名。天狼﹐星名。《淮南子》﹕「堯時十日並出﹐命羿射之﹐落其九」﹐此云射天狼與《淮南子》異﹐《史記陳涉世家》﹕「以房君蔡賜爲柱國﹐後戰死而不著其處」。柱﹐各本皆作趙﹐惟丁晏釋文作柱﹐恐趙國是人名﹐今姑依丁本。兌剛魯故曰羿。離爲烏﹐兌爲號﹐艮爲天﹑爲狼﹑爲星﹑爲柱﹑爲國﹐兌爲雄勇﹑爲毀折﹐故敗。滎﹐水名﹐伏坎爲水。○柱﹐宋元﹑汲古作趙﹐依丁本。滎﹐元本訛榮﹐依宋﹑汲古本。

巽。東家殺牛﹐污穢腥臊。神背西顧﹐命衰絕周。互離爲東﹑爲牛﹐伏艮爲家﹐兌毀折﹐故曰殺。巽爲臭﹐故曰腥臊。伏震爲神﹐艮爲背﹐互兌爲西﹐離爲顧﹐巽爲命﹑爲衰絕﹐伏震爲周。神背西顧者﹐言神背東鄰紂﹐西顧於周。命衰絕周者﹐言殷命衰歇而絕於周也。義本《旣濟九五》爻詞﹐蓋漢儒說多如此﹐然實非也。○穢﹐汲古作臭﹐背作皆﹐依宋元。衰絕﹐宋元本作絕衰﹐依汲古。

兌。火起吾後﹐喜炙我廡。蒼龍銜水﹐泉噀屋柱﹐𨿽憂無咎。通《艮》。艮爲火﹐震爲起﹑爲後﹐故曰火起我後。震爲喜﹑爲口﹑爲蒼龍﹑爲銜﹐坎爲水﹐水泉。艮爲屋﹑爲柱﹐坎爲憂﹐言火𨿽近﹐以龍銜水噀灑屋柱而無咎也。○吾後﹐汲古作我後﹐憂作難﹐均依宋元本。我廡﹐宋元本訛我鹿﹐汲古作吾廬﹐依《旣濟》之《恆》校。屋柱﹐宋元作柱屋﹐期與鹿韻﹐尢非﹐依汲古。

渙。桃雀竊脂﹐巢於小枝。搖動不安﹐爲風所吹。寒心栗栗﹐常憂殆危。詳《謙》之《遁》。○栗栗﹐汲古作飄搖﹐依宋元本。殆危﹐宋元本作不殆﹐依汲古。桃雀﹐旣桃虫﹐《毛詩》注﹕鷦鷯也。

節。徙足去域﹐飛入東國。有所畏避﹐深藏遠匿。震爲足﹑爲去﹑爲飛﹑爲東﹐艮爲域﹑爲國﹐坎爲畏避﹑爲藏匿。○徙﹐汲古作徒﹐依宋元本。遠﹐宋元作隱﹐依汲古。

中孚。瓊英朱艸﹐仁政得道。鳧鷖在渚﹐福祿來下。《齊詩》﹕「尙之以瓊英乎」﹐而箋瓊英﹐猶瓊華也。元本注朱艸﹐百艸之精王者﹐徳盛則生。互震爲英﹑爲艸﹑爲玉﹐艮納丙﹐色赤﹐故曰朱艸。艮爲道﹐震爲仁﹑爲福祿﹐艮爲鳥﹑爲鳧鷖。三四句《小雅》詩語。○瓊﹐依宋元本﹐汲古作璚。

小過。陳蔡之厄﹐從者饑罷。明徳上通﹐憂不爲凶。震爲陳﹑爲蔡﹑爲從﹐互大坎爲厄﹑爲勞﹐故曰饑罷。艮爲明﹐震爲通﹐坎爲憂凶﹐震出﹐故不憂凶。○罷﹐音婆﹐依宋元本﹐汲古作瘦。厄﹐依汲古﹐宋元本作危﹐亦非。《論語》﹕「子厄於陳蔡﹐從者病﹐莫能興」。

旣濟。春桃生華﹐季女宜家。受福多年﹐男爲邦君。詳《師》之《坤》。

未濟。徑邪賊田﹐政惡傷民。夫婦咒詛﹐泰山覆顚。艮爲徑﹑爲田﹐坎爲邪﹑爲賊﹐徑邪則侵田﹐故曰賊田。坎爲傷﹑爲眾﹑爲民﹑爲惡﹐政惡虐民﹐故曰傷民。坎夫離婦﹐離兩兌口相對﹐故曰咒詛。艮爲山﹐巽下斷﹐故覆顚。多取半象。○泰山﹐依汲古﹐宋元本作太山﹐似非。

賁之第二十二

賁。仁政不暴﹐鳳凰來舍。四時順節﹐民安其居。震仁坎和﹐故曰不暴。離爲鳳凰﹐艮爲捨﹐震春﹑離夏﹑坎冬﹐伏兌爲秋﹐故曰四時順節。艮爲節。坎爲民﹐艮爲安﹑爲居。○首句依汲古﹐宋元作政不暴虐。

乾。八口九頭﹐長舌破家。帝辛沈湎﹐商滅其墟。此用《賁》卦象。震爲口﹐艮數八﹐故曰八口。乾爲首﹐數九﹐故曰九頭。帝辛﹐紂也。震爲帝﹐伏兌爲秋。《月令》﹕「秋﹐其味辛﹐其音商。」故曰帝辛。互坎﹐故曰沈湎。艮爲虛﹐坎伏﹐故曰滅。長舌指賁下震。兌爲舌﹐震形長於兌﹐故曰長舌﹐謂妲已。艮爲家﹐坎爲破﹐故曰破家。

坤。鬼守我門﹐呼伯入山。去其室家﹐捨其兆墓。此亦用《賁》象。坎爲鬼﹐艮爲門﹐震爲伯﹐爲呼。艮爲山﹑爲墓﹑爲捨﹐坎爲室。○捨﹐依宋元本﹐汲古作捨。坤爲兆﹐《孝經》「卜其宅兆而安厝之」﹐注﹕塋墓界域曰兆。捨﹐居也。

屯。日出阜東﹐山蔽其明。章甫薦屨﹐箕子徉狂。艮爲山阜﹐震爲東﹐離伏故明。蔽艮爲冠﹑爲章甫。震爲屨﹑爲艸。薦﹐艸也。震爲箕﹑爲子﹑爲狂﹐上朝服下艸履不類﹐故曰狂。○屨﹐依宋元本﹐汲古作履。

蒙。戴盆望天﹐不見星辰。願小失大﹐福逃墻外。震爲盆﹐艮爲戴﹑爲天﹑爲望﹑爲星辰﹐坎隱﹐故不見。艮爲小﹐震爲大﹐坎失﹐故曰失大。震爲福﹐艮爲墻。

需。兩輪並轉﹐南山大阪。四馬共轅﹐無有重難﹐與語笑言。坎爲輪﹐兌卦數二﹐故曰兩輪。離爲南﹐乾爲山﹑爲阪﹑爲馬﹐兌數四﹐故曰四馬。兌爲笑言。轅象似指坎。坎爲棟﹐故爲轅。古牛車兩轅﹐馬車一轅。轅﹐左右各兩馬﹐轅居正中。正《坎》象也。○並轉﹐汲古作日轉﹐依宋元本。

訟。羊驚狼虎﹐聳耳羣聚。行旅稽難﹐流連愁苦。此用《賁》象。震爲羊﹐艮爲狼虎﹐震爲驚﹐故曰羊驚狼虎。坎爲耳﹑爲眾﹐故曰羣聚。震爲行旅﹐艮止﹐故曰稽難﹐坎陷﹐故曰流連﹑曰愁苦。全用遇卦象。

師。楩生荊山﹐命制輪班。袍衣剝脫﹐夏熱冬寒。饑餓枯槁﹐眾人莫憐。詳《大有》之《未濟》。○楩﹐汲古作梗﹐非。

比。鳥飛無翼﹐兔走折足。不常其徳﹐自爲羞辱。艮爲鳥﹐震爲兔﹑爲翼﹑爲足﹐震覆故無翼﹑故折足。又震爲徳﹐震覆﹐故曰不常其徳。坤爲羞辱。

小畜。條風制气﹐萬物出生。明庶長養﹐花葉茂榮。巽爲風﹑爲气﹐巽木﹐故曰條風。乾爲生﹐伏坤爲萬物﹐兌爲花。《史記律書》﹕「條風居東北﹐主生萬物﹐故曰長養」。○出生﹐依汲古﹐宋元本作生出。茂榮﹐宋元本﹑汲古皆作壯茂﹐依局本。

履。坤厚地徳﹐庶物蕃息。平康正直﹐以綏大福。通《謙》。坤爲厚﹑爲庶物﹐震爲蕃息﹐坎爲平正﹐乾爲直﹑爲大福。○庶﹐汲古作萬﹐依宋元本。

泰。昴畢附耳﹐將軍乘怒。徑路隔塞﹐燕雀驚駭。伏艮爲星﹐故曰昴畢附耳﹐皆星名也。震爲武人﹐故爲將軍﹑爲怒﹑爲徑路﹐坤閉﹐故曰隔塞。兌燕雀﹐震爲驚駭。翟云升《天官書》﹕「昴主旄頭﹐畢主邊兵﹐其大星旁有小星曰附耳﹐動搖﹐主有讒亂臣在側」。○乘﹐依汲古﹐宋元本作求怒﹐非。

否。東風啟戶﹐黔啄翻舞。各樂其類﹐咸得生處。巽風艮戶﹐艮爲黔啄﹑爲翻舞﹐六爻皆有應與﹐故曰各樂其類。○啄﹐無論何本皆同﹐是焦讀黔喙爲黔啄﹐專主鳥象。

同人。兩足四翼﹐飛入家國。寧我伯姊﹐與母相得。通《師》。震爲足﹐坤數二﹐故曰兩足。震爲翼﹐卦數四﹐故曰四翼。坤爲我﹑爲國﹐震爲伯﹐巽爲姊﹐故曰伯姊。坤爲母。

大有。歲暮花落﹐陽入陰室。萬物伏匿﹐藏不可得。通《比》。坤爲歲﹑爲暮﹐兌爲花﹐兌毀故落。坎爲室﹐九五居羣陰之中故曰陽入陰室。坤爲萬物﹐坎爲伏﹐故曰匿﹑曰藏。○藏﹐依宋元本﹐汲古作歲。

謙。釋然遠咎﹐避患髙阜。田獲三狐﹐以貝爲寶。坤爲咎﹐在外故曰遠。坤爲患害﹐在外故曰避。艮山故曰髙阜。震爲田﹐艮爲狐﹐震數三﹐故曰三狐。艮爲貝﹐震爲寶。○髙阜﹐依汲古﹐宋元本作害早﹐系形訛。汲古寶下多「君子所在﹐安寧不殆」二句﹐宋元本無。

豫。遷延卻縮﹐不見頭目。日以困急﹐不能自復。艮止故遷延卻縮。乾爲頭﹐離爲目﹐乾離皆伏故不見。坎爲困急﹐地雷《復》﹐今雷在上故不能復。○遷﹐宋元本作鵲﹐依汲古。不能自復﹐汲古無﹐依宋元本添。目復爲韻﹐故知汲古非。

隨。秋隼冬翔﹐數被嚴霜。雞犬夜鳴﹐家擾不寧。兌秋艮隼﹐互大坎故曰冬﹑曰霜。巽爲雞﹐艮爲犬﹐震爲鳴﹐兌爲夜﹐故曰雞犬夜鳴。艮爲家﹐震爲驚擾。○雞﹐依宋元本﹐汲古作雄﹐非。

蠱。班馬還師﹐以息勞疲。役夫嘉喜﹐入戶見妻。此用《賁》象。震爲馬﹑爲反﹐故曰班馬﹑曰還師。坎爲勞﹐艮止﹐故曰以息勞疲。震爲夫﹑爲喜﹐艮爲戶﹐巽爲入﹐震巽爲夫婦﹐故入戶見妻。○戶﹐依宋元本﹐汲古作室﹐亦可從。

臨。老楊日衰﹐條多枯枝。爵級不進﹐逐下摧隤。震爲楊﹐坤敝﹐故曰老楊。伏巽故曰枯。震爲爵。《左傳》不行之謂臨﹐故曰不進。坤喪兌毀﹐故曰摧隤。震爲逐﹐坤爲下﹐逐下者﹐言漸流而下也。○逐下﹐依宋元本﹐汲古作遂至。

噬嗑。六人俱行﹐各遺其囊。黃鵠失珠﹐無以爲明。詳《臨》之《師》。○鵠﹐宋元本作鶴。

剝。依叔墻隅﹐志下心勞。楚亭晨食﹐韓子低頭。詳《同人》之《震》。第二三句依汲古﹐宋元本作「志下勞苦﹐楚相辰食」﹐非﹐此用韓信寄食亭長事﹐勞與頭古協。

復。三牛生狗﹐以戌爲母。荊夷上侵﹐姬伯出走。詳《坤》之《震》。

無妄。鶴盜我珠﹐逃於東都。鵠怒追求﹐郭氏之墟。不見蹤迹﹐反爲禍災。詳《豫》之《明夷》。○怒﹐依宋元本﹐汲古作起﹐元本此林及《大畜》皆列《恆》下﹐非。此以巽爲盜。

大畜。升輿中退﹐舉事不遂。餔糜毀齒﹐失其道理。震爲車﹑爲升﹐上艮爲反震﹐故曰中退﹑曰舉事不遂。兌口爲餔﹑爲齒﹐震爲糜。糜﹐至爛之食。乃餔之而齒毀﹐故曰失道。艮爲道﹐兌毀。○升輿﹐從局本﹐宋元本﹑汲古本皆作外輿。餔﹐宋元本作哺﹐義同。糜﹐從汲古﹐宋元本作麋。

頤。鴻鵠髙飛﹐鳴求其雌。雌來在戶﹐雄哺嘻嘻。甚獨勞苦﹐炰鱉膾鯉。艮爲鴻鵠﹑爲髙飛﹐震爲鳴﹐艮爲求﹐坤爲雌﹑爲戶﹐震爲雄﹑爲哺﹑爲嘻嘻。坤役萬物﹐故曰勞苦。艮爲鱉﹐坤爲鯉。○炰﹐元本作缹﹐從宋本﹑汲古。

大過。褰衣涉河﹐水深漬罷。幸賴舟子﹐濟脫無他。詳《剝》之《賁》。○罷﹐音婆﹐同疲。漬罷﹐宋本﹑汲古作漬衣﹐依元本。

坎。虎嚙龍指﹐泰山之崖。天命不佑﹐不見其雌。互艮爲虎﹐震爲龍﹑爲嚙﹐艮爲指﹐故曰虎嚙龍指。艮爲山崖﹑爲天﹐巽爲命﹐巽伏﹐故曰天命不佑﹑故曰不見其雌。

離。明不處暗﹐智不履危。終日卒歲﹐樂以笑歌。離爲明智﹐伏坎爲暗﹑爲危﹐離爲日﹐伏震爲歲。艮爲卒﹐震爲笑樂。○日﹐依宋元本﹐汲古作年。

咸。三足俱行﹐傾危善僵。六指不便﹐慁累弟兄。樹柱閡車﹐失其正當。通《損》。震爲足﹑爲行﹐數三﹐故曰三足。兌爲傾危﹐艮止爲僵﹑爲指﹐乾後天數六﹐故曰六指。足﹐指原恃以行動﹐乃三足行﹐宜速而善僵。六指宜便利而爲累﹐皆以有餘而不利。坤爲車﹐艮木在上而止﹐故曰樹柱閡車。坤爲失﹑爲慁累。《左傳昭六年》「生不圂賓」﹐注﹕慁﹐猶患也。坤爲憂患﹐亦失傳象。○車﹐依宋元本﹐汲古訛居。

恆。捨車而徒﹐亡其駁牛。𨿽喪白頭﹐酒以療憂。震爲徒行﹑爲駁﹐坤爲車﹑爲牛﹐坤伏﹐故曰捨車﹑曰亡牛。乾爲頭﹐巽白﹐故曰白頭。互大坎爲酒﹑爲憂。

遁。析薪熾酒﹐使媒求婦。和合齊宋﹐姜子悅喜。詳《噬嗑》之《家人》。

大壯。夜視無明﹐不利賈商。子反笑歡﹐與市爲仇。通《觀》。坤爲夜﹐艮爲視﹐坤黑故無明。震爲商賈﹐兌折﹐故不利。震爲子﹑爲歸﹐故曰子反。震爲笑歡﹐伏巽爲市。○不利﹐汲古作不離﹐依宋元本。賈商﹐元本﹑汲古作商賈﹐從宋本﹐與明韻。

晉。徒行離車﹐冒厭泥塗﹐利以休居。震爲車﹑爲行﹐震覆﹐故曰徒行﹑曰離車。震爲冒﹐上坎故曰泥塗。艮止故休。○冒厭﹐宋元本作不冒﹐依汲古。厭﹐當也。《史紀髙祖紀》「因東遊以厭之」是也。

明夷。作室山根﹐人以爲安。一夕崩顚﹐破我壺飱。坎爲室﹐艮爲山﹐艮覆故曰崩。震爲人﹐坎爲夕﹐數一﹐故曰一夕。坎爲破﹐震爲壺。○夕﹐依汲古﹐元本作昔。按﹕此亦或作《賁》象。

家人。東山西山﹐各自言安。𨿽相登望﹐竟未同堂。此似用《賁》象。艮山﹑震東﹑坎西﹐三至上正反震艮﹐故曰相登望。震爲登﹐艮爲望﹑爲堂﹐正反艮相背故未同堂。○首句依汲古﹐宋元本作山東山西。

睽。君子在朝﹐凶言去消。驚駭逐狼﹐不見雄英。此亦用遇卦《賁》象。雄英﹐依汲古﹐宋元本作英雄。艮爲君子﹑爲朝﹐震爲言﹐坎險故曰凶言。《左傳》艮爲壞﹐故曰凶言去消。震爲驚駭﹐艮爲狼﹐震爲行﹐故曰逐狼。

蹇。塡塡﹐火燒山根。不潤我鄰﹐獨不蒙恩。﹐車聲。塡塡﹐厚重貌。《莊子馬蹄篇》﹕「故至徳之世﹐其行塡塡」是也。此亦用遇卦《賁》象。火在山下﹐故曰火燒山根。震爲鄰﹐火在坎下﹐水涸故不潤我鄰。○﹐依宋元本﹐汲古訛●。塡﹐宋元本作墳﹐存左半。汲古作愼﹐存右半。依兩本証之的是塡字。

解。南山之蹊﹐眞人所在。徳配唐虞﹐天命爲子。保佑歆享﹐身受大慶。詳否之豫。在﹐汲古作遊﹐依宋元本。

損。龍蛇所聚﹐大水來處。泱泱霈霈。濙濙濭濭﹐使我無賴。詳《泰》之《丰》。○霈﹐宋元本作濡﹐依汲古。第四句汲古作淡淡磕磕﹐依元本。

益。旃裘苫蓋﹐慕徳獻服。邊鄙不聳﹐以安王國。坤爲裘﹑爲服﹑爲邊鄙﹑爲國﹐震爲毛羽﹑爲旃﹑爲艸﹑爲苫﹐艮爲蓋﹑爲獻。不聳者﹐言夷狄來服而邊鄙不震聳也。○苫蓋﹐汲古作若闔﹐聳作悚﹐均依宋元本。

夬。光祀春成﹐陳寶雞鳴。陽明失道﹐不能自守﹐消亡爲咎。詳《大有》之《井》。○光祀﹐依《大有》之《井》校﹐宋元﹑汲古本皆作光體。

姤。下泉苞狼﹐十年無王。荀伯遇時﹐憂念周京。詳《蠱》之《歸妹》。○荀﹐依汲古﹐元本作郇。

萃。仁徳不暴﹐五精就捨。四序允釐﹐民安其居。○序﹐宋元作牧﹐依汲古。

升。隋和重寶﹐眾所貪有。相如睨柱﹐趙王危殆。震爲珠玉﹐故曰隋和重寶。隋珠和璧也。坤爲眾﹑爲多﹐震爲柱﹑爲王﹐坤爲危殆。○所﹐宋元本作多﹐依汲古。《史記藺相如傳》﹕「相如以璧至秦﹐察秦人無意與城﹐乃持璧睨柱﹐而言曰﹕臣頭將與璧俱碎」。

困。鳳生五雛﹐長於南城。君子康寧﹐悅樂身榮。互離爲鳳﹐巽卦數五﹐故曰五雛。兌爲雛。伏震爲長﹑爲南﹐艮爲郭﹑爲君子﹐震爲康樂。

井。二人爲旅﹐俱歸北海。入門上堂﹐拜謁王母。勞賜我酒﹐女功悅喜。通《噬嗑》。震爲人﹐正覆艮﹐故曰二人。坎爲北﹑爲海﹐震爲歸﹐故俱歸北海。艮爲門﹑爲堂﹐巽入。震爲王﹐巽爲母﹐艮爲拜﹐故曰拜謁王母。坎爲酒﹐兌爲女﹑爲悅喜。○旅﹐宋元本作侶﹐依汲古。悅喜﹐汲古作不喜﹐非﹐依宋元本。

革。逐憂去殃﹐洿泥生梁﹐下田爲王。○通《蒙》。震爲逐﹐坤爲憂﹑爲殃﹐坤坎皆爲水﹐故曰洿泥。震爲生﹑爲粱﹐坤爲下﹑爲田﹐震爲王。○去﹐汲古作除﹐玆依宋元本。

鼎。東門之壇﹐茹藘在阪。禮義不行﹐與我心反。通《屯》。震東﹐互艮爲門﹑爲壇﹐震爲茹藘。《毛傳》茹藘﹐茅也。艮爲阪﹐坤爲禮義﹐坤閉故不行。坤爲我﹑爲心。《鼎》巽爲心﹐初至五正反巽﹐故曰心反。黃丕烈云﹕正義云﹕徧檢諸本皆作壇﹐今定本作墠﹐釋文云「壇者﹐音善﹐依字當作墠」云云﹐今《易林》正作壇﹐可見作《易林》時仍是壇字﹐與孔疏合。今作堚﹐似是﹐實非是﹐《易林》可證經誤字。○壇﹐汲古作墠﹐依宋元本。○按﹕此詩毛以爲刺淫奔﹐焦以爲賢人居鄭東門﹐君若臣不以禮致之﹐室近人遠也。義較毛長。

震。鳧遇稻蘆﹐甘樂鰌﹐𨿽驅不去。艮爲鳧﹐震爲蘆稻﹑爲。﹐《廣韻》《集韻》皆音礦﹐《玉篇》﹕「大麥也」。伏巽爲魚﹑爲鰌﹐震歸﹐故不去。○蘆﹐宋元本作廬﹐今依汲古。

艮。淸人髙子﹐久屯外野。逍遙不歸﹐思我慈母。詳《師》之《睽》。○依《師》之《睽》校作慈母﹐各本皆作君母。又各本多「公子奉請﹐王孫嘉許」二句﹐與上文語意不合﹐亦依《師》之《睽》校刪。

漸。讒佞所言﹐語不成全。虎狼之患﹐不爲我殘。伏震爲言﹐伏兌亦爲言﹐故曰讒佞。坎破﹐故語不成全。艮爲虎狼﹐坎爲患﹑爲殘﹐巽順﹐故不殘。○佞﹐汲古作人﹐依宋元本。

歸妹。張羅捕鳩﹐兔麗其災。雌雄俱得﹐爲网所賊。互離爲羅网﹑爲鳩﹐震爲兔﹐坎爲災。麗﹐《左傳宣十二年》「射麋麗龜」注﹕麗﹐著也﹐言張羅本以捕鳩﹐不意兔當其災而被捕也。卦震兔﹐居離网中﹐而兌爲毀折﹐故有此象。坎雄離雌。坎爲賊。○兔﹐各本皆作鳥﹐依《歸妹》之《節》校攺。

丰。安仁尙徳﹐東鄰慕義﹐來安吾國。震爲仁徳﹐離爲東鄰﹐伏艮爲國﹑爲安。

旅。猾醜假誠﹐前後相違。言如鱉咳﹐語不可知。艮爲鱉﹐兌爲言﹑爲咳﹑爲語﹐巽伏故不知。又離爲惡人﹑爲猾醜﹐坎爲信﹑爲誠﹐假誠者﹐言心本猾而托爲誠實﹐故前後相違。因二至五正反兌相背﹐故語不信實。困有言不信義同也。○假﹐宋元本作如﹐依汲古。又按前後相違亦謂二至五正反兌相背。

巽。懷璧越鄕﹐不可遠行。蔡侯兩裘﹐久苦流離。伏震爲璧﹐艮爲鄕﹐震爲行﹑爲蔡﹑爲諸侯﹑爲裘。重震﹐故曰兩裘。《左傳定二年》﹕蔡侯如楚﹐有兩裘﹐一獻楚王﹐一自禦。子常求之﹐不與﹐畱之三年。

兌。伯氏歸國﹐多所恨惑。車傾蓋亡﹐身常驚惶。乃得其願﹐雌雄相從。詳乾之屯伏震爲伯。

渙。火石相得﹐乾無潤澤。利少囊縮﹐祇益促迫。互艮爲火﹑爲石﹐皆燥無潤澤﹐故曰相得。巽爲利﹐坤爲囊﹐中祇二陰爻﹐故曰囊縮﹐曰促迫。○汲古無第四句﹐非﹐依宋元本。

節。君明聖哲﹐鳴呼其友。顯徳之徒﹐可以禮仕。震爲君﹐艮爲明﹐坎爲聖哲﹐震爲鳴﹐艮爲友﹐爲顯﹐爲仕。○明﹐宋元本作知﹐依汲古。

中孚。騎豚逐羊﹐不見所望。徑涉虎廬﹐亡豚失羊。詳乾之蹇。○亡豚﹐宋元本作亡羝﹐從汲古。此以巽爲豚。

小過。玄黃瘣隤﹐行者勞疲。役夫憔悴﹐處子畏哀。震爲玄黃﹑爲行﹐兌折﹐故曰瘣隤。瘣隤﹐病也。互大坎爲勞﹑爲役﹐震爲夫﹐巽爲震妻而伏﹐故曰處子。坎爲畏哀也。○瘣隤﹐依宋元本。《說文》﹕「瘣﹐病也」﹐音回﹐汲古作虺隤﹐與今本詩合。虺瘣音同。又釋文云《說文》作隤﹐《爾雅》同。亦音回﹐訓病﹐然則瘣﹑﹑虺三字音義皆同﹐特焦作瘣﹐與毛許異耳。畏哀﹐汲古作猥衰﹐依元本。

旣濟。右手掩目﹐不見長叔。失其所得﹐悔吝相仍。此用《賁》象。艮手離目﹐震長艮叔﹐坎隱故不見。

未濟。免冠進賢﹐步出朝門。儀體不正﹐賊孽爲患。詳《否》之《兌》。

剝之第二十三

剝。行觸大諱﹐與司命忤。執囚束縛﹐拘制於吏﹐幽人有喜。坤死﹐故曰大諱。坤惡﹐故曰忤。艮爲官﹐故曰司命。《天文志》﹕「斗魁六星﹐五曰司命﹐主壽」。艮爲吏﹑爲手﹐故曰執﹐爲拘囚﹑爲束縛﹑爲髙尙﹐故曰幽人。○幽﹐汲古作憂﹐依宋元本。

乾。穿胸狗邦﹐僵離旁舂。天地易紀﹐日月更始。詳《師》之《謙》。

坤。從風縱火﹐荻芝俱死。三害集房﹐十子中傷。剝艮爲火﹐坤爲荻芝﹑爲死﹑爲害﹐艮數三﹐故曰三害。艮爲房﹐坤爲集﹐數十﹐故曰十子。《左傳昭十四年》﹕「三言而除三惡﹐暴虐頗也」﹐三惡卽三害。《論衡》進用也﹐而蒙三害。《書胤徵》﹕「辰弗集於房」。

屯。北山有棗﹐橘柚所聚。荷囊載擔﹐香盈筐筥。坎北。艮爲山﹑爲棗﹑爲橘柚﹐坤爲聚﹐艮爲負荷﹑爲擔﹐坤爲囊﹑爲載﹐震爲筐筥﹐伏巽爲香。○所﹐宋元本作於。載擔﹑香盈﹐宋元本作載香﹑盈我﹐今依汲古本。

蒙。賫貝贖貍﹐不聽我辭。系於虎須﹐牽不得來。詳《否》之《革》。○艮爲貝證。

需。上下惟邪﹐寡婦無夫。歡心隔塞﹐君子離居。惟邪﹐嘆息聲也。坎上下皆兌口﹐二至四互兌﹐故曰上下惟邪。離爲夫﹐伏坤爲寡﹐故曰寡婦﹐坎隱伏故無夫。坎爲塞﹑爲心﹑爲憂﹐故不歡。伏艮爲君子。○惟﹐元本作惟﹐依宋本﹑汲古。寡婦無夫﹐宋元本作戾其無夫﹐依汲古。

訟。二人輦車﹐徙去其家。井沸釜鳴﹐不可安居。伏明夷。震爲人﹐坤數二﹐坎爲車﹐故曰二人輦車。坎爲室家﹐震出﹐故徙去其家。坎爲井﹐坤水在井上﹐故曰井沸。坤爲釜﹐震鳴﹐故釜鳴。坎險﹐故不安。水經注﹕曲阿季子廟前井及潭皆沸。楚辭﹕瓦釜雷鳴。然此似另有故實﹐爲今所不解。

師。蹇驢不材﹐俊驥失時。筋力勞盡﹐疲於沙邱。詳履之巽。○俊﹐汲古作駿﹐筋作觔﹐依宋元本。宋元本三四句倒置﹐依汲古。

比。明夷兆初﹐爲穆出郊。以讒復歸﹐名曰豎牛。剝亂叔孫﹐餒於虛邱。坎隱伏﹐故曰明夷。初動﹐故曰兆初。坤爲傷﹐坎上下兌口相背﹐故曰讒。艮爲豎﹐坤爲牛﹑爲餒﹐艮爲叔孫﹑爲沙邱。《左傳昭四年》﹕叔孫穆子出亡﹐至庚宗﹐遇婦人﹐宿焉。生豎牛。及自齊歸﹐遂使爲豎。後叔孫田於丘蕕遇疾﹐豎牛遂爲亂﹐穆子餒死。又五年云﹕初﹐叔孫穆子之生莊叔﹐噬之﹐遇明夷之謙﹐故曰明夷兆初。林全用此事﹐惟沙邱傳作丘蕕而李善《文選運命論》注引作蒲丘。據此則虛丘應作蒲丘。○郊﹐元本作交﹐依宋本﹑汲古。夷兆﹐各本作傷之﹐依大壯之比校。大壯之比第二句作三旦爲災。餒﹐汲古本作飫﹐宋元本作餧﹐亦依大壯之比校。

小畜。天火大起﹐飛鳥驚駭。作事不時﹐自爲身咎。乾天離火﹐伏艮爲鳥﹐震爲驚駭﹐艮爲時﹐艮伏故不時。伏坤爲自﹑爲身。○身﹐汲古作多﹐依宋元本。

履。土與山連﹐共保歲寒。終無災患﹐萬世長安。通《謙》。坤土艮山﹐故曰土與山連。坤爲歲﹐坎爲寒﹑爲災患﹐坤爲萬﹑爲世﹐艮爲安。

泰。日出阜東﹐山蔽其明。章甫薦履﹐箕子佯狂。詳《賁》之《屯》。

否。龍馬上山﹐絕無水泉。喉焦唇乾﹐口不能言。詳《乾》之《訟》。

同人。雄處弱水﹐雌在海濱。將別持食﹐悲哀於心。通《師》。坤爲水﹑爲柔﹐故曰弱水﹐九二居坤中﹐故曰雄處弱水。《同人》乾爲海﹐六二居海中﹐故曰雌在海濱。坎爲心﹑爲悲哀。○將別﹐宋元本作別將﹐依汲古。

大有。庭燎夜明﹐追古傷今。陽弱不制﹐陰雄生戾。通《比》。艮爲庭﹑爲燎﹑爲明﹐坎爲夜﹐《比》祗九五一陽故曰陽弱﹑曰陰雄。陳朴園云「宣王中年怠政﹐而庭燎詩作﹐後脫簪珥諫曰﹕妾不才使君王宴朝﹐請待罪永巷﹐宣王悟」﹐林曰追古傷今﹐指其事也。義與毛異。○第二三兩句依《頤》之《損》校﹐宋元﹑汲古本皆作「追嗣日光﹐陽軟不至」。

謙。三婦同夫﹐忽不相思。志恆悲愁﹐顏色不怡。震爲夫﹐數三﹐坤爲婦﹐坤震連﹐故三婦同夫。坎爲思﹑爲志﹑爲悲愁﹐艮爲顏色﹐坤爲惡﹐故相惡而不思。○悲愁﹐依宋元本﹐汲古作不愁﹐非。

豫。鶴盜我珠﹐逃於東都。鵠怒追求﹐郭氏之墟。不見武迹﹐反爲患災。詳《豫》之《明夷》。

隨。狝猴冠帶﹐盜載非位。眾犬共吠﹐狂走蹶足。艮爲狝猴﹑爲冠﹐巽爲帶﹑爲盜﹐震爲載﹐艮爲位。冠帶者﹐有位之服﹐今狝猴冠帶﹐乃盜用耳﹐故曰非位。艮犬震吠﹐正反艮故曰眾。震爲狂﹑爲走﹑爲足﹐兌折故蹶足。○狝猴﹐汲古作沭猴﹐《史記項羽本紀》﹕「如沭猴而冠耳」﹐今依宋元本。又載汲古作在﹐亦依宋元本。狂走﹐宋元本作麏走﹐汲古作倉狂﹐今依《大壯》之《屯》校。

蠱。黍稷禾稻﹐垂畝方好。中旱不雨﹐傷風病槁。詳《乾》之《蹇》。

臨。雄聖伏﹐名人匿。麟遠走﹐鳳飛北。亂禍未息。詳《否》之《大過》。○前四句句三字﹐第五句句四字。漢魏叢書本皆按四字斷句﹐非。

觀。王母多福﹐天祿所伏。居之寵光﹐君子有福。坤爲母﹐伏乾故曰王母﹑曰福﹑曰天祿。巽爲伏﹐艮爲居﹑爲光﹑爲君子。

噬嗑。被服文徳﹐升入大麓。四門雍肅﹐登受大福。詳《隨》之《大壯》。離爲文﹐互艮爲山麓﹑爲門﹐震卦數四﹐故曰四門。震爲登﹑爲福。○宋本作《復》林。

賁。褰衣涉河﹐水深漬罷。幸賴舟子﹐濟脫無他。依《訟》之《萃》校。震爲舟證。衣﹐宋元本﹑汲古皆作裳。水﹐宋元本作流。罷﹐宋元本﹑汲古作衣。

復。班馬還師﹐以息勞疲。役夫嘉喜﹐入戶見妻。詳《觀》之《旣濟》注。○宋本作《噬嗑》林。

無妄。東鄰嫁女﹐爲王妃後。莊公築館﹐以尊王母。歸於京師﹐季姜悅喜。詳《屯》之《觀》。莊當爲桓。

大畜。百足俱行﹐相輔爲彊。三聖翼事﹐王室寵光。詳《屯》之《履》。

頤。危坐至暮﹐請求不得。膏澤不降﹐政戾民忒。詳《泰》之《離》。

大過。百川朝海﹐泛流不止。路𨿽遼遠﹐無不到者。兌爲海﹐乾亦爲河海﹐重乾故曰百川﹐而海爲水王﹐故曰朝海﹑故曰泛流。伏震爲路﹐坤爲遠●止﹐故曰到。○泛流﹐宋元作流行﹐依汲古。

坎。乘驑駕驪﹐東至於齊。遭遇仁友﹐送我以資﹐厚得利歸。互震爲馬﹑爲乘﹑爲駕﹑爲東﹐伏巽爲齊﹑爲利﹑爲資﹐艮爲友。○齊﹐汲古作濟﹐依宋元本。

離。禮壞樂崩﹐成子傲慢。欲求致理﹐力疲心爛。陰請不當﹐爲簡生殃。通《坎》。坤爲禮﹐坎陽居坤中故禮壞。震爲樂﹐三至五震覆故樂崩。艮爲成﹐震爲子﹑爲傲﹐艮爲求。理﹐法也﹐欲求致理﹐言欲致之於法也。坎爲法﹑爲勞﹐故曰力疲。坎爲心﹐離中虛﹐故曰心爛。震爲請﹑爲簡﹐坎爲殃。《論語》﹕「陳成子弒簡公﹐孔子沐浴而朝﹐請討之」﹐林詞全指此事。○汲古第五句在第二句﹐六句在第四句﹐玆依元本﹐音皆諧。宋第五句作「陰陽不調」﹐多成子驕傲句﹐非。又陰字必有誤。

咸。三人輦車﹐乘入虎家。王母貪叨﹐盜我犁牛。通《損》。震爲人﹐數三﹐故曰三人。坤爲車﹐故曰輦車。輦車﹐以人力行也。艮爲虎﹑爲家﹐艮在上﹐故入虎家。坤爲母﹐對乾﹐故曰王母﹐兌食故曰貪叨。坤爲牛﹐震爲耕﹐故曰犁牛。犁﹐耕也。《咸》互巽爲盜。○三﹐汲古作一﹐依宋元本。叨﹐汲古作饕﹐依元本﹐義同。

恆。羊頭兔足﹐少肉不飽。漏囊敗粟﹐利無所得。乾首兌羊﹐故曰羊頭。震爲兔﹑爲足﹐故曰兔足。坎爲肉﹐伏坤中虛﹐故曰少肉﹑曰不飽。坤爲囊﹐巽下斷故曰漏囊。震爲粟﹐兌毀故敗。巽爲利﹐兌折故無得。

遁。新田宜粟﹐上農得谷。君子惟好﹐以紆百福。通《臨》。坤爲田﹐《爾雅》﹕「二歲曰新田」。震爲粟﹑爲農人﹑爲谷﹐本卦《艮》爲君子﹐乾爲百﹑爲福。○惟好﹐汲古作懷徳﹐紆作於﹐依宋元本。

大壯。夷羿所射﹐發輒有獲。雙鳧俱得﹐利以伐國。夷羿﹐卽后羿。《左傳襄四年》﹕「寒浞伯明氏之讒子弟也﹐伯明氏棄之﹐夷羿收之﹐夷羿善射﹐簒夏」﹐故云發輒有獲。震爲射﹐兌爲剛魯﹐故曰夷羿。震爲發﹑爲鳧﹐兌卦數二﹐故曰雙鳧。震爲徵伐﹐坤爲國﹐卦陽長陰消﹐故曰利以伐國。○以伐﹐汲古作伐王﹐玆依宋元本。

晉。鳧舞鼓翼﹐嘉樂堯徳。虞夏美功﹐要荒賓服。象多未詳。

明夷。登邱上山﹐對酒道歡。終年卒歲﹐優福無患。震爲登﹑爲上﹑爲陵﹐故曰邱山。坎爲酒﹐震樂震言﹐故曰道歡。坤爲年歲﹐坎爲冬﹐故曰終年卒歲。坎爲患﹐震爲福﹐故無患。○道﹐汲古作遇﹐依宋元本。歡﹐依汲古﹐宋元作觀。

家人。歲慕花落﹐陽入陰室。萬物伏匿﹐藏不可得。詳《賁》之《大有》﹐惟此詞兼用對像解。

睽。螟虫爲賊﹐害我禾谷。簟瓶空虛﹐饑無所食。詳《同人》之《節》。

蹇。陽虎脇主﹐使徳不通。炎離爲殃﹐年谷病傷。艮爲虎﹐納丙﹐故曰陽虎。震爲主﹐震覆故曰脇主﹐坎塞故不通﹐離火故曰炎曰殃。震爲年谷﹐震覆故傷。丁云﹕定二年﹐雉門及兩觀災﹐正陽虎脇主之時。○使徳﹐宋元本作使得﹐炎作火﹐玆依汲古。病﹐汲古作患﹐依宋元。

解。四馬共轅﹐東上泰山。騂驪同力﹐無有重難﹐與君笑言。震爲馬﹐卦數四﹐坎爲轅﹐故曰四馬共轅。震爲東爲馬﹐故曰騂驪。震爲君﹑爲笑言。○驪﹐宋元本作驤﹐依汲古。

損。牧羊稻園﹐聞虎喧讙。畏懼悚息﹐終無禍患。詳《隨》之《漸》。

益。揚華不時﹐冬實生危。憂多橫賊﹐生不能服。昆侖之玉﹐所求不得。震爲華﹐艮爲時﹐坤履霜爲冬﹐故不時。艮爲果實﹐坤爲危憂﹐巽爲盜賊﹐故曰憂多橫賊。艮爲山﹐震爲玉﹐故曰昆侖之玉。互艮爲求﹐坤喪故所求不得。○所求不得﹐汲古作取求必得﹐非﹐依宋元本。

夬。髙阜所在﹐陰气不臨。洪水不處﹐爲家利寶。通《剝》。艮爲山﹐故曰髙阜。坤爲陰﹐一陽居眾陰之土﹐故曰陰气不臨。坤爲水﹐山髙﹐故曰洪水不處。艮爲家﹑爲貝﹑爲金﹐故曰賓。○臨﹐汲古作淋﹐依宋本。

姤。釋然遠昝﹐避患髙阜。田獲三狐﹐以貝爲寶。君子所在﹐安寧不殆。詳《賁》之《謙》。○髙阜﹐汲古作革害﹐依《賁》之《謙》校。

萃。兩目失明﹐日奪無光。脛足跛曳﹐不可以行。頓於邱旁﹐亡妾莫逐﹐嵬然獨宿。兌半離﹐數二﹐故曰兩目失明﹐離爲日﹐半離故曰無光。震爲脛足﹐兌半震﹐故跛不能行。《履》象云﹕眇能視﹐不足以有明﹐跛能履﹐不足以有行。林所本也。艮爲邱﹐艮止﹐故曰頓於邱旁。兌爲妾﹐在外故曰亡妾。震爲逐﹐震覆故曰莫逐。坤爲宿﹐巽爲寡﹐故曰嵬然獨宿。

升。鴻飛遵陸﹐公歸不復﹐伯氏客宿。震爲鴻﹐坤爲陸﹐在上故曰鴻飛遵陸。震爲公﹑爲歸﹐坤亡故曰不復。震爲伯﹑爲客﹐坤爲宿。首二句《豳風》詩。

困。佩玉累蘃﹐無以系之。孤怨獨處﹐愁哀相憂。伏震爲玉累蘃垂貌。巽爲繩﹑爲系﹐巽爲寡﹐故曰孤獨。坎爲憂愁。○累蘃﹐宋本作累蕊﹐元本作累蘂﹐今依汲古。《左傳哀十三年》﹕「佩玉橤兮余無所系之」。

井。載船渡海﹐𨿽深何咎。孫子俱在﹐不失其所。伏震爲船﹐兌爲海﹐坎爲深﹐艮爲孫﹐震爲子。○何﹐宋元本作難﹐依汲古。

革。鵠求食魚﹐道遇射弋。繪加我頸﹐繳縛兩翼。欲飛不能﹐爲羿所得。通《蒙》。震爲鵠﹐坤爲魚﹐艮爲求﹐震日故曰食。艮爲道路﹐震爲射﹐巽爲弋﹐弋﹐系矢射也。爲繒繳。艮爲頸﹐震爲翼﹑爲飛﹐艮止故不能飛。坤爲惡﹐故曰羿。○第二句元本作「道過射失」﹐今依宋本﹑汲古。兩翼﹐宋元本作羽翼﹐依汲古。

鼎。泥面亂頭﹐忍恥少羞﹐日以削消。通《屯》。坤爲泥﹐艮爲面﹐坤爲亂﹐坎爲首﹐故曰泥面亂頭。坤爲羞恥﹐坤亡故曰削消。○宋元本下多「凶其自搯」四字﹐依汲古。頭﹑消﹐古音亦協。

震。桑之將落﹐隕其黃葉。失勢傾倒﹐如無所立。詳《履》之《噬嗑》。○桑之﹐元本作葉芳﹐宋本﹑汲古本作桑方﹐今依宋本《履》之《噬嗑》校。

艮。巨蛇大鰍﹐戰於國郊。上下隔塞﹐主君走逃。詳《噬嗑》之《訟》。○主君﹐宋元本作逐君﹐依汲古。

漸。己動死﹐連商子。揚砂石﹐狐狢擾。軍鼓振﹐吏士苦。艮者﹐震之反﹐故曰己動。互坎爲棺槨﹑爲死﹐巽爲商賈﹐伏震爲子﹐艮爲砂石﹐巽風故揚。艮爲狐狢﹐伏震爲軍鼓﹑爲士﹐坎爲恐。○狐狢擾﹐吏士苦﹐宋元本作「石流狐狢﹐擾軍鼓振﹐吏士恐落」﹐增流字﹑落字﹐足成四字句﹐豈知盡爲三字句﹐惟汲古尙存其眞。狐字作胡。

歸妹。張羅搏鳩﹐兔麗其災。雌雄俱得﹐爲网所賊。詳《賁》之《歸妹》。○兔﹐汲古作烏﹐賊作滅﹐依宋元本。

丰。三聖相輔﹐鳥獸喜舞﹐安樂富有。通《煥》。坎爲聖﹐震數三﹐故曰三聖。艮爲鳥﹑爲獸﹐震爲喜舞﹐巽利三倍故曰富有。○汲古下多「三人諧偶」四字﹐宋本無﹐元本爲又一林。

旅。三奇六耦﹐相隨俱市。王孫善賈﹐先得利賓。居止不安﹐大盜爲咎。三奇﹐乾也﹐六耦﹐坤也。旅三陽三陰﹐而一陰隨一陽﹐二陰隨二陽﹐故曰相隨。巽爲市﹐艮爲王孫﹑爲貝﹐巽爲利﹐故曰利寶。艮爲居止﹐兌折故不安。巽伏爲盜。○安﹐汲古作移﹐依宋元本。大盜﹐宋元本作洪水﹐依汲古。

巽。三人俱行﹐一人言北。伯仲欲南﹐少叔不得。中路分道﹐爭鬭相賊。通《震》。爲人﹑爲行﹐上下震﹐二至四覆震故曰三人。震爲南﹐震覆卽北﹐故曰言北。震爲伯﹐互坎爲仲﹐艮爲少叔。不得者﹐言不隨伯仲﹐獨北行也。震爲道路﹑爲爭鬭﹐坎爲賊﹐全用對像。○一人﹐宋元本作二人﹐道爭作爭道﹐均依汲古。

兌。播天舞﹐光地乳。神所守﹐樂無咎。言不信誤。通《艮》。爲天﹐天舞者﹐天之樂舞也。《史記趙世家》﹕「簡子寤曰﹕余之帝所﹐甚樂﹐與百神遊於鈞天廣樂九奏萬舞﹐不類三代之樂﹐其聲動人心」﹐林詞似指其事。艮爲乳﹐地乳﹐山也。《洛書甄耀度》﹕「政山在昆侖東南﹐爲地乳」﹐王勃《九成宮頌》﹕「峯橫地乳」。艮爲光﹐互震爲舞。《易林》旣以陽在上爲天﹐陽在下必爲地也﹐謂震也﹐震爲神﹑爲樂。艮爲守﹐信者宿也。《左傳莊三年》﹕「一宿爲捨﹐再宿爲信」﹐《詩豳風》﹕「於女信宿」﹐《周頌》﹕「有客信信」﹐注﹕四宿也﹐言不信誤﹐卽言不遲悞也。艮三至上﹐正反震言﹐下言如何上﹐卽如言而反﹐故不宿誤也。○此前四句三字句﹐第五句四字句﹐漢魏叢書及俗本皆作四字句﹐非。光地乳﹐汲古作地擾亂﹐守作居﹐今依宋元本﹐惟元本無誤字。

渙。坐爭立訟﹐紛紛洶洶。卒成禍亂﹐災及家公。艮坐震立﹐三至上正反震言﹐故曰爭訟。坎爲禍災﹐艮爲家﹐震爲公。○洶洶﹐宋元本作匆匆﹐依汲古。卒﹐汲古訛幸﹐家作我﹐均依宋元本。

節。蛇行蜿蜒﹐不能上阪。履節安居﹐可以無憂。伏巽爲蛇﹐艮爲阪﹐震爲履﹐艮爲安﹑爲居﹐坎爲憂﹐震樂故無憂。上坎爲陷﹐故不能上阪。

中孚。隙大墻壞﹐蠹眾木折。虎狼爲政﹐天降罪罰。髙殺望夷﹐胡亥以斃。詳《乾》之《大壯》。○罰﹐依《乾》之《大壯》校﹐各本多作伐。又宋元本無末二句﹐依汲古。

小過。陽不違徳﹐髙山多澤。顏子逐兔﹐未有所得。艮爲髙山﹐互兌爲澤﹐艮爲顏﹐震爲子﹑爲兔﹑爲逐﹐在外故無得。

旣濟。心多畏惡﹐時愁日懼。𨿽有小咎﹐終無大悔。坎爲心﹑爲畏﹑爲愁﹑爲懼﹐離爲日。○日﹐宋元本作自﹐依汲古。

未濟。眾神集聚﹐相與議語。南國虐亂﹐百姓愁苦。興師徵伐﹐更立賢主。半震爲神﹐坎爲眾﹐故曰眾神。坎爲集聚﹐離正反兌口相對﹐故曰議語。離爲南﹑爲虐亂﹐坎爲眾﹑爲憂﹐故曰百姓愁苦。震爲徵伐﹑爲主。除坎離外﹐皆用半象。○興﹐汲古作舉﹐更作別﹐均依宋元本。

復之第二十四

復。周師伐紂﹐克於牧野。甲子平旦﹐天下悅喜。震爲周﹑爲伐﹐坤爲師﹑爲惡﹐故爲紂。坤爲野﹑爲養﹐故曰牧野。牧者﹐養也。乾初爻正值甲子﹐震爲晨﹐故曰甲子平旦。坤爲天下﹐震爲悅喜。

乾。任武負力﹐東徵不伏。蹈泥履塗﹐雄師敗覆。此用遇卦「復」象。震爲武﹑爲東徵﹑爲蹈﹐履坤爲水﹑爲泥塗﹑爲師﹐坤喪故敗覆。○第三句汲古作「陷履泥塗」﹐宋本作「陷泥履塗」﹐玆依元本。

坤。義不勝情﹐以欲自營。覬利危躬﹐折角摧頸。坤爲義﹑爲情欲﹑爲躬﹐坤死故危躬。艮爲角﹑爲頸﹐《復》下震爲覆艮﹐艮覆故曰折角摧頸。此亦全用遇卦象。○覬﹐元本作爲﹐依宋木﹑汲古。躬﹐宋元本作寵﹐從汲古。

屯。懸貆素飡﹐食非其任。失輿剝廬﹐休坐徙居﹐室家何憂。艮貆﹐艮陽在上故曰懸貆。震爲口﹑爲白﹐故曰素飡。《詩魏風》﹕「胡瞻爾庭有懸貆兮﹐彼君子兮﹐不素餐兮」﹐飡﹐卽餐也。震爲食﹑爲輿﹐坤喪故失輿。艮爲廬﹐坎破故剝廬。艮爲坐﹑爲居﹐震行故徙居。艮爲室家﹐坎爲憂﹐震樂故無憂。○貆﹐宋元本﹑汲古本作狟﹐依湖北局本﹐與詩合。飡﹐元本作飱﹐依宋本﹑汲古。按﹕《說文》狟﹐犬行也。《廣韻》狟與貆通。然三本皆作狟﹐是焦詩本作狟。

蒙。●●娶婦﹐深目●身。折腰不媚﹐與伯相背。艮爲●●。震爲娶﹐坤爲婦﹐互大離故曰深目。坤爲身﹑爲黑﹐故曰●身。坎爲腰﹑爲折﹐震爲武﹑爲健﹐故曰不媚。震爲伯﹐艮爲背。○鶹●鶹亦●屬﹐宋元作鷂﹐依汲古。

需。東風解凍﹐河川流通。西門子產﹐升擢有功。坎爲凍﹐離爲東﹐故曰東風解凍。坎爲河川﹐位西﹐乾爲門﹐故曰西門。魏西門豹﹑鄭子產皆循吏﹐乾爲貴﹐故曰升擢有功。

訟。三足俱行﹐傾危善僵。六指不便﹐慁累弟兄。樹柱閡車﹐失其正當。詳《賁》之《咸》。○慁累﹐汲古作累慁﹐宋元作恩累﹐玆依《賁》之《咸》校。

師。京庾積倉﹐黍稷以興。極行疾至﹐以饜飽食。坤爲倉庾﹑爲積﹐震爲黍稷﹑爲行﹑爲亟﹐爲疾﹑爲食﹐坎爲飽。○宋元本極上多己字﹐飽下無食字﹐非﹐依汲古。惟汲古行作其﹐亦非。《詩小雅甫田》篇﹕「曾孫之庾﹐如坻如京﹔乃求千斯倉﹐黍稷稻梁。」極當爲亟。

比。南山之蹊﹐眞人所在。徳配唐虞﹐天命爲子。保佑歆享﹐身受大慶。詳《賁》之《解》。

小畜。車馳人趨﹐捲甲相仇。齊魯寇戰﹐敗於犬邱。詳《坤》之《兌》。

履。十五許室﹐柔順有徳。霜降旣嫁﹐文以爲合。先王日至﹐不利出域。兌數十﹐巽卦數五﹐故曰十五。伏坎爲室﹐震爲言﹐故曰許室﹐言以女字人也。坤爲柔順﹐坎爲霜﹐震爲嫁﹐坤爲文﹐坎爲合﹐詩文定厥祥是也。震爲王﹐《謙》三至上復爲日至。丁晏云﹕《周禮媒氏》疏王肅引《韓詩傳》﹕「古者霜降﹐逆女冰泮殺止」﹐《荀子大略篇》說同。又引《家語》云「霜降而婦功成﹐嫁娶者行焉﹔冰泮而農業起﹐昏禮殺於此」﹐玆云「霜降旣嫁」﹐是焦氏說與《荀子》《韓詩》說合﹐由是證《詩》「迨冰未泮」﹐言及冰未泮而歸妻﹐若已泮則殺止。《鄭箋》謂正月中冰未泮﹐至二月可以昏者﹐非也。○旣﹐汲古作歸﹐文作夫﹐均依宋元本。《復》象云「先王以至日閉關﹐商旅不行﹐後不省方」﹐故云不利出域。

泰。任力劣薄﹐遠托邦國。輔車不彊﹐爲癰所傷。震健故曰任力。坤爲邦國﹑爲車﹐坤柔故曰不彊。伏艮爲節﹑爲癰﹐兌爲傷。○托﹐汲古作托﹐彊作僵﹐依宋元本。

否。千歲舊室﹐將有困急。荷糧負囊﹐出門直北。坤爲千歲﹐乾爲舊﹐艮爲室﹐巽爲隕落﹐故曰困急。艮爲荷﹑爲負﹐巽爲糧﹐坤爲囊﹑爲門﹑爲北﹐故曰出門直北。

同人。凶憂災殃﹐日益章明。禍不可救﹐三卻夷傷。詳《噬嗑》之《剝》。○首句依《噬嗑》之《剝》校攺﹐各本皆作「惡災殆盈」﹐惟三卻彼取象於退﹐此以巽隙取象﹐離數三﹐故曰三卻。

大有。冠危戴患﹐身驚不安。與福馳逐﹐凶來入門。通《比》。坎爲危患﹐艮爲冠戴﹑爲身﹐坎陷故不安。艮爲門﹐坤爲凶。○戴﹐汲古作載﹐依宋元本。

謙。虎狼並處﹐不可以仕。忠謀輔政﹐禍必及己。退隱深山﹐身乃不殆。艮爲處﹐狼正覆艮故曰並處。艮爲仕﹐坎險故不可仕。坎爲忠﹑爲謀﹐坤爲禍﹑爲己﹐艮爲山﹐坎爲隱﹐坤爲身﹑爲殆﹐震樂故不殆。○仕﹑輔政﹐汲古作事﹑作輔攺﹐皆非﹐今依宋元本。殆音以﹐言與宵小並仕﹐𨿽忠必獲禍﹐退隱則免也。

豫。卵與石鬭﹐糜碎無處。挈瓶之使﹐不爲憂懼。震爲卵﹐艮爲石﹐震艮相反故曰鬭。坤爲漿﹑爲糜﹐震爲瓶﹐艮手爲挈﹐坎爲憂懼。《左傳》﹕「𨿽有挈瓶之知」﹐注﹕汲者﹐諭小知。按﹕古汲用瓶。

隨。五心六意﹐歧道多怪。非君本志﹐生我恨悔。巽卦數五﹐互大坎﹐爲心意數六﹐震爲道路﹑爲君。

蠱。雨雪載塗﹐東行破車﹐旅人無家。震爲大塗﹑爲東﹑爲車﹐互大坎爲雨雪﹐兌折故曰破車。震爲商旅﹑爲人﹐艮爲家﹐在外故曰無家。○宋元本多「利益咨嗟」四字﹐依汲古。家與塗﹑車韻。

臨。尙利壤義﹐月出平地。國亂天常﹐咎徵滅亡。伏巽爲利﹐坤爲義﹐兌毀故曰壞義。兌爲月﹐坤爲平地﹑爲國﹑爲滅亡。月出平地﹐用象神妙。○首句宋元本作「尙刑懷義」﹐依汲古。

觀。東行破車﹐步入危家。衡門穿射﹐無以爲主。賣袍續食﹐糟糠不飽。此用《復》象。震爲東﹑爲車﹐坤喪故曰破車。震爲步﹑爲射﹑爲主﹑爲袍﹑爲糟糠﹐坤爲門﹐坤虛故無以爲主﹑故不飽。○危﹐汲古作範﹐從宋元本。

噬嗑。逐禽出門﹐並失玉丸。往來井井﹐破甑缺益。震爲逐﹑爲出﹐艮爲禽﹑爲門。坎爲失﹑爲彈丸﹐震爲玉﹐故曰玉丸。兌爲井﹐初四伏正反兌﹐故曰往來井井。震爲甑﹑爲益﹐坎爲破﹑爲缺。○破甑﹐元本作破甕﹐汲古作甑破﹐依宋本。

賁。孟春醴酒﹐使君壽考。南山多福﹐宜行賈市。稻梁雌雉﹐所至利喜。震爲春﹑爲長﹐故曰孟春。坎爲酒﹐震爲君﹐艮爲壽考﹑爲南山。伏巽爲賈市﹑爲稻梁。離爲雌。○孟春﹐汲古作春孟﹐依宋元本。稻梁﹐汲古作秋梁﹐依宋元本。

剝。持刃操肉﹐對酒不食。夫亡從軍﹐少子入獄﹐抱膝獨宿。艮手爲持﹑爲操﹑爲刃﹐坤爲軍﹐艮爲夫﹐在上﹐故曰夫亡從軍。亡﹐往也。艮爲少子﹐坤爲宿。酒肉象均不詳。獄象膝象﹐疑皆指艮。

無妄。踦牛傷暑﹐不能成畝。艸萊不鬭﹐年歲無有。京房以《無妄》爲大旱之卦。艮爲火故曰暑﹐爲牛﹐巽下斷﹐故曰踦牛。坤爲畝﹐二陰故不成畝。巽爲艸萊﹐乾爲年歲﹐巽隕落故無年。

大畜。南邦大國﹐鬼魅滿室。讙聲相逐﹐爲我行賊。乾爲南﹐艮爲邦國﹐伏巽爲鬼魅。艮爲室﹐震爲樂﹑爲聲﹑爲逐﹐伏巽爲賊。《雜卦》巽伏也﹐伏故爲鬼﹑爲盜賊。○國﹐汲古作域﹐依宋元本。

頤。噂噂所言﹐莫如我垣。歡樂堅固﹐可以長安。《毛傳》﹕「噂﹐對語也」。震爲言﹐正覆震相對﹐故曰噂噂。艮爲垣﹐正覆艮相對而艮爲止﹐故曰莫如。如﹐往也。震爲歡喜﹐艮爲堅固﹑爲安。○垣﹐宋元本訛恆﹐依汲古。

大過。堯舜禹湯﹐四聖惇仁。允施徳音﹐艮安無窮。旅人相望﹐未同朝鄕。乾爲帝王﹑爲聖﹑爲仁﹐巽數四﹐故曰四聖。乾爲徳﹐兌爲口﹐故曰徳音。伏坤爲民﹐艮爲安﹑爲望﹐震爲商旅﹑爲向﹐正反震相對。故曰旅人相望﹐曰未同朝鄕。鄕﹐向也。○鄕﹐汲古﹑宋本皆訛卿﹐依元本。下二句與上四句意不屬﹐疑爲衍文。

坎。桎梏拘獲﹐身入牢獄。髠刑受法﹐終不得釋。耳閉道塞﹐求事不得。坎爲桎梏﹑爲牢獄﹐伏巽爲髠﹐坎陷故不得釋。坎爲耳﹑爲閉塞﹐艮爲道路﹑爲求。

離。桀跖並處﹐民困愁苦。行旅遲遲﹐畱連齊魯。離爲惡人﹐故曰桀。巽爲盜﹐故曰跖。伏坎爲眾﹑爲民﹑爲愁苦﹐伏震爲行旅﹐艮止故曰遲﹑曰畱連。巽爲齊﹐兌爲魯。○首句元本作跖桀並處﹐汲古作跖並桀處﹐今依宋本。

咸。求雞獲雉﹐買鱉失魚。出人鈞敵﹐租得無餘。齊姜宋子﹐婚姻孔喜。艮爲求﹐巽爲雞﹑爲魚﹐伏坤爲文﹑爲雉﹐艮爲鱉。雞﹑雉﹑魚﹑鱉相等﹐故曰鈞敵。巽爲利﹑爲齊姜。艮爲宋﹐少男少女相遇故曰婚姻。兌爲悅﹐故曰孔喜。○敵﹐汲古作貨﹐依宋元本。余﹐宋元作饒﹐依汲古。雉﹐宋元本作雛。

恆。雨師駕駟﹐風伯吹云。秦楚爭彊﹐施不得行。互兌爲雨﹐伏坤爲師﹐震爲馬﹐故曰雨師駕駟。巽爲風﹐震爲伯﹐伏坤爲云﹐兌口故曰吹云。兌爲秦﹐震爲楚﹑爲爭﹐乾健故曰爭彊。獨斷雲﹕雨師﹐畢星﹔風伯﹐箕星也。

遁。仲冬無秋﹐鳥鵲饑憂。困於米食﹐數驚鸇鵰。通《臨》。復居子﹐故曰仲冬。兌爲秋﹐坤虛故無秋﹐言仲冬之時﹐百物凋落也。艮爲鳥鵲﹐坤爲饑﹑爲憂困﹐震爲米﹐兌爲食﹐艮爲鸇鵰。○無﹐汲古訛兼。鳥鵲饑憂﹐汲古作鳥散飲憂﹐依宋元本。

大壯。三羝上山﹐俱至陰安。遂到南陽﹐見其芝香。兩崖相望﹐未同枕牀。兌爲羊﹐震數三﹐故曰三羝。艮爲山﹐艮反故曰陰﹐言至山北也。乾爲南﹑爲陽﹐兌爲見﹐伏巽爲芝﹑爲吞﹐伏艮爲崖﹐兌卦數二﹐故曰兩崖﹐大壯上形似之。艮爲枕﹑爲牀﹐艮伏故曰未同枕牀。○見﹐汲古作完﹐同作有﹐均依宋元本。

晉。飛之日南﹐還歸遼東。雌友相從﹐和鳴雍雍﹐解我胸舂。離爲日﹑爲南﹑爲飛﹐艮東北﹐故曰遼東。坎雄離雌﹐坎爲和﹐艮爲胸﹐艮手爲春。胸舂者﹐言胸臆上下不定﹐如舂米於胸中也。○之﹐宋元本作至。胸舂﹐宋本作迥舂﹐元本作迥春﹐均依汲古。

明夷。堯飲舜舞﹐禹拜上酒。禮樂所丰﹐可以安處﹐保我淑女。震爲帝﹐故曰堯舜禹。震爲飲﹑爲舞﹐坎爲酒﹐坤爲禮﹐震爲樂。

家人。大一置酒﹐樂正起舞。萬福攸同﹐可以安處﹐綏我齯齒。大一﹐卽北辰。《史記天官書》﹕「中宮天極星﹐其一明者大一﹐常居也」﹐注﹕天神最尊貴者。離爲星﹐故曰大一。坎爲酒﹐伏震爲樂﹑爲舞﹑爲萬福﹐兌爲齒﹐卦有兩半兌形故曰齯齒。《爾雅》﹕「黃髮齯齒」﹐注﹕齒隳更生細者。古單作兒。按﹕今詩正作兒齒。○大一﹐宋本﹑汲古俱作大乙﹐依元本。齯﹐汲古作見﹐依宋元本。

睽。白馬騧驑﹐生乳不休。富我商人﹐得利饒優。坎爲馬﹐兌西方﹐色白故曰白馬。伏艮爲乳﹐馬乳可爲酒。《漢書禮樂志》﹕「以馬乳爲酒」﹐撞挏乃成。卦有兩半艮﹐故曰生乳不休。三四句疑亦用半象。○騧﹐汲古作騂﹐從宋元本。

蹇。宛馬疾步﹐盲師坐禦。目不見路﹐中止不到。宛﹐踠之省。《後漢書班固傳》﹕「馬踠余足」﹐注﹕踠﹐屈也。又《說文》宛﹕屈艸自覆也﹐是宛亦有屈意。宛馬疾步者﹐言馬足旣屈而使之速行也。互坎爲馬﹐坎爲屈﹐故曰踠馬。坎爲眾﹐爲師﹐艮離目不全﹐故曰盲師。艮爲坐﹐禦本立﹐爲今以盲師而坐禦﹐故不見路而不到也。艮爲路﹑爲止。

解。春桃萌生﹐萬物華榮。邦君所居﹐國樂無憂。震爲桃﹑爲春﹑爲萌﹑爲生﹑爲華榮﹑爲君﹑爲樂。

損。把珠入口﹐蓄爲玉寶。得吾所有﹐欣然嘉喜。震爲珠玉﹐兌爲口﹐坤爲吾﹐震爲喜﹐艮手爲把。

益。襦燒袴燔﹐羸剝饑寒﹐病虐凍攣。震爲襦﹐巽爲袴﹐艮爲火﹐故曰燒燔。坤爲羸﹐艮手爲剝﹐坤爲饑寒﹑爲病虐﹑爲凍。攣﹐系也。《說文》凡拘牽連系者皆曰攣。○第三句病虐汲古作病癥﹐依宋元。攣﹐宋本作孿﹐依汲古。孿﹐《說文》雙生也﹐宋本非。

夬。水沫沈浮﹐沮濕不居﹐爲心疾憂。通《剝》。坤爲水﹐一陽在上故曰水沫沈浮﹑曰沮濕。坤爲心﹑爲疾憂。

姤。行如樂紂﹐𨿽禱不佑。命絕衰周﹐文君乏祀。通《復》。坤爲惡﹐故曰桀紂。震爲行﹑爲言﹐故曰禱。震爲周﹑爲君﹐巽爲命﹐坤喪故命絕。坤爲文﹐故曰文君﹐謂文王也。○佑﹐宋元本作祥﹐君作王﹐均依汲古。

萃。蜱蜉戴盆﹐不能上山。腳摧跛蹶﹐損傷其顏。巽爲虫﹐故曰蜱蜉﹐艮形似覆盆﹐故曰戴盆。艮爲山﹐震爲足﹐震覆故曰腳摧﹑曰跛蹶。兌爲損﹐艮爲顏。○蜱蜉﹐汲古作蜉蝣﹐顏作頭﹐均依宋本。摧損﹐宋元本作推頓﹐均依汲古﹐元本注云﹕蚍蜉有翼者曰蜱蜉。

升。長子入獄﹐婦饋母哭。霜降愈甚﹐向晦伏法。震爲長子﹐互大坎爲獄﹐巽爲婦﹐坤爲母﹐兌口爲哭。坤爲霜﹑爲晦﹐坤死故曰伏法。○愈﹐汲古作旬﹐依宋元﹐疑旬字音訛爲甚字。《周禮小司寇》﹕「至於旬﹐乃獘之」﹐而宋本作愈﹐疑原文爲霜降逾旬。

困。求犬得兔﹐請新遇故。𨿽不當路﹐踰吾舊捨。通《賁》。艮爲犬﹑爲求﹐震爲兔﹐離爲新﹐坎爲故﹐艮爲路﹑爲捨。

井。鳥鳴葭端﹐一呼三顚。動搖東西﹐危而不安。靈祝禱祉﹐疾病無患。對《噬嗑》。震爲葭﹑爲鳴呼﹐艮爲鳥﹐坎數一﹐震數三﹐離爲東﹐坎爲西﹐坎險故危。震爲言﹐故曰祝禱。坎爲疾病﹐震喜故無患。全用對像﹐祇顚字用本卦《巽》。○動搖﹐宋元本作搖動﹐依汲古。祝﹐汲古作符﹐依宋元本。

革。天厭禹徳﹐命興湯國。祓社釁鼓﹐以除民疾。通《蒙》。艮爲天﹐震爲王﹐故曰禹。坤爲國﹑爲水﹐故曰湯國。坤爲社﹐震爲鼓﹐坤爲民﹐坎爲疾﹐震樂故除疾。○第三句元本作祅社釁鼓﹐依宋本﹑汲古。

鼎。陰霧作匿﹐不見白日。邪徑迷道﹐使君亂惑。通《屯》。坤爲霧﹑爲陰﹐坎爲匿﹐故不見。離日﹐震爲白﹐故曰白日。艮爲徑﹑爲道﹐坤爲迷﹑爲亂﹐震爲君。○迷道﹐汲古作迷通﹐依宋元本。

震。猿墮髙木﹐不踒手足。握珠懷玉﹐還歸我室。艮爲猿﹐震爲木﹑爲足﹐艮爲手。踒﹐折也。艮在震上﹐故猿墮髙木。震爲珠玉﹑爲歸﹐艮爲握﹑爲室。○踒﹐汲古作跛﹐依宋元本。

艮。三驪負衡﹐南取芝香。秋蘭芬馥﹐盈滿篋筐﹐利我少姜。互震爲馬﹐數三﹐艮爲負﹑爲衡﹐震爲南﹐伏巽爲芝﹑爲香﹑爲蘭﹑爲芬馥﹐伏兌爲秋﹐震爲筐﹐巽爲利﹑爲姜。○第四句宋元本作盛滿匣匱﹐汲古作盈滿匣匱﹐依局本。

漸。春生夏乳﹐羽毛成就。舉不失宜﹐君臣相好。盜走奔北﹐終無有悔。離爲夏﹐艮爲乳﹐伏震爲春﹑爲生﹑爲羽毛﹑爲君﹐艮爲臣﹐坎爲盜﹑爲北﹐艮爲終。○夏﹐汲古作孚﹐依宋元本。有悔﹐宋本作有晦﹐汲古作所悔﹐依元本。

歸妹。東行破車﹐遠反失家。天命訖終﹐無所禱凶。震爲東﹑爲行﹑爲車﹐兌毀故破車。震爲反﹐艮爲家﹐艮伏故失家。伏巽爲命﹐艮爲天﹑爲終﹐兌口爲禱。○遠反失家﹐言反目遠處而無家也﹐與上句對文﹐汲古作還反室家﹐宋本作遠反室家﹐皆非﹐今依元本。

丰。九雁列陣﹐雌獨不羣。爲罾所牽﹐死於庖人。震爲雁﹐數九﹐故曰九雁。震爲陣﹐巽爲雌﹐在後﹐故曰不羣。離爲罾﹐兌折故死。震爲人。

旅。二人輦車﹐徙去其家。井沸釜鳴﹐不可以居。詳《剝》之《訟》。○徙﹐汲古訛從。下有艮火故井沸。

巽。閉塞復通﹐與善相逢。甘棠之人﹐解我憂凶。通《震》。互坎爲閉塞﹐震爲通﹑爲棠﹑爲人﹐坎爲憂﹐震通故解。《詩召南甘棠》篇﹑魯韓詩說皆謂召公聽訟棠下﹐玆曰解我憂凶是齊說﹐謂召公平反冤獄於其下也。

兌。賦斂重數﹐政爲民賊。杼柚空虛﹐去其家室。詳《否》之《丰》。第四句汲古作「家去其室」﹐依宋元本。

渙。怒非其願﹐貪妬腐鼠。而呼鵲鴟﹐自令失餌﹐致被殃患。震爲怒﹐坎爲妬﹐艮爲鼠﹐巽腐﹐故曰腐鼠。震爲呼﹐艮爲鵲鴟﹐坎爲失﹑爲殃患﹐震爲餌。○貪妬﹐宋本作貪垢﹐元本作含垢﹐玆依汲古。致被殃患﹐汲古作倒被災患﹐玆依宋元本。《莊子》﹕「鴟得腐鼠﹐鵷雛過之﹐仰而視之曰﹕嚇」。林用其意。

節。簪短帶長﹐幽思苦窮。瘠蠡小﹐以病之癃。艮爲簪﹐兌折﹐故簪短。伏巽爲帶﹑爲長﹐坎爲幽思﹑爲瘠。﹐音陶﹐病也。○短﹐各本皆作跌﹐蠡作貌﹐依《恆》之《咸》校攺。蠡﹐音祼。《左傳桓六年》﹕「謂其不疾瘯蠡也」﹐注﹕疥病。小﹐宋本作小瘦﹐汲古作小疲﹐依元本。又苦窮各本皆作窮苦。病之隆﹐各本皆作疾病降﹐均依《恆》之《咸》校。

中孚。三人俱行﹐各別采桑。蘊其筐筥﹐畱我嘉旅。得歸無咎﹐四月來處。震爲人﹑爲行﹐數三﹐故曰三人俱行。艮手爲采﹐巽爲桑﹐震爲筐筥﹑爲行旅﹑爲歸﹐兌爲月﹐數四﹐故曰四月。艮爲處。○旅﹐汲古作侶﹐非﹐依宋元本。

小過。逐鳩南飛﹐與喜相隨。並獲鹿子﹐多得利歸﹐𨿽憂不危。震爲逐﹐艮爲鳩﹐震爲南﹑爲飛﹑爲喜﹑爲子﹑爲鹿﹑爲歸﹑爲利。

旣濟。驅羊南行﹐與禍相逢。狼驚吾馬﹐虎盜我子﹐悲恨自咎。此用《復》象。震爲羊﹑爲驅﹑爲南﹑爲行﹐坤爲禍﹑爲狼虎﹐震爲馬﹑爲驚﹑爲子﹐伏巽爲盜。坤爲悲恨。

未濟。東鄰西國﹐福喜同樂。出得隋珠﹐畱獲和玉﹐俱利有息。離爲東鄰﹐坎爲西國。《旣濟九五》爻詞正如此也﹐徒以先天象失傳﹐致解者皆誤。復震爲福喜﹑爲樂﹑爲珠玉﹑爲出﹐坤閉故曰畱。○有息﹐宋元作有喜﹐失韻﹐依汲古。

焦氏易林注卷七

行唐尙秉和節之注

受業蒲城仵道益﹑丰潤董維城堃校刊

無妄之第二十五

無妄。夏臺羑里﹐湯文卮處。臯陶聽理﹐岐人悅喜。西望華首﹐東歸無咎。艮爲臺﹐納丙﹐故曰夏臺。艮爲裏﹑爲道﹐故曰羑里。羑﹐道也。乾爲王﹐故曰湯文。艮爲拘﹐巽爲系﹐故曰卮處。昔桀囚成湯於夏臺﹐紂囚文王於羑里也。艮爲臯﹑爲岐山﹐震爲樂﹑爲陶﹑爲人﹐故曰岐人悅喜。伏兌爲西﹐艮爲望﹑爲華嶽。乾爲首﹐震爲東﹑爲歸。○理﹐汲古作斷﹐依宋元本。首﹐宋元本作夏﹐依汲古。首與咎韻。

乾。儋耳穿胸﹐僵離旁舂。天地易紀﹐日月更始。蝮螫我手﹐痛爲吾毒。詳《師》之《謙》。○第二句依《師》之《謙》校攺﹐各本皆作「緾離勞舂」﹐非﹐《漢書武帝紀》﹕「定越地曰珠崖儋耳」。

坤。慈母之恩﹐長大無孫。消息𦇤褓﹐害不入門。此用《無妄》象。乾爲恩﹐巽爲母﹑爲長﹐乾爲大﹐艮爲孫﹐巽隕落﹐故曰無孫。巽爲𦇤褓﹑爲入﹐乾爲門。

屯。訛言妄語﹐轉相詿誤。道左失迹﹐不知狼處。震爲言﹐初至五正覆震相背故曰訛妄﹑曰詿誤。震爲道﹑爲左﹑爲迹﹐坎伏故失迹﹑故不知狼處。艮爲狼也。○狼﹐宋元本作鄕﹐依汲古。

蒙。郁映不明﹐陰積無光。日在北陸﹐萬物雕藏。艮爲光明﹐坤坎皆黑﹐故曰郁映﹑曰無光﹐坤爲陰﹑爲積。艮爲日﹐坤爲陸﹐位北﹐故曰北陸。坤爲萬物﹐坤死故雕藏。《左傳》﹕「日在北陸而藏冰」﹐言冬日也。○映﹐宋元本作快﹐依汲古。映﹐音決﹐日食色。郁映﹐言黑暗也。

需。王母多福﹐天祿所伏。君之寵光﹐君子有昌。乾爲王﹐伏坤爲母﹐故曰王母。王母﹐大母也。乾爲福﹑爲天祿﹐坎爲伏﹐乾爲君﹑爲寵﹐離爲光﹐乾爲君子。○君﹐汲古作居﹐光作昌﹐昌作光﹐今依宋元本。

訟。不耕而獲﹐家食不給。中女無良﹐長子跛足。疏齒善市﹐商人有喜。震爲耕﹑爲獲﹐震伏﹐故曰不耕。伏坤爲饑﹐故曰不給。離爲中女﹐離惡故曰無良。震爲長子﹑爲足﹐坎蹇故曰跛足。兌爲齒﹐震比兌形長故曰疏齒。巽爲市﹐震爲商人﹑爲喜。○跛﹐宋元本作徒﹐依汲古。按﹕此多用伏象。

師。火起上門﹐不爲我殘。跳脫東西﹐獨得生完。不利出鄰﹐疾病憂患。伏離爲火﹐乾爲門戶﹐故曰上門。震爲跳脫﹑爲東﹑爲生﹐坎爲西﹐坎險故不利﹐故病憂。震爲鄰。

比。持刀操肉﹐對酒不食。夫亡從軍﹐少子入獄。抱膝獨宿。詳《復》之《剝》。○少﹐宋元本作長﹐非﹐依汲古。

小畜。鰌去海﹐遊於枯裏。街巷迫狹﹐不得自在。南北四極﹐渴餒成疾。巽爲魚﹐乾爲海﹐巽在外﹐故曰去海。離爲枯﹐伏坤爲裏。離中虛﹐故爲街巷﹑爲迫狹。離爲南﹐伏坎爲北﹐坤爲餒﹑爲疾﹐《易睽九二》云「遇主於巷」﹐卽以上離爲巷。

履。啞啞笑語﹐與歡飲酒。長樂行觴﹐千秋起舞﹐拜受大福。通《謙》。震爲啞啞﹑爲笑語﹑爲歡﹐坎爲酒﹐震爲觴﹑爲長樂﹑爲起舞﹐兌爲秋﹐乾爲千﹐故曰千秋。艮手爲拜﹐震爲福。○笑語﹐宋元本作喜笑﹐今依汲古。

泰。登髙上山﹐賓於四門。士伍得歡﹐福爲我根。震爲登﹐伏巽爲髙﹐艮爲山﹑爲門﹐震爲賓﹐坤爲師﹑爲士伍﹐震爲歡﹑爲福﹐坤爲我。○士伍﹐宋元本作吾士﹐玆依汲古。

否。天厭周徳﹐命我南國。以禮靜民﹐兵革休息。厭﹐滿足也。乾爲天﹑爲周﹐天厭周徳﹐卽天與周徳。巽爲命﹐坤爲我﹑爲國﹐乾南故曰南國。坤爲禮﹑爲民﹐艮爲兵革﹐艮止故休息。○命我﹐汲古作命與﹐依宋元本。

同人。壅遏堤防﹐水不得行。火光盛陽﹐陰蜺伏藏﹐走歸其鄕。通《師》。坤閉故爲壅遏﹑爲堤防﹐下與坎遇故曰水不得行。離爲火﹑爲光﹐坎爲陰蜺﹑爲伏﹐震爲走﹑爲歸﹐坤爲鄕。○蜺﹐汲古作魄﹐依宋元本。

大有。河海都市﹐國之奧府。商人受福﹐少子玉食。通《比》。坤爲河海﹑爲都市﹑爲國﹑爲奧府﹐艮爲少子﹐兌爲食﹐乾爲玉﹐故曰玉食。

謙。東行避兵﹐南去不祥。西逐凶惡﹐北迎福生﹐與喜相逢。震爲東行﹐艮爲刀兵﹐坎爲避﹐故曰東行避兵。震爲南﹐在外故去不祥。坎爲西﹐震爲逐﹐坤爲凶惡﹐故曰西逐凶惡﹐言坎遇坤也。坎爲北﹐震爲福喜。○迎﹐汲古作逃﹐非﹐依宋元本。

豫。東家中女﹐嫫母最醜。三十無室﹐媒伯勞苦。震爲東﹐艮爲家﹐伏離爲中女﹐坤爲母﹑爲醜﹐故曰嫫母。嫫母﹐黃帝妃貌醜。震數三﹐坤數十﹐艮爲室﹐坤寡﹐故曰三十無室。坎爲和﹑爲媒﹐震爲伯﹐坎爲勞苦。

隨﹐破亡之國﹐天所不福﹐難以止息。兌毀折故曰破亡。艮爲國﹑爲天﹑爲止息。

蠱。驂駕蹇驢﹐日暮失時。居者無憂﹐保我樂娛。震爲驂駕﹑爲馬﹐艮小故曰驢﹐兌折故曰蹇驢。艮爲日﹐兌爲昧﹑爲暮﹐艮爲時﹐兌折故曰失時。艮爲居﹑爲保﹐震爲樂。

臨。●蝀充側﹐佞幸傾惑。女謁橫行﹐正道雍塞。詳《蠱》之《復》。○充﹐汲古作之。正道雍塞﹐汲古作王道充塞﹐非﹐今依宋元本。

觀。三羖五牂﹐相隨並行。迷入空澤﹐循谷直北。徑涉六駁﹐爲所傷賊。通《大壯》。兌爲羊﹐故曰羖﹑曰牂﹐艮數三﹐巽卦數五﹐故曰三羖五牂。震爲行﹐坤爲迷﹐兌爲澤﹐坤虛故曰空澤。艮爲谷﹐坤爲北﹐艮爲駁﹐伏乾數六﹐故曰六駁。《詩秦風》﹕「隰有六駁」﹐疏﹕陸機云﹕駁馬﹐梓楡也﹐其樹靑白皮﹐駁犖遙視似駁馬﹐據是是六駁爲木﹐徑涉六駁者﹐言循谷走﹐經歷林木﹐爲雜樹所傷也。若作獸詁﹐則徑涉不合矣﹐然則《焦詁》六駁正與陸合﹐與毛鄭異也。巽伏爲賊。○徑﹐汲古作經﹐依宋元本。

噬嗑。戴喜抱子﹐與利爲友。天之所命﹐不憂危殆。荀伯勞苦﹐西來王母。震爲喜﹑爲子﹐艮爲戴﹑爲抱﹑爲友﹐伏巽爲利﹐震巽同聲﹐故曰與利爲友。艮爲天﹐巽爲命﹐坎爲憂﹑爲危殆﹐震喜故不憂殆。荀伯﹐晉荀躒也﹐城成周﹐定王室﹐故詩美之曰郇伯勞之。荀卽郇國後也﹐與毛鄭說異。震爲伯﹐坎爲勞﹑爲西﹐震爲王﹐伏巽爲母。○戴﹐宋元作載。荀﹐宋元本作●﹐均依汲古。殆﹐音以。

賁。織縷未就﹐鍼折不復。女工多能﹐亂我政事。伏巽爲縷﹐艮手爲織﹐坎爲鍼﹑爲折。巽爲女工﹐離爲亂。○第二句宋元本作「勝折無後」﹐依汲古。能﹐汲古作態﹐依宋元本。

剝。行露之訟﹐貞女不行。君子無食﹐使道壅塞。行露﹐《召南》篇名﹐美女能以禮自守也。坤爲霜﹑爲露﹐震爲言﹐艮爲反震﹐《左傳》謂爲敗言故曰訟。艮爲貞﹐坤女艮止故不行。艮爲君子﹐坤饑故無食。艮爲道﹐坤爲積聚﹐故曰壅塞。○元本作《復》林。

復。羿張烏號﹐彀射天狼。鐘鼓不鳴﹐將軍振旅。趙國雄勇﹐鬭死滎陽。詳《噬嗑》之《旅》。此多二三兩句﹐震爲鐘鼓﹑爲鳴﹐坤閉故不鳴。坤爲師﹑爲軍﹐震爲振。○旅﹐汲古作攘﹐依宋元本。趙國或爲人名﹐未必爲訛字。《噬嗑》之《旅》同他林有作柱者﹐亦未必是。

大畜。延頸望酒﹐不入我口。商人勞苦﹐利得無有。夏臺羑里﹐𨿽危復喜。艮爲頸﹑爲望﹐坎爲酒﹐此無《坎》象﹐疑以兌澤爲酒也。兌爲口﹐震爲商人﹐伏巽爲利﹐艮爲臺﹐納丙故曰夏臺。艮爲裏﹐兌折爲危﹐震爲喜。湯囚夏臺﹐文囚羑里。○𨿽危﹐汲古作難爲﹐依宋元本。

頤。冠帶南遊﹐與喜相期。邀於嘉國﹐拜位逢時。艮爲冠﹐伏巽爲帶﹐震爲南﹑爲遊﹑爲喜﹑爲嘉﹐坤爲國﹐艮爲拜﹑爲位﹑爲時。○邀於嘉國﹐元本作儌於家國﹐依宋本﹑汲古。位﹐元本作爲﹐依汲古。

大過。東西觸垣﹐不利出門。魚藏深水﹐無以樂賓。爵級摧頹﹐光威減衰。伏震爲東﹐兌西﹐艮爲垣﹐震爲觸﹐《頤》正反艮﹐故曰東西觸垣。巽爲利﹐艮爲門﹐巽爲魚﹐坤爲深水﹐震爲賓﹑爲樂﹐言魚藏水底難得﹐不能饗賓﹐故曰無以樂賓。震爲爵﹐坤喪﹐故曰摧頹﹑曰減衰。艮爲光﹐震爲威﹐故曰光威減衰。○減﹐汲古作咸﹐依宋元本。

坎。兩母十子﹐轉息無已。五乳百雛﹐騂駁驪駒。通《離》。互巽爲母﹐兌數二﹐故曰兩母。震爲子﹐兌數十﹐故曰十子。震爲生﹐正反震﹐故曰轉息無已。艮爲乳﹐坎數五﹐故曰五乳。震爲百﹑爲雛﹑爲馬﹐故曰驪駒。震爲玄黃﹐故曰騂駁。騂﹐馬色赤黃。駁﹐馬色不純也。○駁﹐宋元作駁﹐依汲古。

離。重黎祖後﹐司馬太史。陽氏之災﹐雕宮悲苦。丁云﹕太史公自序﹕「昔在顓頊﹐命南正重以司天﹐北正黎以司地﹐當周宣王時﹐失其守而爲司馬氏」﹐首二句言重祖﹑黎祖之後爲司馬氏﹑爲太史公也。離南坎北﹐故曰重黎。伏艮爲祖﹐震爲馬﹑爲言﹑爲太史。太史﹐紀言之官也。○陽﹐宋元本作陸﹐依汲古。春秋時晉殺陽處父故曰災。林或指此。宮﹐宋元本作害﹐依汲古。

咸。內執柔徳﹐止訟以嘿。宗邑賴福﹐禍災不作。通《損》。伏坤爲柔﹐二至上正覆震﹐故曰訟﹐艮止故嘿。乾爲宗﹐坤爲邑﹑爲禍災﹐震福故不災。

恆。采唐沫鄕﹐邀期桑中。失信不會﹐憂思約帶。詳《師》之《噬嗑》。

遁﹐官成立政﹐衣就缺袂。恭儉爲衛﹐終無禍尢。艮爲官﹑爲成﹐乾爲衣﹐震爲袂﹐震伏故缺。艮爲恭儉﹑爲終﹐坤爲禍尢﹐坤伏故無。○官﹐宋元本作宮﹐依汲古。

大壯。麒麟鳳凰﹐子孫盛昌。少齊在門﹐利以合婚。振衣彈冠﹐貴人大歡。對《觀》。坤爲文﹐故曰麒麟鳳凰。艮爲子孫﹐震爲盛昌﹐巽爲齊﹐艮少故曰少齊。《左傳昭二年》﹕「韓須如齊﹐逆女少姜﹐少姜寵﹐晉人謂之少齊」是也。艮爲門﹐巽爲利﹐坤爲衣﹐艮爲冠﹑爲振﹑爲彈﹑爲貴人﹐震爲歡。○第五句依宋元本補﹐汲古無。大﹐宋元本作所﹐依汲古。

晉。亂危之國﹐不可涉域。機發身頓﹐遂至僵覆。離爲亂﹐坎爲危﹐坤爲國﹑爲域﹐震爲涉﹐震覆艮止﹐故不可涉。坎爲機﹐坤爲身﹑爲死﹐故曰頓。《釋名》頓﹐僵也。○下二句汲古作「機機發發﹐身頓僵覆」﹐今依宋元本。

明夷。千雀萬鳩﹐與鷂爲仇。威勢不敵﹐𨿽眾無益﹐爲鷹所擊。坤爲千萬﹐離爲雀鳩﹐反艮爲鷹鷂。坎爲仇﹐震爲威﹐坎爲眾﹐反艮首向下故曰爲鷹所擊。○勢﹐宋元本訛挈﹐玆依汲古。汲古下多「萬事皆失」四字﹐依宋本刪。

家人。眾神集聚﹐相與議語。南國虐亂﹐百姓愁苦。興師徵討﹐更立聖主。詳《屯》之《節》。○聖﹐汲古作賢﹐依宋元本。坎爲聖也。

睽。顏淵閔騫﹐以禮自閒。君子所居﹐禍災不存。通《蹇》。艮爲顏﹐坎爲淵﹑爲悲閔﹐艮手爲騫﹐故曰顏淵閔騫。艮爲閒﹑爲君子﹑爲居﹐坎爲禍﹐在外﹐故曰不存。

蹇。三桓子孫﹐世秉國權。爵世上卿﹐富於周公。桓﹐木名。艮爲木﹐離卦數三﹐故曰三桓。艮爲子孫﹐艮手爲秉﹐秉﹐持也。艮爲國﹑爲爵﹑爲上卿﹐遇卦「無妄」震爲周﹑爲公﹐乾爲富。魯季孫﹑孟孫﹑叔孫﹐皆桓公後﹐故曰三桓﹐與魯相終始也。○爵世﹐汲古作爵勢﹐依元本。《論語》﹕「季氏富於周公」。

解。鶴鳴九臯﹐處子失時。載土販鹽﹐難爲功巧。震爲鶴﹑爲鳴﹐數九故曰九臯。鶴鳴﹐《小雅》篇名﹐毛謂教宣王求賢﹐玆曰處子失時﹐義與毛異。巽爲伏﹐故爲處子。震爲載﹑爲商販﹐坎爲土﹐坎土象後﹐只邵子與《易林》同﹐他未見也。鹽象﹐《說文》﹕「古宿沙煮海水爲鹽」﹐鹽﹐咸也。又按﹕《洪範》﹕「水潤下作咸」﹐疑仍坎水象。卦有重坎﹐故旣曰土又曰鹽。○巧﹐汲古作力﹐依宋元本。子爲土之訛。

損。方軸圓輪﹐車行不前。組囊以錐﹐失其事便。還師振旅﹐兵革休止。坤爲方﹑爲軸﹐伏乾爲圓﹐故曰方軸圓輪。震爲車﹑爲行﹐艮止故不前。坤爲帛﹑爲囊﹐故曰組囊。艮爲刀刃﹑爲錐﹐軸方車不行﹐以囊盛錐必脫穎﹐二者皆不便也。坤爲師旅﹐震爲反﹐故曰還師。艮爲兵革﹐艮止故休。○車﹐宋元本訛東﹐依汲古。

益。魚擾水渴﹐桀亂我國。駕龍出遊﹐東之樂土。天賜我祿﹐與生爲福。坤爲魚﹑爲水﹑爲濁﹐震爲擾﹐故曰魚擾水濁。坤爲惡﹐故曰桀。坤爲亂﹑爲國﹐震爲龍﹑爲出遊﹑爲東﹑爲桀﹐坤爲邑﹐故曰樂邑。伏乾爲天﹑爲祿﹑爲福。○天賜我祿﹐汲古作「尺賜我桀」﹐今依宋元本。

夬。白虎黑狼﹐伏伺山陽。遮遏牛羊﹐病我商人。伏艮爲虎狼﹐兌西方金﹐故曰白虎﹐坤色黑﹐故曰黑狼﹐艮止故曰伏伺﹑曰遮遏。艮爲山陽﹐坤爲牛﹐兌爲羊﹐坤爲病﹑爲我﹐巽爲商旅。○伏伺山陽﹐宋元本作「伏司亦長」﹐依汲古。

姤。履危不安﹐跌頓我顏﹐傷腫爲瘢。伏震爲履﹐巽殞落故曰不安﹑曰跌頓我顏。腫瘢﹐疑用《無妄》《艮》象。○瘢﹐宋元本作癩﹐依汲古。

萃。三人輦車﹐東入旁家。王母貪叨﹐盜我資財﹐亡失犂牛。對《大畜》。震爲人﹑爲車﹐震數三﹐故曰三人輦車。震爲東﹐艮爲家﹐巽爲入﹐坤爲母﹐對《乾》故曰王母﹐兌食故曰貪叨。互巽爲盜﹐坤爲資財﹑爲亡失﹑爲牛。○東﹐宋元本作乘﹐依汲古。

升。三雁南飛﹐俱就塘池。鰕鰌饒有﹐利得過倍。震爲雁﹑爲南﹐數三﹐故曰三雁南飛。兌爲塘池﹐坤巽皆爲魚﹐故曰鰕鰌饒有。巽爲倍利。○塘池﹐宋元本作井地﹐玆依汲古。雁﹐汲古作鶴﹐依宋元本。

困。鷹棲茂樹﹐候雀來往。一擊獲兩﹐利在枝柯。對《賁》。艮爲鷹﹐震爲茂樹﹐艮在震上﹐故曰鷹棲茂樹。離爲雀﹐巽爲進退﹑爲往來。艮爲擊﹐坎數一﹐故曰一擊。坎爲獲﹐兌卦數二﹐故曰獲兩。巽爲利﹑爲枝柯﹐利在枝柯﹐言以枝柯爲隱蔽也。○第四句宋元本作伏不枝梧﹐候作猴﹐玆依汲古。

井。堯舜欽明﹐禹稷股肱。伊尹往來﹐進履登堂。顯徳之徒﹐可以輔王。對《噬嗑》。震爲帝﹐故曰堯舜。離爲明﹐艮爲臣﹐故曰禹稷﹑曰伊尹。巽爲往來﹑爲股肱﹐震爲履﹑爲進﹑爲登﹐艮爲堂﹐故進履登堂。艮貴爲顯﹐震爲王。○履﹐宋元本作禮﹐依汲古。

革。枯旱三年﹐艸萊不生。粢盛空乏﹐無以供靈。詳《需》林。○乏﹐元本訛之﹐依宋本﹑汲古。萊﹐宋元本作葉﹐依汲古。

鼎。方口緩唇﹐爲知樞門。解釋鉤帶﹐商旅以歡。兌爲口﹐伏坤﹐故曰方口。兌又爲唇﹐坤柔﹐故曰緩唇。伏坎爲樞﹑爲智﹐坤爲門﹐言口舌爲智慧之樞機也。震爲解釋﹐巽爲帶﹑爲商旅﹐兌悅故歡。坎爲矯輮﹐或爲鉤。○首句宋本作口方緩唇﹐汲古作方口圓舌﹐依元本。知﹐宋元本作和﹐依汲古。

震。鳧池水溢﹐髙陸爲海。江河橫流﹐魚鱉成市。千里無墻﹐鴛鳳遊行。震爲鳧﹐坎爲池﹑爲水﹐艮爲陸﹐四爻艮覆成坎﹐故髙陸爲海。又四爻上下皆重陰﹐而坤爲河海故曰橫流。伏巽爲魚﹑爲市﹐艮爲鱉﹑爲墻﹐震爲千里﹐艮覆故無墻。伏離爲鴛鳳﹐震爲遊行。○首句宋元本作鳧鷖池水﹐依汲古。

艮。烹魚失刀﹐駕車馬亡。錫刃不入﹐魴鯉腥臊。伏巽爲魚﹐艮爲刀﹐坎爲矢﹐故曰失刀。震爲車﹑爲馬﹐坎隱故馬亡。艮爲刃﹐下柔故曰錫刃。伏巽爲魴鯉﹑爲臭﹐故曰腥臊。又巽爲入﹐巽伏故不入。○車馬﹐宋元作馬車。入﹐宋元作及。錫刃﹐宋元作鉛刀﹐均作﹝當作依﹞汲古。

漸。戎狄蹲踞﹐無禮貪叨。非吾族類﹐君子攸去。此用遇卦象。《無妄》伏坤爲戎﹐狄震爲箕﹐故曰蹲踞。蹲踞﹐卽箕踞也。伏震兌皆爲口﹐故曰貪叨。坤爲禮﹑爲族類﹐坤伏故曰無禮﹑曰非吾族類。艮爲君子。

歸妹。渡河踰水﹐狐濡其尾﹐不爲禍憂。捕魚遇蟹﹐利得無幾。坎爲河﹑爲水﹑爲狐﹑爲濡﹐伏艮爲尾﹐坎爲禍憂﹐震樂故不憂。伏巽爲魚﹑爲利﹐艮爲蟹﹐言占得此者𨿽無憂患而利得甚少也。○狐濡﹐宋元本作濡洿﹐今依汲古。

丰。河出小魚﹐不宜勞煩。苛政害民﹐君受其患。伏坎爲河﹐巽爲魚﹐兌小故曰小魚。坎爲勞﹑爲民﹑爲患﹐震爲君﹐言政苛害民而卒受患者仍在君也。○出﹐宋元本作水﹐害作苦﹐依汲古。

旅。偃武修文﹐兵革休安。淸人遙逍﹐未歸空閒。震爲武﹐震伏故曰偃武﹐禹在上故曰修文。艮爲兵﹑爲革﹐艮止故休。○未歸﹐汲古作來歸﹐依宋元本。淸人﹐《詩鄭風》篇名﹐「河上乎逍遙。」

巽。九疑郁林﹐沮濕不中。鸞鳥所去﹐君子不安。伏《震》﹐數九﹐坎爲疑﹐震爲叢木﹐故曰九疑郁林﹐皆南方郡﹐震爲南也。互坎故沮濕。震爲鸞鳥﹐震往故曰去。艮爲君子﹑爲安﹐坎險故不安。○所﹐汲古作玆﹐從宋元本。

兌。搏猥逢虎﹐患厭不起。遂至歡國﹐與福笑語﹐君子樂喜。通《艮》。爲虎﹑爲搏﹐互坎蝟爲患﹐蝟能伏虎﹐故患厭不起。艮爲國﹐互震爲歡﹑爲笑語﹐艮爲君子。○君子﹐宋元本作君王﹐依汲古。

渙。狗生龍馬﹐公勞嫗苦。家無善駒﹐折悔爲吝。艮爲狗﹐震爲龍馬﹑爲生﹐震爲公﹐巽爲嫗﹐坎爲勞苦﹐故曰公勞嫗苦。艮爲家﹐震爲駒﹐坎爲折。○善駒﹐汲古作筐筥﹐從宋元本。因震在艮下﹐故曰狗生龍馬。

節。嬰孩求乳﹐慈母歸子。黃麑悅喜﹐得其甘餌。震爲嬰孩﹐艮爲乳﹑爲求﹐故曰嬰孩求乳。伏巽爲慈母﹐震爲子﹑爲歸﹐故曰慈母歸子。震爲玄黃﹑爲鹿﹐故曰黃麑﹐又爲喜﹑爲餌。

中孚。有兩赤鷂﹐從五隼噪。操矢無筈﹐趣釋爾射。扶伏聽命﹐不敢動搖。艮爲鷂﹑爲隼﹐正覆艮﹐兌卦敷二﹐故曰兩鷂。巽卦數五﹐故曰五隼。兌納丁﹐故曰赤。艮爲矢﹑爲操。筈﹐箭未受弦處也。《兌》象也。艮矢在上卦﹐上卦兌覆故無筈。震爲射﹐矢無筈則不能射﹐故釋不射也。艮爲扶﹐巽爲伏﹑爲命﹐扶伏﹐卽匍匐﹐伏地以手行也。艮震象也﹐動搖應作搖動﹐與命協。○筈﹐宋元本作括﹐射作財﹐玆從汲古。

小過。伊尹智士﹐去桀耕野。執順以彊﹐天佑無咎。震爲士﹑爲耕﹐兌剛魯故曰桀﹐艮手爲執﹐巽順故曰執順。震爲彊健﹐艮爲天。○天佑﹐宋元本作文和﹐玆依汲古。

旣濟。逐鹿西山﹐利入我門。陰陽和調﹐國無災殃。《無妄》艮爲鹿﹑爲山﹑爲門﹐震爲逐﹐巽爲利﹑爲入﹐《旣濟》陰陽平均﹐六爻當位﹐故曰陰陽調和。○各本下多「長子東遊﹐須其三仇」八字﹐與上文義不協﹐汲古注曰疑衍文﹐故不錄。

未濟。龍興之徳﹐周武受福。長女宜家﹐與君相保。長股遠行﹐貍且善藏。《無妄》震爲龍﹑爲徳﹑爲周﹑爲武﹑爲君﹐巽爲長女﹑爲長股﹑爲藏﹐艮爲家﹑爲貍。○受﹐汲古作成﹐保作徳﹐均依宋元本。

大畜之第二十六

大畜。朝鮮之地﹐箕伯所保。宜人宜家﹐叢處子孫﹐求事大吉。震爲朝﹐艮在東北﹐故曰朝鮮。伏坤爲地﹐震爲箕﹑爲伯﹑爲人﹐艮爲家﹑爲子孫﹑爲求。《後漢書》﹕「箕子封朝鮮﹐教以禮義﹐其人終不相盜﹐無門戶之閉」。○箕伯﹐汲古作姫伯﹐依宋元本。

乾。金柱鐵關﹐堅固衛災。君子居之﹐安無憂危。此全用《大畜》象。艮爲金鐵﹐震爲柱﹐艮爲關﹑爲堅固﹑爲君子﹑爲居。○堅﹐汲古作膠﹐危作疑﹐玆依宋元本。

坤。轉禍爲福﹐喜來入屋。春城夏國﹐可以飲食﹐保全家室。《大畜》震喜艮屋﹐兌悅﹐故喜來入屋。艮爲城﹑爲國﹐震爲春﹐故曰春城。艮納丙﹐故曰夏國。兌爲飲食﹐艮爲室家﹐艮爲守﹐故室家可保。

屯。水暴橫行﹐浮屋壞墻。泱泱溢溢﹐市師驚惶。居止不殆﹐與母相保。坎坤皆爲水﹐故曰橫行。艮爲屋﹑爲墻﹐艮在上﹐故曰浮屋﹐坎破故曰壞墻。坤爲師﹐震爲驚惶﹐伏巽爲市﹐艮爲居止﹐坤爲母。

蒙。虎豹熊罷﹐遊戲山隅。得其所欲﹐君子無憂。艮爲虎豹熊罷。震爲遊戲﹐在艮下故曰山隅。艮爲君子﹐坎爲憂﹐震解故無憂。○各本下有「旅人失利﹐市空無人」二句﹐與上吉凶不類﹐斷爲衍文刪。

需。躬禮履仁﹐尙徳止訟。宗邑以安﹐三百無患。乾爲仁﹐伏坤爲躬﹑爲禮。天水《訟》《需》坎水下降﹐乾陽上升﹐陰陽交故止訟。乾爲百﹐離卦數三﹐故曰三百。坎爲患。丁云「齊管仲奪伯氏駢邑三百﹐沒齒無怨」﹐林或指此。○禮﹐宋元本作體﹐依汲古。以﹐汲古作已﹐百作伯﹐玆依宋元本。

訟。江淮易服﹐玄黃朱飾。靈公夏徵﹐衷衵無極。髙位崩顚﹐失其寵室。對《明夷》。坤坎皆爲水﹐故曰江淮。震爲玄黃﹐坎爲赤﹐故曰朱飾。震爲公﹑爲神﹐故曰靈公。離爲夏﹐震爲衣﹐坎伏﹐故曰衷衵。衵﹐褻衣﹐衷﹐懷也。艮爲位﹑爲室﹐艮覆故曰崩﹑曰失。○衷衵﹐宋元本作哀相﹐汲古作哀禍﹐顧千里曰哀相乃衷衵之訛﹐《左傳宣九年》﹕「陳靈公與孔寧﹑儀行父通夏姬﹐皆衷其衵﹐徵舒恥之﹐射殺靈公」。衵﹐音日。

師。不虞之患﹐禍至無門。奄忽暴卒﹐痛傷我心。詳《蒙》之《明夷》。

比。三塗五嶽﹐去危入室。凶禍不作﹐桀盜堯服。失其寵福﹐貴人有疾。艮山故曰三塗五嶽﹐艮數三﹐坎數五也。坎危在外故曰去危。艮爲室﹐坤爲凶禍﹑爲惡﹐故曰桀。坎爲盜﹑爲聖﹐故曰堯。坤爲服也。乾爲寵福﹐乾伏故失。艮爲貴﹐坎爲疾﹐故曰貴人有疾。

小畜。配合相迎﹐利之四鄕。昏以爲期﹐明星煌煌。欣喜奭懌﹐所言得當。巽爲利﹐正反巽相合故曰相迎﹐巽數四﹐故曰四鄕。伏坤爲鄕﹑爲昏﹐艮爲時﹐故曰昏以爲期。離爲星﹑爲明﹐故曰明星煌煌。兌悅故欣喜。奭﹐盛也。懌﹐悅也。奭懌﹐猶大悅也。兌口爲言﹐正反兌故曰得當。○煌煌﹐宋元本作熠熠﹐不協。奭懌﹐宋元作君奭﹐均依汲古。當﹐汲古作償﹐依宋元本。

履。三手六身﹐莫適所閒。更相搖動﹐失事便安。箕子佯狂﹐國乃不昌。伏《謙》。艮爲手﹐數三﹐故曰三手。坤爲身﹐坎數六﹐故曰六身。艮爲閒﹐正反艮﹐故曰莫適所閒﹐正反震﹐故曰更相搖動。坤爲事﹐坎爲失﹐失事便安者﹐言事不得安也。震爲箕子﹑爲狂﹐坤爲國﹐坤喪故不昌。全用旁通。○第四句汲古作動失事宜﹐依宋元本。

泰。虎臥山隅﹐鹿過後朐。弓矢設張﹐匯爲功曹。伏不敢起﹐遂全其軀﹐得我美艸。詳《大有》之《訟》。○匯﹐宋本作會﹐會爲音訛字﹐元本﹑汲古作蝟﹐蝟卽蝟﹐見《爾雅》。

否。麟鳳執獲﹐英雄失職。自衛反魯﹐猥昧不起﹐祿福訖已。坤爲文﹐故曰麟鳳。艮爲拘﹐故曰執獲。乾爲英雄﹐巽隕落故失職。伏震爲衛﹑爲及﹐兌爲魯﹐又爲昧。猥﹐曲也﹐坤死故曰不起﹑曰訖已。乾爲祿福。《公羊傳哀十四年》﹕「獲麟﹐孔子觀之﹐反袂掩泣﹐自傷將死」。○英﹐宋元本作陰﹐依汲古。猥﹐汲古作畏﹐祿福作福祿﹐均依宋元。

同人。欒子作殃﹐伯氏誅傷。州犂奔楚﹐失其寵光。《左傳成十五年》﹕「晉三卻害伯宗﹐譖而殺之﹐及欒弗忌﹐伯州犂奔楚」。卦通《師》。震爲木﹑爲子﹐故曰欒子。爲伯﹑爲楚﹑爲奔﹐坤死故曰殃﹑曰誅﹑曰失。

大有。黃帝出遊﹐駕龍乘馬。東至泰山﹐南過齊魯。王良禦右﹐文武何咎。不利市賈。此用《大畜》象。震爲黃﹐乾爲帝﹑爲行﹐故曰出遊。乾爲龍馬﹐震爲東﹐艮爲山﹐故東至泰山。乾爲南﹐兌爲魯﹐伏巽爲齊﹐故南過齊魯。乾爲王﹐兌爲右﹐伏坤爲文﹐巽爲市賈﹐巽伏故不利。○乘﹐宋元本作騎﹐右作左﹐今依汲古。

謙。齊魯爭言﹐戰於龍門。遘怨致禍﹐三世不安。詳《坤》之《離》。齊魯用伏象。

豫。道禮和徳﹐仁不相賊。君子往之﹐樂有其利。震爲道﹐坤爲禮﹐坎爲和﹑爲賊﹐震爲仁﹐故不相賊。震爲樂﹐艮爲君子。○禮﹐元本作理﹐玆依宋本﹑汲古。

隨。嫗妬公妮﹐毀益亂類。使我家憒﹐利得不遂。巽爲嫗﹐震爲公﹐兌爲毀﹐艮爲家﹐巽爲利。妮者﹐泥也﹐滯也。《論語》﹕「致遠恐泥」﹐公泥者﹐公怠於事也﹐有此二因致家事毀亂﹐利得不遂也。○妮﹐從元本﹐疑爲怩訛﹐宋本﹑汲古作姥。類﹐宋元本作賴﹐依汲古。利得不遂﹐汲古作利不得遂﹐依宋元本。憒﹐汲古作憤﹐依宋元本。

蠱。一巢九子﹐同公共母。柔順利貞﹐出入不殆﹐福祿所在。艮爲巢﹐坎數一﹐故曰一巢﹐震爲子﹐數九﹐故曰九子。震爲公﹐巽爲母﹑爲柔順﹑爲利﹑爲入﹐震爲福祿﹑爲出。○出入﹐汲古作君子﹐依宋元本。

臨。崔崽北嶽﹐天神貴客。溫仁正直﹐主布恩徳。閔哀不已﹐蒙受大福。詳《師》之《丰》。

觀。三蛆逐蠅﹐陷墮釜中。灌沸渰殪﹐與母長訣。巽爲蛆蠅﹐艮數三﹐故曰三蛆。巽爲墮﹐坤爲釜﹑爲母﹑爲死﹐故渰殪。○蛆﹐宋元本作睢﹐依汲古。

噬嗑。東山西陵﹐髙峻難升。滅夷掘壘﹐使道不通。商旅無功﹐復反其邦。艮爲山陵﹐離東坎西﹐故曰東山西陵。艮爲髙陵﹐坎險﹐故難升。坎爲平﹐故曰滅夷。艮爲壘﹐艮手爲掘﹑爲道﹑爲邦﹐震爲商旅﹑爲反﹐坎陷坎險﹐居中爻﹐故道不通而商旅困也。○掘壘﹐元本作握累﹐依宋﹑汲古本。

賁。常徳自如﹐不逢禍災。樂只君子﹐福祿自來。坎爲禍災﹐震出故不逢。艮爲君子﹐震爲樂﹑爲福祿。

剝。範子妙材﹐戮辱傷膚。後相秦國﹐封爲應侯。詳《師》之《井》。

復。虎狼結集﹐相聚爲保。伺嚙牛羊﹐道絕不通。病我商人。此用《大畜》象。艮爲虎狼﹐正反艮﹐艮止﹐故曰虎狼結集﹐相聚爲保。伏坤爲牛﹐兌爲羊﹑爲口﹐艮止﹐故曰伺嚙牛羊。艮爲道﹐震爲商人﹐艮止故道不通而商旅困也。○集﹐汲古作謀﹐保作儔﹐伺訛同﹐均依宋元本。

無妄。不直杜公﹐與我爭訟。媒伯無禮﹐自令壅塞。震爲杜﹑爲公﹐杜公﹐未詳所指。初至四正反震﹐故曰爭訟。震爲伯。○直﹐汲古作宜﹐從宋元本。杜公﹐疑卽杜伯﹐周宣王殺之﹐非其罪﹐卽爲人見王訴其無罪﹐後射死宣王於鎬﹐事見《周語》及《周春秋》。媒伯無禮者﹐言王妾以無禮之事媒孽杜伯而王不知也。

頤。上天樓臺﹐登拜受福﹐喜慶大來。艮爲天﹐坤爲樓臺﹐艮爲拜﹐震爲登﹑爲喜。○拜﹐宋元本作降﹐大作自﹐玆依汲古。

大過。三羊上山﹐東至平原。黃龍服箱﹐南至魯陽。完其佩囊﹐執綏車中﹐行人有慶。伏《頤》。震爲羊﹐艮爲山﹐數三﹐故曰三羊上山。震爲東﹐坤爲平原﹐震爲黃龍﹑爲箱﹑爲南﹐兌爲魯﹐魯陽﹐在南陽郡。坤爲囊﹑爲車﹐巽爲綏﹐震爲行人。○原﹐汲古作康﹐依宋元本。宋元本完作貌﹐佩作佩﹐綏訛綬﹐有慶作無功﹐均依汲古。

坎。天地閉塞﹐仁智隱伏。商旅不行﹐利深難得。艮爲天﹐坎爲閉塞﹐震爲仁﹐坎爲智﹑爲隱伏﹐故曰仁智隱伏。震爲商旅﹑爲行﹐巽爲利﹐巽伏故曰難得。

離。延陵適魯﹐觀樂太史。車轔白顚﹐知秦興起。卒兼其國﹐一統爲主。兼用對像。坎艮爲少男﹐故曰延陵。延陵﹐季子也。兌爲魯﹐震爲樂﹐離爲觀。太史者﹐掌樂之官﹐觀樂太史﹐言觀樂於太史也。震爲車﹑爲的顙﹐故曰白顚。兌爲秦﹐震爲興起﹐艮爲國﹐正覆艮﹐故兼其國。震爲主﹐坎數一﹐言秦兼並六國﹐一統天下也。轔﹐與毛詩異﹐全用吳季札在魯觀樂事。

咸。櫜戢甲兵﹐歸放馬牛。徑路開通﹐國無凶憂。艮爲甲兵﹐艮止故橐戢﹐互乾爲馬﹐艮爲牛﹑爲徑路﹐艮爲國﹐震樂故無憂。

恆。牛驥同槽﹐郭氏以亡。國破爲墟﹐主君走逃。○槽﹐各本作堂﹐依《小畜》之《晉》校。主君﹐各本作君奔﹐依《豫》之《姤》校。兌爲羊﹐象形故亦爲牛﹐震爲馬﹐故曰牛驥同槽。槽﹐亦震象。震爲主﹐君在外故曰走逃。

遁。大尾小腰﹐重不可搖。棟橈榱壞﹐臣爲君憂。湯火之言﹐消不爲患。使我復安。乾爲大﹐艮爲尾﹑爲棟榱﹐巽隕故橈壞。艮爲臣﹐乾爲君﹐遁陽消卦﹐故臣爲君憂。乾爲言﹐艮火在下﹐故曰湯火之言。湯者﹐九家﹑荀爽皆以乾爲河﹐疑乾有水象﹐有水故不畏火﹐故曰消不爲患。艮止故安。○湯火﹐元本作陽火﹐玆依汲古。

大壯。大一置酒﹐樂正起舞。萬福攸同﹐可以安處。綏我齯齒。詳《復》之《家人》。

晉。飲酒醉酗﹐跳起爭鬭。伯傷叔僵﹐東家治喪。坎爲酒﹐坤迷﹐故醉。《大畜》正反艮震﹐故曰爭鬭。震爲伯﹐兌傷﹐故曰伯傷。艮爲叔﹐艮止﹐故曰叔僵。震東艮家﹐皆用遇卦象。

明夷。山險難登﹐澗中多石。車馳■021擊﹐重載傷軸。擔負善躓﹐跌踒右足。詳《乾》之《謙》。○澗﹐宋元本作渭﹐■021作■022﹐均依汲古。

家人。爭訟不己﹐更相擊訽。張季弱口﹐被髮北走。詳《訟》之《損》。顧千里云《明夷》之《臨》作擊訽﹐與下走韻﹐當從。各本皆作咨詢﹐詢﹐卽訽之訛字。按﹕顧說是也﹐今從之。○宋元本下多「耳順從心﹐躬行至仁。不須以兵﹐天下太平」四句﹐依汲古。

睽。心志無良﹐傷破妄行。觸墻觗壁﹐不見戶房。先王閉關﹐商旅委棄。坎爲心志﹐兌爲傷破﹐伏艮爲墻壁戶房﹐坎隱故不見。艮爲關﹐坎閉。

蹇。鸋鴂●鴞。治成遇災。綏徳安家﹐周公勤勞。詳《噬嗑》之《漸》。○鴂﹐宋元本作夬﹐依汲古。遇﹐汲古作禦﹐依宋元本。

解。淸人髙子﹐久屯外野。逍遙不歸﹐思我慈母。詳《賁》之《艮》。

損。兩虎爭鬭﹐股創無處。不成仇讎﹐行解卻去。艮爲虎﹐正反艮﹐故曰兩虎爭鬭。伏巽爲股﹐兌爲創﹐巽伏故曰無處。○股﹐元本訛服﹐依汲古。

益。天女踞牀﹐不成文章。南箕無舌﹐飯多沙糠。虐眾盜名﹐雄鷄折頸。巽爲女﹐艮爲天。天女﹐織女星也。艮爲牀﹐坤爲文章﹐震爲南﹑爲箕﹐艮爲星。箕﹐二十八宿星名。艮爲沙﹐巽爲糠。《詩小雅》﹕「跂彼織女﹐終日七襄。𨿽則七襄﹐不成文章。」又﹕「維南有箕﹐不可以●揚。」不●揚故飯多沙糠。坤爲眾﹐巽爲盜﹑爲雞﹐震爲雄﹐艮爲頸﹐巽隕故折。○踞多作摧﹐依小過之比攺。虐眾﹐宋本作虛像﹐非﹐依元本﹑汲古。

夬。太子扶蘇﹐出於遠郊。佞幸成邪﹐攺命生憂。慈母之恩﹐無路致之。通《剝》。艮在上故曰太子。艮手爲扶﹐坤爲薪蘇﹑爲郊。乾爲言﹐兌口亦爲言﹐故曰佞。巽爲命﹐兌爲反巽﹐故曰攺命﹐言太子扶蘇遠出備邊﹐李斯﹑趙髙竟攺始皇璽書﹐殺扶蘇也。《革九四》云「攺命吉」﹐卽謂巽覆也。坤爲憂﹑爲母。○出於﹐元本作走出﹐依汲古。

姤。寒暑相推﹐一明一微。赫赫宗周﹐光榮滅衰。《姤》夏至一陰生消陽﹐故曰寒暑相推。乾爲宗﹐震爲周﹐震伏﹐故光滅。

萃。雞狗相望﹐仁道篤行。不吠昏明﹐各安其鄕。周鼎和餌﹐國富民有﹐八極蒙佑。巽雞艮狗﹐艮望﹐兌爲吠﹐坤爲鄕﹑爲安。○後三句與前四句不類﹐象亦不合﹐疑衍。

升。窗牖戶房﹐通利明光。賢知輔聖﹐仁施大行。家給人足﹐海內殷昌。伏《無妄》。艮爲窗牖戶房﹐震爲通利﹐艮爲明光。乾爲聖﹑爲仁﹐艮爲家﹐坤爲海。

困。雨雪三日﹐鳥獸饑乏。旅人失宜﹐利不可得。幾言解患﹐以療紛難﹐危者復安。坎爲雨雪﹐離卦數三﹐故曰三日。伏艮爲鳥獸﹐離虛故饑。巽爲旅人﹑爲利﹐伏震爲言﹑爲解﹐坎爲患﹑爲危﹐艮爲安。多用伏象。○日﹐汲古作月﹐幾作機﹐紛作篤﹐者作身﹐均依宋元本。

井。白鵠銜珠﹐夜食爲明。膏潤優沃﹐國歲年丰。中子來同﹐見惡不凶。伏震爲白鵠﹑爲珠﹐兌爲銜﹐故曰白鵠銜珠。坎爲夜﹐離爲明﹐坎爲膏潤﹐艮爲國﹐震爲年歲。坎爲中男﹐故曰仲子。○歲﹐疑富之訛。

革。從豕牽羊﹐與虎相逢﹐𨿽驚不凶。兌爲羊﹐巽爲豕﹐互乾爲虎﹐言有羊豕﹐虎卽不咥人。

鼎。鳧雁啞啞﹐以水爲宅。雌雄相合﹐心志娛樂﹐得其所欲。詳《大有》之《歸妹》。○宋元本下多「絕其患惡」四字﹐依汲古。

震。逐狐平原﹐水遏我前。深不可涉﹐暮無所得。艮爲狐﹑爲震﹑爲逐﹐坎水艮止﹐故曰水遏我前。坎爲暮﹑爲失﹐故無得。

艮。窟室蓬戶﹐寒賤所處。千里望煙﹐散渙四方。形體滅亡﹐下入深淵﹐終不見君。艮爲窟室﹑爲戶﹐互震故曰蓬戶。坎爲寒﹑爲煙﹐震爲千里﹐坎爲深淵﹐震爲君﹐坎隱故不見。

漸。桀討﹝當作紂﹞之主﹐悖不堪輔。貪榮爲人﹐必定其咎。聚斂積實﹐野在鄙邑﹐未得入室。離爲惡人﹐故曰桀紂。伏震爲主﹐坎爲悖。艮爲榮﹑爲邑﹑爲室﹐坎爲聚斂﹐巽爲人。○斂﹐宋元本作鈠﹐依汲古。鄙﹐汲古作都﹐得入作來我﹐玆依宋元本。

歸妹。倉庫盈億﹐年歲有息。商人流連﹐𨿽久有得。陰多陽少﹐因地就力。伏艮爲倉庫﹐坎眾故盈億。震爲年歲﹑爲生﹑爲息﹑爲商人﹐坎陷故流連。

丰。火山不然﹐釣鯉失綸。魚不可得﹐利去我北。離火﹐伏艮故曰火山﹐兌水在上故曰不然。巽爲系﹐故爲釣﹑爲魚﹑爲綸﹐兌折故失綸﹐巽隕落﹐故魚不得而失利也。○火﹐汲古作泰﹐依宋元本。《神異經》﹕「南荒外有火山」。

旅。童女無媒﹐不宜動搖。安其室廬﹐傅母何憂。兌少故曰童女。坎爲媒﹐坎伏故無媒﹐無媒故不宜動。艮爲安﹑爲室﹐巽爲母。○宜﹐汲古作利﹐依宋元本。室﹐宋元本作居﹐依汲古。

巽。載風雲母﹐遊觀東海。鼓翼千里﹐見吾愛子。巽爲風﹑爲母﹐此句疑有訛字﹐或爲載風乘雲也。兌爲海﹐伏震故曰遊觀東海﹐離爲觀也。震爲翼﹑爲鼓﹑爲千里﹐兌悅﹑震子﹐故曰愛子。

兌。鶴盜我襦﹐逃於山隅。不見武迹﹐使伯心憂。伏《艮》。互震爲鶴﹑爲衣﹐坎爲盜﹐艮爲山﹐故逃於山隅。震爲武迹。《詩大雅》﹕「履帝武敏歆」﹐《傳》﹕「武﹐迹也」。震爲伯﹐坎爲心﹑爲憂﹐坎爲隱伏﹐故不見武迹。○武﹐汲古作其﹐依宋元本。

渙。夜視無明﹐不利遠鄕。閉門塞牖﹐福爲我母。坎爲夜故不明。艮爲視﹑爲鄕﹑爲門戶﹐坎爲閉塞﹐震爲福﹐巽爲母﹐言夜黯不明﹐不宜遠行﹐杜門不出或致福也。○無﹐汲古作失﹐依宋元本。

節。三狗逐兔﹐於東北路。利以進取﹐商人有得。艮爲狗﹐數三﹐故曰三狗。震爲兔﹑爲逐﹐艮居東北爲路﹐故曰於東北路。震爲進﹑爲商人。○於﹐宋元本作子﹐依汲古。北﹐汲古作門﹐依宋元本。

中孚。武王不豫﹐周公禱謝。載璧秉圭﹐安寧如故。《書金縢》﹕武王不豫﹐周公冊祝﹐植璧秉圭﹐請以身代﹐翊日王瘳。震爲武﹑爲王﹑爲周﹑爲公﹑爲言﹐故曰禱。爲玉故爲圭璧。艮爲秉。○載﹐今書作植﹐《史記》作戴﹐未知孰是。

小過。同載共車﹐中道別去。爵級不進﹐君子下輿。震爲車﹑爲載﹐艮爲道﹑爲反震﹐故曰別去﹐言背震別行也。震爲樽爵﹐艮爲君子﹐艮止故不進。古君子方得乘輿﹐下輿言不仕也。○下輿﹐宋元本作不﹐依汲古。

旣濟。六雁俱飛﹐遊戲稻池。大飲多食﹐食飽無患。坎數六﹐震爲雁﹑爲飛﹐卦有三半震故曰俱飛。震爲遊﹑爲稻﹐坎爲池﹐兌爲飲食。

未濟。符左契右﹐相與合齒。乾坤利貞﹐出生六子。長大成就﹐風言如母。卦一陰一陽相間皆相交﹐故曰符契﹑曰合齒。震左兌右﹐兌齒﹐坎爲合也﹐卦气至亥陰凝於陽﹐故曰利貞。《未濟》亥月之卦也﹐至子則震出矣﹐故出生六子。○依《兌》之《大過》校刪末句「不利爲咎」四字。合齒﹐宋元本作虐亂。出生﹐元本作幸生﹐汲古作季生。風言﹐宋元本作颯然﹐皆非。

頤之第二十七

頤。家給人足﹐頌聲並作。四夷賓服﹐干戈捲閣。艮爲家﹐震爲人﹐坤多故給足。震爲聲。坤陰﹐故爲夷狄﹐震卦數四﹐故曰四夷。震爲賓﹐艮爲干戈﹐艮止故捲閣。

乾。思初道古﹐哀吟無輔。陽明不制﹐上失其所。乾爲初﹑爲古﹐《頤》互坤爲思﹑爲哀﹐震爲道﹑爲吟﹐一陽在上故曰失所。陽明不制者﹐言陽不能制陰也。全用遇卦象。○道﹐元本作悼﹐依宋本﹑汲古。

坤。江河淮海﹐天之奧府。眾利所聚﹐可以饒有﹐樂我君子。詳《乾》之《觀》。

屯。三雁俱行﹐避暑就涼。適與矰遇﹐爲繳所傷。震爲雁﹐數三﹐故曰三雁。坎爲寒﹐離伏﹐故曰避暑就涼。伏巽爲矰繳﹐兌爲傷。○矰﹐元本作繒﹐依宋本﹑汲古。行﹐汲古作飛﹐依宋元本。

蒙。秋南春北﹐隨時休息。處和履中﹐安無憂凶。伏兌爲秋﹐艮納丙﹐故曰秋南。震爲春﹐坤爲北﹐故曰春北。艮爲鴻雁﹐雁隨陽轉故曰隨時。艮爲時﹑爲休息。坎爲中和﹐震爲履﹐艮爲安。

需。履危無患﹐跳脫獨全。不利出門﹐傷我左膝。疾病不食﹐鬼哭其室。坎爲危﹑爲患﹐跳脫在外故無患。乾爲門戶﹐出門遇險故不利。兌爲傷膝象﹐疑爲坎股之屈信全在膝﹐而坎爲矯輮﹐又爲美脊﹐以義﹑以形皆有膝象。互離爲東﹐故曰傷我左膝。坎爲病﹐兌爲食﹐坎憂﹐故云不食。坎爲鬼﹑爲室﹐兌爲口﹐故曰鬼哭其室也。○跳﹐汲古作逃﹐依宋元本。膝﹐宋元本作踝﹐今依汲古。

訟。東家凶婦﹐怨其公姥。毀柈破盆﹐棄其飯飡﹐使吾困貧。巽爲婦﹐坎凶﹐伏震爲東﹑爲公﹐巽爲姥。姥﹐母也。伏震爲柈﹑爲盆﹐坎爲破﹐巽爲飯飡﹐風散故曰棄。伏坤爲吾﹑爲貧。○怨﹐元本作怒﹐姥作姑﹐依宋本﹑汲古。柈﹐汲古作盤﹐依宋元本。

師。泥滓污辱﹐棄捐溝瀆。眾所笑哭﹐終不顯錄。坤土坎水故曰泥﹑曰污﹐坎爲溝瀆﹑爲眾﹐震爲笑哭﹐坤賤坎隱﹐故曰終不顯錄。○污﹐宋元本作洿﹐依汲古。

比。旦往暮還﹐各與相存﹐身無凶患。《頤》震爲旦﹑爲往﹐坤爲暮﹐艮者﹐震之反﹐故曰暮還。坤爲身﹐坎爲患。○凶患﹐汲古作患凶﹐依宋元本。

小畜。六翮長翼﹐夜過射國。髙飛冥冥﹐羿氏無得。伏《豫》。震爲翮﹑爲翼﹐坎數六﹐故曰六翮長翼。坤爲夜﹑爲國﹐震爲射﹐故曰射國。震爲飛﹐坤惡﹐故曰羿﹐坤虛故無得。

履。蜂蠆之門﹐難以止息。嘉媚之士﹐爲王所食。從去其室。巽爲虫﹐伏坎爲毒﹐故曰蜂蠆。乾爲門﹐風散故難以止息。兌爲媚﹑爲食﹐乾爲王﹐伏坎爲室﹐言王食養嘉士﹐士皆歸王室也。伏震爲士。○門﹐汲古作國﹐今依宋元本。

泰。被狐乘龍﹐爲王道東。過時不返﹐使我憂聾。伏艮爲狐﹐震爲龍﹐言被狐裘乘龍馬也。震爲道﹑爲東﹐乾爲王﹐震往故不返。坤爲憂﹐坤迷故聾。○被﹐宋元本作放﹐依汲古。

否。雹梅零墜﹐心思憒憒﹐亂我魂气。乾艮皆爲果﹐而乾爲冰﹐故曰雹梅。《方言》﹕「大袴謂之倒頓」﹐郭注﹕卽今之雹袴。雹袴﹑雹梅皆象形語﹐巽隕故曰墜。坤爲心﹐坤迷故曰憒憒。○汲古多「懷憂少愧」四字﹐在第三句﹐依宋元本。按﹕乾爲魂﹐坤爲亂﹐故曰亂我魂气。

同人。長女三嫁﹐進退無羞。牝狐作妖﹐夜行離憂。巽爲長女﹐伏震爲嫁﹐數三﹐故曰三嫁。巽爲進退﹐坤爲羞﹐坤伏故無羞。伏坎爲狐﹑爲妖﹑爲夜﹑爲憂﹐巽爲牝。○無羞﹐各本皆作多態﹐依《觀》之《蠱》校。

大有。轟轟﹐馳東逐西。盛盈必毀﹐髙位崩顚。此用遇卦象。震爲車﹑爲聲﹐故曰轟。震爲東﹑爲馳逐﹐兌爲西。乾爲盛盈﹐兌爲毀﹐故曰盛盈必毀。艮爲髙位﹐艮覆爲震﹐故曰崩顚。○第二句宋元本作驅車東西﹐玆依汲古。

謙。乘船涉濟﹐載水逢火。賴得無患﹐蒙我生全。震爲船﹐坎爲水﹑爲濟﹐艮爲火﹐故曰載水逢火。坎爲患﹐震爲樂﹐故曰無患。○生全﹐汲古作全生﹐依宋元本。

豫。至徳之君﹐政仁且溫。伊呂股肱﹐國富民安。震爲君﹑爲仁﹐坤爲政﹐艮爲火﹐故曰政仁且溫。伏巽爲股肱﹐伊吾﹐語聲。呂﹐從口﹐皆震象也。又艮爲臣﹐亦或爲艮象﹐坤爲國﹑爲民。○至徳﹐汲古作徳至﹐依宋元本。

隨。生不逢時﹐困且多憂。無有冬夏﹐心常悲愁。震爲生﹐艮爲時﹐兌向晦﹐故生不逢時。艮爲困﹐巽爲憂﹐正反巽﹐故多憂。震春兌秋﹐故曰無有冬夏﹐言無時不悲愁也。

蠱。南歷玉山﹐東入生門。登福上堂﹐飲萬歲漿。震爲南﹑爲玉﹐艮山﹐故曰南歷王山。艮門﹐震東﹐巽入﹐故東入生門。震爲登﹑爲福﹐艮爲堂﹐故曰登福上堂。兌口爲飲﹐兌澤故曰漿﹐震爲萬歲。

臨。大斧斫木﹐讒人敗國。東關二五﹐禍及三子。晉人亂危﹐懷公出走。兌爲斧﹐震爲木﹐兌震爲口﹑爲言﹐故曰讒人。坤爲國﹑爲關﹐兌數十﹐故曰二五。《左傳僖二十八年》﹕「姬賂外嬖梁五與東關嬖五」是也。震數三﹐故曰三子﹐申生﹑夷吾﹑重耳也。震爲晉﹑爲人﹑爲公﹐坤爲禍亂﹑爲心﹐故曰懷公。○斫﹐宋元本作破﹐依汲古。

觀。一室百孫﹐公悅嫗歡。相與笑言﹐家樂以安。艮爲室﹑爲孫﹐坤爲百﹐故曰一室百孫。巽爲嫗﹐伏震爲公﹑爲歡笑﹐艮爲家。

噬嗑。隨陽轉行﹐不失其常。君安於鄕﹐國無咎殃。離爲日﹐震爲隨﹑爲行﹑爲轉運﹐而離上震下﹐故曰隨陽轉行。震爲君﹐艮爲鄕﹑爲國﹐艮止﹐故君安而國無殃咎也。

賁。羣虎入邑﹐求索肉食。大人禦守﹐君不失國。艮爲虎﹑爲邑﹐正覆艮﹐故曰羣虎。艮爲求﹐坎爲肉﹐故求索肉食。震爲大人﹑爲君﹐艮爲守﹑爲國﹐能守故不失也。

剝。弱足刖跟﹐不利出門。商賈無贏﹐折崩爲患。湯火之憂﹐轉解喜來。此用《頤》象。震爲足﹑爲跟﹐艮刀﹐故曰刖﹐坤柔﹐故曰弱﹐故出不利﹐坤爲門也。震爲商賈﹐上震覆故無贏﹑故崩折。坤爲患﹑爲水﹐艮火故曰湯火。○商﹐宋元本作市﹐崩作朋﹐皆非﹐依汲古。

復。夏臺羑里﹐湯文卮處。鬼侯飲食﹐岐人悅喜。此用遇卦《頤》象﹐義詳前《無妄》林。《史記》﹕「西伯﹑九侯爲紂三公﹐紂烹九侯」﹐徐廣曰﹐九一作鬼。○首二句依《無妄》校。羑里﹐各本皆作幽戶﹐湯文作文君。

無妄。棟橈榱壞﹐廊屋大敗。宮闕空廓﹐如冬枯樹。震爲榱棟﹐巽隕落故橈壞。艮爲廊屋﹑爲宮闕﹐巽隕故大敗﹐震虛故空廓。乾爲冬﹐震爲樹﹐巽爲枯。○空廓﹐宋元本作空廊﹐玆依汲古。

大畜。讒以內安﹐不利其國。室家大懼﹐幽囚重閉。疾病多求﹐罪亂憒憒。三至上正反震﹐故曰讒。艮爲國﹑爲室家﹐伏坤爲懼﹑爲幽閉﹑爲重﹑爲疾病﹑爲罪亂﹐言內有讒人﹐羣臣被讒﹐幽囚重閉﹐不利其國也。坤迷故曰憒憒。○讒﹐宋元本作說﹐利作離﹐大懼作相歡﹐均依汲古。

大過。六龍俱怒﹐戰於阪下。蒼黃不勝﹐旅人艱苦。乾數六﹐故曰六龍。震爲怒﹐《頤》正反震﹐故曰戰。艮爲阪﹐坤爲下﹐震爲蒼黃﹑爲旅人。皆用伏象。○阪﹐汲古作陂﹐蒼作倉﹐均依宋元本。

坎。天下雷行﹐塵起不明。市空無羊﹐疾人憂凶。三木不辜﹐脫歸家邦。艮爲天﹐震爲雷﹐艮上震下﹐故曰天下雷行。艮爲塵﹐坎黑故不明。兌爲羊﹐巽爲市﹐兌巽皆伏﹐故曰市空無羊。坎爲疾﹑爲憂﹐震爲木﹐數三﹐故曰三木。三木﹐拲﹑桎﹑梏﹐亦坎象也。艮爲家邦﹐震爲脫﹐三木不辜﹐言𨿽被三木之刑而非其罪也。

離。一指食肉﹐口無所得。染其鼎鼐﹐舌饞於腹。伏《坎》。艮爲指﹐坎爲肉﹐兌爲口﹐震爲鼎﹐鼎兌爲舌﹐離爲腹。《左傳》﹕「子公染指於鼎﹐嘗之而出」﹐林似指其事。一當作以。

咸。喜笑不常﹐失其福慶。口辟言疥﹐行者畏忌。兌爲喜笑﹐正反兌故曰不常。乾爲福慶﹐巽隕落故曰失。兌爲口﹐乾爲言﹐辟﹐邪也﹐疥﹐瘡也﹐言口邪言穢也。伏坤爲畏忌﹐艮爲節﹐故曰疥。○辟﹐汲古作辧﹐依宋元本。疥﹐宋元本作﹐依汲古。

恆。毛生豪背﹐國樂民富。侯王有徳。《山海經》﹕竹山有獸﹐狀如豚﹐白毛﹐名曰豪彘。注﹕夾髀有麄毫﹐能以脊上毫射物﹐故曰毛生豪背。震爲毛﹐伏艮爲背﹑爲國﹐坤爲民﹑爲富﹐乾爲侯王。○豪﹐汲古作毫﹐依宋元本。

遁。豶豕童牛﹐害傷不來。三女同堂﹐生我福仁。巽爲豕﹐艮爲牛﹐艮少﹐故曰豶豕童牛﹐象本《大畜》也。互巽爲女﹐艮數三﹐艮爲堂﹐故曰三女同堂。乾爲福仁。伏震爲生。○害﹐宋元本作童﹐依汲古。女﹐汲古作光﹐依宋元本。

大壯。江海淮濟﹐盈溢爲害。邑被其瀨﹐年困無歲。乾爲河﹑爲盈﹐兌毀故曰害。伏坤爲邑﹐乾爲年歲。○濟﹐宋元本作海﹐依汲古。

晉。兩虎爭鬭﹐股創無處。不成仇讎﹐行解卻去。詳《大畜》之《損》。

明夷。五嶽四瀆﹐潤洽爲徳。行不失理﹐民賴恩福。震爲山﹐坎爲五﹐故曰五嶽。震卦數四﹐坤坎皆爲水﹐故曰四瀆﹑曰潤洽。《淮南子》﹕「河潤百里」。坤爲理﹑爲民。○潤﹐元本作﹐依宋本﹑汲古。

家人。載車乘馬﹐南逢君子。與我嘉福﹐𨿽憂無咎。此用《頤》象。震爲車﹑爲馬﹑爲載﹑爲乘﹑爲南﹐艮爲君子﹐故曰南逢君子。震爲嘉福﹐坤爲憂。○福﹐宋元本作喜﹐依汲古。

睽。缺囊破筐﹐空無黍粱。不媚如公﹐棄於糞墻。此用《頤》象。坤爲囊﹐震爲筐﹐伏兌毀﹐故曰缺﹑曰破。震爲稻粱﹑爲黍稷﹐坤虛故曰空。震爲公﹐兌爲媚﹐兌伏故曰不媚。艮爲墻﹐坤柔﹐故曰糞墻。○粱﹐元本作稷﹐依汲古。

蹇。殺行桃園﹐見虎東還。螳螂之敵﹐使我無患。此用《頤》象。震爲行﹑爲桃﹐艮爲園﹑爲虎﹐震爲東﹑爲反﹐故曰東還螳螂﹐疑伏兌象。《左傳宣二年》﹕「趙穿攻靈公於桃園﹐●之」﹐《淮南子》﹕「齊莊公出行﹐有螳螂奮臂當車﹐回車避之」。○還﹐元本作西﹐使作仁﹐均依汲古。

解。箕仁入室﹐政衰獘極。抱其彜器﹐奔於他國﹐因禍受福。此用《頤》象。震爲箕﹑爲仁﹐艮爲室﹐入室謂箕子囚於圜室也。坤爲政﹑爲獘﹐艮爲抱﹐震爲彜器﹑爲奔﹐坤爲國。抱其彜器﹐《周本紀》﹕「少師彊抱其祭器以犇周」﹐《宋世家》又云「微子持祭器造於軍門」是也。○箕仁﹐元本作饑人﹐依宋本﹑汲古。黃丕烈從元本﹐非﹐因不知入室之義﹐而據《殷本紀》「西伯伐饑國」爲說﹐然於下文義愈不協。

損。庭燎夜明﹐追古傷今。陽弱不制﹐陰雄坐戾。詳《剝》之《大有》。

益。懸貆素飱﹐食非其任。失輿剝廬﹐休坐徙居。詳《乾》之《震》。○貆﹐宋元本作狟﹐徙作從﹐玆依汲古。

夬。嘉門福喜﹐繒帛盛熾。日就爲得﹐財寶敵國。乾爲門﹑爲福﹐兌悅故喜。伏坤爲繒帛﹐乾爲盛﹑爲日﹑爲財寶﹐伏坤爲多﹐故曰敵國﹐言富可敵國。○喜﹐宋元本作善﹐依汲古。

姤。執綏登車﹐驂乘東遊。說齊解燕﹐霸國以安。《史記蘇秦傳》﹕「臣居燕不能使燕重﹐而在齊則燕重」﹐林用其事。巽爲綏﹐伏震爲車﹑爲東﹑爲燕﹑爲解﹐巽爲齊﹐伏坤爲國﹐乾健故目﹝當作曰﹞霸國。

萃。水深無桴﹐蹇難何遊。商伯失利﹐庶人愁憂。坤爲水﹐震爲桴﹐震伏故無桴﹐艮止故蹇。巽爲利﹐坤喪故失利。坤爲庶人﹑爲憂。

升。三鳥鴛鴦﹐相隨俱行。南到饒澤﹐食魚與粱。君子長樂﹐見惡不傷。震爲鳥﹐數三﹐故曰三鳥﹐坤文故曰鴛鴦。震爲隨﹑爲行﹑爲南﹐兌爲澤﹐坤多﹐故曰饒澤。坤爲魚﹐震爲粱﹐互兌﹐故曰食魚與粱。伏艮爲君子﹐坤爲惡﹐震樂﹐故見惡不傷。○長樂﹐宋元本作樂長﹐依汲古。

革。言無要約﹐不成券契。殷叔季姬﹐公孫爭之。彊人委禽﹐不悅於心。正反兌相背故曰言無要約﹐不成券契。《左傳昭元年》﹕「鄭徐吾犯之妹美﹐公孫楚聘之矣﹐公孫黑彊委禽焉」。伏震爲姬﹑爲公﹐艮爲季孫﹐正反艮故曰爭。艮爲禽﹐兌悅﹐伏坎爲心。○殷叔未詳﹐或徐吾犯出自殷。

鼎。牛馬聾聵﹐不知聲味。遠賢賤仁﹐自令亂憒。伏《屯》。坤牛﹑震馬﹑坎耳﹐坤迷﹐故聾瞶。震爲聲﹐本卦巽爲味﹐震爲賢仁﹐在下故曰遠賢賤仁。坤爲賤﹑爲亂。○各本下有「疾病無患﹐生福在門」八字﹐語意與上文不協﹐斷爲衍文﹐依《小過》之《謙》刪。瞶﹐汲古作憒﹐依宋元本。令﹐宋元本作合﹐依汲古。

震。從商進遊﹐飽食無憂。囹圄之困﹐中子見囚。震爲商﹑爲遊﹑爲食﹐坎中滿故飽食。坎爲憂﹐震樂故無。坎爲囹圄﹑爲中男﹐艮止故見囚。○飽食﹐汲古作食飽﹐依宋元本。

艮。據斗運樞﹐順天無憂﹐與樂並居。艮爲星﹐卦數七﹐故曰鬥。互坎爲樞﹐艮爲天﹐坤順﹐卦二陰承一陽﹐故曰順天坎憂。震樂故曰並居。

漸。姬奭姜望﹐爲武守邦。屏藩燕齊﹐周室以彊﹐子孫億昌。伏震爲姬﹑爲奭﹐巽爲姜﹐離爲望﹐故曰姬奭姜望。震爲武﹐艮爲守﹑爲邦﹑爲屏藩﹐艮爲燕﹐巽齊﹐言姬奭封燕﹐姜望封齊﹐屏藩周室﹐爲武王守上也。震周坎室﹐震子艮孫。億﹐大也。

歸妹。亡羊東澤﹐循堤直北。子思其母﹐復返其所。兌爲羊﹑爲澤﹐震東故曰東澤﹐震往故曰亡羊。坎爲北﹐震爲阪﹐故曰循堤直北。震爲子﹐坎爲思﹐巽爲母﹐巽伏故思母。震爲歸﹐故復返其所。○復﹐汲古作隨﹐依宋元本。

丰。張目關口﹐舌直距齒。然諾不行﹐政亂無緒。離爲目﹐震爲張﹐兌口伏艮﹐故曰關口。兌爲舌﹑爲齒﹐二至五正反兌相背故曰距。距﹐抗也。相背﹐故然諾不行。巽爲緒﹐二至五正反巽﹐故亂而無緒。此皆用覆象﹐自覆象失傳﹐《困》「有言不信」等詞皆失解。○關﹐汲古作開﹐依宋元本。

旅。載船逢火﹐憂不爲禍。家在山東﹐入門見公。通《節》。震爲船﹐艮爲火﹐故曰載船逢火。坎爲憂﹑爲禍﹐船近水故𨿽逢火不爲禍患。艮爲家﹑爲山﹐震爲東﹐故曰家在山東。震爲公﹐艮爲門﹐巽入﹐故曰入門見公。

巽。絕國異路﹐心不相慕。蛇子兩角﹐使我相惡。通《震》。艮爲國﹑爲路﹐坎爲心﹑爲慕﹐二至上兩震相反﹐故不相慕。巽爲蛇﹐伏艮爲角﹐兌卦數二﹐故曰兩角。《新序》﹕「孫叔敖爲兒時﹐出遊﹐見兩頭蛇殺而埋之﹐歸而泣」﹐林似指其事。○國﹐宋元本作言﹐依汲古。

兌。鼻頂移徙﹐居不安坐。枯竹復生﹐失其寵榮。伏艮爲鼻﹑爲頂﹐互震故曰移徙。艮爲居﹑爲坐﹐震動故不安坐。震爲竹﹐離科上槁﹐故曰枯竹。震爲復﹑爲生﹐艮陽在上爲寵榮﹐互坎故失其寵榮。坎爲失也。○頂﹐汲古作項﹐復作後﹐依宋元本。居﹐宋元本作君﹐依汲古。

渙。火息無光﹐年歲不長﹐殷商以亡。艮火在坎水上故無光。震爲年歲﹑爲子﹐故曰殷商。子﹐殷姓也﹐坎失故曰亡。○殷商以亡﹐汲古作殷湯遠明﹐元本作殷湯光明﹐而首句多殷商以亡一句。按﹕殷湯以亡﹐卽殷湯遠明﹐元本誤爲上句耳﹐宋本與汲古皆作三句可證。又年字汲古作千﹐依宋元本。

節。文王四乳﹐仁愛篤厚。子畜十男﹐夭折無有。震爲王﹐伏離﹐故曰文王。艮爲乳﹐震卦數四﹐故曰四乳。震爲仁愛﹐艮爲篤厚﹐震爲子﹐兌數十﹐故曰十男。兌爲折﹐震生故不折。《帝王世紀》﹕「文王身長十尺有四乳」﹐《詩》﹕「大姒嗣徽音﹐則百斯男」﹐《傳》﹕「太姒十子」﹐據《史記索隱》注十子「伯邑考﹑武王﹑管﹑蔡﹑霍﹑魯﹑衛﹑毛﹑聃﹑曹」是也。○夭﹐元本作叐﹐音跋﹐《周禮》有赤犮氏﹐注﹕赤犮﹐猶捇拔除去之也﹐亦可通﹐玆依宋本﹑汲古﹐惟各本皆作無有夭折﹐依《鼎》之《蒙》校﹐有厚爲韻。

中孚。熊羆豹狼﹐在山陰陽。伺鹿取獐﹐道畏難。二至五正反艮故曰熊羆豹狼。艮納丙故曰山陽﹐艮反則山陰矣﹐故曰山陰。易《中孚》﹕「鳴鶴在陰」﹐亦山陰也﹐解者皆誤。艮止故曰伺﹐艮手故曰取。震鹿艮麞。﹐斥也﹐掌檢行道路伺候盜賊。○﹐汲古作伏﹐非﹐依宋元本。

小過。凋葉被霜﹐獨蔽不傷。駕入喜門﹐與福爲婚。震爲葉﹐巽落故曰凋葉。艮爲門﹐震爲喜福﹐霜或用兌澤象﹐抑或取大坎。○凋﹐宋本﹑汲古作雕﹐依元本。

旣濟。黃離白日﹐照我四國。元首昭明﹐民賴恩福。《離九二》﹕曰「黃離」。離爲日﹑爲照。艮爲國。震卦數四。故曰四國。艮爲首﹐坤爲民﹐頤本大離﹐林詞全取《頤》象。○恩﹐從宋元本﹐汲古作爲。

未濟。順風直北﹐與歡相得。歲熟年丰﹐邑無盜賊。似亦取《頤》象。

大過之第二十八

大過。典冊法書﹐藏在蘭臺。𨿽遭亂潰﹐獨不遇災。詳《坤》之《大畜》。○在﹐元本作閣﹐依汲古。

乾。日在北陸﹐陰蔽陽目。萬物空虛﹐不見長育。此用《大過》象。乾爲日﹑爲寒﹐故曰日在北陸。大過本末陰﹐故曰陰蔽陽目。伏坤爲萬物﹑爲空虛﹐坤死故不長。

坤。鬼泣哭社﹐悲商無後。甲子昧爽﹐殷人絕祀。坤爲鬼﹑爲社﹐《大過》兌爲哭泣﹐坤爲傷﹑爲悲。伏震爲子﹐位東故曰甲子。震爲晨﹐兌爲昧﹐故曰昧爽。震爲子﹐殷﹐子姓。坤殺故曰絕祀。○商﹐從宋元本﹐汲古作「鬼傷哭社」。按《墨子非攻篇》﹕「至商王紂﹐婦妖宵出﹐有鬼宵吟」﹐又《論衡》云「紂之時﹐夜郊鬼哭」﹐又云「紂郊鬼哭」﹐惟《虞初志》亡﹐不能得其詳耳。

屯。涉塗履危﹐不利有爲。安坐垂裳﹐乃無災殃。門戶自開﹐君憂不昌。震爲塗﹑爲涉﹑爲履﹐坎爲危﹐故涉塗履危﹐險在前﹐故不利有爲﹐艮止故宜安坐。坤爲裳﹑爲災殃。安坐垂裳﹐髙拱無爲﹐故無災殃。坤爲門戶﹐震爲君﹐坎爲憂。○裳﹐汲古作堂﹐依宋元本。

蒙。陽失其紀﹐枯木復起。秋華冬實﹐君不得息。上陽在上﹐二陽陷陰中皆不當位﹐故曰失紀。震爲木﹑爲起﹐坤虛故曰枯木。震爲華﹐艮爲實﹐伏兌爲秋﹐坎爲冬﹐故曰秋華冬實。震爲君。○秋華冬實﹐宋元本作秋葉冬華﹐依汲古。息﹐汲古作失﹐依宋元本。

需。大樹之子﹐百條共母。當夏六月﹐枝葉盛茂。鸞鳳以庇﹐召伯避暑。翩翩偃仰﹐各得其所。此用《大過》象。巽爲大樹﹐伏震爲子﹐故曰大樹之子。巽爲條﹑爲母﹐乾爲百﹐故曰百條共母。兌爲月﹐乾數六﹐故曰六月。伏坤爲文﹑爲鸞鳳﹐巽爲枝葉﹐乾爲盛茂﹐鸞鳳居枝葉之中﹐故曰鸞鳳以庇。伏震爲召伯﹐坤爲暑﹐一陽潛坤下﹐故曰避暑。正反震故曰翩翩偃仰。用遇卦象兼及遇卦伏象﹐《易林》象學之難窺如此。○鳳﹐宋元本作鳥﹐翩作偏﹐各作甚﹐均依汲古。

訟。秉鉞執殳﹐挑戰先驅。不從元帥﹐敗破爲憂。《詩》﹕「伯也執殳﹐爲王前驅」﹐《左傳》﹕邲之戰﹐晉軍不用命﹐遂敗﹐言先榖不從元師荀林父命而挑戰也。離爲戈兵﹐故曰鉞殳。伏震爲戰﹑爲驅﹐坎爲破敗﹑爲憂。○從﹐汲古訛役﹐依宋元本。

師。啟室開關﹐巡狩釋冤。夏臺羑里﹐湯文悅喜。坎爲室﹐震爲啟﹑爲開﹐坤爲關﹐故曰啟戶開關。震爲巡狩﹑爲釋﹐坎爲冤﹐坤爲臺﹑爲裏﹐夏離故曰夏臺﹐震大塗故曰羑里。羑﹐亦道路也。震爲王﹐坤爲文﹐故曰湯文。震爲喜。○巡狩﹐宋元本作逃得﹐非。羑作牖﹐均依汲古。

比。衰來無成﹐淵溺在傾。狗吠夜驚﹐家乃不寧。坤死故衰滅﹐坤爲淵﹐坎陷故曰溺傾。艮爲狗﹐伏兌爲吠﹐坤爲夜﹐故曰狗吠夜驚。艮爲家﹐坎險故不寧。○成﹐汲古作幾﹐傾作頃﹐狗吠作吠狗﹐均依宋元本。

小畜。西鄰少女﹐未有所許。志如委衣﹐不出房戶。心無所得﹐傅母何咎。兌爲西﹑爲少女﹐伏坎爲志﹐坤爲衣裳﹐坤柔故曰委衣。未有所許﹐謂未字人也。志如委衣﹐言柔順也。艮爲戶房﹐艮止故不出。坎爲心﹐坤爲母。全用伏象。

履。狗吠夜驚﹐履鬼頭頸。危者弗傾﹐患者不成。伏《謙》。艮爲狗﹐震爲吠﹑爲驚﹐坎爲夜﹑爲鬼﹐震在坎上﹐故曰履鬼頭頸。坎爲大首﹐故曰頭也。坎爲危患﹐震解﹐故危患皆免也。○患者﹐宋元本作患滅﹐依汲古。

泰。當年少寡﹐獨與孤處。雞鳴犬吠﹐無敢難者。我生不辰﹐獨嬰寒苦。通《否》。乾爲年﹐巽爲寡﹐艮少故曰少寡。坤亦爲寡﹐故曰獨與孤處。巽爲雞﹐艮爲犬﹐震爲鳴吠﹑爲辰﹑爲生﹐坤喪﹐故曰不辰。乾爲寒﹐坤爲獨。

否。無道之君﹐鬼哭其門。命與下國﹐絕不得食。乾爲君﹐坤惡﹐故曰無道。坤爲鬼﹑爲門﹐艮爲哭。巽爲命﹐坤爲國。兌口爲食﹐兌覆故不得食。《論衡》﹕「紂之時鬼泣哭社」。

同人。乘龍南遊﹐夜過糟邱﹐脫厄無憂。伏《師》。震爲龍﹑爲南遊﹑爲糟﹑爲陵﹐故爲邱。坤爲夜﹐坎爲厄﹐震出故脫厄。

大有。馬躓車傷﹐長舌破家。東關二五﹐晉君出走。事詳《頤》之《臨》。

謙。瓜葩瓠實﹐百女同室。酰苦不熟﹐未有妃合。艮爲果蓏﹐故曰瓜﹑曰瓠。震爲葩﹐艮爲實﹑爲室﹐坤爲百﹑爲女﹐故曰百女同室。坎爲酰﹑爲合。妃﹐匹也。酰苦不熟﹐言或酸或苦﹐尙未成熟﹐故未有所遇﹐猶室女之未有妃合也。○妃﹐汲古作配﹐依宋元本。

豫。晨風文翰﹐大舉就溫。昧過我邑﹐羿無所得。震爲晨﹐坤爲風晨。風﹐隼也。艮爲隼﹐震爲翰﹐坤文﹐曰文翰。《逸周書王會篇》﹕「蜀人以文翰﹐文翰若臯雞」﹐而《說文》翰下引《逸周書》曰「大翰若翚雉﹐一名風﹐然則晨風﹑文翰爲一物﹐不有《說文》焉知《易林》以晨風與文翰連文之故哉。坎爲昧﹐坤爲邑﹑爲惡﹐故曰羿。坤喪故無得。《詩秦風》﹕」鴥彼晨風﹐郁彼北林「﹐郁﹐《齊詩》蓋作溫﹐詳《小畜》之《革》。○昧﹐汲古作時﹐依宋元本。按﹕《說文》作大翰﹐大爲文之訛。

隨。瀺瀺浞浞﹐塗泥至轂。馬濘不進﹐虎嚙我足。兌澤﹐互大坎故曰瀺浞。瀺﹐水聲。浞﹐濡也。坎爲轂﹑爲泥濘﹐震爲馬﹐艮止故不進。艮爲虎﹐兌口爲囓﹐震爲足。○浞﹐依元本﹐汲古作促。

蠱。膠車駕東﹐與雨相逢。五楘解墮﹐頓輈獨坐﹐憂爲身禍。震爲車﹑爲東﹐兌爲雨﹐故曰膠車﹑故曰與雨相逢﹐言膠車遇水卽解﹐故五楘解墮也。《詩秦風》﹕」五楘梁輈「﹐《毛傳》﹕」五﹐五束也﹐楘﹐歷錄也﹐言以皮五處束輈上﹐其文歷錄章美也。「巽數五﹐故曰五楘。巽隕落故曰解墮﹐艮止故曰頓﹑曰坐。○五楘解墮﹐宋元本作故革懈惰﹐汲古作放革懈惰。頓輈﹐宋元本作頓輪﹐汲古作頓禹爲身﹐各本皆作不爲﹐均依《遁》之《益》校攺。

臨。六家作權﹐公室剖分。陰制其陽﹐唐叔失明。晉六卿擅權剖分公室﹐唐叔﹐晉始封之君。伏乾數六﹐艮爲家﹑爲室﹐震爲公﹐兌折故剖分。臨陰多陽少﹐陽又在下﹐故爲陰制。艮爲叔﹑爲明﹐艮伏故失明﹐言失其明祀也。

觀。去室離家﹐來奔大都。火息復明﹐姬伯以昌﹐商人失功。艮爲室家﹐風散故曰去。離坤爲大都﹐伏震故曰來奔大都。艮爲火﹑爲明﹐伏震爲姬﹑爲伯﹑爲昌﹑爲商人。

噬嗑。牧羊稻園﹐聞虎喧讙。危懼喘息﹐終無禍患。詳《否》之《節》。

賁。嬰兒求乳﹐母歸其子﹐黃麑悅喜。詳《無妄》之《節》。○汲古多」乃得甘飽「四字﹐依宋元本刪。兒﹐宋元本作孩﹐依汲古。

剝。廓落失業﹐跨禍度福﹐利無所得。坤虛故曰廓落﹐坤喪故失業。

復。出入無時﹐憂患爲災。行人失牛﹐利去不來。老馬遺駒﹐勿與久居。冬至震出﹐夏至巽入﹐震巽相往來﹐故曰出入無時。坤爲災﹑爲憂患﹑爲牛﹑爲失﹐震爲行人﹐故曰行人失牛。巽爲利﹐巽伏﹐故曰利去不來。坤爲馬﹑爲老﹐震子爲騎﹐坤上震不﹐故曰遺駒。震出故不居。○無﹐元本作不﹐從宋本﹑汲古。患﹐宋元本作禍﹐遺作少﹐均依汲古。老﹐汲古訛若﹐依宋元本。

無妄。風怒漂木﹐女惑生疾。陽失其服﹐陰孽爲賊。巽風﹐震巽皆爲木﹐故曰漂木。巽爲女﹑爲進退﹑爲疾病﹐故曰女惑生疾。《左傳昭元年》﹕」女﹐陽物而晦時﹐淫則生內熱惑蠱之疾「。乾爲陽﹐卦二至上遁陰銷陽﹐故曰陽失其服。服﹐職也。巽爲賊。○木﹐宋元本作水﹐依汲古。惑﹐汲古作感﹐服作時﹐依宋元本。

大畜。車馬病傷﹐不利越鄕。幽人元亨﹐去晦就明。震爲車馬﹐兌毀故傷。艮爲鄕﹐艮止故不利。艮爲幽人﹐兌鄕晦﹐艮在上故曰元亨﹑故曰去晦就明。○病﹐汲古作疾﹐元亨作無貪﹐均依宋元本。

頤。三奇六耦﹐各有所主。周南召南﹐聖人所在。徳義流行﹐民悅以喜。震數三﹐伏乾數六﹐乾奇坤耦﹐震爲主﹐言陰陽各有所主也。震爲周﹑爲召﹑爲南﹐故曰周南召南。伏乾爲聖人﹐坤爲民﹐震悅喜。

坎。坐爭立訟﹐紛紛訩訩。卒成禍亂﹐災及家公。中爻正反艮震故曰爭訟。艮坐震立﹐艮家震公﹐坎爲禍災。○訩訩﹐宋元本作忽忽﹐非﹐依汲古。

離。凶憂爲殘﹐使我不安。從之南國﹐以除心疾。兌折故曰心殘﹑曰不安。離爲南﹐伏艮爲國﹐震爲從﹑爲之﹐言從往南國也。坎爲心﹑爲疾﹐坎伏故曰除。

咸。愛我嬰女﹐牽衣不與。冀幸髙貴﹐反得賤下。詳《屯》之《未濟》。○第二句各本皆作牽引不得﹐第四句宋元本作反得不興﹐汲古作反目下賤﹐均依《屯》之《未濟》校。

恆。宜行賈市﹐所聚必倍。載喜抱子﹐與利爲友。巽爲賈市﹑爲近市利三倍。上震爲喜﹑爲子﹑爲車﹐故曰載喜﹐伏艮手故曰抱子。巽爲利﹐震巽同聲﹐又互兌故曰友。○聚﹐汲古作取﹐依宋元本。友﹐宋元本作市﹐依汲古。

遁。坐席未溫﹐憂來扣門。踰墻北走﹐兵交我後﹐脫於虎口。艮爲坐﹑爲火﹐風散故未溫。巽爲憂﹐乾爲門﹐艮手故曰扣門。艮爲墻﹑爲兵戈﹑爲虎﹐伏震爲踰﹑爲走﹑爲脫﹑爲後﹐兌爲口。

大壯。赤帝懸車﹐廢職不朝。叔帶之災﹐居於泛廬。乾爲赤﹑爲帝﹐震爲車﹐伏巽爲系﹐車在上故曰懸車。伏艮爲叔﹐巽爲帶﹐艮爲廬。泛﹐水名﹐《左傳僖三﹝當作二﹞十四年》﹕」天王出居於鄭﹐來告難﹐曰﹕不榖得罪於母之寵子帶﹐鄙在鄭地泛。「首二句義未詳。

晉。子畏於匡﹐厄困陳蔡。明徳不危﹐竟自免害。詳《師》之《鼎》。○免﹐宋元本作克﹐依汲古。

明夷。逐雁南飛﹐馬牛疾罷。不見漁池﹐失利憂危。牢戶之冤﹐脫免無患。震爲雁﹑爲南﹑爲飛﹐故曰逐雁南飛。震爲馬﹐坤爲牛﹐震健坤柔﹐故馬疾牛罷。坎爲池﹐坤爲漁﹐坎隱故不見。坤爲戶﹐坎爲獄﹐故曰牢戶。坎爲憂患﹐震出故脫免無患。

家人。推輦上山﹐髙仰重難。終日至暮﹐不見阜顚。此用《大過》伏象。坤爲輦﹐艮爲推﹑爲山﹑爲髙﹑爲終﹑爲日﹑爲阜顚﹐坤爲暮也。

睽。憂不爲患﹐福在堂門﹐使吾偃安。坎爲憂患﹐兌悅故不患。伏艮爲門堂﹑爲安﹑爲吾。

蹇。春桃生華﹐季女宜家。受福多年﹐男爲邦君。詳《師》之《坤》。

解。髙山之顚﹐去地億千。𨿽有兵寇﹐足以自守。地﹐元本作俗﹐依汲古。此仍用《大過》對像頤。頤上艮爲髙山﹑爲顚﹐坤爲地﹑爲億千﹑爲師旅﹐故爲兵寇。艮爲守。

損。過時歷月﹐役夫顦顇。處子嘆室﹐思我伯叔。艮時兌月﹐故日過時歷月。震夫坤役兌折﹐故役夫顦顇。兌爲處子﹑爲口﹐故爲嘆息。《東山》詩﹐婦嘆於室是也。艮爲室﹑爲叔﹐震爲伯﹐坤爲我﹑爲思﹐故曰思我伯叔。

益。太微復明﹐說升傅巖﹐乃稱髙宗。艮爲星﹑爲明﹐故曰太微復明。艮爲巖﹐震爲說﹐又爲主﹐故曰髙宗。《史記》﹕」殷武丁求得傅說於傳險中﹐殷道復興「﹐《晉書天文志》﹕」太微﹐天子庭也﹐五帝之坐也「﹐諭殷道復興。○元本下有」疾在頭頸﹐和不能生﹐滅其令名「三句﹐與上文義戾﹐宋本無﹐汲古作一作云云﹐以三句爲另一林辭尙可﹐均依宋本刪。

夬。旁多小星﹐三五在東。早夜晨興﹐勞苦無功。通《剝》。艮爲星﹐艮少故曰小星。《詩召南》《毛傳》云﹕」三心星﹐五噣星「﹐噣卽柳也。以下用《大過》象﹐大過伏震爲早﹑爲晨﹐坤爲夜﹑爲勞苦。

姤。東鄕煩煩﹐相與笑言。子般鞭犖﹐圉人作患。通《復》。震爲東﹑爲笑言。巽爲鞭﹐坤牛故曰鞭犖。犖﹐駁牛也。坤爲圉﹐震爲人﹐故曰圉人。《周禮夏官》﹕」圉人掌牧馬芻秣之事「。坤爲患﹐《左傳莊三十二年》﹕」雩講於梁氏女﹐公子觀之圉人犖自墻外與之戲﹐子般怒﹐使鞭之﹐後圉人犖賊子般於黨氏「。○犖﹐汲古訛革﹐依宋元本。

萃。鼻移在頭﹐枯葦復生。下朽上榮﹐家乃不寧﹐其捨不成。艮爲鼻﹐又爲頭﹐在一處故曰鼻移在頭。伏震爲葦﹑爲生﹐巽下斷故曰下朽。兌爲華﹐在上故曰上榮。艮爲家捨﹐巽隕故不寧﹑不成。

升。蝦蟆羣聚﹐從天請雨。雲雷集聚﹐應時輒與﹐得其願所。巽爲蝦蟆﹐坤爲羣聚。伏乾爲天﹐兌爲雨﹐坤爲云﹐震爲雷。元本注云﹕《續漢書禮儀志》﹕」春旱求雨﹐取蝦蟆置社中「。○與﹐宋元本作下﹐依汲古。願所﹐汲古作所願﹐依宋元本。

困。大步上車﹐南到喜家。送我貂裘﹐與福載來。伏震故曰步﹑曰車﹑曰南﹑曰喜。艮爲家﹑爲貂﹐震爲裘﹑爲福。全用伏象。

井。賊仁傷徳﹐天怒不福。斬刈宗社﹐失其土宇。通《噬嗑》。坎爲賊﹑震爲仁﹑爲怒﹑爲福﹐坎破故不福。艮爲天﹑爲宗社﹑爲土宇。艮爲刀兵﹐故曰斬刈。○上宇﹐宋元本作宇守﹐依汲古。

革。從蝟見虎﹐𨿽危不殆﹐終已無咎。《史記龜策傳》注﹕」蝟能伏虎「﹐故不危殆。乾爲虎﹐伏坎爲蝟﹑爲危殆。○無咎﹐汲古作不處﹐從宋元本。殆﹐音以。

鼎。履素行徳﹐卒蒙佑福。與堯佑食﹐君子有息。通《屯》。震爲履﹑爲白﹐故曰履素。震爲福佑﹑爲帝﹐故曰堯。兌爲口﹐故曰食。艮爲君子。○素行﹐汲古作行素﹐依宋元本。

震。利在北陸﹐寒苦難得。憂危之患﹐福爲道門。商叔生存。坎爲北陸﹑爲寒﹐震生於子﹐故曰利在北陸。坎爲危﹐震爲福﹐艮爲道﹑爲門﹑爲叔。震爲商﹑爲生﹐故曰商叔生存。

艮。四蹇六盲﹐足痛難行。終日至暮﹐不離其鄕。坎爲蹇﹐震卦數四﹐故曰四蹇。互大離爲盲﹐坎數六﹐故曰六盲。震爲足﹑爲行﹐坎痛故難行。艮爲終日﹑爲鄕﹐坎爲暮﹐坎陷艮止﹐故不離其鄕。○鄕﹐與行韻﹐依宋元本﹐汲古作鄰。按﹕震爲鄰﹐三至上正反震﹐故曰不離其鄰。鄰﹑行﹐古亦協。

漸。臺駘昧子﹐明知地理。障澤宣流﹐對居河涘。艮爲臺﹐坎爲昧﹐《左傳昭元年》﹕」昔金天氏有子曰昧﹐爲玄冥﹐是生臺駘﹐能業其官﹐宣汾洮﹐障大澤﹐帝用嘉之﹐封諸汾水「﹐臺駘昧子﹐言昧子臺駘能治水障澤。宣﹐流也。坎爲澤﹐艮止爲障﹐坎爲流﹑爲河也。○流﹐汲古訛徳﹐依宋元。居﹑涘﹐宋元本作君﹑作水﹐依汲古。

歸妹。蓄水待時﹐以備火災。柱車絆馬﹐郊行出旅﹐可以無咎。通《漸》。坎水艮止﹐故曰蓄。艮爲時﹑爲待﹐故蓄水待時。互離爲火﹐艮亦爲火﹐故曰火災。震爲車馬﹐坎陷故曰柱﹑曰絆。○待﹐宋元本作得﹐非﹐依汲古。

丰。歲暮花落﹐君衰於徳。榮寵隕墜﹐陰奪其室。互兌爲秋﹐故曰歲暮。兌爲華﹐巽隕落故曰花落。震爲君﹑爲榮寵﹐巽爲隕墜。○第三句宋本作勞寵損墜﹐元本作勞寵損墮﹐今依汲古。奪﹐汲古作棄。玆依宋元本。

旅。夏敗蔡悲﹐千里爲市。黃落潱郁﹐利得無有。未詳。敗﹑落﹐宋元本作販﹑作葉。

巽。仲春巡狩﹐東見羣後。昭徳允明﹐不失其所。震爲春﹑爲巡狩﹐坎爲仲﹐故曰仲春巡狩。震爲東﹑爲後﹐重震故曰羣後。震爲昭明。全用伏象。《虞書》﹕」歲二月﹐東巡狩﹐至於貸宗﹐肆覲東後「。

兌。挒絜堁堁﹐締結難解。嫫母衒嫁﹐媒不得坐﹐自爲身禍。詳《坤》之《晉》《比》之《大有》。

渙。鳥鳴庭中﹐以戒凶災。重門擊柝﹐備憂暴客。艮爲鳥﹐震爲鳴﹐艮爲庭﹐故曰鳥鳴庭中。坎爲災﹐《左傳襄三十年》﹕」或叫於宋太廟曰嘻嘻出出﹐未幾果災「。艮爲門﹐正反艮故曰重門。震爲鳴﹑爲柝﹐艮手爲擊。震爲客﹐震躁而武故曰暴客。坎爲憂。○鳴﹐汲古作嚕﹐庭作夜﹐玆依宋元本。

節。朝霽暮露﹐瀐我衣襦﹐道無行牛。震爲朝﹐坎爲暮﹑爲露﹐震爲衣襦﹐瀐﹐濡也。艮爲道﹑爲牛﹐坎伏故無。○露﹐宋元本作霞﹐依汲古。瀐﹐汲古作纎﹐襦作濡﹐依宋元本。第三句依汲古﹐宋元本作退無得牛。

中孚。抱璞懷玉﹐與桀相觸。詘坐不申﹐道無良人。震爲玉﹐上艮爲懷抱﹐兌剛鹵﹐故曰桀﹐正反兌故曰相觸。艮爲坐﹐巽伏故曰詘坐﹑曰不申。詘﹐屈也﹐折也。申﹐舒也。震爲道﹑爲人﹐艮爲良﹐巽伏故曰無良人。○申﹐宋元本訛中﹐從汲古。

小過。兩心相悅﹐共其茅藘。夙夜在公﹐不離房中﹐得君子意。巽爲心﹐正反巽故曰兩心。兌爲悅﹐正反兌故曰相悅。互巽爲茅茹﹐故曰茅藘。艮手爲共﹐故曰共其茅藘。按﹕《鄭風》﹕」東門之壇﹐茹藘在阪「﹐《傳》﹕」茹藘﹐茅搜也﹐疏﹐蒨也﹐可染赤色「﹐又云」出其東門﹐縞衣茹藘﹐聊可與娛「﹐箋﹕茹藘﹐茅搜染巾也。聊可與娛者﹐且可畱與我爲樂﹐玆云兩心相悅﹐正《詩》所謂聊可與娛也﹐云共其茅藘﹐正箋所謂畱與我爲樂也。茹與茅義通﹐然林讀爲茅藘﹐是齊詩與毛異讀也。夙﹐早也。震爲旦﹐坎爲夜﹐艮爲房﹑爲君子。○茅藘﹐宋本作柔筋﹐汲古作茀﹐依元本﹐藘與下意韻﹐又與首句意合﹐此明用東門詩意。劉毓崧以柔筋茀不合﹐云宜作薇蕨﹐豈知薇蕨與相悅何涉﹐且與下意韻不協﹐而丁宴等仍采之。古書之難校若是。

旣濟。載饋如田﹐破鉏失餐。苗穢不辟﹐獨饑於年。○餐﹐依汲古﹐宋元本作食。穢﹐依宋元本﹐汲古作稼。

未濟。甘露醴泉﹐太平機關。仁徳咸應﹐歲樂民安。○咸﹐汲古作感﹐依宋元本。

焦氏易林注下

中國書店

焦氏易林注卷八

行唐尙秉和節之注

受業蒲城仵道益﹑丰潤董維城堃校刊

坎之第二十九

坎。有鳥黃足﹐歸呼季玉。從我睢陽﹐可避刀兵。與福俱行﹐有命久長。互艮爲鳥﹐震爲足﹑爲黃﹐故曰黃足。震爲歸﹑爲呼﹑爲玉﹐艮爲季﹐故曰季玉。震爲從﹐艮爲我﹐納丙﹐又爲視﹐故曰雎陽。艮爲刀兵﹐坎隱﹐故可避刀兵。○鳥黃﹐宋元本作黃鳥﹐從汲古﹐此似有故事。

乾。太王爲父﹐季歷孝友。文武聖明﹐仁徳興起。孔張四國﹐載福綏厚。乾爲王﹑爲父﹑爲始﹐故曰太王。下兼用遇卦坎象。互艮爲季﹑爲時﹑爲友﹐故曰季歷孝友。季歷﹐文王父也。伏離爲文﹐震爲武﹐坎爲聖﹐艮爲明﹐故曰文武聖明。震爲仁徳﹑爲興起﹑爲孔﹑爲張﹐艮爲國﹐震卦數四﹐故曰四國。震爲福﹑爲車﹐故曰載福也。○孔﹐宋元本作弘﹐依汲古。

坤。猿墮髙木﹐不踒手足。保我金玉﹐還歸其室。詳《否》之《臨》。惟此全用坎象。艮猿震木﹐艮手震足﹐艮金震玉﹐艮室震歸。○金玉﹐汲古訛金生﹐依宋元本。

屯。重耳恭敏﹐遇讒出處。北奔戎狄﹐經涉齊楚。以秦伐懷﹐誅殺子園﹐身爲伯主。坎爲耳﹐坤爲重﹐故曰重耳。初至五正覆震﹐故曰讒。震爲出奔﹐坤爲北﹑爲戎狄﹐故曰北奔戎狄。伏巽爲齊﹐震爲楚﹑爲伐﹑爲伯主﹐坤爲誅殺﹑爲圉﹑爲身。○伐﹐汲古作伐﹐從宋元本。

蒙。倚鋒據戟﹐傷我胸臆﹐耗折不息。艮爲鋒戟﹐坤爲胸臆﹑爲傷﹑爲耗﹐震爲息﹐坤死故不息。○耗﹐宋元本作拜﹐依汲古。

需。狗冠雞步﹐君失其所。出門抵山﹐行者憂難。水灌我園﹐髙陸爲泉。伏《晉》。艮爲狗﹑爲冠﹐雞步﹐猶雞禍﹐凡烖害之神皆曰步。乾爲君﹐坎爲失﹐坤爲門﹐坤上艮故曰出門抵山。震爲行﹐震覆故難。艮爲園﹐坎水坤水﹐故曰水灌我園。髙陸爲泉﹐髙陸艮也。○狗冠﹐《五行志》﹕」昌邑王見大白狗冠方山冠而無尾﹐未幾﹐廢「﹐《周禮夏官校人》」冬祭馬步「注﹕馬步﹐謂神爲馬災害者。又《地官》注﹕凡人物災害之神皆曰步。雞步﹐卽五行志所謂雞禍。宋元本訛雛﹐依汲古。兌爲雞。

訟。眾鳥所翔﹐中有大怪。丈身長頭﹐爲我驚憂。坎眾離鳥﹐故曰眾鳥。坎爲中﹑爲怪﹐乾爲大﹐伏坤爲身﹐坎爲憂。○丈身﹐宋元本作爪牙﹐依汲古。頭﹐汲古作頸﹐依宋元本。乾首互巽爲長﹐故曰長頭。

師。雷行相逐﹐未有休息。戰於平陸﹐爲夷所覆。詳《坤》之《泰》。雷﹐依宋元本﹐汲古作虎。

比。禹鑿龍門﹐通利水泉。同注滄海﹐民得安土。艮爲門﹑爲鑿﹐伏乾爲王﹐故曰禹﹐爲龍﹐故曰龍門。坎水坤水﹐故曰通利水泉。坤爲海﹑爲民﹑爲安﹑爲土。○土﹐汲古作然﹐依宋元本。

小畜。堯舜仁徳﹐養賢致福。眾英積聚﹐國無寇賊。乾爲帝﹐故曰堯舜。乾爲仁﹑爲賢﹑爲福﹐兌爲食﹐故曰養賢。伏坤爲積聚﹑爲國﹐坎爲賊﹐坎伏故無。○元本下多」商人失利﹐來爭寶貨「二句﹐與上文不協﹐依宋本﹑汲古刪。

履。陸居少泉﹐山髙無雲。車行千里﹐塗不污輪﹐渴爲我怨。伏震爲陸﹑爲居﹑爲山﹐坤爲云﹐坎爲泉﹐坤坎皆伏﹐故曰少泉﹑曰無雲。震爲車﹑爲行﹐坤爲千里﹐坎爲泥塗﹑爲輪﹑爲污﹐坎下震上﹐故輪不污。坎爲怨﹐艮火故渴。全用伏象。

泰。朝視不明﹐夜不見光。暝抵空牀﹐季女奔亡﹐愴然心傷。震爲朝﹐坤黑故不明。坤爲夜﹑爲暝﹐故不見光。伏艮爲牀﹐兌爲季女﹐震往故曰奔﹐坤爲亡﹑爲心﹑爲憂。○首二句汲古作」朝不見光﹐暮不見明「﹐玆依宋元本。暝﹐宋作本作皆﹐元本作沓﹐玆依汲古。

否。齊魯永國﹐仁聖輔徳。進禮雅言﹐定公以安。巽齊﹐伏兌爲魯﹐坤爲國﹐乾爲永﹐故曰齊魯永國。乾爲仁聖﹐坤爲禮﹐乾爲言﹐艮爲定﹑爲安﹐乾爲公﹐故曰定公以安。○永﹐宋元本作求﹐依汲古。進﹐汲古作造﹐依宋元本。《左傳定十年》﹕」會齊侯於夾谷﹐孔子相﹐齊人鼓噪以進﹐孔子歷階數之﹐齊人服罪「。

同人。朿帛玄圭﹐君以布徳。伊呂百里﹐應聘輔國。互巽爲帛﹐乾爲玉﹑爲圭﹑爲玄﹐故曰朿帛玄圭。乾爲君﹐伏震爲音﹐故曰伊吾。伊﹐讀書聲也﹐爲樂故曰呂。伏坤爲百里﹑爲國﹐言湯﹑文﹑秦穆以璧帛聘伊尹﹑呂望﹑百里奚爲輔也。

大有。棘鉤我襦﹐爲絆所拘。靈巫拜祝﹐禍不成災。東山之邑﹐中有土服﹐可以饒飽。伏《比》。坎爲棘﹐坤爲襦﹐艮止故曰絆﹑曰拘。本卦兌爲口﹐故曰巫祝。坤爲禍災﹐艮爲山﹑爲邑﹐離位東故曰東山。艮爲果蓏﹑爲土服﹐服菔同﹐《詩小雅》﹕」象弭魚服「﹐《周禮素服》箋與注皆作菔是其證。土服﹐卽蘆菔﹐《爾雅釋艸》」葖蘆萉「注﹕」萉﹐宜爲菔﹐蘆菔﹐蕪菁屬﹐今俗所謂蔓菁可食。「故下云可以饒飽﹐坎爲飽。○祝﹐宋本﹑元本作禱﹐依汲古。土服﹐汲古作肥土﹐依宋元本。

謙。門燒屋燔﹐爲下所殘。西行出戶﹐順其道裏。虎臥不起﹐牛羊歡喜。艮爲門屋﹑爲火﹐故燔燒。坤爲下﹑爲殘﹑爲戶﹐震爲行﹐坎西故曰西行。艮爲道裏﹑爲虎﹐艮止故不起。坤爲牛﹐伏兌爲羊﹐震爲喜。○裏﹐汲古作理﹐依宋元本。

豫。墻髙蔽目﹐昆侖翳日。遠行無明﹐不見歡叔。艮爲墻﹑爲山﹐離爲目﹑爲日﹐離伏故曰翳蔽﹑故曰無明。震爲行﹑爲歡﹐艮爲叔。○目﹐宋元本作日﹐日作月﹐今依汲古。

隨。天地際會﹐不見內外。祖辭遣送﹐與世長訣。艮陽在上爲天﹐震陽在下爲地﹐艮震相對﹐故曰際會﹑曰內外。震爲祖﹐道祭也。兌毀折﹑巽隕落﹐故曰與世長訣。

蠱。深水難涉﹐泥塗至轂。牛罷不進﹐濘陷爲疾。互大坎故曰深水﹑曰泥塗。坎爲轂﹐艮爲牛﹐艮止故不進﹐坎陷坎疾。○泥塗﹐宋元本作塗難﹐爲作我﹐今依汲古。

臨。羊警虎狼﹐聳耳羣聚。無益於僵﹐爲齒所傷。兌爲羊﹐震爲警﹐伏艮爲虎狼。兌爲耳﹐坤爲羣﹑爲聚﹐兌爲齒﹑爲傷。○虎狼﹐宋元本作狼虎﹐玆依汲古。第二句各本作狝猴羣走﹐依《旣濟》之《巽》校。

觀。履蛇躡虺﹐與鬼相視。警恐失气﹐如騎虎尾。巽爲蛇虺﹐伏震在上﹐故曰履蛇躡虺。坤爲鬼﹐艮爲視。震爲警恐﹐巽爲臭﹐故曰气﹐巽隕故失气。震爲騎﹐艮爲虎﹑爲尾。○恐﹐宋元本作哭﹐依汲古。

噬嗑。車警人墮﹐兩輪脫去。行者不至﹐主人憂懼。締結復解﹐夜明爲喜。震爲車﹑爲警﹑爲人﹐在下故曰人墮。坎爲輪﹐伏兌數二﹐故曰兩輪﹐坎破故脫去。震爲行﹐坎隱伏故不至。震爲主人﹐坎爲憂﹑爲夜﹐離爲明﹐故曰夜明。《禮記》﹕」夜明﹐祭月也「﹐《左傳》﹕」恆星不見夜明也「﹐又《拾遺記》﹕」炎帝時有石燐之玉﹐號曰夜明﹐以闇投水浮而不滅「。○墮﹐汲古作傾﹐至作止﹐主人作人生﹐均依宋元本。

賁。南販北賈﹐與怨爲市﹐利得百倍。震爲商賈﹑爲南﹐坎爲北﹐故曰南販北賈。坎爲怨﹐《論語》﹕」放於利而行多怨「﹐伏巽爲市﹑爲利﹐震爲百﹐巽爲倍。○怨﹐汲古作喜﹐依宋元本。百倍﹐宋元本作自治﹐依汲古。

剝。延陵適魯﹐觀樂太史。車轔白顚﹐知秦興起。卒兼其國﹐一統爲主。詳《大畜》之《離》。轔﹐汲古訛鄰﹐依宋元本。

復。出門逢患﹐與福爲怨。更相擊刺﹐傷我手端。此用遇卦《坎》象。互艮爲門﹐震爲出﹐坎爲患﹐故曰出門逢患。震爲福﹐坎爲怨﹐艮爲擊刺﹐正反艮﹐故更相擊刺﹐相擊故手受傷。○患﹐汲古作惡﹐怨﹑更作患﹑反﹐均依宋元本。福﹐宋元本作禍﹐依汲古。

無妄。獐鹿羣走﹐自然燕喜。公子好遊﹐他人多有。艮爲獐鹿﹐伏坤爲羣﹐震爲走﹑爲喜﹑爲公﹑爲子。○羣﹐宋元本作同﹐然作燕﹐燕作嘉﹐均依汲古。

大畜。恭寬信敏﹐履福不殆。從其邦域﹐與喜相得。乾爲福﹐上震故曰履福﹑曰喜。艮爲邦。

頤。欲飛無翼﹐鼎重折足。失其福利﹐苞羞爲賊。震爲飛﹑爲翼﹐坤亡故無翼。震爲鼎﹑爲足﹐坤爲重﹑爲敗﹐故折足。乾爲福﹐巽爲利﹐乾巽皆伏﹐故曰失其福利。坤爲羞﹐在中故曰苞羞。○福﹐宋元本作喜﹐依汲古。苞﹐汲古作庖﹐依宋元本。

大過。府藏之富﹐王以賑貨。捕魚河海﹐罟网多得。伏《頤》。坤爲府藏﹑爲富﹐震爲王﹑爲賑﹐言王以其富賑民也。坤爲魚﹑爲河海﹐艮手爲捕﹐互大離故曰罟网﹐坤爲多。

離。陰生麏鹿﹐鼠舞鬼哭。靈龜陸處﹐釜甑塵土。仁智盤桓﹐國亂無緒。通《坎》。震爲鹿﹐艮爲鼠﹐坎爲鬼﹐震爲哭﹑爲釜甑﹑爲仁﹐艮爲龜﹑爲鹿﹑爲塵土﹑爲盤桓﹑爲國。○麏﹐汲古作麓﹐土作生﹐均依宋元本。處﹐宋元本作蒙﹐塵作艸﹐均依汲古。緒﹐汲古作歡﹐玆依宋元本。

咸。風塵暝迷﹐不見南北。行人失路﹐復反其室。伏《損》。坤爲風﹑爲迷﹐艮爲塵﹐震南坤北﹐兌昧故不見。震爲行人﹑爲道路﹐坤迷故失路。艮爲室﹐震爲反。○瞑迷﹐汲古作坎坷﹐行人失路作行迷失利﹐玆依宋元本。

恆。金革白黃﹐宜利戎市。嫁娶有息﹐商人悅喜。通《益》。艮爲金﹑爲革﹐巽白震黃﹐故曰金革白黃。坤爲戎狄﹐巽爲利市﹐故曰宜利戎市。震爲嫁﹑爲商人﹑爲喜。○戎﹐元本訛戒。

遁。匏瓜之徳﹐宜系不食。君子失輿﹐官政懷憂。艮爲匏瓜﹐巽爲系﹐兌口爲食﹐兌覆故不食。《論語》﹕」吾豈匏瓜也哉﹐焉能系而不食「。艮爲君子﹐震爲輿﹐震覆故失輿。艮爲官。○輿﹐元本訛與﹐依汲古。政﹐汲古作正﹐依宋元本。

大壯。乘船渡濟﹐載水逢火。賴得免患﹐我有所恃。震爲船﹐乾爲江河﹐故曰渡濟。伏坤爲水﹐艮爲火﹐故曰載水逢火。坤爲患﹑爲我。○我有﹐宋元本作蒙我﹐依汲古。

晉。道險多石﹐傷車折軸。與市爲仇﹐不利客宿。艮爲道﹑爲石﹐坎險﹐故曰道險多石。坎爲車﹑爲軸﹑爲多眚﹐故傷車折軸。艮爲宿﹐震爲客﹐震覆故不利。○險﹐宋本作途﹐元本作塗﹐依汲古。

明夷。托寄之徒﹐不利請求。結衿無言﹐乃有悔患。艮爲請求﹐艮覆故不利。震爲襟﹐坤閉故曰結衿。震爲言﹐坤括囊故無言。坎爲患。結衿﹐乃罪人就刑時結朿之狀。坤爲死﹐坎爲刑﹐故有此象。

家人。三羊爭雌﹐相逐犇馳。終日不食﹐精气竭罷。詳《乾》之《大畜》。○首句汲古作三年爭妻﹐玆依宋元本﹐然卦無羊象﹐《易大壯上六》有羊象﹐上六體震﹐疑《易》以震爲羊﹐玆曰三羊﹐似亦以伏震爲羊。

睽。退惡防患﹐見在心苗。日中之恩﹐解釋倒懸。第二句汲古無﹐依宋元本增。日中之恩﹐汲古作日之中息﹐依宋元本。苗應爲田﹐與下懸韻﹐梁簡文帝大法頌﹕澤雨無偏﹐心田受潤。

蹇。兩足四翼﹐飛入嘉國。寧我伯姊﹐與母相得。詳《賁》之《同人》。

解。寒露所淩﹐漸至堅冰。艸木瘡傷﹐華落葉亡。坎爲寒﹑爲露﹑爲冰﹐又爲堅﹐故漸至堅冰。震爲艸木﹐坎爲破﹐故爲瘡。震爲花葉﹐伏巽爲落﹐故葉落花亡。○所淩﹐宋元本作所降﹐漸作淩﹐玆依汲古。冰﹐宋本訛水。

損。后稷農功﹐富利我國。南畝治理﹐一室百子。震爲稷﹐坤爲富利﹑爲國﹑爲畝﹐震爲南﹐故曰南畝。艮爲治理﹑爲室﹐震爲子﹐坤爲百﹐故曰百子。室﹐實也﹐言農家治理菓蓏﹐一實之中有百子也。

益。設网張羅﹐捕魚園池。网罟自決﹐𨿽得復失。危訴之患﹐受其忻歡。上巽爲繩﹐坤中虛﹐艮手﹐故曰設网張羅。巽爲魚﹐坤爲園池﹐艮擊﹐故捕魚園池。巽爲敝漏﹐故网決。決﹐絕也﹐网決故得而復失。坤爲失﹑爲患。末二句有訛字﹐義未詳。○忻﹐元本作低﹐依汲古。訴﹐汲古作許﹐依宋元本。

夬。路輿縣休﹐侯伯恣驕。上失其威﹐周室衰微。威﹐宋元本作盛﹐依汲古。衰﹐汲古作相﹐依宋元本。輿多訛爲與﹐路輿﹐大車也﹐見《左傳桓二年》疏。又《周禮春官》﹕」王之五路。「路車乃天子之乘﹐縣休不用﹐其衰可知。天子之所以衰﹐以侯伯嬌恣﹐不奉王命也。夬伏剝﹐坤爲大輿﹐故曰路輿﹔艮一陽止於上﹐故曰縣休。震爲諸侯﹑爲威﹑爲周﹐震反於上故曰驕恣﹐震覆故失其威﹐故周室衰微。坤爲失﹐艮爲室也。

姤。逐走追亡﹐相及扶桑。復見其鄕﹐使我悔喪。伏《復》。震爲逐﹑爲走﹐震爲桑﹐又爲東﹐故及於扶桑。坤爲鄕﹑爲我﹑爲悔﹑爲喪。《山海經》」日浴扶桑「。

萃。履祿綏厚﹐載福受祉。衰微復起﹐繼世久長。疾病獻麥﹐晉人赴告。通《大畜》。震爲履﹐乾爲祿﹑爲厚﹑爲福﹑爲祖﹐巽隕落﹐故曰衰微。震爲起﹐故曰衰微復起。坤爲世﹐巽爲長﹐坤爲疾病﹐震爲麥﹑爲晉﹑爲人﹑爲告﹐《左傳成十年》﹕」晉侯欲麥﹐使甸人獻麥﹐將食而卒。「赴告者﹐赴君喪於各國也。○祿﹐元本作福﹐依宋本﹑汲古。福受﹐汲古作受福﹐依宋元本。獻麥﹐汲古作無危﹐宋元本作獻淩﹐宋本云當作麥﹐從之。

升。鰥寡孤獨﹐祿命苦薄。入宮無妻﹐武子哀悲。坤巽皆爲寡﹐故曰孤獨。震爲祿﹐巽爲命﹐巽寡故苦薄。伏艮爲宮﹐巽爲妻﹑爲入﹐坤喪故曰無妻。震爲武﹑爲子﹐坤爲哀悲。武子﹐崔杼﹐杼將娶棠姜﹐筮得《困》三爻曰」入其宮﹐不見其妻「﹐後果得禍。

困。山沒邱浮﹐陸爲水魚。燕雀無巢﹐民無室廬。詳《觀》之《大有》。

井。冠帶南遊﹐與福喜期。徼於嘉國﹐拜位逢時。伏《噬嗑》。艮爲冠﹐巽爲帶﹐離爲南﹐故冠帶南遊。伏震爲福喜﹐艮爲國﹑爲位﹑爲時。○徼於﹐汲古作遨遊﹐依宋元本。位﹐宋元本作爲﹐非﹐依汲古。

革。東行亡羊﹐失其羝牂。少女無夫﹐獨坐空廬。通《蒙》。震爲東﹐兌爲羊﹐坤喪故亡羊。兌爲少女﹐震爲夫﹐坤喪故無夫。艮爲坐﹑爲廬﹐坤虛故曰空廬。

鼎。探雀捕魚﹐耕田捕鰌。費日無功﹐右手空虛。通《屯》。艮爲雀﹐艮手故曰探﹑曰捕。坤爲魚﹑爲田﹐震爲耕夫﹐探雀得魚﹐耕田得鰌﹐二者皆必無之事﹐故曰無功。艮爲日﹐兌右坤虛。○空虛﹐汲古作虛空﹐依宋元本。

震。東行飲酒﹐與喜相抱。福爲吾家﹐利來從父。水澤之徒﹐望邑而處。震爲東﹐坎爲酒﹐震口故曰飲酒。震爲喜﹐艮手爲抱﹐正反艮故曰相抱。艮爲家﹐震爲父﹐伏巽爲利。坎爲水﹐艮爲望﹑爲邑。○父﹐汲古作母﹐從宋元本。

艮。妄怒失精﹐自令畏悔。忪忪之懼﹐君子無咎。震爲怒﹐坎爲畏懼﹐艮爲君子。○第三句汲古作怡怡之歡﹐依宋元本。

漸。白雲如帶﹐往往來處。飛風送迎﹐大雹將下。擊我禾稼﹐僵死不起。巽爲白﹑爲帶﹐坎爲云﹐巽進退故曰往來﹑曰送迎。艮爲雹﹑爲擊﹐巽爲禾稼﹐坎陷故曰僵。○來﹐宋元本作旗﹐依汲古。

歸妹。南至之日﹐陽消不息。北風烈寒﹐萬物藏伏。離爲南﹑爲日﹐曰南至﹑冬至﹐純陰極寒﹐故曰陽消不息。伏巽互坎﹐故曰北風。坎爲寒。爲伏﹐震爲萬物﹐故曰萬物藏伏。

丰。火中仲夏﹐鴻雁解捨。體重難移﹐未能髙舉。君子顯名﹐不失其譽。《月令》﹕」季夏之月﹐昬火中「﹐火﹐心星也。仲當爲季﹐火謂鶉火﹐屬南方。離爲星﹑爲火﹑爲夏﹐伏艮爲季﹐故曰季夏。震爲鴻雁﹐中互大坎故曰難移﹐故不能髙舉。伏艮爲君子﹑爲名譽。解捨﹐言天暑而棄其巢也。○舉﹐宋元本作舞﹐解作來﹐均依汲古。季夏﹐各本皆作仲夏﹐與《月令》不合﹐定爲訛字。

旅。北行出門﹐履蹈躓顚。踒足據塗﹐污我襦袴。伏《節》。坎北震行﹐艮門﹐故曰北行出門。震爲履蹈﹐坎爲蹇﹐故曰躓顚﹑曰踒足。躓踒﹐皆跌也。坎爲污﹐震爲襦袴。

巽。輕車醊祖﹐疾風暴起。促亂祭器﹐飛陽鼓舞。明神降佑﹐道無害寇。兼用《震》象﹐詳《豫》之《大畜》。○疾﹐宋元本作焱﹐依汲古。佑﹐元本作佑。鼓舞﹐宋元本作錯華﹐均依汲古。

兌。酒爲歡伯﹐除憂來樂。福喜入門﹐與君相索﹐使我有得。伏《艮》。互坎爲酒﹐震爲歡﹑爲伯﹐《酒譜》﹕」昔人謂酒爲歡伯「。坎爲憂﹐艮爲門﹐震爲福喜﹑爲君﹐艮爲求﹐正反艮故曰相索。艮爲我。○得﹐宋元本作徳﹐依汲古。

渙。三足孤烏﹐靈明督郵。司過罰惡﹐自賊其家﹐毀敗爲憂。《五行志》﹕」日中有三足烏「﹐震爲足﹐數三﹐故曰三足。爲黔啄﹐故曰烏。艮爲龜﹐故曰督郵。詳《小畜》之《未濟》。震爲郵。○靈明﹐汲古作虛鳴﹐依宋元本。督郵﹐爲郡督察官﹐自西漢至魏晉皆有之﹐陶淵明不肯爲督郵折腰者是也。

節。三河俱合﹐水怒湧躍。壞我王屋﹐民饑於食。詳《蠱》之《頤》。節中互頤﹐故詞同。○湧﹐宋本﹑汲古作踴﹐玆依元本。

中孚。南行棗園﹐惡虎畏班。執火銷金﹐使我無患。震爲南﹐艮爲果﹑爲園﹑爲虎﹑爲班。班﹐亦虎也﹐楚人謂虎爲班。惡﹐憎也。艮爲火﹑爲手﹐故曰執火。艮爲金﹑爲我﹐虎爲金精﹐以火銷金﹐故無虎患。○金﹐汲古作鋒﹐艮爲刀鋒亦合﹐今依宋元本。

小過。求鹿過山﹐與利爲怨。闇龍不言﹐誰知其歡歡。艮爲求﹑爲山﹐震爲鹿﹐鹿在山外﹐故曰過山。巽爲利﹐兌爲耳﹑爲昧﹐故闇聾。震言艮止故不言。○聾﹐汲古訛襲﹐依汲古。

旣濟。行旅困蹴﹐失明守宿。囹圄之憂﹐啟蟄出遊。此用《坎》象。震爲行旅﹐艮止坎陷故曰困。坎爲宿﹑爲隱伏﹐故曰失明守宿。坎爲囹圄﹑爲憂﹑爲蟄﹐震出故曰啟蟄出遊。○蟄﹐宋元本作執﹐依汲古。

未濟。據棘履杞﹐跌刺爲憂。夫婦不和﹐亂我良家。此仍用《坎》象。坎爲棘﹑爲杞﹑爲刺﹑爲夫﹐離爲婦﹐婦前夫後故曰不和。○杞﹐宋元本作危﹐今依汲古。

離之第三十

離。時乘六龍﹐爲帝使東。達命宣旨﹐無所不通。通《坎》。互艮爲時﹐震爲龍﹐坎數六﹐故曰六龍。震爲帝﹑爲東﹐本卦巽爲命﹐風散故達命宣旨﹐無所不通。

乾。執轡四驪﹐王以爲師。陰陽之明﹐載受東齊。遇卦離爲東﹐互巽爲齊。

坤。春秋禱祝﹐解禍除憂﹐君子無咎。此與上皆兼用《離》象。離互兌爲秋﹐兌口故禱祀。離伏震故曰春秋﹐坎故曰禍憂。伏艮爲君子。○祝﹐依宋元本﹐汲古作祀。禍﹐依汲古﹐宋元本作過。

屯。坐朝乘軒﹐據國子民。虞叔受命﹐六合和親。坤爲朝﹑爲軒車﹐艮爲坐﹐震爲乘﹐故曰坐朝乘軒。艮爲據﹑爲國﹐震爲子﹐坤爲民﹐故據國子民。艮爲叔﹐震爲歡。虞伏巽爲命﹐故曰虞叔受命。坎爲和﹑爲合﹐數六﹐故曰六合。○坐朝﹐宋元本作坐車﹐依汲古。六合和親﹐宋本﹑汲古作和合六親﹐玆依元本。

蒙。開戶下堂﹐與福相迎。祿於公室﹐曾祖以昌。坤爲門戶﹐艮爲堂﹐震爲門﹐坤爲下﹐故曰開戶下堂。震爲福祿﹐正反震﹐故曰與福相迎。震爲公﹐坎爲室﹐艮爲祖。

需。髙木腐巢﹐漏濕難居。不去甘棠﹐使我無憂。坎爲木﹐離爲巢﹐在上故曰髙木﹐坎水故曰腐巢﹐故曰漏濕。下二句言巢𨿽漏濕﹐只不伐甘棠卽無傾覆之憂也。

訟。三女爲姦﹐俱遊髙園。背室夜行﹐與伯笑言。不忍主母﹐爲失醴酒﹐冤尢誰告。通《明夷》。坤爲女﹐震數三﹐故曰三女。坎爲姦﹐巽爲髙﹐坤爲園﹐故俱遊髙園。艮爲背﹐坎爲室﹑爲夜﹐艮覆故曰背室夜行。震爲伯﹑爲笑言﹑爲主﹐坤爲母﹐故曰主母。坎爲酒﹑爲冤尢。《列女傳》﹕」周大夫主父妻淫於鄰人﹐恐主父覺﹐置毒酒使婢進之﹐婢知之﹐佯僵覆酒﹐受笞「。○忍﹐汲古訛認。末二句各本皆作」爲設歡酒﹐冤尢誰禱「﹐依汲古《履》之《旣濟》校。告﹐音垢﹐林意謂女行不端﹐婢不忍從主母毒主父﹐佯失酒﹐反遭笞也。

師。漏巵盛酒﹐無以養老。春貸黍稷﹐年歲實有。履道坦坦﹐平安無咎。坎爲酒﹐震爲巵﹐伏巽﹐故曰漏巵。坤爲老﹐坤喪﹐故不能養老。震爲黍稷﹑爲春﹐坤爲年歲。震爲履﹑爲大塗﹐故曰履道坦坦。○無﹐宋元本作何﹐依汲古。

比。松柏枝葉﹐常茂不落。君子惟體﹐日富安樂。艮爲木﹑爲堅﹐故曰松柏﹑曰不落。艮爲君子﹑爲安﹐坤爲身﹐故曰體。○惟體﹐汲古作歡寧﹐安作求﹐均依宋元本。

小畜。夫婦不諧﹐爲燕攻齊。良弓不張﹐騎刼憂亡。互《離》。下震上巽﹐震夫巽婦﹐而正反兩兌口相對故曰不諧。兌爲燕﹐巽爲齊﹐坎爲弓﹐坎伏﹐故曰不張。騎刼﹐燕將﹐代樂毅戰死﹐故曰亡。○第四句宋元本作騎駟憂凶﹐玆依汲古。

履。出令不勝﹐反爲大災。彊不克弱﹐君受其憂。巽爲令﹑兌爲反巽﹑爲毀折﹐故曰不勝﹐曰反爲大災﹐卦以一陰爲主﹐故彊不克弱﹐言五陽不能勝此一陽也。乾爲君。君受其憂者﹐言上干恐被陰消也。

泰。犇牛相錯﹐敗亂緒業﹐民不得作。坤爲牛﹐震爲奔﹐坤爲敗亂﹐伏巽爲緒﹐坤爲民﹐坤僵故不作。○犇牛﹐汲古作奔走﹐緒業作諸緒﹐依宋元本。

否。載璧秉圭﹐請命於河。周公克敏﹐衝人瘳愈。乾爲玉﹐坤爲車﹐故曰載璧。艮爲手﹐故曰秉圭。巽爲命﹐乾爲河﹐伏震爲周﹑爲公﹑爲衝人﹐艮堅故曰瘳。衝人者﹐成王﹐言成王有疾﹐周公以圭璧禱於河﹐使王疾愈也。事見《史記魯世家》。

同人。素車僞馬﹐不任重負。王侯出徵﹐憂危爲咎。通《師》。震爲車﹑爲白﹐故曰素車。震爲馬﹐坤虛故曰僞馬﹐蓋芻靈之屬。坤柔故不任重負。震爲王﹑爲諸侯﹑爲出徵﹐坎爲憂危。○僞﹐汲古作爲﹐依宋元本。

大有。大樹之子﹐同條共母。比至火中﹐枝葉盛茂。通《比》。艮坎皆爲木﹐坤爲母﹐本卦離爲火。《左傳昭三年》﹕」火中﹐寒暑乃退。「注﹕心星﹐以季夏昏中而暑退。季夏之時﹐艸木長成﹐故曰枝葉盛茂。○同﹐汲古作百﹐至作之﹐均依宋元本。

謙。壅遏堤防﹐水不得行。火盛陽光﹐陰蜺伏藏﹐走歸其鄕。詳《比》之《大畜》。○末句宋元本作走婦其歸﹐依汲古。

豫。五嶽四瀆﹐潤洽爲徳。行不失理﹐民賴恩福。○潤洽﹐依《頤》之《大畜》校﹐宋元本作合潤﹐汲古作含潤。

隨。駕駿南遊﹐虎驚我牛。陰不奉陽﹐其光顯揚。言之謙謙﹐奉義解患。震爲馬﹑爲南﹐艮爲虎﹑爲牛﹐震爲驚﹐上下卦陰皆居上﹐故曰陰不奉陽﹐卽不承陽也。艮爲光﹐初至四正反震﹐故曰言之謙謙。震爲解也。○牛﹐宋元本作羊﹐𨿽合兌象﹐然與遊不協﹐依汲古。艮牛象﹐𨿽見於《易》﹐久失傳﹐《易林》屢見﹐汲古不誤。

蠱。早霜晚雪﹐傷害禾麥。損功棄力﹐饑無所食。震爲禾麥﹐兌毀故曰傷害﹐巽隕落﹐故損功棄力。兌爲食﹐震爲虛﹐故曰饑無所食。震虛像。《歸妹上六》」承虛筐也「卽以震爲虛。

臨。岐周海隅﹐有樂無憂。可以避難﹐全身保財。震爲周﹐坤爲海﹑爲憂﹐震樂故無憂。坤爲財。○有﹐汲古作獨﹐依宋元本。按﹕《孟子》﹕」伯夷避紂﹐居北海之濱﹐太公避紂﹐居東海之濱﹐聞西伯善養老而歸於周「﹐林似述其事。

觀。陰蔽其陽﹐日暗不明。君憂其國﹐求騂得黃。駒犢從行。卦陰盛陽衰﹐故曰陰蔽其陽。艮爲日﹐坤黑故不明。坤爲國﹑爲憂﹐伏震爲君﹐坤爲馬﹐故曰騂黃。騂﹐赤色﹐黃﹐黃色馬也。乾爲赤﹐坤爲黃﹐乾伏﹐故不得騂而得黃。艮爲求﹑爲少﹐故曰駒﹐坤牛故曰犢﹐坤母故駒犢從行。○日﹐宋本﹑汲古皆作目﹐惟元本作日﹐艮爲日亦失傳象也。

噬嗑。金城鐵郭﹐上下同力。政平民歡﹐寇不敢賊。艮爲城郭﹑爲金鐵﹐正反震﹐故曰上下同力。坎爲平﹑爲民﹑爲寇賊。○鐵﹐元本作佳﹐依宋本﹑汲古。

賁。平公有疾﹐迎醫秦國。和不能愈﹐晉人赴告。坎爲平﹑爲疾﹐震爲公﹐艮爲國﹐伏兌﹐故曰秦國。坎爲和﹐震爲晉。按﹕《左傳成十年》﹕」晉景公有疾﹐秦伯使醫緩爲之﹐醫言病入膏盲﹝當作肓﹞﹐不能爲﹐公果卒「。赴告者﹐言赴告列國公喪也。○愈﹐宋元本作知﹐汲古作治﹐皆非﹐依《需》之《巽》校。赴告﹐宋元本作赴國﹐汲古作疑惑﹐皆不合﹐依《坎》之《萃》校。告﹐音谷﹐與國協。

剝。戴堯扶禹﹐松喬彭祖。西遇王母﹐道路夷易﹐無敢難者。乾爲王﹐一陽在上﹐羣陰戴之﹐故曰戴堯扶禹。艮爲壽﹐故曰松喬彭祖。赤松子﹑王子喬﹑彭籛﹐皆仙人而享大年者。伏兌爲西﹐坤爲母﹐伏乾﹐故曰王母。坤爲道路。○戴作載﹐非﹐依宋元本。松﹐宋元本作從﹐依汲古。

復。羔羊皮革﹐君子朝服。輔政扶徳﹐以合萬國。詳《謙》之《離》。

無妄。振鐘鼓樂﹐將軍受福。安帖之家﹐虎狼爲憂。履危不殆﹐師行何咎。震爲鍾﹑爲樂。鼓樂﹐言奏樂也。震爲武人﹐故曰將軍。艮爲安﹑爲家﹑爲虎狼﹐震爲履﹐伏坤爲師。○振﹑樂﹐宋元本作據鐘鼓翼﹐爲作與﹐殆作彊﹐均依汲古。

大畜。嫡庶不明﹐孽亂生殃﹐陳失其邦。震爲長子﹐嫡也﹐乃三至上正反震﹐故曰嫡庶不明。震爲陳﹐四至上震覆﹐故陳失其邦。艮爲邦。

頤。鳥驚狐鳴﹐國亂不寧。上弱下彊﹐爲陰所刑。震爲鳥﹑爲驚﹑爲鳴﹐艮爲狐﹐坤爲國﹑爲亂﹐艮孤陽在上﹐故曰上弱。震爲健﹐故曰下彊。坤爲刑﹐中四爻重坤﹐故曰爲陰所刑。○狐鳴﹐宋本﹑汲古作孤鴻﹐玆依元本。

大過。被繡夜行﹐不見文章。安坐於堂﹐乃無咎殃。長子帥師﹐得其正常。卦通《頤》。坤爲夜﹐震爲行﹐坤爲繡﹑爲文章﹐坤黑故不見。艮爲坐﹑爲堂﹐震爲長子。坤爲師。三四句言艮止義﹐五六句言震動義也。○於﹐宋元本作玉﹐玆依汲古。宋本作《坎》林。

坎。六月采芑﹐徵伐無道。張仲方叔﹐克勝飲酒。六月采芑﹐《小雅》篇名﹐頌周宣王也。張仲﹑方叔﹐皆宣王臣﹐《詩》﹕」張仲孝友﹐方叔召虎「是也。坎爲月﹐數六﹐故曰六月。互震爲芑﹐艮手爲采﹐震爲徵伐。坎爲仲﹐艮爲叔﹐坎爲酒。○克﹐元本作克﹐從宋本﹑汲古﹐宋本作《大過》林。

咸。昧暮乘車﹐東至伯家。踰梁越河﹐濟脫無他。伏《損》。坤爲黑﹑爲夜﹐故曰昧暮。震爲車﹑爲乘﹑爲東﹑爲伯﹐艮爲家﹐故東至伯家。艮爲梁﹐坤爲河﹐震往﹐故曰踰越﹑曰濟脫。

恆。東風解凍﹐和气兆升﹐年歲丰登。震東巽風﹐乾爲寒﹑爲凍﹐震爲解﹐故曰東風解凍。巽爲气﹐兌悅﹐故曰和气。坤爲年歲。○末句元本作年丰歲登﹐依宋本﹑汲古。

遁。三貍捕鼠﹐遮遏前後。死於圜城﹐不得脫走。古貓未爲家畜﹐故以貍捕鼠﹐貍﹐狐屬。艮爲貍﹐數三﹐故曰三貍。艮爲鼠﹐艮止﹐故曰遮遏前後。伏坤爲死﹐乾爲圜﹐艮爲城﹐艮止故難脫。○死於圜城﹐宋本作無於圜城﹐元本作無於遠域﹐玆依汲古。圜城者﹐獄城也﹐《周禮司圜》﹕鄭司農云﹕」圜﹐土獄城也「。

大壯。綏徳孔明﹐履祿久長。貴且有光﹐疾病憂傷。震爲履﹐乾爲祿﹑爲久長﹑爲貴﹑爲光﹐伏坤爲疾病憂傷。

晉。三虎搏狼﹐力不相當。如摧腐枯﹐一擊破亡。艮爲虎﹐數三﹐故曰三虎。艮爲狼﹑爲手﹐故搏狼。離中虛﹐故曰枯腐。艮爲擊﹐坎爲破﹐坤爲亡。○腐枯﹐宋元本作壅祜﹐玆依汲古。

明夷。使伯采桑﹐狠不肯行。與叔爭訟﹐更相毀傷。震爲伯﹑爲桑﹐坎爲狠﹐坎陷故不肯行。坎上下兌口相背﹐故曰爭訟。坎破故曰毀傷。○采桑﹐宋元本作東乘﹐狠作恨﹐玆依汲古。

家人。抱空握虛﹐鴞驚我雛﹐利去不來。此用遇卦象。離中爻伏艮﹐故曰抱﹑曰握。離爲空虛。艮爲鴞﹐震子故曰雛。震爲驚﹐巽爲利﹐風散故不來。○抱﹐元本作把﹐依宋本﹑汲古。

睽。李華再實﹐鴻卵降集。仁哲以興﹐蔭國受福。詳《小畜》之《離》。第四句宋元本作隆國無賊﹐汲古作不賊﹐玆依《比》之《訟》等林校攺。

蹇。東山臯洛﹐勇悍不服。金玦玩好﹐衣爲身賊。《左傳閔二年》﹕」晉侯使太子申生伐東山臯洛氏﹐佩之金玦﹐後太子果敗「。離東艮山﹐離爲赤﹐東山臯洛﹐赤狄別種﹐故用以爲象。艮爲金﹐伏兌爲玦。坎爲賊。○洛﹐依宋元本﹐汲古作落﹐𨿽與今《左傳》同﹐然《易林》用經往往字與今經異﹐疑宋本是﹑汲古非也。第二句元本作一朝隕落﹐宋元悍作捍﹐玆依汲古。又汲古多絲麻不作句﹐宋元本均無﹐依之。

解。飛蚊污身﹐爲邪所牽。靑蠅分白﹐貞孝放逐。伏巽爲蚊﹐震爲飛﹐坎水故曰污。震爲靑﹐伏巽爲蠅﹑爲白。○蚊﹐宋元本作文﹐依汲古。牽﹐汲古作率﹐貞作眞﹐均依宋元本。靑蠅﹐《詩》篇名﹐傷讒而作。貞孝放逐﹐言伯奇﹑申生爲後母所讒而被放也。

損。南山黃竹﹐三身六目。出入制命﹐東裏宣政。主尊君安﹐鄭國無患。震爲南﹑爲竹﹐艮山﹐數三﹐坤身﹐故曰三身六目。未詳。伏巽爲命令﹐坤爲裏﹐震東故曰東裏﹐指子產也。震爲主﹐坤爲安﹑爲居﹐坤爲國﹑爲鄭。《說文》﹕」鄭﹐地町町然平也「﹐象坤形。○黃竹﹐各本皆作大木。三身六目﹐宋元本作文身其目﹐汲古作丈身六目。第三四五句﹐宋元本作」制命出命﹐東裏田畝。尊主安居「﹐汲古作」制命出文﹐東裏宣敷。尊主安居「﹐玆依《蠱》之《旅》校攺﹐韻皆協矣。按﹕此皆指子產治鄭事。

益。泉起昆侖﹐東出玉門。流爲九河﹐無有憂患。艮山坤水故曰泉起昆侖。艮爲門﹐震爲東﹑爲玉﹐故東出玉門。坤爲河﹐震數九﹐故曰九河。坤爲憂患﹐震解故無。言河出昆侖山﹐過玉門關﹐播爲九河也。

夬。命短不長﹐中年夭傷。思及哭堂﹐哀其子亡。巽爲命﹑爲長﹐巽覆兌折﹐故曰命短不長。乾爲年﹐兌少﹐伏坤爲死﹐故曰中年夭傷。坤爲思﹐伏艮爲堂﹐兌口爲哭。震爲子﹐伏艮﹐震覆故子亡。○思及﹐宋元本作鬼泣﹐依汲古。

姤。君臣不和﹐上下失宜﹐宗子哀歌。通《復》。坤爲臣﹐震爲君﹐臣上君下故曰不和﹑曰失宜。震爲宗﹑爲子﹑爲歌﹐坤憂故曰哀歌。○末句宋本作宗子哭歌﹐元本作宋子哭歌﹐依汲古。

萃。苛政日作﹐螟食華葉。割下啖上﹐民被其賊。秋無所得。坤爲政﹐艮爲日。巽爲螟﹐兌爲食﹑爲華﹐故曰暝食華葉。坤爲下﹐艮爲刀﹐故曰割下﹐兌口在上故曰啖上。坤爲民﹐互巽爲賊﹐故曰被其民賊。兌爲秋﹐巽隕落故無得。

升。南行載鎧﹐登履九魁。車傷牛罷﹐日暮嗟咨。震爲南﹐伏艮爲鎧。《說文》﹕」鎧﹐甲也「。坤爲車﹑爲牛﹑爲暮﹐伏艮爲日﹐坤憂震語故嗟咨。第二句義未詳。○載﹐宋元本作戴﹐從汲古。履﹐宋元作場﹐從汲古。罷﹐音疲。魁當爲疑。

困。春東夏南﹐隨陽有功﹐與利相逢。伏《賁》。互震爲春﹑爲東﹐離爲夏﹑爲南﹐故曰春東夏南。離爲陽﹐震爲隨﹐本卦巽爲利。

井。頭尾顚倒﹐不知緒處﹐君失其國。伏《噬嗑》。艮爲首﹑爲尾﹐初至四正反艮﹐故曰顚倒。巽爲緒﹐震爲君﹐艮爲國﹐互坎故曰失國。

革。言無要約﹐不成契券。殷叔季姬﹐公孫爭之。彊入委禽﹐不悅於心。詳《頤》之《革》。○於心﹐各本皆作子南﹐依《頤》之《革》校。禽﹐汲古訛命。

鼎。缺破不成﹐胎卵不生﹐不見其形。互兌爲缺破﹐震爲胎﹑爲卵﹐震伏巽隕故不生。○破﹐汲古作陷﹐玆依宋元本。

震。見蛇交司﹐惜蚖畏惡﹐心乃無悔。伏巽爲蛇﹑爲蚖﹐互坎爲心。義未詳。○悟﹐汲古作臥﹐蚖作蜓﹐依宋元本。

艮。河水孔穴﹐壞敗我室。水深無涯﹐魚鱉傾倒。坎爲河水﹐震爲孔﹐艮爲穴﹐故曰河水孔穴。艮爲室﹑爲鱉﹐伏巽爲魚。○倒﹐元本作側﹐依宋本﹑汲古。

漸。五獄四瀆﹐地得以安。髙而不危﹐敬愼避患。艮山﹐坎數五﹐故曰五獄。坎爲瀆﹐巽數四﹐故曰四瀆。巽爲髙﹐艮安﹐故不危。坎爲患﹐巽順故曰敬愼。○敬愼﹐汲古作驚懼﹐玆依宋元本。

歸妹。南至之日﹐陽消不息。北風冽寒﹐萬物藏伏。離日震南﹐故曰南至之日﹐上下卦陰在陽上故曰陽消不息。坎爲北﹑爲寒﹐伏巽﹐故曰北風。震爲萬物﹐坎爲藏伏。○冽﹐宋元本作烈﹐藏伏作伏藏﹐玆依汲古﹐然伏仍不協﹐疑爲匿字。

丰。五利四福﹐俱田髙邑。黍稷盛茂﹐多獲髙稻。巽爲利﹐卦數五故曰五利。震爲福﹐卦數四﹐故曰四福。艮爲邑﹐巽爲髙﹐震爲耕﹐故曰俱田髙邑。震爲黍稷﹑爲盛茂﹑爲稻。○田﹐宋元本作佃﹐髙作居﹐稻作積﹐均依汲古。

旅。公孫駕車﹐載遊東齊。延陵說產﹐遺季紵衣。詳《乾》之《益》﹐各本下多疾病悲哀四字﹐與上文不類﹐斷爲衍文﹐依《乾》之《益》校刪。

巽。蛟虯當道﹐民困愁苦。望羊置羣﹐長子在門。巽爲蛇﹐故曰蛟虯﹐伏震爲道﹐故曰蛟虯當道。坎爲民﹑爲愁苦﹐坎陷﹐故曰民困愁苦。互兌爲羊﹐艮爲門﹐震爲長子。

兌。金玉滿堂﹐忠直乘危。三老凍餓﹐鬼奪其室。求魚河海﹐网舉必得。伏艮爲金﹑爲堂﹐震爲玉﹐故曰金玉滿堂。坎爲忠直﹑爲危﹑爲凍﹐震數三﹐艮壽﹐故曰三老。三老﹐鄕官也。坎爲鬼﹑爲河海﹐艮爲求﹐互巽爲魚﹐離爲网。○堂﹐宋元本作室﹐非﹐玆依汲古。其﹐汲古作我﹐玆依宋元本。按﹕林詞義吉凶不協﹐疑中二句爲衍文。

渙。日入明匿﹐陽晶隱伏。小人勞心﹐求事不得。離伏﹐故曰日入明匿。晶精通。坎爲隱伏﹑爲心﹑爲勞﹐震爲人﹐艮爲小﹐故曰小人勞心。艮爲求﹐風散故不得。○明匿﹐宋元本作幽慝﹐晶作明﹐均依汲古。

節。頻逢社飲﹐失利後福。不如子息﹐舊居故處。申請必得﹐乃無大悔。艮爲社﹐兌口爲飲。古社日最重春秋兩社﹐皆祭後鄕飲﹐故曰頻逢社飲。巽爲利﹐巽伏故失利。震爲後﹑爲福﹐故曰後福。震爲子息﹑爲申請﹐艮爲居處。○社﹐依宋元本﹐汲古作招﹐非。必得﹐宋元本作必與﹐依汲古。

中孚。南有嘉魚﹐駕黃取。魴鱮詡詡﹐利來無憂。震爲南﹐巽爲魚﹐震福故曰嘉魚。震爲黃﹐黃馬也。正反巽故曰﹑曰魴鱮。巽爲利。○﹐汲古﹑宋本皆作遊﹐玆依元本﹐嘉魚﹐《小雅》詩篇名。

小過。黃裳建元﹐文徳在身。祿佑洋溢﹐封爲齊君。震爲衣﹑爲黃﹐《坤六五》﹕」黃裳元吉「﹐故曰建元。艮爲身﹐坤爲文﹐卦上下皆坤爻﹐故曰文徳在身。震爲福佑﹑爲君﹐巽爲齊。○宋元本下多」賈市無門﹐股肱多根「二句﹐根當爲恨﹐豈有上文如是之吉﹑下忽凶乎﹐其爲衍文無疑﹐故從汲古不錄。

旣濟。口不從心﹐欲東反西。與意乖戾﹐動舉失便。離東坎西。○舉﹐元本作步﹐依宋本﹑汲古。便﹐依汲古﹐宋元本皆作使。

未濟。虎狼之鄕﹐日爭凶訟。叨爾爲長﹐不能定從。卦有三艮形﹐故曰虎狼之鄕。離正覆兌相背﹐故曰爭訟。不能定從﹐言不能定從約。虎狼之鄕﹐謂秦也。○從﹐汲古訛證﹐依宋元本。

咸之第三十一

咸。雌單獨居﹐歸其本巢。毛羽憔悴﹐志如死灰。巽爲雌﹑爲寡﹐故曰單獨。艮爲巢﹐巽寡髮﹐故曰毛羽憔悴。伏坤爲志﹑爲死。

乾。小窗多明﹐道裏利通。仁賢君子﹐國安不僵。○小﹐宋元本作十﹐依汲古。裏﹐汲古作理﹐依宋元本。○此用《咸》象。咸伏損﹐艮爲小﹑爲窗﹑爲明﹐坤爲道裏。震爲利通﹑爲仁賢﹐艮爲君子﹑爲國﹑爲安。

坤。心惡來怪﹐衝衝何懼。顏淵子騫﹐尼父聖誨。淵﹐宋本作伯﹐誨作毋﹐依汲古。咸艮爲顏﹐兌爲淵﹐故曰顏淵。艮手爲騫﹐故曰子騫。乾爲父﹑爲聖﹐艮山故曰尼父﹐兌言故曰聖誨。

屯。鳥鳴呼子﹐哺以酒脯。髙棲水處﹐來歸其母。艮爲鳥﹐震爲鳴﹑爲子﹐故曰鳥鳴呼子。震爲口﹐故曰哺。坎爲酒﹑爲脯。脯﹐肉也。艮髙﹐故曰髙樓﹐坤水坎水﹐故曰水處。坤爲母﹐震爲歸﹐言鳥聞呼﹐或髙棲或水處皆至也。○棲﹐宋元本訛樓﹐依汲古。

蒙。國馬生角﹐陰孽萌作。變易常服﹐君失於宅。坤爲國﹑爲馬﹐艮爲角﹐互震故曰生角。坤爲陰﹑爲服﹑爲失﹐艮爲宅﹐震爲萌﹑爲君。《漢書五行志》﹕」文帝十二年﹐有馬生角於吳﹐劉向以爲吳舉兵向上之萌「﹐又《史記》﹕」燕太子丹爲質於秦﹐求歸﹐秦王曰﹕待馬生角﹐旣而馬果生角﹐乃放歸「﹐此皆反常之事﹐故曰變易常服。

需。入宇多悔﹐耕石不富。衡門屢空﹐使士失意。○宇﹐汲古作年﹐從宋元本。似多用伏象。

訟。諸孺行賈﹐遠涉山阻。與旅爲市﹐不危不殆﹐利得十倍。伏《震》爲孺﹑爲商賈﹐坤眾故曰諸孺。乾爲陵﹐故曰山阻。伏巽爲市﹑爲利﹑爲三倍。○諸孺﹐宋本作情懦﹐玆依汲古。

師。梁破橋壞﹐水深多畏。陳鄭之間﹐絕不得前。艮爲橋梁﹐艮覆故曰破壞﹐坎爲破也。坤水坎水故曰水深。坎爲畏﹐震爲陳﹐坎爲平﹑爲鄭﹐坎陷故不前。

比。雙鳧俱飛﹐欲歸稻池。經涉萑澤﹐爲矢所射﹐傷我胸臆。此兼《咸》象。艮爲鳧﹐兌數二﹐故曰雙鳧。兌爲池﹐巽爲稻﹑爲萑﹐坎爲矢﹐坤爲胸。○射傷﹐汲古作傷損﹐依宋元本。

小畜。謾誕不成﹐倍梁滅文。許人賣牛﹐三夫爭之。失利後時﹐公孫懷憂。未詳。○倍﹑賣。汲古作佶﹑作買。依宋元本。夫﹐宋元本作失﹐依汲古。按﹕伏《豫》正反震故曰謾誕﹑曰爭﹑曰三夫。艮爲牛﹑爲時。

履。南國饑凶﹐民失糟糠。少子困捕﹐利無所得。乾爲南﹐伏坤爲國﹐離爲饑﹐巽爲糟糠﹐兌爲食。○饑凶﹐宋元本作凶饑﹐依汲古。

泰。狗吠非主﹐狼虎日擾。驚我東西﹐不爲家咎。震爲鳴吠﹑爲主﹐伏艮爲狗﹑爲虎狼﹐震爲驚﹑爲東﹐兌爲西﹐艮爲家。狗吠非主﹐言非其主人而必吠也。

否。望龍無目﹐不見手足。入水求玉﹐失其所欲。乾爲龍﹐艮爲目﹐巽伏故無。震爲足﹐震伏故不見。艮爲手﹐巽伏故亦不見。乾爲玉﹐坤爲水﹐巽入艮求﹐故曰入水求玉。坤爲失﹐故所欲不得也。

同人。以鹿爲馬﹐欺誤其主。聞言不信﹐三日爲咎。黃龍三子﹐中樂不殆。伏《師》。震爲鹿﹐坤爲馬﹐故曰以鹿爲馬。震爲主﹐離上下兌口相背﹐故曰欺誤﹑曰聞言不信。與《明夷初九》之」有言「義同也。離數三﹐故曰三日。震爲黃龍﹑爲子﹐爲樂﹐《史記秦本紀》﹕」趙髙獻鹿於二世﹐曰馬也「。

大有。養幼新婚﹐未能出門。登宋望齊﹐不見太師。此用《咸》象。少男少女故曰養幼﹐六爻皆交﹐故曰新婚。乾爲門﹐巽伏﹐故曰未能出門。架木爲屋曰宋﹐艮爲宋﹑爲望﹐巽爲齊﹐乾爲太師﹐巽伏故不見。

謙。王也季子﹐相與爲友。明允篤誠﹐升擢薦舉。艮爲王孫﹑爲季子。艮爲友﹐正反艮﹐故曰相與爲友。艮爲明﹑爲升擢。○季﹐汲古作貴﹐依宋元本。

豫。山水暴怒﹐壞梁折柱。稽難行旅﹐畱連愁苦。艮爲山﹐坤水坎水﹐上震﹐故曰山水暴怒。艮爲梁柱﹐坎折﹐故曰壞梁折柱。坎陷艮止﹐故曰稽難﹑曰畱連﹐震爲行旅﹐坎爲愁苦。

隨。鸇鳩徙巢﹐西至平州。遭逢雷電﹐碎我葦蘆。室家饑寒﹐思吾故初。艮爲鸇鳩﹑爲巢﹐下震故曰徙巢。兌爲西﹐震爲雷﹑爲葦蘆﹐艮爲室家。○碎﹐宋元本作破﹐依汲古﹐兌毀折故碎。

蠱。登髙傷軸﹐上阪棄粟。販鹽不利﹐賈牛折角。互震爲軸﹑爲登﹐兌爲折﹐故傷軸。艮爲阪﹐巽爲粟﹐在下故曰棄粟。震爲商販﹐兌爲鹽鹵。艮爲牛﹑爲角﹐兌爲折。○買牛折角﹐元本買作賣﹐汲古作市賈折閱﹐非﹐玆依宋本。

臨。祝鮀王孫﹐能事鬼神。節用綏民﹐衛國以存。饗我旨酒﹐眉壽多年。《論語》﹕」祝鮀治宗廟﹐故曰能事鬼神「﹐注﹕祝鮀﹐衛大夫子魚也。疏﹕《左傳》﹕子行敬子謂靈公曰﹕」會同難﹐其使祝鮀從。「將盟﹐果長衛侯﹐故曰衛國以存。坤爲鮀﹐震言故曰祝鮀。震爲王﹑爲神﹐坤爲鬼﹑爲民﹑爲國。○鮀﹐元本作施﹐依宋本﹑汲古。第五句依宋元本﹐汲古無。

觀。九里十山﹐道卻峻難。牛馬不前﹐復返來遠。坤數十﹐互艮故曰十山。朱震云﹐坤亦數九﹐故曰九里。艮爲道﹐卻﹐退也。巽爲進退﹐故曰道卻。坤爲牛﹑爲馬﹐艮止坤下﹐故不前。

噬嗑。枯樹不花﹐空淵無魚。舊鳥飛翔﹐利棄我去。震爲樹﹐離火故枯。坎爲淵﹐巽爲魚﹐巽伏故無魚。艮爲鳥﹑爲飛。○舊﹐宋元本作蕉﹐玆依汲古。亦未安。疑爲鷙字。

賁。雄狐綏綏﹐登上崔嵬。昭告顯功﹐大福允興。艮爲狐﹐陽卦﹐故曰雄狐。震爲登﹐艮山﹐故曰崔嵬。震言故曰告。○綏綏﹐宋元本作唯唯﹐汲古作綏遺﹐依局本。上﹐汲古作山﹐依宋元本。崔﹐宋元本作山﹐依汲古。《詩齊風》﹕」南山崔崔﹐雄狐綏綏「﹐序謂刺襄公禽獸之行﹐林義似異。

剝。啞啞笑喜﹐相與飲酒。長樂行觴﹐千秋起舞﹐拜受大福。此用《咸》卦伏象。○笑喜相與﹐汲古作笑言與歡﹐依宋元本。

復。大椎破轂﹐長舌亂國。牀第之言﹐三世不安。兌爲舌﹐震形較兌多一陰﹐故曰長舌。坤爲國﹑爲亂﹐伏巽爲牀﹐震爲言﹐數三﹐坤爲世﹐故曰三世。椎轂疑皆爲震象。○椎﹐汲古訛推﹐宋元本。

無妄。男女合室﹐二姓同食。婚姻孔云﹐宜我孝孫。艮爲室﹐震男巽女俱在艮體中﹐故曰合室。震爲口﹐爲食﹐正反震相對﹐故曰同食。艮爲孫﹐巽順﹐故曰孝孫。○二﹐汲古作三﹐從宋元本。

大畜。千仞之墻﹐禍不入門。金籠鐵疏﹐利以辟兵。欲南上阪﹐軸方不轉﹐遠車復反。艮爲墻﹐在上故曰千仞。乾爲門﹐坤爲禍﹐坤伏故禍不入門。乾爲金﹐艮亦爲金﹐故曰金籠鐵疏。疏梳同。艮爲刀兵﹐艮止故辟兵。震爲南﹐艮爲阪﹐伏坤爲軸﹑爲方﹐艮止故不轉。震爲車﹑爲反也。○禍不﹐汲古作不得﹐辟作避﹐南上作上南﹐均依宋元本。軸方﹐宋元本作轉萬﹐今依汲古。

頤。華言風語﹐自相詿誤。終無凶事﹐安寧如故。震爲旉﹐故曰華言﹐伏巽﹐故曰風語﹐正反震故詿誤。坤爲凶﹑爲事﹐艮爲終﹐故終無凶事﹐艮止故安寧如故。

大過。泛泛柏舟﹐流行不休。耿耿寤寐﹐心懷大憂。仁不遇時﹐退隱窮居。詳《屯》之《乾》。心﹐依校各本皆作公。

坎。大尾小頭﹐重不可搖。上弱下彊﹐陰制其雄。艮爲尾﹐坎爲頭﹐陽陷陰中故曰陰制其雄。

離。一身三口﹐語無所主。東西南北﹐迷惑失道。兌爲口﹐離數三﹐故曰三口。伏坎﹐數一﹐伏艮爲身﹐故曰一身。正反兌故曰語無所主。兌爲西﹐伏震爲更﹐離爲南﹐伏坎爲北﹐伏艮爲道﹐正反艮故迷惑失道。

恆。南行求福﹐與喜相得。封受上賞﹐鼎足輔國。震爲南﹑爲行﹑爲喜﹑爲鼎﹑爲足﹐乾爲福﹐伏坤爲國。

遁。過時不歸﹐雌雄苦悲。徘徊外國﹐與母分離。艮爲時﹐震爲歸﹐二至四震伏故曰不歸。互巽爲雌﹐震爲雄﹐震伏不見﹐故曰苦悲。艮爲國﹐艮止故徘徊。坤爲母﹐坤伏不見﹐故曰與母分離。○第二句宋本作苦悲雄惟﹐元本作苦悲雄雌﹐玆依汲古。

大壯。堯舜在國﹐陰陽和得。涿聚衣裳﹐晉人無殃。震爲帝﹐故曰堯舜。《左傳哀二十三年》﹕」晉伐齊﹐智瑤禽顏涿聚。「故曰晉人無殃﹐然語意與上二句不屬。衣裳﹐宋元本作衣常﹐仍難解。

晉。周成之降﹐越裳夷通。疾病多祟﹐鬼哭其公。狼子野心﹐宿客不同。此用《咸》象。伏震爲周﹐艮爲咸﹐故曰周成。坤爲裳﹐震爲南﹐故曰越裳。坤爲夷﹑爲疾病﹑爲鬼﹐艮爲哭﹐震爲公﹐震覆坤死﹐故曰鬼哭其公。艮爲狼﹐坤爲野﹑爲心。巽爲旅客﹐坤爲夜﹐故曰宿客。○首句宋本作周成之降﹐汲古成作公﹐玆依《遁》之《坤》﹐然義皆與下四句不協﹐闕疑待考。又狼子﹐宋本作鳥子﹐尢非。

明夷。申酉脫服﹐牛馬休息。君子以安﹐勞者得歡。坤居申方﹐坎先天居酉方﹐坤爲牛﹐震爲馬﹐坎隱故曰脫服。服﹐轅外馬脫服卽休息也。坎爲勞﹐震爲歡﹐言申酉日暮牛馬與人皆安息也。

家人。凱風無母﹐何恃何怙。幼孤弱子﹐爲人所苦。巽爲風﹑爲母﹐巽隕落﹐故無母。坎爲孤﹑爲苦。凱風﹐《邶風》篇名﹐毛謂母不安其室﹐玆謂無母﹐義與毛異。○第二句宋元本作何怙何恃﹐依汲古。

睽。出門上堂﹐從容牖房﹐不失其常。天牢地戶﹐勞者憂苦。伏《艮》爲門室牖房。坎爲牢﹐艮爲天﹐故曰天牢。坎爲北﹑爲勞憂﹐《晉書天文志》﹕」天牢六星在北斗下﹐貴人之牢也「﹐《河圖括地象》﹕」西北爲天門﹐東南爲地戶「﹐兌居東南﹐伏艮爲戶也。

蹇。天厭周徳﹐命與南國。以禮靜民﹐兵革休息。艮爲天﹐震爲周﹑爲徳﹐故曰天厭周徳。艮爲國﹐離南﹐故曰南國。離爲兵革﹐艮止故休息。厭﹐足也﹐滿也﹐言周徳盛天﹐與以南國也。

解。堂桑折衝﹐佐鬭者傷。暴臣失國﹐良臣被殃。未詳。堂桑﹐宋元本作常葉﹐姑依汲古﹐皆未安。衝﹐汲古作衡﹐姑依宋元本。失﹐汲古作反﹐亦姑依宋元本。

損。合歡之國﹐嘉喜我福。東嶽西山﹐朝齊成恩。震爲歡﹐坤爲國﹐正反震相對﹐故曰合歡之國。震爲喜﹑爲福﹐艮爲山嶽﹐震東兌西﹐故曰東嶽西山。震爲朝﹑爲齊﹐齊﹐同隮﹐《詩墉風》﹕」朝隮於西﹐崇朝其雨「﹐《傳》﹕」隮﹐升也「﹐按﹕《樂記》」地气上齊「注﹕齊﹐躋也。而躋與隮皆訓升﹐是齊詩本作齊字﹐與毛異﹐而義同也﹐言雲升雨降故曰成思。

益。耕石不生﹐棄禮無名。縫衣失鍼﹐襦袴不成。震爲耕﹐艮爲石﹐坤死﹐故曰不生。坤爲禮﹑爲失﹐震爲衣﹑爲襦袴﹐巽敝﹐故不成鍼﹐爲坎象﹐四五半坎﹐故失鍼。

夬。聾瞢闇盲﹐跛倚不行。坐屍爭骸﹐身被火災﹐困其多憂。《履六三》云﹕」眇能視﹐跛能履「﹐謂兌爲半離半震也﹐故玆亦曰盲﹑曰跛。推之夬亦半坎也﹐故曰聾。伏艮爲坐﹐坤爲屍﹐兌爲骸﹐坤爲身﹐艮爲火﹐故曰身被火災。艮爲困﹐坤爲憂﹐故曰困其多憂。爭﹐《廣韻》云諫諍也﹐止也。坐屍爭骸﹐言不能行之人有類於坐屍止骸而不能動﹐故遇火而困﹐伏坤爲災憂。○盲﹐宋元本作瞢﹐依汲古。第三句宋本﹑汲古作坐戶孚骸﹐依元本。火﹐汲古作大﹐依宋元本。困﹐宋元本作因﹐依汲古。

姤。生長太平﹐仁政流行。四方歸徳﹐社稷康榮。生長﹐宋元本作長生﹐此用《復》象。震爲生﹐震樂故曰太平。坤爲政﹐震爲仁﹐故曰仁政流行。坤爲四方﹑爲社稷﹐震爲徳﹑爲康榮。

萃。桀跖並處﹐民人愁苦。擁兵荷糧﹐戰於齊魯。合巹同牢﹐姬姜並居。坤惡故曰桀﹐巽爲盜﹐故曰跖。坤巽連體﹐故曰並處。坤爲人民﹑爲愁苦。艮爲兵﹑爲荷﹐巽爲糧﹑爲齊﹐兌爲魯。五六句與上意不屬﹐定爲衍文。○同牢﹐汲古作得牢﹐非﹐依宋元本。《昬禮》﹕」同牢而食「。民人﹐宋元本作民之﹐從汲古。

升。南與凶居﹐破車失襦。西行無袴﹐亡其寶賂。震爲南﹐坤爲凶﹑爲車﹐兌毀故破車。震爲襦﹐坤亡故失襦。兌爲西﹐巽爲袴﹐震爲玉﹐坤亡故曰無袴﹑曰亡其實﹝當作寶﹞賂。

困。空槽注器﹐豚彘不至。張弓祝雞﹐雄父飛去。伏震爲槽﹑爲器。注﹐擊也。伏艮爲擊﹐巽爲豕﹐故曰豚彘﹐坎陷故不至。凡飼豕擊槽卽至﹐今槽空無食﹐故𨿽擊不至。巽爲雞﹐坎爲弓﹐兌口故曰祝雞。祝﹐呼也。張弓呼故懼而飛去也。○父﹐《師》之《旅》﹑汲古作鳩﹐《說文》﹕」父﹐家長率教者「﹐然則雄父是雞之首領。父同甫。

井。望尙阿衡﹐太宰周公。屏藩湯武﹐立爲王侯。詳《同人》之《師》。

革。朝鮮之地﹐箕子所保。宜家宜人﹐業處子孫。詳《大畜》林。

鼎。息憂解笑﹐故貧今富。載樂履善﹐與福俱遇。息﹐宋元本作昔﹐依汲古。遇﹐汲古作憂﹐依宋元本。貧﹐宋元本作貪﹐樂作筞﹐依汲古。伏坎爲憂﹐震爲解﹑爲笑﹐伏坤爲貧﹐乾爲富﹐故曰故貧今富。伏震爲樂﹑爲善﹑爲履﹑爲車﹐故曰載樂。震爲福也。

震。叔迎伯兄﹐遇巷在陽。君子季姬﹐並坐鼓簧。震爲伯﹑爲兄﹐互艮爲叔﹐伏離爲巷﹑爲陽﹐言遇伯兄於巷之陽也。艮爲君子﹑爲季﹐震爲姬﹐故曰季姬﹐爲樂故曰鼓簧。○巷﹐宋元本作捲﹐益難解﹐姑依汲古。《詩秦風》﹕」旣見君子﹐並坐鼓簧「。

艮。順風縱火﹐芝艾俱死。三害集房﹐十子中傷。詳《剝》之《坤》。○俱死﹐汲古作俱亡﹐依宋元本。

漸。駕車入裏﹐求鮮魴鯉。非其肆居﹐自令失市。君子所在﹐安無危殆。坎爲車﹐艮爲裏﹑爲求﹐巽爲入﹑爲魚﹐故曰求鮮魴鯉。所求非地﹐故曰非其肆居。巽爲室﹐艮爲君子﹑爲安。○其﹐汲古作吾﹐依宋元本。殆﹐宋元本作咎﹐依汲古。

歸妹。拔劍傷手﹐見敵不起。良臣無佐﹐困辱爲咎。伏艮爲劍﹑爲手﹐坎破故傷手。坎爲隱伏故不起。艮爲臣﹐坎爲困辱。○咎﹐汲古作苦﹐依宋元本。

丰。亂君之門﹐佐鬭傷跟。榮私貪祿﹐身爲悔殘。東下泰山﹐見我所歡。離爲亂﹐震爲君﹐伏艮爲門﹐故曰亂君之門。伏震爲跟﹐正反震相對故曰鬭﹐兌折故曰傷。艮爲身﹑爲山﹐震東故曰東下泰山。

旅。慈母望子﹐遙思不已。久客外野﹐使我心苦。巽爲母﹐巽順故曰慈母。離爲望﹐巽爲旅客﹐艮爲外野﹐伏坎爲心。

巽。魴生淮卻﹐一轉爲百。周流四海﹐無有患惡。詳《蠱》林。淮卻﹐元本作江淮﹐依宋本﹑汲古。卻﹐隙同。

兌。甘露醴泉﹐太平機關。仁徳感應﹐歲樂民巡。詳《屯》之《謙》。

渙。采薇出車﹐魚麗思初。上下役急﹐君子免憂。采薇﹑出車﹑魚麗﹐皆《小雅》詩。《詩序》采薇﹐遣將率戍役也﹔出車﹐勞遠率也﹔魚麗﹐美萬物盛多面備禮也。又云文武以天保。以上治內﹐采薇以下治外﹐故林曰思初﹐言思文武周初之盛美也。震爲薇﹐艮爲采﹐震爲出﹑爲車﹐巽爲魚﹐艮爲君子﹐坎憂震解﹐故免憂。○采﹐元本作采﹐依宋本﹑汲古。役﹐宋元本作從﹐依汲古。

節。豕生魚魴﹐鼠舞庭堂。雄佞施毒﹐上下昏荒﹐君失其邦。詳《蒙》之《比》。此以坤爲魚﹐坎入坤﹐故曰豕生魚魴。

中孚。三頭六目﹐道畏難宿。寒苦之國﹐利不可得。丁云﹕《山海經》﹕」一身三頭「﹐《淮南子地形訓》有三頭氏。艮爲頭﹐數三﹐故曰三頭。

小過。燕雀銜茅﹐以生孚乳。昆弟六人﹐姣好孝悌。各同心願﹐和悅相樂。詳《小畜》之《兌》。兌爲燕。○燕﹐宋元本作驚﹐依汲古。姣﹐依宋元本﹐汲古作歡。孝悌﹐宋元本作悌孝﹐依汲古。

旣濟。文君之徳﹐仁義致福。年無胎夭﹐國富民實。君子在室﹐曾累益息。此用《咸》象。伏坤爲文﹐乾爲君﹑爲仁﹑爲年﹐伏震爲胎﹐震生故不夭。艮爲國﹑爲君子﹑爲室﹐乾爲富實﹐伏坤爲層累。○之徳﹐汲古作徳義﹐仁義作仁聖﹐君子在室作臥者在室﹐均依宋元本﹐惟元本室作堂。息﹐宋元本作恩﹐玆依汲古。曾累益息者﹐言生息層累而益勝也﹐古曾層同。

未濟。愁梁未成﹐無以至陳。水深難涉﹐使我不前。此似用《咸》象。兌秋艮梁﹐兌毀故不成﹐互大坎故曰水深﹐艮止故不前。

恆之第三十二

恆。黃帝所生﹐伏羲之宇。兵刃不至﹐利以居止。震爲帝﹑爲玄黃﹐故曰黃帝。坤爲牛﹐坤伏﹐故曰伏羲。羲﹐犧同﹐牛牲也。艮爲兵刃﹐艮覆故曰至。巽爲利。○宇﹐宋本訛宗﹐依元本﹑汲古。刃﹐宋元本作刀﹐依汲古。

乾。登墀踒足﹐南行折角。長夜之室﹐不逢忠直。此用《恆》象。震爲足﹐兌折故踒足。震爲南﹐艮爲角﹐艮覆故折角﹐伏坤故曰夜﹑曰室。

坤。燕雀衰老﹐悲鳴入海。憂在不飾﹐差池其羽。頡頑﹝當作頏﹞上下﹐寡位獨處。此仍用《恆》象。兌爲燕雀﹐坤爲老﹑爲海﹐四五二句《詩邶風燕燕》文﹐乃莊姜送戴嬀大歸於陳之詩﹐故曰寡位獨處﹐義與毛合。○鳴﹐宋元本作鴻﹐第三句作憂不在鄕﹐寡作在﹐均依汲古。

屯。開閡除憂﹐伯自外來。忉忉無患﹐無心得歡。坤爲門﹐震爲開﹑爲除﹐坎爲憂﹐在外故開門除憂。震爲伯﹐伯自外來﹐言由外來內也。坎爲患﹑爲心﹐震樂故無。○無﹐汲古作之﹐依宋元本。心﹐宋元本作之﹐依汲古。

蒙。郊耕釋耜﹐有所疑止﹐空虛無子。坤爲郊﹐震爲耕﹑爲耜﹐坎爲疑﹐坤爲虛。釋耜﹐言輟耕也﹐故因疑而止。坤爲虛﹐震爲子﹐坤亡故無子。○郊﹐宋元本作效﹐耜作秬﹐均依汲古。釋﹐汲古作擇﹐依宋本。

需。張牙切齒﹐齗怒相視。禍起蕭墻﹐牽引吾子。患不可解﹐憂驚吾母。互兌爲牙齒﹐兌剛魯故曰齗怒。離爲視﹐故曰齗怒相視。離爲禍﹐伏艮爲墻﹑爲牽引﹐坎爲患﹑爲憂﹐伏坤爲母。○齗怒相視﹐宋元本作斷怒相及﹐依汲古。齗齗﹐爭辯貌。

訟。履不容足﹐南山多棘。毋出房闥﹐乃無病疾。伏《明夷》。震爲足﹑爲履﹑爲南﹐坎爲棘﹑爲室﹐故曰房闥﹐坎隱伏﹐故曰毋出。坎爲病疾﹐震解故無。○闥﹐汲古作閨﹐依宋元本。

師。牛騂無子﹐鳴於大野。申後陰微﹐還歸其母。騂﹐《玉篇》云﹕馬赤黃也。坤爲牛﹑爲黃﹐故曰騂牛。震爲子﹐坤殺﹐故曰子。坤爲野﹐震爲鳴﹐故曰鳴於大野。坤爲後﹑爲母﹐震爲歸﹐周幽王后﹐申國女﹐幽王寵褒姒﹐廢申後﹐故曰遠歸其母。○三四句宋元本作」申後陰微﹐罡歸其母「﹐玆依汲古。

比。龍生於淵﹐因風升天。章虎炳文﹐爲禽敗軒。發輗溫谷﹐暮宿昆侖。終身無患﹐光精照耀﹐不被禍難。首二句兼用《恆》象。震爲龍﹑爲生﹐兌爲淵﹐故曰龍生於淵。巽爲風﹐乾爲天﹐龍在天上﹐故曰因風升天。比坤爲文﹐艮爲虎﹐震爲車﹐震覆故曰敗軒。禽者﹐田獵也。輗﹐轅端持衡者。坤爲車﹐一陽在坤上若轅端衡木﹐蓋艮象也。《水經注》渭水右有溫谷﹐然此溫谷卽暘谷。《書》宅嵎夷曰暘谷。《淮南子》日出於暘谷﹐言發輗東海﹐夕至侖昆﹝當作昆侖﹞也。坤爲暮﹐艮爲昆侖﹐坤爲身﹐艮爲終﹑爲光明﹐坎爲患難。○升﹐宋元本作身﹐禽作凶﹐光作充﹐均依汲古。照﹐元本作照﹐依宋本及汲古。禍﹐汲古作患﹐與上患字復﹐依宋元本。

小畜。旣嫁宜吉﹐出入無咎。三聖並居﹐國安無災。通《豫》。震爲嫁﹑爲出﹐巽爲入﹐坎爲聖﹐震數三﹐故曰三聖。坤爲國﹐震樂故無咎災。○咎﹐宋元本作憂﹐依汲古。

履。北陸陽伏﹐不知白黑。君子傷讒﹐正害善人。通《謙》。坎爲北﹐陽陷陰中﹐故曰陽伏。《左傳》﹕」日行北陸而藏冰「﹐言天寒也。坎爲黑﹐巽爲白﹐巽坎皆爲伏﹐故不知。艮爲君子﹐正反震故曰傷讒。○白黑﹐汲古作黑白﹐依宋本。

泰。一身兩頭﹐近適二家﹐亂不可治。坤爲身﹐乾數一﹐故曰一身。乾爲頭﹐坤數二﹐故曰兩頭。伏艮爲家﹐坤爲亂。○近﹐汲古作延﹐依宋元本。

否。牝馬牡駒﹐歲字不休。君子衣服﹐利得有餘。乾坤合體故曰牝牡﹐故歲字不休﹐字﹐息也。乾爲歲﹐互艮爲君子﹐巽爲利﹐乾爲衣。○牡駒﹐宋元作牝駒﹐依汲古。字﹐汲古作孳﹐依宋元本。

同人。南行懷憂﹐破其金輿。安坐故廬﹐乃無災患。通《師》。震爲南﹐坤爲憂患﹑爲車﹐乾爲金﹐故曰金輿。坎爲破﹑爲室廬。○災﹐依宋元本﹐汲古作殃。

大有。憂人之患﹐履傷浮願。爲身禍殘﹐篤心自守﹐與喜相抱。通《比》。坤爲憂患﹐震爲履﹐震覆故曰履傷。坤爲身﹑爲禍﹐坎心﹐艮爲抱。第二句或有訛字﹐或謂浮願猶不及料也。願﹐汲古作顏﹐依宋元本。

謙。咸陽辰巳﹐長安戌亥。丘陵生心﹐非魚鰌市。可以避水﹐終無凶咎。《謙》震﹑坎﹑艮三陽俱備﹐震乾初坎乾中﹐艮乾上三陽成乾﹐故曰咸陽。辟卦乾居辰巳﹐故曰咸陽辰巳。震爲長﹐坤爲安﹐故曰長安。辟卦坤居戌亥﹐故曰長安戌亥。坎先天位西﹐坤爲都邑。咸陽﹐長安﹐西方都邑也。艮爲丘陵﹐坤爲魚﹑爲水﹐言丘陵可避水不可得魚也。○水﹐宋元本訛不﹐依汲古。按﹕《韻補》云亥音喜﹐引《易林》將戍系亥﹐陽藏不起爲證﹐此處亦然﹐韻補說是也。

豫。不知何孫﹐夜來扣門。我愼外寢﹐兵戎且來。艮爲孫﹐坎爲夜﹐坤爲門﹐艮手故曰扣門。外寢﹐外室也。艮爲外﹑爲寢﹐爲刀兵。○寢﹐汲古訛寇﹐依宋元本。

隨。昧旦不明﹐日暗無光。喪滅失常﹐使我心傷。震爲旦﹐兌爲昧﹐故曰昧旦不明。艮爲日﹑爲光﹐兌向晦故無光。○日暗﹐依汲古﹐宋元本作暗我﹐我爲夜之形訛字﹐疑原作暗夜無光﹐暗夜與昧旦爲對文﹐今姑從汲古。

蠱。江陰水側﹐舟楫破乏。狐不得南﹐豹無以北。𨿽欲會盟﹐河水絕梁。坤爲大川﹐故曰江水。震爲舟﹐兌毀故破乏。艮爲狐﹑爲豹﹐震爲南﹐震反爲艮則北矣﹐艮止故不得南。北艮爲梁﹐兌折故梁絕。○狐﹐宋元本作孤﹐依汲古。北﹐元本訛比﹐依宋本﹑汲古。絕梁﹐汲古作梁絕﹐依宋元本﹐梁與盟韻。

臨。神之在醜﹐破逆爲咎。不利西南﹐商人休止。震爲神﹐先天居丑方﹐又臨爲丑月卦﹐故曰神之在醜。兌爲破﹐易至於八月有凶﹐言至未遁﹐丑未衝﹐故曰破逆爲咎﹑曰不利西南。西南﹐遁未也。震爲商人﹐因逆破故休止。○第四句宋元本作人休止後﹐依汲古。

觀。然諾不行﹐欺天誤人。使我露宿﹐夜歸溫室。神怒不直﹐鬼擊其目。欲求福利﹐適反自賊。震爲言﹐震覆﹐故曰然諾不行﹑曰欺天誤人。艮爲天﹑爲室﹐坤爲宿﹑爲夜﹐艮爲火﹐故曰溫室。伏震爲神﹑爲怒﹐坤爲鬼﹐艮爲目﹐艮手故曰鬼擊其目。艮爲求﹐巽爲利﹑爲賊。○天﹐汲古作訟﹐露作虛﹐均依宋元本。

噬嗑。攘臂極肘﹐怒不可止。狼戾愎佷﹐無與爲市。艮爲臂肘。極﹐放也。《儀禮大射》」贊設決朱極三「注﹕極﹐放也﹐極肘﹐卽放肘也。震爲怒﹐艮爲狼﹐巽爲市﹐巽伏﹐故曰無與爲市。○極﹐汲古作拯﹐依宋元本。愎﹐宋本訛復﹐依元本﹑汲古。佷﹐汲古作狠﹐依宋元本。

賁。販馬買牛﹐會值空虛。利得尠少﹐流連爲憂。離爲牛﹐震爲馬﹑爲商旅﹐故曰販買。離爲空虛﹐巽爲利﹐巽伏﹐故利得鮮少。坎爲憂﹐艮止故曰流連。○買﹐宋元本作賣﹐依汲古。

剝。髙樓陸處﹐以避風雨。深室邃宇﹐君安其所。牝雞之晨﹐爲我利福﹐請求弗得。此用《恆》象。伏坤爲重故爲樓﹐巽爲髙故曰髙樓。坤爲陸﹐故曰陸處。巽爲風﹐兌爲水﹐故亦爲雨。巽爲伏﹐故曰以避風雨。艮爲堂宇﹐下乘坤故曰深邃。震爲君﹐艮爲安﹐故曰君安其所。震爲晨﹐巽爲雞﹑爲利﹐艮爲請求﹐坤虛故弗得。○之晨﹐元本作之息﹐汲古作司晨﹐依宋本。福請求﹐宋元本作弗求得﹐玆依汲古。

復。阿衡服箱﹐太乙載行。逃時歷捨﹐所之吉昌。《天官書》﹕」北斗帝車運乎中央「﹐《晉書天文志》﹕」北斗杓三星爲玉衡「﹐衡﹐平也﹐轅端橫木也。坤爲平﹑爲方﹑爲車箱﹐故曰阿衡服箱。《詩》﹕」睆彼牽牛﹐不以服箱「﹐《毛傳》﹕」服﹐牝服也﹔箱﹐大車之箱也「﹐疏﹕牝服長八尺謂較也﹐今俗爲平較﹐兩較之內謂之箱。按﹕大車牛車兩轅﹐今車兩邊之墻古謂之較﹐兩較之中卽爲箱﹐以其中虛故名牝服﹐玆曰阿衡服箱。與太乙並稱﹐則阿衡指玉衡﹐服箱指牽牛﹐言太乙居中禦鬥牛以行也。震爲君﹐故曰太乙。太乙﹐卽北辰極尊﹐象君臣復出入無疾﹐故所之吉昌。○之﹐汲古作求﹐非﹐依宋元本。逃﹐疑爲巡之訛。

無妄。飛來之福﹐入我嘉室﹐以安吾國。乾爲福﹐震爲飛﹐巽爲入﹐艮爲室﹑爲國。○嘉﹐汲古作居﹐依宋本。

大畜。不孝之患﹐子孫爲殘。老耄莫養﹐獨坐室垣。巽爲孝﹐二至四巽覆﹐故曰不孝。伏坤爲患﹐震爲子﹐艮爲孫﹐皆履乾上﹐而兌毀折故曰殘。乾爲老﹐坤爲養﹐坤伏故莫養。艮爲垣﹑爲坐﹑爲獨。○子孫爲殘﹐宋元本作子爲母殘﹐玆依汲古。

頤。南過棘門﹐鉤裂我冠。斷衣傷襦﹐使君恨憂。通《大過》。乾爲南﹑爲門﹐互大坎故曰棘門。艮爲冠﹑爲鉤﹐兌毀故冠裂。乾爲衣襦﹐巽下斷﹐故斷衣傷襦。乾爲君﹐坤爲恨憂。○鉤﹐汲古作駒﹐依宋本。斷衣﹐宋元本作鬭之﹐玆依汲古。

大過。重弋射隼﹐不知所定。質疑蓍龜﹐孰可避之。明神答報﹐告以肌如﹐宜利止居。以繩系矢而射曰弋﹐正反巽故曰重弋。伏艮爲隼﹐震爲射﹐正反震故不能定射的在何所也。震爲蓍﹐艮爲龜﹐坤爲疑﹐震言故曰質疑。震爲往﹐正反震故曰孰可避之。震爲神﹐艮爲明﹐上艮爲反震故曰答報。艮爲止﹐巽爲肌。肌﹐虫名﹐《爾雅釋虫》﹕」密肌﹐繼英﹐皆虫名「﹐注云未詳﹐玆曰止居或密肌爲蟄伏之虫﹐正巽象也。○弋﹐宋元本作或﹐汲古作卒﹐之訛六﹐均依《困》之《蹇》校。肌如﹐汲古作犧牲﹐依宋元本。宋元本無末句﹐依汲古。

坎。麟麑鳳雛﹐安樂無憂。捕魚河海﹐利踰徙居。伏離爲文﹐故曰麟鳳。艮亦爲獸﹑爲鳥﹐艮少故曰麑曰雛。麑﹐鹿子也。坎爲憂﹐震樂﹐故無憂。伏巽爲魚﹑爲利﹐艮爲捕﹐坎爲河海﹐故曰捕魚河海。艮爲居﹐震行故曰徙居。○雛﹐宋元本作稚﹐徙作從﹐均依汲古。

離。新田宜粟﹐上農得榖。君子懷徳﹐以千百祿。離爲新﹐伏艮爲田﹐二歲爲新田﹐巽爲粟﹑爲榖﹐中爻正反巽故曰宜粟﹑曰得榖。伏艮爲君子﹑爲求﹐故曰千。震爲百﹑爲祿。○二三句宋元本作」君子惟徳﹐千百以福「﹐玆依汲古。

咸。簪短帶長﹐幽思苦窮。瘠蠡小瘦﹐以病之癃。詳《復》之《節》。第四句宋元本癃作隆﹐依汲古。蠡﹐元本作蟸﹐非﹐癃﹐創也。艮象﹐言小瘦之故因病癃也。

遁。爭訟之門﹐不可與鄰。出入有爲﹐憂生我心。乾爲言﹐艮亦爲言﹐兌爲口﹐二至四兌反﹐與干言相背﹐故曰爭訟﹐義本《夬九四》也。艮爲門﹐伏震爲出﹐巽爲入﹐伏坤爲憂﹑爲心。○心﹐汲古作患﹐依宋元本。

大壯。朽根枯株﹐不生肌膚。病在心腹﹐日以焦枯。伏巽爲木﹑爲隕落﹐故曰朽根枯株。艮爲肌膚﹐上卦艮覆﹐故肌膚不生。伏坤爲心腹﹑爲病﹐巽隕故枯。按﹕壯者﹐傷也﹐故林詞如此而象則用伏。○腹﹐汲古作腸﹐焦作燋﹐均依宋元本。焦枯﹐宋元本作焦勞﹐依汲古協。

晉。雨師娶婦﹐黃巖季子。成禮旣婚﹐相呼南去。潤澤田裏﹐年歲大喜。此用恆伏象。兌爲雨﹐坤爲師﹐巽爲婦﹐卦六爻皆有應予﹐易所謂婚媾也﹐故曰雨師娶婦。震爲黃﹐艮爲巖﹑爲季子﹐故曰黃巖季子。坤爲禮﹐艮爲成﹐震巽爲夫婦﹐故曰成禮旣婚。震爲呼﹑爲南﹐兌爲潤澤﹐坤爲田裏﹑爲年歲。震爲喜﹐言田裏得雨澤﹐年歲丰熟而大喜也。元本舊注﹕《博物志》太公爲灌壇令﹐武王夢婦人當道夜哭﹐問之曰﹕我是東海神女﹐嫁於西海神童﹐我行必有風雨云雲。按﹕此注於林詞不甚合﹐恐別有故實﹐爲今所不能考。○南去﹑潤澤田裏﹐依《井》之《坤》宋元本校﹐各本去作上﹐潤作膏﹐田裏作下圭。子﹐汲古作女﹐依宋元本。

明夷。冬采薇蘭﹐地凍堅難。利走室北﹐暮無所得。坎爲冬﹐震爲薇蘭。坤爲地﹐坎爲凍﹑爲險難﹐爲室﹑爲北﹐震行故曰利走室北。坤爲暮﹐坤虛故無得。○薇﹐宋元本作微﹐依汲古。室﹐宋本﹑汲古作失﹐依元本。

家人。昧之東域﹐誤過虎邑。失我熊胔﹐饑無所食。此用《恆》象。震爲東﹐兌爲昧﹐伏艮爲虎﹑爲邑﹑爲熊﹐伏坤爲失﹑爲虛﹐故爲饑。○熊胔﹐依宋元本﹐汲古作熟羆﹐非。熊胔﹐熊肉也。

睽。日暮閉目﹐隨陽休息。箕子以之﹐乃受其福。舉首多言﹐必爲悔殘。離爲日﹑爲目﹐坎爲閉﹑爲暮﹐故曰日暮閉目。離爲陽﹐兌向晦宴息﹐故曰休息。兌爲口舌﹐故曰箕。坎爲首﹐坎上下兌口故曰多言。○首﹐依宋元本﹐汲古作事。箕星司口舌。

蹇。蓼蕭瀼瀼﹐君子龍光。鳴鸞雍雍﹐福祿來同。蓼蕭﹐《小雅》篇名﹐天子燕諸侯之詩。龍﹐寵也。爲龍﹑爲光﹐和鸞雝雝﹐萬福攸同﹐皆詩語。遇卦恆下巽爲蓼蕭﹐震爲龍﹑爲鳴﹐鸞爲雍雍﹐乾爲福祿。○雍雍﹐汲古作噰噰﹐依宋元本﹐字與毛詩異。

解。鳥飛無翼﹐兔走折足。𨿽不會同﹐未得醫工。震爲鳥﹑爲兔﹑爲翼﹑爲足﹐坎折巽寡髮﹐故無翼﹐坎蹇故折足。坎爲醫﹐巽爲工﹐巽伏坎隱故不得﹐言不得醫折足之患也。○會同﹐汲古作同會﹐醫工作利達﹐均依宋元本。

損。五勝相賊﹐火得水息。精光消滅﹐絕不能續。卦兌金﹐克震木﹐震木克坤土﹐而兌又爲水﹐艮又爲火﹐故火得水而息滅也。元本注五勝者﹐言五行相勝之義。伏巽爲賊﹐卦數五﹐故曰五勝相賊。艮爲光﹐坤消兌絕。○能﹐宋元作長﹐依汲古。

益。東資齊魯﹐得騂大馬。便辟能言﹐巧賈善市。八鄰並戶﹐請火不與。人道閉塞﹐鬼守其宇。震爲東﹐巽爲齊﹐伏兌爲魯。震爲馬﹐伏乾爲赤﹐故曰騂。騂﹐赤色也。正反震﹐故曰便辟能言。巽爲賈市﹐坤爲戶﹐卦數八﹐艮亦爲戶﹐數亦八﹐故曰八鄰並戶。並屏同﹐並戶卽閉戶也。艮爲火﹐下乘坤水﹐故不得火。坤爲道路﹑爲閉塞﹐孟子﹕請火於鄰無弗與者。今八鄰閉戶不與。故曰人道閉塞。坤爲鬼﹐艮爲守﹑爲宇﹐故曰鬼守其宇。巧賈善市﹐汲古作市人善賈﹐八鄰作鄰人﹐守作祟﹐均依宋元本。

夬。爭雞失羊﹐亡其金囊。利不得長﹐陳蔡之患﹐賴楚以安。遇卦互兌爲羊﹐巽爲雞﹐而兌巽相反復﹐故得雞則失羊﹐得羊必失雞﹐不可得兼也。坤爲囊﹐坤伏故亡。乾金巽利﹐震爲陳﹑爲蔡﹑爲楚﹐伏坤爲患。《史記孔子世家》﹕陳蔡聞楚聘孔子﹐懼﹐發徒役圍孔子﹐不得行﹐絕糧﹐於是使子貢至楚﹐楚昭王興師迎孔子﹐然後得免。

姤。九登十陟﹐馬跌不前。管子佐之﹐乃能上山。通《復》。震數九﹐坤數十﹐震爲登﹑爲陟﹑爲馬﹐坤失﹐故曰馬跌不前。震爲竹﹐故曰管子。乾爲山﹐言管子佐齊桓乃能霸天下也。○首句元本作十登九涉﹐依宋本﹑汲古。

萃。東鄰愁苦﹐君亂天紀。日貪祿寵﹐必受其咎。通《大畜》。震爲東鄰﹐坤爲愁苦﹑爲亂﹐乾爲君﹑爲天﹑爲祿寵。義多未詳﹐或指紂。○日﹐宋元本作甘﹐依汲古。宋元本下有」意合志同﹐內外相從﹐見吾伯公「三句﹐與上文義相反﹐斷爲衍文﹐否則只用此三句象甚合﹐語亦較有味﹐惟不能並用。

升。三貍捕鼠﹐遮遏前後。死於環城﹐不能脫走。詳《離》之《遁》。○環城﹐宋元本作壞城﹐汲古作外問﹐依《明夷》之《頤》校。

困。虎狼爭彊﹐禮義不行。兼吞其國﹐齊魯無王。上兌爲虎狼﹐正反兌故曰爭彊。兌爲吞﹑爲魯﹐巽齊﹐震爲王﹐震伏故曰齊魯無王﹐言秦並合六國﹐致列國無主也。

井。五嶽四瀆﹐合潤爲徳。行不失理﹐民賴恩福。伏艮爲山嶽﹐巽卦數五﹐故曰五嶽。坎爲江河﹐巽後天數四﹐故曰四瀆。坎爲合﹑爲潤﹑爲眾﹐故曰民伏。震爲恩福。○恩﹐宋元本作息﹐依汲古。

革。六月種黍﹐歲晚無雨。秋不宿酒﹐神先其所。先困後通﹐與福相從。通《蒙》。坎爲月﹐數六﹐震爲黍﹐故曰六月種黍。坎爲雨﹑爲暮﹐坤爲歲﹐坤虛故無雨。兌爲秋﹐坎爲酒。宿﹐肅也。《儀禮》」宿屍「注﹕宿與《曲禮》」主人肅客「之肅同。又《禮祭統》」先期旬有一日﹐宮宰宿夫人「注﹕宿讀爲肅﹐戎也﹐玆云秋不宿酒﹐言無黍不能釀﹐至秋祭不能先期戒備酒醴也。震爲神﹐坤失﹐故曰失所。坎爲困﹐震爲通﹑爲後﹑爲從。震爲福﹐正反震﹐故曰相從。○從﹐宋元本作逢﹐依汲古。

鼎。騋牝龍身﹐日馭三千。南上蒼梧﹐與福爲婚。道裏夷易﹐身安無患。詳《觀》之《比》。

震。出入休居﹐安止無憂。上室之歡﹐虎爲季殘。震出﹐伏巽爲入﹐艮止﹐故曰休居﹑曰安止。艮爲室﹑爲虎﹑爲季。○無﹐宋元本作相﹐歡作權﹐均依汲古。虎﹐汲古作虐﹐依宋元本。第三四句費解﹐疑有訛字。

艮。南山昊天﹐刺政閔身。疾病無辜﹐背憎爲仇。詳《謙》之《復》。○閔﹐宋元本作關﹐依汲古。憎﹐宋元本作增﹐非﹐依元本﹑汲古。

漸。蒼耳東從﹐道頓跂踦。日辰不良﹐病爲祟禍。元本注﹕蒼耳﹐馬也。《遁》之《小過》曰騎騅與蒼蓋卽蒼耳。坎爲耳﹐伏震爲東﹑爲靑﹐故曰蒼耳。艮爲道﹐坎蹇故曰跂踦。離爲日﹐艮爲時﹐故曰日辰﹐坎破故不良。坎爲病。○第二句元本作潼頓東徙﹐非﹐依宋本﹑汲古。

歸妹。兄徵東燕﹐弟伐遼西。大克勝還﹐封居河間。震爲東﹑爲兄﹐兌爲燕﹐故曰兄徵東燕。兌爲西﹐坎爲弟﹐坎水﹐故曰弟伐遼西。坎爲河。○居﹐宋元本作君﹐依汲古。

丰。播輪折輻﹐馬不得行。豎牛之讒﹐賊其父兄。布衣不傷﹐終身無患。互大坎爲輪輻﹐兌毀﹐故曰播輪折輻。震爲馬﹐坎陷故馬不行。離爲牛﹐伏艮爲豎﹐正反兌口﹐故曰豎牛之讒。震爲兄﹑爲父﹐坎爲賊。○輪﹐宋元本訛輸﹐衣作裘﹐患作殘﹐均依汲古。豎牛事在《左傳成十六年》﹐見前。

旅。駕之南海﹐晨夜不止。君子勞罷﹐僕夫憔苦。通《節》。震爲南﹐兌爲海﹐震車﹐故曰駕之南海。震爲晨﹐坎爲夜﹐艮爲君子﹑爲僕夫﹐坎爲勞罷﹑爲苦。○夫憔﹐宋元本作使燋﹐依汲古。

巽。怨虱燒被﹐忿怒生禍。褊心作難﹐意如爲亂。巽爲虫﹐故曰虱。震爲被﹐離火﹐震伏不見﹐故曰燒被。兌爲附決﹑爲剛魯﹐故曰怨﹑曰忿怒。伏坎爲心﹐坎陷﹐故曰褊心。意如﹐季平子名也。《左傳昭二十五年》﹕」公伐季氏「﹐褊心﹐謂昭公也﹐後公卒﹐爲季氏所逐﹐故曰意如作亂。○首句汲古作怨重被燒﹐難作事﹐均依宋元本。

兌。張狂妄行﹐竊食盜糧。狗吠非主﹐囓傷我足。通《艮》。互震爲張狂﹑爲行﹐坎爲盜竊﹐震爲糧﹐故曰竊食盜糧。艮爲狗﹐兌爲吠﹐震爲主﹐震覆故曰非主。兌爲囓﹐震爲足﹐兌毀故傷足。○盜糧﹐汲古作稻粱﹐玆依宋元本。

渙。警蹕戒道﹐先驅除咎。王后親桑﹐以率羣功﹐安我祖宗。首二句皆震象。艮爲道﹑爲王﹐巽爲桑﹐艮爲安﹑爲祖。○咎﹐宋元本作害﹐依汲古。

節。門戶乏食﹐困死誰告。對門不通﹐安所歸急。積藏五穀﹐一華千葉﹐市賈有息。艮爲門戶﹐坎爲困﹐互震爲虛﹐故乏食。艮敗言﹐故困死誰告。二至五正反艮相對﹐故曰對門﹐艮止坎陷﹐故曰不通。不通則緩急難恃﹐故曰安所歸急。震爲歸也。坎爲積藏﹐卦數五﹐震爲谷﹐故曰積藏五穀。震爲旉﹑爲華葉﹑爲商賈﹐震生故曰息。○死﹐宋元本作無﹐安作莫﹐千作百﹐無第七句﹐均非﹐均依汲古。

中孚。破敝復完﹐危者得安。鄕善無患﹐商人有息﹐利來入門。兌爲破敝﹑爲毀折﹐故爲危。艮成終故復完而得安也。震爲商人﹐巽爲利入﹐艮爲門。○首句宋元本作被蔽復貌﹐依汲古。患﹐汲古作損﹐依宋元本。鄕同向。

小過。疊疊累累﹐如岐之室。一息十子﹐古公治邑。艮爲山﹑爲室﹐震爲生﹑爲息﹑爲子﹐兌數十﹐故曰一息十子。震爲公﹐艮爲邑。按﹕《詩大雅》云﹕」古公亶父﹐陶復陶穴﹐未有家室「﹐言古公初至岐﹐未有家室﹐暫陶覆陶穴而居。疊疊累累﹐穴居之狀﹐故曰如岐之室。○首句宋元本作壘壘壘壘﹐又岐作其﹐均依汲古。息﹐汲古作身﹐依宋元本。

旣濟。三嫗治民﹐不勝其任。兩馬爭車﹐敗壞家室。

未濟。蔽鏡無光﹐不見文章。少女不市﹐棄於相望。離爲鏡﹑爲光﹐坎爲蔽﹐故無光﹐故不見文章。離爲文也。○第四句宋元本作棄其卻王﹐玆依汲古﹐未知孰是。

焦氏易林注卷九

行唐尙秉和節之注

受業蒲城仵道益﹑丰潤董維城堃校刊

遁之第三十三

遁。三塗五嶽﹐陽城太室。神明所保﹐獨無兵革。艮爲徑﹐納丙﹐數三﹐故曰三塗。艮爲山﹐互巽﹐卦數五﹐故曰五嶽。三塗﹑五嶽﹑太室﹐皆山名。陽城﹐谷名﹐艮爲谷也。乾爲神明﹑爲保佑﹐乾數無﹐故曰獨無兵革。艮爲刀兵﹑爲膚革。○保﹐汲古作住﹐依宋元本。

乾。軟弱無輔﹐不能自理。意在外野﹐心懷勞苦﹐𨿽憂不殆。此用遇卦《遁》象。遁伏臨﹐上坤爲柔﹐故曰軟弱。坤爲野﹑爲心﹑爲憂苦﹐震往故曰意在外野。坤爲萬物﹐役故曰勞。○不殆﹐宋元本作無但﹐依汲古。

坤。周成之隆﹐刑措無凶。太宰贊佑﹐君子作仁。此仍用遇卦象。遁伏臨﹐震爲周。坤爲刑﹐震爲主﹐故曰太宰。艮爲君子﹐震爲仁。○太宰﹐汲古作大眾﹐依宋元本。佑﹐元本作右﹐依宋本﹑汲古。太宰謂周公。

屯。穴有孤烏﹐坎生蝦蟆。象去萬里﹐不可得捕。艮爲穴﹑爲黔啄﹑爲烏﹐坎孤故曰穴有孤烏。上坎震爲生﹐伏巽爲蝦蟆﹐艮爲象﹐又爲鼻﹐象鼻最大故取之。坤爲萬里﹐艮手爲捕﹐坤亡故不可得捕。○孤﹐依宋元本﹐汲古作狐。去﹐宋元本作出﹐依汲古。

蒙。俱爲天門﹐云過吾西。伯氏嫉妬﹐與我無恩。艮坤皆居戌亥﹐故曰俱爲天門。坤爲吾﹐坎爲云﹐位西﹐故曰云過吾西。震爲伯﹐坎爲嫉妬﹑爲恩澤﹐坤爲我﹐坤虛故無恩。○門﹐汲古作民﹐西作面﹐伯氏作治民﹐均依宋元。

需。三首六目﹐政多煩惑。臯陶瘖聾﹐亂不可從。乾首﹐離卦數三﹐故曰三首。離目﹐坎數六﹐故曰六目。通《晉》。坤爲政﹑爲多﹐離爲煩﹐坎爲惑﹐故政多煩惑。艮爲臯﹐離火爲陶﹐坎耳坤閉﹐故曰臯陶瘖聾。離爲亂﹐震爲從﹐震覆故不可從。○首﹐宋本作手﹐依元本。

訟。徳積不輕﹐辭王釣耕。三媒不已﹐大福來成。通《明夷》。坤爲積﹑爲重﹐故曰不輕。震爲言﹑爲王﹑爲耕﹐故曰辭王釣耕。坎爲合﹑爲媒﹐震數三﹐故曰三媒。三媒﹐卽三聘。乾爲福﹑爲大﹐故曰大福。用伊呂事。○辭王釣耕﹐汲古作辭出眞心﹐依宋元本﹑局本。

師。堅固相親﹐日篤無患。六體不易﹐執以安全。雨師駕西﹐濡我轂輪。張伯李季﹐各坐關門。坎爲堅固﹐坤順故相親﹐坤厚故曰篤。坎爲患﹐震樂故無患。坤爲身體﹐坎數六﹐故曰六體。坤爲安全。坎爲雨師﹐位西﹐故曰雨師駕西。又爲輪轂﹑爲濡﹐震爲伯﹑爲張﹑爲李。遁艮爲季﹑爲坐﹐坤爲門﹐坤閉故關門。○第二句汲古作日用自完。執以作孰爲﹐坐作噬﹐均依宋元本。

比。方內不行﹐輻摧輪傷。馬楚踶甚﹐受子閔時。坤爲方﹑爲內﹐坎陷艮止故不行。坎爲輪輻﹐坎破故摧傷。震爲馬﹐震倒足向上故踶。坤爲受﹐艮爲時﹐坎爲閔。楚﹐不馴貌。受子應爲壽子。《桓十六年》﹕」衛朔構急子﹐使於齊﹐將以盜殺諸塗﹐壽子閔其兄﹐乃自載其旌以行。「○第三句汲古作馬禁堤與﹐受作愛﹐均依宋元本﹑局本。

小畜。畜牝無駒﹐養雞不雛。羣羊三歲﹐不生兩頭。五陽畜一陰故曰畜牝。震爲馬﹐震伏故無駒。兌爲雞﹐兌折故不雛。兌羊﹐乾爲歲﹐離卦數三﹐故曰三歲﹐二至上正覆雨兌﹐故曰羣羊。乾爲頭﹐兌卦數二﹐故曰兩頭。乾爲生﹐巽隕落故不生。

履。老耄罷極﹐無取中直。懸輿致仕﹐得歸鄕國。通《謙》。坤老﹐坎爲勞卦﹐故曰疲極。坎矯輮故無取中直。艮手爲取﹐坤爲輿在上﹐艮爲手﹐故曰懸輿。艮爲官﹑爲淸髙﹐故曰致仁。坤爲鄕國﹐震爲歸。○國﹐宋元本作裏﹐依汲古。

泰。縮緒亂絲﹐手與爲災。越畝逐兔﹐斷其褌襦。巽爲繩﹑爲緒﹑爲絲﹐巽倒故曰亂縮。伏艮爲手﹐坤喪兌折故曰爲災。坤爲畝﹐震爲兔﹑爲越﹑爲逐﹐坤震連體故曰越畝逐兔。兌爲決斷﹐伏巽爲褌﹐震爲襦﹐皆裏衣也。○宋本災作哭﹐褌作禪﹐均依汲古。

否。海老水漧﹐魚鱉蕭索。槁落無潤﹐獨有沙石。坤爲海水﹐乾爲老﹐故曰海老水乾。巽爲魚﹐艮爲鱉﹐坤敝故蕭索。巽爲槁﹐風散﹐故槁落﹐艮爲沙石﹐故無潤。○蕭﹐宋元本作盡﹐依汲古。槁﹐汲古作髙﹐潤作澗﹐均依宋元本。

同人。入市求鹿﹐不見頭足。終日至夜﹐竟無所得。中爻巽爲市﹑爲入﹐故曰入市。旁通《師》。《師》震爲鹿﹐坎爲大首﹐震爲足﹐坎伏故不見頭足。離爲日﹐坎爲夜﹐故曰終日。坤喪坎失故無所得。○頭﹐汲古訛頓﹐依宋元本。

大有。築門壅戶﹐虎臥當道。驚我驊驑﹐不利出處。乾爲門戶﹐乾實故曰築壅。乾爲道﹐兌虎在前故曰當道。乾爲馬﹐故曰驊驑。乾在下﹐兌毀折故不利出處。

謙。陶朱白圭﹐善賈息資。公子王孫﹐富貴不貧。通《履》。乾爲朱﹐離火爲陶﹐故曰陶朱。乾爲玉﹑爲圭﹐巽白﹐故曰白圭。巽爲商賈﹑爲利﹐故能息資。本卦震爲公子﹑爲王﹐艮爲孫﹑爲貴﹐坤富故不貧。

豫。王良善禦﹐伯樂知馬。周旋步驟﹐行中規矩。止息有節﹐延命壽考。震爲帝﹑爲王﹐艮爲賢良﹐故曰王良。震爲樂﹑爲伯﹐故曰伯樂。馬禦亦震象也。震爲周﹑爲旋﹑爲步驟﹑爲行﹐坎爲規﹐坤爲矩。艮爲止息﹑爲節﹑爲壽考。○節﹐汲古作前﹐依宋元本。

隨。堯問尹壽﹐聖徳增益。使民不懼﹐安無怵惕。震爲帝﹐故曰堯。艮爲壽﹐《新序》﹕」堯學乎尹壽「。震爲言故曰問。坎爲聖﹐震爲生﹐故曰聖徳增益。坎爲民﹑爲怵惕﹐震樂艮安故不懼。○尹壽﹐宋元本作伊舜﹐汲古作大舜﹐依《歸妹》之《小畜》校。翟云《小畜》作尹爵﹐爵卽壽之訛字。

蠱。昭公失常﹐季氏悖狂。遜齊處鄆﹐喪其寵身。互大離爲昭﹐艮爲常﹐在外故失常﹐坎爲失也﹐事見前。艮爲季﹐震爲狂﹐巽齊坎陷故曰遜齊﹑曰處鄆。艮爲邑﹐故曰鄆。艮爲身﹐兌折故喪。○遜﹐汲古作遊﹐依宋元本。

臨。昬莫不行﹐候旦待明。復住止後﹐未得相從。坤爲昏暮﹐震爲行﹐坤閉故不行。伏艮止故曰候﹑曰待。震爲旦﹑爲明﹑爲復﹑爲後﹐艮止故不從。《左傳》云不行之謂臨﹐林義與左氏同。○復﹐宋元作從﹐依汲古。

觀。安上宜官﹐一日九遷。升擢超等﹐牧養常山。艮爲官﹑爲安﹐在上卦﹐故曰安上宜官。艮爲日﹐伏乾﹐乾卦數一﹐又數九﹐艮官在上﹐故曰一日九遷。艮手爲擢﹐巽爲髙﹐故曰超等。坤爲牧養﹐艮山故曰常山。○上﹐汲古作止﹐依宋元本。

噬嗑。去惡就凶﹐東西多訟﹐行者無功。離爲惡人﹐坎爲凶﹐震往故去惡就凶。離東坎西﹐初至四兩震言相對故多訟。震爲行﹐坎失故無功。

賁。老馬垂耳﹐不見百里。君子弗恃﹐商人莫取﹐無與爲市。震爲馬﹐坎疾故老。坎爲耳﹐在下故曰垂耳。震爲百﹐艮爲裏﹐坎隱故不見。艮爲君子﹐震爲商人﹐艮手爲取﹐坎失故莫取。巽爲市﹐巽伏故無與爲市﹐言馬老不能遠行皆不顧也。

剝。蝸螺生子﹐深目黑醜。似類其母﹐𨿽或相就﹐眾人莫取。艮爲蝸螺﹑爲觀﹑爲目﹐形長故曰深目。坤爲黑﹑爲醜﹑爲母﹑爲近﹐故曰似類其母。坤爲眾﹐艮手爲取﹐以其醜故莫取。○蝸﹐汲古作蟙﹐目作自﹐依宋元本。

復。百足俱行﹐相輔爲彊。三聖翼事﹐王室寵光。百足﹐虫名。震爲足﹑爲百﹑爲行﹑爲彊﹐坤爲輔﹐重坤﹐故曰相輔。坤伏乾﹐乾爲聖﹐震數三﹐故曰三聖。坤爲事﹐震爲翼﹑爲王﹑爲寵光。○王室﹐元本作不見﹐依宋本﹑汲古。

無妄。容民畜眾﹐履徳有信。大人受福﹐童蒙憂惑﹐利無所得。乾伏坤﹐坤爲民﹑爲眾﹐艮止﹐故容民畜眾。震爲履﹐乾爲徳﹑爲信﹑爲大人﹑爲福。艮爲童蒙﹐伏坤爲憂惑﹐巽爲利風散﹐故無得。

大畜。左跌右僵﹐前躓觸桑。其指據石﹐傷其弟兄。老蠶不作﹐家無織帛。貴貨賤身﹐畱連久客。中爻震爲左﹐兌爲右﹐兌毀折﹐故左跌右僵。乾爲前﹐兌折故前躓。震爲桑﹐在前故觸桑。艮爲指﹑爲石﹐震爲兄﹐艮爲弟﹐兌折故傷其弟兄。卦通《萃》。萃中爻巽爲蠶﹐坤爲老﹐兌毀故不作蠒。艮爲家﹐坤爲帛﹐巽爲織﹐巽隕坎失故無織。艮爲貴﹐坤爲財貨﹑爲身﹑爲賤﹐故曰貴貨賤身。艮爲畱連﹐震爲客。○末句宋元本作久流連客﹐依汲古。

頤。昏人旦明﹐賣食老昌。國祚東表﹐號稱太公。坤爲昏﹐震爲人﹑爲旦﹐艮爲明﹐故曰昏人旦明﹐言人由貧賤而富貴﹐如人處昏夜而忽遇旦明也。震爲食﹑爲商旅﹐故曰賣食。坤老震昌﹐故曰老昌﹐言姜尙始賣飯朝歌﹐老而受封也。坤爲國﹐震爲東﹐震言爲號﹑爲稱﹐坤伏乾﹐乾爲父﹑爲太公﹐譙周云呂望嘗屠牛於朝歌﹐賣飯於孟津。○旦﹐宋元本作宜﹐依汲古。

大過。敝笱在梁﹐魴逸不禁。漁父勞苦﹐焦喉乾口﹐虛空無有。通《頤》。坤爲敝﹐震爲笱﹐艮爲梁﹐故曰敝笱在梁。坤爲魚﹐震爲逸﹐故曰魴逸不禁。坤聚爲漁﹐伏乾爲父﹐坤役故勞苦。震爲喉﹑爲口﹐艮火﹐故焦喉乾口。坤虛故無有。○焦喉﹐宋元本作藏空﹐無第五句﹐均依汲古。敝笱﹐《齊詩》篇名﹐齊人以莊公不能防閒文姜而作﹐故曰魴逸不禁。

坎。盛中後跌﹐衰老復掇。盈滿減毀﹐疾羸肥腯。鄭昭失國﹐重耳興立。坎中滿故曰盛﹐中坎陷故跌﹐震爲後﹐故後跌。坎疾病故衰老。艮手爲掇﹐坎破故盈毀﹐坎疾故肥腯者羸﹐坎平故曰鄭。《釋名》云﹕」鄭﹐町也﹐地多平町町然也「。艮爲昭﹑爲國﹐坎失故曰鄭昭失國﹐習坎故曰重耳。鄭昭被弒﹐在桓十七年﹐晉文入國在僖二十四年﹐事不相涉﹐此但取卦象耳。○老﹐汲古作者﹐減作或﹐羸作嬴﹐均依宋元本。興﹐宋元本作與﹐依汲古。

離。折亡破甕﹐使我貧困。與母生分﹐別離異門。伏震爲甕﹐中爻兌毀故曰折﹑曰破。離虛故貧。坎陷故困。坤爲母﹐坤二五之乾成離﹐乾二五之坤成坎﹐坎中爻震﹐震生﹐故曰與母生分﹐言坎居坤中﹐使坤分析﹐所謂坎折坤也。坎中爻艮﹐艮爲門﹐正覆兩艮相反故異門﹐亡疑爲缶之訛字。

咸。野有積庾﹐嗇人駕取。不逢狼虎﹐暮歸其宇。通《損》。坤爲野﹑爲積﹐艮爲庾﹐震爲嗇人﹑爲駕﹐艮手爲取﹐艮爲虎狼﹐艮在外故不逢。坤爲暮﹐艮爲守﹐伏震爲歸。○虎與宇韻﹐宋元本作虎狼﹐非﹐依汲古。

恆。𦇤褓孩呱﹐冠帶成家。出門如賓﹐父母何憂。巽爲𦇤褓﹐兌爲孩﹑爲呱﹐乾爲冠﹐巽爲帶﹐伏艮爲家﹐成家﹐言由孩提而成立也。乾爲門﹐震出﹐震爲賓客﹐故曰出門如賓。乾爲父﹐伏坤爲母﹐坎爲憂﹐乾福震樂故不憂。○呱﹐汲古作孤﹐依宋元本。

大壯。陳力就列﹐官職並廢。手不勝盆﹐失其寵門。通《觀》。震爲陳力﹑爲就列﹐孟子﹕陳力就列不能者止。艮爲官職﹐艮伏故並廢。艮爲手﹐震爲盆﹐坤弱故不勝盆。乾爲寵﹑爲門﹐坤喪故失。○並﹐汲古作無﹐依宋元本。

晉。積雪大寒﹐萬物不生。陰制庶士﹐時木冬貧。坎爲雪﹑爲積﹑爲寒﹐坤爲萬物﹐坤殺故不生。坤爲陰﹑爲庶﹐艮爲時﹐坎爲冬﹐坤爲貧。庶士二字必有訛。○冬﹐依宋元本﹐汲古作寒。

明夷。龍鬭時門﹐失理傷賢。內畔生賊﹐自爲心疾。震爲龍﹑爲門﹑爲時﹐坤爲門﹐故曰龍鬭時門。坤爲理﹐震爲賢﹐坎爲失﹑爲傷﹐故曰失理傷賢。坤爲內﹐離爲畔亂﹐震爲生﹐坎爲賊﹑爲心﹑爲疾。○時﹐汲古作海﹐依宋元本。《左傳昭十九年》﹕」龍鬭鄭時門外「。

家人。犬畏猛虎﹐依人爲輔。三夫執戟﹐伏不敢起﹐身安無咎。此用遇卦《遁》象。艮爲犬﹐乾爲虎﹐伏震爲人﹐兌爲輔﹐震爲夫﹐數三﹐故曰三夫。艮爲執﹑爲戟﹐震爲起﹐巽伏故不敢起。艮爲身﹑爲安﹐安故無咎。○犬﹐宋本作狗﹐汲古作不﹐依元本。猛﹐元本作狼﹐依宋本﹑汲古。戟﹐汲古作獸﹐依宋元本。起﹐宋元本作趨﹐依汲古。

睽。南山髙岡﹐回隤難登。道路遼遠﹐行者無功。憂不成凶﹐惡亦消去。此仍用《遁》象。艮山納丙﹐故曰南山﹑曰髙岡。巽進退不果﹐故曰回隤難登。艮爲道路﹐乾爲遼遠﹑爲行﹐巽隕故無功。坤爲憂﹑爲惡﹐坤伏故不凶﹑故消去。○崗﹐宋元本作罡﹐路作卑﹐均依汲古。

蹇。逢時陽遂﹐富且貴尊。艮爲時﹐陽居五故遂﹑故富且貴。艮爲尊貴。

解。求我所欲﹐得其利福﹐終身不辱。盈盛之門﹐髙屋先覆﹐羣失邦國。此仍用《遁》象。艮爲求﹐互巽爲利﹐乾爲福﹐故曰得其利福。艮爲終﹑爲身﹐艮貴故不辱。乾爲盈盛﹑爲門戶﹐巽爲髙﹐艮爲屋﹐巽爲隕落故曰髙屋先覆。艮爲邦國﹐乾爲君﹐在外故曰君失邦國。○先﹐汲古作光﹐末句作君先其固﹐玆依宋元本。

損。安坐至暮﹐禍災不到。利詰姦妖﹐罪人不赦。艮爲安坐﹐坤爲暮﹐故曰安坐至暮。坤爲禍災﹐震解故禍災不到。三至上兩震言相對故利詰。坤爲姦妖﹑爲罪過﹐震爲人﹐坤殺故罪人弗赦。○末句汲古作皇宥不赦。姦妖﹐汲古作妬姝﹐均依宋元本。

益。膠車駕東﹐與雨相逢。五楘解墮﹐頓輈獨坐﹐憂爲身禍。詳《大過》之《蠱》﹐此用伏象《恆》。恆蠱象多同﹐故詞同。○頓輈﹐汲古作頹杌﹐依宋元本。坐﹐宋本作宿﹐依汲古。

夬。擇日髙飛﹐遠至東齊。見孔聖師﹐使我和諧。此用《遁》象。乾爲日﹐艮爲髙﹐巽爲齊﹐伏震爲東﹑爲孔﹐乾爲聖。○遠﹐宋元本作遂﹐依汲古。末句汲古作徒我相諧﹐依宋元本。

姤。陳嬀敬仲﹐兆興齊姜。乃適營丘﹐八世大昌。通《復》。震爲陳﹐乾爲敬﹐坤拆爲兆。巽爲齊姜﹐故曰兆與齊姜。震爲丘陵﹐巽數八﹐故曰八世大昌。震爲昌也。事詳《屯》之《噬嗑》

萃。缺埒無墠﹐難從東西。毀破我盆﹐泛棄酒食。埒﹐短垣也。《爾雅》﹕」山上有水埒「﹐卦下坤爲水﹐艮爲埒﹐而兌上缺﹐故曰缺埒。坤爲墠﹐兌毀故無墠。兌爲西﹐震爲東﹑爲從﹐震覆故難從。震爲盆﹐震覆兌毀故破我盆。兌爲酒食﹐在外﹐中爻艮手﹐故曰泛棄酒食。○首句汲古作缺將無憚﹐非﹐依宋元本。

升。中夜犬吠﹐盜在廬外。神光佐助﹐消散歸去。通《無妄》。坤爲夜﹐艮爲犬﹐震爲吠﹐巽爲盜﹐艮爲廬﹐巽在艮上故曰盜在廬外。震爲神光﹐兌爲輔﹐故曰神光佐助。巽風爲散﹐震爲歸去。

困。雷車不藏﹐隱隱西行。霖雨三旬﹐流爲河江﹐使我憂凶。通《賁》。震爲雷﹑爲車﹐坎伏震出故不藏。坎隱兌西故曰隱隱西行。坎爲雨﹐互大坎﹐下坎故曰霖雨。中爻震數三﹐故曰三旬﹐坎水故曰流爲河江。坎爲憂凶。○我﹐依汲古﹐宋元本作國。

井。老河空虛﹐舊井無魚。利得不饒﹐避患東鄰。禍來入門﹐使多悔存。坎爲河﹑爲舊﹐故曰老河。離爲空虛﹐兌爲井﹐故曰舊井。巽爲魚﹐坎失故無魚。巽爲利﹐坎瘠故不饒。坎爲患﹐坎隱故避患。離爲東鄰﹑爲禍﹐伏艮爲門﹐巽入﹐故曰禍來入門。坎爲悔。○來入﹐宋元本作入我﹐依汲古。

革。福徳之士﹐歡悅日喜。夷吾相國﹐三歸爲臣﹐貴流子孫。通《蒙》。震爲福徳﹑爲士﹑爲歡喜﹐坤爲夷﹑爲吾﹑爲國﹐兌爲輔相﹐震數三﹐震反爲歸﹐坤爲臣﹐故曰三歸爲臣。艮爲貴﹑爲孫﹐震爲子﹐坤爲水故曰貴流子孫。○貴﹐宋元本作賞﹐依汲古。《論語》」管氏有三歸「注﹕取三姓女。朱子雲臺名。

鼎。淸人髙子﹐久屯外野。逍遙不歸﹐思我慈母。通《屯》。艮爲淸髙﹐震爲人﹑爲子﹐故曰淸人髙子。艮止爲久﹑爲屯﹐坤爲野﹐震爲逍遙﹑爲歸﹐坤迷故不歸。坎爲思﹐坤爲我﹐慈母也。

震。驄黑﹐東歸髙鄕。白虎推輪﹐蒼龍把衡。朱雀導引﹐靈鳥載遊。遠扣天門﹐入見眞君﹐馬全人安。震馬故曰驄。坎黑﹐對像巽﹐巽髮﹐故曰黑。震爲東﹑爲歸﹐艮爲髙鄕﹑爲虎﹐震白坎輪﹐艮手爲推﹐故曰白虎推輪。震爲龍﹐色靑﹐故曰蒼龍。坎爲衡﹐互大離爲朱雀﹑爲靈鳥﹐震往爲導引﹑爲遊。艮爲天門﹐艮手爲扣﹐震爲帝﹐故爲眞君﹑爲馬﹑爲人﹐艮爲安全。○全﹐元本作南﹐依宋本﹑汲古。靈鳥﹐宋元本作虛烏﹐遠作逐﹐作馬安人全﹐均依汲古。

艮。路多枳棘﹐前刺我足。不利旅客﹐爲心作毒。艮爲路﹐坎爲棘﹐中爻震爲足﹐坎棘故刺足。震爲旅客﹐坎爲毒﹑爲心。

漸。端坐生患﹐憂來入門﹐使我不安。艮爲端坐﹐坎爲患﹐故曰端坐生患。坎爲憂﹐艮爲門﹐巽入故曰憂來入門。艮爲安﹐坎險故不安。

歸妹。小陬之市﹐利不足喜。二世積仁﹐蒙其祖先。匪躬之言﹐狂悖爲患。通《漸》。巽爲市﹐坎狹故曰小陬之市。陬﹐隅也。巽爲利﹐坎憂故不喜。本卦兌卦數二﹐震仁坎積故曰二世積仁。艮爲祖﹐坎爲蒙﹐故曰蒙其祖先。坤爲躬﹐本卦震爲言﹑爲狂﹐坎爲悖﹑爲患。

丰。登髙望時﹐見樂無憂。求利南國﹐與寶相得。巽爲髙﹐震爲時﹑爲登﹐離爲目﹑爲望﹐故曰登髙望時。坎爲憂﹐震樂故無憂。巽爲利﹐伏艮爲求﹑爲國﹐離南故曰南國。震爲玉﹑爲寶﹐坎爲得也。

旅。跛足息肩﹐有所忌難。金城鐵郭﹐以銅爲關。藩屏自衛﹐安土無患。通《節》。震爲足﹐坎蹇故跛足。艮爲肩﹐艮止﹐故息肩。坎爲忌難﹐艮爲金鐵﹑爲銅﹑爲城郭﹑爲關﹑爲藩屏﹐震爲衛﹐故曰藩屏自衛。艮爲安﹐坤爲上﹐坎爲患﹐震出故無患。○跛﹐宋元本作疏﹐土作上﹐依汲古。

巽。江有沱泛﹐思附君子。仲氏爰歸﹐不我肯顧﹐侄娣悔恨。艮震中爻坎爲江﹑爲沱泛﹑爲思﹐艮爲君子﹐故曰思附君子。坎爲仲﹐震反爲歸﹐女嫁曰歸。爰歸者﹐言仲氏已嫁也。艮爲顧﹐坎蔽故不顧。兌爲侄娣﹐坎爲悔恨。○《詩》﹕」江有沱﹐江有泛﹐之子歸﹐不我顧「﹐林用其意﹐與毛合。○仲氏爰歸﹐宋元本作伯仲爰歸﹐汲古作伯仲處市﹐依局本《明夷》之《噬嗑》校。又江有汲古作江水﹐依宋元本。

兌。芽蘗生達﹐陽倡於外。左手執鑰﹐公言錫爵。通《艮》。中爻震爲芽蘗﹑爲生﹐艮上下卦皆陽居上﹐故曰陽倡於外。震爲左﹑爲鑰﹐艮手爲執﹐故曰左手執鑰。震爲言﹑爲爵﹑爲諸侯﹐故曰公。二語皆詩辭。

渙。云夢苑囿﹐萬物繁熾。犀象玳瑁﹐荊人以富。坎水爲云夢﹐艮爲苑囿﹐震爲萬物﹑爲蕃熾。艮爲犀象﹑爲玳瑁﹐震爲荊﹑爲人﹑爲富。

節。渠戎萬里﹐晝夜愁苦。甲戎服﹐𨿽荷不賊。鷹鸇之殃﹐害不能傷。坎爲戎﹑爲溝瀆﹐故曰渠戎﹐《後漢書》﹕」義渠戎在涇北「。震爲萬里﹐伏離爲晝﹐坎爲夜﹐坎憂故愁苦。艮爲甲﹐坎隱故甲﹐坎西爲戎﹐震爲服﹐故曰甲戎服。艮爲負荷﹐坎爲賊﹐在外故不賊。艮爲鷹鸇﹐坎爲殃害﹐震解故不傷。○殃﹐宋元本作殘﹐依汲古。

中孚。鎡基逢時﹐稷契臯陶。貞良得願﹐微子解囚。市恐無虎﹐謾言妄語。鎡基﹐鉏也。震爲鎡基﹐艮爲時﹐震爲稷﹑爲竹﹐故爲契。艮爲臯﹑爲火﹐故爲陶﹐故曰稷契臯陶。艮爲貞良﹑爲小﹐震爲子﹐故曰微子。艮爲拘﹐故爲囚﹐震出故解囚。巽爲市﹐艮爲虎﹐風散故無虎。中爻正反兩震言相背﹐故曰謾言妄語。○恐﹐宋元作空﹐言作誑﹐均依汲古。汲古作《旣濟》林﹐依宋元本。

小過。騎騅與蒼﹐南賈太行。逢駁猛虎﹐爲所吞殤﹐葬於渭陽。震爲馬﹐東方色靑﹐故騎騅與蒼。騅蒼﹐靑色馬也。震爲商賈﹑爲南﹐艮山故曰太行。艮爲駁﹑爲猛虎﹐兌口爲吞折﹑爲殤﹐坎爲葬﹑爲渭﹐渭濁﹐坎黑﹐故象之。水北爲陽﹐坎北故曰渭陽。凡《易林》用字取象之精皆如此。○駁﹐汲古作蛟﹐殤作飡﹐依宋元本。

旣濟。出門東行﹐日利辰良。步騎與駟﹐經歷宗邦。暮宿北燕﹐與樂相逢。此用《遁》象。伏震爲出﹑爲東行﹐坤爲門﹐故曰出門東行。乾爲日﹐巽爲利﹐艮時﹐故曰日利辰良。伏震爲騎﹑爲駟﹑爲宗﹐坤爲邦﹐乾坤相間隔﹐故曰經歷宗邦。坤爲暮﹑爲宿﹑爲北﹐兌爲燕﹐震爲樂。○辰﹐宋元本作時﹐依汲古。宗﹐汲古作京﹐依宋元本。

未濟。酒爲歡伯﹐除憂來樂。福善入門﹐與君相索﹐使我有得。兼用半象。坎爲酒﹐震爲歡﹑爲伯﹐坎爲憂﹐震出故除憂﹐震福﹑艮善﹑巽入﹑艮門﹐故曰福善入門。震爲君﹐艮爲求索﹐離正反艮相對﹐故相索。坤我﹑坎得。

大壯之第三十四

大壯。左有噬熊﹐右有囓虎。前觸鐵矛﹐後躓彊弩﹐無可抵者。震爲左﹐兌爲右﹐伏艮爲熊虎﹐兌口﹐故曰左有噬熊﹐右有囓虎。乾爲前﹑爲鐵﹐震爲後﹐兌折故後躓。伏艮爲刀兵﹐故曰矛﹑曰弩。抵﹐禦也。艮爲禦﹐艮伏故無可禦者。

乾。金齒鐵牙﹐壽考宜家。年歲有儲﹐貪利者得﹐離其咎憂。《大壯》中爻兌﹐兌爲齒牙﹐乾爲金鐵﹐故曰金齒鐵牙。伏艮爲壽考﹑爲家﹐乾爲年歲﹑爲富﹐故有儲﹑故利得。乾爲吉慶﹐故離咎憂。

坤。家給人足﹐頌聲並作。四夷賓服﹐干戈閣。《大壯》震爲人﹐伏艮爲家﹐坤富﹐故家給人足。震言爲頌﹑爲聲﹐坤陰爲夷順﹑爲服﹐震卦數四﹐爲賓客﹐故曰四夷賓服。艮爲干戈﹐艮伏﹐故曰干戈閣﹐坤爲也。○﹐宋元本作囊﹐依汲古。

屯。狝猴冠帶﹐盜載非位。眾犬嘈吠﹐狂走蹶足。震爲狝猴﹐艮爲冠﹐伏巽爲帶。坎爲盜﹐震車爲載﹐艮爲位﹐古君子方許乘車﹐今載以盜﹐故曰非位。艮爲犬﹐坤眾震鳴﹐故曰眾犬嘈吠。震爲足﹑爲走﹐坎蹇故蹶足也。○嘈﹐汲古作持﹐依宋元本。蹶﹐宋元本作厥﹐依汲古。

蒙。心患其身﹐不念安存。忠臣孝子﹐爲國除患。坎爲心﹑爲患﹑爲念﹐坤爲身﹑爲安﹐言身之所以安存﹐由心時時慮患也。坤爲臣﹐坎爲忠﹐故曰忠臣。震爲子﹐坤順﹐故曰孝子。坤爲國﹐坎爲患﹐震解故除患。

需。君不明徳﹐臣亂爲惑。丞相命馬﹐胡亥失所。乾爲君﹑爲徳﹐坎隱故不明。乾伏坤﹐坤爲臣﹑爲亂﹑爲惑﹐故曰臣亂爲惑。兌爲輔相﹐兌口爲命﹐乾爲馬﹐伏坤爲胡﹐乾居亥﹐故曰胡亥。坎爲失﹐謂趙髙命鹿爲馬而弒胡亥。胡亥﹐秦二世名。乾爲君﹐居亥﹐胡亥﹐亦國君用字。取象神妙如此。○馬﹐汲古作駕﹐非﹐依宋元本。

訟。東行西窮﹐南北無功。張伯賣鹿﹐從者失羊。通《明夷》。震爲東﹑爲行﹐坎爲西﹐坎陷故窮。離南坎北﹐坤喪故無功。震爲伯﹑爲鹿﹐震爲商賈﹐故賣鹿。震爲從﹑爲羊﹐本《大壯上六》也﹐坤爲失。○賣﹐汲古作賈﹐依宋元本。

師。鹿下西山﹐欲歸其羣。逢羿鋒箭﹐死於矢端。震爲鹿﹑爲陵﹐坎西﹐故曰西山。坤爲羣﹐羣者﹐五陰也。震爲歸﹐坤爲惡﹐故曰羿。坎爲箭﹑爲矢﹑爲鋒﹐鋒﹐矢末也。坤爲死﹐在坎上﹐故死於矢端。○歸﹐汲古作保﹐鋒箭作箭鋒﹐依宋元本。死﹐元本作無﹐依宋本﹑汲古。

比。明夷兆初﹐三日爲災。以讒復歸﹐名曰豎牛。剝亂叔孫﹐餒卒虛丘。坎黑坤晦﹐故曰明夷。坤爲兆﹐《左傳昭五年》﹕」初﹐穆子生穆﹐莊叔筮之﹐遇《明夷》之《謙》「﹐初爻動﹐故曰明夷兆初。坎爲災﹐艮爲日﹐數三﹐故曰三日爲災。坎上下兩兌相背﹐故曰讒。大壯震爲歸﹐故曰以讒復歸。艮爲名﹑爲豎﹑爲牛﹐坤爲亂﹐艮爲剝﹑爲叔孫﹐故曰剝亂叔孫。坤爲餒﹑爲卒﹑爲虛﹐艮爲丘﹐言魯叔孫穆子爲豎牛所亂﹐三日不得食而饑死也。與《剝》之《比》參看。○日﹐汲古作旦﹐依宋元本。復﹐宋元本作後﹐依汲古。餒﹐元本作餧﹐依宋本﹑汲古。

小畜。秦失嘉居﹐河伯爲怪。還其銜璧﹐神怒不佑。織組無文﹐燒香不芬。通《豫》。兌西故曰秦。艮爲居﹐震爲嘉﹐坎失﹐故失嘉居。震爲伯﹐坎爲河﹑爲怪﹐故曰河伯爲怪。震爲璧﹑爲銜﹑爲還﹑爲神﹑爲怒。按﹕《秦紀》使者從關東夜過華陰﹐有人持璧遮使者曰﹕爲吾遺滈池君﹐今年祖龍死﹐因置其璧去﹐忽不見﹐始皇視之﹐乃二十八年過江所沈璧也﹐未幾﹐始皇果死﹐故曰還璧﹑曰不佑。坤爲文﹑爲帛﹐坎爲伏﹐故組織無文。本卦巽爲香﹑爲芬﹐互離爲燒﹐風散故不芬。

履。至徳之君﹐禍不過鄰。使我世存﹐身無患災。乾爲徳﹑爲君﹐離東爲鄰﹐離亂兌毀﹐故曰禍不過鄰﹐言不及乾也。通《謙》。坤爲我﹑爲身﹑爲世﹐坎爲災患﹐震解故無災患。○至徳﹐宋元本作徳至﹐依汲古。

泰。眾惡之堂﹐相聚爲殃。幽毒良人﹐使道不通。坤爲眾﹑爲惡﹐伏艮爲堂﹐故曰眾惡之堂。坤爲聚﹑爲殃﹑爲幽毒﹐震爲人﹐乾爲善﹐故曰良人。乾在下故曰幽毒良人。乾爲道﹐坤閉﹐故道不通。○幽﹐宋元本作出﹐依汲古。

否。三癡六狂﹐欲之平鄕。迷惑失道﹐不知昏明。通《泰》。坤爲癡﹐震數三﹐故曰三癡。震爲狂﹐乾數六﹐故曰六狂。震爲之﹐坤爲平鄕﹑爲迷惑﹐乾爲道﹐迷惑故失道。坤爲昏﹐震旦爲明。

同人。老弱無子﹐不能自理。郭氏𨿽憂﹐終不離咎。管子治國﹐侯伯來服。乘輿八百﹐尊祀祖徳。通《師》。乾老坤弱﹐震子坤喪﹐故無子。坤爲自﹑爲理﹐柔弱故不能自理。坤爲郭﹐坎爲憂咎﹐郭爲齊滅﹐故曰終不離咎。震爲竹﹑爲管子﹐坤爲國﹐震爲侯伯﹐坤順爲服﹐坤爲乘輿﹐卦數八﹐故曰乘輿八百。乾爲祖﹑爲徳﹑爲尊﹐坎爲祀也。○此林前四句與後四句吉凶不同意﹐亦不屬﹐顯爲兩林﹐非盡焦氏。

大有。褒後生蛇﹐經老日微。退跌衰耄﹐酒滅黃離。通《比》。坤爲後﹐昔周人發龍化爲玄黿﹐後宮童女遭之而孕﹐生褒姒。玄黿﹐蜥蜴也﹐亦非蛇﹐且卦無蛇象﹐而各本皆作蛇﹐元如何也。坤帛爲經﹐坎爲跌﹐乾爲衰老﹐坎爲酒﹐離爲黃﹐於卦句𨿽偶合而語皆難解﹐疑訛字仍多。

謙。驄黑﹐東歸髙鄕。白虎推輪﹐蒼龍把衡。遂至夷傷﹐不離咎殃。解詳《遁》之《震》。○﹐汲古作鬣﹐髙作南﹐均依宋元本。遂﹐元本作逐﹐非﹐依宋本﹑汲古。

豫。信譎龍且﹐塞水上流。半渡決囊﹐楚師覆亡。坎爲信﹐正反兩震言相背﹐故曰譎。震爲龍﹐故曰信譎龍且。艮爲防﹑爲塞﹐卦本坤體﹐亦爲水﹐陽在坤上﹐故曰塞水上流。坤爲囊﹐艮手爲決﹐震爲渡﹐陽居中﹐故曰半渡。震木爲楚﹐坤爲師﹐坤喪故覆亡。《史記》﹕」韓信與項羽將龍且﹐戰於濰水﹐令萬餘人囊沙壅水上流﹐引軍半渡﹐佯不勝﹐走還﹐龍且追信。信令人決壅水大至﹐且軍大半不得渡﹐信急擊殺龍且「。○淓﹐宋元本作涉﹐亡作凶﹐均依汲古。

隨。有莘季女﹐爲王妃後。貴夫壽子﹐母字四海。莘﹐艸也。震象﹐兌爲季女﹐大禹母有莘氏也。震爲王﹐兌爲妃﹐故曰爲王妃後。震夫艮貴﹐故曰貴夫﹐艮壽震子﹐故曰壽子。兌澤故曰海。震卦數四﹐故曰四海﹐巽爲母。○字﹐汲古作尊﹐依宋元本。

蠱。徳被八表﹐蠻夷率服。蝥賊不作﹐道無苛慝。震爲徳﹐艮爲表﹐數八﹐故曰徳被八表。互大坎爲蠻夷﹐巽順﹐故曰率服。巽爲蝥賊﹑爲苛慝﹐艮爲道﹐艮在上﹐故無苛慝。

臨。載日精光﹐驂駕六龍。祿命徹天﹐封爲燕王。伏乾爲日﹑爲精光﹐坤爲載﹐乾爲龍﹐數六﹐干行故曰驂駕六龍。乾爲天﹑爲祿﹐伏巽爲命﹐故曰祿命徹天。震爲王﹐兌爲燕﹐故曰燕王。巽爲誥命﹐故曰封。

觀。纓急縮頸﹐行不得前。五石示象﹐襄霸不成。巽爲繩﹑爲纓﹐巽躁故急﹐巽退故縮。艮爲頸﹐言纓急項不得伸也。震爲行﹐震覆故行不前﹐乾爲前也。艮爲石﹐巽卦數五﹐故曰五石。艮爲象﹐故曰五石示象。伏乾爲君﹐故曰襄。震爲霸﹐震覆故曰襄霸不成。《左傳僖十四年》﹕」隕石於宋五。「後宋襄圖霸不成而死﹐以隕石爲不祥。石﹐星石也。○不﹐元本作弗﹐非﹐依宋本﹑汲古。

噬嗑。蛇失其公﹐戴麻當喪。哀悲哭泣﹐送死離鄕。通《井》。巽爲蛇﹐震爲公﹐坎失﹐故曰蛇失其公。巽爲麻﹐艮爲戴﹐兌折爲喪﹐故曰戴麻當喪。卦正反兌口﹐故曰哀悲哭泣。坎爲死﹐艮爲鄕。○蛇失其公﹐汲古作蛇鄕其穴﹐非﹐依宋元本。

賁。回隤不安﹐兵革爲患。掠我妻子﹐客屢饑寒。中爻震爲馬﹐回隤病也。《詩》﹕」我馬虺隤「是也。艮爲兵革﹐坎爲患﹐艮手爲掠﹐離妻震子﹐故曰掠我妻子。震客離饑﹐坎寒虺隤﹐《說文》又作隤﹐蓋傳寫異文不得﹐以與詩異﹐卽定回爲訛字。○回隤﹐汲古作四隤﹐依宋元本。屢﹐宋元本作屬﹐依汲古。

剝。乘風駕雨﹐與飛鳥俱。一舉千里﹐見吾愛母。坤爲風﹐伏兌爲雨﹐艮爲鳥﹑爲飛﹐乾卦數一﹐艮爲舉﹐坤爲裏﹐故曰一舉千里。坤爲吾﹑爲母﹐伏兌爲見。○駕雨﹐宋本作雨橋﹐元本﹑汲古作禹﹐依《明夷》之《鼎》校。

復。雷霆所擊﹐誅者五逆。劘滅無迹﹐有懼方息。震爲雷霆﹐艮手爲擊﹐坤殺故曰誅。乾順行﹐坤逆行﹐五陰故曰五逆。坤死故劘滅。坤虛故無迹。乾爲惕﹑爲懼。息者﹐生也﹐言乾陽從此漸息也。

無妄。張氏揖酒﹐請謁左右。平叔枯槁﹐獨不蒙所。震爲張﹐艮手爲揖﹐伏兌爲酒﹐故曰張氏揖酒。艮爲求﹑爲請謁﹐震左兌右﹐故請謁左右。伏坤爲平﹐艮爲叔﹐離爲枯槁﹐離虛﹐故獨不蒙所。關西方言致力於一事爲所。《書無逸》﹕」君子所其無逸「﹑《召誥》」王敬作所「是也﹐言獨不致意於平叔也。按﹕《史記陳丞相世家》﹕」富人張負獨偉視平﹐歸謂其子仲曰﹕人固有美好如陳平而長貧賤者乎。乃以其孫女嫁之﹐並假以幣爲內婦酒食之資「﹐林用其事三四句﹐言平叔不能久枯槁也。○平叔﹐依宋元本﹐汲古作王時。

大畜。坐爭立訟﹐紛紛匈匈。卒成禍亂﹐災及家公。艮爲坐﹐震爲立﹐三至上正反兩震言相對﹐故有爭訟之象而紛紛匈匈也。離爲禍亂﹑爲災﹐艮爲家﹐乾父爲公。

頤。霜降閉戶﹐蟄虫隱處。不見日月﹐與死爲伍。坤爲門戶﹑爲閉﹑爲霜﹐故曰霜降閉戶。通《大過》。巽伏爲蟄﹑爲隱處﹑爲虫﹐艮爲日﹐兌爲月﹐巽伏故不見﹐坤爲死也。

大過。鼠聚生怪﹐爲我患悔。道絕不通﹐商旅失意。通《頤》。艮爲鼠﹐震爲生﹐坤爲聚﹑爲鬼怪﹑爲患悔﹐坤爲我﹐艮震皆爲道路﹐坤閉故不通。震爲商旅﹐坤喪故失意。《漢書五行志》﹕」昭帝元鳳元年﹐燕有黃鼠銜其尾舞王宮端門中。未幾。燕王誅死「。

坎。寒暑不當﹐軌度失常。一前一後﹐年歲鮮有。坎爲寒﹐伏離爲暑﹐震爲道﹐故曰軌度。艮爲常﹐坎失故曰失常。艮爲前﹐震爲後﹑爲年歲﹐離虛坎病﹐故年歲鮮有。

離。築室水上﹐危於一齒。丑寅不徙﹐辰巳有咎。通《坎》。中爻艮爲室﹑爲築﹐下坎﹐故曰築室水上。坎爲危險。後天坎數一﹐故曰危於一齒。齒字恐訛﹐未詳其義。先天震居丑寅﹐後天艮居丑寅﹐故曰不徙。坎中爻也﹐先天兌居辰巳﹐後天巽居辰巳。離中爻也﹐澤風成大過﹐大過死故曰有咎。

咸。畜雞養狗﹐長息有儲。耕田得黍﹐主母喜舞。巽爲雞﹐艮爲狗﹐旁通《損》。震爲長﹑爲息﹐艮止故有儲。坤爲田﹐震爲耕﹑爲黍﹐故耕田得黍。震爲主﹑爲喜﹑爲舞﹐坤爲母﹐故曰主母喜舞。○主﹐宋元本作王﹐依汲古。

恆。東壁餘光﹐數暗不明。主母嫉妬﹐亂我業事。震爲東﹐伏艮爲壁﹑爲明﹐故曰餘光。兌昧故暗而不明。震爲主﹐伏坤爲母﹑爲嫉妬﹐坤爲事業﹑爲我﹑爲亂。○業事﹐汲古作事業﹐依宋元本﹐事詳《謙》之《屯》。

遁。剛柔相傷﹐火爛銷金。雕鷹制兔﹐伐楚有功。通《臨》。遁陰消陽﹐臨陽消陰﹐故曰剛柔相傷。乾金﹐艮爲火﹐陰在下消陽﹐故曰火爛銷金。艮爲黔喙﹑爲雕鷹﹐震爲兔﹑爲楚﹑爲伐﹐震樂﹐故伐楚有功。

晉。鄭國讒多﹐數被楚憂。徵夫愁苦﹐民困無聊。坤爲國﹑爲平﹐故曰鄭國。鄭﹐町也﹐地多平町町然也。離上下兩兌口相背﹐故曰讒多。大壯震木爲楚﹐坎爲憂﹐震爲徵夫﹐坎爲愁苦﹐坤爲民﹐坎困故無聊。○徵夫﹐宋元本作商人﹐依汲古。

明夷。弓矢斯張﹐把彈弦折。丸發不至﹐道遇患害。坎爲弓﹑爲矢﹐震爲張﹐坎爲彈﹑爲弦﹑爲折﹐故曰把彈弦折。坎爲丸﹐坎陷故不至。震爲道﹐坎爲患害。○斯﹐宋元本作其﹐依汲古。

家人。舉觴飲酒﹐未得至口。側弁醉酗﹐拔劍斫怒﹐武侯作悔。通《解》。坎爲酒﹑爲飲﹐震爲觴﹑爲舉﹑爲口﹐震伏故未得至口。艮爲弁﹐艮覆故曰側弁。離爲惡人﹐故醉酗。坎爲七﹑爲劍﹐震爲拔﹑爲怒﹑爲斫﹐故曰拔劍斫怒。震爲武﹐坎爲悔﹐故曰武侯作悔。按﹕《小雅》﹕」賓之初筵﹐賓旣醉止﹐載號載呶「﹐又曰」側弁之俄﹐屢舞傞傞「﹐乃衛武公飲酒悔過之詩﹐故曰武公作悔。○弁﹐汲古作棄﹐依宋元本。斫﹐宋元本作相﹐依汲古。

睽。蒼鷹羣行﹐相得旅前。王孫申公﹐驚奪我雄。北天門開﹐神火飛災。如不敬信﹐事入塵埃。此用遇卦象。伏艮爲鷹﹐震色靑﹐故曰蒼。伏坤爲羣﹐震爲行﹑爲旅﹐旅者﹐侶也﹐言結爲伴旅而前行也。震爲王公﹐艮爲孫﹑爲明﹐故爲申﹐故曰王孫申公。震爲驚﹐艮手爲奪﹐震爲武﹑爲雄﹐伏坤爲北﹐艮爲天門﹐震爲開﹐故曰北天門開。震爲神﹐艮爲火﹑爲災﹑爲飛﹐故曰神火飛災。乾爲信﹐坤爲疑﹐艮爲塵埃。○宋元本缺此林。

蹇。穿屋相宜﹐利倍我北。循邪詭道﹐逃不可得。南北望邑﹐遂歸入室。艮屋﹐坎爲穿﹐故曰穿屋。坎爲北﹐巽利坤我﹐故曰利倍我北。坎爲邪﹐艮爲道﹐震往爲逃﹐震覆故不得逃離。南坎北離﹐目爲望﹐艮爲邑﹐故曰南北望邑。坎爲室﹐故曰入室。○屋﹐宋元本作空﹐依汲古。逃﹐汲古作迎﹐依宋元本。

解。壽如松喬﹐與日月俱。常安康樂﹐不罹禍憂。此用《大壯》象。伏艮爲壽﹑爲松喬﹐赤松子﹐王喬﹐皆古仙人名。艮日兌月﹐艮爲常﹑爲安﹐震爲康樂﹐在外故不憂。

損。出門望東﹐伯仲不來。疾病爲患﹐使母憂嘆。艮門﹑震出﹑震東﹐艮爲觀﹐故曰望東。震爲伯﹐艮止故不來。坤爲疾病﹑爲患﹑爲憂﹑爲母﹐震爲嘆也。

益。太姒之孫﹐周文九子。咸遂受成﹐寵貴富有。坤爲母后﹐故曰太姒。艮爲孫﹐太姒者﹐文王之妃。詩」太姒嗣徽音「是也。《春秋傳》曰武王同母弟八人﹐是並武王爲九子也。震爲周﹐坤爲文﹐震爲子﹐數九﹐故曰九子。艮爲成﹐坤爲受﹐艮爲寵貴﹐坤爲富有﹐言太姒教誨諸子﹐成武王周公之徳而富貴。○姒﹐汲古作姬﹐依宋元本。

夬。桃李華實﹐累累日息。長大成熟﹐甘美可食﹐爲我利福。兌爲反巽﹐巽木故曰桃李。兌爲華﹐《大過九五》」枯楊生華「是也。乾爲木果﹐故曰實﹐重乾故累累日息。乾爲日﹑爲長大﹑爲美好﹐兌爲食﹐乾爲福﹐伏坤爲成熟﹑爲我﹑爲利。○累累﹐宋元木作累累﹐依汲古。

姤。昬禮不明﹐男女失常。行露反言﹐出爭我訟。通《復》。坤爲昬﹑爲禮﹐故曰昬禮不明。乾男坤女﹐姤坤消乾﹐復乾消坤﹐故男女失常。震爲行﹐坤爲水﹑爲露﹐《詩》」厭浥行露「是也。震爲言﹑爲反﹐故曰反言﹐又言又乾爲言﹐巽爲覆兌﹐兌言與上干言相背﹐故曰爭訟。《行露》詩」何以速我訟「﹐用其事也。○昏﹐依元本﹐宋﹑汲古作婚。露反﹐依宋元本﹐汲古作路有﹐非。

萃。室穿敝漏﹐破桴殘缺。陰弗能完﹐瓦碎不全。艮爲室﹐兌毀故穿﹐巽爲敝漏﹐故曰室穿敝漏。伏震爲桴﹐兌毀折故曰破桴﹑曰殘缺。坤爲陰﹐兌折故弗完﹐故瓦碎不全。艮爲瓦也。

升。數窮廓落﹐困於歷室。往登玉堂﹐與堯侑食。中爻兌數十﹐坤納癸﹐亦數十﹐故曰數窮﹐坤虛故廓落。伏艮爲室﹑爲時﹐故曰歷室﹐震爲往﹑爲登﹑爲王﹐伏艮爲堂﹐故往登玉堂。震爲帝﹐故曰堯。兌爲食﹐震爲侑﹐故曰與堯侑食。○堯﹐汲古作老﹐依宋元本。

困。道濕爲坑﹐輪陷躓僵。南國作諱﹐使我多畏。伏震爲道﹐下坎﹐故道濕﹐故爲坑。坎爲輪﹑爲陷﹑爲躓﹑爲僵﹐離爲南﹐伏艮爲國﹐坎爲諱﹐諱﹐避也﹐言南國禁忌多也。坎爲畏﹐困正互兩坎﹐故多畏。○輪﹐依汲古﹐宋元本作輸。

井。鰥寡孤獨﹐福祿苦薄。入室無妻﹐武子悲哀。通《噬嗑》。艮爲鰥﹐巽爲寡﹐坎爲孤獨﹐震爲福祿﹐坎爲薄﹐故曰福祿苦薄。坎爲室﹐巽入﹐離爲坎妻﹐坎失﹐故入室無妻。震爲武人﹐井正覆皆兌口﹐故曰悲哀。《左傳襄二十五年》﹕」崔杼取棠姜﹐筮得入其宮不見其妻凶「﹐困三繇詞﹐林用其事。○武﹐汲古訛我﹐依宋元本。

革。舉袂覆目﹐不見日月。衣衾杖機﹐就其夜室。通《蒙》。震爲袂﹑爲舉﹐艮爲目﹐《士喪禮》」幎目用緇﹐尺二寸「注﹕覆目者也﹐坎隱故覆目﹐故不見日月。艮日坎月也。坤爲衣衾﹐震木爲杖﹐艮爲幾﹐故曰衣衾幾杖。坎爲夜室﹐古以坎有棺橔象﹐就夜室者言死也。首句似用吳王夫差幎目而死事。○袂﹐宋元本作被﹐依汲古。

鼎。長尾踒跎﹐畫地爲河。深不可涉﹐絕無以北﹐憫然憤息。通《屯》。艮爲尾﹐巽爲長﹐下互坤形長﹐故曰長尾﹐踒跎當爲委佗。《詩》」委委佗佗「是也﹐所以形容長尾。坤爲地﹑爲河﹐艮手爲畫﹐上坎水下坤水﹐故深不可涉。坎爲北﹐兌折﹐故絕無以北。坎爲憫﹑爲憤﹑爲太息。

震。晨風文翰﹐大舉就溫。昧過我邑﹐羿無所得。震旦爲晨﹐伏巽爲風﹐伏離爲文﹐震爲羽翰﹐故曰晨風文翰。《詩》」郁彼晨風「《傳》﹕晨風﹐鸇也。《周書王會篇》﹕」蜀人以文翰﹐文翰若臯雞「。艮爲鳥﹐亦艮象也。震舉離溫﹐艮爲邑﹑爲我﹐坎爲昧﹐故曰昧過我邑﹐言夜過也。離爲惡人﹐故曰羿。離虛故無所得。羿﹐后羿﹐善射﹐纂﹝當作簒﹞夏﹐後氏者也。

艮。出入節時﹐南北無憂。行者亟至﹐在外來歸。中爻震出坎入﹐艮爲時﹑爲節﹐震爲南﹐坎爲北﹑爲憂﹐震樂故無憂。震爲行﹑爲亟﹐震反﹐故來歸。○來歸﹐宋元本作歸來﹐依汲古。

漸。陽氏狂惑﹐季孫亂憒。陪臣執政﹐平子拘折﹐我心不快。互離爲陽﹐伏震爲狂﹐謂陽虎也。坎爲惑﹐艮爲季﹑爲孫﹐離亂坎憒﹐故曰季氏亂憒﹐謂平子也。艮爲臣僕﹐艮手爲執﹐巽爲政令﹐故曰陪臣執政。坎爲平﹐震爲子﹐坎爲拘折﹐言平子被囚也。坎爲心﹑爲憂﹐艮爲我﹐故曰我心不快。按﹕《左傳》」陽虎爲季氏陪臣﹐專政作亂﹐囚季平子﹐欲殺之﹐遇救免「。

歸妹。五烏六鴟﹐相對蹲跂。禮讓不興﹐虞芮爭訟。伏艮爲烏﹑爲鴟﹐坎數五﹐又卦數六﹐故曰五烏六鴟。震爲立﹐故曰蹲跂。震決躁﹐兌附決﹐故禮讓不興。坎爲憂虞﹐震爲艸莽﹐故曰虞芮。卦上震下兌﹐而震言與兌言相背﹐故曰爭訟。昔虞芮二國爭田不決﹐欲訟於西伯﹐及入周界耕﹐皆讓畔﹐乃慚而還。首句義未詳﹐八烏﹐星名。

丰。顧念所生﹐隔在東平。遭離滿沸﹐河川決潰。幸得無恙﹐復歸相室。離目爲顧﹐伏坎爲念﹐震爲生﹐坎爲隔﹐震東坎平﹐故曰東平。互大坎爲滿沸﹑爲河川﹑爲潰決﹑爲病恙﹐震出故得無恙。坎爲室﹐震爲歸。○顧﹐汲古作願﹐依宋元本﹐此有故事﹐未能確指。末句汲古作復生歸室﹐依宋元本。

旅。追獵東走﹐兔逃我後。吾銳不利﹐獨空無有。通《節》。震爲追獵﹑爲東走﹑爲兔﹑爲後﹐坎爲棘﹐故爲銳。巽爲利﹐坎蹇﹐故不利。離虛故空無有﹐坎爲獨也。

巽。犬吠非主﹐上下膠擾。敵人襲戰﹐閔王逃走。伏艮爲犬﹐震爲鳴﹑爲吠﹑爲主﹐震伏﹐故曰非主。艮爲上﹐震爲下﹐坎爲膏﹐爲膠﹐離亂﹐故曰上下膠擾。震爲人﹑爲戰﹐三至上正反震艮相對﹐故曰敵人襲戰。坎爲閔﹐震爲王﹑爲走﹐故曰閔王逃走。《戰國策》﹕」樂毅伐齊﹐至濟西﹐閔王走莒「是也。○膠﹐依宋元本﹐汲古作渾。

兌。嵩髙岱宗﹐峻直且神。觸石膚寸﹐千里蒙恩。通《艮》。艮爲山﹐互坎爲中﹐故曰嵩髙。互震爲東﹐故曰岱宗。艮爲髙峻﹐震爲神﹑爲觸﹐艮爲石﹑爲膚﹐故曰觸石膚寸。震爲千里﹐坎爲恩澤﹐故曰千里蒙恩。《公羊傳》﹕」觸石而出﹐膚寸而合﹐不崇朝而雨徧天下者﹐惟泰山之云耳「。注﹕側手爲扶﹐覆手爲寸。膚寸皆艮象。

渙。陳魚觀社﹐佷荒踰矩。爲民開緒﹐亡其祖考。巽爲魚﹐震爲陳﹐艮爲社﹑爲觀﹐《春秋隱公五年》」公如棠陳魚而觀之「﹐又《莊二十三年》」如齊﹐公觀社﹐非禮也「﹐故曰佷荒踰矩﹐言荒淫踰越規矩也。坎爲曲﹑爲矩﹑爲民﹐巽爲緒﹐艮爲壽﹐故曰祖考。坎失故亡其祖考。佷﹐音恆﹐有驕癡二義。《後漢蔡邕傳》」董卓自佷用「是也。○第二句汲古訛狼虎踰距﹐依宋元本。

節。四壁無戶﹐三步一止。東西南北﹐利不可得。艮爲壁﹐震卦數四﹐故曰四壁。坤爲戶﹐坎塞坤故無戶。震爲步﹐數三﹐故曰三步。艮止﹐坎數一﹐故曰一止。震東兌西﹐震南坎北﹐巽爲利﹐巽覆﹐故利不可得。

中孚。求君衣裳﹐情不可當。觸諱西行﹐爲伯生殃。君之上歡﹐得其安存。震爲君﹐艮爲求﹐震爲衣裳﹑爲健﹐故不可當。震爲觸﹑爲行﹐巽伏故曰諱。諱﹐避也。兌爲西﹐故曰觸諱西行。震爲伯﹑爲生﹐兌折故生殃。震爲君﹑爲歡﹐艮爲安﹐《春秋》﹕」蔡昭侯如楚﹐有善裘﹐子常欲之﹐弗與﹐畱楚三年﹐後蔡人聞之﹐固請獻之﹐遂得歸「。○上歡﹐汲古作上安﹐依宋元本。

小過。春鴻飛東﹐以馬貿金﹐利可得深。震爲春﹑爲鴻﹑爲飛﹑爲東﹑爲馬﹐巽爲商旅﹐故曰貿。艮爲金﹐故曰貿金。坎爲深也。巽爲利﹐利可得深﹐言得利多也。

旣濟。禾生虫蠹﹐遠自克賊﹐使我無得。此用遇卦象。震爲禾﹑爲生﹐巽爲虫﹑爲賊﹐伏坤爲我﹐坤虛故無得。

未濟。桀亂無道﹐民散不聚。背室棄家﹐遁逃出走。離爲惡人﹐故曰桀。離爲亂﹐震爲道﹐坎隱故無道。坤爲民﹑爲聚﹐三爻間隔﹐故民散不聚。坎爲室﹐艮爲背﹐故曰背室。艮爲家﹐坎失﹐故曰棄家。坎伏爲遁﹐震走爲逃也。凡震艮皆用半象。

晉之第三十五

晉。銷鋒鑄耜﹐休牛放馬。甲兵解散﹐夫婦相保。坎爲鋒耜﹐離火爲銷﹑爲鑄﹐離牛坎馬﹐艮止故休放。離爲甲兵﹐坎水克火﹐故解散。坎夫離婦﹐坤聚艮安﹐故相保。

乾。一衣三冠﹐冠無所絆。元服不成﹐爲身災患。乾爲衣﹐卦數一﹐故曰一衣。晉艮爲冠﹐數三﹐故曰三冠﹐艮下坤﹐坤坼﹐故曰冠無所絆﹑曰元服不成。坤爲身﹑爲災患。○第二三句宋元本作」無所加元﹐衣服不來「﹐身作我﹐均依汲古。

坤。百足俱行﹐相輔爲彊。三聖翼事﹐王室寵光。詳《屯》之《履》《比》之《無妄》﹐履用伏象。謙與無妄皆以震爲足﹐此則以坤形象百足虫﹐坤爲百也。

屯。魚蛇之怪﹐大人憂懼。梁君好城﹐失其安居。坤爲魚﹑爲蛇﹐坎爲怪﹐震爲大人﹐坎爲憂懼﹐震爲君﹐震木爲梁﹐故曰梁君。艮爲城﹐正覆艮﹐故曰好城。艮爲安居﹐坎失﹐故曰失其安居。元本注﹕春秋﹕梁君好城而弗處﹐卒亡其國。

蒙。少無韁輔﹐長不見母。勞心遠思﹐自傷憂苦。艮爲少﹐兌爲輔﹑爲剛﹐兌伏故無。震爲長﹐坤爲母﹐坎隱故不見。坎爲勞﹑爲心﹑爲思﹑爲憂苦。

需。前涉溽暑﹐解不可取。離門二里﹐敗我利市。老牛病馬﹐去之何悔。乾爲前﹑爲行﹐離爲暑﹐與坎連﹐故曰溽暑。解懈同。《詩大雅》」不解於位「注﹕怠惰也﹐坎勞故曰解不可取。乾爲門﹐兌卦數二﹐故曰離門二里。巽爲利市﹐二至四巽覆﹐故敗我利市。離爲牛﹐乾老故曰老牛。乾爲馬﹐坎病﹐故曰病馬。坎爲悔﹐在外﹐故去之無悔。○門二﹐宋元本作河三﹐依汲古。涉﹐汲古作不﹐依宋元本。

訟。君明有徳﹐登天大祿。布政施惠﹐以成恩福。中子南遊﹐翺翔未復。乾爲君﹑爲徳﹐離火爲明﹐乾爲天﹑爲大祿﹐巽爲政命﹐巽風爲布施﹐乾爲恩福。坎爲中男﹐乾爲南﹑爲行﹐故曰中子南遊。離爲飛﹐故曰翺翔﹐坎陷故曰未復﹐言未歸也。○成﹐宋元本作感﹐依汲古。

師。嘵然惟諾﹐敬上尊客。執恭除患﹐禦侮致福。坎正反兩兌口﹐震爲聲﹐故曰嘵然惟諾。震爲客﹐伏乾爲貴﹐故曰尊容。乾惕爲敬﹐坎爲患﹐震解故除患。坤爲禦﹑爲侮﹐震樂故致福。

比。黍稷禾稻﹐垂秀方造。中旱不雨﹐傷風病槁。坤爲茅茹﹐故爲黍稷禾稻。造﹐作也﹐言苗秀興起也。坎爲中﹑爲雨﹐艮火故中旱不雨。坤爲風﹐故傷風病槁。

小畜。三羸六罷﹐不能越跪。東賈失馬﹐往返勞苦。通《豫》。震數三﹐坎數六﹐坎病故羸﹐坎勞故罷。震爲越跪﹑爲東﹑爲賈﹑爲馬﹐坎失故失馬。震爲往反﹐坎爲勞苦。○羸﹐宋本作嬴﹐依元本﹑汲古。

履。倚立相望﹐引衣欲裝。陰雲蔽日﹐暴雨降集。使道不通﹐阻我歡會。通《謙》。震爲倚立﹐艮爲望﹐正反艮故曰相望。坤爲衣裳﹐艮手爲引﹑爲裝﹐裝朿也。坤爲陰雲﹑爲蔽﹐離日﹐故陰雲蔽日。坎爲暴雨﹑爲降集。震爲道﹐坎塞故不通﹐故阻我歡會。坤我震歡也。○裝﹐宋元本作莊。降﹐宋本作祈﹐元本作所。阻﹐宋元本作降。會﹐元本作惠。五六句宋元本倒置﹐均依汲古。

泰。髙腳疾步﹐受肩善趨。日走千里﹐賈市有得。中爻震爲足﹐故曰腳步﹐震躁﹐故髙腳疾步﹑故善趨﹑故日走千里。震伏巽爲賈市﹐巽利故有得。坤爲受﹐伏艮爲肩。○善﹐汲古作喜﹐依宋元本。

否。北風寒涼﹐雨雪益冰。憂思不樂﹐哀悲傷心。中爻巽風﹐坤爲北﹐乾爲寒﹑爲冰雪﹐故曰北風寒涼﹐雨雪益冰。乾惕故憂﹐震樂震倒故不樂。坤爲哀悲﹑爲心。

同人。貞鳥雎鳩﹐執一無尢。寢門治理﹐君子悅喜。離爲鳥﹑爲鳩﹐通《師》。坎爲尢﹐數一﹐震樂故執一無尢。坤爲門﹑爲寢﹑爲理﹐震爲君子﹑爲悅喜。○雎﹐宋元本作鳴﹐依汲古。

大有。蓼蕭露瀼﹐君子龍光。鳴鸞噰噰﹐福祿來同。通《比》。坤爲薪﹑爲蓼蕭﹐坎爲露。艮爲君子﹑爲貴。龍﹐寵也﹐坤文爲鸞﹐兌爲鳴﹐乾爲福祿。蓼蕭﹐義詳《恆》之《蹇》。○龍﹐汲古作寵﹐依宋元本。噰噰﹐宋元本作雍和﹐依汲古。

謙。南行求福﹐與喜相得。封受上賞﹐鼎足輔國。震爲行﹑爲南﹐艮爲求﹐震爲福﹑爲喜﹑爲受﹐坤閉爲封﹐艮爲賞﹐陽在上﹐故曰上賞。震爲足﹐數三﹐故曰鼎足。坤爲國﹐艮伏兌﹐兌輔﹐故曰輔國。○封受﹐依宋本﹐汲古作受封。

豫。桑葉腐蠹﹐衣敝如絡。女功不成﹐絲布爲玉。震爲桑葉﹐坎病﹐故腐蠹。坤爲衣裳﹐坎破故敝。震伏巽﹐巽繩﹐故曰如絡﹑故曰絲布。坤爲女﹐坤喪故功不成。震爲玉絲﹐爲玉者﹐言桑壞不能產絲﹐故值貴也。

隨。左服易右﹐王良心歡﹐喜利從己。震左兌右。服者﹐夾轅之馬。震爲馬。左服易右者﹐震爲左﹐兌爲右﹐言馬初在左﹐至上兌而右也。震爲王﹐艮爲良﹐故曰王良。坎爲心﹐震爲歡喜﹑爲從﹐巽爲利。王良﹐古善禦者。○喜﹐宋元本作嘉﹐依汲古。

蠱。壽考不忘﹐駕駟東行。三適陳宋﹐南賈楚荊。得利息長﹐旅身多罷﹐畏晝喜夜。艮爲壽考﹐震爲馬﹐故曰駕駟。震東故東行。震爲陳﹐艮爲宋﹐震數三﹐故曰三適陳宋。互震爲南﹐巽爲賈﹑爲楚荊﹐故曰南賈楚荊。巽爲利﹑爲長﹑爲商旅﹐互大坎爲罷﹑爲畏﹑爲夜﹐離爲晝﹐晝動故畏﹐夜伏故喜。○駟﹐宋元本作騂﹐三作之﹐身作自﹐均依汲古。

臨。羔羊皮革﹐君子朝服。輔政扶徳﹐以合萬國。兌爲羔羊﹐通《遁》。艮爲皮﹑爲革﹑爲君子﹐坤爲朝﹑爲衣服﹐故曰君子朝服。兌爲輔﹐坤爲政﹐艮手爲扶﹐乾爲徳﹐故曰輔政扶徳。坤爲國﹐坤眾故曰萬國﹐坤閉爲合﹐故曰以合萬國。《詩召南》﹕」羔羊之皮﹐素絲五紽﹔羔羊之革﹐素絲五緎「﹐美召公也。○國﹐宋元作福﹐依汲古。革﹐各本皆作弁﹐依《謙》之《離》校。

觀。鸇鳩徒巢﹐西至平州。遭逢雷塌﹐破我葦廬。室家饑寒﹐思吾故初。艮爲鸇﹐坤文爲鳩﹐艮爲巢﹐伏震爲徙﹐故曰鸇鳩徒巢。兌爲西﹐坤爲州﹑爲平﹐震爲雷塌﹐兌折爲破﹐艮爲廬﹐巽爲葦﹐故曰葦廬。艮爲室家﹐坤爲饑﹐乾爲寒﹐故曰室家饑寒。坤爲吾﹐乾爲初。○第四句宋本﹑汲古廬作蘆﹐依元本。

噬嗑。大尾小頭﹐重不可搖。上弱下彊﹐陰制其雄。艮爲尾﹐震大﹐故曰大尾。坎爲首﹐艮爲小﹐故曰小頭。坤爲重﹐坎陷﹐故重不可搖。艮上震下﹐艮小故弱﹐震長故彊﹐四陽陷陰中﹐故曰陰制其雄。

賁。疏足息肩﹐有所忌難。金城銅郭﹐以鐵爲關。藩屏自衛﹐安止無患。震爲足﹐艮爲肩﹐坎爲忌難﹐艮爲城郭﹐三至上正反兩艮﹐故又爲關。艮爲金﹐故曰金﹑曰銅﹑曰鐵。艮爲藩屏﹑爲安止﹐坎爲患﹐安止故無患。

剝。天命玄鳥﹐下生大商。造定四表﹐享國久長。通《夬》。乾爲天﹐兌爲言﹐故曰天命。乾爲立﹐艮爲黔喙﹑爲鳥﹐故曰玄鳥。玄鳥者﹐燕也。兌爲燕。震爲生﹐震反﹐故下生。震爲子﹐故生商。商﹐子姓也。艮爲定﹑爲表﹐伏兌數四﹐坤爲國﹐故曰造定四表。艮爲久長﹐據《詩商頌》箋」髙辛氏妃簡狄吞卵生契﹐爲商祖「。

復。賦斂重數﹐政爲民賊。杼柚空虛﹐我去其室。坤聚故曰賦斂﹐重坤故曰重數。坤爲政﹑爲民﹐伏巽爲賊。震爲杼柚。《詩》」杼柚其空「《箋》云﹕杼﹐持緯者﹔柚﹐受輕者也。杼柚上下震動﹐故取象於震。坤虛﹐艮爲室﹐艮倒故去室。○斂﹐元本訛鈠﹐依宋本。

無妄。陰陽隔塞﹐許嫁不答。宛丘新臺﹐悔往嘆息。初陽伏陰下﹐艮止﹐故曰隔塞﹐女嫁曰歸。震爲歸﹑爲言﹐故許嫁。二至四震反﹐故曰不答。艮爲丘﹑爲臺﹐宛丘﹐《陳風》篇名﹐悔嫁非其人而作也。震爲嘆息﹐毛詩謂刺陳幽公淫亂無度。新臺﹐《邶詩》篇名﹐毛謂刺衛宣公娶其子伋妻﹐國人惡之﹐林意似謂婦爲夫棄也。

大畜。願望登虛﹐意常欲逃。賈辛醜惡﹐妻不安夫。艮爲丘墟﹑爲望﹐震爲登﹐故曰願望登虛。震爲逃﹐伏坤爲意﹐震伏巽﹐巽爲商賈﹐納辛﹐故曰賈辛。兌爲醜惡﹐震夫兌妻﹐兌毀折而躁﹐故不安。《左氏昭二十八年》﹕」昔賈大夫惡﹐娶妻而美﹐三年不言不笑。「辛﹐大夫名。

頤。踧行竊視﹐有所畏避。蔽目伏藏﹐以夜爲利。震爲踧行﹐艮爲視﹐坤藏故竊視﹐故有所畏避。艮爲目﹐坤爲夜﹑爲利。

大過。信敏恭謙﹐敬鬼尊神。五嶽西瀆﹐克厭帝心﹐受福宜年。乾爲信敏﹐伏坤爲恭謙﹐乾爲惕﹐故曰敬﹐伏坤故曰鬼。乾爲神﹐兌伏艮﹐艮爲尊﹐故曰敬鬼尊神。艮爲嶽﹐巽卦數五﹐故曰五嶽。互大坎爲河川﹐乾亦爲江河﹐巽後天數四﹐故曰四瀆。坤爲心﹐巽伏震﹐震帝故曰帝心。震爲福﹐坤爲受﹑爲歲﹐故曰受福宜年。

坎。懸懸南海﹐去家萬里。飛兔腰褭﹐一日見母﹐除我憂悔。坎爲海﹐伏離﹐故曰南海。震爲萬里﹐故曰懸懸。艮爲家﹐震爲馬﹑爲兔﹐坎爲腰﹐故曰飛兔腰褭。飛兔腰褭﹐皆良馬名。離日﹐坎數一﹐故曰一日。本卦坤體﹐坤爲母﹐乾二五之坤﹐故見母。坎爲憂悔﹐震爲除。

離。𨿽污不辱﹐因何跣足。童子褰衣﹐五步平復。通《坎》。坎爲污﹐坤爲辱﹐坎折坤﹐故不辱。跣足者﹐赤足也。震足坎赤﹐故曰跣足。艮爲童子﹐艮手爲褰﹐震爲衣﹐故曰褰衣。震爲步﹐坎數五﹐坎平﹐故曰五步平復。○跣﹐宋元本作洗﹐步作年﹐依汲古。

咸。宮城立見﹐衣就袂裾。恭謙自衛﹐終無禍尢。通《損》。艮爲宮城﹐震立兌見﹐艮爲衣﹐震口爲袂﹑爲裾﹐巽爲恭謙﹐震爲警衛﹐坤爲自﹑爲禍尢﹐震解故無禍尢。○裾﹐宋元本作裙﹐依汲古。

恆。敝笱在梁﹐不能得魚。望食千里﹐所至空虛。巽爲繩故爲笱。笱﹐罟也。巽下斷故曰敝。艮爲梁﹐巽爲魚﹐巽敝漏故無得。伏艮爲望﹐震爲粒粟﹑爲食﹑爲千里﹐震爲虛﹐故所至空虛。首句齊風語。○食﹐宋元本作貧﹐依汲古。

遁。千里騂駒﹐爲王服車。嘉其驪榮﹐君子有成。乾爲馬﹑爲赤﹐故曰騂﹐艮少爲駒﹐乾爲千里﹐故曰千里騂駒。乾爲王﹐二至四通震﹐震爲車﹑爲服﹐乾爲嘉榮﹐艮爲君子﹑爲成。

大壯。鼎足承徳﹐嘉謀生福。爲王開庭﹐得心所欲。乾爲徳﹐震爲足﹐數三﹐故曰鼎足。乾爲福﹑爲生﹑爲嘉﹑爲王﹑爲開﹐伏艮爲庭﹐兌悅故得所欲。

明夷。右手無合﹐獨折左指。禹湯失佐﹐事功不立。艮爲手﹑爲指﹐先天坎西﹐故曰右手﹐艮覆故指折。震左﹐坎折﹐坤寡﹐故曰獨折左指。震爲王﹐故曰禹﹐水在火上故曰湯。震佐坎失﹐故曰禹湯失佐。坤爲事功不立。○佐﹐汲古作位﹐依宋元本。

家人。憂凶增累﹐患近不解。心意西東﹐事無成功。坎爲憂憎﹑爲凶﹑爲累﹑爲患﹐坎陷故不解。坎爲心意﹑爲西﹐離爲東﹐故曰心意西東。巽爲風﹐風散故事無成功。○增﹐宋元本作憎﹐依汲古。

睽。東行食楡﹐困於枯株。夫妻無家﹐志窮爲憂。離東兌食﹐坎爲楡﹐皮可食。坎上下皆離﹐離科上槁故困於枯株﹐株枯則無皮可食。坎夫離妻﹐艮爲家﹐艮伏故曰無家。坎爲志﹑爲憂。稽康《養生論》﹕」楡令人瞑。「《博物志》」啖楡則眠不欲覺「﹐又《禮內則》」枌楡以滑之。「古蓋常食楡皮。○夫﹐宋元本作失﹐依汲古。

蹇。五經六紀﹐仁道所在。正月繁霜﹐獨不離咎。離爲文﹐故曰經紀﹐坎納戌﹐數五﹐故曰五經。坎數六﹐故曰六紀。艮爲道路﹑爲反震﹐震爲仁﹐故曰仁道所在。坎爲中正﹑爲月﹑爲霜﹐重坎故曰正月繁霜。坎爲獨﹑爲咎。離﹐罹也﹐坎隱﹐故獨不罹咎。五經者﹐五常﹐《漢書賈誼傳》﹕」六親有紀「﹐六紀卽六親也。《白虎通》﹕」六紀者﹐諸父﹑兄弟﹑族人﹑諸舅﹑師長﹑朋友。「正月﹐《小雅》篇名﹐憂亂而作。

解。懈緩不前﹐怠惰失便。二至之戒﹐家無禍凶。刻木象形﹐聞言不信。震往爲前﹐坎陷故懈緩不前﹐故怠惰失便。坎爲冬﹐至離爲夏至﹐故曰二至。《復》象傳云﹕先王以至日閉關﹐商旅不行。又《月令》」是月齊戒掩身「﹐故云戒。坎爲室家﹑爲凶禍﹐知戒故無禍。刻木象形未詳。坎爲聞﹐震爲言﹐坎上下兩兌口相背﹐故云不信。○怠惰﹐宋元本作熖怠﹐依汲古﹑局本。木字﹐宋本汲古作水﹐依元本。解懈古通。觀首二句焦氏似讀解爲懈。

損。仁愛篤厚﹐不以所忿。害其所子﹐從我舊都﹐日益富有。震爲仁愛﹐艮爲篤厚﹐乾爲忿﹐乾三之上成艮故不忿。《象傳》所謂」懲忿「也。震子坤害﹐故害其所子。坤爲都﹐伏乾爲舊﹑爲我﹐震爲從﹐故曰從我舊都。坤輿爲富有﹐艮爲日﹐故曰日益富有。○從﹐汲古作徙﹐依宋元本。

益。缺破不成﹐胎卵未生﹐弗見兆形。巽隕落﹐故缺破不成。震爲胎卵﹐震生﹐坤拆爲兆﹑爲形﹐巽伏故弗見。

夬。摧角不傷﹐𨿽折復長。秉徳無愆﹐老賴榮光。艮爲角﹐艮伏兌折﹐故摧角﹐然陽必長故摧而不傷﹐𨿽折而復長。乾爲徳﹑爲老﹐陽長故無愆﹐故老而愈榮。○愆﹐宋元本作騫﹐依汲古。

姤。乘桴浮海﹐免脫厄中﹐𨿽困無凶。通《復》。震爲桴﹑爲乘﹐坤爲海﹐坤厄震出﹐故免脫﹐故𨿽困無凶。○浮﹐宋元本作渡﹐凶作咎﹐依汲古。

萃。孔鸞鴛雛﹐鵕鵜鶘。翺翔紫淵﹐嘉禾之圃﹐君子以娛。通《大畜》。震爲竹﹑爲孔﹐坤爲文﹐故爲鸞鴛﹐艮鳥故爲鵕鵜鶘。卦爲萃故多若是。震爲翺翔﹐兌爲淵﹐乾赤﹐故曰紫淵。震爲嘉禾﹐艮爲圃﹑爲君子﹐震樂故娛。○鵕﹐宋元本作鵁鵝﹐依汲古。禾﹐元本作木﹐依宋本﹑汲古。

升。甘露溫潤﹐眾來得願。樂易君子﹐不逢禍亂。兌爲露﹑爲潤﹐坤爲眾﹐震樂﹐故眾來得願。通《無妄》。艮爲君子﹐震樂乾易﹐故曰樂易君子。坤爲禍亂﹐乾在外故不逢。○二三句宋元本倒置﹐依汲古。

困。東騎墮落﹐千里獨宿。髙岸爲谷﹐陽失其室。通《賁》。震爲東﹑爲騎﹐坎陷故墮落。震爲千里﹐坎爲獨﹑爲宿﹐故曰千里獨宿。艮爲髙岸﹐坎窞爲谷﹐故曰髙岸爲谷。坎爲室﹑爲失﹐困剛掩﹐故曰陽失其室。《詩小雅》﹕」髙岸爲谷﹐深谷爲陵「。

井。八才旣登﹐以成嘉功。尨降庭堅﹐國無災凶。通《噬嗑》。後天艮數八﹐震爲才﹑爲登﹑爲嘉﹑爲功﹐艮爲成﹐故曰以成嘉功。震爲尨﹐艮爲庭﹐尨降庭堅﹐乃八元之二人。庭堅﹐卽臯陶字也。艮爲國﹐坎爲災凶﹐震樂故無。○嘉﹐宋元本作善﹐尨作厖﹐玆依汲古。

革。邯鄲反言﹐父兄生患。意涉憂恨﹐卒死不還。通《蒙》。二至上正覆兩震言相反﹐坤爲國﹐故曰邯鄲反言。乾父震兄﹐坎爲患﹐震生﹐故曰父兄生患。坎爲憂恨﹑爲水﹐坤亦爲水﹐震爲涉﹐艮爲終﹐故曰竟涉憂恨。震爲還﹐坤死﹐故曰卒死不還。案此似用《史記陳涉傳》事。邯鄲反言者﹐言武臣反﹐陳涉自立爲趙王﹐涉欲系其家屬﹐後涉竟戰死不得還也。○宋元本革鼎在震艮後﹐非。

鼎。玉銑鐵頤﹐倉庫空虛。賈市無盈﹐與利爲仇。元本舊注鍾口兩旁曰銑﹐蓋乾爲金玉﹐初至五正倒皆兌﹐兌爲口﹐故曰玉銑鐵頤。頤亦口。卦通《屯》﹐屯互頤也。屯艮爲倉庫﹐坤爲空虛﹐巽爲賈﹑爲市﹑爲利﹐坤虛故無盈﹐故與利爲仇。坎爲仇也。○玉銑﹐汲古作五銳﹐從宋元本。銳爲矛屬﹐與下鐵頤不相聯屬﹐自以取兌象作銑爲允當﹐自來校此書者不知以易象爲標準﹐故當否皆不知﹐此所以多舛也。

震。白鳥銜鉺﹐鳴呼其子。旋枝張翅﹐來從其母。震爲白﹐互離爲鳥﹐震口爲銜﹐坎爲鉺﹐故曰白鳥銜鉺。震爲子﹑爲鳴呼﹑爲木﹑爲枝﹑爲張翅﹑爲從﹑爲來﹐坤爲母﹐來從其母者﹐言陽反坤初也。○旋枝﹐宋元本作施技﹐依汲古。

艮。學靈三年﹐聖且神明。先見善祥﹐嘉吉福慶。鳱鵠知來﹐告我無憂。學靈者﹐學語也。三至上正反兩震言相對﹐下震如何言﹐上卽如言反答﹐故曰學靈。震爲年﹐數三﹐故曰三年。坎爲聖﹐震爲帝﹑爲神﹐艮爲明﹐故曰聖且神明。震爲善祥﹑爲吉慶。艮爲鳱鵠﹐震爲來﹑爲告﹐坎爲憂﹐震出故無憂。○第五句宋本作餌吉知來﹐汲古作神馬來見﹐依《小畜》之《漸》校。又二三句元本作」仁聖且神﹐明見善祥「﹐今依宋本。嘉吉﹐元本作吉喜﹐汲古作吉盛﹐亦依宋本。鳱鵠﹐義詳《小畜》之《漸》。

漸。云孽蒸起﹐失其道理。傷害年谷﹐神君乏祀。坎爲云﹑爲孽﹐下得艮火﹐故能蒸起。伏震爲起﹑爲道﹐坎爲失﹐故失其道裏。震爲年谷﹐巽隕落﹐故曰傷害年谷。震爲神﹑爲君。○理應爲裏之訛﹐依顧校。

歸妹。春耕有息﹐秋入利福。獻豜大豵﹐以樂成功。震爲春﹑爲耕﹑爲生﹐故曰息。兌爲秋﹐震爲利福﹐秋收故曰入。坎爲豕﹐故曰豜﹑曰豵。震爲功﹑爲樂也。○大疑作私。豳風言私其豵﹐獻豜於公。

丰。羸豕躑躅﹐虎入都邑。遮遏左右﹐國門勑急。巽爲豕﹐巽繩﹐故曰羸豕。震爲躑躅﹐巽入﹐伏艮爲都邑﹑爲虎﹐故曰虎入邑都﹐艮止故遮遏。震左兌右﹐艮爲國門﹐坎險故急。○震爲勑﹐元本作敕﹐依汲古。

旅。東行西維﹐南北善迷。逐旅失羣﹐亡我襦衣。通《節》。震爲東﹑爲行﹐兌爲西﹐巽繩爲維。維﹐系也。震南坎北﹐坎又爲疑﹐故曰南北善迷。震爲逐﹐陰以陽爲伴﹐旅卦下二陰隨二陽﹐上一陰隨一陽﹐故曰逐旅。坤眾爲羣﹐坎爲失言﹐否二升五﹐遺二陰在下﹐故曰失羣。否上干爲衣﹐下坤爲襦﹐今變旅﹐乾坤形變﹐故曰亡我襦衣。

巽。居室之倫﹐夫婦和親。小人乘車﹐碩果失豢。通《震》。中爻艮爲居﹐坎爲室﹐震夫巽婦﹐兌悅故和親。震爲車﹑爲人﹐艮爲小﹐故曰小人乘車。艮爲碩果﹐兩艮皆覆﹐故失豢。豢﹐養也。○汲古多」車在夫家﹐不知孰是「二句﹐依元本。

兌。東方孟春﹐乘冰戴盆。懼危不安﹐終失所歡。通《艮》。中爻震爲東﹑爲孟春﹐坎爲冰﹐震爲乘﹐坎在下故乘冰。震爲盆﹐艮爲戴﹐故曰戴盆。坎爲危懼﹐艮爲終﹐兌爲歡。○首二句謂當春暖戴盆行冰上﹐故危而不安也。古人以頭戴物﹐孟子所謂斑白者不負戴於道路也﹐汲古作載﹐非﹐依宋元本。失﹐宋元﹑汲古皆作身﹐依周本。

渙。風吹塵起﹐十里無所。南國年傷﹐不可安處。巽爲風﹐震口爲吹﹐艮爲沙石﹑爲小﹐故爲塵。震爲起。艮爲裏﹐伏兌數十﹐故曰十里﹐坎隱故無所也。震爲南﹐艮爲國﹑爲時﹐坎災風隕﹐故南國年傷。坎險故不安。

節。重載傷車﹐婦女無夫。三十不室﹐獨坐廬空。震爲車﹑爲載﹐艮山﹐在山故曰重載﹐兌折故傷車。兌爲婦女﹐震爲夫﹐坎失故無夫。震數三﹐兌數十﹐艮爲室﹐坎隱﹐故三十無室。坎爲獨﹐艮爲坐﹑爲廬﹐離虛﹐故曰空廬。

中孚。敗牛羸馬﹐與利爲市﹐不我嘉喜。中爻艮爲牛﹐震爲馬﹐兌毀折﹐故曰敗﹑曰羸。巽爲利市﹐震爲喜也。

小過。月出阜東﹐山蔽其明。章甫薦屨﹐箕子佯狂。震爲東﹑爲出﹐艮爲阜﹐兌月在山上﹐故曰月出阜東。艮山巽伏故明隱﹐艮爲冠﹐故曰章甫。震爲履﹑爲艸﹐故曰薦屨。薦﹐艸也。震爲箕﹑爲子﹑爲狂﹐禦章甫之禮冠而下躡艸履﹐不恭甚矣﹐故曰佯狂。○薦屨﹐汲古訛憂僂﹐玆從宋元本。

旣濟。出入門所﹐與道開通。杞梁之信﹐不失日中。少季渡江﹐來歸其邦﹐疾病危亡。此用《晉》象。艮爲門﹑爲道﹐坎爲木﹑爲杞﹐艮爲梁﹐坎爲信﹐離爲爲日中。艮爲少季﹐坎爲江﹐艮爲邦﹐坎爲疾病危亡。杞梁﹐齊大夫﹐襄二十三年齊與莒戰﹐杞梁夜入莒地﹐莒子賄杞梁﹐使勿死戰﹐杞梁曰﹕昏而受命﹐日中棄之﹐亦君之所惡也。少季未詳﹐或指吳季札﹐林語似此者甚多﹐不能彊解也。

未濟。邑居衛師﹐如轉蓬時﹐居之凶危。此仍用《晉》象。坤爲眾﹑爲兵﹑爲師﹑爲邑﹐坤爲薪﹑爲蓬﹐艮爲時﹑爲居﹐坎爲凶危。○居﹐宋元本作兵﹐玆依汲古﹐均不協。

明夷之第三十六

明夷。他山之錯﹐與璆爲仇。來攻吾城﹐傷我肌膚﹐邦家騷憂。震爲玉﹑爲璆﹐坤爲城﹑爲邦家﹐艮爲肌膚﹐三至五艮覆﹐故曰傷我肌膚。坎爲仇﹑爲憂。《詩小雅鶴鳴》篇﹕」他山之石﹐可以爲錯「﹐《傳》」錯﹐石也「﹐可以琢玉﹐故與璆爲仇。

乾。踐履寒冰﹐十步九尋。𨿽有苦痛﹐不爲憂病。此用遇卦《明夷》象。震爲踐履﹐坎爲寒﹑爲冰﹐坤數十﹐震數九﹐故曰十步九尋。《禮王制》注﹕」六尺爲步「﹐《周禮地官媒氏》注﹕」八尺曰尋「。坎爲苦痛﹑爲憂病﹐震在外故解也。

坤。太公避紂﹐七十隱處。卒逢聖文﹐爲王室輔。此仍用《明夷》象。震爲公﹐坤老故曰太公。坤爲惡﹐故曰紂。坎伏故曰避紂。坤爲文﹐坎爲聖﹑爲室﹐震爲王﹐故曰王室﹐言太公遇文王爲周室輔也。○逢﹐元本作遭﹐依宋本﹑汲古。

屯。日月之塗﹐所行必到﹐無有患悔。艮日坎月﹐震爲塗﹑爲行﹐坎爲患。

蒙。諷徳誦功﹐美風盛隆。旦輔成周﹐光濟衝人。震爲功徳﹑爲言﹐正反震﹐故曰諷誦。震爲周﹑爲盛﹑爲旦﹐艮爲光﹐坎爲和﹐衝﹐和也。震爲人﹐衝人﹐成王也﹔旦﹐周公也。○美風﹐宋元本作美周﹐依汲古。

需。童子無室﹐未有配合﹐空坐獨宿。伏艮爲童子﹐坎爲室﹐兌毀故無室。坎爲合﹐二五不相應﹐故無合。坎爲獨﹑爲宿。○子﹐宋元本作女﹐依汲古。

訟。穿鼻系株﹐爲虎所拘。王母祝詞﹐禍不成災﹐惠然肯來。艮爲鼻﹐坎爲穿﹐初至四艮二陽穿其中﹐故曰穿鼻﹐此與入於淵入字同義﹐皆謂二也。巽爲系﹑爲木﹐故曰系株﹐言旣穿其鼻復系於木上也。乾爲虎﹑爲王﹐巽爲母﹐故曰王母。伏震爲祝﹐坎爲禍﹐離爲災﹐風散故脫。

師。黃帝神明﹐八字聖聰。佚受大福﹐天下平康。震爲帝﹐坤黃故曰黃帝。坎爲聖﹑爲聰﹐坤卦數八﹐震爲子﹐故曰八子。震爲福﹐坤爲天下﹐坎爲平﹐故天下平康。

比。深谷爲陵﹐衰者復興。亂傾之國﹐民得安息。中婦病困﹐遂入冥室。艮爲谷﹑爲陵﹐坤爲國﹑爲亂﹑爲民﹐艮止爲安息。火爲水妃﹐火伏﹐故曰中婦病困。坎爲室﹑爲冥﹐坤爲死﹐入冥室﹐言死也。卦坎爲水﹐坤又爲水﹐故離火病也。《詩小雅》﹕」髙岸爲谷﹐深谷爲陵「。

小畜。道遠遼絕﹐路宿多悔。頑囂相聚﹐生我畏忌。乾爲道路﹑爲遼遠﹐坎爲宿﹐坤爲悔﹐故曰路宿多悔。坤爲聚﹑爲惡﹐故曰頑囂相聚。震爲生﹐坎爲畏﹐皆用伏象。○忌﹐宋元本作惡﹐依汲古。

履。旦樹菽豆﹐暮成藿羹。心之所樂﹐志快心歡。伏《謙》。震爲旦﹑爲樹﹑爲菽豆﹐坎爲暮﹐巽爲藿﹐坎爲心﹐震爲樂。○羹﹑歡﹐依宋元﹐汲古本作藿葉﹑作心愜﹐韻似協﹐然不可從。

泰。切切之患﹐凶憂不成。虎不敢嚙﹐利當我身。坤爲患﹑爲凶憂﹐兌爲虎﹑爲嚙﹐坤爲我﹑爲身﹐伏巽爲利。○嚙﹐宋元本作齚﹐依汲古。

否。王伯遠宿﹐長婦在室。異庖待食﹐所求不得。震爲王﹑爲伯﹐坤爲宿﹐震伏不見﹐故曰遠宿。巽爲長婦﹐互艮爲室﹐故曰長婦在室。艮爲庖﹑爲待﹐伏兌爲食。艮爲求﹐言與庖廚離異不能得食也。○待﹐宋元本作恃﹐依汲古。

同人。寒燠失時﹐陽旱爲災﹐𨿽耗無憂。乾寒離火﹐故曰寒燠失時。離爲陽旱﹑爲災﹐巽隕落故曰耗﹐故爲憂。坎伏故無憂。

大有。𨿽窮復通﹐復危不凶﹐得其明功。此用遇卦《明夷》象。震爲通﹑爲履﹐坎在震下﹐故曰履危。

謙。狼虎所宅﹐不可以居﹐爲我患憂。艮爲虎狼﹑爲宅﹐坎坤皆爲憂患﹐故不可居。

豫。喋囁噱嚾﹐昧冥相摶。多言少實﹐語無成事。震言故曰喋囁。噱﹐大笑。嚾﹐喧囂也﹐卦正反艮﹐故曰相摶﹐正覆震相背﹐故曰多言少實﹐語無成事。○噱嚾﹐宋元本作處嚁﹐汲古作處耀。摶﹐宋元本﹑汲古訛傳﹐均依汲古《中孚》之《升》校。

隨。履冰蹈淩﹐𨿽困不窮。播鼓登巖﹐卒無憂凶。明夷坎爲冰淩﹐震爲蹈履﹑爲通﹐故不窮。震爲鼓﹐互艮手故曰播鼓。艮爲巖﹐震爲登﹐言登山擊鼓也。○鼓﹐宋元本作雀﹐玆依汲古。

蠱。文文墨墨﹐憂禍相雜。南北失志﹐東西不得。震東兌西﹐震亦爲南北象﹐或指大坎。○首句依宋元本﹐汲古作文墨且墨﹐文疑汶之訛﹐汶汶墨墨﹐言雜亂不明也。

臨。爭訟不已﹐更相談訽。張季弱口﹐被髮北走。詳《大畜》之《家人》。○口﹐宋元本訛日﹐依汲古。

觀。徳積逢時﹐宜其美才。相明輔聖﹐拜受福休。長女不嫁﹐後爲大悔。坤爲積﹐艮爲時﹑爲明﹐伏乾爲聖﹑爲休福﹐艮爲拜﹐故拜受福休。巽爲長女﹐震爲嫁﹐震伏故不嫁。

噬嗑。江水沱泛﹐思附君子。仲氏爰歸﹐不我肯顧﹐侄娣悔恨。詳《遁》之《巽》。

賁。光祀春成﹐陳寶雞鳴。陽明失道﹐不能自守﹐消亡爲咎。詳《大有》之《井》。○祀﹐汲古作禮﹐寶作室﹐陽作師﹐均依宋元本。

剝。驚虎無患﹐虞爲我言﹐賴得以安。艮爲虎﹐坤爲患﹐艮安故無患。虞﹐虞人﹐守山澤之官﹐艮爲官﹑爲山﹐故艮爲虞人﹐反震爲言。

復。僞言妄語﹐轉相詿誤﹐不知狼處。震爲言﹐坤虛﹐故曰僞妄﹑曰詿誤。艮爲狼﹐艮覆坤迷﹐故不知。○相﹐汲古作爲﹐依宋元本。

無妄。履隙自敵﹐凶憂來到﹐痛不能笑。互巽爲隙﹐震爲履﹑爲笑﹐伏坤爲凶憂﹐故不能笑。○隙﹐宋元本作悖﹐依汲古。能笑﹐汲古作死哭﹐依宋元本。

大畜。牽尾不前﹐逆理失臣﹐惠朔以奔。艮爲尾﹑爲牽﹐艮止故不前。坤爲理﹑爲臣﹐坤伏故失臣。乾爲朔﹐互震爲奔﹐衛惠公名朔﹐初譖急子於宣公﹐公令急子使齊﹐其弟壽知之﹐先往﹐盜殺之﹐急子至﹐又殺之﹐及朔卽位﹐爲諸公子所惡﹐故出奔﹐見《左傳桓十六年》。

頤。三貍捕鼠﹐遮遏前後。死於環城﹐不得脫走。詳《離》之《遁》。

大過。言笑未畢﹐憂來暴卒。身加檻纜﹐囚系縛朿。大過爲棺槨﹐故爲死卦﹐兌口故曰言笑。伏坤爲憂﹑爲身﹐艮爲檻。《史記陳平傳》﹕」卽反接噲載檻車詣長安「﹐巽爲繩﹐故曰纜。縲﹐紲也。卦爲大坎﹐坎爲囚﹐巽爲系縛﹐漢人以大過爲死卦﹐故象如此。○畢﹐宋元本作卒﹐依汲古。三四句宋元本汲古皆作」身墨丹索﹐檻囚裝朿「﹐玆依汲古《旣濟》之《大過》校。

坎。陰積不已﹐云作滛雨。傷害平陸﹐民無室屋。坎爲積﹑爲云﹑爲雨﹐重坎故曰滛雨。艮爲平陸﹑爲室屋﹑爲民﹐坎陷﹐故傷害而無室廬也。

離。山林麓藪﹐非人所處。鳥獸無禮﹐使我心苦。伏艮爲山麓﹐巽爲林。

咸。新作初陵﹐踰蹈難登。三駒推車﹐跌頓傷頤。艮爲陵﹐震爲踰蹈﹑爲登﹐震伏﹐故難登﹐言始皇初卽位﹐卽穿治驪山爲陵﹐其髙大難登也。震爲駒﹑爲車﹐數三故曰三駒﹐兌毀折故曰跌頓。兌又爲頤。○蹈。汲古作陷。頓作損。均依宋元本。

恆。魂微惙惙﹐屬纊聽絕。擴然大通﹐復更生活。乾爲魂﹐陷陰中成大過﹐大過死﹐故曰魂微惙惙。惙惙﹐短气貌。巽爲纊﹐兌爲絕﹐震爲通﹑爲生﹐震在上出大過﹐故更生也。○屬﹐宋元本作行﹐依汲古。

遁。欒子作殃﹐伯氏誅傷。州犁奔楚﹐去其邑鄕。通《臨》。震木故曰欒子﹐坤爲殃﹑爲誅傷﹐震爲伯﹐故伯氏誅傷。震爲犁﹐坤爲州﹐震爲奔﹑爲楚﹐坤爲邑﹑爲鄕﹐《左傳成十五年》﹕」晉三卻殺伯宗及欒弗忌﹐伯宗子伯州犁奔楚「。○楚﹐宋元本作荊﹐依汲古。

大壯。驕胡犬形﹐造惡作凶。無所能成﹐遠自滅身。通《觀》。坤爲胡﹐艮爲犬﹐故曰驕胡犬形。坤爲凶惡﹑爲身﹐兌毀故無成﹐坤死故滅身。

晉。陳詞達情﹐使安不傾。增榮益譽﹐以成功名。艮爲榮譽﹑爲名。○情﹐宋元本作城﹐蓋誠之訛﹐玆依汲古。

家人。三杞無棗﹐家無積莠。使鳩求婦﹐頑不我許。巽爲杞﹐離卦數三﹐故曰三杞。巽爲不果﹐故無棗。巽爲茅﹑爲莠﹐坎爲積﹑爲室家﹐莠在火上故曰家無積莠。離爲鳩﹐巽爲婦﹑爲反﹐兌言反故不許。

睽。愼禍重患﹐顏子爲友﹐乃能安存。牢戶系羊﹐乃能受福。坎爲禍患﹐伏艮爲顏﹐與下兌爲友。坎爲牢﹐兌羊在坎下﹐故曰系羊牢戶﹐坎陷故曰系。○患﹐宋元本作病﹐福作慶﹐依汲古。

蹇。鹿得美艸﹐鳴呼其友。九族和睦﹐不憂饑乏。詳《同人》之《蹇》。

解。亡玉失鹿﹐不知所伏。利以避危﹐全我生福。甘雨時降﹐年谷有得。震爲玉﹑爲鹿﹐坎爲隱伏故亡失。坎爲甘雨﹐震爲年﹑爲谷。○谷﹐宋元本作歲﹐依汲古。

損。逢時積徳﹐身受福慶。○積徳﹐宋元本作得當﹐依汲古。

益。鵠思其雄﹐欲隨鳳東。順裏羽翼﹐出次須日。中畱北邑﹐復反其室。艮爲鵠﹐坤爲鳳﹐震爲東﹑爲隨﹐故欲隨鳳東。震爲羽翼﹐艮爲日﹐艮止﹐故曰須日﹑曰中畱。坤爲邑﹑爲北﹐艮爲室。○須日中﹐汲古作日中須﹐玆依宋元本。

夬。環堵倚鉏﹐升斗屬口。貧賤所處﹐心寒悲苦。此用《明夷》象。坤爲堵﹐震爲鉏﹑爲升斗﹑爲口﹐坤爲貧賤。坎爲心﹑爲寒﹑爲悲苦。○升斗﹐宋元本作升升﹐悲作昨﹐依汲古。堵﹐汲古作緒﹐依宋元本。

姤。孤獨特處﹐莫依爲輔﹐心勞志苦。巽爲寡﹐故曰孤獨。伏坤爲心志﹑爲勞苦。

萃。稷爲堯使﹐西見王母。拜請百福﹐賜我喜子﹐長樂富有。此用《明夷》象。互震爲稷﹐又爲帝﹑爲堯。坎爲西﹐震爲王﹐坤爲母﹐故曰王母。震爲百﹑爲福﹑爲富有﹐又爲喜子﹐喜子﹐蠨蛸也。劉向《新論》」野人晝見蟢子者﹐以爲有喜樂之瑞「。

升。鳴條之災﹐北奔犬胡。左袵爲長﹐國號匈奴。主君旄頭﹐立爲單於。詳《屯》之《無妄》。災﹐宋元本作郊﹐爲作尊﹐依汲古。

困。絕而復通﹐𨿽危不窮。終得其願﹐姬姜相從。兌爲絕﹐坎爲通﹐故絕而復通。坎爲危﹐巽爲姜﹐伏震爲姬。○危﹐宋元本作達﹐依汲古。

井。陽並悖狂﹐拔劍自傷﹐爲身生殃。並﹐依宋本﹑汲古﹐元本作氏。生﹐宋元本作坐﹐依汲古。翟云升云﹕《內經》﹕陰不勝其陽﹐則脈流薄疾並乃狂﹐注﹕盛﹐實也。

革。方圓不同﹐剛柔異鄕。掘井得石﹐勞而無功。互乾爲圓﹐伏坤爲方。乾剛坤柔故曰異鄕。兌爲井﹐乾爲石﹐互巽亦爲石。伏坎爲勞﹐掘井得石﹐不能再掘﹐故勞而無功。

鼎。乘風駕雨﹐與鳴鳥俱。動舉千里﹐見我愛母。通《屯》。震爲乘﹐坤爲風﹐故曰乘風。坎爲雨﹐故曰駕雨。震爲鳴﹐艮爲鳥﹐坤爲千里﹑爲母。○駕雨﹐宋元本作雨會﹐鳴作飛﹐均依汲古。

震。三塗五獄﹐陽城太室。神明所扶﹐獨無丘革。詳《需》之《蒙》。

艮。鴟鴞娶婦﹐深目身。折要不媚﹐與伯相背。艮爲鴟鴞﹐震爲娶﹐伏兌爲艮婦﹐互大離故曰深目。艮爲身﹐坎隱﹐故曰身。坎爲腰﹑爲折﹐兌爲媚﹐兌伏﹐故曰不媚。互震爲伯﹑爲反艮﹐故曰相背。○元本作鴞鴟﹐從宋本﹑汲古。背﹐汲古作悖﹐依宋元本。

漸。轉行軌軌﹐行近不遠。旦夕入門﹐與君笑言。伏震爲旦﹐坎爲夕﹐艮爲門﹐巽入。震爲君﹑爲笑言。

歸妹。求利離國﹐逃去我北。復歸其城﹐不爲吾賊。伏艮爲求﹑爲國﹑爲城﹐巽爲利﹐在外故曰離國﹑曰逃去。坎爲北﹑爲賊﹐巽亦爲賊﹐玆曰不爲吾賊。似用伏巽。○離﹐從汲古﹐宋元本作難。

丰。日月之塗﹐所行必到。無凶無咎﹐安寧不殆。離日兌月﹐伏震爲大塗﹑爲行﹐伏艮爲安寧。

旅。管仲遇桓﹐得其願歡。膠目啟牢﹐振冠無憂。笑喜不莊﹐空言妄行。通《節》。震爲管﹐坎爲仲﹐震爲桓﹐桓﹐木表也﹐故曰管仲遇桓。震爲歡﹐兌爲澤﹑爲膠﹐上離故曰膠目﹐坎爲牢﹐互震故曰啟牢。艮爲冠﹑爲手﹐故曰振冠。坎憂震解﹐故曰不憂。《呂氏春秋》﹕」魯送管仲於齊﹐鞹其拳﹐膠其目「。○啟牢﹐汲古﹑丁本作殺糾﹐局本作膠口﹐依宋元本。

巽。出入蹈踐﹐動順天時。俯仰有節﹐禍災不來。巽入震出﹐伏艮爲天﹑爲時﹐巽順﹐離爲禍災。

兌。內崩中傷﹐上亂無常。𨿽有美粟﹐我不得食。互離爲亂﹐兌毀故曰內崩中傷。兌爲常﹐亂故無常。互巽爲粟﹐兌爲食。○中傷﹐宋元本作傷中﹐常作恆﹐依汲古。美﹐汲古作米﹐依宋元本。

渙。逐禍除患﹐道徳神仙。遏惡萬里﹐福常在前﹐身樂以安。坎爲患﹐震爲逐﹐艮爲壽﹐故曰仙。震爲神﹑爲道徳﹑爲福﹑爲樂﹐艮爲身。○遏﹐汲古作過﹐依宋元本。

節。牛驚馬走﹐上下渾擾。鼓音不絕﹐頃公奔敗。艮爲牛﹐震爲馬﹐正反艮震故曰牛驚馬走﹐上下渾擾。震爲鼓﹑爲音﹑爲公﹐兌毀折故敗。○頃﹐汲古及各本訛項﹐依宋元本。齊頃公與郤克戰﹐敗。見《左傳成十三年》。

中孚。西上九阪﹐往來流連。止須時日﹐虛與有得。兌西﹐震爲阪﹐數九﹐故曰西上九阪﹐正覆艮震﹐故曰往來流連。艮爲時日﹐艮止故曰須。○阪﹐宋本﹑汲古皆作陂﹐依元本。止﹐汲古作心虛﹑作靈﹐依宋元本。

小過。虎怒捕羊﹐蝟不能攘。艮虎兌羊﹐卦是坎形﹐故曰蝟。蝟能伏虎﹐見《龜策傳》注。

旣濟。湧泉涓涓﹐南流不絕。卒爲江海﹐壞敗邑裏。家無所處﹐將師襲戰﹐獲其醜虜。重坎﹐故泉流不絕﹐故爲江海。離爲南。○湧﹐元本作踴﹐依宋本﹑汲古。四五兩句依宋元本增﹐汲古無。

未濟。桃弓葦戟﹐除殘去惡﹐敵人執服。此用遇卦明夷象。震爲桃葦﹐坎爲弓﹐離爲戟。丁云《左傳昭四年》﹕」桃弧棘矢以除其災「﹐又《太平禦覽》引《禮稽命徵》曰」桃孤葦矢以除疾殃「。

焦氏易林注卷十

行唐尙秉和節之注

受業蒲城仵道益﹑丰潤董維城堃校刊

家人之第三十七

家人。天命赤烏﹐與兵徼期。徵伐無道﹐誅其君傲﹐居止何憂。坎爲赤﹐離爲烏﹐巽爲命﹐離爲兵戈﹐伏震爲徵伐。震爲大塗﹑爲君﹐震伏故曰無道﹑曰誅其君。坎巽皆爲伏﹐故曰居止。《史記周本紀》﹕」武王伐紂﹐有赤烏流於王屋「﹐首二句謂天以赤烏示瑞﹐示伐紂之期至也。○天﹐汲古作王﹐兵作君﹐均依宋元本。

乾。千歲槐根﹐身多斧瘢。傷夷倒掘﹐枝葉不存。乾爲千歲﹐家人巽爲槐﹐兌爲斧﹐初二三四皆兌形。艮爲節﹑爲瘢﹐二三四五皆艮形﹐故曰身多斧瘢。巽隕落故曰傷夷﹐故無枝葉。○瘢﹐汲古作痕﹐非﹐依宋元本。三句宋元作傷癕搗理﹐依汲古。

坤。喭喭諤諤﹐虎豹相齚。畏懼悚息﹐終無難惡。此亦取遇卦《家人》象。家人重離﹐離正反兌口相對﹐喭喭諤諤﹐語多貌﹐離正反兌相對艮爲虎豹﹐故曰相齚。齚﹐亦兌象也。坎爲畏懼。

屯。娶於姜呂﹐駕迎新婦。少齊在門﹐夫子歡喜。震爲娶﹐伏巽爲姜呂﹑爲震婦﹑爲少齊。坤爲門﹐震爲夫子﹑爲喜﹐《左傳昭三年》﹕」少姜有寵於晉﹐謂之少齊「。

蒙。膏壤肥澤﹐民人孔樂。宜利居止﹐長安富有。坎爲膏澤﹐坤爲壤﹑爲民人﹐互震爲孔樂﹐艮止故利居。坤爲安﹐震爲長﹐故曰長安﹐坤多故曰富有。

需。主有聖徳﹐上配太極。皇靈建中﹐授我以福。乾爲聖﹑爲主﹐乾天故配太極﹐乾爲帝﹑爲皇﹑爲福﹐坎爲中。○主﹐元本訛坐﹐從宋本﹑汲古。《詩大雅》﹕」克配彼天「﹑」莫匪爾極「﹐《書》﹕」建中於民﹐斂時五福「。

訟。耄老蒙鈍﹐不見東西。少者弗慕﹐君不與謀。懸輿致仕﹐退歸裏居。乾爲老﹐離東坎西﹐坎隱故不見東西。兌爲少﹐乾爲君﹐今兌口向下﹐與乾君背﹐故曰弗慕﹑曰君不與謀。伏坤爲輿﹐在上故曰懸輿。艮爲官﹑爲仕﹐伏震艮覆﹐故曰致仕。震爲歸﹐坤爲裏。

師。三狂北行﹐道逢大狼。暮宿患宅﹐爲禍堪傷。震爲狂﹐數三﹐故曰三狂﹐坤北故曰北行。震爲行﹑爲道﹐艮爲狼﹐狼首向內﹐與坎室連﹐故曰患宅。坤爲暮﹐坎爲宿﹑爲患﹑爲室﹐故曰暮宿患宅。○堪﹐汲古作所﹐依宋元本。

比。更旦初歲﹐振除禍敗。新衣元服﹐拜受利福。震爲旦﹐震覆﹐故曰更旦。坤爲歲﹑爲禍敗﹐艮手故曰振除禍敗。坤爲衣服﹐坤黑﹐故曰元服。艮手爲拜﹐坤爲受﹐一陽居五﹐羣陰拱之﹐故云利福指五。

小畜。杲杲白日﹐爲月所食。損上毀下﹐鄭昭出走。互離爲日﹐兌爲月﹐兌侵入離體之半﹐故曰日爲月所食。巽爲損﹐在上故曰損上﹐兌毀折在下﹐故曰毀下。伏坎爲鄭﹐離爲昭﹐鄭昭名忽﹐桓十一年出奔。○下。汲古作上。依宋本。

履。君子失意﹐小人得志。亂擾並作﹐姦邪充塞。𨿽有百堯﹐顚不可救。通《謙》。艮爲君子﹐在下故失意。坤爲小人﹐在上故得志。坎爲失﹑爲志﹐坤爲亂﹑爲姦邪﹐震爲帝﹐坤爲百﹐故曰百堯。正反震故曰顚。○擾﹐汲古作憂﹐依宋元本。

泰。仁徳利洽﹐恩及異域。澤被殊方﹐福慶隱伏。作蠶不織﹐寒無所得。乾爲仁徳﹐兌爲恩澤﹐坤爲方域﹐乾爲福慶﹐在下故隱伏。巽爲蠶﹐巽覆故不織。乾爲寒。○利﹐汲古作擾﹐依宋本。

否。東求金玉﹐反得獘石。名曰無宜﹐字曰醜惡﹐眾所賤惡。伏震爲東﹐艮爲求﹐乾爲金玉﹐艮爲石﹐互巽故曰獘石。艮爲名﹐坤爲字﹑爲醜惡﹑爲眾﹑爲惡﹑爲賤。

同人。擊鼓合戰﹐士怯叛亡。威令不行﹐敗我成功。通《師》。震爲鼓﹑爲戰﹑爲士﹐坤柔故曰怯。震爲往﹑爲亡﹑爲威令﹐坤閉故不行﹐坤喪故敗。

大有。仲春孟夏﹐和气所捨。生我嘉福﹐國無殘賊。伏《震》﹐與坎連故曰仲春﹐巽爲孟夏。坎爲和。捨﹐發也﹐伏艮爲國﹐坎爲賊﹐首二句言春夏之交﹐陽和之气發生也。用《家人》象。

謙。尹氏伯奇﹐父子生離。無罪被辜﹐長舌爲災。震爲伯﹑爲父﹐又爲子﹐正反震相背故曰生離。坤爲罪辜﹐兌爲舌﹐震形似兌而長故曰長舌。坤爲災。伯奇﹐尹吉甫子爲後母所讒﹐被放逐。○生﹐汲古作相﹐依宋元本。

豫。五榖不熟﹐民苦困急。駕之新邑﹐嘉樂有得。震爲榖﹐坎納戊﹐數五﹐故曰五榖﹐坤喪故不熟。坤爲民﹐坎爲困苦﹐震爲駕﹑爲樂﹐坤爲邑。○五﹐宋元本作三﹐依汲古。第二句汲古作困民惡極﹐樂作禾﹐均依宋元本。

隨。登虛望貧﹐暮食無飡。長子南戍﹐與我生分。震爲登﹐艮爲虛﹐《詩》」登彼虛矣「。艮爲望﹐巽隕落﹐故曰貧。兌爲暮﹑爲食﹐震爲長子﹑爲南﹐艮守故曰南戍。艮爲我﹐正反艮故曰生分。震爲生。

蠱。東市齊魯﹐南賈荊楚。羽毛齒革﹐爲吾利寶。巽齊兌魯﹐震爲東﹑爲南﹐巽爲市﹑爲賈﹐震爲荊楚﹐故東市齊魯﹐南賈荊楚。震爲羽毛﹐兌爲齒﹐艮爲革﹐巽爲利﹐震爲寶。

臨。節情省欲﹐賦斂有度。家給人足﹐公劉以富。坤爲情欲﹑爲吝嗇﹐故曰節省。坤爲聚﹐故曰賦斂﹐坤多﹐故曰家給人足。坤爲輗﹐震爲公﹐故曰公劉。公劉﹐周祖也。○斂。宋元本作鈠。依汲古。

觀。恭寬信敏﹐功加四海。辟去不祥﹐喜來從母。坤柔故曰恭寬﹐止故信﹐風散故敏。坤爲海﹐巽數四﹐風散故功加四海﹐坤死故不祥﹐巽伏故避去不祥。伏震爲喜﹐坤爲母。

噬嗑。張狂妄行﹐與惡相逢。不得所欲﹐生我獨凶。震爲張狂﹑爲行﹐遇坎陷﹐故曰與惡相逢﹐故曰不得所欲。○行﹐宋元本作作﹐依汲古。

賁。畫龍頭頸﹐文章不成。甘言美語﹐詭辭無名。賁﹐飾也﹐故曰畫。震爲龍﹐艮爲頭頸﹐離爲文章﹐坎黑而隱伏﹐故文章不成。三至上正反震﹐故曰甘言美語﹐故曰詭辭。艮爲名﹐坎伏故無名。

剝。騎龍乘風﹐上見神公。彭祖受刺﹐王喬贊通。巫咸就位﹐拜壽無窮。伏乾爲龍﹐坤爲風﹐一陽在上故曰騎乘。乾爲神﹑爲公﹐艮爲壽﹐故曰彭祖﹐艮陽在上故曰刺。刺﹐謁札也。王喬﹐古仙人﹐亦艮象。巫咸﹐王逸﹐《離騷》注﹕古神巫也﹐殷中宗之世下降。伏兌爲巫。彭祖受刺者﹐言欲見神公彭祖受謁札﹔王喬贊通者﹐言見神公時王喬爲通其名也。艮爲拜﹑爲壽。○刺﹐汲古訛制﹐喬訛髙﹐均依宋元本。

復。溫仁君子﹐忠孝所在。八國爲鄰﹐禍災不處。坤柔故曰溫仁﹐曰忠孝。震爲君﹑爲子﹐故曰溫仁君子。震爲鄰﹐坤爲國﹐卦數八﹐故曰八國爲鄰。坤爲禍災﹐震解故不處。○處﹐汲古作起﹐依宋元本。

無妄。威權分離﹐烏夜徘徊。羣蔽月光﹐大人誅傷。震爲威﹐巽爲權﹐初至四正反震﹐故曰分離。艮爲鳥﹐伏坤爲夜﹑爲羣﹐兌爲月﹐兌伏﹐故月爲坤黑所蔽也。乾爲大人﹐坤殺﹐故誅傷﹐此必有故實﹐或以左氏楚幕有烏及城上有烏﹐齊師其遁當之﹐皆不合﹐俟考。○月﹐宋元本作日﹐非﹐依汲古。

大畜。學靈三年﹐仁聖且神。明見善祥﹐吉喜福慶。鳱鵠知來﹐告我無憂。詳《小畜》之《漸》﹐第五句宋元本作神烏來見﹐汲古烏作鳥﹐皆依《小畜》之《漸》校。

頤。東山辭家﹐處婦思夫。伊威盈室﹐長股羸戶。嘆我君子﹐役日未已。震爲東﹑爲夫﹐艮爲山﹑爲室家﹑爲君子﹐巽爲震婦﹐巽伏﹐故曰處婦。坤爲心﹑爲思﹐巽爲虫﹐故曰伊威。《詩傳》﹕」伊威﹐委黍也「﹐陸機云」生甕底似白魚「。長股﹐蠨蛸也﹐詩疏﹕卽長腳小蜘蛛。羸﹐宋衷易羸豕注﹕以羸爲大索。陸績﹑虞翻皆讀作縲﹐長股羸戶者﹐言蜘蛛作网於戶。元本舊注疑羸爲臝﹐誤之遠矣﹐巽爲股﹑爲長﹐故曰長股。《詩》」蠨蛸在戶「《傳》」蠨蛸長踦「﹐是焦詩與毛同也。

大過。張頷開口﹐舌直距齒。然諾不行﹐政亂無緒。兌爲口﹑爲頷﹑爲舌﹑爲齒﹐乾爲直﹐兌爲言﹐正覆兌相背﹐故曰舌直距齒﹐曰然諾不行。伏坤爲政﹑爲亂﹐巽爲緒。○直距﹐汲古作宜絕﹐依宋元本。

坎。吹角髙邦﹐有失牛羊。眾民驚惶﹐敬愼避咎﹐勑不行殃。互艮爲角﹑爲髙邦﹐震口爲吹﹑爲羊﹐艮爲牛﹐坎爲失﹐故有失牛羊。坎爲眾﹑爲民﹐震爲驚﹐艮爲敬愼。○敬﹐宋元本作警﹐從汲古。

離。南行出城﹐世得福祉。王姬歸齊﹐賴其所欲。通《坎》。震爲南﹑爲行﹐艮爲城﹑爲世﹐震爲福祉﹑爲王﹑爲姬﹑爲歸﹐巽爲齊。○得﹐汲古作徳﹐歸作嫁﹐均依宋元本。王姬嫁齊魯爲主在莊元年。

鹹。心狂志悖﹐視聰聳類。政令無常﹐下民多孽。通《損》。坤爲心志﹐震爲狂﹐艮爲視﹐坤爲類﹐艮一陽在坤上﹐故曰聳類。坤爲政﹐巽爲令﹐二至上正反巽﹐故曰無常。坤爲下民﹑爲孽。○志﹐宋元本作老﹐玆依汲古。視聳﹐汲古作耳從﹐依宋元本。

恆。安上宜官﹐一日九遷。踰羣越等﹐牧養常山。通《益》。艮爲山﹑爲上﹑爲官﹐乾爲日﹐卦數一﹐故曰一日﹐震數九﹐故曰九遷。坤爲羣﹑爲等﹑爲牧養﹐震爲遷﹐故曰踰越。艮爲山﹐坤北故曰常山。常山﹐北嶽也。

遁。東鄰嫁女﹐爲王妃後。莊公築館﹐以尊王母。歸於京師﹐季姜悅喜。詳《屯》之《觀》。莊當爲桓﹐事在桓九年紀季姜歸於京師。○王﹐汲古作主﹐非。

大壯。六甲無子﹐以喪其戊。五丁本親﹐庚失曾孫﹐癸走出門。乾納甲﹐震爲子﹐兌毀折﹐乾數六﹐故曰六甲無子。坎居子﹐方納戊﹐六甲始於子﹐今無子故曰以喪其戊。互兌﹐納丁﹐伏巽﹐卦數五﹐故曰五丁﹐乾健震健﹐兌剛﹐遠行故不親。震納庚﹐艮爲曾孫﹐艮覆故曰失。坤上卦納癸﹐乾爲門﹐震出﹐大壯五上皆坤爻﹐在外故曰癸走出門。○以﹐宋元本作已﹐從汲古。

晉。陰霧不淸﹐濁政亂民。孟秋季夏﹐水壞我居。坎爲陰霧﹑爲混濁﹐坤爲政﹑爲民﹐伏兌爲秋﹐兌與離連﹐故曰孟秋。上離爲夏﹐離與艮連故曰季夏。坤坎皆爲水﹐艮爲居﹐坎破故曰壞。孟秋季夏用象之精﹐非夷所思。○秋﹐汲古作春﹐是不知象者妄攺﹐依宋元本。

明夷。騎豚逐羊﹐不見所望。徑涉虎廬﹐亡豚失羊。震爲騎﹐坎爲豕﹐震爲羊﹐離爲望﹐坎隱故不見。又豚行緩亦不能及也。艮爲虎﹐艮反與坎室連﹐故曰虎廬。坤爲喪﹐故曰亡失。○羊﹐宋元本作羔﹐依汲古。

睽。安牀厚褥﹐不得久宿。棄我喜晏﹐困於南國。投杼之憂﹐不成禍災。伏《蹇》。艮爲牀﹐坎爲宿﹐離爲南﹐艮爲國﹐故曰南國。坎爲杼﹐《戰國策》甘茂曰﹕昔曾參之母方織﹐人謂曾參殺人﹐三告之﹐其母投杼而走。○得﹐宋元本作歸﹐晏作燕﹐不作弗﹐依汲古。

蹇。五方四維﹐安平不危。利以居止﹐保有玉女。坎納戊﹐數五﹐伏兌﹐納丁﹐數四﹐故曰五方四維。艮爲安﹑爲居止﹐坎爲危﹐艮安故不危。伏兌爲女﹐艮堅故曰玉女。○方﹐汲古作日﹐依宋元本。

解。西賈巴蜀﹐寒雪至轂。欲前不得﹐復反其室。坎位西﹐伏巽爲賈﹐巽在西南﹐故曰巴蜀。坎爲寒﹑爲雪﹑爲轂﹐坎陷故不能前。震爲反﹐坎爲室﹐此爲坎西﹑巽西南之確證。○復反﹐汲古作反復﹐依宋元本。

損。剛柔相呼﹐二姓爲家。霜降旣同﹐惠我以仁。兌爲剛﹐互坤爲柔﹐正反震﹐故曰相呼。坤爲姓﹐數二﹐故曰二姓。艮爲家﹐坤爲霜﹑爲我﹐震爲仁。家﹐音姑﹐《荀子大略》篇﹕」霜降逆女﹐冰泮殺內「﹐言嫁娶始於霜降﹐至冰泮而止。

益。天馬五道﹐炎火分處。往來上下﹐相隨哭歌﹐凶惡如何。震爲馬﹑爲大塗﹐艮爲天﹐巽卦數五﹐故曰天馬五道。《晉書天文志》﹕」王良﹐五星﹐一名天馬「。艮爲火﹐正反艮﹐故曰分處。震爲往﹐正反震﹐故曰往來上下。震爲歌﹐震之反則哭矣。《中孚六二》云﹕」或泣或歌「﹐林所本也。坤爲凶惡。○宋元本第三句下多」住又亡駒﹐衣柔巾麻「二句﹐定爲衍文﹐依汲古刪。炎火﹐汲古訛夾大﹐如何訛好向﹐均依宋元本。

夬。出門懷憂﹐東上禍丘。與凶相遇﹐自爲災患。通《剝》。坤爲門﹑爲憂禍﹑爲凶災﹐艮爲丘﹐乾坤納甲乙﹐故曰東上禍丘。

姤。西行求玉﹐冀得隋璞。反見凶惡﹐使我驚惑。通《復》。震爲行﹑爲玉璞﹐坤爲凶惡﹑爲惑﹐震爲驚。○隋﹐宋元本訛隨﹐依汲古。

萃。出入無妄﹐動作失利。銜憂懷禍﹐使我多悴。伏震爲出﹐巽爲入﹐坤喪兌毀﹐故無妄。妄﹐西漢人皆讀爲望。兌口爲銜﹐坤爲憂禍﹑爲我。○入﹐汲古作門﹐妄作至﹐非﹐依宋元本。

升。髙樓無柱﹐顚僵不久。紂失三仁﹐身死牧野。坤爲重﹐故曰髙樓﹐本弱故無柱﹐巽隕故顚僵﹐坤惡故曰紂。震爲仁﹐數三﹐故曰三仁﹐兌毀折﹐故失三仁。坤爲身﹑爲野﹑爲養﹐故曰牧野。坤殺故曰身死。

困。避禍逃殃﹐身全不傷。髙位疾顚﹐華落墜亡。坎爲災﹐故曰禍殃﹐坎隱故曰避逃。伏艮爲身﹐在外﹐故曰身全不傷。艮爲位﹐在上故曰髙位﹐巽隕故顚。兌爲華﹐巽落故曰墜亡。○墜亡﹐宋本作墮凶﹐元本作墮亡﹐依汲古。

井。張牙反目﹐怒齚作怒。狂馬撓犬﹐道驚傷軫。兌爲牙﹐離爲目﹐坎兩半離相背﹐故曰反目。兌爲齚﹐伏震爲怒﹑爲狂﹐伏艮爲犬﹐艮止﹐故狂馬竟爲犬所撓﹐而車驚傷軫也。震爲道﹑爲驚﹐兌爲傷軫象﹐或屬坎。○作﹐汲古作忿﹐依宋元本。撓﹐宋元本作燒﹐依汲古。

革。泉涸龍憂﹐箕子爲奴。乾叔隕命﹐殷破其家。詳《泰》之《剝》。

鼎。向食飲酒﹐嘉賓聚會。羊大豬﹐君子饒有。通《屯》。坎爲酒﹐兌口爲飲﹐震爲嘉賓﹐坤爲眾﹐故曰嘉賓聚會。兌爲羊﹐巽爲豕﹐與乾連﹐乾爲牡﹑爲大﹐故曰羊大豬。艮爲君子。

震。黃牛騂犢﹐東行折角。冀得百祥﹐反亡我囊。艮爲牛犢。震爲玄黃。故曰黃牛。坎赤故曰騂犢。艮爲角﹐震東坎破﹐故東行折角。震爲百﹑爲祥﹐坤爲囊﹐坤初變陽﹐囊之形毀矣﹐故曰亡。

艮。路多枳棘﹐步刺我足。不利旅客﹐爲心作毒。詳《遁》之《艮》。

漸。執斧破薪﹐使媒求婦。和合二姓﹐親禦飲酒。召彼鄰里﹐公姑悅喜。艮手爲執﹐伏兌爲斧﹐巽爲薪﹐坎爲破﹐故曰破薪。《詩豳風》﹕」伐柯如何﹐匪斧不克﹔娶妻如何﹐匪媒不得「。坎爲合﹑爲媒﹐艮爲求﹐巽爲婦﹐坤爲姓﹐數二﹐坎入坤﹐故曰和合二姓。坎爲酒。按﹕《禮昏義》﹕」婿親禦婦車三周﹐共牢而食﹐合巹而酳。「親禦﹑飲酒﹐皆古禮也。艮爲鄰里﹐巽爲母﹐震爲公﹑爲悅喜。○召彼﹐宋元本作居比﹐依汲古。飲酒﹐依《小過》之《益》校﹐各本皆作斯酒﹐斯﹐析也﹐巹﹐半瓢也。以一瓢破爲二﹐各持其一以酳﹐故曰斯酒﹐亦可從。

歸妹。駕車出門﹐順時宜西。福佑我身﹐安寧無患。震爲駕﹑爲車﹐伏艮爲門﹐兌爲西﹐卦春夏秋冬皆備﹐故曰順時。

丰。日新東升﹐魁杓爲禍。僕臺爲秦﹐使我久坐。離爲日﹑爲新﹐震爲東﹑爲升﹑爲魁杓﹐又伏艮爲星﹐卦數七﹐斗七星故曰魁杓。魁杓者﹐斗柄也。斗柄所指﹐四時以成﹐《易》六二﹑九四皆不吉﹐皆曰日中見斗﹐故曰爲禍。又魁杓卽魁罡也。亦謂天罡。《渙》之《比》云」行觸天罡﹐馬死車傷「﹐《睽》之《漸》曰」魁罡所當﹐初爲敗殃「。○升﹐宋元本作從﹐依汲古。

旅。山陵邱墓﹐魂魄室屋。精光竭盡﹐長臥無覺。艮爲山邱﹑爲室屋﹐震爲精光﹐震伏風隕﹐故曰竭盡。艮爲臥。○魄﹐汲古作空﹐依宋元本。

巽。孩子貪餌﹐爲利所說。探釜把瓶﹐爛其臂手。伏震爲孩子﹑爲餌﹐巽爲利﹐震爲說﹑爲釜瓶﹐巽爲爛﹐艮爲手﹑爲臂﹐言孩子無知﹐貪餅餌微利﹐探手釜瓶爲沸湯所傷也。○第三句宋元本作探把釜瓶﹐依汲古。臂手﹐汲古作手臂﹐依宋元本。

兌。何材待時﹐閉門獨愁。蚯蚓冬行﹐解我無憂。桑蠶不得﹐女紅不成。何荷同。伏艮爲材﹑爲負。何爲待﹑爲時﹐故何材待時。艮爲門﹐坎爲閉﹑爲愁﹐坎孤﹐故閉門獨愁。互巽爲蚯蚓﹐伏坎爲冬﹐震爲解﹐故無憂。巽爲桑﹑爲蠶﹑爲工﹐故曰女紅。紅同工。《漢書酈食其傳》﹕」紅女下機「﹐師古讀紅爲工﹐兌毀故無成。○愁﹐汲古作悲﹐不韻﹐非﹐依宋元本。紅﹐宋元作功﹐義同﹐依汲古。

渙。解商驚惶﹐散我衣裝﹐君不安邦。震爲解﹑爲商旅﹑爲驚惶﹑爲衣裝﹑爲君﹐艮爲邦﹐正反震故不安。○裝﹐汲古作裳﹐依宋元本。

節。害政養賊﹐背主人愆。跛行不安﹐國危爲患。坤爲政﹐坎折坤﹐故曰害政。坎爲賊﹐震爲主﹐艮爲背﹑爲覆震﹐故曰背主。震爲足﹐兌折故跛行。艮爲國﹐坎爲危。○國危爲患﹐汲古作國爲危患﹐依宋元本。

中孚。禍走患伏﹐喜爲我福。凶惡消亡﹐災害不作。巽爲伏﹐兌爲禍患﹐震行﹐故曰禍走患伏。震爲喜﹑爲福﹐兌剛魯故曰凶惡毀折﹐故曰災害。兌覆爲巽﹐巽敝漏﹐故曰凶惡消亡﹐曰災害不作。○亡﹐元本作去﹐依宋本﹑汲古。

小過。老馬爲駒﹐病雞不雛。三雌獨宿﹐利在山北。震爲馬﹐艮爲壽﹐故曰老馬﹐兌少故曰駒。巽爲雞﹑爲疾﹐故曰病雞。兌爲雛﹑爲雌﹐震數三﹐故曰三雌。巽爲獨﹑爲伏﹐故曰獨宿。巽爲利﹐上震爲覆艮﹐故曰山北。《中孚》二至四艮覆曰鳴鶴在陰﹐在山陰也﹐玆曰山北﹐義同。

旣濟。播天舞﹐光地乳。神所守﹐樂無咎。此皆用半象。光地乳﹐各本皆作地撓亂﹐依《剝》之《兌》校。

未濟。異國殊俗﹐情不相得。金木爲仇﹐酋賊擅殺。第四句宋元本作酉賊檀榖﹐汲古作酋長擅役﹐玆酋字﹑擅字依汲古﹐賊字依宋元本。殺字﹐依《夬》之《比》校。

睽之第三十八

睽﹐倉盈庾億﹐宜稼黍稷﹐年歲有息。詳《乾》之《師》。

乾。被服文衣﹐遊觀酒池。上堂見觴﹐喜爲吾兄﹐使我憂亡。此兼用遇卦象。乾爲衣﹐睽互離爲文﹐坎爲酒﹑爲憂﹐兌爲池。○觀﹐汲古作視﹐依宋元本。

坤。邑姜叔子﹐天文在手。實沈參虛﹐封爲晉侯。詳《隨》之《恆》。

屯。攺柯易葉﹐飯溫不食。豪雄爭彊﹐先者受福。震爲柯葉﹐坤殺﹐故更攺。坎爲飲食﹐下有艮火﹐故曰飯溫﹐坤閉故不食。震爲雄彊﹑爲福﹐初至五正反震﹐故曰爭彊。

蒙。馨香陟降﹐明徳上登。社神佑顧﹐命予大鄰。伏巽爲臭﹐故曰馨香﹐二至上正反震﹐故曰陟降。艮爲明﹐震爲徳﹑爲登﹐艮陽在上﹐故曰上登。坤爲社﹐震爲神﹐艮爲顧﹐伏巽爲命﹐震爲鄰﹐震言﹐故曰命予大鄰。○予﹐汲古作爲﹐依宋元本。

需。老狼白獹﹐長尾大胡。前顚卻躓﹐進艮遇祟。此用《伏》象。艮爲狼﹐下坤故曰老狼。獹﹐犬也。艮爲犬﹐故曰白獹。艮爲尾﹑爲胡。胡﹐領肉下垂也﹐艮形長﹐故曰長尾大胡﹐坎陷故前顚卻躓。《詩》」狼跋其尾「」狼跋其胡「是也。○獹﹐宋元本作驢﹐汲古作駒﹐胡皆作狐﹐均非﹐依《震》之《恆》校。

訟。山沒邱浮﹐陸爲水魚﹐燕雀無廬。詳《觀》之《大有》。

師。懿公淺愚﹐不受深謀。無援失國﹐爲狄所賊。詳《比》之《家人》。○賊﹐汲古作滅﹐依宋元本。

比。鼎煬其耳﹐熱不可舉。大塗塞壅﹐旅人心苦。詳《觀》之《中孚》。○煬﹐汲古作易﹐依宋元本。

小畜。凶聲醜言﹐惡不可聞。君子捨之﹐往恨我心。通《豫》。坤爲凶﹑爲醜﹐震爲聲﹑爲言﹐坎爲聞﹐坤惡故不可聞。艮爲君子。坎爲恨﹑爲心。○惡﹐汲古作要﹐依宋元本。

履。昧暮乘車﹐履危蹈溝。亡失羣物﹐摧折兩軸。見前。蹈﹐宋元本作陷﹐非﹐依汲古。

泰。南有嘉魚﹐駕黃取。魴鱮詡詡﹐利來無憂。詳《離》之《中孚》。

否。隔在九山﹐往來勞難。心結不通﹐失其所歡。艮爲山﹐乾數九﹐故曰九山﹐艮止故曰隔。坤役萬物﹐故曰勞難。坤爲心﹑爲失﹐坤閉故不通。震爲歡﹐二至四震覆﹐故不歡。

同人。下流難居﹐狂夫多疲。貞良溫柔﹐年歲不富。通《師》。坤水坎水﹐一陽在下﹐故曰下流難居。震爲夫﹑爲狂﹐坤柔故曰疲﹐坎冬故曰貞。坤爲年歲﹐坤窮故曰不富。○狂夫﹐汲古訛任夫。疲﹐汲古作態﹐依宋元本。

大有。狐貍雉兔﹐畏人逃去。分首竄匿﹐不知所處。通《比》。離爲雉﹐艮坎皆爲狐貍。坎爲畏﹐坎隱伏故曰逃去﹐曰竄匿。坎爲首﹐乾亦爲首﹐乾在下﹐坎伏﹐故曰分首竄匿。○首﹐宋元本作走﹐依汲古。

謙。異體殊俗﹐各有所屬。西鄰孤嫗﹐欲寄我室。主母罵詈﹐終不可得。坤爲體﹑爲俗﹐中爲一陽所隔﹐故曰異體殊俗。伏兌爲西﹐震爲鄰﹐巽爲寡﹐故曰西鄰孤嫗。互坎爲室﹐艮止﹐故曰欲寄我室。震爲主﹐坤爲母﹐正反震相背﹐故曰罵詈。艮爲終。

豫。怒非怨妬﹐貪得腐鼠。而呼鷹鸇﹐自令失餌﹐致被困患。震爲怒﹐坎爲妬﹑爲鼠﹐伏巽故曰腐鼠。震爲呼﹐艮爲鷹鸇﹐坤爲失﹐震爲餌﹐坎爲困﹐言自得腐鼠而呼鷹鸇﹐致爲所奪﹐語襲莊子。○鷹﹐宋元本作鵲﹐依汲古。致作倒﹐依宋元本。

隨。五心六意﹐歧道多怪。非君本心﹐生我恨悔。巽卦數五﹐互坎爲心意﹐數六故曰五心六意。艮爲道路﹐正反艮故曰歧道。坎爲怪﹐互大坎故曰多怪。震爲君﹑爲生﹐坎爲心﹑爲恨。○心﹐宋元本作志﹐依汲古。

蠱。三班六黑﹐同室共食。日長月息﹐我家有徳。楚人呼虎爲班﹐艮爲虎﹐數三﹐故曰三班。黑﹐豕也。《詩小雅》」以其騂黑「傳﹕黑﹐豕也。巽爲豕﹐艮爲室﹐兌爲貪﹑爲月﹐艮爲日﹑爲家﹐震爲息﹐言徳能感物使虎豕同居也。

臨。方船備水﹐旁河然火﹐終身無禍。震爲船﹐坤方﹐故曰方船。方﹐並也。坤爲水﹑爲河﹐伏艮爲火﹑爲終﹐坤爲身﹑爲禍﹐震解故無禍﹐言有船則無水患﹐旁河則無火患也。

觀。翳屏獨語﹐不聞朝市上。以利居服﹐兔跛後鬭。艮爲屏﹐坤爲寡﹐故曰獨﹐伏兌爲語﹐巽爲翳﹐翳屏獨語﹐隔屏獨語也。坤爲朝市﹑爲利﹐兌爲耳﹐兌覆故不聞。艮爲居﹐震爲兔﹐兌折故曰兔跛。○以利﹐汲古作利以﹐兔跛後鬭作究被後門﹐垮﹐依宋元本。

嗑噬。居處不安﹐徙反觸患。艮爲居處﹐正反艮故不安。震爲徙﹐前與坎遇故曰觸患。○徙﹐汲古作徒﹐依宋元。

賁。剠刖髠劓﹐子所賤棄。批捍之言﹐我心不快。通《困》。兌上缺故曰剠﹐巽下斷故曰刖﹐巽寡髮故曰髠。艮爲鼻﹐兌上缺故曰鼻。震爲人﹑爲言﹐艮手﹐故曰批捍。批捍之言﹐猶打之使言也。坎爲心﹑爲憂﹐故不快。

剝。阜田禾黍﹐堆壤麻枲。衣食我躬﹐室家饒有。艮爲阜﹐坤爲田﹑爲茅茹﹐故曰禾黍﹑曰麻枲。艮爲堆壤﹐坤爲衣﹐伏兌爲食﹐艮爲躬﹑爲室家﹐坤多﹐故曰饒有。麻枲可以爲衣﹐禾黍可食﹐故曰衣食我躬。○堆﹐宋元本作槌﹐依汲古。枲﹐各本皆訛阜﹐從王校。

復。兩目失明﹐日奪無光。脛足跛倚﹐不可以行﹐頓於丘旁。此兼用遇卦《睽》象。睽重離故曰兩目﹐坎黑故失明。離爲日光﹐爲坎所奪故無。震爲脛足﹐坤敝﹐故跛倚不行﹐坤閉故頓於丘旁。震爲陵丘。

無妄。金城朔方﹐外國多半。履霜不時﹐去復爲憂。艮爲城﹐乾金﹐故曰金城﹐乾西北故曰朔方﹐金城﹐亦西北郡也。伏坤爲國﹐在外卦故曰外國。震爲羊﹐正覆震﹐故曰多羊。坤初爲霜﹐初震爻故曰履霜。艮爲時﹐正反艮故不時。伏坤爲憂﹐去復爲憂者﹐言震往與坤遇也。

大畜。匿病不醫﹐亂政傷災。紂作淫虐﹐商破其墟。通《萃》。坤爲病﹐巽爲伏匿﹐艮止﹐故曰匿病不醫。坤爲政﹑爲亂﹑爲災﹑爲惡﹐故曰紂。坤爲虐﹑爲墟﹐兌爲破﹐震爲子﹐震覆﹐故曰商破其墟。商﹐子姓也。○病﹐汲古作痼﹐傷作生﹐均依宋元本。

頤。鬼哭泣社﹐悲傷無後。甲子昧爽﹐殷人絕嗣。坤爲社﹑爲鬼﹐震爲哭﹑爲後﹐艮爲覆震﹐故無後。震爲子﹐在東方故曰甲子﹐震爲旦﹐故曰昧爽。震爲子﹐殷﹐子姓﹐坤殺故殷人絕嗣。按﹕《論衡》云﹕世稱紂之時﹐鬼郊夜哭﹐又曰紂郊鬼哭﹐卽所謂鬼哭泣社也。又《墨子非攻》下云商王紂之時﹐婦妖宵出﹐有鬼宵吟。○社﹐宋元本作柱﹐從汲古。人字﹐汲古作湯﹐從宋元本。

大過。猋風卒起﹐車馳揭揭。棄古追亡﹐失其和節﹐憂心惙惙。正反巽故曰猋風。猋風﹐回風也。《月令》」猋風暴雨絕至「注﹕回風曰猋。伏震爲車﹑爲馳﹐乾爲古﹐大過死故曰棄古﹑曰追亡。伏坤爲失﹑爲憂﹑爲心。按﹕《詩檜風》﹕」匪風發兮﹐匪車偈兮「﹐《傳》云」偈偈疾驅「﹐玆作揭揭﹐是齊詩與毛異字。又按此詩思周道而作﹐棄古追亡者﹐言見今之人棄周道而蹈滅亡之道也。

坎。耄老失明﹐聞善不從。自令顚沛﹐反爲咎殃。互艮爲明﹑爲耄老﹐坎黑故失明。坎耳爲聞﹐互震爲善﹑爲從﹐艮止故曰不從。○反﹐宋元本作敗﹐依汲古。

離。隨風騎龍﹐與利相逢。田獲三狐﹐商伯有功。衝衝之邑﹐長安無他。互巽爲風﹐伏震爲龍﹐巽爲利。震爲田獲﹐艮爲狐﹐數三﹐故曰三狐。震爲伯﹑爲商旅﹐艮爲邑﹑爲安。○田﹐汲古訛日﹐依宋元本。

咸。三牛五牂﹐重明作福。使我有得﹐疾入官獄﹐憂在心腹。艮爲牛﹐數三﹐故曰三牛。兌爲羊﹐巽卦數五﹐故曰五牂。互乾爲大明﹐艮亦爲明﹐故曰重明。艮爲官﹐伏坤爲憂﹑爲疾﹑爲心腹﹐坤閉故曰入獄。○牂﹐汲古作﹐依宋元本。入﹐宋元本訛人﹐依汲古。

恆。孟巳己丑﹐哀呼尼父。明徳訖終﹐亂害滋起。巽居巳﹐巳四月爲孟夏﹐故曰孟巳。巽貞丑﹐故曰已醜。《左傳哀十六年》四月己丑孔丘卒﹐公誄之曰﹕嗚呼哀哉尼父。乾爲父﹑爲山﹐故曰尼父。兌口爲呼﹐乾爲明徳﹐伏坤爲死﹐故曰訖終﹑曰亂虐。○己丑﹐各本多作乙丑﹐與左傳不符﹐依《歸妹》之《夬》校。害﹐汲古作虐﹐依宋元本。

遁。華燈百枝﹐消暗衰微。精光訖盡﹐奄如灰糜。乾爲大明﹑爲百﹐艮亦爲明﹐巽爲枝﹐故曰華燈百枝﹐陰消陽故衰盡。糜﹐爛也。《孟子》」糜爛其民「。巽消象也。

大壯。鷹飛雉退﹐兔伏不起。狐張狼鳴﹐野雞駭驚。通《觀》。艮爲鷹﹐坤文爲雉﹐艮上故曰鷹飛﹐坤下故曰雉退。震爲兔﹐巽伏故曰兔伏不起。艮爲狐狼﹐震爲張﹑爲鳴﹐巽爲雞﹐坤爲野﹐故曰野雞。震爲驚駭。○狐﹐宋元本作弧﹐非﹐依汲古。退﹐汲古作遽﹐駭驚作驚駭﹐失韻﹐均依宋元本。

晉。鬭戰天門﹐身有何患。室家具在﹐不失其歡。《內經》以戌亥爲天門。艮爲刀兵﹐居戌亥爲天﹑爲門﹐故曰天門。坤爲身﹑爲患﹐坎爲室﹐艮爲家。

明夷。東家殺牛﹐行逆腥臊。神背西顧﹐命衰絕周。亳社災燒﹐宋人夷誅。詳《噬嗑》之《巽》。震爲周﹐坤爲社﹐下離故曰災。艮爲宋﹐坤殺故夷誅。

家人。陰陽辧舒﹐二姓相合。婚姻孔云﹐生我利福。坎爲合﹐巽爲利。二姓謂離坎。

蹇。東入海口﹐循流北走。一髙一下﹐五邑無主。十日六夜﹐死於水涘。離爲東﹐坤爲海﹐伏兌爲口﹐坎入坤中故曰東入海口。坎爲流﹐重坎故曰循流﹐坎北故北走。艮髙﹐坎下卦一陰一陽相間﹐故曰一髙一下。坎納戊﹐數五﹐艮爲邑﹐震爲主﹐震覆﹐故五邑無主。伏兌數十﹐故曰十日坎爲夜﹐數六﹐故曰六夜。坎爲死卦﹐故曰死於水涘。

解。孤竹之墟﹐失婦無夫。傷於蒺藜﹐不見其妻。東郭棠姜﹐武子以亡。詳《需》之《剝》。

損。天門東墟﹐盡旣爲災。跰喑聾﹐秦伯受殃。艮居戌亥爲天門﹐震爲東﹐坤爲墟﹑爲災。跰﹐足互貌。震爲足﹐兌爲口﹑爲耳﹐坤閉故曰喑﹑曰聾。喑﹐失音也。震爲伯﹐兌西故曰秦伯。義多不解。

益。賴先休光﹐受福之祉。𨿽遭亂潰﹐獨不危殆。伏乾爲先﹑爲休﹑爲光﹑爲福祉﹐坤爲亂潰﹑爲危殆﹐震解故不危殆。殆﹐古音以。

夬。折若蔽日﹐不風稚叔。三足孤烏﹐遠其元夫。詳《師》之《蒙》。○若﹐汲古作葉﹐非。

姤。二人同室﹐兄弟合食。和樂相好﹐各得所欲。通《復》。震爲人﹐坤數二﹐故曰二人。坤爲室﹐震爲口﹐故曰食。震爲樂。○欲﹐宋元本作敬﹐依汲古。

萃。繼體守藩﹐縱欲廢賢。君臣淫佚﹐夏氏失身。側室之門﹐福祿來存。坤爲體﹐艮爲藩﹐乾爲賢﹐乾伏故曰廢賢。乾爲君﹐坤爲臣﹐正反震故曰縱欲﹑曰淫佚。巽爲夏﹐坤爲身﹑爲失﹐故曰夏氏失身。艮爲室﹐兌毀﹐故曰側室。坤爲門﹐乾爲福祿﹐此似指陳靈公君臣通夏姬事。

升。老狐屈尾﹐東西爲鬼。病我長女﹐哭涕屈指。或西或東﹐大華易誘。通《無妄》。艮爲狐﹑爲尾﹐正反艮﹐故曰屈尾。震東兌西﹐坤爲鬼﹑爲病﹐巽爲長女。兌爲哭涕﹐艮爲指﹐艮覆故曰屈指。此似述狐祟人故事﹐自莊子卽有孽狐爲祥之語﹐《虞初志》亡後不得其詳耳。○哭﹐宋元本作坐﹐依汲古。華﹐汲古作革﹐依宋元本。恐仍有訛﹐然太華爲近。

困。大樹之子﹐百條共母。當夏六月﹐枝葉茂盛。鸞鳳以庇﹐召伯避暑。翩翩偃仰﹐各得其所。第七句依《大過》之《需》校﹐各本皆作穉穉卭甚﹐恐非。

井。井堙木刊﹐國多暴殘。秦王失戍﹐壞我太壇。兌爲井﹐坎爲塞﹐故曰井堙。巽爲隕落﹐故曰木刊。伏艮爲國﹐震爲暴﹑爲王﹐兌西故曰秦王。戍﹐守也。艮爲守﹐艮伏故曰失戍。太壇者﹐社稷﹐言秦社稷之壞由於謫戍也。

革。駕黃賈蒼﹐與利相迎。心獲所守﹐不累弟兄。通《蒙》。震爲馬﹑爲黃﹑爲蒼﹐巽爲利﹐震巽相往復故曰相迎。坎爲心﹐艮爲守﹑爲弟﹐震爲兄。

鼎。倉盈庾億﹐宜稼黍稷。年丰歲熟﹐民得安息。詳《乾》之《師》。

震。龍生馬淵﹐壽考且神。飛勝上天﹐捨宿軒轅。居常樂安。震爲龍﹑爲馬﹑爲神﹐坤爲淵﹐艮爲壽考﹑爲天﹑爲星﹐故曰捨宿軒轅。《史記天官書》」軒轅十二星「。○龍﹐各本皆作人﹐依《未濟》之《歸妹》校。考﹐宋本作若﹐依元本。馬淵指坤﹐坤初變震﹐故曰龍生馬淵。

艮。思顧所之﹐今乃逢時。洗濯故憂﹐拜我歡來。互坎爲思﹐震爲之﹐艮爲顧﹑爲時﹐坎爲洗濯﹑爲憂﹐震爲歡。○濯﹐各本多作我﹐依《節》之《震》校。

漸。魁罡所當﹐初爲敗殃。君子流連﹐困於水漿。求金東山﹐利在代鄕。賈市有息﹐子載母行。艮爲星﹐故曰魁罡。《參同契》﹕」二月楡魁臨於卯﹐麥生天罡據西「注﹐天罡卽北斗。《夢溪筆談》」斗杓謂之剛「。《史記天官書》﹕」魁枕參首「注﹕魁﹐北斗第一星也。《渙》之《比》云」行觸天罡﹐馬死車傷「﹐是罡星所指之地凶也。巽隕落故敗。艮爲君子﹐坎爲水漿﹐坎陷故困。艮爲金﹑爲求﹑爲山﹐離位東﹐故曰東山。巽爲利市﹑爲母﹐伏震爲子。

歸妹。鉛刀攻玉﹐無不鉆鑿。龍體具舉﹐魯般爲輔。三聖翼事﹐所求必喜。通《漸》。艮爲刀﹐巽柔故曰鉛刀。震爲玉﹑爲龍﹐艮手爲鉆鑿﹐兌爲魯﹐故曰魯般。坎爲聖﹐震數三﹐故曰三聖。震爲羽翼﹑爲喜。○具﹐宋元本作其﹐般作班﹐依汲古。

丰。喜來如雲﹐舉家蒙歡。眾才君子﹐駕福盈門。通《渙》。震爲喜﹐坎爲云﹐艮爲家﹑爲君子﹑爲門﹐坎爲眾﹐震爲駕﹑爲福。○蒙歡﹐汲古作歡忻﹐從宋元本。

旅。響像無形﹐骨體不成。微行衰索﹐消滅無名。巽風響而無形﹐艮爲體﹑爲名﹐巽伏故無名。

巽。積水不溫﹐北陸苦寒。露宿多風﹐君子傷心。伏坎故曰積水﹑曰苦寒﹐坎北故曰北陸。坎爲露﹑爲宿﹐重巽故風多。艮爲君子﹐坎爲心。

兌。黃馬綠車﹐駕之大都。贊達才能﹐使我無憂。伏震爲玄黃﹑爲馬﹑爲車﹐兌西方﹐數四﹐九宮四色綠﹐故曰綠車。艮爲都﹐重艮故曰大都。兌口故曰贊達。互巽爲材﹐坎爲憂﹐坎伏故無憂。

渙。從風放火﹐艾芝俱死。三害積房﹐叔子中傷。巽風艮火﹐巽爲艾芝﹐在火上故死。震數三﹐坎爲害﹑爲積﹐艮爲房﹑爲叔子﹐坎爲中﹑爲傷﹐《論衡》﹕」身蒙三害﹐𨿽孔丘﹑墨翟不能自免「。○房﹐汲古作聚﹐依宋元本。叔﹐宋元本作十﹐依汲古。

節。一身三手﹐無益於輔。兩足共節﹐不能克敏。艮爲身﹐坎數一﹐故曰一身﹐震數三﹐艮手故曰三手。兌毀坎破﹐故無益於輔。正反震故曰兩足。艮多節﹐正反震故曰共節。節者﹐止也﹐故不能克敏。

中孚。南向陋室﹐風雨並入。埃塵積濕﹐王母盲痺。偏枯心疾﹐亂我家次。震爲南﹐艮爲室﹐巽爲敝漏﹐故曰陋室。巽風故起埃塵﹐兌雨故積濕。艮爲埃塵﹐震爲王﹐巽爲母﹐故曰王母﹐互大離故曰盲。上風下濕故曰痺。痺﹐濕病也。巽枯在上故曰偏枯。○次﹐宋元本作資﹐依汲古。

小過。采薇出車﹐魚麗思初。上下促急﹐君子懷憂。采薇﹑魚麗﹐皆《小雅》詩篇名﹐毛序謂美萬物盛多能備禮。鄭注﹕鄕飲酒云﹐魚麗言太平年丰物多也﹐焦云思初念初時之盛而今不然也﹐與毛鄭異﹐艮手爲采巽爲薇﹐震爲車﹐巽爲魚﹐震爲初﹐艮上震下﹐風散兌毀﹐故曰上下促急。艮爲君子。

旣濟。先易後否﹐告我利市。騷蘇自苦﹐思我故止。○吾﹐汲古作再﹐依宋元本。

未濟。生宜地乳﹐上皇大喜。隆我福祉﹐貴壽無極。此與上皆用半象。

蹇之第三十九

蹇。同載共輿﹐中道別去。喪我元夫﹐獨與孤居。坎爲輿﹐重坎故曰同載共輿。艮爲道﹐坎爲中﹐坎死故別去。震爲夫﹑爲元﹐震覆﹐故曰喪我元夫。坎爲孤﹐艮爲獨﹐故曰獨與孤居。

乾。叔肸居冤﹐祁子自邑。乘遽解患﹐羊舌脫免﹐賴得生全。肸﹐叔向名也。《左傳襄二十一年》﹕欒盈之亂﹐範宣子殺羊舌虎﹐虎叔向弟﹐故囚叔向。大夫祁奚聞之﹐乘馹而見宣子﹐救叔向﹐免之。遽卽馹。僖三十三年﹐且使遽告於鄭。注﹕傳車﹐卽驛遞也﹐此似用遇卦象。蹇下艮爲叔﹑爲邑﹐坎爲車﹐重坎故曰遽。遽﹐傳車至驛而更有類﹐重坎象。坎爲患﹐兌爲羊﹑爲舌﹐兌伏故曰脫免。○肸居﹐宋元本作盻拘﹐依汲古。脫免﹐宋本﹑汲古作免脫﹐依元本校協。

坤。兔聚東郭﹐眾犬俱獵。圍缺不成﹐無所能獲。此仍兼用遇卦象。坎爲眾﹐離位東﹐艮爲郭﹑爲犬﹐坎爲眾﹐坤爲圍﹐中斷故圍缺。震爲兔﹐玆無震象﹐疑用艮。《戰國策》」東郭●﹐宋之狡兔也「。

屯。作室山根﹐人以爲安。一夕崩顚﹐敗我壺飱。艮爲室﹑爲山﹐震爲人﹐艮爲安。坎爲夕﹐數一﹐故曰一夕。震爲覆艮﹐故曰山崩。坤爲壺﹑爲漿﹑爲我﹐坎破故曰敗。○顚﹐宋元本作頹﹐壺作盤﹐依汲古。

蒙。疾風塵起﹐亂擾崩始。彊大並小﹐先否後喜。坤爲風﹑爲疾﹐艮爲塵﹐震爲起﹐坤爲亂擾﹐二四艮覆故曰崩。震爲始﹐言亂自此始也。震爲彊大﹐正反震﹐中互坤﹐坤小故曰彊大並小。坎陷故曰否。震爲喜﹑爲後﹐故曰先否後喜。○擾﹐汲古作我﹐依宋元本。始﹐疑爲殆﹐殆﹐古音以﹐亦葉。

需。潔齊沐浴﹐思明君徳。哀公怯弱﹐風氏復北。《論語》﹕」陳成子弒簡公﹐孔子沐浴而朝﹐請討之「。坎爲水﹐故曰潔﹑曰沐浴。乾爲君﹐互離爲明。思明君徳者﹐言宜討齊以明君臣之分也。乾爲公﹐坎爲憂哀﹑爲怯﹐風疑爲姜。巽爲姜﹐二至四巽覆﹐故曰姜氏復北。北﹐敗也。坎爲北﹐言公不從孔子之請﹐姜氏自此滅也。丁晏等以風氏指顓臾季氏伐之爲解﹐似非。○君﹐汲古作不﹐非﹐依宋元本。

訟。土痟瘦薄﹐培塿無柏﹐使我不樂。通《明夷》。坤土﹐坎爲薄﹐震爲陵﹐故曰培塿。艮爲木﹑爲堅﹐故爲柏﹐艮覆故無柏。震爲樂﹐坎憂故不樂。

師。褰衣涉河﹐水深漬罷。賴遇舟子﹐濟脫無他。第二句汲古作澗流渦多﹐依宋元本。罷﹐音婆﹐詳《訟》之《萃》。

比。送我季女﹐至於蕩道。齊子旦夕﹐畱連久處。詳《屯》之《大過》。

小畜。三孫六子﹐安無所苦。中歲廢殆﹐亡我所使。通《豫》。艮爲孫﹐數三﹐故曰三孫。震爲子﹐坎數六﹐故曰六子。艮爲安﹐坎爲勞苦﹑爲中﹐坤爲歲﹑爲喪﹐故曰廢殆。坤又爲亡﹑爲我。○歲﹐汲古作藏﹐依宋元本。廢﹐宋元本訛發﹐依汲古。

履。揚風偃艸﹐塵埃俱起。淸濁混散﹐忠直隱處。互巽爲風﹑爲艸﹐巽爲伏﹐故曰偃伏。艮爲塵﹐埃伏﹐坎爲水而與土連﹐故曰濁﹑曰混。淸濁混散﹐言淸濁不分也。坎爲忠﹐乾爲直﹐坎爲隱。○首句元本作偃風掦艸﹐依宋本﹑汲古。

泰。履險登危﹐道遠勞罷。去家自歸﹐困涉大波。兌折故危險﹐震爲足﹐故曰履﹑曰登。震爲道﹐坤役萬物故勞疲。伏艮爲家﹐震爲歸﹑爲涉﹐坤水乾大﹐故曰大波。○去家﹐宋本作玄家﹐元本作元豕﹐依汲古。

否。六藝之門﹐仁義俱存。鎡基逢時﹐堯舜爲君。傷寒溫﹐下至黃泉。乾爲門﹐數六﹐故曰六藝之門。六藝﹐六經也。乾仁坤義﹐艮爲時﹐乾爲堯舜﹑爲君﹑爲寒﹐艮火故曰溫。坤爲水﹑爲泉﹑爲下﹐坤死﹐故下至黃泉。鎡基﹐《孟子》趙岐注﹕耒耜也。伏震象。五六二句與上意不屬﹐似爲他林混入者。

同人。被服文衣﹐遊觀酒池。上堂見觴﹐喜爲吾兄﹐使我憂亡。乾爲衣﹐離爲文﹐故被服文衣。伏震爲遊﹐離爲觀﹐伏坎爲酒池﹐故遊觀酒池。震爲觴﹑爲喜﹑爲兄﹐伏坤爲我﹑爲憂﹑爲亡。

大有。生時不利﹐天命災至。制於斧瘢﹐晝夜勤苦。伏艮爲時﹐巽爲利﹑爲命﹐巽覆故不利﹐故災至。乾爲天﹐坤爲災也。伏坎爲制﹐兌爲斧﹐艮多節﹐故曰斧瘢。離晝坎夜﹐坎勞故勤苦。

謙。天門開辟﹐牢戶寥闊。桎梏解脫﹐拘囚縱釋。《內經》以戌亥爲天門﹐艮先天居戌亥﹐故曰天門。坤爲門戶也。坎爲牢﹑爲桎梏﹐震解故脫。坎爲拘囚﹐震縱釋。

豫。川原難遊﹐水爲我憂。多言少實﹐命鹿爲駒。建徳開基﹐君子逢時﹐利以中疑。坤爲川原﹐坎陷故難遊。震爲言﹐正反震﹐坤虛故少實。震爲鹿﹐亦爲馬﹐故曰命鹿爲駒。命﹐名也。《史記》秦趙髙命鹿爲馬。艮爲名﹑爲君子﹑爲時﹐伏巽爲利﹐坎爲疑﹑爲中﹐林文疑祇四句而止﹐後三句皆他人林文羼入者。○建﹐汲古作道﹐依宋元本。中﹐宋元本作仲﹐依汲古。

隨。鄕歲逢時﹐與生爲期。枝葉盛茂﹐君子無憂。震爲歲﹐艮爲時﹐震爲生﹑爲枝葉﹑爲茂盛﹐艮爲君子﹐震喜兌悅故無憂。

蠱。六鷁退飛﹐爲襄敗祥。陳師合戰﹐左股夷傷。遂崩不起﹐霸功不成。《左傳僖十六年》﹕」六鷁退飛﹐過宋都﹐周內史叔興對襄公曰﹕君將得諸侯而不終。後二十一年﹐楚人執宋公﹐二十二年﹐宋敗於泓﹐襄公傷左股﹐遂卒。「故曰爲襄敗徵。艮爲鷁﹐震反故曰退飛。震爲諸侯﹐故曰襄公﹐兌折故敗。祥猶徵也。震爲陳﹐坎爲眾﹐互大坎故曰陳師。巽爲股﹐震爲戰﹑爲左﹐兌折故傷。三至五艮覆故曰崩。震爲霸﹑爲功﹐四至上震覆﹐故霸功不成。○襄敗﹐宋元本作衰敗﹐汲古作衰殷﹐皆非。依《旅》之《萃》校。

臨。雷君出裝﹐隱隱西行。霖雨不止﹐流爲河江﹐南國以傷。震爲雷﹑爲君﹑爲出﹐故曰雷君出裝。雷君﹐卽雷師也。兌爲西﹑爲雨﹐坤爲水﹑爲江河﹑爲國﹐震爲南﹐故曰南國。兌爲傷。○河﹐宋元本作巨﹐依汲古。以傷﹐汲古作凶憂﹐依宋元本。

觀。牙孽生達﹐室蟠啟戶。幽人利貞﹐鼓翼起舞。通《大壯》。震爲芽孽﹑爲生﹐艮爲室﹐坤爲戶。蟠﹐曲也﹐屈也﹐言室宇曲屈而啟戶也。震爲啟﹐艮爲髙尙﹑爲幽人﹐巽爲利﹑爲伏﹐故曰利貞。震爲鼓﹑爲翼﹑爲起﹑爲舞。○汲古林詞與《小畜》之《睽》同﹐依宋元本。

噬嗑。火起上門﹐不爲我殘。跳脫東西﹐獨得生完。不利出鄰﹐病疾憂患。離火在艮門上﹐故不爲患。震爲跳脫﹐離東坎西故跳脫東西。震爲鄰﹑爲出﹐然出卽與坎逢而疾病﹐故不利也。○上﹐汲古訛土﹐依宋本。

賁。舉事無成﹐不利出徵。言不可用﹐眾莫能平。震爲舉﹐正反震故無成﹐故不利出徵﹐故言不可用。坎爲平﹑爲眾。○莫﹐汲古作不﹐依宋元本。

剝。老狼白獹﹐長尾大胡。前顚卻躓﹐進退遇祟。詳《睽》之《需》。獹﹑胡原作驢﹑狐﹐驢﹐獹之形訛字。狐﹐胡之音訛字﹐並依《震》之《恆》校。

復。日入道極﹐勞者休息。班馬還師﹐復我燕室。此用《蹇》象。坎爲暮﹐離在坎下故曰日入。艮爲道。極﹐盡也﹐言道止於此也。坎爲勞﹐艮止故休息。坎爲馬﹐重坎故曰班馬﹐坎眾故曰師﹐艮止故曰還師。坎爲室﹐伏兌故曰燕室。

無妄。林麓山藪﹐非人所處。鳥獸無禮﹐使我心苦。震爲林﹑爲藪﹐艮爲山﹑爲麓﹐乾爲人﹐在上故不處山林。艮爲鳥﹑爲獸﹐坤爲禮﹐坤伏故曰無禮。伏坤爲我﹑爲心。○首句依宋元本﹐汲古作山林麓藪。第三句疑。

大畜。蓄利積福﹐日新其徳。髙氏飲食﹐憂不爲患。乾爲福﹐伏巽爲利﹐艮止在上故曰蓄積。艮爲日﹑爲髙﹐兌口爲飲食﹐故曰髙氏飲食。坤爲憂患﹐坤伏故不憂。

頤。張羅百目﹐鳥不得北。縮頸掛翼﹐困於窘國。君子治徳﹐獲譽受福。離爲目﹑爲网羅﹐大離故曰百目﹐坤爲百也。坤先天位北﹐震爲鳥﹐艮止在上故不得北。艮爲頸﹐震爲翼﹐坤退而閉﹐故縮頸﹐震反在上故掛翼。艮爲國﹐坤閉故曰窘國。艮爲君子﹑爲名譽﹐震爲福﹐艮爲獲﹐故獲譽。坤受﹐故受福。

大過。伯虎仲熊﹐徳義淵宏。使布五教﹐陰陽順序。伏艮爲虎熊﹐震爲伯﹐坎爲仲﹐卦本大坎也。乾爲徳﹐伏坤爲義﹑爲淵﹐故曰淵宏。巽卦數五﹐又爲命令﹐故曰使布五教。乾陽坤陰﹐巽順﹐伯虎仲熊﹐髙辛子﹐八愷之二。

坎。跛踦相隨﹐日暮牛罷。陵遲後旅﹐失利亡雌。詳《大有》之《歸妹》。

離。嬴氏違良﹐使孟尋兵。老師不已﹐敗於齊卿。互兌爲西﹐故曰嬴氏。艮爲良﹐艮伏故曰違良。伏震爲孟﹐艮爲兵﹐坎爲眾﹑爲師﹐重坎故曰老師不已。兌爲敗﹐巽爲齊。齊卿﹐言孟明視﹑西乞術﹑白乙丙﹐皆卿爵。案﹕《漢書食貨志》﹕」世家子弟富人或走狗馬博戲﹐亂齊民。「如淳注﹕齊﹐等也﹐言無貴賤。又《詩召南》﹕」齊侯之子「﹐齊侯﹐猶通侯﹐卽諸侯也﹐由此證敗於齊卿卽敗於諸卿也。《左傳僖三十二年》﹕」秦穆公違蹇叔諫﹐使孟明等伐鄭﹐敗於崤函「。○老師﹐宋元本作師老﹐依汲古。

咸。日月並居﹐常暗且微。髙山崩顚﹐丘陵爲溪。兌月艮日﹐故曰並居。兌爲暗昧故曰暗微也。艮爲髙山﹐兌毀巽隕﹐故崩顚。艮爲丘陵﹐兌爲溪。○崩﹐宋本誤萌﹐依元本﹑汲古。溪﹐依宋元本﹐汲古作溪。

恆。鳥雀食榖﹐張口受哺。蒙被恩徳﹐長大成就。柔順利貞﹐君臣合好。震爲鳥雀﹑爲谷﹐兌爲口﹐故曰食穀﹐曰受哺。乾爲大﹐巽爲順﹑爲利﹐乾君伏坤爲臣﹐六爻皆有應﹐故曰合好。○被恩﹐汲古作恩被﹐依宋元本。

遁。𨿽躓復起﹐不毀牙齒。克免平復﹐憂除無疾。通《臨》。兌毀折故曰躓。震爲起﹐兌爲牙齒﹐坤爲憂﹑爲疾﹐震解故除。

大壯。艸木黃落﹐歲暮無室。虐政爲賊﹐大人失福。通《觀》。候卦爲八月﹐巽爲艸木﹑爲隕落﹐坤黃故曰黃落。候卦坤居亥﹐故曰歲暮。艮爲室﹐巽隕故無室。坤爲政﹐巽爲賊﹐乾爲大人。壯﹐傷也﹐故失福。

晉。避凶東走﹐反入禍口。制於牙爪﹐骨爲灰土。坤爲凶﹐離位東﹐在外﹐故曰避凶東走。坤爲禍﹐伏兌爲口﹑爲牙爪﹑爲骨骸﹐坤爲土﹐艮火離火﹐故曰灰土。

明夷。欲飛不能﹐志苦心勞﹐福不我求。離爲飛﹐坎陷故不能飛。坎爲心志﹑爲勞苦。○求﹐依宋元本﹐汲古作來。

家人。羔裘豹袪﹐東與福遇。駕迎吾兄﹐送我驪黃。疑用半象。驪﹐從元本﹐餘多訛鸝。

睽。東耕破犁﹐西失良妻。災害不避﹐家貧無資。離爲東﹐兌爲西﹐坎爲災害。

解。魚陸失所﹐鳧鼃困苦。澤無雈蒲﹐晉國以虛。伏巽爲魚﹐震爲鳧﹐鼃坎爲困。

損。脫兔無蹄﹐三步五罷。南行不進﹐後市勞苦。震爲兔﹑爲蹄﹐《莊子》」得兔而忘蹄「注﹕蹄﹐兔罥也﹐系其腳故曰蹄﹐坤亡故無蹄。震數三﹐故曰三步﹐伏巽﹐卦數五﹐坤乏﹐故曰五罷。震爲南﹐艮止﹐故行不進。伏巽爲市﹐坤勞苦。○兔﹐元本訛足﹐依宋本﹑汲古。勞﹐宋元本作身﹐依汲古。

益。行役未已﹐新事復起。姬姜勞苦﹐不得休止。震行坤役﹐震爲姬﹐巽爲姜﹐坤爲勞苦﹐艮止故曰休止﹐正反艮故不得休止。

夬。白日楊光﹐火爲正王。消金厭兵﹐雷車避藏。陰雨不行﹐民安其鄕。通《剝》。艮爲日﹑爲光﹑爲火﹐乾爲王﹑爲金﹐艮爲兵戈﹐陰消陽故曰消金厭兵。震爲雷﹑爲車﹐震覆故曰避藏。兌爲雨﹐坤爲民﹑爲鄕﹐艮日在上故陰雨不行而民得安也。○白﹐宋本﹑汲古皆作向﹐依元本。

姤。放銜垂轡﹐奔馬不制。棄法作姦﹐君失其位。通《復》。震爲銜﹑爲轡﹑爲奔馬﹐陽遇陰則通﹐故曰奔馬不制。坤爲姦﹐震爲君﹐坤爲喪﹐故失位。

萃。司命下游﹐喜解我憂。皇母緩帶﹐嬰兒笑喜。巽爲命﹐《禮記》﹕」大夫祭五祀「注﹕五祀﹕一曰司命。《漢書天文志》﹕」近魁六星﹐四曰司命「。《晉書天文志》﹕」司命主壽「。互艮爲星﹐故曰司命下游﹐主壽故解憂﹐兌悅故喜。坤爲母﹐伏乾故曰皇母。巽爲帶﹐兌爲嬰兒﹐兌悅故笑喜。○兒﹐宋元本作子﹐依汲古。

升。黃帝出遊﹐駕龍乘馬。東上泰山﹐南過齊魯﹐邦國咸喜。震爲帝﹐坤土色黃﹐故曰黃帝。震爲龍﹑爲馬﹑爲東﹐伏艮爲山﹐故東上太山。震又爲南﹐巽齊兌魯﹐故曰南過齊魯。坤爲邦國﹐震樂兌悅﹐故曰咸喜。○邦﹐宋本﹑汲古作郡﹐依元本。

困。旣往不說﹐憂來禍結。比戶爲患﹐無所申雪。坎爲憂患﹐坎陷故禍結。伏艮爲戶﹐正反艮相對﹐故曰比戶﹐下與坎連﹐故曰比戶爲患。比戶﹐近鄰也。近鄰爲患﹐防禦難﹐故曰無所申雪。○雪﹐汲古作冤﹐以與患韻﹐今依宋元本﹐雪結爲韻。

井。何蕢隱居﹐以避亂傾。終身不仕﹐遂其潔淸。通《噬嗑》。艮爲何﹐震爲蕢﹐坎隱伏故曰避亂。離爲亂也。艮爲終﹑爲身﹑爲仕﹐坎隱故不仕。坎水故曰潔淸。

革。折梃舂稷﹐君不得食。頭癢搔跟﹐無益於疾。兌爲折﹐巽爲梃﹑爲稷﹐伏艮手故曰春。《孟子》」殺人以梃「趙岐注﹕梃﹐杖也﹐舂米須用槌﹐今以梃舂﹐非器。乾爲君﹐兌爲食﹐二至上大過﹐大過死﹐故不得食。伏艮爲頭﹐震爲跟﹐坤爲疾﹐故曰癢。正反震艮﹐故曰頭癢搔跟。搔不得所﹐與以梃舂稷無功同也。○梃﹐各本皆作挺﹐形訛字。孟子梃亦多訛挺﹐然唐本皆作梃﹐見阮校。

鼎。植根不固﹐華葉落去﹐便爲枯樹。巽下腐﹐故曰植根不固。兌爲華﹐巽爲落﹑爲枯﹑爲樹。

震。凶門生患﹐牢戶多冤。沙池禿齒﹐使叔困貧。艮爲門﹐坎陷故曰凶門。坎爲獄﹐故曰牢戶﹐坎爲憂患﹐故曰多冤。艮爲沙﹐伏兌爲齒﹐巽爲寡髮﹐故曰禿齒。艮爲叔﹐坎爲困。○患﹐汲古作意﹐池作陁﹐叔作我﹐貧作窮﹐均依宋元本。沙池﹐卽差池﹐古通用﹐言齒差池不齊﹐正以狀貧困之貌﹐若作沙陁﹐何以與下句相屬﹐且禿齒亦無此國名﹐故陁字斷爲妄人所攺﹐昔人不見易林善本﹐不知此爲訛字。輙據此及安民呼池之語﹐以疑易林﹐豈知安爲按﹑呼爲湖之訛字也。《詩》」差池其羽「。

艮。登山履谷﹐與虎相觸。蝟爲功曹﹐班叔奔北﹐脫之喜國。艮爲山谷﹑爲虎﹐震爲登﹐坎爲蝟﹐艮爲官﹐故曰功曹。艮爲叔﹐楚人謂虎爲班﹐故曰班叔。《史記龜策傳》注﹕蝟能伏虎。故虎見而奔北。艮爲國﹐震爲脫﹑爲喜﹐《論衛﹝當作衡﹞》云」人謂虎食人﹐功曹爲姦所致也「﹐其意以爲功曹眾吏之率虎亦諸獸雄。

漸。麟鳳所翔﹐國無咎殃。賈市十倍﹐復歸惠裏。離爲麟鳳﹐艮爲國﹐巽爲賈市﹑爲利三倍﹐伏兌數十﹐故曰十倍。艮爲室。

歸妹。路險道難﹐水遏我前。進往不利﹐回車復還。震爲道路﹐坎險故曰道難。坎爲水﹐坎陷故﹐水遏我前。震爲進﹐坎險故不利。震爲車﹑爲反﹐故曰復還。○遏﹐汲古訛過﹐依宋元本。

丰。延頸望邑﹐思歸我室。臺榭不成﹐未得安息。通《渙》。艮爲頸﹑爲望﹑爲邑﹐坎爲室﹐震爲歸﹐故曰思歸我室。艮爲臺榭﹐巽隕落故不成﹐不得安息也。○我﹐宋元本作其﹐依汲古。艮爲我也。

旅。蒙生株瞿﹐棘掛我須。小人妬嫉﹐使恩不遂。通《節》。震爲蕃鮮﹐故曰蒙生。震爲木故曰株﹐爲艸故曰瞿。《爾雅釋艸》﹕」大菊蘧麥「注﹕卽瞿麥藥艸也。又《韓詩外傳》」直曰車前﹐瞿曰芣苢「。坎爲棘﹐艮爲須﹐坎在艮上﹐若須掛棘上也。艮爲小﹐震爲人﹐坎爲妬嫉﹐故曰小人妬嫉。○須﹐汲古作須﹐非﹐依宋元本。蒙﹐蓋蔓生之屬﹐施於株瞿之上。

巽。南至隱域﹐深潛處匿。聰明閉塞﹐與死爲伍。互離爲南﹐巽伏故曰隱﹑曰潛﹑曰匿﹑曰閉塞。伏坎爲聰﹐離爲明﹐初至四大過死﹐故曰與死爲伍。

兌。機餌設張﹐司暴子良。範叔不廉﹐凶害及身。通《艮》。坎爲機﹐震爲餌﹑爲張﹑爲暴﹑爲子﹐艮爲司﹑爲良﹐故曰司暴子良。《左傳》﹕」鄭子良之父子孔爲政也專﹐國人殺子孔﹐子良奔楚「。互巽爲虫﹐故曰範﹐範﹐蠭也。《禮內則》」爵鷃蜩範「是也。艮爲叔﹐故曰範叔。坎爲凶害﹐艮爲身。《史記》」範睢從須賈使齊﹐齊王賜睢金牛酒歸﹐以此受折髂之辱「。○首句元本作機設餌張﹐依汲古。司﹐汲古作計﹐依宋元本。

渙。從騎出谷﹐遊戲苦域。阪髙不進﹐利無所得。震爲騎﹑爲出﹐艮爲谷﹑爲域﹐坎爲苦﹐艮爲阪﹑爲髙﹐巽爲利﹐風散故無得。○谷﹐宋元本作門﹐苦域作空城﹐均依汲古。

節。西國彊梁﹐爲虎作倀。東吞齊楚﹐並有其王。兌西艮國﹐震爲健﹐故爲彊梁。彊梁﹐多力也。艮爲虎﹐坎爲鬼﹐故曰倀。《本艸》」人死於虎則爲倀鬼﹐導虎而行「。震爲楚﹐伏巽爲齊﹐兌口爲吞﹐震東﹐故曰東吞齊楚。震爲王﹐言西秦並吞六王也。

中孚。登山伐輻﹐虎在我側。王孫無懼﹐仁不見賊。艮山震登﹐艮爲伐﹑爲虎﹐巽爲輻﹐故曰登山伐輻。震爲王﹐艮爲孫﹐故曰王孫。震爲仁﹐巽伏故爲賊。

小過。六月騤騤﹐各欲有至。專徵束裝﹐俟時旦明。兌爲月﹐震爲反﹐故曰至。震爲徵﹑爲旦明﹐艮爲時﹐艮止﹐故曰俟時旦明。《詩小雅》﹕」六月棲棲﹐戎車旣飭﹔四牡騤騤﹐載是常服。王於出徵﹐以匡王國「﹐載是常服﹐卽束裝之事﹐言尹吉甫奉宣王命出徵獫狁而治裝也。○首句依元刊﹐宋本﹑汲古作六目﹐非。至﹐依汲古﹐宋元本作望。束裝﹐宋﹑汲古本作未壯﹐依元本。第四句汲古作候待明旦﹐依宋元本。俟卽待也﹐故知待爲時之訛字。

旣濟。道陟多阪﹐牛馬蜿蟺。車不利載﹐請求不得。用半象﹐重艮故曰多阪。

未濟。一口三舌﹐相妨無益。羣羊百牂﹐不爲威彊。亡馬失駒﹐家耗於財。用半象﹐重兌故曰三舌﹐故曰羣羊。

解之第四十

解。駕言出遊﹐鳥鬭車前。更相捽滅﹐兵寇旦來。回車亟還﹐可以無憂。震爲駕﹑爲言﹑爲遊﹑爲車﹐離爲鳥﹐艮爲鬭﹐離正反艮相對﹐故曰鬭﹑曰捽。坎隱伏故曰滅。坎爲寇﹐震爲旦﹐故曰兵寇旦來。震爲反﹐故回車亟還。坎憂震解﹐故無憂。○寇旦﹐汲古作馬旦﹐依宋元本。

乾。大都之居﹐無物不具。抱布貿絲﹐所求必得。伏坤爲大都﹑爲萬物﹑爲布。抱布貿絲﹐《衛風》語。

坤。膠著木連﹐不出牢關﹐家室相安。此用《解》象。坎爲膠﹑爲木﹐與震木連體﹐故曰木連。坎爲牢﹑爲室﹐重坎故不出。

屯。孟伯食長﹐懼其畏王。賴四蒙五﹐抱福歸房。震爲孟伯﹑爲長﹑爲口﹐故曰食長。坎爲畏懼﹐震爲王﹐卦數四﹐坎納戊﹐數五﹐故曰賴四蒙五。艮爲抱﹑爲房﹐震爲福﹐故曰抱福歸房。

蒙。朽輿疲駟﹐不任銜佩。君子服之﹐談何容易。震爲車﹑爲馬﹐坤敝故曰朽﹑曰疲。震口爲銜﹐艮手爲佩。艮爲君子﹐坤爲服。服﹐用也﹐言車馬不良不易駕馭。

需。許嫁旣婚﹐利福在身。適惠生桓﹐爲我魯君。《左傳隱元年》﹕」宋武公生惠子﹐惠子生而有文在其手﹐曰爲魯夫人﹐故歸「﹐惠公生桓公﹐因手文故曰利福在身。坎爲婚﹐伏坤爲身﹐兌爲魯﹐乾爲君。

訟。入門大喜﹐上堂見母。妻子俱在﹐兄弟饒有。巽爲入﹐乾爲門﹐伏震爲喜﹐故入門大喜。坎爲室﹐故爲堂。巽爲母﹐伏震故上堂見母。離爲坎妻﹐震爲子﹑爲兄﹐坎爲弟。○有﹐宋元本作友﹐依汲古。

師。推車上山﹐力不能任。顚蹶蹉跌﹐傷我中心。坤爲車﹐震往﹐故曰推車。震爲陵﹐故曰上山﹐坤弱故不能任﹐坎蹇故顚蹶蹉跌。坎爲心﹑爲中﹐坎破故傷。

比。鷹飛退去﹐不食其雛。禽尙如此﹐何況人乎。艮爲鷹﹑爲飛﹐坎隱伏故退去。兌爲食﹑爲雛﹐兌伏﹐故不食其雛。○乎﹐宋元本作與﹐依汲古。

小畜。福棄我走﹐利不可得。幽人利貞﹐終無怨慝。乾福﹐風隕﹐故福棄我走。巽爲利﹐在外﹐故利不可得。艮爲幽人﹑爲終﹐坎怨慝﹐正伏象雜用。

履。夫妻反目﹐不能正室。翁云於南﹐嫗言還北。並後匹嫡﹐二政亂國。伏坎爲夫﹐離爲妻﹑爲目﹐離上下兩半目相對﹐坎上下兩半目相背﹐故曰反目。坎爲室﹑爲邪曲﹐故曰不能正室。乾爲父﹐位南故曰翁云於南。伏坤爲母﹑爲北﹐故曰嫗言還北。坤爲後﹑爲政﹑爲國﹑爲亂﹐數二﹐故曰並後﹑曰匹敵﹑曰二政。震爲嫡也。○翁﹐汲古作公﹐嫗作姬﹐依宋元本。林意謂政權不一﹐國必亂也。

泰。陽衰伏匿﹐陰淫爲賊。賴幸王孫﹐遂至嘉國。陽在下故曰伏匿﹐陰在上故曰陰淫。坤殺兌折﹐故曰賊。震爲王﹑爲嘉﹐坤爲國。○賴幸﹐汲古作幸賴﹐依宋元本。嘉﹐汲古作家﹐依宋本。

否。入山求王﹐不見和璞。終日至暮﹐勞無所得。巽爲入﹐艮爲山﹑爲求﹐乾爲玉﹑爲璞﹐楚人卞和得璞玉﹐故曰和璞﹐巽伏故不見。艮爲日﹑爲終﹐坤爲暮﹑爲勞﹐坤虛故無得。○山﹐汲古作水﹐坤水亦可從。

同人。鳴鸞四牡﹐駕出行狩。合格有獲﹐獻公飲酒。通《師》。震爲鳴鸞﹑爲馬﹐卦數四﹐故曰四牡。震爲行﹑爲狩﹐坎爲獲﹑爲酒﹐震爲公。

大有。覆手舉牘﹐易爲功力。正月元日﹐平飲致福。通《比》。艮爲手爲舉。牘﹐木簡也﹐所以作書。坤爲文﹐坎爲木﹐故曰牘。坎爲月﹑爲中正﹐離爲日﹐乾爲元﹐故曰元日。坎爲平﹑爲飲。《史記魏其侯傳》﹕灌夫與長樂衛尉飲﹐輕重不得其平﹐玆曰平飲。則兩人對飲輕重得平也。○正月﹐元刊作月正﹐依汲古。平飲﹐汲古作永平﹐依宋元本。舉牘﹐汲古作齊犢﹐依宋元本。

謙。三火起明﹐雨滅其光。髙位疾顚﹐驕恣誅傷。詳《大有》之《師》。

豫。裹糗荷糧﹐與利相逢。髙飛有得﹐君子獲福。震爲糗糧﹐艮爲荷﹐伏巽爲利﹐艮爲髙飛﹑爲君子。○得﹐宋元作徳﹐子作大﹐均依汲古。裹﹐汲古作裒﹐非﹐依宋元本。

隨。水土相得﹐萬物蕃殖。膏澤優沃﹐君子有徳。兌爲水﹐艮爲土﹐震爲萬物﹑爲蕃鮮﹐故曰蕃殖。兌爲膏澤﹑爲優沃﹐艮爲君子。○徳﹐汲古作得﹐依宋元本。

蠱。道理和得﹐人不相賊。君子往之﹐樂有利福。艮爲道﹐震爲人﹑爲樂﹐巽爲利。

臨。天孫帝子﹐與日月處。光榮於世﹐福祿繁祉。伏艮爲天﹑爲孫﹐震爲帝﹑爲子﹐故曰天孫帝子。伏乾爲日﹐兌爲月﹐《漢書天文志》﹕」織女﹐天帝孫也「﹐伏艮爲星﹐故曰與日月處。

觀。陪依在位﹐乘非其器。折足覆餗﹐毀傷寶玉。坤順故曰陪依。艮爲貴﹑爲位﹐坤爲車﹑爲小人﹐以小人而乘車故曰非器。又震爲器﹐震覆故非器。震爲足﹑爲餗﹑爲玉﹐震覆﹐故折足覆餗﹐故傷玉。○陪依﹐汲古作部衣﹐依宋元本﹐然部衣或爲布衣之訛。布衣在位﹐故乘非其器。

噬嗑。鷁飛中退﹐舉事不遂。且守仁徳﹐猶恐失墜。《左傳》﹕六鷁退飛﹐宋襄圖霸不成﹐故曰舉事不遂。艮爲鷁﹑爲飛﹐震爲歸﹐故曰退。艮爲守﹐震爲仁﹐坎爲失。○恐﹐宋元作免﹐依汲古。

賁。經棗正冠﹐意盈不廉。桀紂迷讒﹐惑佞傷賢﹐使國亂煩。艮爲棗﹑爲冠艮手爲正﹐正冠舉手有類摘果﹐故曰不廉。盈﹐極也。離爲惡人﹐故曰桀紂。坎爲迷惑﹐三至上正反震﹐故曰讒佞。艮爲賢﹑爲國。離爲亂。○棗﹐宋元本作棘﹐依汲古。正﹐汲古作整﹐廉作厭﹐均依宋元本。讒惑﹐宋﹑汲古本作惑讒﹐今依元本。

剝。申酉退跌﹐陰慝前作。柯條華枝﹐復泥不白。候卦申否酉觀戌剝陽退﹐故曰跌。陰日增﹐故曰作。艮爲柯條﹐伏兌爲華﹐震爲白﹐震覆故不白。○慝﹐汲古作雨﹐非﹐依宋元本。華枝疑枝葉之訛。

復。平正賤使﹐主服苦事。震爲主﹐坤賤而役萬物﹐故主服苦事。

無妄。釣魴河湄﹐水泛無涯。振衣徒歸﹐上下昏迷。屬公遜齊。巽爲魚﹐艮手爲釣﹐乾爲河海﹐乾大故水無涯。乾爲衣﹐震爲歸﹑爲公﹐互巽爲齊﹐《左傳昭二十五年》公孫於齊注﹕」諱奔﹐猶遜讓而去也﹐孫音遜。「○泛﹐宋元本作長﹐衣作手﹐均依汲古。

大畜。胎養蒙生﹐始見兆形。遭逢雷電﹐摧角折頸。采山頭﹐終安不傾。震爲胎﹑爲萌芽﹐艮爲龜﹐故曰兆形。震爲雷電﹐艮爲角﹑爲頸﹐兌毀故折角摧頸。震爲艸莽﹐故曰。《詩墉風》言采其蝱﹐注﹕蝱﹐貝母也。艮爲山頭﹑爲終﹑爲安。

頤。陽春枯槁﹐夏多水潦。霜雹俱作﹐傷我禾黍﹐年歲困苦。震爲春﹐坤死﹐故枯槁。坤爲水﹐互重坤﹐故曰多水。卦本大離﹐故曰夏。坤爲霜﹑爲冰﹐故曰雹。震爲禾稼﹐坤爲年歲。○作﹐宋元本作擊﹐依汲古。

大過。三耳六齒﹐痛疾不已。齲病蠧缺﹐墮落其宅。兌爲耳﹐艮數三﹐故曰三耳。兌爲齒﹐乾數六﹐故曰六齒。伏坤爲疾痛﹐正反兌故曰齲﹐齲﹐齒缺也。巽爲虫﹐故曰蠧﹐巽隕故墮落。○耳﹐宋元本作身﹐依汲古。

坎。失時無友﹐嘉耦出走﹐傫如喪狗。坎爲失﹐艮爲時﹑爲友﹐震爲嘉﹑爲走﹐艮爲狗﹑爲家﹐二四艮覆﹐故如喪家之狗。《史記孔子世家》﹕」儽儽然如喪家之狗「。○時﹐宋元作恃﹐非﹐依汲古。傫儽同。

離。宣重微民﹐歲樂年息。有國無咎﹐君子安喜。重離故曰宣重﹐宣﹐明也﹐言宣重光於民也。微字恐有訛。伏震爲年歲﹑爲樂﹑爲息﹐伏艮爲國﹑爲君子。

咸。登幾上車﹐駕駟南遊。合從散橫﹐燕秦以彊。詳《屯》之《否》。

恆。鳥集茂林﹐柔順利貞。心樂願得﹐感戴慈母。通《益》。艮爲鳥﹐正反艮故曰鳥集。震爲林﹐正反震故曰茂林。坤爲柔順﹐巽爲利﹐艮爲貞﹐坤爲心﹑爲慈母﹐艮爲戴。○林﹐宋本﹑汲古本作木﹐依元本。易林讀林略如淩﹐以與貞韻﹐其例甚多﹐今晉音仍如此﹐汲古願得下多」鳥鵲食榖﹐張口受哺「二句﹐今依宋元本。

遁。啟蟄始生﹐萬物美榮。祉祿未成﹐市賈無贏。通《臨》。震爲春﹑爲生﹐故曰啟蟄始生。震爲蕃鮮﹐故曰萬物美榮。乾爲祉祿﹐陽消故未成。巽爲市賈﹐巽隕故無贏。○祉祿未成﹐局本作福祿來成﹐來爲未之訛字﹐依宋元本。贏﹐元本作盈﹐義同。賈﹐汲古訛買﹐依宋元本。

大壯。驕胡犬形﹐造惡作凶。無所能成﹐還自滅身。詳《明夷》之《大壯》。○犬﹐汲古訛大﹐依宋元本。

晉。異國他土﹐出良駿馬。去如奔﹐害不能傷。坤爲國土﹑爲馬﹐艮爲良﹐潘嶽《閒居賦》」激矢飛「﹐此云奔﹐言馬疾如奔也。又箭名飛﹐《方言》云箭之三鐮長尺六者﹐謂之飛。晉互坎爲矢﹐奔﹐坎象也。

明夷。恪敬競職﹐心不作慝。君明臣忠﹐民賴其福。坎爲心﹐震爲君﹐坤爲臣﹑爲民。

家人。三女求夫﹐伺候山隅。不見復關﹐長思憂嘆。詳《乾》之《家人》。

睽。駕福乘喜﹐東至嘉國。戴慶南行﹐離我室居。詳《小畜》之《賁》。

騫。四姦爲殘﹐齊魯道難。前驅執殳﹐戒守爲患。《左傳僖二十四年》﹕」富辰曰聾昧頑囂﹐狄皆有之﹐四姦具矣「﹐坎爲姦﹐伏兌數四﹐故曰四姦。伏兌爲魯﹐覆巽爲齊﹐艮爲殳﹑爲守﹐坎爲患。○殳﹐汲古訛役﹐從宋元本。

損。下擾上煩﹐蠧政爲患﹐歲饑無年。下互震爲擾﹐上互坤爲亂﹐故曰擾煩。坤爲政﹐伏巽爲虫﹐故曰蠧政。坤爲患﹑爲年歲﹐坤虛故曰饑。○擾﹐汲古作憂﹐依宋元本。政﹐宋元本作蠱﹐依汲古。

益。雞雉失雛﹐常畏狐貍。黃池要盟﹐越國以昌。巽爲雞﹐坤文爲雉﹐艮少故曰雛﹐坤死故失雛。坤爲畏﹐艮爲狐貍﹐狐貍食雛﹐故畏之。坤爲黃﹐坤水故曰黃池﹐正反震故曰要盟。坤爲國﹐巽位東南﹐故曰越國。

夬。堅冰黃鳥﹐終日悲號。不見白粒﹐但觀蓬蒿。數驚鷙鳥﹐爲我心憂。乾爲堅冰﹐伏坤爲黃﹐艮爲鳥﹑爲終日﹐兌口爲號﹐坤憂﹐故曰悲號。巽爲白﹑爲粒﹐巽覆故不見白粒。坤爲茅茹﹐故曰蓬蒿。伏艮爲鷙鳥﹐坤爲心﹑爲憂。○第二句汲古作常哀悲愁﹐白作米﹐均依宋元本。第六句宋元本作孰爲我憂﹐依汲古。

姤。玉銑鐵頤﹐倉庫空虛。市賈無盈﹐與我爲仇。詳《晉》之《鼎》。○玉銑﹐元本作玉統﹐汲古作五銳﹐依宋本。無﹐汲古作爲﹐依宋元本。

萃。竊名盜位﹐居非其家。霜隕不實﹐爲陰所賊。艮爲名位﹐巽伏故曰盜名竊位。艮爲居﹑爲家﹐盜位故非其家。坤爲霜﹐艮爲果蓏﹐霜殺物故不實。巽爲賊。○元本多三句﹐汲古多一句﹐皆衍文﹐依宋本刪。

升。賊仁傷徳﹐天怒不福。斬刈宗社﹐失其本域。巽爲賊﹐震爲仁徳﹑爲怒﹐伏乾故曰天怒﹐坤殺故曰斬刈。震爲宗﹐坤爲社﹑爲失。○宗﹐汲古作家﹐依宋元本。

困。萬物初生﹐蟄虫振起。益壽增福﹐日受其喜。巽爲艸莽﹐故曰萬物﹐伏震爲春﹐故曰初生。巽爲虫﹐坎蟄震起﹐震福﹐伏艮爲壽﹑爲日。○初生﹐汲古作和生﹐壽作爵﹐均依宋元本。

革。龍遊鳳舞﹐歲樂民喜。伏震爲龍﹐坤爲鳳﹑爲歲﹑爲民﹐震爲喜樂。

鼎。行行窘步﹐次宿方捨。居安不懼﹐姬姜何憂。通《屯》。正反震故曰行行﹐艮止坎陷﹐故曰窘步。坎爲宿﹐艮爲捨﹐坤方故曰方捨。艮爲安居﹐震爲姬﹐巽爲姜﹐坎憂震解故不憂。○宿﹐汲古作伯﹐姜作妾﹐皆形訛字﹐依宋元本。

震。水深難遊﹐霜寒難涉。商伯失利﹐旅人稽畱。互坎水﹐坤亦爲水﹐四上下重陰﹐故曰水深。震爲遊﹑爲涉﹐坎爲霜﹑爲寒﹐震爲伯﹑爲商旅﹐巽伏﹐故失利。坎陷艮止﹐故稽畱。

艮。跛倚相隨﹐日暮牛罷。陵遲後旅﹐失利亡雌。詳《大有》之《歸妹》。

漸。一牛九鎖﹐更相牽攣。案明如市﹐不得東西。請讞得報﹐日中被刑。艮爲牛﹐坎數一﹐故曰一牛。坎爲桎梏﹐離數九﹐故曰九鎖。巽爲市﹐離爲明﹐位東﹐坎位西﹐艮止﹐故不得東西。艮爲請﹐坎爲刑﹑爲中﹐艮又爲首﹐否乾首自上落下﹐中互離﹐故曰日中被刑。虞翻刻關公首至得隨義同。案﹕明者﹐言案驗明白﹐赴市被刑。

歸妹。春桃生花﹐季女宜家。受福孔多﹐男爲邦君。詳《師》之《坤》。震爲春﹑爲桃花﹐兌季。

丰。雷鼓東行﹐稼穡凋傷。大夫執政﹐君贊其明。首句震象﹐巽爲稼穡﹑爲隕落﹐故凋傷。震爲夫﹑爲君﹐離爲明。

旅。季世多憂﹐亂國淫遊。殃禍立至﹐民無以休。艮爲季世﹐互大坎故多憂。離爲亂﹐艮爲國﹐伏坎爲殃禍﹑爲民。

旅。發輗溫湯﹐過角宿房。宣時布和﹐無所不通。湯﹐汲古作陽﹐角作雨﹐均依宋元本。○伏震爲車﹐故曰發輗。互坎爲水﹐艮火在下故曰溫湯。艮爲星﹐故曰角房﹐而角房皆巽方宿﹐故曰過角宿房。巽四月卦﹐正角房二宿當值之時﹐故曰宣時布和。

兌。水中大賈﹐求利食子。商人不至﹐市空無有。互巽爲賈﹑爲利﹐兌爲水﹐故曰水中大賈。震爲子﹐兌爲食﹐伏艮爲求﹐故曰求利食子﹐言食其資息也。震爲商人﹐震伏故云不至。巽爲市﹐離中虛﹐故曰市空。○食子﹐汲古作十千﹐依宋元本。三四句宋元本去不字﹐有上加所字﹐玆依汲古。

渙。春艸萌生﹐萬物敷榮。陰陽和調﹐國樂無憂。巽艸震春﹐震爲萌芽﹐艮國。○調﹐汲古作暢﹐依宋元本。

節。左眇右盲﹐目視不明。下民多孽﹐君失其常。震爲左﹐二五互大離﹐故曰盲﹐言目無睛也。兌半離﹐故曰眇。眇﹐小目也。兌右﹐故曰左眇右盲。眇象本履卦也。坎爲民﹐兌澤故曰下民。坎爲孽﹐震爲君。

中孚。悅以內安﹐不利出門。憂除禍消﹐公孫何尢。兌爲悅﹐在內卦故曰內安﹐艮爲安也。艮門震出﹐巽隕﹐故不利。震爲公﹐艮爲孫﹐震解﹐故憂禍消除。○第三句汲古作憂禍消除。

小過。丹書之信﹐言不負語。易我騏驎﹐君子有徳。艮爲言﹐震爲言語﹐正反震相同﹐故曰不負。震爲馬﹐故曰騏驎﹐下艮爲反震﹐故曰易。艮爲君子。《左傳》裴豹隸也﹐著於丹書﹐注﹕以丹書其罪﹔又《大戴禮》﹕」武王問黃帝顓頊之道可得聞乎﹐尙父曰﹕在丹書。「此丹書似用左傳。

旣濟。上政騷擾﹐螟虫並起。害我嘉谷﹐年歲無稷。半象﹐重巽故曰螟虫並起。余亦用半象。○螟虫﹐汲古作虫螟﹐依宋元本。

未濟。乾旄旌旗﹐執職在郊。𨿽有寶玉﹐無路致之。詳《師》之《隨》。此用半象﹐職在﹐汲古作在載﹐依宋元本。玉﹐宋元本作珠﹐依汲古。

焦氏易林注卷十一

行唐尙秉和節之注

受業蒲城仵道益﹑丰潤董維城堃校刊

損之第四十一

損。路多枳棘﹐步刺我足。不利旅客﹐爲心所毒。詳《履》之《遁》。

乾。鯉鮪鯽鰕﹐積福多魚。資所無有﹐富我邦家。此用《損》象。坤爲魚﹑爲積﹑爲邦家﹐本卦乾爲福﹑爲富。○鮪鯽﹐宋元本作鮒鮪﹐積作﹐均依汲古。邦﹐汲古作窮﹐依宋元本。

坤。景星照堂﹐麟遊鳳翔。仁施大行﹐傾聲作興。徵者無明﹐失其寵光。此仍用遇卦象。詳《豫》之《節》。

屯。羊腸九縈﹐相推稍前。止須王孫﹐乃能上天。詳《臨》之《巽》。○上﹐汲古作至﹐依宋元本。

蒙。四手共身﹐莫適所閒。更相訪接﹐動失事便。坤爲身﹐震卦數四﹐艮手故曰四手共身。坤閉﹐故曰閒。震言﹐艮手﹐正反艮震﹐故曰更相訪接﹑失事便也。○閒﹐汲古作國﹐依宋元本。

需。水流趨下﹐遠至東海。求我所有﹐賈魴與鯉。詳《益》之《無妄》。

訟。春栗秋棗﹐山鮮希有。斗千石萬﹐貴不可販。詳《否》之《漸》。○山﹐元本作少﹐依汲古。

師。旦往暮還﹐相佑與聚﹐無有凶患。震爲旦﹑爲行﹑爲歸﹐坎爲暮﹐坤爲聚﹑爲凶患。

比。大蛇當路﹐使季畏懼。湯火之災﹐切近我膚。賴其天辛﹐歸於室廬。詳《屯》之《井》。○室﹐宋元本作生﹐依汲古。近﹐各本作直﹐依《屯》之《井》校。

小畜。徙足去域﹐飛入陳國。有所畏避﹐深藏邃匿。通《豫》。震爲足﹐艮爲域﹑爲飛﹑爲國﹐震爲陳﹐故曰飛入陳國。坎爲畏避﹑爲藏匿﹐全用伏象。○徙﹐宋元本作徒﹐依汲古。飛﹐汲古作亂﹐依宋元。

履。海爲水宗﹐聰聖且明。百流歸徳﹐無有叛逆﹐常饒優足。詳《蒙》之《乾》。第二句宋本﹑汲古作聰明且聖﹐依元本。徳﹐汲古作得﹐依宋元本。

泰。夏麥﹐霜擊其芒。病君敗國﹐使年大傷。詳《泰》之《賁》。○﹐汲古作曲﹐病作疚。

否。秋隼冬翔﹐數被嚴霜。雄犬夜鳴﹐家擾不寧。詳《賁》之《隨》。○擾﹐各本皆作憂﹐依《賁》林校。嚴﹐汲古作履﹐依宋元本。

同人。樂仁上徳﹐東鄰慕義﹐來興吾國。乾爲仁徳﹐離爲東鄰﹐伏坤爲義﹑爲國。

大有。逐憂除殃﹐污泥生粱。下田爲汪。坎爲憂﹑爲殃﹐坎伏故曰除。坎爲污泥﹐坤爲粱﹑爲水﹑爲下﹐故曰爲汪。汪﹐瀦水也。○汪﹐汲古作江﹐依宋元本。逐﹐汲古作還﹐非﹐依宋元本。

謙。暗昧冥語﹐轉相迷誤。鬼魅所居﹐誰知臥處。坎隱故暗昧﹐正反震故語迷誤。坤爲迷﹑爲鬼﹐艮爲臥﹐坤迷坎隱﹐故不知。

豫。南歷玉田﹐東入玉關。登上福堂﹐飲萬歲漿。震爲南﹑爲玉﹐艮爲田﹑爲關﹑爲堂﹐坤爲萬歲﹑爲漿。玉關﹐玉門關﹐《漢書班超傳》﹕」但願生入玉門關「。玉田﹐疑指和闐﹐和闐在南疆﹐出玉。

隨。比目四翼﹐來安我國。福善上堂﹐與我同牀。互大離﹐若兩目相比﹐故曰比目。比目﹐魚名。巽爲魚﹐震爲翼﹐卦數四﹐故曰四翼。艮爲國﹑爲堂﹑爲牀。

蠱。乘牛逐驥﹐日暮不至。路宿多畏﹐亡其騂騅。艮牛震馬﹐故曰乘牛逐驥。艮爲日﹐兌向晦﹐故曰日暮﹑曰路宿。艮爲路﹐納丙﹐色赤﹐故曰騂。震靑﹐故曰騅。兌折﹐故亡。牛行遲﹐驥行速﹐乘牛逐驥﹐斷不能及﹐故亡其騂騅也。

臨。元吉無咎﹐安寧不殆。震爲元。

觀。奮翅鼓翼﹐翺翔外國。逍遙徙倚﹐來歸溫室。伏震爲翼﹑爲飛﹐坤爲國﹐艮陽在上故曰外國。艮爲室﹐艮火故曰溫室。

噬嗑。河伯娶婦﹐東山氏女。新婚三日﹐浮雲灑雨。露我菅茅﹐萬邦蒙佑。坎爲河﹐震爲伯﹐離爲坎婦﹐震爲娶﹑爲東﹐艮爲山﹐故曰東山氏女。坎爲婚﹐離日﹐震數三﹐故曰三日。坎爲雲雨﹑爲露﹐震爲艸莽﹐在坎下﹐故曰露我菅茅。艮爲邦﹐震爲萬。《史記》西門豹爲鄴令﹐三老五更爲河伯娶婦。然下云東山氏女﹐似別有故實。○露﹐宋元本作雨﹐蒙作之﹐依汲古。茅﹐汲古作第﹐非。

賁。嬰兒求乳﹐慈母歸子﹐黃麑悅喜。依《履》之《同人》刪末句得見甘飽四字。

剝。貧鬼守門﹐日破我盆。毀罌傷瓶﹐空虛無子。坤爲鬼﹑爲貧﹑爲門﹐艮爲守﹑爲日﹐伏兌爲破。震爲罌瓶﹑爲子﹐震覆故曰破﹑曰傷﹑曰無子。坤爲虛。○瓶﹐元刊作缸﹐依宋本﹑汲古。

復。多載重負﹐棄捐於野。王母誰子﹐但自勞苦。坤厚故能多載重負。坤爲野﹐坤喪故曰棄捐於野。坤爲母﹐震爲王﹑爲子﹐坤死故曰王母誰子﹐言無子也。坤爲勞。○第三句宋元本作予無稚子﹐汲古作手無誰子﹐依局本。

無妄。雄狐綏綏﹐登山崔嵬。昭告顯功﹐大福允興。詳《咸》之《賁》。

大畜。嬰兒孩子﹐未有知誠。彼童而角﹐亂我政事。艮爲嬰兒﹐震爲孩子﹐艮爲角﹐伏坤爲亂﹑爲政事﹐《毛詩傳》」童﹐羊之無角「者也。○子﹐汲古作笑﹐非﹐依宋元本。彼﹐元本訛狄﹐依汲古。角﹐宋元﹑汲古作爭﹐依《巽》之《節》校。《大雅》」彼重而角實虹「。小子﹑孩子﹐本微子及《易明夷六五》。

頤。十丸同投﹐爲雉所離。獨得逃脫﹐完全不虧。坤數十﹐坎爲丸﹐伏大坎故曰十丸。坤爲雉﹐離罹同﹐遭也。震爲逃脫。○離﹐宋元本﹑汲古作維﹐依局本。逃﹐宋元本作跳﹐跳逃通。《史記》漢王跳是其證。不﹐汲古作所﹐依宋元本。

大過。狐濟濡尾﹐求橘得枳。季姜懷悔﹐鮑捨魚臰。伏艮爲狐﹑爲尾﹑爲求﹑爲橘﹑爲枳﹐巽爲姜﹐上兌故曰季姜。巽爲鮑魚﹑爲臭﹐伏坤爲悔﹑爲淮﹐上艮爲橘﹐下震爲反艮﹐而中隔坤水﹐《考工記》」橘踰淮爲枳「。以反艮爲枳﹐其切當神妙﹐眞不可思議矣。臰臭同﹐汲古作斃﹐非。○求橘﹐汲古作來揭﹐依宋元本。

坎。踆足息肩﹐所忌不難。金城銅郭﹐以鐵爲關。藩屏周衛﹐安全無患。震爲足﹐艮爲踆﹐止也。艮爲金銅﹑爲鐵﹑爲城郭﹑爲關﹑爲藩屏﹐震爲周﹑爲衛﹐艮爲安。○踆﹐宋元本作跌﹐依汲古。

離。戴堯扶禹﹐松喬彭祖。西過王母﹐道路夷易﹐無敢難者。詳《訟》之《家人》。○路﹐元刊作裏﹐依宋本﹑汲古。

咸。京庾積聚﹐黍稷以極。行者疾至﹐可以厭飽。《爾雅》﹕」丘絕髙曰京「。《詩小雅》﹕」會孫之庾﹐如坻如京「﹐《傳》﹕」京﹐髙丘也「。艮爲京庾﹐互大坎﹐故曰積聚。巽爲黍稷﹐伏震爲行﹐中實故曰厭飽﹐厭饜同﹐足也。

恆。良夫孔姬﹐脇悝登臺。柴季不扶﹐衛輒走逃。《左傳哀十五年》﹕渾良夫與太子蒯蕢脇孔悝使立之。柴﹐髙柴。季﹐子路。不扶者﹐言不扶衛輒也。震爲夫﹑爲姬﹑爲孔﹐伏艮爲臺﹑爲季﹐艮手爲扶﹐艮伏故不扶。震爲衛﹐爲逃。○夫﹐宋本訛天﹐依元本﹑汲古。孔﹐汲古作●﹐脇悝作負理﹐均依宋元木。柴﹐宋元本作樂﹐或又作欒﹐謂爲欒寧﹐亦孔氏家臣﹐汲古又作昆﹐均非﹐依局本。孔姬﹐孔悝母。

遁。天之所與﹐福祿常在﹐不憂危殆。乾爲福祿。

大壯。行觸天剛﹐馬死車傷。身無寥賴﹐困窮乏糧。《參同契》天罡據西﹐注﹕天罡卽北斗﹐《家人》之《漸》曰魁罡﹐所當初爲敗殃﹐故曰馬死車傷。伏艮爲星﹐故曰天罡。震爲馬﹑爲車﹐伏坤爲身﹑爲窮乏﹐震爲糧。○剛﹐汲古作綱﹐依宋元本。剛罡同。寥﹐宋元本作憀﹐依汲古。

晉。鉛刀切玉﹐堅不可得。盡我筋力﹐胝蠒爲疾。艮爲刀﹐坤柔故曰鉛刀﹐艮爲堅﹐多節﹐故曰胝蠒。坎爲疾﹐玉或爲艮堅象。○蠒﹐汲古作胼﹐依宋元本。蠒﹐繭俗字﹐胝蠒﹐言皮肉皴裂也。

明夷。穆違百里﹐使孟奮武。將軍帥戰﹐敗於殽口。詳《蹇》之《離》。坤爲百里﹐震爲孟﹑爲武﹑爲口。○違﹐汲古作逢﹐帥作師﹐均依宋元本。

家人。有人追亡﹐鳥言所匿﹐不日而得。通《解》。震爲亡﹑爲追﹑爲人﹑爲言﹐離爲鳥﹐坎隱﹐故曰匿。離爲日。此必有故事。如公冶長解鳥言之類﹐而今不能考。○鳥﹐汲古作爲﹐依宋元本。日而﹐宋元本作旅日﹐依汲古。

睽。府藏之富﹐王以振貸。捕魚河海﹐罟网多得。此全用遇卦《損》象。坤爲府藏﹑爲多﹐故曰富。震爲王﹑爲振。振賑同﹐而古皆作振。坤爲魚﹑爲河海﹐離爲网罟﹐互大離﹐故曰多得。○罟﹐宋元作苟﹐笱之訛字﹐依汲古。

蹇。鴻飛遵陸﹐公歸不復﹐伯氏客宿。艮爲鴻﹑爲陸﹐震爲公﹑爲歸﹐震覆故不復。《豳風詩九罭篇》﹕」鴻飛遵陸﹐公歸不復「﹐公謂周公。

解。鳧過稻廬﹐甘樂鱑鰌。𨿽驚不去﹐田畯懷憂。此仍用遇卦《損》象。震爲鳧﹑爲稻﹑爲樂﹐艮爲廬﹐坤爲魚﹐故曰鱑鰌。震爲驚﹐艮止故不去。坤爲田﹐畯﹐農官也﹐艮爲官﹐坤爲憂。○鱑鰌﹐汲古作曲﹐依宋元本。

益。雨師娶婦﹐黃嚴季女。成禮旣婚﹐相呼南去。膏澤田裏﹐年丰大喜。詳《恆》之《晉》。南去﹐宋元本作面南﹐汲古作而南﹐依《師》之《恆》校。澤﹐元本作潤﹐依宋本﹑汲古。田裏﹐依《恆》之《晉》校﹐各本作應時。

夬。積蓄有餘﹐糞土不居。美哉輪奐﹐出有髙車。乾實故曰積﹐坤爲糞土﹐坤伏故曰不居。伏大艮爲宮室﹐故曰輪奐﹑曰髙。坤爲大輿。○糞﹐宋元訛冀﹐依汲古。《禮檀弓下》﹕」美哉輪焉﹐美哉奐焉「﹐言髙大也。

姤。重門擊柝﹐介士守護。終有他道﹐𨿽驚不懼。此仍用遇卦《損》象。損二至上正反兩艮相對﹐故曰重門。震爲柝﹐艮爲擊﹑爲介﹐介﹐甲也﹐爲守護﹑爲終﹑爲道路﹐震爲驚﹐坤爲懼。

萃。大都王市﹐稠人多寶。公孫宜賈﹐資貨萬倍。坤爲大都﹐巽爲市﹐伏震爲人﹑爲寶﹐坤爲多﹐故曰稠人多寶。震爲公﹐艮爲孫﹐巽爲賈﹐故曰公孫宜賈。坤爲資貨﹑爲萬﹐巽爲倍﹐故曰萬倍。○資貨﹐宋元作其貸﹐依汲古。

升。秋隼冬翔﹐數被嚴霜。甲兵充庭﹐萬物不生。詳《賁》之《隨》。宋元本多」雄父夜鳴﹐民擾以驚「八字﹐依汲古。

困。招禍致凶﹐來螫我邦。痛在手足﹐不得安息。通《賁》。坎爲禍﹑爲痛﹑爲螫﹐艮爲邦﹑爲手﹐震爲足﹐正反震故不得息。

井。秦失其鹿﹐疾走先得。勇夫慕義﹐君子率服。兌西﹐故曰秦。伏震爲鹿﹐坎爲●﹑爲疾﹐震爲走﹑爲勇夫﹐艮爲君子。○疾走﹐汲古作髙足﹐依宋元本。率﹐宋元本作變﹐依汲古。

革。山陵四塞﹐遏我徑路。欲還不得﹐復我故處。已詳《同人》之《革》。

鼎。一指食肉﹐口無所得﹐舌饞於腹。詳《頤》之《離》。一當作以﹐饞﹐宋元本作讒。

震。晨夜驚駭﹐不知所止。皇母相佑﹐卒得安處。震爲晨﹐互坎爲夜﹐艮爲止﹐坎隱﹐故不知。伏巽爲母﹐震爲王﹐故曰王母。互艮爲安。

艮。豺狼所言﹐語無成全。誤我白馬﹐使乾口來。艮爲豹狼﹐互震爲言語﹐正反震﹐故曰誤。震爲馬﹑爲白﹑爲口﹐互大離﹐故曰乾口。○誤﹐汲古作設﹐非﹐依宋元本。

漸。呼精靈來﹐魄生無憂。疾病瘳愈﹐解我患愁。通《歸妹》。震爲呼﹑爲帝﹐故曰精靈。兌爲月﹐震生震樂﹐而納庚﹐初三月出庚﹐故曰魄生無憂。坎爲疾病﹑爲憂﹐震解﹐故病愈而不愁也。○愈﹐宋元本作愈﹐依汲古。

歸妹。牧羊逐兔﹐使魚捕鼠。任非其人﹐廢日無功﹐不免辛苦。兌羊震兔﹐伏巽爲魚﹐坎爲鼠﹐互離爲日﹐坎勞故曰辛苦。羊逐兔﹐魚捕鼠﹐皆失使﹐猶任人不當而無功也。○捕鼠﹐宋元本作相捕﹐非﹐依汲古。廢日﹐汲古作卒歲﹐依宋元本。

丰。堂祥上樓﹐與福俱居。帝姬冶好﹐國安無憂。堂祥﹐疑與徜徉同。伏艮爲堂﹑爲樓﹑爲居﹑爲國﹑爲安﹐震爲帝﹑爲姬﹐兌爲冶好﹐互坎爲憂﹐震解故無。○第三句宋元本作席地妃治﹐依汲古。

旅。禹召諸神﹐會稽南山。執玉萬國﹐天下康安。通《節》。震爲王﹐坎勞故曰禹。震爲神﹐坎眾﹐故曰諸神。艮爲山﹐震南﹐故曰會稽南山。震爲玉﹐艮爲執﹑爲國﹐坎眾﹐故曰萬國。艮爲天﹑爲安。○神﹐宋元本作臣﹐非﹐依汲古。張衡賦」嘉羣神之執玉兮﹐疾防風之食言「﹐是自漢皆作羣神﹐神﹐猶後也。

巽。太姒文母﹐仍生聖子。昌發受命﹐爲天下主。太姒﹐文王妃﹐生武王發﹐文母爲太任﹐《詩》」思齊大任﹐文王之母「是也。大任生昌﹐太姒生發﹐故曰仍生。《大雅》」大任有身﹐生此文王「﹐又曰」纘女維莘﹐長子維行﹐篤生武王「﹐林所本也。巽爲母﹐互離﹐故曰文母。伏震爲子﹐坎爲聖﹐巽爲命﹐伏震爲主﹐伏艮爲天﹐故曰爲天下主。

兌。兩罝同室﹐兔無誰告。與狂相觸﹐蒙我以惡。互離爲罝﹐兌卦數二﹐故曰兩罝。伏坎爲室﹐震爲兔﹐震伏﹐故兔無。伏震爲狂﹐三至上正反震相對﹐故曰與狂相觸。《說文》﹕」室﹐實也「﹐言罝原有兔﹐因觸兔逸反疑我也。

渙。桃雀竊脂﹐巢於小枝。動搖不安﹐爲風所吹。心寒悚惕﹐常憂殆危。已詳《噬嗑》之《渙》。

節。陽春長日﹐萬物華實﹐樂有利福。震爲春﹑爲長﹐互大離故曰長日。震爲萬物﹑爲華﹐艮爲果蓏﹐故曰實。震爲樂﹑爲福﹐伏巽爲利。

中孚。鄰不我顧﹐而望玉女。身疾瘡癩﹐誰肯媚者。震爲鄰﹐艮爲顧﹐二四艮反﹐故不我顧。艮爲我﹑爲望﹐震爲玉﹐兌爲女﹑爲媚﹐故曰玉女。艮爲身而多節﹐故曰瘡癩。○我顧﹐汲古作顧我﹐依宋元本﹐言不反省。

小過。涸旱不雨﹐澤竭無流。魚鱉乾口﹐皇天不憂。艮爲火﹐故曰涸旱。兌爲雨澤﹐艮止﹐故不流。巽爲魚﹐艮爲鱉﹐兌爲口﹐艮火在下﹐故曰乾口。震爲帝﹑爲皇﹐艮爲天﹐震樂﹐故不憂。言災重如此而天不卹。

旣濟。狼虎之鄕﹐日爭凶訟。受性貪饕﹐不能容縱。半象﹐重艮故曰狼虎﹑曰鄕。坎上下口相背﹐故訟。離爲日﹐又取損象﹐於爭訟尢切。

未濟。陰注陽疾﹐水離其室。舟楫大作﹐傷害黍稷。民饑於食﹐亦病心腹。三陰皆在內﹐故曰注。注﹐灌也。陽皆在外﹐故疾﹐《雜卦》未濟男之窮也﹐與此旨同。離罹同。坎爲水﹑爲室﹐半震爲舟﹐坎爲楫﹐重震重坎﹐故曰大作。震爲黍稷﹐坎爲病﹑爲心﹐離爲腹。

益之第四十二

益。文王四乳﹐仁愛篤厚。子畜十男﹐無有夭折。詳《頤》之《節》。

乾。下堂出門﹐東至九山。逢福值喜﹐得其安閒。此用遇卦《益》象。艮爲堂﹐坤爲下﹑爲門﹐震出﹐震東﹐數九故曰九山。震爲福喜﹐艮爲山﹑爲安。○至﹐汲古作西﹐依宋元本。

坤。城上有鳥﹐自名破家。招呼鴆毒﹐爲國災患。詳《坤》之《蒙》。○鴆﹐汲古作醜﹐依宋元本。

屯。伯虎仲熊﹐徳義淵泓。使敷五教﹐陰陽順序。詳《泰》之《隨》。○泓﹐宋元本作聞﹐依汲古。敷教﹐汲古作布榖﹐依宋元本。

蒙。飲酒醉酗﹐跳起爭鬭。伯傷仲僵﹐東家治喪。依《比》之《鼎》校。○酗﹐宋元本作酣﹐且多手足紛拏四字。

需。四目相視﹐稍近同軌。日昳之後﹐見吾伯姊。互離爲目﹐兌數四﹐故曰四目。眣﹐日昃也。坎西﹐離與坎連﹐日向西﹐故曰日眣。兌爲伯姊﹐本《大過》也。○軌﹐宋元本作機﹐依汲古。姊﹐汲古作姨﹐依宋元本。

訟。隨時逐便﹐不失利門。多獲得福﹐富於封君。伏震爲時﹑爲逐﹐乾爲門﹐巽爲利﹐故曰利門。乾爲福﹑爲富﹑爲君。○多﹐汲古作靈﹐依宋元本。

師。隴西冀北﹐多見駿馬。去如猋揚﹐害不能傷。坎爲西﹐坤爲北﹐震爲馬﹐坤坎亦爲馬﹐故曰多見駿馬。坤爲風﹐故曰猋揚。猋﹐音標﹐回風也。坎爲害﹑爲傷﹐震解﹐故不傷。

比。白龍黑虎﹐起伏俱怒。蚩尢敗走﹐死於魚首。詳《蒙》之《坎》。汲古第三句多期戰盤空四字﹐依宋元本刪。

小畜。鴻飛戾天﹐避害紫淵。𨿽有鋒門﹐不能危身。通《豫》。巽爲鴻﹐在乾上﹐故曰戾天。坤爲淵﹑爲害﹐坎隱伏﹐故曰避害紫淵。離色紫也。鋒門﹐丁晏云《藝文志》有逢門射法二篇﹐師古曰﹕卽逢蒙。艮爲鋒﹐坤爲門﹐坎爲矢﹐震爲射﹐故鋒門。坤爲身﹐《詩大雅》鳶飛戾天﹐注﹕戾﹐至也。

履。平國不君﹐夏氏作亂。烏號竊發﹐靈公隕命。詳《臨》之《晉》。○君﹐汲古訛均﹐非﹐依元本。

泰。江漢上游﹐政逆民憂。陰伐其陽﹐雄受其殃。坤爲水﹐故曰江漢﹐在上故曰上游。坤爲政﹑爲逆﹑爲民﹑爲憂﹐陰上陽下﹐故曰陰伐其陽﹐雄受其殃。○受其﹐汲古作者受﹐依元本。

否。東家殺牛﹐聞臭腥臊。神怒不顧﹐命衰絕周。亳社災燒﹐宋公夷誅。詳《噬嗑》之《巽》。命衰絕周者﹐言殷命將絕於周也。

同人。西誅不服﹐恃彊負力。倍道趨敵﹐師徒敗覆。丁云﹕似指項梁。徒﹐汲古作走﹐非。卦伏《師》﹐師坎爲西﹐坤爲誅﹐震健﹐故恃彊負力。震爲大塗﹐巽爲倍﹐故曰倍道趨敵。坤爲師﹐徒爲敗。

大有。一婦六夫﹐亂擾不治。張亡季疾﹐莫適爲公。政道壅塞﹐周君失邦。此用《益》象。上巽爲婦﹐下震爲夫﹐震數三﹐互艮亦爲夫﹐亦數三﹐故一婦六夫。坤爲亂﹐震爲張﹐艮爲季﹐坤爲亡﹐坎爲疾﹐故曰張亡季疾。震爲公﹐初至五正反震﹐故曰莫適爲公。坤爲政﹐艮爲道﹐艮止故壅塞。震爲君﹑爲周﹐坤爲邦﹐坤喪故周君失邦。疾﹐汲古作莊﹐亡作王﹐依宋元本。後思王者彊健﹐莊者嚴肅﹐張王季莊頗與下句莫適爲公意合﹐而韻又協﹐或汲古是也。

謙。配合相迎﹐利之四鄕。昏以爲期﹐明星煌煌。欣喜奭懌﹐所言得當。坎爲配合﹐坤爲鄕﹐震卦數四﹐故曰四鄕。坎爲昏﹐艮爲明﹑爲星﹐震爲喜﹑爲言。奭﹐盛也。○奭懌﹐宋元本作爽澤﹐依汲古。鄕﹐汲古作﹐依宋元本。

豫。猿墮髙木﹐不踒手足。握金懷玉﹐還歸其室。詳《蒙》之《臨》。

隨。捲領遁世﹐仁徳不害。三聖攸同﹐周國茂興。詳《需》之《震》。○領﹐汲古作舌。攸﹐元刊作欣﹐依宋本。

蠱。去患脫厄﹐安無怵惕。上福喜堂﹐見我歡悅。互大坎爲患﹑爲厄﹑爲怵惕﹐震爲福喜﹐一陽上升﹐故去患脫厄而無懼也。艮爲堂﹑爲我﹐兌見。○患﹐汲古作危﹐歡作喜﹐均依汲古。

臨。帶季兒良﹐時利權兵。將師合戰﹐敵不能當﹐趙魏以彊。通《遁》。艮爲季﹐巽爲帶﹐故曰帶季﹐卽帶佗。震爲兒﹑爲良﹐故曰兒良。《藝文志》有兒良一篇﹐列兵家。過秦論﹐帶佗﹑兒良並稱兵家﹐故曰權兵。艮爲時﹐巽爲利﹐坤爲師﹐震爲戰﹑爲趙﹑爲彊。○時利﹐宋元本作明智﹐依汲古。

觀。鵠思其雄﹐欲隨鳳東。順理羽翼﹐出次須日。中畱北邑﹐復反其室。詳《明夷》之《益》。次須日中﹐汲古作自日中須﹐依宋元本。

噬嗑。耳如驚鹿﹐不能定足。室家分散﹐各走匿竄。互坎爲耳﹐震爲驚﹑爲鹿﹑爲足﹐艮爲室家﹐坎爲匿。○匿竄與散韻﹐汲古作鼠匿﹐非﹐依宋元本。耳﹐汲古訛且。

賁。甲乙丙丁﹐俱歸我庭。三丑六子﹐入門見母。震東方甲乙﹐離南丙丁﹐艮爲庭﹑爲我﹐震爲歸﹐故曰俱歸我庭。艮居北﹐數三﹐故曰三丑。坎居子﹐數六﹐故曰六子。艮爲門﹐伏巽爲母﹐離爲見。○歸﹐宋元本作位﹐依汲古。

剝。躡華顚﹐觀浮雲。風不搖﹐雨不薄。心安吉﹐無患咎。艮爲山﹑爲顚﹐伏兌爲西﹐故曰華顚。坤爲云﹑爲風﹐兌爲雨﹐兌伏﹐故云不薄。坤爲心﹑爲患﹐艮安﹐故無。此皆三字句﹐元本刪不搖作四字句﹐非﹐依宋本﹑汲古。又薄元本作博﹐患作匿﹐亦非。

復。徳施流行﹐利之四鄕。雨師灑道﹐風伯逐殃。巡狩封禪﹐以告成功。震爲徳﹑爲行﹐卦數四﹐坤爲鄕﹐故曰四鄕。坤爲師﹑爲水﹐故曰雨師。坤爲風﹐震爲伯﹐故曰風伯。獨斷雲﹐雨師畢星﹑風伯箕星也。古者天下太平﹐天子必巡狩四方﹐封四方﹐封太山﹐禪梁父。震爲言﹐故曰以告成功。

無妄。水流趨下﹐遂成東海。求我所有﹐買鱣與鯉。詳《損》之《需》。

大畜。和气相薄﹐膏潤津澤﹐生我嘉谷。兌爲和﹑爲潤澤﹐震爲生﹑爲榖。

頤。憂驚以除﹐禍不成災﹐安全以來。坤憂﹐震驚﹐艮安﹐正反艮故曰憂驚以除﹐禍不成災。互坤爲災禍。

大過。堅冰黃鳥﹐常哀悲愁。不見白粒﹐但覩藜蒿。數驚鷙鳥﹐爲我心憂。詳《乾》之《噬嗑》。○白﹐汲古作甘﹐依宋元本﹐巽爲白也。末句宋元本作飄爲我憂﹐依汲古。

坎。翕翕﹐隕墜崩顚。滅其令名﹐身命不全。詳《泰》之《謙》。下二句宋元本作滅其命身﹐依汲古。隕﹐各本皆作實﹐依《否》之《離》校。

離。因禍受福﹐喜盈其室。通《坎》。互艮爲室﹐震爲喜。○室﹐汲古作身﹐依宋元本。

咸。陸居千里﹐不見河海﹐無有魚市。坤爲陸﹑爲千里﹑爲河海﹐坤伏﹐故不見。巽爲魚﹑爲市﹐乾無﹐故曰無有魚市。○陸﹐宋元本作佳﹐依汲古。

恆。鹿得美艸﹐鳴呼其友。九族和睦﹐不憂饑乏。詳《益》之《恆》。

遁。出門得黨﹐不逢禍殃。入戶自若﹐不見矛戟。乾爲門戶﹐艮爲黨﹐坤爲禍殃﹐坤伏故不逢。艮爲矛戟。巽爲入﹑爲伏﹐故不見矛戟。黨﹐助也。《論語》」君子不黨「注﹕相助爲非曰黨。

大壯。罍尊重席﹐命我嘉客。福佑久長﹐不見禍殃。震爲尊罍﹑爲席﹐兌卦數二﹐故曰重席。震爲嘉﹑爲客﹑爲長﹐乾爲福佑﹐坤爲禍殃﹐坤伏故不見。○禍﹐汲古作咎﹐依宋元本。罍﹐汲古作累﹐依宋元本。

晉。鴻雁俱飛﹐北就魚池。鱣鮪鰋鯉﹐眾多饒有。一笱獲兩﹐利得過倍。詳《比》之《觀》。○鮪﹐汲古作鮎﹐依宋元本校。第四句宋元本作多饒所有﹐汲古作眾鳥饒有﹐皆非﹐依《比》之《觀》校。笱﹐汲古作鳴﹐依宋元本。利得﹐宋元本作利之﹐汲古作得之﹐皆非﹐仍依《比》之《觀》校。

明夷。當風奮翼﹐與鳥飛北。入我家國﹐見吾慶室。坤爲風﹐震爲翼﹐離爲鳥﹐坤爲北﹑爲家國﹐坎爲室﹐震喜﹐故曰慶室。

家人。麒麟鳳凰﹐善政得祥。陰陽和調﹐國無災殃。詳《大有》之《旅》。

睽。逐狐東山﹐水遏我前。深不可涉﹐失其後便。詳《大畜》之《震》。

蹇。丑戌亥子﹐饑饉所生。陰爲暴客﹐水絕我食。下艮﹐先天居戌﹐後天居丑﹐坎居亥子﹐丑戌亥子﹐皆在北方﹐北方屬水﹐《史記貨殖傳》水毀木饑﹐故曰饑饉所生﹐曰陰爲暴客。北方坎水﹐故曰水絕我食。○所﹐宋元本作前﹐爲作陽﹐均依汲古。

解。狐貍雉兔﹐畏人逃去。分走竄匿﹐不知所處。詳《睽》之《大有》。○人﹐汲古作我。

損。桀跖惡人﹐使徳不通。炎旱爲殃﹐年谷大傷。坤爲惡﹐故曰桀。伏巽爲盜﹐故曰跖。正反艮﹐故不通。震爲使也。艮爲火﹐故炎旱。震爲年谷﹐兌毀故傷。○徳﹐汲古作得﹐非﹐依宋元本。

夬。兔乳在室﹐行來雀食。虎攫我子﹐長號不已。此用遇卦《益》象。震爲兔﹐艮爲室﹑爲雀﹑爲虎﹐艮手故曰攫。震爲子﹑爲長號﹐正反震故曰不已。○在﹐汲古作立﹐非﹐依宋元本。來﹐元本作求﹐攫訛懼﹐均依宋本﹑汲古。

姤。土階明堂﹐禮讓益興。雄雌相得﹐使我無疾。通《復》。坤爲上階﹑爲禮﹐震爲興。一陽臨五陰﹐故曰雄雌相得。坤爲我﹑爲疾﹐震解故無。

萃。送金出門﹐並失玉丸。往來井上﹐破甕壞盆。坤爲門﹐互艮爲金﹐震爲玉﹐互大坎爲丸﹐震伏故失玉丸。兌爲井﹐三至上正反兌﹐故曰往來井上。上疑爲井﹐以重文作上﹐故訛爲上也。震爲甕﹑爲盆﹐震覆故曰破﹐兌毀故也。往來井井﹐謂三至上正反兌也。井初至四亦正反兌﹐由此證《井彖》」往來井井「亦由正反兌﹐焦氏說之甚明也。○丸﹐汲古作兔﹐依宋元本。

升。諷徳誦功﹐美周盛隆。加其旦輔﹐光濟衝人。震爲徳﹑爲功﹑爲言﹐故曰諷誦。震爲周﹑爲旦﹑爲衝人﹐言周公旦輔成王以成周徳。○光﹐汲古作夬﹐依宋元本。

困。盜竊滅身﹐二母不親。王后無黨﹐毀其寶靈。互巽爲盜﹐艮爲身﹐艮伏﹐故滅身。巽爲母﹐正反巽相背﹐故曰二母﹐故曰不親。震爲王﹑爲寶﹐震伏故毀﹐兌爲毀也。

井。六月騤騤﹐各欲有至。專徵束裝﹐俟時旦明。詳《蹇》之《小過》。旦明﹐汲古作明旦﹐非﹐明與裝韻﹐依宋元本。惟有首句各本皆作六目睽睽﹐非﹐因下云專徵﹐故知用六月出師詩也。時﹐各本作待﹐均依《小過》校。

革。雀行求粒﹐誤入网罭。賴仁君子﹐復說歸室。離爲雀﹑爲网﹐巽爲粒﹐伏震爲仁﹑爲脫﹑爲歸﹐艮爲君子﹑爲室。○网﹐宋元本作罟﹐說作脫﹐均依汲古。說﹐古皆通脫。《易林》用古字多。

鼎。仁徳孔明﹐患禍不傷。期誓不至﹐室人銜卹。通《屯》。震爲仁徳﹑爲孔﹐艮爲明﹐故曰仁徳孔明。坤爲患禍﹐艮爲室﹐震爲人﹐故曰室人。震爲銜﹐坤憂故曰銜卹。

震。龜厭江海﹐陸行不止。自令枯槁﹐失其都市﹐𨿽憂無咎。詳《泰》之《節》。末句汲古作憂悔咎生﹐非﹐依宋元本。

艮。孤獨特處﹐莫依爲輔﹐心勞志苦。坎爲孤﹐艮爲獨﹐坎爲心﹑爲勞。○汲古心上多正字﹐心下多允濟神三字﹐作四句﹐依宋元本。

漸。伯仲言畱﹐叔子云去。𨿽去無咎﹐主母大喜。通《歸妹》。震爲伯﹐坎爲仲﹐艮爲叔﹐艮止故畱﹐震往故去。巽爲母﹐震爲主﹑爲喜﹐故曰主母大喜。○𨿽﹐汲古訛誰﹐依宋元本。𨿽去﹐宋元本作𨿽自﹐汲古作誰云﹐依局本。

歸妹。初憂不安﹐後得笑歡﹐𨿽懼無患。互坎爲憂﹐震爲笑﹐在外卦故曰後。

丰。好戰亡國﹐師不以律。稱上隕墜﹐齊侯狠戾﹐被其災祟。震爲戰﹐坤爲國﹑爲師﹐坎爲律﹐坤坎皆伏不見﹐故曰亡國﹑曰師不以律。巽爲齊﹐震爲諸侯﹑爲狠﹐離爲災﹐似指頃公。○被其﹐宋元本作其被﹐依汲古。稱上二字疑有訛。

旅。鹿在澤陂﹐豺傷其麑﹐洋血獨哀。通《節》。震爲鹿﹐兌爲澤陂﹐艮爲豺﹐震爲麑。麑﹐鹿子也。兌折﹐故傷。坎爲血﹑爲獨﹑爲憂﹐故曰哀。○在﹐汲古作生﹐依宋元本。泣﹐汲古作淬﹐依宋元本。

巽。天地閉塞﹐仁智隱伏。商旅不行﹐利潤難得。初至四大過﹐故曰天地閉塞。震爲仁﹐坎爲智﹐皆伏不見﹐故曰隱伏。震爲商旅﹐震伏﹐故不行。巽爲利。○閉﹐汲古作鈐﹐依宋元本。

兌。福徳之士﹐歡悅日喜。夷吾相桓﹐三歸爲臣﹐賞流子孫。通《艮》。互震爲福徳﹑爲士﹑爲喜﹐本卦互離﹐故曰日喜。震爲桓﹑爲歸﹐數三﹐故曰三歸。艮爲臣﹑爲孫。夷吾﹐管仲字﹐《論語》」管氏有三歸「﹐三歸﹐臺名。

渙。上無飛鳥﹐下無走獸。擾亂未治﹐民勞於事。互艮爲鳥﹐上巽爲伏﹐故曰上無飛鳥。艮爲獸﹐下坎隱伏﹐故曰下無走獸。震爲走也。風散故擾亂。坎爲民﹑爲勞。○擾亂﹐宋元本作亂擾﹐依汲古。

節。握斗運樞﹐順天無憂﹐與樂並居。詳《謙》之《觀》。汲古多所行造徳四字﹐依宋元本﹐汲古作《小過》林。

中孚。戴盆望天﹐不見星辰。顧小失大﹐福逃墻外。盆﹐宋元本作瓶﹐墻作廬﹐依汲古。艮爲戴﹐震爲盆﹐艮爲覆﹐震若戴盆於首﹐入不見天與星辰也。艮爲天﹑爲星﹐上巽爲伏﹐亦不見也。艮爲顧﹑爲小﹐震爲大﹐艮爲墻﹐伏小過﹐震在艮外﹐故曰福逃墻外。

小過。月削日衰﹐工女下機。宇宙滅明﹐不見三光。兌爲月﹐艮爲日﹐艮手爲削﹐巽爲工﹑爲女﹐互坎爲機﹐風散艮止﹐故曰工女下機。艮爲天﹑爲字宙﹐坎黑故滅明﹐故不見三光。艮爲光﹐數三。汲古作《節》林。

旣濟。操戟剌魚﹐被髮立憂。虎脫我衣﹐狼取我袍﹐亡馬失財。此用《益》象。艮爲戟﹐巽爲魚﹑爲髮﹐艮爲虎狼﹐震爲衣﹑爲馬。○衣﹐汲古作輿﹐依宋元本。

未濟。兩人俱醉﹐相與悖戾。心乖不同﹐爭訟匈匈。此仍用《益》象。坤迷故曰醉。震爲人﹐坤數二﹐故曰兩人。坤爲悖戾﹑爲心﹐初至五正反震﹐故曰心乖﹑曰爭訟。

夬之第四十三

夬。戴堯扶禹﹐松喬彭祖。西遇王母﹐道路夷易﹐無敢難者。詳《訟》之《家人》。松﹐汲古作從﹐非。

乾。狼戾美謀﹐無言不殊。允厭帝心﹐悅以獲佑。此用遇卦《夬》象。伏艮爲狼﹐兌爲言﹐乾亦爲言﹐而兌言與干言相背﹐故曰殊。乾爲帝﹑爲佑﹐伏坤爲心﹐兌爲悅。

坤。歲暮華落﹐陽入陰室。萬物伏匿﹐絕不可得。候卦坤居亥﹐故曰歲暮。遇卦夬爲華﹐後天干本居亥﹐陽爲陰所牝﹐故《坤上六》曰」龍戰於野「。戰﹐卽交也﹐故曰陽入陰室。其義詳《焦氏易詁》中。坤爲萬物﹐坤藏﹐故曰伏匿。

屯。雞鳴失時﹐君騷相憂。犬吠不休﹐行者稽畱。伏巽爲雞﹐震爲鳴﹐艮爲時﹐坎爲失﹐失時者﹐言至雞鳴而尙未治事﹐故下曰騷憂。震爲君﹑爲相﹐坤爲憂﹐艮爲犬﹐震爲吠﹑爲行﹐艮止故稽畱。○相﹐汲古作於﹐依宋元本。

蒙。鳧鷖遊涇﹐君子以寧。履徳不愆﹐福祿來成。艮爲鳧鷖﹐坎水故曰涇。艮爲君子﹐震爲徳﹐爲福﹐艮爲成。鳧鷖﹐《大雅》篇名。首句及第四句皆《詩》語。

需。魃爲災虐﹐風吹云卻。欲上不得﹐復歸其宅。通《晉》。坎爲鬼﹐離爲惡人﹐故曰魃。坎爲災﹑爲云﹐坤爲風﹐艮止﹐故不能上。艮爲宅。○首句宋元本作」薄爲藩蔽﹐勁風吹郤「﹐汲古同﹐惟蕃蔽作蕃皮﹐玆依《小畜》之《中孚》校。

訟。東行破車﹐步入危家。衡門倒垂﹐無以爲主。賣袍續食﹐糟糠不飽。通《明夷》。震爲東行﹑爲車﹑爲步﹐坎爲破﹑爲室﹐故曰危家。艮爲門﹐坎平﹐故曰衡門。艮覆﹐故曰倒垂。震爲主﹑爲袍﹑爲食﹑爲商﹐故曰賣。震爲糟糠。坤虛﹐故不飽。○行﹐汲古作人﹐依宋元本。

師。靑牛白咽﹐呼我俱因。歷山之下﹐可以多耕。歲稔時節﹐民人安寧。詳《觀》林。

比。異國殊俗﹐情不相得。金木爲仇﹐百賊擅殺。坤爲國﹑爲俗﹐重坤﹐故曰異國殊俗。坤爲心志﹐故曰情。艮爲金﹐坎爲木﹑爲仇﹐金克木﹐故相仇。坎爲賊﹐坤爲百﹑爲殺﹐故曰百賊擅殺。○殺﹐汲古作谷﹐依宋元本。

小畜。陰陽精液﹐膏熟脫拆。胎卵成魄﹐肇生頭目﹐日有大喜。通《豫》。乾陽坤陰﹐坎爲精液﹑爲膏﹐巽下斷﹐故曰拆。震爲胎﹑爲卵﹐坤爲魄﹐故曰胎卵成魄。艮爲頭﹐離爲目﹑爲日﹐震爲喜。○脫﹐宋元本作免﹐依汲古。胎﹐汲古作治﹐喜作吉﹐均依宋元本。晉語﹕其魄兆乎民矣。注﹕魄﹐形也。成魄者﹐言由精液而成胎卵之形﹐頭目以次生也。

履。饑虫作害﹐偏多亂纒﹐緒不可得。離虛﹐故饑。巽爲虫﹐故曰饑虫。巽爲纒﹑爲緒﹐離爲亂﹐故難得緒。○虫﹐宋元本作蠱﹐姑依汲古﹐疑蠶之訛。二三句汲古作」多亂纒綿﹐不可得秋「﹐依宋元本。

泰。靑蛉如雲﹐爲兵導先。民人冤急﹐不知東西。伏巽爲虫﹑爲靑蛉﹐坤爲云﹑爲眾﹐故爲兵。震爲民人﹑爲急﹐坤憂﹐故曰冤急。震東兌西﹐體連﹐故不知東西。○東西﹐宋元本作西東﹐依汲古。靑蛉﹐宋元本作淸冷﹐依《臨》之《夬》校。按﹕淸蛉﹐淵名﹐見《山海經》﹐莊子﹕玆曰如雲則非淵也﹐疑淸冷爲靑蛉之訛﹐抑或古字通用。《呂氏春秋》有人好靑蛉者﹐每朝至海上﹐蜻蛉從遊者數萬﹔又《漢志》越巂郡有靑蛉縣靑蛉水﹐而《水經注》作蜻蛉﹐是靑蛉與蜻蛉通用﹐故依《臨》之《夬》校﹐此似有故實﹐俟考。

否。班馬旋師﹐以息勞疲。役夫嘉喜﹐入戶見妻。詳《觀》之《旣濟》。

同人。坐爭立訟﹐紛紛匈匈。卒成禍亂﹐災及家公。詳《大過》之《離》。

大有。鹿食美艸﹐逍遙求飽。趍走山間﹐過期乃還﹐肥澤且厭。通《比》。艮爲鹿﹐坤爲艸﹐坎實故飽。艮爲求﹑爲山﹑爲時﹐故曰期。坎爲肥澤。厭﹐足也。○第三句宋元本作日暮後門﹐依汲古。

謙。田鼠野雉﹐意常欲去。拘制籠檻﹐不得搖動。詳《需》之《隨》。

豫。日趨月步﹐周徧次捨。歷險致遠﹐無有難處。艮日坎月﹐震爲步趨﹑爲周﹐艮爲次捨﹐坎險震出﹐故無難處。

隨。天孫帝子﹐與日月處。光榮於世﹐福祿祉祉。詳《解》之《臨》。祉祉﹐依宋元本﹐汲古作祺祉。

蠱。晨風文翰﹐大舉就溫。昧過我邑﹐羿無所得。詳《小畜》之《革》。文翰﹐鳥名﹐見《周書》。

臨。旦生夕死﹐名曰嬰鬼。不可得祀。○祀﹐宋元本作視﹐汲古作潛視﹐依《小畜》之《升》校。

觀。疾貧望幸﹐使伯南販。開牢擇羊﹐多得大牂。詳《訟》之《遁》。

噬嗑。長城驪山﹐生民大殘。涉叔發難﹐唐叔爲患。艮爲城﹑爲山﹐震爲長﹑爲馬﹐故曰長城驪山。坎爲民﹑爲殘破﹐故曰生民大殘。艮爲叔。涉﹐陳勝字。叔﹐吳廣字。坎爲患﹐言秦役民築長城﹑驪山﹐民不堪命﹐陳吳因以爲亂﹐而唐叔興起也。漢爲唐堯﹐後劉向髙祖頌云漢帝本系出自唐帝﹐又《隨》之《剝》云﹕唐季發憤﹐禽滅子嬰﹐皆指漢髙。牟庭謂唐爲廣﹐是不知涉叔爲二人﹐並不知唐季卽劉季﹐故謬誤若斯也。○涉叔﹐汲古作涉並﹐依宋元本。牟庭云唐叔應作廣叔﹐非。

賁。娶於姜呂﹐駕迎新婦。少齊在門﹐夫子歡喜。詳《否》之《渙》。

剝。隨時艸木﹐灌枝葉起。扶疏條桃﹐長大盛美﹐華沃鑠舒。艮爲時﹑爲木﹐坤爲艸。○艸木﹐宋元本作春艸﹐依汲古。灌枝﹐宋元本作舊枝﹐汲古作灌時。今枝依宋元本﹐灌依汲古﹐第五句亦有訛字。

復。姬姜旣歡﹐二姓爲婚。霜降合好﹐西施在前。震爲姬﹐伏巽爲姜﹐坤爲姓﹐數二﹐故曰二姓爲婚。坤爲霜﹐《荀子》﹕霜降婚嫁冰泮殺止。西施﹐吳王妃。陽息至二成兌﹐爲西﹐故曰在前。○旣﹐汲古作悅﹐依宋元本。

無妄。戴笠獨宿﹐晝不見日。勤苦無伐﹐長勞悲思。艮爲戴﹑爲笠﹐巽伏﹐故曰宿。巽寡﹐故獨宿。乾爲晝﹑爲日﹐巽伏﹐故不見日。伏坤爲勞﹑爲悲思。○苦代﹐汲古作勞妄﹐依宋元本。

大畜。始加元服﹐二十系室。新婚旣樂﹐伯季有得。古者年二十行冠禮﹐艮爲冠﹐故曰元服。乾爲始﹐故曰始加。兌數二﹐又數十﹐艮爲室﹐伏巽爲繩﹐故曰二十系室。易系釋文云﹕系﹐系也﹐續也。二十系室者﹐言繼續將有室家也﹐故下曰新婚。或曰古男子三十而娶﹐然證以孔子伯魚之年亦不拘也。震爲嫁﹐故曰婚。爲樂﹑爲伯﹐艮爲季。○得﹐汲古作徳﹐依宋元本。

頤。二至靈臺﹐文所止遊。云物備具﹐長樂無憂。震爲冬至﹐震之反則夏至矣﹐故曰二至靈臺。艮爲臺﹐坤爲文﹐艮止震遊﹐故曰文所止遊。坤爲云﹑爲物﹑爲憂﹐震樂﹐故不憂。《左傳》﹕至日登臺望云物。○具﹐宋元本作故﹐依汲古。文﹐謂文王﹐《詩大雅》﹕」經始靈臺﹐經之營之「﹐又曰」王在靈囿「。

大過。久陰霖雨﹐塗行泥潦。商人休止﹐市空無寶。伏坤爲陰﹑爲水﹐互大坎﹐故曰霖雨。伏震爲大塗﹐坤爲泥潦﹐震爲商人﹐艮止﹐故休。巽爲市﹐坤虛﹐故曰市空。震爲玉﹑爲寶﹐震伏﹐故曰無寶。○伏止﹐宋元本作休山﹐依汲古。寶﹐各本皆作有﹐依《革》之《睽》校。

坎。城壞厭境﹐數爲齊病。侵伐不休﹐君臣擾亂。上下屈竭﹐士氏乏財。互艮爲城﹐坎破﹐故曰城壞。艮爲境﹐伏巽爲齊﹐坎爲病﹐上下坎故曰數爲齊病。震爲侵伐﹐正反震故曰不休。震君艮臣﹐正反艮震﹐故曰擾亂﹑曰上下屈竭。巽爲利﹐巽伏﹐故乏財。震爲士也。林意似指吳伐齊事。○乏﹐宋元本作無﹐依汲古。

離。南國盛茂﹐黍稷醴酒。可以饗養﹐樂我嘉友。通《坎》。艮爲國﹐離南﹐故曰南國。震爲盛茂﹑爲黍稷﹐坎爲酒﹐兌口﹐故曰饗養。艮爲友﹐震爲樂。○友﹐依宋元本﹐汲古作佑。

鹹。憂在心腹﹐內崩爲疾。禍起蕭墻﹐意如制國。通《損》。坤爲憂﹑爲心腹﹑爲內﹑爲疾﹐兌爲毀﹐與坤連體﹐故曰憂在心腹﹑內崩爲疾。坤爲禍﹑爲墻﹐震爲艸莽﹐故曰蕭墻。坤爲心意﹑爲國。意如﹐魯三家季平子名也。《論語》﹕」吾恐季氏之憂不在顓臾﹐而在蕭墻之內也「﹐制國言專政。

恆。朽根刖樹﹐華葉落去。卒逢大猋﹐隨風僵僕。巽木下斷﹐故曰朽根﹐故曰刖樹。兌華﹐震葉﹐巽隕﹐故曰落去。初至四正反巽﹐故曰猋。猋﹐回風也。巽隕落﹐故僵僕。○大猋﹐宋元本作火焱﹐非﹐依汲古。

遁。樹表爲壇﹐相與期言。午中不會﹐寵榮棄廢。《史記田穰苴傳》﹕」苴與莊賈期旦日日中會﹐先期至軍﹐立表下漏以待﹐莊賈日午不至﹐殺之「。艮爲壇﹑爲時﹑爲言﹐故曰期言。艮爲日﹐納丙﹐故曰日午。乾爲寵榮﹐陰消陽故曰寵榮廢棄。○榮﹐宋元本作名﹐依汲古。期﹐汲古作笑﹐非﹐依宋元本。

大壯。四足俱走﹐奴疲在後。兩戰不勝﹐敗於東楚。震卦數四﹐故曰四足。艮爲奴僕﹐艮伏﹐故曰在後。震爲戰﹐兌卦數二﹐故曰兩戰。震爲東﹑爲楚﹐兌毀故敗。○兩﹐宋元本作徳﹐非﹐依汲古。

晉。執轡西朝﹐回還故處。麥秀傷心﹐叔父有憂。通《需》。兌爲西﹐艮手爲執﹑爲拘。轡﹐所以拘拂馬﹐疑艮象也。坤爲麥﹑爲心﹐艮爲叔﹐乾爲父﹐坤憂。言箕子朝周﹐遇殷墟﹐作麥秀之歌﹐箕子爲紂叔父。○西﹐汲古作在﹐依宋元本。有﹐宋本﹑汲古作無﹐依元本。

明夷。夜長日短﹐陰爲陽賊。萬物空枯﹐藏於北陸。震爲長﹐坤坎皆爲夜﹐故曰夜長。離日居坎﹐故曰短陽﹐皆在陰下﹐坎爲盜﹐故曰陰爲陽賊﹐言陰賊陽也。坤爲萬物﹑爲空虛﹐離爲枯﹐坤藏﹐坎北﹐故曰藏於北陸。○首句作長夜短日﹐依汲古。

家人。鳲鳩七子﹐均而不殆。長大成就﹐棄而合好。離爲鳩﹐伏震爲子﹐數七﹐故曰七子。巽爲長大﹐坎爲合。○鳲﹐各本訛鳴﹐非。殆﹐音以﹐與子韻。鳲鳩﹐《曹風》篇名﹐」鳲鳩在桑﹐其子七兮﹔淑人君子﹐其儀一兮「。

睽。三羊上山﹐馳至太原。黃龍負舟﹐遂到夷陽﹐究其玉囊。兌爲羊﹐離卦數三﹐故曰三羊。伏艮爲山﹐余象未詳。○遂﹐汲古作逐。

蹇。首足易處﹐頭尾顚倒。公爲雌嫗﹐亂其蠶織。此用《夬》象。乾爲首﹐在下﹐伏震爲足﹐覆在上﹐故曰首足易處。乾爲頭﹐在下﹐伏艮爲尾﹐在上﹐故曰首尾顚倒。乾爲公﹐上兌故曰雌嫗。巽爲蠶﹑爲織﹐巽覆﹐故曰亂其蠶織。

解。登髙望家﹐役事未休。王事靡盬﹐不得逍遙。詳《鼎》之《困》。

損。畏昏不行﹐候旦待明。燎獵受福﹐老賴其慶。兌爲昧﹐坤爲畏﹑爲昏﹐震爲行﹐坤爲閉﹐故曰畏昏不行。艮爲明﹐震爲旦﹐艮止﹐故曰候旦待明。震爲獵﹐艮爲火﹐故曰燎獵。坤爲老﹐震爲福慶。太公年八十遇文王田獵﹐後封於齊﹐故曰老賴其慶。

益。孤獨特處﹐莫依爲輔﹐心勞志苦。詳《益》之《艮》。

姤。山石朽破﹐消崩墮墜。上下離心﹐君受其祟。乾爲山﹑爲石﹐下斷﹐故朽破墜墮。乾爲上﹐巽爲下﹐坤爲心﹐坤伏﹐故離心。乾爲君﹐陰消陽﹐故君受其祟。○墮墜﹐汲古作墜墮﹐不協﹐依宋元本。祟墜皆去聲。

萃。文母聖子﹐無疆壽考﹐爲天下主。坤爲文﹑爲母﹐伏乾爲聖﹐震爲子﹐故曰文母聖子。艮爲壽﹐坤爲天下﹐伏震爲主。○宋元本多人受其福四字﹐依汲古。

升。倔傀無儀﹐前後相違。言如鱉咳﹐語不可知。坤爲儀﹐兌剛鹵﹐故爲倔傀。倔傀﹐倔彊貌。兌見巽伏﹐故曰前後相違。震爲言﹑爲咳﹐伏艮爲鱉﹐初至四正反兌﹐故語不可知。《詩》﹕」無非無儀﹐惟酒食是議「。

困。五龍俱起﹐彊者敗走。露我苗稼﹐年歲大有。巽卦數五﹐伏震爲龍﹐故曰五龍。兌爲剛彊﹐兌毀﹐故曰敗走。巽爲苗稼﹐兌爲雨澤﹐故曰露我苗稼。伏震爲年歲。○敗﹐宋元本作敢﹐依汲古。

井。豦除善疑﹐難爲攻醫。驥疲鹽車﹐困於銜箠。詳《艮》之《夬》。伏艮爲遽除﹐坎爲疑﹐震爲驥﹑爲車﹐兌爲鹵﹐故曰鹽車。坎勞故疲困。兌爲銜﹐震爲箠。○豦﹐宋元本作虎﹐汲古作雷﹐依《艮》之《夬》校。攻﹐宋本﹑汲古作功﹐元本作政﹐政者﹐攻形之訛﹐功者﹐攻音之訛﹐亦依《艮》之《夬》校。攻﹐治也。難﹐汲古作𨿽﹐依宋元本。

革。江南多蝮﹐螫我手足。冤煩詰屈﹐痛徹心腹。通《蒙》。坎爲江﹑爲螫﹑爲蝮﹐震爲南﹑爲足﹐艮爲手﹐坎爲冤煩﹑爲詰屈﹑爲痛﹑爲心﹐坤爲腹。○我﹐宋元本作於。

鼎。心無所據﹐射鹿不得。多言少實﹐語無成事。通《屯》。坎爲心﹐震爲射﹑爲鹿。正反震故曰多言﹐坤虛故少實。○所﹐汲古作可﹐依宋元本。無成﹐宋元本作成無﹐依汲古。

震。君明臣賢﹐鳴求其友。顯徳之士﹐可以履土。震爲君﹐互艮爲臣﹑爲明﹑爲友﹑爲求﹐震爲鳴﹑爲徳﹐艮爲顯﹐故曰顯徳。震爲士﹑爲履﹐坎爲土。○土榮﹐元作事﹐依汲古。

艮。安上宜官﹐一日九遷。踰羣越等﹐牧養常山。詳《履》之《節》。○上﹐汲古作士﹐羣越作越羣﹐均依宋元本。養﹐宋元作在﹐依汲古。

漸。峻詞解謝﹐除去垢污。驚之成患﹐嬰去酷殘。艮山﹐故曰峻。峻詞﹐猶嚴詞也。坎爲垢污﹐伏震爲驚﹐坎爲患。○峻﹐汲古作污﹐污作活﹐嬰作屢﹐均依宋元本。去酷﹐宋元本作氏醳﹐依汲古。嬰蓋攖之叚借字。

歸妹。翁狂嫗盲﹐相牽北行。欲歸髙邑﹐迷惑不得。震爲翁﹑爲狂﹐伏巽爲嫗﹐兌半離﹐故曰嫗盲。伏艮爲牽﹐互坎故北行。震爲行﹑爲歸﹐艮爲髙邑﹐坎疑﹐故曰迷惑不得﹐言不得髙邑也。

丰。醉臥道傍﹐迷旦失明﹐不全我生。通《渙》。巽進退不果﹐故曰醉。震爲道傍﹑爲旦﹐艮爲明﹐坎隱﹐故曰失明。坎破﹐故曰不全我生。震爲生。○旦﹐汲古訛且﹐全訛合﹐均依宋元本。

旅。北登鬼丘﹐駕龍東遊。王叔禦後﹐文武何憂。通《節》。坎爲北﹑爲鬼﹐艮丘﹐故曰北登鬼丘。震爲龍﹐位東﹐故曰駕龍東遊。震王﹐艮爲叔﹐故曰王叔。王艮善禦﹐故不憂。離爲文﹐伏震爲武。○叔﹐汲古作母﹐依宋元本。

巽。恬淡無患﹐遊戲道門。與神往來﹐長樂以安。巽爲伏﹐故曰恬淡。坎伏﹐故無患。伏震爲遊戲﹐艮爲道﹑爲門﹐震爲神﹐巽究成震﹐故曰與神往來。震爲樂。○往來﹐汲古作來往。樂﹐汲古作出﹐均依宋元本。

兌。以緡易絲﹐抱布自媒。棄禮急情﹐卒罹憂悔。詳《蒙》之《困》。○憂悔﹐汲古作悔憂﹐依宋元本。緡﹐元本作緡﹐依宋本﹑汲古。急情﹐汲古作怠惰﹐依宋元本。

渙。被服衣冠﹐遊戲道門。以禮相終﹐身無災患。震爲衣﹐艮爲冠﹑爲道﹑爲門﹑爲終﹑爲身﹐坎爲災患﹐震解故無。○衣﹐宋元本作大﹐災作殃﹐皆依汲古。

節。大麓魚池﹐陸爲海涯。君子失行﹐小人相攜。中爻艮爲山麓﹐伏巽爲魚﹐兌爲池﹐故曰大麓魚池。兌爲海﹐艮爲陸﹐艮兌連體﹐故曰陸爲海涯。艮爲君子﹐艮止﹐故失行。震爲人﹐兌小﹐故曰小人。艮手爲攜﹐正反艮故曰相摧。○大﹐汲古作天﹐池作地﹐依宋元本。

中孚。淵泉溢出﹐爲我邑祟。道路不通﹐孩子心憒。兌爲淵泉﹐互震出﹐故曰淵泉溢出。艮爲我﹑爲邑﹐兌毀﹐故曰爲我邑祟。震爲道路﹐艮止故不通。震爲孩子﹐坎爲心﹐卦中虛無心﹐故曰孩子心憒。集韻﹕憒﹐亂也。孩子與箕子音同﹐易林以震爲孩子﹐是讀《明夷六五》」箕子之明夷「爲孩子之明夷也。○我邑﹐汲古作邑之﹐依宋元本。憒﹐元本作貫﹐依宋本﹑汲古。

小過。十里望煙﹐散渙四方。形體滅亡﹐可入深淵﹐終不見君。詳《豫》之《觀》。○方﹐汲古作分﹐依宋元本。

旣濟。傳言相誤﹐非干徑路。鳴鼓逐狼﹐不知迹處。詳《乾》之《無妄》。○乾﹐毛作好﹐宋元作姧﹐依《無妄》校。徑﹐汲古訛經﹐誤作談﹐依宋元本。

未濟。東失大珠﹐西行棄稱。時多不利﹐使我後起。多用半象。漢書﹕終軍至關﹐棄襦於地。注﹕襦﹐關驗也。按﹕易旣濟﹑漢書皆作繻﹐繻襦通用。周禮羅氏及弓人前鄭注﹐兩引易旣作襦﹐又作繻﹐是通用也。

姤之第四十四

姤。河伯大呼﹐津不可渡。往復爾故﹐乃無大悔。詳《屯》之《大有》。

乾。蒙被恩徳﹐長大成就。柔順利貞﹐君臣合好。此用《姤》象。上干爲恩徳﹑爲大﹐下巽爲柔﹐《姤彖傳》﹕」天地相遇「﹐天地卽君臣﹐故曰君臣合好。

坤。東山西山﹐各自止安。心𨿽相望﹐竟不同堂。詳《漸》之《屯》。第三句汲古本作𨿽欲登望﹐依宋元本。竟﹐宋元本作意﹐依汲古。

屯。登山上谷﹐與虎相觴。蝟爲功曹﹐班叔奔北﹐脫之嘉國。詳《解》之《艮》。

蒙。躓跌未起﹐失利後市﹐不得鹿子。坎蹇故跌。巽爲利市﹐巽伏﹐故失利後市。震爲鹿子﹐坤喪﹐故不得。宋元本無末句﹐依汲古。

需。結珠懷履﹐卑斯似鬼﹐爲君奴婢。通《晉》。震爲珠履﹐震覆﹐故曰結珠懷履﹐言不見也。艮爲奴婢﹑爲斯役﹐坤爲鬼。○似﹐汲古作以﹐依汲古。

訟。雞鳴失時﹐民僑勞苦。厖吠有威﹐行者畱止。通《明夷》。巽爲雞﹑爲鳴﹐震爲時辰﹐坎失﹐故失時。坤爲民﹐與震連﹐故曰僑。僑﹐旅寓也。震爲商旅﹐坎爲勞﹐震爲厖。厖﹐多毛犬也。震多毛﹐故爲厖。震爲威﹐坎陷故畱止。○三四汲古作」犬吠不休﹐畱止作稽「。畱﹐依宋元本﹐此似說鄭風女曰雞鳴詩意﹐故曰勞苦﹐非齊雞鳴詩也。召南無使尨也吠﹐玆作厖。說文﹕厖﹐多毛犬。《毛傳》﹕尨﹐狗也。是焦與毛義同而字微異。

師。陳嬀敬仲﹐示兆興姜。乃適營丘﹐八世大昌。詳《屯》之《噬嗑》。第二三句汲古作兆興齊姜﹐營丘立適﹐依宋元本。

比。鹿畏人匿﹐俱入深谷。短命不長﹐爲虎所得﹐死於牙腹。震爲鹿﹐震覆坎爲隱﹑爲畏﹐故曰鹿畏人匿。艮爲谷﹐初至五形長﹐故曰深谷。艮爲虎﹐坤爲死﹐故曰短命。坤爲腹﹐伏兌爲牙﹐故曰死於牙腹。

小畜。言無約結﹐不成券契。殷叔季姬﹐公孫爭之。彊人委禽﹐不悅於心﹐乃適子南。詳《頤》之《革》。姬﹐宋元本作女﹐依汲古。事在昭元年。

履。鼓瑟歌舞﹐歡遺於酒。龍喜張口﹐大喜在後。通《謙》。震爲鼓﹑爲瑟﹑爲歌舞﹑爲歡喜﹐坎爲酒﹐震爲龍﹑爲口﹑爲後。○遺﹐汲古作悅﹐依宋元本。

泰。凶憂災殃﹐日益章明。禍不可救﹐三卻夷傷。詳《需》之《復》。○章明與殃傷韻﹐汲古作明章﹐以期韻協﹐豈知明殃古亦協﹐故依宋元本。

否。水流趨下﹐遂至東海。求我所有﹐買鱣與鯉。詳《益》之《無妄》。○至﹐汲古作成﹐非。

同人。陰爲陽賊﹐君不能克。舉動失常﹐利無所得。通《師》。上下五陰﹐坎爲盜﹐故曰陰爲陽賊。震爲君﹐陽寡﹐故不能勝陰。巽爲利﹐坤虛﹐故無得。○克﹐汲古訛充﹐動作連﹐均依宋元本。

大有。離牀失案﹐龜喪其願。都市無會﹐叔季懷恨。通《比》。艮爲案﹑爲牀﹑爲龜﹐坤喪﹐故曰離﹑曰失﹑曰喪。坎爲心﹐故曰願。坤爲都市﹐艮爲叔季﹐坎憂﹐故曰懷恨。

謙。壅遏堤防﹐水不得行。火盛陽光﹐陰霓伏藏﹐走歸其鄕。詳《比》之《大畜》。○火﹐汲古訛大﹐依宋元本。艮爲火也。盛﹐各本皆作愼﹐音訛字﹐依《比》之《大畜》校。

豫。躄屈復伸﹐東乘浮雲﹐貴寵毋前。坎蹇﹐故曰躄屈。震爲伸﹑爲東﹐坤爲云﹐艮爲貴。毋前者﹐言莫過也。○東﹐宋元本訛本﹐依汲古。又按﹕《三國誌關張傳》﹕亮知羽護前﹐護前猶好勝。貴寵毋前者﹐言旣貴寵宜退讓也。

隨。實沈參伐﹐以義斷割。次陸服刑﹐成我霸功。艮爲星辰﹐故曰實沈﹑曰參伐。《考工記》﹕熊旗六斿以象伐也。注﹕伐屬白虎﹐宿與參連體而六星﹐《漢書天文志》太白曰西方﹐秋﹐金義也。以義斷割﹐謂太白主兵殺也。次陸服刑者﹐謂鮑叔迎管仲至堂阜而脫其桎梏﹐仲持斧絀纓請罪也。○伐﹐宋元本作罰﹐依汲古﹐局本作虛﹐非。刑﹐依汲古﹐謂管仲也﹐宋元本作薪﹐非。

蠱。金泉黃寶﹐宜與我市。娶嫁有息﹐利得過母。艮爲金﹐震爲寶﹑爲玄黃﹐兌爲泉﹐故曰金泉黃寶。巽爲市﹐震爲歸﹐故曰娶嫁。震爲子﹐故曰息。息﹐生也。巽爲母﹑爲利﹐言以寶泉權子母﹐息過母也。○得﹐汲古作後﹐依宋元本。

臨。禹召諸神﹐會稽南山。執玉萬國﹐天下康安。詳《損》之《旅》。○安﹐依《損》之《旅》校﹐各本皆作康寧。

觀。三虫作蠱﹐踐迹無與。勝母盜泉﹐君子不處。《左傳》」三虫爲蠱「。巽馬虫﹐艮數三﹐故曰三虫爲蠱。蠱﹐壞也。震爲迹﹐震覆﹐故無迹。巽爲母﹑爲盜﹐坤水﹐故曰盜泉。《家語》孔子忍渴於盜泉﹐裏名勝母﹐曾子回車﹐故曰不處。艮爲君子。

噬嗑。華葉隕落﹐公歸嫗宅。夷子失民﹐潔己不食。伏兌爲華﹐震爲葉﹐巽爲隕落﹑爲嫗﹐震爲公﹑爲歸﹐艮爲宅﹐故曰公歸嫗宅。坎爲平﹐故曰夷。坎爲民﹑爲失﹐巽爲白﹐故曰潔。言伯夷讓國﹐不食周粟也。○隕﹐宋元作墮﹐己作白﹐均依汲古。嫗﹐汲古作樞﹐依宋元本。

賁。履機懼毀﹐身王子廢。終得所欲﹐無有凶害。互震爲履﹐坎爲機﹐震在坎上﹐故曰履機。而坎爲破﹑爲懼﹐故曰懼毀。艮爲身﹐震爲子﹐上卦震覆﹐故曰子廢。艮爲終﹐坎爲欲﹑爲害。

剝。道理和得﹐仁不相賊。君子攸往﹐樂有利福。艮爲道。○樂﹐汲古作我﹐依宋元本。

復。合匏同牢﹐姬姜並居。震爲匏﹑爲牢。匏﹐合巹杯。牢﹐《史記平準書》」官與牢盆「注﹕樂彥云﹕牢﹐盆名﹐《昏禮》同牢而食。震爲姬﹐伏巽爲姜﹐震巽皆在初﹐故曰姬姜並居。《禮記昏義》﹕」男迎婦以入共牢而食﹐合巹而酳「。○汲古多壽考長久四字﹐依宋元本。

無妄。關睢淑女﹐賢妃聖偶。宜家壽母﹐福祿長久。艮爲鳥﹐故曰關睢。乾爲吾﹐巽女﹐故曰淑女﹑曰賢妃﹑曰聖偶。乾爲聖也。艮爲家﹑爲壽﹐巽爲母﹐故曰壽母。乾爲福祿﹑爲久。此說關睢詩﹐意與毛同。

大畜。騅驥脫乳﹐不知子處。旋踵悲鳴﹐痛傷我心。乾爲馬﹐艮爲乳﹐在外故曰騅驥脫乳。震爲子﹐三上正反震﹐故不知。震爲踵﹐正反震故曰旋踵。震爲鳴﹐伏坤故曰悲﹑曰心痛。○騅﹐宋元本作騏﹐脫作晚﹐踵作動﹐均依汲古。

頤。知嚴絕理﹐陰孽謀主。十日不食﹐困於申亥。坤爲陰﹐數十﹐上艮爲日﹐故曰十日。震爲食﹐坤閉﹐故不食。坤居申﹐艮居亥﹐艮爲拘﹐故困於申亥。○知嚴﹐宋元作智巖﹐依汲古。主﹐宋本作生﹐依元本﹑汲古。《左傳昭十三年》﹕」楚靈王縊於芋尹申亥氏﹐申亥以其女殉而葬之「。

大過。監諸攻玉﹐無不穿鑿。龍體具舉﹐魯班爲輔。麟鳳成形﹐徳象君子。通《頤》。丁云﹕《淮南子》」玉待礛諸而成哭「注﹕礛諸﹐攻玉之石。艮爲石﹐震爲玉﹐艮手故曰攻玉﹑曰穿鑿。震爲龍﹐震反在上﹐故曰具舉。兌爲魯﹐巽爲工﹐故曰魯班。魯班卽公輸般﹐巧匠也。坤文爲麟鳳﹑爲形﹐艮爲君子﹐君子之徳溫如玉﹐故玉象君子。○諸本皆無二三句﹐君子下多」三仁翼事﹐所求必喜「八字﹐與上文不類﹐玆依《艮》之《明夷》校。

坎。昧暮乘車﹐以至伯家。踰梁渡河﹐濟脫無他。坎爲昧暮﹐互震爲車﹑爲伯﹐艮爲家﹑爲梁﹐坎爲河。

離。吾有黍稷﹐委積外場。有角服箱﹐運致我藏﹐富於嘉糧。互巽爲黍稷﹐伏艮爲場﹑爲角。角謂牛﹐言有牛服箱而運也。伏震爲車箱﹑爲富﹑爲糧﹐巽伏﹐故曰藏。○稷﹐宋元本作粟﹐角訛用﹐嘉訛喜﹐均依汲古。

咸。喜笑且語﹐不能掩口。官爵並至﹐慶賀盈戶。兌悅故喜笑﹐兌口故語。艮爲官爵﹐乾爲戶﹑爲盈。○戶﹐汲古作門﹐依宋元本。兌口在上﹐故不掩。

恆。霧露霜雪﹐日暗不明。陰孽爲疾﹐年谷大傷。伏坤爲霧﹑爲雪霜﹐兌爲雨露﹐乾爲日﹐兌爲昧﹐故曰日暗不明。伏坤爲陰﹑爲疾﹐震爲年谷﹐兌折故傷。○爲﹐宋元本作生﹐依汲古。

遁。伯去我東﹐髮如飛蓬。寤寐長歡﹐展轉空牀。內懷悵恨﹐摧我肝腸。通《臨》。見前。第二句宋元作髮擾如蓬﹐依汲古。摧我﹐汲古作心摧﹐依宋元本。

大壯。亡羊補牢﹐張氏失牛。騂駟奔走﹐鵠盜我魚。兌爲羊﹐兌折故亡羊。伏艮爲牢﹐牢﹐《說文》牛閒也。艮手故曰補。震爲張﹐艮爲牛﹐艮伏﹐故張氏失牛。震爲馬﹑爲走﹑爲鵠﹐伏巽爲盜﹑爲魚。○宋元本補牢下作毋損於憂﹐祇二句﹐今依汲古。

晉。販鼠賣鼃﹐利少無謀﹐難以得家。此用遇卦《姤》象。下巽爲利市﹐故曰販賣。巽爲伏﹐故亦爲鼠﹑爲虫﹐故爲鼃﹐二者皆小物﹐故曰利少。丁云﹕販鼠賣朴者﹐《戰國策》﹕周人謂玉未理者爲璞﹐鄭人謂鼠未臘者爲朴﹐鄭人懷朴至周﹐曰欲賣璞乎﹐出之﹐乃鼠。按﹕宋本作賣朴﹐元本作賣卜﹐汲古作賣鼃﹐鼃﹐古文蛙字。顧千里等皆主張作朴。然以韻言﹐鼃與家葉﹐賣鼃又與上販鼠等事類。以象言﹐姤下巽﹐巽伏亦可爲鼠﹐巽爲虫﹐故爲鼃﹐蛙善鳴﹐巽同聲相應﹐尢切。疑汲古作賣鼃是﹐故從之。

明夷。西戎爲疾﹐幽君去室。陳子發難﹐項伯成就。坎爲西﹐坤爲戎﹑爲疾﹐故曰西戎爲疾。坎爲幽﹐震爲君﹐坎爲室﹐言幽王因犬戎失國也。震爲陳﹑爲子﹐陳涉首起反秦。震爲伯﹐坎爲項﹐言陳涉首發難﹐項氏因以興。又鴻門會項伯護髙祖﹐亦通。

家人。秋風生哀﹐華落心悲。公室多難﹐羊舌氏衰。巽爲風﹐坎西﹐故曰秋風﹐坎憂﹐故曰哀。震爲華﹐震伏不見﹐巽隕落﹐故曰華落。坎爲室﹑爲難﹐伏震爲公﹐故曰公室。兌爲羊﹑爲舌﹐兌覆﹐故曰衰。○心﹐宋元本作生﹐依汲古。公室﹐指晉羊舌氏﹐晉大夫。至昭二十八年﹐叔向子楊食我爲六卿所滅。

睽。持福厭患﹐去除大殘。日長夜盡﹐喜世蒙恩。重離故曰日長。大﹐宋元本作天﹐非﹐依汲古。喜﹐汲古作嘉﹐依宋元本。

蹇。新受大喜﹐福履重來。樂且日富﹐足用丰財。此用遇卦《姤》象。姤通復﹐震爲喜﹑爲福﹐履坤爲重﹐故曰重來。震爲樂﹐坤爲多﹑爲財﹐故曰丰財。○履﹐宋元本作復﹐足用作是惟﹐皆非﹐依汲古。

解。前頓卻躓﹐左跌右逆。登髙安梯﹐復反來歸。重坎﹐故曰頓﹑曰躓﹑曰跌。震左﹐坎西爲右﹐震爲登﹑爲髙﹐卦似梯形。震爲歸。卻﹐退後也﹐言前後左右皆不可﹐祇有梯髙而反耳。

損。夢飯不飽﹐酒未入口。嬰女𨿽好﹐媒雁不許。震爲粟米﹐故曰飯﹐坤迷﹐故曰夢。夢飯﹐虛也。坤爲虛﹐故不飽。兌爲口﹐坤爲水﹐亦爲酒﹐坤閉﹐故不入口。兌少爲嬰女﹐兌爲媚﹐故女好。震爲嫁﹐上卦震覆不能嫁﹐故媒雁不許。兌爲口舌﹑爲巫媒﹐亦以口舌爲用者也﹐故兌亦爲媒。《禮昏義》壻親迎奠雁於廟﹐不成昏﹐卽不奠雁﹐故曰媒雁不許。○雁﹐依宋元本﹐汲古作應﹐非。艮爲雁﹐漸卦以艮爲鴻﹐鴻雁一也。

益。大都王市﹐稠人多寶。公孫宜賈﹐資貨萬倍。坤爲大都﹐震爲王﹐巽爲市﹐震爲人﹑爲寶﹐坤多﹐故曰稠人多寶。艮爲孫﹐震爲公﹑爲商賈﹐坤爲資財﹐巽爲倍﹐坤多﹐故曰萬倍。○賈﹐汲古作買﹐貨作禍﹐依宋元本。

夬。兩人俱醉﹐相與背戾。心乖不同﹐訟爭匈匈。乾爲人﹐兌卦數二﹐故曰兩人。巽爲心﹐上卦巽覆﹐故曰心乖。乾爲言﹐兌言與干言相背﹐故曰訟爭。《易夬九四》」聞言不信「﹐林所本也。

萃。身無頭足﹐超跖空乖。不能遠之﹐中道廢休﹐失利後時。坤爲身﹐艮亦爲頭﹐艮伏兌見﹐上缺﹐故曰無頭。震爲足﹐震伏﹐故無足。無足則不能超越。坤爲乖﹑爲虛﹐故曰超跖空乖。艮爲道﹐艮止故休。之﹐往也﹐言不能遠之﹐中道而廢也。巽爲利﹐艮爲時﹐兌折故失利後時。○廢﹐汲古作疲﹐時作市﹐均依宋元本。

升。三人俱行﹐六目光明。道逢淑女﹐與我驥子。震數三﹐故曰三人行﹐三人則六目。伏艮爲目﹑爲明﹐震爲善﹐兌女﹐故曰淑女。震爲大塗﹐故曰道。震爲馬﹑爲子﹐故曰驥子。○目﹐汲古作日﹐依宋元本。

困。進仕爲官﹐不若復田﹐獲壽保年。通《賁》。艮爲仁﹑爲官﹐震爲復﹐艮爲田﹐艮止﹐故復田。艮爲壽﹐震爲年。○仕﹐汲古作士﹐非﹐依汲古。復﹐反也﹐言仕宦在外﹐不如歸耕樂。

井。先易後否﹐失我所市。騷蘇自苦﹐思吾故事。下巽爲利﹐故曰先易。上坎爲陷﹐故曰後否。巽爲市﹐坎失﹐故曰失市。坎爲勞﹐故曰苦。坎爲憂﹐故曰思。坤爲事﹐坤變坎﹐故曰思吾故事。《易》曰﹕震蘇蘇﹐驚懼不安之貌。騷蘇自苦﹐言騷擾勞苦也。皆坎象。○事﹐宋元本作士﹐非﹐依汲古。

革。蘇秦發言﹐韓魏無患。張子馳說﹐燕齊以安。巽爲薪﹑爲蘇﹐兌西爲秦﹑爲言﹐故曰蘇秦發言。伏坤爲國﹐故曰韓魏。伏震爲張﹑爲子﹑爲言﹐故曰張子馳說。上兌爲燕﹐巽爲齊。張子﹐張儀也。張儀連橫﹐蘇秦合從﹐遊說六國。

鼎。武庫軍府﹐甲兵所聚。非裏邑居﹐不可捨止。詳《師》之《蹇》。此以伏震爲武﹐坤爲軍府﹐艮爲甲兵。

震。二桃三口﹐莫適所與。爲孺子牛﹐田氏生咎。《晏子春秋》﹕田開疆﹑公孫接﹑古冶子勇而無禮﹐晏子饋之二桃﹐使計功而食﹐三人二桃﹐田開疆﹑公孫接各言功持桃﹐古冶後言﹐二人慚﹐自殺﹐古冶亦自殺﹐所謂二桃殺三士也。艮爲桃﹐伏兌﹐卦數二﹐故曰二桃。震爲口﹐數三﹐故曰三口。震爲孺子﹐艮爲牛。按﹕《左傳》﹕」爾忘君之爲孺子牛乎「注﹕孺子﹐荼也。景公常銜繩爲牛﹐荼牽之而折其齒﹐後田恆殺荼﹐故曰生咎。艮爲田也。○二桃﹐宋元本作一身﹐汲古作三桃。丁晏云《唐韻正》口字注引作二桃﹐依丁校。生﹐宋元本作主﹐依汲古。

艮。西山東山﹐各自止安。心𨿽相望﹐竟不同堂。詳《姤》之《坤》。第三句汲古作𨿽相登望﹐依宋元本。第四句宋元本作竟未上堂﹐依汲古。艮山﹐震東﹐坎西﹐故曰東山西山。又震爲東﹐震反爲艮﹐則西也﹐艮止故安。坎爲心﹐艮爲望﹐三上正反艮﹐故曰相望。艮爲堂。

漸。不攺柯葉﹐和气沖適。君子所在﹐安無怵惕。坎爲和﹐艮爲君子。○衝﹐宋元本作中﹐依汲古。此似用歸妹象﹐震爲柯葉﹐兌爲沖和。

歸妹。將戌系亥﹐陽藏不起。君子散亂﹐太山危殆。兌居酉﹐下戌故曰將戌。坎居子上亥﹐故曰系亥﹐言戌在兌下﹐若爲酉所將﹐坎在亥下﹐若系於亥也。陽皆居陰下﹐故曰藏。艮爲君子﹑爲山﹐上卦艮覆﹐故曰散亂﹑曰危殆。○山﹐汲古作上﹐依宋元本。亥葉音喜﹐殆音以﹐皆古韻。

丰。天官列宿﹐五神捨室。宮闕完堅﹐君安其居。伏艮爲天﹑爲官﹑爲星宿﹐震爲神﹐巽卦數五﹐故曰五神。伏艮爲宮室﹑爲完堅﹐震爲君。五神﹐五星也。

旅。左手把水﹐右手把火。如光與鬼﹐不可得從。通《節》。震爲左﹐艮手坎水﹐故曰左手把水。兌爲右﹐艮火﹐故曰右手把火。艮爲光﹐坎爲鬼﹐光鬼皆虛物﹐故不可從。震爲從。○從﹐汲古作徙﹐依宋元本。

巽。逐狐東山﹐水遏我前。深不可涉﹐失利後便。詳《大畜》之《震》。

兌。水瀆魚室﹐來灌吾邑。衝沒我家﹐與狗俱遊。巽爲魚﹐伏坎爲水﹑爲室﹐伏艮爲邑﹑爲狗﹐家與狗皆在水上﹐故曰俱遊。○沒﹐汲古作破﹐依宋元本。

渙。山險難登﹐澗中多石。車馳轊擊﹐重載傷軸。擔負善躓﹐跌踒右足。詳《乾》之《謙》。

節。槽空無實﹐豚彘不食。庶民屈竭﹐離其居室。艮爲槽﹐震虛﹐故不實。巽爲豕﹐艮止﹐故豚彘不食。坎眾﹐故曰庶民。坎爲屈﹑爲室。○槽﹐宋元本作糟﹐依汲古。

中孚。執熱爛手﹐火爲災咎。公孫無賴﹐敗我王室。艮爲執﹐艮火﹐故曰熱。巽爲爛﹐故曰執熱爛手。《詩大雅》﹕」誰能執熱﹐誓不以濯「。震爲公﹐艮爲孫﹑爲室﹐震爲王﹐兌毀﹐故敗王室。○火﹐汲古訛大﹐依宋元本。王室﹐宋元訛玉寶﹐依汲古。

小過。三虎上山﹐更相噬囓。心志不親﹐如仇與怨。艮爲虎﹐數三﹐故曰三虎上山。兌口故噬囓﹐正覆兌相對﹐故曰更相噬囓。巽爲心志﹐正反巽故不親﹐而如仇怨也。○與﹐汲古作如﹐依宋元本。

旣濟。西家嫁子﹐借鄰送女。嘉我淑姬﹐賓主俱喜。坎爲西﹐餘多用半象。震爲嫁﹑爲主。嫁子﹐汲古作嫁女﹐依宋元本。

未濟。克身潔已﹐逢禹巡狩。錫我玄龜﹐拜受福祉。用半象。詳《屯》之《大畜》。○克﹐元本作城克﹐依宋本﹑汲古。

焦氏易林注卷十二

行唐尙秉和節之注

受業蒲城仵道益﹑丰潤董維城堃校刊

萃之第四十五

萃。蒙慶受福﹐有所獲得。不利出域﹐病人困棘。伏震爲福慶﹐艮止﹐故有獲﹐故不利出域。艮爲域﹐互大坎爲病﹑爲棘。○域﹐汲古作城﹐病棘作疾極﹐依宋元本。

乾。碩鼠四足﹐飛不上屋。顏氏淑徳﹐未有爵祿。《說文》﹕鼫鼠五技﹐能飛不能上屋。此用萃象。艮爲鼠﹐伏震爲足﹐卦數四﹐故曰四足。艮爲飛﹑爲屋﹑爲顏﹑爲爵。○淑﹐汲古作淵﹐依宋元本。

坤。新受大喜﹐福履重職﹐樂且日富。兌爲悅﹐正反兌喜樂﹐坤爲重﹐坤多﹐故曰富。仍用萃象。

屯。克身潔已﹐逢禹巡狩。錫我玄龜﹐拜受福祉。坤爲身﹐坎水﹐故曰潔。震爲王﹐故曰禹。艮爲龜﹐震爲玄﹐故曰玄龜。《書洪範》﹕天乃錫禹洪範九疇﹐注﹕天與禹洛出書﹐神龜負文而出﹐列於背﹐有數至九﹐禹因而第之以成九疇﹐故曰錫我玄龜﹐拜受福祉。艮爲拜﹐震爲祉。○克﹐宋元本作克﹐潔作整﹐依汲古。

蒙。置筐失筥﹐輪破無輔。家伯爲政﹐病我下土。震爲筐筥﹐坎爲失﹑爲輪﹑爲破﹑爲家﹐震爲伯﹐《詩小雅十月篇》﹕」家伯冡宰「﹐助幽王爲虐者也。坎爲病﹐坤爲下土﹐《小雅》」無棄爾輔「注﹕輔以佐車。

需。機言不發﹐頑不能達。齊魯爲仇﹐亡我葵丘。此用《萃》象。兌爲言﹐三至上正反兌﹐故曰機言﹐坤閉﹐故不發。艮止﹐故頑不能達。巽齊兌魯相背﹐故曰爲仇。艮爲丘﹐兌爲華﹐故曰葵丘。

訟。亡錐失斧﹐公輸無輔。抱其彜器﹐適君子處。坎爲錐﹐坎失﹐故曰亡錐。兌爲斧﹐兌覆﹐故曰失斧。巽爲工﹐故曰公輸。兌爲輔﹐兌折﹐故無輔。伏震爲彜器。萃艮爲抱﹑爲君子﹐言微子抱彜適周也。兼用萃象。

師。家在海隅﹐橈短深流。伯氏難行﹐無木以趨。詳《蠱》之《蒙》。

比。徳施流行﹐利之四鄕。雨師灑道﹐風伯逐殃。巡狩封禪﹐以告成功。詳《益》之《復》。

小畜。筐傾筥覆﹐喪我公粒。簡伯無禮﹐太師正食。通《豫》。震爲筐筥﹐二至四震覆﹐故曰傾覆。震爲公﹑爲粒﹑爲竹簡﹑爲伯﹐故實未詳。○粒﹐汲古作置﹐依宋元本。

履。泥滓污辱﹐棄捐溝瀆。爲眾所笑﹐終不顯錄。通《謙》。坤水坎水﹐故曰泥滓污辱。坤死﹐故曰棄捐。互坎故曰溝瀆。坎眾﹐震笑﹐艮爲顯﹐在下故不顯。

泰。狝猴兔足﹐腥臊少肉。漏巵盛酒﹐利無所有。震爲狝猴﹑爲兔﹑爲足﹐伏巽爲腥臊﹐兌爲骸骨﹐故少肉。震爲巵﹐伏巽﹐下斷故曰漏巵。兌爲酒﹐與震連﹐故曰漏疤盛酒。巽爲利﹐巽伏﹐故無利。○有﹐宋元本作得﹐非﹐依汲古。

否。鹿畏人藏﹐俱入深谷。命短不長﹐爲虎所得﹐死於牙腹。詳《姤》之《比》。

同人。南山芝蘭﹐君子所有。東家淑女﹐生我玉寶。乾爲山﹐位南﹐故曰南山。巽爲芝蘭﹐乾爲君子﹐離爲東家﹐巽爲女﹐乾善﹐故曰東家淑女。乾爲玉﹑爲寶。○芝蘭﹐宋元本作蘭芝﹐依汲古。

大有。左指右揮﹐邪佞侈靡。執節無良﹐靈君以亡。通《比》。離東故曰左﹐坎西故曰右。艮爲指揮﹐干言﹐兌亦爲言﹐而與乾背﹐故曰邪佞。離爲文﹐故曰侈靡。艮爲執﹑爲節﹐乾爲君﹐坤死﹐故曰靈君以亡。似指楚靈王。

謙。郁不明﹐爲陰所傷。眾霧羣聚﹐共奪日光。艮爲明﹐坎隱﹐故郁不明。﹐日食色也。坤陰在上﹐故曰爲陰所傷。坤爲眾﹑爲霧﹐故曰眾霧羣聚。艮爲日﹐坎黑﹐地黑﹐故曰光被奪也。○郁﹐汲古作爵秩﹐陰作臣﹐霧作陰﹐依《噬嗑》之《艮》校。

豫。穿鼻系株﹐爲虎所拘。王母祝禱﹐禍不成災。突然脫來。互艮爲鼻﹐坎爲穿﹐故曰穿鼻。伏巽爲系﹑爲木﹐故曰系株。艮爲虎﹐艮止﹐故爲虎所拘。坤爲母﹐震爲王﹑爲言﹐故曰王母祝禱。坎爲禍災﹐震出在外﹐故脫去禍災也。○禱﹐元本作福﹐依宋元本﹑汲古。

隨。貧鬼守門﹐日破我盆。毀罌傷缸﹐空虛無子。詳《臨》之《兌》。

蠱。襄王叔帶﹐鄭人是賴。莊公卿士﹐王母憂苦。互震爲王﹐艮爲叔﹐巽爲帶﹐震爲莊﹑爲公﹐巽爲母﹐互大坎爲鄭﹑爲憂苦。按﹕《左傳僖二十四年》﹕」大叔帶以狄師伐周襄王﹐奔鄭﹐大叔居溫﹐鄭伯與鄭大夫每日省視﹐官具乾泛而後聽私政﹐叔帶亦依附鄭人「﹐故曰襄王叔帶﹑鄭人是賴。王母似指隗氏。○叔﹐元本訛束﹐依宋本﹑汲古。苦﹐汲古作喜﹐依宋元本。王﹐宋元本作皇﹐依汲古。

臨。昭君死國﹐諸夏蒙徳。異類旣同﹐宗我王室。震爲君﹐坤爲文﹐故曰昭君。坤爲死﹑爲國﹐昭君死國﹐言昭王南徵不返也。坤爲眾﹐故曰諸夏。震爲徳也。坤爲類﹐伏艮爲室﹐震爲宗﹑爲王。○死﹐汲古作守﹐依宋元本。宗﹐汲古作崇﹐依宋元本。

觀。冬藪枯腐﹐常風於道。蒙被塵埃﹐左右勞苦。坤爲冬﹑爲藪﹐《爾雅釋地》﹕」藪﹐大澤也「﹐藪至冬日蘆葦皆枯死﹐故曰冬藪枯腐。巽爲枯腐﹑爲風﹐艮爲道路。常風於道﹐言枯腐之物常爲風吹至道也。坤爲塵埃﹐伏震爲左﹐兌爲右。○枯﹐汲古作朽﹐依宋元本。常﹐汲古作當﹐依宋元本。

噬嗑。六爻旣立﹐神明喜告。文定吉祥﹐康叔受福。坎數六﹐爻﹐交也。坎乾交坤﹐故曰六爻旣立。左傳」六體不易「亦以六爲坎。震爲神﹑爲喜告﹐離爲明﹑爲文。詩﹕文定厥祥﹐震爲康﹐艮爲叔。○喜﹐汲古作所﹐依宋元本。

賁。泣涕長訣﹐我心不悅。遠送衛野﹐歸寧無咎。坎爲泣涕﹑爲心﹑爲憂﹐故不悅。震爲衛﹐艮爲野﹑爲寧﹐震爲歸﹐《詩衛風》﹕」遠送於野﹐泣涕如雨「﹐莊姜送戴嬀﹐歸國之詩。○悅﹐宋元本作快﹐咎作子﹐均依汲古。

剝。三宿無主﹐南行勞苦。東裏失利﹐喪其珍寶。坤爲宿﹐正互三坤﹐故曰三宿。震爲主﹐震覆﹐故無主。坤爲勞苦﹐乾爲行﹐位南﹐故曰南行。乾爲金玉﹐故曰珍寶。乾伏﹐故喪其珍寶。坤爲裏。東象﹐或取納乙。

復。大斧破木﹐讒佞破國。東關梁五﹐禍及三子。晉人亂危﹐懷公出走。詳《頤》之《臨》。兌爲斧﹐兌形長故曰大斧。梁五﹐宋本作東間良王﹐汲古作良工﹐依元本。危﹐汲古訛邑﹐依宋元本。

無妄。乘風上天﹐爲時服軒。周旋萬里﹐無有患難。巽爲風﹐乾爲天﹐艮爲時﹐震爲軒﹑爲周旋﹐乾爲萬里。

大畜。大樹百根﹐北與山連。文君作人﹐受福萬年。震爲木﹐乾大﹐故曰大樹。乾爲百﹐艮山﹐伏坤爲北﹐故曰北與山連。坤爲文﹐乾君﹐故曰文君。震爲人﹑爲福﹐乾爲萬年﹐言文王作人也。○北﹐汲古作比﹐人作義﹐均依宋元。

頤。陽伏在下﹐陰制佑福。生不逢時﹐潛龍隱處。陽在初﹐故曰伏在下。坤爲陰﹐震爲福佑﹑爲生﹐艮爲時﹐坤閉﹐故不逢時。震爲龍﹐乾初九曰潛龍勿用﹐故曰隱處。

大過。亂頭多憂﹐搔虱生愁。膳夫仲允﹐使我無聊。乾爲頭﹐伏坤爲亂﹑爲憂﹐巽爲虱﹐伏艮爲搔﹐伏震爲夫﹑爲餌﹐故曰膳夫。互大坎爲仲﹐乾爲信﹐故曰仲允。伏坤爲我﹐《詩小雅十月篇》﹕」仲允膳夫「注﹕皆用後嬖進助幽王亂國者。○搔﹐丁云宜依《禦覽》作蚤﹐按﹕蚤不生頭上﹐不可從。聊﹐元本作憂﹐以與愁韻﹐豈知聊愁古同韻﹐易林每如此﹐故依宋本﹑汲古。

坎。江河淮海﹐天之都市。商人受福﹐國家富有。詳《謙》之《小畜》。

離。泰山幽谷﹐鳳凰遊宿。禮義有序﹐可以求福。通《坎》。互艮爲山﹐震東﹐故曰泰山。艮爲谷﹐與坎連﹐故曰幽谷。離爲文﹑爲鳳凰﹐坎爲宿﹐離爲夏﹑爲禮﹐兌爲秋﹑爲義﹐艮求﹐震福。

咸。山水暴怒﹐壞梁折柱。稽難行旅﹐畱連愁苦。詳《咸》之《豫》。山水﹐汲古作水山﹐依宋元本。

恆。阿衡服箱﹐大一載行。巡時歷捨﹐所之吉昌。詳《恆》之《復》。

遁。三宿無主﹐南行勞苦。東裏失利﹐喪其珍寶。詳本林《剝》。

大壯。生無父母﹐出門不喜。買菽失粟﹐亡我大利。震爲生﹐乾數無﹐坤伏﹐兌折﹐故生無父母。乾爲門戶﹐震出﹐震喜﹐父母毀折故不喜。震爲菽豆﹐巽爲粟﹑爲利﹐巽伏﹐故失粟﹐故無利。○菽﹐汲古﹑元本作椒﹐依宋本。利﹐宋元本作乘﹐依汲古。

晉。安坐玉堂﹐聰樂行觴。飲福萬歲﹐日壽無疆。詳《鼎》之《升》。歲﹐汲古作鍾﹐壽作受﹐依宋元本。

明夷。登危入厄﹐四時變易。春霜夏雪﹐物皆凋落。震爲登﹐伏巽爲入﹐坎危﹐坤厄﹐震爲春﹐南爲夏﹐坎爲冬﹐坤爲秋﹐故曰四時變易。震又爲時﹐卦數四也。坤爲霜﹐與震連﹐故曰春霜。坎爲雪﹐與離連﹐故曰夏雪。坤爲死﹐故物皆凋落。○夏﹐宋元本作變﹐非﹐依汲古。

家人。衣穴履穿﹐無以禦寒。細小貧窶﹐不能自存。震爲衣履﹐震伏巽﹐下斷故曰穴﹑曰穿。坎爲寒﹐離虛﹐故曰貧窶。○穴﹐汲古作空﹐依宋元本。

睽。目不可合﹐憂來搔足。怵惕恐懼﹐去其邦域。睽﹐《說文》﹕兩目不相聽也﹐不相聽故目不可合。坎爲憂﹑爲恐懼﹐艮爲邦域﹐艮伏﹐故去其邦域。

蹇。賫貝贖貍﹐不聽我詞。系於虎須﹐牽不得來。艮爲貝﹑爲貍﹑爲虎﹑爲須﹑爲牽﹐離爲有言﹐故不聽我詞。坎陷﹐艮止﹐故牽不得來。

解。伯夷叔齊﹐貞廉之師。以徳防患﹐憂禍不存﹐聲芳後時。詳《泰》之《乾》。

損。張王子季﹐爭財相制。商君頑囂﹐不知所由。震爲張﹑爲王﹐艮爲季﹐坤爲財﹐正反艮故曰爭財相制。震爲君﹑爲商旅﹐故曰商君。兌魯﹐故曰頑囂。正反震故不知所由。○由囂爲韻﹐宋元本作申﹐依汲古。

益。長城旣立﹐四夷賓服。交和結好﹐昭君是福。艮爲城﹐巽爲長﹐故曰長城。坤爲夷﹐震卦數四﹐故曰四夷。震爲賓客﹐故曰賓服。震喜﹐正反震﹐故曰交和結好。震爲君﹐坤爲文﹐艮爲明﹐故曰昭君。顧寧人謂昭君爲王嬙﹐豈知《萃》之《臨》曰昭君守國﹐《鼎》之《噬嗑》曰昭君喪居﹐皆因卦有坤離之象﹐固非指王嬙也。

夬。千歡萬悅﹐舉事爲決。獲受嘉慶﹐動作有得。兌爲歡悅﹑爲決﹐乾爲千萬。

姤。種一得十﹐日益有息。仁政獲民﹐四國睦親。姤伏復﹐一陽下生﹐坤數十﹐故曰種一得十。復陽日息。震爲仁﹐坤爲政﹑爲國﹑爲民﹐震卦數四﹐故曰四國。復出入無疾﹐故睦親。○睦親﹐汲古作親睦﹐依宋元本。

升。安子富有﹐東國不殃。齊鄭和親﹐顯比以喜。坤爲安﹑爲富有﹐震爲子﹐故曰安子富有。坤爲國﹑爲殃﹐震爲東﹐震解﹐故曰東國不殃。巽爲齊﹐坤爲鄭。《說文》﹕」鄭﹐地町町然平也「﹐故坤形象之。兌悅﹐故和親。坤爲比﹐震爲喜。○以﹐宋元本作不﹐依汲古。安子事未詳。

困。九里十山﹐道仰峻難。牛馬不前﹐復反來還。通《賁》。震數九﹐兌數十﹐艮爲裏﹑爲山﹐故曰九里十山。艮爲道﹐艮髙﹐故曰峻難。離爲牛﹐震爲馬﹐艮止﹐故不前。震反﹐故曰還。

井。鳩杖扶老﹐衣食百口。曾孫壽考﹐凶惡不起。《風俗通》髙祖戰敗﹐匿叢薄間﹐鳩鳴其上﹐因得脫﹐後作鳩杖﹐以賜老者。離爲鳩﹐巽爲杖﹐伏艮爲扶﹑爲壽﹐故曰扶老。兌爲食﹑爲口﹐上下卦正反皆有口形﹐故曰百口。又伏震爲百也。艮爲曾孫﹑爲壽考。○曾孫﹐宋元本作增添﹐依汲古。

革。霧露雪霜﹐日暗不明。陰孽爲疾﹐年谷大傷。詳《姤》之《恆》。

鼎。迷行數卻﹐不知東西。陰彊暴逆﹐道裏不通。通《屯》。坤爲迷﹑爲退﹐故數卻﹐故不知東西。震爲東﹐兌爲西也。坤爲陰﹑爲逆﹐震爲大塗﹐坎陷﹐故不通。○裏﹐宋元﹑汲古皆作理﹐依局本。

震。登髙上山﹐見王自言。信理我冤﹐得職蒙恩。震爲登﹐艮爲山﹐故曰登髙上山。震爲伸﹑爲王﹑爲言﹐坎爲冤﹐震解﹐故曰伸理我冤。艮爲官職。

艮。三世爲徳﹐天祚以國。封建少昊﹐魯侯之福。艮爲世﹐納丙﹐故曰三世。艮爲天﹑爲國﹐互震爲徳﹐艮爲封建﹐震爲帝﹐故曰少昊。伏兌爲魯﹐震爲諸侯﹑爲福。魯國爲少昊之墟﹐言周公佐文王﹑武王﹑成王﹐有功於三世﹐故得建國於少昊之虛也。

漸。喬木無息﹐漢女難得。橘柚請佩﹐反手難悔。《詩周南》﹕」南有喬木﹐不可休息﹔漢有遊女﹐不可求思「﹐《列仙傳》﹕」江泛二女﹐鄭交甫悅之﹐下請其橘柚之佩﹐遂解佩與交甫﹐交甫受而懷之﹐去數十步﹐佩亡﹐二女亦不見「﹐黃丕烈云《韓詩內傳》亦載此事﹐所謂聘之以橘柚也﹐然則此事相傳甚古﹐詩詞是否指此誠不敢定﹐然焦韓二家則皆與列仙傳同也。巽爲木﹑爲髙﹐故曰喬木。震爲息﹐震伏﹐故曰無息。坎水﹐巽女﹐故曰漢女。艮爲橘柚﹑爲手﹑爲佩﹐伏震爲反艮﹐故曰反手難悔。言一釋手卽無也。○喬﹐元本作橘﹐依宋本﹑汲古。橘柚﹐汲古訛禱神﹐難悔作離汝﹐均依宋元本。

歸妹。東鄰西家﹐來卽我謀。中告吉誠﹐使君安寧。離爲東鄰﹐坎爲西鄰﹑爲謀﹑爲中﹑爲誠﹐震爲告﹑爲君﹐伏艮爲安寧。

丰。褰衣出戶﹐心欲北走。王孫母驚﹐使我長生。通《渙》。艮爲褰﹑爲戶﹐震爲衣﹑爲出走﹐故曰褰衣出戶。坎爲心﹑爲北﹐故曰心欲北走。震爲王﹐艮爲孫﹑爲我﹐震爲生﹑爲驚﹐巽長﹐故曰長生。○北﹐汲古作奔﹐依宋元本。

旅。三日不飲﹐遠水無酒。晝夜焦喉﹐使我爲咎。離日﹐艮數三﹐故曰三日。兌口爲飲﹐艮止﹐故曰不飲。坎爲水﹑爲酒﹐坎伏在山上﹐故曰遠水無酒。離爲晝﹐坎爲夜﹐兌爲喉﹐上離火﹑下艮火﹐故焦喉。○使我﹐宋元本作傷鬼﹐依汲古。

巽。眾口銷金﹐愆言不驗。腐臭敗兔﹐入市不售。初四正反兌﹐故曰眾口。乾爲金﹐一陰下生銷陽﹐故曰銷金。正反兌﹐故曰愆者﹐言愆者﹐差也﹐爽也。巽爲臭腐﹐伏震爲兔﹐巽爛﹐故曰敗兔。巽爲入﹑爲市。

兌。姬冠應門﹐與伯爭言。東家失狗﹐意我不存。爭亂忘因﹐絕其所歡。伏艮。互震爲姬﹑爲伯﹐艮爲門﹐三至上正反震﹐故曰應門﹑曰爭言。震爲東﹐艮爲狗﹐艮伏﹐故曰失狗。坎爲意﹐艮爲我。意我不存者﹐意我有無也﹐不謂無﹐存謂有。○我﹐汲古作在﹐忘因作無怠﹐其作吾﹐均依宋元本。姬疑爲雞之音訛字﹐巽爲雞。易林亦以兌爲雞﹐《史記孔子弟子列傳》﹕」子路好勇﹐冠雞冠「。惟﹐汲古作嫗﹐似又與伯對文﹐玆姑從宋元本。

渙。祚加明徳﹐興我周國。公劉文母﹐福流子孫。艮爲明﹐震爲周﹑爲徳﹑爲公﹐伏離爲文﹐巽爲母。公劉﹐周祖文母大任也。《詩》﹕」恩齊太任﹐文王之母「。震爲福﹑爲子﹐艮爲孫。○興﹐汲古作與﹐依宋元本。

節。鍼頭刺手﹐百病瘳愈。抑按捫灸﹐死人復起。坎爲鍼﹑爲刺﹐艮爲手﹑爲頭﹐故曰鍼頭刺手。坎爲病﹐震爲百﹐震解﹐故瘳愈。艮爲按捫。艮火﹐故曰灸。震爲人﹑爲起﹐坎爲死﹐故曰死人復起。

中孚。元龜象齒﹐大賂爲寶。稽疑當否﹐衰微復起。艮爲龜﹑爲象﹐震長﹐故曰元龜。兌爲齒﹐震爲寶﹐龜可卜﹐故曰稽疑。正反艮﹐故曰當否。巽隕落﹐故曰衰微。震爲起。《詩魯頌》﹕」元龜象齒﹐大賂南金「。

小過。故室舊廬﹐消散無餘。不如新創﹐可以樂居。上二句說上卦震﹐震爲覆艮﹐艮爲室﹑爲廬﹐艮覆﹐故曰消散。下二句說下艮﹐艮手爲創﹑爲居﹐形儼然新屋﹐震喜﹐故曰樂居。

旣濟。老狐多態﹐行爲蠱怪。驚我王母﹐終無咎悔。多用半象。汲古本怪下多爲魅爲妖四字﹐依宋元本。

未濟。愛子多財﹐起迹空虛。避害如神﹐水不能濡。多用半象。

升之第四十六

升。禹鑿龍門﹐通利水源。東注滄海﹐人民得安。詳《乾》之《豫》。○源﹐宋元本作泉﹐末句作民得安全﹐均依汲古。

乾。白鹿鳴呦﹐呼其老小。喜彼茂艸﹐樂我君子。此用遇卦《升》象。震爲白﹑爲鹿﹑爲鳴呼﹐坤老﹐兌小﹐震爲喜樂﹑爲茂艸﹐伏艮爲君子。○小﹐汲古作少﹐依宋元本。

坤。百里南行﹐𨿽微復明。去虞適秦﹐爲穆國卿。百里奚仕虞﹐後適秦﹐相秦穆公。坤爲百里﹐遇卦升震爲南行﹑爲驩虞﹐兌爲秦﹐坤爲國。○復﹐宋元本作得﹐依汲古。

屯。王孫宜家﹐張名益有。龍子善行﹐西得大壽。震爲王﹐艮爲孫﹑爲家﹑爲名﹐震爲張﹐故曰張名﹐言張大其名也。震爲龍子﹐艮爲壽﹐坎居西﹐故曰西得大壽。

蒙。畫龍頭頸﹐文章不成。甘言善語﹐譎詞無名。詳《家人》之《賁》。二三句宋元本作」所求不得﹐失利後時「﹐今依汲古。

需。商子無良﹐相怨一方。引鬭交爭﹐咎以自當。商鞅變法﹐人民怨恨。鬭﹐宋元本作剛﹐依汲古。此用遇卦《升》象。震爲商旅﹑爲子﹐坤惡﹐故曰無良。坤爲怨﹑爲方﹐兌爲剛魯﹐故爭鬭﹐正反兌﹐故曰交爭。咎以自當者﹐言商鞅亡至客捨﹐無驗﹐舍人曰﹕商君之法﹐舍人無驗者﹐坐之。而自當其咎也。

訟。衰老困極﹐無齒不食。痔病痏瘵﹐就長夜室。乾爲老﹐坎爲困﹐兌爲齒﹐兌覆﹐故曰無齒﹐故曰不食。痔﹐《說文》﹕後病也。二至五巽﹐巽下腐﹐有類於痔漏。痏﹐創也。瘵﹐癆病也。坎爲勞﹑爲夜﹑爲室。○痏﹐宋元本作痟﹐依汲古。末句依《坤》之《隨》校﹐各本皆作就陰爲室。就長夜室﹐言死也。

師。鳶生會稽﹐稍巨能飛。翺翔桂林﹐爲眾鳥雄。震爲鳶﹑爲生﹐坤聚﹐故曰會稽。震爲飛﹑爲桂林﹑爲鳥﹐坤爲眾﹐故曰眾鳥。○鳶﹐汲古作鴛﹐依宋元本。

比。安平不傾﹐載福長生﹐君子以寧。坎爲平﹐艮爲安﹑爲君子。

小畜。牛驥同槽﹐郭氏以亡。國破爲墟﹐君奔走逃。詳《小畜》之《晉》。

履。日中明徳﹐盛興兩國。仁聖會遇﹐君受其福﹐臣多榮祿。離爲甘﹑爲明﹐伏坤爲國﹐坤數二﹐故曰兩國。乾爲仁聖﹑爲君﹐伏艮爲臣。

泰。公劉之居﹐太王所業。可以長生﹐拜受福爵。乾君﹐故曰公劉﹑曰太王。震爲長生﹐伏艮爲拜﹑爲爵。公劉﹐周祖﹐言公劉遷邠﹐太王因以興起也。

否。時凋歲霜﹐君子疾病。宋女無辜﹐鄭受其殃。艮爲時﹐巽隕落﹐故曰時凋。坤爲歲﹑爲霜﹑爲疾病﹐艮爲君子﹑爲宋﹐與坤連體﹐故曰宋女。《說文》﹕」宋﹐以木架屋也「﹐故艮形象之。坤爲鄭﹐鄭﹐地町町然平也﹐坤形象之。坤爲殃﹐故曰鄭受其殃。按﹕《左傳桓十一年》﹕」宋雍氏女於鄭莊公曰姞﹐生厲公﹐雍氏宗有寵於宋莊公﹐故誘祭仲而執之﹐曰﹕不立突﹐將死。亦執厲公而求賂﹐自是鄭公子更相立﹐亂屢起。「故曰鄭受其殃﹐然此自雍氏禍鄭﹐宋女何辜哉。○霜﹐汲古作寂﹐依宋元本。宋﹐宋元本訛宗﹐依汲古。

同人。濟河踰阨﹐脫母怵惕。四叔爲衛﹐使惠不廢。九家及荀爽皆以乾爲河﹐伏坎爲阨﹐坤爲母﹐坤伏﹐故曰脫母。乾爲惕﹐故怵惕。脫母字恐有訛。○叔﹐汲古作序﹐依宋元本。四叔或指四皓輔惠帝事。

大有。缺破不完﹐殘瘵側偏。公孫幽遏﹐跛倚後門。兌爲缺破﹐伏坎爲勞﹑爲瘵﹑爲幽遏﹑爲跛倚﹐乾爲門﹐事未詳。○跛﹐元本作跂﹐依宋本﹑汲古。瘵﹐汲古訛際﹐依宋元本。

謙。延頸遠望﹐瞇爲目病。不見叔姬﹐使我心憂。艮爲頸﹑爲望﹐伏乾﹐故曰遠望。艮爲目﹐坎棘入居目中﹐故曰瞇爲目病。瞇﹐《說文》﹕」物入目中也。「正坎象也。艮爲叔﹐震爲姬﹐坎隱﹐故不見。震爲伯﹐坎爲心憂。○瞇﹐宋本﹑汲古作昧﹐依元本。

豫。上無飛鳥﹐下無走獸。擾亂未淸﹐民勞於事。震爲鳥﹐爲飛﹐在上﹐艮爲獸﹐在下﹐中互坎隱﹐故曰無。震爲擾﹐坤爲亂﹐坎黑﹐故曰未淸。坎爲勞﹐坤爲民﹑爲事。

隨。久陰霖雨﹐塗行泥潦。商人休止﹐市空無寶。詳《夬》《大過》。○商﹐汲古作民﹐依宋元本。市﹐元本訛布﹐依宋本﹑汲古。寶﹐各本作有﹐依《革》之《睽》校。

蠱。盲者目張﹐跛倚起行。瞻望日月﹐與主相迎。互大離故曰盲﹐言目無睛也。震爲足﹐兌折﹐故足跛。艮爲瞻望﹑爲日﹐兌爲月﹐故曰瞻望日月。震爲主﹐三至上正反震﹐故曰與主相迎。○目張﹐宋元本作張目﹐主作王﹐均依汲古。

臨。據斗運樞﹐髙步六虛。權旣在手﹐寰宇可驅。國大無憂﹐與樂並居。通《遁》。艮爲星﹑爲手﹐故曰據斗運樞。巽爲髙﹐本卦震爲步﹐坤爲虛﹐乾數六﹐故曰六虛。系詞」變動不居﹐周流六虛「﹐虞翻云﹕六虛﹐六位也。巽爲權﹐艮爲手﹐坤爲寰宇﹑爲國﹑爲憂﹐震解故無憂。○汲古樞下作」順天無憂﹐與樂並居﹐萬代歡娛「﹐依宋元本。

觀。稼穡不偏﹐重適不傾。巧言賊忠﹐傷我申生。巽爲稼穡﹐伏震爲適﹐子坤爲重﹐坤厚載物﹐故不傾。巽爲賊﹐伏震爲言﹐兌爲言﹐乾亦爲言﹐言多﹐故曰巧言賊忠。震爲生﹐兌毀﹐故傷我申生。○適﹐宋元本作過﹐非﹐依汲古。申生﹐晉太子﹐爲驪姬讒死。

噬嗑。金城鐵郭﹐上下同力。政平民親﹐寇不敢賊。艮爲城郭﹑爲金鐵﹐艮上震下﹐坎爲平﹐故上下同力。坎爲眾﹑爲民﹐又爲寇賊。○親﹐汲古作歡﹐依宋元本。

賁。日鏡不明﹐冬災大傷。盜華失實﹐十年消亡。離日爲鏡﹐坎黑﹐故不明。坎爲冬﹑爲災﹑爲盜﹐震爲華﹐故曰盜華﹐言不時也。春秋十二月書桃李華是也。艮爲果實﹐坎失﹐故曰失實。震爲年﹐伏兌﹐數十﹐故曰十年。○日﹐宋元本作目﹐依汲古。

剝。鰥寡孤獨﹐命祿苦薄。入室無妻﹐武子悲哀。艮鰥坤寡﹐艮爲室﹐兌爲艮妻﹐兌伏﹐故曰無妻。震爲武﹑爲子﹐震覆﹐故悲哀。坤爲悲也。武子﹐崔杼﹐杼娶棠姜﹐占得《困六三》」入其室﹐不見其妻「﹐見《左傳》。

復。飲酒醉酗﹐跳起爭鬭。伯傷叔僵﹐東家治喪。詳《益》之《蒙》。○酗﹐各本皆作飽﹐非﹐依《益》之《蒙》校。

無妄。介紹微子﹐使君不殆。二國合歡﹐燕齊以安。震爲子﹐艮小﹐故曰微子﹐正反震﹐故曰介紹。《禮聘儀》﹕」介紹而傳命。「又《戰國策》﹕」請爲紹介「注﹕相佐助也。震爲君﹐艮爲國﹐正反艮相對﹐故曰合。正反震相對﹐故曰合歡。艮爲燕﹑爲安﹐巽爲齊。殆﹐音以﹐與子韻。

大畜。牽牛系尾﹐詘折幾死。雕世無仁﹐不知所比。通《萃》。艮爲牛﹐艮手爲牽﹐艮爲尾﹐巽爲系﹐前牽後系﹐故折幾死。兌爲折﹐坤爲死﹑爲世﹑爲敝﹐故曰雕世。《論語》﹕」歲寒然後知松柏之後雕「。雕﹐殘也﹐零落也。○牛﹐汲古作頸﹐依宋元本。雕﹐元本作雕﹐依宋本﹑汲古﹐然恐仍訛。

頤。東龍冤毒﹐不知所觸。南北困窮﹐王子危急。震爲龍﹑爲東﹐坤爲毒﹐艮爲角﹑爲觸﹐正反艮﹐故曰不知所觸。震爲南﹐坤爲北﹑爲困窮﹐震爲王﹑爲子﹐坤爲危。○冤﹐汲古作究﹐非﹐依宋元本。王子似指王子帶﹐後爲晉文所殺。

大過。疾貧王孫﹐北陸無輝。祿命苦薄﹐兩守孤門。通《頤》。坤爲疾﹑爲貧﹐震爲王﹐艮爲孫﹐故曰疾貧王孫。坤爲北﹐故曰北陸。坤黑﹐故無輝。巽爲命﹐乾爲祿﹐故曰祿命。坤爲苦薄﹐兌卦數二﹐故曰兩。乾爲門﹐巽爲寡﹐故曰孤門。○輝﹐宋元本作禪﹐守作事﹐均依汲古。陸﹐汲古作極﹐依宋元本。

坎。公孫駕驪﹐載遊東齊。延陵說產﹐遺季紵衣。震爲公﹐艮爲孫﹐震馬﹐故曰駕驪。震爲東﹐伏巽爲齊﹐艮爲魯﹐重艮﹐故曰延陵。又艮爲季子也。震爲悅﹑爲紵衣﹐事詳《乾》之《益》。○驪﹐宋元本訛釃﹐汲古作車﹐依局本。

離。王良善禦﹐伯樂知馬。文王東獵﹐獲嘉賢士。開福佑周﹐發旦興起。震爲王﹐艮爲良﹐震爲馬﹑爲伯﹑爲樂﹑爲王﹑爲福﹑爲周﹑爲士﹑爲旦﹐離爲文﹐震爲東﹑爲獵﹐全用伏象。○第四句宋元作獲喜聖事﹐周發旦作賢周發﹐均依汲古。下四句言文王因獵獲姜尙﹐輔文武成王業。發﹐武王名﹔旦﹐周公名。

咸。日月不居﹐重耳趨捨。遊齊入秦﹐晉國是霸。艮乾皆爲日﹐兌爲月﹐不居者﹐不息也。兌爲耳﹐伏坤爲重﹐故曰重耳。艮爲捨﹐巽爲齊﹐兌爲秦﹐巽入﹐故曰入秦。艮爲國﹐伏震爲晉﹑爲霸。

恆。假文翰翼﹐隨風偕北。至虞夏國﹐與舜相得。年歲大樂﹐邑無盜賊。震爲羽翰﹐伏坤﹐故曰文翰。文翰﹐鳥也。《周書》﹕」蜀人以文翰「﹐文翰者﹐似臯雞。巽風﹐坤北﹐故曰隨風偕北。伏坤爲國﹐震爲帝﹐故曰舜。坤爲年歲﹑爲邑﹐巽爲盜賊﹐乾無也。○偕﹐汲古訛背﹐得訛傳﹐依宋元本。

遁。南行北走﹐延頸望食。舉正失利﹐累我子孫。乾爲南﹑爲行﹐伏坤爲北﹐震爲走﹐故曰南行北走。艮爲頸﹑爲望﹐伏兌爲食﹐巽爲利﹐艮止﹐故失利。艮爲我﹑爲孫﹐伏震爲子。○北走﹐宋元本作無遁﹐望作後﹐均依汲古。止﹐汲古作口﹐依宋元本。第四句宋本作累爲子孫﹐元本作累爲我孫﹐依汲古。

大壯。開市作喜﹐建造利事。平準貨寶﹐海內殷富。震喜﹐伏巽爲市﹑爲利﹐震爲玉﹐乾亦爲金玉﹐故曰貨寶。乾爲富﹑爲海。平準者﹐《史記索隱》云﹕大司農有平準令丞﹐貴則糶之﹐賤則買之﹐平賦以相準﹐輸於京師。○市﹐宋元本作元﹐依汲古。

晉。三犬俱走﹐鬭於谷口。白者不勝﹐死於阪下。艮數三﹐故曰三犬。艮爲谷﹐震爲白﹐震覆﹐故死於阪下。艮爲阪﹐坤爲死也。○阪﹐宋元本作阪﹐依汲古。

明夷。驕胡犬形﹐造惡作凶。無所能成﹐還自滅身。坤爲胡﹐覆艮爲犬﹐而與坤連體﹐故曰驕胡犬形。坤爲凶惡﹑爲喪亡﹐故無成。坤爲身﹐坤死﹐故曰滅身。○犬形﹐宋元本作大彤﹐依汲古。

家人。跪拜贊詞﹐無益於尢。大夫頑囂﹐使我心憂。《新序》﹕」晉中行寅將亡﹐召其太祝而欲加罪焉﹐曰﹕子爲我祝而使我亡國﹐何也。曰﹕子不務徳而厚斂於民﹐則民怨。一人祝之﹐一國詛之﹐國亡﹐不亦宜乎「。

睽。辰次降婁﹐王駕巡狩。廣佑施惠﹐萬國咸喜。詳《小畜》之《大畜》。

蹇。牽羭上樓﹐與福俱遊。躬勞治國﹐安樂無憂。○羭﹐汲古作瑜﹐依宋元本。遊﹐宋元作居﹐依汲古。此林或用升象。兌爲羭﹐坤爲樓﹐他林或言樓皆坤象﹐互震爲福﹑爲遊。坤爲躬﹑爲國﹐坤役萬物﹐故勞。坤爲憂﹐震樂﹐故無憂。

解。白鳥銜餌﹐鳴呼其子。旋枝張翅﹐來從其母。詳《晉》之《震》。旋枝﹐宋元本作挾施﹐汲古作投杖﹐依《晉》之《震》校。

損。盲瞽獨宿﹐莫與共食。老窮於人﹐病在心腹。互大離若目之無睛﹐故曰盲瞽。坤爲寡﹑爲宿﹐故曰獨宿。兌爲食﹐獨則無與共也。坤爲老﹑爲窮﹑爲病﹑爲心﹑爲腹。於﹐依也。震爲人﹐言窮老依人也。○瞽﹐汲古作聾﹐依宋元本。

益。登木出淵﹐稍上升天。明徳孔聖﹐白日載榮。震爲木﹑爲登﹐坤爲淵﹐故曰出淵。艮爲天﹐與震對﹐故曰稍上升天。艮爲明﹐震爲孔﹑爲徳﹐伏乾爲聖﹐故曰孔聖。艮爲日﹐震爲白﹑爲榮﹐震車﹐故曰載榮。○載榮下汲古多寵祿再熒四字﹐依宋元本刪。

夬。彭離濟東﹐遷廢上庸。狠戾無節﹐失其寵功。元刊注﹕彭越後赦﹐遷蜀。上庸﹐蜀也。按﹕武帝元鼎元年﹐濟東王彭離有罪﹐廢﹐徙上庸﹐似指此事。○廢﹐汲古作之﹐狠作狼﹐均依宋本。

姤。贊揚上舞﹐神明正气。禹拜受福﹐君施我徳。伏震爲言﹐故曰贊揚。震爲舞﹑爲神﹑爲君﹐故曰禹。又爲福爲徳﹐古臣謁君須贊名拜舞。艮爲首﹐艮覆﹐首至地﹐故曰禹拜受福。○正﹐宋元作生﹐禹拜作拜禹﹐施作使﹐均依汲古﹐惟汲古多居則厚祿四字﹐依宋元本刪。

萃。從首至足﹐部分爲六。室家離散﹐逐南乞食。通《大畜》。乾爲首﹐艮爲肩背﹐震爲足﹐乾數六﹐言首﹑肩﹑胸﹑腹﹑股﹑足共六部也。艮爲室家﹐三上正反艮﹐故曰離散。乾南﹐震逐﹐兌食﹐艮求﹐故曰逐南乞食。三四句似指伍子胥事。

困。民迷失道﹐亂我統紀。空使乾華﹐實無所有。通《賁》。坎爲眾﹑爲民﹐坎隱﹐故迷而失道。震爲道﹐正反震﹐故曰亂我統紀。震爲華﹐離火下熇﹐故曰乾華。艮爲實﹐華萎故無實。○華﹐宋元本訛革﹐依汲古。實﹐汲古訛賓﹐依宋元本。又汲古末有先憂後樂四字﹐依宋元本。

井。刻畫爲飾﹐嫫母無益。毛嬙西施﹐求事必得。通《噬嗑》。艮手爲刻畫﹐離爲惡人﹐故曰嫫母。震爲毛羽﹐坎爲西﹐而兌爲媚好﹐故曰毛嬙西施﹐皆古美人名。艮爲求。首二句言嫫母本醜﹐𨿽飾無益。○第二句依宋元本增加﹐汲古無。

鼎。衣裳顚倒﹐爲王來呼。成就東周﹐封受大侯。《詩齊風》﹕」顚倒衣裳﹐顚之倒之﹐自公召之。「毛謂剌無節﹐林意似指呂伋父子爲卿﹐王朝在公情狀。鼎通屯。震爲衣裳﹐正反震﹐故顚倒衣裳。震爲呼﹑爲王﹐震爲東﹑爲諸侯﹐坤爲國。○周﹐汲古作國﹐依宋元本。侯﹐宋元本作休﹐非﹐依汲古。

震。當變立權﹐摘解患難。渙然冰釋﹐六國以寧。伏巽爲權。互坎爲患難。震爲解﹐故曰渙然冰釋﹐坎爲冰也。艮爲國﹐坎數六﹐故曰六國。艮安﹐故寧。此指蘇秦說六國合從事。

艮。西戎獯鬻﹐病於我國。杖策之岐﹐以保乾徳。互坎爲西﹐艮爲狗﹐故曰犬戎獯鬻。坎爲病﹐艮爲國﹐坎爲杖策﹑爲西﹐艮山﹐故曰杖策之岐。艮居西北﹐乾地﹐故曰以保乾徳。顧千里云﹕扶陜之岐當作杖策之岐﹐尙書大傳﹕遂杖策而去﹐過梁山邑岐山。陳朴園《齊詩考》引亦作杖策﹐故從之。○第三句宋元本作扶陜之岐﹐汲古作扶陽之正﹐依顧陳校。又汲古多終無患或四字﹐宋元無。

漸。南行逐羊﹐予利喜亡。陰孽爲病﹐復返其邦。伏震爲羊﹑爲南﹑爲行﹑爲子﹐巽爲利﹐坎爲陰孽﹑爲病﹐艮爲邦。○予疑爲好之形訛字﹐汲古作子﹐猶存其半。

歸妹。遊戲仁徳﹐日益有福。凶言不至﹐妖孽滅息。震爲仁徳﹑爲遊戲﹑爲福﹐離日﹐故曰日益有福。震爲言﹐坎爲凶﹑爲妖孽。

丰。春日新婚﹐就陽日溫。嘉樂萬歲﹐獲福大椿。震春﹐離日﹐故曰陽﹑曰溫。震爲嘉樂﹑爲萬歲﹑爲大椿﹐《莊子》﹕」上古有大椿﹐以八千歲爲春秋「。○嘉﹐宋元本作喜﹐大椿作有年﹐均依汲古。

旅。陰升陽伏﹐鬼哭其室。相飾不食﹐安巢如棘。通《節》。陽皆在陰下﹐故曰陰升陽伏。坎爲鬼﹐艮爲室﹐震爲笑﹐震之反則哭也。震爲玄黃﹐故曰飾。正反震﹐故曰相飾。兌爲食﹐艮止﹐故不食。艮爲巢﹐坎爲棘﹐艮坎連﹐故曰安巢如棘。○鬼哭﹐宋元本作舜失﹐依汲古。

巽。臣尊主卑﹐權威日衰。侵奪無光﹐三家逐公。通《震》。震爲主﹐陰爲臣﹐陽下陰上﹐故曰臣尊主卑。震爲威﹐巽爲權﹐互離爲日﹐巽隕﹐故曰日衰。震爲侵﹐艮手爲奪﹐互坎故曰無光。艮爲家﹐數三﹐故曰三家。震爲公﹑爲逐﹐故曰三家逐公。三家﹐孟孫﹑叔孫﹑季孫合謀逐昭公也。

兌。反言爲賊﹐戎女生患。亂吾家國﹐父子相賊。互巽爲賊﹐三至上正反兌爲反言﹐兌爲女﹐兌西﹐故曰戎女。《禹貢》西戎卽敍。伏艮爲家國﹐離爲亂﹐伏震爲父﹑爲子﹐正反震相背﹐中隔坎﹐故曰相賊。此指晉驪姬讒申生獻公殺申生事﹐故曰戎女﹑曰父子相賊。

渙。迎福開戶﹐喜隨我後。康伯愷悌﹐治民以禮。震爲開﹐艮爲戶﹐震爲喜﹑爲後﹑爲伯﹐坎爲民。按﹕《史記》」衛康叔卒﹐子康伯立「注﹕康伯﹐名王孫牟。左傳所稱王孫牟父是也。按﹕《左傳》」牟父與伯禽呂伋並事康王﹐必有賢徳「特其事﹐今皆亡耳。○隨﹐汲古作逐﹐後作後﹐均依宋元本。

節。日就月將﹐昭明有功。靈臺觀賞﹐膠鼓作人。艮日兌月﹐艮爲昭明﹑爲靈臺﹐震爲鼓﹐坎水﹐故曰膠鼓。震爲作﹑爲人﹐《廣韻》﹕」膠﹐太學也。「《禮王制》﹕」養國老於東膠。「《正字通》﹕」東膠﹐周學名﹐卽東序也。「○觀﹐宋元本作歡﹐依汲古。人﹐汲古作仁﹐依宋元本。觀賞謂遊覽。鼓宜爲庠。

中孚。百艸嘉卉﹐萌芽將出。昆虫扶戶﹐陽明得所。震爲百艸﹑爲嘉卉﹑爲萌芽﹐巽爲昆虫﹐與艮連﹐故曰扶戶。此以震爲荄玆﹐與趙賓讀同。

小過。天所佑助﹐萬國日有。福至禍去﹐壽命長久。艮爲天﹑爲國﹑爲日﹐震福﹐故曰萬國日有。艮爲壽﹑爲長久﹐巽爲命。○第二句汲古無﹐第四句汲古作君主何憂﹐均依宋元本。

旣濟。窮夫失居﹐惟守獘廬。初憂中懼﹐惟曰兢兢﹐無悔無虞。通《未濟》。未濟男之窮﹐故曰窮夫失居。多用半象。○惟﹐宋本﹑汲古作終﹐依元本。獘﹐汲古作舊﹐依宋元本。

未濟。賈玉得石﹐失其所欲。荷蕢撃磬﹐隱世無聲。震爲玉﹑爲蕢﹑爲磬﹑爲聲﹐艮石﹐皆半象。《論語》﹕」子擊磬於衛﹐有荷蕢者曰有心哉﹐擊磬乎﹗「按﹕荷蕢﹐隱士。

困之第四十七

困。席多鍼刺﹐不可以臥。動而有悔﹐言行俱過。坎爲鍼刺﹐下坎互大坎﹐故多鍼刺。伏賁。賁下互坎﹐上互震﹐震爲席﹐與坎連﹐故席多鍼刺。艮爲臥﹐三至上正反艮﹐故不可臥。亦正反震﹐故言行俱過也。

乾。鳥鵲食穀﹐張口受哺。蒙被恩徳﹐長大成就。柔順利貞﹐君臣合好。詳《履》之《咸》。

坤。六鷁退飛﹐爲襄敗祥。陳師合戰﹐左股夷傷。遂以薨崩﹐霸功不成。詳《蹇》之《蠱》。此與上干皆用遇卦《困》象。

屯。匍匐出走﹐驚惶悼恐。白虎生孫﹐蓐收在後。居中無咎。震走﹐坎蹇﹐故匍匐出走。震驚﹐坎懼﹐故曰悼恐。互艮爲虎﹐震白﹐故曰白虎。震爲生﹐艮爲孫﹐伏兌爲秋﹐故曰蓐收。《月令》﹕」孟秋之月﹐其帝少昊﹐其神蓐收「﹐《國語》﹕」史囂曰﹕天之刑神也「。震爲後﹐坎爲中。○生﹐宋元本作王﹐依汲古。

蒙。庇廬不明﹐使孔徳妨。女孽亂國﹐虐政傷仁。艮爲廬﹐坤坎皆爲黑﹐故不明。震爲孔﹐言齊人饋女樂妨害孔子不安其位也。坤爲女﹑爲孽﹑爲國﹑爲亂﹑爲虐政。○孔﹐汲古作禮﹐依宋元本。

需。鼫鼠四足﹐不能上屋。顏氏淑徳﹐未有爵祿。詳《萃》之《乾》。

訟。襄送季女﹐至於蕩道。齊子旦夕﹐流連久處。詳《屯》之《大過》。元本作久流連處﹐依宋本。

師。麞鹿逐牧﹐飽歸其居。還反次捨﹐樂得自如。詳《屯》之《比》。反﹐汲古作於﹐依宋元本。

比。望尙阿衡﹐太宰周公。藩屏輔弼﹐福祿來同。詳《坤》之《鼎》。三四句宋元本作屏藩湯武﹐立爲侯王﹐依汲古﹐惟汲古屏訛居。

小畜。開郭宏緒﹐王迹所基﹐報以八子﹐功徳俟時。定四年﹐武王母弟八人﹐周公爲太宰。基﹐汲古作居﹐報以八子作振以公子﹐均依宋元本。巽爲緒﹐伏震爲開﹑爲王﹑爲迹﹑爲子﹐伏坤﹐卦數八﹐故曰八子。艮爲時﹐艮止﹐故俟時。

履。八會大都﹐饒富有餘。安民利國﹐可以長居。巽數八﹐坤爲大都﹑爲饒富﹑爲民﹑爲國﹐巽爲利﹑爲長。○八﹐汲古作入﹐依宋元本﹐言八方會於大都也。

泰。陰雲四方﹐日在中央。人𨿽昏霧﹐我獨昭明。坤爲云﹑爲方﹐震卦數四﹐故曰陰雲四方。乾爲日﹐震爲人﹐坤爲霧﹐乾爲大明﹐言震人居坤霧之中﹐𨿽昏黯無礙於乾之明也。

否。魃爲災虐﹐風吹云卻。欲上不得﹐復歸其宅。坤爲鬼﹑爲惡﹑爲災﹐故曰魃爲災虐。坤云巽風﹐而巽爲退﹐故曰風吹云卻。艮止﹐故不得上。○第二句汲古作大風吹卻﹐非﹐依宋元本。魃﹐各本皆訛爲薄﹐玆依《小畜》之《中孚》校。《詩大雅》」旱魃爲虐「《毛傳》﹕」魃﹐旱神也「。

同人。昭昭略略﹐非忠信客。言多反復﹐以黑爲白。離明﹐故曰昭昭。昭昭略略﹐似當時方言﹐形容不忠之象貌。巽爲客﹐乾爲信﹑爲言﹐離正反兌口相對爲有言﹐故曰言多反復。巽爲白﹐乾天爲玄﹑爲黑。○多﹐宋元本作語﹐依汲古。

大有。三女爲姦﹐俱遊髙園。背室夜行﹐與伯笑言。禍反及身﹐冤無所禱。此用《困》象。互離﹐卦數三﹐故曰三女。坎爲姦﹐伏艮爲髙園。坎爲室﹑爲夜﹐艮爲背﹐故曰背室夜行。伏震爲行﹐兌笑言﹐坎爲禍﹐艮爲身﹐艮者震之反﹐故曰禍反及身。坎爲冤﹐震爲禱。又多用困伏象。○反及﹐宋元本作及乃﹐無所作死誰﹐均依汲古。園﹐汲古作國﹐依宋元本。

謙。涉屍畱鬼﹐大斧所視。文昌司過﹐簡公亂死。坤爲屍﹑爲鬼﹐涉疑爲移或徙之訛﹐言屍去而鬼畱也。伏兌爲斧﹐離爲視﹐坤爲文﹐震爲竹簡﹑爲公﹐坤爲亂﹑爲死﹐《晉書天文志》﹕」文昌六星﹐四曰司農司隸﹐五曰司命「。簡公爲陳成子所弒﹐見《論語》。

豫。大足長股﹐利出行道。囷倉充盈﹐疎齒善市。宜錢富家﹐事得萬倍。震爲大足。伏巽爲長﹑爲股﹑爲利﹐震爲大塗﹑爲行﹐故曰利出行道。艮爲囷倉﹐坤多﹐故曰充盈。伏兌爲齒﹐震形兌而長﹐故曰疏齒。伏巽爲市﹐坤爲財貨﹐故曰宜錢富有。艮爲家﹐伏巽爲倍﹐坤多﹐故曰萬倍。按﹕大足﹑長股﹑疏齒﹐蓋皆夷狄名。《淮南墜形訓》有跂踵民。大荒北經曰﹕跂踵國在拘纓東﹐其爲人大兩足﹐亦曰大踵﹐大踵卽大足長股﹐亦西方戎名﹐詳《比》之《蹇》﹐疏齒疑卽淮南所謂鑿齒民﹐在海外東南方。善市卽善賈也。○第五句汲古作宜以錢富﹐囷倉訛困合﹐均依宋元本。

隨。筐筥錡釜﹐可活百里。伊氏鼎俎﹐大福所起。震爲筐筥錡釜。艮爲裏﹐震爲百﹑爲生﹐故曰可活百里。《史記》﹕」晉滅虞﹐以百里奚爲秦繆夫人媵。「《呂氏春秋》﹕」百里奚飯牛於秦「﹐蓋其職賤﹐所司皆筐筥錡釜之事﹐反因以得活而相秦也。伊尹以鼎鼐乾湯﹐震爲鼎俎﹑爲伊吾。伊﹐歌聲也。○可﹐汲古作河﹐依宋元本。百里﹐宋元本作百口﹐汲古作百呂﹐依局本。

蠱。升髙登虛﹐欲有望候。駕之北邑﹐與喜相扶。巽爲髙﹐艮爲墟﹑爲望﹐震爲登﹑爲南﹐震反爲艮﹐則北矣。艮爲邑﹐故曰駕之北邑。震爲喜﹐艮爲扶﹐正反艮﹐故曰相扶。

臨。用彼嘉賓﹐政平且均。螟虫不作﹐民得安寧。伏巽爲暝虫﹐震爲嘉賓﹐坤爲政﹑爲平均。

觀。桃夭少華﹐婚悅宜家。君子樂胥﹐長利止居。巽爲桃﹐兌爲華﹑爲少﹐故曰少華。兌爲悅﹐《詩周南》﹕」桃之夭夭﹐灼灼其華﹔之子於歸﹐宜其室家「。艮爲家﹑爲君子﹐伏震爲樂﹐巽爲利﹐艮爲居。長利止居﹐言女嫁得所也。○華﹐宋元本作葉﹐依汲古。三五伏兌。

噬嗑。東行失旅﹐不知何處。西歸無配﹐莫與笑語。震爲東﹑爲行旅﹐互坎故失旅﹐故不知何處。坎位西﹐坎孤﹐故無配﹐故無笑語。○配﹐宋元本作妃﹐依汲古。

賁。玩好亂目﹐巧聲迷耳。賊敗貞良﹐君受其殃。坎耳離目﹐坎隱伏﹐故曰迷耳。離亂﹐故曰亂目。震爲聲﹐正反震﹐故曰巧聲。坎爲賊﹐艮爲貞良﹐震爲君。○殃﹐宋元本作咎﹐依汲古。

剝。明徳孔嘉﹐萬歲無虧。駕龍巡狩﹐王得安所。艮爲明﹐坤虛爲孔﹑爲萬歲﹐伏乾爲龍﹑爲王﹑爲行﹐故曰駕龍巡狩。○安所﹐汲古作所安﹐依宋元本。

復。同本異葉﹐安仁尙徳。東鄰慕義﹐來興古國。震木﹐故曰本﹑曰葉。坤爲安﹐震爲仁徳﹑爲東﹑爲鄰﹐坤爲義﹑爲國。○古﹐宋元本作吾。按﹕綿瓞瓞詩古公亶父傳﹕古公﹐猶先公﹐玆曰古國﹐義與毛異。

無妄。戴山崔嵬﹐日髙無頹。君王我徳﹐賜以嘉國。乾爲山﹐艮爲戴﹐在乾下﹐故曰戴山崔嵬。艮爲日﹐巽爲髙﹐乾爲君王﹑爲徳﹐艮爲我。我徳﹐言徳我也。艮爲國﹐震爲嘉。○日﹐宋元本訛曰﹐王作主﹐嘉作家﹐均依汲古。我﹐汲古作好﹐依宋元本。

大畜。築室合歡﹐千里無患。周公萬年﹐佑我二人﹐壽以髙遠。艮爲室﹐震爲歡﹐正反震相對﹐故曰合歡。坤爲千里﹑爲患﹐坤伏﹐故無患。艮爲壽﹑爲髙﹐乾爲遠。○二﹐汲古作三﹐依宋元本。宋元本無末句﹐依汲古。

頤。養雞生雛﹐畜馬得駒。明堂太學﹐君子所居。伏巽爲雞﹐震爲馬﹐艮少﹐故曰雛﹑曰駒。艮爲明堂﹑爲君子﹐坤文﹐故曰太學。

大過。雷行相逐﹐無有休息。戰於平陸﹐爲夷所覆。詳《坤》之《泰》。

坎。委蛇循河﹐北至海涯。涉歷要荒﹐君世無他。坎爲曲﹐故曰委蛇。伏巽爲蛇。坎位北﹐伏兌爲海﹐互震爲君。○北至﹐汲古作至北﹐君作在﹐從宋元本。

離。鴻聲大視﹐髙舉神化。背昧向明﹐以通福功。伏震爲鴻﹑爲聲﹐離爲視﹐巽爲髙﹐互兌爲夜﹐故曰背昧。離明﹐故曰向明。伏震爲福。○向﹐汲古作皆﹐形訛﹐依宋元本。通﹐宋元本作道﹐依汲古。

咸。比目四翼﹐來安吾國。福喜上堂﹐與我同牀。後三句汲古作」安我邦國﹐上下無患﹐爲吾家福「﹐從宋元本。咸伏損﹐上艮爲目﹐三至上正反艮﹐故曰比目。震爲翼﹐卦數四﹐故曰四翼。艮爲安﹑爲國﹑爲堂﹑爲牀﹐震爲福喜。

恆。先縠彘季﹐反謀桓子。不從元帥﹐遂行挑戰﹐爲荊所敗。《左傳宣十二年》﹕」楚子圍鄭﹐荀林父帥師救之﹐及河﹐聞楚與鄭平桓子欲歸﹐彘子曰不可﹐遂挑戰晉師﹐敗績「。巽爲縠﹑爲彘。震爲桓﹑爲子﹐巽震卦相反﹐故曰反謀桓子。震爲元帥﹑爲戰﹑爲荊楚﹐兌毀﹐故曰敗。○不﹐元本訛子﹐依宋本﹑汲古。先縠﹐汲古作士縠﹐依宋元本。先縠﹐彘子名。

遁。三頭六足﹐欲盜東國。顏子在庭﹐禍滅不成。乾爲頭﹐艮數三﹐故曰三頭。乾數六﹐故曰六足。伏震爲足﹑爲東﹐艮爲國﹐故曰東國。巽爲盜﹐艮爲顏﹑爲庭﹐坤爲禍滅﹐坤伏﹐故不成。三頭﹐似指魯三家。顏子或指顏淵。○庭﹐宋元本作邇﹐依汲古。

大壯。緣山升木﹐中墮於谷。子輿失勞﹐黃鳥哀作。通《觀》。艮爲山谷﹐巽爲木﹑爲隕落﹐故曰中墜於谷。震爲輿﹑爲子﹑爲黃﹐伏艮爲鳥﹐坤爲哀。《左傳文六年》﹕」秦伯任好卒﹐以子車氏之三子殉﹐國人哀之﹐爲賦黃鳥「。子輿﹐卽子車也。○勞疑爲勢或榮之訛。

晉。南有嘉魚﹐駕黃取鰌。魴鯉彌彌﹐利來無憂。離爲南﹐坤爲魚﹑爲黃。黃鰌魴鯉﹐皆魚名。嘉魚﹐《小雅》篇名。

明夷。邃炁作云﹐蒙覆大君。塞聰閉明﹐殷人賈傷。震爲大君﹐坤爲雲气﹐炁气同。坤云在震上﹐故曰蒙覆大君。坎耳聰﹐離目明﹐坤爲閉塞﹐故曰塞聰閉明。震爲子﹐殷﹐子姓。震爲商賈﹐故曰殷人賈傷。○君﹐汲古作臣﹐非﹐依宋元本。賈﹐疑訛字。易林屢以震爲孩子﹐箕子之明夷﹐蓋讀箕子爲孩子﹐孩子爲昏蒙之代名﹐專指紂﹐故曰蒙覆大君﹐足證以箕子爲紂臣之誤。

家人。舉翅攄翼﹐跂望南國。延頸卻縮﹐未有所得。此用《困》象。伏《賁》。震爲翅翼﹑爲攄舉﹑爲南﹐艮爲國﹐下離﹐故跂望南國。艮爲頸﹐在上﹐故曰延頸。震爲返﹐故卻縮。坎失﹐故未有所得。

睽。坎中蝦蟆﹐乍盈乍虛。三夕二朝﹐形消無餘。此用遇卦《困》象。巽爲蝦蟆﹐下坎﹐故曰坎中蝦蟆。坎盈離虛﹐坎爲夕﹐離卦數三﹐故曰三夕﹐言晦日三十也。伏震爲朝﹐兌卦數二﹐故曰二朝。按﹕張衡靈憲云﹕嫦娥竊不死之藥﹐遂托身於月﹐是爲蟾蜍。坎中蝦蟆﹐卽月中蝦蟆也﹐言月前盈後虛﹐至月朔而消滅無有也。

蹇。重弋射隼﹐不知所定。質疑蓍龜﹐執可避之。國安上樂﹐宜利止居。兵寇不至﹐民無騷憂。此仍用《困》象。《詩鄭風》﹕」弋鳧與雁「﹐《傳》以繩系矢而射﹐曰弋。巽爲弋﹐正反巽﹐故曰重弋。伏艮爲隼﹐震爲射﹐巽進退不果﹐故曰不知所定。坎爲筮﹐故曰質疑。巽爲蓍﹐離爲龜﹐坎爲避﹐孰可避之﹐言孰可避免也。艮爲國﹑爲土﹐震樂﹐巽利。○首句宋元本作僮子射禦﹐汲古作僮或射禦。僮﹐重之訛﹐或弋之訛﹐玆依《中孚》之《復》校。可避之﹐之與龜韻﹐宋元本作孰知所避﹐玆依汲古。七八句疑衍文﹐故不釋。

解。陰淫寒疾﹐水離其室。舟楫大作﹐傷害黍稷。民饑於食﹐不無病厄。離﹐汲古作流﹐從宋元本。楫﹐元本作戢﹐非﹐依宋本﹑汲古。坎爲陰寒﹑爲疾﹑爲室﹐震爲楫﹑爲黍稷﹐坎破﹐故傷害黍稷。坎爲民﹑爲厄。離虛﹐故饑。

損。離友絕朋﹐巧言讒慝。覆白污玉﹐顏叔哀哭。艮友在外﹐故曰離。兌爲朋﹐兌附決﹐故曰絕。正反震﹐故曰巧言讒慝。震爲白﹑爲玉﹐坤蒙閉﹐故曰覆白污玉。覆﹐掩也。艮爲顏﹑爲叔﹐兌爲哭。顏叔未詳。○慝﹐宋元本作匿﹐依汲古。

益。童女無媒﹐不宜動搖。安其室廬﹐傅母何憂。巽爲女﹐艮少﹐故曰童女。艮止﹐故不宜動搖﹐言宜貞靜也。艮爲室廬﹐艮止﹐故曰安。坤爲母﹐震樂﹐故傅母不憂也。古女子皆有傅母以爲教導。

夬。作凶造患﹐北檄困貧。東與禍連﹐傷我左跟。此用遇卦《困》象。困通賁。坎爲凶患﹑爲北檄﹐以木簡爲牘﹐長尺二寸﹐以爲徵召。坎陷﹐故曰困。離虛﹐故貧。《後漢安帝紀》﹕」民窮困道路﹐欲歸本郡﹐在所爲封長檄「。震爲東﹐坎爲禍﹑爲傷﹐震爲左﹑爲跟。○檄﹐汲古作榭﹐禍作福﹐均依宋元本。左﹐宋元本作老﹐依汲古。

姤。東南其戶﹐風雨不處。睆仁人﹐父子相保。乾爲門戶﹐巽居東南﹐故曰東南其戶。巽風進退無常﹐故曰不處。《毛詩》﹕」睆﹐好貌「。乾爲仁人﹑爲父﹐伏震爲子。○睆﹐汲古作●睨﹐宋元本作睨。丁云睨當爲睆是也﹐故從釋文。

萃。被髮獸心﹐難與比鄰。來如飄風﹐去似絕弦﹐爲狼所殘。巽爲髮﹐艮爲獸﹐坤爲心﹐巽爲飄風﹑爲繩﹐故爲弦。兌毀﹐故絕弦。艮爲狼﹐兌口﹐故曰爲狼所殘﹐言爲狼所噬也。

升。天覆地載﹐日月運照。陰陽允作﹐方內四富。坤爲地﹐伏乾爲天﹑爲日﹐兌爲月﹐坤爲方﹑爲多﹐故爲富。震卦數四﹐故曰四富。

井。桀亂無道﹐民散不聚。背室棄家﹐君孤出走。離爲惡人﹐故曰桀。震爲大塗﹐震伏﹐故曰無道。坎爲眾﹑爲民。風散﹐故曰不聚。艮爲室家﹐艮伏﹐故曰背﹑曰棄。震爲君﹐坎爲孤﹐震伏﹐故曰出走。

革。申酉稷射﹐陰慝萌作。荷葭載牧﹐泥塗不白。巽先天居申﹐兌後天居酉﹐丁云《谷梁定十五年傳》日下稷注﹕稷﹐日仄也。下稷爲晡時﹐伏震爲射。申酉稷射者﹐言日至申酉晡時而射也。伏坤爲陰慝﹐震爲萌芽﹐故曰萌作。伏艮爲荷﹐巽爲葭﹐坤爲牧﹐坎爲泥塗﹐巽爲白﹐坎隱﹐故不白。○稷射﹐汲古作敗時﹐依元本。荷﹐宋元本作柯﹐依汲古。葭﹐疑蓑之訛﹐《詩》﹕」何蓑何笠「是也。

鼎。踝踵足傷﹐左趾病痬。失旅後時﹐利走不來。詳《蒙》之《履》。

震。四足俱走﹐駑疲在後。俱戰不勝﹐敗於東野。震卦數四﹐故曰四足。震爲後﹐坎勞﹐故曰駑疲在後。震爲戰﹐坎陷﹐故不勝﹐故敗。震東﹐艮野。○俱戰﹐宋元本作戰旣﹐從汲古。

艮。塗行破車﹐醜女無媒。莫適爲偶﹐孤困獨居。互震爲大塗﹑爲行﹑爲車﹐坎破﹐故曰塗行破車。伏兌爲女﹐離爲惡人﹐故曰醜女。坎爲孤﹐艮爲鰥﹐故曰孤困獨居。○偶﹐汲古作耦﹐依宋元本。

漸。拊髀大笑﹐不知憂懼。開立大路﹐爲王所召。髀﹐《說文》股也。巽爲股﹐艮手﹐故曰拊髀。伏震爲笑﹐坎爲憂懼﹐兌悅﹐震樂﹐故不知憂懼。震爲大路﹑爲王﹑爲召。○王﹐宋元本作主﹐依汲古。

歸妹。伯圭東行﹐與利相逢。出旣遭時﹐孰不相知。震爲伯﹑爲玉﹐故曰伯圭。伯圭善貨殖﹐見《史記》《孟子》。伏巽爲利﹐故與利相逢。震爲出﹑爲時。○圭﹐汲古訛主﹐依宋元本。宋元本時訛昧﹐下多憂不成凶四字﹐均依汲古。

丰。東行賊家﹐鄭伯失辭。國無貞良﹐君受其殃。震爲東行﹐巽爲賊﹐伏艮爲家。震爲伯﹐伏坎爲平﹑爲鄭﹐故曰鄭伯。正反震﹐故失詞。艮爲國﹑爲貞良﹐艮伏﹐故無。震爲君﹐離爲殃。東行賊家﹐指桓十五年鄭厲公居櫟﹐是東行也﹐後自櫟入。鄭殺傅瑕原繁逐昭公﹐是賊家也﹐殺原繁言不順﹐是失詞也。

旅。前屈後曲﹐形體飭急。絞黑大索﹐困於請室。通《節》。坎爲屈曲﹐艮前﹐震後﹐故曰前屈後曲。艮爲形體﹐兌剛魯﹐附決﹐故曰飭。急﹐猶緊急也。巽爲索﹐坎爲黑﹐正反巽故曰絞。絞﹐縛也。艮爲室﹐震爲請﹐坎陷﹐故曰困於請室。請室﹐大臣待罪之所也。○飭﹐汲古作勁﹐非﹐依宋元本。請﹐宋元本訛淸﹐依汲古。

巽。鼓翼大喜﹐行婚飲酒。嘉彼諸姜﹐樂我皇考。伏震爲翼﹑爲鼓﹑爲喜。兌口爲飲﹐伏坎爲酒﹑爲婚﹐故曰行婚飲酒。巽爲姜﹐重巽﹐故曰諸姜。伏震爲父﹐爲大﹐故曰皇考。○翼﹐宋元本作腋﹐依汲古。婚﹐汲古作嫁﹐依宋元本。○言大喜之故在將婚飲酒也。

兌。狐嘈向城﹐三旦悲鳴﹐邑主大驚。伏艮爲狐﹑爲城﹐震爲鳴﹐故曰嘈。嘈﹐啼也。震爲旦﹐數三﹐故曰三旦。互坎爲憂﹐故曰悲鳴。艮爲邑﹐震爲主﹑爲驚﹐皆用伏象。此必有故事﹐爲今所不能考﹐或以吳廣詐狐鳴事說之﹐似非。○宋元本首句多國將有事四字﹐將林詞奇肆突兀之神全失﹐故依汲古。

渙。明徳克敏﹐重華貢舉。放勛徵用﹐浚哲蒙佑。震爲徳﹐艮爲明﹐故曰明徳。震爲華﹐正反震﹐故曰重華。震又爲帝﹐故又曰放勛。○克﹐汲古作光﹐依宋元本。言堯舜﹐天下蒙福。

節。秋隼冬翔﹐數被嚴霜。甲兵充庭﹐萬物不生。雞犬夜鳴﹐民人擾驚。詳《鼎》之《觀》。○充﹐汲古作克﹐依宋元本。犬﹐宋元本作父﹐依汲古。人﹐元本﹑汲古作大﹐依宋元。

中孚。絲紵布帛﹐人所衣服。摻摻女手﹐紡績善織。南國饒有﹐取之有息。巽爲絲紵布帛。震爲衣﹐艮手與巽連體﹐故曰女手。巽爲紡績﹑爲織。艮爲國﹐與震連﹐故曰南國。震生﹐故有息。

小過。鳳有十子﹐同巢共母。仁聖在位﹐歡以相保﹐興彼周魯。艮爲鳳﹐震爲子﹐兌數十﹐故曰十子。艮爲巢﹐巽爲母﹐震爲仁﹑爲歡﹑爲周﹐兌爲魯。○三四五句汲古作」歡以相保﹐富市之地﹐多財積谷「﹐依宋元本﹐此似指武王同母兄弟十人﹐故曰共母。而十人之中以周公爲最仁聖﹐周魯皆賴以興也。

旣濟。雄鷄不晨﹐雌鳴且呻。志疪心離﹐三旅生哀。此似用遇卦《困》象。巽爲雞﹐震爲晨﹑爲雄﹐震伏﹐故不晨。巽爲雌﹐兌口爲鳴﹑爲呻﹐坎爲心志﹑爲疾﹐故曰疪。疪痺同﹐《說文》濕病也。《內經》曰風痛也。亦巽象也。○鳴且﹐汲古訛雞具﹐依宋元本。呻﹐宋元本訛伸﹐疪作疵﹐生作出﹐均依汲古。旅﹐閭通用。三旅﹐屈子也。雌鳴指鄭袖。志疪心離﹐言作離騷。

未濟。光祀春城﹐陳寶雞鳴。陽明失道﹐不能自守﹐消亡爲咎。詳《大有》之《井》。首句汲古作光休出城﹐依宋元本。明﹐宋元本作鳥﹐爲作無﹐均依汲古。元本下多」舉事不成﹐自取凶咎「二句﹐依汲古。

井之第四十八

井。躓跛未起﹐失利後市﹐不得鹿子。詳《屯》之《困》。○鹿﹐汲古作麏﹐依宋元本。

乾。左輔右弼﹐金玉滿堂。常盈不亡﹐富如厫倉。詳《蒙》之《坤》。○厫﹐宋元本作敖﹐依汲古。

坤。雨師娶婦﹐黃巖季女。成禮旣婚﹐相呼南去。膏澤田裏﹐年歲大喜。詳《恆》之《晉》。南去﹐宋本作而歸﹐汲古作南上﹐依元本。田裏﹐汲古作下土﹐依宋元本。又末句宋元本無﹐依汲古。

屯。螟虫爲賊﹐害我嘉谷。盡禾殫麥﹐家無所得。詳《坤》之《革》。○嘉谷﹐宋元本作稼穡﹐家作秋﹐均依汲古。得﹐汲古作食。第三句汲古作中畱空虛﹐均依宋元本。

蒙。跛躃難步﹐遲不及捨。露宿澤陂﹐亡其襦袴。震爲步﹐坎蹇﹐故曰跛躃難步。艮爲捨﹐艮止﹐故不及捨。坎爲露﹑爲宿﹑爲澤陂﹐震爲襦袴﹐坤爲亡﹐故又曰亡其襦袴。

需。大夫祈父﹐無地不涉。爲吾相土﹐莫如韓樂。可以居止﹐長安富有。乾爲父﹐兌言﹐故曰祈父。陳朴園云﹕《詩》﹕」祈父予王之爪牙「﹐《毛傳》﹕」祈父司馬「也。蹶父爲司馬之官﹐《尙書》稱司馬﹐亦曰祈父。圻祈古通用。《詩大雅韓奕篇》﹕」蹶父孔武﹐靡國不到﹔爲韓姞相攸﹐莫如韓樂「﹐林所本也。伏坤爲土地﹐艮爲居止﹑爲安。乾爲富﹐兌悅﹐故曰樂。○祈﹐各本多作行﹐依汲古。

訟。少孤無父﹐長失慈母。悖悖煢煢﹐莫與爲耦。通《明夷》。坎爲孤﹐震爲父﹐坤喪﹐故無父。震爲長﹐坤爲慈母﹐坤亡﹐故失慈母。坤寡﹐故曰煢煢﹐故無耦也。

師。側弁醉客﹐長舌作凶。披髮夜行﹐迷亂相誤﹐亡失居處。艮爲冠﹐二四艮覆﹐故曰側弁。《詩小雅》﹕」側弁之俄﹐屢舞傞傞「。震爲客﹐坤迷﹐故曰醉客。兌爲舌﹐二至上兌形特長﹐故曰長舌。震爲髮﹐坤爲夜﹑爲迷亂﹑爲亡失。○處﹐宋元本作止﹐依汲古。

比。馬驚車破﹐王墜深津。身死魂去﹐離其室廬。震爲車馬﹐坎爲破﹐三至五震覆﹐故馬驚車破。九五爲王﹐坎陷﹐一陽陷坤水中﹐故曰王墜深津。坤爲死﹑爲身﹐乾爲魂﹐坤爲白色﹐乾伏﹐故曰魂去。艮爲室。○車破﹐宋元本作破處﹐依汲古。第二句依汲古﹐宋元本作王孫沈溝。死﹐各本作絕﹐依局本。第四句宋元本作自爲患害﹐依汲古。汲古末多貞難無虞四字﹐依宋元本刪。

小畜。東行述職﹐徵討不服。侵齊伐陳﹐銜璧爲臣﹐大得意還。通《豫》。震爲東﹑爲徵討﹑爲陳﹑爲璧﹐兌爲口﹐故曰銜璧。巽爲齊﹐艮爲臣﹐《左傳》」楚子圍許﹐許男面縛銜璧「。

履。百足俱行﹐相輔爲彊。三聖翼事﹐王室寵光。詳《屯》之《履》。

泰。本根不固﹐華葉落去﹐更爲孤嫗。通《否》。巽隕落﹐故曰本根不固。兌爲華﹐巽落﹐故曰落去。巽爲嫗﹐巽寡﹐故曰孤嫗。

否。牧羊稻園﹐聞虎喧讙。畏懼怵惕﹐終無禍患。詳《否》之《節》。患﹐各本皆作焉﹐依《屯》之《復》校。喧讙﹐宋元本作喧喧﹐怵惕作休息﹐均依汲古。

同人。履位乘勢﹐靡有絕獘。爲隸所圖﹐與眾庶位。通《師》。震爲履﹑爲乘﹐坤賤﹐故曰隸。坤爲眾庶。與眾庶位﹐言初得位乘勢﹐後爲皂隸所圖﹐與齊民等也。

大有。大輿多塵﹐小人傷賢。皇甫司徒﹐使君失家。通《比》。坤爲大輿﹑爲小人﹐艮爲塵﹐故曰大輿多塵。艮爲賢良﹐坤喪﹐故傷賢。艮爲臣﹐故曰皇甫司徒。震爲君﹐艮爲家﹐震覆﹐坎失﹐故曰使君失家。《詩》﹕」番維司徒﹐皇甫卿士「﹐皆幽王臣。又」無將大車﹐祇自塵兮﹔無思百憂﹐只自疷兮「﹐又」無將大車﹐維塵冥冥「。

謙。安如泰山﹐福祿屢臻。𨿽有狼虎﹐不能危身。○如﹐宋元本作和﹐祿作佑﹐依汲古。坤爲安﹐艮爲山﹐震東﹐故曰泰山。震爲福祿﹐艮爲狼虎﹑爲身﹐震出﹐故不能危身。

豫。同气異門﹐各別西東。南與凶遇﹐北傷其孫。艮爲气﹑爲門﹐正反皆艮﹐故曰同气。兩艮相背﹐故曰異門。震東﹐坎西﹐故曰各別西東。震又爲南﹐坤爲凶﹐故與凶遇。坎又爲北﹐坤爲死﹐艮爲孫﹐故曰北傷其孫。孫﹐與東韻。

隨。蜆見不祥﹐禍起我鄕。行人畏懼﹐邑客逃藏。《爾雅釋虫》﹕」蜆﹐縊女也﹐好自經死﹐故見者以爲不祥「。互巽爲虫﹑爲系﹐正縊女象也﹐故曰不祥。艮爲我﹑爲邑﹑爲鄕﹐震爲行人﹑爲客﹐巽伏﹐故曰逃藏。○蜆﹐各本皆訛爲蜺。祇﹐宋元本未訛﹐牟庭謂黃丕烈刊宋本易林私攺蜺爲蜆﹐以就爾雅﹐豈知巽爲繩﹑爲系﹐正易林用象之神妙﹐先儒從不知易林之詞皆由象生﹐故失言如此﹐且以好古之黃蕘圃何至攺古書字乎。第四句宋元本作使命不通﹐依汲古。

蠱。養虎畜狼﹐必見賊傷。無事招禍﹐自取災殃。艮爲虎狼﹐艮止爲畜﹐巽爲盜賊﹐兌毀折﹐故曰招禍﹑曰災殃。○宋元本作」畜狼養虎﹐無事招禍。必見賊傷﹐自取災殃「﹐今依汲古。惟必見汲古作還自﹐與自字義皆重﹐故依宋元本。

臨。順風吹火﹐牽騎驥尾。易爲功力﹐因權受福。牽騎﹐汲古作幸附﹐依宋元本。○伏遁。互巽爲風﹐艮爲火﹐故曰順風吹火。艮手爲牽﹐乾爲驥﹐艮爲尾﹐故曰牽騎驥尾。巽爲權。

觀。五嶽四瀆﹐潤洽爲徳。行不失理﹐民賴恩福。詳《頤》之《明夷》。○潤洽﹐依校﹐各本作沾濡。

噬嗑。延陵聰敏﹐樂聽太史。雞鳴大國﹐姜氏受福。《左傳襄二十九年》﹕」吳季札聘魯﹐爲之歌﹐齊曰﹕美哉﹐洋洋乎﹐大風也哉。表東海者﹐其太公乎「。艮爲山﹑爲少﹐故曰延陵。札號延陵季子也。震爲樂﹐坎耳爲聽﹐離文﹐故曰太史。伏巽爲雞﹐艮爲國﹐巽爲姜。雞鳴﹐《齊詩》篇名。○樂聽﹐汲古作聽樂﹐依宋元本。

賁。神鳥五色﹐鳳凰爲主。集於王國﹐使君得所。震爲神﹐艮爲鳥﹐離文﹐故爲鳳凰。震爲主﹑爲王﹑爲君﹑爲國。○國﹐宋元本作谷﹐依汲古。《禮器》云﹕」升中於天而鳳凰降。「《援神契》﹕」鳳五色俱備﹐見則天下安寧「。

剝。媒妁無明﹐𨿽期不行。齊女長子﹐亂其紀网。此用遇卦《井》象。坎爲媒妁﹐坎隱伏﹐故無明。震爲行﹐震反﹐故不行。下巽爲齊女﹐伏震爲長子。互離爲亂﹐巽爲紀网。○無﹐宋元本作光﹐行作得﹐其作我﹐均依汲古。

復。明月作晝﹐大人失居。眾星宵亂﹐不知所據。此仍用《井》象。兌爲月﹐離爲晝﹐兌離連體﹐故曰明月作晝。乾爲大人﹐三陽皆陷陰中﹐故曰失居。離爲星﹐坎爲眾﹑爲夜﹐故曰眾星宵亂。離爲亂也。

無妄。少康興起﹐誅澆復祖。微滅復明﹐享祀大禹。震爲君﹐故曰少康﹑曰興起。伏坤爲惡﹐故曰澆。坤殺﹐故曰誅澆﹐言澆爲少康所誅也。艮爲祖﹐震爲復﹐故曰復祖。乾爲大明﹑爲王﹐故曰大禹。按﹕《帝王世紀》﹕」后羿之相寒浞﹐旣殺后羿﹐因羿之室生奡及豷﹐夏有力﹐殺夏帝相帝妃﹐仍氏女曰後緡逃於有仍﹐生少康﹐少康長﹐與夏舊臣靡誅奡﹐復夏室。「奡卽澆也。○第四句宋元本作大禹享祀﹐依汲古。

大畜。千門萬戶﹐大福所處。黃屋左纛﹐龍徳獨有。艮爲門戶﹐乾亦爲門戶﹑爲千萬﹐故曰千門萬戶。乾爲大福﹐艮爲屋﹐震玄黃﹐故曰黃屋。震爲旗﹑爲左﹐故曰左纛。纛﹐旗也。震爲龍﹑爲徳﹐龍徳獨有者﹐言非天子不能如此也。○左﹐汲古訛在﹐有作右﹐均依宋元本。

頤。乾作聖男﹐坤爲智女。配合成就﹐長生得所。伏乾爲聖﹑爲男﹐坤爲女﹐坎爲水﹑爲智﹐坤亦爲水﹐故曰智女。乾道成男﹐坤道成女﹐故曰配合成就。震爲長生。○成就﹐宋元本作旣成﹐依汲古。

大過。羿張烏號﹐彀射天狼。鐘鼓夜鳴﹐將軍壯心。柱國雄勇﹐鬭死滎陽。通《頤》。坤惡﹐故曰羿。艮爲烏﹐震爲鳴﹐故曰烏號。烏號﹐弓名也。艮爲天﹑爲狼﹐天狼﹐星名。《楚辭》﹕」靑雲衣兮白霓裳﹐舉長弓兮射天狼。「彀﹐張弓也。彀射天狼﹐言羿暴戾也。震爲射﹑爲鐘鼓。坤爲夜﹑爲軍﹑爲心﹑爲國﹐艮爲柱﹐故曰柱國。坤爲死﹐正覆艮﹐故曰鬭死。坤水﹐故曰滎陽。柱國﹐房君蔡賜也﹐見陳涉世家﹐惟史不言其死處﹐林蓋別有所據。○彀﹐汲古訛殷。天﹐各本皆作驚﹐柱皆作趙﹐均依《師》之《否》校﹐然趙國或爲人名﹐戰死滎陽﹐未必爲訛字。

坎。炙魚棝斗﹐張伺夜鼠。不忍香味﹐機發爲祟﹐笮不得去。伏巽爲魚﹐下有離火﹐故曰炙魚。震爲棝斗。坎爲夜﹑爲鼠﹐艮止﹐故曰伺。震發﹐故曰張。言以炙魚置棝斗之中﹐至夜引鼠而射殺之也。伏巽爲臭﹐故曰香味。坎爲機﹑爲祟﹐震爲發﹐艮止﹐故曰笮。笮﹐音窄﹐狹也﹑迫也。○各本祟下多祟在頭頸四字﹐依《歸妹》之《師》校。棝﹐各本多作銅﹐丁云《說文》棝斗可以射鼠﹐疑銅爲棝之形訛字。愚按﹕《歸妹》之《師》作枯斗﹐枯﹐正棝之音訛字﹐由此證銅確爲棝﹐丁說是也﹐故竟從之。

離。髙飛不視﹐貪饕所在。臭腐爲患﹐自害其身。離爲飛﹑爲視﹐巽伏﹐故不視。兌口爲食﹐正反兌故曰貪饕。巽爲臭腐﹐伏坎爲患。艮爲身。○其﹐宋元本作躬﹐依汲古。

咸。鉛刀攻玉﹐堅不可得。單盡我力﹐胝胼爲疾。詳《坤》之《豫》。第三句依宋元本。單﹐殫之省文﹐汲古作盡我筋力。第四句宋元本作齒爲疾賊﹐依汲古。

恆。方喙宣口﹐聖智仁厚。解釋倒懸﹐家國大安。詳《小畜》之《噬嗑》。解釋﹐宋元本作釋解﹐依汲古。家﹐汲古作歷﹐依宋元本。

遁。蜘蛛南北﹐巡行罔罟。杜季利兵﹐傷我心旅。此用遇卦《井》象。巽爲虫﹐故曰蜘蛛。離南﹐坎北﹐離爲网罟。艮爲少﹑爲木﹐故曰杜季。艮爲刀劍﹐故曰利兵。坎爲心旅。杜季﹐卽杜伯﹐《史記正義》引《周春秋》云﹕宣王殺杜伯而無辜﹐後三年宣王會諸侯﹐田於圃﹐日中﹐杜伯起於道左﹐衣朱衣冠﹐操朱弓矢射宣王﹐中心折脊而死。《國語》則云於鄗。○首二句各木皆作」踟躕南北﹐誤入喪國「﹐旅作腹﹐丁云依《禦覽》蜘蛛引校攺﹐旅卽膂之省文。

大壯。公孫之政﹐惠而不煩。喬子相國﹐終身無患。通《觀》。艮爲公孫﹐坤爲政。喬﹐丁云喬僑通用﹐鄭子產也。艮爲喬木﹐故取象。坤爲國﹑爲終﹑爲身﹑爲患﹐艮安﹐故無患。

晉。孤矢大張﹐道絕不通。小人寇賊﹐君子壅塞。坎爲弧﹑爲矢﹐艮爲道路﹐坎陷﹐故不通。坤爲小人﹐艮爲君子﹐坎爲寇賊﹑爲壅塞。

明夷。藏戟之室﹐封豕受福。充澤肥腯﹐子孫蕃息。坎爲戟﹑爲室﹑爲隱伏﹐故曰藏。坎爲豕﹐震爲福﹑爲大﹐故曰封豕。伏乾爲肥腯。震爲子﹑爲蕃息。

家人。八子同巢﹐心勞相思﹐𨿽苦無憂。伏震爲子﹐巽數八﹐故曰八子。離爲巢﹐坎爲心﹑爲勞﹑爲憂。

睽。循理舉手﹐舉求取予。六體相摩﹐終無殃咎。通《蹇》。艮爲手﹐坤爲理﹐二陽分居坤中﹐故曰循理。艮爲舉求﹑爲取予﹐艮爲體﹐坎數六﹐故曰六體。重坎﹐故曰相摩。艮爲終。《左傳閔元年》遇屯之比﹐曰六體不易。六體﹐卽謂坎也。○舉求取予﹐汲古作典求相予﹐摩作磨﹐均依宋元本。殃咎﹐宋元本作咎殃﹐不協﹐依汲古。

蹇。公子王孫﹐把彈攝丸。發輒有獲﹐室家饒足。詳《比》之《小畜》。

解。井渚有悔﹐渴蜺爲怪。不亟徙鄕﹐家受其殃。坎爲井﹑爲渚﹑爲悔﹐震爲蜺﹐下有離火﹐故曰渴蜺。坎爲怪﹐《漢書五行志》﹕」上官桀謀廢昭帝﹐立燕王﹐是時天雨虹下屬宮中飲井水竭「﹐《淮南子》﹕」虹蜺者﹐天之忌也「﹐故不避則受其殃。○宋元本悔字均缺﹐依汲古。

損。鄭會細聲﹐國亂失傾。弘明早見﹐止樂不聽。《左傳襄二十九年》﹕」吳季札聘魯﹐觀樂﹐爲之歌﹐鄭曰﹕美哉﹐其細已甚﹐民弗堪也﹐是其先亡乎﹖自鄶以下無譏焉「﹐林全用其意。坤爲鄭會﹐《左傳》作鄶﹐《毛詩》作檜。會﹐蓋其省字。震爲聲﹐坤柔﹐故曰細聲。坤爲國﹑爲亂﹑爲傾﹐艮爲明弘。明猶弘通﹐諝﹐季子也。震爲樂﹐兌爲耳﹑爲聽﹐艮止﹐故不聽。○會細﹐汲古作澮有﹐釋文同﹐依宋元本。

益。穿室鑿墻﹐不直生訟。褰衣涉露﹐𨿽勞無功。《詩召南行露篇》﹕」厭浥行露「﹐又云」誰謂雀無角﹐何以穿我屋﹖誰謂鼠無牙﹐何以穿我墉「。艮爲室﹑爲墉﹐艮手﹐故曰穿鑿。正反震﹐故曰生訟。坤爲邪﹐故曰不直生訟。震爲衣﹐坤爲水﹐故曰露。艮手震行﹐故曰褰衣涉露。坤爲勞﹐坤喪﹐故無功。○露﹐汲古作河﹐非﹐依宋元本。

夬。脫卵免乳﹐長大成就。君子萬年﹐動有利得。震爲卵﹐今陽長至五﹐故曰脫卵。艮爲乳﹐艮伏﹐故免乳。乾爲長大﹑爲成就﹑爲君子﹑爲萬年。○首句汲古作胎卵胞乳﹐非﹐依宋元本。

姤。五心乖離﹐各引是非。莫適爲主﹐道路塞壅。巽卦數五﹐伏坤爲心﹑爲乖離。乾爲言﹐兌亦爲言﹐兌背乾﹐故曰各引是非。《夬九四》云」聞言不信「﹐林用象所本也。震爲侯﹑爲主﹑爲道路﹐震伏﹐故曰莫適爲主。乾實﹐故壅塞。

萃。百柱載梁﹐千歲不僵。大願輔福﹐文武以昌。艮巽爲梁柱﹐下坤爲多﹐故曰百柱。坤爲車﹐故曰載。坤爲千歲﹑爲僵﹐艮堅﹐故不僵。伏乾爲大﹑爲福﹐坤爲文﹐伏震爲武﹑爲昌。

井。營城洛邑﹐周公所作。世逮三十﹐年曆七百。福佑丰實﹐堅固不落。坤爲城邑﹑爲世﹑爲年﹐震爲周﹑爲公﹐數三﹐坤數十﹐故曰世逮三十。震數七﹐坤數百﹐故曰年曆七百。伏乾爲福佑﹑爲實﹐伏艮爲堅。《左傳》周公城洛邑卜世三十﹐卜年七百。○逮﹐汲古訛連﹐依宋元本。

困。從叔旅行﹐食於東昌。嘉伯悅喜﹐與我芝酒。通《賁》。艮爲叔﹐震爲從﹑爲行旅﹐故曰從叔行旅。震爲食﹑爲東﹑爲昌。東昌﹐齊地名。震爲伯﹑爲嘉﹑爲喜﹐坎爲酒﹐巽爲芝﹐艮爲我﹐故曰與我芝酒。此似有故實﹐俟考。

革。牛耳聾蔽﹐不曉聲味。委以鼎俎﹐方始亂潰。通《蒙》。坤爲牛﹐坎爲耳﹐坤閉﹐故耳聾。巽爲味﹐震爲聲﹐坤閉﹐故不知聲味。震爲鼎俎﹐離爲亂。○潰﹐汲古作憒﹐依宋元本。牛﹐汲古作失﹐未知孰是。

鼎。娵訾開門﹐鶴鳴彈冠。文章進用﹐舞韶和鸞。三仁翼政﹐國無災殃。詳《坤》之《明夷》。

震。遊魂六子﹐百木所起。三男從父﹐三女隨母。至己而後﹐各得其所。震爲遊﹑爲子﹐坎爲魂﹐數六﹐故曰遊魂六子。震爲木﹑爲百﹐數三。互坎艮﹐皆男象﹐而震爲父﹑爲從﹐故曰三男從父。伏巽﹐互離兌﹐皆女象。巽爲母﹐故曰三女從母。離卦數三也。巽居己方﹐至己而反者﹐言震巽相反復﹐震究爲巽與震相反也。○反﹐汲古作足﹐非﹐依宋元本。

艮。南山蘭茞﹐使君媚好。皇女長婦﹐多孫眾子。《左傳》﹕」鄭文公有妾曰燕姞﹐夢天與之蘭曰﹕蘭有國香﹐人服媚之「﹐艮納丙﹐故曰南山。震亦爲南。震伏巽﹐故曰蘭茞。震爲君﹐伏兌爲媚好﹐伏巽爲皇女﹑爲長婦。艮爲孫子﹐重艮﹐故曰多﹑曰眾。○首二句汲古訛爲」兩山萠使﹐苲君好「﹐依宋元本。

漸。黃虹之野﹐國君在位。管叔爲相﹐國無災殃。巽爲虹﹐互離﹐故曰黃虹。艮爲野﹐伏震爲賢君﹑爲管﹐下艮﹐故曰管叔。管仲相齊﹐伯天下。《孝經援神契》曰黃虹抱曰輔臣納忠﹐又《帝王世紀》少昊母曰女節﹐見星如虹下流華渚﹐夢感而生少昊。○在位﹐汲古作所在﹐虹訛爲●﹐均依宋元本。管叔﹐宋本﹑汲古作榮段﹐依元刊。

歸妹。穿鑿道路﹐爲君除捨。開辟福門﹐喜在我鄰。坎爲穿﹐震爲道路﹑爲君﹑爲喜﹐伏艮爲門。《史記呂后紀》﹕」東牟侯興居曰誅呂氏﹐無功﹐請得除宮「。震爲喜﹑爲鄰。

丰。商風數起﹐天下昏晦。旱魃爲虐﹐九土兵作。兌爲秋﹐下互巽﹐故曰商風。互大坎﹐故曰昏晦。丰卦屢言日中見斗﹐林所本也。坎爲鬼﹐下離故曰旱魃。《詩大雅》﹕」旱魃爲虐「﹐《毛傳》﹕」魃﹐旱神也「。震數九﹐伏艮爲兵。○九土﹐汲古作七凡﹐非﹐依宋元本。

旅。自衛反魯﹐時不我與。冰炭異室﹐仁道閉塞。詳《坤》之《頤》。○反﹐宋元本作歸﹐閉作隔﹐均依汲古。

巽。春陽生艸﹐夏長條肄。萬物蕃滋﹐充實益有。伏震爲春陽﹑爲生﹑爲艸。互離爲夏﹐巽爲枝條﹐震爲萬物﹑爲蕃滋。《詩周南》﹕」伐其條肄「﹐《傳》﹕」斬而復生曰肄﹐卽嫩條「。○肄﹐各本皆作枝﹐非﹐依《巽》之《睽》校。

兌。六蛇奔走﹐俱入茂艸。驚於長注﹐畏懼啄口。互巽爲蛇﹐伏坎﹐卦數六﹐故曰六蛇。伏震爲走﹐巽爲入﹑爲茂艸﹐兌爲口﹐坎爲畏﹐艮爲黔啄。蛇最畏鸛鶴之屬﹐以其啄也。易林讀黔喙爲黔啄﹐此又一證也。○俱﹐汲古作奔﹐依宋元本。注﹐汲古作作住﹐依宋本﹑元本。啄﹐各本皆作喙﹐依《中孚》之《家人》校。注﹐撃也。

渙。明月照夜﹐使暗爲晝。國有仁賢﹐君尊如故。坎爲夜﹑爲月﹐故曰明月照夜。坎隱伏﹐艮光明﹐故曰使暗爲晝。艮爲國﹐震爲仁﹑爲君。○宋元本缺此林。

節。避蛇東走﹐反入虎口。制於爪牙﹐骨爲灰土。震爲東﹐伏巽爲蛇﹐坎隱伏﹐故曰避蛇東走。艮爲虎﹐兌爲口﹑爲爪牙﹑爲骨﹐坎爲土。○蛇﹐汲古作地﹐爲作於﹐依宋元本。

中孚。傾疊不行﹐弱走善僵。孟縶無良﹐失其寵光。巽爲傾疊﹐震爲走﹐兌折﹐故曰弱走善僵。震爲孟﹐巽繩爲縶﹐故曰孟縶。艮爲良﹑爲光﹐巽爲伏﹐故曰無良﹑曰失其寵光。按﹕《左傳昭七年》﹕」衛襄公嬖人婤姶生孟縶﹐孟縶之足不良﹐孔成子曰﹕孟非人也﹐將不列於宗﹐後竟不得立「。孟縶無良﹐卽謂孟縶之足不良也。

小過。十羊俱見﹐黃頭爲首。歲美民安﹐國樂無咎。兌爲羊﹐數十﹐又爲見﹐故曰十羊俱見。震爲黃﹐艮爲頭﹑爲首﹐故曰黃頭爲首。震爲歲﹑爲樂﹐艮爲國﹐又爲安。○羊﹐汲古作年﹐美作尾﹐均依宋元本。

旣濟。望風入門﹐來到我鄰。餔吾養均。互用遇卦象。○餔﹐汲古作鋪﹐依宋元本。

未濟。登髙車返﹐視天彌遠。虎口不張﹐害賊消亡。此仍用遇卦象。井通噬嗑。震爲車﹑爲返﹑爲登﹐巽爲髙﹐故曰登髙車返。艮爲天﹑爲虎﹐坎閉塞﹐故口不張。震爲口也。巽爲賊﹐風散﹐故消亡。○車﹐汲古訛連﹐天訛失﹐均依宋元本校。

焦氏易林注卷十三

行唐尙秉和節之注

受業蒲城仵道益﹑丰潤董維城堃校刊

革之第四十九

革。馬服長股﹐宜行善市。蒙佑諧偶﹐獲金五倍。乾爲馬﹐巽爲股﹑爲長﹐故曰馬服長股。服﹐猶駕也。乾爲金﹐巽爲市﹑爲倍﹐卦數五﹐故曰獲金五倍。○市﹐元本作布﹐依宋本。第三句汲古作俱蒙福佑﹐五作三﹐俱依宋元本。

乾。髙原峻山﹐陸土少泉。艸木林麓﹐喜得所蓄。此用《革》象。伏艮﹐故曰髙原﹑曰峻山。伏坤爲陸土﹐坎爲泉﹐坎伏﹐故曰少泉。震爲艸木﹑爲喜﹐艮止﹐故曰蓄。○陸土﹐汲古作址大﹐依宋元本。

坤。一門二關﹐結緝不便。峻道異路﹐日暮不到。此用遇卦《革》象。坤爲門﹐伏坎﹐數一﹐故曰一門。坎爲關﹐坤數二﹐故曰二關。坤閉﹐故曰結緝。艮爲道路﹐山髙故曰峻道。蒙二至上正反艮﹐故曰異路。艮爲日﹐坤爲暮﹐艮止﹐故不到。多用革伏象。關﹐門牡也。一門數關﹐故結緝不便。

屯。憂患解除﹐喜至慶來。坐立歡門﹐與樂爲鄰。坎爲憂患﹐震爲解﹐爲喜樂﹐艮爲門﹑爲坐。

蒙。殊類異路﹐心不相慕。牝牛牡猳﹐鰥無室家。坤爲類﹐艮爲路﹐二至上正覆艮﹐故曰殊類異路。坎爲心﹐二至上艮震相反﹐故不相慕。坤爲牝牛﹐坎爲牡猳﹐艮爲鰥﹑爲家﹐坎爲室﹐言牛豕殊類﹐𨿽一牝一牡﹐而不能配合﹐故無室家也。○殊﹐汲古訛疎﹐依宋元本。

需。太王爲父﹐季歷孝友。文武聖明﹐仁政興起。旦隆四國﹐載福綏厚。乾爲王﹑爲父﹑爲始﹐故曰太王。伏艮爲季﹐坤爲孝友﹑爲文﹐兌剛爲武﹐乾爲仁聖﹐互離爲晝﹐故曰旦。坤爲國﹐兌西方金﹐數四﹐故曰四國。○季歷﹐宋本﹑汲古作正季﹐依元本。林詞歷敍周王之由。旦﹐周公名。四國﹐猶四方﹐非管蔡商奄。

訟。臨河求鯉﹐燕婉失餌。屏气攝息﹐不得鯉子。通《明夷》。坤爲水﹑爲河﹑爲魚﹐坤柔順﹐故曰燕婉。巽爲餌﹐坎失﹐故燕婉失餌。震爲气息﹐坤閉﹐故屏气攝息。震爲子﹐坤魚﹐故曰鯉子。坤喪﹐故不得。○失餌﹐汲古作笑弭﹐依宋元本。

師。賈利求福﹐莫如南國。仁徳所在﹐金玉爲質。坤爲利﹐震爲福﹑爲南﹐坤爲國﹐故曰南國。震爲仁徳﹐伏乾爲金﹐震爲玉。○質﹐宋元本作寶﹐依汲古。

比。白虎赤憤﹐窺觀王庭。宮闕被甲﹐大小出徵。天地煩潰﹐育子不嬰。革兌爲虎﹑爲西﹐故曰白虎。坎爲赤﹑爲憂憤。赤憤﹐猶丹憤也。袁髙詩﹕茫茫蒼海間﹐丹憤何由伸。蓋與赤心同義﹐玆曰赤憤﹐言虎猛也﹐或疑憤當爲幩﹐然虎旡飾朱幩之理﹐或又疑爲羵。羵爲土中怪羊﹐不能出遊也。離爲觀﹑爲甲﹐坤爲亂潰﹐乾爲王﹐坎爲宮室﹐伏震爲徵﹐乾爲大﹑爲天﹐坤爲小﹑爲地﹐革二至上正反兌巽﹐兌毀折﹐巽散亂﹐而伏艮震﹐艮爲嬰兒﹐震爲覆艮﹐故嬰不能育也。○地﹐汲古作下﹐潰作憒﹐依宋元本。

小畜。子車鍼虎﹐善人危殆。黃鳥悲鳴﹐傷國無輔。秦風黃鳥詩哀三良殉穆公葬。子車鍼虎﹐三良名也。伏震爲子﹑爲車﹐艮爲虎﹐坎爲鍼﹐故曰子車鍼虎。震爲善﹑爲人﹐坎危殆。艮爲鳥﹐坤爲黃﹐故曰黃鳥。震爲鳴﹐坎爲悲﹐坤爲國。傷國無輔﹐言失賢人也。

履。兩目失明﹐日暮無光。脛足跛曳﹐不可以行﹐頓於邱傍。詳《剝》之《萃》。○曳﹐各本皆作步﹐依《剝》之《萃》校。

泰。羅网四張﹐鳥無所翔。徵伐困極﹐饑寒不食。坤爲网羅﹐震卦數四﹐故曰四張。震爲鳥﹑爲翔﹑爲徵伐。坤爲饑﹐乾爲寒﹐兌口爲食﹐坤閉﹐故不食。

否。伯夷叔齊﹐貞廉之師。以徳防患﹐憂禍不存。震爲伯﹐震伏﹐故曰伯夷。艮爲叔﹐互巽﹐故曰叔齊。余詳《比》之《剝》。

同人。疾貧望幸﹐賈販市並。開牢擇羊﹐多得大。詳《否》之《坎》。○幸﹐宋元本作仕﹐非﹐依汲古。第二句各本皆作使伯行販﹐依元本《訟》之《遁》校。

大有。南山之楊﹐其葉牂牂。嘉樂君子﹐爲國寵光。首二句陳風詩。牂牂﹐《毛傳》盛貌。伏艮﹐納丙﹐故曰南山。艮爲木﹐故曰楊。艮爲君子﹑爲光﹐坤爲國。

謙。東壁餘光﹐數暗不明。主母嫉妬﹐亂我事業。震東﹐艮壁﹐艮又爲光﹐故曰東壁餘光﹐言燭在東壁。艮爲明﹐互坎故不明。坤母﹐震爲主﹐故曰主母。坎爲嫉妬﹐坤爲事業﹑爲亂﹐事詳《謙》之《屯》。

豫。厭浥晨夜﹐道多湛露。瀐衣濡袴﹐重難以步。《詩召南》﹕」厭浥行露﹐豈不宿夜﹐畏行多露「﹐《傳》﹕」厭浥濕意「。震爲晨﹐坤坎皆爲夜﹐震爲道。坎爲瀐濕也﹐震爲襦袴。坤爲重﹐震爲步﹐坎陷﹐故難。○厭浥﹐各本皆作迷行。瀐衣濡袴﹐宋元本作瀐我襦袴﹐汲古作沾濡襦袴﹐難以步﹐宋元本步作涉﹐汲古作不可步﹐俱依元本《未濟》之《損》校﹐始知此林宋元汲古本皆訛錯也。

隨。目瞤足動﹐嘉喜有頃﹐舉家蒙寵。詳《乾》之《需》。第二句宋元本作喜如其願﹐不韻﹐依汲古。

蠱。鷹鸇欲食﹐短兔困急。逃頭見尾﹐爲害所賊。艮爲鷹鸇﹐震爲兔﹐雉﹐雞屬﹐疑用巽象也。艮爲頭﹑爲尾﹐艮在外﹐故曰逃頭。三至五艮覆﹐故曰見尾。兌爲見﹑爲毀折﹐故爲害。巽爲賊。○逃頭﹐汲古作延頸﹐害作我﹐均依宋元本。

臨。鼻移在項﹐枯葉傷生。下朽上滎﹐家擾不寧﹐失其金城。通《遁》。艮爲鼻﹐乾爲首﹐鼻在首下﹐故曰移鼻在項。震爲葉﹐巽隕落﹐故曰枯葉﹐故曰下朽。乾爲榮﹐故曰上榮。艮爲家﹑爲城﹐乾爲金﹐坤消﹐故失其金城。○下朽﹐汲古作下枯﹐依宋元本。

觀。飛不遠去﹐法爲罔待。祿養未富。乾爲祿﹑爲富﹐乾伏﹐故未富。○第二句汲古作汝爲內傷﹐姑從宋元本﹐仍未協。汲古多」終無災咎﹐君善安止「二句﹐依宋本。

噬嗑。倒基敗宮﹐重舌作凶。被髮夜行﹐迷亂相誤﹐亡失居止。艮爲基﹑爲宮﹐正覆艮﹐故曰倒基敗宮。伏兌爲舌﹐正覆兌﹐故曰重舌。震爲髮﹑爲行﹐坎爲夜﹐正反震﹐故曰迷亂相誤﹐而失居止也。○宮﹐汲古訛筥。夜行﹐宋元本﹑汲古皆作長夜﹐亡失居止皆作深亡吉居﹐均依丁本。

賁。亥午相錯﹐敗亂緒業﹐民不得作。離居午﹐艮居亥﹐離爲敗亂﹐伏巽爲緒﹐坎眾爲民。《詩汜歷樞》云﹕卯酉爲革政﹐亥午爲革命﹔又《漢書翼奉傳》﹕」易有陰陽﹐詩有五際。「孟康曰﹕五際﹐卯酉午戌亥﹐陰陽始終際會之歲﹐於此則有攺變之政。

剝。野麋畏人﹐俱入山谷。命短不長﹐爲虎所得﹐死於牙腹。艮爲麋﹑爲山谷﹐坤爲畏﹑爲死﹐故曰命短。艮爲虎﹐坤爲復﹐伏兌爲牙。

復。秋冬探巢﹐不得鵲雛。銜指北去﹐愧我少姬。詳《觀》之《屯》。

無妄。雙鳧欲飛﹐俱歸稻池。經涉雈澤﹐爲矢所射﹐傷我胸臆。詳《屯》之《旅》。

大畜。天門開辟﹐牢戶寥廓。桎梏解脫﹐拘囚縱釋。詳《小畜》之《泰》。

頤。尼父孔丘﹐善釣鯉魚。羅网一舉﹐得獲萬頭﹐富我家居。上艮﹐故曰尼﹑曰丘。下震﹐坤虛﹐故曰孔丘。《史記孔子世家》﹕」叔梁紇禱尼丘﹐生孔子﹐字仲尼。「《左傳哀十六年》﹕」孔丘卒﹐哀公誄之曰﹕鳴呼哀哉﹐尼父無自律「。坤爲魚﹑爲羅网﹐爲萬。艮爲首﹐故曰萬頭。艮爲家﹐坤多﹐故曰富。○网﹐宋本作釣﹐元本作鉤﹐依汲古。

大過。彭生爲豕﹐暴龍作賊。盜堯衣裳﹐桀跖荷兵。靑禽照夜﹐三旦夷亡。○豕﹐各本多作妖﹐於象不合。桀作聚﹐依《比》之《蒙》校。

坎。華言風語﹐亂相誑誤。終無凶事﹐安寧如故。詳《咸》之《頤》。○誑﹐宋本作狂﹐依元本﹑汲古。

離。延頸見足﹐身困名辱。欲隱避仇﹐爲害所賊。伏艮爲頸﹐震爲足﹐離爲見﹐艮爲身﹑爲名﹐二四艮覆﹐故曰困辱。伏坎爲隱伏﹑爲仇﹑爲害賊。○延﹐宋元本作逃﹐名作不﹐皆非﹐依汲古。賊﹐汲古作滅﹐依宋元本。

咸。無足斷跟﹐居處不安﹐凶惡爲殘。詳《夬》之《大過》。汲古多君臣相得四字﹐依宋元本。跟﹐汲古訛垠。

恆。三人俱行﹐北求大牂。長孟病足﹐倩季負糧。柳下之寶﹐不失我邦。詳《同人》之《丰》。寶﹐依校各本皆作貞。我邦﹐宋元本﹑汲古皆作驪黃﹐皆非﹐依汲古《渙》之《豫》校。糧﹐宋元本作囊﹐依汲古。此林屢見糧皆作囊﹐致難索解﹐獨此處存其眞。季者﹐季路。《家語》子路曰﹕吾嘗爲親負米百里之外﹐心甚樂之。林用此事﹐以此見汲古本眞可貴也。

遁。退飛見祥﹐傷敗毀墜。守小失大﹐功名小遂。艮爲飛﹐陰消陽﹐故曰退飛。祥﹐猶兆也。凡吉凶之兆先見者﹐皆曰祥。伏兌﹐故曰見。巽爲隕落﹐故曰傷敗毀墜。艮爲守﹐陰小陽大﹐陰消陽﹐故曰失大。艮爲名。《左傳僖十六年》六鷁退飛﹐過宋都﹐宋襄公曰﹕是何祥也。注﹕祥﹐吉凶之先見者﹐後戰於泓﹐不擊半濟﹐不殺二毛﹐襄公果敗﹐故曰守小失大。

大壯。持心瞿目﹐善搖數動。不安其處﹐散渙府藏﹐利得無有。伏艮爲目﹐乾惕﹐故持心瞿目。震爲動搖﹐震往﹐故曰善搖數動﹐不安其處。伏巽風﹐故曰散渙。坤爲府藏﹐巽爲利﹐坤亡﹐故無利。○搖數﹐宋元本作數搖﹐末句作無有利得﹐均依汲古。瞿目﹐各本訛懼怒﹐從《震》之《離》校。瞿﹐驚視也。林意似指呂媭散棄財寶事。

晉。牽尾不前﹐逆理失臣。衛朔以奔。○衛﹐依《比》之《恆》校﹐各本皆作惠﹐非。

明夷。祿如周公﹐父子俱封。震爲周﹑爲公﹑爲父﹑爲子。○汲古多建國洛東﹐在第二句﹐宋元本無。

家人。君有八人﹐信允篤誠﹐爲堯所舉。通《解》。震爲君﹑爲人﹐巽數八﹐故曰八人。坎爲信﹑爲誠篤﹐震爲帝﹐故曰堯。○君﹐宋元本作吾﹐依汲古。誠﹐汲古作敏﹐元本訛畒﹐依宋本。

睽。久陰霖雨﹐泥塗行潦。商人休止﹐市空無寶。詳《夬》之《大過》。

蹇。無足斷跟﹐居處不安﹐凶惡爲殘。見前《咸》卦。

解。馬蹄躓車﹐婦惡破家。靑蠅污白﹐恭子離居。詳《觀》之《隨》。蹄﹐音踶﹐足相躗曰蹄。

損。噂噂所言﹐莫如我垣。歡喜堅固﹐可以長安。詳《乾》之《困》。

益。懿公淺愚﹐不受深謀。無遠失國﹐爲狄所賊。詳《比》之《家人》。賊﹐汲古作滅﹐依宋元本。

夬。騏驥綠耳﹐章明造父。伯夙奏獻﹐衰續厥緒。佐文成伯﹐爲晉元輔。《史記晉世家》造父幸於周繆王﹐取驥之乘匹驊驑綠耳獻之繆王﹐王使造父禦西巡守﹐乃賜造父以趙城﹐十二世生趙夙﹐事晉獻公﹐夙之孫曰趙衰﹐事晉文公成伯業。乾爲馬﹑爲父﹑爲大明。章明者﹐言始顯也。遇卦革伏震爲伯﹐坤爲夙﹐艮手爲奏﹑爲獻。奏﹐進也。奏獻者﹐言進事獻公也。巽爲緒﹐離爲文﹐震爲晉。○驥﹐元本作鱗﹐依宋本﹑汲古。伯夙﹐汲古作夙伯﹐奏作所﹐依宋元本。衰﹐各本皆作襄﹐依《節》之《泰》校。

姤。駕車入裏﹐求鮮魴鯉。非其肆居﹐自令後市。通《復》。坤爲車﹑爲裏﹐震爲駕﹐巽爲魚﹑爲市肆﹐震爲後﹐言裏非產魚之地﹐故求之不得。○入﹐汲古作十﹐依宋元本。

萃。求麞嘉鄕﹐惡地不行。道止中返﹐喜還其牀。艮爲麞﹑爲鄕﹐坤爲惡﹐坤閉﹐故曰惡地不行。艮爲道﹑爲止﹑爲牀﹐伏震爲反﹑爲還。○返﹐宋元本作遷﹐還作反﹐均依汲古。

升。杖鳩負裝﹐醉臥道傍。不知何公﹐竊我錦囊。坤文爲鳩﹐互震故曰杖鳩。白貼云﹕老人食多咽﹐刻鳩爲杖﹐取鳩食不咽之義。震爲裝﹑爲道﹐伏艮爲臥﹐坤迷﹐故曰醉臥。震爲公﹐巽爲盜﹐坤爲囊。坤文﹐故曰錦囊。○杖﹐汲古作使﹐錦作衣﹐均依宋元本。

困。登昆侖﹐入天門。過糟丘﹐宿玉泉。同惠歡﹐見仁君。詳《比》之《姤》。三字句。仁﹐宋元本作欣﹐非。

井。水爲火牡﹐患厭不起。季伯夜行﹐與喜相逢。《左傳昭七年》﹕水﹐火之牡也。卦水火相交﹐故曰水爲火牡。坎爲患﹑爲夜﹐伏艮爲季﹐震爲伯﹑爲行﹑爲喜。○牡﹐宋元本皆訛莊﹐汲古訛木爲大牀﹐依丁本。喜﹐汲古訛善。

鼎。烏孫氏女﹐深目黑醜。嗜欲不同﹐過時無耦。通《屯》。艮爲烏﹑爲孫﹐坤女﹐互大離﹐故曰深目。坤爲黑﹑爲醜﹐坎爲嗜欲﹐艮時﹐坤寡﹐故過時無耦。

震。子鉏執麟﹐春秋作經。元聖將終﹐尼父悲心。詳《訟》之《同人》。○經元﹐宋元本作元陰﹐汲古作陰元﹐依汲古《訟》之《同人》校。

艮。灼火泉源﹐釣魴山巓。魚不可得﹐火不肯然。○火﹐宋元本訛炭﹐肯作可﹐依《比》之《屯》校。

漸。天馬五道﹐炎火久處。往來上下﹐作文約己。衣枲絲麻﹐相隨笑歌﹐凶惡如何。義不可曉﹐恐多訛字﹐故不釋象。

歸妹。鴟鴞破斧﹐衝人危殆。賴旦忠徳﹐轉禍爲福﹐傾危復立。詳《否》之《蠱》。

丰。牡飛門啟﹐憂患大解﹐不爲身禍。詳《需》之《兌》。

旅。石門晨門﹐荷蕢食貧。遁世隱居﹐竟不逢時。《論語》子路宿於石門﹐晨門曰奚自。又子擊磬於衛﹐有荷蕢過門者曰﹕有心哉﹐擊磬乎。注﹕晨門荷蕢﹐皆隱者。艮爲石﹑爲門﹐伏震爲晨﹑爲蕢﹐艮爲荷﹐兌爲食﹐離虛﹐故曰食貧。艮爲世﹐巽伏﹐故曰遁世隱居。艮爲時。○晨門﹐宋元本作晨開﹐食作疾﹐皆非﹐從汲古。

巽。免聚東郭﹐眾犬俱獵。圍缺不成﹐無所能獲。詳《蹇》之《坤》。

兌。三羊羣走﹐雉兔驚駭。非所畏懼﹐自令勞苦。兌羊﹐離卦數三﹐故曰三羊羣走。離爲雉﹐伏震爲兔﹑爲驚駭﹐伏坎爲畏﹑爲勞。

渙。羽翮病傷﹐無以爲彊。宋公徳薄﹐敗於水泓。震爲羽翮﹐坎爲病﹐故曰羽翮病傷。震爲公﹐《說文》以木架屋曰宋﹐艮象也﹐故曰宋公。下坎﹐故曰泓水。《左傳》宋襄公與楚戰﹐敗於泓。

節。姬姜稚叔﹐三人偶食。論仁議福﹐以安王室。震爲姬﹐伏巽爲姜﹐艮少﹐故曰稚叔。震數三﹐兌食﹐兌卦數二﹐故曰三人偶食。震爲言﹑爲仁﹑爲王﹐坎爲室。○稚﹐宋元本訛雅﹐依汲古。

中孚。精誠所在﹐神人爲輔。徳教之中﹐彌世長久。三聖乃興﹐多受福祉。震爲精誠﹑爲神﹑爲人﹑爲徳教﹑爲福祉﹐數三﹐故曰三聖。革互乾爲聖﹐文﹑武﹑周公也。○之中﹐汲古作亡患﹐乃興作仍事﹐依宋元本。又神人爲輔﹐宋元本作神爲人輔﹐非﹐依汲古。

小過。岐周海隅﹐獨樂不憂。可以避難﹐全身保才。震爲周﹐艮山﹐故曰岐周。兌爲海﹐震爲樂﹐巽寡﹐故曰獨樂。巽伏﹐故曰避難。艮爲保﹑爲身。○才﹐汲古作財﹐依宋元本。

旣濟。孤獨特處﹐莫依爲輔﹐心勞志苦。詳《益》之《艮》。

未濟。顧望登臺﹐意常欲逃。賈辛醜惡﹐妻不安夫。離爲顧望﹑爲醜惡﹐坎夫離妻﹐離卦在上﹐故妻不安夫。《左傳昭二十八年》魏獻子謂賈辛曰﹕昔賈大夫惡﹐娶妻而美﹐三年不言不笑。

鼎之第五十

鼎。積徳之君﹐仁政且溫。伊呂股肱﹐國富民安。伏《屯》。震爲徳﹑爲君﹑爲仁﹐坤爲積﹑爲政﹑爲國﹑爲民﹑爲富﹐震爲伊﹐巽爲呂﹑爲股肱。○君﹐宋元本作至﹐仁作君﹐依汲古。

乾。傾筐捲耳﹐憂不能傷。心思古人﹐悲慕失母。此用遇卦《鼎》象。伏震爲筐﹐坎爲耳﹑爲憂﹑爲心﹑爲悲慕﹐坤爲母。捲耳﹐艸名﹐《周南》」采采捲耳﹐不盈傾筐「﹐《毛傳》謂后妃思君子不在﹐玆謂失母﹐與毛異。○古﹐宋元本作故﹐依汲古。

坤。卻叔賈貸﹐行祿多悔﹐利無所得。此仍用《鼎》象。巽爲退﹐伏艮爲叔﹐故曰卻叔。震爲商賈﹑爲行﹑爲路﹐坤爲悔﹐巽爲利﹐坤亡﹐故無得。晉卻氏貪而好貸﹐數世不攺﹐至成公十七年果爲厲公所滅﹐故林詞云云。

屯。蹶足狂跛﹐怪碎不行。棄捐乎人﹐名字無申。震爲足﹐坎蹇﹐故曰蹶﹑曰跛。坎爲怪﹑爲破﹐坤閉﹐艮止﹐故不行。坤爲棄捐。震爲人﹐艮爲名﹐坤爲文字。坤黑﹐坎伏﹐故曰無申。申﹐明也。○首二句宋元本作」蹙狂跛衽﹐辟坐不行「﹐捐乎作損平﹐申作中﹐均依汲古。

蒙。文王四乳﹐仁愛篤厚。子畜十男﹐夭折無有。見前《頤》之《節》。

需。容民蓄眾﹐不離其居。坎爲眾﹑爲民﹐伏艮爲居。○居﹐汲古作君﹐依宋元本。

訟。三雛相逐﹐蠅墜釜中。灌沸淹殪﹐與母長決。伏震爲子﹑爲行﹐故曰三雛相逐。巽爲蠅﹐伏坤爲釜﹑爲水﹑爲死﹑爲母。○雛﹐宋元本作摧。按﹕《訟彖》」不利涉大川﹐入於淵也「﹐故林詞如此。

師。所望在外﹐鼎令方來。拭爵滌罍﹐灼食待之﹐不爲季憂。此兼用《鼎》象。離在外卦﹐故曰所望在外。震爲鼎﹑爲爵﹑爲罍﹐伏艮﹐故曰拭爵。坎水﹐故曰滌罍。艮爲待﹑爲季。○滌﹐宋元作澡﹐依汲古。又鼎令疑爲鼎命﹐卽大命也。

比。陸居少泉﹐髙山無雲。車行千里﹐塗污爾輪﹐亦爲我患。坎爲泉﹐坤艮皆爲陸﹐故曰少泉。坎爲云﹐艮爲髙山﹐坎隱伏﹐故無雲。坤爲車﹑爲千里﹐坎爲輪﹑爲泥塗﹐故曰塗污爾輪。坎爲患。

小畜。東家殺牛﹐聞臭腥臊。神背西顧﹐命衰絕周。亳社災燒﹐宋人夷誅。詳《噬嗑》之《巽》。聞﹐汲古本作污﹐依宋元本。西﹐宋元本作不﹐依汲古。衰絕﹐汲古作絕衰﹐非﹐依宋元。神背西顧﹐言背東家而西顧也。命衰絕周﹐言殷命已衰﹐而絕於周室也。

履。長子入獄﹐婦饋母哭。霜降旬日﹐向晦伏法。旁通《謙》。震爲長子﹐坎爲獄﹐坤爲母﹐伏巽爲入﹑爲婦﹐兌口﹐故曰母哭。坤爲霜﹐離日﹐坤數十﹐故曰旬日。坤爲晦﹑爲殺﹐故曰伏法。《隋書刑法志》﹕」聖王莫不先春風而播恩﹐後秋霜而動憲「﹐是自古殺人皆在霜降後﹐玆曰向晦﹐並用晦日也。

泰。溫山松柏﹐常茂不落。鳳凰以庇﹐得其歡樂。詳《需》之《坤》。

否。大屋之下﹐朝多君子。徳施溥育﹐宋受其福。艮爲屋﹐上干﹐故曰大屋。艮爲朝﹑爲君子﹐坤眾﹐故曰多。《說文》」以木架屋曰宋「﹐故艮爲宋。○溥﹐宋元本作博﹐依汲古。

同人。羅張目抉﹐圍合耦缺﹐魚鳥生脫。離爲网羅﹑爲目。抉決通。兌毀﹐故目決﹐言网目毀也。離中虛﹐故曰圍合。二人爲耦﹐按﹕《周禮天官》掌次射則張耦次。疏﹕凡射耦﹐皆兩兩俱升南面而射﹐耦缺則射者無。巽寡﹐故曰耦缺。巽爲魚﹐離爲鳥﹐目抉耦缺﹐故魚鳥得脫也。○抉﹐汲古訛列﹐耦作月﹐多采捕無功四字﹐在第三句﹐俱依宋元本。

大有。羔裘豹袪﹐髙易我宇。君子維好﹐至老無憂。兌爲羊﹐離文爲豹﹐乾爲衣﹐故曰羔裘豹袪。伏艮爲髙﹑爲宇﹑爲君子。乾爲老﹐坤爲憂﹐坤伏﹐故不憂。羔裘﹐《唐風》篇名﹐毛謂晉人不卹其民﹐刺詩玆云君子無憂﹐與毛異。○宇﹐元本訛字﹐依宋本。第四句宋元本無﹐依汲古。

謙。大頭明目﹐載受嘉福。三雀飛來﹐與祿相得。坎爲大首﹐伏離爲明目﹐震爲載﹑爲嘉福。數三﹐艮爲雀﹐故曰三雀。○嘉福﹐宋元本作喜福﹐汲古更訛爲福善﹐依周﹝當作局﹞本。

豫。銷鋒鑄耜﹐休放牛馬。甲兵解散﹐夫婦相保。詳《晉》林。第二句宋元本作縱牛救馬﹐汲古作縱牛放馬﹐依晉林校。又耜宋元本訛刃。

隨。吉日車攻﹐田弋獵禽。反行飲至﹐以告嘉功。詳《履》之《夬》。車攻﹐宋元本作舉釣﹐依汲古。獵﹐汲古作雙﹐反行飲至作宣王飲酒﹐均依宋元本。嘉﹐宋元本訛喜﹐依汲古。

蠱。商人行旅﹐資無所有。貪貝逐利﹐畱連王市。轘轅內安﹐公子何咎。震爲商旅﹐艮爲貝﹐巽爲利﹐艮止﹐故曰畱連。巽爲市﹐震爲王﹐故曰王市。震爲轅﹑爲公子﹐艮爲安。按﹕《左傳襄二十二年》﹕欒盈被掠於周﹐周王使候出諸轘轅。又《髙祖紀》因張良遂掠韓地轘轅。是轘轅爲地名﹐而《管子》云﹕凡主兵者必先審知地圖﹐轘轅之險。又《東京賦》﹕邪徑捷乎轘轅﹐薛綜注﹕轘轅﹐十二曲道﹐將去復還﹐故曰轘轅。是轘轅爲曲徑﹐所以設險﹐故曰轘轅內安﹐公子無咎。蓋艮震皆爲道路﹐卦三至上艮震相反復像轘轅也。○王市﹐宋元本作玉帛﹐轘作馭﹐均依汲古。

臨。火入井口﹐揚芒生角。犯歷天門﹐窺觀太微。登上玉牀﹐家易其公。通《遁》。艮爲星﹑爲火﹐兌爲井﹑爲口﹐艮爲角。火﹐熒惑也﹐言熒惑入井。艮爲門﹐上干爲天﹐《內經》以戊亥爲天門﹐乾艮皆位西北﹐故曰天門。艮爲觀﹐《天文志》太微爲五帝之庭﹐明堂之房。乾爲帝﹑爲玉﹐艮爲牀﹐故曰玉牀。艮爲家﹐震爲公﹐言熒惑入井﹐芒角犯太微﹐國君將易也。○首句宋元本作火井暘谷﹐依汲古。揚﹐汲古作陽﹐依宋元本。其﹐宋元本作共﹐又有作六者﹐依汲古。此自古星占﹐顧炎武謂林詞本《漢書李尋傳》《李尋傳》焉有火入井口之語﹐先儒從不知林詞皆本卦象﹐故誤解。

觀。秋隼冬翔﹐數被嚴霜。甲兵充庭﹐萬物不生。雞釜夜鳴﹐民擾大驚。通《大壯》。兌爲秋﹐艮爲隼﹐乾爲冬﹐震爲翔﹐故曰秋隼冬翔。坤爲霜﹐艮爲甲兵﹑爲庭﹐坤爲萬物﹐坤殺﹐故不生。巽爲雞﹐坤爲釜﹑爲夜﹐震爲鳴﹐故曰雞釜夜鳴。坤爲民﹐震爲驚。釜鳴﹐詳《復》之《旅》。雞夜鳴﹐言失時也。

噬嗑。東行西步﹐失其次捨。乾侯野井﹐昭君喪居。震爲東行﹐坎西﹐故曰西步。艮爲次捨。震爲諸侯﹑爲君﹐上離﹐故曰乾侯﹑曰昭君。艮爲野﹐伏兌爲井﹐《左傳昭三十二年》公薨於乾侯。野井﹐齊地名。昭二十五年齊侯唁公於野井是也。

賁。腫脛病腹﹐陷廁污辱。命短時極﹐孤子哀哭。震爲脛﹐艮爲節﹐故曰腫脛。腫﹐《說文》癰也。離爲腹﹐互坎﹐故曰病腹。坎爲廁﹑爲陷﹑爲污﹐艮爲時﹐伏巽爲命﹐兌爲折﹐故曰短命。震爲子﹐坎孤﹐坎悲﹐故曰孤子哀哭。伏兌爲哭。《左傳》晉侯有疾﹐張﹐如廁﹐陷而卒。

剝。切膚近火﹐虎絕我須。小人橫暴﹐君子何之。艮爲膚﹑爲火﹑爲虎﹑爲須﹑爲君子﹐坤爲小人﹐重坤﹐陰盛銷陽﹐故曰橫暴。艮止﹐坤閉﹐故曰何之。○火﹐汲古作災﹐之亦作災﹐依宋元本。子﹐宋元本作復﹐非﹐依汲古。

復。女室作毒﹐爲我心疾。和不能治﹐晉人赴告。坤爲女﹑爲室﹑爲毒﹑爲心﹑爲疾﹐《左傳昭元年》女陽物也﹐而晦時淫﹐則生內惑蠱之疾﹐故曰女室作毒﹐爲我心疾。坤死﹐故和不能治。震爲晉﹑爲人﹑爲告﹐言平公死﹐赴告列國也。○不﹐汲古作弗﹐非。劉毓崧云﹕弗﹐昭帝名。易林諱當時君名﹐故不見弗字。果﹐宋元本皆作不。

無妄。兵徵大宛﹐北出玉門。與胡寇戰﹐平城道西。七日絕糧﹐身幾不全。詳《屯》林。此以巽爲寇﹐余象皆同。

大畜。九子十夫﹐莫適與居。貞心不壹﹐自令老孤。震數九﹐故曰九子。震爲夫﹐兌數十﹐故曰十夫。艮爲居﹐正反艮﹐故曰莫適與居﹑曰貞心不壹。艮爲貞﹐乾爲老﹐伏巽爲寡﹐故曰孤。○首句汲古訛十子夬九﹐壹訛宣﹐自令老孤訛至今名孤﹐均依宋元本。

頤。車行稻麥﹐遂至家國。樂土無災﹐君子何憂。震爲車﹑爲稻麥﹐坤爲家國﹑爲土﹑爲災﹑爲憂﹐震爲樂﹑爲解﹐故無災憂。○子﹐宋元本作父﹐車作東﹐均依汲古。車行者﹐言以車運行稻麥至家也。

大過。作室山根﹐所以爲安。一夕崩顚﹐破我饔飧。詳《賁》之《明夷》。

坎。六人俱行﹐各遺其囊。黃鵠失珠﹐無以爲明。詳《臨》之《師》。

離。伯蹇叔盲﹐莫爲守囊。失我衣裘﹐不離其鄕。伏坎。中爻震爲伯﹐坎蹇﹐故曰伯蹇。艮爲叔﹐中爻互大離﹐故曰叔盲﹐故曰囊。艮守﹐坎伏﹐故莫爲守囊。震爲衣裘﹐上下坎﹐故曰失。艮爲鄕也。○鄕﹐汲古作邦﹐依宋元本。此句各本皆作我是﹑陰鄕或陰邦﹐我是者失我之訛﹐陰鄕尢難解﹐今從《否》之《噬嗑》校。

咸。襃寵灑尢﹐敗政傾家。覆我宗國﹐秦滅周室。互乾爲王﹐巽爲母﹐有王母之象﹐故曰襃。襃﹐幽王后﹐襃姒也。伏坤爲尢。灑尢者﹐言龍灑於王庭也。伏坤爲政﹐艮爲家室﹑爲國﹐兌毀﹐故曰敗傾。艮爲國﹐震爲宗﹐震覆爲艮﹐故曰覆我宗國。兌爲秦﹐震爲周﹐震伏﹐故曰秦滅周室。《詩》﹕」赫赫宗周﹐襃姒滅之「﹐林詠其事。○灑﹐汲古作溢﹐依宋元本。

恆。詭言譯語﹐仇禍相得。冰入炭室﹐消滅不息。伏正反震﹐故曰詭言譯語。伏坤爲仇﹑爲禍﹑爲冰﹐艮爲室﹑爲火﹐火與坤連﹐故曰冰入炭室。坤消坤死﹐故曰不息。○詭﹐宋元本作該﹐非﹐依汲古。

遁。彭生爲豕﹐暴龍作災。盜堯衣裳﹐聚跖荷兵。靑禽照夜﹐三日夷亡。詳《比》之《蒙》。此以巽爲豕﹑爲盜﹑爲跖﹐首句宋元本作彭名爲妖﹐汲古作彭生爲妖﹐依《比》之《蒙》校。

大壯。朝露白日﹐四馬過隙。歲短期促﹐時難再得。震爲朝﹑爲白﹐兌爲露﹐乾爲日﹑爲馬﹐震卦數四﹐故曰四馬。伏巽爲隙﹐乾爲歲﹐伏艮爲時期﹐伏觀爲消卦﹐故曰歲短期促也。《漢書張良傳》人生如白駒過隙。

晉。耳闕道喪﹐所爲不成﹐求事匪得。伏坎﹐故耳闕。艮爲道﹐道喪﹐言無耳喪失人道也。艮爲求﹐坤爲事﹐坤喪﹐故所爲不成﹐求事不得也。○喪﹐宋元本作衰﹐依汲古。求事﹐汲古作所求﹐依宋元本。

明夷。申公患楚﹐危不自安。重耳出奔﹐側喪其魂。震爲申﹑爲楚﹐坎爲患危﹐坤爲重﹐故曰子重。耳訛字。震爲出奔﹑爲子﹐坎爲邪﹐故曰側。側﹐子反名也。乾爲魂﹐乾伏﹐故曰喪魂﹐坤爲喪也。《左傳成七年》子重請取於申呂以爲賞﹐子反欲取夏姬﹐皆爲申公巫臣所止﹐後巫臣自取夏姬﹐奔晉﹐故子重子反皆怨巫臣而滅其族。巫臣遺二子書曰﹕余必使爾疲於奔命以死﹐後巫臣教吳伐楚﹐子重子反於是乎一歲七奔命。重耳爲子重之訛﹐然各本皆如此﹐不敢攺也。

家人。南上太山﹐困於空桑。左沙右石﹐牛馬無食。此用《鼎》象。伏震爲南﹐艮爲山﹐坎爲困﹐巽爲桑﹐離枯﹐故曰空桑。震左﹐兌右﹐艮爲沙﹐巽爲石﹐故曰左沙右石。離牛﹐乾馬﹐兌爲食﹐離虛﹐故無食。○空﹐宋元本作此﹐依汲古。

睽。悔隅遼右﹐福祿所在。柔嘉蒙禮﹐九夷何咎。兌爲海﹑爲右﹐伏艮爲東北﹐故曰遼右。遇卦鼎﹐乾爲福祿。伏坤爲柔﹑爲禮﹐震爲嘉﹐數九﹐故曰九夷﹐坤爲夷也。《論語》子欲居九夷。

蹇。陽春生長﹐萬物壯茂。垂枝布葉﹐君子比徳。此仍用《鼎》象。伏震爲陽春﹑爲生長﹑爲壯茂﹐伏坤爲萬物﹑爲枝葉﹐艮爲君子﹐震爲徳。○枝﹐汲古訛秋﹐依宋元本。

解。低頭竊視﹐有所畏避。行作不利﹐酒酸魚敗﹐眾莫貪嗜。坎爲首﹑爲﹐故曰低頭。離爲視﹐坎盜﹐故曰竊視。坎爲畏﹐坎隱伏﹐故曰畏避。坎險﹐故曰不利。坎爲酒菜﹐伏巽爲魚﹐巽木﹐木曲作酸﹐故曰酒酸。巽爲臭﹐故曰魚敗。坎爲眾。○作﹐宋元本訛伯﹐莫訛若﹐均依汲古。

損。左輔右弼﹐金玉滿堂。常盈不亡﹐富如敖倉。詳《師》之《歸妹》。堂﹐宋元本作櫃﹐如作於﹐均依汲古。

益。坐朝垂軒﹐據徳宰民。虞叔受命﹐六合和親。艮爲坐﹐坤爲朝﹑爲軒﹑爲民﹐震爲徳﹐艮手﹐故曰據徳。艮官﹐故曰宰民。震爲驩虞﹐艮爲叔﹐故曰虞叔。巽爲命﹐坤爲合﹐伏乾數六﹐故曰六合﹐言虞舜坐朝堂爲天子也。

夬。東行西坐﹐喪其犬馬。南求驊驑﹐失車林下。此用《鼎》象。伏震爲東﹑爲行﹐伏坎爲西﹐艮爲坐﹐故曰西坐。艮犬﹐震馬﹐坤喪﹐故曰喪其犬馬。震爲南﹑爲馬﹐艮爲求﹐故曰南求﹐故曰南求驊驑。坤爲輿﹐震爲林﹐坎失﹐故曰失車林下。坤爲下也。○坐﹐汲古作走﹐依宋元本。

姤。砥徳礪材﹐果當成周。拜受大命﹐封爲齊侯。此亦用《鼎》象。伏震爲徳﹑爲材﹐艮爲石﹐故曰砥礪。艮爲果﹐震爲周﹐艮爲成﹐故曰果當成周。艮爲拜﹐本卦巽爲命﹐重乾﹐故曰大命。巽爲齊﹐震爲諸侯﹐故曰齊侯。果當成周者﹐言太公積徳﹐果遇文王也。

萃。西逢王母﹐慈我九子。相對歡喜﹐王孫萬戶﹐家蒙福祉。兌在西﹐坤母﹐伏乾﹐故曰王母。伏震爲子﹐數九﹐坤爲慈﹐故曰慈我九子。伏象正反震相對﹐故曰相對歡喜。艮爲孫﹐伏震爲王﹐故曰王孫。坤爲戶﹑爲萬﹐故曰萬戶。艮爲家﹐伏震爲福祉。

升。安坐玉牀﹐聽韶行觴。飲福萬歲﹐曰壽無疆。伏艮爲坐﹐震爲玉﹐巽爲牀﹐故曰玉牀。震爲樂﹑爲觴﹐兌爲耳﹐故曰聽韶行觴。震爲福﹑爲萬歲﹐兌口﹐故曰飲。伏艮爲壽﹐坤廣﹐故曰無疆。○曰﹐宋元本作日﹐依汲古。

困。登髙望家﹐役事未休。王事靡盬﹐不得逍遙。詳《夬》之《解》。○事﹐宋元本作政﹐依汲古。

井。擊鼓蹈陔﹐不得相踰。章甫文徳﹐福厭禍消。元刊注云﹕陔﹐階次也。按﹕禮有陔夏﹐樂有擊鼓﹐爲登階之節﹐故曰不得相踰﹐言登階有節﹐不得亂也。伏震爲鼓﹐艮爲擊﹑爲陔﹑爲冠﹐故曰章甫。伏離爲文﹐震爲福﹐坎爲禍。厭﹐足也。○蹈﹐汲古作陷﹐非。消﹐宋本作涓﹐依元本﹑汲古。

革。追亡逐北﹐至山而復。稚叔相呼﹐反其室廬。依《需》之《渙》校。各本皆作」追亡逐北﹐呼還幼叔。至山而復﹐得反其室「。

震。老滑大﹐東行盜珠。困於噬敖﹐幾不得去。《山海經》云﹕堯光之山有獸穴居而冬蟄﹐名曰猾余。峩之山有獸焉﹐見人則眠﹐名曰狳。狳﹐卽也。皆艮象。震爲東﹑爲珠﹐坎爲盜﹐故曰盜珠。坎爲困。噬敖﹐按《詩》搏獸於敖《傳》﹕敖﹐地名。噬敖﹐疑亦地名也。○﹐宋元本訛偸﹐珠作敖﹐均依汲古。困﹐汲古作國﹐依宋元本。

艮。禹召諸神﹐會稽南山。執玉萬國﹐天下康安。詳《姤》之《臨》。神﹐宋元本作侯﹐第二句作南山會稽﹐均依汲古。安﹐汲古作寜﹐依宋元本。

漸。忉忉怛怛﹐如將不活。黍稷之恩﹐靈輒以存﹐獲生保年。詳《蒙》之《損》。首句宋元本作忉怛忉怛﹐玆依汲古。

歸妹。侯叔興起﹐季子富有。照臨楚國﹐蠻荊是安。元刊注﹕季氏富於周公﹐然下曰照臨楚國﹐則上二句皆楚事也。按﹕《左傳文元年》楚成王欲立商臣爲太子﹐令尹子上曰﹕楚國之舉﹐恆在少者﹐言楚君恆爲少子也。又昭十三年叔向曰﹕棄疾必有楚國﹐羋姓有亂﹐必季實立楚之常也。首二句言楚之興起﹐富有者恆在叔季之子﹐與子上叔向語同也。《左傳昭七年》薳啟彊曰﹕將使衡父照臨楚國。震爲侯﹑爲興起﹑爲荊楚﹐伏艮爲叔季﹑爲安。○侯﹐宋本作俟﹐依元本。

丰。白馬駿驑﹐更生不休。富我商人﹐利得如丘。通《渙》。震爲白﹑爲馬﹐故曰白馬駿驑。震爲生﹐二五正反震﹐故曰更生不休。震爲商人﹐艮爲丘﹐巽爲利。○駿驑﹐宋元本作駁﹐依汲古。

旅。灼火泉源﹐釣魴山顚。魚不可得﹐炭不肯然。詳《革》之《艮》。

巽。避患東西﹐反入禍門。糟糠不足﹐憂動我心。詳《否》之《需》。

兌。成王多寵﹐商臣惶恐。生其禍心﹐使君危殆。伏艮爲成﹐震爲王﹐兌爲媚﹑爲姬﹐重兌﹐故曰多寵。震爲商﹐艮爲臣﹐坎爲恐﹑爲心﹑爲禍﹑爲危殆。震爲君。○成﹐汲古作我﹐形訛字。臣作人﹐聲訛字。成﹐依宋元本﹐臣﹐依元本。宋本亦訛人。君﹐汲古作我﹐依宋元本。汲古多終無災咎四字﹐宋元本無。商臣﹐楚成王世子﹐後弒成王﹐見《左傳文元年》。

渙。虎饑欲食﹐見蝟而伏。禹通龍門﹐避咎除患﹐元醜以安。艮爲虎﹐伏離﹐中虛﹐故曰饑。伏兌爲食﹐坎爲棘﹑爲蝟﹑爲隱伏。《史記龜策傳》注﹕蝟能伏虎﹐言虎將食﹐見蝟而畏伏。震爲龍﹐艮爲門﹐震爲帝王﹐故曰禹。孟氏逸象坤爲醜﹐此似以坎爲醜。○饑﹐宋元本作飲﹐依汲古。患﹐汲古作禍﹐依宋元本。

節。按民呼池﹐玉杯文案。魚如白雲﹐一邑獲願。杯者﹐杖之訛。《後漢書禮儀志》﹕仲秋縣道按戶比民﹐年七十者﹐授以玉杖。八十九十﹐禮有加。文案﹐蓋養老加禮也。坎爲民﹑爲池﹐艮爲按。震爲玉﹑爲椀﹑爲案。案﹐椀也。伏離﹐故曰文。伏巽﹐故曰魚﹑曰白。坎爲云﹐故曰白雲。艮爲邑﹐坎數一﹐故曰一邑。此亦有故事﹐爲今所不能考。牟庭等便謂呼池攺爲安民縣在平帝二年﹐爲焦氏所不及見﹐疑爲崔篆所爲﹐豈知安爲按之訛字。《同人》之《豫》宋本﹑元本﹑汲古皆作按呼﹐汲古且作湖﹐安得據此訛字﹐以致疑乎。多見其不考耳。丁晏卿謂牟庭私攺按爲安﹐𨿽未必然﹐然按民呼池與安民呼池義孰爲優﹐可不煩言而解﹐乃牟氏故作安民縣解﹐固可疑也。○首句各本皆作安民呼池﹐依《同人》之《豫》校。文﹐汲古作大﹐依宋元本。魚﹐元本﹑汲古作泉﹐云作蜜﹐皆形訛字﹐依宋本。邑﹐汲古作挹﹐乃後人妄攺﹐以就泉蜜之訛﹐依宋元本。

中孚。雙鳧鴛鴦﹐相隨羣行。南至饒澤﹐食魚與粱﹐君子樂長。艮爲鳥﹐正反艮故曰雙鳧﹑曰鴛鴦﹑曰羣行。震爲行﹑爲南﹐兌爲澤﹑爲食﹐巽爲魚﹑爲稻粱。艮爲君子﹐震爲樂﹐巽爲長。○羣﹐宋元本訛君﹐樂作與﹐玆依汲古。

小過。蔡侯朝楚﹐畱連江渚。踰時歷月﹐思其君後。詳《豫》之《坤》。

旣濟。膠車駕東﹐與雨相逢。五楘解墮﹐頹杌獨坐﹐憂爲身禍。詳《大過》之《蠱》。楘﹑墮﹐元本作棨﹑墜。頹杌﹐宋本作頓阨﹐元本作頹輈﹐玆依汲古。

未濟。螟虫爲賊﹐害我稼穡。盡禾殫麥﹐秋無所得。詳《同人》之《節》。

震之第五十一

震。枯匏不材﹐利以濟舟。渡踰河海﹐無有溺憂。艮爲匏﹐伏巽﹐故曰枯匏。震爲舟﹑爲濟﹐伏巽爲利﹐坎爲河海﹑爲憂﹐震出﹐故無有溺憂。○材﹐依顧校﹐各本皆作朽。顧云國語枯匏不材於人。河﹐汲古作江﹐依宋元本。首句言枯匏𨿽無用﹐然以爲舟可利濟也。

乾。陷塗溺水﹐火燒我履﹐憂患重累。此用遇卦《震》象。震爲大塗﹐坎爲水﹑爲陷溺﹐互艮爲火﹐震在艮上﹐故曰火燒我履。坎爲憂患。

坤。旦生夕死﹐名曰嬰鬼﹐不可得祀。詳《小畜》之《升》。祀﹐宋元本訛視。

屯。揚水潛﹐使石潔白。裏素表朱﹐遊戲臯沃。得其所願﹐心志娛樂。詳《否》之《師》。○石﹐宋元本作君﹐表朱作附珠﹐均依汲古。沃﹐元本訛●﹐汲古作澤﹐其作君﹐依宋元本。裏﹐各本皆作衣﹐依《豫》之《大過》宋元本校。

蒙。眾鳥所翔﹐中有大怪。九身無頭﹐魂驚魄去﹐不可以居。詳《否》之《同人》。

需。刖根枯株﹐不生肌膚。病在於心﹐日以焦枯。此亦用震象。伏巽﹐下斷﹐故曰別根。巽殞落﹐故曰枯株。艮爲肌膚﹐本卦伏坤爲死﹐故曰不生。坎爲心病﹐離爲日﹑爲焦枯。

訟。府藏之富﹐王以振貸。捕魚河海﹐笀多得。詳《坎》之《大過》。○貸﹐汲古作貧。笀﹐元本作网﹐汲古作罟网﹐依宋本。

師。一莖九纏﹐更相牽攣。宿明俯仰﹐不得東西。請讞當決﹐日午被刑。坎爲莖﹐數一﹐故曰一莖。震數九﹐故曰九纏。伏巽爲繩﹑爲纏﹐遇卦震互艮爲牽﹐初至四正反艮﹐故曰互相牽攣。震爲旦﹐故曰宿明。宿明﹐卽黎明也。震東﹐坎西﹐艮閉﹐故曰不得東西。震爲請﹑爲讞﹐坤殺﹐故曰當決﹑曰被刑。伏離﹐故曰日午被刑。《史記》司馬穰苴與監軍莊賈期旦日日中會於軍門﹐及期﹐賈不至﹐召軍正問曰﹕軍法期而後至者云何﹐曰﹕當斬﹐乃斬之。○相﹐汲古作用﹐請作贊﹐均依宋元本。決﹐宋元本作報﹐午作中﹐均依汲古。

比。耋老鮐背﹐齒牙動搖。近地遠天﹐下入黃泉。坤爲老﹑爲魚﹐艮爲背﹐故曰鮐背。《詩大雅》黃耇臺背﹐《爾雅釋詁》老人皮膚消瘠﹐若駘魚也。伏兌爲齒牙﹑爲毀折﹐故曰勸搖。乾伏﹐故曰遠天。坤爲水﹑爲黃﹑爲下﹑爲死﹐故下入黃泉。

小畜。羊舌叔虎﹐野心善怒。黷貨無厭﹐以滅其身。羊舌虎﹐叔向弟。襄二十二年以受賄爲範宣子所殺。兌爲羊﹑爲口舌﹐伏艮爲叔﹑爲虎﹐故曰羊舌叔虎。坤爲野﹑爲心﹐震爲怒﹐故曰野心善怒。坤爲貨財﹑爲身﹐坤殺﹐故曰以滅其身。○舌﹐汲古訛蛇﹐依宋元本。

履。吁疑八子﹐更相欺紿。管叔善政﹐不見邪期。伏《豫》。震爲子﹐坤卦數八﹐故曰八子。震爲言﹐正反震﹐故曰更相欺紿。震爲管﹐艮爲叔﹐故曰客叔。坤爲政﹐震爲善﹐故曰善政。管叔者﹐管仲﹐言桓公死﹐諸公子爲亂﹐管仲不及見也。○吁﹐宋元本作謀﹐依汲古。詩鄭風洵吁且樂﹐韓詩作恂盱﹐《爾雅釋詁》盱﹐憂也。然則吁疑者﹐憂疑也。

泰。絆跳不遠﹐心與言反。尼丘顧家﹐茅簟朱華。震爲跳﹐伏巽爲繩﹐故曰絆跳。坤近﹐故曰不遠。坤爲心﹐震爲言﹐乾亦爲言﹐震言與干言相背﹐故曰言反。伏艮爲尼丘﹑爲家﹐巽爲茅﹐兌爲華﹐乾爲大赤﹐故曰朱華。下二句義未祥﹐或有訛字。○絆﹐宋元本作伴﹐依汲古。跳﹐汲古作逃﹐逃跳古通。易林多古義。頗疑汲古是﹐今通俗從宋元本。

否。蜉蝣戴盆﹐不能上山。搖推跌跋﹐頓傷其顏。巽爲虫﹐故曰蜉蝣。艮爲戴﹑爲盆﹐故曰蜉蝣戴盆。艮止﹐故不能上山。巽進退﹐故搖推跌跋。艮爲顏﹐坤爲傷。

同人。朝露不久﹐爲恩惠少。膏澤欲盡﹐咎在枯槁。通《師》。震爲朝﹐坎爲露﹐風散﹐故曰不久。震爲恩惠﹐坎爲膏澤﹐坤亡﹐故曰少﹑曰盡。離爲枯槁。

大有。河伯之功﹐九州島攸同。載祀六百﹐光烈無窮。此用《震》象。震爲伯﹐互坎故曰河伯。互艮爲州﹐震數九﹐重震﹐故曰九州島攸同。震爲百﹐坎數六﹐故曰六百。離爲光也。按﹕《竹書紀年》謂夏祀前後共四百七十一年﹐後儒疑之﹐玆謂九州島攸同﹐確謂禹也。載祀六百﹐謂禹食報之久也﹐較竹書更多。

謙。三人北行﹐大見光明。道逢淑女﹐與我驥子。震爲人﹐數三﹐故曰三人。坎爲北﹐艮爲光明﹑爲道﹐坤女﹐震爲淑﹐故曰道逢淑女。震爲馬﹐故曰驥子。

豫。金精躍怒﹐帶劍過午。徘徊髙庫﹐宿於木下。兩虎相拒﹐弓弩滿野。詳《噬嗑》之《泰》。劍過﹐宋元本作釗通﹐依汲古。拒﹐汲古作距﹐依宋元本。○《河圖帝覽嬉》﹕月者﹐金之精﹐又虎亦爲金精。艮爲虎﹐兩虎相拒者﹐言正反艮相背也。髙庫﹐地名﹐《呂氏春秋》出髙庫之兵以賦民﹐《越絕書》髙庫在安成裏﹐勾踐藏兵之所。

隨。江河淮海﹐天之奧府。眾利所聚﹐可以富有。樂我君子﹐百福是受。詳《乾》之《觀》。五六句宋元本作好樂喜友﹐汲古作安樂無憂﹐依《乾》之《觀》校。

蠱。不虞之患﹐禍至無門。奄忽暴卒﹐病傷我心。詳《蒙》之《明夷》。

臨。畫龍頭角﹐文章未成。甘言美語﹐說辭無名。詳《蒙》之《噬嗑》。角﹐宋元本作頸﹐依汲古。

觀。缺破不成﹐胎卵不生﹐不見兆形。詳《晉》之《益》。

噬嗑。旁行不遠﹐三里復反。心多畏惡﹐日中止捨。震爲行﹐艮止﹐故不遠。艮爲裏﹐震爲反﹐數三﹐故曰三里復反。坎爲心﹑爲畏惡﹐離爲日﹐艮爲止﹑爲捨。○復反﹐汲古作反復﹐依宋元本。

賁。四隤不安﹐兵革爲患。掠我妻子﹐家復饑寒。震數四﹐《說文》隤﹐隊也﹐又壞也。司馬相如《上林賦》隤墻塡。坎爲破壞﹐故曰四隤不安。艮爲兵革﹐坎爲患﹐艮手爲掠﹐震爲子﹐伏巽爲妻﹐故曰掠我妻子。艮爲家﹐坎爲寒﹐離虛﹐故曰饑寒。○隤﹐汲古作瀆﹐非﹐依宋元本。復﹐宋元本訛履。

剝。喜來如雲﹐嘉福盈門。眾才君子﹐舉家蒙歡。此兼用《震》象。震爲喜﹐坎爲云﹐震爲嘉福﹐艮爲門﹑爲君子﹑爲家﹐坎眾﹐故曰眾才。震樂﹐故曰蒙歡。○汲古第二句作第四句﹐第四句作第二句﹐今依宋元本。

復。載金販狗﹐利棄我走。藏匿淵底﹐折毀爲咎。詳《隨》之《革》。毀﹐宋本﹑汲古訛晦﹐元本訛悔﹐依局本。

無妄。日中爲市﹐各抱所有。交易貲賄﹐函珠懷寶﹐心悅歡喜。詳《泰》之《升》。

大畜。日趨月步﹐周徧次捨。經歷致遠﹐無有難處。首句宋元本作月步日趨﹐玆依汲古。○乾爲日﹐兌爲月﹐震行﹐故日趨月步。震爲周﹐艮爲次捨。

頤。陽明失時﹐陰凝爲憂。主君哀泣﹐喪其元侯。艮爲時﹐坤失﹐乾伏﹐故曰陽明失時﹑曰陰凝爲憂。坤爲憂也。震爲主﹑爲君﹐震爲樂﹑爲歌﹐震反爲艮﹐故曰哀泣。震爲諸侯﹑爲長﹐故曰元侯。坤爲喪。

大過。年衰歲暮﹐精魂遊去。形容銷枯﹐哀子相呼。乾爲年歲﹐乾老﹐故曰衰暮。乾爲精魂﹐大過死﹐故曰精魂遊去。伏坤爲形容﹐巽隕落﹐故銷枯。伏震爲子﹐坤憂﹐故曰哀子。兌口﹐故曰呼﹐正反兌﹐故曰相呼。○哀﹐宋元本作喪﹐相作恩﹐依汲古。按﹕恩必是思之訛﹐喪子思呼亦通。

坎。少無功績﹐老困失福。跂行徙倚﹐不知所立。艮爲少﹐又爲老﹐震爲功績﹐坎困﹐故無功﹐故失福。震爲行﹑爲徙倚﹑爲立﹐上下坎﹐故不知所立。○跂﹐汲古作跌﹐徙作跛﹐均依宋元本。

離。持心瞿目﹐善數搖動。自東䢐西﹐不安其處。散渙府藏﹐無有利得。伏坎爲心﹐重離﹐故曰瞿目。《禮玉藻》視容瞿瞿﹐注﹕瞿瞿﹐驚遽不審貌。巽風﹐故搖動。離東﹐兌西﹐風散。艮爲府藏﹐艮伏﹐故曰散渙府藏。巽爲利﹐兌折故無。○瞿目﹐汲古作耀目﹐依宋元本。持心瞿目者﹐言驚懼不敢放逸也。

咸。賫貝贖貍﹐不聽我辭。系於虎須﹐牽不得來。詳《需》之《睽》。

恆。老狼白獹﹐長尾大胡。前顚卻躓﹐無有利得。通《益》。艮爲狼﹑爲獹﹐《玉篇》韓獹﹐天下俊犬。艮爲尾﹐與巽連﹐故曰長尾。艮爲須﹐故爲胡。胡﹐領肉下垂也。《詩豳風》狼跋其胡﹐《毛傳》老狼有胡﹐進則躐其胡﹐曰前顚後躓。乾爲前﹐巽爲顚﹑爲利。卻﹐退也。坤喪﹐故無利。○胡﹐元本作狐﹐依宋本﹑汲古。卻﹐汲古作後﹐依宋元本。第四句汲古作岐人悅喜﹐非﹐依宋元本。

遁。背地相憎﹐心志不同。如火與金﹐君猛臣慢﹐虎行兔伏。艮爲背﹐伏坤爲地﹑爲心志。艮火﹐乾金﹐火爍金申不同﹐與相憎之故也。乾君﹐艮臣﹐艮虎﹐震爲兔﹐震伏﹐故曰兔伏。○慢﹐汲古作懾﹐依宋元本。艮止﹐故曰慢。

大壯。夏臺羑里﹐湯文厄處。鬼侯歠醢﹐岐人悅喜。詳《頤》之《復》。

晉。牙蘗生達﹐螳螂啟戶。幽人利貞﹐鼓翼起舞。此亦兼用《震》象。震爲萌芽﹑爲生﹐故曰牙蘗生達。兌爲斧﹑爲螳蜋﹐艮爲戶。震爲人﹐互坎﹐故曰幽人﹐艮止﹐故曰利貞。震爲翼﹑爲鼓﹑爲啟舞。○達﹐依《小畜》之《睽》校﹐各本皆作齒。

明夷。烈女無夫﹐閔思苦憂。齊子無良﹐使我心愁。坤爲女﹐震爲夫﹐坤喪﹐故無夫。坤坎皆爲思﹑爲憂﹐伏巽爲齊子﹐《詩齊風》齊子居止﹐《傳》文姜也﹐與其兄襄公通﹐故曰無良。坤爲我﹐坎爲心﹑爲愁。

家人。踐履危難﹐脫厄去患。入福喜門﹐見我大君。此用《震》象。互坎爲危難﹐上震﹐故踐履危難。震出﹐故曰脫厄去患。震爲福喜﹐互艮爲門﹐伏巽﹐故曰入。震爲君。○我﹐宋元本作悔﹐依汲古。

睽。折臂接手﹐不能進酒。祈祀閒曠﹐神怒不喜。此仍用《震》象。互艮爲臂﹑爲手﹐坎爲折﹑爲矯輮﹐故曰折臂。接手﹐手反接也﹐卽反縛也。《史記陳丞相世家》至卽命武士縛信﹐反接之﹐又《前漢陳平傳》噲受詔﹐卽反接檻車詣長安。坎爲酒﹐艮止﹐故不能進。震爲言﹐故曰祈祀。坎隱伏﹐故曰閒曠。言曠絕不祀也。震爲神﹑爲怒。

蹇。蟻封穴戶﹐大雨將集。鵲起數鳴﹐牝雞嘆室。相薨雄父﹐未到在道。此仍用《震》象。伏巽爲蟻﹐艮爲穴戶﹐坎閉﹐故曰封。坎爲雨﹑爲集﹐震爲鵲﹑爲鳴。伏巽爲雞﹐艮爲室。末二句有訛字﹐故義未詳。按﹕漢明帝禱雨曾筮得此林﹐召沛獻王輔詮敍其義﹐王傳京易者也。○起數﹐汲古作數起﹐末作來﹐均依宋元本。雄父疑爲雄犬﹐他林雄犬皆訛雄父是其證﹐汲古又作雄文﹐皆非。

解。胡俗戎狄﹐太陰所積。固冰沍寒﹐君子不存。古者以戎狄爲陰物﹐故易林皆以坤象戎狄。卦有重坎﹐坎爲月﹐月者﹐太陰之精﹐故亦象戎狄。重坎﹐故曰積。坎爲冰﹑爲寒﹐艮爲君子﹐上卦艮覆﹐故曰不存。○第三句元本沍作﹐汲古冰作冽﹐玆從宋本。者﹐沍之訛。《左傳》固陰沍寒。

損。翕翕﹐消頹崩顚。滅其令名﹐身不得全。坤震皆爲車﹐而震爲聲﹐故曰翕翕﹐皆車聲也。坤消﹐二至四艮山覆﹐故曰崩顚。艮爲名﹐震淑﹐故曰令名。坤喪﹐故滅其令名。坤爲身﹐坤死﹐故不得全。○消﹐汲古訛稍﹐依宋元本。

益。螟虫爲賊﹐害我稼穡。盡禾殫麥﹐秋無所得。詳《坤》之《革》。螟﹐宋元本作災﹐殫作單﹐均依汲古。

夬。三鳥飛來﹐自我逢時。俱行先至﹐多得大利。伏艮爲鳥﹐數三﹐故曰三鳥。艮爲時﹐坤爲我。

姤。龍馬上山﹐絕無水泉。喉焦唇乾﹐渴不能言。詳《乾》之《訟》。絕﹐宋元本作焦﹐依汲古。焦唇﹐汲古作唇燋﹐能作可﹐皆依宋元本。

萃。春生孳乳﹐萬物蕃熾。君子所集﹐禍災不至。伏震爲春﹑爲生﹐坤爲孳乳﹑爲萬物﹐坤爲多﹐故曰蕃熾。艮爲君子﹐坤爲集﹑爲禍災。○孳﹐汲古作子﹐依宋元本。至﹐宋元本作到﹐依汲古。

升。王孫季子﹐相與爲友。明允篤誠﹐升擢薦舉。震爲王﹐艮爲孫﹑爲少男﹐故曰王孫季子。兌爲朋友﹐言舜舉八元八愷也。

困。六明並照﹐政紀有統。秦楚戰國﹐民受其咎。坎卦數六﹐互離﹐故曰六明並照。巽爲紀﹑爲統﹐兌西爲秦﹐伏震爲楚﹑爲戰﹐上艮﹐故曰戰國。坎爲眾﹑爲民。六明﹐指六國。

井。蝃蝀充側﹐佞人傾惑。女謁橫行﹐正道壅塞。詳《蠱》之《復》。傾﹐各本多作所﹐依《蠱》之《復》校。

革。登昆侖﹐入天門。過糟邱﹐宿玉泉。同惠歡﹐見仁君。三字句﹐詳《比》之《姤》。

鼎。體重難飛﹐未能越關﹐不離空垣。通《屯》。坤爲體﹑爲重﹐坎陷﹐故難飛。艮爲關﹑爲垣﹐坤虛﹐故曰空垣。○離空﹐宋元本作啻畱﹐依汲古。

艮。玄黃虺隤﹐行者勞疲。役夫憔悴﹐踰時不歸。詳《乾》之《革》。不﹐汲古作得﹐依宋元本。

漸。孔徳如玉﹐出於幽谷。飛上喬木﹐鼓其羽翼﹐輝光照國。詳《同人》之《坎》。○喬﹐汲古作髙﹐依宋元本。

歸妹。火𨿽熾﹐在吾後。寇𨿽眾﹐在吾右。身安吉﹐不危殆。詳《大有》之《需》。在吾﹐宋元本作出我﹐依汲古。吉﹐元本作居﹐依宋本﹑汲古。

丰。旃裘膻國﹐文禮不飾。跨馬控弦﹐伐我都邑。詳《豫》之《需》。

旅。被髮八十﹐慕徳獻服。邊鄙不聳﹐以安王國。巽爲髮﹐兌數十﹐艮數八﹐故曰被髮八十。伏震爲徳﹐坎爲慕﹐此似言太公八十歸周也。艮爲邊鄙﹑爲國﹐伏震爲王﹐故曰王國。

巽。心得所好﹐口常欲笑。公孫蛾眉﹐雞鳴樂夜。伏坎爲心﹑爲夜﹐互兌爲口﹐伏震爲笑﹑爲公﹐艮爲孫﹐故曰公孫。巽爲蛾﹑爲雞鳴﹐艮爲眉﹐坎爲夜。《詩衛風》螓首蛾眉﹐皆狀美人之貌。《齊風》雞旣鳴矣﹐《毛傳》云雞鳴而夫人作﹐朝盈而君作﹐皆遵詩序思賢妃之說﹐玆云樂夜﹐與下匪雞則鳴蒼蠅之聲意合﹐然則焦謂此詩爲荒淫樂夜之詩﹐與毛序異。○夜﹐汲古作從﹐依宋元本。

兌。馬能負乘﹐見邑之野。井獲粱稻﹐喜悅無咎。伏震爲馬﹑爲乘﹐艮爲負﹑爲邑﹑爲野﹐巽爲稻粱。兌悅。○能﹐汲古作西﹐依宋元本。粱﹐宋元木作粢﹐依汲古。

渙。髙飛視下﹐貪饕所在。腐臭爲患﹐害於躬身。艮爲飛﹐上巽﹐故曰髙飛。艮爲視﹐坎爲下﹐巽爲臭腐﹐坎爲患害﹐艮爲身。

節。東行西步﹐失其次捨。乾侯野井﹐昭君喪居。詳《鼎》之《噬嗑》。君喪﹐汲古作公求﹐依宋元本。

中孚。神鳥五彩﹐鳳凰爲主。集於王谷﹐使年歲有。震爲神﹐艮爲鳥﹐巽卦數五﹐故曰神鳥五彩。震爲主﹐艮爲鳳凰﹐艮爲谷﹐震爲王﹐故曰五穀。《一統志》中條山有王官谷。盧思道《從駕玉照寺頌》﹕王谷虫篆。震爲年歲。○王﹐汲古作山﹐有作育﹐均依宋元本。

小過。石門晨門﹐荷蕢食貧﹐遁世隱居﹐竟不逢時。詳《革》之《旅》。啟﹐宋元本作關﹐食作疾﹐均依汲古。

旣濟。嚙嚙﹐貧鬼相責。無有歡怡﹐一日九結。卦爲三﹐兌形﹐兌爲牙齒﹐故曰嚙嚙。兌爲口﹐故相責。坎爲鬼﹑爲憂﹐故不怡。離爲日﹐數九﹐故一日九結。

未濟。白日揚光﹐雷車避藏。雲雨不行﹐各止其鄕。詳《否》之《困》。

艮之第五十二

艮。君孤獨處﹐單弱無輔﹐名曰困苦。互震爲君﹐坎爲孤﹐艮一陽在上﹐故爲鰥﹑爲獨﹑爲單弱。坎爲困苦。○汲古下有」輔心湧泉﹐碌碌如山「八字﹐明系衍文﹐依宋元本刪。

乾。憂驚已除﹐禍不爲災﹐安全以來。艮中爻坎﹐坎爲憂﹐中爻震﹐震爲驚﹐今艮之乾﹐坎與震象皆不見﹐故曰憂驚已除﹐禍不爲災。乾爲福﹐故曰安全。

坤。穿匏挹水﹐篝鐵然火。勞疲力竭﹐饑渴爲禍。艮爲匏﹐今化坤﹐上爻拆﹐故曰穿匏。又艮卦坎爲穿﹐坎水﹐艮手﹐故曰挹水。艮爲篝﹐篝﹐籠也。爲鐵﹑爲火﹐夫穿匏挹水篝鐵然火﹐皆不能之事﹐故勞疲無功。坎爲勞﹑爲禍﹐坤虛﹐故饑。艮火﹐故渴。

屯。蹇牛折角﹐不能載粟。災害不避﹐年歲無谷。坤爲牛﹐艮爲角﹐上坎﹐故曰蹇牛折角。坤爲載﹐震爲粟﹑爲谷﹐坤爲年歲﹑爲災害﹐故無谷也。

蒙。邑將爲墟﹐居之憂危。坤爲邑﹐坎破﹐故爲墟﹑爲憂危。

需。根刖樹殘﹐華葉落去。卒逢火焱﹐隨風僵僕。此仍用艮象。伏巽﹐下斷﹐故曰別﹑曰樹殘。伏兌爲華﹐震爲葉﹐巽隕﹐故曰華葉落去。艮爲火﹐重艮﹐故曰焱。焱﹐音﹐火華也。班固《東都賦》焱焱炎炎。巽風﹐坎陷﹐故僕。

訟。元後貪欲﹐窮極民力。執政乖互﹐爲夷所覆。乾爲君﹐故曰元後。坎爲心﹐故曰欲。爲勞﹐故曰窮極民力。伏坤爲政﹑爲乖﹑爲夷狄﹐坤喪﹐故曰覆。○互﹐元本作牙﹐汲古作劣﹐依宋本。與下覆協﹐牙互同。

師。北山有棗﹐使叔壽考。東嶺多栗﹐宜行賈市。陸梁雌雉﹐所至利喜。此仍用艮象。艮爲棗栗﹐下艮與坎連﹐故曰北山。上艮與震連﹐故曰東山。艮爲叔﹑爲壽﹐伏巽爲賈市﹐離爲雉。○栗﹐汲古訛粟﹐依宋元本。喜﹐宋元本作害﹐依汲古。

比。髙原峻山﹐陸土少泉。艸木林麓﹐嘉禾所炎。艮爲髙原峻山﹐坤爲陸土﹐坎爲泉﹐坎下乘坤土﹐艮火﹐故曰少泉。坤爲品物﹐故曰艸木林麓﹑曰嘉禾。艮爲火﹐故曰炎。○炎﹐汲古作災﹐依宋元本。

小畜。辰次降婁﹐王駕巡狩。廣施徳惠﹐國安無憂。通《豫》。艮居西北﹐降婁者戌次﹐故曰辰次降婁。震爲王﹑爲災狩﹑爲徳惠﹐坤爲國﹐艮安﹐坤爲憂﹐震出﹐故無憂。○狩﹐宋元本作時﹐非。第三句宋本作廣佑徳惠﹐元本作廣佑施惠﹐依汲古。

履。轠轠﹐歲暮偏獘。寵名損棄﹐君衰於位。通《謙》。震爲車﹑爲聲﹐故曰。﹐車聲也。而坤亦爲車﹐故曰轠轠。轠﹐音雷﹐連屬不絕也。坎爲暮﹐坤爲歲﹐故曰歲暮。巽爲獘﹐故曰偏獘。艮爲名﹐坤喪﹐故曰損棄。震爲君﹐坤敝﹐故衰於位。艮爲位也。○損﹐汲古作復﹐轠作﹐玆依宋元本。

泰。放銜委轡﹐犇亂不制。法度無恆﹐君失其位。互兌爲銜﹐伏巽爲轡﹐震出﹐故曰放銜委轡﹑曰奔亂不制﹐坤爲亂也。乾君在下﹐故曰失位。○犇﹐汲古作奔﹐字同。恆﹐汲古作常﹐均依宋元本。

否。獨坐西垣﹐莫與笑言。秋風多哀﹐使我心悲。艮爲坐﹑爲垣﹐伏兌﹐故曰西垣。震爲笑言﹐震伏﹐故莫與笑言。巽風﹐伏兌﹐故曰秋風。坤爲心﹑爲悲哀﹑爲我。○坐﹐汲古作登﹐依宋元本。

同人。脛急股攣﹐不可出門。暮速羣旅﹐必爲身患。伏震爲脛﹐巽爲股﹐巽風﹐故曰急。巽爲繩﹑爲系﹐故曰攣。攣﹐音戀﹐手足田病也。乾爲門﹐巽隕﹐故不可出門。坤爲暮﹑爲羣﹑爲身﹑爲患。暮速羣旅者﹐言使伴旅至暮戒備也。○羣﹐宋元本作歸﹐依汲古。

大有。情僞難知﹐使我偏頗。小人在位﹐𨿽聖何咎。通《比》。坎爲心﹐又爲隱伏﹐故曰情僞難知。坤爲我﹐坎爲邪曲﹐故曰偏頗。坤爲小人﹐艮爲位﹐故曰小人在位。坎爲聖﹑爲咎。

謙。黍稷醇醴﹐敬奉山宗。神嗜飲食﹐甘雨嘉降。庶物蕃茂﹐時無災咎。詳《比》之《需》。汲古多獨蒙福祉四字﹐依宋元本。

豫。公子王孫﹐把彈攝丸。發輒有獲﹐室家饒足。詳《比》之《小畜》。

隨。陰升陽伏﹐舜失其室。慈母赤子﹐相餧不食。陰上陽下﹐故曰陰升陽伏。震爲帝﹐故曰舜。艮爲室﹐兌毀﹐故舜失其室。巽母﹐故慈。震子﹐艮納丙﹐故曰赤子。震爲食﹐正覆震﹐故曰相餧。以飯哺人曰餧﹐艮止故不食。○慈母﹐汲古作元元﹐餧作餒﹐玆依宋元本。

蠱。七竅龍身﹐造易八元。法天則地﹐順時施恩﹐利以長存。詳《謙》之《升》。

臨。逐狐東山﹐水遏我前。深不可涉﹐失利後便。詳《蒙》之《蠱》。

觀。銜命辱使﹐不堪其事。中墜落去﹐更爲負載。巽爲命﹐伏兌﹐故曰銜命。坤爲事﹐巽爲隕落﹐故曰中墜落去。艮爲負﹐坤車﹐故曰載。

噬嗑。溫仁君子﹐忠孝所在。入閨爲儀﹐禍災不起。震爲溫仁﹐艮爲君子﹐坎爲忠﹐伏巽爲孝﹑爲入﹐艮爲閨﹐離爲禮﹐故曰入閨爲儀。離爲禍災﹐震解﹐故曰禍災不起。○入閨﹐汲古作八閏﹐依宋元本。

賁。春多膏澤﹐夏潤優渥。稼穡成熟﹐畝獲百斛。師行失律﹐霸功不遂。震爲春﹐離爲夏﹐坎爲膏澤﹑爲優渥。震爲稼穡﹐艮爲成﹑爲畝﹐震爲斛﹑爲百﹐故曰畝獲百斛。師行二句與上文不類﹐定爲衍文。○成熟與斛韻﹐汲古作熟成﹐非﹐依宋元本。

剝。二女同室﹐心不聊食。首髮如蓬﹐憂常在中。艮爲室﹐重坤﹐故曰二女。坤爲心﹐兌爲食﹐兌伏﹐故不食。艮爲首﹐坤爲憂﹐髮象蓬象疑用坤﹐否則用遇卦艮象﹐艮中爻互震爲蓬﹑爲髮﹐互坎爲中。

復。築闕石巓﹐立基泉源。病疾不安﹐老孤爲鄰。此用《艮》象。艮爲闕﹑爲石﹐重艮﹐故曰築闕石巓。互坎爲泉﹐震爲基﹐在坎上﹐故曰立基泉源。坎爲疾病﹑爲孤﹐艮爲壽﹐故爲老。震爲鄰也。○闕﹐宋元本作關﹐孤訛狐﹐均依汲古。基﹐宋元本作本﹐汲古作木﹐皆形訛字﹐依《漸》之《益》校。

無妄。欲避凶門﹐反與禍鄰。顚覆不制﹐痛燻我心。乾爲門﹐巽隕﹐故曰凶門。巽伏﹐故曰避。伏坤﹐故曰禍鄰。震爲鄰也。巽隕﹐故曰顚覆。坤爲心﹑爲痛﹑爲我﹐《艮九三》云厲燻心﹐林所本也。

大畜。踧行竊視﹐有所畏避。貍首伏藏﹐以夜爲利。此用艮象。互震爲行﹐艮爲視﹐互坎爲險﹐故曰踧行。踧﹐敬畏不安之貌也。互坎爲盜﹐故曰竊視。坎爲伏﹐故曰畏避。艮爲貍﹑爲首﹐互坎﹐故曰伏藏。坎爲夜﹐言貍利夜動也。又貍首﹐逸詩篇名﹐《周禮春官》鐘師凡射王奏騶虞﹐諸侯奏貍首。按﹕此言樂節。貍﹐《周禮》《禮記》皆作貍﹐《莊子》《史記》皆作貍﹐《廣韻》貍﹐貍俗字。

頤。人面鬼口﹐長舌爲斧。斲破瑚璉﹐殷商絕後。震爲人﹐艮爲面﹐坤爲鬼﹐震爲口﹐故曰人面鬼口。伏兌爲舌﹑爲斧﹐巽爲長﹐故曰長舌爲斧。艮手爲斲﹐震爲玉﹐故曰瑚璉。震爲子﹐殷商子姓﹐而坤爲殺﹑爲死﹐故曰殷商絕後。震爲後也。○斲﹐宋元本作劈﹐依汲古。人鬼﹐汲古作八九﹐九與鬼本通用﹐鬼侯作九侯是也﹐玆依宋元本。

大過。和气相薄﹐膏澤津液﹐生我嘉谷。兌悅﹐故曰和。正反兌故曰相薄。兌水﹐故曰膏澤津液。巽爲谷﹐乾爲生。

坎。銷金●兵﹐雷車不行﹐民安其鄕。艮爲金﹐艮火故銷金。艮爲兵戈﹐艮止﹐故●兵。震爲車﹑爲雷﹐艮止坎陷﹐故不行。坎爲民﹐艮爲鄕﹑爲安﹐故曰民安其鄕。○●﹐汲古作鑄﹐非﹐依宋元本。

離。秦儀機言﹐解其國患。說燕下齊﹐作相以權。互兌爲秦﹐離爲禮﹐故曰儀。蘇秦﹑張儀也。中爻正反兌﹐故曰機言。伏艮爲國﹐坎爲患﹐震爲解﹐故曰解其國患。兌爲說﹐說燕指秦﹐下齊指儀。兌爲燕﹐巽爲齊﹑爲權。按﹕秦儀說齊燕見《史記》。作相以權者﹐言秦六國相﹐儀爲秦相魏﹐皆權詐之事。下﹐猶服也。○三四句各本皆作一說燕下﹐齊相以權﹐依王校。

咸。旦奭輔王﹐周徳孔明。越裳獻雉﹐萬國咸康。通《損》。震爲旦﹑爲奭﹑爲王﹑爲周孔﹐坤爲裳﹑爲雉﹑爲萬國﹐艮爲安﹐故曰咸康。《史記》周召秉政﹐越裳氏獻白雉。○輔王﹐宋元本作王輔﹐非﹐王與明韻。

恆。弱足刖跟﹐不利出門。賈市無盈﹐折亡爲患。震爲足﹑爲跟﹐兌折﹐故弱足。初震爻下斷﹐故曰刖跟。伏艮爲門﹐是刖故不利出門。巽爲賈市﹐兌毀折﹐故不利也。

遁。堅冰黃鳥﹐常哀悲愁。不見白粒﹐但覩藜蒿。數驚鷙鳥﹐爲我心憂。詳《乾》之《噬嗑》。常﹐宋元本訛帝﹐依汲古。藜元訛蔾﹐依宋本。

大壯。魂微惙惙﹐屬纊聽絕。豁然大通﹐復更生活。詳《明夷》之《恆》。

晉。陰生麞鹿﹐鼠舞鬼哭﹐靈龜陸處。坤爲陰﹐艮爲麞鹿﹑爲鼠﹐坤爲鬼﹐震爲笑歌﹐震反爲艮則哭泣矣。《中孚六三》卽如此取象也。離爲龜﹐坤艮皆爲陸﹐故曰陸處。○汲古下多」釜甑艸土﹐人知敗國﹐桀亂無緒「三句﹐元本同﹐惟釜作雨﹐土作坐﹐人作仁﹐依宋本﹐然似有三句而意始足。坤爲釜甑﹑爲艸土﹑爲國﹐坎爲敗﹐離爲惡人﹑爲亂﹐故曰桀紂無緒。

明夷。諸石攻玉﹐無不穿。龍體具舉﹐魯班爲輔。麟鳳成形﹐徳象君子。詳《姤》之《大過》。諸石卽監諸。具﹐宋本﹑汲古作吾﹐依元本。○大過伏頤﹐此則用艮﹐艮三至上亦頤﹐故語同。

家人。山作天時﹐陸爲海口﹐民不安處。此用艮象。艮爲天﹑爲時﹐故曰山作天時。艮爲陸﹐中爻坎爲海﹐震爲口﹐坎爲民﹐坎陷﹐故不安。天時﹐疑皆訛。

睽。東風啟戶﹐隱伏歡喜。氓庶蒙恩﹐復得我子。此仍用艮象。互震爲東﹐伏巽﹐故曰東風啟戶。坎爲隱伏﹑爲氓庶﹐震爲歡喜﹑爲子。

蹇。華燈百枝﹐消暗衰微。精光欲盡﹐奄如灰糜。詳《隨》之《大有》。消﹐宋元本作稍﹐汲古作植﹐依《隨》之《大有》校。糜﹐爛也。宋本作靡﹐依汲古。奄﹐汲古作命﹐亦通﹐玆依宋元本。

解。三十無室﹐寄宿桑中。上宮長女﹐不得樂同﹐使我失期。《衛風》期我乎桑中﹐要我乎上宮﹐淫奔詩也﹐此仍取艮象。互震數三﹐伏兌數十﹐坎爲室﹐坎伏﹐故曰三十無室。坎爲宿﹐震爲桑﹐故曰寄宿桑中。艮爲上﹑爲宮﹐巽爲長女﹐巽伏﹐故曰不得樂同。坎爲失﹐艮爲期。○樂﹐宋元本作來﹐依汲古。汲古無末句﹐依宋元本補。又宿字汲古作伯﹐形不全﹐依宋元本。

損。卵與石鬭﹐糜碎無疑。動而有悔﹐出不得時。震爲卵﹐艮爲石﹐震艮相對﹐故曰鬭。兌毀﹐故曰糜碎。震爲動﹐坤爲悔﹐艮爲時。○糜﹐宋元本作麋﹐依汲古。

益。秦兵爭彊﹐失其貞良﹐敗於殽鄕。伏兌爲秦﹐坤爲兵﹐正反震故曰爭彊。艮爲貞良﹐坤喪﹐故曰失。艮山﹐故曰殽鄕。《左傳》秦穆公違蹇叔﹐使孟明伐鄭﹐敗於殽。

夬。豦除善疑﹐難爲攻醫。驥窮鹽車﹐困於銜箠。豦除﹐卽篨。籧同。《爾雅》籧篨口柔。《詩邶風》《毛傳》云﹕籧篨不能俯者。郭云﹕口柔之人視人顏色常亦不伏﹐因以爲名。按﹕疏﹕口柔之人﹐必仰面察人顏色而爲辭﹐故曰善疑。豦除爲生成之病﹐故不能攻治也。此仍用艮象。艮爲豦除﹐互坎爲疑﹐三至上正反艮﹐故曰攻醫。坎陷﹐故難。互震爲車﹑爲馬﹐兌爲鹵﹐故曰鹽車﹐故曰銜。坎爲困窮﹐故曰驥窮鹽車﹐困於銜箠。箠﹐馬策也。艮爲小木﹐故曰箠。○豦﹐宋本﹑汲古訛虐﹐元本訛虎﹐然由次句視之﹐其爲豦無疑也。疑﹐宋元本作猛﹐亦後人從虎虐二字妄攺﹐獨汲古尙存其眞﹐益證豦字之確切。箠﹐汲古作禦﹐依元本。按﹕《說文》豦﹐司馬相如說封豕之屬﹐封豕﹐亦不能俯。《太玄》閒首作遽除﹐皆不從竹﹐疑古文詩卽如此﹐故易林太玄皆不從竹。從竹﹐後人所加。易女承筐﹐鄭作匡﹐謂從竹者誤﹐玆殆與同。

姤。操笱搏貍﹐荷弓射魚。非其器用﹐自令心勞。此仍用艮象。艮爲貍﹐艮手爲操﹑爲搏﹐伏離爲笱﹐故曰操笱搏貍。艮爲荷﹐坎爲弓﹐震爲射﹐伏巽爲魚﹐震爲器。坎爲心﹑爲勞。笱所以取魚﹐弓矢所以射貍﹐今施非物﹐故無功也。

萃。葵邱之盟﹐晉獻會行。見太宰辭﹐復爲還輿。兌爲華﹐艮山﹐故曰葵丘。兌爲口﹐爲巫﹐故曰盟。伏震爲晉﹑爲行﹐艮爲官﹐故曰太宰。坤爲輿﹐巽退﹐故曰還輿。按﹕《左傳僖九年》會於葵丘﹐王使宰孔賜齊侯胙﹐旣盟﹐宰孔先歸﹐遇晉侯﹐曰﹕可無會也﹐齊將亂﹐晉侯乃還。

升。臏詐龐子﹐夷竃書木。伏兵卒發﹐矢至如雨。魏師驚亂﹐將獲爲虜﹐涓死樹下。刖足曰臏。巽下斷﹐故曰臏。正反兌口﹐故曰詐。震爲子﹐坤亂﹐故曰龐子。坤爲夷﹑爲釜﹐故曰夷竃。夷﹐平也。震爲木﹐坤文﹐故曰書木。坤爲兵﹐巽爲伏﹐震出﹐故曰伏兵卒發。初四互坎﹐坎爲矢﹑爲雨﹐震爲魏﹑爲驚﹐坤爲師﹑爲亂﹐故曰魏師驚亂。震爲主﹑爲將﹐坤爲死喪﹐巽爲樹。《史記孫臏傳》臏率齊兵與魏龐涓戰﹐日減竃﹐佯退兵﹐至馬陵道﹐設伏﹐並斫樹﹐使白大書曰﹕龐涓死此樹下。涓追至﹐鉆火視書﹐忽萬弩齊發﹐果被射死﹐公子卬被虜。○書木﹐宋元本作盡毀﹐伏兵作兵伏﹐均非﹐依汲古。末句依宋元本增﹐汲古無。

困。南行出城﹐世得大福。王姬歸齊﹐賴其所欲。伏《賁》。震爲南﹑爲行﹐艮爲城﹑爲世﹐震爲福﹑爲王﹑爲姬﹑爲歸﹐巽爲齊﹐《左傳莊二年》王姬歸齊魯爲主。○大﹐元本作天﹐從汲古。

井。冬采薇籣﹐地凍堅難。利走室北﹐暮無所得。巽爲臭﹑爲艸莽﹐故曰薇蘭。坎爲冬﹑爲冰﹐故曰地凍。伏艮爲堅﹐故曰堅難。坎爲室﹑爲北﹐巽爲利﹐伏震爲走﹐故曰利走室北。坎爲暮﹐離虛﹐故無得。薇﹐宋元本作微﹐依汲古。

革。王喬無病﹐狗頭不痛。亡屐失履﹐乏我送從。革伏《蒙》﹐艮爲壽﹐故爲仙人﹐王子喬﹐古仙人也。艮爲狗﹑爲頭﹐坎爲病痛﹐艮在上出險﹐故不病痛。互震爲屐履﹐坤爲亡失﹑爲乏。

鼎。宛馬疾步﹐盲師坐禦。目不見路﹐中宵不到。通《屯》。震爲馬﹑爲步﹐坎爲疾﹐故曰疾步。屯初至五大離﹐故曰盲。坤爲師﹐艮爲坐﹑爲禦﹐故盲師坐禦。震爲大塗﹐坤坎皆爲黑﹐故目不見路。坤爲夜﹐坎爲中﹐艮止﹐故中宵不到。○不﹐汲古作弗﹐非﹐依元本。

震。求利難國﹐亡去我北。憂歸其城﹐反爲吾賊。中爻艮爲求﹑爲國﹐坎爲難﹐伏巽爲利﹐故曰求利難國。坎爲北﹑爲憂﹐艮爲城﹐震爲反﹐故曰歸城。坎爲盜賊。○吾賊﹐汲古作我賊﹐依宋元本。

漸。比目四翼﹐安我邦國。上下無患﹐爲吾喜福。通《歸妹》。互離﹐兌卦數二﹐故曰比目。震爲翼﹐卦數四﹐故曰四翼。本卦艮爲邦國﹐艮安﹐故曰安我邦國。艮山﹐故曰上。兌澤﹐故曰下。坎爲患﹐震出﹐故曰無患。震爲喜福﹐艮爲吾。○吾喜﹐汲古作我嘉﹐依宋元本。

歸妹。八材旣登﹐以成股肱。尨降庭堅﹐國無災凶。股肱﹐汲古作嘉功﹐依宋元本。伏巽爲肘﹐艮爲臂﹑爲肱﹐震爲鳴﹑爲毛羽﹐故曰尨。尨﹐多毛犬也。伏艮爲庭﹑爲堅﹑爲國﹐互坎爲災凶﹐震解﹐故無。八材象或以震居東方。

丰。消獘穿空﹐家莫爲宗。奴婢逃走﹐子西父東﹐爲射作凶。巽隕落﹐故曰消獘。伏坎爲穿﹐離虛﹐故曰空。伏艮爲家﹐震爲主﹑爲宗﹐風散﹐故莫與爲宗。艮爲奴婢﹐艮伏﹐故曰逃走。震爲子﹐兌西﹐故曰子西。震爲父﹐故曰父東。伏艮爲身﹐巽隕﹐故凶也。○消﹐宋元﹑汲古皆作稍﹐依局本。

旅。鳥舞國城﹐邑懼卒驚。仁徳不修﹐爲下所傾。艮爲鳥﹑爲舞﹑爲國城﹑爲邑﹐伏坎爲懼。震爲驚﹑爲仁徳﹐震伏﹐故曰仁徳不修。兌爲下﹐兌毀﹐故曰傾。

巽。五穀不熟﹐民苦困急。駕之南國﹐嘉樂有得。巽爲谷﹐卦數五﹐故曰五穀。巽隕落﹐故不熟。伏坎爲民﹑爲困急。伏震爲南﹐艮爲國。○五﹐宋元本訛三。駕﹐元本作亟﹐均依汲古。三四言巽究爲震﹐卽安樂也。

兌。黃裳建元﹐福徳在身。祿佑洋溢﹐封爲齊君﹐富貴多孫。遇卦艮。互震爲裳﹑爲黃﹑爲元﹑爲福徳祿佑。艮爲身﹐互坎﹐故曰洋溢。震爲君﹐本卦互巽﹐故曰齊君。艮爲貴﹑爲孫。○宋元本﹑汲古多賈市無門四字﹐在第五句﹐此於上下句義絕不屬﹐斷爲衍文﹐刪去而存其語以俟校此書者。《坤六五》黃裳元吉﹐五君位﹐故曰建元。

渙。齊東郭盧﹐嫁於洛都。駿良美好﹐利得過倍。詳《坤》之《坎》。嫁﹐汲古作嬪﹐過作萬﹐盧作廬﹐均依宋元本。駿良﹐宋元作驪婦﹐依汲古。嫁﹐往也。

節。安牀厚縟﹐不得久宿。棄我嘉宴﹐困於南國。投杼之憂﹐不成禍災。艮爲牀﹐伏巽爲縟﹐坎爲宿﹐兌毀折﹐坎險﹐故不得久宿。兌食﹐震嘉﹐故曰嘉宴。坎爲困﹐震南震國﹐故曰困於南國。坎爲機杼﹑爲憂﹑爲禍災。《戰國策》有人與曾參同姓名殺人﹐人告其母﹐不信﹐三告﹐母乃投杼而走。

中孚。內崩身傷﹐中亂無常。𨿽有美粟﹐不我得食。卦中虛﹐故曰內崩。艮爲身﹐兌爲傷﹐巽爲粟﹐震爲嘉﹐故曰美粟。兌爲食﹐上卦兌覆﹐故不得食。○末句汲古作不得其食﹐依宋元本。

小過。出門逢患﹐與禍爲怨。更相擊刺﹐傷我手端。此仍用艮象。艮爲門﹐震出﹐中爻坎爲患﹑爲禍﹑爲怨﹐艮爲擊刺﹐三至上正覆艮相對﹐故曰更相擊刺。艮爲手﹐坎爲傷。

旣濟。出入節時﹐南北無憂。行者函至﹐在外歸來。此仍用艮象。震出﹐伏巽爲入﹐艮爲時﹐故曰出入節時。震爲南﹐坎爲北﹑爲憂。震爲行﹑爲歸﹐艮爲函﹐三至上震起艮止﹐故曰在外歸來。○函﹐汲古作卽﹐依元本。

未濟。公孫駕驪﹐載遊東濟。延陵說產﹐遺季紵衣。此仍用艮象。震爲公﹐艮爲孫﹐震馬﹐故曰駕驪。震爲遊﹑爲東﹐伏巽爲齊﹐故曰東齊。艮爲山﹑爲季子﹐故曰延陵。吳延陵季子也。震爲生﹑爲樂﹐故曰悅產。產﹐鄭子產也。震爲衣﹑爲艸莽﹐故曰紵衣。《左傳》吳季札至鄭﹐見子產如舊相識﹐與之縞帶﹐子產獻紵衣。○驪。汲古作車。依宋元本。

焦氏易林注卷十四

焦氏易林注卷十四

行唐尙秉和節之注

受業蒲城仵道益﹑丰潤董維城堃校刊

漸之第五十三

漸。別離分散﹐長子從軍。稚叔就賊﹐寡老獨居﹐莫爲種瓜。巽隕落﹐故別離分散。震爲長子﹑爲爭戰﹐震伏﹐故曰長子從軍。艮爲少男﹐故曰身叔。艮坎連﹐故曰就賊。巽爲寡﹐艮爲老﹐坎爲孤獨﹐故曰寡老獨居。艮爲果蓏﹐故曰瓜。○居﹐汲古作安﹐非﹐依宋元本。

乾。旦種穀豆﹐暮成藿羹。心之所願﹐志快意愜。詳前。以其爲乾卦﹐故再釋之﹐此用漸象。伏震爲旦﹐巽爲穀豆﹑爲藜藿﹐坎爲暮﹑爲羹。旦種暮食﹐言其速也。坎爲心志﹐兌悅﹐故曰快﹑曰愜。○谷﹐宋元本作菽﹐菽﹐亦豆也﹐故從汲古。

坤。牡飛門啟﹐憂患大解﹐不爲身禍。坎爲牡﹐艮爲門﹐漸變﹐坤中虛﹐故曰牡飛門啟。坎爲憂患﹐變坤﹐故曰憂患大解。坤爲身﹑爲禍﹐風散﹐故不爲身禍。

屯。東山西山﹐各自止安。𨿽相登望﹐竟未同堂。詳《姤》之《坤》。艮山﹐震東﹐坎西﹐艮爲止﹑爲望﹑爲堂﹐震爲登。

蒙。眾鳥所翔﹐中有大怪。九身無頭﹐魂驚魄去﹐不可以居。詳《否》之《同人》。丁云﹕郭璞《江賦》奇鶬九頭﹐《禦覽》﹕《典略》云﹕齊園有九頭鳥﹐赤色﹐似鴨﹐九頭皆鳴﹐又引《嶺表錄異》云﹕鬼車入人家煉人魂气。又《酉陽雜俎》亦云鬼車十首﹐後爲犬爵落一首。

需。交侵如亂﹐民無聊賴。追戎濟西﹐敵人破陣。通《晉》。坤爲亂﹑爲民﹐坤喪﹐故民無聊賴。坤爲戎﹐坎爲西﹐坎水﹐故曰濟西。坎爲破﹐坤爲師﹐故曰破陣。《左傳莊十八年》追戎於濟西﹐不言其來﹐諱之也。○戎﹐汲古訛我﹐敵人破陣作狄人便殫﹐均依宋元本。

訟。麟鳳所翔﹐國無咎殃。賈市十倍﹐復歸惠鄕。互離爲文﹐故曰麟鳳。伏坤爲國﹐巽爲賈市﹑爲倍﹐坤數十﹐故曰賈市十倍。坤爲鄕﹐震爲歸﹑爲惠。

師。鑿井求玉﹐非卞氏寶。身困名辱﹐勞無所得。互震爲寶玉﹐坎爲井﹑爲困辱﹑爲勞﹐坤爲身﹐艮爲名﹐二四艮覆﹐故曰名辱。○寶。宋元本作室。汲古作宅﹐依局本。

比。文山鴻豹﹐肥腯多脂。王孫獲願﹐載福巍巍。陸佃《埤雅》引郭璞曰鴻似雁﹐無後趾﹐毛有釣文﹐亦名鴻豹。易林文山鴻豹謂此也。坤爲文﹐艮爲山﹑爲鴻﹑爲豹﹐故曰文山鴻豹。伏乾爲肥﹐坎爲膏﹑爲脂﹐艮爲孫﹐伏乾﹐故曰王孫。艮山形長﹐故曰巍巍。

小畜。周成之隆﹐刑措除凶。太宰費石﹐君子作人。通《豫》。震爲周﹐艮爲成﹐坎爲刑法﹐坤爲凶﹐艮止﹐故曰刑措除凶。艮爲官﹑爲石﹐故曰太宰費石。按﹕《左傳莊八年》反誅屨於徒人費﹐鞭之見血出﹐遇賊於門﹐袒而示之臂﹐請先入﹐伏公而出﹐鬭死於門中﹐石之紛如死於階下。費石皆忠於襄公者﹐故下曰作人。艮爲君子。○石﹐汲古作佑﹐依宋元本。

履。珪璧琮璋﹐執贄見王。百里寧戚﹐應聘齊秦。詳《需》之《井》。○璋﹐宋元本作璜。

泰。穿空漏徹﹐破壞殘缺。陶弗能冶﹐瓦甓不鑿。伏巽爲空漏﹐兌爲破缺﹐伏艮爲火﹐故曰陶冶破缺﹐故不能陶冶。艮爲瓦甓﹐坤虛﹐故不必鑿。

否。鴻飛遵陸﹐公出不復﹐伯氏客宿。詳《損》之《蹇》。

同人。蝦蟇羣聚﹐從天請雨﹐雲雷運集﹐應其願所。詳《大過》之《升》。末句汲古作」應時輙下﹐得其所願「﹐依宋元本。又運汲古作連﹐亦非。

大有。老弱無子﹐不能自理。爲民所憂﹐終不離咎。管子治國﹐侯伯賓服。乘輿八百﹐尊我桓徳。通《比》。坤爲老弱﹐三至五震覆﹐故曰無子。坤爲民﹑爲咎﹐坎爲憂﹐艮爲終。離﹐同罹。後四句與上文意不屬﹐定爲崔篆虞翻等林辭所竄人者。○桓﹐元本訛恆﹐依宋本﹑汲古。

謙。播梅折枝﹐與母別離﹐絕不相知。詳《訟》之《謙》。播﹐種也﹐言折枝種於他處。與母別離者﹐言此枝與母樹分離也。震爲梅﹑爲枝﹑爲耕種﹐坤爲母﹐丁宴釋文引《說苑》執一枝梅事爲解﹐皆由播訛爲蟠之誤也。○播﹐各本皆作蟠﹐依《訟》之《謙》校。

豫。盛中不絕﹐衰老復拙。盈滿減虧﹐瘯腯肥。鄭昭失國﹐重耳興起。震爲盛﹐坎爲中﹐坤爲老﹑爲減虧﹐艮爲節﹐故曰瘯﹑曰肥腯。坎爲鄭﹐艮爲光明﹐故曰鄭昭。坎爲失﹐坤爲國﹐故曰失國。坎爲耳﹐坤爲重﹐震起﹐故曰重耳興起。○瘯﹐元本作癡﹐依宋本﹑汲古。《左傳桓六年》謂其不疾瘯蠡也。注﹕瘯蠡﹐疥癬﹐蠡不從病卽瘰字。

隨。聞虎入邑﹐必欲逃匿。走據陽徳﹐不見霍叔﹐終無憂慝。艮爲邑﹑爲虎﹐巽爲入﹐兌爲聞﹐故曰聞虎入邑。《戰國策》夫市無虎明矣﹐然而三人言而成市虎。巽爲隱伏﹐故曰逃匿。震爲走﹐艮納丙爲山陽﹐故曰走據陽徳。艮爲叔﹑爲山﹐故曰霍叔。巽伏﹐故不見。艮爲終﹐丁宴所釋至爲牽彊﹐不可從﹐闕疑可也。○心﹐宋元本作必﹐走作無﹐陽作易﹐均依汲古。霍叔﹐元本作藿菽﹐依宋元本﹑汲古。終﹐汲古作絕﹐依宋元本。易林以兌爲耳﹐故爲聞。

蠱。隨時逐便﹐不失利門。多獲得福﹐富於封君。艮爲時﹐震爲逐﹐巽爲利﹐艮爲門﹐故曰利門。震爲福﹑爲君。

臨。禹作神鼎﹐伯益銜指。斧斤旣折﹐憧立獨坐。賈市不讎﹐枯槁爲禍。詳《小畜》之《益》。憧﹐宋元本作撞﹐依汲古。坐﹐各本皆作倚﹐依《小畜》之《益》校。市﹐宋元本作萬﹐依汲古。讎﹐宋本﹑汲古皆作售﹐依元本。

觀。春鴻飛東﹐以馬貨金。利得十倍﹐重載歸鄕。詳《比》之《中孚》。

噬嗑。金齒鐵牙﹐壽考宜家。年歲有餘﹐貪利者得。𨿽憂無咎。艮爲金鐵﹑爲壽考﹐伏兌爲齒牙﹐震爲年歲﹑爲有餘。伏巽爲利﹐坎爲憂﹐震解﹐故無咎也。○余﹐宋元本作儲﹐依汲古。

賁。膏澤沐浴﹐洗去污辱。振除災咎﹐更與福處。互坎故曰膏沐﹑曰洗去污辱。離爲災﹐震爲福。

剝。履階登墀﹐髙升峻巍。福祿洋溢﹐依天之威。坤形似階墀﹐而一陽在上﹐故曰履階登墀﹐髙升峻巍。伏乾爲福祿﹑爲天﹐坤水﹐故曰洋溢。○升﹐宋元本作登﹐依汲古。

復。坤厚地徳﹐庶物蕃息。平康正直﹐以綏大福。坤爲庶物﹐震爲生﹐故曰蕃息。坤爲平﹑爲直﹐震爲福。

無妄。絕域異路﹐多所畏避。使我驚惶﹐思吾故處。伏升。坤爲域﹐兌決﹐故曰絕域。震爲大塗﹐巽爲歧﹐故曰異路。巽伏﹐乾惕﹐故曰畏避。坤爲我﹐震爲驚。○惶﹐宋元本作懼﹐依汲古。

大畜。𦇤褓孩幼﹐冠帶成家。出門如賓﹐父母何憂。詳《遁》之《恆》。玆取象旁通萃。

頤。一尋百節﹐綢繆相結。其指詰屈﹐不能解脫。八尺曰尋﹐坤卦數八﹐故曰一尋。艮多節﹐坤爲百﹐故曰一尋百節。伏巽爲結﹐艮爲指﹐震爲解脫﹐下卦艮反﹐故曰其指詰屈。○屈﹐元本作詘﹐依汲古。

大過。鷹鸇獵食﹐雉兔困極。逃頭見尾﹐爲人所賊。通《頤》。艮爲鷹鸇﹐震爲食﹐坤文爲雉﹐震爲兔﹐正反艮故曰困極。艮爲頭﹐在上﹐故曰逃。而下爲覆艮﹐艮爲尾﹐故曰見尾。本卦兌爲見﹐巽爲賊﹐震爲人﹐坤殺﹐故曰爲人所賊。賊﹐害也。○人﹐宋元本作害﹐非﹐依汲古。

坎。危坐至暮﹐請求不得。膏澤不降﹐政戾民忒。忒﹐宋元本﹑汲古作惑﹐依局本。民﹐汲古作弗﹐非﹐依宋元本。艮爲坐﹑爲請求﹐坎爲暮﹐坎失﹐故不得。坎爲膏澤﹐艮止﹐故不降。坤爲政﹑爲民﹐坎折坤﹐故政戾民忒。

離。剛柔相呼﹐二姓爲家。霜降旣同﹐惠我以仁。詳《家人》之《損》。

咸。慈母念子﹐饗賜得士。蠻夷來服﹐國人歡喜。伏損。坤爲慈﹐母爲思念﹐震爲子﹑爲士。兌時﹐故曰饗。坤爲夷狄﹑爲國﹐震爲人﹑爲喜。

恆。良夫孔姬﹐脇悝登臺。柴季不扶﹐衛輒走逃。詳《損》之《恆》。

遁。子長忠直﹐李陵爲賊。禍及無嗣﹐司馬失福。互巽爲長﹑爲直﹑爲桃李﹐艮山﹐故曰李陵。巽爲賊﹐巽下斷﹐故曰無嗣。乾爲馬﹑爲福﹐陰消陽﹐故曰司馬失福﹐謂司馬子長因救李陵﹐而被腐刑也。○李陵﹐宋本作李氏﹐汲古作季氏﹐依元本。

大壯。節度之徳﹐不涉亂國。𨿽昧無光﹐後大受慶。伏艮爲節。坤爲亂﹑爲國﹐坤伏﹐故曰不涉亂國。坤爲黑﹐故曰昧﹑曰無光。震爲後﹐乾爲大。

晉。驅羊南行﹐與禍相逢。狼驚我馬﹐虎盜我子﹐悲恨自咎。伏兌爲羊﹐離爲南﹐中爻坎﹐故曰與禍相逢。艮爲虎狼﹐坎爲馬﹑爲盜﹐震爲子﹐二至四震覆﹐故子爲虎盜。坎爲悲恨。

明夷。尼父孔丘﹐善釣鯉魚。羅网一舉﹐獲利萬頭﹐富我家居。网﹐宋元作鉤﹐依汲古。○震爲陵﹑爲父﹑爲孔﹑爲丘﹐故曰尼父孔丘。坤爲魚﹐離爲羅网﹐坤爲利﹑爲萬﹐坎爲首﹐故曰獲利萬頭。坎爲室家﹐坤爲富。

家人。本根不固﹐華葉落去﹐更爲孤嫗。本﹐宋元本訛大。○巽爲枯﹐下斷﹐故曰本根不固。伏震爲華葉﹐巽隕落﹐故曰華葉落去。巽爲寡﹑爲婦﹐故曰孤嫗。

睽。設罟捕魚﹐反得屠諸。員困竭忠﹐伍氏夷誅。此用《漸》象。互離爲罔罟﹐巽爲魚﹐艮手爲捕﹐故曰設罟捕魚。坎爲匕﹑爲刺﹐故曰屠諸﹐言得屠者專諸也。坎爲弓﹑爲員﹑爲忠﹐坎數五﹐巽顚隕﹐故曰伍氏夷誅﹐謂伍員也。《左傳》伍員進專諸於吳公子光﹐《吳越春秋》專諸曰﹕王何好﹐光曰﹕好魚炙﹐專諸乃去﹐從太湖學魚炙。○屠﹐汲古訛居﹐今依宋元本。

蹇。敏捷亟疾﹐如猿集木。彤弓𨿽調﹐終不能獲。水流動故曰敏捷亟疾。艮爲猿﹑爲木﹐坎爲集﹐故曰如猿集木。坎爲弓﹑爲赤﹐故曰彤弓。艮爲終。

解。冠帶南行﹐與福相期。邀於嘉國﹐拜位逢時。此用《漸》象。位﹐汲古作爲﹐音訛字﹐依宋本。行﹐宋元作遊﹐漸艮爲冠﹐巽爲帶。互離﹐故曰南行。震爲福﹑爲嘉﹐艮爲國﹑爲拜﹑爲時。

損。年丰歲熟﹐政仁民樂﹐祿入獲福。坤爲年歲﹑爲多﹐故曰丰熟。坤爲政﹑爲民﹐震爲仁﹑爲樂﹑爲福祿。

益。築闕石顚﹐立基泉源。疾病不安﹐老孤無鄰。詳《艮》之《復》。泉﹐汲古作水﹐依宋元本。

夬。逐狐東山﹐水遏我前。深不可涉﹐失利後還。詳《蒙》之《蠱》。

姤。麟子鳳雛﹐生長嘉國。和气所居﹐康樂溫仁﹐邦多聖人。伏坤爲麟鳳﹐震爲子﹑爲雛﹑爲生長。坤爲國﹑爲邦﹐震爲樂﹑爲仁﹐乾爲聖人。

萃。西行求玉﹐冀得瑜璞。反得凶惡﹐使我驚惑。兌爲西﹐伏震爲瑜璞﹑爲玉﹐艮爲求﹐故曰西行求玉。坤爲凶惡﹑爲憂惑。○瑜﹐汲古作卞﹐依宋元本。

升。心狂老悖﹐視聽聾盲。正命無常﹐下民多孽。坤爲心﹑爲老悖﹐易以兌爲眇﹐二至四互兌﹐故曰視盲。初至四互大坎﹐故曰聽聾。巽爲命﹐巽進退不果﹐故曰無常。坤爲民﹑爲孽﹑爲下﹑爲多。

困。南國少子﹐材略美好。求我長女﹐賤薄不與。反得醜惡﹐後乃大悔。詳《比》之《漸》。此亦用漸象。

井。逶迆髙原﹐家伯妄施﹐亂其五官。伏艮爲髙原。伏震爲伯﹐艮爲家﹐故曰家伯。家伯﹐幽王臣助王爲虐者也﹐《詩小雅》家伯冡宰是也。離爲亂﹐艮爲官﹐互坎﹐卦數五﹐故曰五官。

革。謝恩拜徳﹐東歸吾國﹐歡樂有福。震爲恩徳﹐艮爲拜﹑爲國﹐震爲東﹑爲反﹐故曰東歸吾國。震爲樂﹑爲福。全用旁通象。

鼎。雞鳴同興﹐思配無家。執佩持鳧﹐無所致之。巽爲雞﹑爲鳴﹐伏震爲興。艮爲家﹐艮伏﹐故曰無家。艮爲執持﹑爲鳧﹐震爲玉﹐故曰佩。坤虛﹐故曰無所致之。《詩鄭風》女曰雞鳴﹐士曰昧旦﹔將翔將翔﹐弋鳧與雁﹐又知子之來之﹐雜佩以贈之。○興﹐汲古訛舉﹐佩作佩﹐無所作莫使﹐玆均依宋元本。

震。凶重憂累﹐身受誅罪﹐神不能解。坎爲凶憂﹑爲桎梏﹐艮爲身﹐故曰身受誅罪。震爲神﹑爲解﹐坎陷﹐故不能解。○累﹐汲古作慮﹐依宋元本。

艮。虎豹熊羆﹐遊戲山谷。仁賢君子﹐得其所欲。詳《謙》之《中孚》。

歸妹。海隅遼右﹐福祿所至。柔嘉蒙佑﹐九夷何咎。兌爲海﹑爲右﹐震居東北﹐故曰遼右。震爲福祿﹐數九﹐故曰九夷。坎爲夷也。

丰。華首之山﹐仙道所遊。利以居止﹐長無咎憂。詳《謙》之《井》。

旅。甲乙戊庚﹐隨時轉行。不失常節﹐萌芽律屈。咸達生出﹐各樂其類。詳《噬嗑》之《坤》。樂﹐汲古作順。

巽。跛躓未起﹐失利後市﹐不得鹿子。伏《震》。震爲起﹐坎蹇﹐故跛躓。巽爲利市﹐坎爲失﹐震爲後﹐故曰失利後市。震爲鹿﹑爲子﹐風散﹐故不得。

兌。怙恃自負﹐不去於下。血從地出﹐誅罰失理。伏艮爲負﹐二陽皆在上﹐故曰不去於下﹐言有所恃不肯居下也﹐《詩》曰無父何怙﹐無母何恃。坎爲血﹐居重陰之間﹐故曰血從地出。坎爲刑罰。

渙。江河淮海﹐天之都市。商人受福﹐國家饒有。詳《謙》之《小畜》。

節。節情省欲﹐賦斂有度。家給人足﹐且貴且富。坎爲情欲﹐艮止﹐故曰節﹑曰省。坎爲聚﹐故曰賦斂。度﹐《說文》法制也。坎爲法﹐故曰有度。艮爲家﹐震爲人﹐艮貴震富。○末句宋元本作利以富貴﹐依汲古。

中孚。池鳴呴﹐呼求水潦。雲雨大會﹐流成河海。巽爲﹐兌爲池﹐震爲鳴呼。伏大坎爲潦﹑爲雲雨﹑爲河海。○池﹐宋本﹑汲古作牝馬﹐元本作牝牛﹐依《隨》之《臨》校。呴﹐宋元本作哅﹐依汲古。水﹐各本皆作其﹐依《隨》之《臨》校。

小過。日月之塗﹐所行必到﹐無有患故。艮爲日﹐兌爲月﹐震爲大塗﹑爲行﹐震樂﹐故無有患故。

旣濟。乘風而舉﹐與飛鳥俱。一舉千里﹐見吾愛母。詳《明夷》之《鼎》。

未濟。陰配陽爭﹐臥木反立。君子攸行﹐喪其官職。卦三陽三陰﹐故曰陰配陽爭﹐言陰盛與陽爭也。昭帝元鳳三年春﹐上林有柳樹枯僵自起生﹐故曰臥木反立。時眭孟言僵柳復起﹐將有匹夫爲天子者﹐被誅。三四句亦似指其事。

歸妹之第五十四

歸妹。堅冰黃鳥﹐常哀悲愁。不見白粒﹐但覩藜蒿。數驚鷙鳥﹐爲我心憂。詳《乾》之《噬嗑》。○白﹐汲古作甘﹐覩作嘆﹐蒿作荊﹐依宋元本。鳥常﹐元本作裳鳥﹐似非。

乾。荊木冬生﹐司寇緩刑。威權在下﹐國亂且傾。此仍用遇卦象。歸妹上震爲荊木﹑爲生﹐坎爲冬﹐故曰冬生。坎爲寇﹑爲刑﹐震生﹐故曰緩刑。伏艮爲國﹐離爲亂﹐故曰國亂且傾。

坤。喘牛傷暑﹐不能耕畝。艸萊不辟﹐年歲無有。世說﹕滿奮曰﹐臣猶吳牛見月而喘。蓋吳牛畏暑﹐見月以爲日﹐故喘也。又《漢書丙吉傳》見牛喘吐舌而問之。此用遇卦《歸妹》象。離爲牛﹐震聲﹐故曰喘牛。離爲夏﹐故曰傷暑。震爲艸萊﹑爲年歲﹐坎折﹐兌毀﹐故無有。○耕﹐宋元本作成﹐依汲古。

屯。魚欲負流﹐眾不同心。至徳潛伏。坤爲魚﹐艮爲負﹐坎爲流﹐坤上艮﹐艮上坎﹐故曰魚欲負流。坤爲眾﹐坎爲心﹐震起﹐艮止﹐故不同心。震爲徳﹐坎隱﹐故曰潛伏。○潛伏﹐宋元本作安樂﹐依汲古。

蒙。春耕有息﹐秋入利福。獻豜私豵﹐以樂成功。互震爲春﹑爲耕﹑爲生﹐故曰有息。伏兌爲秋﹐伏巽爲入﹑爲利﹐震爲福﹐故曰秋入利福。《詩豳風》言私其豵﹐獻豜於公﹐《傳》豕一歲曰豵﹐三歲曰豜。坎爲豕﹐艮手爲獻﹐艮爲小﹐坎隱﹐故曰私豵。震爲樂﹑爲功﹐艮爲成。○豵﹐汲古作豭﹐依宋元本。

需。生有聖徳﹐上配太極。皇靈建中﹐授我以福。詳《家人》之《需》。

訟。右撫琴頭﹐左手援帶。凶訟不已﹐相與爭戾﹐失利而歸。此似用《歸妹》象。兌爲右﹐坎爲首﹐震爲樂﹐故曰右撫琴頭。震爲左﹐伏艮爲手﹑爲援﹐巽爲帶﹐故曰左手援帶。兌口﹐震言﹐故曰訟﹑曰爭。巽爲利﹐坎失﹐故曰失利。

師。炙魚棝斗﹐張伺夜鼠。舌不忍味﹐機發爲祟﹐笮不得去。詳《井》之《坎》。棝﹐依校﹐宋元本作枯﹐汲古作拈。卦旁通《同人》。巽爲魚﹐下離﹐故曰炙魚。坤爲閉﹐故曰棝斗。震爲斗也。張﹑夜﹐汲古作陰﹑作碩﹐忍作思﹐機作譏﹐均依宋元本。《說文》棝斗可以射鼠。

比。申酉脫服﹐牛馬休息。君子以安﹐勞者得歡。坤位申﹐坎位酉。服﹐猶駕也。坤爲牛﹐坎爲馬﹐艮止﹐故脫服而休息也。艮爲君子﹑爲安﹐坎爲勞﹐五統羣陰﹐故曰得歡。

小畜。堯問尹壽﹐聖徳增益。使民不疲﹐安無怵惕。詳《遁》之《隨》。尹壽﹐人名﹐《新序》堯學乎尹壽。壽﹐汲古作爵﹐非。

履。孤公憂婦﹐獨宿悲苦。目張耳鳴﹐莫與笑語。詳《訟》之《歸妹》。巽爲寡﹐乾父﹐故曰孤公。

泰。外得好畜﹐相與嫁娶。仁賢集聚﹐咨詢厥事。傾奪我城﹐使家不寧。坤爲養﹑爲畜﹐在上﹐故曰外得好畜。震爲嫁﹑爲娶﹑爲仁賢﹑爲言﹐故曰咨詢。坤爲集聚﹐艮爲城﹑爲家﹐三五艮覆﹐故曰傾城﹑曰家不寧。按﹕上六城復於隍﹐卽謂三至上艮覆也。

否。煎砂盛暑﹐鮮有不朽。去河千里﹐敗我利市。老牛盲馬﹐去之何悔。艮爲砂﹑爲火﹐故曰煎砂。候卦乾在己﹐巽後天亦居己﹐艮火﹐故曰盛暑。巽爲朽﹑爲利市﹐坤爲河﹑爲千里﹑爲我﹑爲敗﹑爲老牛﹐乾爲馬﹐坤迷﹐故曰盲馬。○千﹐元本﹑汲古﹑丁本作三﹐依宋本。牛盲﹐汲古訛手育﹐依宋元本。

同人。甲乙戊庚﹐隨時轉行。不失常節﹐萌芽律屈。咸達出生﹐各樂其類。詳《漸》之《旅》。

大有。衣宵夜遊﹐與君相遭。解除煩惑﹐使心不憂。乾爲衣﹐《說文》衣﹐依也。伏坤爲帛﹐故曰衣宵。宵綃同。《士昬禮》宵衣注宵讀爲《詩》素衣朱綃之綃﹐綃﹐綺屬也。又《特牲饋食禮》主婦宵衣南面﹐鄭注﹕宵﹐綺屬也﹐此衣染之以黑﹐其繒本名曰宵。《詩》有素衣朱宵﹐《記》有玄宵衣﹐然則衣宵夜遊者﹐卽衣錦夜遊也。伏坎爲夜。乾爲君﹐坎爲心﹑爲憂惑﹐坎伏﹐故解除。○衣﹐各本皆作依﹐依《小過》之《否》校。

謙。死友絕朋﹐巧言爲讒。覆白污玉﹐顏叔哀喑。艮爲朋友﹐坤爲死﹐故曰死友絕朋。正反震﹐故曰巧言﹑曰讒。震爲白﹑爲玉﹐坤黑﹐故曰覆白污玉。艮爲顏﹑爲少子﹐故曰顏叔。坎爲悲哀。顏叔未詳。

豫。逐利三年﹐利走如神。展轉東西﹐如鳥避丸。震爲逐﹐伏巽爲利﹐坤爲歲﹐震數三﹐故曰三年。震爲神﹑爲東﹐坎位西﹐爲丸﹑爲隱伏﹐艮爲鳥﹐故曰如鳥避丸。

隨。堤防壞決﹐河水泛溢。傷害禾稼﹐君孤獨宿。沒溺我邑。艮爲堤防﹐兌附決﹐故曰壞決。互大坎﹐故曰河水泛溢。震爲禾稼﹐兌毀折﹐故曰傷害禾稼。震爲君﹐坎爲孤﹐坤爲寡﹐故曰君孤獨宿。艮爲邑。○泛溢﹐宋元本作放逸。稼下汲古多民流去室四字﹐宋元本無。君﹐宋元本作居﹐依汲古。

蠱。陰陽隔塞﹐許嫁不答。旄丘新臺﹐悔往嘆息。詳《晉》之《無妄》。旄﹐無妄作宛﹐宛丘﹐陳詩﹐旄丘﹐衛詩﹐姑兩存之。

臨。伯夷叔齊﹐貞廉之師。以徳防患﹐憂禍不存。詳《泰》之《乾》。

觀。陽爲狂悖﹐拔劍自傷﹐爲身生殃。詳《明夷》之《井》。

噬嗑。進士爲官﹐不若服田﹐獲壽保年。艮爲官﹐震爲士﹑爲進﹐故曰進士。艮爲田﹑爲壽﹑爲保﹐震爲年。

賁。耕石不生﹐棄禮無名。縫衣失鍼﹐襦袴不成。震爲耕﹐上艮﹐故曰耕石。離爲禮﹐艮爲名﹐坎隱伏﹐故曰棄禮﹑曰無名。震爲衣﹐坎爲鍼﹐伏巽繩﹐故曰縫衣。坎失﹐故曰失鍼。震爲襦﹐伏巽爲袴﹐坎破﹐故不成。

剝。靈龜陸處﹐一旦失所。伊子復耕﹐桀亂無輔。艮龜﹐處坤上﹐故曰陸處。

復。室當源口﹐漂溺爲海。財產殫盡﹐衣食無有。坤水﹐故曰漂溺。

無妄。雞方啄粟﹐爲狐所逐。走不得食﹐惶懼喘息。巽爲雞﹐震爲粟﹑爲逐﹐艮爲狐﹐乾惕﹐故曰惶懼。

大畜。家在海隅﹐橈短流深。豈敢憚行﹐無木以趨。詳《觀》之《明夷》。橈短﹐依校﹐各本多作繞旋﹐繞﹐形訛﹐旋﹐音訛字。

頤。他山之錯﹐與璆爲仇。來攻吾城﹐傷我肌膚﹐國家騷憂。艮爲山﹑爲錯﹐《禹貢》厥貢磬錯注﹕治玉之石曰錯﹐《詩小雅》他山之石﹐可以爲錯。惟錯玉﹐故曰與璆爲仇。璆﹐亦玉也。坤爲仇﹑爲城﹑爲國﹑爲傷﹐艮手爲攻﹑爲肌膚﹑爲家﹐坤爲憂也。○璆﹐宋元本作環﹐吾作我﹐均依汲古。

大過。獘鏡無光﹐不見文章。少女不嫁﹐棄於其公。離爲鏡﹐卦上下皆半離﹐故曰獘鏡。互大坎﹐故無光。坤爲文章﹐坤伏﹐故曰不見文章。巽爲少女﹐震爲歸﹑爲嫁﹑爲公﹐震伏﹐故曰不嫁﹑曰棄於其公也。《易大過》以巽爲少女﹐兌爲老婦﹐故易林本之。

坎。大蛇巨魚﹐相搏於郊。君臣隔塞﹐戴公廬漕。詳《噬嗑》之《訟》。廬漕﹐依校﹐各本多作出廬﹐不協。第二句汲古作相輔殺之﹐第四句作郭公失廬。按﹕鄭有內蛇外蛇鬭之事﹐未有魚相搏者﹐據此林似爲郭國將亡之事﹐而今不能考。

離。絕世無嗣﹐福祿不存。精神渙散﹐離其躬身。艮爲世﹐震爲子﹐艮震皆伏﹐而兌爲附決﹐故曰絕世無嗣﹑曰福祿不存。震又爲福祿也。震爲精神﹐互巽風﹐故曰渙散。艮爲身﹐艮伏不見﹐故曰離。○不﹐元本作無﹐從宋本﹑汲古。

咸。文徳之君﹐養人致福。年無胎夭﹐國富民實。憂者之望﹐曾參盜息。通《損》。坤爲文﹐震爲徳﹑爲君﹑爲人﹑爲福﹐坤爲養﹑爲年歲﹐震爲胎﹐坤爲死﹑爲夭﹐震福﹐故無。坤爲國民﹑爲富實。下二語有訛字﹐難解。○曾﹐宋本作憎﹐元本作增﹐姑從汲古﹐以俟再考。

恆。合歡之國﹐喜爲我福。東嶽南山﹐朝躋成恩。通《益》。坤爲國﹐初至五正反震相對﹐故曰合歡之國。震爲東﹐又爲南﹐上艮﹐故曰東嶽南山。震爲朝﹑爲躋﹑爲恩徳。案﹕《周禮》視祲注云﹕隮﹐虹也。《墉風》朝隮於西﹐崇朝其雨﹐疏亦訓隮爲虹﹐言虹見於西方則雨气應也。隮躋同字﹐然易林數見皆作躋﹐朝躋成恩者﹐言山嶽虹見雨應以成其恩澤也。○躋﹐汲古作濟﹐依宋元本。恩﹐宋元本作息﹐依汲古。恩與山韻。

遁。憂人之患﹐履悖易顏。爲身禍殘﹐率身自守。與喜相抱﹐長子成老﹐封受福祉。乾爲畏惕﹐故曰憂患。伏震爲履﹐坤爲悖﹐艮爲顏﹐坤爲身﹑爲禍。艮爲守﹑爲抱﹐震爲喜﹑爲長子﹐坤爲老。後四句與前三句吉凶相反﹐定爲衍文﹐本林至第三句而此。○老﹐汲古作考﹐義同。

大壯。太公避紂﹐七十隱處。卒逢聖文﹐爲王室輔。詳《明夷》之《坤》。逢﹐宋元本作受﹐依汲古。

晉。江漢上流﹐政逆民憂。陰代其陽﹐雌爲雄公。互坎爲水﹐坤亦爲水﹑爲江漢﹑爲流。坤爲政﹑爲民﹐逆行﹐故曰政逆民憂。坎爲憂也。坤爲陰﹑爲雌﹐五陽位﹐陰居之﹐故曰代陽﹑曰雌爲雄。○代﹐宋元本作伐﹐非﹐依汲古。

明夷。縮緒亂絲﹐舉手爲災。越畝逐兔﹐喪其衣袴。伏巽爲緒﹑爲絲﹐震爲反﹐故曰縮緒。坤亂﹐故曰亂絲。坤爲畝﹑爲喪﹐震爲兔﹑爲越﹑爲衣﹐伏巽爲袴﹐坤喪﹐故曰喪其衣袴。○緒﹐汲古作縮﹐非﹐依宋元本。

家人。臭彘腐木﹐與狼相輔。亡夫失子﹐憂及父母。巽爲臭﹐坎豕﹐故曰臭彘。巽爲木﹑爲腐﹐狼象未詳。震爲夫﹑爲子﹐震伏﹐故曰亡失。坎爲憂﹐巽爲母﹐伏震爲父。○木﹐宋元本作水﹐依汲古。

睽。刲羊不當﹐女執空筐。兔跛鹿踦﹐緣山墜墮﹐讒佞亂作。此用《歸妹》象。上二句歸妹上六意也。兌爲羊﹐坎爲刺﹐故曰刲羊。兌爲女﹐震爲筐﹐震虛﹐故曰女執空筐。震爲兔﹑爲鹿﹐互坎﹐故曰跛踦。伏艮爲山﹐伏巽爲墜墮﹐兌口震言﹐故曰讒佞亂作。

蹇。拔劍傷手﹐見敵不喜。良臣無佐﹐困憂爲咎。艮爲劍﹑爲手﹐坎爲傷﹐故曰拔劍傷手。坎憂﹐上坎中爻坎﹐坎遇坎爲敵﹐故曰見敵不喜。離爲見﹐坎病﹐故不喜。艮爲臣﹑爲佐﹐坎爲孤﹐故曰無佐。坎爲困憂﹐《艮彖傳》云上下敵應﹐卽以艮見艮爲敵也。○喜﹐宋元本作善﹐困作國﹐均依汲古。

解。三羖五牂﹐相隨俱行。迷入空澤﹐循谷直北。徑涉六駁﹐爲所傷賊。詳《無妄》之《觀》。賊﹐宋本﹑汲古作敗﹐依元本。徑皆作經﹐依汲古《無妄》之《觀》校。

損。爭雞失羊﹐亡其金囊﹐利得不長。陳蔡之患﹐賴楚以安。詳《恆》之《夬》。

益。三驪負衡﹐南取芷香。秋蘭芬馥﹐盈滿神匱﹐利我仲季。震爲馬﹐數三﹐故曰三驪。艮爲負﹑爲衡﹐巽爲香﹑爲蘭芷﹐震爲南﹐故曰南取。伏兌爲秋﹐故曰秋蘭。震爲神﹑爲匱﹐坤多﹐故曰盈滿。巽爲利﹐艮爲季。○衡﹐宋元本作銜﹐取芷作芷取﹐均依汲古。驪﹐汲古訛灑。

夬。孟夏己丑﹐哀呼尼父。明徳訖終﹐亂虐滋起。詳《睽》之《恆》。夏﹐汲古作春﹐非。

姤。履不容足﹐南山多葉。家有滎蘭﹐乃無病疾。震爲履﹑爲足﹐震伏﹐故不容足。乾爲山﹑爲南﹐巽爲芝蘭﹐坤爲疾病﹐坤伏﹐故無。○葉﹐宋本作艸﹐元本作革。芝﹐宋元本作芳﹐均依汲古。

萃。三足無頭﹐不知所之。心狂睛傷﹐莫使爲明﹐不見日光。伏震﹐故曰三足。乾爲頭﹐乾伏﹐故曰無頭。三至上正反震﹐故曰不知所之。坤爲心﹐巽風﹐故曰心狂。兌爲半離﹐易履卦謂之眇﹐故此曰睛傷。艮爲日﹑爲光﹐互巽爲伏﹐故曰不見。○日﹐宋元本作月﹐非﹐依汲古。心狂睛傷﹐汲古作心在精傷﹐依宋元本。

升。戴堯扶禹﹐松喬彭祖。西過王母﹐道路夷易﹐無敢難者。詳《師》之《離》。松﹐汲古訛從﹐依宋元本。

困。式微式微﹐憂禍相絆。隔以巖山﹐室家分散。詳《小畜》之《謙》。絆﹐汲古作半﹐依宋元本。

井。靈龜陸處﹐一旦失所。伊子復耕﹐桀亂無輔。詳《剝》林。

革。仁徳覆洽﹐恩及異域。澤被殊方﹐禍災隱伏。蠶不作室﹐寒無所得。通《蒙》。震爲恩徳﹐坤爲巽域﹑爲殊方。兌爲恩澤﹐坤爲禍災﹐坎爲隱伏﹐巽爲蠶﹐坎爲室﹐坎伏﹐故曰不作室。坎爲寒室﹐繭也。

鼎。夏麥﹐霜擊其芒。疾君敗國﹐使年夭傷。詳《泰》之《賁》。﹐汲古作﹐依宋元本。

震。火𨿽熾﹐在吾後。寇𨿽多﹐在吾右。身安吉﹐不危殆。詳《大有》之《需》。

艮。遼遠絕路﹐客宿多悔。頑囂相聚﹐生我畏惡。詳《明夷》之《小畜》。遼遠﹐元本作遠遼﹐依宋本﹑汲古。

漸。懸懸南海﹐去家萬里。飛兔腰褭﹐一日見母﹐除我憂悔。詳《晉》之《坎》。腰褭﹐各本作褭駿﹐依《晉》之《坎》校。

丰。困而後通﹐𨿽厄不窮。終得其願﹐姬姜相從。震爲姬﹐巽爲姜。

旅。西賈巴蜀﹐寒雪至轂。欲前不還﹐得反空屋。詳《家人》之《解》。○空﹐元本作窒﹐依宋本。

巽。新作初陵﹐爛陷難登。三駒摧車﹐躓頓傷頤。伏艮爲陵﹐巽爲爛﹐伏震爲登﹐坎陷﹐故難登。震爲駒﹐數三﹐坎破﹐故曰三駒摧車。伏坎爲蹇﹐初至四互頤﹐故曰躓頓傷頤。

兌。延頸望酒﹐不入我口。深目自苦﹐利得無有﹐幽人悅喜。詳《無妄》之《大畜》。

渙。仲春孟夏﹐和气所捨。生我嘉福﹐國無殘賊。坎爲仲﹐互震﹐故曰仲春。對卦離爲夏﹐震爲長﹐故曰孟夏。坎爲和﹐震出﹐故曰捨。震爲生﹑爲嘉福﹐艮爲國﹐坎爲賊﹐風散﹐故無賊。捨﹐發也。

節。張网捕鳩﹐兔離其災。雌雄俱得﹐爲罝所賊。通《旅》。離爲网﹑爲鳩﹐艮爲捕﹐震爲兔﹐旅下卦震覆﹐故曰兔罹其災。離罹通用。艮爲雄﹐互巽爲雌﹐離罝在上﹐故曰雌雄俱得。巽爲賊也。

中孚。三人俱行﹐一人言北。伯仲欲南﹐少叔不得。中路分爭﹐道鬭相賊。詳《剝》之《巽》。爭道﹐汲古作道爭﹐依宋元本。

小過。然諾不行﹐欺紿誤人。使我露宿﹐夜歸溫室。神怒不直﹐鬼擊其目。欲求福利﹐適反自賊。詳《恆》之《觀》。後三句宋元本作鬼欲求獨﹐刺擊其目﹐反言自賊﹐依汲古。

旣濟。陳辭達誠﹐使安不傾。增祿益壽﹐以成功名。詳《明夷》之《晉》。

未濟。火燒公牀﹐破家滅亡。然得安昌﹐先憂重喪。半艮爲牀﹐重離﹐故曰燒。坎爲破﹑爲憂。

丰之第五十五

丰。諸孺行賈﹐經涉山阻。與狄爲市﹐不憂危殆﹐利得十倍。孺﹐《說文》乳子也。震爲子﹐兌少。諸﹐《爾雅釋詁》諸諸便便辯也。震爲言﹐故曰諸孺。震爲商賈﹐故曰行賈。伏艮爲山﹐兌爲狄﹐按﹕《呂覽》有西翟﹐翟狄通用。《周語》自竄於戒﹝當作戎﹞翟之間是也。《爾雅》注稱東夷﹑西戎﹑北狄﹐然觀各書﹐戎狄於西北實不分﹐故林以兌西爲狄也。巽爲市﹐坎爲憂﹐坎伏﹐故不憂不殆。巽爲利﹑爲倍﹐兌數十﹐故曰十倍。林意言者孺行賈當危殆﹐而竟得利也。○山﹐宋元本作火﹐狄作杖﹐均依汲古。

乾。鼎足承徳﹐嘉謀生福。爲王開庭﹐得心所欲。詳《晉》之《大壯》。

坤。曳綸江海﹐釣魴與鯉。王孫列俎﹐以饗仲友。此用丰卦。互巽爲綸﹐兌爲江海﹐巽爲魚﹐故曰魴鯉。伏艮爲王孫﹐伏震爲俎﹐兌食﹐故曰饗。兌爲朋友﹐伏坎﹐故曰仲友。○列俎﹐宋元本作利得﹐皆形訛字﹐依汲古。第二句宋元本作釣掛魴鯉﹐依汲古。

屯。東山臯落﹐叛逆不服。興師徵討﹐恭子敗覆。艮山﹐震東﹐臯亦小山﹐故曰東山臯落。臯落﹐赤狄別種。坤爲叛逆﹑爲師﹐震爲徵討﹑爲子﹐坤順﹐故曰恭子。坤爲敗覆﹐恭子﹐太子申生也。閔二年晉侯使太子申生伐東山臯落氏﹐後申生卒被譖死。

蒙。千里騂駒﹐爲王服車。嘉其麗榮﹐君子有成。坤爲千里﹐震馬﹐故曰千里騂駒。震爲王﹑爲車﹑爲榮﹐艮爲君子﹑爲成。爲王服車﹐卽爲王駕車也。

需。二龍北行﹐道逢六狼。莫宿中澤﹐爲禍所傷。乾爲龍﹐兌卦數二﹐故曰二龍。坎北﹐故曰北行。伏艮爲道﹑爲狼﹐坎數六﹐故曰六狼。坎爲莫﹑爲宿﹐兌爲澤﹐坤爲禍。○二﹐宋本﹑汲古作三﹐非﹐依元本。莫﹐宋元本作暮﹐亦非﹐西漢時多作莫﹐暮爲後人妄攺﹐故依汲古。

訟。天災所遊﹐凶不可居。轉徙獲福﹐畱止危憂。乾爲天﹐離爲災凶﹐伏震爲轉徙﹑爲福﹐坎陷﹐故曰畱止。坎爲危﹑爲憂也。

師。狐貍雉兔﹐畏人逃去。分走竄匿﹐不知所處。詳《益》之《解》。知﹐宋元本訛如﹐非。

比。雨師娶婦﹐黃巖季女。成禮旣婚﹐相呼南去。膏潤田裏﹐年歲大喜。詳《損》之《益》。女﹐汲古作子﹐去作上﹐均依宋元本。喜﹐各本皆作有﹐依《損》之《益》校。田裏﹐各本皆作下土﹐依《恆》之《晉》校。

小畜。外棲野鼠﹐與雉爲伍。瘡痍不息﹐卽去其室。伏坎爲鼠﹐離爲雉﹐坎離夫婦﹐故曰爲伍。伏艮爲瘡痍﹐坤死﹐故不息。坎爲室﹐震爲去﹐言將死而去其室也。○雉﹐宋元本作雞﹐依汲古。

履。天命絕後﹐孤陽無主。彷徨兩社﹐獨不得酒。乾天﹐巽命﹐巽下斷﹐故曰絕。乾陽﹐巽寡﹐故陽孤。震爲主﹐震伏﹐故曰無主。伏坤爲社﹐兌卦數二﹐故曰兩社。元本注春社﹑秋社也。坎爲酒﹐坎伏﹐故不得酒。古者社祭飲食宴樂﹐故曰得酒﹐或謂周社亳社亦爲兩社﹐然下曰得酒﹐似指春秋社祭也。○天﹐宋元本訛夭。

泰。鵠思其雄﹐欲隨鳳東。順理羽翼﹐出次須日。中畱北邑﹐復反其室。詳《需》之《離》。理﹐宋元本作裏﹐依汲古。須日中﹐汲古作日中須﹐依宋元本。畱﹐元本訛苗。

否。蜲蛇九子﹐長尾不殆。均明光澤﹐燕自受福。巽爲蛇﹐震數九﹐故曰九子。艮爲尾﹐巽爲長﹐故曰長尾。乾大明﹐艮光明﹐故曰均明光澤。伏兌爲燕﹐乾爲福。殆﹐音以。

同人。日走月步﹐趨不同捨。夫妻反目﹐君主失國。詳《小畜》之《同人》。

大有。定房戶室﹐枯薪除毒。文徳淵府﹐害不能賊。通《比》。艮爲星﹐艮止﹐故曰定。定﹐星名也。房方通用﹐《詩小雅》旣方旣皁﹐《鄭箋》方﹐房也。定方者﹐離乾皆在南﹐坎坤皆在北﹐《墉詩》定之方中﹐作於楚宮﹐言定星中四方定可作宮作室也。艮爲室﹐坤爲毒﹑爲薪﹐離爲枯。枯薪除毒者﹐按﹕《管子》萩室熯造注﹕熯謂火乾之也。三月之時﹐陽气盛發﹐易生瘟疫﹐楸樹鬰臭﹐以辟毒气﹐故燒之於新造之室﹐以爲禳祓。枯薪除毒﹐卽此事也。離爲文﹐坤爲淵﹑爲府﹑爲害﹐坎爲賊。○定﹐宋元本作宣﹐薪作期﹐玆依汲古。宣字疑爲後人所攺﹐謂武帝築宮於瓠子河上﹐名曰宣房﹐獨不思下曰除毒﹐確非治河之事﹐而祓除之事也。枯﹐汲古作括﹐依宋元本。定房戶室應爲定方作室﹐此林皆以詩爲本﹐詩定之方中﹑作於楚室注﹕定昏中四方正是也﹐詩秉心塞淵﹐玆曰淵府﹐皆依附詩詞﹐故知定房必爲定方﹐戶室必爲作室﹐丁宴依宋本作宣房﹐以爲宣房與史記合﹐豈知宣爲訛字﹐方房通用﹐然各本皆作房戶﹐亦不敢竟攺爲方作論定﹐以俟知者。

謙。齊東郭盧﹐嫁於洛都。駿美良好﹐利彼過倍。詳《坤》之《坎》。盧﹐宋本﹑汲古作廬﹐依元本。嫁﹐往也﹐見列子。

豫。病篤難醫﹐和不能治。命終期訖﹐下卽蒿裏。詳《臨》之《益》。

隨。開郭緒業﹐王迹所起。姬徳七百﹐報以八子。定四年武王之母弟八人﹐又卜年七百。廓﹐宋本﹑汲古訛郭﹐依元本。緒﹐汲古訛聚﹐依宋元本。震爲開廓﹑爲王﹑爲足﹐故曰王迹。震爲姬﹐數七﹐故曰姬徳七百。艮數八﹐故曰八子。

蠱。丰年多儲﹐河海饒魚。商客善賈﹐大國富有。震爲年﹐艮止﹐故曰儲。巽爲魚﹐兌澤﹐故曰河海饒魚。巽爲商賈﹐艮爲國﹐震爲富。○河﹐宋元本作江﹐依汲古。

臨。鵠求魚食﹐過彼射邑。繒加我頸﹐繳掛羽翼。欲飛不能﹐爲羿所得。震爲鵠﹑爲口﹐坤爲魚﹐故曰鵠求魚食。坤爲邑﹐震爲射﹐故曰射邑。伏巽爲繒繳﹐伏艮爲頸﹐震爲羽翼﹑爲飛﹐坤閉﹐兌折﹐故不能飛。坤惡﹐故曰羿。坤喪﹐故爲所得。

觀。望城抱子﹐見邑不殆。公孫上堂﹐文君悅喜。艮爲望﹑爲城﹑爲抱﹐坤爲邑﹑爲文﹐艮爲孫﹑爲堂﹐伏震爲君﹐故曰文君。伏震爲喜﹐兌爲悅。○文﹐宋元本作大﹐非﹐依汲古。悅﹐元本作歡﹐依宋本。殆﹐音以。

噬嗑。左指右麾﹐邪淫侈靡。執節無良﹐靈君以亡。震左﹐坎右﹐艮手爲指麾﹐坎爲邪淫﹐震富﹐故曰侈靡。艮爲執﹑爲節﹐震爲君﹐坎爲棺槨﹐故曰亡靈。君謂陳靈公通夏姬﹐爲夏徵舒所弒也。○君﹐宋元本作公﹐依汲古。

賁。日中爲市﹐各持所有。交易資賄﹐函珠懷寶﹐心悅歡喜。詳《泰》之《升》。

剝。山沒丘浮﹐陸爲水魚﹐燕雀無廬。艮爲山丘﹐在坤水上﹐故曰山沒丘浮。艮爲陸﹐坤爲水﹑爲魚﹐故陸爲水魚。艮爲廬﹐伏兌爲燕雀﹐水大﹐故廬圮也。

復。馬服長股﹐宜行善市。蒙佑諧偶﹐獲利五倍。震爲馬﹐伏巽爲長﹑爲股。服﹐猶駕也。巽爲市﹐馬而長股﹐必得善市﹐伏巽爲市﹑爲利﹑爲倍﹐巽卦數五﹐故曰獲利五倍。

無妄。三貍捕鼠﹐遮遏前後。死於圜城﹐不能脫走。詳《離》之《遁》。圜城﹐宋本作環城﹐元本作環域﹐依汲古。

大畜。鬼舞國社﹐歲樂民喜。臣忠於君﹐子孝於父。伏坤爲鬼﹑爲國﹑爲社﹐震爲舞﹐乾爲年歲﹐坤爲民﹐震爲喜樂﹐乾爲君父﹐艮爲臣﹐震爲子﹐坤順﹐故曰孝﹑曰忠。

頤。慈母望子﹐遙思不已。久客外野﹐我心悲苦。詳《咸》之《旅》。

大過。雨師娶婦﹐黃巖季女。成禮旣婚﹐相呼南去。膏澤田裏﹐年歲大喜。校詳本林比。

坎。兩狗同室﹐相囓爭食。枉矢西流﹐射我暴國。髙宗鬼方﹐三年乃服。艮爲狗﹑爲室﹐中爻正反艮﹐故曰兩狗同室。震爲口﹑爲食﹐正反震相對﹐故曰相嚙﹑曰爭食。坎爲矢﹑爲曲屈﹐故曰枉矢。枉矢﹐星名。《史記天官書》枉矢如大流星。坎位西﹐故曰西流。震爲射﹐艮爲國﹐震健躁﹐故曰暴國。震爲宗﹐坎爲鬼﹐震爲年﹐數三﹐故曰三年。○兩﹐宋元本作百﹐依汲古。同﹐汲古作圍﹐囓作咬﹐玆依宋元本。

離。早霜晚雪﹐傷禾害麥。損功棄力﹐饑無可食。詳《離》之《蠱》。

咸。腐臭所在﹐靑蠅集聚。變白爲黑﹐敗亂邦國。君爲臣逐﹐失其寵祿。巽爲腐臭﹑爲靑蠅。靑蠅﹐《小雅》篇名戒王信讒也。伏坤爲集聚﹐巽爲白﹑爲敗亂﹐艮黔﹐故曰黑。艮爲邦國﹑爲臣﹐乾爲君﹐在艮外﹐故曰君爲臣逐。乾爲寵祿﹐兌毀折﹐故曰失。○第三句宋本作變●白黑﹐元本作辯●白黑﹐●疑爲更訛﹐依汲古。

恆。牽羊不前﹐與心戾旋。聞言不信﹐誤紿丈人。兌爲羊﹐震爲後﹐故曰不前。伏坤爲心﹐正反兌﹐故曰戾旋。戾旋﹐不合也。兌口爲言﹐正反兌﹐故曰不信。兌爲耳﹐故曰聞。《夬九四》聞言不信﹐以兌口與干言背也。恆二至四與夬體同也﹐不信﹐故曰誤紿。震爲丈人。○元本作牽羊不前。與心戾旋。聞言語不信﹐誤紹丈人。今依宋本﹑汲古。

遁。甘忍利害﹐還相克賊。商子酷刑﹐鞅喪厥身。互巽爲利﹐巽隕落﹐故曰害。巽伏﹐故曰賊。言甘於刻害﹐還自賊也。巽爲商賈﹐故曰商子。伏坤爲酷﹐坤殺﹐故曰酷刑。坤爲身﹑爲喪﹐故曰鞅喪厥身﹐言商鞅用酷刑終自害也。巽爲繩﹑爲鞅﹐《說文》鞅﹐頸系也。○害﹐元本作瘧﹐酷作造﹐鞅作鞭﹐均依宋本﹑汲古。賊﹐宋本﹑汲古作敵﹐依元本。

大壯。刲羊不當﹐血少無羹。女執空筐﹐不得采桑。采桑﹐汲古作桑根﹐依《隨》之《艮》校﹐元本下三句作女執空筐﹐兔跛鹿踦﹐緣山墜墮﹐依汲古。

晉。囓囓﹐貧鬼相責。無有歡怡﹐一日九結。詳《震》之《旣濟》。

明夷。兩足四翼﹐飛入嘉國。寜我伯姊﹐與母相得。詳《賁》之《同人》。

家人。文山紫芝﹐雍梁朱艸。生長和气﹐王以爲寶。公屍侑食﹐福祿來處。詳《師》之《夬》。文﹐宋元本作天﹐依汲古。

睽。絕世遊魂﹐福祿不存。精神渙散﹐離其躬身。互坎爲魂﹐兌決﹐故曰絕。震爲福祿﹑爲精神﹐兌折震﹐故曰福祿不存﹑曰精神渙散。艮爲身﹐艮伏﹐故曰離。京房以七世卦爲遊魂卦﹐《系辭》云﹕精气爲物﹐遊魂爲變﹐鄭云九六爲遊魂。

蹇。北辰紫宮﹐衣冠立中。含和建徳﹐常受大福。詳《坤》之《解》。和﹐宋本﹑汲古作弘﹐依元本。

解。伯蹇叔盲﹐莫爲守裝。失我衣裘﹐代爾陰鄕。詳《鼎》之《離》。盲﹐宋元本作瘖﹐爲作與﹐裝作株﹐今依汲古。

損。兩女共室﹐心不聊食。首髮如蓬﹐憂常在中。詳《艮》之《剝》。首艮象﹐汲古作亂﹐非﹐依宋元本。

益。去辛就蓼﹐毒愈酷甚。避穽遇坑﹐憂患日生。《說文》蓼﹐辛菜。震爲艸莽﹐故曰蓼。震納庚﹐巽納辛﹐庚辛﹐西方﹐味辛﹐故曰去辛就蓼。《詩周頌》自求辛螫﹐未堪家多難﹐予又集於蓼。坤爲毒﹑爲酷﹐兌爲穽﹐兌伏﹐故曰避穽。坤爲淵﹐故曰坑﹑曰憂患。震生﹐艮爲日﹐故曰日生。○酷﹐宋元本作苦﹐依汲古。

夬。初病終凶﹐季爲死喪﹐不見光明。通《剝》。坤爲病﹐坤死﹐故曰凶﹑曰喪。艮爲終﹑爲季﹑爲光明﹐坤黑﹐故不見。

姤。三鳥飛來﹐是我逢時。俱行先至﹐多得大利。詳《同人》之《大有》。

萃。鹿食山艸﹐不思邑裏﹐𨿽久無咎。伏震爲鹿﹐兌食﹐艮山﹐巽艸﹐坤爲思﹑爲思﹑爲邑裏﹐艮爲久。

升。羊腸九縈﹐相推稍前。止須王孫﹐乃能上天。詳《履》之《師》。

困。管仲遇桓﹐得其願歡。膠目啟牢﹐振冠無憂。笑戲不莊﹐空言妄行。膠目二句依《明夷》之《旅》校。宋本作膠目振冠﹐冠帶無憂﹐元本作膠牢振寇﹐寇帶無憂﹐汲古作膠目膠口。

井。桀跖並處﹐民困愁苦。旅行遲遲﹐畱連齊魯。詳《復》之《離》。

革。魂孤無室﹐銜指不食。盜張民饋﹐見敵失肉。民饋﹐宋元本作民餌﹐汲古作氏饋﹐今民字從宋元本﹐饋從汲古。乾爲魂﹐巽爲寡﹐故曰魂孤。坎爲室﹐坎伏﹐故無室。兌爲銜﹑爲食﹐伏艮爲指﹐伏坤爲閉﹐故不食。伏坎爲盜﹐坤爲民﹐民畏盜故饋之。坎爲肉﹐坤喪﹐故失肉。

鼎。讒言亂國﹐覆是爲非。伯奇乖離﹐恭子憂哀。詳《巽》之《觀》。

震。衛侯東遊﹐惑於少姬。亡我考妣﹐久迷不來。詳《乾》之《升》。

艮。雞鳴同興﹐思配無家。執佩持鳧﹐莫使致之。詳《漸》之《鼎》。配﹐宋元本作邪﹐佩作佩﹐依汲古。

漸。義不勝情﹐以欲自縈。覬利危躬﹐摧角折頸。詳《坤》之《丰》。

歸妹。臣尊主卑﹐權力日衰。侵奪無光﹐三家逐公。詳《升》之《巽》。權﹐宋元本作擁﹐依汲古。

旅。叔仲善賈﹐與喜爲市。不憂危殆﹐利得十倍。通《節》。艮爲叔﹐坎爲仲﹐震爲商賈﹑爲喜﹐巽爲市。坎爲危殆﹑爲憂﹐震解﹐故不憂。巽爲利﹑爲倍﹐兌數十﹐故曰十倍。

巽。六蛇奔走﹐俱入茂艸。驚於長路﹐畏懼啄口。詳《井》之《兌》。

兌。水壞我裏﹐東流爲海。鳧讙囂﹐不得安居。詳《泰》之《兌》。﹐宋元本作鼃﹐依汲古。得﹐汲古作可﹐依宋元本。

渙。飛不遠去﹐卑斯內侍﹐祿養未富。互震爲飛﹐艮止﹐故飛不遠去。互艮爲斯﹐《旅初六》云旅瑣瑣﹐斯其所﹐注﹕斯﹐賤役也﹐故曰卑斯。

節。陰變爲陽﹐女化爲男。治道大通﹐君臣相承。詳《屯》之《離》。

中孚。踐履危難﹐脫厄去患。入福喜門﹐見誨大君。詳《震》之《家人》。

小過。罟密网縮﹐動益蹶急﹐困不得息。伏大離爲网罟。縮﹐朿縛也﹐卦象似之。互大坎﹐故曰蹶﹑曰困。○罟网﹐汲古作网綱﹐蹶作蹙﹐均依宋元本。

旣濟。負牛上山﹐力劣行難。烈風雨雪﹐遮遏我前﹐中道復還。詳《同人》之《無妄》。汲古多憂者得歡四字﹐依宋元本。○此用丰象。

未濟。喁喁嘉艸﹐思降甘雨。景風升上﹐沾洽時澍﹐生我禾稼。此仍用丰象。兌口﹐震言﹐故曰喁喁。喁﹐向慕之義。震爲嘉艸﹑爲禾稼﹐巽風﹐坎雨﹐坎伏﹐故曰思降。

旅之第五十六

旅。羅网四張﹐鳥無所翔。徵伐窮極﹐饑渴不食。詳《革》之《泰》。

乾。寄生無根﹐如過浮雲。立本不固﹐斯須落去﹐更爲枯樹。詳《小畜》之《蠱》。此用旅象。以艮爲寄生﹐象形﹐艮下陰﹐故無根。坎爲云﹐互巽爲枯。

坤。人無足法﹐緩除牛出。雄走羊驚﹐陽不制陰﹐男失其家。前四句從《旣濟》之《屯》﹐下二句從《觀》之《臨》﹐各本原作人無定法﹐緩降牛出。蛇雄走趨﹐陽不制陰﹐宜其家困﹐非。解詳《觀》之《臨》。

屯。眾鳥所翔﹐中有大怪。九身無頭﹐魂驚魄去﹐不可以居。詳《漸》之《蒙》。翔﹐宋元本作聚﹐依汲古。

蒙。封豕溝瀆﹐灌潰國邑。火宿口中﹐民多病疾。《史記天官書》奎曰封豕﹐爲溝瀆。正義曰﹕奎一名天豕﹐亦曰豕封﹐主溝瀆﹐故曰灌潰國邑。坎爲豕﹑爲溝瀆﹐坤爲國邑。火﹐熒惑也。箕爲口舌﹐火宿口中﹐言熒惑守箕也。艮爲火﹐震爲口﹐艮止﹐故曰火宿口中。坤爲民﹑坎爲疾病。又案﹕艮爲星﹐故林辭多卽星言。

需。奮翅鼓翼﹐翺翔外國。逍遙徙倚﹐來歸溫室。詳《損》之《觀》。

訟。秋蠶不成﹐冬種不生。殷王逆理﹐棄其寵榮。巽爲蠶﹐旅互兌爲秋﹐兌毀﹐故不成。坎爲冬﹑爲種﹐震爲生﹐震伏﹐故不生。震爲王﹑爲子﹐故曰殷王。殷﹐子姓也。伏坤爲理﹑爲逆﹐震爲榮﹐震伏﹐故曰棄。○榮﹐汲古作名﹐依宋元本。

師。衛侯東遊﹐惑於少姬。忘我考妣﹐久迷不來。詳《乾》之《升》。忘﹐汲古作亡﹐依宋元本。此林屢見而事不見於左傳﹐疑邶風日居月諸之詩﹐齊詩家說如此。

比。烏合卒會﹐與惡相得。鴟鴞相酬﹐爲心所賊。艮爲烏﹑爲鴟鴞﹐坤坎皆爲聚﹐故曰會合。坤爲惡﹐坎爲心﹑爲賊。○首句元本作鳥合卒會﹐汲古作鳥會雀合﹐玆依宋本。

小畜。眵雞無距﹐與鵲格鬭。翅折目盲﹐爲鳩所傷。巽爲雞﹐兌半離﹐故曰眵。《說文》目眥傷也。震伏﹐故曰無距。伏震爲鵲﹑爲鬭﹐爲翅﹐坎爲折﹐故曰翅折。離爲目﹐兌半離﹐《易》曰眇﹐故此曰目盲。離爲鳩﹐兌毀故傷。○鵲﹐汲古作雀﹐依宋元本。眵﹐各本皆作鳴﹐鳩作仇﹐今依《乾》之《遁》校。

履。木內生蠧﹐上下相賊﹐禍亂我國。巽爲木﹑爲蠧﹑爲賊﹐天上兌下﹐正反巽﹐故上下相賊。離爲亂﹐伏坤爲國。

泰。延陵適魯﹐觀樂太史。車轔白顚﹐知秦興起。卒兼其國﹐一統爲主。詳《大畜》之《離》。其爲六之形訛字﹐各本六往往訛其。

否。輔相之好﹐無有休息。時行雲集﹐所在遇福。艮爲時﹐坤爲云﹑爲集﹐乾爲福。

同人。牀傾簀折﹐屋漏垣缺﹐季姬不愜。巽爲牀簀﹐巽隕﹐故傾折。巽爲垣墉﹐伏坎爲室﹑爲屋﹐巽下缺﹐故曰漏。伏震爲姬﹐易林本大過﹐每以巽爲少﹐故曰季姬。

大有。東入海口﹐循流北走。一髙一下﹐五邑無主。七日六夜﹐死於水浦。詳《睽》之《蹇》。

謙。羣虎入邑﹐求索肉食。大人守禦﹐君不失國。正反艮﹐故曰羣虎。伏巽爲入﹐坤爲邑﹐艮爲求﹐坎爲肉﹐故曰求索肉食。伏乾爲大人。艮爲守禦﹑爲國﹐震爲君﹐故曰君不失國。○虎﹐宋元本訛需﹐依汲古。不失﹐汲古作失其﹐依宋元本。

豫。四亂不安﹐東西爲患。退身止足﹐無出邦域。乃得完全﹐賴其生福。詳《大有》之《睽》。止﹐汲古作山﹐依宋元本。

隨。叔肸抱冤﹐祁子自邑。乘遽解患﹐羊舌以免﹐賴其生全。詳《蹇》之《乾》。

蠱。延頸望酒﹐不入我口。深目自苦﹐利得無有。詳《訟》之《益》。

臨。仁政之徳﹐參參日息。成都就邑﹐人受厥福。震爲仁徳﹐坤爲都邑。參參﹐多貌。朿晳《補亡詩》參參其稼﹐宋本作恭恭﹐依汲古。《史記》舜陶河濱三年﹐成都邑。

觀。牽頭系尾﹐屈折幾死。周世無人﹐不知所歸。詳《升》之《大畜》。周﹐汲古作雕﹐人作仁﹐依宋元本。

噬嗑。教羊逐兔﹐使魚捕鼠。任非其人﹐費日無功。詳《需》之《噬嗑》。捕鼠﹐宋元本作相捕﹐依汲古。

賁。生角有尾﹐張孽制家。排羊逐狐﹐張氏易公﹐憂禍復凶。震爲生﹐艮爲角﹑爲尾﹑爲家﹐坎爲孽﹐與震連﹐故曰張孽。《左傳昭十年》蘊利生孽﹐注﹕孽﹐妖害也。震爲羊﹐艮爲狐。震爲張﹑爲公﹐上艮爲反震﹐故曰易公。坎爲憂禍﹑爲凶﹐生疑爲牛之訛。

剝。去安就危﹐墜陷井池﹐破我玉螭。坤爲安﹐孤陽在坤上﹐故曰去安就危。坤爲淵﹐故曰井池。震爲玉﹑爲螭﹐上卦震覆﹐故曰破我玉螭。○螭﹐丁本作蝺﹐失韻﹐依宋元﹑汲古本。

復。茹芝餌黃﹐塗飲玉英。與神通流﹐長無憂凶。震爲芝﹑爲玄黃﹐震食﹐故曰茹﹑曰餌。黃﹐黃精也﹐二者皆延年益壽之艸。震爲大塗﹑爲玉﹑爲萌芽﹐故曰玉英。震爲神﹐坤爲憂凶。

無妄。體重難飛﹐未能越關﹐不離室垣。詳《震》之《鼎》。宋元本無末句﹐依汲古。

大畜。巢成樹折﹐傷我彜器。伯踒叔跌﹐亡羊乃追。艮爲巢﹑爲成﹐震木﹐兌毀﹐故曰樹折。震爲器﹐艮虎﹐故曰彜器。《書》宗彜《釋文》引鄭云彜﹐虎也。兌毀﹐故傷。震爲伯﹐艮爲叔﹐兌折﹐故曰跌。兌爲羊﹐震往﹐故曰亡羊﹑曰追。

頤。六人俱行﹐各貴其囊。黃鶴失珠﹐無以爲明。詳《賁》之《噬嗑》。

大過。播梅折枝﹐與母分離﹐絕不相知。詳《大有》之《坤》。播﹐種也。宋元本作蟠﹐依汲古。梅折枝﹐汲古作枝遷岐﹐依宋元本。

坎。迎福開戶﹐喜隨我後。曹伯愷悌﹐爲宋國主。中爻震爲福﹐艮爲戶﹐震爲開﹐故曰迎福開戶。震爲喜﹑爲後﹑爲伯﹑爲主﹐艮爲宋﹑爲國。元本舊注宋以曹師殺公子遊﹐立桓公﹐依此注則國字似爲立字方適。

離。旣癡且狂﹐兩目又盲。箕踞喑啞﹐名爲無中。巽進退不果﹐故曰癡狂。中互大坎﹐坎黑﹐故曰目盲。伏震爲箕﹐兌爲喑啞。○箕﹐宋元本作踑﹐《集韻》踑﹐長踞也。玆依汲古。中﹐汲古作用﹐喑啞作坐喑﹐依宋元本。

咸。金梁鐵柱﹐千年牢固。完全不腐﹐聖人安處。乾爲金鐵﹐艮爲梁柱﹐乾爲千年﹐艮堅﹐故曰牢固。互巽爲腐﹐乾爲聖人﹐艮止﹐故曰安處。

恆。裹糗荷糧﹐與跖相逢。欲飛不得﹐爲罔所獲。巽爲糗糧﹐艮爲荷。巽爲盜賊﹐故曰與跖相逢。震爲飛﹐坤爲网罟。○罔﹐宋本作网﹐依元本。

遁。彭生爲豕﹐暴龍作災。盜堯衣裳﹐聚跖荷兵。靑禽照夜﹐三旦夷亡。首句依《比》之《蒙》校﹐各本多作彭名爲矢﹐或彭生爲妖。

大壯。獨夫老婦﹐不能生子。鰥寡居處。震爲夫﹐兌爲老婦﹐震爲子﹐兌折﹐故不能生子。伏巽爲寡﹐故曰獨夫。伏艮爲鰥。○獨﹐汲古訛褐﹐依宋元本。

晉。鷦鷯竊脂﹐巢於小枝。搖動不安﹐爲風所吹。心寒栗栗﹐常憂殆危。栗栗﹐依《謙》之《遁》﹐各本多作飄搖。

明夷。素車木馬﹐不任負重。王子出徵﹐憂危爲咎。震爲白﹐坤爲車﹐故曰素車。震爲木﹑爲馬﹐坤爲重﹐下互坎﹐坎險﹐故不任負重。震爲王子﹑爲出徵﹐坎爲憂危。○馬﹐汲古作輿﹐危作疑﹐均依宋元本。

家人。土陷四維﹐安平不危。利以居止﹐保有玉女。未詳。

睽。負牛上山﹐力劣行難。烈風雨雪﹐遮遏我前﹐中道復還。詳《訟》之《剝》。

蹇。金城鐵郭﹐上下同力。政平民親﹐寇不敢賊。艮爲金鐵﹑爲城郭﹐坎爲平﹑爲賊寇﹑爲民。

解。淸潔淵塞﹐爲人所言。證訊詰情﹐系於枳溫。甘裳聽斷﹐昭然蒙恩。詳《師》之《蠱》。

損。臯陶聽理﹐岐伯悅喜。西登華首﹐東歸無咎。艮爲山﹑爲火﹐故曰臯陶。舜時士官﹐故曰聽理。兌爲耳﹑爲聽﹐坤爲理也。震爲伯﹐艮山﹐故曰岐伯。《本艸經》黃帝問岐伯﹐《漢書人物表》上古之時﹐有岐伯﹐中古有扁鵲﹐蓋與黃帝創制醫藥者。兌爲西﹐艮山﹐故曰華首。震爲東﹑爲歸﹐華﹐華山﹔首﹐雷首山﹐在蒲阪。

益。低頭竊視﹐有所畏避。行作不利﹐酒酸魚敗﹐眾莫貪嗜。詳《鼎》之《解》。不﹐宋元本作未﹐依汲古。眾﹐宋本作重﹐依元本﹑汲古。

夬。十雞百雛﹐常與母俱。抱雞捕虎﹐誰肯爲侶。此用旅象。旅互巽爲雞﹐兌數十﹐故曰十雞。伏震爲雛﹑爲百﹐故曰百雛。巽爲母﹐故曰常與母俱。艮爲虎﹑爲抱﹑爲捕﹐巽爲寡﹐故曰無侶。

姤。髙阜山陵﹐陂陁顚崩。爲國妖祥﹐元後以薨。《左傳僖十四年》沙麓崩﹐晉卜偃曰﹕期年將有大咎﹐國幾亡﹐次年﹐惠公被執﹔又九年懷公殺於髙梁。姤通復。艮爲山陵﹐初至三艮覆﹐故曰顚崩。坤爲國﹑爲妖祥﹑爲喪﹐故曰薨。震長﹐故曰元。震爲君﹐故曰元後。○陂﹐汲古作峻﹐依宋元本。又《國語》岐山崩﹐三川竭﹐幽王亡。

萃。六鷁退飛﹐爲襄敗祥。陳師合戰﹐左股夷傷。遂以崩薨﹐霸功不成。詳《蹇》之《蠱》。

升。異國殊俗﹐情不相得。金木爲仇﹐百賊擅殺。末句依《夬》之《比》校﹐宋元本作百戰檀谷﹐汲古作酋賊擅役。

困。鴉噪庭中﹐以戎災凶。重門擊柝﹐備憂暴客。詳《大過》之《渙》。《左傳襄十三年》有鳥叫於宋太廟﹐曰嘻嘻出出﹐後果災。

井。慈母念子﹐享賜得士。蠻夷來服﹐以安王室﹐側陋逢時。巽爲母﹐巽順﹐故曰慈母。坎爲念﹐伏震爲子﹐故曰念子。兌爲享﹐伏震爲土﹑爲王﹐艮爲室﹑爲時﹐坎爲側陋。○念﹐各本皆作赤。第三句皆作獲夷服除﹐玆依《漸》之《咸》校。士﹐宋元本作土﹐依汲古。室﹐宋本﹑汲古作家﹐玆依元本。

革。遷延惡人﹐使徳不通。炎旱爲殃﹐年谷大傷。遷延﹐依《坤》之《大有》校﹐宋元本作剗迹﹐汲古作迹造。殃﹐宋元本作災﹐不協﹐依汲古。

鼎。躬履孔徳﹐以待朿帛。文君燎獵﹐呂尙獲福。號稱太師﹐封建齊國。通《屯》。坤爲躬﹐震爲履﹑爲徳﹑爲孔。孔﹐大也。本卦巽爲帛﹐離爲文﹐乾爲君。文君﹐文王也。震爲獵﹐艮火﹐故曰燎獵﹐言文王出獵﹐遇呂尙也。乾爲福﹑爲師﹐巽齊坤國﹐故曰封建齊國。○第二句汲古作以帶朿帶。

震。徵將止惡﹐鼓鞞除賊。慶仲奔莒﹐子般獲福。震爲徵﹑爲鼓鞞。坎爲邪﹑爲惡﹑爲賊﹐《月令》仲夏命樂師修鞀鞞鼓。坎爲仲﹐震喜﹐故曰慶仲。互艮爲邑﹐震往﹐故曰奔莒。按﹕《左傳莊三十二年》共仲使圉人犖賊子般於黨氏﹐共仲卽慶父﹐閔二年奔莒﹐玆云獲福﹐於事正反﹐疑福爲偪之訛字﹐抑如丁宴說般爲谷之訛。谷﹐共仲孫﹐文十年魯人立之﹐所謂谷也﹐丰下必有後於魯國也。般谷形近﹐疑要丁說是也。

艮。良夫淑女﹐配合相保。多孫眾子﹐歡樂長久。艮爲夫﹐伏兌爲女﹐震爲善﹐故曰良夫淑女。坎爲合﹐艮爲保﹐艮兌爲夫婦﹐故曰配合相保。艮爲孫﹐震爲子﹐坎眾﹐故曰多孫眾子。震樂﹐艮久。○眾﹐汲古作壽﹐依宋元本。

漸。蜲蛇四牡﹐思念父母。王事靡盬﹐不得安處。漸上巽﹐巽爲蛇﹐伏震爲馬﹐卦數四﹐故曰蜲蛇四牡。坎爲思念﹐震父巽母﹐震爲王﹐巽隕落﹐故曰王事靡盬。盬﹐惡也。《前漢息夫躬傳》器用盬惡。艮爲安﹐坎險﹐故曰不得安處。按﹕林詞皆《詩小雅》語。○蜲蛇﹐汲古作逶迆﹐依宋元本。牡﹐宋本訛壯﹐依元本﹑汲古。得﹐元本作我﹐依宋本。

歸妹。水壞我裏﹐東流爲海。龜鳧讙囂﹐不得安居。詳《泰》之《兌》。龜鳧﹐汲古作龜鼉﹐宋元本作鳧龜﹐依《泰》之《兌》校。

丰。朿帛戔戔﹐賻我孟宣。徵召送君﹐變號易字。巽爲帛﹐伏艮爲手﹐故曰朿帛戔戔。馬云委積貌﹐《子夏傳》作殘﹐玆曰賻我孟宣﹐是焦義與馬同也。伏震爲孟﹑爲宣﹑爲君。事實未詳。○第四句汲古作處號易子﹐依宋元本。

巽。干行天徳﹐覆贍六合。嘔喣成熟﹐使我福徳。二五皆陽﹐故曰干行天徳。覆贍六合者﹐言乾天覆徧六合也。贍﹐《說文》給也﹐《玉篇》周也。伏坎爲合﹐數六﹐故曰六合。嘔喣﹐猶吹噓養育也。兌口﹐故曰嘔喣。伏艮爲成﹑爲我﹐伏震爲福徳。○覆贍﹐局本作履贍﹐象亦合﹐玆依宋元﹑汲古本。喣﹐元本作呴﹐依宋本﹑汲古。嘔喣﹐音歐詡。

兌。秦晉大國﹐更相克賊。獲惠質圉﹐鄭被其咎。兌西爲秦﹐伏震爲晉﹐艮爲國﹐互巽爲賊﹐兌毀折﹐三至上正反兌巽﹐故曰更相克賊。伏震爲徳惠﹐艮爲圉守也。《詩大雅》孔棘我圉﹐《左傳》亦聊以固吾圉。惠﹐晉惠公﹐僖十五年爲秦所獲﹐後秦放惠公歸﹐以子圉質於秦。伏艮﹐故曰獲﹑曰質。伏坎爲鄭﹐慶鄭也﹐慶鄭以惠公違諫﹐不救惠公﹐及被釋﹐殺慶鄭而後入。○首句汲古作秦並六國﹐非﹐依宋元本。

渙。晦昧昏冥﹐君無紀綱。甲午成亂﹐簡公喪亡。坎隱伏﹐故曰晦冥。震爲君﹐巽爲繩﹑爲紀綱﹐艮爲時﹑爲甲﹐納丙﹐故曰甲午。春秋哀十四年甲午﹐齊陳恆弒其君王於舒州。壬﹐簡公名也。陳恆﹐陳成子也。甲午成亂者﹐言成子作亂﹐弒簡公也。震爲簡﹑爲公﹐巽隕﹐故喪亡。冥﹐宋元本作明﹐依汲古。午﹐元本﹑汲古作子﹐依丁本。

節。三足無頭﹐莫知所之。心狂睛傷﹐莫使爲明﹐不見日光。詳《小畜》之《復》。日﹐宋元本作月﹐非﹐依汲古。睛﹐汲古作精﹐依宋元本。兌半離﹐故曰睛傷。

中孚。長夜短日﹐陰爲陽賊。萬物空枯﹐藏於北陸。詳《謙》之《漸》。

小過。依宵夜遊﹐與君相遭。除煩解惑﹐使我無憂。詳《歸妹》之《大有》。依《小過》之《否》作衣﹐《說文》衣﹐依也﹐義同。

旣濟。逐鹿南山﹐利入我門。陰陽和調﹐國無災殘。長子出遊﹐須其仁君。此皆用半象。陰陽和調﹐謂陰陽爻相等而當位也。

未濟。請騁左耳﹐嗇不我與﹐驅我父母。未詳。騁﹐宋元本作冀﹐與驅作驅與﹐均依汲古。左﹐汲古作作﹐依宋元本。按﹕《周禮夏官大司馬》﹐大獸公之﹐小獸私之﹐獲者取左耳以計功﹐然曰騁則左耳或爲綠耳。

焦氏易林注卷十五

行唐尙秉和節之注

受業蒲城仵道益﹑丰潤董維城堃校刊

巽之第五十七

巽。溫山松柏﹐常茂不落。鸞鳳以庇﹐得其歡樂。詳《需》之《恆》。

乾。采唐沬鄕﹐要期桑中。失信不會﹐憂思約帶。詳《師》之《噬嗑》。○期﹐汲古作我﹐思約作在鉤﹐均依宋元本。

坤。有鳥飛來﹐集於宮樹。鳴聲可惡﹐主將出去。詳《屯》之《夬》。○可惡﹐汲古作畏惡﹐依宋元本。

屯。仁政之徳﹐參參日息。成都就邑﹐日受厥福。詳《旅》之《臨》。○參參﹐局本作恭恭。

蒙。他山之錯﹐與璆爲仇。來攻吾城﹐傷我肌膚﹐邦家搔憂。詳《明夷》。○錯﹐宋元本作儲﹐來﹐汲古作夾﹐依宋元本。

需。貝贖貍﹐不聽我辭。系於虎須﹐牽不得來。詳《否》之《革》。

訟。一簧兩舌﹐佞言諂語。三姦成虎﹐曾母投杼。詳《師》之《乾》。○佞﹐宋元本作妄﹐依汲古。

師。魁行搖尾﹐逐雲吹水。污泥爲陸﹐下田宜稷。詳《同人》之《漸》。首句宋元本汲古皆作薄行搔尾﹐依《同人》之《漸》校。

比。天門九重﹐深內難通。明登至莫﹐不見神公。艮居戌亥﹐故曰天門。內經以戌亥爲天門﹐辰巳爲地戶是也。坤爲重﹐數九﹐故曰天門九重。《漢上易》謂坤納癸﹐自乙至癸﹐故數九也。重坤﹐故曰深﹐坤閉﹐故曰難通。艮爲光明﹐坎爲莫﹐震爲神﹑爲公﹐三五震覆﹐又坎爲隱﹐故不見也。《後漢郎顗傳》神在天門﹐出入聽候﹐言神在戌亥﹐司候帝王興衰得失。○深﹐汲古作澤。登﹐宋元本作坐﹐依汲古。至﹐汲古作到﹐依宋元本。

小畜。闇目失明﹐耳閼不聰。陷入深淵﹐滅頂憂凶。二至四兌﹐易以兌爲眇﹐故曰闇目失明。又離爲目﹐伏坎﹐故曰闇目也。伏坎爲耳﹑爲塞﹐故曰耳閼不聰。閼﹐音遏﹐壅塞也。伏坤爲淵﹐坎陷。艮爲頂﹐坤爲滅﹑爲凶﹐故曰滅頂憂凶。坎水﹐坤水﹐故有此象。○目失﹐汲古作昧不﹐閼作聾﹐憂作成﹐均依宋元本。不聰﹐宋元本作聽聰﹐非﹐依汲古。頂﹐元本訛頃。

履。霧露早霜﹐日暗不明。陰陽孽疾﹐年谷大傷。伏坎爲霧露﹐坤爲霜﹐離爲日﹐伏坎﹐故不明。但林詞似全用旁通﹐艮亦爲日﹐與坎連體﹐故曰不明也。坎爲疾﹐震爲谷﹐坤爲年歲﹑爲喪﹐故曰年谷大傷。

泰。三階土廊﹐徳義明堂。交讓往來﹐享燕相承。箕伯朝王﹐錫我玄黃。《漢書東方朔傳》注﹕泰階者﹐天之三階也。上階爲天子﹐中階爲諸侯公卿大夫﹐下階爲士庶人。坤爲階﹐震數三﹐故曰三階。艮爲廊﹑爲明堂﹐兌爲燕享。震爲伯﹑爲箕﹐乾爲王﹐天玄地黃﹐故曰錫我玄黃。○階﹐宋元本訛諧﹐依汲古。

否。爭雞失羊﹐利得不長。陳蔡之患﹐賴楚以安。巽爲雞﹐兌爲羊﹐兌伏﹐故失羊。巽爲利﹑爲長﹐坤喪﹐故曰不長。震爲陳﹑爲蔡﹑爲楚﹐坤爲患﹐艮爲安。《史記》孔子厄於陳蔡﹐楚昭王發兵救之﹐得免。

同人。天旱水涸﹐枯槁無澤﹐未有所獲。火在天下﹐故曰天旱。坎伏﹐故曰水涸。離爲枯槁。

大有。陶朱白圭﹐善賈息貲。公子王孫﹐富利不貧。乾爲大赤﹐離火﹐故曰陶朱。乾爲玉﹐乾金色白﹐故曰白圭。遇卦巽爲商賈﹑爲利﹐故曰善賈息貲。伏震爲公﹑爲子﹑爲王﹐艮孫﹐故曰公子王孫。重巽﹐故曰富利不貧。○貲﹐宋元本作資﹐依汲古。

謙。龜厭江海﹐陸行不止。自令枯槁﹐失其都市﹐憂悔無咎。詳《泰》之《節》。

豫。黃鳥采蓄﹐旣嫁不答。念吾父兄﹐思復邦國。《詩小雅黃鳥篇》言旋言歸﹐復我諸兄﹐復我諸父﹔《我行篇》言采其蓫﹐爾不我畜﹐復我邦族﹐皆刺禮教不行﹑婦中道見棄之詩。蓫﹐《釋文》云本又作蓄﹐今易林卽作蓄﹐是焦與毛詩異讀也。震爲黃﹐艮爲鳥﹑爲采﹐震爲蓄。蓄﹐冬菜也。震爲嫁﹐二至四震反﹐故云不答。坎爲思念﹐伏乾爲父﹐震爲兄﹐坤爲吾﹑爲邦國﹐震反﹐故曰復。

隨。田鼠野雞﹐意常欲逃。拘制籠檻﹐不得動搖。詳《需》之《隨》。

蠱。平國不君﹐夏氏作亂。烏號竊發﹐靈公殞命。詳《臨》之《晉》。

臨。巨蛇大鰌﹐戰於國郊。上下閉塞﹐君主走逃。詳《剝》之《艮》。

觀。讒言亂國﹐覆是爲非。伯奇流離﹐共子憂哀。詳《丰》之《鼎》。

噬嗑。郁不明﹐爲陰所傷。眾霧集聚﹐共奪日光。詳《噬嗑》之《艮》。○﹐宋元本訛映﹐依汲古。

賁。望城抱子﹐見邑不殆。公孫上堂﹐大君歡喜。離爲望﹐艮爲城﹑爲抱﹐震子﹐故曰望城抱子。艮爲邑﹐坎爲殆﹐震解﹐故不殆。艮爲孫﹑爲堂﹐震爲公﹐故曰公孫上堂。震爲君﹑爲喜。殆﹐音以。

剝。三虫爲蠱﹐剗迹無與。勝母盜泉﹐君子弗處。詳《觀》之《困》。○虫﹐從宋元﹐汲古作虫。爲﹐宋元本作作﹐玆依汲古。

後。車馳人趨﹐捲甲相求。齊魯寇戰﹐敗於犬丘。詳《坤》之《兌》。戰﹐宋元本作戎﹐依汲古。

無妄。欲訪子車﹐善相欺紿。桓叔相迎﹐不見所期。初至四正反震﹐故曰欺紿。艮爲叔﹑爲木﹐故曰桓叔。《說文》桓﹐郵亭表也。其事未詳。

大畜。爭雞失羊﹐亡其金囊﹐利得不長。陳蔡之患﹐賴楚以安。詳《恆》之《夬》。

頤。歲暮花落﹐陽入陰室。萬物伏匿﹐利不可得。坤候卦爲亥﹐故曰歲暮。兌爲華﹐兌伏不見﹐故曰花落。乾本居亥﹐坤行至亥陰牝陽﹐故曰陽入陰室。艮爲室﹐卽文言所謂陰凝於陽也。坤爲萬物所藏﹐故曰伏匿。巽爲利﹐巽伏﹐故曰利不可得。○匿利﹐宋元本作藏匿﹐依汲古。

大過。晨風文翰﹐大舉就溫。昧過我邑﹐羿無所得。詳《小畜》之《革》。翰﹐宋元本作翮﹐依汲古。第三句宋本﹑汲古作過我成邑﹐元本作過我城邑﹐依《小畜》之《革》校。

坎。時鵠抱子﹐見蛇何咎。室家俱在﹐不失其所。詳《否》之《鼎》。

離。隱隱大雷﹐霧霈爲雨。有女癡狂﹐驚駭鄰里。伏震爲雷﹐重坎﹐故曰霧霈爲雨。巽爲女﹐巽進退﹐故曰癡狂。伏震爲驚駭﹐艮爲裏。

咸。無足斷跟﹐居處不安﹐凶惡爲患。詳《革》之《蹇》。

恆。破筐敝筥﹐棄捐於道﹐不復爲寶。震爲筐筥﹑爲道﹑爲寶﹐兌毀﹐故破敝﹐故棄捐。

遁。三雞啄粟﹐十雛從食。饑鳶卒擊﹐亡其兩叔。詳《中孚》之《頤》。

大壯。乘車七百﹐以明文徳。踐土葵丘﹐齊晉受福。詳《兌》之《剝》。

晉。百足俱行﹐相輔爲彊。三聖翼事﹐王室寵光。詳《屯》之《履》。

明夷。典冊法書﹐藏閣蘭臺。𨿽遭潰亂﹐獨不遇災。詳《坤》之《大畜》。閣﹐汲古作在﹐依宋元本。此以坤爲書冊﹐火在下﹐故不遇。

家人。西誅不服﹐恃彊負力。倍道趨敵﹐師徒敗覆。詳《需》之《屯》。西﹐宋元本作四﹐依汲古。趨﹐汲古作奔﹐依宋元本。

睽。春陽生艸﹐夏長條。萬物蕃滋﹐充寶益有。詳《井》之《巽》。

蹇。磝磽禿白﹐不生黍稷。無以供祭﹐祇靈乏祀。此用遇卦巽象。巽爲白﹐寡髮﹐故曰禿白。艮山﹐故曰磝磽。磝磽﹐山田小石也。巽爲黍稷﹐兌毀﹐故不生。震爲祭﹑爲神﹐故曰祇靈。震伏﹐故乏祀。○磝磽﹐宋元本作磝磝﹐依汲古。乏﹐汲古作代﹐依宋元本。

解。牽衣涉河﹐水深漬罷。幸賴舟子﹐濟脫無他。詳《坤》之《萃》。第二句汲古作澗流浚多﹐依宋元本。罷﹐音婆。《唐韻正》云﹕凡經傳中罷倦之罷皆音婆﹐今人音皮而誤。按﹕林以罷與河韻﹐正與韻正說合。

損。宜行賈市﹐所求必倍。載喜抱子﹐與利爲友。詳《大過》之《恆》。戴﹐汲古作載﹐依宋元本。

益。兄徵東夷﹐弟伐遼西。大克勝還﹐封居河間。震爲兄﹑爲東﹑爲徵﹐互坤﹐故曰東夷。伏兌爲西﹐坤水﹐故曰遼西﹑曰河間。艮爲封。○居﹐宋元本作君﹐依汲古。

夬。初𨿽驚惶﹐後乃無傷。受其福慶﹐相孝爲王。乾爲福慶﹑爲王﹐相孝爲王﹐言輔相秦孝公﹐使秦稱王也。似指商鞅。兌西﹐故曰商。

姤。隨風乘龍﹐與利相逢。田獲三倍﹐商旅有功。憧憧之邑﹐長安無他。巽風乾龍﹐故曰隨風乘龍。巽爲利﹑爲三倍﹐伏震爲田﹐故曰田獲三倍。巽爲商旅﹐伏坤爲邑﹑爲安﹐巽爲長﹐故曰長安。他蛇古通﹐巽爲蛇﹐中孚初爻有他不燕﹐卽以巽爲蛇﹐林本易也。

萃。魚擾水濁﹐寇圍吾邑。城危不安﹐驚恐狂惑。坤巽皆爲魚﹐而坤爲水﹐坤黃﹐故曰水濁。風散﹐故曰魚擾。坤爲吾﹑爲邑﹐巽爲寇﹐故曰寇圍吾邑。艮爲城﹐風隕﹐故曰城危。坤爲憂懼﹐爲迷﹐故曰驚恐狂惑。

升。𨿽塞復通﹐履危不凶﹐保其明功。坤爲閉塞﹐震爲通﹑爲履﹐互大坎爲危﹐故曰履危。坤爲凶﹐震解﹐故不凶。○汲古多以道立宗四字﹐宋元本無。塞﹐宋元本作窮﹐依汲古。

困。坤厚地徳﹐庶物蕃息。平康正直﹐以綏大福。巽爲庶物﹐伏震爲蕃鮮﹐故曰蕃息。伏坎爲平﹑爲正直﹐震爲大福。

井。山水暴怒﹐壞梁折柱。稽難行旋﹐畱連愁苦。詳《咸》之《豫》。

革。使燕築室﹐身不庇宿。家無聊賴﹐瀸我衣服。兌爲燕﹐伏艮爲室﹑爲築﹑爲身﹑爲庇﹐艮伏﹐故曰身無庇宿﹐曰家無聊賴。坎爲宿﹐艮爲家也。伏震爲衣﹐坤水﹐故曰瀸我衣服。瀸﹐濕也。○瀸﹐汲古作織﹐依宋元本。

鼎。矢石所射﹐襄公劇。吳子巢門﹐傷病不治。通《屯》。坎爲矢﹑爲射﹐艮爲石﹐震爲公﹑爲輔佐﹐故曰襄公。﹐病也。按﹕宋襄公與楚戰﹐傷股而病﹐坤死﹐故曰劇。震爲子﹑爲言﹐故曰吳子。《說文》吳﹐大言也。《詩周頌》不吳不敖﹐《魯頌》不吳不場﹐《傳》吳﹐嘩也﹐故震爲吳﹐坤爲門﹐艮爲巢﹐故曰巢門。襄二十五年﹐諸樊伐楚門於巢﹐巢牛臣射之﹐卒。坤死﹐故曰傷病不治。○﹐《公羊傳》大災者何﹐紵也。注﹕疾病也。元本訛痢﹐依宋本﹑汲古。門於巢﹐杜注云﹕將攻巢門。

震。日月運行﹐一寒一暑。榮寵赫赫﹐不可得保。顚顚墜墜﹐更爲士伍。詳《中孚》之《晉》。

艮。宮門悲鳴﹐臣圍其君﹐不得東西。艮爲宮門﹐互坎爲悲﹐震爲鳴﹑爲君。艮爲臣﹐上艮下艮﹐震君在中﹐故曰臣圍其君。震東﹐坎西﹐坎陷﹐艮止﹐故曰不得東西。

漸。戴盆望天﹐不見星辰。顧小失大﹐福逃墻外。詳《賁》之《蒙》。

歸妹。天之所明﹐禍不遇家。反目相逐﹐終得知美。小畜以離爲反目﹐玆二至四互離﹐故亦曰反目。震爲逐﹐坎爲和。○目﹐宋元本作自﹐美作鳴﹐均依汲古。

丰。天陰霖雨﹐塗行泥潦。商人休止﹐市無所有。詳《夬》之《大過》。

旅。嘉門福喜﹐增累盛熾。日就有徳﹐宜其家國。艮爲門﹐伏震爲福喜﹑爲盛熾。離爲日﹐艮爲家國。○第四句宋元本作宜民宜國﹐玆依汲古。

兌。南山之陽﹐華葉將將。嘉樂君子﹐爲國寵光。詳《革》之《大有》。此皆用旁通象。

渙。畫龍頭頸﹐文章未成。甘言美語﹐詭辭無名。詳《蒙》之《噬嗑》。詭﹐宋元本作說﹐玆依汲古。

節。嬰兒孩子﹐未有知識。彼童而角﹐亂我政事。詳《損》之《大畜》。以震爲孩子可證《明夷》五爻非箕子也。

中孚。陰作大姧﹐欲君勿言。鴻鵠利口﹐發其禍端。荊季懷憂﹐張伯被患。通《小過》。坎爲姧﹐互大坎﹐故曰大姦。震爲君﹑爲言﹐艮止﹐故曰勿言。震爲鴻鵠﹐兌爲口﹐互巽﹐故曰利口。震爲荊﹑爲張伯﹐艮季﹐坎爲憂患。○其﹐宋元本作患﹐依汲古。端﹐汲古作亂﹐依宋元本。

小過。徳之流行﹐利之四鄕。雨師灑道﹐風伯逐殃。巡狩封禪﹐以告成功。詳《益》之《復》。

旣濟。禹將爲君﹐裝入昆侖。稍進陽光﹐登見溫湯﹐功徳昭明。坎爲湯﹐下離﹐故曰溫湯。離爲陽光﹑爲照明﹐餘皆用半震半艮。

未濟。五嶽四瀆﹐含潤爲徳。行不失理﹐民賴恩福。詳《頤》之《明夷》。

兌之第五十八

兌。班馬還師﹐以息勞疲。役夫嘉喜﹐入戶見妻。詳觀之旣濟。役﹐宋元本作後﹐依汲古。

乾。踐履危難﹐脫厄去患。入福喜門﹐見誨大君。詳震之家人。厄去﹐宋元本作危去﹐汲古作去厄﹐依元本。

坤。子鉏執麟﹐春秋作經。元聖將終﹐尼父悲心。經元﹐宋元本作元陰﹐玆依汲古訟之同人校。

屯。夾河爲婚﹐期至無船。搖心失望﹐不見所歡。詳屯之小畜。搖汲古作淫﹐非﹐依宋元本。

蒙。天孫帝子﹐與日月處。光榮於世﹐福祿祉祉。詳解之臨。祉祉﹐宋元本作繁祉﹐依元本。

需。三羊爭雌﹐相隨奔馳。終日不食﹐精气勞疲。羊﹑雌﹐依乾之大畜校﹐宋本﹑汲古羊作年﹐元本作人﹐雌皆作妻。

訟。禹召諸侯﹐會稽南山。執玉萬國﹐天下康安。康安﹐宋元本作康寧﹐汲古作安寧﹐皆不協﹐依損之旅校。

師。早霜晚雪﹐傷我禾麥。損功棄力﹐饑無所食。詳比之遁。損﹐元本﹑汲古作捐﹐依宋本。

比。嵩融持﹐杜伯荷弩。降觀下國﹐誅逐無道。夏商之季﹐失福逃走。艮爲山﹐爲﹐艮手﹐故曰嵩融持。翟云升云﹕《國語》﹕祝融降於崇山。崇卽嵩字。按下文曰誅逐無道﹐其事必與杜伯相類﹐翟說非也。《墨子非攻下》云﹕湯之時有神來告曰﹐夏徳大亂﹐往攻之﹐予必使汝大堪之。予旣受命於天﹐天命融隆火於夏之城。疑融隆卽嵩融。又《國語》云﹕夏之亡也以回祿﹐回祿仍火神也。是墨子說與林詞誅除無道夏商之季合﹐與《國語》亦合。惟《墨子》不言持﹐或焦氏別有所據﹐若其事則無疑也。且嵩融與融隆皆音近字轉。又按《楚辭》云﹕」吾令丰隆乘雲兮「王逸注﹕云師。《淮南子》云﹕季春三月﹐丰隆乃出。許愼注﹕雷師。吳摯父先生云﹐《墨子》之融隆卽丰隆﹐依許注則雷師也。《墨子》所謂火其城﹐以雷火燒其城也。然則融隆爲雷師而非祝融﹐尢與《國語》合。以《國語》」夏之興也祝融降﹐其亡也以回祿「﹐明回祿非祝融也。艮爲弩﹑爲負何。杜伯似用覆震象。艮爲觀﹑爲國﹐坤殺﹐故曰誅。伏離爲夏﹐兌爲商﹐艮爲季﹐坤凶﹐故曰失福。《國語》杜伯射王於鎬﹐注﹕宣王殺杜伯﹐而非其罪﹐後王獵﹐杜伯起於道左﹐以朱弓矢射王中心而死。○夏﹐汲古訛憂﹐依宋元本。福﹐宋元本作勢﹐逃作外﹐玆依汲古。

小畜。生有聖徳﹐上配太極。皇靈建中﹐受我以福。詳《家人》之《需》。

履。下田陸黍﹐萬華生齒。大雨霖集﹐波病潰腐。通《謙》。坤爲下田﹐艮爲陸﹐震爲黍。兌爲華﹑爲齒﹐坤多﹐故曰萬華生齒。坤水﹐坎水﹐故曰大雨霖集。坎爲波﹑爲病﹐巽爲腐。

泰。子畏於匡﹐困厄陳蔡。明徳不危﹐竟得免害。詳《大過》之《晉》。

否。有兩赤鷂﹐從五隼噪。操矢無筈﹐趨釋爾射。扶伏聽命﹐不敢動搖。艮爲鷂﹑爲隼﹐乾爲大赤﹐故曰赤鷂。坤數二﹐故曰兩。巽卦數五﹐故曰五隼。艮爲矢﹐艮手爲操。筈﹐矢未受弦處也。按﹕卦象兌應爲筈﹐兌伏﹐故曰無筈。震爲射﹐震覆﹐故曰趨釋爾射﹐言矢旣無筈應﹐釋矢不射﹐而扶伏聽命也。巽爲命﹐艮手在地﹐故曰扶伏。扶伏﹐匍匐也。《說文》伏地也。《詩大雅》誕實匍匐﹐《傳》以手行也。《前漢霍光傳》扶服叩頭。扶伏﹑扶服義皆同也。艮止﹐故不動。動亦有去聲﹐與命爲韻。動搖﹐應作搖動。○黃丕烈云俯當從《無妄》之《中孚》作扶﹐豈知前四句皆當依之﹐不止此一字也。鷂﹐各本皆作頭﹐隼噪作嶽遊﹐或作嶽來﹐三四句汲古作謠言無佑﹑趨爾之丘﹐宋元本同﹐惟丘作林。若依汲古搖與頭遊丘爲韻﹐亦協﹐惟義皆不適﹐且爾趨等字皆仍舊。謠言無佑﹐無爲矢之訛﹐佑爲括之訛﹐以宋元本筈作括也﹐故全林皆依《無妄》之《中孚》校。鷂與噪韻﹐筈與射韻﹐命與動韻﹐且卦象皆符合。

同人。當得自知﹐不逢凶災。衰者復興﹐終無禍來。離爲災﹐乾福﹐故不逢﹐故無禍。○知﹐宋元本作如﹐依汲古。無禍﹐汲古作得福﹐依宋元本。

大有。朽根刖樹﹐華葉落去。卒逢火焱﹐隨風僵僕。詳《屯》之《坎》。惟此用遇卦兌象須知。

謙。葛生衍蔓﹐絺綌爲願。家道篤厚﹐父兄悅喜。震爲葛﹑爲蕃鮮﹐故曰衍蔓。坤爲帛﹑爲絺綌﹑爲願﹐艮爲家﹑爲篤厚﹐震爲公﹐故曰父。爲兄﹑爲喜﹐《詩周南葛覃篇》爲絺爲綌。服之無斁。

豫。東行求玉﹐反得獘石。名曰無直﹐字曰醜惡﹐眾所賤薄。詳《家人》之《否》。

隨。瞻白用弦﹐駑孱恐怯。任力墮劣﹐如蝟見鵲。偃視恐伏﹐不敢拒格。互大坎﹐故曰恐怯﹐故曰蝟。震爲鵲﹐巽伏﹐故曰偃。巽爲弦﹑爲白﹐然首句恐有訛字。○用﹐宋元本作因。按﹕兌爲月﹐兌月上弦﹐白或爲月之訛。

蠱。瘡痍多病﹐宋公危殆。吳子巢門﹐隕命失所。艮爲節﹐故曰瘡痍。艮爲宋﹐震爲公﹐巽爲病﹐正反巽﹐故曰多病﹑曰危殆。宋襄公戰泓傷股﹐震爲吳﹑爲子﹐艮爲巢﹑爲門﹐巽爲命﹑爲隕落﹐故曰隕命。詳《巽》之《鼎》。○隕﹐各本皆作無﹐依《小過》之《睽》校。

臨。東山西嶽﹐會合俱食。百喜送從﹐以成恩福。伏艮爲山嶽﹐震東﹐兌西﹐故曰東山西嶽。兌爲食﹐坤爲會﹑爲百﹐震爲喜福。○百喜﹐汲古作爲吳﹐送從作從送﹐依宋元本。

觀。舞非其處﹐失節多悔﹐不合我意。巽進退﹐故曰舞。舞在山上﹐故曰非其處。艮爲節﹐坤爲亡﹐故曰失節。坤爲悔﹑爲意。

噬嗑。南循汝水﹐伐樹斬枝。過時不遇﹐惄如周饑。離爲南﹐互坎﹐故曰汝水。震爲樹﹐二至四互艮﹐艮爲刀劍﹐故曰斬枝。《詩周南》遵彼汝墳﹐伐其條枚﹔未見君子﹐惄如調饑。艮爲時﹐坎爲伏﹐故不遇。惄﹐思也﹐憂也。坎象也。離虛﹐故曰饑。周﹐《毛詩》作調﹐《傳》云朝也。丁晏云﹕周﹐《釋文》作輖﹐周卽輖之省文。按﹕震爲周﹑爲旦﹐是焦詩與毛異文﹐猶韓詩惄作溺也。○第四句惄元本作﹐周作旦﹐依宋本﹑汲古。

賁。公孫駕驪﹐載遊東齊。延陵說產﹐遺季紵衣。詳《艮》之《未濟》。○季﹐宋元本作我﹐依汲古。

剝。乘輿八百﹐以明文徳。踐土葵丘﹐齊晉受福。詳《剝》之《同人》。

復。雄處弱水﹐雌在海濱。別離將食﹐悲哀於心。詳《剝》之《同人》。

無妄。結网得鮮﹐受福安坐﹐終無患禍。巽爲繩﹐故曰結网。巽爲魚﹐故曰得鮮。乾爲福﹐艮爲坐。

大畜。秋南春北﹐隨時休息。處和履中﹐安無憂凶。兌爲秋﹐震爲春﹐乾南﹐坤北﹐艮爲時﹐艮止﹐故曰休息。兌悅﹐故曰和。震足﹐故曰履。坤爲憂凶﹐坤伏﹐故無。○安無﹐汲古作無有﹐依宋元本。

頤。啟戶開門﹐巡狩釋冤。夏臺羑里﹐湯文悅喜。坤爲門戶﹐震爲啟﹑爲巡狩﹐坤爲憂﹑爲冤﹐震解﹐故曰釋冤。艮爲臺﹐納丙﹐故曰夏臺。坤爲裏﹐震爲帝﹐故曰湯文悅喜。○羑﹐宋元本作牖。

大過。符左契右﹐相與合齒。乾坤利貞﹐乳生六子。長大成就﹐風言如母。詳《大畜》之《未濟》。大過通頤。艮節震符﹐震爲左﹐兌爲右﹐故曰符左契右。兌爲齒﹐正反兌﹐故曰合齒。大過爲亥月卦﹐坤與乾相遇於亥﹐陰牝陽﹐故曰乾坤利貞。艮爲乳﹐震爲生﹐爲子﹐乾數六﹐故曰六子。巽爲風﹐震爲言﹐巽亦爲母﹐故曰如母。《坤上六》龍戰於野﹐其血玄黃。卽林所言之義﹐詳《焦氏易詁》。

坎。饑蠶作室﹐絲多亂緒﹐端不可得。詳《豫》之《同人》。

離。東壁餘光﹐數暗不明。主母嫉妬﹐亂我事業。詳《謙》之《屯》。

咸。白茅縮酒﹐靈巫拜禱。神嗜飲食﹐使君壽考。詳《小畜》之《坎》。縮﹐元本作醴﹐汲古作﹐依宋本。

恆。範公陶朱﹐巧賈貨資。東之營丘﹐易字子皮。抱珠載金﹐多得利歸。巽爲虫﹐故曰範。震爲公﹐乾爲大赤﹐伏艮火﹐故曰陶朱。巽爲利﹑爲商賈﹐故曰巧賈貨資。震爲東﹐伏艮﹐故曰營丘。坤爲字﹑艮爲皮﹐震爲子﹐坤艮皆伏﹐故曰易字子皮﹐言陶朱公範蠡後適齊﹐攺名曰鴟夷子皮﹐隱居貿易也。事見《史記》。震爲珠﹐艮爲金﹐艮手﹐故曰抱珠。震車﹐故曰載金。巽爲利﹐震爲歸。○朱﹐宋元本作夷﹐依汲古。營﹐汲古訛榮﹐依宋元本。

遁。三羖五牂﹐相隨俱行。迷入空澤﹐循谷直北。經涉六駁﹐爲所傷賊。詳《同人》之《蒙》。汲古澤下多經涉虎廬﹐賊下多死於牙腹二句﹐依宋元本。

大壯。雄鵠延頸﹐欲飛入關。雨師灑道﹐瀸我袍裘。車重難遷﹐侍者稽首。震爲鵠﹑爲飛﹐伏艮爲關﹐兌爲雨﹐震爲道﹐故曰雨師灑道。乾爲衣﹐故曰袍裘。坤爲車﹑爲重﹐艮止﹐故難遷。艮爲斯役﹐故曰侍者。艮爲首﹐艮止﹐故曰稽首。末二句皆伏象。○首﹐宋元本作上﹐依汲古。

晉。中年蒙慶﹐今歲受福。必有所得﹐榮寵受祿。互坎爲中﹐坤爲年歲﹐艮爲榮﹐伏乾爲福祿。○寵﹐依宋元本﹐汲古無此句。局本寵作慶。

明夷。祿如周公﹐建國洛東﹐父子俱封。詳《革》之《明夷》。

家人。安牀厚褥﹐不得久宿。棄我嘉﹐困於東國。投杼之憂﹐不成災福。詳《家人》之《睽》。災福﹐汲古作禍災﹐不韻﹐依宋元本。

睽。蓄積有餘﹐糞土不居。汲古多利有所得四字﹐依宋元本。

蹇。心願所喜﹐乃今逢時。得我利福﹐不離兵革。坎爲心願﹐艮爲時﹑爲兵革。

解。目不可合﹐憂來搔足。怵惕危懼﹐去其邦族。詳《萃》之《睽》。

損。福徳之土﹐歡悅日喜。夷吾相桓﹐三歸爲臣﹐賞流子孫。震爲福徳﹑爲上﹑爲歡悅﹐艮爲桓。桓﹐木表也﹐言管仲相齊桓公也。艮爲臺﹑爲臣﹐故曰三歸爲臣。震爲歸﹐數三﹐三歸亦震象。《論語》曰管氏有三歸﹐官事不攝焉得儉﹐朱注﹕三歸﹐臺名﹐後儒不知朱注本《說苑》﹐頗訝與古注異﹐今易林以艮爲三歸﹐是亦以三歸爲臺也。

益。夏姬附耳﹐心聽悅喜﹐利以博取。巽爲夏﹐震爲姬﹐伏兌爲耳﹐坤爲心﹐震爲喜﹐巽爲利。○末句汲古作利後博取﹐玆以字從宋元本。博﹐從汲古。

夬。叔迎伯兄﹐遇巷在陽。君子季姬﹐並坐鼓簧。此用兌象。伏艮爲叔﹐伏震爲伯兄﹐艮震相對﹐故曰迎。艮爲君子﹐兌爲季姬﹐重兌﹐故曰並坐。震爲鼓簧。○伯兄﹐宋元本﹑汲古皆作兄弟﹐依《咸》之《震》校。巷﹐宋元本作恭﹐仍不愜﹐恐有訛字。《詩秦風》旣見君子﹐並坐鼓簧。

姤。徙巢去家﹐南遇白烏。東西受福﹐與喜相得。此仍用兌象。伏艮爲巢﹑爲家。伏震爲南﹐艮爲烏﹐互巽﹐故曰白烏。震爲東﹑爲喜福﹐兌爲西。○烏﹐元本作鳥﹐非﹐依宋本。汲古烏與家爲韻。家﹐音姑。

萃。舜登大禹﹐石夷之野。徵詣王庭﹐拜治水土。詳《乾》之《中孚》。王庭﹐宋元本作玉闕﹐依汲古。

升。江河淮海﹐天之都市。商人受福﹐國家富有。坤爲江河淮海﹑爲都﹐巽爲市﹐伏乾﹐故曰天之都市。震爲商人﹑爲福﹐坤爲國家﹑爲富有。

困。隱隱塡塡﹐火燒山根。不潤我鄰﹐獨不蒙恩。詳《賁》之《蹇》。塡塡﹐汲古作煩煩﹐不作下﹐依宋元本。

井。闇昧不明﹐耳聾不聰。陷入深淵﹐滅頂憂凶。詳《巽》之《小畜》。頂﹐元本作傾﹐依宋本﹑汲古。

革。鳥鳴喈喈﹐天火降下。燔我館捨﹐災及妃後。詳《屯》之《晉》。嘻嘻﹐宋元﹑汲古本皆作喈喈。喈﹐音稽。嘻同喜﹐疑喈喈與嘻嘻通用。焦卽作喈﹐不必定爲訛字也。

鼎。十雞百雛﹐常與母俱。抱雞捕虎﹐誰肯爲侶。詳《旅》之《夬》。雞與第四句皆依校﹐各本皆作雉﹐皆作誰敢難者﹐均非。

震。營城洛邑﹐周公所作。世建三十﹐年曆八百。福佑盤結﹐堅固不落。詳《井》之《升》。盤結﹐宋元本作盟執﹐依汲古。

艮。三人俱行﹐別離將食。一身五心﹐反復迷惑。詳《坤》之《賁》。

漸。三虎搏狼﹐力不相當。如鷹格雉﹐一擊破亡。艮爲虎狼﹐納丙﹐故曰三虎搏狼。艮爲鷹﹐離爲雉。格﹐敵也。《史記張儀傳》驅羣羊攻猛虎﹐不格明矣﹐注﹕格﹐敵也。坎爲破﹐艮爲擊。○第三句元本作如雉鷹格﹐則格宜訓爲鬭﹐《國語》谷洛鬭。韋昭曰﹕二水格雉鷹﹐格卽雉﹐鷹鬭也﹐亦可從。擊﹐宋元本作發﹐依汲古。

歸妹。養虎畜狼﹐還自賊傷。無事招禍﹐自取災殃。詳《井》之《蠱》。宋元﹑汲古下二句皆作年歲息長﹐疾君拜禱﹐𨿽危不凶﹐與上文意不屬﹐定爲由他林竄入﹐故依《井》之《蠱》校。

丰。後時失利﹐不得所欲。

旅。雉兔之東﹐以野爲場。見鷹驚走﹐死於谷口。離爲雉﹐伏震爲兔﹑爲東﹐艮爲野﹑爲場。兌爲見﹐艮爲鷹﹐伏震﹐故曰見鷹驚走。兌毀﹐故曰死。兌爲口﹐艮爲谷。○野場﹐宋元本作理傷﹐依汲古。驚﹐汲古作奔﹐依宋元本。

巽。秋蛇向穴﹐不失其節。夫人姜氏﹐自齊復入。詳《臨》之《損》。

渙。鳥鳴葭端﹐一呼三顚。搖動東西﹐危魂不安。詳《復》之《井》。

節。命夭不遂﹐死多鬼祟。妻子啼喑﹐早失其雄。伏巽爲命﹐兌毀﹐故曰死。坎爲鬼﹐兌爲妻﹐震爲子﹐兌口爲啼。啼失聲曰喑。坎失﹐故曰啼喑。震爲雄。○鬼﹐汲古作爲﹐依宋元本。

中孚。茆屋結席﹐崇我文徳。三辰旗旗﹐家受其福。巽爲茆﹐互艮﹐故曰茆屋。互震爲席﹐巽爲結﹐艮爲崇﹑爲我﹐震爲徳﹐故曰崇我文徳。震爲旗﹑爲辰﹐數三﹐故曰三辰。艮爲家﹐震爲福﹐故曰家受其福。○其﹐汲古作行﹐依宋元本。

小過。羅网四張﹐鳥無所翔。徵伐困極﹐饑窮不食。巽爲繩﹐故曰羅网。震爲張﹐卦數四﹐故曰四張。艮爲鳥﹐止於网下﹐故曰鳥無所翔。震爲徵伐﹐互大坎爲勞﹐故曰困極。伏大離﹐離虛﹐故曰饑。兌爲食﹐艮止﹐故不食。○四﹐汲古作一﹐所亦作一﹐玆依宋元本。

旣濟。天成地安﹐積石爲山。潤洽萬里﹐人賴其歡。乾坤爻皆當位﹐故曰天成地安。三半艮﹐故曰積石爲山。坎爲潤洽﹐半震爲歡。○首句宋元本作天城地安﹐玆依汲古。汲古洽訛給。又按﹕此林似用兌象。

未濟。銅人鐵柱﹐暴露勞苦。終月卒歲﹐無有休止。此用兌象。伏艮爲銅鐵﹑爲柱﹐伏坎爲勞苦。艮爲終﹑爲時﹐故曰終月卒歲。艮爲休止﹐艮伏﹐故曰無。

渙之第五十九

渙。望幸不到﹐文章未就。王子逐兔﹐犬踦不得。詳《謙》之《旣濟》。王﹐汲古作羊﹐非﹐依元本。

乾。猋風阻越﹐車馳揭揭。棄古追思﹐失其和節﹐憂心惙惙。詳《需》之《小過》。第三句汲古作棄名追亡﹐元本作棄古退思﹐玆依宋本。又揭揭﹐汲古訛竭竭﹐依宋元本。

坤。蛇得澤艸﹐不憂危殆。此用渙象。巽爲蛇﹐震爲艸﹐艸在坎中﹐故曰澤艸。坎爲危殆﹐震解﹐故不危。

屯。兩犬爭鬭﹐股瘡無處。不成仇讎﹐行解卻去。互艮爲犬﹐正反艮﹐故曰兩犬爭鬥。艮爲節﹑爲瘡﹐巽爲股﹐巽伏﹐故曰股瘡無處。坎爲仇﹐巽爲隙﹐震解﹐巽伏﹐故曰不仇﹑曰解隙。○卻﹐同隙﹐宋元本作邪﹐汲古作卻﹐依局本。

蒙。因禍受福﹐喜盈其室﹐求事皆得。坤爲禍﹐震爲福喜﹐艮爲室﹐坤多﹐故曰喜盈其室。

需。江有寶珠﹐海多大魚。亟行疾去﹐可以得財。乾爲江河﹑爲玉﹐故曰寶珠。伏坤爲海﹑爲魚﹑爲疾﹑爲財。○有﹐宋元本作多﹐亟疾作疾亟﹐依汲古。

訟。三牛生狗﹐以戌爲母。荊夷上侵﹐姬伯出走。詳《坤》之《震》。三牛﹐宋元本作三年﹐依汲古。

師。安息康居﹐異國穹廬。非君習俗﹐使伯憂惑。詳《蒙》之《比》。末句宋元本作使伯心憂﹐玆依汲古。惑與俗韻﹐憂不協。

比。行觸天罡﹐馬死車傷。身無聊賴﹐困窮乏糧。《參同契》二月楡魁臨於卯﹐麥生﹐天罡據西。注﹕天罡﹐卽北斗。睽之漸曰﹕魁罡所當﹐初爲敗殃﹐是天罡所指之處亡也。艮爲星﹐故曰天罡。艮卦數七﹐北斗七星﹐象尢切也。坤爲車馬﹑爲死傷﹑爲身﹑爲窮乏﹐震爲糧﹐震覆﹐故曰乏糧。○罡﹐汲古訛綱﹐局本又訛网﹐依宋元本。

小畜。裸裎逐狐﹐爲人觀笑。牝雞司晨﹐主母亂門。詳《大有》之《咸》。母﹐元本作作﹐非。

履。爲季求婦﹐家在東海。水長無船﹐不見所歡。詳《屯》之《蹇》。

泰。男女合室﹐二姓同食。婚姻孔云﹐宜我多孫。乾男坤女﹐伏艮爲室﹐乾坤交﹐故曰合室。坤爲姓﹐兌爲食﹐兌卦數二﹐故曰二姓同食。震爲嫁﹐故曰婚姻。伏艮爲孫。○末句元本作宜室我家﹐玆依宋本﹑汲古。

否。太微帝室﹐黃帝所直。藩屏周衛﹐不可得入。常安長在﹐終無禍患。太微﹐卽紫微。《史記天官書》中宮天極星﹐其一明者﹐太一常居也。注云﹕紫微大帝室﹐太微帝室者﹐言紫微垣爲天帝之中宮也。《天官書》又云﹕塡星中央土﹐主季夏日戊己﹐黃帝主徳。玆曰黃帝所直。黃帝﹐卽軒轅星﹐言黃帝直中宮。中宮﹐卽中央。藩屏周衛者﹐《天官書》太一旁三星三公﹐後句四星未大星正妃餘三星後宮之屬環之﹐匡衛十二星藩臣皆曰紫宮﹐言各星藩衛太微﹐周環紫宮﹐故曰不可入也。否互艮爲星﹐而與乾連﹐乾爲帝﹐艮爲室﹐故曰帝室。坤爲黃﹑爲直﹐故曰黃帝所直。艮爲屏藩﹑爲衛﹐艮堅﹐故不得入。○長在﹐宋元本作常存﹐玆依汲古。

同人。賫金觀市﹐欲買驑子。猾偸竊發﹐盜我黃寶。乾爲金﹐互巽爲市﹐下離﹐故曰觀市。乾爲馬﹐伏震爲子﹐故曰驑子。巽爲盜﹑爲偸竊﹐離爲黃﹐乾爲金玉﹐故曰黃寶。

大有。三人俱行﹐欲歸故鄕。望邑入門﹐拜見家親。此用渙象。震爲人﹐數三﹐故曰三人。震爲行﹑爲歸﹐艮爲鄕邑﹑爲門﹑爲拜﹑爲家﹑爲觀﹐故曰望。○人﹐汲古作思﹐依宋元本。親﹐宋元本作歡﹐依汲古。

謙。娶於姜呂﹐駕迎新婦。少齊在門﹐夫子悅喜。詳《否》之《渙》。

豫。伯仲旅行﹐南求大牂。長孟病足﹐倩季負糧。柳下之寶﹐不失我邦。震爲伯﹐坎爲仲﹑爲眾﹐故曰旅行。旅﹐眾也。震爲南﹐艮爲求﹐伏兌爲羊﹐故曰大牂。震爲長﹑爲孟﹑爲足﹐互坎﹐故曰病足。《家語》叔梁紇施氏生九女﹐其妾生孟皮﹐孟皮病足。長孟卽謂孟皮也。艮爲季﹑爲負﹐伏巽爲糧﹐故曰負糧。季﹐季路也。《家語》子路爲親負米百里之外。震爲柳﹐坤下﹐故曰柳下。艮爲邦。事詳《同人》之《丰》。○長孟﹐汲古作孟長﹐依宋元本。寶﹐各本皆作貞﹐依《同人》之《丰》校。我邦﹐宋元本作驪黃。獨汲古存其眞﹐於事實皆切。糧﹐各本皆作囊﹐獨汲古《革》之《恆》作糧﹐故依校。

隨。潔身白齒﹐衰老復起。多孫眾子﹐宜利姑舅。艮爲身﹐兌爲齒﹐巽白﹐故曰潔身白齒。艮爲壽﹐故曰衰老。下卦艮覆爲震﹐故曰衰老復起。艮爲孫﹐震爲子﹐巽爲姑﹐震爲舅。

蠱。獨宿憎夜﹐嫫母畏晝。平王逐建﹐荊子憂懼。巽爲寡﹐巽伏﹐故曰獨宿。互大坎爲夜﹑爲憎﹐巽爲母﹐兌魯﹐故曰嫫母。互大離﹐故曰畏晝。坎爲平﹐震爲王﹑爲逐﹑爲建﹐言楚平王逐太子建也。震爲子﹑爲艸莽﹐故曰荊子。○憎﹐與下畏對文﹐汲古作深﹐𨿽與大坎象切﹐於文終不適﹐故依宋元本。獨宿無耦﹐故憎夜長﹔嫫母貌醜﹐故畏晝見。

臨。追亡逐北﹐至山而得。稚叔相呼﹐反其室廬。依《需》之《渙》校。各本下三句皆作呼還幼叔﹐至山而得﹐復歸其室。

觀。鳥飛無翼﹐兔走折足。𨿽欲會同﹐未見其功。震爲翼﹑爲足﹑爲兔﹐震覆﹐故無翼﹐故折足。艮爲鳥。由此證《明夷》初爻之垂其翼﹐以六四震爲翼﹐諸家以離爲翼﹐皆非。○見其﹐宋元本作得醫﹐玆依汲古。

噬嗑。抱空握虛﹐鴞驚我雛﹐利去不來。詳《離》之《家人》。去來﹐汲古作出成﹐依宋元本。

賁。山作大池﹐陸地爲海。艮爲山﹑爲陸地﹐坎爲池﹑爲海﹐汲古多各得其所四字﹐宋元本無。大﹐宋元本作天﹐依汲古。

剝。爲虎所囓﹐泰山之陽。眾多從者﹐莫敢救藏。艮爲虎﹐伏兌爲囓﹐艮爲山﹐納丙﹐故曰山陽。坤爲眾多﹐丁云事見檀弓。按﹕檀弓記孔子過泰山﹐謂苛政猛於虎﹐於此亦不甚合。

復。逶迆四牡﹐思歸念母。王事靡盬﹐不得安處。詳《旅》之《漸》。

無妄。狝猴所言﹐語無成全。誤我白馬﹐使乾口來。艮爲狝猴﹐震言﹐乾馬﹐巽色白﹐故曰白馬。震爲口﹐艮火﹐故曰乾口。

大畜。飛不遠去﹐卑斯內侍﹐祿養丰富。詳《丰》之《渙》。斯﹐汲古作廝﹐非。

頤。大尾細要﹐重不可搖。陰權制國﹐平子逐昭。艮爲尾﹐震爲大﹐故曰大尾。坎爲腰﹐今中爻皆陰﹐故曰細腰。《莊子》細要者化。謂蜂也。坤爲重﹐震爲搖﹐艮止﹐故不可搖。坤爲國﹐伏巽爲權﹐故曰陰權制國。坤爲平﹐震爲子﹑爲逐﹐震爲光明﹐故曰平子逐昭。○要﹐汲古作﹐非﹐依宋元本。西漢時多作要﹐故知要爲本字﹐是後人所攺。

大過。旦生夕死﹐名曰嬰鬼﹐不可得祀。詳《小畜》之《升》。祀﹐宋元本訛視﹐依汲古。

坎。子畏於匡﹐困於陳蔡。明徳不危﹐竟免厄害。坎爲畏﹐艮邑﹐故曰匡。坎爲困﹐震爲陳﹑爲蔡﹑爲徳﹐艮爲光明﹐故曰明徳。坎爲困厄﹐震解﹐故曰危。○厄﹐元本作危﹐非﹐依汲古。

離。畏昏潛處﹐候時昭朗。卒逢白日﹐爲世榮主。詳前。昭朗﹐元本作朗昭﹐依汲古。

咸。白鳥銜鉺﹐鳴呼其子。旋枝張翅﹐來從其母。詳《晉》之《震》。旋枝﹐宋元本作旋翼﹐依汲古。

恆。宮商角徵﹐五音和起。君臣父子﹐弟順有序。唐虞龍徳﹐國無災咎。伏坤﹐故曰宮。兌秋﹐故曰商。巽居巳﹐故屬夏。樂書徵配夏﹐《月令》孟春之月﹐其音角﹐故震爲角。宮商角徵﹐皆卦象也。震爲音﹐巽卦數五﹐故曰五音。震爲君﹐伏艮爲臣﹐乾父震子﹐故曰君臣父子。巽順﹐故曰悌。震爲帝﹐故曰唐虞。伏坤爲國。

遁。季姬踟躕﹐望孟城隅。終日至暮﹐不見齊候。詳《同人》之《隨》。

大壯。鬼哭於社﹐悲商無後。甲子昧爽﹐殷人絕祀。詳《大過》之《坤》。

晉。天之所予﹐福祿常在﹐不憂危殆。詳《小畜》之《遁》。之﹐宋元本作子﹐依汲古。

明夷。比目四翼﹐相恃爲福。姜氏季女﹐與君合徳。離爲目﹐坤偶﹐故曰比目。震爲翼﹐卦數四﹐故曰四翼﹑爲福。伏巽爲姜﹐坎爲合﹐震爲君﹑爲徳﹐《左傳桓九年》紀季姜歸於京師﹐爲桓王后。

家人。翕翕﹐稍崩墮顚。滅其令名﹐長沒不全。詳《泰》之《謙》。

睽。折若蔽目﹐不見稚叔。三足孤烏﹐遠去家室。詳《師》之《蒙》。若﹐汲古作葉﹐稚作雉﹐孤烏作飛鳥﹐均依宋元本。此用渙象。

蹇。羊腸九縈﹐相推稍前。止須王孫﹐乃能上天。詳《履》之《師》。

解。坤厚地徳﹐蔗物蕃息。平康正直﹐以綏大福。詳《泰》之《解》。

損。有莘外野﹐不逢堯主。復歸窮處﹐心勞志苦。震爲莘。莘﹐艸名也。坤爲野﹐震爲主﹑爲帝﹐故曰堯主。震爲歸﹐坤爲心志﹑爲勞苦。鯀取有莘氏女﹐本在野之人﹐後堯用以治水。倘鯀不逢堯﹐則窮老於有莘之野耳。○歸﹐宋元本作居﹐依汲古。

益。咠長景行﹐來觀柘桑。土伯有喜﹐都叔允藏。咠爲邑之訛字﹐《禮檀弓》以吾爲邑長於斯也。震爲長﹑爲行﹑爲柘桑﹐艮爲觀﹐故曰來觀柘桑﹐言邑長出巡也。震爲伯﹐互坤﹐故曰土伯。土伯﹐卽周禮地官之土訓﹐土訓掌辧地物而原其生。震樂﹐故曰有喜。坤爲都﹐艮爲叔﹐故曰都叔。都叔﹐蓋都士都則之屬。○咠﹐音緝。篆書作●﹐而邑篆作●﹐形近﹐故邑訛爲咠。宋元本作胸﹐依汲古。士﹐宋元本作上﹐汲古作止﹐依局本。

夬。周師伐紂﹐戰於牧野。甲子平旦﹐天下大喜。詳《謙》之《噬嗑》。戰﹐宋元本作勝﹐依汲古。大﹐依宋元本﹐汲古作喜悅。

姤。踰江求橘﹐並得大栗。烹羊食豕﹐飲酒歌笑。乾爲木果﹐故曰橘﹑曰栗。乾爲河﹑爲江﹑爲大﹐故曰大栗。伏震爲羊﹐巽爲豕﹐震爲歌笑。○豕﹐宋元本作炙﹐依汲古。酒﹐汲古作食﹐依宋元本。

萃。敝笱在梁﹐魴逸不禁。漁父勞苦﹐焦喉乾口﹐虛空無有。第四句宋元本作筐筥乾口﹐汲古作口焦喉乾﹐玆依《遁》之《大過》校。

升。生有陰孽﹐制家非陽。逐送還牀﹐張氏易公。憂禍重凶。送﹐汲古作受﹐牀作作﹐公作休﹐均依宋元本。禍﹐元本作福﹐依宋本﹑汲古。然仍有訛字﹐故義皆不能通。

困。絕域異路﹐多有畏惡。使我驚懼﹐思吾故處。詳《漸》之《無妄》。思吾﹐依校﹐各本皆作思我。

井。迷行失道﹐不得牛馬。百賈逃亡﹐市空無有。坎爲失﹑爲隱伏﹐故曰迷行失道。伏震爲行﹑爲道也。艮爲牛﹐震爲馬﹐艮震伏﹐故不得。巽爲市賈﹐離虛﹐故曰空。○牛馬﹐汲古作馬牛﹐依宋元本。

革。雌鷟生雛﹐神異興起。乘雲龍騰﹐民戴爲父。通《蒙》。艮爲鷟﹐震爲生﹑爲雛﹑爲神﹑爲起。坤爲云﹐震爲龍﹑爲乘﹑爲騰﹑爲父﹐坤爲民﹐艮爲戴。○鷟﹐宋本﹑汲古皆作鸑﹐玆依元本。乘﹐宋元本訛束﹐依汲古。

鼎。疊疊累累﹐如岐之室。畜一息十﹐古公治邑。詳《恆》之《小過》。○疊﹐宋元本作壘﹐治作始﹐均依汲古。

震。瘡瘍疥瘙﹐孝婦不省。君多疣贅﹐四牧作去。互艮多節﹐故曰瘡瘍疥瘙。瘙﹐亦瘡也。巽爲婦﹐巽順﹐故曰孝婦。巽伏﹐故曰不省。艮爲疣贅﹐震君﹐故曰君多疣贅。震爲馬﹐卦數四﹐故曰四牧。震往﹐故曰去。○瘙﹐宋元本作搔﹐非﹐依汲古。牧去﹐汲古作時災﹐不協﹐依宋元本。

艮。羊頭兔足﹐羸瘦少肉。漏囊敗栗﹐利無所得。詳《剝》之《恆》。

漸。孽蔑徙靡﹐空無誰是。言季不明﹐樂減少解。字旣多訛﹐義都未解。孽徒﹐宋元本作孽從﹐不作子﹐亦未知孰是。

歸妹。妹爲貌慹﹐敗君正色。作事不成﹐自爲心賊。震爲嫁﹐兌爲妹。伏艮爲須﹐以女而有須﹐故曰貌慹。《莊子田子方》老聃新沐﹐被髮而乾慹﹐然似非人。慹﹐音懾﹐言可怖也。坎爲畏懼﹐故曰慹。震爲君﹐兌毀﹐故曰敗﹑曰不成。艮爲成﹐艮伏﹐故不成。坎爲心﹑爲賊。○慹﹐宋元本﹑汲古均作熟﹐局本作熱﹐蓋由慹訛爲熱﹐又由熱訛熟﹐玆依局本。又爲貌汲古作貌親﹐是又因熟字而妄攺﹐局本熱字卽是慹字﹐而微異耳。

丰。四馬共轅﹐東上太山。騂驪同力﹐無有重難﹐與君笑言。詳《剝》之《解》。

旅。陰變爲陽﹐女化作男。治道得通﹐君臣相承。詳《比》之《離》。渙之旅中四爻艮爲兌﹐震爲巽﹐亦巽爲震﹐故曰女化男。《左傳》震之離﹐亦離之震是其例也。君臣相承者﹐言陽爲君﹐陰爲臣﹐卦形上一陰承一陽﹐下二陰承二陽也。○作﹐汲古作爲﹐依宋元本。

巽。南國少子﹐材略美好。求我長女﹐賤薄不與。反得醜惡﹐後乃大悔。詳《比》之《漸》。

兌。昭公失常﹐季氏悖狂。遜齊處野﹐喪其寵光。詳《遁》之《蠱》。

飾。文山紫芝﹐雍梁朱艸。生長和气﹐王以爲寶。公屍侑食﹐福祿來處。詳《同人》之《剝》。

中孚。牽羊不前﹐與心戾旋。聞言不信﹐誤紿丈人。兌羊﹐艮手﹐故曰牽羊。艮止﹐故曰不前。兌爲耳﹐中爻正反震﹐故曰聞言不信﹑曰誤紿丈人。震爲丈人。

小過。東山西山﹐各自止安。心𨿽相望﹐竟未同堂。詳《姤》之《坤》。艮爲望﹑爲堂﹐正反艮﹐故曰相望﹑曰未同堂。

旣濟。鹿求其子﹐虎廬之裏。唐伯李耳﹐貪不我許。詳《隨》之《否》。

未濟。三虎上山﹐更相喧喚。心志不親﹐如仇與怨。詳《姤》之《小過》。首二句用半象。

節之第六十

節。海爲水王﹐聰聖且明。百流歸徳﹐無有叛逆﹐常饒優足。詳《蒙》之《乾》。汲古下多不利攻玉﹐所求弗得二句﹐注云疑衍﹐今從宋元本。

乾。虎豹怒咆﹐愼戒外憂。上下俱搔﹐士民無聊。此用《節》象。艮爲虎豹﹐震怒。坎爲憂﹐艮爲上﹐震爲下﹑爲士﹐坎爲民。

坤。探穴得雛﹐鳩鵲俱來﹐使我心憂。此仍用《節》象。艮爲巢﹐艮手﹐故曰探巢。震爲鵲﹑爲雛。坎爲心憂。

屯。日望一食﹐常恐不足﹐祿命寡薄。艮爲日﹑爲望﹐震爲食﹐坤虛﹐故不足。乾爲祿﹐巽爲命﹐坤爲寡﹐坎爲薄﹐乾巽伏﹐故曰祿命寡薄。

蒙。良馬疾走﹐千里一宿。逃難它鄕﹐誰能追復。震爲馬﹑爲走﹐下坎﹐故曰疾走。坤爲千里﹑爲宿﹐坎數一﹐故曰一宿。坎爲難﹐坤爲鄕﹑爲蛇﹐故曰它鄕。它蛇同字﹐它鄕有毒﹐故不能追復。震爲追﹑爲歸﹐故曰追復。○逃難﹐汲古作離逃﹐玆依宋元本。

需。鵲巢鳩成﹐上下不親。外內乖畔﹐子走失願。互離爲巢﹑爲鳩﹐《詩》維鵲有巢﹐維鳩居之。鵲巢鳩成者﹐言鵲營巢成﹐爲鳩居也。坎水性下﹐乾陽上升﹐故曰不親。○鳩成﹐宋元本作鳥城﹐汲古作鳩城﹐玆從局本。外內﹐汲古作內外﹐依宋元本。失願﹐宋元本作矢頑﹐依汲古。

訟。雲龍集會﹐徵討西戎。招邊定眾﹐誰敢當鋒。坎云﹐乾龍﹐坎爲積﹐故曰集會。伏震爲徵討﹐坤爲戎﹐坎爲西﹐故曰西戎。坤爲邊﹑爲眾﹐坤安﹐故曰定。坎爲矢﹐故曰鋒。

師。春多膏澤﹐夏潤優渥。稼穡成熟﹐畝獲百斛。詳《臨》之《明夷》。

比。僮妾獨宿﹐長女未室﹐利無所得。詳《豫》之《益》。

小畜。四野不安﹐東西爲患。退身止足﹐無出邦域。乃得全完﹐賴其生福。詳《大有》之《睽》。野﹐宋元本作亂。第三句宋元本作退止我足﹐玆依汲古。

履。長寧履福﹐安我百國。嘉賓上堂﹐與季同牀。通《謙》。震爲履﹑爲福﹐坤爲安﹑爲百國﹐故曰安我百國。震爲賓﹐艮爲堂﹑爲季﹑爲牀。○履福﹐宋元本作理福﹐依汲古。

泰。騏驥綠耳﹐章明造父。伯夙奏獻﹐衰續厥緒。佐文成霸﹐爲晉元輔。詳《革》之《夬》。驥綠﹐宋元本作驎騄。伯夙奏獻﹐宋元本作伯夙成季﹐汲古作夙伯奏獻。宋元無第四句。第五句作共成霸功﹐玆依汲古。奏﹐進也﹐言進仕獻公也。祇伯夙依宋元。

否。張陳嘉謨﹐贊成漢都。主歡民喜﹐其樂休休。伏震爲張﹑爲陳﹑爲嘉﹐坤爲謀﹑爲都﹑爲水﹐故曰漢都。坤爲民﹐震爲主﹑爲歡樂﹐言張良陳平主張都關中也。

同人。大面長頭﹐來解君憂。乾爲頭﹐互巽﹐故曰長頭。○汲古下多遺吾福善﹐與我嘉惠二句﹐依宋元本。

大有。畏昏不行﹐待旦昭明。燎獵受福﹐老賴其慶。詳《夬》之《損》。

謙。伯去我東﹐首髮如蓬。長夜不寐﹐輾轉空牀。內懷惆悵﹐憂摧肝腸。詳《姤》之《遁》。宋元本無下二句﹐第四句作憂系心胸﹐玆依汲古。

豫。朽條腐索﹐不堪施用。安靜候時﹐以待親知。伏巽爲索﹑爲腐﹐故曰朽條腐索。艮爲時﹐坤爲安﹐艮止﹐故曰候時。

隨。比目四翼﹐相倚爲福。姜氏季女﹐與君合徳。詳《渙》之《明夷》。女﹐宋元本作氏﹐非﹐依汲古。

蠱。履階升墀﹐髙登崔嵬。福祿洋溢﹐依天之威。艮爲階墀﹐震爲履﹑爲登﹐巽爲髙。震爲福祿。艮爲天。

臨。奢淫吝嗇﹐神所不福。靈祇憑怒﹐鬼瞰其室。坤多﹐故曰奢。坤閉﹐故曰吝嗇。震爲神﹑爲福﹑爲靈祇﹑爲怒。坤爲鬼﹐伏艮爲室﹑爲觀﹐故曰鬼瞰其室。○吝﹐宋元本作愛﹐瞰作障。靈祇﹐元本作祇靈﹐均依汲古。

觀。大步上車﹐南到喜家。送我狐裘﹐與福載來。伏震爲步﹐坤爲車﹐震爲南﹑爲喜﹐坤爲家﹑爲狐。○上﹐宋元本作小﹐狐作豹﹐玆依汲古。

噬嗑。南行西步﹐失次後捨。乾候野井﹐昭公失居。與彼作期﹐不覺至夜。震爲東﹐坎爲西﹐震爲後﹐艮爲捨﹐坎失﹐故曰失次後捨。震爲諸侯﹐上離﹐故曰乾候。坎爲井﹐艮爲野﹐故曰野井。震爲公﹐上離﹐故曰昭公。坎爲夜﹐言照公爲季氏所逐﹐次於乾候野井也。○捨﹐汲古訛含﹐依宋元本。彼﹐元本作陂﹐覺作眞﹐依宋本﹑汲古。三四與五六兩句宋元本倒置﹐不協﹐依汲古。

賁。喜樂踴躍﹐來迎名家。鵲巢百兩﹐以成嘉福。震爲踴躍﹑爲樂。艮爲名﹑爲家﹐故曰名家。震爲鵲﹐艮爲巢﹐震爲車﹐故曰百兩。《詩周南》維鵲有巢﹐維鳩居之。之子於歸﹐百兩禦之。艮爲成﹐震爲嘉福。○踴﹐宋元本作抃。名家﹐汲古作歡客﹐依宋元本。宋元本第四句作獲利養福﹐均依汲古﹐惟汲古下多多獲利益四字﹐玆從宋元本刪。名家與大家同﹐與福亦協。

剝。非理所求﹐誰敢相與。往來不獲﹐徒勞道路。艮爲求﹐坤爲理﹐艮止﹐故不與。艮爲道路﹐離虛﹐故不獲而徒勞也。坤役萬物﹐故亦曰勞。○所求﹐宋元本作後來﹐依汲古。

復。北虜匈奴﹐數侵邊境。左衽爲長﹐國猶未慶。坤爲北﹑爲夷﹐故曰匈奴。坤爲境﹐震爲侵﹑爲左﹑爲衽﹑爲長﹐坤爲國。末句疑有訛字。

無妄。狂不以理﹐伐乃無名。縱獲臣子﹐伯功不成。震爲徵伐﹑爲子﹑爲伯﹐艮爲臣﹑爲拘系﹐故曰獲。○汲古作」續事康域﹐鍼折不成。嬰兒短舌﹐說辭無名「﹐玆依宋元本。

大畜。景星照堂﹐麟遊鳳翔。仁施大行﹐頌聲作興。詳《豫》之《節》。

頤。文明之世﹐銷鋒鑄耜。以道順民﹐百王不易。坤爲世﹑爲文﹐艮爲明﹐故曰文明之世。艮爲鋒﹑爲耜﹐艮火﹐故曰銷鋒鑄耜。坤爲民﹑爲順﹐震爲大塗﹐故曰以道順民。震爲王﹐坤爲百﹐艮止﹐故不易。○耜﹐宋元本作鏑﹐依汲古。民﹐汲古作昌﹐依宋元本。

大過。鳥飛無羽﹐雞鬭折距。徒自長嗟﹐誰肯爲侶。震爲鳥﹑爲飛﹐巽寡髮﹐故曰無羽。巽爲雞﹐震爲距﹐震伏不見﹐故曰折距。巽爲長﹐兌口爲嘆。巽寡﹐故無侶。

坎。羣隊虎狼﹐囓彼牛羊。道路不通﹐妨農害商。互艮爲虎狼﹐正反艮﹐故曰羣隊。伏兌爲嚙﹐離爲牛﹐兌爲羊。震爲道路﹐坎塞﹐故不通。震爲商旅﹐坎爲害。

離。商伯沈酒﹐庶兄奔走。淫女蕩夫﹐仁徳並孤。伏震爲商﹑爲伯﹐坎爲酒﹐故曰商伯沈酒。震爲兄﹐坎爲眾﹐故曰庶兄。庶﹐眾也。震爲奔走﹐言商紂沈湎於酒﹐庶兄微子抱祭器奔周也。兌爲媚﹐正反兌﹐故曰淫女﹐謂妲己也。伏坎爲未﹐坎水﹐故曰蕩夫﹐謂紂也。震爲仁徳﹐坎爲孤。

咸。三貍搏鼠﹐遮遏前後。當此之時﹐不能脫走。通《損》。震爲貍﹐數三﹐故曰三貍。艮爲鼠﹐故曰三貍搏鼠。艮爲前﹐震爲後﹐二至上正反艮﹐艮止﹐故曰遮遏前後﹐不能脫走。

恆。陶叔孔圉﹐不處亂國。初𨿽未萌﹐後受慶福。陶叔﹐謂陶朱公﹐去越適齊﹐以避勾踐。孔圉未詳。按﹕《史記孔子世家》孔防叔畏華氏之亂﹐奔魯。疑圉或防叔之名。恆通益。艮爲叔﹐艮火﹐故曰陶叔。震爲孔﹐艮止﹐故曰孔圉。坤爲國﹑爲亂﹐震爲福慶﹑爲後。萌疑爲明字。

遁。奮翅鼓翼﹐翺翔外國。逍遙北域﹐不入溫室。伏震爲翼﹐坤爲國﹑爲北。本卦艮爲室﹐艮火﹐故曰溫室。

大壯。徳音孔博﹐升在王室。八極蒙佑﹐受其福祿。震爲徳﹑爲音﹑爲孔﹑爲升﹑爲王﹐伏艮爲室﹐伏坤數八﹐故曰八極蒙佑。乾爲福祿。

晉。當變立權﹐摘解患難。渙然冰釋﹐大國以安。詳《升》之《震》。渙﹐宋元本作霍﹐依汲古。

明夷。羽動角﹐甘雨續。艸木茂﹐年歲熟。坎爲冬﹐故曰羽。《月令》冬月其音羽。震爲春﹐故曰角。《月令》春月其音角。羽動角者﹐言羽音發動﹐以後角音繼之﹐至春而有甘雨也。坎爲雨﹐震爲艸木﹐坤爲年歲﹐三字句。

家人。天所佑助﹐福來禍去﹐君王何憂。此用節象。艮爲天﹐震爲福﹐在內﹐故曰福來。坎爲禍﹐在外﹐故曰禍去。震爲君王﹐坎爲憂﹐禍去﹐故不憂。

睽。方喙宣口﹐聖智仁厚。釋解倒懸﹐唐國大安。詳《小畜》之《噬嗑》。

蹇。葛藟蒙棘﹐華不得實。讒佞亂政﹐使恩壅塞。詳《師》之《中孚》。華﹐元本作棘﹐從宋本﹑汲古。

解。皇母多恩﹐字養孝孫。脫於𦇤褓﹐成就爲君。褓﹐元本作抱﹐依宋本﹑汲古。

損。積冰不溫﹐北陸苦寒。露宿多風﹐君子傷心。詳《睽》之《巽》。首句汲古作積冰下濕﹐依宋本。

益。伯夷叔齊﹐貞廉之師。以徳防患﹐憂禍不存。詳《革》之《否》。禍﹐元本作福﹐存作凶﹐玆依宋本﹑汲古。

夬。一雌三雄﹐子不知公。亂我族類﹐使吾心憒。此用《節》象。下兌爲一雌﹐上坎互艮震爲三雄﹐震爲子﹑爲公﹐坎隱﹐故不知。坎爲心。○知﹐汲古作得﹐依宋元本。憒﹐宋元本作憤﹐依汲古。

姤。主安多福﹐天祿所伏。居之寵昌﹐君子有光。詳《剝》之《觀》。

萃。千歲槐根﹐身多斧瘢。樹維枯屈﹐枝葉不出。詳《家人》之《乾》。

升。周師伐紂﹐勝殷牧野。甲子平旦﹐天下大喜。詳《謙》之《噬嗑》。

困。日走月步﹐趨不同捨。夫妻反目﹐主君失禮。詳《小畜》之《同人》。

井。宣髮龍叔﹐爲王主國。安土成稷﹐天下蒙福。巽爲髮﹑爲白﹐故曰宣髮。宣﹐明也。《說卦》巽爲寡髮﹐《釋文》云本又作宣﹐黑白雜爲宣髮﹐易林遇巽多謂禿﹐是讀爲寡﹐玆曰宣是兼讀也。伏震爲龍﹐艮爲叔﹐故曰龍叔。震爲王﹑爲主﹐艮爲國﹑爲土﹑爲稷﹐言築土立稷以祭也。《左傳昭二十九年》共工氏有子曰勾龍﹐爲后土﹐后土爲社﹔又曰有烈山氏之子曰柱爲稷﹐自夏以上祀之﹐周棄亦爲稷﹐自商以來祀之﹐龍叔卽勾龍﹐言勾龍爲社稷神﹐築土爲壇祀之﹐而天下蒙福也。艮爲天﹐震爲福。○首句汲古作宣勞就力﹐依宋元本。

革。諷徳誦功﹐美周盛隆。奭旦輔成﹐光濟衝人。詳《明夷》之《蒙》。

鼎。三夜不寢﹐憂來益甚。戒以危懼﹐棄其安居。通《屯》。坤爲夜﹐震數三﹐故曰三夜。坤爲寢﹐震動﹐故不寢。坎爲憂懼﹑爲險﹐故曰棄其安居。○寢﹐元本作寐﹐其作去﹐玆依宋本﹑汲古。

震。思願所之﹐乃今逢時。洗濯故憂﹐拜其歡來。詳《睽》之《艮》。濯﹐元本作宅﹐依宋本。拜﹐汲古作並﹐依宋元本。

艮。噂噂囁囁﹐夜作晝匿。謀議我資﹐來竊吾室。空盡己財﹐幾無以食。三至上正反震﹐故曰噂噂囁囁。噂囁﹐對語也。坎爲夜﹐與震連﹐故曰夜作。對像離爲晝﹐與巽連﹐故曰晝匿。巽爲伏也。坎爲謀議﹑爲竊﹑爲室。○作﹐汲古作行﹐竊作攻﹐均依宋元本。宋元本無下二句﹐依汲古。

漸。騂牛無子﹐鳴於大野。申復陰徵﹐還歸其母﹐說以除悔。離爲牛﹐坎赤﹐故曰騂牛。震伏﹐故曰無子。《左傳》介葛廬來朝﹐聞牛鳴﹐曰﹕是生三犧皆用之矣。艮爲大野﹐震巽同聲﹐故曰鳴於大野。三四句或謂申者﹐申後先爲幽王所廢﹐後平王立﹐後復還﹐然第三句終難解﹐疑有訛字。又《比》之《蹇》有申生見母之語﹐蓋自《虞初志》亡後﹐故事多遺失﹐故莫定其是非也。

歸妹。王良善禦﹐伯樂知馬。周旋步驟﹐行中規矩。止息有節﹐延命壽考。詳《遁》之《豫》。○驟﹐宋元本作趍﹐依汲古。

丰。釋然遠咎﹐避患害早。田獲三狐﹐以貝爲寶。詳《賁》之《謙》。

旅。仁獸所處﹐國無凶咎。市賈十倍﹐復歸惠裏。艮爲獸﹐互巽﹐故曰仁獸。艮爲國﹐巽爲市賈﹑爲倍﹐兌數十﹐故曰十倍。艮爲裏﹐伏震爲歸﹑爲仁﹐故曰復歸惠裏。

巽。六目俱視﹐各欲有志。一言不同﹐乘戻生訟。互離爲目﹐數六﹐故曰六目。伏坎爲心志﹐兌爲言﹐初至四正反兌﹐故曰一言不同﹐乖戻生訟也。○一言﹐宋元本作心意﹐非﹐依汲古。

兌。傅說王良﹐驂禦四龍。周徑萬里﹐無有危凶。傅說﹑王良﹐皆星名。《莊子》傅說相武丁﹐奄有天下﹐騎箕尾上﹐比於列星﹐故張衡《周天六象賦》云﹕天江爲太陰之主﹐傅說奉中闈之祠。《史記天官書》天駟旁一星﹐曰王良。王良策馬﹐車騎滿野﹐故下云驂禦四龍。惟《星經》云﹕傅說一星在尾後﹐主子嗣﹐玆與王良並言﹐似亦與天駟有關﹐抑以傅說騎箕尾箕主風諭馬行之神速歟。兌通艮﹐艮爲星﹐互震爲龍﹑爲驂駕﹑爲周﹑爲萬﹐艮爲裏﹐故曰萬里。互坎爲危﹐震解﹐故不危。

渙。伯仲叔季﹐日暮寢醉。醉醒失明﹐喪其貝囊﹐臥拜道旁。詳《謙》之《蠱》。首句宋本作仲伯季叔﹐非﹐依汲古。寢醉﹐宋本﹑汲古作寢寐﹐依元本。汲古第三句元本作醒失期明﹐宋本﹑汲古作醉醒失明﹐明與囊旁韻﹐元本非。臥拜﹐《謙》之《蠱》作銜卻﹐拜或爲卻之形訛字。

中孚。江有寶珠﹐海多大魚。亟行疾至﹐可以得財。詳《渙》之《需》。可﹐宋本作所﹐依元本﹑汲古。

小過。遠視千里﹐不見所持。離婁之明﹐無益於耳。艮爲視﹐艮手爲持﹐艮爲光明﹐兌爲耳﹐伏巽﹐故不見所持。○持﹐汲古作視﹐依宋元本。

旣濟。弱足刖跟﹐不利出門。市賈無嬴﹐折亡爲患。詳《乾》之《鼎》。

未濟。利盡得媒﹐時不我來。鳴雌深涉﹐寡宿獨居。似用半象﹐而語特難解。

焦氏易林注卷十六

行唐尙秉和節之注

受業蒲城仵道益﹑丰潤董維城堃校刊

中孚之第六十一

中孚。鳥鳴嘻嘻﹐天火將下。燔我屋室﹐災及姤後。詳《兌》之《革》。鳥鳴﹐宋元本作烏鳥﹐依汲古。嘻嘻﹐汲古作喈喈﹐玆依宋元本。

乾。黃虹之野﹐賢君所在。管叔爲相﹐國無災咎。此用《中孚》象。震爲玄黃﹑爲虹﹑爲君﹐艮爲野﹑爲叔﹐《孝經援神契》黃虹抱曰輔臣納忠。《帝王世紀》少昊生﹐虹流華渚。《洛書》黃帝起﹐黃雲扶日。又《東方朔別傳》凡占長吏下車﹐當視天有黃雲來覆車。震爲竹﹐故曰管叔。艮爲國。○叔﹐汲古作仲﹐非。中孚無仲象也﹐玆依宋元本。

坤。符左契右﹐相與合齒。乾坤利貞﹐乳生六子。長大成就﹐風言如母。詳《兌》之《大過》。宋元本石下多梁叔有若四字﹐斷爲衍文﹐玆依汲古。

屯。蝗嚙我稻﹐驅不可去。實穗無有﹐但見空藳。詳《小畜》之《大壯》。

蒙。嬰孩求乳﹐母歸其子﹐黃麑悅喜。詳《履》之《同人》。孩﹐元本作孫﹐依宋本。

需。折若蔽目﹐不見稚叔。失旅亡民﹐遠去家室。詳《師》之《蒙》。第二句元本作父旅相逐﹐父乃失之訛。第四句元本作不見衛國﹐均依宋本﹑汲古。若﹐汲古作葉﹐非。

訟。牂羊羵首﹐君子不飽。年饑孔荒﹐士民危殆。《詩小雅》牂羊墳首﹐玆作羵。按﹕魯語云土之怪曰羵﹐注﹕羵﹐羊雌雄未成者﹐亦作墳。然則羵墳古通用﹐是焦詩與毛詩異字﹐非訛字也。伏震爲羊﹐羵﹐大也。乾爲首﹑爲大﹐故曰羵首。乾爲君子﹐離虛﹐故不飽﹐故饑。乾爲年﹐坎爲民﹑爲危殆。○牂﹐汲古作﹐從宋元本。羵﹐宋元本作肥﹐依汲古。

師。靈龜陸處﹐盤桓失所。伊子退耕﹐桀亂無輔。詳《歸妹》之《剝》。

比。威約拘囚﹐爲人所誣。臯陶平理﹐幾得脫免。脫免﹐元本作免脫﹐依宋本﹑汲古。

小畜。烏升鵲舉﹐照臨東海。尨降庭堅﹐爲陶叔後。封於英六﹐福履綏厚。詳《需》之《大畜》。

履。四目相視﹐稍近同軌。日昳之後﹐見吾伯姊。詳《益》之《需》。近﹐汲古作延﹐軌作執﹐均依宋元本。

泰。大步上車﹐南至喜家。送我狐裘﹐與福載來。詳《節》之《觀》。

否。穿都相合﹐未敢面見。媒妁無良﹐使我不鄕。坤爲都。穿﹐元本作卒﹐相作和﹐鄕作香﹐均依汲古﹐然義皆難解﹐恐仍有訛字。

同人。鴻飛遵陸﹐公出不復﹐伯氏客宿。詳《剝》之《升》。出﹐汲古作母﹐依宋元本。

大有。代戍失期﹐患生無知。懼以發難﹐爲我開基﹐邦國憂愁。《左傳莊八年》齊侯使連稱管至父戍葵丘﹐瓜時而往﹐曰及瓜而代﹐期戍﹐公問不至﹐故與無知等作亂。伏艮爲守﹑爲戍﹑爲期﹐坎爲失﹐故曰失期。坎爲患﹑爲憂懼﹐坤爲我﹑爲邦國﹐全用旁通。○生﹐汲古作至﹐依宋元本。知﹐各本皆作聊﹐依《漸》之《謙》校。

謙。伯氏爭言﹐戰於龍門。構怨結禍﹐三世不安。詳《坤》之《離》。正反震相背﹐故爭言。震爲伯﹐故曰伯氏。○伯氏﹐宋元本作齊魯﹐玆依汲古。

豫。周政養賊﹐背生人足。陸行不安﹐國危爲患。震爲周﹐坎爲賊﹐坤爲政﹑爲育﹐故曰周政養賊。震爲足﹐艮爲背﹐足在背上﹐故曰背生人足。坤爲陸﹐坎險﹐故不安。坤爲國﹐坎爲患也。此全用卦象制辭﹐未必有故實。○賊﹐宋元本作賤﹐玆依汲古。

隨。蜩螗歡喜﹐艸木暢茂。百果蕃生﹐日益富有。詳《謙》之《解》。喜﹐宋元本作翹﹐富作多﹐依汲古。

蠱。魃爲災虐﹐風吹云卻。止不得復﹐復歸其宅。首句汲古作薄災暴虎﹐宋元本作薄災暴虐﹐依《小畜》之《中孚》校。薄爲魃之音訛字。

臨。乘驑駕驪﹐遊至東齊。遭遇行旅﹐逆我以資﹐厚得利歸。震爲馬﹐坤亦爲馬﹐故曰乘驑駕驪。震爲東﹐伏巽爲齊﹐故曰東齊。震爲行旅﹐坤爲資財﹐逆行﹐故曰逆我以資。坤多﹐故曰厚得利。

觀。鳳生七子﹐同巢共乳﹐歡悅相保。坤文﹐故曰鳳。艮數七﹐故曰七子。艮爲巢﹑爲乳﹐伏震爲歡悅。

噬嗑。桃雀竊脂﹐巢於小枝。動搖不安﹐爲風所吹。心寒漂搖﹐常憂殆危。詳《損》之《渙》。

賁。東山西山﹐各自止安。𨿽相登望﹐竟未同堂。詳《姤》之《坤》。竟未﹐汲古作不得﹐依宋元本。

剝。匍匐出走﹐驚懼惶恐。白虎生孫﹐蓐收在後。匍匐﹐以手行也。艮爲手﹐手在地上﹐故曰匍匐。陽在上﹐故曰出。坤爲恐懼﹐艮爲虎﹑爲孫﹐伏兌爲西方﹐色白﹐故曰白虎。兌爲秋﹐故曰蓐收。《月令》孟秋之月其神蓐收是也。○匐﹐宋元本作伏﹐依汲古。惶﹐宋本﹑汲古作皇﹐依元本。

復。重弋射隼﹐不知所定。質疑蓍龜﹐告以肥牡。明神答報﹐宜利止居。詳《困》之《蹇》。弋﹐元本訛或﹐牡作性﹐依宋本﹑汲古。四五句宋元本倒﹐依汲古。

無妄。開門內福﹐喜至我側。加以善祥﹐爲吾室宅。宮城洛邑﹐以昭文徳。震爲開﹐艮爲門﹐上干﹐故曰納福。震爲喜﹑爲善祥﹐艮爲室宅﹑爲宮城﹑爲邑﹐乾爲王﹐故曰洛邑。洛邑﹐王城也。伏坤爲文。○加以﹐宋元本作嘉門﹐依汲古。室﹐汲古作家﹐昭作招﹐依宋元本。

大畜。鳥飛狐鳴﹐國亂不寧。下彊上弱﹐爲陰所刑。艮爲鳥﹑爲狐﹐震爲飛﹑爲鳴﹐故曰鳥飛狐鳴。艮爲國﹐兌毀﹐故曰不寧。四五陰爻﹐乾爲艮所畜﹐故曰爲陰所刑。

頤。三雞啄粟﹐八雛從食。饑鷹卒擊﹐失亡兩叔。伏巽爲雞﹐震數三﹐故曰三雞。伏兌爲啄。巽爲粟﹐震爲雛﹐坤數八﹐故曰八雛。震爲從﹑爲食﹐艮爲鷹﹐坤虛﹐故曰饑鷹。艮爲擊﹑爲叔﹐坤數二﹐坤喪﹐故曰失亡兩叔。

大過。嘆息不悅﹐憂從中出。喪我金罌﹐無妄失位。兌口﹐故曰嘆息。互大坎﹐故不悅﹐故憂從中出。乾爲金﹐震爲罌﹐震伏﹐故曰喪我金罌。○罌﹐宋元本作嬰﹐依汲古。從﹐汲古作逆﹐依宋元本。

坎。剛柔相呼﹐二姓爲家。霜降旣同﹐惠我以仁。詳《家人》之《損》。二﹐宋元本作三﹐依汲古。

離。襄送季女﹐至於蕩道。齊子旦夕﹐畱連久處。詳《屯》之《大過》。末句元本作久流連處﹐依宋本﹑汲古。襄送﹐各本多作送我﹐依《屯》之《大過》校。

咸。低頭竊視﹐有所畏避。行作不利﹐酒酢魚餒﹐眾莫貪嗜。艮爲頭﹐澤下﹐故曰低頭。艮爲視﹐巽爲盜﹐故曰竊視。巽伏﹐故曰畏避。兌毀﹐故不利。兌爲澤﹑爲酒﹐巽爲魚﹑爲木﹐木作酸﹐故曰酒酢。酢﹐酸也。巽爲爛﹐故曰餒。餒﹐爛也。○畏﹐宋元本作遇﹐依汲古。酢﹐宋本﹑汲古作酸。餒﹐汲古作敗﹐依元本及宋元本。

恆。典冊法書﹐藏閣蘭臺。𨿽遭亂潰﹐獨不遇災。詳《坤》之《大畜》。閣﹐汲古作在﹐依宋元本。

遁。旦醉病酒﹐暮卽瘳愈﹐獨不及咎。伏震爲旦﹐坤迷﹐故曰旦醉。○卽﹐宋元本作多﹐末句作不反爲咎﹐均依汲古。

大壯。畫龍頭頸﹐文章未成。甘言美語﹐說辭無名。詳《蒙》之《噬嗑》。

晉。日月運行﹐一寒一暑。榮寵赫赫﹐不可得保。顚躓殞墮﹐更爲士伍。詳《巽》之《震》。

明夷。爭利王市﹐朝多君子。蘇氏六國﹐獲其榮寵。伏巽爲利市﹐震君﹐故曰王市。坤爲朝﹐震爲君子﹑爲蘇﹐坤爲國﹐坎卦數六﹐故曰六國。言蘇秦說六國﹐佩六國相印也。

家人。六蛇奔走﹐俱入茂艸。驚於長途﹐畏懼啄口。詳《丰》之《巽》。

睽。懸貆素餐﹐食非其任。失轝剝廬﹐休坐徙居。詳《頤》之《益》。

蹇。歡欣九子﹐俱見大喜。提攜福至﹐王孫是富。此用《中孚》象。震爲歡欣﹐數九﹐故曰九子。艮手爲提攜﹑爲孫﹐震君﹐故曰王孫。○至﹐元本作善﹐依汲古。

解。伯夷叔齊﹐貞廉之師。以徳防患﹐憂禍不存。詳《革》之《否》。

損。雄聖伏名﹐人匿麟驚。走鳳飛北﹐亂潰未息。詳《否》之《大過》。

益。久鰥無偶﹐思配織女。求其非望﹐自令寡居。艮爲鰥﹐坤女﹐巽爲繩﹑爲織﹐故曰織女。艮爲求﹑爲望﹐巽爲寡﹐言織女爲天孫不能求也。

夬。破亡之國﹐天所不福﹐難以止息。兌爲破﹐坤爲國﹐坤伏不見﹐故曰天所不福。乾爲天。

姤。老慵多卻﹐獘政爲賊。阿房驪山﹐子嬰失國。伏坤爲老﹐坤柔﹐故曰老慵。巽爲隙﹐卻隙同。巽伏爲賊﹐坤爲獘﹑爲政﹐故曰獘政爲賊。中孚艮爲房﹑爲山﹐震馬﹐故曰驪山。艮少﹐故曰子嬰。○卻﹐汲古訛欲﹐依宋元本。

萃。三羖六牂﹐相隨俱行。迷入空澤﹐經涉虎廬。爲所傷賊﹐死於牙腹。詳《同人》之《蒙》。經﹐元本作遙﹐依汲古。

升。喋囁噱嚾﹐昧冥相摶。多言少實﹐語無成事。震言﹐正反兌亦爲言﹐故曰喋囁。喋囁﹐多言也。震爲笑樂﹐故曰噱嚾。噱﹐大笑。嚾﹐音讙。諠囂也。坤爲黑﹐故曰昧冥。伏艮爲摶﹐正反艮﹐故曰相摶。正反兌﹐故曰多言。坤虛﹐故曰少實﹐語無成事。坤爲事。○喋﹐宋本訛囁﹐汲古訛噬﹐玆依元本。噱嚾﹐宋元本訛處懼﹐依汲古。噱﹐汲古訛作﹐於是宋元本又由而竟作處矣﹐以此證汲古所據之﹐本前於宋元。嚾﹐汲古《明夷》之《豫》《謙》之《豫》《謙》之《乾》皆訛爲耀﹐獨此處存其眞﹐而宋元本則訛爲懼。《明夷》之《豫》《謙》之《乾》則又皆訛爲曜﹐於此見汲古本之可貴也。摶﹐各本皆作搏﹐然與嚾不韻﹐故決其爲摶字﹐以摶與搏形太近也﹐且《明夷》之《豫》宋本作傳﹐尢爲作摶確證。

困。舞陽漸離﹐擊築善歌。慕丹之義﹐爲燕助軻。陰謀不遂﹐矐目死亡﹐功名何施。《史記刺客傳》荊軻奉樊於期首函﹐秦舞陽奉地圖﹐及事敗﹐秦人大索太子丹及荊卿之客﹐髙漸離善擊築﹐秦王乃矐其目﹐使擊築於側﹐後以鉛實築中擊秦王﹐乃被殺。伏震爲舞﹑爲築﹑爲歌﹐艮手爲擊﹐故曰擊築善歌。坎赤﹐故曰丹。兌爲燕﹐震爲軻﹐故曰爲燕助軻。坎爲陰謀﹐離爲目﹐坎爲失﹐故曰矐目。矐﹐《索隱》曰以馬矢燻目﹐令失明也。坎爲棺槨﹐故曰死亡。震爲功﹐艮爲名﹐艮震皆伏﹐故曰功名何施。○舞﹐宋元本作武﹐依汲古。矐﹐汲古作霍﹐依宋元本。目﹐宋元本作自﹐何作賈﹐均依汲古。助﹐汲古作荊﹐依宋元本。

井。尹氏伯奇﹐父子分離。無罪被辜﹐長舌爲災。詳《訟》之《大有》。

革。五精亂行﹐政逆皇恩。湯武赫怒﹐共伐我域。《東京賦》辧方位而正﹐則五精帥而來摧﹐注﹕五精﹐五方星也。伏艮爲星﹐坤爲亂﹐震爲行﹐故曰五精亂行。伏坤爲政﹐坤逆行﹐故曰政逆皇恩﹐爲怠遑訛字。《詩商頌》不敢怠遑﹐《箋》﹕怠惰﹐遑暇也。怠遑﹐言怠惰敖嬉也。坤柔﹐故曰怠遑。震爲王﹐故曰湯武。震爲怒﹑爲伐﹐坤爲域﹐全用旁通象。

鼎。西曆玉山﹐東入玉門。登上福堂﹐飲萬歲漿。通《屯》。坎位西﹐震爲玉﹐互艮﹐故曰玉山﹐故曰玉門﹐震爲東也。震爲登﹑爲福﹐艮爲堂﹐坤爲萬歲﹑爲漿﹐震口﹐故曰飲萬歲漿。

震。行觸大忌﹐與司命忤。執囚束縛﹐拘制於吏﹐幽人有喜。震爲行﹐坎爲忌諱。諱﹐避也。坎隱﹐故曰忌。伏巽爲命﹐坎爲忤﹐故與司令忤。艮爲執囚﹑爲枸制﹐伏巽爲束縛﹐艮爲官吏﹑爲幽人﹐震爲喜。○大忌﹐宋本作夫忌﹐元本作天忌﹐汲古作忌諱﹐依《剝》林校﹐因夫天皆大之訛﹐故知決爲大字。忤﹐宋元本作牾﹐似爲啎之訛字﹐玆依汲古。

艮。機父不賢﹐朝多讒臣。君失其政﹐保家久貧。機疑爲皇之訛﹐《詩小雅》皇父卿士﹐讒口囂囂。林似本此。艮初至五正反震﹐故曰讒。互震爲君﹐艮爲臣﹐坎爲失﹐保疑爲使之訛。○家﹐汲古作我﹐依宋元本。艮爲家。

漸。三人俱行﹐北求大牂。長孟病足﹐倩季負糧。柳下之寶﹐不失我邦。詳《大有》之《丰》。不失我邦者﹐按﹕《家語》齊求岑鼎於魯﹐魯與鼎﹐齊侯曰﹕柳下季謂是則受之﹐魯侯請季﹐季曰﹕與齊鼎﹐求免君國也。但臣亦有國﹐免君之國﹐破臣之國﹐亦君之所惡也。魯乃以眞鼎往。此林屢見﹐皆作驪黃﹐惟此作我邦﹐於事獨切。長孟﹐汲古作孟長﹐依宋元本。邦﹐宋元本作糧﹐亦後人所攺﹐以求叶韻﹐獨汲古於此字存其眞。負糧﹐依《革》之《恆》校﹐各本皆作囊。漸下艮爲季﹑爲負﹐上巽爲糧﹐事詳《革》之《恆》。

歸妹。鵠思其雄﹐欲隨鳳東。順理羽翼﹐出次須日。中畱北邑﹐復返其室。詳《需》之《離》。須日中﹐汲古作日中須﹐依宋元本。

丰。常徳自如﹐不逢禍災。離爲禍災。

旅。白鵠遊望﹐君子以寧。履徳不愆﹐福祿來成。互巽爲白﹐艮爲鵠﹑爲望﹐故曰白鵠遊望。艮爲君子﹐艮安﹐故曰寧伏。震爲履﹑爲福祿。

巽。膚敏之徳﹐發憤晨食。虜豹禽說﹐爲王得福。詳《大有》之《困》。晨﹐汲古作忘﹐說作越﹐皆非。

兌。百足俱行﹐相輔爲彊。三聖翼事﹐王室寵光。國富民康。詳《屯》之《履》。宋元本無第四句﹐依汲古。

渙。生不逢時﹐困且多憂。年老衰極﹐中心悲愁。艮爲時﹐震爲生﹐下坎﹐故曰困且多憂。艮爲壽﹐故曰年老。坎爲中心﹑爲悲愁。

節。出門蹉跌﹐看道後旅。買羊逸亡﹐取物逃走。空手握拳﹐坐恨爲咎。艮爲門﹐震爲出﹐坎蹇﹐故曰蹉跌。震爲大塗﹑爲後﹐兌爲羊﹐與震連體﹐故曰逸亡。艮爲手﹐正反艮相對﹐故曰空手握拳。坎爲恨。

小過。牧羊稻田﹐聞虎喧讙。畏懼悚惕﹐終無禍患。詳《隨》之《漸》。

旣濟。龍潛鳳北﹐箕子變服。陰孽萌作。北﹐汲古作池﹐依宋元本。箕﹐宋元本作其﹐依汲古。其子與蜀才讀同﹐且其箕音同﹐非訛字﹐不過他林皆作箕﹐故從汲古。

未濟。國無比鄰﹐相與爭彊。紛紛匈匈﹐天下擾攘。○匈匈﹐汲古作凶凶﹐依宋元本。攘﹐宋元本作憂﹐依汲古。

小過之第六十二

小過。初𨿽驚惶﹐後乃無傷。受其福慶﹐永永其祥。震爲驚﹑爲後﹑爲福慶。

乾。積徳累仁﹐靈佑順信﹐福祉日增。乾爲仁徳﹑爲信﹑爲福﹐順行純乾﹐故曰積﹑曰累。

坤。謹愼重言﹐不幸遭患。周召述職﹐脫免牢門。此用《小過》象。艮爲謹愼﹐震爲言﹐正反震故曰重言。互大坎爲患。震爲周﹑爲召﹐坎爲牢獄﹐艮爲門﹐震出在外﹐故曰脫免。○門﹐宋元本作開﹐依汲古。

屯。鳥飛鼓翼﹐喜樂堯徳。虞夏美功﹐要荒賓服。艮爲鳥﹐震爲翼﹑爲鼓﹑爲飛﹑爲帝﹐故曰堯﹐故曰虞夏。坤爲要荒。

蒙。牙孽生齒﹐室堂啟戶。幽人利貞﹐鼓翼起舞。詳《臨》之《姤》。

需。使伯采桑﹐拒不肯行。與叔爭訟﹐更相毀傷。依《離》之《明夷》校。采桑﹐各本皆訛東求。

訟。手足易處﹐頭尾顚倒。公爲雌嫗﹐亂其蠶織。詳《夬》之《蹇》。惟此用《小過》象。艮爲手﹐在下﹐震爲足﹐在上﹐故曰易處。艮爲頭﹐在下﹐覆艮爲尾﹐在上﹐故曰顚倒。震爲公﹐與兌連體﹐故曰公爲雌嫗。巽爲蠶﹑爲織﹐巽隕﹐故曰亂。

師。匠卿操斧﹐豫章危殆。袍衣脫剝﹐祿命訖已。劉毓松云《左傳襄四年》匠慶用蒲圍之檟﹐慶卿古通用。匠卿卽匠慶﹐魯匠人也。伏巽爲工﹐故曰匠卿。震爲木﹐故曰豫章。坎爲危殆﹐震爲袍衣。伏巽爲命﹐坤喪﹐故曰訖已。訖﹐終也。○卿﹐或爲慶之音訛字。豫章﹐大木也。

比。天女踞牀﹐不成文章。南箕無舌﹐飯多沙糠。虐眾盜名﹐雌雄折頸。詳《大畜》之《益》。糠﹐元本訛糖﹐依汲古。

小畜。大椎破轂﹐長舌亂國。墻茨之言﹐三世不安。艮爲椎﹐震爲轂﹐兌毀﹐故曰破轂。兌爲舌﹐震爲大兌﹐故曰長舌。巽爲墻﹐坎爲茨﹐《毛傳》茨﹐蒺藜也。震爲言﹐數三﹐艮爲世﹐故曰三世。

履。銜命辱使﹐不堪厥事。中墮落去﹐更爲斯吏。巽爲兌口﹐巽爲命﹐故曰銜命。巽爲隕落﹐故曰中墮落去。伏艮爲僮僕﹐故曰斯吏。《後漢左雄傳》職斯祿薄﹐注﹕斯﹐賤也。○墮﹐各本皆作墜﹐斯吏作負載﹐玆依《未濟》之《坎》校。

泰。三蛇共室﹐同類相得。甘露時降﹐生我百谷。伏巽爲蛇﹐艮爲室﹐數三﹐故曰三蛇共室。兌爲露﹐震爲生﹑爲百谷。

否。衣宵夜遊﹐與君相逢。除患解惑﹐使我不憂。詳《歸妹》之《大有》。衣宵﹐原作衣繡﹐遭作逢﹐《歸妹》之《大有》《旅》之《小過》繡皆作宵。按﹕《禮記》鄭注﹕宵﹐卽繒也﹐與繡義略同﹐玆作繡﹐似宵之音訛字﹐以焦用禮記字此不應獨否﹐又逢字上下不協﹐皆依《歸妹》之《大有》校。

同人。被髮獸心﹐難與爲鄰。來如風雲﹐去如絕弦﹐爲狼所殘。此用《小過》象。震爲髮﹐艮爲獸﹐互大坎爲心﹐故曰獸心。巽爲風﹐坎爲云﹐故曰來如風雲。巽爲弦﹐兌爲絕﹐艮爲狼﹐兌口﹐故曰爲狼所殘。○云﹐汲古作雨﹐依宋元本。

大有。剛柔相呼﹐二姓爲家。霜降旣同﹐惠我以仁。詳《家人》之《損》。

謙。牛馬聾瞶﹐不曉齊味。委以鼎俎﹐治亂憒憒。馬﹐依《頤》之《鼎》校﹐各本皆作耳。

豫。低頭竊視﹐有所畏避。行作不利﹐酒酢魚餧﹐眾莫貪嗜。詳《鼎》之《解》。作﹐汲古作旅﹐酢作酸﹐依宋元本。

隨。兩師娶婦﹐黃巖季子。成禮旣婚﹐相呼南去。膏澤下土﹐年歲大有。詳《否》之《坤》。○去﹐汲古作上﹐依宋元本。

蠱。戴盆望天﹐不見星辰。願小失大﹐遁逃墻外。詳《賁》之《蒙》。

臨。二人輦車﹐徙去其家。井沸釜鳴﹐不可以居。兌卦數二﹐震爲人﹑爲車﹑爲行﹐故曰徙。伏艮爲家﹐兌爲井﹐坤水在上﹐故曰井沸。坤爲釜﹐震爲鳴﹐故曰釜鳴。艮爲居﹐艮伏﹐故曰不可居。

觀。壞臂反肘﹐怒不可止。狼戻腹心﹐無與爲市。艮爲臂﹑爲肘﹐伏震爲歸﹐故曰反肘。震爲怒﹐艮爲狼﹐坤爲腹心﹐巽爲市。○止﹐宋元本作二﹐狼訛佷﹐與作以﹐俱依汲古。狼戻腹心者﹐言心懷毒佷叵測也。

噬嗑。湯火之憂﹐轉解喜來。離火﹐坎水﹐故曰湯火。震爲解﹑爲喜﹐言由坎憂轉爲震喜也。○火﹐宋元本作世﹐依汲古。

賁。忠信輔成﹐王政不傾。公劉肇基﹐文武綏之。坎爲忠信﹐震爲王﹐艮成終﹐故曰成王﹐言周公輔佐成王也。震爲公﹐艮爲基﹐離爲文﹐震爲武﹐故曰文武綏之。○基﹐宋元本作舉﹐依汲古。

剝。登髙斬木﹐頓躓蹈險。車傾馬罷﹐伯叔吁嗟。一陽在上﹐故曰登髙。艮爲木﹑爲刀劍﹐故曰斬木。震爲車﹐震覆﹐故曰車傾。坤爲馬﹑爲勞﹐故曰馬罷。罷疲同﹐音婆﹐與蹉韻。○罷﹐汲古作疲﹐依宋元本。第四句汲古作叔伯蹉噓﹐乃後人所攺﹐以與疲葉﹐豈知疲音皮﹐皮音婆﹐古經傳罷倦之罷固皆讀婆也。凡易林罷字無不協婆﹐以此見易林用字之古﹐與經傳同﹐《易中孚六三》罷與歌韻是其證也。

復。桑之將落﹐隕其黃葉。失勢傾側﹐而無所立。首二句宋本作桑之隕落﹑黃敗其葉﹐元本作桑之落隕﹐次句同宋﹐汲古作桑方隕落﹑黃葉敗散﹐玆依《履》之《噬嗑》校。

無妄。鸞鳳翺翔﹐集於家國。念我伯姊﹐與母相得。伏坤爲文﹐艮鳥﹐故曰鸞鳳。艮爲家國﹐巽長女﹐故曰伯姊。伏坤爲母。○家﹐宋元本作喜﹐依汲古。惟汲古作國家﹐非﹐依宋元本。

大畜。陰淫所居﹐盈溢過度﹐傷害禾稼。通《萃》。坤爲陰﹑爲水﹐兌澤亦爲水﹐故曰陰淫﹑曰盈溢。巽爲禾稼﹐兌毀﹐故曰傷害禾稼。○盈﹐宋元本作益﹐非﹐依汲古。

頤。霄冥髙山﹐道險峻難。王孫罷極﹐困於阪間。艮爲天﹐故曰霄。《玉篇》霄﹐雲气也。霄冥髙山﹐言山髙入霄漢靑冥之間也。震爲王﹐艮爲孫﹐坤爲勞﹐故曰罷極。艮爲道﹑爲阪﹐坤爲困苦﹐正反艮﹐故曰困於阪間。

大過。和璧隋珠﹐爲火所燒。冥昧失明﹐奪精無光﹐棄於道旁。通《頤》。震爲珠﹑爲玉﹐艮爲火﹐故曰爲火所燒。坤爲黑﹐故曰冥昧失明﹑曰奪精無光。震爲精﹐艮爲光﹑爲道。○奪﹐宋本訛奮﹐依元本﹑汲古。於﹐元本作其﹐依宋本﹑汲古。

坎。虞君好神﹐惠我老親。恭承宗廟﹐𨿽慍不去﹐復我內室。《左傳僖五年》虞公曰﹕吾享祀丰潔﹐神必據我﹐故曰好神。互震爲神。艮爲宗廟﹐坎爲慍。○神﹐汲古作田﹐非﹐依宋元本。惠﹐元本作惡﹐依宋本﹑汲古。𨿽﹐汲古作長﹐依宋元本。

離。爪牙之士﹐怨毒祈父。轉憂與己﹐傷不及母。詳《謙》之《歸妹》。士﹐宋元本作夫﹐依汲古。祈﹐元本作圻﹐依宋本﹑汲古。

咸。倉盈庾億﹐宜稼黍稷﹐年歲有息。詳《乾》之《師》。

恆。窗牖戶房﹐通利明光。賢智輔聖﹐仁徳大行。家給人足﹐海內殷昌。詳《大畜》之《升》。房﹐汲古訛傍。

遁。切切之患﹐凶重憂薦﹐爲虎所吞。伏坤爲憂患﹑爲凶﹐艮爲虎﹐伏兌口﹐故曰爲虎所吞。○切切﹐汲古作忉忉﹐依汲古。

大壯。水無魚滋﹐陸爲海涯。君子失居﹐小人相攜。坤爲水﹑爲魚﹐坤伏﹐故曰水無魚滋。滋﹐生也。伏艮爲陸﹐坤爲海﹐艮坤相連﹐故曰陸爲海涯。艮爲君子﹑爲居﹐巽隕落﹐故失居。坤爲小人﹐重坤﹐故曰相攜。○滋﹐宋元本作池﹐依汲古。

晉。九疑郁林﹐沮濕不中。鸞鳳所惡﹐君子攸去。詳《無妄》之《巽》。

明夷。六翮泛飛﹐走歸不及。脫歸王室﹐亡其騂特。震爲翮﹑爲飛﹐坎數六﹐故曰六翮泛飛。震爲走﹑爲歸﹐坎陷﹐故不及。震爲王﹐坎爲室﹑爲馬﹐坎爲赤﹐故曰騂。騂﹐赤色馬也。坤爲牛﹐故曰特。坤喪﹐故曰亡其騂特。○泛﹐宋元本作況﹐依汲古。

家人。不直莊公﹐與我爭訟。媒伯無禮﹐自令壅塞。詳前。莊﹐前作杜﹐莫知孰是﹐姑兩存之。

睽。瘡痍多病﹐宋公危殘。吳子巢門﹐殞命失所。詳《兌》之《蠱》。瘡痍多病﹐元本﹑汲古作倉庚多億﹐依宋本。

蹇。失羊捕牛﹐無損無憂。兌爲羊﹐兌伏﹐故曰失羊。艮爲牛﹐艮手﹐故曰捕牛。

解。夏麥麩﹐霜擊其芒。疾君敗國﹐使我誅傷。詳《泰》之《賁》。麩﹐依宋元本﹐汲古作麩﹐非。

損。昧昧闇闇﹐不知白黑。風雨亂擾﹐光明伏匿﹐幽王失國。坤黑﹐故曰昧闇。巽爲白﹐巽伏﹐故不知。坤爲風﹑爲亂﹐兌爲雨﹐故曰風雨亂擾。艮爲光明﹐坤閉﹐故伏匿。震爲王﹐坤黑﹐故曰幽王。坤爲國﹑爲喪﹐故曰失國。

益。執斧破薪﹐使媒求婦。和合二姓﹐親禦飲酒。色比毛嬙﹐姑公悅喜。詳《家人》之《漸》。毛嬙﹐古美女名。第四句宋元本作親迎斯須﹐非﹐依汲古。

夬。六疾生狂﹐癡走妄行。北入患門﹐與禍爲鄰。伏坤爲疾﹐乾數六﹐故曰六疾。兌剛魯﹐故曰狂﹑曰妄﹑曰癡。乾爲行﹐坤爲禍患﹑爲門﹐位北﹐故曰北入患門。○第二句元本作妄癡走行﹐依宋本﹑汲古。

姤。驅羊就羣﹐佷不肯前。慶季愎諫﹐子之被患。通《復》。震爲羊﹐坤爲羣﹐坤閉﹐故不前。震爲諫﹐坤爲患。《左傳襄二十八年》慶嗣謂慶封曰﹕禍將作矣﹐請速歸﹐慶封不聽。又其女盧蒲姜曰﹕夫子愎﹐莫之止﹐將不出。子之﹐卽慶捨﹐爲慶封子。慶季﹐卽慶封。後子之被盧蒲癸刺死﹐慶封奔魯。○佷﹐汲古作狼﹐依宋元本。

萃。二人共路﹐東趨西步。十里之外﹐不相知處。共﹐依《比》之《損》校﹐各本皆作異﹐非。

升。義不勝情﹐以欲自營。幾利危躬﹐折角摧頸。詳前。危﹐汲古訛爲﹐依宋元本。幾皆作覩﹐依《坤》之《丰》校。

困。騷騷擾擾﹐不安其類。疾在頸項﹐凶危爲憂。巽進退不果﹐故曰騷擾﹑曰不安。坎爲疾﹐艮爲項頸﹐艮伏﹐兌見﹐兌毀在上﹐故曰疾在頭頸。坎爲危憂。

井。三河俱合﹐水怒湧躍。壞我王室﹐民困於食。詳《蠱》之《頤》。

革。陽曜旱疾﹐傷病稼穡﹐農人無食。離火﹐故曰陽曜﹑曰旱。伏坎爲疾病﹐巽爲稼墻﹐伏震爲耕﹐故曰農人。坤虛﹐故無食。

鼎。流浮出食﹐載豢入屋。釋轡系馬﹐西南廡下。通《屯》。坎水﹐坤水﹐故曰流浮。震爲出﹑爲食﹐坤爲載豢﹐《說文》以谷圈養豕也。坎爲豕﹐故曰載豢入屋。艮爲屋﹐震爲馬﹑爲釋﹐巽爲轡﹑爲系﹐故曰釋轡系馬。坤爲西南﹑爲下﹐上艮﹐故曰廡下。○轡﹐宋元本作鞍﹐依汲古。

震。門戶之居﹐可以止捨。進仕不殆﹐安樂相保。互艮爲門戶﹑爲居﹐艮止﹐故曰捨。艮爲官﹐故曰仕。震爲進﹑爲樂﹐坎爲殆﹐震解﹐故不殆。○仕﹐汲古訛士﹐依宋元本。

艮。過時不歸﹐雌雄苦悲。徘徊外國﹐與母分離。詳《豫》之《大壯》。

漸。中田有廬﹐疆埸有瓜。獻進皇祖﹐曾孫壽考。坎爲中﹐艮爲田﹑爲廬﹑爲疆埸﹑爲瓜﹐艮爲壽﹑爲祖﹐又爲曾孫。林詞皆小雅詩句。

歸妹。失時無友﹐覆家出走﹐傫如喪狗。艮爲時﹑爲友﹑爲家﹐艮覆﹐故曰失時﹑曰無友﹑曰覆家。震爲出走﹐艮爲狗﹐艮覆﹐故曰喪狗。全取反艮象。《家語》孔子在衛東門外﹐傫傫如喪家之狗。○傫﹐汲古作何﹐依宋元本。

丰。反鼻歧頭﹐二寡獨居。艮爲鼻﹐上卦艮反﹐故曰反鼻。《釋名》物兩爲歧﹐艮爲頭﹐艮反向上﹐故象形曰歧頭。巽爲寡﹐二至五正反巽﹐又兌卦數二﹐故曰二寡。○二﹐宋元本作三﹐依汲古。

旅。衣裳顚倒﹐爲王來呼。成就東周﹐封受大福。通《節》。震爲衣裳﹐正反震﹐故曰衣裳顚倒。震爲王﹐兌爲呼﹐《詩齊風》顚倒衣裳﹐自公召之。震爲東﹑爲周﹐艮爲成﹐故曰成就東周。震爲福﹐義與毛異。

巽。飛不遠去﹐還歸故處﹐興事多悔。巽進退不果﹐故曰飛不遠去﹑還歸故處。伏震爲飛﹑爲反﹐故曰還歸。

兌。含血走禽﹐不曉五音。瓠巴鼓瑟﹐不悅於心。瓠巴﹐人名。《荀子》瓠巴鼓瑟﹐遊魚出聽﹔《列子》瓠巴鼓瑟﹐而鳥舞魚躍。首二句言鳥獸含有气血﹐並不曉音律﹐然一聞瓠巴鼓瑟而感於心也。伏坎爲血﹐艮爲禽。伏震爲音﹐巽卦數五﹐故曰五音。艮爲瓠﹐震爲鼓﹑爲瑟。坎爲心﹐坎憂﹐故不悅。○瓠﹐汲古訛匏﹐依宋元本。

渙。求玉獲石﹐非心所欲﹐祝願不得。震爲玉﹐艮爲求﹑爲石﹐故曰求玉獲石。坎爲心願﹐坎失﹐巽隕﹐故不得。

節。山崩谷絕﹐大福盡竭。涇渭失紀﹐玉曆旣已。歷﹐各本皆作石﹐依《屯》之《蒙》校。旣﹐盡也。

中孚。嗔目懼怒﹐不安其居。散渙府藏﹐無有利得。震爲怒﹐互大離﹐故曰瞋目懼怒。艮爲居﹑爲安﹐風隕落﹐故不安其居。艮爲府﹐巽爲散渙﹑爲利。此指呂嬃散棄財實事。

旣濟。眾邪充側﹐鳳凰折翼。微子復北﹐去其邦國。多用半象。

未濟。六月采﹐徵伐無道。張仲方叔﹐克敵飲酒。詳《離》之《坎》。○方叔克敵﹐汲古作叔季孝友﹐依宋元本。

旣濟之第六十三

旣濟。玄兔指掌﹐相與相恃。證訊詰問﹐誣情自直。宛死誰告﹐口爲身禍。多用半象。指﹐汲古作捐﹐恃作視﹐誣作注﹐直作侶﹐宛死誰告作死誣難告﹐均依宋元本。

乾。遊駒石門﹐騄耳安全。受福西鄰﹐歸隱玉泉。乾爲門﹑爲石﹑爲馬﹐故曰遊駒石門﹑曰騄耳。坎爲西鄰﹑爲泉﹐乾爲玉。○隱﹐宋元本作邑﹐依汲古。

坤。陽春艸生﹐萬物風興。君子所居﹐禍災不到。坤爲茅茹﹐故曰艸﹑曰萬物。坤爲風﹑爲禍災。○風﹐宋元本作盛﹐依汲古。坤爲風失傳象。

屯。人無足﹐法緩除。牛出雄﹐走羊驚。不失其家。前四句三字句﹐末四字句。震爲人﹑爲足﹐伏巽﹐下斷﹐故曰無足。坎爲法律。除﹐授官也。坤柔﹐故曰緩除﹐言人有疾不能授官也。坤爲牛﹐震爲出﹑爲雄﹑爲羊﹑爲驚。艮爲家。家﹐音姑﹐與除韻。○緩﹐汲古作紱﹐依宋元本。牛﹐宋元本作才﹐依汲古。

蒙。泰山上奔﹐變見太微。陳吳廢忽﹐作爲禍患。艮爲山﹐震東﹐故曰泰山。泰山﹐東嶽也。震爲奔﹐艮爲星﹐故曰太微。坤坎皆在北。太微﹐北極星也。陳吳﹐皆訛字﹐疑吳爲突之形訛﹐陳爲臣之音訛﹐言祭仲臣突廢忽也﹐事見《左傳桓十一年》突﹐鄭厲公﹔忽﹐鄭昭公。坤爲臣﹐坎爲禍患。○山﹐元本作上﹐上作止﹐依宋本﹑汲古。吳﹐汲古作吾﹐微作傲﹐依宋元本。

需。乘龍吐光﹐先暗後明。燎獵大得﹐六師以昌。乾爲龍﹐離爲光﹐互兌口﹐故曰吐光。坎爲暗﹐離爲明﹑爲燎﹐坎數六﹐坎眾﹐故曰六師以昌。言文王因獵得太公也。○第二句宋元本先作使﹐依汲古。後﹐宋本﹑汲古作復﹐依元本。又吐光﹐汲古作光土﹐六作太﹐均依宋元本。《山海經》天不足西北﹐有龍銜燭照天門。

訟。羊頭兔足﹐羸瘦少肉。漏囊敗粟﹐利無所得。詳《剝》之《恆》。

師。因禍受福﹐喜盈其室。螟虫不作﹐君無苛忒。坤爲禍﹐震爲福﹑爲喜﹐坎爲室。巽爲螟虫﹐巽伏﹐故曰不作。震爲君﹐坤爲苛忒﹐震解﹐故無。○苛忒﹐宋元本訛可得﹐依汲古。

比。舜升大禹﹐石夷之野。徵詣王庭﹐拜治水土。王庭﹐汲古作黃門﹐依《乾》之《中孚》。

小畜。烏子鵲雛﹐常與母俱。顧類羣族﹐不離其巢。伏艮爲鳥﹐震爲鵲。坤爲母﹑爲羣﹑爲族類。艮爲巢。○族﹐汲古作聚﹐依宋元本。

履。夷羿所射﹐發輒有獲。矰加鵲鷹﹐雙鳥俱得。元本注﹕夷羿﹐古之善射者。伏震爲射﹐坎爲獲。系繳於矢曰矰。巽爲矰。艮爲鷹﹐震爲鵲﹐坤數二﹐故曰雙鳥。○矰﹐汲古訛增﹐鵲作倉﹐俱依宋元本。

泰。晨風文翰﹐大興就溫。昧過我邑﹐羿無所得。詳《小畜》之《革》。文翰﹐鳥也。

否。六喜三福﹐南至歡國。與喜同樂﹐嘉我潔徳。乾爲喜福﹐數六﹐艮數三﹐故曰六喜三福。乾爲南﹐坤爲國﹐乾爲金玉﹐故曰潔徳。○同﹐宋本作忻﹐嘉作珪﹐均依汲古。

同人。鬭龍股折﹐日遂不明。自外爲主﹐弟伐其兄。《左傳莊十四年》內蛇與外蛇鬭於鄭南門中﹐內蛇死﹐後宋人劫祭仲﹐納厲公﹐所謂自外爲主也。厲公入﹐昭公出奔﹐所謂弟伐其兄也。同人巽爲股﹐伏震爲龍﹐坎爲折﹐故曰折股。離爲日﹐在下﹐故不明。震爲主﹑爲兄﹐坎爲震弟。

大有。蒙慶受福﹐有所獲得﹐不利出域。通《比》。坤爲民﹐拱向九五﹐故曰有獲。坤爲域﹐坤閉﹐故不利出域。○域﹐宋元本作門﹐非﹐依汲古。

謙。蠻夷戎狄﹐太陰所積。涸冰沍寒﹐君子不存。詳前《師》之《巽》。

豫。畏昏潛處﹐候旦昭明。卒逢白日﹐爲世榮主。詳《大有》之《中孚》。世榮﹐依校﹐各本皆作榮祿。

隨。水流趨下﹐欲至東海。求我所有﹐買鮪與鯉。詳《益》之《無妄》。

蠱。冠帶南行﹐與福喜期。徼於嘉國﹐拜位逢時。○拜位﹐依《坎》之《井》校﹐宋元本作拜爲﹐汲古作釋爲﹐均非。

臨。莎雞振羽﹐爲季門戶。新沐彈冠﹐仲父悅喜。莎雞﹐蟋蟀也。《詩豳風》六月莎雞振羽。伏艮爲季﹐坤爲門戶﹑爲疑爲在之訛﹐言莎雞在季門戶也。《詩》九月在戶是其證。伏艮爲冠﹐艮手﹐故曰彈冠。仲父﹐管仲也。管仲初至﹐齊桓公爲三燻三沐﹐然後見﹐卽以爲相。震爲樂﹐乾爲父﹐故曰仲父悅喜。

觀。結衿流粥﹐遭讒桎梏。周召述職﹐身受大福。坤爲衿﹑爲結﹑爲漿﹐故曰粥。伏震爲周召﹐坤爲身。按﹕管子初見桓公﹐絀纓捷衽﹐使人操斧﹐結衿﹐卽捷衽﹐罪人之服也。粥鬻通﹐養也。結衿流粥者﹐言得罪而流寓在外也。周召者﹐周召公也。《揚子法言先知篇》云召公述職﹐蔽芾甘棠﹐言甘棠詩爲召公述職時﹐聽訟樹下也。身受大福者﹐言罪人蒙召公思得釋也。蓋魯韓詩說祇言聽訟﹐齊說兼平反冤獄也。○粥﹐汲古作弼﹐局本作溺﹐玆從宋元本﹐但仍恐有訛字。

噬嗑。田鼠野雞﹐意常欲逃。拘制籠檻﹐不得動搖。詳《需》之《隨》。

賁。居華巓﹐觀浮雲。風不搖﹐雨不濡。心平安﹐無咎憂。艮爲華顚﹐爲觀﹐坎爲云。伏巽爲風﹐坎爲雨﹐風雨皆在山下﹐故不被其禍。坎爲心﹑爲憂。○三字句﹐依宋元本。不﹐元本作之﹐依宋本﹐汲古作」居華山巓﹐遊觀浮雲。有雨不濡﹐心樂無憂「作四字句﹐皆後人妄攺﹐非。

剝。傾倚將顚﹐亂不能存。英雄作業﹐家困無年。陽窮上反下﹐故曰將顚。坤爲亂﹑爲亡﹐故不能存。艮爲家﹐坤爲年﹐坤喪﹐故無年。○亂不能存﹐宋本作不能得存﹐依汲古。

復。心願所喜﹐今乃逢時。保我利福﹐不離兵革。詳《兌》之《蹇》。

無妄。靈龜陸處﹐盤桓失所。阿衡退耕﹐夏封於國。艮爲龜﹑爲陸﹐艮止﹐故盤桓。巽爲衡﹑爲夏﹐坤爲國﹐故曰夏封於國。○夏﹐元本作憂﹐依宋本﹑汲古。

大畜。弱水之右﹐有西王母。生不知老﹐與天相保。不利行旅。伏坤爲水﹐坤柔﹐故曰弱水。互兌爲右﹑爲西﹐伏坤爲母﹐乾爲王﹐故曰王母。乾爲老﹑爲天﹐震爲行旅﹐兌折﹐故不利。元注﹕柳宗元曰﹕西海之山有王母﹐神山所居﹐其下有水﹐散渙無力﹐不能負芥。

頤。抱瑰求金﹐日暮坐吟。終月卒歲﹐竟無成功。瑰﹐《說文》珠也。震爲珠﹐艮爲抱﹑爲求﹑爲金﹐抱瑰求金﹐必不能得﹐故日暮坐吟也。艮爲日﹐坤爲暮﹐震爲吟﹐伏兌爲月﹐坤爲歲﹐艮爲終﹐故曰終月卒歲。坤喪﹐故無功。○月﹐汲古作身﹐依宋元本。

大過。言笑未畢﹐憂來暴卒。身加檻纜﹐囚系縛束。詳《明夷》之《大過》。○檻纜﹐宋本作搤檻﹐元本作搤攬﹐玆依汲古。

坎。望幸不至﹐文章未成。王子逐兔﹐犬踦不得。詳《謙》之《旣濟》。

離。震悚恐懼﹐多所畏忌。行道畱難﹐不可以步。詳前《蒙》之《渙》。

咸。雄狐綏綏﹐登山崔嵬。昭告顯功﹐大福允興。詳《咸》之《賁》。

恆。火起吾後﹐喜炙我廡。蒼龍銜水﹐泉噀屋柱。𨿽憂無咎。詳《噬嗑》之《兌》。我﹐宋元本作倉﹐依汲古。銜﹐汲古作含﹐屋作吾﹐均依宋元本。泉噀﹐宋元本作潠注﹐汲古作深噀﹐依《噬嗑》之《兌》校。

遁。危坐至暮﹐請求不得。膏澤不降﹐政戻民忒。詳《需》之《頤》。

大壯。孟春和气﹐鷹隼搏鷙﹐眾雀憂憒。震爲長﹑爲春﹐兌悅﹐故曰和气。伏艮爲鷹隼﹑爲雀﹐伏坤爲眾﹐故曰眾雀。坤爲憂。

晉。緩怯長姦﹐不能理冤。沈湎失節﹐君受其患。坎爲法﹐坤柔﹐故曰緩法。坎爲姦﹑爲冤﹑爲酒﹐故曰沈湎。艮爲節﹐坎失﹐故曰失節。震爲君﹐二至四震覆﹐坤爲患﹐故曰君受其患。○能﹐宋元本作肯﹐沈作浮﹐均依汲古。湎﹐宋元本作沈﹐汲古訛酒﹐依局本。

明夷。魚鱉貪餌﹐死於网鉤。受危因寵﹐爲身殃咎。坤爲魚﹐離爲鱉﹐震爲餌﹐離爲网﹐坎爲矯輮﹐故爲鉤。坎爲危﹐震爲寵﹐坎震連﹐故曰受危因寵。坤爲身﹑爲殃咎。○鉤﹐汲古作釣﹐依宋元本。因﹐宋元本作國﹐依汲古。

家人。金精耀怒﹐帶劍過午。徘徊髙庫﹐宿於山谷。兩虎相拒﹐弓弩滿野。詳《噬嗑》之《泰》及《震》之《豫》。耀﹐宋元本作輝﹐依汲古。庫﹐汲古作原﹐依宋元本。髙庫﹐地名。

睽。四目相望﹐稍近同光﹐並坐鼓簧。離爲目﹐兌西﹐數四﹐故曰四目﹐重離﹐故曰相望﹑曰同光。兌爲舌﹐故曰簧。

蹇。茹芝餌黃﹐塗飲玉英。與神流通﹐長無憂凶。詳《旅》之《復》。塗飲﹐依校﹐各本作飲酒。

解。求獐嘉鄕﹐惡蛇不行。道出岐口﹐復反其牀。伏巽爲蛇﹑爲牀﹐震爲行﹑爲道﹑爲口﹑爲反﹐獐﹑岐似用半艮象。○道出岐口﹐汲古作豳岐口還﹐依宋本﹐元本岐作歧。復反﹐宋元本作還復﹐依汲古。

損。天門地戶﹐幽冥不覩﹐不知所在。艮爲天﹑爲門﹐在戌亥﹐《乾鑿度》以戌亥爲天門﹐以辰巳爲地戶﹐兌在辰巳﹐故曰天門地戶。坤爲地﹑爲戶也。坤黑﹐故曰幽冥不覩。○覩﹐汲古作觀﹐依宋元本。此林皆言先天卦位。

益。跛足息肩﹐有所忌難。金城鐵郭﹐以銅爲關。藩屏自衛﹐安止無患。詳《遁》之《旅》。

夬。三雁俱飛﹐欲歸稻池。經涉萑澤﹐爲矢所射﹐傷我胸臆。萑﹐宋元本作雚﹐汲古作山﹐依《屯》之《旅》校。

姤。濟深難渡﹐濡我衣袴。五子善棹﹐脫無他故。通《復》。坤爲水﹑爲濟﹐重坤﹐故曰深。乾爲衣﹐巽爲袴﹐數五﹐故曰五子。震爲子﹑爲棹﹑爲脫。○五﹐汲古作王﹐依宋元本。

萃。飲酒作酗﹐跳起爭鬭。伯傷叔僵﹐東家治喪。詳《比》之《鼎》。

升。跛躓未起﹐失利後市。蒙被殃咎﹐不得鹿子。詳前第二句。宋元本作後失利市﹐依汲古。殃咎﹐宋本作咎殃﹐依元本。宋元本無末句﹐依汲古。

困。辰次降婁﹐建星中堅。子無遠行﹐外顚霄陷。遂命訖終。降婁九月辰次﹐伏艮﹐居戌﹐艮爲星﹐《月令》孟秋之月﹐建星昬中。兌爲秋。降婁﹐伏象。艮建星﹐本象兌也。伏震爲子﹑爲行﹐艮止﹐故曰無行。外顚句有訛字。巽爲命﹐困三至上互大過﹐大過死﹐故曰訖終。○命﹐汲古訛合﹐從宋元本。

井。商風召寇﹐來呼外盜。間牒內應﹐與我爭鬭。殫己寶藏﹐主人不勝。詳《豫》之《革》。

革。甘露醴泉﹐太平機關。仁徳感應﹐歲樂民安。詳《屯》之《謙》。

鼎。祭仲子突﹐要門逐忽。禍起子商﹐弟代其兄﹐鄭文不昌。《左傳桓十一年》宋人執鄭祭仲與之盟﹐以厲公歸而立之﹐鄭忽出奔衛。禍起子商者﹐謂禍起於宋也﹐或謂子應作於﹐非也。哀九年不利子商﹐注﹕子商﹐謂宋﹐宋﹐子姓﹐商後﹐故曰子商。厲公名突﹐鄭忽之弟﹐故曰弟代其兄。忽﹐卽昭公。昭﹐明也﹐文也。故曰鄭文不昌。鼎通屯。上坎爲仲﹐本卦兌剛魯﹐故曰子突。艮爲門﹐震爲逐﹑爲子﹐震爲兄﹐在下坎爲弟﹐居五爻君位﹐故曰弟代其兄。坤爲文﹑爲鄭﹐坤喪﹐故不昌。○忽﹐汲古訛急﹐商訛傷﹐均依宋元本。代﹐宋元本訛伐﹐文訛久﹐均依汲古。

震。反孼難步﹐畱不及捨。露宿澤陂﹐亡其襦袴。《左傳昭十年》蘊利生孼。孼﹐害也﹐疾病也。反孼難步者﹐言身反向後﹐不能步也。艮爲捨﹐艮止﹐故畱不及捨。坎爲露﹑爲宿﹑爲澤陂﹐巽爲襦袴﹐襦袴﹐皆裏衣。巽象伏不見﹐故曰亡。○及捨﹐宋元本作反舍﹐依汲古。

艮。虎狼結謀﹐相聚爲保。伺候牛羊﹐病我商人。詳《賁》之《宋》。

漸。明徳克敏﹐重華貢舉。放勛徵用﹐八哲蒙佑。伏兌爲華﹐兌卦數二﹐故曰重華。八哲﹐八元﹐八愷也。艮後天數八。○徵﹐汲古訛禦﹐依宋元本。

歸妹。貧鬼守門﹐日破我盆。毀罌傷瓶﹐空虛無子。詳《損》之《剝》。

丰。天命赤烏﹐與兵徼期。徵伐無道﹐箕子遊遨。《史記》武王觀兵盟津﹐有火至於王屋﹐流爲烏﹐其色赤﹐其聲魄云。離爲烏﹐離南方﹐故曰赤烏。伏艮爲天﹐巽爲命﹐故曰天命。艮爲兵﹑爲時。徼期者﹐言赤烏之瑞與兵事相應也。震爲徵伐﹑爲箕子﹑爲遨遊。○與或作興。

旅。威約拘囚﹐爲人所誣。臯陶平理﹐剖械出牢。脫歸家閭。伏震爲威﹐巽繩爲約﹐艮爲拘囚﹐正反兌口﹐故曰爲人所誣。艮爲臯陶﹐伏坎爲械﹑爲牢﹐震在坎下﹐故曰剖械出牢﹑曰脫歸家閭。艮爲家也。

巽。羊驚虎狼﹐聳耳羣聚。無益威彊﹐爲齒所傷。詳《坎》之《臨》。皆以兌爲耳。

兌。初𨿽啼號﹐後必慶笑。光明照耀﹐百喜如意。兌口﹐故啼號。伏震爲後﹑爲笑﹐互離﹐故曰光明照耀。震爲百喜。○喜﹐汲古訛嘉﹐依宋元本。

渙。馬服長股﹐宜行善市。蒙佑楷耦﹐獲金五倍。《詩鄭風》兩服上襄﹐《箋》兩服﹐中央夾轅者。震爲車﹑爲駕﹐故曰馬服。巽爲股﹑爲長。長股﹐鼄也。鼄亦巽象也。巽爲市﹐艮爲金﹐巽爲倍﹐卦數五﹐故曰獲金五倍﹑股長善走。

節。應門內崩﹐誅賢殺暴。上下咸悖﹐景公失位。長歸元洹﹐望妻不來。《詩大雅》乃立應門《箋》﹕諸侯之宮外門曰臯門﹐朝門曰應門。兌毀﹐二三四艮覆﹐艮爲門﹐故曰應門內崩。兌爲斧﹐故曰誅賢殺暴。艮上澤下﹐二至五正反艮﹐故曰上下咸悖﹐言相反也。艮納丙﹐故曰景。景﹐日也。震爲公﹐坎爲失﹐故曰景公失位。○崩﹐元本作萌﹐依宋本﹑汲古。元洹﹐宋元本作無恆﹐依汲古。

中孚。執斧破薪﹐使媒求婦。和合二姓﹐親禦飲酒。色比毛嬙﹐姑悅公喜。詳《小過》之《益》。和﹐汲古作好﹐依宋元本。酒﹐宋元本作須﹐依汲古。末句元本作姑公悅喜﹐依宋本﹑汲古。

小過。兩輪日轉﹐南上大阪。四馬共轅﹐無有險難﹐與禹笑言。詳《賁》之《需》。

未濟。千柱百梁﹐終不傾僵﹐周宗寧康。詳《謙》之《未濟》。

未濟之第六十四

未濟。志慢未習﹐單酒糗脯。數至神前﹐欲求所願﹐反得大患。坎爲志﹑爲酒。單﹐盡也﹐厚也。坎爲糗脯﹐言厚備酒糗脯也。坎爲願﹑爲患。○志﹐宋元本作忠。願﹐宋本作顧﹐依汲古。

乾。旦生夕死﹐名曰嬰鬼﹐不可得祀。詳《小畜》之《升》。

坤。大步上車﹐南到喜家。送我狐裘﹐與主俱來。詳《大過》之《困》。到﹐汲古作至﹐依宋本。

屯。西多小星﹐三五在東。早夜晨興﹐勞苦無功。詳《大過》之《夬》。興﹐各本多作行﹐依《大過》之《夬》校。

蒙。北陸藏冰﹐君子心悲。困於粒食﹐鬼驚我門。坎爲北陸﹐《左傳》日在北陸而藏冰。坎爲冰﹐坤爲藏。艮爲君子﹐坎爲心﹑爲悲﹑爲困。震爲粒﹑爲食﹐故曰困於粒食。坤爲鬼﹑爲門﹐震驚﹐故曰鬼驚我門。

需。山水暴怒﹐壞梁折柱。稽難行旅﹐流連愁苦。詳《咸》之《豫》。

訟。﹝原缺﹞

師。狡兔趯趯﹐良犬逐咋。雄雌爰爰﹐爲鷹所獲。詳《謙》之《益》。逐﹐元本作齚﹐依宋本﹑汲古。

比。增祿益福﹐喜來入室﹐解除憂惑。坎爲室﹑爲憂惑。陽居五﹐故吉。

小畜。騎龍乘風﹐上見神公。彭祖受刺﹐王喬贊通。巫咸就位﹐拜福無窮。詳《家人》之《剝》。風﹐汲古作鳳﹐刺訛制﹐均依宋元本。

履。天火卒起﹐燒我旁裏。延及吾家﹐空盡己財。通《謙》。艮爲天﹑爲火﹐震起﹐故曰天火卒起。坤爲裏﹐艮爲家﹐坤爲財﹐坤虛﹐故空。

泰。金帛黃寶﹐宜與我市。嫁娶有息﹐利得過倍。乾爲金玉﹐坤爲帛﹑爲黃﹐故曰金帛黃寶。伏巽爲市﹐震爲嫁娶﹑爲息。巽爲利﹑爲倍。○黃﹐宋元本作共﹐依汲古。過﹐汲古作萬﹐依宋元本。

否。鬼魅之居﹐凶不可捨。坤爲鬼﹐艮爲居﹑爲捨﹐坤凶﹐故不可捨。

同人。鳥飛兔走﹐各有畏惡。雕鷹爲賊﹐亂我室捨。通《師》。震爲鳥﹑爲飛﹑爲兔﹑爲走。坎爲畏惡﹐艮爲雕鷹﹐艮反與坎連﹐故曰雕鷹爲賊。坤爲亂﹐坎爲室。○首句汲古作飛鳥逐兔﹐非﹐依宋元本。

大有。初𨿽驚惶﹐後乃無傷﹐受其福慶。乾爲福慶。

謙。兩金相擊﹐勇气均敵。日月鬭戰﹐不破不缺。詳《同人》之《噬嗑》。

豫。曳綸河海﹐掛釣魴鯉。王孫利得﹐以享眾友。伏巽爲綸﹐坤水坎水﹐故曰河海。坤爲魚﹐故曰魴鯉。艮手﹐故曰掛釣魴鯉。艮爲孫﹐震爲王﹐坤爲利﹐故曰王孫利得。坎爲仲﹐艮爲友。○得﹐宋元本作得﹝有誤﹞﹐依汲古。友﹐汲古作發﹐依宋元本。

隨。犬畏狼虎﹐依人作輔。三夫執戟﹐伏不敢起﹐身安無咎。艮爲犬﹑爲狼虎﹐震爲人﹑爲夫﹐數三﹐故曰三夫。艮爲戟﹑爲手﹐故曰執戟。巽爲伏﹐艮爲身。狼虎﹐汲古作虎狼﹐依宋元本。作﹐宋元本作有﹐依汲古。

蠱。蜘蛛結网﹐以伺行旅。靑蠅嚵聚﹐以求膏腴。觸我羅域﹐爲网所得。巽爲蜘蛛﹑爲繩﹐故曰作网。震爲行旅﹐艮止﹐故曰伺。巽爲蠅﹐震爲靑﹐故曰靑蠅。艮爲求﹐震爲觸。○第四句依宋元本﹐汲古無。

臨。所望在外﹐鼎命方來。拭爵滌罍﹐炊食待之﹐不爲季憂。伏艮爲望。巽爲命﹐震爲鼎﹑爲爵﹑爲罍﹐按﹕《前漢賈誼傳》天子春秋鼎盛﹐注﹕鼎﹐方也。又《南史王僧辯傳》若鼎命中淪﹐請從此逝﹐又徐陵《爲陳武帝與周宰相書》﹕欽若唐風﹐推其鼎命﹐又鼎貴﹑鼎臣﹑鼎族爲古所常用﹐似有大意盛意。鼎命方來者﹐言大命方來也。伏艮爲手﹐故曰拭﹑曰滌。兌爲食﹐艮爲季﹐坤爲憂﹐震解﹐故曰不爲季憂。○命﹐宋元本作金﹐滌訛條﹐均從汲古。

觀。日月並居﹐常暗匪明。髙山崩顚﹐丘陵爲溪。詳《蹇》之《咸》。○溪﹐汲古作溪﹐依宋元本。

噬嗑。春服旣成﹐載華復生。莖葉盛茂﹐實穗泥泥。震爲春﹑爲服﹐艮爲成﹐故曰春服旣成。震爲華﹑爲生﹐震車﹐故曰載華復生。震爲莖葉﹑爲茂盛﹐艮爲果蓏﹐故曰實穗。泥泥﹐盛茂。

賁。華首山頭﹐仙道所遊。利以居止﹐常無咎憂。詳《臨》之《頤》。

剝。三狐嗥哭﹐自悲孤獨。野無所遊﹐死於丘室。艮爲狐﹐數三﹐故曰三狐。震爲歌﹐震反則哭﹐《易中孚六三》或泣或歌﹐卽以艮爲泣也﹐自覆象失傳﹐其辭遂不能解矣。坤寡﹐又一陽在上﹐皆孤獨之象也。坤爲悲﹑爲野﹑爲死﹐艮爲丘室﹐《禮》狐死正首丘﹐仁也。○嗥﹐宋元本作羣﹐依汲古。遊﹐汲古作由﹐依宋元本。

復。火中暑退﹐禾黍其食。商人不至﹐市空無有。《月令》季夏之月﹐火昏中﹐《詩》七月流火﹐《傳》云﹕火﹐大火也﹐流﹐下也。蓋火星未月昏中﹐申月西流﹐故謂之下。又《箋》云火星中而寒暑退﹐暑退而禾稼熟﹐故曰禾黍其食。火中用未濟象。離居五中﹐故曰火中。離爲暑﹐中則退矣。復下震爲禾﹑爲食﹑爲商人﹐巽爲市﹐巽伏﹐故市空。坤虛﹐故無有。○禾黍﹐汲古作求藿﹐依宋元本。

無妄。獨立山巓﹐求麋耕田。艸木不辟﹐秋饑無年。巽爲寡﹐故曰獨立。艮爲山﹑爲求﹐震爲麋﹑爲耕。震爲艸木﹐伏兌爲秋﹐無妄漢人多作無望﹐無望故無年﹐言麋非耕田之畜﹐故艸木不辟也。○麋﹐宋本作鹿﹐依汲古。

大畜。火𨿽熾﹐在吾後。寇𨿽近﹐在吾右。身安吉﹐不危殆。詳《歸妹》之《震》。三字句。

頤。囓囓﹐貧鬼相責。無有歡怡﹐一日九結。詳《丰》之《晉》。

大過。追亡逐北﹐至山而得。稚叔相呼﹐反其室廬。依《需》之《渙》校。各本皆作」追亡逐北﹐呼還幼叔。至山而得﹐反歸其室"﹐不協﹐惟《需》之《渙》是原詞﹐韻協象合。

坎。銜命辱使﹐不堪厥事。遂墮落去﹐更爲斯吏。伏巽爲命﹐兌口﹐故曰銜命。震爲使﹐伏巽爲墮落﹐艮爲僮僕﹐故曰斯吏。斯﹐賤役也。

離。被珠函玉﹐沐浴仁徳。應聘唐國﹐四門穆穆。蟊賊不作﹐凶惡伏慝。伏震爲珠玉﹑爲仁徳﹐伏坎﹐故曰沐浴仁徳。震爲帝﹐故曰唐國。伏艮爲國也。艮爲門﹐震卦數四﹐故曰四門。本卦互巽爲蟊賊﹐《詩小雅》及其蟊賊﹐《傳》食根曰蟊﹐食節曰賊。巽爲伏匿。○函﹐汲古作銜﹐銜﹐兌象。函﹐伏艮象﹐玆從宋元本。

咸。機關不便﹐不能出言。精誠適通﹐爲人所冤。坎爲機關﹐三上互大坎﹐故曰不便。震爲言﹐震伏﹐故不能言。乾爲精誠﹑爲往﹐故曰精誠適通。適通﹐卽感通也。乾爲人﹐兌爲言﹐正反兌﹐故曰爲人所冤﹐言被誑也。易林每遇正反兌或正反震﹐不曰讒佞﹐卽曰誣罔﹐皆本易與左氏。○第三句宋元本作精成通道﹐皆訛字﹐故依汲古。

恆。甕破缶缺﹐南行亡失。震爲甕﹑爲缶﹐巽下斷﹐故破缺。震爲南﹑爲行﹐巽隕落﹐故曰亡失。○缶﹐宋元本作盆﹐依汲古。失﹐元本作夫﹐依宋本﹑汲古。

遁。唇亡齒寒﹐積日淩根。朽不可用﹐爲身災患。兌爲唇齒﹐二四兌覆﹐故曰唇亡齒寒。乾爲日﹐乾實﹐故曰積日。艮爲根。淩﹐寒也﹐言日久根冷也。巽下斷﹐故曰朽。伏坤爲身﹑爲災患。○災﹐元本訛哭﹐依宋本﹑汲古。淩﹐疑訛。

大壯。蒙惑憧憧﹐不知西東。魁罡指南﹐告我失中。利以宜止﹐去國憂患。通《觀》。坤迷﹐故曰蒙惑憧憧。本卦震爲東﹐兌爲西﹐惑故不知。艮爲星﹐數七﹐故曰魁罡。《參同契》二月楡魁臨於卯﹐天罡據西﹐注﹕天罡卽北斗。《夢溪筆談》斗杓謂之剛﹐蓋前四星斗之魁﹐後三星斗之柄﹐故曰魁罡。震爲南﹐伏艮爲指﹐震言﹐故曰告。艮爲止﹐坤爲國﹑爲憂患也。○失﹐局本訛室。

晉。烏鴟摶翼﹐以避陰賊。盜伺二女﹐賴厥生福。旱災爲疾﹐君無黍稷。艮爲黔啄﹑爲烏鴟。摶﹐束也﹐捲也。《考工記》鮑人捲而摶之是也。烏鴟摶翼者﹐言鳥下擊物時必戢其兩翼不開張﹐若捲束然﹐正以防不測也。震爲翼﹐二四震覆﹐故曰摶翼。坎爲盜賊﹑爲隱伏﹐故曰以避陰賊。坤爲女﹐數二﹐艮止﹐故曰伺二女。離火﹐艮火﹐故曰旱。震爲君﹑爲黍稷﹐震覆﹐故無黍稷。

明夷。名成徳就﹐項領不試。景公耄老﹐尼父逝去。詳《履》之《剝》。

家人。言與心詭﹐西行東坐。鯀湮洪水﹐佞賊爲禍。離兩兌口相背﹐互坎爲心﹐故曰言與心詭。坎爲西﹐離爲東﹐離爲惡人﹐故曰鯀。坎爲水﹑爲賊﹐離兩兌口相對﹐故曰佞。明夷以離爲有言﹐故此曰詭﹑曰佞。

睽。獫狁匪度﹐治兵焦獲。伐鎬及方﹐與周爭彊。元戎其駕﹐衰及夷王。《詩六月篇》玁狁匪茹﹐整居焦獲﹐注﹕焦獲﹐地名。坎爲北﹐玁狁﹐北狄。離爲甲兵﹐重離﹐故曰焦獲。鎬﹑方﹐皆地名。兌西象也。震爲周﹐兌折震﹐故曰與周爭彊。○焦﹐汲古作元﹐元作焦﹐今依宋元本。劉云﹐毛詩作匪茹﹐箋云﹐度也。鄭蓋用齊詩以申毛義。又云﹕夷王𨿽亦命將出師﹐而未能攘逐﹐故曰衰。按﹕夷王始下堂﹐迎諸候﹐周室衰。

蹇。三火起明﹐雨滅其光。髙位疾顚﹐驕恣誅傷。詳《大有》之《師》。

解。陰涿川決﹐水爲吾祟。使我心憒﹐毋樹麻枲﹐居止凶殆。重坎﹐故曰陰涿川決。涿﹐《說文》流下滴也﹐《方言》瀧涿謂之沾。潰﹐言陰盛川決也。坎爲祟﹑爲心﹐震爲麻枲﹐水多﹐故不可樹藝也。○首二句宋元本作承川決水﹑爲吾之祟﹐玆依汲古。

損。厭浥晨夜﹐道多湛露。瀸衣濡袴﹐重難以步。詳《革》之《豫》。第三句宋本﹑汲古作沽我濡袴﹐依元本。

益。宜行賈市﹐所求必倍。載喜抱子﹐與利爲友。詳《大過》之《恆》。

夬。陰變爲陽﹐女化作男。治道得通﹐君臣相承。詳《屯》之《離》。

姤。樹蔽牡荊﹐生●山旁。仇敵背憎﹐孰肯相迎。《本艸》牡荊﹐一名黃荊﹐《淮南萬畢術》曰南山牡荊﹐指病自愈。巽爲樹﹑爲荊﹐震亦爲荊﹐震伏﹐故牡荊不見。○牡﹐元本訛壯﹐孰訛熟﹐從宋本﹑汲古。

萃。坐茵乘軒﹐據徳宰臣。虞叔受命﹐六合和親。巽爲茵﹐艮爲坐﹐故曰坐茵。坤爲車。軒﹐車也。坤爲臣﹐伏震爲帝﹐艮少﹐故曰虞叔。巽爲命﹐坤爲合﹐伏乾﹐數六﹐故曰六合。○據於徳﹐見論語﹐汲古作握徳﹐玆依宋元本。

升。云興蔽日﹐雨集艸木﹐年茂歲熟。坤爲云﹐乾爲日﹐乾伏﹐故曰蔽日。兌爲雨﹐巽爲艸木﹐故曰雨集艸木。坤爲年歲﹑爲丰熟。○年茂﹐元本作茂年﹐非﹐今依宋本﹑汲古。

困。播梅折枝﹐與母別離﹐絕不相知。詳《旅》之《大過》。○播﹐宋本作蟠﹐依元本﹑汲古。播﹐種也。

井。天旱水涸﹐枯槁無澤。困於沙石﹐未有所獲。通《噬嗑》。艮爲天﹑爲火﹐故曰天旱水涸。坎上下皆火﹐故涸也。離爲枯槁﹐艮爲沙石。

革。圭璧琮璜﹐執贄見王。百里寧戚﹐應聘齊秦。通《蒙》。震爲玉﹑爲王﹐坤爲贄﹐艮手﹐故曰執贄。坤爲裏﹑爲百﹑爲憂﹐故曰百里寧戚。本卦巽爲齊﹐兌爲秦﹐言百里奚相秦﹐寧戚相齊也。

鼎。龍渴求飲﹐黑雲景從。河伯捧醴﹐跪進酒漿﹐流潦滂滂。通《屯》。震爲龍﹐艮爲求﹐坤爲云﹐坤黑﹐故曰黑雲景從。坤爲河海﹐震爲伯﹐坎爲酒﹐艮手﹐故曰河伯奉醴。坤爲漿﹐坎水﹐坤水﹐故曰流潦滂滂。○黑雲﹐汲古作云黑﹐依宋元本。

震。雹梅零墮﹐心思憒憒﹐亂我靈气。首句依《大有》之《蒙》校。各本皆作零蔕。思﹐元本作積﹐依宋本﹑汲古。

艮。鹿求其子﹐虎廬之裏。唐伯李耳﹐貪不我許。詳《隨》之《否》。

漸。穿匏挹水﹐篝鐵然火。勞疲力竭﹐饑渴爲禍。詳前《艮》之《坤》。

歸妹。龍生馬淵﹐壽考且神。飛騰上天﹐捨宿軒轅﹐常居樂安。震爲龍﹑爲馬﹑爲生﹐下兌﹐故曰淵。震爲神﹐伏艮爲壽﹑爲天﹐震爲飛騰﹐在艮上﹐故曰上天。坎爲宿﹐艮爲捨﹑爲星﹐故曰軒轅。軒轅﹐星名也。震爲樂﹐伏艮爲安﹑爲居。○第三句汲古無﹐依宋元本增。常居樂﹐汲古作居樂常﹐依宋元本。三四句指傅說騎箕事。

丰。崔嵬北嶽﹐天神貴客。溫仁正直﹐主布恩徳。閔哀不已﹐蒙受大福。詳《屯》之《家人》。閔哀﹐依校﹐各本皆作衣冠﹐非。

旅。鬼夜哭泣﹐齊失其國﹐爲下所賊。二五互大坎爲鬼﹑爲夜﹐下卦震覆﹐故曰哭泣。本《中孚六三》爻詞也。巽爲齊﹐艮爲國﹐兌毀﹐坎失﹐故曰齊失其國。巽爲盜賊。按﹕《戰國策》齊湣王時﹐有當闕而哭者﹐求之則不得﹐後果失國﹐爲淖齒所殺。

巽。二政多門﹐君失其權。三家專制﹐禍起季孫。伏震。互艮爲門﹐初至四正反艮﹐故曰多門。震爲君﹐巽爲權﹐互坎﹐故曰失權。艮爲家﹐震數三﹐故曰三家。艮爲孫﹑爲少﹐故曰季孫。季氏三家之一﹐曾逐昭公﹐故曰禍起季孫。

兌。望幸不到﹐文章未就。王子逐兔﹐犬踦不得。詳《渙》林。王﹐汲古作三﹐依宋元本。

渙。伯虎仲熊﹐徳義淵泓。使布五教﹐陰陽順序。元刊注髙辛氏有伯虎﹑仲熊佐伯益治水。互艮爲虎熊。震長﹐坎中﹐故曰伯虎仲熊。震爲徳﹐坎水﹐故曰徳義淵泓。巽爲命﹐卦數五﹐故曰五教。○淵泓﹐宋元本作昭明﹐玆依汲古。

節。兩足四翼﹐飛入家國。寧我伯姊﹐與母相得。詳《同人》之《謙》。姊﹐宋元本作叔﹐依汲古。

中孚。春秋禱祝﹐解禍除憂﹐君無災咎。互震爲春﹐兌爲秋﹑爲禱祝﹑爲君﹑爲解。○祝﹐宋元本作祀﹐災咎作咎憂﹐均依汲古。

小過。牧羊稻園﹐聞虎喧讙。畏懼悚息﹐終無禍患。詳《隨》之《漸》。

旣濟。大蛇巨魚﹐相搏於郊。君臣隔塞﹐衛侯廬漕。詳《噬嗑》之《訟》。第四句依校。各本皆作郭公出廬。

焦氏易林注跋

昔楊子云著《太玄》﹐人皆笑之﹐子云曰﹕是不足病也。後世復有楊子云則好之矣。《焦氏易林》自來學者多愛其詞﹐而莫有通其義者﹐今經吾師尙節之先生按照易象句解字釋﹐凡昔人不知其所謂者﹐經先生以易象釋之﹐則機趣環生﹐神妙盡出﹐如《復》之《頤》云噂噂所言﹐噂﹐對語也。震爲言﹐頤初至上正反震相對﹐儼然對語﹐故曰噂噂。《需》之《小過》猋風阻越﹐《月令注》﹕猋風﹐回風也。小過二至五正反巽﹐儼象回風﹐故曰猋風。《家人》之《小畜》曰杲杲白日﹐爲月所蝕﹐小畜互離﹐離爲日﹐而下兌爲月﹐侵入離體之半﹐故曰爲月所蝕。若是者不知其幾千百﹐又如林詞極幽深晦﹐闇不易明者﹐如《大壯》之《離》丑寅不徙﹑辰巳有咎﹐離伏坎﹐坎上互艮﹐下互震﹐震先天居丑寅﹐艮後天居丑寅﹐故曰不徙﹐言艮震同居丑寅也。離上互兌﹐下互巽﹐兌先天居辰巳﹐巽後天居辰巳﹐澤風大過故曰有咎。又如《井》之《震》三男從父﹐三女從母﹐至巳而反﹐各得其所。震上下互坎艮﹐共三男﹐而震爲父﹐故曰從父。震伏巽﹐巽上下互離兌﹐共三女﹐而巽爲母﹐故曰從母。震巽相反復﹐至巳而反者﹐言至巳震究仍爲巽也。又如《需》之《晉》咸陽辰巳﹐長安戌亥﹐晉坤爲安﹐消息卦坤居西北﹐故曰長安戌亥。坤伏乾﹐消息卦乾盈於巳﹐故曰咸陽辰巳﹐言乾至巳而爲純陽也。又如《履》之《旣濟》不忍主母﹐爲失醴酒﹐冤尢誰告﹐經先生疏明﹐知用《列女傳》侍婢進毒酒事﹔《豫》之《恆》梟鳴室北﹐聲醜可惡﹐經先生疏明﹐知用《說苑》齊景公築臺不通爲梟鳴事﹔《蠱》之《中孚》商人子孫﹐資所無有。貪狼逐狐﹐畱連都市。貪狼逐狐﹐注家皆認爲訛字﹐經先生注明﹐狼狐二星皆主盜賊﹐見《史記天官書》﹐貪狼逐狐者﹐言流爲盜賊也。又如《漸》之《比》曰文山鴻豹﹐依《埤雅》釋鴻豹爲鴇﹔《小畜》之《革》曰晨風文翰﹐據《周書》《釋文》翰爲鳥﹐復據《說文》知文翰卽晨風﹔《小畜》之《未濟》曰靈明督郵﹐依《古今注》定督郵爲龜名﹐關於前者非易理易象熟於胸中﹐不能識其義﹔關於後者非博覽羣書不能通其詞。全書四千九十六林畢釋無遺﹐無匿象﹐無遁形﹐然則二千年來易林之詞不能通者﹐徒以世不復有焦延壽耳。有之﹐則如鏡燭形﹐一讀其詞﹐卽知其於易象何屬﹐鳥足爲病哉。至於是書一出﹐所有二千年周易舊解王陶廬所謂盲詞囈說者﹐盡行攺革﹐於經學所關至巨﹐又非第易林一書之顯晦也﹐其可寶貴爲何如哉﹗顧是書脫稿巳十餘年﹐徒以卷帙浩博﹐印行匪易益﹐與丰潤董宗之作人昆仲皆從先生遊﹐遂合力舉辦成此寶書﹐公之於世﹐以己卯夏開雕﹐至庚辰春竣事。至於校訂之役﹐益與宗之等𨿽分任其勞﹐然以易象之故﹐有非先生自任不可者﹐此亦無如之何也﹗庚辰正月受業仵道益謹跋。

