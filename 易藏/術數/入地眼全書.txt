入地眼全書

周兆熊序

同裏茂才萬君仁村﹐好學士也。自失怙後﹐爲買山計﹐讀《禮》之暇﹐究心地理﹐本之形勢以立其體﹐參之河洛以妙其用﹐非尋常言靑烏者所能逮。庚辰﹐余乞假南旋爲先大夫卜吉。延至家甫一歲﹐以丁內艱。服將聧﹐欲閉戶爲舉子業﹐遂辭去。余每購得一山一址﹐猶資商榷焉。玆有辜託長老地理全書之刻﹐請餘言。長老生宋時﹐扡葬建造﹐疊著神異﹐其遺址猶有存者。此編向無刻本﹐傳寫數百年﹐堪輿家祕如珍寶。萬君得之﹐梓以行世﹐可謂公矣。地理之說﹐余素未研究﹐不知是書之善。然每見萬君適墓登壠﹐考驗得失無差謬﹐豈非遵守其說而有明效哉﹖他日出所學以問世﹐其樹立必有可觀。吾以是編之刻﹐信之矣。時而不靈者﹐比使仁孝之儔不忍於薄其親者﹐相度原野有所依據﹐而不至於眩惑。其爲益也﹐豈有涯哉﹖他日樹華得志﹐科名快談﹐纂述石渠蕓閣之間﹐必有鴻篇揚聲儒雅。而其書之梓﹐亦足以見其存心矣。建昌周兆熊臥余序。

黃中模序

地理之說﹐繁雜不一﹐今與古殊﹐甲與乙異。同師之學﹐或彼此各鳴其長﹔一人之身﹐或前後頓易其義。善於立論者﹐辭達而理未舉﹔妙有心得者﹐語晦而筆不靈。理气明晰﹐未必貫穿形勢﹔龍脈審辧﹐甚且錯謬陰陽。擅其長者﹐了然於心目﹐燦然於口舌矣。又復吝惜珍祕﹐移易顚倒﹐使讀者茫然眩惑﹐失所依據。非有聰明才辧之實﹐不能分別而抉擇之也。𨿽然﹐儒者之言﹐可以折衷是非。晉之郭景純﹑唐之卜則巍﹑宋之蔡牧堂﹑明之劉靑田皆以儒者而精地理者也。以術士言之﹐說或囿於俗﹔以儒者言之﹐藝可進於道。南昌萬子樹華識性爽朗﹐曩從余遊﹐講業論文之餘﹐旁涉堪輿﹐便有契悟。篋中藏有宋托長老《入地眼》一書﹐地無遁形﹐理有實際﹐異於世之惝恍支離其說者。所謂釋其行而儒其言者﹐長老有焉。樹華不復吝惜珍祕﹐梓而行世﹐索序於余。余老困名場﹐疲事舉業﹐窮愁所寄﹐瀏覽葬經﹐性之所欣﹐時有創獲﹐欲編輯一書﹐融會眾說﹐自愧不文而未果。今得托長老所著﹐諸家之言皆有所折衷﹐𨿽其間有未雅馴﹐而理舉辭達非晦。道光辛已秋﹐法授奉政大夫掌廣西道監察禦史前翰林院編修加三級範亭黃中模拜撰。

萬樹華跋

曩爲先君謀窀穸﹐日隨靑烏家登山陟嶺﹐足蹇甚。比暮﹐萃先賢地理書﹐剪燭讀之。更闌燼落﹐弗輟也。如是者有年。然以所見證所讀﹐率皆牽彊附會﹐遠於自然﹐心竊疑之。東鄕徐壽山先生者﹐積學士也。遊癢序有聲﹐家故丰﹐以葬父故﹐絕意進取﹐專攻堪輿藝﹐然不屑以術鳴。歲丁卯﹐來會城﹐余獲從遊者七年。旣爲余卜葬先君﹐而余亦追隨杖履﹐口講指畫﹐得以聞所未聞。然後知山川河嶽自有眞性情﹐剪裁作用自有眞識力﹐牽彊附會無當也。旣又得托長老《入地眼全書》凡十卷﹐書皆寫本﹐祕弗傳。伏而誦之﹐其旨宗《河》《洛》法﹐用挨星於理气爲神妙﹐恍然如披雲霧睹靑天﹐驗之故家巨族陰陽兩宅﹐其盛衰隆替﹐罔不畢合。向之竊竊然疑者﹐至是不覺渙然冰釋也。𨿽然﹐地理之學微矣。余何人斯﹐知識淺陋﹐涯涘未窺﹐敢竊先賢緒餘哉﹗且思獵取科名﹐玷墨弗暇﹐何暇及此﹖第念附於棺者﹐必誠必信﹐人子皆有是責。則余曩所盡心力而爲之﹐諒必有同情者。余旣獲是編﹐何忍自祕﹖爰付剞劂﹐用公同好﹐或亦韓子所謂「以之爲己順而祥﹐以之爲人愛而公」者歟﹖刻旣成﹐述其緣起如此。道光元年歲次辛巳仲夏月望後五日﹐南昌萬樹華仁村氏謹跋於省垣之宗祠。

例言

一﹑是書自宋迄今﹐巨族大家抄寫成帙﹐祕之已久。或前後失次﹐或散軼不全﹐愚不揣固陋﹐畱心匯正﹐歷數寒暑﹐方成全集。至間有欠雅馴處﹐字字坦然明白﹐故不敢妄爲刪易。

二﹑是書理透法巧﹐言簡意賅。其他書有相爲表裏者﹐如賴之催官﹑陳之撥砂﹑吳之夾竹梅花﹑葉之理气三訣﹑張陳之四彈子是也。但諸家坊刻傳書不傳訣﹐或且讀其書而不能用其書。玆集條分縷析﹐妙諦俱現﹐能使閱者了然﹐易於學習。

三﹑地理之書﹐言巒頭者或遺理气﹐言理气者又遺巒頭﹐彼此偏勝﹐多無應驗﹔至於立向之法﹐更未有詳言及者。是編將龍﹑穴﹑砂﹑水並向五字互相發明﹐言巒頭卽兼講理气﹐言理气卽帶講巒頭﹐體用賅備﹐洵爲全璧。

四﹑是書引用古經﹐在他書或因奧語難明﹐致有妄加批注﹐彊爲牽合者﹐玆集證佐詳明﹐見解獨出﹐於古經意義無不透徹。學者切勿以引用處多習見語﹐視爲尋常坊本。愚蓋逐字逐句細心體認﹐每於巒頭合理气處﹐尢多聞所未聞﹐讀此眞可力破疑。

五﹑是書已經考驗。凡富貴名墓﹐髙山平洋﹐無不符合。況長老手作甚多﹐陰陽二宅經彼建造﹐至今不替。學者試觀其巒頭作法﹐再審其理气應用﹐方知此書神效。

六﹑是書先熟看巒頭﹐然後細玩理气。蓋陰陽五行微妙難言﹐巒頭卽理气之著也。若捨巒頭而重理气﹐開卷了然﹐登山茫然﹐便是屋裏先生。惟深知巒頭﹐又能明理气﹐知所先後﹐而技乃至於神。

入地眼全書天星卷一

天星卦序

天尊地卑﹐乾坤定矣。卑髙以陳﹐貴賤位矣。動靜有常﹐剛柔斷矣。方以類聚﹐物以羣分﹐吉凶生矣。在天成像﹐在地成形﹐變化見矣。是故剛柔相摩﹐八卦相蕩﹐一陰一陽﹐一上一下﹐一外一內﹐或上臨下﹐或下臨上﹐變化而莫測。是以鼓之以雷霆﹐潤之以風雨﹐一寒一暑﹐日月光明﹐運化不已。故乾﹐健也﹔坤﹐順也﹔震﹐動也﹔巽﹐入也﹔坎﹐險也﹔離﹐麗也﹔艮﹐止也﹔兌﹐說也。是故雷以動之﹐風以散之﹐雨以潤之﹐日以暄之﹐艮以止之﹐兌以說之﹐乾以君之﹐坤以藏之。乾道成男﹐坤道成女。乾知大始﹐坤作成物。乾以易知﹐坤以簡能。易則易知﹐簡則易從。易知則有親﹐易從則有功。有親則可久﹐有功則可大。可久則賢人之徳﹐可大則賢人之業。易簡而天地之理得矣﹐天地之理得而成位乎其中矣。蓋天晝夜旋轉而不停﹐日月五星隨之。天帝順行十二宮﹐布四時之令﹔太陽逆行十二宮﹐宣八節之功。是以八卦陰陽變動﹐應四時八節交會於天地矣。

大寒﹐天帝在醜﹐太陽臨子﹐交會於子丑之間﹐故子與丑合﹐萬物成終成始。《易》曰「成言乎艮。」雨水﹐天帝到寅﹐太陽在亥﹐寅亥交會﹐故寅與亥合﹐丑寅輔艮﹐東北之卦也。春分﹐天帝臨卯﹐太陽在戌﹐故卯與戌合﹐卯戌交會﹐甲乙輔震﹐正春之令也﹐萬物發生。《易》曰「帝出乎震。」谷雨﹐天帝在辰﹐太陽到酉﹐故辰與酉合﹐辰酉交會﹐萬物潔齊。《易》曰「齊乎巽。」小滿﹐天帝到巳﹐太陽在申﹐故巳與申合﹐申巳交會﹐辰巳輔巽﹐東南之卦也。夏至﹐天帝到午﹐太陽臨未﹐故午與未合﹐午未交會﹐丙丁輔離﹐正夏之令也﹐萬物皆茂。《易》曰「相見乎離。」大暑﹐天帝在未﹐太陽居午﹐午未交會﹐萬物致養。《易》曰「致役乎坤。」處暑﹐天帝到申﹐太陽到巳﹐申巳交會﹐申未輔坤﹐西南之卦也。秋分﹐天帝到酉﹐太陽在辰﹐酉辰交會﹐庚辛輔兌﹐正秋之令﹐萬物悅成。《易》曰「悅言乎兌。」霜降﹐天帝到戌﹐太陽居卯﹐戌卯交會﹐陰陽相薄。《易》曰「戰乎乾。」小雪﹐天帝在亥﹐太陽在寅﹐亥寅交會﹐戌亥輔乾﹐西北之卦也。冬至﹐天帝回歸北極﹐入於垣﹐太陽復命告功﹐壬癸輔子﹐正冬之令也﹐萬物歸藏。《易》曰「勞乎坎。」夫由出而齊﹐而相見﹐帝之鼓乎出機也。而成由人﹐以向乎出焉。起震終艮﹐一歲之終也﹐而循環之妙在中矣。

乾宮天星

《易》曰「乾道行健。元亨﹐利貞。」其性燥急﹐陽之亢也。位居西北。乾以君之﹐六子皆統攝而分職以聽﹐又孰翕受時令於冬﹐曰「戰乎乾。」陰陽相薄﹐肅殺相攻﹐卽純陽克陰也。霜降﹐天帝到戌﹐太陽居卯﹐戌卯交會﹐陰陽相薄。《易》曰「戰乎乾。」小雪﹐天帝在亥﹐太陽到寅﹐亥寅交會﹐戌亥輔乾﹐西北之卦。天星曰陽機﹐又曰天璣﹐奎宿十六星赤居其所。今五星聚奎﹐則天下世盛文明。又曰封豕﹐主文章之府。又主天子武庫﹐故主兵權﹐所以禁暴橫行。又主溝瀆。其星下九尺乃日﹑月﹑五星之中道。乾在天皇之左﹐是以聖人畫卦﹐以乾爲八卦之首﹐爲天﹑爲父﹑爲龍﹑爲馬﹐故天地萬物亦以乾爲首。乾三爻俱陽﹐萬物資始。坤三爻俱陰﹐萬物資生。是以聖人以干﹑坤爲天地定位﹐地理家用之爲權衡。

乾龍法

凡乾龍起祖﹐卓立雲霄如龍樓鳳閣者﹐出脈過蛺﹐起伏盤旋﹐布气行度﹐到頭結穴﹐與眾不同。其龍不可與亥同行﹐亥乃龍之曜鬼﹐先賢所忌﹐切宜詳細。若得單淸過脈﹐地局端正﹐砂水全備﹐爲龍之上格。若得主星髙聳﹐功垂社稷﹐澤及生民﹐恩榮奕世。中格龍結穴者﹐翰院聲價﹐日近天顏。下格龍結穴者﹐亦發科甲﹑巨富﹑人丁。若得殿上貴人者﹐聚气火星也。上格龍主出將入相﹐大有功勛﹐名聞四海。中格龍結穴者﹐主尙書﹑侍從﹐翰院榮封。下格龍結地者﹐主科第大富。或火星變土結穴者﹐產狀元﹑宰輔。或木星結者﹐出尙書﹑侍郎。或金星結者﹐主科甲屏翰。水星結者﹐定出翰林學士。土星結者﹐主科貢秀士﹐百萬之莊﹐富壓一郡。總看龍之彊弱﹐穴之有無砂之拱峙﹐水之澄淸﹐案之朝拱﹐五種俱備﹐方爲是地﹔而有缺陷﹐便是鬼气。庸師到此﹐歡天喜地﹐假者好看﹐眞者天祕。明師到此﹐圓規方矩﹐自有道理。有徳之家遇著此地﹐無徳之家反是掏气。

亥宮天星

《易》曰「亥乃屬水﹐西北之隅。」納卦於震。地支之十有二數﹐木之長生位。時令於冬﹐太陽驚蟄到亥﹐白露到巳向﹐天帝小雪到亥山。天星曰天皇﹐壁宿二星﹐一東一璧﹐其名東璧。二星赤居其所﹐下九星尺爲天之中道﹐主文章圖書之祕府也。又主土工。明則圖書集﹐道術行﹐小人退﹐君子進﹐天下士子多賢良﹐世上詩翁賽謫仙。

亥龍法

《易》曰「亥在天門之左﹐紫微傍照之所﹐天極太乙常居也。」木之長生﹐又得天皇之星下照亥地。若亥龍起祖﹐單淸過脈﹐爲龍之上吉。凡亥龍過峽出脈﹐到頭結穴﹐束咽處必須要一亥字﹐到頭結穴者爲吉。二十四龍惟有五龍難下﹕一亥龍﹐左乾右壬﹔一辛龍﹐左酉右戌﹔一午龍﹐左丙右丁﹔一巽龍﹐左辰右巳﹔一卯龍﹐左甲右乙。此五龍陰陽駁雜﹐兼帶煞气。若得單淸過脈﹐發福更大﹑更悠久。不但來龍如此﹐五向必作正向﹐方得房分不偏﹔而若兼左兼右則三房受害﹐無三則二房受害矣。凡亥龍起祖﹐由亥旋入艮結穴者﹐定主科甲及第﹐富貴顯耀。若卯龍起祖﹐入丙轉亥結穴者﹐主文武雙全﹐宰輔三公。如兌龍起祖轉丙入庚者﹐主巨富﹐又主翰苑才名。如正亥結穴者﹐主科甲連綿﹐官居臺閣。

壬宮天星

《易》曰「壬屬北方。」陽水納卦於離﹐爲天干之九數。故《卜易》曰「離火己卯己酉親。」己﹑壬二乾隸離。時令仲冬﹐太陽雨水到壬山﹐處暑到丙向﹐天帝大暑到壬山。天星曰陰權﹐室宿二星赤居其所﹐爲太廟﹐天子之宮也。又爲元宮﹐一曰淸廟﹐又爲軍糧之府﹐又土工事。其下九天爲日﹑月﹑五星之中道。土一星﹐爲天子宮﹔下一廟爲太廟﹐故羽林以衛之﹐將有土工之事。占於營室﹐其星明正則國昌﹐文明四海﹔不明則鬼神不享祭祀﹐天下多生疾疫。

壬龍法

紫微帝座﹐一白星傍照壬地﹐又得四輔六相左右輔之﹐爲龍之上吉。其龍不可與亥同行﹐謂之龍身帶曜﹐先賢所忌﹐切宜詳細。若干龍起祖﹐由坤入午﹐正出面結穴者﹐定主科甲翰苑﹐官居極品。如坎龍起祖﹐由甲出乙﹐轉壬結穴者﹐主富貴雙全﹐科甲聯登。若午龍起祖﹐入坤轉乙﹐向甲結穴者﹐主巨富﹐田聯阡陌﹐官居臺省。

坎宮天星

《易》曰「坎﹐陷也。習坎﹐有孚維心﹐亨。行有尙。」位居正北﹐雨以潤之而枯槁滋息。時令仲冬。曰「勞乎坎」﹐以終歲勤動﹐慰勞於斯﹐一陽藏蓄而休息也。冬至﹐天帝回歸北極於子垣﹐太陽復命告功於醜所﹐壬癸輔子。坎﹐冬之令也﹐萬物歸藏﹐帝旣慰勞而一元告成。《易》曰「勞乎坎。」天星曰陽光﹐虛宿二星赤居其所﹐冢宰之象﹐主北方城邑﹑廟堂祭祀之事。又主風雲﹑死喪﹑哭泣。下九尺是日﹑月﹑五星之中道﹐其星明大則天下安泰。又危宿三星赤﹐亦居其所﹐爲天府﹐一曰天市﹔又曰架屋﹐爲天子廟堂。下九尺由日﹑月﹑五星之中道。主架屋受藏風雨﹑墓墳祠禮﹐亦爲冢宰之官。主天下五穀丰稔﹐以象海涵珠滋萬物之所。一白正臨﹐九紫對照﹐八白居左﹐六白居右﹐兩相輔佐﹐天帝成始之宮也。

坎龍法

凡坎龍起租﹐骨脈分明﹐地局端正﹐到頭結穴者﹐爲龍之上吉。若轉坤龍結穴者﹐定主雙生之兒﹐富貴可許。如旋申起勢﹐轉正坎出面結者﹐亦主科甲富貴。又有翻身逆勢﹐旋申由午結回龍顧租﹐必得局法端正﹐砂水秀麗﹐定主翰苑才名﹐日近天顏﹐富而好禮。又主雙生之兒﹐又生六指之人。如壬癸起祖﹐旋申入辰﹐轉乙出面者﹐主產武略將帥之職﹐英俊雄偉之才。若巽山起祖﹐由坎出面結者﹐主生雙女。兌龍亦同﹐主家財消散。

癸宮天星

《易》曰「癸屬北方之陰水﹐納卦於坎﹐爲天干之十數。」故《卜易》曰「坎水戊寅外戊申。」癸﹑戊二乾隸坎﹐時令仲冬之末。太陽大寒到山﹐大暑到向﹔天帝小寒到山。天星曰陰光﹐女宿四星赤居其所﹐爲天之少府﹐掌管書機。又爲須女﹑賤妾之稱﹐婦職之小也。主布帛﹑裁制﹑嫁娶。下九尺爲日﹑月﹑五星之中道。其星明則文士現﹐五穀丰﹐女工昌盛﹐府庫充盈。

癸龍法

凡癸龍起祖﹐旋申入辰轉乙出面結穴者﹐主生英雄豪傑﹐才堪將帥。如旋申起勢﹐轉正坎出面結者﹐主科甲富貴。若轉坤龍結穴者﹐富貴雙全。如翻身逆勢﹐旋申由午結回龍顧祖﹐定主科甲翰苑﹐又主雙生之兒﹑六指之人。與坎宮同推。

丑宮天星

《易》曰「丑屬陽土﹐東北之界﹐納甲於兌﹐金庫於醜。」地支之二數﹐時令季冬。太陽小寒到醜山﹐小暑到未向。天帝大寒到醜山。天星曰金牛﹐又曰鬥牛。牛宿六星赤居其所﹐爲天之關梁﹐主犧牲之事。日﹑月﹑五星貫之爲中道。上二星﹐主道路﹔次一星﹐主關梁﹔又次二星﹐主南夷。其上二星﹐一曰積路﹐一曰積火﹐主道路﹔中間一火星﹐主關梁﹑牛馬﹔次下三星﹐主南越。星明大則王道﹐天下安﹐牛馬廣﹔不明﹐則牛馬瘟疫。

醜龍法

《易》曰「醜居東北。」以八白同宮﹐貪狠一星﹐在紫微之北下照丑地。在天爲四金﹐在時爲四季。然天市垣中﹐天機一星傍照丑地。故醜龍起祖﹐骨脈分明﹐爲龍之上吉﹐定產富貴之人。其龍不可與癸同行﹐切宜詳細。如兌龍起祖﹐入艮由震出面結穴者﹐主產文武全才之士﹐威鎭邊夷。若艮龍起祖﹐由丙入庚結穴者﹐主科甲奕世﹑丁財大旺。若亥龍起祖﹐入艮轉未結穴者﹐主大富﹐乃得牛羊發家。

艮宮天星

《易》曰「艮﹐止也。艮其背﹐不獲其身。行其庭﹐不見其人﹐無咎。」位居東北﹐艮以止之﹐而生意收斂於不過。時令於春﹐曰「成言乎艮。」生克嗣續﹐成終開始﹐則一陽凝止於外﹐而爲之有待也。此帝之無爲而爲﹐不爲也。大寒﹐天帝司醜﹐太陽臨子﹐交會於子丑之間﹐萬物成終成始。太陽逆行﹐天帝順行﹐故丑寅輔艮。艮得上爻一陽初生﹐故春之時令得艮之陽爻而發。天星曰陽機﹐又曰陽樞。斗宿六星赤居其所﹐爲天廟也。五星貫其中﹐爲日﹑月之正道。五帝坐其宮﹐天市垣中其星最明赤者主之。天市﹐全貨之府﹐爲丞相﹑太宰之位﹐酌量政事之宜﹐褒進賢良﹐永受爵祿。南二星魁﹐天梁也。中央二星﹐天相也。北二星﹐天府庭也。亦爲受命之期﹐將有天子之事占於南斗。其魁第一星主吳﹐第二星主會稽﹐第三星主丹陽﹐第四星主豫章﹐第五星主廬江﹐第六星主江州。六星欲其均明﹐則天下安泰﹐風雨順時﹐君民安康﹐五穀丰熟。

艮龍法

凡艮龍起祖﹐卓拔髙拱如華蓋﹑如文筆﹑如玉印﹑如武金﹑如貪狼﹑華蓋者﹐蓋下出木星如此﹐出脈過峽﹐一起一伏﹐一灣一曲﹐起伏盤旋到頭結穴者﹐爲龍之吉。其龍不可與寅同行﹐謂之八煞龍﹐切宜詳細﹐先賢所忌。若得單淸過脈﹐地局端正﹐砂水全備﹐主星拱峙者﹐爲龍之最吉者也。如華蓋下出脈﹐有木星結穴者﹐主出侍郎﹑尙書之官﹔中格龍科甲﹑翰林﹔下格龍主科貢秀士。如文星上木下水結穴者﹐上格龍主文章顯達﹐職兼文武﹔中格龍主科甲道院﹐下格龍主科貢人才。如玉印方正之山﹐小土星出脈結穴者﹐上格龍主科名髙顯﹐爵祿萬鐘﹔中格龍主腰金五馬﹔下格龍主富﹐出重義之人。如武金者﹐其星雄偉﹐體勢尊嚴﹐故謂之武﹐卽獻天金。雲中金出脈結穴者﹐上格龍主出大將﹐徵伐邊境﹐名傳四海﹔中格龍主田聯阡陌﹐出臺鎭閫府﹔下格龍主巨富﹐主出蠢俗燥烈之人。如華蓋﹐蓋下有木星而出結穴者﹐上格龍主翰林臬臺﹐中格龍主尙書侍從﹐下格龍主科甲府道。如金星結者﹐主科甲屏翰﹐大發文章。如木星結者﹐主臬臺開府。如水星結者﹐主出科貢秀士。如火星結者﹐主生燥烈之人。如土星結者﹐主巨富。

寅宮天星

《易》曰「寅屬東北之陽木。納卦於離﹐地支之三數﹐火土之長生位。」時令於春。太陽大雪到寅﹐芒種到申向﹔天帝雨水到寅山。天星曰天培﹐又曰功曹。箕宿四星赤居其所。箕爲天津﹐又爲後宮﹐后妃之府。上六尺爲日﹑月﹑五星之中道。若五星臨箕﹑壁﹑參﹑軫四官﹐則風雨驟至﹔纏度不開﹐則久雨不晴。又主口舌之神﹐前二星爲舌端﹐動則大風﹐不出三日卽應。其星明則五穀熟﹐其星赤則大旱。

寅龍法

寅乃天培所居之位﹐又得貪狼天樞一星下照寅地﹐北斗之天柱八白之傍照﹐爲龍之上吉者也。其龍不可與艮同行﹐謂之八曜行龍﹐先賢所忌﹐切宜詳細。若坤﹑乙二龍起祖﹐由坎入離結穴者﹐定產富貴顯宦之人。若干龍起祖﹐轉坎入乙結穴者﹐主發福貴﹐出顯宦。如離龍起祖﹐由壬轉寅正出結穴者﹐主離鄕發貴。

甲宮天星

《易》曰「甲屬東方陽木。納卦於乾﹐爲天干之首。」故《卜易》曰「乾金甲子外壬午。「時令仲春。驚蟄節﹐二月也。天帝司甲﹐太陽臨亥。八月太陽到庚向。天星曰陰璣。尾宿九星赤居其所﹐后妃之府。北一丈爲天之中道。室宿﹑尾宿二星﹐是九子星也。其星明大﹐則主壬﹑甲二方墳塋多子孫。

甲龍法

《易》曰「甲陽木。納卦於乾﹐天干之陽木。」帝宿初出北斗﹐若五權星下照其旁﹐主文章之府﹑宰相之官。凡甲龍起祖﹐單淸過脈﹐地局端正﹐砂水全備﹐正出面者﹐爲龍之上吉。若干龍起祖﹐由坤轉乙正甲出面結穴者﹐定主少年科甲﹑蜚聲魁第。若坤龍起祖﹐入坎轉寅結穴者﹐主產文武雙全之才﹐科甲才名之貴。若午龍起祖﹐轉乾入坎﹐由辰出脈結穴者﹐產狀元宰相﹐出王侯太尉之官。若坎龍起祖﹐由坤入癸轉申結穴者﹐主大富小貴﹐人丁不旺。

震宮天星

《易》曰「震﹐動也。震﹐亨。震來虩虩﹐笑言啞啞。震驚百里﹐不喪匕鬯。」位居正東﹐雷以動之﹐發其生意。《易》曰「帝出乎震而陽始﹐而气機於是萌動焉。」時令正春。春分天帝到卯﹐太陽在戌﹐卯戌交會﹐故卯與戌合﹐甲乙輔震﹐正春之令也。萬物發生﹐故曰「帝出乎震。」

天星曰陽衡﹐又曰天衝﹑天命。氐宿四星赤居其所﹐是天子休解之宿宮﹑后妃之府﹐又爲天根。下五尺爲日月五星之中道。其星明﹐君臣百姓共享太平。房宿四星赤居其所﹐爲明堂﹐天子布政之宮也。又爲四輔﹐又爲天駟﹐又爲天馬﹐主車駕﹐主武﹐大將軍之位﹐掌管眾兵﹑三軍號令。其星明大﹐則天下太平﹐人民樂業。乃乾坤之長子﹐得天地之正气。天地火星主宰輔。帝乃震也﹐爲廉貞﹐皆從日之方升。帝出﹐得一陽初升。

震龍法

凡震龍起祖﹐出脈過峽﹐地局端正﹐震龍行度﹐骨脈分明﹐火星結穴者﹐主產文武全才﹐三公將相之人。若廉貞起祖﹐震山出面﹐庚水朝來﹐定產燥烈之人﹐必爲上將﹐斬砍自伏﹐武鎭邊奪。如艮龍起祖﹐出面由亥入庚﹐骨脈分明﹐地局端正結穴者﹐主產文武﹐定出賢士。若亥龍起祖﹐一峯獨出﹐由丙入艮結出脈穴者﹐定出科甲翰苑才名之貴。

震龍出脈﹐左不可兼甲﹐右不可兼乙﹐甲納於乾爲孤﹐乙納於坤爲虛。震爲坤之八煞﹐惡人來了﹐是以甲孤乙虛﹐帶乾坤龜甲之气﹐必主滅門絕門。古云「陰陽相乘﹐禍咎踵門。」言龍不可陰陽雙來﹐故禍咎踵門﹐切宜愼之。如卯龍不可兼甲乙之類。「陰陽相配﹐福祿永貞。」言水與向宜陰陽相配。如坤水來﹐立乾向﹔乾水來﹐立坤向。巽水來﹐立卯向﹔卯水來﹐立巽向。午水來﹐立子向﹔子水來﹐立午向。酉水來﹐立艮向﹔艮水來﹐立酉向。此陰陽相配之法。老父配老母﹐長男配長女﹐中男配中女﹐少男配少女﹐此水配向是八卦夫婦相配法。水是生成﹐向是人立﹐是以立向有轉移之巧。乾坤﹐老父母﹐是八十之數﹔震巽﹐長男長女﹐是六十之數﹔坎離﹐中男中女﹐是四十之數﹔艮兌﹐少男少女﹐是二十之數。數者﹐壽也。所以云「艮龍酉水立向丙﹐少年科甲須文章。」又云「巽水滔滔走入庚﹐震龍未向狀元生。」故陰陽相配﹐福祿永貞。「水是天地生成﹐向是先賢傳度。」可知矣。

這等看來﹐雙山長生水法全不用了。長生水法﹐世人未索其解﹐半假半眞。

其法謂之左右旋﹐左水到右爲甲﹑庚﹑丙﹑壬四陽局。甲木生在亥﹐丙火生在寅﹐庚金生在巳﹐壬水長生在申。如亥水來﹐立甲向﹐未水去爲歸墓﹔而不在未上去﹐則又曰「水出辰巽是衰方」﹐曰「惟有衰方可去來」﹐謂之甲木局。若依八卦水法算﹐犯祿存水上堂。祿存一名孤曜﹐一名絕體﹐不吉明矣。又寅甲水來作火局﹐立丙向﹐丙火生在寅﹐水出戌﹔而不能出戌者﹐則曰「出未坤是衰方」。依八卦水法﹐寅是廉貞﹐甲是破軍﹐必生癆病惡疾﹐人命﹑官事﹑家財不了﹐官事不休。僞書云「亥龍丙向夾蛇扡﹐富貴旺牛田。寅甲水來逐﹐穿紅並著綠。」庸師一見亥龍入首﹐寅甲水來﹐就言此四句俗話﹐殊不知賣盡牛田﹐惡疾染身﹐身上紅紅綠綠﹐果如穿紅著綠的郎君﹐一世也不脫下﹐除死方休。又巳水來作庚金局﹐立庚向。庚金生在巳﹐水出醜。此局爲後天夫婦相配則上吉﹔而若放戌乾衰方水﹐則重妻瞽目﹐不吉矣。又申水來﹐作壬水局﹐立壬向﹐壬水生在申﹐水出辰﹐則大富大貴之局。此水不可出衰方﹐醜艮水一去﹐則主乞丐﹑出僧道。

又有右水到左爲乙﹑丁﹑辛﹑癸四陰局﹐乙木生在午﹐丁火生在酉﹐辛金生在子﹐癸水生在卯。如午水來﹐立乙向﹐爲乙木生在午﹐水出戌﹔而不能出戌﹐子水去爲病水去﹐最妙﹔若出衰方﹐則不吉矣﹐謂之吉地葬凶﹐反生禍矣。酉水來﹐立丁向﹐爲丁火生在酉﹔水出醜﹐上吉﹔丁納於兌﹐爲納甲水﹐最秀﹐主少年發達﹐男淸女秀﹔若放辰水去﹐則不吉矣﹐主投河自縊﹐缺唇露齒。子水來﹐立辛向﹐爲辛金生在子﹔水出辰﹐則不吉﹔子坎卦﹐坎爲中男﹐四十歲﹔辛﹐巽卦﹐巽爲長女﹐六十歲﹔四十歲男子娶六十歲婦人﹐有生育乎﹖無生育乎﹖子水來破了陰局﹐子爲沐浴之水﹐又爲軍盜之水﹐主男爲盜﹑女爲娼﹐說也嚇人﹗若水出未方﹐則二房有救了。辛﹐巽卦﹐巽爲風﹐爲長女﹔未﹐震卦﹐震爲雷﹐爲長男﹔得夫婦相配之義﹐又得雷風相薄之局﹐則主丁財大旺﹐富貴綿遠。若論歸藏一事﹐全在一局。見陽水來﹑陽水去﹐立陽向﹔陰水來﹐陰水去﹐立陰向﹐則萬無一失。𨿽無龍與穴﹐卻無禍到也﹐平安。而癸水生在卯者﹐與此同推。可恨呂才作《銅函經》﹐用此雙山五行﹐將來日後預習成風﹐不知要害幾多良民﹐則知其心大不良也。𨿽奉上諭﹐欲害蠻夷﹐古語云「害人終害己。」「殺人一萬﹐自損三千。」又標出歌句以哄人﹕「乙丙交而趨戌﹐辛壬會而聚辰﹐鬥牛納庚丁之气﹐金羊收癸甲之靈。」詞句𨿽好﹐讀則甘甘有味。這多書﹐駝子習地者﹐無一人不遵其法。貧衲力止不聽﹐苦口逆耳﹐無柰我和尙學問不佳﹐眼睛又瞎﹐文理不通﹐叫貧衲那里去講起﹖是以只得各從天命﹐事且由他。

乙宮天星

《易》曰「乙屬東方之陰木﹐乙納於坤﹐爲天干之二數。」故《卜易》曰「坤土乙未癸丑憑。」乙﹑癸二乾隸坤。時令仲季之間。太陽霜降到乙山﹐谷雨到辛向﹔天帝淸明到乙山。天星曰天官。氐宿四星赤居其所﹐爲天子休解之宿宮﹐后妃之府也。前二星大﹐主后妃﹔後二星小﹐主妾媵。又爲天根﹐下二尺五寸爲日﹑月﹑五星之中道。其星明﹐則后妃奉君命﹐天下棉花熟﹐貯布廣賢。

乙龍法

《易》曰「太乙一星赤在右﹐陽衡一星赤在左。」二星夾輔﹐下照乙地﹐其星在紫微之北﹐下照先天之坤。凡乙龍起祖﹐骨脈分明﹐地局端正﹐單淸過脈﹐爲龍之上吉。其龍入脈必須單乙﹐切不可相兼﹐左是卯﹐右是辰﹐卯爲八煞﹐辰亦然也。若得坤龍起祖﹐由坎入離結穴者﹐定主名利科甲雙全。得乾龍起祖﹐入甲轉壬結穴者﹐主官居極品﹐又主女貴。若子龍起祖﹐由午入申結穴者﹐主丁財大旺﹐富貴綿遠。坤龍入穴﹐辛山乙向﹐乙水朝來﹐催官第一。壬龍入首﹐乙水坤向﹐當朝宰相。

辰宮天星

《易》曰「辰屬陽土﹐居東南之界。納甲於坎﹐地支五數﹐時令季春。」太陽寒露到辰﹐淸明到戌﹔天帝谷雨到辰山。天星曰天罡﹐又曰亢金。亢宿四星赤居其所﹐是日﹑月之中道﹐爲天府﹐天子之內朝﹐總理天下卿大夫之治﹐猶尙書也。亦爲疏廟﹐又主疾疫。其星明﹐則卿大夫淸正﹐賢士加爵﹐士庶樂業﹐疾病無。

辰龍法

《易》曰「辰在地支五位之尊﹐天罡所治之宮﹐太乙旁照之所﹐又得亢金一星下照辰地。」辰屬龍﹐亢金亦龍也。故辰龍過峽﹐必結大地。凡辰龍起祖﹐必踴躍而來﹐大開帳幔﹐起勢跌峽﹐大頓小伏﹐一行數百里﹐方結一穴。小則數十里﹐極小者數里﹐兩旁分枝開椏﹐不計其數。今以小者言之。辰龍出脈﹐起伏盤旋﹐入甲轉乾結穴者﹐爲龍之上吉﹐主產狀元﹐出宰相。如乾龍起祖﹐由坤入甲結穴者﹐主科甲翰苑﹐官居開府。若坤龍起祖﹐由乾入甲轉乙出面結穴者﹐主大富大貴﹐人興位顯。凡結大地﹐必是辰戌丑未四龍﹐所有辰戌丑未四龍出脈﹐必是幹龍﹐不信看京都﹑省郡﹑州城﹑府縣所結之處﹐皆是辰戌丑未龍所結﹐方知辰戌丑未四龍爲大龍﹐不知何人將此爲墓龍而輕之﹖

巽宮天星

《易》曰「巽﹐入也。小亨﹐利有攸往﹐利見大人。」位居東南﹐風以散之﹐解其鬱結﹐生萬物之功也。時令於夏。曰巽﹕「齊乎巽。」一陰順﹐二陽並行出﹐整齊而气俱均布。谷雨天帝在辰﹐太陽到酉﹐故辰與酉合﹐辰酉交會﹐萬物潔齊。《易》曰「齊乎巽。」小滿天帝到巳﹐太陽在申﹐故巳與申合﹐申巳交會﹐辰巳輔巽﹐東南之卦也。天星曰陽璣﹐又曰天乙。角宿二星赤居其所﹐主造化萬物﹐布君威信﹐爲天關﹐其門爲天門。其內又爲天庭﹐故黃道徑其中﹐七曜之所行也。其星明大則貴人出﹐天下安泰。

巽龍法

凡巽龍起祖﹐一峯並出或雙峯拱峙﹐卓立雲霄如薦者﹐或帳下貴人﹐或蛾眉鳳輦﹐如玉圭﹑鏡臺一切等龍出脈布气﹐行度過峽﹐起伏屈曲﹐盤旋結穴者﹐爲龍之上吉。其龍不可與辰同行﹐謂之龍身帶煞﹐先賢所忌﹐大不祥也。此八煞之外之八煞也。若龍身兼巳亦不可用﹐皆宜詳細。巽龍左是辰﹐右是巳﹐巳納卦之八煞﹐辰卦外之八煞﹐故不吉。世人未索其解﹐故不知之。正五行辰屬土﹐巽屬木﹐木克土爲煞。巳納於兌﹐兌屬雞﹐巽忌雞。凡遇此等雙行之龍﹐縱好美施﹐不能獲福。往古冢間考證﹐方知道藝未精。有等庸師﹐不明此理﹐與人安葬﹐曰「好个倉板水在面前。」立乾山巽向兼戌辰﹐或曰兼亥巳﹐包管發財。殊不知面前倉板水是兩股煞水流來﹐則三房先害先絕﹐次絕二房﹐再次絕長房。若龍眞力飽气旺﹐則二房不絕。𨿽有子孫﹐卻主貧窮徹骨。豈非巽巳雙流水克水﹐何能一勾救貧哉﹗又云「巽向辰水主文曲﹐遊蕩無依絕人丁。巽水來爲水克向﹐巽水去爲向克水。」又云「山向克水禍遲緩﹐水克向重禍速來。」這等看來﹐龍也絕人﹐水也絕人﹐水關禍福更速。

若論乾山巽向地﹐必須作正向。左不可兼辰﹐右不可兼巳。庸師不知天星理气﹐原是亂來。庸師不知﹐就是作書者﹐能有幾人﹖有等俗師﹐見有正向者﹐曰「落了空﹐坐了戊己煞﹐不能管事。」獨不知古來明師與人卜一地﹐獨向者廣多﹐房房均勻﹐家家獲福。請往古冢間考證﹐方進學問。巽爲天帝文章之府﹐居河洛四龍之貴﹐爲龍之上吉。若兌上起祖﹐由丙入丁﹐轉辛出亥﹐往巽出面者﹐骨脈分明﹐地屬端正﹐上格﹐主產公卿之職﹑文秀之士﹑金玉之貴﹐又產大富之人。如震山起祖﹐由庚結穴﹐如帳下貴人出脈者﹐入艮由巽﹐到頭八將峙立﹐四神髙聳﹐朝與巽山齊云﹐雙峯侵漢﹐龍眞局正﹐定主出將入相。如只一峯獨出﹐亦出狀元﹔小可峯巒﹐亦出參軍﹑司戶﹑經略之士。一峯秀出一登科﹐雙峯拱峙同科舉。低圓方正錢無數﹐娥眉山現女爲妃。六巽中獨巽山宜髙﹐不宜低及凹風射穴﹐又不宜朝流而去﹐主人亡財散﹐殺戮之事。𨿽龍眞局正﹐犯此水者﹐亦不可用﹐或轉丙向﹑立別向乃可。在乎活法﹐否則必敗﹐切宜詳細。

「巽山無足不堪行﹐惟向蛇頭斬腳筋。辰龍惟怕兼巽走﹐巳山不要巽同行。」孫臏家祖瑩﹐巽巳雙來龍脈﹐故刖足。

巳宮天星

《易》曰「巳乃屬火﹐居東南之界﹐納卦於兌。」地支之六數﹐金之長生位。時令於夏。太陽白露到巳﹐驚蟄到亥向﹔天帝小滿到巳山。天星曰天屏﹐軫宿四星赤居其所。其四星爲天之四輔﹐又爲冢宰﹐又爲輔臣﹐主察殃害之事。又主車騎﹑任載﹑賊盜﹑徵伐﹑喪事﹑輬輴。亦主風雨﹐軫乃水星也。北上五尺爲日﹑月﹑五星之中道。其星明則天下安康﹐萬民和樂﹐風調雨順﹐賢人疊出。

巳龍法

《易》曰「巳得天屏一星﹐在紫微之東。」𨿽不合河洛之貴﹐天常照臨﹐又是金之長生﹐地中之福徳﹐可謂上吉。其龍行度骨脈分明﹐地局端正﹐爲龍之上吉。其龍不可與巽同行﹐謂之曜鬼帶煞﹐先賢所忌﹐切宜詳細。若卯龍起祖﹐由亥入艮結穴者﹐主出科甲及第﹐產巨富之人。如艮龍起祖﹐入亥轉卯結穴者﹐主出文武全才之士﹐腰懸金印。如亥龍起祖﹐由艮轉卯結穴者﹐定主富貴雙全﹐田聯阡陌。

入地眼全書龍法卷二

龍說

龍者何﹐山之脈也。山脈曷以爲龍名﹖取其如龍之神也。龍之神見而在於田﹐飛而在於天﹐躍而在於淵﹐變化莫測﹐山龍亦取其理也。山龍自峻嶺而下﹐落脈於平崗﹑平洋﹐亦似變化以神其靈也。然神龍純陽無陰﹐山龍純陰無陽﹐平崗則爲太陰﹐平洋又爲少陰﹐曰有間矣。至若土乃龍之肉﹐石乃龍之骨﹐艸乃龍之毛﹔穴有五色者﹐乃龍之心﹑肝﹑脾﹑肺﹑腎也。四圍纏護之砂爲龍之云。龍必要得水﹐龍無水不行﹐左右隨龍之水亦如龍之禦天﹐云行而雨施也。先賢以山取象於此者﹐夫亦可以得觀龍之法矣。

龍法

尋龍先尋祖與宗﹐不辧祖宗何足語﹖大山髙聳是眞龍﹐踴躍奔騰誰可比﹗龍脈自太祖而下有遠祖﹑有太宗﹑有少宗﹑少祖﹐以至父母。去穴近者﹐關禍福亦近﹔去穴遠者﹐關禍福亦遠。故論祖者以少祖爲主。而不必推極其遠者。以龍气長則福澤長﹐龍气短則福澤短。其在髙山則看起伏﹐其在平地則看收斂。若一望平洋﹐必須有水流不過之處﹐卽是龍脊。平洋龍來亦有起伏﹐龍過處必微微隆起﹐是爲龍脊。亦必有髙平之阜而爲祖宗﹐不拘幹流﹐地面之水﹐所謂低一寸卽爲水。濕流兩邊有明水卽爲濕流。亦必有上分下合之處﹐中間卽龍。次自父母上尋至少祖者。少祖山乃龍出身處﹐父母山乃龍入首處。出身處要聳拔﹐要開帳﹐要合星休﹐要中出﹐要轉換﹐要過峽﹐要看柱廊﹐要看纏護﹐要著迎送﹐要看生死﹑彊弱﹑順逆﹑進退﹐要看其有無定穴處。要知父母山一路貫串而來。所謂父母山者﹐在元武山頂之後﹐穴中所來之气﹐正是此山之气。父母山下發脈處爲胎﹐如稟父母之血脈爲胎也。其下束气爲息﹐如父母懷胎養息也。再看星面起伏﹐爲元武頂﹐卽化生腦﹐卽太極星﹐卽土縮﹐是所謂孕也。如孕之成﹐如人之有頭面﹑手腳﹑形體也。融結穴處爲育﹐卽毬髯之中卽羅紋如子之出胎而育也。此乃龍之入首處要看來勢﹐要看束脈﹐要看有气無气﹐要看形勢﹐要看結局。尋龍總以少祖爲主﹐少祖之中要明五星﹐五星之中要識五障﹐龍身展托處﹐再兩邊分明﹐有山去﹐爲開障。水﹑火定爲元宰﹐金﹑土多旺田牛。能淸能大﹐亦主文章髙貴。水星多貴﹐粗濁爲輕。不問何星﹐髙而秀者貴﹐低而濁者福微。一方有一方之祖先﹐審其祖起於何處﹐水源發於何處﹐分枝何處﹐水從何處來﹑何處合﹐砂自何處起﹑何處交﹐則知水來處是背﹐合處是面﹐砂身向外是背﹐砂頭向內是面。旣知面背﹐再看隨龍水趨向何處﹐護龍砂彎抱何方﹐則知砂水有情處是龍﹐無情處非龍矣。又有回顧龍祖結者﹐以祖山作案﹐有大回受﹑小回受﹐多是盡龍所結者。翻身送勢﹐收本身砂水﹐其力愈大。靜道諄諄指點﹐無非言山言水﹐所以認龍一道﹐此爲頂門之鍼。

托長老曰﹕地理一道有何難﹖義取陰陽兩字間。全在明師親指點﹐打破元機好看山。戀頭理气兩般先﹐不明此理最堪憐。待衲獨傳奇妙訣﹐無愧人間行地仙。山本屬陰水屬陽﹐水動山靜兩般看。陽爲夫兮陰爲婦﹐夫婦恩愛兩相當。夫主施兮婦主承﹐婦不承兮息不成。山無水界气不住﹐譬如夫婦不交﹐終無孕﹑若山無水界﹐則龍不住。夫婦相交孕始生。山水交時眞气聚﹐一動一靜互相根。陰中有陽陽有陰﹐乾坤配合《易》之門。若是山飛並水走﹐二气不交地不眞。千言萬語﹐總要山動水靜﹐砂交水會﹐龍眞穴確﹐四山環抱﹐堂局端正﹐藏風聚气。有此﹐不是地也是地。看地至此﹐方有把柄。若山勢順走﹐頭足向前﹐曰飛﹔水城內小外寬﹐一竟直去曰走。是謂陰陽不交﹐難以結地。看地至此﹐要知此處是山水之病﹐切不可胡說亂扡。陽體髙兮陰體平﹐髙山爲陽平地陰。乳突陽也。窩鉗陰也。同此義﹐陰陽顚倒此之因。此以形體論龍。陰性翕兮陽舒散﹐壠龍凝聚枝散漫。此等論用義攸深﹐窩鉗陽也。乳突陰也。同玆判。此以气脈論龍。

入地眼全書砂法卷四

砂說

古人論砂詳矣。有以形體而辧吉凶者﹐如尖圓方正﹐結成珍貴之物類者爲吉﹐歪斜破碎﹐生成凶惡之器品者爲凶是也。有以方位而定吉凶者﹐如震庚﹑巽辛﹑兌丁﹑艮丙等方爲吉﹐寅甲﹑坤申﹑辰戌﹑丑未等方爲凶是也。有以理气而辧吉凶者﹐如金﹑木﹑水﹑火﹑土各星俱喜於生﹑旺之垣﹐不喜於克泄之地是也。又有以某龍應配某砂﹑某砂當配某向﹐此亦理气之說﹐如文俊《催官》之書是也。

凡論砂﹐各有師傳﹐堅持一說﹐應用形骸爲是﹐應用方位是髙﹐應審理气爲妙﹐而砂法遂無不合一之致矣。衲得師傳﹐全在撥砂法內應用。閱古今墓﹐乃知砂以形體爲主﹐而方位亦未始不重﹐理气亦未嘗不靈﹐故砂形吉而在於吉方﹐則應驗愈速﹔若凶砂而居吉位﹐福未必全。砂形吉生於凶方﹐則休祥減力。若凶砂而居凶位﹐禍不旋踵。龍向之喜而吉砂森列﹐則富貴愈盛。故撥砂之法﹐全在作者善於體認形體﹑方位﹐理气必運用精細﹐撥吉則吉﹐撥凶則凶。合觀而趨避之﹐則庶爲全美耳。凡二卷。

看砂法

靜道和尙曰﹕凡看砂﹐先認星體爲主。砂分三等看法﹕富﹑貴﹑賤。肥圓正主富﹐尖麗秀主貴﹐斜臃腫主賤。又認星體形象所屬何星﹐方知其富貴之大小﹑壽夭與窮通。總之﹐在天看纏捨﹐在地看情勢﹐則吉凶在掌握中矣。纏捨卽二十八宿所屬。

如火星體尖而利﹐稍示偏欹﹐其焰欲動﹐正火體也﹐一名廉貞﹐又名燥火。其焰不動﹐兩峯並出者名曰雙薦﹐砂名文筆。此等星體﹐屹立雲霄﹐居正印﹐產宰輔三臺。

如木星體圓而直﹐身聳而起﹐正木體也﹐一名貪狼﹐又名紫气﹐砂名貴人。此等星體﹐衝天入云﹐定主狀元宰輔。

如金星體髙而圓﹐金之正體﹐一名太陽﹐又名左輔﹐砂名大武金﹑獻天金﹑雲中金。惟金星最多﹐各變不同﹕方而帶圓﹐金變土肩﹐土之變也﹐一名右弼﹐又名太陰﹐砂名主釜﹔低而長者名娥眉﹐曲則帶圓﹐金變水腰﹐水之變也﹐一名武曲﹐又名金水﹐砂名三臺。尖起爲華蓋﹐圓起爲寶蓋﹐兩翅垂下爲飛鳳﹐糊而小者爲席帽。若髙金身圓頭亦圓﹐亦金正體﹐但比大武金加文秀﹐砂名覆鐘。如此星體﹐若一二峯起﹐或遠峯列筍居正印﹐定出翰苑才名﹑臺省官貴。

如土星體圓而方﹐土正體也﹐一名巨門﹐一名天財﹐砂名禦屏﹐低者名禦書臺。卽兩肩起角者爲展誥﹐低而長者名玉几。開窩之內有包者爲藏金﹐一頭髙一頭低爲天馬。若如此星體聳起﹐髙者居正印﹐主巨富﹐人丁大旺﹐小貴馳名。

如水星勢如生蛇﹐或如波浪﹐正水體也﹐一名淸奇﹐又名掘曲﹐砂名文曲。如此星體﹐上髙下低﹐居正印﹐出人淸秀﹐聰明﹑富秀而已。若破﹑祿﹑文﹑廉之砂﹐乃大山中星體﹐食而看之﹐名漲天水星。頭似廉貞﹐身似巨門﹐腳似破軍﹐分股處似祿存。若此等星辰在老山中﹐爲祖宗分支出者﹐到水口作天雄星﹐或到塢底作天權星﹐火之變體。若居正印﹐產威武燥烈之人﹐文武兼全之士。

五星砂體形象旣明﹐然又要分髙﹑中﹑低三等看法。若入雲霄之砂﹐髙數百丈者﹐爲第一等﹐最爲有力﹔髙數十丈者﹐爲中等之砂﹐力稍次之﹐定主科甲富厚﹔亂峯低小之砂﹐髙數丈者﹐爲下等之砂﹐其力又次之﹐定主富秀人丁。此言山龍之結地也。又有平崗龍結地者﹐其砂髙數丈﹐亦作髙山論。

又有平洋龍結地者﹐比髙山更秀﹑最大﹑最悠久。若得前後左右之砂髙數丈﹐亦作髙山論。山龍結地﹐以髙山爲主﹔平崗龍結地﹐以中砂爲主﹔平洋龍結地﹐以低砂爲主。若以平洋之地得平崗之砂﹐更加有力﹔平崗之地得髙山之砂﹐其福加倍。若髙山之地得平洋之砂﹐謂之有若無﹐乃砂之餘气﹐非砂也。凡龍結地﹐龍與砂兩相配合﹐砂𨿽好﹐還要龍好。龍好砂又好﹐總喜開面有情﹐向我勢親﹐實爲我用﹐全在消納工夫。若是反背無情﹐𨿽有何益哉﹖以龍辧砂﹐若結大地﹐天生地成﹐亦有自然之理。依砂坐度﹐依水立向。故古仙師有內外兩向者﹕內向消砂﹐外向納水。是以富貴雙全﹐房分均勻﹐方見仙人手段。

入地眼全書水法卷六

水說

水從天﹐其性動﹐爲乾﹐爲陽﹐禍福之應最速。故古人論葬﹐龍﹑水並重。論厝專論水﹐蓋以厝不取地脈而惟取天气﹐以其易於應驗而發財。但天行健﹐易發易衰﹐故葬以龍爲主﹐而水亦其要也。水法之書﹐紛紛不一。衲得白鶴仙師之遺師﹐全賴邱公之門人靑衣子仙師指點﹐明白授受﹐則言形象﹑方位﹑納甲﹑先天後天﹑淨陰淨陽﹑理气吉凶﹐了然心目。總以形象爲第一。如斜飛直衝之水﹐𨿽合理气﹐又在吉方﹐終不免禍。故知之元屈曲爲上格。夫水與砂﹐不相離者也。水曲則砂抱﹐水直則砂硬﹐水斜則砂飛。水沖於穴之前後左右﹐則災禍立見矣。業是術者﹐當先擇其形像善者以迎之﹐形像惡者以避之。更兼加以理气之法﹑方位之辧﹐而立向以消納之﹐則吉無不利﹐而禍不侵之矣。凡上下卷。

水法

堪輿首重詳龍身﹐「詳」字妙。詳龍勢之彊弱﹑偏正以及榮枯休旺等形。倚斜側出﹐不是龍矣。精峻岡巒秀气凝。精峻自然秀﹐有凝自然發福。亦有平原結穴者﹐靜深蛾眉最親人。世俗紛紛滋論說﹐究來禍福總無憑。卻不知水秀砂明卽是地﹐誰識得消砂納水法中尋。水秀者﹐或凝聚﹐或彎抱﹐或層層朝拜﹐並來大去小﹐來長去短﹐止見來不見去﹐更無駁雜是也。砂明者﹐峯頭開爽﹐情向親勢﹐低穴其頭俯臨﹐髙穴其頭仰顧。穴砂差等﹐如賓主坐談﹐語笑殷勤是也。凡砂髙穴﹐不過丈許﹐離穴不過兩尋。八尺曰尋﹐此言兩旁龍﹑虎是也。如砂腳端正﹐砂頭圓淨﹐砂身潤澤﹐饒有悃悃款款之形﹐不出半紀而發也。十二年爲一紀。「凡砂」句四十二字﹐字字要訣。總之﹐人在穴中﹐砂之頭腳俱見者﹐其力最重。第一逆朝好﹐速發地多逆水。次之橫過水停蓄。橫過水停蓄﹐得砂關卽發。人言大地多順局﹐初運貧寒怎救人。若得一案﹐緊緊橫開亦好。砂與水分先後﹐砂遲發﹐水速行。每見靑龍砂甚好﹐右邊惡水長飄零。水先管事矣。朝主兩山本無砂妙處﹐二房似不利矣。二來繼大二乃興。長絕則二承矣。溪澗江湖固是水﹐田源塘沼亦同情。堂平而低砂卽應﹐稍有曲折水先輪。龍爲根本水爲用﹐兩者由來無輕重。尋龍立穴水爲先﹐詳將要法把君傳。

人皆以龍﹑穴﹑砂﹑水爲地理之用﹐而四者之中﹐獨以龍爲首者﹐何也﹖龍爲根本。故常觀龍。苟有眞龍﹐必有眞穴。結穴之處﹐砂必抱。砂抱之處﹐水必聚。是龍眞穴的而砂水隨之矣。看地之要領﹐此數句已說盡了。地理由來分四用﹐第一龍爲重。吉凶禍福此中生﹐須要察眞情。龍止管得地气或暖或冷﹐吉凶禍福不能自主﹐以其靜故也。砂水得天之气﹐人善承之則吉則福﹐人不能善承之則凶則禍﹐以其動故也。故《周易》曰「吉凶侮吝生乎動。」或曰﹕龍亦恆動﹐二十四龍﹐不拘其何龍入首﹐時而轉乾﹐又忽而轉坤﹐時而入艮﹐又忽而向巽﹐詎曰不動﹖砂疊水亦靜﹐如巽砂侍側﹐則終古是巽﹐不見其爲丙﹐酉水朝來則終古是酉﹐安見其爲辰乎﹖是砂水亦靜。托長老曰﹕二十四龍﹐看龍逶迆﹐至於入首在亥則止於亥﹐入首在卯則止於止﹐詎非靜乎﹖若夫砂水﹐則變動無方。同一卯龍﹐有砂水見於乾亥者﹐有砂水見於丙午者。同一丙龍﹐有砂水聚於醜艮者﹐豈非動而難拘者乎﹖惟其動而難拘﹐則有喜忌分於其間矣。喜者爲吉爲福﹐忌者爲凶爲禍﹐理固然也。地气動﹐龍主之﹔天气動﹐砂水主之。天施地承﹐夫倡婦隨﹐不易之理也。此可知四者之中﹐龍爲根本也。然旣曰龍爲跟本﹐而獨以水話於龍﹑穴與砂之後者﹐又何說也﹖蓋以水者﹐尋龍之要法也。古人云﹕气爲水之母﹐水爲气之子。來水所以導龍行﹐界水所以止龍住。水源有長短﹐而龍之遠近可卜﹔水勢有大小﹐而龍之枝榦可分。察水勢之返彎﹐而朝與穴之賓主判然於此﹔觀水流之來去﹐則龍與砂之順逆辧別於斯。未看山﹐先看水。眞龍落處水聚﹐眞穴結處水纏。若有曲流之水﹐定有曲轉之砂。此可知尋地之法﹐水爲要也。水有形勢﹐其所以看水之法﹐詳見下文。水中亦有巒頭﹐有曲流水定有曲轉砂﹐可見水之行止由於砂也。而「眞龍落處水聚﹐眞穴結處水纏」﹐此二句實得看地之要訣也。

辧水須當論分合﹐有分有合穴無錯。合前合後及兩旁﹐气止水交方可作。水之分合有三﹐其一﹐自立穴球頂﹐水從上分而合於穴暈下龍虎內者﹐此一合也﹐名曰小分合﹐地之有無於此定。其二﹐自主山起頂﹐水從上分而合於龍虎外案山內者﹐此二合也﹐名曰次分合。不可苛求﹐自然有的。其三﹐自起祖分枝﹐水從兩邊分而合於案山外﹐合於大水口出者﹐此大合水也﹐名曰大分合。此老祖公產業﹐眾家子孫都有分的﹐不比自己獨產。然會水又有前後左右之不同﹐以下逐層講進﹐講到妙處。順結者﹐水合於前﹔回結者﹐水合於後﹔橫結者﹐或合於左右。至於左右旁水勝於前合﹐然旁合又不如後合。蓋前合順局﹐水皆前去﹐不能收住凝蓄。旁合者水橫過穴前﹐未必皆洋洋水口。至於後合﹐則翻身逆潮﹐隨後之水﹐無不入口矣。前合水易得﹐後合水難求﹐以其得水之蓄也。總之﹐有分有合﹐則穴之結作始眞﹔否則﹐水去而不合﹐龍去而不住﹐其穴結而不眞。此察水之分合﹐辧水之第一法耳。又辧水勢論結局﹐逆朝橫抱堆金玉。次取合襟及順流﹐山髙無水共五局。君今認局旣分明﹐大聚小取皆堪錄。

昔禹王時﹐天降神龜﹐負紋而出。王見此紋﹐方知治水。能知水之性情﹐故葬厝以水爲第一。水性動﹐陽也﹐管事速﹐故言朝貧暮富﹐取其快也。以向配之﹐其水來﹐卻在二十四山方位而來。如陽水來立陽向﹐陰水來立陰向﹐則吉。若陰水來立陽向﹐則凶。先聖知水之性情﹐水無吉凶﹐方位不同。方位乃天地之使用﹐水乃天地之血脈。水無吉凶﹐方位與向皆有吉凶。是以納吉則吉﹐納凶則凶。

入地眼全書向法卷九

陰宅圖說

陰宅不外《河》《洛》之理﹐配合不外八卦之法。龍﹑穴﹑砂﹑水﹑向﹐不外五字之眞。龍認生死﹐穴認有無﹐砂認粗秀﹐水認曲直﹐向辧純疵。此五法亦爲緊要。知此五者﹐攺天命﹐奪神功﹐有一不測之機。伏羲畫先天之卦爲《河圖》﹐得乾一﹑兌二﹑離三﹑震四﹑巽五﹑坎六﹑艮七﹑坤八﹐識天地之陰陽﹐知世上之吉凶。禹王畫後天之卦﹐故戴九履一﹐左三右七﹐二四爲肩﹐六八爲足﹐以定八方之正﹑隅﹐知天地四時八節之气候。文王之卜易用後天之八卦﹕乾﹑坎﹑艮﹑震﹑巽﹑離﹑坤﹑兌。二卦合而爲一﹐則知天地之气數﹐世間之禍福。

黃石公作翻卦﹐乾﹑離﹑艮﹑巽﹑坎﹑坤﹑震﹑兌﹐定水之陰陽﹐知人家之興廢。惟翻卦無一定之規﹐總以斗柄七星爲主。貪﹑巨﹑祿﹑文﹑廉﹑武﹑破﹐此七星之名。七星之外﹐又有左輔﹑右弼二星﹐加入七星之內﹐共成九星。卦只八方﹐星有九星﹐故輔﹑弼二星共一卦。其卦乾﹑離﹑坎﹑坤爲四陽卦﹐艮﹑巽﹑震﹑兌爲四陰卦。四陰向要四陰水路吉﹐四陽水路凶﹔四陽向要四陽水路吉﹐四陰水路凶。其翻卦從向上起輔﹐是輔﹑武﹑破﹑廉﹑貪﹑巨﹑祿﹑文。陰向四吉星在艮﹑巽﹑震﹑兌﹐四凶星在離﹑乾﹑坎﹑坤。陽向四吉星在乾﹑離﹑坎﹑坤﹐四凶星在艮﹑巽﹑震﹑兌。其星輔﹑武﹑貪﹑巨四星吉﹐破﹑祿﹑文﹑廉四星凶。吉星便以吉來斷﹐凶星便以凶來推。翻卦之法﹐神乎其神﹐烏有不神驗者哉。九星斷語列於後。

是以聖人知天地陰陽﹐畫卦以示後人。遵其教者﹐習而明之﹐無有不驗。柰地理一道﹐百不得一。而用之者不以爲徳﹐反以爲仇﹐貶而削之﹐所云「用卦不用卦﹐用卦還是錯」。殊不知自不明其理﹐胸無點墨﹐先聖豈有哄人者哉﹗今特標明﹐請列位老師往人祖山考驗﹐看其字向﹐辧其水路﹐用翻卦訣知其吉凶﹐方信用卦之妙﹐總以淨陰淨陽爲主﹐故云﹕紅黑一盤詳水路﹐究來不必辧龍神。

入地眼全書陽宅卷十

陽宅門路竈宮星生克方位總論

《八宅周書》由來已久﹐乾﹑坎﹑艮﹑震﹑巽﹑離﹑坤﹑兌﹐一卦管三山。凡戌乾亥﹐皆乾宅也﹔壬子癸﹐皆坎宅﹔丑艮寅﹐皆艮宅﹔甲卯乙﹐皆震宅﹔辰巽巳皆巽宅﹔丙午丁﹐皆離宅﹔未坤申﹐皆坤宅﹔庚酉辛﹐皆兌宅﹔名曰連山卦。以陰陽對待之理﹐運消息盈虛之气。理全則气足﹐而造化神矣。其卦以干﹑坤﹑兌﹑艮爲西四宅﹐三吉俱右﹐此內門﹑路﹑竈切勿犯東﹔坎﹑離﹑巽﹑震爲東四宅﹐三吉俱左﹐此內門﹑路﹑竈切勿犯西。至大門﹐又必於三吉中擇。陰陽配合﹐而後生息蕃昌。故先天干坤定位之理﹐卽後天坎離旣濟之气﹐此萬古不易之《河》《洛》﹐昭昭可考矣。其遊星以七政而加九曜﹐貪﹑巨﹑祿﹑文﹑廉﹑武﹑破﹐此七政之名﹐又加左輔﹑右弼﹐共爲九曜﹐卽生﹑天﹑延﹑絕﹑五﹑禍﹑六﹑伏也。內有竹節貫井﹑宮星生克方位要訣﹐詳載於後﹐宅法庶無餘蘊乎。

遊星

乾六天五禍絕延生﹐坎五天生延絕禍六。

艮六絕禍生延天五﹐震延生禍絕五天六。

巽天五六禍生絕延﹐離六五絕延禍生天。

坤天延絕生禍五六﹐兌生禍延絕六五天。

前一字是本宅﹐名伏位﹐後七字乃七政也。七政者﹐以生﹑天﹑延爲三吉﹐三吉之方宜開門﹑放竈﹑擇房﹑安牀﹐而大門尢重。絕命最凶﹐五鬼次之﹐禍與六又次之﹐謂之四凶。此四凶方再以卦地參之﹐而輕重始辧。如絕命凶矣﹐然惟克宅者眞凶﹔若生宅與宅比和及爲宅所克者﹐皆凶不甚惡。

竹節貫井法

從大門起遊星﹐數至向上第一棟﹐逆生而入﹐以辧某棟爲三吉宜髙﹐某棟爲四凶宜低也。如正中開大門﹐則大門卽第一前重也。如大門在一邊﹐必要大門數頭棟﹐然後逆生而入。靜宅不用竹節貫井之法。惟動宅﹑變宅﹑化宅始用之。取金生水﹑水生木﹐木生火﹑火生土﹑土生金。如此逐棟生入。各舉一局爲式。三棟至五棟﹐無墻隔斷者爲動宅﹐如坎宅離門﹐門爲延年金星﹐二棟六水凶﹐三凍生木吉。或傍角開門﹐如坎宅巽門﹐則用巽天五六之法。巽至離向﹐天醫吉星爲第一棟土﹐生第二棟延年金吉﹐第三棟六煞水凶﹐此爲動宅。

五行相生之法﹐六棟七棟名變宅。謂五行生盡而變也。蓋五鬼火生禍害土﹐不生天醫土﹔天醫土生延年金﹐不生絕命金﹔禍害土生絕命金﹐不生延年金。吉生吉﹐凶生凶﹐此常理也。惟六煞水單生貪狼木﹐貪狼木單生五鬼火﹐亦常理也。變宅前五棟內生﹐如人常法。至六七棟則五鬼火生天醫土﹐天醫土反生絕命金﹐禍害土反生延年金﹐故曰變也。如坎宅巽門﹐用巽天五六之法﹐向上第一重天醫土吉﹐第二棟延年金吉﹐第三棟六水凶﹐第四棟生木大吉﹐第五棟五鬼火凶﹐至第六棟天醫土吉﹐是凶火生吉土矣。第七棟絕命金凶﹐是吉土反生凶金矣。五棟之後﹐吉變凶﹐凶變吉﹐此爲變宅相生之法。

八棟九棟名化宅﹐謂最後一棟爲輔弼﹐星隨門而化也。法以雙木﹑雙金﹑雙土並進﹐以全貪﹑巨﹑祿﹑文﹑廉﹑武﹑破﹑輔﹑弼九星之用。蓋靜﹑動﹑變宅無輔﹑弼星﹐止名七政﹐與化宅異也。如坎宅巽門九棟﹐亦用巽天五六之法﹐大門數至向上第一重天土﹐次吉﹔二棟禍土﹐此雙土也﹐凶﹔三棟絕命凶﹔四棟延年﹐此雙金也﹐吉﹔五棟六水﹐不吉﹔六棟生木大吉﹐七棟左輔木﹐此雙木也﹐次吉﹔八棟五火凶﹔九棟右弼﹐原巽門生气木﹐此右弼亦生气木也﹐大吉。如止八重﹐卽右弼生气木大吉﹐此爲化宅相生之法。

