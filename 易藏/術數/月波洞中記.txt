月波洞中記﹟提要並序

《月波洞中記》二卷﹐案《月波洞中記》見於宋鄭樵《通誌﹟藝文略》者一卷。稱老君記於太白山月波洞﹐凡九篇。晁公武《讀書志》亦載此書一卷﹐序稱唐任逍遙得之於太白山月波洞石壁上﹐凡九篇相形術也﹐與《藝文略》所記並合。《宋史﹟藝文志》載《月波洞中龜鑑》一卷﹐又《月波洞中記》一卷﹐皆無撰人姓氏。其爲一書異名﹐抑或兩本別行﹐已無可考。自來術家亦罕有徵引﹐惟《永樂大典》所載尙存。核其體例﹐蓋猶據宋時刊本錄入。並有原序一篇﹐稱老君題在太白山鴻靈溪月波洞中七星南龕石壁間。其說與《藝文略》相符﹐而序中不及任逍遙之名﹐則亦非晁氏所見之舊矣。序末又題赤烏二十年七月二十三日。案相術自《左傳》已載﹐而序中乃獨稱鐘﹑呂二眞人。鐘離權生於漢代﹐其事已屬渺茫。呂則唐之洞賓﹐傳記鑿然。何由三國時人得以預知其名姓﹖且赤烏紀號盡十三年﹐又安得有二十年﹖明爲不學之徒依托附會﹐其妄殆不足與辧。特以其所論相法﹐視後來俗本較爲精晰﹐當必有所傳授。篇目自仙濟至玉枕九章﹐其詞亦頗古奧。蓋卽鄭樵﹑晁公武所言之九篇﹐疑原本實止於此。故諸家著錄皆稱一卷﹐九篇以下或爲後人所附益﹐未可知也。然相傳已久﹐今亦不復刪汰。以篇頁稍多﹐析爲二卷﹐以便循覽﹐且微示原本與續入之別焉。

原序

醫卜者﹐皆術也。醫而不驗﹐非所謂良醫也。卜而不應﹐非所謂善卜也。愚之神術非敢稱善﹐謂無所不應矣。素非伎者﹐昨因求士假術以講道。夫相者﹐先相出气。重者爲貴﹐輕者爲賤。若人內心神有千尺之索﹐是行也。穿滿者爲大貴﹐取盡者爲大殺﹐此索系鐘呂二眞人爲證也。穿滿者眉有曲鉤者﹐積行人也。取盡者眉毛散逆及斷者粗硬者﹐爲有災無徳。夫相者﹐天地之玄機﹐聖賢之蘊奧﹐取禍福而無差﹐定生死而有則。遇之於相﹐始之鐘呂之太白山石室中﹐有逸人陳仲文傳之三卿張仲遠﹐余因得之而不敢隱﹐故傳於世。斯誠神異術也﹐又云﹕相術九篇﹐乃老君題在太白山鴻靈溪月波洞中﹐七星南龕石壁間﹐如有志人念得斯九章﹐精通其象﹐廣拜道術。

赤烏二十年七月二十三日序

月波洞中記﹟上卷仙濟

燕雀之志﹐嘗思爪下之食﹐腸不盈於百粒﹐聲不遠於五畦﹐翺翔藩籬之下﹐其气量亦自足矣。鸞鳳之志﹐一舉千里﹐非梧桐而不棲﹐非竹實而不食﹐鳴於朝陽﹐天下稱其慶﹐志度气象﹐固自有殊也。是知有衝天之異者﹐必不肯棲托桑楡﹐有方外之材者﹐必不肯貪求名利﹐志之所向取捨﹐以此觀之﹐志趣遠近﹐气量深淺﹐自可見矣。

九天玄微

凡欲相人﹐先視其首。頭者﹐五臟之主﹐百體之宗﹐四維八方﹐並須停正。左耳爲東方﹐右耳爲西方﹐鼻爲南方﹐玉枕爲北方﹐左頰爲東南角﹐右頰爲西南角﹐左壽堂爲東北角﹐右壽堂爲西北角。方維旣正﹐乃視其骨。骨法九般﹐皆貴相也。無異骨終難入貴。所謂九骨者﹐一曰顴骨﹐二曰驛馬骨﹐三曰將軍﹐四曰日角﹐五曰月角﹐六日龍宮﹐七曰伏犀﹐八曰巨鰲﹐九曰龍角。東西兩嶽髙成爲顴骨﹐勢入天倉爲驛馬﹐耳齊爲將軍骨﹐左眉上隱隱而起者名曰月角骨﹐右眉上隱隱而起者名曰日角骨﹐繞眼圓起者名龍宮骨﹐鼻上一骨起者至腦名曰伏犀骨﹐耳兩畔滿拙骨髙者名曰巨鰲骨﹐兩眉毛入邊地稍髙似角者名龍角骨﹐亦名輔角骨。已上九骨皆三品之相。人額上骨圓大名天成骨。顴勢入耳名壽骨﹐兩耳後骨起名玉堂骨﹐亦曰玉階骨﹐項後骨起如雞子者名天柱骨﹐亦貴相也。

冥度

尺宅從須際至地﹐部一十三部﹐位左右東西共二百三十五位。其部分眾多﹐其象類參雜﹐若定取紋理黑子﹐則吉凶之理森然難見。要其大只﹐在於骨法神气﹐但先相其骨法﹐觀其神气﹐則貴賤自明矣。凡骨形已見﹐以手揣而識之者﹐名爲骨法﹔骨形未見﹐以眼看而識之者﹐名爲骨气。骨法則止知見定之形﹐骨气則可見未來之事﹐是知能辧骨气者玄於法也。神有餘者形或不足﹐形有餘者神或不足﹐或俱有餘﹐或俱不足﹐親其骨察其心﹐則神形可見。蓋形麗於骨﹐而神宅於心。此是其主不必廣壽也。經云﹕心者﹐形之主﹐形者﹐心之器也。神主其心﹐心主其形﹐形體端足﹐魂魄自全﹐四體屈伸﹐神精荒散﹐君臣相合﹐四支相助﹐自然之理也。能知神在於心﹐心能淸淨﹐則福自生矣。是故﹐神稍淸﹐形稍緊者﹐必爲富貴人也﹔神稍濁﹐形稍慢者﹐必知其貧賤也。「《老君之歌》曰「百劫廣修異骨生﹐骨肉不合神非靈﹐嶽牧旌旗骨上生。先看骨肉不聽聲﹐玉柱相成千萬兵。次看食地廣能平﹐天倉地庫連滿城﹐龍宮日月應天庭﹐神形淸潔君呼名﹐審神察形自有程﹐有此骨者身必榮﹐錄在天府仙洞經﹐天地之內人最靈﹐直見一生推豪英」。

靈嶽

凡有受气懷胎﹐皆稟五行。支曰男﹐雙曰女。得其偏者形骨必俗﹐稟其粹者神气必全。形有厚薄﹐故福有淺深。神有明暗﹐故識有智愚。𨿽吉凶貴賤紛綸不齊﹐而神見於動作﹐形備於骨法﹐善惡有相﹐可得而知。今以精神﹐气色﹐才智﹐骨法次第考核﹐設九成之術以觀之。一曰精神﹐二魂魄﹐三形貌﹐四气色﹐五動止﹐六行藏﹐七瞻視﹐八才智﹐九徳行。凡精彩分明爲一成﹐魂神慷慨爲二成﹐形貌停穩爲三成﹐气色明淨爲四成﹐動止安詳爲五成﹐行藏合義爲六成﹐瞻視澄正爲七成﹐才智應速爲八成﹐徳行可法爲九成。又有九骨。一曰顴骨﹐二驛馬﹐三將軍﹐四日角﹐五月角﹐六龍宮﹐七伏犀﹐八巨鰲﹐九龍角。已上九骨﹐凡有一骨起者亦爲一成。《老君歌》曰「顴骨成權合主兵﹐驛馬分茅列土人﹐將軍骨起將軍位﹐日角月角佐明君﹐龍骨淸明好官勛﹐伏犀刺史隱衝門﹐巨鰲繞拙尙書榮﹐龍角玉枕三臺臣﹐九成八成臣中尊﹐五成六成臣中臣﹐三成四成五品人﹐一成二成有微勛﹐有之不成不白身﹐無成無骨永沈淪﹐三品貴者皆識人﹐識人必貴自通神﹐神魂淸淨貴人親﹐君須識覽洞中文」。

幽隱

凡有气血之成﹐出於毛髦﹐毫白者主壽﹐黑子上生毫者主貴相。若頭髮老來勝者不宜壽﹐髭須少白不宜壽﹐眉耳生長毫者至壽。眉生白毛﹐玉堂骨起﹐仙人之相。胸上生毛主學道術﹐背上生毛凶惡之人﹐兩肩上或臂上生毛主慈孝有祿﹐腹上生毛大富﹐膝上生毛者少官祿﹐足下生毛者極仙品人﹐若足下生黑子﹐有祿之人。一孔三毫﹐富貴之身。圓面丰頂﹐後連山勢起須少者﹐富貴之相也。

河嶽

凡相人面﹐五嶽欲其相朝﹐四瀆欲其不混﹐形神備足﹐富貴相。所謂五嶽者﹐順爲恆嶽﹐額爲衡嶽﹐鼻爲嵩嶽﹐左顴爲泰嶽﹐右顴爲華嶽﹐所謂四瀆者﹐眼爲淮﹐耳爲江﹐口爲河﹐鼻爲濟。髙成曰嶽﹐深厚曰瀆﹐嶽欲成而瀆欲淸﹐若更精彩自足﹐有威有媚接對無僞﹐信行不欺﹐此乃形神備足矣。凡人言辭審正﹐聲音安詳﹐瞻視尊貴﹐舉止沈隱﹐折旋俯仰﹐諸凡安貼﹐使人見之不覺悚然生敬者﹐蔡澤云第一上相之人﹐有此威儀。《老君歌》﹕曰「五嶽阜成終不貧﹐圓頭項短足珠珍﹐耳有垂珠度百春﹐驛馬骨成主萬人﹐巨鰲骨圓尙書身﹐虎頭燕頷主騎兵﹐鳳頭千里受其榮﹐從少至老不識貧﹐如同靈鶴在凡羣。又歌曰「江淮河濟湛然淸﹐四海之中必振聲﹐五嶽並無一嶽毀﹐一年福盡一年生﹐五嶽成來四瀆濁﹐其人不富有官榮﹐法﹝原缺三字﹞各分明﹐爲文位列三臺貴﹐爲武權持萬騎兵」。

心隱

夫欲相之﹐必先試之性行﹐相外乃得其眞。欲知其性行者﹐察之於眼﹐驗之於口﹐則可見矣。心者﹐神明之舍﹐目其竅也。其神內守﹐而其明外鑑﹐故觀其眼可以知其心矣。心主於火﹐目主於木﹐火木相生﹐乃分輪理。心有五輪﹐故目有五等。所謂五等﹐水﹑火﹑木﹑金﹑土之精也。目如初月者屬水﹐如懸鈴者屬火﹐如破梯者屬木﹐如臥弓者屬金﹐如圓杏者屬土。初月之目﹐壬癸之精。水流不遠﹐無信之相也。懸鈴之目﹐丙丁之精﹐禮樂情懷﹐似火之徳也。破梯之目﹐甲乙之精﹐瞻視瞬息﹐似木這性直﹐其間亦有虛妄不實者﹐蓋木身𨿽直﹐而果味不同故也。臥弓之目﹐庚辛之精﹐殺君殺父﹐陣亡兵死﹐天生露晴是也。圓杏之目﹐戊已之精﹐忠孝信行﹐似土之徳。言者﹐心之聲也。靈气漏露﹐發而成響﹐神靜則辭寡﹐神躁則辭多﹐是以旣察之於目﹐又驗之於口。多言數窮﹐不如守中﹐周廟金人﹐三緘其口﹐君子欲訥於言而敏於行﹐故知金言無益﹐最減人相﹐凡人言語無統緒﹐好摭人短處﹐自恃已長處﹐此人也輕薄無行﹐眾所共惡﹐摧挫失志﹐禍從斯起矣。夫聰明豁達者少遲﹐執迷勾畱者多滯。是以君子之性﹐通而不執﹔小人之性﹐執而不通。君子有將來﹐不期身貴而自貴﹐𨿽不徼福而福自至焉。小人無此去﹐自望身榮﹐而多得禍焉。故曰凡欲相之﹐必先試之。凡閱人必詳察其骨狀﹐似載棟梁者貴人也。眼有蓋而魚尾遠者﹐主有大祿﹔天勢圓大﹐旗亭廣博﹐心目分明﹐品位自崇﹔瞬息不定﹐瞻視不常﹐心性不定之人也。羊眼四白﹐死於道路﹐蜂目豬眼﹐毒而多淫﹐大小不等﹐眉頭屈曲﹐若下視者皆壽短之相﹐精神不定﹐目急者無信。瞳子微小﹐赤脈亂侵者﹐並主惡死。目下小者爲善相﹐四大猖狂﹐目不自斂﹐衣食必破。經云﹕重瞳者未必爲貴﹐眇目者未必爲賤。仔細觀察相可知矣。

貫徳

金毛五色是鸞鳳之衣﹐紫綬金章是朝天之服﹐故知神不貴者﹐其形不永期也。人受天地五行之正气﹐一月精血凝﹐二月胚胎成﹐三月統血脈﹐四月形體就﹐五月能動轉﹐六月毛髮生﹐七月筋脈至﹐八月臟腑具﹐九月穀气在胃﹐十月百神修具﹐出於子亥之門﹐然後成人。。蘊胚胎之眞粹﹐稟靈骨於幽冥。情欲旣萌﹐遂生禍福﹐事𨿽未兆﹐神已先知。發於五神是爲五色﹐布在面部﹐吉凶可知﹐靑憂﹐白哭﹐黑病﹐赤災。惟有黃气﹐獨主喜慶﹐更須紀四時瞻察﹐隨本相以相生﹐則災福之理﹐昭然自見。夫貴人者﹐含靈受旣﹐稟之於天和﹔血脈形神﹐降之於精髓。山有玉而艸木鮮﹐水懷珠而波瀾媚。人有貴气者﹐形神骨肉自然異於常倫﹐無藝無才亦有大祿﹐𨿽處貧賤之中﹐人自欽仰﹐此貴人之苗也﹐但看禮度﹐接待﹑行步﹑笑語﹑精神﹐自在異於眾人﹐貴人一見便加愛重保護﹐原其顯達者是也。《老君之歌》﹕「三品貴者皆識人。」此其象也。賤人者﹐𨿽能語而無神﹐賤人者﹐𨿽能語而無神﹐𨿽有形而無骨﹐視其气則不潤﹐察其色則無光﹐手足失墜﹐筋節不續﹐舉措悚懾﹐作事乖違﹐其精神﹐語笑﹑體度﹑接對﹐一見可知﹐更不在相也。經云﹕頑石投於江湖﹐𨿽千年而不潤﹐白玉投於沙泥﹐至劫盡而明。形薄者不可以任重﹐神濁者必難以當祿﹐元气失者視之不遙﹐元气勝者望之愈遠﹐气貴者望之如雲宵﹐气賤者望之如糞土﹐其根本深淺亦可知矣。經曰﹕莽蒼無色終年貧﹐黃須亂垂乞爲伶﹐腹淺臀薄無屋薪。急行視後多孤辛﹐腦發半垂少失親。鶴頂結露不用論﹐區區終日沒精神。肉多口大蠐螬身﹐縱得公卿命早遲。更有掉腰蛇行人﹐𨿽年百歲守孤貧。

玉枕

兩耳上平爲百會﹐前爲額﹐後爲腦﹐前爲星堂﹐後爲玉枕。枕之骨凡一十八般﹐皆公侯富貴之相也。今具骨法如後。車軸﹐仰月﹐覆月﹐方枕﹐一字﹐背月﹐十字﹐八字﹐玉環﹐右撒﹐左撒﹐三關﹐雞子﹐山字﹐連枕﹐品字﹐垂鍼﹐懸鍼﹐經云﹕凡人有此骨者﹐皆貴相。如作僧道﹐𨿽不貴﹐有此枕者皆主壽。凡人稍有玉枕﹐但有骨微起者﹐皆主祿壽旺﹐平仄無者﹐祿壽難逢。婦人有之﹐皆亦主貴矣。

耳限十五年

耳若無珠者不貴﹐若有珠者不貴﹐何也﹖難得正垂而生﹐謂不得地也。珠若生正垂﹐謂得地也。向外貼者爲失地也。若正月十五夜珠﹐系靑白珠﹐最爲上也。若靑白色光潤是也。如豌豆大帶五顆者﹐必建節。若八月夜珠者次也﹐四五品官也。若帶三顆者﹐合取一品﹐系磁白珠也﹐白瑩潤﹐六七品官也。帶兩顆者﹐有官無職﹐若五月十五夜珠者下也﹐系粉紅者是也。如豌豆大帶五顆者﹐四五品官也。若帶三顆者如豌豆大﹐七八品官也。如三四顆者﹐八九品官﹐亦有官無職。如兩顆者﹐無官而有權﹐若粉紅者﹐不光澤而圓者﹐如五月珠者﹐多饒限弱反復。此已上三等珠要顆圓者貴﹐不圓者減半﹐取富貴輕。向外貼者自立也。若向裏者貼者﹐長富要耳貼輪而厚﹐取富貴準也。左耳不牢妨父﹐右耳不牢妨母。不牢者無根也﹐薄而無垂也。

額限十年

若重額者﹐爲人多樂也。若天庭骨正者﹐入廟堂﹐又爲天頂者﹐承以蔭﹐爲白色﹐光潤明也。上至髮際下至眉齊。若額不似熨者不貴﹐熨者是明也。如兩重額者合取二﹐齊賓生向前者﹐初年多滯﹐及犯了額者﹐堪一齊也﹐婦人有重額者﹐多饒貧賤也。重額者﹐額上有附肉者是也﹐必食離合之財。左額上有痣者﹐陽人多不在家﹐亡也﹐若陽人有三骨者﹐額上身邊骨起是也﹐必過長上之基﹐若有天倉是富人之根本。若滿者富貴也﹐不滿者反是夭短﹐髮際下者﹐必夭壽。若山源不正﹐平生三破。左壁好者食祖基﹐右壁好者食其妻﹐祿合立外財。

眉限四年

若眉細長稀疏﹐正平有彩者貴﹐黑濃鹿無光者不貴。若陰人得正陰眉者﹐平生多樂也。若陽人得陽眉﹐平生亦多樂也。陰人得陽眉者敗﹐陽人得陽眉者濫。陽人有聖眉者﹐必食陰人重疊之財。若眉重者﹐是眉上有肉附髙也。若男子眉不停者﹐出子於眾母也。如眉散逆者﹐必棄前妻﹐後就富妻﹐此人命短及絕嗣。有大徳者減半。若有勾者﹐小背向下曲者﹐是積行人也。陽人陰眉散者﹐必定妨妻多也。散在小背者﹐妨兩三个也。散在大背者﹐妨三五个也。若陰人得正陽眉者及散者﹐妨五七夫。若陽眉不正及散者﹐妨兩三夫。若十分陽眉散者﹐必落娼。陽人眉有角者﹐是眉毛三五根成縷也﹐必見兩三个妻也。眉生四角者﹐必見三五个妻也。眉角盛者妻多也。若眉眼相近者﹐不宜初子也。注異有聖眉者﹐合得陰人之財。眉上有附肉髙者是也。

眼限六年

眼中有神者貴﹐無神者不貴﹐必爲人昏暗。若七分內神者及第﹐十分內神狀元取一齊。眼裏有學神旺者爲樂﹐有才神者小貴。夫剛骨有肉者﹐積財巨萬。剛骨不正者﹐亦積財巨萬。額上有若指甲潤者﹐是剛骨也﹐若正者﹐三品官也。不正者﹐五六品也。婦人有剛骨者﹐多妨夫及出子於眾父也。三品以上貴能兼富﹐四品以下富能兼貴。眼裏無學神者或不秀者﹐不髙貴也。視低無學神﹐如無目人覷其三鼎。婦人眼內有神者下也。目斜視﹐好殺也。目正視者平也。疊睛平視者﹐平安多遭冤枉之事。眼神散者﹐多發疾﹐眼屬南方日月之宮﹐是神之所捨﹐外照萬物﹐或開或閉﹐灼然不見﹐或秀或媚﹐或威或惡﹐長守黑白分明﹐神物有力﹐回顧有常﹐掌三公之位﹐不可逃也。晴有三角﹐晴外露﹐赤縷慣睛﹐區區覓食﹐相之下也。眼中有三點神者﹐必建節﹔有兩點神者﹐五品官。若左眼下有臥蠶者﹐目下光潤如臥蠶之狀。必主食僧道之祿。若右眼下有臥蠶者﹐必食陰人之祿﹐若左眼下胞勻硬﹐主三子之數。右眼下胞勻硬﹐主六子之數﹐左右視髙及神明者﹐系子多也。於內有顯子也。夫則覷其妻﹐妻則覷其夫﹐行業者爲先﹐謂如夫帶三子﹐妻帶七八子者﹐夫有行也。左眼有層紋者﹐一个兄弟﹐兩層紋者﹐是兩个兄弟。若層紋在裏者﹐兄弟不得力﹔有義紋者﹐兄弟子不到頭。上胞爲父﹐下胞爲子。父宮胞硬﹐則父送其子。子宮胞硬﹐則子送其父。眼若悲啼﹐兩角白仁多者﹐兄弟多饒眾母也。若眼臉下迎上﹐不過月餘﹔上迎下﹐不過百日。兩相並者﹐是早亡者。有殺人難殺在眼﹐若疊睛垂視﹐及斜視﹐下視﹐爲殺不散者﹐澄湛爲上也。

鼻限十年

若鼻不直聳者不貴﹐有節必兩姓也。若鼻近上有節者﹐祖姓不眞﹔近下有節者﹐自姓不眞。鼻不藏竅不富。如富者﹐必側近有庫也。若鼻蹇﹐四十五大破也。聳者貴﹐有庫者足。鼻肥兩端紅潤者是也。若有仙庫者﹐足富貴﹐有俗庫者足財。庫在仙庫之下﹐單庫者下半﹐雙庫者雙也。若鼻懸紋者﹐多移落他鄕。鼻小及人中蹇者﹐平生多動搖也。眉過目﹐人富也。如狼目虎視全者﹐富貴﹔不全者﹐富而不貴也﹐只可同憂不可同樂。

上下唇二十年

若口不方者不貴﹐是一齊之齒﹐四海之方圓﹐合要方﹐開要圓。齒齊密者﹐取富貴準也。若齒有三十六个者﹐大貴。如稀少者及唇掀者﹐賤﹐如四海方圓﹐髙得助也。唇紅齒白﹐富貴之苗也。

頦限五年

發疏賓美者﹐富貴得助。頦下有成主旅肉者﹐足富。頦中有蠶者﹐限外有餘﹐壽命七十有三。勒腰蠶者﹐七十八﹐不固﹐減三年。八九十者﹐看余限丰滿也。頦下旋生�肉在頦骨下﹐必主近有權也。

月波洞中記﹟下卷論八限

眉耳額限初主﹐耳限八限之先。不欲焦黑﹐及有粥衣﹐主腎臟有疾而不貴。如猴人有者﹐不妨世人﹐只知無珠者﹐不貴。如貴者何也﹖輪廓分明紅潤﹐有刀環也。大抵耳不欲向前﹐不欲低於眉。謂耳低於眉﹐不要反輪﹐必破祖也。風門不欲小﹐無學之人也。不欲上廣下狹父母早亡也。虎形上尖下闊﹐猴形人亦上尖﹐熊形人上下勻停﹐獸形下狹上正也。如反輪不破祖﹐下狹遲亡父母。風門小而有學者﹐何也。看其髙於眉﹐紅潤有气也。主初年駁雜﹐當細辧之。如行運男左女右交生﹐日後起有缺者﹐在𦇤褓中有疾驗也。十五生日交額﹐十年之限也。額有長理﹐主早年不遂心。有亂紋如波者﹐小貴。前三日不似熨者﹐不貴也。如貴者何也﹖必是日月角分明﹐及伏犀髙顯﹐天倉骨入兩府邊地﹐書庭輔角。此數骨爲之剛骨﹐有一於此限至亦貴。重額正者入廟堂。陽人有三骨﹐額上面邊有者是也。川字骨正者﹐五品人。如有克陷及般疵黑痣者﹐八九品官﹐須自立﹐謂早年無可得之勢﹐婦人額有骨者賤。天中有圓骨﹐主棄前夫就後夫。此乃無徳﹐主殘疾於老年﹐要日月角分明。陽人若兩眉角上有山林字者﹐主二千石祿。婦人有者﹐國夫人。有山水字者﹐主少年榮顯。年邁必有求道之志。大抵在廣平有骨﹐不欲胡侵於馬﹐主初年多滯。山林缺者﹐子孫稀﹐婦人亦如此。子孫多者﹐老年亦不得力也。陽人兩額角有立紋﹐主殺婦。婦人有者﹐主殺夫。天庭遠無紋。黃老之徒也。天庭短者主夭。《淸鑑》云「有天者貴﹐有人者壽﹐主富貴兩全。有地者富﹐丰滿重者﹐亦富貴兩全。二十六生日﹐後交眉限。眉者﹐左爲紫气﹐右爲月孛﹐不欲相敗﹐如小角散者﹐男妨婦﹐女妨夫。如一字者﹐主有學。豎立者﹐不善終。兩眉如八字﹐男客亡﹐女不正﹐如斷者﹐及不光澤貧破者﹐不等者﹐有般痣者﹐謂之眉殺。斯人也無徳。陽眉者疏而秀﹐有彩若男子得之﹐平生多樂也。陰眉者黑濃細者﹐女人得之﹐爲正妻。婦人得陽眉爲正妻者﹐何也﹖必是墻壁平正﹐及額好者爲貴。男子得陰眉平生多樂者﹐何也﹖必是有靑彩之色。男有陽眉而覆眼者﹐主榮﹐婦人有陰眉極濃厚散者﹐主身不榮。此賤相也。有角者﹐是正妻。如無應驗者﹐何也﹖必是峻髙山林缺也﹐以上三限者是初主。眉上輔附馬髙食外財祿。重眉者﹐主身閒有財帛。婦人有者﹐必伶俐。眼限鼻限上爲中主眼者﹐人之瞻視﹐欲藏神而白晴少者﹐貴。三點神者﹐及余限有力者﹐主建節。眼神忽然出散者﹐七日內身亡。上下臉相逆而塌者﹐四七日亡也。如定者﹐不妨止於大病﹐如有紅絲貫晴者﹐不善終。正虎形人不妨下視﹐斜視﹐偸視者﹐多陰賊。女不貞烈﹐孤淫之婦也。男子眉眼相近﹐顏色黑者﹐嫉妒姦猾之人不可與交。婦人如眼有鳥及濕者﹐謂之寡婦﹐守空牀之象。婦人若神光不散﹐雇盼有常﹐精神不亂視淫邪﹐主貴﹐有夫人之稱。眼偸視﹑斜視﹑下視﹑看人不休者﹐及言語多笑而媚者﹐主娼妓之材也。眼不欲露﹐印不欲深﹐臥蠶要明潤﹐此全相也。若臣蠶無光﹐塵土色者﹐更亂紋交侵者﹐不貴﹐孤獨之人也。男子龍視﹑虎望﹑鷹視﹐富貴兩全。交三十六生日後鼻限。山根爲始﹐鼻梁平正準圓者﹐貴也。如不聳直貴者﹐何也﹖必有明潤之气。梁曲者﹐男女俱淫。山根若有紋者﹐初年遭苦﹐主三十六有災也。年上紋者﹐主門戶成敗。壽上有紋者﹐身多臨災。準頭有﹐主作事無成。年上白者忽而見﹐主傷財。壽上忽而見者﹐主獄亡。準上有白色者﹐主人相鬥﹐有傷損﹐虎形人鼻露竅者﹐不妨鷹鶴。形人。準尖年髙壽低﹐其餘露竅者﹐四十五大破也。如兩郡有庫者﹐不妨臨年亦傷財。有仙庫者﹐富貴雙全﹐半臺紅潤者是也。淨庫者減半﹐右廷尉是也。俗庫者﹐蘭臺遷尉如潤似見。不見紋者傷子。𨿽有亦不孝。四十六生日後交上唇﹐欲得方樣。人中欲深長者﹐主衣祿不缺。人中上廣﹐主初年得子。下廣晚年得子。人中勻停深長者﹐主生貴子發祖。人中下闊者﹐少閒。上潤者﹐老鰥。許負云「人中深長﹐一世吉昌。人中廣平﹐養子不成。人中漫漫﹐無子可憐。」如不正及般痣者﹐有妨此﹐乃上唇之輔助也。上唇紅潤者貴﹐及紋理缺者定有災。掀露齒者﹐不睦六親﹐好說是非﹐無徳之人也。欲得下唇相應﹐有气不掀露﹐爲貴相。唇紅齒白﹐富貴之苗。若不言而自動者﹐是非這人也。婦人亦如此﹐爲人不和。此二限爲中主。

下唇頦爲末限

下唇欲紅﹐西瓜子上下相應﹐無缺陷亂紋者﹐上唇爲君﹐下唇爲臣﹐相得爲潔淨﹐言四海方圓者是也。開要圓﹐合要方。承漿潤者﹐衣食不缺。世人只知齒露不貴﹐露齒貴者﹐何也﹖必是人中深長﹐齒白唇紅故。舉一隅不以三隅反﹐斯之謂也。頦者﹐地也。丰滿及兩倉不陷﹐主莊田奴僕﹐金帛成家之象也。若尖薄者﹐主末年貧賤也。無倉庫奴僕者﹐不全相也。若有亂紋侵者﹐主失所移落也。此二限爲末主共十五年也。

相耳

起不倒髙如眉﹐鼻不昂﹐準頭齊﹐三處皆應﹐少年名播天下。詩曰﹕金木雙全廓與輪﹐風門容指主聰明。端圓聳準朝羅計﹐富貴榮華判令名﹐金木生衣一世貧﹐輪飛廓期散主艱辛。於中亦有爲官者﹐終是區區不出羣。

耳珠朝口貴。詩曰﹕輪廓分明分外奇﹐耳珠朝口祿無虧。常常紅潤主淸貴﹐年少登科眾共知。

耳內生毫貴。詩曰﹕耳白觀來勝面容﹐多才飽學祿盈丰。當爲扶助朝中相﹐孔內生毫貴不同。

圖耳損壽。詩曰﹕耳聳圓環有數般﹐若然輪薄不須觀。極兼輪廓無分曉﹐六月炎天也道寒。

耳反無珠孤獨。詩曰﹕耳反無珠福祿慳﹐更加黎黑禍綿綿。木星若得無凶陷﹐卻許將來壽數堅。

耳輪枯淡。詩曰﹕枯淡輪翻貼肉生﹐耳珠無墜少精神。一生作事無成就﹐𨿽有文章未顯榮。

兔耳聳起聲無祿。詩曰﹕兔耳常髙卓耳舒﹐上尖下大薄皮膚。妻兒兄弟多無力﹐財祿宮中不至余。

平坦耳﹐壽富。詩曰﹕耳如平坦喜非常﹐家道興隆有吉昌。可與石崇彭祖並﹐富而必壽壽而康。

齊眉耳﹐壽福祿。詩曰﹕耳生輪廊聳齊眉﹐此相如逢總不虧。實利虛名皆有分﹐一生福祿享者臣。

小墜耳﹐無祿孤。詩曰﹕耳珠小墜又何如﹐東奔西走百事無。命淺可憐福祿薄﹐刑妻害子一身孤。

反珠耳﹐末主好。詩曰﹕人如兩耳反生珠﹐歷盡風波沒坦途。富貴少年誰敢許﹐老來佳景屬桑楡。

墜輪耳有福。詩曰﹕耳若珠垂號墜輪﹐更兼气色與精神。一生衣食長溫飽﹐便是安閒享福人。

佛耳性善。詩曰﹕耳名佛耳不堪言﹐性善心慈極好閒。一炷名香經一卷﹐自然淸福樂平安。

反輪少福。詩曰﹕凡人有此反輪耳﹐平生勞碌無休止。因何心地不安閒﹐招得相形能若是。

小珠中平。詩曰﹕小珠耳相本風流﹐也有歡娛也有愁。終是喜多愁卻少﹐知機平穩老來休。

方耳。詩曰﹕方耳元來相貌奇﹐聳白生毫壽不虧。細小色黎命短薄﹐若還堅厚足丰衣。

相額

額其峻如立壁﹐其廣如覆孟﹐明而澤﹐方而長者﹐貴壽之兆。左側者﹐損父﹐右側者﹐損母﹐其上欲得﹐不蹋不尖﹐無亂紋﹐無凹凸。反此者﹐遲蹇日月。稜角而起者﹐二千石。印堂至天庭有骨隱然而見者﹐少年榮遠。又云二十八歲邊地山林皆欲丰廣坑陷者﹐貧賤。四學堂郭林宗觀人有四學堂﹕一曰眼爲官學堂﹐爲長而淸﹐有官而壽﹔二曰額爲祿學堂﹐其圓而正﹐主忠信﹐疏缺而小﹐主狂妄﹔﹝按﹕此條第三學堂缺﹞四曰耳門之前爲外學堂。耳前丰滿﹐光潤﹐主文學聲譽。反此者面衛气色額有黑气顯者橫災於旬日內。面若塗膏﹐主獄亡兩地。倉有黑气者﹐噎食病死。承槳地閣有黑气者﹐主酒食有毒。傷死七日內。顯靑色在承槳者﹐主酒食而鬥爭。靑合有紅色者﹐主七日內有遺災。姦門有白气者﹐主妻有私通﹐及傷害自身也。有靑紅色者﹐主有崇。日月角忽然紅色起者﹐主十日內得財也。似紅不紅者﹐主百日內得財。鼻直有白气色者﹐主孝服。井部有黑气者﹐主犯災。金匱有靑黑色者﹐主傷財。門閣有靑色者﹐主凶事入宅。有黑色起於兩頰者﹐四十日身亡。

相眉

眉欲疏而秀﹐平而闊﹐主智信仁義。秀而長者﹐性聰敏眉過眼者﹐丰富。眉不覆眼者﹐乏財。左有旋紋者﹐妨父。右有旋紋者﹐妨母﹐粗濃者﹐愚賤。下壓眼者﹐貧賤。斜卓者﹐性豪急。頭起尾下者﹐懦弱。眉頭交者﹐貧薄少兄弟不得力。生毫長一二寸者﹐主壽。眉促而愁者﹐孤獨。骨稜起多遲否眉毛短骨起者﹐性剛。一眉爲人無信義。眉心有旋毛﹐兄弟支居﹐自卓立。稍得縱有妻兒气不合﹐又兩合恰如一字之狀。又得鼻孔不昂﹐耳孔容指﹐此乃三處皆應﹐此人有行義﹐但執性剛彊中年大發。人之有行也﹐積於心而行於眉。眉小角有似曲鉤者﹐父母積徳也﹐自身多有行也。故曰﹕行在眉取盡者爲大煞。或二眉親而促﹐及短破斷者孛﹐與紫气有缺者﹐爲取盡﹐臨事當細辧之。

相印堂

印堂闊而平﹐二眉不相連﹐更蘭蘭臺廷尉之處﹐皆朝大貴矣﹐主子孫顯達。若狹而連﹐主賤﹐不習好人﹐專習小輩﹐祖業破盡﹐妻子難爲﹐又無實學﹐碌碌人也。

相鼻

鼻爲中嶽其形如木﹐黯黑仄薄者﹐不賤則夭。隆髙有梁者﹐主壽﹐弱而小者﹐夭賤。山根不得蹙折勾紋者﹐苦窮忙碌。

相山根

山根不折﹐鼻梁不曲﹐常常明朗﹐晚年有祿﹐主妻賢淑﹐若是無肉﹐與人不足﹐可宜善守﹐不可與人交接。

相人中

人中立理﹐及有黑子﹐主養他子。光明潤澤﹐富貴來﹡﹐縱橫理者﹐不利子孫。其小如綫﹐貧寒下賤。

五嶽九州

五嶽及有小气所管屬者﹐衝如滿月南嶽﹐泰如雞卵東嶽﹐華若方銀西嶽﹐嵩若髙發中嶽﹐恆如倒提北嶽。五嶽全者﹐及餘皆好無克陷者﹐食祿主貴。乾雍州陷者﹐無地宅。艮兗州陷者﹐無食祿。震靑州陷者﹐少仁徳。異徐州陷者﹐闕信義。離揚州陷者﹐多官災。坤荊州陷者﹐妨妻。兗梁州陷者孤苦。戊豫州陷者﹐無田土。此九州如有缺陷者﹐限至必應。雍州白色常潤﹐冀州靑黑色主酒色上亡﹐兗州靑紅色主吉昌﹐靑州靑色吉﹐豫州黃色吉。其次常攺﹐靑憂﹐黑橫﹐白凶﹐赤官事﹐黃吉﹐隨四季觀之。

人體論

頭龍腦﹐將軍輔相之形。額上有七星之紋理﹐合乾坤之道。龜鶴體﹐官職富貴之資﹔雀豺身﹐忘家破宅之兆。頭尖腦薄﹐浪走他鄕。露齒結喉﹐失於鄕井。女要唇紅齒白﹐舉動去就低回。男要耳鼻肥圓﹐舉措祗敬嚴畏。見男貌似女﹐女作男形。眼光彩大而雄聲﹐皮膚粗而行步大﹐女人之窮相也。眉小眼細﹐面白聲雌﹐接對失詳﹐語話軟弱﹐此男子之窮相也﹐有威可畏﹐貴人相也。有形堪敬﹐福人也。有色可重﹐媚人也。骨格隆峻﹐道藝人也。擁肉肥光﹐徒使人也。面貌﹐凹凸﹐庸賤人也。眼多紫色﹐剛烈人也。眼多赤色﹐惡性人也。眼多白色﹐淫邪人也。眼多黃色﹐疾病人也。眼多靑色﹐眞貴人也。眼目低垂﹐離別人也。眼帶雌雄﹐百般人也。雜論印堂項腰足﹐印有紅字宜官兩道紋者﹐主刑一道印者破印不善有八字者貴潤者得助行滿無瘢痕痣者貴。項有雙條細者﹐貴﹔無肉﹐成敗多也。腰欲圓﹐不欲滿﹐足欲方厚﹐此貴相也。眉不欲早生毫﹐年壯不欲早肥﹐肥不欲气喘﹐夭相也。印堂闊而不富﹐何也﹐多是竣髙不平﹐手平背大根气堅牢。

相臍

臍乃一身脈絡所聚之地﹐欲得深大。深大者﹐乃福壽之人。淺小者﹐極下愚亦夭。臍深容李﹐富貴自起﹐不可太突。無智無慧。臍生毛者﹐主大貴。生近陰者﹐主下賤愚僻。臍圓如錢﹐富貴百年。又云﹐臍爲五臟之總﹐欲深闊﹐不欲淺凸。紫黑者﹐爲上。有橫紋者﹐主有壽。神骨馬相﹐神者藏於目。男子有者貴。骨在額﹐天倉有气色者貴。馬在兩天倉兩頰骨耳邊謂之貴。人有四馬﹐乘其四馬車﹐若求進之人。四馬不肥塵暗者﹐終身不貴。縱有成立﹐亦不多時。馬有白色者﹐主行人半途而回﹔有紅黃色﹐主吉昌﹔有靑黑色者﹐主道路死亡之象。

相形體

正猴人建節﹐單猴人萬貫﹐像猴人足富貴自立﹐耍猴形貧賤。正牛形人二品。熊形人四品﹐偏熊人萬貫﹐行熊敗熊貧賤。正虎形人建節﹐象虎形人七﹑八品官﹐盡虎形人十萬貫﹐權虎形人萬貫﹐臥虎﹐病無形貧賤心乖。鳳形人作宰輔。猴形倉庫陷者﹐身背向前合﹐齒細靑唇髙耳不分明﹐鼻髙年壽。低眼上輪覆下﹐眉如角﹐天圓而短﹐頰髙聳﹐肩行掉臂﹐單猴有克陷像猴。耍猴人笑語無度﹐行不依徑。虎形上尖下闊﹐頭短而圓﹐項粗﹐背骨髙有肉髻﹐眼白晴帶紅﹐黑暗帶黃﹐鼻山根微低﹐年壽。潤鼻頭露竅。口闊紅潤﹐聳肩行﹐頦方﹐指短腳短﹐腰背微曲﹐食如連雷﹐睡乃哮吼﹐秉生殺之權﹐像虎人有克陷者﹐有一於此﹐不爲像虎人也。盡虎人腰長睜目﹐手足發有威風中﹐行愛低頭﹐坐握手﹐視物不轉晴。權虎人減半﹐餓虎病虎﹐面肥身瘦﹐眼無神﹐容貌不光澤。牛形人面長項禿﹐賓稀﹐額有肉角﹐行步詳緩﹐有心謀﹐眼有紅縷﹐鼻聳直﹐頦微尖粗也。正熊人面方頭圓﹐項粗﹐行不掉手﹐腰軟﹐身上毛須多﹐愛拭唇鼻﹐準圓﹐頦方﹐耳聳﹐上下勻停故也。行熊敗熊﹐气淸身瘦﹐不識网常﹐少信實也﹐鳳形眉細長髮﹐胡淸疏每有淩雲這志。鼻衝直﹐身細長。餘外形當細求之﹐不出乎此類矣。

相聲

聲至喉而沈響者貴。在喉而出響者﹐須自立﹐發於中年。先響而後破者﹐無朋友獨彊﹐主先富後貧。先低而後髙遠者﹐主不得祖力﹐中年貴﹐發於千人之上﹐善相也。前後勻響者﹐無破也﹐主長富貴。婦人有此聲者﹐欲淸而輕气﹐欲調而不急﹐主榮貴旺夫﹐自身守郡國夫人。先髙後低者﹐妨前夫﹐主淫。先低後髙﹐主祖不髙﹐須自立﹐亦妨前夫。重濁遠振者﹐主富﹐妨夫多矣。重濁而短者﹐主身貧賤。若破者﹐斗亂之人也﹐主夫不和。若八限中無气﹐終身貧賤﹐不令相也。前言千尺之索者行也﹐穿滿者大貴﹐取盡者爲大殺行在眉鐘呂二眞人爲證也。

論神

夫形以養血﹐血以養气﹐气以養神。故形全則血全﹐血全則气全﹐气全則神全也。孟子曰﹕今夫蹶者趨者是气也﹐而反動其心是知神能養血與气﹐神托气而安也。气不和則神暴而不安。能安其神者﹐其惟君子乎宜細而辧之﹐乃爲善也。寤則神遊於眼﹐寐則神遊於心﹐是其神出於形﹐爲形之表也。亦猶日月災之光外萬物﹐而其神固在於日月之內也。夫眼明則神表﹐昏則神濁。淸者貴﹐濁者賤﹔淸者寤多而寐少﹐濁者寤少而寐多﹐能觀其寤寐﹐則知人貴賤也。

斷及第

若面壯上﹐耳有圓珠﹐額似熨平﹐眼中秀有神﹐初年及第﹔額要圓﹐眼要神或有秀﹐若鼻聳直﹐中年及第。眼要神秀﹐鼻要附耳﹐四海方圓﹐末年及第。三齊必正﹐四品官也。四齊人入廟堂﹐若四齊有一缺﹐必建節。三齊之下﹐二齊之上﹐定難立也。若虎形人必建節﹐偏虎形人四﹑五品﹐權虎人主十萬貫。睡如哮吼﹐食如連雷﹐盡虎萬貫﹐餓虎貧賤。正熊人七﹑八品官﹐偏熊人三萬貫。行熊敗熊主貧賤。猴人入廟堂﹐正猴人建節。象猴人足富貴﹐偏猴人三萬貫﹐單猴人萬貫﹐耍猴人貧賤。依此五行之理﹐推其富貴貧賤﹐以類推之﹐觸類而長之﹐其他一切飛行之狀﹐皆可知也。所以舉一隅而不以三隅反。母豬肥人肥在二十年以下﹐十五以上者﹐不過三十七八亡也。如食不淋漓者﹐善終﹐宗豬肥人肥在二十以上﹐二十五以下﹐如不食肉﹐善終﹔若食肉者﹐不過四十五﹑六亡也。若四十以上肥者﹐謂之福肥長壽。如婦人骨頭尖者﹐必棄前夫﹐後寵富夫﹐此人無徳﹐主殘疾夭亡﹐及絕嗣﹐積徳減半。又注馬在左右倉肉髙彩紅色如小錢大是也。剛骨如指甲﹐紅潤在天中是也。又人有五象﹐南人似北人﹐貴﹔北人似南人﹐賤。南人面如雞子﹐北人面如斗底樣是也。

斷富貴

神骨馬象者俱全﹐大富貴。十指如瓶瓦﹐雙背全然厚﹐足下要平平。若神骨馬象俱不全者﹐亦常人之命民﹐相云非髙命也。夫人有四馬﹐乘其四馬車﹐生在孔雀之窩﹐初年建節。生在孔雀之門﹐中年建節。生在仙鶴之家﹐末年建節。在孔雀之家﹐馬速貴速賤也。富貴要聰明﹐指甲如瓶瓦﹐足下更平平﹐止於富也。

凶暴五章

眉尖眼雙豎﹐赤縷貫瞳神。气亂精神急﹐凶亡不保身。骨節粗無比﹐言髙似虎威。鼻梁垂劍脊﹐凶暴必身危。羊眼口尖掀﹐身粗坐更偏。色焦神气露﹐因此喪天年。賓反若無徳﹐凶亡爲气豪。眼斜賢更避。須中小人刀。橫肉三拳面﹐微微貫赤筋﹐目圓睛白凸﹐性暴是凶人。

惡死五章

刑殺帶豪彊﹐知君主惡傷﹐眼頭尖尾大﹐心暴必彊梁﹐眉亂凶神起﹐雙眸帶殺光。額尖通口聚﹐虎口遇豺狼﹐兩眼傾如劍﹐雙眉起似槍﹐莫教身帶殺﹐垂淚赴專幢。睡眼開還合﹐惟嫵露白晴。假饒形相善﹐生不保前程。口闊無收拾﹐形粗眼帶凶。莫教神气暴﹐賊死向山中。

疾病五章

粥衣生兩耳﹐面色帶烏塵。旣竭天精位﹐腎也﹐看看喪汝身。黃點滿天倉﹐乾焦色不揚。也應脾有疾﹐積久見身亡。面白皮膚薄﹐胸髙气不舒。發焦髭賓赤﹐肺病定難除。靑气浮光見﹐唇焦眼肉漧。木衰嫌面黑﹐尢忌鼻頭酸。神亂及神凝﹐心君定可疑﹐脈紅須見血﹐傷損更無時。

夭折五章

縮辱並露齒﹐神迷色帶煙。三長連二短﹐那得保終年。肉重皮膚急﹐神彊气不舒。結喉並露齒﹐應死在中途。气短精神慢﹐眉濃眼色乾。賓焦唇更白﹐指日伴靑蠻。暗黑雲煙起﹐形虧骨不漏眼斜神更亂﹐四九定歸空。口細胸前凸﹐頭低視不昂。肥人如气促﹐妻子守空房。許負謂七寸之面﹐不如一寸之心﹐七寸之面易見﹐一寸之心難測。積行者難相﹐損已益人爲樂﹔帶殺人難相﹐害人安已爲樂。斯二端故難相也。眉毛早白者不得壽。二十生毫﹐三十死。三十生毫。四十死。四十已上生毫者。主壽長﹐有重眉者呼爲後印堂心定﹐四十六七已上發財也。

