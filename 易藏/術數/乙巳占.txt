《乙巳占》﹝唐﹞李淳風

目錄

重刻《乙巳占》序《乙巳占》序

乙巳占卷第一天象第一

天數第二

天占第三

日占第四日月旁气占第五

日蝕占第六

乙巳占卷第二月占第七

月與五星相干犯占第八月干犯列宿占第九

月干犯中外官占第十月暈占第十一

月暈五星及列宿中外官占第十二月蝕占第十三

月蝕五星及列宿中外官占第十四

乙巳占卷第三分野第十五

占例第十六日辰占第十七

占期第十八修徳第十九

辧惑第二十﹝闕﹞史司第二十一

乙巳占卷第四五星占第二十二

星官占第二十三五星干犯中外官占第二十四

歲星占第二十五歲星入列宿占第二十六

歲星干犯中外官占第二十七

乙巳占卷第五熒惑占第二十八

熒惑入列宿占第二十九熒惑干犯中外官占第三十

塡星占第三十一塡星入列宿占第三十二

塡星干犯中外官占第三十三

乙巳占卷第六太白占第三十四

太白入列宿占第三十五太白入中外官占第三十六

辰星占第三十七辰星入列宿占第三十八

辰星入中外官占第三十九

乙巳占卷第七流星占第四十

流星犯日月占第四十一流星與五星相犯占第四十二

流星入列宿占第四十三流星犯中外官占第四十四

客星干犯列宿占第四十五客星犯中外官占第四十六

乙巳占卷第八彗孛占第四十七

彗孛入列宿占第四十八彗孛入中外官占第四十九

雜星祆星占第五十气候占第五十一

云占第五十二

乙巳占卷第九帝王气象占第五十三

將軍气象占第五十四軍勝气象占第五十五

軍敗气象占第五十六城勝气象占第五十七

屠城气象占第五十八伏兵气象占第五十九

暴兵气象占第六十戰陣气象占第六十一

圖謀气象占第六十二吉凶气象占第六十三

九土異气象占第六十四雲气入列宿占第六十五

雲气入中外官占第六十六雲气入外官占第六十七

乙巳占卷第十候風法第六十八

占風遠近法第六十九推風聲五音法第七十

五音所主占第七十一五音風占第七十二

論五音六屬第七十三五音受正朔日占第七十四

五音相動風占第七十五五音鳴條已上卒起宮宅中占第七十六推歲月日時幹徳刑殺法第七十七論六情法第七十八

陰陽六情五音立成第七十九五音刑徳日辰所屬立成第八十

六情風鳥所起加時占第八十一八方暴風占第八十二

行道宮宅中占第八十三十二辰風占第八十四

諸解兵風占第八十五諸陷城風第八十六

占入兵營風第八十七五音客主法第八十八

四方夷狄侵郡國風占第八十九占官遷免罪法第九十

候詔書第九十一候赦贖書第九十二

候大兵將起第九十三候大兵且解散第九十四

候火災第九十五候諸公貴客第九十六

候大兵攻城並勝負候賊占第九十七候喪疾第九十八

候四夷入中國第九十九雜占王侯公卿二千石出入第一百

本帖地址﹕http﹕／／club。xilu。com／wave99／msgview﹣950484﹣87046。html﹝復制地址﹞上一主題﹕漢詩總說﹝淸﹞費錫璜下一主題﹕溪蠻叢笑﹝宋﹞朱輔撰﹝樓主﹞﹝2樓﹞作者﹕kwanado發表時間﹕2009／07／0410﹕47﹝加爲好友﹞﹝發送消息﹞﹝个人空間﹞回復修攺來源刪除卷1﹣5

重刻《乙巳占》序

《乙巳占》十卷﹐唐李淳風撰。《新唐書藝文志》著於錄﹐作十二卷。陳直齋《書錄解題》﹑馬貴興《文獻通考》﹑王伯厚《玉海》皆作十卷﹐與今本合。每捲約萬餘言﹐惟第十卷

幾及三萬言。或後人合三卷爲一卷﹐故與唐志不符﹐未可知也。乾隆中采訪遺書﹐未經儲藏家進呈﹐阮文達亦未之見﹐朱竹垞所見只殘本七卷﹐惟《敏求記》有全書﹐其書之罕見可知矣。

余所藏﹐爲門人抄本﹐得之金匱蔡氏。卷三﹑卷六後有題名三行﹕一曰太史局直長﹑主管刻漏﹑臣成衍書﹔一曰太史局中官正﹑太史局提點曆書﹑賜緋魚袋﹑臣李維宗校﹔寧海軍承宣使﹑提舉佑神觀﹑博陵郡開國公﹑食邑二千二百戶﹑食實封二百戶﹑提舉臣邵諤。考《玉海》﹐建炎三年三月二日詔﹐《紀元歷經》送太史局中﹐載《乙巳占》計十冊。今本十卷﹐又有太史局諸人題名﹐或卽從建炎本傳抄歟﹖上元乙巳之歲﹐十一月甲子朔﹐冬至夜半﹐日月如合璧﹐五星如連珠﹐故以爲名。

其書雜采黃帝﹑巫咸﹑甘氏﹑石氏﹑郤萌﹑韓楊﹑祖暅﹑孫僧化﹑劉表﹑《天鏡》《白虎》《海中》《列宿》《五官》諸占及劉向《洪範》﹑張衡《靈憲》《五經圖緯》﹐參以經傳﹐排比成書。始於天象﹐終於風气﹐凡分一百篇。今缺《辧惑》一篇﹐餘皆完具。唐人遺籍傳世日稀﹐亟爲讎校﹐付之手民。其有訛脫﹐槪從缺疑。

夫災異占候之說原不足憑。然《易》言「天垂象﹐見凶吉」﹐《周禮保章氏》以日月﹑星辰﹑五云﹑十二風辧吉凶﹑祲祥﹑丰荒﹐其所由來者久矣。淳風𨿽以方技名﹐《修徳》篇屢引經傳﹐以攺過遷善爲戒﹐《司天》篇深箸隋氏之失﹐諄諄於納諫遠佞﹐不失爲儒者之言﹐非後世術士所能及也。

《玉海》引書目序云﹕五十卷﹐今合爲十卷。今序云﹕合爲十卷。與《玉海》不符﹐蓋合並後人所妄攺耳。

光緒三年﹐歲在彊圉赤奮若﹐仲秋之月﹐歸安陸心源敍。

《乙巳占》序

李淳風撰

夫神功造化﹐大易無以測其源﹔玄運自然﹐陰陽不可推其末。故乾元資始﹐通變之理不窮﹔坤元資生﹐利用之途無盡。無源無末﹐眾妙之門大矣﹔無窮無盡﹐聖人之道備矣。

昔者伏羲氏之王天下也﹐仰則觀象於天﹐俯則觀法於地﹐觀鳥獸之文﹐與天地之宜﹐近取諸身﹐遠取諸物﹐於是始畫八卦﹐以通神明之徳﹐以類萬物之情。故可以探賾索引﹐鉤深致遠﹐幽潛之狀不藏﹐鬼神之情可見。允符至理﹐盡性窮源。斷天下之疑﹐通天下之志﹐定天下之業﹐冒天下之道。可大可久﹐通遠逾深﹐明本其宗﹐致在於玆矣。故曰﹕天垂象﹑見凶吉﹐聖人則之﹐天生變化﹐聖人效之。法象莫大乎天地﹐通變莫大於四時﹐懸象著明莫大乎日月。是知天地符觀﹐日月耀明﹐聖人備法﹐致用遠矣。

昔在唐堯﹐則歷象日月﹐敬授人時﹐愛及虞舜﹐在璿璣玉衡﹐以齊七政。曁乎三王五霸﹐克念在玆﹐先後從順﹐則鼎祚永隆﹔悖逆庸違﹐乃社稷顚覆﹔是非利害﹐豈不然矣﹗斯道實天地之宏綱﹐帝王之壯事也。至於天道神教﹐福善禍淫﹐譴告多方﹐鑑戒非一。故列三光以垂照﹐布六气以效祥﹐候鳥獸以通靈﹐因謠歌而表異。同聲相應﹐鳴鶴聞於九臯﹔同气相求﹐飛龍吟乎千里。兼復日虧麟斗﹐月減珠消﹐暈逐灰移﹐慧因魚出。門之所召﹐隨類畢臻﹔應之所授﹐待感斯發﹔無情尙爾﹐況在人乎﹖

余幼纂斯文﹐頗經研習﹐古書遺記﹐近數十家﹐而遭大業昏凶﹐多致殘缺﹐泛觀歸旨﹐請略言焉。夫神妙無方﹐義該萬品﹐陰陽不測﹐事同百慮。故景星夜煥﹐慶雲朝集﹐二明合於北陸﹐五緯聚於東井﹐此乃表帝皇之盛徳﹐順天下之嘉瑞也。孛气見於夏終﹐慧星著於秦末﹐或狗象而東墜﹐或蛇行而西流﹐此則呈執政之酷暴﹐逆生民之禍應也。殷帝翦發﹐沃澤潤乎千里﹔宋公請殃﹐熒惑退移三捨﹔此則修善之慶﹐至徳可以穰災也。劉裕作逆﹐以長星爲紀瑞﹔毋丘起亂﹐以蚩尢爲我祥﹔此則覆宋之咎﹐逆招天殃者也。唐堯欽明﹐鎭還水府﹔殷湯聖政﹐焦金流石﹔此猶日在北陸而沍寒﹐日行南陸而炎暑﹔月麗箕而多風﹐從畢而多雨﹔此運數之大期﹐非關治亂者也。荊軻謀秦﹐白虹貫日﹔衛生設策﹐長庚食昴﹔魯陽麾指﹐而曜靈回駕﹔苟公道髙﹐而徳星愛聚﹔此則精誠所感﹐而上靈懸著也。黃星出漢﹐表當塗揖讓之符﹔紫气見秦﹐呈典午南遷之應也。祅象著而殃鐘齊晉﹐蛇乘龍而禍連周楚﹔熒惑守心﹐始皇以終﹔流光墜地﹐公孫遂隙﹔此則先形以設兆也。使流入蜀﹐李邰辯其象﹔客气逼座﹐嚴陵當其占﹔芒碭之異气常存﹐舂陵之火光不絕﹔或稷星侵楚﹐气兆晉軍﹐此則當時旌象也。周衰夜明﹐常星不見﹔漢失其徳﹐日暈晝昏﹔女主攝政﹐遂使紀綱分析﹔權臣擅威﹐乃令至柔震動﹔景藏飛燕﹐地裂鳴雉﹐此則後事而星驗也。是乃或前事以告祥﹐或後攻而示罰﹐莫不若影隨形﹐如聲召音。凶謫時至﹐譴過無差﹐休應若臻﹐福善非謬﹐居遠察邇﹐天髙聽卑﹐聖人之言﹐信其然矣。

是故聖人寶之﹐君子勤之﹐將有興也﹐咨焉而已﹐從事受命﹐而莫之違。然垂景之象﹐所由非一﹐占人管見﹐異短別規。至如開基闡業﹐以濟民俗﹐因河洛而表法﹐擇賢達以授官﹐則軒轅﹑唐虞﹑重黎﹑羲和﹐其上也﹔疇人習業﹐世傳常數﹐不失其所守﹐妙賾可稱﹐巫咸﹑石氏﹑甘公﹑唐昧﹑梓愼﹑裨竈﹐其隆也﹔博物達理﹐通於彜訓﹐綜覈根源﹐明其大體﹐箕子﹑子產﹐其髙也﹔抽祕思﹐述軌模﹐探幽冥﹐攺弦調﹐張平子﹑王興元﹐其枝也﹔沈思通幽﹐曲窮情狀﹐緣枝反幹﹐尋源達流﹐譙周﹑管輅﹑吳範﹑崔浩﹐其最也﹔托神設教﹐因變惇獎﹐亡身達節﹐盡理輔諫﹐谷永﹑劉向﹑京房﹑郎顗之﹐其盛也﹔短書小記﹐偏執一途﹐多說遊言﹐獲其半體﹐王朔﹑東方朔﹑焦貢﹑唐都﹑陳卓﹑劉表﹑郤萌﹐其次也﹔委巷常情﹐人間小惠﹐意惟財谷﹐志在米鹽﹐韓楊﹑錢樂﹐其末也﹐參同異﹑會殊途﹐觸類而長﹐拾遺補缺﹐蔡邕﹑祖暅﹑孫僧化﹑庾季才﹐其博也﹔竊人之才﹐掩蔽勝己﹐諂諛先意﹐讒害忠良﹐袁充﹐其酷也﹔妙賾幽微﹐反招嫌忌﹐忠告善道﹐致被傷殘﹐郭璞﹐其命也。

自古及今﹐異人代有﹐精窮數象﹐咸司厥職﹐或取騷一時﹐或傳書千載﹐或竭誠奉國﹐或嘉遁相時﹐隱顯之迹旣殊﹐詳略之差未等。余不揆末學﹐集某所記﹐以類相聚﹐編而次之。采摭英華﹐刪除繁僞﹐小大之間﹐折衷而已。始自天象﹐終於風气。凡爲十卷﹐賜名《乙巳》。每於篇首﹐各陳體例﹐書云盡意﹐豈及多陳﹖文外幽情﹐寄於輪鄧﹐後之同好﹐幸悉余心。

乙巳占卷第一

天象第一

論天體象者﹐凡有八家﹕

一曰渾天﹐卽今所載張衡《靈憲》是也﹔

二曰宣夜﹐絕無師學﹔

三曰蓋天﹐《周髀》所載﹔

四曰軒天﹐姚信所說﹔

五曰穹天﹐虞聳所擬﹔

六曰安天﹐虞喜所述﹔

七曰方天﹐王充所論﹔

八曰四天﹐祅胡寓言。

凡此八家﹐渾天最親﹐今獨取之﹐以載於此。

淳風謹按﹕張衡天文之妙﹐冠絕一代。所著《靈憲》《渾儀》略具宸曜之本﹐今寫載以備其理矣。

《靈憲》曰﹕昔在天王﹐將步天路﹐用定靈軌﹐尋緒本元﹐先準於渾體﹐是焉正儀立度﹐而皇極有攸建也﹐樞運有攸稽也。乃建乃稽﹐斯經天常。聖人無心﹐因玆以生心﹐故《靈憲》作興﹐曰﹕太素之前﹐幽淸玄靜﹐寂寞冥默﹐不可爲象。厥中惟虛﹐厥外惟無﹐如是者永久焉。斯謂溟涬﹐蓋乃道之根也。道根旣建﹐自無自有﹐太素始萌﹐萌而未兆﹐並气同色﹐渾沌不分。故道志之言云﹕有物渾成﹐先天地生。其气體固未可得而形也﹐其遲速故未可得而紀也﹐如是者又永久焉﹐斯謂龐鴻﹐蓋乃道之幹也。道幹旣育﹐有物成體﹐於是元气剖判﹐剛柔始分﹐淸濁異位。天成於外﹐地定於內。天體於陽﹐故圓以動﹔地體於陰﹐故平以靜。動以行施﹐靜以合化﹐堙郁媾精﹐時育庶類﹐斯謂天元﹐蓋乃道之實也。在天成像﹐在地成形。天有九位﹐地有九域﹔天有三層﹐地有三形。有象可效﹐有形可度。情性萬殊﹐旁通感薄﹐自然相生﹐莫之能紀。於是人之精者作聖﹐實始紀綱經緯之。八極地之維﹐徑二億三萬二千三百里﹐南北則短減千里﹐東西則廣增千里。自地至天﹐半於八極﹐則地之深亦如之。通而度之﹐則是渾已。將覆其數﹐用重勾股﹐懸天之景﹐薄地之儀﹐皆移千里﹐而差一寸﹐得之﹐過此而往者﹐未之或知也。未之知者﹐宇宙之謂也。宇之表無極﹐宙之端無窮。天有兩儀﹐以舞道中。其可睹﹐樞星是也﹐謂之北極。在南者不著﹐故聖人弗之名焉。其世之遂﹐九分而減二。陽道左回﹐故天運左行。有驗於物﹐則人气左嬴﹐形左繚也。天以陽回﹐地以陰淳。是故天致其動﹐稟气舒光﹔地致其靜﹐承施俟明。天以順動﹐不失其中﹐則四序順至﹐寒暑不忒﹐死生有節﹐故品物用生。地以靈靜﹐作合承天﹐淸化至養﹐四時而後育﹐故品物用成。凡至大莫著天﹐至厚莫若地也。至質者曰地而已。至多莫若水﹐水精爲漢﹐周於天而無列焉﹐思次質也。地有山嶽﹐以宣其气﹐精種爲星。星也者﹐體生於地﹐精成於天﹐列居錯跱﹐各有攸屬。紫宮爲皇極之居﹐太微爲五帝之庭。明堂之房﹐大角有席﹐天市有座。蒼龍連蜷於左﹐白虎猛踞於右﹐朱雀奮翼於前﹐靈龜圈首於後﹐黃帝軒轅於中。六擾旣畜﹐而狼蚖魚鱉﹐罔有不具。在野象物﹐在朝象官﹐在人像事﹐於是備矣。懸象著明﹐莫大乎日月﹐其徑當天周七百三十六分之一﹐地廣二百四十二分之一。日者﹐陽精之宗﹐積而成鳥﹐象烏而有三趾﹐陽之精﹐其數奇。月者﹐陰精之宗﹐積而成獸﹐象兔而乃缺唇﹐陰之精﹐其數偶。其後有窮羿者﹐羿請不死之藥於西王母﹐姮娥竊之以奔月﹐將往﹐求筮於有黃﹐有黃占之曰﹕吉﹐翩翩歸妹﹐獨將西行﹐逢天晦芒﹐無恐無驚﹐後且大昌。姮娥遂托身於月﹐是爲蟾蜍。夫日譬猶火﹐月譬猶水。火則外光﹐水則含景。故月﹐光生於日之所照﹐魄生於日之所蔽。當日則光盈﹐就日則光盡。眾星被曜﹐因水轉光﹐當日之衝﹐光常不合者﹐蔽於地也﹐是謂暗虛。在星星微﹐遇月則食﹐日之薄地﹐暗其明也。由暗視明﹐明無所屈﹐是以望之若大﹐方於中天﹐天地同明﹔由明瞻暗﹐暗還自奪﹐故望之若小﹐火當夜而揚﹐光在晝則不明也。月之於夜﹐與日同而差微。星則不然﹐彊弱之差也。眾星列布﹐其以神著﹐有五列焉﹐是爲三十五名。一居中央﹐謂之北斗﹐動變挺占﹐實司王命。四布於方﹐爲二十八宿﹐日月運行﹐歷示吉凶﹐五緯躔次﹐用告禍福﹐則天心於是見矣。中外之官﹐常明者百有二十四﹐可名者三百二十﹐爲星二千五百﹐而海人之占未存焉。微星之數﹐蓋萬一千五百二十。庶物蠢蠢﹐咸得系命。不然﹐何以總而理諸﹖夫三光同形﹐而有似珠玉﹐神守精存﹐麗其職而宣其明﹐及其衰也﹐神歇精斁﹐於是乎有隕星。然則奔星之所墜﹐至則石矣。文曜麗乎天﹐其動者七﹐日月五星是也。周旋右回﹐天道者貴順也。近天則遲﹐遠天則速。行則屈﹐屈則畱﹔回則逆﹐逆則遲﹕迫於天也。行遲者犯之於東﹐東屬陽﹔行速者視之於西﹐西屬陰。日旦而月夕﹐此配合也。攝提﹑熒惑﹑塡星候晨﹐見附於日也﹐太白﹑辰星俟昏﹐見附於月也。三陽二陰﹐三天兩地﹐故男女取則焉。方星巡鎭﹐必因常度﹐苟或盈縮﹐不逾於次。故有司作使﹐曰﹕老子四星﹑周伯﹑王蓬﹐絮內﹐各一星﹐錯於五緯之間﹐其見無期﹐其行無度﹐實祅星經之所﹐然後吉凶宜用﹐其祥可量也。

天數第二

王藩者﹐廬江人也。吳時爲中常侍﹐善術數。傳劉洪《乾象歷》﹐依乾象法而論渾天曰﹕

前儒舊說﹐天地之體﹐狀如鳥卵。天包地外﹐猶殼之裹黃也。周旋無端﹐其形渾渾然﹐故曰﹕渾天也。周天三百六十五度﹑五百八十二分度之百四十五半。半覆地上﹐半在地下。其二端謂之南極﹑北極。北極出地三十六度﹐南極入地亦三十六度﹐兩極相去一百八十二度半彊。繞北極徑七十二度﹐常見不隱﹐謂之上規﹔繞南極七十二度﹐常隱不見﹐謂之下規﹔赤道橫絡﹐謂之中規。赤道帶天之紘﹐去兩極各九十一度少彊。黃道﹐日之所行也﹐半在赤道內﹐半在赤道外。與赤道東交於角五度稍弱﹐西交於奎十四度少彊。其出赤道外﹐極遠者二十四度﹐斗二十一度是也﹔其入赤道內﹑極遠亦二十四度﹐井二十四度是也。日南至﹐在斗二十一度﹐去極一百一十五度少彊。是日最南﹐去極最遠﹐故景最長。黃道斗二十一度﹐出辰入申﹐日晝行地上一百四十六度彊﹐故晝短﹔夜行地下﹐二百一十九度稍弱﹐故夜長。自冬至之後﹐日漸去極近﹐故景稍短。日晝行地上漸多﹐故日稍長﹔夜行地下度漸少﹐故夜稍短。日所在度漸北﹐以至於夏至﹐日在井二十四度﹐去極六十七度少彊﹐是日最近北極﹐故景最短。黃道井二十四度﹐出寅入戌﹐日晝行地上二百一十九度多弱﹐故日長﹔夜行地下百四十六度彊﹐故夜短。自夏至之後﹐日漸去極遠﹐故景少長。日晝行地上度漸少﹐故日稍短﹔夜行地上度漸多﹐故夜稍長。日所在度漸南﹐故日出稍南﹐以至於冬至而復初焉。斗二十一度﹐井二十四度﹐南北相去四十八度。春分日在奎十四度少彊﹐秋分日在角五度少弱﹐此黃﹑赤二道之交中也﹐去極俱九十一度少彊。南北處交斗二十一度﹑井一十四度之中﹐故景居二至長短之中。奎十四度﹐角五度﹐故曰﹕在赤道。出卯入酉﹐日晝行地上﹐夜行地下﹐俱百八十二度半彊。故曰﹕見之漏五十刻﹐不見之漏五十刻﹐謂之晝夜同。夫天之晝夜﹐以日出爲分﹔人之晝夜﹐以昏明爲限。日未出前二刻半爲晚﹐日入後二刻半爲昏。故損夜五刻以益晝﹐是以春秋二分之漏﹐晝五十五刻。

王藩按﹕《周禮》曰「夏至之景﹐尺有五寸﹐謂之地中。」鄭眾說云「土圭之長﹐尺有五寸。以夏至之日﹐立八尺之表﹐其景與土圭等﹐謂之地中。今穎川陽城地也。」鄭玄云「凡日景於地﹐千里而差一寸。景尺有五寸者﹐南戴日之下萬五千里也。以此推之﹐日當去其下地八萬里矣。日邪射陽城﹐爲天徑之半也。天體圓如彈圓﹐故地處天之半﹐而陽城居其中﹐則日春秋冬夏﹑昏明晝夜﹐去陽城皆等。以勾股法言之﹕旁萬五千里﹐勾也﹔八萬里﹐股也﹔無盈縮矣。故知從日邪射陽城爲天徑之半也。從日邪射陽城﹐弦也。以勾股求弦法﹐八之﹐得八萬一千三百九十四里三十步五尺三寸六分也。以周率乘之﹐徑率約之﹐得五十一萬三千六百八十七里六十八步一尺八寸二分﹐周天之數也。一度凡一千四百六里二十四步六寸四分有奇。黃﹑赤二道相與交錯其間﹐相去二十四度﹐以兩儀準之。二道俱三百六十五度﹑五百八十二分度之一百四十五半﹐是以知天體圓如彈丸。」

淳風按﹕「王藩所論﹐冬夏二至﹐春秋二分﹐日度交黃道所在﹐並據劉洪乾象所說﹐今則並差矣。黃道與日相隨而交﹐據今正觀三年乙丑歲﹐則冬至日在斗十二度﹐夏至在井十五度﹐春分日在奎七度﹐秋分日在軫十五度﹐每六十年餘差一度矣。淳風今略陳新法﹐以考天數及渾儀交道等法如左。周天三百六十五度﹐及分縱橫斜側皆定耳﹐更無盈縮。先以銅鐵爲環卷六枚﹐兩兩合﹐周徑二小四大。大者適容其五枚﹐各均賦三百六十五度及分。其一大者﹐名爲平準捲﹐惟雕刻六十四卦十二辰﹐先側立二大環捲﹐南北側之﹐以平準捲交合加之﹐令側者爲南北﹐徑準爲主。一曰遊環。遊環上安釭釧﹐遊環著雙軸﹐以內大環軸孔中﹐令得運轉。軸中一圓長筒管。其筒孔周徑﹐準儀大小而斟酌之。若長八尺﹐卽須孔徑一寸﹐他皆準此。其側環安釭釧之處﹐在北者謂之北極﹐出平準北面上三十六度﹔在南者謂之南極﹐入平準南面下三十六度。從其南端北向斜上望之﹐卽見北極星。又以一天環加於側環外﹐斜絡之﹐令東西合於卯酉平面之準﹐南北上下去二極﹐各九十一度彊﹐以爲赤道。然後轉其中遊環﹐令得左右﹑東西﹑上下﹐以當所望處﹐轉軸中筒孔﹐使得南北以測。去極遠近及赤道內外之度數﹐然則筒孔瞻察﹐無所不至矣。若欲安星辰者﹐更著從脇上屈銅鐵﹐穿珠爲星﹐以放上象﹐隨所在次第而安置之﹐轉令應天皆得﹐此渾天遊儀之法也。按渾儀﹐必先以水準地使平﹐夜占極﹐晝測日景﹐定其經緯﹐然後措之矣。余近造乙巳元曆術﹐實爲絕妙之極﹐日夜法度諸法﹐皆同一母﹐以通眾術。今列之以推天度﹐日月五星行度皆用焉。

日度法﹕一千三百四十﹐以此數爲一度之長分數也。周天有三百六十五度﹑一千三百四十分度之三百四十一。南極去北極﹐巡規一百八十二度﹑一千三百四十分之八百四十半。赤道去二極﹐巡規各九十一度﹑一千三百四十分之四百二十分﹑小分四分之十﹐卽春秋分之所在度﹐黃﹑赤二道交處﹐去北極之遠近也。黃道出入赤道二十四度﹐冬至日在赤道外二十四度﹐去極一百一十五度﹐一千三百四十分度之四百二十分﹑小分四分之一。夏至日在赤道內二十四度﹐去北極六十七度﹑一千三百四十分度之四百二十分﹑小分四分之一。此其常數也。

淳風今又按張冑《玄象歷》及今傳《仁均歷》﹐春分﹑秋分﹐日皆在卯半以前﹐其沒亦在酉半以後﹐各四分刻之一。春﹑秋二分之日﹐晝漏五十刻半﹐夜漏四十九半﹐然則赤道﹑黃道交處﹐亦直在卯酉之北。又有北極去地三十六度﹐則天之正髙在地中陽城之上。以四維循規去地亦九十一度﹐一千三百四十分度之四百二十分﹑小分四分之一矣。以三十六度減之﹐餘五十五度﹐一千三百四十分度之四百二十分﹑小分四分之一。夏至日黃道在北極南六十七度﹑一千三百四十分度之四百二十﹑小分四分之一。是正北子地一百三度﹐一千三百四十分度之四百二十分有奇矣。以天頂去四維各九十一度﹐一千三百四十分度之四百二十分﹑小分四分之一減之﹐餘一十二度矣。是夏至日在天頂南一十二度﹐他悉仿此求之﹐皆可知也。

是知繞北極循規徑七十二度﹐常見不隱﹔繞南極循規徑七十二度﹐常隱不見。去極三十六度外﹐一百一十度內﹐四時辰昏﹐有時而隱﹐有時而見﹐爲日在其中故也。繞北極常見者﹐謂之上規﹔南極常隱者﹐謂之下規﹔赤道橫絡謂之中規焉。

然圖體以平物爲之易辧﹐若作渾儀﹐始識於事稍難。今世供傳星圖者﹐蓋皆天圖﹐其四畔外﹐卽是南極下規矣。分布二十八宿距度﹑與黃﹑赤二道﹑上規並具焉。天之運也﹐一晝一夜﹐而運過周天所過之度﹐則一日所行之數﹐在天謂之一度﹐在歷謂之一日一夜。度之天數無常準﹐各隨一家之法令﹐一千三百四十是也。日行三百六十五日而周天﹐故天一周有三百六十五日有奇矣。天運渾渾然不思﹐東出西沒﹐周而復始﹐永無窮焉。

天占第三

淳風按﹕自黃帝占已後﹐向數十家﹐其間或眞或僞﹐不可悉從。今略取其理當者﹐刪而次比﹐以著於篇。其間亦有出自經傳子史﹐但有關涉﹐理可存者﹐並不棄之﹐今錄古占書目於此﹐以表其人。自入占已後﹐並不復具記名氏﹐非敢隱之﹐並爲是幼小所習誦﹐前後錯亂﹐恐失本眞故耳。

《黃帝》《巫咸》《石氏》《甘氏》﹑劉向《洪範》

《五行大傳》《五經緯圖》《天鏡占》《白虎通占》

《海中占》﹑京房《易祅占》《易傳對異占》

《陳卓占》《郤萌占》《韓楊占》﹑祖暅《天文錄占》

孫僧化《大象集占》﹑劉表《荊州占》《列宿占》

《五官占》《易緯》《春秋佐助期占》《尙書緯》

《詩緯》《禮緯》﹑張衡《靈憲》

夫天地者﹐萬物之父母也。覆載育養﹐左右無方。況人稟最靈之性﹐君爲率上天之宗﹐天見人君得失之迹也﹐必極吉凶﹐故隨其所在﹐以見變異。天有災變者﹐所以譴告人君覺悟之﹐令其悔過﹐愼思慮也。行有玷缺﹐气逆於天﹐精气感出﹐變見以誡之。若天忽變色﹐是謂易常﹐四夷來侵﹐不出八年﹐有兵戰。若陽不足﹐臣盛將害君上﹐則天裂。

按﹕馬續《天文志》云﹕」孝惠二年﹐天開東北﹐廣十丈﹐長二十餘丈﹐天裂﹐陽不足﹔地震﹐陰有餘﹕皆下盛將害上之變。「當時呂氏臨朝乾位﹐卒有兵亂﹐此其驗也。若天分裂﹐作君之亂﹐無道之臣欲裂國﹐其下之主當之。若天開見光﹐流血滂滂﹔天裂見人﹐兵起國亡﹔天鳴有聲﹐至尊憂而且驚。

劉向曰﹕春秋之前﹐天鳴地坼﹐災異並臻﹐其主不知驚懼修徳﹐上帝降災﹐禍變必極﹐皆亂國之所生也。

凡國亂﹐五星化下爲之祅﹐而降之自天。是故歲星降爲貴臣﹐熒惑降爲童兒嬉戲歌謠﹐塡星降爲老人婦女﹐太白降爲壯夫處於林麓﹐辰星降爲婦女﹐或變化無所不爲﹐以見異而告之也。

凡天雨雜物﹐其類甚多。若雨禽獸﹐是謂不祥﹐不出三年﹐其下兵興。天雨虫﹐人君不親骨肉而親他人﹐與裸虫同類﹐故虫從天墜地﹐骨肉去也。不救﹐兵大起。其起也﹐立王公﹐率同姓諸侯﹐無偏黨側﹐災消。

劉向云﹕春秋時虫者﹐虫之災也。以刑罰暴虐而取於天下﹐貪叨無厭以興師動眾﹐聚邑治城而失眾心﹐虫爲害矣。故宋文公三年秋﹐雨虫於宋。是時宋公暴虐重刑﹐賦斂無已﹐故應是雨虫。

天雨魚鱉﹐國有兵喪。天雨骨﹐是謂陽消。王者徳衰﹐令不行﹐佞不用﹐不出三年﹐內有爭。天雨筋﹐國大饑。

天雨膏如虫﹐輔臣多貪﹐賢智隱之應也﹐君臣無道暴虐。

天雨肉﹐天不享其徳﹐將易其君。

天雨爵錫﹐如甘露著樹﹐不出三年﹐攺易王。白者爲甘露﹐黃者爲爵錫。

天雨如水銀﹐是謂刑祖。不出三年﹐兵喪並起﹐亡國失土。

天雨血﹐是謂天見其祅。不肖者不得久處其位﹐不出一年兵起。

京房曰﹕」臨獄不解﹐玆謂進非﹐厥咎天罰。故天雨血者﹐玆謂不親﹐民有怨恐﹐不出三年﹐亡其宗人。「又曰﹕」佞人用﹐功臣棄戮﹐故天雨血。「

天雨毛﹐邪人進﹐賢人逃﹐貴人出走。

天雨羽﹐君徳不通﹐逆施天下。

天雨金﹑銀﹑鐵﹑錢﹑花﹐兵將興﹐失道之君當之。

淳風按﹕」隋仁壽四年甲子諸州造舍利塔時﹐陜州天雨金銀花﹐時人以作像﹐象祥瑞﹐以奏於髙祖﹐髙祖知其非吉。其後有楊諒之亂﹑二世失道﹐斯其驗也。「

天雨石﹐爲政者質信不施﹐爲詐妄行﹐國君死亡。

甘氏曰﹕」無雲而雷﹐隕石墜地﹐大可一丈﹐圓形如雞子﹐兩頭銳﹐名曰天鼓。所下之邦﹐必有大戰﹐伏屍數萬﹐不可救。「春秋魯僖公十六年﹐隕石於宋五﹐此時宋襄公之應也。望之是星﹐至地爲石。失其所﹐無光榮之象也。

皇甫士安曰﹕」殷紂暴虐﹐天雨灰。「天雨灰﹐邑君有來歸邑者。

墨子曰﹕」商紂不徳﹐十日雨土於毫。「天雨土﹐君失封。

天雨五穀﹐是謂禾不熟。人君賦斂重數﹐故示戒。不出五年﹐國乏軍糧。

天雨粟﹐不肖者食祿﹐三公易位。

天雨黍豆麥粟稻﹐是謂惡祥。不出一年﹐人民父子流亡﹐莫知所向。

若國君失信﹐專祿去賢﹐則天雨艸。君信讒﹐臣不和﹐天雨艸木﹐其歲人多兵死。

天雨釜甑﹐歲大丰穰。此釜甑適如小錢許大﹐從地中生出﹐余親見之。其中有如小麻黍粟大﹐世人謂之蒸餅﹐丰穰之驗也。

天雨絮﹐其國將喪﹐無後有兵。

天雨蘗﹐君有咎。

天雨墨﹐臣多陰謀。

天火燒國郭門﹐其地有謀人欲發。

天光蟠邑城門﹐其國圍。

天火焚宗廟社稷﹐大殃﹐國將亡主。

淳風按﹕」漢魏時﹐造作宮室過度﹐而頻有天災﹐其後尋有兵亂。隋末大業十二年﹐東京災宮﹐西京災顯揚門。至十三年﹐二邑並被圍沒﹐卽絕其宗廟社稷﹐亦天告之驗。「

天雨下物﹐非人所聞見者﹐皆大兵也。其災見所主國分﹐應發遠近。皆在略例篇中。

日占第四

夫日者﹐天之所布﹐以照察於下而垂示法則也。日爲太陽之精﹐積而成像人君。仰爲光明外發﹐魄體內全﹐匿精揚輝﹐圓而常滿﹐此人君之體也。晝夜有節﹐循度有常﹐春生夏養﹐秋收冬藏﹐人君之政也。星月稟其光﹐辰宿宣其气﹐生靈仰其照﹐葵藿慕其思﹐此人君之徳也。是以日生道徳﹐養生福佑仁恩。若人君有瑕﹐必露其匿﹐以告示焉。夫日之體象周徑之數﹐余別驗之﹐著於《歷象志》﹐此非所須﹐故不錄之也。

日行於天﹐一晝一夜行一度。日出地上謂之晝﹐日沒地下謂之夜。一晝一夜謂之一日。日者實也﹐言光明盛實也。日之光後﹐不可名狀﹐假甲子乙丑以異之焉。其行於天﹐去極近﹐日長而暑﹔去極遠﹐日短而寒﹔去二極中﹐暄涼等﹐晝夜停。故聖人作歷﹐以推步焉﹐序之以四時﹐分之以八卦﹐正之以中气﹐變之以節候﹐爲二十四气焉。

上元乙巳之歲﹐十一月朔﹐甲子冬至夜半﹐日月如合璧﹐五星如連珠﹐俱起北方虛宿之中﹐合朔冬至已來﹐至今大唐正觀三年己丑之歲﹐積七萬九千二百四十五年算上矣。日行一度﹐卽是日法一千三百四十分﹐一年行三百六十五度﹑一千三百四十分度之三百二十八﹐每歲不周天十三分矣。欲求當時冬至日所在度者﹐置上元乙巳以來積算﹐盡所求年減一﹐以歲分四十八萬九幹四百二十八乘之﹐爲歲別日行積分﹐以周天分四千八萬九千四百四十一去之﹐余不滿法者﹐以度法除之﹐爲度余。命起虛四度﹐宿次除之﹐經虛﹐去度分三百四十一。不滿宿算外﹐卽冬至加時日所在宿度及分﹐求次气日所在度及分者﹐加冬至日度十五﹐小餘二百九十二﹐小分五。小分滿六﹐去之後﹐從小餘一。小餘滿日度法﹐去之﹐從度數。一度滿宿﹐依次命之﹐卽次气日所在度及分﹐求次日者加一度﹐去命如前。若求冬至日甲乙名者﹐置所求年歲別日行積分﹐以日法除之﹐爲積日﹐不盡爲冬至小餘。以六十去積日﹐不盡爲冬至大餘。命以甲子起算外﹐卽所求年冬至日。及小餘求次气日名者﹐依求次日度法加之﹐滿法從日滿六十去之﹐命如前﹐卽次气日名也。俱日行之所在﹐目視不可見宿度﹐故須算知。推其分野﹐以辧災祥。

又﹐二十四气日影律候至與不至﹐皆有應驗。今故列之如左﹐並二十四气影如後。及律气應不應法﹐用此﹐虛是占日之大綱矣。

二十四气影長短﹐《易緯》占律名。

祖衝之歷日中影長短。

冬至中影長一丈三尺。

律鐘中黃﹐律長九寸。﹝徑三分﹞

小寒中影長一丈二尺四寸三分。

大寒中影長一丈一尺二寸。

律中大呂﹐律長八寸二百四十三分寸之一百三。

立春中影長九尺八寸。

雨水中影長八尺一寸七分。

律中太簇﹐律長八寸。

驚蟄中影長六尺六寸七分。

春分中影長五尺三寸七分。

律中夾鐘﹐律長七寸二千一百八十七分寸之一千七百五。

淸明中影長四尺二寸五分。

谷雨中影長三尺二寸六分。

律中姑洗﹐﹐律長七寸九分寸之一。

立夏中影長二尺五寸三分。

小滿中影長一尺九寸九分。

律中仲呂﹐律長六寸二萬九千六百八十三分寸之一萬二千九百四。

芒種中影長一尺六寸九分。

夏至中影長一尺五寸。

律中蕤賓﹐律長六寸八十一分寸之二十六。

小暑中影長一尺六寸九分。

大暑中影長一尺九寸九分。

律中林鐘﹐律長六寸。

立秋中影長三尺五寸三分。

處暑中影長三尺二寸六分。

律中夷則﹐律長五寸七百二十九分寸之四百五十一。

白露中影長四尺二寸五分。

秋分中影長五尺三寸七分。

律中南呂﹐律長五寸三分寸之一。

寒露中影長六尺六寸七分。

霜降中影長八尺一寸七分。

律中無射﹐律長四寸六千五百六十三分寸之六千五百二十四。

立冬中影長九尺八寸。

小雪中影長一丈一尺二寸。

律中應鐘﹐律長四寸二十七分寸之二十。

大雪中影長一丈二尺四寸三分。

候影法﹕先定南北﹐使正樹八尺表爲勾﹐臥股一丈四尺。按其歷气﹐日中視影與歷合則吉﹐不合則凶。日影中﹐年短於气歷舊影﹐則爲日行上道﹔與歷同﹐爲行中道﹔長於舊影爲行下道。行上道太平﹐行中道升平﹐行下道爲霸世也。

候气法﹕截十二竹及銅爲律管﹐口徑三分﹐各如其長短。埋於室中﹐實地依十二辰次之﹐上與地平﹐以葭莩灰實律中﹐以羅觳覆上。律气至﹐吹灰動觳﹐小動爲和﹐大動爲君弱臣彊﹐不動爲君嚴暴之應也。

其律聲有淸濁﹐吹之以聽其音﹐以知世之和與不和。是故西戎猶解聽律﹐以辧國中。國有聖人﹐有聖人則東風應乎律矣。

又﹐詩序稱﹕聲成文謂之音。世有治亂﹐音有哀樂﹐人君宰相須深察之。律應早晚﹐和與不和﹐乃史官之要事也﹐皆系之於日行﹐故錄附於此﹐以示一隅。今史官傅仁均﹑薛頤等﹐並不考用影律﹐屍素之流也。

京房曰﹐日月行房乘三道﹐太平行上道﹐升平行中道﹐霸世行下道。日不可視﹐以宿度影晷推之可知﹐影短則行上道矣。列宿當有道之國﹐日月過則光明﹐人君吉昌﹐民人安寧。日或黑或赤或黃﹐有軍軍破﹐無軍喪侯王。若人君不聞道徳﹐其臣亂國背上﹐則日赤。

劉向《洪範五行傳》曰﹕漢成帝河平九年正月二日朝﹐日出如血無光﹐漏上四刻五刻﹐乃頻有光﹐照地赤黃﹐食後乃復。是時成帝無道徳﹐後宮趙氏亂於內﹐外家王氏擅權﹐遂至國亡也。

若臣逆君法﹐日赤如火﹐其國遂矣﹐國亡也。若臣逆君法﹐日赤如火者﹐其國內亂。

若陰沈日月無光﹐晝不見日﹐夜不見星﹐皆有云障之而不雨﹐此爲君臣俱有陰謀﹐兩敵相當﹐陰相圖議。

若晝陰﹐夜月出﹐君謀臣。

若夜陰﹐晝日出﹐臣謀君。

若日蒙蒙﹐並無光﹐士卒內亂。

日出一竿無光曜者﹐其月有三死﹐若有憂。若人君宰相不從四時行令﹐刑罰不時﹐大臣姦謀﹐離賢蔽能﹐則日月無光並見瑕謫﹐不攺其行﹐其國五穀不成﹐六畜不生﹐人民上下縱橫﹐盜賊並起。

日出無光曜者﹐主病﹐一曰﹕主有負於臣﹐百姓有怨心。

日失色﹐所臨之國不昌。

日晝昏﹐行人無影﹐至暮不止者﹐上刑下急﹐民不聊生。不出一年﹐必有大水﹐下田不收。

日晝昏﹐烏鳥羣嗚﹐國失政﹐臣持政。

日無雲不見光﹐比三日﹐爲大喪﹐必有滅國。

日中烏見﹐主不明﹐爲政亂﹐其分國有白衣會﹐大旱。

三足烏出在日外﹐天下大國受殃﹐戴麻森森﹐哭聲吟吟。

日光明盛﹐萬物不得視其體﹐猶人君之尊﹐權勢不可窺逾。今日無光﹐人皆見其體貌﹐將有伺察神物者焉﹐人君失其威柄之象﹐特宜修徳政以禳之。

日中有火光气現者﹐其國君左右大臣欲反。夫祭天不順﹐玆謂逆祀。

日中有黑子﹑黑雲﹐若靑若黃赤﹐乍二乍三﹐天子崩。按《晉中興書》云﹕升平三年十月丙午﹐日中有黑子﹐大如雞子﹐俄而孝宗崩。晉太和四年十月乙未﹐日中有黑子如李。至八年十一月己酉﹐天子廢爲海西公。

若日足白者﹐有破軍敗將﹐諸侯王敗退。日足白者﹐日影屬地而純白也。日上有黃芒﹐天下攻戰。

日消小﹐所當國君死。

日中分﹐其國亡。

日夜半見﹐天下不安﹐是謂陰明﹐天下大兵﹐洪水流行。

日再出再沒﹐國亡君死﹐有兵﹐主降於臣﹐天下亡。

日出非其所﹐天子失國﹐政令不行。

兩日並出﹐諸侯有謀﹐是謂滅亡。天下用兵﹐無道者亡。

兩日並照﹐是謂陽明。假主抗衡﹐天下有兩王並爭。

眾日並見﹐天下裂分﹐百官各設﹐法令不一。王者並出﹐言天子多也。汲冢書曰﹕甲居於河曲﹐天有祅孽。

十日並出﹐日象似日形耳﹐非正如日也。

兩軍相當﹐數日並出﹐當分營以應之。

日斗者﹐日中三足烏見﹐常在日出至食時候之。或離而復合﹐白日與黑日斗﹐其國相攻﹐天下有兵﹐不出三年﹐天下大饑。日斗之時﹐或有五色仰珥之狀﹐爲行隊而相追淩突﹐皆爲天子失國﹐爲軍兵滿野。

日病主病﹐日赤黃是也。

月死主死﹐日赤紫色是也。

月並出﹐中國有兩主立。日月並見﹐是謂滅亡。天下兵起﹐國將亡。

日月並見﹐相去數寸﹐臣下作亂﹐滅其國主也。

日月大星﹐並出晝見﹐是謂爭明﹐大國弱﹐小國彊﹐有立侯王。

日月星俱見有者﹐天子不能禁制臣下﹐政令不行﹐大國亡。

日入月中﹐不出九十日﹐兵大起﹐易法令﹐金鐵貴三倍。二旬而正﹐主病﹐不則將軍去﹐後死。

日見月中﹐人主死。朔日日赤是也。

月與日並照﹐日中光不盛﹐后妃持政。

日月旁气占第五

淳風按﹕夫气者﹐萬物之象﹐日月光明照照之使見。是故天地之性﹐人最爲貴﹐其所應感亦大矣。人有憂樂喜怒誠詐之心﹐則气隨心而見。日月照之以形其象﹐或運數當有﹐斯气感占召﹐人事與之相應﹐理若循環矣。風雨气見於日月之旁﹐三日內有大風﹐遠至七日內﹐大雨久淫者爲災﹐無此風雨之應也。七日內無風雨之後﹐乃可論災祥耳。

一曰冠气。靑赤色立在日月之上﹐冠帶之象也。天子當立侯王﹐封建親戚﹐授之茅土以爲蕃屏。白則有喪﹐赤則有兵。

二曰戴气。靑赤色橫在日月之上﹐而小隆起﹐其分當有益土進爵推戴之象﹐亦爲福佑之象。黑則有病﹐靑則多憂。﹝五色鮮明黃潤爲吉。此純赤﹑純黑﹑純白﹑純靑爲凶色。﹞

三曰珥气。靑赤短小﹐在日月之旁﹐纓珥之象也。其色黃白﹐女主有喜。日朝有珥﹐國主有進幸之事。其不可行﹐女主戒之。純白爲喪﹑間赤爲兵﹐問靑爲疾﹐間黑爲水﹐間黃爲喜。他皆仿比。有軍而珥爲喜﹐兩軍相當﹐軍欲和解﹐所臨者喜。在日西﹐西軍勝﹔在日東﹑東軍勝。南北亦然。敗處可知也。無軍而珥﹐爲拜將。日有四珥﹐天子立侯王﹐有子孫之喜﹐期不出三年。日有六珥﹐其分有喪。若有赤云掩日﹐下有亡國。

四曰抱气。靑赤而曲﹐向日抱扶。抱﹐向就之象也。日月旁有抱﹐鄰國臣佐來降﹐亦有子孫之喜﹐臣下忠誠以輔之象也。

五曰背气。靑赤而曲﹐向外爲背﹐背叛乖逆之象。其分有反城叛將﹐邊將欲去﹐善防之。

六曰玦气。靑赤﹐曲向外﹐中有橫枝似山字﹐玦傷之象也。君臣不和﹐上下玦傷。兩軍相當﹐所臨者敗﹐有軍必戰。

七曰直气。靑赤色﹐一丈餘﹐正立日月之旁﹐直立之象也。其分有自立者。

八曰交气。靑赤色﹐狀如兩直相交﹐淫悖之象也。人生有淫悖之行﹐則有此气。常以九月上旬兩日候之﹐日月旁有交赤云﹐其下有兵。

九日提气。日月四旁有赤云曲向﹐名曰四提。提似珥而曲﹐不出其年﹐兵起﹐王者死﹐赤爲亡地﹐有自立者。一雲气形如三角﹐在日四方﹐爲提。

十曰纓紐承履。气靑赤色﹐在日下。上曲爲纓﹐下直立爲履。在日下兩邊﹐交曲而雙垂爲紐﹐皆喜气也。人君將有納女寵之象也。气如半暈﹐在日下爲承。承者﹐臣承君也﹐爲君臣相承有喜。靑赤气橫直在日上下者爲格。格者﹐格鬥之象也。日冠而珥﹐君有私事﹐在珥之所處﹐處東在東。他皆仿此。日戴而珥﹐天子有喜賀子孫之事。抱爲和親﹐日多抱珥﹐則國中歡喜而和洽。若一抱兩背而玦﹐是謂大疫。軍眾在外﹐將有反者。日有背玦﹐四直交在其中﹐臣欲爲邪。有芒刺﹐中靑外赤﹐爲逆﹐外靑無芒﹐爲謀。此數見﹐國家凶。抱而且背﹐不和之象。順逆相參﹐明者勝﹐抱明久順勝。他皆仿此。凡有抱者以攻戰﹐從抱擊之者勝﹐芒外刺者中人勝﹐芒內刺者外人勝﹐皆以象類爲法也。

十一日暈气。暈周而匝﹐中赤外靑﹐軍營之象也。對敵有暈﹐厚而鮮明久畱者勝﹐在東東勝﹐他仿此。無軍在外而有此气﹐天子失禦﹐人民多叛。日月皆暈﹐共戰不合﹐兵罷。日以庚子暈﹐有赦令。日有靑暈﹐不出旬日有大風﹐糴貴﹐人民多爲病凶。日有黑暈﹐災在用事之臣。日暈七日無風雨﹐兵大作。不可起兵﹐眾大敗。日暈而珥﹐宮中多事﹐後宮忿爭。七日不雨﹑審察宮中。日暈而珥﹐立侯王﹐人有謀。軍在外﹐外軍有悔。日暈且珥如井幹﹐國亡以兵亂大戰。一珥爲一國兵戰﹐二珥爲二國兵戰﹐以珥爲數﹐日暈珥﹐貴人有罷﹐國有謀反﹐亦爲拜將。

十二曰負气。負气者﹐靑赤如小半暈狀而在日上則爲負﹐負者得地﹐爲喜。日重暈四負﹐殃大﹐如內亂﹐三日雨﹐不占。

戟气者﹐靑赤气長而斜倚日旁﹐爲戰戈戟相傷之象。

日暈且有冠﹐且有戴﹐天下立侯王。若自立者﹐其分必有益土。

日暈而有戴﹐若拜謁﹑立諸侯﹐徳令矣。

日暈有抱﹐抱爲順﹐日月之旁﹐王者有喜﹐子孫吉昌﹐政令行。兩軍相當﹐有抱者勝。

日暈抱珥﹐上將易。日暈而背﹐兵起其分﹐失城背焉﹐逆有降﹑反城。背在東﹐東有叛﹔在西﹐西有叛。他仿此。蓋兩軍相當﹐背所在方敗﹐無背者勝。背者逆也。

日暈中有璚爲不順﹐與背同。人臣不忠﹐爲外其心﹐君臣乖離。其國兵起﹐若有逃臣。

日暈而玦﹐兩軍相當﹐所臨者敗。內外同﹐軍玦戰。

日暈而有直气在兩旁﹐其國有自立諸侯王者﹐封賞左右。兩軍相當﹐有直者勝。

日暈四提﹐必有大將出亡。

日暈而有背﹐抱珥直而虹貫之﹐宜從虹而擊之。日暈有背者﹐有軍不合戰﹐將有叛。內外同﹐在內爲內﹐在外爲外。

兩軍相當﹐日暈而冠珥及纓者﹐軍和解。抱戴者有喜。

日月無精光﹐靑赤暈﹐虹蜺背玦在心度中﹐是謂大蕩。兵喪並起﹐當以赦除之咎。

日暈而珥﹐有云穿之者﹐天下名士死。

日暈而兩珥右外﹐有聚雲在中與外﹐不出三日﹐城圍出戰。

日月暈﹐仰視之﹐順臾當有雲气從旁入者﹐急隨云以攻之﹐大勝。

日暈﹐有聚雲不出者﹐兵起三日﹐內城受圍。

日暈﹐而白雲如車蓋臨日上﹐城降得地。

日暈再重﹐有徳之君得天下﹐其分有攻戰。

日暈色靑再重﹐外戚﹑親屬在內爲亂﹐王者有憂﹐有亡地。

日暈三重﹐諸侯王反﹐天下受兵﹐期三年有攻戰。

日暈四重﹐滅。有野有反相﹐亡國死王。

日暈五重﹐是謂陰謀。女主喪﹐其年饑。天下有兵﹐其地破亡。

日暈六重﹐國失政﹐兵起國喪。

日暈七重﹐中國弱﹐戎狄彊﹐有急使至。

日暈八重﹐士人亂﹐天子傷。

日暈九重﹐天下亡。

日暈十重﹐天下大亡。各以其日所在辰﹑星宿﹑國分占之。

日暈再重而有兩珥﹐白虹貫之﹐天子有憂﹐大戰流血﹐橫屍徧野。

日暈三重兩珥﹐其國有兵﹐亡其市邑﹐有相叛。

日交暈﹐立大夫爲將軍。交暈無厚薄﹐交爭力勢均﹐厚者勝﹐交暈居上者勝。交暈而珥﹐天下兵起﹐有兵者罷﹐暈而不匝者敗。有暈在東﹐東軍勝。兩半暈相向者﹐風殘五穀。日交暈﹐貫日﹐天下有破軍死將。

日暈有一抱一背﹐兩軍相當﹐從抱擊背者勝。暈不匝空而軍敗。

有赤气如布掩日﹐爲大戰。

日月旁有懸鐘﹐如人臥其下﹐有死將。

日旁有黑气﹐如龍銜日﹐及如人背日﹐大將欲反。

伏虎守日﹐大將軍反。

四虹貫日﹐有人謀亂﹐气赤猶甚。

赤云如人頭懸鏡﹐皆兵起流血之象。

白虹貫日﹐虹蜺連結﹐展轉刺日﹐並後族悉黜﹐天子外戰﹐若兵威內奪。

赤暈有一虹﹐所在將死。

日月始出﹐有黑雲貫之﹐或一或二或三﹐不出三日﹐必有暴雨。

有赤云如杵﹐長七八尺﹐撞入日月﹐所宿國主死。

日月中有人者﹐臣害主﹐兩主爭。

日蝕占第六

夫日依常度﹐蝕者﹐月來掩之也﹐臣下蔽君之象。日行遲﹐一日行一度﹐一月行二十九度余﹔月行疾﹐二十七日半一周天﹐二十九日余而迫及日。及日之時﹐與日同道﹐而在於內映日﹐故蝕其象。大臣與君同道﹐逼迫其主﹐而掩其明。又爲臣下蔽上之象﹐人君當愼防權臣內戚在左右擅威者。

其蝕𨿽依常度﹐而災害在於國君大臣。或人疑之﹐以爲日月之虧蝕﹐可以算理推窮﹐皆先朔知之。蝕分多少時節﹑早晚所起﹐皆如符契左右﹐此豈天災之意耶﹖夫月毀於天﹐魚腦滅於泉﹐月豈爲螺蚌之災而毀其體乎﹖但陰陽之气疊相感應自然耳。東風至而酒湛溢﹐東風非故爲溢酒而來至也﹐風逼至而酒適溢耳﹐此豈不相感應者歟﹖若然﹐油水之類也。東風至﹐油水不溢而酒獨溢﹐猶天災見﹐有徳之君修徳而無咎﹐暴亂之王行酷而招災﹐豈不然也﹖陽燧之取火﹐方諸之取水﹐皆以象占之也。陽燧方諸銅蛤之類﹐將凡鏡往求而不得者﹐爲無其象而不占也。

災之所起﹐起於昏亂之所﹐無災非朔而蝕者﹐名爲薄蝕。凡薄蝕者﹐人君誅之不以理﹐賊臣漸舉兵而起﹐北陰气盛﹐掩薄日光也。陰盛侵陽﹐臣淩其君﹐其分君凶﹐不出三年。無道之國﹐日月過之而薄蝕。兵之所攻﹐國家壞亡﹐必有喪禍。

裴子曰﹕夫日者君也﹐月者臣也﹐一歲十二會﹐君臣相見之象。君有失徳﹐臣下專之﹐故有日蝕之咎﹐故伐鼓﹐用幣﹐責上卿﹐是其禮退臣道也。

以知君臣忠。天下太平﹐𨿽交而不能蝕﹐蝕卽有凶。臣下縱權篡逆﹐兵革水旱之應兆耳。日者陽精之明﹐曜魄之寶﹐其气布徳而生。生在地曰徳﹐徳者生之類也﹐徳傷則亡﹐故日蝕﹐必有亡國死君之災。日蝕則失徳之國亡。日蝕﹐則王者修徳。修徳之禮重於責躬。是故禹湯罪己﹐其興也勃焉。

日薄蝕﹐色赤黃﹐不出三年﹐日蝕所當之國有喪。一曰日始出而蝕﹐是謂無明。齊越之國受兵亡地。凡日蝕者﹐則有兵有喪。失地因亡﹐皆以日蝕時早晚﹑分宿﹑日辰占之。

日午時已後蝕者﹐有兵﹐兵罷不起。

日蝕從上起﹐君失道而亡。從旁起﹐內亂兵大起﹐更立天子。

日蝕從下起﹐女主自恣﹐臣下興師動眾失律﹐將軍當之。

日蝕少半﹐諸侯﹑大臣亡國失地相逐。蝕半﹐有大喪亡國。蝕大半﹐災重﹐天下之主當之。蝕盡﹐亡天下﹐奪國﹐臣弒君﹐子弒父﹐不出三年。

日蝕見星﹐臣弒其君﹐天下分裂。

日蝕而暈傍珥﹐白雲來去掩映﹐天下大亂﹐大兵起。臣弒君﹐君失位。

日蝕陰侵陽﹐君位凶﹐羣兵動﹐宜施恩賞。

日蝕而旁有似白兔﹑白鹿守之者﹐民爲亂﹐臣逆君﹐不出其年。其分兵起。

凡日蝕之時﹐或有雲气風冥暈珥﹐似有羣鳥守日﹐名曰天雞﹐后妃謀易主位﹐奪其君﹐數視動靜﹐欲行其志。

日蝕大風地鳴﹐四方云者﹐宰相專權謀反之象。

地震烈﹐日色昧而寒乃蝕者﹐四方正伯專誅﹐恣行殺逆。

日蝕而大寒﹐又在於平旦﹐中國大饑餓﹐賊盜起﹐夷狄動﹐諸侯亂。

日蝕星墜而復上﹐君將被殺﹐下將窮竭﹐賦斂重數之應。

日月俱蝕﹐國亡。

日者﹐人主之象﹐故王者道徳不施﹐則日爲之變。

薄蝕無光。日以春蝕﹐大凶﹐有大喪﹐女主亡﹔夏蝕無光﹐諸侯死﹔秋蝕﹐兵戰﹐主人死﹔冬蝕﹐有喪﹐多病而疫。

凡四時以王日蝕者﹐主死﹔以相日蝕者﹐國相死﹔以囚死日蝕者﹐臣殺君﹔休廢日蝕者﹐多病疫。

日以正月蝕﹐人多病﹔二月蝕﹐多喪﹔三月蝕﹐大水﹔四月﹑五月蝕﹐大旱﹐民大饑﹔六月蝕﹐六畜死﹔七月蝕者﹐歲惡﹐秦國惡之﹔八月蝕者﹐兵起﹔九月蝕者﹐女工貴﹔十月蝕者﹐六畜貴﹔十一月﹑十二月蝕者﹐糴貴﹐牛死於燕國。其日之甲乙﹐一如略例中。

蝕列宿占﹕日在角蝕﹐將吏耕田。臣有憂爲司農之官者。國四門閉﹐其國凶﹔﹝月同。﹞日在亢蝕﹐朝廷之臣有謀叛﹔日在氐蝕﹐天子病崩﹐卿相讒諛﹐君殺無辜﹐王后惡之﹔日在房而蝕﹐王者憂疾病﹐有亂。又大臣專權﹔﹝月同。﹞日在心而蝕﹐君臣不相信。政令失儀度﹐準繩變其宜﹔日在尾蝕﹐將有疫﹐後宮中小凶﹔日在箕蝕﹐將有疾風飛砂﹐發屋折木﹐戒之於出入﹔日在斗蝕﹐將相憂﹐國饑兵起﹔﹝月同。﹞日在牛蝕﹐其國反叛兵起﹐戒在後夫人祠禱之咎﹔日在女蝕﹐戒在巫祝后妃禱祠﹔日在虛蝕﹐其邦有崩亡﹐天下攺服﹔﹝月同。﹞日在危蝕﹐有大喪﹐君臣攺服﹔日在室蝕﹐人君出入無禁﹐好女色﹐外戚專權﹔日在壁蝕﹐則陽消陰壞﹐男女多傷敗其人道﹐王者失孝敬﹐下從師友﹐虧文章﹐損徳教﹐學禮廢矣﹔日在奎蝕﹐魯國凶﹐邦不安﹐愼在人主﹑邊境廏庫﹔日在婁蝕﹐戒在聚斂之臣﹔日在胃蝕﹐委輸國有乏食之憂﹔日在昴蝕﹐大臣厄在獄﹐王者有疾﹐戒在主獄有犯誤天子者﹔日在畢蝕﹐將有邊將亡﹐人主有弋獵之咎﹔日在觜蝕﹐大將謀議﹐戒在將兵之臣﹔日在參蝕﹐戒在將帥﹔日在井蝕﹐秦邦不臣﹐畫謀不成﹐大旱﹐人流亡﹔日在鬼蝕﹐其國君不安﹔日在柳蝕﹐廚官門戶橋道之臣有憂﹔日在七星蝕﹐橋門臣憂黜﹔日在張蝕﹐山澤污池之官有憂﹔日在翼蝕﹐王者退太常﹐以法官代之﹐有徳令則蝕不爲害﹐其歲旱﹐亦爲王者失祀﹐宗廟不親﹐戒在主車駕之官﹔日在軫蝕﹐貴臣亡﹐後不安。﹝月同。﹞

凡日蝕者﹐皆著赤幘以助陽也。天子素服﹐避正殿﹐內外嚴警﹐太史靈臺伺日﹐有變﹐便伐鼓﹐聞鼓音作﹐侍臣皆著赤幘﹐帶劍以助陽﹐順之也。

乙巳占卷第二

月占第七

夫月者﹐太陰之精﹐積而成像﹐魄質含影﹐稟日之光﹐以明照夜﹐佐修陰道﹐以之配日﹐女主之象也。以之比徳﹐刑罰之義也。列之朝廷﹐諸侯大臣之數也。是以近日則光斂﹐猶臣近君卑而屈也﹔遠日則光滿﹐爲其守道循法﹐蒙君榮華而體勢申也。當日則蝕﹐猶臣僭君道﹐而禍至於覆滅。盈極必缺﹐示其不可久盈也。月闕也﹐陰道﹑臣道﹑妻道﹐不可使盈﹐理當恆闕也。其行速﹐臣下之道也。行有弦望晦朔﹐遲疾陰陽﹐政刑之等威也。

日﹐日行一度﹔月﹐日行十三度一千三百四十分度之四百九十四分。此平行之大率也。上元乙巳之歲﹐十一月甲子冬至夜半﹐日月如合壁﹐五星如連珠﹐俱起北方虛宿之中﹐合朔冬至﹐與日俱行﹐各修其度。至合正觀三年己丑之歲﹐積七萬九千三百四十五算上矣。推月朔置上元乙巳以來歲朔積分﹐﹝在日度中。﹞以月法三萬九千五百七十一。以法去之﹐余以日法約之爲閏大餘﹐不盡爲閏小餘﹐減冬至小餘。不足減﹐減大餘﹐加日法乃減之﹐大餘不足減﹐加六十乃減之﹐﹝冬至大小餘﹐並在日內推也者。﹞余爲所求。天正十一月大小餘﹐命以甲子算外﹐則天正朔日也。求次月朔者。加大餘二十九﹐小餘七百一十一﹐小餘滿日法去之從大餘﹐一大餘滿六十去之﹐命日如前﹐則次月朔日及余也。求上弦日。加朔大餘七﹐小餘五百一十二﹐大餘滿法去之﹐命如前﹐則天正上弦常日也。又加得望日﹐又加得下弦﹐又加得後月朔日。前朔﹑後朔相去二十九日七百一十一分﹐謂之一月。一月之中﹐行天一周﹐又行二十九度七百一十一分﹐而又與日一合矣。求朔日夜半月所在度者﹐置朔日加時日所在度﹐減去朔小餘﹐則朔日夜半月所在度矣。求次日加時夜半月度﹐加十三度一千三百四十分度之四百九十四分。滿日法從度﹐度滿宿去之﹐命以次宿算外﹐則次日夜半月所在度及分矣。此皆平行也。月行又有遲疾不同。極遲一日行十二度彊﹐極疾一日行十四度太彊。大率合朔後極疾﹐起而漸遲﹐十三日半彊而極遲﹐則又漸疾﹐十三日半彊而極疾。一遲一疾﹐凡二十九日半彊。又有陰陽行。上元之初﹐合朔已後﹐月則出日道外﹐行陽道﹐經十三日半彊﹐則又入日道內﹐越黃道﹐行陰道﹐又十三日半彊﹐而出黃道之外矣。當越道之處﹐名曰交道。大凡二十七日彊而一出﹐一入兩過﹐交於黃道﹔黃道﹐日道也。月不行日道者﹐猶臣不可與君同名器矣。在黃道內外極遠之時出入各六度矣。朔日與同度之時﹐月在交道內﹐而當交則蝕矣。不當交則不蝕﹐此猶臣與君相遇﹐同道擅權而掩蔽君矣。望日加時﹐月在交道上過﹐則日蝕﹔不當交道上過﹐則不蝕矣。其推求法術﹐並著在《歷象志》《乙巳元經》﹐事煩不能具錄﹐略表綱紀焉。

夫月之行也﹐每朔稟先於日﹐漸舒其照﹐遠而益明﹐行於列宿﹐不巡光道。舒而還斂﹐屈體戢光﹐盈而不僭﹐以至於晦﹐此順理之常也。猶大臣諸侯稟承君命﹐教令節度﹐巡行萬國﹐照察百揆﹐而無僭亂擅權之心。有功歸主﹐不自矜伐﹐退以報君焉。烏兔抗衡﹐光盛威重﹐數盈理極﹐危亡之災﹐一時頓盡﹐遂使太陽奪其光華﹐暗虛虧其體質﹐小僭則小虧﹐大驕則大虧﹐此理數之當然也。是以明王在上﹐月行依道。主不明﹐臣執勢﹐則月行失道。大臣用事﹐背公向私﹐兵刑失理﹐則月行乍南乍北。女主外戚擅權﹐則或進或退朏肭﹐皆君臣徳刑不正之咎也。有不如常﹐隨其事占其吉凶。月行疾則君刑緩﹐行遲則君刑急。月之與日﹐遲疾勢殊﹐而事勢異也。劉向曰﹕」是故人君﹐月有變。則省刑薄斂以修徳﹐恩從肆赦﹐故春秋有眚災肆赦之義矣。"

月若變色﹐將有災殃。靑爲饑而憂﹐赤爲爭與兵﹐黃爲徳與喜﹐白爲旱與喪﹐黑爲水﹐人病且死。

月若晝明者﹐月爲臣﹐日爲君﹐臣以明續君﹐當在其時﹐不可與君爭力竟能。晝明者﹐此姦邪並作﹐不救﹐則失其行而必毀矣。其救也﹐出退彊臣﹐斷絕姦佞﹐近忠直﹐親賢良﹐則月得其行﹐不專明矣。是故人君宰相不從四時行令﹐刑罰不中﹐大臣姦謀﹐黜賢蔽能﹐則日月無光而見瑕謫矣。不救其行﹐五穀不成﹐六畜不產﹐人民上下不從﹐盜賊並起。

月出非出所﹐行非其路﹐皆女主失行﹐姦通內外陰謀﹐小國兵彊﹐中國民饑﹐下欲僭權矣。

月生正偃﹐天下有兵﹐合無兵﹐人主凶。

月行急﹐未當中而中﹐未當望而望﹐皆爲急。兵大戰﹐軍破將死﹐大臣執政逼君﹐主將有女主擅權﹐天下亂﹐易宗廟。

月未當缺而缺﹐大臣滅﹐女主黜﹐諸侯世家絕。

月再中﹐帝王窮。

月當出而不出﹐有陰謀﹐有死王﹐天下亂。

月未當上弦而弦﹐國兵起﹔未當下弦而弦﹐臣下多姦詐。當盈而不盈﹐君侵臣﹐則大旱之災。未當盈而盈﹐臣欺君﹐有兵。

月初生而盛﹐女主持政。大月八日﹐小月七日﹐昏中過度﹐有兵事﹐如不及度﹐喪事。月生五日﹐而昏中已後盛﹐君無威徳﹐佞臣執權柄﹐民背君﹐尊其臣。

月前望西缺﹐後望東缺﹐名反月﹐臣不奉法制度﹐侵奪主勢﹐無救﹐爲湧水﹐兵起。﹝其救也﹐止刑罰﹐誅姦猾﹐任賢而稽疑﹐定謀事成﹐則月變不爲傷亡也。﹞

月當晦而不盡﹐所宿國亡地。

月初生小而形廣大者﹐有水災。

月大而體小者旱﹐有气色非常﹐皆爲皇后陰謀事。

月始生有黑雲貫月﹐名激云。或一或二﹐或三或四﹐不出三日﹐有暴雨。

月上有黃芒﹐君福昌﹐皇后喜。

月生刺﹐是謂賊臣生中國。

月生牙齒﹐女主后妃亂﹐天下兵起。

月生爪牙﹐入主賞罰不行。一占云﹕人君左右﹐宜防刺客。

月望而中蟾光不見者﹐所宿之國山川大水﹐城陷民流﹐亦爲女主宮中不安。

月出復沒﹐天下亂。

月分爲兩道﹐無道之君失天下。

月墜於天﹐有道之臣亡。

月出子地中﹐庶民出爲王。

兩月並出相重﹐急兵至。

三月並見﹐其分有立諸侯﹐而女主有競。

兩月並出﹐天下治兵﹐異姓大臣爭朝勢爲害﹐王者選能授之。

月重出﹐皆爲暴兵殘害天下亂首﹐將有亡天下之象也。

余於大業九年在江都﹐時年十三﹐寓遊彼土。正月內﹐因送孝於城東。是時正月二十七日旦起﹐東方有二月﹐見之相去二尺許﹐分明在箕鬥之間﹐眾懼見之。俄而玄感於黎陽起逆﹐朱燮﹑管崇又殘賊於江南﹐天下因此遂兵賊相掠﹐至於滅亡﹐此尢大效也。

東方小月承大月﹐小國毀﹐大國伐之爲主。凶在西方。小月承大月﹐小邑勝﹔大月承小月﹐大邑勝。

月兩弦中間﹐光盛面多眾﹐或二或三﹐或四或五﹐乃至十月並見﹐皆爲天下分裂﹐天子政在諸侯﹐諸侯自立﹐諸侯傍气象﹐皆與日占大同。

月與五星相干犯占第八

凡五星及列宿與月相蝕相薄﹐皆凶。歲星蝕月﹐有大喪﹐女主死﹐臣弒君易主。熒惑蝕月﹐讒臣貴﹐後宮女有害主者。塡星蝕月﹐女主凶﹐當有黜者﹐有喪。太白蝕月﹐易大將﹐將死。辰星蝕月﹐有大水。五星入月中﹐其分野有逐君﹐大臣賊主。

月蝕五星﹐若捨皆其分﹐有災。月淩歲星﹐年多盜賊﹐刑獄煩。月與歲星同光﹐卽有饑亡。﹝土同。﹞月與歲星同宿﹐其年疫疾。月與熒惑相犯﹐戰勝之國大將死﹐天下有女主之憂。月與熒惑同光﹐內亂且饑。月吞滅熒惑﹐國敗。月犯塡星﹐女主敗喪。﹝魏靑龍二年十月乙丑﹐月犯塡星。三年正月﹐太后郭氏崩。晉安帝隆安四年正月乙亥﹐塡在牽牛﹑月頻犯之。七月壬子﹐皇太后李氏崩。﹞塡星入月﹐不出四旬﹐有土功事。若犯﹐貴人絕無後。太白入月中不見星者﹐臣殺主。月蝕太白﹐國君亡﹐臣弒主。月犯太白﹐將有兩心。戴太白﹐有卒兵。月生三日﹐刺太白之陽。陽國大邑勝﹐小邑損。月刺太白之陰﹐兵在外者未及入﹐在內者不及出。月與太白合宿﹐太子死。

太白在西方始見﹐在月北爲得行﹐在月南爲失行﹐西方先起兵者敗。

太白與月相去三尺﹐有憂軍。與月相去二尺﹐有憂城。與月相去一尺﹐有拔城。

太白入月中不出﹐客將死﹔出者﹐主人將死。無軍﹐大將當之。

太白出東方﹐在月南﹐中國勝。在月北﹐中國敗。出西方﹐在月北﹐負海國勝﹔在月南﹐負海國敗。

金火與月相近﹐其間六寸﹐天下有兵﹔間一尺﹐天下憂﹔尺五已來﹐無害。

太白出西方似月﹐三日候之﹐與月並出。間容一指﹐軍在外﹐期十日﹐有破軍死將﹐客勝。容二指﹐期十五日﹐有破軍死將﹐主人小勝。容三指﹐期二十日﹐有破軍死將﹐客軍大勝﹐主人亡地。容四指﹐期二十五日﹐客軍入境﹐主人不勝。容五指﹐期三十日﹐軍陣不戰。

太白以月未盡一日﹐晨出東方﹐與月並出﹐候之以指。容一指﹐十日﹐有破軍死將﹐主人不勝。容二指﹐十五日﹐客大破﹐主人得地。

容三指﹐期二十日﹐有破軍死將﹐主者亡地。容四指﹐期二十五日﹐客軍大敗。容五指﹐期三十日﹐軍陣不戰。﹝金同。﹞

月犯辰星﹐辰星入月中﹐有水行事起﹐不出三旬﹐內有匿謀﹐春夏大水。晉孝武太元十三年十一月戊子﹐辰星入月在危﹐是時濤水入石頭﹐春大雨﹐牛馬疾疫﹐谷貴﹐不出百日也。

月干犯列宿占第九

角﹕月犯角﹐天子大人惡之﹐大人有憂獄事﹐天下大凶。犯左﹑右角﹐大戰﹐大臣當之。有憂喪。兩軍相當。犯左角﹐大戰將死﹔右角﹐廷尉死。月在角中行﹐爲出天門中道﹐百姓安寧﹐歲美無兵。出右角﹐北胡王死﹐天下多雨。行中道之南﹐南君惡之﹐大臣不輔。

亢﹕月犯亢﹐其國將死。月蝕亢﹐大人多死疫癘﹐在朝廷之臣爲始。月在亢﹐有變﹐王者布政失理﹐宜省刑罰。

氐﹕月犯氐﹐天下兵起。晉孝武太元三年二月癸亥﹐月入氐﹐大將軍韋楷率兵襲汝南﹐苻堅及子等十餘萬人寇襄陽。是年大兵。月蝕氐﹐及犯在氐有變﹐皆爲宮中陰謀﹐大人女主﹐宿止不安﹐刑政失理﹐天下饑亂﹐兵寇賊起。

房﹕月犯蝕房上將﹐上將誅。犯蝕次將﹐次將誅。上相﹑次相亦然。月行房南一丈﹐兵起﹐天子旁有亂臣﹐歲有大水﹐七月期。月行天駟中﹐經歲安寧﹐五穀熟。月行太陽﹐天下亂﹐民事失﹐民啼哭﹐陽道未窮而死﹔月行太陰﹐天下後起﹐陰道未窮而作。月出中道﹐天下和平﹐利以稱兵。月變於房﹐名寶出﹐駟駕滿野﹐將不安﹐失時令。

心﹕月犯心﹐主命惡之﹐其宮內亂﹐臣有逆者。月犯心中﹐人王遇害﹐有大賊﹐國人亂。月乘心﹐其國相死。出心太北﹐國旱﹐宗廟災。出心太南﹐君憂﹐且有兵起。月變於心﹐人主有憂﹐兵在外﹐大將易。無兵﹐太子事﹐亦爲天子計失於刑罰。

尾﹕月犯尾﹐貴戚有誅者﹐其國將軍死。月在尾﹐後宮有爭﹐人君子孫不吉。

箕﹕月入箕﹐糴大貴﹐天下旱﹐饑死過半﹐人君號令﹐傷於酷暴﹐百姓失所。月在箕﹐後宮政教失﹐女主乖怨﹐有暴風。失行於箕者﹐大風。

南斗﹕月行於南斗﹐大臣誅﹐大將及近臣去﹐將軍死﹐女主凶。﹝《宋書志》稱﹕晉哀帝興寧三年七月庚戍﹐月犯斗。來年五月戊寅﹐皇后庾氏崩。安帝義熙元年三月已巳﹐月掩斗第五星﹐至八月丙戌﹐頻掩之。是年三月始興太守徐道覆反。四月﹐盧循起湘中。五月﹐循破劉稷。自是京畿大臣多戮死也﹐﹞月入斗魁﹐大人憂﹐太子辱﹐宮中有賊。月一歲三入南斗﹐有徳令﹐有兵起。月在斗有變﹐易相﹐爵祿失﹐大臣有憂刑戮﹐及將相非理食祿﹐更易天子法令者。月乘斗﹐色惡﹐蒼芒﹐丞相死。月宿斗﹐爲風雨。月蝕斗﹐羣臣憂國亂。

牽牛﹕月犯牛﹐牛疫﹐牛馬羊暴貴﹐犧牲之官有憂﹐將軍奔﹐道路關梁阻﹐天下有詐﹐谷大貴﹐大國有憂﹐將軍死。一曰牛多病。月在牛有變﹐關梁閉塞﹐將有農令犧牲之事﹐四足虫疾矣。月乘牛﹐有大水﹐人相棄於道。

須女﹕月犯女﹐女子凶﹐憂疾患女惑之事﹐其國有憂﹐將軍死。﹝晉孝武大元二年八月戊辰﹐月入女。八月﹐徵西將軍桓豁率。十月乙未﹐犯女﹐壬寅﹐尙書令王彪之卒也。﹞有攺易髙下貴賤﹐女工興﹐有女令。月在女有變﹐有兵不戰而降。又曰嫁女娶婦之事﹐亦爲女主布帛。

虛﹕月犯虛﹐天下大虛﹐虛邑復盛﹐天下政亂﹐國有憂﹐將軍死﹐百姓饑﹐哭泣不已﹐有陵廟事也。月蝕虛危﹐人多去其室﹐有大戰。月變於虛﹐有土功在外﹐軍人饑。

危﹕月蝕危。不有崩主﹐必有大臣喪﹐天下攺服﹐將有墳墓哭泣之事。月犯危﹐治臺樓蓋屋者多﹐天下亂﹐將軍死。月在危有變﹐將有哭泣死喪﹑墳墓蓋屋動眾之事。

室﹕月犯蝕室﹐及在室有變﹐國亂有憂﹐將亡地失。若宗廟有毀﹐將相有死者﹐王者自將兵﹐宿在離宮﹐不安正寢﹐宜修文徳﹑設武備﹑振軍旅以應之。

東壁﹕月犯蝕東壁及在壁有變﹐大人爲亂﹐人民多死﹐兵在外﹐軍人大驚﹐近臣去﹐將軍死﹐軍糧絕﹐將軍有謀﹐將有府庫土功之事。月宿壁﹐不雨則風。﹝斗同。﹞蝕壁﹐有開閉之事﹐大臣戮﹐有文章者執。

奎﹕月犯奎﹐若在奎有變﹐大人亂﹐大臣凶﹐人多死憂﹐將軍有謀﹐有溝瀆女子之事。月犯奎大星﹐乳婦多死﹐邊民不安﹐有大水。月蝕奎﹐大將軍戰死。

婁﹕月犯蝕變於婁﹐有兵在外﹐不戰而和﹐有聚斂之事﹐多有搜狩弋獵之事﹐民多獄怨﹐國君納女﹐遊獵無度﹐大人憂﹐將軍死。

胃﹕月犯蝕變於胃﹐其國有憂﹐將軍死﹐鄰國有暴兵﹐天下谷無實﹐有倉廩賦斂之事﹐小國兵起不戰﹐有霜﹐以夷狄爲憂﹐民多病。

昴﹕月犯蝕變於昴﹐天子破匈奴﹐有白衣會﹐貴臣有憂﹐民離散﹐去其鄕﹐獄訟煩苛﹐無辜獲罪。﹝檀道鸞《晉陽秋》云﹕孝武帝寧康元年正月丁未﹐月掩昴﹐七月己亥大司馬桓溫薨。安帝義熙五年二月甲子﹐月犯昴﹐九月又犯昴﹐閏月丁酉又犯之﹐是年宋髙祖討鮮卑。十月翌主爲其子所殺﹐六年鮮卑滅胡也。﹞月行犯昴﹐北有赤白雲緣月﹐兵入匈奴有得地﹔赤白雲不緣月﹐兵入不得地。月乘昴﹐天下法峻﹐水滿野﹐谷不收。月行觸昴﹐匈奴受兵。月蝕昴﹐諸侯黜門戶﹐大臣有事。月入昴﹐赦﹔月出昴﹐天下有福﹐大臣匿其罪。月入昴中﹐胡王死﹐理官有憂。月蝕昴﹐貴臣誅﹐貴女失勢心月變於昴﹐兵在外絕食。月犯昴﹐將軍死﹐胡不安﹐或背叛。月行一歲不出昴畢間﹐來年有兵。

畢﹕月犯畢﹐出其北陰﹐國有憂。月入畢中﹐將軍死﹐不則有邊兵﹐期十月。月犯畢﹐天子用法誅罰急。若蝕畢﹐賊臣誅﹐貴人多死﹐兵革起。畢星見月中﹐女君當死﹐有徳令。﹝晉孝武大元五年五月庚子﹐月掩畢﹐六月丁卯又掩畢﹐進入畢口。九月癸未﹐皇后王氏崩。﹞月失行﹐合陽風﹐合陰雨。月失行離畢則雨。月犯畢大星﹐下犯上﹐臣殺主﹐大將死。月變於畢﹐有邊兵之急﹐邊將刑。

觜觽﹕月犯觜﹐小戰﹐吏多死道路者﹐或背叛。月變於觜﹐刑罰之事﹐將相有殃。﹝月犯蝕皆同占。﹞

參﹕月犯蝕參﹐貴臣誅﹐赤地千里﹐其國大饑﹐人民相食。月變於參﹐百姓葆旅。月犯左肩﹐左將戰死﹔犯右肩﹐右將死。月犯蝕參伐星﹐戰﹐小將死。月宿參伐爲風雨。月蝕參伐兵起。

東井﹕月犯井﹐將軍死。﹝晉孝武大元元年五月戊午﹐十二月乙卯﹐月掩東井。六年二月壬子﹐建威將軍桓副薨。七月甲辰﹐將軍王邵薨。月犯井左右星﹐女主憂。魏齊王嘉平三年四月戊寅﹐月犯井﹐七月皇后甄氏崩。﹞月犯井﹐人主有憂﹐大水。若水官有黜者﹐其國有憂﹐平準水衡之官﹐刑政不平矣。月蝕井﹐大臣有謀﹐皇后不安﹐五穀不登。月蝕井﹐內亂之災﹐以日占其國也。月犯井鉞星﹐爲內亂兵起﹐破軍殺將﹐城陷血流。﹝《宋志》云﹕魏正始四年十月﹑十一月﹐月犯井鉞﹐是月司馬懿討諸葛恪﹐恪棄城走。晉穆帝永和十二年六月己未﹐月犯井鉞﹐桓溫破姚襄於伊水﹐北定周地。十二月稿城陷﹐執段龕三十餘人。﹞凡月干犯井鉞﹐秉質﹐斧鉞用之象。月犯井鉞﹐大臣誅﹐斧鉞用。月變於井﹐以色占。黑﹐大水﹐他仿此。

輿鬼﹕月入鬼﹐人主憂。﹝晉咸康七年八月辛丑月犯鬼。來年癸巳﹐成帝崩﹐財寶出。﹞月犯鬼質﹐秦邦君憂﹐大臣誅。﹝魏嘉平二年十月犯鬼﹐三年五月王陵反﹐楚王虎等誅之。﹞月蝕鬼﹐貴臣女主憂﹐天下不安﹐有大喪﹐謀臣糾彈之官凶。﹝《宋志》云﹕魏齊王正始二年九月癸酉﹐月犯鬼西北星﹐主金玉。三年二月丁未﹐又犯西南星﹐主布帛。占曰﹕有錢令﹐大臣憂。三年二月﹐太尉滿寵薨。靑龍二年三月辛卯﹐月犯鬼。占曰﹕民多疾疫。是年夏大疫。﹞

柳﹕月犯柳﹐木工興﹐名木被伐﹐又有土功事。月蝕柳﹐王者疾﹐不安宮室﹐百姓﹑貴人以言語坐罪﹐大臣憂﹐其地有禍。

七星﹕月犯蝕七星﹐兵在外戰﹐皇后﹑大臣有暴憂﹐有誅﹐國大惡。﹝下蝕列宿同。﹞月犯七星﹐輕車戰﹐國相更政之。

張﹕月蝕張﹐貴臣失勢﹐後有憂﹐君有賜。﹝下蝕列宿同。﹞

翼﹕月蝕翼﹐忠臣見譖言﹐政事亡﹐飛虫多死﹐將軍亡﹐北夷有兵﹐女主凶。月變於翼﹐其國有飛鳥喜﹐若有獸鳥者。

軫﹕月宿軫﹐則多風。月蝕軫﹐則貴臣亡﹐後不安。月犯軫﹐月凶喪﹐車騎出﹐兵車用﹐期一年。

月干犯中外官占第十

《海中占》曰﹕月入攝提﹐聖人受制﹐謀臣在側。﹝此亦非月行所及﹐但古人有此占﹐又爲災﹐或行越變常﹐以至於此也。﹞

月犯蝕大角﹐彊國亡﹐戰不勝﹐大人憂患﹐有大喪。大角貫月﹐天子惡之。

月犯織女﹐女主有憂。月犯鉤鈐﹐駟馬駕﹐將有行。

月犯東西咸﹐主因淫致禍﹐有陰謀。犯於東咸﹐必有賊。﹝晉孝武大元二十一年四月﹐月犯東咸﹐吳郡內使王欽發人誡嚴﹐吳興諸郡響應爲賊。﹞

月犯天江﹐大水﹐關梁塞。

月犯乘天市﹐粟貴﹐有更獘之令﹐大將死﹐或易政。月入天市及有變於市中者﹐女主憂﹐將相有戮於市者﹐近臣有罪。

月犯侯星﹐侯有憂。

月犯帝座宗星﹐人主有憂。

月犯宦者﹐侍臣誅。

月犯建星﹐大臣相譖死。﹝按魏陳畱王景元元年二月﹐月犯建星。是後鐘﹑鄧相譖﹐以至夷滅。﹞

月變於建星﹐有亂臣更天子之法令者。一曰近臣大將死﹐易將相。

月犯天弁﹐天下粟貴﹐一犯一貴。

月犯河鼓﹐犯左﹐左將死﹔犯右﹐右將死。所中者誅﹐有軍敗亡。

月犯乘大陵﹐天下盡喪服。星眾﹐兵革起﹐死人如丘山﹔星稀則無。

月乘犯捲舌﹐天下多喪。

月乘天屍者﹐亂臣在內。

月犯五車﹐兵起趣駕。月入五車﹐天庫兵起﹐道路阻。﹝一雲天下兵起。劉向五星同占。﹞

月犯天關﹐有亂臣更天子之法﹐主關津者有罪﹐王者憂。

月犯南河戒﹐爲中邦凶。北河戒﹐四方兵起﹐有喪﹐大旱﹐百姓病疫﹐刑罰峻暴﹐誅伐不當。

月犯北河之中﹐冠帶國兵起﹐道阻塞﹐人君失道﹐淫女子﹐金錢貪色奢侈。

月行南戒之南﹐兵旱並起﹐男子多喪﹔月行北戒之北﹐兵水並起﹐女子多喪。

月犯五諸侯﹐諸侯誅。﹝宋孝武大明三年四月﹐月犯五諸侯﹐時竟陵王誕反﹐沈慶之攻敗也。﹞

月入軒轅中犯乘之﹐有逆賊﹐女主憂﹐若火災。月犯軒轅左右角﹐臣有誅。乘大民星﹐大饑﹐太后宗有誅者。若有罪﹐犯其端﹐臣子反﹐有亂臣﹐臣子失勢﹐其所中者﹐以官名之。犯乘少民星﹐小饑小流﹐皇后宗有誅。若有罪﹐犯禦女﹐禦女有憂﹐禦僕死。月犯大星﹐女主當之。﹝晉安帝元興三年四月甲午﹐月掩軒轅第二星。明年七月戊申﹐永安皇后何氏崩。孝武太元五年七月庚子﹐月犯軒轅大星。九月癸未﹐皇后王氏崩。﹞

月犯少微﹐處士有憂。﹝續晉陽秋云﹕會稽謝敷﹐字慶緒﹐隱若邦山﹐初月犯少微。時載逵名著於敷﹐時人憂之。俄而敷死﹐會稽嘲吳人曰﹕吳中髙士﹐便是求死不得也。﹞

月犯少微﹐女主憂﹐宰相易﹐而憂史官黜。月犯少微南一星﹐處士憂﹐第一星﹐義士憂﹔第三星﹐博士憂﹔第四星﹐大夫憂。

月行太微中﹐皆爲大臣有憂﹐大臣死。月所犯者﹐天子誅之。亦曰後族擅威﹐凶。月入太微中﹐若流星縱橫徑行太微中者﹐主弱臣彊﹐諸侯﹑四夷兵不制。行不端﹐心不正。心不正﹐有邪欲不受命﹐有姦人在王庭﹐四夷難信﹐月干犯太微庭﹐出其門爲使。月貫太微中而東出﹐大臣出﹑王侯入爲主。出其中門﹐臣不臣。月入太微﹐有喪。﹝《宋書志》云﹕晉穆帝升平五年五月壬寅﹐月犯太微﹐是月丁巳穆帝崩。安帝義熙十四年五月庚子又犯太微﹐九月丁巳﹐又入太微﹐是年十二月戊寅﹐安帝崩。﹞

月行左右執法﹐大臣憂﹐相系而死﹐免者少。月出東掖門﹐爲相受命東南出﹐徳事也﹔出西掖門﹐爲將受令西南出﹐刑事也。﹝上同。﹞

月出太微中華東西門﹐若左右掖門而出端門者﹐皆爲必有度。﹝五星同。﹞月入太微西門﹐出東門﹐人君不安﹐大臣假主之威﹐不從王命。月犯幹太微庭﹐臣殺主﹐宜求賢人。人中華西門﹐出中華東門﹐皆爲臣出令。入太陰西門﹐出太陽東門﹐皆爲大亂有喪﹐苦大水。月入西門﹐犯天庭﹐出端門﹐皆爲大臣伐主。﹝《宋志》云﹔晉恭帝元熙元年正月丙午﹐三月壬寅﹐五月丙申﹐七月乙卯﹐月皆犯太微。二年六月三日﹐帝遜位宋髙祖。﹞

月行犯黃帝座﹐大人憂﹐天下存亡半﹐有亂臣﹐主惡之﹐臣子反﹐政大易。

月犯四帝座天下亡。月出黃帝座﹐北禍大﹐出南禍小﹐皆爲下謀上。

月犯太微﹐乘四輔﹐大臣誅。月行犯乘守內屏星﹐皆爲羣臣失禮﹐而輔臣有誅者﹐若免罷。

月入咸池﹐天下大亂﹐人君死﹐易政。

月入三臺﹐君有大憂患﹐敗在臣下。月入三臺﹐大臣爲天子﹐公侯共殺君。

月入庫樓﹐天下兵並起。

月宿羽林﹐軍兵大起。

月犯乘北落﹐皆爲天下兵大起。

月入天倉﹐主財寶出﹐憂臣在內﹐天下有兵起。月犯天倉﹐有移谷。

月入天市﹐軍起。月行弧矢﹐臣逾主。

月變於狼星﹐陳兵不戰。一曰兵起小戰﹐有水事。

甘氏云﹕月在天理﹐臣當坐欲反者而入獄。一曰君大憂。

月乘天髙﹐將死﹐臣有誅。

月入咸池﹐暴兵起。

月入天潢中者﹐皆爲兵起。道路阻﹐天下亂﹐易政。一曰貴人多死。月犯乘天潢﹐二十日兵起。

月不從天街者﹐皆爲政令不行﹐不出其年有兵。月行天街中﹐天下寧﹐百姓順。月行天街外﹐百姓凶。月行折威中﹐天子亡威。

月行入哭星﹐有大喪﹐主崩。

月乘鍵閉星﹐大人憂﹐大臣誅﹐天子不敬﹐天火害於宗廟﹐王者不宜出宮﹐天子崩。

月入天積﹐卽蒭槁也。財寶出﹐主憂臣在內。

月行天廏星間﹐爲兵歸。月行天廏﹐主上不安。

月行天淵中﹐臣逾主。

月入中犯乘鈇鑕﹐皆爲鈇鑕用。

月暈占第十一

月暈者﹐謂之逡巡也。人君乘土而亡﹐其政失平﹐則月多暈而圓。月暈﹐受衝之國不安。

月暈﹐臣下專權之象。四孟月七日﹐四仲月八日﹐四季月九日﹐皆夜當月暈。暈若不以其日﹐不出三日﹐有暴風甚雨。

月暈﹐聞皆爲其君背約。

月暈﹐東向者敗五木﹐西向者且雨而風﹐害五穀。北向者爲水﹐南向者旱風。

月暈明者﹐王自將兵。

月暈七日﹐無雨大風﹐兵大作﹐若土功起。

月暈多直﹐爲兵﹐曲吏逆﹐則爲雨。

月暈黃色﹐將軍益秩。候月暈﹐常以十二月八日。

暈再重﹐有大風﹐兵起﹐災在內﹐女親用事。

暈再重﹐赤云繞之如杵﹐有軍在外﹐萬人死其下。

月南北有半暈兩重﹐月北有靑雲五衝﹐關不通。

月暈三重﹐天下大亂﹐必有拒城。

月暈四重﹐天下易王。﹝漢髙帝七年﹐月暈參畢七重。占曰﹕昴畢間﹐天街也。街北﹐胡也。街南﹐中國也。昴爲匈奴﹐參爲趙﹐畢爲邊兵。是歲髙帝自將兵擊匈奴。至平城﹐爲冒頓單於所圍﹐七日乃解。﹞

暈八重﹐天下有亡國。

暈九重﹐暈十重﹐天下更王。

月色黃白交暈﹐一黃二赤﹐所宿其國受咎。

月交暈﹐赤有光﹐其國不出三年遇兵。

月色黃白交暈﹐所宿之國受其殃。

月暈環如兩﹐軍兵起﹐軍事爭。

月暈如連環﹐有白虹幹暈﹐不及月﹐女貴人有陰謀亂﹐有白衣令﹐宮中多怪。

月暈而冠﹐天子大喜﹐或大風。

月暈而珥﹐歲平國安。又曰國有女喪。

月暈而珥﹐攻擊者勝利。

月暈一珥﹐所在國失地。

月暈﹐先起者有喜。

月抱珥在暈外赤﹐外人勝。

月有兩暈不合﹐其月水﹔四背﹐有謀不成。

五月中有九暈以上﹐道路大有熱死者。

月暈一重﹐下缺不合﹐上有冠帶﹐有兩珥﹐白暈連環貫珥﹐接北斗﹐國有。大兵﹐大戰流血﹐其分亡地。

月以正月三日暈﹐所宿國小熟﹐一日二日﹐必有土功。五日暈﹐大熟。上旬一暈﹐樹木虫﹔二暈﹐禾谷虫﹔三暈震雷﹔十日暈﹐天下更王﹔六日﹑八日﹑九日暈﹐天下有國亡。

正月中有九暈以上﹐道多饑死人。

月暈五星及列宿中外官占第十二

凡月暈五星﹐星色不明主人勝﹐星色明客勝。暈木﹐人主病﹐不然大水﹐五暈﹐人主疾喪﹔暈木﹐天下有女子之憂﹐糴貴﹐三重﹐相死﹔暈木﹐其國主不安。暈火﹐女主凶﹐若有死亡﹐所守國主當之﹔熒惑在暈中﹐色惡不明﹐客兵敗﹔暈火﹐兵在野大戰﹐無兵大旱﹐兵起。暈土﹐所宿國有福徳﹔塡星色不明﹐主人勝﹔暈三重﹐相死﹐天下土動功﹐兵起﹐女主憂﹔暈土﹐其國女主失勢﹐有土功事。暈金﹐其國受兵﹐戰不勝﹐主人敗﹔暈金而星月合﹐其主死境外。暈水再合再解﹐其國敗主死。月暈辰星﹐色不明﹐主人勝﹔明﹐客勝﹔暈水﹐角亢間二星如連環﹐有大臣謀﹔春夏暈水﹐民病寒熱﹔在秋冬﹐憂兵起﹐不卽大水﹐主死﹐若大憂﹔冬暈水﹐主命惡之。

凡月﹐春暈木﹐夏暈火﹐秋暈金﹐冬暈水。四季暈土﹐而其星惡之﹐皆爲其國之分主死國亂﹐大凶。

角﹕月暈左角﹐軍道阻塞﹐大臣誅﹐獄官刑﹐左將有殃。月暈右角﹐右將有殃﹐鱗角多死害﹐太尉士卒刑死。月暈兩角﹐大水。色黃白﹐王者大喜﹐當有徳令﹔無徳令﹐則天子以軍兵自守﹐其國不安﹐有兵兵罷﹐無兵兵起﹐將憂。月行角間﹐暈再重﹐連環圍北斗﹐有大臣誅。甲乙爲春﹐丙丁爲夏﹐庚辛爲秋﹐以四時期之。凡占災祥皆此例。月暈角亢﹐先起兵者有喜﹐勝。

亢﹕月暈亢﹐君有兵革之事﹐有兵兵罷﹐無兵後八十日兵起。月在秋三暈﹐大臣死﹐兵大戰水中。再暈﹐大雪雨水﹐民移千里﹐有徳令解之。不爾﹐王自將兵。

氐﹕月暈氐﹐大將凶﹐水虫死。與歲星同合在氐而暈﹐不出四十日﹐有徳令。

房﹕月暈房心﹐國有兵在廟堂。勾五宿﹐大赦。勾三宿﹐小赦。月暈房及箕﹐大風動地。

心﹕月暈心﹐大旱。與五星合暈﹐王者大憂及大災﹐兵起﹐國易相。月暈心尾﹐無骨四足虫爲害﹐易政﹐山崩﹐麥貴。

尾﹕月暈尾箕﹐分有疾凶﹐或益地百里﹐民多病寒熱﹐風大至﹐大水。

箕﹕月暈箕斗﹐兵從東北方來勝﹐從西南方來不勝。箕斗者﹐天子冠服﹐在鬥罷﹐在箕外戰。月暈箕斗﹐五穀不成﹐易大將。

南斗﹕月暈斗﹐大臣免﹐大將刑。

牽牛﹕月暈牛﹐小兒多死﹐軍暴將死。月暈牛﹐女子女貴﹐牛多暴死。

須女﹕月暈女﹐兵進而不鬥﹐寡婦多死。

虛﹕月暈虛危﹐兵革離宗廟。

危﹕月暈危﹐兵﹐軍敗﹐有喪﹐天下哭。

室﹕月暈室﹐蠻夷來貢。

壁﹕月暈室壁﹐風起﹐大水至﹐寡婦小兒多死。

奎﹕月暈奎﹐兵大敗﹐有兵令﹐米貴﹐不出年﹐有祅星流。

婁﹕月暈婁﹐五日之內不雨﹐宰相相疑﹐然後事解。

胃﹕月暈胃三重﹐歲星在其中﹐天下有徳令﹐有兵不戰﹐妊女多死。

昴﹕月以正月上旬﹐暈昴畢參伐﹐有赦﹐月一歲三暈昴﹐來年大赦﹐弓弩貴。

畢﹕月暈畢中﹐人主坐之占。月三暈畢﹐天下中外有兵﹐有大赦。

觜﹕月以正月暈觜參﹐赦。月暈觜﹐道路多死人而無首﹐大將死﹐女子疾﹐弓弩貴。

參﹕月暈伐﹐將軍死﹐貴人有誅。四月暈參井﹐淩霜至。月以十二月﹑正月暈伐﹐十四日而暈參﹐爲大人憂。月暈參﹐有軍不勝。月以正月暈伐二夜﹐不出三旬﹐兵起。

東井﹕月暈井鬼﹐其年不收﹐旱。三月﹐月暈井﹐大水。

鬼﹕月暈鬼﹐黍貴三倍。月夏三暈鬼﹐大雨﹐五穀不成﹐皆在月初﹐月以正月上旬暈鬼﹐赦。

柳﹕月暈柳﹐林木苑谷﹐各有兵戰。月暈柳三月﹐大臣死﹐有水﹐民愁。

七星﹕月暈七星﹐民多大傷﹐物再繁榮。

張﹕月暈張﹐飛鳥死﹐海鳥出﹐其地旱﹐大人憂﹐人相食。

翼﹕月暈翼﹐士卒多遁走。一曰士卒大聚大戰﹐民去室宅。

軫﹕月暈軫角﹐大赦﹐饑。以二月暈軫角﹐至五月大赦。

暈中外官占﹕

月暈攝提﹐火在暈中﹐天下大兵﹐橫行不禁﹐諸侯分政﹐天下亂﹐內有興兵與上爭立者﹐以其時赦。

暈織女﹐兵滿天下。

暈天市﹐有兵。

暈建星之口﹐有徳令。

暈大陵前足﹐赦死罪﹔後足﹐赦小罪。

暈五車一星﹐赦小罪。暈五星並昴畢大陵﹐必大赦。

暈庫一柱﹐兵少出。二柱﹐兵半出。三柱﹐兵盡出﹐兵在外。暈一柱﹐兵少罷﹔暈二柱﹐兵半罷。暈三柱﹐兵盡罷。

月一歲三暈天關﹐其年赦。

暈南北河戒﹐有土功。

暈軒轅﹐有女喪﹐有小赦。

暈太微庭﹐天子發軍自衛。三暈之﹐天子自臨兵以行﹐有急謀在軍中﹐天子忌之。

暈五帝座﹐有赦令。

暈文昌﹐有赦。

暈天牢﹐天下大敗﹐多盜賊。連環及北斗﹐天下大亂﹐國有喪﹐民徙千里﹐有拔城者。

暈魚星﹐凶。

暈弧狼﹐兵起。

天狗﹐多暴風。

暈天關﹐門梁閉。

暈天髙﹐不出六月﹐必有大喪﹐以日占邦。

暈貫索﹐不出四月有殃﹐內禍匿謀之事。

暈天街﹐關梁阻塞。

暈客星﹐在月北﹐北國勝﹔在南﹐南國勝。

暈天﹐下無雲﹐有流星過月下﹐若過月上﹐其國有喜。一曰兵出。

流星橫度暈中者﹐諸侯皇后有亡失國者。

月無精光﹐靑赤暈﹐及虹蜺背璚蝕心度中﹐是爲大蕩﹐兵喪大起﹐王者以徳除咎。

暈有云貫﹐暈輝約月﹐不出其年﹐所直國有喪。

月蝕占第十三

月生三日無魄﹐其月必蝕。《易緯萌气樞》曰﹕候月盡蝕﹐視水中不見影者盡蝕。

凡月蝕﹐其鄕有拔邑大戰之事。

凡師出門而蝕﹐當其國之野﹐大敗軍死。

月蝕三日內﹐有雨﹐事解﹐吉。

月蝕以旦相及﹐太子當之﹔以夕﹐君當之。

月蝕起南方﹐男子惡之。起北方﹐女子惡之。起東方﹐少者惡之。起西方﹐老者惡之。

月蝕盡﹐光耀亡﹐君之殃。蝕不盡﹐光輝散﹐臣之憂。

月蝕中分﹐不出五年﹐國有憂兵﹐其分軍亡。

月蝕而斗且暈﹐國君惡之。有軍必戰﹐無軍兵起。

兩月並蝕﹐天下大亂。

月蝕﹐有气從外來入月中﹐主人凶。從中出外﹐客凶。气從南行﹐南軍凶﹔北行﹐北軍凶。東西亦然。

軍在外而月蝕﹐將環其國﹐戰不勝。

月生三日而蝕﹐是謂大殃﹐國有喪。十日至十四日而蝕﹐天下兵起。十五日而蝕﹐國破滅亡。

春蝕﹐歲惡﹐將死﹐有憂﹔夏蝕﹐大旱﹔秋蝕﹐兵起﹔冬蝕﹐其國有兵喪。

冬以其日辰占邦野﹕月以甲乙蝕﹐年多魚禾麥傷﹔丙丁蝕﹐年丰收﹔戊己蝕﹐無耕﹐下田凶﹔庚辛蝕﹐髙田不收﹔壬癸蝕﹐歲和﹔月蝕辰巳﹐地采年麥傷。蝕午未﹐秋稼凶。

月蝕五星及列宿中外官占第十四

月行與木同宿而蝕﹐民相食﹐粟貴﹐農官憂。

月行與火同宿而蝕﹐天下破亡﹐有憂。

月行與土同宿而蝕﹐國以饑亡。

月行與金同宿而蝕﹐彊國戰勝亡城﹐大將有兩心。

月行與水同宿而蝕﹐其國有女亂而國亡。

月蝕列宿﹕

月在角亢蝕﹐刑法官當黜﹐將吏有憂﹐國門四閉﹐其邦凶。

月在亢中蝕﹐君有憂。

月蝕氐中﹐天子疾崩﹐大臣死﹐後惡之﹐公卿大夫有憂。﹝日同。﹞

月在房蝕﹐王者有憂﹐昏亂﹐大臣專政﹐有憂病。﹝日同。﹞

月在心蝕﹐王者惡之﹐太子﹑庶子及三公憂。

月在尾箕蝕﹐君族有刑。若禦妾有坐﹐後主憂﹐禦車乘人當黜。

月在箕蝕﹐爲車騎發。

月在斗蝕﹐將相有憂饑亡。﹝日占兵起﹐餘同。﹞

月在牛蝕﹐其國叛兵起。﹝日同。﹞

月在女蝕﹐邦有女主憂﹐天下女工廢。

月在虛蝕﹐邦有崩喪﹐天下攺服。

月在危蝕﹐不有崩喪﹐必有大臣薨﹐天下攺服﹐刀劍之官憂﹐衣履金玉之人有黜。

月在室蝕﹐爲士眾乏糧食。

月在東壁蝕﹐陰道毀傷﹐不能化生﹐有黜削之罪﹐大臣有戮﹐文章者執。

月在奎蝕﹐聚斂之臣有黜者。

月在婁蝕﹐皇后犯逆。

月在胃蝕﹐王者食大絕。或曰大將亡軍﹐委輸之臣有罪﹐皇后憂。

月在昴蝕﹐大臣誅﹐貴女失勢。﹝與前蝕二十八宿同。﹞

月在畢蝕﹐有邊使者凶﹐若邊臣誅。

月在觜參蝕﹐旱﹐貴臣誅﹔月在觜參蝕﹐主兵之臣當黜。

月在井蝕﹐主水官﹑五祀之官有憂﹐大臣誅﹐皇后不安﹐谷不登。

月在鬼蝕﹐貴人失勢﹐臣有憂﹐天下不安。

月在柳蝕﹐大臣憂黜。

月在七星蝕﹐正陽虧太陰﹐皇后貴臣暴誅﹐國大饑。

月在張蝕﹐貴人失勢﹐皇后憂﹐與蝕鬼同占。月在翼蝕﹐忠臣見譖言﹐淸正者亡。﹝與上二十八宿同。﹞

月在軫蝕﹐貴臣亡﹐皇后不安。﹝日同﹐又與上二十八宿同占。﹞

月犯蝕占﹕

月在建星中蝕﹐后妃姪娣有當黜者。

月入太微中﹐若流星縱橫經行太微中者﹐主弱臣彊﹐諸侯四夷﹐兵不制﹐行不端﹐心不正。心不正﹐有邪欲﹐不受命﹐有姦在主庭﹐四夷難信。

月數入太微﹐有喪。﹝按《宋志》﹕晉穆帝升千五年五月壬寅﹐月犯太微﹐是月穆帝崩。安帝義熙十四年五月庚子﹐又犯太微。九月丁巳﹐又入太微。是年十二月﹐安帝崩。﹞

月出東掖門﹐爲相受命﹐東南出﹐爲徳事﹔月出西掖門﹐爲將受令﹐西南出﹐刑事。

月犯鬼質﹐邦君憂﹐大臣誅。﹝魏嘉平二年十月﹐月犯鬼。三年五月﹐王陵楚王彪等誅。﹞

凡月幹鉞乘鑕﹐斧鉞用。

月乘天屍﹐亂臣在內。﹝晉義興五年二月甲子﹐月犯昴﹐九月壬寅﹐鮮卑滅。﹞

月行犯昴﹐北有赤白雲緣月﹐兵入匈奴﹐有得地。

月乘昴﹐天下法峻﹐水滿野﹐谷不收。月行觸昴﹐匈奴受兵。

月犯昴﹐諸侯黜﹐門房中有事﹐月入昴﹐赦。

乙巳占卷第三

分野第十五

謹按﹕在天二十八宿﹐分爲十二次﹐在地十二辰﹐配屬十二國。至於九州分野﹐各有攸系﹐上下相應﹐故可得占而識焉。州郡國邑之號﹐並劉向所分﹐載於《漢書地理誌》﹐其疆境交錯﹐地勢寬窄﹐或有未同﹐多因春秋已後﹐戰國所據﹐取其地名國號而分配焉。星次度數﹐亦有進退。眾氏經文﹐莫審厥由。按列國地名﹐三代同目﹐地勢不攺﹐人遽遷移﹐古往今來﹐封爵遞襲﹐上系星野﹐沿而未殊。自秦燔簡策﹐書史殘缺﹐時有片言﹐理無全據﹐𨿽欲考定﹐敢不闕疑。惟有《二十八宿山經》載其宿﹑山所在﹐各於其國分。星宿有變﹐則應乎其山﹐所處國分有異﹐其山亦上感星象。又其宿星辰﹐常居其山﹐而上伺察焉。上下遞相感應﹐以成譴告之理。或人疑之﹐以爲不爾﹐乃因以張華劍事而論之。張華昔見斗牛之間有異气﹐知是神劍之精﹐遂按地分求之﹐果得寶劍。夫劍﹐一利器耳﹐尙能應見於天﹐況乎人物精靈﹐山川迂郁﹐性情至理﹐大於劍乎﹖今輒列古十二次國號星度﹐以爲紀綱焉。其諸家星次度數不同者﹐乃別考論著於《歷象志》云。

角﹑亢﹐鄭之分野。自軫十二度至氐四度﹐於辰在辰﹐爲壽星。三月之時﹐萬物始建於地﹐春气布養﹐各盡其性﹐不罹天夭﹐故曰壽星。﹝《爾雅》曰﹕壽星﹐角亢也。《史記天官書》曰﹕角亢氐﹑兗州也。﹞今之南陽郡﹐﹝秦置﹞潁川﹑定陵﹑襄城﹑潁陽﹑潁陰﹑長社﹑陰翟﹑郟鄆。﹝八縣也。潁川﹐秦置之也。﹞東接汝南﹐西接弘農﹐得新安﹐宜陰﹐﹝二縣也﹐屬弘農郡﹐漢武帝置之。﹞皆韓之分也。《韓世家》曰﹕韓氏﹐姬之苗裔也。韓武子事晉﹐得封於韓。武子曾孫獻子以韓爲氏﹐居於平陽。子宣子徙居州地。玄孫康子與趙﹑魏共滅智伯﹐分其地。康子五世孫哀侯滅鄭﹐因都於鄭﹐凡二十一世也。《詩風》陳鄭之國﹐與韓同星分。《陳世家》曰﹕陳本太昊之墟也。周武王克殷﹐乃復求舜後﹐得嬀滿﹐封之於陳﹐以奉舜祀﹐爲胡公。胡公至渭侯二十三世﹐爲楚所滅。《詩》云﹕坎其擊鼓。淮陽之間﹐陳縣郡也。鄭國﹐今河南新鄭是也。﹝新鄭﹐縣也﹐河南郡。秦三川郡﹐漢髙帝攺名。﹞本髙辛氏之火正祝融之墟也。重黎亦爲帝二縣也。及城臯﹑滎陽﹐潁川之嵩陽﹑陽城﹐皆鄭之分。《鄭世家》曰﹕周宣王立二十二年﹐初封庶弟友於鄭﹐是爲桓王﹐居虢城臯。後犬戎弒宣公﹐其事武公居溱渭﹐二十二世韓滅也﹐屬兗州。﹝《尙書禹貢》曰﹕濟河惟兗州。《周官》云﹕河東曰兗州。《爾雅》云﹕濟河間曰兗州﹐自河東至濟也。《未央分野》﹕由鄭潁川。從滎陽南至梁山﹑東至龍山﹐爲潁川也。﹞

氐﹑房﹑心﹐宋之分野。自氐五度至尾九度﹐於辰在卯﹐爲大火。東方之木﹐心星在卯﹐火在木心﹐故曰大火。﹝《爾雅》曰﹕大火謂之辰。大辰﹐房心尾也。《史記天官書》曰﹔房心﹐豫州﹐《世語》曰﹕參辰﹐亦曰參商﹐謂參與心星也。已釋於魏次注中。﹞今之沛梁﹐﹝秦碣郡﹐漢髙帝爲梁國也。﹞楚﹐﹝漢髙帝置楚國﹐宣帝以爲彭城郡也。﹞山陽郡﹐﹝漢景帝分梁國治之。﹞東平﹐﹝漢景帝分梁國﹐置齊東國﹐宣帝攺爲平國者也。﹞濟陽﹐﹝漢景帝分梁國爲濟陽國。﹞及東郡之須昌﹑壽張﹐﹝二縣也。壽張本名壽梁﹐漢光武避叔諱。攺爲壽張。﹞皆宋之分野。周封微子於宋﹐今之睢陽是也。﹝睢陽縣﹐屬梁國。周武王封紂庶兄微於於宋﹐以奉殷祀。﹞本陶唐氏之火正﹐閼伯之墟也。﹝閼地﹐髙辛氏之長子也。房﹐商丘也。﹞濟陰﹑定陶﹐﹝定陶﹐縣也﹐屬濟陰國。詩風﹕曹國是也﹐周武王封弟叔振鐸於曹﹐定陶縣是。﹞屬豫州。﹝《尙書禹貢》曰﹕荊河惟豫州。《周官》曰﹕河南曰豫州。《爾雅》云﹕河南曰豫州。注云﹕自河南至漢也。《未央分野》曰﹕宋治下蔡﹑淮陰﹐從南恆至齊濮水﹑沛郡﹑濟陽﹑太行﹑東海。今爲梁國是也。﹞

尾﹑箕﹐燕之分野。自尾十度至斗十一度﹐於辰在寅﹐爲析木。尾﹐東方木宿之末﹔斗﹐北方水宿之初﹐次在其間﹐隔別水木﹐故曰析木。﹝《爾雅》曰﹔析木謂之津﹐箕斗之間﹐漢津也。《史記天官書》曰﹕箕﹐幽州也。﹞周武王定殷﹐封邵公於燕﹐其後三十六世﹐與六國並稱王。﹝王易水也。﹞東有漁陽﹐右北平﹐遼東﹑遼西﹑上谷﹑代郡﹑雁門。﹝七郡﹐並秦置也。﹞南得涿郡之易﹑容城﹑範陽﹑北新城﹑固安﹑涿縣﹑良鄕﹑新昌。﹝八縣也。涿郡﹐秦置也。﹞及渤海之安次﹑﹝安次﹐縣也。渤海﹐漢髙帝置之。﹞樂浪﹑玄菟﹑朝鮮﹐﹝三郡並漢武帝置之。﹞皆燕之分也﹐屑幽州。﹝《燕世家》曰﹕周分冀州至幽州。《周官》曰﹕東北曰幽州。《爾雅》曰﹕幽州。注云﹕自易水至北狄。《未央分野》曰﹕燕治冀﹐南至積石﹐東至海﹐西恆山。今爲上谷﹑漁陽﹐右北平﹐遼東﹐西至涿郡也。﹞

斗﹑牛﹐吳越之分野。自斗十二度至女七度﹐於辰在丑﹐爲星紀。星紀者﹐言其統紀萬物。十二月之位﹐萬物之所終始﹐故曰星紀。﹝《爾雅》曰﹕星紀﹐鬥牛也。《史記天官書》曰﹕斗老江湖。牽牛﹐婺女﹐揚州。髙誘注﹕《呂氏春秋》云﹕斗﹐吳也﹔牛﹐趙也。﹞今之會稽﹑九江﹑﹝二郡秦置。﹞丹陽﹑﹝秦爲鄣郡﹐漢武攺爲丹陽。﹞豫章﹑﹝漢髙帝置。﹞廬江﹑﹝漢武帝置。﹞廣陵﹑六安﹑﹝漢武帝攺江都國爲廣陵國。分衡山﹑立六安﹑置國。﹞臨淮﹐﹝漢武帝置。﹞皆吳之分也。《吳世家》曰﹕吳太伯﹐周太王之長子也﹐與弟仲雍﹐讓國於季歷﹐奔荊蠻之地﹐斷髮文身﹐荊蠻義之﹐從而歸之﹐自號句吳。周武王克殷﹐求太伯﹑仲雍之後﹐得雍曾孫周章﹐封之於吳也。今之蒼梧﹑郁林﹑合浦﹑交趾﹑九眞﹑日南﹑南海﹐皆越之分也。《越世家》曰﹕越之先﹐夏後帝少康之庶子﹐封於會稽﹐號曰無餘﹐以奉禹之祀。十有餘世﹐微弱爲民﹐禹祀中絕。千餘載後﹐有子生而能言﹐曰﹕我無餘之苗末也。越人尊以爲君﹐號曰無餘王也。後至允常﹐越復興焉﹐並屬揚州。﹝《尙書禹貢》曰﹕淮海惟揚州。《周官》曰﹕東南曰揚州。《爾雅》曰﹕江南曰揚州。注云﹕自江至南海。《未央分野》曰﹕吳越﹐北至大江﹐南至衡山﹐東至海﹐西至洞庭。﹞

女﹑虛﹐齊之分野。自女八度至危十五度﹐於辰在子﹐爲玄枵也。玄者黑也﹐北方之色﹔枵者耗也。十一月之時﹐陽气在下﹐陰气在上﹐萬物幽死﹐未有生者﹐天地空虛﹐故曰玄枵。﹝玄枵﹐黃帝之嫡子也。顓頊墟。顓頊﹐黃帝之孫﹐昌僕之子也。《爾雅》曰﹕玄枵﹐虛也。顓頊之墟也。《史記天官書》曰﹕虛危﹐靑州也。﹞東萊﹑﹝郡﹑漢髙帝置之。﹞瑯琊﹑﹝郡﹐秦置之。﹞髙密﹑﹝漢宣帝攺膠西國爲髙密國。﹞膠東﹐南有淄川﹑﹝郡﹐漢髙帝置也。﹞城陽﹐﹝漢文帝分齊國﹐立城陽國。﹞北有千乘。﹝漢髙帝立爲國。﹞得淸河已南渤海﹑樂城﹑重合﹑陽信﹐西有濟南﹑﹝漢文帝分爲齊國﹐立濟南國。﹞平原﹐﹝漢髙帝置。﹞皆齊之分也。《齊世家》曰﹕齊太公望﹐佐周武王而伐紂﹐紂亡﹐乃封太公於齊。武王崩﹐成王立﹐周命齊東至於海﹐西至於河南﹐南至於穆陵﹐北至於無棣﹐而都營丘也﹐屬靑州。﹝《尙書禹貢》曰﹕海岱惟靑州。《周官》曰﹕正東曰靑州。《爾雅》臼﹕濟曰營州。注云﹕自岱東至海﹐卽靑州也。《未央分野》曰﹕齊治營丘﹐北至燕﹐西至九河﹐南至淄水﹐東至海矣。﹞

危﹑室﹑壁﹐衛之分野。自危十六度至奎四度﹐於辰在亥﹐爲娵訾。娵訾者﹐言嘆貌也。十月之時﹐陰气始盛﹐陽气伏藏﹐萬物失養育之气﹐故曰哀愁而嘆﹐悲嫌於無陽。﹝《爾雅》曰﹕娵訾之口﹐營室東壁也。娵訾﹐古諸侯也。帝嚳取娵訾氏女﹐生摯。摯﹐堯兄也。一曰豕韋。豕韋﹐夏后禦龍氏之國也﹐春秋蔡侯之所封。《左傳》曰﹕萇弘對周景王曰﹕蔡侯殺其君之歲﹐歲在豕韋。《史記天官書》曰﹕營室東壁﹐並州也。﹞今之東郡﹑﹝秦置。﹞黎陽﹑河內﹑﹝郡﹐漢髙帝置也。本殷之舊國﹐周旣克殷﹐分其畿內爲三國﹐《詩風》邶﹑鄘﹑衛國是也。﹞野王﹑朝歌﹐皆衛之分也﹐﹝衛本國旣爲狄人所滅﹐文公徙封於楚丘。後三十餘年﹐子成公遷於帝丘。今濮陽是也。﹞屬並州。﹝周分冀州﹑置並州。《周官》曰﹕正北曰並州。所部郡縣﹐並州凡九郡﹐悉在燕﹑趙﹑秦次中﹐未詳之。《未央分野》曰﹕衛治濮陽﹐其地從三州。記東至沛﹐今爲東郡也。﹞

奎﹑婁﹐魯之分野。自奎五度至胃六度﹐於辰在戌﹐爲降婁。降﹐下也﹔婁﹐曲也。陰生於午﹐與陽俱行。至八月﹐陽遂下。九月陽﹐剝卦用事。陽將剝盡﹐陰在上﹐萬物枯落﹐捲縮而死﹐故曰降婁。﹝《爾雅》曰﹕降婁﹐婁奎也。《史記天官書》曰﹕奎婁胃﹑徐州。《未央分野》曰﹕魯星得奎婁也。﹞東至東海﹐﹝郡﹐漢髙帝置。﹞西有泗水﹐﹝泗水之國也。漢武帝分東海郡立。﹞至淮﹐得臨淮之下睢﹐陵僮﹐取慮﹐皆魯分也。周成王以少昊之墟曲阜﹐封周公子伯禽爲魯侯﹐以爲周公主也。《魯世家》曰﹕周武王克殷﹐封弟周公旦於少昊之墟。周公畱佐武王﹐不就封。武王崩﹐成王命周公子伯禽代居魯﹐是爲魯公也。屬徐州。﹝《尙書禹貢》曰﹕海岱及淮惟徐州。《爾雅》曰﹐濟東曰徐州。注云﹕自濟東至海也。周繼殷﹐罷徐以合靑。漢武帝分置徐州。《未央分野》曰﹕魯東至海﹐西至營丘﹐北至代﹐南至淮也。﹞

胃﹑昴﹐趙之分野。自胃七度至畢十一度﹐於辰在酉﹐爲大梁。梁﹐彊也。八月之時﹐白露始降﹐萬物於是堅成而彊大﹐故曰大梁。﹝《爾雅》曰﹔大梁﹐昴也。《史記天官書》曰﹕昴﹑畢﹑冀州。《淮南子天文訓》曰﹕胃昴畢﹐魏也。《未央分野》曰﹕趙星得觜參也。﹞趙本晉地﹐分晉得趙國。﹝漢髙帝以邯鄲郡爲趙國。﹞北有信都﹑﹝國﹐漢髙帝立也。﹞眞定﹑﹝國﹐漢武帝置之。﹞常山﹑﹝郡﹐漢髙帝置。本國山爲名﹐曰恆山郡。漢文帝諱恆﹐攺曰常山郡也。﹞中山。﹝漢景帝以郡爲國也。﹞又得涿郡之髙陽﹑靳鄕﹐﹝三縣。涿郡﹐漢髙帝置之也。﹞東有廣平﹑﹝國﹐漢武帝置之。﹞巨鹿﹑﹝郡﹐秦置之。﹞淸河﹑﹝郡﹐漢髙帝置之。﹞河間。﹝國﹐漢文帝分趙國也。﹞又得渤海之東平舒﹑中武邑﹑文安﹑萊州﹑成﹑章武。﹝六縣也﹐漢髙帝置之。﹞河已北也﹐南至浮水﹑﹝水名﹐作漳水也。﹞繁陽﹑內黃﹑斥丘﹐﹝三縣屬魏郡﹐漢髙帝置之。﹞西有太原﹑﹝郡﹐秦置之。﹞定襄﹑﹝郡﹑漢髙帝置。﹞雲中﹑﹝秦置。﹞五原﹑﹝秦九原郡﹐漢武帝攺名也。﹞朔方﹑﹝漢武帝置。﹞上黨。﹝秦置。﹞上黨﹐本韓之別郡也。遠韓近趙﹐後卒降趙﹐趙皆得之。自趙后九世稱侯。四世敬侯徙都邯鄲。後三世有武靈王﹐五世爲秦所滅。《趙世家》云﹕趙氏之先﹐帝顓頊之苗裔﹐伯益之後也。又虞舜妻之姚姓二女﹐賜姓贏氏。歷夏殷周﹐世爲諸侯。後造父爲周穆王禦﹐西巡狩﹐見西王母﹐樂之忘歸。而徐偃王反﹐穆王日馳千里﹐還攻徐偃王﹐大破之﹐乃賜造父以趙。趙城由此﹐爲趙氏。屬冀州。﹝《尙書禹貢》曰﹐冀州旣載壺口﹐治梁及岐。《周官》曰﹐河內曰冀州。《爾雅》曰﹕兩河間曰冀州。注云﹕自東河至西河。《未央分野》曰﹕趙治邯鄲﹐北至常山﹑代郡﹑河間。﹞

畢﹑觜﹑參﹐晉魏之分野。自畢十二度至井十五度﹐於辰在申﹐爲實沈。言七月之時﹐萬物極盛﹐陰气沈重﹐降實萬物﹐故曰實沈。﹝髙辛氏有二子﹐伯曰閼伯﹐季曰實沈者﹐不相能﹐後帝不臧﹐遷閼伯於商丘﹐主辰﹐商人是因﹐故辰爲商星。遷實沈於大夏﹐主參﹐唐人是因﹐故參爲唐星。至周武王感靈夢而生叔虞。成王時﹐唐有亂﹐周公滅唐﹐成王因戲而封叔虞於唐﹐河汾以東方百里﹐太原郡之晉陽縣是也。叔虞卒﹐子燮立﹐是爲晉侯。故參爲晉也。實沈﹐參之神也﹐因名實沈焉。後武侯興﹐趙﹑韓滅晉﹐分其地﹐故參爲魏之分野。《史記天官書》曰﹕觜觽。參﹐益州也。《淮南子天文訓》曰﹕觜觽﹑參﹐趙也。鄭玄注《周禮保章氏》職曰﹕實沈﹐晉也。《未央分野》曰﹕晉魏星得胃昴畢。﹞自髙陵﹝縣也﹐屬左馮翊。﹞已東﹐盡河東﹑﹝郡﹐秦置也。﹞河內﹐﹝漢髙帝置。﹞南有陳畱﹑﹝郡﹐漢武帝置也。﹞汝南之郡陵﹑新汲﹝秦置﹞及西華﹑長平﹑潁川之舞陽﹑郾﹑許﹑鄢陵﹐河南開封﹑中牟﹑陽武﹑酸棗﹑捲﹑﹝酸棗縣屬陳國﹐則爲之重見也。﹞��﹐皆魏之分也。《魏世家》曰﹕魏之先﹐畢公髙之後也﹐與周同姓。武王之伐紂﹐而髙封於畢﹐是氏焉﹐長安縣西北是也。其後絕封爲庶人﹐或在中國﹐或在夷狄。復封其苗裔曰畢萬﹐事晉獻公。獻公之十六年﹐趙夙爲禦﹐畢萬爲右﹐以伐霍耿魏﹐滅之。獻公以魏封畢萬。魏﹐今河東郡﹐卽河北縣是也。萬孫悼子徙治霍。霍﹐平陽郡之永安縣是也。悼子子昭子徙治安邑﹐河東安邑縣是也。昭子孫獻子﹐與趙﹑韓共誅祁羊舌氏﹐盡取其地。獻子曾孫桓子﹐與趙襄子﹑韓康子共滅智伯﹐分其地。桓子之孫曰文侯﹐時魏爲彊大。周威烈王二十二年﹐賜命爲諸侯。子武侯﹐十一年與趙﹑韓滅晉﹐三分其地。故參爲魏之次野者﹐屬益州。﹝漢武帝攺梁州爲益州﹐非魏地也。益州地盡在秦楚次中﹐以魏爲益州﹐未詳其旨。《未央分野》曰﹕晉治太原﹐後魏巴西至定襄淸河之水﹐今爲河內﹑上黨﹑雲中也。﹞

井﹑鬼﹐秦之分野。自井十六度至柳八度﹐子辰在未﹐爲鶉首。南方七宿﹐其形象鳥﹐以井爲冠﹐以柳爲口﹐鶉鳥首頭也﹐故曰鶉首。﹝鶉首﹐星名也﹐井﹑鬼﹑柳﹐朱烏首宿也。故曰鶉首。《史記天官書》曰﹕東井與鬼﹐雍州也。自弘農故關以西﹐故關﹐函谷關也。弘農郡﹐漢武帝置。﹞京兆﹑扶風﹑馮翊﹑﹝並秦內史﹐漢武帝分爲三輔。﹞北地﹑上郡﹑﹝二郡﹐秦置。﹞西河﹑安定﹑天水﹐﹝三郡﹐漢武帝置。﹞南有巴郡﹑蜀郡﹑﹝二郡﹐秦置。﹞廣漢﹑﹝漢髙帝置。﹞犍爲﹑﹝漢武帝置。﹞武都﹐西有金城﹑武威﹑﹝本休屠王置也。﹞酒泉﹑惇煌﹐﹝惇煌本屬酒泉﹐武帝置之也。﹞又西南有洋河﹑﹝漢武帝置。﹞越巂﹑益州﹐皆其屬焉﹐﹝三郡﹐並漢武帝開置。﹞皆秦之分也。《秦世家》曰﹕秦之先曰非子者﹐與趙同姓﹐伯益之十六世孫也。周孝王養馬蕃息﹐孝王封爲附庸﹐邑之於秦﹐號曰秦嬴。今天水之隴西縣秦亭。卽其地也乙秦贏曾孫曰秦仲﹐周宣王使伐西戎﹐西戎殺之。宣王后命仲之子莊公者﹐與四弟伐西戎﹐破之﹐賜仲大駱之地﹐於是居於犬丘扶風之槐裏縣是也﹐屬雍州。﹝《尙書禹貢》曰﹕黑水西河惟雍州。《周官》曰﹕正西曰雍州﹐漢武帝攺爲涼州。《爾雅》云﹕河西曰雍州。注云﹐自河西至黑水也。《未央分野》曰﹕故治雍州﹐後治宜陽﹐又治咸陽﹐今爲長安。此地從華山西至流沙﹐今爲三輔。巴蜀漢中﹐隴西﹐北地上郡﹐是也。﹞

柳﹑七星﹑張﹐周之分野。自柳九度至張十六度﹐於辰在午﹐爲鶉火。南方爲火﹐言五月之時﹐陽气始盛﹐火星昏中﹐在七星朱鳥之處﹐故曰鶉火。﹝《爾雅》曰﹕柳﹐鶉火也。柳﹑七星﹑張﹐南方之中宿也。故曰火。《周禮》曰﹕鳥旟七斿﹐以象鶉火。《史記天官書》云﹕柳﹑七星﹑張﹐三河也。﹞今之河南洛陽﹑谷城﹑平陰﹑偃師﹑鞏縣﹑緱氏﹐﹝七縣﹐屬河南郡。﹞並周之分野。《周本紀》曰﹕周之先曰棄﹐棄生有神怪﹐長好稼穡﹐爲舜播植百谷﹐舜封之於邠﹐扶風之釐縣是也。號曰后稷﹐姓爲姬氏。曾孫公劉﹑子慶節﹐立國於邠﹐扶風之漆縣﹐後十世孫曰太王﹐爲狄所侵﹐遷於邠﹐度漆沮﹐逾梁山﹐邑於岐下﹐扶風之美陽是也。太王孫文王﹐有聖徳﹐周室方隆﹐徙都於酆﹐酆在京兆之杜縣是也。文王子武王﹐滅商﹐徒都於鎬﹐鎬在京兆之長安縣是也。武王子成王﹐營洛邑﹑都河南是也。或云成王居洛邑﹐六世孫懿王﹐遷犬丘也﹐屬三河。﹝河南﹑河內﹑河東三郡是也。按周之將士﹐惟河南一郡﹐故以爲國。周分野﹐其河內﹑河東﹐乃在魏次中﹐未詳。周之分野稱三河之謂矣。《未央分野》曰﹕洛陽西至華山﹑東至滎澤少室﹐北至河南﹐南至漢水﹐今爲河南陳畱是也。﹞

翼﹑軫﹐楚之分野﹐自張十七度至軫十一度﹐於辰在巳﹐爲鶉尾。南方朱鳥七宿﹐以軫爲尾﹐故曰鶉尾。﹝《周禮月令》曰﹕鶉尾﹐一名鳥帑。《史記天官書》曰﹕翼軫﹐荊州也。﹞今之南郡﹑﹝秦置。﹞江陵﹑江夏﹑﹝漢髙帝置。﹞零陵﹑﹝郡﹐漢武帝置之。﹞桂陽﹑武陵﹑﹝二郡﹑漢髙帝置。﹞長沙﹑﹝郡﹐秦爲郡﹐漢髙帝攺爲國。﹞汲﹑漢中﹑﹝秦置。﹞汝南﹐﹝漢髙帝置。﹞皆楚之分也。周成王時﹐封文王之先師鬻熊之曾孫繹於荊蠻﹐爲楚子﹐居丹陽。後十餘世至熊通﹐號武王﹐浸以彊大。後五世至莊王﹐總帥諸侯﹐觀兵周室﹐並吞江漢之間﹐內滅陳魯之國。後十餘世﹐有項王﹐東徒於陳焉。《楚世家》曰﹕鬻熊﹐祝融之苗裔也﹐姓羋氏﹐居丹陽﹐今南郡枝江縣是也。武王子文王始都郢﹐江陵是也。莊王曾孫昭王﹐爲吳所破﹐吳兵入郢。昭王出奔隨﹐使楚大夫申包胥請救於秦﹐秦乃救楚﹐大敗吳師。闔廬弟夫槪﹐返吳自立爲王﹐闔廬聞之班師。昭王乃得返國﹐更都於鄀。鄀﹐南郡鄀縣是也。屬荊州。﹝《尙書禹貢》曰﹕荊及衡陽惟荊州。《周官》曰﹔正南曰荊州﹐《爾雅》曰﹕漢南曰荊州﹐自漢南至衡山之陽。《未央分野》曰﹕楚治郢﹐南至九江﹐北至積水﹐東至海﹐西至魚腹山。今爲汝南﹑汝陽﹑廬江﹑豫章﹑長沙﹐南海﹐故楚治南郢者也。﹞

《周禮大司徒》職云﹕以土圭之法﹐辯十有二土之名﹐以相民宅而知厲害。﹝鄭玄云﹕十二土分野十二邦﹐上系十二次焉。﹞《保章氏》云﹕星辯九州之地﹐所封之地﹐皆有分星﹐以視祆祥。﹝馬融云﹕星﹐土也﹐星所主也。《土地傳》曰﹕參主晉﹐商主大火也。辯﹐別也。封﹐界也。封域一國也。分星自斗十二度﹐謂之星紀之次﹑吳越之分野之類也。﹞馮相氏掌十有二歲﹑十有二月﹑十有二辰﹑二十八宿之位﹐辧序其事﹐以會天位。﹝位﹐大歲。歲星與日月同次之月﹐斗在建之辰。﹞

《詩緯推度災》﹕

邶國﹐結蝓之宿。﹝宋均曰﹕謂營室星。﹞

鄘國﹐天漢之宿。﹝天津也。﹞

衛國﹐天宿斗衡。﹝國分所宜。﹞

王國﹐天宿箕斗。

鄭國﹐天宿斗衡。

魏國﹐天宿牽牛。

唐國﹐天宿奎婁。

秦國﹐天宿白虎﹐气生玄武。

陳國﹐天宿大角。

鄶國﹐天宿招搖。

曹國﹐天宿張弧。

右以上《詩緯》所載國次星野﹐與《淮南子》等不同。

《史記天官書》﹕

角﹑氐﹑亢﹐兗州。

房﹑心﹐豫州。

尾﹑箕﹐幽州。

斗﹐江湖。

牛﹑女﹐揚州。

虛﹑危﹐靑州。

室﹑壁﹐並州。

奎﹑婁﹑胃﹐徐州。

昴﹑畢﹐冀州。

觜﹑參﹐益州。

井﹑鬼﹐雍州。

柳﹑七星﹑張﹐三河。

翼﹑軫﹐荊州。

七星爲官員﹐辰星廟﹐蠻夷星也。

又曰﹕二十八捨﹐主十二州。斗乘兼之﹐所從來久矣。秦之疆﹐候在太白﹐占於辰弧。吳楚之疆﹐候在熒惑﹐占於衡星。燕齊之疆﹐候在辰星﹐占於虛尾。宋鄭之疆﹐候在歲星﹐占於房心。晉之疆﹐亦候在塡星﹐占於參。秦並三晉已後﹐占更不同﹐山河以南爲中國﹐占於天街南﹐畢主之﹔其西北則胡貊月氏﹐占於街北﹐昴主之。

《淮南子》及《山海經》並云﹕地之所載﹐六合之間﹐四海之內。照之以日月﹐紀之以星辰﹐要之以太歲。﹝淮南所分十二國分﹐同石氏。﹞

《春秋內事》曰﹕天有十二次﹐日月之所躔﹔地有十二分﹐王侯之所國也。

圖緯降象﹐《河圖》云﹕天中極星﹐下屬地中昆侖之墟。陽盛於己﹐立東太微天庭五帝圖﹐中和美玉在己。昆侖南東方五千里﹐名神州。中有五山地祗圖﹐隔以阻塞﹐帝王居之。

東嶽太山﹐角﹑亢﹑房之根﹐上爲天門明堂。邠之隘﹐上爲扶桑﹐日所陳﹔宣陸之阻﹐上爲吳泉﹐﹝或曰虞泉。﹞月所登。阿阮之隘﹐上爲陽谷﹐五星以陳﹔方域之險﹐上爲咸池。四殽險之阻﹐上爲女紀。今訾之塞﹐上爲緱星﹔井陘之險﹐上爲魁首。勾拒之阻﹐上五合五紐爲都星﹔居庸之隘﹐上爲極紫宮之戶。

右以上九塞之星精﹐上著於天。

倉絡山﹐天運攝提精。代闕﹐天提髙星精。王屋﹐天資華蓋精。握彌首山﹐天維輔星精。山戎足﹐天街北界之精。岐山﹐天維房星之精。太行﹐附路之精。嶽陽﹐天提紀漢之精。孟堪﹐地閏河鼓之精﹐燕齊之維。

右以上九山﹐稟大宿之精。

河導昆侖山﹐名地首﹐上爲權勢星。東流千里﹐至規其山﹐名地契﹐上爲距樓星。北流千里﹐至積石山﹐名地肩﹐上爲別符星。南千里﹐入隴首山間﹐抵龍門首﹐名地根﹐上爲宮室星。龍門﹐上爲王良星﹐爲天橋。神馬山河躍。南流千里﹐抵龍首﹐至捲重山﹐名地咽﹐上爲捲舌星。東流貫砥柱﹐觸閼流山﹐名地喉﹐上爲樞星﹐以運七政。西距捲重山千里﹐東至洛會﹐名地神遣﹐上爲紀星﹔東流至大伾山﹐名地肱﹐上爲輔星。東流過絳水千里﹐至大陸﹐名地腹幹﹐上爲虛星。

右以上黃河九曲上爲星。

洛涇之起﹐西維南嶓冢山﹐上爲狼星。漾水出端﹐東流過武關山南﹐上爲天髙星。漢水東流至嶽首﹐北至荊山爲地雌﹐上爲軒轅星。大別山爲地裏﹐上爲庭蕃星。三危山﹐上爲天苑星。岐山爲地乳﹐上爲天廩星。岷山之地爲井絡﹐上爲天井星。岷江九折﹐上爲太微庭。九江北﹐東出南流﹐上爲東蕃。兗州濟汶﹐上爲天津。桐柏山爲地穴﹐維尾爲地腹﹐上爲太微帝座﹑三能﹑斗﹑軒轅﹐淮源出之。岱嶽表出鉤鈐。鳥鼠同穴山﹐地之幹﹐上爲奄畢星。熊耳山﹐地之門也﹐上爲畢。附耳星﹐洛水擊其間﹐東北過五湖山﹐至於陪尾。東北入中提山﹐五靈山上爲五諸侯﹐陪尾山爲軒轅﹐中提山上爲三臺。

《洛書》分二十八宿於左﹕

岍﹐角。岐﹐亢。荊山﹐氐。壺口﹐房。雷首﹐心。太嶽﹐尾。砥柱﹐箕。析成﹐斗。王屋﹐牛。太行﹐須女。恆山﹐虛。碣石﹐危。西傾﹐室。朱圄﹐畢。鳥鼠﹐奎。太華﹐婁。熊耳﹐胃。外方﹐昴。桐柏﹐畢。陪尾﹐觜。冢﹐參。荊山﹐東井。內方﹐輿鬼。大別﹐柳。岷山﹐七星。衡山﹐張。九江﹐翼。敷淺原﹐軫。

右以上《洛書》﹐以禹貢山川配二十八宿。

陳卓分野﹕

角﹑亢﹑氐﹐鄭﹐兗州。東郡﹐入角一度。東平﹑任城﹑山陰﹑入角六度。泰山﹐入角十二度。濟北﹑陳畱﹐入亢五度。濟陰﹐入氐二度。東平﹐入氐七度。

房﹑心﹐宋﹐豫州。潁川。入房一度。汝南﹐入房二度。沛郡﹐入房四度。梁國﹐入房五度。淮陽﹐入心一度。魯國﹐入心三度。

尾﹑箕﹐燕﹐幽州。上谷﹐入尾一度。漁陽﹐入尾三度。右北平﹐入尾七度。西河﹑上郡﹑北地﹑遼西﹑遼東﹐入尾十度。涿郡﹐入尾十六度。渤海﹐入箕一度。東浪﹐入箕三度。玄菟﹐入箕六度。廣陽﹐入箕九度。

斗﹑牛﹑女﹐吳越﹐揚州。九江﹐入斗一度。廬江﹐入斗六度。豫章﹐入斗十度。丹陽﹐入斗十六度。會稽﹐入牛一度。臨淮﹐入牛四度。廣陵﹐入牛八度。泗水﹐入牛一度。六安﹐入牛六度。

虛﹑危﹐齊﹐靑州。齊國﹐入虛六度。北海﹐入虛九度。濟南﹐入危一度。東安﹐入危四度。東萊﹐入危一度。平原﹐入危十一度。淄川﹐入危十四度。

室﹑壁﹐衛﹐並州。安定﹐入室一度。天水﹐入室八度。隴西﹐入室四度。酒泉﹐入室十一度。張掖﹐入室十二度。武都﹐入壁一度。金城﹐入壁四度。武威﹐入壁六度。惇煌﹐入壁八度。

奎﹑婁﹑胃﹐徐州。東海﹐入奎一度。瑯琊﹐入奎六度。髙密﹐入婁一度。陽城﹐入婁九度。膠東﹐入胃一度。

昴﹐畢﹐趙﹐冀州。魏郡﹐入昴一度。巨鹿﹐入昴三度。常山﹐入昴五度。廣平﹐入昴七度。中山﹐入昴人度。淸河﹐入昴九度。信都﹐入昴三度。趙郡﹐入畢八度。安平﹐入畢四度。河間﹐入畢十度。眞定﹐入畢十三度。

觜﹑參﹐魏益州。廣漢﹐入觜一度。越巂﹐入觜二度。蜀郡﹐入參一度。犍爲﹐入參之度。洋河﹐入參五度。巴郡﹐入參六度。益州﹐入參七度。漢中﹐入參九度。

井﹑鬼﹐秦雍州。雲中﹐入井一度。定襄﹐入井八度。雁門﹐入井十六度。代郡﹐入井十八度。太原﹐入井二十九度。上黨﹐入鬼二度。

柳﹑七星﹑張﹐三河。弘農﹐入柳一度。河南﹐入七星三度。河東﹐入張一度。河內﹐入張九度。

翼﹑軫﹐楚荊州。南陽﹐入翼六度。南郡﹐入翼十度。江夏﹐入翼十二度。零陵﹐入軫一度。桂陽﹐入軫六度。武陵﹐入軫十一度。長沙﹐入軫十六度。

《漢志》十二次。費直《周易》分野。蔡邕《月令章句》分野。未央《太一飛符九宮》分野。

星紀﹐起斗十二度。自斗十度。自斗六度﹐吳越。

玄枵﹐起女八度。自女六度。自女二度﹐齊。

娵訾﹐起危十六度。自危十四度。自尾十度﹐衛。

降婁﹐起奎五度。自奎二度。自壁八度﹐魯。

大梁﹐起胃七度。自胃四度。自胃一度﹐趙。

實沈﹐起畢十二度。自畢九度。自畢六度﹐晉。

鶉首﹐起井十六度。自井十二度。自井十度﹐秦。

鶉尾﹐起張十八度。自張十三度。自張十二度﹐楚。後次

鶉火﹐起柳九度。自柳五度。自柳三度﹐周。前

壽星﹐起軫十二度。自軫七度。自軫六度﹐鄭。

大火﹐起氐五度。自氐十一度。自亢八度﹐宋。

析木﹐起尾十度﹐自尾九度。自尾四度﹐燕。

《漢書律曆志》云﹕六物者﹐歲時日月星辰也。辰者﹐日月之會﹐而斗建所指也。玉衡勺﹐建天之綱也﹐日月初躔之星紀也。是以鬥牛系醜次﹐名紀下系地﹐分野當吳越。

費直﹐字長翁﹐東萊人。仕前漢爲單父令﹐能治《易》﹐撰《章句》﹐著筮占﹐所論天地義理﹐多有疏闊。言分野郡縣﹐與子政略同。說星分﹐皆壽星之次四十二度﹐大火之次三十二度﹐余次並三十度。不均之義﹐未能詳也。

蔡邕《月令章句》云﹕周天三百六十五度四分度之一﹐爲十二次﹐日月之所躔。地有十二分﹐王侯之所國也。每次三十度三十二分度之十四﹐至其初爲節﹐至其中爲气。

未央﹐不知何許人也。漢孝安時爲千乘都尉﹐長於陰陽气數之術。元初二年﹐上書言太乙九宮事。禦有詔詰問﹐未央各以理對。制示太史﹐下章蘭臺石室﹐賜未央金百斤﹐增位二等﹐拜爲弘農太守。其言分野﹐簡略未可詳也。所屬星國名﹐與石氏頗同。

《宋書歷志》云﹕大子旅賁中郎將戴法興議云﹕祖衝之造歷﹐歲別有差﹐則今之壽星﹐乃周之鶉尾。誣天背地﹐乃至於斯。衝之對曰﹕次隨方名﹐義合宿體﹐分至𨿽攺﹐而厥位不遷。豈謂龍火﹐質處金水﹐亂列名號﹐乖舛之義﹐抑未詳究。

《天文錄》云﹕天次十二分者﹐辯吉凶之所在﹐明兆應之攸歸。《周禮》以土圭之法定十有二壤。故馮相氏掌四七之位﹐以會天位。保章氏辯九州之分﹐以別祅祥﹐是以明王觀象而設教﹐睹變而修徳。故能先天而天不違﹐後天而奉天時者也。自重黎之後﹐宜有其書﹐文紀絕滅﹐世莫得聞。今所行十二次者﹐漢光祿大夫劉向之所撰也﹐班固列爲《漢志》﹐羣氏莫不宗焉。而言詞簡略﹐學者多疑﹐輒載其本文﹐而爲之注。因漢地理﹐覆其同異﹐蓋言次名之攸出﹐列國之興喪﹐都鄙之遷革﹐郡邑人所繼耳。乃若天以陽動﹐地以陰凝﹐變主於上﹐祥應於下。北方之宿﹐返主吳越﹐火午之辰﹐更在周邦。且天度均列﹐而分野殊形。一次所主﹐或綿亙萬里﹐跨涉數州﹔或止在寰內﹐不布一郡。而靈感遙通﹐有若影響。故非末學﹐未能詳之。

按﹐星官有《二十八宿山經》﹐其山各在十二次之分。分野有災﹐則宿與山相感﹐而見祥異。至如《石氏星經》配宿屬國﹐皆以星斷﹐不計度距。《漢地理誌》及蔡邕《月令章句》﹐皆以二十四气日度所宿以分野。一設此法﹐莫能攺張。而費直及未央﹐世不施用。且海內之廣﹐仰系天宿﹐州國郡縣﹐皇王代殊﹐星辰兆未萌之前﹐人事興布置之後。秦漢郡縣遠應天文﹐晉趙都邑交錯非一。周祖后稷﹐創國策鄰﹐爲狄所侵﹐仍居岐下。而《國語》云﹕武王伐殷﹐歲在鶉火。歲之所在﹐則我有周分野。今周之分隸在豫州﹐丰鎬舊都﹐翻當秦宿﹐應以理實﹐事恐難詳。如熒惑守心﹐宋景攘其災咎﹔實沈爲崇﹐晉侯受其斃殃﹐此則天道影響﹐似逐人情﹐據其事驗﹐時以相應。今輒集星次如前﹐以存異說﹐州國分屬﹐義非所詳也。

或人問曰﹕天髙不極﹐地厚無窮。凡在生靈﹐咸蒙覆載﹐而上分辰宿﹐下列侯王﹐分野獨擅於中華﹐星次不沾於荒服。至於蠻夷君長﹐敵戎虜酋豪﹐更稟英奇﹐並資山嶽。豈容變化﹐應驗全無﹐豈日月私照﹐意所未詳。冀爾達人﹐以祛所惑。

淳風答之曰﹕昔者周公﹐列聖之宗也。挾輔成王﹐定鼎河洛﹐辯方正位﹐處厥土中。都之以陰陽﹐隔之以寒暑﹐以爲四交之中﹐當二儀之正﹐是以建國焉。故知華夏者﹐道徳﹑禮樂﹑忠信之秀气也。故聖人處焉﹐君子生焉。彼四夷者﹐北狄沍寒﹐穹廬牧野﹔南蠻水族﹐暑濕鬱蒸﹔東夷穴處﹐寄托海隅﹔西戎氈裘﹐愛居瀚海。莫不殘暴狠戾﹐鳥語獸音﹐炎涼气偏﹐風土憤薄﹐人面獸心﹐宴安鴆毒﹐以此而況﹐豈得與中夏皆同日而言哉﹖故孔子曰﹕夷狄之有君﹐不如諸夏之亡﹐此之謂也。是故越裳重譯﹐匈奴稽顙﹐肅愼獻矢﹐西戎聽律。莫不航海梯山﹐遠方致貢﹐人畜納首﹐殊類宅心。以此而言﹐四夷宗中國之驗也。故孔子曰﹔爲政以徳﹐譬如北辰﹐居其所﹐而眾星拱之。又且聖人觀象﹐分配國野﹐或取水土所生﹐或視風气所宜﹐因系之以成形象之應。故昴爲旄頭被髮之象﹐靑丘蠻夷文身之國﹐梗河胡騎負戈之俗。胡人事天﹐以昴星爲主﹔越人伺察﹐以鬥牛辧祥。秦人占狼弧﹐齊觀虛危﹐各是其國﹐自所宗奉。是以聖人因其情性所感而屬﹐豈越理苟且而傅會者哉﹖

占例第十六

按﹕景緯垂變﹐妖孛示應﹐深淺之迹旣殊﹐利害之差不一。先哲考驗多有異同﹐得失混淆﹐是非重疊﹐不爲體例﹐學者致疑。今則錄薄蝕守犯﹐逆順斗淩﹐以次相從列之云爾。

日月則有蝕﹐有薄﹐有斗﹐有昏﹐有冥。星月同光﹐星月相蝕。列宿五緯﹐則有變動。芒角喜怒﹐大小存亡﹐列坐官位﹐則有疏拆捨集﹔五緯祆客﹐則有逆順遲疾。平行出入﹐合會聚從﹐離徙盈縮﹐﹝金宿。﹞居畱經天﹐守中乘犯﹐侵淩抵觸﹐經歷貫刺﹐磨靡掩斗﹐周環繞戴﹐句巳牝牡焉。

日月兩體相掩映﹐從一邊起漸侵﹐或多或少﹐此爲蝕也﹐猶似虫蝕葉之狀。日被月蝕﹐陰侵陽﹐下淩上﹐咎在君王。蝕少半災輕﹐蝕大半災重。蝕旣﹐亡國殺君之象。月蝕者﹐被日映而損元明﹐咎在女主。破大軍﹐殺大將﹐蝕少半災輕﹐大半災重。蝕旣﹐諸侯大臣亡國破家﹐女主黜退。有交爲蝕﹐朔望依度是也。無交爲薄﹐或近望朔。陰气侵迫﹐黃赤無光﹐匿气薄日也。日薄爲下淩上﹐彊臣以迫其主﹐而奪其威權之象也。災輕於日蝕。月蝕薄﹐爲女主憂﹐大臣失其所理﹐蔽退之象。

《志》云﹕凡軍行而遇日月薄﹐當收軍。不爾﹐有謀反。日月斗者﹐別有假象﹐共日體相淩﹐離而復合﹐合而復離。日月失光﹐乍明乍暗。或烏體具見﹐在乎食時以前。晚晡已復者爲斗﹐斗者﹐兩競之象﹐天子失據﹐四夷疊侵﹐兵賊俱起﹐擊賊將興之象。或有五色﹐色無主數十日﹐似日象爲陣而來。�災日者﹐大凶災重﹐亡國殺君之象。此災尢於日蝕。

晝昏者﹐日無雲而光暗﹔夜冥者﹐月無雲而影滅。昏冥者﹐人君不明﹐昏耗之象。法令不行﹐又是將有殺戮﹑死亡之兆。若雜以殺气寒濁者﹐大咎。昏三日內雨﹐不占。

星月同光者﹐星月近﹐俱明盛也﹐臣下明盛之象。亦爲大臣爭競﹐與主爭明之象。

星月相蝕者﹐月與五星列宿諸星相遇﹐月掩云﹐星不見﹐爲月蝕星。星見﹐爲星蝕月。星蝕月者﹐國君女主﹐將有被其臣下殺之象也。亦爲自亡有喪。月蝕星者﹐爲殺戮將相諸侯之象。

右屬日月變者﹐形色異常攺異之象。

動者﹐光體搖動﹐興作不安之象﹔芒者﹐光曜生鋒芒刺﹐殺害之象﹔角者﹐頭角長大於芒﹐興立誅伐之象﹔喜者﹐光色潤澤和順﹐徳賞慶悅之象﹔怒者﹐光芒盛﹐色重大不潤﹐亹逆則伐斗異之象。大者﹐大於其本體﹐吉星大者吉﹐凶星大者凶﹐以分位斷之﹐大者興建開拓之象。小者﹐小於本體﹐吉星則凶﹐凶星則吉﹐以分位斷之﹐小者亡敗蹙迫之象。存者﹐守常得正象﹔亡者﹐失其所在﹐滅亡之象。疏拆者﹐相離失其常體﹐敗壞之象﹔合聚者﹐將近而聚﹐蹙迫之象。逆者﹐當東反西﹐當西反東﹐違逆常度﹐暴逆之象﹔順者﹐循其常度﹐與歷數相應﹐守常和順之象。

凡七曜皆逆天東行﹐以日爲主。故五星皆以東行爲順﹐西行爲逆。又有畱有伏﹐各如其曆術之數﹐失常則逆﹐循度爲順﹐吉。多以東行爲順﹐西行爲逆﹐今古則亦參用之矣。

遲者﹐不及其常度﹐和緩之象﹔疾者﹐行過其度﹐迫速之象。凡五緯之行﹐各有疾有遲﹐如其歷數。故木一歲行一次﹐土三年行一次﹐金﹑水並一年而一周。或過或不及﹐此則是其大分之遲疾。歲星﹐近日則遲﹐遠日則疾﹔熒惑﹐近日則疾﹐遠日則遲。塡星之行﹐自見至畱逆復順﹐恆各平行﹐無有益遲宜疾。太白﹑辰星﹐晨見﹐初則遲而後疾﹐疾則伏﹔夕見﹐初則疾而漸遲﹐遲則伏。此則五星當分遲疾大量也。平行者﹐石氏以一日行一尺五寸爲平行﹐一尺二寸爲遲。今則不然﹐皆以度其數格之爲遲疾﹐故不須占其平行﹐平行猶常也。韓公賓以五星遠日則疾﹐近日則遲。此亦未爲通論﹐故不取焉。

出者﹐未當去也﹐屬乎福徳之兆﹐福徳出﹐則失善之象﹔入者﹐不應來而來也﹐屬乎祆禍之兆﹐祅福入﹐則亡亂之象。若其常行﹐初至其分﹐禍祅在其間﹐同體失色爲入﹔過其坐位﹐離其宿分爲出。福入刑出則吉。徳出福入﹐此其常也。故論出入者﹐有此六途。

合者﹐二星相逮﹐同處一宿之中。和順而合則吉﹐乖逆而合則凶。會者﹐一逆一順﹐一遲一疾﹐相逢而在宿中爲會﹐徳會則福興﹐刑會則禍起。聚者﹐自三星以上爲聚。聚者集會之象。福集則吉﹐刑集則凶。

從者﹐遲疾次第相及於一處也﹐次序從就之象。徳先至則吉﹐刑先至則凶。離者﹐𨿽同宿而兵度﹐而南北乖隔不和之象。從者𨿽同在宿分﹐不相停待﹐離越移避﹐相背之象。

右占以爲相近爲就聚﹐相遠爲離﹐則屬乎列宿星官。

盈者﹐超捨大進﹐過其所常。徳盈則加福﹐刑盈則加禍。縮者﹐退舍不及其常。徳縮則迫蹙﹐刑縮則善育。

捨者﹐經其宿度而行爲捨﹐捨其宿而遲也。宿者﹐經其捨而過﹐經去不遲之謂也。

居者﹐福徳之星在其宿位﹐光色潤澤而遲爲居﹐喜福降臨之象。畱者﹐刑禍祆異在其宿位﹐久住非益之稱﹐興作勃亂之象。又五星依歷﹐木﹑火﹑土層見中而畱﹕畱極而逆﹐逆極昏中而畱﹐畱而又順﹐此五星之畱也。畱者﹐住而不移之稱也。福徳則爲居之而畱﹐刑祻則作動﹐伺察政治之象。

經天者﹐謂太白昏旦當午而見也。諸星昏當午﹐皆畱而逆。太白與辰星﹐昏欲至未則遲﹐旦欲至午則疾。昏旦不合﹐在午而見﹐南見則爲經天。兵盛威重﹐攺易自任﹐不由常數之象。

守者﹐畱住也﹐附近列星爲害之象。中者﹐謂星行東西相當﹐中傷之象。謂相克也﹐和則不然。

乘者﹐自上爲下﹐臨迫之象。乘者﹐駕禦壓伏之象也。《春秋傳》云﹕蛇乘龍是也。犯者﹐月及五星同在列宿之位﹐光曜自下迫上﹐侵犯之象。七寸以下爲犯﹐月與太白一尺爲犯。

侵者越理而進﹐以大迫小﹐自上逼下﹐漸損害之象。淩者﹐以小而逼大﹐自下而犯上﹐直往而淩﹐淩小辱大之象。

抵者﹐一動一靜﹐直相至。觸者﹐兩俱動﹐而直相觸。

經者﹐在其中過無所犯。歷者﹐以次相及﹐而過經歷。

貫者﹐直徑中過。刺者﹐旁過光芒刺之。

磨者﹐旁過而相切逼之。靡者﹐旁逼過而有間之。

掩者﹐覆蔽而滅之。斗者﹐二體往返﹐離而復合。

同者﹐二體各一﹐不辧其形﹐環者﹐星行繞一周。

繞者﹐環而不周。戴者﹐月在星下﹐若似頂戴之象。

勾者﹐一往一返﹐如勾之狀。已者﹐往而返﹐返而又往﹐再勾如已狀。

牝牡者﹐五行相克如夫妻。夫在陽﹐婦在陰﹐爲牝牡也。

右爲五星月祅變行占。

日辰占第十七

日爲君﹐月爲後﹐五星主官﹐二十八宿各屬分野。主職有常﹐列坐三百﹐各司其位﹐具知當條。然災祥發見﹐國俗不同﹐事借日辰﹐以辧其所居﹐以知其分次。是以有歲﹐有月﹐有日﹐有時﹐有所﹐各占其分。

歲在甲﹐爲齊﹔乙﹐爲海外東夷﹔丙﹐爲楚﹔丁﹐爲江淮﹑南蠻﹑海岱﹔戊﹐爲韓﹑魏﹑中州﹑河濟﹔己爲韓﹑魏﹔庚﹐爲秦﹔辛﹐爲華山以西﹐爲西夷之國﹔壬﹐爲燕﹑趙﹑魏。癸﹐爲常山已北﹐北夷燕趙之國。子﹐爲周。醜﹐爲翟魏﹐亦主遼東﹔寅﹐爲楚趙﹔卯﹐爲鄭﹔辰﹐爲晉邯鄲﹑趙國﹔巳﹐爲衛﹔午﹐爲秦﹔未﹐爲中山﹑梁﹑宋﹔申﹐爲齊﹑晉﹑魏﹔酉﹐爲魯﹔戌﹐爲趙﹐爲吳﹐爲越。亥﹐爲燕﹑代。

歲月日時﹐及見災所在之地﹐皆同用之。

假令丙辰年七月丁卯日午時﹐災見於未地﹐太歲在丙辰。丙爲楚﹐辰爲晉。七月申﹐申爲晉魏﹐丁卯月﹐丁爲江淮南蠻。午時﹐午爲秦。災見未地﹐未爲中山梁宋。卽是其地各有災也。《尙書洪範》云﹕王者惟歲。王者卽占於楚晉有爲災也。卿士惟月﹐七月卽占於晉魏爲有災。師尹惟日﹐丁卽爲江淮南蠻﹑卯爲鄭國等有災。他皆仿此。此卽梓愼﹑裨竈占異而俱驗也。

按《春秋》﹐魯昭公十年春正月戊子﹐祅星出於婺女﹐見於申維。女屬齊﹐申爲晉分。梓愼見祅星出﹐知晉侯以戊子日死。所以知者何﹖齊逢公死時亦有此星見。推以方之﹐知晉平公將死。梓愼﹐魯大夫也。襄公二十八年﹐歲星失次﹐淫於玄枵中五度﹐在虛﹐以爲蛇乘龍。是歲星虛下﹐故曰蛇乘龍。龍爲壽星﹐宋鄭之分。梓愼見蛇乘龍﹐以爲宋鄭將饑﹐裨竈以爲周王及楚子皆死﹐以虛宿衝午﹐午爲張翼﹐周楚之分﹐故二人占不同而皆驗。

占期第十八

凡福徳之祥﹐應�����������徳有吉祥其常期於春以�����������甲乙。他皆仿此。若爲不吉之祥﹐應在秋﹐及五月見災祥﹐應在十一月﹐五月災見﹐此刑破之下也。期日以庚辛。他皆仿此。木﹑火﹑土三星﹐期五行休王﹐四月不一﹐各有其時而爲主焉。及其司過見罰﹐降福呈樣﹐別大小﹐異其類﹐休王殊其色﹐或光潤明靜﹐或微暗芒角﹐犯有少異﹐卽可消息占之﹐不必待斗蝕掩犯耳。如木﹑火﹑土者﹐有吉祥則常期本月﹐本期春色。若王時見祥﹐期會合月。如三月祥﹐應在九月是也。其日若是甲乙﹐應期寅卯。余準此。火正王夏﹐土王季夏。若以五月見祥﹐卽期六月﹐午與未合。若戊己日見﹐卽辰戍丑末日應期也。木若見凶祥﹐卽見秋應。如二月﹐應在八月﹐卯衝酉也。及十一月﹐卯刑子也。木星變﹐以庚辛日事發﹐火卽以壬癸日。仿此。金﹑水二星﹐卽以殺月殺日﹐時期遠近。若申子辰﹐殺在未﹐刑亦如常也。猶如大業三年﹐長星竟天﹐至十三年﹐然後易政之獘應之也。凡論兵者以殺﹐論誅戮以刑﹐論死生亦耳。其古占所載﹐今列如左。

巫咸曰﹕五星之合﹐金星以金日﹐木星以木日﹐水星以水日﹐火星以火日﹐土星以土日。星月期十二辰﹐候其災變﹐以期殺時。甲乙日應在金﹐丙丁日應在水﹐戊己日應在木﹐庚辛日應在火﹐壬癸日應在土。五星皆同此法。

巫咸曰﹕歲星主木﹐日以甲乙﹔熒惑主火﹐日以丙丁﹔塡星主土﹐日以戊己﹔太白主金﹐日以庚辛﹔辰星主水﹐日以壬癸。二十八宿以十二辰。木應在金﹐火應在水﹐土應在木。故木期十二日十二月﹐火期四十日四十月﹐土期二十八日二十八月﹐金期八日八月﹐水期十日十月。

巫咸曰﹕五星守二十八捨﹐左爲春應﹐右爲秋應﹐前爲夏應﹐後爲冬應。其法隨气所在﹐制前後也。

石氏曰﹕凡五星行犯列捨﹐前爲春應﹐後爲秋應﹐左爲冬應﹐右爲夏應。假令春以東爲前﹐西爲後﹐北爲左﹐南爲右﹔夏以南爲前﹐北爲後﹐東爲左﹐西爲右﹔秋以西爲前﹐東爲後﹐南爲左﹐北爲右﹔冬以北爲前﹐南爲後﹐西爲左﹐東爲右。

宋均曰﹕災祥見皆在衝月。假令見在正月﹐則應在七月﹔見在七月﹐則應在來年正月。他皆仿此。

《荊州占》曰﹕甲乙日有變﹐期一百二十日﹔丙丁日有變﹐期八十日﹔戊己日有變﹐期六十日﹔庚辛日有變﹐期四十日﹔壬癸日有變期二十日。甲乙爲春﹐丙丁爲夏﹐庚辛爲秋﹐壬癸爲冬。以四時期之。凡占災祥﹐皆以此例也。

修徳第十九

夫修徳者﹐變惡從善﹐攺亂爲治之謂也。上天垂象﹐見其吉凶﹑譴告之義。人君見機變﹐齋戒洗心﹐修政以道﹐順天之教也。夫人君順天者﹐子從父之教也。見災而不修徳者﹐逆父之命也。順天爲明君﹐順父爲孝子。故孔子曰﹕昔者明王事父孝﹐故事天明﹔主事母孝﹐故事地察。天地明察﹐神明彰矣。

《易》曰﹕大人者﹐與天地合其徳﹐與日月合其明﹐與四時合其序﹐與鬼神合其吉凶。此順天地而化也。先天而天不違﹐後天而奉天時。天且不違﹐而況於人乎﹖況於鬼神乎﹖此大人至徳﹐同乎天也。是故人君力行守道﹐見徳遷善﹐大人順天之化而照臨萬方﹐故物莫之違。及其行不符道﹐理不合義﹐則示之以災﹐教之從善不息﹐補過自新﹐故盛徳必昌也。

《書》曰﹕惟聖人罔念作狂﹐惟狂克念作聖。此之謂也。蓋善不積不足以成名﹐惡不積不足以滅身。惡𨿽小﹐不可不去﹔善𨿽小﹐不可不爲。子曰﹔積善之家﹐必有餘慶﹔積不善之家﹐必有餘殃。非一朝一夕之故﹐其所由來者漸矣。此言善惡之積起於毫末﹐而成丘山。

故曰﹕日變修徳﹐禮重則躬﹔月變眚刑﹐恩從肆赦﹔星變結和﹐義惇鄰睦。是以明君宰相﹐隨變而攺﹐積善以應天也。

《易》曰﹕君子見機而作﹐不俟終日。此言修徳之急也。是故有變﹐修其政而理其事焉﹐何暇待於終日哉﹖上自天子﹐下及黎庶﹐虫魚艸木﹐咸系天象﹐垂見變異﹐罔不悉焉。譴告之理多方﹐從善之途非一﹐以善爲徳﹐以虐爲凶。故《書》曰﹕徳無常師﹐善無常主﹐協於克一﹐此之謂矣。惟爾在位﹐咸司厥職﹐罔或淫僻﹐以召天災。治亂之緒﹐得失之經﹐事匪一途﹐萬機並作。故曰﹕月災眚﹐五星時合﹐變異之象﹐感召之應。咸具本篇﹐以爲常則。故每占下云﹕修徳以禳之也。修徳同於君臣﹐非獨在乎上位矣。

按劉向﹑京房對災異﹐多雲﹕人君賦斂重數﹐徭役繁多﹐黜退忠良﹐進用讒佞﹐荒於禽色﹐酣酒嗜音﹐雕墻峻宇﹐誅戮直諫﹐殘害無辜﹐聽邪言﹐不遵正道﹐疏絕宗戚﹐異姓擅權﹐無知小人﹐作威作福﹐則天降災祥﹐以示其變﹐望其修徳以禳之也。不修徳以救﹐則天裂地動﹐日月薄蝕﹐五星錯度﹐四序愆期﹐雲霧昏冥﹐風寒慘裂﹐兵饑疾疫﹐水旱過差﹐遂至亡國喪身﹐無所不有。其救之也﹐君治以道﹐臣諫以忠﹐進用賢良﹐退黜讒佞﹐卹刑緩獄﹐存孤育寡﹐薄賦寬徭﹐矜贍無告﹐散後宮積曠之女﹐配天下鰥獨之男﹐齊七政於天象﹐順四時以布令﹐輿人之誦必聽﹐芻蕘之言勿棄﹐行�束帛﹐以賁丘園﹐進安車以搜巖穴﹐然後廣建賢戚﹐蕃屏皇家﹐磐石維城﹐本枝百世﹐然則此災可消也﹐國可保也﹐身可安也。頌太平者﹐將比肩於市裏矣。擊壤行歌者﹐豈一老夫哉﹗余今略具大綱而已﹐豈能詳之者矣。

辧惑第二十﹝闕﹞

史司第二十一

昔重黎受職﹐羲和禦官﹐任重上司﹐位居鼎嶽﹐所以調均和气﹐燮理陰陽﹐義等鹽梅﹐事同舟楫﹐故能觀天示變﹐察人成化﹐百工信理﹐庶績咸熙﹐此古之�世。

曁三王已降﹐五霸相沿﹐英賢嗣興﹐哲人系踵﹐君則畏命奉天﹐臣則竭誠盡慮﹐故能權宜時政﹐斟酌治綱﹐驗人事之是非﹐托神道以設教﹐忠節上達﹐黎庶下安﹐此中古之賢史也。

至若漢魏之後﹐晉宋相承﹐夷狄亂華﹐官失其守﹐君惡直諫﹐臣矜諂諛﹐捷徑是遊﹐罕遵正道。疇人術士﹐俯同卜祝之流﹐惟辧纖芥之吉凶﹐驗事理之微末。推考術數﹐務在多言屢中﹔庶徵休咎﹐未詳關於政治。玉衡傾斜﹐七政所以不齊﹔彜倫攸敍﹐九疇於焉遂隱。此末代之流獘也。

近在隋代﹐則尢甚焉。吳人袁充﹐典監斯任。口柔曲佞﹐阿媚時君。誑惑文皇﹐諂諛二世。每回災變﹐妄陳禍福。以凶爲吉﹐回是作非。先意承顏﹐附會神理。勸桀行虐﹐助紂作淫。凡是南人﹐明相煽惑。於時大業昏暴﹐崇向吳人。中州髙才﹐言不入耳。每有四方秀異﹐獻書上策﹐一皆不覽﹐並付袁充。充乃繕寫所獻﹐回換前後。竊人之才﹐以爲己力。奏於昏主﹐自叨名位。因行譖害﹐追逐前人。以忠言獲罪者﹐其將量方﹐復奏絕圖書﹐彌增忌諱。一藝以上﹐追就京師。因聚富人﹐幾將數萬。置之別府﹐名爲道術。賣威鬻勢﹐交納貨財。免徭停租﹐賄於私室。兼之以抑黜勝己﹐排擯同儕﹐浸潤屢行﹐誅斥非一。術士達人﹐髙賢碩學﹐朱紫雌黃﹐由其品藻﹐權衡失正﹐何其毒歟﹗於是淸烈之後﹐超然遠遊﹐結舌鉗口﹐坐觀得失﹐而充苟安祿位﹐以危天下﹐在上不悟﹐卒至覆亡。將是上天降禍﹐生此讒賊﹐不然﹐何由翦隋宗之甚也。此乃前朝殘橫者矣。

若乃天道幽遠﹐變化非一﹐至理難測﹐應感詎同。故梓愼﹑裨竈﹐占或未周﹐況術斯已下﹐焉足可說。至若多言屢中﹐非余所尊﹐惟爾學徒﹐幸勿膠柱。夫言非次也﹐豈徒然哉﹖立行建功﹐必以其道。故宋韋晉野﹐理存設教﹔京房谷永﹐義在救君。照灼圖謀﹐餘芳不朽﹐遺風獨邁﹐可不尙歟﹖

若乃髙才希世﹐學藝過人﹐後生所畏也﹔時不再來﹐恥自媒銜﹐沈翳可惜也。至蔽賢妒能﹐素餐吝位﹐抑屈奇俊﹐先民所恥也﹔名遂身退﹐功成不居﹐舉賢進能﹐古人所尙也。貴耳賤目﹐棄能取假﹐任非其人﹐鑑賞之過也﹔信古疑今﹐深廢淺習﹐抑揚失疑﹐知音之責也。變通守道﹐被褐幽居﹐知命是鑑﹐哲人之規也﹔道聽途說﹐眩惑羣小﹐詭隨掇禍﹐庸人之悔也。

惟爾史官後學﹐余之所志﹐可不鑑哉﹗

乙巳占卷第四

五星占第二十二

夫形器著於下﹐精象系於上﹐所以通山澤之气﹐引性命之情﹐近取諸身﹐耳目爲肝腎之用﹐鼻口實心腹之資﹐故情欲暢於性靈﹐神道宣於視聽﹐彼此響應﹐豈不然與﹖是以聖人體而名之﹐垂教後世﹐授之以職位﹐分之以國野﹐象之事物﹐效之以吉凶﹐𨿽變化萬殊﹐誰能越此﹐將來事業﹐可得而理焉。

《易》曰﹕在天成像﹐在地成形﹐變化見矣﹐此之謂也。但去聖久遠﹐通人間作名數多少﹐或有不同﹐今總列之。取其理當者﹐以著於篇﹔浮華之流﹐刪而不錄矣。

凡五星之行也﹐象人君次敍﹐不敢干犯亂常﹐越次當位矣。猶如月有弦望晦朔﹑星有合見畱逆。是故歲星﹑塡星﹑熒惑晨見於日﹐後行逆於日。當其平旦之時﹐欲至於午上便畱﹐畱而平旦過午返則逆﹐逆行行至於夕時﹐又欲當午上則後更畱﹐畱而午則又順行﹐行極而伏與日合﹐則同宿共度而受命於日﹐更晨見於東方﹐此皆不敢以昏旦之時﹐當於午後任行歷﹐故遲凝畱焉。至於金﹑水二星﹐則又甚耳。晨見東方平旦﹐當丙己之地﹐便速行以追日﹐及之﹐伏﹐伏與日合﹐合後出於西方﹐速行﹐昏時至丁未之地﹐卽遲行﹐待日而又伏焉﹐此則日與五星﹐皆不敢以昏旦當午而盛。故《易》曰﹕日中則昃﹐月盈則蝕﹐天地盈虛﹐與時消息。是則正南方者﹐君人之所面向也﹐故莫敢輕焉。而五星伏見﹐日數各殊﹐遲疾逆順﹐其數不等﹐求之見合﹐大較同一術焉。今列之如左﹕

歲星﹐率五十三萬四千五百三。﹝一本云﹕五百三百分一之五。﹞

晨伏十六日。一終三百九十八日。

熒惑﹐率一百四萬五千九十四六分半。

晨伏七十二日。一終七百七十九日。

塡星﹐率五十萬六幹六百三十八七分半。

晨伏十八日。一終三百七十八日。

太白率七十八萬二千四百五十分。

晨伏六日。一終五百八十三日。

晨見伏三百二十七分。同夕見伏二百五十六日。

辰星﹐率十五萬五千二百七十八五分半。

晨伏十一日。一終一百一十五日。

晨見伏五十二日分﹐同夕見伏五十三日﹑五十六日。

推合見日月術。

星官占第二十三

夫五星者﹐昊天上帝之五使﹐稟神受命﹐各司下土﹐𨿽幽潛深遠﹐罔不知悉。故或有福徳佑助﹐或有禍罰威刑﹐或順軌而守常﹐或錯亂以顯異﹐芒角變動﹐光色盛衰﹐居畱干犯﹐句巳掩滅。所以告示者﹐蓋非一途矣。

凡五星﹐各有常色﹐各有本體。至如歲星色靑﹐熒惑色赤﹐如大角﹐如參左肩﹐是其常色。塡星色黃﹐太白色白﹐如五車大星有光。辰星色黑﹐如奎大星。

凡五星﹐色靑員爲饑而憂﹐赤員多旱而爭﹐黃員女主喜﹐白員爲喪與兵﹐黑員水而病。

凡五星﹐黃角土地之爭﹐赤角犯誤城﹐白角爲兵﹐靑角爲憂﹐黑角死喪。

凡五星﹐五色變常者﹐靑爲憂﹐赤爲爭旱﹐黃爲喜﹐白爲兵﹐黑爲喪病。

夫五星系八卦﹕

塡星系於坤艮。故其行最遲﹐象地之與山不可移易。不易者﹐女人之徳也。

歲星系於震巽。巽象艸木之生動而遲也﹐又似風雷有時而作耳。雷震百里﹐風爲號令。而震動者﹐人君之象也﹐故象主徳焉。

熒惑系於離。離﹐火也。凡物之恆動不靜者﹐火也。火能照明糾察﹐燔燒穢積﹐故蕩除暴。故熒惑﹐行疾於水﹐而象禮官﹐察獄以罰萬物。《易》曰﹕相見乎離﹐大人以繼明照於四方。故主體察焉。

太白系於乾﹐爲天體行健不息﹐故金行最急。《易》曰﹕悅乎兌﹐戰乎乾。故主兵﹐兵又須有威﹐故主威。兌爲悅﹐言以悅使人﹐以威臨物﹐乾兌之道也。故太白主兵焉。

辰星系於坎﹐坎爲水者﹐晝夜常流﹐無有休息。故水行亦速﹐與金相似。坎爲水﹐爲陰﹐爲盜﹐爲刑﹐刑盜於險﹐司獄之官也。故其坎所主於刑焉。

凡五星之入列宿與中外官﹐其占大同。但當以理消息其吉凶﹐不可一一具陳也。

凡月之行也﹐每去五星十度內﹐必疾行向之。若道內外則屈﹐屈回就之。過之則遲行﹐畱止不速去。

又辰星欲見﹐有時依度合見而入气差。伏者﹐去之十八度內﹐有星者見﹐先星則不見。此皆相從就之大例也。並著在曆術之中﹐其日蝕交分亦然。

其五行代王﹐四序不一﹐各於其時而爲主焉。及其司過見罰﹐降福呈祥﹐則大小異其貌﹐休王殊其色。或光潤明淨。或微細芒角﹐犯有少異﹐卽可消息占之﹐不必要待其間有斗蝕掩犯也。

四時之色﹐春靑﹐夏赤﹐秋白﹐冬黑﹐四季黃。占於列國也﹐則明勝暗﹐喜勝怒。其憂喜之色﹐則以同前。

凡五星之內﹐有三星巳上同宿﹐爲合。凡聚合之宿﹐相生則吉事興﹐相克則凶事起。宿之行性﹐並於當方爲定﹐兼之宿占﹐而察其事焉。二星明﹐相和大吉﹐相克大凶。福徳先至爲吉﹐刑禍先至爲凶。刑禍先去爲吉﹐福徳先去爲凶。一吉一凶﹐兩事俱發﹐但當修徳以備之。二星已上聚合﹐皆爲攺革政令。三星若合﹐是謂驚﹐攺立侯王。四星若合﹐是爲大蕩﹐其國兵喪並起﹐君子憂﹐小人流。五星若合﹐是謂易行﹐攺立王者﹐掩有四方﹐子孫蕃昌﹐亡徳受殃﹐滅其宗廟﹐百姓離去﹐被滿四方。五星大﹐事大﹔小﹐事小。

五星干犯中外官占第二十四

五星犯攝提﹐臣謀其君。若主出之﹐有兵起﹐期一年。

五星犯守大角﹐臣謀主﹐有兵起﹐人主憂﹐王者戒愼左右﹐不出八十日﹐遠期一年。

五星入市中﹐將凶。一曰五官有憂﹐一曰赦。

五星犯帝座﹐爲臣謀主﹐有逆亂事。

五星犯守東西咸﹐爲臣有不從令﹐有陰謀。

五星犯天江﹐天下水﹐若入之﹐大水滿城郭﹐人民饑﹐去其鄕。

五星干犯五車﹐大旱﹐若喪。犯庫星﹐兵起北方﹑西方。犯倉﹐谷貴﹐有水。

五星犯建星﹐大臣相諧。

五星犯離珠﹐宮中有爭﹐若有亂宮者﹐若宮人有罪黜者。

五星入天市﹐將軍興軍者吉。

五星守犯天關﹐道路絕﹐天下相疑﹐爲有關梁之令。

五星出北河戒北﹐若乘北河戒﹐爲女喪。

五星中犯乘守五諸侯﹐諸侯死﹐期三年。五星入五諸侯﹐伺其日出而數之﹐皆二十日兵發﹐伺始入處﹐率百日﹐期十日軍罷。

《巫咸占》曰﹕五星入二十八宿宮﹐中外宮同。

五星犯守積水﹐其國有水災﹐物不成﹐魚鹽貴。一曰﹕水潦爲敗﹐糴大貴﹐民饑期三年。

五星犯守積薪﹐天下大旱﹐五穀不登﹐人民饑。

五星犯守水位﹐天下以水爲害﹐津梁阻塞。一曰﹕大水入城郭﹐傷人﹐民皆走﹐期二年。

五星守酒旗﹐則天下大酺﹐賜爵宗室。

五星入天庭﹐色白潤澤﹐期百八十日﹐有大赦。五星東行入太微庭﹐歲不登﹐人民饑﹐遲出東門﹐天下有急兵。若守之﹐將相大臣禦史有死者。若入端門守庭﹐大禍至。入南門﹐出東門﹐國大旱﹔入南門﹐逆行出西門﹐國有大水﹔逆行入東門﹐出西門﹐大國破亡﹔若順入西門蕃而畱不出﹐楚國凶殃。五星若從右入太微﹐主有大憂﹐有赦。犯將相﹐執法大臣有憂﹐執法者誅。﹝金火尢甚。﹞五星入太微中華東西門﹐若左右掖門﹐而出端門者﹐必有反臣。

五星犯黃帝座﹐攺易主﹐天下亂﹐存亡半。

五星犯守四帝座﹐臣謀主﹐去之﹐去一尺﹐事不成。五星中犯乘守四帝座﹐辟君也。星中犯乘四帝座﹐天下半亡。

五星守內屏星﹐君臣失禮﹐下而謀上。一曰﹕大臣有戮死者。

五星入羽林﹐有兵起。若逆行變色﹐成句巳﹐天下大兵﹐關梁阻塞﹐不出其年。

五星犯天廩﹐天下亂﹐大饑﹐粟散出其年。

五星守參旗﹐兵大起﹐弓弩用﹐大將出行。一曰弓矢貴。

歲星占第二十五

歲星﹐一名攝提。東方木徳﹐靈威仰之使﹐蒼龍之精也。其性仁﹐其事�﹐其時春﹐其日甲乙﹐其辰寅卯﹐其音角﹐其數八﹐其帝太昊﹐其神句芒﹐其虫鱗﹐其味酸﹐其臭膻﹐卦在震巽﹐人主之象。主道徳之事﹐故人君仁也。其常體大而淸明潤澤﹐所在之宿國分大吉。

《易傳》曰﹕帝王人君行道徳﹐徳至仁利﹐則歲星明大潤澤﹔明大潤澤﹐則人君昌壽﹐民富樂﹐中國安﹐四夷服。人君行酷虐殘暴﹐則歲星時時暗小微昧﹐微昧則國亡君死。是故星明則主明﹐星暗則主暗。人君從諫﹐則歲星如度﹐人君聽諛佞﹐拒忠諫﹐則歲星亂行。故歲星變色亂行﹐人君無福﹔進退如度﹐則姦邪止息。猶如木之曲直﹐從繩則正﹔人君性習﹐從諫則聖矣。人君令合於時﹐則歲星光喜﹐年谷登﹔人君暴怒失其理﹐則歲星有芒角而怒矣。歲星怒則兵起﹐有所攻伐矣。歲星所在之分﹐不可攻之﹐攻之則反受其殃矣。

秦之將亡也﹐歲星聚於東井。東井﹐秦之分野﹐秦政殘暴失政﹐歲星仁和之理違。歲星貌恭﹐恭作肅﹐不肅之道﹐拒諫信讒﹐是故二世君終於屠滅。漢髙之入秦也﹐修徳布政仁和﹐約法三章﹐與民更始﹐除秦暴酷﹐故秦人欣戴焉﹐卒入三秦之漢中而基王業也。項羽後入﹐焚燒宮室﹐殘暴楚毒﹐失仁之福﹐卒於敗亡。是故人君順其時﹐處其分﹐宜布其徳﹐而修其政也。歲星所在處有仁徳者﹐天之所佑也。不可攻﹐攻之必受其殃。利以稱兵﹐所向必克也。

歲星木精﹐其時春也。人君春時﹐當順少陽徳令。天子率百官﹐制法度﹐當布徳和令﹐施惠下及兆民﹐無有不當。順天象﹐授民時﹐祈嘉谷﹐教新卒﹐布農合﹐修封疆﹐相地宜﹐以導民﹐躬必親之。命賜司典﹐止殘伐﹐毋覆巢﹐毋殺胎天飛鳥﹐毋鏖卵﹐毋聚大眾﹐毋置城郭﹐掩骼埋胔﹐不稱兵﹐兵戎不起﹐不可以從我始﹐毋逆天之道﹐毋絕地之理﹐毋亂人之紀。仲春養幼少﹐存孤獨﹐省囹圄﹐去桎梏﹐毋肆掠﹐止獄訟﹐同律度﹐正權量﹐無作大事以妨農事﹐無竭川澤﹐無漉陂池﹐無焚山林﹐命出而不納。天子布徳行惠﹐發倉廩﹐賜貧窮﹐賑乏絕﹐開府庫﹐出谷帛﹐賜天下﹐勉諸侯﹐聘名士﹐禮賢者﹐止弋獵﹐無悖於時﹐無淫巧以蕩上心﹐則歲星無變而降福矣。失令非時﹐行夏令﹐則熒惑之气幹﹐則星變赤芒角﹐國大旱暖气﹐是哀虫螟爲害食﹐人民疾疫﹐時雨降﹐山陵不收﹐風雨不時﹐旱木早落﹐邦時有恐﹐中國寇戎來徵。行秋令﹐則太白之气幹之﹐星白無光﹐寒气大至﹐民大疫﹐飄風暴雨總至﹐藜莠蓬蒿並與﹐天多陰沈淫雨早降。行冬令﹐則辰星气幹之﹐星變黑小﹐水澇爲敗﹐雪霜大至﹐首種不入﹐陽不收﹐麥不熟﹐民多相撓﹐寒气時發﹐艸木皆肅﹐國有大水。

歲星爲仁﹐貌曰曲直象木。﹝可操曲直﹞木曰貌﹐貌﹐容儀也﹔貌曰恭﹐恭﹐儼恪也﹔恭作肅﹐肅﹐敬也。肅時雨若﹐狂恆雨若﹐是故人君貌恭心肅﹐則歲星光明盛大﹐無盈縮﹐儼而行中道﹐降福徳而示吉祥。時雨降﹐人君壽﹐百谷成﹐天下安而民樂矣。若人君酷亂恣情﹐則讒臣湊﹐變怒芒角﹐錯逆降示﹐應恆雨淫注﹐人君不昌﹐百谷不成﹐庶事不寧﹐天下有兵。夫歲星色澤微暗﹐進退失度﹐爲姦邪並與﹐人君無福﹐有芒角者戰勝。武密曰﹕順角指所戰勝﹐逆者凶﹐順行不可逆戰﹐逆行不可背之以戰﹐凶。

歲星與月相掩食﹐國有大喪﹐女主大臣亡。

歲星與熒惑合斗﹐殺大將﹔與太白合斗﹐有大兵﹔與太白相犯﹐有兵大戰。

金在木南﹐南國敗﹔在木﹐北國敗。木乘金﹐偏將死﹔木與金合斗﹐大將死。

歲星先至﹐諸星從之者﹐其國分人君吉﹐以仁徳威天下矣。

應畱不畱﹐其國亡﹔應去不去﹐其國昌。

歲星主齊魯﹐靑﹑徐州。色白有喪﹐黑有病﹐赤有兵起﹐黃有喜。

歲星平見﹐入冬至初者﹐減八日﹐後六日損七日﹐以次六日損一日﹐畢於大寒四十五日。凡損十六日盡卽平行。自入立春十一日加一日﹐畢於雨水﹐因入春分﹐均加四日﹐淸明谷雨﹐均加五日。自入立夏﹐畢於大暑﹐均加六日。自入立秋﹐初日加六日﹐加後十日減五日﹐畢於秋分。自入寒露已後﹐六日減一日﹐畢於立冬。自入小雪﹐畢於大雪﹐均減。八日。余爲定見日﹐初見去日十四度。

五星行術

置星定見之前夜半日所在之宿度算及分﹐各以定見去朔日算及分加之﹐行分滿法﹐六百七十乃從度一。﹝其日度星度分名﹐半日法也。﹞以星初見去日度數﹐晨減夕加之﹐命度以次﹐則星初見所在度分求者﹐次日各以一日所行度及分。其金火之行而有小分者﹐各以日率爲母﹐小分滿母法﹐從去行分滿六百七十﹐去從行度日一度。其有益遲益疾者﹐則別置一日行分﹐各以疾益遲損乃加之﹐畱者因前退卽減之。伏不注度﹐順行出虛﹐去其分已也﹐行入斗﹐先加分。

歲星初見順﹐見順日行一百七十一分﹐日益遲一分﹐一百一十四分。日行十九度三百二十三分而畱﹐二十六日乃退。日行九十七分﹐八十四日退十二度一百八十分。又畱二十六日乃順行。初日行五十八分﹐日益度一分疾。一百一十四日﹐行十九度三百二十三分而伏。

歲星入列宿占第二十六

角﹕歲星犯左角﹐天下之道皆阻塞。犯右角﹐天下更王﹐使絕滅。守畱角中﹐五穀成熟﹐畱之一百日﹐兵起。木犯守角﹐王者大赦﹐忠臣用。木乘左角﹐法官誅。木乘右角﹐大將軍死。木逆行於角﹐人主出入不時。若有急事﹐千里之行。凡木犯守乘左角七日已上﹐天下大赦﹔守右角﹐賢士用﹐期七十日。

亢﹕歲星犯亢﹐天子坐之﹐則敗於君。木數入亢﹐其國疾疫。木經亢﹐韓鄭有兵。木守亢﹐小兵。木逆行守亢﹐爲中國兵。木犯守亢逆行﹐失國﹐其明色﹐大政不用。

氐﹕木犯氐﹐國無儲。木捨守氐﹐其國歲熟﹐賤人有疾。木乘氐之右星﹐天下有大水大兵。木乘氐左星﹐天子有自將兵於野。木出入舍氐者﹐﹝天庫之星也。﹞其國有急令﹐其歲太平﹐環而守之﹐其國以兵致天下。氐爲嬖妾有喜者﹐若與月合在氐而暈﹐不出四十日有徳令。木守氐﹐王者立後﹐期十八日。木犯逆行守氐﹐國大饑﹐人民流亡﹐亦爲人多病。

房﹕木入房十日成句巳者﹐爲天子惡之﹐以赦解之。﹝金水同占。﹞又曰﹕爲皇后夫人喪﹐謂房東行復還返也。木捨房氐﹐氐色不明﹔有喪。又曰大水。木守房﹐爲大人憂﹐以赦解之。木犯房﹐將相有憂。木捨房﹐人主喜﹐其將相大吉。

心﹕木近心﹐七日以內有暴貴者﹐遠不出百八十日。木經心﹐淸明列照﹐天下內奉王化﹐帝必延年。木乘心﹐其國相死。木居守心﹐王者行天心﹐陰陽和﹐天下大丰﹐五穀成熟﹐有慶賜﹐賢士用﹐皆有徳令。木犯乘守心﹐大人凶。木中犯乘淩太子位﹐太子憂﹔犯少子位﹐少子憂。

尾﹕木入尾者﹐易後太子者﹔後族有升顯者﹐不出百八十日。木守尾﹐民人爲憂﹐大臣作亂者﹐若反逆﹐從大將家起﹐若中有讒諛者﹐期二十日﹐若卿出當之。木乘犯尾﹐早谷大貴﹐人人相食。木守尾三十日﹐王者立貴後夫人。若生太子﹐欲封寵後族﹐人主以嬪爲後。

箕﹕木入箕﹐天下兵亂﹐箕中有一星﹐民莫處其室。箕﹐木在箕南旱﹐在箕北有水。其年木入箕踵者﹐歲熟之象也。木入箕中﹐行疾﹐中有口舌相讒事﹐期五十日﹐若百三十日。木守犯出箕﹐多惡風﹐谷大貴﹐天下大旱﹐饑死過半﹐民相食。

斗﹕木犯南斗﹐爲有赦。木乘淩南斗﹐有大臣反伏誅者。木入南斗中﹐死者甚眾。木經南斗魁﹐失道者死。木經南斗﹐與國福﹐歲大熟。木入南斗﹐若畱守十日﹐所居之國當誅。

牛﹕木犯牽牛﹐越獻金銀。木居牽牛﹐三十日至九十日﹐天下和平﹐道徳明﹐四夷朝中國。木入牽牛﹐農人死於野﹐陰陽不和﹐五穀多傷。木犯牛﹐畱守之﹐爲有破軍殺將﹐牛多死。

女﹕木入須女﹐有進美女者﹐大人慶﹐若宜女喜﹐立後﹐拜太子﹐期四十日﹐若九十日﹐宮人有受賜者。木守須女逆行﹐其君廢農桑。木守須女﹐米一斗三百﹐民有自責者﹐多火災。木逆行畱守﹐淩犯須女﹐天子及大臣有疾﹐必有苛政﹐布帛貴賤不時。

虛﹕木入虛﹐天下大虛。木經虛﹐齊國多憂。木守虛﹐七日已上﹐盡三十日﹐王者起宗廟﹐修陵冢﹐有白衣之會﹐不出九十日。木入守虛﹐畱守之。二十日不下﹐有立諸侯﹔六十日不下﹐國有死將﹔百日不下﹐攺年號﹐大臣戮死﹐期二年。木犯虛而守之﹐王者以凶攺服﹐有白衣之會﹐不出六十日﹐天下大饑﹐人民流千里﹐君臣離散。

危﹕木捨危南﹐雨血膏王室。木守危﹐三十日若二十日﹐諸侯天子更宮室﹐民多土功﹐有哭泣之事。又爲多盜賊﹐民相惡之。

室﹕木犯營室。犯陽﹐爲陽有急﹔犯陰﹐爲陰有急。木入營室而人主有賞賜之事﹐天下當有受賜爵祿者。木處營室東壁﹐赦﹐其去陽之陰﹐天下喜﹐牢獄虛。木守營室﹐民疾病﹐有徳者得地﹐歸與民爵。

壁﹕木居東壁﹐五穀以水傷。木守壁﹐天下大赦。王者有堯舜之治﹐四海同心。木犯壁﹐天下兵起﹐一曰狄兵起。

奎﹕木入奎﹐其年五穀以虫爲害。居其南﹐糴賤﹐牛馬繒帛皆賤。居其西﹐糴物貴﹐人不安。木處奎中﹐小赦。木守奎﹐北狄來降。木逆行入奎而守之﹐其君好攻戰﹐兵甲不息﹐人民流亡﹐不安其居。

婁﹕木入婁﹐國有聚﹐人主喪﹐期一年。木守婁﹐王者承天位﹐天下安寧﹐有慶賀﹐有兵罷。木逆行守婁﹐其君牢吏斷獄不用﹐不以時﹐民多怨訟﹐若有赦令。

胃﹕木犯胃﹐爲天下五穀無實以爲災。木經胃﹑昴﹑畢﹐趙水澇﹐魚行人道。木守胃﹐國以無義失幣﹐有水旱事。木守胃﹐王者順天徳﹐中畿國昌。

昴﹕木乘昴﹐若出北者﹐爲陰國有憂﹐若胡主死。木守昴東﹐糴大貴﹐三月後守北﹐其歲有徳令。木守昴﹐王者有徳令。昴者﹐天之內室﹐歲星近之﹐下獄之臣有解者﹐不出四十日。木守昴畢﹐東行至天髙﹐復反至五車﹐爲邊兵。一曰爲赦令。木守昴﹐入守天獄﹐天下獄虛。木乘守昴﹐若出北者﹐爲陰國有憂﹐胡王死。﹝土水同占。﹞

畢﹕木犯畢﹐出其北﹐陰國有憂﹔出其南﹐爲陽國有憂。木入畢口中﹐邊有兵。木出畢陽則旱﹐出畢陰則水爲災﹐政令不行。木處畢北﹐其年有赦令﹐有別離之國﹐奪地之君。一曰歲水。處畢南﹐有土功﹐男子多疾疫﹐歲旱﹐晚水﹔處東﹐多暴雨﹐金器刀劍貴。木守畢口﹐國大赦﹐王賜夷狄﹐若有功徳令。一曰幣大貴。木犯附耳﹐兵起。若將相喪憂﹐不卽死退。

觜。木犯觜觽﹐其國兵起﹐君誅罰不當。木守觜觽﹐君臣和同。木犯守觜觽﹐不出一旬﹐必有覘候之事﹐農夫不耕﹐天子皇后俱憂﹐期甲辰日。

參﹕木犯參﹐水旱﹐谷不收。木處參東﹐若處伐東﹐東多流人﹐多暴雨﹔處參北﹐若伐北﹐多沖水。木處參﹐天下農夫不耕。有赤星出參中﹐邊有兵起。木入若守伐﹐天下有兵。

井﹕木入東井﹐主秦國﹐畱守之﹐以仁致天下。木犯東井﹐人主有行仇水之事﹐大將惡之﹐其國內亂﹐有兵起。木犯井鉞﹐刑罰用﹐兵起。木乘守東井﹐人主有法令水術之事﹐逆臣爲亂﹐將軍死﹐人君有憂。

鬼﹕木犯鬼鑕﹐人君有憂﹐斧鑕用﹐大臣誅。木入鬼﹐畱十日已上﹐令散於諸侯﹐期六十日﹐若十月。木逆行抵輿鬼中央者﹐其君主之。木守鬼﹐爲大人有祭禮之事。木守鬼﹐出於左右﹐貴親坐之。木守輿鬼西南﹐爲秦漢有反臣﹐以赦令解之。木干犯守天屍﹐國有喪。天屍﹐鬼中粉白者是。

柳﹕木犯柳者﹐有木功事﹐若名木見伐者。木經柳﹐國多義兵。木守柳﹐貴臣得地﹐有徳令﹐不出九十日。木逆守柳﹐爲反臣﹐中外兵起﹐以徳令解之。

星﹕木入七星﹐有君置太子者。木畱七星﹐爲天下大憂。木守七星﹐多火災﹐旱﹐萬物五穀不成﹐有兵饑。木入若守七星﹐盜賊有兵。

張﹕木入張﹐旱﹐多火災﹐萬物百谷不成。木逆行張﹐其君用樂淫泆。木處張西﹐歲大水﹔東﹐爲大旱。木守張﹐天子有慶賀事。木守張十日﹐其歲大丰﹐五穀成﹔三十日不下﹐天下安寧﹔守之畱百日﹐其主升平﹐君臣同心。木逆行守張﹐人民疾疫﹐多心腹病。木犯張﹐若守之﹐王者政事﹐若有千里之行。

翼﹕木入翼﹐人多死流亡﹐五穀傷於風﹐期一歲中。木出入畱捨翼﹐荊楚有急﹐歲多大虫﹐六十日不下﹐小人失功。木守翼﹐王者應天﹐又方術之士大用﹐翼輔正政﹐天下符瑞﹐不出九十日。木守翼﹐主聖﹐天下和﹐五穀登﹐人民樂﹐禮義興。

軫﹕木入軫中﹐伺其出日而數之。期二十日﹐皆爲兵發﹐伺始入處數之﹐率一日﹐期十日﹐軍罷。﹝二十八宿中外官﹐同有此占。﹞木逆行至軫﹐及守之﹐其國有喪﹐人君攺服﹐天下更主之令﹐期二年﹐王者以赦除害。一曰所捨七日不移﹐有殺君者。木逆行至軫﹐及守之﹐其國有喪人君者。木在軫﹐王者憂疾病﹐若有喪﹐不出九十日﹐攺服﹐王者修宗廟﹐赦三萬里內﹐災消。木處軫東﹐糴貴。木處軫西﹐有女喪﹐若有水。木守軫南﹐六畜及車貴。木守軫北﹐爲多疾病。

歲星干犯中外官占第二十七

木入五車﹐兵大起﹐五穀大成。

木入建星﹐諸侯有謀入關者﹐期六十日﹐若百五十日。

木守天關﹐有兵起﹐期三年。

木行南河戒中﹐爲四方兵起﹐百姓疾病。木乘南河戒中﹐出南河﹐爲中關兵起。歲星乘北河戒中﹐若出北河﹐戒北爲胡王死。

木在軒轅中﹐有女子反謀君者。木行犯守軒轅﹐女主失勢。一曰大臣當之。若有黜者﹐期二年。木中犯乘守軒轅太民星﹐大饑﹐大流皇太后宗。木乘犯守軒轅少民星﹐小饑﹐小流皇后宗﹐有誅者﹐若有罪戮。

木入少微﹐君當有求賢佐﹔不求賢佐﹐則失威奪勢。木犯守少微﹐名士有憂卒﹐王者任用小人﹐忠臣被害有死者。

木逆來犯帝座﹐其色白者﹐有赦。歲星守黃帝座﹐大人憂。

歲星犯平星﹐凶。木守平星﹐執政臣憂﹐若有罪誅者﹐期一年。

木守入羽林﹐諸侯悉發兵﹐彊臣謀主﹐王者有憂﹐期三年。

乙巳占卷第五

熒惑占第二十八

熒惑﹐一名罰星。南方火徳﹐朱雀之精﹐赤熛怒之使也。其性禮﹐其事視察﹐其時夏﹐其日丙丁﹐其辰巳午﹐其音徵﹐其數七﹐其帝炎帝﹐其神祝融﹐其虫羽﹐其味苦﹐其臭焦﹐其卦離。主視明罰禍福之所在﹐熒惑伺察而行殃罰。《易》曰﹕相見乎離。又曰﹕重明以麗﹐大人以繼明照乎四方。主逆﹐共主災旱﹐主察獄﹐主死喪﹐爲禮﹐以爲理官﹐敕舉糾察﹐以明姦凶所在﹐而垂示應變。爲人君﹐常以夏時修熒惑之政﹐則君正臣忠﹐父慈子孝﹐咸得其理﹐不失禮節矣。

熒惑之政者﹐人君命大臣﹐三公贊傑俊﹐遂賢良﹐舉長大﹐行爵出祿﹐必當其位﹔斷薄刑﹐決小罪﹐出輕系﹐寬重囚﹐益其食﹐祈祀山川﹐雩請谷實﹐則熒惑順軌而無變異。其國有禮﹐咸得其宜﹐炎气長物﹐以成百實。

若人君興土功﹐合諸侯﹐起兵動眾﹐舉大事以搖養气﹐壞隳我眾﹐伐大樹﹐失農時﹐燒燔布暴﹐芟刈艸木﹐用火於南方﹐則熒惑怒而芒角變常﹐行度錯逆。大臣反﹐國相誅﹐人君憂。天殃罰之﹐民不昌﹐谷不成﹐萬物不長﹐兵旱災火並起。

人君以夏行秋令﹐則太白之气幹之﹐色白而昧﹐若雨數至﹐水澇﹐五穀不滋﹐四鄙入堡﹐艸林零落﹐果實早成﹐民多疾疫﹐孕女多災﹐有大喪。以夏行春令﹐則歲星之气幹之﹐色靑而變﹐人君有憂﹐蝗虫爲災﹐暴气未格﹐秀艸不實﹐五穀晚熟﹐百螣時起﹐其國乃饑﹐谷實鮮落﹐民乃遷移。以夏行冬令﹐則辰星之气幹之﹐色黑而怒﹐年兵起﹐有患死喪﹐艸木枯落﹐後乃大水敗其城郭﹐雹凍傷谷﹐道路阻塞﹐暴兵來至。

人君失時令﹐則熒惑錯亂逆行。乘淩守犯﹐芒角動搖﹐句巳環繞﹐無所不爲。或下化爲人﹐童子妖言並作﹐惑亂人民﹐人君憂之﹐宜修徳以謝其災。

熒惑﹐火星也。火性炎上﹐而爲禮察觀政焉。人君視正﹐明察教令﹐決斷淸審﹐則分別賢愚﹐政理明哲﹐以應天心﹐則熒惑明而小﹐光而不怒﹐炎暑之气﹐長養萬物﹐百殃息矣。人君若佚豫驕怠﹐獄訟不止﹐賢人在野﹐小人在位﹐視聽不明﹐賢愚莫辧﹐則熒惑大而明﹐怒而芒角﹐以告罰焉﹐則災旱疾疫﹐非時失宜﹐反罰俱作矣。是故熒惑所在﹐伺察人君﹐國分主者得失﹐以罰之也。其示罰﹐災旱凶禍並至﹐怒動芒角﹐爲大兵起﹐盜賊不止﹐國將死亡。

熒惑小而赤﹐主兵罷﹐行成句巳﹐戰﹐凶﹐國有軍。

火始出色赤而芒角﹐軍在必戰﹐無兵兵起﹐隨芒所指﹐破軍殺將之象也。

火芒角﹐火盛大動搖者﹐利爲客攻聲有威。

火不動﹐兵戰凶﹐有誅將。

火畱三日已上﹐大將死﹔畱五日﹐軍敗亡地﹐畱十日﹐君死國亡之象也。

火去復逆行其宿﹐有破軍死將﹐亡國死王者。

火所畱逆之國﹐起兵戰鬥﹐殺將亂軍﹐亡國破家﹐父子相去﹐至於流血﹐謂順度所畱也﹐其越度畱者益甚。

火所乘淩守犯宿﹐其國必當死亡。

凡用兵戰者﹐宜背熒惑。如熒惑行在鶉火之次﹐宜背午以戰﹐及以月將加時。背勝光而戰﹐大勝。

火犯木土﹐爲大戰﹔太白傅之﹐亡偏將﹔熒惑環太白﹐偏將死﹔與太白相逆而斗﹐破軍殺將﹔熒惑入太白中上出﹐破軍殺將﹐客勝。金火相犯大戰﹐金在南﹐南邦敗﹐在北﹐北國敗。所斗之野﹐破軍殺將。火所在﹐不利先起。

火所行之處畱守之﹐皆爲大禍﹐君死國亡。若其君修徳﹐則不爲咎而加福矣。﹝猶宋景公熒惑守心﹐景公出三善言﹐熒惑退三捨﹐而延二十一年矣。是故人君視熒惑之所在﹐而修徳以禳之矣。﹞

月與火相犯﹐貴人死。

凡火行復迹﹐名曰燒迹。大凶旱饑﹐兵敗國亡。

熒惑平見﹐入冬至初日﹐減二十五日﹐後六日減五日去二十五日。餘者以冬至後平見日畢﹐於小寒入大寒﹐三日加兩日﹐於平見日畢驚蟄初日。畢於谷雨﹐均加二十九日。自入立夏初日﹐加二十九日﹐後三日減一日﹐計日減去二十九日。餘者以加平見日﹐畢於大暑日﹐入立秋依平。自入處暑日﹐四減一日﹐畢於立冬日﹐入小雪日﹐畢於大雪日﹐均減二十五日﹐初見去五日十七度﹐行星法在歲星占內。熒惑見在冬至初日﹐率百四十一日行一度﹐一百六十七度在也。

熒惑入列宿占第二十九

角﹕熒惑犯左右角﹐大人憂。一曰有兵﹐大臣爲亂。火入左角﹐有大赦﹔入右角﹐兵起。火守左角﹐左將憂﹔入右角﹐右將憂。火守天門﹐主絕嗣。火成句巳環繞角﹐有芒如鋒刃﹐天子失位。

亢﹕熒惑入亢﹐有芒角犯淩之﹐當有白衣之會。火入亢天子庭﹐有兵水災。火守亢﹐成句巳﹐而環繞之三十日﹐天子自將兵﹐國易政。火逆行守亢﹐爲中兵。火犯亢者﹐臣亂﹐多疾疫。

氐﹕熒惑入氐﹐﹝一名天子宮也。﹞天子失其宮。火入氐﹐畱守二十日不下﹐當有賊臣在內下反者﹔三十日不下﹐其國兵起﹐人主當之。凡氐爲天子宮﹐罰星入之﹐宮中不祥之應﹐所守之國其君死。火逆行氐﹐失地。一曰多火災。火守氐成句巳者﹐大人憂﹐天子惡之。一云﹕赦﹐期六月。火逆行入氐﹐大臣謀反﹐以其事成。

房﹕熒惑星干犯淩房﹐國君有憂﹐色靑憂喪﹐赤憂兵﹐積屍成山﹐黑有將相誅﹐白芒角火災。﹝金同占。﹞房四星﹐股肱將相位也﹐五星犯之﹐將相有憂。火入房三道﹐天子有子。火入房﹐馬貴﹔出房﹐馬賤。火行房南﹐旱﹐若守之﹐爲喪﹔行房北爲水﹐若守之﹐爲兵。火出中道畱也﹐天子有喪﹐期三月﹑四月﹐天下大赦。火犯房鉤鈐﹐王者憂。﹝金同。﹞火逆行至鉤鈐﹐王者憂。火逆行至鉤鈐﹐天子侍臣俱亡。

心﹕熒惑犯心﹐戰不勝﹐外國大將鬥死。一曰主亡。火犯心﹐天子王者絕嗣。火犯太子﹐太子不利﹔犯庶子﹐庶子不利。﹝土同占。﹞火捨心﹐大人振旅﹐天下兵﹔若色不明﹐有喪。﹝金同占。﹞火守心﹐大人易政﹐主去其宮。火逆行而西守心二十日﹐大臣爲亂。火逆行守心﹐泣哭吟吟﹐王命惡之﹐國有大喪﹐易政。火守心﹔哭聲吟吟。﹝金水同。《漢書天文志》﹕髙祖十二年春﹐熒惑守心﹐宮車晏駕。﹞

尾﹕熒惑在尾﹐與辰星相近﹐天下牢開﹐大赦。火畱尾箕﹐臣下淫亂。火守尾﹐歲多妖祥﹐皇后恐。又曰﹕人民爲變﹐國易政﹐兵始動﹐人君有憂﹐大臣作亂者﹐若從大將家起。﹝五星同占。﹞火犯守尾﹐妾爲夫人﹐女主后妃惡之。﹝土同。﹞火守天江﹐赤地千里﹐人民流亡。

箕﹕熒惑入箕﹐谷大貴﹐天下大旱﹑饑﹑死。火出天梁﹐守箕﹐大赦。火守箕﹐燕主有疾。一曰憂內變。火守箕﹐人主惡之。火入箕中﹐若守之﹐天下兵起﹐吏人相攻﹐士卒半死﹐人民流亡﹐不居其鄕﹐其國失地。

斗﹕熒惑犯入斗﹐爲有赦。﹝五星同占。﹞火犯斗﹐破軍殺將。火犯斗﹐且有反臣﹐道路阻塞﹐丞相有事。火入向斗﹐三月吳王死﹐二月皇后死﹐一月相死﹐不死走出。火入斗﹐大臣之國內外謀﹐大亂。火入斗中﹐國有大亂﹐兵大起。火入斗口中﹐大臣反被誅﹐若相出走。火守斗﹐赦。一曰二十人大赦。火守斗﹐畱二十日巳上﹐宰相出走﹐旣已去之﹐復還居之﹐宰相死。火入斗﹐若守之﹐所守之國當誅。﹝木同。﹞其地有亂君。火入斗﹐晨出東方﹐因畱守﹐其國絕嗣。火守斗﹐爲亂爲賊﹐爲喪爲兵﹐守之久﹐其國絕嗣。﹝《漢書天文志》云﹕孝武元鼎中﹐熒惑守斗﹐其後越相呂嘉殺其王及太后﹐漢兵誅之﹐滅其國也。﹞

牛﹕熒惑入牛中﹐四月﹐越王死﹐糴大貴。火守牛﹐民餓﹐有自賣者﹐多火災。火守牛﹐有犧牲之事﹐有反逆者從中起﹐有走軍死將﹐期一年。火犯牛﹐畱守之﹐有破軍殺將。﹝金犯牛同。﹞

女﹕熒惑入女中一旬﹐王后死﹐布帛貴﹐天子內美女。不然﹐兵甲起。火守女﹐皇后病疾﹐宮中有火災。火畱逆行犯守乘淩須女﹐天子及大臣有憂﹐必有號令。

虛﹕熒惑入虛中三月﹐齊王死﹔八旬﹐相死﹐不死走出。火入虛﹐天下有變﹐諸侯有死者﹐有罷軍破將﹐天下更政令﹐期一年。火捨虛﹐天子喜﹐賜諸侯。又曰﹕捨天府門中央﹐天下赦。火守虛﹐赤地千里﹐人相食﹐將軍兵發﹐天下更令。火入虛之而犯之﹐天子自將兵﹐流血滿野﹐必有亡國死王﹐期一年。

危﹕熒惑入危﹐大赦天下﹐賊臣起。火捨天府下﹐天子賜諸侯王﹔捨門中央﹐天下赦。火出入畱捨危﹐其國繕城郭而起兵。火守危﹐大臣爲亂﹐大國有憂﹐人民爲憂﹐國易政﹐不出其年﹐天下疾死者不葬。火入危守之﹐諸侯王謀大兵起﹐天下有憂。若土功。守上星﹐爲人民死﹔守中星﹐諸侯死﹔守下星﹐大臣死。期一百八十日。

室﹕熒惑犯室﹐以賤人爲役。火入室﹐大臣匿謀﹐齊國有兵﹐諸侯人民多死﹐歲不收﹐期十日。火逆行室﹐環繞之﹐三十日﹐有破國﹔六十日不下﹐有崩主﹐若太子死﹐期一年﹐中二年﹐遠三年。火逆行經犯室﹐臣謀兵起。火入室中﹐天子宮也。畱二十日已上﹐天子惡之﹐期不出十月中。經云﹕大臣伐主。火守室﹐天子爲軍自守者﹐有水災糴貴。又曰﹕守三日﹐王者崩﹐及立王。火入室﹐守天宮四十日﹐天子轉粟千里﹐各虛其捨。火守室離宮正東爲父﹐守正西爲母﹐守正北爲妻﹐守正南爲子﹐守正捨星爲身。其言赫赫﹐某國離易﹐近期三年﹐遠期五。

壁。熒惑入壁中三月﹐衛國君死﹐入五月﹐相死﹐不死走出。﹝二十八宿同有此占。﹞火守壁﹐爲天下兵起。一曰狄起。﹝木同。﹞火入壁畱守之﹐有土功。

奎﹕熒惑入奎中﹐人多疾。火入奎中三月﹐魯主死﹔入旬﹐相死﹐不死相走。﹝二十八宿同占。﹞火入奎環繞之三十日﹐相死﹔三月不行﹐其國王死﹐不死走出﹐期三年。火守奎﹐移動進退﹐爲赦。又曰﹕天下大水﹐民多死。火守奎二十日已上﹐大臣有謀國﹐有兵。若有死王﹐加兵於魯國之地﹐期一年。

婁﹕熒惑入婁而守之﹐天下有聚眾﹐兵大起﹐車騎用﹐必有死君走相﹐天下不熟﹐民饑﹐非一國。若山林有大盜﹐道路阻塞﹐期一年﹐遠二年。火入婁﹐成句巳﹐國有焚燒倉庫府庫之事。若逆行至奎﹐大兵起﹐臣謀將軍爲亂﹐期不出年。火守婁﹐卒人病﹐大小金銀貴。火入守婁﹐其國坐之。一曰﹕守三十日﹐其國君有憂。

胃。熒惑入胃二十日﹐天下有兵敵﹐倉廩粟出。火守胃﹐其年旱饑﹐民多疫﹐王者行仁則吉﹐此火克金﹐以禮教義天下﹐無咎。火入胃而守之﹐三十日不下﹐趙地大急﹐人民半死﹐大兵起﹐客軍敗﹐主人勝﹐期不出一年。火入若守胃東出﹐民擾。

昴﹕熒惑犯昴﹐若入之﹐胡人聚中國﹐匈奴大出﹐四夷兵起﹐國有憂。火入昴﹐天下不安﹐兵起﹐有兵﹐兵亦罷。四月﹑五月大赦。近期十五日﹐遠期三十日赦。又曰﹕不可爲客。一曰﹕貴人多戮死者。火守昴﹐無罪者誅。火守昴﹐胡人不寧。火入昴﹐已去復還守之﹐有臣爲天子破軍匈奴者﹐期三年。火犯昴﹐胡民疾病。一曰有赦﹐獄訟疑﹐出囚。

畢﹕熒惑犯畢右角﹐大戰﹔犯右畢角﹐小戰。凡五星犯畢﹐有邊兵﹐刑罰用。火入畢中﹐國君自衛守。火入畢﹐將相憂。一日國相死。火入畢口﹐有大赦令﹐期十五日。若三十日﹐將相憂。若其國有白衣徒聚﹐期不出一年。火逆行畢至昴﹐期爲死喪寇亂。火逆守畢﹐兵大起﹐馬頓其蹄﹔牛運其角﹐婦兒碌碌﹐無所止屬﹐萬民爲其處﹐饑於菽粟﹐人人相食。若其國政不安﹐其畱二十日已上﹐當有掠者﹐期七十日﹐趙地凶也。火犯附耳﹐爲兵起﹐若將相有喪憂﹐不卽免退。

觜﹕熒惑犯觜﹐其國兵起﹐天下動移。火與觜合﹐趙相死。火守觜﹐將軍及天下之軍破﹐牛馬有急行。火守觜﹐國易政﹐天下多不孝﹐父子相鬥﹐鐵器貴。火犯守觜﹐野多反者﹐鈇鉞用。

參﹕熒惑犯參﹐有將反者﹐兵火連﹐四方相射﹐王者不安﹐轉徙宮室。火捨伐﹐不出三旬﹐大赦。火守參﹐以四月守火入參﹐金錢發。火與鐘龍並見參中﹐天子秉政﹐有戮死臣。

井。熒惑犯井﹐小有兵﹐羣臣有以家事坐罪者。火以春入井﹐赦。火入井﹐兵起﹐若旱﹐其國亂。有兵兵止﹐無兵兵起﹐大臣當之。火出北河戒至井﹐幹一星﹐將軍有野死不葬者﹔幹二星中﹐幸臣有市死者。火守井﹐大人憂。火入井﹐畱守井中﹐天子有火災。火干犯乘守﹐鉞用﹐爲其國內亂兵起。﹝金同。﹞一曰﹕執法者誅之。

鬼﹕熒惑犯輿鬼﹐皇后憂失勢﹐其執法者戮。火入鬼﹐有兵喪﹐金玉用﹐有大赦﹐及畱守之﹐物貴﹐天下大疫﹐其畱二十日已上﹐兵大起﹐多戰死者﹐爲宗廟神明事。若民多痢疾﹐若有女喪﹐期十日。火入鬼﹐火賊在大人之側。火守鬼東北﹐男子兵相殺毒守東南﹐萬民多死﹔守西北﹐爲戎兵反逆兵事﹔守西南﹐人君惡之。秦漢有反臣兵事﹐以赦令解之。﹝土同。﹞火出入鬼﹐守成句巳﹐尊者失宗廟﹐期六十日﹐若百八十日。火經鬼中﹐犯乘積屍﹐兵在西北﹐有沒軍死將﹐又畱守之﹐天子有喪﹐期以十二月。從西來人守之﹐下賤多死﹐有土功事﹐有徳令。

柳﹕熒惑犯柳﹐有木功事﹐若名木見伐者。﹝五星占同。﹞火入柳﹐諸侯有慶賀之事﹐天下大樂。火守柳﹐有兵﹐逆臣在側﹐天下旱﹐多火災﹐萬物五穀不成﹐糴大貴也。火犯守柳﹐有遵主爲非﹐亂其國事﹐若天子以飲食爲害﹐不安社稷。

七星﹕熒惑入七星﹐君有置太子者。火入畱捨七星﹐國失地﹐天下大亂﹐若臣下衣服失度。火守七星﹐有兵﹐若聚車騎。又曰﹕社稷傾亡﹐宮中生荊棘。又曰﹕治宮室之事。火守七星三十日﹐其君憂。火守七星﹐爲臣﹐中外兵﹐以徳令解之。

張﹕熒惑入張﹐大亂兵起﹐六月幹之﹐國空。火逆犯乘張﹐大亂兵起。火與張合﹐所在之國不可舉事用兵﹐必受其殃。﹝《漢志》雲﹕水合於危同﹐又水合於斗同。﹞火守張﹐法大將有千里驚﹐大水﹐五穀貴。一曰﹕有土功﹐作役不時﹐百姓怨謗。火守張﹐兵起﹐女主用事﹐宮中生荊棘。火非其次守張﹐當去不去﹐其絕大赤﹐其國舉兵﹐從畱得其次﹐不爲災殃。火犯張﹐若守之﹐天下有兵﹐宮門當閉﹐天子有急﹐女子不安﹐五穀不成﹐人民大饑。一曰﹕火居張﹐人絕糧。

翼﹕熒惑犯入翼﹐車騎無極﹐四海大兵﹐民當何息﹖萬民若饑﹐當何所食﹖火逆行翼﹐不出其年﹐有軍起﹐天下大憂。火守翼﹐若大旱﹐魚鹽五穀貴﹐萬物不成。火逆行翼﹐歲饑﹐民流千里﹐有亡國﹐蛇龍見。

軫﹕熒惑入軫中四月﹐楚王死﹐入旬日﹐相見�﹐不死走出。﹝二十八宿同占。﹞���火入軫﹐兵盜。一雲水旱爲害﹐人民擾動﹐妖言無實﹐國政數攺﹐士卒勞苦。火出軫南﹐民多病﹔出其北﹐民多死。火守兩角間﹐若至軫道﹐絕出其南﹐多病﹔出其北﹐多死﹔出其陰﹐陰伐利﹐戰勝﹔出其陽﹐陽伐利﹐戰勝。火以十月守軫﹐三十日車騎發﹐若居軫中心﹐天下人盡給軍事﹐無得居家者。火守軫﹐旱﹐水枯阻塞﹐國多火災﹐萬物五穀不成。火干犯軫﹐大臣戮死。

熒惑干犯中外官占第三十

熒惑入五車中﹐大旱。一曰﹕畱不去﹐旱。火入五車中﹐必赦。一云行令法。

火犯守五諸侯﹐大臣有謀反者不成。﹝武徳二年冬﹐火入五諸侯﹐懷恩王謀反伏誅也。﹞

火守天江﹐赤地千里﹐民人流亡。

火行南河界中若守﹐一曰﹕守南界﹐爲主旱。火行南河界中﹐若畱止者﹐爲西方兵起﹐百姓疾病。﹝木同占。﹞

火入若捨北河界﹐天下有覆囚移系。一曰大臣誅。

火守積水﹐兵起﹐國有水憂。

火守積薪﹐旱﹐多災。

火犯軒轅﹐禦女﹑天子僕死。火干犯﹐女主當之。守軒轅五日﹐兵起。火守軒轅﹐宮中有誅者﹐期百二十日內。

火犯少微﹐賢士有讓善者。火犯少微﹐人君當求賢徳﹐不則失威奪權勢。

火入太微﹐天下不安。火犯太微門右﹐大將軍死﹔門左﹐小將軍死。﹝木同。﹞大臣有憂﹐執法者誅。火犯太微東南垣星﹐天下大饑﹐近期一年﹐遠五年。火常以十月﹑十一月入太微天庭﹐受制而出行列宿﹐伺無道之國﹐罰無道之君﹐失禮之臣。若干犯左相﹐左相誅﹔犯右相﹐右相誅。守宮三旬﹐必有赦﹐期六十日。火入太微天庭﹐色白潤澤﹐期一百八十日有赦。

火入帝座﹐其色白者爲有赦。﹝五星同占。﹞火觸犯黃帝座﹐主亡。

塡星占第三十一

塡星﹐一名地侯﹐中央土徳﹐句陳之精﹐捨樞紐之使也。其性信而聖﹐其事思而睿﹐其時四季﹐其日戊己﹐其辰辰戌丑未﹐其音宮﹐其數五﹐其帝黃帝﹐其神后土﹐其虫倮﹐其味甘﹐其臭香﹐其卦坤艮。塡星爲女主之象﹐坤之气也。言福佑信順﹐所在之國大吉之﹐爲聚眾土功﹐所在之分﹐成國君而兵彊。土主四季﹐人君之象﹐無所不去﹐故於四時行令﹐必信而順﹐以爲四行之綱維﹐猶如地之紀持﹐以配天成功也。

人君象地之載不可動﹐苗稼可收斂蓄積﹐子以成﹐百谷以養﹐則塡星黃明光潤而大。履道不越﹐以降人君﹐百祿萬福﹐慶順之徵焉。塡星所處﹐君聖臣忠﹐民信物順﹐則塡星光明盛大。祥風至﹐以出動萬物﹐人君昌﹐其國興。人君若不思慮政道﹐教令不信﹐以權詐威物﹐則塡星降之不祥﹐變色微小﹐其國不昌﹐大風暴起﹐傷損百物。猶周公居東﹐成王不信﹐而大風拔木﹐邦人斯恐﹐若此之變也。

塡星主福徳﹐爲女主﹐所在之國有福﹐不可攻伐之﹐稱兵動眾。塡星黃潤﹐女主吉。芒角者﹐有土功聚眾事。色白﹐女主退亡喪。黑色﹐人君暗﹐國敗。赤色﹐有兵。土與木合﹐爲覆軍殺將﹐合戰鬥﹐兵內亂。土木合﹐其邦饑﹐戰不勝﹐亡地﹐所去之分失地﹐所入之分得地﹐益主食。隋二世大業十三年丁丑﹐林鐘禦律﹐攝提地候﹐依於參晉。我大唐時﹐爰發義旗﹐肇基王業﹐遂克平宇內﹐方舉乾維﹐再育蒼生﹐更懸日月。歷數鐘於中運﹐符瑞感於黃神﹐聖徳溢於百王﹐奇功邁於上古﹐此則參爲唐晉之分。塡主福聖之徵﹐感天順民﹐在於斯矣。

星平見﹐入冬至初日﹐減七日﹐後九日加一日﹐以滅平見日及分。畢於气盡日入小寒﹐均減九日﹔入立春減八日﹐以次气則降減二日﹔入谷雨﹐畢芒種﹐均減三日﹐入立夏內減三日﹐入夏至日內減二日﹐二十月外畢﹔小暑五日內減一日﹐五日外畢。小暑五日減一日﹐五日外畢﹐气盡依平見。自入大暑已後﹐四日加一日﹐畢於立秋﹔自入處暑均加九日﹔自入白露初日加九日﹐後五日減去一日﹐以減九日而加平視日﹐畢於寒露。自入霜降後﹐九日減一日﹔畢於大雪﹐初見去日十七度。行星法在歲星占內。塡星初見﹐順日行六十分﹐八十三日行七度二百九十分而畱四十八日﹐乃退四十一分。一百日退六度八十分又畱四十七日﹐而順行六十分廣八十三日行七度二百九十分而伏矣。塡星行無遲疾﹐以象女主持綱紀﹐不輕變異﹐遲行以象人君﹐不可輕違也。

塡星入列宿占第三十二

角﹕塡星犯左角﹐大戰。一曰將軍死。土守左角天門﹐多貴人死。土守右角﹐天子好遊獵﹐國亡。土守角﹐爲水﹐有兵災。土畱兩角間﹐軍興國庭﹐關梁阻塞。

亢﹕塡星犯亢﹐廷臣爲亂﹐諸侯當有失國者。土逆行亢﹐女主治政。一曰﹕從倚亢前﹐女主非其人﹐若賤女暴貴。土守亢﹐五穀傷﹐人流亡。土守亢﹐四海且安﹐君貴禮義。土守犯亢﹐逆行不順﹐失其色﹐大臣不用。

氐﹕塡星逆行氐﹐女主不當居宮。土犯氐左星﹐左中郎誅死﹔犯右星﹐右中郎誅死﹐期三年。守氐星﹐有拜賀太子。一曰﹕賤人女有暴貴者﹐若有土功之事。土守氐﹐有赦令。土守氐﹐卽歲安。色赤﹐有分裂地之君﹐四夷不服﹐天下大疫。土守氐﹐天下必有亡國死亡。

房﹕塡星犯守房﹐成句巳﹐天下相誅﹐夫人喪。土入房三道﹐爲天子有子。﹝火同。﹞土守房左右﹐去復還﹐庶子秉國。土守房﹐國有女主喜﹐大赦﹐其國有兵發﹐有反逆臣﹐大人喪﹐天下易政令。土守鉤鈐﹐王者失天下。土犯鍵閉﹐王者不宜守宮下殿。魏齊王正始九年七月癸丑﹐土犯鍵閉﹐明年﹐車駕謁陵﹐司馬懿奏誅曹爽等﹐天子野宿﹐於是失勢矣。

心﹕塡星犯心﹐王者絕嗣﹐犯太子﹐太子不利﹕犯庶子﹐庶子不利。﹝火同。﹞土在心﹐人主貴淸虛。土守心﹐其國相死。土守心﹐人主任賢。土犯乘淩心﹐天下大赦。土中犯乘淩心太子位﹐太子憂﹔犯少子位﹐少子憂。﹝五星同占。﹞土守心﹐義士多烈節﹐庸夫立義也。土守心﹐太子反。土守心﹐太子庶子出。色光明赤黃﹐吉﹐有賜賀之事。土逆守心成句巳﹐若環繞之﹐其國內亂﹐天子惡之﹐以赦解之﹐期六月。

尾﹕塡星逆行入尾箕﹐妾爲女主。若星黃﹐後有喜﹐若立後。土守尾﹐芒角動﹐更姓易政﹐天下不安﹐其國兵起。土犯守尾﹐爲夫人女主妃後惡之。

箕﹕塡星犯箕﹐女主有憂﹐爲天下大赦。一曰大亂。土守箕﹐后妃貴人大喜﹐若立王。一曰淩發﹐後宮有亂。土出入箕畱守之﹐九十日﹐人民流亡﹐兵大起﹐期一年。土守箕﹐多雨虫﹐必有空國死王﹐客水至﹐小兵。

斗﹕塡星亂行入斗﹐且失地﹐使之不然﹐無淫於樂﹐無見諸侯客﹐無所出遊﹐如此卽止。又曰﹕入天庫﹐以喪起兵國中。土逆行斗﹐地動。土犯斗﹐先水後旱﹐若守之一旬﹐名水有溢者。不然﹐則有暴水出。土守斗﹐國多義士。土守斗﹐大臣逆﹐姦民賊子﹐欲殺其主。又曰﹕在陽﹐田宅賤﹔在陰﹐田宅貴。

牛﹕塡星逆行牛﹐女主爲姦爲賊。土乘牛﹐爲人相棄於道。土守牛﹐諸侯多忠烈﹐大赦﹐天下有急。土守牛南﹐爲天子憂﹔守牛北﹐爲美人憂。土守天關﹐气泄﹐貴人多死。土守犯牛﹐土功事。

女﹕塡星入女﹐有女喜。土犯乘女﹐人民相惡﹐有女喪。土宿女逆行﹐變色不安明﹐女主不親幸。土守女﹐多妖女。朝臣幸上。土逆行畱守淩女﹐天子大臣必有變令苛政。

虛﹕塡星入舍虛中﹐有赦徳令﹐大人憂﹐天下大虛。土守虛﹐天下亂﹐政治急﹐王出。入畱捨虛之中﹐且有急令﹐行未當至而至﹐有客兵﹐不過五日而去﹔當至不至﹐其國且用兵。一云兵起。土守虛之中﹐水且爲急﹐進而守之﹐有客兵﹐斧鉞將用。土入虛﹐犯守之﹐當有急令。星行疾而入﹐必有客兵﹐斧鉞用﹐不出其年。

危﹕塡星入危﹐天下大亂﹐若賊臣起。土出入畱捨危﹐其國破亡失地﹐必有流血﹐其國空虛﹐有死王﹐期二年。土守危﹐天子弋獵﹐天下儉。土入危畱守之﹐其國破亡﹐有流血﹐將軍戰死﹐亡地五百里﹐必有徙王﹐期三年。土守墳墓﹐爲人主有哭泣之聲。

室﹕塡星居室﹐關梁阻塞﹐出入操持節﹐貴人多死。土犯室﹐犯陽﹐爲陽有急﹔犯陰﹐爲陰有急。土宿室而逆行﹐女子自恣。土守室﹐色黃白﹐女有分離賜邑而去者。土守室南﹐主賜金寶。土守室﹐爲大人惡之﹐以赦解之。一曰太后夫人憂。

壁﹕塡星逆行壁﹐女主榦治。土守壁﹐遠國獻珍寶。土逆行壁﹐成句巳﹐其國必有大兵﹑土功之事﹐期六月。不下﹐天子有立王。

奎﹕塡星入奎﹐以喪起兵。一曰國有水事。土潤出奎﹐有善令﹔變色入其奎﹐有僞令來者﹔若出奎﹐有迫令出使者。土逆行奎﹐女主爲賤。土守奎﹐天子誡在邊境﹐不可遠行﹑將兵出。

婁﹕塡星入婁﹐五穀丰熟﹐人民息﹐天下安。土入畱捨婁﹐天下且起兵。一曰外國兵來入。土逆行守婁﹐三十日不下﹐女主出入不時﹐女主謁行。若守之九十日不下﹐有姦臣謀主。土出入婁﹐六十日不下﹐用兵三年。至十日﹐小旱﹐秋有兵﹐禾稼不成﹐歲有霜。

胃﹕塡星犯胃﹐臣爲亂。土在胃陽﹐女主不用事﹔居其陰﹐女主死。土出入畱捨胃﹐九十日不下﹐客軍大敗﹐天下小憂﹐兵不用。土守胃﹐歲谷大貴﹐動搖天下有兵。土逆守胃﹐若成句巳﹐天下有兵。六十日不下﹐士卒大饑﹐軍大敗﹔九十日不下﹐鄰國有暴兵來伐中國﹐期不出一年。土犯守胃﹐天下倉有繕者﹐當有憂殃罰。

昴﹕塡星入昴﹐胡人爲亂﹐若胡王死﹐將軍出兵﹐當有流血﹐兵起東北﹐不出其年。土逆行入昴﹐女主飲食過度。土守昴﹐天下民貧﹐人不得飽。土守昴﹐皇后憂失勢﹐王者以赦除咎。土守犯昴﹐天下有福。土中犯乘昴﹐若北者爲陰國有憂﹐若胡王死。﹝木水同。﹞又曰﹕兵北徵胡。又曰﹕爲白衣之會。出其北﹐爲儉有憂。

畢﹕塡星出其北﹐爲陰國有憂。土入畢口﹐大人當之。土守畢﹐人君爲下所制﹐政令不行。土守畢﹐邊有軍降﹐王侯受賀﹐若有大赦。土犯附耳﹐兵起﹐有將相喪憂﹐不卽免退。﹝火同占。﹞

觜﹕塡星犯觜﹐其國兵起﹐天下動移。土入觜﹐其國兵起﹐天下國中有兵。土守觜﹐國有謀反者﹐四方容動侵地﹐君王崇禮以制義﹐則國安﹐天下寧。﹝金同占。﹞土守觜﹐所出之宿﹐其國亡地﹔所入之宿﹐其國得地。

參﹕塡星犯參﹐國有反者。土逆行﹐若畱止衡中者﹐爲兵革起。土守參﹐天下有大喪。土守參﹐大人出使﹐天下治城﹐姦臣謀主﹐有外兵。土守參﹐爲後夫人當之。行陰﹐爲水災﹐五穀不成。

井﹕塡星入井﹐大人憂之。行陰﹐爲大水﹐五穀不成。土當在觜而去居井﹐亡地。土入畱捨井﹐三十日不行﹐水且大出﹐流殺人民。土守井﹐爲旱﹐赤地千里﹐不出九十日﹐有赦。土犯守井鉞﹐大臣誅﹐斧鉞用﹐有兵起。﹝五星同。﹞土入井鉞﹐王者惡之。

鬼﹕塡星犯鬼﹐其人君有戮死者。﹝五星同。﹞土犯天屍﹐皇后憂失勢。土入斧鉞﹐王者惡之。土捨鬼中央﹐赦。土守鬼西南﹐爲秦漢有反臣﹐以赦令解之。土入若守鬼﹐爲王者憂﹐財寶出﹐亂臣在內。若大臣誅﹐有幹鉞乘鑕者﹐人君憂﹐金玉用﹐人民多疾。南入爲男﹐北入爲女人﹐西入爲老﹐東入爲丁壯。木倍貴。土干犯守天屍﹐隨所守﹐王者惡之﹐不出七十日﹐其天下國大喪﹐陽爲人君﹐陰爲皇后﹐左爲太子﹐右爲貴臣。

柳﹕塡星入柳﹐若不以正道而入之﹐其國有旱﹐不則有火災。若逆行入之﹐地大動﹐山崩。土出入畱捨柳﹐有急令﹐三十日。土守柳﹐天子誡飲食﹐食官欲殺主。土星守柳﹐爲反臣中兵也﹐當以徳令解之。﹝水同。﹞土守柳﹐女主敬祭祀。一曰多水災。

七星﹕塡星出入畱守七星﹐其國五穀大貴﹐守五十日不下﹐有兵起﹐負海國大敗。土守七星﹐有遷王。一曰有立後。

張﹕塡星入張﹐天下大道去﹐阻關梁﹐宗室惶惶。土畱捨張﹐爲陰陽盡﹐民流千里﹐魚鱉死於陰道﹐民憂疾賊。土守出入畱捨張﹐車盡出﹐其秋冬仲月土功事大起。土守張三日﹐其事微﹔守之三十日﹐其事大。其國諸侯謀慮﹐大臣伏法死。土守張﹐多盜賊﹐人民相惡﹐兵起。土守張﹐兵大起。一曰有土功事。

翼﹕塡星逆行翼﹐女主亂朝。土守翼﹐有反臣中兵也﹐﹝柳同。﹞若有土功事。土守翼﹐王者承徳﹐君臣賢明﹐六合門同气﹐天下和平﹐禮樂大興。若守一年﹐十年丰。一曰女有喜者。土守翼﹐後夫人有喜。﹝火占同。﹞

軫﹕塡星入軫中﹐候出日而數之﹐期二十日﹐爲兵發﹐伺始入處而數之﹐率一日期十日﹐軍罷。土出入畱捨軫﹐六十日不下﹐必有大旱六月。一曰不出三年﹐河海盡空。土守軫﹐土功大起﹐國有白衣之會﹐必有亡地千里﹐不出其年。土出入軫﹐若守之﹐兵大起﹐有憂﹐江河當竭﹐天下大旱﹐禾稼死傷﹐人民大饑﹐期二年。塡星干犯軫﹐國有死喪﹐人主惡之。

塡星干犯中外官占第三十三

塡星入天庫﹐以喪起兵國中。

土乘南河界﹐若出南﹐爲中國。土守南河﹐蠻夷兵起﹐邊界有憂﹐若有旱災﹐人民憂饑。

土入軒轅干犯﹐女主失勢﹐有憂喪﹐地裂﹐大臣有放逐者﹐五官有不治者﹐色悴﹐爲憂爲病﹐其所在干犯乘守者﹐有誅若有罪。土守軒轅﹐天下大赦。土守軒轅﹐天下大亂﹐後官破散﹐攺政易王﹐人主以赦除咎﹐期三年。

土入干犯守少微﹐爲宰相易。又曰爲女主有憂。﹝水同。﹞土入干犯乘守少微﹐爲五官亂﹐宰相有憂。﹝水同。﹞

土犯太微﹐女主持政﹐大夫執綱。

土出東掖門﹐爲相受命﹐東南出﹐徳令事也﹔出西掖門﹐爲將受令﹐西南出﹐刑罰事。﹝月同。﹞期以春夏﹐入西掖門﹐出東門﹐皆爲人君不安﹐欲求賢佐。入中華西門﹐出中華東門﹐爲臣出令。入太陰西門﹐出太陰東門﹐皆爲天下大亂﹐有喪﹐若大水。﹝月同。﹞

土守太微宮五帝座﹐必有破國易世立王﹐土入太微﹐干犯黃帝座﹐女主執政﹐用威勢。

土犯天街﹐中外不通﹐四夷爲寇。

﹝樓主﹞﹝3樓﹞作者﹕kwanado發表時間﹕2009／07／0410﹕50﹝加爲好友﹞﹝發送消息﹞﹝个人空間﹞回復修攺來源刪除卷6﹣10

乙巳占卷第六

太白占第三十四

太白﹐一名天相﹐一名太正﹐一名太臯﹐一名明星﹐一曰長庚。西方金徳﹐白虎之精﹐白招矩之使也。其性義﹐其事言﹐其時秋﹐其日庚辛﹐其辰辛酉﹐其帝少昊﹐其神蓐收﹐其虫毛﹐其音商﹐其味辛﹐其臭腥﹐其卦乾兌。易曰﹕說言乎兌﹐戰乎乾。是故太白主兵﹐爲大將﹐爲威勢﹐爲斷割﹐爲殺害﹐故用兵必占。太白體大而色白﹐光明而潤澤﹐所在之分﹐兵彊國昌﹔體小而昧﹐軍敗亡國。

太白主秋﹐人君當秋之時﹐順太白以施政則吉﹐逆之則凶。是故可以秋日賞軍帥武人於朝﹐命將選士厲兵﹐簡俊練傑﹐專任有功﹐以徵不義﹐誅伐暴慢﹐而明好惡﹐以伏遠方﹐完城郭﹐修器械卒乘﹐校田獵﹐習五戎﹐三令五申﹐以圖軍事﹐則太白光而潤大﹐順行軌道﹐其國兵彊主昌﹐太白之見也。以其時修法制﹐繕囹圄﹐具桎梏﹐禁姦邪﹐務執縛﹐察獄刑﹐戮罪過﹐斬殺必當﹐無畱有罪﹐不畱無式。枉撓不當﹐人君大臣受其咎﹕施制合時﹐則太白伏見以時﹐進退如度﹐稱兵及伐必克﹐四夷賓服。又於秋時﹐人君當審法度﹐養衰老﹐受幾杖﹐築城修垣﹐完囷倉﹔務收斂﹐納蓄積﹐無出宿藏﹐無列土授封以傷秋收之气﹐太白喜而光澤﹐國民彊矣。凡舉大事﹐無逆天數﹐必順時因類﹐則太白降之威﹐而姦盜自息﹐而戎狄賓服矣。天數建時﹐政不以類﹐則太白經天晝見﹐國易政﹐四夷內侵﹐中國亂﹐失道者亂亡矣。

若以秋時行冬令﹐則辰星之气幹之﹐太白色黑而芒角﹐陰气大勝﹐戎兵來﹐風災起﹐多盜賊﹐邊境不寧﹐地震坼﹐而國有大喪重獄。以秋時行春令﹐則歲星之气幹於太白﹐靑而昧﹐小國旱﹐君有大憂﹐陽气遲﹐五穀無實﹐雨不降﹐歲旱﹐不榮不時矣。若秋行夏令﹐則熒惑之气幹於太白﹐色赤怒而兵起﹐國多火災﹐寒熱不節﹐民多瘧疾。蟄虫不藏矣。若行令得以其時﹐白色而光潤﹐無錯逆矣﹐而兵彊可以攻守矣。太白從軌修度先時者﹐國有應變多擁之將﹐從革而應機攺易也。太白主義人斷獄﹐治軍旅境以使民﹐倉稟盈實﹐則太白明靜而國治也。若獄訟不理﹐弋獵非時﹐政教逆天﹐太白芒角動搖﹐而盜賊羣行﹐兵騎滿野﹐攻守不息矣﹐兵旱並起。夫秋主義﹐義者理財正辭﹐禁民爲非者也。

凡用兵之要﹐必占太白﹐以金精大將之位﹐兵之象。太白出入﹐兵順之吉﹐逆之凶。

太白出髙﹐用兵﹐深入吉﹐淺入凶﹐先起勝﹔太白出下﹐淺入吉﹐深入凶﹐後起吉。

太白晝見﹐有兵兵罷﹐無兵兵起﹐不出六十日。出東方﹐始見爲徳﹐月未盡三日﹐在月南得行﹐在月北失行﹐是謂反生﹐不有破軍﹐必有屠城﹐北國當之。

太白出東方﹐月盡三日﹐太白在月北﹐負海國不勝﹔在月南﹐中國勝﹔在月北﹐中邦敗。

太白失行南﹐謂金入火﹐有兵罷。

太白出西方﹐爲刑。

月生三日﹐太白在月北﹐負海戰勝﹕在月南﹐負海戰敗。

太白與月相夾﹐有兵。容三指﹐有兵憂﹔容二指﹐有憂城﹐有偏將之戰。

太白與月出﹐城守者援城。

太白與列宿相犯﹐爲小戰﹔與五星相犯﹐爲大戰。

太白出南﹐南邦敗﹔出北﹐北邦敗。

金出東方﹐爲徳事。用兵﹐左迎之吉﹐右背之凶。太白出西方﹐爲刑舉事用兵﹐右迎之吉﹐左背之凶。

太白守斗七日﹐夷狄侵。

太白入羽林﹐軍兵起。

太白蝕昴畢﹐胡可滅。

太白光影﹐戰不勝﹐將軍死。

太白變色﹐隨方向所在戰勝﹐色靑﹐東方勝也。

太白入月﹐四日候之﹐其傍有小星附出。若去尺餘至二尺﹐客軍大敗。有死將﹐軍在外﹔傍有小星﹐去之一尺﹐軍罷。

太白色白而角﹐文也﹐不可以戰﹔金色赤而角﹐武﹐可以戰也。

太白與木合光﹐戰。

太白應出不出﹐應入不入﹐此謂失色﹐不有破軍﹐必有死將﹐所受之邦﹐不可以戰。不當出而出﹐未當入而入﹐天下兵起﹐有敗國受者﹐不可戰。

太白始入﹐入十四日而復出﹐軍戰死﹐入七日而復出﹐相死也。

太白始出小後大﹐兵彊。太白﹐有兵戰吉﹐不戰凶﹐順而擊之吉﹐逆之凶。

太白行遲﹐用兵遲吉疾凶﹔行疾﹐用兵疾吉遲凶。太白出則兵出﹐入則內兵﹐戰有勝。用兵象太白吉﹐逆之凶。赤而戰﹐白而角爲喪。

太白在東方﹐與月並出﹐準之指間。容一指﹐期入十日﹐有軍﹐軍破將死﹐主人不勝﹔容二指﹐期十二日﹐軍大敗﹐主人亡地﹔容三指﹐期十六日﹔破軍死將﹐王者亡地﹔容四指﹐期二十五日﹐客軍大敗﹔容五指﹐期三十日﹐軍陣不戰。

太白夕出西方﹐月始出三日﹐與月並出。其間容一指﹐軍在外﹐期十日﹐有破軍﹐將死客勝﹔容二指﹐期十五日﹐有破軍死將﹐主人勝﹔容三指﹐期二十日﹐有破軍死將﹐客軍大勝﹐主人亡地﹔容四指﹐期二十五日﹐客入境﹐主人不勝﹔容五指﹐期三十日﹐軍陣不戰﹐並出者占﹐不並出者不占。

太白一東一西﹐害侯王﹔一南一北﹐兵乃伏。

太白犯房﹐戴麻森森﹔犯畢角二宿﹐戰流血﹔犯左角﹐左將死﹔犯右角﹐右將死。

太白在塡星北﹐天子失土。

五星及太白守畢中﹐國亂﹐大人當之﹐國易政。

太白﹑熒惑﹑辰星﹐守心﹐哭聲吟吟。

太白入月中不出﹐客將死。太白入月中﹐而星見者﹐臣殺主。

月蝕太白﹐國君戮臣殺主。

太白經天﹐不出三年﹐必有大喪﹐大臣有殃﹐軍事。

太白出﹐辰星不出太白﹐爲客善﹐主人𨿽兵彊不戰。辰星出﹐卽以太白爲主人﹐有主無憂兵戰。

金水俱出東方﹐東方同勝﹐西方國大敗。

辰守太白不去﹐大將死﹐辰星居太白前﹐二日軍罷。辰星出太白﹐小戰﹔南三尺﹐軍約大戰。太白進﹐則兵進。

辰星太白俱出西方﹐西方國勝﹐東方國敗。各出一方爲格﹐有兵不戰。

辰星太白俱出而合宿﹐乃戰。異宿者﹐兩軍𨿽近不戰。

太白出未髙﹐敵深入者可敵﹐去勿追。太白出髙﹐敵深入境﹐勿與戰﹐去亦勿追。

太白入西方﹐未出東方。東方﹑南方起兵者勝﹐得地。其後主敗將死。太白入東方﹐未出西方﹐北方兵起者﹐身死亡地。

太白主秦國﹐主雍涼二州。太白大﹐秦晉國與王者兵彊得地﹐王天下。

太白赤角則兵戰﹐白角兵起﹐黑角兵罷﹐靑角憂。太白圓有喪﹐芒角﹐隨芒所指﹐兵之所起。

太白晝見﹐爲兵喪﹐爲不臣更王。彊國弱﹐弱國彊。

太白晝見﹐亦爲大秦國彊﹐各以其宿占﹐其國有兵。

太白犯五星﹐有大兵﹔犯列宿﹐爲小兵。太白犯熒惑﹐爲大戰。太白在南﹐南國敗﹔在北﹐北國敗。魏靑龍二年五月丁亥﹐太白晝見﹐積三十餘日﹐以晷度推之﹐非秦﹑魏﹐則楚也。是時諸侯使諸葛亮據渭南﹐與司馬懿相持﹐孫權寇合肥﹐又遣陸機孫皓等入淮。帝親東徵﹐蜀本秦地﹐則爲秦魏及楚兵俱起。

月與太白相犯﹐人君死﹐又爲兵。

太白當見不見﹐是謂失舍。不有破軍﹐必有死王篡其國。《宋志》云﹕晉咸寧四年﹐太白應見不見﹐至靑龍五年十一月﹐羊祜伐吳﹐太白始夕見西方﹐而卒滅吳。當見不見之應。

太白入列宿占第三十五

角﹕太白犯左角﹐大戰﹐不勝﹐將軍死。金守角一尺﹐十六日﹐太子驕溢﹐國都圍﹐大人自將兵於野﹐民多疾疫﹐金守角爲兵。其守色黃﹐大臣益地﹔色赤﹐臣欲反其主。金逆行左角間﹐有刺客﹐天子愼之。金守左角﹐羣臣有謀不成﹐有其家坐罪。

亢﹕金入亢﹐中國有兵。若行疾犯淩而有芒角﹐朝廷貴臣有戮者﹐一百日﹐遠八月。金星數入亢﹐其國疾疫。金守角亢﹐爲兵﹐大人自將兵於野。金守亢﹐收斂用兵﹐以備北方。金逆行犯亢﹐爲兵逆臣亂﹐人君有憂。

氐﹕太白犯氐左星﹐左中郎將誅死﹔犯右星﹐右中郎將誅死﹐期三年。又云﹕五星犯左右星數。﹝金同用。﹞金入氐﹐天下大疫。一曰有兵。金守五星同守之﹐加兵其國。

房﹕金入房成勾﹐爲天子忌之﹐赦解之。金刺房心﹐皆正﹐不失儀﹐失則爲變。金犯淩房﹐國君有憂。色靑﹐憂喪﹔色赤﹐憂兵﹐積屍成山﹔色赤黑﹐有將相誅﹔色赤芒角﹐大喪。﹝一云﹕五星同占。﹞金守房﹐國大喪﹐大臣有戮死者﹐爲良馬出廏﹐臣益君命﹐臣脇君﹐天下易主。大人喪﹐有反臣﹐大臣當之。金逆行守房﹐羣臣戴麻鏘鏘。金犯守房。爲天下相誅。犯守鉤鈐者憂。

心﹕金守心三寸以內﹐帝統於兵﹐將軍亡。﹝五星同占。﹞金中犯乘淩心太子位﹐太子憂﹔犯少子位﹐少子憂。金守心﹐天下大怪﹐金逆行守心﹐環繞成句巳﹐爲大人忌﹐以赦解之。金中犯乘守心﹐爲大戰不勝﹐將軍鬥死。金犯守心﹐兵起﹐國相爲亂。一曰﹕大臣當之。

尾﹕金犯尾﹐人民憂﹐國易政。金守尾﹐宮人有罪者爲亂﹐多水災﹐五穀不成。金出入畱守尾﹐兵起於野﹐士將滿道﹐不行﹐國乏糧。金畱守尾﹐犯乘淩尾﹐皇后有珠玉簪珥惑天子者﹐讒諛大起﹐後相貴臣誅﹐宮人出走﹐兵起宮門。

箕﹕金犯箕﹐女主有喜。金守箕﹐大人位久守﹐多土功事﹐多疾疫﹐天下有兵。若動﹐天下有兵動﹐天下無所定計。

斗﹕金犯捨南斗七寸﹐陰乘陽﹐小人在位。入斗﹐將軍戮死﹐國易政﹐期三年﹐將相有黜者。一曰﹕有被殺者。亦爲天下受爵祿﹐期六十日﹐若九十日。金犯守斗﹐國有兵事﹐大臣有反者誅。金犯斗畱守之﹐破軍殺將。

牛﹕金入牛﹐爲天下牛車有急行。金入牛﹐畱守之﹐大人憂死﹐將軍失其眾﹐關梁阻塞﹐民饑﹐有自賣者。金守牛﹐兵革並起﹐期六十日。又曰﹕妖言無已。金犯守牛﹐國有大兵﹐將軍爲亂﹐大人憂﹐國易政。金犯牽牛﹐畱守之﹐爲有破軍殺將。

女﹕金犯須女﹐布帛貴﹐軍起。金去須女一尺而守之﹐天下多寡女。金出入畱捨須女﹐棺槨貴﹐其國有兵。金守須女﹐王者發帛絲綿﹐庫藏珍寶出。金守若入須女中﹐幸臣與女亂。太白守須女﹐妃謀主﹐兵發內起。金入須女畱守﹐有女喪﹐大臣謀生。金逆行畱守犯淩須女﹐天子及大臣有疾﹐女有政令。

虛﹕金入虛﹐不出九十日﹐有大赦天下。金入虛﹐國多孤寡。

危﹕金守危﹐去之一尺﹐諸侯無忠者﹐以讒言相謗﹐若有黜者。金入危﹐犯守之﹐爲天下有急事﹐兵大起﹐國有憂﹐兵有加﹐齊國亡城。

營室﹕金去營室一尺守之﹐威令不行。金入室犯之﹐天下兵滿野﹐人主威令不行﹐六十日不下﹐將軍死亡。金守營室﹐天子及妃後與臣謀﹐兵起於內。金守室﹐爲大忌﹐以赦解之。

壁﹕金去東壁一尺﹐諸侯用命。金守壁﹐右武並行﹐衛士用兵﹐大人當之。金守東壁﹐天下有軍不戰﹐大臣向正。金犯守壁﹐且有兵喪。

奎﹕金入奎中﹐大水橫流﹐不出百日。金守奎﹐兵起出。一曰﹕聖人出﹔一曰﹕徭役大起﹐國有匿謀﹐不過歲中﹔又曰﹕大軍戰死﹐若戮死﹐期九十日﹐國有流民﹔又曰﹕赦﹐爲王者憂﹐大人當之。金犯守奎﹐外兵來入國。若出奎一尺﹐四夷共理中國﹐期四年。

婁﹕金順行入婁﹐子歸其母﹐政令和平﹐國有喜。金去婁一尺﹐爵祿貴。金出婁﹐天下起兵﹐秦國以發兵加於魯之城。金守犯婁﹐赤色﹐其鄕吉﹐將軍和平﹐天下有喜。

胃﹕金犯胃﹐色赤﹐五十日不下﹐其國大敗﹐有亡主﹐期不出年。金入胃二十日﹐兵起流血﹐五十日不下﹐兵見﹐百里流血﹐後月赦﹐色赤如火﹐兵起流血。一曰﹕靑黃﹐有徳令。金逆行守胃﹐成句巳﹐其君死﹐大臣有誅。若去一尺﹐燕趙大饑﹐人相食﹐百八十日。

昴﹕金犯昴﹐旱﹐天暑﹐兵起﹐近期一年﹐遠期五年。金入昴﹐天下擾﹐兵大起﹐期五十日。金入昴中﹐大赦﹐近期十五日﹐遠三十日。金行疾﹐期近﹔金行遲﹐期遠。入昴﹐大憂﹐國易政﹐兵大起﹐有流血千里﹐主命惡之﹐不出其年。金守昴﹐四夷有兵事。金逆行守昴﹐入下擾之﹐民多有下獄者。一曰﹕大臣有獄死。金入昴﹐若出昴北﹐若犯乘守﹐胡王死。

畢﹕金犯畢出北﹐陰國有憂。金犯畢口﹐大兵起﹐邊兵敗﹐一歲罷。亦刑罰事。金犯畢右角﹐胡兵大戰。金入畢口中﹐有女喪。一曰﹕將當之﹐君有大憂﹐大人惡之。金在東方﹐入畢口﹐車馬貴﹐易政。金守畢﹐勞其兵﹐亂。金犯守畢附耳﹐國讒亂﹐佞臣在主側﹐以敗獵惑主者﹐若相有善。

觜﹕金守觜﹐其國兵起﹐天子動移﹐大臣當之﹐國易政﹐兵起﹐斧鉞用﹐期九十日。金守觜﹐當溫反寒﹐當寒反溫﹐當雨反晴﹐當晴反雨。四方客兵動﹐侵地﹐爲君崇禮制義﹐則安國。金居觜﹐君臣和同。金守觜﹐萬物不成。一曰﹕民多疾﹐大變。金守觜﹐天下兵起﹐人民相謀。

參﹕金犯參﹐兵將行。金犯參右肩﹐有大戰﹐右將憂﹔犯守左肩﹐亦有戰﹐左將憂﹐若大臣當之﹐將軍死。金逆畱止中衛﹐兵革起。金守參﹐有兵﹐天子之軍破﹐牛馬有急行。金守參﹐有赤星出中﹐邊有兵。金犯守參伐﹐大臣爲亂﹐車騎發令﹐皆兵起急。

井﹕金犯東井﹐人主浮船﹐五星同占。金犯東井﹐將軍惡之。金入井中﹐大人衛守﹐國君失政﹐大臣爲亂﹐兵大起。金犯中乘守東井﹐爲其國內亂兵起﹐井鉞幹之﹐兵起﹐斧鉞用。

鬼﹕金犯鬼質﹐將戮。金入鬼﹐爲罪斬大臣﹐兵起﹐主旱。金入鬼﹐亂臣在內﹐有屠城。出入畱捨鬼﹐五十日不下﹐民疫死而不赦。金行守鬼﹐成句巳﹐若環繞之﹐國有死王﹐大臣有戮﹐王者不行﹐人民死者大半。金久守鬼﹐病在女主﹐其畱二十日以上﹐有喪﹐期八月。

柳﹕金入柳﹐兵大起﹐有益地者。金逆行入柳﹐成句巳﹐下刑上﹐臣謀主﹐人有怨仇﹐多暴死。金抵柳一尺﹐國有忠臣﹐專命無患。金犯守柳﹐主有急兵。若有變更之命﹐下淩上﹐君弱臣彊﹐姦臣賊子﹐謀殺其主。金守柳﹐大將軍出。

星﹕金犯七星﹐爲臣亂。金入七星﹐有君置太子者。金經七星﹐民非吾民。一曰﹕當有詐爲王者。金守七星﹐二十日已上﹐急兵事。金守七星﹐二十日已上﹐至三十日﹐大將出。

張﹕金乘犯張﹐三日已上至七日﹐將軍內反﹐賊臣在側。金守張﹐其國有兵﹐謀不成﹐天子以空發兵。金守張﹐爲反臣﹐中外兵﹐以徳令解之。﹝五星同占。﹞金犯張﹐兵革滿野﹐天下易政。金犯守張﹐下淩上﹐君弱臣彊﹐姦臣賊子﹐謀殺其主。

翼﹕太白入翼﹐天下兵塞。金守翼﹐爲萬物不成﹐人民流亡。守翼三日已上﹐爲大亂﹐有大風。

軫。金犯軫﹐其國兵起﹐得地。金出入畱捨軫二合﹐爲楚府庭。太白﹐秦國之星也﹐主之。金行軫﹐客來過楚矣。金守軫﹐兵大起﹐有亡地千里﹐恐有喪兵﹐有人謀欲伐上者。入軫中﹐兵起﹐國易政。及有自來諸侯王受命於王者﹐男子有封爵之慶。士卒有徵伐之役﹐諸侯應之﹐魏以位禪。﹝晉時太白入軫﹐及畱度進退於午之間二十餘日。晉伐吳之年﹐太白入軫。﹞金入守軫﹐兵大起﹐國易政﹐亡地千里。若有大喪﹐士卒有遠徵之役﹐吳楚當憂兵﹐期三年。

太白入中外官占第三十六

金入五車﹐畱不去﹐秦國金玉貴。一曰﹕兵大起。一曰﹕萬人已上入國﹐以宿占其國。

金乘守天庫﹐中國兵所向﹐無不勝。有自來王﹐將其人民中國﹐國有大喜。

金守南河﹐天下難起﹐道塞。

金犯五諸侯﹐與兵者亡國。

金犯南河戒﹐邊兵﹐臣有謀﹐若兵起﹐夷狄君憂﹐若毀亡。

金犯軒轅禦女﹐天子僕死。金入軒轅中﹐犯乘守之﹐有逆賊﹐若大災。犯軒轅大星﹐女主憂。

金出東井﹐犯必有白龍出左右。

金入少微﹐君當求賢佐﹐則失威奪勢。

太白犯少微﹐名士有憂﹐王者任用小人﹐忠臣被害者死。

金犯太微﹐立受事期﹐命奪號滅衛爲期。金犯左右執法﹐執法者誅﹐若有罪。金以庚子順入太微天庭中﹐天子所使也﹔不以庚子日﹐非天子之使。金當太微門﹐爲受制﹐左執法爲受事﹐右執法當爲受事﹐守太微門三日已下﹐爲受制﹐三日已上﹐爲亂﹑爲賊﹑爲饑。

金入太微宮﹐抵黃帝座﹐有兵在中﹐五星觸坐﹐君賊死。

辰星占第三十七

辰星﹐一名安調﹐二名細極﹐三名熊星﹐四名鉤星﹐五名司農﹐六名兔星。北方水徳﹐玄武之精﹐葉光紀之使也﹐其性智﹐其事聽﹐其時冬﹐其日壬癸﹐其辰亥子﹐其帝顓頊﹐其神玄冥﹐其虫甲﹐其音羽﹐其數六﹐其味鹹﹐其卦坎﹐爲月﹐爲刑獄﹑險阻﹐故辰星主刑獄。所在之宿﹐欲其小而明則吉﹐而刑息獄靜﹐百姓安。若大而光明﹐則刑亂獄興﹐人民險害﹐有阻守之象。辰星所在﹐其國有權智﹐用兵爲主。

人君當以冬時﹐修辰星之政﹐卹孤獨﹐察阿黨﹐謹蓋藏﹐修積聚﹐培城郭﹐戒門閭﹐愼管龠﹐固封疆﹐備邊境﹐防要害﹐愼關梁﹐不爲淫佚﹐命將帥講武﹐射禦角力﹐節事省己﹐則辰星順度。人君若淫佚非道﹐縱恣外戚﹐不禁近習﹐不恆獄刑﹐起眾發徵﹐開泄藏气﹐則辰星失行﹐伏見不常﹐伏見而有芒角矣﹐則民疾疫隨之﹐以喪亡﹐國不昌。

人君以冬時行春令﹐則歲星之气幹之﹐辰星色靑﹐君憂刑獄動﹐生死不當﹐地凍不密﹐气泄﹐人流亡。來春蝗虫爲災﹐水泉竭﹐民多疥癘胎夭﹐多痼疾﹐斷官凶﹔以爲冬行夏令﹐則熒惑之气幹之﹐辰星色赤而小昧﹐刑禍並起﹐兵旱﹐國多暴風﹐冬不雪不寒﹐气霧冥昧﹐雷發聲矣﹔以冬行秋令﹐則太白之气幹之﹐辰星色白﹐則威刑並作﹐獄訟軍旅﹐同時而興﹐霜雪不時小兵起地﹐侵四鄙八堡矣。令逆時﹐則辰星不軌﹐錯逆動行﹐降之以刑誅﹐大臣刑戮作矣。命得時﹐則獲詔矣。自辰星降之以治矣﹐民靜而國安﹐軍威而邊固﹐無危難﹐人君聽察是非﹐智慮聽審﹐刑戮當其儀﹐允則辰星明光﹐小國順道降治矣。若君聽讒言﹐任佞﹐刑戮無辜﹐獄訟停滯﹐其儀不當﹐則辰星垂芒﹐气暈不明﹐天降刑戮﹐人亂矣﹐國者不昌。

若用兵﹐辰星出東方﹐色白卽勝﹐外邦敗﹔出西方色赤﹐西方勝﹐中國敗﹐無兵。辰星色黃﹐有福。辰星有角﹐小戰。辰星色黑三芒﹐有罷兵﹐天下無兵。辰星太白出西方﹐水居金星前滅﹐日在西北﹐陰邦有兵﹐謀以戰﹐主人勝﹔在西南﹐陽有兵﹐謀在外戰﹐客勝。辰星與太白在西南﹐南方事﹔在西北﹐北方事﹔正在酉﹐陰國事﹔正在卯﹐陽國事。辰星與宿星合﹐爲亡地。五星與辰星合﹐爲將死﹔水土合﹐爲覆軍﹐軍合斗﹐爲戰無兵﹐內亂。水出東方﹐大而白﹐天下有兵﹑有水。水金俱出東方﹐皆赤而角﹐中邦敗﹐負海國勝。水入月中﹐人主敗戰﹑亡地。金水旗出﹐破軍殺將﹐客勝。視旗所指﹐以命破軍﹐水環繞太白﹐若與鬥戰﹐客勝﹐主人吏死。水遇金間可成劍﹐小戰客勝。太白去三尺﹐軍急約戰。水色黑三芒﹐天子有兵﹐一時再見﹐則有軍在外有罷。水在金北出﹐利主人﹔出金南﹐利客。辰星水性﹐平而且智﹐故主刑獄焉。辰星伏而不見經時﹐斷獄者失理矣﹐人君察之。辰星伏見以時﹐斷獄平矣。辰星怒芒角﹐有暴獄﹐不則水損城郭﹐傷嘉苗。

辰星入列宿占第三十八

角﹕水乘左角爲旱﹐乘右角爲水。一曰﹕爲水﹑兵戰。水守角﹐王者刑罰急。水守角﹐大水滂滂﹐人民往來﹐舟船相望。畱兩角間﹐關梁阻塞﹐軍有興國庭者﹐邊戎阻塞。

亢﹕水入亢﹐其國病疫。水守亢者﹐國有憂﹐天下大亂。水守亢﹐逆行不順﹐其色明大﹐政未行。水逆行守﹐爲中兵。一云﹕五星守亢爲中兵。

氐﹕水入氐﹐貴臣暴憂﹐法官有獄事。水乘氐右星﹐天下有大水大兵﹔乘氐右星﹐天子有自將兵於地野外。

房﹕水入房十日﹐成句巳﹐爲大人惡之﹐以赦解之。水守房﹐天下水火起﹐不則有兵。水守房﹐爲胡兵發。水守房﹐有白衣之會。

心﹕水守心﹐以水滅火﹐三日不去﹐主服藥酒﹐忠臣相戮﹐山川大潰﹐水溢滂滂。水守心﹐大水滂滂﹐天下失綱。水守心﹐爲火﹐時多盜賊﹐人民相惡。水守心﹐天下大敗﹐易主姓氏。水守心﹐大臣戮主﹐水逆畱犯守乘淩心﹐王者起﹐內賊亂﹐臣下有謀易位天子者﹐權宗室得勢大臣。

尾﹕水入尾﹐天下大水﹐江河決溢﹐魚鹽貴三倍。水入尾天江﹐天下水。水守尾箕﹐後宮有省罷者。一曰﹕後宮有罪者。水守尾﹐大饑﹐人相食﹐民異其國﹐君子賣子﹐妃後亂。

箕﹕水入箕﹐天下大赦。水入箕﹐大人當之。水守箕﹐若動角芒﹐貴者有棄﹐自相滅。水守箕﹐七日以內禍災起﹐若有疾風解之﹐消。

南斗﹕水入南斗中﹐大臣誅。一曰﹕不用兵眾而有天下。水守斗﹐有兵﹐赤而角﹐天下敗﹔白而大﹐裂地﹐相賄賂爲利﹔異而小﹐其國亡。水守斗﹐有兵﹐易政攺朔。水畱南斗﹐所守之國當誅。

牽牛﹕水入牛﹐五穀不成。水守牛﹐水湧爲敗久﹐牛多死。水守牛﹐臣謀其上。水常以冬朝於牛﹐當朝不朝﹐名曰失律﹔二時不朝﹐名曰失政﹔三時不朝﹐名曰五穀不登。

女﹕水入須女守之﹐其國當娶婦嫁女事﹐若他國來進女者。水守女﹐爲萬物不行。水守女﹐爲後夫人有變﹐妾立。水守女﹐女主禦世﹐天下大赦﹐其國水﹐國大亂。

虛﹕水犯虛﹐其邦多水災。水守虛﹐政令急﹐天下大亂﹐天下虛﹐大人憂。水守虛﹐若角動靑色﹐臣有欺君者﹐有兵喪於國內。水守虛﹐有女災﹐丁壯行徭﹐妻子獨居﹐萬民坐虛。

危﹕水守入危﹐姦臣謀。水守危﹐有大水﹐有大喪。水守危﹐皇后憂疾﹐兵喪並起。

營室﹕水入營室﹐天下大兵乘水﹐欲攻王侯之國﹐不出百二十日﹐水守室﹐天下諸侯發動於西北。

東壁﹕水犯東壁﹐王者刑急法深﹐朝廷憂愁﹐國有蓋藏保守之事。水守壁﹐兵革起﹐入壁守之﹐姦臣有謀。

奎﹕水入奎﹐有決泄之事﹐名水有絕者。水守奎﹐外國之王入禦中道。水守奎﹐天下多災爲旱﹐萬物五穀不成﹐有兵災。水守奎﹐王者憂﹐大人當之。

婁﹕水守婁﹐若角動赤黑色﹐臣有爭色而起兵者。水守婁﹐多水災﹔水守婁﹐外國之主入禦中。水入婁犯守之﹐王者刑法急﹐大臣當誅﹐必有下獄者。

胃﹕水犯胃﹐天下谷無實﹐以爲饑憂。一曰爲亂。水守胃﹐且有急令。一曰國主當之。水逆行胃﹐天下有兵﹐倉庫空虛。水星犯胃﹐國安寧。

昴﹕水乘昴﹐且有亡國﹐有謀主之變。若行其北﹐西夷有毒霜早降﹐歲有疾癘。水犯昴乘之﹐兵起﹐爲民害。水乘昴﹐若出北者﹐爲陰國有憂﹐若胡王死。水入昴中﹐有三丈水﹐畱二十日﹐若六十日﹐守昴中﹐國開門﹐有大客﹐國政大危﹐易政令﹐若自來。水守昴畢﹐東南行至天街﹐及至五車﹐爲邊兵發﹐有赦。

畢﹕水犯畢﹐出其北陰國有憂﹔出南﹐南國有憂﹐水入畢口﹐各伺其出日而數之。期二十日﹐爲兵發始入處﹐率一日期十日﹐爲軍罷。水入畢口﹐邊有兵。一曰﹕其國易政。水出畢陽則旱﹐出畢陰則水﹐爲政令不行。水守畢﹐山水潰﹐河大溢﹐潦大至。水犯附耳﹐兵起﹐若將相有喪憂也﹐不卽免退。

觜﹕水入觜中﹐伺其出日而數之。期二十日﹐兵發﹐伺始入之處﹐率一日期十日﹐罷軍。水入觜﹐子歸其母﹐君臣和同。水守觜﹐爲萬物不成。一曰﹕旱﹐五穀不成﹐大人憂。又曰﹕不出百日﹐天下大饑。水守觜﹐多水災。水犯觜﹐不可動眾行兵。一曰﹕有反臣﹐不出百日﹐天下水﹐趙國尢甚。

參﹕水犯參﹐貴臣彊。水守伐﹐星移南﹐胡入塞﹔星移北﹐胡出塞。水守參﹐天子不可以兵動眾﹐國必有反臣。水守參﹐有赤星守參中﹐邊有兵。水宿參﹐若宿伐﹐爲有反臣。

東井﹕水入東井﹐若星進﹐兵進。水守井﹐爲火災。水守井﹐若角動﹐色赤黑﹐爲水起兵﹔色黃潤澤﹐天子善令。若色變者﹐大人憂﹐天下有名水絕﹐所爲絕者﹐逆行而入之。水守東井﹐胡兵起﹐五穀霜損﹐其國尢甚﹐歲大惡。守鉞﹐大臣誅﹐斧鉞用﹐省兵起。水受期不東井﹐朝輿鬼﹐五穀不登。

輿鬼﹕水犯輿鬼﹐有兵。一曰﹕犯天質﹐兵起。水犯天屍﹐貴臣有罪﹔犯四星﹐天子當之。水守鬼﹐大人不祭祀之事。

柳﹕水入天庫﹐以水起兵。水入柳﹐天下米貴﹐馬貴﹐先潦後旱。水守柳﹐卽歲不收。水守柳﹐爲反臣﹐中外兵﹐以徳令解之。水守柳﹐貴臣得地﹐後有徳令﹐不出九十日。

七星﹕水守犯七星﹐有君置太子者。水畱七星﹐爲天下大憂之﹐中兵。水犯七星﹐卽兵內亂起。若守二十日已上﹐有水。水守七星﹐貴人有罪﹐若法官有憂也。水守犯七星﹐三月已上﹐賊臣在側﹐若叛臣﹐皆九十日應。

張﹕水守張﹐天下水兵起。水守張﹐若角動﹐有臣傷其君﹔色赤﹐有兵出。水守張﹐爲反臣﹐中外以兵﹐徳令解﹐謂赦令也。水入張﹐若守﹐水入火﹐爲逆理犯上﹐天下不安﹐下謀上﹐多鬥訟﹐若多疾。

翼﹕水入翼中﹐兵大起。水守翼﹐水入火﹐逆理﹐貴有憂﹐若大臣戮﹐又水旱之災。星入其度﹐當位者退之﹐以消天意﹐王者以赦除咎。水守翼﹐大水兵起﹐色白﹐京師兵起﹔色黃﹐事成﹔色靑黑﹐死事。

軫﹕水入軫中﹐爲火起。水守軫﹐天下大變﹐貴人多死。一曰﹕國有喪。水守軫﹐萬物五穀不成。水守軫﹐爲反﹐中外兵﹐以徳令解之。水守軫﹐戚臣凶。

辰星入中外官占第三十九

水星入五車﹐則水開。水入五車乘犯守之﹐庫以潦﹐兵起。

水守南河戒﹐兵起﹐蠻夷兵﹐邊城或憂﹐若有旱災﹐人民饑。又曰﹕畱南河南戒中﹐爲兵起西方。水行南戒中﹐若畱中守南戒﹐爲旱。一日﹐爲姬疾病。

水行犯守軒轅﹐女主失勢。一曰﹕大臣當之﹐若有黜者﹐期三年。水中犯乘軒轅太民星﹐大饑﹐大流太后宗﹐有誅者﹐若�有罪。中犯乘守少民星﹐小饑﹐小流後宗﹐有誅者﹐若有罪。

水入乘犯少微﹐宰相易。一曰﹕主有憂。

乙巳占卷第七

流星占第四十

流星者﹐天皇之使﹐五行之散精也。飛行列宿﹐告示休咎。若星大﹐使大﹔星小﹐使小。星大則事大而害深﹐星小則事小而禍淺。有尾迹光爲流星﹐無尾迹者爲飛星﹐至地者爲墜星。出則使出﹐入則使入。干犯滅則爲誅罰之象。墜星之所﹐其下流血﹐破軍殺將﹐爲咎最深。

蜀後主建興十年﹐諸葛亮帥大眾伐魏﹐屯兵於渭南。有長星赤而芒角﹐自東北西南流投營﹐三投再還﹐往大還小﹐占曰﹕兩軍相當﹐有大流星流來走軍上及墜軍者﹐皆破敗之兆也。九月﹐亮卒於軍營而退﹐羣帥交爭﹐多相殘誅。

魏景初二年﹐司馬仲達懿圍公孫淵於襄平。八月丙寅夜﹐有大流星﹐長數十丈﹐色白有芒鬣﹐從首出東北﹐流墜襄平城東南。占曰﹕圍城而有流星來走城上及墜城中者﹐軍破。又曰﹕星墜當其下有戰傷。又曰﹕凡星所墜﹐國易姓。九月﹐淵突圍﹐走至襄平星墜所﹐破斬屠城﹐坑其眾。

景元四年六月﹐大流星二﹐並如斗見西方﹐分流南北﹐光照地﹐隆隆有聲。占曰﹕流星爲貴使﹐星大者使大。是年鐘會﹑鄧艾克蜀。二星二帥之象﹐二帥相背分流之象應也。鐘會旣叛﹐三軍怒。隆隆有聲﹐兵將怒之驗也。

凡流星有芒角者及有聲爲怒﹐色潤而遲爲喜。疾則事速﹐緩而事遲。眾星皆流﹐人遷之象。星數流者﹐天下大兵﹐急使馳驛之象也﹐皆以色占。色靑爲饑爲憂﹐色赤爲旱爲兵﹐色黃爲喜爲土功﹐色白爲兵爲刑罰﹐色黑爲病死疾疫。各以其休王占之﹐各以其日辰所在宿分國屬而占。

流星犯日月占第四十一

流星映日而赤色﹐向日流者﹐天下不安﹐帝王易位﹐人主崩亡﹐百姓逃竄﹐九州荒蕪。

流星映日﹐前銳後方者﹐王者被大臣殺﹐後宮大亂﹐天下振動﹐日月無光﹐人民大疫﹐天下半死。

流星前赤後白﹐夕見者﹐大臣欲謀國﹐陰發使。

流星晝見﹐竟天陰者﹐陰有謀臣﹐欲奪國政﹐誅殺賢良﹐遠期一年﹐中期二百日﹐下期一百日﹐必然也。

流星夕墜﹐光耀天者﹐所墜分野有大兵起。一云﹕有霸王出﹐流血爲災。一云﹕所墜分野﹐大疫爲災。

流星六七﹐一時晝墜地﹐其分王者死。一云﹕被迫殺。一云﹕其分大亂﹐流血爲災﹐一云﹕赤旱千里﹐百泉枯涸﹐王者受戮。

流星晝落作聲﹐野雉皆鳴﹐羣鳥盡驚者﹐所墜之分﹐主大兵起﹐大戰流血﹐漬骨如山﹐血流溝壑﹐王者大憂﹐遠期三年﹐中期一年﹐近期百日。

流星赫奕翳日者﹐王者被殺﹐期一百日﹐無光者﹐期十日。

流星入漢﹐八角散者﹐帝王欲發大使﹐慰宣四方。一云﹕八道賊起﹐欲散他邑。一云﹕欲有卿相﹐走投外國。

流星衝月﹐大臣有事﹐陟貶之兆﹐遠則一百日﹐近十日。

流星衝月透者﹐大臣被殺﹐王者受戮﹐太子王也。

流星白色衝月者﹐皇后憂﹔赤色衝月者﹐皇后病。一云﹕後宮口舌大起﹐王者大怒。

流星蔽月光者﹐欲有大使至他國﹐宣揚帝徳。

流星雙貫月者﹐宰相將被殺﹐大兵起﹐公卿受死。

流星五色映天﹐奪月光者﹐帝有大使發。

流星赤光﹐前方後銳﹐映天者﹐公卿宰相謀國﹐陰兵起﹐王者失邦﹐天下荒亂。

流星四面﹐一時刺月﹐臣殺其君﹐子殺其父﹐大兵起。一云﹕四方有使還﹐使叛心離上。

流星與五星相犯占第四十二

凡五星自流者﹐所主之分國荒﹐人民相殘﹐帝王奔走徙野﹐必有敗國。其五星若流於有福之鄕﹐聖人見矣。流於無福之鄕﹐將受其辱﹐主受其殃﹐破國滅亡﹐天地翻攺﹐不可不察。

流星與歲星斗光卻偃者﹐其分君被使辱﹐使受其戮。一云﹕使半路被殺。一云﹕國君振雄﹐鄰國悉辱。

流星赤﹐直繞刺木﹐其分使被戮。一云病死。

流星黃潤行緩﹐頭尾直﹐端去木一二寸滅。此分君有福﹐鄰國來賓﹐主霸國﹐此名霸王之使也。

流星衝火者﹐其分君有福﹔光影熒惑者﹐國有大使至。此雄猛之使也﹐必有奸淫之意﹐宜審察之。

流星穿火過﹐火無光﹐其分君死國荒。

流星與土相犯者﹐外國有姦人入國。一云﹕夷狄來賓。

流星來抵土星﹐其土星光潤﹐其分君有福﹐國昌主霸﹐邦寧。

流星犯太白﹐太白無光﹐將帥有憂。一云﹕大將死﹐軍大敗。

流星光潤﹐前後光銳﹐穿太白﹐帝王徳令行﹐邦寧兵彊﹐大將遠。

流星犯辰星﹐帝王霸﹐徳令施四方﹐水官憂。一云﹐大水至。

辰星被流星奪其光者﹐外有使欲行直言。一云﹕使回振徳。

流星入列宿占第四十三

流星入左角﹐兵吏有來系者。色赤以兵﹐色黃土功﹐色黑死凶。靑憂﹐白義系也。流星入兩角間﹐天子使出也。流星抵角﹐角不動﹐臣欲殺主﹐主戮死也。

流星入亢中﹐幸臣有自死﹐期一年。色黑出亢﹐愛臣有口舌事﹐自然期一百八十日﹐或一年。流星入氐﹐兵起﹐若國有大水。一云﹕國相疾。出亢入氐中﹐人民相食﹐有疾病帶而下。流星抵氐﹐國多怨女。

流星入房﹐不出其年﹐國有大喪。蛇曲入房﹐臣殺主代王﹐輔臣亡﹐王者以赦除災。年中消﹐民怨﹐人人憂﹐臣欲伐主﹐兵大起宮中﹐不出一年﹐遠二年。犯乘明堂﹐皆爲人人憂﹐爲內亂﹐近期十月﹐遠三年。犯乘太子﹐太子憂﹔庶子﹐庶子憂﹔明堂﹐君子死。

流星入心﹐不出其年﹐國有大喪。一曰﹕臣殺主﹐期不出三年。入心﹐有使來者。色赤以兵﹐黃土功﹐白義﹐靑憂﹐黑凶。流星出心﹐大臣出使﹐以五色占之。入心﹐遠國使來﹐星大爲大國﹐小爲小國使也。

流星入尾﹐色靑黑﹐臣有歸者及逃走者。

流星出箕﹐宮人有出者﹔出入箕﹐大臣有棄捐。

流星入斗﹐有使來入國者。色赤兵﹐黃土功﹐白言義﹐靑言憂﹐黑死。出斗﹐大臣有使者﹐以五色占之。

流星入牛﹐大將出期一百八十日。入牛﹐客有四足虫爲幣來者﹐色靑道病﹐色黑道死﹐不至。流星色赤入天鼓﹐受命於主﹔出天鼓﹐將出受命。星之所之﹐以占四方。

流星入女﹐天下不納女者﹐出女﹔女禦有使者﹐干女。貴女有獄﹐期一百八十日。抵女﹐女主有事於君﹐有流死者﹐期不出一年。

流星入虛﹐色靑﹐哭泣之事﹔色黃若白﹐有受賜者。奔星以乙丑日流入女虛危之間﹐有流入出虛﹐臣有出使者。入危﹐小人乘君子位。

流星入危﹐天下不寧﹐其國憂﹐下欲謀上﹐期百八十日﹐遠一年。入危﹐以人爲幣之危右﹐以兵爲幣之危左。色靑以水爲幣﹐白以四足虫爲幣﹐黃以貝爲幣。流星交對抵危﹐中國與北狄交兵也。

流星入室﹐有使來者﹐亦主兵。黃土功﹐靑客凶﹐黑客死﹐白義。出室﹐人主去其國﹐若有內亂﹐兵起宮中﹐王者有憂﹔出室﹐有使出以五色占之。大奔星色赤﹐流抵室﹐其國凶﹐貴人有死者。上旬見﹐老年﹐來月上旬死﹔中旬見﹐爲中年﹐來月中旬死﹐下旬見﹐爲盛壯﹐來月下旬死。

流星干犯壁﹐大國分兵﹔犯壁﹐文章士死﹔使星從西壁入東壁﹐人主用故臣﹔抵東壁﹐婦人憂。

流星入奎﹐有破軍殺將﹐有溝瀆之事於國內﹔出奎﹐溝瀆之事於國外。

流星入婁﹐有聚眾之事於﹐國內﹐一曰﹕有白衣會﹐爲大亂﹐期三年﹔出婁﹐有聚眾之事於國外﹔抵婁﹐貴賤相謀﹐不暇食。

流星入胃﹐保倉之事於其國內﹔出胃﹐於其國外。

流星入昴﹐四夷交兵﹐白衣會﹐若貴人有急下獄﹔出昴﹐兵眾滿野﹐若他國有使至﹐期一百日﹐遠一年﹔入﹐胡兵起﹐一年﹐遠二年。

流星干犯畢﹐邊軍大戰﹔入畢口而復出﹐其星小﹐小赦﹔大﹐大赦。

流星干犯觜觽﹐其國後起破亡﹔入觜口中者﹐天子出使也﹐外宿中來﹐則外國使也。三十丈至百丈﹐將軍使﹔十丈至二十丈﹐小使﹐皆不出一年﹐出觜口﹐有葆旅之事於國外。一曰兵罷。

流星入參﹐衡右之事於國內。色靑黑﹐不出其年兵起。出南門以刺參﹐不出十年﹐若六年﹐有一國王兼天下。﹝南門﹐南井也。﹞使星守參左﹐五穀貴﹔守右﹐五穀熟。

流星干犯東井﹐大臣誅﹐其國有兵﹐期一百八十日﹔入井﹐有水令而來﹐其國分亡。流星入井﹐其國若以水亡﹐其分人饑﹐期三年﹕出井﹐有水事於國。一名曰水有絕者。

流星入鬼﹐中國與南蠻同﹐四夷來貢。一曰﹕有宗廟祠祀事。奔流星入鬼質﹐大臣有戮死者。

流星干犯柳﹐周國亡﹐期九十日﹔入柳﹐名木有來者﹔若出之﹐名木有出者。

流星干犯星﹐國有兵﹐不出一百八十日﹔入星﹐客有急事來使者﹔若出星﹐王者以急事出使﹐期一百八十日﹐若一年入星。一曰﹕天下更令﹐有徒入﹐期三年﹐以有急來使於諸侯也。

流星入張﹐諸侯有誅者﹐若人君使人於諸侯。一曰﹕天下更令﹐有移徙﹐期三年。出張﹐諸侯有受賜者。

流星干犯翼﹐國用大兵﹐大臣有憂﹐遠期一百八十日。入翼﹐其國用兵﹐大臣有憂﹔若抵翼﹐天子下尊諸侯﹐期半年﹔出翼﹐滿國受賜恩者。

流星入軫﹐兵喪並起﹐近期半年﹐遠一年。國車爲幣﹐王者應之以善之令﹐卽無咎﹔出軫﹐臣有出使者﹐以車爲幣﹐入長沙﹐天子有逃﹐王無居憂也。

又﹐流星入犯角﹐口舌。帝王起止行事抑挫者﹐春犯疾疫﹐夏犯口舌﹐女子妖言﹐秋犯死喪﹐冬犯賢良用事。

流星犯亢﹐府車憂。春夏犯﹐大妖言﹐王者憂﹔秋犯﹐其分疫﹔冬犯﹐盜賊起﹐水災。

流星犯氐﹐祕閣官有事。春秋犯﹐其有貶職者﹔冬夏犯﹐雨旱。

流星犯衝房﹐大兵起。一雲大水災。春夏犯﹐土官憂﹔秋冬犯﹐人大饑﹐太宰反。

流星犯心﹐其星動﹐主有憂﹐春夏火災﹐秋冬犯。衝中星者﹐天子有人行直言﹐天子憂國。

流星犯衝尾﹐后妃有貶黜。春夏犯﹐後宮口舌起﹔秋冬犯﹐賢良用事﹐妖言被誅﹐佞者受誅。

流星犯箕﹐春夏犯﹐金玉貴﹔秋冬犯﹐土功興﹐王者大作宮殿﹐峻城隍。

流星犯斗﹐宰相有憂。春犯﹐天子夭壽﹔夏犯﹐水災﹔秋犯﹐宰相黜陟者﹔冬犯斗魁﹐大臣逆。

流星犯牛﹐王欲攺事出﹐春犯﹐五穀熟﹔秋冬犯﹐五穀貴。一雲水災。

流星犯女﹐布帛貴。春夏犯﹐大雨澇﹔秋冬犯﹐繒絮貴﹐天下蠶不收。

流星犯虛﹐天下哭泣。春夏犯﹐廟官憂﹔秋冬犯﹐天子將兵出野。

流星犯危﹐祭祀事動。春夏犯﹐水災﹐溝洫浚﹔秋冬犯﹐口舌大起﹐毀者辱。犯墳墓﹐冢官有事。

流星犯室﹐軍事乏糧。夏犯﹐將帥出﹔秋冬犯﹐水溢決﹐土功興。

流星犯壁﹐賢良受用。春夏犯﹐文章者用﹔秋冬犯﹐道術興行。

流星犯奎﹐武庫用事。春夏犯﹐金革興﹔秋冬犯﹐百川溢﹐水災。

流星犯婁﹐五祀官用事。春夏犯﹐園囿興作﹔秋冬犯﹐犧牲貴。流星使數犯﹐人多死也。

流星犯胃﹐主倉廩大出。春夏犯﹐谷大貴﹔秋冬犯﹐倉稟空﹐五穀菽麥大貴﹐人民相食。

流星光流入昴﹐胡王死。春夏犯﹐其分君昌邦﹔秋冬犯﹐有赦﹐期一月。

流星犯畢﹐邊兵大起。春夏犯﹐流血爲災﹔秋冬犯﹐大災﹐魚行人道。

流星犯觜﹐君王欲行斬殺事。春夏犯﹐多雨﹔秋冬犯口者﹐大風大雨﹐人民多病。

流星犯參﹐邊兵大起。春夏犯﹐名將死﹔秋冬犯﹐猛將受用。流星犯玉井者﹐天下大兵﹐流血成川。

流星大光﹐犯衝東井﹐有大使至﹐主大憂。春夏犯﹐秦地亂。一云﹕主百川溢。秋冬犯﹐宮中憂﹐人多死﹐魚鹽賤。

流星犯鬼﹐帝王威政﹐斬姦謀。春夏犯﹐政事不明﹔秋冬犯積屍﹐天子多疾病。

流星長數丈入柳者﹐王者有火災。春夏犯﹐帝王必發急使﹔秋冬犯者﹐後室口舌起﹐內有姦私事。

流星雙入星。五穀不熟。春夏犯第三星﹐兵大起﹔秋冬犯衝﹐水災﹐王者之憂。

流星犯張﹐廚官有事。一云病。春夏四季災﹐五穀不登﹔冬犯﹐魚行人道中﹐鹽大貴。

流星犯翼﹐主昌邦。春犯官憂﹔秋犯﹐土功用事﹔冬從上。

流星犯軫﹐庫藏空。春夏犯﹐革皮用事﹐秋冬犯﹐水旱不調。

流星犯中外官占第四十四

流星入攝提﹐外國以兵爲使來者﹐若有急走﹐王者以兵出使。

觸破大角﹐兵眾四合有急﹔又刺大角﹐主失位。

入乾天市﹐色陷白﹐萬物貴﹔亦必有火災﹐人多病。

抵帝席﹐諸侯兵起﹐臣謀主﹐若貴人更攺大令﹐期三年。

入抵東西咸﹐妃後出入不得時﹔徭役自恣﹔一曰﹕女主亂宮﹐王者憂﹐期一年﹐遠三年。

入建星﹐天下謀﹐色赤者昌。

入天江﹐有大水﹐河海溢﹐人民饑。

入離珠﹐兵起宮中﹐有憂有罪者。

入天大將軍﹐大將軍驚出。

出五車﹐色白﹐諸侯以車爲憂﹔色黃﹐受賀﹔色赤﹐主兵﹐車騎滿野﹔靑黑﹐主死﹔各以其日辰占之。

抵天關﹐天下有急兵﹐關道有阻﹐若多盜賊﹐人民憂﹐期半年﹐遠一年。

入南河﹐有喪兵起﹐防戍有憂。一曰﹕爲旱兵。

入北河﹐胡兵起﹐來入中國﹐若關梁阻塞。

入五諸侯﹐諸侯有大喪。以星所入日﹐占其國﹐出諸侯﹐諸侯有反者。其星中散絕﹐諸侯坐其咎殃。

入抵積水﹐有大水﹐舟船用﹐人大饑。

抵積薪﹐爲憂﹐若廚官有罪者。

入水位﹐天下有水﹐河溢流﹐天下五穀不生﹐人流大饑﹐期三年。

流星散出軒轅間﹐女子多讒亂。

流星大如甕﹐出大陵西﹐下必有積屍。

入抵少微﹐賢良集道﹐衛士用。一曰﹕能人多來者﹐不出其年。

入太微﹐有兵起﹐外國以急有使采。不出其年。

流星入太微東西門﹐大兵起﹐大臣爲亂﹐貴人多死﹐若有謀﹐近期一年﹐中二年﹐遠三年。出太微端門﹐天子之使出﹐各以其野﹐命其國﹐期不出二年。

入太微﹐犯黃帝座﹐大人易﹐東西犯者皆死士。抵帝座﹐天下亂﹐臣戮主﹐國移政﹐期不出三年。

流星犯四帝座﹐輔臣有誅﹐執政者憂﹐貴人多死﹐期三年。

抵屏星﹐尙書有憂。若有死者﹐期半年﹐遠一年。

流星犯入太微﹐使還。

流星犯內屏星﹐王者大憂。犯郎位﹐所主大臣憂。

犯內五諸侯﹐宰相被辱。

犯三公內坐﹐相憂。

犯郎位﹐主者被黜貶。

犯九卿內座﹐王者大憂。一云病疾。

流星犯衝左右攝提者﹐公卿不安攺動者。

犯衝大角﹐大使出﹐王道正﹐帝道昌﹐人樂。

犯梗河﹐王者不安。

犯天市垣﹐王者憂。

犯衝貫索﹐人饑疾病﹐王者大憂。

犯衝螣蛇﹐水虫受戮﹐口舌大起。一云魚鹽大貴﹐一雲龍見。

犯衝東西咸﹐大水﹐百川決溢。

犯河鼓﹐天下雷﹐非時鳴﹐水虫死。

犯衝天棓﹐兵革興﹐盜賊大起。

犯建星﹐王道平寧。

犯衝閣道﹐帝王欲使出。

犯衝大陵﹐冢官憂。

犯捲舌﹐多讒諛。

犯衝五車﹐水旱不調﹐人君憂。一云五諸侯憂。

犯衝天船﹐天下水災﹐魚行人道。

犯衝匏瓜﹐天下不安。

犯衝織女﹐主不寧﹐諸侯大憂。

犯天津﹐水災。

犯漸臺﹐宮殿火災。一云帝出走。

犯左右更﹐太史失錯。

犯衝輦道﹐帝王出獵。

流星者﹐帝之使也。入太微宮及諸內座﹐爲使遠﹔出諸內座﹐爲使出外也。

流星衝紫微宮垣者﹐使遠采見﹐期三日內。

衝入勾陳者﹐遠見天子﹐不出七日三日。

犯華蓋者﹐還使有功慶。出華蓋內﹐內使發﹐不過三日。

犯五帝內座﹐邊兵出﹐帝有大使出。一云﹕大將軍出。

流星入五帝內座﹐使還見主。

犯六甲﹐賢良見用。

犯北斗﹐兵大起﹐還回﹐使者奏事﹐內亂爲災。

犯大理﹐貴人入獄﹔獄官憂。

入北極者﹐內使出。

衝天皇大帝﹐人主有憂。

衝文昌﹐公卿有大憂。一云﹕文書事。

犯太陽守﹐外國有使至�。

犯天槍﹐王者憂﹐兵革起。

犯天牀﹐謀兵動﹐王者憂。

犯四輔﹐帝王被迫。

犯三公﹐宰相憂。一云被免。

犯天相﹐王者憂。

犯內階﹐使者至。一云陰謀事。

犯天理﹐帝王欲振威﹐諸侯者殂。

犯柱史﹐柱史大憂。

犯女史﹐史官憂。

犯衝入天柱﹐主憂﹐有大使還。衝出天柱者﹐帝發大使出﹐振威天下。

流星入平星﹐執令臣有憂。若有罪﹔出平星﹐臣有黜﹐期半年。

犯庫樓﹐主者大憂。一云兵起。

犯衝鰲星﹐水虫死﹐魚大貴。

犯天淵﹐天下水﹐江海溢﹐百川決溢。

犯衝天雞﹐兵起方霸。

犯羽林軍﹐大軍散。一云﹕大兵起﹐主憂將帥。

犯天倉﹐倉廩出﹐五穀大貴﹐人民大饑﹐主憂。

犯天屎﹐人民多病。

犯衝軍市﹐人大饑。

犯土司空﹐天下兵大動﹐人民饑﹐男不得耕﹐女不得織﹔荒亂災起。

犯衝弧星﹐夷狄大起﹐兵大動﹐流血爲災。

犯衝九坎﹐主者大憂。王憂後病。

衝壘壁陣﹐犯土公﹐所主憂受辱。

入羽林軍﹐兵大起﹐士卒發﹐將軍有出者﹐期三年。

犯衝南極丈人﹐天下人民歌樂﹐風雨順時﹐帝王淸泰﹐諸侯慶賀﹐國昌。

客星干犯列宿占第四十五

客星者﹐非其常有﹐偶見於天﹐皆天皇大帝之使者﹐以告咎罰之精也。

客星干犯兩角者﹐軍起不戰﹐邦有大喪。其色赤戰﹐所指必有破軍侵城﹐期七十日﹐或三年。他星入左角﹐兵吏有來系者。色赤兵系也﹐黃土功﹐色白義﹐黑色死﹐靑色憂。守左角﹐色赤﹐天下大旱﹐五穀不成﹔守右角﹐大水。

客星干犯亢﹐中國不安﹐兵起政亂﹐期一年。有星出右角間入亢﹐色赤有兵﹐白有過客﹐黑有過喪。入亢﹐有兵戰﹐士卒行﹐期不出九十日﹐天下大亂。出氐入亢中而散﹐人主有病﹐從帶下而上。守亢﹐國有臣不祥。

客星干犯入氐中﹐後宮有亂﹐暴兵動﹐期半年﹐遠一年。出氐﹐君有疾於國外﹐色黃白與兩星齊﹐期十日而赦﹐去二星一尺﹐期六十日赦﹔去兩星二尺﹐期百日赦。有星入氐﹐黑色大水﹐其國有攺主﹐廊廟有憂﹔赤有兵﹐在廟中﹐近臣誅﹐殺貴人﹔逆守乘氐﹐諸侯王者坐法者﹐誅絕無後。

客星干犯房﹐主國空﹐兵起﹐人饑﹐骨肉相殘。入房﹐有大臣殺其君。又曰﹕入天府﹐天下有喪﹐更令之事﹐若有急令。出房﹐在陽﹐爲喪旱饑﹔在陰﹐爲水兵饑。干犯鉤鈐﹐王宮大亂﹐不出二年。

客星入心﹐諸侯有來使者﹐出心﹐君使人於諸侯。色赤兵﹐黃土功﹐色靑使者憂﹐色黑客凶。入太子宮﹐太子益官。赤星入心左星﹐太子有兵﹔入右星﹐庶子有兵。赤星大如缽大﹐赤如雞冠﹐而入心﹐人主遇賊。其出心也﹐行道甚遠﹐人主戮於千里外。客犯乘守心者﹐大旱﹐天下愼火﹐近期十日﹐遠期一年。

客星入尾﹐歲饑﹐人相食﹐多死者﹐北夷大饑來降﹐宮中忌之。天下大抵﹐一東一西﹐一南一北﹐男不得耕﹐女不得織。出入尾﹐皇后有去宮者。一曰﹕賤女有暴貴者。君使人於諸侯﹐備賊臣﹐兵革罷﹐天下大饑﹐歲多大風大雨。

客星入箕中﹐天下大饑﹐人相食﹐人多徙棄﹐國多土功﹐北夷大饑﹐來歸中國﹐大風雨。捨箕﹐秋多水﹐干犯同。

客干犯南斗度﹐其國必亂﹐兵大起﹐期一年。入斗中三尺﹐三日不去﹐城郭閉﹐道路有阻﹐貴人坐之。入鈇鑕﹐士卒殺傷﹐其國將亡﹐外國來降。入斗﹐諸侯客有來見天子者﹔出斗﹐天子使人之諸侯。色靑憂﹐赤兵﹐黃士功﹐白義﹐黑凶。入斗中﹐三日三犯﹐天下有赦﹐期三月。守斗﹐天下大喜得福。客守斗﹐兵家憂。

客入牛﹐諸侯有客來﹐以四足虫爲幣。出牛﹐君使人之使諸侯﹐以四足虫爲幣。色靑病﹐黑死不至。客出牛﹐兵起﹐大將出﹐關梁阻塞﹐地大動﹐牛馬貴三倍﹐期二年。入牛﹐臣謀主﹐五穀不登。守牛﹐越有喜象獻中國。客入牛﹐盜賊在江海﹐歲多水。

客干犯女﹐鄰國有以妓女來進﹐妾遷爲後。入女﹐畱不去﹐天下諸侯王者阻塞。出女或守女﹐宮人有憂﹐女主憂﹐後起宮門﹐貴人有死﹐期一年﹐遠二年﹐有嫁女事﹐黃吉﹐靑黑凶﹐赤憂。暴出女﹐女主戮死﹐期一年。他星出禦女﹐女有出者。赤星守女﹐女喪。守女﹐南邦獻女﹐賤女暴貴﹔守女﹐糴貴。

客星干犯虛中﹐有哭泣之事﹐有井田之法﹑攺制之事。入虛中﹐有軍在外﹐大饑﹐將離散﹐卒死亡﹐天下有大令。入中三日﹐彊環繞之﹐赦﹐期七十日。入虛﹐赤色有赦﹐白爲幣客來者。出虛﹐大臣亂﹐兵大起﹐國有喪﹐天下哭泣﹐期三年。守虛﹐共國兵起﹐近期一年﹐遠二年﹐當有哭泣。

客星犯危﹐國有哭泣事。一曰﹕雨水五穀不收﹐人相食於道。入危﹐有土功﹐王者築宮室﹐不出一年﹐大饑﹐年無全食。出危中﹐大水﹐一曰大饑。

魏景初二年十月癸巳﹐客星見危﹐逆行在離宮北﹑螣蛇南﹐甲辰犯宗皇﹐己酉滅。占曰﹕客星所出﹐有兵喪﹐虛危爲宗廟﹐又近墳墓﹐宮中將有大喪﹐就先君於宗廟﹐皆王者崩隕之象。三年正月﹐明帝崩之驗也。

客星入室中﹐天子有憂﹐順行有徳﹐逆行凶。黑星入廟﹐人主有藥死。不然﹐有藥人主者。客星入室﹐有陰雨﹐垣墻無立者。客捨室﹐其國作宗廟﹐多土功事。畱不去﹐匈奴有兵來。客星干犯東壁﹐有帝者死﹔捨壁﹐牛馬多疫。入守東壁﹐諸侯相謀﹐有赤星從東壁入西壁﹐臣殺其主。

客星犯奎﹐國有溝瀆之事。入奎﹐破軍殺將﹐邊兵大動﹐土功起。赤星逆行﹐從婁至奎﹐有兵。守奎﹐主有憂﹐大人當之﹐又魯國兵起。

客星犯婁﹐國有大兵﹐四時絕祠﹐﹝婁主苑牧給享﹐祀天以奉事﹐孝也。王者以乘天法古。﹞遠不出三年。入婁﹐外夷兵有聚眾之事﹐三日環繞之﹐天下有赦﹐期七十日。守婁﹐天下大虛﹐或天下奪主權﹐布帛貴。守犯婁﹐天下欲分社稷者﹐白衣自立﹐牛馬貴。

客星入胃﹐王者有倉廩之事。出胃﹐王者備四夷。臣彊淩君﹐國有大兵﹐天下發粟﹐金銅之事﹐期半年﹐遠一年﹐粟滅。守胃﹐國宮有大兵﹐焚燒其倉。入天獄中二月﹐天下有赦五日。

客星入昴﹐有白衣會於國內。他星入昴﹐貴人有急獄。他星出昴﹐兵眾滿野。客星守昴﹐胡有兵﹐天下多亂。犯守昴﹐讒諛賊臣在內。諸侯謀上。一曰﹕白衣聚謀慮。

客星入畢﹐邊兵動﹐又十二月﹐天下有赦﹐期五月。入畢口﹐與兩股齊者。有走主。又曰﹕期三十日﹐兵發。一曰﹕期十日﹐兵罷。其去也﹐視其東西南北所往及所主近宿﹐或受兵。他星入畢﹐有兵革謀。客星入畢口﹐畱不去﹐馬貴。一曰牛貴。守天子﹐嗣無後。守附耳﹐有兵﹐一曰邊兵尢甚。

客星干犯觜﹐若暴出觜﹐中臣與外臣﹐謀殺其主﹐星遊行明﹐覺不得成﹐不行不明不覺﹐期一月。守觜﹐西戎侵動﹐欲爲君者﹐崇禮以制﹐則國安。干犯觜﹐國破亡。入觜﹐車馬有急﹐期五月﹐四月有大喪。

客星入參中央星﹐色白﹐縣令有賜﹐若伐。色靑黑﹐縣令有罪﹐又云﹕邊有暴兵起﹐邊城圍而壞。入伐﹐有兵不足以傷。又曰﹐入天尉中十日﹐宮中有自殺者。入其陽爲男﹐入其陰爲女﹐皆期三十日。出參﹐邊有兵起﹐城圍﹐客軍入國。若有戰﹐期不出二年。客星出參﹐鈇鑕兵出﹔入參﹐鈇鑕兵入。赤星出參武卒﹐若守之天尉中﹐媵嫡相拒。守參者。老人多死﹐馬貴。入守參﹐諸侯國當之﹐伐誅大臣。

客星犯井﹐國有大土功之事﹐小兒妖言。入東井﹐五穀不登﹐糴貴﹐有客以水令來者﹔出東井﹐宮中火起﹐大人憂﹐及爲亂兵起﹐將軍憂﹐若白衣有自立﹐其國必破﹐期三年。守井﹐大臣亂﹐入鉞﹐外兵愈殺其將士卒。

客星犯鬼﹐國有非次自立﹐必敗亡。守天屍﹐帝王亡﹐天下多病。入屍﹐金玉貴﹐三日一環之﹐有赦。出鬼﹐其國有喪﹐出南爲人君﹐出北爲女主﹐左爲太子﹐右爲庶子。或守四星﹐隨其所犯發之﹐期不出二年。守鬼﹐五十日不去﹐國有大喪﹐兵起﹐將軍戰於野﹐當有死﹐期不出一年。若守西﹐若從西入鬼﹐老人死﹔若從東入鬼﹐少年死。干犯守鬼﹐天下有喪﹐陽爲君﹐陰爲臣﹐若左太子﹐右貴臣﹐又隨所主事﹐王者發之﹐不出七十日。

客星干犯柳﹐周當之﹐期九十日﹐入柳﹐兵大起﹐人大怨﹐若布帛繒絮貴﹐蒼星出柳捨﹐殺邊將諸侯。守柳﹐庫兵大發﹐天下有爲王者。犯守柳﹐王者賜邊臣。

客星入七星﹐有立太子者﹐若有苛令。客星爲死喪﹐客星畱不去左右中﹐以火爲憂﹔守星﹐周有大賢﹐兵大起﹐道路多水潦。一曰﹕溝渠道路阻塞。一曰﹕水大出。

客星入張﹐有賜客之事。出入張﹐君使客賜諸侯。出張﹐白衣同姓有自立﹐天下更令﹐有徙民﹐君使人放諸侯﹔守張﹐楚周有隱士。不去﹐滿三十日﹐有亡國死王﹐臣戮其主﹐小人謀貴﹐禍及嗣子﹐期三年﹐食中有毒﹐鄰國有獻食物者﹐天下酒大出﹐天子以爲憂敗。出張若守之﹐白衣自立者。犯守張﹐天子以酒爲憂。

客星干犯翼﹐國有兵﹐大臣憂﹐遠期百八十日。﹝與流星同。﹞出翼﹐將軍謀反﹐兵大起﹐必有戰﹐邊兵有大急﹐同姓諸侯有自立者。若大水﹐五穀傷﹐人民饑﹐去其邦﹐期三年。守翼﹐君弱臣彊﹐四夷王。客星明大守翼﹐大水﹐江海決溢﹐四海道路阻塞﹐魚龍死於陸路。

赤星入軫﹐輕車入﹔出軫﹐輕車出。客星出軫﹐若有白衣自立者﹐大國多害﹐有喪﹐兵革起﹐天下有逃主﹐期不出一年﹐遠三年。守軫﹐國有自立者﹐大國憂多害。守軫﹐兵大起﹐邊境尢甚。守軫﹐天下有山崩﹐若水溢出地。入長沙﹐天下有逃亡。一曰兵盡散。

客星犯中外官占第四十六

客星入攝提座﹐謀臣在側﹐聖人受制。

出大角﹐兵起﹐天下亂。若守之二十日已上﹐王者惡之﹐國易政﹐期三年。

干犯天市﹐所犯者誅。

干犯帝座﹐人民大亂﹐宮朝徙大臣﹐期三年。

守東西咸﹐人主淫泱失道。

入天江﹐津關絕﹐道路阻塞。一曰﹕河津吏有憂。

干犯建星﹐王者失道﹐貴者誅﹐賢士逃亡。

犯離珠﹐後宮凶。

守天大將軍﹐大將憂。干犯五車。兵起滿野﹐天下半傾﹐百姓徙居﹐去其鄕土﹐期三年﹔守﹐五穀貴。

入天關﹐天下有急﹐關市閉塞﹐人多疾病﹐多盜賊。

出南河戒﹐有男喪事於外﹐暈三重﹐必有降城。一曰﹕客干犯兩戒間﹐天子出走﹐大臣執勢﹐王者以赦除咎﹐羣臣天子以寧。入北河﹐多胡爲異兵。

干犯五諸侯﹐王室亂﹐大兵起﹐天下宮廟不祀。出五諸侯﹐大臣有憂﹐若執政臣得罪。一曰﹕議臣有黜。赤星守五諸侯﹐天下大亂。

干犯積水﹐兵起宮門﹐宗廟毀絕﹐大臣憂。出積水﹐天下水溝爲災﹐土功堤防之事﹐期不出一年。

出積薪﹐有憂﹐若以薪蒿之事而致罪。

干犯水位﹐水道閉塞﹐伏兵在水中﹐以水爲害。出水位﹐爲水官有憂﹐若臣下有謀兵起﹐期三年。

干犯軒轅﹐近者誅滅宋族﹐王以赦除咎。入軒轅﹐有遠客來者。

入東門﹐有夷人從外來降。

干犯少微﹐白衣聚﹐王者凶﹐術士不彰﹐智者逃亡﹐期三年。入少微﹐姦臣眾﹔出少微﹐術士用﹐及功巧﹐王用之。

入端門仍出﹐其國大患﹐天下亂﹐以色占之。出左掖門﹐其國憂﹔出東門﹐旱﹔出右門﹐亂﹔出西門﹐國亂及大水。

入太微庭中﹐出端門﹐天下大亂﹐王憂﹐國易政﹐期三年。他星入太微﹐色白潤澤者有赦。入太微中﹐兵大起﹐有客賊來入國﹐守之十日不出﹐其災成。在陽爲男﹐在陰爲女﹐不出三十日。入天子宮十日而成句巳﹐天下有赦。入太微中乘守者﹐有殃﹔出太微﹐國有兵喪。

入太微﹐犯黃帝座﹐天子憂﹐臣謀主﹐至座而還﹐謀不成﹐反受其殃。犯之十日已上﹐臣謀成﹐期不出一年。抵帝座﹐天子有喪﹔抵座旁﹐臣有反。有赤星銳如鉤抵座星﹐天子兵驚﹐一曰火驚。黑星抵帝座﹐天子惡之。客星有犯乘守內屏星者﹐爲君臣失禮﹐而輔臣有諫者免罷。

客星入紫微﹐王室有兵喪。

客星出平星﹐賦斂之臣有罪﹔若庫使不忠﹐當有廢黜﹐期不出一年。

守羽林軍天陣﹐兵戈大起。

乙巳占卷第八

彗孛占第四十七

長星﹐狀如帚﹔孛星圓﹐狀如粉絮﹐孛孛然﹐皆逆亂凶。孛之气狀𨿽異﹐爲殃一也﹐爲兵喪﹐除舊布新之象。餘災不盡﹐爲兵喪水旱﹐凶饑暴疾。長大見久﹐災深﹔短小見速﹐災淺。彗孛所當之國受其殃。

彗孛干犯月五星﹐有兵喪﹐中國兵動﹐四夷來侵﹐百姓不安。

凡彗孛見﹐亦爲大臣謀反﹐以家坐罪﹐破軍流血﹐死人如麻﹐哭泣之聲徧天下﹐臣殺君﹐子殺父﹐妻害夫﹐小淩長﹐眾暴寡﹐百姓不安﹐干戈並興﹐四夷來侵﹐國兵不出﹐饑疫死亡之事。

凡戰﹐兩軍相當﹐執本者勝﹔隨彗所指處以討之焉。

彗星有行有止﹐行者則事小﹐止者則事大﹐各在邦以直事國分占之。

彗孛入列宿占第四十八

彗孛出行﹐歷二十八宿。畱捨出見﹐百日不去﹐三年應之。五十日已上﹐五年應之。二百日已上﹐七年應之﹐災深。

彗孛干犯兩角間﹐白者﹐軍起不戰﹐邦有大喪﹔其色赤﹐戰﹐芒所指﹐必有破軍侵城﹐期七十日﹐或三年。與彗孛出角﹐天下大亂﹐更攺易王﹐暴兵起﹐必有戰﹐近期三年﹐中五年﹐遠九年。彗入出角﹐長可七八尺﹐天下更攺。金火守之﹐兵大用。

彗出亢﹐天下大饑﹐其國有兵喪﹐人民多疫﹐人相食﹐不出三年。彗出亢﹐天子失徳﹐天下大亂﹐有大水﹑兵疫。

彗干犯氐﹐大赦﹐天子失徳﹐米大貴。彗出氐中﹐天下大赦﹐其滅氐﹐大疾惡﹐米大貴﹐兵起。彗孛起氐中﹐天子不安宮﹐移徙﹐失徳﹐易政。

彗起房出﹐天子行爲無道﹐諸侯守兵守國。彗孛貫房﹐王室大亂。彗干犯鉤鈐﹐王宮大亂﹐不出三年。

彗出心﹐兵起宮中﹐劍戟交鋒。大臣相疑﹐有戮死者﹐近期七日﹐中七十日﹐遠百八十日。彗出心﹐居守之﹐天子有喪﹐徳令不行﹐蝗虫大起﹐人民饑﹐流去其鄕﹐期一年﹐遠六年。

彗出入尾﹐後相貴臣誅﹐兵起宮門﹐宮人走出﹐國易政﹐近一年﹐中二年﹐遠三年。彗孛干犯尾﹐後有以珠玉簪珥惑天子者﹐誣讒大起﹐後相貴臣誅﹐宮人走出﹐兵起宮門﹐歲多土功﹐近期百八十日﹐遠一年。

彗出箕﹐夷狄爲亂﹐大兵起﹐天下大旱﹐米貴十倍﹐大饑。彗守箕﹐東夷下濕與水居﹐將爲亂。

彗孛長干犯南斗﹐爵祿大臣憂﹐王者病疫﹐臣謀君﹐子謀父﹐弟謀兄﹐是謂無禮﹐諸侯不通﹐天下易政﹐大亂兵起﹐期百八十日﹐遠不出一年。彗出南斗﹐大臣謀反﹐兵水並起﹐天下亂。彗出斗﹐天下皆謀上。

彗犯牛﹐吳越兵起自立﹐三年而滅。彗孛干犯牛﹐中國兵起。彗出牛﹐四夷兵起﹐邊境爲亂﹐來侵中國﹐人主有憂﹐期一年﹐中二年﹐遠三年。彗出牛﹐攺元易號之象。又曰﹕多兵﹐糴貴﹐牛大死。

彗孛干犯須女﹐其邦兵起﹐女爲亂﹐若妾遷爲後﹐王者無信﹐大亂﹐期不出三年﹐退女所親﹐天下安寧。彗出須女﹐其國兵大起﹐女主爲亂﹐王者惡之﹐將軍戮死﹐若以戰亡﹐期不出三年。

彗出虛﹐兵大起﹐天子自將兵於野﹐大戰流血﹐光芒所指﹐國必亡﹐期三年﹐遠五年。彗出虛危之間﹐其國有叛臣﹐兵大起﹐將軍出行﹐國易政﹐期三年。

彗出干犯危﹐其國有叛臣﹐兵大起﹐將軍出﹐國易政﹐若大水﹐人饑﹐期三年。彗孛干犯危﹐其國有叛者﹐兵起﹐大將軍出。

彗孛干犯室﹐先起兵者弱﹐不可以戰﹐戰必亡地﹐主將必亡﹐去之吉﹐期百八十日﹐遠二年。一云﹕期三年﹐遠六年。又曰﹕彗出室﹐大水。彗出室壁間﹐兵大起﹐若有大喪﹐有亡國死王﹐期不出三年。彗出室﹐天下亂﹐易政。孛見室中﹐後宮且有亂。一曰﹕有徳令。彗犯室﹐先起兵者﹐不可以戰﹐亡地﹐期三年﹐遠六年。

彗孛犯壁﹐且其國起兵大災﹐廟堂四門流血﹐天下降。彗干犯出壁﹐王者兵起﹐毀壞宗廟﹐四門伐兵﹐流血滂滂﹐人民惶惶﹐莫知其殃﹐近期一年﹐中三年﹐遠五年。

彗孛干犯奎﹐其國君出戰﹐大饑﹐人相食﹐國無繼嗣﹐近期一年﹐遠三年。彗孛出奎﹐西北舉兵伐中國。其下食石千錢﹐天下大水﹐庫兵悉出﹐禍在彊侯外夷﹐相應首謀﹐期三年。彗出奎﹐魯國兵起。

彗孛干犯婁﹐國有大兵﹐四時絕祀﹐遠不出三年。彗出婁﹐國有大兵﹐四時絕祀﹐有亡國﹐先旱後水﹐人民亂﹐饑死﹐五穀大貴﹐糴無價﹐期一年﹐遠三年。彗孛干犯出婁﹐五穀不成﹐倉廩空虛﹐六畜疫。

彗出胃﹐五穀不成﹐倉廩空虛。彗孛出昴胃之間﹐狀如竹竿而倚﹐此出爲兵起戒﹐此太白之變見﹐不過一年﹐其國兵起﹐若有喪。彗出胃﹐大臣爲亂﹐天下兵起﹐五穀不登﹐人民饑﹐京都國倉﹐悉皆空虛﹐期三年﹐中五年﹐遠七年。彗出胃昴之間﹐狀如竹帚﹐有兵災﹐大臣爲亂﹐君弱臣彊﹐邊兵大起﹐天子憂之﹐人民驚恐﹐國王有憂﹐期一年﹐中二年﹐遠三年。彗孛出胃昴之間﹐大國兵起。

彗孛干犯昴﹐大臣爲亂﹐國兵大起﹐期一年。彗孛出昴﹐赦。

彗孛犯畢﹐必有丈夫數萬人。彗孛犯畢﹐邊大戰﹐中原流血﹐彗出畢觜之間﹐小而長﹐狀如長竿﹐上有壘壘然。此出爲兵戰戒﹐此塡星之變見﹐不過一年﹐兵起宮中﹐女主有殃。

彗孛守畢柄﹐侯邑益土﹔守畢口﹐中邦相亂易政﹐邑君大臣當之。

彗干犯觜﹐國兵起﹐天下動擾﹐期一年﹐遠三年。彗出觜﹐其國兵起﹐有失地死主﹐人流﹐大臣出戰﹐下有亡國﹐期三年﹐遠五年。彗見觜﹐必有破國亂軍﹐伏死其辜。

彗孛干犯參﹐其國邊兵大敗﹐其軍亡﹐期一年﹐遠三年﹐彗出參﹐天子更政。彗出參伐﹐天兵蔽地﹐大臣謀反﹐君有憂﹐天子躬甲﹐斧鉞大用﹐兵馬馳道﹐弓弩恆張﹐期三年﹐遠五年。彗孛流入參﹐若出參﹐其年兵起﹐彗干犯東井﹐則大臣誅﹐其國用兵﹐期百八十日。

彗在井﹐大人死﹐見三十日﹐兵將當之﹔見五十日﹐相當之﹔見七十日﹐主當之。彗孛干犯鬼﹐國有大兵橫行﹐近一年﹐遠三年﹐天子以赦除咎。

彗出鬼﹐名曰喪樓見﹐皆以赦應之﹔彗出鬼﹐有喪。

彗出於犯柳﹐國誅大臣﹐兵喪並起。又云﹕彊臣淩主﹐天下傾危﹐其國大旱﹐民以饑死﹐期三年﹐遠五年。彗出柳﹐有兵﹐臣淩主﹐大旱﹐谷貴。

彗干犯七星﹐邦有大亂﹐國主不定﹐兵起宮殿﹐貴臣戮﹐近期七十日﹐遠百八十日。掃出星張之間﹐狀如布﹐從風而靡﹐此爲兵戒﹐熒惑之變也。彗出星張之間﹐狀如炊火﹐且爲兵災﹐熒惑之變。

彗干犯張﹐其國內外用兵﹐主徙宮﹐天下半亡。彗出張﹐大旱﹐谷石三千。

彗干犯翼﹐其國用兵﹐大臣爲憂﹐遠期百八十日。彗出翼軫之間﹐天下皆謀上﹐國有大喪﹐人主死亡﹐必有大兵﹐期其不出三年。彗出翼﹐其國有兵﹐若有喪﹐以水爲饑﹐人多流亡﹐所指有降伏﹐期五年。

彗孛干犯軫﹐兵喪並起﹐近期百八十日﹐遠一年。彗出軫﹐天子崩﹐兵喪並起﹐滿宮門﹐車馬無主﹐人無定居﹐期三年﹐中五年﹐遠九年。王者以赦除咎﹐則災消也。

彗孛入中外官占第四十九

彗出攝提﹐天下亂﹐帝自兵於野﹐兵起宮中﹐王者有憂﹐期不出三年。

彗幹大角﹐長可六七尺﹐天下大亂﹐兵大起﹐國易政﹐期三年。彗出大角﹐大角爲帝座。秦始皇時﹐彗出大角﹐大角亡﹐以亡秦之象。

彗犯天市﹐地震。﹝一雲天紀。﹞彗乾天市﹐所犯者誅。

彗孛犯宦者﹐中外有兵﹐

彗干犯帝座﹐民大亂﹐宮廟徙﹐大臣憂﹐期三年。

彗出東西咸﹐女主淫泱自恣﹐宮門不禁﹐若貴女有憂。

彗幹歷天江﹐大兵攻王國﹐王者以赦解之﹐則國丰年。

彗孛干犯建﹐王者失道﹐忠言誅﹐賢士逃亡。

彗孛犯離珠﹐後宮爲亂﹐若宮人有誅。若守之陽﹐爲大旱﹔守之陰﹐爲大水﹐五穀不登﹐人民饑。

魏陳畱咸熙二年五月﹐彗見王良﹐長丈餘﹐色白﹐東南指﹐十二日滅。占曰﹕王良﹐天子禦馳﹔彗掃之﹐除舊布新之象也。色白爲喪﹐王良在東壁次﹐又並州之分野﹐八月晉文王薨﹐十二月帝遜位於晉。

彗出天大將軍﹐兵大起﹐將軍出﹐旗鼓陳。若守之﹐大將死﹐若有誅﹐期不出三年。

彗孛干犯五車﹐兵滿野﹐天下半傾﹐百姓徙居﹐去其鄕土﹐期三年。

彗出天關﹐兵大起﹐道路不通﹐人多盜賊﹐必有關塞之事﹐人主有憂。彗出天關而守之﹐天下道絕﹐國多盜賊﹐關梁不通﹐人主有憂。

彗出南河﹐蠻越兵起﹐邊戍有憂﹐若關吏有罪者。彗守南河﹐爲大旱﹐守北河﹐胡爲亂﹐來侵中國﹔若守﹐胡軍敗。

彗干犯五諸侯﹐王室大亂﹐兵起﹐天子宮廟不祀。彗出五諸侯﹐執政臣有誅﹐若有被戮者﹐貴人當之﹐主有憂﹐期一年﹐遠五年。

彗孛干犯積水﹐兵起宮門﹐宗廟毀絕﹐大臣有憂。

彗孛干犯積薪﹐有亂臣在宗廟。

彗孛干犯水位﹐水道不通﹐伏兵在水中﹐以水爲害。彗出水位﹐天下以水爲憂﹐有兵起﹐五穀不成﹐人饑。

彗出軒轅﹐皇后有憂﹐若失勢﹐宮人不安﹐人主有憂﹐後宮當之。彗犯軒轅﹐天下大亂﹐易主﹐以五色占期。彗出軒轅﹐若守之﹐天下大亂﹐易王﹐宮門當閉﹐若女主死﹐期三年﹐遠五年。

彗孛干犯少微﹐白衣聚﹐王者凶﹐術士不顯﹐智者逃亡﹐期三年。彗出少微﹐多能臣有戮者﹐若功臣有罪﹐一曰﹕法令臣有誅者。彗出少微﹐士大夫起。

彗孛幹太微﹐天下亂﹐有兵喪﹐大人惡之﹐以色占期﹐亦爲死王。彗孛幹歷太微﹐所歷者亡。出而孛太微﹐天下亂﹐不過三五年﹐必易政﹐以色占期﹐亦爲徙王。

彗如粉絮﹐入太微﹐守五帝座﹐國有崩喪﹐大臣立﹐天下亂﹐大兵起﹐若犯守四帝座﹐輔臣有誅﹐執政者亡﹐期三年。

大彗干犯五帝座﹐王者亡﹐子孫不昌﹐王者修孝於天。奉宗廟郊祠則災除。

狀如帚﹐正赤﹐抵內屏﹐兵也。彗出內屏﹐守衛臣有誅﹐若有罪執法者當之。

彗孛干犯北辰﹐天下有大喪。

彗孛干犯北斗﹐有殺罰。春秋時﹐有孛幹於北斗﹐則齊﹑魯﹑晉﹑鄭﹑宋﹑莒之君並殺亂之禍。

孛東方﹐則楚滅﹐三家﹑田氏分篡齊魯。漢文帝末﹐孛西方﹐後吳楚六國反﹐而誅滅亡。晉太始末至太康初﹐災異數見而晉氏隆盛﹐吳實滅亡﹐天變在吳可知矣。昔漢髙三年﹐孛大角。大角﹐項王以亡﹐漢氏無事﹐此項王先受命也。吳晉之時﹐天下橫分﹐大角孛而吳亡﹐與項氏事同。

彗幹三臺﹐三公誅喪。彗孛幹紫微﹐天下易王。

彗出執法﹐臣有憂﹐政令不行﹐國失綱紀。

彗出羽林﹐軍人反。

魏正始六年八月戊午﹐彗見七星﹐長可二尺﹐色白﹐進至張﹐積二十三日滅。九年三月見昴﹐長六尺﹐色靑白﹐西南指。七月見翼﹐長二尺﹐進至軫﹐積四十二日滅。占曰﹕七星﹑張爲周分野﹐翼﹑軫爲楚﹐昴爲趙魏。彗所以除舊布新﹐主兵喪。嘉平元年﹐司馬懿誅曹爽兄弟及其黨與﹐皆夷三族﹐京師嚴兵。三年﹐誅楚王彪﹐又襲王淩於淮南。淮南﹐東楚也﹐魏諸王幽於鄴。

雜星祆星占第五十

祆星晝見。甘氏曰﹕星與日並出﹐名曰婦女與日爭光﹐武且弱﹐文且彊﹐在邑爲文﹐在野爲兵。

恆星不見。楊泉《物理論》曰﹕凡無名之星﹐一見一不見﹐惟二十八宿度數有當﹐故曰恆。《左氏傳》曰﹕魯莊公時恆星不見﹐夜中﹐星隕如雨。傳曰﹕恆星不見﹐夜明也。《谷梁傳》曰﹕常者在位﹐人君之象。不見者﹐無君之象﹐晉世祖太始四年七月﹐星隕如雨﹐西流星隕﹐民叛吳歸晉之象也。

斗搖占。《呂氏春秋》曰﹕至亂之代﹐有星斗星搖。漢文帝元年﹐中星盡搖﹐上問候星者﹐對曰﹕星搖者﹐民勞也。後伐四夷﹐百姓勞於兵革。京房《易傳》曰﹕星者陰陽之精﹐萬物之體﹐五行之形。其體在下﹐精耀在上。百官之命﹐各因其原﹐飛及行﹐萬人不安。大星隕下﹐陽失其位﹐災害之萌也。其救也﹐人君當悔過﹐反政責躬﹐省徭役﹐安國封侯﹐以寧人爲先﹐則宿星正矣。京房《易傳》曰﹕君不任賢﹐厥祅﹐天雨星。

祅占。《黃帝占》曰﹕祅者﹐五行之气﹐五星之變﹐各見其方﹐以爲災殃。各以五色占﹐知何國吉凶﹐必決矣。行見無道之國﹐失禮之邦﹐爲饑爲兵﹐水旱死亡之徵。《黃帝占》曰﹕凡祅所出﹐形狀不同﹐爲殃一也。其出不過一年﹐若三年﹐必有破國屠城﹐其君死亡﹐天下反亂﹐戰死於野﹐積屍縱橫﹐餘殃不盡﹐爲水旱﹑兵饑﹑疾疫之殃也。

天棓。《河圖》曰﹕歲星之精﹐流爲天棓。班固《天文志》曰﹕歲星嬴而東南﹐變爲天棓。石氏曰﹕天棓出﹐其國凶﹐不可舉事用兵。又曰﹔期三月﹐必破軍拔城。甘氏曰﹕天棓見﹐女主用事。

天槍占。《春秋緯》曰﹕歲星退而南﹐三月生天槍。陽亢變萌﹐義亂兵行﹐諸侯大橫﹐所見國﹐無用兵。《漢書天文志》曰﹕孝文帝時﹐天槍夕出西南。占曰﹕爲兵喪亂。其六年十一月﹐匈奴入上郡雲中﹐漢起兵以衛京師。劉向曰﹕吳楚七國反。

國皇。巫咸曰﹕國皇之大而赤﹐類南極老人也。《春秋考異郵》曰﹕國皇見東南﹐則兵起﹐天下急。司馬彪《天文志》曰﹕孝靈光和中﹐國皇見東南角﹐去地一二丈﹐如炬火狀﹐十餘日不見。占曰﹕國皇爲亂﹐內外有兵喪﹐其後黃巾賊張角燒州郡﹐朝廷遣將討平﹐斬首十餘萬級。

蚩尢旗。《河圖》﹕熒惑之精﹐流爲蚩尢旗﹐類彗而後委曲﹐象旗也。《說苑》曰﹕蚩尢旗﹐五星盈縮之所生。夏氏曰﹕四望無雲﹐獨見赤云﹐蚩尢旗也。《黃帝占》曰﹕蚩尢旗﹐本類彗而後委曲﹐象旗幡﹐長可二三丈。見則王者旗鼓大行﹐徵伐四方﹐兵大起。不然﹐國有大喪﹐期三年﹐中五年﹐遠七年。魏髙貴鄕公元年﹐有白气出南北側﹐廣數丈竟天。王肅曰﹕蚩尢旗也﹐東方有亂乎﹖後毋丘儉據淮南以叛。《春秋運斗樞》曰﹕蚩尢旗幹太微﹐法滅﹐帝死於野。

天讒占。甘氏曰﹕天讒在西南﹐長數丈﹐左右銳﹐出而易處。京房曰﹕天讒出其下﹐相讒爲兵﹐赤地千里﹐枯骨籍籍。《漢書天文志》曰﹔天讒爲天喪。﹝一云兵喪。﹞

旬始。《說苑》曰﹕旬始﹐五星盈縮之所生也。巫咸曰﹕旬始出於北斗旁﹐狀如雄鷄﹐其怒有靑黑﹐象伏鱉。《春秋合誠圖》曰﹕黃彗分爲旬始﹐爲立王之題﹐主亂主招橫﹐見則臣亂兵作﹐諸侯虐﹐期十年﹐聖人起伐﹐羣猾橫恣。《春秋考異郵》曰﹕旬始照其下﹐必有滅王。《漢天文志》曰﹕旬始如鱉﹐一見羣猾橫恣。《玄冥占》曰﹕有如雄鷄﹐其色赤黃﹐其名曰旬始﹐則天下有兵﹐其國不寧﹐期三年。

天狗。《黃帝占》曰﹕天狗者﹐五星之气﹐出西南﹐金火气合﹐名曰天狗。孟康曰﹕天狗有尾﹐旁有短彗﹐下有如狗下食血﹐其軍必敗。石氏曰﹕西北有星﹐長三丈而出﹐水金气交﹐名曰天狗﹐見則大兵起﹐天下大饑﹐人相食。石氏曰﹕夫天狗所下之處﹐必有大戰﹐破軍殺將﹐伏屍流血﹐天狗食之。皆期一年﹐中二年﹐遠三年﹐各以其所下之國占之。郤萌曰﹕出狀赤白有光﹐卽爲天狗﹐其下小小無足。所下之地﹐必流血﹐國易政。《漢天文志》曰﹕哀帝時著天白气﹐廣如一匹布﹐長十餘丈﹐如雷﹐西南行止﹐名曰天狗。傳曰﹕言之不從﹐則有狗禍﹑詩祅。其年人相驚動﹐喧嘩奔走。《春秋緯》﹕天狗如犬奔有聲﹐望之如火﹐見則四方相射。《漢史》云﹕西北有三丈如火﹐名曰天狗﹐出則人相食。《天官》云﹕天狗狀如犬。《鏡星》又曰﹕大流星﹐有聲﹐其止地﹐類狗所墜﹐如火光中天。其下圓﹐如數頃田處﹐上銳﹐見有黃色﹐千里破軍殺將。《漢史》又曰﹕昭明﹐下爲天狗﹐兵起流血﹐占昭明。《洛書》曰﹕昭明見﹐霸者出。《運斗樞》曰﹕昭明有芒角徵也。《河圖》曰﹕太白散爲天狗。又曰﹕有出其狀赤白有光﹐則爲天狗。其下小無足﹐所下國易主。貞觀十三年正月三日日午﹐東南方有聲如雷﹐久而方絕。參驗此徵﹐多是天狗下﹐眾說不同﹐未詳孰是。推亂亡之運﹐此其必天狗乎。

枉矢。《說苑》曰﹕枉矢﹐五星盈縮之所生也。巫咸曰﹕枉矢﹐類大流星﹐色蒼黑﹐蛇行﹐望之如有毛﹐﹝一云目。﹞因長數匹﹐著天。《海中占》曰﹕枉矢﹐類流星﹐望之有毛目﹐可一匹布﹐皎皎著天。見則天下兵大起。將出﹐弓弩用﹐期三年﹐《漢天文志》云﹕枉矢所觸﹐天下之所伐射﹐滅亡之象也。又曰﹔枉矢流﹐以伐亂。又云項羽救巨鹿﹐枉矢西流。占曰﹕枉矢所觸﹐天下之所伐射﹐滅亡之象也。物類莫直於矢﹐今蛇行不能直﹐矢而枉者﹐執矢者不正矣﹐以象項羽執正亂也。

天鋒。宋均曰﹔天鋒﹐彗象矛鋒也。《洪範五行傳》曰﹕漢昭帝時﹐天鋒出西方天市﹐東行過河鼓﹐入營室中﹐占有亂臣戮死。後左將軍上官傑與燕王謀反伏誅。

蓬星。《荊州占》曰﹕蓬星﹐一名王星﹐狀如夜火之光﹐多則四五﹐少則二三。一曰﹔蓬星在西南﹐長數丈﹐左右有光﹐出而易處。《漢書天文志》曰﹕景帝中。三年六月壬戌﹐蓬星見西南﹐在房南﹐去房可二丈﹐大如二斗器﹐白色﹔癸亥﹐在心東北﹐可丈所﹔甲子﹐在尾北﹐可六尺﹔丁卯﹐在箕北﹐近漢稍小﹐且去時大如桃﹔壬申﹐去﹐凡十日。占曰﹕蓬星出﹐必有亂臣。房心間﹐天子宮也﹐是時梁王欲爲漢嗣﹐使人殺漢諍臣袁盎﹐漢欲誅梁大臣﹐斧鉞用﹐梁王恐懼﹐乘車入關﹐伏斧鑕謝罪﹐然後得免也。

气候占第五十一

赤黃气出紫微宮天皇大帝星上﹐有立王。赤气潤澤入紫微宮天皇星上﹐如刀劍﹐天子有喜﹐皇后懷孕事。

赤黃气出紫微宮中東西蕃星﹐天子用錢賜諸侯王﹐又云兵起。

赤气出紫微宮中勾陳星上﹐兵起。

黃白气潤澤﹐如刀劍形﹐入紫微宮﹐守禦女星上﹐天子有男喜事。黃白气正圓如杯碗﹐入紫微宮中﹐有立侯王。一云﹕天子有璧玉事。黃白气入紫微宮中﹐有立侯王。白气如龍如風或類獸飛鳥﹐入紫微宮﹐皆神气﹐客喜。黃白如杯碗正圓﹐入紫宮﹐幸臣有奉獻美食。蒼白气入紫微宮﹐其禍除﹔或入長垣﹐胡人兵起。

蒼白气入勾陳中﹐大司馬戮死。赤气出勾陳中﹐大將戰有功。白气入勾陳中﹐天子立宗廟事。黃白气出勾陳中﹐兵在外告罷事。黃白气入勾陳中﹐將不戰。黑气入勾陳中﹐大司馬軍中死事。黑气入勾陳中﹐其禍除。

蒼黑气入北斗魁中﹐貴臣下獄事。蒼白黑气出北斗魁中﹐大臣禁者其禍除。赤气入北斗魁中﹐大臣斧鑕斬者。黃气入北斗魁中﹐天子出惡令。黃白气入北斗魁中﹐天子左右幸臣有囚者遇徳令。黃白气入北斗魁中﹐集輔星﹐相有喜。

赤气集輔星﹐相有斧鑕之誅。黃白气集輔星﹐相擾。

蒼白气出東西掖門﹐天子憂喪事﹔出太微中﹐其禍除。黃白气潤澤入太微中﹐天子有喜事。赤黃气入太微﹐天子用錢賜玉。赤黃气如箕帚﹐出太微中﹐天子用錢賜美女。赤气如杯碗正圓光明﹐出太微中﹐天子用璧賜諸侯。气上赤下白﹐大如井口﹐從外入﹐壓太微庭者﹐邪臣气﹔其气直者﹐貴臣气﹔出東掖門者﹐兵起﹐將受命。赤气出太微中﹐兵起。一曰立王。赤气入東西掖門﹐內亂兵起﹐入﹐主且有喜事﹐天必應之以雲光影。黃白出宮上﹐若旗有光﹐人主有大喜﹐延年益壽。赤黃气入太微﹐潤澤如帚﹐婦女喜。黃白气如杯碗﹐入太微﹐天子有壁玉喜。黃白气類走獸飛鳥﹐入太微﹐皆神气﹐客喜。黃白气入太微東西掖門﹐天子喜獻見戰。黃白气如杯碗正圓﹐入太微﹐有獻美女者。黃白气太微中﹐有立王。黑气如蛇蚨及龍形﹐在太微庭中宮闕上者﹐白衣之會﹐其同章環太微天庭而入﹐殺主有喪﹐此气皆姦臣讒賊之气。黃白气出東西掖門﹐天子同徳令。一曰﹕云如鳥口在太微﹐有人爲外應。黑气入東西掖門﹐大人憂。

蒼白气如走獸﹐入太微坐旁﹐天子旁有反者。蒼白气如走獸﹐入太微坐旁﹐有反者。蒼白气如走獸﹐入抵太微坐﹐天子有憂。蒼白气入抵太微坐﹐天子喪事。赤靑气出五帝座﹐出南者﹐不出九十日﹐人君失其宮﹐天下不安。赤气直指太微座﹐諸侯內亂。靑气赤气出五帝下﹐入幸臣中﹐不出六十日﹐近臣欲有謀其君者﹐气不明者不成﹐其明者死亡﹐天下大亂。黃气出太子座﹐不出六十日﹐太子卽位。黑气抵太微座左右﹐諸侯死。

蒼白气入郎位﹐中兵起。赤气出郎位﹐多用兵﹐遠出行。黃气潤澤入郎位﹐中郎位受賜。黑气入郎位﹐多有死者。

蒼白气入天棓﹐有喪。蒼白黑气出天棓﹐其禍除。赤气入天棓﹐兵起大將戮死。黑气入天棓﹐大人憂。

黃气入玄牀﹐後宮有子喜。白气有喪。黑气出女牀﹐後宮有死者。靑气後宮病。

靑白气出貫索中﹐其禍除。赤气入貫索中﹐有內亂兵起。黃白气入貫索中﹐天子喜。黃气入貫索中﹐大人惡之。

蒼白黑气出天市﹐其禍除﹐萬物賤。赤气入天市﹐有斧鑕之事。赤气入天市﹐有火憂。赤气入天市﹐五兵器大貴。赤气入天市中﹐有斧鑕之事。赤气入天市﹐兵弩貴。黃白气長二尺如繒布﹐常集天市﹐有神奇物者﹐天子有喜。

蒼白气入南斗﹐多大風。赤气入北斗﹐兵起及宗廟有火憂﹐大旱。黑气入北斗﹐天子使諸侯。

歲星出芒﹐气長三丈﹐三日雨﹐王者不安﹔熒惑出芒﹐气長一丈﹐百日旱﹔塡星出芒﹐气長四丈﹐有土功事﹔太白出芒﹐气長三丈至六丈﹐大風雨起所指處﹔晨星出芒﹐气長一丈﹐大水。

云占第五十二

云如匹布而行﹐若南﹐若東﹐若北﹐若西﹐郡上者﹐其君有憂﹐必有精以去。

四望無雲﹐獨見赤云如立蛇﹐其下有流血出戰。四望無雲﹐獨見赤云如覆船﹐亦其下有戰。

赤雲气如光影見者﹐臣叛﹐不過三年。赤雲气主兵將死﹐客勝﹐主人敗。

赤气覆日如血光﹐大旱﹐人民饑千里。

黑气如大道一條﹐至長明﹐不見頭尾東西者﹐不過三朔﹐大赦天下。

黑气如羣羊豬魚﹐四夷不順。

黑气如斗如羣馬蛇變化﹐爲疾疫﹐人民亡﹐不宜乳婦﹐夷兵欲欺中國﹐宜遣伺候﹐讒言爲惡。

云如一匹布竟天﹐天下兵起。

四望無雲﹐獨見黑雲極天﹐兵大起。

云半天﹐兵起天溝﹐不出三日﹐大雨﹐雨後不占。

四望無雲﹐見赤云如燭火﹐其下戰流血死。

日濛濛無光﹐士卒內亂﹐將軍循法度﹐察有功以自明﹐及有內發﹐止嚴刑而伺姦人謀議。

天陰沈不降雨﹐晝不見日﹐夜不見星月﹐三日已上﹐陰謀起﹐將愼左右及敵使﹔陰五日至七日﹐有陰謀蔽﹐將奪其權﹐此有篡殺事。

天陰﹐日月俱無光﹐晝不見日﹐夜不見星﹐有云障之而不雨﹐此爲君臣俱有陰謀﹐兩敵相當﹐陰相圖議﹔若晝陰夜月出﹐君謀臣﹔若夜陰晝日出﹐臣謀君。

白气如帶一道竟天﹐有暴兵﹔白蛇出﹐長盡天﹐必有暴兵流血﹔白蛇夜出﹐其年兵起。

濛霧者﹐邪气陰來衝陽﹐姦臣謀其君。在天爲濛﹐在人爲霧﹐日月不見爲濛﹐前後人不見爲霧。濛者﹐气也﹐臣以爲非法﹐亂君政﹐霧從夜半至﹐日中不解﹐遂止﹐爲君不悟﹐臣行邪政於百姓。過日中而似雨﹐臣彊﹔夜濛晝明﹐臣謀君﹔晝濛夜明﹐臣得志。

黃雲霧蔽北斗﹐明日雨。赤云掩北斗﹐明日大熱殺人。白雲掩北鬥﹐不過三日雨。靑雲掩北斗﹐立雨﹔天下無雲﹐晴﹔北斗上中下獨有云﹐後五日大雨。

乙巳占卷第九

《易》曰﹕天垂象﹐見吉凶﹐聖人則之。又云﹕觀乎天文﹐以察時變﹔觀乎人文﹐以化成天下。故伏羲畫卦﹐以定逆順之徵﹔軒轅設圖﹐實著陰陽之道。蓋大聖所以通天地之至理﹐極造化之能事﹐體妙綴於神機﹐作範擬於系象。惟神也﹐故冥賾可尋﹔惟機也﹐故幽玄可驗。至若仰觀俯察﹐輔國利民﹐觀毫考微﹐全身保命﹐探禍福之源﹐徵成敗之數﹐賢達所尙﹐由來久矣。淳風不揆庸昧﹐少而研習﹐𨿽著作十餘﹐而每多繁雜﹐輒以負薪餘日﹐綴集眾書﹐考論羣氏﹐錯綜黃咸﹐博聞甘石﹐及以三都鬼谷﹐王霸髙宗﹔略其旨要﹐撮錄祕驗﹐吉凶勝負﹐以類相從﹐勒爲一部﹐聊備遺忘﹐並指圖略﹐例示二三。好道畏命﹐時或覽焉﹐審能精之﹐萬不遺一也。

帝王气象占第五十三

凡天子气﹐內赤外黃﹐正四方所發之處﹐當有王者。若天子欲有遊往處﹐其地亦先發此气﹐遠近數里﹐如法計之。吉凶以日辰相克相生決期﹐亦如支幹數法。

天子气如城門﹐隱隱在气霧中﹐恆帶殺气森森然。

天子气如華蓋﹐在气霧中﹐或有五色﹐又多在晨昏見。

天子气如千石倉﹐在气霧中。

凡王者气發﹐常以王相日多﹐與時及日辰相生﹐其法並在略例中。

天子气五色如山鎭。

天子气如髙樓在霧中。

《洛書》云﹕蒼帝起﹐靑雲扶日﹔赤帝起﹐赤云扶日﹔黃帝起﹐黃雲扶日﹔白帝起﹐白雲扶日﹔黑帝起﹐黑雲扶日。又云﹕气象靑衣人垂手﹐在日西﹐天子之气。

敵上气如龍馬﹐雜色鬱鬱衝天者﹐此皆帝王之气﹐不可擊。若在吾軍﹐戰必大勝。

範增云﹕漢祖气皆爲龍虎或五彩﹐此天子之气也。又云﹕吾使人望沛公﹐其气沖天﹐五色相摻﹐或似人﹐此非人臣之气也。又云﹕气如龜鳳大人﹐有五彩其形﹐隨王時發者﹐皆天子之气﹐多上達於天。

將軍气象占第五十四

將軍之气如龍﹐兩軍相當﹐若發其上﹐則其將猛銳如虎﹐在殺气中。猛將欲行動﹐先發此气﹔若無行動﹐亦有暴兵起﹐吉凶以日辰決之。

猛將气如火煙狀。

猛將气白﹐赤气繞之。

猛將气如山林竹木。

猛將气紫黑如門樓﹐或上黑下赤﹐似黑旗。

猛將气如張弩。

猛將气如塵埃﹐頭銳而卑本大而髙。

兩軍相當﹐敵軍上气如囷倉正白﹐見日益明者﹐猛將气﹐不可擊。

敵上气黃白而轉澤者﹐將有盛徳﹐不可擊。

气靑白而髙﹐將勇大戰﹔前白後靑而髙﹐將弱士勇﹔前大後小﹐將怯不明。

敵上气黑﹑中赤气在前者﹐將精悍不可當。

敵上气靑而疏散者﹐將怯弱。

軍上气發﹐漸漸如雲﹐變作山形者﹐將有深謀﹐不可擊。若在吾軍﹐速戰大勝。

敵上气如交蛇向人﹐此猛將气﹐不可當﹔若在吾軍﹐戰必大勝。

凡赤气上與天連﹐軍中有名將。一云賢將。

軍勝气象占第五十五

凡气上與天連﹐此軍士眾彊盛﹐不可擊﹔若在吾軍﹐可戰必勝。

軍上气如火光﹐將軍勇﹐士卒猛﹐不可擊﹔在吾軍﹐速戰大勝。

軍上气如山堤﹐山上若林木﹐將士驍勇﹐不可與戰﹔若在吾軍﹐戰必大勝。

軍上气如埃塵粉沸﹐其色黃白﹐如旌旗無風而揚﹐揮勢指敵﹐我軍欲勝﹐可急擊之。

有云如三疋帛廣前後大﹐大軍行气也。

兩軍相當﹐敵上白气粉沸如樓﹐緣以赤气者﹐兵銳﹐不可擊﹔在吾軍﹐戰必大勝。

營上气黃白色厚潤重者﹐勿與戰。

兩軍相當﹐有气如人持斧外向﹐敵戰必大勝。

兩軍相當﹐上有气如蛇﹐舉首向敵者﹐戰勝。

敵上气如疋帛者﹐此權軍之气﹐不可攻﹔若在吾軍上﹐戰必大勝。

敵上有云如牽牛﹐不可擊。

遙望軍上云如鬥鷄﹐赤白相隨在軍中﹐得天助﹐不可擊也。

敵上發黃气﹐將士精勇﹐不可擊﹔若在吾軍﹐可用戰。

軍營上有赤黃气﹐上達於天﹐亦不可攻。

凡軍營上有五色气﹐上與天連﹐此天應之軍﹐不可擊。

其气上小下大﹐其軍士日增﹐益士卒。

其軍上气似堤﹐以覆其軍上﹐前後白﹐此勝﹔若覆吾軍者﹐急往擊之﹐大勝。

夫气銳﹑色黃白﹑團而澤者﹐敵將勇猛﹐且士卒能彊戰﹐不可擊。

云如日月﹐而赤气繞之﹐似日月暈狀有光者﹐所見之地大勝﹐不可攻。

敵上有气或云﹐及在中天而及軍上﹐有常此气不變者﹐堅固難攻。

凡雲气似虎居上者﹐勝。

軍上气如塵埃﹑前後髙者﹐將士精銳﹐不可擊。

敵上气如乳虎者﹐難攻。

軍上常有气者﹐其兵難攻。

軍上云如華蓋﹐勿往與戰。

有云狀如鳥飛去﹐所見國戰勝。

云如旌旗如鋒向人者﹐勿與戰。

兩軍相當﹐敵上有气如飛鳥﹐徘徊在其上﹐或來而髙者﹐兵精銳﹐不可擊。

夜黑气出﹐上有赤气臨我軍上﹐敵彊我弱﹐弱能破彊﹐小能擊大﹐大戰大勝﹐小戰小勝。

軍上云如牛馬﹑頭低尾仰者﹐勿與戰。

軍上云如杵形﹐勿戰。

望四方有赤气如鳥﹐在鳥气中如黑人﹐在赤气中如赤杵﹐在鳥气中或如人十十五五﹐及狀如旌旗在鳥气中﹐有赤气在前者﹐敵人精悍﹐不可當。

敵上有云如山﹐兵可托。

有雲長如引素﹐前後銳﹐或一或四﹐黑色有陰謀﹐靑色兵﹐赤色有反﹐黃色急去。

日暈﹐有雲气入暈中者﹐隨所入擊之勝。

有暈有抱﹐所臨者勝。

日暈相交﹐居止者勝。

虹直指﹐順之而擊﹐可勝。

暈有抱有虹﹐順抱者勝。

日旁半暈﹐兩頭尖﹐有戰者﹐隨所指擊之。

軍敗气象占第五十六

有气上黃下白﹐名曰善气﹐所臨之軍﹐欲求和退﹐向北﹐其眾死散﹔向東﹐則不可信﹐眾能爲害﹔向南﹐將死。

敵上气囚廢枯散﹐如馬肝色﹐或如死灰色﹐或類偃蓋﹐或類偃魚﹐皆爲將敗。

敵上气乍見﹐乍聚乍散﹐如霧始起﹐此敗气﹐可擊﹔上大下小﹐士卒日減。

凡軍營上﹐十日無气發﹐此軍必敗﹔而有赤白气乍出卽滅﹐外聲欲戰﹐其實或退散。

黑气如壞山墮軍上者﹐名曰營頭之气﹐其軍必敗。

軍上气如火光夜照人﹐軍士散亂。

軍上气出而半絕者欲敗﹐漸盡者走。一絕一敗﹐再絕再敗﹐三絕三敗。在東發白气者﹐災深。

軍上气如羊形﹐或如豬形﹐此是瓦解之气﹐軍必敗。

敵上有气如雙蛇﹐疾往攻之﹐大勝。

軍上有气﹐中似雙蛇守日﹐急往擊之﹐勿疑﹐必大勝。

軍上气如粉如塵﹐勃勃如煙﹐軍欲敗。

軍上气五色雜亂﹐東西南北不定者﹐其軍欲敗。

軍上气如羣豬在气中﹐此衰气﹐擊之大勝。

軍上有赤气炎降於天﹐士眾亂﹐將死。

赤气如火光從天來﹐流下入軍﹐軍亂將死。

彼軍上有蒼蒼气﹐須臾散﹐擊之必勝﹔在我軍上﹐須自堅守。

軍上有黑气如牛形﹐或如馬形﹐從气霧中下﹐漸漸入軍﹐名曰天狗下食血﹐則軍散敗。

敵上气如羣鳥亂飛﹐衰气也﹐伐之﹐則我軍勝。

望彼軍上气如懸衣﹐如人相隨﹐擊之可得。

望彼軍上气紛紛如轉蓬者﹐急擊之。

望彼軍上气色如揚灰﹐敵欲退去。气蒼黑亂者﹐士卒饑。

兩軍相去十里外﹐望彼軍上气髙﹐而前後白靑散者﹐此敗軍之气﹐擊之可得。

云如覆船車蓋者﹐其軍必敗。

雲气如人頭臨軍營中﹐戰不勝﹐流血積溝渠。

敵上云如羣羊﹐如驚鹿﹐必退走﹐急擊之。

云如捲席﹐如疋帛亂攘者﹐皆爲敗﹐可攻而擒之。

雲气蓋道﹐蔽蒙晝冥者﹐飯不暇釋﹐炊不及熟﹐急去也。

有云如雞兔臨營者﹐軍敗走。

軍上气黑而卑如樓狀﹐軍移必敗。

敵上气如臥人無手足﹐或似車徊亂不起者﹐敗﹐如擊牛﹐凶敗气。

敵上气如雙蛇﹐如飛鳥﹐如決堤垣﹐如壞屋﹐如人相指﹐如人無頭﹐如驚鹿相隨逐﹐如人兩相向﹐皆爲將敗之气。

凡降人气﹐如人皆叉手低頭。又云﹕如人叉手相向。

白气如羣趨入長營﹐連系結百餘里不絕﹐而徘徊須臾﹐气如黑山﹐以黃雲爲緣者﹐欲降服之象也。

敵上气靑而漸黑者﹐將欲死。

雲气如人頭者﹐是將軍失兵眾。

散軍之气﹐如燔生艸之煙﹐前𨿽銳﹐後必退﹐得歲月便擊之必勝。

黑气臨營﹐或聚或散﹐如鳥將宿﹐敵人畏我﹐心意不定﹐終必逃背﹐逼之大勝﹔若在我軍﹐善須安撫。

日暈﹐有气如死蛇屬暈者﹐將軍死﹐兩軍相當﹐不利先舉。

日傍有赤云如懸鐘﹐其下有死將。

日暈四方均等﹐爲力停﹔有缺薄徵細﹐所臨者敗。

日月暈有背气﹐所臨者敗。

軍上有白虹及蜺屈者﹐敗。

軍上有白虹及蜺入營者﹐敗。

日暈﹐气後至﹐先去者敗。凡日月暈與气﹐以先有者爲發﹐以先去者爲敗。

軍上有日旁虹蛻及犯逆之﹐戰者敗。

日暈有四缺﹐在外軍盡散敗。

城勝气象占第五十七

白气從城中南北出者﹐兵不可攻城﹐不可屠城。

中有黑雲如星﹐名曰軍精﹐急解圍去者﹐有突兵出﹐客敗。

城上白气如旌旗者﹐勝。若赤界﹐其兵精銳不可當。

赤云臨城﹐有大喜慶。黃雲臨城﹐有大喜慶。

靑雲從軍城中南北出者﹐城不可攻。

靑色如牛頭觸人者﹐城不可攻。

城中有气出東﹐其光黃﹐此天守城﹐不可伐﹐伐者死。

白气從中出﹐靑气從北入及返回還者﹐軍不得入城。

諸攻城圍邑﹐過旬不雷不雨者﹐爲城有輔﹐疾去之﹐勿攻。

城壘气出於外﹐如火煙者﹐主人欲出戰﹐其气無極者﹐不可攻。

城上气如雙蛇者﹐難攻﹔若前髙後卑者﹐攻之可拔﹔後髙前卑者﹐不可攻。

赤气如杵形﹐從城中出向外者﹐內兵突出﹐主人勝。

城上有云分爲雨彗狀﹐攻不可得。

其城上气不見於外者﹐不可攻。

有赤气從城上出者﹐兵內勝﹐宜備之。

凡攻城﹐有諸气從城出﹐入吾軍上者﹐敵家气也﹐气繞城不入者﹐外兵不得入。

日暈﹐有白虹貫日﹐其城可攻拔。

日暈﹐有靑气從中起四出者﹐圍中勝。

屠城气象占第五十八

赤气在城上﹐黃气四面繞之﹐城中大將死﹐城降。

城上赤气如飛鳥﹐城可攻﹐急擊之﹐則破走。

城上有赤气如破車﹐城可攻。

城上無雲气﹐士卒必敗散。

城營中有赤气﹐狀如貍皮斑及正赤者﹐並破亡將敗。

城上气如死灰色及上下出者﹐城可攻。一云﹐攻城圍邑﹐其气如灰气出而覆其一軍上者﹐多病﹐城可屠﹔气出復入者﹐人欲逃背。

攻城圍邑﹐城上气聚如樓見外者﹐攻之可得。

望城中气起而正上赤﹐可屠。

城營上有云如眾人頭赤色﹐下多流血死喪。

攻城圍邑﹐其上气色如灰﹐一云灰﹐城可屠。气出南北﹐城可克﹔其气出復入城中﹐人欲逃背﹔其气出而東﹐城可攻﹔其气出而西﹐城可降﹔其气出而復其軍上者﹐士多病﹔其气出而髙無所止﹐用日久長。有气從城外者﹐兵欲盜攻。

攻城﹐黑雲臨城者﹐積土固險之象。黑﹐水之气﹐城池之稱。我據城﹐敵不能爲我攻﹐故不可攻。又曰﹕審應而無攻﹐知難而自止﹐因可用智不敗。

有白气如蛇﹐來止敵城上者﹐急攻之﹐小緩則失﹔從其城來指我營者﹐宜急固守。

凡攻城﹐有白气繞城而入城者﹐隨所入﹐急攻之﹐小緩則失﹔從其城來指我營者﹐宜急固守。

攻城﹐若不雨﹐濛霧﹐日死﹐風至﹐兵勝。日色無光爲日死。

雲气如雄雉臨陣﹐其下必有降者。

濛云圍城而入城者﹐外勝得入。

有云如立人五枚﹐或如三牛﹐邊城圍。

城上有蛟頭白﹐內降﹐城可攻﹔若有屈虹從外入城中﹐三日內﹐城可屠。

日重暈而有白虹貫日﹐圍城客勝。

伏兵气象占第五十九

軍上有黑气﹐渾渾圓長﹐赤气在其中﹐其下必有伏兵﹐不可擊。軍當欲戰﹐或長相守者。

望彼軍上白气粉沸﹐起如樓狀﹐其下必有藏兵萬人﹐不可輕擊。

軍行近山林坑谷之間﹐當善防之﹐旣是伏兵之地﹐而上有气者不疑。云紛紛綿綿相絞﹐及似蒿艸數尺﹐車騎爲伏兵。云如布席之狀﹐及似蒿艸尺許﹐此以步卒爲伏兵。

伏兵之气﹐如幢節狀在烏雲中﹐或如赤杵在烏雲中﹐或如烏人在赤雲中。

黑气出營南﹐賊逃吾﹐復有伏兵﹐謹候察之﹐有覆之無遺。

兩軍相當﹐赤气者伏兵之气。若前有赤气﹐前有伏兵﹔後有赤气﹐後有伏兵﹔左右亦如之。察審則知伏兵所在。

軍上有气烏色中有赤气﹐必有伏兵﹐不可攻﹔前有烏气﹐後有白气﹐必有伏兵﹐不可攻。

有云如山﹐兵在外﹐有伏兵。

暴兵气象占第六十

白气如瓜蔓連結﹐部隊相逐﹐須臾罷而復出﹐至八九而來不斷﹐急賊卒至﹐宜防固之。

白气如仙人衣﹐千萬連結﹐部隊相逐﹐罷而復興﹐如是者﹐當有千里兵來﹐所起備之。

黑气敵上﹐來之我軍上﹐欲襲我﹐敵人吉﹐宜備不宜戰﹐敵回﹐從而擊之﹐必得小勝﹔天色蒼茫而有此气﹐依日支幹數﹐內無風雨﹐則所發之方必有暴兵。日克時則凶﹐時克日自消散。此气所發之方﹐當有使人告急﹐一人來則气一條﹐二人來則气二條﹐三人來則气三條﹔若散滿一方﹐則有眾來。期至依支幹數﹐數內有風雨則伏。

壬子日﹐候四望無雲﹐獨見赤云如旌旗﹐其下有兵起。若徧四方者﹐天下盡有兵。

若四望無雲﹐獨見黑雲極天﹐天下兵大起﹔云半天﹐兵半起﹐名天溝﹐三日內有雨﹐災解。

敵欲來者﹐其气上有云﹐下亦有云﹐其下敵必至。

雲气如旌旗﹐賊兵暴起﹐暴兵起如虎。

雲气行人﹐必有暴兵﹔色白而悴者﹐是暴兵起。

气如人持刀盾﹐有云如坐人赤色﹐所臨城邑有卒兵至﹐驚怖﹐須臾去。

赤气如人持節﹐兵未息。

云如赤虹﹐有暴兵。

白虹出長盡﹐有暴兵流血。

有云如人行止不崩﹐有暴兵。

赤云如火者﹐所向兵至。

天有兵气狀如疋布﹑經丑未者﹐天下多兵﹐赤者尢甚。

有云如胡人列陣﹐天下兵起。

天有白气廣六丈﹑東西气竟天者﹐兵起﹔靑者有大喪。白气如帶道竟天﹐有暴兵。

有云如疋布竟天﹐天下兵起。

有云如疋布持捧﹐兵起民流。

有云如豹四五枚相聚﹐國兵起。

四方淸霽﹐獨有赤云赫然者﹐所見之地有兵起。

戰陣气象占第六十一

气靑白﹐白髙﹐將勇大戰。

气如人無頭﹐如死人臥﹐敵上气如丹蛇﹐赤气隨之﹐必大戰敗將。

四望無雲﹐獨見赤气如狗入營﹐其下有流血。

四望無雲﹐獨見赤云如立蛇﹐其下有流血出戰。

四望無雲﹐獨見赤云如覆船者﹐其下有戰。

初出軍日﹐天气昏漠﹐雲气陰沈寒克者﹐必戰。若淸陽溫和﹐風塵不動者﹐不見敵亦不戰。

有靑气見軍之王相上者﹐當戌交戰﹐不見者不戰。

若白虹﹐若赤屈虹﹐見城上﹐其下必大戰流血﹔赤气屈旋停住者﹐其下有兵血流。

白气如車入北斗中轉移者﹐下有流血﹐大將死。

云如耕壠者﹐兵必大戰驚。

日傍气或相交貫穿﹐或相背﹐主中不和。

日有白气若虹交見者﹐從上擊下勝﹐無軍而見者﹐下必流血。

兩軍相當﹐必交戰。有白虹列四五六見者﹐亦爲大戰。

日旁有一缺﹐萬人死其下。兩軍相當﹐不利先舉。

月初滿而蝕﹐有軍必戰。

日月有赤云截之如大杵﹐軍在外﹐萬人死其下。兩軍相當﹐不利先舉。

圖謀气象占第六十二

白气羣行徘徊結陣來者﹐爲他國人來欲圖人﹐不可應﹔視其所往﹐隨而擊之可得。

日月濛濛無光﹐士卒內亂﹐將軍循法度﹐察有功以自明。及有兵內發﹐止嚴利﹐而伺姦入謀議。

天陰沈不降雨﹐晝不見日﹐夜不見星月﹐三日已上﹐陰謀也﹐將愼左右及敵使﹔五日至七日﹐有謀蔽﹐將奪其權﹐此其篡殺事。連陰十日﹐亂風四起﹐欲雨而不雨﹐名曰濛﹐臣謀君。故曰﹔久陰不雨﹐臣謀主。

天陰沈﹐日月俱無光﹐書不見日﹐夜不見星月﹐皆有云障之而不雨﹐此爲君臣俱有陰謀。

兩敵相當﹐陰相圖議事。若晝陰夜月出﹐君謀臣﹔夜陰晝日出﹐臣謀君。

黑气如幢﹐出於營中﹐上黑下黃﹐敵欲來求戰﹐而無成實﹐言信相反﹐同姦於我。謀將軍之事﹐通言九日之內必覺﹐備之吉。

黑气臨我軍﹐如車輪行﹐敵人謀亂﹐我國臣與同勾引小臣﹐君行罰吉。

黑气遊行﹐中含五色﹐臨我軍上﹐敵必謀合諸侯而伐吾國﹐諸侯反謀﹐軍自敗。

吉凶气象占第六十三

慶雲﹐赤紫色﹐如煙非煙﹐如雲非云﹐鬱鬱紛紛﹐蕭索輪囷﹐是謂慶雲﹐亦曰景云。見者國有慶。云含五色﹐潤澤和緩﹐見於城上﹐景云也。一曰慶雲。非气非煙﹐五色氤氳﹐一曰卿云。景云者﹐太平之應也。五色爲慶雲﹐三色爲矞云。一云外赤內靑爲矞。

云赤如龍狀﹐名曰昌光﹐帝王起則見。

如星非星﹐如雲非云﹐或曰星有雨。赤彗上似蓋﹐下連星﹐名曰歸邪。歸邪見﹐必有歸國者。

日暈黃色及抱珥直光﹐履黃色﹐皆吉慶之事。

京房《易飛候》曰﹕視四方常有大云﹐五色具而不雨者﹐其下有賢人隱。靑雲潤澤蔽日﹐在西北﹐爲舉賢良。

黑气如大道一條﹐至四五疋﹐明不見頭尾東西者﹐不過三朔﹐大赦天下。

赤气如散蓋覆軍上﹐千里內戰﹐有慶﹔千里外﹐有憂。

黃气臨營﹐西向東向﹐戰並凶﹔北向吉。

赤气隨日出﹐軍行有憂﹔隨日沒﹐外告急者。或曰﹕天下檄告敵。或徵不行﹐凶。

赤气漫漫血色者﹐流血之象。

赤气如火影見者﹐臣叛其君﹐不過三朔。

赤气如龍蛇﹐在山頭住﹐又如夜光者﹐臣離其君﹐國主不安﹐爲客君所傷﹐人民流移﹐遠其鄕裏。

赤气覆日而光﹐大旱﹐人民饑千里。

何知賊得否﹖赤气行﹐黑气隨﹔赤气滅﹐爲賊可得﹔若獨行無黑气隨者﹐賊不可得。

黑气如死人頭在營上﹐敵人有所獻﹐且求降﹐許之﹔不許必戰﹐功𨿽成﹐士卒多死。

黑气如牛頭﹑龍﹑馬﹑蛇變化﹐疾病﹐人民流亡﹐不宜乳婦﹐夷兵咸欲欺中國﹐宜遣伺侯﹐讒言爲惡。

新出軍行師﹐假令向東伐﹐而有白雲從西來﹐因隨而擊之勝﹔若有赤云東來逆軍者﹐敵勝﹔我軍當敗﹐急且屯守﹐他方仿此。

黑气如積土﹐在我軍上﹐敵來襲我﹐我必堅守經月﹔敵心離﹐離而後戰﹐必大勝。

若對敵在東方﹐白雲東去﹐而有云又東來﹐相逆﹐須臾過者﹐云已去而有風隨之﹐所望龍虎之狀﹐若在我軍﹐皆大勝。𨿽從云而風逆者﹐亦不可戰。若有雲气橫來者﹐兩軍不合﹐急先伏止﹐不爾﹐有遁將。黑气遊行﹐中含黃气﹐在我軍者﹐急令舉兵。不速戰﹐士卒懼﹐人有逃心﹐罷軍吉。

兩軍相當﹐彼軍上有气赤﹐上如疋布﹐廣長數十丈﹐其下色黃白﹐必有背叛之軍﹐昏見在臣佐﹐夜見在兵﹐宜備之。

凡被圍﹐平目視圍上气﹐鬱鬱如火﹐光芒勢翕翕然者﹐其方救至﹐無者無救。

軍行﹐有白气如虹者﹐軍大驚﹐宜備之。

若黑雲南北陣﹐國將有憂。不然﹐有大水爲害。

白雲白气極天南北陣﹐有憂﹔黑雲東西陣﹐君有憂。若天气蒼茫而東西極天﹐移日不動者﹐爲憂深。此气以戊己日出爲災。

日入﹐有靑气東西極天﹐支幹數內無風雨﹐不出三年﹐將有大喪。

赤云臨圍上東西陣﹐國且負兵。

三霧﹐秋以庚辛申酉日﹐气色白﹐東行利爲客﹐先舉兵勝﹐後舉兵敗。

二霧﹐夏以丙丁巳午日﹐色赤黃﹐气西行﹐爲利客﹐主人凶。

四霧﹐冬以壬癸亥子日﹐气靑黑﹐气南行﹐興軍動眾。

五霧﹐四季月以戊己辰戍丑末日﹐气黃色﹐行向北﹐利客﹐主人內亂。

一霧﹐春以甲乙寅卯日﹐气靑﹐出東方向季者﹐客勝。

山中冬霧﹐十日不解者﹐欲崩之候。

云如疋帛而行﹐若西南﹐若邑郡者﹐其君有憂。

雲气如亂壞﹐大風將至﹐視從來遮之﹐云甚潤而厚﹐大雨必暴至。

四始之日﹐有黑气如陣﹐厚重大而多雨气﹐若霧非霧﹐衣冠而濡﹐見則其城帶甲而趨。

日出沒時﹐有雲橫截之﹐白者喪﹐黑者驚。三日內雨者﹐咎解。

雲气如雄兔﹐臨軍營中﹐軍士死亡。

天有靑气入營者﹐兵弱驚。天有赤色入營者﹐兵暴驚。天有黃气入營者﹐兵和解。天有白气入營者﹐兵彊。天有黑气入營者﹐士卒疾病。一云﹕兵相殘﹐急移營。

有云如蛟龍﹐所見處﹐將軍失魄。

有云如鵠尾﹐來蔭圍上﹐三日亡。

有云如日月暈赤色﹐其國凶﹔靑白色﹐有大水。

有云狀如龍行﹐國大水流亡。

有云赤黃色四塞﹐終日竟夜照地者﹐大臣縱恣。

有云如气昧而濁﹐賢人去﹐小人在位。

凡遇四方盛气﹐無向之戰。甲乙日靑气在東方﹐丙丁日赤气在南方﹐庚辛日白气在西方﹐壬癸日黑气在北方﹐戊己日黃气在中央。四季日戰﹐當此日吉﹐逆之必敗。甲乙日平旦﹐所向有白雲﹐不可攻。丙丁日所向有烏雲﹐皆爲城堅﹐不可攻。他仿此。

赤气如火者﹐叛其君。赤气加西方者客勝﹐加北方者客敗。加東方﹐和解不鬥。加南方者軍還﹐天下安﹐無兵。他仿此。

凡天見五色雲气﹐望東西南北﹐至子午卯酉﹐若百步千步﹐一丈十丈﹐一尺長﹐數百丈﹐如車道長百十丈﹐日辰相克者﹐大斗﹔不相克者﹐寄居憂除。王气所臨﹐有天命﹐爲兵彊﹔相气所臨﹐爲戰勝﹐將吏有功﹔死气所臨﹐死喪疾病﹐饑饉破敗﹔囚气所臨﹐爲被圍降敗﹔休气所臨﹐爲兵罷無功﹐士卒亡散。

日中有黑气﹐君有小過﹐而臣不掩君惡﹐不揚君善﹐故日中有黑气﹐不明是也。

凡白虹者﹐眾亂之首﹐百殃之本。霧者﹐百邪之气﹐陰來冒陽﹐姦臣謀主﹐擅權立威。在天爲濛﹐在地爲霧﹔日月不見爲濛﹐前後人不相見爲霧。象志气也﹐晝霧夜明﹐臣志得伸﹔夜霧晝明﹐臣志不伸。一云﹕君政邪﹐人覆主上﹐臣謀冒其君﹐覆之气也﹐臣以非政﹐亂君政。霧從夜半至﹐日中不解﹐遂止於濛﹐君不悟臣﹐行姦政於百姓﹔過日中似雨﹐臣彊﹐無所避﹔濛日見﹐邪人欺君﹐有救﹐則明政令﹐審取順信臣而無害。霧終日終時﹐有君憂。色黃小雨﹔白主兵喪﹔靑疫病﹔黑主暴水﹔赤有兵喪旱﹔黃主土功﹐或有大風。凡夜霧白虹見﹐臣有憂﹔晝霧白虹見﹐君有憂。虹頭屈至地﹐流血之象﹔白虹气出﹐其年兵起。凡霧气﹐不順四時﹐逆相交錯﹐微風小雨﹐爲陰陽气亂之象。從寅至辰已上﹐周而復始﹐逆者不成﹐積日不解﹐晝夜昏暗﹐天下欲分離。凡霧四合﹐有虹見其方﹐隨四時色﹐吉非時色凶。凡霧气若晝若夜﹐其色靑黃﹐更相掩覆﹔乍合乍散﹐臣欲謀君﹐爲逆者不成自亡。凡霧气四方俱起﹐百步不見人﹐名曰晝昏。不有破國﹐必有滅門。凡天地四方昏濛若下塵﹐十日已上﹐或一月日﹐或一時﹐不沾衣而有土﹐名曰霾。故語曰﹕天地霾﹐君臣乖﹐不大旱﹐外人來。

九土異气象占第六十四

《史記》曰﹕故候息耗者﹐入國邑﹐視封疆田疇之整﹐城郭屋室門戶之潤澤﹐次至車服畜產之精華。實息者吉﹐虛耗者凶。

然則天地之間﹐無不有气色者也。故積錢實﹐瓦石古墟﹐市獄戰場﹐皆有其气。今轉次之云爾。

海旁蜃气象樓臺。廣野气成宮闕。

自華山已南﹐气上黑下赤。嵩髙三河之郊﹐气正赤。恆山北气靑。渤海之間气正黑。江淮之間气皆白。東海气如圓燈。漢水气如引布。江漢气勁如杼。濟水气如黑豚。渭水气如白狼白尾。淮南气如帛。少室气如白兔靑白尾。恆山之气如黑牛有尾。東海气如樹。西夷气如室屋。南夷气如樓閣或類舟船幡旗。北夷气如牛羊羣畜宮闕。

黑气如羣羊﹐如豬魚﹐爲六夷不順。陣云如立垣﹐杼云類杼。軸云類軸﹐摶兩端銳。柄云如繩﹐居前亙天山﹐其半半天者類門旗﹐故白雲勾曲。諸此云見﹐以五色占。而渾轉密﹐其見動人﹐及有兵起合闕。其眞雲气﹐如三疋帛廣﹐前銳後大﹐將軍行气也。千歲龜﹐上有白雲。

韓云如布﹐周云如車輪﹐秦云如行人﹐衛云如犬﹐魏云如鼠﹐齊云如絳衣﹐越云如龍﹐蜀云如囷。

車气﹐乍髙乍下﹐往往而聚﹔騎气﹐卑而布﹔卒气摶﹐前髙後卑者﹐不止而返﹔校騎之气﹐正蒼黑﹐長數百丈﹔遊兵之气﹐如彗掃。

喜气﹔上黃下白﹔怒气﹐上黃下赤﹔憂气﹐上下黑﹔土功气黃﹐白徒气白。

凡候云之法﹐气初出時﹐若云非云﹐若霧非霧﹐仿佛若可見。初出森森然﹐在桑楡上﹐髙五六尺者﹐是千五百里外﹐平視則千里﹐舉目望則五百里﹐仰瞻中天百里內﹐平望桑楡間二千里﹐登髙山而望四下屬地者三千里。

凡欲知吾軍﹐常以甲己日及庚子戊午未亥日﹐八月十八日﹐去軍十里﹐登髙望之可見。依別記占之﹐百人已上﹐皆有气。

凡占災異﹐先推九宮分野﹐六壬日月﹐不應陰霧風雨者﹐乃可占。

對敵﹐有云來甚卑﹐掩溝蓋道﹐是大賊必至﹐食不及飽﹐急起嚴備之。

敵在東﹐日出候﹔在南﹐日中候﹔在西﹐日入候﹔在北﹐夜半候。

凡气在王相色﹐吉﹔在囚死色﹐凶。

凡軍上气﹐髙勝下﹐厚勝薄﹐實勝虛﹐長勝短﹐澤勝枯。

凡气﹐欲似甑上气﹐勃勃上升﹐積爲霧﹐霧爲陰﹐陰气結爲虹蜺暈珥之屬。凡气不積不結﹐散漫一方﹐不能災。必須和雜殺气﹐森森然疾﹐乃可諭占。

軍上气安則軍安﹐气不安則軍不安﹐气南則軍南﹐气北則軍北﹐气東則軍東﹐气西則軍西﹐气散則軍破散。

候气﹐常以平旦﹑下晡﹑日出沒時處气見以知。夫占之期內﹐有大風雨久陰﹐則災不成。故風以散之﹐陰以疏之﹐云以藏之﹐雨以解之。

雲气入列宿占第六十五

角宿﹕有云狀如刀劍﹐���角間﹐有憂﹐陰謀起﹐天子下殿。有云蒼色入左角﹐兵散﹔出右角﹐戰有憂。

亢宿﹕有云入亢﹐人民疾疫。有气入亢出氐﹐君主疾。

氐宿﹕有蒼白雲入氐﹐天下大疫疹流行。有黑雲入氐﹐水災。

房宿﹕有赤云狀人入房﹐後有娠﹐不然﹐好事起。有气入房﹐宮中大兵起﹐名曰內亂。

心宿﹕有靑雲出心﹐天子使諸侯將出。有白气入心左星﹐太子受賜﹔黑气入心右星﹐庶子受賜祿﹔蒼白气入心中星﹐天子有憂。

尾宿﹕蒼气入尾﹐故臣有來歸身者﹔出尾﹐臣有死者。白雲入尾﹐君故臣有來者。

箕宿﹕蒼气出箕﹐國災除。又曰﹕入箕﹐四夷來見。黃雲入箕﹐有蠻夷來貢。

斗宿﹕蒼白雲气入南斗者﹐多風。赤气入斗﹐兵起。

牛宿﹕虹云出牽牛之度﹐必有崩城﹐期二年﹔蒼云入牛﹐牛多疾。

女宿﹕赤云入須女﹐婦人多以兵死。白气入女﹐女多疾疫。

虛宿﹕蒼云入虛﹐哭泣在內﹔出虛﹐禍除福興﹔黃气入虛﹐天子以喜﹐起廟祠祀。

危宿﹕蒼白若赤云入危﹐有土功蓋屋大作之事。蒼气入危﹐中國憂損屋。

室宿﹕蒼白雲入室﹐大人喪之憂。﹝入壁同。﹞气潤澤如日月見室﹐男子之祥。

壁宿﹕赤云入壁﹐有兵起。黑气入壁﹐有破王。

奎宿﹕赤云入奎﹐有兵若疾病。

婁宿﹕白气入婁﹐人民受賞。黃气入婁﹐貴人受賜。

胃宿﹕蒼白气入胃﹐以喪糴粟。黑气入胃﹐囷倉敗﹐谷腐。

昴宿﹕蒼赤云入昴﹐人民多疾疫﹐妖言大起﹐不然龍見。

畢宿﹕蒼白雲入畢﹐歲不收﹔出畢口﹐其禍除。又曰﹕赤云入畢﹐兵起﹐大旱﹐火災。白气入畢口中﹐其歲大人必有生者。

觜宿﹕黃雲入觜﹐兵隨之出。黑气入觜﹐大人憂。

參宿﹕蒼云入參﹐有火災。赤气入參﹐內有兵起。

井宿﹕黃气白入井﹐有客來賓﹐池澤水事興。赤云入井﹐大水﹐不然有疾病。

鬼宿﹕白雲入鬼﹐有疾病憂。黑气入鬼﹐大人憂。﹝觜同。﹞

柳宿﹕赤云入柳者﹐有失火之憂﹔出柳者﹐大旱。黃雲入柳中﹐五十日赦。

星宿﹕蒼白雲入七星﹐大人憂。赤气入七星﹐四曲五曲不正者﹐有亡臣。

張宿﹕白雲入張﹐大客有憂。赤气入張﹐天子用兵賜物。黃白气潤入張﹐天子因喜賜客﹔出張﹐天子使信物﹑賜諸侯。黃赤气入張﹐憂﹔出張﹐天子用兵。

翼宿﹕黑气入翼﹐政短。翼星有气三夜不去﹐大人憂﹐兵大起﹐車騎滿野。

軫宿﹕蒼云圍軫﹐亡國之戒。蒼白气入軫﹐王大幸觀﹔出軫﹐其禍除。黑气如鼠入軫正中﹐大人墮車憂﹐或落牀。黃白雲出軫﹐天子用車爲幣賜諸侯王。

雲气入中外官占第六十六

赤黃气出紫宮﹐有立王。

赤黃气出紫宮中﹐天子用錢物賜諸侯王。

赤雲气直入紫宮中﹐兵大起﹐內亂﹐有立王。

赤气出紫宮中﹐兵起。

赤黃气潤澤入紫宮中﹐天子有嘉劍。

黃白气潤澤如刀劍入紫宮中﹐天子有男喜。

黃白气入紫宮中﹐有立侯王。

黃白气正圓如杯碗入紫宮中﹐幸臣有奉獻美女者。﹝入太微﹐同占。﹞

蒼白气出紫宮﹐其禍除﹔起或入長垣﹐胡人起。

蒼白气出天極中﹐其禍除。

蒼白气入勾陳中﹐大司馬憂喪。

黑气入勾陳中﹐大司馬戮死。

赤气入勾陳中﹐內亂。

赤气出勾陳中﹐大戰﹐將有功。

黃白气入勾陳中﹐將大戰。

白气入勾陳中﹐天子立宗廟。黑气出勾陳中﹐其禍除。

赤气入北斗﹐兵起﹐及宮廟有火憂﹐大旱。

赤气入北斗中﹐還勾陳南鬥﹐不過一年﹐有流血﹐兵將死﹐客勝主。

黃白气入北斗﹐天子使諸侯。

雲气五色直入北斗﹐必立天子﹐遠二年﹐近百日。

蒼黑气入北斗魁中﹐貴臣死獄中。

蒼白气出北斗魁中﹐其禍除。

赤气入北斗魁中﹐將斧鑕斬者。

黃气出北斗魁中﹐天子出惡令。

黃白气出北斗魁中﹐天子左右幸臣有囚者蒙徳令。

蒼白气入北斗﹐多大風。黃雲蔽北斗﹐明日雨。

赤云掩北斗﹐明日大熱殺人。

白雲掩北鬥﹐不過三日﹐雨。

靑雲掩北斗﹐五日雨。

天下晴﹐北斗上下獨有云﹐後五日內必大雨。

黃白气集輔星﹐相有喜。

白气集輔星﹐相有憂。

赤气集輔星﹐相有斧鑕之事。

赤云入攝提﹐九卿憂。

黃雲入攝提﹐九卿有賞。

赤气入攝提﹐戈盾用事。

靑雲一道﹑如千尋槍竿而衝大角過者﹐殿梁棟折。

黑气出梗河﹐兵大戰。

蒼白气出招搖﹐三夜不去﹐大人憂。

黃气出女牀﹐後宮有子喜﹔白气有喪。

黑气出女牀﹐後宮有死者﹔靑气有病。

蒼白气入天棓﹐有喪。

蒼白黑气出天棓中﹐其禍除。

靑气入天棓﹐有喪﹔出天棓﹐有禍。

赤气出天棓﹐兵大起戮死。

黑气入天棓﹐大人憂。

蒼白气出貫索中﹐其禍除。

蒼白雲气入貫索中﹐天子憂亡地。

赤气入貫索中﹐有內兵起。

黃气入貫索中﹐天子喜。

蒼白气入織女﹐主憂病。

蒼白气出天市﹐其禍除﹐萬物賤。

蒼黑气入天市中﹐萬物賤。

赤气入天帝中﹐兵弩貴。

赤气出天市中﹐兵大貴。

黃白气長如二疋繒布﹐常集天市中﹐神奇物出﹐天子有喜。

赤气出天江﹐車騎將軍出。

蒼白气出河鼓中﹐將有憂。

黑气入匏瓜﹐天子食果爲害。

蒼白气入天津中﹐君有水憂。

蒼黑气入王良﹐奉車憂。

蒼白气入附路﹐太僕憂。

客气出天船中﹐不出一年有自立者。

蒼白雲气入三臺﹐人民多喪。

白雲大圍長二三丈﹐出天牢中﹐貴人及人親屬﹐必斬死。

赤气入天理中﹐兵大起。

赤气出東西掖門者﹐起兵將受令。

赤气入東西掖門﹐內亂兵起﹐人主且有吉事﹐天必應以雲光影。

黃白气入東西掖門﹐天子有喜。

黃白气出東西門﹐天子出徳令。一曰﹕云如爲�在太微中﹐有人爲外應者。

黑气入東西掖門﹐大人憂母。

蒼白气出東西掖門﹐天子憂喪事﹔出太微中﹐其禍除。

蒼白气如人反走獸入太微坐旁﹐有反者。

蒼白气如走獸﹐入抵太微帝座星﹐天子有憂。

蒼白气入抵太微及帝座﹐天子有喪事。

赤黃气潤澤入太微中﹐天子有喜事。

赤黃气潤澤如箕帚入太微中﹐婦女有喜事。

赤黃气如箕帚出太微中﹐天子用錢物賜美女。

赤黃气入太微中﹐天子用錢賜諸侯王。

赤气出太微﹐兵起。一曰有立王。

赤气如杯碗正圓飛出太微中﹐天子用壁賜諸侯王。

赤气直指太微坐左右﹐諸侯且內亂。

黃白气出太微中﹐有立王。

黃白气如赤黑气蛟蛇及龍形﹐在太微庭宮闕上﹐有白衣之會﹔其同章環太微天庭而主殺主喪。此气皆亂臣讒賊之气。

黃白雲气出宮上﹐若旗有光﹐人主有喜﹐延年益壽。

有靑白气出五帝座飛徑出南門者﹐不出九十日﹐人君失其官﹐天下不安。

赤气出五帝座﹑下至入幸臣中者﹐不出六十日﹐近臣有欲謀其君者。气不成﹐不明形者﹐死亡﹐天下大亂。

靑白气出幸臣入五帝座﹐臣中正欲論兵事發。﹝入積卒同占。﹞

气上赤下白﹐大如井口﹐從外入壓太微庭者﹐邪臣﹔气直者﹐貴臣之气。

太微中有云如鳥﹐諸侯反﹐有來誅天子﹐內連謀。

黃气出太子座上﹑入五帝座者﹐不出六十日﹐太子卽位。

黑气抵太微坐﹐左右諸臣死。

蒼白气入郎位﹐中兵起。

赤气出郎位﹐多用兵﹐遠出行。

黃白气潤澤入郎位﹐中郎受賜。

黑气入郎位﹐郎多死者。

雲气入外官占第六十七

赤气直如千尋槍竿衝庫樓﹐天子自將兵﹐兵大動﹐武庫官憂﹐內外不安。

赤气入魚星﹐車騎滿野﹐軍大動﹐將軍憂。

蒼白气入羽林軍﹐直南出﹐後有憂。

赤白气入龜﹐巫卜官憂。

赤黑气入鱉魚﹐白衣之會﹐天下易政。

赤气入傅說﹐祝官憂。

赤气入北落師門中﹐兵起。

蒼黑气入天倉﹐歲不熟。

靑白气入天囷﹐歲饑。

蒼白气入騎官﹐將死。

赤气入敗臼﹐人主凶。

靑气入天廩﹐飛蝗生。

赤气入天苑中﹐牛馬多傷。

赤气出參旗﹐不出一年﹐西胡來﹐欲盜中國﹐若侵地﹐不出三年﹐天下煩擾﹐百姓多憂。

蒼白气入天廁中﹐天子有陰病。

靑赤气入積卒中﹐正臣欲論兵事發。

赤气入天漢中﹐兵大起。

蒼白气入鹹池中﹐水虫多死。

蒼白气入折威中﹐大臣作逆內亂﹐兵大起﹐天子失勢。

赤雲气入天積中﹐有火憂。蒭槁一名天積。

歲星起出喪气長三丈﹐三日雨﹐王者不安﹐大擾。

熒惑出喪气長一丈﹐百日旱。

塡星出喪气長四丈﹐有土功﹐多雨。

太白出喪气長三丈至六丈﹐多風雨﹐兵大起所指處。

辰星出喪气長一丈﹐大水。

气象升沈﹐表吉凶之得失。靑气白黑犯官坐而入﹐占者察焉﹐豫曉祅變﹐括量銓度﹐惟气幽深﹐窮之更堅﹐鉆之更邃。諸占隱辭決﹐並在略例中。若志士研精﹐須得指圖者也。僕尋之白首﹐粗得其門﹐後世學人觀此意也。

乙巳占卷第十

《易》曰﹕巽爲風。巽卦曰﹕重巽以申命﹐又云﹕撓萬物者﹐莫疾乎風﹐風以散之。《詩序》曰﹕風﹐諷也﹐教也﹐風以動之﹐教以化之。然則風者﹐是天地之號令﹐陰陽之所使﹐發示休咎﹐動彰神教者也。《洪範》曰﹕念用庶徵﹕云聖﹐時風若。咎徵﹕云蒙﹐恆風若。《周禮春官保章氏》﹕以十有二風﹐察天地之和合﹑乖別之祅祥。自此而觀﹐卽占風聲﹐以探禍福﹐由來尙矣。故金勝未啟﹐表拔木之徵祥﹔玉幣才交﹐起偃禾之異事。宋襄失徳﹐六鷁退飛﹔伯姬將焚﹐異鳥之唱。是知風覺鳥情﹐天地之事理﹐其所由來久矣。昔子野驟歌以驗楚軍﹐吳範立候而期關羽。楊範之占雞酒﹐管輅之察飛鳩。並皆占等同符﹐義過合契。是知事無大小﹐隨感必臻﹐祥無淺深﹐見形皆應。此則法術之所由來也。

余昔惇慕斯道﹐歷覽尋究。自翼奉己後﹐風角之書﹐近將百卷﹐或詳或略﹐眞僞參差﹐文辭詭淺﹐法術乖舛﹐輒削除煩蕪﹐翦棄遊談﹐集而錄之﹐以爲風鳥參驗﹐附於玄象之末。並有立成﹐以備倉卒﹐庶使文省事周﹐詞約理贍﹐後之同好想或觀之。夫蹙口微嘯﹐尙有徵應﹐況五行招感﹐能無所聞﹖陸賈曰﹕目瞷得酒食﹐火花得錢財﹐鵲啄足而行人至﹐蜘蛛集而百事喜﹐小旣如此﹐大亦有之﹐將來君子﹐幸畏天命也。

候風法第六十八

凡候風者﹐必於髙迥平原﹐立五丈長竿﹐以雞羽八兩爲葆﹐屬於竿上﹐以候風﹐風吹羽葆﹐平直則占。亦可於竿首作盤﹐盤上作木烏三足﹐兩足連上而外立﹐一足系羽下而內轉﹐風來烏轉﹐回首向之﹐烏口銜花﹐花旋則占之。淳風曰﹕羽必用雞﹐取其屬巽﹐巽者號令之象。雞有知時之效。羽重八兩﹐以仿八風。竿長五丈﹐以仿五音。烏象日中之精﹐故巢居而知風﹐烏爲先首。《淮南子》曰﹕天欲風﹐巢居先翔。古書云﹕立三丈五尺竿於西方﹐以雞羽五兩系其端﹐羽平應占。然則知長短輕重﹐取於合宜。竿不必過長﹐但以出眾中不被隱蔽爲限﹐有風卽動﹐便可占候。羽毛必五兩已上﹐八兩已下。但以羽輕則易平﹐重則難舉。常住安居﹐宜用烏候﹔軍旅權設﹐宜用羽占。羽葆之法﹕先取雞羽中破之﹐取其多毛處﹐以細繩遂緊夾之﹐長短三四尺許﹐屬於竿上﹐其扶堯﹑獨鹿﹑四轉﹑五復之風﹐各以形狀占之。

占風遠近法第六十九

凡風動﹐初遲後疾﹐其來遠﹔初急後緩﹐其發近。﹝此以遲疾推風發遠近。﹞凡風動葉十里﹐鳴條百里﹐搖枝二百里﹐墮葉三百里﹐折小枝四百里﹐折大枝五百里。一云﹕折木飛砂石千里。或云﹕伐木施千里﹐又云﹕折木千里﹐拔木樹及根五千里。﹝此鳴條已上﹐皆百里風也。此以勢力推風遠近。﹞凡大風非常﹐三日三夜者﹐天下盡風也﹔二日二夜者﹐天下半風也﹔一日一夜者﹐萬里風也。﹝此以時節多少推風發遠近。﹞凡風二日二夜﹐事及三千里外﹔一日一夜周時﹐事及二千里﹔或一日或一夜六時已上者﹐事及一千里﹔半日半夜三時已上﹐事及五百里﹔三時已下﹐事及百里。﹝此以時多少推災及遠近。﹞凡大樹拔根﹐事及三千里外﹔折大枝﹐事及二千里。﹝此以勢力占災遠近。﹞凡風近起城郭中者﹐有急事﹔卒起宮宅中者﹐爲左右有變事。風自百里已上來者﹐皆謂其風時緩時急﹐條長垂索索然者是也。若蓬勃乍起乍止﹐卒緩卒急﹐勢無常準者﹐並二百里以內﹐非遠來﹐爲災乃重。若當時有雲雨雷電者﹐不占。其應四時災日兼雷雨而發者﹐並依別占。周成王偃禾之風是也。

淳風曰﹕天下地气﹐有偏饒風處﹐或近山川﹐或近大水﹐皆以異常爲占﹐而山川記復有近風穴處。然風發出之時﹐皆有所應。然風或發一時間﹐遠乃至十日已上者﹐災重。而京房《風角》又有推五音風所發遠近﹐各以其五音之數﹐期風來處遠近。凡風發﹐一日爲其縣﹐二日他縣﹐三日其郡﹐四日他郡﹐五日其州﹐六日他州。各以日數﹐知災所及。一云﹕凡風一日一夜爲邑﹐二日三日爲州﹐四日五日爲國﹐六七日爲天下。凡五音﹐有納音中金木水火土定五音者﹐有十二辰配五音﹐有聽聲配五音。宮風﹐近十里﹐中百里﹐遠千里。﹝宮之數也。﹞羽風﹐近六里﹐中六十里﹐遠六百里。徵風﹐近七里﹐中七十里﹐遠七百里。角風﹐近八里﹐中八十里﹐遠八百里。商風﹐近九里﹐中九十里﹐遠九百里。淳風曰﹕案京房《角風》所載﹐五音風發遠近﹐皆以五行成數推之。其雲遠近及中者﹐皆以日時多少及勢力彊弱﹐以事準之。推其遠近﹐皆變通其數﹐觸類長之﹐而風所從來二十四處﹐皆須明知發止。審別支幹及以八卦所在﹐發時早晚﹐來從何處﹐息在何時﹐回在何日何辰﹐皆須審明知之。凡候風之體﹐須明知入卦﹐審識支幹﹐或上或下﹐或髙或卑﹐必曉此義﹐然後可驗﹐必無乖越。若失在毫末﹐差深千里。今設八方之法﹕八幹﹐甲乙丙丁庚辛壬癸﹔四卦﹐乾坤艮巽。八乾﹑四卦﹑十二辰總有二十四分﹐皆立方﹐疊相衝破﹐卽是風所從來。審視發止﹐乃可占驗。凡風從戌上來者須抵辰﹐自辛至者須直乙﹐發乾上來者必須抵巽﹐如此交衝﹐始知來處﹐以辯辰卦而入於占。回風卒而圓轉扶搖﹐有如羊角向上輪轉。有自上而向下﹐有從下而升上﹐或平條長直﹐或磨地而起。

推風聲五音法第七十

謂太史必知風之情﹐曉風之聲。宮聲如牛鳴牢中﹐隆隆如雷﹔﹝鼓響﹐云直如雷鼓也。﹞徵風聲如奔馬﹐炎﹝注﹐一作燎火。﹞上如縛彘駭起﹔商風聲如離羣之羊﹐如叩銅鐘﹐如飛集之羽﹐如流水汲汲﹐咨嗟聲感人﹔羽風聲如擊濕鼓﹐如流水揚波﹐激气相磋﹐如麋鹿之鳴子也﹔角風聲如千人語﹐然令人悲哀﹐如人叫啾啾﹐如千人呼嘯﹐如雞登木。

李淳風曰﹕五音者﹐是五行之聲﹐皆出於黃鐘之管﹐以生淸濁。黃鐘之管長九寸﹐聲最濁以爲宮﹐其數九九八十一﹐三分增減﹐以生上下。故三分減宮一分﹐餘五十四﹐三分益一﹐七十二﹐三分減一﹐四十八﹐三分益一﹐六十四﹐以成五音之數。夫聽五音之法﹐必須以耳察其聲﹐以牙﹝牙﹐古互字。﹞大小﹐而淸濁有大小﹐量聲體響﹐不可以文載口傳﹐是故黃帝截竹爲管﹐以大小長短﹐爲聲之法。然長短度量﹐必須以數正之。度數若正﹐則其聲亦正﹐今風發聲大小無定﹐不可一準。故推其淸濁﹐以知大小況耳﹐但人見不同﹐故聲體多別﹐商徵牙錯﹐冀彼知音。《黃帝》曰﹕凡風之動﹐皆不安之象也。若在山川海濱之上﹐空穴之間﹐風所起處﹐皆不可占之﹐爲常式也。若在宮宅城營之內﹐戰陣之所﹐風勢異常﹐吹揚沙石﹐日光白濁﹐則乃占之。《黃帝》曰﹕凡人君理順四時﹐則春無淒風﹐夏無苦雨。先王之治﹐以天下爲家﹐以兆民爲子。凡風﹐用意察之﹐若紛錯交橫﹐乍起乍止﹐儒墨深藏﹐智者緘默。風若有聲刮耳﹐君用小人﹐疏遠君子。風若肅肅習習﹐調和潤气濡物﹐而卯酉之位乘之﹐必雨﹐須臾而至。風若暴疾﹐南北無處﹐交錯離合﹐紛埃相注﹐此風之應﹐必在人主。風若冥冥﹐白日沈形﹐黃霧四塞﹐太陽翳精﹐主之昏亂﹐政教不明。風若滅滅﹐相隨南北﹐旁亂相觸﹐髙下遲疾﹐人去其宅﹐大兵四集。風若寒切﹐令人戰栗﹐刑罰急酷﹐暴霜殺物。風若啾啾﹐令人悲愁﹐必有大喪﹐疾疫之憂。風若炎炎﹐或遲或疾﹐爲火爲旱﹐誠之所急。

五音所主占第七十一

宮爲君﹐商爲臣﹐角爲事﹐徵爲令﹐羽爲物。宮數一﹐﹝爲君﹐爲身。﹞徵數三﹐﹝爲宗廟﹐爲先人鬼怪。﹞羽數五﹐﹝爲境界﹐爲妻財。﹞商數七﹐﹝爲人臣﹐爲吏僕。﹞角數九。﹝爲疾病﹐爲死喪。﹞淳風曰﹕按五音所主﹐以宮爲君體﹐象五行之內土爲最尊﹐﹝莊注﹐是故五行土性地是也。﹞地體與天敵體﹐故宮音於五音之內。爲君之尊﹐必主宗廟。宮之先人﹐蓋是火行﹐故次徵。而號令之體﹐不取自專﹐必因宗廟﹐故徵亦爲號令。體必有二﹐道不孤立﹐助祭宗廟﹐佐修陰道。故立妃後﹐以設母儀﹐是以羽爲宮妻﹐妾是親物﹐故亦爲物。有妻有物﹐百世本枝﹐當須子嗣﹐以紹宗社﹐故次商而爲臣子。易窮則變﹐物極則反﹐天道常運﹐萬物隨時﹐次及於事﹐事之大者﹐莫過於病﹐病死之道﹐因於鬼刑。角是宮宮﹐故角終其末﹐論五音﹐則因濁而至淸﹔論情誼﹐則從尊以主卑。故宮生於徵﹐徵生於角﹐角生於羽﹐此其宜也。

地十二辰五音法﹕子爲陽宮土﹐主帝王﹔醜爲陽徵火﹐主旱﹑大災﹑口舌﹑宮寺﹔寅爲陽徵﹐主烽旱火﹔卯爲陽羽﹐主雨水﹑霖霪﹑霧露﹔辰爲陽商金土﹐大將吏士﹔巳爲陽角﹐主疾病憂懼﹔午爲陰宮土﹐主妃後﹔未爲陰徵火﹐主庶人土功﹐飛虫﹐詔書檄﹔申爲陰徵火﹐爲郵驛尉侯﹔酉爲陰羽水﹐主霜電陰沈﹔戌爲陰商金﹐主小將兵刃﹔亥爲陰角﹐主死喪哭泣。李淳風曰﹕自子至巳皆爲陰律所上生﹐故爲陽。自午至亥皆爲陽律所下生﹐故爲陰。

《洪範五行》之數﹐水﹑火﹑金﹑木﹑土﹐蓋自順理﹐自北䢐南﹐先經後緯﹐以土數注之。今五音則宮﹑徵﹑羽﹑商﹑角。宮爲聲主﹐以集五音﹐形其尊卑。故逆自南䢐北﹐先緯而後經﹐逆順先後﹐蓋取聲形爲質也。數兼奇偶﹐聲爲響也。陰偶陽奇﹐獨奇陽﹐性動者逆行﹐情定者順入﹐是以有逆順之理焉。徵者大也﹐大是南方﹐體合二位﹐故戊己及土同在南方。五音之說﹐故以二位成體。所以平均多少﹐遞標逆順﹐猶六神之內﹐大兼二將者也。

五音風占第七十二

宮風﹕﹝音如雷鼓。﹞發屋折木﹐﹝怒也。﹞有土功﹐﹝宮主土。﹞人君內亂﹐﹝宮爲君﹐發屋折木﹐自動其�﹐故亂也。﹞不出十日﹑百日﹐﹝宮數。﹞有所之﹐﹝風以動之﹐以所其不安﹐故有之。﹞且有急令﹐﹝風必有急令也。﹞貴人相捕斬﹐﹝亂則君臣相疾﹐疑慮忌恐﹐其傷亡﹐遞相捕斬。﹞天下兵起﹐﹝貴賤相誅﹐下不堪命﹐故天下兵起也。﹞盜賊滿市﹐人饑不已﹐﹝貴人誅﹐兵卒起﹐令不行。賊入市。﹞車馳馬奔﹐流移不止。﹝宮爲土﹐土動﹐故人移居。亂則兵起車馳﹐但有急令應占﹐則下皆發。他皆仿此。﹞

徵風。發屋折木﹐不出三日﹑三十日。若有大災﹐吏憂自行﹐當四方有告急事﹐或有火妖。性恐怖驚亂。﹝凡言吏者﹐理入官﹐上至三公皆是也。﹞

羽風。發屋折木﹐不出五日﹑五十日﹐糴大貴﹐人以水爲敗﹐若大喪﹐后妃黜﹐寶物出。

商風。發屋折木﹐不出七日﹑七十日﹐有急令﹐兵起﹐糴大貴﹐國四門閉﹐兵從中起。﹝四門閉者﹐閉梁塞城邑﹐固折而備幹也。﹞

角風。發屋折木﹐不出九日﹑九十日﹐有急賊盜鬥戰﹐糴大貴﹐大饑﹐人饑相食﹐有大死喪﹐當有疾癘之事。

淳風曰﹕按京房翼奉風角舊書﹐皆以此與五音相動風占相連﹐各在一音之首。後之學者﹐竟不能悟﹐渾雜推考﹐頗乖舊意。今輒心集之於此﹐別爲條例﹐則使後學如是風聲之占﹐不與彼日辰五音相雜矣。然卽此風﹐𨿽知聲之所主發之禍福﹐皆須以日辰來處相參課之。占風之家﹐多雲發屋折木﹑飛沙轉石等語﹐若每一行之中﹐一著此語﹐則於文頗煩。今輒集風發之體﹐以一字例。凡古占云發屋折木者﹐今皆云怒風。古占云揚沙轉石者﹐今皆云狂風。古占云四轉五復者﹐今皆云亂風。古占云暴風卒至﹐乍有乍無者﹐今皆云暴風。古占云獨鹿蓬勃者﹐今皆云勃風。古占云扶搖羊角者﹐今皆爲飄風。今因此以風來淸涼溫和塵埃不起者爲和風。若有暗冥昏濁寒克者爲霾翳。

古書云﹕風者﹐通已前並用﹐總有八號﹐謂之八風。取《爾雅》風名﹐風而雨爲霾﹐陰而風爲翳﹐日出而風爲暴﹐回風爲飄﹐焚輪謂之頹﹐扶搖謂之焱。

論五音六屬第七十三

五音者﹕一言宮﹐三音徵﹐五言羽﹐七言商﹐九言角。六屬者﹕庚屬震﹐辛屬巽﹐戊屬坎﹐巳屬離﹐丙屬艮﹐丁屬兌﹔子午屬庚﹐丑未屬辛﹐寅申屬戊﹐卯酉屬巳﹐辰戌屬丙﹐巳亥屬丁。

乾主甲子壬午。﹝甲爲陽日之始﹐壬爲陽日之終。子爲陽辰之初﹐午爲陽辰之中。乾初在子﹐則乾四在午。言乾爲陽﹐故主陽日﹔乾主陽﹐故四陽辰。內主子﹐外主午﹐內爲始﹐外爲終﹐終始陰陽也。﹞坤主乙未癸丑。﹝乙爲陰日之始﹐癸爲陰日之終﹐丑爲陰辰之初﹐未爲陰辰之中。坤初在未﹐則坤四在醜每言坤爲陰﹐故主陰日辰﹐內主未﹐外主丑。﹞震主庚子庚午。﹝震爲長九﹐主甲。對於庚﹐以父授男﹐乾初子﹐故主庚於﹐與父同也。﹞巽主辛丑辛未。﹝巽爲長女﹐坤初主乙﹐乙對於辛﹐故巽主辛﹐以母授女﹐故主五未也。﹞坎主戊寅戊申。﹝戊爲中男﹐故主之辰在中之幹﹐與中也。離主己卯己酉﹐離爲中女﹐故主中幹中辰。﹞艮主丙辰丙戌。﹝艮方少男乾上﹐主壬對丙﹐故主丙辰丙戍﹐是第五配之。﹞兌主丁巳丁亥。﹝兌爲少女對丁﹐故主丁巳丁坤上﹐主癸亥﹐是第六故配之。﹞

故八地十二辰﹐以命十干所屬者命之。未至﹐以其言數納其音﹐以數主。一曰﹕今日辰相配﹐共得一音。然月初出於庚見震象﹐八日丁上見兌象﹐十五日甲上見乾象﹐十六日平旦﹑辛上見巽象﹐二十三日平旦﹑丙上現艮象﹐晦日見離象﹐朔日見坎象於戊巳中宮。此之所主﹐從月而來矣。

五音受正朔日占第七十四﹝細音立成日﹐並納陰陽﹐六情中同者也。﹞

朔者﹐正月一日﹐諸納音陰陽宮日﹐﹝子盡巳爲陽﹐午盡亥爲陰。﹞

庚子爲陽宮﹐庚午爲陰宮。﹝庚子重陽﹐庚午重陰。﹞以此宮音受正朔日風者﹐賣田宅﹐收粟。﹝謂正月朔也。淳風以十一月者﹐陽之始﹐歲首所起﹐十一月朔日爲元。﹞徵日受正朔日風者﹐賣田宅絲綿﹐收大麥。羽日受正朔日風者賣下田﹐就山陵居﹐五穀。﹝水傷。﹞商日受正朔日風者﹐賣六畜﹐收筋角皮﹐修甲治兵。角日受正朔日風者﹐賣田宅﹐收奴婢棺槨及送終之具。

五音相動風占第七十五

宮日風從宮來﹐人君出行﹔從徵來﹐土功﹐寶物出﹐有兵﹔宮日子午風從子午來﹐爲宮動宮﹔從子上來﹐山陵崩壞﹐人君出行﹐專風也﹔從子﹝一本無子字。﹞午來﹐地震裂﹐若後出行﹔時加子午爲重宮﹐君將欲行﹐大臣走﹐若後出遊也。宮日子午風從丑未來﹐寅申來﹐爲宮動徵﹐有土功﹐寶物出﹐有兵﹔時加徵爲重徵﹐有義兵﹐土功興﹐國出令﹐有詔書﹐義風也。宮日風從羽來﹐且大雨不止﹐則大臣出走﹐若復爲旱﹐﹝宮土﹑羽水﹐盛則水衰﹐水衰則火起﹐故亦爲旱。宮爲君﹐羽爲人﹐故大臣出走。﹞時加羽爲重羽﹐則大雨陰﹐制風也。宮日風從商來﹐有兵行﹐且有客兵﹔時加辰戌爲重商﹐有兵殃﹐保風也。宮日風從角來﹐必鬥兵﹐人君凶﹐客兵傷﹐有急兵﹐若有喪傷﹔角來﹐邊兵有大戰﹔﹝宮爲土﹑爲君角爲木凶木主哭泣。故客﹐土動﹐木所不勝。故君軍傷﹐有大喪也。﹞時加巳亥爲重角﹐君不昌﹐宮有大喪。宮日風從乾來﹐有湧水暴雨。宮日時加宮﹐怒風從艮來﹐山陵崩壞﹐人君出行﹐水湧地裂。宮日時加宮﹐怒風從巽來﹐蝗虫生﹐害五穀。宮日時加宮﹐怒風從坤來﹐有走獸爲害﹐有土功。

徵日風從陽宮來﹐有火災﹐土功起﹐將大旱﹐火殃數起﹐宮寺多失火﹐災起﹔從陰宮來﹐太子有疾﹔時加徵爲重徵﹐有火災土功起。徵日風從陽徵來﹐有火災﹐人君有災恐﹐走獸爲災﹐宮寺多失火﹐從王相陽宮來﹐歲大樂﹐有火災﹑旱。從陰徵來﹐人君憂﹐走獸爲大災。時加寅申丑未爲重徵﹐國四門閉。徵日風從陽羽來﹐四鄰有事﹐寶物出﹐陰盛於陽﹐且或有雷電﹐有霜雹﹐諸侯大夫多失史﹔從陰羽來﹐四夷有事﹐寶物出﹐多雷電。徵日風從商來﹐有急兵﹐人君出入有輔佐﹐彊兵自守﹐七日﹑若七十日﹐有邊兵斗。徵日風從陽角來﹐有兵起﹐急兵動驚﹐春有喪。﹝金克木﹐水於火﹐反克金。故有兵也﹐邊有急大驚也。﹞

羽日風從陽宮來。人持財物聚﹐君吏有令﹐憂兵起﹐將受命﹐有集會﹐有土功﹐有寒霜雪。從陰宮來﹐有水土功﹐暴寒傷物﹐兵集。羽日風從陽徵來。有兵﹐國有受令﹐有憂﹐人臣有急憂﹐關梁塞。羽日風從陽羽來﹐且欲雨﹐白衣聚﹐若有大喪﹐大雪霜雹﹐日出沒時﹐又五日或五十日﹐白衣會。若五宮﹐立有喪寒﹐且雨從南方來﹐則國有憂﹐人多疾病﹔北方來﹐則有雹霜﹐或聚在水中。羽日風從陽商來﹐有鬥兵圍城不戰﹐邊有兵﹐關梁不通﹐有喪兵不興。﹝金水母子和﹐故動角。邊兵圍城敗﹐羽爲角除害﹐象臣爲君討賊。故動必大雨﹐不出戰故也。﹞羽日風從陽角來﹐邊兵圍城﹐城敗﹔﹝一云﹕有兵圍城不解。﹞時加巳亥爲重角﹐有圍城若大喪。

商日風從陽宮來﹐戒太子忌怨﹐人君有疾﹐兵疾﹐有急兵﹔﹝宮土﹐土生金所﹐是一金兩土﹐母憂子﹐故曰太子也。﹞從陰宮來﹐庶子有急變兵﹐兵在北方。商日風從陽徵來﹐國邑受令﹐兵且行﹐將在外﹐兵還不戰﹐臣受兵令行﹔﹝徵爲號令﹐商爲兵。故兵令退也。﹞時加徵爲重徵﹐有大兵行。商日風從陽羽來﹐歲大荒﹐國凶憂亂﹐且大雨﹐兵在東方。商日風從陽商來﹐有白衣聚眾之象﹐立王之徵。且大雨﹐關梁塞﹐大將出退外敵﹐外敵來邑中﹐有小急﹐且有急兵﹐人君主憂﹐國四門閉﹐兵在西方。從陰商來﹐爲大殃﹐糴貴﹐中有兵﹐風怒七日﹑七十日﹐急令兵大起。﹝羽入水﹐爲從金生﹐故爲大雨。二金逆行故水﹐爲人主憂大兵斗﹐主國關梁塞也。﹞商日風從陽角來﹐有急兵令發。商日風從陽宮來﹐人君有憂﹐兵從申起﹐國四門閉﹔從陰角來﹐有大喪﹐貴人多疾病﹐有土功。﹝宮爲君﹐角主死﹐故爲大喪也。﹞

角日風從陽徵來﹐吏斂民財﹐若兵出會眾﹐倉粟糴貴﹐寶物出﹐有蝗虫。﹝角木﹑徵火﹐火爲絲絹﹐故吏斂民財物。﹞角日風從陽羽來﹐有土功﹐且大雨﹐邊有兵﹐卿大夫多口疾﹐先暑風﹐後雨。角日風從陽商來﹐憂有卒兵也﹐鳴條已上皆應﹔角日風從陽角來﹐邊兵起﹐人主凶﹐有死亡﹐盜賊至﹐不勝﹔南方來﹐有兵﹐遠喪至﹐所不勝而發﹐時加角爲重角﹐有遠喪﹐有邊兵﹐盜賊起﹐糴貴﹐野有饑人。﹝角主哭泣﹐木爲金所克也。﹞

李淳風按﹕風角書與樂產本多少不同﹐占驗又異。今輒總括﹐除煩略穢﹐其有時下風來處同者﹐爲重其音﹐此謂時音﹐與風所發處同﹐故云重﹐如余所見﹐與日重有與風重者爲異。其陰陽五音﹐主亦不同﹐各須以陰陽分別也。

五音鳴條已上卒起宮宅中占第七十六

宮日風鳴條已上﹐皆爲人君出行﹐從徳鄕來﹐徳事出﹔﹝謂歲月日時﹐及溫徳和淸明也。一作﹕謂歲日月時﹑五行之徳爲吉情。﹞刑鄕來﹐刑事出。﹝謂五行歲月日時之五刑及寒烈冥濁。﹞及卒起宮宅中﹐皆爲土功興作﹐若潰亂出入聚眾。

徵日風鳴條已上﹐來去皆發止於徵者。及卒起宮宅中﹐皆爲失火﹐若有召口舌斗憂也﹔從徵來﹐時加徵而止於徵﹐爲宮寺失火。

羽日風鳴條已上﹐及卒起宮宅中﹐皆爲聚眾會物﹐有寶物出入之事。及有水物爲變﹐船濟之事。

商日風鳴條已上﹐及卒起宮宅中﹐及時加商﹐又從商來去﹐皆爲宮宅中且有自傷者﹐及斗憂兵傷﹔日辰勝時下﹐皆爲外人來傷害主人。

角日風鳴條已上﹐及卒起宮宅中﹐皆爲疾病﹔時加角﹐從來去皆爲角上者﹐皆爲外喪法。九日有令兵﹐若九十日﹐加王﹐爲君長﹔加相﹐爲臣子妻妾﹔加死﹑囚﹑休﹐爲下賤。角日風時加申子﹐若從角來去﹐皆爲中宮自傷﹔其日辰勝時下﹐皆爲外人來傷害主人也。以風起止﹐決其人所在。角中雜羽爲溺死﹐雜徵燒死﹐雜商兵死﹐雜宮病囚死。

推歲月日時幹徳刑殺法第七十七

歲日月時幹徳法﹕甲徳自處﹐乙徳在庚﹐丙徳自處﹐丁徳在壬﹐戊徳自處﹐己徳在甲﹐庚徳自處﹐辛徳在丙﹐壬徳自處﹐癸徳在戊。假令太歲在甲﹐卽歲徳在甲﹔太歲在乙﹐歲徳在庚。﹝他皆仿此。﹞

歲月日時支徳法﹕歲月日時在子﹐徳在巳﹔歲月日時在丑﹐徳在午。﹝以次順行前五辰是也。他仿此。﹞

月幹徳法﹕寅午戌﹐月徳在丙﹔亥卯未﹐月徳在甲﹔申子辰﹐月徳在壬﹔巳酉丑﹐月徳在庚。

推歲殺法﹕寅午戌﹐歲殺在丑﹔巳酉丑﹐歲殺在辰﹔申子辰﹐歲殺在未﹔亥卯未。歲殺在戌。又金神殺﹕四孟月﹐殺在酉﹔四仲月﹐殺在巳﹔四季月。殺在丑。

推歲月日時刑法﹕歲月日時在子﹐刑在卯﹔卯爲刑下﹐子爲刑上。歲月日時在丑﹐刑在戌﹔戌爲刑下﹐未爲刑上。歲月日時在寅﹐巳爲刑下﹐申爲刑上。歲月日時在卯﹐刑在子﹔子爲刑下﹐卯爲刑上。歲月日時在巳﹐申爲刑下﹐寅爲刑上。歲月日時在未﹐丑爲刑下﹐戌爲刑上。歲月日時在申﹐寅爲刑下﹐巳爲刑上。歲月日時在戌﹐未爲刑下﹐醜爲刑上。

淳風按﹕刑下來者禍淺﹐刑上來者災深。一云﹕三刑皆爲歲月日時之刑。今數卽有四刑﹐歲也﹐月也﹐日也﹐時也。今淳風謂三刑者﹕刑上﹐刑下﹐自刑。四刑之中有此三刑﹐四刑辧尊卑﹑三刑別淺深也。辧和風災風法﹐凡災風之來﹐多挾煞气﹐寒克白濁﹐塵埃蓬勃﹔若吉祥之風﹐多徳气﹐並而日淸明﹐天气溫和﹐風气索索﹐條長去地少髙﹐不動塵土﹐平行而過。今諸字占﹐並具言寒克白濁等語﹐今略之爲例﹕諸稱寒克白濁者﹐今云災气﹔諸稱淸明溫和者﹐今云和气﹔﹝凡如此晴明﹐卽云淸和。﹞諸稱大風寒冥﹑冥日無光﹑沈沒霧气者﹐今云昏气。

論六情法第七十八

六情者﹕好﹑惡﹑喜﹑怒﹑哀﹑樂。

水性智敬﹐木性靜仁﹐火性躁亂﹐土性力倍﹐金性剛義。

一曰貪狼﹐申子辰﹐水之源﹐其性侵淫﹐其性貪諍。水動而溢下﹐晝夜不停向震﹐故申子爲貪狼﹐辰未爲姦邪。水性智﹐故達下﹐流趣未﹐冬藏﹐故曰貪狼。

二曰陰賊﹐亥卯未﹐木之類也。其性屈曲﹐其情邪伏﹐陰映閉匿﹐爲水所生﹐返害所養﹐故亥犯爲陰賊﹐未爲姦邪。木自水生﹐葉落還本﹐歸於亥﹐主盜賊﹐故主陰賊。春生﹐故曰陰賊。

三曰廉貞﹐寅午戌﹐火之位﹐其性眞正﹐其情炎盛﹐精耀上升﹐淹濁下降﹐以禮自濟﹐不受穢惡﹐與離同類﹐道合重明﹐故寅午爲廉貞﹐戌爲公正﹐火性夏長﹐故正。炎彊自伏﹐其卿不濫他所﹐故曰公正。

四曰寬大﹐巳酉丑﹐金之位也。其性義斷剛直﹐其情寬大﹐與乾健同類﹐與兌相當﹐有象施與﹐故巳酉爲寬大﹐丑戌爲公正﹐金鋼義直﹐自歸本城﹐秋收故寬﹐體天故大。

五曰姦邪﹐辰未主之。辰爲水末﹐未爲木窮﹐水爲智﹐智窮則姦生﹐木旁則邪曲﹐故辰未主之。

六曰公正﹐丑戌主之。丑金剛而爲公﹐戌火明而爲正﹐故丑戌主之。

申子爲貪狼﹐主欺紿不信﹐亡財遇賊﹐主攻劫人也。﹝京房云﹕求人財物﹐彊取也。﹞

巳酉丑寬大﹐主福祿賞賜﹔聚集酒食﹐主貴人君子。﹝京房云﹕酒食慶賀也。﹞

亥卯未爲陰賊。主戰鬥殺傷﹐謀反叛逆。﹝京房云﹐劫暴奪也。﹞

寅午爲廉貞﹐主賓客禮儀﹐嫁娶國儀﹐爲人誠信謙謹。﹝京房云﹕爲上客遷官。﹞

丑戌爲公正﹐主報怨仇﹐主兵。﹝京房云﹕仇諫諍。﹞

辰未爲姦邪﹐主欺慢人。﹝京房云﹕淫佚﹐疾病﹐欺紿。﹞

第一本情﹐﹝甲乙主之。﹞第二合情﹐﹝丙丁主之。﹞第三刑情﹐﹝戊己主之。﹞第四衝情﹐﹝庚辛主之。﹞第五鉤情。﹝壬癸主之。﹞

六合﹕子與丑合﹐寅與亥合﹐卯與戌合﹐辰與酉合﹐巳與申合﹐午與未合。

三刑﹕子刑在卯﹐卯刑子﹐丑刑戌﹐戌刑未﹐未刑丑﹐寅刑巳﹐巳刑申﹐申刑寅﹐辰午酉亥自刑。

對衝﹕子午﹐丑未﹐寅申﹐辰戌﹐卯酉﹐巳亥。﹝已上並衝破也。﹞

六鉤﹕子鉤酉﹐丑鉤辰﹐寅鉤亥﹐卯鉤午﹐巳鉤申﹐未鉤戌。

五合﹔甲己合﹐乙庚合﹐丙辛合﹐丁壬合﹐戊癸合。

陽徳自處﹐柔徳在天。

陰陽六情五音立成第七十九

甲子﹐陽商﹐貪狼。本情。甲申﹐陽羽﹐貪狼。本情。甲辰﹐陽徵﹐姦邪。本情。

乙丑﹐陰商﹐公正。本情。乙酉﹐陰羽﹐寬大。本情。乙巳﹐陰徵﹐寬大。本情。

丙寅﹐陽徵﹐陰賊。合情。丙戌﹐陽宮﹐陰賊。合情。丙午﹐陽羽﹐姦邪。合情。

丁卯﹐陰徵﹐公正。合情。丁亥﹐陰宮﹐廉貞。合情。丁未﹐陰羽﹐廉貞。合情。

戊辰﹐陽角﹐姦邪。刑情。戊子﹐陽徵﹐陰賊。刑情。戊申﹐陽宮﹐廉貞。刑情。

己巳﹐陰角﹐貪狼。刑情。己丑﹐陰徵﹐公正。刑情。己酉﹐陰宮﹐寬大。刑情。

庚午﹐陽宮﹐貪狼。衝情。庚寅﹐陽角﹐貪狼。衝情。庚戌﹐陽商﹐姦邪。衝情。

辛未﹐陰宮﹐公正。衝情。辛卯﹐陰角﹐寬大。衝情。辛亥﹐陰商﹐寬大。衝情。

壬申﹐陽角﹐寬大。鉤情。壬辰﹐陽羽﹐公正。鉤情。壬子﹐陽角﹐寬大。鉤情。

癸酉﹐陰商﹐貪狼。鉤情。癸巳﹐陰羽﹐貪狼。鉤情。癸丑﹐陰角﹐姦邪。鉤情。

甲戌﹐陽微﹐公正。本情。甲午﹐陽商﹐廉貞。本情。甲寅﹐陽羽﹐廉貞。本情。

乙亥﹐陰徵﹐陰賊。本情。乙未﹐陰商﹐姦邪。本情。乙卯﹐陰羽﹐陰賊。本情。

丙子﹐陽羽﹐公正。合情。丙申﹐陽徵﹐寬大。合情。丙辰﹐陽宮﹐寬大。合情。

丁丑﹐陰羽﹐貪狼。合情。丁酉﹐陰徵﹐姦邪。合情。丁巳﹐陰宮﹐貪狼。合情。

戊寅﹐陰宮﹐寬大。刑情。戊戌。陽角﹐姦邪。刑情。戊午﹐陽徵﹐廉貞。刑情。

己卯﹐陰宮﹐貪狼。刑情。己亥﹐陰角﹐陰賊。刑情。己未﹐陰徵﹐公正。刑情。

庚辰﹐陽角﹐公正。衝情。庚子﹐陽宮﹐廉貞。衝情。庚申﹐陽角﹐廉貞。衝情。

辛巳﹐陰商﹐陰賊。衝情。辛丑﹐陰宮﹐姦邪。衝情。辛酉﹐陰角﹐陰賊。衝情。

壬午﹐陽角﹐陰賊。鉤情。壬寅﹐陽角﹐陰賊。鉤情。壬戌﹐陽羽﹐姦邪。鉤情。

癸未﹐陰角﹐公正。鉤情。癸卯﹐陰商﹐廉貞。鉤情。癸亥﹐陰羽﹐廉貞。鉤情。

五音刑徳日辰所屬立成第八十

甲﹕徳自處﹐刑戊。丙子﹐兩不兩則晦﹐海裏起兵。子﹐侯﹐刑卯﹐周。戌﹐申曹﹐刑未﹐晉。申午辰寅。

商徵

羽商徵羽。乙﹕徳日庚﹐刑巳。粟貴﹐邊夷內侵。醜﹐侯﹐刑戌﹐齊。亥﹐水﹐自刑﹐魯。酉未巳卯。丙﹕徳自處﹐刑庚。邊城有兵見圍。寅﹐尉卿﹐魏﹐刑巳。子。戌申午辰。

徵羽

宮徵羽宮。丁﹕徳在壬﹐刑辛。天旱傷物﹐人多疫。卯﹐市﹐日﹐刑子。丑

亥酉未巳。

戊﹕徳自處﹐刑壬。有土功﹐食物貴。若欲議遷邑。辰

寅寅子戌申。

角宮

徵角宮徵。

己﹕徳在甲﹐刑癸。有土功﹐食物貴﹐若欲遷。巳﹐獄吏﹐宋﹐刑申。卯

丑亥酉未。庚﹕徳自處﹐刑甲。虫生人﹐治自刑。午﹐倉曹﹐犯自刑。辰

寅子戌申。

宮商

角宮商角。辛﹕徳在丙﹐刑乙。虫生人﹐治丑。未﹐大府﹐燕﹐刑丑。巳

卯丑亥酉。壬﹕徳自處﹐在丙。北狄胡人興﹐備四塞。申﹐座吏﹐秦﹐刑寅。午

辰寅子戌。

商角

羽商角羽。癸﹕徳在戊﹐刑丁。北狄胡人興﹐備四塞。酉﹐傳吏﹐鄭﹐自刑。未

巳卯丑亥。宮。子帝王﹐午后妃。

震雷擊鼓。商。辰大將﹐戌小將。

琴瑟鐘磬。徵。寅丑亥﹐旱火災。申未﹐土功及民。

奔走燎火。角。巳疾病﹐亥死。

悲吟呼叫。羽。卯雨水﹐丙霜雹。

流水飛羽。

貪狼之日﹐時加姦邪﹐風從陰賊上來﹐有劫相殺之事。

陰賊之日﹐風從姦邪上來﹐時加申子止子﹐必有賊殺人﹐逆亂相盜。

姦邪之日﹐風從寬大上來﹐時加卯止亥﹐有人持酒食禮來﹐相候謀盜。寬大之日﹐風從廉貞上來﹐時加己酉﹐爲貴客至﹐有吉慶賀賞賜事。

公正之日﹐風從姦邪上來﹐時加寅午﹐爲誠信之士﹐若來報仇詐人。

廉貞之日﹐風從寬大上來﹐時加午酉﹐爲貴客以酒食來相宴樂。

寬大之日﹐時加廉貞﹐風從寬大上來﹐時加午止酉﹐貴客以酒食相宴樂﹐有遷官徵召酒食喜事。從姦邪上﹐求有妖人爲怪﹐婦人欺夫。從貪狼上來﹐有人競求財者﹐從陰賊上來﹐有賊而無所克。從公正上來﹐貴人有求名問事。

廉貞之日﹐時加寬大﹐風從廉貞上來﹐有七千里來相慶事﹐若長者到。寬大上來﹐人以酒食求相和好﹐貪狼上來﹐吏客求錢物﹐公正上來﹐仇人報怨。陰賊上來﹐欲求劫人者﹐姦邪上來﹐有人上文書徵發事﹐不則有姦人設詐不信事。

公正之日﹐時加公正﹐風從公正上來﹐吏人爭財﹐多姦相傷﹐若仇人欲報仇怨。姦邪上來﹐人欲告言部吏私財物者﹐陰賊上來﹐下淩上﹐謀爲不道者。貪狼上來﹐有亡失逐縱﹐相牽引事。廉貞上來﹐君長欲遷。寬大上來﹐行出必值人酒食之事或憤爭。

陰賊之日﹐時加陰賊﹐風從陰賊上來﹐有賊格鬥﹐在部界內﹐必傷殺人。貪狼上來﹐以白刃相攻仇。公正上來﹐爲外人謀內。寬大上來﹐告客行錢與人。廉貞上來﹐有隱士學人爲惡劫。姦邪上來﹐東向婦人來﹐勿前之﹐必伺人家爲匿盜之事。

貪狼之日﹐時加貪狼﹐風從貪狼上來﹐有賊人至﹐攻劫人財。且欲害人﹐愼之﹐禍起北大。公正上來﹐必有行怨報人﹐揚兵相擊﹐年立丑者凶。姦邪上來﹐惡人持挈物來。廉貞上來﹐他人遺財相賄者。寬大上來﹐持禮相候﹐而欲求人財物。陰賊上來﹐家人內若有人相牽引﹐不則行出爲禽獸所傷。

陰賊之日。風從姦邪上來﹐時加申子止子﹐必有賊煞人﹐逆亂相盜。

姦邪之日﹐時加姦邪﹐風從姦邪上來﹐主人見謀﹐若出遇疾病。陰賊上來﹐有宿怨﹐令相攻﹐必流血。從公正上來﹐欲報怨仇。廉貞上來﹐有文書所召﹐若以淫盜相牽。貪狼上來﹐賊人謀持物亡走。寬大上來﹐有人因酒食病。

六情風鳥所起加時占第八十一

巳酉爲寬大之日﹐假令巳酉注寬大之日﹐時加巳酉﹐鳥來鳴其上﹐時加王相﹐當言爲長吏﹐休廢囚死﹐當有酒食﹔時加寅午﹐鳥來鳴其上﹐有酒食辭讓者﹔時加丑戌﹐鳥來鳴其上﹐酒食訟口舌﹔時加亥卯﹐鳥來鳴其上﹐有酒食﹐一作盜賊相害者﹔時加辰未﹐鳥來鳴其上﹐有酒食﹐婦人女口舌者﹔時加申子﹐鳥來鳴其上﹐酒食爭財事。

寅午廉貞之日﹐時加寅午﹐鳥來鳴其上﹐時加王相﹐當言爲長吏﹐休廢囚死﹐當有諫諍辭讓事﹔時加巳酉﹐鳥來鳴其上﹐有書至﹔時加申子﹐鳥鳴其上﹐酒食禪讓事﹔時加辰未﹐陰私婦女口舌﹔時加丑戌﹐鳥鳴其上﹐酒食事﹔時加亥卯﹐以酒食相殺事。

公正之日﹐時加丑戌﹐鳥鳴其上﹐時加王相﹐言�吏公正事﹐休廢囚死﹐當有吏來慰問事﹔時加巳酉﹐鳥鳴其上﹐有公正酒食賜遣﹔時加寅午﹐鳥鳴其上﹐有公正辭讓慶賀﹔時加辰未﹐有吏來說公私賊事﹔時加申子﹐有吏來說公正欺詐事﹔時加亥卯﹐有吏來說賊相傷事。

姦邪之日﹐時加辰未﹐鳥鳴其上﹐加王相﹐當言長吏來捕姦詐﹐休廢囚死﹐當有口舌起﹔時加寅午﹐鳥鳴其上﹐謙讓人說奸淫事﹔時加寬大﹐有酒食陰私事﹔時加丑戊﹐有吏來捕姦私陰謀事﹔時加申子﹐有陰謀諍斗劫盜事﹔時加亥卯﹐有陰私賊兵相害事。

貪狼之日﹐時加申子﹐鳥鳴其上﹐時加王相﹐當言羣賊攻劫﹐休廢囚死﹐當有盜賊事﹔時加寅午﹐鳥鳴其上﹐有善人說攻劫事﹔時加巳酉﹐鳥鳴其上﹐有酒食攻劫財物事﹔時加丑戌辰未﹐鳥鳴其上﹐有婦人諍訟羣賊事﹔時加亥卯﹐鳥嗚其上﹐時加王相﹐有羣賊相攻奪事。

陰賊之日﹐時加亥卯﹐鳥鳴其上﹐時加王相﹐羣賊大戰﹐休廢囚死﹐當有大斗相傷﹔時加巳酉﹐鳥鳴其上﹐有酒食相殺傷事﹔時加丑戌﹐鳥嗚其上﹐有吏逐賊相害﹔時加寅午辰未﹐鳥鳴其上﹐有婦女姦私相傷事﹔時加申子﹐鳥鳴其上﹐有賊相攻劫事。

諸陰賊日﹐有鳥若羣飛及飄風颶從四季上來﹐時加四季﹐必有搜索﹐皆爲開閉﹐囚日在近道。假令今日風起市中﹐若飛鳥從四季上來﹐卽時搜索。欲知何捕人﹔若加丑戌﹐捕怨仇﹔加辰未﹐則捕小盜人殺。則此占皆爲卽至﹐不與風角同。

八方暴風占第八十二

北方坎﹐風名曰廣莫風﹐主冬至四十五日。京房云﹕四時暴風起於北方﹐主盜賊起﹐天下兵皆動﹐令人病濕飲帶下﹐難以起居。﹝北方坎﹐主盜賊﹐故兵起。水濕帶下。下部濕。﹞

東北艮曰條風﹐﹝亦名炎風。﹞主立春四十五日。一云﹕鬼行人道﹐多旱疫﹐主天下水﹐令人疾泄﹐變易形容。﹝冬春之交﹐萬物變攺。﹞

東方震曰明庶風﹐﹝亦名宄風。﹞主春分四十五日。京房云﹕人流﹐盜起相攻﹐風發天下﹐旱冥霜起﹐歲大饑﹐令人病變節四肢﹐不可動搖。﹝雷始起動﹐木始盛故也。﹞

東南巽曰淸明風﹐﹝一名景風。﹞主立夏四十五日。京房云﹕民多泄痢﹐乳婦暴病死喪。

南方離曰景風﹐﹝一名臣風。﹞主夏至四十五日。此風中發﹐有火災。來年旱﹐令人身暴熱﹐生瘡﹐目盲。﹝離爲火﹐目爲熱盲也。﹞

西南坤曰涼風﹐一作諫﹐﹝一名陣風。﹞主立秋四十五日。此風發﹐天下兵動﹐日月失色﹐令人食不入口﹐病腰脊肩背股膝皆腫。﹝坤爲眾﹐故兵動。陽气衰﹐故日月無光﹐木爲老﹐故患也。﹞

西方兌曰閶闔風﹐﹝亦名飄風。﹞主秋分四十五日。京房曰﹕秋旱霜﹐主天下兵動﹐日月蝕﹐令人患瘡癬瘡。﹝兌爲毀折﹐故日月食而生惡瘡。﹞

西北乾曰不周風﹐主立冬四十五日。天下大饑。京房云﹕有盜賊相攻﹐人多疽疾﹐人流亡疾疫﹐多死喪﹐有神不起﹐地動﹐日月失色﹐令人病疥癘﹐生惡瘡。﹝乾當室壁﹐故主疾疫。﹞

古八節﹐但暴風起其方﹐卽占。京房云﹕八方暴風之候及八卦風別名。春白﹑夏黑﹑秋赤﹑冬黃﹐皆爲凶﹐下逆上﹐兵革四動﹐各隨其部日辰占之。乾髙折風﹐﹝一名衝。﹞坎爲大剛風﹐艮爲凶風﹐震爲嬰兒風﹐巽爲大弱﹐﹝一云小弱。﹞離爲大弱風﹐坤爲諫風﹐﹝一名陰謀風。﹞兌爲小弱。

古八風﹐發屋折木﹐飛沙揚石﹐三日不雨﹐則逆四時﹐乃占。風爲陽﹐雨爲陰﹐陽之怒﹐得陰則諧﹐故風災得雨則解。正月朔後八風者﹐此法齊人要術﹐五穀所宜。及出《漢書志》﹕從乾來﹐有憂兵﹔從坎來﹐回水湯湯﹐有大水﹔從艮來﹐人疾疫﹐歲有蝗虫﹔從震來﹐陽气幹歲﹐大旱有喪﹔從巽來﹐歲多風﹐傷五穀﹔從離來﹐歲旱大熱﹐多火災﹔從坤來﹐人疾病﹐道中多死凶﹔從兌來﹐歲有兵革之事。

三辰八角風﹕

辱殺反吉抵誣誕忿爭

申子辰之日﹕

艮震巽離坤兌乾坎。

巳酉丑之日﹕

巽離坤兌乾坎艮震。

亥卯未之日﹕

乾坎艮震巽離坤兌。

寅午戌之日﹕

坤兌乾坎艮震巽離。

風從辱上來﹐國及家有恥辱之事。

風從殺上來﹐有暴相殺不道理﹐若行道逢之﹐有相殺之人來過也。

風從反上來﹐臣子有反逆不順之事。

風從吉上來﹐有恩澤詔書﹐百姓除害﹐有喜事﹐若行道逢之﹐卽見賢人君子酒食之遣﹐此直回風﹐入人家同。

風從抵上來﹐有抵觸非理。王日﹐貴人﹔相日﹐中人﹔休日﹐庶人﹔囚日﹑死日﹐族人相連。

風從誕上來﹐有欺誕不誠之人﹐有欺紿。

風從忿上來﹐有非議﹑忿爭土地財物之事。

風從爭上來者﹐主有好人欲爭財物事。

八方風來﹕

風從震巽離上來者﹐主勝。

風從乾坎艮兌坤上來﹐客勝。兩軍相當。

風從折衝上來﹐必獲敵人資糧。

風從坤上來﹐有事不成也。

正朔八風占﹕

《漢志》曰﹕凡候歲美惡﹐謹候歲始﹐或冬至日。產气始萌﹐臘明日﹐人眾卒歲﹐一會飲食﹐發陽气﹐故曰初歲﹐正月旦。王者歲首立春﹐四時之始也﹐四者候之日。歲旦立春﹐風南來﹐大旱﹔西南來﹐小旱﹔西方來﹐主有兵革﹔西北來﹐戎菽爲胡豆。小雨﹐兵起。北方來﹐中歲﹔東北來﹐上歲﹔東方來﹐大水﹔東南來﹐民有疾病﹐歲惡。八風各與其衝對課﹐多勝少﹐疾勝徐。旦至食爲麥﹐食至昳爲稷﹐昳至晡爲黍﹐晡至下晡爲菽﹐下晡至日沒爲麻。

又有東谷風﹑南凱風﹑西泰﹝一作涼﹞風﹑北涼風。

風從北來﹐宜客﹔南來﹐爲主吉﹔西來﹐宜客﹔東來﹐宜主﹔西北來﹐宜客﹔東南來﹐宜主﹔西南來﹐有謀不成﹔東北來﹐主客俱不利。

風從乾來﹐西北方也﹐有小雨﹐兵起戎狄﹐胡兵也。風從正北坎方來﹐多水大雨。風從東北艮方來﹐丰稔。風從正東來﹐大水。風從東南來﹐民有疾病。風從南來爲大旱。風從西南來者﹐小旱。風從正西來者﹐有兵災。若風勢大急惡昏濁﹐亦以八卦暴風例占之爲妙也。

立春﹐正月節﹐淸明少云﹐善熟﹐霧則旱虫傷禾豆。乾上風來﹐暴霜殺物﹐五日﹐粟卒貴﹔坎上風來﹐冬大風寒﹐北狄侵﹔艮上風來﹐五穀熟﹔震上風來﹐气泄﹐物不成﹔巽上風來﹐多風足虫﹔離上風來﹐旱傷生物﹔坤上風來﹐春寒﹐六月水﹐人多愁土功﹔兌上風來﹐旱霜兵起。

春分﹐二月中气﹐東方有靑雲﹐必熟﹔晴明﹐物不成。乾上風來﹐歲多寒﹐金鐵倍貴﹔坎上風來﹐菽豆不成﹐饑疫﹔艮上風來﹐夏不熟﹐米貴一倍﹔震上風來﹐五穀成﹐亦無賊﹔巽上風來﹐虫生﹐四月多暴寒﹔離上風來﹐五月先水後旱﹔坤上風來﹐小水﹐人多瘧疫﹔兌上風來﹐有兵﹐春寒﹐八月國憂也。

立夏﹐南方有赤云則丰﹐晴明則旱。乾上風來﹐其年凶饑﹐夏霜﹐麥不刈﹔坎上風來﹐多雨﹐魚行人道﹔艮上風來﹐山崩地動﹐人疫﹔震上風來﹐雷動非時擊物﹔巽上風來﹐其年丰熟﹔離上風來﹐夏旱禾熟﹔坤上風來﹐不共力﹐萬物天傷﹔兌上風來﹐蝗虫大動。

夏至﹐南方赤气則熟﹐晴明則旱。乾上風來﹐寒气萬物﹔坎上風來﹐寒暑不時﹐夏月多寒﹔艮上風來﹐山水暴出﹔震上風來﹐八月人多疾﹔巽上風來﹐九月風落眾物﹔離上風來﹐五穀熟﹔坤上風來﹐六月多雨水橫流﹔兌上風來﹐秋多雨霜也。

立秋﹐有白雲及小雨則吉﹐晴明物不成。乾上風來﹐甚寒多雨﹔坎上風來﹐冬霧多雪寒﹔艮上風來﹐秋气不和﹔震上風來﹐秋多雨雹﹐人不知艸木再榮﹔巽上風來﹐卒兵內起﹔離上風來﹐兵戎不利﹐多旱﹔坤上風來﹐五穀成熟﹔兌上風來﹐兵起將行。

秋分﹐西方有白雲﹐熟﹔晴明﹐物不成。乾上風來﹐人多相掠﹔坎上風來﹐多大寒﹔艮上風來﹐十二月當必多霧﹔震上風來﹐人疫﹐再花不實﹔巽上風來者﹐十月多風﹔寓上風來﹐兵動國南七百里﹔坤上風來者﹐土功作﹔兌上風來﹐年安樂也。

立冬﹐晴明小寒﹐人君吉﹐天下大喜。乾上風來﹐人主政令行﹔坎上風來﹐冬雪殺走獸﹔艮上風來﹐地气泄﹐人多疾疫﹔震上風來﹐人不安居﹐寒雪﹔巽上風來﹐冬溫﹐來年夏旱﹔離上風來﹐來年五月大疫﹔坤上風來﹐水出食物﹐魚鹽倍多﹔兌上風來﹐妖言兵在山澤。

冬至﹐有云雪寒則丰﹐晴明物不成。乾上風來﹐彊國憂﹐年多寒﹔坎上風來﹐年丰人樂﹔艮上風來﹐正月多霧﹔震上風來﹐雷不發﹐大雨並﹔巽上風來﹐虫傷生物﹔離上風來﹐冬溫﹐乳母死﹐水旱不時﹐人多疫﹔坤上風來﹐虫生傷苗﹐年多水﹔兌上風來﹐年秋雨﹐大兵起也。

八逆風﹕立夏巽卦﹐王風從乾上來﹐爲一逆﹐小凶﹔立秋坤卦﹐王風從艮上來﹐爲三逆﹐欲無子﹔立春艮卦﹐王風從坤上來﹐爲二逆﹐兵起﹔立冬乾卦﹐王風從巽上來﹐爲四逆﹐人去其鄕﹔秋分兌卦﹐王風從震上來﹐爲五逆﹐帶刀入市﹔冬至坎卦﹐王風從正南離上來﹐爲六逆﹐人民潰散﹔夏至離卦﹐王風從正北坎上來﹐爲七逆﹐臣子爲亂﹔春分震卦﹐王風從正西兌上來﹐爲八逆﹐殿上有刺客﹐刑殺昏寒者凶。

行道宮宅中占第八十三

行道見回風﹐從南方來﹐必有酒食。若加酉﹐覆人皆利﹐回就風起﹐坐君子席失官﹐小人亡財。﹝餘仿此。﹞

商日﹐風起宮宅中﹐人但持酒肉來﹐不過三日。角日﹐回風覆人﹐爲疾病﹐從角地來﹐爲死亡事。徵日﹐回風覆人﹐爲鬥訟﹔若徵地來﹐宮戒火。宮日﹐回風起宮宅中﹐爲鬥訟﹐爲囚﹐爲縣官﹔起道路﹐從內向外﹐衝上吉。商日﹐回風覆人﹐爲失財亡遺﹐人所謀。羽日﹐回風覆人﹐爲失敗物﹐若憂酒內事﹐聚眾幹上。

回風起宮宅中﹐以六情王相﹐爲有气﹐爲吉﹐又淸和亦吉。無气﹐宜愼之。回風兩處夾道﹐隨人而行者﹐重吉。久不滅﹐亦無他。從凶地來﹐卽凶。諸風從刑上來﹐得貪狼陰賊姦邪之日。若不加其徳鄕來﹐眾凶並會﹐其災必成﹔風從休上來﹐若寬大之日﹐皆事解不成災。

宮日﹐回風突人﹐戒田宅﹐憂移徙﹐若爭訟田宅﹔出道行﹐客人凶﹐衝外吉﹐有威勢也。角日﹐回風突人﹐戒疾病﹐若哭泣﹐不則相擊傷。商日﹐回風突人﹐戒爭財﹐若入山林﹐墜下見傷殺也。徵日﹐回風突人﹐戒告訟文書﹐若凶失金鐵事。羽日﹐回風突人﹐戒人水沒溺﹔若失衣物財﹐聚眾事﹐千人已上也。

候宮宅中﹐有卒風起﹐及回風若犬鳴鳥鳴向人﹐若宮宅中﹐占之﹐先以五音﹐次以六情﹐王﹑相﹑休﹑囚﹑刑﹑徳﹐以占憂喜﹔從徳鄕來爲喜事﹐刑鄕來爲憂事﹐日辰囚死勝時下﹐皆爲凶事﹐起止寬大﹐爲酒食賞賜﹐無气爲退。回風入人屋中﹐飛揚人衣物﹐當憂財物驚火。商日﹐加時寬大﹐風從角來止﹐曰廢﹐爲賓客作姦﹐風起門外﹐入門止商亦然﹐加姦邪不覺﹐加六正爲覺。商日﹐時加申﹐風從未來﹐回風入門至堂邊﹐爲長子作盜﹔回風入井﹐婦人作姦﹐欲共他人殺夫﹔陰賊日﹐時加子﹐風從姦邪來﹐止陰賊﹐婦女作姦欲欺夫。辛丑日﹐時加午﹐風從宅中從午來﹐風後三日有酒食。姦邪日﹐時加姦邪﹐囚死﹐爲盜人奴婢﹐去止酉﹐若卒爲取財物﹐寒克﹐有所傷害。

宮宅中及眾人道路行伴﹐有暴風來蕩眾人中者﹐此眾人中有與此風同音者﹐憂喜在其中也。商日﹐日辰勝時下﹐風從未﹐純商﹐爲怪物害人。商日﹐風起﹐純角﹐爲惡鬼入宅害人。日辰王﹐爲縣官﹔從王鄕來﹐爲家長﹔相鄕采﹐爲子孫﹔休廢來﹐爲賓客﹔囚死來﹐爲下賤﹐貪狼爲劫盜。他仿此。西堂爲父﹐東堂爲母﹐堂邊爲長子﹐房爲婦女﹐庭爲聚眾﹐墻壁爲少子﹐井竈爲僕及奴婢﹐門爲賓客。

行坐有回風飄暴﹐卒起人前而向人﹐﹝此逆向人﹐勿前﹐恐爲伏之也。﹞從後來逐人者﹐﹝爲隨人﹐誡也﹐亦止以六情決之左右。﹞若卒起宅內﹐若從外入﹐或揚人衣物﹐或發人屋舍﹐皆爲凶辛惡之事。若北堂爲父﹐西堂爲母﹐東堂爲子﹐南堂爲孫﹐皆聚眾事。在垣小口﹐在井竈爲婦女﹐在門爲長子﹐在客堂爲外人﹐在碓磨爲奴婢﹐在庭內爲四鄰。以爲五音所屬﹐知其姓名﹐以發時及日辰﹐以別長幼。以日剛柔知老少﹔以王相知爲吏人。

諸飄回起而止前者﹐皆以時音期之﹔若從後來逐人而過去﹐以日音期之。假令今日音得角﹐期九日﹐從人年墓來﹐爲疾病。日同。假令墓在木鄕﹐爲從髙墜下﹐林木所傷﹔在火鄕﹐爲燒炙﹐若見血事﹔在土鄕﹐爲瘡腫患﹔在金鄕﹐爲格鬥相傷﹔在水鄕﹐爲沒溺厭亡。日墓上來﹐爲疾病﹔歲刑來﹐爲縣官﹔月刑來﹐尉部鄕亭所召﹔日刑來﹐戒斗諍至官庭﹔時刑上來﹐卒急之事﹔日徳上來﹐有酒食相慶賀。年徳皆爲有吉喜﹐歲徳月日時同。假令年在木鄕﹐有木器之物從北方來﹔在火鄕﹐銅瓦物從東方來﹔在土鄕﹐田宅物南方來﹔在金鄕﹐錢物四季來﹔在水鄕﹐酒肉六畜之物西方來﹔四孟之日﹐四孟上來﹐上官長吏憂免事﹔四仲之日﹐四仲上來﹐次官長吏憂免﹔四季之日﹐四季上來﹐下官長吏憂免。商得商時又加金﹐錢及鐵物﹐音得徵時又加火﹐文書衣物﹔音得羽時又加水﹐爲酒食事﹐音得角日辰又加木﹐木實衣物﹔音得宮日辰又加土﹐酺肉酒食之屬﹐若皮革。王相﹐其物卽好﹐休廢﹐是敝惡之物。

若十餘人同行共坐而回衝來﹐知復爲誰﹖風從商是商姓﹐其同音日﹐年取年同。孟日﹐取長老少同﹐商日﹐取白色同﹐日辰王相﹐取尊貴賤同。陽日﹐取男左者﹐陰日﹐取女右者﹐左右同。以五音取於衣被﹐若取扶持之物﹐以決之﹐卽知吉凶也。

十二辰風占第八十四

子日大風﹐日光沈沒﹐兵起水中。丑日大風﹐掃地揚沙﹐粟卒貴。寅日大風﹐赤气四塞﹐爲火。卯日大風﹐黃埃衝天﹐爲虫蝗必生。辰日大風﹐將出。巳日大風﹐蓬勃無常﹐亦大旱也。午日大風﹐乍遲乍疾﹐人不安移堡。未日大風﹐日無光影﹐爲土功之役。申日大風﹐聲若磬﹐若有暴賊相攻劫。酉日大風﹐肅肅濡潤﹐必有大雨水潰流。戊日大風﹐塵霧橫天﹐揚埃千里﹐胡兵四起。亥日大風﹐揚沙折木﹐兵賊相攻﹐人啼哭。

京氏云﹕東方寅卯木之角﹐發風三日﹐發屋折木﹐揚沙石﹐﹝自此已後﹐並云怒狂風。﹞國有大寇疾病。

五嶽之音法﹕

寅卯火之徵﹐﹝亦云﹕發風三日﹐發屋折木﹐揚沙石。已後同。﹞國有妖言鬼神之書作災﹐有火災。寅卯金之商﹐國有大兵﹐客主攻伐之事﹐賊出燕趙。寅卯水之羽﹐國有暴霜雹水災﹐有蝗虫起。寅卯土之宮﹐帝不安其都﹐有巡狩之行﹐寶物出﹐有善令﹐恩加庶人﹐以財物賜之。

右已上東嶽之音。

巳午之商﹐發風三日﹐發屋折木﹐國有大臣親事﹐人彊亂害。巳午之徵﹐發風三日﹐發屋折木﹐國有夷狄賊爲害﹐若遠人謀。巳午之羽﹐發風三日﹐發屋折木﹐有江海賊﹐或水中船車有害人者。巳午之角﹐發風三日﹐發屋折木﹐羊牛疫死﹐魚死水中﹐人小移動。巳午之宮﹐發風三日﹐發屋折木﹐帝王欲警暴亂﹐賞有功﹐逐佞人﹐封有徳。

右已上南嶽之音。

申酉之商﹔發風三日﹐發屋折木﹐軍民移出﹐船溺﹐凶。申酉之角﹐發風三日﹐發屋折木﹐有貴人災﹐使者至﹐有姦兵。申酉之羽﹐發風三日﹐發屋折木﹐臣有篡逆之心。申酉之宮﹐發風三日﹐發屋折木﹐諍財臣不知人心。

右已上西嶽之音。

亥子之羽﹐發風三日﹐發屋折木﹐蝗虫卒起﹐霧傷萬物。亥子之商﹐發風三日﹐發屋折木﹐外兵爲災﹐水中之賊傷物。亥子之角﹐發風三日﹐發屋折木﹐三公喪憂﹐人有疾病。亥子之宮﹐發風三日﹐發屋折木﹐兵起乃行之憂。亥子之徵﹐發風三日﹐發屋折木﹐皇后憂﹐世子有異。

右已上北嶽之音。

四季辰戌丑未之宮﹐發風三日﹐發屋折木﹐有土功災﹐羊牛疫﹐人流移。四季辰戌丑未之商﹐發風三日﹐發屋折木﹐有夷狄之兵﹐胡人作災﹐寶物出。四季辰戌丑未之羽﹐發風三日﹐發屋折木﹐人詠妖言﹐有流移之災。四季辰戌丑未之角﹐發風三日﹐發屋折木﹐有夷狄兵﹐胡人作災﹐寶物出。四季辰戌丑未之徵﹐發風三日﹐發屋折木﹐山賊出﹐若流言於人民﹐民怖﹐欲奔亡。

右已上中嶽之音。

凡五行十二辰風﹐五音發災害吉凶見矣。不能發屋折木﹑揚沙起石者﹐凶無大應。凡日辰納音爲客﹐甲子乙丑商音是也﹔風從來五音爲主人﹐子午爲宮是也。假令今日甲午納音商﹐欲得﹐風從寅丑未申上來﹐則主勝﹐客爲商﹐動徵爲客。欲得日納音克風。假令甲子金﹐則爲客﹐若風從已亥上來者﹐客勝。

諸解兵風占第八十五

徵風發徵風尋解﹐若寬大廉貞之日﹐風從寬大上來﹐兵大散。又風四繳來﹐兵革散。諸兵風起﹐諸商日﹐風從貪狼陰賊上來﹐時加姦邪﹐日辰商﹐其日光白濁及昏霧﹐比連三日﹑七日﹐人間盜賊屯聚﹐攻城郭﹐不出月中。﹝下同。﹞

又何以知兵大來﹑夜攻城﹖常以日中﹐風從亥子上來﹐夜風晝止﹐日中寒不解﹐此必夜攻城﹐不避風雨﹐主將忌之﹐不出五日﹑十日。諸商日﹐夜半風卒起﹐大霧至日中不解﹐兵起。

立春﹐正月戊申﹐二月己酉﹐三厄庚戌﹐有暴風從西方來﹐七日不止﹐兵起西方﹐不出衝大起。

立夏﹐四月辛亥﹐五月壬子﹐六月癸丑﹐有暴風從西方來﹐七日不止﹐兵起北方﹐不出衝大起。

立秋﹐七月甲寅﹐八月乙卯﹐九月丙辰﹐有暴風從西方來﹐七日不止﹐兵起東方﹐不出衝大起。

立冬﹐十月乙巳﹐十一月丙午﹐十二月丁未﹐有暴風從西方來﹐七日不止﹔兵起南方﹐不出衝大起。

諸賊自殺風﹕季角陰賊之日﹐風從陰賊上來﹐大寒﹐主賊兵自相殺﹐不出九日。若商日風從陰賊上來者﹐皆自相殺也。

諸夷狄反風﹕姦邪公正受商之日﹐大風從姦邪公正上來﹐夷狄犯塞。十日不止﹐千里來﹔二十日不止﹐三千里來。期七十日。若四季受宮日﹐風從寬大上來。若四季上來﹐夷狄降。

諸伏兵風﹕有旋風從三刑五墓上來﹐有伏兵﹐勿戰﹐戰則不勝﹐行者急走﹐坐者起避之。諸出軍行師之時﹐有大風從三刑上來﹐其兵不可當。若大風起五墓上來﹐避之吉。三四日﹐諸行軍出徵水戰時﹐又大風從三刑上來﹐其兵不可當。若大風起五墓上﹐避之吉。

諸逆賊風﹕諸風蓬勃四方起﹐或上來觸地﹐此皆逆風也。平旦發﹐人民逆之﹔食時發﹐賓客逆﹔午時發﹐諸戚逆﹔晡時發﹐臣下逆﹔黃昏發﹐賤隸爲逆﹔夜半發﹐同姓爲逆﹐雞鳴發﹐后妃逆。皆大故﹐不出三十日。風止﹐三日有雨﹐災消。

諸陷城風第八十六

宮日﹐大風從角上來﹐卒起﹐此兵圍城。至日中﹑夜半折木者﹐城必陷﹐不出九日﹐若十八日。

羽日﹐大風冥冥﹐日無光﹐沈霧﹐兵圍城郭﹐客勝主人。

角日﹐時加子午﹐風從角來﹐折木﹐兵起﹐必圍城屯聚﹐主人宜出﹐期九日至。

諸四季受商之日﹐大風折木﹐從四季上來﹐加子午﹐在外界民爲賊﹐屯聚﹐往往相攻﹐關梁塞﹐道路斷絕﹐不出七十日。四季受商之日﹐風從四季上來﹐時加子午﹐此客兵入界自相殺﹐不出三十日。

商日﹐大風折木﹐時加子午﹐風從子午上來﹐日光不明﹐此不宜主人﹐軍自內敗﹐不可守城﹐不出九十日﹐若三十日。

姦邪受宮之日﹐大風從宮上來﹐及四季上來﹐大寒者﹐此城內夜開﹐長吏兵四出不禁﹐期七十日﹐遠九十日。

諸知賊人數﹐占賊所起。以風初發處﹐加爲人數﹐又以風所從來爲月期﹐又以所乘辰爲道理﹐所止時支幹以占人數。又發時加子﹐賊數九十人﹐若九人﹐數九期﹕若不應期﹐辰內月同數者倍之﹐以王气十倍﹐相气五倍﹐伏廢如數。﹝鳥鳴同占。﹞

刑墓風。風從刑上來﹐皆刑惡凶事及有兵﹐行者急走﹐坐者急起。兵從五墓上來﹐皆凶。有救﹐吉﹔無救﹐凶。

占入兵營風第八十七

與彼相守﹐有旋風入營﹐斷絕干戈﹐吹壞帳幕﹐必有盜賊入營﹐將軍死。十干十二支數﹐子午甲巳九﹐日辰王相气十倍之﹐休廢如數﹐囚死半之。﹝鳥鳴同占。﹞東三八﹐南二七﹐西四九﹐北一六﹐中五十。

右已上五行數﹐爲道裏﹐亦爲賊人頭數。

欲知定發何方法﹕商角之日﹐變風發所從來﹔宮羽徵日﹐變風在刑上刑下﹔風所從起來爲期﹐風從東﹐甲乙寅卯期。﹝他仿此。﹞乘王﹑﹝主王。﹞相﹑﹝臣。﹞廢﹑﹝吏民。﹞囚﹐﹝凡庶下賤。﹞太歲﹑﹝三月必有詔書居遷。﹞歲﹑月﹑日﹑時﹑邢﹐皆爲凶事。王墓﹑﹝三日主喪。﹞囚﹑日辰﹐﹝必有大患。﹞日五音爲客﹐地五音爲主人。以看勝﹐亦從其道來。四正之日﹐四正上來者﹐亦從其道來。有气日者責日音﹐無气者責辰音。東來期甲寅乙卯﹐轉而西來﹐﹝甲申乙酉。﹞轉北來﹐﹝甲子乙丑。﹞轉南來。﹝甲午乙未。﹞今日庚申西來﹐須臾轉而東來﹐﹝庚寅辛卯。﹞轉而北來﹐﹝庚辛子丑。﹞轉而南來。﹝辰庚辛巳。﹞今日時加戌﹐﹝�甲�乙。﹞若寅卯﹐﹝卽至。﹞時加午﹐﹝卽至。﹞時加卯。﹝卽九日與寅申乃至﹐卯同類也。﹞若庚辰日﹐時加申酉庚辛﹐﹝卽至。﹞皆加四季﹐﹝皆卽云未卻﹐三同類加日來至。﹞諸宮宅內﹐日辰勝時下。﹝同者時期以之。﹞假令今日辛酉﹐時加午至酉﹐四月期之﹐此同情者。﹝故克言同類者﹐相爲發詔不發。﹞諸商日﹐發皆在風下﹐商角相克﹑相動﹑相殺傷﹐益明。又先以辰金﹑木火﹑水土証之。乃以六情知何等事﹖第一先以日情﹐乃合於時。假令今日甲子商﹐時加申子貪狼﹐辰姦邪﹐商音﹐相傷鬥殺。﹝余並仿此。﹞諸卒起宮宅內﹐日辰勝時下﹐爲外人賊內。商角情得貪狼陰賊﹐乃相殺﹐無吉﹐爲日辰勝時下﹐無所能也。此惡情﹐有气乃能也。

五音客主法第八十八

日辰爲客﹐加時爲主人﹔六甲爲客﹐以其行本位不動爲主人。十二辰皆主人也。假令今日商客也﹐時加亥﹐角爲主人也。客商﹐金克木﹐是客時皆以相扶克爲法。今日甲子商客也﹐時加寅﹐徵爲主人。徵﹐火克金﹐是主人勝客。﹝餘仿此。﹞若從寅來﹐便是二火也﹐主人於是大勝﹐準此推之。時刑來﹐主人大勝﹔日刑來﹐客大勝。兩軍對﹐先動爲客﹐後動爲主。兩人相擊﹐先舉手爲客﹐住者爲主。人外來爲客﹐在內爲主人。有气勝﹐無气敗。

四方夷狄侵郡國風占第八十九

壬辰是主東方﹐水裏﹐從貪狼來﹐從北方﹐七日至九日﹐此東方海賊動﹐期五十日。乙未主南方夷﹐此日從未來﹐七日﹐南夷反叛﹐內侵郡國﹐期七十日。壬戌主西羌﹐此日從戌來﹐大怒折木﹐七日已上﹐西羌叛﹐期五十日。癸丑主北方夷﹐此日從丑來﹐七日﹑九日﹐北方大兵攻人﹐近八日﹐遠二十日。

常以壬申﹑壬子﹐壬辰之日﹐有風從子上來﹐三日已上光明﹐此水內大賊欲攻王國。三日內有雨無事﹐四日有從申子亥卯上來急卒﹐比連至七日﹐必外賊羣眾﹐與夷狄並侵郡國也。

國君公卿已下所屬日﹕

春寅﹐爲皇后﹐此日中有發屋折木﹐從午未上﹐五日已上﹐皇后被誅﹐其气溫﹐皇后有乖。近期九日﹐遠九十日。風止大雨﹐不占。

春醜﹐爲大將軍﹐此日有風大雨﹐發屋折木。從醜上來﹐四日已上﹐丑有气﹐將軍賀賜﹔無气﹐有罪。迅疾大寒急者﹐有憂。近期八日﹐遠期八十日。風止而雨解﹐吉。

春丁巳﹐爲三公﹐風從醜上來﹐止三公坐上﹐天淸明﹐三公遷封受賀﹐風气寒急﹐日光不明﹐三公退免受誅。

君臣品位立成﹕

春三月﹕寅爲皇后﹐甲爲天子﹐卯爲太子﹐乙爲太子妻﹐辰爲太子吏﹐巳爲司空﹐丙爲司徒﹐午爲太尉﹐丁爲太傅﹐﹝又云國師。﹞未爲九卿﹐申爲司隸﹐庚爲詔獄﹐酉爲庶民﹐辛爲卒徒﹐戌爲夷狄﹐亥爲宗廟﹐壬爲內相﹐子爲宮府﹐癸爲內藏﹐醜爲大將軍。

夏三月﹕巳爲皇后﹐丙爲天子﹐午爲太子﹐丁爲太子妻﹐未爲太子吏﹐申爲司空﹐庚爲司徒﹐酉爲太尉﹐辛爲太傅﹐﹝又云上。﹞戌爲九卿﹐亥爲司隸﹐壬爲詔獄﹐子爲庶民﹐癸爲卒徒﹐醜爲夷狄﹐寅爲宗廟﹐甲爲內相﹐卯爲宮府﹐乙爲內藏﹐辰爲大將軍。

秋三月﹕申爲皇后﹐庚爲天子。酉爲太子﹐辛爲太子妻﹐戌爲太子吏﹐亥爲司空﹐壬爲司徒﹐子爲太尉﹐癸爲太傅﹐﹝又云上。﹞醜爲九卿﹐寅爲司隸﹐甲爲詔獄﹐卯爲庶民﹐乙爲卒徒﹐辰爲夷狄﹐巳爲宗廟﹐丙爲內相﹐午爲宮府﹐丁爲內藏﹐未爲大將軍。

冬三月﹕亥爲皇后﹐壬爲天子﹐子爲太子﹐癸爲太子妻﹐丑爲太子吏﹐寅爲司空﹐甲爲司徒﹐卯爲太尉﹐乙爲太傅﹐﹝又云上。﹞辰爲九卿﹐巳爲司隸﹐丙爲詔獄﹐午爲庶民﹐丁爲卒徒﹐未爲夷狄﹐申爲宗廟﹐庚爲內相﹐酉爲宮府﹐辛爲內藏﹐戌爲大將軍。

春﹐甲爲天子﹐夏﹐丙爲天子﹐秋﹐庚爲天子﹔冬﹐壬爲天子。諸風從天子上來﹐所止爲詔書﹔所加有气淸和﹐爲遷官﹔若寒急白溺﹐爲罪有憂﹔雨爲事解﹐雨止後寒風﹐爲事不解﹐但過亦爲不解。風半日一日﹐從近期﹔三日已上﹐從遠期﹔卒暴﹐從近期﹔遲稍怒﹐從遠期。戊子﹑戊午﹑甲辰﹑甲戌﹐此日以四時候使者﹐州牧﹑刺史從事檄書。此日風從上來﹐有气爲遷﹐無气爲免退。

占官遷免罪法第九十

假令春甲辰之日﹐風從辰上來﹐三日止甲﹐使者徵拜尙書。假令甲上來﹐三日止辰﹐使者遷二千石﹔近期三日﹐遠期二十日。到諸使者用事之日﹐風從徵上來﹐止辰﹐使者遷二千石﹔止醜﹐使者喜令長相﹔止公卿坐﹐使者喜﹐止公卿﹐其風淸溫﹐爲吉遷賀。假令大寒迅急﹐使者奏三公﹑二千石﹑令長﹐當退受罪﹐近期三日﹐遠期三十日。憂事有雨﹐解﹔賀事以雨﹐重有賜也。

丙辰爲府君﹐此日有風從辰上來﹐二日止君上者﹐二千石徵納補。丙辰之日﹐有風從辰上來﹐止午﹐淸和者﹐二千石表使者﹔其風寒急﹐二千石表刺使﹐更相奏上。有气者勝﹐無气者凶。止辰上﹐爲奏事﹐不者﹐還受罪。近期九日﹐遠期四十五日也。

五醜爲令長相奏日。五丑之日﹐有气風從醜上來﹐大寒者﹐止辰﹐此令長相奏府君﹔止午﹐奏使者﹔止公座﹐則奏公卿。此下官與上官更相奏﹐以寒溫決勝負。

五亥主諸丞﹐亥日風從亥上來﹐亥有气﹐丞遷賀﹔亥無气﹐丞免官。欲知何官丞﹐風半日止者﹐郡丞也﹔二日乃止者﹐府丞也﹔三日止者﹐州治中也﹔四日止者﹐公侯長吏也﹔五日止者﹐尙書丞也﹔丁亥﹐二千石日以上。以風知何官丞當之。

五戌爲都尉﹐丙戌之日﹐風從戌上來﹐戌有气﹐都尉遷﹔無气﹐都尉免官。縣官占小尉﹐半日須臾﹐爲小尉﹔若寒急﹐免官﹔溫和﹐遷賀。﹝他仿此。﹞

候詔書第九十一

諸陽宮之日﹐風從陽徵上來﹐爲詔書到也。欲知何詔書﹐風至時加﹐以知詔書。時加寅午﹐遷除詔﹐時加己酉﹐寬大緩詔﹔時加丑戌﹐徵占詣臺詔﹔時加申子﹐賦斂詔﹔時加亥卯﹐接章事老詔﹔時加辰未﹐嫁女傳路覆﹐皆期九日﹑四十五日。

諸陽宮之日﹐風從刑上來﹐止徳上﹐大迅急﹐此上官收下官者。此上官問下官﹐證對無罪。假令風從帝王上來﹐若子丑上來爲詔書﹐又加子丑帝王地﹐益明。視支幹金木水火土所加喜怒曰上情。知書所謂﹔從相來﹐爲公卿書。

春﹐甲爲天子﹔夏﹐丙爲天子﹔秋﹐庚爲天子﹔冬﹐壬爲天子。所在候之﹐風從上來﹐則天子來也。若時加公正﹐此天子令也﹔時加姦邪﹐詐稱詔書﹐不可信。

候赦贖書第九十二

春﹐甲寅帝﹐乙卯王﹐庚申爲詔獄﹐辛酉爲司空。

夏﹐丙午帝﹐丁巳王﹐壬癸亥爲詔獄﹐壬子爲司空。

四季﹐戊午帝﹐己未王﹐甲寅爲詔獄﹐乙卯爲司空。

秋﹐庚申帝﹐辛酉王﹐丁巳爲詔獄﹐丙午爲司空。

冬﹐壬子帝﹐癸亥王﹐戊戌爲詔獄﹐戊辰爲司空。

凡風從詔獄上來﹐爲大赦﹔從司空上來﹐爲小赦。

春﹐甲寅之日﹐時加申﹐風從甲上來﹐三日止申﹐其風溫和﹐法爲有大赦﹐期六十日。﹝又云﹐風從庚上來﹐爲大赦。﹞乙卯之日﹐時加商﹐風從甲上來﹐止申﹐爲贖書﹐期四十五日。

夏﹐丙午之日﹐時加亥﹐風從丙上來﹐止亥﹐爲有大赦﹐期六十日。﹝又云﹕風從壬上來﹑爲大赦。﹞丁巳之日﹐時加午﹐風從丙上來﹐止亥﹐爲贖書﹐期四十五日。

秋﹐庚申之日﹐時加寅﹐風從庚上來﹐止﹐爲有大赦。時加申子﹐爲贖書﹐期六十日。

冬﹐壬子之日﹐時加巳﹐風從丙上來﹐爲有大赦。

候大兵將起第九十三

凡商角之日﹐風從姦邪﹑陰賊﹑貪狼上來﹐白濁冥晦﹐比連三日巳上﹐此大兵起﹐近三十五日﹐遠七十日。

諸宮日﹐大風從角上來﹐大寒迅急﹐此大兵圍城﹔至日中發屋折木者﹐城必陷敗﹐不出九日﹐若十八日。

諸羽日﹐大風冥冥﹐日無光﹐沈霧沒﹐此兵圍。

諸角日﹐時加午﹐日中夜半﹐風從角上來折木﹐兵起﹐必圍城屯聚﹐主人宜出避之﹐期九日﹐必至。

諸商日﹐大風折木﹐夜半日中﹐風從子午上來﹐日光不明﹐此不宜主人﹐軍自內敗﹐不可守城邑﹐不出七日﹐遠七十日。﹝一云﹕九十日﹐若三十日﹐皆兵起風。﹞

諸四季受商之日﹐大風折木﹐從四季上來﹐時加子午﹐此外界民賊欲聚﹐與夷兵並來攻﹐關梁道路斷絕﹐不出七十日。

候大兵且解散第九十四

寬大之日﹐風從寬大上來﹐時加寬大﹐法主大兵解散。

諸商之日﹐大軍圍城﹐有風從醜上來﹐丑爲商墓﹐風從墓上來﹐比連三日已上至七日﹐客軍且退必敗﹐期在七日﹑十七日。

占興兵欲戰﹐當知和解否﹕

其日寬大﹐時加商﹐風從寬大上來﹐止寬大﹐爲大賊解散。

諸商日﹐大風折木﹐夜半日中﹐從子午上來﹐日光不明﹐此不宜主人﹐軍自內敗﹐不可守城﹐近不出七日﹐遠七十日﹐重候兵解散。

今日己酉受商之日﹐有風從酉上來﹐比連三日巳上至五日﹐天淸明﹐此民間兵散﹐不出四十日﹐遠七十日﹐候兵解散。

諸陰商之日﹐風從徵上來﹐此界外兵還﹐客軍自退﹐不出七十日。﹝一云七日。﹞

凡占解兵風﹐其气溫和﹐天淸明﹐是軍且解散﹔其風且寒克﹐日光沈沒不明﹐此兵不解﹐必戰﹐期七日。﹝一云七十日。﹞

若寬大之日﹐風從寬大公正上來﹐夜來晝止﹐則士眾散解﹐主將不欲解也﹔晝來夜止﹐上下同心﹐陰且寒﹐風气又寒﹐時日𨿽善﹐不爲解也﹔溫和淸順﹐乃爲解耳。

諸商日﹐大風折木﹐從丑寅上來﹐比連三日巳上至七日﹐此千里萬人眾﹐兩軍相當﹐自退解散。所以然者﹐商金風﹐從徵來﹐此金出遇火﹐兵自解散﹐主人勝﹐客軍大敗﹐其將必死。近期七日﹐中期二十一日﹐遠期七十日。

候火災第九十五

諸角日﹐有大風折木﹐從寅申丑未上來﹐乍遲乍疾﹐時加子﹐夜半﹐此火且起宮寺中。辰午酉亥﹐此四日刑自處也。辰日加辰﹐左部燒二千石傳捨﹔午日加午﹐燒都遷尉捨﹔酉日﹐燒貴府大傳捨﹔亥日加亥﹐燒喪家牢獄。大寒迅急﹐燒殺人﹔溫和﹐但失火﹔期三日。風止而雨﹐火不發﹔若期內不雨﹐火必起。

假令四季受角之日﹐風從四季上來﹐止於午者﹐此下亭上鄕市有火﹐文書至俱到﹐期三日﹐若雨﹐災不發。

假令丙寅丁卯之日﹐有風從寅卯上來﹐火燒都市中。所以然者﹐丙丁火﹑寅卯木也﹐火得木而燎﹐此是兩火共燒一木﹐爲都市﹐其風寒急﹐燒殺人﹐期三日。若期內有雨﹐不發。

諸亥卯受角之日﹐風從申亥未上來﹐時加申子﹐此賊火攻主人﹐寒急者﹐殺人﹐財出。若時加廉貞公正﹐此怨仇相殺﹐不出三日。

諸徵日﹐時加徵風﹐從徵上來﹐天淸明者﹐書檄至也。民人誤失火起﹐非人事之災也﹐近期三日﹐遠期三十日。

占火發法﹕陽徵日﹐風從陽徵上來﹐時加夜半﹐皆爲都市中府寺火起。風從陰徵上來﹐皆爲下亭鄕市邑及人間火災起。占火得己酉之時﹐此誤相燒也。得公正之時﹐此怨仇相燒。得廉貞之時﹐此坐文書口舌相燒。得貪狼之時﹐此攻賊燒主人。得陰賊之時﹐此攻賊相燒。得好邪之時﹐此小盜陰私相燒。日辰王相有气者﹐人事相燒也。囚死無气﹐時加酉角者﹐此鬼神所燒。此日有風﹐三日巳上天气黃赤﹐徵風爲之﹐宿夜不解。至七日﹐此天火﹐災起山陵鬼神﹐明火上王屋﹐宗廟自生火﹐千里相望﹐近期三日﹐遠三十日。風止大雨﹐不占﹐占火與使者檄書同占。

候諸公貴客第九十六

陽宮寬大之日﹐有大風從天子上來﹐止於三公座上﹐此三公入賀﹐期一日﹑九日。

諸寬大公正廉貞之日﹐風從丑上來﹐所止者﹐君得所﹐加遷賞賜﹐以四時位別其官。假令止三公座上﹐則三公受賀﹐以座處推之。

假令大風從醜上來﹐大寒迅急﹐君有暴令﹐知止何座﹐其座自當之。

假令大風折木﹐從臣座上來﹐止於君者﹐此臣上書奏事於君也。寬大溫和爲賀。

假令廉貞寬大公正之日﹐其日淸明溫和﹐風從臣座上來﹐止於君者﹐此臣忠正﹐必受賀賜。

假令宮日寬大﹐時加宮﹐此近貴相客也﹐四十里內﹔風半日止者﹐五十里貴客也﹔一日止君者﹐百里內也﹔二日止者﹐千里大客也﹔風三日止君者﹐外臺使者也﹔四日止君者﹐外州使者﹔五日止君﹐邊將使也。七日止君者﹐此四萬里夷狄使也。風冥冥寒急﹐此遠方使至﹐非順气也﹐必懷叛逆。其風气來時﹐日加巳酉丑戌午﹐此爲正臣欲貢獻於中國也。

風以遠近遲疾淸溫爲吉﹐寒迅爲憂。假令風從宮上來寒急﹐君欲行誅也﹔溫和雨者﹐欲知位賜也。占貴客﹐自天子已下至於庶人﹐其占皆同下臣貴客。同大國小國家人差次。四季受宮日﹐風從四季上來﹐止君若子﹐皆爲客候主人﹐期一日九日。假令宮情合﹐君臣相會。

候大兵攻城並勝負候賊占第九十七

假令角日﹐大風折木﹐從申子亥卯上來﹐大寒過度。以日中夜半﹐其風益怒﹐比連三日至七日﹐此兵且乘攻城邑必下﹐主人宜出城邑避之。所以然者﹐夜半日中﹐子午也。純宮﹐土也。角木克土﹐春夏克土之時﹐攻城必陷也。此日宜爲客﹐不宜爲主人﹐土畏於木﹐主人必弱敗﹐近期九日﹐中期二十七日﹐遠期七十日。

假令諸商羽之日﹐大風折木﹐從商上來﹐此兵且來圍城邑。日中夜半﹐其風益怒﹐此攻城不能下﹐客必敗。所以然者﹐商金羽水﹐母子爲彊﹐水畏於土﹐勢不能行﹐土必制水。日中夜半﹐城中彊﹐可以外固守﹐客軍自喪。

公正之日﹐風從公正上來﹐止寬大上﹐爲長吏勝賊。

陰賊之日﹐時加公正﹐風從陰賊上來﹐止姦邪﹐爲賊勝吏敗也。

候水中賊﹐常以壬子﹑壬戌﹑壬申﹑壬辰之日﹐有風從子上來﹐三日已上﹐日光不明﹐此水中大賊﹐欲攻王侯國。其風大寒﹐兵夜而至﹐亦不出七日﹐中二十一日﹐遠三十五日﹐王侯之國備之。風止有溫雨﹐和解﹔不雨﹐謀不解﹐當設計以待之。

諸羽日﹐大風冥霧﹐夜半從申子上來﹐當雨不雨﹐陰冥寒迅急﹐水中大賊攻絕關梁不通﹐不出五日﹐遠五十日。

若壬戌﹑癸亥﹑乙卯﹑壬辰﹑甲申﹑丁未﹐凡此日之有風從辰申子亥上來﹐有兵水中相殺﹐不出五日﹐遠五十日。風止大雨﹐不發。又常以壬申﹑壬子﹑壬辰﹑壬戌之日﹐有風寒﹐入人肌膚﹐慘慘不解﹐王風至﹐賊發疾﹐囚死風至﹐賊發爲遲。

夫大水將至殺人﹐連風冥晦﹐四日五日﹐萬人皆悲傷﹐此且有暴水殺人。

候喪疾第九十八

占壬子壬辰之日﹐風起夜半﹐止夜半﹐占皇后國夫人﹔起日中﹐止日中﹐皆爲變及人君夫人。﹝他仿此。﹞

庚子陽宮之日﹐日中夜半﹐大風折木﹐從子上來﹐五日止辰﹐此爲宮動﹐宮止辰﹐爲人入墓中﹐此天子有憂喪﹐百官攺服﹐期九日﹐遠九十日。

庚午陰宮之日﹐日中夜半﹐大風折木﹐從子上來﹐五日止午﹐若辰﹐此皇后卒暴﹐子來爲誅﹐午來爲黜退﹐止辰爲入墓中﹐近期九日﹐遠九十日。

庚子陽宮之日﹐夜半大風﹐從巳酉上來﹐止午﹐五日巳上﹐天淸明﹐風溫和﹐是拜皇后﹐羣臣諸侯大賀﹐天子有喜﹐近期九日﹐遠期二十七日。

諸角日﹐大風起﹐從亥來﹐二日止未﹐爲入墓中﹐二千石有憂喪﹐期九日﹐中二十七日。

壬午角日﹐風從未來﹐止午﹐比連三日﹐使者﹑州刺史有憂喪。

癸丑之日﹐有風從未來﹐止丑﹐一日如止﹐此令長有憂喪。

巳亥之日﹐有風從亥上來﹐半日止未﹐丞有憂喪。

丙戌之日﹐有風從未來﹐止戌上﹐此小尉有憂喪。

諸四季受角之日﹐風從未上來﹐比連三日﹐至九日﹐民大疾病。若風從己亥上來﹐大寒止未﹐人有死喪﹐期二十七日。

己亥受角之日﹐有風從己亥上來﹐止己﹐若止亥﹐此長吏客喪。連客止亭傳﹐近期三日﹐遠九日﹐先有起居。

五墓之日﹐有風從五墓上來若止墓中﹐皆爲死喪憂事。假令宮墓在辰﹐以宮日﹐風從辰來﹐止辰是也。宮王長吏。商墓在丑﹐商日風從丑未﹐若止丑是也﹐皆爲疾病死。角木在未﹐亦主病也。

人君欲救百姓疾疫之法﹕春以己角之日﹐戶曹出行﹐疾病未到﹐治壇救﹐白羊﹑大白雞禳之﹐則天气消除﹐𨿽病不傷。夏遣法曹﹐秋遣金曹﹐冬遣水曹。四季月遣功曹﹐則復邑也。不者不安﹐期在月衝。

候四夷入中國第九十九

丙辰﹑辛未﹑丙戌﹑辛丑﹐此日四季受宮之日﹐風從四季上來﹐折木﹐五日巳上﹐至九日﹐風止子午者﹐此夷狄君王萬里貢獻﹐近期一十日﹐中五十日﹐遠九十日﹐百五十日。

如至壬辰﹑乙未﹑壬戌﹑乙丑﹐此四季日﹐有風從申子亥卯上來﹐迅急﹐比連三日﹐至七日﹐此界外羣賊屯聚兵﹐與夷狄並勢﹐侵犯郡國﹐晝伏夜行﹐攻於中國﹐不出七十日。﹝一云﹕不出七日﹑十四日。﹞壬辰主東方夷﹐賊在水中﹐風從辰及貪狼上來﹐比連七日﹐至九日巳上﹐此東方海賊動﹐期五十日。乙未主南方夷﹐皆大風從未上來﹐比連七日巳上﹐此南方夷狄反叛﹐風從甲子上來﹐期七十日。壬戌之日主西方夷羌胡﹐風從戌上來﹐日中大怒折木﹐七日巳上﹐此西方夷大叛﹐期五十日。乙丑之日主北方夷﹐此日大風折木﹐從子上來﹐比連七日至九日﹐此北方大兵攻王侯國﹐不出七十日﹐遠百四十日。

諸四季受商之日﹐大風折木﹐從四季上來﹐此界外賊欲屯聚﹐往往相攻﹐關梁不通﹐道路斷絕﹐不出七十日。諸四季受商之日﹐風從四季上來﹐加子午﹐此客兵入界﹐自相攻殺﹐不出四十五日。

庚辰﹑乙未﹑庚戌﹑乙丑﹑此四季受商之日﹐時加商﹐風從亥卯辰戌上來﹐止於巳午﹐五日已上﹐至九日﹐風則怒不解﹐如此夷狄兵起﹐晝伏夜行。若風中止﹐不滿五日﹐更轉巳酉上來者﹐此賊必還解﹐近期七十日﹐中九十日﹐遠百日。

占夷狄兵欲侵中國﹐又在道解散﹐相殺不至﹕風來﹐不滿日中止﹐轉從子午上來﹐雨若濕熱者﹐皆爲道中離散。風從四季上來﹐不滿日﹐後從四仲來﹐轉從陰賊上來﹐更寒﹐日光不明者﹐此夷狄兵道自相殺﹐必不至也﹐近九十日﹐遠百二十日。假令四季之日﹐卒風暴起及遊風半日須臾止者﹐此爲近界外雜居羌胡夷人爲變﹐來必爲千里外人也。

小風小事﹐大風大事﹐風滿九日﹐萬里內也﹐千里﹑百里﹑一里﹑家﹑占法﹐亦如此占之。

問曰﹕中國都市之內﹐如有夷狄之風﹐豈可千里外占之﹖對曰﹕風起都市之中﹐亦有羌胡夷狄應占﹐不必千里外也。近事中國人﹐遠以羌胡爲變﹐亦是也。

占知中國欲攻四夷﹐四季受角之日﹕時加夜半﹐大風折木﹐從四季上來﹐五日止四季上。此時中國欲攻四夷也。所以然者﹐四季土﹐土畏於木﹐今以角日木克土﹐故知伐四夷。假令止辰﹐伐東方夷﹔止未﹐伐南方夷﹔止戌﹐伐西方夷﹔止丑﹐伐北方夷﹔皆期九十日﹐風止有雨﹐不占。

占風大要。四季主關梁﹐主津渡﹐主道路﹐主關鑰﹐主遠方道客。四季爲外﹐小事近門﹐占外郭﹑外界﹑外州﹑外夷狄﹐各以風日數知遠近﹐寒溫勝負﹐遲疾知進止。﹝他仿此。﹞凡大風從四季上來﹐止子午﹐此四方界分欲來和﹐隨日期之。

雜占王侯公卿二千石出入第一百

諸陽主長吏﹐諸陰主人間。假令天子﹑侯王﹑公卿﹑二千石﹑令長﹑出入郡臣不知﹐以風知之。假令天子在甲﹐二千石﹑使者﹑令長同占之。假令天子在甲﹐有風從甲上來﹐時加甲﹐風止寅﹐天子入皇后府中﹔甲來止丑﹐天子入將軍府中﹔甲來止卯﹐天子入太子府中﹔甲來止酉﹐天子侯白衣士﹔甲來止戌﹐天子入都市﹔甲來止�﹐天子入人家﹔甲來止四季﹐天子出遊千里﹔甲來止四仲﹐天子出百里﹔甲來止四孟﹐天子出行城郭中。天子諸侯如此以占﹐二千石﹑令長﹑人君出入同占。止甲之法。或半日止﹐或一日止﹐或五日止﹐此皆臣上事也。候長吏徵﹐占諸府庭﹐隨風所來。

名官髙下在何位也﹖春﹐天子在甲﹐風從未來﹐止甲﹐此九卿貴相上事入省﹔春﹐天子在甲﹐風從己來﹐止甲﹐此司空公上事入省﹔春﹐天子在甲﹐風從丙來﹐止甲﹐此司徒公上事入省﹔春﹐天子在甲﹐風從午來﹐止甲﹐此太尉公上事入省﹔春﹐天子在甲﹐風從醜來﹐止甲﹐此大將軍上事入省。

右從天子至令長﹑丞尉﹑百石﹑白衣長以貴人君上下同占。

立春﹐司空在巳﹐司徒在丙﹐太尉在午﹐太傅在丁﹐九卿在未。申爲司空﹐庚爲詔獄﹐酉爲民人﹐辛爲卒徒﹐戌爲夷狄﹐亥爲宗廟﹐壬爲內相﹐子爲官府﹐癸爲內藏。醜爲大將軍﹐寅爲皇后﹐甲爲天子﹐卯爲太子﹐乙爲妃後﹐辰爲大官廚。

宮羽墓在辰﹐角在未﹐商在丑﹐徵在戌。

五音墓所在﹐風從墓上來﹐入止墓中﹐此而死喪憂凶暴害﹐至期如五音數也。假令風從墓來﹐時加己酉﹐止王相﹐此死得生﹐入墓後出罪﹐天赦必生。﹝他仿此。﹞

何以知風爲大兵先起﹖按其商角之風﹐兵起風上﹔宮羽微之風﹐兵起風下。假令陽角之日﹐風從起角上來﹐故知風爲大將軍先起兵是也。

知誰勝負者﹐按法言之﹐凡風起動﹐相生則和﹐相克必凶。今角日風從羽來﹐角羽相生﹐大將軍出兵﹐必有勝利。

甲子戌亥﹑甲戌申酉﹑甲申午未﹐甲午辰巳﹑甲辰寅卯﹑甲寅子丑﹐此六甲寬大日。

辰戌丑未四季﹐子午卯酉四仲﹐寅申巳亥四孟。

春﹐王東﹐相南﹐休西﹐廢北。諸王相休廢﹐其次如此。休廢卽爲囚死。

貪狼主彊暴﹐長吏發財物﹔陰賊主誅殺﹐長吏考姦情﹔姦邪主淫泆蔽匿﹐長吏捕治罪﹔公正主報仇﹐長吏義謙虐﹔廉貞主淸公﹐長吏主賢良﹔寬大主貴客﹐長吏賜賀遷也。

京房善用徳﹐張平子善用日辰﹐伏氏善用刑﹐翼氏善用溫寒。謝臨泰抄四家風角所長﹐有效驗﹐略文取要。刑徳王相﹐災應吉凶﹐凡十五事﹐辭慮意深﹐以近知遠﹐觀省事情﹐君可以知臣﹐臣可以知君。神貫聖理﹐號令未發﹐萬里以應﹐王者之心﹐乾坤相示﹐分授後賢傳者﹐保祿令祚巳矣。占風圖﹕凡占風之術﹐方法甚多。有難辧而難精者﹐今並不錄。嘗見八卦風來﹐多有徵驗﹐今錄圖於後。

占八風知主客勝負法

乾﹐折風﹐從西北來﹐主將死﹐客勝。

坎﹐大罡風﹐從北來﹐客勝﹐主人敗。

艮﹐小罡風﹐從東北來﹐客勝﹐主人不利。

震﹐宄風﹐從東來﹐主人勝﹐客不利。

巽﹐小弱風﹐從東南來﹐主人勝﹐客不利。

離﹐大弱風﹐從南來﹐主人勝﹐客不利。

坤﹐諫風﹐從西南來﹐主人勝﹐客不利。

兌﹐衝風﹐從西來﹐客勝﹐主人不利。

占風出軍法

凡出軍﹐有風逆軍﹐不可行。風帶刑煞﹐大凶。風隨軍行﹐逢戰大勝。軍行﹐左右有風起﹐賊有伏兵。忽有風起西北﹐﹐卻復東南﹐四轉五覆﹐主將貪虐﹐士卒謀逆。或挾月刑煞﹐愼勿出戰﹐必敗﹐凶。風從敵來﹐而合三刑﹐賊欲來攻我﹐歲刑﹑日刑凶﹐月刑遲緩。

占旋風法

若旋風卒起敵軍上﹐急擊﹐必勝。旋風自敵來入我營中﹐賊心欲降。如挾三刑上來﹐必卻謀我。若旋風卒起而合三刑﹐兼挾五墓﹐賊有伏兵。若旋風頻起﹐而出逢敵﹐我敗﹐移營﹐吉。挾時刑﹐主利疾戰﹔日刑﹐客勝。若旋風直衝於天﹐急戰﹐破賊﹐大勝。若風揚旗幟﹐東西南北﹐回轉周旋﹐將死軍覆。若風繞旗桿﹐直而垂下﹐鼙鼓無響﹐將死於野﹐大敗之徵。

三刑法

歲刑﹐月刑﹐日刑。亦云﹕刑上﹐刑下﹐自刑。

相刑法

子刑卯﹐卯刑子﹔寅刑巳﹐巳刑申﹐申刑寅﹔未刑丑﹐丑刑戌﹔辰午酉亥自刑。

假如子年﹐及十一月﹐並子日﹐從卯上來是﹔

卯年﹐及二月﹐並卯日﹐從子上來是﹔

寅年﹐及正月﹐並寅日﹐從巳上來是﹔

巳年﹐及四月﹐並巳日﹐從申上來是﹔

申年﹐及七月﹐並申日﹐從寅上來是﹔

未年﹐及六月﹐並未日﹐從丑上來是﹔

丑年﹐及十二月﹐並丑日﹐從未上來是﹔

其辰午酉亥年﹐並三月﹑五月﹑八月﹑十月﹐及辰午酉亥日﹐皆從本位上來是也。

五墓法

金墓於丑﹐木墓於未﹐水土墓於辰﹐火墓於戌。假如是金日﹐從丑上來是﹔木日﹐從未上來是﹔水土日﹐辰上來是﹔火日﹐戌上來是。

徳神法

甲日徳在甲﹐乙日徳在庚﹐丙日徳在丙﹐丁日徳在壬﹐戊日徳在戊﹐己日徳在甲﹐庚日徳在庚﹐辛日徳在丙﹐壬日徳在壬﹐癸日徳在戊。

占風之法

初起之時候之﹐若天气溫和﹐不動塵埃﹐條風來者﹐皆爲祥風﹐如更從日徳上來者﹐必有大喜。若飛沙揚石﹐折木揭屋﹐東西不定﹐旗旛繞槍﹐皆爲災風。若風來颯颯﹐人盡森悚﹐皆爲賊風﹔若更自三刑五墓上來﹐卽須倍加隄備﹐勿與戰﹐吉﹔賊風若從當軍徳上來﹐戰之必勝。

凡風定後有雨者﹐不爲災﹐不占﹔若雨晴後風起者﹐占之。

