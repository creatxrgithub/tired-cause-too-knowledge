六壬神定經

上卷

釋天第一《乾鑿度》曰﹕气象未分﹐謂之太易﹝謂始生於玄牝﹞。元气始萌﹐謂之太初﹝陰陽初生﹞。气象之端﹐謂之太始﹝始有淸濁之形﹞。形變有質﹐謂之太素﹝淸濁己分﹞。形質已具﹐謂之太極﹝二儀初立﹞。《釋名》曰﹕天﹐坦也﹐坦然而髙遠也。《物理論》曰﹕水土之气﹐升而爲天。《桓譚新論》曰﹕天以爲蓋左旋﹐日月星辰﹐隨而東西。虞喜曰﹕天確乎在上﹐有常安之形﹐故天行健而不息也。《尙書考靈曜》曰﹕觀二儀之旋﹐昏明之時。《禮記》曰﹕天之道﹐髙也﹐明也﹐悠也﹐久也。《易》曰﹕天垂象﹐見吉凶。故後世聖人造式﹐以楓子爲天﹐圓其質﹐法天而動﹐以取其義也。

釋地第二昔大禹觀於洛河而受錄﹐於寰瀛之內﹐可得而言也。地有四表四瀆﹐八紘之外﹐名爲八極﹐地不足東南。其廣東西二億三萬二千里﹐其南北三億三萬一千三百里。南北爲經﹐東西爲緯。乃曰地有十二辰﹐王侯之所國也。昔黃帝旁行天下﹐方制萬里﹐得百里之國萬區。則《周易》所謂首出庶物﹐萬國咸寧者也。故後世聖人造式。以棗心爲地﹐方其體。法地而靜﹐其義在玆爾。

釋四時第三《淮南子》曰﹕天地之道﹐襲精爲陰陽﹐專精爲四時。四時者﹐春夏秋冬也。春班固曰﹕春爲少陽也﹐主東方。東﹐動也﹐陽气動物﹐於時爲春。春蠢也﹐萬物之生﹐蠢然而運動。夏班固曰﹕夏爲太陽也﹐主南方。南﹐任也。陽气任養萬物﹐於時爲夏。夏假也﹐萬物假火乃宣平。秋班固曰﹕秋﹐爲少陰也﹐主酉方。西﹐零也。陰气零落﹐於時爲秋。秋也﹐﹝顏師古曰﹕�﹐子由切﹞。萬物收斂乃成熟。冬班固曰﹕冬﹐爲太陰也﹐主北方。北﹐伏也。陽气伏於下﹐於時爲冬。冬﹐終也。萬物終藏﹐乃不可稱。四季班固曰﹕中央者﹐陰陽之內﹐四方之中。經緯通達﹐乃能端直。於四時爲四季。土主稼穡蕃息也。

釋日第四黃帝遣大撓造甲子﹐大撓以日之功能生萬物﹐故隨四時﹑因萬物而爲名﹐故成陰陽之施化﹐萬物之始終﹐十干之象具焉。甲《春秋元命包》曰﹕甲者﹐狎也。春卽開﹐冬卽合。鄭司農曰﹕甲者﹐拆也﹐萬物甲拆而後出。班固曰﹕萬物出於甲也。乙《春秋元命包》曰﹕乙者﹐屈也﹐盤屈芒而欲伸。鄭司農曰﹕乙﹐軋也﹐萬物自軋而出。班固曰﹕萬物奮軋於乙。丙《春秋元命包》曰﹕丙者﹐明也﹐言太陽明盛。鄭司農曰﹕丙﹐炳也﹐萬物盛茂﹐炳然而明。班固曰﹕萬物明炳於丙。丁《春秋元命包》曰﹕丁者﹐彊也﹐言萬物此時彊盛。鄭司農曰﹕萬物長養﹐於此剛彊。班固曰﹕萬物彊盛於丁。戊《春秋元命包》曰﹕戊者﹐勉也﹐土勉勵萬物所生。鄭司農曰﹕戊﹑茂也﹐言萬物於此盛茂。班固曰﹕萬物丰茂於戊。己《春秋元命包》曰﹕己者﹐甘也﹐言萬物旣生﹐人皆甘之。鄭司農曰﹕己者﹐紀也﹐言萬物皆有條貫成紀。�����。班固曰﹕萬物出於甲﹐終於己也。庚《春秋元命包》曰﹕庚者﹐更也﹐言萬物至秋秀實。鄭司農曰﹕庚﹐更也﹐萬物至秋更空也。班固曰﹕萬物欲斂更於庚也。辛《春秋元命包》曰﹕辛者﹐新也﹐言萬物更前體而新。鄭司農曰﹕萬物秀而新。班固曰﹕萬物悉新於辛也。壬《春秋元命包》曰﹕壬者﹐任也﹐萬物於此時而懷妊。鄭司農曰﹕言冬時閉藏﹐萬物懷妊於下。班固曰﹕萬物懷孕於壬。癸《春秋元命包》曰﹕癸者﹐揆也﹐言萬物成熟﹐揆而藏之。鄭司農曰﹕物懷任﹐於此時揆然萌芽。班固曰﹕萬物陳揆於癸。

釋辰第五《易》曰﹕分陰分陽﹐爲用柔剛。謂甲﹑丙﹑戊﹑庚﹑壬﹑五幹爲陽日﹐爲剛日。子﹑寅﹑辰﹑午﹑戌﹑六支爲陽辰﹐爲剛辰。謂乙﹑丁﹑己﹑辛﹑癸﹑五幹爲陰日﹐爲柔日。丑﹑卯﹑已﹑未﹑酉﹑亥﹑六支爲陰辰﹐爲柔辰。子班固曰﹕萬物孳生萌於子。《樂志》曰﹕子者﹐孳也。謂陽气至子﹐更孳生也。丑班固曰﹕萬物紐芽於醜。《樂志》曰﹕醜者﹐紐也。言終始之際﹐故以紐結爲名也。寅班固曰﹕萬物引達於寅。《樂志》曰﹕寅者﹐津也。謂生萬物之津途也。卯班固曰﹕萬物冒茆於卯。《樂志》曰﹕卯者﹐茆也。言陽气生而孳茂。辰班固曰﹕萬物振美於辰。《樂志》曰﹕辰者﹐震也。謂萬物震動而長也。巳班固曰﹕萬物巳盛於巳。《樂志》曰﹕巳者﹐起也。萬物已盛﹐此時畢盡而起也。午班固曰﹕萬物萼而布於午。《樂志》曰﹕午者﹐長也﹐大也。言萬物皆長大也。未班固曰﹕萬物昧蔓於未﹝蔓者﹐散也﹞。《樂志》曰﹕未者﹐味也。言萬物生成有滋味也。申班固曰﹕萬物申堅於申。《樂志》曰﹕申者﹐身也。言此時物身體皆成就也。酉班固曰﹕萬物皆熟於酉。《樂志》曰﹕酉者﹐猶也。謂此時萬物皆猶縮也。戌班固曰﹕萬物畢入行戌。《樂志》曰﹕戌者﹐滅也。謂此時萬物衰滅也。亥班固曰﹕萬物該閡於亥。《樂志》曰﹕亥者﹐刻也。言此時陰陽刻殺萬物也。

釋陰陽第六董鐘舒曰﹕王者欲有所爲﹐宜求其端於天。天道大者在於陰陽﹐陽爲徳﹐陰爲刑﹐刑主殺﹐徳主生。陽常居大夏﹐以生育長養爲事。使陰常居大冬﹐而積於空虛不用之處。此以見天之任徳不任刑也。陽出布施於上﹐而主歲功。陰入伏藏於下﹐而時出佐陽﹐陽不得陰之助﹐亦不能獨成歲功。王者承天意以後事﹐故務徳教而省刑罰。刑罰不可任以治也﹐猶陰之不可任成歲也。

釋五行第七《白虎通》曰﹕五行者﹐謂水﹑火﹑木﹑金﹑土也。言五行相生﹐爲天行气之義也。地承天﹐猶妻之事夫﹐臣之事君也。水﹕天以一生水於北方。北方者﹐陰气﹐在黃泉之下。任養萬物。水之爲言準也。許愼曰﹕水準也﹐平也。火﹕天以二生火於南方。南方者﹐陽﹐在上﹐萬物垂枝。火之爲言委隨也。化也。陽用事﹐萬物變化也。許鎭曰﹕火﹐熾也﹐炎而上也。木﹕天以三生木於東方。東方者﹐陽之气始動﹐萬物始生。木之爲言觸也﹐陽气觸物而生也。許塡曰﹕木冒也﹐冒地而生也。金﹕天以四生金於西方。西方者﹐陰始起﹐萬物禁止。金之爲言禁止也。許愼曰﹕金﹐禁也。爲進退之禁也。土﹕天以五生土於中央。中央者﹐主吐含萬物。土之爲言吐也。土者最大﹐包含萬物。將生者出﹐將死者歸﹐不嫌淸濁。

釋五色第八傳曰﹕章爲五色。蔡邕曰﹕通於眼者爲五色。釋例曰﹕五方正色有五間﹐色亦有五也。靑﹕東方之正色也﹐象木葉靑也。釋例曰﹕甲木畏庚金﹐故以乙妹嫁與庚爲妻。春木旺﹐甲往召乙﹐乙懷金气以應甲﹐故東方有間色綠也﹝甲靑﹑乙碧﹞。赤﹕南方之正色也﹐象火光赤色也。釋例曰﹕丙火畏壬水﹐故以丁妹嫁與壬爲妻。夏火旺﹐丙往召丁﹐丁懷水气以應丙﹐故南方有間色紅也﹝丙赤﹑丁紫﹞。白﹕西方之正色也﹐象霜露白也。釋例曰﹕庚金畏丙火﹐故以辛嫁與丙爲妻。秋金旺﹐庚往召辛﹐辛懷火气以應庚﹐故西方有間色縹也﹝庚白﹑辛栗﹞。黑﹕北方之正色也﹐象水黑色也。釋例曰﹕壬水畏戊土﹐故以癸妹嫁與戊爲妻。冬水旺﹐壬往召癸﹐癸懷土气以應壬﹐故北方有間色紫也﹝壬黑﹑癸綠﹞。黃﹕中央之正色也﹐象土黃中通理也。釋例曰﹕戊土畏甲木﹐故以己妹嫁與甲爲妻。季夏土旺﹐戊往召己﹐己懷木气以應戊﹐故中央有間色紺也﹝戊黃﹑己絳﹞。

釋五音第九傳曰﹕發爲五音。蔡邕曰﹕通於耳者爲五音﹐乃宮﹑商﹑角﹑徵﹑羽也。宮﹕班固曰﹕宮﹐中也。居中央﹐暢四方。唱始生﹐爲四聲綱也。《律曆志》曰﹕宮屬土者﹐以其最濁﹐君之象也。季夏之气和﹐則宮聲調﹐宮亂則荒﹐其君驕。《樂志》曰﹕宮爲君﹐宮之爲言躬也。中和之道﹐無往不理焉。商﹕班固曰﹕商﹐章度也﹝度火名切﹞。《律曆志》曰﹕商屬金者﹐以其濁次宮﹐臣之象也。秋气和﹐則商聲調﹐商亂則誠﹐其宮壞。《樂志》曰﹕商之爲言彊也﹐謂金性堅彊也。角﹕班固曰﹕角﹐觸也﹐立也。爲宮物觸也﹐而生載芒也。《律曆志》曰﹕角屬木者﹐以其淸濁中次商﹐民之象也。春气和﹐則角聲調﹐角亂則尢﹐其人哀。《樂志》曰﹕角爲民之爲言觸也﹐謂象諸陽气觸物而生也。徵﹕班固曰﹕徵﹐扯也﹐物盛大繁祉也。《律曆志》曰﹕徵屬火者﹐徵事之象。夏气和則徵聲調。徵亂則哀﹐其事傷。《樂志》曰﹕徵爲事也﹐徵之爲言止也﹐言萬物盛則止也。羽﹕班固曰﹕羽﹐宇也﹐萬物聚藏宇覆也。《律曆志》曰﹕羽屬水者﹐以其最淸﹐物之象也。冬气和﹐則羽聲調﹐羽亂則危﹐其財匱。《樂志》曰﹕羽爲物﹐羽之爲言舒也﹐言陽復萬物﹐孳育而舒生也。夫音聲者﹐中於宮﹐觸於角﹐神於徵﹐章於商﹐宇於羽。故四聲爲宮紀。協之五行﹐則角爲木﹐五常爲仁﹐五事爲貌。商爲金﹐五常爲義﹐五事爲靑。徵爲火﹐五常爲禮﹐五事爲視。羽爲水﹐五常爲智﹐五事爲聽。宮爲土﹐五常爲信﹐五事爲思﹐以君臣民事物言之﹐宮爲君﹐商爲臣﹐角爲民﹐徵爲事﹐羽爲物。五音唱和有相焉﹐故宮爲君﹐君乃臣民事物之體也。是以聞宮聲﹐使人溫良而寬大。聞商聲﹐使大方廉而好義。聞角聲﹐使人惻隱而仁愛。聞徵聲﹐使人樂養而好施與。聞羽聲﹐使人恭謹而好禮節。

釋五性第十傳曰﹕五性者﹐五常之性也﹐謂仁﹑義﹑禮﹑智﹑信也。仁﹕《詩緯》曰﹕木神主仁。言其葉可蔭﹐其子可啖﹐所以爲仁。《黃帝》曰﹕木主於肝。《素問》曰﹕肝者﹐魂之所居也。義﹕《詩緯》曰﹕金神主義。言劍刀剛斷﹐所以爲義。《黃帝》曰﹕金主於肺。《素問》曰﹕肺者﹐魄之所居也。禮﹕《詩緯》曰﹕火神主禮。言燭頭不亂﹐所以爲禮。《黃帝》曰﹕火主於心。《素向》曰﹕心者﹐神之所居也。智﹕《詩緯》曰﹕水神主智。言方園隨器﹐所以爲智。《黃帝》曰﹕水主於腎。《素同》曰﹕腎者﹐精之所居也。信﹕《詩緯》曰﹕土神主信。言能生育萬物﹐所以爲信。《黃帝》曰﹕土主於脾。《素問》曰﹕脾者﹐意之所居也。五行各正其性而相近也。孔子曰﹕性相近也。水性滿無不鑑﹐浸無不通﹐方圓應變。此信而近智也。火性至明而不亂﹐犯之者焚。此禮而近義也。木性主仁﹐秋落春榮﹐被雪而茂。此仁而近信也。金性誅怨反正﹐此義而近禮也。土性主厚而味甘﹐物無不載。此智而近仁也。凡用其神﹐皆主其事。假令正月甲子日寅時占事﹐用起勝光火神加酉一﹐上克下爲用。若占人性﹐則執禮而不亂。若占人疾﹐其病在心。他皆準此例也。

釋六情第十一《禮》曰﹕六情者﹐好﹑惡﹑喜﹑怒﹑哀﹑樂之謂也。好﹕翼奉傳曰﹕北方之情好也。好行貪狼﹐申子主之。孟康曰﹕北方水﹐水生於申﹐盛於子。性觸地而行﹐觸物而潤﹐多所好。故好則貪而無厭﹐故爲貪狼之號。惡﹕翼奉傳曰﹕南方之情惡也。惡行廉正﹐寅午主之。孟康曰﹕南方火﹐火生於寅﹐盛於午。性炎猛無所容受﹐故爲惡。其气精專嚴整﹐故爲廉貞也。喜﹕翼奉傳曰﹕西方之情喜也。喜行寬大﹐巳酉主之。孟康曰﹕西方曰金﹐金生於巳﹐盛於酉。金性喜以利刃加行萬物﹐故爲喜。利刃所加﹐無不寬大﹐故曰寬大。怒﹕翼奉傳曰﹕東方之情怒也。怒行陰賊﹐亥卯主之。孟康曰﹕東方木﹐木生於亥﹐盛於卯。木性受水气而生﹐貫地而出﹐故爲怒。以陰賊害土﹐故爲陰賊也。哀﹕翼奉傳曰﹕下方之情哀也。哀行公正﹐戌丑主之。孟康曰﹕下方謂南方與北方也﹐陰陽互對﹐故爲下方。戌竊火﹐丑竊金。《風角》曰﹕金剛火彊﹐各歸其鄕。故火刑於午﹐金刑於酉。金火之盛時而受刑﹐至窮無所歸﹐故曰哀也﹐火彊無所私﹐金性方風﹐故曰公正也。樂﹕翼奉傳曰﹕上方之情樂也。樂行姦邪﹐辰未主之。孟康曰﹕上方謂東方與西方也﹐陽气所萌生﹐故爲上。辰窮水﹐未窮木。《風角》曰﹕木落歸本﹐水流趨末﹐故木刑於亥﹐水刑於辰。盛衰各得其所﹐故樂也。水窮則無隙不入﹐木本上出﹐窮則傍行其枝﹐故爲姦邪也。翼奉傳曰﹕夫占事皆以五行之情而斷之。假令用起火神則無私﹐用起木神無險詖﹐用起神後則貪淫欲。論曰﹕假令用起木神﹐寅爲雜木而文明。寅生火﹐故曰雜木而明。卯爲純木而爲賊﹐根荄有榮瘁﹐故稱亥卯爲陰賊。木性惠狎歡喜﹐人思息其下﹐烏思棲其上﹐惠狎也。王者徳之﹐則連理生﹐歡喜也。信而受諫﹐秋落冬瘁﹐信也。曲直任物﹐鋸繩從諫也。占遇木者﹐以木性而解之。木主賊﹐淩上而虐下。生而必仰﹐淩上也。深林無艸﹐虐下也。

釋五味第十二《洪範》曰﹕此法言天地之大法﹐通於口者爲五味。五味者﹐酸﹑咸﹑苦﹑辛﹑甘之屬也。曲直作酸﹝木實之性﹞。《月令》曰﹕其味酸﹐其臭膻。通於口者曰味﹐通於鼻者曰臭。凡酸膻﹐屬於木也。《白虎通經》曰﹕木味酸﹐東方萬物達生也。酸者以達生也﹐猶五味得酸乃通達也。炎上作苦﹝焦气之味﹞。《月令》曰﹕其味苦﹐其臭焦。凡焦味苦者﹐皆屬於火也。《白虎通經》曰﹕火味苦者﹐南方長養﹐猶五味須苦可以養也。從革作辛﹝金之气味﹞。《月令》曰﹕其味辛﹐其臭腥。凡臭鮏味辛者﹐皆屬於金也。《白虎通》曰﹕金味辛者﹐西方主殺。萬物辛者﹐所以傷殺之也。猶五味得辛乃萎殺也。潤下作咸﹝水鹵所生﹞。《月令》曰﹕其味鹹﹐其臭朽。凡臭朽味鹹者﹐皆屬於水也。《白虎通》曰﹕水味鹹者﹐北方主咸﹐得咸所以堅也﹐猶萬物得咸而堅出。稼穡作甘《甘味生於五穀》。《月令》曰﹕其味甘﹐其臭香。凡臭香味甘者﹐皆屬於土也。《白虎通》曰﹕土味甘﹐居中央﹐主中和也。故甘猶五味﹐以甘爲主也。釋例曰﹕五色以主五味﹐皆有象也。假令占人﹐用起木神﹐則其性仁而惻隱。在物而色靑﹐在味則酸﹐在病則肝。他皆仿此例而推之。

釋四方第十三傳曰﹕四方者﹐東西南北之謂也。東﹕樂產曰﹕燧星見斗杓﹐指於左﹐萬物蠢然而生﹐故變動爲東。東者﹐動也。南﹕樂產曰﹕燧星見斗杓﹐指於前﹐純陽用事﹐其气覃敷﹐萬物懷妊﹐故變任爲南。南者﹐任也。西﹕樂產曰﹕燧星見斗杓﹐指於右﹐萬物髙齊﹐故變齊爲西。西者﹐齊也。北﹕樂產曰﹕燧星見斗杓﹐指於後﹐而陽气潛伏﹐故變伏爲北。北者﹐伏也。

釋四門第十四《黃帝》曰﹕四門開張﹐時有括藏。昔大撓造甲子﹐執十二辰於地﹐開四門也。天門﹕在西北。西北者﹐戌亥之間﹐秋冬相交之際﹐艸木黃落﹐天門之內﹐故天門在西北也。地戶﹕在東南。東南者﹐辰巳之間﹐春夏相交之際﹐萬物已生﹐蟄虫早出﹐故地戶在東南也。人門﹕在西南。西南者﹐申未之間﹐秋夏相交之際﹐萬物旣成而後死﹐人之象也﹐故人門在西南。鬼門﹕在東北。東北者﹐丑寅之間﹐春冬相交之際﹐萬物死而得生﹐鬼之象也﹐故鬼門在東北。

釋徳第十五傳﹕徳者﹐得也﹐皆主救厄而濟溺。十干以陽徳自處之﹐而陰徳在陽也。十干徳者﹐甲﹑丙﹑戊﹑庚﹑壬陽幹﹐徳自處。乙徳在庚﹐丁徳在壬﹐己徳在甲﹐辛徳在丙﹐癸徳在戊。十二支徳者﹐子在巳﹐丑在午﹐寅在未﹐卯在申﹐辰在酉﹐巳在戌﹐午在亥﹐未在子﹐申在丑﹐酉在寅﹐戌在卯﹐亥在辰。十二支徳﹐歲月日時同用。假令正月乙酉日未時占戰爭﹐用傳送加乙﹐上克下﹐卽申克乙。六乙之日﹐天乙乘神後加申﹐前四勾陳加乙﹐乙徳在庚。𨿽有戰爭﹐遇徳神相救﹐無所傷害也。他準此例占。

釋刑第十六傳曰﹕刑者﹐刑戮之謂也。一曰衰謝之刑﹝謂金木水火土正刑﹞﹐二曰制禦之刑﹝謂十干之刑也﹞﹐三曰不遜之刑﹝謂十二克刑﹞。翼奉傳曰﹕金剛火彊﹐各在其方﹐木落歸根﹐水流趨未。巳﹑酉﹑丑﹐金之位在西方﹐言金恃其剛﹐物莫與對。陽气八月從酉而入﹐因而挫之﹐故金刑在西方。寅﹑午﹑戌﹐火之位在南方﹐言炎恃其彊﹐物莫與對﹐陽气五月生於午﹐因而挫之﹐故火刑在於南方。亥﹑卯﹑未﹐木之位。木落歸本﹐言葉落復根。亥卯未﹐木之根﹐刑在北方。言木恃其榮觀﹐故陰气刑之﹐使凋傷也。申﹑子﹑辰﹐水之位。水流趨末﹐水性東流﹐逝而不返﹐其謂之末也﹐故水刑在東方。言水恃陰徳﹐故陽刑使之不歸也。土位在中央﹐寄旺四季。以未爲長生﹐丑爲冠帶﹐墓在辰﹐天刑在戌。此言土力最大﹐天能刑之﹐故天刑在戌。制禦之刑者﹐謂十干也。辰來克日爲逆亂﹐故加刑以制禦之。凡幹刑所加﹐戰爭不出其下。甲刑在申﹐乙刑在酉﹐丙刑在子﹐丁刑在亥﹐戊刑在寅﹐己刑在卯﹐庚刑在午﹐辛刑在巳﹐壬刑在戌﹐癸刑在未。不遜之刑者﹐謂十二支也。義有三段﹕第一寅刑巳﹐巳刑申﹐申刑寅﹐爲無恩之刑。言寅中有雜火﹐不卹巳中雜金﹐故寅刑巳。巳生庚金﹐又效尢巳裏之雜土﹐不卹申中之雜水﹐故水往刑申。申立下巳﹐見所生巳裏之土被寅刑﹐故又往刑寅﹐此爲無恩之刑也。第二恃勢之刑者﹐言未土恃長生﹐而欺丑之始冠帶﹐故未刑醜。丑恃冠帶﹐而欺戌土之先被刑﹐故丑往刑戌﹐戌再遷其怒﹐自恃旬首甲戌﹐而往刑旬末癸未。此爲恃勢之刑。第三無禮之刑者﹐言陽精自生日﹐陽气在子﹐而卯爲日門﹐子爲卯父﹐鼎立無卑恭之禮﹐是以卯子爲無禮之刑也。翼奉傳曰﹕子爲貪狼﹐卯爲陰賊﹐王者爲忌失之辰。辰午酉亥自刑﹐義見上矣。

釋害第十七傳曰﹕害者﹐妨也﹐在刑殺之間。酉戌相害者﹐謂戌以死火﹐害酉生金﹐此名爲鬼害也。申亥相害者﹐各恃其臨官欲競彊勢﹐嫉才爭進相害也。子未相害者﹐謂未以壬土﹐害子壬水﹐此爲恃勢相害也。寅巳相害者﹐謂各恃其臨官﹐各炫能而爭進相害也。丑午相害者﹐謂午以壬火﹐而淩醜死金﹐此以少淩長相害也。卯辰相害者﹐謂卯以壬木﹐淩辰死土﹐此以少淩長相害也。凡占遇六害者﹐各以本意決之。

釋鬼第十八傳曰﹕鬼者﹐五行之精气也﹐謂支幹皆有之。幹鬼者﹕甲鬼在申﹐乙鬼在酉﹐丙鬼在子﹐丁鬼在亥﹐戊鬼在寅﹐己鬼在卯﹐庚鬼在午﹐辛鬼在巳﹐壬鬼在戌﹐癸鬼在未。支鬼者﹕子鬼在辰﹐丑鬼在卯﹐寅鬼在申﹐卯鬼在酉﹐辰鬼在寅﹐巳鬼在亥﹐午鬼在子﹐未鬼在卯﹐申鬼在午﹐酉鬼在巳﹐戌鬼在寅﹐亥鬼在未。

釋殺第十九傳曰﹕陰气尢毒﹐謂之殺也。巳﹑酉﹑丑﹐劫殺在寅﹐寅中有陰气生火也。災殺在卯﹐卯爲日門﹐陰气所入。天殺在辰﹐辰爲四季陰气﹐能遊天上也。申﹑子﹑辰﹐劫殺在巳﹐巳中有陰气生土也。災殺在午﹐言气生於午也。天殺在於未﹐言四季陰气﹐能遊天上也。亥﹑卯﹑未﹐劫殺在申﹐申中有陰金也。災殺在酉﹐酉爲月門﹐陰气所出也。天殺在戌﹐言四季陰气能遊天上也。寅﹑午﹑戌﹐劫殺在亥﹐亥中有陰水也。災殺在子﹐子爲陰水﹐言陰气生子也。天殺在醜﹐言四季陰气能遊天上也。金神三殺者﹐寅申巳亥﹐三殺在酉。子午卯酉﹐三殺在巳。辰戌丑未﹐三殺在醜。若占病﹐白虎並官事﹐與朱雀並者﹐皆大凶也。年月三殺者﹐申子辰﹐殺在未﹐謂水太陰之位﹐殺在太陽之上﹐亥卯未﹐殺在戌﹐謂木少陽之位﹐殺在少陰之上。寅午戌﹐殺在丑﹐謂火太陽之位﹐殺在太陰之上。巳酉丑﹐殺在辰﹐謂金少陰之位﹐殺在少陽之上。凡上三傳﹐吉將與殺並者﹐吉事速。凶將與殺並者﹐其凶尢重。金神三殺最惡﹐若乘三象气來克日辰人年者﹐大凶也。

釋數第二十傳曰﹕數者﹐謂五行﹑十干﹑十二支數也。五行數者﹐水﹐生數一﹐成數六。火﹐生數二﹐成數七。木﹐生數三﹐成數八。金﹐生數四﹐成數九。土﹐生數五﹐成數十。十二支數者﹐子午數九﹐丑未數八﹐寅申數七﹐卯酉數六﹐辰戌數五﹐巳亥數四。十干數者﹐甲己數九﹐乙庚數八﹐丙辛數七﹐丁壬數六﹐戊癸數五。

下卷

釋相生第二十一《金匱經》曰﹕二气交會各五。五行﹐謂金木水火土﹐循環而無端。故金化而水生﹐水流木榮﹐木動而火炎﹐火炎而土平﹐積土而金成。此五行相生之情而相受也。故金生水﹐水生木﹐木生火﹐火生土﹐土生金﹐是爲相生也。

釋相克第二十二《金匱經》曰﹕五行者﹐各有相惡也。故金入火而銷亡﹐火得水而滅光﹐水得土而不行﹐土得木而腫瘡﹐木逢金而折傷。此五行相克之情﹐遞相惡也。故金克木﹐木克土﹐土克水﹐水克火﹐火克金。是謂遞相惡也。

釋月將第二十三正月將徵明﹕《金匱經》曰﹕建寅之月﹐陽气始達﹐徵召萬物而明理之﹐故曰徵明。二月將天魁﹕《金匱經》曰﹕建卯之月﹐萬物皆生﹐各求根本﹐以類合聚﹐故曰天魁。三月將從魁﹕《金匱經》曰﹕建辰之月﹐萬物皆長﹐枝蕊花葉﹐從根本而出﹐故曰從魁。四月將傳送﹕《金匱經》曰﹕建巳之月﹐萬物盛茂﹐陽气所傳而通送之﹐故曰傳送。五月將小吉﹕《金匱經》曰﹕建午之月﹐萬物小盛﹐陰气始生﹐奉陽之功﹐故曰小吉。六月將勝光﹕《金匱經》曰﹕建未之月﹐萬物壯大﹐逾本而生﹐故曰勝光。七月將太乙﹕《金匱經》曰﹕建申之月﹐萬物畢秀﹐吐穗含實﹐孔穴自任﹐故曰太乙。八月將天罡﹕《金匱經》曰﹕建酉之月﹐萬物彊固﹐柯條已定﹐核實堅剛﹐故曰天罡。九月將太衝﹕《金匱經》曰﹕建戌之月﹐萬物成熟﹐收獲聚之﹐枝條剝毀﹐故曰太衝。十月將功曹﹕《金匱經》曰﹕建亥之月﹐萬物大聚﹐功事成就﹐計定於功﹐故曰功曹。十一月將大吉﹕《金匱經》曰﹕建子之月﹐陽气復始﹐君得其位﹐惠化日施﹐故曰大吉。十二月將神後﹕《金匱經》曰﹕建丑之月﹐歲功畢定﹐酒醴蠟祭百神﹐故曰神後。天之運轉﹐合宿之所至﹐以立神名。天之十二神﹐動移無窮。地之十二辰﹐以靜而待之。或有相生﹐或有相克﹐吉凶之本﹐不可不知。上克下憂他人﹐下克上憂己身。上克下憂婦人﹐下克上憂男子。旺气所勝﹐憂縣官。相气所勝﹐憂財物。死气所勝﹐憂死喪。囚气所勝﹐憂囚系。休气所勝﹐憂疾病。餘皆仿引例。

釋璧度第二十四太史楊維徳曰﹕臣等謹案﹕十二次取《三統歷》﹐配十二分野﹐其旨最詳。又有費眞說《周易》﹑蔡邕《月令章句》﹐並後魏太史陳卓言人宿度﹐各有先後﹐令依《三統歷》入次度﹐與見行曆書同﹐所定並同。自軫宿十二度﹐至氐四度﹐爲天罡﹐於辰在辰。自氐宿五度﹐至尾宿九度﹐爲太衝﹐於辰在卯。自尾宿十度﹐至斗宿十一度﹐爲功曹﹐於辰在寅。自斗宿十二度﹐至女宿七度﹐爲大吉﹐於辰在丑。自女宿八度﹐至危宿十五度﹐爲神後﹐於辰在子。自危宿十六度﹐至奎宿四度﹐爲登明﹐於辰在亥。自奎宿五度﹐至胃宿六度﹐爲河魁﹐於辰在戌。自胃宿七度﹐至畢宿十一度﹐爲從魁﹐於辰在酉。自畢宿十二度﹐至東井十五度﹐爲傳送﹐於辰在申。自井宿十六度﹐至柳宿八度﹐爲小吉﹐於辰在未。自柳宿九度﹐至張宿十六度﹐爲勝光﹐於辰在午。自張宿十七度﹐至軫宿十一度﹐爲太乙﹐於辰在巳。

釋日度二十五太史楊惟徳曰﹕臣等謹案﹕歷法日周天三百六十五度四分度之一﹐太陽一日行一度﹐八十五歲則行不及一度。臣等今依大宋《祟天歷》﹐起自景甲戌歲﹐二十四气﹑日宿次合﹑分璧度數﹐以定月將﹐故得用式無差﹐占事有準﹐禍福符應﹐時變以周﹐悔吝凶吉與神道而合契。冬至﹐斗宿六度二十六分。小寒﹐斗宿二十二度二十二分。大寒﹐女宿六度七十七分。立春﹐危宿初度九十七分。雨水﹐危宿十六度五十三分。驚蟄﹐室宿十四度二十分。春分﹐奎宿二度五十分。淸明﹐婁宿初度四十分。谷雨﹐胃宿二度四十分。立夏﹐昴宿二度五十二分。小滿﹐畢宿六度二十八分。芒種﹐參宿三度八十九分。夏至﹐井宿九度十三分。小暑﹐井宿二十三度六十六分。大暑﹐柳宿五度四十分。立秋﹐星宿五度九十八分。處暑﹐張宿十三度八十六分。白露﹐翼宿十度十二分。秋分﹐軫宿六度一分。寒露﹐角宿二度五十四分。霜降﹐亢宿四度九十八分。立冬﹐氐宿十一度五分。小雪﹐尾宿一度四十八分。大雪﹐尾宿一度四十八分。大雪﹐箕宿初度三十分。假令十一月十五日冬至﹐在南斗六度。至二十一日﹐在南斗十二度。於辰在丑方﹐用大吉爲月將。若二十日以前用式占事﹐猶用功曹爲月將。餘皆仿此。

釋日出沒第二十六古法曰﹕一晝夜有二十時﹐總一百刻﹐逐時更分﹐各有長短﹐謂辰戌丑未四時﹐各十三刻﹐其餘八時各六刻﹐共成一百刻也。殊不知天道運行﹐歲時差忒﹐銀漏著短長之限﹐實咎分盈縮之期﹐。臣等今依《祟天歷》﹐算定遲疾﹐四時無差於昏曉。《月令》云﹕日出前二刻半爲曉﹐日入後二刻半爲昏也。冬至﹐日出卯正五刻空﹐入申正三刻二十分。小寒﹐日出卯正四刻五十分﹐入申正三刻三十分。大寒﹐日出卯正四刻二十分﹐入申正四刻空。立春﹐日出卯正三刻三十二分﹐入申正四刻四十八分。雨水﹐日出卯正二刻三十分﹐入申正五刻五十分。驚蟄﹐日出卯正一刻十七分﹐入申正十刻三分。春分﹐日出卯正初刻空﹐入酉正初刻空。淸明﹐日出寅正七刻三分﹐入酉正一刻十七分。谷雨﹐日出寅正五刻五十分﹐入酉正二刻三十分。立夏﹐日出寅正四刻四十分﹐入酉正三刻三十二分。小滿﹐日出寅正四刻四十八分﹐入酉正四刻二十分。芒種﹐日出寅正三刻三十分﹐入酉正四刻五十分。夏至﹐日出寅正三刻三十分﹐入酉正五刻空。小暑﹐日出寅正三刻三十一分﹐入酉正四刻五十分。大暑﹐日出寅正四刻空﹐入酉正四刻二十分。立秋﹐日出寅正四刻四十八分﹐入酉正三刻三十三分。處暑﹐日出寅正五刻五十分﹐入酉正二刻三十分。白露﹐日出寅正七刻三分﹐入酉正七刻十七分。秋分﹐日出卯正初刻空﹐入酉正初刻空。寒露﹐日出卯正一刻十七分﹐入酉正七刻三分。霜降﹐日出卯正二刻三十分﹐入申正五刻五十分。立冬﹐日出卯正三刻二十二分﹐入申正四刻四十八分。小雪﹐日出卯正四刻二十分﹐入申正四刻空。大雪﹐日出卯正四刻五十分﹐入申正三刻三十分。

釋昏曉第二十七《黃帝》曰﹕曉昏之法﹐以星沒爲曉﹐星出爲昏。𨿽諸說之紛紜﹐柰法式而猶闕。臣等今依《祟天歷》﹐算定昏曉﹐中星定貴神經歷之方﹐分天官向背之所﹐庶占驗無失﹐善惡有準矣。節气曉中星昏中星冬至﹐角初度壁四度小寒﹐亢二度奎六度大寒﹐氐七度婁八度立春﹐房四度昴初度雨水﹐尾五度畢八度驚蟄﹐尾十六度參九度春分﹐箕九度井十九度淸明﹐斗八度柳三度谷雨﹐斗十九度張一度立夏﹐牛四度翼三度小滿﹐女九度軫二度芒種﹐危初度角二度夏至﹐危十四度亢六度小暑﹐室十三度氐十一度大暑﹐奎五度尾初度立秋﹐婁七度尾十二度處暑﹐昴初度箕六度白露﹐畢九度斗五度秋分﹐井一度斗十六度寒露﹐井二十一度牛初度霜降﹐柳五度女三度立冬﹐張二度虛三度小雪﹐翼二度危五度大雪﹐軫一度室一度

釋天乙第二十八司馬遷《天官書》曰﹕天乙在紫徽宮門右星南﹐天帝之神也﹐主鬥戰﹐知人之吉凶者也。天乙常背天門向地戶而行。天官十有二﹐天乙常以甲戊庚日﹐旦治大吉﹐暮治小吉。乙己之日﹐旦治神後﹐暮治傳送。丙丁之日﹐旦治徵明﹐暮治從魁。壬癸之日﹐旦治太乙﹐暮治太衝。六辛之日﹐旦治勝光﹐暮治功曹也。

釋天官第二十九天乙居中貴神主﹐帝王之象﹐家在己丑﹐土神。臨行年日辰利﹐主上書見人有財錢慶賀誥命之事。在旺有貴人召命印信事﹐在相上有貴人賞賜財物事﹐在死上有貴人外喪事﹐在囚上有貴人囚系事﹐在休上有貴人憂疾病之事。前一螣蛇﹐天乙奉車都尉﹐家在丁巳﹐火神﹐驚恐怪異。在旺上有縣官鬥訟﹐在相上有土賊爭訟﹐在死上有死喪驚恐﹐在囚上有囚系恐飾﹐在休上有疾病怪異事。前二朱雀﹐天乙羽林軍﹐家在丙午﹐火神﹐主刑獄口舌。在旺上有縣官口舌﹐在相上有錢財婚姻﹐在死上有死喪口舌﹐在囚上有囚錮囚系﹐在休上有疾病﹐心腹口腹口竅不利。前三六合﹐天乙光祿大夫﹐家在乙卯﹐木神﹐主婚姻和合。在旺上有賞賜遷位﹐在相上有嫁娶財物﹐在死上有死葬事﹐在囚上有婚姻系囚﹐陰私謀事﹐在休上有疾病陰私之事。前四勾陳﹐天乙大將軍﹐家在戊辰﹐土神﹐主戰鬥刑革。在旺上有貴人戰鬥﹐在相上有貴人爭訟﹐在死上有死喪人財物﹐在囚上有爭田囚系禁錮﹐在休上有爭訟病人田宅事。前五靑龍﹐天乙丞相﹐家在甲寅﹐木神﹐主錢財慶賀﹑酒禮婚姻。在旺上有貴人遷官遠使財物﹐在相上有貴人婚姻慶賀之事﹐在死上有死人財物﹐在囚上有囚系人財物事﹐在休上有故吏酒食錢物之事。後一天後﹐天乙後官采女也。家在壬子﹐水神﹐主婦女陰私蔽匿之事。在旺上有嫁娶酒食之事﹐在相上有婦女陰私之事﹐在死上有死喪財帛之事﹐在囚上有姦邪囚系﹐在休上有陰私疾病之事。後二太陰﹐天乙禦史中丞也。家在辛酉﹐金神﹐主陰私金帛。在旺上有嫁娶陰私事﹐在相上有財物蔽匿事﹐在死上有死喪陰私事。在囚上有陰私囚系事﹐在休上有巫系蔽匿事。後三玄武﹐天乙後將軍也。家在癸亥﹐水神﹐主遺亡盜賊離別事。在旺上有貴人亡遺失去財物事﹐在相上有縣官亡失財物事﹐在死上有死人賊盜財物事﹐在囚上有賊盜囚系事﹐在休上有亡失病人財物事。後四太常﹐天乙卿也。家在己未﹐土神﹐主財物田宅衣服賞賜事。在旺上有貴人財物酒禮喜事﹐在相上有祠祭祀衣食媒婚吉事﹐在死上有謚贈財物事﹐在囚上有縣官召命﹐在休上有病人衣服錢財事。後五白虎﹐天乙遷尉也。家在庚申﹐金神﹐主錢財誣咒重囚系疾病死喪骸骨之事。在旺上有哭泣遭官﹐在相上有怨仇相爭﹐在死上有死喪疾病﹐在囚上有囚系沈淪﹐在休上有疾病災禍事。後六天空﹐天乙司直。家在戊戌﹐土神﹐主欺詒無信﹐姦諶詐僞。在旺上有貴人欺誕之事﹐在相上有財物欺詒之事﹐在死上有欺詐死人事﹐在囚上有冊獄欺詒之事﹐在休上有被人欺詒之事。

釋造式第三十《玄女》曰﹕造式之法﹐以楓子爲天。楓子者﹐楓樹之別株。自生大枝傍﹐遠望與母齊﹐近視髙下異也。又以棗心爲地﹐以象天地陰之象。楓者﹐眾木之精。棗者﹐羣木之使。物之靈者﹐莫過於此。注雷公殺律云﹕式局有三﹐木之道﹐以霹靂棗心爲上﹐檀木爲中﹐以柿木爲下。無霹靂棗心﹐取舊車軸﹐亦爲次也﹐須擇良者爲之。造式天中作斗杓﹐指天罡。次作十二辰﹐中列二十八宿﹐四維局。地列十二辰﹑八幹﹑五行﹑三十六禽﹑天門地戶人門鬼路四隅訖。天子式﹐天廣六寸象六律﹐地廣一尺二寸象十二辰。王公侯伯式﹐天廣四寸象四時﹐地廣九寸象九宮。卿大夫式﹐天廣三寸象三才﹐地廣七寸象七曜。士庶人式﹐天廣二寸四分象二十四气﹐地廣六寸象六律。次局﹐天廣八分﹐象八卦﹐地廣三寸法三才也。刻式之法用十一月壬子日﹐神在內時﹐起手刻之﹐至甲子日﹐醮而盛以縫囊﹐依法加臨而佩之。

釋用式第三十一《金匱經》曰﹕用式之法﹐朝向南﹐暮向北。當以左手執鬼門﹐右手轉月將以加正時。視日辰上下陰陽﹐以立四課。日上神爲日之陽神﹐日上本位所得之神爲日之陰神。辰上神爲辰之陽神﹐辰上神本位所得之神爲辰之陰神。四課之中﹐察其五行﹐先取相克者爲用﹐先以下克上爲用﹐若無下克上﹐卽以上克下爲用。若三上克下﹐一下克上﹐當以一下克上爲用。若四上克下﹐四下克上﹐卽以與今日比者爲用。俱比俱不比﹐以涉害深者爲用。涉害復等﹐先日後辰爲用﹐剛日用日上神爲用﹐柔日用辰上神爲用。四課陰陽不相克者﹐以遙相克爲用。若日遙克神﹐神遙克日﹐始取神遙克日爲用。如無神遙克日﹐便用日遙克神。若有日克兩神﹐兩神克日﹐並取今日比者爲用。四課陰陽上下﹐並不相克﹐又無遙相克﹐當以昴星爲用。剛日仰視﹐以酉上所得之神爲用。柔日俯視﹐以從魁所臨之辰爲用。當以日辰上神重之爲中﹐末傳不得傳於中。剛日先傳辰﹐後傳日。柔日先傳日﹐後傳辰。若四課無遙相克﹐乃陰陽不備之時﹐當以別責爲用。別責之課﹐其數有九。剛日有三﹐謂戊辰﹑戊午﹑丙辰﹐日各有一課。柔日有六﹐謂辛未﹑辛丑日各有二課﹐丁酉﹑辛酉日各二課﹐辛酉曰有一課。剛日別貴取幹合上神爲卦首﹐次傳日上與終傳同。柔日別責取支合上神本位所得之神爲卦首﹐次日上與終傳同﹐各以神將言其吉凶。天地伏吟返吟課有相克者﹐並有比及涉害深者爲用。伏吟課﹐己癸子二柔日課有相克。癸丑一日﹐猶屬八專伏吟。六乙日有克自刑者﹐當以克處爲課首。次傳其辰﹐衝動所刑爲中﹑未傳﹐謂六乙日也。伏吟﹐六癸日有克者﹐當以克處爲課首﹐盡刑爲三傳。伏吟無克者﹐剛日以日上神爲用﹐柔日以辰上神爲用﹐爲課首﹐皆盡其三刑爲中﹑末傳。若得自刑者﹐剛日則先傳日﹐次傳辰﹐辰所刑爲末傳。柔則先傳辰﹐次傳日﹐日所刑爲終傳。更若次傳自刑者﹐卽以衝爲末傳也。返吟課多相克﹐惟丁丑﹑己丑﹑辛丑﹑丁未﹑己未﹑辛未無克﹐丁未﹑己未猶爲八專。餘四柔日當以辰衝爲用。辰衝者﹐丑衝巳﹑巳衝丑﹑未衝亥﹑亥衝未。丑日衝巳﹐巳上見徵明爲初傳。皆以辰上爲次傳﹐日上爲末傳。未衝亥﹐亥上見太乙爲初傳﹐皆以辰上爲次傳﹐日上爲末傳。八專之日惟有兩課﹐見有克者﹐亦以比及涉害深者爲用。若無克﹐剛日從日上陽神順數三辰爲用﹐柔日從辰上陰神逆數三神爲用﹐中傳末傳當以日辰上神重之。又云末傳與初傳同﹐八專之日惟有兩課也。

釋避忌第三十二啟明式例曰﹕用式法當避太歲﹑月建及月忌﹑日忌。正五九月忌卯時﹐二六十月忌子時﹐三七十一月忌酉時﹐四八十二月忌午時。又忌法云﹕甲乙日忌酉時﹑丙日忌子時﹐戊己日忌卯時﹐庚辛日忌午時﹐壬癸日忌未時。右忌日時不可占事﹐誤用者當損用式之人也。

釋次客第三十三《玄女》曰﹕陽將臨正時﹐先用後三﹐次用前五。陰將加正時﹐先用前五﹐次用後三。假令十二月占事﹐第一人用月將神後﹐第二人用月將後三從魁﹐第三人用前五功曹。餘皆仿此例。《靈轄經》曰﹕用次客法﹐第一客月將加正時﹐第二客用月建加太歲﹐第三客用太歲加月建﹐第四客用月建加日幹﹐第五客用歲幹加正時﹐第六客用月將加日幹﹐第七客用月將加太歲﹐第八客用太歲加月將﹐第九客用月將加本命﹐第十客用月將加行年﹐十一客用太歲加本命﹐第十二客用太歲加行年。

釋次籌第三十四《靈轄經》日﹕次籌之法﹐皆以第一籌用月將。若用陽將﹐則先用後三而前五。若用陰將﹐則用前五而後三。逆順更籌﹐終而復始。一法﹐以太歲上神三傳以知三事﹐以月建上神三傳以知三事﹐以日上神三傳以知三事﹐以正時上神三傳以知三事。則十二籌次客備焉。

釋行年第三十五《靈轄經》曰﹕男一歲從丙寅順行﹐從一歲移一辰﹐十一歲丙子﹐二十一歲丙戌。餘皆仿此。終而復始﹐順行而數。女一歲﹐從壬申逆行﹐一歲移一辰﹐一歲壬申﹐十一歲壬午。餘皆仿此。終而復始﹐逆行而數。

釋將傳第三十六《玄女》曰﹕六壬之道﹐皆取三傳。相生則吉﹐相克則凶。傳見天乙﹐貴人詔命。朱雀﹐文書口舌。六合﹐嫁娶婚姻。勾陳﹐鬥訟田土。靑龍﹐貞觀君子。天后﹐婦女貴人。太陰﹐所處娶婦。玄武﹐陰私姦宄。太常﹐冠帶仕宦。白虎﹐死喪折傷。天空﹐萬事欺詒。滕蛇﹐驚恐怪異。《集神經》云﹕王气所勝﹐法憂縣官。相气所勝﹐法憂財物。死气所勝﹐法憂死喪。囚气所勝﹐法憂刑獄。休气所勝﹐法憂疾病。《神匱經》曰﹕子傳母而失禮﹐母傳子爲順道。失禮則所作違礙﹐順道則慶無不疑。此用式之常例。《金匱經》曰﹕傳得其體而無憂。假令功曹爲用﹐傳得神後﹐又與吉將並者﹐故曰傳得其體而無憂。《集靈經》曰﹕人年上見水神﹐用起金神臨火﹐水能救金﹐火見水則減。此爲有救無咎。《玄女》曰﹕占萬事大要視支幹上下相生。相生有气﹐前後吉將﹐三傳終來克始。當此之時﹐遠行萬里﹐入水不溺﹐入兵不傷﹐入病不死﹐惡寇不逢﹐所求必得﹐所作必成﹐出幽入冥﹐所爲神靈。以此祕法﹐示之昭明。

釋神變第三十七《靈轄經》曰﹕木神加木﹐主文書木器以至縣官。火神加火﹐憂婦女口舌﹐或因田宅以至官司。土神加土﹐或爭田園﹐家宅離散移動。金神加金﹐主遷移或分財異居。水神加水﹐主爭財帛鰥寡之象。說云﹕金入木主縣官鬥訟﹐土入水主亡遺財物室有病人﹐木入土主牢獄口舌相傷﹐水入火主驚恐六畜亡失﹐火入金主囚系有罪女人爭競之事。

釋常例第三十八《靈轄經》曰﹕上克下﹐事起男子。下克上﹐事起女人。下克上憂輕﹐或屬他人。下克上憂重﹐或至己身。辰克日爲用﹐或時克辰﹐皆禍從外來。日克辰﹐辰克將﹐皆禍從內起。伏吟事近﹐返吟事遠。比用﹐主比鄰親近﹐仰視俯視。剛日遠行﹐稽畱關梁。柔日伏藏﹐不出邑裏。八專逆順﹐皆淫亂搖動﹐事起婦人﹐四上克下﹐客勝主人﹐皆爲賊害臣下之象﹐室家之孤獨。四下克上﹐主人勝客﹐皆爲悖逆之道﹐妨害二親滅亡之象。天乙臨二門﹐皆主動搖不寧其居。日辰陰陽﹐在天一前主事速﹐在天一後主事遲也。

釋卦略第三十九《黃帝》曰﹕幾其始至爲方來。《集靈經》曰﹕欲知吉凶期者﹝看遲速﹞﹐假令春占功曹太衝爲用﹐則喜事旦至﹐爲春木王故也。《黃帝》曰﹕在其中爲已至。占事﹐孟夏用起傳送。金生巳﹐故云已至。又曰﹕幾其時。晚爲已去。謂季夏土王金相之時﹐火神休气﹐所以始謝爲晚﹐故曰已去。又曰﹕凡占吉凶﹐未來已去之期﹐視神將來爲來事﹐去爲去事也。吉凶期者﹐假令正月占事﹐其人年立寅﹐太乙爲朱雀加年﹐則本年四月丙丁日﹐當有縣官失火事。若徵明﹐爲玄武臨年﹐則去歲十月壬癸日﹐有亡遺盜賊逃叛之事。《金匱經》曰﹕歲月日時爲期﹐得歲不出歲﹐得月不出月﹐得日不出日﹐得時不出時也。假令歲在亥﹐用起徵明﹐爲事在今歲二月。用太衝爲事﹐在今月中。寅日用起功曹﹐爲事在今日。用起神後﹐事在旬中。午時占事﹐用起勝光﹐事在須臾。《黃帝》曰﹕數之一魁離日。假令占事﹐河魁加未﹐未數八﹐河魁數五﹐五八四十﹐爲吉凶之事在四十日之內也。余準此。《黃帝》曰﹕將得所勝﹐禍從外來。假令年上見功曹﹐將得太陰﹐金將克木﹐故禍從外來。《黃帝》曰﹕將得所畏﹐禍從內出。假令傳送臨午﹐將得靑龍﹐木畏金神﹐故禍從內出。審其內出﹐終傳以知事之情僞也。陽之憂事發他人﹐言日辰上賊神將也。陰之憂事發於已身﹐言神將下克日辰也。《黃帝》曰﹕神將內戰﹐禍害難解。神將外戰﹐禍微易解。神克將爲內戰﹐將克神爲外戰也

