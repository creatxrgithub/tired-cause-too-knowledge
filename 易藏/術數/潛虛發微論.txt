潛虛發微論﹝宋﹞張惇實撰

潛虛總論

有物混成先天地生彊而名之是爲道太極元气函三爲一衍而伸之是爲數兩儀之所以奠位萬類之所以成形天下國家之所以致治悉不外乎道與數聖人筆而載之是爲易子云作太玄所以明易也溫公作潛虛所以明元也易之作出於不得已元虛之作豈亦出於不得已乎自雄之作元議者已紛然矣獨有於虛乎曰易者經之原也其道奧而難知溫公固嘗云易天也元者所以爲之階也將升天而可廢其階乎又嘗譬之扶大廈者資眾木明大道者資眾說蓋非特元論亦虛論也學者由虛而曉元由元而究易斯無躐等之患而有漸進之益矣是豈得已而不已哉抑又以溫公平生著述論之其考前古興衰得失之迹作爲通鑑自潛虛視之則筆學也畱心太元三十年旣集諸說而爲注又作潛虛之書自通鑑視之則心學也今世於筆力之所及者家傳人誦無閒四夷至於心思之所及則見者不傳傳者不習誠可怪也豈後世之子云於溫公見之後世之溫公自有時乎惇實自幼得潛虛稿本於其裔孫伋首尾多闕尋訪數年始得全文初若聱牙漫漶不可測識深思熟讀乃知立辭命意左右前後橫斜典直皆有成理因卽其圖各爲總論庶幾學者易覽少見溫公之用心焉難然詩三百篇而聖人蔽之以一言若道極於微妙而不見於日用之閒則亦何貴於道哉是故易之所謂人道者不過乎仁義元之所謂大訓者不過乎忠孝虛之所謂人之務者不過乎五十五行仰而推之以配三百六十五度日月不能越一度以周天人不能越一行以全徳玆又述作之深意也學者以是求之思過半矣若夫大衍五行律曆之至數又何患其難知焉

元以準易虛以擬元論

切觀元之準易虛之擬元非謂卦爻象數求以相合也反覆其序軫轉其道𨿽若與之相戾而終實與之爲表裏者乃所以爲有得也故易之爲卦六十有四而元之首則八十有一虛之名則五十有五易之爻有六元之贊則有九虛之變則有七易之卦有內外元之首有四位虛之體有十等易有八物元配五行虛則兼之以生成之數易始於乾元則始於中虛則始於元也易終於未濟元則終於養虛則終於余也易之蓍策用四十有九元之蓍策用三十有三虛之蓍策用七十易之揲也以四元之揲也以三虛之揲也以十易之占也以動元之占也以逢虛之占也以變是三者固若相戾而不合也及要而語極則實相表裏豈有異哉易之爲卦也始於太極太極生兩儀兩儀生四象四象生八卦八八而乘之故極爲六十有四焉若元之爲首由一以生三由三以生九九九而乘之斯爲八十有一焉至虛之爲名則始於五行以天之中數五五而乘之爲二十有五以地之中數五六而乘之爲三十合而言之爲五十有五焉然則易之卦元之首虛之名無以異也易之爲爻守金木水火而爲一分土而爲二於是有六爻六六乘之故六十四卦而三百八十四爻具焉若元之爲贊則分金木水火而爲二守士而爲一於是有九贊九九而乘之故八十一首而七百二十九贊設焉至虛之有變以金木水火土生成之合旋相爲宮而生商角徵羽及變宮變徵於是有七變七七而乘之以元余齊之無變故五十二名三百六十四變生焉易之爻元之贊虛之變無以異也易之爲書也卦有內外以別正悔於是有二體故有以幹爲主而重卦者若健而說之爲夬是也有以坤爲主而重卦者若順而說之爲萃是也以震爲主若動而說之爲隨以巽爲主若巽而說之爲大過皆以其有二體故也若元之爲書則方州部家以別遠近於是有四位焉故一元象辭都覆三方而方者三公之象也方同九州而州者九卿之象也杖載庶部以象大夫分正部家以象元士凡此皆以其有四位故也至虛之爲書則體分十等以表尊卑故一等象王二等象公分嶽牧率侯卿大夫士庶次爲等降先設十純各分其位其次降一王引三公也其名爲裒其次降二王引四嶽也其名爲柔其次降三王引九牧也其名爲剛其次降四王引連率也其名爲雍凡此皆以其有十等故也合而論之二體四位十等同爲卦象而已果且有異乎哉易之爲書也始於乾坤而分於六子於是有八物焉天地奠位知其爲乾坤山澤通气知其爲艮兌雷風相薄震巽以辧水火不相射坎離以濟凡此以其體乎八物故也若元之爲書則始於一水終於五土於是有五行焉故首性屬水知其爲中首性屬火知其爲周礥之爲首性得天三之木閒之爲首性得地四之金少之爲首性得天五之土凡此皆以其配五行也至虛之爲書始於天一終於地十於是備五行生成之數一六置後自泯至昧二七置前自蠢圭考三八置左自容至前四九置右自徒至乂五十分置於四隅艮昭巽庸坤範乾績各有所隸若此以其備五行生成之數也合而論之八物五行及五行生成之用同於取象而已果且有異乎哉易次其卦以陰陽消息人事盛衰相受其義元次其首以日之躔宿之分度以周其數虛次其名以周天之度用三百六十四變變屍一日故易始於幹則以萬物之所資始所謂有天地然後有萬物是也終於未濟則以變故之不可測所謂易不可窮故以未濟終焉是也元始於中則以一元之气所由基所謂一气潛萌於黃鐘信無不在其中是也終於養則以一歲之气所由復所謂星如歲如復繼之初是也虛始於元則以元始也所謂冬至之气起於元是也終於余則余終也所謂天地無餘不能成變化是也卽是推之則卦首名之終始無以異也易之蓍策本乎大衍而虛其一元之蓍策本乎天地而虛其三虛之蓍策本乎王行而虛其五故幹之策二百一十有六坤之策百四十有四合而計之凡三百有六十以當期之日衍而積之凡萬有一千五百二十以當萬物之數此易之蓍所以用四十有九也天之數十有八地之數十有八合而計之凡三十有六以律七百二十九贊衍而積之凡二萬六千二百四十四策以當歲之日此元之蓍所以用三十有三也五行相乘得二十有五又以三才乘之得七十有五以占五十五名衍而積之凡三千八百五十策以成變化之用此虛之蓍所以用七十也卽是推之則策算之無窮無以異也分而爲二掛一於指揲之以四歸奇於扐此則易之揲法也先掛其一半分其餘揲之以三並余於扐此則元之揲法也分而爲二右掛左一揲在以十歸余於扐再分揲右皆如左法此則虛之揲法也易揲以四故取七八九六以定六爻之法元揲以三故取七八九以定四位之畫虛揲以十故取左右生成之數以定合體之名是則揲法之同也七爲夕陽八爲少陰而七八爲無變九爲老陽六爲老陰而九六爲有變不變者靜而守其位有變者動而有所之此則易之占法也旦筮用經夕筮用緯休則逢陽星時數辭從咎則蓬陰星時數辭違此則元之占法也左爲主右爲客先主後客者陽先客後主者陰陽則用其顯陰則用其幽此則虛之占法也易取其變故以九六而辧其吉凶元取其逢故以從違而別其休咎虛用其變故以幽顯而辧其否臧是則占法之無以異也夫以首準卦以名擬首以贊準爻以變擬贊以四位準二體以十等擬四位以五行準八物以生成演五行至於卦首名之相次策算之無窮蓍之數占之法未有不同者自非好古樂道用心於內超然自得於犧易之旨者孰能進此知揚子云深湛之思司馬君實專精之見皆有以臻大易之奧也

气論

五行之在天地閒一水二火三木四金五土生數也所謂生數者五行具天地自然之气也故五行生數各含一陰一陽之性在九疇則五行一曰水二曰火三曰木四曰金五曰土有自然之象也在易則天一地二天三地四天五有自然之數也物生而後有象至滋而後有數則生數一十有五兆於此也天一居北方坎位爲水地二居南方離位爲火天三居東方震位爲木地四居西方兌位爲金天五居中而爲土在虛則有原有熒有本有廾有基焉至土則本無方隅分王四正之方能生萬物故北方水一得土五而成六南方火二得土五而成七東方木三得土五而成八西方金四得土五而成九中央五土合而成十則成數四十成於此也生數一十有五成數四十生成之數五十有五所以其天地終始之道在太虛之中能成變化而行鬼神也白虎通曰土可以王四季者何木非土不生火非土不榮金非土不成水非土不髙土扶微助衰歷成其道故五行更生得土以助之所以昔之原者今有委昔之熒者今有焱昔之本者今有末昔之廾者今成刃昔之基者今成冢矣

體論

天地之數一三五七九陽之奇也故爲天之數天秉陽也二四六八十陰之偶也故爲地之數地秉陰也陰陽合徳而剛柔有體此五位所以貴乎相得也五位相得而各有合者天一與地六相得合而生水有原而有委地二與天七相得合而生火有熒而有焱天三與地八相得合而生木有本而有末地四與天九相得合而生金有廾而有刃天五與地十相得合而生土有基而有冢以五行生成合而言之則有五以五行生成分而言之則有十故一等象王至十等象庶人總五十有五體體有左右所以辧賓主也體有上下所以辧尊卑也左爲主右爲客上爲尊下爲卑一等象王尊無二上故體之左右純乎一也二等象公下王一等故右純乎二左事王也三等象嶽下公一等故右純乎三左事王公也四等象牧下嶽一等右純乎四左事王公四嶽也五等象率下牧一等右純乎五左事王公嶽牧也自一至五皆用五行之生數以興天下之治者也六等象侯下率一等右純乎六左事王公嶽牧率也七等象卿下侯一等右純乎七左事公嶽牧率侯詘乎一者不及左事王也八等象大夫下卿一等右純乎八左事嶽牧率侯卿詘乎二者不及左事王公也九等象士下大夫一等右純乎九左事牧率侯卿大夫詘乎三者不及左事王公四嶽也十等象庶人下士一等右純乎十左事率侯卿大夫士詘乎四者不及左事王公嶽牧也自一至十皆用五行之成數以成天下之治者也上下相承若此故能使天下之大若网在綱若臂使指無末大必折尾大不掉之患矣

性論

五行之性其相生也不失其爲相繼其相克也不失其爲相成相繼者四時之次也相成者六府之敍也四時之次金生水而冬承秋水生木而春繼冬木生火而夏繼春皆相生以相繼也六府之修以土治水以水治火而水火爲用以火治金以金治木而金木爲器以木治土以土治谷而土谷爲利此皆相克以相成也虛之合徳𨿽存二體合爲一用大率不出相生相克不失其性故能其用無方焉始於十純其體立而不攺其次降一故水與火配其次降二故水與木配其次降三故水與金配其次降四故水與土配自降一至降四其下亦降次以相配焉最後五行生成各自爲配皆不出以相生相繼相克以相成是乃五行之性在天地之閒未嘗或乖且戾也

名論

周天三百六十五度四分度之一五行生成合體而立名不過五十有五齊於天地之中包斡萬物故有名而無位冬至之气起於元轉而周三百六十四變變屍一日乃授於余而終之一六居後在天則斗牛女虛危室壁之分焉三八居左在天則角亢氐房心尾箕之分焉二七居前在天則井鬼柳星張翼軫之分焉四九居右在天則奎婁胃昴畢觜參之分焉自泯至昧十有一名在北而屬水自容至前十有一名在東而屬木自蠢至考十有一名在南而屬火自徒至乂十有一名在西而屬金昭一土也處報徳之維分王於醜卻庸妥三土也處常陽之維分王於辰範一土也處背陽之維分王於未績育聲興痡五土也處蹄通之維分王於戌齊中土也處大中之內在天其北極之任乎

變論

律呂之生始於黃鐘下生林鐘林鐘上生太簇太簇下生南呂南呂上生姑洗姑洗下生應鐘應鐘上生蕤賓蕤賓上生大呂大呂下生夷則夷則上生夾鐘夾鐘下生無射無射上生中呂陽六爲律陰六爲呂以黃鐘爲宮則林鐘爲徵太簇爲商南呂爲羽姑洗爲角應鐘爲變宮蕤賓爲變徵至十二律旋相爲宮各以七變而乘之則盡八十四調此聲之元五聲之正也至六十律旋相爲宮有執始去滅等名終於南事又以七變而乘之則變盡周期各統一日盡三百六十四變於潛虛之中始於裒之初終於散之上以定天下之吉凶成天下之亹亹者其用大矣

行論

五行之在天地之閒也非特可以成變化而行鬼神抑亦可以開物成務冒天下以道者也故虛敍人之生本於虛虛然後形形然後性性然後動動然後情情然後事事然後徳徳然後家家然後國國然後政政然後功功然後業是數者其用各有五故終於五十五名其修爲之序可以治性可以修身可以齊家可以治國可以平天下也故虛曰行者人之所務也系之辭以明其義用之變以尙其占皆所以前民用也命論

命者時之所遇也吉凶否臧𨿽惟命是遇然禍兮福所倚福兮禍所伏禍福特未定也以其禍福之未定則稽疑之占不可後也元余齊三者無變皆不占初上者事之始終亦不占所占者自裒至散五十二名以二三四五六之變觀其吉凶臧否平之所遇而決之陽則用其顯陰則用其幽然後知其吉之大則身其康彊子孫其逢吉其次常吉之外或作內吉作外凶或用靜吉用作凶可以觀變而避就也

蓍論

虛數七十有五其用七十分二掛一揲之以十先左後右徐觀其餘以命卦名分客主而定陰陽且如裒之一卦I爲主II爲客左揲先餘一右揲後餘二是先主後客者陽若左揲先餘二右揲後餘一是先客後主者陰由是觀其所合以裒命之旣得其名又合蓍而復分之陽則置右而揲左陰則置左而揲右揲之以七用所揲之餘爲所得之變觀其命圖之上吉凶臧否平而決之陽則用其顯如裒之六吉三凶不易也陰則用其幽與顯戾也如裒之六吉當爲凶三凶當爲吉也假如元11蠢ΠΠ容ШШ徙ШIIШ齊XX生數純者不可分陰陽當置右而揲左造TT考TTTT前TTTTTT乂TTTTTTTT績﹢﹢成數純者亦不可分陰陽當置左而揲右皆揲之以七以所揲之餘觀其吉凶臧否平爾

