撼龍經疑龍經葬法倒杖唐楊筠松

提要撼龍經疑龍經上篇中篇下篇附﹕疑龍十問附﹕衛龍篇附﹕變星篇葬法倒杖認太極分兩儀求四象倍八卦倒杖十二法附﹕二十四砂葬法

提要

《撼龍經》一卷﹑《疑龍經》一卷﹑《葬法倒杖》一卷﹐舊本題唐楊筠松撰。筠松不見於史傳﹐惟陳振孫《書錄解題》載其名氏。《宋史﹟藝文志》則但稱爲楊救貧﹐亦不詳其始末。惟術家相傳以爲筠松名益﹐竇州人。掌靈臺地理﹐官至金紫光祿大夫。廣明中遇黃巢犯闕﹐竊禁中玉函祕術以逃﹐後往來於虔州。無稽之談﹐蓋不足信也。然其書乃爲世所盛傳。《撼龍經》專言山龍脈絡形勢﹐分貪狼﹑巨門﹑祿存﹑文曲﹑廉貞﹑武曲﹑破軍﹑左輔﹑右弼九星﹐各爲之說。《疑龍經》上篇言榦中尋枝﹐以關局水口爲主。中篇論尋龍到頭﹐看面背朝迎之法。下篇論結穴形勢﹐附以疑龍十問﹐以闡明其義。《葬法》則專論點穴。有倚蓋撞黏諸說﹐倒杖分十二條﹐卽上說而引伸之。附二十四砂葬法﹐亦臨穴時分寸毫釐之辧。案陳振孫《書錄解題》有《疑龍經》一卷﹐《辧龍經》一卷﹐云吳炎錄以見遺﹐皆無名氏﹐是此書在宋並不題筠松所作﹐今本不知何據而云然。其《撼龍》之卽《辧龍》與否﹐亦無可考證。然相傳已久﹐所論山川之性情形勢﹐頗能得其要領﹐流傳不廢。亦有以也。舊本有李國木注並所附各圖﹐庸陋淺俗﹐了無可取。今並加刊削﹐不使與本文相混焉。

龍經

須彌山是天地骨﹐中鎭天地爲巨物。如人背脊與項梁﹐生出四肢龍突兀。四肢分出四世界﹐南北東西爲四派。西北崆峒數萬程﹐東入三韓隔杳冥。惟有南龍入中國﹐胎宗孕祖來奇特。黃河九曲爲大腸﹐川江屈曲爲膀胱。分肢擘脈縱橫去﹐气血勾連逢水住。大爲都邑帝王州﹐小爲郡縣君公侯。其次偏方小鎭市﹐亦有富貴居其中。大率龍行自有眞﹐星峯磊落是龍身。髙山須認星峯起﹐平地龍行別有名。峯以星名取其類﹐星辰下照山成形。龍神二字尋山脈﹐神是精神龍是質。莫道髙山方有龍﹐卻來平地失眞蹤。平地龍從髙脈發﹐髙起星峯低落穴。髙山旣認星峯起﹐平地兩傍尋水勢。兩水夾處是眞龍﹐枝葉周回中者是。莫令山反枝葉散﹐山若反兮水散漫。外山百里作羅城﹐此是平洋龍局段。星峯頓伏落平去﹐外山隔水來相顧。平中仰掌似凹窠﹐隱隱微微立丘阜。傾從丘阜覓凹窠﹐或有勾夾如旋螺。勾夾是案螺是穴﹐水去明堂聚气多﹐四傍繞護如城郭﹐水繞山還聚一窩。霜降水涸尋不見﹐春夏水髙龍背現。此是平洋看龍法﹐過處如絲或如綫。髙水一寸卽是山﹐低水一寸水回環。水纏便是山纏樣﹐纏得眞龍如仰掌。窠心掌裏或乳頭﹐端然有穴明天象。水繞山纏在平坡﹐遠有岡陵近有河。只愛山來抱身體﹐不愛水返去從他。水抱應知山來抱﹐水不抱兮山不到。莫道髙山龍易識﹐知到平洋失蹤迹。藕斷絲連正好尋﹐退卸愈多愈有力。髙龍多下低處藏﹐四沒神機便尋得。祖宗父母數程遙﹐誤得時師皆不識。凡到平地莫問蹤﹐只觀環繞是眞龍。念得龍經無眼力﹐萬卷眞藏也是空。

北辰一星中天尊﹐上相上將居四垣。天乙太乙明堂照﹐華蓋三臺相後先。此星萬里不得一﹐此龍不許時人識。識得之時不用藏﹐畱與皇朝鎭家國。請從垣外論九星﹐北斗星宮系幾名。貪巨武星並輔弼﹐祿文廉破地中行。九星人言有三吉﹐三吉之餘有輔弼。不知星曜定錙銖﹐禍福之門教君識。

貪狼頓起筍生峯﹐若是斜枝便不同。斜枝側頂爲破面﹐尖而有腳號乘龍。腳下橫拖爲帶劍﹐文武功名從此辧。橫看是頂側是峯﹐此是貪狼出陣龍。側面成峯身直去﹐不是爲朝便不住。

莫來此處認髙峯﹐道是玄武在其中。亦有髙峯是玄武﹐玄武落處四獸聚。聚處方爲龍聚星﹐四獸不顧只成空。空亡龍上莫尋穴﹐縱然有穴易歇滅。

或爲關峽似龍形﹐正身潛在峽中行。時師多向峽中覓﹐不識眞龍斷續情。貪狼自有十二樣﹐尖圓平直小爲上。欹斜側巖倒破空﹐禍福輕重自不同。欹側傾斜斜似側﹐平似乘龍側似直。貪狼似巨倒似空﹐空似虛巖卽似石。問君來此如何觀﹐我道貪狼非一般。欹是崩崖破是折﹐斜是邊有邊不同。側是面尖身直去﹐空是巖穴多玲瓏。倒是飛峯偏不正﹐七者未是貪狼龍。平地卓然頓起筍﹐此是尖狼本來性。圓無欹側四面同﹐平若臥蠶在髙頂。直如決脊引繩來﹐小似筆頭插髙塔。五者方爲貪正形﹐吉凶禍福要詳明。

火星要起廉貞位﹐生出貪狼由此勢。若見火星動焰時﹐看他蹤迹落何處。此龍不是尋常貴﹐生出貪狼向亦奇。火星若起廉貞位﹐落處須尋一百里。中有貪狼小小峯﹐有時回顧火星宮。世人只道貪狼好﹐不識廉貞是祖宗。貪狼若非廉作祖﹐爲官也不到三公。髙山頂上如平掌﹐中分細脈如蛇樣。貴龍多是穿心出﹐富龍只從傍生上。髙山如帳後面遮﹐帳裏微微似帶斜。帶舞來下如鼠尾﹐此是貪狼上嶺蛇。帶舞下來伸鶴頸﹐此是貪狼下嶺蛇。上嶺解生朱紫貴﹐下嶺須爲朽腐家。

大山特起小爲貴﹐小山忽起大爲勢。髙低大小斷續行﹐此是貪狼眞骨气。大抵九星有種類﹐生子生孫巧相似。剝換方知骨气眞﹐剝換不眞皆不是。一剝一換大生小﹐從大剝小最奇異。剝換退卸見眞龍﹐小峯依舊貪狼起。剝小如人換好裳﹐如蟬退殼蠶退筐。或從大山落低小﹐或從髙峯落平洋。退卸剝換成幾段﹐十條九條亂了亂。中有一條卻是眞﹐若是眞時斷了斷。亂山回抱在面前﹐不許一條出外邊。只有眞龍在帳內﹐亂山在外卻爲纏。此龍多從腰裏落﹐回轉余枝作城廓。城廓彎環生捍門﹐門外羅星當腰著。羅星要在羅城外﹐此與火星常作案。火星龍始有羅星﹐若是羅星不居內。居內名爲抱養﹐又爲病跟墮胎山。羅星若生羅城口﹐城口皆爲玉筍班。羅城恰似城墻勢﹐龍在城中聚眞气。羅星借在城闕間﹐時師喚作水口山。欲識羅星眞妙訣﹐一邊枕水一邊田。田中有骨脈相連﹐或爲頑石焦土間。此是羅星有餘气﹐卓立爲星在水邊。貪巨羅星方與尖﹐輔弼武曲員匾眠。祿存廉貞多破碎﹐破軍尖破最爲害。只有尖圓方匾星﹐此是羅星得正形。忽然四面皆是水﹐兩冊環合郁然靑。羅星亦自有種類﹐浪說羅星在水邊。

巨門尊星性端莊﹐才離祖宗卽髙昂。星峯自與眾星別﹐不尖不圓其體方。髙處定爲頓笏樣。但是無腳生兩傍。如此星峯止一二﹐方岡之下如驅羊。方岡或如四角帳﹐帳中出帶似飛揚。飛揚要得穿帳去﹐帳中兩角隨身張。枝葉不多關峽少﹐卻有護衛隨身傍。帶旌帶節來擁護﹐旌節之峯多是雙。更有刀劍同護送﹐刀劍送後前圓岡。離蹤斷多處失脈﹐拋梭馬迹蛛絲長。梭中自有絲不斷﹐蜂腰過處多趨蹌。

自是此星性尊貴﹐護送此星來就體。每逢跌斷過處時﹐兩傍定有衣冠吏。衣冠之吏以圓峯﹐兩傍有腳衛眞龍。若是獨行無護衛﹐定作神祠佛道宮。平行穿珠行數量﹐忽數又作方峯起。方峯直去如橋扛﹐背長頗類平尖貪。平尖貪狼如一字﹐生在山頂如臥蠶。武曲倒從身中出﹐貪狼直去如僧參。夾輔護龍次第列﹐正龍在內左右函。此龍住處無髙壠﹐間生窩穴隱深潭。獨在山峽中間者﹐穴落髙岡似艸庵。四圍要髙來朝護﹐前案朝迎亦髙舞。卻作髙穴似人形﹐按斂端嚴似眞武。

此龍若行三十里﹐內起方峯止三四。峯峯端正方與長﹐不肯欹斜失尊體。峯上忽然生摺痕﹐此與廉貞何以異。凡起星辰不許斜﹐更嫌生腳照他家。端峯若生四花穴﹐花穴端嚴要君別。眞龍直去向前行﹐四向謾成龍虎穴。此是武曲鉗峽來﹐間气來此偶生峽。此龍誤了幾多人﹐定來此處說眞形。要說四花穿心過﹐但看護衛不曾停。尊星自有尊星體﹐方正爲屏將相位。巨門行龍少鬼劫﹐蓋緣兩傍多羅列。水界分處夾龍行﹐不肯單行走空缺。水界分及亂生枝﹐枝葉𨿽多夾水隨。護龍亦自有背面﹐背後如壁面平夷。平夷便是貼龍體﹐龍過之時形怪異。不起尖圓卽馬旗﹐攢劍糸番龍歸此地。護衛纏繞如打圍﹐重重包裹外山歸。至令巨門少關峽﹐護送無容左右離。明堂斷定無斜瀉﹐橫案重重拜舞低。平貪覆巨圓武曲﹐尖圓方整不能齊。三星尖圓方整處﹐向此辯別無狐疑。識龍須識辧疑處﹐識得眞龍是聖師。

祿存之形如頓鼓﹐下生有腳如瓜瓠。瓜瓠頭前有小峯﹐此是祿存帶祿處。大如螃蟹小蜘蛛﹐此是祿存帶殺處。殺中若有橫磨斂﹐此是權星先出武。

大龍大峽百十程﹐寶殿龍樓去無數﹝峽口微平曰殿﹞。忽履仁等入長垣﹝長坦如城﹞﹐萬仞不圍君莫顧。癡師偸眼傍睥睨﹐曉者默然佯不睹。若然尖腳亂如茅﹐喚作蚩尢旗爪距﹝天上有蚩尢旗星﹞。小圓帶祿圍本身﹐將相公侯出方虎。

大抵星辰嫌破碎﹐不抱本身多作怪。端正龍神須無破﹐醜惡龍神多破敗。怪形異穴出凶豪﹐殺戮平民終大壞。艸頭作亂因此山﹐赤族誅夷償命債。只緣龍上有槍﹐賊旗倒仄非旌幛。旌幢對對端正立﹐獨立欹仄名�槍。頓鼓微方似武曲﹐武曲端正下無足。有足周圍眞祿存﹐圓盡方爲武曲尊。龍家最要仔細辯﹐疑似亂眞分背面。背似面非豈有眞﹐此是祿存大移轉。凹處是面凸是背﹐作穴分金過如綫。凡看星辰看轉移﹐轉移須教母顧兒。枝分派別有眞種﹐忽作瓜蔓無東西。十里半程無岡嶺﹐平陽砂磧煙塵迷。到處君須看水勢﹐水勢莫問江與溪。只要兩源相夾出﹐交瑣外結重重圍。祿存好處落平洋﹐大作方州小鎭縣。坪中時復亂石生﹐或起橫山或梭面。此處或有輔弼形﹐輔弼無枝祿生辧﹐祿是帝車第二星﹐也主爲文也主兵。

九星行龍皆要祿﹐最要夾貪兼巨軸。或從武曲左右起﹐此等貴龍看不足。若逢此星遠尋穴﹐莫向髙山尋促局。若遇九星相夾行﹐只分有足並無足。燕云不嶺出九關﹐中帶祿存三吉山。髙山峽裏多尖秀﹐也有圓祿生孱巖。君看山須分種類﹐亂指橫山作正班。祿破二星形無數﹐也有正形落低處。也有低形上壠頭﹐雜亂分形君莫誤。形在髙嶺爲髙形﹐山頂上生祿存星。形在平洋山卓立﹐頂矮腳手亦橫平。頂上生形頂必正﹐平地生形腳亂行。請君看我細排列﹐禍福皆從龍上生。

第一祿存如頓鼓﹐腳手對對隨身去。平行有腳如劍芒﹐旌節幡幢排次序。此等星辰出大江﹐中有小貪並小巨。輔弼侍從左右生﹐隔岸山河遠相顧。此是龍身作州縣﹐雄據十州並一路。忽然諸山作垣局﹐更求吉水爲門戶。若得吉水爲門戶﹐萬水千山不須做。

第二祿存如覆釜﹐腳法如戟周回布。有腳方爲眞祿存﹐無腳方爲祿堆巨。此星定是有威權﹐白手成家積巨富。

第三祿存鶴爪布﹐兩短中長龍出露。出露定爲低小形﹐隱隱前行忽蹲踞。有穴必生龍虎巧﹐醜陋穴形龍不住。

第四祿存肋扇具﹐腳手又似扛絲勢。此龍只好結神壇﹐另有星峯生秀气。第五祿存如懸鶉﹐破碎箕帚摺無數。此星便是平行星﹐星平生枝自頂分。此龍只去平中作﹐橈掉回來斬關做﹐髙山大峽開三路。

第六祿存落平洋﹐勢如巨浪橫開張。他星亦有落平者﹐此星平地亦飛揚。腳擺時復生巨石﹐石色只是黑與黃。兩傍請看隨龍峽﹐長短大小宜推詳。護龍轉時看他落﹐落處當隨水斟酌。右轉皆右不參差﹐左轉皆左無駁雜。朝迎指正眞穴形﹐左右髙低君莫錯。祿存鬼形如披髮﹐𨿽曰眾多勢如掠。

第七祿存如長蛇﹐左右無護無攔遮。此龍目作貴龍從﹐枕在水邊自橫斜。第八祿存在髙頂﹐如載兜鍪有肩領。漸低漸小去作穴﹐定作窩鉗極端正。此龍號爲八貴龍﹐捉穴眞時最昌盛。

第九祿存如落花﹐片片段段水夾砂。不作蛟潭爲鬼穴﹐定作羅星水口遮。

天下山山有祿存﹐或凶或吉要君分。莫道祿存全不善﹐大爲將相公侯門。要知五嶽眞龍落﹐半是祿破相參錯。大行頂上馬耳峯﹐祿存身上貪狼龍。泰山頂上有石觀﹐上有月亭髙一半。此是祿存上有貪﹐如此髙峯孰能判。海中洲渚亦有山﹐君如論脈應難言。不知地脈連中國﹐遠出山形在海間。集出靑齊爲東嶽﹐過盡平陽大江壑。地絡連延气勢生﹐澗水止龍君莫錯。我觀破祿滿天下﹐九星分變無識者。君如識得祿存星﹐珍寶連城貴無價。

文曲正形蛇行樣﹐若作淫邪如撒网。此星柔順最髙情﹐形神恰似生鱔樣。問君如何生此山﹐定出廉眞絕體上。問君如何尋絕體﹐本宮山上敗絕气。問君如何尋本宮﹐寶殿之下初出龍。認得星峯初出面﹐看得何星細推辧。九星皆挾文曲行﹐若無文曲星無變。變星便看何星多﹐多者爲主分惡善。文曲星柔最易見﹐每遇旺方生側面。側面成峯身直行﹐直去多如絲雜綫。此星山骨少星峯﹐若有星峯輔弼同。平地蛇行最爲吉﹐半頂娥眉最得力。若有此星連接生﹐女作宮嬪后妃職。男家因婦得官班﹐又得資財並美色。凡起星峯必有情﹐自然連接左右生。若是無峯如鱔樣﹐死龍散漫空縱橫。縱饒住處有穴形﹐社壇神廟血食腥。若是作墳並建宅﹐女插花枝逐客行。男人破家因酒色﹐女人內亂公訟庭。變出瘵癆鬼怪病﹐令人冷退絕人丁。

困龍坪下數十里﹐忽然卓立星峯起。左右前後忽逢迎﹐貪巨武輔取次生。只得一峯龍便活﹐娥眉也變弼形。平行𨿽云變輔弼﹐只是低平少威力。若得尊星生一峯﹐便使柔星爲長雄。男人端貌取科第﹐女人主家權勝翁。大抵尋龍少全格﹐雜出星峯多變易。弼星似巨輔似文﹐長短髙低細辧識。莫道凶龍不可裁﹐也有凶龍起家國。蓋緣未識間星龍﹐貪中有廉文有弼。武有破軍間斷生﹐祿存或有巨武力。十里之中卓一峯﹐小者成大弱成雄。此星龍家間星法﹐大頓小伏爲眞蹤。一山便斷爲一代﹐看在何代生間斷。便向此星定富貴﹐困弱生旺隨星峯。困弱這龍無气力﹐死鱔煙炮入砂礫。千里百里無從山﹐獨自單行少妝拾。君如識得間星龍﹐到處鄕村可尋覓。龍非久遠少全气﹐易盛易衰非人力。

廉貞如何號獨火﹖此星得形最髙大。髙山項上石嵯峨﹐傘摺犁頭裂絲破。只緣尖焰聳天庭﹐其性炎炎號火星。起作龍樓並寶殿﹐貪巨武曲因此生。古人深識廉貞體﹐喚作紅旗並曜气。此星威烈屬陽精﹐髙焰赤黑峯頭起。髙尖是樓平是殿﹐請君來此細推辧。亂峯頂上亂石間﹐此處名爲聚講山。聚講旣成卽分去﹐分宗拜祖迢迢路。尋蹤尋迹更尋兒﹐龍來此處最堪疑。卻來此處橫生嶂﹐形如帳幕開張樣。二重入帳一重出﹐四重五重如巨浪。嶂中有綫穿心行﹐帳不穿心不入相。帳幕多時貴亦多﹐一重只是富豪樣。兩帳兩幕是眞龍﹐帳裏貴人最爲上。帳中隱隱仙帶飛﹐帶舞低垂主興旺。天關地軸兩邊迎﹐異石龜蛇過處往。髙山頂上有池水﹐兩邊夾得眞龍行。問君髙頂何生水﹐此是眞龍頂上气。樓殿之上水泉生﹐水還兩處兩邊迎。眞龍卻向泉中過﹐也有單池在傍抱。單池終不及兩池﹐池若傾崩反生禍。池平兩水夾又淸﹐此處名爲天漢星。天漢天潢入閣道﹐此星入相居天庭。更有衛龍在髙頂﹐水貼龍身入深井﹐更無水出可追尋﹐或有蒙泉如小鏡。看他辭樓並下殿﹐出帳聳起生何形。應星生處別立形﹐此是分枝劈脈證。祖宗分了分兄弟﹐來此分貪識眞性。分貪之處莫令差﹐差謬一毫千里迥。筍峯貪狼縱橫計﹐鐘釜枕梭武輔弼。方峯是爲巨門程﹐最要來辧嫡庶行。嫡庶不失出帳形﹐便是龍家五吉星。廉貞惡石眾所畏﹐不曉眞陽火裏精。此龍多向南方落﹐北上眾山驚錯愕。低頭斂衽山朝來﹐莫向他方妄參錯。凡是星峯皆有石﹐若是土山全無力。廉貞獨火气沖天﹐石骨稜層平處覓。

廉貞不生吉星峯﹐定隔江河作應龍。朝迎必應數百里﹐遠望鼓角聲冬冬。凡見廉貞髙聳石﹐便上頂頭看遠迹。細認眞龍此處生﹐華蓋穿心正龍出。此龍最貴難尋覓﹐五吉要聳華蓋出。此等眞龍不易逢﹐華蓋三峯品字立。兩肩分作兩護龍﹐此是兄弟同祖宗。兄弟便爲纏護龍﹐前迎後送生雌雄。雌若爲龍雄作應﹐雄若爲龍雌聽命。問君如何辧雌雄﹐髙低肥瘠瘦不同。低肥爲雌雄髙瘠﹐只求此處識蹤迹。

隨龍身上有正峯﹐時作星峯拜祖宗。但看護送似回龍﹐又有迎龍如虎踞。隨龍山水皆朝揖﹐狐疑來處失蹤迹。水口重重生異石﹐定有羅星當水立。羅星外面有山關﹐上生下生細尋覓。蓋緣羅星有眞假﹐眞假天然非人力。羅星旁水便生石﹐羅星端正最髙職。

廉貞多生顧祖龍﹐祖龍遠遠是朝峯。更有鬼腳回顧處﹐護送須生十數里。送龍之山短有後﹐抱山不抱左右手。纏龍纏過龍虎前﹐三重五重福延綿。纏多不許外山走﹐那堪長遠作水口。護送托龍若十全﹐富貴雙全眞罕有。尋龍千萬看纏山﹐一重纏是一重關。關門若有千重鎖﹐定有王侯居此間。廉貞已具貪狼內﹐更述此篇爲詳載。有人曉得紅旗星﹐遠有威權近凶怪。權星斬砍得自由﹐不統兵權不肯體。若遇廉貞不起石﹐腳下也須生石壁。石壁是背面是平﹐平處尋龍出蹤迹。貪巨武輔弼星行﹐出身生處是眞星。博龍換處有九段﹐此是公侯將相庭。紅旗气雄威武在﹐行兵出師駭妖怪。權星威福得自轉﹐縱入文階亦武威。廉良一變貪巨武﹐文武全才登宰輔。廉貞不作變換星﹐潔身亂倫弒君父。

武曲星峯覆鐘釜﹐鐘釜之形有何故。鐘髙釜矮事不同﹐髙卽爲武矮爲輔。二者𨿽然皆吉星﹐大小不容有差互。武曲端嚴富貴牢﹐輔弼隨龍厚薄取。眞龍若行五六程﹐臨落之時剝輔星。如梭如印如皎月﹐三三兩兩牽聯行。前關後峽相引從﹐峽若多時龍猛勇。博到輔星三四重﹐仔細來此認龍蹤。貪巨若無輔弼落﹐髙嶺如何住得龍。𨿽然輔弼是入穴﹐作穴隨形又不同。穴隨土峯作鉗乳﹐形神大小隨龍宗。圓龍忽然長拖腳﹐恐是鬼龍如覆杓。覆箕仰掌是鬼龍﹐莫來此處失眞蹤。請君細認前頭穴﹐莫使參前失後空。

問君何以知我落﹐看他尾後圓峯作。問君知我如何行﹐尾星搖動不曾停。前官後鬼須細辧﹐鬼克我身居後面。官星克我在前朝﹐此是龍家官鬼現。眞龍落處陰陽亂﹐五行官鬼無相戰。水龍博到火龍出﹐鬼在後頭官出面。坎山來龍作午丁﹐卻把地羅差使轉。此是陰陽雜五行﹐不是龍家官鬼辧。龍家不要論五行﹐且從龍看分脈上。龍奪脈時是鬼气﹐鬼气不歸龍上行。大抵正龍無鬼山﹐有鬼不出半里間。橫龍出穴必有鬼﹐送跳翻身穴後環。鬼山若長奪長气﹐鬼短貼身如抱攔。問君如何謂之鬼﹐主山背後撐者是。分枝劈脈不回頭﹐奪我正身少全气。眞龍穴後如有鬼﹐山短枝多爲雉尾。此是眞龍穴後星﹐星辰亦有尖圓體。正龍穴後若有鬼﹐只只回頭來護衛。若不回頭衛本身﹐此是空亡歇滅地。問君何者是空亡﹐穴後卷空仰瓦勢。便從鬼上細尋覓﹐鬼山星峯少收拾。眞龍身上護衛多﹐山山多情來拱揖。護衛貼體不敢離﹐中有泉池暗流入。要識眞龍鬼山短﹐緣有纏龍在後股。旣有纏龍貼護身﹐不許鬼山空散漫。鬼山眞去投江海﹐眞龍气絕散漫多。如戟如矛亂走去﹐包裹無由柰他何。龍若無纏又無送。縱有眞龍不堪用。護纏多愛到穴前﹐三重五重福綿延。一重護衛一代富﹐護衛十里宰相地。兩重亦作典磚城﹐一重只出丞簿尉。鬼山亦自有眞形﹐形隨三吉輔弼類。九星皆有鬼形樣。不類本身不入相。貪狼鬼星必尖小﹐武曲鬼星枝葉少。多作圓峯覆杓形﹐撐住在後最爲妙。巨門墜珠玉枕形﹐貪作天梯背後生。一層一級漸低小﹐𨿽然有腳無橫行。巨門多爲小橫嶺﹐托後如屏玉几正。弼星作鬼如圍屏﹐或從龍虎後橫生。橫生瓜瓠抱穴後﹐金斗玉印盤龍形。輔星多爲獨節鬼﹐三對平如寫王字。三對兩對相並行﹐曲轉護身皆有意。廉文破祿本是鬼﹐不必問他穴後尾。破祿廉文多作關﹐近關太闊爲散關。關門是局有大小﹐破祿三星多外攔。祿星無祿作神壇﹐破星不破爲近關。善論大地論關局﹐關局大小水口山。鬼山形向橫龍作﹐正龍多是平地落。平地勢如蜈蚣行﹐卻長便如橈棹形。停棹向前穴卽近﹐發棹向後龍未停。橈棹向後忽峯起﹐定有眞龍居此地。只看護托回轉時﹐朝揖在前拜眞气。大抵九星皆有鬼﹐相類相如各有四。四九三十六鬼形﹐識鬼便是識眞精。問君如何謂之官﹖朝山背後逆拖山。此是朝山有餘气﹐與我穴後鬼一般。官星在前鬼在後﹐官要回頭鬼要就。官不回頭鬼不就﹐只是虛抱無落首。龍穴背後有衣裙﹐此是關闌多舞袖。𨿽然有袖穴不見﹐官不離鄕任何愛。眞气聚處看明堂﹐明堂裏面要平陽。明堂裏面停豬水﹐第一寬平始爲貴。側裂傾堆撞射身﹐急瀉崩騰非吉地。請君未斷左右山﹐先向明堂觀水勢。明堂亦有如鍋底﹐橫號金船龍虎裏。直號天心曲禦階﹐馬蹄直兮有曲勢。明堂要似蓮花水﹐蕩歸左位長公起。蕩歸右處小公興﹐若居中心諸位貴。大抵明堂橫爲貴﹐其次之玄關鎖是。蕩蕩直去不回頭﹐𨿽似禦階非吉地。明堂要如衣領會﹐左紐右衤貴方爲貴。或是曰隴與山腳﹐如此關闌眞可喜。忽然橫前無關鎖﹐地劫風吹吉利。請君來此細消詳﹐更分前官並後鬼。左脇生來笏樣﹐右脇生來魚袋形。方長爲象短爲水﹐小巧是金肥是銀。看此樣形臨局勢﹐中間乳穴是爲眞。

賜帶鬼形如瓜瓠﹐二條連移左轉去。回頭貼來侍從官﹐前案橫交金玉盤。玉盤賜將金盤相﹐左右在人心眼上。重數如多賜亦多﹐一重數是金屏帶。二重是屏三金帶﹐橫轉穴前官轉大。子孫三代垂魚袋﹐右上三魚虎身外。三代子孫賜金帶﹐三重橫盤龍外生。四重卽是賜金玉﹐重數如多福最深。此是龍家賜帶鬼﹐莫將龍向左邊臨。玉几方屏武曲形﹐身後是幾幾外屏。幾屏須要問先後﹐未有屏先幾後生。幾屏如在後頭托﹐此是公侯將相庭。破軍星峯如走旗﹐前頭髙卓尾後低。兩傍失險落坑陷﹐壁立反裂形傾欹。不知此星出六府﹐上有三臺遠爲祖。然後生出六曜星﹐貪巨祿文廉武輔。三臺星辰號三階﹐六星兩兩魚眼挨。雙尖雙圓如貪巨﹐卻在絕頂雙安排。雙尖定出貪狼去﹐雙圓生出武曲來。上臺中臺下臺出﹐行到六府文昌臺。文昌六星如偃月﹐穿星六星似環。平頃上頭生六星﹐六處微堆作凹凸。凹中微起似六星﹐生出九星若排列。

破軍皆受九星變。逐位生峯形象現。山形在地水在天﹐眞气下感禍福驗。尊星頓起眞形了﹐枝葉皆是祿存占。尊星𨿽云有三吉﹐三吉之餘有輔弼。不知三吉不常生﹐有處觀來無一實。蓋緣不識破軍星﹐星說走旗拖尾出。走旗拖尾是眞形﹐若出尊星形變生。與君細論破軍體﹐逐一隨星種類名。貪狼破軍如頓起﹐一層一級名天梯。頂尖衝前有巖穴﹐伸頂猶如雞作啼。頂頭有帶下巖去﹐引到平處如蛛絲。欲斷不斷馬迹過﹐東西有顯梭中絲。三吉之星總如此﹐此處名爲吉破地。過坪過水皆如是﹐定有泉塘兩夾隨。貪下破軍巨門去﹐去爲垣局不須疑。巨門破軍裂十字﹐頂上微圓欹側取。勢如啄木上髙枝﹐直上髙崖石觜露。此星出龍生鼎足﹐瓜甲巖若雞距。此龍富貴生王侯﹐五換六移出宰輔。

祿存破軍在平頂﹐兩脇蛇行肋微露。前如大木倒平洋﹐生榦生枝葉無數。葉中生出嫩枝條﹐又作髙峯下平地。當知爲穴亦不遠﹐護送不來作神宇。

武曲破如破櫥櫃﹐身形臃脹崩形勢。前頭走出雞伸頸﹐嶺上下來如象鼻。一髙一下腳不尖﹐作穴乳頭出富貴。破軍廉貞髙崔嵬﹐水流關峽聲如雷。輔星破軍如襆頭﹐兩傍有腳如拋球。弼星破軍如鯉躍﹐行到平中一時卓。三三兩兩平中行﹐直出身來橫布腳。爲神爲廟爲富貴﹐只看纏護細斟酌。纏多便是富貴龍﹐纏少只爲鐘鼓閣。

九星皆有破祿文﹐三吉之形輔弼尊。平行穿珠巨貪祿﹐闌掉尖拖是破軍。吉星之下無不吉﹐凶星之下凶所存。況是凶龍爲不穴﹐只是閒行引過身。縱然有穴必是假﹐假穴如何保久存。時師只來尋龍脈﹐來此峽內空低蹲。便指纏護爲眞气﹐或有遠秀出他村。便說朝山朝水好﹐下了凶事自入門。只緣不識眞龍出﹐前面必出星辰尊。尊星沾了死龍骨﹐換了破軍廉祿文。破軍忽然橫開張﹐帳裏戈旗出生旺。此龍出作將軍形﹐前遇溪流爲甲仗。破祿形象最爲多。枝蔓懸延气少平。不爲尖刀卽劍戟﹐不作蛇行卽擲梭。出逢六秀方位上﹐上與六气橫天河。六气變而生六秀﹐凶星到此亦消磨。凶星消磨生吉气﹐定有星辰巨浪波。此是神仙絕妙法﹐不比尋常格地羅。

與君略舉大形勢﹐舉目一望皆江河。天下江山幾萬重﹐我見破軍到處是。祿存文曲輔弼星﹐低小山形總相類。只有髙山形象殊﹐略舉大綱與君議。昆侖山腳出闐顏﹐只只腳是破軍山。連綿走出瀚海北﹐風俗彊悍人粗頑。生兒三歲學騎射﹐骨鯁剛方是此間。山來隴石尖如削﹐盡是狼峯更髙卓。此處如何不出文﹐只爲峯多反成濁。髙山大隴峯多尖﹐不似平原一錐卓。行行退卸大散關﹐百二山河在彼間。大纏大護到函谷﹐水出黃河如闕環。低平漸漸出熊耳﹐萬里平陽漸漸低。大梁形勢亦無山﹐到此尋龍何處是。識得星峯是等閒﹐平處尋龍最是難。若無江流與淮水﹐渺渺茫茫不見山。河流衝決山斷絕﹐又無石骨又無脈。君若到彼說星峯﹐一句不容三寸舌。黃河在北大江南﹐兩水夾行勢不絕。行到背脊忽起峯﹐兗州東嶽插天雄。分枝劈脈鐘靈气﹐聖賢多在魯邦中。自古英雄出西北﹐西北龍神少人識。紫微垣局太微宮﹐天市天苑太行東。南龍髙枝過總頂﹐黑頂二山雪峯盛。分出泰川及漢川﹐五嶺分星入桂連。山行有斷脈不斷﹐直至江陰大海邊。海門旺气連閩越﹐南水兩夾相交纏。此是海門南脈絡﹐貨財文武相交錯。何處是貪何處文﹖何處辧認武曲尊﹖尋龍望气先尋脈﹐雲霧多生是龍脊。春夏之交與二分﹐夜望云霓生處覓。云霓先生絕髙頂﹐此是龍樓寶殿定。大脊微微云自生﹐霧气如嵐反難證。生尋霧气識正龍﹐卻是枝龍觀遠應。此是神仙尋地法﹐百里羅城不爲遠。知此然後論九星﹐要識九星觀正形。因就正龍行腳處﹐認取破祿中間行。天下山山有破祿﹐破祿交橫有地軸。祿存無祿只爲關﹐破軍不破只爲闌。關闌之山作水口﹐必有羅星在水間。大河之中有砥柱﹐四川之口生灩。大姑不姑彭蠡前﹐采石金山作門戶。更有焦山羅殺石﹐𨿽是羅星門不固。此是大尋羅星法﹐識者便知愚未悟。吾若論及破軍星﹐多是引龍兼作護。大龍𨿽要大破軍﹐小龍夾亂破祿文。廉貞多是作龍祖﹐輔弼隨龍富貴生。廉貞若髙龍不出﹐只是爲應廉爲門。請君看此州縣間﹐何處不生水口山。水口關闌皆破祿﹐無腳交牙如疊環。或有橫山如臥虎﹐或作重重如瓜瓠。禹鑿龍門透大河﹐便是當時關水處。大行走出何中府﹐河北河南關兩所。大河北來曲射東﹐西山作水如眠龍。馬耳山枕大江口﹐絕無腳手爲神妙。靈壁山來截淮河﹐更無一腳如橫過。海門二山鎖二浙﹐兩山相合如環缺。文廉生腳鎖緇流﹐橫在水中爲兩截。大關大鎖龍千里﹐定有羅星橫截气。截住江河不許流﹐關住不知多少地。小羅小鎖及小關﹐一州一縣須有闌。十闌十鎖百十里﹐定有王侯居此間。鄕落羅星小關鎖﹐枕水如戈石橫臥。但看無腳是關闌﹐重數多少分將佐。君如能識水口山﹐便識天戈並祿破。

左輔正形如襆頭﹐前髙後低大小球。伸舒腰長如杖鼓﹐後大前小駝峯侔。下有兩腳平行去﹐或在武曲左右遊。此龍如何近武曲﹐自是分宗爲伯叔。分宗定作兩貴龍﹐此與他星事不同。武曲兩傍必生輔﹐不似他星變形去。左輔自有左輔形﹐方峯之下如卓斧。此是武曲輔星形﹐若是眞輔不如此。眞龍自作貴龍身﹐璞頭橫腳髙低去。髙頂髙峯圓落肩﹐忽然堆起如螺卵。又如梨栗堆簇繁﹐頂上累累山結頂。斷定前送深入垣。

要知此星名侍衛﹐入到垣中最爲貴。東華西華門水橫﹐水外四圍列峯位。此是垣前執法星﹐卻分左右爲兵衛。方正之垣號太微﹐垣有四門號天市。紫微垣外前後門﹐華蓋三臺前後衛。中有過水名禦溝﹐抱城屈曲中間流。紫微垣內星辰足﹐天市太微少全局。朝迎未必皆眞形﹐朝海拱辰勢如簇。千山萬水皆入朝﹐入到懷中九回曲。入垣輔弼形微細﹐隱隱微微在平地。右衛左衛星傍羅﹐輔在垣中爲近侍。右弼一星本無形﹐是以名爲隱曜星。隨龍博換隱迹去﹐脈迹便是隱曜行。只緣飛宮有九曜﹐因此彊名右弼星。天下尋輔知幾處﹐河北河南只三四。更有終南泰華龍﹐出沒爲垣盡如此。南來莫錯認南嶽﹐𨿽有弼星垣气弱。卻有回龍輔大江﹐水口三峯卓如削。此龍俗云多輔星﹐又隨塞垣入沙漠。兩京嵩山最難尋﹐已被前人曾妄作。東西垣局並長江﹐中有黃河入水長。後山屏帳如負﹐下瞰泰淮枕水鄕。輔弼隱曜入大梁﹐卻是英雄古戰場。大河九曲曲中有﹐輔弼九曲分入首。夫人識得左輔星﹐識得之時莫開口。如何識得左輔星﹐次第生峯無雜形。天門上頭生寶殿﹐寶殿引生鳳樓橫。樓中千萬尋池水﹐水是眞龍樓上气。兩池夾出龍脊髙﹐池中崩傾非大地。地中實是輔弼星﹐只分有迹與無形。有形便是眞左輔﹐無迹便是隱曜行。縱然不大也節鉞﹐巨浪重重不堪說。巨浪是帳帳有扛﹐扛曲星峯巧如缺。扛星便是華蓋橫﹐曲處星峯不作證。證出貪巨祿文廉﹐武破周而復始定。天戈直指破軍路﹐此是天門龍出序。若出天門是正龍﹐不出天門形不眞。一形不具便減力﹐次第排來君莫誤。自貪至破爲次第﹐顚倒亂行龍失序。一剝一換尋斷處﹐斷處兩傍生擁護。旌幢行有蓋天旗﹐旗似破軍或斜去。看他橫帶如巨浪﹐浪滚一峯名出帳。帳中過去中央行﹐不出中央不入相。星形備具入坦行﹐怪怪奇奇入天象。我到京師驗前說﹐帝垣果有星羅列。南北𨿽短東西長﹐東華水繞西華岡。水從闕口復來朝﹐九曲九回朝帝闕。前星儼若在南上﹐周召到此觀天象。上了南岡望北岡﹐聖人卜宅分陰陽。北岡峙立天門上﹐分作長垣在兩傍。垣上兩邊分九个﹐兩垣夾帝中央坐。要識坦中有帝星﹐皇都坐定甚分明。君若要識左輔宿﹐凡入皇城辧坦局。重重圍繞八九重﹐九重之外九重復。重出復嶺看輔星﹐髙山頂上襆頭橫。低處恰如千官入﹐載弁橫班如覆笠。仔細觀來眞不同﹐應是爲垣皆富局。輔爲上相弼次相﹐破祿宿衛廉次將。文昌分明是後宮﹐武曲貪狼帝星樣。更有巨門最尊貴﹐喚作極星事非誑。三垣各有垣內星﹐凡是星峯皆內向。垣星本不許人知﹐若不明言恐世迷。只到京師君便識﹐重重外衛內垣平。此龍不許時人識﹐畱與皇家鎭國家。請從九曜尋剝龍﹐剝盡粗龍尋細迹。要識眞龍眞輔相﹐只看髙低襆頭樣。若是輔星自作龍﹐隱行不識眞形象。若還三吉去作龍﹐隨龍變形卻不同。貪狼多類品字立﹐武巨圓方三个峯。三峯節節隨身轉﹐中有一峯是正面。兩傍夾者是輔星﹐大小尖圓要君辧。此龍初發在髙山﹐髙處生峯亦生瓣。肩瓣須明似襆頭﹐衮衮低來是輥球。平行鯉鯽露背脊﹐有腳橫排如覆笠。若是降樓並下殿﹐節節如樓下剝換。貪下剝換如拋球﹐尖處帶腳如龜浮。此是下嶺方如此﹐上嶺逆行推覆舟。尖圓若是品字立﹐世人誤作三臺求。祿存剝換蜈蚣節﹐微微短腳身邊立。文曲梭中帶綫行﹐曲曲飛梭艸藏迹。廉下變爲梳齒形﹐梳齒中央引龍脊。徘徊襆頭如攺換﹐行當平中斷復斷。破軍之下夾兩槍﹐若作天戈如走電。亂行失序出頭來﹐又似虎狼行帶箭。纏多便作斷吉龍﹐若是無纏爲道院。

弼星本來無正形﹐形隨八曜髙低生。要識弼星正形處﹐八星斷處隱藏處。隱藏是形名隱曜﹐此是弼星最要妙。拋梭馬迹綫如絲﹐蜘蛛過水上灘魚。驚蛇入艸失行迹﹐斷脈斷迹尋來無。脈是尊名右弼星﹐左右隨龍身上行。行龍之時有輔弼﹐變換隨龍看蹤迹。君如識得右弼星﹐每到垣中多失迹。博龍失脈失迹時﹐地上失弦琴背覓。若識弼星隱曜宮﹐處處觀來皆是吉。此星多吉少傍凶﹐畫爲藏形本無實。藏形之時神殺藏﹐卻是地中暗來脈。此地平陽千百程﹐不然彼處卻是弼。坪中還有水流坡﹐髙水一寸卽是阿。只爲時師眼力淺﹐到彼茫然無柰何。便云無處尋蹤迹﹐直到有山方認得。如此之人豈可言﹖有穴在坪原自失。只來山上覓龍虎﹐又要圓頭始云吉。不知山穹落平去﹐穴在坪中貴無敵。癡師誤了幾多人﹐又道葬理畏卑濕。不知穴在水中者﹐如此難憑山泉濕。蓋緣水漲在中央﹐水退卽同乾地力。且如兩淮平似掌﹐也有州軍落巢瀝。也有英雄在彼中﹐豈無墳墓與宮室﹖只將水注與水流﹐兩水夾流是龍脊。非惟弼曜在其中﹐八曜入坪皆有蹤。前篇有時說平處﹐平裏貪狼皆一同。時師識盡眞龍胍﹐方知富貴與丰隆。

貪狼作穴是乳頭﹐巨門作穴窩中求。武曲作穴釵鉗覓﹐祿廉梳齒犁釒辟頭。文曲穴來坪裏作﹐髙處亦是掌心落。破軍作穴似戈矛﹐兩傍左右手皆收。定有兩山皆護衛﹐不然一水過橫流。輔星正穴燕巢仰﹐若在髙山掛燈樣。落在低平是雞巢﹐縱有圓頭亦凹象。此是博換尋星穴﹐尋穴隨龍細辧別。龍若眞兮穴亦眞﹐龍不眞兮少眞穴。尋龍𨿽易裁穴難﹐只爲時人昧剝山。剝龍換骨星變易﹐識得疑龍穴不難。古人望龍知正穴﹐蓋將失龍尋換節。識得龍家換骨星﹐富貴令人無歇滅。

尋龍且用依經訣﹐好把星峯細辧別。龍行上應三吉星﹐兒孫世代產賢哲。次第發出有尊卑﹐初龍小巧眞龍拙。一起一伏名差殊﹐變換之中分骨節。有乳有節足安墳﹐气候潛藏尋取穴。吉星之下節目奇﹐凶星之下節目劣。崩洪節目最爲彊﹐气脈相連無斷絕。

龍星自有眞峯應﹐雌山低弱雄山勝。行龍𨿽貴骨節奇﹐入穴須教骨節稱。不欲山曲如反弓﹐不欲山直如伸頸。吉星吉兮凶星凶﹐不由人使由天定。時師未識七星形﹐爲作歌兮切須聽。

貪狼一木勢尖彊﹐鬼星秀麗足文章。或然丫角牙丫起﹐明經魁選細推詳。七峯八峯磊落去﹐龍圖學士富文章。左穿右博烈筆陣﹐行龍旌節如旗搶。其間定有神靈應﹐或然世代生王侯。若作天馬騰躍起﹐富𨿽不巨盈千倉。若作牙筍攢地面﹐文武官顯居朝堂。不世富貴馳聲譽﹐更兼福祿壽而昌。

巨門一土少人知﹐端正秀麗如蛾眉。有時覆月出天外﹐有時隱隱生平夷。挺生英傑事明主﹐忠良正直如臯夔。懸鍾頓起髙聳起﹐富貴兼全聲聞美。牛奔象舞勢勇猛﹐授鉞閫外無復疑。忽然壘壘空碧﹐小更良兮髙更奇。斯地勿論富與貴﹐神仙出世同安期。肥厚遙長子孫遠﹐勢若短尖多虧盈。

武曲之星號一金﹐卓圭立笏髙千尋。定主兵權富韜略﹐登壇旣拜夷狄飲。稜層髙聳立屏障﹐文華秀發稱儒林。簇簇樓臺髙且壯﹐危巖古怪當天地。此地葬之勿猶豫﹐世代榮貴輝古今。便以方冠淸且巧﹐三五相連羅碧岑。子孫聰明復秀麗﹐芝蘭庭砌何森森。

祿存一土君切忌﹐醜惡崩欹不綿媚。髙峯孤起如拈拳﹐低山卑濕如牛鼻。或若棺材隨水流﹐或若死屍臥平地。自然虧缺不足看﹐疾病顚狂遭劓刈。兒孫傭懶走他州﹐淫欲姦偸總連累。

文曲一水何孤單﹐生枝生足如蜒蚰。亂花丘壠不接續﹐三三五五飛翩翩。也似驚蛇初出艸﹐也如鵝頸搾流泉。坑溪反背無收拾﹐縱然收拾還攣拳。此地葬這主遊蕩﹐男不忠兮女不賢。

廉貞獨火大凶災﹐髙尖醜惡空崔嵬。生枝發足桃符起﹐首尾分張兩畔開。形似垛甲勢分列。質不淸兮濁似血。毛髮焦枯气脈散﹐水流滯急聲如雷。瘟死盡兼官禍﹐敗國亡家眞可哀。

破軍二金招凶惡﹐山猛陰陽各差錯。峯巒突兀亂石岡﹐不然破碎連基鑿。也作竹篙馬鞭勢﹐也作兵戈與繩索。左崎右險舉頭看﹐入穴葫蘆塊然落。明堂傾陷水潺潺﹐龍虎二山伸兩腳。若犯此星甚乖張﹐當代兒孫見銷鑠。輔弼常隨七星轉﹐多在明堂左右見。有時脫體醮淸波﹐形勢或作闌圈西。或見龜蛇或見魚﹐迎山連接如絲綫。山厚山肥人多丰﹐山薄山走人姦賤。須教閉密不通風﹐莫令大開水流濺。

三蓋吉星隨龍入﹐磊落巖形卓立。或作髙峯勢插天﹐或在明堂皆頓集。或在水口相舉連﹐或在輔弼山頭立。或然隱隱在溪坑﹐胎息成龍勢藏蟄。大成州郡產英豪﹐小作鄕村兼鎭邑。定知世代祿綿綿﹐文韜武略精傳習。

七星變化無窮極﹐體樣相同人未識。四維八榦十二枝﹐博換化身百千億。本自二源分派殊﹐不得明師述大惑。但將分受細推尋﹐何用勞心更勞力。凶禍之星凶禍生﹐福徳之星招福徳。造化元來指掌間﹐此是神仙眞法則。

上篇

疑龍何處最難疑﹐尋得星峯卻是枝。關峽從行並護托﹐矗矗槍旗左右隨。幹上星峯金不作﹐星峯龍法近虛詞。與君少釋狐疑事﹐幹上尋龍眞可據。幹龍長遠去無窮。行到中間陽气聚。面前山水又可愛﹐背後護龍皆反背。君如就此問疑龍﹐此是幹龍迎送隊。譬如賫糧適千里﹐豈無頓宿分內外。龍行長遠去茫茫﹐定有參隨部位長。凡有好山爲榦去﹐枝龍盡處有旗槍。旗槍也是星峯作﹐圓淨尖方髙更卓。就中尋穴穴卻無﹐幹去未休枝早落。

枝龍身上亦可裁﹐半是虛花半是胎。若是虛花無朝應﹐若是結實護送回。護纏尙要觀疊數﹐一疊回來龍身顧。莫便將爲眞實看﹐此是護龍葉交互。三重五重抱回來﹐此就枝龍腰上做。幹龍尢自隨水去﹐護送迢迢不回顧。正龍身上不生峯﹐有峯皆是枝葉送。君如見此幹龍身﹐的向幹龍窮處覓。君如尋得幹龍窮。二水相交穴受風。風吹水劫卻非穴﹐君如到此是疑龍。請君看水交纏處﹐水外有山來聚會。翻身顧母顧祖宗﹐此是回龍轉身處。宛轉回龍是掛鉤﹐未作穴時先作朝。朝山皆是宗與祖﹐不舉千里遠迢迢。穴前諸官皆拜揖﹐千源萬派皆朝入。此是尋龍大法門﹐兩水夾來皆轉揖。

尋龍何處使人疑﹐尋得星峯卻是枝。枝中亂來無正穴﹐眞龍到處又疑非。只緣不識兩邊護﹐卻愛飛峯到腳隨。飛峯斜落是龍腳﹐腳上生峯一達卓。眞龍平處無星峯﹐兩邊生峯至難捉。背斜面直號飛峯﹐此是眞龍夾從龍。一節生峯一節插﹐兩節𨿽長號寬峽。峽長繞出眞龍前﹐背後星峯又可憐。到此狐疑不能識﹐請向正龍尋兩邊。兩邊起峯爲護從﹐正龍低平最貴重。星峯兩邊轉前揖﹐揖在穴前爲我用。問君州縣正身龍。大浪橫江那有峯。起峯皆是兩邊腳﹐去爲小穴爲村落。如此尋龍看兩邊﹐兩邊生腳未嘗偏。正身繞卻中央去﹐祿破文廉多作關。關門是爲有大小﹐破祿二星外爲攔。祿存無祿作神壇﹐破軍不破作近關。要尋大地尋關局﹐關局大小水口山。

大凡尋龍要尋幹﹐莫道無星又無換﹐君如不識枝榦龍﹐每見於龍多誕漫。不知斡長纏亦長﹐外山外縣山爲伴。尋龍千里遠迢遞﹐其次五百三百里﹐先就輿圖看水源﹐兩水夾來皆有气。水源自是有長短﹐長作軍州短作縣。枝上節節是鄕村﹐幹上時時斷復斷。分枝劈脈散亂去﹐榦中有枝枝復幹。凡有枝龍長百里﹐百里周圍作一縣。百里各有小於龍﹐兩水峽來尋曲岸。曲岸有水抱龍頭﹐抱處好尋气無散。到此先看水口山﹐水口交牙內局寬。便就寬容平處覓﹐左右周圍無空闊。斷然有穴在此處﹐更看朝水與朝山。朝水與龍一般遠﹐共祖同宗來作伴。客山千里來作朝﹐朝在面前爲近案。如有朝迎情性眞﹐將相公候立可斷。

尋得眞龍不識穴﹐不識穴時總空說。識龍識穴始爲眞﹐下著眞龍官不絕。眞龍隱拙穴難尋﹐惟有朝山識幸心。朝若髙時髙處點﹐朝著低時低處鍼。朝山亦自有眞假﹐若是眞時特來也。若是假時山不來﹐徒愛尖圓巧如畫。若有眞朝來入懷﹐不必尖圓如龍馬。惟要低昂起伏來﹐不愛尖傾直去者。直去名爲墜朝山﹐𨿽見尖圓也是閒。譬如貴人背面立﹐與我情意不相關。亦有橫列爲朝者﹐若是橫朝似衙嗜。前山橫過腳分枝﹐枝上作朝首先下。首下作峯或尖圓﹐雙雙來朝列我前。大作排牙小作列﹐如魚驕頭蠶比肩。朝余卻去作水口﹐與我後纏兩相湊。交牙護斷水不流﹐不放一山一水走。

到此尋穴定明堂﹐明堂橫直細推別。橫城寬抱有垣星﹐更以三垣論交結。交結多時垣气深﹐交結少時垣局泄。長垣便是橫朝班﹐局心便是明堂山。鉤鈴垂腳向垣口﹐北面重重尊聖顏。大抵山形𨿽在地﹐地有精光屬星次。體魂在地光在天﹐識得星光眞精藝。明堂惜水如惜血﹐穴裏避風如避賊。莫令穴缺被風吹﹐莫使澑牙遭水劫。問君如何辧明堂﹐外山抱裏內平洋。也有護關亦如此﹐君若到此細推詳。時師每到關峽裏。山水周圍秀且麗。躊躇四顧說明堂﹐妄指橫山作眞地。不知關峽自周圍﹐只是護關堂泄气﹐泄气之法妙何觀﹐左右𨿽回外天攔。此是正龍護關峽﹐莫將堂局此中看。與君細論明堂樣﹐明堂須要之玄放。明堂遠曲如繞繩﹐遠在穴前須內向。內向之水抱身橫﹐對面抱來弓帶象。上山下來下山上﹐中有吉穴隨形向。

形若眞時穴始眞﹐形若不眞是虛誑。虛誑之山看兩邊﹐兩邊虛空亦如然。外纏不轉內托返﹐此是貴龍形气散﹐龍虎背後有衣據﹐此是官關拜舞袖。𨿽然有袖穴不見﹐官不離鄕任何受。貴龍行處有毯褥﹐毯褥之龍富貴局。問君毯褥如何分﹐龍下有坪如鱉裙。譬如貴人有拜席﹐又如僧道壇具伸。眞龍到穴有泅褥﹐便是枝龍山富足。此是神仙識貴龍﹐莫道肥龍多息肉。瘦龍𨿽是孤寒山﹐也有瘦龍出髙官。肥龍須作貴龍體﹐也有肥龍反淩替。問君肥瘦如何分﹐莫把雌雄妄輕議。大戴亦當有此言﹐溪谷爲牧低伏蹲。岡陵爲牡必雄峙﹐不知肥瘦有殊分。漢儒以山論夫婦﹐夫山髙峻婦低去。此是儒家論尊卑﹐便是龍家雌雄語。大抵肥龍要瘦護﹐瘦龍也要肥龍禦。瘦龍若有咽褥形﹐千里封候居此地。

敢將禹迹來問君﹐輿圖之上要細論。尋龍論脈尢論勢﹐地勢如何卻屬坤。若以山川分兩界﹐黃河川江兩源派。其中有枝濟與河﹐淮漢湘水亦長源。榦中有枝枝有幹﹐長者入海短入垣。若以斡龍會大盡﹐太行喝石至海孺。又有髙山入韋領﹐又分汝穎河流吞。南榦分枝入海內﹐河北河東皆不背。蔥領連綿入桂連﹐又入衡陽到江邊。其間屈曲分臂去﹐不知多少枝葉繁。又分一派入東海﹐又登竭石會爲垣。一枝分送人海門﹐幹龍畫在江陰墳。若隊斡龍爲至貴。東南沿海天中艸。如河坦星不在彼﹐多在枝龍身上分﹐到波枝榦又難辯﹐枝上多爲州與縣。京都多是在中東。海岸山窮風蕩散。君如要識枝榦龍﹐更看疑龍中下卷。

中篇

𨿽然已識枝中幹﹐長作京都短作縣。枝中有榦榦有枝﹐心裏能明口能辧。只恐尋龍到此窮﹐兩水夾來風蕩散。也有方州並大邑﹐直到水窮山絕獻。也有城隍一都會﹐深在山原隈僻畔。今日君尋到水窮﹐砂礫坦然纏護竄。右尋無穴左無形﹐無穴無形卻尋轉。尋轉分枝上覓穴﹐惟見縱橫枝葉亂。也識轉喚也識纏。也識護托也識纏。只是弧疑難捉穴﹐穴若假時無正案。到此之時心生疑﹐若遇髙明能剖判。爲君決破之疑心﹑枝榦亂時分背面。假如兩水夾龍來﹐便看外纏那邊回。纏山纏水回抱處﹐背底纏山纏水隈。護纏亦自有大小﹐大小隨龍長短來。龍長纏護亦長遠﹐龍短纏護亦近挨。大抵纏山必回轉﹐莫把明堂向外裁。曲轉之形必是面。只恐進山塞不開。尋得纏護分明了﹐更看落頭尋要妙。纏出纏水如衣屏﹐向前寬闊看多少。纏水纏山作案山。只恐明堂狹不寬。山回水抱𨿽似面﹐浪打風吹巖壁寒﹐請君來此看背面﹐水割石巖龍背轉。若是面時寬且平﹐若是背時多陡巖。面時平坦中立穴﹐局內必定朝水緩。縈紆懷抱入懷來﹐不似背變風蕩散。君如識得背面時﹐枝榦尋龍無可疑。寬平大曲處尋穴﹐此爲大地斷無疑。詳看朝迎在何處﹐中有橫過水城聚。背後纏水與山回﹐相合前朝水相隨。後纏抱來結水口﹐前頭生腳來相湊。兩山丙不作一關﹐更看羅星識先後。羅星亦自有首尾﹐首逆上頭尾拖水。如此地穴與尋龍﹐不落空戶與失蹤。秤定上下左右手﹐的有眞龍在此中。忽然數山皆逼水﹐水夾數山來相從。君如看到護送山。上坡下坡事一同。無疑上坡是眞穴﹐看來下坡亦藏風。二疑更看上下轉﹐山水轉抱是眞龍。夾龍自上亦作穴﹐此處恐是雙雌雄。𨿽作兩穴分貴賤﹐分髙分下更分中。也有眞形無朝水﹐只看朝山爲近侍。朝水案外暗循環﹐此穴自非中下地。吸愛案山逼水轉﹐不愛順流隨水勢。順流隨水案無力﹐此處名爲破城裏。若是逆水作案山﹐關得處垣無走气。也有眞形無朝山。只要諸水聚其間。汪汪萬頃明常外﹐內局周回如抱環。鉤鈐鍵閉不漏泄﹐內气無容外气殘。外陽朝海拱辰入﹐內气端然龍虎安。枝榦之龍識背面﹐位極人臣世襲官。

總饒已能分背面﹐面得寬平背崖巖。假如兩水夾龍來﹑屈曲翻身勢大轉。一回頓伏一翻身﹐一田轉換一回斷。兩邊皆有山水朝﹐兩邊皆有水抱巖。兩邊皆有穴形眞﹐兩邊皆有穴形眞﹐兩邊皆有山水案。兩邊朝迎皆可觀﹐兩邊明堂皆入選。兩邊纏護一般來﹐兩手下邊皆回轉。此山背面未易分。心下狐疑又能判。不應兩邊皆立穴。大小豈容無貴賤。只緣花穴使人疑。更看護身腳各辯。莫來此處談眞龍。兩水夾來龍必轉。逆轉之龍有鬼山﹐鬼山拖腳皆後環。識得背面更識鬼﹐識鬼之外更識官。大凡幹龍行盡處﹐外山隔水來相顧。幹龍若是有鬼山﹐回轉向前寬處安。凡山大曲水大轉﹐必有王候居此間。也有幹龍夾兩水﹐更不回頭直爲邀。只是兩護必不同﹐定有護關交結祕。幹龍行盡若天鬼﹐須看眾水聚何處。眾水聚處是明堂﹐左右交牙鎖眞气。如此明堂𨿽是眞﹐鎖結交牙誠可貴。

問君疑龍何處難﹐兩水之中必有山。兩山之中必有水﹐山水相夾是機源。假如十條山同聚﹐必有十水歸一處。其間一水是出門﹐九山同來作門戶。東行看西西山好。西上看東東山妙。南山望見北上山﹐山奇水秀疑似間。北上看見南山水﹐矗矗尖奇秀且麗。君如遇見此處時﹐兩水夾來何處是﹖與君更爲何分別﹐先分貴賤星羅列。更須參究龍短長﹐又看頓伏星善良。尊星不靑爲朝見﹐從龍𨿽來撓掉藏。貴龍重重出入賬﹐賤龍天帳空雄彊。十山九水難同聚﹐貴龍居中必異常。問君如何分貴賤﹐眞龍不肯爲朝見。凡有星峯去作朝﹐此龍骨裏福潛消。譬如吏兵與臣僕﹐終朝跪起庭前杖。那有精神立自身﹐時師只說同關局。朝山護送豈無穴﹐輕重金與貴龍別。龍無貴賤只論長﹐纏龍遠出前更彊。若徒論長不論貴﹐纏龍有穴反爲艮。中恐尋龍易厭口﹐𨿽有眼力無腳力。

若不窮源論祖宗﹐也尋頓伏識眞蹤。古人尋龍尋頓伏﹐蓋緣頓伏生尖曲。曲轉之徐必生枝﹐枝上必爲小關局。譬如人行適千里﹐豈無解鞍並頓宿。頓宿之所𨿽未住﹐亦有從行並部曲。頓伏移換並退卸﹐卻看山面何方下。移換卻須尋回山﹐山回卻有迎送還。迎送相從識龍面﹐龍身背上是纏山。纏山轉來龍抱體﹐此中尋穴又何難。古人建都與建邑﹐先尋頓伏識龍關。升虛望楚與涉懶﹐此是尋頓與山面。降觀於桑與降原﹐此是尋伏下平田。度其夕陽挨以日﹐南北東西向無失。乃涉南岡景於京﹐此是望穴識龍形。險彼百泉觀水去﹐陳彼溶原觀水聚。或險南岡與太原﹐是尋頓伏非苟然。古人卜宅貴詳審﹐經旨分明與後傳。

下篇

龍已識眞無可疑﹐尙有疑穴費心思。大抵眞龍臨落穴﹐先爲虛穴貼身隨。穴有乳頭有鉗口﹐更有平坡無左右。亦有髙峯下帶垂﹐更有昂頭居隴首。也曾見穴在平洋﹐四畔周圍無髙岡。也曾見穴臨水際﹐俗人見穴無包藏。也曾也穴如仄掌﹐卻與仰掌無兩樣。也曾出穴直如槍﹐兩水射脇自難當。更有兩山合一气﹐兩水三山同一場。君如識穴不識怪﹐只愛左右抱者彊。此與俗人無以異﹐多是葬在虛花裏。虛花左右似有情﹐仔細辧來非正形。虛穴假穴更是巧﹐仔細看來無甚好。怪形異穴人厭看﹐如何子孫世襲官。只緣怪形君未識﹐識得裁穴卻無難。

識龍自合當識穴﹐已在《變星篇》內說。恐君疑穴難取裁﹐好向後龍身上別。龍上生峯是根口﹐前頭結穴是花開。根口若眞穴不假﹐蓋從種類生出來。若不隨星識根種﹐妄隨虛穴鑿山隈。請君孰認《變星篇》﹐爲鉗爲乳爲分別。髙低平地穴隨身﹐豈肯妄下鉗乳穴﹖穴若不隨龍上星﹐斷然是假不是眞。請君更好舊墳覆﹐貪星是乳巨鈐局。

外縣京國多平洋﹐也有城邑在髙崗。淮甸州縣在水尾﹐夔峽山嶺是城隍。隨他地勢看髙下﹐不可執一拘攣也。千萬隨山尋穴形﹐此說斷能辯眞假。冀州壺口落低下﹐蓋緣輔弼爲垣馬。太原落處尖似槍﹐蓋緣廉破龍最長。建康落在坡平地﹐蓋緣輔弼星爲體。太原平坦古戰場﹐熊耳爲龍星可詳。長安帝垣星外峙﹐巨武竹龍生出勢。京師落在垣局中﹐狼星夾出巨門龍。太行走入河中府﹐入首連生六七存。入首𨿽然只是山﹐落處卻在回環間。此與窩鉗無以異﹐只在大小識形難。

我觀星辰在龍上﹐預定前頭穴形象。爲鉗爲乳或爲坡﹐或險或夷或如掌。歷觀龍穴無不然﹐大小隨形無兩樣。此是流星定穴法﹐不肯向人謾空誑。更有二十八捨間﹐星穴裁之最爲上。大凡識星方識龍﹐龍神落穴有眞蹤。眞蹤入穴有形勢﹐形勢眞時尋穴易。若不識形穴難尋﹐左右髙低如何鍼﹖且如龍形有幾樣﹐近水近山隨物象。如蛇如虎各有穴﹐形若眞時穴可想。龍有耳角與腹腸﹐鼻顙如何卻福昌。虎有鼻唇並眼耳﹐肩背如何卻出貴﹖

看他形象宛在中﹐最是朝山識正龍。髙低只取朝山定﹐莫言三穴有仙蹤。千里來龍只一穴﹐正者爲優旁者劣。枝上有穴𨿽有形﹐不若干龍爲至精。龍從左來穴居右﹐只爲回來方入首。龍從右來穴居左﹐只爲藏形如轉磨。髙山萬仞或低藏﹐看他左右及外陽。左右低時在低處﹐左右髙時在髙岡。朝山最是龍正穴﹐不必求他金尺量。正穴當朝必有將﹐有將便宜爲對向。穴在南時北上尋﹐穴在北時南上望。朝迎矗矗兩邊摭﹐向內有如雞見蛇。對面正來不傾仄﹐才方移步便欹斜。只將對將尋眞穴﹐將若眞時穴最佳。

乳頭之穴怕風缺﹐風若入來人絕滅﹔必須低下避風吹﹐莫道低時鱉裙絕。鉗穴如鈕掛壁隈﹐惟嫌頂上有水來﹔釵頭不圓多破碎﹐水傾穴內必生災。仰掌要在掌心裏﹐左右挨排恐非是。窩形須要曲如窠﹐左右不容少偏陂﹔偏陂不可名窠穴﹐倒仄傾摧禍柰何﹗尖槍之穴要外裹﹐外裹不牢反生禍﹔外山抱裹穴如槍﹐左右抱來尖不妨。山來雄勇勢難竭﹐便是尖形也作穴。只要前山曲抱轉﹐鍼著正形官不絕。穴法至多難具陳﹐識得龍眞穴始眞。

眞形定是有眞案﹐三百餘形穴穴新。太凡尋穴非一樣﹐降勢隨形合星象。譬如銅人鍼炙穴﹐穴的宛然方始當。忽然鍼灸失眞機﹐一指隔差連命喪。大凡立穴在人心﹐心眼分明巧處尋。重重包裹蓮花瓣﹐正穴卻在蓮花心。眞龍定是有眞穴﹐只爲形多難具說。朝迎護從亦有穴﹐形穴𨿽成有優劣。朝迎若是有眞情﹐此是眞龍斷不疑。朝迎逆轉官星上﹐小作星形分別枝。𨿽然有穴非大器﹐隨形斟酌事隨宜。

大凡有形必有案﹐大形大穴如何斷﹖譬如至尊坐明堂﹐列班排牙不撩亂。出人短小與气寬﹐皆是明堂與案山。明堂寬闊气寬大﹐案山逼迫人凶頑。案來降我人慈善﹐我去伏案貴人賤。龍形若有云雷案﹐人善享年亦長遠。虎蛇若遇蛤與貍﹐𨿽出武權勢易衰。略舉些言以爲例﹐請君由此細尋推。周家農務起后稷﹐享國享年延八百。秦人關內恃威權﹐蠶滅諸侯二世絕。此言𨿽大可諭小﹐嵩嶽降神出申伯。大抵人是山川英﹐天降聖賢爲時生。祖宗必定有山宅﹐占得山川萬古靈。

附﹕疑龍十問

△一問抱養及僧道嗣續疑龍如何﹖

問君葬者乘生气﹐骨骸受福蔭遺體。此說尙有一可疑﹐抱養之兒非己子。僧道嗣續是外來﹐如何卻也能承繼﹖與君詳論古人言﹐舉此大略非徒然。骨骸受气蔭遺體﹐此理昭我不容議。卻將僧道並抱養﹐辧論如何同己子。此說誠然是可疑﹐固宜窮理細尋推。人家生出英豪子﹐便是山川鍾秀气。山川靈气降爲神﹐神隨主者家生人。此山此穴認爲主﹐卽隨香火降人身。古人嘗有招魂葬﹐招魂天人可爲樣。招魂葬了祀事嚴﹐四百年間漢家旺。何拘骸骨葬親生﹐只要祀事香火明。亦有四五百年祖﹐棺槨骸骨化爲土。子孫千百尙榮華﹐人指此山誰是主。此山此穴有主者﹐神靈只向此家住。山川秀麗來爲嗣﹐豈慮其家無富貴﹖山川日夜有朝迎﹐生出爲人亦如是。乃知抱養與親生﹐同受生靈無以異。故人接花接果義﹐與此相參非與是。後母卻蔭前母兒﹐前母亦蔭後母子。只緣受恩與受養﹐如同所生並同气。以此言之在繼承﹐只與香火無衰替。乃知招魂與抱子﹐僧道相承皆類此。

△二問公位疑龍如何﹖

問公如何分公位﹐父母生時無少異。間或生時有愛憎﹐死後何由別榮悴﹖譬如一木同根生﹐一枝枯悴一枝榮。榮者芳日夜長﹐悴者日就枯槁形。此後遂有公位議﹐分長分中分少位。愛憎之說起於心﹐榮枯之說歸於地。心有愛憎死卻無﹐地有肥磽此近似。東根肥卽東枝榮﹐西枝磽云西枝瘁。要知此說未爲當﹐似是如非當究理。左長前中右少位﹐此說當初自誰起。請君來此細排詳﹐因別長男中少位。震爲長子居左方﹐坎爲中男坐來岡﹔艮爲少男坐東北﹐乾統三男居坎傍﹔坤爲地母西南位﹐長女東南中午地﹔兌爲少女在西方﹐此是乾坤男女位。若以此法論陰陽﹐男居左傍女西廂。中子後龍中女向﹐自有次第堪推詳。爰自蕭梁爭公位﹐卻以玉鵝埋震地。震爲長子起春宮﹐遂起爭端謀玉器。公位之說起於斯﹐斷以長震中居離。少居兌位四同長﹐五與二位分毫釐。六與少男無差別﹐七與長男同共說。八與五位共消詳﹐九與三男排優劣。此是河圖分九宮﹐上遠一四七相同。中元二五八同位﹐下位三六九連此。後來執此爲定議﹐只就河圖分次第。

△三問公位盛衰疑龍如何﹖

問君公位𨿽能別﹐或盛或衰是何說﹖也有先盛後來衰﹐也有衰盡復萌孽。此理如何合辧明﹐時師廖以水宮折。不知年久世成深﹐豈有長盛無休歇﹖山川之秀𨿽盤固﹐气盛气衰有時節。代代長盛者無他﹐後來接續得吉多。衰者後來無救助﹐年深气歇漸消磨。凡言公位勿固執﹐先看其人數代祖。新舊數墳皆是眞﹐新者必爲舊者助。如是之家世民昌﹐福祿未艾不可量。是眞不必問大小﹐積小成大最爲妙。是者一墳非者多﹐縱有大地力分了。譬如杯水救薪火﹐水少火多難救禍。是多非少反成吉﹐譬如眾水成江河。豈無一穴分公位﹐不取眾墳參合議。大地難得小易求﹐積累不已成山丘。眾墳合力卻成大﹐人說小地生公侯。那堪大地有數穴﹐世世公侯不休歇。凡觀巨室著姓家﹐必有大地福無涯。子孫百世𨿽分散﹐內有救地多榮華。一穴大地蔭十世﹐小地千墳亦如是。騏驥千里迸一日﹐駑馬十駕亦追至。圖大不得且思次﹐此事當爲知者議。

△四問陽宅陽宅疑龍如何﹖

問君陽宅要安居﹐此與安墳事一如。人家無墳有善宅﹐宅與陰地力無珠。大凡陽宅性穴小﹐穴小只宜安墳妙。小穴若爲輪奐居﹐气脈傷殘俱鑿了。況是子孫必眾多﹐漸次分別少比和。一穴裂而爲四五﹐正偏前後豈無訛﹖大凡陽宅要穴大﹐寬闊連綿又平伏。前頭橫玉面前寬﹐可爲市井於內外。如此方爲陽宅居﹐窄小難容君莫愛。

△五問陽宅陽地大小如何﹖

問君陰陽有兩宅﹐古人此事要分別。呂才詳論有成書﹐論己分明無別說。要知居止只要勢﹐水抱山朝必有气。忽然陡瀉朝對傾﹐破碎斜傾非吉地。下手回環朝揖正﹐坐主端嚴無返柄。縱饒小大也安和﹐住得百年家業盛。葬穴宜小居穴大﹐葬穴側立居穴寬。

△六問主客山疑龍如何﹖

問君主客皆端正﹐兩巖尖圓兩相映。主是三山品字安﹐客亦三山形一般。客山上見主山好﹐主山上見客山端。此處如何辧賓主﹐只將水抱便爲眞。水城反背處爲客﹐多少時師誤殺人。凡觀疑穴看堂局﹐堂局眞處抱身曲。忽然平過卻如何﹐卽以從纏分部屬。纏送護托辧假眞﹐朝山無從托龍身。朝山直來身少曲﹐眞龍屈曲不朝人。

△七問形眞假疑龍如何﹖

問君龍固有枝榦﹐識得枝中幹分亂。故爲幹上忽生枝﹐枝上連生數穴隨。此是枝龍間旺气﹐譬如瓜蔓始生枝。分枝枝上連生子﹐生子之形必相似。或如人形必數穴﹐禽獸之形必同列。凡爲形穴必兩三﹐蓋緣气類總如一。是故流形去結實﹐連生種類配偶匹。蛇形必定有雌雄﹐虎形相配無單只。大山峽裏莫尋蛇﹐恐是髙山腳澑斜。若是眞蛇有鼠蛤﹐如無鼠蛤是虛花。或是蜈蚣出面來﹐亦有蚰蜒爲案砂。大山猛勇莫言虎﹐恐是朝迎爲主住。重峯拜舞似虎行﹐若是眞虎無闕屏。更有肉堆獅子案﹐如無此案是朝迎。凡辧眞假易分判﹐若是假穴無眞案。若是眞形案必眞﹐人形人物兩相親。獸形降伏如貪噬﹐禽形必有條爲系。龍形云雷象近水﹐月形星案前陳起。凡是眞形有眞案﹐試以類求當識算。

△八問榦作枝衰疑龍如何﹖

問君前經論貴賤﹐上是侯藩次州縣。幹龍多是生王侯﹐枝作幹龍亦蕃衍。此說分明尙有疑﹐試舉一說爲君辧。前言盛衰固有爲﹐枝上又生數條枝。節節爲龍自有穴﹐已作未作气自隨。胡爲上作下必歇﹐亦有下作上必衰。旣饒气脈相連接﹐自有气脈非相依。如何盛衰尙關屬﹐爲君決此一狐疑。蓋小枝龍气脈短﹐又出小枝無轉換。隨龍附气气不長﹐大勢上連枝上干。幹頭未作枝先興﹐枝上未作幹先榮。枝上未作幹後作﹐榦長枝短力難爭。恰似一瓶生數嘴﹐嘴小口大生水利。不從口出嘴長流﹐口若盡傾嘴無水。又如大樹生小枝﹐小枝易瘦大枝肥。大枝分奪全气去﹐小枝不伐自衰贏。更看新作與舊作﹐年年深淺自可知。

△九問穴有花假疑龍如何﹖

問君前論穴難尋﹐惟有朝山識幸心。髙低旣以朝爲定﹐眞穴自可髙低計。只緣前後有花假﹐假穴在後亦堪下。花穴多生連案前﹐朝山對峙亦如然。若將前相爲證驗﹐前後花假便不偏。到此令人心目亂﹐更有一說與人宣。假穴斷然生在後﹐龍虎𨿽端涯必澑。穴中看見龍虎回﹐外面點檢山醜走。花穴如何生在前﹐蓋緣連臂使其然。連臂爲案橫生穴﹐案外有腳鋪茵氈。其間豈無似穴者﹖但見外朝尖與圓。疾師誤認此花穴﹐不知眞穴祕中垣。前花後假人少識﹐此法元來祕仙籍。景純𨿽然不著書﹐今日明言不容惜。花穴最是使人迷﹐後龍斷妙朝又奇。如何使人不牢愛﹐只有一破餘皆非。案山必然向裏是﹐花穴無容有回勢。朝山只有頂尖圓﹐定有腳手醜形隨。若登正穴試一看﹐呼吸四圍無不至。又有花穴無人知﹐龍虎外抱左右飛。蓋緣正穴多隱祕﹐或作釵鉗或乳垂。龍虎數重多外抱﹐龍上看虎左右歸。虎上見龍左右抱﹐或從龍虎上鍼之。不知止穴尙在內﹐凡是穴郛曲卽非。曲是抱裏非正穴﹐請君以此決狐疑。

△十問博換疑龍如何﹖

問君尋龍莫失蹤﹐三吉自有三吉峯。前去定作貪狼體﹐時時回顧火星宗。及至剝入輔弼去﹐猶作小峯顧祖宗。如何變星剝換了﹐卻與前說事不同。蓋緣幹龍行千里﹐一剝一換一峯起。由貪入巨入祿文﹐次第變入廉武裏。破軍盡變入輔弼﹐每星十二大盤屈。蛇行鵝頂鶴爪分﹐失落低平駿馬奔。如此行來又數程﹐博換變易又前行。前行直到藩垣裏﹐四外有山關水至。低平尙有輔弼形﹐此是入垣尋至止。幹龍行不問祖宗﹐枝上顧祖卻不同。幹上剝換節節去﹐枝上落穴必顧宗。幹龍一變少亦九﹐多者或至十二重。一星十二節始變﹐周而復始換頭面。貪尖巨方小臥蠶﹐如此周圍換盡貪。換貪若盡卽入巨﹐亦如貪狼數節去。多至十二少九變﹐卻變祿星分臺去。祿存節數如貪巨﹐換了文廉又至武。博換若周卽轉星﹐輔星三四弼起程。弼星入手必平漫﹐輔星入首多曲形。此是變星變盡處﹐變盡垣城四外迎。凡觀一星便觀變﹐識得變星知近遠。遠從貪起至破軍﹐換盡龍樓生寶殿。𨿽然髙聳卻不同﹐還是尖峯髙山面。一博一換形不同﹐豈可盡言顧祖宗﹖君如識得變星法﹐千里百里尋來龍。誰人識得大龍脊﹐山正好時無腳力。裹費不惜力不窮﹐其家世代腰金紫。凡看變星先看斷﹐斷處多時星必變。如此斷絕曲屈行﹐髙入靑冥變鶴形。鶴形漸低必斷絕﹐斷絕復起是變星。卻從變星辧貪巨﹐或是廉文武祿存。只以變星逆求程﹐識得變星節數法。不必論程窮腳力﹐只從變盡至弼星。豈愁不識得垣城﹖

附﹕衛龍篇

輔弼入垣星旣曉﹐纏送護托皆明了。如何尙有傍明星﹐此星能明最精妙。左侍右衛形如何﹐此龍生處苦無多。除卻天池並夾輔﹐髙山頂生有平波。天地之水滿則溢﹐侍衛之水隨龍入。深入坎井不聞聲﹐恰似尾閭沒無疏。道是天地又卻非﹐二山環合使人疑。不知龍自不央過﹐兩邊侍衛貼身隨。要在前侍並後衛﹐只有一叢貼身體。正龍髙枝侍衛低﹐前池未滿後池繼。看來彷佛似天地﹐只有流泉活處低。或由田源水入次﹐或有幹窠如環隨。兩池相逐前後衛﹐兩池相夾左右同。此是貴龍親待衛﹐髙處是首低是尾。只觀水流與不流﹐水若深潛是衛气。龍身若有此眞形﹐一百里外垣城生。分垣遠去似不顧﹐垣窮盡處面前橫。垣中橫水從中過﹐遠纏如帶五里生。坦前外列如打圍﹐坦气足時無缺破。垣前水直入垣來﹐曲轉東西垣亦開。卻有隨龍小溪澗﹐彎環抱體常低徊。橫城水繞太微勢﹐直朝射入紫垣气。百源來聚天市垣﹐一水抱曲是天園。更有天苑內無潤﹐卻有大水環三邊。平洋宛然是紫气﹐河中河曲是天市。關中只是天苑垣﹐伊洛亦合是天肆。京師華蓋是前星﹐東京三水入中庭。燕山最髙象天市﹐天市碣石轉抱縈。太行之東有天市﹐馬耳峯上有侍衛。長江環外有三結﹐三結坦前水中列。中垣巳是帝王州﹐只是垣城气多泄。海門環合似天市﹐天目天池生侍衛。萬里飛騰垣外色﹐海外諸峯補垣气。盛衰長短固有時﹐亦是山川積气圍。略舉諸垣與君說﹐更有難言誰得知﹖上相次相旣列上﹐上將次將必也兩。上衛次衛必居中﹐所論衛龍合天象。山川之气上爲星﹐星辰列次應出形。仰觀星象儲察理﹐衛龍內堅隨龍行。只是貼身不關峽﹐以此可見天地情。略言侍衛貼龍體﹐詳別流星入無底。衛山環合夾龍身﹐此是垣關常緊閉。屠龍不如且抵﹐多龍少卻成癡。大言無當下士笑﹐或笑或取吾何辭。

附﹕變星篇

疑龍盡說總無疑﹐直龍藏幸便宜知。識得眞龍結作處﹐豈逃眞假榦兼枝。貪狼一變巨門星﹐星方磊落如屏形。頓笏頓鐘如頓鼓﹐輔弼隨行變祿存。祿存帶祿爲異穴﹐異穴生成鶴瓜形﹐鶴爪之形兩邊短﹐一距天然撐正身。此是祿存帶祿處﹐長短之穴爲正形。起頂或成衣冠吏﹐短短低生左右臂。左臂短如插笏形﹐右臂短如佩魚勢。時師至此多狐疑﹐卻嫌龍虎不纏衛。也有龍虎兩頭尖﹐左紐右紐休要嫌。也有龍虎生石觜﹐時師到此何曾喜。也有穴在大石間﹐也有穴在深潭裏。也有左長右枝短﹐也有左短右枝長。也有主山似牛軛﹐也有前案如拖槍。世俗庸師多不取﹐那知異穴生賢良。有如貪狼變文曲﹐撒网之形非碌碌。撒网之形似牛皮﹐不著緋衣多食祿。有如貪變破軍相﹐天梯隱隱如旗樣。旗山若作蓋天旗﹐旗下能生君與相。有如破軍變貪狼﹐貪狼入穴如拖槍。拖槍之穴人嫌醜﹐只緣纏護兩山長。貪變廉貞梳齒樣﹐長枝有穴無人葬。人言龍虎不歸隨﹐那知葬了生公相。變作輔星﹝下有缺文﹐字數不詳﹞變星篇﹐但是陰陽地理仙。凡遇龍神都照破﹐只緣心鏡已昭圓。

認太極

穴場金魚水界。圓暈在隱微之間者﹐爲太極。上是微茫水分﹐下是微茫水合。合處爲小明堂﹐容人側臥﹐便是穴場。有此圓暈則生气內聚﹐故爲眞穴﹐立標枕對於此而定。無此者﹐非也。若暈頂再見一二半暈如初三夜月樣者﹐名曰天輪﹐影有三輪者﹐大地也。

分兩儀

暈間凹陷者爲陰穴﹐凸起者爲陽穴﹐是謂兩儀。就身作穴者爲陰龍﹐宜陽穴﹔另起星峯作穴者爲陽龍﹐宜陰穴﹐皆有饒減。或上截凸起﹐下截凹陷﹐或下截凸起﹐上截凹陷﹐或左右凹凸相兼者﹐爲二气相感﹐則取陰陽交媾之中﹐升降聚會之所﹐不用饒減。

求四象

四象者﹐脈息窟突也。脈是暈間微有脊﹐乃少陰之象﹔息是暈間微有形﹐乃少陽之象﹔窟是暈間微有窩﹐乃太陰之象﹔突是暈間微有泡﹐乃太陽之象。四象作居﹐葬有四法﹕脈穴當取中定基﹐息穴當剖開定基﹐窟穴當培髙定基﹐突穴當鑿平定基。倍八卦

脈緩者﹐用蓋法﹕當揭髙放棺﹐以蓋覆爲義﹔脈急者﹐用粘法﹕當就低放棺﹐以粘綴爲義﹔脈直者﹐用倚法﹕當挨偏放棺﹐以倚靠爲義﹔脈不急不緩而橫者﹐用撞法﹕當取直放棺﹐以衝撞爲義。已上四法﹐髙山陽龍用之。

息之緩而短者﹐用斬法﹕當近頂放棺﹐以斬破爲義﹔息之不緩不急而長者﹐用截法﹕當對腰放棺﹐以裁截爲義﹔息之低者﹐用墜法﹕當湊腳臨頭放棺﹐以墜墮爲義。已上四法﹐髙﹩山陰龍用之。

窟之狹者﹐用正法﹕當中心放棺﹐以中正爲義﹔窟之闊者﹐用求法﹕當迎气放棺﹐以求索爲義﹔窟之深者﹐用架法﹕當抽气放棺﹐四角立石﹐以架閣爲義﹔窟之淺者﹐用折法﹕當量脈放棺﹐淺深中半﹐以比折爲義。已上四法﹐平地陽龍用之。

突之單者﹐用挨法﹕當靠實放棺﹐以挨拶爲義﹔突之雙者﹐用並法﹕當取短放棺﹐以兼並爲義﹔突之正者﹐用斜法﹕當閃仄放棺﹐以斜仄爲義﹔突之偏者﹐用插法﹕當撥正放棺﹐以栽插爲義。已上四法﹐平地陰龍用之。

蓋者﹐蓋也﹐有如合盆之形。蓋之脈自坤而見於乾﹐蓋之法自乾而施於坤﹐垢復之妙存焉﹐天地之精見焉。頂薄則捨之﹐切勿疏略﹐愼毋苟且。蓋小蓋大﹐則傷其元气﹔蓋大蓋小﹐則閉其生气﹔蓋上蓋下﹐則脫其來气﹔蓋下蓋上﹐則失其止气﹔

蓋左蓋右﹐或犯其剝气﹔蓋右蓋左﹐或受其冷气﹐縱得龍穴之妙﹐必遭橫來之禍。頂薄捨蓋云者﹐捨之不用﹐非捨上就下﹑捨髙就卑之謂也。此以作穴言﹐彼以審穴言﹐意義自別﹐穴法不殊﹐略有差池﹐難致效驗。

粘者﹐沾也。如沾恩寵之義。粘之脈自來而止於止﹐粘之法自止而止於盡。施承之道﹐攸存化生之意﹐將著下薄莫粘焉。理法少差﹐天淵懸隔。粘上粘下﹐則脫其來气﹔粘下粘上﹐則犯其暴气﹔粘右粘左﹐則失其正气﹔粘左粘右﹐或投其死气﹐縱得砂水之美﹐終是或承之羞。下薄莫粘云者﹐棄之不用﹐非棄低取髙﹑棄下取上之謂也。苟粘之眞的﹐𨿽下臨長江大河﹐亦爲無礙。工巧豈有下薄棄粘之理乎﹖

倚者﹐依也﹐如依居之義。倚之脈自上而衝於下﹐倚之法自偏而傍於正。傍棲之形旣成﹐變化之道自現。倚左倚右﹐或受冷﹔倚右倚左﹐或犯剛﹔倚上倚下﹐謂之脫脈﹔倚下倚上﹐謂之衝殺﹐縱得局面之奇﹐必見衰淩之患。本與挨法相似﹐但挨法施於突之平﹐倚法用於脈之直﹐天精天粹之機﹐至密至微之理﹐非上智其誰能知﹖

撞者﹐抵也﹐如抵觸之義。撞之脈自斜而就於正﹐撞之法自正而就於斜。斜來之脈旣專﹐專一之情可見。撞上撞下﹐則气從上止﹔撞下撞上﹐則气從下出﹔撞重撞輕﹐則生气虛行﹔撞輕撞重﹐則生气太泄﹐縱得來脈之眞﹐終失正脈之吉。本與插相似﹐但插施於突之傍﹐而撞施於脈之斜。一毫千里之遠﹐江河幾席之間﹐不可不察。

斬者﹐斷也。斬竊其生气﹐生气見於息之橫。髙不可侵頂﹐頂暈薄也﹔低不可近足﹐足底寒也。是以斬上恐失下﹐斬下怕失上﹐斬左右恐失中心﹐斬中心恐失左右。細觀息象明白﹐次觀穴情的當﹐然後以斬法施之﹐則上下左右自成體段。然息則體之微也﹐斬則用之廣也。若不細察﹐遽爾投棺﹐則生气受傷﹐子母遭挫﹐縱得包藏之固﹐終非可久之道。且息象用斬﹐其息必小﹐小則難以投其大﹔斬施於息﹐其塋必大﹐大則難以容於小。必極到之理能明﹐斯中和之義自見。

截者﹐剖也。剖辟其生气﹐生气露於息之直。髙若侵巓﹐謂之剖首﹔低若站麓﹐謂之剖足。是以截上恐遺下﹐截下恐遺上﹐截左恐失右﹐截右恐失左。呵气而成﹐謂之一息。一息旣成﹐貼於穴體。穴體微茫﹐切勿輕舉。斬之息﹐多土意﹔截之息﹐多木意。橫土用斬﹐截盡生意﹔直垂用截﹐接盡生意。勢不相侔﹐作用過迥異。若不細玩﹐遽而輕投﹐則體用兩傷﹐生气破泄﹐𨿽有美潤之玉﹐恐損雕琢之手。大抵脈息之穴﹐不可雙葬。正謂寧失之小﹐莫失之大。此方極當。

弔者﹐懸也。懸提其生气﹐生气直奔入於息下﹐上不可過髙﹐恐漏其气﹔下不可過低﹐恐犯其气。一陰旣息﹐諸陽來復﹐半在息體之足﹐半在息體之襯。气交感而成形﹐形旣完而成穴。左右自無可混﹐上下最宜斟酌。若不細用心思﹐則首受殺伐﹐足踐風寒﹐左右𨿽有纏綿﹐本主自難抵敵。大抵與粘相似﹐但粘乃弔之垂﹐弔乃粘而起﹐因材施用之道。量職官人之義﹐須當此處辧之。

墜者﹐落也﹐墮落其滴露。生气旣完﹐如果脫蒂。上不可頂脈而扡﹐下不可離脈而作。頂不離弦﹐來意專一﹔足不離褥﹐生意直遂。息體丰盛﹐褥弦展轉﹐穴星軒昂﹐吐出泡脈。墜左則就於偏枯﹔墜右則入於偏駁﹔墜下則來而不來﹔墜上則止所非止。須審吐落之情﹐並依墜落之法﹐若有怠忽﹐必失本體。親上要退其剛硬之枯﹐就下要舒其呼吸之气﹐髙不如弔﹐低不如粘﹐是爲得之。

正者﹐整也。整肅其身體﹐收斂其精神。窟象旣小﹐生气初凝﹐過於大﹐未免傷其元气之眞﹔入於深﹐豈不傷其細嫩之體﹖損其元气﹐則精神不足﹔壞其細嫩﹐則本體不完。古今葬者𨿽多﹐未必盡曉此法。是以地吉而人不吉﹐地美而人不美也。亦有上下之誤﹐豈無左右之偏﹐陰陽妙合﹐歸於中正之天。剛柔相濟﹐止於中正之地。三分損益﹐一理推行﹐自然吻合。

求者﹐度也。量度其大之止﹐追求其止之眞。窟象旣大﹐生气彌漫﹐過於大則气流而不專﹔過於小則气遊而不息。流而不專則度之未眞﹔遊而不息則求之未切。𨿽見窩象﹐分明下穴﹐百無一發。是能求之於穴﹐不能求之於求也。亦有髙低之錯﹐豈無淺深之差。一眞吐露﹐六義均停﹐一見了然﹐五行自著。上不容下﹐下不必上﹐斯義得之。

架者﹐加也。加加於木﹐故名曰架。窟象旣深﹐下藏陰殺。上而畏風﹐故气聚下﹔下而畏濕﹐故气泊上。下上受敵﹐故气凝中。失之於上﹐難免暴敗之禍﹔失之於下﹐必受陰消之患。故當度其乘气之源﹐定其止聚之基。須先用木以滲其凶暴之情﹐然後加棺以顓其融溢之气。水性就下下之陰殺﹐見木卽消﹔陰殺侵上上之暴气﹐遇風卽散。生意不窮﹐嗣續蕃盛。若執夫窩不葬心之說﹐是未明通變之方者也。又有一法﹕破土尺餘﹐四角立石﹐架棺六合﹐打墻培土。此須玄武﹑髙龍﹑虎壓乃可爾耳。天地玄機﹐由人幹運﹐須憑目巧﹐總在心靈。

折者﹐裁也。以斤裁也﹐以斤裁物﹐故名曰折。窟象旣淺﹐四顧茫然。立於上﹐須要砂水均應﹔立於下﹐須看龍虎相登。若無包藏﹐則殺乘風旺﹔若有風殺﹐則气隨風散。風旺則殺愈熾﹐气散則殺愈侵。故生气之避殺气﹐猶君子之避小人﹐須審其出彼入此之眞機﹐預究其參前倚後之大勢﹐折中其上下﹐分按其左右。深不過五﹐淺不失一﹐而折之義詳矣。大抵正與架相似﹐而正則架之深﹔折與求相似﹐而折則求之闊﹐同而異﹐異而同﹐少有差殊。則施於甲者不免施於乙﹐用於丙者不免用於丁﹐欲求福祉﹐恐難致驗。

挨者﹐傍也。傍切其生气。突象旣彰﹐陰脈單現﹐渺茫無際﹐恍惚無棲。無際則居止難定﹐無棲則捉摸難依。﹝後厥﹞須傍藉生生之气﹐借資化化之機﹐上不投其急而暴气沖和﹐下不受其寒而陰气旋復﹐此挨之法也。挨與倚相似﹐而挨則倚之切﹔倚與挨各別﹐而倚則挨之寬。可挨處如種之方芽﹐龍之將蟄﹐當挨處形如轉皮﹐气如仰掌。

並者﹐合也﹐合並其生气。突象兩彰﹐陰脈重現﹐如浮鷗傍母之形﹐若嘉粟吐華之勢。或兩脈顯其長短﹐或二突露其巨細﹐投其左則情意不專﹐投其右則生意不固﹐情意不專或值陰駁之禍﹐生意不固乃值亡陽之殺。故須乘其短而小者穴之﹐合其大而長者並之﹐相依不散﹐理勢通同。斯則元辰完固而不傷﹐理气合一而不散﹐大義自覺﹐無事瑣瑣。

斜者﹐切也﹐斜切其生气。凡見突脈直﹐下棺骸切莫授首﹐挨其弦則脈絡不到﹐就其頂則气勢猖彊。不到之處謂之退落﹐猖彊之處謂之剛雄。退落則陽中之陽偏﹐陽不生也﹔剛雄則陰中之陰偏﹐陰不成也。故斜而切之﹐斜則不直受其暴气﹐切則不疏遠其眞情﹐凶可去而吉可得﹐禍患遠而福徳旺﹐陰陽相扶﹐急緩相濟﹐而斜穴之名義明矣。

插者﹐下也﹐下插其生气。凡見突脈之斜﹐須詳作穴之義。迎其來則去處牽扯﹐就其止則來處棲遲。故乘其過續之中﹐插之以枯朽之骨。可插處脈情活動﹐如橫拋之勢﹔當插處穴情昭著﹐似直撞之形。生气磅礡﹐源源不絕﹐聚气充盛﹐浩浩難窮。不絕則情意自專﹐難窮則功力自大﹐鬼福及人效驗悠遠﹐斯插法之理致極矣。

倒杖十二法

○順杖

脈緩中落用順杖以正受﹐謂之撞。穴如龍勢軟活﹐脈情逶迆﹐不藉饒減。湊脈葬吞﹐陽來陰受﹐陰來陽提﹐直奔直送是也。要下砂逆關前案﹐特朝胎水﹐交結於前﹐大小橫過鎖斷﹐作福必大。然不可以棺頭正頂其气﹐恐气沖腦散。

○逆杖

脈急中衝用逆杖﹐以旁求龍之倚穴﹐如龍勢雄彊﹐气脈急硬﹐饒減轉跌。避煞葬吐﹐拂耳枕臂﹐挫急歸緩﹐斜倚直倚是也。要眾山拱固﹐眾水交結﹐明堂平正﹐四獸咸備﹐作福甚速。

○縮杖

脈甚急﹐就頂蓋曰縮﹐有如柱劍之聚環頭者﹐謂之降煞穴﹑坐煞穴﹑寒桶漏穴是也。如四山髙峻環抱﹐本山低纏而脈短﹐打開百會湊緊蓋﹐送拂頂斗脈葬之﹐使之乘气。要四獸全備﹐並不孤露﹐主後跌斷復起﹐穴前明堂又有一泓眞水者方結﹐否則粗气未脫﹐八風交吹。

○離杖

脈甚急就龍虛粘曰離﹐有如懸筆之垂珠滴者﹐謂之脫煞穴﹑拋穴﹑接穴﹑大陽影光穴﹐懸棺長鬣封是也。如龍雄勢猛﹐卸落平洋﹐結成盤珠﹐鋪氈展席﹐遙對來脈﹐壘土浮�﹐髙大爲墳﹐便知聚气須用客土堆成﹐要有微窩靨或艸蛇灰綫者方結﹐否則旺气未平﹐必主災禍。

○沒杖

形俯面飽用沒杖。如肥乳頑金﹐气脈微茫﹐乘其所止﹐開金取水﹐闊理臺道﹐端正沈葬﹐謂之葬煞穴﹐卻不可錯認頑硬天罡以誤人。

○穿杖

形仰口小用穿杖。如瘦體削木﹐气脈淺促﹐串其所來。取宛宛之中﹐鑿孔穿入﹐側撞斜插﹐橫撞深插﹐謂之被煞穴﹐卻不可錯認欹斜掃蕩以誤人。

○斗杖

山長橫體用斗杖。如斗斧眼﹐然龍勢延袤﹐借堂收納﹐於後樂端正之中﹐前朝登對之所﹐貫腰架折﹐貼脊實倚﹐重插﹑深插﹐謂之馭煞﹐而拿扯牽弓﹐腕藍扳鞍之穴是也。

○截杖

山長直體用截杖。如騎馬脊﹐然气脈不住﹐直卸前去﹐於稍停弱緩之處﹐四證有情之所﹐求覓微窩﹐隨脈騎截﹐依法造作﹐謂之欄煞﹐卽直截橫截﹐騎龍斬關之穴是也。

○對杖

上剛下柔﹐就剛柔交接處對脈中扡﹐故曰對。蓋居髙則峻急﹐處卑則微軟﹐乃於髙低相代之所﹐幹濕暫判之間﹐平分緩急﹐剛柔相濟﹐中正對撞﹐隨勢裁成﹐使其得宜﹐謂之中聚撞穴。要左右相登﹐並無凹陷﹐穴情明白﹐生气呈露方結﹐不然上泄下陡﹐難免土蟻之患。

○綴杖

勢彊脈急﹐就山麓低緩處頂脈實粘﹐故曰綴。當脈則大斗﹐脫脈則犯冷。乃於息气已脫之前﹐勁气旣闌之後﹐稍離三尺﹐緩其悍急﹐使其沖和﹐謂之脫煞粘穴。要四獸皆低﹐並不淩壓﹐眞气滴落﹐眾水有情方結﹐不然脫气尖脈﹐難免泥水之患。

○犯杖

饒龍減虎﹐犯過脈中﹐如侵境相犯之犯﹐卽棄死挨生﹐外趨堂气者是也﹐此多乳突結。

夫觀龍觀其起﹐明穴明其止。起乃動而生﹐止乃靜而死﹐死處又尋生﹐是名曰生气。故一察其微﹐乃盡其大旨。象其物而取其事﹐順其情而取其理﹐推分合以定淺深﹐明饒減以存克制。倚撞蓋粘﹐體勢情意﹐差之毫釐﹐謬以千里。

○擔傘

來龍急气﹐脈直衝中﹐無乳气穴粘右邊﹐側受倚其後﹐托左臂長而明堂寬展﹐如人之擔傘勢也。宜淺開金井﹐若太深必傷﹐宜培加客土﹐塡實於塋﹐必主富貴綿遠。

○正葬

來龍三四節結﹐穴勢旣不峻急而纏護﹐又齊整坐下﹐金魚環會﹐堂气分明。宜扡正穴﹐開井放棺﹐接取眞气﹐墳培髙壘﹐向對中應爲的。半紀之間﹐富貴雙全。

○打開

太陽頑金無紋浪﹐須打開深壙作窩﹐約取中堂。金魚會處﹐定穴懸棺而葬﹐取中小溫潤气﹐謂開金取水﹐髮須遲而綿遠不敗。

○懸棺

來龍脈急而無緩﹐有分有合﹐穴結深泥﹐打開實處而見實土﹐並內用磚石結起巨壙﹐豎四石柱於壙內﹐懸棺而下。壙前相接金池﹐放三吉之水﹐去壘土成墳﹐以接生气。

○壘墳

來龍有蓋有座﹐上急下緩﹐爲之墜脈﹐所以平地生突﹐突中有石﹐不可用工掘鑿﹐似借外城﹐淺開金井﹐浮土正葬﹐壘土成墳﹐先富後貴之地也。

○大小剜藍

來龍有情﹐頭髙而穴偏﹐或側臂頓起圓金﹐到頭入手﹐有鼠肉受穴﹐水星外應﹐有金水相生之義﹐爲大腕偏受。一伏再頓小金﹐有迎堂顧祖之意﹐爲小剜正受。此則不可開井太深﹐更宜髙立墳城﹐恐來勢聳而壓穴也。凡術者宜有裁度﹐用之可也。

○馬鬣封

來龍髙岡有窟﹐窟中有突﹐突頂正葬﹐須從穴前挖開﹐下面吞進﹐突下安穴。不可深開鉗壙﹐金骨淺安井內﹐否則卓棺爲吉。葬後培墳﹐如舊土不動﹐馬鬣之封微露﹐不可用磚石結砌﹐侵損其突。

○回龍顧祖

龍勢急硬﹐過關峽生﹤鼻勾﹥﹤鼻合﹥轉回﹐脈從回面結﹐顧祖迎堂﹐宗族皆轉。朝揖玄微﹐不必拘於眞與不眞。穴宜髙遷﹐深開金井﹐謂之黃金登水﹐墓登砂是也。

○騎龍

龍神盡處有突兀之結﹐案迫前砂而穴露﹐其气不聚﹐後龍壘來﹐艸蛇灰綫﹐過脈分明﹐穴須退後髙扡﹐取騎龍下﹐深井放棺﹐塡補明堂﹐以全造化也。

○拿扯

來龍峻急入穴﹐須有情而堂气迫狹﹐外山外水左右交結﹐橫觀外堂﹐寬展气脈﹐側受穴用﹐提起扡之。開井不淺不深﹐酌中裁剪﹐容土培就﹐貼身雌雄﹐扯後拿前。葬過一紀﹐世出富豪特達之士也。

○停驛

來龍髙岡脈緊﹐穴情似有似無﹐登��望龍﹐方明端的。巒頭須金水帳脫下平中小結﹐入首有鋪茵停車駐馬之驛也。十字之中﹐深開金井﹐髙砌墳成﹐依法裁剪﹐自有妙理。

○斗斧

直龍枕險又無纏護﹐左右前後卻有鬼曜﹐翻身橫作﹐連山取水﹐以接生气﹐情如斗斧拱揖。前朝不許﹐時師妄爲測度﹐蓋出勢直來橫受﹐故知之難也。

○擔凹

來龍橫過轉跌降脈﹐穴情有若蜂腰之勢﹐合天財兩頭金樣﹐後有正托﹐樂於仰掌中直扡。開井不用太深﹐吞棺三分之一﹐太深則反傷穴也。前關住堂气不泄﹐發福永久﹐若砂水眞去爲凶﹐此天財相似也。

○抱兒

來龍上急下緩﹐雌雄交度﹐堂气分明﹐應案秀出﹐龍虎面前迫逼扡穴可要上穿龍虎腰﹐下取交合水﹐橫抱如人抱兒之狀也。

○吞下

其來龍勢直落斜﹐擺屈睜受﹐穴法宜吞入﹐開井以聚眞气﹐後應其樂﹐前迎其朝﹐此乃大富不絕佳城也。穴情𨿽髙﹐葬於前面﹐再立一虛塤﹐名吞下﹐須要有應托爲吉。

○吐葬

來龍降勢﹐狀若艸露流珠之情﹐爲吐息露珠﹐侵損則眞气散矣。只可粘蹤﹐小開金井﹐低壘磚城。若水不流泥﹐前有秀應﹐必爲巨富貴之地。

○浮葬

其來龍入手﹐情勢低平﹐夾輔髙出﹐穴中必有曲窠﹐藏其眞气﹐四水不拂﹐八風不吹﹐宜淺開金井﹐正放其棺﹐法不待饒。用客土添培﹐厚築其墓﹐使暖气相接﹐眞脈沖融﹐則富貴立至。

○沈葬

來龍情髙護矮﹐降气必然深入﹐聚气朝應有情﹐關闌未甚周密﹐其穴打低平下夾輔方爲是法。開井吞棺三分之一﹐四旁築實﹐可免八風動搖之病﹐眞爲綿遠之地也。

○牽牛

土星行龍結穴﹐入首頓起兩頂﹐左右之山伸出二臂﹐交度重聳。朝迎有情﹐兩般行度﹐深淺髙低﹐依法宜開成方﹐金井放棺﹐借取兩傍﹐應樂分肩合腳﹐如土牛之合牽也。陰陽妙理﹐人罕識之﹐一突情可兩穴﹐如麒麟頭上品字是也。

○就飽

來龍气緩﹐𨿽結珠塊坡穴﹐大小不均﹐小面有牙爪緊密﹐不成局段。大邊飽滿而有分合﹐玄微可就。飽處而扡之﹐廣開金井﹐深入其棺﹐墳城小壘﹐裨補小邊。取堂气坦夷﹐𨿽曰就飽而不飽也。

○傷饑

龍來過脈﹐節節分明﹐蓋下有金﹐金下有橫土﹐似上非上﹐中有灣凹或曲池﹐不淺不深﹐庸術狐疑必矣。苟有賓主相投﹐穴𨿽有病﹐葬亦有法﹕貼脊扡之﹐小井納棺﹐築後培前﹐以補造化﹐𨿽曰傷饑而不饑也。

○撞穴

來龍情峻﹐堂淺坐下﹐去水撮腳﹐牽飛到此﹐多生疑竇。情勢可取﹐須別立法度﹐開鉗廣撞入吞棺而下撞穴﹐蹲而視之﹐只見外堂寬展﹐外砂周密﹐避凶就凶﹐假也靈塋。

○插木生芽

來龍直木插下亦謂之玄武嘴長。縱有正佐﹐切不可扡﹐當頭盡脈﹐一扡則敗﹐絕其中停﹐必有節木。須於肥厚處開井放棺﹐挑饒三分﹐自有生芽之意﹐仍須客土培實端正﹐則根本固而枝葉榮矣。

○牽弓

來龍頂欹轉凹﹐側尋肥突放送取龍左右臂灣環﹐有如牽弓發箭之勢﹐中應分明﹐於鼠肉處開淺井放棺﹐有若靶搭正箭﹐力能遠發﹐應居兩旁﹐棺頭必合﹐棺腳必分﹐借倚護弦之力。極爲至理﹐務要前案﹐灣如張弓方吉﹐反弓便凶。

