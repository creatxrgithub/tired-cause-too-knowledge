

欽定四庫全書

子部七

發微論

術數類三【相宅相墓之屬】提要

【臣】等謹按發微論一卷宋蔡元定撰元定字季通建陽人遊於朱子之門慶元中僞學禁起坐黨籍竄道州卒於謫所後韓侂冑敗追贈廸功郎賜諡文節事迹具宋史儒林元定之學旁渉術數而尢究心於地理是篇卽其相地之書大防主於地道一剛一柔以明動靜觀聚散審向背觀雌雄辧彊弱分順逆識生死察微著究分合別浮沈定淺深正饒減詳趨避知裁成凡十有四例逓爲推闡而以原感應一篇明福善禍之理終焉蓋術家惟論其數元定則推究以儒理故其說能不悖於道如雲水本動欲其靜山本靜欲其動聚散言乎其大勢向背言乎其性情知山川之大勢黙定於數里之外而後能推順逆於咫尺微茫之間善觀者以有形察無形不善觀者以無形蔽有形皆能抉摘精奧非方技之士支離誕漫之比也地理大全亦載此書題曰蔡牧堂撰考元定父發自號牧堂老人則其書當出自發手或後人誤屬之元定亦未可知然勘核諸本題元定者爲多今故以元定之名著於錄焉乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

發微論

宋蔡元定撰剛柔篇

易曰立天之道曰陰與陽邵氏曰立地之道剛柔盡之矣故地理之要莫尙於剛柔剛柔者言乎其體質也天地之初固若漾沙之勢未有山川之可言也旣而風气相摩水土相蕩則剛者屹而獨存柔者淘而漸去於是乎山川形焉山體剛而用柔故髙聳而凝定水體柔而用剛故卑下而流行此又剛中有柔柔中有剛也邵氏以水爲太柔火爲太剛土爲少柔石爲少剛所謂地之四象也水則人身之血故爲太柔火則人身之气故爲太剛土則人身之肉故爲少柔石則人身之骨故爲少剛合水火土石而爲地猶合血气骨肉而爲人近取諸身逺取諸物無二理也若細推之凡涸燥者皆剛夷坦者皆柔然涸燥之中有夷坦夷坦之中有涸燥則是剛中有柔柔中有剛也凡彊急者皆剛緩弱者皆柔然彊急之中有緩弱緩弱之中有彊急則是柔中有剛剛中有柔也自此以往盡推無窮知者觀之思過半矣

動靜篇

其次莫若明動靜動靜者言乎其變通也夫槪天下之理欲向動中求靜靜中求動不欲靜愈靜動愈動古語雲水本動欲其靜山本靜欲其動此逹理之言也故山以靜爲常是謂無動動則成龍矣水以動爲常是爲無靜靜則結地矣故成龍之山必踴躍翔舞結地之水必灣環悠揚若其偃硬側勒衝激牽射則動不離動靜不離靜山水之不融結者也然一動一靜互相循環山亦有動極而靜水亦有靜極而動不可執一而論又在人融化之爲妙也

聚散篇

其次莫若觀聚散聚散者言乎其大勢也歷觀古人之葬大抵穴多奇怪非好怪也良由得山水之正則怪穴所爲常也今人於大聚之中或乃拘於形穴而不葬矣然有大勢之聚散有穴中之聚散大勢之聚散見乎逺穴中之聚散見乎近是二者有相須之道焉

向背篇

其次莫若審向背向背者言乎其情性也夫地理與人事不逺人之情性不一而向背之道可見其向我者必有周旋相與之意其背我者必有厭棄不顧之狀𨿽或暫焉矯飾而眞態自然不可揜也故觀地者必觀其情之向背向者不難見凡相對如君臣相待如賔主相親相愛如兄弟骨肉此皆向之情也背者亦不難見凡相視如讐敵相拋如路人相忌如嫉寃逆寇此皆背之情也觀形貌者得其僞觀情性者得其眞向背之理明而吉凶禍福之機灼然故嘗謂地理之要不過山水向背而已矣

雌雄篇

其次又當防雌雄雌雄者言乎其配合也夫孤陰不生獨陽不成天下之物莫不要相配對地理家以雌雄言之大槪不過相對待之理何以言之山屬陰水屬陽故山水相對有雌雄而山之與水各有雌雄陽龍取陰穴陰龍取陽穴此龍穴相對有雌雄陽山取陰爲對陰山取陽爲對此主客相對有雌雄也其地融結則雌雄必合龍穴砂水左右主客必相登對若單雌單雄不相登對𨿽或結地必非眞造化也經曰雌雄相喜天地交通又曰雌雄不顧不勞防古人多以此爲要妙然亦天地自然之理也

彊弱篇

其次又當辯彊弱彊弱者言乎其稟气也夫天下之理中而已矣太剛則折故須濟之以柔太柔則弱故須濟之以剛剛柔相濟中道得矣論地理者必須察其稟气稟偏於柔故其性緩稟偏於剛故其性急稟剛性急此宜穴於緩處若復穴於彊急之處則必有絕宗之禍稟柔性緩此宜穴於急處若復穴於弱緩之處則必有冷退之患彊來彊下則傷龍弱來弱下則脫脈故立穴之法大槪欲得酌中恰好底道理不得倚於一偏才偏便生出病來然非權衡有定則亦未易語也

順逆篇

其次又當分順逆順逆者言乎其去來也其來者何水之所發山之所起是也其去者何水之所趨山之所止是也知來去而知順逆者有矣不知來去而知順逆者未之有也夫順逆二路如盲如聾自非灼然有見鮮不以逆爲順以順爲逆者矣要知順山順水者順也所謂來處來者是也逆山逆水者逆也所謂去處去者是也立穴之法要順中取逆逆中取順此一定之理不可攺易若又推而廣之則脈有順逆龍有順逆順龍之穴結必逆逆龍之穴結必順此亦山川自然之勢也大抵論逆順者要知山川之大勢黙定於數里之外而後能推順逆於咫尺微茫之間否則黒白混淆以逆爲順以順爲逆者多矣

生死篇

其次又當識生死生死者言乎其取捨也夫千里來龍不過一席之地倘非以生死別之則何所決擇哉生死之說非一端大槪有气者爲生無气者爲死脈活動者爲生粗硬者爲死龍勢推左則左爲生右爲死龍勢推右則右爲生左爲死又有瘦中取肉則瘦處死而肉處生飽中取饑則饑處生而飽處死如此之類在人細推之生則在所取死則在所捨取捨明而後穴法定穴法定而後禍福應若生死難辧取捨何當則非逹造化矣

微著篇

其次又當察微著微著者言乎其气脈也夫气無形者也屬乎陽脈有形者也屬乎陰陽淸陰濁故气微而脈著然气不自成必依脈而立脈不自爲必因气而成蓋有脈而無气者有矣未有無脈而有气者也經曰气乘風散脈遇水止無脈無气者水害之也有脈無气者風乘之也善觀气脈者以有形察無形不善觀者以無形蔽有形蓋無形只在有形之內但知者所見實故於粗淺而得精微愚者所見昏故於荒忽茫昧而不曉豈知四水交流則有脈八風不動則有气此有目者所共見有心者所共知而術之至要初不外是也

分合篇

其次又當究分合分合者言乎其出沒也夫脈之爲脈非徒然而生頓然而有其出也必有自然之來則有分水以導之其沒也必有所止則有合水以界之郭氏云地有吉气隨土而起支有止气隨水而比又曰支之所起气隨而始支之所發气隨而鐘此古人論气脈之源流也气隨土而起故脈行必有脊气隨水而比故送脈必有水气起於支之始故上有分脈鐘於支之終故下有合有合無分則其來不眞爲其內無生气之可接也有分無合則其止不明爲外無堂气之可受也有分有合則有來有止有出有沒則龍穴融結的定無疑然後爲全气之地也然有大分合小分合眞地融結則有三分三合穴前後一分合起主龍虎所交二分合祖龍至山水大會三分合也小合則爲小明堂大合則爲大明堂合於龍虎內則爲內明堂合於龍虎外則爲外明堂各不相亂如此是又不可不知也

浮沈論

其次又當別浮沈浮沈者言乎其表裏也夫脈有陰陽故有浮沈陰脈常見乎表所謂浮也陽脈常收乎裏所謂沈也大抵地理家察脈與醫家察脈無異善醫者察脈之陰陽而用藥善地理者察脈之浮沈而立穴其理一也夫三陰從天生以其陰根於陽也故陰脈必上小而下大其出口也必尖三陽從地出以其陽根於陰也故陽脈必上大而下小其出口也必圓後之觀脈者不必問其何如但口尖者皆陰�其脈浮於表口圓者皆陽�其脈沈於裏此一定不易之法若又推而廣之則凸者脈浮凹者脈沈微細者脈浮粗重者脈沈眾髙一低者脈浮眾低一髙者脈沈以此相乘除則陰陽之理得矣

淺深篇

其次又當定淺深淺深者言乎其凖的也夫淺深得乘風水自成故卜地者必以淺深爲凖的宜淺而深則气從上過宜深而淺則气從下過𨿽得吉地而效不應者爲此故也大槪先觀來脈之陰陽次防四山之從佐且如脈入首彊作穴凹出口圓此皆脈浮而穴陽宜淺來脈入首弱作穴凸出口尖此皆脈沈而穴陰宜深故曰淺深得乘風水自成深淺之法多端至理莫過於是也切要辧認入首陰陽蝦須界合明白若當深而淺當淺而深差於咫尺之間反吉爲凶矣經曰地吉葬凶與棄屍同正此義也世俗裝卦例論九星白法以定寸尺者大謬也

饒減篇

其次又當正饒減饒減者言乎其消長也夫龍虎左右各有饒減然饒減龍虎者何哉此消長陰陽之義也饒減之法大槪以先到爲主龍山先到則減龍而饒虎其穴必居左虎山先到則減虎而饒龍其穴必居右蓋山水闗鎖必須交固然後气全穴左則取左山爲闗須右邊水過宮鎖斷所謂陰鎖陽闗也穴右則取右山爲闗須左邊水過宮鎖斷所謂陽鎖陰闗也惟有朝山朝水則順闗順鎖不妨若橫水過宮則逆闗逆鎖方善斷不可攺易也毫釐差謬禍福大逺可不審哉

趨避篇

其次又當詳趨避趨避者言乎其決擇也夫天下之道二吉凶善惡常相半不能皆吉也而必有凶不能皆善也而必有惡故人之所遭有不齊也旣所遭之不齊則必有以處趨吉避凶去惡從善是也地理亦然夫山川之所鐘不能皆全純粹之气不能無所駁雜旣不能無所駁雜則妍媸醜好紛然前陳亦其宜耳然而山川之變態不一咫尺之移轉頓殊或低視而醜或髙視而好或左視而妍或右視而媸或秀气聚下而髙則否或情意偏右而左則虧

裁成篇

其次又當知裁成裁成者言乎其人事也夫人不天不因天不人不成自有宇宙卽有山川數不加多用不加少必天生自然而後定則天地之造化亦有限矣是故山川之融結在天而山水之裁成在人或過焉吾則裁其過或不及焉吾則益其不及使適於中截長補短損髙益下莫不有當然之理其始也不過目力之巧工力之具其終也奪神功攺天命而人與天無間矣故善者盡其當然而不害其爲自然不善者泥乎自然卒不知其所當然所以道不虛行存乎其人也

感應篇

其次又當原感應感應者言乎其天道也夫天道不言而響應福善禍淫皆是物也諺云陰地好不如心地好此善言感應之理也是故求地者必以積徳爲本若其徳果厚天必以吉地應之是所以福其子孫者心也而地之吉亦將以符之也其惡果盈天必以凶地應之是所以禍其子孫者亦本於心也而地之凶亦將以符之也蓋心者气之主气者徳之符天未嘗有心於人而人之一心一气感應自相符合耳郭氏云吉凶感應鬼神及人人於先骸固不可不擇其所而安厝之然不修其本惟末是圖則不累祖宗者寡矣況欲有以福其子孫哉地理之微吾旣發明之故述此於篇末以明天道之不可誣人心之所當謹噫觀是書者其知所戒哉

發微論

