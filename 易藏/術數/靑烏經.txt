靑烏經——樗裏子﹝著﹞

上篇

盤古渾淪﹐气萌太朴﹐分陰分陽﹐爲淸爲濁﹐

生老病死﹐誰實主之。無其始也﹐無有議焉。

不能無也﹐吉凶形焉。曷如其無﹐何惡於有。

藏於杳冥﹐實關休咎。以言諭之﹐似若非是。

其於末也﹐一無外此。其若可忽﹐何假於予。

辭之龐矣﹐理無越斯。山川融結﹐峙流不絕﹐

雙眸若無﹐烏乎其別。福厚之地﹐雍容不迫。

四合周顧﹐辧其主客。山欲其凝﹐水欲其澄﹐

山來水回﹐富貴丰財﹐山止水流﹐虜王囚侯。

山頓水曲﹐子孫千億。山走水直﹐從人寄食。

水過東西﹐財寶無窮。三橫四直﹐官職彌崇﹐

九曲委蛇﹐準擬沙堤﹐重重交鎖﹐極品官資。

气乘風散﹐脈遇水止﹐藏隱蜿蜒﹐富貴之地。

不畜之穴﹐是謂腐骨。不及之穴﹐主人絕滅。

騰漏之穴﹐翻棺敗槨。背囚之穴﹐寒泉滴瀝。

其爲可畏﹐可不愼乎。百年幻化﹐離形歸眞。

精神入門﹐骨骸反根。吉气感應﹐鬼神及人。

東山吐焰﹐西山起雲﹐穴吉而溫﹐富貴綿延﹐

其或反是﹐子孫孤貧。童斷與石﹐過獨逼側﹐

能生新凶﹐能消已福。貴气相資﹐本源不脫﹐

前後區衛﹐有主有客。水流不行﹐外狹內闊。

大地平洋﹐杳茫莫測。沼沚池湖﹐眞龍憩息。

情當內求﹐愼勿外覓。形勢彎趨﹐生享用福。

勢止形昂﹐前澗後岡﹐位至侯王。

形止勢縮﹐前案回曲﹐金穀碧玉。

山隨水著﹐迢迢來路﹐挹而注之﹐穴須回顧。

天光下臨﹐百川同歸。眞龍所泊﹐孰辧元微。

蝦蟆老蚌﹐市井人煙﹐隱隱隆隆﹐孰探其源。

下篇

若乃斷而復續﹐去而復畱。奇形異相﹐千金難求。

折藕貫絲﹐眞機落莫。臨穴坦然﹐形難捫度。

障空補缺﹐天造地設﹐畱與至人﹐前賢難說。

艸木郁茂﹐吉气相隨﹐內外表裏﹐或然或爲。

三岡全气﹐八方會勢﹐前遮後擁﹐諸祥畢至。

地貴平夷﹐土貴有支。穴取安止﹐水取迢遞。

向定陰陽﹐切莫乖戾﹐差之毫釐﹐謬以千里。

擇術之善﹐建都立縣。一或非宜﹐立主貧賤。

公侯之地﹐龍馬騰起。面對玉圭﹐小而首銳。

更遇本方﹐不學而至。宰相之地﹐繡墩伊邇﹐

大水洋朝﹐無極之貴。空闊平夷﹐生气秀麗。

外臺之地﹐捍門髙峙﹐屯軍排迎﹐周回數里﹐

筆大橫椽﹐足判生死。此低彼昂﹐誠難摹擬。

官貴之地﹐文筆插耳﹐魚袋雙連﹐庚金之位﹐

南火東木﹐北水鄙技。地有佳气﹐隨土而起﹐

山有吉气﹐因方所止。文士之地﹐筆尖而細﹐

諸水不隨﹐虛馳名譽。大富之地﹐圓峯金櫃。

貝寶沓來﹐如川之至。小秀淸貴﹐圓重富厚。

貧賤之地﹐亂如散錢﹐達人大觀﹐如示諸指。

幽陰之宮﹐神靈所主。葬不斬艸﹐名曰盜葬。

葬近祖墳﹐殃及子孫。一墳榮盛﹐十墳孤貧。

穴吉葬凶﹐與棄屍同。陰陽合符﹐天地交通。

內气萌生﹐外气成形。內外相乘﹐風水自成。

察以眼界﹐會以情性。若能悟此﹐天下橫行。

