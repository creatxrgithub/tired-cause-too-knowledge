

提要靑囊奧語

提要

《靑囊奧語》一卷﹑《靑囊序》一卷﹐《靑囊奧語》舊本題唐楊筠松撰。其序則題筠松弟子曾文遄所作。相傳文遄贛水人。其父求己﹐先奔江南﹐節制李司空辟行南康軍事﹐文遄因得筠松之術﹐後傳於陳摶。是書卽其所授師說也。案趙希弁《讀書後志》有《靑囊本旨》一卷﹐云不記撰人﹐演郭璞《相墓經》。陳氏《書錄解題》有《楊公遺訣曜金歌並三十六圖像》一卷﹐注云楊卽筠松也。今是書以陰陽順逆九星化曜辧山水之貴賤吉凶﹐未審與曜金歌爲一爲二。惟鄭樵《通誌﹟藝文略》別載有曾氏《靑囊子歌》一卷﹐又楊﹑曾二家《靑囊經》一卷﹐或卽是書之原名歟﹖其中多引而不發之語。如坤壬乙巨門從頭出一節﹐歷來注家罕能詳其起例。至序內二十四山分順逆一條﹐則大旨以木火金水分屬甲丙庚壬乙丁辛癸﹐互起長生。如甲木生於亥﹐庫於未﹐乙木生於午﹐庫於戌之類。因以亥卯未寅午戌巳酉丑申子辰爲四局﹐反覆衍之﹐得四十八局。陽用左旋﹐陰從右轉﹐蓋本之說卦陽順陰逆之例﹐爲地學理气家之權輿。明人僞造之吳公《教子書》﹑劉秉忠《玉尺經》﹐蓋卽竊其緒餘﹐衍爲圖局。逮僧徹瑩作《直指元眞》﹐專以三元水口隨地可以定向﹐於是談地學者捨形法而言理气。剽竊傅會﹐俱以是編爲口實。然不以流派多岐﹐並咎其創法之始也。舊本有注﹐托名劉基。李國木復加潤色﹐蕪蔓殊甚。又妄據僞《玉尺經》竄攺原文﹐尢爲誕妄。今據舊本更正﹐並削去其注﹐以無滋淆惑焉。

靑囊奧語

坤壬乙﹐巨門從頭出﹐

艮丙心﹐位位是破星﹐

巽辰亥﹐盡是武曲位﹐

甲癸申﹐貪狼一路行﹐

左爲陽﹐子癸至亥仁﹐

右爲陰﹐午丁至巳丙﹐

雌與雄﹐交會合玄空﹐

雄與雌﹐玄空卦內推﹐

山與水﹐須要明此理﹐

水與山﹐禍福盡相關﹐

明玄空﹐只在五行中﹐

知此法﹐不須尋納甲。

顚顚倒﹐二十四山有珠寶﹔

順逆行﹐二十四山有火坑﹔

認金龍﹐一經一緯義不窮﹔

動不動﹐直待髙人施妙用﹔

第一義﹐要識龍身行與止﹔

第二言﹐來脈明堂不可偏﹔

第三法﹐傳送功曹不髙壓﹔

第四奇﹐明堂十字有玄微﹔

第五妙﹐前後靑龍兩相照﹔

第六祕﹐八國城門鎖正气﹔

第七奧﹐要向天心尋十道﹔

第八裁﹐屈曲流神認來去﹔

第九神﹐任他平地與靑雲﹔

第十眞﹐若有一缺非眞情。

明倒杖﹐卦坐陰陽何必想﹔

識掌模﹔太極分明必有圖﹔

知化气﹐生克制化須熟記﹔

說五星﹔方圓尖秀要分明﹔

曉髙低﹐星峯須辧得玄微﹔

鬼與曜﹔生死來去眞要妙﹔

向放水﹐生旺有吉休囚否。

二十四山分五行﹐知得榮枯死與生﹔

翻天倒地對不同﹐其中密祕在玄空﹔

認龍立穴要分明﹐在人仔細辧天心﹔

天心旣辧穴何難﹐但把向中放水看﹔

從外出入名爲進﹐家內財寶積如山﹔

從內生出名爲退﹐家內錢財皆盡費﹔

出入克入名爲旺﹐子孫髙官盡富貴﹔

脈息生旺要知因﹐龍歇脈寒災禍侵﹔

縱有他山來救助﹐空勞祿馬護龍行﹔

勸君再把星辰辧﹐吉凶禍福如神現﹔

識得此篇眞微妙﹐又見郭璞再出現。

