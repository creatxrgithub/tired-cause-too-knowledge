

欽定四庫全書

子部七

提要

人倫大統賦一卷

術數類五【命書相書之屬】臣等謹案人倫大統賦一卷金張行簡撰行簡字敬甫莒州日照人禮部侍郎暐之子大定十九年進士累官禮部尙書翰林學士承防太子太傅贈銀靑榮祿大夫諡文正事迹具金史本傳行簡世爲禮官於天文術數之學皆所究心史稱其文章十五卷禮例纂一百二十卷防同朝獻禘祫喪葬皆有記錄及淸臺皇華戒嚴爲善自公等記藏於家而獨不載是書之目黃虞稷千頃堂書目有人倫大統賦一冊亦不著撰人姓名惟永樂大典所錄皆題行簡所撰且有薛延年字壽之者爲之注序末稱皇慶二年皇慶乃元仁宗年號與金時代相接所言當必不誤蓋本傳偶然脫漏也其書専言相法詞義頗爲明簡延年序謂提綱挈領不三二千言囊括相術殆盡條目疏暢而有節良非虛譽惟意欲自神其術中間不無語渉虛誇此亦五行家附防之常不足爲病至延年之注𨿽推闡詳盡而於不待注而明者亦復槪行贅入冗蔓過甚轉不免失之淺陋耳原本卷帙無多而檢勘首尾完具當爲足本金源著述傳世者稀今特加釐訂著之於錄庶考術數者尙得以窺見崖略云乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

原序

夫閱人之道气色難辧骨法易明骨法者四體之幹有形象列部分一成而不可變欲識貴賤貧富賢愚壽夭章章可驗矣至於气色通於五臟之分心爲身之君志爲气之帥心志有動气必從气從則神知神知則色見如蜂排沬蠶吐絲隠現無常欲別旺相定休咎於气色則見矣非老於是者不能若精是術必究是書是書蔓延於世甚夥茍不抉擇而欲徧覽猶入海算沙成功幾日善乎金尙書張行簡人倫大統賦與芟諸家之冗繁撮百世之機要提綱挈領不三二千言囊括相術殆盡條目防暢而有節文辭華麗而中理其心亦勤矣是以初入其門者未免鉆仰之勞僕觸僭竊之非以尠聞管見附注音釋其下仍括諸家之善以解之目之曰音注集解庶使學者有所依借然而知靣之部分莫知適從亦徒勞耳靣圖世傳者多指龜爲鱉近獲郃陽簿李庭玊所圖靣部凡六其部分行運气色骨法紋痣至眞且悉其義愈明而意愈彰可爲發蹤指示之標的也故弁諸賦首庶學者披圖按賦相爲表裏決人防吉如示諸掌可謂胸中天眼不枯矣豈無補哉𨿽然獲兔魚必由筌蹄能樂【五教切】學必興其藝有心於是而欲齊唐舉之肩接許負之踵諒亦不能不自此始爾皇慶二年蒼龍癸丑端陽日秋潭薛【延年】壽之序

欽定四庫全書

人倫大統賦卷上

金張行簡撰

元薛延年注

貴【尊也有爵位也】賤【卑也無爵位也】定於骨法【凡人之稟气結胎賢愚貴賤修短吉防皆定於骨法也骨爲君肉爲臣骨肉欲其相輔爲貴骨露肉薄者主於下賤故貧賤冨貴以气稟所致則鬼神不能移聖賢莫能易也宋齊丘玉管照神云骨節象金石欲峻不欲橫欲圓不欲麤肥者不欲帶肉瘦者不欲露骨骨與肉相稱气與色相和者福相也骨寒而縮不夭則貧日角之左月角之右有骨起者名金城骨位至公卿印堂有骨上至天庭名天柱骨從天庭貫頂名伏犀骨皆至三公𨿽有其骨亦要形色相稱及諸位相配不然則𨿽福壽而不貴顴骨相連入耳名玉梁骨主壽考自臂至肘名龍骨象君欲長而大自肘至腕名虎骨象臣欲短而細大凡骨欲峻而舒圓而堅直而應節緊而不麤皆堅實之相也淸鑑云須知顴骨有四般入耳無過壽數寛揷向天倉須兩府入鬢監司兼守土造神錄云鼻聳顴丰正靣成言其顴丰者有正靣也通仙語云顴骨成峯玉枕髙必作廟堂賢輔弼成和子云祿骨𨿽起而不聳正靣𨿽開而無肉故爲碌碌仕宦或眉疏或眼秀气稍淸則爲士或皮麤骨重气濁則爲農或骨巧而肉薄則爲工或骨麤肉厚則爲商骨气渾厚精神閒暇者多歡樂骨秀肉薄精神露見者多憂惱靣黒身白一貴靣麤身細二貴腳短手長三貴身小聲大四貴龍來吞虎五貴面短眼長六貴不臭而香七貴肉角出頂八貴背如龜樣九貴獨坐如山十貴反此爲十賤夫賤骨頂骨尖山根斷梁節骨橫起凖頭尖無神無色無聲者極賤月波洞云玉枕兩耳上下爲百會耳前爲額耳後爲腦腦前爲星堂腦後爲玉枕其骨有二十一般皆公侯富貴之相也今具骨法圖其象於後○車軸枕靈臺祕語云主初因中榮老弱�仰月枕主性剛貴�覆月枕主性和柔謹愼少決斷�背月枕�方枕骨主少貴�一字枕主誠信貴性剛�十字枕主性多急有口無心貴而不定�回環枕又名車輻枕父祖子皆貴�左撒枕�右撒枕主壽得祖業少貴�三關枕主一門有數貴○雞子枕主性焦烈多自是�山字枕主誠信性剛又名橫山一字枕�連枕又名列環枕與玉堂相侵主貴壽性不常�品字枕主文秀才俊名髙自貴�懸鍼枕�垂鍼枕又有王枕主壽�酒樽枕主近貴有祿無官�丁字枕主性寛近貴�腰皷枕主小貴無定多成敗反覆�如珠枕主近貴而不實�上字枕志髙膽大成敗小貴經曰凡人有玉枕者皆貴相如僧道之人𨿽不貴有此玉枕者皆主壽命長逺凡人玉枕但稍有骨微起者皆主祿壽平仄無者祿壽難逢婦人有者皆主貴靈臺祕語云初限頭有貴骨一十三華蓋骨主淸骨敬神鬼奉僧道鳯池骨主文章性溫潤速峯骨主貴衡山骨主近貴淸閒多僧道僮僕立小名透頂骨主貴而不定左旋角骨主文中顯貴右旋角骨主武中成名兩百會骨主食四方逺聚之財兩虎耳骨主勇烈兩玉堂骨主壽不宜防額有三十二骨日角主近貴祖貴月角主近貴母祖貴伏犀主大貴父冢主山陵旺父祖有勢淸淩主名髙淸閒多近僧道方靣房心主好文章多顯耀內府主財祿貴顯兩闕門主決斷性剛烈兩九綰主拗彊窒迷兩邊地宜出入逺方兩山林主冢墓丘陵事中正主母妻枝葉祖貴玉嶺主剛正孤尅性決兩副眉主陰人財少淸貴名髙職小兩龍角主近貴仗貴人龍宮主貴子兩剛骨主剛親人不和不宜髙兩戰堂骨主貴有武功性勇司空宜平防露則防天中宜髙近貴祖旺不宜防天庭此部宜髙不宜防印堂生印綬妻子心性之宮不宜破防中限山根骨主婚姻財帛兩顴骨主職權命門骨在前髮後兩頰骨主邊逺立身性剛決兩肩骨主貲財出入壽骨主壽宜直不宜防露兩命門宜平濶明潤吉未限地閣主田宅兩肩骨主出入生財旺吉兩虎耳骨在兩耳下起則主勇有壽】憂喜見於形容【憂喜乃未來之事人莫能知憂喜未分則气色朝夕發於靣部其吉者著喜色凶者著凶气夫气色者靑憂疑赤口舌白哭泣黒死墓黃喜慶故吉凶表於形容夫气色之發微如蠶吐絲如蜂排沫非明眼妙視焉能盡之若夫所見之地其應之遲速者量在相凖頭直上及天庭數部之間乃相人中地閣之際與眼之上下眉之左右凡靣上有惡色如垢痕而生災气也如人中凖頭上天庭印堂之間則五日之間須見災也歌曰色靑屬木切湏知火紫兼紅赤莫疑金色白兮明有證土黃水黑自相宜春要靑兮夏要紅冬看白黑喜重重秋間白色乘時旺若不相刑見始終假如春有白色爲相刑之气黃爲返逆黒爲相生靑爲比和也夏有黑色爲相刑之气白爲返逆靑爲相生紅爲比和也秋有赤色爲相刑之气靑爲返逆黃爲相生白爲比和也冬有黃色爲相刑之气赤爲返逆白爲相生黒爲比和也龜鑑云夫憂喜怪異莫不見於气色色有大小應有賖促隨時變攺其不一潤澤或凶枯燥或吉隨節爲用與時消息气色之起發自五臟朝見於靣暮還於腑大者如髮小者如蠶絲其長者如飛毫其短者如防粟或細小者如微塵或出於毛孔或見乎脈理勢有盛衰形有休咎當以五行之气察之靑色主憂潤靑主重憂軟靑主憂末散靑主憂散鮮白主哭泣潤白主大喪浮白主輕喪散白主陳喪黒主兵死色濃主刑死色黯黑主重病死色散主病瘥赤主驚憂主有縣官口舌事潤澤主有牢獄厄細赤主口舌鞭笞枯燥赤主家私口舌事夫色之中赤色最爲難或心熱靣赤肉變而色揚嗔心卒暴或俄頃而歇忿深則經日不消與夫疾病官事診爲殊所以不可備論惟在意耳黃主喜慶潤光主大喜細小主內喜枯黃主喜解夫气暴見則主事速出久則應徐義曰出久謂漸漸從小而大也深則應重浮則事輕散則聞而不果所事不成夫黃气之初起如蠶吐絲欲盛之時如蠒未繰或如馬尾欲去之時如栁色之花摶聚斑駁之狀赤色初起如火始盛其盛之時炎炎如絳繒欲去之時如連珠累累然後去白色初起如白塵拂柱將盛之時如膩粉所餙或如白紙之色欲去之時如灰垢言淹爛而軟也黒色初起如烏鳥尾其盛之時如黒髮得膏欲去之時如垢沬靑色初起如銅靑其盛之時如艸木初生欲去之時如碧雲之靑言其霏霏然浮散也凡气𨿽微而鮮澤者則事之始也气盛則事旺气衰則事休防若煙曲減似云疊五色並以四時配判之凡春三月靑色旺赤色相白色死黃色囚黒色休夏三月赤色旺黃色相黒色死白色囚靑色休秋三月白色旺黒色相靑色囚赤色死黃色休冬三月黒色旺靑色相黃色死赤色囚白色休義曰黃色主土也旺在四季月又爲胎養之气是以黃色多爲喜慶也春气欲橫夏气欲起秋气欲下冬气欲藏此四气與時乖者皆凶猶如時脈也起者頭足動也橫者直也下者低也其色縱圓以气取之玉管照神論形五般帶殺火气貫睛眼帶殺脈縷如火色如昏醉神帶殺聲如破銅聲帶殺好行賊害性帶殺肢傷節破體帶殺見形帶殺上下渉惡深者主凶賊惡死渉惡淺者主屯滯論天羅滿靣黒色四起者爲死气天羅白者爲防哭天羅靑者憂滯天羅黃者爲疾病天羅如脂膏塗抹者爲酒食天羅如醉睡未醒者爲牢獄天羅眼流而急視者爲姦滛天羅色焦如火者爲破敗天羅語笑失節者爲鬼掩天羅辧五色所屬歌曰春靑只向三陽取夏赤須於卬內求秋白只看年壽上冬觀學館黒光浮占亨逹歌上陽紅紫陰位微黃凖頭明靜皆曰壽昌占疾訣凖頭防血肺病兩耳煙生腎病年上赤色心病眼裏色靑肝病占喜百一歌黃色气騰騰朝天祿位榮如雲生日角旬日拜公卿凖頭明黃動榮華是吉昌進財並進喜由防旺何方印上有微黃天中紫气光龍頭橫鳯尾髙甲占金章一防如絲髮微微在印堂離明兼有應名譽滿朝揚宅喜占墻壁身榮廕子孫書來尋驛馬邊地武功勲凖頭憂色動縈纒有訟文气靑尋口角卒病號亡魂眼尾靑連黒陰人爲量憂入斜須見鬼赤間定難畱靄靄靑漸起災來在夏秋忽然歸口角身患卒難休白气騰騰起中秋乃應時若纒眉額上長上見雙悲憂气聞還合悲時定冇災若還凝聚久猶可信徘徊】悔吝【悔恨也吝惜也吝良刃切】生於動作之始【悔吝者吉凶未見人情惟知喜利避害莫知緣害而見利易曰吉防悔吝生乎動者也玉管論其行坐食臥貴人之相行若浮雲坐如定石端厚謹言性情寛逸張景藏雲獨坐巍巍如定石官崇位顯子孫榮人倫羣鑑云背後接言身不轉龍奔虎驟自飄然魏祖聞司馬宣王有狼顧相欲驗之召使前行復令反顧靣正向後而身不動謂太子丕曰司馬懿非人臣也後成晉葉心鏡云虎驟龍驤位至公王鵝鴨之步家累金玉又云牛嚼羊吞祿自丰合口細嚼如牛之飼端詳遲細祿丰之象眉疏有彩目藏神虎踞龍蟠息不聞夫人之坐臥如虎之踞身不動而息不聞此貴壽之相賤鄙之相飲食淋瀝起坐多欹睡中多語身如仰屍气麤頻轉未嘗安席言未及出延已先墜掉頭搖臂嗟嘆頻作蜂腰速步气短聲幹故白雲子云蜂腰速步肩寒如風雨投林之鶴又云聲幹無財聲輕無權聲焦細寒衣薄食卽凖頭汗出行步腳根不至地行如馬驟頭先去者皆非善相也鼻長慳吝胸濶貪婪膝搖身動者薄劣之人也其貌不防其體不謹巧笑倩兮美目盻兮不在於行可謂諂媚歌曰引臂如蛇行低頭作女聲不惟多詐僞仍乃無人情胸中不正觀其眸子形外漏邪心內隠不正之人也臥欲安靜恬然不動者福壽反此者不今飲食失節性暴不和飲食詳緩者福壽也歌曰不言不語心機重發語無私正直人最怕哭來嗔怒責口唇尖薄是非眞】成敗在乎決斷之中【成敗者得失之本也人之所謀當剛斷而不可狐疑古人云當斷不斷反招乎亂故舉動所謀能決則必成稍疑則事亂唐舉相蔡澤之惑鄭人視孔子不明蓋二人法術淺薄故曰閱人先欲看三停次察陰陽气與神萬象依稀求髣髴五行相化忌相刑耳聽目視心須察色辧休囚淺與深部位虧盈須審實吉凶貴賤自然明上相聽聲中相辧色下相看骨法臨時詳細斷之百無一失矣】气淸體羸【力爲切瘦也】𨿽才髙而不久【气淸體羸者謂之形神不足常以不病似病𨿽有文學髙才終無逺壽玉管照神云石蘊玉而山輝水懷珠而川媚此至精之寶見乎色而發乎气也夫形者質也气以充乎質形因气而宏神由質而安神安則气靜得失不足以暴其气喜怒不足以驚其神則於徳爲有容於量爲有度乃厚重有福之人形猶材有杞梓楩楠荊棘之異神猶工以治材爲器聽其聲然後知器之美惡气猶馬馳之以適善惡之境君子則善養其材善使其工善治其气善禦其馬小人反此气寛可以容物和可以養物剛可以制物淸可以理物正可以肅物不寛則隘不和則戻不剛則懦不淸則濁不正則偏視气之淺深察色之靜躁則君子小人之辧矣气長而舒和不暴者爲福壽之人急促不均暴然見乎色者爲細賤之人也羣品廣鑑云欲識人生速死期山堂淸气號魂離識人論云黒气四起曰死气天羅管輅曰魂不守宅血不華色精爽煙浮容若槁木此云鬼幽白樂經曰形愛魁魁體怕肥魁主身榮肥死期又曰肉緩筋寛色又嫩三十六前是去程少肥气短色光四十之人大可驚神解云不醉看如醉非愁卻似愁休驚神不定榮華半塗休陳圖南云眉長交印堂中年必主亡不過四十歲尅子害妻房眉交印破一曰無祿二曰無壽又曰气色單寒祿壽皆難陳訓曰驛馬傾斜邊地削壽算休言有逺期洞源經曰夫气有二焉有內气有外气散如煙霧聚如毛髮見於皮膚之上有靑紅黃白黒五色外气也大人之气出於丹田其息深深所養者逺所發者厚小人之气出於肝膈如猴呼防嘯其來疾其應淺不惟淺薄亦不壽也顏子貌美聲弱玉梁壽骨短薄五臟所虛不能壽也】神彊骨壯保遐【音霞逺也】算【壽數也】以無窮【人之壽夭皆在神气骨法所主也若神彊骨壯必享逺年之壽故曰無窮肘後云骨肉相滋不相反精神湛粹壽康寧神解云虛化神神化气神爲骨之苗裔骨爲人之根株將全其形先須理神精實气固固則神安血枯气散則神亡神亡則形容枯槁筋骨離散此不壽之相也三輔新書曰神無遷攺气有旺衰方其混沌之初亙乎大气之始神定則气有所主气交則化而成形注曰神有所止神有所冥寤則神遊於目寐則神捨於心變而有生神未嘗生變而爲死神未嘗死故古之有道之士不役人事不染塵垢悟神微妙與太虛同體與造化同用學至於此可爲大聖次爲大賢嗚呼神之在人周徧同靈藏於心腹見於眉目以古爲上以淸次之秀又次之藏又次之媚又次之蓋凝然不動而有威曰古澄然瑩徹而正視曰淸迥然灑落愛之無厭曰秀廓然沈淨視之而變曰藏煥然光潔視之不散曰媚然則獨媚𨿽貴必諂佞阿諛易進易退不足尙矣其餘流散昏濁眇目斜視羊睛四白白赤貫瞳似醉似癡如困如病者皆貧下凶惡禍亂官災俱無所可若夫神者辧見於色著見於目人之美惡皆在於目故孟子觀人察其眸子眊了其胸中之邪正辧焉王公大人鑑而用之焉可廢哉管輅曰精神怯弱如醉如驚壽至四十事無一成白閣道者曰神者百關之秀裔也如陽气舒而山川秀發日月出而天地淸明謝靈運云骨淸神粹聲調逺必作朝廷輔弼臣目光彩射外骨大肉少外有聲音人中明長鼻凖端厚法令深長松形鶴體五十之後壽相也歌曰昔聞何人年過百耳內毛生眉半白頂上雙條成一條此是人間壽星魄甘吉雲頭皮寛厚少疾多壽故有壽者背防如龜聲圓骨淸人中髭滿手如綿囊鶴形龜息溝洫深長茸毫盈耳九州相當裴行儉謂魚尾笏紋朝兩耳善歸七十未爲稀心鏡云自蘭臺二部有紋委曲下過地閣曰壽帶主壽白閣道者曰陽忌輕陰忌狂有紋交加性不常當中更少神和气𨿽有官資不久長陳希夷所謂陽形陽盡人須死陰體陰虛壽亦虧陰體淸明陽重實陰陽不返始延期識人論曰伏犀骨在印堂司空之間起如覆隠指是也自天中直起聳接入泥丸曰天梁骨靈嶽經云伏犀直接天梁去直入泥丸壽考人若得文星相佑助中年祿位至臺臣靈祕論曰齒齊端正排珂宻三甲三壬總壽鄕皆壽之相也洞中記云蠶生頦一作眼】顏如冠玉【冠去聲冠玉者美玉也人顏色不以靑黒爲賤不以紅白爲貴須要似美玉之溫潤靣部瑩然溫潤若美玉無瑕乃貴然不欲嫩陳希夷云色如春華易盛易衰惟一時而可觀不久必反鬼穀子云色嫩气嫩邪人也縱有成立亦不久長矣又云耳白過靣聲聞天下貴而有科甲之命如靣若脂膏塗抹者沐浴天羅主滯陳平顏如冠玉美色綘灌曰平美丈夫如冠玉後爲丞相靣貌太嫩者主凶惡整整之容又怕气色嫩極嫩者夭】聲若撞鐘【撞擊也音幢鐘聲有餘韻良久不絕凡人之聲出發於元气貴乎深逺出於丹田之中若淺短蹇澁破散皆不壽下賤之相也玉管照神云人之有聲猶鐘鼓之響器大則宏器小則短神淸則和而聲溫潤而圓陽也神濁而气促則聲焦急而輕嘶也故貴人之聲出於丹田之中與心气相通渾然而外達小人之聲發於舌端促急而不逺男冇女聲者孤窮女有男聲者妨害然則身小音大者吉身大音小者防或幹濕不齊者謂之羅网聲或小大不均者謂之雌雄聲或先遲而後急或先急而後遲或聲未止而气先絕或聲未舉而色先變皆賤者之象也夫人稟五行之形則其聲亦有五行之相土音沈厚復注沈則不賤厚則不薄渾然而發於喉咽之間木音髙暢復注嘹揚髙暢激越而和火音焦烈復注發之火猛如火之烈其或燥戾淺暴者謂之獨火聲亦非善之表也金音和潤復注和則不戾潤則不枯而堅者也擊之如銅如笙篁奏曲若玉磬流音也水音淸圓復注故歌曰木聲髙暢火聲焦和潤金音性勿嬌土語恰如深甕裏水聲圓急自然飄又曰貴人音韻出丹田气實雄寛響又堅貧薄不離唇舌上一生奔走豈堪言又通仙經云身小聲大隔江聞千里看看騰羽翼是也龜鑑云夫聲之善逺而不散近而不已淺而能壯深而能藏大而不濁小而能彰細而不亂幽而能明餘響激徹似若笙篁宛轉流韻能明能長聲出處欲得深而發欲得徹而圓此爲好聲聲好者並保祿位其聲惡者麤濁飛散細澁聊亂一聲則盡去則不逺嘖嘖若狐鳴撥亂是聲淺亂澁細沈濁痿獘舌短唇彊蹇急無響淺而亂者此爲惡聲議曰聲出於五臟總眾靈而成響內以傳意外以接物開之爲神不可不善不善聲者亦爲惡性人也必有厄難名刑獄厄有官多失男則不能保其家女則不能保其房奴婢不能保其衣食不善不惡無禍無福也且人之聲也又應五行配以宮商推之以陰陽占察萬象以定吉凶得此術者而能識往知來矣夫宮聲之善者能嚨嚨以和平其不善者濁紛紛而痿獘商聲之善者韻鎗鎗以欵鳴其不善者碎潄潄而無緒角聲之善者韻噋噋而調直其不善者動紮紮而寥落徵聲之善者逸遙遙而流烈其不善者紆拂拂而散慢羽聲之善者響喓喓而逺徹其不善者淺屑屑而稍折夫宮聲重大沈壅商聲堅勁廣博角聲圓長通徹徵聲抑揚流利羽聲奄藹低曵先曉此意然後可以求聲之善惡也又宮商之聲平徵聲上羽聲去角聲入問曰平聲何以辧乎宮商議曰收之入口謂之宮推之出口謂之商以此爲異夫白色者商人金黃色者宮人土靑色者角人木赤色者徵人火黑色者羽人水夫宮人商聲之善者多子孫後代貴昌金爲土子若商聲之不善者子不孝獷惡之子或常痼疾或不宜子孫得角聲之善者主職位髙遷木爲土鬼得角聲之不善者有牢獄厄得徵聲之善者木宜子孫保父母存火爲母父尅金也得徵聲之不善者少喪父母爲母所酷也得羽聲之善者得賢良之妻奴婢大富水爲土財也得羽聲之不善者得不善之妻也亦不宜財帛田宅或早喪其妻自得其聲之善者大富貴長命安樂自得其聲之惡者其行惡人也或攣跛贏殘常抱疾患略舉一端以例推之盡可知也夫人鴿聲者慈鵲聲者巧多智符書梟聲者慘毒不孝驢聲者淫水牛聲者小心駝聲者髙心富貴象聲者長命貴羊聲者貧賤豺聲者忍人豬聲者貧亦淫馬聲者猛烈貴議曰夫隔壁聽聲如覩其貎則可辧吉凶知其性靈者焉此乃測察之纎徽占卜之幽隱也若能沈心潛慮始可超此途中情意飛揚物務不淨者學難成也夫聲有長有短有低有昻有飛有沈有深有淺有麤有細有有慢有散有破冇曲有直有怡恱慘淒有圓實洪滿有虛怯摧折凡此數聲者以定吉凶低沈麤屬宮慢破淺屬商直昻屬角飛揚散屬徵短曲屬羽此以伐人之色聲怡懌者樂聲慘淒者悲聲圓實洪滿者旺相聲虛怯摧折者廢囚死病聲求之萬象亦可知也察此聲訖卽以善惡量之假令宮人得商聲之善者加之以樂聲卽知有貴子商聲縱不善亦爲多子孫宮人得角之不善加之以悲聲卽知黜官職矣宮人得羽聲加之以囚聲卽知其人妻死奴婢六畜死看聲劇易以名之劇則妻死易則奴婢死或妻病若聞悲者卽與妻別離假令角人得角聲加之旺相之音卽知其人長命富貴無病且與遷官得旺相也且相類旣多不可備舉略此紀綱以意取之】四瀆【音獨溝也爾雅水注澮曰瀆又四瀆江淮河濟也】須宜深且闊【四瀆者耳爲江口爲河眼爲淮鼻爲濟四瀆須宜深闊崖岸有川流之形不欲汗漫破缺在天地者江淮河濟在人者眼鼻口耳耳竅大者聰明壽考眼大主才智經營睛光者主權職短小者不令鼻竅大者仙庫俗庫明主財帛秀主權職小者不令唇厚紅潤者主財祿口能容拳者主將相小者不令】五嶽【嶽山髙而尊者五嶽說文云東防南衡西華北恆中嵩也】必要穹【音芎髙也】與隆【力中反丰大也五嶽者額爲南嶽衡山鼻爲中嶽嵩山頦爲北嶽恆山左顴爲東嶽防山右顴爲西嶽華山五嶽俱要丰隆有峻極之勢骨揷天倉起者監司守土命也鼻丰隆聳直凖頭不要缺陷反者不令萬金祕語雲南嶽如滿月防如雞卵華如方銀嵩髙發恆如倒提五嶽全者及其餘皆好無尅陷者食祿主貴】五官【荀子注司主也又識也】欲其明而正【五官者一口二鼻三耳四目五人中欲其明而端正不宜孤露偏斜眼爲監察官耳爲審聽官鼻爲嗅臭官口爲出納官人中爲保壽官眼有光威力主權職鼻梁貴重丰隆貫額主權職口有稜角上唇如角弓下唇如仰月主權職人中明主權職耳有輪廓垂城通亦主壽考】六府【周禮治官府主百官所居曰府又曰藏史掌書也一曰聚也】欲其實而充【充滿也六府者兩輔骨兩顴骨兩頥骨欲其充實相輔不欲枝離孤露靈臺祕訣云上二府自輔角至天倉中二府自命門至虎耳下二府自肩骨至地閣六府充直無缺陷盤防者主財旺天倉峻起多財祿地閣方停萬頃田缺者不令】一官成十年貴顯【此五官中但一官成就則享祿十年】一府就十載富丰【大也茂也此六府中若一府就則十載丰足左耳尖起至垂細排八年右耳垂至尖七年計一十五年運反輪險小鄙薄者不令天倉接額至天中十年運天倉滿者骨法吉反此者不令眉疏目秀主十年吉左尾頭至尾二年右尾頭至尾二年左眼大眥至神水小眥三年運右眼大眥至神水及小眥三年運共十年運山根至凖頭梁節貴凖丰厚主十五年吉運已上二十五年反此者不令人中海宂承漿地閣頷滿人中明海宂正承漿寛地閣濶主二十五年吉反此者不令眉毛老絳耳毫眉毛主五年耳毫主十年老條主十年至百歳若無者不令】房齡【字喬齊州臨淄人事唐髙祖太宗官至中書令齡音零】龍目鳳睛三臺【星名共六星兩兩而居晉天文志曰一曰天柱三公之位也在人曰三公在天曰三臺主開徳宣符也】位列【唐房齡龍目鳯睛則三臺顯貴察相雲龍目鳯睛位及公卿齡龍腦鳯睛有玉枕骨丰滿秀實腦後玉枕骨雙雙必見榮近下大人貴近上小人亨鳯睛者前眥圓後眥長若在黑白分明上有秀紋目若刀裁文章自來】班仲升【名超扶風平陵人事漢明帝章帝和帝官至定逺侯封邑千戶】鷰頷【頷也口上曰臄口下曰頷】虎頸【說文頭莖也頸經郢切】萬里侯【爾雅曰公侯君也又五爵之次曰侯】封【漢班超燕頷虎頸許負相曰虎頸燕頷飛而食肉當封萬里之侯其後果封漢定逺侯鎭撫萬里之侯漢將班超頷平環滿地閣濶頂方隆光瑩虎頭燕頷之形飛而食肉祿發晚年頷滿頥丰末年之兆故相者曰當封侯萬里】英眸兮掣電【音殿說文陰陽激耀也英眸者瞻視儼然目若掣電眼如鷹視富有餘謂神彩射外也】豪气兮吐虹【音紅防蝀也程氏曰蝃蝀气之交映而光朝西暮東豪傑者言辭磊落志气崢嶸若吐虹蜺內如淵水之珠如玉隠石如金在礦發乎在外】若賦性麤惡禍必及【性別本作形凡人賦性凶惡禍必及身終當暴死天賦人形體麤惡眼無頭尾眉無逺近如蛇防之形狀豺狼之聲神驚性暴骨傷節破白輝入眼赤縷貫睛偸視浪語已上皆爲凶惡夭死之命淺者迍否】如修徳惕【音逖恐懼也】厲【危也】祿永終【若人常能修身愼行則祿位永保其終術曰勸人爲善天祿歸於髙徳不可賜於凶人故祿位永逺終身】上長下短兮萬里之雲霄騰翼【別本之字在騰字上凡人之身若腰長腳短如鵾鵬飛騰霄漢摩空萬里之間往還無所滯也胸中藏萬事爲神宮之庭深廣神安而气則和】下長上短兮一生之蹤迹飄蓬【說文篙菣也陸佃云艸之不理者葉散生遇風輙防而旋別本之字在飄字上人若腳長腰短則一生蹤迹飄零流落老於他邑胸短而薄偏而窄貧賤凸者夭坑者窮毒白猿經云下停短上停長學堂成就近君王通仙經云上長下短公侯相當日孫權霸一方反此者賤】惟人稟陰陽之和肖【音笑似也】天地之狀【形也受命曰稟筆錦文蓋天下萬有之物皆負陰抱陽而長惟人爲最靈獨稟陰陽正气而生誠與天地之形參矣玉管照神局曰夫人稟陰陽之气肖天地之形受五行之質爲萬物之靈者也故頭圓象天足方象地眼目象日月聲音象雷霆血气象江河骨節象金石鼻額象山嶽毛髮象艸木天欲髙逺地欲方厚日月欲光明雷霆欲震響江河欲潤金石欲堅山嶽欲峻艸木欲秀此其大槪也】足方兮象地於下【足軟而厚者乃富貴之相】頭圓兮似天爲上【天尊地卑乾坤定矣故足方象地頭圓象天天欲張地欲方天不張不能列萬象地不方不能載萬物頭圓足方者富貴也頭小足薄者貧賤也鑑雲頭髙深足厚者富貴人也義曰髙謂頂也深謂發下生近耳也唐生曰處身之上形體之標上無潤於空物不能爲之累矣無累於物而下防於身不自運力此謂髙貴之理自在之情也況乎居七竅之上聽統攝之情故知頭有相者性自在而好淩人頭形卑獘者性隨宜而細碎人也許負曰牛頭四方富貴吉昌虎頭髙峙富貴無比犬頭尖圓泣涕漣漣多折傷之厄鹿頭者則長志气雄彊唐生曰兔頭蔑頡志气頑劣獺頭橫濶心意豁達象頭長廣福祿厚享犀頭崒嵂富貴鬱鬱朱建曰駞頭蒙洪福祿所鐘龜頭郁縮惟丰酒肉蛇頭平薄財物寥落狐頭尖銳家厄無計又曰頭骨厚者貴而長命頭骨厚而樂頭皮白色下賤靑色聰明孝順有官祿長命黃色貧賤赤色者兵死肉薄者貧頭小音銳瞳子白黒分明見事疾其鋒不可當昔白起有此相果封爲萬里侯也】音聲比雷霆【音廷疾雷也說文雷餘聲也】之逺震【動也起也震音振夫雷霆者天垂洪象驅駕雲雨使萬物各遂其生音聲者人之號令可以及人故曰如雷霆之震靈臺祕訣云夫聲音者修五行之造化導六腑之苗因意與气防心欲言聲必隨之故貴人聲出於丹田有聲有韻有音優防淳和不緩不急淸淸泠泠發言可畏甕鐘圓潤響亮此富貴之相也故曰聲無宮則輕無商則幹無角則濁無徵則緩無羽則低聲輕無財聲濁無文聲緩無權聲低無學有聲無韻仕難進聲絕而音未絕謂之弱主多名失實易盈易散聲與气相爭出謂之躁噎主性急則祿不定气未發而色先變主不藏事難掌重權聲未鳴而气先出謂之汰溢主壽不足聲渾气淸者貴婦人聲淸气和者貴聲在喉而深響者貴初響後破先富後貴無朋友獨彊初低後髙不得祖力中年發旺前後均響者良聲欲輕淸響利潤緩則貴气調而緩旺夫先髙後低者妨前夫淫先低後髙破祖子貴重濁逺振者𨿽富妨夫木音聲髙而喨逺圓實均停水音連延低緩輕利而接續火音焦烈圓直急躁土音重濁逺震如甕中之語語笑靣赤不藏事迹語笑靣黒必多祕宻語笑無媚壽短語笑如哭孤獨語笑淡薄無情心惡多病不樂語言急緩不等失信無憑男雌聲妨婦女雄聲妨夫气充唇則薄充舌多訥充齒多剛充牙多毒充上防多彊】眼目如日月之相望【天之日月能照萬物人之眼目能知萬情故眼目猶天之日月也王管照神曰眼者人身之日月也左眼爲日父象也右眼爲月母象也寐則神處於心寤則神依於眼是眼爲神遊息之宮也覩其眼之善惡可以見其人之淸濁也眼長深光者大貴黒如漆者聰慧文筆含藏不露焯然精光者富貴細而深長者壽考浮而露睛夭折大而凸圓而怒者促齡凶暴流視者淫盜眊而偏視者爲不正之人羊視愚狠赤縷貫睛者惡死蛇眼者陰毒神定不怯其神壯側眼斜視者毒害惡死短小者愚賤重者性凶急轉者小人之相眼下有臥蠶者主貴後世出貴子女人黑白分明貞潔眼下赤色必憂產危偸視者姦穢神定而不流者福壽大抵睛不欲怒縷不欲赤白不欲多黒不欲少勢不欲堅視不欲偏神不欲困不欲有光不欲流其或圓小短而深不令之質也兩眼之間山根之際名子孫之宮欲得分明丰滿或有缺防黒子者主不利妻子並外族袁天剛相眼有五法一曰醉眼神昏如醉因酒失財二曰睡眼神昏如睡多主貧賤三曰驚眼主夭折四曰病眼神困如病主病疾五曰淫眼神流如淫主姦盜詩曰眼如日月要分明鳳目龍睛切要淸最怕黃睛兼脈赤一生凶害活無成月波洞中云鷹視彩多者主貴虎豹黒睛若帶黃𨿽貴不善終眼神三兩防皆爲貴白多黒少亦爲徙誅之軰上顧者神騫於上乃爲自縊或髙處因墜馬而亡也下顧者多投井落坑江河車馬而亡也三角者皆犯徒刑之相也鑑曰凡人瞀睮上音茂下音兪防者嫉妬人也盱睢丁結切火彼切者惡性人也防呼間切矘他郎切晃者憨人也防丁念切防罄謙切眠時斤切者淫亂人也睢盱睒音閃爍者邪人也彌詞�人言也矒防者姦詐人也應徵拗�故巧切者崛彊人也羊目烏江切瞳者毒害人也睛色雜而光浮淺者心不定無信人也睛色光彩溢出者聰明人也睛色紫黒而光彩端諦者好隱遁人也睛色黃瞻視端直者慕道術人也睛多光而不溢散淸澈而瞻視端直者直性人也眼急眨則夾反者若不嫉妬卽虛妄人也不露目睛者此爲智慧明了人也眼光不出臉者藏情人也加以竊視必作偸盜義曰難目捲頭不淫則偸羊目直視能殺妻子亦兵死豬目應懲刑禍相仍亦非貴相鷹視狼顧常懷嫉妬昔司馬仲達並有此相牛顧虎視富貴無已牛顧者視逺而意近虎視者視近而意逺俱爲二品狼顧蜂目常懷陰毒狼顧者所謂返廻顧靣當背身不轉也螻蛄者心難得知魚目多厄猴目窮寒眼睛近上者志意下劣防睛近下者志意髙上眼防睛近裏者自收斂之人也防睛近外者傲慢憨人也目有大小有異母兄弟目下有壅肉名曰臥蠶視子如金金猶難得也有此相者子多繼嗣目大且明道流行目動開閉至老乞索眼尾上臨覆下者似笑者多詐兩目昏黃者弱死目下赤厲惡人目下黃白直視兵死目中多白光睛又白多邪淫目中有赤理貫瞳子者兵死目深有靑光者貴人目偏視兵死目居首中小貴義曰兵死謂刑戮笞杖刀刃損傷之類卽是兵死目中有守睛者壽】鼻額若山嶽之聳【音竦髙也凡鼻額必宜如山獄之聳直髙隆可爲入格之相月波洞中記鼻者爲中嶽丰隆而起者山根不斷凖圓仙庫俗庫又爲庭尉蘭臺是年壽二部丰滿與顴相接丰隆而起直而平隴有骨法者上相也竅不圓空髙而起如劍刀者顴勢不接乃孤危無兄弟凶相也梁柱正直相應爲人忠孝如曲斜不相應者淫邪之徵玉管照神曰鼻肺之靈苗肺虛則鼻通肺實則鼻塞見肺之虛實也年上壽上二部皆在於鼻主壽之長短也光澤丰起者不貴則富壽黯黑及薄者不貧則夭隆起有梁者壽相也堅而有骨者壽相弱而小者夭賤凖頭丰大與人無害凖頭尖細好爲巧計孔仰而露夭折苦寒鼻如鷹觜喫人心髓凖頭無肉貪婪不足小而縱理養他姓子有橫理者迍邅裴行儉云凖頭赤色汗流濕碌碌無成到白頭又食卽凖生汗非庸卽苦三材歌曰鼻象中嶽一靣之表欲髙而隆不要尖小光潤者吉昏黯者貧天斜曲不直者官災纒繞管輅曰額濶頂平得祖力頭圓項短足財丰羅隠雲頭尖頂削不得父母力邊地陷不宜出外山林破一世無閒冢基削丘陵不備闕門陷無決少斷龍角無威減貴牢獄破運臨憂獄玉嶺陷親人無力玉嶺露親友不睦主剛性奏書一部又名朱雀不陷露白主文章得力此其大槪耳】血脈如江河之漾【余亮切蕩漾浮防貌又水搖動貌人周身血脈晝夜循環無窮故如江河之漾江河欲泛瀾】毛髮兮艸木其秀【毛髮如山川艸木發生圖南曰陽气舒而山川秀日月出而天地明月波洞中記髮者疏而秀黑潤靑長髻小此爲上相蠅頭三稍黃濃者此五逆之人玉管照神雲頭小發長散走他鄕髮黃而焦不貧則夭鬢髮如拳剛愎之性或赤或白至甚貧薄成和子云鼻毛反露人貧賤鬈髮寅垂壽不長纎長髻小三公相麤澁三稍忤逆兒龜鑑云夫發細長宻富貴麤索者妨父母也貧賤之相兼妨妻並妨父母蓬頭貧亦妨妻年未三十而白者短命而樂潤澤者壽而貴繁多妨妻亦性獰鈍貧賤許負曰不多髮宰相大肚侍官髮例繁體馬多駿尾此之謂也鬢髮寥亂生而無信人也額上髮左偏垂下先妨父右偏垂下先妨母額前髮不整齊亦主妨害貧賤相髮爲山林若不臨大澤則學道不成義曰髮部不齊爲不臨大澤算髮者短命髮澤如絲一代饒資髮麤索索早孤不樂髮黒而澤多逹多能髮中赤理者多兵死髮須磔磔若寒毛貧賤妨父母及妻鬢欲疏而麤欲細而宻鬢髮壯蝟毛者爲子不孝爲臣不忠】骨節兮金石之壯【彊盛也骨節宜若金石之堅固堅固如金石也羣品廣鑑云肉滑仍光膩筋藏骨更淸不惟家道防名譽達天庭歌曰貴人骨節細圓長骨上無筋滑又彊君若與臣相應付不愁無位食天倉】欲察人倫先從額相【去聲人稟三才額爲天頦爲地鼻爲人天圓則可貴當先視額額主君位故爲天也龜鑑云額如覆肝者富貴如枯髏形富貴二千石仰月文二千石牛角文將軍左日右月文富貴一品爲人方直多妻之相從天中直下竪有一理至印堂名懸犀理封侯龍犀理封侯額中兩脈直竪三寸以上者二千石額上三橫文者早妨父義曰幹者天也坤者地也居天中故知早喪父額中亂文貧苦至老有一曲文逹者爲蛇理客死道路懸薄文餓死天中一文自鼻腦後玉枕應者封侯天中橫四理文方伯二千石額中連天中下及司空有理及肉如環者名天城周匝無缺有缺若門者三公門僻者方伯有二門猶爲小郡太守額兩邊有直上髮際者名銜璧二千石太守之相額中有田申字成者富貴輔角骨起長者三品常在聖人左右亦得人提擕女人爲妃後天申縮如刀環者封侯天中端正者貴而壽若髮下垂不見父母死狹小少子義曰促靣狹額至老貧厄額大靣方富貴無殃頭額廣方富貴吉昌天開早起少小位昌額角髙聳職位復重天中滿洪仕宦有功靈臺祕訣云夫額者一體之府一身之天諸陽之首形骸之先五嶽曰衡山五方曰南方三才曰天又額作一身之主爲百部之元上下有五部曰天中天庭司空中正印堂各掌貴賤吉防形如熨斗狀有覆肝寛濶平正有貴骨頂平無破陷瘢痕文靨者其形如熨斗兩眉之上約一寸有骨曰天角主名位品祿眉上接連不斷者謂之交眉主仗貴人榮顯左偏妨父右偏母喪鬢髮生前防年疾苦尖短無官破露憂獄狹窄不孤而卽貧廣濶不官而有勢髮際烏潤厚而侵前有才而淸閒近貴而不富月波洞中記凡欲相人先視其頭頭者五臟之主百骸之宗四維八方並須停正左耳爲東方右耳爲西方鼻爲南方玉枕爲北方左頰爲東南角右頰爲西南角方維旣正乃視其骨骨法有九爲貴相頭無異骨終難入貴所謂九骨者一曰顴骨二曰驛馬骨三曰將軍骨四曰日角骨五曰月角骨六曰龍宮骨七曰伏犀骨八曰巨鰲骨九曰龍角骨東西嶽髙成爲顴骨勢入天倉爲驛馬骨耳角爲將軍骨左眉上隠起者爲日角右眉上隠起者爲月角骨繞眼圓起者爲龍宮骨鼻上一骨起至腦者伏犀骨耳兩畔溝外繞腦骨髙者名巨鰲骨兩眉毛入邊地稍髙似角者名龍角骨亦名輔骨者已上九骨皆三品之相白雲子云額尖如削乳頭小男爲奴僕女風塵時後歌云邊地欹危無一指此生無福得榮華宋齊丘曰額之印堂上至天庭有骨隠然而見者少達而榮邊地山林皆欲丰滿坑陷則貧賤郭林宗觀人有四學堂一曰官學堂謂眼爲官學堂長而淸爲官貴二曰祿學堂額爲祿學堂額廣濶而丰者富貴三曰內學堂當門二齒周正而宻者主忠信疏缺而小者主誑妄四曰文學堂右耳門之前丰滿明潤文章聲譽昏塵者下愚三輔新書曰額上昏昏年災上迍太陰靑黑眼以之側君子破財小人杖責博士之陽宜紫宜黃靑婦之孕黒亦災殃眼赤鼻赤謀事難諧須防鞍馬手足之災力士要起兩顴靑黑男憂官災女憂產厄口邊黒气如煙如霧五官絕命多有災殃太歲臨門中正昏昏官守有分目下爭論眼下喪門白如粉痕不惟哭泣亦主邅迍印堂紅黃一年吉祥若非攺革朝見君王左右驛馬紫貫天倉遷升之喜除拜廟堂黃幡豹尾鼻主兩邊色常淸淨無禍安身災禍不一靑黑貫之安分順時吉無不利】偏【側也】狹【胡夾反隘也】兮賤夭【於兆反短折也】足惡【額骨偏斜窄狹侵天部當夭貧賤亦爲足惡之人日月骨缺陷者偏橫狹者命夭賤薄促行凶惡】聳闊兮富貴可尙【額若髙聳廣濶則富貴俱全】若見伏犀【音西徼外獸角也】之骨定作元臣【元大也大臣也伏犀骨自印堂至天中隱隱骨起直入髮際光澤無破必任公卿之位伏犀者爲兩眉夾玉柱天庭至髮際貫腦如釵股起天綱曰見竇甄君伏犀貫玉枕輔角全起十年官名顯立功在梁益閒後甄君爲益州行臺僕射】如有額道之紋左偏父喪【日月角爲父母宮左爲日角右爲月角左爲父位右爲母位右偏主妨母左偏主妨父左乃陽右乃陰缺陷天庭如削防年父母須妨】山林丰廣多逸豫【山林在天倉若此部丰廣主半生多恱逸寛厚謂兩倉滿驛馬髙輕優之職】邊地缺陷足淒愴【音創悲痛也邊地在驛馬上邊地驛馬爲遷移宮若有缺陷則破散成敗可悲也鬢腳生前敗在幼年天倉缺主尅妻晚立甇獨】覆如肝而立如壁壽福寔【時力反實也】繁【額若覆肝而平或如立壁而直則壽考福厚實多也額髙圓無日月骨起主道髙明】聳若角而圓若環食祿無量【凡人之額其聳若角其圓若環主食天祿以終天壽邊地骨起龍虎骨髙故多財祿】塵而身無所資【貨也額若無潤澤之色如塵垢覆無甔石之儲甔音擔小也儲蓄也鬼眼相曰少資之人塵土靣色不潤澤膚幹祿不饒也】玉潤而名髙先唱【額如美玉之溫潤主聲聞去聲淸髙而先顯早第玉白名譽四方】丰【大也】隆【髙也】明者生必早達【額丰隆光潤色明而無破則早歲登科謂五部骨起龍虎伏犀日月旺於初主】卑薄暗者死無所葬【額小而窄狹其色昏暗或諸部又無所輔則死無衣衾棺槨無天倉無額爲奴僕之相無父母之力】福堂之上气黯【乙減反深黒也】慘【七減反戚也】防歲多迍【陟倫反福堂部在眉上气若黯慘不明如塵垢者主防年迍滯福堂印堂也其上色澤不明初限滯也】驛馬之前色黃光壯年受貺【音況賜也驛馬在邊地下眉尾後有紅黃色者壯歲受君賜天倉滿後是驛馬肥一十六得運】色貴恱【光潤也】澤紋宜舒暢【額色貴恱澤不宜气雜若有紋理可尙者宜乎舒徐敷暢玉白黃色紋少仰月貴相】貧薄孤獨曲水漫浪【貧賤輕薄孤獨之人亂紋薄額縱橫相交謂之曲水漫浪橫文多愁紋貫仰月爲人平昔多憂主貧賤孤獨】居侯【五爵之次曰侯孔氏曰侯候也斥候而服事】伯【長也周禮九命作伯諸侯之長也又第三等爵也】者偃月之勢【位居侯伯額如偃月勢謂額有雙峯上如偃月主公侯伯子男】處師【範也楊子曰教人以道之稱】傅【相也傅之徳義也】者懸犀之象【師乃三公位也言處三公者額有懸犀其懸犀骨在福堂上髙隆若角直接山林謂太師太傅太保懸鍼垂下過山根細如釵股】鼎足三峙【音痔峻峙也山屹立也】列三公【太師太傅太保也又大司馬大司徒大司空也東漢太尉司徒司空也】以何疑【鼎峙三足者額有伏犀日月角俱起若鼎之三足定列三公漢李固貌相有奇表頂角匿犀足履龜文後爲太尉桓溫有奇骨虎骨龍骨伏犀骨三道骨法貫頂是也】牛角八方厠【初吏反雜也次也】八位而無妄【誣也牛角八方者蓋額有八骨乃伏犀日月骨邊地骨福堂骨龍角骨虎角骨牛角骨印堂骨有此八骨者必登廊廟通達八方顧思逺頭有肉角長寸爲散騎侍郎年百二十卒日月揷腦上神色相副聲音相稱貴】觀夫眉宇寛廣心田坦平【坦佗但反安也眉爲紫气乃吉星也若眉宇長平濶者則心坦然無私靈臺祕訣云夫眉應山林艸木之秀掌妻妾昆仲財壽之宮頭屬紫气之星尾按羅計之宿前枕闕門後連九官上有四部曰淩雲紫气煩霞彩霞堯眉生八彩舜目長重瞳眉有陰陽陽昂陰覆男得陽而陰得覆平生多樂反者賤陽人得重眉必得陰人壘壘之財四十以旺眉上副骨是也上停母眾眉散逆棄其前妻後就富妻如命長初子少覆下者祖多積徳男得陰眉散逆妨妻散在小角者二三个不定陰得陽眉妨夫陽眉髙揭必爲娼妻多者如柳葉有角三五根成縷妻多兄弟顯眉毫早生者夭四十生者壽眉骨露親人不和多夭眉細灣多文藝眉直頭昻多雄勇眉生陣云好殺軍伍立名疏散財不聚立文在眉女必妨夫近鬢多不足眉濃髮厚損壽財淸閒過目弟兄多短於目兄弟少八字眉更有三文女再嫁而男重婚眉中黒子懷藝術婆娑者男女多眉毛赤旋子必當權眉連無祿眉中有三文耽酒賭錢人兩角向下如覆月者有才少斷靈明難進取達則多爲人師自不能行玉管照神曰眉欲疏而秀平而濶主智信仁義也秀而長者性聰敏眉過眼主丰富左有旋文者妨父右有旋】

【紋者妨母一云主聰慧有長毫者一二寸髙年之相毛白者壽相也眉蹙而愁者孤獨短不覆眼乏財麤濃愚而不貴壓眼者窮逼斜而卓者性豪急頭起尾下者性懦弱眉頭交者窮薄一云少兄弟縱有不得力也骨稜起者多迍否鬼眼云眉者膽之餘也疏而淡秀隠隠如蠶印堂平濶眉尾還入鬢眉頭逆生不見父母死眉頭順生眉尾平立卽主早發不妨父母讀書早得科名當聲名聞天下眉重交不得賢妻眉尾卓越防而早亡眉近眼睚不宜初子異窩重眉復注眉上下有肉似眉者是也在上得陽人之食在下得陰人之食眉毛早秀不得長壽眉有三角於人不孝不義印堂交加冗亂如麻印堂八字紋堅耐自長生印堂川字紋年近八十春印堂懸劍紋惡疾禍纒身眉長於目有智信眉短於目無親兄弟二十生毫三十死三十生毫四十亡四十生毫命延長洞微玉鑑云眉所以表飾眾體爲金星欲聳秀疏直髙爽而露鋒鋩者貴若濃厚不淸首尾逆有旋毛尖而露肉者名爲金帯煞龜鑑云眉稜骨髙聳峻者皆爲崛彊人也眉無稜無志气者眉頭交錯早孤不樂妨妻眉直頭昻志气雄彊眉衝正平仁義令名許負曰連眉蹙額不巾其活眉上多理貧苦相眉上各一立理公卿相眉間有一立者別勑授官眉間有黒子亦然眉間有月字公侯相年九十眉有王字封侯眉尾毛起靣者無外氏縱有破敗眉尾秀四十五十死老生者壽眉有三毫者長壽人眉之上爲華蓋骨眉乃宇宙下蓋日月橫排二目兩天倉起兩眉長印廣濶主心田安平】狠【下懇反】愎【弼力反狠愎剛傲自用也】者低凹【木作窊污下也】其骨【性狠之人則眉骨低凹眉逆眼無頭天獄陷無尾堂露神深者陰狠也】狂狷【語曰必也狂狷乎朱氏解曰狂者志極髙而行不掩狷者志未及而守有餘】者陡【音斗】髙其稜【凡人眉陡髙者乃爲狂狷之人故知進而不知退知存而不知亡甚不可爲友更恆有包藏之志毛麤逆天倉缺刑死】麤厚愚魯【眉毛麤濃濁厚者其性愚鈍多滯如抹墨頭交尾散目相近本原難與同居眼下眉髙子父亦須別屋】秀濃慧明【濃別本作瑩眉疏秀有彩者主聰慧才智過人謂月樣帶彩】短不及目者貧賤【眉短於目者主身貧下賤眉不覆目主財乏獨立不實管輅云眼長眉短不相副骨肉之親如路人】長能過眼者寵榮【眉長而過目者則身榮貴顯眉長而過眼者名譽四方天綱見岑文本曰學堂瑩夷眉過目文章振天下】尾散者資財難聚【尾散者謂眉尾毛脫落而疏稀主財物破散主初運二十六至二十九財散】頭交者身命早傾【印堂乃命宮也若眉頭相交如蚰蜒之形毛侵印堂者短壽之相也命不至四旬傷妻子破財紀信連眉死項兵金鎖經云眉交爲破印無壽更無祿】中心直斷惠性少【眉中間直斷或文破者其性寡有仁慈橫立文多懸鍼破印】兩頭髙仰壯气橫【眉尾爲淩雲主人之气志眉若兩頭髙起則有丈夫之志眉入鬢者貴】毛直性狠【下懇反狠戾也眉毛直生者爲人性狠亦主橫夭】毛逆禍生【眉毛逆生者其人恆有災害亦當尅祖父主凶惡也】覆目【一本作月】軟柔而少斷【眉八字軟柔壓眼終無正性故爲無斷之人】偃月髙揭而好爭【眉若偃月髙揭者則必好鬭而多爭眉頭低尾髙眉逆者傷尊不貪酒色】扣【音冦】促無閒傷蜉蝣【渠略也似蛣蜣身狹而長角黃黑色朝生暮死詩蜉蝣之羽衣裳楚楚是也】之短晷【音軌日景也蜉蝣乃陰之物也喜陰而惡陽人若眉頭扣促鎖印堂終日不開者謂之鬼形故嘆其若蜉蝣之影短也眉頭交日影相似朝菌不知晦朔蟪蛄不知春秋眉頭交者命不至四旬】毛長及寸享龜鶴之遐齡【眉長及寸者謂之壽毫二十生毫三十死三十生毫四十亡四十已上生者得其壽考必享遐齡之慶眉耳生毛白閒居百歲庭】十字髙品【兩眉門印堂上有文如十字者主有髙貴】天文大亨【若文理似天字者一生亨通縱有災咎自能消散十字者伏犀骨起下垂至山根者正天地相臨應上部反此者不令】作坤字【坤卦】者祿二千石【印堂有文作坤卦者則祿享千石爲兩眉平兩眼平龍虎部平九州有副者貴矣】成土字者將百萬兵【將去聲成土字者帥兵百萬兩眉兩目狹玉柱衡天起不接至天庭盡將軍之命也】列土分茅【天子大社封五色土爲壇凡見諸侯受天子大社之土各割其所封之方色土與之東方受靑土他如其方色加以白茅授之歸國以祀燾以黃土苴以白茅茅取其潔黃取王者覆燾四方等其爵位輕重而爲之名數也】由玉田之髙朗【明也有列土分茅之貴者謂印堂中有文如玉山之字】紆朱【紆音迂縈也朱六品七品服也】曵紫【五品四品至一品服也】蓋水鳥之圓成【紆朱曵紫之官蓋印堂中文如水鳥排列紫衫銀金章紫綬乃眉根靑翠疏秀三彩水鳥者翠虫也】欲察神气先觀目睛【天之神在日人之神在目夜則神寤於心晝則神遊於目欲察神气虛實心術善惡必當先視其目故觀其外者則知其內神者一身之主百脈之根肺之靈苗骨者人之舍也副者貴不副者薄骨不副者賤淸無神寒秀無神薄古無神漏怪無神麤靈臺祕訣云夫目者乃人身之日月心神之戶牖上有三陽三陰乃六合之中左右各掌一十部四時曰春主於目內應肝而通於心乃人之瞻視爲神之殿廷掌人賢愚貴賤巧拙勇怯邪正之宮孟子曰胸中正則眸了矣及目貴者前角形曲鉤主機深智足多規畫有籌算能營運後尾平如刀裁主聰明多才俊文章赫奕三陽平滿多福旺祖宗少災厄六合圓滿相副主淸閒近貴正直神光明顯主名譽超羣文章顯赫睛含光殿淨主見事疾不疑惑交友平闊主喜朋友少貪心性和緩姦門平濶而明主性耿潔少滛邪喜道路美妾魚尾平滿明淨主易求妻宜陰財少姦盜得陰人見喜林泉蠶囊平濶主子孫旺多財祿喜婚姻淚堂平滿少悲泣多喜樂一生無牢獄之災瞻視有力貴顯聰明下臉赤好鬭爭目後一紋充耳老有官職赤脈貫睛死多血刃兩目不相似者異母目下有紋如一字正直分明紋若臥蠶之形主子孫貴目光明媚才秀聰明積徳之人目無光彩短命牛虎視者貴黒睛大而端定有壽目圓無角作事拙錯多後悔睛朝鼻凖主性謹愼和緩目尾兩角垂下主親人離別不然則不和睦睛凸而不宜道路睛垤睛懸並主獄亡黯睛向上下劣薄賤視逺者智視下者毒視平者徳視専者狠視反者賊視流者姦視注者愚左目主父小則妨父右目主母小則損母目疾病多毒多病少毒少病目大眉短中年災睛朝眼尾輕浮姦詐單目謂之桃花殺好色眉目相連者嫉妬姦猾首子難定婦人黒睛大溫潤似懸下臉者寡婦何疑三角者多嗔性剛四白者害子多淫又有三極貴瞻視有力者如俊鷹離巢若怒虎出林重瞳相向目長一寸自顧其耳黑白分明如鏡中漆大抵斜視偸視神流睛轉似驚如醉若睡皆淫賤之相也目中六流神�神怒主怒惡不足之意�神安主喜樂和合之情�神離主意欲別離散之情�神流主奸淫之情�神怯主驚恐怕怯弱之情�神弱主憂愁悲泣之意鬼眼云睛黃雜學孤兒少女目大膽小碧眼神仙睛靑者水死仰靣婦人多毒惡覷地男子好姦賊或人言談未盡觀地者腑腹中有疾也眼中乍靑者肝爛不治乍黃者脾爛不治乍白者肺爛不治也鑑云目無卒气赤者富有凶惡事目色白者折傷目色黒者當憂畱連壅滯或有疾患目色黃得財目色靑者旺相吉有喜休廢有憂父母及妻病或奴婢六畜死水土墓在東也】賢良澄澈【音徹水澄淸也】豪俊精英【賢良之士眼神澄澈若水豪俊之流神和惠而黑白分明王戎爲人短小裴楷見而目之曰戎眼爛爛如嵓下電官司徒】性端正者平視無頗【音坡偏也眼好則心好眼惡則心惡若人秉心端正則平視不側白不欲多黑不欲少勢不欲竪視不欲困盻不欲反光不欲流睛不欲露縷不欲赤乃善相也】情流蕩者轉盻不寧【心情流蕩之徒則目睛往來轉盻不息下光慢偸視眼主淫濫也】黃潤定至於黃髮【詩黃髮兒齒言其壽也黃髮者爲黃髮仙也若瞳子黃潤可至於黃髮之壽眼睛黃潤髮白者稍復黃主壽考】白幹終至於白丁【走吏也劉禹錫陋室銘云往來無白丁眼若干而不秀終作白衣之士眼睛白幹多爲走吏】顧下言徐叔向知其必死【昭公十一年夏五月單子防韓宣子於戚視下言徐叔向曰單子其將死乎朝有著定失則有缺今單子爲王官伯而命事於防視不登言不過步無守身之气死將至矣此年冬單子果卒】視端趨疾魏主【一作王】見乎得情【智伯帥韓魏之兵而攻趙以水灌之城不浸者三版城降有日智伯之臣絺疵見桓子與康子俱無喜志而有憂色絺疵謂智伯曰二子必反矣智伯不聽明日智伯以絺疵之言告二子二子曰此夫讒臣使主信懈於攻趙也二子出絺疵入曰主何以臣之言告二子智伯曰子何以知之絺疵對曰臣適見二子視臣端趨疾知臣得其情故也智伯不悛絺疵請使於齊後二子與趙襄子約定決水反灌智伯之軍其軍大敗殺智伯盡滅智氏之族】神陷短壽【神一本作目人之夭壽皆在於目神气所主若目神已陷而必當夭死黃巢蜂目眼靑白無神】睛凸極刑【凸音疊髙起也睛凸者謂蜂目其人必至極刑相蜂目豺聲必不善終王莽防目兩眼射外白輝赤縷貫眼主惡死】斜盻者人遭其毒【斜盻之人謂眼神側視必遭毒而身亡或至兵死】癡視者自尅其形【神癡不秀轉盻無力者𨿽靣部顯貴則自尅無祿也謂神彩不明傷自己】淫眼神蕩【淫亂者則眼神流蕩而不收神流大眥殺身小眥主傷財】姦心內萌【狡佞姦邪之人則目神若塵垢之深不可以爲交友】睡眼神濁而如睡【目神濁者謂神不淸也如睡者謂人困而無力神濁無力終當夭壽】驚眼神怯而如驚【怯乞業反愕也懾也驚眼者謂視勿急而驚猛其人當至暴死】病眼神困而如病未愈【病眼神困無力者謂轉盻情倦如帶久病未痊其人終無逺壽相曰不病似病終當病如還得病恐難醫】醉眼神昏而如醉不醒【醉眼神昏者謂神力昏迷瞻視倦怠恆如帶酒之人必至服毒而死下光慢主淫濁】豁【防通也】如視而有威名揚四海【神藏於豁視威嚴而有力儼然人望而畏之主聲名播揚於天下眼如鷹視富有餘如鏡中防漆名振天下】迥【戶頂反寥逺也】然驚而不瞬神耀三淸【瞬音舜目開闔數動搖也人若偶遇不測之驚眼神澄不瞬貌不變容蓋神生於三防不染塵俗之污出於造化之外是謂大賢之相人之所得者鮮矣陳瑩中嘗入朝已立班上遇晚景照耀莫敢仰視惟蔡京注目久而不瞬宋朱弁奉使於金見畱授以官托目疾卒然以錐刺之而不瞬於是得免蓋神識內定如道家所說超達三淸之境也】眥【音漬】圓者其機深於城域【影逼反區域也邦也界局也眥爲眼蓋圓成者言行深奧人莫能探測故可謂之機深於城域上有秀文內有才學黑白分明主富貴之相】堂露者厥子乃是螟蛉【上音冥下音零螟蛉桑中之子蜾臝可以教而育之言與人爲義子也詩小雅小宛云螟蛉有子蜾臝負之眼堂破露當養螟蛉之子神捨寛眼睛尖寄生之子出不正之男】犬羊鵝鴨何足算【犬眼荒淫羊眼招禍及鵝鴨之眼皆不善終又爲至賤至愚之相犬目人多叫羊目人不慈白睛多黑睛少鵝鴨眼人無智】雞防猴蛇奚可評【人若似雞防猴蛇之目皆相之賤也然而察各人形像應本形者爲吉當可細察而省玩之雞眼人多防猴眼人多盜防目人多疑蛇目人多毒】豕視心圓而無定【豕爲豬也豬眼朦朧黒白不明主心術不正則心貪而多欲魏安釐王問子順曰梗梗馬回亮直大夫之節吾欲以爲相可乎答曰長目而豕視則體方心圓每以其法相人萬不失一臣見回非不偉其體幹然甚疑其目】狼顧性狠而難名【狼顧者謂廻顧而身不轉性狠常懷殺人害物之心多爲殘害之行絕不可交談反鷹視後越王之相昔曹撡聞司馬懿有狼顧相乃召使前行令回顧靣正向後而身不動迹其情蓋有符於狼顧也】後尾有如刀裁文斯博雅【眼後魚尾長逺若刀裁之狀者主顯文學之貴性多寛厚儒雅目若刀裁文章自來】前眥似乎鉤曲智足經營【眼前眥若曲鉤之人必爲良賈深藏而能規運大眥圓目如秋水富貴無比趙平原君相秦白起謂趙王曰武安君之爲人也小頭銳上瞳子黑白分明眂瞻不轉小頭銳上斷敢也瞳子黑白分明者見事明也視瞻不轉知志彊也不可與爭鋒】

﹤子部﹐術數類﹐命書相書之屬﹐人倫大統賦﹥

欽定四庫全書

人倫大統賦卷下

金張行簡撰

元薛延年注

惟女賦質與男異禎【音貞善也惟女人所賦逺不與男貌相同男子以剛爲貴女人以柔爲禎圖南曰陰反於陽夫必損陽反於陰禍必當靈臺祕訣云女中至貴謂威厚燕語聲和耳厚白額圓鬢烏潤懷抱平肩削項長目澄淨視端嬌媚人中分明腮顴隠隠有力懸壁正唇紅齒白骨肉相副手纎鼻狹峻直女中至富謂耳慢厚唇相當紅潤懸壁正目美性寛腮滿頦濶人中長食倉滿蠶囊平四倉俱滿蘭尉分明井竈平細廚滿酒池平地閣濶犯金鴨玉霞女中至賤謂耳急撮唇吹火口鼻凹目露蛇行雄聲體冷齒髙腰削臀髙胸凸齦露膀窄背直聲重破龍唇鳳口頰髙神淺人中斷肌麤指短上有夭角女中至貞謂瞻視分明剛骨有力顴壽隠顯有勢法令深目神澄黑白分明目下斜視嬌有威媚而態行緩步輕身柔性正耳厚額圓鼻直髮疏潤而光聲淸嚴不散者貴其下賤者反顧蛇行雀躍耳反羊目神薄嬌而無威媚而不態剛中欠柔五官不定犯日角天角龍角神流口濶舌長笑而不實掀唇撮口眉偃月气浮聲淺女中至惡謂口髙齒露聲散髮黃人中蹇鼻促下唇進前耳窄鼻曲竅露目深鼻梁有節橫靣黒黃髮麤索體硬無媚聲破無韻項短靣促女中至孤謂三拳靣眉厚硬稜骨髙下唇向前鼻準大耳乍顧如立卵額尖削目長乏蓋聲雄靣黑黧蠅生班靨生須羊目眼三角鼻勾文山根斷女中至壽頦擁肉滿壽長人中深頰顴有力目神澄黒白分明語聲輕細圓實法令過口項冇雙絳腹垂皮寛耳慢年壽髙女中夭命蠅靣頰髙聲雄眉壓目耳窄人中短有靨雙絳橫匝目神怒低頭斜視睛大無光六合不蓋口尖齒露犯懸索之气口邊長黒又曰女有九醜謂一雄聲主殺夫害子多嗔二生須主貧賤乏財三胸凸愚魯下賤四蛇行主淫五雀躍孤獨性不良六蠅靣少子妨夫壽夭七羊目主淫不慈害子八腰削臀髙主賤辛苦九結喉妨夫好妖喜僞眉灣眼含笑聲賤韻低柔目神藏唇薄小人多賤齒稀歸來陷顴壽孤神流散頭掉腳跳目斂薄口唇不相當羊目妊孕男女論气血正時稟眞气而成孕陽盛爲男陰盛爲女陽精太盛則必生偏指或胎內生牙陰血有餘定髮白於腹內又看虎口筋紋而皆暗生子必聯其暗靑防子必缺唇觔靑而不正其子髮稀靑筋大現子骨堅而行早雙生則靑筋雙牽不全則浮筋不正主子難飬靑紋不足子行遲紋筋相交虎口子死右湧紋觔女病定兒女無差左靑色至口是男右靑色至口是女鳳池水聚知生女土虎龍宮定是男黯慘不明如濕土子難保肓母難安右看三陰赤色是女如黒白灌子子母離隔壽上黃懷孕平安人中有靨防產厄有紋難產】和媚有常者貴重【上聲男子之目必要神旺婦人之目必要和若和恵有恆之婦必當貴重嚴肅威力剛視乃富貴之相也白不欲多黑不欲少視不欲偏光不欲慢睛不欲露神不欲困乃善相也】圓凸不秀者賤輕【婦人惟眼長爲貴若圓小髙凸麤俗不秀者主其賤輕猴目神流多淫】臉薄赤而少節【臉者爲目蓋也若目蓋薄而赤者主有不廉之態少有貞潔之行女桃花眼上胞紅】睛瑩澈而多貞【淸白守節曰貞睛澄澈湛然若水者必有貴烈之性】眼下气靑夫必哭【一本作喪婦女有靑气沖眼者必哭其夫臥蠶靑傷長男長女害夫】尾後色白男必憎【眉尾後白色者夫必憎嫌日露四白外人入宅露白語而不正】三角多嗔爲妨夫之霜刃【婦人眼三角者性狠而多怒如殺夫之露鋒之刃】四白殺作害子之靑萍【婦人眼露四白而神旺者謂之殺乃殺子之劍也靑萍者乃劍之名也白多三角犯刑徒四白者目露四白殺赤縷貫睛殺子尅夫如靑萍之劍矣】惟耳者主聲音之聽聞爲心腎之司牧【司主守也牧古者州長謂之牧取守養之義也凡人所言善惡皆從耳傳於心故爲心腎之司牧也玉管照神曰耳主聰貫腦而多通腎爲心之司腎之也故腎气實則淸而聰腎气虛則昏而濁所以主聲譽與心行也耳厚而堅者壽考聳起過眉者主壽輪廓分明聰悟垂珠朝口者主財與壽貼肉而生者富足耳內生毫者壽耳內有黒子者生貴子主聰明耳門濶者智慮逺其堅如木至死不哭長而聳者祿位厚而圓者財食色紅潤者榮貴黃白者名譽靑黑者貧薄輪廓不分明者財祿多散薄而向前賣盡田園其薄如紙貧下早死反而偏側居無屋室左右小大屯否妨害光明潤澤則聲名逺播塵昏焦暗則貧薄愚魯大扺貴人有貴眼或無貴耳賤人有貴耳而無貴眼形𨿽善而色不明故善相耳者先相其色而復相其形鑑云耳圓大有智人耳孔小骨節曲戾者無智人也老防耳長命又多作偸兩耳不相似有異母兄弟耳上大下小苦心人也耳長頭短者貧賤短命耳後骨起名曰壽堂亦名輔骨手中文長耳聳過眉必百歲不死耳垂齊口與財相守耳長四寸世世封侯耳色不澤不得自從城郭不具仕路不通兩耳顴垂至老獨炊耳孔生毛長命耳色白有聲名耳垂與口齊者資財萬億此謂長耳非謂耳下也猴耳難得心鹿耳貧耳如倚金佩刀環封公侯耳欲城臨郭不用郭臨城耳後通中實者少子孫靈臺祕訣云耳上分五部傍有四骨五部者一曰天輪分明主貴顯聰明得祖力二曰天城顯主後旺得子孫力歇心早三曰天廓分明主壽冇財四曰風門濶主聰明記性五曰匿犀尖顯方大主貴壽聰明四骨者皆防虎耳玉堂命門女人左耳厚先生男右耳厚先生女耳一大一小主飲二母之乳不然異母兄弟謝靈運云耳薄齒疏唇略綽孤寒妄語日荒忙靈臺祕訣耳如挈起名播神耳上有城外有郭裏有輪扇寛竅大下過於凖貼腦垂窄紅潤足財帛主名譽黒主病疾儉有小反輪者不壽耳反輪焦少避他鄕離故里李忠臣常朝帝帝曰卿耳大貴兆對曰龍耳小驢耳大帝雅善之】觀其形狀顏色見乎休【美譽也】咎【惡也】榮辱【耳主心腎又爲祿星觀其耳之形狀顏色則人之休咎榮辱皆可知也】垂珠朝海必延算而餘財【四瀆耳爲江口爲河若耳珠朝於口者爲朝海也必延壽而財有餘耳垂朝口耳尖貼腦垂窄必取延年算數死之後必有餘財】偃月貫輪終朝王而執玉【耳有城郭如新月偃仰光瑩朝接者定朝拱天子而爲執玉之臣】圓而成者和惠偏而缺者慘【七感反酷毒也】酷【苦復反苛虐也耳圓成者主於情和而多惠偏缺者必爲慘酷之徒謂不缺陷主中平偏缺者辛苦慇懃】其薄如紙兮貧早死【耳小如紙者則貧寒而早亡丹田有病主不壽也】其堅如木兮老不哭【耳硬者吉人古相云耳硬如木至老不哭謂多吉少防也】白或過靣主聲聞之飛騰【聞去聲耳白過於靣者至聲譽聞世古相云耳白過靣名揚四海】瑩【縈定反潔也】且如輪主信行之惇篤【耳輪廓如玉之光瑩貫輪者主恩信篤厚】似豬者不聰而貪婪【音嵐貪物也耳大有如豬者耳𨿽小有如龍耳者耳不論大小貴其輪廓分明其耳𨿽大無輪廓又無垂珠謂之豬耳則人多愚鈍性多貪婪】如防者好疑而積蓄【好去聲防耳本小有廓無輪若似防耳之人作事多疑而能積蓄耳尖立窺小利】輪靨𨿽明假學則貴【耳輪有靨而明當假其學而後顯貴】孔毛能長善持不覆【耳生毛者乃壽考之相善持守而不顚危耳中金絲毛者貴壽平生作事不反覆】性譎【音決權詐也謬欺天下曰譎】詐而難測蓋爲如猴【凡人譎詐姦猾不可測者蓋耳如猴也猴耳者尖而向前耳門窄小故人莫能測其心也】糧匱【空竭也】乏而靡充率有似鹿【糧饋殊乏尙能與朋友同用而無憾者蓋以耳之似鹿由鹿有呼羣之義故也詩云呦呦鹿鳴食野之蘋其鹿耳之形可如蓮瓣之狀】薄如向前賣盡田園【耳之薄小而前向卽爲破家之人鬼眼云耳薄向前賣盡田園】反而倒後居無室屋【耳若反輪而後倒耳珠又不朝海者則貧無所居之室耳小又離親妨傷父母】昏暗難議乎登第【耳爲祿星其耳昏暗者爲祿星不明則當爲寒士終無祿位】焦枯屢嘆其空軸【機具也耳主其腎若耳色焦枯者爲腎气不足主遘貧窮軸卷軸也空軸言腹中空洞無物也】壽越眉兮貴噀血【噀音巽含水噴也壽長者耳過於眉位髙其色鮮如噀血】聰明潤兮富貼肉【聰明之人耳色明潤富之人耳必爲之貼肉】輪靨生乎黒子智足經邦【其耳前輪靨生黑子者則爲興邦知略之臣】門輔起乎匿犀功當剖竹【漢制其竹使符分給郡守漢書音義曰皆以竹箭五枝長五寸防刻篆書第一至第五與郡守爲符各分其半左畱京師右以與之也耳門骨藏丰滿者謂之匿犀常爲有勲封爵之臣察壽骨起天倉監司守土之相】惟鼻者號嵩嶽以居中爲天柱而髙矗【初六反直聳上貌相如賦崇山矗矗鼻爲嵩嶽以居中央爲天柱而髙接天庭龜鑑云夫鼻者辧薰蕕者也吐納气息之所積也故知鼻好者有聲譽惡者無名聞鼻邊無媚憨惷人也鼻柱薄而鼻陷者多病厄人鼻孔小縮凖頭低曲慳恡人也蜣蜋鼻少意智鼻孔大如手指者短命亦貧鼻洪而長者貴鼻小而仰促者貧賤鼻髙而昻侍官休昌委曲局缺志量下劣鼻髙低垂至老獨炊鼻頭分妨妻子鼻頭如懸膽二品鼻如截筒二千石鼻狹而髙老無兄弟鼻左曲先妨父鼻右曲先妨母鼻如鼈鼻貧而多淫虎鼻猛烈將軍多兵死昔子路有此相也鼻長智長鼻短智短鼻頭晃晃如老蠶富貴封侯靈臺祕訣云凖者乃鼻之主號嵩嶽以居其中又曰審辧官土星所居之位鼻總屬金惟凖屬土上有三節二部屬金爲土根金苖其準者上冇壽部下臨人中勢貫臺尉二部左右勢狹兩權侵連法令二部方圓一寸二分曰凖頭掌信義官祿學藝之宮如截筒者信義若芟藕者多淫低小者膽小尖薄者下劣凖圓如破彈者貴鷹觜者毒瘢者壽短分瑕者無仁義露竅者不淫而必貧如懸膽者多財帛凖如蘭尉皆大而方主聰明顯達長有黑紫子不得力仰天則客亡凖髙孤蘭尉小不相副一子之相毛出外好謗揚是非低小無信忽然黑色者謂之肺絕百日中死其餘气色細言於別文如瘢痕瑕靨主短壽凖圓蘭方主晚子旺左蘭臺爲仙倉右廷尉爲仙庫主收藏積聚之宮完美者主聲譽分明者財旺缺露者財乏薄小者無財端正無破理訟平中年鼻涕常垂末年萬事無依玉管照神云鼻象中嶽一靣之表欲髙而隆不要尖小光潤者吉昏黒貧夭斜曲不直官災纒繞】梁貴乎丰隆貫額色貴乎瑩光溢目【其鼻所貴惟在髙隆貫額色之所貴在乎瑩光溫潤而能溢目】竅小慳【悋也】劣【鄙也鼻孔小者爲自閉不通其性多慳劣】頭低孤獨【凡人凖頭低者主終身無子孤獨之相謂凖頭無仙庫及俗庫】斜如芟【音衫刈也】藕之狀困乏瓶儲【貯也其鼻昻露若芟藕之狀者則家貧窮衣食不贍孔仰家無隔宿錢】圓若懸膽之形榮食鼎餗【鼎者烹煮之器餗羮食也鼎中之美食公侯之食也餗音速鼻凖完美勢若懸膽者則當榮食鼎祿鼻如立劍下有三珠富貴之相玉管照神曰鼻如懸膽身須貴木曜當生得地來若見山根連額起定知食祿至三臺】靑黒多防

黃明廣福【鼻乃身之主若气色靑黒者應遭不測之禍如其色之黃明福自至也】柱缺終身難薦鶚【雕屬孟康曰大鵬也師古曰鷙擊之鳥鷹鸇之屬大而鷙者耳兆雕也魏志禰衡字正平三原人孔融薦禰衡云鷙鳥累百不如一鶚天柱必要端正若有缺陷則終當困滯不得騰踏仕進】梁斷三十當畏鵩【音服鴞屬鵩鳥乃不祥鳥也如人見之必至於死漢賈誼三十而見此鳥誼知必死故作鵩賦方畢而死】大而滯者【大別本作小】爲賈【音古坐販曰賈】旅【行旅也其鼻大而滯者則爲商賈之人終身奔波流落金櫃藏仙庫顯俗庫明山根正主財帛而終商】小而狹者【小別本作大】作僮僕【衛靑傳注僮者婢妾之總名稱僕給事從者凡鼻小而狹者則早離父母必作僮僕相曰山根斷而防年疾苦爲僮僕

玉管照神曰鼻頭尖小人多賤孔仰家無隔宿財又怕曲如鷹嘴樣一生姦計不堪哀】極貴之色似老蠶之光明【相曰蠶將老自頷而明然後通於周體人將發自準而明然後通於諸部故人將貴著見靑龍之气似老蠶黃明乃極貴之兆無不利也】下愚之人若蜣蜋之局促【防小貎下愚之人鼻短低凹若蜣蜋局促相曰欲知貧賤之形貎鼻短無梁露齒牙鼻短促蘭臺尉相去逺是也】完美宜官破露憂獄【其鼻完美成就者宜享官祿若破露無勢者則平生憂苦多致牢獄之囚宜官鼻如懸膽巳身年壽上缺主巳身不旺又主凶惡死】凖頭隆者誠信【夫凖者爲靣部之標本凖頭髙隆其人誠懇而篤信鼻凖齊者主信義學堂也】法令深而嚴肅【法令乃鼻之左右紋也若其紋理深長者爲人惇重嚴肅又有遐齡之壽如鐘樣者冨饒尖者貧長者壽短者夭命】疾病尖薄慳悋小縮【短也鼻尖而薄者一生多病蘭臺小縮者其性悋慳凖尖鼻曲此人不可深交】蘭臺明兮庭旅實【庭宮中也旅眾也實者富也庶也言家產殷實也蘭臺庭尉福徳宮也若蘭臺丰明者家產殷實而多儲積能贍百人仙庫俗庫秀】井竈露兮廚無粟【井竈若破露不收者當庖廚困乏恆無自贍之食相曰鼻露竅無歸著法令文內缺骨橫起乃廚無粟】骨如橫起忌與結於交朋【鼻骨橫起者甚不可相親爲友爲年壽上骨起】紋若亂交愼勿爲乎眷屬【鼻上紋理亂交者必詭行𨿽父子不同其心若女子者不可爲之眷屬凖頭至年上立紋多】夫人中者溝洫之態【說文水瀆廣四尺深四尺釋名曰田間之水曰溝洫音卹說文十里爲成成間廣八尺深八尺爲之洫田間水道也旱則瀦水潦則泄水也夫人中者若大川之溝洫通流四瀆潮接歸海宜其寛深而長也玉管照神云人中溝洫之象也防通則水流而不壅滯一名壽堂一名子庭短而促及蹇者賤夭有黑紫者養他姓子縱橫理者俱不宜子其小如綫者貧寒之人月波洞中記人中者亦名壽堂一名子庭上濶下窄者初顯榮而老鰥下濶上窄者少無子而老有靨在左邊腹親子靨在右邊暗拋女子又云人中理立主養他人之子靈臺祕訣云夫人中者乃人之溝壑上通牝下注海門左右金甲二匱內屬季夏萬物結胎之月乃壽算妻財子孫之宮其應有九短而騫起尅妻害子慢淺不正財不能足上大輕則女主孤獨男子性惡下窄主姦巧少榮老孤失祖業上窄下寛主防困老榮上有橫文輕則女狐獨男子性惡重則女子產厄男子橫亡不然老年危困貧乏中深上下皆寛慢主爲事多荒急不和睦須歇其中主財聚散不常須亂逆旋其中主蹉須宻其中末年財旺曲者男女多狡上有靨應在舌下女人防產厄微如一綫之絣死於途中形如破竹之仰貴顯後旺深長者壽長短而深子晚尅妻或壽短立文主死他鄕男子人中有靨舌有靨相應人多見喜財旺多酒食交文多水災斜立文主無義妨子平長分明多正直宜子曲淺多淫欲人中黑紫養他子異姓中髙兩低子晚許負曰人中深長子孫盈堂人中短淺子孫易盡中廣平子孫不成唐生曰一寸二千石若蹇兵死】

深則疏導淺則滯延【若以人中深則必致亨通若其淺則應當困滯】淺短絕嗣而夭命深長宜子以遐年【遐逺也如其人中短淺者絕嗣夭壽若得深長者宜其子孫又富壽考相曰人中深長子孫滿堂】黒子難產乎蓐上【蓐音肉艸也凡人中者月孛也若人中有黶者主其母產難不正之黶女必欺夫】橫紋殍卒於道邊【道一作塗殍音標餓死曰殍若有橫紋截斷必當餓死於路途】上狹下廣兮多後旺【若人中上窄下寛者主晚年發祿有子成羣】下狹上廣兮屢孤眠【如下窄上廣者多爲孤鰥之人絕嗣之相】深長者誠信著寛厚者功名先【若得深長者著有誠信之行寛濶者早立功名】微如一綫之絣【補耕反人以繩直物也】身塡【音田】溝壑【但人中微窄如一綫之絣痕者主死塡於溝澗人中無形爲僕猶損主】明猶破竹之仰家世貂蟬【董巴輿服貂蟬侍中冠金鐺附蟬爲文貂尾爲餙也若如破竹之仰長逺有稜理者則祖庭髙貴如甓筒主榮祿髙遷】惟口者語言之鑰是非之關【鑰音藥發言爲開口之鑰口開則是非無不至也玉管照神曰口爲言語之門飲食之具萬物造化之關又爲心之外戶賞罰之所出是非之防也端厚不妄】

【談謂之口徳誹謗多言謂之口賊方廣有稜者主壽貴形如角弓者官祿橫濶而厚福富正而不偏厚而不薄者衣食如四字足富尖而反偏而薄寒賤不言自動又如馬口者主饑餓防口讒毀嫉妬如吹火者孤獨狗口者貧下縱理入口者饑餓紫黑色多滯上唇長者毀謗下唇長者破財口齒露者無機早夭有黒子者主酒食口如含丹不被饑寒口如一撮者貧薄口能容拳者出將入相口濶而丰祿食萬鐘無人獨語其賊如防唇爲口之城郭舌者口之鋒刃城郭欲厚鋒刃欲利厚則不陷利則不鈍乃善相也舌欲紅不欲黒舌欲赤不欲白舌紅如朱者赤如血者食祿舌至鼻者位至封侯舌上有長理者位至公侯舌上多紋有馬成羣舌大口小貧薄折夭小而短者貧下舌紫而黯者貧厄舌出如蛇者毒害夭口勢欲深形欲方口色欲紅口音欲亮口徳欲端口唇欲厚靈臺祕訣曰夫口者人身之海門也上通溝壑下連承漿左右井竈細廚二部五嶽曰恆山五方曰北五臟內應於心乃水火旣濟又爲出納官乃水星所居之位接飲食之戶徑滋身體之根源爲言語之鑰是非之關夫海者受納百川口者受納百味滋養形體夫口貴者稜角分明合勢欲小開勢欲寛上下二唇相副形以角弓意如噙水勢若含環方城四字更色如噀血狀若含丹者貴口𨿽如此唇薄不貴多好歌樂貴人不擕如吹火者酸寒防口者讒妬二唇相副好文章女人唇齒不相蓋者產厄下唇過上者妨夫上唇過下者多詐孕婦左靑色入口是男右紅色至口是女繞口黒色者子母難全口角下垂者賤主多悲啼不爲妾必作婢如含丹者貴笑露齒多無止尖無稜角不歇心唇麤厚紫色者無夫語略綽者少信難和】禍福之所招利害之所詮【音痊擇言也口爲禍福之根禍福乃利害之本惟其人之所招故言不可不愼也聖人曰言悖而出者亦悖而入此之謂也】端厚寡辭者定免乎辱【吉人之辭寡若能謹厚寡辭者定免恥辱於身】誹【音非議也】謗【補礦反毀也】多言者必招其愆【過也誹謗多言者謂其専談人之過惡也如是之人必招其禍咎及身】肥馬輕裘由方成於四域【乘肥馬衣輕裘者由口若四字】出將入相蓋大容乎一拳【出爲將帥入爲宰輔者蓋口大而能容其拳也】唇欲厚語欲端音欲朗色欲鮮【平聲唇貴乎秀厚語貴乎端嚴音貴乎髙朗色貴乎明鮮】上下紋交子孫眾周匝稜利仁信全【周匝稜利別本作周回稜鍔唇上下紋交者子孫甚眾如周廻有稜利者仁信皆全】噀血餘資似括囊而貧薄【括結也括囊謂口如括結囊之口也唇如噀血者主有殷富之資如括囊者貧寒孤老】含丹多藝如吹火以酸寒【古相云唇若含丹多技藝口如吹火必孤寒】合勢欲小開勢欲寛【口不欲收故合勢欲其小開勢欲其大】狗貪馬餒【弩罪反饑也】防讒蜂單【薄也孤也凡人食物若似狗之貪食饑馬之喃單如防蜂之偸食皆下賤之相也蜂口者主孤單歐公言曰有僧相我唇不著齒無事得謗其言頗當】大言寡信者略綽【謂上下不相當如上下略綽不收唇無稜理言語自滿不謙防徒寡信】無機促齡者偃蹇【唇若偃蹇者乃爲無智之人又當夭壽如人中騫起下唇越上】靑黒禍發黃白病纒【口唇靑黑者惡禍將至色見黃白者大病臨身】左右紋麤定凶惡【其口之左右有麤紋者定是凶徒之士多遭刑憲法令紋外有美穴紋美穴紋外有貧薄紋貧薄紋外有縱理紋侵斷法令紋主餓死也】上下急蕩多迍邅【須連反行不進貌夫急蕩者爲不言而唇自動多孤苦之難唇薄言語急疾不嗔禍害】如鳥喙【許穢反口喙也】者髙人多難共處【若口如鳥喙者與人難以爲交又不可與之同行上唇尖也】同劍鐔【音尋又音潭】者義士可與交懽【鐔者劍之隔手同劍鐔者主有信義宜與相結爲親友】惟壽算之前定以牙齒之可觀【其於壽算故爲前定觀其牙齒而預可知矣齒者骨之餘筋血壯則齒堅衰則齒落齒者筋骨盛衰之也齒欲大而宻長而整又欲排而堅不欲漏風而斜堅牢固宻者長年紅白者貴牛齒者富防齒者貧色如橊錢布九州齒黒而細屯蹇多滯疏漏短缺夭破折數至三十已上者終始富貴當門齒內學堂齊大者主信行疏缺者不令之相也龜鑑云鋸齒食肉齒平食菜取象於狼虎牛馬也義曰鋸齒非謂齒鋸也亦非前缺也上尖下濶狀如鋸齒齒麤者性麤橫齒宻性淳和齒白而長富貴齒如劍鋒三品齒疏參差無信齒疏唇薄好逰不休齒一寸利將兵齒如金玉二千石齒牙鋒畔齊宻者少病長命齒撩亂主多病亦短命齒二十四下賤二十六二十八貧賤三十二貴壽三十四三十六已上者命長而貴齒短宻辧細小者邪諂姦佞人也上齒蓋下先妨父亦破家後黑者多病短命人也】康寧【無患難也書洪範三曰康寧】者齊且宻賤夭者疏不連【康寜之人其牙齒齊固而宻賤夭者則稀少而疏】上覆下兮少困下掩上兮老鰥【孟子曰老而無妻曰鰥上覆下者則防年困滯下掩上者晚歲鰥寡上牙蓋下牙爲防齒下掩上謂下牙蓋上牙】班馬文章白若瓠犀【詩碩人齒如瓠犀瓠中之子言其方整潔白而比次整齊也】之美【愚謂班漢班固也字孟堅扶風人後漢明帝時人仕至中防軍撰漢書作司馬遷傳馬謂司馬遷字子長左馮翊人漢武帝時爲太史令撰史記百三十篇可謂文章矣班馬者爲駿馬也爲馬有班紋可尙貴難得也如人之牙齒若瓠犀之美者亦爲難得乃髙貴之人也】喬松壽考瑩如昆玉之堅【愚謂喬乃王子喬也周靈王太子晉也好吹笙乘白鵠而去松乃赤松子也神農時雨師服水玉能入火自燒皆出列仙傳可謂得其壽考矣喬松者爲髙松也若能享喬松之壽者其人齒白瑩堅如昆山之美玉也】當門二齒缺則命蹇於沒世【當門二齒缺者其命蹇滯終身困窮長齒在後不齊運五十後貧薄缺落者屯否】學堂一官全則聲聞於普天【聞去聲當門二齒爲內學堂若大而明者主多聞四海】焦黒困乏鮮明足錢【若其牙齒焦黒者乏困貧窮鮮明者錢財丰足】二十四兮命折三十六兮壽延【二十四齒疏而不連者謂之鬼形主其命夭三十六齒者主其長年】尖若立錐必乏衣食之士【齒尖如錐者必爲闕衣乏食之人】齊如編貝優登廊廟之賢【貝海介虫也今雲南使用子也編貝海物色白而瑩枝枝相同齒若齊如編貝足爲賢相以登廊廟】惟舌者以短小薄鈍爲下以長大方利爲先【鈍音遁不利也舌短小薄鈍者爲下愚之人若其長大而方利者則爲上卿相曰舌到凖頭必作公侯龜鑑云夫舌以顏色厚薄爲占吐舌滿口者富貴位至公侯舌厚方上如錡文者富貴舌赤如丹長命亦貴舌上紋通裏直者二千石上橫紋通達者富貴三公舌二理紋通達舌頭者封侯舌狹長下賤舌薄貧賤舌白多妄語下賤舌無紋下賤舌尖饒舌多少信舌上黑防惡心人云云在口部下】方長者咳唾成玉【舌方長者主有才徳文髙四海出語可爲珠玉】短小者皂執鞭【短小者俗謂之舌禿則皂執鞭之僕夫皂者乃臣僕至下之人言其賤之甚也】黑子凶惡粟粒榮遷【舌上有黒靨者多爲凶惡有粟粒者則必居官食祿】黯紫布衣而肘露【舌上色若黯紫之色者當終世貧寒若能粗得布衣遮身尙猶以露其肘言其貧之甚也】鮮明金而腰懸【舌若鮮明廣瑩者則有腰金之貴】七星理明可享千鐘之祿【舌上有七星靨者可享上卿之厚祿】三川紋足必食萬戶之田【舌上有紋如川者必享萬戶之食】允謂瘦人項短致災殃【瘦人本宜項長而以項短者決致災禍玉管照神云肥人項欲短瘦人項欲長反此者不貧則夭項者一身之旅所以安於體而扶於首也方隆光潤者大貴丰圓堅實者大富側小而弱非梁棟之器也或太長如鵝太短如豕或大如癭木小如酒罌者皆不令之相表也項有結喉散走他州竹輪云瘦人結喉尙自可肥人結喉逢災禍項後丰起者主後福項下有皮如絳者上壽之相也】肥人項長必夭橫【去聲不順理也非正命死也肥人本宜項短而以項長者必當橫夭】如罌如瓶總非吉【罌瓶皆瓦器也項下垂若器者非爲吉乃凶之兆也】似鵝似豕皆不令【去聲善也鵝項太長豬項太短咸不得中也如是之人皆主惡死不善終也】丰圓厚實多財產【項若丰圓厚實與背相稱者財產多而富足】光隆溫潤足權柄【其項光隆溫潤者足掌樞機重柄】夫背所貴者丰隆身乃恃而安定【恃猶賴也夫人之背貴於丰隆必以體之上下安恃而爲可稱洞微玉鑑云背一身之基址也人不論肥瘦輕重皆欲有背夫有背者號爲上須得丰隆不俗如龜背而廣厚平濶前看如昻後看如俯者福相也或屈而視下頭低而陷者非也貴人無背名爲借祿借祿者言其不久長也玉管照神曰背欲長而不欲短欲厚不欲薄坑陷者貧賤凡欲前見如仰後見如俯不貴則富背者後主子孫龜鑑曰夫背者負戴於後也亦彊禦之情也背薄則怯弱厚濶則剛決髙起者彌佳背如龜形富貴一品凡言龜背者謂竦骨髙起兩邊應之是也直而邊起者非也許負曰胸背廣厚所爲長久背成三晟者壽而貴背如圓扇二品背後有渠道深者皆貧賤勞苦管輅曰背有三甲肚無三壬額無主骨鼻無柱梁目無守睛筋不束骨形不附內此不壽證也】貧夭絕嗣者偏側欹斜【貧窮壽夭無後者蓋爲背之偏側欹斜不正】富貴有後者濶厚平正【富貴有子者則背濶澤潤堅厚而平】勢若防山之蹲【別本作坐字】虎利賓於王【易觀卦爻利用賓於王注猶言宜利用以賓禮於王國背勢似山中坐虎有威力者當利賓於王足爲王佐賓友之臣】形如出水之伏龜考終厥命【書洪範五曰考終命注成全終命之數而不死於非命也背如出水龜則壽考而善終五福全矣】龍骨欲長而充實虎骨欲短而堅硬【龍骨者臂虎骨者防上爲君下爲臣上壯下細者龍吞虎下壯上細虎吞龍也】鳶【音緣】肩者騰上必速恐不多時【鳶者防類也若如鳶鳥之肩者騰上迅速早而困乏故馬周鳶肩火色任之要職壯歲辭閒故有急流勇退之人】犀防【音博】者爲儒早亨優於從政【犀者犀牛也爲人犀防丰而圓厚則爲文明之士防逹長於從政】指節欲其纎直腕節欲其圓勁【音更去聲堅也手指欲纎而長腕節欲圓而勁玉管照神曰手欲柔而長腳欲堅而短防欲平而厚肘欲圓而低腕節欲小指節欲細龍骨欲長虎骨欲短骨露而麤筋浮而散皮生纇肉枯如削非美相其白如玉其直如符其軟如綿其滑如苔福壽之相也】厚而宻者謀必有得薄而疏者心多不稱【去聲掌中丰厚而柔指節瑩光而宻者則足知多謀如其掌薄骨硬指節疏露者平生志多不遂】勢若排竿【一作筍】貴可羨色如噀血富可競【可別本作無凡人指節若排筍者身必貴顯其掌如噀血者家必殷富】身卑才薄渉中滿而起傾【別本作渉中滿之色起是也若掌中心澆薄周圍而起骨謂之起傾如是之人主卑賤寡學由手心薄也】祿厚官榮有駟馬之形勝【官祿榮髙謂掌中有印旗之形謂掌厚背厚四節有穴】橫紋下愚縱理慧性【凡人掌中若有橫紋而短者乃爲下愚如有紋縱者至聰明而多智慧】骨露筋浮者主身殘皮堅骨枯者愁囊罄【空也手若露骨浮筋主身貧下賤者皮堅硬肉漧澁者當愁囊篋空乏亦貧窮相也】家殷而黒子斯明用足而橫紋乃亙【居鄧反竟也延袤也若手心有黒子主家之豪富如有橫紋通直者爲握刀之紋則可財丰富足】富貴之相若苔之滑而綿之軟【別本作柔富貴賢明之士手滑軟而若苔若綿】壽安之人如筍之直而玉之瑩【康寜遐齡之人則手之端直如筍而白如玉】心宰視聽內主魄魂帥六府之气統五臟之神【心乃身之主也掌其視聽運行百脈帥主五臟六腑之神故內經曰心爲君主之官神明生焉玉管照神云心爲五臟之主宅神魂宰視聽居形體內不可得而見也其可得而見者心之外表也是知心乃人之宮室玉戶金關智慮之所居也心欲寛平博厚不欲坑陷窄狹寛博者智慮深狹側者愚而賤心頭生毛其性剛豪心頭骨凸貧賤下劣鬼眼曰凡相之至理規戒未語凡學相者先視其目以知其心目善則心善目惡則心惡眼神緩慢平視性情不急不論善惡有懨廓大度心多賢哲目視萬回偸眼覷人近視覩物側頭不正眾中小語微笑薄談主姦多疑作事計較慳恡散財羨人財帛眼視白多出逺方不顧父母不友昆弟聲焦散亂鼻光堯堯多招是非輕薄無信自衒自長眉目陡起對人矜誇語喧閙談吐荒虛記問淺詐彊作聰明心狠如狼妬賢嫉能小人之相也心藏神肝藏魂腎藏智肺藏魄脾藏志外六湊空者爲府】顏色始變是非已分【凡人顏色喜怒方有所變則一心之明鑑而能預知之】惡則禍結善則福臻【至也人之所行善惡咸以發之於心若其舉而行惡則當禍結如能舉而行善其福應臻書曰作善降之百祥作】

【不善降之百殃斯言可謂明鑑矣】胸凸者懆而多劣毛長者剛而好嗔【胸膺骨髙起者主性急懆而多劣若其生毛者主多輕怒此皆不仁寡合之相也胸堂上有毛主性急剛乳上有毛三根之上十根之下主足財祿乳頭像椹足財】坑陷淺窄愚暗而多居下賤【凡人之胸膺貴其平濶若坑陷淺窄者多爲愚蠢下賤之人】寛平博厚賢明而早厠縉紳【厠雜也縉揷也揷笏於紳大也縉音晉又音箭若其寛平博厚者則防年而居官明賢而享祿】腹爲水谷之海臍爲筋脈之源包萬物而獨化總六府以中輪【海爲百谷王也無水不朝故海大而能容之人以三時所食皆受於腹包萬物而制造化以養其神故腹爲水谷之海臍者總六府以居中以爲筋脈之源由是腹欲大而圓臍必廣而深相曰腹大垂囊食祿無疆玉管照神云腹者身之鑪冶所以包腸胃而化萬物也欲圓而長厚而堅勢欲下而垂皮欲厚而滑故曰腹圓向下富貴主壽長腹墜而垂智合天機腹近上不賤則愚腹儉而短食不滿椀腹如抱兒四方聞知臍爲筋脈之含六腑總領之關也深濶者智而有福淺窄者貧而薄向下者福智向上者貧愚低者思慮逺髙者無識量大能容李名播人耳其或凸出淺而小非令相也鑑曰牛肚貪婪財帛自淹馬腹籠籠玉帛丰穠狗肚蹇縮恆衣食粥蝦防肚者懶鬼眼云喫食肚不起富貴常常喜微食肚大財帛常敗腹不容百粒聲不逺十步】圓厚富安儉薄乏食【腹若圓大而厚者主家富安閒如其腹薄而儉小者必至乏食】深寛貴富淺窄孤貧【腹寛厚者主能容物乃富貴之相淺薄窄狹者謂之囊罄故主孤寒】勢若垂囊風雷四方之震【凡人之腹垂之若囊者主聲名貫世如風雷震於四方】深能容李芝蘭千里之聞【臍深廣能容其李者主美譽播於邦畿之外若蘭之馨香聞於四逺言其美徳之盛盈也】足者枝之謂身者榦之云枝以蔽其幹足以運諸身【枝以蔽其榦足爲枝也身乃榦也枝當防其幹足可運之身玉管照神曰足厚而正閒樂官榮橫側小薄辛苦惡弱下有黒子二千石也足下無紋愚賤之相也𨿽大而薄亦主貧下足則有根富及子孫足下旋紋名譽出羣腳心黒官祿大扺貴人之足小而厚賤人之足薄而大】丰厚方正者多閒暇薄澁橫窄者必苦辛【足若丰厚方正者平生聞樂其祿自至若以足之薄窄枯澁者必當辛苦終身】無紋身賤有毛家溫【足底無紋者身必貧賤若以足靣有毛者家必殷實】富累千金蓋有弓刀之理【家積千金之富者蓋足底有弓刀之紋理】官封一品由成魚鳥之紋【官髙一品之極者由足底有魚鳥之成紋】短小精悍【音旱悍急彊狠也】者形不足而神有餘長大孱【音山懦弱也】懦【奴亂反弱也】者形有餘而神不足【人身短小精悍者蓋其形𨿽不足神乃有餘若𨿽長大孱懦無力者是形有餘而神不足也故形之不足未可爲慮若神之不足深可憂也金書寶印云形有淸奇古怪者須得神與气合若神气不爽則露麤俗寒薄輕沈非貴相也淸如寒冰奇如美玉古如嵓松怪如盤石雜千萬人中見而異之者乃淸奇古怪之貴相也凡有此者必須操修過人功業隆厚聲聞天下也形有五寛五短五慢五露五急五藏何謂五寛曰器識曰行坐曰飲食曰言語曰喜怒全此五者必逺大何謂五短曰頭曰項曰手曰足曰腹全此五者中流之相何謂五慢曰神曰气曰性曰情曰行全此五者有壽發必遲何謂五露曰眉曰鼻曰耳曰齒曰眼全此五者淸烈孤貴異顯之相也神更露必夭折何謂五急曰神气曰言語曰行步曰飲食曰喜怒全此五者發早易喪也何謂五藏視藏神聽藏气貌藏色思藏息言藏聲全此五者淸貴逺大之相也前此六說中有可采宜更考思定有所得董正公常論五惡殺曰眼中赤筋眊仄彊視此名鬭亡殺兩眉尖短眼常如淚此名卒暴殺鼻折凖直頭斜羊視此名自弔殺肉橫四起暴露不檢此名防暴殺目睛黃動睡不合唇眼此名扛屍殺人有一焉定不能善終余常以此言爲克當也】伊形神而俱妙非賢聖而孰得【形者發乎外神者藏於內其形神俱妙者非賢聖孰能得之】藏於內者如淵珠之粹【音祟純一不雜也神藏於內者如淵水驪珠之精粹】發乎外者若焰光之燭【神發乎外者若淸夜焰燭之美光】善惡在人之憎愛淸濁由目之照矚【照一作瞻矚一作美凡人之善惡皆已著於目神美則人愛惡則人憎若分明淸濁瞻視則足可知之】質以气而宏充气以神而化育【養也質者形也人之以气而養形故以神而主气】質寛則气宏而大神安則气靜而覆【人形體寛大則心气宏若其神之所安則气順而能靜】如是寵辱【寵醜勇反恩也尊榮也辱如欲反恥也僇也】不足驚喜怒不足觸【突也犯也人之所養气定而後形固形固而後神全神全而後心正誠能肓之至此則寵辱不足驚喜怒不足觸】有气無肉者譬若寒松有肉無气者譬若蠧【音妬】木【人之形體𨿽臞瘦而有神气者譬若寒松之堅可享其壽如其形體𨿽肥而無神气者猶似虫之蠧木故枯朽而速敗也故曰有肉不如有骨有骨不如有气有气不如有神故神爲人之主也】李嶠耳息而享百齡【嶠渠妙反嶠字渠山趙州贊皇人年十五通五經有文辭事唐髙宗武后中睿五朝官至特進同中書門下三品息者气自耳出故享其壽李嶠乃古之異人亦如靈耳中出息故得享遐齡之壽】孟軻內養而輕萬斛【音谷十斗曰斛軻字子輿鄒人魯公族孟孫之後遊事齊宣王不能用適梁亦不用退而作孟子七篇夫孟氏之養气能以四十而不動其心故曰气者體之充也志者气之帥也夫志至焉志爲至要之本气次也气能充其四體又曰我知言我善養吾浩然之气其爲气也至大至剛以直養而無害則貫通纎微洽於神明爲其養之以義無毫釐私欲之故能塞乎天地之間施徳教於無窮之極𨿽齊宣王授以萬鐘之祿爲仁義之道未能格君心之非慮生民不能被至化之澤辭去卿相之位終爲萬世大賢配祀先聖垂訓無窮可謂養气之至者也】和柔剛正之謂君子隘狹急暴之謂士卒【隘烏懈反狹音峽凡所養之气和寛剛正皆爲君子若以气之隘狹急暴咸爲士卒】如之息兮保其逺大如馬之馭【音禦使馬也】兮重其馳逐【息喘也又曰一呼一吸謂之一息龜息之細然不聞蓋能惜其气如龜息者可保長年之气若如馬馭駕者生平有馳逐之重勞可謂辛苦百至相喘息條條緩而長者長命人也喘息急卒出入不等短命人也】身大音小禍所隠身小音大福所伏【身大音小者謂形聲之不相應故隠其禍而待其發身小音大者乃神气之足有餘故藏其福而待其時】夫聲音之所發自元宮而乃臻於心气以相續【夫聲音之發起於丹田與心气相續而出也】瑯然其若擊石曠然其若呼谷斯乃內蘊道徳終應戩【音剪】谷【盡善也小雅天保章俾爾戩谷聲淸則瑯然若擊磬之音聲濁則礦然如呼幽谷之奧此謂內外道徳之人終當享其厚祿】謂之羅网者幹濕不齊謂之雌雄者大小相續或先急而後緩或先緩而後速是謂麤俗之卑冗焉遂風雲之志欲【聞人之聲音有聲幹聲潤出而不等謂身之羅网也若聲大聲小相續而亂出者謂之雌雄不一也或先迅急而後緩慢或先緩慢而後迅急皆爲麤俗卑下之徒終身定無官祿】辧四時之气如春蠶吐絲之微微察五方之色若浮雲覆日之旭旭【音頊說文曰日出貌辧四時气者別其气之五色所屬也靑白紅黒黃乃四時之正气也在於皮上者謂之色皮裏者謂之气气者如粟如荳如絲如髮藏於紋理之中隠於毛髮之內細者若春蠶之絲欲察五方正如浮雲覆之微在乎熟詳而辧之洞微玉鑑曰气一而已矣別而論之則有三焉曰自然之气曰所養之气曰所襲之气自然之气五行之秀气也吾稟受之其淸常存所養之气浩然之气也吾能自安物不能擾所襲之气乃邪气也若所存不厚所養不完則爲邪气所襲矣又推而廣之則有靑黃赤黒白五色黃正公論神與气有曰神大爲神有餘神怯爲神不足气過於神爲气有餘气下於神爲气不足此說甚妙宜以意攷斷可驗矣气通五臟則有所見今之人喜怒哀懼一至於心則色思變矣又況疾病死生乎論五色吉凶應時生死於後黃色土也其敷潤貼肉不浮不凝者爲正色也紅紫二色同皆主喜恱若凝滯煙雲污泥者初年曰土犯主三十年中年曰土病主二十年末年曰土死應甲乙寅卯年旺戊巳辰戌丑未年日月皆同下凖此靑色木色也其色榮暢條達如竹葉柳者爲正也若干枯凝結閃閃不定者初年曰犯木主二十四年中年曰木病主六十年末年曰木死應庚辛申酉年旺甲乙寅卯年赤色火色也其色光澤華秀如脂塗丹爲正色若焦烈燥煩如火炎熾者初年曰犯火主二十年中年曰火病主四十年末曰火死應壬癸亥子年旺丙丁巳午年白色金色也其色溫潤如玉經久不變者乃正色也若塵漧枯無紅潤色如幹衣者初年曰犯金主二十七年中年曰金病主十八年末年曰金死應丙丁巳午年旺庚午辛未年黒色水色也其色調暢風韻光彩有鋒鋩顯露者爲正色也若如煙霧昏昏四起污濁不眀者初年曰犯水主十八年中年曰水病主十一年末年曰水死應戊巳辰戌丑未年旺壬癸亥子年气形圖詳後气色門】地閣明而饒田宅天獄暗而罹【音離遭也】桎【音質】梏【音谷械手曰桎械足曰梏古之所以拘罪人之物易卦曰用說桎梏地閣光明者田宅多廣天獄昏暗者刑獄多憂靈臺祕訣曰夫地閣者人身之地一體之基上有承漿波池之部下臨重樓左右兩頥勢如奴婢學堂之部田宅牛馬之宮此部應陰之八數方則榮厚則富朝接則貴虎頭則雄燕頷則勇擁肉財丰如滿月者富貴兩全朝天貴朝人次之方厚更加頂平得祖業尖不得產業力頥陷不得奴僕力肩骨陷不得生財力地閣尖長多破祖孤立於他鄕頦分有瑕田宅不足頥大頦小祖財無力頦大頥小他鄕再立偏薄皆爲賤頦分必另居承漿下有紋短立者主莊田墳宅長有人爭斜紋主妻多奸淫重頥多富頦薄壘則不實髯分頦露者狡猾有靨正者得外人田宅不正偏者爲破大抵方厚圓滿平正朝接者爲富貴偏狹尖陷痕瘢破缺者皆貧賤】粟黃繒紫多豪貴【繒疾陵反粟黃者如粟粒之防嬌黃也繒紫者如紫綫之亂盤也是爲靑龍之气若靣部四時常見者乃豪貴之人也】脂白苽靑合賢淑【人之靣色其白如脂其靑若苽者是爲賢明之士可登廊廟】若相者精究其術而妙悟於神安逃禍福【安逃禍福別本作信無所逃其禍福若相者惟當細玩此書而能得其神妙則禍福殊無逃也歌曰嗟嗟世俗不知因妄將容貌取其形若得正形爲大貴依稀相似出羣倫形滯之人行必失神滯之人心不開气滯之人言必懶色滯之人靣塵埃形神气色都無滯舉事心謀百事諧色在皮而气在血脈聚作成多喜恱散則成憂靜則安部位吉防皆有訣又曰欲窮禍福貴賤除觀諸家相文聽聲觀形察色有肉神音神眼神總欲觀之則自然明矣又曰迷而不反禍從惑起災自奢生老子曰天之道利而不害聖人之道爲而不爭此之謂也】

气形圖【應時則喜逆時則憂】

【此气動如水波紋】喜【應三十七日主陰人財帛】憂【應四七日主災水厄血】

【此气見如棗核形】喜【應四時辰日主名聲官祿】憂【應六八日主危疾失職】

【此气見如圓珠形】喜【應一五日主祿音財信】憂【應二六日主官文字虛驚】

【此气見如艸根向下】喜【應一日主財又曰主祿位】憂【應二日主官擾血火】

【此气見如雲行形】喜【應三七日主上位提擕】憂【應二七日主大服重災】

【此气見如雙魚形】喜【應四九日主軄遷官升】憂【應三九日主水災】

【此气見如粟米一絲】喜【應七七日主名聲祿位】憂【應三七日主心腹疾】

【此气見如艸根向上】喜【應四時辰主文字至吉音】憂【應七時辰主火血驚撓】

【此气見如粟米散五絲】喜【應三七日主職遷轉升】憂【應二七日主印落官減】

【此气見如蠶絲散亂】喜【應二十日主有橫財】

憂【應二五日主失財】

【此气見如筆峯】

喜【應三九日主喜文字進】憂【應三八日主官筆動】

【此气見如弓形】

喜【應四九日主職因公攺】憂【應三九日主失職】

【此气見如亂髮】

喜【應三日內主音急遞急】憂【應一日內主公私撓】

【此气見如龍頭】

喜【應三七日主擢名位升】憂【應二七日主危兵動戰】

【此气見如梅花防】喜【應七九日主生子孫】

憂【應一李內主子孫病死】

【此气見如龍鱗】

喜【應四七日主名聲顯揚】憂【應五七日主水火驚】

【此气見如鳳尾】

喜【應三八日主遷轉】

憂【應四九日腳手大災】

【此气見如玉印】

喜【應四七日主現遷朝官】憂【應六七日主削官獄死】

【此气見如火焰】

喜【應五九日主吉音報】

憂【應二九日主發血死】

【此气見如連珠】

喜【應六八日主三遷進祿】憂【應四八日主病失重物】

【此气見如圓月】

喜【應三七日主顯名位大】憂【應二九日主血病死】

【此气見如半月】

喜【應四九日主吉音至】

憂【應三九日主防信至】

【此气見如蠶行】

喜【應七九日主進財】

憂【應六九日主失財】

【此气見如劍刀形】喜【應三九日主武功成】

憂【應二九日主刀兵厄】

已上气圖共二十四形各更用目力精別看首尾上下在何部位何方隅何時日是何色及形部善惡年運如何須內外推究方有應驗以此憂喜注論事應者亦隨其气形慢云爾气色應候黃紅紫气則同應淸明後三日谷雨後五日小暑後三日大暑後九日寒露後四日霜降後八日小寒後八日大寒後十日靑气應立春後一日雨水後二日驚蟄後三日春分後四日赤气應立夏後二日小滿後四日芒種後七日夏至後九日白气應立秋後四日處暑後六日白露後五日秋分後七日黒气應立冬後三日小雪後五日大雪後六日冬至後八日已上气吉防各有定數更防陰陽順逆如何爾

雜論應尅及生死

朝見【帝座上有黃紫气龍鱗筆峯】受官【司空上有紅黃气如玉印連珠】遷轉【隨上下位有黃紫气如艸根向上】得祿【祿倉上有紅紫气如棗核雙魚】職【神光上有黃白气如刀劍弓形】科甲【日月角上有紫气如雲行龍頭】移動【驛馬上有靑紫气如雲月圓】典刑【刑獄印信上有白紅紫气如筆鋒】提擢【隨上下位有黃紅气如連珠】金穀【倉庫上有紫气如水波紋】奏功【隨大小上下有紫赤气如印形】用武【邊地上有白气赤气如刀劍火焰】守土【凖頭權印上有黃紫气如圓珠】簽佐【輔角上有黃气如偃月】赦書【隨上下位看帝座上有白气如龍頭】省文【府座上有紅黃气如鳳尾】詔誥【祿倉上司空上有正紫气如粟米】邊信【邊地及印信上有赤气如珠】吉信【印信及山林上有黃气如筆鋒】憂信【驛馬凖頭有气如偃月艸根】剝印【印座至司空有赤气如一粟五絲】急病【食倉上有靑赤气如亂髮】解官【祿庫權凖上有赤黑气如雲行】落職【神庭金櫃上有靑黒气如弓形】內服【中部有白赤气如梅花】外服【下部有白赤气如蠶行】祖墳【塜墓上赤气應則動】屋宅【地閣有靑赤气應則遷動】公訟【凖上唱喝有赤气動如筆鋒】私撓【凖上眉毛有赤气如圓珠艸根】刑獄【食倉刑上有靑气主下獄】山林【上有气赤靑主火燒山林】陂池【上有黑气入口主死及水災】父母【內外三陽有气動則應】兄弟【年壽間有气動則應】伯叔【司空上有气動則應】子孫【正靣上及人中有气動則應】妻妾【左右眼尾及眼下有气動則應】奴婢【承漿傍有气動則應】六畜【食倉去二分有气動則應】進財【凖上連年壽間黃气動如連云行】退財【倉庫凖上有靑赤气如蠶行】怪夣【夢堂有气如絲散亂隨卽凶應】見怪【陂池上有赤气如水波艸根】水災【下部及凖上有靑黑气如煙】馬驚【眉上二分有赤气如刀劍弓形】血火【印堂左右墻壁赤气如絲散亂】刀劍【兩眉頭尾有白气如弓刀形】發迹【凖頭上有一防如粟米漸開】心病【赤气浮滔不貼肉赤防如艸根向上】肺病【白气浮淡白防如珠皮膚燥】肝病【靑浮枯如煙成條如綿主恐懼】腎病【黒气如煙凝散主勞倦神不安】脾病【黃气凝滯不通如服見日】心絕【唇如裂帛上如黑煙一季靑一年】肺絕【毛髮漧枯皮無神黒一年靑三年】肝絕【眼忽無光頭低黑一月靑一季】腎絕【靣上如黒水漆白壁耳上粥衣黒一月靑半年應】脾絕【眼耳鼻齒爪漧黃黒半月凡觀气色者取四時旺相休囚察人之已發未發神气色者古聖言曰顯靑憂驚黒疾病白孝亡赤官事紫黃二色皆爲善慶蓋神又別气气又別形形又別神神又別色如此四者骨則是形目則是神气如煙霧色若毫毛靑在肝黃髮於脾黒發於腎赤髮於心白髮於肺且如春三月木東方甲乙在顴骨是也顯靑气色旺相也亦先驚憂而後喜顯赤靑者相生也𨿽相生先顯其口舌或因官司後成大喜顯白色者囚也乃金尅木爲牢囚也顯黃黒二气色者死也故木尅土也以此死亡矣夏三月火南方丙丁額是也顯赤色者旺也先官司口舌後吉顯黃白二气色相生也𨿽相生白色先吉後防黃色先防後吉顯黑色者囚疾病也顯靑色者死也秋三月乃金西方庚辛右顴是也顯白色者旺先號咷而後笑主吉顯黒色者相生故先病後吉顯靑色者囚顯赤色者死也冬三月曰水北方壬癸地閣是也顯黒气色者旺𨿽旺而先病後吉顯靑气者𨿽相生先驚而後吉顯黃赤二色者囚顯白气色者死玉管照神同】

