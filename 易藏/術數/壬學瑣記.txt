壬學瑣記

﹝淸﹞程樹勛撰

唐時功令﹐以奇門﹑雷公﹑六壬爲三式﹐雷公卽太乙﹐所謂太乙雷公式是也。唐時禁奇門﹑雷公不傳﹐惟六壬便於民用﹐不涉兵事﹐故不之禁﹐傳其歧多﹐精者獨鮮。

叔父承偉堂族祖之傳﹐肆習有年﹐占驗輒中﹐猶憶庚申之亂﹐裏黨爲墟﹐叔父之灼見機先﹐寓書親友﹐謂八月有凶﹐聞者疑信參半﹐至期果應。遂羣服無閒言﹐以偉堂族曾祖手錄祕秩甚夥﹐曾爲刊《大六壬一字訣玉連環》﹐今又復刊《畢法集覽》《壬學瑣記》兩種﹐而《瑣記》一書昭示後學﹐尢切剞劂甫竟﹐見示全冊﹐命綴數語於後﹐夔不諳數學﹐何敢漫言﹖爰舉夙昔所聞推驗之一端﹐抑以驗同志﹐抑以見藝術亦有分途﹐而法守必宗正軌﹐則技也進於道已。

光緒七年歲次辛巳立夏後五日侄夔謹跋

六壬瑣記

予資拙而多健忘﹐凡有見聞及屢試屢驗者﹐隨筆記之﹐不能分其門類﹐聊當懷中記事珠云爾。

六壬不知始於何時﹐《雲笈七籖》云﹕上皇三年七月二十九日壬子﹐太眞皇人下授黃帝六壬式圖﹑六甲三元﹑遁甲造式之法﹐法威天下﹐流傳子孫。黃梨洲《易學篆數總論》以《國語》中伶州鳩之論七律卽是六壬之法﹔馬端臨《文獻通考》六壬出於秦﹔張鋐《說約》則據《漢書律曆志》注「大橈作甲子﹐占斗罡所建﹐探五行之精」﹐是六壬當始於大橈﹐成於隸首﹔焦裏堂先生獨云﹕徐嶽《術數記遺》所謂「周公掯悶」﹑「孔子三不能」﹑「西老成子四維」等數卽六壬之天地盤﹐大端皆猜度之言。然讀《吳越春秋》《越絕書》子胥﹑少伯諸占﹐與今時六壬無異﹐則其來久矣。吳越已。觀於《春秋傳》﹐左氏好言卜筮﹐何以不及六壬﹖然則《吳越春秋》《越絕書》所載亦難必其眞確。而著此二書者爲趙煜﹑袁康﹐二者皆後漢時人﹐可知後漢時始有六壬矣。今見《天官壬學》一書﹐內有《端木夫子十二字經》《顓孫夫子二十七字經》﹐豈因子貢億則屢中﹑子張才髙藝廣﹐有十世可知之問﹐故依記而成此二篇歟﹗何其寥寥數語﹐初無異人處也。

太乙﹑奇門﹑六壬﹐古稱三式﹐愚以爲六壬最先出﹐奇門次出﹐太乙晚出。何以明之﹖觀六壬純用干支神將推演﹐並不用九星八門﹑文昌計都等項﹐以是知其先出。奇門所用天三門﹑地四戶﹑天馬方則采用六壬矣。太乙所用九星﹑八門﹑五符等類﹐則采用奇門六壬矣﹐以是知二書皆在六壬之後也。三式𨿽以太乙爲尊﹐但其積算推至一千萬年以上﹐荒渺無稽﹐況天運循環﹑國祚修短﹐何敢予知﹖固不若六壬之切於日用而又不幹例禁也。

六壬之名﹐說者不一﹐有雲水生於一﹐成於六﹐故名六壬者﹐宋人也。有云《周易》以干卦爲首﹐乾內卦納甲﹐故奇門稱遁甲﹔外卦納六壬﹐故稱六壬者﹐祝泌也。有雲天一生水﹐天五生土﹐合而成六壬﹐字上一撇象水之朝東﹐下一畫重者像地之厚載﹐中一畫長者﹐縱則爲天地﹐橫則爲宇宙﹐六壬與天地宇宙同用﹐加以水土生育之功﹐有厚載之至徳﹐故云六壬者﹐《未悟書》中語也。有云乾爲天屬金﹐壬承天屬水﹐壬得天之气﹐卽泄天之機﹐故云六壬者﹐張江村也。至《六壬廛談》則云本旬有壬將主事﹐當於排天地盤時﹐默祝曰「本旬壬某神將護我」﹐判簽則自然響應﹐於壬將本日拜之﹐則壬將默助﹐有斷卽靈﹐是又以六壬爲神祗矣。

《金旨占論》則曰「旬內之壬各有主﹐如甲子旬壬申﹐丙寅日以申爲財﹐卽不求財﹐亦有意外之得﹔乙丑日以申爲官﹐卽不求官﹐亦有得名之事﹐否則口舌官非。」是又以壬爲最重之神﹐故以六壬立名矣。諸說紛紛﹐未知誰是﹐姑集於此﹐請教髙明。

《景祜神定經》云﹕壬式楓天棗地﹐朝向東﹐暮向西。董說《詩》云﹕藜杖讖圖文訂楓天神式將移壬。蓋古人以楓木規爲天盤﹐棗木規爲地盤﹐向太陽旋而用之﹐以觀上下相加﹐發四課與三傳也。

月將卽是太陽﹐以太陽加正時﹐順布十二宮﹐則與天上星宿所臨方位相符﹐故陰陽動盡天人感應。唐朝王遠知引其師陶宏景之言曰「六壬精髓﹐其一爲月將﹐天上太陽隨月而異宮﹐其光普照四方﹐故萬事皆見。月將爲誤﹐然後凡事不誤。」此語最爲明顯﹐宋人邵彥和論次客曰「古次客之法﹐因數人同時來占﹐乃用前五後三﹐換將不換時之例﹐試之每不驗。蓋燭照禍福﹐全賴太陽之光明﹐故以正將正時爲最﹐其次則換時不換將耳。余則不換將﹐亦不換時﹐惟以各人年命爲主﹐課𨿽同而理則異。區別懸殊﹐十不失一。」是亦月將卽太陽之明證。乃《銀河棹》則曰「錯認日躔爲月將」﹐而張松源之注﹐又惑於俗本奇門超神接气之法﹐以交接之後據河圖生成數而定月將﹐殊屬無謂。

交月將之法﹐古書間有異同﹐然總在中气之後﹐或一日二日﹐或三日五日不等。故人所用者恆气﹐每年二十四气勻派﹐而太陽行度有盈縮﹐未必恰於交中气之日時過宮。況其過宮﹐又限定於某宿某度﹐是以有一日二日﹑三日五日之殊。今時憲書則以定气爲主﹐故太陽卽於交中气日時過宮﹐便換月將﹐此正合天之妙。張松源之注《銀河棹》以月將並非太陽﹐宜其另生一法而交月將。及陳耕山作《三才發祕》﹐誤解「步戌成歲」一語﹐以爲正月太陽在戌宮﹐更可笑也。

「月將不誤﹐然後凡事不誤。」此至言也。乃《指南占驗》嘗有誤用月將而大事仍驗者何也﹖蓋無心之錯﹐機卽隨之﹐故能符合相應。若有意標奇示異﹐恐未必然也。

《銀河棹》有兩種﹐一種不言遁幹﹐不知誰人所輯﹐乃雜采諸書而成﹐爲書六卷﹐惜選擇不精﹐又多訛錯。一種專用遁幹﹐七言詩僅十六句﹐又擇以四言數十句﹐以爲出於姚廣孝。寧波張松源詳注《馬松源自序》云「姚少師得此書而藏之內府﹐正統中土木之變﹐蓉城孫南葉先生於燕臺曾門室中得之﹐未有師傳也﹐後從史道鄰兵憲於安慶﹐始遇異人指授﹐遂精其學。余懇求再四﹐僅以經文相授。」按正統土木之變﹐距史公在安慶約爲一百八十餘年﹐竊恐南華先生未必有此髙壽。彼松源者﹐焉從執贄而求之哉﹖其用遁幹﹐𨿽本《中黃經》﹐而又分出天地人三遁﹐已爲節外生枝﹐至於月將貴人起例﹐一切與他書迥異。若依此推斷﹐則唐宋以來諸書咸不可信矣。況廣孝初見成祖﹐懷中出太平錢五枚﹐並非六壬也哉﹗

《銀河棹》以子至巳爲陽﹐用陰貴人﹔午至亥爲陰﹐用陽貴人﹔復有責陰神。假如例一課﹐戊戌日寅時戌將﹐明明寅是陽時﹐當用陰貴人﹐乃作陰時而用陽貴人醜﹐何也﹖以子之矛﹐攻子之盾﹐張氏窮矣。

起貴人法﹐論理當從先天後天坤上起甲﹐先天坤在子﹐故在子上起甲﹐順布十干﹐不加魁罡﹐不加子所衝午﹔取其幹合爲陽貴人。後天坤在申上起甲﹐逆布十二﹐不臨魁罡﹐不臨申所衝之寅﹐取其幹合爲陰貴人。嘗讀《吳越春秋》七月辛亥日平旦大吉爲白虎而臨辛﹐功曹爲太常而臨亥﹐則知辛日陰貴果在午﹐三月甲日陽貴果在醜。《晉書戴洋傳》十月丁亥夜半﹐從魁爲貴人加丁﹐則知丁日陰貴果在酉﹐是皆起貴人之明證。而《六壬元女經》﹐其第一系天乙所在﹐甲戊庚日旦大吉﹐夕小吉﹔乙己晝神後﹐夜傳送﹔丙丁日旦登明﹐暮從魁﹔辛日晝勝光﹐夜功曹﹔壬癸日晝太乙﹐夜太衝。此書出於隋朝﹐厥後徐道覆﹑淩福之﹑元軫﹑劉日新﹑苗公達等咸遵之﹐則相沿已久矣。

貴人治旦暮﹐或以日出爲旦﹐用陽貴﹔日入爲暮﹐用陰貴。或以卯至申時用陽貴﹐酉至寅時用陰貴。《六壬心鏡注》云「用晝夜長短分旦暮」﹐則以太陽出入爲準可知矣。

予以甲戌年閏二月丙子日戌將戌時﹐卜往維揚﹐見鬼臨三四﹐水路有災。幸末傳有長生可求﹐卽於次日啟行。戊寅日三更﹐舟爲巨石碰傷﹐大水冒入而受大驚。是子鬼乘蛇之故﹐然則丙日陰貴在亥矣。若以酉爲貴人﹐則子鬼乘元武﹐當主盜賊矣。

《金匱》《玉門》《曾門》三經﹐似覺太簡。蓋作書之初﹐斷法未備﹐後則踵事增華﹐又未免稍有穿鑿。《中黃經》出遁幹﹐則又六壬之一變。

《中黃經》之名﹐見於焦竑《經籍志》﹐然不知誰人所著。是書各家抄本錯漏遺誤最多﹐難以較正。家惠蒼小阮得一本於淮陰﹐其注明白直捷﹐𨿽用遁幹而不專憑﹐遁幹待散。何爲初建﹖日幹五子元遁是也。何爲復建﹖時幹五子元遁是也。以建幹多寡逐情而變﹐不執本支五行。由是觀之﹐生中有鬼﹐財中有克﹐窮在建幹變化也。朱恆又曰「若取來情﹐當以聚散鬼救論。若斷休咎﹐只用日幹爲主﹐與正時三傳生克論始終平安﹐不必用變求奇。古人有云﹐求奇反不奇也。」愚按﹕朱恆此言最爲明顯﹐歷觀徐道符﹑元軫﹑苗公達﹑劉日新﹑邵彥和諸公占案內﹐何嘗憑遁幹斷吉凶耶﹖朱恆﹐元末明初之松江府人﹐見於《一字訣玉連環跋》﹐又見《五要權衡跋》。

《中黃經》中《五惡》章予試之﹐己酉年六月二十五日占天時﹐戌時午將得己卯日﹐幹上卯虎﹐三傳未卯亥木局傷幹﹐貴占天門﹐斷其卽有風暴﹐屋倒驚塌之驚。果至次日未時﹐迅雷暴雨從西南而起﹐仰見一紅黑二云﹐或髙或下﹐各處墻屋斜倒﹐人以爲龍吼相鬥云。《一字訣玉連環》最重占時﹐予嘗試之﹐果驗﹐不第占來意用之﹐凡占時與初傳相衝﹐或與類神相戰﹐或於正課有礙﹐便多不利﹐縱課傳全吉﹐亦主阻滯。

六壬最重正時﹐正時者﹐吾心忽於此時發動﹐自與天機感應也。其次則以雷擊棗木制盒搖時﹐拈門抽簽等法﹐尢不及報時之準。但報時必須隨口﹐若稍遲回﹐則天機不在。或云﹐壬將靜則在位﹐動則周遊天上人間﹐凡事皆知﹐故一旬之中各有本旬神將主事﹐卽不占之時﹐壬將亦在﹐不在一身之左右﹐卽在書盒之左右﹐故凡置盒之處﹐皆須潔淨﹐則神將敬服﹐有斷卽靈。

雷擊棗木盒﹐以赤珊瑚爲珠﹐此古法也。近見《兵帳賦》氏蒙矢路執示投注云﹕式者﹐六壬式也。以擊盤畫十二宮﹝按擊盤二字不可解﹐內必有錯誤。﹞內寫十二神辰﹐用雷擊棗木或檀木竹十二彈﹐每彈上刻一辰﹐十二彈刻十二辰爲十二月將﹐遇昏蒙各按月將取其彈投於盤中﹐蓋覆搖動﹐待定啟視﹐其彈落於何宮﹐卽作正時占之。愚按﹕比棗制更妙﹐故錄之。

虎乘遁鬼﹐《畢法》言其極凶﹐予占恆得之﹐未見大凶處﹐惟虎乘幹鬼而遁旬丁者﹐凶動最速。如己巳日幹乘丁卯﹐夜貴作虎星也。郭氏所刊《畢法賦》內有錯誤一條﹐今拈出之﹐「避難逃生須棄舊」注﹕乙酉日幹上亥﹐辛丑日幹上未﹐比捨益就損格。蓋乙酉日捨去幹上亥水之長生而就酉支之鬼克。辛丑日捨去幹上未土之生而就丑支之墓﹐所謂捨益就損也。乃錯列於捨就皆不可格內。捨就皆不可格﹐惟有庚子日幹上辰﹐生我者旣空﹐而庚加子支﹐又脫我气﹔庚午日幹上戌﹐生我者旣空﹐而庚加午支﹐又爲日鬼也。己日卯加巳﹐夜將乘虎而克幹﹐其上所載之課式亦加巳﹐三傳卯亥未。而《大全》則錯作卯加乙﹐其上所載之課云亦是卯加巳﹐三傳丑亥酉。又《大全》少刻眉批一則﹕蛇乘丁格﹐原本眉批云﹕白虎屬金﹐故止六甲日忌遁旬內之庚﹐螣蛇屬火﹐故止六辛日遁旬內之丁。此批甚爲明暢﹐乃《大全》失之﹐可惜也﹗

下博郭禦靑先生﹐因梓人徐振南之請刻《畢法賦》二卷﹐《課經集》四卷﹐共六卷﹐每卷首頁則有「徐振南梓」數字﹐是知爲初刻原本﹐後不知何時復益以七卷﹐共十三卷﹐名曰《大全》。原本中《占驗存略》一篇﹐兵占六課刪去。嘗讀《明史藝文志》有袁祥六壬三十三卷﹐後觀《蘇州府誌》﹐知袁祥爲元和縣人﹐有《六壬大全》三十六卷。此書必有可觀﹐惜徧求而不得﹐若郭氏所較輯者﹐𨿽曰「大全」﹐實多缺略﹐況較讎未盡善歟﹖

淩福之《畢法賦》﹐因用邵彥和斷案而作﹐而復參以心得﹐故其書從考驗中得來﹐非揣摩五行之比﹐然亦有矛盾處。如「幹乘墓虎無占病」注說旣云「辛酉日丑爲空墓﹐猶可畏矣。」﹐至「受虎克神爲病癥」注又曰「辛酉日丑作空亡﹐容易治療」是也。予嘗爲人占病﹐得此課者﹐毫無一生﹐縱二月占﹐丑是生气﹐亦不能解。惟年命在辰﹐則未衝丑墓﹝以下脫漏十九字﹞邵氏《斷案》惟有乙巳日幹上卯﹐三傳不用卯寅丑而用辰卯寅﹐疑《畢法》因此一課而推演者也。

有陰陽之比﹐有五行之比。比用課取初傳﹐陰陽之比也。《畢法》於甲辰日幹上戌﹐不取戌加甲爲用﹐亦取子加辰﹐以爲戌土畏甲木而不比﹐是拉入五行之比矣﹐亦似可商。

《畢法》一書﹐最爲純正﹐亦宜融通活法看之﹐不可拘泥。予憶五十七年正月初十日﹐族人元正先生占終身財福﹐其時未交春﹐尙是丑建﹐庚辰日子將未時﹐丑墓並月建加幹﹐根土太固﹐恐非中傳之未所能衝去。況寅是本命﹐落於空克之地﹐休囚無气﹐末傳子水螣蛇又脫日幹﹐安可以求財大獲格斷﹖後果蹇滯。又嘉慶十四年三月庚辰日酉將辰時﹐蘇允文乙丑命占將來就何處口舉﹐財利若何。得求財大獲格﹐予見天羅自裹﹐命上虎鬼﹐象最凶。況寅馬落空﹐非特難動﹐須防災病。後果未往岸店﹐次年正月暴亡。又十九年正月十八﹐汪應璧先生丙申命占漢年﹐此課予亦不以財福斷﹐支上﹑行年上見酉爲日刃也﹐爲病符﹐被勾陳夾住﹐主舊事纏繞不淸﹔財空主財不聚﹐難望如意。後果如占。二月患外癥甚危。蓋丑墓帶血支﹑血忌﹐陰神虎鬼﹐支上病符。占流年以行年爲主﹐行年上亦是病符故耳。其先予未斷出。其危而獲安者﹐猶賴未衝丑墓﹐行年上旣見比劫﹐財福定不相宜。

今人論年﹐有交生日﹑未交生日之殊﹐此法蓋本之邵氏。然觀其斷案內﹐止有三課如此﹐其餘不然。

長生至胎養十二位﹐宜從五行論長生﹐以次順布爲是。今人亦有以十干分陰陽順布逆布者﹐蓋因所傳之書非人﹐無折中之故也。又以日祿臨官﹐合而爲一﹐勢不能不分出陰陽順布逆布﹐則日祿卽是臨官﹐殊不知臨官與日祿本不相蒙﹐故《畢法》「旺祿臨身」之法﹐謂日之旺神﹐又作日之祿神﹐此惟陰漧有之。如乙日祿在卯﹐而乙木長生在亥﹐亦旺於卯﹔丁日祿在午﹐而丁火長生在寅﹐亦旺於午﹔辛日祿在酉﹐而辛金長生在巳﹐亦旺於酉﹔癸日祿在子﹐而癸水長生在申﹐亦旺於子。惟己日不能相兼﹐故注云「己酉﹑巳亥﹑己巳﹐幹上午𨿽不是己之旺神﹐亦可用也。」且予嘗徵之占驗﹐如辛日幹上丑﹐無未相衝﹐占病不救﹐日墓故也。若辛金長生在子﹐則丑是養神﹐當不至於此之之凶。己日幹上酉占事脫賺﹐占人貪欲﹐日敗故也。若己土長生在酉﹐當不至若是之咎。乙日幹上亥﹐六處無土克制﹐占病沈屙獲起﹐占事利益恆多﹐長生故也。若乙木死於亥﹐則死神臨日﹐當不至於若是之吉﹐此皆屢試而屢驗者﹐其餘不能枚舉。然則習六壬者﹐何必惑於他歧﹐反滋疑而莫能斷耶﹖

日幹投墓﹐占病更忌。卽日年命上有衝墓之神﹐無益也。《心鏡》六般入墓列於第四﹐不過次序如此﹐非其凶气輕於三項也。巳年申月辛未日午將酉時﹐占戌命人病﹐日幹臨丑墓﹐三傳亥未未﹐土重埋金﹐皆非吉象﹐況未是三丘﹐丑爲五墓﹐行年上太陽爲鬼﹐回光返照﹐能有幾時﹖卽斷此病不起﹐果七十有九日而死﹐己丑日辰﹐仍是日墓。幹上未﹐中末未﹐命上未﹐並不見其能衝丑墓﹐是亥水爲初而而遭羣土之克﹐恐其凶尙不止此﹐柰何﹖

或問曰﹕土長生在申﹐一作在寅﹐未知誰是﹖余曰﹕土長生自宜在申﹐不宜在寅。如戊己日寅木克幹﹐無救者凶﹐其證也。昔者李覺子《卜易》以天時而參驗﹐五行見土父母﹐有應申日雨者﹐有應子日雨者﹔又見土爲子孫﹐有應申日晴者﹐有應子日晴者。蓋申爲長生﹐子爲帝旺﹐是又一證也。或曰「淩氏《畢法賦》以六戊六己日幹上子正月占﹐主有孕故曰『戊己當絕在亥懷﹐明知子上是胞胎』﹐此非土長生在寅乎﹖」予曰「此淩氏兩歧之言也。彼不云『妻財作生气﹐縱不作胎神﹐亦可用』乎﹖」然則戊日己日幹上子﹐正月占主有孕妻財故也。況其孕止其一端﹐而戊日己日以申爲長生﹐以子爲帝旺﹐以辰爲墓庫﹐以酉爲敗神﹐以寅爲鬼賊﹐爲吉爲凶﹐未可悉數。試取古人占案用語﹑己所常占者驗後而細詳之﹐當亦憬然而悟矣。

予友吳稼云先生嘗云「《周易》言象而不言生克﹐故六壬家亦宜觀象定吉凶﹐而不可以生克定吉凶。」此稼云先生一家之言也。夫《周易》不盡言五行﹐故不論生克﹔六壬專言五行﹐則不能離生克。十二神將之所屬﹐卽象也。或生焉﹐或克焉﹐卽象之吉凶者也。古人又患人之情僞﹐事之變幻﹐非生克兩字可盡也﹐於是曰徳﹐曰合﹐曰刑﹐曰衝﹐曰破﹐曰官﹐曰祿﹐曰刃﹐曰旺﹐曰墓﹐曰死﹐曰絕﹐曰胎﹐曰養﹐曰敗﹐所以參其象而盡其變也。然後吉凶悔吝無所逃於三傳四課中矣。稼云先生學問淵博﹐深於古文﹐嘗與予談六壬﹐經日不倦﹐其法重初傳﹐重丁神﹐以神機兆於動﹐旣得其動﹐然後融會全課體象而斷之﹐不可枝枝節節。蓋初傳與丁神皆課中之動者也。先生此言﹐最爲微妙﹐是佛家上乘工夫﹐予愧未能造到此境也。庚午春﹐予自維揚回﹐見先生於崖市﹐送寓言談﹐侃侃仍如往年﹐今則宿艸淒淒矣﹐悲夫﹗

吉凶成敗﹐𨿽有徳合等之繁﹐究竟以生克爲主﹐如壬寅日伏吟﹐𨿽曰干支上下相合﹐無如支辰脫幹﹔乙酉日伏吟﹐亦是干支上下相合﹐無如鬼臨三四﹐脫气鬼克﹐安得爲吉﹖昔族兄廉階先生精於醫學而不遇時﹐有鄭姓之友﹐許爲其楡楊傳醫道廣行﹐先生因索占於予﹐得壬寅日伏吟課﹐予曰「干支上下相合﹐究竟脫幹﹐所謂有言不信﹐況巳貴空亡﹐何益之有﹖」後果如所占﹐此壬子年五月十五日所占課也。

諺云「熟讀王叔和﹐不如見癥多。」故六壬家亦如己所占驗者﹐信而有據。古人多好奇之論﹑信筆之言﹐如《管子神書》﹐有天官天將斷不相兼者﹔《指掌賦》有斷無此三傳者﹐有天官斷不臨此處者﹐乃作者居然作之﹐注者居然注之﹐不可解也。他書信筆指鹿爲馬者更難悉數焉。今將順逆連數課中無此三傳列於左﹕

子丑寅卯辰巳巳午未戌亥子無以上順連

亥戌酉酉申未辰卯寅惟乙巳日邵氏取此三傳寅丑子以上逆連數

逆連茹間傳無此三傳者午申戌戌子寅無以上順

申午辰辰寅子子戌申無以上逆

順逆三合課無此三傳者

丑巳酉巳酉丑午戌寅戌寅午卯未亥無以上順

辰子申丑酉巳無以上逆

十二天官中﹐惟貴人天空無處不臨﹐其餘有臨有不臨。

螣蛇不臨戌亥﹐白虎不臨辰巳﹐朱雀不臨酉戌亥子﹐太常不臨卯辰巳午未﹐靑龍不臨戌亥﹐天后不臨辰巳﹐勾陳不臨酉戌亥子﹐太陰不臨卯辰巳午。

以上皆指不臨地盤而言﹐若天盤惟貴人天空不乘辰戌﹐六合元武不乘丑未﹐其餘無支不乘。

《心鏡占同居人爲賊歌》云「一家之內十人居﹐一人失物九人吁。未知盜者定是誰﹐欲占先以將加時。若有人年元武下﹐此人盜去更無疑。」此說未可從也﹐何也﹖元武不臨寅卯辰巳午未﹐豈爲賊者皆行年在申酉戌亥子丑耶﹖依此推斷﹐恐反誣良﹐不若仍以元武初傳﹑官鬼參看爲穩﹐推而言之。《指南》占驗﹐以元武臨戌﹐風水在西北山岡﹐亦是偶中﹐特據此推斷﹐豈無在東南方之風水乎﹖若《中黃經》之占盜賊不盡看元武所臨﹐而必參之以生克﹐測之以三傳﹐可謂得其三味矣。

凡占事之重大者﹐課體最重。若課體不吉﹐卽有一二吉神﹐無補於課體之疵也。甲戌年十二月初三日﹐諸公在鄭典五翁花園內爲鮑右曾先生預饌大壽﹐右曾先生從院上來﹐鹽臺何公囑其占拜奏折旨意報回若何﹐生意﹑鹽務若何﹐得己未日井欄格﹐予曰「巳火皇恩發動生幹生支﹐天后爲恩澤之神﹐又在干支之上﹐入中末兩傳﹐必蒙恩允﹐且有疊疊賞賜。但井上架木﹐易欹易斜。且一火陷於眾土之中﹐爲力不久﹐恐鹽務仍無起色耳。」後果一一如占。

今人占課﹐除家宅﹑風水﹑婚姻﹑六甲﹑官訟﹑謀幹外﹐往往不看支辰﹐此大錯也。須知干支爲兩儀﹐不可偏廢﹐如占天雨﹐以乾爲天﹐以支爲所占之地﹔占考試﹐幹爲舉子﹐支爲場屋﹔占求官﹐幹爲求官之人﹐支爲所歷之任﹔占謀事求財﹐幹爲我﹐支爲我所求之人﹔占出行﹐幹爲此處﹐支爲彼處﹐余依此推。故每一課演成﹐先省察干支上神﹐心中便有把握﹐然後詳觀三傳﹐則事之始終定矣。

崇正丁丑年五月戊辰日未將辰時﹐郭公禦靑爲姚君占任所﹐幹上靑龍申金﹐支上未土天空﹐三傳亥寅巳﹐郭公以爲官馬臨亥﹐亥爲衛﹔巳祿臨寅﹐寅爲燕﹐任所非衛卽燕。後選周之新野﹐課體全無影響。詳玩數日﹐方知四課暗拱地盤周之故。郭公此斷﹐未免牽彊﹐須知支爲任所﹐支上未土﹐天空土卽野也﹐是日初交夏至﹐太陽初到未宮﹐卽新也。丁丑年五月戊辰朔子正一刻夏至﹐見於崇正萬年書。若淸朝萬年書﹐則○○日。新野二字﹐其象如此。

又癸亥日辰將丑時﹐爲劉公占任所﹐幹上天后辰﹐支上元武寅﹐三傳辰未戌﹐以爲干支上神拱地盤子﹐子爲山東﹐子上卯爲艸﹐必有艸頭之處﹐查現出之缺﹐有莘縣﹑蓬萊﹐必是蓬萊﹐以子又爲水鄕也。後果選蓬萊﹐殊不知支爲任所﹐支上元武寅木亦艸木之象也。況元武乘寅加亥水﹐蓬萊乃登州府﹐屬東北﹐皆海。寅爲東北﹐元武水﹑亥水卽海也。又元武乘寅加亥長生爲道士﹐寅爲山﹐復道家有蓬萊方丈之山在海中﹐爲神仙所居﹐是亦其象也。若云干支上神拱地盤﹐殊不知癸亥日辰無論上乘何神﹐皆拱地盤子。憶昔壬子年巳月己卯日﹐鄭君衡翁占乃叔辛未命部選省分﹐得伏吟課﹐彼時予尙不悟支爲任所之理﹐只看日祿臨午﹐當在南方﹐次年選在福建﹐分野在醜﹐課中全無影響﹐逮後悟得支爲任所之理﹐支上卯作六合爲門﹐福建爲八閩﹐固有門字也。又辛丑日未將寅時﹐鮑石曾先生占尊人柳堂先生當升何官﹐予曰「支上卯﹐幹上午﹐一旬周徧格。午爲禮儀﹐又作旬儀﹐上得太常﹐其太常寺正卿乎﹖」果應。

占逃亡﹐古法以支爲宅﹐予嘗以支爲所逃之處﹐往往應驗。往年里人名長六者﹐占子逃亡﹐予用李九萬法﹐以卯爲類神﹐加於未﹐斷其逃於西南﹐支上午﹐午爲街市﹐崖市在吾裏之西南方﹐命其往崖市尋之﹐果於崖市見。又辛亥年除夕﹐廉階先生占一鄰婦因爭鬥而逃出赴水者﹐得庚午日昴星課﹐並無凶煞﹐河不覆井﹐知其未赴水矣。太陰爲類神加申﹐尙在西南﹐支上未貴生太陰﹐未得老婦﹐當有老婦勸回。果逃出遇西南方之老尼﹐拉往尼庵一宿﹐元旦送回。予始悟貴人爲神佛﹐未爲華蓋﹐故在尼庵耳。

又癸亥年七月﹐江愷堂先生占門人走失﹐己得寅時﹐己未日八專課﹐干支上皆太陰乘戌﹐初傳亥爲閉口﹐皆是藏匿之象﹐不主走颺。但閉口發傳﹐無人肯言。太陰爲老婦﹐又爲神佛﹐無向僧寺尼庵中尋云。誰知此門人是被老乳媼藏於香火櫥內﹐所以恐嚇先生不敢督責耳﹐爲蒙師者難矣哉。

又乙丑年三月二十日午時﹐有占妾逃亡者﹐得甲辰日幹上午﹐支上申﹐三傳申子辰﹐予曰「支上會成印局﹐申屬坤之爲母﹐是必逃亡母家。」妾逃責酉與太陰﹐皆臨長生之地﹐但不入課傳﹐而合中犯煞﹐𨿽尋得而不能合矣。因卽往稻田伊母家尋之﹐伊母堅云未歸﹐直至酉時﹐母家著人來報云「已於大六望亭尋得首飾也。」

又汪天賜兄占妻舅走失﹐戊子日申將未時﹐癸巳生二十一歲﹐行年戌作元武臨酉爲西方﹐支貴人乘醜﹐在神廟內無疑。況陰神功曹又帶雷煞也。但驛馬發傳爲順連珠﹐亦不定在一處。幹上午爲過馬﹐行年戌﹐初傳寅成三合﹐尋之可見。是人初逃往靈山天竺閣蹲一夜﹐次日逃於崖鎭之下廟﹐因而遇得之。

占家宅須分新宅舊宅﹐或求宅得失﹐或人宅吉凶﹐不可混同。以幹爲人﹐以支爲宅﹐此常經也。若問新舊兩宅誰吉﹐則又以日上神爲舊寬﹐支上神爲新宅﹐故不可混同也。大槪占宅吉凶﹐支上克幹﹐便爲不吉。鬼臨三四更凶。予往年曾卜一宅可居否﹐得甲戌日幹上丑﹐支上酉﹐鬼臨三四﹐畏之而不敢居﹐因畢法有「鬼空無畏」之說﹐觀亥水長生在傳﹐仍還居之﹐誰知自甲寅至癸未十年﹐𨿽財窘而人口平安﹐且添二丁﹐至甲子年亥水長生一空﹐予便大病﹐辛未年妻又大病﹐庚午﹑壬申連喪二子﹐癸酉又因他事耗財﹐皆由此十年長生卽空則申酉之鬼爲患也。甲戌年後方安﹐因長生又實耳。予旣自誤﹐敢告同人﹐且以自警。

邵彥和先生爲人占求宅基﹐庚寅日寅將酉時﹐幹上丑﹐支上未﹐三傳子巳戌﹐斷雲「大凡占求宅基﹐須看支辰﹐今支上空亡﹐此宅不可得而圖也。」是知有宅可指﹐須看支辰﹐及云「中傳巳乃長生﹐作太陰﹐是買得老婦人店業﹐便是宅基」﹐是知傳中旣有長生﹐便可捨彼而圖此﹐善學者悟之﹗一切取捨趨避之道﹐皆可得而知矣。豈第求宅云乎哉﹖

取捨趨避之道﹐莫妙於《管子神書》之總論﹐其首章云「干支傳課作提綱﹐先審安命無所傷﹐事業一生經歷處﹐存亡隱現莫明詳。」項章云「幹祿得地守求加﹐略有些傷支用尋。壬到好邊方住腳﹐有些疑惑不堪停。」三章云「或財或比或生身﹐要把無傷細酌尋。得个穩中方住腳﹐莫令衰敗又無存。」四章云「先從幹上作原因﹐次把用神配合存。初不行傳須看日﹐方知此事得何神。」旣此四章意﹐又以日祿﹑日財﹑相比﹑長生爲吉﹐須擇其無傷者而趨之也。

吳稼云先生以邵公「丙戌日子將未時爲乙亥人占終身課」是全案中最得意之作﹐熟玩乃見其精﹐蓋取其斷法靈活﹐不專在生克處講求耳。

休寧程先生精六壬﹐有叩求其學者﹐九圭云「是全須精神。」吾嘗澄心息慮﹐以先天之靈﹐得自然之妙﹐其所言者﹐百不失一。心有所寄﹐而彊爲人斷﹐𨿽有數學詩書﹐終不驗矣。

族伯吟園先生﹐名庭和﹐字用修﹐善六壬﹐嘗與眾友同舟赴鄕試﹐共占一課﹐以占諸人誰中。其吉神吉將﹐咸在己年命之上﹐先生喜曰「惟予得解元﹐諸公無望也。」眾友共譏笑之﹐及榜發﹐乃中第一名副榜。此中必有元微﹐先生未探討耳。

先生嘗卜地葬親﹐曰「可發一榜。」後辛卯科其侄仲升先生果中第十九名舉人。

吟園先生吾未及見﹐嘗聞其設賬於褒家旦﹐一日﹐東君戲問曰「先生知今午之肴乎﹖」先生占曰「是必風雞也。然公不可回﹐回則不驗矣。」少頃﹐東君托故他往﹐實回家省視﹐果是風雞。命易以烹魚﹐復進館。及午﹐僕人送烹魚至﹐東君笑曰「先生課亦不驗耶﹖」先生曰「硯下有紙﹐公可讀之。」乃「風雞變魚」數字﹐主賓大笑。惜乎先生不畱存案﹐予嘗問仲升先生何以知風雞變魚﹐仲升先生曰「往年得聞吾伯云『因課中有丁馬﹐故知其動而必變。』」

《畢法》有論丁神﹐不過金日或虎遁丁而已﹐及《管子神書》則觸類旁通﹐其法大備。然丁神不過如卦爻中之重﹐其吉凶仍在神將﹐不可不知。

六壬變化不可方物﹐卽無丁神入傳﹐其變化說非一法可定﹐《磨鏡藥》《精蘊》《前知》等書﹐𨿽關白條暢﹐便於初學。微嫌拘泥太甚﹐更失之於信筆﹐非徵驗之書也。課名多有不可解處﹐如四上克下爲無祿是矣﹐而四下賊上爲絕嗣﹐其意何居﹖《訂訛》則云「下克上爲絕嗣﹐以上不容下也﹐四下賊上﹐名無祿﹐位居下而不敢犯上﹐上必奪其祿也。」此說微有委曲。官應震則云「此二課須交互言之。總之﹐一則犯上﹐一則陵下﹐皆屬不利。」乃《磨鏡藥》《前知書》中占六甲﹐以之分男女﹐並不言其凶﹐何也﹖《心鏡》占男女歌云「用神克下生男子。」範蠡三更奏越君﹐原注引《越復經》云「越王四月辛巳日申將子時﹐召範蠡占鄭妃產。蠡曰『上勝光克下必生男。』」《袖中金》則作四月辛巳日申將子時﹐巳火克酉金。若用《通龜》則作丁丑日申將子時﹐巳火克酉金。《禦定六壬直指》因之﹐然予查《越絕書》《吳越春秋》﹐亦無此占﹐所謂《越復經》者﹐予未之見﹐《袖中金》則有訛錯﹐但《磨鏡藥》等書﹐又云《心鐿》有此歌句而攺爲「四上克下賊上」﹐以爲更準。初不計其凶災也。

六甲占男女法﹐前人皆以曲直炎上爲男﹐從革潤下爲女﹐予試驗以來﹐惟曲直爲男﹐從革爲母﹐確不可易﹐至炎上潤下則不然也。竊思前人蓋以木東火南﹐東南爲陽方﹐故生男﹔金西水北﹐西北爲陰方﹐故生女。殊不知申子辰﹑寅午戌﹑巳酉丑﹑亥卯未﹐此局也﹐非方也。三合局中﹐究以仲謀作主﹐則子屬坎爲男﹐午爲離爲女﹐此炎上潤下所以不然之故歟﹖往年西商王潔庵翁卜妾孕得炎上﹐斷其生男而得女﹐霞表弟占妾孕得潤下﹐予已悟破此理﹐斷其生男而不斷其生女﹐及今晚果得男。

占失脫﹐須看內類神﹐故有支上神將而知所失之物者﹐此則予未嘗試驗﹐不敢妄言。古法又有以初傳爲盜去之人者﹐此則有驗﹐亦未可盡拘。往年汪宅失一金飾﹐占得天后乘巳發用而克制酉金﹐知其爲婦人盜去。因年命上諸制巳火﹐斷其可得。又鮑宅失一玉猴﹐占得丙午日幹上午﹐三傳申酉戌﹐予曰「支加幹﹐已出外矣。初傳申爲猴﹐次傳酉爲玉﹐明現此象﹐而入末傳之火庫戌﹐戌爲奴作螣蛇﹐是奴僕盜去無疑﹐不必指初傳爲盜也。考酉爲太陽而臨申金上﹐幹上午又制類神﹐必可得也。二課俱驗。但徽州失去玉猴﹐次年從漢口賣貨處得之﹐不知何故占失玉猴課是乙丑年三月二十一日酉將申時

指南占驗頗足效法﹐惟乙酉日占風水一課似有可榷。又有占官訟一課﹐日辰錯誤﹐竊意風水之占﹐與家宅大略相同﹐以課名而知其大槪﹐以支辰爲地﹐觀其上神與日幹較生克沖合﹐而知其吉凶。以三傳神將知其更替之遲久速暫。以旺衰定丁財﹐以子孫財祿知參合﹐神將意義知其發何等人﹐看鬼殺之所臨知其支幹中何命不利﹐果能是﹐是亦足矣。若必斷其何處山岡﹑何處來龍﹑爲何龍虎﹑爲何形象﹑如何山向﹑如何明堂﹑如何水法。徒然動人聽聞﹐畢竟依稀猜度。須知山川之形勢無定﹐類神之生克有學﹐未必一一合拍也。玉藻金英一書𨿽然詳細亦須節取﹝後有脫漏﹞

元武﹐予亦常應六合。蓋六合爲和合會合之象耳。往年有考驗行人一篇﹐皆四書集句﹐今已失之。占音信𨿽以朱雀爲主﹐然勝光﹑信神﹑天雞皆可參看﹐得朱雀加於上﹐信到必速﹐加於幹上反遲。凡朱雀入傳而見丁馬﹐朱雀三合之期必至。

占疾病亦須兼看類神﹐若類神不現﹐則可照常法斷也。予昔年爲人占母病﹐見官鬼旺而無制﹐以爲不宜﹐復一月而全愈。復取課式詳云﹕蓋三傳官鬼生占人年命上之父母故也。因思《畢法賦》有「父母空亡﹐占父母病必死﹔占子息之病無畏。」之言﹐是占病要看類神﹐《畢法賦》已言之矣。

饒公亮彩以《心鏡》爲祕書﹐吳公稼云以《未悟》及《管子神書》爲祕書。二公談論六壬常意見不合﹐然透《心鏡》者﹐占驗較多﹐予見吳公占驗﹐占驗惟甲子年八月十二日丙子占歙縣中舉幾人﹐得伏吟課﹐吳公曰「當中五人﹗」予與饒公竟莫測其課理﹐叩問吳公﹐公大笑而不言﹐迨榜發竟應。

是科江名九先生銘中式第二十名﹐先是六月甲子日未將辰時﹐江象坤兄爲其占鄕試﹐斷其必中﹐予與饒公嫌靑龍內戰﹐朱雀空亡﹐俱未敢許。迨榜發﹐報云。饒公來問予﹐曰「此粗心斷課之過也。夫靑龍是官星相气﹐朱雀」

﹝以下脫漏十九字﹞加年命之下﹐末見太陽﹐不以幕貴爲墓論﹐予以爲深服饒公之好學﹐所謂因敗而成者其勢進。

斬關課﹐諸書惟言利於隱遁﹑逃亡﹑出行﹑厭禱﹑合藥﹑書符等事﹐殊不知亦利於行師。《五代史賀環傳》云﹕事鄆州朱宣爲都指揮使﹐梁太祖攻朱瑾於兗州﹐先遣環與賀懷割﹑柳存等﹐以兵萬一人攻兗州﹐環趨待賓館﹐欲絕梁餉道。太祖略地至中州﹐得降卒﹐言環等兵趨待賓館矣。以六壬占之﹐得斬關﹐以爲吉﹐乃選精兵疾馳百里﹐期先至待賓館以逆環﹐而原黑夜失道﹐且至巨野東﹐過環兵﹐擊之﹐環兵大敗﹐梁兵急追之﹐環顧路窮﹐登冢大呼曰「我賀環也﹐可弗殺我。」太祖馳騎取之。

獨足課最不吉﹐邵公爲人占買賣得此爲獨足﹐宜舟行不利陸行﹐舟行必加倍獲利﹐是說也﹐予未嘗試﹐未敢以爲必然。往日理中有爲眾事而執用己財者﹐因向予占向公家肯認還否﹐得獨足課﹐予曰「重重脫气﹐玩一獨字﹐是爾一人耗財﹐公家不肯認還也。」又六安張序東翁辛未年占代辦六霍口岸﹐得獨足課﹐予曰「獨足難行﹐重重脫敗﹐定不如意。支爲店業﹐旣乘敗神﹐已爲廢岸。三傳再敗﹐無可挽回矣。」二傳俱驗。

獨足課主傷子息﹐庚申年三月一人占門樓倒塌主何吉凶﹐﹝此處脫漏十餘字﹞

﹝此處脫漏十餘字﹞家病者五人﹐是日交立夏﹐疊疊死气作六合﹐凶危極矣。

二煩課諸書極言其凶﹐予爲人占升遷﹐之未見有甚大凶處。因思日宿卽太陽﹐人所易知。月宿乃太陰﹐太陰有遲疾﹐其躔度過宮﹐人所難曉。古法正月朔起室﹐二月朔起奎云云﹐而天上太陰躔度六合諸書﹐以訛承訛﹐所云某月某日月宿在某宮者﹐又何嘗在宮也﹐乃紛紛言其大凶﹐知其並非欲驗﹐不過相沿舊說而矣﹐大抵二煩課﹐從三交課中來﹐凡得三交課﹐須查七政時曆書﹐此日此時太陰躔度果在子午卯酉宮而發用者﹐方不錯。

其天寇卦﹐月宿加離辰死﹐其卦月宿在天罡﹐皆以七政時憲書中躔度爲準﹐不可艸率。

占此現彼﹐壬課最多。憶戊午科七月﹐予在杭州﹐徳安孝廉余梅波先生卜來年會試﹐得丙子日返吟﹐死神加幹﹐死气入傳﹐皆爲日鬼﹐常作徳絕﹐予曰「此課會試而應人口夭亡。」先生驚問﹕「何人﹖」予不便直言﹐答以兄弟等輩。惟私謂予友鄭體功先生﹑吳友陶先生曰「梅波先生不能過十日矣。」十日果殃於場田竹溪寺。

又乙庚申年十二月予客儀徵﹐族兄宰傳占來年專官﹐得壬戌日返吟課﹐徳喪祿絕﹐鬼臨三四﹐且死神死气各在干支﹐是大凶象。觀其捐官且緩﹐急宜照應人口﹐保重自家﹐蓋本命壬申加寅﹐爲入反斗﹐而辰鬼……恐婦人……﹝以下脫漏十餘字﹞惟憶其妻之母向來周到﹐次年夏月無故自經﹐及回煞……身……不可見﹐大驚失色﹐越六日卽云「異哉﹗」。

大抵事關緊迫﹐則神明不報所問之事而報未問之事也。猶神告人曰「大限已終﹐何必求名﹖」

不獨占此現彼﹐又有來人心懷數事﹐欲占類事﹐殊不知神將於第一課中俱報者﹐不可不察。此卽王遠知所「人止問我一事﹐殊不知此課事事可問﹐事事可斷。蓋世人來﹐已將他通身逐件包括在課中。」之意。

戊午年八月浙江鄕闈之後﹐蘭溪柳書旂先生於十九日庚戌先報子時占乃尊己酉命在家安否﹐再報未時占自身丙子命今科中否。予見子時第一課幹爲尊長上得靑龍戲水﹐初傳丑上是父母﹐中傳申是其長生﹐末傳子是其帝旺﹐定主安康。命上丑墓遁丁神﹐不過癭大爲患耳。又因靑龍戲水﹐主東事﹐子水爲子孫是因子孫而有東事也。子是書旅先生本命乘龍﹐由是行年爲日祿﹐年命與辰土旬首結一子孫水局﹐更主因子命子孫而有耋事﹐而致東也。朱雀𨿽不現﹐卻乘月建加長生﹐緣子時第一課卽應髙中﹐不必推第二課而知矣。是科果中﹐其父病痰火而年安。

吾徽賣卜者占病不言吉凶﹐而壽言祭禱﹐此實向來陋習﹐然《周易》有「用史巫之辭」﹐則亦未可盡非。

壬子年未月庚申未將辰時有占兄丙寅病者﹐予曰「日幹加巳﹐而巳復加寅命﹐並丁馬克幹﹐於是往東南方得病﹐巳爲婦﹐乘太常爲孝服﹐八專主淫佚﹐丑墓發用﹐縱有淫佚之心﹐而無淫佚之實﹐得毋往東南方見孝服婦人而動心﹐故得病乎﹖」巳爲生气非鬼﹐而干支乘死气巳火﹐爲巳火之夫﹐旣來疊疊脫幹﹐是其乃夫之鬼不依也。

然究竟夫鬼病無憂﹐太常須祭禱﹐脫多宜補劑自愈。此人因由郡中回家﹐行至洲沙橋﹐見一孝服之婦﹐而評價甚褻﹐到家卽病﹐日漸昏沈。其家問予﹐問之不答﹐乃訪所同行者﹐始得其詳。次日病人忽作囈語﹐似嫠婦之夫憑身﹐責其出褻言者也。其家祭禱方安﹐兼服芪術而愈。

又是年七月壬辰命人從武陵得疾與婦者﹐其侄來占之。午將辰時得丙申日﹐三傳子亥戌﹐予因蛇墓加支帶天目﹐天后爲鬼﹐旣從墓上發傳﹐主有女祟纏身﹐所以昏沈不醒。幹上小吉﹐可以制鬼﹐中傳功曹長生﹐末傳天罡𨿽空﹐卻是本命﹐可以衝去戌墓﹐又向三陽格﹐皆主無慮。然未爲祭祀﹐須用史巫送之﹐此人因遊西湖花神廟﹐見塑容端麗﹐竟動癡情﹐由是得疾沈重。後乃祭送而安。可見天間實有鬼神﹐吾人一言一動﹐不可不愼也。

怪爲聖人所不語﹐然旣現於課傳﹐不能不告之﹐使其趨避﹐辛酉年五月有鄭姓占宅中何年得子﹐予見天目煞臨幹帶丁神克子息﹐斷其家中有怪﹐難爲子息。鄭云去年往九華進香﹐誰知帶一怪而回﹐擾鬧不已﹐夫婦同牀則鬧尢甚。予曰「中末空亡﹐不久自去﹐去後方能得子。果應。

又乙丑年九月﹐予客蘭溪﹐有三五秀才占宅﹐內一藍姓者﹐占得天目加支﹐又帶火怪﹑光影等煞﹐斷其家有狐怪放火光﹐眾人佩服﹐求禳解之法﹐予勸其行徳以壓之﹐今不知若何矣。此二課惜失記日時。

然天目臨支﹐亦有未見應者。

丙辰年四月乙未日﹐族人有名希賢者﹐庚午年生﹐占宅得伏吟課﹐白虎乘天目墓庫加支發用﹐主有伏屍爲患。課傳純財﹐克去行年上子水印綬﹐斷不可居。希賢於袖中出一課﹐系十年前羅日亭先生爲其占宅﹐丁卯日卯將未時﹐亦斷其宅有伏屍不利。然其家並無響動怪異之事﹐惟人丁蕭索﹐孤寡零丁﹐希賢越丙午年亦殃﹐究竟有無伏屍與否﹐終不得而知也。

羅日亭先生學問淵博﹐知醫﹐善六壬。每遇疑難之病﹐必以六壬決之。徽人稱之曰「半仙」。吾鄕去先生之居僅二十餘里﹐惜未及門求教﹐是一憾事。予姐丈之父汪又瞻先生少年得一怪病﹐耳中如聞人云「齊桓公﹑晉文公﹐皆霸諸侯也。」目中便見一霸字﹐初小後大﹐極於彌天匝地﹐而人便暈絕﹐次日方醒﹐卽瞬目亦見之﹐每月三五次如此﹐羣醫俱莫名其病﹐乃延日亭先生診之﹐先生診後占曰「此怪痰爲患也﹗不必服藥﹐宜飲髙梁酒百斤便愈。」如其言飲之﹐未至百日已愈﹐乃不復飲。一日遇日亭先生於他處﹐告以未飲百斤已愈。先生曰「爾病𨿽愈﹐但飲酒不如數﹐則根終未除﹐老年因喉痰亡。」後至七十八歲﹐果如其言﹐其脈理數學之精如此。

距呈坎縣五里﹐曰楊幹﹐有王牧夫先生者﹐六壬尢精。先生名謙﹐號師孝﹐又號種道道人﹐久客維揚﹐求占等戶外之屢常滿所。有《六壬占驗存略》兩冊﹐斷法專重取象﹐與吳稼云先生見解相同﹐其貴人起例﹐壬全在日晝用卯﹐夜用巳﹐餘日與諸本相同。其論行年﹐間有取行年上神之上神者﹐令人不解。如六十歲行年在醜﹐丑上見巳﹐不以巳論吉凶﹐而以巳上之酉斷吉凶也。

都轉盧雅雨先生見曾亦知六壬﹐嘗請牧夫先生占升遷﹐辰時丑將得丁卯日﹐三交課﹐三傳酉子卯﹐盧公以爲三傳遞生人舉薦﹐必升。先生曰「生我者閉口﹐不能顯薦。況年命皆在未﹐乘戌空亡﹐不能著實﹐何能升遷﹖三傳乃大槪之象﹐年命方切己耳。」後果未升﹐丙子年九月占課﹐壬午冬告仕。而同按年命乘空虛而不實﹐斯開一種新法門﹐予嘗試之有驗﹐其閉口不能顯薦﹐亦屬《畢法》所未備。

家惠蒼小阮好六壬﹐常借各種書遺予﹐及爲山東固堤店巡檢﹐猶寄牧夫先生論六壬數則﹐今從笥中檢出﹐備錄於後﹐以免遺亡。

牧夫先生曰「生合有情﹐必搜其本。刑克無情﹐必究其根。則富貴窮通﹐可以據數而言之矣。天時者動也﹐吉凶悔吝生乎動。時﹐一念之動也﹔未動之前﹐陰含陽也﹐旣動之後﹐陰陽分也。一念之動之先﹐陰陽未分﹐吉凶何由而見﹖旣動之後﹐則爲先鋒﹐得推而測之者矣。一念之動﹐不可不愼也。推測之法有五﹐一曰誠意﹐意不誠則精神荒亂﹔二曰靜心﹐心不靜則妙人難通﹔三曰觀理﹐理不觀則專一隅﹔四曰測向﹐向不測則論雷同﹔五曰推義﹐義不推則數同膠柱。」

「數之吉凶﹐𨿽系於占類之所向﹐而數之變化﹐則在乎卜者之精粗。神以五气旺衰而告之卜﹐以六義吉凶而明之干支﹐猶未卜占也。神明之告之行之﹐求其權在於卜師﹐神告吉而師測以凶﹐神告凶而師測以吉﹐此謂之心不靜﹐而誤占人不淺矣。聖賢之理﹐非止一隅﹐而學者之心粗﹐只宜兩片。遂使神化軋粘﹐奇文隱合﹐此又非占者之過﹐乃學者膠柱鼓瑟也。故先賢以未卜之先﹐以觀其動﹐於其坐立之處﹐以察其方位。然後洞察正時﹐詳格值事﹐合乎干支三合年命﹐而四方八面﹐玲瓏剔透﹐不使絲毫窒礙爲遺恨也。學子用如是斷﹐能事畢矣。戊辰又七月牧夫王謙識。」

牧夫先生又論行人曰「行人知其何時爲﹐馬臨鬼地識其端。蓋鬼者﹐病也。」又解《中黃經》十一月丑將甲午日午時占行人﹐年四十二歲﹐幹上酉乘勾陳﹐三傳酉辰亥﹐《中黃經》以貴人逆轉取卯爲門﹐門上神戌中有辛捨﹐克日﹐克行年上寅﹐又寅是酉捨﹐克日克行年﹐主不歸。牧夫先生則曰「此主行人在遠卽不能來﹐況身有官非口舌勾畱﹐如何得動﹖況幹乘馬作鬼﹐行年入墓﹐上見徳祿﹐戀他鄕﹐何能得動也﹖」

《心鏡》占行人不知何方法﹐專看行人之行年所臨處定吉凶﹐《指南》遵之。若不知行年則以支上神詳之﹐此法出於《龍首經》。《龍首經》云「若不知行者年﹐以日爲行處﹐以辰爲行之地﹐日之神陰與神之神陰﹐與吉神與凶神並﹐卽凶。」按《龍首經》看日幹日支甚是﹐以辰爲行處﹐尢爲的確。愚意以爲卽知行者年﹐亦當以日辰參看﹐而辰上之神並第四課皆可測其所在也。

讀《龍首經》知古人卽以六壬選擇﹐今惟張九儀用之﹐所著《儀度六壬》又較《龍首經》爲詳矣。《通書》中不將日宜嫁娶以及人道﹑天道日﹑遊神等起例見於《龍首經》﹐而選擇豈數典忘其祖也久矣﹗

問﹕疑《龍首經》不知出於何時﹐觀《吳越春秋》內伍員﹑範蠡﹑文種諸占﹐惟引《金匱》《玉門》﹐而不及《龍首》。及葛洪《抱朴子》始有《龍首經》之名﹐顏之推《家訓》亦言及之﹐則其書殆出於晉時歟﹖近見孫湄如先生刊本﹐《自序》云「考其官銜﹐知爲漢人遺書。」於是前疑頓釋。

宋仁宗最嗜六壬﹐故其時習此學者甚多﹐而以元軫﹑苗公達爲最。至徽宗﹑髙宗時﹐邵彥和一出﹐又架諸人之上。理宗時﹐有淩福之等本邵公之法作《畢法賦》﹐於是諸法咸備﹐至平至當﹐一掃疑神疑鬼之習气。至今朝﹐則以六壬﹑三命諸術考試司天臺之學生。時有徐次賓者﹐精於其術﹐著《一字訣》《玉連環》﹐皆六壬一脈相傳也。至於《鳳髓靈》之節外生枝﹐《六壬通元》師巫邪說。更有一知半解之人﹐偶然湊合﹐便立爲法﹐無怪書愈多而愈晦矣﹐北齊顏之推曰「世傳之書﹐皆出於流俗﹐言辭鄙淺﹐驗少妄多﹐然哉﹐然哉﹗」。

邵彥和先生所著《口鑑》﹐今無完本。《斷案》散見於各書者﹐不多不全﹔予三十年來自徽而至杭﹐而蘇﹐而揚﹐各處搜羅﹐僅得二百餘課﹐其人斷語爲後人攺竄者時亦有之。此淩福之所謂「後人恣己見﹐作繁文以雜其眞者」是也。考其自占動靜一課﹐知先生爲衢州人﹐然查《衢州府誌》無其姓名﹐嘗記相知者在衢州者訪此公遺書﹐而久不得。讀楊忠湣公年譜﹐知公通三式之學﹐可見此學亦爲君子所不棄。晉之戴洋﹐唐之李靖﹐元之劉秉忠﹑耶律楚材﹐明之劉靑田﹐皆粗其學。因非渺見寡聞之輩所能精通者也。

予所見各書之言善六壬者﹐《吳越春秋》則載子胥﹑少伯﹑文種﹑公孫聖﹐《晉書》則載戴洋﹐《龍城錄》則載馮存澄﹐《五代史》則載梁太祖﹐《夷堅志》則載蔣堅﹐《稗史》則允升﹑堯山堂﹐《外紀》亦載朱允升﹐《徽州府誌》則載程九圭﹐《松江府誌》則載陳雨化﹐《蘇州府誌》則載徐大衍﹑皇甫焯﹐《元史》則載劉文成﹐然古今書籍之言善六壬者﹐當不止此數人﹐柰予未之見耳。

馬端臨《文獻通考》之《論六壬》云「近世寧黽消息﹐而此術甚行。」又云「《五代史》《金鑾密記》皆極言其驗。」夫所云《五代史》者﹐尙指《賀環傳》而言﹐而《金蠻密記》予所見者皆摘本﹐未知全部中所載云何。

《畢法》以丁神帶月厭﹑天目﹑飛廉﹑大煞﹑墓庫﹑螣蛇而爲本命者﹐宜祈禱上天星辰﹐庶免其凶。天网自裹宜祈禱本命星辰。鬼臨三四宜去邪作福﹐墓虎臨支宜召法官行遣﹐蓋本邵彥和爲伊知縣占課而觸類旁通者也。其課系癸亥日未將亥時﹐幹上酉﹐三傳未卯亥﹑常貴勾﹐龍戌加寅命﹐陰巳加行年﹐邵公命其露天謝罪七日﹐壽可少延﹐而未言其故。予以管窺度之﹐蓋巳爲日徳生气﹐宜修徳也﹐乘太陰爲禱祝﹔太常乘未發用亦爲禱祝﹐加亥上﹐亥爲天徳﹐宜露天謝罪也﹔中傳貴爲乘神祗乘太衝而制鬼﹐故可少延也。其餘見《斷案》中﹐邵公爲應貢元占前程﹐知其陰徳洪泰﹐貴壽兩全。爲應秀才占前程﹐知其孝義有虧﹐壽元不久﹐此實課中觀此象﹐非附會之言也。

予屏山大兄往年亦習六壬﹐己未歲在金華時﹐曾爲家云友先生占壽並終身﹐得幹上亥水作太陰生壬﹐斷其得冥冥中之默佑。云友因云「十六歲時﹐夢至一處﹐徧堆書籍﹐隨手抽閱﹐恰見己名上下注程起隆﹐字云友﹐國學生﹐妻祝氏﹐三子一女﹐壽六十一。」寤後告人﹐疑信相半﹐迨後一一不爽。然則壽止六十有一矣。果至六十一歲患痢甚危﹐自以爲必死﹐堅不服藥﹐一日請其堂弟寄巢先生至牀前﹐曰「適見一人﹐手執片紙﹐上書程起隆有施藥施棺施陰騭文之小善﹐準延年一季﹐然則今可不死矣﹖夫一季爲三个月﹐今云延年一季者﹐意豈其三年乎﹖」次日其痢漸止﹐服藥乃痊。果延三年而壽終﹐可見果報之不爽﹐而太陰生幹得冥冥中之默助﹐信而有徵也。

歙有叔侄二人﹐交相爲惡﹐唆訟詐財﹐欺孤滅寡﹐不可勝數。其侄尢多淫惡﹐里人畏之如虎。戊午年夏月有常遭其淩虐者﹐占此二人爲何結局﹐得甲寅日返吟﹐幹叔支侄﹐此定位也。各受申克﹐旣爲死神﹐又兼暗鬼﹐徳喪祿絕﹐蛇虎紛紛﹐豈能久乎﹖後二年其侄患病﹐眾鬼憑之﹐而言內有一女鬼尢厲。蓋此女遭其淫後﹐被乃夫知之﹐推滋於河中死也。又其亡兄亦來索命﹐蓋乾隆五十七年汪裏太爲人回家葬祖﹐其兄分辦酒席﹐兼有資財﹐乃唆其兄與人爭訟﹐藉此卷入己囊﹐致其兄抱恨而卒﹐後淩虐兄之子﹐是以其兄不甘也。患病月餘﹐藉艸臥地﹐木盤盛食﹐伏而啜之﹐哼哼作豕聲而卒。其叔見乃侄如此﹐次年往九華山進香﹐殆將懺悔﹐至羊叉﹐忽顧謂同伴之萬官曰「人人說我是黑心﹐不能進香﹐今我何爲﹖」語畢僕地而僵﹐天大雷電﹐以風屍卽潰腐﹐其家旣得凶信﹐扛梓往迎﹐而路途相左﹐仍以屍舁於背現靑紫痕一道﹐人以爲靈官鞭此擊云。

丙辰年五月丁巳日﹐予卜丙寅命人怙惡不悛﹐收成若何。得幹上申﹐三傳申酉戌﹐合朱蛇﹐從申酉金而入火庫﹐命上又見敗神﹐知其必敗﹐兼帶火鬼﹑火煞﹑死神﹑死气﹐命上卯爲血忌﹐以爲不出七年﹐當患火痰血光而亡。誰知是持刀將手足劃破﹐向一汪姓者訛作﹐至經官理論﹐大耗其財﹐而劃破之處﹐血流不止﹐精神逐日消乏﹐懨懨而亡。予始悟申金髮用﹐刀也﹔酉爲小刀﹐亦爲血也﹔酉戌相害﹐酉卯相衝﹐戌爲足﹐卯爲手﹐手足受傷也。初傳從幹上發出﹐引出許多不美﹐自戕也。六合而變蛇雀也。申爲官符殺﹐故具訟也。更異者﹐未沒之前數月好蹲於地﹐仰首視人﹐如犬之狀。每一外出﹐羣犬嘗吠而嚙之。此非戌爲末傳墓幹之故歟﹖因備記之﹐卽作果報觀可也。

予友鄭體功先生長於考據之學﹐嘗取邵公斷案一一疏明其所以然﹐所疏應貢元一課尢爲詳細﹐發人神智不淺﹐又讎《心鏡》全部遺予﹐揚州盧繼塘先生見之﹐欽佩不已。

張繼秀先生名維楨﹐戊申副貢﹐又塘其外號也。作文敏捷﹐頃刻而成一篇。專於天文﹐兼精三式之法﹐阮蕓苔先生爲諸生時﹐向先生問終身﹐先生曾許爲兩廣總督﹐今已如其言矣。而先生謙謙自下﹐以爲當時未有此言。

先生與泰州團蕉墩先生交好﹐團先生亦善六壬﹐嘗言「占鄕試會試﹐課象𨿽吉﹐倘有一端未善﹐卽不可許。」其繼塘先生曾舉以勗予﹐予按其說良﹐然當爲人占得朱雀空亡而不得地者﹐年命上神沖克朱雀者﹐占鄕試得木局者﹐占會試得金局者﹐干支並乘敗神者﹐縱然簾幕靑龍諸吉入課傳﹐無益也。

六壬金口訣以方傳爲主﹐觀其神將遁幹而占吉凶﹐亦頗有驗﹐惜其下卷歌括不甚醒﹐故習之者殊少。昔者屏山大兄嘗以之射覆﹐似較大六壬爲確。又嘗考試﹐但得天官不受傷而克遁幹者﹐名曰官動﹐必取中﹐屢驗。近於繼塘先生處﹐見《鴉池經》一冊﹐亦非金口訣之辭也。

金華府入詠門外有馬姓者﹐丙申年春向屏山大兄占流年﹐大兄曰「此課極惡﹐夏日有跌撲之災。」蓋驛馬克幹﹐又帶跌撲煞也。馬姓司府中房科﹐府堂基甚立﹐階有數十級。一日馬姓者失足跌下﹐二便出血﹐舁歸﹐卽云「奇哉﹗」

終

北海閒人按﹕

楊忠湣公﹐明臣楊繼盛﹐精於兵事﹑歷算﹑術數之學﹐因參劾權姦嚴嵩被殺﹐謚忠湣。

阮蕓苔公﹐淸臣阮元﹐字蕓苔﹐歷事干隆﹑嘉慶﹑道光三朝﹐先後任浙江巡撫﹑兩廣總督﹐仕途﹑學術均有盛名﹐𨿽主刻《十三經注疏》。

