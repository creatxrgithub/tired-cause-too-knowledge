《子平眞詮評注》淸沈孝瞻原著序

一。論十干十二支二。論陰陽生克三。論陰陽生死﹝附支藏人元司令圖表﹞四。論十干配合性情五。論十干合而不合六。論十干得時不旺失時不弱七。論刑沖會合解法八。論用神九。論用神成敗救應十。論用神變化十一。論用神純雜十二。論用神格局髙低十三。論用神因成得敗因敗得成十四。論用神配气候得失十五。論相神緊要十六。論雜气如何取用十七。論墓庫刑沖之說十八。論四吉神能破格十九。論四凶神能成格二十。論生克先後分吉凶二十一。論星辰無關格局二十二。論外格用捨二十三。論宮分用神配六親二十四。論妻子二十五。論行運二十六。論行運成格變格二十七。論喜忌干支有別二十八。論支中喜忌逢運透淸二十九。論時說拘泥格局三十。論時說以訛傳訛三十一。論正官三十二。論正官取運三十三論財三十四。論財取運三十五。論印綬三十六。論綬印取運三十七。論食神三十八。論食神取運三十九。論偏官四十。論偏官取運四十二。論傷官四十二。論傷官取運四十三。論陽刃四十四。論陽刃取運四十五。論建祿月劫四十六。論建祿月劫取運四十七。論雜格四十八。論雜格取運

序予自束髮就傳﹐卽喜讀子史諸集﹐暇則子平《淵海》《大全》略爲流覽﹐亦頗曉其意。然無師授﹐而於五行生克之理﹐終若有所未得者。後復購得《三命通會》《星學大成》諸書﹐悉心參究﹐晝夜思維﹐乃恍然於命之不可不信﹐而知命之君子當有以順受其正。戊子歲予由副貢充補官學教習﹐館捨在阜城門右﹐得交同裏章公君安﹐歡若生平﹐相得無間﹐每值館課暇﹐卽詣君安寓談《三命》﹐彼此辯難﹐闡民無餘蘊。已而三年期滿﹐僦居宛平沈明府署﹐得山陰沈孝瞻先生所著子平手錄三十九篇﹐不覺爽然自失﹐悔前次之揣摩未至。遂攜其書示君安﹐君安慨然嘆曰「此談子平家眞詮也﹗」先生諱燡燔﹐成乾隆己未進士﹐天資穎悟﹐學業淵邃﹐其於造化精微﹐固神而明之﹐變化從心者矣。觀其論用神之成敗得失﹐又用神之因成得敗﹑因敗得成﹐用神之必兼看於忌神﹐與用神先後生克之別﹐並用神之透與全﹑有情無情﹑無力無力之辧﹐疑似毫芒﹐至詳且悉。是先生一生心血﹐生注於是﹐是安可以淹沒哉﹗君安爰謀付剞劂﹐爲天下談命者﹐立至當不易之準﹐而一切影響遊移管窺蠡測之智﹐俱可以不惑。此亦談命家之幸也﹔且不談命家之幸﹐抑亦天下士君子之幸﹐何則﹖人能知命﹐則營競之可以息﹐非分之想可以屏﹐凡一切富貴窮通壽夭之遭﹐皆聽之於天﹐而循循焉各安於義命﹐以共勉於聖賢之路﹐豈非士君子厚幸哉﹗觀於此而君安之不沒人善﹐公諸同好﹐其功不亦多乎哉﹖愛樂序其緣起。乾隆四十一年歲丙申初夏同後學胡焜倬空甫謹識

。一﹑論十干十二支天地之間﹐一气而已。惟有動靜﹐遂分陰陽。有老少﹐遂分四象。老者極動靜之時﹐是爲太陽太陰﹔少者初動初靜之際﹐是爲少陰少陽。有是四象﹐而五行具於其中矣。水者﹐太陰也﹔火者﹐太陽也﹔木者﹐少陽也﹔金者﹐少陰也﹔土者﹐陰陽老少﹑木火金水沖气所結也。

有是五行﹐何以又有十干十二支乎﹖蓋有陰陽﹐因生五行﹐而五行之中﹐各有陰陽。卽以木論﹐甲乙者﹐木之陰陽也。甲者﹐乙之气﹔乙者﹐甲之質。在天爲生气﹐而流行於萬物者﹐甲也﹔在地爲萬物﹐而承玆生气者﹐乙也。又細分之﹐生气之散布者﹐甲之甲﹐而生气之凝成者﹐甲之乙﹔萬木之所以有枝葉者﹐乙之甲﹐而萬木之枝枝葉葉者﹐乙之乙也。方其爲甲﹐而乙之气已備﹔及其爲乙﹐而甲之質乃堅。有是甲乙﹐而木之陰陽具矣。

何以復有寅卯者﹐又與甲乙分陰陽天地而言之者也。以甲乙而分陰陽﹐則甲爲陽﹐乙爲陰﹐木之行於天而爲陰陽者也。以寅卯而陰陽﹐則寅爲陽﹐卯爲陰﹐木之存乎地而爲陰陽者也。以甲乙寅卯而統分陰陽﹐則甲乙爲陽寅卯爲陰﹐木之在天成像而在地成形者也。甲乙行乎天﹐而寅卯受之﹔寅卯存乎地﹐而甲乙施焉。是故甲乙如官長﹐寅卯如該管地方。甲祿於寅﹐乙祿於卯﹐如府官之在郡﹐縣官之在邑﹐而各司一月之令也。

甲乙在天﹐故動而不居。建寅之月﹐豈必當甲﹖建卯之月﹐豈必當乙﹖寅卯在地﹐故止而不遷。甲𨿽遞易﹐月必建寅﹔乙𨿽遞易﹐月必建卯。以气而論﹐甲旺於乙﹔以質而論﹐乙堅於甲。而俗書謬論﹐以甲爲大林﹐盛而宜斬﹐乙爲微苗﹐脆而莫傷﹐可爲不知陰陽之理者矣。以木類推﹐餘者可知﹐惟土爲木火金水沖气﹐故寄旺於四時﹐而陰陽气質之理﹐亦同此論。欲學命者﹐必須先知干支之說﹐然後可以入門。

四時之運﹐相生而成﹐故木生火﹐火生土﹐土生金﹐金生水﹐水復生木﹐卽相生之序﹐循環疊運﹐而時行不匱。然而有生又必有克﹐生而不克﹐則四時亦不成矣。克者﹐所以節而止之﹐使之收斂﹐以爲發泄之機﹐故曰「天地節而四時成」。卽以木論﹐木盛於夏﹐殺於秋﹐殺者﹐使發泄於外者藏收內﹐是殺正所以爲生﹐大易以收斂爲性情之實﹐以兌爲萬物所說﹐至哉言乎﹗譬如人之養生﹐固以飲食爲生﹐然使時時飲食﹐而不使稍饑以待將來﹐人壽其能久乎﹖是以四時之運﹐生與克同用﹐克與生同功。

然以五行而統論之﹐則水木相生﹐金木相克。以五行之陰陽而分配之﹐則生克之中﹐又有異同。此所以水同生木﹐而印有偏正﹔金同克木﹐而局有官煞也。印綬之中﹐偏正相似﹐生克之殊﹐可置勿論﹔而相克之內﹐一官一煞﹐淑慝判然﹐其理不可不細詳也。

卽以甲乙庚辛言之。甲者﹐陽木也﹐木之生气也﹔乙者﹐陰木也﹐木之形質也。庚者﹐陽金也﹐秋天肅殺之气也﹔辛者﹐陰金也﹐人間五金之質也。木之生气﹐寄於木而行於天﹐故逢秋天爲官﹐而乙則反是﹐庚官而辛殺也。又以丙丁庚辛言之。丙者﹐陽火也﹐融和之气也﹔丁者﹐陰火也﹐薪傳之火也。秋天肅殺之气﹐逢陽和而克去﹐而人間之金﹐不畏陽和﹐此庚以丙爲殺﹐而辛以丙爲官也。人間金鐵之質﹐逢薪傳之火而立化﹐而肅殺之气﹐不畏薪傳之火。此所以辛以丁爲殺﹐而庚以丁爲官也。卽此以推﹐而餘者以相克可知矣。

五行干支之說﹐已詳論於干支篇。幹動而不息﹐支靜而有常。以每幹流行於十二支之月﹐而生旺墓絕系焉。

陽主聚﹐以進爲進﹐故主順﹔陰主散﹐以退爲退﹐故主逆。長生沐浴等項﹐所以有陽順陰逆之殊也。四時之運﹐功成者去﹐等用者進﹐故每流行於十二支之月﹐而生旺墓絕﹐又有一定。陽之所生﹐卽陰之所死﹐彼此互換﹐自然之運也。卽以甲乙論﹐甲爲木之陽﹐木之枝枝葉葉﹐受天生气﹐已經收藏飽足﹐可以爲來克發泄之機﹐此其所以生於亥也。木當午月﹐正枝葉繁盛之候﹐而甲何以死﹖卻不是外𨿽繁盛﹐而內之生气發泄已盡﹐此其所以死於午也。乙木反是﹐午月枝葉繁盛﹐卽爲之生﹐亥月枝葉剝落﹐卽爲之死。以質而論﹐自與气殊也。以甲乙爲例﹐餘可知矣。

支有十二月﹐故每幹長生至胎養﹐亦分十二位。气之由盛而衰﹐衰而復盛﹐逐節細分﹐遂成十二。而長生沐浴等名﹐則假借形容之詞也。長生者﹐猶人之初生也。沐浴者﹐猶人旣生之後﹐而沐浴以去垢﹔如果核旣爲苗﹐則前之靑殼﹐洗而去之矣。冠帶者﹐形气漸長﹐猶人之年長而冠帶也。臨官者﹐由長而壯﹐猶人之可以出仕也。帝旺者﹐壯盛之極﹐猶人之可以輔帝而大有爲也。衰者﹐盛極而衰﹐物之初變也。病者﹐衰之甚也。死者﹐气之盡而無餘也。墓者﹐造化收藏﹐猶人之埋於土者也。絕者﹐前之气已絕﹐後之气將續也。胎者﹐後之气續而結聚成胎也。養者﹐如人養母腹也。自是而後﹐長生循環無端矣。

人之日主﹐不必生逢祿旺﹐卽月令休囚﹐而年日時中﹐得長祿旺﹐便不爲弱﹐就使逢庫﹐亦爲有根。時產謂投庫而必衝者﹐俗書之謬也﹐但陽長生有力﹐而陰長生不甚有力﹐然亦不弱。若是逢庫﹐則陽爲有根﹐而陰爲無用。蓋陽大陰小﹐陽得兼陰﹐陰不能兼陽﹐自然之理也。

合化之義﹐以十干陰陽相配而成。河圖之數﹐以一二三四五配六七八九十﹐先天之道也。故始於太陰之水﹐而終於沖气之土﹐以气而語其生之序也。蓋未有五行之先﹐必先有陰陽老少﹐而後沖气﹐故生以土。終之旣有五行﹐則萬物又生於土﹐而水火木金﹐亦寄質焉﹐故以土先之。是以甲己相合之始﹐則化爲土﹔土則生金﹐故乙庚化金次之﹔金生水﹐故丙辛化水又次之﹔水生木﹐故丁壬化木又次之﹔木生火﹐故戊癸化火又次之﹐而五行徧焉。先之以土﹐相生之序﹐自然如此。此十干合化之義也。

其性情何也﹖蓋旣有配合﹐必有向背。如甲用辛官﹐透丙作合﹐而官非其官﹔甲用癸印﹐透戊作合﹐而印非其印﹔甲用己財﹐己與別位之甲作合﹐而財非其財。如年己月甲﹐年上之財﹐被月合去﹐而日主之甲乙無分﹔年甲月己﹐月上之財﹐被年合去﹐而日主之甲乙不與是也。甲用丙食與辛作合﹐而非其食﹐此四喜神因合而無用者也。

蓋有所合則有所忌﹐逢吉不爲吉﹐逢凶不爲凶。卽以六親言之﹐如男以財爲妻﹐而被別幹合去﹐財妻豈能親其夫乎﹖女以官爲夫﹐而被他幹合去﹐官夫豈能愛其妻乎﹖此謂配合之性情﹐因向背而殊也。

十干化合之義﹐前篇旣明之矣﹐然而亦有合而不合者﹐何也﹖

蓋隔於有所間也﹐譬如人彼此相好﹐而有人從中間之﹐則交必不能成。譬如甲與己合﹐而甲己中間﹐以庚間隔之﹐則甲豈能越克我之庚而合己﹖此制於勢然也﹐合而不敢合也﹐有若無也。又有隔位太遠﹐如甲在年幹﹐己在時上﹐心𨿽相契﹐地則相遠﹐如人天南地北﹐不能相合一般。然於有所制而不敢合者﹐亦稍有差﹐合而不能合也﹐半合也﹐其爲禍福得十之二三而已。

又有合而無傷於合者﹐何也﹖如甲生寅卯﹐月時兩透辛官﹐以年丙合月辛﹐是爲合一畱一﹐官星反輕。甲逢月刃﹐庚辛並透﹐丙與辛合﹐是爲合官畱煞﹐而煞刃依然成格﹐皆無傷於合也。

又有合而不以合論者﹐何也﹖本身之合也。蓋五陽逢財﹐五陰遇官﹐俱是作合﹐惟是本身十干合之﹐不爲合去。假如乙用庚官﹐日幹之乙﹐與庚作合﹐是我之官﹐是我合之。何爲合去﹖若庚在年上﹐乙在月上﹐則月上之乙﹐先去合庚﹐而日幹反不能合﹐是爲合去也。又如女以官爲夫﹐丁日逢壬﹐是我之夫﹐是我合之﹐正如夫妻相親﹐其情愈密。惟壬在月上﹐而年丁合之﹐日幹之丁﹐反不能合﹐是以己之夫星﹐被姊妹合去﹐夫星透而不透矣。

用神之情﹐不向日主﹐或日主之情﹐不向用神﹐皆非美朕也。然又有爭合妒合之說﹐何也﹖如兩辛合丙﹐兩丁合壬之類﹐一夫不娶二妻﹐一女不配二夫﹐所以有爭合妒合之說。然到底終有合意﹐但情不專耳。若以兩合一而隔位﹐則全無爭妒。如庚午﹑乙酉﹑甲子﹑乙亥﹐兩乙合庚﹐甲日隔之﹐此髙太尉命﹐仍作合煞畱官﹐無減福也。今人不知命理﹐動以本身之合﹐妄論得失﹔更有可笑者﹐書云「合官非爲貴取」﹐本是至論﹐而或以本身之合爲合﹐甚或以他支之合爲合﹐如辰與酉合﹑卯與戌合之類﹐皆作合官。一謬至此子平之傳掃地矣﹗

書云﹐得時俱爲旺論﹐失時便作衰看﹐𨿽是至理﹐亦死法也。然亦可活看。夫五行之气﹐流行四時﹐𨿽日幹各有專令﹐而其實專令之中﹐亦有並存者在。假若春木司令﹐甲乙𨿽旺﹐而此時休囚之戊己﹐亦未嘗絕於天地也。特時當退避﹐不能爭先﹐而其實春土何嘗不生萬物﹐冬日何嘗不照萬國乎﹖

旺衰彊弱四字﹐昔人論命﹐每籠統互用﹐不知須分別看也。大致得時爲旺﹐失時爲衰﹔黨眾爲彊﹐助寡爲弱。故有𨿽旺而弱者﹐亦有𨿽衰而彊者﹐分別觀之﹐其理自明。春木夏火秋金冬水爲得時﹐比劫印綬通根扶助爲黨眾。甲乙木生於寅卯月﹐爲得時者旺﹔幹庚辛而支酉丑﹐則金之黨眾﹐而木之助寡。幹丙丁而支巳午﹐則火之黨眾﹐木泄气太重﹐𨿽秉令而不彊也。甲乙木生於申酉月﹐爲失時則衰﹐若比印重疊﹐年日時支﹐又通根比印﹐卽爲黨眾﹐𨿽失時而不弱也。不特日主如此﹐喜用忌神皆同此論。是故十干不論月令休囚﹐只要四柱有根﹐便能受財官食神而當傷官七煞。長生祿旺﹐根之重者也﹔墓庫餘气﹐根之輕者也。天干得一比肩﹐不如得支中一墓庫﹐如甲逢未﹑丙逢戌之類。乙逢戌﹑丁逢丑﹑不作此論﹐以戌中無藏木﹐丑中無藏火也。得二比肩﹐不如得一餘气﹐如乙逢辰﹑丁逢未之類。得三比肩﹐不如得一長生祿刃﹐如甲逢亥子寅卯之類。陰長生不作此論﹐如乙逢午﹑丁逢酉之類﹐然亦爲明根﹐可比得一餘气。蓋比劫如朋友之相扶﹐通根如室家之可住﹔幹多不如根重﹐理固然也。

刑者﹐三刑也﹐子卯巳申之類是也。衝者﹐六沖也﹐子午卯酉之類是也。會者﹐三會也﹐申子辰之類是也。合者﹐六合也﹐子與丑合之類是也。此皆以地支宮分而言﹐系對射之意也。三方爲會﹐朋友之意也。並對爲合﹐比鄰之意也。至於三刑取廡﹐姑且闕疑﹐𨿽不知其所以然﹐於命理亦無害也。

八字支中﹐刑沖俱非美事﹐而三合六合﹐可以解之。假如甲生酉月﹐逢卯則衝﹐而或支中有戌﹐則卯與戌合而不衝﹔有辰﹐則酉與辰合而不衝﹔有亥與未﹐則卯與亥未會而不衝﹔有巳與丑﹐則酉與巳丑會而不衝。是會合可以解衝也。又如丙生子月﹐逢卯則刑﹐而或支中有戌﹐則與戌合而不刑﹔有丑﹐則子與丑合而不刑﹔有亥與未﹐則卯與亥未會而不刑﹔有申與辰﹐則子與申辰會而不刑。是會合可以解刑也。

又有因解而反得刑沖者﹐何也﹖假如甲生子月﹐支逢二卯相並﹐二卯不刑一子﹐而支又逢戌﹐戌與卯合﹐本爲解刑﹐而合去其一﹐則一合而一刑﹐是因解而反得刑沖也。

又有刑沖而會合不能解者﹐何也﹖假如子年午月﹐日坐丑位﹐丑與子合﹐可以解衝﹐而時逢巳酉﹐則丑與巳酉會﹐而子復衝午﹔子年卯月﹐日坐戌位﹐戌與卯合﹐可以解刑﹐而或時逢寅午﹐則戌與寅午會﹐而卯復刑子。是會合而不能解刑沖也。

更有刑沖而可以解刑者﹐何也﹖蓋四柱之中﹐刑沖俱不爲美﹐而刑沖用神﹐尢爲破格﹐不如以另位之刑沖﹐解月令之刑沖矣。假如丙生子月﹐卯以刑子﹐而支又逢酉﹐則又與酉衝不刑月令之官。甲生酉月﹐卯日衝之﹐而時逢子立﹐則卯與子刑﹐而月令官星﹐衝之無力﹐𨿽於別宮刑沖﹐六親不無刑克﹐而月官猶在﹐其格不破。是所謂以刑沖而解刑沖也。

如此之類﹐在人之變化而己。

八字用神﹐專求月令﹐以日幹配月令地支﹐而生克不同﹐格局分焉。財官印食﹐此用神之善而順用之者也﹔煞傷劫刃﹐用神之不善而逆用之者也。當順而順﹐當逆而逆﹐配合得宜﹐皆爲貴格。

取用之法不一﹐約略歸納﹐可分爲下列五種﹕﹝一﹞扶抑。日元彊者抑之﹐日元弱者扶之﹐此以扶抑爲用神也。月令之神太彊則抑之﹐月令之神太弱則扶之﹐此以扶抑月令爲用神也。﹝二﹞病藥。以扶爲喜﹐則以傷其扶者爲病﹔以抑爲喜﹐則以去其抑者爲病。除其病神﹐卽謂之藥。此以病藥取用神也。﹝三﹞調候。金水生於冬令﹐木火生於夏令﹐气候太寒太燥﹐以調和气候爲急。此以調候爲用神也。﹝四﹞專旺。四柱之气勢﹐偏於一方其勢不可逆﹐惟有順其气勢爲用﹐或從或化﹐及一方專旺等格局皆是也。﹝五﹞通關。兩神對峙﹐彊弱均平﹐各不相下﹐須調和之爲美﹐此以通關爲用也。

是以善而順用之﹐則財喜食神以相生﹐生官以護財﹔官喜透財以相生﹐生印以護官﹔印喜官煞以相生﹐劫財以護印﹔食喜身旺以相生﹐生財以護食。不善而逆用之﹐則七煞喜食神以制伏﹐忌財印以資扶﹔傷官喜佩印以制伏﹐生財以化傷﹔陽刃喜官煞以制伏﹐忌官煞之俱無﹔月劫喜透官以制伏﹐利用財而透食以化劫。此順逆之大路也。

今人不知專主提綱﹐然後將四柱干支﹐字字統歸月令﹐以觀喜忌﹐甚至見正官佩印﹐則以爲官印雙全﹐與印綬用官者同論﹔見財透食神﹐不以爲財逢食生﹐而以爲食神生財﹐與食神生財同論﹔見偏印透食﹐不以爲泄身之秀﹐而以爲梟神奪食﹐宜用財制﹐與食神逢梟同論﹔見煞逢食制而露印者﹐不以爲去食護煞﹐而以爲煞印相生﹐與印綬逢煞者同論﹔更有煞格逢刃﹐不以爲刃可幫身制煞﹐而以爲七煞制刃﹐與陽刃露煞者同論。此皆由不知月令而妄論之故也。

然亦有月令無用神者﹐將若之何﹖如木生寅卯﹐日與月同﹐本身不可爲用﹐必看四柱有無財官煞食透幹會支﹐另取用神﹔然終以月令爲主﹐然後尋用﹐是建祿月劫之格﹐非用而卽用神也。

用神專尋月令﹐以四柱配之﹐必有成敗。何謂成﹖如官逢財印﹐又無刑沖破害﹐官格成也。財生官旺﹐或財逢食生而身彊帶比﹐或財格透印而位置妥貼﹐兩不相克﹐財格成也。印輕逢煞﹐或官印雙全﹐或身印兩旺而用食傷泄气﹐或印多逢財而財透根輕﹐印格成也。食神生財﹐或食帶煞而無財﹐棄食就煞而透印﹐食格成也。身彊七煞逢制﹐煞格成也。傷官生財﹐或傷官佩印而傷官旺﹐印有根﹐或傷官旺﹑身主弱而透煞印﹐或傷官帶煞而無財﹐傷官格成也。陽刃透官煞而露財印﹐不見傷官﹐陽刃格成也。建祿月劫﹐透官而逢財印﹐透財而逢食傷﹐透煞而遇制伏﹐建祿月劫之格成也。

財旺生官者﹐月令星旺﹐四柱有官﹐則財旺自生官﹔或月令財星而透食神﹐身彊則食神泄秀﹐轉而生財。財本忌比劫﹐有食神則不忌而喜﹐蓋有食神化之也。或透印而位置妥貼者﹐財印不相礙也﹝參觀財格佩印節﹞。如年幹透印﹐時幹透財﹐中隔比劫﹐則不相礙﹔隔官星則爲財旺生官﹐亦不相礙﹐是爲財格成也。

何謂敗﹖官逢傷克刑沖﹐官格敗也﹔財輕比重﹐財透七煞﹐財格敗也﹔印輕逢財﹐或身彊印重而透煞﹐印格敗也﹔食神逢梟﹐或生財露煞﹐食神格敗也﹔七煞逢財無制﹐七煞格敗也﹔傷官非金水而見官﹐或生財而帶煞﹐或佩印而傷輕身旺﹐傷官格敗也﹔陽刃無官煞﹐刃格敗也﹔建祿月劫﹐無財官﹐透煞印﹐建祿月劫之格敗也。

成中有敗﹐必是帶忌﹔敗中有成﹐全憑救應。何謂帶忌﹖如正官逢財而又逢傷﹔透官而又逢合﹔財旺生官而又逢傷逢合﹔印透食以泄气﹐而又遇財露﹔透煞以生印﹐而又透財﹐以去印存煞﹔食神帶煞印而又逢財﹔七煞逢食制而又逢印﹔傷官生財而財又逢合﹔佩印而印又遭傷﹐透財而逢煞﹐是皆謂之帶忌也。

成中之敗﹐亦變化萬端﹐此不過其大槪也。如財旺生官﹐美格也﹐身弱透官﹐卽爲破格。傷官見官﹐爲格之忌﹐透財而地位配置合宜﹐則傷官生財來生官﹐反可以解﹐種種變化﹐非言說所能盡﹐在於熟習者之妙悟耳。

何謂救應﹖如官逢傷而透印以解之﹐雜煞而合煞以淸之﹐刑沖而會合以解之﹔財逢劫而透食以化之﹐生官以制之﹐逢煞而食神制煞以生財﹐或存財而合煞﹔印逢財而劫財以解之﹐或合財而存印﹔食逢梟而就煞以成格﹐或生財以護食﹔煞逢食制﹐印來護煞﹐而逢財以去印存食﹔傷官生財透煞而煞逢合﹔陽刃用官煞帶傷食﹐而重印以護之﹔建祿月劫用官﹐遇傷而傷被合﹐用財帶煞而煞被合﹐是謂之救應也。

八字妙用﹐全在成敗救應﹐其中權輕權重﹐甚是活潑。學者從此畱心﹐能於萬變中融以一理﹐則於命之一道﹐其庶幾乎﹗

用神旣主月令矣﹐然月令所藏不一﹐而用神遂有變化。如十二支中﹐除子午卯酉外﹐餘皆有藏﹐不必四庫也。卽以寅論﹐甲爲本主﹐如郡之有府﹐丙其長生﹐如郡之有同知﹐戊亦長生﹐如郡之有通判﹔假使寅月爲提﹐不透甲而透丙﹐則如知府不臨郡﹐而同知得以作主。此變化之由也。

故若丁生亥月﹐本爲正官﹐支全卯未﹐則化爲印。己生申月﹐本屬傷官。藏庚透壬﹐則化爲財。凡此之類皆用神之變化也。

變之而善﹐其格愈美﹔變之不善﹐其格遂壞﹐何謂變之而善﹖如辛生寅月﹐逢丙而化財爲官﹔壬生戌月逢辛而化煞爲印。癸生寅月﹐不專以煞論。此二者以透出而變化者也。癸生寅月﹐月令傷官秉令﹐藏甲透丙﹐會午會戌﹐則寅午戌三合﹐傷化爲財﹔加以丙火透出﹐完全作爲財論﹐卽使不透丙而透戊土﹐亦作財旺生官論。蓋寅午戌三合變化在前﹐不作傷官見官論也。乙生寅月﹐月劫秉令﹐會午會戌﹐則劫化爲食傷﹐透戊則爲食傷生財﹐不作比劫爭財論。此二者因會合而變化者。因變化而忌化爲喜﹐爲變之善者。

何謂變之而不善﹖如丙生寅月﹐本爲印綬﹐甲不透幹而會午會戌﹐則化爲劫。丙生申月﹐本屬偏財﹐藏庚透壬﹐會子會辰﹐則化爲煞。如此之類亦多﹐皆變之不善者也。又有變之而不失本格者。如辛生寅月﹐透丙化官﹐而又透甲﹐格成正財﹐正官乃其兼格也。乙生申月﹐透壬化印﹐而又透戊﹐則財能生官﹐印逢財而退位﹐𨿽通月令﹐格成傷官﹐戊官忌見。丙生寅月﹐午戌會劫﹐而又或透甲﹐或透壬﹐則仍爲印而格不破。丙生申月﹐逢壬化煞﹐而又透戊﹐則食神能制煞生財﹐仍爲財格﹐不失富貴。如此之類甚多﹐是皆變而不失本格者也。

是故八字非用神不立﹐用神非變化不靈﹐善觀命者﹐必於此細詳之。

用神旣有變化﹐則變化之中﹐遂分純﹑雜。純者吉﹐雜者凶。

何謂純﹖互用而兩相得者是也。如辛生寅月﹐甲丙並透﹐財與官相生﹐兩相得也。戊生申月﹐庚壬並透﹐財與食相生﹐兩相得也。癸生未月﹐乙己並透﹐煞與食相克﹐相克而得其當﹐亦兩相得也。如此之類﹐皆用神之純者。

何謂雜﹖互用而兩不相謀者是也。如壬生未月﹐乙己並透﹐官與傷相克﹐兩不相謀也。甲生辰月﹐戊壬並透﹐印與財相克﹐亦兩不相謀也。如此之類﹐皆用之雜者也。

純雜之理﹐不出變化﹐分而疏之﹐其理愈明﹐學命者不可不知也。

八字旣有用神﹐必有格局﹐有格局必有髙低﹐財官印食煞傷劫刃﹐何格無貴﹖何格無賤﹖由極貴而至極賤﹐萬有不齊﹐其變千狀﹐豈可言傳﹖然其理之大綱﹐亦在有情無情﹑有力無力之間而已。

如正官佩印﹐不如透財﹐而四柱帶傷﹐反推佩印。故甲透酉官﹐透丁合壬﹐是謂合傷存官﹐遂成貴格﹐以其有情也。財忌比劫﹐而與煞作合﹐劫反爲用。故甲生辰月﹐透戊成格﹐遇乙爲劫﹐逢庚爲煞﹐二者相合﹐皆得其用﹐遂成貴格﹐亦以其有情也。

身彊煞露而食神又旺﹐如乙生酉月﹐辛金透﹐丁火剛﹐秋木盛﹐三者皆備﹐極等之貴﹐以其有力也。官彊財透﹐身逢祿刃﹐如丙生子月﹐癸水透﹐庚金露﹐而坐寅午﹐三者皆均﹐遂成大貴﹐亦以其有力也。

又有有情而兼有力﹐有力而兼有情者。如甲用酉官﹐壬合丁以淸官﹐而壬水根深﹐是有情而兼有力者也。乙用酉煞﹐辛逢丁制﹐而辛之祿卽丁之長生﹐同根月令﹐是有力而兼有情者也。是皆格之最髙者也。

如甲用酉官﹐透丁逢癸﹐癸克不如壬合﹐是有情而非情之至。乙逢酉逢煞﹐透丁以制﹐而或煞彊而丁稍弱﹐丁旺而煞不昂﹐又或辛丁並旺而乙根不甚深﹐是有力而非力之全﹐格之髙而次者也。

至如印用七煞﹐本爲貴格﹐而身彊印旺﹐透煞孤貧﹐蓋身旺不勞印生﹐印旺何勞煞助﹖偏之又偏﹐以其無情也。傷官佩印﹐本秀而貴﹐而身主甚旺﹐傷官甚淺﹐印又太重﹐不貴不秀﹐蓋欲助身則身彊﹐制傷則傷淺﹐要此重印何用﹖是亦無情也。又如煞彊食旺而身無根﹐身彊比重而財無气﹐或夭或貧﹐以其無力也。是皆格之低而無用者也。

然其中髙低之故﹐變化甚微﹐或一字而有千鈞之力﹐或半字而敗全局之美﹐隨時觀理﹐難以擬議﹐此特大略而已。

八字之中﹐變化不一﹐遂分成敗﹔而成敗之中﹐又變化不測﹐遂有因成得敗﹐因敗得成之奇。

是故化傷爲財﹐格之成也﹐然辛生亥月﹐透丁爲用﹐卯未會財﹐乃以黨煞﹐因成得敗矣。印用七煞﹐格之成也﹐然癸生申月﹐秋金重重﹐略帶財以損太過﹐逢煞則煞印忌財﹐因成得敗也。如此之類﹐不可勝數﹐皆因成得敗之例也。

官印逢傷﹐格之敗也﹐然辛生戊月﹐年丙時壬﹐壬不能越戊克丙﹐而反能泄身爲秀﹐是因敗得成矣。煞刃逢食﹐格之敗也﹐然庚生酉月﹐年丙月丁﹐時上逢壬﹐則食神合官畱煞﹐而官煞不雜﹐煞刃局淸﹐是因敗得成矣。如此之類﹐亦不可勝數﹐皆因敗得成之例也。

其間奇奇怪怪﹐變幼無窮﹐惟以理權衡之﹐隨在觀理﹐因時運化﹐由他奇奇怪怪﹐自有一種至當不易不論。觀命者毋眩而無主﹑執而不化也。

論命惟以月令用神爲主﹐然亦須配气候而互參之。譬如英雄豪傑﹐生得其時﹐自然事半功倍﹔遭時不順﹐𨿽有奇才﹐成功不易。

是以印綬遇官﹐此謂官印雙全﹐無人不貴。而冬木逢水﹐𨿽透官星﹐亦難必貴﹐蓋金寒而水益凍﹐凍水不能生木﹐其理然也。身印兩旺﹐透食則貴﹐凡印格皆然。而用之冬木﹐尢爲秀气﹐以冬木逢火﹐不惟可以泄身﹐而卽可以調候也。

傷官見官﹐爲禍百端﹐而金水見之﹐反爲秀气。非官之不畏夫傷﹐而調候爲急﹐權而用之也。傷官帶煞﹐隨時可用﹐而用之冬金﹐其秀百倍。

傷官佩印﹐隨時可用﹐而用之夏木﹐其秀百倍﹐火濟水﹐水濟火也。

傷官用財﹐本爲貴格﹐而用之冬水﹐卽使小富﹐亦多不貴﹐凍水不能生木也。

傷官用財﹐卽爲秀气﹐而用之夏木﹐貴而不甚秀﹐燥土不甚靈秀也。

春木逢火﹐則爲木爲通明﹐而夏木不作此論﹔秋金遇水﹐則爲金水相涵﹐而冬金不作此論。气有衰旺﹐取用不同也。春木逢火﹐木火通明﹐不利見官﹔而秋金遇水﹐金水相涵﹐見官無礙。假如庚生申月﹐而支中或子或辰﹐會成水局﹐天干透丁﹐以爲官星﹐只要壬癸不透露幹頭﹐便爲貴格﹐與食神傷官喜見官之說同論﹐亦調候之道也。

食神𨿽逢正印﹐亦謂奪食﹐而夏木火盛﹐輕用之亦秀而貴﹐與木火傷官喜見水同論﹐亦調候之謂也。

此類甚多﹐不能悉述﹐在學者引伸觸類﹐神而明之而已。

月令旣得用神﹐則別位亦必有相﹐若君之有相﹐輔者是也。如官逢財生﹐則官爲用﹐財爲相﹔財旺生官﹐則財爲用﹐官爲相﹔煞逢食制﹐則煞爲用﹐食爲相。然此乃一定之法﹐非通變之妙。要而言之﹐凡全局之格﹐賴此一字而成者﹐均謂之相也。

傷用神甚於傷身﹐傷相甚於傷用。如甲用酉官﹐透丁逢壬﹐則合傷存官以成格者﹐全賴壬之相﹔戊用子財﹐透甲並己﹐則合煞存財以成格者﹐全賴己之相﹔乙用酉煞﹐年丁月癸﹐時上逢戊﹐則合去癸印以使丁得制煞者﹐全賴戊之相。

癸生亥月﹐透丙爲財﹐財逢月劫﹐而卯未來會﹐則化水爲木而轉劫以生財者﹐全賴於卯未之相。庚生申月﹐透癸泄气﹐不通月令而金气不甚靈﹐子辰會局﹐則化金爲水而成金水相涵者﹐全賴於子辰之相。如此之類﹐皆相神之緊要也。

相神無破﹐貴格已成﹔相神相傷﹐立敗其格。如甲用酉官﹐透丁逢癸印﹐制傷以護官矣﹐而又逢戊﹐癸合戊而不制丁﹐癸水之相傷矣﹔丁用酉財﹐透癸逢己﹐食制煞以生財矣﹐而又透甲﹐己合甲而不制癸﹐己土之相傷矣。是皆有情而化無情﹐有用而成無用之格也。

凡八字排定﹐必有一種議論﹐一種作用﹐一種棄取﹐隨地換形﹐難以虛擬﹐學命者其可忽諸﹖

四墓者﹐雜气也﹐何以謂之雜气﹖以其所藏者多﹐用神不一﹐故謂之雜气也。如辰本藏戊﹐而又爲水庫﹐爲乙餘气﹐三者俱有﹐於何取用﹖然而甚易也﹐透幹會取其淸者用之﹐雜而不雜也。

何謂透幹﹖如甲生辰月﹐透戊則用偏財﹐透癸則用正印﹐透乙則用月劫是也。何謂會支﹖如甲生辰月﹐逢申與子會局﹐則用水印是也。一透則一用﹐兼透則兼用﹐透而又會﹐則透與會並用。其合而有情者吉﹐其合而無情者則不吉。

何謂有情﹖順而相成者是也。如甲生辰月﹐透癸爲印﹐而又會子會申以成局﹐印綬之格﹐淸而不雜﹐是透幹與會支﹐合而有情也。又如丙生辰月﹐透癸爲官﹐而又逢乙以爲印﹐官與印相生﹐而印又能去辰中暗土以淸官﹐是兩幹並透﹐合而情也。又如甲生丑月﹐辛透爲官﹐或巳酉會成金局﹐而又透己財以生官﹐是兩幹並透﹐與會支合而有情也。

何謂無情﹖逆而相背者是也。如壬生未月﹐透己爲官﹐而地支會亥卯以成傷官之局﹐是透官與會支﹐合而無情者也。又如甲生辰月﹐透戊爲財﹐又或透壬癸以爲印﹐透癸則戊癸作合﹐財印兩失﹐透壬則財印兩傷﹐又以貪財壞印﹐是兩幹並透﹐合而無情也。又如甲生戌月﹐透辛爲官﹐而又透丁以傷官﹐月支又會寅會午以成傷官之局﹐是兩幹並透﹐與會支合而無情也。

又有有情而卒成無情者﹐何也﹖如甲生辰月﹐逢壬爲印﹐而又逢丙﹐印綬本喜泄身爲秀﹐似成格矣﹐而火能生土﹐似又助辰中之戊﹐印格不淸﹐是必壬幹透而支又會申會子﹐則透丙亦無所礙。又有甲生辰月﹐透壬爲印﹐𨿽不露丙而支逢戌位﹐戌與辰衝﹐二者爲月衝而土動﹐幹頭之壬難通月令﹐印格不成﹐是皆有情而卒無情﹐富而不貴者也。

又有無情而終有情者﹐何也﹖如癸生辰月﹐透戊爲官﹐又有會申會子以成水局﹐透幹與會支相克矣。然所克者乃是劫財﹐譬如月劫用官﹐何傷之有﹖又如丙生辰月﹐透戊爲食﹐而又透壬爲煞﹐是兩幹並透﹐而相克也。然所克者乃是偏官﹐譬如食神帶煞﹐煞逢食制﹐二者皆是美格﹐其局愈貴。是皆無情而終爲有情也。

辰戌丑未﹐最喜刑沖﹐財官入庫不衝不發﹣﹣此說𨿽俗書盛稱之﹐然子平先生造命﹐無是說也。夫雜气透幹會支﹐豈不甚美﹖又何勞刑沖乎﹖假如甲生辰月﹐戊土透豈非偏財﹖申子會豈非印綬﹖若戊土不透﹐卽辰戌相衝﹐財格猶不甚淸也。至於透壬爲印﹐辰戌相衝﹐將以累印﹐謂之衝開印庫可乎﹖

況四庫之中﹐𨿽五行俱有﹐而終以土爲主。土衝則靈﹐金木水火﹐豈取勝以四庫之衝而動乎﹖故財官屬土﹐衝則庫啟﹐如甲用戊財而辰戌衝﹐壬用己官而丑未衝之類是也。然終以戊己幹頭爲淸用﹐幹旣透﹐卽不衝而亦得也。至於財官爲水﹐衝則反累﹐如己生辰月﹐壬透爲財﹐戌衝則劫動﹐何益之有﹖丁生辰月﹐透壬爲官﹐戌衝則傷官﹐豈能無害﹖其可謂之逢衝而壬水之財庫官庫開乎﹖

今人不知此理﹐甚有以出庫爲投庫。如丁生辰月﹐壬官透幹﹐不以爲庫內之壬﹐幹頭透出﹐而反爲幹頭之壬﹐逢辰入庫﹐求戌以衝土﹐不顧其官之傷。更有可笑者﹐月令本非四墓﹐別有用神﹐年月日時中一帶四墓﹐便求刑沖﹔日臨四庫不以爲身坐庫根﹐而以爲身主入庫﹐求衝以解。種種謬論﹐令人掩耳。

然亦有逢衝而發者﹐何也﹖如官最忌衝﹐而癸生辰月﹐透戊爲官﹐與戌相衝﹐不見破格﹐四庫喜衝﹐不爲不足。卻不知子午卯酉之類﹐二者相仇﹐乃沖克之衝﹐而四墓土自爲衝﹐乃衝動之衝﹐非沖克之衝也。然旣以土爲官﹐何害於事乎﹖

是故四墓不忌刑沖﹐刑沖未必成格。其理甚明﹐人自不察耳。

財官印食﹐四吉神也﹐然用之不當﹐亦能破格。

如食神帶煞﹐透財爲害﹐財能破格也﹔春木火旺﹐見官則忌﹐官能破格也﹔煞逢食制﹐透印無功﹐印能破格也﹔財旺生官﹐露食則雜﹐食能破格也。

煞傷梟刃﹐四凶神也﹐然施之得宜﹐亦能成格。如印綬根輕﹐透煞爲助﹐煞能成格也。財逢比劫﹐傷官可解﹐傷能成格也。食神帶煞﹐靈梟得用﹐梟能成格也。財逢七煞﹐刃可解厄﹐刃能成格也。

是故財不忌傷﹐官不忌梟﹐煞不忌刃﹐如治國長搶大戟﹐本非美具﹐而施之得宜﹐可以戡亂。

月令用神﹐配以四柱﹐固有每字之生克以分吉凶﹐然有同此生克﹐而先後之間﹐遂分吉凶者﹐尢談命之奧也。

如正官同是財傷並透﹐而先後有殊。假如甲用酉官﹐丁先戊後﹐則以財爲解傷﹐卽不能貴﹐後運必有結局。若戊先而丁後時﹐則爲官遇財生﹐而後因傷破﹐卽使上運稍順﹐終無結局﹐子嗣亦難矣。

印格同是貪財壞印﹐而先後有殊。如甲用子印﹐己先癸後﹐卽使不富﹐稍順晚境﹔若癸先而己在時﹐晚景亦悴矣。

食神同是財梟並透﹐而先後有殊。如壬用甲食﹐庚先丙後﹐晚運必亨﹐格亦富而望貴。若丙先而庚在時﹐晚運必淡﹐富貴兩空矣。

七煞同是財食並透﹐而先後大殊。如己生卯月﹐癸先辛後﹐則爲財以助用﹐而後煞用食制﹐不失大貴。若辛先而癸在時﹐則煞逢食制﹐而財轉食黨煞﹐非特不貴﹐後運蕭索﹐兼難永壽矣。

丙生辛酉﹐年癸時己﹐傷因財間﹐傷之無力﹐間有小貴。假如癸己產並而中無辛隔﹐格盡破矣。

辛生申月﹐年壬月戊﹐時上丙官﹐不愁隔戊之壬﹐格亦許貴。假使年丙月壬而時戊﹐或年戊月丙而時壬﹐則壬能克丙﹐無望其貴矣。

以上舉官星爲例﹐餘如印畏財破﹐財懼比劫﹐食傷忌梟印﹐意義相同。救應之法﹐亦可例推矣。

八字格局﹐專以月令配四柱﹐至於星辰好歹﹐旣不能爲生克之用﹐又何以操成敗之權﹖況於局有礙﹐卽財官美物﹐尙不能濟﹐何論吉星﹖於局有用﹐卽七煞傷官﹐何謂凶神乎﹖是以格局旣成﹐卽使滿盤孤辰入煞﹐何損其貴﹖格局旣破﹐卽使満盤天徳貴人﹐何以爲功﹖今人不知輕重﹐見是吉星﹐遂致拋卻用神﹐不管四柱﹐妄論貴賤﹐謬談禍福﹐甚可笑也。

況書中所云祿貴﹐往往指正官而言﹐不是祿堂貴人。如正財得傷貴爲奇﹐傷貴也﹐傷官乃生財之具﹐正財得之﹐所以爲奇﹐若指貴人﹐則傷貴爲何物乎﹖又若因得祿而避位﹐得祿者﹐得官也﹐運得官鄕﹐宜乎進爵﹐然如財用傷官食神﹐運透官則格條﹐正官運又遇官則重﹐凡此之類﹐只可避位也。若作祿堂﹐不獨無是理﹐抑且得祿避位﹐文法上下相顧。古人作書﹐何至不通若是﹗

又若女命﹐有云「貴眾則舞裙歌扇」。貴眾者﹐官眾也﹐女以官爲夫﹐正夫豈可疊出乎﹖一女眾夫﹐舞裙歌扇﹐理固然也。若作貴人﹐乃是天星﹐並非夫主﹐何礙於眾﹐而必爲娼妓乎﹖

然星辰命書﹐亦有談及﹐不善看書者執之也。如「貴人頭上帶財官﹐門充駟馬」﹐蓋財官如人美貌﹐貴人如人衣服﹐貌之美者﹐衣服美則現。其實財官成格﹐卽非貴人頭上﹐怕不門充駟馬﹗又局淸貴﹐又帶二徳﹐必受榮封。若專主二徳﹐則何不竟云帶二徳受兩國之封﹐而必先曰無煞乎﹖若云命逢險格﹐柱有二徳﹐逢凶有救﹐有免於危﹐則亦有之﹐然終無關於格局之貴賤也。

八字用神旣專主月令﹐何以又有外格乎﹖外格者﹐蓋因月令無用﹐權而用之﹐故曰外格也。

如春木冬水﹑土生四季之類﹐日與月同﹐難以作用﹐類象﹑屬象﹑衝財﹑會祿﹑刑合﹑遙迎﹑井欄﹑朝陽諸格﹐皆可用也。若月令自有用神﹐豈可另尋外格﹖又或春木冬水﹐幹頭已有財官七煞﹐而棄之以就外格﹐亦太謬矣。是故幹頭有財﹐何用衝財﹖幹頭有官﹐何用合祿﹖書云「提綱有用提綱重」﹐又曰「有官莫尋格局」﹐不易之論也。

然所謂月令無用者﹐原是月令本無用神﹐而今人不知﹐往往以財被劫官被傷之類。用神已破﹐皆以爲月令無取﹐而棄之以就外格﹐則謬之又謬矣。

人有六親﹐配之八字﹐亦存於命。

其由宮分配之者﹐則年月日時﹐自上而下﹐祖父妻子﹐亦自上而下。以地相配﹐適得其宜﹐不易之位也。

其由用神配之者﹐則正印也母﹐身所自出﹐取其生我也。若偏財受我克制﹐何反爲父﹖偏財者﹐母之正夫也﹐正印爲母﹐則偏財爲父矣。正財爲妻﹐受我克制﹐夫爲妻綱﹐妻則從夫。若官煞則克制乎我﹐何以反爲子女也﹖官煞者﹐財所生也﹐財爲妻妾﹐則官煞爲子女矣。至於比肩爲兄弟﹐又理之顯然者。

其間有無得力﹐或吉或凶﹐則以四柱所存或年月或日時財官傷刃﹐系是何物﹐然後以六親配之用神。局中作何喜忌﹐參而配之﹐可以了然矣。

大凡命中吉凶﹐於人愈近﹐其驗益靈。富貴貧賤﹐本身之事﹐無論矣﹐至於六親﹐妻以配身﹐子爲後嗣﹐亦是切身之事。故看命者﹐妻財子提綱得力﹐或年幹有用﹐皆主父母身所自出﹐亦自有驗。所以提綱得力﹐或年幹有用﹐皆主父母雙全得力。至於祖宗兄弟﹐不甚驗矣。

以妻論之﹐坐下財官﹐妻當賢貴﹔然亦有坐財官而妻不利﹐逢傷刃而妻反吉者﹐何也﹖此蓋月令用神﹐配成喜忌。如妻宮坐財﹐吉也﹐而印格逢之﹐反爲不美。妻坐官﹐吉也﹐而傷官逢之﹐豈能順意﹖妻坐傷官﹐凶也﹐而財格逢之﹐可以生財﹐煞格逢之﹐可以制煞﹐反主妻能內助。妻坐陽刃﹐凶也﹐而或財官煞傷等格﹐四柱已成格局﹐而日主無气﹐全憑日刃幫身﹐則妻必能相關。其理不可執一。

旣看妻宮﹐又看妻星。妻星者﹐幹頭之財也。妻透而成局﹐若官格透財﹑印多逢財﹑食傷透財爲用之類﹐卽坐下無用﹐亦主內助。妻透而破格﹐若印輕財露﹑食神傷官﹑透煞逢財之類﹐卽坐下有用﹐亦防刑克。又有妻透成格﹐或妻宮有用而坐下刑沖﹐未免得美妻而難偕老。又若妻星兩透﹐偏正雜出﹐何一夫而多妻﹖亦防刑克之道也。

至於子息﹐其看宮分與星所透喜忌﹐理與論妻略同。但看子息﹐長生沐浴之歌﹐亦當熟讀﹐如「長生四子中旬半﹐沐浴一雙保吉祥﹐冠帶臨官三子位﹐旺中五子自成行﹐衰中二子病中一﹐死中至老沒兒郞﹐除非養取他之子﹐入墓之時命夭亡﹐受气爲絕一个子﹐胎中頭產養姑娘﹐養中三子只畱一﹐男子宮中子細詳」是也。

然長生論法﹐用陽而不用陰。如甲乙日只用庚金長生﹐巳酉丑順數之局﹐而不用辛金逆數之子申辰。𨿽書有官爲女煞爲男之說﹐然終不可以甲用庚男而用陽局﹐乙用辛男而陰局。蓋木爲日主﹐不問甲乙﹐總以庚爲男辛爲女﹐其理爲然﹐拘於官煞﹐其能驗乎﹖

所以八字到手﹐要看子息﹐先看時支。如甲乙生日﹐其時果系庚金何宮﹖或生旺﹐或死絕﹐其多寡已有定數﹐然後以時幹子星配之。如財格而時幹透食﹐官格而時幹透財之類﹐皆謂時幹有用﹐卽使時逢死絕﹐亦主子貴﹐但不甚繁耳。若又逢生旺﹐則麟兒繞膝﹐豈可量乎﹖若時幹不好﹐子透破局﹐卽逢生旺﹐難爲子息。若又死絕﹐無所望矣。此論妻子之大略也。

論運與看命無二法也。看命以四柱干支﹐配月令之喜忌﹐而取運則又以運之幹﹐配八字之喜忌。故運中每運行一字﹐卽必以此一字﹐配命中干支而統觀之﹐爲喜爲忌﹐吉凶判然矣。

何爲喜﹖命中所喜之神﹐我得而助之者是也。如官用印以制傷﹐而運助印﹔財生官而身輕﹐而運助身﹔印帶財以爲忌﹐而運劫財﹔食帶煞以成格﹐身輕而運逢印﹐煞重而運助食﹔傷官佩印﹐而運行官煞﹔陽刃用官﹐而運助財鄕﹔月劫用財﹐而運行傷食。如此之類﹐皆美運也。

何謂忌﹖命中所忌﹐我逆而施之者是也。如正官無印﹐而運行傷﹔財不透食﹐而運行煞﹔印綬用官﹐而運合官﹔食神帶煞﹐而運行財﹔七煞食制﹐而運逢梟﹔傷官佩印﹐而運行財﹔陽刃用煞﹐而運逢食﹔建祿用官﹐而運逢傷。如此之類﹐皆敗運也。

其有似喜而實忌者﹐何也﹖如官逢印運﹐而本命有合﹐印逢官運﹐而本命用煞之類是也。

有似忌而實喜者﹐何也﹖如官逢傷運﹐而命透印﹐財行煞運﹐而命透食之類是也。

又有行幹而不行支者﹐何也﹖如丙生子月亥年﹐逢丙丁則幫身﹐逢巳午則相衝是也。

又有行支而不行幹者﹐何也﹖如甲生酉月﹐辛金透而官猶弱﹐逢申酉則官植根﹐逢庚辛則混煞重官之類是也。

又有幹同一類而不兩行者﹐何也﹖如丁生亥月﹐而年透壬官﹐逢丙則幫身﹐逢丁則合官之類是也。

又有支同一類而不兩行者﹐何也﹖如戊生卯月﹐丑年﹐逢申則自坐長生﹐逢酉則會丑以傷官之類是也。

又有同是相衝而分緩急者﹐何也﹖衝年月則急﹐衝日時則緩也。

又有同是相衝而分輕重者﹐何也﹖運本美而逢衝則輕﹐運旣忌而又衝則重也。

又有逢衝而不衝﹐何也﹖如甲用酉官﹐行卯則衝﹐而本命巳酉相會﹐則衝無力﹔年支亥未﹐則卯逢年會而不衝月官之類是也。

又有一衝而得兩衝者﹐何也﹖如乙用申官﹐兩申並而不衝一寅﹐運又逢寅﹐則運與本命﹐合成二寅﹐以衝二申之類是也。

命之格局﹐成於八字﹐然配之以運﹐亦有成格變格之要權。其成格變格﹐較之喜忌禍福尢重。

何爲成格﹖本命用神﹐成而未全﹐從而就之者是也。如丁生辰月﹐透壬爲官﹐而運逢申子以會之﹔乙生辰月﹐或申或子會印成局﹐而運逢壬癸以透之。如此之類﹐皆成格也。

何爲變格﹖如丁生辰月﹐透壬爲官﹐而運逢戌﹐透出辰中傷官﹔壬生戌月﹐丁己並透﹐而支又會寅會午﹐作財旺生官矣﹐而運逢戊土﹐透出戌中七煞﹔壬生亥月﹐透己爲用﹐作建祿用官矣﹐而運逢卯未﹐會亥成本﹐又化建祿爲傷。如此之類﹐皆變格也。

然亦有逢成格而不喜者﹐何也﹖如壬生午月﹐運透己官﹐而本命有甲乙之類是也。

又有逢變格而不忌者﹐何也﹖如丁生辰月﹐透壬用官﹐逢戊而命有甲﹔壬生亥月﹐透己用官﹐運逢卯未﹐而命有庚辛之類是也。

成格變格﹐關系甚大﹐取運者其細詳之。

命中喜忌﹐𨿽支幹俱有﹐而幹主天﹐動而有爲﹐支主地﹐靜以待用﹐且幹主一而支藏多﹐爲福爲禍﹐安不得殊﹖

譬如甲用酉官﹐逢庚辛則官煞雜﹐而申酉不作此例。申亦辛之旺地﹐辛坐申酉﹐如府官又掌道印也。逢二辛則官犯重﹐而二酉不作此例。辛坐二酉﹐如一府而攝二郡也﹐透丁則傷官﹐而逢午不作此例。丁動而午靜﹐且丁己並藏﹐安知其爲財也﹖

然亦有支而能作禍福者﹐何也﹖如甲用酉官﹐逢午酉未能傷﹐而又遇寅遇戌﹐不隔二位﹐二者合而火動﹐亦能傷矣。卽此反觀﹐如甲生申月﹐午不制煞﹐會寅會戌﹐二者淸局而火動﹐亦能傷矣。然必會有動﹐是正與幹有別也。卽此一端﹐餘者可知。

支中喜忌﹐固與幹有別矣﹐而運逢透淸﹐則靜而待用者﹐正得其用﹐而喜忌之驗﹐於此乃見。何謂透淸﹖如甲用酉官﹐逢辰未卽爲財﹐而運透戊﹐逢午未卽爲傷﹐而運透丁之類是也。

故凡一八字到手﹐必須逐幹逐支﹐上下統看。支爲幹之生地﹐幹爲支之發用。如命中有一甲字﹐則統觀四支﹐有寅亥卯未等字否﹐有一字﹐皆甲木之根也。有一亥字﹐則統觀四支﹐有壬甲二字否。有壬﹐則亥爲壬祿﹐以壬水用﹔用甲﹐則亥爲甲長生﹐以甲木用﹔用壬甲俱全﹐則一以祿爲根﹐一以長生爲根﹐二者並用。取運亦用此術﹐將本命八字﹐逐干支配之而已。

八字用神專憑月令﹐月無用神﹐徐尋格局。月令﹐本也﹔外格﹐末也。今人不知輕重﹐拘泥格局﹐執假失眞。

故戊生甲寅之月﹐時上庚甲﹐不以爲明煞有制﹐而以爲專食之格﹐逢甲減福。

丙生子月﹐時逢巳祿﹐不以爲正官之格﹐歸祿幫身﹐而以爲日祿歸時﹐逢官破局。

辛日透丙﹐時遇戊子﹐不以爲辛日得官逢印﹐而以爲朝陽之格﹐因丙無成。

財逢時煞﹐不以爲生煞攻身﹐而以爲時上偏官。

癸生巳月﹐時遇甲寅﹐不以爲暗官受破﹐而以爲刑合成格。

癸生冬月﹐酉日亥時﹐透戊坐戌﹐不以爲月劫建祿﹐用官通根﹐而以爲拱戌之格﹐塡實不利。辛日坐丑﹐寅年﹐亥月﹐卯時﹐不以爲正財之格﹐而以爲塡實拱貴。

乙逢寅月﹐時遇丙子﹐不以爲木火通明﹐而以爲格成鼠貴。

八字本有定理﹐理之不明﹐遂生異端﹐妄言妄聽﹐牢不可破。如論干支﹐則不知陰陽之理﹐而以俗書體象歌訣爲確論﹔論格局﹐則不知專尋月令﹐而以拘泥外格爲活變﹔論生克﹐則不察喜忌﹐而以傷旺扶弱爲定法﹔論行運﹐則不問同中有導﹐而以干支相類爲一例。

究其緣由﹐一則書中用字輕重﹐不知其意﹐而謬生偏見﹔一則以鵒書無知妄作﹐誤會其說﹐而深入迷途﹔一則論命取運﹐偶然湊合﹐而遂以己見爲不易﹐一則以古人命式﹐亦有誤收﹐卽收之不誤﹐又以己意入外格﹐尢爲害人不淺。

如壬申﹑癸丑﹑己丑﹑甲戌﹐本雜气財旺生官也﹐而以爲乙亥時﹐作時上偏官論﹐豈知旺財生煞﹐將救死之不暇﹐於何取貴﹖此類甚多﹐皆誤收格局也。如己未﹑壬申﹑戊子﹑庚申﹐本食神生財也﹐而欲棄月令﹐以爲戊日庚申合祿之格﹐豈知本身自有財食﹐豈不甚美﹖又何勞以庚合乙﹐求局外之官乎﹐此類甚多﹐皆硬入外格也。

人苟中無定見﹐察理不精﹐睹此謬論﹐豈能無惑﹖何況近日貴格不可解者﹐亦往往有之乎﹖豈知行術之人﹐必以貴命爲指歸﹐或將風聞爲實據﹐或探其生日﹐而卽以己意加之生時﹐謬造貴格﹐其人之八字﹐時多未確﹐卽彼本身﹐亦不自知。若看命者不究其本﹐而徒以彼旣富貴遷就其說以相從﹐無惑乎終身無解日矣﹗

官以克身﹐𨿽與七煞有別﹐終受彼制﹐何以切忌刑沖破害﹐尊之若是乎﹖豈知人生天地間﹐必無矯焉自尊之理﹐𨿽貴極天子﹐亦有天祖臨之。正官者分所當尊﹐如在國有君﹐在家有親﹐刑沖破害﹐以下犯上﹐烏乎可乎﹖

以刑沖破害爲忌﹐則以生之護之爲喜矣。存其喜而去其忌則貴﹐而貴之中又有髙低者﹐何也﹖以財印並透者論之﹐兩不相礙﹐其貴也大。如薛相公命﹐甲申﹑壬申﹑乙巳﹐戊寅﹐壬印戊財﹐以乙隔之﹐水與土不相礙﹐故爲大貴。若壬戌﹑丁未﹑戊甲﹑乙卯﹐雜气正官﹐透幹會支﹐最爲貴格﹐而壬財丁印﹐二者相合﹐仍以孤官無輔論﹐所以不上七品。

若財印不以兩用﹐則單用印不若單用財﹐以印能護官﹐亦能泄官﹐而財生官也。若化官爲印而透財﹐則又爲甚秀﹐大貴之格也。如金狀元命﹐乙卯﹑丁亥﹑丁未﹑庚戌﹐此並用財印﹐無傷官而不雜煞﹐所謂去其忌而存其喜者也。

然而遇傷在於佩印﹐混煞貴乎取淸。如宣參國命﹐己卯﹑辛未﹑壬寅﹑辛亥﹐未中己官透幹用淸﹐支會木局﹐兩辛解之﹐是遇傷而佩印也。李參政命﹐庚寅﹑乙酉﹑甲子﹑戊辰﹐甲用酉官﹐庚金混雜﹐乙以合之﹐合煞畱官﹐是雜煞而取淸也。

至於官格透傷用印者﹐又忌見財﹐以財能去印﹐未能生官﹐而適以護傷故也。然亦有逢財而反大貴者﹐如範太傅命﹐丁丑﹑壬寅﹑己巳﹑丙寅﹐支具巳丑﹐會金傷官﹐丙丁解之﹐透壬豈非破格﹖卻不知丙丁並透﹐用一而足﹐以丁合壬而財去﹐以丙制傷而官淸﹐無情而愈有情。此正造化之妙﹐變幻無窮﹐焉得不貴﹖

取運之道﹐一八字則有一八字之論﹐其理甚精﹐其法甚活﹐只可大略言之。變化在人﹐不可泥也。

如正官取運﹐卽以正官所統之格分而配之。正官而用財印﹐身稍輕則取助身﹐官稍輕則助官。若官露而不可逢合﹐不可雜煞﹐不可重官。與地支刑沖﹐不問所就何局﹐皆不利也。

正官用財﹐運喜印綬身旺之地﹐切忌食傷。若身旺而財輕官弱﹐卽仍取財官運可也。

正官佩印﹐運喜財鄕﹐傷食反吉。若官重身輕而佩印﹐則身旺爲宜﹐不必財運也。

正官帶傷食而用印制﹐運喜官旺印旺之鄕﹐財運切忌。若印綬疊出﹐財運亦無害矣。

正官而帶煞﹐傷食反爲不礙。其命中用劫合煞﹐則財運可行﹐傷食可行﹐身旺﹐印綬亦可行﹐只不過復露七煞。若命用傷官合煞﹐則傷食與財俱可行﹐而不宜逢印矣。

此皆大略言之﹐其八字各有議論。運中每遇一字﹐各有研究﹐隨時取用﹐不可言形。凡格皆然﹐不獨正官也。

財爲我克﹐使用之物也﹐以能生官﹐所以爲美。爲財帛﹐爲妻妾﹐爲才能﹐爲驛馬﹐皆財類也。

財喜根深﹐不宜太露﹐然透一位以淸用﹐格所最喜﹐不爲之露。卽非月令用神﹐若寅透乙﹑卯透甲之類﹐一亦不爲過﹐太多則露矣。然而財旺生官﹐露亦不忌﹐蓋露不忌﹐蓋露以防劫﹐生官則劫退﹐譬如府庫錢糧﹐有官守護﹐卽使露白﹐誰敢劫之﹖如葛參政命﹐壬申﹑壬子﹑戊午﹑乙卯﹐豈非財露﹖惟其生官﹐所以不忌也。

財格之貴局不一﹐有財旺生官者﹐身彊而不透傷官﹐不混七煞﹐貴格也。

有財用食生者﹐身彊而不露官﹐略帶一位比劫﹐益覺有情﹐如壬寅﹑壬寅﹑庚辰﹑辛巳﹐楊待郎之命是也。透官身弱﹐則格壞矣。

有財格佩印者﹐蓋孤財不貴﹐佩印幫身﹐卽印取貴。如乙未﹑甲申﹑丙申﹑庚寅﹐曾參政之命是也﹐然財印宜相並﹐如乙未﹑己卯﹑庚寅﹑辛巳﹐乙與己兩不相能﹐卽有好處﹐小富而已。

有用食而兼用印者﹐食與印兩不相礙﹐或有暗官而去食護官﹐皆貴格也。如吳榜眼命﹐庚戌﹑戊子﹑戊子﹑丙辰﹐庚與丙隔兩戊而不相克﹐是食與印不相礙也。如平江伯命﹐壬辰﹑乙巳﹑癸巳﹑辛酉﹐𨿽食印相克﹐而欲存巳戊官﹐是去食護官也。反是則減福矣。

有財用傷官者﹐財不甚旺而比彊﹐輅露一位傷官以化之﹐如甲子﹑辛未﹑辛酉﹑壬辰﹐甲透未庫﹐逢辛爲劫﹐壬以化劫生財﹐汪學士命是也﹐財旺無劫而透傷﹐反爲不利﹐蓋傷官本非美物﹐財輕透劫﹐不得已而用之。旺而露傷﹐何苦用彼﹖徒使財遇傷而死生官之具﹐安望富貴乎﹖

有財帶七煞者﹐或合煞存財﹐或制煞生財﹐皆貴格也﹐如毛狀元命﹐乙酉﹑庚辰﹑甲午﹑戊辰﹐合煞存財也﹔李禦史命﹐庚辰﹑戊子﹑戊寅﹑甲寅﹐制煞生財也。

有財用煞印者﹐黨煞爲忌﹐印以化之﹐格成富局﹐若冬土逢之亦貴格。如趙侍郎命﹐乙丑﹑丁亥﹑乙亥﹐化煞而卽以解凍﹐又不露財以雜其印﹐所以貴也。若財用煞印而印獨﹐財煞並透﹐非特不貴﹐亦不富也。

至於壬生午月﹐癸生巳月﹐單透財而亦貴﹐又月令有暗官也。如丙寅﹑癸巳﹑癸未﹑壬戌﹐林尙書命是也。又壬生巳月﹐單透財而亦貴﹐以其透丙藏戊﹐棄煞就財﹐美者存在贈者棄也。如丙辰﹑癸巳﹑壬戌﹑壬寅﹐王太僕命是也。

至於劫刃太重﹐棄財就煞﹐如一尙書命﹐丙辰﹑丙申﹑丙午﹑壬辰﹐此變之又變者也。

財格取運﹐卽以財格所就之局﹐分而配之。其財旺生官者﹐運喜身旺印綬﹐不利七煞傷官﹔若生官而後透印﹐傷官之地﹐不甚有害。至於生官而帶食破局﹐則運喜印綬﹐而逢煞反吉矣。

財用食生﹐財食重而身輕﹐則喜助身﹔財食輕而身重﹐則仍行財食。煞運不忌﹐官印反晦矣。

財格佩印﹐運喜官鄕﹐身弱逢之﹐最喜印旺。

財用食印﹐財輕則喜財食﹐身輕則喜比印﹐官運有礙﹐煞反不忌也。

財帶傷官﹐財運則亨﹐煞運不利﹐運行官印﹐未見其美矣。

財帶七煞。不論合煞制煞﹐運喜食傷身旺之方。

財用煞印﹐印旺最宜﹐逢財必忌。傷食之方﹐亦任意矣。

印綬喜其生身﹐正偏同爲美格﹐故財與印不分偏正﹐同爲一格而論之。印綬之格局亦不一﹐有印而透官者﹐正官不獨取其生印﹐而卽可以爲用﹐與用煞者不同。故身旺印彊﹐不愁太過﹐只要官星淸純﹐如丙寅﹑戊戌﹑辛酉﹑戊子﹐張參政之命是也。

然亦有帶傷食而貴者﹐則如朱尙書命﹐丙戌﹑戊戌﹑辛未﹑壬辰﹐壬爲戊制﹐不傷官也。又如臨淮侯命﹐乙亥﹑己卯﹑丁酉﹑壬寅﹐己爲乙制﹐己不礙官也。

有印而用傷食者﹐身彊印旺﹐恐其太過﹐泄身以爲秀气。如戊戌﹑乙卯﹑丙午﹑乙亥﹐李狀元命也﹐若印淺身輕﹐而用層層傷食﹐則寒貧之局矣。

有用偏官者﹐偏官本非美物﹐藉其生印﹐不得已而用之。故必身重印輕﹐或身輕印重﹐有所不足﹐始爲有性。如茅狀元命﹐己巳﹑癸酉﹑癸未﹑庚申﹐此身輕印重也。馬參政命﹐壬寅﹑戊申﹑壬辰﹑壬寅﹐此身重印輕也。若身印並重而用七煞﹐非孤則貧矣。

有用煞而兼帶傷食者﹐則用煞而有制﹐生身而有泄﹐不論身旺印重﹐皆爲貴格。

有印多而用財者﹐印重身彊﹐透財以抑太過﹐權而用之﹐只要根深﹐無防財破。如辛酉﹑丙申﹑壬申﹑辛亥﹐汪侍郎命是也。若印輕財重﹐又無劫財以救﹐則爲貪財破印﹐貧賤之局也。

卽或印重財輕而兼露傷食﹐財與食相生﹐輕而不輕﹐卽可就富﹐亦不貴矣。然亦有帶食而貴者﹐何也﹖如庚寅﹑乙酉﹑癸亥﹑丙辰﹐此牛監薄命﹐乙合庚而不生癸﹐所以爲貴﹐若合財存食﹐又可類推矣。如己未﹑甲戌﹑辛未﹑癸巳﹐此合財存食之貴也。

又有印而兼透官煞者﹐或合煞﹐或有制﹐皆爲貴格。如辛亥﹑庚子﹑甲辰﹑乙亥﹐此合煞畱官也﹔壬子﹑癸卯﹑丙子﹑己亥﹑此官煞有制也。

至於化印爲劫﹔棄之以就財官﹐如趙知府命﹐丙午﹑庚寅﹑丙午﹑癸已﹐則變之又變者矣。

更有印透七煞﹐而劫財以存煞印﹐亦有貴格﹐如庚戌﹑戊子﹑甲戌﹑乙亥是也。然此格畢竟難看﹐宜細詳之。

印格取運﹐卽以印格所成之局﹐分而配之。其印綬用官者﹐官露印重﹐財運反吉﹐傷食之方﹐亦爲最利。

若用官而帶傷食﹐運喜官旺印綬之鄕﹐傷食爲害﹐逢煞不忌矣。

印綬而用傷食﹐財運反吉﹐傷食亦利﹐若行官運﹐反見其災﹐煞運則反能爲福矣。

印用七煞﹐運喜傷食﹐身旺之方﹐亦爲美地﹐一見財鄕﹐其凶立至。

若用煞而兼帶傷食﹐運喜身旺印綬之方﹐傷食亦美﹐逢官遇財﹐皆不吉也。

印綬遇財﹐運喜劫地﹐官印亦亨﹐財鄕則忌。

印格而官煞競透﹐運喜食神傷官﹐印旺身旺﹐行之亦利。若再透官煞﹐行財運﹐立見其災矣。

印用食傷﹐印輕者亦不利見財也。

食神本屬泄气﹐以其能生正財﹐所以喜之。故食神生財﹐美格也。財要有根﹐不必偏正疊出﹐如身彊食旺而財透﹐大貴之格。若丁未﹑癸卯﹑癸亥﹑癸丑﹐梁丞相之命是也﹔己未﹑壬申﹑戊子﹑庚申﹐謝閣老之命是也。

藏食露傷﹐主人性剛﹐如丁亥﹑癸卯﹑癸卯﹑甲寅﹐沈路分命是也。偏正疊出﹐富貴不巨﹐職甲午﹑丁卯﹑癸丑﹑丙辰﹐龔知縣命是也。

夏木用財﹐火炎土燥﹐貴多就武。如己未﹑已巳﹑甲寅﹑丙寅﹐黃都督之命是也。

若不用財而就煞印﹐最爲威權顯赫。如辛卯﹑辛卯﹑癸酉﹑己未﹐常國公命是也。若無印綬而單露偏官﹐只要無財﹐亦爲貴格﹐如戊戌﹑壬戌﹑丙子﹑戊戌﹐胡會元命是也。

若金水食神而用煞﹐貴而且秀﹐如丁亥﹑壬子﹑辛巳﹑丁酉﹐舒尙書命是也。至於食神忌印﹐夏火太炎而木焦﹐透印不礙﹐如丙午﹑癸巳﹑甲子﹑丙寅﹐錢參政命是也。食神忌官﹐金水不忌﹐卽金水傷官可見官之謂。

至若單用食神﹐作食神有气﹐有財運則富﹐無財運則貧。

更有印來奪食﹐透財以解﹐亦有富貴﹐須就其全局之勢而斷之。至於食神而官煞競出﹐亦可成局﹐但不甚貴耳。

更有食神合煞存財﹐最爲貴格。

至若食神透煞。本忌見財﹐而財先煞後﹐食以間之﹐而財不能黨煞﹐亦可就貴。如劉提臺命﹐癸酉﹑辛酉﹑己卯﹑乙亥是也。其餘變化﹐不能盡述﹐類而推之可也。

食神取運﹐卽以食神所成之局﹐分而配之。食神生財﹐財食輕﹐則行財食﹐財食重則喜幫身。官煞之方﹐俱爲不美。

食用煞印﹐運喜印旺﹐切忌財鄕。身旺﹐食傷亦爲福運﹐行官行煞﹐亦爲吉也。

食傷帶煞﹐喜行印綬﹐身旺﹐食傷亦爲美運﹐財則最忌。若食太重而煞輕﹐印運最利﹐逢財反吉矣。

食神太旺而帶印﹐運最利財﹐食傷亦吉﹐印則最忌﹐官煞皆不吉也。

若食神帶印﹐透財以解﹐運喜財旺﹐食傷亦吉﹐印與官煞皆忌也。

煞以攻身﹐似非美物﹐而大貴之格﹐多存七煞。蓋控制得宜﹐煞爲我用﹐如大英雄大豪傑﹐似難駕馭﹐而處之有方﹐則驚天動地之功﹐忽焉而就。此王侯將相所以多存七煞也。

七煞之格局亦不一﹕煞用食制者﹐上也﹐煞旺食彊而身健﹐極爲貴格。如乙亥﹑乙酉﹑乙卯﹑丁丑﹐極等之貴也。

煞用食制﹐不要露財透印﹐以財能轉食生煞﹐而印能去食護煞也。然而財先食後﹐財生煞而食以制之﹐或印先食後﹐食太旺而印制﹐則格成大貴。如脫丞相命﹐壬辰﹑甲辰﹑丙戌﹑戊戌﹐辰中暗煞﹐壬以透之﹐戊坐四支﹐食太重而透甲印﹐以損太過﹐豈非貴格﹖若煞彊食泄而印露﹐則破局矣。

有七煞用印者﹐印能護煞﹐本非所宜﹐而印有情﹐便爲貴格。如何參政命﹐丙寅﹑戊戌﹑壬戌﹑辛丑﹐戊與辛同通月令﹐是煞印有情也。

亦有煞重身輕﹐用食則身不能當﹐不若轉而就印﹐𨿽不通根月令﹐亦爲無情而有情。格亦許貴﹐但不大耳。

有煞而用財者﹐財以黨煞﹐本非所喜﹐而或食被制﹐不能伏煞﹐而財以去印存食﹐便爲貴格。如周丞相命﹐戊戌﹑甲子﹐丁未﹑庚戌﹐戊被制不能伏煞﹐時透庚財﹐卽以淸食者﹐生不足之煞。生煞卽以制煞﹐兩得其用﹐尢爲大貴。

又有身重煞輕﹐煞又化印﹐用神不淸﹐而借財以淸格﹐亦爲貴格。如甲申﹑乙亥﹑丙戌﹑庚寅﹐劉運使命是也。

更有雜气七煞﹐幹頭不透財以淸用﹐亦可取貴。

有煞而雜官者﹐或去官﹐或去煞﹐取淸則貴。如嶽統制命﹐癸卯﹑丁巳﹑庚寅﹑庚辰﹐去官畱煞也。夫官爲貴气﹐去官何如去煞﹖豈知月令偏官﹐煞爲用而官非用﹐各從其重。若官格雜煞而去官畱煞﹐不能如是之淸矣。如沈郎中命﹐丙子﹑甲午﹑辛亥﹑辛卯﹐子衝午而克煞﹐是去煞畱官也。

有煞無食制而用印當者﹐如戊辰﹑甲寅﹑戊寅﹑戊午﹑趙員外命是也。

至書有制煞不可太過之說﹐𨿽亦有理﹐然運行財印﹐亦能發福﹐不可執一也﹐乃若棄命從煞﹐則於外格詳之。

偏官取運﹐卽以偏官所成之局分而配之。煞用食制﹐煞重食輕則助食﹐煞輕食重則助煞﹐煞食均而日主根輕則助身。忌正官之混雜﹐畏印綬之奪食。

煞用印綬﹐不利財鄕﹐傷官爲美﹐印綬身旺﹐俱爲福地。

七煞用財﹐其以財而去印存食者﹐不利劫財﹐傷食皆吉﹐喜財怕印﹐透煞亦順。

其以財而助煞不及者﹐財已足﹐則喜食印與幫身﹔財未足﹐則喜財旺而露煞。

煞帶正官﹐不論去官畱煞﹐去煞畱官﹐身輕則喜助身﹐食輕則喜助食。莫去取淸之物﹐無傷制煞之神。

煞無食制而用刃當煞﹐煞輕刃重則喜助煞﹐刃輕煞重﹐則宜制伏﹐無食可奪﹐印運何傷﹖七煞旣純﹐雜官不利。

傷官𨿽非吉神﹐實爲秀气﹐故文人學士﹐多於傷官格內得之。而夏木見水﹐冬金見火﹐則又爲秀之尢秀者也。其中格局比他格多﹐變化尢多﹐在查其气候﹐量其彊弱﹐審其喜忌﹐觀其純雜﹐微之又微﹐不可執也。

故有傷官用財者﹐蓋傷不利於民﹐所以爲凶﹐傷官生財﹐則以傷官爲生官之具﹐轉凶爲吉﹐故最利。只要身彊而有根﹐便爲貴格﹐如壬午﹑己酉﹑戊午﹑庚申﹐史春芳命也。

至於化傷爲財﹐大爲秀气﹐如羅狀元命﹐甲子﹑乙亥﹑辛未﹑戊子﹐幹頭之甲﹐通根於亥﹐然又會未成局﹐化水爲木﹐化之生財﹐尢爲有情﹐所以傷官生財﹐冬金不貴﹐以凍水不能生木。若乃化木﹐不待於生﹐安得不爲殿元乎﹖

至於財傷有情﹐與化傷爲財者﹐其秀气不相上下﹐如秦龍圖命﹐己卯﹑丁丑﹑丙寅﹑庚寅﹐己與庚同根月令是也。

有傷官佩印者﹐印能制傷﹐所以爲貴﹐反要傷官旺﹐身稍弱﹐始爲秀气。如孛羅平章命﹐壬申﹑丙午﹑甲午﹑壬申﹑傷官旺﹐印根深﹐身又弱﹐又是夏木逢潤﹐其秀百倍﹐所以一品之貴。然印旺極深﹐不必多見﹐偏正疊出﹐反爲不秀﹐故傷輕身重而印綬多見﹐貧窮之格也。

有傷官兼用財印者﹐財印相克﹐本不並用﹐只要幹頭兩淸而不相礙﹔又必生財者﹐財太旺而帶印﹐佩印者印太重而帶財﹐調停中和﹐遂爲貴格。如丁酉﹑己酉﹑戊子﹑壬子﹐財太重而帶印﹐而丁與壬隔以戊已﹐兩不礙﹐且金水多而覺寒﹐得火融和﹐都統制命也。又如壬戌﹑己酉﹑戊午﹑丁巳﹐印太重而隔戊已﹐而丁與壬不相礙﹐一丞相命也。反是則財印不並用而不秀矣。

有傷官用煞印者﹐傷多身弱﹐賴煞生印以幫身而制傷﹐如己未﹑丙子﹑庚子﹑丙子﹐蔡貴妃也。煞因傷而有制﹐兩得其宜﹐只要無財﹐便爲貴格﹐如壬寅﹑丁未﹑丙寅﹐夏閣老命是也。

有傷官用官者﹐他格不用﹐金水獨宜﹐然要財印爲輔﹐不可傷官並透。如戊申﹑甲子﹑庚午﹑丁丑﹐藏癸露丁﹐戊甲爲輔﹐官又得祿﹐所以爲丞相之格。若孤官無輔﹐或官傷並透﹐則發福不大矣。

若冬金用官﹐而又化傷爲財﹐則尢爲極秀極貴。如丙申﹑己亥﹑辛未﹑己亥﹐鄭丞相命是也。

然亦有非金水而見官﹐何也﹖化傷爲財﹐傷非其傷﹐作財旺生官而不作傷官見官﹐如甲子﹑壬申﹑己亥﹑辛未﹐章丞相命也。

至於傷官而官煞並透﹐只要幹頭取淸﹐金水得之亦淸﹐不然則空結構而已。

傷官取運﹐卽以傷官所成之局﹐分而配之。傷官用財﹐財旺身輕﹐則利印比﹔身彊財淺﹐則喜財運﹐傷官亦宜。

傷官佩印﹐運行官煞爲宜﹐印運亦吉﹐傷食不礙﹐財地則凶。

傷官而兼用財印﹐其財多而帶印者﹐運喜助印﹐印多而帶財者﹐運喜助財。

傷官而用煞印﹐印運最利﹐傷食亦亨﹐雜官非吉﹐逢財卽危。

傷官帶煞﹐喜印忌財﹐然傷重煞輕﹐運喜印而財亦吉。惟七煞根重﹐則運喜傷食﹐印綬身旺亦吉﹐而逢財爲凶矣。

傷官用官﹐運喜財印﹐不利食傷﹐若局中官露而財印兩旺﹐則比劫傷官﹐未紿非吉矣。

陽刃者﹐劫我正財之神﹐乃正財之七煞也。祿前一位﹐惟五陽有之﹐故爲陽刃。不曰劫而曰刃﹐劫之甚也。刃宜伏制﹐官煞皆宜﹐財印相隨﹐尢爲貴顯。夫正官而財印相隨美矣﹐七煞得之﹐夫乃甚乎﹖豈知他格以煞能傷身﹐故喜制伏﹐忌財印﹔陽刃用之﹐則賴以制刃﹐不怕傷身﹐故反喜財印﹐忌制伏也。

陽刃用官﹐透刃不慮﹔陽刃露煞﹐透刃無成。蓋官能制刃﹐透而不爲害﹔刃能合煞﹐則有何功﹖如丙生午月﹐透壬制刃﹐而又露丁﹐丁與壬合﹐則七煞有貪合忘克之意﹐如何制刃﹖故無功也。

然同是官煞制刃﹐而格亦有髙低﹐如官煞露而根深﹐其貴也大﹔官煞藏而不露﹐或露而根淺﹐其貴也小。若己酉﹑丙子﹑壬寅﹑丙午﹐官透有力﹐旺財生之﹐丞相命也。又辛酉﹑甲午﹑丙申﹑壬辰﹐透煞根淺﹐財印助之﹐亦丞相命也。

然亦有官煞制刃帶傷食而貴者﹐何也﹖或是印護﹐或是煞太重而裁損之﹐官煞輕而取淸之﹐如穆同知命﹐甲午﹑癸酉﹑庚寅﹑戊寅﹐癸水傷寅午之官﹐而戊以合之﹐所謂印護也﹐如賈平章命﹐甲寅﹑庚午﹑戊申﹑甲寅﹐煞兩透而根太重﹐食以制之﹐所謂裁損也。如丙戌﹑丁酉﹑庚申﹑壬午﹐官煞競出﹐而壬合丁官﹐煞純而不雜。況陽刃之格﹐利於畱煞﹐所謂取淸也。

其於丙生午月﹐內藏己土﹐可以克水﹐尢宜帶財佩印﹐若戊生午月﹐幹透丙火﹐支會火局﹐則化刃爲印﹐或官或煞﹐透則去刃存印其格愈淸。倘或財煞並透露﹐則犯去印存煞之忌﹐不作生煞制煞之例﹐富貴兩空矣。

更若陽刃用財﹐格所不喜﹐然財根深而用傷食﹐以轉刃生財﹐𨿽不比建祿月劫﹐可以取貴﹐亦可就富。不然﹐則刃與財相搏﹐不成局矣。

陽刃用官﹐則運喜助官﹐然命中官星根深﹐則印綬比劫之方﹐反爲美運﹐但不喜傷食合官耳。

陽刃用煞﹐煞不甚旺﹐則運喜助煞﹔煞若太重﹐則運喜身旺印綬﹐傷食亦不爲忌。

陽刃而官煞並出﹐不論去官去煞﹐運喜制伏﹐身旺亦利﹐財地官鄕反爲不吉也。

建祿者﹐月建逢祿堂也﹐祿卽是劫。或以祿堂透出﹐卽可依以用者﹐非也。故建祿與月劫﹐可同一格﹐不必加分﹐皆以透干支﹐別取財官煞食爲用。

祿格用官﹐幹頭透出爲奇﹐又要財印相隨﹐不可孤官無輔。有用官而印護者﹐如庚戌﹑戊子﹑癸酉﹑癸亥﹐金丞相命是也。有用官而財助者﹐如丁酉﹑丙午﹑丁巳﹑壬寅﹐李知府命是也。

有官而兼帶財印者﹐所謂身彊值三奇﹐尢爲貴气。三奇者﹐財官印也﹐只要以官隔之﹐使財印兩不相傷﹐其格便大﹐如庚午﹑戊子﹑癸卯﹑丁巳﹐王少師命是也。

祿劫用財﹐須帶食傷﹐蓋月令爲劫而以財作用﹐二物相克﹐必以傷食化之﹐始可轉劫生財﹐如甲子﹑丙子﹑癸丑﹑壬辰﹐張都統命是也。

至於化劫爲財﹐與化劫爲生﹐尢爲秀气。如己未﹑己巳﹑丁未﹑辛丑﹐丑與巳會﹐卽以劫財之火爲金局之財﹐安得不爲大貴﹖所謂化劫爲財也。如髙尙書命﹐庚子﹑甲申﹑庚子﹑甲申﹐卽以劫財之金﹐化爲生財之水﹐所謂化劫爲生也。

祿劫用煞﹐必須制伏﹐如婁參政命﹐丁巳﹑壬子﹑癸卯﹑己未﹐壬合丁財以去其黨煞﹐卯未會局以制伏是也。

至用煞而又逢財﹐本爲不美﹐然能去煞存財﹐又成貴格。戊辰﹑癸亥﹑壬午﹑丙午﹐合煞存財﹐袁內閣命是也。

其祿劫之格﹐無財官而用傷食﹐泄其太過﹐亦爲秀气。惟春木秋金﹐用之則貴﹐蓋木逢火則明﹐金生水則靈。如張狀元命﹐甲子﹑丙寅﹑甲子﹑丙寅﹐木火通明也﹔又癸卯﹑庚申﹑庚子﹑庚辰﹐金水相涵也。

更有祿劫而官煞競出﹐必取淸方爲貴格。如一平章命﹐辛丑﹑庚寅﹑甲辰﹑乙亥﹑合煞畱這也﹔如辛亥﹑庚寅﹑甲申﹑丙寅﹐制煞畱官也。

倘或兩官競出﹐亦須制伏﹐所謂爭正官不可無傷也。

若夫用官而孤官無輔﹐格局更小﹐難於取貴﹐若透傷食便不破格。然亦有官傷並透而貴者﹐何也﹖如己酉﹑乙亥﹑壬戌﹑庚子﹐庚合乙而去傷存官﹐王總兵命也。

用財而不透傷食﹐便難於發端﹐然幹頭透一位而不雜﹐地支根多﹐亦可取富﹐但不貴耳。

用官煞重而無制伏﹐運行制伏﹐亦可發財﹐但不可官煞太重﹐致令身危也。

祿劫取運﹐卽以祿劫所成之局﹐分而配之。祿劫用官﹐印護者喜財﹐怕官星之逢合﹐畏七煞之相乘。傷食不能爲害﹐劫比未卽爲凶。

財生喜印﹐宜官星之植根﹐畏傷食之相侮﹐逢財愈見其功﹐雜煞豈能無礙﹖

祿劫用財而帶傷食﹐財食重則喜印綬﹐而不忌比肩﹔財食輕則宜助財﹐而不喜印比。逢煞無傷﹐遇官非福。

祿劫用煞食制﹐食重煞輕﹐則運宜助煞﹔食輕煞重﹐則運喜助食。

若用煞而帶財﹐命中合煞存財﹐則傷食爲宜﹐財運不忌﹐透官無慮﹐身旺亦亨。若命中合財存煞﹐而用食制﹐煞輕則助煞﹐食輕則助食則已。

祿劫而用傷食﹐財運最宜﹐煞亦不忌﹐行印非吉﹐透官不美。若命中傷食太重﹐則財運固利﹐而印亦不忌矣。

祿劫而官煞並出﹐不論合煞畱官﹐存官制煞﹐運喜傷食﹐比肩亦宜﹐印綬未爲良圖﹐財官亦非福運。

雜格者﹐月令無用﹐以外格而用之﹐其格甚多﹐故謂之雜。大約要幹頭無官無煞﹐方成格﹐如有官煞﹐則自有官煞爲用﹐列外格矣。若透財尙可取格﹐然財根深﹐或財透兩位﹐則亦以財爲重﹐不取外格也。

試以諸格論之﹐有取五行一方秀气者﹐取甲乙全亥卯未﹑寅卯辰﹐又生春月之類﹐本是一派劫財﹐以五行各得其全體﹐所以成格﹐喜印露而體純。如癸亥﹑乙卯﹑乙未﹑壬午﹐吳相公命是也。運亦喜印綬比劫之鄕﹐財食亦吉﹐官煞則忌矣。

有從化取格者﹐要化出之物﹐得時乘令﹐四支局全。如丁壬化木﹐地支全亥卯未﹑寅卯辰﹐而又生於春月﹐方爲大貴。否則﹐亥未之月亦是木地﹐次等之貴﹐如甲戌﹑丁卯﹑壬寅﹑甲辰﹐一品貴格命也。運喜所化之物﹐與所化之印綬﹐財傷亦可﹐不利官煞。

有倒衝成格者﹐以四柱列財官而對面以衝之﹐要支中字多﹐方衝得動。譬如以弱主邀彊官﹐主不眾則賓不從。如戊午﹑戊午﹑戊午﹑戊午﹐是衝子財也﹔甲寅﹑庚午﹑丙午﹑甲午﹐是衝子官也。運忌塡實﹐余俱可行。

有朝陽成格者﹐戊去朝丙﹐辛日得官﹐以丙戊同祿於巳﹐卽以引汲之意。要幹頭無木火﹐方成其格﹐蓋有火則無待於朝﹐有木財觸戊之怒﹐而不爲我朝。如戊辰﹑辛酉﹑戊子﹐張知縣命是也。運喜土金水﹐木運平平﹐火則忌矣。

有合祿成格者﹐命無官星﹐借干支以合之。戊日庚申﹐以庚合乙﹐因其主而得其偶。如己未﹑戊辰﹑戊辰﹑庚申﹐蜀王命是也。癸日庚申﹐以申合巳﹐因其主而得其朋﹐如己酉﹑癸未﹑癸未﹑庚申﹐趙丞相命是也。運亦忌塡實﹐不利官煞﹐理會不宜以火克金﹐使彼受制而不能合﹐余則吉矣。

有棄命保財者﹐四柱皆財而身無气﹐捨而從之﹐格成大貴。若透印則身賴印生而不從﹐有官煞則亦無從財兼從煞之理﹐其格不成。如庚申﹑乙酉﹑丙申﹑乙丑﹐王十萬命造也。運喜傷食財鄕﹐不宜身旺。有棄命從煞者﹐四柱皆煞﹐而日主無根﹐捨而從之﹐格成大貴。若有傷食﹐則煞受制而不從﹐有印則印以化煞而不從。如乙酉﹑乙酉﹑乙酉﹑甲申﹐李侍郎命是也。運喜財官﹐不宜身旺﹐食傷則尢忌矣。

有井欄成格者﹐庚金生三七月﹐方用此格。以申子辰衝寅午戌﹐財官印綬﹐合而衝之﹐若透丙丁﹐有巳午﹐以現有財官﹐而無待於衝﹐乃非井攔之格矣。如戊子﹑庚申﹑庚申﹑庚申﹐郭統制命也。運喜財﹐不利塡實﹐余亦吉也。有刑合成格者﹐癸日甲寅時﹐寅刑巳而得財官﹐格與合祿相似﹐但合祿則喜以合之﹐而刑合則硬以致之也。命有庚申﹐則木被沖克而不能刑﹔有戊己字﹐則現透官煞而無待於刑﹐非此格矣。如乙未﹑癸卯﹑癸卯﹑甲寅﹐十二節度使命是也。運忌塡實﹐不利金鄕﹐余則吉矣。

有遙合成格者﹐巳與丑會﹐本同一局﹐丑多則會巳而辛丑處官﹐亦合祿之意也。如辛丑﹑辛丑﹑辛丑﹑庚寅﹐章統制命是也。若命是有子字﹐則丑與子合而不遙﹐有丙丁戊己﹐則辛癸之官煞已透﹐而無待於遙﹐另有取用﹐非此格矣。至於甲子遙已﹐轉輾求俁﹐似覺無情﹐此格可廢﹐因羅禦史命﹐聊復存之。爲甲申﹑甲戌﹑甲子﹑甲子﹐羅禦史命是也。若夫拱祿﹑拱貴﹑趨乾﹑歸祿﹑夾戌﹑鼠貴﹑騎龍﹑日貴﹑日徳﹑富祿﹑魁罡﹑金神﹑時墓﹑兩幹不雜﹑干支一气﹑五行俱足之類﹐一切無理之格﹐旣置勿取。卽古人格內﹐亦有成式﹐總之意爲牽就﹐硬塡入格﹐百無一是﹐徒誤後學而已。乃若天地雙飛﹐𨿽富貴亦有自有格﹐不全賴此。而亦能增重基格﹐卽用神不甚有用﹐偶有依以爲用﹐亦成美格。然而有用神不吉﹐卽以爲凶﹐不可執也。

其於傷官傷盡﹐謂是傷盡﹐不宜一見官﹐必盡力以傷之﹐使之無地容身﹐現行傷運﹐便能富貴﹐不知官有何罪﹐而惡之如此﹖況見官而傷﹐則以官非美物﹐而傷以制之﹐又何傷官之謂凶神﹐而見官之爲禍百端乎﹖予用是術以歷試﹐但有貧賤﹐並無富貴﹐未輕信也﹐近亦見有大貴者﹐不知何故。然要之極賤者多﹐不得不觀其人物以衡之。徐注﹕用傷官之忌見官星﹐亦猶用官之忌傷﹐用印之忌財﹐用財之忌劫也。何格無喜忌﹐豈獨傷官﹖況官星有喜見不喜見之別乎﹖至於格局之不可解者甚多。我人學識不足﹐未窮奧妙﹐知之爲知之﹐不知爲不知﹐正不必曲爲諱飾也。四十八﹑附論雜格取運徐注﹕雜格不一﹐大都气勢偏旺﹐出於五行常理之外。昔人評命﹐泥於財官之說﹐四柱無財可取﹐則不惜遙合倒衝﹐牽彊附會﹐以期合於財官﹐未免可嗤。命理不外乎五行﹐气勢𨿽爲偏旺﹐而偏旺之中﹐仍有正理可取﹐詳《滴天髓徵義》。偏旺之格﹐取運大都須順其气勢﹐𨿽干支喜忌﹐須察四柱之配合﹐而順勢取運﹐大致有定。玆就本篇所引各造。約略言之﹕曲直仁壽格癸亥乙卯乙未壬午甲寅癸丑壬子辛亥庚戌己酉甲乙日主﹐支全亥卯未或寅卯辰﹐乃曲直仁壽格也。气勢偏旺於木﹐宜行水木火運﹐官煞運最忌﹐財運亦不宜。丙丁日主﹐支全寅午戌﹑或巳午未﹐爲炎上格。戊已日主﹐支全辰戌丑未爲稼穡格。庚辛日主﹐支全巳酉丑或申酉戌﹐爲從革格。壬癸日主支全甲子辰或亥子丑﹐爲潤下格。五種意義相同。化气格﹕甲戌丁卯壬寅甲辰戊辰己巳庚午辛未壬申癸酉丁壬化木﹐生於春月﹐時逢甲辰﹐木之元神透出﹐乃化木格。气勢偏於木也。化神喜行旺地﹐最宜東方寅卯辰比劫鄕﹐而忌官煞﹐日主還原之地亦忌﹐其中略分別﹐如丁壬化木﹐日元壬水﹐行亥子丑印地﹐生起化神亦吉﹔若甲已化土﹐而行寅卯辰﹐克我化神﹐爲大忌也。化气格有甲己化土﹑乙庚化金﹑丙辛化水﹑丁壬化木﹑戊癸化火五種﹐意義略同。倒衝格﹕戊午戊午戊午戊午己未庚申辛酉壬戌癸亥甲子兩神成像﹐而气勢偏於火土﹐爲從旺格。最宜金運﹐泄土之气﹐但火炎土燥﹐究嫌偏枯﹐宜帶水之土以護之。如庚辰辛丑等運爲最佳﹐若見水運﹐如以一杯水救車薪之火。立見其災。所謂倒衝最忌塡實﹐卽此意也。木運逆土之性﹐增火之焰﹐亦不相宜。甲寅庚午丙午甲午辛未壬申癸酉甲戌乙亥丙子庚金無根﹐置之不論﹐气偏木火﹐格成炎上﹐最宜土運泄火之气。說見前仁壽格。以上兩造皆俗所謂倒衝格也。朝陽格﹕戊辰辛酉辛酉戊子壬戌癸亥甲子乙丑丙寅丁卯此金水傷官﹐原無官星﹐气勢偏於金水﹐以順其性。行土金水運爲美﹐火運爲忌。帶水之木尙可行﹐而帶火之木則不宜見。此俗所謂朝陽格也。合祿格﹕己未戊辰戊辰庚申丁卯丙寅乙丑甲子癸亥壬戌此土金食神也。比劫重重﹐气勢偏於土金﹐以金運泄土之秀爲最吉﹐水運亦美﹐火運爲忌﹐木亦不美﹐所謂土盛木折也。俗以庚合乙爲官星﹐稱爲合祿格﹐又不要明見﹐喜財以生之。取運略同。合祿格﹕己酉辛未癸未庚申庚午己巳戊辰丁卯丙寅乙丑俗亦名之爲合祿格﹐以申合巳中戊土爲官星也。月令偏官﹐年上透出﹐時上庚印化煞爲用﹝見論偏官篇﹞﹐格正局淸﹐有何不美﹖若取巳中戊土官星﹐豈非官煞混雜耶﹖從財格﹕庚申乙酉丙申己丑丙戌丁亥戊子己丑庚寅辛卯乙從庚化﹐不作印論﹐丙火臨申﹐坐於病地﹐四柱無根﹐時上己丑又來生金﹐气勢偏於金旺﹐爲棄命從財格也。運宜行土金水﹐南方火鄕最忌﹐木亦不利。從煞格﹕乙酉乙酉乙酉甲申甲申癸未壬午辛巳庚辰己卯乙木無根﹐气勢偏於金﹐爲棄命從煞格。金運最美﹐水土亦吉。木運爲乙木逢根﹐火運逆其旺勢﹐皆忌見。與上從財格大致相同。井欄叉格﹕戊子庚申庚申庚辰辛酉壬戌癸亥甲子乙丑丙寅此俗所謂井欄叉格。庚金乘旺泄秀﹐支全申子辰水局。气勢偏於金水﹐當順其勢以取運。土金水運均美﹐木運亦可﹐行火運逆其旺勢不利。遙合格﹕辛丑辛丑辛丑庚寅庚子己亥戊戌丁酉丙申乙未此俗所謂丑遙巳格。土金成局﹐生於十二月﹐時上寅木無气﹐不能爲用。勢象偏於土金﹐宜土金水運﹐木火逆其旺勢爲不宜。與遙巳格取運相同也。丑遙巳祿格﹝又名刑合﹞﹕乙未癸卯癸卯甲寅壬寅辛丑庚子己亥戊戌丁酉《喜忌篇》云「癸日進逢寅位﹐歲月怕戊已二方」﹐以寅刑出巳中戊土爲格﹐其實乃從兒格也。气勢偏於木﹐行運最喜木火。從格忌見比劫﹐而從兒有食傷引化﹐不忌比劫﹐此爲不同之點。官煞大忌﹐印運亦忌。子遙巳祿格﹝又名遙合格﹞﹕甲申甲戌甲子甲子乙亥丙子丁丑戊寅己卯庚辰《喜忌篇》云「甲子日再遇子時﹐畏庚辛申酉丑午﹐以子遙合巳爲格」﹐其實月令偏財﹐用財損印﹐何必另取格局﹖戌藏丁火﹐生起財星﹐遇運透淸爲美﹐庚辛申酉官煞生印爲忌﹐午衝子﹑丑刑戌均爲忌也。

