許負相法十六篇

序﹕

今之遊夫術子以宅墓﹐祿命﹑形相三事﹐致道吉凶﹑卑榮。王侯百官之門﹐日無虛者。聽其言也﹐則昭昭﹐明根曲據﹐若銖毫無爽矣。而率皆無驗﹐要之三事﹐惟形相人各判殊﹐可以案察推。取神斯理者﹐當揚目而洞。

國朝永樂間﹐盛稱柳莊﹑袁生﹐百無一謬。而其精奧﹐竟鮮有傳之者。

余家有古刻相法十六篇﹐乃髙陽許負所撰。且云許負者﹐卽漢文帝令相鄧通者也。

然通傳不載負名﹐而相通之訣則著於負篇矣。

余誦其文﹐𨿽多後世增色﹐而古簡要﹐非漢代莫有也。嘗取一二﹐私自鏡別﹐則往往靈中可愕。卽雜渾羣述﹐後世無以持其領旨。乃別錄之﹐倘山澤之英有好之者﹐則舉以贈也。

五獄山人黃省曾撰

相目篇第一﹕

目秀而長﹐必近君王。

龍睛鳳目﹐必食重祿。

目如臥弓﹐必是姦雄。

鬥鷄蜂目﹐惡死孤獨。

目光如電﹐貴不可言。

目尾朝天﹐福祿綿綿。

女目四白﹐外夫入宅。

目色通黃﹐慈憫忠良。

黑白分明﹐必主朝京。若是女子﹐的主廉貞。

目白長細﹐貧寒無計。

目中赤砂起﹐法死須妨已。

女人目下赤色﹐必憂產厄。

目下一字平﹐所作皆分明。

目下亂理紋﹐室家多子孫。

目下有臥蠶﹐足女還少男。

目下光漫亂﹐奸淫須少喚。

右目小﹐女畏夫。左目小﹐男畏婦。隨其男女﹐小心不虛。

目長一寸﹐五分刀筆﹐五分淩雲。

相鼻篇第二﹕

鼻準洪直﹐富貴無極。

鼻狹髙危﹐兄弟微羸。

鼻梁不直﹐欺詐未息。

鼻毛出外﹐誹謗凶害。

鼻上黑子﹐疾在陰裏。

鼻有縱理﹐主養他子。

鼻上橫理﹐憂危不已。

若是胡人﹐富貴如市。

鼻柱不平﹐委的他姓。

鼻柱薄﹐立志弱。

鼻如縮囊﹐至老吉昌。

鼻如獅子﹐聰明達士。

鼻髙而昂﹐仕宦欣昌。

鼻上光澤﹐富貴盈宅。

鼻如截筒﹐富貴興隆。

鼻起中央﹐車馬敗傷。

鼻頭短小﹐意志淺小。

鼻相廣長﹐必多伎倆。

鼻直而厚﹐天子諸侯。

鼻如缺破﹐孤獨餓。

相人中篇第三﹕

人中平長﹐至老吉昌。兼有年壽﹐更益兒郎。

人中短促﹐子孫不足。人中髙厚﹐壽年長久。

人中廣平﹐養子不成。𨿽卽生產﹐長聞哭聲。

人中廣厚﹐奸淫未足。人中兩黑﹐的生可。

人中深長﹐子孫滿堂。人中漫漫﹐無子可憐。

相耳篇第四﹕

耳髙於目﹐合受他祿。﹝作爲人師也。﹞

髙於眉一寸﹐永不踐貧困。

耳髙輪廓﹐亦主安樂。

耳有刀環﹐五等髙官。

耳門垂厚﹐富貴長久。

耳門容筋﹐家貧易去。

耳有毫毛﹐長壽富貴﹐兼沒災殃。﹝毛若目能自見者吉。﹞

耳如獸耳﹐自安自止。

耳門寬大﹐廈韃譜恪﹖

耳門薄小﹐命短食小。

耳白於面﹐名滿赤縣。

相唇篇第五﹕

下唇遇上唇﹐妨夫的有眞。

上唇遇下唇﹐法多虛假人。

唇紫色﹐足衣食。

唇常赤﹐爲貴客。

上唇厚﹐命非久。

下唇長﹐主貪食。

唇上下相當﹐語音易善。好集文章。

女唇紫﹐夫早死﹐兼妨首子。

唇赤如丹﹐不要師看。

唇上下不相覆﹐常懷盜竊﹐終身不富。

唇多紋理﹐兒多無比。

相口篇第六﹕

口如角弓﹐位至三公。

口如含丹﹐不受寒。一則主富﹐一則主官。

口如撮聚﹐供承人後。虛用心情﹐人賤如狗。

口如縮囊﹐死無糧。縱然有子﹐必主別房。

口如吹火﹐寒獨坐。

口如縮螺﹐常樂獨。

龍唇鳳口﹐不可爲友。好說不眞﹐常懷粗醜。

口如赤丹﹐不入殷蘭。若是女子﹐亦得夫憐。

口闊舌薄﹐必好歌樂。如此之人﹐永無凶惡。

縱理入口﹐死不久。

口邊紫色﹐貪財妨害。

口開齒出﹐當失算數。必不久長﹐少卽身故。

口中有理﹐長相對益。丰財足祿﹐終無妨害。

口未語﹐將唇起﹐姦邪在心﹐常懷不足。

口如馬口﹐害貪醜。

口中黑子﹐貪皆美。

相齒篇第七﹕

齒白如玉﹐自然歌樂。財食自至﹐不用苦作。

齒如斬銀﹐必是貴人。

齒如石橊﹐富貴他求。

齒如龍齒﹐法生貴子。

齒齦竅出﹐每事漏失。

齒縫疏稀﹐財食無餘。如此之人﹐與鬼同居。

齒數三十六﹐貴聖有天祿。

若三十向上﹐富貴豪望。

足滿三十﹐衣食自如。

齒色黑﹐多妨克。

三十以下﹐漸多寒。衣食必少﹐壽命短促。

相舌篇第八﹕

舌小窄方﹐法主公王。

舌上長理﹐三公可擬。

舌小多紋理﹐安樂常不已。

舌至鼻頭﹐必得封侯。

舌長而薄﹐萬事虛耗。

舌大口小﹐言不了了。

舌小口大﹐言語捷快。

舌過粗大﹐主多餓。

舌小而短﹐法主貧賤。

舌上黑紫﹐必無終始。

舌語未出﹐其舌先見。好語他事﹐必自攺變。

舌上繡文﹐奴馬成羣。財帛千萬﹐富貴淩雲。

舌有支理紋﹐富貴必超升。

相胸篇第九﹕

胸狹面長﹐不可求望。

胸廣而長﹐主得公王。

胸短於面﹐法主鄙賤。

胸上黑紫﹐爲兵萬里。

胸獨髙起﹐貧賤不已。

胸若覆身﹐富貴名眞。

胸不平均﹐未足爲人。

胸均平滿﹐豪播天畔。

胸有毫毛﹐必主富豪。

﹝十毫以下﹐三毫以上﹐必主長命。若多毛生者﹐亦主貧賤。精﹑長而出﹐卽爲第一也。﹞

胸廣而方﹐長智榮昌。

相腹篇第十﹕

腹小而下﹐大富長者。

腹大垂下﹐名徧天下。

腹如抱兒﹐萬國名題。

腹如雀腹﹐貧賤無屋。

腹有三甲﹐背有三壬。如此之人﹐法蓄黃金。

腹臍突出﹐壽命早卒。

相手篇第十一﹕

手紋亂挫﹐合有福祿﹐永無災害。

手有橫理紋﹐殺害不須論。

手有縱橫紋﹐爵位至三公。

黑子掌中﹐財食無窮。

黑子手裏﹐多婦少兒。

掌四方﹐厚中央。薄兼有深﹐法益仕宦﹐財食安樂。

掌通四起﹐容止君子。

手有仰羊﹐行不衣糧。﹝手中有仰羊者﹐卽難得也。﹞

手有三的約﹐必使奴僕。

﹝指上紋有三行﹐各三道者是也。﹞

手一約﹐必爲奴走腳。或作客﹐兼貧無福。

十指三約並通﹐財食無窮。

手如虎屈﹐貧寒至骨。

手如瓦﹐必作大富。

長者爪忽缺落﹐厄病數著。

若似龍虎﹐貴名難得。

龍龜紅直﹐必得官職。

男手如旡囊﹐祿位似公王。

﹝上相人若庶人﹐各富貴也。﹞

女手竹竿槍﹐福祿至無疆。

相腳篇第十二﹕

腳下龜理紋﹐主二千石祿位。

君子之相。腳下容龜。

三公封侯﹐腳下理長。位至公王。

﹝有相理文者好﹞

通心達理﹐三公刺史之位。

腳心黑紫﹐祿至二千石。

腳下三理紋﹐公王將相位。

腳下無文﹐法主寒貧。

足薄而指長﹐之子沒兒郎﹖

足中指長﹐客死他鄕。

足蹈齊短﹐爲人安穩。

腳骨節彊﹐妨非一雨。兼主辛苦。

足厚四寸﹐必主大祿﹐富貴人也。

相陰篇第十三﹕

陰上黑紫﹐富貴之事。

陰毛逆生上﹐夫婦定相妨。

黑紫陰頭﹐必得封侯。

相尿屎篇第十四﹕

尿頭散瀉﹐富貴天下。

尿如竹竿﹐必主貧寒。

穀道急而方﹐得位至公王。

穀道寬﹐主貧寒。

大便遲﹐堪爲人師﹐又富貴人也。

大便急﹐徳智俱失。

相行篇第十五﹕

凡相形﹐須行十步﹐卽喚回頭。須看左轉﹐必有官職。右轉無官職﹐又無衣食。

行作龜行﹐必主聰明。

行作鹿行﹑馬行﹐必主辛苦。

行不低昂﹐富貴之相。

行步兩踵相﹐衣食早衰。

聽聲篇第十六﹕

聲小亮髙﹐賢貴之極。

語聲細嫩﹐必主貧寒﹐兼須危困。

女人雄聲﹐終身不榮﹐

良人早須﹐虛有夫名。

男子雌聲﹐妨婦多兒。

女聲急切﹐妨夫一絕。

夫人身手欲得厚﹐大小相覆﹐滑淨光澤﹐必應豪貴。顏色光潤﹐財祿日進。

夫人少顏色惡者﹐絕無官分。

故經云﹕頭小爲一極﹐不得上天力。

額小爲二極﹐不得父母力。

目小爲三極﹐無有廣知識。

鼻小爲四極﹐農作無體息。

口小爲五極﹐無有盛衣食。

耳小爲六極﹐方命難量測。

頭𨿽大﹐額無角。目𨿽大﹐無廓落。﹝是無相也。﹞

鼻𨿽大﹐探柱弱。口𨿽大﹐語略綽。

耳𨿽大﹐無輪廓。腹𨿽大﹐近上著﹐非奴卽作客。﹝是無相也。﹞

頭𨿽小﹐方且平。

目𨿽小﹐精且明。

鼻𨿽小﹐梁柱成。

口𨿽小﹐語媚生。如此之人﹐法主聰明。兼不少衣食。

夫女人共語﹐未了卽面看他﹐如此之人﹐必有病也。

夫女人當共人語﹐手拈衣帶者﹐便低頭答者﹐必有奸淫之事也。

