

欽定四庫全書

子部七

提要

靑囊序

術數類三【相宅相墓之屬】靑囊奧語

【臣】等謹案靑囊序一卷靑囊奧語一卷靑囊奧語舊本題唐楊筠松撰其序則題筠松弟子曽文辿所作相傳文辿贛水人其父求已先奔江南節制李司空辟行南康軍事文辿因得筠松之術後於陳搏是書卽其所授師說也案趙希弁讀書後志有靑囊本防一卷云不記撰人演郭璞相墓經陳氏書錄解題有楊公遺訣曜金歌並三十六圖像一卷注云楊卽筠松也今是書以陰陽順逆九星化曜辧山水之貴賤吉凶未審與曜金歌爲一爲二惟鄭樵通誌藝文略別載有曽氏靑囊子歌一卷又曽楊二家靑囊經一卷或卽是書之原名歟其中多引而不發之語如坤壬乙巨門從頭出一節歷來注家罕能詳其起例至序內二十四山分順逆一條則大防以木火金水分屬甲丙庚壬乙丁辛癸丑起長生如甲木生於亥庫於未乙木生於午庫於戌之類因以亥卯未寅午戌巳酉丑申子辰爲四局反覆衍之得四十八局陽用左旋陰從右轉蓋本之說卦陽順陰逆之例爲地學理气家之權輿明人僞造之吳公教子書劉秉忠玉尺經蓋卽竊其緒餘衍爲圖局逮僧徹瑩作直指元眞専以三元水口隨地可以定向於是談地學者捨形法而言理气剽竊防俱以是編爲口實然不以流派多岐並咎其剏法之始也舊本有注托名劉基李國本復加潤色蕪蔓殊甚又妄據僞玉尺經竄攺原文尢爲誕妄今據舊本更正並削去其注以無滋淆惑焉

天玉經

術數類三【相宅相墓之屬臣】等謹案天玉經內三卷外編一卷舊本題唐楊筠松撰考鄭樵通誌藝文略陳振孫書錄解題載楊曽二家書無天玉經之名相楊氏師弟祕之不行於世至宋吳見誠遇異人始授以此經其子景鸞乃發明其義然則是書亦至宋始出其爲筠松所撰與否更在影響之間矣特其流稍逺詞防亦頗有義意故言理气者至今宗之其眞僞可置勿論也內首言江東一卦江西一卦南北八神一卦術者罕通其說近時潘思榘作天玉近箋許淸奇作天玉經注始推繹下文有天母三般卦又有天卦江東掌上尋之語疑所謂江東者卽天卦所謂江西者卽地卦所謂南北者卽父母卦大抵以甲丙庚壬四陽幹左旋起長生者爲東卦陽數奇故曰天卦曰八神四一以乙丁辛癸四陰漧右旋起長生者爲西卦陰數耦故曰地卦曰八神四二又以山家之坐向爲南北一卦由天地而及人故曰父母卦蓋自神其說故爲奧之詞使人惝恍迷離驟不得其指要方技家之譎智往往如斯不獨此書爲然也外篇専言四經五行其以子寅辰幹丙乙爲金午申戌坤壬辛爲木卯巳丑庚艮丁爲水酉亥未巽甲癸爲火又謂之天空卦亦莫能名其所以然舊有天谷散人注未詳其名詞意尙屬明顯今並錄之以備考證焉乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

靑囊序

唐曽文辿撰

楊公養老看雌雄天下諸書對不同先看金龍動不動次察血脈認來龍龍分兩片陰陽取水對三義細認蹤江南龍來江北望江西龍去望江東是以聖人卜河洛瀍澗二水交華嵩相其陰陽流水位卜年卜宅世都宮晉世景純傳此術演經立義出元空朱雀發源生旺气一一講說開愚一生二兮二生三三生萬物是元闗山管山兮水管水此是陰陽不待言識得陰陽元妙理知其衰旺生與死不問坐山與來水但逢死气皆無取先天羅經十二支後天再用幹與維八幹四維輔正位子母公孫同此推二十四山分順逆共成四十有八局五行卽在此中分祖宗卻從陰陽出陽從左邊團團轉陰從右路轉相通有人識得陰陽者何從大地不相逢陽山陽向水流陽執定此說甚荒唐陰山陰向水流陰笑殺拘泥都一般若能勘破个中理妙用本來向一體陰陽相見兩爲難一山一水何足言二十四山雙雙起少有時師通此義五行分布二十四時師此訣何曽記山上龍神不下水水裏龍神不上山用此量山與步水百里江山一餉間更有淨陰淨陽法前後八尺不宜雜斜正受來陰陽取气乘生旺方無煞來處起頂須要知三節四節不須拘只要龍神得生旺陰陽卻與穴中殊天上星辰似織羅水交三八要相過水發城門須要防卻如湖裏雁交鵝穴上明堂並朝水文庫大小俱得位截定生旺莫教流直射直流家業退射破生方定少亾衝破旺位財狼文若來時男女亂庫方來到定爲殃生出克出名爲退生入克入名爲進退水宜流千百步進水須教庭戶迎進退得位出公卿家資巨富旺人丁旺方帯煞來不宜庫中蔵煞去亦非更看諸位髙峯起尖秀方圓須得位生方髙聳旺人丁官旺起峯官祿生水中消息少知音卻向元空裏面尋坐向須明生克化進退水路總非輕四金四木並八水四火四土少五行大小盡在元空裏二十四山有水神十个退神靈如鬼十四進神如鬼靈生入克入爲進神生出克出爲退神進神宜進家資旺若還退時家不興退神宜退亦同旺若還進時主官刑溝壑明堂定方隅便從品折自縈紆四尺八寸爲一步折取須交向所宜小神須要入中神中神流入大神位三折更上禦街去一舉登科名冠世奇貴貪狼並祿馬三合聨珠貴無價凶神流短吉神長富貴聲名滿天下子午卯酉號衙防神壇寺觀亦能興內有旗鎗紅門水雷公館位使人驚水神禍福原非細更須一一查公位乾坤艮防長男興寅申巳亥長伶仃甲庚丙壬中男發子午卯酉中男殺乙辛丁癸小男彊辰戌丑未小男殃富貴貧賤在水神水是山家血脈精山靜水動晝夜定水主財祿山人丁乾坤艮防號禦街四大尊神在內排生克須慿五行布要識天機元妙處乾坤艮防水長流吉神先入家豪富請驗一家舊日墳十墳埋下九墳貧惟有一墳能發福去水來山盡合情宗廟本是陰陽元得四失六難爲全三才六建𨿽爲妙得三失五盡爲偏蓋因一行擾外國遂把五行顚倒徧以訛傳訛竟不明所以禍福爲錯亂

靑嚢序

