六壬神將釋

大神總論

十二支神有陰陽之分﹐各司其事﹐以十二宮論之。凡五行五方之次序﹐四時四季之循環﹐三垣二十八宿之次度﹐七政四餘之星辰﹐九州島萬國之分野﹐陰陽生克之體用﹐莫不包羅於其內﹐經緯於其間﹐斯天神之大槪也。故以天上斗罡旋轉而言﹐則天罡爲首順布﹐以太陽纏度過宮而言﹐則登明爲首逆布。逆布者﹐謂之月將﹐其實卽十二神也。壬課取用配合皆曰「神」﹐不曰「將」﹐視其加於日辰年命﹐或生﹑或克﹑或刑﹑或合﹐而休咎判矣。凡十二神相加﹐上克下與上下生比者﹐俱取天盤言之﹔下克上者﹐取地盤言之。

又總說

子午爲陰陽二至﹐卯酉爲日月之門﹐寅申爲道路之神﹐辰戌爲牢獄之地﹐丑未爲天廚之所﹐巳亥爲堂廟之宮。

十二神釋

登明﹝亥﹞

水神﹑雨水後日纏娵訾﹐正月將。

登明云者﹐正月三陽始兆於地上﹐見龍在田﹐天下文明。《易》明夷有曰﹕初登於天﹐照萬國也。又亥爲天門﹐故曰登明。

登明神﹐面長髮黃﹐手足黑色﹐帶破﹐爲陰水﹐亦名天怪﹐古之修宮室匠人也。

壬寄其上﹐木生其下﹐玄武之象。音角﹑數四﹑味鹹﹑星室壁﹑禽豬狳熊﹑宮雙魚﹑分野衛﹑並州﹐屬豬﹐位天門。

所主禎祥﹐徵召陰私事。爲自刑﹐爲極陰之位。又主爭訟﹑獄囚﹑沈溺﹝謂乘凶將﹞﹐主取索亡失﹝巳酉丑日﹞不淨。

類爲天雨師﹐又爲鬼神﹑天馬﹑天耳。

爲幼子﹑將軍﹑夫人﹑上客﹑醉人﹝加酉﹞﹑乞丐。

爲肝腎﹑發頭﹝臨日幹﹞﹑足﹝陽日加申﹐陰日加未﹞。

爲脾病哭﹝臨辰﹞﹑眼斜﹑靑醜﹑壞頭面﹝亥加巳﹑巳加亥﹞﹑病瀉﹝加年命上﹞﹐爲盜﹝作元武﹞﹐殺賊姦神﹝作後元﹞。

爲寶殿﹝作貴人加寅﹞﹑樓閣﹝不作貴加寅﹐又龍爲樓﹐合爲閣。﹞﹑臺﹝加卯又加卯爲燈臺﹞。

廷院﹑坑園﹑墻基﹑獄犴﹑廁﹝加戌又甲乙日作天空加巳﹞。

爲圖畫﹑襆頭﹑帳幙﹑筆墨﹑傘蓋﹑管鑰﹝加巳﹞﹑笠笈﹑圓環。

爲梅花﹑葫蘆。

爲廩廏﹑酢醬﹑稻麥﹝酉加﹞﹑鹽﹝朱雀加﹞。

爲姓楊﹑朱﹑魯﹑衛﹑幹﹑房﹑季﹝寅卯加﹞﹑壬﹝丑未加﹞﹑鄧﹑範﹝俱六合加﹞﹑馮﹝蛇乘巳午加亥﹞。凡點水字樣﹐直傍之類皆是。

登明天柱﹝亥爲天柱﹞廩﹝乘太常﹞樓臺﹝乘靑龍臨申﹞﹐賊盜﹝乘元武﹞傷人﹝乘虎﹞幼子﹝乘六合﹞哀﹝乘蛇丙日占更的﹞﹐獄廁穢豬﹝乘勾主獄甲戊庚壬癸的﹞憂溺死﹝乘空主穢廁﹐乘後主溺死﹞﹐陰私﹝乘陰主私﹞管鑰﹝乘雀﹞召徵﹝乘馬作貴或貴臨亥的﹞來。注云﹕五音山向以登明爲天柱﹐若乘太常主廩祿。蓋太常是榖粟之神家﹐未與亥三合也。乘靑龍﹐主樓臺﹐然必臨申加他處﹐則非乘武﹐主盜賊入室故也。乘虎﹐主傷人﹐亥是木之父母﹐虎作木鬼故也。乘六合﹐主小兒﹐木到亥上方生故也。乘蛇﹐主哀哭﹐太乙喪車煞﹐與蛇同體。若丙日占之更的﹔乘勾﹐主獄。若甲壬癸三日有戰﹐主吏嗔。戊庚二日與神和不妨﹝甲壬癸三日又云﹕丙丁二日﹞。乘天空﹐主豬穢廁﹐亥爲天豬殺也。乘天后﹐主溺死。以水投流溺之象也。乘太陰﹐主陰私。乘朱雀﹐主管鑰﹔蓋四孟﹐鑰神所居之地。若占訟得放之象﹐貴人臨天門﹐主徵召作驛馬更的。

河魁﹝戌﹞

土神﹐春分後日纏降婁﹐二月將。

河魁卽天魁﹐斗魁第一星抵於戌﹐故名建卯之月﹐萬物皆生根本﹐以類聚合。魁者﹐聚之義也。

河魁神﹐古之獄吏也。

辛寄其上﹐火墓其下﹐天空之象。音商﹑數五﹑味甘﹐星奎﹑婁﹐禽狼狗豺﹐宮白羊﹐分野魯分﹑徐州﹐屬犬﹐位。

所主詐欺﹑印綬﹐及奴婢逃亡。若發用﹐舊事重新之象。又主虛耗﹑失錢物﹑帶眾。

類爲天斗魁﹐又爲天羅﹑計都﹑兵神﹑厭神﹝作元武﹞﹑地戶。

爲監司﹝加月建﹞﹑都轄﹝加太歲﹞﹑官長﹝作雀加日辰﹞﹑司直﹑善人﹑長者﹑僧道﹑獵人﹑小童﹑奴僕﹑屠惡﹑彊盜﹝作虎克辰﹞﹑兵士﹝戌加申﹑申加戌﹞舅翁﹑妹﹑貧丐﹝作元空﹞。

爲命門﹑膀胱﹑足腿﹝加年命﹐主足病﹞。

爲城廓﹑寺觀﹑岡嶺﹑牢獄﹝作勾陳更的﹞﹑窯冶﹝作蛇加巳幹﹞﹑虛堂﹑僕室﹑土物﹑墳墓﹝作虎發用﹞﹑墻塤﹝甲日加寅﹞。

爲朝服﹑印綬﹝作雀﹞﹑鞋履﹑軍器﹑杻枷﹝作元武臨刑﹞﹑剱仗﹑城鐘﹑鐵鋤﹑鏟﹑槍﹑鎖鑰﹑碓磨﹑瓦器﹑石﹝作勾陳加申酉﹞﹑數珠。

爲五榖﹑田絲。

爲姓魏﹑王﹑魯﹑徐﹑婁﹑倪﹐凡土傍﹑足偏之類。

天魁印綬﹝乘常﹞吏﹝乘雀主訟﹞都官﹝乘龍爲官﹞﹐壘土髙墳﹝壬癸日乘虎﹞集眾攢﹝魁主眾﹐乘勾陳﹐主集﹞﹐徳合﹝乘六合﹞奴婢﹝乘武爲奴﹐乘陰爲婢﹞兼長者﹝乘後利君子﹞﹐犬豺狼畜﹝乘蛇厭﹐主狼犬怪﹞悉爲歡﹝乘陰合﹐主婚姻事﹞。

河魁主印﹐太常主綬。若魁作太常﹐乃曰印綬。雀爲文書﹐雀入墓戌﹐凡言訟主其吏也。靑龍爲都官﹐天魁爲集眾﹐凡言官位﹐必有部轄之權。魁凶神﹐虎凶將﹐若壬癸日占﹐天乙逆治﹐魁作虎克日﹐名曰「壘土之煞」﹐病者必死。勾陳爲土星﹐天魁爲集眾﹐此二神將並臨﹐卽主攢集會眾之事。六合卯與戌合﹐又是支前五辰之合﹐故曰「徳合」。元武奴﹐太陰婢﹐二將若臨戌上﹐謂之陰空同位﹐奴婢主不良﹐非逃卽盜。六丙日天后臨戌﹐乃是官星﹐利君子﹐故曰「長者利見大人」。螣蛇臨戌﹐主犬﹑豺﹑狼﹑怪。春占有三等﹐辰﹑戌﹑丑﹑未日爲天狗煞﹐戊日爲月厭煞﹐甲﹑乙﹑寅﹑卯日爲天喜﹐三者須各詳之。又戊﹑己﹑辰﹑戌﹑丑﹑未日戌﹐蛇多﹐主怪事。若甲﹑乙﹑寅﹑卯日﹐戌乘吉將﹐主婚姻﹑產喜吉事。

從魁﹝酉﹞

金神﹐榖雨後日躔大梁﹐三月將。

從魁者﹐斗魁第二星也。星抵於酉﹐故名。又三月艸木枝葉從根而出之義也。

從魁神﹐形貌端正﹐黃白色﹐古之女巫也。

正祿不受所寄﹐太陰之象。音羽﹑數六﹑味辛﹐星胃﹑昴﹑畢﹐禽雉雞鳥﹐宮金牛﹐分野趙﹑冀州﹐屬雞﹐位正西。

所主陰私﹑解散﹑賞賜﹐又主金刀﹑奴婢﹑信息。

類爲天文星﹐又爲霖雨﹝加子﹞﹑霜﹝加戌﹞﹑雪﹝丑午加之﹞﹑海﹝加巳﹞﹑江﹝加子﹞﹑爲私門。

爲中丞﹑太親﹑陰貴婦人﹝臨旺少女﹞﹑姨女﹝天空休衰﹞﹑外妾﹑婢妾﹝作六合﹑作靑龍﹐若作太陰加日辰﹐主妾爲妻﹞﹑匠﹑婢﹑酒人﹑小奴﹝作天空﹞﹑尼﹝作合加寅申﹞﹑樂妓﹝加太常卯未﹞﹑老婢﹝加子丑﹞。

爲官祿﹑邊兵﹝作虎加孟﹞﹑孝服﹝作虎主甲乙日服至﹞﹑夫婦不和。

爲皮毛﹑口竅﹑耳目﹑爪骨﹑精血﹑小腸﹑唇舌。

爲勞瘵﹑目疾作﹝蛇雀﹞﹑赤眼﹝丙丁加之﹞﹑爲刀傷﹝加季刑命﹞。

爲白塔﹑街巷﹑小陌﹑祠廟﹑倉廩。

爲碑碣﹑金銀﹑首飾﹑珍珠﹑盤鏡﹑銅鉛﹝作太常加寅﹞﹑鐵石﹑皮革﹑氈條。

爲酒漿﹑菜食﹑姜蒜。

爲姓趙﹑金﹑樂﹑石﹑劉﹝卯加酉﹞﹑閔﹝卯酉加六合﹞﹑鄭﹝貴人加之﹞﹑程﹑呂﹝俱太陽加之﹞﹐凡立﹑人﹑金傍之類。

從魁金玉﹝乘龍虎旺相的﹞小刀﹝乘龍虎囚死的﹞錢﹝丙丁日乘陰的﹞﹐奴婢﹝乘空主奴﹐乘陰主妾﹞私通﹝乘後﹑合﹐主表裏私通﹞近水邊﹝乘玄﹞﹐小麥﹝乘常﹞九江﹝乘後﹑玄﹑伏吟﹞並賞賜﹝乘貴人旺相﹞﹐雞鳥﹝乘雀主雞﹐乘蛇怪鳥﹞解散﹝乘勾﹞不爲嫌。

虎臨從魁﹐旺相爲金玉﹐囚死爲刀龍。臨旺相﹐亦爲金玉。若龍發用﹐金木相克﹐事有終始。六辛日太陰主事﹐旺相爲金玉﹐死爲刀及屠戮事。丙丁日太陰加酉﹐乃錢也。若非火制酉﹐金不能成錢之形。如甲戊庚三日﹐魁𨿽太陰﹐則不言錢。甲日春占﹐太陰囚主奴妾姦私事。戊日則太陰相气﹐金土相生﹐兩陰相會﹐主婚姻事。庚日太陰旺气﹐主金帛事。天空爲奴﹐從魁爲婢﹐二者相鄰﹐故通言奴婢私通者。

合主之合是私門﹐卯酉相並﹐謂之左右表裏陰私也。酉曰九江﹐玄武水將﹐金能生水﹐故曰水邊。若六己日土克玄武水﹐則濡涸。太常﹐主小麥﹔壬癸日占金水相生﹐麥苗以秀。若甲戊庚三日占﹐又不同。甲日太常加酉﹐則麥已熟﹐而先有損。酉克幹故也。戊日則金土相生﹐力壯﹐麥秀而實。庚日則過於剛硬﹐麥堅固而粒小。天后加酉﹐淵源之水﹐故曰九江貴人。加酉旺相賞賜﹐囚死主貴人嗔責。占訟卽憂枷鎖。朱雀加酉﹐主雞鳥。若克日﹐又主獄訟文書。螣蛇加酉﹐旦主鳥怪﹐暮主怪。若二月六己日占﹐月厭在酉﹐更的勾陳加酉﹐主解散。甲日靑龍直事克勾陳﹐勾陳之子是酉金﹐又克甲木﹐互相持勢而戰﹐戰則散﹐而不爲嫌矣。戊庚日合而無戰﹐亦主散。壬癸日被勾陳克﹐卻得勾陳子金相生救之﹐謂之無恩解散。

傳送﹝申﹞

金神﹐小滿後日躔實沈﹐四月將。

傳送者﹐四月萬物茂盛﹐陽極將退﹐一陰欲生﹐傳陰而送陽也。

傳送神﹐形項短﹑目圓睜﹐微有須髮﹐大身﹐古之行人也。

庚寄其上﹐水生其下﹐白虎之象。音徵﹑數七﹑味辛﹐星觜﹑參﹐禽猴﹑猿﹑猱﹐宮陰陽﹐分野晉﹑益州﹐屬猴﹐位西南。

所主道路﹑疾病﹑信耗事。

類爲天錢星﹐又爲天鬼﹑天醫。

爲廷尉元帥﹝加三合之首﹞﹐行人﹑公人﹑民人﹑孝子﹑徵夫﹝若加子午又主軍逃亡﹞﹑鋪兵﹑獵師﹝作虎﹞﹑銀匠﹑鐵匠﹑舅僧﹝作龍加孟﹞﹑商賈﹑巫醫﹝作六合﹞﹑屠戶。

爲肺﹑膽﹑大腸﹑骸骨﹑音聲。

爲疾病﹑死屍﹑喪孝。

爲產乳﹑水厄﹝加亥克日﹞﹑仇讎﹑攻刼﹝作勾﹞﹑饋送﹑失脫﹝作玄武加亥子﹞﹑淫﹝壬癸日﹞。

爲祠廟﹑庵堂﹑城宇﹑道路﹑池湖﹑陵寢﹑靈柩。

爲絹帛﹑綿絮﹑經文﹑毛羽﹑藥物﹑刀兵﹝加刑﹞﹑礱磨﹑大麥。

爲姓袁﹑郭﹑申﹑晉﹑侯﹑韓﹑鄧﹐凡金傍﹑之﹑遶之類。

傳送刀兵﹝乘虎﹞僧及醫﹝乘常主醫或僧﹞﹐冤仇﹝己日乘勾克徳也﹞道路﹝乘龍﹞稅﹝乘貴主賊﹞湖池﹝乘後﹞﹐大麥守城﹝乘陰旺相爲麥﹐囚死爲守城﹞喪﹝乘蛇﹞碓磨﹝乘空﹞﹐市賈﹝乘合﹞刼攻﹝乘刼殺﹑玄武﹞田獵師﹝乘雀﹞。

虎加申﹐主刀兵。其義有五﹕甲日靑龍主事﹐則虎因財而爭傷﹐並死煞尢甚﹐謂金木相克﹐流血之禍也。戊日勾陳主事﹐金土相生﹐無戰﹐𨿽並惡煞不凶。庚日卽虎主事﹐持徳直日﹐𨿽動刀兵﹐不傷﹐且利見大人﹐誅討不義也。壬日天后主事﹐奸淫相傷。癸日玄武主事﹐盜賊有傷俱不凶。傳送乘太常﹐主醫及僧。六己日勾陳臨傳送﹐主冤仇爭鬥﹔蓋己徳在甲﹐勾乘申﹐遙克傷徳故也。道路之說有五﹕甲戊庚日俱申爲靑龍﹐但甲日主財帛﹐出其道路或遠信﹑財物。戊日主奴婢﹑公文出其道路。庚日主疾病﹑喪孝出其道路。壬日卦得申子辰或八專帶姦神爲用﹐主婦人淫亂敗露出其道路。癸日切忌出行﹐主道路有遺亡。天乙加申﹐主田園﹑賦稅﹐蓋申爲水之長生﹑貴人﹐土遙克之故也。水生申﹑旺子﹐天后加之﹐主湖池。甲日爲池﹐戊日爲湖﹐丙丁日不爲湖池﹐名曰﹕日被雲遮﹐作事暗昧﹐妨有謀窺。六辛日太陰加申﹐旺相爲麥﹐囚死爲守城。螣蛇﹐主喪。甲日官貴﹑財富之喪。戊日奴婢之喪﹐或因官致病死之喪﹐庚日則不病尩羸之喪﹐丙日官使之喪或鑪冶之家喪。碓磨天空主之﹐六合主交易市賈。壬癸日女人交易﹐或是媒禮之事。丙丁日男子交易﹐牙儈與官置買賣事。朱雀主田獵﹐或刼攻﹐未解或玄武主之。

小吉﹝未﹞

土神﹐夏至後日躔鶉﹐五月將。

小吉者﹐夏至之气﹐大往小來﹐小人之道長﹐小之吉也。又爲萬物小成之義。

小吉神﹐爲風伯﹐古之藥師也。

丁寄其上﹐木墓其下﹐太常之象。音徵﹑數八﹑味甘﹐星井﹑鬼﹐禽犴﹑羊﹑鷹﹐宮巨蟹﹐分野秦﹑雍州﹐屬羊﹐位西南方。

所主酒食﹑婚姻﹑祠祀事。

類爲天酒星﹐又爲天耳﹝加巳午﹞﹑風伯﹑鬼神﹝一云﹕家鬼﹞。

爲太常﹐主保父母﹑老人﹑繼父﹝加亥﹞﹑繼母﹝加酉﹞﹑姑嫂﹑姨妹﹑媒奶﹑寡婦﹑道人﹑酒匠﹑帽匠。

爲請召﹝靑龍比日﹞﹑慶賀﹑筵會﹑離別﹝見行年離神﹞。

爲旱熯﹑蝗虫﹝雀加亥子﹞。

爲肝﹑脫脊。

爲廷院﹑墻垣﹝加辰﹞﹑林﹝加卯﹞﹑土物﹑井泉﹑陶冶﹑墳地﹝甲乙日角姓﹞﹑茶房﹑酒肆﹑賽場。

爲海鮮﹑盤盞﹑冠裳﹑印信﹑笙歌﹑醫藥﹑苗簾﹑桑木﹑罇麻﹝龍﹑後加寅卯﹞。

爲姓朱﹑秦﹑髙﹑章﹑羊﹑杜﹑井﹑魏﹑楊﹐凡羊﹑土傍之類。

小吉姨姑﹝乘陰﹞婚禮儀﹝乘龍﹞﹐羊酒祠禱祭神祇﹝乘常見玄武﹑貴人應此﹞﹐白頭﹝乘蛇見喪車﹐主孝﹞爭訟﹝壬癸日乘朱﹑勾﹞公婆母﹝乘後﹞﹐井泉﹝乘空﹞天耳﹝乘空四月宜捉訪﹞墓﹝乙日乘虎﹞風師﹝辛己日乘虎﹞。

太陰臨﹐主姑姨妹之事。靑龍臨﹐主婚姻禮儀之事。太常榖粟之神﹐壬癸日並上﹐以土克水﹐故酣而爲酒。丙丁日亥作天乙爲天豬煞﹐未爲天羊煞﹐亥與太常三合﹐主豬羊事。天乙加未﹐玄武居亥爲三合﹐主祠禱神祇。蓋玄武是北斗將軍﹐掌妖訛事﹐不聽居其於丑未﹐丑未天乙所處﹐卽無將軍之位。如君子不與小人競﹐故曰「祠禱」也。白頭者﹐孝服也。螣蛇爲喪車煞﹑魄煞﹐三者並臨﹐主孝服。勾陳主爭﹐謂上將臨旺鄕﹐值壬癸日占﹐必有爭也。朱雀﹐主公訟﹑文書。天后水生﹐木墓於未鄕﹐主婆母。天空﹐主井泉﹐帶凶煞則主井怪崩壞。四月占﹐天空又爲天耳煞﹐凡捉人遇此必得的信。天耳﹐正月起戌﹐順行四季。木日占病﹐白虎臨之﹐爲墳墓煞。六乙日占﹐虎臨又爲風師﹐主作大風。

勝光﹝午﹞

火神﹐大暑後日躔鶉火﹐六月將。

勝光者﹐午爲陽火﹐正當離位﹐光被四表﹐所謂大明當天﹐爝火不熄﹐難乎其爲光者也﹐故曰勝。

勝光神﹐形貌目圓﹐面赤大身﹐古之禦馬人也。

正祿無寄﹐朱雀之象。音宮﹑數九﹑味苦﹐星柳﹑星﹑張﹐禽獐﹑馬﹑鹿﹐宮獅子﹐分野周﹑兩河﹐屬馬﹐位正南。

所主光怪﹑絲綿﹐又主文書官事。

類爲天王良星﹐又爲左天目﹐霞雷爲上小下大。

爲宮妃﹑雨林﹑使君﹑娼婦﹑亭長﹑使者﹑善人﹑僧巫﹑騎者﹑蠶姑。

爲驚恐﹑疑惑﹝見申﹞﹑誠信﹑文書﹝雀加寅﹞﹑口舌﹑咒咀﹝見申與雀﹞﹑胎孕﹝加亥受絕﹞﹑爲兵﹝勾陳加申酉﹞﹑詞訟﹑信息﹑光彩。

爲心﹝若見亥主心疼﹞﹑目﹑口。

爲血光﹑心虛﹑小腸患﹝雀加子﹞﹑吐瀉。

爲宮室﹑城門﹑堂宇﹑田宅﹑道路﹑廚﹝太常加申酉﹞﹑窯冶。

爲火燭﹑旌旗﹑絲繡﹑衣服﹑書畫﹑衣架櫃﹑蒸籠。

爲馬﹑蠶絲﹑鴉巢﹑雉﹑小豆﹝太常加卯﹞。

爲姓蕭﹑張﹑李﹑許﹑周﹑馬﹑朱﹑柳﹝六合加﹞﹑狄﹝勾陳加亥﹞﹑馮﹝蛇乘午加子﹞。

勝光宮女﹝乘後﹞信誠﹝乘雀﹞妃﹝乘陰﹞﹐善人﹝乘貴﹞通語﹝乘合﹞驚恐﹝乘蛇﹞遺﹝乘元﹞﹐土工﹝乘空﹞田宅﹝乘常﹞巫天目﹝乘元見天目﹞﹐使君﹝乘龍﹞亭長﹝乘勾﹞巷兵持﹝乘虎主道路刀兵﹞。

天后﹐主宮女。甲日則婦小而長﹐仁而有貌。戊日黃而濁肥。庚日瘦而有禮﹑多病。壬癸日淫而有色。壬則淫夫。癸則渝亂。朱雀﹐主信誠﹐謂火性主禮﹐雀主書也。太陰婢妾之象﹐主妃。天乙﹐主善人。六辛日勝光爲鬼﹐若作天乙﹐變凶爲吉。六合主通語﹐丙丁日爲牙儈﹐壬癸日爲婦媒。蛇主驚恐﹐六庚日最緊﹐他日緩矣。玄武臨午﹐謂之左目將軍﹐又曰天眼開。主盜賊敗遺。天空﹐主土工。太常﹐主田宅。巫天目者﹐玄武被天目照之之義也﹐與遺意同。靑龍﹐文官之象﹐故曰使君。勾陳﹐武官之象﹐又鄕耆土官之稱﹐故曰亭長。白虎﹐主街巷伯﹐又爲兵刄持用之物﹐故曰巷兵持也。

太乙﹝巳﹞

火神﹐處暑後日躔鶉首﹐七月將。

太乙者﹐太微垣所在﹐太乙所居也。又七月百榖成實﹐自能任持之義。

太乙神形﹐貌髙額赤﹑大口﹑黃髮﹑眼目不正﹐古之鍜人也。

丙戊寄其上﹐金生其下﹐螣蛇之象﹐音角﹑數四﹑味苦﹐星翼﹑軫﹐禽蛇﹑蚓﹑蟬﹐宮雙女﹐分野楚﹑荊州﹐屬蛇﹐位南方。

所主鬥爭﹑口舌﹑憂驚﹑怪異事﹐又飛禍﹑賞賜事。﹝總論巳見辰爲進往﹐吉﹔辰居巳爲退伏﹐不吉。﹞

類爲天太乙星﹐又爲雪。﹝冬至後巳主雪﹞。

爲車騎﹑姑﹑女婦﹑術人﹑畫工﹑木匠﹑廚夫﹑店人﹑乞丐﹑弔客﹝作虎主外服﹞﹑歌兒﹝太陰主娼妓﹞。

爲孕﹝若作蛇加辰主雙胎﹞﹑憂﹑文學﹑取索﹑輕狂﹑毀罵﹝克日辰﹞﹑徒配﹝巳酉相加﹞。

爲心﹑胞胳﹑三焦﹑咽喉﹑面齒﹑班點。

爲車乘﹑金鐵﹑珠玉﹑筐盒﹑疋帛﹑樂器﹑管鑰﹑磁器﹑磚瓦﹑弓弩﹑花果﹑釜﹝又主金鳴﹞﹑鑪冶﹝加火﹞﹑窯龜﹝加土又巳未相加﹐主井竈相連﹔己亥日戌加巳﹐主竈側相連﹞﹑火光。

爲飛虫﹑飛鳥﹑蜴﹑蟺﹑蛇﹝月厭加﹐主夢蛇﹞。

爲姓陳﹑石﹑趙﹑田﹑張﹑荊﹑余﹑朱﹑郝﹝六合加﹞﹑楚﹑杞﹝寅加﹞﹑耿﹝子加﹞﹑龔﹝辰加﹞﹑紀﹝醜加﹞。

太乙蟬鳴﹝乘合﹞虫﹝乘空臨水﹞散解﹝乘武加水﹞﹐賓姑﹝乘龍﹞罵詈﹝乘雀﹞弩喪車﹝乘虎﹞﹐賞賜﹝乘貴﹞竈鑪﹝乘陰常丙丁日的﹞管鑰等﹝乘勾戊日的﹞﹐非橫之災﹝辛酉日乘蛇六月的﹞弔客蛇﹝亦辛日乘蛇占病凶﹞。

六合臨爲蟬鳴煞﹐天空臨爲水虫煞。元武是小人﹐又加太乙破敗煞。謀用破敗無成﹐故曰解散。靑龍﹐主賓姑。朱雀﹐主罵詈。甲日因財口舌。戊日因官文與爭田地口舌。庚日爲憂最深﹐維無凶。白虎爲喪車煞﹐又主弓弩﹑曲物。貴人臨﹐主賞賜。太常﹑太陰﹐俱主鑪竈。丙丁日太常臨巳﹐鑪竈最的。勾陳臨﹐謂之管鑰神﹐囚禁可放。辛酉占得螣蛇﹐有非橫之災。惟六月月厭在巳﹐定主見怪﹐災禍連。又占病﹐則爲弔客。蛇之爲患﹐如此。

天罡﹝辰﹞

土神﹐秋分後日躔壽星﹐八月將。

天罡者﹐斗杓之所建也。又八枝條堅剛之義。

天罡神﹐黃色﹐面圓滿﹐多須﹐古之獄師也。

乙寄其上﹐水土墓其下﹐勾陳之象﹐音商﹑數五﹑味甘﹐星角﹑亢﹐禽蛟﹑魚﹑龍﹐宮天秤﹐分野鄭﹑襄州﹐屬龍﹐位東南方﹐近東多。

所主鬥訟﹑死喪﹑田宅﹑舊事﹐又曰﹕辰天牢﹑戌地獄﹐專主獄訟官府。

類爲天哭星﹐又爲獄神﹐右天目﹑天羅。

爲宰公﹑監司﹝加月建﹞﹑大將軍﹑侄軍﹑漁敗﹑屠殺﹝虎加死地又加金﹞。爲勑書﹑官事﹝雀勾克日﹐加壬癸日﹞﹑頑惡﹑堅硬﹑凶怪﹑欺爭﹑殺斗﹝發用克日﹞﹑動搖﹑悲﹝虎加﹞﹑驚﹝日辰上﹞﹑慮﹝作初未傳又加土﹞﹑娠﹝天后﹞﹑邪夢﹝蛇發夢加行年﹞﹑自縊﹝蛇虎克日﹞。

爲腸﹑胸﹐又爲死屍﹐爲偏盲能視。

爲廊廡﹑寺觀﹑溝澮﹑石闌﹑墳墓﹑田園﹑麥地﹑海水﹝天后加亥﹞﹑井﹝武加巳﹞﹑山坡﹝天空﹞。

爲甲冑﹑网罟﹝加火﹞﹑澇漉﹑杻械﹑碾碓﹑缸甕﹑錢物﹑盔盆﹑皮毛﹑破衣﹑膠漆。

爲五榖﹑米麥﹑葷腥﹑鱗族﹝加水﹞﹑魚食﹝加亥﹞。

爲姓馬﹑郭﹑喬﹑鄭﹑邱﹑嶽﹑龍﹑陳﹑田﹑龐﹝加勾﹞﹑周﹝加酉﹞。

天罡本是魚﹝乘龍秋冬暮的﹞龍物﹝乘龍春夏旦的﹞﹐欺詐﹝乘朱﹞网羅﹝乘蛇﹞爲惡人﹝乘虎﹞﹐戰鬥﹝乘勾﹞陂池﹝乘後﹞二千石﹝乘常﹞﹐右目﹝乘元主妖邪﹞虞官﹝乘陰﹞宰殺神﹝乘合﹞。

靑龍臨辰﹐春夏主龍﹐秋冬主魚﹔又旦爲龍﹐暮爲魚。雀臨謂之欺詐﹐蛇臨謂之网罟。纏繞﹐壬日婦人纏繞﹐癸日盜賊相絆。罡凶神﹐虎惡將﹐並主惡人。勾陳﹐主戰鬥。天后﹐主陂池。太常﹐主二千石。玄武臨辰﹐謂之右目將軍﹐在北斗位下掌妖邪盜賊﹐主賊難捕。太陰主虞官﹐乃左右侍從之官也。六合主宰殺。

太衝﹝卯﹞

木神﹐霜降後日躔大火﹐九月將。

太衝者﹐日月五星所出之門戶﹐天之衝也。又萬物離散剝毀﹐若衝之義。

太衝神﹐面長靑色﹐髙額有須﹐身材細長﹐狡獪不正﹐古之樂師也。

正祿無寄﹐六合之象。音羽﹑數六﹑味酸﹐星氐﹑房﹑心﹐禽狢﹑兔﹑狐﹐宮天蠍﹐分野宋﹑豫州﹐屬兔﹐位正東。

所主驛馬﹑船﹑車。

類爲天雷神﹐又爲天心﹑地耳﹑雷電﹑雨水。

爲長子﹑公主﹑大夫﹑母姑﹑兄弟﹑男女﹑童穉﹑沙門﹑賊人﹑藝術﹝六合加寅申﹞。

爲逃﹝元﹑空加酉戌﹞﹐出入門戶不寧。

爲大腸榮血聲﹝蛇加空﹞﹑目疾﹝午卯相加﹞。

爲橋梁﹝加辰﹞﹑竹木﹝加同類﹞﹑池澤﹑車﹑船﹝龍旺又主邊方﹐又見水船﹐見土車﹞。

爲璁牖﹑梯椅﹑衣架﹑棺槨﹑杓梳﹑牀﹑旛竿﹑香盒﹑笙簧﹑鼓笛﹑刀俎﹑木器﹝見金﹞﹑蓋輪﹑坊牌﹑箱﹑棒﹑竹籬。

爲羝羊﹑驢騾﹝蛇加巳午﹞。

爲姓朱﹑房﹑魯﹑楊﹑張﹑盧﹑髙﹑劉﹑雷﹑宋﹑柳﹝加寅﹞﹑茆﹝六合加﹞﹑季﹑李﹝俱加亥子﹞﹑鐘﹑藺﹐凡木傍﹑絲﹑子﹑千﹑裏之姓﹐孫﹑董之類。

太衝術士﹝乘貴﹞沙門類﹝乘勾﹑空﹞﹐行往車舟﹝乘常﹞水﹝乘蛇﹞陸因﹝乘虎﹞﹐林木﹝乘龍﹞江河﹝乘武﹞雷電﹝乘朱﹞雨﹝乘龍巳日的﹞﹐兄弟﹝乘陰甲日的﹞私門﹝乘後﹞匿婦人﹝三交卦﹐主匿婦或罪人﹞。

衝乘天乙﹐主術士。勾陳天空﹐俱主沙門。甲日﹐僧多﹐不潔﹐少實。丙丁日天空﹐僧善講談。太常與太衝爲三合主舟車﹐蛇則主水﹐虎則主陸﹐靑龍主林木﹐元武主江河﹐朱雀主雷電。靑龍又主雨﹐太陰主兄弟。天后臨於私門﹐必有淫婦。

功曹﹝寅﹞

木神﹐大雪後日躔析木﹐十月將。

功曹者﹐十月萬物大聚﹐歲功成就﹐而會計於曹也。

功曹神﹐面方靑色有須﹐勢大身材﹐古之使命也。

甲寄其上﹐火生其下﹐靑龍之象。音徵﹑數七﹑味酸﹐星尾﹑箕﹐禽虎﹑豹﹑貓﹐宮人馬﹐分野燕﹑幽州﹐屬虎﹐位東北。

所主水器﹑文書﹑婚姻﹑才帛﹑官吏之事。

類爲天三臺星﹐又爲天又風﹝作虎加申﹞。

爲承相﹑賓客﹑督郵﹑家長﹑夫壻﹑秀才﹝加六合靑龍﹞﹑吏﹝雀加申﹑戌﹞﹑醫﹝天后加未﹞﹑丹客﹝亥加巳﹞﹑僧﹝後加申﹞。

爲謁見﹑徵召﹑喜慶﹑文章﹝加卯﹞﹑信﹝作六合﹞﹐又爲五色﹝蛇加午﹞﹑四角。

爲三焦﹑膽﹑筋﹑脈﹑發﹑口﹑眼。

爲社稷﹑公衙﹑庵﹑觀﹑神祠﹝加上﹞﹑神樹﹑山林。

爲棟柱﹝寅午相加﹞﹑花木﹑屏風﹑寶劍﹑機杼﹑棺槨﹑火盆﹑香鑪﹑禪椅﹑橋梁﹑竹箱﹑食物。

爲姓韓﹑蘓﹑曾﹑喬﹑林﹝寅卯相加﹞﹑霍﹝子加寅﹞﹑杜﹝戌加﹞﹑程﹑朱﹝太陰加﹞﹐凡木傍﹑艸頭﹑走腳﹑髙﹑趙﹑杜之類。

功曹道士﹝乘龍﹞兼書籍﹝乘常﹞﹐雜色班文﹝乘玄﹞火炬紅﹝乘雀﹞﹐從事﹝乘後﹞信誠﹝乘雀﹞徵召﹝乘貴﹞吏﹝乘勾﹞﹐虎豹﹝乘虎晝﹞貓貍﹝乘虎蛇空夜的﹞居木叢﹝乘合﹑水日﹑木火日爲柴薪﹞。

靑龍主道士﹐太常主書籍﹐玄武主雜色班文﹐朱雀主火炬之物﹐天后主從事﹝未解﹞﹐朱雀又主信誠﹐天乙主徵召﹐勾陳主吏﹐白虎晝主虎豹﹐夜主貓﹑貍。螣蛇﹑天空則主貓﹑貍之怪。六合﹑壬癸日主木叢﹐丙丁則爲柴薪﹐謂火旺木休也。

大吉﹝醜﹞

土神﹐冬至後日躔星紀﹐十一月將。

大吉者﹐冬至之气﹐小往大來﹐君子道長﹐大人之吉也。又一陽始生﹐上帝復位之義。

大吉將﹐其色黑﹐爲古之策牛人也。

癸寄其上﹐金墓其下﹐貴人之象。音徵﹑數八﹑味甘﹐星斗﹑牛﹐禽獬﹑牛﹑龜﹐宮磨蠍﹐分野吳﹑楊州﹐屬牛﹐位北方。

所主田宅﹑園圃﹑及鬭爭事。又總論丑未專主田宅﹑才帛﹑晏喜。

類爲天牽牛星﹐又爲天耳﹑風伯﹑雨師﹑天衢﹝作常加申酉﹞﹑雷雨﹝丑加卯雨復雷﹔卯加丑﹐雷後雨﹞。

爲人君土﹑主宰執﹝加歲﹞﹑將軍﹑長者﹑父母﹑神佛﹑尼僧﹑矮子﹝作空﹞﹑瘸子﹝加卯酉﹞。

爲表奏﹝雀加寅﹞﹑舉薦﹑福徳爵﹑冤仇﹑咒咀。

爲脾﹑肺﹑小腸。又爲禿發病日腹泄﹝丑亥相加﹞。

爲寶殿﹝貴加寅﹞﹑室閣﹑社壇﹑僧捨﹝加申﹞﹑桑園﹑倉庫﹑田圃﹑橋﹝龍加亥子﹞﹑井﹑墻。

爲車轎﹝卯日﹞﹑珍珠﹝貴人加得旺相﹞﹑首飾﹑鞋履﹑秤尺﹑斗斛﹑飲食﹑枯物﹑不完物﹝丑爲未﹞。

爲六畜﹑龜鱉﹝加子﹞﹑蜈蚣。

爲姓田﹑孫﹑牛﹑吳﹑趙﹑楊﹑杜﹑董﹑嶽﹑王﹝丑木加亥子﹞﹑苗﹑黃﹝俱六合加醜﹞﹑汪﹝亥加丑﹞﹐凡土傍之類。

大吉將軍﹝乘勾﹞主薦賢﹝乘雀火日的﹞﹐橋梁﹝乘龍乙辛日的﹞長者﹝乘貴﹞地祇﹝乘陰﹞冤﹝乘月厭的﹞﹐風伯﹝乘虎﹞雨師﹝乘後﹞貴人召﹝乘貴﹞﹐車﹝見卯﹞畜牛鱉﹝乘蛇空﹞宅與田﹝乘常﹞。

勾陳乘丑加卯爲將軍。六丙日﹑朱雀主薦賢。壬癸日則主官訟﹑口舌。六辛日﹑六乙日俱丑靑龍﹐辛金乙木斲削﹐且醜癸水龍﹐木在水上﹐故屬橋梁。天乙在丑爲長者。太陰主地祇。冤﹐帶煞者是也。白虎爲風伯﹐天后爲雨師。醜上乘天乙﹐爲徵召。六合主車﹐天空﹑螣蛇主鱉﹐且主牛蛇之怪。太常主田宅事。

神後﹝子﹞

水神﹐大寒後日躔元枵﹐十二月將。

子者﹐十二支之首﹐有君道焉。十二月子位北方之中﹐上帝所居。神後者﹐帝君之稱也。歲畢酒蘸蠟祭﹐以報百神故名。

神後﹐面圓黑色﹐古之淫婦也。

正祿無寄﹐天后之象。音宮﹑數九﹑味鹹﹐星女﹑虛﹑危﹐禽蝠﹑鼠﹑燕﹐宮寶瓶﹐分野齊﹑靑州﹐屬鼠﹐位正北。

所主陰私暗昧婦女之事。

類爲天華蓋星﹐又爲河祟﹝丙丁日辰上﹞﹑陰天﹝加酉﹞﹑大雨﹝子日玄龍﹞﹑雪﹝冬至後加巳午﹞。

爲后妃﹑淫女﹑乳媼﹑媒妁﹝或作六合﹞﹑幼女﹝作後加午﹐或作天空又日子爲小口並虎災﹐受土克死亡﹞﹑孩童﹝亥加﹞﹑老婦﹝加未﹑加丑﹞﹑嫁婦﹝己加﹞﹑軍婦﹝加辰作虎﹞﹑孀婦﹝酉加﹞﹑娼婦﹝太常﹞﹑婢妾﹝太陰﹞﹑翁婆﹝加日辰﹞﹑樂工﹑染匠﹑盜賊﹑駝子﹝勾陳﹞﹑邪師﹝空加卯申木﹞﹑僧尼﹝貴合加申亥﹞﹑溺死。

爲姦邪﹝加卯﹞﹑陰小﹑胎產﹑女經﹑淫泆﹑私禱﹑聰明﹑悲﹝加巳日﹑子加巳爲大陽盡也。若乘吉將臨徳﹐變凶爲吉﹞。

爲腎﹑膀胱。又爲滴痢﹑血病﹝作虎克日﹞。

爲江湖﹑溝渠﹑沙石﹑道路﹝加寅申﹞﹑蓮塘﹑花盆。

爲石灰﹑木灰﹑珠玉﹑圖書﹑文墨﹑首飾﹑籠筐﹑繩索﹑木匙﹑缾﹑盞﹝日辰上﹞﹑浴盆﹑梯甕﹝加辰戌﹞﹑小裁刀﹑水物。

爲絲﹑布帛﹝天后加寅卯﹞﹑大豆﹑糖﹝武加亥﹞。

爲燕窩﹑魚鮓。

爲姓孫﹑齊﹑謝﹑耿﹑聶﹑沐﹑漆﹑汪﹑任﹝丑未加﹞﹑姜﹝未加﹞﹑孔﹝六合加﹞﹑陳﹝加卯﹞﹑傅﹝申加﹞﹑馮﹝午加﹞﹐凡水偏傍﹐流曲之類。

神後陰私﹝乘陰﹞彩女﹝乘後﹞姦﹝乘合﹞﹐亡遺﹝乘龍﹞盜賊﹝乘玄﹞鬼神言﹝乘貴常﹞。土公﹝乘勾﹞悲泣﹝乘空﹞浴盆事﹝乘蛇見本季浴盆的﹞﹐燕﹝乘雀旦﹞鼠﹝乘虎夜﹞行人﹝乘虎﹞取類看。

太陰﹐主陰私。天后﹐主彩女。六合﹐主奸淫。丙丁日男誘女﹐壬癸日女誘男。靑龍主遺亡﹐玄武主盜賊﹐壬癸日賊由水路﹐中必勞眾。丙丁日陸路﹐勢凶。天乙﹑太常供鬼神。勾陳主土公事。天空主悲泣。蛇臨謂之浴盆煞﹐課傳中見四時浴盆煞﹐又是壬癸虎爲浴盆﹐占小兒﹐其凶甚矣。朱雀﹐旦主燕﹐暮主鼠﹐虎主行人。

天將總論

十二天將﹐天乙貴人爲主﹐居中。前有五位﹐一蛇﹑二雀﹑三合﹑四勾﹑五龍﹐此水火土之神在左方者。後有五位﹐一後﹑二陰﹑三玄﹑四常﹑五虎﹐此金水土之神在右方者。天空𨿽云後六位﹐有名而無物﹐緣貴人相對無物衝之﹐猶月殺之有月空﹐以遇之事皆可也。以課之天盤起貴神之例﹐地盤定順逆之序。順布者則背天門﹐逆布者則向地戶。凡壬課吉凶﹐系於天將五行﹐𨿽各有所屬﹐而用者專取天盤乘神決之。如貴人屬土﹐若乘亥子﹐則屬水矣。生克皆以水論。生日爲吉﹐𨿽凶將亦爲吉﹔克日爲凶﹐𨿽吉將亦爲凶。緊要不離生克二字﹐吉將喜生扶忌克制﹐凶將反此。更察乘神所加盤之神生克旺相休囚﹐喜則宜旺相﹐忌則宜休囚也。

又《頥旨經》曰﹕四課三傳𨿽一定不易﹐十二神將如四時而運轉無窮。人皆言靑龍吉將﹐白虎凶神。太常多主飲饌﹐勾陳必至勾畱。殊不知龍無鱗﹝未上﹞﹐則傷身之害至﹐折角﹝申酉上﹞則鬥訟之愆生﹐虎登山﹝未上﹞則秉權於閫外﹐銜牒﹝申上﹞則通信於道途﹐太常荷項﹝子上﹞而枷鎖﹐勾陳捧印﹝巳上﹞而轉職。似此之類﹐世所不知。又曰﹕十二天官在天應十二神﹐在地表十二分野﹐在歲爲十二月﹐在人爲十二經。

十二將釋

貴人

論﹕

《天官書》曰﹕天乙在紫微宮門外右星﹐天帝之神﹐主戰鬥﹐知人吉凶。經曰﹕天乙閶闔門外事﹐天皇大帝下游十二辰﹐家於艮丑斗牛之次﹐執玉衡校量世間之事﹐乃壬式中天子也。

天乙貴人﹐己丑土吉將也。爲神將之主﹐傳順吉﹐傳逆凶﹔比和吉﹐不比和凶。若貴人順治﹐更與日幹相生﹐𨿽遇前一蛇﹐前四勾﹐不爲深害。逆治𨿽前三合﹐前五龍﹐不爲深喜。兼克日幹﹐定主貴人嗔責。順治﹐謂在天門之前﹐地戶之後﹔逆治﹐謂在地戶之前﹐天門之後。

貴人順逆爲吉凶之分﹐又看侍從之神。在吉則吉﹐在凶則凶﹐諸神將仿此。

貴神得地則貴﹐失地則賤。加小人之命則生殃﹐在君子之身則降福。愛龍﹑常﹑合﹐不立魁罡﹐在卯酉爲關﹐子午爲格。在日辰前則動﹐在後則寧。

貴人從十干分晝治﹑暮治﹐獨不居辰戌之地﹐以辰爲宰殺﹐戌爲牢獄也。故貴人若臨辰戌上者﹐則巳上起子﹐辰上起丑﹐卯上起寅﹐寅上起卯﹐丑上見辰﹐子上見巳﹐亥上見午﹐戌上見未﹐酉上見申﹐申上見酉﹐未上見戌﹐午上見亥﹐此謂太乙起子逆後尋也。

又云﹕貴人臨辰戌者﹐以衝爲神。臨辰衝申﹐臨戌衝寅﹐乃天乙所臨之位﹐諸將並隨天乙順逆前後取之﹝二條論貴人出獄之法﹞。

又云﹕貴神在醜﹐其十二神入家則不治事。四仲﹐則正衝﹐子午相衝﹐卯酉相衝。四孟﹐則斜衝﹐辰申相衝﹐戌寅相衝﹐亥未相衝﹐丑巳相衝﹐而爲井欄衝﹐移神換將﹐此之謂也。

貴人空亡﹐憂喜皆不成。經所謂當憂不憂﹐當喜不喜。

兩火一金﹐金被銷爍﹐二水一火﹐火乃滅光。如貴人乙丑金﹐下臨乙亥火﹐火欲克金﹐有水爲救﹐𨿽有魁﹐不爲憂。若辛未土﹐下臨癸酉金﹐金土相生﹐吉兆。壬寅金﹐下臨甲辰火﹐火乃克金﹐得丙午水爲救神﹐災殃消散。十二天官以此推﹝此論納音﹞。

一日兩貴﹐一貴當權﹐其一爲簾羃﹐貴人科試。占得與日幹相生﹐必得髙第。凡謀事﹐遇兩貴人﹐宜於囑托。

太歲作貴人﹐不必入傳﹐皆爲救助。凡占得貴人﹐吉﹔惟不救病﹝一說亦主病輕﹞。

貴人臨旺相气發用﹐及加日辰年命者﹐曰「富貴卦」。歲貴更用起月將者﹐曰「龍徳卦」﹐皆主陛遷﹐所求遂。

貴人臨二八門﹐曰「勵徳卦」﹐利君子遷轉與動移事﹐不利小人。主憂身﹑宅移動不寧。

貴人入獄﹐主君子煩燥不寧。凡謁貴遇入獄及勵徳﹐必阻滯。卽相見﹐亦欠利﹐或貴人自有憂煩。

貴人專主錢財喜慶詔命之事﹐君子拜命遷官﹐小人田宅財物。

貴人在旺上﹐主貴人官爵印信﹔相﹐主貴人錫賜財物﹔休﹐主貴人憂病﹔囚﹐主貴人囚系﹔死﹐主貴人死喪。

賦﹕

天乙居中﹐後六前五﹐在子也。解息﹐必囑事於僕童﹐在醜也﹔陛堂﹐宜投書於公府。案几在寅﹐卜庭謁之無虞。登車在卯﹐知路訴爲有補。辰戌懷怒兮﹐上妬下憂﹐巳午受生兮﹐君悅臣喜。移途在申兮﹐有干求之榮。列席在未兮﹐有酒食之美。亥還絳宮﹐坦然安居。酉入私室﹐不遑寧處。

子居北方幽隱地﹐故爲房。貴臨爲解息。一云﹕沐浴。又云﹕主婦人病。房前爲堂。醜又爲玉堂﹐投書進策﹐主貴人接引喜合。又云﹕醜爲本家不治事﹐惟宜守舊。寅宜謁見於家﹐卯宜訴訟於路。又云﹕在卯爲荷項﹐不利於進﹐主官求退。又爲追魂使者﹐病凶。貴在卯酉﹐家宅遷移不寧。巳午以火生土﹐謂之受賞﹐又在巳謂趨朝﹐在午謂乘軒﹐皆主進望詔命﹐薦接遷擢之喜。又云﹕官訟遠行在辰戌﹐上欲害下﹐且怒且懼﹐主貴人不寧﹐有決罰之事。又入獄貴人下臨﹐未太常﹐主晏樂﹑小惠。申白虎﹐主道路﹑干求﹐一云﹕有神像事﹐又主損財。加酉與卯同﹐酉爲日月入明之地﹐羣象私出之門﹐爲陰私不明﹐關隔不通。或云﹕主口舌﹑疾病。加戌與辰同﹐加亥曰持笏﹐又爲登天門。貴人順治﹐諸煞被制﹐利於進取。

詩﹕

天乙神中是貴人﹐利爲干謁慶財因﹔君子拜官遷祿秩﹐小人爭訟入公庭﹔旺相相生尊者召﹐死囚刑克忌官嗔﹔病名寒熱頭目痛﹐崇非凡鬼廟宗神。

類﹕爲官祿﹑文章﹑首飾﹑珍寶﹑榖麻﹑鱉﹑獬﹑牛﹐變異爲水木之精﹐鱗角之物。色﹐黃﹑白。數﹐八。

螣蛇

論﹕螣蛇在天事天乙﹐爲車騎都尉﹐雷部鞭馭之神。位居前一家﹐丁巳火旺六十日﹐凶將也。螣蛇爲太乙﹐照則福生﹐過則禍生。凡事造釁﹐發端者﹐此神也。旣過之後﹐風火﹑刀兵﹑大刼﹑小盜﹑流災﹑凶旱﹑風水﹑蟊賊﹑虫毒﹑疾疫多行﹐暗道私匿﹐婦人姙孕不明事。愛陰﹑虎﹑龍﹑玄﹑後﹐畏戌。

蛇主文字﹑虛譽﹑公信﹑小財﹑水火之交。其戾﹐主火燭驚恐﹑怪夢﹑火光﹑釜鳴﹑官司﹑口舌﹑血光事﹐應在丙丁巳午日。若旺﹑相﹑相生﹑比和則吉﹐休﹑囚則轉災。空亡減半﹐披刑帶殺﹐災病立至。

蛇附旺相﹐神更相生者﹐主胎產與婚姻之喜﹐以其爲陰私血光之神也。在君子﹐主威權之相﹐以其將厲車騎威武也。若附血忌﹐帶刑煞﹐占胎必墜﹐當產卽生。蛇附旺相﹐神乃有气﹐占怪必生气之類﹐附死囚气爲死物﹐或有聲無形。占夢與見怪﹐先責螣蛇及陰神日辰﹐三傳次之。凡蛇附火神﹐居火鄕﹐及值時下見火決﹐主火燭驚恐﹐不然有口舌﹑公事。求財﹐蛇附財星﹐旺相相生﹐必因賤貨而得財﹔反此者﹐主驚恐。凡蛇臨日辰﹐占貨必得下賤之物。

蛇﹐旺主縣官鬥訟﹐相主亡財爭訟﹐囚主囚系恐懼﹐休主疾病怪異﹐死主死喪驚恐。

賦﹕螣蛇怪異﹐掩目在亥﹐去難以消災。盤龜在醜﹐禍淫而福善。生角在寅﹐露牙在酉﹐進用非訟﹐禍福兩途。乘霧在午﹐飛空在巳﹐休祥不辧﹐皆主進望。入林兮在未﹐舉步可防。墜水兮在子﹐從心無患。卯當門﹐申銜剱總是成災。戌入冢﹐辰乘龍﹐並云釋難。

蛇加亥曰「掩目」﹐不能傷人。一云﹕發用主婢走或失財。丑爲寺﹑龜蛇﹑鑑盤﹐文故主鑑降禍福。又云﹕乃入穴自藏之象﹐憂事自散。寅屬火﹐乃變化之地﹐旺則生角成龍﹐而得時利於進用﹐衰則失時﹐反爲蜴蜥﹐以大爲小。在酉爲克傷之地﹐故露齒﹐必主陰人﹑災疾﹑口舌﹑怪異。未木墓之地﹐爲入林﹐主口舌﹑官訟。子火絕之鄕﹐爲墜水﹐主凶災不成。一云﹕主驚疑﹑怪夢。加卯曰當門﹐傷人口﹐門戶上不和。一云﹕血光。申﹐金也。與將刑合內戰。戌乃火庫﹐爲睡牀﹐故入冢憂散。辰爲龍庭﹐加辰曰自蟠﹐只可遠﹐不可近。又蛇處辰宮﹐名爲進化﹐凶怪皆什。一云﹕主產婦公事。

詩﹕前一螣蛇車騎尉﹐火神驚恐怪非安﹔君子居官憂失位﹐小人爭鬥病災纏﹔旺相相生災未發﹐死囚刑克禍連綿﹔病者四肢頭目痛﹐水木神來作祟冤。

類﹕爲文華金火﹐每物變異爲金火之精。於人爲驚狂婦人﹐或作熒惑小人。於祟水木土神﹐或不葬客鬼。於病爲頭目﹑四肢﹑癰腫﹑見血。於五榖爲豆黍。於獸爲蛇蛟。受味甘羙食物。色﹐紅赤。數﹐四。

朱雀

論﹕朱雀在天事天乙﹐爲羽林將軍﹐在雷部行火﹐亦名招風神。位居前二家﹐丙午火﹐夏旺春相﹐凶將也。陰火寄於重離﹐陽極反陰﹐不足之神﹐又名飛火流金。愛虎﹑陰﹐畏後﹑空﹐不立亥子戌。

雀吉得地﹐主文章﹑印信﹑勑命﹑服色﹑王庭事。失地則凶﹐主火燭焚煌﹑口舌﹑生病﹑公訟﹑文字﹑財物損失﹑馬畜災傷等事。若旺相披刑帶殺﹐爲害必深﹐反此則淺。凡占公事﹐雀逆理﹐刑賊日幹﹐官必嗔責﹐反此無害。占科場與投獻文策﹐雀不入傳﹐亦須尋討﹐最愛爲歲﹑月建與月將並﹐不然與歲月日相合﹐帶祿附馬﹐並徳加臨生旺之地﹐文策必中。如被刑克﹐及落空亡﹑無炁加臨死絕﹐其文必不合格。又卦體三傳並吉﹐亦不必以此斷。朱雀﹐羽虫之長﹐文書信息﹑口舌﹑刑戮之神﹐其爲印信﹐亦分大小﹐或天戒﹐或朝廷公文﹐或行人私信。嘗夏月見山蛇戲路中﹐占得醜雀﹐附天喜臨門戶發用﹐合主朝廷文字﹐不然則天驚也。當晚驟風雨﹐幾旬而止。蓋醜爲太歲﹑爲風伯﹑雨師﹐附天喜臨門戶﹐果應天戒。又旬日中有禦牓至﹐凡將驚動﹐仿此斷之。雀附火神﹐臨火鄕﹐並值火時﹐占決主火燭。

嘗正月己卯日占季卦﹐雀乘午火﹐居南方﹐春得相气逆理﹐三傳卯子午四刑沖殺﹐當主火燭。幸課名伏吟﹐神殺不動﹐雀下賊日幹﹐後不爲災。朱雀開口﹐法主鬥喧。正巳﹑二辰﹑三午﹑四未﹑五卯﹑六寅﹑七申﹑八酉﹑九醜﹑十子﹑十一戌﹑十二亥。

朱雀﹐旺﹐主縣官口舌﹔相﹐主錢財﹑婚姻﹔死﹐主死喪﹑口舌﹔囚﹐主囚禁﹔休﹐主疾病﹑心腹﹑口竅不利。

賦﹕朱雀南方﹐文書可防。損翼在子﹐自傷災難。掩目在醜﹐用靜得昌。寅卯安巢﹐則遲滯沈溺。辰戌投网﹐則乖錯遺亡。在申曰「厲嘴」﹐在午曰「銜符」﹐怪異經官語訟。在未名「臨墳」。在亥名入水悲哀﹐且在雞窻官災起﹐蓋因夜噪。在酉音書至都﹐緣晝翔在巳﹐雀火在子受克﹐故主自傷。又云﹕有官印信﹐在癸醜名破頭﹐只宜安靜。又云﹕田土事起﹐寅卯文書不動。又云﹕寅安巢﹐主文字喜﹐遠信至。卯坐林怨抑之象。辰戌主文字失遺。又云﹕主有信息﹑口舌﹑獄訟。申爲克傷﹐故曰「厲嘴」﹐主驚怪。又申主信音在途﹐午爲正司﹐故曰「銜符」﹐主訟獄。一云﹕主婚姻。木爲火﹐父母在未﹐是父母之墓﹐故名「臨墳」﹐主悲哀之事。又在未爲啄食﹑求財吉。亥是火胞養﹐故名入水宜守靜﹐不宜獻策。又云﹕浴沐﹐主失財。子云投江主災退。酉爲火克之地﹐於時在夜﹐主官非口舌﹐又主疾病。巳爲闕進之地﹐於時在晝﹐主文字信息。又云﹕在外髙遠。

詩﹕前二朱雀號羽林﹐災殃霹靂火星辰﹔大人文卷憂察考﹐庶士妻財兢苦辛﹔旺气扶持情解釋﹐衰空克制事逡巡﹔病傷心腹還發嘔﹐瘥日宜看子午辰。

類﹕爲羽毛﹑文章。於人與蛇略同。於祟咒咀﹑竈神。於病在心腹上竅﹐或見血﹑嘔吐﹑陰腫。於五榖爲果榖。於獸爲飛禽﹑獐﹑馬之類﹐變異爲火气燒灼之屬。色﹐赤黑。數﹐九。

六合

論﹕六合在天爲光祿大夫﹐雷部中雨師也。家乙卯木位﹐居前三﹐旺春三月六乙日﹐吉將也。六合乃和合之神﹐柔順能通委曲﹐和合人事。位居東方﹐是靑帝五陰之長女。職居輔弼﹐得地則文儒九流之官﹐失地則暗昧﹑虛詐﹑僧道尼之類。愛龍﹑常﹐畏後﹑陰﹑虎﹑空﹐不利四仲。

六合﹐主婚姻﹑喜慶﹑信息﹑求望﹑交易﹑胎產﹑媒妁﹑牙保﹑陰私﹑財物﹑文契﹑木植﹑船車之象。其戾主陰刑不明﹐先喜後憂﹐小人女子之過﹐傷失六畜之象。又云﹕六合主門戶﹑道路﹑更攺﹑變遷。凡六合乘旺相气﹐相生順理而入用傳者﹐的主婚姻或胎產喜﹑陰私﹑財物。若死囚刑克﹐則主財物﹑口舌﹑陰人煩撓。六合乘酉戌﹐多主奴婢走失﹐嘗見鴉窺天井。占得六合乘戌臨門﹐旬內果有奴走。以六合爲天地之私門也﹐故占盜切忌六合入卦﹐以私門逃亡難獲。六合與天后同入傳﹐謂之狡童佚女卦﹐占則人多不正﹐所爲姦獘兼妨有失。六合附金﹐謂之內戰。主陰私﹐婦人兄弟口舌。附土神﹐謂之外戰﹐事在外﹐發謀起議不安﹐宜暗求私禱。六合不合﹐陰私相懷﹐酉卯子午也。

六合﹐旺﹐主賞賜﹑遷職﹔相﹐主嫁娶﹑財禮﹔死﹐主爭財或死喪事﹔囚﹐主婚姻﹑囚系﹑陰私﹑謀匿事﹔休﹐主疾病﹑陰私事。

賦﹕六合之神﹐婚姻嘉會。在亥爲待命平和。在巳則不諧驚悖﹐在子反目兮﹐無禮之事。在酉私竄兮﹐不明之因。乘輅在寅﹐結髮在申﹐從媒妁而成歡﹐皆主婚姻喜羙。違禮在辰﹐亡羞在戌﹐因妄冒而加罪﹐皆主婚姻訟事。升堂在午﹐入室在卯﹐並爲婚姻。就已之占﹐納采在未﹐麗妝在醜﹐總是婚姻欲成之例。

夫﹐亥木生之地﹐又爲三合﹐故婚姻百事迪吉。巳金生之地﹐卽爲賊鄕﹐故不吉。一云﹕巳曰贅書﹐主信息﹑見貴。子卯相刑﹐恩中主怨﹐婚姻不成﹐夫妻不睦。又云﹕持笏宜愼災病。酉爲私門﹐臨之主男兒淫奔。又跣足﹐主不進。在寅萬事皆通。又云﹕寅主出求吉。在申一說爲披髮﹐才離病損。辰戊﹐爲牢獄﹐又卯戌私合﹐故主奸淫冒罪。在辰一云﹕持巾﹐主婚。戌一云﹕登途﹐午爲正位﹐故升堂。一云﹕主半遂。又云﹕十月占﹐門戶﹑小口不利。卯爲門戶﹐故入室吉。又云﹕小口災﹐未爲三合﹐故納采﹐醜爲臨金﹐故妝嚴。又云﹕未爲素服﹐醜爲臥病。

詩﹕前三六合大夫位﹐和會婚姻吉兆扶﹔君子升遷增俸祿﹐小人飲食更歡娛﹔相生謀產多吉慶﹐受制姦窬用暗圖﹔問疾陰陽心腹痛﹐丈人司命祭當蘓﹝丈人﹐一云﹕土神﹞。

類﹕爲竹木﹑金石所傷之屬﹐變異食鹽﹑羽毛。於人爲工巧﹑兒子﹐或術士﹑或仕宦﹐又爲隱逸之士。於祟丈人身命。於疾陰陽不調﹐心腹虛。於五榖﹐鹽﹑粟。於獸﹐兔之類。味可食物。色﹐光彩。數﹐六。

勾陳

論﹕勾陳在天爲大將軍﹝一云﹕左將軍﹞﹐雷部中作喚云神﹐位居前四家﹐戊辰土旺四季﹐凶將也。勾陳乃宮中殺炁﹐職任將軍。得地則上令兵威﹐失地則兵卒不利。持重威權﹐又爲兵甲守門之吏。大好爭訟﹐多蓄二心﹐若伏喪帶弔﹐則爲不孝之神。愛玄﹑空﹐畏龍﹑後﹐不立四孟。

勾陳主兵戈﹑官訟公事﹑印信﹑虎符﹑畱連﹑皮革﹐或爭田宅﹑土捨﹑財帛。占望信息﹑財帛﹐出行俱主畱滯。其戾主病蹇厄牽星﹐財物損失﹐庶人得之如此﹐若官員見之﹐乃爲印綬。盛則吉﹐衰則凶也。凡占訟﹐先以勾陳爲主。如勾陳賊日﹐理難伸雪﹔日克勾陳﹐訟得理伸。又忌勾之陰神附蛇鼠雀﹐帶殺克日者最凶。勾陰若作貴人生日上﹐得貴助爲吉﹐亦要人行年上神不落空亡。

凡捕﹐天賊﹑勾陳所乘神制玄武所乘神﹐主獲。勾陳臨日幹﹐亦主獲。反此不獲。又勾陳所立之地﹐制玄武所立之地﹐亦主賊敗或自首。發如玄武立申酉﹐而勾陳立巳午是也。占睛雨﹐最宜勾陳入傳臨日辰制玄武﹐決主天睛。占戰鬥﹐亦以勾陳制玄武﹐準上斷之。占宅墓﹐勾陳乘旺气加墓宅者﹐主安久不移。若休囚刑克﹐當主公事。

勾陳拔劍﹐主病患相傷。正月起巳﹐逆行十二位。若與辰戌丑未交會﹐禍患連深﹐辰戌大凶﹐丑未口舌。又勾陳披刑帶殺﹐災咎卽臨。

勾陳﹐旺﹐主貴人戰鬥﹔相﹐貴人爭訟﹔死﹐爭死人財物﹔囚﹐爭訟﹑禁錮﹔休﹐爭病人田宅。

賦﹕或逢勾陳發用﹐鬥訟爭﹐官吏過﹐受鉞﹝醜﹞沈戟﹝子﹞﹐暗遭辱害遭囚﹐在寅兮宜上書捧印﹐在巳兮有攺拜臨門﹐在卯家必不寧被刄﹐在酉身遭決責升廳﹐在辰有獄吏以牽纏反目﹐在午因他人而累帶﹐在未人驛﹐在戌下獄﹐往來語訟稽遲﹐在申趨戶﹐在亥褰衣﹐反復勾連﹑攺革。

勾陳主戰鬥﹐醜爲明堂﹐封功決罪。又醜爲斧鉞﹐勾陳臨之爲受鉞﹐主被淩辱。子爲暗室﹐故曰沈戟﹐主有陰害。又云﹕醜曰入化﹐主口舌。子曰臨官﹐主訟牽事變﹐一云﹕主財帛。又說丑未皆主酒食﹑田宅。在寅受克﹐囚杖危身﹐宜上書進策。巳爲金生火盛﹐全投火爲鑄印﹐勾陳臨之﹐爲捧印﹐以火旺土相也﹐故主遷升。在卯爲鬼克﹐又云﹕入獄﹐故凶﹐主遷居﹐不利小口。酉金故主刑責﹐又云﹕病足難進。辰爲獄﹐加之故主獄吏勾連。午爲生地﹐故主惹累。一說未入驛﹐主吉。在戌又爲佩剱﹐凶。一說在申曰河﹐吉。加亥宜求財。

詩﹕勾陳前四大將軍﹐兵災刑鬥訟畱連﹐君子掩逃擒盜賊﹐小人爭婦競田園﹔旺相相生猶合理﹐死囚刑克系遲延﹐病者腫癰寒熱苦﹐祟在邱陵及主垣。

類﹕於人爲醜婦或軍卒﹐或貧薄小人。於祟﹐冤死之鬼及門戶土垣鬼﹔於病﹐心腹寒熱﹑癰腫﹑見血。於五榖爲木實。於獸﹐魚﹑龍﹑水虫之屬﹐變異爲瓦﹑石﹑金﹑鐵﹐若被損勾連羅网之類。色﹐靑﹑黑。數﹐五。

靑龍

論﹕靑龍在天爲左丞相﹐雷部中作甘雨之神。位居前五家﹐甲寅木旺春三月﹐吉將也。靑龍水木神也。東方靑帝九陽五。所居祿首甲寅之地﹐髙貴﹑端雅﹑方正﹑廉平﹐執生气爲輔弼大臣。得地﹐則富貴尊崇﹔失地﹐則財寶外耗。畏陰﹑虎﹐愛後﹑合﹐不立申酉。

靑龍﹐主文字﹑財帛﹑舟車﹑林木﹑衣服﹑書契﹑官府﹑升遷﹑僧道﹑髙人﹑婚姻﹑喜慶﹑媒妁﹑胎產﹑宴會﹑果藥之屬。其戾﹐主哭泣﹑病疾﹑公訟﹑貨財﹑走蓄﹑陷溺﹑舟車。凡占公事﹐𨿽以靑龍爲喜神﹐若披刑殺入卦賊日幹﹐卻主凶﹐以其爲殺神也。凡新婦入門時﹐忌天后乘神克靑龍﹐主損夫。求財以靑龍爲主要﹐乘旺相气臨旺相鄕﹐與日辰相生﹐或作三合﹑六合者﹐吉。亦須入日辰三傳﹐不然亦爲閒地﹐求財難矣。占婚姻﹑胎產﹐同此。又龍生命有財﹐克命退財。占盜賊﹐忌龍入卦﹐以龍爲萬里之翼也。占行人﹐亦主轉往他方。占病龍入傳﹐必因酒食﹐不然因會親情喜好得病。占文官則視靑龍﹐武官則視太常。與日和合者吉﹐反此者凶。太歲作龍常﹐必主遷轉。凡龍與煞並加日辰者﹐主喜慶中有鬥殺。

龍開眼﹐主消災。孟寅﹑仲酉﹑季戌是也。

龍旺﹐主貴人遷官﹔相﹐婚姻﹑喜慶﹔死﹐有死人財物﹔囚﹐有囚人財物﹔休﹐有故舊酒食。

賦﹕靑龍財喜﹐多主亨通。伏陸在酉﹐允宜退守。蟠泥在丑﹐所謀未稱。登魁在戌兮﹐小人爭財。飛天在巳兮﹐君子欲動。乘雲在寅﹐驅雷在卯﹐宜於營運利進﹐摧角在申。無鱗在未﹐宜乎安靜﹐動凶。午焚身﹐辰掩目﹐緣財有不測之憂。子入海﹐亥遊江﹐囚動有非常之慶。

天魁﹐小人也。故在戌﹐主小人爭財。一名禦雨﹐出入多勞﹐主凶。在巳主炎盛雲行雨施﹐故曰飛龍﹐利於進謁。寅主徵召﹐又主子孫歡慶。卯又名戲水﹐才貨重重。一說龍乘寅卯﹐多是求親。龍乘寅卯加申酉﹐折足鬥訟之象。未爲木墓﹐辰爲水墓﹐故曰無鱗。掩目在午﹐一云無毛﹐損才憂官府。若妻有孕﹐動搖卽無虞。亥子俱主舟車財帛之喜﹐亥又主婚姻﹐一說子乘龍合女﹐占必受皇恩。又曰子午乘龍﹐妻妾懷孕﹐不然家藏孕婦。

詩﹕前五靑龍丞相位﹐酒食財錢婚禮儀﹔君子奏官遷遠職﹐小人財物送鄕耆﹔旺相相生媒妁吉﹐死囚刑克是私通﹔病者沈熱心腸疾﹐祟關司命且堪醫。

類﹕於人爲貴官族﹑僧道﹑髙人。於祟司命。於病頭﹑目﹑心痛﹑四肢寒熱﹑癰腫。於五榖艸木之精﹐可食之物。於獸龍﹑虎﹑豹﹑貍﹑貓之屬﹐變異文章﹑羽毛﹑錢物﹑脯璽之類﹐又爲棺槨﹑枷棒之類。色﹐黃﹑赤。數﹐七。

天空

論﹕天空在天爲司直官﹐雷部中爲黃埃塵霧之神﹐又爲渴雨神﹐位居後六家﹐戊戌土旺四季﹐凶將也。天空乃陽土之神﹐燥灰之土﹐爲中央最卑之位。列奴婢之行﹐爲天地之雜气﹐作人間之詐神。得地﹐則當直之吏﹐非多是少﹐妄起事謀。失地﹐則奴辱婢舌﹐或顯或隱﹐動無濟物之心﹐靜有妖氛之气。愛元﹑後﹐畏龍﹑合﹑陰﹑雀﹐不立四孟。

天空﹐主奴婢﹑公吏﹑市井﹑小人﹑財帛﹑言約﹑私契。其戾﹐主奴婢口舌﹑脫空不實﹑虛僞巧詐﹑是非毀敗之事﹐以其爲空亡寂滅之神﹐卽空亡之類也。若在辰戌丑未四宮﹐謂之天空閉﹐亦可以成小﹐不可成大事。其或順理旺气相生﹐主財帛喜﹐奴婢小人同心﹐更帶財星及天喜者﹐必因小人獲財也﹐不然因僧道獲財﹐或因虛詐有功。《花瓶記》曰﹕天空安居﹐有言不虛。嘗夏占鑄鍾﹐天空附火發用﹐旺相相生﹐鍾遂成止有小釁。占詞訟﹐最愛天空發用及終傳﹐主訟解謀不成。若求財物﹐又深忌之。一說加臨日幹旺相﹐主作營運行商。占婚﹐天空發用及臨日辰者﹐其家必有孤寡之人﹐不然更徒祖業。占奴﹐河魁婢從魁﹐皆以天空爲主星﹐要天空乘神與干支生合無克賊﹐則吉﹔不然主逃走﹐更值魁罡﹐其僕不良。占行動﹐主道路﹐卑賤相損。占赴試﹐奏對亦吉﹐天空乃奏書之神也。托人謀事﹐最防虛詐。占宅墓﹐若宅墓上見水神﹐或門戶上見天空並者﹐必主水道垣墻壅塞泥淤不便。宅墓者﹐宮音宅在未﹐墓在辰﹔商音宅在酉﹐墓在丑﹔角音宅在卯﹐墓在未﹔徵音宅在午﹐墓在戌﹔羽音宅在子﹐墓在辰。惟年將其音相連﹐如天空戊戌土﹐乃徵音及商羽音。太常己未土﹐貴人己丑土﹐俱商音及角音。勾陳戊辰土﹐宮羽徵音。凡占得年將﹐必主大小墓相連也。

天空見淚﹐哀聲聒耳﹐六甲旬中居壬癸地﹐見壬癸也。

天空﹐旺﹐主貴人欺詐﹔相﹐才物欺紿﹔死﹐欺詐﹑死人事﹔囚﹐刑獄﹑欺紿﹔休﹐被人欺詐事。

賦﹕天空司直﹐欺情詐獘。伏室在子﹐患生於婦女。居家在戌﹐事因於奴婢。侍側在醜﹐詐尊長之言。趨進在未﹐起貨財之利。受辱在巳。被制在寅﹐然自別其是非。識字在午﹐鼓舌在申﹐實難分其眞僞。凶惡在辰﹐乘侮在卯﹐有暴客以欺侵。巧說在酉﹐誣詞在亥﹐值姦人之謀計。子爲房室﹐故主陰人災。又云﹕溺水﹐主小人蹇塞。戌爲奴婢本家﹐故主之。在戌辰丑未﹐俱名處機﹐主小事成合。醜爲貴人﹐故曰侍側。未爲酒食﹐以戌刑未﹐故主誆賺得財﹐一云﹕主宿疾。加寅﹐一名犯牢﹐主公私口舌。加巳﹐一云﹕投絕﹐若發用﹐主血痢之疾。午爲文明﹐故識字。申爲舌辧﹐故鼓舌情﹐僞難測。辰爲惡殺﹐卯爲門戶﹐克傷故主暴客。酉爲蔽匿﹐亥爲口舌﹐二者皆主巧言姦誣。一說天空加酉﹐奴婢走失﹑奸淫。加亥名濡冠﹐亦主小利遺失。

詩﹕後六天空司直官﹐姦謀詭詐事多端﹔君子遷轉防讒誑﹐俗輩孤單被欺瞞﹔比助相扶奴婢喜﹐刑傷不睦是非攙﹔疾關气脹疼胸脇﹐井竈爲殃豈得安。

類﹕於人醜婦貧人。祟井竈及絕嗣鬼。於病脇腹中气並下痢。於五榖闕。於獸狼狗之屬﹐又爲印綬﹑金﹑鐵﹑空虛之物。變異爲虛臭惡物。色﹐黃。數﹐五。

白虎

論﹕白虎在天爲廷尉卿﹐雷部者霹靂之神﹐又爲風伯﹐位居後五家﹐庚申金旺秋三月﹐凶將也。虎乃西方白帝金神﹐四炁陰柔之五女也。剛金專主權煞﹐九天玄女下執法神也。貌若婦人﹐多與人爲凶器﹑喪服﹐能損骨肉﹐亦爲胎孕﹐多行暗道﹐好作陰私﹐浸淫濁濫。與後婦同好暗室﹐操行不良﹐職居大將運。得地﹐則气雄威猛﹔失地﹐則狼狽而凶。冬至雹凍大風﹐夏主暴雷害物。

白虎主道路﹑信息﹑兵戈﹑動眾﹑威權﹑財帛﹑犬馬﹑金銀﹑寶物。其戾﹐主孝服﹑哭泣﹑死喪﹑疾病﹑怪異﹑凶惡﹑殺伐﹑災害﹑口舌﹑獄禁﹑鬥鬧﹑暗昧﹑血光﹑怨仇﹑驚恐﹑刑戮之事。披刑帶殺﹐災禍立至。虎旺相﹑相生及順理者﹐亦作財物斷之﹐不然因鬧處得財。凡占施大功﹐作大事﹐最要虎入課發用﹐其功立成﹐虎乃威權之將也。占官爵﹐亦要白虎﹐乃爲威權。更帶殺尢羙﹐所謂不刑則不發也。占病﹐切忌白虎賊日﹐兼虎帶殺賊日﹐斗魁作虎克日﹑克行年。虎陰克日﹑辰﹑年﹑命﹐皆凶。最愛虎空﹐附徳神者﹐吉。有白虎落空亡﹐或有徳與日相生﹐不損人﹐惟凶煞重亦不能救。占公事﹐忌蛇虎克日幹﹐以二將皆血光之神也。占墓宅﹐看白虎臨何方﹐斷其方有巖石神廟之象。占行人﹐以虎爲準﹐初傳立至﹐中傳在途﹐末傳失約﹐未來。虎帶喪弔加支﹐主家喪服或外服入宅。傳中見虎﹐須幹有服人。占天時﹐虎主大風。

虎仰視凶惡之甚﹐治四孟是也。虎遭擒﹐免災。太歲類合治﹐寅午戌是也。

虎旺﹐上主哭泣﹑遭官事﹔相﹐上遠使怨仇相爭事﹔死﹐病疾﹑死喪事﹔囚﹐血光﹑沈淪﹑獄訟事﹔休﹐有疾病。

賦﹕白虎道路﹑官災﹑病喪。溺水亥子﹐望音書不至。焚身巳午﹐𨿽災禍反昌。臨門兮卯酉﹐傷折人口。伏野兮丑未﹐損失牛羊。登山在寅﹐掌生殺之柄。落穽在戌﹐脫桎梏之殃。銜牒在申﹐立可待其有喜。咥人在辰﹐終不見其爲祥。

金到水沈溺﹐故望信不至﹐一云﹕在亥﹐主有孕婦。巳午火克金﹐主反禍爲福﹐一云﹕虎乘魁罡。加巳午主孝服﹐或幹孝人事闕。伏穴難動酉當路﹐俱老幼疾病。丑未爲田野﹐故損牛羊﹐又云﹕丑日直視有求望﹐一云﹕防害未﹐亦名登山﹐主進用有權﹐滯中得速。虎登山﹐主生財﹐人口有傷。一云﹕蛇虎臨寅﹐梁折屋壞落穽﹐亦主反禍爲福。一云﹕在戌閉目。戌爲白虎兮犬驚﹐乃正位爲銜牒﹐主道途信通。又云﹕申酉俱爭訟。辰凶惡﹐故咥人﹐主官災刑戮﹐又名夜行凶。

詩﹕後五白虎廷尉宰﹐孝服疾病獄囚縈﹔君子失官流血恐﹐小人殺傷致身傾﹔旺相相生惟損失﹐死囚刑克慮沈溟﹔病者目頭癰疽苦﹐祟犯傷鬼祭乃寧。

類﹕於人爲病人﹑孝子。於祟兵死﹑客鬼。於病癰腫﹑頭目﹑見血﹑憂驚。於五榖麥﹑麻。於獸猿﹑猴﹑虎之屬。又爲金﹑銅﹑鐵之器﹐變異爲剱傷形。色﹐白。數﹐七。

太常

論﹕太常在天爲太常卿﹐一云﹕少府。雷部中養物之雨﹐淑气之風﹐位居後四家﹐己未土旺四季各十八日﹐吉將也。太常己未燥土﹐爲四時之喜神﹐和八節之嘉會。動遵禮樂﹐爲司察之官職﹐在禮樂榖帛之權。得地﹐則爲衣物﹑財帛﹑田園﹑寶貨﹔失地﹐則退藏﹑屯剝﹑牙保﹑媒人。愛貴﹑合﹑後﹔畏蛇﹑空。

太常﹐主文章﹑印綬﹑公裳﹑服飾﹑信息﹑交關﹑酒食﹑宴樂﹑絹帛﹑田地﹑五榖之屬。其戾﹐主乖違﹑失公私文字﹑竊盜衣裳﹑哭泣不羙﹑公私牢系。占官﹐最喜此將﹐終始見太常﹐天驛二馬印綬之卦﹐所求遂意。如傳見河魁﹑太常﹐主兩重印綬﹐蓋河魁爲印﹐太常爲綬也。占得太常發用﹐更臨日辰門戶者﹐爲印綬星動﹐君子遇之﹐決主印綬文字之喜。旺相相生﹐遷官轉職。卽小人亦主媒妁婚姻。休囚刑克﹐則財帛不安﹐貨物不足。

太常被剝﹐百事消爍。春辰﹑夏酉﹑秋卯﹑冬巳是也。

太常﹐旺﹐主貴人﹑財物﹑酒食﹑婚禮﹑喜事﹔相祠祀﹑衣裳﹑婚事﹔死﹐謚贈財帛﹔囚﹐縣官召命﹔休﹐有病人﹑衣服﹑錢物﹐披刑帶殺﹐其事速成。

賦﹕太常筵宴﹐酒食相奉。遭枷在子﹐必值決罰。側目在寅﹐須遭佞讒。遺冠在卯也﹐財物損失。逆命在戌也﹐尊卑起訟。銜杯在申﹐受爵在醜﹐必進職而遷官。鑄印在巳﹐捧觴在未﹐或徵召與喜慶。午乘軒有攺拜之恩﹐辰佩印有再遷之命。亥爲聘詔﹐上𨿽善而必慮下憎。酉作券書﹐始𨿽順而堤防後競。

子水旺土囚﹐故名荷項。因酒食與人決罰﹐寅木克土﹐故小人側目加讒。太常爲衣冠﹐卯木克之﹐故遺失。戌一名入獄﹐故尊卑不和。申爲杯﹐丑爲貴人﹐故銜杯而受爵。巳爲印﹐未爲酒食﹐故鑄印而捧觴。未又名列席﹐醜亦名列席﹐俱有資財之喜。午爲相地﹐故乘軒。辰土近巳﹐故佩印。辰一名枷項。亥乃絳宮﹐貴人之闕﹐上人喜。但未土克亥水﹐故慮下憎。酉爲秋分之故券﹐出後必有競也﹐主陰人喜﹐且防後爭。

詩﹕後四官爲太常卿﹐田園財帛彩鮮明﹔君子遷官榮爵貴﹐小人媒嫂酒逢迎﹔旺相相生婚吉慶﹐死囚刑克失財驚﹔病者四肢頭腹疾﹐祟緣新鬼可求親。

類﹕於人爲貴人﹑貧婦。於祟司命﹐又新化鬼。於病四肢﹑頭腹不寧。於五榖爲麻。於獸爲雁羊之屬。變異爲金石﹑文華﹑耳目﹑毛髮之類。味可食﹐形圓。色﹐黃。數﹐八。

玄武

論﹕玄武在天爲後軍﹐一云﹕又將軍。雷部中爲苦雨神﹐位居後三家﹐癸亥水旺冬三月﹐凶將也。玄武純陰之水﹐倚乾輔坎﹐陰極之位﹐北方至陰之邪气也。能終萬物﹐職將軍。得地﹐則禦侮之官﹐專耗散之權﹔失地﹐則姦盜賊害不祥﹐抱不正之气。妖邪六窮之鬼﹐气當六甲之窮﹐位在四時之盡。愛龍﹑蛇﹑雀﹐畏空﹑勾﹐惡立魁罡。

玄武﹐主聰明﹑多智﹑文章﹑巧伎﹑求望財物﹑干謁貴人。其戾主失脫﹑盜賊﹑姦詐﹑小人﹑女子﹑陰私不明﹑走失﹑疾病﹑鬼魅﹑夢想﹑離別等事。武主鬼扇﹐其爲事多浮泛難成。武在江湖﹐則主風雲﹔在道路﹐則主雨水。武與財星並﹐主財聚散﹐或亡失稽滯﹐少成多敗。如其旺相相生﹐則主交易財物﹐或作牙儈斷之。凡占盜賊﹐須責元武之三傳﹐先以玄武爲本傳﹐次看玄武之陰爲第二傳﹐謂之盜神﹐而盜神有所生﹐爲藏物潛居之處也。又須看盜神之陰爲第三傳﹐此三處神將相生﹐上得吉將﹐其賊難獲。若三傳神將相克﹐有凶﹐當主敗露。又看人年上神﹐與日克制玄武者亦獲。凡卦忌武臨日辰﹐或日辰作武逆理克日辰者﹐俱防盜賊失脫﹐亦不宜與小人交易﹐恐有脫賺﹐不然其宅有陰人乘門戶不利也。如順理旺相相生﹐不在此限。占走失人物﹐玄武附徳更臨日辰﹐逃歸獲。玄武臨門戶﹐更直昴星者﹐必主失脫官家﹐當主牢獄走失﹐若直刑害﹐罪人自犯。

玄武橫截﹐盜賊兵傷。順行亥子是也﹝未明﹞。又云﹕武並風伯雨師二神﹐必有盜賊。

玄武﹐旺﹐主貴人遺失財物事﹔相﹐系官失財事﹔死﹐盜賊﹑死亡事﹔囚﹐盜賊﹑囚系事﹔休﹐亡失病人財物事。

賦﹕玄武遺陰﹐賊走失。散發在子﹐有捕盜之心。升堂在醜﹐有干求之意。愛寅兮入林而難尋﹐惡辰兮失路而自制。窺戶在卯也﹐家有盜賊。反顧在巳也﹐虛見怖驚。在亥名伏藏﹐則隱於深遂之鄕。在未爲不戒﹐則敗於酒食之地。截路在午﹐拔劍在酉﹐懷惡反傷。折足在申﹐遭囚在戌﹐失勢可得。

子曰過海﹐出入進退。醜曰立云﹐賊失物﹑欺詐﹑干求。在寅一說和諧之地﹐不爲災。在辰主官事﹐一云﹕魁罡乘武﹐奴婢逃亡。在巳一云﹕跣足﹐進身之象﹐有人舉薦﹔未曰朝天﹐宜於貴。亥主損官在午酉﹐賊不宜攻。一云﹕午爲失剱﹐不爲害。又曰﹕玄武午未兮轉職。申主賊現形﹐又橫劍主害人﹐一說武乘玄子申﹐加卯酉﹐絕傷。

詩﹕後三玄武后將軍﹐盜賊姦邪獄訟陳﹔君子奴逃車馬失﹐常人家破戶門淫﹔相生健旺傷財畜﹐互克衰絕喪系迍﹔病者患腰兼脹滿﹐祟殃河伯溺潭神。

類﹕於人盜賊﹑邪視﹑小人。於祟河伯﹑水神﹐一云﹕廁鬼。於病心腹脹滿﹐一云﹕患腰。於五榖爲豆。於獸狳﹑豬之屬﹐又爲虫。於水中連鱗甲﹐文章之物。變異爲內虛女子之物。色﹐黑。數﹐四。

太陰

論﹕太陰在天爲禦史大夫中丞﹐又云﹕天乙嬪妃彩女也。雷部中霜雪冰凍之神。位居後二家﹐辛酉金旺秋三月﹐吉將也。太陰乘金﹐西方白帝之少女。輔後宮﹐處人臣之位﹐有肅殺之權﹐嚴重有威貌。得地﹐則正直無私﹐主臺垣諫府﹐刑章典憲﹐操天下是非﹐故於人爲信气﹐稟少陰嬪媵之職﹔失地﹐則爲婢爲妾﹐三十六怪之主。愛龍﹑常﹑後﹐畏雀﹑蛇﹑空﹐不立卯午子。

太陰﹐主婦女﹑才帛﹑金銀﹑錢物﹑陰私﹑喜慶﹑婚姻。其戾﹐爲陰私﹑損失﹐謀事遲滯未成﹐遠信未至﹐病疾未痊。旺相相生﹐主陰人財喜﹐或爲胎產。死囚﹑刑克﹐陰小病患﹐及陰私﹑舌口﹑婢獘不正之事。占公訟﹐太陰入卦與日相生者﹐宜首罪。占罪﹐太陰入卦刑克者﹐主有神佛願。占盜賊﹐切忌太陰入卦﹐或臨日辰﹐主難獲﹐天地之私門也。徐曰﹕太陰﹑六合來加日﹐冥福佐之登遠程。占墓宅﹐太陰入卦﹐所臨之方﹐斷其有佛寺及奇羙好物名。占婚﹐見太陰並酉亥未發用加日辰﹐其女必不正﹐或神佛阻﹐婦人間阻。加日本克日﹐曰主淫亂﹐丙午日見之有財。

太陰居申酉﹐爲拔劍﹐主陰。

太陰﹐旺﹐主嫁娶﹑陰私事﹔相﹐財物﹑蔽匿﹔死﹐陰私﹑死喪﹔囚﹐陰私﹑囚禁﹔休﹐巫醫﹑蔽匿事。

賦﹕太陰所爲蔽匿﹐其來禍福不寧。垂簾在子﹐則妾婦相侮。守局在醜﹐則尊卑相蒙。被察在戌兮﹐憂怪異﹑小人誣譖。遭淫在辰兮﹐被乖爭﹑勾連﹑爭訟。寅跌足﹐午脫巾﹐財物文書暗動。亥裸形﹐巳伏枕﹐口舌盜賊驚憂﹐閉戶在酉﹐看書在未﹐雅稱士人之正。微行在卯﹐執正在申﹐偏宜君子之貞。

凡太陰所爲𨿽福﹐亦是蔽匿之事。子爲房﹐陰爲妾﹐故垂簾相侮。醜尊貴之宅﹐陰加﹐故尊卑相蒙。占婚﹐當主貴人爲事﹐一云﹕主僧願。戌天空之宅﹐小人之象﹐故防譖。辰主乖爭﹐又爲獄﹐故有訟。一云﹕戌曰繡衣﹐主婚。辰曰理冠﹐求就﹐又云﹕墮胎﹑損婦﹑跌足﹑財動。寅脫巾﹐文書動。午其憂喜決於占時。又云﹕午日披髮﹐懷憂。寅榮遷﹑恩錫。金生水在亥﹐爲裸體目。亥玄武﹐酉金珠﹐主陰有盜賊﹐又孕病﹐又云﹕孕喜。巳火克酉﹐爲伏枕﹐陰人口舌。酉爲正位﹐故閉戶。未爲夏﹐未迎秋﹐金將至﹐故看書。卯爲門﹐太陰出之﹐主正直。申爲臨官﹐故爲執政﹐四者皆﹐君子則吉﹐小人凶也。一云﹕酉主奴婢﹑疾病﹐出入防憂。未主傳書﹑欺詐﹑破失﹐又婚事。

詩﹕後二太陰內史丞﹐陰私蔽匿事相仍﹔君子罪名將出入﹐小人贓姦致憂驚﹔乘旺相生婚禮驗﹐逢衰刑克祀神徵﹔病者足疾腰傷損﹐有祟須祈竈有靈。

類﹕於人與天后同﹐或云賤妾。於祟女祥並竈及絕嗣鬼。於病心﹑腹﹑腰﹑腳損。於五榖爲小麥。於獸雞雉﹑飛鳥之屬﹐又爲金﹑鐵﹑刀﹑鍼。變異爲野外水中物。色﹐黃﹑白。數﹐六。

天后

論﹕天后在天事天乙﹐爲后妃。雷部陰霖霧雨之神。位居前一家﹐壬子水旺冬三月﹐吉將也。天后六陰之極﹐北方黑帝之五﹐女處人臣之位﹐任用財物。爲陰戶之事﹐掌握後宮﹐配貴人多柔順﹐主遲滯。體天地之至位﹐作羣侯之慈母。得地﹐則淸眞廉潔﹐髙貴尊崇﹔失地﹐則淫濫姦邪﹐雜亂人倫。愛龍﹑常﹑貴﹑合﹐畏勾﹑空土神。不立四季。

天后﹐主宮庭陰私﹑喜慶﹑婦人﹑財物﹑婚姻﹑胎產﹐與賞赦﹑慶賀﹑恩澤。其戾﹐主帷簿不修﹑陰私不明﹑欺詐不實﹑口舌走失。凡占﹐後乘太歲加日臨門戶。主恩赦之兆立至。更值三陽﹑三光尢準。占公事最宜見之﹐如不臨門戶﹐但入課傳者﹐則主遲慢。天后所乘神。切忌下賊上﹐必有小人淩辱之事。蓋後是皇后星﹐女弱之象﹐不宜爲下所制也。占婚﹐宜後與日相生﹐及三六合者成﹐反此不成。天后克日幹﹐女貪男不肯﹔日幹克天后﹐男貪女﹐而女不肯。若卦傳大吉﹐主先阻後成。天后乘神﹐可以定女子性情容貌。天后乘馬﹐命見解神﹐主陰人離別。後陰作玄﹐暗昧不明。後陰作虎﹐主妻病凶。罡爲後﹐加婦年﹐主墮胎。

天后﹐陰申陽酉﹐主淫亂未明。一曰天后多因占女人﹐忽逢土旺﹐主災損。若臨午未並壬癸﹐萬事十謀無一眞。

天后﹐旺﹐主嫁娶酒食﹔相﹐婦人陰私事﹔死﹐主死喪財帛事﹔囚﹐姦邪系事﹔休﹐陰私疾病事。

賦﹕天后﹐婦女﹑敝匿﹑陰私。守閨在子﹐治事在亥﹐動止多宜﹐臨門在卯﹐倚戶在酉﹐奸淫不足。褰帷在戌﹐伏枕在午﹐非嘆息則呻吟。裸體在巳﹐毀妝在辰﹐不悲憂﹐則羞辱。優遊閒暇﹐皆因理髮在寅。修容在申﹐悚懼驚慌。緣爲偸窺在醜﹐沐浴在未。

子宜靜﹐亥宜動。又云﹕子主貴人﹑婚禮﹑遠信﹑盜賊﹐亥主陰人病﹐占訟必獄。卯酉爲門戶﹐主奸淫﹐家事不寧。午爲水胎﹐故伏枕﹐主孕病。戌爲獄﹐水受克﹐故褰衣﹐主失物訟事。水淫於巳﹐故裸體﹐奸淫之羞。辰爲牢獄﹐故毀妝﹐主遺失衣物﹑官訟。又云﹕魁罡作後﹐家藏惡疾陰人。一云﹕在辰婚產。寅爲毛髮﹐水生木﹐故理髮。一云﹕文書不決。申爲容﹐水生之地﹐故修容。一云﹕姦私。寅亥合而丑近之﹐故偸窺﹐主陰私。一云﹕主婚禮。又云﹕後乘醜加支爲用﹐夜夢鬼交。未爲衣服﹐水受克﹐故沐浴﹐主婦人憂。又云﹕陰后在小吉﹐主婦人婚。一云﹕男進田宅。

詩﹕後一天後彩女嬪﹐惟須禁錮莫因循﹔君子遷官會賓客﹐小人陳儀議婚姻﹔旺相維持妻妾產﹐休囚傷害暗私淫﹔病成痢疾腰肢患﹐祟犯河官溺死神。

類﹕於人貴流婦人。於祟水神﹑溺鬼。病陰陽不調﹐大小便不利﹐臟腑之疾。於五榖稻﹑豆。於獸鼠﹑蝠﹐又爲女人用物。變異爲金石﹑艸木之屬。色﹐潔白。數﹐九。

