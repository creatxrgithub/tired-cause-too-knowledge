易冒

新安瞽目程良玉著錢唐旅堂胡介定

易冒王序余在長安時﹐卽聞程君元如賢﹐後十年而始得訪君於家﹐元如辭以疾﹐余因胡子旅堂爲介紹﹐過從者再﹐元如始出。聆其言論﹐蓋君平公時之流也。自時厥後﹐餘數過其家﹐元如𨿽臥病﹐必彊起爲余坐談弗倦。一日謂余曰﹕吾五歲而瞽於痘﹐不能習舉子業﹐學醫不成﹐始學易﹔初從星元先師遊﹐晚遇枯匏老人﹐互相質證﹐有所悟﹐命人筆記﹐歷年成書﹐而但慮辭多煩冗﹐意或重復﹐因托旅堂爲余商訂﹐書成公其爲我序之。余應諾。未幾旅堂歿﹐余竊慮無有贊助此書於成者矣。元如益傷悼痛哭﹐病日深﹐余往問疾﹐不能出﹐然猶異其必起也。無何而元如亦下世矣﹐嗚呼痛哉﹗甫浹旬﹐有人衣縗絰衣﹐面深墨﹐持易冒一書﹐長跪而涕泣曰﹕吾父易簀時﹐執手叮嚀﹐謂所著書爲我也﹐序者必楚中王先生﹐我是以恪遵遺命﹐來求先生﹐先生幸勿辭。余聞其言而悲﹐又何忍辭。余竊嘆易學至今日﹐不絕於不學易﹐而絕於學易者﹐恆多矣。夫學易宜未絕也﹐絕於不易﹐其易而竊異端之術以爲易﹐其爲絕也﹐孰甚焉。程子傳易﹐本之王弼﹐弼則出之費直﹐朱子本義﹐本之呂伯恭﹐古易則本之田何﹐未嘗以非易言易也。元如之學易也﹐謂其辭有盡而其象無窮﹐每占一卦﹐觀其爻象貞悔陰陽動靜﹐而人之終身吉凶悔吝洞若觀火﹐以是聲名藉甚﹐甚有越千里以來求一言而去者。而元如益不敢自多也﹐日惟觀象玩占以自體驗。嗟乎﹐吾黨有人致身通顯﹐侈然以名士自居﹐人有舉其所治經大義以問﹐而尙不能默數其章句者﹐況能悉意義之精微乎﹖元如之所以不可及也。且今日之患﹐學士大夫以通經學古爲迂﹐而好馳騖於詞章聲華﹐以鳴得意。卽學易者不泥於數﹐則拘於理﹐未有得於意﹐言象數之外者。夫儒者不能傳其易﹐而使傳易者乃在一肓廢之人﹐是尢可悲也。已書將成﹐旅堂與元如相繼殂謝﹐人以爲奧義密理﹐不能爲天地祕藏﹐或其泄機已甚。余謂學易寡過﹐思慮所及﹐通於鬼神﹐未聞天道禁人之覺酣於義理也。書將成而溘然長逝﹐亦朝聞夕可之義也哉﹐不然元如之終也﹐語不及私﹐拳拳以此書爲念﹐豈好名哉﹖其平日心力之所至﹐竊恐後世不得其傳﹐故不自爲慮﹐而爲人慮也。然則元如諄切屬余之意於是乎﹐慰矣。康熙三年仲秋楚江安史氏王澤弘撰

易冒顧序嘗閱史至管公明善易者﹐不論易之說﹐謂是答何鄧之邙訑言耳﹐今觀程子著書而始信。夫程子垂簾虎林市上﹐辧吉凶論悔吝無非易也﹐而易冒一書﹐則不盡論易﹐無非易者理從易出﹐易之外無理。不盡論易者﹐易從數顯﹐數之用非易﹐然則何云易冒哉﹖悉是書者﹐可以善易﹐書蓋爲易而說也。若夫生生之謂﹐易通變無方﹐而引伸觸類以窮神達化。聖人原不使人枯槁於彖辭爻象間﹐而遂謂之易也﹐故系辭曰﹕冒﹐天下之道﹐冒﹐覆也。天覆乎上﹐而七曜五行春秋寒暑人物化育散見於中﹐皆不謂之天﹐而莫非天之事。易統其綱﹐而甲子六神變互反伏與諸星世應九十一之旨﹐皆未始耑言易﹐而莫非易之事。是程子之書不論易﹐而精於言易者也。今人不察﹐每得焦氏諸人之書﹐祕諸帳中﹐遂謂道在是矣﹐烏知此中奧衍有若是哉。程子爲當今管郭﹐有勿占﹐占則應﹐如鄕戶外趾相錯﹐日旣昳﹐有不及叩而返者﹐如是二十餘年以爲嘗。至四十時抱屙鍵戶﹐忽忽機動於中﹐遂得數見兆﹐因而發憤著書﹐窮極要妙﹐自謂能補前聖之所未備﹐極深研幾﹐蓋三年而書始成。書成﹐程子卽謝世去。然則占墨視拆﹐程子𨿽欲祕之﹐有所不能祕。昔郭參軍有靑囊書九卷﹐門人趙載竊去﹐未及讀而火焚之。似乎獨得之祕﹐爲造物所忌﹐程子不死於未著書之前﹐適死於方成書之日﹐苟非天以此道絕續之﹐會令程子繼往哲﹐開來學﹐惡觀其有傳書乎﹖余友文翎髙子於程最稱服膺﹐余因得盡讀其所著書﹐且以嘆程子之善易﹐而又天縱之以論易也﹐則視易冒一編﹐𨿽謂程子未嘗死亦可矣。康熙甲辰秋七月旣望錢塘且巷顧豹文撰。

易冒陸序余總角時聞新安有元如程先生者善卜﹐隱居吾杭城西今﹐車馬闐駢如市﹐日旣晡﹐不得下簾休息。余友旅堂胡子亟稱其人﹐嘗從而竊窺之﹐其狀貌魁梧﹐言談若河注﹐心知其非日者卜筮之流矣。此元如徙郭外與余比閭居﹐交益密﹐時時過從聞其緒論﹐𨿽老生宿儒不能及﹐私念京焦管郭精易數﹐有聲著述﹐元如以瞽目博洽若此﹐非夙有神解﹐何以至是﹖余攻舉子業﹐所習僅易書訓詁﹐每觀元如卜﹐其稱引繇詞與本義無殊旨﹐靡不奇中。人曰﹕元如精於數﹐祕而不泄﹐特廋其辭於常談耳。元如笑應曰﹕聖人窮理數﹐爲理用﹐後賢極數理﹐以數彰﹐理數豈有二哉﹖考亭謂孔子以義理說易﹐是象數已明﹐不須要說﹐今人不知象數而妄言易理﹐亦復何當﹖然人知理之示人者顯﹐數之告人者微﹐不知數之微者﹐其變有定﹐而理之顯者﹐其應無窮﹔吾幼遭廢疾﹐不獲探索聖人窮理之原﹐以極數之委﹐幸遇星元師及枯匏老人﹐深究聖賢書數而尋諸理﹐庶幾幽明﹐死生進退存亡之道﹐其亦可坐而照也。余知元如殆得道之士﹐𨿽季主君平未必能過。辛丑夏元如夢靑衣吏二人﹐以樶召之去﹐元如曰﹕去無難﹐第卜筮之道﹐沿習糟粕﹐而未窮其奧﹐余得師傳﹐欲立言以問世﹐操是心幾二十年﹐而卒未就﹐柰何﹖吏人曰﹕吾爲君請之﹐足了君事。比覺﹐遂發憤著書﹐越三年而書成﹐屬旅堂點次﹐點次甫定而旅堂逝﹐以其書授之梓﹐梓成而元如亦逝。嗚呼﹐立言傳世﹐其功在人﹐元如抱斯志垂二十年﹐蓋成之﹐若斯之難也。朝聞夕死﹐不可謂非天爲之﹐其書傳﹐其人不死矣﹖余因是益嘆數之有定﹐而聖人作易以前民用者﹐不可誣也。若元如者﹐其爲得道之士﹐而非日者卜筮之流﹐讀易冒者﹐自有會心知﹐非餘一人交深而私許之矣。康熙甲辰仲秋西冷陸進藎思父拜撰

易冒自序予世家新安之蟾谿﹐父映源公﹐業賈吳興﹔母謝氏﹐生予多蹇﹐五歲而瞽於痘﹐先君謂予母曰﹕是兒早慧﹐今得廢疾﹐不能受書學舉子業﹐莫若令習醫。遂授醫書﹐耳聽心受﹐手訓點畫﹐到十歲﹐予告父母曰﹕爲醫之要在望聞問切﹐旣不能望﹐術能神乎﹖乃棄而學卜﹐從日者家五六人﹐粗得其槪。最後從星元先師遊﹐獨盡其傳﹐朝夕問訊﹐記憶控討﹐相隨五載﹐猶若茫然。乃漸遷心音律奕棋之戲﹐將墮厥﹐業師戒予曰﹕夫學易之道﹐專則純﹐純則業﹐精乃入神﹐分則雜亂﹐雜亂則疏﹐疏乃不入﹔今汝學﹐分而不專﹐其能達耶﹖於是益發憤研求﹐屏絕外嗜﹐竭思廢寢﹐以爲天下之事億兆紛紜﹐何以得一理貫通其吉凶﹐而後不惑﹖年登十八﹐始悟用爻是此是彼﹐隨大隨細﹐惟一用爻而求﹐諸吉凶乃得其柄。如所謂老奴占幼主﹐必用父母﹐少君占衰僕﹐必用妻財﹐此以分不以年也﹔詞訟憑官而後世應﹐以勝負決於聽訟也﹔壽命憑用而後父母﹐以其享年也﹔科目先文而後官﹐廷試先官而後文﹐各有所重。由此引申﹐則左之右之﹐無不宜之矣。於是集舊聞﹐秉師說﹐本以心得﹐參以占驗﹐纂述成書﹐爲筮類五十篇﹐而內詳三百七十有七問﹔復考聖人立法之所由﹐參研三載未得。己卯之冬﹐偶遇楚來枯匏老人﹐聚首三月﹐請益焉﹐乃曰﹕聖人不妄立法以教人﹐皆必有本﹐而具陳於百家之書﹐汝未能徧考﹐我一一授之子﹐子其祕之。予曰﹕聖人立法﹐將以開後世之蒙﹐受而復祕﹐獨得之亦何益耶﹖枯匏曰﹕是心可以爲人師矣﹗前言探子爾﹔立言傳世﹐功孰大焉。於是復究先賢闡易之書數十種﹐立法四十一篇﹐計九十一章﹐捲分有十﹐列成卦成爻之由﹐立世立應之法﹐諸星何事而名﹐六神何事而司﹔隨墓助傷﹐本凶而有弗凶也﹐絕生本吉﹐而亦有弗吉也﹔空破絕散﹐有眞僞之分﹐飛伏互變﹐有輕重之取﹐豈執一義而盡之與﹖故黃金策言用化用則有用無用﹐其云化去是神忒也﹐伏吟之故爾﹐若化進神﹐安得無用乎﹖復曰太過者損之斯成﹐非云吉凶﹐斷事之成合時也。若曰用爻太過爲不吉﹐則生扶拱合之語非矣。卜易闡幽云伏藏不論旬空﹐可以言輕重﹐豈言不空耶﹖亦長於彼而短於此也。卜筮元龜晴雨以世爲地﹐應爲天﹐京房以父母爲天地﹐亦是於此而非於彼也。補遺飛伏其七世皆伏本宮﹐而京房獨以遊魂飛伏不相侔合﹐如晉外伏艮而內伏乾﹐己酉世爻以丙戌爲飛伏﹔如需外伏兌而內伏坤﹐戊申世爻以丁亥爲飛伏﹐占之屢驗。然先師成書時﹐未得此學也。卽搜決鬼神多載﹐湖下之聖﹐六合之內﹐有土風名俗之相異﹐百世而下再成之神﹐但能以義理相揆﹐豈可實指其姓字乎﹖先師每謂予曰﹕生平之學﹐補遺缺是二端甚矣﹐著書之難也。予荒陋管窺﹐敢言能備與惟所知者載之﹐不知者以待髙賢之教我也。予常終日凝思﹐久而不悟﹐春秋相繼而未得。逍遙子謂予曰﹕致虛守靜﹐以觀其復﹐靈明生焉。密雲禪師謂予曰﹕但會取本有。吾於二師有默契﹐云古之人有以風占鳥占諺占﹐言語卜威儀卜政事卜是無卜﹐筮而知吉凶也﹐況著艸金錢木丸之占﹐而必執同異相非乎﹖愚以爲易者﹐象也﹐象也者﹐像也﹐其辭則異﹐其象則符﹐但告於著則以著占﹐告於五行則以五行占﹐告於焦氏則以焦氏占可也﹐其成卦成爻一也。久思著書問世﹐以造門之問﹐日晐不遑。年四十而疽發於背﹐始得杜門謝客﹐而艸創之﹐歷三年之久而撰槁粗成﹐就正於故人旅堂先生﹐先生與其同學見而亟稱之﹐乃下榻艸堂﹐重加刪定爲梓以行世。嗟乎﹐苟有小補於世﹐則安敢逃於妄述之罪哉。康熙甲辰歲仲夏朔旦新安瞽目程良玉敍

易冒卷之一

甲子章第一天干有十﹐地支有十二。﹝幹猶本也﹐象天生物﹐故曰天干﹔支猶枝也﹐象地成物﹐故曰地支。幹有十﹕甲乙丙丁戊己庚辛壬癸﹔支有十二﹕子丑寅卯辰巳午未申酉戌亥。﹞用甲乘子﹐取乙駕丑﹐干支終始而循環﹐天地之數六十而盡矣。﹝甲子之法﹐以天干順布於地支之上﹐始自甲子至癸酉﹐幹終而始甲戌﹐支終而始丙子﹐若枝本之不離﹐並盡於癸亥﹐計有六十也。﹞天分五運﹐地分六气﹐以造化萬物於其中﹐乃作甲子以記歲時﹐使日月四時之有經也。﹝五運謂東南西北中﹐十干動運乎上﹔六气﹐謂十二支六陰六陽之气﹐司寒暑春秋升消長之權﹐靜成乎下﹐而吉凶禍福﹐由是以兆。﹞自漢武從寅﹐則無復四同之甲子﹐迨婁景補韻﹐則始傳分象之五行。﹝周正建子﹐則以甲子年起甲子月﹐甲子日起甲子時﹔夏正建寅﹐漢武帝述之﹐退三位而取丙寅﹐所以無復有四甲子也。古納音但有甲子乙丑屬金﹐丙寅丁卯屬火之法﹐及婁景先生推五行之理作歌﹐始有海中金鑪中火之說。﹞納音之法﹐以干支之數﹐合大衍之用四十有九﹐去其本數復考其零﹐以五行相生而納諸屬也。﹝納音所屬之法﹐大衍之數五十﹐其用四十有九﹐考其干支所屬之數幾何﹐於四十九數內﹐去其干支本數﹐而所零者以五除之﹐其餘復以水一﹑火二﹑木三﹑金四﹑土五﹐數至四十有九﹐得水則納音是木﹐得土則納音是金也。法曰﹐六旬甲子妙尢元﹐七七中除地與天﹐五減零求生數立﹐納音得此幾人傳。夫干支之數﹐謂甲己子午九﹑乙庚丑未八﹑丙辛寅申七﹑丁壬卯酉六﹑戊癸辰戌五﹑巳亥四爲則﹐此干支定數也﹐以萬物辟子而合申﹐故甲己子午﹐自子至申得九﹐乙庚丑未﹐自丑至申得八﹐如甲乃九數﹐子亦九數﹐乙乃八數﹐醜亦八數﹐計三十有國﹐於四十九內除之﹐其餘十五﹐復減其十﹐所零五數﹐五爲土﹐土生金是也﹐餘仿此。﹞復引申其用﹐渾甲同此而作﹐三式由此而成。﹝渾甲﹐以六十甲子納八卦之下也﹐三式﹐謂太乙統宗﹐天之數也﹐奇門遁甲﹐地之數也﹐大六壬神﹐人之數也。﹞幹乃天﹐虛而無形﹐故不專禍福﹐支乃地﹐實而有象﹐則有旺衰生死進退消長破衝刑害﹐以曲成萬物之能。﹝天無形﹐故幹神之用﹐專於五化﹐謂甲己化土﹐乙庚化金之類﹔地有象﹐則成能萬物﹐吉凶以昭﹐故支神之用﹐有當生者旺﹐所生者相﹐四生四死﹐進神退神﹐升降消長﹐三刑六害之類。﹞是以位之四方﹐納之八卦﹐立星煞之神﹐生生不已﹐新新不停﹐咸備五行之用﹐通書所謂三大三小﹐諺語所謂無水無金﹑上古天皇地皇人皇﹐皆資是始﹐萬化之用﹐豈能外此哉。﹝以干支列於四方﹐謂壬子癸﹑丑艮寅﹑甲卯乙﹑辰巽巳﹑丙午丁﹑未坤申﹑庚酉辛﹑戌乾亥是也﹔以干支納於八卦之下﹐義見後篇。立吉星凶煞之神﹐吉凶咸備。他如通書所謂六甲下納大金小金大火小火大水小水之法﹐諺語謂甲子甲午旬中全無水﹐甲申甲寅旬中不見金之說﹐卽上古天王君起甲子﹐地王君起甲申﹐人王君起甲寅﹐莫不造端於此﹐故曰甲子不立﹐則五行不神﹐五行不神﹐則吉凶不著矣﹐是以著易﹐必首明甲子。﹞

成爻章第二以錢代蓍﹐但求奇偶。﹝上古以蓍揲而成爻﹐後因揲蓍之煩﹐故以錢代蓍﹐不必分二掛一﹐揲四歸奇﹐但求奇偶﹐所謂捨四營而減爲一擲者也。﹞奇者陽也﹐像天之覆﹐偶者陰也﹐像地之載﹐觀覆載而奇偶得矣。﹝錢分奇偶﹐以形測之﹐錢覆者如天之覆懸於上﹐故屬陽而爲奇﹐錢仰者如地之仰載於下﹐故屬陰而爲偶。﹞得‥奇則曰單﹐謂之少陽﹐得﹣偶則曰拆﹐謂之少陰﹐三覆曰重﹐謂之老陽﹐三仰曰交﹐謂之老陰﹐重乃三奇﹐交乃三偶﹐陰陽老少旣成﹐而八卦由此生也。﹝奇圓圖三﹐偶方圖四﹐三用其全﹐四用其半﹐故得一奇二偶是七﹐而爲少陽﹐得一偶二奇是八﹐而爲少陰﹐三覆是三奇而爲九﹐乃老陽也﹐三仰是三偶而爲六﹐乃老陰也﹐九名重﹐六名交﹐七爲單﹐八爲拆。﹞法云﹕向上言眉﹐向下言背﹐亦謂如乾坤之形耳。﹝法曰﹕兩背由來拆﹐雙眉本是單﹐渾眉交定位﹐總背是重看﹐謂乾形覆背在上﹐坤形仰眉在上是也。近俗有以笤辯陰陽者則異是﹐以竹中剖﹐其心向上爲陽﹐向下爲陰﹐錢以體成﹐其形覆爲陽﹐仰爲陰﹐各有取義也。﹞

成卦章第三旣成三象﹐始有二老。﹝一畫而分陰陽﹐二畫而分太少﹐三畫而備三才﹐三才備而二老交﹐二老交而六子立矣。﹞純陽曰乾﹐純陰曰坤﹐剛柔交而得一陽曰震﹐乾坤蕩而得一陰曰巽﹐再磨而成坎﹐復媾而爲離﹐三索奇偶而生艮兌﹐六子備而八卦立矣。﹝八卦從二老而生六子﹐三單純陽爲乾父﹐三拆純陰爲坤母﹐二老始交﹐陰獲陽爲震﹐陽得陰爲巽﹐再索之坤中爻獲陽爲坎﹐乾中爻得陰爲離﹐三索之坤上爻獲陰爲艮﹐乾上爻得陰爲兌﹐於是乾兌離震之順﹐巽坎艮坤之逆﹐首尾交接而成圓圈﹐先天八卦備矣。﹞因而重之﹐坤始震而至純乾﹐左旋之三十二象也﹐乾配巽而至純坤﹐右轉之三十二象也﹐是故聖人以象義而名卦﹐以變次而成章焉。﹝八卦之上﹐重加八卦﹐以坤獲一陽之初﹐而坤加於震﹐從此始左逆行﹐以坤艮坎巽震離兌乾配於震上﹐次而離﹐次而兌﹐次而乾﹐此左旋三十二卦也﹔以乾得一陰之初﹐而乾加於巽﹐從此始右順行﹐以干兌離震巽坎艮坤配於巽上﹐次而坎﹐次而艮﹐次而坤﹐此右轉三十二卦也。易卦次由十六變而成﹐謂乾一變姤﹐二變遁﹐三變否﹐四變觀﹐五變剝﹐上爻天也﹐故不變﹐而復下變四爻爲晉﹐易章成有七焉﹐三變旅﹐遊入離宮﹐故聖人以火地晉爲遊魂﹐二變鼎﹐一變大有﹐不序他卦﹐還入本宮﹐易章始成八卦﹐故聖人以大有爲歸魂也。蓋凡九變﹐萬物歸還﹐理數以極﹐自然之象﹐復二變爲離﹐三變噬嗑﹐四變頤﹐五變益﹐復四變無妄﹐三變同人﹐二變仍乾﹐乃十六變也。後天八宮易章之成如此﹐此卦變非動爻變也。﹞夫大衍之數﹐成一爲奇﹐成二爲偶﹐周奇而後周偶﹐四營爲一﹐三扐爲爻﹐老少乃得﹐然則經文卦序﹐不由象而由義也。﹝此言爻與卦殊也﹐如大衍之數﹐單奇雙偶﹐先有奇而後有偶﹐四營爲一變﹐一變爲一扐﹐三扐爲一爻﹐始見老少皆從奇偶而成﹐若經之名卦序卦﹐皆以義起也。﹞若一生二﹐二生四﹐四生八﹐八生十六﹐十六生易﹐此易之窮於象也。﹝象與義𨿽異而不相離﹐故一畫陰陽爲二儀﹐則生二畫之四象﹐二畫老少爲四象﹐則生三畫之八卦﹐八卦再重而十六﹐十六四重而成天地雷風水火山澤之易﹐則易之道﹐從象而終也。﹞一與九﹐二與八﹐三與七﹐四與六﹐五與十﹐此圖之終於數也。﹝此言單拆交重之數﹐盡於河圖中也。﹞蓋以數以象以義而成易﹐則數象義相乘﹐而吉凶出矣。﹝此言象不離數﹐義不離象﹐以成卦斷吉凶也。﹞

納甲章第四乾坤爲天地﹐生萬物於中﹐由是三才備而六子立﹐故十干之所納﹐乾陽也﹐納陽幹之首尾﹐下甲而上壬﹐坤陰也﹐納陰漧之首尾﹐內乙而外癸。﹝蓋萬物六子﹐皆從天地而有﹐故陽幹納陽卦﹐陰漧納陰卦﹐乾坤納天干首尾﹐而中包六子也。夫甲陽乙陰﹐天干之首﹐壬陽癸陰﹐天干之尾﹐庚辛戊己丙丁﹐所謂中包而六子納之也。﹞震巽以長而納位乎上﹐坎離以次而納位乎中﹐艮兌以少而納位乎下﹐位與爻異﹐蓋爻以數成﹐而位以序別也。﹝丙丁納庚辛﹐上位也﹔坎離納戊己﹐中位也﹔艮兌納丙丁﹐下位也。夫天干納位﹐地支納爻﹐不相同者﹐以爻從六七八九之數而成﹐而位以長幼爲序也。﹞二老時遷﹐三少不變﹐則干支六十﹐可得而具焉。﹝夫一卦納六爻﹐則干支止於四十有八﹐六十甲子﹐何能備納﹐故二老所納隨時遷移﹐冬至後下納甲乙﹐上納壬癸﹐夏至後下納壬癸﹐上納甲乙﹐而後交互變化﹐甲子咸備。﹞十二支所納﹐陽順陰逆﹐故乾起子而及戌﹐長子襲之﹐中男襲其中爻﹐三男襲其上爻也﹐陰則不然。蓋子以從父﹐妻以從夫﹐人倫之常也。﹝蓋地支以陽順陰逆而納﹐如乾納子寅辰午申戌﹐而長子襲之﹐中男襲中爻﹐則納寅辰午申戌子﹐三男襲三爻﹐則納辰午申戌子寅也﹐陰卦異是。﹞夫天地氤氳﹐上下交媾﹐陰陽磨蕩﹐故坤建未而盡酉﹐以互合於乾﹐此二老之所以能變化也﹐少則不然。蓋老變少不變﹐天道之常也。﹝氤氳交媾磨蕩﹐皆指順逆變化好合而言﹐故坤納未巳卯丑亥酉者﹐以其下坤合配上干﹐上坤合配下乾﹐所謂相互而合﹐相交而好﹐相磨蕩而成變化也。故曰兩儀不磨﹐則萬物不成﹐二老不蕩﹐則六子不立矣﹐三少陰異是。﹞夫巽以丑從子﹐離以卯從寅﹐兌以巳從辰﹐女隨男﹐陰從陽﹐交錯逆行﹐周旋無間﹐故曰渾天甲子﹐觀其陰陽進退變化反復﹐而知幾其神乎。﹝巽納丑亥酉未巳卯﹐以其內巽陰醜﹐隨震陽子﹐外巽陰未﹐隨震陽午﹔離納卯丑亥酉未巳﹐以其內離陰卯﹐隨坎陽寅﹐外離陰酉﹐從坎陽申﹔兌納巳卯丑亥酉未﹐內兌陰巳﹐隨艮陽辰﹐外兌陰亥﹐從艮陽戌。此所謂夫婦隨從﹐周旋無間﹐而交錯逆行也。﹞

五行章第五五行者﹐五類也﹔五類者﹐象而類之也﹔夫象有五﹐曰令﹑曰位﹑曰色﹑曰形﹑曰性。﹝五類﹐金木水火土也﹔令﹐時也﹔位﹐方也﹔色﹐气也﹔形﹐狀也﹔性﹐屬也﹔因是而象﹐則知其類。﹞一陽之生﹐令司冬至﹐子之半也﹔位列北方﹐坎之體也﹔色黑﹐形濕﹐其性乃寒﹐水之象也。陰陽相半﹐令司春分﹐卯之正也﹔位居東方﹐震之用也﹔色蒼形潤﹐其性乃溫﹐木屬故也。﹝此言象而類之﹐則知坎子北方應屬水﹐震卯東方應屬木也。﹞一陰之生﹐令司夏至﹐午之半也﹔位列南方﹐離之體也﹔色赤﹐形燥﹐其性乃熱﹐火之屬也。天地相收﹐令司秋分﹐酉之中也﹔位居西方﹐兌之用也﹔色白﹐形稿﹐其性乃涼﹐金屬故也。﹝此言離午南方﹐應屬火也﹐兌酉西方﹐應屬金也。﹞四方四時﹐則類其所親﹐五行五旺﹐則分其所居。﹝春木夏火秋金冬水﹐相親而類之﹐然必以子午卯酉爲君宰﹐以五行旺於是爾。﹞故亥水寅木巳火申金﹐類從其屬﹔辰戌丑未﹐則出類分屬﹐是以令季﹐色黃﹐形安﹐性平﹐位中央而寄四維﹐土爲萬物之本也。﹝亥近子﹐故屬水﹐寅近卯﹐故屬木﹐巳近午﹐故屬火﹐申近酉﹐故屬金﹐然辰戌丑未屬土者﹐不親其類﹐反分四季﹐蓋萬物之根﹐不可一無土也。﹞幹神應支﹐從類而化﹐猶地生物而天應之。﹝地支所屬﹐天干應之﹐如寅司木﹐寅中有甲﹐而甲亦木矣﹔如卯屬木﹐卯中有乙﹐而乙亦木矣﹔如辰屬土﹐辰中有戊亦土矣之類。蓋劍气燭天﹐芝光照地﹐理也。﹞其八卦之屬﹐位之象之﹐推而五兆七耀之分﹐亦近取諸身﹐遠取諸物之所自起也。﹝乾兌位西屬金﹐震巽位東屬木﹐此以位言之﹔坎水離火艮山坤地﹐此以象言之﹔五兆﹐謂雨霽蒙馹克﹐卽水火木金土﹔七耀﹐謂喜善威文弱燥怒﹐卽日月金木水火土也。﹞

六親章第六吾聞立人之道﹐必先五倫﹐此六親所自始也。﹝六親之法﹐義仿五倫。﹞卦成則以我爲本﹐有我﹐則生我者爲父母﹐曰慈﹐曰天﹐曰地﹐曰城池﹐曰文章﹑器皿﹑衣冠﹐凡以庇其身也。克我者爲官鬼﹐曰刑﹐曰雷電﹐曰品級﹐曰亂臣賊子﹐曰疾病﹑制爻﹐凡以束其體也。﹝凡卦成六爻內飛伏互變之中﹐年月日時之上﹐凡生我者謂之父母﹐主庇益﹐克我者﹐謂之官鬼﹐主制縛。﹞比和者爲兄弟﹐而於貴則相淩﹐利則相攘﹐政則相干﹐得則相取。﹝兄弟本爲比和﹐但吾之所好﹐彼亦好之﹐故嫌攘奪﹐又爲阻滯。﹞我生者爲子﹐則能制我之仇讐﹔我克者爲財﹐則能給我之驅使。子孫爲福徳﹐而忠良﹑醫藥﹑髙尙﹑逍遙之象見焉﹔妻財爲僕妾﹐而貨貝﹑倉庫﹑飲食﹑淫樂﹑荒殆之象見焉。﹝子爲福神﹐兼能克鬼﹔財爲僕妾﹐兼主貨財﹐溺則淫樂荒殆也。﹞推之人事﹐寵祿盈而兆亂﹐財動生鬼也﹔慈惠著而眾歸﹐父動生兄也﹔困而後榮﹐生而後富﹐官動生父﹐子動生財也﹔比肩協力﹐而國士以至﹐兄動生子也。此六親之生象也。﹝此言用神不動﹐而元神動者﹐亦爲吉占。相生之理﹐推之人事而無不合也。﹞長能率幼﹐父動克子也﹔邪不勝正﹐子動克官也﹔多財損文章之譽﹐威刑弭狙詐之心﹐財動克父﹐官動克兄也﹔利則起爭﹐爭則損利﹐兄動克財也。此六親之克象也。﹝此言忌神被克而吉﹐用神被克而凶。相克之理﹐推之人事而合也。﹞以五行之象而分六親﹐以生克之理而籌庶務﹐事無遁情矣。﹝六親推自五行﹐萬事推之六親﹐各有所用也。﹞

六神章第七獸乃將之名﹐神乃帝之佐也。﹝古以鳥獸名官﹐不言將而言神﹐以其妙用無窮也。﹞蓋有司月司日之將﹐亦有司時司貴之神﹐權有重輕﹐而司日月者爲要。司日﹐卽甲乙起靑龍﹐丙丁起朱雀﹐戊日起勾陳﹐己日起騰蛇﹐庚辛起白虎﹐壬癸起元武﹔司月﹐卽龍在寅方虎在申﹐正從丑上起勾陳﹐朱雀巳宮元武亥﹐惟有騰蛇辰逆行﹔司時﹐卽時建六神﹐以五子遁法﹐時遇甲乙卽起靑龍﹐時遇庚辛卽起白虎﹐設如甲子日寅時占﹐而五子遁法﹐時當丙寅﹐卽初爻起朱雀是也﹔司貴﹐卽隨貴人之六神﹐其法起貴人﹑騰蛇﹑朱雀﹑六合﹐勾陳﹑靑龍﹑空亡﹑白虎﹑太常﹑元武﹑太陰﹑天后﹐蓋陽貴順行﹐陰貴逆行也﹐設如辛未日辰時占﹐則寅上起貴人﹐未乃靑龍﹐酉乃白虎。此四者名同而用異﹐卜筮必以日月六神爲重。﹞勾陳之象﹐實名麒麟﹐位居中央﹐權司戊日﹐蓋仁獸而以土徳爲治也。﹝勾陳實乃吉神﹐麟趾不踐生艸﹐不履生虫﹐其行多遲﹐配土徳﹐惇信而爲用也。﹞騰蛇之將﹐職附勾陳﹐遊巡於前﹐權司己日﹐蓋火神而配土徳以行也。﹝騰蛇之官﹐遊巡帝前﹐屬火而性多不測﹐情尙虛浮﹐位在戊下司己﹐故復屬土﹐使臣也。﹞靑龍之神﹐左居東方﹐權司甲乙﹐而主文事﹐以木徳爲化﹔白虎之煞﹐右居西文﹐權司庚辛﹐而制武備﹐以金徳爲刑。﹝靑龍位帝之左﹐文臣也﹔白虎位帝之右﹐武臣也。﹞朱雀舞端門﹐南方司丙丁﹐而主封章彈諫文學﹐以火爲徳﹔元武從帝座﹐北方司壬癸﹐而主計謀籌畫機巧﹐以水爲徳。﹝朱雀位帝之前﹐諫臣也﹔元武位帝之後﹐謀臣也﹐蓋子爲帝座﹐午爲端門。﹞六神之設﹐各有攸司﹐吉凶善惡﹐以有而遷。﹝言所司各吉凶﹐凡雀司言﹐武司計﹐龍司生﹐虎司殺﹐勾司實﹐蛇司虛。﹞夫萬物之情﹐與類相親﹐親其所同卹也﹐非其類則不親﹐不親其所相惡也。以仁爲體﹐不處殘刃之鄕﹐故龍避金爻也﹔以殺爲威﹐當親禮讓之地﹐虎伏火爻也﹔明智則勝人之爭﹐水以制雀也﹔篤信則化物之狡﹐土以制武也。﹝靑龍爲仁﹐金克木則吉而不吉﹐白虎爲殺﹐火克金則凶而不凶﹐元武爲水智﹐能勝朱雀之爭﹐勾陳爲土信﹐能制元武之狡﹐此復以物情推之而合也。﹞故六神吉者﹐喜生﹑喜助﹑喜動﹑喜持世﹐六神凶者﹐宜制﹑宜化﹑宜散﹑宜逢空﹐復加於六親好惡而悔吝自昭。﹝以六神參於六親﹐則吉凶悔吝﹐昭然不爽。﹞其大六神將﹐以周正爲法﹐而先天分位之龍起子﹐虎起午﹐朱雀以卯﹐出自離門﹐元武以酉﹐出自坎座﹐勾陳督文事而順遊﹐騰蛇由武備而分狩。﹝大六神法﹐因周正建子﹐以先天位分之﹐故靑龍從先天坤位﹐則自子上順行﹐白虎從先天干位﹐則自午上順行﹐朱雀從先天離位﹐則自卯上順行﹐玄武從先天坎位﹐則自酉上順行﹐勾陳黃帝之命﹐六神之宰﹐從亥順行﹐督從靑龍而巡﹐騰蛇爲遊神﹐自白虎午上相分逆行以狩四方也。﹞司日之將﹐法天五運﹐司月之神﹐行地六气。﹝日建六神﹐皆起天干﹐月建六神﹐皆起地支。﹞猶有司時六神﹐其則如日﹐司貴六神﹐其則如星﹐凡星宿之光﹐不及於日月﹐時辰之力﹐不敵於春秋﹐故曰日月六神爲要也。﹝時神亦起天干﹐貴人亦從貴人星而起。星宿之光不大﹐時辰之權不永﹐安能如日月六神乎﹖﹞

世應章第八剛柔磨而卦立﹐上下蕩而易成﹐易章成而世應出矣。﹝易章謂乾爲天﹐至雷澤歸妹之章。﹞蓋世應出於三才始備之際﹐非易成而後有也﹐然成易而有名焉。﹝世應事物之主宰﹐三畫始備三才﹐以四象生成八卦之時﹐則第三畫卽三才始備之爻﹐因名之應﹔復以八生十六成八純之際﹐則第三畫乃純之第六畫﹐亦三才始備之爻﹐因名之世﹐然世六而應三者﹐以三成才而六成體也。以體言象﹐以世言法﹐故從世爻上下循環﹐則世應出於成卦之時﹐非有於易章之後也。﹞故八純六世﹐八生十六之因也﹔三應﹐四生八之由也。重之爲六﹐故世居六﹔不重則三﹐故應居三﹐世猶身﹐應猶物也。﹝六者體象旣成﹐專言之而爲身﹐三者卦爻未備﹐槪言之而爲物也。﹞順而行之﹐推而廣之﹐以易章而次北之﹐循環已終﹐逆順反止。﹝自乾六世﹐姤一世﹐遁二世﹐否三世﹐觀四世﹐剝五世﹐乃謂順行推廣﹐次第循環﹐至五而終﹔終而始﹐順而逆﹐故晉四世﹐大有三世﹐乃復還三才始備之爻﹐所以世應從此而止。﹞至歸魂而變化之道復﹐及遊魂而上下之理遷﹐皆非人力所能爲也。﹝自八純六世三應﹐及歸魂三世六應﹐變化之道﹐於此以極﹐順逆之理﹐於此以終﹔自五世剝至四世晉﹐逆而不順﹐下而不上﹐恆常之理﹐於此以遷﹐皆有自然之道﹐故占者遇遊魂主變﹐遇歸魂主復也。﹞五星降位﹐乾六世而起鎭星﹐土﹐萬物之母也﹔一世繼於太白﹐二世繼於太陰﹐太陰繼歲星﹐歲星繼熒惑﹐熒惑復繼鎭﹐而生生相續以循震坎艮坤巽離兌歸妹﹐而歲星終焉。﹝乾卦壬戌持世﹐坤卦癸酉持世﹐皆納干支之法﹐然五星二十八宿之持世﹐卜筮未考。漢京房以土鎭星降次於純乾六爻﹐土乃萬物之母﹐因以土星爲始﹔土生金﹐則姤卦辛丑﹐降次太白﹔金生水﹐則遁卦丙午﹐降次太陰﹔水生木﹐則否卦乙卯﹐降次歲星﹔木生火﹐則觀之辛未﹐降次熒惑﹔火生土﹐則剝之丙子﹐復降次鎭星﹔土生金﹐則晉己酉﹐復降次太白﹔金生水﹐則大有甲辰﹐復降次太陰﹔水生木﹐則震之庚戌﹐降次歲星﹐生生不息。震宮生坎宮﹐坎宮生艮宮﹐艮宮生坤宮﹐坤宮生巽宮﹐巽宮生離宮﹐離宮生兌宮﹐及歸妹丁丑而歲星終焉。﹞蓋不言水而言太陰者﹐太陰﹐水之精也﹔不言太陽﹐而言熒惑者﹐太陽﹐則日辰之權也﹐京子之傳﹐豈有謬乎﹖然五星災祥之現﹐現於特變者也。﹝日爲君主﹐故不同列﹐而以熒惑代之﹐其吉凶之應﹐必以獨發﹐然後配事爲驗。﹞鎭星主安﹐則司城郭屋室土地泰康之事﹐而不可以越爲﹔太白主兵﹐則司於戈矛威武刑殺絕滅憂喪之事﹐而不可以居﹐且其色光芒﹐其性鋒利。﹝土星特現﹐凡事皆吉﹐但只宜守信﹐不可妄爲﹔金星特現﹐主兵喪﹐若值白虎官鬼有凶﹐臨靑龍子孫無咎。﹞熒惑火星﹐伏不測﹐亦司文章之事﹐而他遇者凶﹐若見太陽﹐其光熄矣﹔太陰主慈慧﹐配聖母之徳﹐惟司赦宥之事﹐若臨咸池﹐其徳敗矣﹔歲星則主萬物﹐遇吉則吉﹐遇凶則凶。﹝火星惟司文章﹐餘皆凶﹐若遇日辰克之則無患﹐占宅與火鬼同發者﹐主回祿﹔水星特現﹐凡事消釋﹐咸池臨之﹐則主淫樂致凶也。﹞經星聚世﹐參宿起乾﹐實沈晉地﹐乃乾之方﹐男從父﹐女從母﹐而例之﹐蓋天星各有所司也。﹝參星在實沈之分﹐晉地爲中原之西北﹐故參星降起乾卦六爻﹐以干震坎艮坤巽離兌爲次﹐順布六十四卦之世爻﹐此京夫子之傳也。﹞有以干巽角﹑坎離斗﹑艮坤奎﹑震兌井﹑八純閏歸魂之宿﹐先世應﹐而自外以布至內﹐則三百八十四爻﹐各有一星司之矣﹐然禍福之兆﹐入於主象而兆也。﹝以干世爻起角星﹐應爻是亢星﹐五爻氐星﹐初爻房星﹐四爻心星﹐二爻尾星﹐此乃先世應而後自外以布至內也﹔其姤卦世爻起亢星﹐應爻是氐星﹐二爻房星﹐六爻心星﹐三爻尾星﹐五爻箕星之法是也﹔大有世爻起斗星﹐坎卦世爻亦起斗星﹐歸妹世爻起角星﹐乾卦世爻亦起角星﹐此乃八純閏歸魂之宿也﹔然歸妹三爻角星﹐六爻亢星﹐初爻氐星﹐五爻房星﹐二爻心星﹐四爻尾星。蓋世應之星﹐八純歸魂相同﹐而余星則異﹐此黃金策劉夫子之傳也。﹞昏中爲吉﹐旦中爲凶﹐日纏其垣則善﹐月麗其次則祥﹐然曲盡傍通﹐存乎人爾。﹝昏中則星光故吉﹐旦中則星晦故凶﹐如今正月昏中乃胃星﹐二月中乃畢星﹐三井﹑四柳﹑五翌﹑六軫﹑七氐﹑八尾﹑九斗﹑十女﹑十一室﹑十二奎﹐遇此則吉﹐若日月臨之﹐用神復值於其上﹐則盡善矣。蓋堯時日短星昴﹐太陽出虛﹐今日短星畢﹐太陽出箕﹐天行日行有歲差﹐故今古不同﹐因略言之﹐然後世當隨時而定。﹞是故隨官入墓﹑助鬼傷身﹑合處逢衝﹐此占世之凶徵也。﹝此三法皆從世爻而設﹐五星經星﹐又其次爾。﹞我求我得不可世空﹐彼有彼來豈宜應陷﹐破散有敗亡之象﹐動衝爲更變之端﹐變進神﹐少而成多﹐化退神﹐厚而反薄﹐三合無而生有﹐三刑彊而自敝。﹝進神如物之長﹐退神如物之消﹐世如空者﹐日月動爻﹐三合拱而扶之﹐則過旬而有﹐世如動者﹐日月變爻﹐三會而刑之﹐則終及於敝。﹞若夫二勢相勝﹐二事相交﹐二意相疑﹐則重於生克。傳曰﹐一卦中間﹐主宰幕非乎世應﹐容可忽與﹖﹝彼我之勢﹐不宜應克世﹐而宜世克應﹐彼我之交﹐不宜世生應﹐而宜應生世。凡值人己之占﹐最重生克之勢。﹞

身法章第九身法有二﹕由卦而立﹐謂之卦身﹐曰月卦﹔由世而立﹐謂之世身﹐曰身居何爻﹔世身之法﹐必備於爻﹐卦身之法﹐或闕於卦。﹝其法始於復姤﹐謂一陽一陰之世﹐則爲子午月卦﹐二陽二陰之世﹐則爲丑未月卦﹐三陽三陰之世﹐則爲寅申月卦﹐四陽四陰之世﹐則爲卯酉月卦﹐五陽五陰之世﹐則爲辰戌月卦﹐六陽六陰之世﹐則爲巳亥月卦﹐卽卦身是也﹔如乾六陽之世﹐卦身在巳﹐坤六陰之世﹐卦身在亥之法。子午之世﹐謂一陽一陰﹐則世身在初爻﹐丑未之世﹐謂二陽二陰﹐則世身在二爻﹐余以類推﹔如小畜子爻爲世﹐故世身在初﹐大畜寅爻爲世﹐故世身在三之類。﹞蓋卦身者﹐卦之體也﹐則象人心之用焉﹐靜則坦懷﹐合則適意﹐故見於卦﹐若體有所依﹐失其位﹐如心無所主。卦身者﹐事之主也﹐則兼彼己之用焉﹐己用則七﹐彼用亦三﹐故行人遇合當歸﹐謀望遇合可就。﹝卦身爲卦根事主﹐合有得見得成之象。﹞空破主猶豫進退之端﹐動衝應變更惶惑之義﹐不宜重見﹐則兩從之念生﹐最忌衝亡﹐則千慮之知失。﹝卦身若遇空破發動暗衝﹐主身心二三﹐一卦兩身有二心之象﹐動逢衝散有恍惚之嫌。﹞若夫世身之用﹐空主疑﹐動主亂﹐破主敗﹐衝主變﹐散主失也。﹝世身惟避此五者﹐然可參看﹐不當泥也﹐若世爻旺相﹐此何傷乎﹖﹞凡看二身﹐先宜無病﹐然後以六親六神星殺詳之﹐功名仕宦﹐喜文書官鬼靑龍朱雀貴人臨之﹐而子孫勾陳爲忌﹔財利經營﹐喜子孫妻財靑龍天地財臨之﹐而鬼兄白虎爲忌﹔獄訟喜坐子孫﹐而鬼侵爲忌﹔憂患惡臨官鬼﹐而身空反安。﹝先賢身上臨官不見官﹐疑未當﹐凡憂疑損害﹐則反以身空爲吉。﹞大抵吉凶之應﹐世身之吉凶不若卦身之重也﹐卦身之吉凶不若世爻之重也﹐學者辧之。﹝吉凶徵應﹐當以世爻先之﹐卦身次之﹐世身又次之。﹞

間爻章第十間乃中間﹐復名離間﹐是世應內之中爻﹐間離賓主者也。﹝如乾四五爲間﹐復姤二三爲間。蓋世爲主﹐應爲賓﹐爲此兩爻相隔也。﹞時而爲忌﹐於舉動爲阻滯﹐謀望爲結礙﹐通問爲斷絕﹐交與爲離間﹐從事爲誹謗﹐徵戰爲忽突﹐進取爲擯隔﹐凡爲我忌﹐宜靜不宜動也。﹝法曰﹕世應當中兩間爻﹐發動所求多阻隔是也﹐惟動則應焉。﹞時而爲用﹐如婚姻爲媒妁﹐詞訟爲中證﹐造作爲匠工﹐家宅爲窗牖﹐館席爲從學﹐舟車爲附載﹐胎產爲收保﹐凡爲我用﹐宜生助而不宜空破也。﹝生助有力﹐空破無功﹐近彼近我﹐占其所向。﹞然間值鬼爻﹐則憂生內地﹐如病居心腹﹐鬼犯明堂﹐修行而擾塵緣﹐處事而慍羣小﹐值則已形﹐動則又甚。﹝間爻不宜臨鬼又動也。﹞夫身世前後之爻﹐而云未來已往﹐初四之爻而云左右爲鄰﹐二五云君臣之象﹐初上雲天地之分﹐三四雲門戶之司﹐重交云隱現之事﹐諸爻有用﹐況間爻之處中乎。﹝如六爻身世﹐初爲前而五爲後﹐初爻身世﹐二爲前而六爲後﹐以其進爲將來﹐退爲已往也。四爻爲左鄰前鄰﹐初爻爲右鄰後鄰﹐蓋左與前同﹐右與後同也。五乃在上居中之爻﹐故曰君﹐二乃在下居中之爻﹐故曰臣﹐天地之大﹐不可以數拘﹐故有初上之名﹐而無一六六九之稱也。三四乃內外出入交接之爻﹐故曰門戶﹐交重乃陰陽之象﹐事已萌者爲現﹐未萌者爲隱﹐陽現而陰隱也。易云占事知來﹐卦書重主已往之說﹐亦言已萌﹐而未言已過也。諸爻俱因象爲用﹐況間爻備事物之象﹐其可遺乎﹖﹞

易冒卷之二

變互章第十一老陰之爲少陽曰變﹐老陽之爲少陰曰化。蓋變者如物消而長﹐退而進﹐夜而晝也﹔化者猶物成而敗﹐上而下﹐中而晐也﹐變變化化之以名焉。﹝交爲老陰﹐變而成單﹐六變七也﹔重爲老陽﹐化而成拆﹐九化八也。﹞以七八九六言之﹐則有消長成敗進退晝夜之象﹔以喜忌言之﹐則有生克往來日月破敗之分也。﹝易以奇偶老少著象﹐卜則專以用神察變爻而定吉凶。﹞上下皆少﹐勿以暗動而言變﹐內外有老﹐勿以宗廟天爻而不之。﹝易云﹕老變而少不變﹐爻非六九﹐皆不變也。易有用九用六﹐則爻爻可變﹐豈以宗廟天爻而不變乎﹖俗傳暗動亦變﹐上爻𨿽動不變﹐皆誤也﹐特爲正之。﹞夫占先求用神﹐用神衰旺﹐初觀動爻之喜忌﹐動爻衰旺﹐再觀變爻之喜忌。﹝若用爻衰﹐卽觀動爻﹐來生則喜﹐來克則忌﹐動爻之衰旺﹐再觀其所變﹐如午建壬戌日占財﹐得困之坎﹐木死於午﹐亥子元神衰弱﹐本不爲吉﹐不知亥化長生﹐元神反爲有力﹐後果得利。﹞再觀他動爻之喜忌﹐再觀他動變爻之喜忌。﹝他動爻與他動變爻﹐是我喜者﹐喜其生旺﹐是我忌者﹐喜其衰囚﹐如未建壬申日占兄弟病﹐得同人之旅﹐卯爻元神生用﹐本無傷害﹐然申爻克我卯爻元神﹐後至酉月丁亥日﹐其病不治﹐此他動爻之喜忌也。如戌建庚戌日占官﹐得剝之漸﹐子動生卯﹐卯動生巳火官星﹐宜應升遷﹐誰知子化巳絕﹐不能生卯﹐卯化申絕﹐不能生巳﹐巳官入墓﹐後逢亥令解組﹐此他動變爻之喜忌也。﹞生生克克﹐當明中有破散而生不相續者﹐中有制伏而克不相繼者﹐中有暗動爻以綿其生者﹐故𨿽諸爻亂動﹐以用神求之﹐則一貫矣。﹝如申建酉日用財﹐而遇丰之萃﹐申亥卯動﹐生生於午矣﹐中有卯被酉散﹐不續其生﹐反親其克是也﹐酉月破卯亦然﹔設如寅建未日用官﹐遇臨之蠱﹐巳日酉動﹐生生來克於卯矣﹐中有丑被未散﹐而酉反被巳制﹐不續其克﹐反得其用是也﹐酉爻破散亦然﹔如戌建辰日用兄弟﹐而得乾之家人﹐寅午忌仇皆動﹐並力來克﹐中有戌爻暗動而綿其生也。﹞用神變生而吉﹐變克而凶﹐易見之理也。用神絕而適逢動生﹐生爻又變﹐不可不察也。六爻皆動﹐則六爻皆察其變﹐變爻之力﹐豈不參於日月乎﹖﹝爻爻有變﹐爻爻當察﹐一以用忌元仇及泄气參之。﹞𨿽然惟日月能制變爻﹐變爻未能制日月也﹐然日月克我﹐變爻來生﹐猶絕處逢生也﹐而變爻不能避於旬空月破﹐故變爻弗及日月也﹔動爻不能避於化衝變絕﹐故動爻弗及變爻也。卜筮之道﹐日月爲重﹐動變次焉。﹝如亥日月用世爻﹐遇遁之乾﹐是日月克我﹐變寅生我﹐謂之絕處逢生﹐或在申月﹐或當辰旬﹐則所變寅木遭月破旬空﹐不能生矣。﹞𨿽然有爻變﹐有卦變﹐六合之卦﹐謀事必成﹐若化六沖﹐則無終也。伏吟反吟﹐生克墓絕﹐皆卦變也﹐容可忽乎﹖﹝義例俱詳後章。﹞夫卦變之中﹐且有互焉﹐互﹐交互也﹐中四爻之扭也﹐有變先以之成內﹐正成外﹐無變則以悔成內﹐貞成外者﹐何也﹖筮得其動﹐則易之情現乎動﹐故先之﹐不動則易之情﹐備在貞悔﹐故從之。﹝有變爻﹐卽以變卦二三四爻爲內卦﹐以本卦三四五爻爲外卦﹔無變爻﹐卽以二三四爻爲內﹐扭悔一爻而成貞﹐以三四五爻爲外﹐扭貞一爻而成悔。﹞互之爲法﹐因飛伏變卦之內無用神而後求也﹐取其二體配之六親﹐究生克於日月動爻之中﹐而吉凶見焉。﹝戊申日占子病得晉之剝﹐飛伏變象皆無用神﹐互比外見坎水爲子﹐動爻生之﹐後至亥令而痊﹐若五月占坎子當破﹐甲寅旬占坎子當空﹐𨿽互見無用也。﹞故互象𨿽輕﹐理之所有﹐別傳所列對卦﹑交卦﹑反卦﹑倒卦之例者﹐均無取焉。﹝如天風姤與地雷復爲對﹐如巽卦與睽卦爲交﹐如屯卦與蒙卦爲反﹐如訟卦與需卦爲倒﹐此無當於義理也﹐皆刪之。﹞

飛伏章第十二飛伏之法﹐意在用爻﹐筮而無用則求之﹐筮而有用亦察之。﹝飛伏﹐謂飛象無用神﹐而求伏象用神﹐然或飛象有用神而衰絕﹐亦察之伏中﹐如子建戊寅日占官得困之兌﹐飛象午官臨身爲用﹐當子月無用矣﹐誰知世下巳官﹐伏神長生﹐孟春反應遷級也。﹞當先究飛上之用神有病無病﹐而後求伏下之用神有用無有﹐何謂之飛﹐變而遊於上下﹐何謂之伏﹐從而互於陰陽。﹝自十六變章循環遊於上下﹐遊魂四世而出﹐歸魂三世而返﹐陰陽相互﹐前後相從﹐故天地雷風水火山澤互爲飛伏﹐如乾伏坤﹐坤伏乾是也﹔由一世及五世﹐相從相包﹐故皆以本宮爲伏﹐如姤遁否觀剝伏乾是也﹔遊魂遊出他宮﹐變自五世﹐故外伏五世之外卦﹐從也﹐內伏兩儀之內卦﹐互也﹐如火地晉伏山天大畜﹐外從艮﹐內互乾之義。歸妹﹝魂﹖﹞歸入本宮﹐故內以兩儀之伏﹐外以本宮之伏﹐如火天大有伏天地否﹐內互伏坤﹐外從伏乾之義﹐他卦仿此。﹞其所謂專主者﹐乃世下爻也﹐動下爻也。動下伏爻﹐力不及世下伏爻之半矣﹔靜下伏爻﹐力又不及動下伏爻之半矣。﹝法云﹕六爻皆有飛伏神﹐惟有世下一爻爲最要。蓋飛猶動也﹐吉凶悔吝生乎動﹐是以動下伏神亦有取爾。﹞是以定吉凶者在乎時﹐分輕重者存乎力﹐有伏而出﹐有伏而不出﹐當研之也。﹝時謂日月也﹐力謂得日月生扶也。﹞所謂飛生之伏﹑飛助之伏﹑飛空之伏﹐及伏克飛﹐四者謂之出也。﹝飛來生伏﹐謂飛生之伏﹔飛伏比和﹐謂飛助之伏﹔飛值旬空﹐伏爻易出﹐謂飛空之伏﹐倘飛爻旬空而遇日衝﹐全實者不露﹐不全實者少露也﹔伏克飛爻﹐不拘飛破死墓﹐此四伏能出也。﹞其有飛克之伏﹑飛破之伏﹑飛散之伏﹐及伏絕飛﹐四者謂之不出也﹐此皆以靜爻言也。﹝飛來克伏﹐謂飛克之伏﹔飛爻月破﹐謂飛破之伏﹔飛爻休衝爲靜散﹐謂飛散之伏﹔伏爻絕於飛爻﹐𨿽飛生伏﹐伏克飛者﹐亦謂之伏絕飛﹐此四伏不能出也。﹞若世與動爻之下者﹐惟飛克伏﹑伏絕飛二端不出﹐餘皆得出也。獨伏生飛﹐動爻世下者出之半﹐靜則不出也﹔尙有伏爻空破﹐𨿽能出而實不出﹐如伏爻日月𨿽不出而同出也。﹝此言伏出之全半﹐伏爻自遇空破﹐猶物已敝﹐縱值莫起﹐若旺相空亡﹐過旬復出﹐若伏爻臨於日月﹐𨿽處四等不能出之伏﹐而日月髙懸﹐勢同出也。﹞是故其一世下伏﹐其二動下伏﹐其三靜下伏﹐各有彊弱﹐用旣出矣﹐則所應災祥悔吝與飛神類焉。然而用伏不及飛﹐用日月懸虛﹐不及伏實也﹐學者辧之。

反伏章第十三衝擊悖違﹐謂之反吟﹐神忒气分﹐謂之伏吟﹐蓋六九之貞悔則是﹐七八之貞悔則非﹐惟動則變﹐變則反伏兆焉。﹝化衝曰反吟﹐化去曰伏吟﹐皆以卦有交重而成﹐彼靜配反伏者誤也。﹞反吟視伏較重﹐然有卦反爻反之別﹐眞僞輕重之分。﹝用地祿訣﹕戌亥乾﹐衝辰巳巽﹐未申坤﹐衝丑寅艮﹐卯震酉兌﹐子坎午離相衝也﹐如乾化巽﹐巽變乾﹐坎化離﹐離變坎﹐謙之剝﹐剝之謙﹐歸妹之隨﹐隨之歸妹﹐同人之渙﹐渙之同人﹐師之賁﹐賁之師﹐此內外反吟也﹐餘卦仿此﹔如大有之鼎﹐此內反吟也﹔如大過之恆﹐此外反吟也﹐餘卦仿此。﹞日月從往﹐空破從來則非。﹝凡所得卦屬﹐或臨日月﹐所變卦屬﹐或值空破﹐是日月乃從所往﹐空破乃從所來﹐亦非眞反吟也﹐如戌建或亥日﹐遇乾之巽﹐此日月從往﹐午建或甲寅旬遇離之坎﹐此空破從來之類是也。﹞空破從往﹐日月從來則重。﹝凡卦值空破﹐而化反吟﹐卦變日月則凶﹐以先自壞復被衝也﹐如兌之震﹐遇卯日月﹐及在甲戌旬之類是也。﹞半從往半從來則輕﹐此所謂卦反也。﹝有一半值空破﹐一半值日月﹐則半凶而輕也﹐如未建坤之艮﹐或甲戌旬艮之坤類是也。﹞爻反者﹐日月在動﹐空破在變則非。﹝此言爻神反吟﹐凡日月在動爻﹐或空破在變爻﹐非眞反也﹐如巳化亥爻爲反吟﹐倘遇甲子旬﹐及遇巳日月則非也。﹞空破在動﹐日月在變則重。﹝先空破而化日月則凶﹐如卯化酉爻﹐倘遇甲辰旬﹐及遇酉日月則凶是也﹐蓋日月如天﹐諸爻莫敢當﹐空破如病﹐諸爻莫能支爾。﹞動爻衝散﹐𨿽變空休亦重﹐此所謂爻反也。﹝若動爻與卦內動爻自相衝散﹐𨿽化旬空休囚之反吟﹐亦凶而無用也﹐如寅建甲子日占母病﹐得坤之巽﹐卦中巳父先與亥財衝散﹐化亥反吟﹐縱空而亦不救也﹐後驗﹐況休囚之爻乎。﹞邦畿國祚﹐內反吟而社稷搖﹐外反吟而人民亂﹔出師徵伐﹐內忌而外喜也﹔卜舊住﹐內卦現而有非常﹔遷居﹐外卦興而生不測﹔入宅﹐反吟在內﹐則居宅不寧﹐反吟在外﹐則諸人失利﹔與人鬥者﹐內反而我受傷﹐外反而彼遭辱﹔緝捕﹐以內爲亡﹐遇則我生事絆﹐以外爲逃﹐逢則彼觸网羅﹔疾病﹐而主屬恰逢反吟者大凶。﹝主屬卽乾父坤母﹐震長男﹐巽長女﹐坎中男﹐離中女﹐艮少男﹐兌女是也。如寅建癸酉日﹐占長子病﹐遇震之兌﹐子遇長生﹐本主無事﹐兌乃反吟﹐後仲夥而卒﹐不論其用也﹔如坤艮皆土應相助﹐然寅申丑未相衝﹐有不利少男老母之象﹐不論其助也。大凡爻之反吟﹐用神遇之而凶﹐卦之反吟﹐有忌不忌。﹞伏吟之法﹐止以干震交互而名也。夫以八卦言﹐則乾克震﹐以主屬言﹐則長男伏吟﹐以木言﹐則養戌生亥﹐各有輕重之戒。日月在卯﹐則震往不成咎﹐日月戌亥﹐則乾往不羅凶﹐亦有眞僞之分也。﹝乾之所納﹐子寅辰午申戌﹐震納甲亦同﹐故謂之伏﹐然無卦爻之別﹐日月不可搖易﹐故分忒縱伏﹐弗成凶咎。﹞筮長男身命﹐得豫之否而後爲君戮﹐以震受乾克也﹔筮老父疾病﹐得乾之震隨亡﹐以干化神忒也。此外惟國事﹑徵伐﹑住基三者忌之﹐俗傳八純爲伏吟﹐未濟旣濟爲反吟者﹐豈通人之論哉。﹝吉凶生於動﹐動則變﹐而後反伏以分﹐古有化反吟伏吟﹐無配反吟伏吟也。﹞

歸遊章第十四自他宮而入曰歸魂﹐自親宮而出曰遊魂﹐是往返之卦也﹐吉凶大旨﹐不系於斯﹐惟世爲用者則參觀焉。﹝魂猶神也﹐歸遊之本﹐從世而來﹐因變以立。﹞我止欲久﹐遊魂則不久﹐我行欲出﹐歸魂則不出﹐彼畱可常﹐遊魂則不常﹐彼往可必﹐歸魂則難必也。夫遊魂之爲象也﹐變遷而不恆﹐惶惑而不定﹔歸魂之爲象也﹐忐忑而不正﹐拘泥而不行焉。﹝故先賢曰歸魂不出疆﹐遊魂心不定。﹞於墳墓曰亡﹐於身形曰心﹐於疾病曰神﹐於神像曰靈﹔遊魂主動而歸魂主靜﹐亦隨卦爻之喜忌而斷之﹐不可執也。﹝占墳墓﹐遊魂則亡者未安﹐歸魂則亡者入室﹐京夫子所謂遊魂歸魂爲鬼易是也。﹞

升降章第十五升﹐猶生也﹐長也﹐進也﹐來也﹔降﹐猶死也﹐消也﹐退也﹐往也。天地之間﹐惟陰陽之消長﹐六合之內﹐惟六气之往來也。是故一陽升則六陰降﹐從復左旋於乾也﹔一陰長則六陽消﹐從姤右旋於坤也。﹝自震而履離兌以至於乾爲左旋﹐自巽而履坎艮以至於坤爲右旋﹐則乾兌離震巽坎艮坤爲次而易立焉﹐詳見成卦篇。﹞三才由此而備﹐萬物自斯而成﹐無不由乎四象六爻﹐上下往來之中﹐以復言之﹐其初爲升爻﹐其上爲降爻﹐若二月占之﹐則四爻陽爲升﹐三爻陰是降也。蓋升降務以占時言﹐毋以卦體言也。﹝卦體升降﹐如復一陽升六陰降則是矣﹐然升降之法﹐取用占時﹐設如春分後占﹐乃四陽升﹐三陰降之時也﹐卽以所占之卦﹐凡逢四爻爲升爻﹐三爻爲降爻﹐但四爻若屬陽爻﹐則爲眞升﹐三爻若屬陰爻﹐則爲眞降﹐反之則非。復卦可玩﹐餘皆仿此。﹞期日卦爻﹐以謂冬至法頤六四者﹐而震兌坎離﹐弗能均布其中﹐因莫於升降之外也。﹝其法以冬至日起山雷頤之六四﹐一日行一爻﹐一月行五卦﹐一年共六十卦﹐而震兌坎離﹐加於二至二分之時﹐弗能自然﹐故莫於升降之外﹐獨河洛變數理貴之﹐凡正月小過蒙益漸泰﹐二月需隨晉解大壯﹐三月豫訟蠱革夬﹐四月履師比小畜乾﹐五月大有家人井咸姤﹐六月鼎丰渙旅遁﹐七月同人節恆損否﹐八月巽萃大畜賁觀﹐九月歸妹無妄明夷困剝﹐十月艮旣濟噬嗑大過坤﹐十一月未濟蹇頤中孚復﹐十二月屯謙睽升臨﹐如此序爾。﹞蓋用神居升﹐則日大而月新﹐用神居降則日消而月削也。是故升降之法﹐兼參用神衰旺﹐亦未可執一而論也。﹝升降不及進退之力﹐又必參看用神旺相﹐升而更吉﹐用神休囚﹐降而更凶﹐不可執升降以定旺衰也。﹞

進退章第十六吾聞天道一日一周﹐而黃道日不及天之一度﹐順輪而前者謂之進神﹐逆輪而後者謂之退神﹐是以亥變子而前進﹐未變辰而退後也。﹝進神右順行西﹐退神左逆行東。﹞同行之化﹐則有進退﹐異行之變﹐則惟生克。是以申變未而爲生﹐丑變卯而爲死﹐豈以進退言哉。﹝同行﹐五行同類論進退﹐不同類論生克。﹞夫進神之法有三﹕一曰大進﹐二曰不進﹐三曰不能進。蓋動旺相而變日月﹐乘勢得位﹐謂之大進﹔動日月而變空破﹐無階無路﹐謂之不進﹔動破散而變日月﹐我位旣失﹐何以得前﹐謂之不能進。﹝如午建甲戌日用官﹐得革之同人﹐未變戌者是大進﹐未已旺相﹐戌乃日建﹐此動相而變日也﹔卯建庚申日用父﹐得丰之革﹐申變酉者是不進﹐申乃日辰﹐酉已月破﹐此動日而變破也﹔申建癸卯日用子﹐得屯之節﹐寅變卯者是不能進﹐寅已月破﹐卯𨿽日辰﹐此動破而變日也。﹞退神之法﹐亦有三﹕一曰實退﹐二曰不退﹐三曰不及退。蓋動休囚而變休囚﹐是乃從流忘返﹐謂之實退﹔動日月而變空破﹐我徳克備﹐謂之不退﹔動破散而變日月﹐潰敗難收﹐咨嗟何及﹐安能退哉﹐謂之不及退。﹝如午建辛巳日用財﹐得兌之隨﹐卯爻休囚﹐化寅又休囚﹐是休囚而變休囚﹐乃爲實退﹔寅建丙戌日用父﹐得乾之夬﹐戌乃日辰﹐物無可傷﹐𨿽化未空﹐亦不退也﹔申建癸卯日用兄弟﹐得兌之丰﹐酉已衝散﹐物不能扶﹐𨿽變申爲月建﹐亦不及退也。﹞凡進以成得﹐退以敗失﹐用神成敗﹐吉凶分焉﹔元忌旺衰﹐災祥見焉。化進有日昌之勢﹐乃功名得志﹐身命榮昌﹐嫁娶財求﹐往而遂意﹐若忌神遇之﹐則憂方大爾﹔化退有道消之嫌﹐然災禍漸弭﹐訟衰病退﹐寇賊無侵﹐若用神遇之﹐則未易得志也。﹝用神元神欲其進﹐忌神仇神欲其退。﹞故進而得日月生扶﹐其力愈盛﹐退而得日月制服﹐其气愈衰﹐盛衰以時﹐從捨以類﹐而吉凶盡矣。﹝旣審進退﹐兼參日月﹐而旺衰益見。﹞

有無章第十七易法之要﹐其在用爻﹐然當辧本無而有﹐本有而無之義﹐始爲無惑。﹝俗學但以用爻上卦爲有﹐不上卦爲無﹐豈能通微刻驗。﹞本無而有者﹐其法有三﹕六爻無用而用藏伏爻﹐遇生扶於世動之下者﹐一也﹔伏受空破﹐或遭制克﹐而察日月臨用神之上者﹐二也﹔日月飛伏總無﹐而互卦變爻之間﹐用神一逢生旺﹐三也。﹝一飛無而伏有﹐一飛無而日月有﹐一飛伏日月無而互變有﹐飛重於伏﹐伏重於日月﹐變重於互也。﹞本有而無者﹐其法亦三﹕用𨿽上卦﹐正值月破﹐一也﹔死絕無救﹐衰遇旬空﹐二也﹔發動交傷﹐日月互克﹐三也。﹝此皆用神受傷也﹐然當權其淺深輕重。﹞自無而有者﹐來事喜之﹐去事畏之﹔自有而無者﹐退事宜之﹐進事惡之。﹝專分用忌爲好惡﹐各以類推得之。﹞自無而有者﹐功名榮祿﹐意外遭逢﹐財利子嗣﹐晚年忽遇﹐而官非災盜﹐亦起無端﹔自有而無者﹐反此推之。凡推用神﹐𨿽遇動現獨發﹐若不逢旺相及有制無救﹐均爲無气之占﹐學者審之。﹝本有而無﹐本無而有﹐皆非常占。蓋人事之變﹐鬼神之不測兩有之﹐非深思曲晰﹐未易得趨避之正也。﹞

墓絕章第十八章

爻有生旺墓絕﹐卦亦有之﹐卦之爲用﹐反勝於爻﹐蓋卦包爻外﹐大象旣凶﹐而不及小吉也。﹝此專言卦體墓絕也。﹞卦莫凶於墓絕﹐或墓衝絕破﹐或值空亡﹐則非眞矣﹔或本卦臨日月﹐亦非墓絕﹐如離變乾爲墓絕﹐若午日月或甲子旬﹐是僞非眞﹐若逢日月塡實其乾﹐則爲凶象矣。又有墓而不絕﹐絕而不墓﹐均非眞也。﹝此辯墓絕眞僞也﹐如墓絕遇空破非眞﹐日月塡實則眞﹐墓絕一缺非是。﹞墓絕之用﹐惟國事﹑出師﹑身命﹑住基﹑疾病五者之忌也。國占豈曰靈長﹐師占我軍或潰﹐身命疾病﹐主屬而凶﹐守不利內﹐遷不利外也。﹝卦化墓絕﹐諸占不宜﹐而五者尢凶。﹞墓絕之外﹐空破當參﹐內卦空破﹐不利舊居﹐外卦空破﹐豈宜新宅﹐空謂之多虛﹐破謂之少气﹐國事出師﹐皆非宜也。﹝空破稍輕於墓絕﹐惟疾病不忌。﹞是以八卦之化惟五﹐五行之化乃十二﹐是故坎化坤爲克﹐水則養生﹐震化坎爲生﹐木則言敗﹐此八卦五行之分者﹐類此推之。﹝惟五﹐金木水火土也﹔十二﹐長生沐浴冠帶臨官帝旺衰病死墓絕胎養也。﹞

卦候章第十九夫五行以旺相休囚死之分﹐復有長生沐浴冠帶臨官帝旺衰病死墓絕胎養之義﹐而八卦豈無旺相胎沒死囚休廢之用哉﹐然以月令言毋以日時言也。﹝八卦旺相休廢之法﹐訣云﹕立春歸艮土﹐春分震木齊﹐立夏時當巽﹐夏至本尋離﹐立秋坤土主﹐秋分兌澤奇﹐立冬乾旺處﹐冬至坎方宜﹐當權八卦臨八節﹐逐卦循環細細推。﹞陽之生也﹐气有十二﹐陰之生也﹐亦气有十二﹐陽之候三十有六﹐陰之候亦三十有六﹐是以歲有七十二候也。﹝陽生候十二气﹐如冬至小寒大寒立春雨水驚蟄春分淸明谷雨立夏小滿芒種﹐陰生候十二气﹐夏至小暑大暑立秋處暑白露秋分寒露霜降立冬小雪大雪﹐一气三候﹐陰陽各三十有六﹐合得七十二候爲歲。﹞冬至坎旺而艮相﹐春分震旺而巽相﹐夏至離旺而坤相﹐秋分兌旺而乾相﹐卦旺三气﹐亦有一候之餘旺﹐支司六候﹐亦有一候之先司。﹝如立春艮旺﹐至春分後艮尙旺五日﹐未卽廢也。支神主一月之權﹐如巳司六候﹐而未及巳五日﹐其巳已得气﹐蓋餘寒兆暑之義。﹞夫一陰一陽﹐生子午之半者﹐南極北極之道﹐窮而復返也。﹝日行南極﹐冬至而還北﹐日行北極﹐夏至而還南﹔還北﹐則日輪之行舒﹐而日加長﹐還南﹐則日輪之行疾﹐而日漸短﹐惟二分日行赤道﹐乃得其中﹐故以冬至方旺於坎﹐夏至方旺於離﹐蓋震兌得東西之經﹐坎離得窮返之理﹐自然之妙也。﹞故冬至始起於坎﹐而旺相胎沒死囚休廢﹐終止乎乾﹐則坎艮旺相三气﹐謂旬空而弗空也﹐震巽胎沒三气﹐謂囚而不囚也。﹝如冬至後坎旺艮相﹐丑建甲寅旬筮坎﹐則過旬弗空﹐復如丑建得震巽﹐則言胎沒之卦﹐而弗爲克我者囚也。﹞蓋旺相胎沒﹐或當日之衝而不云衝﹐死囚休廢﹐或當日之建而不云建﹐此卦候不與爻神同也﹐然其所用獨以邦畿住宅爲先要焉。﹝若震值旺﹐遇酉日而不爲日破﹐仍論其旺相﹐坎值死﹐遇子日而不爲日建﹐仍論其死囚﹐以卦候司四十五日﹐所槪遠也。﹞

乾化章第二十天干曰五運﹐地支曰六气﹐是以能成四時而造萬物也。五運施之﹐六气成之﹐運﹐施未形﹐气﹐分有迹﹐是以渾天甲子﹐配才官父兄子於地支﹐而不及天干也。﹝幹以气化﹐支以形化﹐卜重地支﹐亦有參用天干者。﹞然則天干無所用乎﹖聖人納甲﹐支幹同納﹐幹以干取﹐支以支求﹐卦無用爻﹐而遇動象上之天干﹐與日月之天干﹐亦合化而爲用﹐但化用而逢日月動變生扶則有﹐克破則無。﹝如辛卯年丙申月丙子日﹐占子存亡﹐得觀之萃﹐以爲子孫不現﹐乃應凶象﹐而不知丙辛化水﹐後及亥月甲辰日﹐乃申子辰會成水局﹐亥月值於所變之亥﹐子孫反得平安而歸﹐則五化之驗如此。﹞化用之吉﹐求名求利﹐意外可成﹐捕逃不獲而自見﹐索負失望而復全﹐避患化官﹐恐遭不測之殃﹐慮訟化鬼﹐倘犯無端之驚﹐此其象也。﹝乾化吉凶﹐俱當得之意外。﹞五化之法﹐亦有由來﹐五虫之變化者﹐莫變化於龍﹐故經云逢龍則化也﹔五遁甲子﹐甲己化戊而成土也﹐乙庚化庚而成金也﹐丙辛化壬而成水也﹐丁壬化甲而成木也﹐戊癸化丙而成火也﹐龍陽物﹐五化皆陽也﹐故天干以運化成物﹐地支以气變應事﹐干支豈可失一哉。﹝逢辰則化﹐如甲己遁丙寅﹐戊辰乃龍﹐因化土也﹐乙庚遁戊寅﹐庚辰乃龍﹐後仿此。﹞一動爲法﹐再動次之﹐日幹爲法﹐月幹次之﹐六气用常﹐五運用特。﹝特﹐獨發也﹐獨發與日乾化合爲要﹐然必因飛伏無用爻﹐而後求此法也﹐兩動﹐偶一用之﹐不可恃也。﹞

易冒卷之三

歲君章第二十一夫蘊周天之用﹐司六气之柄﹐繼寒暑﹐分春秋﹐惟太歲主之﹐有君道焉﹖﹝周天﹐謂黃道傳次十二神﹐繼三百六十五度二十四分二十五秒之數。六气﹐陰陽六气。﹞其權則大而久﹐靜而尊﹐若以定悔吝吉凶﹐則有其位而未親其司也。﹝其吉凶之應﹐生克沖合﹐皆不及日月﹐謂其尊而不親﹐髙而難仰也。﹞是故與爻神衝﹐謂歲破而不破﹐與爻神合﹐謂歲援而不援﹐生而不卽生﹐傷而不卽傷﹐空則可空﹐破則可破。﹝太歲與爻神相衝﹐但名歲破﹐若克爻神﹐但名歲克﹐值鬼但名歲鬼﹐未卽爲凶﹐故太歲在旬空則空之﹐在月破則破之。﹞國占而現﹐喜靜旺﹐忌破絕﹐無現則專論五爻﹐歲時降鬼而爲海內殃﹐降福而爲天下康。﹝太歲現爲君象﹐不現﹐則但以五爻爲朝廷﹐太歲值鬼﹐九州災厄﹐太歲值福﹐四海泰康。﹞身命福持而生平安樂﹐家宅鬼會而歲月迍邅﹐仕宦則職崇臺閣﹐詞訟則事瀆憲司﹐事干朝廷﹐喜生合世爻﹐忌沖克身象。﹝凡上疏面聖請封等事﹐皆喜太歲生合世爻﹐則上合君心﹐太歲衝身象﹐則憂嚴譴。﹞

月將章第二十二夫天地變化﹐陰陽消長﹐往來寒暑﹐各有其時﹐謂之曰令﹐則五行萬物﹐皆從令而生殺﹐月將得無權乎﹖﹝記曰﹕月建乃萬卜之提綱﹔補遺曰﹕月將出令於三旬﹐往來咸服。蓋能令則爲權﹐故令於水則寒﹐令於火則暑﹐令於春則生﹐令於秋則殺。﹞凡爻神值此﹐破而不破﹐傷而不傷﹐卦中無而若有﹐爻內絕而不絕﹐動逢衝而不散﹐旬逢空而不陷﹐用神遇此而吉﹐忌神遇此而凶。﹝凡爻神若值月將﹐縱遇變衝動衝日衝歲衝﹐皆不爲破﹐或動爻變﹝爻﹞日辰克之不爲傷﹔倘卦中飛伏如無用神﹐而月建值用則有。忌神若動於卦內﹐則逾月而方斃﹐元神若動於卦內﹐則當月而呈祥。﹞惟日辰能以相勝﹐後時能以相敵﹐蓋物窮則變﹐器滿則傾之義。﹝日月之力相較﹐若月克日生﹐吉得十之八﹐日克月生﹐吉得十之七﹐日散月破而不相救也。夫用占後時﹐以後來得事之月爲憑﹐如亥建丙寅日占考秩得萃﹐官臨月破﹐本不爲吉﹐而在次年孟夏方考﹐反爲月建官爻﹐得上上卷。﹞其爲力也﹐能裁制旺相發動及變伏互之神﹐其爲權也﹐歲君亦弗奪之。

日主章第二十三夫周天包四時之成﹐立二至二分之節﹐蕩磨六气之消長﹐非獨赤道如是焉﹐蓋日行黃道﹐晝夜之內﹐亦一周天﹐日主得無權歟﹖﹝赤道卽天度也﹐天無形﹐以經星爲形﹐陰陽寒暑﹐𨿽周天所包﹐而一晝夜之間﹐天一周﹐經星亦一周而縮﹐日行一周而又縮﹐日與月會﹐計二萬九千五百三十零五十九秒三微之數﹐以月猶不及日十三度七之一﹐所以日主之權﹐得中道而無所不賴也。﹞故日主所臨﹐莫能破之﹐莫能空之﹐莫能散之﹐如金如剛﹐孰之能傷﹐用神遇之﹐謂之盡善﹐忌動何憂﹐仇動何慮﹐惟月將則敵其所司﹐他時則奪其所持﹐屈伸之義如此。﹝用臨日主出現卦中﹐忌神仇神發動﹐皆不爲害﹐月將亦不能克﹐惟日主爲元神生用﹐若月將爲忌克用﹐則奪其權十分之二﹔若得事他日﹐卽以他日爲主﹐如辰建甲寅日占會得師﹐午財生寅當得﹐而在癸亥日搖會﹐火絕於亥反不得也﹐此屈伸之義。﹞故與日月配爻象﹐月將則先從五法而後從十二法﹐日主則專務長生沐浴之法﹐是以日惟散﹐月惟破﹐日重絕﹐月重克﹐日有隨墓﹐月無助傷﹐占者寧不以日主爲先也﹖﹝若以日月配爻象﹐用神投月將﹐則先論旺相休囚死﹐後論長生沐浴冠帶臨官帝旺衰病死墓絕胎養之法﹐如土爻用神﹐遇於巳月應相﹐其絕則輕﹐𨿽不可謂無絕﹐相與絕較﹐得相猶十之七﹐如遇申月其土則休﹐以生較休﹐得生猶十之七也。若日辰之生絕則獨重﹐金遇巳而生者十之九﹐土遇巳而絕者十之九﹐惟以長生十二法而定衰旺。﹞

時辰章第二十四時﹐由四時之相推而成年也﹐辰﹐猶五星之次編周天也﹐以晝夜效寒暑﹐以朝暮譬春秋﹐按六气成八刻﹐而呼吸之內﹐皆時辰所司也。﹝十二時爲一日﹐三十日爲一月﹐十二月爲一年﹐三十年爲一世﹐十二世爲一運﹐三十運爲一會﹐十二會爲一元﹐計十二萬九千六百之數也。但時刻攺於須臾﹐遷於呼吸﹐其權司只在一日之內爾。﹞其要惟推長生十二法以應用神﹐然爻神與時沖合﹐則但有沖合之名﹐而無深中﹐能應日內之吉凶﹐弗應日外之休咎也。﹝如午建己巳日占臨產﹐得姤之鼎﹐胎空身動﹐理應當日申時可育﹐誰知亥子絕於巳日﹐且實其空﹐至次日申時方產﹐可見先求日而後求時也。﹞是故其爲力曰近﹑曰輕﹑曰小﹑曰速﹐其爲象曰卑幼﹐故傳曰﹕時辰司頃刻之權也。

月破章第二十五物以時而消息﹐則五行之衰旺亦然。夫建爲六气之正﹐破爲六气之反﹐以用處正﹐名爲月建﹐猶乘時而駕也﹔以用處反﹐名爲月破﹐猶違時而戾也。﹝陽正陰反﹐陰正陽反﹐如巳月巳爲六陽之正﹐則亥爲六陰之反﹐於巳則得時﹐於亥則失時也。夫人生五行之中﹐不可違時﹐違時則困﹐是故君子審進退盈虛之理﹐兆如悔吝﹐寧守其困﹐卜如否臧﹐寧守其常﹐求如少遂﹐莫若待時﹐所謂居易以俟命也。若背而馳焉﹐躁而求焉﹐寧有幸乎﹖君子審於建破吉凶之象﹐而困亨之道得矣。﹞是以生之不長﹐扶之不起﹐實如虛﹐有如無﹐爲我援而無賴﹐爲我忌而弗傷﹐在伏則不露﹐在變則不權﹐名之曰破﹐而無所施用也。﹝爻神若逢月破﹐縱日辰動象變爻生之﹐亦不能昌﹐縱在變爻﹐不能生克動爻﹐主在伏象﹐不能現爲卦象﹐乃失時無爲之物也。﹞惟值日則能實其破﹐後時則能補其過﹐若與鬼動﹐吉而不吉﹐凶而愈凶﹐以白虎殺神加臨爾。﹝大白虎爲凶神﹐合官鬼動者﹐妄爲肆暴﹐豈非殃乎﹖值日﹐如五月子日則謂實其破而不破﹐後來日辰遇子﹐亦謂實其破而不破﹐後來月建遇子﹐亦謂補其失而不破也。﹞

旬空章第二十六空亡之法﹐輕重有別﹐或年空﹐或月空﹐或日空﹐或時空﹐未可槪用﹐惟旬中空爲重焉。﹝年月時空存其名﹐獨日辰旬空爲眞。年旬空偶一考之﹐如己亥生人﹐自筮壽命﹐於己未年寅建癸亥日得大畜﹐當推其七十戊申﹐乃甲辰旬空寅卯之類是也。﹞旬空之法﹐當審建空﹑動空﹑塡空﹑旺空﹑相空之義﹐半空﹑援空﹑安空之法。﹝月建值空﹐謂建空﹐猶不空﹐反有用也﹔動爻值空﹐謂動空﹐不惟不空﹐反爲動也﹐若日辰來衝﹐又不爲散﹐反爲全動﹐以其空逢衝實而復動焉﹔空爻遇衝爲塡空﹐若有旺相生扶﹐乃爲塡實﹐若遇休囚傷克﹐乃謂不全塡實也﹔旺相之爻值空﹐爲旺相空﹐必以日辰參之﹐若日辰亦生扶﹐乃謂眞旺相空﹐若日辰克之﹐卽爲克空﹐若日辰泄其气﹐卽爲半空﹐此皆空而有用也。半空卽上文所言﹔動爻日辰來生空爻﹐乃謂援空﹔日月動爻皆不來克空爻﹐乃謂安空﹐此皆空而不死也。﹞破空﹑絕空﹑眞空﹑克空﹑傷空之戒﹐凡十有三法﹐此旬空之祕也﹐然後分好惡輕重而考其吉凶焉。﹝月破值空﹐謂破空﹔絕於月爲絕空﹔春土夏金秋是木﹐三冬知火是眞空﹐若辰戌丑未月﹐又以水爲眞空﹐蓋月建來克﹐便爲眞空。所以破絕眞空﹐皆系於月建之上﹐得一日辰或動爻來生﹐卽成克空﹐輕於此也﹔如日辰動爻或一來克﹐卽謂傷空﹐重於此也﹐是皆所戒之空爾。大抵旬空祕要﹐在日月動三象考求﹐日月爲最﹐動爻次之﹐克倍生扶則重﹐生扶倍克則輕也。﹞是以空於忌則吉﹐空於用則凶﹐故求事之成﹐財之得者﹐不可遇之﹔欲其來﹐求其有者﹐不可遇之﹔占久不可空﹐占在不可亡﹐此六者乃空於用也。﹝如謀望﹐世空﹐我求不遂﹐應空﹐彼意不偕之類。﹞凡事之將避焉﹐將棄焉﹐將脫焉﹐將絕焉﹐將欲其不在焉﹐此六者乃空於忌也。﹝如占避禍﹐鬼空則可避﹔如占脫役﹐鬼空則可脫之類。﹞蓋空居變爻則無司﹐空在伏爻則不現。﹝變爻若空﹐不能生克動爻﹐故曰無司﹔伏神若空﹐不能透露卦象﹐故曰不現。﹞空居六親稱其用﹐空臨六神較其事。﹝六親謂財官父兄子﹐補遺曰﹕財空富而厚﹐官空貴而不榮﹐子空兒女必伶仃﹐父空屋室還衰敗﹐兄空則弟兄少力。法曰﹕靑龍空亡懷虛喜﹐朱雀空亡訟自已﹐勾陳空亡田甚蕪﹐騰蛇空亡妖不起﹐白虎空亡喪服橐﹐元武空亡盜賊弭。﹞世應空而分彼我之求﹐內外空而分新舊之基﹐間身空而分人己﹐陰陽空而分男女﹐出現伏藏空而分遠近﹐五行旬空之則﹐是學易之模範也。﹝中人彊弱忌間空﹐禍己有無喜身空﹐男人陽空則弗出﹐女人陰空則防疾﹐非謂男女空而弗分陰陽也。近事忌出現空﹐遠事忌伏藏空﹐非謂出現空而伏藏不空也。﹞

日衝章第二十七日衝安旺之爻爲暗動﹐日衝靜衰之爻謂暗破﹐空爻遇衝謂之實﹐動爻遇衝謂之散﹐凡有四法﹐此日衝之要理也。﹝如辰建卯日﹐坤酉子孫﹐謂之暗動﹐卽半動矣﹔如午建酉日﹐離卯父爻﹐謂之暗破﹐卽半碎矣﹔如午建戊辰日﹐乾戌世空﹐謂之全實﹔亥建戊子日﹐艮午父空﹐謂之半實也。如動爻遇日辰相衝﹐苟非月建﹐則謂之散﹐及動化衝亦散﹐或他爻發動來衝﹐若彼彊我弱皆散。夫散﹐猶空也﹐則全無矣﹐縱有生扶﹐不可救藥。﹞其爲墓衝﹑胎衝﹑克衝﹑絕衝﹐亦有四法﹐此日衝之分稱也。﹝辰戌丑未爲墓衝﹐不論旺相休囚﹐靜遇爲暗動﹐空遇爲塡實。子午卯酉爲胎衝﹐旺相則靜爲暗動﹐休囚則靜爲半散﹐空爲半實也。如子酉之日﹐來衝午卯﹐𨿽旺相亦爲克衝﹐其吉但得十之七矣。寅申巳亥爲絕衝﹐縱旺相﹐靜不能爲暗動﹐空不能爲全實﹐蓋絕衝與克衝同也。克衝有三﹐子酉之日爲克衝少輕﹔申亥之日克衝﹐絕而又克﹐故重也﹔寅巳之日絕衝﹐又重於胎克衝爾。﹞其暗動﹐或臨於元神﹐或臨於忌神﹐或臨於用神﹐各隨其處而用之﹐若仇忌兩發﹐而元神值暗動﹐猶得綿續生生也。然爲吉凶之力則半﹐遲速之報則緩﹐災祥之應則暗﹐如萌如窟﹐若啟若擊﹐用而喜之﹐忌而惡之﹐其機如此。﹝暗動之力﹐不及動爻之力。﹞歲時之衝則不然﹐蓋年用遠而不言衝﹐時用近而不言破﹐是以日月之衝﹐非遠近之比爾。

遇時章第二十八吾聞用神得令則吉﹐失令則凶﹐理之常也﹐然有當時後時之用﹐豈可執一而論哉。﹝得令失令﹐言其常也﹐事在後期﹐則勿執時令。﹞故占於此月之得﹐此日之得﹐則用神當時爲吉﹔若彼月之得﹐彼日之得﹐則用神當於彼時之令吉焉。蓋夏月出而冬月入﹐水用爲嘉﹐亥日問而巳日求﹐火用爲善。﹝補遺曰﹕冬藏夏貨﹐宜巳午之財爻﹔秋放春收﹐喜卯寅之妻位。如寅建辛亥日占丁巳搖會﹐得節之中孚﹐巳財絕於亥日﹐兄動奪之﹐理不應得﹐然丁巳財當以丁巳日求之﹐而甲寅旬子兄值空﹐是日果應得會﹐可見遇時爲卜筮之要。﹞夫用神得於此時之令﹐則失於彼時之司﹐得於彼時之司﹐則失於此時之令﹐吉凶相勝﹐可不深辯乎﹖若隨常之問﹐恆遠之求﹐卽當以占時用神得令失令而定災祥﹐以其無時之可據也。

獨發章第二十九吉凶之應﹐鬼神之情﹐必兆以動而告我也﹐是以卜筮之道﹐求用象爲樞機﹐而察動爻爲情狀。惟一爻動而五爻之不動者﹐五爻動而一爻之不動者﹐事應之來﹐不驗於用神﹐而驗於卦象也。是以一爻獨發﹐其占九六﹐一爻獨靜﹐其占七八﹐則由志動而鬼神知﹐鬼神知而吉凶生﹐吉凶之生由於動﹐所以重於動而輕於用也。﹝大吉大凶﹐𨿽不系於獨發獨靜之爻﹐然鬼神之情﹐常顯機於此。﹞夫占事之法﹐不可捨用神而求動爻﹐間有事驗於動爻者﹐如占行人得甲子爻動而甲子日至﹐占病人得丙子爻發而丙子日亡﹐避火﹐遇甲午官興而是日遭回祿﹐求名﹐遇丙戌父動而是歲反登科。﹝酉建甲子日卜子歸期﹐得夬之大過﹐月建子孫﹐是月應至﹐卯衝酉子﹐宜在丁卯日到﹐而當日甲子卽歸。午建己巳日卜妻病﹐得大畜之小畜﹐月破妻爻化絕﹐應在當日卽亡﹐後待丙子日而死。未建戊午日占家宅﹐得乾之小畜﹐本應火災﹐庚午壬午不應﹐至甲午日而回祿﹐以夏至後先壬而後甲也明。壬午年巳建甲戌日占功名得剝之晉﹐常法以子午卯酉鄕舉﹐後因鼎革﹐攺丙戌而發鄕科。以上皆驗於獨發﹐故𨿽不離用爻﹐而亦不執用爻也。﹞如求財遇否之臨而占八﹐乙卯日而得財。訪友遇遁之節而占七﹐壬申日而會友。尙有己巳之靜而應於他卯日者﹐亦或驗之也。靜而獨發﹐以值以合﹐動而獨靜﹐以值以衝﹐然必雜取用神忌神而當其爻象者則信無失矣。獨動獨靜之法﹐則猶古昔之占驗云。﹝如寅建己亥日占求財﹐得否之臨﹐卯財長生﹐兄破不克妻爻﹐主應有財﹐不得於癸卯而得於乙卯者﹐日值干支財也﹔未建丙午日占訪友﹐得遁之節﹐應爻在壬申﹐是以壬申日遇﹔巳建乙丑日占子歸﹐得睽之咸﹐而應丁卯日至。蓋一爻之靜﹐不惟驗於相值﹐亦驗相衝﹔一爻之動﹐不惟應於相值﹐尢應相合﹐決日之祕﹐仍看用爻。﹞或曰﹐獨發獨靜﹐止爲吉凶告兆也。如求財遇財旺而有財﹐求官遇官旺而有官﹐行人遇用神生克而定其遲速﹐病人遇用神衰旺而決其死生﹐然後以獨發獨靜之爻定其時﹐則每有驗﹐此爲論之中也。﹝獨發獨靜可以定時日﹑察事應﹐若遂以定吉凶﹐則須審用爻﹐不可執也。﹞

兩現章第三十夫用神之兩現﹐將何主焉﹖必以其有傷無傷而定取捨也﹐捨其有傷﹐取其無傷﹐則可得一其主也。法所謂用得其用則吉﹐不得其用則凶﹐是故捨其無用而取其有用也﹐若兩求之﹐則吉凶不定矣。﹝傷謂旬空月破衝散克傷之類。﹞然一動一靜之用﹐猶有別焉﹐捨靜取動﹐以動爲事之兆也。不能得用神於飛爻﹐而求用神於伏象者﹐捨飛從伏﹐必以日月動爻之扶挈用之。﹝飛用被傷﹐當索伏用﹐日月動與配﹐相生而從﹐相克而捨。﹞後時生旺死絕﹐亦以不傷之神爲論﹐是故未丑爲用﹐而丑空未實﹐而敗於丑月者﹐謂未實而丑破之也。﹝後來日期﹐取配無傷用神﹐不可並索﹐如亥建戊午日占脫貨﹐得大過﹐遇子月價貴﹐遇丑月價賤﹐是論丑破未﹐而不論建丑也。﹞夫鬼神之於蓍不妄動﹑不徒現﹐必有所告也﹐是以卜男婚而兩官者﹐競相求也﹐卜女婚而兩財者﹐交相與也﹔詞訟兩官﹐則非一獄之事﹐失脫兩鬼﹐則是三同之偸﹔仕路兩官而再加署敕﹐考場兩父而復試文章。官主也﹐父頭也﹐營謀重之而系兩頭兩主﹔妻財也﹐子福也﹐身命逢之而多福多財﹔憂害二鬼而戒內外之驚﹐理財二妻而得往來之息﹔子孫兩現而占嗣者﹐膝下有眞假之嗣﹐弟兄兩現而占交者﹐座前有名實之友。﹝卦中用爻兩現﹐推之人事﹐必有其象﹐用則喜而忌宜稱也。﹞卜居官遇乃二氏之同居﹐營葬鬼遇乃二亡之合葬也﹔所以戒文書者﹐父重而有交章之論也﹐憂官鬼者﹐鬼重而有連綿之禍也﹐惡兄弟者﹐兄重而有繁興之費也﹔鬼伏鬼爲新舊之病﹐官化官爲起倒之詞。﹝兩現之象﹐最不易明﹐故詳列於此﹐因事求之。﹞蓋兩現於飛伏者﹐則取較之﹐兩現於變互者﹐則勿取較也。其升觀二分之卦﹐八純二土之象﹐皆有成格﹐故無煩別論﹐亦以兩現之法爲用云爾。﹝二分八純﹐卦有一定﹐及得於變互者﹐皆不同兩現之論。﹞

易冒卷之四

長生章第三十一天地萬物﹐始於無明﹐絕後而胎也。﹝無明﹐卽釋氏所謂無明緣行﹐行緣識﹐識緣名色﹐十二因緣之類也﹔絕則無物﹐猶無明也﹔胎則有形﹐猶緣名色也。﹞三位而生﹐七位而旺﹐十位而死﹐十二位而終始焉。﹝法不以胎爲始﹐而以長生爲始者﹐以其未現形象也。長生法﹕金生巳﹐木生亥﹐火生寅﹐水土生申﹐以掌上順數可曉。﹞其所取用者﹐莫重於生絕﹐故金遇巳而不克﹐土遇巳而不生。﹝十二位取用﹐最重生絕二端﹐卽五行生克﹐不及生絕﹐故金遇巳而得生﹐土遇巳而言絕也。﹞臨官帝旺﹐用神乃昌﹐是故臨官則食祿﹐天元祿之所授也﹔帝旺則位中﹐將星之所立也。長生曰日辰﹐帝旺曰正旺﹐二者孰能勝之。﹝天元祿法﹕四位臨官﹐卽爲祿位﹐如甲木生於亥﹐順行四位﹐臨官在寅﹐是甲祿在寅矣﹔乙木生於午﹐逆行四位﹐臨官在卯﹐是乙祿在卯矣﹔丙戊生寅﹐順行臨巳﹐是丙戊祿巳矣﹐餘仿此。將星之法﹐以中神爲主﹐子午卯酉﹐正中位也﹐申子辰﹐子爲將星﹐餘仿此。﹞若沐浴冠帶衰病胎養﹐則不勝五行之生克﹐病漸及於不神﹐養將需於有力﹐蓋見生吉而見克凶﹐是故水敗於酉爲假敗﹐火胎於子爲僞胎﹐木胎在酉﹐論克不論胎﹐金衰在戌﹐論生不論衰也。﹝此言十二位﹐惟長生臨官帝旺爲重﹐餘位稍輕﹐還以五行生克爲斷。﹞死墓之法﹐臨死無救﹐則鄰死矣﹐臨死又克﹐則過死矣。絕亦如之。墓而有刑﹐如擊如發﹐墓而無衝﹐爲匿爲藏。﹝爻神投死日月變爻之上﹐或日月變爻內有一生之﹐則死而未死﹐絕而未絕也﹔旣死又克﹐則爲己死﹔無生無克﹐準克之半。凡用入墓﹐喜刑喜衝。﹞蓋用爻生絕於日辰之上者特重﹐生絕於月建之上者有分﹐夫月令也﹐日天也﹐輕重緩急不侔矣。﹝生絕月建﹐須兼論當生﹑所生﹑生我﹑克我﹑我克之法﹐日重而月輕也。﹞伏爻生絕於飛﹐動爻生絕於變﹐其法猶類日也﹐然有眞僞之辯焉。本卦動爻﹐難言生絕﹐故巳動傷金而生土﹐亥發火熄而木榮﹐有同體之觀焉。﹝動爻化出之變爻﹐伏神本位之飛爻﹐如空如破﹐則非生非絕矣﹐故曰眞僞。卦爻一本專論生克﹐不當參以長生十二法也﹐故曰同體。﹞卜筮之道﹐歸重支神﹐不分陰陽﹐同其生死﹐此其準也。若五行之家﹐析干支﹐分陰陽﹐則陽生陰死﹐陰死陽生﹐而長生亦異﹐蓋五行陰陽﹐皆投胎於母而後養焉。﹝丙爲日﹐丁爲月﹐皆投胎於子﹐自天開於子﹐而日月昭焉。日月卽人物之仰依也﹐故先以火胎於子爲法﹐養丑而生寅也。日出而作﹐日入而息﹐丙旣生寅﹐人亦生寅也。陰陽不可同立﹐男女不可無別﹐丁寄生於酉﹐故下言祖母族撫之。蓋陽幹有十二位之用﹐陰漧惟重死生﹐必欲分求﹐但以陽順陰逆爲法。﹞旣分男女﹐男順而長生﹐女逆而寄生﹐以至臨官食祿之地﹐乃見其功。﹝蓋陰陽干支﹐至臨官而成功。丙臨官於巳﹐巳旣有丙也﹐丁臨官在午﹐午卽有丁也。﹞男旣長大﹐應合婚姻﹐惟寅丙遠贅子辛之妻而養戊己者﹐戊之長生於寅﹐己之寄生於酉﹐皆曰祖母撫之﹐獨此附其姑﹐然五行或同位﹑或相間﹐窮理反經而道盡矣。﹝丙旣生寅而長大﹐理合擇配﹐丙合於辛﹐宜配辛女﹐當卯無辛﹐遠逆寄生於子之辛女﹐贅爲夫婦﹐天之造物﹐非定有常。火生土而土胎子也﹐養於丑﹐故戊土生於寅﹐己土寄生於父娣丁長酉之姑﹐而各自成也。戊旣長大﹐宜合癸配﹐卯中癸水娶之。土生金而金胎於卯也﹐養於辰﹐庚金長生於巳﹐辛金寄生於子﹐則祖母之族而撫焉。庚旣長大﹐合午乙爲妻﹐金生水而水胎於午也﹐養於未﹐壬水長生於申﹐癸水寄生於卯。壬旣長大﹐合酉丁爲妻﹐水生林而木胎於酉也﹐養於戌﹐甲木長生於亥﹐乙木寄生於午。甲旣長大﹐合子己爲妻﹐木生火而火胎於子也﹐亥天地之終﹐子天地之始﹐己辛之女﹐皆是子而嫁贅﹐蓋男女皆自天生﹐五行或同位﹑或相間﹐窮其理而返諸常﹐可曲盡陰陽之道。法曰﹕子中癸己更加辛﹐丑中己癸復陰金﹐寅品甲木兼丙戊﹐卯中乙木癸水臨﹐辰中戊土藏乙癸﹐巳中丙火戊加庚﹐午中丁火連乙己﹐未中己土亦逢丁﹐申內庚金坤壬水﹐酉內辛金丁己尋﹐戌中戊土辛丁位﹐亥中壬水甲木生﹐地支內有天干伏﹐天地人元仔細分。﹞惟土之長生不一者﹐以地王起甲申﹐申中有坤﹐故土生於申﹐若分陰陽﹐則戊生於寅﹐己生於酉﹐而金木水火之內﹐皆不可以無土﹐始知土徳之用﹐接續五行﹐分寄而旺﹐無往而不生者哉。﹝土神之生﹐不一其所﹐土神之位﹐相雜而處﹐所以五行不可無土也。﹞

無鬼章第三十二或曰陽爲官﹐陰爲鬼﹐復曰旺爲官﹐衰爲鬼﹐又曰官鬼爲系﹝擊﹖﹞爻﹐爲制爻﹐大凡喜之爲官﹐惡之爲鬼﹐用之陽則官﹐用之陰則鬼﹐名異而用同也﹐卦不應無﹐亦不宜動。﹝官鬼不必以旺衰陰陽分﹐但用則爲官﹐忌則爲鬼﹐然官亦可凶﹐鬼亦可吉。﹞動而逢衝﹐動而有制﹐動而無助﹐猶不動也。有而空﹐衝而散﹐化而衝﹐猶不有也。卦中𨿽無而伏於世爻動爻之下﹐變而臨於日建月建之上﹐則無猶不無也。﹝此辯其虛實彊弱之分也。﹞空而動者﹐謂之半空﹐動而破者﹐謂之全凶。有云吉則不吉﹐凶則更凶﹐則以大白虎所臨也。﹝破本無爲﹐因大白虎煞臨之﹐其凶愈甚。﹞其象在天爲鬼神﹑爲雷霆﹐在地爲廟宇﹑社稷﹑廳衙﹑屍骨﹑妖邪﹑虫蟻﹐在身爲主張﹑權柄﹑魂魄﹑識見﹑疾病﹐在家爲香火﹑主宰﹑宗祖﹑魘倒﹐在國爲仇敵﹑亂臣﹐在任爲爵級﹐在事爲訟非﹑爲祈禱﹑爲夫媚﹑爲阻滯束縛。﹝六親惟鬼爻爲象最多﹐所謂體物不遺也。﹞故身命無鬼﹐謀望失主﹐處世無恆﹔功名無鬼﹐進取無成﹐升遷未遂﹔家宅無鬼﹐主無君徳﹐耗散多端﹔謀望無鬼﹐事無主斷﹐關說徒勞也。﹝此言用鬼﹐鬼不宜無也。﹞疾病無鬼﹐須看用爻﹐用傷則祈禱無靈﹐用彊則不禳而愈﹔婚姻無鬼﹐須分男女﹐女占有少寡之嫌﹐男占則我非其匹﹔求財無鬼﹐須分主客﹐同本而權落他人﹐空拳而我無遭遇也﹔自逃則易以潛身﹐捕逃則難於覓迹﹐失物則勿以誣人﹐禱祀而神不降﹐請托而言不從﹐事以類推也。﹝此言無鬼﹐各有吉凶之辯也。﹞故官鬼者﹐事之主也﹐禍之端也﹐出入行藏﹐貴乎靜而勿動﹐興詞構難﹐畏其動而卽成。蓋凡防害及身﹐喜其無鬼﹐求事益己﹐利在有官﹐學者辯之。

絕生章第三十三用爻屬木﹐申日占而絕﹐水爻動而生﹐因名絕生﹐猶窮地而遇援也。蓋絕生之法有五﹕用神受日月之克﹐遇動爻之生﹐一也﹔受動爻之克﹐遇變爻之生﹐一也﹔受變爻之克﹐遇動爻之生﹐一也﹔伏用受日月之克﹐遇飛爻動爻之生﹐一也﹔伏用受飛爻動爻之克﹐遇日月之生﹐一也。此五者皆謂之絕處逢生也。其不能生者有三﹕用神自受破散﹐不能生者一﹔飛爻動爻生我者受破散﹐不能生者二﹔變爻生我者受破絕﹐不能生者三。忌神亦以此參之。身命世絕而逢生﹐𨿽困必亨﹐𨿽夭必壽﹔文科重父﹐武試重官﹐遇之者幾落孫山﹐終登龍虎﹔男婚用財﹐女姻用鬼﹐遇之者後成泰晉﹐始則參辰。鬼爲我病﹐病退復進﹐用乃病身﹐危而得安﹔訟而又訟﹐官鬼遇日月之生﹐憂而不憂﹐子孫逢動變之助﹔出行世遇者安﹐行人應遇者還﹔占仁宦因眾罰而增秩﹐占貨財將虧折而居贏﹔捕逃而應逢﹐如魚脫网﹐修道而世值﹐如龍飛天。﹝名﹐謂官爻遇之﹔利﹐謂財爻遇之。﹞內卦遇之﹐家宅衰而將旺﹐外卦遇之﹐人口減而復增。內爲邦畿﹐外爲政事﹐蓋國猶家占。其爲吉也﹐猶旱遇雨﹔其爲凶也﹐如火復炎。然惟日月之絕爲眞絕﹐日月之生爲眞生﹐又不可不知也。

合衝章第三十四聞之和則合﹐擊則衝﹐合主事之成﹐衝主事之敗﹐吉則宜合﹐凶則宜衝。筮得六沖﹐其名卦衝﹐無往而不散也﹐言多亂﹐事多變﹐行多違﹐謀多阻也。筮化六沖﹐其名變衝﹐占事主無後也﹐約婚而不終﹐結義而不信﹐營求而不遂也。卦衝謂之前衝﹐變衝謂之後衝﹐倘前六合而後六沖﹐又其甚已。﹝卦衝有三﹕正卦衝﹐之卦衝﹐合處逢衝也。﹞前合後衝﹐始繁華而終憔悴﹔前衝後合﹐初更張而卒和調﹔前合後合﹐夥伴契而訟獄纏﹐始終結而不解﹔前衝後衝﹐謀望難而官非散﹐親疏背而不從。爻衝有五﹕日衝則動﹐空衝則實﹐動衝則散﹐化衝則失﹐自衝則敗也。爻合有四﹕靜合爲起﹐動合爲絆﹐化合爲援﹐自合爲好也。﹝化衝﹐巳動化亥也﹔自衝﹐卦中子午兩動也﹐亦論彊弱。化合自合﹐反是而推。﹞獨夫六合遇日辰衝害於世應之上者﹐其名合衝﹐猶功之幾成而敗﹐財之旣得而失﹐婚之幾從而違﹐謀之幾就而變﹐不可居也。不言沖合者﹐旣敗不可成﹐旣解不可交﹐旣失不可得也﹐卽得之亦他應也。﹝如午建丙子日﹐占婚得兌之節﹐卦𨿽六沖﹐其日月合世應﹐變成六合﹐以爲始悖而終就﹐及後二家皆得偕﹐此占不成﹐故不貴也。﹞且有爻之合處逢衝者﹐財鬼衝害忌婚姻﹐父官衝害忌功名﹐子妻衝害忌謀生﹐然而視世應衝害者則稍輕矣﹐故合處逢衝﹐前賢專主世應也。

隨墓章第三十五夫隨墓有五﹕一曰命墓﹐二曰世墓﹐三曰化爻墓﹐四曰卦身墓﹐五曰世身墓﹐此五者有輕重之分也。﹝本命臨鬼而墓於日爲命墓﹐世爻臨鬼而墓於日爲世墓﹐或命世﹑及卦身世身臨鬼而化入墓爻爲化爻墓﹐卦身臨鬼墓於日﹐世身臨鬼墓於日爲身墓也。﹞命之隨鬼入墓﹐乃爲大凶﹐謂鬼命並現也﹐若現於日月變伏之位而非矣。﹝命墓必命乘鬼同現一爻始眞﹐若臨日月變伏﹐皆非也。﹞世之隨鬼入墓﹐自占者凶﹐代占者忌﹐視命墓少間爾。﹝世墓自占代占皆忌﹐如巳建癸未日占寅命妻病﹐得大畜之蒙﹐乃妻命墓而世亦隨墓﹐後五月妻亡﹐夫亦繼亡﹐所謂代占者忌爾。﹞化爻隨鬼入墓﹐與命墓世墓無差等﹐而有眞僞﹐火官戌墓﹐辰日衝而成僞﹐戌月實而作眞﹐戌空自僞﹐戌破非眞。﹝化爻墓須分眞僞。﹞卦身之墓﹐現於卦者是﹐世身之墓﹐空於世者非﹐此二者惟占訟詞﹑獄禁﹑疾病﹑憂疑﹑戶役﹑動作﹑潛逃﹑投充﹑齋戒之事忌之﹐然遇鬼旺則凶﹐官衰則減﹐視世墓化墓則輕爾。﹝卦身因卦而成﹐故有身則是﹐世身因世而起﹐故世空則非﹐蓋大小身墓﹐有忌有不忌也。﹞且夫月破旬空之鬼﹐而臨本命世爻之墓﹐官非災病﹐見空破而垂斃﹐斃而又墓﹐故爲凶占﹔若避患﹑憂害﹑防非﹐見空破而禍消﹐禍消而隨墓何凶也。﹝事已及身﹐空破隨墓最忌﹔事未及身而先事憂防﹐則空破隨墓非忌。﹞夫身命逢之﹐一世應多災疾﹔婚姻遇此﹐中途定見刑傷﹐占分男女命墓也。﹝不論世鬼﹐不拘空破﹐女命墓戒娶﹐男命墓戒嫁。﹞求官履仕途而不反﹐出行登平道而遭屯﹐行人病於他鄕﹐產婦厄於暗室﹐公役有桎梏之辱﹐興造有妨犯之凶﹐偸關逾險而蹈网羅﹐出族謀差而受羈紲。﹝隨墓統忌﹐若興造偸逾﹐空破稍可。﹞求財被溺於狹邪之地﹐占穴或犯夫古塚之屍。﹝二者只言世墓。﹞蓋凡以官鬼爲忌神者﹐遇之不祥﹐空破稍輕﹔以身命爲先務者﹐遇之亦不祥﹐而空破反重。此皆以日辰化爻之墓爲法﹐他不同論云。

助傷章第三十六助鬼傷身﹐以世爻受鬼克﹐而鬼長生於日﹐是爲引禍以自害。世亦稱身﹐實世而非身也。夫世爻﹐卦之宰也﹐占之主也﹐問者之身也﹐故曰傷身。然官鬼遇空破者弗能傷﹐世爻逢旺相者弗能傷。𨿽曰長生﹐臨於歲月動變之位者則非﹔𨿽長生於日﹐而巳日之巽﹐申日之革則非﹔𨿽曰助鬼﹐而午日之坎﹐酉日之離則非。是以前賢舉申日之離﹐寅日之咸﹐亥日之泰者爲法。﹝五行大生謂之眞生﹐巽鬼革鬼非大生﹐坎鬼離鬼非長生﹐所以有間。﹞占身命者認禍爲福﹐比匪爲良﹐因財喪身﹐貪色亡命﹐妻妾不賢而歸夫咎﹐奴僕肆逆而累主殃。﹝以財爲利﹐以鬼爲害﹐天下之害皆伏於利﹐理固然也。﹞國占爲姦臣聚斂﹐爲宦官專恣﹔師占爲將病防刺﹐及自兵之叛﹔占家者主人貪利忘害﹐求益遭損﹐鬼臨雀起非﹐臨武被劫﹐臨虎見喪﹐臨蛇而驚﹔娶婦則主婦不賢﹔收僕則主僕懷叛。若女占夫而官星爲用者﹐遇之反吉也﹔占官驟升﹐占武卽發。﹝大抵用官吉而用財凶﹐世爻尢凶也。﹞占訟有重責之憂﹐占失有再偸之慮﹔投軍脫役﹐魚爲餌鉤﹐昧事修方﹐步遭荊棘﹔求財有妄求之害﹐出行有行險之虞﹔離塵修戒﹐障業未除﹐公役參房﹐杖笞難免﹔占監獄囹圄之災未滿﹐占疾病枕席之患未離﹔奉神神怒﹐安靈靈哭﹐占怪怪眞﹐占夢夢實﹔避禍禍必臨﹐防害害必至。總之以鬼爲忌者﹐助傷固凶﹐卽以官爲用者﹐亦嫌其克世﹐靜遲動速﹐旺大衰小﹐惟空破散則吉也。

局會章第三十七何謂之局﹖物有始終﹐故謂之局也﹔何謂之會﹖物必有麗﹐故謂之會也。﹝生乃物之始﹐藏乃物之終﹐旣成始終﹐故謂之局﹐如卯木生亥墓未﹐爲木局是也﹐若亥卯未而會﹐物必有麗也。﹞夫局會有成不成之分﹐當明化不化之義﹐然後得局會之祕也。中神主也﹐失其主則不能會﹐傷其中則不能局。是以火神局會﹐以午爲要﹐午不失傷﹐卽寅戌失一而亦局會也。傷其始者﹐局會之力小﹐傷其終者﹐局會之力存﹐終始不傷。局會之力大矣。﹝始失長生故力小﹐終失墓藏故力猶存﹐得三位皆全﹐其力更大。午會爲火﹐寅戌𨿽會﹐而土木本質﹐則不隨火變也。﹞局會有三﹕一曰動會﹐二曰變會﹐三曰伏會﹐則必由日月而懸之也。動會者﹐周流六虛而皆會也﹔變會者﹐交重一爻而相會也﹔伏會者﹐發動飛爻而相挈也。﹝凡局必得日月有一在局﹐始成動會﹐如寅建戊戌日﹐用官得乾之旣濟是也﹔變會如戌建甲寅日﹐用官得遁之乾是也﹔伏會如卯建戊寅日﹐用父得大畜之離是也。﹞變失始者其局假﹐伏得生者其局眞。是故子變辰者非﹐午伏寅者是也。日月懸之﹐懸始吉而懸終凶也。是故申月懸子則是﹐戌月懸午則非也。﹝如戌建己酉日﹐用官得謙之泰﹐以戌月午變寅爻當成火局﹐然寅值空﹐乃失其始﹐戌月懸午﹐是墓非生﹐則此火局休囚﹐不成會矣。如申建甲辰日﹐用財得履之睽﹐子伏申下﹐財乃長生﹐申爲月建﹐謂之懸始﹐則水局旺相﹐故成會爾﹐餘仿此。﹞蓋局會之道𨿽紛﹐而生克之理若一﹐故失中乃失主﹐失始乃失生﹐失終乃失墓﹐則輕重昭矣。

刑害章第三十八擬議之三而後刑﹐故曰三刑﹐非實有三也。夫刑同殺﹐故曰西曹﹐由西而始也。三刑之法﹐以金局之神﹐而巡西方之位﹐所謂巳酉丑而乘申酉戌也。金木水火﹐五行之順也﹐西北東南﹐四方之次也﹐以金木火水之正﹐而刑西北東南之邪﹐則亥卯未而乘亥子丑﹐申子辰而乘寅卯辰﹐寅午戌而乘巳午未矣。乘則刑之﹐上下相對﹐循環相加﹐此三刑之立法也。孟黨孟刑﹐仲黨仲刑﹐季黨季刑﹐以故有寅巳申﹑丑戌未﹑卯子﹑子卯﹑辰午酉亥之名也。於是乎﹐有金剛火彊﹐自刑其方﹐水局刑木﹐木局刑水之議。苟曰必三始刑﹐則卯子子卯之無禮刑﹐辰午酉亥之自刑﹐豈必三也﹖是故三刑之名﹐不可以三泥也。﹝孟黨寅巳申亥﹐仲黨卯午酉子﹐季黨辰未戌丑。﹞三刑之法﹐墓亦賴之﹐刑則墓開﹐刑而兼衝﹐其力更大。﹝夫墓得刑沖﹐猶鎖得鑰﹐故曰墓開﹐然不及衝﹐故刑而不衝者輕﹐刑而兼衝者重﹐酉建庚申日﹐用財得困之兌是謂眞刑。﹞夫刑之爲象﹐於物若斃﹐於心若憂﹐於事若漓﹐猶退神之例﹐而不及旬空月破之凶也。身命遇之﹐恐骨肉之相殘﹔婚姻遇之﹐懼門第之相壓﹔宦憂內喪﹐病防帶疾﹔官克世而問訟﹐五克世而問疏﹐若世刑而大凶也。﹝身命﹐謂世及用爻遇之﹐男娶謂財﹑女嫁謂官遇之。﹞夫害者﹐奪吾之好爲害也﹐上下四方曰六﹐故名六害﹐舉天地之內而言也。相合曰好﹐相衝曰奪﹐相惡曰害﹐是故衝吾之合﹐則猶奪吾之好﹐吾故惡之﹐而與相害也。故子合丑而未衝﹐所以子未爲害爾﹐六合則有六沖﹐六沖則有六害﹐此六害之立法也。﹝古亦稱穿心六害。﹞然有生害﹑有克害﹐其爲象也﹐心惡而面好﹐外悅而內仇﹐此相生之害也。我克彼者﹐我彊而彼弱﹐志相惡爾﹔彼克我者﹐彼剛而我柔﹐力被制爾。然亦不及六沖之甚也﹐然亦必兼合衝生克而考之。三刑六害﹐當別用爻﹐非以卦象云爾。﹝大抵六害重克害﹐克害重用爻世爻﹐及應克世﹐若姤恆小畜益卦﹐𨿽存六害之名﹐當察其用而權之。﹞

諸星章第三十九神宿之法﹐災祥非一﹐吉凶之驗﹐別演乃殊。有以天象列星而入易者﹐有以人事占星而入易者﹐然要無不出乎干支陰陽生克衰旺之情﹐或年或季或月或日或時或局之例﹐以辯其有用無用﹐輕力重力焉。其有星之名﹐而無所本者不敢列也。﹝天象﹐如角亢房﹐二十八經星也﹐如木火土金水﹐五緯星也﹐如貪狼巨門﹐九曜星也﹔人事﹐如天喜天醫天廚天獄之類是也。𨿽星煞雜陳﹐各有所本﹐否則俗傳無驗也。﹞如經星入易﹐乾之上九降參﹐又降鎭星﹐惟歲時身命之占用之﹔九曜之立﹐曰貪狼﹐曰巨門﹐曰祿存﹐曰文昌﹐曰廉貞﹐曰武曲﹐曰破軍﹐曰左輔﹐曰右弼是也﹐惟婚姻才貌墳塋屋宅之占用之。﹝法曰﹕月月常加戌﹐時時起破軍﹐破軍前兩位﹐世俗少知聞。兩位﹐卽左輔右弼也﹐斗柄卽破軍。如寅建午時占﹐以戌加寅起至午時在戌﹐以戌上爲破軍﹐亥是左輔﹐子是右弼也。﹞紫微垣以危室之分起子也﹐天市垣以尾箕之分起寅也﹐太微垣以翼軫之分起巳也﹐惟造化之占用之﹐此天象立星之略也。﹝三垣皆以正月起順行。﹞天徳之星﹐正月起亥而順行﹐蓋天之徳澤﹐從天門而降﹐亥爲天門﹐因以名之。天干天徳寅建在丁﹐卯建在申﹐蓋人事天功﹐陰陽相助也。﹝天徳正月起亥順行﹐幹徳法曰﹕正丁二申宮﹐三壬四辛同﹐五亥六甲上﹐七癸八寅從﹐九丙十居乙﹐子巳丑庚逢。天徳卽天道﹐陰陽兩互﹐撫祐八荒﹐孟季保生墓之人元﹐四正用陽貴之協力。故寅內人元丙﹐天與丁助之﹐卯內人元癸﹐天與陽貴坤中壬水助之﹐辰內人元癸﹐天與壬助之﹐巳內庚﹐天與辛﹐午內乙﹐天與陽貴乾中甲木助之﹐未內乙﹐天與甲也﹐餘六位仿此。歷日所載﹐坤乾艮巽﹐卽申亥寅巳爾﹐其土徳周徧﹐故不列天徳也﹐此法用天干﹐如寅建丁亥子孫發動﹐以丁爲天徳也﹐利用防非。﹞月徳自未而順行﹐未爲廣寒宮﹐太陰之府﹐是以始之。天干月徳寅午戌建而舉丙﹐亥卯未建而舉甲﹐巳酉丑月徳在庚﹐申子辰月徳在壬﹐太陰之徳﹐亦其助也﹐蓋以午丁而丙助﹐卯乙而甲扶焉。﹝古法以子爲帝座﹐午爲端門﹐卯爲雷門﹐酉爲佛境﹐亥爲天門﹐巳爲地戶﹐申爲神門﹐寅爲鬼路﹐辰爲天羅﹐戌爲地网﹐醜爲黃泉殺﹐未爲廣寒宮也﹐四徳俱主福蔭﹐能逃刑免難。﹞天乙貴人﹐有陰陽之別﹐陽貴始自天王立甲子而順求之﹐陰貴始自地王起甲申而逆求之。貴人之用﹐不犯對於君王﹐貴人之行﹐不踐入於羅网。甲合己而在子﹐己以子爲陽貴﹔乙合庚而在醜﹐庚以醜爲陽貴﹔丙合辛而在寅﹐辛以寅爲陽貴﹔丁合壬而在卯﹐壬以卯爲陽貴﹔辰爲天羅﹐逾而不入﹔戊合癸而在巳﹐癸以巳爲陽貴﹔午爲端門﹐越而弗對﹔己合甲而在未﹐甲以未爲陽貴﹔庚合乙而在申﹐乙以申爲陽貴﹔辛合丙而在酉﹐丙以酉爲陽貴﹔配爲地网弗履﹔壬合丁而在亥﹐丁以亥爲陽貴﹔子爲帝座弗犯﹔癸合戊而在醜﹐戊以醜爲陽貴﹐陰貴亦然。﹝法曰﹕甲羊戊庚牛﹐乙猴巳鼠頭﹐丙雞丁豬走﹐壬兔癸蛇遊﹐六辛騎猛虎﹐陽貴用斯求。甲牛戊庚羊﹐乙鼠巳猴鄕﹐丙雞丁豬位﹐壬蛇癸兔藏﹐六辛乘駿馬﹐陰貴用心詳。六壬數﹐巳至戌用陽﹐亥至辰用陰﹐未當。當以子至巳用陽﹐午至亥用陰﹐易筮不分陰陽。﹞福星貴人﹐卽食神星也。甲之五遁﹐丙爲食神﹐故寅爲福﹔乙之五遁﹐丁爲食神﹐丑亥爲福星也。﹝法曰﹕甲虎乙豬牛﹐丙同犬鼠遊﹐丁雞戊猴走﹐己羊庚馬頭﹐辛蛇癸逐兔﹐壬日占龍樓。﹞天廚貴人﹐祿上生祿﹐是爲天廚。甲之五遁﹐祿於丙寅﹐寅上之丙﹐復祿於巳﹐故甲以巳爲天廚﹔癸之五遁﹐祿於壬子﹐子上之壬﹐復祿於亥﹐故癸以亥爲天廚也。﹝法曰﹕甲丁蛇位號天廚﹐丙鼠壬雞癸伴豬﹐乙戊辛幹皆向馬﹐己猴庚虎福神殊。右二星主祿食。﹞天元祿者﹐臨官則食祿。甲木生亥﹐臨官於寅﹐乙木生午﹐臨官於卯﹐丙戊生於寅﹐臨官於巳﹐丁己生於酉﹐臨官在午﹐陰陽順逆﹐各以類推。﹝天元祿法﹕從臨官而得﹐四位臨官﹐卽名祿位﹐如甲木生亥﹐順行四位﹐臨官在寅﹐故甲祿在寅﹔如乙木生午﹐逆行四位﹐臨官在卯﹐故乙祿在卯之類。﹞天地財﹐遁甲以戊己爲五馬六財﹐而戊己坐辰巳之上﹐故正月以辰爲天財﹐巳爲地財﹐順而終之﹐乃天地財也。﹝馬﹐卽財也﹐法曰﹕正七起龍蛇﹐二八馬羊家﹐三九循申酉﹐四十犬豕牙﹐子午鼠牛索﹐丑未寅卯查﹐遁甲因戊己﹐問利自當沙。﹞文章徳業﹐必臨官設政﹐三歲後而吾道始昌﹐因曰文昌。甲祿在寅﹐逾三位而巳是也。辛則不然﹐逾三位而當子﹐子爲帝座﹐弗敢犯之﹐物不可盈﹐藏於文庫﹐是以辛以戌爲文昌也。﹝法曰﹕甲蛇乙馬號文昌﹐丁己尋雞辛犬方﹐庚豬癸兔壬從虎﹐丙戊揚猴最吉祥。蓋火墓在戌﹐離爲文明﹐故曰文庫﹔金墓於丑﹐金爲兵革﹐故曰武庫也。﹞位中居尊﹐謂之將星﹐故亥卯未﹐將星在卯﹐而攀辰鞍﹐駕巳馬﹐馬前六害﹐以警蹕也﹐害前華蓋﹐備旌幡也﹐將後七神﹐甲士後勁也﹐而劫煞災煞天煞地煞年煞月煞亡人煞﹐以名焉。是以華蓋爲首星﹐劫煞爲尾星﹐而將衛在中也。﹝將星法起中神﹐子午卯酉﹐正中位也﹐故亥卯未﹐將星在卯﹐辰爲攀鞍﹐巳爲駕馬﹐馬前爲六害午也﹐害前爲華蓋未也﹐將後爲七煞﹐自申至寅七位是也。﹞天馬﹐卽乾馬也﹐正月午始﹐循環行之﹐此星惟利升遷之卜。驛馬亦從將星而推也﹐如寅午戌﹐將星在午﹐則以未爲攀鞍﹐申爲駕馬矣﹐行人要星也。﹝正月用乾四爻爲天馬﹐二月五爻申﹐循環用之。法曰﹕正七還騎馬﹐二八向猴申﹐三九須從犬﹐四十鼠相侵﹐五十一當寅上﹐六十二定歸辰。天馬文人用上﹐喪病者嗔﹐蓋病者馬向天遊﹐是上喪服也。驛馬法曰﹕寅午戌馬居申﹐亥卯未馬在巳﹐申子辰成居寅﹐巳酉丑馬在亥。﹞且天喜之爲星也﹐孟春建寅﹐則喜在戌﹐仲春建卯﹐則喜在亥﹐季春建辰﹐則喜在子﹐蓋以成爲喜也。喜神之用﹐遁甲所專。遁甲者﹐拒庚而藏甲也。惟丙丁制之﹐故甲己五遁得丙寅﹐則喜神在寅也﹐乙庚五遁得丙戌﹐則喜神在戌矣。﹝成喜之法﹐寅到戌而成﹐卯至亥而成﹐辰至子而成也﹐餘可類推。法曰﹕春戌夏丑爲天喜﹐秋辰冬未三三指。喜神法曰﹕甲己東北乙庚乾﹐丙辛獨位向坤言﹐丁壬二日離宮上﹐戊癸東南喜事連。若喜神位值子孫動者﹐出行順利﹐其他動止亦宜向之也。﹞天赦﹐與人更新也。作歷之初﹐首於冬至甲子﹐故冬至甲子爲天赦﹔春首戊寅﹐夏至甲午﹐秋首戊申﹐刑罪之占﹐得逢解网也。天解春以寅﹐夏以巳﹐秋以申﹐冬以亥。蓋水絕於申﹐寅能破之﹐是爲天解。﹝先王以二至及春秋首日﹐大赦天下﹐故後世以是日爲天赦。天解﹐凡以絕爲我難﹐衝則天去我難也。﹞月解﹐太陰也﹐自戌而輝﹐行南周天之半﹐以照北極﹐故九十月在午﹐正二月在申也。剪刈根萌﹐則息非宜。喝散﹐春木根萌在亥﹐巳能刈之﹐是爲喝散。﹝月解法﹐九十月午﹐子丑月未﹐正二月申﹐三四月酉﹐五六月戌﹐七八月亥。兩月一位﹐謂上施下仰﹐九十月午者﹐午施子仰也。午自亥極﹐施仰乃見。衝斷生根爲喝散﹐夏火生寅﹐用申衝寅﹐秋多生巳﹐用亥衝巳。法曰﹕春巳夏居申﹐秋豬冬到寅是也。﹞天醫﹐上帝之司﹐救療之神也。本在遁甲﹐相丙而禦庚﹐卽丁神也。好生爲心﹐故不踐於寂滅之地﹐乃更位焉。周歲而復命﹐始歲而復化。活曜﹐上帝命司生之神也﹐因隨帝而出於震焉﹐爲胎育子息之占。﹝以五虎遁﹐正月甲遁覓丁神﹐得丁卯丁丑﹐故正月以丁卯爲天醫﹐餘丁丑﹔二月乙遁得丁亥﹐三月丙遁得丁酉﹐乃弗居而易丑﹐故三月則以丁丑爲天醫。夫酉爲佛境﹐乃寂滅日沈之地﹐故弗居﹔四月丁遁得丁未﹐五月戊遁得丁巳﹐六月己遁復得丁卯﹐餘丁丑﹐七月庚遁復得丁亥﹐八月辛遁復得丁酉﹐違酉從丑﹐九月壬遁復得丁未﹐十月癸遁復得丁巳﹐十一月甲遁復得丁卯﹐十二月乙遁復得丁亥終焉﹐還命上帝﹐歲復如是也。發微通書﹐以天喜爲天醫誤矣。法曰﹕天醫正卯二豬臨﹐三月隨牛四未尋﹐五蛇六兔七居亥﹐八丑九羊十巳存﹐十一再來尋卯上﹐十二亥上作醫人。活曜法﹐正月從卯順行。﹞雷火之煞﹐大利功名﹐蓋雷能動物﹐卽長生也。寅午戌月起於寅﹐申子辰月起於申﹐是以立之﹐震爲旌旗煞﹐故起卯﹐逆徵四圉是謂旌旗。﹝艸木萌生﹐雷霆動驚﹐蓋震之徳﹐能普化萬物也。其法正寅二亥﹐三申四巳﹐循環三復是焉。然网羅同之。上天之爲心﹐唯唯以生道殺物﹐是名网羅萬物也﹐獨捕叛用之。旌旗春卯夏子秋酉冬子。﹞天耳天目﹐以子坎爲耳垂﹐以午離爲目眥﹐目視上﹐故始天門﹐從亥申巳寅爲次。耳聽下﹐故始地戶﹐從巳寅亥申爲次。耳目司視聽﹐故動而音信當至。耳目本吉宿﹐以用則將迎而成﹐故逆行焉。﹝以四季行四位﹐春巳夏寅秋亥冬申天耳也﹐春亥夏申秋巳冬寅天目也。﹞天罡煞﹐寅卯辰巳之謂也﹐因生求生﹐謂生作而得生息﹐亦漁獵之吉神也。天犬吉而順戌﹐犬獵益宜之。天豬天鼠天牛﹐凶而逆亥子丑﹐牧養忌之。﹝以寅午戌月爲火局﹐火生於寅﹐是謂生而起也﹐二卯三辰四巳﹐巳酉丑爲金局金生於巳﹐是得生而已也﹐復寅而三重之﹐則周一歲矣。天犬正月從戌順行﹐豬鼠牛正月從亥子丑逆行也﹐豬忌畜豕﹐鼠忌養蠶﹐牛忌牧犢﹐嫌值鬼同發。﹞大騰蛇之別號曰勾陳煞﹐以其將相衝中王也。暗金以每季藏金局﹐故巳酉丑爲暗金。破碎謂金庫在醜﹐以金局自悖逆而出之﹐四輪復數之﹐則失藏聚﹐是名破碎﹐爲家國之多耗也。﹝正月自辰起逆行﹐專務驚滯暗金以巳酉丑﹐自正月四輪復數是也﹐亦名紅紗﹐產婦之忌。破碎以丑酉巳﹐自丑月起四輪復靈乃破碎也。醜爲金庫﹐故始之。法曰﹕辰戌丑未月在丑﹐寅申巳亥月在酉﹐子午卯酉月在蛇﹐逆破如何財順有。﹞月破曰耗﹐大耗而小耗隨之﹐季廢爲荒蕪﹐月廢爲月空﹐空衰爲月煞。﹝正月起申順行爲大耗﹐起未順行爲小耗﹐荒蕪之法﹐春巳酉丑﹐夏辰申子﹐秋卯未亥﹐冬寅午戌。月空之法﹐寅午戌月壬廢爲月空。月煞之法﹐壬水衰於醜﹐故丑爲月煞﹐亥卯未月庚廢戌煞﹐申子辰月丙廢未煞﹐巳酉丑月甲廢辰煞﹐歷日可考。﹞物滿而破﹐破而後開﹐天賊之義也﹔隨賊而吠﹐天狗也﹐其義欲除之﹑執之﹑收之。春之天賊﹐辰滿酉破寅開也﹐秋之天賊﹐戌滿卯破申開也。未坤之府﹐醜能擊之﹐故地賊出醜而逆行焉。巳爲雙女宮﹐本熒惑之神也﹐天燭由此而順行焉。天火卽火所胎也﹐蓋火神順鑑四域﹐歲三復焉。﹝法曰﹕正龍二雞三虎鄕﹐四羊五鼠六蛇藏﹐七犬八兔九猴位﹐十牛子馬丑豬忙﹐是天賊也。天狗隨之衝擊也。地賊﹐謂穿窬之輩也。法曰﹕天燭正月起蛇宮﹐蕩蕩順行數至龍﹐主火災也。天火﹐以寅午戌月火局胎於子。四域﹐子午卯酉四正也﹐五九月又起子﹐故一歲三復。﹞天官符卽臨官之位也﹐以年局臨官於中宮起寅巳申亥﹐進三位而復退起中宮﹐順行九宮﹐若與鬼動﹐則成詞訟之凶。陽生曰生气﹐陰生曰死气﹐以陽主生而陰主殺也。五子遁七位之庚午﹐上庚克甲爲官符﹐是以從午起官符﹐隨死气順行爲死气官符也。春寅歲之始也﹐法艮卦寅官持世﹐乃爲錘門官符﹐下而反復是也。﹝以相指一節起坎宮一白﹐二節坤宮二黑﹐三節震宮三碧﹐四節巽宮四綠﹐君指四節爲中宮五黃﹐無名指四節爲乾宮六白﹐三節兌宮七赤﹐二節艮宮八白﹐一節離宮九紫﹐乃外九宮也。如子年乃水局臨官於亥入中宮﹐卽十月在中宮順行﹐卽十一月在乾﹐十二月在兌﹐進三復退﹐卽是本年﹐正月入中宮﹐二月乾﹐三月兌﹐四月艮﹐五月離﹐六坎﹐七坤﹐八震﹐九巽﹐乃終。設如七月占﹐若鬼動坤宮﹐爲天官符也﹐此從年起﹐生气正月從子順行﹐死气及官符從午順行﹐歲始若蘇未起﹐有錘門之意。用艮卦自上而下﹐法曰﹕正七慮行村﹐二八鼠當門﹐三九居戌位﹐四十弄猴猻﹐五十一騎馬走﹐六十二跳龍門。﹞絕止足履﹐則憂禁怕天獄﹐寅午戌月絕於亥﹐巳酉丑月絕於寅﹐是爲天獄。逆踐於地网﹐爲地獄煞也。坎爲血卦﹐丑爲刃庫﹐血因刃上﹐故正三五七九鼠月﹐以丑寅卯辰巳午爲血刃﹐刃相對﹐偶襲奇﹐復名血忌﹐血因忌上﹐故二四六八十臘月﹐以未申酉戌亥子爲血忌。羊刃縱前之利器﹐勢同荷戈﹐祿前一位﹐妻奴所畏。﹝絕爲天獄﹐如申子辰水局絕巳之類﹐法曰﹕正月逢亥二月申﹐三月隨蛇四月寅﹐五月循環絕於亥﹐周而復始定其神。戌爲地网﹐故地獄自正月起戌逆行﹐法曰﹕正牛二未三寅虎﹐四猴五兔六雞災﹐七辰八戌九月巳﹐十豬子馬丑鼠來。血忌之星同血刃。鍼炙占之定不偕﹐祿前一位爲羊刃﹐如甲祿在寅﹐則右順卯爲羊刃﹐乙祿到卯﹐則左逆寅爲羊刃﹐丙戊祿巳﹐則右順午爲羊刃﹐丁己祿午﹐則左逆巳爲羊刃。法曰﹕乙逢寅動當爲刃﹐辛見申搖豈不凶﹐丁己忌巳癸憂亥﹐兄弟相加偶必重。近世不分陰陽順逆﹐槪以祿前一位爲刃﹐至有誤認乙祿到卯﹐辰爲羊刃之說﹐特爲正之。﹞陽陷於陰曰陰煞﹐正月起坎之初爻﹐循環上下﹐是避害之要也。死而折之﹐名曰折煞﹐故寅午戌以酉爲折﹐申子辰以卯爲折也。方養未幾﹐卽受暴折﹐春木養戌﹐而辰折之﹐是名浴盆煞。咸池煞者﹐別名桃花﹐蓋以沐浴爲桃花﹐沐浴敗垢﹐淫污敗徳﹐因以名之。﹝君子爲小人之陷曰陰煞﹐若帶鬼動﹐當防害也。法以正七寅﹑二八辰﹑三九午﹑四十申﹑五十一戌﹑六十二子﹐卽習重坎之象也。以火局死於酉﹐水局死於卯﹐如二六十月午爲折煞﹐巳酉丑月子爲看煞﹐如火養在丑﹐爲未暴折是也。法曰﹕春辰夏未秋逢戌﹐冬季推來在醜神﹐蓋以摧屍煞同﹐亦暴折之義也﹐小兒忌之。咸池煞以寅午戌月火局沐浴於卯﹐亥卯未月木局沐浴於子﹐求曰﹕寅午戌﹐兔從卯裏出﹐亥卯未﹐鼠子當頭忌﹐申子辰﹐雞叫亂人偸﹐巳酉丑﹐躍馬南方來。﹞衰而憔悴﹐反復悲泣﹐是名天哭﹐當墓曰喪門﹐扣墓曰弔客喪車﹐以絕位爲亡人﹐所乘者﹐乃喪車也。蓋冬水以巳絕﹐乘午爲喪車。五墓者﹐卽墓神也﹐故春木墓未﹐夏火墓戌。三坵者﹐疊土墓上﹐故春以醜爲坵﹐取第三位之土﹐故曰三﹔五者﹐五行墓也。﹝憔悴謂衰也﹐寅午戌月﹐火局衰在未﹐巳酉丑月﹐金局衰在戌﹐三復悲泣﹐故正未二申三酉四戌﹐五復未而再三﹐因名天哭。以寅午戌月墓戌﹐亥卯未月墓未﹐申子辰月墓辰﹐巳酉丑月墓丑﹐如正月戌爲喪門﹐則辰爲弔客。衝象扣也﹐法曰﹕喪車春雞夏鼠來﹐秋卯冬午好安排﹐二法皆忌疾病。以土衝土曰疊﹐自未戌數丑日第三﹐法曰﹕丑辰未戌三坵煞﹐羊犬牛龍五墓尋。﹞近前曰孤﹐近後曰寡﹐而孤寡之煞以傳﹐寅卯辰月﹐巳孤丑寡也。前阻曰關﹐後絕曰鎖﹐而關鎖之法以立﹐申酉戌月﹐亥關鎖也。﹝失聚失類﹐如無依倚﹐巳丑﹐前後非類也。法曰﹕寅卯辰﹐巳孤丑寡﹐巳午未﹐申孤辰寡﹐申酉戌﹐亥孤未寡﹐亥子丑﹐寅孤戌寡﹐若男前女後之意。阻絕其前後曰關鎖﹐法曰﹕春關牛與蛇﹐夏鎖龍猴嗟﹐秋忌羊豬位﹐冬犬虎交加。﹞自春建而妄行﹐不由徑﹐不從道﹐遊行四方﹐往必敗矣﹐故名往亡。夫寅而卯﹐徑也﹐不從而巳﹐非道也﹔自卯而辰﹐自辰而巳﹐徑也﹐不從而午﹐而未﹐非道也﹐行者之戒也。以子丑寅﹐而歸孟仲季﹐非時也。非時而歸﹐所以忌也﹐故歸忌名之。絕路空﹐遇水則路絕﹐甲己五遁﹐壬癸加申酉﹐故申酉爲絕路。震仰孟像舟﹐木絕於申爲覆舟煞﹐舟絕則覆﹐故自申起而順爲覆舟﹐衝舟爲浪﹐故自寅起而順爲白浪。﹝正月起寅順行﹐則二月當行於卯﹐乃越徑妄行﹐直遊巳申亥而返卯﹐復不由徑﹐直遊午酉子而返辰﹐復不由徑﹐直遊未戌丑而窮焉。往亡法曰﹕正寅二巳三申位﹐四豬五兔六馬悲﹐七雞八鼠九辰忌﹐十羊子犬丑牛危。子丑寅﹐是天地人三才﹐蓋子月當子而反孟寅﹐丑月當丑而反仲子﹐寅月當寅而反季丑﹐爲非時歸忌﹐後三巡亦然。法曰﹕寅申巳亥牛相犯﹐子午卯酉虎相攻﹐辰戌丑未須防鼠﹐爻逢歸忌路途凶。絕路空法曰﹕甲己申酉最爲愁﹐乙庚午未不須籌﹐丙辛辰巳何勞問﹐丁壬寅卯一場憂﹐戊癸子丑髙堂坐﹐如犯空亡莫遠遊。木絕申爲覆舟﹐正月從申順行﹐寅衝申爲白浪﹐正月從寅順行。﹞鶴神自天而降﹐始踐於艮﹐奇門甲子坎局﹐巳酉艮局﹐因從巳酉下地﹐循環八方﹐四維六日而更﹐四正五日而遷﹐第四十五日上天而居於房北﹐復五日而入房中﹐合衍母之數也﹔復二日遷南﹐先陰後陽﹐合少陰之數也﹔復三日而遷西﹐合少陽之數也﹔復一日而遷東﹐合太陽之數也﹔復四日而遷中宮﹐合太陰之數也﹔戊申居中﹐然後甲子周矣﹐若鬼搖是宮出行是戒。﹝鶴神﹐卽遊神也。﹞五符者﹐卽天符也﹐設政而受天符﹐天符之前十一神﹐天曹地符風伯雷公雨師風雲堂符國印天關地匣天賊也。﹝以陰陽祿起五符﹐陽順陰逆﹐周行十二位﹐蓋以甲祿在寅爲法﹐寅乃五符﹐墓前陳部曲﹐部曲卽天曹也。未及三位﹐而復錫符焉﹐故天符爲金輿﹐地符爲玉輦﹐風伯乃巽位﹐雷雨雲神驄驅之。未九位而錫大命﹐乃堂符國印也。亥爲天關﹐子爲地匣﹐置武庫以徵不仁﹐故終天賊﹐又名陀羅星﹐弗誤於滿破開之天賊也。此從日起。﹞罡魁之將有十二﹐體辰戌而用巳亥﹐天罡太乙勝光小吉傳送從魁河魁登明神後大吉功曹太衝也。罡魁臨鬼動﹐禍患暴作﹐罡主訟而魁主盜也。﹝天罡正月起巳順行﹐河魁正月起亥順行﹐餘十將不司卦內吉凶﹐故不詳注。﹞太歲之神﹐始作甲子﹐陰陽相扶﹐吉星居焉﹐偏黨好惡凶星立焉。寅爲鬼路﹐故十二年喪門以寅爲始。申爲神門﹐故十二年白虎以申爲始焉﹐飛廉附之。蓋克我者爲官鬼﹐子受辰克﹐故十二年以辰起官符﹐且居五位﹐五鬼附之。歲之衝曰歲破﹐欄桿附之。戌亦克子﹐三合喪門﹐故名弔客﹐天狗附之。巳爲六陽之終﹐亥爲六陰之極﹐故巳始死符﹐亥始病符也。陰之扶陽﹐天之造物﹐故三元四利﹐十二年以丑起太陽﹐卯起太陰﹐未起龍徳﹐酉起福徳﹐順行爲法也。﹝四利三元法﹕一太歲﹐二太陽﹐三喪門﹐四太陰﹐五官符﹐六死符﹐七歲破﹐八龍徳﹐九白虎﹐十福徳﹐十一弔客﹐十二病符﹐此從年起也。三元謂上元中元下元也。四利謂四吉星﹐太陽﹑太陰﹑龍徳﹑福徳也。巳亥宮無吉宿﹐以陽終陰極也﹐其附四凶﹐非在三元舊序。又有月上飛廉﹐正月從申逆行﹐月上五鬼﹐正月從寅逆行之法﹐飛廉因白虎亦起申﹐五鬼因鬼路亦起寅。﹞古人名星之始﹐或因事而著﹐或依義而成﹐或像象而立﹐必有所本﹐其無本而妄傳者﹐於吉凶無驗﹐𨿽多不述也。大凡吉星之行多順﹐凶星之行多逆﹐地支之星以月爲憑﹐天干之星以日爲主﹐年星𨿽列﹐遠而較輕﹐時星間陳﹐叟而易逝﹐惟日月之用尊焉。占星之法﹐多視其類﹐非類則弗親也﹐各伺其動﹐不動則不伺也。然必以用神爲主而星輔之﹐吉以益其吉﹐凶以甚其凶﹐而後無偏泥之誚焉﹐學者辧之。

卦驗章第四十以爻而取占應者﹐謂之用神﹔以卦而取占應者﹐謂之卦驗﹐卦驗專於卦而不專於爻也。﹝以卦名而斷吉凶﹐昔賢所譏﹐然古又有以卦義斷而驗者﹐不可違也。﹞婚姻忌三衝﹐則不索用神之衰旺﹔邦畿徵伐忌內反伏吟﹐而不憑子官﹔遷居忌外反伏吟﹐而不憑鬼靜﹔占病主屬化墓絕者﹐𨿽用旺而凶﹐此皆先卦而後爻也。﹝五者尢爲專忌﹐卜者常泥於用神而失之。﹞是故筮晴雨者﹐得乾離則晴﹐得坎兌則雨﹔非此﹐然後察父母子孫以爲晦霽也。筮墳塋者﹐遇巽風坎水﹐乃爲大凶﹐以其犯風水而衝也﹔獨秋後占地得坤﹐春前占山得艮﹐反爲吉兆﹔蠱有虫蟻﹐井有水泉﹐明夷有伏屍﹔非此﹐然後索世爻福神以爲凶吉也。﹝風水最忌六沖﹐若卜平地﹐秋後三气得坤卦﹐卜山地﹐春前一气得艮卦﹐反吉﹐弗論六沖。﹞出師徵伐﹐遇明夷有覆軍之敗﹐遇坎蹇困防汔地之囿﹐若此者﹐不復論子官也﹔求財遇萃曰虧本﹔出行遇節艮坎明夷曰不吉﹔獄訟遇大壯與夬曰得理﹐遇坎蹇明夷曰有囹圄﹔筮病﹐遇明夷旣濟丰節而土鬼獨發曰死。﹝推之京房萃爲缺數﹐余卦皆昔賢所驗。﹞筮婚姻咸恆節泰者吉﹐變衝不吉﹐睽革解離者凶﹐化合亦凶。後嗣有無﹐昔筮大畜而得子﹐筮蒙而得子﹐筮渙而得孕﹐曰腹內懷人也﹐筮大有同人﹐及乾與剝而有雙胎﹐曰丙戊兩胎於子也。﹝昔商瞿將如齊﹐四十未嗣﹐夫子蓍之﹐得大畜九三﹐後有五丈夫子﹔周易蒙訓爲童蒙﹐補遺云渙腹中懷人。以上諸卦﹐皆憑卦斷而不及爻用﹐前賢往有成驗。﹞且有因卦象而取義﹐因卦義而利用者。如筮國得否泰﹐則君子小人可知﹐得損益﹐則丰荒可見﹔筮道業﹐得艮復咸無妄而成心學﹔筮儒業﹐得賁旅坤離而煥文章﹔筮科第﹐得乾震而魁黃甲﹔上疏﹐豈宜屯蹇﹐面聖﹐最喜晉升。﹝夫子自筮得旅﹐筮賁而憂文勝﹐坤離爲文章﹐震乾得第﹐皆舊傳也。﹞如噬嗑之日中爲市﹐而宜於賈肆﹐渙之木在水上﹐而利於江河﹔離以佃魚﹐隨以駕馬﹐益以農田﹐睽以鋤亂﹔如艮離咸蠱﹐占蠶而有收﹐噬嗑鼎頤﹐占畜而主烹﹔占起造以大壯爲吉﹐占父母病以大過爲凶﹔防火得離﹐防盜得坎﹐防非得噬嗑與訟﹐防害得明夷小過與損﹐皆卦忌所列也。﹝右卦亦舊傳所載﹐時有徵驗﹐然兼察用象更確。﹞且有古史所記占驗者﹐如觀之否﹐而嬀育嗣於姜﹐歸妹之睽﹐而晉依秦婚而復國。﹝陳敬仲奔齊﹐後大爲田氏﹐晉公女爲秦穆夫人﹐後依秦而復晉。﹞困之大過而夫隕﹐不利室家﹔出師遇復而射目﹐不利應敵。﹝陳文子言夫從風﹐風隕﹐不利娶婦﹔崔氏後敗﹐射目﹐晉伐楚也。﹞屯之比而得名﹐屯之豫而得國﹐遇蠱而敵敗﹐遇泰而謀成。﹝畢萬筮仕於晉﹐得屯之比﹐見左傳。晉公子重耳﹐筮適秦而得屯之豫﹐秦伯伐晉得蠱﹐晉公子復國得泰﹐右卦聊述舊聞﹐然與金錢筮義﹐斷亦少殊﹐不宜執一而斷也。﹞又有以徳以位﹐配蓍而昌﹐失徳逆天﹐得吉而亡者。子儀應干五之大人﹐晦庵守天山之肥遁﹝﹖﹞﹐宋祖筮離而違方﹐明宗得乾而復國﹐南蒯得坤之六五而反敗﹐志逆天也﹔穆姜筮艮之八二而兆凶﹐戒失徳也。﹝古人亦有筮吉得凶之事﹐徳不足以配蓍也。先師星元﹐於出妻者得泰而言凶﹐勸之終合﹔瞽於健訟者得豫﹐戒勿終訟﹐不聽而凶﹐泰豫本吉﹐而筮者志凶﹐則吉凶反應﹐此亦足爲占者之戒也。﹞

易冒卷之五

類總章第四十一卜筮之道﹐因象以見吉凶﹔吉凶之見﹐因事以兆趨避﹔趨避之兆﹐乃系用神﹔用神所系﹐殊途而同歸﹐萬變而一致。辧之不詳﹐而吉凶趨避﹐不得其正矣。﹝此言卜筮大法﹐以用神爲本。﹞用神之法﹐或以卦﹐或以爻﹐或以內外﹐或以世應﹐或以五行六親而考﹐或以八卦六神而占﹐然後以年月日時經之﹐飛伏互變緯之﹐旺相建生空破散絕進退刑害消息之﹐大抵捨靜求動﹐捨衰求旺﹐捨病而求不病﹐而吉凶之輕重遲速應矣。﹝此言用神不一﹐止執六親者不廣也。﹞其法先辧卦後辧爻﹐卦有卦用﹐爻有爻用。卦用有八﹕一內外﹐二沖合﹐三反伏﹐四墓絕﹐五歸遊﹐六卦候﹐七卦義﹐八卦驗。何謂內外﹖如占家而內爲人﹐外爲宅﹐內宜守﹐外宜遷也。何謂沖合﹖如三衝之卦﹐天人不交﹐始終不協﹐六合之卦﹐賢親夾輔﹐人事順成也。何謂反伏﹖反吟而心反事悖﹐伏吟而神忒气分﹐惟國占師占人宅之忌也。何謂墓絕﹖如震化坤﹐木墓未而絕申﹐離化乾﹐火墓戌而絕亥﹐惟國占師占身命住基疾病之凶也。何謂歸遊﹖歸魂主不出﹐遊魂主無定也。何謂卦候﹖候逢旺相﹐不以日衝爲破﹐卦值死囚﹐不以日建而興﹐惟邦畿人宅之占也。何謂卦義﹖如筮晴雨喜乾離之晴﹐占墳塋畏風水之卦也。何謂卦驗﹖如筮渙而言腹內懷人﹐噬嗑而言日中爲市也﹐此卦用也。故用有取於卦者﹐先卦而後爻也。﹝此專重卦體論也。卦候所司者遠﹐故不以日爲興廢﹐如震當旺相﹐𨿽值酉日而震不破﹐坎當死囚﹐𨿽遇子日而坎仍死也。﹞次辯爻﹐爻用有六﹕一世應﹐二兩身﹐三六親﹐四六神﹐五爻位﹐六變互。何謂世應﹖世本應末﹐世主應人﹐成卦之主宰也。何謂兩身﹖一卦身﹐二世身﹐卦身較重也。何謂六親﹖財官父兄子﹐用之各有主也。何謂六神﹖龍雀勾蛇虎武﹐忌之各有司也。何謂爻位﹖如初爲地﹐上爲天﹐五爲君﹐二爲臣﹐因事有屬也。何謂變互﹖動則觀其變﹐靜則占其互﹐因用而求也﹐此爻用也。故用有取於爻者﹐捨卦而從爻也。﹝此專重爻象論也。﹞然成卦之主﹐世應爲重﹐其忌亦有十﹕有空﹑有破﹑有絕﹑有散﹑有墓﹑有動﹑有合衝﹑有隨墓﹑有助傷﹑有升降進退﹐空則無成﹐破則多敗﹐絕則多困﹐散則全失﹐墓則難舉﹐動則多變﹐合衝則將成而敗﹐隨墓訟病之惡地﹐助傷災患之凶徵﹐進升如火之始燃﹐退降如木之方落﹐此其象也。故事須我成必以世﹐官以官成﹐文以文成﹐而世空則不成﹔事因人得必以應﹐財以財得﹐文以文得﹐而應空則不得。故用有取於世應者﹐捨卦爻用象而從世應也。﹝此言世應爲卦主﹐故又詳其所忌。﹞若萬類之求﹐六親爲用﹐用不可勝紀也﹐各以其類求之﹐有用神則必有忌神﹐忌則喜靜﹑喜衰﹑喜制﹔有用神必有元神﹐元則喜動﹑喜旺﹑喜生。故六親之中﹐官鬼多凶﹐然有無鬼無气之嫌﹐父母爲勞﹐然有無父無頭之諭﹔六親之中﹐財福爲吉﹐亦爲求名之惡客﹐兄弟無功﹐亦爲子福之元神﹐此六親用也。故用有取於六親者﹐亦略世應而從六親也。﹝此言六親爲用主﹐故須明其元忌。﹞是以察鬼神之情﹐莫親於動變﹐變能克動象﹐動不能生變象﹐動能生本卦之靜爻﹐變不能克本卦之靜爻。變爻空破死絕﹐動爻不受其生克矣﹔動爻空破死絕﹐變爻生則救而克愈凶矣。惟一爻獨發﹐尢貴知微。此動變之當察也。﹝此言用爻之後﹐動變爲重﹐變爻止與本動爻爲生克﹐近泛及本卦靜爻者非。﹞搜用神之方﹐莫備於飛伏。伏克飛者出﹐飛生伏者得﹐飛克伏者滅﹐伏生飛者沒﹐飛伏比和者拔﹐飛神空者易推﹐伏神空破死絕者不舉﹐而出不出分焉。是以伏神滅沒者𨿽臨日月而不取也﹐飛神破散﹐伏神𨿽生旺而無功也。先用世下伏﹐次動下伏﹐次靜下伏﹐此飛伏之當搜也。﹝此言用爻之求﹐飛伏爲詳﹐𨿽臨日月不取﹐止用虛懸日月也。此滅沒破散﹐言其靜也。﹞定旺衰之權﹐莫專於日月。日月之象﹐爲君主﹑爲將令﹐爻神孰能忤之﹐故𨿽旺動世應之爻﹐莫不咸服其化。日月克之﹐動變生之﹐云貪生而忘克﹔動變克之﹐日月生之﹐如被溺而得援。日建不受三旬之破﹐月建不落一旬之空﹐化克破而無傷﹐化空退而不礙。故月建以旺相休囚死之法爲主﹐須知金生之內有克﹐土絕之內有生也﹔日將以長生十二法參之。月衝破﹐日衝散﹐月重克﹐日重絕﹐日有隨墓助傷﹐而月則無也﹐故日尢親。此日月之當權也。﹝此言旺衰專憑日月﹐月重旺相休囚死五法﹐日重長生帝旺墓絕也。﹞於是而辧其合衝﹐有卦爻之分﹐卦六沖﹐始卽衝也﹔合處逢衝﹐衝其中也﹔合處變衝﹐衝其後也。若爻合而衝﹐成而解也﹐爻衝而合﹐戰而和也﹐動合而絆﹐靜合而起也。故合法有三﹕有生合﹑克合﹑刑合﹐蓋生合吉而克合凶﹐刑次之。衝法有五﹕相扶而衝者謂之暗動﹐一也﹔相絕而衝者謂之散﹐不及暗動﹐二也﹔相胎而衝者﹐我克爲動﹐克我爲散﹐三也﹔胎絕之衝﹐旺相爲動﹐休囚爲散﹐四也﹔暗衝之散﹐勝動衝之散﹐動散無暗散敝﹐五也。暗動之象﹐吉凶禍福﹐隱然而來﹔暗散之象﹐吉凶禍福﹐默然而去也。自衝有三﹕謂卦內動爻自相衝也﹐力相敵者皆散﹐一也﹔臨日月不散﹐二也﹔一旺一衰﹐則衰散而旺動﹐三也。此合衝之當分也。﹝此言合衝輕重﹐衝法尢詳日衝本篇。﹞於是而辧其月破旬空。旬空之法有八﹕月破而空﹐謂之壞空﹐一也﹔月克而空﹐謂之全空﹐二也﹔月生日克﹐日生月克﹐謂之克空﹐三也﹔無生無克﹐謂之安空﹐四也﹔日月獨生﹐謂之半空﹐五也﹔日月生扶﹐謂之旺相空﹐旬內空而旬外實﹐六也﹔日衝則實﹐動空則實﹐月建臨之則實﹐皆謂之塡實空﹐七也﹔動空而遭破﹐縱動無功﹐空衝而遇絕散﹐𨿽衝不力﹐八也。若伏藏之空﹐陰陽之空﹐旬首旬尾之空﹐數學所有﹐然非所深論也。月破之法有三﹕破臨鬼動而凶﹐破臨動衝而無﹐一也﹔臨日不破﹐二也﹔遇時不破﹐三也。此空破之當分也。﹝此言空破深淺﹐遇時月破之爻﹐及後值月而不破也。﹞於是而參之刑害局化。刑害之法﹐仍權於五行之生克爲輕重﹐子卯之刑﹐刑輕而生重也﹔酉戌之害﹐生深而害淺也。蓋刑爲恥辱﹐害爲怨離也。局化之法﹐局用其中支﹐化重其日幹﹐故我遇破空絕散﹐是云徒合﹐有寅戌而無午﹐是名假局。六气用常﹐五運用特﹐爻幹不發﹐則無運本﹐日幹不合﹐則無化因。此刑害局化之難執也。﹝此言刑害局化四法﹐參用而不可執也。﹞於是而參之六神星煞。六神之用﹐必以六親爲本﹐子孫駕靑龍而稱慶﹐玄武失官鬼而非偸。星煞吉凶﹐必以爻神爲本﹐貴人見而官文兩陷﹐未遂淩雲﹐子孫空而天喜乍臨﹐豈皆夢日。此六神星煞之難泥也。﹝此言六神星煞﹐參看而不當泥也。﹞合而論之﹐則用神爲獨重﹐嘗總其吉凶輕重而辧之﹐蓋十有八法焉﹕一曰日神﹐二曰月將﹐言用臨日月也﹔三曰旺﹐日月之扶也﹔四曰相﹐日月之生也﹔五曰生﹐生言貪生忘克﹐轉轉來生也﹔六曰變生﹐七曰動生﹐變生親而動生疏也﹔八曰安﹐無傷而無泄也﹔八者用神全吉之象也。九曰有玷﹐或日克而月生﹐或月克而日生﹐吉之半也﹔十曰旺相空﹐吉之又半也﹔十一曰安空﹐有生無克﹐求多不得而未至喪也﹐此用神半吉之象也。十二曰泄气﹐謂日月動爻皆泄用神之气﹐物不生矣﹐重於安空﹐有生僅全﹐有克乃沒﹔十三曰死气﹐𨿽不遇空破﹐而日月動爻或一再克之﹐而無明暗之生﹐亦重於安空也﹔十四曰日破﹐日月克傷﹐時令休囚﹐爻神被衝﹐破其半矣﹐又重於死气也﹔十五曰月破﹐破而尙存其質也﹔十六曰克空﹐日月動爻克之且空﹐是無救也﹔十七曰竟無﹐謂日月飛伏變互﹐皆不得其用神﹐又重於克空矣﹔十八曰散﹐謂動逢日神變動之衝而散﹐𨿽救之無從﹐是謂大凶﹐此用神凶陷之象也。本此而精研之﹐而後吉凶之輕重無惑矣。﹝此看用神十八法﹐最爲卜筮之要﹐惟竟無若當時相﹐及一象來生﹐猶勝於死气。﹞明於此而吉凶之占﹐刻期而定矣。刻期之法﹐卦無用而值日成﹐爻忌動而塡用滅﹐主象空而衝可獲﹐用爻旺而墓乃收﹐絕逢生而出焉﹐衰遇扶而成矣。﹝此定日刻期之祕。忌神動而用避之﹐佳其避也﹐後用值塡實﹐反宜愼之。﹞明於此而先聖之旨﹐無遁情矣。先聖之旨﹐未索其善而先索其不善﹐未搜其利而先搜其不利。蓋旣無其不善﹐而後索其善而善之﹐旣無其不利﹐而後搜其利而利之﹐此卜筮之祕也。瞽以涼徳﹐不幸而盲於目﹐幸從師友得聞聖賢之遺書﹐竭神明之通變﹐敢自惜其一得﹐而使微言遂成絕學乎﹖惟後之學易者﹐毋以小道忽也。﹝此總看卦爻用象大法也。﹞

國事章第四十二﹝內詳遷都建廟擇後立儲攺制享國諸問﹞爲國之要﹐必以進忠良﹐爲萬民之福﹐故福爻不可失也﹔必以退姦宄﹐去四海之疾﹐故鬼象不可動也。﹝凡國占皆喜福臨﹐而惡鬼動﹐此其大象也。﹞是以內爲邦畿﹐外爲人民﹐卦宮安旺而國祚長﹐爻象合和而宗社久﹔衝莫見於正之﹐合莫被於破害﹐則天下和平﹐而國家奠安矣。﹝次觀旺衰動靜合衝。﹞皇陛親占﹐以世爻爲主象﹐宜臨日月生扶﹔臣下筮國﹐以九五當尊位﹐忌隨墓空破。親占而應合世者﹐後徳著於樛木﹔臣占而二持福者﹐母儀冠於掖庭。﹝臣子占五爲君﹐二爲後﹐故云。﹞推之爻位﹐初爲國本﹐二爲士人﹐三乃萬方之守牧﹐四爲九州之屏藩﹐上爲宗廟之爻﹐俱惡鬼而喜福﹐喜安旺而惡動搖。推之六親﹐鬼者﹐國之患也﹐又爲巨寇﹔福者﹐國之儲也﹐又爲良臣﹔財者﹐國之賦也﹐又爲閽寺﹔兄弟者﹐國之聚斂也﹐又爲宗支﹔父母者﹐山川城郭也﹐又爲詔令。﹝觀其所臨所屬﹐如鬼動乾宮﹐西北有事﹐福臨三位﹐守牧得人之類。﹞是以鬼空內而無內釁﹐鬼發外而有外攘﹐近五而防佞﹝﹖﹞臣﹐附三而戒酷吏﹐患在二而士橫﹐患在初而民困。虎官不發於金鄕﹐則無干戈﹐武鬼不揚於水地﹐則無泛潦﹔如火鬼騰蛇﹐歲憂火患﹐土官朱雀﹐年慮蝗災。﹝凡鬼發內外﹑何宮﹑何位﹑何屬﹐皆宜愼之﹐幹蠱防姦﹐廟算當豫也。﹞子孫遇木而旺相﹐歲稔桑麻﹐妻財遇土而興隆﹐年丰田野﹐父母值巳午而見﹐當啟文明﹔子在靑龍﹐則文士彬彬﹐子臨白虎﹐則武功烈烈﹔動朱雀﹐善彈劾之章﹐搖元武﹐懿宮闈之徳﹔勾陳得田畯之喜﹐騰蛇籍使臣之力。﹝凡福臨五行六親六神﹐俱是禎應﹐故福搖元武﹐亦爲後宮之美。﹞如問遷都﹐猶遷居也﹐當以外旺爲憑﹐鬼興爲忌。如問建廟﹐猶奉靈也﹐當以三衝六壞鬼動鬼疾鬼克爲忌。﹝遷都建廟﹐皆忌貞衝﹑悔衝﹑合處逢衝之例。六爻太廟所屬﹐故不可破散﹐鬼爲太靈﹐故不可鬼動﹑鬼空﹑鬼散﹐及鬼克世也。﹞擇後猶婚姻也﹐財在何宮﹐當應何所。﹝如財在中爻﹐當得晉女﹐財在內卦﹐當應本鄕。﹞立儲喜子孫跨於日月﹐攺制憂官鬼發於彊梁。若占享國幾何﹐以歲爲紀﹐有歲則一位一元﹐再之亦一位一元﹐然必考其本宮之旺衰﹑鬼象之動靜﹐方可推而定也。﹝歲司年曆國祚﹐如己亥年﹐得丁亥太歲﹐有六元之運﹐又以內卦參之﹐鬼動權之﹐方可推也。﹞聞之先賢曰﹕以正得國﹐以徳守國者常﹔以力得國﹐以暴守國者不常。天命之矣﹐寧俟筮哉﹖且天授之學者仁知﹐人授之學者象數﹐安能以人授之學﹐測天命之微﹖惟述舊聞﹐以備昭格﹐占者愼之。

軍機章第四十三﹝內詳立營攻守水陸遲速遣將用計拜將用間問守問戰問款問降時日防守防刺行刺內應火攻因糧討戰沿剿求援求濟救援守城敵來被困等問﹞國事之大﹐莫大於用兵﹐古聖王愼之﹐蓋盡人力以應天功﹐亦嘗謀於蓍而作外也。出師之要﹐先分彼我﹐形成主客﹐專以世應爲憑。統論安攘﹐則以福鬼而斷﹐世爲我﹐應爲敵﹐喜世彊而制應﹔福爲兵﹐鬼爲寇﹐宜於旺而克官﹐廟算勝負於是見矣。﹝兵占先觀世應﹐世克應則勝﹐應克世則負﹐世應比和則勝歲等﹔世生應者我怯﹐應生世者彼讓。復考子孫爲我兵﹐旺相發動則勇往﹐休囚空破則不摒﹝﹖﹞﹔鬼爲彼賊﹐旺相彊梁﹐休囚披靡。如世壞﹐𨿽克應動子孫﹐亦曵甲而歸﹔若應壞﹐𨿽克世動官鬼﹐亦奪旗而返。﹞如問立營下寨﹐安危憑鬼﹐而內外毋墓絕反伏空破﹐犯則麾幕不安﹔兩象毋衝擊﹐犯則將士離心﹐不可次捨。﹝筮兵次捨﹐最忌鬼搖﹐恐爲敵人劫掠。最惡內卦犯疾﹐及六沖﹐上下乖離。﹞問城攻守﹐兵行水陸﹐戰利遲速﹐及遣將用計﹐意在必勝﹐皆以世應占之。若朝廷拜將﹐及擇人用間者﹐乃三軍之大任﹐必仁勇達變﹐當以賓應辧也。﹝六占皆論勝負﹐惟忌世壞及應克世﹐而隨官入墓﹑助鬼傷身﹐主有覆軍之敗。惟用間不同﹐類於囑托﹐應爻空破散絕﹐機謀泄漏﹔應爻克衝世位﹐乃反姦之徒。君蓍任將﹐亦如用間之法。蓋古之用兵﹐莫大於求將﹐莫難於用間﹐或內結骨肉﹐或誼兼師友﹐故用賓應也。﹞問守問戰﹐當以勝負分彼我﹔問款問降﹐當以忠姦察應爻。時日利戰﹐得時而我利﹐防守無虞﹐鬼動而來侵。應克世爲蠶食也。﹝得應壞世克應﹐則成百戰百勝之功﹐世壞應克世﹐則忍三戰三怯之恥。敵降於己﹐己款於敵﹐皆察應爻眞僞﹐忌應克世。若卜日時之占﹐如用兵於秋時﹐則利金爻持世﹐出師於亥日﹐則利火爻屬應也。﹞防刺鬼爲刺客也﹐惡其動﹔行剌應爲所剌也﹐好其疾。﹝若隨墓助傷﹐防剌大凶﹐鬼動鬼克世亦凶﹐惟空破爲吉。行剌應壞敵人數盡﹐可以得志﹐或世壞隨墓助傷﹐敵人𨿽滅﹐我亦隨亡﹐或鬼興而世旺﹐敵𨿽剌我﹐我數未終也。吉內藏凶﹐凶中有吉﹐辧之。﹞用應如用間﹐用火如用計﹐鬼動則謀敗焉。因糧於敵﹐截餉於途﹐財旺則計得焉。﹝內應可任﹐法如用間﹐但不可鬼動﹐則功未成而先敗﹔用火法如用計﹐務在勝負﹐然水火爲民害之大者﹐亦忌鬼動﹐或謀泄流禍。﹞蓋或寇有地而用應﹐寇無地而用鬼。是以兩軍對迎﹐法世應之克生﹐四野剿除﹐度鬼福之彊弱也。﹝若據城郭﹐成兩軍之勢﹐則考世應生克虛實以爲勝負。如流寇無定﹐必四向剿滅之﹐則論福鬼彊弱。﹞飛檄求援﹐應疾則爲不援﹐克世則爲不軌。上書求濟﹐六沖五疑﹐君象沖克世爻﹐則不允濟。同仇相援﹐則如用師也。﹝應空破散﹐則無周急之情﹔應克世爻﹐非惟不援﹐尙有他姦也。五爻空破散絕﹐謂之五疑﹐蓋五爻爲君﹐克衝世爻﹐恐逆耳不允。彼困我救﹐斷如用師。﹞筮城慮破﹐鬼動鬼克則危。筮敵來期﹐應克應動則速。筮軍被困﹐世墓世傷則凶也。﹝若患破城﹐不拘父母﹐反專官鬼﹐發動克世則危。﹞故兵法不一﹐象理非二﹐凡主帥空而中軍折﹐賊首空而敵人逃。生我之動爻﹐喜有援兵﹐克我之動爻﹐惡其助敵。猶有彼𨿽敗而不能勝彼﹐謂其有生也﹐己𨿽傷而不能害己﹐謂我有扶也。全盛而衰﹐將靡而起﹐進退反復﹐存乎神爾。﹝主帥謂世﹐賊首謂應﹐全盛而衰﹐謂動衝﹐將靡而起﹐謂絕生。﹞惟鬼不可得時勢﹐恐其害成﹐不可遇長生﹐恐其難滅﹐不可臨胎養﹐恐其方興﹐不可暗動﹐兼伏鬼克世﹐恐其謀剌﹐不可上下克世﹐恐其內應外通。﹝上下鬼克世﹐卽內外鬼也。﹞欲視賊人之布何策﹐用何兵﹐進何道﹐我將何以應之﹐何以克之﹐何以取之﹐俱驗五行八卦消息而已。故鬼動內而防間謀﹐鬼發外而慮野戰﹐鬼動乾宮﹐伏兵於廟﹐官興巽卦﹐匿從於林﹐坤鬼是戒納降﹐震鬼非當卻叛﹐艮忌岡陵之困﹐離憂市井之攻﹐兌毋信其說口﹐坎毋聽其誘語也。﹝此言八卦取象﹐蓋鬼之所現﹐卽敵之所謀﹐坤順鬼動﹐其降非眞﹐震振鬼搖﹐卻叛必變﹐兌爲口﹑爲悅﹐則說言必詐﹐坎爲耳﹑爲陷﹐則卑辭必謀也。其餘類推。﹞火鬼動﹐非劫寨而謀於縱火﹐水鬼動﹐非水淹而計於囊沙﹔金爲流矢之凶﹐木爲膠舟之詐﹐款爲平原之戰﹔起於離而南來﹐發於坎而北犯﹔艮坤敵出於山阜﹐震巽寇自於丰木﹔乾以老弱騙吾軍士之心﹐兌以子女惑吾兵卒之志也。﹝復言八卦及五行取義﹐或云木有生兵﹐土有坑陷。夫敵進退布策﹐惟深心測度官鬼情形﹐取象取義﹐可得之矣。﹞子孫動水﹐則利於水戰﹐福神動火﹐則利於火攻﹐土以炮石勝﹐金以弓矢勝﹐木以舟車勝也。子動坤宮﹐屯兵相助﹐福興震卦﹐壯士來歸﹐乾爲丈人之良謀﹐艮爲少年之祕計﹐坎當外示其弱﹐離當內示其虛﹐兌當餙以卑詞﹐巽當勇於趨進﹐皆發子孫﹐而取勝也。﹝兵占福臨皆吉﹐或屬五行﹐或現何宮﹐各以象推。﹞然父母爲彼我之機關﹐妻財爲彼我之兵甲﹐弟兄爲彼我之埋伏﹐鬼爲賊眾﹐子爲將士﹐考生克衰旺以分美惡也。﹝兵占六親之分如此﹐父母爲計策﹐亦爲軍師。﹞是以鬼臨吉神﹐縱吉而不吉﹐福居凶煞﹐縱凶而不凶。且有子化官者叛﹐官化子者降﹐飛伏官而隨減隨起﹐內外子而屢戰屢捷。陽爲正兵﹐陰爲奇兵﹐子孫官鬼以別其利也。合則結﹐衝則絕﹐靜應守﹐動應攻。常問決策在人﹐成謀在天。蓋筮蓍之從﹐鬼神之情﹐喜直而惡曲﹐輔仁而伐暴﹐占者鑑之。

天時章第四十四﹝內詳占雷占風占霧占雪占水占冰六問﹞晴雨之占﹐不可以自試其術而輕瀆鬼神﹐如亢旱而求雨﹐霪雨而祈晴﹐心切民瘼﹐聖賢來告矣。凡有所占﹐發宜分請﹐卜晴者﹐法以子孫爲日月﹐蓋日月照臨萬寶以成﹐故取財元也﹐或當於發動﹑現於旺相﹑值於日月﹐則天將霽矣。﹝分請謂意在祈晴﹐意在祈雨﹐晴以子孫爲用﹐雨以父母爲用﹐則易辯也。﹞卜雨者﹐法以父母爲天地﹐蓋天地閉而日月掩﹐父動子傷﹐故取子忌也。父母旺動而雨速﹐衰動而雨小﹐衝散將雨復晴﹐暗動雨將作﹐月破作而無雨﹐化克將止﹐化子孫雨中日月﹐化兄弟雨後風生﹐化鬼則雷雨並至﹐化父則霪霖更作也。﹝祈晴察子象﹐亦同此推之﹐不出旺衰動靜合衝而斷也。﹞古人常以水爲雨﹐火爲日﹐陰爲晦﹐陽爲霽﹐世爲地﹐應爲天﹐未爲盡善﹐必察子父臨水火陰陽世應之位﹐而後定焉。若執而言之﹐則夏必多晴﹐冬必多雨﹐甲申午空不晴﹐甲寅子空不雨哉﹖是以夏火父動而雨霖﹐冬水子興而日出﹐不可惑也。﹝此言父母子孫爲重﹐水火陰陽不能泥也。如午建辛卯日占晴﹐得睽之未濟﹐雨至己酉日方霽﹐則可法矣。﹞𨿽雲父雨子晴﹐而有卦象合衝之法﹐則不拘於二者。是故得乾離者﹐日月照於九天﹐得坎兌者﹐滂沱徧於四野﹐此從卦斷也。夫六合則云迎而雨降﹐六沖則晦散而日升﹔先衝後合﹐晝晴而夜雨﹐先合後衝﹐朝晦而午霽﹐此從合衝斷也。故從合衝斷﹐則用神爲輕﹐從卦象斷﹐則合衝又輕﹐不可不知也。﹝此言卦象及沖合爲重﹐父母子孫不能執也。如申建甲寅日﹐占雨得旅﹐次日大雨﹐卦𨿽無父﹐因六合而乙卯值父故也。﹞天地之鬼神曰雷霆﹐以官鬼像之﹔天地之呼吸曰風雲﹐以兄弟像之﹔生育我者天地﹐以父母像之﹔滋百果艸木之生者日月﹐以子孫像之﹔收天地之陰晦者虹霓﹐以妻財像之。﹝鬼神爲雷霆﹐則雹同推﹐兄弟爲風雲﹐則沙同推。﹞筮風有無﹐惟以兄弟之衰旺﹔筮風順逆﹐當以比肩之克生。霧以比肩﹐雪以父母﹐喜而求諸有﹐忌而求諸無﹐兼攝他事﹐又以義起。﹝如子建丙申日﹐客來憂雪﹐得無妄之否﹐是日不雪﹐客至。乃用卜行人﹐應克世故來也﹐若以父動爲雪則惑。大抵用神在占者意之所重。﹞冰與水﹐駕舟者常占﹐若父旺動﹐水平行而長驅﹔如父破空﹐冰連結而不進﹐蓋舟車以父爲用也。﹝冰水無阻﹐舟車易進﹐冰水有阻﹐舟車難前﹐故反以父母爲用。如占久晴害田﹐久雨害蠶﹐則財福爲用﹐余以類推。﹞叩天何日雨者﹐父母逢生遇衝所值之期也﹔何日晴者﹐子孫當見之神也。而占法或以月卜﹐或以日卜﹐或以旬卜﹐或以時卜﹐不可混也。如巳爻子孫﹐巳日晴﹐而後巳日雨者﹐故宜分請﹐問天道者﹐當如是也。﹝當見﹐謂干支皆值也。如庚辰年﹐瞽初遊武林﹐黴雨不止﹐午建甲申日﹐顧觀察憂民禾﹐命占晴﹐得漸之渙﹐申動子孫﹐當日不霽﹐及丙申日子孫當見﹐而後大晴。然卦內無財﹐秋成應饑﹐蓋其屬意占晴﹐意在秋成﹐故無財亦驗爾。天道渺茫﹐晴雨非徧﹐常有河北霽而河南晦者﹐是以占所占之地﹐禱所禱之期﹐分請之法﹐宜如是也。﹞

歲事章第四十五﹝內詳丰荒田蠶兵凶疾疫水旱分野諸事﹞歲之成熟爲丰﹐時之安平爲泰﹐夫丰所謂天施地育﹑物阜民饒﹐故取用以財﹐蓋萬物以財爲象也。是以財有气而五穀登﹐財無病而百果結。﹝占丰歉以財﹐占治亂以鬼﹐此歲占大象也。﹞財實火木﹐利春夏之耕﹐財值水金﹐宜秋冬之樹植。子空則蠶婦徒勞﹐財陷則農夫失望。﹝以時以象言之﹐子爲蠶﹐田爲財也。﹞夫鬼爲時之禍患也﹐宜靜不宜動﹐動則四方多難﹔最不利於金官﹐恐干戈滿地﹔亦不宜於土鬼﹐防瘟疫流行。水爲淹沒之災﹐木爲桑麻之難﹐火爲焦枯之患﹐及炎火之憂也。動兼騰蛇﹐非妖興閭裏﹐則痘損嬰兒﹔動兼勾陳﹐非螟蝗害稼﹐則土地多荒﹔動兼白虎﹐非兵革頓起﹐則虎豹來遊﹔動兼靑龍﹐寒曝失時﹐而花果謝實﹔動兼朱雀﹐主流言橫議﹐而民口難防﹔動兼元武﹐主雀耗鼠損﹐而弭盜無術。是以五行六神﹐皆不可值鬼動也。﹝龍本屬吉﹐鬼擾起凶也。﹞財化鬼者﹐薄於西成﹔鬼化財者﹐難於東作﹔官化子者﹐則有致治之政﹔子化官者﹐則有兆亂之機。﹝鬼化財﹐𨿽難於東作而有收﹐不如化鬼之甚也。﹞若筮天下則丰歉不均﹐所以動於巳而楚荒﹐搖於震而東亂也。﹝乾分冀州﹐坎分幽州﹐艮分靑州﹐震分兗州﹐巽分徐州﹐離分揚州﹐坤分荊州﹐兌分雍州﹐中爲豫州也。蓋中宮附入坤分﹐如九星天禽﹐附入天芮之意也。子分齊﹐丑分吳﹐寅分燕﹐卯分宋﹐辰分鄭﹐巳分楚﹐午分周﹐未分秦﹐申分晉﹐酉分趙﹐戌分魯﹐亥分魏也。蓋鬼動是分﹐則是地多難﹐其所在所臨之官爻﹐亦有小厄﹐但靜則不甚爾。﹞是以鬼從初而物殺﹐鬼從二而民瘼﹐鬼從上而天怒﹐鬼從三而吏苛﹐於五君憂﹐於四臣辱﹐其法惟以財實爲丰穰﹐鬼動爲荒亂﹐其義如此。﹝鬼動是位﹐妖作是處﹐𨿽靜不凶﹐亦有小疾。﹞

身命章第四十六﹝謂我身受命於天也﹐此宜有專問﹐則授命如響。內詳壽夭富貴道業妻子趨避大限小限之法﹞告聖賢曰﹕我生成敗得失亨困何如﹐卽世爻不可病也。世爻不病﹐則成而不敗﹐得而不失﹐亨而不困矣﹐故曰﹕世乃平生之本也。﹝一生成敗﹐獨世主張﹐無休囚傷退﹐謂之無疾﹐有空破散絕謂之有病﹐若父子夫婦弟兄請占﹐當分用神。﹞隨官入墓﹑助鬼傷身﹐常防病患﹔伏吟反吟﹐化居墓絕﹐難免迍邅﹔正衝悔衝﹐合處逢衝﹐終多得失﹐此平生之槪也。若有專筮﹐則有特告焉。筮曰﹕壽夭何如﹐則破散空衝定之夭﹐日月旺相定之壽。旬空限絕﹐天克地衝﹐是其考終也﹔推而深之﹐𨿽日月可知也。自占憑世﹐六親憑用﹐舊專執父母爲壽者非也。﹝旬空﹐謂後來年旬空﹐限絕﹐謂後來行絕限。如戊子生人﹐丁丑寅建辛亥日﹐占自壽得師﹐世爻絕亥生寅﹐其壽未已﹐及戊子年孟秋令寢﹐乃甲申旬空午﹐子歲破午﹐十年後行午限絕亥﹐庚申又破寅生﹐是以終也。餘仿此。﹞筮曰﹕我能貴乎﹐官父貴之本也。以學而得名者﹐必父爻之髙明﹔以功而得名者﹐必官象之昌隆﹔以位而卜其祿之尊卑﹐以會而卜其成之歲月﹐以八卦爲方隅﹐以五行爲司屬﹐以六神爲班列。金爲兵刑﹐水主河海﹐土主稅賦﹐火主禮儀﹐木主考工﹔乾爲西北﹐巽爲東南﹔三爲守牧﹐五爲臺省﹔龍爲文翰﹐虎爲武衛﹐雀爲言路﹐元爲水利﹐陳爲地土﹐蛇爲使節﹐生旺則得﹐死墓則失﹐而官制代更﹐則隨義而起也。﹝以文章取進﹐則專用父母﹐貢舉亦然﹔以事例擢拔﹐專用官鬼﹐從武襲爵亦然。官立四五之位則顯﹐文臨當現之年則第﹐官值生旺之歲則拜﹐五行爲司﹐八宮爲方﹐六神爲職﹐六爻爲級。﹞筮曰﹕我能富乎﹐財福富之本也。生平之揮霍者財﹐旺則有餘﹔生平之安樂者福﹐彊則多慶﹐惟有財而無福者富而憂﹐有福而無財者貧而樂﹐然必以身受之﹐故世爻不可傷也。﹝問富貴先看世象生旺﹐世空無成﹐世破不享﹐世散絕則不終也。﹞且問道而忌六沖﹐問妻而忌財陷﹐皆不可以世空也。問子而忌子虛﹐旺相則多﹐休囚則少﹐空散則刑﹐克衝則暴﹐帶吉神而賢良﹐加凶神而頑劣﹐跨身世而邁種﹐登日月而昌榮﹐占弟兄者亦如之。﹝若世爻被子孫沖克﹐則男女忤逆。凡問父母更有兄弟否﹐則視兄弟﹐其他皆卜子孫。﹞如問趨避﹐則福爲我所趨﹐鬼爲我所避。官鬼克世者不以貴言也﹐火鬼克身而憂焚﹐水官傷世而患溺﹐帶白虎則避兵凶﹐加元武則防盜賊﹐𨿽靑龍亦恐惑於酒色也。所以鬼屬之物不可食﹐鬼發之宮不可適。丑鬼戒牛﹐卯鬼戒兔﹐戌爲瘋犬﹐午爲狂驢﹔鬼發兌而毋妮少婦﹐鬼發乾而毋老僧﹐鬼發雀符而防官非之擾﹐鬼發陳蛇而招輕諾之凶﹔發於離而目翳﹐發於震而足跂﹐於金則病肺﹐於火則病血﹔鬼發遊魂而莫近於新所﹐鬼發歸魂而莫還於舊鄕。生合世之方宜往﹐克衝世之方宜回﹐生合之人可交﹐克衝之人宜遠也。﹝以五行六神八宮諸星及十二支所屬鬼動﹐近取諸身﹐遠取諸物﹐而趨避得矣。﹞夫艮發子爻﹐利修身於山谷﹐乾興福象﹐宜砥節於朝堂。巽求花果之財﹐震覓舟航之息﹐兌以酒食之資﹐坤以莊田之益。動於木上﹐應守業於桑麻﹐搖於水中﹐宜治生於江海﹐火向鑪煆之肆﹐金趨玉石之門﹐而土惟誠信耕耘可也。常謂虎財宜屠﹐雀財宜優﹐龍財宜樂﹐麟財宜技﹐蛇財宜商﹐武財宜肆。無財而有官者﹐技善巫醫﹐無官而有財者﹐運宜商賈。﹝福乃財之源﹐財乃利之主﹐故財福所適八宮六神五屬﹐皆爲資生之處﹑功業之鄕。如子發乾宮﹐殿折庭諍﹐亦無禍也﹐不可以子動傷官爲言﹐若專問仕途﹐仍復爲忌。﹞世臨子孫者﹐恬澹寬和﹐宜僧宜道﹔世臨官鬼者﹐英雄勇悍﹐宜武宜文﹔世臨父母者﹐是謂生我於勞﹔世臨妻財者﹐是謂溺我以豫﹔世臨兄弟者﹐是謂義利相勝也。﹝父母爲勞碌之神﹐故像操持﹔妻財爲饒豫之像﹐故戒驕溺﹔弟兄以義相親﹐以利相疏﹐占者義利持中﹐否則主貧也。﹞世折於木者﹐修仁以植之﹔世崩於土者﹐立信以培之﹔世空而安者﹐莫若離塵﹔世空而動者﹐莫若奮志﹔動而衝散戒驕盈﹐動而生扶善結納。﹝此勉人遷善之法。蓋五行具五常﹐木仁金義火禮水智土信是也。設如木爻持世﹐或遇空破散絕﹐謂於仁有虧﹐非夭卽疾﹐苟能修仁以植其木﹐則夭疾可延也。其他類推。﹞無父母曰孤而依﹐無子孫曰獨而繼﹐無妻財而有子孫者孕於他婦﹐無父母而有弟兄者胞於異母。官坐世者夫綱整﹐財坐應者妻徳備﹐卦空破而出寒微﹐宮旺相而產豪富﹐官父伏而有气者﹐成名於暮年﹐財福藏而無傷者﹐起家於晚歲。﹝無六親﹐此言其大象﹐或傷於前﹐或損於後﹐不可執也。﹞兩官者兼禦之官﹐兩父者再試之第﹐兩身者再立之基﹐兩財者再婚之約﹐兩子孫者男女嫡庶﹐兩弟兄者手足同異也。﹝其詳備兩現章中。﹞變官而登日月之上﹐則是意外之官﹐變財而入旺相之中﹐則非望內之財也。動克世而多尢﹐動生世而多助﹔進神則禍福愈彰﹐退神則吉凶漸已﹔用神遇絕生者﹐先困後亨﹐用神遇有無者﹐始華終悴。﹝此言吉凶徵勝之道﹐卦無官鬼﹐非善求名﹐若變有日月官爻﹐當應特遇爵祿﹔世財逢絕﹐生平失利﹐如或長生﹐則先敗而後成。蓋動生世﹐好我者多﹐動克世﹐惡我者眾。﹞猶有犯六害而手足參商﹐犯三刑而骨肉仇敵﹔貴人文昌天喜天祿及諸星有吉﹐亦必因吉而後求之﹐羊刃天賊官符天獄及諸星有凶﹐亦必因凶而後索之。語云﹕八卦成例﹐五行先之﹐六親隨之﹐六神像之﹐諸星輔相之。吉凶相稱﹐扶陽抑陰﹐遏惡揚善﹐而後可以筮趨避之驗也。﹝此言星煞吉凶﹐若用神得地﹐然後以吉星符之﹐用神失位﹐然後以凶星象之。如丙戌子建戊申日﹐戊午生人﹐占身得小過之艮﹐世命投墓﹐本主壽夭﹐其午上有天賊元武羊刃大白虎之臨﹐後戊子季秋爲賊所殺﹐可見因其凶而像之也。倘或身命求貴﹐官臨日月﹐而同白虎羊刃﹐則應太阿可握﹐兵衡可操矣。故曰﹕六神像之﹐諸星輔相之﹐法宜如此。﹞大限自貞之初爻﹐以順巡乎悔之初爻﹐悔之初爻以順巡至乎伏之初爻﹐伏之初爻以順巡乎貞之初爻﹐陰陽之數﹐九變乃還﹐故九十復歸貞初﹐三世再始﹔無變從互﹐去閏從時。有言胎元體骨之別﹐乃謂初生﹐筮而以告也。年五十而筮之﹐則所往成敗利鈍以歷﹐吉凶何求﹖易云占事知來﹐則必以所筮日時而始推初爻也﹐其吉凶以空破爲危﹐衝散爲戒﹐遇用爲得﹐會忌爲失﹐生合則順﹐克衝則逆。五年中加以小限齊之﹐是筮之日而始發於世爻﹐順而上下﹐周而循環﹐一年一位﹐其吉凶亦法式於大限。而再以歲齊之﹐其吉凶以虛而喜實﹐絕而喜生﹐無而喜見如此。﹝法曰﹕大限五年一位﹐始自初爻﹐小限一載一位﹐起自世爻﹐彌月嬰兒﹐筮用此例﹐其餘少壯﹐皆以所筮之日時﹐起大限小限於初爻世爻也。無變用互﹐從時﹐以占時節气爲準﹐如今占驚蟄﹐則以來年驚蟄爲一年也﹐閏不算。易之所謂占事知來﹐不占往也。大限以小限參之﹐小限以歲月參之﹐虛宜實﹐絕宜生﹐無宜見而已。大小之限﹐俱忌空破散絕克衝及忌神之地﹐宜日月旺相生合及元神之鄕。如己丑寅建庚午日﹐己巳命占貴﹐得損之剝﹐卯官發見﹐當第辛卯﹐然大限巳文書化未兄弟﹐小限三年在子﹐是歲失利﹔後甲午榜﹐大限在卯﹐小限亦在卯﹐乃元神之鄕﹐其年中式﹐餘仿此。蓋大限﹑小限﹑流年﹐必先考流年之用忌﹐次詳大限之休咎﹐復索小限之吉凶﹐其輕重有等級﹐占者審之。﹞蓋其限同也﹐其占殊也﹐是以筮上而用於父母﹐伯叔同焉﹔筮下而用於子孫﹐甥侄同焉﹔筮室家而用於妻財﹐僕妾同焉﹔筮手足而用於弟兄﹐宗娣同焉。丈夫用官﹐良朋用應﹐而不可錯審也。用神是定﹐造化乃分﹐然筮者無僥幸之心﹐無固必之意﹐而後神告之矣。

年運章第四十七聖人作易﹐以前民用﹐使天下知吉凶﹐而爲趨避也。故𨿽聖哲﹐不廢蓍龜﹐然占者須分遠近﹐或筮三年﹐或筮今歲﹐皆以世爻爲本﹐故世爻旺者身安﹐鬼爻靜者災息﹐隨官入墓﹑助鬼傷身﹐則訟起而疾作也﹐反吟伏吟﹑化居墓絕﹐大病將至也。此年運之要也。﹝反吟伏吟墓絕﹐當察主屬﹐若身系長男﹐伏吟則惡﹐身屬中女﹐反吟則凶之類﹐非是皆不忌也。﹞且世空有謀而虛望﹐世破無故而致災﹐動則勞﹐靜則逸﹐衝爲行未舉而先疑﹐散爲事未成而隨敗﹐旺相則事每順成﹐休囚則往多淹滯。﹝年運占法﹐實系世爻﹐若日月生扶﹐旺相安靜則吉﹐空破散絕﹐休囚發動則少安也。﹞猶有得坎艮而忌出行﹐得屯蹇而忌拜疏﹐得井而難遷﹐得遁而不進﹐得姤而毋耽女色﹐得無妄而毋事妄求﹐得小過而毋畱怨於小人﹐得兌而毋縱其口﹐則占者之戒也﹐然必因鬼動而推之。﹝此以卦象趨避﹐然必兼鬼爻發動﹐若鬼靜則莫將卦名推禍福也。蓋官鬼爲年運之忌神﹐謂不宜老﹐世爻爲年運之用神﹐謂不宜病。﹞然鬼發之宮﹐及鬼發之爻﹐亦有戒也。動於坤﹐則老母﹑土田﹑文章﹑坵墓﹑大輿﹐而緣於禍﹔動於坎﹐則江河﹑叢棘﹑盜賊﹑酒食﹑心病﹑耳痛﹐而兆諸殃﹔動於震﹐則舟車﹑旌旗﹑仙道﹑長子﹑尙武﹑宿怒﹐而生其咎﹔乾常應朝庭﹑寺院﹑西北﹑乘馬﹑折輿之憂﹔巽常應風姨﹑悍婦﹑園林﹑利賂﹑雞鵝之病﹔艮爲童稚﹑墳塚﹑閽寺﹑狗嚙﹑虎驚之由﹔是以目昏﹑腹大﹑戈兵﹑甲冑﹑南行而受患者﹐起之離﹔花柳﹑輕狂﹑師尼邪惑﹑以言而取怨者﹐起之兌也。伸八卦之象﹐像萬類之形﹐而趨避兆矣。﹝此以廣八卦爲禍福趨避之象﹐餘可引而申之。﹞以六神而分龍喜﹑虎喪﹑雀非﹑武盜﹑蛇驚﹑勾滯之別﹐以六爻而分老長幼之等。蓋鬼動於五﹐父不安﹐動於初﹐子不寧也。﹝龍曰喜﹐虎曰喪﹐雀曰非﹐武曰盜﹐騰蛇虛浮﹐勾陳遲滯也。初子二妻三弟兄﹐四母五父上祖也。﹞以六親之化﹐而分父母﹑兄弟﹑妻子之疾﹐及爲我難。蓋弟兄化鬼而鶺鴿飛﹐鬼化子孫而麟趾戚﹐鬼化財而牝雞鳴晨﹐財化鬼而孤雄啼夜也。﹝子孫化鬼﹐卑幼兆災﹐鬼化弟兄﹐手足召禍﹐鬼化父母﹐憂及尊長﹐父母化鬼﹐患發文書也。此重獨發。﹞以世應分彼我﹐以傍間爲連勾﹐以陰陽爲現在將來﹐以旺衰爲大小﹐以星煞爲事端﹐此避凶之道也。﹝世鬼自己之禍﹐應鬼他累之禍﹐傍間鬼勾連之禍﹐陽現陰隱﹐旺大衰小﹐星煞以符其事﹐如桃花﹐則婦人之禍﹐若天賊﹐則穿窬之害也。他以類詳。﹞夫官文靜旺﹐宜以求名﹐財福生扶﹐宜以問利﹐子旺貴人﹐誕兒跨竈﹐應財生世﹐得婦齊眉。蓋爻神得地﹐鬼象不興﹐此趨吉之道也。﹝世旣旺矣﹐鬼旣靜矣﹐然後索卦爻上下﹐或何象持世應﹑臨日月﹑居發動﹑分生克﹐以爲吉可趨也。﹞大抵年運之占﹐避凶爲先﹐趨吉爲次﹐故吉欲其自無而有﹐則必年運之生旺用神也﹔凶欲其自有而無﹐則必年運之制伏忌神也。以吉忌推衰旺﹐以歲月合世爻﹐巳世逢亥月而遭迍﹐酉世逢辰年而得濟﹐乃其法也。審此﹐而吉凶趨避之道﹐思過半矣。﹝如時下乏嗣﹐年運內逢子生﹐當歲卽孕﹔時下構訟﹐年運內逢官鬼墓絕﹐其詞乃滅﹔如卦中有元官之發﹐年運內值歲而方見﹔如世爻落空﹐年運少利﹐後值太歲﹐是年諸事可圖也。先求避凶﹐後求趨吉﹐一動一靜﹐不可忽也。﹞

卜居章第四十八﹝內詳新舊居還舊合新共居創造興修年月匠工廟宇道場公署館地蠶室倉棧賈肆等問﹞日之所作﹐夜之所息﹐出入無不由中﹐當先求其安﹐後擇其利﹐故官鬼於居爲殃害﹑爲妖孽﹑爲火盜﹑爲官喪﹐動則有其事也。已住之居卜內卦﹐未住之居卜外卦﹐不遇正衝悔沖合衝﹑反吟伏吟﹑墓絕空破﹐而逢旺相胎沒之卦則吉。卦司气象﹐气象旺而家業昌﹐鬼司禍殃﹐禍殃作而門戶警。﹝卜居之法﹐先察卦臨旺相﹐後問福財。﹞如鬼動於火﹐天垂熒惑之殃﹐鬼動於水﹐地受橫流之害﹔雀非武盜﹐蛇怪虎喪。在世則主人少安﹐在應則宅毋失利。蓋以鬼動何爻﹐而兆禍之報也。﹝五行所司﹐木鬼主風波﹐土鬼主瘟疫﹐金鬼主兵喪。六神所司﹐靑龍鬼爲喜僞﹐勾陳鬼爲田荒。六爻所司﹐初井二竈三牀席﹐四爲門戶﹐五爲路爲人﹐六爲棟宇墻壁。鬼若動此﹐禍則從之。﹞卜基之形﹐父母旺而房屋寬﹐官鬼實而廳堂整﹐妻財丰而倉廚盈﹐子孫破而廊廂損﹐兄弟陷而墻垣傾﹐世應空而邨鄕冷。﹝父母覆庇﹐屋之象也﹔官鬼賓客﹐廳之象也﹔妻財飲食﹐廚之象也﹔子孫卑小﹐披之象也﹔兄弟護衛﹐廝之象也。﹞舊居久否﹐三衝及遊魂﹑世動世空而難爲長策﹔新居吉否﹐三衝鬼動﹑外卦病傷而未是喬遷。復還舊居﹐𨿽未並而占內卦﹐會合新居﹐𨿽已就而卜外爻。﹝衝則不長﹐遊則不定﹐空則不處﹐動則不畱也。外卦病傷﹐如反伏吟﹑卦墓絕也。舊居重還﹐亦占內卦﹐新居𨿽得﹐亦察外卦。﹞與人共居﹐應空破而不我顧﹐應沖克而非我從﹐貞悔合衝﹐朝入室而暮操戈之人也。﹝親人共居﹐屬在用神﹐他人共居﹐屬在應爻。﹞卜創造﹐利在安久﹐亦忌三衝。內衰而鬼動也﹐卜興修防有妨礙﹐官克世而犯陰陽﹐鬼值動而起災咎。選擇年月﹐鬼動以爲忌﹐克世以爲凶。匠工﹐應壞爲拙﹐克世爲詐﹐六沖則不終也。﹝造作興修﹐皆忌鬼發。﹞卜居廟宇﹐專忌鬼發﹔占建道場﹐專喜福興﹔占興公署﹐官旺而爵遷﹐世空而解仕。卜館地重文書﹐鬼動不可﹔占蠶室重子孫﹐官空是宜﹔占倉棧﹑優場﹑浴室﹑賈肆者﹐專務於財﹐無他求也。是故居求安﹐事求順﹐謀求濟﹐所以鬼發則不安﹐卦反則不順﹐用失則不濟﹐此卜居之法也。﹝卦反者﹐如三衝反伏墓絕空破之類。用失者﹐如心之所求﹐爲財用財﹐爲官用官之類。﹞

塋葬章第四十九﹝內詳地師覓地定穴壽地停厝安靈合附買地賣地托守修培選日諸問﹞古之卜地﹐以安親之遺體﹐而非有他求﹐然一體之感﹐安危亦應後裔﹐所以子孫爲祭祀﹐而不可衰也﹐世爲主穴﹐而不可虛也。斯二者﹐地理之要也。﹝喜子孫遇日月旺相則喜﹐逢空破散絕則凶。復以世爻實而不虛﹐旺而不病﹐始可言善。蓋空非眞﹐散是風﹑蟻﹑沙﹑水﹐破爲傷損﹐衝經開鑿﹐臨鬼爲古墓也。﹞是故巽爲風﹐坎爲水﹐乾爲石﹐兌爲沙﹐離爲蟻﹐蠱爲虫﹐井爲泉﹐明夷爲伏屍﹐此八者﹐風水之卦忌也﹐𨿽世與子孫皆旺﹐不能爲吉。且墳以久爲利﹐墓以安爲臧﹐所以貞悔遇衝﹐合處逢衝﹐大則洪泛陵夷﹐小則遷移更攺﹐隨官入墓﹐忌有古塚﹐皆不用也。﹝以世隨鬼入墓﹐屬土尢甚﹐右卦忌﹑爻忌﹐𨿽世實子旺不用也。﹞是故卜地之祕﹐不遇卦忌﹐不遇三衝﹐不遇世墓﹐世爻實而子孫旺者﹐盡善矣﹑盡美矣。子孫旺而官文得地者貴﹐子孫旺而財得地者富﹐子孫旺而遇帝旺者多男﹐子孫旺而遇長生者多壽﹐子孫旺而遇羊刃白虎者出武夫﹐子孫破者出殘疾﹐子孫空者出僧道﹐子孫絕者覆宗嗣﹐子孫散者主生離﹐子孫休囚﹐而帶孤神寡宿者出四煢﹐子孫休囚﹐而帶元武咸池者出滛奔﹐子孫受傷於外卦及遊魂者﹐主暴死他鄕﹐子孫壞而帶刃虎及金鬼獨發者主戮﹐壞而及水火獨發者﹐主水災火厄﹐壞而帶符獄武賊者主盜訟。﹝此專察子孫衰旺﹐定其吉凶。﹞卜地之形﹐靑龍空而左凹﹐白虎動而右凸﹐元武陷而後虛﹐朱雀衝而前雜﹐間爻旺而明堂寬﹐上爻空而水口缺﹐勾陳實而來龍端﹐騰蛇衝而去路裂﹐應克世而案山髙﹐應值空而印心側。﹝以六神﹑六爻﹑世應分形勢﹐以旺崇﹑衰卑﹑空虛﹑破碎﹑散亂﹑絕傷﹑衝損﹑動昂﹑合和﹑生世爲助﹑克世爲欺﹑坐鬼爲屍。﹞舊傳二爲穴﹐乃地中爻也﹐蛇爲穴﹐處穴之物也﹐此非通訟﹐故專以世爲主穴者﹐則變而不窮﹐於是乎。金官持世﹐穴礙石崗﹐水官持世﹐穴入泉渠﹐木官持世﹐穴發竹木﹐火官持世﹐穴伏蛇虫﹐土官持世﹐穴亂墳塚﹐必此以子孫失位而云也﹐旺則不泥﹐𨿽臨亦輕。蓋以六獸六爻占其形﹐世占其穴﹐子占其福定矣。﹝二爻爲穴﹐只有寅辰午亥丑巳卯﹐而十二支不全﹐巳曰蛇必在初爻﹐惟其不化﹐故法以世爲穴﹐以其能變通也。鬼在世爲穴病﹐若子孫日月旺相﹐則不拘焉﹐謂其可修補爾。大抵神與爻﹐考其形勢﹐世與福﹐考其眞僞。﹞卜地師美惡﹐先重其學﹐應不可破空﹐後重其心﹐應不可克世。父母旺而應爻虛﹐博覽長而眼力短也。卜得地有無﹐有父母而有﹐無父母而無﹐及世不可空﹐空則有而不遇也。卜在何方﹐察所屬之方﹐火南而水北﹔在何處﹐察所居之宮﹐艮山坤野﹐巽園坎沼﹔在何時﹐父母實而世合之期也。﹝覓地以世陷父空爲戒﹐何方何所何時皆宜分卜。設或並祝﹐如瞽丁亥寅建丁未日﹐爲父母覓地得否﹐世空不遇﹐及後辛卯五月始得﹐九月葬於朱村﹐驗其卯歲實世﹐未附西南﹐五月合未得之﹐建戌葬之﹐互漸內得艮﹐未在坤﹐山足平原之所也。復如癸巳歲戌建癸丑日﹐筮有地遇大畜﹐本歲不得﹐至來春正月﹐就地於南山﹐亦午父居艮﹐實寅世之徵。﹞占穴上下﹐當以世爻推之﹐占穴吉凶﹐亦以子孫爲斷。﹝世在初二地穴宜下﹐世在三四人穴宜中﹐世在五六天穴宜上。﹞占六親壽地﹐各以用爻﹐旺相爲吉﹐而惡鬼動。若占地之臧否﹐仍以世爻子孫斷之。厝柩於地﹐寄棺於廟﹐安靈於家﹐並靈喜怒﹐其法一也﹐惟亡者安而生者樂﹐則官鬼忌動空破﹐喜寧靜生合﹐不可克世﹐而爲吾災害也。助鬼傷身﹐隨官入墓﹐及正沖合衝變衝者﹐則不問官鬼如何﹐而直言不吉。若合葬傍埋﹐吉凶取用﹐同於地理。買地同謀望﹐賣地同脫貨﹐托守同用人﹐攺作裒益。選擇年月﹐意在得吉﹐則世旺子興﹐意在避凶﹐則官克鬼動。﹝買地﹐遇正沖合衝﹐及卦無官鬼﹑空世應者不就。賣地以財爲用﹐托守以應爲憑。攺作修方﹐如值助傷隨墓﹐官克世爻動者毋修。﹞且夫坤艮之占﹐隨時而凶吉﹐用爻之法﹐隨事而變遷。故常以塋墓爲千百年之大事﹐男女命之相關﹐卜者以誠﹐斷者宜愼﹐若謀人之成穴﹐破人之吉地﹐地理得而天心怒﹐鬼神所不告也。﹝風水以六沖爲戒﹐然春前占山之艮﹐秋後占地之坤﹐不可例言凶也。﹞

易冒卷之六

家宅章第五十家宅﹐一家之趨避也﹐莫不以安爲樂﹐以順爲道﹐故官鬼戒其動也。夫克我爲鬼爲難﹐動則難作﹐所以象像而爲禍也。是以水鬼動而遠河川﹐土鬼動而莫堵宅﹐金鬼動而愼刀鍼﹐木鬼動而徒種植﹐火鬼動而防回祿﹔武鬼發而戒亡財﹐白虎爲喪服之憂﹐朱雀爲訟詞之慮﹐騰蛇現怪異之端﹐勾陳起土田之釁。惟靑龍利爵級文章﹐不利胎產﹐及進丁口也。﹝靑龍吉神﹐以同鬼發故不利﹐恐害生於喜爾。﹞動於坤艮﹐墳墓有疑﹐搖於兌乾﹐天神弗喜﹐震巽禍育於舟楫﹐官槨停家﹐坎離患生於耳目﹐並竈失所。﹝此言鬼動八宮之象。震爲棺﹐巽爲槨﹐鬼動是宮﹐則應停棺寄槨之不安﹔坎爲井﹐離爲竈﹐鬼動是宮﹐則應井竈之不利﹐餘可類推。﹞丑喪耕牛﹐午失良馬﹐巳酉爲蛇雞之怪﹐人常齒目之災﹔卯申爲喪柩之凶﹐家主肝肺之病﹔子爲鼫鼠舞庭堂﹐而家不祥﹔亥爲神漿耽﹑口腹﹐而主亡徳﹔雀飛戌上﹐有狂犬嚙足之慮﹔武入未中﹐有烹羊亡賂之嘆﹔寅戒山林﹐有驚狼虎﹔辰休動作﹐恐犯社壇。﹝此言十二支鬼動之象﹐申爲凶喪﹐卯爲靈柩﹐鬼動是爻﹐則喪柩之礙﹔雀乃是非﹐武乃失脫﹐臨鬼動於戌未之爻﹐則犬羊緣禍也。﹞又有鬼動於二老六子﹐而定其災也。﹝乾爲父﹐坤爲母﹐震爲長男﹐巽爲長女﹐坎爲中男﹐離爲中女﹐艮爲少男﹐兌爲少女﹐如鬼動﹑鬼化及變爻鬼現﹐在坤爲老母之災﹐在震爲長男之疾﹐變爻如革之咸﹐丙辰鬼入少男﹐當病幼子也。﹞又有乾首﹑坤腹﹑震足﹑巽股而定其病所也﹐有乾馬﹑坤牛而定其亡畜也。﹝近取諸身﹐遠取諸物﹐鬼動是宮﹐乃爲是厄﹐坎耳離目﹑艮手兌口﹐身之象也﹔震龍巽雞﹐豕坎離雉﹐艮狗兌羊﹐物之象也﹐若能引申﹐亦猶如是。﹞又有離南坎北﹐而定其凶方也。﹝鬼動乾宮﹐莫行西北﹐官興巽卦﹐毋往東南﹐兌鬼凶西﹐震鬼禍東﹐坤西南﹐艮東北之謂﹐鬼搖是宮﹐則爲是方之咎。﹞又有上老下幼﹑五父二妻﹑四母三弟﹐而六爻分其不利也。﹝如上爻鬼﹐老者不安﹔初爻鬼﹐少者不寧﹔五爲父﹐四爲母﹐動鬼多災﹔二爲妻妾之未康﹐三爲手足之致疾爾。﹞又有世五爲宅長﹐應二爲宅母﹐而宣其災祥也。此五行﹑六神﹑八宮﹑十二支及六爻之義也。﹝世爲夫﹐應爲婦﹐五爲宅長﹐二爲宅母﹐鬼若臨而動之﹐及空破散絕﹐則知其災﹔福若居而搖之﹐及日月旺相﹐則知其慶。﹞隨官入墓﹑助鬼傷身﹐謂其主難﹔伏吟﹑反吟﹑墓絕﹐謂其所屬人之難。何命臨鬼﹐何命隨墓﹐何爻空破﹐何象動散﹐何命化對﹐何用傷害﹐則其爲之災。﹝凡隨墓助傷﹐皆世爻之病﹐故曰主人有難﹔反伏墓絕﹐巽化反吟﹐長女之災﹐乾化伏吟﹐老父之病﹐故曰所屬之人有難。臨鬼﹐如巳鬼蛇命者有難﹔命墓﹐如寅卯鬼墓未﹐則虎兔命者有殃﹔空破﹐如五爻空爲父病﹐二爻破爲妻厄﹔動散﹐如子爻動鼠命不祥﹐六爻散僕丁不利﹔化對﹐如未爻化鬼﹐羊命者厄﹐寅鬼衝申﹐猴命者疾﹔傷害﹐如子孫受傷﹐則卑幼迍邅﹐父母被害﹐則尊長憂厄﹐或斷其何人之咎﹐而使知趨避。﹞子孫化鬼而卑幼病﹐妻財化鬼而妻妾災﹐父母化鬼爲長上之憂﹐弟兄化鬼爲手足之忌﹐自筮而世爻化鬼﹑代占而應爻化鬼﹐皆所戒也。豈惟鬼動﹐化鬼亦戒焉﹔豈惟鬼化﹐而鬼入之宮亦戒焉。所以艮鬼由離﹐而少男抱恙﹐乾鬼入巽﹐而長女生殃。豈惟鬼入之宮如此﹐而鬼臨之爻亦戒焉﹐所以龍樂虎喪﹑雀非武失﹑勾田騰怪﹐及世爻位﹐𨿽不鬼動﹐若鬼臨之﹐遇生旺時﹐則其禍亦見﹐但不及動與持世之力爾。夫六神之爲將﹐𨿽不鬼臨﹐若發動持世﹐遇生旺之時﹐亦兆吉凶。月建六神力參之。﹝大小六神﹐吉凶類應﹐不惟值鬼﹐若發動﹐若持世﹐後遇生旺之時﹐乃見其事端。而大六神與相殊者﹐謂事端應於值月合月之時﹐兆禍福大而緩﹐不可執一而失權。如大元武在戌動﹐當應卯丑之盜。﹞豈惟六神﹐亦稽星煞﹐天火天燭主火﹐天賊地賊主盜﹐官符天獄主訟獄﹐喪門主喪﹐天喜主喜﹐貴人主貴﹐文昌主文﹐天廚主祿﹐咸池主酒色﹐血刃主血疾﹐折煞主趺蹼﹐驛馬主行﹐怪爻主怪之等。故吉事之星宜其動﹐宜其持世﹐宜其附用爻﹔凶事之星忌其動﹐忌其持世﹐忌其臨鬼爻﹐事見當月﹐而吉凶可推也。﹝當月﹐如酉動天賊﹐是卯酉之期﹐法曰﹕怪爻季是兩頭居﹐仲月還須二五知﹐四孟謂當從人起﹐動爲有也靜無之。左傳怪由人興﹐故孟月始人爻﹐並發則應。﹞卦無父母﹐不免堂上之憂﹐卦無子孫﹐不免膝下之戚﹐卦無妻財﹐不免臣妾之患﹐卦無弟兄﹐不免手足之寒﹐卦無官鬼﹐則不免謀事無成﹐而臨財多耗也。而六親空破散﹐世應空破散同推爾。﹝用神無位﹐猶用神有病也﹐故與空破散同﹐卽空破散皆謂有病﹐所以世應有病﹐則宅父宅母之患。大抵筮家宅者﹐用爲諸人﹐因其有病而言疾﹐鬼爲諸禍﹐因其有動而言殃。﹞有或爲功名而筮家宅﹐當戒世空以索官爻﹐蓋家宅惡鬼﹐功名喜官﹐又參之人事也。故爲興作而筮家宅﹐則以修方占之﹐爲兵寇而筮家宅﹐則以避兵占之﹐爲妖怪而筮家宅﹐則以巫祟占之﹐爲盜逃而筮家宅﹐則以逃亡占之﹐爲遷徒而筮家宅﹐則以卜居占之﹐爲疾病而筮家宅﹐則以用神占之﹐爲子而筮﹐則以子言﹐爲貧而筮﹐則以財言﹐爲出入而筮﹐則以出入言﹐爲育植而筮﹐則以財福言﹐爲不孝而筮﹐則以孝悌言﹐事類固紛﹐頭緒非一﹐隨其所事而參之。有言家宅﹐將以陰陽二居﹐並筮於其中﹐則以內爲宅﹐外爲人﹐初爲基﹐上爲墓﹐其卦爻戒反伏墓絕空破﹐及鬼動搖於宮象﹐然基墓之占﹐終當專筮也。﹝鬼爻動內﹐宅室之災﹐鬼爻動外﹐人丁之咎﹐發初基不安﹐發六墓不寧也。﹞家之所槪﹐井竈﹑門戶﹑道路﹑屋宇﹑廳堂﹑倉庫﹑廂廊﹑墻廝之屬﹐空可實之﹐破可補之﹐動可攺之﹐衝可合之﹐此趨避之小也。﹝父母屋宇﹐官鬼廳堂﹐弟兄墻廝﹐妻財倉庫﹐子孫廊廂﹐蓋空可以實其處﹐破可以補其所﹐動可以攺其方﹐衝可以連其間﹐凡人事可挽回者﹐皆吉凶之小。若夫吉凶之大﹐丁口﹑消長﹐利名﹑官災﹑火盜﹑憂喜﹑育植﹐與求等事﹐皆以子爲福﹐鬼爲禍﹐則順天命之祥休也。﹞家之所槪﹐內外旺相﹐而生者興﹐內外休囚﹐而克者敗﹐反伏空破墓絕者滅門﹐世應日月旺相生合而帶吉神者昌﹐子孫旺而後裔賢﹐妻財旺而生業起﹐官鬼空而香火微﹐父動勤勞﹐兄動累比﹐貞悔合衝及遊魂歸魂﹐而往返之念多﹐世身動空﹐而行止之志惑。﹝人克宅吉﹐宅克人凶。空﹐如甲申旬空離是也﹔破﹐如夏至月破坎是也。貞悔六沖﹐合處逢衝﹐及遊魂歸魂五者﹐心憧憧也。世身空動﹐懷進退不果也。蓋空主退﹐動主進爾。﹞木逢鬼虎發﹐而有寄喪﹔逢金克世﹐而有飛訟﹔雀武交加﹐而有訟盜踵至﹔發於兌巽﹐而婦女生言﹔勾陳財陷恐退田﹔騰蛇兄動恐博戲﹔元武鹹池搖陰宮與官鬼持世者﹐溺妓亡家﹔靑龍天喜父母文昌﹐與貴人動生世者﹐崇文華國﹔福徳持世動乾加華蓋者﹐積善之室﹔父母旺相帶靑龍持世者﹐堂構之隆也。﹝木爲棺槨﹐鬼爲亡﹐虎爲喪﹐三者相並而動﹐故云有柩停家﹐若鬼虎雀並金而動克世者﹐亦云凶橫詞訟相干也。﹞財﹐家之業也﹐木司織﹐火司冶﹐水司漁﹐土司耕﹐金司釜也。子孫跨世子孝﹐克世子逆﹔妻財駕世妻能﹐克世妻悍﹔父母克衝﹐孝而不豫﹔弟兄生合﹐友而且恭﹔六爻伐世﹐則臣尊而主卑﹔一四前後來侵﹐裏鄰不眭﹔同白虎來攻﹐常加暴事﹐應與兄來擊我﹐或朋儔之累﹔應與財來欺我﹐或戚黨之嫌﹔內鬼外鬼並起﹐有開門揖盜之人﹔暗鬼伏鬼齊彰﹐有同舟敵國之事﹔惟卦寧世實﹐或生世爻發﹐而有人援天祐也。﹝四爻爲左鄰前鄰﹐一爻爲右鄰後鄰﹐又有世前爻爲前左鄰﹐世後爻爲後右鄰﹐若來克世﹐主不悅於己﹐如同虎鬼克世﹐主橫逆加身。暗鬼﹐謂暗動克世﹔伏鬼﹐謂鬼伏露克世﹔世實﹐謂世逢日月旺相。﹞世投他外﹐我附於人﹐應歸親內﹐人趨於我。兩官一家二宰﹐兩父一宅二居﹐兩財有異業﹐兩弟有良朋﹐兩福有成才養子也。虎吼應象而妻黨喪﹐龍躍傍爻而庶房喜﹐世財應官爲贅妻﹐世子應鬼爲贅婿﹐應財外現爲遠娶﹐應子內財爲他繼。雞犬豬羊牛馬﹐鋤犁釜甑舟車﹐畜宜有气﹐物宜無壞。鵝鴨附於雞﹐猿貓附於犬﹐魚豬鹿羊﹐駱牛騾馬也。動而生則增﹐破而克則減﹐空則無﹐遇旺則胎也。巳子利育蠶之室﹐午財利販馬之家﹐父母旺而舟車固﹐木財旺而犁鋤新﹐金爻克而釜甑破﹐火爻二而竈非一﹐水爻塞而瀆未疏﹐金爻發而聞鐘鼓之聲﹐木襲﹝龍﹖﹞興而有臺榭之起﹐土化土而有鑿辟之工﹐父化父而有經文之典。且夫合於財爲櫃﹐合於世應爲閂﹐合於間爲窗﹐衝於父爲梯﹐父化父爲樓﹐居六爲園﹐居三爲壙﹐鬼墓爲靈﹐初爻財墓爲藏金﹐鬼墓爲伏屍﹐水克火而竈基濕﹐金克木而神座裂﹐土克水而地窨泥﹐木克土而墻堵缺也。﹝財爲物﹐合包財之爻者爲櫃﹐如節申爻乃櫃也。世應爲主宰若閂﹐閂鎖合之爻乃爲門閂﹐如大有酉爻乃閂也。間爻之合乃窗﹐如泰子寅爻爲窗也。若日辰沖合本象卽是﹐不必求他﹐如巳日乾卦﹐午間申爻爲窗之類。凡父爻之衝爲梯﹐如坎寅爻是也。父母所居﹐六爲郊野﹐乃象園﹐三爲壼﹐乃象壙﹐化父乃象樓也。鬼墓﹐如姤戌爻爲靈也。財墓﹐初爻否之未象是也。鬼墓﹐升之丑象是也。若未日賁之鬼墓﹐戌日節之財墓皆然。﹞大抵家宅之要﹐務丁口之寧休﹐官災火盜之情形﹐气象消長﹐利名得失﹐憂喜育植與求﹐及男女長幼。日有時行之事﹐則子福宜近﹐鬼禍宜遠﹐此卜筮之大法也﹐斯爲得其旨矣。

婚姻章第五十一﹝內詳贅婿配僕倩媒納妾衝喜去畱就姻擇地成否聘儀妨害年地雜婚十三問﹞克我爲官﹐像夫爲男子﹐我克爲財﹐像婦爲女人﹐官男財女﹐定理也。男占女婚﹐妻財爲要﹐女占男姻﹐官鬼爲先﹐𨿽父母弟兄朋友爲之卜﹐亦以財婦而官夫也。所以官爻旺相﹐女家之吉占﹐財象興隆﹐男子之良配﹔官空絕﹐而婦擇夫者多寡﹐財破散﹐而夫擇婦者終鰥。貞卦逢衝﹐初已難成﹔悔沖合衝﹐後終分拆。三衝之象﹐離散悖逆﹐𨿽財官備而非吉占。隨官入墓﹐謂之不壽﹔助鬼傷身﹐謂之不賢。﹝如男家占女﹐女命隨墓﹐女家占男﹐男命隨墓是也﹐其他不論。﹞若咸恆節泰爲吉﹐惟合衝變衝而不宜﹐睽革解離爲凶﹐𨿽用備化合而不吉。﹝如咸恆節泰﹐若不遇合衝變衝﹐𨿽財官衰陷﹐隨鬼助傷﹐皆不爲凶﹐所謂用神未勝於卦驗也。﹞以應定其門閭﹐以間分其媒妁。﹝男占則以應爲女家﹐女占則以應爲男家﹐坐靑龍積善之室﹐居貴人遊宦之家﹔旺相富豪﹐休囚貧乏﹐空散有疑惑而無主張﹐破絕少殷勤而多冷落。陰爻發動﹐畫斷自於女人﹐陽象交重﹐孚信從於男子。生世者親親相悅﹐克世者彼彼相索也。近世間爻﹐爲我信之媒﹐近應間爻﹐爲彼信之妁﹐空散則不得力﹐破絕則不爲情﹐生助克欺﹐彼我皆然也。獨發動有變更難易之作爾。﹞以八卦而推容貌。﹝男占女﹐以財所居之卦宮﹐如財在乾﹐儀容端正﹐質性聰明﹐有丈夫之風﹐謂配天徳也﹔財在坤﹐體貌穩重﹐气度含洪﹐有母后之賢﹐謂符地徳也﹔震雷之性﹐動而有威﹐巽風之體﹐變而好勝﹔坎多志巧﹐離多激烈﹔艮爲端篤﹐工於鍼鏤﹐兌爲悅柔﹐善於言語。女占男﹐以官所居之卦宮﹐若官居乾﹐其人從容敬愼﹐性直而貌壯﹔用神在坤﹐其人和悅卑謙﹐言實而行朴﹔震好激揚﹐常抱英雄之志﹐巽好貪慕﹐屢專貨利之求﹔坎之智識藏乎內﹐官疾者短於忠信﹐離之聰明現乎外﹐官實者長於文章﹔艮有技才﹐其行戒於轉石﹐兌有異巧﹐其言流於懸河。蓋六子之性有短長﹐二老之徳無偏倚﹐更以用爻衰旺參之﹐旺從其長﹐衰見其短也。﹞以六神而察才情。﹝補遺曰﹕財值靑龍﹐形骸秀麗﹐蛇臨妻位﹐情性虛浮﹐白虎乃悖逆之星﹐元武是風流之宿﹐朱雀巧辭饒舌﹐勾陳持重寡言﹐此言男占女也。官位靑龍﹐情性文巧﹐蛇臨鬼象﹐言行虛訛﹐白虎乃武勇之夫﹐元武爲姦雄之性﹐勾陳惇純多技﹐朱雀辭辧能書﹐此言女占男也。然亦必考用神爲先﹐而後系焉。如官旺臨元武﹐則爲傑士﹐官絕臨玄武﹐則爲姦人﹐餘仿此。﹞以五行而觀徳行﹐諸宿而驗行藏﹐則用象無遺矣。﹝金偏剛殺﹐木遂慈祥﹐水務智勇﹐火好文章﹐土持誠信。用神實者﹐備是五常﹐用神損者﹐反是五徳也﹐諸宿亦然。用神登馬﹐旺相勤趨﹐休囚遊蕩也﹔用神隨羊﹐日月英雄﹐空破暴橫也﹔破軍爲疾﹐文昌爲美﹐廉貞爲戾﹐貪狼爲巧﹐武曲爲醜﹐巨門祿存庸﹐左輔右弼爲純﹐咸池爲淫﹐天觸爲癍﹐天喜爲賢﹐陀羅爲悍﹐蓋皆以用神虛實爲言也。大抵嫁娶吉凶﹐主於財官﹐男女妍嬌﹐主於卦象神宿﹐其用如此。﹞然父母不可淪也﹐子孫不可溺也﹐妻財不可搖也﹐官鬼不可沒也﹐世應不可空也﹐比福不可動也﹐夫婦不可二也﹐陰陽不可悖也。﹝父母爲主婚人﹐男占女無父母﹐則叔伯主婚﹐女占男無父母﹐則禮文澹薄﹔子孫陷則艱嗣﹐官鬼空則難成﹐妻財動公姑參差﹐男女皆同也。世空我有退心﹐應空彼無從志﹐破散動衝亦主變。男占女逢二官﹐或疑復許﹔女占男遇二財﹐或恐再求。財化財﹐官化官﹐俱爲夫婦有二。男占女﹐宜世陽應陽﹐世升應降﹔女占男﹐宜世陰應陽﹐世降應升﹐反之則爲陰陽相背。以上諸義﹐𨿽非婚姻吉凶之主﹐然見此象﹐亦應人事。﹞夫贅婿﹐同於斷嗣﹐則用於子孫﹐空散非衰老之托﹐破絕非成立之人﹐旺實爲賢﹐動衝不定也。配僕﹐同於取奴﹐則用於妻財﹐是以拱合生扶﹐忠誠效力﹐散空破絕﹐偸惰難親﹐命墓三衝﹐皆不我助也。倩媒﹐同於托人﹐則用於應﹐而衝不能合﹐克世則有所私也。﹝以應爻爲所托﹐故空則不力﹐破則不專﹐旺相爲我則重﹐休囚助己則輕﹐衝世爲誤事﹐克世爲存欲﹐合處逢衝﹐成而復解。此數者﹐央媒之戒也。﹞若納妾﹐視其所重﹐重賢用財﹐重嗣用子。衝喜則兼詳六親﹐爲長用父﹐爲幼用子。或不諧而問去畱﹐生合可畱﹐克世宜去﹐命隨鬼墓者夭﹐貞沖合衝者散。﹝人心去而不畱﹐勢同覆水﹐畱則變生﹐筮者宜正告也。﹞就婚是家﹐卦衝應壞﹐不可相依﹐克世遊魂﹐豈爲久處。擇是地結姻﹐則同婚姻占﹐若問安寧﹐則忌鬼發。婚姻從違猶謀望﹐不可失財官。禮儀厚薄猶饋資﹐不可忽財應。﹝若男占女﹐無財不成﹐女占男﹐無官不就。貞合衝﹐世應空﹐謀事所忌也。應旺財旺﹐其禮則丰﹐應敝財敝﹐其儀則菲。﹞娶疑妨害﹐用神旺相﹐則我人之福﹐財神空破﹐則此婦之刑。﹝占用有二﹐如娶婦爲父母病﹐疑婦妨害﹐得父母旺﹐則父母之福﹐非其妨也﹔娶媳爲夫妻病﹐疑媳妨害﹐得妻財旺﹐則媳婦之良﹐非其刑也。﹞何地﹐男官女財﹐卦宮爲遠近。何年﹐生合年月爲遲速。來求乎﹐應病則不來。來辭乎﹐應實則不辭。﹝用神在內則近﹐在外則遠﹐坎北離南﹐震東兌西﹐親宮本處﹐他卦別鄕之類﹐用神長生帝旺﹐空塡破實之期。若吉凶之大﹐仍看財官。﹞娶離婦﹐謀彊婚﹐婦妓女﹐𨿽曰同占﹐而以害患爲憂。欲再適﹑遂私約﹐𨿽曰同占﹐而以阻攔爲戒﹐俱忌鬼應克世﹐以及隨﹑助﹑動官也。﹝此同避患﹐以官鬼爲忌。﹞是故婚姻爲人道之始﹐正家之本﹐筮者以敬﹐告者以誠﹐一言而關吉凶離合﹐吾嘗愼之。

胎產章第五十二﹝內詳虛實胎安母安防墮產期男女穩婆乳母寄乳產地易育求嗣諸問﹞胎產人道之大﹐子孫繼世之本﹐故以子孫爲用。筮胎虛實﹐專重子孫﹐惟卜母孕﹐則憑弟兄﹐其他長幼尊卑﹐代身而祝者﹐皆以子孫爲用也。未胎而占孕﹐重靑龍天喜之動﹔間月而占﹐則獨求子孫﹐旺相生扶則成胎﹐空破散絕則非孕。﹝未間月而筮﹐如靑龍天喜動﹐𨿽子孫伏﹐亦斷有孕﹔已間月而筮﹐若子孫空﹐𨿽靑龍天喜動﹐亦斷無孕﹐蓋子孫但以有爲喜﹐神宿必以動爲喜。總言未間專重龍喜﹐已間獨重子孫。﹞或筮胎安﹐亦重子孫﹐不空不破則成人﹐若絕若衝難足月。筮產母身安﹐鬼動則災生﹐用傷則病作﹐臨官入墓﹐須防抱病猝亡﹐助鬼傷身﹐惟恐帶胎同喪。如出遊求身安﹐用旺鬼靜則喜﹐求胎安﹐則忌卦衝胎空虎動也。﹝胎安重子爻﹐母安忌鬼發﹐及用旺爲喜。如占母孕﹐則父母爲用﹐他人代求﹐則妻財爲用﹐皆忌本命隨官入墓。產母自問﹐並忌助鬼傷身。出遊﹐有爲身爲胎兩義。﹞如問墮胎﹐合衝﹑前衝﹑後衝﹑胎空﹑胎破﹑虎動必犯其厄﹐然亦察之子象﹐子孫堅固﹐𨿽遇此而不傷﹐子孫破克﹐𨿽不遇此而難保。﹝卦衝則不締結﹐胎壞則不堅固﹐虎動乃爲血神﹐三者有一﹐當應墮漏﹐若子孫日月旺相﹐𨿽見其兆﹐終不喪胎﹐如申建辛亥日﹐占孕得兌之困﹐敗血三日後復完胎。故子孫爲要。﹞故占產期遲速﹐卦衝﹑胎破﹑虎搖﹐日當產矣。胎值旬空之時﹐世值胎養之日﹐子遇長生之辰﹐如子無而遇有﹐空而遇補﹐破而遇實﹐墓而遇衝﹐較量輕重﹐以定其期﹐定時亦然﹐此槪占也。如限期而卜產﹐則但以卦衝胎衝虎搖者﹐定其當產。﹝或以月分﹐或以旬分﹐但卦衝胎疾虎動﹐則是月是旬當產。復以日時定之﹐倘槪筮何時﹐則以卦衝胎疾虎動爲近﹐否則爲遠﹔而以世爻胎養﹑空補﹑破實﹑絕生﹑墓衝﹑無有之日時定之﹐及胎值旬空者﹐否則爲遠之考也。如申建丁未日﹐占產得艮﹐三日巳酉戌時則育﹐此世胎養之應也。人占夫占﹐皆從此論。惟產母自占﹐則以子孫爲重﹐如午建甲寅日﹐自筮身孕得大過﹐後庚午日產﹐應子孫值日﹐此以子孫爲法也。墓而遇衝﹐火子戌日﹐逢辰而誕是焉。或曰產婦以財分﹐嬰兒以子分﹐日時以世分﹐槪占如此﹐若獨筮期﹐當專用子。﹞如定男女﹐先以卦之陰包陽者爲男﹐陽包陰者爲女﹐坎離自包同焉﹔其次以動爻陰變陽者爲男﹐陽變陰者爲女﹐子爲宰主﹐爻分等次﹔其三非包非動而安靜者﹐則以子孫屬陽爲男﹐屬陰爲女﹐陰陽並現﹐輕重相持﹐飛伏皆空﹐單拆定義。蓋有出外而家內已生者獨舉子孫屬陰陽而定之﹐不以卦包動變言也。占母以弟兄而言﹐代身亦舉子孫而決之。﹝欲定男女﹐其法有三﹕一曰卦包﹐二曰動變﹐三曰子屬﹐如坎大過小過咸恆﹐謂之陰包陽﹐離頤中孚益損﹐謂之陽包陰﹐謙豫履小畜升萃無妄大畜則非。卦包之後﹐則考動爻﹐變陽爲男﹐變陰爲女﹐若二爻動則主上爻﹐三爻動則主中爻﹐四五爻皆動﹐則主陰陽屬多之爻﹐六爻動及陰陽等動﹐則主內卦變爻﹐或中有子動者﹐竟取子孫變﹐以定男女也。動變之後﹐卦靜則考子孫﹐陽男陰女定之﹔如或兩現﹐捨其疾而用其不疾﹔如或飛無而伏復空﹐則以伏神子孫單拆而分男女﹐不可因空破而他求也。如戌建戊辰日﹐占男女得歸妹﹐亥子屬陽值空﹐後應生男不育。常有兩現子孫﹐皆屬旺相﹐及大有乾剝同人﹐乃應雙胎。海底眼﹕兩爻旺相喜神扶﹐必是雙胎天賜與。夫陰陽相包﹐男女成胎之時也﹐動變者﹐磨蕩化育之功也﹐故先泥子孫者非是。出外而家內已生﹐專務子孫屬陰陽﹐蓋物旣生成﹐當考形體﹐豈以卦包動變而言之哉。﹞穩婆好惡﹐察應與財﹐空破無能﹐旺生得力﹐然切戒應爻克子﹐恐妨我之兒﹐應爻克財﹐恐害我之妻﹐不獨占而帶觀之。夫占近應之間爻﹐自占近世之間爻﹐及或五爻﹐亦不可克妻克子﹐而空破也。﹝財爲婦人﹐應爲所用之人﹐蓋收生以護子妻﹐應爻不宜值父兄也﹔產內兼問﹐若間五破空﹐沖克財子﹐則曰化婆有犯。﹞乳母好惡﹐察財與應﹐空破多病﹐生旺無殃﹐最忌合衝卦衝﹐不能終始其哺﹐應爻克衝子位﹐不免妨犯其兒﹐卦無亥子﹐後乳將少﹐而兒缺食也﹐坤艮宮之無亥子者﹐尢甚焉。然應克世而有難意﹐應值鬼而有機謀﹐應咸池而好酒色﹐應元武而喜竊偸﹐然所占若吉﹐未爲大害。寄乳於人﹐當以子身爲重﹐喜其生扶旺相﹐不宜空破絕衝﹐命隨鬼墓﹐子喪他家﹐卦遇鬼搖﹐兒病外室﹐不可寄乳也。寄乳而問乳母之吉凶﹐如擇乳母之法。﹝問乳母則論財應﹐問寄乳則重子孫﹐來乳去乳﹐好惡同義。﹞產地安危﹐最嫌鬼動﹐財福兩象﹐不宜一傷。﹝卜地而產﹐惟用旺鬼寧爲善﹐命隨鬼墓大忌之。﹞若生後而問易育﹐喜子孫旺相﹐防疾忌官鬼交重﹐及命隨鬼墓也。﹝用旺稚子有根﹐鬼靜則嬰兒無疾。﹞若乏嗣而求子﹐獨索子孫﹐旺相生扶﹐得之速也﹐伏藏安靜﹐得之遲也﹐空破散絕﹐未之有焉﹔然不可世空﹐乃吾身之不能﹐問妻應空﹐問妾財空﹐是妻妾之身不育也。何年可得子﹐子孫胎養生時兆萌矣。何婦可生﹐弟兄所屬命姓﹐子現於外者﹐利於外生﹐子伏於內者﹐利於內育﹐子現元武咸池﹐及非世應之位﹐應於侍嫘外遇。蓋子嗣有無﹐𨿽有定命﹐惟盛徳能立命焉﹐占者勉之。﹝楚中商人王氏者﹐四十乏嗣﹐癸未卯建辛未日﹐卜嗣得否﹐言其無子﹐以陰功勸之﹐後果輕財好施﹔及乙酉鼎革﹐有感力行善事﹐丁亥仲春甲申日來杭復卜後嗣得萃﹐子遇長生﹐許得二子﹐彼曰﹕前言無後言有何也﹖予曰﹕公必樹徳矣﹐彼頷之而去﹔及子寅年連生二男﹐豈非盛徳格天之報﹐如影隨形乎﹖學易者﹐當勉人爲善﹐求嗣者﹐當法之以造命也。﹞

撫養章第五十三﹝內詳繼養撫養收養投養入繼諸問﹞撫養有二﹕我有子而欲繼養於人﹐最忌三衝﹐爲有初鮮終之象﹐非長幼之寡恩﹐是上下之逆徳﹔命隨鬼墓﹐往必病焉﹔子孫爻壞﹐去必喪焉。此三者﹐不可繼也。﹝繼是家者﹐子孫旺爲康寧﹐卦爻合爲孝慈。﹞我無子而欲撫人之子﹐則以子孫爲用﹐福神之旺﹐能愼終於華首﹐子爻生我﹐善養老於衰顏﹐三衝則無始終﹐空散則無成立﹐命墓則有夭折﹐此三者不可撫也。僧道受徒﹐朋友立孤﹐亦同此義。尙有衰老無倚﹐弱幼無歸﹐雌單無養﹐壯貧無賴﹐我欲收養者﹐皆以應克世爻爲戒。婦女用財﹐長上用父﹐卑幼用子﹐遠宗近表﹐亦用於應﹐皆莫克世﹐及用遭空破散﹐是其自濡於溺﹐而我濟無功也。三衝者﹐先膠漆而後冰炭﹐助傷者﹐朝琴瑟而暮干戈﹐所以戒也。應動多南北之心﹐應退多去來之志﹐歸魂常思舊所﹐遊魂每念新鄕。﹝應克世﹐則恩多成怨﹐用被壞﹐則勞而無功。﹞夫應克世﹐而駕鬼動者爲甚。武鬼動而揖盜﹐雀鬼動而戒非﹐騰蛇生連蔓之憂﹐白虎兆亡命之禍﹐天燭以火失事﹐咸池以淫亂心。因害而避﹐因利而趨﹐在生克之間也。﹝應爻帶鬼克世﹐其凶尢甚﹐復視其與何神何宿來克來生﹐如官文龍貴生世﹐益我以榮﹐財福生世﹐益我以利﹐克世反視﹐縱靑龍亦以姦昧爲。﹞又有我孤貧而筮投養於人者﹐用神克世﹐而莫我顧也﹐三衝無久惜之情﹐四病有興盡之憎﹐則不可歸也。﹝凡言四病﹐卽空破散絕﹐占投養者﹐當戒是三也。﹞又有彼乏嗣﹐而入繼於人者﹐有義繼利繼之分。繼義世旺我往而昌﹐世壞我入而困也﹔繼利則財壞無得﹐應空無望也。三衝不睦﹐遊魂不一﹐鬼動而訟。繼成若謀事﹐繼爭如奪缺﹐是以卦沖合衝﹐世空應空﹐鬼失財失﹐不能成也﹐應爻克世﹐不勝奪也。

痘疹章第五十四﹝內詳見痘趨避疏密出期何人大象六問﹞夫痘疹亦天災也﹐是名天花﹐亦名聖瘡﹐動關童命﹐敢忽神筮﹖未花而問﹐以鬼爲信﹐蓋鬼空根芽未萌﹐鬼靜气機未動﹐鬼散𨿽流行而不及也。破靜而甲不拆﹐破動而病或殊﹐鬼絕則未生花也。﹝以鬼爲病﹐問痘卽痘也。月破非應有痘﹐鬼動是當有病﹐乃或癍麻瘡毒﹐未爲正痘﹐故曰病殊。﹞鬼動將見﹐鬼衝將開﹐鬼旺將起﹐當月當日﹐則是月是日而出也。﹝官鬼值日月當見﹐如丑建乙卯日﹐占有花得履之同人﹐當日見標﹐復一人亦占履之睽﹐及次年二月始痘﹐蓋卯鬼發動故應速﹐卯鬼安靜故應遲。﹞當歲而索鬼象之得失﹐有二而考一爻之虛實。﹝官鬼若值太歲﹐或遇空破休囚﹐則言未出﹐後𨿽日月會同﹐亦未可言有﹐如己亥年辰建辛未日﹐占有痘得同人﹐亥鬼旬空﹐終歲康寧﹐則不可以太歲爲鬼而當年應痘也。如卦有兩鬼﹐一空一動﹐則以其動﹐一彊一弱﹐則以其彊﹐皆應當出﹐乃謂考一爻虛實爾。﹞世由己招﹐應由人召﹐內爲本鄕之行災﹐外爲他處之流禍。往避而得痘﹐遊魂鬼搖﹐來歸而不得痘﹐歸魂鬼靜。伏鬼有气者亦見也。﹝官鬼動﹐而天花開矣﹐在世則爲特發﹐在應則爲纏染﹐在六爻童僕起根﹐在三爻弟兄繼種﹐內爲本境﹐外爲他鄕﹐遊魂爲往﹐歸魂爲來。蓋鬼空於內﹐本境無事﹐鬼空於外﹐他鄕可避﹔鬼動歸魂﹐回家有痘﹐鬼空遊魂﹐往外得免也。大抵鬼爻旺相﹐𨿽伏亦萌﹐鬼爻休囚﹐𨿽現亦息。﹞占花疏密﹐詢鬼旺衰﹐以八卦而分手足﹐以六爻而定身形﹐以五行而著顏色﹐乾首坤腹﹐五脢二腓﹐金白火赤可類也。﹝蓋鬼爲痘﹐若臨日月旺相生扶﹐花必綢密﹐如值空破休囚死絕﹐痘必疏朗。凡鬼動何宮﹐則定花叢何處﹐如不動﹐審旺何爻﹐如發艮宮手臂密﹐如動兌宮口頰多﹐坎離上身﹐震巽下身﹔旺在初爻﹐先有於足﹐旺在六爻﹐始發於面﹐五爻胸背﹐二爻腿膝﹐三四腰股心腹。火鬼發其色紅紫﹐金鬼動其色虛白﹐水鬼發其色黑陷﹐木爲雜細﹐土爲腫大。然必論用神生死﹐而後定之吉凶﹐故水鬼動而主象旺者﹐痘見黑釘﹐後復收功。然痘癥多變﹐設遇用象破空﹐或值何鬼發動﹐則變此癥而喪﹐如未建甲辰日﹐占子痘得屯之革﹐於戊申日乃變脾病而不治﹐餘仿此。﹞如問痘見何人﹐鬼當本命﹐鬼化卦宮者應之。考六親之化鬼﹐及鬼化之六親﹐則痘是人也﹐然亦必鬼旺動而發焉。﹝一家之內﹐以官鬼值何人本命﹐則曰是人有痘。又鬼動艮宮﹐則曰少男﹐鬼化離象﹐則曰中女﹐財爻化鬼﹐則曰奴僕﹐鬼象化子﹐則曰孩提﹐大抵務於鬼爻旺動而言也。﹞如問孩童何時見痘﹐當官鬼之年月日﹐及生旺官鬼之年月日則痘也。上下鬼而塡其虛﹐變伏鬼而實其質。﹝遠近分卜﹐問何歲則以年計﹐問何時則以月計﹐先以塡實﹐次以生旺年月斷之。若卦有兩鬼﹐或一空一實﹐反以塡補空鬼爲期﹔卦無一官﹐或伏爻變爻有者﹐當以變伏之鬼所值爲期也。﹞旣痘而筮大象之吉凶﹐七日之內﹐三衝是戒﹐謂花未開而先謝也。卦屬反伏墓絕﹐與命隨鬼墓﹐𨿽用旺難治﹐四忌之外﹐再考用神。蓋鬼旺而用旺花叢而根固﹐乃吉﹐鬼壞而用壞﹐花悴而根枯﹐乃凶。生旺用神之日﹐爲有成時﹐當衝鬼象之辰﹐爲有變期也。大抵感不感務乎鬼﹐害不害務乎用﹐鬼化鬼者痘後痍﹐交加動者﹐瘄痘相參也。﹝此專務用爻而言吉凶﹐不復論鬼衰旺。若用爻有生扶救助﹐鬼旺無非花密﹐鬼爻塡實衝動﹐無非防變﹐鬼化鬼及用化鬼﹐無非痘後餘毒﹐交加鬼發﹐或別病相乘而已﹐未至大害也。﹞

疾病章第五十五﹝內詳癥候防疫眞假成疾養病避暑六問﹞夫死生有命﹐不可禱也﹐疾病在人﹐不可忽也﹐愼於未病﹐君子之道也。旣疾﹐可不筮其吉凶而調劑之﹖命隨鬼墓﹐不治之疾也。﹝如戌建甲辰日占子病﹐生年己亥﹐得同人﹐卦中子孫旺相﹐六爻安靜﹐病應不死﹐然亥命隨官入墓﹐法主大凶。後其疾不死﹐未半年溺水而亡。﹞卦屬反伏墓絕﹐亦不治也﹐卽能治亦成疾矣。病未久者﹐三衝而愈﹐病已久者﹐三衝而亡﹐此三者不論用神衰旺也。外此﹐則專重用神矣﹐如遇動散﹑月破﹑克空﹑日破﹑受傷無援﹑脫气者危﹐遇日月動變有一能救者﹐危而復安。﹝動散﹐如卯建丙寅日﹐占子病得漸之觀是也﹔月破﹐如癸卯歲卯建壬子日﹐占予妻病得離﹐遂亡本月是也﹔克空﹐如酉建丁未日﹐占父病得未濟是也﹔日破﹐如戌建辛酉日﹐占夫病得漸是也﹔受傷無援﹐如子建戊子日﹐占弟兄得鼎之旅﹐一占弟兄得離﹐皆爲受傷無援﹔脫气﹐如戌建戊辰日﹐占己病得萃之訟﹐乃爲脫气。以上七法系大凶﹐得日月動變有一能救者﹐則反觀之。﹞考之占驗﹐四滅沒不死﹐十卦不死﹐無鬼無財不死﹐身空命空不死﹐凶煞不死﹐則其所以死者﹐必用神死則死﹐用神生則生爾。﹝滅沒﹐春需蒙﹐夏觀蠱﹐秋剝節﹐冬旅臨是也。十卦﹐明夷觀賁大畜丰同人蠱夬需臨是也。凶煞﹐三坵五墓喪車之類。如占父病﹐六月得觀﹐何從而死﹖用居日月﹐卦無財鬼﹐何凶﹖蓋用壞無鬼﹐𨿽禱不祐﹐用旺無鬼﹐不祈亦康﹐無財用絕﹐天祿已終﹐無財用旺﹐飲食少進爾。甲子旬空亥﹐則亥命不可問病﹐寅月破申﹐則申命不可占疾乎。故應不爲戒﹐身空﹐有世爻卦身可憑﹐本命不現﹐有變卦伏爻可取。大抵專務用爻﹐以定生死安危﹐誠得易旨也。神煞尢輕。﹞常試土鬼獨發﹐而禱於疾病者﹐九死一生﹐或曰用有气﹐則禱土以回生﹐用無援﹐則開墓以葬死﹐良可信也。﹝天元賦曰﹕土煞俱興﹐定作黃泉之客﹔補遺云﹕夏論土爻臨鬼動﹐多凶少吉禍難禳。大抵東南土薄﹐有犯土忌﹐禳土得生者﹐十有六七﹐西北土厚﹐不畏土禁﹐所以祈而無功也。﹞遊魂歸魂﹐保於旅而不保於家﹐震巽坤艮﹐危於老而不危於少﹐女終男窮﹐非宜壯年之問也。﹝遊往歸來﹐病於客旅﹐道途不忌﹔震爲棺﹐巽爲槨﹐艮爲塚﹐坤爲墓﹐衰年大忌﹐有備更凶﹔未濟歸妹﹐壯歲非宜。然亦兼用神而參。﹞忌神搖矣﹐元神動焉﹐謂之二生也﹔元神動矣﹐仇神搖焉﹐謂之兩病也﹔忌仇動矣﹐元神暗搖﹐生之道也﹔無忌動矣﹐用神明壞﹐死之途也。﹝如未建丙申日﹐占母病得同人之噬嗑﹐申乃忌神﹐本來克卯﹐亥乃元神﹐動泄忌神之气﹐而生卯木用爻﹐是爲二生﹔卯建乙卯日﹐占妻病得同人之咸﹐子動生財﹐本謂元神助我﹐卯木仇神相克戌爻﹐更多一病也﹔如未建壬寅日﹐占夫病得同人之旣濟﹐兄子皆動﹐傷官應篤﹐寅申衝財﹐暗發生亥﹐後病得起﹔如卯建丙寅日﹐占子身得坤之損﹐卦有父兄發動﹐木來救子﹐然酉金明受日絕月破﹐所以不能救也。餘仿此。﹞飛爻之用神絕﹐伏爻之用神生﹐非危也﹔內卦之用神亡﹐外卦之用神存﹐非危也﹔卦爻之用神無﹐日月之用神有﹐非危也。﹝如寅建丙寅日﹐占弟兄得乾之需﹐申飛用爻﹐日破月破﹐而不知酉伏戌下﹐火生土而土生金﹐故曰非危也﹔如辰建辛卯日﹐占子身得未濟﹐外未𨿽旬空﹐內辰當月建﹐後愈﹔如午建戊寅日﹐占妻身得旣濟﹐卦內𨿽無用爻﹐月午日寅﹐元用並現﹐當月病愈。﹞猶有日月動爻克用﹐是謂不救﹐而用爻得化生扶﹐非危也。日月動爻﹐與用神不生不克﹐而用神化克則危矣。故曰用神有一生則生﹐有一死則死。﹝此言用神化生化克爲最要法﹐然變爻亦宜無病﹐乃眞有救﹐如未建甲辰日﹐占子身得咸之蹇﹐日月克用大凶﹐而用化兄弟長生﹐是乃不死﹔戌建戊申日﹐占父身得艮之蠱﹐用爻獨發當生﹐以化絕於亥遂不救。﹞卦無用神﹐云謂凶兆﹐然得元神動則不死﹐以其趨生也。忌神動而用神伏反吉﹐以其避克也﹐𨿽然﹐亦必得日月之救焉。﹝如酉建戊申日﹐占妻身得睽之損﹐卦無用爻﹐本非吉兆﹐喜得子孫發動﹐及冬病愈﹐是謂趨生也﹔如亥建甲申日﹐亦占妻身﹐得姤之升﹐忌神發動﹐本是凶兆﹐喜用神不現﹐伏於月建之下﹐後交子月壬辰日﹐病勢漸解。蓋申子辰會水局﹐忌神合爲元神﹐是謂避克也。﹞如問危時﹐其法有三﹕當鬼之日月其休乎﹐占父母則非﹐一也﹔忌仇之神躍﹐用神之爻潛﹐見用神則休﹐二也﹔用神月破﹐危於是月﹐用神日破﹐危於是日﹐用神失气﹐危於是時﹐用神亡援﹐危於是期﹐三也。﹝凡病遇官鬼所值之日月當凶﹐惟占父母不論者﹐蓋以官鬼爲元神也。忌神仇神皆動﹐用神潛伏避克﹐遇用神值日月之時﹐出而受仇忌之傷﹐所以當凶。日破月破﹐越是月日而解﹐用神失气﹐謂用神受克絕之時﹐用神亡援﹐謂元神遭破散之際﹐皆所以當凶爾。如寅建庚子日﹐占子病得夬之革﹐酉金絕寅死子﹐其疾不療﹐後壬寅日癥變﹐甲寅日乃絕﹐謂值獨發甲寅鬼也。巳建戊午日﹐占子病得小過之大壯﹐及癸亥日而亡﹐因亥月破更凶﹐是謂忌仇動用神潛伏﹐及亥日出現﹐則受傷矣﹐假或申月占此﹐過亥子日後﹐所伏用神得月長生﹐其病可痊。子建甲寅日﹐占父身得乾之同人﹐忌動當凶﹐次日節變小寒﹐丑月土旺﹐至下歲孟春方絕﹐木旺土虛﹐用神失气爾。子建己未日﹐占自身得未濟之睽﹐世遇月破﹐其病不治﹐寅動生午似可救﹐而不知次日庚申﹐衝散元神﹐是夕遂卒。大抵破壞元神之日﹐生助忌神之期皆凶。﹞如問安日﹐其法有六﹕用神困矣﹐得生而病康﹔用神空矣﹐得實而病愈﹔用神破散﹐逾日月而可保﹔墓開而疾退﹔鬼制而患消﹔用現而身起也。此六者﹐病安之辰也。﹝凡用休囚﹐病退於生扶之日﹐用爻空陷﹐病退於塡補之期﹐用爻破散﹐病退於逾是破散之時﹐用爻墓﹐病退於開墓﹐用爻潛﹐病退於現起﹐子孫值日﹐疾患漸安﹐惟占夫占官不論。大抵子孫值日﹐醫藥效而禱祈靈﹐官鬼司辰﹐災患變而神思困也。﹞夫筮己疾﹐世乃用神﹐隨墓助傷﹐墓絕反伏﹐𨿽旺﹐而遇一則凶﹔筮人疾﹐應乃用神﹐隨墓反伏墓絕﹐𨿽生﹐而一不可遇也。用神之法﹐主𨿽少而用父母﹐僕𨿽老而用妻財﹐宗𨿽五服而用尊卑﹐表𨿽三黨而用賓應﹐仕𨿽密而用官﹐師𨿽疏而用父。﹝宗姓𨿽五服之遠﹐稱叔用父﹐稱侄用子也﹔表姓𨿽以三黨之近﹐占必以應爲用﹐惟嶽父母﹑舅父母﹐則用父爻也﹔凡占現任𨿽密﹐不用應而用官﹔凡占師傅𨿽疏﹐不用應而用父。﹞卜婦人者﹐姑姨姊妹之外﹐皆推同類﹐用妻財也﹔卜同輩者﹐宗弟兄之外﹐皆爲異本﹐用應爻也。﹝凡婦人稱類多﹐姑姨之親﹐亦看父母﹐姊妹之從﹐同推弟兄﹐此外皆用財爻﹔稱弟兄而非宗服者﹐是不同本﹐皆用應也。﹞臣占其君﹐用九五﹐宗人之臣﹐代君而用也﹔君占其臣﹐用應爻﹐爲吾輔也。於閽寺則用財矣﹐將占其卒用子孫﹐以制鬼也﹐於師弟誼用子矣。用神之法﹐卜筮屢誤﹐告於聖賢﹐不可不審也。﹝凡臣占君﹐不分貴戚異姓黎庶﹐皆以九五爲用﹔宗人之官﹐占其本主﹐則從朝廷長幼爲用﹐如太子臣占太子﹐則以朝廷之儲君用子﹐皇弟兄之臣占皇弟兄﹐以朝廷枝葉用弟兄﹐太后臣占太后﹐以朝廷占用父母也﹐餘仿此。筮家用神﹐常有兩惑﹐致吉凶不驗﹐故詳之﹐他用亦推此。﹞夫鬼者﹐病之源也﹐祟之狀也﹐是以鬼旺而重﹐鬼衰而輕﹐鬼動患驟而變﹐鬼合災染而纏﹐鬼散而屙將解﹐鬼空而病未眞。日破月破﹐以分其半成也﹐在內在外﹐以分其表裏也﹐居變居伏﹐以分其新舊也。﹝問有﹐病半成﹐問無﹐病半解﹐內裏外表﹐變新伏舊之義。﹞流於六爻﹐以分其一身也﹐搖於八宮﹐以分其四體也﹐屬於五行﹐以分其五臟也﹐現於六神﹐以分其七情也。﹝卜筮元龜﹕鬼在初爻兩足傷﹐二爻雙腿患非常﹐三爻腰股常輕軟﹐四爻心腹及胸堂﹐五爻臟腑司喉咽﹐六爻頭上患爲算戧﹝﹖﹞。黃金策﹕乾爲頭兮坤爲腹﹐巽爲腰兮震爲足﹐兌爲口兮艮爲背﹐坎爲耳兮離爲目。海底眼﹕喉病金兮木四枝﹐風邪疼痛起黃形﹐辰戌胃胸生嘔逆﹐丑爲肚腹未爲脾﹐火動熱極三焦咳﹐血腥眼目及瘡痍﹐水鬼發寒因冷得﹐泄瀉虛勞耳腎衰。有爲火鬼病於心﹑小腸命三焦﹐水鬼病於腎膀胱﹐金鬼病於肺大腸﹐木鬼病於肝膽﹐土鬼病於脾胃也。解云﹕虎自兵喪哀痛由﹐龍貪酒色愛風流﹐憂愁思慮居元武﹐夾帶懷胎謂值勾﹐腦﹝惱﹞怒焦煩朱雀噪﹐驚惶恐怖伴蛇遊。﹞來於世者病由己﹐來於應者病由人﹐來於間者中內之病也。鬼伏何神﹐緣何事而萌病﹐何神化鬼﹐因何事而兆疾。蓋父母劬勞也﹐妻財飲食也﹐子孫淫樂也﹐兄弟气怒也﹐官鬼邪妖也。初筮之防疾也﹐用壞病起﹐鬼發病作。時災之行﹐專用於鬼﹐發動疫擾其室﹐惟修省以俟。何命犯鬼﹐是天禍也﹐何神化鬼﹐是人作也﹐鬼化何人﹐是流災也。隨墓助傷﹐大凶可畏。病從何起﹐蓋吉凶生乎動者也﹐鬼從爻動﹐乃察其鬼﹐蓋鬼爲禍也﹔鬼爻獨發﹐乃考其官﹐蓋獨發有專也。卦象安靜﹐乃察其外﹐蓋祟孽由外入也﹔卦如無鬼﹐乃考伏鬼之飛爻。﹝動爻爲起病之方﹐如離卦卯動﹐病自東來﹔若鬼同爻動﹐則以鬼爻爲起病之方﹐如離卦亥卯皆動﹐病由西北來也。若鬼獨發﹐索其動於何宮﹐則是方招禍﹐如離亥獨發﹐病自南始。若六爻俱靜﹐當考外卦﹐如離象之靜﹐從南地纏染。惟卦無官鬼﹐則以伏鬼上飛爻爲方﹐如補遺言﹕家人西北蒙災之由或卦有官﹐而動爻多者﹐先索忌爻之方﹐無忌則考外卦也。﹞是以干兌鬼興﹐而禍因寺廟﹐艮坤官發﹐而患系丘陵﹔坎離南北﹐震巽園林﹔木鬼砍伐之由﹐金鬼刀兵之恐﹐土鬼開辟之妨﹐水爲江河﹐而火爲城市也﹔武因酒色風寒﹐龍爲謳吟歌舞﹐雀爲鬥爭气怒﹐虎爲哭泣哀喪﹐蛇自驚來﹐而勾自跌起也。﹝如未建癸卯日﹐占身病得乾之小畜﹐世旺日克﹐但難愈而不死﹔鬼發乾宮﹐其人入市謁親不遇﹐路見僧友聚語﹐陡值馬觸而踐其股乃病﹐蓋乾爲僧﹐勾陳爲跌﹐午官爲馬﹐若執於寺院﹐則未然也。如寅建丁卯日﹐占己病得節之臨﹐世遇長生﹐卯月病愈﹔武鬼動於坎宮﹐其人捕魚致疾﹐若必曰坎爲江河﹐則未然也。酉建己酉日﹐占父病得歸妹之解﹐鬼爻獨發﹐是父母元神﹐亥日卽愈﹔而火鬼騰蛇﹐在館聞火大驚致疾﹐若必曰火鬼城市﹐乾兌寺廟﹐則未然也。是日有占子病﹐亦得歸妹之師﹐子爻伏﹐得日月生﹐𨿽危不死﹐及冬而愈﹔己午兩鬼皆動﹐上鬼值靑龍咸池﹐病由酒色而犯﹐若必曰震巽園林﹐則亦未然。毋執一﹐惟理之當﹐及人心之靈善推爾。﹞有問癥發是眞﹐蓋鬼實則是﹐鬼虛則非也。有筮患其成疾﹐隨墓助傷﹐已成疾矣﹔用神若壞﹐其疾奚能療乎﹖卜養病於外者﹐隨墓助傷﹐世折鬼動不可也。避暑於此者﹐亦由是也。﹝官鬼空破散絕謂之虛﹐旺相生扶謂之實﹐用神空破絕散則成疾﹐旺相生扶則不成疾。﹞故鬼動爲致禍之由﹐福動爲遠災之要﹐福神可趨﹐禍神可避。是以發坎則莫貪於酒食﹐發兌則莫迷於欲色﹐震忌登舟﹐巽忌入園﹐乾不可以好僧室﹐艮不可以悅山居﹐坤弗食牛﹐離因嗜炙也。﹝若子孫發動於是宮﹐則此處利福﹐與前反視。乾利僧堂坤利田﹐坎宜江海艮宜山﹐離樂文章兌嗜酒﹐震喜舟車巽囿園。﹞猶有占父病而鬼動於坤﹐其母隨之而疾﹐占子病而鬼化於巽﹐其女繼之而災﹐則爻變之鬼亦然也。所以疾病之章﹐不離乎用爻鬼象。﹝何宮鬼動﹐及鬼變何宮﹐則言其人亦防災病。如寅建辛酉日﹐占女身得巽之渙﹐子遇長生﹐其女不死﹔然鬼動化入坎宮﹐甲寅旬中坎空﹐中男相繼而病﹐及甲申旬化午子空﹐中男反亡﹔卯建丙辰日﹐占次女痘﹐得革之咸﹐月建子孫﹐次女無事﹔然內化艮﹐丙辰官鬼居少男宮﹐其後少男亦痘。蓋占疾病﹐生死憑於用爻﹐趨避變易救治之門﹐皆系鬼爻詳察。﹞

醫藥章第五十六﹝內詳占藥占醫治病用藥往醫行道六問﹞聞之稱賢曰﹕達則願爲良相﹐不達則願爲良醫。君子以之行志﹐人子教其須知﹐吉凶從違﹐可不愼與﹖凡占醫藥﹐以子孫爲用﹐臨日月爲上﹐旺相次之﹐休囚爲下﹐空破散絕爲庸醫也。無子而藥不良﹐彊官而病不治﹔子彊官弱﹐烈日銷冰﹐子弱官彊﹐鉛刀攻玉﹐財動鬼靜﹐子動無功也。伏鬼根不除﹐化鬼病傳﹝轉﹖﹞變﹐空鬼老醫藥。世鬼興隆﹐則吾病曲折﹐應鬼旺相﹐則彼藥蹺蹊。﹝當審子官彊弱﹐如鬼值日月﹐𨿽子遇生扶﹐亦未盡善﹐必較子可服鬼﹐方是吉占。鬼空避子﹐藥不中病﹐故云老也。世鬼病難速愈﹐應鬼醫詐難信。﹞夫應指醫人﹐非占克效﹐是故應空不得遇﹐應破不得專﹐應散則識見反惑﹐應克世則好利多詐﹐世應衝則絕續不終也。占藥水子旺宜湯﹐土子旺宜丸﹐火灸﹑金鍼﹑木末﹑以爲像。火鬼喜涼藥﹐木鬼喜風藥﹐土脾﹑金肺﹑水腎﹐以爲像。占醫也﹐考子孫之屬﹐木東金西﹐乾僧坤婦﹐以爲像。﹝子爲藥而鬼爲病﹐卜用何藥﹐卜是何病﹐則用此法﹐若卜是藥吉凶﹐用子孫衰旺﹐無執子孫屬土﹐宜用丸藥。如卯建辛酉日﹐占醫得離之賁﹐未土子爻﹐眞空四敗﹐焉能丸藥有功﹖卜筮宜用何方何人﹐則用此法﹐若獨占則用子孫﹐設問僧醫﹐得乾而子空﹐豈可言吉﹖﹞醫問疾可療乎﹐以應爲先務﹐蓋應爲病人﹐應壞隨墓﹐其病不治﹔若占六親﹐仍以用神爲斷。醫問是藥奏功乎﹐亦以子孫爲用﹐福彊鬼弱而奏效也﹐子虛鬼實而無功。﹝亦如占藥。﹞醫問往醫利乎﹐則以世應而推﹐應克世者寡情﹐爻無財者薄贈﹐空有欺志﹐破無專心﹐散﹑衝無終。醫問道行﹐財官彊而利名遂﹐故醫藥不精﹐不足以利物﹐求醫不愼﹐不足以療生﹐己弗誤人﹐亦弗自誤也。

鬼神章第五十七古之祀祭﹐非其主不屍﹐鬼非其類不馨﹐故無越祭﹑無瀆祀也。後世乃以有祟而禳福而祈者﹐而鬼神繁興矣﹐𨿽然﹐吉有神相﹐凶有鬼憑﹐史傳所載﹐非盡誣也。欲知鬼神情狀﹐則亦以筮而得之。夫天神地祗﹐則以官鬼而類其象﹐象而像之﹐其不外乎二儀﹑四象﹑五行﹑八卦﹐及六神﹑諸星以形之﹐有無以度之﹐上下以位之。索其鬼神之性﹐鬼神之司﹐及鬼神所由成﹐而可推矣。﹝性﹐索其鬼神生前偏好之性﹔司﹐索其鬼神上帝命司何事﹔成﹐索其以何因緣而成鬼神也。﹞夫官鬼之爻屬陽﹐則陽神也﹐屬陰﹐則陰神也。﹝官鬼屬陰﹐如王母﹑大悲﹑水母﹑太山﹑天妃﹑陳周﹑聖妃﹑蠶母﹑子母﹑催生﹑太君﹑娘娘之屬﹐亦當因地﹑因人﹑因事而考之﹐此則舉其略爾。蓋有神同而名異﹐曰因地﹐如在北爲子母娘娘﹐在南爲太君娘娘﹔男女相別曰因神﹐爲何事曰因事﹐如問蠶﹐得陰官乃蠶母也。﹞屬金﹐則武神也。﹝官鬼屬金﹐如天將﹑關帝﹑伍公﹑嶽王﹑元壇﹑總官﹑七煞﹑金剛﹑傷司﹑喪煞之屬﹐蓋方隅有稱元帥將軍金甲之神﹐及威武鬥勇成神者﹐皆可類推。﹞屬水﹐則河海江神也。﹝官鬼屬水﹐如普陀﹑眞武﹑雲臺﹑北斗﹑海神﹑龍王﹑河神﹑大王﹑楊將﹑施相﹑天妃﹑晏公﹑祠山﹑周王﹑汪公﹑水母﹑水聖﹑井神﹑池神﹑水傷神之屬﹐及由水成神可類。蓋九河百川﹐方隅各有所司之神﹐黎庶尊稱﹐各有相別﹐隨占人之民俗土風﹐以五行八卦﹑六神諸星﹐象而像之﹐則射的矣。大抵水火之神﹐靈顯者多﹐無能細陳﹐方隅各異﹐猶若漕河尊大王﹐東海尊天妃﹐南河尊周王﹐洞庭尊湘妃﹐鄱陽小姑﹐長江楊四將軍﹐各有所分也。﹞屬木﹐則文神也﹐及倚艸附木之妖也。﹝官鬼屬木﹐如東嶽﹑家堂﹑山神﹑樹神﹑五聖﹑園神﹑九良﹑茶筵﹑三茅﹑九天﹑魯班﹑花神﹑三郎﹑道君﹑文昌﹑南木神之屬﹐及方隅有憑依山木﹑樹木﹑器皿成神者﹐皆可類推。﹞屬火﹐則火神也﹐生育雷電之司也。﹝官鬼屬火﹐如離神﹑電神﹑南斗﹑火雷﹑韋陀﹑元壇﹑華光﹑五神﹑五赫﹑三煞﹑竈神﹑旗纛﹑鑪神﹑炮神﹑香火﹑南堂﹑利市﹑生育神之屬﹐及由火成神可類。﹞屬土﹐則土神也﹐及山川社稷之司也。﹝官鬼屬土﹐如地祗﹑太歲﹑城隍﹑社稷﹑土神﹑廟神﹑宅神﹑伽藍﹑皮腸﹑當境﹑本家土地之屬﹐及由地方功勣爲神俱是。蓋土部神靈﹑聖號﹑曹名非一﹐有飛遊﹑作犯﹑斫伐﹑墳墓﹑坑廝﹑金神﹑吟神﹑伏屍﹑騰蛇﹑天曹土諸稱﹐當以八宮﹑六神﹑諸星﹐配合辧別﹐若白虎土官﹐乃斷金神七煞。大凡西北土厚﹐惟知有地祗﹐東南土薄﹐故多土曹之號也。所以因人﹑因地﹑因事﹑通變多端爾。﹞生前好勇之鬼﹐言其性故屬金﹐或亡於干戈鋒鏑之下﹐及病喪於喉﹑肺﹑義﹑利﹐言其成鬼﹐故金類之。成鬼而能有善﹐上帝命其所司﹐若位於西方﹐權於秋令﹐主於兵事﹐則金象而考也。﹝此察鬼神所由來。金鬼﹐其鬼必生前好勇﹐以性言之﹐其鬼亡於刀兵﹔以成鬼神言之﹐其神所司何事﹐或水或火或土或金或木﹔以所司屬言之﹐如關嶽神勇義屬金﹐七煞喪煞﹐體金司煞屬金也。遁甲七煞乃庚﹐是謂體金。﹞生前謀利於水﹐或亡於江海風波湯鹵之中﹐及病喪於腰﹑腎﹑茶﹑酒﹐凡司河泊舟楫﹐則水象而考也。﹝凡出身顯聖﹐亦可推之﹐則變化無窮矣。大慈顯道南海﹐三官生受龍神﹐仿此。﹞生前陶情花鄕﹐立業桑麻﹐或亡於笞杖樹木之下﹐喪於捆縛﹑瘋癲﹐凡司栽植砍伐﹐則木象而考也。﹝凡兩可不能一見﹐當審累重﹐如南木神應水官者﹐體木司水也。﹞生爲鑪煆之事﹐死於烈焰瘡痍﹐血衂胎產﹐凡司鼎釜孕育﹐則火象而考也。﹝宜推而廣之﹐五行六神諸星配之。﹞生前土技農耕﹐死於瘟疫脾胃土石之難﹐凡司動作﹐則土象而考也。﹝惟靈顯東南。﹞法有以動爲鬼﹐陽男陰女之分﹐午南子北之來﹐一動一鬼﹐三動三鬼﹐爻以鬼皆動﹐則以鬼屬之方爲方﹐鬼屬之數爲數也。﹝鬼靜爻動考動爻﹐鬼動爻動考鬼爻﹐動與爻計﹐鬼與數計﹐如鬼動值土﹐斷五鬼也。﹞鬼爻發動﹐考之宮也﹐卦爻俱靜﹐求之外也﹐無鬼索伏﹐考之飛爻﹐伏鬼若空﹐務之修徳也。﹝鬼爻獨發﹐以八宮考鬼﹐爻與鬼皆靜﹐以外卦考鬼﹐鬼爻隱伏﹐以鬼上飛爻考鬼﹐鬼伏復空﹐乃無鬼祟﹐惟修徳而已。此專考鬼﹐非斷神也。﹞夫一官鬼而專於五行﹐二官鬼而專於六神﹐動官鬼而專八卦﹐亂官鬼而專諸星﹐世官鬼而專六爻也。﹝卦有一官﹐以五行像之。卦有二官﹐以六神像之﹐如下臨白虎﹐則曰武神﹐上臨靑龍﹐則曰樹神也。卦有動鬼﹐以八宮像之﹐如鬼動乾﹐則曰天神﹐如鬼動坤﹐則曰地祗也。卦爻亂動﹐或中有官動﹐以何星臨官像之。此專斷神也。﹞神鬼有殊﹐考求無二﹐是故官動乎乾﹐謂乾天神﹐謂衝寺廟﹐父老僧人之鬼﹐王侯都廈之靈也。動乎坤﹐謂瀆地祗﹐謂妨墳墓﹐母嫗之鬼﹐后妃之神也。震東方也﹐九天之神﹐道之宗﹐蠶桑舟車之司也﹐辱身折足之鬼﹐雷火部之威靈也。巽東南也﹐其司風波鎭海之神也﹐花果園林之祟﹐長婦女之魄也。坎北方也﹐在天爲北斗﹐在地爲北極﹐百川四海恆河之靈﹐其廣大也﹔蓋天下水火之神﹐確乎其不可易也。離火徳也﹐於星熒惑﹐於士庶曰香火﹐於家曰竈﹐於骨肉曰中女之鬼也。艮爲山神﹐爲五嶽﹐爲荒塚﹐及童兒之鬼也。兌爲西方﹐釋之宗也﹐咒咀之孽﹐屍祝之誑﹐師尼之鬼﹐酒色之邪也。﹝言官鬼獨發﹐卦爻皆靜﹐以八宮象斷如此。﹞初爻井祟﹐井中之鬼﹐司居之神也﹔二爻竈祟﹐竈下之亡﹐司境邑之神也﹔三爻家堂之祟﹐閨壼之鬼﹐司都郡橋埠之神也﹔四爻門戶之祟﹐關隘之神﹔五爻道路之祟﹐王侯之神﹔六爻墳墓之祟﹐慈悲之尊﹐奴僕之亡也。世於初者﹐家神也﹐世於二者﹐土神也﹐世於三﹐爲園神﹐世於四﹐爲五神﹐世於上﹐爲山神也。﹝言卦得一鬼﹐現在何爻﹐及世鬼居何象﹐以六爻象斷如此。﹞靑龍之爲象也﹐司喜慶財利之神﹐東方聖賢﹐文班之師相﹐爲桃李之妖﹐胎產之鬼也。朱雀亦離神也﹐司詞訟﹑紏善惡﹐掌交易﹐主生育﹐狩端門﹐權中鼎﹐或言語之乾天曹﹐或囹圄之妄冤鬼也。勾陳一土神也﹐司禾黍﹐主社稷﹐爲工巧之亡﹐折跌之鬼也。騰蛇屬火﹐黃帝之左右也﹐爲妖邪怪異之擾﹐飛遊砍伐之神﹐繩結驚狂之鬼也。白虎爲金甲之神﹐爲喪服之祟﹐兵凶虎橫﹐稱呼元帥者像焉。北方元武﹐彊梁之神﹐盜賊之鬼﹐河井之亡﹐妓女之魄也。﹝卦得二鬼﹐上臨何神﹐下臨何神﹐以六神像斷如此。﹞父母爲祖先﹐妻財爲臣妾﹐兄弟爲手足之纏﹐子孫爲兒女之孽﹐世是本宗﹐應是異姓。﹝六親有動﹐則以六親像斷如此。惟化鬼及獨發者尢甚。世﹐本家鬼也﹐應﹐他姓亡也。﹞犯亥子﹐則天將斗神可禱也﹔犯巳午﹐則火徳財神可禳也﹔樹神東嶽﹐乃寅卯之官﹐佛氏喪車﹐乃申酉之象﹔辰戌爲處處之土神﹐丑未爲家家之地鬼。﹝十二支神值鬼﹐則以十二支像斷如此。﹞猶有官鬼現於貴人者﹐冠冕之神也﹔天喜者﹐利市吉慶之神也﹔喪門﹐喪服神也﹔天火﹑火徳﹐天觸﹑竈司﹑天賊﹐彊梁劫奪之亡﹔天獄﹐笞杖徒流之鬼﹔官符主訟﹐羊刃司兵﹐驛馬爲商旅之冤﹐天河爲覺溺之屈﹔華蓋﹐僧道也﹐咸池﹐娼妓也﹐暗金﹐產婦也﹐血衂﹐血鬼也﹔太歲﹐土徳﹔刀鍼﹐斬絞傷也﹐坵墓﹐墳塋之咎﹐喪車﹐棺槨之殃﹐折煞﹐折跌之鬼﹔飛廉﹐遊神﹐將星﹐武神﹐天醫﹐醫神﹐天馬﹐馬踏﹔浴盆﹐嬰童之溺﹐摧屍﹐伏尸之禍﹐孤神﹐絕嗣之鬼﹔太陰月徳﹐受福於王母﹐太陽天徳﹐賴祐於上帝也。﹝鬼值何宿﹐則以諸星像斷如此。天河水庫﹐乃天之浩府﹐故正自辰逐月順行﹐刀鍼金宿﹐正月當自乾起﹐故始亥順行也。余詳諸星章內。﹞夫四穹之內﹐無處而非鬼神﹐然有方隅風俗之所尊﹐地水火風之所司﹐或顯一鄕﹐或徵一國﹐難以繁陳。語謂千古而上﹐未有之神何所知﹐千古而下﹐再成之神何所擬。察鬼神者﹐但以五行八宮﹐變化而像之﹐以爲後學之範﹐𨿽今古可通也。必實指鬼神而泥之﹐則誣矣。大抵神多爲祐﹐鬼多爲祟﹐蓋災病之來﹐多因自孽﹐若不洗心悔過﹐以除孽本﹐徒聚巫陳牲以媚鬼神﹐鬼神未必享也。況炰殺生命﹐以祈我之命﹐是益重其孽也。故曰﹕祭祀莫善於解禳﹐解禳莫善於修身﹐此之謂也。吾於鬼神章﹐獸三致戒云。

易冒卷之七

學業章第五十八﹝內詳九流百工何業成業執役業牙丹鑪符咒修養九問﹞君子以習其學﹐百工以肄其業﹐學儒者﹐文爻實而聲名振﹐世體空而徳業迂。從九流者﹐官鬼備而人慕﹐妻財旺而利丰﹐從百工者﹐以財爲用也。﹝學能庇身﹐故父母爲文書﹐官鬼爲聲譽道望﹐妻財爲利息﹐財官兩備﹐其業必丰。﹞如百工未業而筮何從﹐得金財而利金玉之工﹐水財而利水澤之技﹐火財爲機織裁剪陶鎔﹐土財爲農田泥土砂石﹐木財爲花園樵采桑麻。財發坎而利於豕酒﹐妻突離而宜於陶鑪﹐震巽爲舟車轉運之謀﹐乾兌爲玩好敲槌之事﹐艮喜樵夫﹐坤樂農父也。﹝以財值何屬﹑財動何宮斷之﹐玩好爲寶貝金玉﹐敲槌爲銅鐵工也。﹞天醫爲醫﹐驛馬爲商﹐貴人爲役﹐天罡爲漁﹐朱雀爲優﹐白虎爲屠﹐靑龍爲翰﹐騰蛇爲戲﹐勾陳爲匠﹐元武爲幕﹐以財旺宜趨﹐財衰宜避也。﹝以財值諸星六神符之﹐役﹐隸卒也﹐幕﹐幕賓也。旺財所值﹐是業能興﹐衰財所臨﹐此業不發﹐倘卦無財爻﹐則以子孫爲財元神﹐動離宜陶﹐並雀宜優也。﹞成業者﹐世空則無成﹐卦六沖而有半途之廢。執役者﹐財官旺則利歸其室﹐官克世而有朴作之憂。業牙者﹐財官旺則客集其門﹐應象空而有張羅之嘆。學丹鑪而用財﹐學符咒而用官﹐學修養而用世﹐此則有別﹐其他百藝﹐皆以財爲用也。﹝符咒求靈通﹐故用官﹐修養求長生﹐故用世﹐其他工巧技能﹐專以資身立家﹐故執妻財爲用。﹞蓋問業在於趨利﹐因業之利而辧諸用﹐則用神隨業而移﹐吉凶昭焉。

治經章第五十九﹝內詳性經專經著書詩畫參禪明傳演法修譜八問﹞古人受書﹐經學尙焉﹐此義理之源﹐亦科名之藉﹐故官文兩旺﹐而名榮經術﹐世空而白首無成。槪問何經﹐則以五行分之﹐金爲春秋﹐以其義也﹐土爲易﹐以其信也﹐火爲禮﹐以其文明也﹐木爲詩﹐以其被樂也﹐水爲書﹐以其出雒也。𨿽然﹐槪問不如專筮之明﹐考其官文旺實﹐並臨歲月﹐而遇擢可期。﹝槪筮﹐以文書屬何爻﹐旺則宜趨﹐衰則宜避。專筮﹐惟官文喜旺﹐世爻忌空。﹞夫筮攺經﹐猶卜求名﹐父官旺而名成﹐世爻空而不遇。治經經成﹐著書書成﹐文與世象﹐不宜一空。筆耕書傭﹑賣文賣畫﹐父與財爻﹐喜其兩得。欲參宗禪之奧﹐戒六沖而世空。欲述古今之文﹐明聖賢之傳﹐忌世空而文陷。欲演天書之祕﹐亦戒世空六沖﹐文陷而道僞﹐官旺而名髙。欲修祖宗之譜﹐父旺而流芳﹐世空六沖不成也。蓋學而求道﹐在乎成身﹐則六沖世空爲戒﹔學而求進﹐在於成名﹐則象文爻宜旺。占者審之。

延師章第六十﹝內詳附學相資同坐館安蒙讀寄讀成師邀遊訪遇九問﹞親師擇友﹐學業所尙﹐故以文書爲用爻﹐不宜休囚﹐休囚有伴食之譏﹔不宜空破﹐空破無師資之益﹔不宜散絕﹐散絕多作徹之嫌。且三衝來往﹐難收一歲之功﹐遊魂攺移﹐定有二家之志。是以文書居日月之上﹐則師嚴而道尊﹐成人有徳。臨旺相生扶﹐則循循而善誘﹐名實兼收。動衰變旺﹐先惰而後勤﹐動旺變衰﹐先嚴而後敝。父化退而倦勸﹐父化進而克振﹐父化父而殊經﹐父化財而賈儒也。父化官則有顯貴之交﹐父化兄則有追隨之友﹐父化子孫則髙閒好道﹐多物外之心﹐旺而克世﹐學問有責成之功﹐衰而克世﹐館餐有求全之意。兄弟動多爭主﹐子孫動多附從﹐官動髙名﹐財動重利。惟父爲子而延師﹐然後以應爲西席﹐以世爲東家。應生世者﹐主賓相成﹐應克世者﹐遊從不易﹐應空其意不畱﹐應動其心不一﹐應破散其體不寧﹐而世動世空﹐則吾心先倦。然進徳修業﹐必系文書﹐故父母之爻﹐不可一病﹐故應爻旺而父爻衰﹐不受切磋之益。﹝自占場父爲用﹐父占兼應爲詳。蓋應乃師之身體﹐父乃師之徳業也。﹞父母爲師﹐尊其道也﹐世應主賓﹐言其體也﹐賢愚優劣﹐專察父爻﹐若百工學藝﹐技而非道﹐專憑應象﹐惟六合及應旺生世爲吉。是故應空其技不精﹐應破散其制作不備﹐應墓絕其藝不巧也。應克世而多役使需求﹐三衝而不能久處。﹝道貴博學專用文﹐技貴異巧專用應。﹞卜附學者﹐以學爲先﹐亦看文書﹐忌三衝父陷﹔兄動克世﹐則學友輕狂﹐應爻克世﹐則主家重利。卜相資者﹐友而非師﹐則看應象﹐喜六合生身﹐惡三沖克世﹐喜生扶旺相﹐忌空破散絕。若同坐有功﹐館地有益﹐又看文書。館地之安﹐世爻毋空破散絕﹐而鬼象莫之交重﹐則安寧可居﹐而隨墓助傷﹐亦有災咎也。若蒙讀之安﹐惟取子孫旺相﹐而鬼動命墓不宜也。附親遠學﹐離鄕寄讀﹐及入學諏吉﹐皆同此占﹐兼看文書之旺衰也。延師成否﹐貞沖合衝﹐世空應空﹐及無官而不成。邀師遠遊﹐父占應壞而不從﹐子占父壞而師不諾也。訪師遇乎﹐指其人也﹐應空六沖﹐則不得其門也。生我者親﹐成我者師﹐可不愼乎﹖

卜館章第六十一﹝內詳何地何時就館開館附學代館辭館薦館攘館選刻卜徒幕館商館十三問﹞問館有無成否﹐喜六合生世﹐惡三衝應空。問館何地﹐以應爲方﹐在坎兌而近水﹐在震巽而入林﹐在坤艮爲山野﹐在離爲城市﹐在乾爲大都靈宮也。應居父母﹐則詩書禮樂之家﹐應居官鬼﹐則仕宦史胥之宅﹐居妻財爲商賈﹐居兄弟爲同儕﹐居子孫則淸閒道徳之門也。以陰陽而分男女之延﹐以內外而分遠近之請﹐以遊魂歸魂而分本土他境﹐以六神分景色﹐諸星爲人事也。問得館何時﹐實世生世合世﹐則其期也。﹝應帶靑龍﹐其地在長林丰艸﹐元武其家在水畔池傍﹐朱雀鬧市煙村﹐白虎荒鄕僻境﹐勾陳近於田野故塋﹐騰蛇依於往來工藝舟車也。貴人爲宦﹐驛馬爲商﹐華蓋爲僧﹐天財爲賈﹐天豬爲屠﹐余以類求。﹞旣延而問就館之吉﹐三衝則硯席難終﹐財陷則束脩未腆﹐應空無尊道之志﹐克世有慢師之嫌﹐應破散絕有怠學之心﹐惟六合財旺應生爲吉。館已定矣﹐如我處而身安心定乎﹐則隨墓助傷﹐不可犯也﹐世用空破散絕﹐不可遇也﹐官鬼不可動也﹐動則以五行八宮﹑六神諸星詳之。遊魂不久﹐三衝不定。﹝鬼靜無戒﹐鬼動有忌﹐艮由童僕產禍﹐兌由婦女生言﹐乾坤防老翁嫗之憎﹐震巽愼小工技之讒﹐坎驚盜﹐離驚火﹐八宮之約舉也。金喪﹐火非﹐土病﹐水失﹐木折﹐咸池淫﹐天賊盜﹐官符訟﹐驛馬遷﹐五行諸星之約舉也。六神亦然﹐元武遺亡﹐朱雀毀謗﹐龍敗事於嗜酒﹐虎失利於兵喪﹐勾陳趄咨遁悶﹐騰蛇浮燥驚惶。﹞設帳來從乎﹐應空則負笈無徒﹐財虛則館榖不盛。問附來者﹐同於設帳。問代席者﹐同於成館。若筮辭館﹐以應爲主人﹐應克世而不從﹐應空散破絕而不遂﹔主不從𨿽六沖不能解﹐主不遂𨿽遊魂安可辭﹐惟應實及不克世者﹐可以去也。筮薦館﹐類於仗托﹐貞衝應壞則不力﹐克世則不忠。筮攘館﹐猶於奪婚﹐應破散空﹐彼謀不遂﹐克世而爲其所奪也。有問選文刻書﹐其用有二﹕名用父母﹐利用妻財。卜徒好惡﹐其用亦二﹕三教誼同父子﹐故用子孫﹔百工業以求利﹐故憑應象﹔然執贄之後﹐有子孫應象之分﹐束脩未行﹐則皆從應象﹐此三教百工同也﹔應克世而其人矯罔﹐應空破散而其人下劣﹐三衝而無恆心﹐財空而無禮幣。若筮館於衙幕﹐及同業於富豪﹐財官世應﹐喜其生合﹐忌彼空衝。若筮遇於何地﹐則不以應而財﹐財生之方﹐財動之宮﹐乃可圖也﹐財屬五行﹐乃其象也。六神諸星參之。﹝財動論宮﹐如財動乾宮﹐宜趨西北﹔財靜論生﹐如財屬金爻﹐利涉東南﹔妻財臨水﹐遇魚鹽之業﹑江海之濱﹐妻財臨木﹐遇花果之行﹑山林之所﹐土覓田野﹐火覓城市﹐金覓玉石﹔武水龍木﹐虎兵雀市﹐蛇商勾醫﹔天醫醫使﹐華蓋僧從﹐皆以財考也。納人之請﹐世應爲先﹐服人之事﹐財利爲務。﹞

功名章第六十二﹝內詳發年考時發案收試補廩廷試武試封蔭投麾從軍委署艸野求名仕途大象升信升時是期升方是地是官筮官補官援例久任身安薦獎開復上書獻策條陳慮參防後大計告養履危揭參交代雜職裁缺公議國務四十問﹞國家以文章取士﹐則凡大小試﹐皆以文書爲用﹐故父母喜日月旺相﹐惡破散絕空﹐飛而無助﹐虛抱經綸﹐伏而有塡﹐定升廊廟﹐安鄕遇克﹐將飛而墜﹐絕處逢生﹐已棄復收﹐象凶而吉者遇其時﹐象得而失者違其令也。惟文書臨建臨破﹐不同此例。得名在我﹐世不可空﹐主試在公﹐官不可失。﹝求名者﹐以父母爲用爻﹐官備世實則吉。飛而無助﹐如未建辛日﹐得漸是也﹔伏而有塡﹐如午建戊午日﹐得大畜是也﹔安鄕受克﹐如亥建甲寅日﹐得乾是也﹔絕處逢生﹐如申建乙巳日﹐得震之隨是也﹔遇其時﹐如卯建丁亥日﹐占秋試得大過之井是也﹔違其令﹐如寅建辛亥日﹐占春試得師之坤是也。遇時﹐謂考期官文值月建﹐違令﹐謂考期官文值月破。若文書以象學業﹐今值月建﹐後逢月破不壞﹐今值月破﹐後值月建不全。﹞有謂六沖不吉﹐曰否﹐或應阻其考也。有謂合處逢衝不吉﹐曰否﹐或臨試而值變也。有謂悔衝不吉﹐曰否﹐或慮得名而有事也。有謂隨墓助傷不吉﹐曰否﹐或名成而疾病驚惶相纏也。有謂二分不吉﹐曰否﹐或求名而兩適兩就也。有謂兄動不吉﹐無非奪標之嫌﹐子動傷官﹐無非囑托之輩﹐財動克父﹐無非賄賂之夫﹐惟在官文兩彊﹐仍可得志。科舉古占﹐得乾震則吉﹐乾天震雷﹐以應元首聲名﹐然皆憑於父搖官發﹐化變飛騰﹐若父失官空﹐寧辭渝落也。﹝已以八者﹐求名𨿽不宜見﹐若得官文旺備﹐或先阻礙﹐而後成名。﹞是故拔元拔首﹐父母建於日月﹐補增補廩﹐妻財並於丰隆。世居父旺﹐曾經揣摹之成﹐應坐父興﹐當賴風簮﹝﹖﹞之助。動衰變旺﹐喜後勁之文﹐動旺變衰﹐惜彊弩之末。進神則上其名﹐退神則下其等。爻爻相助﹐文章粲於鬥牛﹐象象來生﹐姓氏懸如日月。兩官兩父﹐旺則連登﹐衰則再試也。猝病懷憂﹐誠是隨官入墓﹐越規受恐﹐寧非助鬼傷身。父壞而帶騰蛇﹐近憂降辱﹐財動而臨白虎﹐遠應丁憂。衰居龍雀﹐長詩字而短文章﹐廢坐勾元﹐隳誦讀而耽酒色。世投月破﹐恐病阻試期﹐身犯旬空﹐忌心慵塵務。有气有傷﹐小有瑕庛之戾﹐無根無倚﹐大嫌荒謬之篇。如筮發迹何年﹐官衰補助其官﹐父衰補助其父﹐兩現而彊其弱﹐一伏而露其藏﹐實世而是其時也。﹝如父旺官衰﹐以助官之歲爲期﹐官旺父衰﹐以補文之年爲發。官文兩現﹐若有一衰﹐則生助所弱之爻﹐如酉建壬戌日得革﹐丑年發甲是也。官文一伏﹐後遇露其藏﹐如亥建乙卯日得旅﹐而辛卯發科是也。旣問第而復問年﹐或世空當應實世爻之歲。﹞

筮考何時﹐維司官鬼﹐發案何時﹐兼詳父爻﹐收試遺生﹐專依系象﹐空散無憐才之心﹐破絕少廣羅之量﹐最忌克世﹐慮有殺刑。

﹝凡按考獨視官﹐發案掛榜﹐並視官文。系象卽官爻也﹐帶病不收﹐克世卽怒。﹞

有糧可補﹐世空財壞嫌無﹐允廩可幫﹐鬼克官亡嫌駁。成乎﹐同於謀事﹐攘乎﹐類於奪物也。

﹝官空破而及克世爻﹐是文宗不允﹐指是缺而能成﹐貞合衝﹑世應空﹑財官失﹐則不就。憂人來攘﹑頂名寄籍同類﹐應不克世﹐無相奪也。﹞

廷試擢第﹐專以官鬼旺相爲要﹐日月並見而掄元﹐時令旺相而髙第。世不宜空﹐文不宜陷﹐官爻旺而歲五生﹐利見召對之榮﹐文鬼壞而隨三墓﹐憂有不測之辱也。最嫌子動﹐爲卑我品秩﹐復忌兄搖﹐爲奪吾上第。官伏動扶﹐疑得位而未任﹐卦衝世破﹐恐臨試而不前﹐官絕遇生﹐偶逢新例之擢﹐父衰得助﹐復有考選之榮。﹝此以官鬼爲甲第﹐父母爲對策﹐歲五﹐卽歲羣五爻﹐三墓﹐卽命墓世墓身墓也。﹞武試貴乎官﹐英雄得錄用也﹐世不空而父不陷﹐便利虎閨。請蔭請封﹐戒五爻之傷世﹐及官鬼之克身。父乃玉牒﹐不可破空﹐世是謀躬﹐不可虛陷。﹝如爲父母子妻﹐則世空不忌。﹞投麾效力﹐貞衝鬼動則不錄﹐官爻空破散絕則不用﹐爲名則官旺爲佳﹐爲利則財官並重﹐世不可病﹐官不可克。入伍從軍﹐以身命爲要﹐世象彊良﹐冒鋒鏑而成功﹐官爻旺相﹐拔行伍而拜爵﹐官爻克世﹑助傷隨墓﹐弗宜見之。署篆委鎭者﹐筮成類謀差﹐世應空﹑貞合衝﹐及官不可病﹐筮利同服役﹐官壞財虛﹐徒勞馳驟﹐官來克世﹐且慮釁生。匹夫好勇而筮曰﹕吾生平功名何如﹖若官旺則有特授之官﹐世空則成妄想之咎﹐隨官入墓﹐助鬼傷身﹐則戒覆家亡軀之禍﹐當勉於守正也。﹝後世用才無方﹐亦備此占。﹞旣食祿於天家﹐而筮仕途﹐皆以官爲用神﹐喜居日月﹐人仰照臨﹐喜居旺相﹐物沾時雨﹐喜值生扶拱合﹐如倚長城而馳康莊﹐忌值破空散絕﹐空則失職﹐破則敗事﹐絕則解任﹐散則削籍矣。子孫動而防公議﹐別衰旺以定重輕﹐兄弟發而減傣糧﹐分喜忌以言凶吉。長生官而知宦境之遠達﹐帝旺臨官而知仕路之升遷﹐衰墓死絕﹐而知官道之否﹐進神則升爵升階﹐退神則降祿降級。變墓絕而動生扶﹐日月克而動變生﹐皆爲安象。泄气動而元神靜﹐升信杳然﹐元神發而用象搖﹐遷音乃至。﹝子乃官之忌神﹐動則克官﹐若官旺子衰﹐或有小過﹔或子旺官衰﹐乃受其禍。兄弟非官鬼所忌﹐但嫌克官之元神﹐應見罰傣降級之憂。爻得官鬼獨旺﹐不用元神﹐亦當順利升擢。卦中或遇子財皆動﹐官得三象貪生﹐反屬大吉。﹞自占世爻﹐蓋不可空﹐空則當升而未遷﹐有位而無司﹐在任而居閒﹐帶罪而立功也﹐他占則否。隨官入墓﹐助鬼傷身﹐仕宦之所忌也﹐衰旺皆凶。六合六沖﹐非仕宦之所忌﹐衝而旺相﹐三月之淹﹐合而休囚﹐五年之滯。猶有晉升爲吉﹐屯蹇爲凶﹐亦不可遺也。﹝凡占晉升屯蹇四象﹐值言吉凶﹐無論官鬼。﹞問升遷﹐卜得日月之官﹐則超遷也﹐得旺相之官﹐則平升也﹐得休囚之官﹐則未轉也。旺相而動尢速也﹐休囚而靜更遲也。遇空失望﹐遇破阻謀﹐遇散枉求﹐遇絕難始﹐遇世空而弗遂其占也。毋謂官伏﹐得助亦升﹐毋謂子動﹐得日月亦升﹐毋謂沖合﹐得交重亦升﹐毋謂隨助﹐得旺相亦升。﹝專考官爻﹐代占不忌世空。﹞其升何時﹐值月爲法﹐逢生旺而會推﹐遇扶助而髙擢。再筮是期﹐世實官崇﹐非復他日也。﹝如兩官一彊一弱﹐其弱值月則升﹐如亥建壬戌日﹐占遷得丰﹐季冬始升是也。一官必求值月﹐可以占驗﹐如長生臨官﹐得官有气﹐亦可升遷﹐生助之月亦然﹐而不若值月爲最﹐長生次之。﹞其升何方﹐官屬爲法﹐屬金而當升任於西土﹐屬木而當治事於東方﹐屬水而當齊民於北海﹐屬土而當秉政於中央﹐屬火而當爲化於南隅也。﹝不拘官爻衰旺﹐及十二支神﹐大略以五行分之多驗﹐如戌建戊申日﹐占何方得革﹐以支神言﹐則以醜官東北﹐未官西南﹐後應擢河南中土﹐其他仿此。﹞若獨發離宮﹐關南柱石﹐單搖坎卦﹐塞北屏藩。其在巽也﹐興教化於東南﹐其在乾也﹐立功名於西北。兌當隴蜀﹐震偏齊魯﹐艮行遼薊之漠﹐坤來秦晉之疆也。﹝凡獨發﹐則以八宮斷方數﹐其他則以五行斷地利也﹐舉天下而言之﹐弗拘鄕﹑任。﹞一世官則以禽宿爲分野﹐一伏官則以飛神爲地方﹐然占官而不占世也﹐旣仕以官爲象﹐而不執世。﹝卦中一爻官鬼復居世上﹐當用演禽二十八宿分屬﹑何處﹑祿仕是也﹐如亥建戊寅日﹐卜升方得同人﹐亥官居世﹐京房降宿危星﹐後擢齊地分野。卦內無官﹐當求伏官之上飛神﹐以爲任所是也﹐如酉建乙巳日﹐占升方得頤﹐丙戌世伏己酉官﹐後擢西北﹐餘仿此。﹞歸魂屢復舊任﹐遊魂嘗履新途。六沖伏藏則遠﹐六合出現則近﹐內近地而外遠方﹐初接壤而六邊鄙也。﹝凡卦中只一官爻﹐在內爲近﹐在外爲遠﹐初爻近﹐六爻遠﹐餘爻類推之。若遇內外兩官﹐則考其卦﹐遊魂六沖伏藏應遠﹐歸魂六合出現應近。蓋一官以內外分遠近﹐兩官以卦象分遐邇。﹞有指而筮得是地乎﹐貞沖合衝﹑官壞世空﹐則非食祿之方。有卜考選升調﹐而筮得是官乎﹐世實官旺﹐則爲應拜之職。﹝考職選官﹐升任調缺﹐或指是地是官﹐而筮同此法。﹞槪占當得何官﹐則專察官爻﹐以八卦而別其屬之部曹。﹝乾爲天官﹐古稱冢宰﹐木天之臣﹐屬朝廷禁內雜職﹐及廏馬之司。坎爲冬官﹐古稱司空﹐總河總漕之務﹐司臺諫﹐屬天下之水利者。艮爲閽寺﹐司晨門之吏﹐防禦備衛之僚﹐治獄禁﹐屬礦藏寶庫錢局之類也。震爲春官﹐古稱宗伯﹐師傅太子東宮﹐或總試總裁﹐及司宗廟祭祀禮樂文章之官也。巽爲天使﹐及司上林﹐奉命申四方者﹐上差之僚佐也。離爲夏官﹐古稱司馬﹐專耳目之權﹑糾彈之事﹐一爲端門之輔﹐修史之文明也。坤爲地官﹐古稱司徒﹐司天下農事﹐有土之官也﹐疆場社稷之任﹐母后之內臣爾。兌爲秋官﹐古稱司寇﹐司言語﹐職刑罰﹐通章疏﹐主上膳之事也。﹞以六爻而辧其位之髙卑。﹝凡官在初爻爲散缺﹐一爲本鄕官守。在二爻爲縣邑﹐一爲諫議大臣﹑相國學士。在三爻爲守牧﹐一爲三司首領﹐及大衙門隨從之官。在四爻爲司道﹐一爲九卿六曹﹐及近君之臣也。五乃君象﹐非臣所居﹐惟代天巡狩之官﹐及欽命欽差者當之。六爻爲貴戚之鄕﹐及宗廟功勳之臣﹑髙尙之士﹑輔相王府之官﹑四圍之股肱也。武途封職﹐其義相類。﹞以五行而分其官之職掌。﹝凡金官必司兵事﹐或執刑衡。木官必司工務﹑禮樂苑囿﹑車輿舟楫﹐及桑麻﹑制造之事。水官必司江淮河海﹐及水利鹽務﹑稅餉漕儲。火官必司文章﹑參劾﹑祭祀﹐及冶鑄﹑喉舌之權。土官必司土地農田﹑社稷邊疆﹐及陵寢﹑屯守之柄也。﹞以六神諸監﹐而參考其官之政事。﹝靑龍則其政淸耀﹐文章詩賦淸花之府也。朱雀則其政剖斷﹐諫議善惡﹐折辧是非﹐言路之官也。勾陳則其政田土﹐興教勸農﹐治寇保民﹐一方之牧也。騰蛇則其政傳宣﹐往來馳驟﹐浮沈體察﹐差遣之利也。白虎則其政威武﹐掌生殺之權﹐秉軍旅之事﹐刑罰之宰也。元武則其政水利﹐司捕司謀之象也。文昌爲翰林﹐官符爲有司﹐天馬爲欽差﹐天獄爲禁吏﹐鬥木獬﹐巡方之官也﹐尾火虎﹐兵權之主也﹐星日爲馬﹐聖傳之司也﹐亢金龍﹐文章之相也。大抵五行六爻八宮爲經﹐六神諸星爲緯以參之。﹞日月以像之﹐世應以度之﹐君臣以位之﹐是故獨發論宮﹐一爻論位﹐兩現而求諸屬﹐俱無而考諸伏與變﹐伏占飛神﹐變占八宮﹐伏變這法﹐亦可離位屬也。欲知當世之官守﹐以象求之﹐𨿽代有更名﹐理不遠矣。﹝凡官臨日月建﹐若非社稷之臣﹐定是直節科道之官。官爻持世爲正印﹐臨應爲左右之職。五爻爲君﹐非禦史而當寵幸之臣﹔二爻爲大臣﹐爲宰相﹐而爲國家之儀表。官爻獨發﹐但論八宮﹐官爻一位﹐但論六爻﹐官爻兩現﹐但論所屬﹐卦無官鬼﹐則求伏上飛神﹐以位屬辧之﹐卦有動象﹐則求所變官爻﹐以八宮別之。﹞補官起服﹑援例納粟﹐戒世空而反遁也。圖差代役﹑選缺參房﹐問成乎﹐衝不利謀也﹐世不利空也﹐官不利壞也﹐問財則不利財虛﹐問辱則不利官克世也。或筮久任乎﹐三衝遊魂則不久﹐官壞而罷職﹐世空而解組﹐官克世而參謫。或筮履任身安乎﹐隨墓助傷﹐及任乃病﹐世破鬼發﹐臨政抱災也。﹝久任以官爲官﹐身安以官爲病﹐卜筮用爻﹐妙在變爾。﹞求薦獎﹐而遇官文破壞﹐恐薦賢之不力﹐鬼象克世﹐慮獎餙之非眞。世值空亡﹐求榮不遂﹐望擢難遷。謫官開復﹐亦同此推。﹝民間坊匾﹑旌表﹑冠帶﹑衣巾﹑鄕賢﹑鄕飲等事同類。﹞面聖上書﹐叩閽獻策﹐遁不可遇也。見六沖而上下睽隔﹐受五克而披君逆鱗﹐五位傷而忠言逆耳。若條陳於將相﹐喜官興而忌克世也。﹝五克謂五爻克世﹐五位﹐謂五爻空破絕散也。﹞夫在任而防參罰﹐惡子動而好官興﹐世空則離任。離任而慮後患﹐好子動而惡官興﹐世空則無事。大計之問﹐求官鬼之無瑕﹐索世爻之有气﹐官臨日月生扶﹐定膺卓意廉能之選﹐子孫動而有降職之憂﹐兄弟搖而有罰傣之議﹐兼逢官破﹐致仕還鄕。養親給假﹐告病休官﹐若官克世而被惡﹐官爻破絕空散﹐誰明髙蹈之懷﹐世象隨墓助傷﹐反受風塵之縛。任亂地而求身安﹐隨墓助傷﹑世窮鬼發非祥﹐任危邦而求爵顯﹐官隆世實則吉。﹝設如治河防決﹐忌鬼動鬼克﹐抽稅徵商﹐忌應空財壞。考卷有瑕用父母﹐徵徭無用妻財﹐在占者志此用此﹐志彼用彼也。﹞凡公揭參疏﹐猶詞訟也﹐先占上意從違﹐次考應爻生克。何時交代﹐官鬼墓絕﹑子孫生值以爲期﹔何時官來﹐毋拘士庶僚役﹐官鬼生旺以爲實。覓人代署﹐應空誰爲代之﹐或從官﹐或從人﹐用爻當晰也。﹝官來﹐指其爵也﹐人代﹐指其人也﹐用爻微細如此。﹞太醫﹑僧綱﹑道紀﹐所喜惟官旺財備﹐所戒乃鬼克世空﹐以及隨助也。﹞﹝凡占雜職皆同此。﹞衙門裁革﹐止察官爻﹐公議短長﹐惟求鬼象﹐國務行止﹐專從五位也。﹝官旺則不裁。公議將行之事﹐鬼破則中止。興革損益﹐得君命爲行止﹐五爻克世﹐則不行也。﹞

用人章第六十三古之治國者﹐莫難於知人﹐知人善任﹐而庶事有濟﹐況於營家治生者乎﹖任僕以財爲用﹐任人以應爲尊﹐三衝則鮮克有終﹐克世則中懷不利。任長以父﹐任幼以子﹐任士以福﹐任臣以應﹐因其任而爲用也。以生世爲忠良﹐克世爲姦惡﹐空則無能﹐或不爲我力﹐散則無心﹐或不從我用﹐破不一向﹐絕不先勞也﹐縱生世而不得其力。任文以父﹐任賈以財﹐任畜牧以子孫﹐任交遊以兄弟﹐而應象皆不可病。蓋應爲根本﹐藝爲枝葉﹐應空破﹐𨿽父旺而不文。六親之推﹐父母爲才能﹐弟兄爲詭詐﹐子孫爲善良﹐妻財爲術技﹐官鬼爲彊梁也。先忠後侫者﹐子化官﹐先奸後義者﹐鬼化財也。﹝必因生克﹐而後言吉凶。﹞六神之推﹐帶靑龍而生﹐則得彈鋏之賢﹐隨靑龍而克﹐則惟藏刀之詐。虎生世者﹐剛而直﹐虎克世者﹐勇而暴。雀生世者﹐辯而忠﹐雀克世者﹐侫而姦。武生世者﹐智而敏﹐武克世者﹐巧而賊。騰蛇生克﹐分損益之虛浮﹐勾陳克生﹐分善不善之遲滯也。﹝若來生世﹐𨿽凶亦吉﹐如來克世﹐𨿽吉爲凶。﹞動於八宮﹐則察八宮之情﹐坐於五行﹐則推五行之性﹐星煞詳之﹐衰旺考之﹐則人之賢不肖﹐可藉蓍而得也。﹝八宮專論獨發﹐五行六神諸星﹐惟論用爻所值﹐如動於乾﹐生世爲剛健﹐克世爲驕恣﹔發於坤﹐生世爲柔順﹐克世爲阿逢﹔在震﹐生世爲正直﹐克世爲暴戾﹔在巽﹐生世爲伶俐﹐克世爲風從﹔在坎﹐生世爲智巧﹐克世爲姦險﹔在離﹐生世爲明識﹐克世爲浮燥﹔在艮﹐生世爲篤實﹐克世爲疑滯﹔在兌﹐生世爲和悅﹐克世爲諂侫。水之爲賢曰智﹐爲不肖曰賊﹔火之爲賢曰急﹐爲不肖曰縱﹔木之爲賢曰慈﹐爲不肖曰懦﹔金之爲賢曰剛毅﹐爲不肖曰彊橫﹔土之爲賢曰惇信﹐爲不肖曰愚蠢也。驛馬之生也﹐勤於趨走﹐克也﹐數於往來﹔天財之生也﹐善於生息﹐克也﹐善於貪攘﹔官符之生也﹐長於智謀﹐克也﹐長於訟斗﹔咸池之生也﹐能於工技﹐克也﹐溺於酒色。生世﹐則有益於己而爲賢﹐克世﹐則有損於己而爲不肖。

測隱章第六十四﹝內詳喜怒害助測物﹞事多蒙昧﹐迹涉嫌疑﹐人心之誠僞喜怒﹐物象之有無完缺﹐善筮者﹐亦可以意得之。故筮誠僞者﹐專察用象﹐疏則用應﹐親察六親。用空則不實﹐用破散則非眞﹐用絕則其習不堅﹐用動則其操不篤。化於生扶子孫﹐善而可親﹐化於克衝官鬼﹐惡而宜避。測人喜怒﹐用神沖克世爻﹐則怨惡相加﹐空散破絕﹐則憂喜無實﹔居白虎而生世﹐怒而不遷﹐居靑龍而克世﹐喜不相及﹔卦衝而爻生﹐外怒而內悅﹐卦合而爻克﹐先喜而後嗔。喜怒之占﹐生克爲重﹐沖合爲輕。筮爲我害乎﹐克世者是﹐筮爲我助乎﹐生世者是﹐然逢空破散絕﹐則損益咸虛。測物有象﹐父像文書﹐財像珍寶﹐鬼像妖孽﹐子孫像飛走之物﹐兄弟像工力之事。有無完缺﹐以用神衰旺﹑虛實﹑破散斷之﹐則物無遁情矣。

收雇章第六十五﹝內詳雇工倩人去惡防奪防非防病諸問﹞凡占收雇﹐三衝不久。收僕備驅役之使﹐財爲用神﹐是以財神空﹐身𨿽從而心不向﹐財神破散﹐輕疾病而重喪亡﹐財神絕衰﹐不得其用﹐財神旺而生合世身者﹐此手足以奉腹心﹐財神旺而克衝世者﹐此幹僕而加弱主。故未收而占臧否﹐止忌三衝財病﹐𨿽克不嫌﹔已收而占去畱﹐亦忌三衝財動﹐克世當去。﹝未收之時﹐財疲生世﹐吉而不吉﹐財健克世﹐凶而不凶。已收之後﹐如問忠姦去畱﹐克世則負己﹐生世則盡公﹐豈能執吉神克世不凶乎﹖﹞察其性情﹐專於用象﹐金剛﹑火彊﹑水智﹑木仁﹑土信也。靑龍能文﹐朱雀能言﹐白虎暴戾而元武姦﹐勾陳遲鈍而騰蛇浮也。八宮辧之﹐諸星配之。﹝用爻獨發而論也﹐在乾志髙﹐在坤性順﹐震直巽姦﹐坎暗離明﹐艮訥兌侫也。角有蛟志﹐尾有虎性﹐奎有狼心﹐星有驥徳也。隨生克衰旺﹐而言吉凶。﹞遊魂用空者﹐則有逃亡之變﹐歸魂用破者﹐則有回贖之嫌。二父二官﹐事或兩頭之系﹐三刑三破﹐身常四體之災。世空我疑﹐間動防阻也。﹝三破﹐謂歲月日之破。﹞雇倩人工﹐則應爲用神﹐應破絕則不能美其終﹐應空散而不能謀其始﹐三衝無定﹐克世無良。倩蠶織之婦﹐婦女從財﹐財不可壞﹐雇倩從應﹐應不可病。應來克世﹐恐害吾事﹐合衝變衝﹐不可久畱﹐八純六沖﹐不可暫用也。欲其去﹐應克世而不去﹐欲其來﹐應受阻而弗來。人可信矣﹐不爲奪乎﹐應克世而被爭﹔人可用矣﹐不受非乎﹐官動官克而被訟﹔人可用矣﹐不有病乎﹐命墓﹑應壞﹑鬼動而患病。

易冒卷之八

理財章第六十六﹝內詳干謁囤積賈肆托本寄貨公門博戲借貸覓物訂會巫醫優娼工技緣募迎客脫產行險索逋奪報發伏造作脫置諸問﹞凡趨利之占﹐皆以妻財爲用﹐因事而求﹐偶兼他象﹐是故干謁宜官﹐財官不可喪气﹐商旅忌鬼﹐官鬼豈宜交重。﹝行商若財爻旺相﹐或鬼動不值雀武蛇虎﹐亦爲有利﹐倘妻財空破﹐卽應訟盜驚災。﹞囤積審脫時衰旺﹐養育種植類之。脫於春者﹐宜木象之乘財﹐售於冬者﹐惡火爻之爲用。﹝當考所筮之時﹐亦宜財神有生扶﹐無破壞﹐後復遇時﹐方得厚利﹐倘占時原屬破散﹐失救援﹐縱後遇時﹐亦利薄也。﹞財審有蒂﹐遇時則芳﹐財神無根﹐遇時亦常。脫地有定則考時﹐脫時無定則隨占。﹝如賈肆之業﹐止論時下占財衰旺﹐不可以後來日時爲應。﹞賈肆之問﹐亦利久長﹔托本寄貨之問﹐又利始終。故三衝有始而無終﹐應爻破散﹐先忠而後侫﹐應爻空絕﹐先親而後疏﹐應爻克世﹐懷叵測而侵沒也。四者有一﹐縱財無克破﹐亦弗用之。﹝凡占業得財神旺相﹐如無夥伴﹐𨿽遇三衝﹐但不久而亦有利可爲﹐惟托寄遇衝﹐斷無終始﹐財𨿽旺相﹐不可行也。﹞趨利公門﹐當控官心喜怒﹐求財博戲﹐須詳應象克生。﹝官鬼空破﹐乃官不重也﹐若克世主有刑責﹐故財𨿽旺不吉。應爻克世﹐乃彼勝我也﹐財𨿽旺必先贏後輸。﹞借貸戒應空﹐是謂虛諾﹔覓物忌世空﹐是謂難得也。畋獵如之。﹝買貨若遇世空﹐妻財𨿽有在卦﹐亦主難買。﹞復觀所求﹐當分其用﹐飛走之靈﹐不用財而用子孫﹐衣服舟車之具﹐不用財而用父母。訂會類於謀事﹐貞合衝則不聚﹐世應空則不會﹐財官陷則不成也﹐爲人說合亦然。若筮得會﹐財當日月可獲也﹔若筮有終﹐三衝應壞克世非良也。﹝財當日月﹐如酉建丁酉日﹐占庚子日搖會﹐得水地比﹐果獲之是也。再如寅建乙卯日﹐占何時得會﹐遇丰之離﹐其後午月方獲﹐是財當月也。餘仿此。﹞巫醫之利也貴名譽﹐官鬼爲專﹔優娼之利也貴皷舞﹐亦官鬼爲務。工技之於人事也貴情好﹐忌應克世﹔僧道之於緣募也貴悅從﹐惡應爻空。行次迎客﹐彼空誰來﹔脫產求交﹐應空誰與也﹐交有所指﹐則同謀事矣。﹝或兼用官﹐或兼用應﹐而財神不可脫也。﹞若行險求財﹐此非營生之本﹐未言其利﹐行明其害也。動傷隨墓而害大﹐應克世而途遇彊梁﹐官克世而路遭羅网﹐鬼爻發動﹐虎臥當道。欲往何哉﹐加元武爲寇盜之凶﹐加朱雀爲鬥爭之患﹐勾陳爲攔阻之人﹐騰蛇爲風波之駭﹐白虎爲災疾之危﹐惟靑龍可以凶而吉也。﹝非分之求﹐凶多吉少﹐常身家俱殉﹐故有戒詞。﹞索逋者﹐應克世爲負心﹐奪報者﹐兄爻動爲攘光。脫者宜動﹐畱者宜靜﹐發伏藏者宜伏而現﹐假造作者宜變而建。﹝發伏﹐如開礦淘沙取藏之類。假造作﹐如木匠土工鍼綫機織之類。財臨變爻﹐復值日月建爲吉。﹞財逢合而當遇﹐財逢衝而當起﹐貨人宜衰則易買﹐貨出宜旺則得價﹐財逢生旺當徵貴﹐財逢衰病當徵賤也。﹝此言貨價貴賤﹐收發之宜。﹞財爻絕﹐得生則脫﹐財爻空﹐得塡則獲﹐財爻破﹐得補則復﹐財爻無﹐見時而得﹐財爻旺﹐墓庫而收﹐財爻衰﹐得旺則長也。化進神者日增﹐化退神者日減﹐利厚者財化生﹐利薄者妻化克也。﹝此言財爻生克補救之法。﹞遊魂財旺宜行﹐歸魂財衰宜止﹐六沖宜攺圖而得利﹐六合宜需守而生財。坐世遂本地之求﹐居應稱他鄕之脫﹐現於間爻﹐中途反生息也。﹝此言脫貨之利。﹞財衰於內﹐買宜近鄕﹐財休於外﹐置宜遠所。衰而旺﹐其價先屈而後伸﹐旺而變衰﹐其物先金而後土也。卦無財而財且衰﹐價賤而不得買﹐卦無財而財且旺﹐價貴而不能買﹐惟現而衰﹐滿心得置﹐疊而旺﹐遂意得脫。﹝此言置貨之宜。﹞脫貨何爲吉方﹐財生之處也﹐獨發求宮﹐重見求屬。置貨何爲吉方﹐世生之所而已。﹝此言置脫吉方。﹞問何貨爲善﹐無是法也﹐當分類占之﹐間有筮焉。財旺則以妻財所屬﹐財病則以子孫所屬﹐五行六神而考也。類金者玉石像焉﹐類水者魚鹽像焉﹐類火者陶冶像焉﹐類木者百果像焉﹐類土者五穀像焉。靑龍木利﹐喜慶爲用也﹐白虎金利﹐喪屠爲用也﹐元武水利﹐酒食爲用也﹐朱雀火利﹐市肆爲用也﹐騰蛇土利﹐出入爲用也﹐勾陳人事之利﹐農田爲用也。有指而求﹐無自妄也。﹝問者意屬何類﹐然後以象像之﹐萬弗自逞聰明﹐以妄言語而誤趨避也。﹞夫子孫生我財﹐喜有而有喜無﹐官鬼耗我財﹐吉安而不喜搖﹐兄弟克我財﹐喜靜而不喜動﹐父母爲辛勞﹐喜抑而不喜揚。凡益財者宜其動﹐損財者宜其靜也。﹝此言六親喜忌。﹞傳言得萃﹐而經營折本﹐當爲占者之戒云。﹝京子傳﹐以萃數缺無補﹐因戒占求財﹐興販尢忌。﹞

桑田章第六十七﹝內詳種植召耕佃田耕牛蠶利葉價諸問﹞田之用財﹐言其耕得也﹐桑之用子﹐言其育利也﹐是故占西成之稔﹐財實則丰﹐財虛則荒也。所以五穀熟﹐爲財爻之有助﹐百果成﹐爲妻象之無傷。卦驗得丰﹐古稱大有。夫官鬼天殃也﹐殃不宜作﹐作則爲稼穡之害矣。是故火鬼動﹐而司亢旱﹐水鬼發﹐而司淹沒﹐土司蟻﹐金司蝗﹐木司風﹐而及萎秕也。初爻田也﹐二爻種也﹐三爻爲秧﹐四爻爲苗﹐五爲穀子﹐上爲耕夫﹐鬼發於是﹐則爲是災。鬼發初而田原瘠﹐鬼發二而種復植﹐三爻鬼動而荑稗欺﹐四爻鬼發而虫蠹疾﹔風雨阻其結也﹐五象鬼興﹐病厄困其力也﹐六爻鬼作。若夫稻宜早晚﹐種宜蔬果麻豆﹐皆察財象逢時。春樹而秋收者﹐金財之宜﹐夏植而冬遂者﹐水財之利也。召人之耕﹐應爲彼﹐財爲息也。應爻空破散絕﹐則荒吾田﹐財爻空破散絕﹐則薄我息﹐克世則負己﹐三衝而無恆﹐惟應生合而財旺相﹐則得上農之助。若耘人之田﹐惟以財爲利。筮耕牛﹐五爻﹑子爻不可病也﹐鬼爻不可動也﹐爻屬﹑生屬不可入鬼也。﹝病謂破空﹐生屬卽丑爻也﹐爻屬﹐五爲牛也﹐值鬼有病。﹞是故蠶以子爲用﹐實則多獲﹐虛則少成﹐蓋子孫空破﹐而憂筐簇之虛﹐福徳生扶﹐而喜結繅之實。筮坎兌者﹐𨿽子旺而徒勞﹐筮艮離蠱咸者﹐𨿽子衰而倍常也。官鬼蠶之病也﹐病不可發﹐或現於卦﹐或現於爻﹐或現於五屬﹐或現於六神﹐因事以趨﹐隨事以避。是以坤艮之鬼﹐其室不宜﹐乾兌之鬼﹐其釜不利﹐巽震驚風雷之暴﹐坎離恐水火之殃也。初爻之鬼﹐病在種也﹐上爻之鬼﹐病在繭也﹐二爲箱﹐蠶細之時也﹐五爲筐﹐蠶大之日也﹐鬼發於是﹐豈無變乎﹖三爻人也﹐四爻葉﹐鬼發於是﹐豈非人困而葉悴乎﹖﹝何宮何爻﹐鬼動益甚。﹞水傷濕曰靑﹐金傷饑曰白﹐火傷熱曰焦﹐木傷風曰折﹐土傷气曰黃﹐鬼發於是﹐則有是病。﹝此釋鬼限五行之義﹐靑謂濕靑﹐白謂亮白﹐焦謂細小﹐折謂軟死﹐黃謂痿黃也。﹞龍不可以聞歌唱﹐雀不可以見喧嘩﹐虎不可以動悲泣﹐武不可以觸穢污﹐勾陳不可以徒箱筐﹐騰蛇不可以歷傾覆。﹝此釋鬼現六神之義﹐如鬼現支神﹐則巳有蛇遊﹐子有鼠舞﹐午爲蟻食﹐酉爲雞啄﹐亦以戒焉。﹞復求得利者﹐專用妻財﹐復求同育﹑更種﹑買蠶﹑育所﹐專用子孫。﹝蠶財﹐以財爲用﹐同育﹑更種﹑買蠶﹑育處﹐皆以子孫爲用。﹞夫桑葉貨物也﹐是故財爻旺相﹐其貴如金﹐財爻休囚﹐其賤如土。蓋金土之貴賤﹐亦隨日月時而移也﹐月以月計﹐日以日計﹐時以時計﹐亦隨其占而考也﹐財旺於內﹐貴賣於近﹐財旺於變﹐貴於後也。﹝槪占何時貴賤﹐以財旺之時爲貴﹐財衰之時爲賤。若計限時日月而卜﹐直以財旺爲貴﹐財衰爲賤也。遲早貴賤﹐以財旺之日月爲貴﹐財衰之日月爲賤。﹞葉可盡與﹐子孫旺而葉盡﹐葉可余與﹐妻財丰而葉余。﹝問葉可能盡﹐蓋子旺蠶好﹐則葉可能食盡。蠶食外尙有葉多乎﹐財旺則是年桑葉茂盛﹐故應有餘也。﹞

畜養章第六十八夫禽獸之物﹐以子孫爲屬者﹐以其蓄利之源也。或用於財﹐或用於子﹐其法有二﹕蓋求物身命則用子﹐以物取利則用財。卦屬爻屬生屬﹐而載於五行者察之﹐官鬼之神﹐是爲物之災也﹐白虎之煞﹐是爲物之屠也﹐畜養之筮忌之。﹝官鬼爲疾﹐白虎爲刀砧﹐並忌。﹞是故牧馬牧牛﹐鬼不可動於乾坤之宮﹐鬼不可入於五六之爻﹐鬼不可現於丑午之位﹐然後考子孫之衰旺﹐而白虎無拘﹐蓋耕牛廏馬﹐縱病而弗屠也。雞鴨鳥鵝之屬﹐則以子孫爲物身﹐旺肥衰瘠﹐空散則亡﹐破絕則死也。初爻是其位也﹐酉是其命也﹐皆忌鬼犯﹔虎爲其宰﹐鬼爲其疾﹐皆不可動。﹝此言畜禽消長肥瘠。若販雞哺鴨﹐求財當以財神爲用。﹞貓犬彘豕羊鹿者﹐莫不以鬼依二三四爻﹑寅午未戌亥之位爲凶﹐發於坎兌艮之宮爲不利﹐而子孫喜旺﹑白虎喜寧也。﹝二爻貓犬﹐三爻彘豕﹐四爻羊鹿﹐寅貓午鹿之屬是也。﹞夫鬼守於亥者魚必消﹐困於申者猴死﹐所以養魚而信以財考﹐養黃鳥斗虫而信以利求﹐畜牝而今以息問也﹐當復計其時爾。﹝不惟以財爲用﹐復當考其獲利之時﹐如夏畜秋斗則喜金財。﹞是故卜禽獸之肥瘠死生者﹐專物之身而言也﹐務用子孫﹔若以禽獸之畜養而待趨利者﹐專人之得而言也﹐因曰務用妻財。﹞

丁產章第六十九﹝內詳寄戶投圖歸甲淸漏交納散派違限諸問﹞立戶成丁﹐置業歸產﹐止畏徵科之累也﹐故官鬼爲徭役﹐不可動﹑不可克﹐動煩而克累也﹔不可隨墓助傷﹐隨助有飛差突派也。惟鬼靜福興﹐而安居樂業。或筮寄戶﹐或筮投圖﹐專察應象﹐應空不容﹐克世多累﹐世空無成﹐三衝不久。並分丁產﹐收回圖甲﹐淸漏糧賦﹐皆以助傷隨墓爲惡﹐鬼動克世爲凶。交納易乎﹐官克世而難也﹐散派難乎﹐世克應而易也﹐違限安乎﹐鬼動官克而危也。

戶役章第七十﹝內詳謀差頂役脫役助役卸役訟役避役防患諸問﹞役有不同﹐有我求之役﹐有官派之役﹐有利之役﹐有不利之役﹐皆役於官也。故喜忌皆用官爻﹐求而有利者以役爲利﹐則財旺官備爲吉﹐以官壞克世爲凶。凡鹽漕河賦之差﹐吏胥吏卒之輩﹐官能榮之﹐故官不可空也﹐官能辱之﹐故官不可克也﹐官能利之﹐故財不可無也。隨官入墓﹐助鬼傷身﹐爲公門之大忌焉。筮謀差之成﹐貞衝﹑合衝﹑世空﹑官失﹐爲不就也。頂役之成﹐世空﹑應空﹑貞衝﹑合衝﹑官失﹐而不偕也。派而不利者﹐以役爲害﹐是以問役輕重﹐官克世而役加﹐官持日月旺相﹐役必多﹑徭必苛也﹐休囚則少﹐空散則免也。破分動靜﹐動有而靜無也﹔隨墓助傷﹐亦應大凶﹐得逢空破﹐反爲得免。脫役除名﹐官克而不宥﹐官空破散﹐嫌釋我無主﹐官臨旺相﹐忌制我方疆。故凡官不可克﹑不可極﹑不可沒也。﹝極﹐謂極旺﹐沒﹐謂失沒。補遺云﹕官鬼克身難脫役﹐子孫持世易除名。﹞若求人助役﹐﹐須應生世﹐如應空破散者無助。若覓人卸役﹐須世克應﹐如應空官克者無門。若訟官得理﹐克世非宜﹐如官空破散者無益。蓋公以官﹐而私以應也。﹝私處求應生﹐公斷戒官克﹐應空誰相憐﹐應克孰爲力。﹞卜潛蹤避役乎﹐鬼旺則役來﹐鬼克世則捕我矣。卜當役防患乎﹐官動官克則多累矣﹐惟卦靜而子動﹐二占之吉也。﹝避役防患﹐皆喜子忌官。﹞大抵役而趨利好財官﹐役而免害惡鬼旺﹐及動官克世。避役而喜失其鬼﹐謀役脫役﹐而不喜失其鬼﹐用神無執一也。﹝謀役脫役﹐無鬼難爲主焉。﹞

合分章第七十一人事分合﹐或以義合﹐或以勢分﹐已分而欲合﹐向合而求分。主於自爲﹐皆以世爲用﹐主於爲人﹐則以所主之人爲用﹐旺相生扶則吉﹐破空散絕無成。以世爲主者﹐忌助傷﹐以人爲主者﹐忌命墓﹐此其大象也。﹝專務用旺。﹞是以爲己而分合﹐則世爲之主﹐爲手足而分合﹐則弟兄爲之主﹐爲卑幼而分合﹐則子孫爲之主﹐爲臣妾而分合﹐則妻財爲之主﹐以主象無傷﹐財福生旺﹐而爲啟家之吉。旣分合而占所事之利鈍﹐則各以用象占之﹐如居則同宅占﹐如業則同財占。大抵分事求勝﹐勝無忌動﹐合事欲和﹐和則戒變﹐所以變於朱雀陰官﹐而言生中冓﹐變於元武陽官﹐而隙開暗欺﹐故君子宜廣其心也。

出納章第七十二出納之交﹐兼參人己﹐我與人曰出﹐我受人曰納﹐問彼棄亦爲出﹐問彼受亦爲納也。是以我業當出﹐卦衝財壞而毋畱﹐我屋當出﹐卦衝鬼動內壞而非我居﹐其貨當出﹐卦衝財旺而及時﹐當納而反是。筮彼屋脫否﹐應實父完則脫。彼業與貨脫否﹐應實財完則脫。筮彼納否﹐貞衝﹑應動﹑應壞則不納也。欲納其物而無禍者﹐類防訟也﹐欲納其物而無爭者﹐戒應克也。﹝隨墓助傷﹑鬼動官克謂有禍﹐應克世謂有爭。﹞欲脫其產﹐而圖更置者﹐世空父壞則不得也﹐欲脫其貨而財不耗者﹐財實則不散也。筮送物求納﹐六沖﹑應動﹑應壞則不納也﹐財化退而不納財貨﹐子化退而不納牲禽﹐若應克世者﹐空破則怒麾﹐靜實則罄﹐收而不報也。﹝父母退不受書文﹐官鬼退不受圖像﹐兄弟退不受雙對物也。﹞大抵出利交重﹐不嫌用壞﹐納利用變﹐卦喜靜生﹐此出納之分也。

取質章第七十三﹝內詳劫質存亡還期諸問﹞有質而取﹐何用揲筮﹐事在季世﹐物情難測﹐則卜吉而往﹐先審用爻。人以六親﹐物隨用象﹐凡舟車房屋服禦之物多用父﹐凡土田貨貝寶玩之具多用財﹐凡禽獸生動之類多用子孫。平交取質﹐應克世而有攘心﹐貞合衝﹑世應空而無成事﹐官虛﹑用壞豈得全歸。若驅擄劫質﹐又異平交﹐先考用象﹐安危﹐後察官應生克。鬼興而難脫虎穴﹐隨助而或陷泥犁﹐故人物存亡察用神而可見﹐來歸時日﹐用生扶而有期。大抵信質情兼交與﹐故忌克世﹐劫質勢比蒙難﹐最喜官空﹐此其分也。

備物章第七十四﹝內詳井竈牀壽具雜物奉公托人諸問﹞器用之設﹐成家所需﹐而備物之大有三﹕一曰井﹐二曰竈﹐三曰牀﹐此飲食居處所關﹐不可忽也。故筮之者﹐以爻位爲用﹐以官鬼爲災﹐以三衝爲不久。井之位曰初爻﹐以其穴地也﹔竈之位曰二爻﹐以其中饋也﹔牀之位曰三爻﹐以其人事也。皆不可克世﹐謂其犯吾﹐皆不可受傷﹐謂其失利﹐皆不可依鬼﹐謂其生難﹐皆不可動官﹐謂其作禍也﹐井之開閉﹐竈之修作﹐牀之安造﹐犯此而凶﹐值福而吉。若置壽具占喜忌﹐宜用旺鬼安。占妨犯魘倒﹐忌鬼克鬼動﹑隨墓助傷。如筮舟車﹐喜久喜利喜安﹐而忌卦衝財壞也。置鋤犁网罟者﹐惟以利也﹐專之以財。占戲具者﹐備美用父﹐取利用財。置炮矢者﹐意在傷人﹐專之以世應。備物置用以物而推﹐衣餙多用父母﹐儀像則用官爻。奉公置造﹐官壞世空﹐及鬼克世者﹐不善其功。托人置造﹐應壞財虛﹐及應克世者﹐不得其用也。

營謀章第七十五﹝內附囑托﹞

夫謀事在人﹐營求不一﹐皆物交物而成也。故六沖則不交﹐合而衝﹐則將交而﹐應空散﹐則彼心不附﹐世空散﹐則我意先慵﹐惟世應破絕﹐猶得其半﹐官鬼失而謀無主﹐此五者之忌也。﹝破絕有形﹐空散無迹。﹞故自力可成﹐莫觀其應﹐因人成事﹐莫觀其世。止問成否﹐但忌空衝﹐兼問吉凶﹐並求用旺﹐謀文用父﹐謀利用財﹐釋患用子。﹝占己謀不論應﹐占彼謀不論世。問成占謀﹐問吉凶占用。﹞筮囑托者﹐隨所用神﹐或用官﹐或用應﹐或用六親﹐皆忌空﹐空則不力﹐皆忌破﹐破則無功﹐皆忌六沖克世﹐則疑阻生釁﹐隨墓助鬼﹐則不利公廷。旺衰以分其力之大小﹐合衝以定其情之向背﹐化進則勇於事﹐化退則倦於行﹐五行六神以斷其情性﹐然勿主吉凶也。﹝金堅直﹐木從容﹐水曲折﹐火燥烈﹐土誠信﹐龍和﹐虎勇﹐雀再三﹐武婉轉﹐勾端實﹐蛇纏綿﹐此五行六神從生旺言也﹐空破反之。﹞蓋凡謀事之來者﹐法以謀望而並求用神﹐謀事之去者﹐法以謀望而不求用神。求於己者世﹐求於人者應﹐有交忌衝﹐無交不忌衝﹐惟官鬼乃謀之主也﹐俱不可失焉。蓋凡專問囑托則重體﹐專問所謀則重用﹐問囑托而兼求用神者﹐體用兩全﹐事無不吉。然囑托體病﹐𨿽用得位無成。故本占爲得﹐不可貳也。

易冒卷之九

出行章第七十六﹝內詳同行成行求事利方筮風關隘旅寓諸問﹞不虞之備﹐君子所戒﹐行路之難﹐自紀之﹐是故風波盜賊﹑疾病訟非之患﹐皆以官鬼爲大忌﹐鬼爻安靜﹐利四海之翺翔﹐官鬼交重﹐幾半途之顚蹶。武鬼發而憂盜賊﹐雀鬼發而備訟非﹔虎鬼動生疾病﹐蛇鬼動驚風波﹔勾陳鬼發﹐而不可刻期﹐靑龍鬼發﹐而不可溺豫也。車馬之禍者﹐鬼發乾震也﹐風波之患者﹐鬼發巽坎也﹔艮鬼防患於山間﹐坤鬼避凶於野外﹐離鬼戒心於市肆﹐兌鬼畱意於庵祠。水鬼不宜舟楫﹐木鬼不宜車輿﹐土鬼不宜步擔﹐金不宜兵﹐火不宜爨。午驢﹐酉酒﹐木東﹐金西也。咸池爲婦女之患﹐劫煞爲謔騙之欺﹐耳目爲音信之訛﹐天賊爲竊偸之害也。凡動一鬼﹐主應一禍﹐所以出行無鬼﹐而言永臧也。﹝鬼動五行﹐則有五行之忌﹐鬼動支神﹐則有方屬之凶。故午官爲驢馬之跌﹐木鬼爲舟船之風﹐鬼動諸星﹐亦有是戒也﹐惟無鬼無慮爾。﹞於是而察用象﹐自筮世不可病﹐卜人用不可傷﹐空則諸謀無成﹐破則一身染疾﹐絕則愆期﹐散則他適﹐世墓者不出﹐化退者不行﹐靜而衝者﹐被邀而遊﹐動而合者﹐被絆而畱﹐遊魂多不定之遊﹐歸魂難越境之步也。﹝投墓﹑化退﹑靜衝﹑動合﹐皆指世爻。遊魂行遠﹐歸魂行近﹐或以心志言也。﹞世隨官墓﹐則阻滯之事生﹐世持弟兄﹐則伴侶之朋至﹐世畜妻財﹐而有賫糧﹐世會父母﹐而有裹囊﹐世坐子孫﹐而遠近亨途。昔傳明夷節艮坎四卦﹐爲出行之戒﹐今列隨墓助傷﹐二象爲傷外之憂﹐𨿽用疆鬼靜亦忌焉。﹝釋六親持世之義﹐並四卦二象﹐愼不可犯。﹞於是而筮同行之良者﹐以應爲用﹐來克來衝﹐不可與同﹔且空散無顧我之情﹐破絕有悖謀之惡﹐同於親屬﹐則求用象﹐同而筮安﹐靗世索鬼。於是而筮我出成否﹐壞世不出﹐虛鬼不出﹐墓退﹑歸魂不出﹔筮同行之出成否﹐貞合衝則不偕﹐世應病則不偕﹐官鬼失則不偕。筮行時﹐則用爲出行之身﹐動則逢生﹐靜則逢衝﹐壞則逢補﹐其期可定也。於是而筮求事者﹐亦察用爻﹐求事於科第﹐則考諸文書﹔求事於升遷﹐則考諸官鬼﹐而毋世空也﹔求事於尋訪﹐考諸用爻﹔求事於貨利﹐考諸財象﹐蓋耑於事而不耑於出行也。於是求事﹐而筮方隅之利者﹐則察子孫當生旺之方。出行而筮趨避之時者﹐則避官鬼當日月之期。於是而筮遇風﹐則察兄弟﹐克世則逆﹐生世則順﹐實而大﹐彊而狂﹐弱而小﹐虛而息也﹔夫日﹐天也﹐日生則天順﹐兄克則風逆。筮有風不戒乎﹐則察鬼象﹐動有覆舟之禍﹐靜無折帆之殃﹐而世爻生旺者無咎。﹝順逆務於弟兄而日參之﹐兄生日克﹐其風橫順﹐兄克日生﹐其風橫逆。﹞於是而筮關隘﹐亦察鬼爻﹐應克世者﹐定多阻隔﹐官克世者﹐必犯羈徵﹔子旺官空﹐遊行如意﹐越境販挾﹐皆同此占。於是而筮旅寓之安﹐世壞疾生﹐鬼動寇至﹔世身生旺﹐卽次之寧﹐龍福合扶﹐遭逢之慶。

行人章第七十七﹝內詳旅約途會安危存亡利鈍音信諸問﹞行者未還﹐卜筮偕至﹐親用六親﹐疏用應象﹐用爻無病而來歸﹐用爻克世而速至﹐此其大象也。若用逢空破散絕﹐不特歸期杳然﹐亦主行人災病﹔若別見無傷之用﹐則從無傷斷之。﹝用爻遇此四者﹐行人必阻﹐若他爻飛伏之間﹐別有用神得令﹐亦可言歸。如戌建癸酉日﹐占弟兄得夬﹐三爻兄弟月破﹐因有阻事﹐而未爻兄弟無病﹐後遇丁丑﹐衝動未爻﹐其弟乃還。又如子建庚寅日﹐妻占夫得困之兌﹐午官空破﹐應夫未還﹐然巳官伏寅下長生於日﹐獨發足爻﹐是日乃至。故別有用爻在飛伏間﹐亦可取驗。﹞故用逢暗動﹐而鄕心發矣﹐用值交重﹐而舟車發矣﹐動臨日月﹐是日月當返矣﹔動化退神﹐班馬而不進﹐動化進神﹐望云而疾馳﹔靜逢合有結伴之還﹐動逢合有攀轅之阻﹔沖化衝者﹐心攺易於別途﹐遊魂化遊魂者﹐志徘徊於他國也。如槪筮歸期﹐先求用象無傷﹐世克用而未來﹐用克世而速至﹐比和云緩﹐相生云遲﹔用虛以實至﹐破以補至﹐絕以生至﹐無以有至﹐衰以旺至也。﹝巳建己酉日﹐槪占僕來何辰﹐得剝之旅﹐世生用不能卽到﹐卯財發動﹐寅財旬空﹐後及甲寅日乃至﹐是空以實來也。辰建甲辰日﹐占弟兄得大有﹐世生用主來遲﹐後應乙卯日到﹐乃靜以衝來也。辰建戊寅日﹐占弟兄得困﹐用克世當速﹐然酉爻旬空﹐當應申酉日到﹐然而次日乙卯﹐衝實用神﹐是辰乃至﹐此又以生克辧遲速也。﹞用之動者﹐三合而來﹐用之暗興﹐六合而返﹐用處靜者﹐遇衝而旋﹐用之墓者﹐得開而晤也。地發﹐彼方就道﹐足發﹐當日乃還﹐門戶動﹐此處逢迎也。動速靜遲﹐古今之大義﹐衝疏合親﹐卜筮之常理﹐遊魂出﹐歸魂入﹐卦爻之定象也。卦身合月合日﹐是歡迎之會﹐卦爻獨發獨靜﹐亦突見之期。﹝凡得歸象﹐先要用爻無病則驗。不拘旅卜家卜﹐凡歸人則準歸魂﹐遊人則準遊魂。獨發者﹐如坤之復﹐未日行人乃至﹐獨靜者﹐如巽之噬嗑﹐卯日行人乃至﹐若臨用神﹐更爲驗占。﹞如限期而筮﹐或以年﹐或以月﹐或以旬﹐或以日﹐世克用而遲﹐世用相生而緩﹐世應比和﹑用克世而速也。限期之筮﹐神告尢親。﹝限期而占﹐用神破空散絕則不至﹐世克用則不至。用神堅固﹐然後以克世爲速﹐比和次之﹐半限可至﹔用生世則次之﹐世生用又次之﹐及限方來。﹞行旅之約﹐應壞而爽信也﹐惟不空不散﹑不破不絕﹐必如期而至。問遲速﹐則如行人之斷焉。中途之會﹐六沖而不見也﹔應空不信﹐縱信而殊途﹔世空不待﹐縱待而背路。如卜日時來﹐以實應爲法﹐見以實世爲法﹐卦身合時爲法。﹝以六沖世應空爲戒﹐世應不病﹐則卦身合日相遇﹐世應病﹐則實世應之日相遇。﹞蓋筮行者之來否﹐則以虛實言﹐行者之遲速﹐則以生克言﹐行者之安危﹐則以用象言﹐而官鬼爲之眚也。隨鬼反伏墓絕﹐旅人之凶兆也﹐各以用象定之。水鬼動者﹐風浪驚心﹐金鬼發者﹐兵戈奪气﹐火爲飛延之事﹐木爲舟楫之累﹐土爲步擔之欺﹑濟用之阻也。元武細人也﹐騰蛇匪朋也﹐靑龍良伴也﹐白虎爲災﹐勾陳爲阻﹐朱雀爲非也。用化鬼者﹐恐涉於非徑﹐鬼化用者﹐恐陷於泥途。兌鬼咸池﹐樂酒色而忘返﹐坎官驛馬﹐飄江海而難歸﹔乾鬼惑於琳宮﹐巽官耽於逐利﹐離淹市井﹐震病舟輿﹐坤艮阻山野之象也。若筮久客之存亡﹐專用而不專鬼也。用神存則存﹐用神亡則亡﹐存謂有本﹐亡謂無根﹐三忌果眞﹐乃作他鄕之鬼。﹝犯三忌則亡﹐一曰命墓﹐二曰反伏墓絕﹐三曰空破絕散是也。﹞筮行者在是地乎﹐求用爻之有也﹐動則他趨﹐空則別處﹐散猶空﹐衝猶動也。行者仕乎﹐官旺則仕﹐官空未仕也。行者娶乎﹐財現則娶﹐用病未婚也。行者得利乎﹐喜財神之旺也。行者他適乎﹐忌用象之囚也﹐受阻不他如﹐受病不更往。曾有遇乎﹐六沖不遂其求﹐用空不稱其志也。如筮音信﹐專察父爻﹐父病無書﹐旺動將至﹐受衝被拆﹐化空乃遺﹔並於朱雀則速﹐並於勾陳則遲﹐並於靑龍則吉﹐並於白虎則凶﹐騰蛇爲泛愕之詞﹐元武爲幽祕之語。占彼寄書乎﹐先用而後父﹐用殆不書﹐父虛無信。書寄有財乎﹐先用而後財﹐用空無寄﹐財空無物也。信之有無﹐以空以動﹐書之到日﹐以合以生。大凡行者之吉凶﹐疏以應象﹐親以用象。行者之得失﹐得以用爻﹐求以事爻。

舟車章第七十八﹝內詳雇覓夫占及舟楫宜忌﹞舟車致遠﹐筮有戒心﹐故欲其有利﹐先求無患。凡舟車之誤﹑災疾之擾﹑盜賊之虞﹐莫不以鬼動爲戒﹐助傷世病﹐不宜自身之適﹐命墓用壞﹐豈利他人之行。﹝先忌鬼興﹐次察用象。﹞木鬼交重﹐弗恃舟車之利﹐午官發動﹐無樂驢馬之馳。跌也﹐折煞並之而興﹔劫也﹐賊武因之而動﹔爭也﹐朱雀與之而翔﹔驚也﹐騰蛇同之而張。惟官鬼安寧﹐用神旺相﹐則舟車騾馬﹐所適而安。﹝釋鬼動之義﹐縱鬼動靑龍﹐恐致禍於旅捨﹐鬼動勾陳﹐恐遇阻於道途﹐鬼動白虎﹐恐受驚於兵革也。﹞故覓舟車﹐世空父壞則少﹐覓騾馬﹐世空子壞則難。舟車完善歟﹐父壞而敝﹐騾馬壯健歟﹐子旺而良。卜舟車之來載﹐應壞父破則無期﹐卜騾成之來迎﹐應動子興而疾至。﹝舟車屬父﹐騾馬驢屬子﹐應爲舟子僕夫﹐旺良衰敝﹐靜遲動速。﹞若舟子僕夫之筮﹐官差用官﹐私雇用應﹐最宜生世旺財﹐豈宜克身應陷。如筮水陸平安﹐亦惟憑官福動靜。﹝關津畱難﹐官差搔擾﹐盜賊竊發﹐均察鬼爻﹐衰靜則無事。﹞大抵所乘之利鈍﹐考父母與子孫﹐所歷之安危﹐察用神與官鬼二者而已。﹝此宦遊作客﹐舟子僕夫﹐所同占也。﹞惟舟楫之用廣﹐則加詳焉。父母﹐船體也﹐兄弟﹐船之跳篙也﹐妻財﹐船之物用也﹐官鬼﹐船之魘倒也﹐子孫﹐船之輔從也。自初至上﹐船之段落也。世﹐船之主也﹐應﹐船之宰也﹐間﹐船之役也﹐皆不可並於鬼而動焉﹐亦不可從於鬼而化焉﹐犯則徵凶。﹝此言六親﹑六位﹑世應﹑間爻之象﹐並於鬼動﹐是何爻神﹐卽爲有忌﹐從於鬼化﹐是何象位﹐卽爲有災。﹞火鬼有紅光之患﹐水鬼有白浪之殃﹐金鬼觸崚峋之石﹐病在釘錨﹐木鬼犯家堂之神﹐疾在蓬櫓﹐土鬼擱壅淺之河﹐患在灰泥也。﹝此言五行臨鬼發如此。﹞朱雀前神也﹐司之於頭﹐有詞訟則飛﹐元武后神也﹐司之於尾﹐有盜賊則擺﹔風從虎﹐司之於帆﹐有災禍而後動﹐雲從龍﹐司之於舵﹐有喜慶而後揚﹔騰蛇繩索﹐報驚恐之災祥﹐勾陳房倉﹐兆遲畱之得失。﹝此言六神臨鬼發如此。﹞附舟寄貨﹐以應爲用﹐克世則侵漁多費﹐六沖有半道之變﹐應壞無一力之倚﹐君子避之。﹝附舟類交與﹐忌應病克世。﹞是以買舟而居﹐猶占宅也﹐船主用人﹐猶雇倩也﹐役夫投船﹐猶事人也﹐投麾蔭庇﹐猶公役也﹐防犯差役﹐猶避訟也﹐問何鬼神﹐猶求祟也。﹝各推其類斷而斷。﹞考魘倒以官鬼當臨之處﹐求趨避以官鬼當月之期﹐越江海愼坎艮之戒﹐而稱利涉矣。﹝官鬼在六﹐其魘在頭﹐官鬼在初﹐其魘在稍﹐官鬼在間﹐其魘在中﹐三四爻亦中倉也﹐官鬼當日﹐安以危戒﹐子孫當日﹐險以夷戒﹐惟艮坎二義﹐江海大凶。

治築章第七十九﹝內詳雜修及差委雇工﹞橫流之害﹐古傳所紀﹐故防河而治築﹐同於防患﹐不泥水象﹐專察官爻。故鬼旺﹑鬼克﹑鬼動﹑隨墓﹑助傷﹐筮水患則未決當泱﹐已決未息也﹔筮堤防﹐則未成難築﹐已成當潰也。故堤岸之筮﹐父母爲用﹐旺相則固﹐空破則傾。經始而何時成功﹐喜實世實父之期。刻期而筮是時成功﹐忌六沖世空父壞之象﹐此其槪也。若大官奉勅﹑小官奉命﹑吏民奉差﹐官爻不可病﹐並沖克世位。若官吏因河工而筮利鈍﹐則反以官爲重﹐官旺世實則紀錄升薦﹐官傷世空﹐及隨墓助傷﹐則罪戾降責。若民夫苦役而筮吉凶﹐則以官爲忌﹐旺動克世﹐勞苦無期﹐命墓助傷﹐憂虞不測。故凡修塘﹑修坪﹑修閘﹑修圩﹐及治路﹑治水﹑興營城堡者﹐皆以父爲用爻﹐世實父旺面成。如憂妨犯﹐及苦徭役者﹐皆以鬼爲忌象﹐旺動克世﹐及隨助而凶。凡筮差委雇工﹐皆以應爲用﹐應旺實則有成﹐克世則無良﹐六沖則難成也。

捕逃章第八十﹝內詳遁地成捕人誘同遊不遺訟逃許覓責人喪節反噬私害將逃逃安存亡爲僧求名自歸恩撫十八問﹞女子小人﹐古稱難養﹐若其盜逃﹐同於叛主﹐法所難寬也。捕逃之占﹐惟世克應則易獲﹐應空則深澗之逃﹐應克世則負隅之逝﹐六沖則交臂而失﹐世空則裹足不前﹐此四者﹐未知能獲也。﹝六沖﹑世空﹑應空﹐及應克世﹐四者如一不犯﹐則可擒矣。﹞逃人悖內而向外也﹐故以外卦爲所逃之方。坎水爲外﹐則在北方﹐或江河之側﹑漁父之家﹑盜賊之林﹔離火在外﹐則在南方﹐或鑪冶之傍﹑市肆之中﹐文學藝術之輿。震於樹木舟船車輿砍伐之屬﹐巽於花園薪艸桑麻婦女之類﹐艮是山嶽巖石樵獵之所依﹐兌以池沼庵尼酒食之所賴。乾爲寺廟都下城垣之近﹐驢馬驅馳﹐坤爲社稷墳墓郊野田園之邇﹐耕牧追隨也。﹝此言八卦居外之象﹐言之所傳者淺﹐象之所示者深﹐然因其象而測之﹐亦難執一也。如子建辛丑日﹐有占婢逃得節﹐外坎宜匿水側酒家﹐而不知已墮於井。如巳建甲辰日﹐卜子亡得泰﹐外坤宜藏寡婦之室﹐而不知相遇於嶽家。夫井﹐水也﹐嶽家﹐亦外姻也﹐其可實指乎﹖然亦不離其象爾。學易者﹐當以己之靈機﹐而深研極索也。﹞蓋六爻靜而求外卦﹐一爻動而求獨發﹐言逃人之心﹐成謀於是也。故官鬼動而投士宦﹐子孫動而投僧道﹐妻財動而投婦女﹐或傭於商賈﹐兄弟動而黨間遊﹐或逐行伍﹐父母動而棲技藝﹐或附舟車﹔靑龍迹於良善書禮喜慶之家﹐朱雀踐於優伶字畫鬧誼之次﹐騰蛇樂於賭博浮蕩跳梁之場﹐白虎匿於屠宰哀喪行伍之內﹐元武迷於盜賊酒食花柳之門﹐勾陳藏於鄕莊墳墓之間﹐及修砌穿鑿之羣﹐而進退傍徨﹑淹畱恐懼﹐卜捕叛﹐則觸公差也。﹝此以獨發之爻爲方﹐臨於六親﹑六神之象如此。蓋元武之神﹐利逃不利捕﹐勾陳之將﹐利捕不利逃﹐故曰觸見公差。﹞蓋亂動而求用爻之在何宮﹐雜用而求用爻之在何卦﹐用伏而求飛﹐用二而求親﹐伏無而求應也。﹝自占外卦以下﹐皆陳逃人之方﹐設如卦爻亂動﹐當求用爻居於何宮﹐在乾以干斷﹐在坤以坤斷﹐若用神雜於爻神亂動﹐當求用神化入何宮﹐化坎以坎斷﹐化離以離斷也。苟或亂動而卦爻無用神﹐當求所伏用爻之上飛神之方是也﹐倘或伏無用爻﹐然後以應象占其所居之宮﹐在震巽則以震巽斷﹐在艮兌則以艮兌斷是也。其有用爻兩現﹐一用動則以其所化之宮﹐兩用皆動皆靜﹐則以其出現爲親伏藏爲疏也﹐偶皆伏藏﹐則以外卦之用占方﹐庶幾乎得有歸一之法。﹞世亡應逃﹐內亡外逃﹐蓋不可主而可兼也。親人之逃﹐專之於用﹐他人之逃﹐專之於應﹐故父子兄弟夫婦男女以親合﹐𨿽悖親而務用﹐友朋師徒奴僕鄰交以義合﹐已背義而務應﹐不可惑也。﹝傳云﹕世爲亡兮應爲失﹐外爲逃失內爲亡。所以宜世克應﹑內克外也﹐然亦非主斷﹐如世克應而應空﹐其何從而得獲也﹖常占主僕之訟﹐用世應而驗﹐則友朋以下﹐用應可推。﹞間有遇諸於途者﹐六沖是也﹔間有不意而擒者﹐六合是也﹔間有自還者﹐歸魂是也﹔間有去久而來者﹐化合是也﹔間有來而復去者﹐化衝是也﹔遊而歸者心收﹐歸而遊者志蕩。然亦必其用神不克世﹑不空亡﹐而後可也。﹝用實生世﹐終有會期﹐用爻克世﹐卒無見日。﹞卜遁此地﹐專索用爻﹐用如動衝﹐則非畱於是處﹐用若空破﹐則未及於是方﹐弗往求之。占成捕何時﹐世生應克之期﹐若六親之逃而歸﹐則反以用神生旺而現﹐世爻旺合而見﹐卦身合而遇也。蓋我仇﹐用敗﹐我親﹐用旺﹐不同論也。﹝爲仇惡於己﹐則俟彼敗之時而可獲﹐故喜應克﹔爲親於我﹐則求用神生旺﹐與世身相合而來也。﹞是人誘與﹐應克世而被誘也﹐彼同遊與﹐應用備而比行也。﹝卽應克世﹐而空破散絕亦非﹐應用一病亦非﹐如卯建丙辰日﹐占僕與友同行﹐得否﹐卯財持世﹐戌應暗興﹐後果同行都下。﹞盜逃不遺﹐財爻失所而不可復有也。訟逃有益﹐官鬼莫無﹐蓋空散不爲我而遘求﹐破絕不終事而停息﹐隨墓助傷﹐及官克世者﹐猶抱薪而救火也﹔非是﹐然後以捕逃之法斷焉。﹝詳見詞訟篇內﹐關犯章斷。﹞許爲我覓﹐則以應象虛實言之。若責人覓逃﹐則用捕逃之法。﹝責成是人尋還逃者﹐戒世應空﹑應克世﹐及六沖也。﹞婦逃喪節與﹐財實未苟也。不羣匪黨而反噬與﹐隨墓助傷﹑官克鬼動﹐後必羅其害也。不生私害與﹐助鬼傷身﹐及應克世者﹐卒有犯上弒長之逆也。未逃而筮其將逃與﹐用克世而萌叛心﹐用空破而無實事。﹝專問其將逃﹐忌用實克世﹐則逃﹐用空破不成﹐若兼問挽畱爲益﹐又喜用實。﹞親人逃而安乎﹐命墓鬼動﹐有窮途日墓之憂﹐用實卦安﹐有卽次無虞之好﹔卜其存亡﹐獨以用神生壞而斷也。爲僧道乎﹐用病而無成。求名利乎﹐用實而有得。不尋自歸者﹐用壞而忘歸﹐用克世而終身之叛也。逃歸復畱﹐同於收雇﹐回心恩撫﹐同於用人。﹝用爻克世﹐叛恨不歸﹐用象破空﹐飄流難返﹐惟用實生世﹐終得自來﹐復畱恩撫﹐忌三衝財壞。﹞故捕逃者﹐以世克應爲主﹐以世生應克之期而得。捕盜者﹐以子克官爲法﹐以子孫當日月之期而獲。蓋逃以應爲象﹐盜以鬼爲象﹐此次辧也。

鬥勝章第八十一﹝內詳鬥訟斗獲奪人擒人來鬥諸問﹞私鬥角勝﹐善良所戒﹐或不得已而應之。彼我之勢﹐止憑世應﹐不從六親。﹝世己應人﹐勝負察世應彊弱而已﹐事至訟斗﹐骨肉如仇讐﹐卽六親皆用世應。﹞應克世而逢敗﹐彼勝而折﹐世克應而逢敗﹐我勝而虧﹐應生世而人伏﹐世生應而己降﹐比和兩釋﹐出師一理。﹝敗謂空破散絕及受日月克制。﹞斗而涉訟乎﹐鬼爻是司。斗而有獲乎﹐財爻以辯。斗以奪人﹐應克難歸。斗以擒人﹐用現可得。筮彼來鬥乎﹐應空應破而不前。占何日利斗乎﹐世生應克而得勝。應發五而要於路﹐應發三而鬥於門。﹝應動何爻﹐則從此地相擊﹐初爲鄕黨﹐六爲郊野﹐二爲庭內﹐四爲戶外也。﹞動坎而鬥於澤畔﹐動離而鬥於市井﹐乾兌寺廟﹐坤艮山野﹐震巽林木之下﹔元武暗剌﹐朱雀明諍﹐靑龍笑刀之謀﹐白虎怒戈之取﹐勾結其怨﹐蛇連其黨﹔子孫有少助﹐父母有老隨﹐兄以羣隊﹐財以婦女﹐鬼以法術之詐。兵者﹐不得已而用﹐況於鄕鄰之斗乎﹖筮者愼之。

詞訟章第八十二﹝內詳審期終訟興詞憂訟訟師用人允駁回關遢訟請捲夤緣禁責離獄息訟雜問五事官問二事﹞人有窒於中﹐因忿而訟﹐訟則受命於上﹐故以官爻生克爲勝負﹐不以世應彊弱分曲折焉。官來生世﹐易雪我冤﹐鬼來克世﹐難伸我屈﹐不生不克﹐無辱無榮。然我訟而喜官旺相﹐忌值破空﹐彼訟而好鬼破空﹐惡居旺相﹐亦以生克參之也。﹝勝負專察官爻﹐莫執世應。結訟分彼己﹐則官爻分喜忌﹐然生世衰旺俱吉﹐克世衰旺俱凶。﹞先發者﹐不憂官之在世﹐而喜官之在應﹔後發者﹐不喜官之在應﹐而憂官之在世﹐相生尢吉﹐相克愈凶﹐此世應之辧生克也。﹝以世應生克分勝負者﹐此則論之﹐如世爻值鬼﹐本不爲勝﹐若克應爻﹐是官爲我而責彼乃吉﹔應爻坐鬼﹐理應我贏﹐倘克世位﹐是官悅彼而攘己乃凶。總言生克﹐先官鬼而後世應也。﹞官鬼生應﹐彼得理也﹐官鬼克應﹐彼失利也﹐官鬼空散﹐訟不成也﹐官鬼破絕﹐詞不終也﹐官生世應﹐兩宥之寬﹐官克世應﹐兩敗之辱也。﹝旣論官爻生世克世﹐此言生應克應﹐勝負明矣。﹞鬼位三傳﹐事干臺憲﹐官興二間﹐情屬牽連。長生爲經年之訟﹐帝旺乃折獄之期。動鬼變鬼﹐而權案更三﹐上官下官﹐而衙門非一。搖於世應﹐而忿志未休﹐伏於主賓﹐而領根不息。化進神者﹐下而上﹐小而大也﹐化退神者﹐急而緩﹐重而輕也。﹝此章專言官鬼﹐若官在年月日之上﹐其訟或幹三法及上司﹔官在間爻發動﹐恐囚牽連﹐或傍觀相累。官爻倘遇日月長生﹐則事必經年屢月﹐臨官帝旺﹐卽得三尺剖斷﹐旬空月破﹐則終兩姓交和。鬼動化鬼﹐非一官審問﹐官復見官﹐是疊舉訟詞。官動應爻﹐彼有再控之心﹐官動世爻﹐我有重告之志。鬼伏世應動爻生扶之下﹐則訟根未斷﹐惟滅沒之伏﹐則無興也。﹞大壯爲得理﹐明夷爲禁﹐坎爲獄﹐無問生克﹐占訟之忌也。六沖曰戰鬥﹐得官空而冰釋﹐六合曰處和﹐見官旺而株牽也。﹝三卦爲訟宜忌。官空六沖﹐反易散息﹐官旺六合﹐反難調停﹐蓋先官鬼而後沖合也﹐卽合衝變衝同義。﹞隨官入墓爲囹圄桎梏之刑﹐助鬼傷身乃罪罰鞭笞之辱﹐二者與官鬼克世﹐凡有幹於公門之役者皆忌也。﹝不特詞訟﹐凡事干衙門官長﹐悉忌此三者。﹞骨肉忿爭﹐主僕構逆﹐六親之誼已絕﹐故從應不從親。然旣訟於官﹐亦先論官而後論應。﹝有云內肉相訟﹐止占世應﹐然旣訟於官﹐則勝負又系於官﹐不系於應。﹞夫子孫爲解釋之神﹐喜其持世﹐則刑罰何加﹐羅网自脫﹐當於交重﹐罪罰蠲除﹐當於日月﹐冤情昭雪﹐孰比其吉焉。父母爲詞狀關提之用﹐不可壞﹐壞則不從﹐不可再﹐再則不一﹐不可破﹐破則無始﹐不可空﹐空則無終﹐我舉宜動﹐彼舉宜靜。妻財爲賄賂之神﹐喜其持世﹐則情奪理而居勝﹐惟動有行賄之費。弟兄爲黨證幹連之象﹐獨發而多費﹐間發而多人﹐持世則幹眾﹐動應則鼓謀﹐克世則有私擊之虞﹐傍搖有公舉之論﹐是象一無益於訟﹐不現仍﹝﹖﹞傷。獨官鬼爲獄訟之用神也﹐是非曲直與奪勝負總司之﹐小大之獄﹐皆生吉而克凶﹐不可忽也。是故六神﹐因官生克而別喜怒﹐諸星亦因官生克而辧吉凶﹐皆不可離於是矣。﹝此言六親之象﹐各有所司﹐大抵子財持世而吉﹐官鬼獨重。凡六神諸星﹐非以動爲凶也﹐若臨官鬼發動﹐然後形其凶吉﹐其來生世﹐𨿽凶弗凶﹐如白虎騰蛇﹑天牛地獄皆不爲忌﹔其來克世﹐則朱雀爲申詳﹐勾陳爲囹圄﹐白虎爲杖責﹐騰蛇爲枷鎖﹐靑龍爲罰贖之善﹐元武爲詳判之重﹐天獄爲囹圄之厄﹐驛馬爲流徒之愆﹐羊刃爲剌配之屬。﹞是故世應察彼己之情﹐亦不可寘而弗論也。應空彼不欲諍﹐或將遁也﹐世空我不好競﹐或懷怯也。官克應而應空﹐如荷弓而射魚﹐官生世而世空﹐如操笱而搏貍。應破彼有天殃之降﹐世破我憂人疾之纏。求衰旺則彊弱可稱﹐考生克則剛柔可較﹐其爲用如此﹐此其大象也。﹝官克應當應彼輸﹐然應空彼避其鋒﹐官生世當應我贏﹐然世空我失其機。應若月破﹐彼必有他禍相報﹐世如月破﹐我有別事之累。旺爲疆﹐衰爲弱﹐以力言之﹐應克世爲彼剛﹐世生應爲我柔﹐惟世克應﹑應生世是反之﹐所謂世應爲用如此。﹞何日斷獄﹐當於日月之官。何時終訟﹐當於墓絕之鬼。別勝何日﹐則以世生應克爲良﹐釋免何時﹐則以子孫塡值爲宥。﹝以官長生爲訟始﹐臨官帝旺爲審決﹐死墓絕爲散訟時也。凡問見官何日爲勝﹐則以世爻逢生﹑應爻遇克爲勝﹐世爻遇克﹑應爻逢生爲不勝。欲官釋免﹐則以子孫塡值之日﹑官鬼制伏之辰﹐定能赦宥。﹞有問興詞勝負吉凶﹐亦屬於官。興詞準行﹐喜官動實而惡其破空也﹐官克世者﹐控告無門﹐父爻空破﹐批行失意。憂訟來侵﹐占同防戒﹐惟官不作﹐及不克世﹐弗遇隨助﹐何患相加﹐縱應克世﹐有謀亦已也。﹝問準詞﹐官爻空破散絕﹐及克世不準﹐執行不論文書。若上告批下衙門﹐父母如遇空破﹐𨿽官鬼動實﹐縱準而不批是衙門也。如告親提﹐官克世爲不從﹐或有兩官﹐常有批下僚者。﹞訟師美惡﹐詢諸父母﹐日月旺相﹐善移生死之文﹐發動生扶﹐能轉是非之筆﹔若值破空﹐安能取勝﹐隨助官克﹐乃以自戕。幹證保歇﹐趨使抱告﹐皆以應爻爲用﹐克世爲忌﹐破絕不忠﹐空散不力﹐六沖生背叛之心﹐而隨助官傷﹐反爲我害。﹝訟師用文書﹐奔走用應﹐應視其有用﹐故不可破空﹐無欺爲良﹐故不可克世﹐一心爲美﹐故不可六沖﹐用於公所取勝﹐故不可隨墓助傷﹑官克世爾。﹞招詳允乎﹐官病不允﹐官動不納﹐六沖上下不信﹐烏能允乎。招詳能駁乎﹐官克世而不從駁﹐破絕則已﹐空散則消﹐烏能駁乎。惟官動實﹐則駁矣﹐復部允駁﹐亦猶是也﹐復疏允駁﹐易官用五也。﹝此就筮者之意爲斷﹐復疏﹐則以五爻爲用﹐如上占法。﹞住提回關停詞遢訟﹐喜官之無﹐而惡官之有也﹐鬼發則不能停遢﹐鬼克則不能住回﹐惟子動而鬼靜﹐則受無事之福矣。鼠牙復舉﹐祗緣助鬼傷身﹐株蔓重牽﹐端惡隨官入墓﹐不可不戒也。﹝大抵以官鬼安靜破空爲吉﹐發動克世爲凶。﹞請捲者﹐文書爲用也。上下請提﹐破絕不允請﹐空散不從提﹐制爻克世﹐提請俱違。﹝請提文卷﹐皆系父母﹐考其虛實以定吉凶﹐復以官爻不克世﹐及無破空﹐方得順爾請提。﹞夤緣囑托﹐意在聽從﹐六沖則逆其意﹐而或見嗔﹐官克則逆其耳﹐而或有欲﹐若空若破﹐無力無功﹐如旺如生﹐有情有意。如托私人﹐應不可壞﹐不可六沖﹐克世有損無成﹐若問官倩﹐亦同前斷。﹝問官從否看官象﹐問人可托看應象﹐俱忌克世六沖。﹞憂禁憂責﹐官旺動而克世爲難免。離獄息訟﹐皆忌官爻克世﹐息訟官不可動﹐離獄官不可無﹐求六親離獄﹐則兼用無傷。﹝離獄鬼壞鬼空﹐亦不能出。求六親﹐兼看六親生旺則出。﹞遠關人犯﹐事系於官﹐而亦兼捕逃也。﹝關犯若官克鬼壞﹐爲彼地官吏不我用情﹐六沖世應空﹐及應克世﹐其犯難捕﹐皆不能來。﹞伸訟奪婚﹐亦系於官﹐而兼防奪婚也。﹝索婚官克鬼壞﹐公論不允﹐應克世爲彼奪去﹐財壞不能歸來﹐俱莫能成就。﹞以訟取財﹐仗官爲力﹐而兼用索逋也。﹝取財官克鬼壞﹐官不相爲也﹐卽爲矣﹐若財壞亦難求。﹞力綿扳役﹐仗官爲力﹐而兼用彼助也。﹝扳役官克鬼壞﹐官不聽也﹐卽聽矣﹐若應克世及應空財壞﹐則亦莫能助我。﹞招雪復名﹐仗官爲力﹐而兼用我得也﹐所以用爻相兼爲法者﹐有是五也。﹝復缺﹐官克鬼克﹐官不從也﹐卽從矣﹐如遇世空則莫亦能復。﹞大罪不死﹐在用神之旺相﹐大害不絕﹐在主象之生扶。若行險陷人﹐鬼神所怒﹐𨿽鬼靜爻安﹐當直告其凶。﹝或有旣定重罪﹐占其生死﹐刑定不復論官﹐專看用神﹐有救無事。六親困獄﹐防有欲害者﹐若主象生扶﹐大數未盡﹐奚能害哉。或占行險陷人﹐以官鬼發動克世爲戒﹐倘有卜者﹐當直言其凶﹐𨿽得鬼靜﹐或天奪其鑑﹐而故益其疾﹐必致大禍﹐占者寧不戒之。﹞居官緣事﹐占官占訟二分﹐在宦憂議﹐部覆部議一理﹐伸訴里甲﹐私評用應﹐涉訟用官也。﹝凡有當仕心懷事累﹐占法有二﹕一曰無累官乎﹐則官旺世實爲吉﹔一曰不累我乎﹐則官克鬼動爲凶。或占有事及部﹐問曰部議重輕﹐則官克鬼動爲忌﹔問曰部議與官無害﹐則以官旺世實爲喜﹐復疏亦然。斯二者常或相背﹐當詳其問神之旨﹐祝云爲官﹐祝云爲累﹐其吉凶乃定矣。伸里甲﹐一謂其公處﹐故應克世有曲﹐應壞無斷﹐六沖不終﹔一謂其成訟﹐故官克鬼動﹐定幹有司﹐二者亦隨其占而斷也。﹞大凡訟內之用爻﹐莫離於官鬼﹐官鬼之取捨﹐則因事而求之。是故行喜動﹐止喜靜﹐避喜空﹐解喜衰﹐息喜絕也。求爲我力﹐則不可無﹐憂爲我難﹐則不可有﹐事事惡其傷己﹐一一好其生世﹐以像形事﹐以事配義﹐吉凶得矣。然健訟破家﹐不可長也﹐易曰不永所事﹐聖人之戒深矣。﹝詞訟同用官爻﹐而有喜忌之分﹐明於事義﹐而吉凶不爽矣。然三褫其服﹐眾訟成師﹐不祥之气﹐由此而長也﹐占者戒之。﹞

失物章第八十三﹝內詳覆露見獲是彼是我起贓訟盜諸問﹞失物之占﹐各以用象﹐貨物用財﹐禽獸用子﹐舟車衣服用父母﹐儀像用官鬼﹐此用象當分也。﹝失物各以用爻象之﹐或衣服匿珍寶於中﹐則用財不用父﹐又當以輕重權之﹐余以類推。﹞筮盜者﹐則察鬼象﹐伏鬼爲隱賊﹐動鬼爲明賊﹐陽男陰女﹐內爲內而外爲外也﹐暗動暗人而明出﹐旺多衰少﹐完巧而缺拙也﹐內外鬼而連結﹐貞悔鬼而交通。﹝貞悔﹐指世應也。凡遇世應內外之鬼﹐有連結交通之謀。﹞以五行之屬﹐而度其情形。﹝金鬼乃穿鑿添﹝﹖﹞撟而入﹐木鬼乃鋤挖鉆縮而進﹐火鬼乃飛騰跳躍而來﹐水鬼乃隱伏暗昧而至﹐土鬼乃雜酒筵匿池塘而偸也。﹞以八宮之鬼﹐而別其方隅。﹝動於何宮﹐則以何方來也﹐暗動亦然。如鬼爻安靜﹐則水鬼爲北﹐火鬼爲南﹐兩鬼論外﹐伏鬼論飛方也。鬼生之方﹐則窩贓之處﹐財伏何地﹐是藏物之所。﹞以六神之司﹐而別其狀貌。﹝靑龍爲少俊﹐白虎爲狂勇﹐朱雀爲巧辧之夫﹐元武爲計謀之賊﹐勾陳似端篤而不良﹐騰蛇竟虛浮而不實﹐蹤迹莫可測也。﹞何時覆露﹐鬼爻敗絕之期。何日見獲﹐財爻生旺之辰也。物匿何處﹐審其方也﹐用伏而察飛爻﹐用飛而察親宮﹐用悔而察貞爻﹐用二而察主爻也。﹝財伏論飛神之方﹐財現論本宮之方﹐變財論動爻之方﹐兩財論世爻﹑卦身﹑世身﹑內卦爲主爻。飛伏變象無財﹐是無蹤也﹐何復方其方哉。﹞分其所也﹐用在初爻地與井﹐用在上爻墳與野﹐二索於竈﹐三索於房。四索於門﹐五索於道﹐在應索閨閣之中﹐在世索近身之器﹐在內索內﹐在外索外也。﹝財爻出現安靜﹐然後以世應內外及六爻考之。﹞化父變父﹐及飛是父者﹐當覓以篋櫃﹐是財者﹐當覓以貨物﹐是兄者﹐當覓以墻垣﹐是鬼者﹐當覓以香火﹐是子者﹐當覓以廊廂庵寺之所也。﹝此必以用伏之飛﹑用化之爻﹑化用之象則論﹐其他則否也。﹞是彼盜與﹐應克世而是盜。是我遺與﹐世受衰敗而自遺也。﹝應不克世﹐非此人也﹐世不受損﹐非干我誤也。﹞起贓擒盜﹐子旺有制﹐鬼動爲凶﹐助傷官克隨墓﹐則賊橫而反噬也。訟官索物﹐務用其鬼﹐生世而理﹐官病財空官克世﹐則徒勞而自辱也。大易慢藏有戒﹐擊柝致嚴﹐君子貴先事而愼也。﹝擒盜喜子旺克鬼﹐訟盜喜官實財旺﹐反是而凶。﹞

易冒卷之十

神聽章第八十四﹝內詳彼報彼詛誓神防蠱諸問﹞怨毒於人甚矣﹐不能伸於人﹐而求伸於神﹐亦人情之常也。鬼神之告﹐專用官爻。官克應者﹐將行罰惡之誅﹐官克世者﹐不受不臣之訴﹐隨官入墓﹐戢火年焚﹐助鬼傷身﹐倒戈自滅﹐是以神聰不我聰﹐爲空散故﹐神明不我明﹐爲破絕故﹐非神聽之或違﹐多膚訴之不實。報之速者﹐六九也﹐報之遲者﹐七八也﹐報之暗者﹐衝擊也﹐報之輕者﹐休囚也。應受月破﹐天將亡之﹐應受旬空﹐神奪其魄﹐應受散絕﹐惡貫之盈﹐應隨鬼墓﹐天网之密。﹝應克破受其罰﹐鬼臨生旺是其期。﹞筮彼咒詛﹐猶避禍之占也﹐鬼動神怒﹐官克害成﹐隨墓助傷﹐而天亡我。惟子孫旺而官鬼衰﹐則直在我﹐而神鑑之。筮誓廟﹐鬼靜乃安﹐官動克世﹑隨墓助傷﹐定受背盟之罰。筮防蠱﹐子世無憂﹐官動世病﹑隨墓助傷﹐應遭埋蠱之毒﹐鬼禍姦人﹐神無曲庇﹐筮者審之。

侍神章第八十五﹝內詳停厝舉殯奉神撤像辧塚辧骸六問﹞侍神者﹐謂安神於家﹐奉先於廟﹐以安神靈﹐而庇人宅。奉而安﹐猶人事之寧休﹐奉而感應﹐猶人事之遂求。故侍神之筮﹐大忌三衝鬼動﹐主神不安﹐亦嫌克世﹐主人不寧﹐空則無降格之誠﹐破則有怨恫之慮﹐散絕則精爽難憑﹐隨墓助傷﹐則災害並至。故鬼爻旣安﹐而後徵祥﹐福興而人丁盛﹐財旺而積貯饒﹐臨祿貴而有官爵之慶。鬼爻不安﹐卽以致戾﹐白虎動而病喪﹐騰蛇動而驚擾﹐雀武動而有訟盜之虞也。世空缺我躬之禮﹐應空疏人事之虔﹐內外官﹐而有人已之聖像﹐變伏鬼﹐而有新舊之神儀﹐遊魂自此遷彼﹐歸魂自彼遷此也。猶有六爻克鬼﹐僕役慢神﹐鬼生二爻﹐神祐妾婦也。欲其神之神者﹐莫神於克誠﹐欲其先之安者﹐莫安於克孝。推之停棺厝柩﹐必求其亡魄之安﹐亦以官鬼爲用。是以卦象三衝﹐則死者不寧﹐而生者不福﹔鬼動亡魄搖而人心蕩﹐克世福機息而禍兆萌﹐空則先靈不欲﹐破則先靈不悅﹐散則先靈不集於是也。惟卦合官靜﹐始爲盡善﹐若隨墓助傷﹐乃爲大凶。舉殯何如﹐不戒衝也﹐惟以亡靈之悅﹐故弗宜克世鬼動﹐年命順利﹐故弗宜隨墓助傷。故鬼病𨿽財神福神﹐動而不吉﹐鬼安﹐𨿽父兄忌象﹐動而不凶也。故未奉而筮當奉﹐已奉而筮當撤﹐亦猶是也。﹝舉殯出宅﹐是離其親﹐故衝不戒﹐出而安﹐父兄動不凶﹐出而不安﹐財福動不吉。﹞若迷而筮塚墓骸骨之眞僞者﹐則以六親之用爻辧﹐不以官鬼辧也。

師巫章第八十六﹝內詳神降卜祟卜鬼求福諸問﹞凡延髙僧懴誦道術禳災﹐下至巫祝之用﹐所占無指﹐則用子象﹐所占有指﹐皆察應爻。空破散絕﹐則浮僞難親﹐生扶安旺﹐則眞誠可仗﹔進勤而退怠﹐動則心多往來。故應臨父母則道髙﹐臨子孫則徳備﹐臨財而具威儀﹐臨官而格鬼神﹐臨兄弟而左右助法﹔臨龍善而虎惡﹐勾重而蛇輕﹐雀辧而武訥﹔上卦爲髙﹐下卦爲卑﹐喜其庇身﹐豈宜克也。卜曰明神降乎﹐鬼空則不降﹐鬼破則不喜﹐鬼散則不畱﹐鬼動則鑑﹐鬼克則罰﹐隨墓助傷則禍也﹐惟鬼靜爲善。卜其爲祟乎﹐鬼動則是。卜其是是鬼乎﹐空破散絕則非。求神邀福﹐子象旺而福來。求神祐病﹐用爻旺而病去。祈壽祈名﹐祈財祈子﹐各以用爻而推。夫卜道行之眞系於應象﹐察鬼神之應﹐系於官爻。淫祀諂神﹐有道所戒﹐況妖巫鬼史﹐妄言禍福哉﹐君子愼之。

機兆章第八十七﹝內詳何怪驅置怪息有妖是怪五問﹞禍福之來﹐機必先兆﹐或徵於夢寐﹐或見於物變﹐筮之者﹐莫不以子孫爲福﹐官鬼爲禍。然吉凶悔吝生乎動﹐鬼動而禍隨﹐若空散則非眞﹐破絕則無害﹔若動﹐𨿽破亦凶﹐若隨助﹐𨿽靜亦凶﹐若旺相猶動﹐若克世猶動﹐而終不及動也。﹝以隨助﹑鬼動爲首戒﹐鬼克鬼旺次之﹐而鬼遇空散絕﹐或怪或夢﹐皆不成凶也。﹞然則動其凶乎﹐主何應也﹐靑龍爲哀樂之計﹐朱雀爲詞訟之牽﹐白虎爲丁口之喪﹐元武爲盜賊之警﹐勾陳爲土田之禍﹑墳墓之幹﹐騰蛇爲連累之殃﹑驚憂之恐。木因樹藝而機災﹐金緣刀斧而生疾﹐火有焚燒之難﹐水爲波浪之沈﹐土有瘟疫之眚也。以八宮而分所避之方﹐以諸星而分所趨之事。﹝乾兌不可以西行﹐震巽不可以東去﹐坎離蒙水火之厄﹐坤艮招產業之非也。驛成不可以途行﹐咸池不可以女色﹐天喜戒遊婚娶之家﹐喪門忌投縞素之室﹐天獄鬼動﹐猝防刑獄之殃﹐地賊官興﹐忽犯穿窬之盜﹐浴盆憂損嬰兒﹐喪車慮妨骨肉也﹐其他類推。﹞以六親而分所屬之迍﹐是以化父母﹐而堂上少康﹐變妻財﹐而閨中多故﹐入子孫﹐而丁幼瘡痍﹐之兄弟﹐而門穡瑣括﹐化官鬼﹐而災禍相乘也。持世﹐禍由己召﹐臨應﹐患自人招﹐遊魂不可出﹐歸魂不可入﹐內爲內禍﹐外爲外殃。﹝八宮諸星六親由鬼動而言。﹞其應祥也﹐父母貴人動﹐主進文章﹐子孫靑龍動﹐主進金帛﹐妻財天喜動﹐主進臣妾﹐兄弟六合動﹐主得良朋也。﹝若鬼爻靜休﹐遇有此動﹐始徵其祥。﹞獨點何怪﹐則用鬼爻﹐陽爲物怪﹐陰爲鬼怪。鬼生何方﹐從斯現也﹐鬼屬何云﹐從斯象也﹐鬼屬何神﹐從斯物也﹐鬼化化鬼﹐從斯類也﹐而吉凶不屬焉。﹝凡問是何怪﹐此則不占怪爻﹐當占鬼象﹐若鬼屬陽﹐於象有形爲物怪﹐乃精妖也﹔若鬼屬陰﹐於象無形爲鬼怪﹐乃障孽也。如金鬼長生在巳﹐或起東南﹐或從土出﹐木鬼或出沒自水﹐水鬼或搬弄其金﹐火鬼其怪屬火﹐或常顯紅光﹐土鬼其怪屬土﹐或常飛沙石﹔鬼居龍蛇﹐常如龍蛇變化﹐鬼居朱雀﹐空虛若有聲﹐鬼居勾陳﹐墻垣若有人﹐白虎血光﹐元武穢气也。父母化鬼﹐先靈不安﹐鬼化父母﹐樑棟不吉﹐子孫變化﹐兒童之鬼『禽獸之精﹐妻財變化﹐臣妾之亡﹑寶藏之祟﹐兄弟爲壁堵匿妖﹐官鬼爲香火懷怒也﹐其吉凶弗系於此。﹞驅之何如﹐官動鬼旺克世﹐不可驅也。置之何如﹐鬼靜無克﹐置之可也。何時怪息﹐鬼墓絕之期也。此室有妖乎﹑有鬼乎﹐鬼虛則無﹐鬼實則有﹐隨墓助傷則害人﹐官動鬼克則暴厲也﹐筮是妖是鬼﹐亦同此占。﹝所占不一﹐皆以鬼辧。﹞吾聞日明星晦﹐邪不勝正﹐占者正心修徳﹐而妖孽自消矣﹐何惑於怪與夢哉。

戒防章第八十八﹝內詳防訟防火防盜防疫防毒諸問﹞吾聞禍福相倚伏者也﹐先機之戒﹐君子所愼﹐故應爲人也﹐鬼爲害也。應克鬼克﹐殃必作焉﹐隨墓助傷﹐禍之大者﹐惟子動而有排難之人﹐世空而無受禍之地﹐察其虛實而定之。﹝以鬼爲害﹐動則害作﹐旺大衰小﹐如應克世﹐及官克世﹐本爲害將切我﹐若得破空絕散﹐謂之無實害也﹐故曰虛實而定。﹞憂害而有指﹐則兼應爻﹐憂害而無指﹐則專鬼象﹐出往而憂害﹐鬼應克世﹐皆不可往也。﹝無所指﹐則不必論應爻﹐私行苟免﹐而鬼應俱不可克世也。﹞槪言防害﹐以鬼爲端。以言語音信而產禍者﹐朱雀之鬼發也﹔以婚姻淫樂而兆殃者﹐靑龍之鬼發也﹔勾陳爲工巧之由﹐騰蛇爲虛誣之害﹐元武爲眞盜之謀﹐白虎爲假命之連也﹔木鬼者﹐戒入深木﹐地鬼者﹐防立巖墻﹔金毋往來於行伍﹐火毋行坐於窯壙﹐水毋跳躍於舟船也﹔坎爲水難﹐毋執弓輪﹐離爲火災﹐毋食蟹鱉﹐震有舟車之寇﹐巽有婦女之姦﹔乾兌爲僧室庵堂﹐或重寶旨酒而淫心﹐坤艮爲郊野山林﹐或以老嫗妖童而惑意也。﹝此專言鬼臨六神﹑五行﹑八宮如此。﹞若夫防訟之占﹐專務官鬼﹐或云應克世而有訟心﹐如官爻空﹐而無主訟也。鬼克謂之訟侵﹐鬼動謂之訟起。﹝應克世爲挾怨懷仇﹐若官不克世﹐鬼爻安靜﹐亦無訟也。﹞防火﹑防盜﹐皆爲人之害也﹐子動則吉﹐鬼動則凶﹐然亦必以官鬼爲先務也。暗動者﹐火非天災﹐而盜非大寇﹔動而衝者安﹐破而動者凶﹐鬼動而克世者﹐有焦爛网羅之厄也。始自何方﹐八卦求之﹐發於何時﹐生旺考之﹐息於何時﹐墓絕司之。﹝坎北離南﹐震東兌西之謂。如火鬼﹐寅午戌月爲生旺﹐如水鬼﹐辰巳月爲墓絕。﹞夫憂災疫之流﹐世旺鬼安﹐天災不及。憂藥毒之慮﹐世實鬼靜﹐則彼計難行。﹝若占人毒我虛實﹐則忌應克世﹑官克世﹑隨墓助傷﹐則彼欲密謀也。﹞

潛避章第八十九﹝內詳避地兵侵兵來避荒訟避人害兵害謀害諸問﹞明哲保身﹐賢者避地﹐況涉末流﹐可不審處。大抵福神得位﹐則隨地桃源﹐鬼象繁興﹐則彌天荊棘﹐隨官入墓﹐仰幹城而罹兔罝﹐助鬼傷身﹐輕同舟而逢敵國﹐鬼空鬼散﹐王道蕩平﹐鬼破鬼休﹐天心厭亂。故鬼旺而能靜﹐𨿽崑火已逼﹐而玉石能全。惟鬼破而動﹐謂虎煞相隨﹐而豺狼當道﹐此大象也。﹝惟大白虎與月破同位﹐蓋官鬼爲兵﹐白虎爲煞﹐故𨿽月破更兆其凶。﹞筮何方趨避﹐專忌鬼方﹐喜臨子地。筮是地避兵﹐惟以鬼靜爲良﹐尢忌世爻化鬼。﹝忌鬼方﹐喜子地﹐如巳午子孫宜南方﹐申酉官忌西也。世化鬼爻﹐此地將來恐生不測﹐若所化之鬼﹐得空破散絕無事﹐若卦中無鬼﹐最爲寧靜。﹞兵來侵乎﹐無鬼元侵﹐鬼靜無害﹐或隨墓﹐或助傷﹐或發動克世﹐如火之燎原﹐當求早避﹔若旺相安靜﹐震鄰之恐﹐隨助空散﹐履危而安。兵由是來乎﹐無鬼無兵﹐旺多衰少﹐破或分行﹐散來復去﹐動來則速﹐暗動悄行。﹝當審其虛實動靜生克而斷之﹐蓋吉內有凶﹐凶內有吉﹐凡筮皆然也。﹞如因荒而避﹐則察財爻﹐避荒投熟﹐以財旺則可安生﹐不以官鬼言也。如因訟而避﹐因盜而避﹐因羅网而避﹐因計陷而避﹐皆以鬼爲禍﹐而子爲福也。空與靜﹐正離塗炭之危﹐動而克﹐反入虎狼之穴﹐世空我無受禍之地﹐子發天有降祐之方﹐惟助傷隨墓者﹐則莫逃於數也。﹝鬼忌克世﹐子喜持世﹐鬼宜靜﹐子宜動。﹞避居此地﹐有人害否﹐應克世而起謀心﹐助傷身而陷不測﹐鬼動而犯羣凶﹐福搖而多善侶。避從是路﹐有人害否﹐亦同此占。﹝二者卦靜福興﹐所履而安。﹞有問兵之爲何害也﹐鬼克以屬﹐鬼動以化而言之。蓋變父母而毀房屋﹐變子孫而擄子弟﹐變妻財而淫婦女﹐變官鬼而召羣凶﹐變兄弟而斥財貨也。火鬼焚燒﹐水鬼淹溺﹐金鬼恣殺戮之慘﹐木鬼擾桑麻之務﹐土鬼屯山嶽之毒。﹝以鬼居五行之屬﹐化六親之分而推之。﹞有問人之生何謀也﹐以應察其情﹐以鬼察其害焉。靑龍爲舟敵之險﹐朱雀爲文巧之辭﹐白虎以武勇而怯人﹐元武以淫邪而誘己﹐騰蛇以邀結﹐勾陳以牽累也。鬼內內害﹐鬼外外害。乾鬼以僧害﹐坎鬼以盜害﹐兌鬼以酒害﹐震鬼以杖害﹐離鬼以火害﹐艮狗巽雞﹐坤將嫗爲害也。﹝應得彼情﹐鬼察我害﹐以六神臨應察其姦﹐以八卦動鬼見其害﹐鬼居六爻爲郊野害﹐五爻爲道路害﹐三四爲門戶害﹐初二爲鄰里害。﹞

道業章第九十﹝內詳擇師傳法主持綱紀募緣法會齋戒七問﹞孔孟之道﹐以五倫爲體﹐以經世爲用﹐困亨夷險﹐有各盡之道﹐何以筮爲。若棄家入道﹐拔俗修眞﹐愛网難除﹐至人難遇﹐自是大丈夫事﹐豈同流俗人之筮﹖然道有道緣﹐業有業障﹐亦常於筮而得之。﹝割愛離塵﹐一念萬年﹐何用筮耶﹖然所處安危﹐擇師邪正﹐亦賴聖賢告我。﹞何名道緣﹐福神是也。何名業緣﹐系爻是也﹐故子孫持世而道成﹐官鬼交重而障重。而世不可病也﹐病於破﹐多疾多災﹐修落傍門﹔病於散絕﹐自暴自棄﹐心慵半路﹔隨墓助傷﹐則身陷泥犁之地。世生世旺﹐則心開日月之光﹐此其大象也。﹝專忌鬼動﹐及世爻破﹑散﹑絕爲三戒﹐世動亦主不寧。﹞然世空有喜惡之辧也﹐三衝有宜忌之分也﹐出家而三衝世空﹐爲超然物外﹐如孤鶴橫空。求道而三衝世空爲塵務攖心﹐如困魚失水。﹝卜出世﹐三衝謂解网﹐世空謂無掛礙﹐若卜入道﹐則空無成也。﹞何年道成﹐世臨日月之期。何地法隆﹐世臨生合之地﹐亂動非淸修之象﹐遊魂無戒定之心。﹝道業成身﹐專憑世位﹐世病﹑亂動﹑遊魂俱忌。﹞刻期取證﹐指日還丹﹐世空則無成﹐六沖則多阻﹐世病則九仞井棄﹐鬼發則一丈魔髙。惟世旺福興﹐而丹成悟徹。﹝止問求道﹐世空﹑世病﹑六沖﹑鬼動爲四戒。﹞故擇師﹐同師占也﹐父臨日月爲名師﹐世空恐吾不能受教。受徒傳法﹐同繼嗣也﹐子逢生旺爲法器﹐命墓恐彼不能傳持。﹝雲遊同出行﹐然有訪道求利之別﹐各兼用象。﹞過此以往﹐應緣倡道﹐遂多名利之求矣。住持如占宅也﹐三衝鬼動而當退。綱紀如筮仕也﹐世空官壞而無成。募緣同求財也﹐應空財陷而徒往。法會如設館也﹐應空鬼動而多損。筮持齋戒﹐專務用神﹐自占以世爲本﹐用旺鬼靜則始終不渝﹐三衝用壞﹐則半途攺轍。﹝若筮開齋破戒﹐當無吉占﹐世壞鬼動尢凶﹐戒之而已。﹞夫金木﹐釋道也﹐升降﹐成敗也。﹝西方屬金﹐乃肅殺之地﹐故以釋氏像之﹐況自西來﹐當屬乾兌申酉﹐所以金爻及乾兌之宮﹐福動則吉﹐鬼動則凶。東方屬木﹐乃化育之所﹐故以道宗像之﹐且行東土﹐當屬震巽寅卯﹐故以木爻及震巽之宮﹐官動爲惡﹐子動爲善也。卦有升降之爻﹐如八月得升﹐則世是升爻﹐八月得泰﹐則世是降爻﹐秋分後四陰升而三陽降之由也。世居升爻﹐可以入聖謂之成﹐世居降爻﹐不能越凡謂之敗﹐然無病則吉﹐有病則凶。﹞子官﹐善惡也﹐父母搖而得典策之譽﹐兄弟動而犯貪嗔之戒﹐妻財發而有縈家之心。﹝子孫動﹐夙有善恨﹐或因緣福徳之隆﹐或髙賢徒眾之侍。官鬼動﹐原有惡孽﹐或災障之纏﹐或調達之擾。父母帶吉神動﹐則我書文後得名譽﹔帶凶神動﹐主法嗣多聚散也。弟兄吉動﹐當遇良朋善友﹐但道風淸苦﹔凶動﹐常多貪嗔之累。妻財吉動﹐道供盈餘﹔凶動﹐婦女纏絆。﹞騰蛇塵障不除﹐勾陳夙緣不斷﹐白虎元武﹐災盜之由﹐朱雀靑龍﹐才名之士﹐蓋必因鬼動而云凶﹐福動而云吉也。﹝如朱雀搖鬼爲是非﹐動福爲名譽之類。﹞惟得復咸艮無妄而安寧者﹐修行之吉占也。孔孟之學﹐幾成功名之捷徑﹐自姚江而後﹐道風妙然﹐若有豪豪傑之士﹐起繼絕學明聖道﹐亦以此章占之。﹝四易專釋心學﹐大抵三教必以正心爲根﹐筮修行得此者﹐不拘福鬼沖合﹐直言其吉也﹐然安靜如之變動復非爾。聖學無求道者﹐故道業止詳二氏﹐三教道同占同也。﹞

易冒十卷國朝程良玉撰。良玉字元如﹐歙縣人。是書所論﹐皆以錢代蓍之法。自序稱五歲喪明﹐究心卜筮﹐初作筮類五十篇﹐康熙己卯適楚﹐遇枯匏老人得其祕旨﹐因增定爲九十章。然皆術家常論﹐無他妙旨﹐至家宅章以六爻兼斷六親榮枯得喪﹐如兄弟旺則劫財﹐父母旺則克子﹐官爻旺則災病﹐其說謬固難通﹐所論鬼神諸星兩章﹐穿鑿支離﹐尢無理解﹐婚姻章內不根五行生克﹐不究用神衰旺﹐惟據卦名之美惡而論﹐則更乖謬矣。

