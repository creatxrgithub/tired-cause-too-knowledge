心相篇﹝宋﹞陳希夷

心者貌之根﹐審心而善惡自見﹔

行者心之發﹐觀行而禍福可知。

出納不公平﹐難得兒孫長育﹔

語言多反復﹐應知心腹無依。

消沮閉藏﹐必是好貪之輩﹔

披肝露膽﹐決爲英傑之人。

心和气平﹐可卜孫榮兼子貴﹔

才偏性執﹐不遭大禍必奇窮。

轉眼無情﹐貧寒夭促﹔

時談念舊﹐富貴期頤。

重富欺貧﹐焉可托妻寄子﹔

敬老慈幼﹐必然裕後光前。

輕口出違言﹐壽元短折﹔

忘恩思小怨﹐科第難成。

小富小貴易盈﹐刑災準有﹔

大富大貴不動﹐厚福無疆。

欺蔽陰私﹐縱有榮華兒不享﹔

公平正直﹐𨿽無子息死爲神。

開口說輕生﹐臨大節決然規避﹔

逢人稱知己﹐卽深交究竟平常。

處大事不辭勞怨﹐堪爲梁棟之材﹔

遇小故輒避嫌疑﹐豈是腹心之寄。

與物難堪﹐不測亡身還害子﹔

待人有地﹐無端得福更延年。

迷花戀酒﹐閫中妻妾參商﹔

利己損人﹐膝下兒孫悖逆。

賤買田園﹐決生敗子﹔

尊崇師傅﹐定產賢郎。

愚魯人﹐說話尖酸刻薄﹐旣貧窮﹐必損壽元﹔

聰明子﹐語言木訥優容﹐享安康﹐且膺封誥。

患難中能守者﹐若讀書﹐可作朝廷柱石之臣﹔

安樂中若忘者﹐縱低才﹐豈非金榜靑雲之客。

鄙吝勤勞﹐亦有大富小康之別﹐宜觀其量﹔

奢侈靡麗﹐寧無奇人浪子之分﹐必視其才。

弗以見小爲守成﹐惹禍破家難免﹔

莫認惜福爲慳吝﹐輕財仗義盡多。

處事遲而不急﹐大器晚成﹔

見機決而能藏﹐髙才早發。

有能吝教﹐己無成子亦無成﹔

見過隱規﹐身可托家亦可托。

知足與自滿不同﹐一則矜而受災﹐一則謙而獲福﹔

大才與見才自別﹐一則誕而多敗﹐一則實而有成。

忮求念勝﹐圖名利﹐到底遜人﹔

惻隱心多﹐遇艱難﹐中途獲救。

不分徳怨﹐料難至乎遐年﹔

較量錙銖﹐豈足期乎大受﹖

過剛者圖謀易就﹐災傷豈保全無﹖

太柔者作事難成﹐平福亦能安受。

樂處生悲﹐一生辛苦﹔

怒時反笑﹐至老姦邪。

好矜己善﹐弗再望乎功名﹔

樂摘人非﹐最足傷乎性命。

責人重而責己輕﹐弗與同謀共事﹔

功歸人而過歸己﹐盡堪救患扶災。

處家孝弟無虧﹐簪纓奕世﹔

與世吉凶同患﹐血食千年。

曲意周全知有後﹐

任情激搏必凶亡。

易變臉﹐薄福之人奚較﹔

耐久朋﹐能容之士可宗。

好與人爭﹐滋培淺而前程有限﹔

必求自反﹐蓄積厚而事業能伸。

少年飛揚浮動﹐顏子之限難過﹔

壯歲冒昧昏迷﹐不惑之期怎免﹖

喜怒不擇輕重﹐一事無成﹔

笑罵不審是非﹐知交斷絕。

濟急拯危﹐亦有時乎貧乏﹐福自天來﹔

解紛排難﹐恐亦涉乎囹圄﹐名揚海內。

餓死豈在紋描﹐拋衣撒飯﹔

瘟亡不由運數﹐罵地咒天。

甘受人欺﹐有子忽然大發﹔

常思退步﹐一身終得安閒。

舉止不失其常﹐非貴亦須大富﹐壽可知矣﹔

喜怒不形於色﹐成名還立大功﹐姦亦有之。

無事失措倉皇﹐光如閃電﹔

有難怡然不動﹐安若泰山。

積功累仁﹐百年必報﹔

大出小入﹐數世其昌。

人事可憑﹐天道不爽。

如何飧刀飲劍﹖君子剛愎自用﹐小人行險僥幸。

如何投河自縊﹖男人才短蹈危﹐女子气盛見逼。

如何短折亡身﹖出薄言﹐做薄事﹐存薄心﹐種種皆薄﹔

如何凶災惡死﹖多陰毒﹐積陰私﹐有陰行﹐事事皆陰。

如何暴疾而歿﹖色欲空虛。

如何毒瘡而終﹖肥甘凝膩。

如何老後無嗣﹖性情孤潔。

如何盛年喪子﹖心地欺瞞。

如何多遭火盜﹖刻剝民財。

如何時犯官府﹖調停失當。

何知端揆首輔﹖常懷濟物之心。

何知拜將封侯﹖獨挾蓋世之气。

何知玉堂金馬﹖動容淸麗。

何知建牙擁節﹖气槪淩霄。

何知丞簿下吏﹖量平膽薄。

何知明經教職﹖志近行拘。

何知苗而不秀﹖非惟愚蠢更荒唐。

何知秀而不實﹖蓋謂自賢兼短行。

若論婦人﹐先須靜默﹔

從來淑女﹐不貴才能。

有威嚴﹐當膺一品之封﹔

少修飾﹐準掌萬金之重。

多言好勝﹐縱然有嗣必傷身﹔

盡孝兼慈﹐不特助夫還旺子。

貧苦中毫無怨詈﹐兩國褒封﹔

富貴時常惜衣糧﹐滿堂榮慶。

奴婢成羣﹐定是寬宏待下﹔

資財盈篋﹐決然勤儉持家。

悍婦多因性妒﹐老後無歸﹔

奚婆定是情乖﹐少年浪走。

爲甚欺夫﹖顯然淫行。

緣何無子﹖暗裏傷人。

合觀前論﹐歷試無差﹔

勉教後來﹐猶期善變。

信乎骨格步位﹐相輔而行﹔

允矣血气精神﹐由之而顯。

知其善而守之﹐錦上添花﹔

知其惡而弗爲﹐禍轉爲福﹗

