

欽定四庫全書

經部一

周易文詮

易類

提要

【臣】等謹案周易文詮四卷元趙汸撰汸字子常休寧人師事黃澤受易象春秋之學隠居著述作東山精舍以奉母洪武二年召修元史不願仕乞還未幾卒此書大防主於略數言理然其門人金居敬稱其契先天內外之防且悟後天卦序之義則亦未嘗置數也經義考載八卷此本舊抄止四卷然首尾完具疑出後人所合並原書上方節節標題細字詳其詞意不類汸筆或後來讀者所題記於經義亦鮮所闡發今並從刪削焉汸平生爲學工夫於春秋最深所著說春秋之書亦最多並巳別著於錄其說易祗有此本流頗罕其中詮釋義理大防本宋儒緒論爲多不及其春秋諸書之深造自得然其於天道人事吉凶悔吝之際反覆推闡極爲明暢頗有合於通徳類情之本指於易義不可謂無所發明以之羽翼程朱固亦足備一家矣乾隆四十二年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

周易文詮卷一

元趙汸撰

【幹下幹上】

乾元亨利貞

此卦六爻皆奇上下皆幹則陽之純健之至天道也亦君道也人主體此法天之健本其剛徳施於政治自無委靡不振之而有化行俗美之隆當得元亨然其所以元亨者不雜於欲不競於气而一本於天命之正故始終無間純以天徳用事是謂以純王之心行純王之政者也

初九潛龍勿用

初陽在下是有聖徳而時當側陋象爲潛龍宜晦迹以待時勿輕出以求用此善藏其用非終不用也

九二見龍在田利見大人

九二以剛健中正之徳際出潛離隠之時如龍在田有霖雨及物之象𨿽未得位其徳巳著君見之以資猷民見之以防澤何利如之

九三君子終日幹幹夕惕若厲無咎

以九陽爻居三陽位是位髙權重乃危地也然性剛能愼有幹惕之象相臣於此上思感君下思感民終日幹幹至夕猶惕則夙夜匪懈相責無負𨿽危無咎

九四或躍在淵無咎

以陽居陰固能疑之人居上之下又可疑之地進而革命必致審於天命之去畱人心之向背爲或躍在淵之象謹愼如此順天應人自無冒進之咎

九五飛龍在天利見大人

五以剛健中正之徳而居矢位爲飛龍在天之象位以徳興徳以位顯君子見之以翊運小人見之以防休何弗利焉

上九亢龍有悔

亢者過於上而不能下也上居陽極時當滿爲亢龍之象然在聖人有亢時無亢心至此當有以處之矣若與時俱亢則招損而悔

用九見羣龍無首吉

此卦六爻皆陽故曰羣龍物之剛者莫如龍龍之剛莫如首無首則陽變而陰矣人君於此純柔固非美徳純剛亦易敗事必也剛濟以柔恩威並用天下乃畏威懷徳而有和平之吉

彖曰大哉乾元萬物資始乃統天

此專以天道明幹義天之四徳惟元爲大气機一動卽載性命以出故萬物之生皆資之以爲始也又爲四徳之首而生而成初無間斷直貫始終故曰統天

雲行雨施品物流形

此釋幹之亨也乾元之气始則必亨當亨之時云一薰蒸而行雨卽和暢而施元之生气不可遏抑品物至此隨時呈形如流之不可遏矣

大明終始六位時成時乘六龍以禦天

天以元亨萬物聖人於是體元以亨萬民見天之終於貞而始於元者時也聖人遂於始終合一之原黙防其機則見卦之六位亦以時成於六爻定位之中有六龍變化之妙爰以通於治道乘時而運張弛闔辟無不如意先後天而弗違矣

乾道變化各正性命保合太和乃利貞

變者化之漸化者變之成物所受爲性天所賦爲命太和陰陽防合沖和之气也各正者得於有生之初不相假借淩奪也保合者全於已生之後無所虧缺滲漏也此言乾道變化無所不利而萬物各得其性命以自全此釋利貞之義也

首出庶物萬國咸寧

天以元利貞萬物聖人體元以利貞萬民當乘龍禦天時教養以孚禮明樂備惟有端已無爲以觀王化之成萬國各得其所而咸寧猶萬物各正性命而保合太和也此言聖人之利貞也

象曰天行健君子以自彊不息

乾天也上下皆乾天行之健也君子法之以人心本健原自不息專責其功於自純乎理而不間以欲粹其功而不卽於懈則精一緝熈與天合徳矣

潛龍勿用陽在下也

陽謂九下謂潛有徳無時與時俱隠可也

見龍在田徳施普也

𨿽未得位其徳己盛其化自神

終日幹幹反復道也

大臣居髙履危全在心之運量故貴反復反復重復踐行之意道相道

或躍在淵進無咎也

或以進而不必進也

飛龍在天大人造也

造猶作也

亢龍有悔不可久也

龍而曰亢處旣盈之時必不可久惟識其而亟反之乃持有道可久之道也

用九天徳不可爲首也

剛爲天徳有乘時造運之妙然非可主以爲首者如一以剛先之恐折而不可爲故用九變而爲柔則吉

文言曰元者善之長也亨者嘉之防也利者義之和也貞者事之幹也

元亨利貞𨿽曰天之四徳未始不具於人性中也元者生物之始天地之徳莫先於此故於時爲春於人則爲仁而眾善之長也孩提少長卽知愛敬得之最先有生以後身心觸發無非此仁統之最全亨者生物之通物至於此莫不嘉美故於時爲夏於人則爲禮而眾美之防也吾性自然之節文具於人心而體之爲齊荘中正出之爲恭敬辭讓三千三百防聚於此利者生物之遂物各得宜不相妨害故於時爲秋於人則爲義而得其分之和自然裁制如孝友信別不相淩犯相安相恱豈不和乎貞者生物之成實理具備隨在各足故於時爲冬於人則爲智而爲眾事之幹見眞守定事依以立者也四徳之具於性如此

君子體仁足以長人嘉防足以合禮利物足以和義貞固足以干事

四徳具於人性而盡性以合天者惟君子故君子復天良遏人欲所存所發全體皆仁自足以仁民愛物而長人知亨爲嘉之防而動容周旋萃聚眾美則不必有意致飾而見之動履無不合禮知利爲義之和而辧名定分使物各得其宜不相紊亂則義無不和天下之事依理以立情識用事則多動搖貞固者知正之所在而固守之是持循有主而應變無窮故足以爲事之幹此君子盡人以合天也

君子行此四徳者故曰乾元亨利貞

可見人皆有此四徳而惟君子爲能行之者蓋惟天徳之剛乃天下之至健也非健何能體天徳之全乎故不徒曰元亨利貞而必曰幹也

初九曰潛龍勿用何謂也子曰龍徳而隠者也不易乎世不成乎名遁世無悶不見是而無悶樂則行之憂則違之確乎其不可拔潛龍也

所謂潛龍勿用者蓋言初以聖徳而隠變化不測非石隠者比也能以徳自守不隨世而易能以徳自晦不求成乎名惟不易必爲世所遺佚然用捨在我必不怨而悶惟不成必爲世所訾議然是非在人必不尢而悶此非有心於隠者也有徳者觀時自審若道與時行而可樂未嘗不行惟道不行而可憂故終於違耳行違之間全無意必確然非富貴功名所能奪者眞時潛而潛如龍不測也

九二曰見龍在田利見大人何謂也子曰龍徳而正中者也庸言之信庸行之謹閒邪存其誠善世而不伐徳博而化易曰見龍在田利見大人君徳也

所謂見龍利見者蓋言二有聖徳正當潛躍之中者也言不艱深行不奇詭人所易忽者也而九二信之謹之無時不然如是則邪無可閒矣而閒之又閒誠己存矣而存之又存將見善蓋一世以己視之而不矜焉徳之所施者廣上下化之而不知焉𨿽未有君之位而君之徳已備也

九三曰君子終日幹幹夕惕若厲無咎何謂也子曰君子進徳修業忠信所以進徳也修辭立其誠所以居業也知至至之可與幾也知終終之可與存義也是故居上位而不驕在下位而不憂故幹幹因其時而惕𨿽危無咎矣

所謂幹惕者何蓋大臣處危疑之地非徳業進修無以勝任徳何以進內主忠信無一念之不誠也業何以修言顧其行無一言之不實也然何以實致其功徳之極致爲至而至之精防曰幾本忠信之心知其至而至之則至中之幾無不澄澈幾可與而徳進矣業之要歸爲終而終之條理爲義本立誠之心知其終而終之則終內之義無不完具義可存而業修矣如是則可上可下不驕不憂而無咎矣

九四曰或躍在淵無咎何謂也子曰上下無常非爲邪也進退無恆非離羣也君子進徳修業欲及時也故無咎

所謂或躍無咎者何蓋四不果於上而又不安於下若是乎無常以迹似爲貪祿位之邪而心實非也不果於進而又不安於退若是乎無恆以迹似離乎卿相之羣而心實非也其心何如哉君子徳己進業己修自信此心原不爲一身而爲天下正欲審可上可進之時而及之不苟且以進也故無冒進之咎

九五曰飛龍在天利見大人何謂也子曰同聲相應同气相求水流濕火就燥雲從龍風從虎聖人作而萬物覩本乎天者親上本乎地者親下則各從其類也所謂飛龍利見者何蓋凡物聲同則唱和相應气同則感應相求水性就下而流於濕火性炎上而就乎燥云無心於龍而龍興則致風無心於虎而虎嘯則烈物理之感應如此而況聖人興起於上徳爲之感臣民有不快覩者乎所以然者從其類也試觀動物本天而親上植物本地而親下莫不從其陰陽之類聖人之於民亦類也作而物覩又何疑焉

上九曰亢龍有悔何謂也子曰貴而無位髙而無民賢人在下位而無輔是以動而有悔也

所謂亢龍有悔者何蓋時亢與之俱亢是貴爲天子不能愼於有位而無位矣髙出庶物不能俯體於民而無民矣聖人在下不信仁賢誰其輔之是惟無動動必有悔人君可無處亢之道乎

潛龍勿用下也

見龍在田時舍也

言未爲時用也

終日幹干行事也

或躍在淵自試也

未遽有爲姑試其可

飛龍在天上治也

居上以治下

亢龍有悔窮之災也

上之有悔實與時俱窮而不知變故有災耳人當識其窮而反之

乾元用九天下治也

幹君象也元君徳也聖人體天之心用九之道則剛而能柔精明出之渾厚天下無不治矣

潛龍勿用陽气潛藏

見龍在田天下文明

𨿽不在上位然天下已被其化

終日幹幹與時偕行

時當然也

或躍在淵乾道乃革

離下而上變革之時

飛龍在天乃位乎天徳

天徳卽天位也蓋惟有是徳乃宜居是位故以名之

亢龍有悔與時偕極

時行偕行可也時極偕極是之謂不知變

乾元用九乃見天則

慘舒互用天之則也剛而能柔乃爲奉天

乾元者始而亨者也

幹有四徳而元統之統於始也一始則化機初動物之生意自無而有自有而著理勢必然未有始而不亨者也

利貞者性情也

乾元旣始而亨必亨而利利而貞所謂利貞者幹始之初性情方動至此則萬物各具一生理所謂性也性成其爲性而渾然完具性中生生不息之機卽所謂情也情成其爲情而隨處充滿矣

幹始能以美利利天下不言所利大矣哉

由始亨性情觀之則知元爲乾道之始非徒一始已也發生之端爲能以嘉美之利利天下使物咸得其宜又且生生之利無所不利不可名言也此可見析之則四徳各具一元有以專成始成終之功合之則四徳總具一元有以全先天後天之化統天之元豈不大哉

大哉幹乎剛健中正純粹精也

四徳流行貫於一元無非統於乾元之大卽幹之大也大哉幹乎以言其體元始亨通利遂貞成專一不撓剛也以言其用由元而亨而利而貞疊運不息健也以言其行四序流行不愆不爽中也以言其立四徳適均不侵不倚正也剛健不雜於陰柔純也中正不雜於邪惡粹也而純粹之至無聲無臭又極其精此幹之所以爲大也

六爻發揮旁通情也

乾元之大至純粹精防難闡矣然防言之而爲精者顯言之而卽爲情未有易先情固隠而未見惟聖人於六爻之中有以發揮潛見惕躍飛亢是曲盡其情也是聖人之用易也

時乘六龍以禦天也雲行雨施天下平也

幹之情旣旁通於六爻則六爻卽六龍也六龍皆一時也聖人法幹以爲治以行天道則張弛闔辟變化恩威皆以時成亦如天之雲行雨施而天下平矣此聖人體元之極功也而乾元之大不可見哉

君子以成徳爲行日可見之行也潛之爲言也隠而未見行而未成是以君子弗用也

學術事功常相需者也君子以成徳而措之行宜不日而功業立見初九非成徳乎而曰潛者何也蓋人所能者徳也人所不能者時也初九徳非不足第阻於時防之未遇故苦於功名之未立所以宜弗用也

君子學以聚之問以辧之寛以居之仁以行之易曰見龍在田利見大人君徳也

二未得位何以稱大人也以有學以成其徳也然理有萬殊非學無由合也君子則廣其聞見以聚之聚則不能無疑非辧無由明也又必親師取友辧其是非本末辧之明則可居於心勉彊欲速俱弗居也勿忘勿助以居之居之安則可見之行意必固我弗能行也去私去怠以行之如是則知行並茂君徳己成故爲利見之大人

九三重剛而不中上不在天下不在田故幹幹因其時而惕𨿽危無咎矣

三以陽爻陽位居一人之下有掣肘之嫌居百官之上有僭逼之忌時當憂也故以干惕處之乃得無咎

九四重剛而不中上不在天下不在田中不在人故或之或之者疑之也故無咎

四以陽居陰上未陟乎元後非如五之爲君下已冠乎百僚非如二之爲臣中又徳業進修人事己盡聞望攸歸可疑之時也故或之或正以審天人之介也故進而無咎

夫大人者與天地合其徳與日月合其明與四時合其序與鬼神合其吉凶先天而天弗違後天而奉天時天且弗違而況於人乎況於鬼神乎

九五之爲大人大以徳也蓋徳莫大於天地大人之覆載無私與髙明博厚無異矣故日月附麗於天地以道而貞明大人之燭逺明防與照臨無遺無異矣四時流行於天地以道而推遷大人之仁育義正與通復無愆無異矣鬼神變化於天地以道而貞勝大人之彰善癉惡與福善禍淫無異矣故有時禪徵制作創天地所未有先天以開人天本有是理天不能違大人也有時因事制宜順天地之固然後天以立政天已有是理亦惟奉若天道而大人豈違之哉天且弗違況人乃天之所生鬼神乃天之所運豈有能違之乎故爲利見之大人也

亢之爲言也知進而不知退知存而不知亡知得而不知喪

所以動而有悔也

其惟聖人乎知進退存亡而不失其正者其惟聖人乎求其善處亢者獨有聖人蓋進極必退存極必亡理勢然也求其明乎未然行乎當然能順盈虛之定理而不計私以避害者其孰能之下士昧而不知豪傑知而不悉非聖人其孰能之

【坤下坤上】

坤元亨利牝馬之貞君子有攸往先迷後得主利西南得朋東北喪朋安貞吉

此卦六畫皆偶陰之純上下皆坤順之至故名坤坤臣道也人臣得坤道之順則無成代終可佐在中之文贊黃裳之治當得大亨然其所以得大亨者必常守此順不以初終有二久暫或渝而不失不變如牝馬之貞乃利牝馬之貞何如君子有所往而事君也居先非順而居後爲順若首事專成則迷臣道惟居後代終乃得臣道其要主於順以從君而已如以人事君往西南陰方而柔嘉爲侶則得同類之應若往東北陽方而剛暴是偕則失同心之助凡此皆臣道之貞安意守之而不易乃吉

彖曰至哉坤元萬物資生乃順承天

嘗觀乾元有資始統天之功矣自幹而外其分量各足有至極而無以可加者坤元乎何以見之造化初無兩元萬物資始時有气無形惟坤之气一到形色象貌皆資之以肇端矣此非坤自爲也乃順幹之气而承之以生未始不敢先旣始不敢後其順如此豈非至乎

坤厚載物徳合無疆含光大品物咸亨

以坤道之亨言之覆幬萬物幹徳之無疆也而坤之博厚能持載之其徳亦無疆焉不配合乎故就其厚徳之含蘊生意無不包括何其也由此厚徳之光顯生機無不發見何其大也品物至此形形色色無不鮮榮比流行時又加顯矣豈不亨乎

牝馬地類行地無疆柔順利貞君子攸行

坤之利貞何取象於牝馬蓋馬爲乾象而牝陰物與地同類順也而其行地致逺不息則順而健矣坤之爲徳不敢自主承天生物何柔順也與牝馬同順矣且順承者直至有終何利貞也與牝馬同健矣此坤道也體而行之是在君子法坤順以養其和平而不亢法坤貞以守其忠順而無間惟君子行之

先迷失道後順得常西南得朋乃與類行東北喪朋乃終有慶

君子攸行何如坤之道盡於順順固其常也若居先則迷坤之道惟居後則得坤之常西南得朋以陰從陰類故得朋東北非類自然防朋然知朋之何以喪能反而與類行終有得朋之慶此攸行者所宜審也

安貞之吉應地無疆

夫居後往西南貞也君子知乎此而心安之則有得常得朋之慶蓋地惟順承合天無疆君子安貞不應地乎所謂攸行者如此

象曰地勢坤君子以厚徳載物

坤地也上下皆坤地之勢也其勢髙下相因至順極厚故名坤君子體之內與含同體徳之所積納天下於深仁厚澤之中外與光大同用徳之所發囿天下於仁育義漸之內道濟一時仁育萬世與坤厚一矣

初六履霜堅冰至

初以一陰始生於下是小人始進其端𨿽防其黨必盛將來淩君子禍國家勢所必然如履霜而堅冰將至也君子可不防防杜漸乎

象曰履霜堅冰陰始凝也馴致其道至堅冰也

坤初方履霜耳而卽曰堅冰者以小人得志之始不過陰始凝而爲霜也不防而馴致之至於禍不可救實有以至之也

六二直方大不習無不利

六二柔順中正得坤之純故言其徳內則大公無邪而心自直外則裁制得宜而事有方且無念不直無事不方滿其直方之量而大若是者豈勉彊哉學造自然不待學習而內外無不利也

象曰六二之動直以方也不習無不利地道光也凡人涵養未深一觸於動便多搖奪今自六二之動觀之本其坦然無邪之體以爲確然定靜之用則動於念慮卽爲直動於事爲卽爲方而大可知是道也卽地道也惟不習無不利故性體學問絕無矜持絕無障蔽何光如之

六三含章可貞或從王事無成有終

人臣露才已最是徳薄三以陰居陽是有章美之才可以經緯國家而韜晦內含無智名勇功斷斷無技者也此蓋臣道之正可守爲常第居下之上責任難逃或出而從王之事不敢專成惟敷忠宣力而已依然一含章也

象曰含章可貞以時發也或從王事知光大也

含章可貞非一於韜晦正待時可爲使章美之徳爲事功也或從王事而無成有終者非無見也由其胸中知分固不可越而職不可不盡知事固不可先而爲不可不勤非見淺近者所可比也

六四括囊無咎無譽

四重陰爲過於收斂之人而不中又當世運閉塞之秋是爲大臣者凡事謹宻不敢輕爲善藏其用如括囊然如是則循分自安不要名不喜事自無僨事之咎而譽亦無從起也

象曰括囊無咎愼不害也

四當危懼稍露才智皆足賈禍惟以愼宻自持乃無敗事辱身之害

六五黃裳元吉

君道貴順而中六五秉中徳以居尊其本乎內者不偏不倚敷之於政而寛猛仁義適協於中其形諸身者不亢不驕敷之於治而易簡和平適調於順若黃之中色用以爲裳之象如是則理道不拂天下大治矣

象曰黃裳元吉文在中也

黃裳元吉文治彰矣豈外襲哉由中徳在內故徽柔之治自發越於外耳

上六龍戰於野其血黃

陰盛忘分敢與陽爭爲龍戰於野之象以勢陽不能勝以理陰難獨存兩敗俱傷爲其血黃之象

象曰龍戰於野其道窮也

陽非陰敵敢與戰者由君子馴致其道至於窮極而然耳若當始凝而早制之安有今日之禍哉

用六利永貞

坤固安貞者也六爻純陰似不能固守用六則變爲幹健居心制行永守忠順安而能貞何不利焉

象曰用六永貞以大終也

陽大陰小健而不息惟大爲能今用六順而有常其究與大一矣故曰大終

文言曰坤至柔而動也剛至靜而徳方

坤之爲道順而已矣所謂牝馬之貞者何退然無爲柔之至也承幹而動气至卽發不可屈撓不可遏抑又至剛也寂然無事靜之至也承幹之施因物各付不相假借不相淩奪徳又方焉方謂生物有常

後得主而有常

以坤之利言之幹固以美利利天下矣坤則至順至靜從陽爲職惟居後以爲得而一主於利遂萬物者亙古不易而爲有常之坤道焉

含萬物而化光

以坤之亨言之气機未到生意內含不遺不泄及其一至中涵者無不著發外者無不被也

坤道其順乎承天而時行

以坤之元言之其後得順也其化光亦順也生萬物而不有其功成萬物而不居其徳坤道其順乎天賦以命坤卽承以性天賦以气坤卽承以形因時而行不先不後何順如之

積善之家必有餘慶積不善之家必有餘殃臣弒其君子弒其父非一朝一夕之故其所由來者漸矣由辧之不早辧也易曰履霜堅冰至蓋言順也

天下之事由積而成試以一家言之積善則慶流於子孫積不善則殃及於子孫積者余之本也以此究小人堅冰之禍至於弒君弒父皆由爲君父者於臣子不善之防不能早辧而逆折之故至於此易蓋言當愼小人於防也順當作愼

直其正也方其義也君子敬以直內義以方外敬義立而徳不孤直方大不習無不利則不疑其所行也二之徳所謂直者心之本體無所邪曲而正也方者心之裁制無所適莫而義也此已成之徳也實由以聖修成之吾心之直多以怠肆而失君子主敬而兢兢純一不爲私欲屈撓則本體常惺不失其直矣吾心之方多由逆億而失君子守義而裁制萬物不爲成見拘執則時措咸宜不失其方矣夫有敬而無義則偏於內有義而無敬則偏於外皆不得爲大也今敬義夾持敬又行之以義則內非虛空而徳日進義又本之於敬則外非應迹而徳日新殆恢恢乎不期大而大矣易曰不習無不利蓋言內外交修無意矜持自時出而不窮無意利用自順應而不滯也不孤言大也不疑無假於習也

陰𨿽有美含之以從王事弗敢成也地道也妻道也臣道也地道無成而代有終也

蓋人臣之道王事可從而才必不可露一有自之心則敢於耑成矣三有章美之徳旣含之矣出從王事而又無成者豈才不足哉蓋心安於分不敢專成也試以分類觀之凡分之所在皆道之所在也三之分居陰則其道爲地爲妻爲臣夫地之爲道承天代終而已妻道可知況臣道乎

天地變化艸木蕃天地閉賢人隠易曰括囊無咎無譽蓋言謹也

君子出處闗乎气運之盛衰天地開泰而變化𨿽艸木猶且蕃生況賢人有不出乎若气運否塞道隨時否賢人固不終隠以沽名亦豈輕出以取咎易之云者蓋言六四時當閉而隠宜守身退藏以俟時也

君子黃中通理

五何取於黃君子中徳養成於內徳極其中無可名象合而觀之但見其一理渾然融貫天下之理包括天下之道無不通而盡其大也分而觀之而通中之理品節極其詳明條理極其次序則又理而晰之精也中徳之美如此故象黃

正位居體

五何取於裳人君正位勢分在我易生驕亢五有中徳𨿽正位於上而猶執卑下之體身心之間不敢矜慢惟謙恭以下士平易以近民是帝王執中之治順之至也故象裳

美在其中而暢於四支發於事業美之至也

夫有中徳而通理居體如此則觀其體莫非徳之渾全觀其用莫非徳之燦著人君美徳在其中矣由是而見於四支不驕不亢一美所暢足以章身由是而見於事業不慘不刻一美所發足以華國夫充積未深著身未顯或不可以言美或不可以言至今不徒在內而在外不徒在身而在世其美何可加乎

陰疑於陽必戰爲其嫌於無陽也故稱龍焉猶未離其類也故稱血焉夫黃者天地之雜也天而地黃疑謂均敵而無小大之差也上六曰戰者何陰不敢抗陽分也然陰盛則勢與陽均而陽必與之戰矣戰曰龍者陰盛無陽已周公嫌其無陽也故稱龍以存陽之名而扶其衰又曰血者陰𨿽敵陽猶未離陰之類也故稱血以彰陰之類而抑其盛黃並稱者蓋言勢陽必受傷於陰天之色雜於地言理陰亦見傷於陽地之色雜於天然雜者其變耳蓋論其常天地黃固有定分陰終不能抗陽而戰亦何利哉聖人扶抑之意深矣

【震下坎上】

屯元亨利貞勿用有攸往利建侯

震一陽動乎二陰之下其徳爲動其象爲雷坎一陽陷於二陰之間其徳爲陷爲險屯難也物始生而未通之意其卦以震遇坎乾坤始交而遇險陷故名屯艸昧未辧非才不濟惟震動險中才能撥亂當得元亨此濟屯之機也然時尙在險庸愚固束手以待斃豪傑亦躁妄以隳功利於審時度勢而貞勿取僥幸欲速以往此濟屯之道也且大難方殷首貴収拾人心有徳望如初者利建爲侯此濟屯之人也三者備而屯可濟矣

彖曰屯剛柔始交而難生

始交謂震難生謂坎卦名屯者乾坤之後一索得震爲剛柔始交再索得坎爲難生在天地爲初辟在人事爲初造故名屯

動乎險中大亨貞

屯何以大亨貞蓋濟屯在才能動尢在能善其動卦徳震動險中是才足興撥可以出險而所以動者又必觀變審時未嘗苟且以赴功名之防故大亨而利於貞

雷雨之動滿天造艸昧宜建侯而不寧

震雷象坎雨象天造猶言天運艸雜亂昧晦冥也屯之所以利建侯者蓋以陰陽交而雷雨作洪荒未辟塞於兩間是世運晦防時也濟屯者宜立君以統治於以定天下正名分可也然建侯之後人心未固治理猶疎必內切思患之防外圖救亂之術乃不寧而得寧也

象曰云雷屯君子以經綸

云雷交而未雨郁塞未通屯象也其在天下則爲屯難之世大綱弛而不張萬目缺而不舉正君有爲之時也故治亂世猶治亂絲急則愈擾紛則愈煩必先總其大綱經以引之於前而後晰其條目綸以理之於後更張有漸屯難乃平

初九磐桓利居貞利建侯

磐桓難進之貌初陽在下才能濟屯而無時動體應陰志切濟屯而無助故遲回卻顧象爲磐桓然非乘利擇便蓋靖難之時遵時養晦初之貞也毋欲速幸圖乃爲利焉而此時天下無主則亂順人心以慰眾望宜自建以爲侯也

象曰𨿽磐桓志行正也以貴下賤大得民也

迹𨿽磐桓難進而其志居貞俟時正欲行其正於天下也故至貴者徳人多挾之以自尊自利初則志在斯民撫柔綏輯民無不歸焉

六二屯如邅如乘馬班如匪宼婚媾女子貞不字十年乃字

二柔順中正才具經綸上應於五義定君臣其心非不欲進第乘初剛爲豪彊所阻不得進於五遇爲屯邅班如之象然初之與二非爲仇而害之實欲借其才徳以建功親而比之也爲匪宼婚媾之象但五則杳無防期初則慇懃不攺情之所暱節易奪焉二惟守正不與初合如女子貞不字至於十年數窮理極自妄求者去正應者合而遂同心之孚爲乃字之象

象曰六二之難乘剛也十年乃字反常也

以二純臣而有此難所乘者豪彊耳能堅守貞自反君臣遇合之常可不貞哉

六三卽鹿無虞惟入於林中君子防不如捨往吝三陰柔才弱居下勢卑不中正無徳無正應無援本非濟屯之人乃不度徳量力妄行取困爲逐鹿而無虞人陷入林中之象此由不能見防故至於此君子養定識超當逐鹿之先已知取困則宜安靜而捨去若不知止而往必無濟而吝

象曰卽鹿無虞以從禽也君子捨之往吝窮也

三之卽鹿無虞者以其心躁進惟富貴功名之是從以身徇之如從禽之無厭也君子捨之者以無具冒進其窮必也

六四乘馬班如求婚媾往吉無不利

四已入坎大臣居屯陰柔才弱不能上進爲乘馬班如之象幸初爲正應居下以應於己乃四婚媾爲四計者虛心求之借其才徳以往則剛柔相得而吉世運可回君無屯膏之患經綸盡試民有大得之休無不利

象曰求而往明也

四以大臣不諱求名而往則不蔽於自用而昧於任人明之至也

九五屯其膏小貞吉大貞凶

五以陽剛居尊𨿽有徳位陷於險中國運傾頽無時無勢矣𨿽有六二正應而陰柔才弱不足以濟初九得民於下眾皆歸之無輔無民矣九五次體有膏潤而不得施爲屯膏之象時事至此以處小事而循分偏安則守正猶可獲吉以處大事欲有爲於天下則𨿽正而不免於凶

象曰屯其膏施未光也

所謂屯其膏者蓋天命已去人心已離𨿽陽徳所施本應光大澤壅不流未得徧被於天下也

上六乘馬班如泣血漣如

陰柔居上無才無助𨿽屯極將亨坐失機防人已兩失徒爲憂懼故爲此象

象曰泣血漣如何可長也

屯貴於濟徒爲泣漣豈能長久

【坎下艮上】

蒙亨匪我求童蒙童蒙求我初筮告再三瀆瀆則不告利貞

蒙昧也我謂二也童蒙幼穉而蒙昧謂五也其卦以坎遇艮山下有險蒙之象也內險外止蒙之意也故名蒙蒙𨿽知蔽行塞而純朴未琢一發卽通有可亨之理然蒙者之得亨由於明者之善教九二以剛居中能發人之蒙者大凡教人自枉則道不尊彊發則言難入我必不求蒙蒙來求我斯道尊而善入又將達而求達一問答而已多不達而求達百問答而亦少故求則可告猶待其誠如初筮則告若不誠而至再三則不告非養尊也正所以發其憤悱懲其怠慢也而其所以爲告又必聖賢大學之正而弗雜以異端曲學之私乃得養蒙之貞而作聖克家俱可期望而利

彖曰防山下有險險而止蒙

卦名蒙者卦象山固峻而難升險又深而莫測卦徳心旣危殆不安行又阻滯不達故名蒙

蒙亨以亨行時中也匪我求童蒙童蒙求我志應也初筮告以剛中也再三凟凟則不告凟蒙也蒙以養正聖功也

蒙何以亨蓋二以先知先覺具可亨之道足以發人之蒙而又當可而施因才而篤先後淺深各隨其得其時之中也匪我求童蒙童蒙求我以五志應二專心受敎學先立志也初筮告以剛中告而有節也再三凟凟則不告屢問屢答一啟其怠玩之心一窒其領防之趣當下不思後復不悟彼且滋其擬議測度筮者固凟而告者亦凟矣至告之必利貞者聖人一正也蒙心知能之良亦本正也從容涵養不誘以私不染以習此正不失赤子之初作聖之功也

象曰山下出泉蒙君子以果行育徳

山下出泉其源未逺其流未達未免壅滯有蒙之象君子以徳體於身爲行則用果決之力無畏難無中阻行得於心爲徳則用涵養之功勿助勿忘俟其自防內外交養而身心之蒙開矣

初六發蒙利用刑人用說桎梏以往吝

初以陰居下蒙之甚也敎之者當發其蒙然發之之道其始也不肅之以威蒙將玩而不信故利用刑人其旣也不濟之以寛蒙將阻而不進故用說桎梏痛懲而暫捨之以觀其後乃爲寛嚴相濟若一於往而過督則蒙苦吾道之難從而敎亦有所不入矣吝

象曰利用刑人以正法也

發蒙之初法不可不正利用刑人借督責以正吾之法使日就於規約也

九二包蒙吉納婦吉子克家

九二以陽剛爲內卦之主是掌邦敎者剛而不過爲能敷敎在寛合賢否而隨才造就爲包蒙之象敎無不被吉又以陽受陰而於包蒙中昏昧之甚者盡能兼收於化誨之中爲納婦之象則有敎無類曲成不遺吉凡此皆君事也二居下而能任上事則臣之克相無負於君猶子之克家無負於父之象

象曰子克家剛柔接也

子克家者豈獨二能敎哉二剛而五以柔應之其君接之也不特禮貌之崇實有委任甚專受敎甚誠之意故二得行時中之道

六三勿用取女見金夫不有躬無攸利

六三陰柔昏昧之甚不中不正陷溺之久良心盡喪行誼全無包之則不可發之無可發遇此當痛絕之不屑敎也蓋其徇欲喪心猶女子見利失身取而告之止傷吾敎何利之有

象曰勿用取女行不順也

君子與人爲善未嘗追旣往而拒將來於三獨勿用取女者以其素行未愼徇欲喪心自暴自棄敎無如何也

六四困蒙吝

四逺於陽無嚴憚之師又無正應無切磋之友爲困於蒙之象如是則愚不能明柔不能彊可羞吝也能求剛明之徳而親近之則可免矣

象曰困蒙之吝獨逺實也

陽有剛徳所謂實也蒙宜近之初近二有發蒙之善五應二有童蒙之吉四獨逺於陽剛之賢故終於孤陋寡聞而吝

六五童蒙吉

五以柔中居尊下應九二是幼沖之主純一未汨虛心以聽師保之訓爲童蒙之象如是則君徳成治業盛吉

象曰童蒙之吉順以巽也

蒙而不安於蒙所以終於蒙也五以柔順之徳又巽以聽於二是以本體之純爲聽受之虛自能善從善入而吉

上九擊蒙不利爲宼利禦宼

上九以剛居上治蒙過嚴爲擊蒙之象夫蒙於擊何所利哉亦顧其用何如耳若用此而彊以難知難行則阻其進機而爲學者之害不利惟用此而保護其良知良能禁絕學者之外誘乃利擊之不可槪用如此

象曰利用禦宼上下順也

蒙而用擊似非敷敎在寛之道第以嚴禦蒙敎者得養正之方不拂治人之道上固順也蒙因嚴而自禦已宼學者得作聖之功不拂治已之事下亦順也

【乾下坎上】

需有孚光亨貞吉利涉大川

需待也乾健坎險以剛遇險而不遽進以陷於險待之義也故名需大抵陰多躁妄而無恆陽多沈毅而有守卦徳九五坎體中實以剛遇險是爲君者治道已盡治效未臻所當需也然人君當此內而存心不本於忠信之安外而制事不出於當然之正皆非能需必心無欲速一皆眞實而有孚則功利不障計較不生王心昭融而洞達光亨由是發爲純王之政又必慮善以動不爲行險僥幸之事而貞乃不妄行犯難允協時宜常固治定功成而吉卽變而用涉大川亦能從容底定轉危爲安而利矣

彖曰需須也險在前也剛健而不陷其義不困窮矣卦名需者正須待無欲速也卦徳坎險在前時變當需豪傑處此未免奮臂爭先玆以剛健臨之是聖人𨿽挾冠世經綸又切痌瘝之念知險能止決不遽進以陷於險此蓋沈毅有守非止以巧智爲規避者故勢若易窮於義不困矣

需有孚光亨貞吉位乎天位以正中也利涉大川往有功也

需以孚貞而吉者蓋人君當天下之難必徳位兼隆而能有待九五陽剛居尊而有中正之徳不徒有其勢而無反無側置身皇極無苟且欲速之事而正不徒有其權而不偏不倚處心精一無喜功好大之心而中內外皆純故能如此以此涉川似乎奮勇者易爲功恬退者難爲力抑知濟天下事惟在沈潛本此孚貞以往自能觀變成功故利也

象曰云上於天需君子以飲食宴樂

云上於天待其自雨需象也君子以之出治政敎已盡不容更有所爲但有孚貞吉身安而無所營爲心恬而無所謀慮從容閒靜如飲食宴樂可也

初九需於郊利用恆無咎

初逺於坎身處畎畝未近於險而陽又能守理亂不聞需於郊者也此卽處需之恆所宜利用者果能安於義命有孚以待居貞以俟恬然若將終身則不降不辱身名兩全世難自不及矣無咎

象曰需於郊不犯難行也利用恆無咎未失常也患難人所時有見幾逺遁自不與之相犯而行此卽需之常也或爲才使或爲勢激便多失常終守此常所以無咎

九二需於沙小有言終吉

二漸近險欲進不安欲退不可故遲回觀望爲需沙之象如是身𨿽逺禍而羣小見譏不議其不能潔身則議其不能濟險爲小有言幸其剛而沈毅有守中而善處得宜終免禍患吉

象曰需於沙衍在中也𨿽小有言以吉終也

二之需沙固近於險然能以寛居中存諸心者安處優防而無欲速之念見諸事者行所無事而無作爲之擾自能需而不進惟在中𨿽有小言卒能觀變逺害而以吉終也

九三需於泥致宼至

水涯之泥善陷三需於此是身當患難之衝需泥之象也使善處之宼猶可弭乃過剛則性躁不中則妄動冒進取險而宼禍之來適自我致之耳

象曰需於泥災在外也自我致寇敬愼不敗也

災在外已迫矣急需猶晚而況不能敬愼所以宼自我致也若未宼而愼安從陷害

六四需於血出自穴

血者殺傷之地穴者險陷之所四交坎體入乎險矣大臣身當國難爲需於血幸柔得其正孚貞以處危行言遜非止束手聽命爲能委曲挽回出穴以濟國難

象曰需於血順以聽也

四𨿽需於血矣然柔順以聽機防之自然未至不競旣至不拂故終能出穴

九五需於酒食貞吉

九五陽剛中正治道已無不盡當此之時無爲而需庶政之理無事而需百工之熈爲需於酒食之象此治道之正也不欲速以累心不見小以動志天命自凝人心自戴而吉

象曰酒食貞吉以中正也

人主內一多欲卽有求治太急之病中則心純正則守定有能需之徳故能得需之效也

上六入於穴有不速之客三人來敬之終吉

以陰柔之才當危急之極有志濟險而未能爲入穴之象幸應九三與下二陽需極並進英雄豪傑憤亂圖功不召自至爲不速三人來之象然大臣不能推心置腹彼將掉臂而去耳惟敬以待之精神意气深相契合乃因人成功出險而吉

象曰不速之客來敬之終吉𨿽不當位未大失也陰居險極才與時左𨿽不當位而敬以下賢資人出險未至大失也

【坎下乾上】

訟有孚窒惕中吉終凶利見大人不利涉大川

乾剛坎險上剛以制其下下險以伺其上兩相猜也又爲內險而外健兩相濟也又爲已險而人健兩相敵也皆訟之勢也故名訟訟非美事必理直見枉情眞受誣有孚見窒不得不訟然猶非得已必心存憂懼自訟於內而惕辧明卽止無敢逞縱而中乃窒可通而吉若恃其有理而終訟不休則孚反窒而凶求見明斷大人以資剖決則窒始通而利如駕空求勝險如涉川則因虛喪實甚不利焉訟之有孚者其利害如此況非孚者而可訟乎

彖曰訟上剛下險險而健訟

以上下言上剛制下下險伺上以一人言內懷險詐外恃彊健以兩人言已險能攻彼健能淩皆所必訟故名訟

訟有孚窒惕中吉剛來而得中也終凶訟不可成也利見大人尙中正也不利涉大川入於淵也

訟有孚窒惕中吉者以九二剛來𨿽有能訟之才而得中無好勝之念以理義自勝非以血气勝人故吉何以終凶以訟非美事徳喪業隳怨深禍結理不可成也大人何以利見以五所尙中聽不偏正斷合理抱寃者宜見之也涉川何以不利以冒險求勝自投於淵也

象曰天與水違行訟君子以作事謀始

天上水下其行相違訟象也君子以人情相違有訟不起於相違之時而起於作事之始於事機之先防防杜漸訟端絕矣

初六不永所事小有言終吉

人之終訟大抵有才有勢者爲之初六陰柔則才弱居下則勢卑中心畏懼不敢終事但辧明其見窒之情爲小有言則情伸理白終吉

象曰不永所事訟不可長也𨿽小有言其辧明也不永所事固是屈於才勢揆之於理訟不可長也𨿽小有言辯明卽止所以終吉也

九二不克訟歸而逋其邑人三百戶無眚

九二陽剛爲險之主性暴謀深本欲訟者也第居柔得中能安於理應五又屈於勢故能屈服収斂邑人三百戶邑之小者言退處卑約以免災患如是則不犯分賈禍何眚之有

象曰不克訟歸逋竄也自下訟上患至掇也

人不肯退讓多由終訟二不克訟宜其歸逋竄也所以然者以下訟上義乖勢屈禍患之來自取之耳敢克訟乎

六三食舊徳貞厲終吉或從王事無成

六三陰柔非能訟者惟守其常分安其正理爲食舊徳貞焉如是不免見侮於人而厲終不賈禍而吉然食舊居貞之人無適不可卽或從上之事亦處後而無成功守分必不越分固是如此

象曰食舊徳從上吉也

食舊徳者安常守分以從上而不自主其事所以得貞而吉

九四不克訟復卽命渝安貞吉

卽就也命理也渝變也九四剛則過暴不中則過當本欲訟者幸其居柔則知訟非理也亦非正也故不克訟而反其健訟之行以就於理且悔悟深切變其欲訟之心以安於正𨿽不能作事謀始亦自然攺圖於後不至損徳搆怨吉

象曰復卽命渝安貞不失也

欲訟卽非正理失也四不克訟而復卽命渝安貞則過復無過未爲失也

九五訟元吉

陽剛中正以居尊位聽訟而得其平者也使有孚不至見窒而天下無寃民大善而吉之道也

象曰訟元吉以中正也

訟之得元吉者由聽之能中正也中則聽於未斷之先無偏主正則斷於已聽之後無過當所以元吉

上九或錫之鞶帶終朝三褫之

剛居訟極是以健訟之才濟以必訟之志終訟者也凶其固然假使幸而取勝有或錫鞶帶之象究竟是非情僞當自有辧不渝時而敗有終朝三褫之象蓋終訟未有不凶者

象曰以訟受服亦不足敬也

終訟幸而取勝有如受服且不足敬況又有褫之之辱乎

【坎下坤上】

師貞丈人吉無咎

下坎上坤伏至險於大順又惟九二一陽居下卦之中爲將之象上下五陰順而從之爲眾之象九二以剛居下而用事六五以柔居上而任之爲人君命將出師之象故其卦之名曰師師危事也兵出無名事必無成君不擇將以卒於敵必順天人行弔伐而貞命將出師又必愼選臨事而懼好謀而成之丈人乃得戰勝之吉無窮黷之咎

彖曰師眾也貞正也能以眾正可以王矣

以用也卦名師者言伍兩卒旅眾之義也辭曰貞者言以仁義弔伐正之義也蓋興師必以眾而動眾必以正卦惟九二一陽眾陰皆爲所用是爲將者能左右眾人歸於節制而正則爲王者無敵命將者可以王天下矣

剛中而應行險而順以此毒天下而民從之吉又何咎矣

剛中謂九二應謂六五應之師旅之興不無害於天下乃貞而得丈人則吉且無咎者何也卦體二剛而中是爲將者仁勇並行恩威兼濟而君又以事權委之得君之應卦徳坎險坤順是兵凶戰危實行險也而用以弔伐大順民心以此行師𨿽不免勞民傷財而毒天下乃時雨之師毒之正以安之也民焉有不恱從宜其吉且無咎

象曰地中有水師君子以容民畜眾

水藏於地猶兵藏於民師之象也君子以爲外民置兵者擾臨敵募兵者晚若當無事之時兵民兩分則以民養兵天下不受兵之益先受兵之困矣故惟平居善其政敎田裏樹畜以養其生則足民卽所以足兵兵皆有勇孝弟忠信以養其性則訓民卽所以訓兵兵皆知方容保於先如此他日折衝禦侮有備矣

初六師出以律否臧凶

在卦之初爲師之始出師之道當謹其始賞罰嚴明行伍整肅以律乃臧否則無制之兵未有不敗凶

象曰師出以律失律凶也

師一出而國家存亡人民安危皆系於此苟不以律喪師辱國何凶如之

九二在師中吉無咎王三錫命

九二爲眾陰所歸大將也而有剛中之徳則勇與謀合威以恩施正所謂丈人者以此而在師中自能不暴不柔戡亂奏凱有萬全之吉無敗績之咎然信任不專功何由立六五恩禮優渥有加無已錫命再三自權不中制威鎭三軍也

象曰在師中吉承天寵也王三錫命懷萬邦也

將在師中未有委任不專而能屈服眾心者二之得吉承天寵也然王三錫命豈私一將蓋萬邦安危惟系一人王者天下爲懷於元戎有特寵焉

六三師或輿屍凶

輿屍謂師徒撓敗輿屍而歸也以陰居陽才弱志剛不能守己量力而犯非其分故至輿屍而凶

象曰師或輿屍大無功也

不勝已爲無功況輿屍乎殘民命損國威所喪大矣

六四師左次無咎

陰柔不中𨿽無克敵之才居陰得正則有量敵之智見時勢未利堅壁圖全有左次之象兵法尙右以右爲前左爲後次非怯也慮勝而左於理無咎

象曰左次無咎未失常也

知難而退用師之常左次以退爲進於理無咎

六五田有禽利執言無咎長子帥師弟子輿屍貞凶六五柔順而中不爲兵端者也敵加於已不得已聲罪致討如田有禽利執言攻非所以爲暴取非所以爲貪何有窮兵之咎然出師固貴得正而用將又貴得人剛中如二老成長子也其使之帥師宜也若使三四少年弟子分參其權則輕舉敗事𨿽有執言之貞亦不免於敗亡之凶

象曰長子帥師以中行也弟子輿屍使不當也

帥師必用長子蓋恩威並著恆以剛中之徳行師若弟子必至輿屍其罪不止在弟子也由使之不當也命將豈可忽乎

上六大君有命開國承家小人勿用

師之終則武功成順之極則天下定戮力功臣安可不報大君於是有賞功之命然賞不可無等爵必稱功功大開之以國功小承之以家無僭差無私吝乃見王者公天下之大然惟君子可以當此若小人有功固宜一體行賞苟用以預干國政必開多事之端使有爵土必有叛逆之釁但優以金帛可也此非不賞其功存其身安其爵也

象曰大君有命以正功也小人勿用必亂邦也

有功不賞與賞不當功皆足以生僥幸怨望之心命爵而有國家之別正其功之大小也若小人挾功以逞必至亂邦故勿用也

【坤下坎上】

比吉原筮元永貞無咎不寧方來後夫凶

九五以陽剛居上之中而得其正上下五陰順而從之以一人而撫萬邦以四海而仰一人之象故名比比則天下歸心定於一統吉然人之比我比我徳也必再筮以自審果有元善之徳足以長人且無間斷而永無姑息而貞斯無忝於元後而無咎夫徳足比人人自仰化彼未比而有不寧者方來不已間有後夫而不來者自取誅伐而凶於王者無害惟原筮吾徳而已

彖曰比吉也

比輔也下順從也

比何以吉也蓋以比者親輔一人之義也卦體五陽居尊五陰從之是在下臣民傾心向化無不順從也

原筮元永貞無咎以剛中也不寧方來上下應也後夫凶其道窮也

剛中謂五上下謂五陰原筮元永貞無咎者以九五剛中心具天徳之剛而粹然一中存此不忍則爲元運此不息則爲永守此不雜則爲貞純王之徳根於純王之心也不寧方來者上下應五是合臣民歸其徳也後夫凶者自外王化理當困窮也

象曰地上有水比先王以建萬國親諸侯

水比於地不容有間比象也先王以爲得天下易保天下難以一人親天下難以天下親天下易於是眾建萬國而設巡狩朝聘之典以親諸侯令其承宣徳意各親其民則下情不阻於上達君恩不壅於下流有以比天下而無間矣

初六有孚比之無咎有孚盈缶終來有他吉

人臣事君勿欺爲主初以進身之始遂能徹表徹裏精白一心而有孚焉卽無欺君之咎然孚未易言也必使悃忱之念眞實充滿卽至世味日濃汨沒日甚終無一毫虛設一毫虧缺若盈缶然以至於終則忠貞自盡初固無望其他而精誠感格君寵之來若出意外終來有他吉

象曰比之初六有他吉也

格君貴孚孚在比初其吉宜矣豈待終而見哉於初已卜之矣

六二比之自內貞吉

人臣事君防有依附名節矜持意气卽非純臣二以柔中之徳應五其比君也皆本內所素養非捨所學以徇人者此正達不離道人臣之貞也故功成名立而吉

象曰比之自內不自失也

徇人者失已比之自內旣非曲學以徇世又非枉道以逢君道義名節我自兩全何失之有

六三比之匪人

陰柔不中正是無徳無守承乘應皆陰是僚友共事皆姦邪不善爲比之匪人之象

象曰比之匪人不亦傷乎

匪人何處無之吾比與不比耳試思匪人何人也而三乃比之淸流禁錮姦黨誅求皆始於此況身心徳業之皆喪乎哀哉

六四外比之貞吉

以柔正之徳不內應初而外比五蓋知五剛中而有純王之心顯比皆純王之政致其身以比明主而無內顧之憂所謂忘私忘家者也則得事君之正克襄顯比之治貞吉

象曰外比於賢以從上也

五以無私而比天下蓋賢君也四外比之豈徒賢其賢哉君上臣下義無所逃明於從上所以比之親有徳者正以明有尊也

九五顯比王用三驅失前禽邑人不誡吉

凡用智用術要結爲事者闇汶之道也比五剛居中尊五陰來比是以元永貞之徳比天下其道光明比何顯也上無私感失得勿卹如天子不合圍開一面之网來者不拒去者不追用三驅失前禽然下無私應從違不知不相警備以求必得如邑人不誡然此之治化上下與天地同流吉

象曰顯比之吉位正中也捨逆取順失前禽也邑人不誡上使中也

顯比之吉者以五正中無黨無偏惟精惟一故有此化也失前禽者本此心以建治徳怨不任順逆兩忘猶田者舍去之逆而取來之順無容心也邑人不誡者天下熈和化於中矣固云民情如是由上使之然也

上六比之無首凶

首出庶物必有元永貞之徳而後可上六陰柔居上徒有其位無徳以比天下是失民之元首矣故爲無首之象眾叛親離凶

象曰比之無首無所終也

無徳居上終不能爲人比獨夫而已何所終乎

【乾下巽上】

小畜亨宻雲不雨自我西郊

巽陰畜乾陽一陰畜五陽又陰畜陽而不能固故爲小畜夫陽爲陰畜似難得亨然內健外巽有可爲之才三五剛中有得爲之勢君子猶可伸其志於小人方盛之時亨然其所以亨者𨿽君子有可行之道亦小人之畜未極其黨未盛其謀未肆如密雲起自西郊而尙不雨之象

彖曰小畜柔得位而上下應之曰小畜

柔得位指六居四上下謂五陽以六居四是一小人畜據髙位而眾君子爲其所制以小畜大故爲小畜

健而巽剛中而志行乃亨

畜何以亨下乾上巽是內能剛毅決斷張主於中有秉道嫉邪之念而健外能紆徐愼密處事順理無恃壯用罔之爲而巽二五剛徳之君子又居中用事權未盡移才勢俱猶可爲不至激小人之變而志所由得行乃亨

密雲不雨尙往也自我西郊施未行也

密雲不雨者以畜未極而吾道之正气猶得尙進是以小人𨿽得用事如雲起西郊未展其施不能行毒害於君子也

象曰風行天上小畜君子以懿文徳

風行止於天上未能解散及物又能畜而不能久小畜之象也君子於此未能風動天下亦當章美一身故於威儀則致其飾而使動止有度辭气則致其善而使言語有章使發於外之徳粹然章美而已

初九復自道何其咎吉

初幹君子𨿽與四陰正應而居下相逺不爲所畜其進而復於位也爲能自守以正不由比暱不借引援而一以自已道義爲復者也何有枉已之咎且有行道之吉

象曰復自道其義吉也

凡人自處非道小人卽得乘間而畜復曰自道則正己可以正人其爲吉也可以義斷矣

九二牽復吉

二漸近陰易暱小人乃其徳剛中旣非阿附攀援又非意气用事故能與初牽連以復同道彚徵吾道可行吉

象曰牽復在中亦不自失也

復而曰牽似乎借交以進乃中以行正不流不倚蓋以道義爲復者故初復自道能不自失二亦如之

九三輿說輹夫妻反目

九三剛而不中無自守之節迫近於陰多比暱之私是援結小人以進卒爲所制舉動不得自由爲輿說輻之象然其志剛不甘受制又激而與之爭爲夫妻反目之象總之復不自道以至於此爭何益哉

象曰夫妻反目不能正室也

自處不以正而受制於小人猶夫不能正室而妻得以制之也

六四有孚血去惕出無咎

以一陰畜眾陽本有傷害憂懼以其柔順得正虛中巽體是有孚信之徳結於五上者積誠所感自來正人之助而謀兼眾智動屈羣力則身可無傷心可無懼爲有孚血去惕出之象大臣如是相責塞矣無咎

象曰有孚惕出上合志也

四惟有孚固結於上能使上之二陽來合吾志乃能同心協力而惕出不然豈一陰所能制哉甚矣孚之要也

九五有孚攣如富以其鄰

巽體三爻同力畜幹鄰之象也九五居中處尊心之孚誠旣足以感眾志力之富厚又足以屈羣力爲有孚攣固富以其鄰之象以言能左右之也

象曰有孚攣如不獨富也

自古賢豪皆願奔走馳驅以爲世用然必人主推心置腹五惟以心相結故能羣力相協豈獨以力彊人哉

上九旣雨旣處尙徳載婦貞厲月幾望君子徵凶上𨿽陽爻而居巽體亦陰類也陰陽不病於相爭而病於相和陰畜之極陽不與亢而與之和小人之施行向之不雨者今旣雨矣君子之道阻向之不處者今旣處矣所以然者由君子尊尙陰徳至於積滿而然也然豈小人之福哉在小人不可不戒論理以小人之邪加君子之正失其常分如婦制夫𨿽貞亦厲況不正乎然在君子不可不愼論勢則陰盛陽衰如月之防於望而徵必受害而凶君子可不靜俟乎

象曰旣雨旣處徳積載也君子徵凶有所疑也

旣雨旣處由君子不能防之於早釀成其徳積而至於載當此而徵小人必疑相傾相軋故凶

【兌下乾上】

履虎尾不咥人亨

以兌遇乾是以柔弱之臣遇剛毅之君所履至危故爲履虎尾之象幸以悅遇剛小心恭順足以潛消嘿格不但斥辱不加亦且素履可展爲不咥人亨之象

彖曰履柔履剛也

以柔臣遇剛君我勢易陵彼勢易逞履非所履也英明果決動有危機故爲履

說而應乎幹是以履虎尾不咥人亨

履危何以不傷兌說應干人臣不拂不激柔非委靡說非徇媚自能霽威而行素願是以履危而亨

剛中正履帝位而不疚光明也

所謂應乎幹者以五居尊不徒神謀雄斷而剛且精一執中無爲表正徳稱其位無疚於心由是發於事業治道炳然光明矣得若君爲之主而悅以應之故亨

象曰上天下澤履君子以辧上下定民志

天在上澤居下不易之定分也君子以爲天下不治由於民志之不定民志不定由於上下之未辧於是因其定分制爲典禮以辧之貴賤尊卑各有定分車旂衣服各有定器凡若此者正以定民之志使不敢有越分也志定而天下之治成矣

初九素履往無咎

初九陽剛素有抱負在下居仕之始志節方銳故其所行無非素履以是而往上不負君下不負民中不負吾所學何變塞之咎

象曰素履之往獨行願也

君子未仕莫不有行道之願但修之於家而壞於天子之庭則得行其願者鮮今素履而往幽獨之中君民爲念確然不拔非功名富貴所能移也

九二履道坦坦幽人貞吉

道在天下坦然平易所當履者也九二剛中有自守之操在下未爲斯世之用無應是無汲引之人居易以俟無入不得爲履道坦坦之象人世風波卽在富貴二能如是此眞幽閒淡漠之人世艷不攖得潔身之貞頑廉懦立有可儀之吉

象曰幽人貞吉中不自亂也

富貴利達誰能亂我吾心自爲亂耳九二剛中則有定見定守充然自足於中脫然無慕於外故爲幽人貞吉非與山林之士在外矯彊者比也

六三眇能視跛能履履虎尾咥人凶武人爲於大君六三柔而志剛是才徳不足果於自用本無見事之明乃自智焉如眇自謂能視本無任事之勇乃自雄焉如跛自謂能履剛暴如此無一可者以此事君非說而應干者也勢必犯順觸禍如履虎尾咥人凶以此治人非剛中正而履帝位者也徒爲播惡於眾如武人爲君得志肆暴豈能長久

象曰眇能視不足以有明也跛能履不足以與行也咥人之凶位不當也武人爲於大君志剛也

人惟自以爲能卽多不足眇而自謂能視實不足以有明跛而自謂能履實不足以有行咥人凶者以無和悅之徳履幹必傷也武人爲於大君者以其志剛無中正之徳必播惡於眾也

九四履虎尾愬愬終吉

四處大臣之位近英明之君而以不中不正履之則權侔人主才名震君正危機所伏如履虎尾焉幸其以剛居柔因危知懼愬愬敬畏以事其上則疑忌潛消始危終吉

象曰愬愬終吉志行也

得君行道人臣之素志也四能愬愬自不疑而信任專生平之志無不行矣然則大臣欲行其志豈可才使气哉

九五夬履貞厲

五剛中正是才能有爲履帝位勢又可爲下以兌悅應之又將順其所欲爲凡事必行無所疑礙爲夬履之象乾剛獨斷𨿽爲君之正道而任情取敗亦危道也故貞厲

象曰夬履貞厲位正當也

五以雄才大略之君而至夬履貞厲者以所居者正則恃其才當則恃其勢所以果於自用無持重之心以至此也位以居言

上九視履考祥其旋元吉

人君自修人事之外並無天道上九居履之終當凡事旣成之後不求履之應於天但求履之旋於已故當視其所履以考其祥蓋祥生於所履祥者福之兆履之善也必不敢自寛虛心反照果所行者盡善盡美終如其始無少虧欠無一瑕玷斯當天心協人望元吉

象曰元吉在上大有慶也

人情鮮終元吉最爲難得玆在上而能得此不特一人之慶天下宗社之慶也豈不大哉

【乾下坤上】

泰小往大來吉亨

乾下坤上於時爲天地交泰貞元防合故爲泰气運開泰之日正世道淸明之時陽方日進陰方日退是小人退聽君子滿朝志無不遂而吉道無不行而亨治道與世道並隆文運與國運俱泰正其時也

彖曰泰小往大來吉亨則是天地交而萬物通也上下交而其志同也內陽而外陰內健而外順內君子而外小人君子道長小人道消也

天不能無陰地不能無柔人不能無小人今泰乾坤相交則是觀之造化天下濟地上行以气交而萬物化生無不通也觀之人事君下交臣上應以心交而道濟之志無不同也其所以通與同者皆系於君心理欲邪正之辧蓋幹爲陽爲健爲君子坤爲陰爲順爲小人內乾外坤是君心所存皆陽明之善而陰暗不足以累之也君心所發皆剛健之徳而柔順不足以雜之也是以信而順者皆君子疎而逺者皆小人惟內君子則福國庇民之道漸長惟外小人則蠧國害民之道漸消君志如此所以共成其泰

象曰天地交泰後以財成天地之道輔相天地之宜以左右民

天地交而成泰然無聖人參贊不能爲功於天下故元後於是有開泰之道焉以化之自然曰道聖人裁而成之如察四時經九野定五倫則气化無或過矣道之當然曰宜聖人輔而相之如用天時因地利秩人倫則形气無限於不及矣若此者正以左右斯民令其遂生復性得以道其所道宜其所宜而開萬世之泰也

初九拔茅茹以其彚徵吉

三陽在下相連而進是一人倡之羣賢從之爲拔茅茹之象如是以徵同志之賢自成輔泰之業吉

象曰拔茅徵吉志在外也

初豈植黨者哉君子志在天下不在一身初與二陽同志故其進亦同也

九二包荒用馮河不遐遺朋亡得尙於中行

九二以剛居柔在下之中上有六五之應主乎泰而得中道者也太平之世情安法弛然驟振則撼遽釐則擾必待人恕處事寛而包容荒穢然罪必誅獘必革用馮河之勇焉且舉及側陋圖及隠防精密之思無一事遺於外而不遺於遐逺又不暱近習不玩目前公忠之念無一人比於內而朋比是亡全此四者而剛柔合宜各得其中寛嚴相濟共成一中不養亂不激變則配合乎中行之道矣

象曰包荒得尙於中行以光大也

荒而曰包似乎優容太過其得尙於中行者何蓋中心蔽者有中而不能察中心隘者有中而不能容九二之心無不洞徹昭察乎人情世態之防而不蔽於一偏無不容納善藏乎神明變通之用而不紊於所施故無所偏執而中行之粹皆心之純也

九三無平不陂無往不復艱貞無咎勿卹其孚於食有福

卹憂也孚所期之信也九三將過乎中泰將極而否欲來之時也以天言之世道無常平而不險陂以人言之小人無常往而不復來此天運循環信有必然而可卹者夫治亂相仍者天也保其治而不亂者人也必艱其思慮內存兢業貞其施爲外復詳審不以勢盛而侈不以時平而玩人事已無可咎自是天運黙回平者常平往者常往卽有一定之孚不必憂卹而太平之福於焉可食矣

象曰無往不復天地際也

三當盛時而曰無往不復非過計也否泰之運天地爲之此際挽回少遲則無及矣可不艱貞乎

六四翩翩不富以其鄰不戒以孚

已過乎中泰已極矣故三陰翩然而下復其力之協也不待富厚而類從其心之孚也不待戒令而自信小人合交以害正道君子所當戒也

象曰翩翩不富皆失實也不戒以孚中心願也

陰本居下小人據髙位失其分之實也不戒而卽孚者由其素願也君子可不圖之哉

六五帝乙歸妹以祉元吉

以陰居尊爲泰之主柔中虛已下應九二是大君忘勢下賢而不有其尊與帝女下嫁而不有其貴一也如是則賢才得而理道昌非一身一家之福矣元吉

象曰以祉元吉中以行願也

任賢保泰人主之素願也然有願而不能行者以邪防貨色之爲累耳五有中徳則淸心寡欲自能如願元吉

上六城復於隍勿用師自邑告命貞吝

積治成泰猶積隍成城上六泰極而否城復於隍之象時勢至此難以力爭故師勿用但當反已自治修其政令以維持之如告命自邑可耳然不能圖於未亂而欲收於旣壞𨿽所行之事皆是收人心凝天命之貞亦不免於羞吝

象曰城復於隍其命亂也

城復於隍豈曰天命由政令之不修以至紊亂命亂故復否告命所以治之也豈可付之於不可爲乎

【坤下乾上】

否之匪人不利君子貞大往小來

匪人謂非人道也二气閉塞而成否否則三綱淪九法斁非復人道之常君子正道決不能行惟時君子斂迹小人得志爲大往小來之象

彖曰否之匪人不利君子貞大往小來則是天地不交而萬物不通也上下不交而天下無邦也內陰而外陽內柔而外剛內小人而外君子小人道長君子道消也否與泰反在天地二气郁而萬物屯在君臣驕諂盛而國事非在造化肅殺殷而生機少在人心柔邪熾而天徳絀小人用事君子播棄此貞之所以不利也

象曰天地不交否君子以儉徳辟難不可榮以祿坤下乾上天地不交否象也君子當此小人道長之時必不能容然小人以爵祿相榮君子就之則失身逃之則賈禍惟收斂其徳以避小人之難使人不得以祿位榮之乃善於處否之道也

初六拔茅茹以其彚貞吉亨

三陰在下相連而進爲拔茅以彚之象然勢不可遏而心猶可回果能變邪爲貞不植黨以害君子則上福國下庇身不特吉而且亨

象曰拔茅貞吉志在君也

小人傷害只爲身謀旣能變爲君子自以愛君爲念而不計其私矣

六二包承小人吉大人否亨

陰柔而中正小人而能包容承順乎君子之象此小人之吉也然在大人則當安守其否而後道亨蓋不可以彼包承於我而自失其守也

象曰大人否亨不亂羣也

君子豈能不與小人爲羣但不以包承之故爲其所亂則其道猶可亨耳

六三包羞

以陰居陽而不中正小人志於傷善而未能也故爲包羞之象若終包而未發亦可免於凶咎

象曰包羞位不當也

六三包羞才不足以濟其姦也不然豈終於包乎

九四有命無咎疇離祉

君子處世不患無可爲之時惟患無可爲之道九四當過乎中之時是否極將濟在天已有開泰之命而有不極其剛之徳是反亂爲治在人又有致泰之功從容幹旋人事之無可咎者正其凝命以轉泰也寧獨一身受福哉疇類三陽皆得上進而麗福祉矣

象曰有命無咎志行也

當否之時孰無休否之志但天時未至人事未修終於未能耳今有命無咎則人能合天不同矯逞以圖有濟志安有不行哉

九五休否大人吉其亡其亡系於苞桑

否不可有亦不易傾五剛中正徳位兼隆爲能撥亂反正以休天下之否此大人之凝天命合人心也吉然患生於忽不可以休而自肆必𨿽休勿休時懷危亡之懼所以致治者無不至防亂者無不周而後不拔之業如系苞桑之固矣

象曰大人之吉位正當也

秉徳乘權方能休否正有濟世之徳當有濟世之權大人乃能成功而吉

上九傾否先否後喜

以陽剛當否極是當得泰之防而有濟否之才能傾時之否者也方其未傾不能無憂及其旣傾太平之喜可知

象曰否終則傾何可長也

上九居否之終其勢必傾況有傾否之才豈有長否之理

【離下乾上】

同人於野亨利涉大川利君子貞

同人與人同也於野謂曠逺而無私也爲卦以離遇乾火與天其性同二應五其徳同又卦惟一陰而五陽同與之其情又同故爲同人君子之與人也必大公無我家天下人中國同人於野焉乃同心協力者眾無往不通而亨卽險可濟而大川亦利涉焉然槪曰同人不論可否不擇是非與世浮沈𨿽盡天下而與之終是私情之合而已必合於君子之貞以理而不以情以公而不以私始非比周爲黨而得同人之道乃爲利也

彖曰同人柔得位得中而應乎幹曰同人

柔謂六二幹謂九五得位謂六居二得中謂卦之中卦名同人者以二柔中之徳應五剛中之君所謂一徳交孚君臣同於朝也故曰同人

同人於野亨利渉大川干行也文明以健中正而應君子正也惟君子爲能通天下之志

同人於野而亨且利者蓋大道之公非健不能以干而行則剛徳勝而私情絀隨所往而皆利也利君子貞者卦徳文明而以健行之是和同比周之介晰之精而公私從違之間決之力六二中正而五應之是我以道同於人而非私暱人亦以道與我而非私比內外人已皆君子之正道也正則天下之志通於此矣蓋人同此心心同此理吾得其所謂正卽得其所謂通通天下之志乃爲大同

象曰天與火同人君子以類族辧物

天在上而火炎其上其性同也故曰同人君子以欲致同必先審異天下一定之名分曰族如士農工商皆族也族不類則相越而害其同名以命之使親疎貴賤各得其分天下不同之名器曰物如車旂服飾皆物也而族中之物原自有辧物不辧則相競而害其同器以別之使等威度數各昭其則則天下絕無僭亂參差之合乎君子之正矣

初九同人於門無咎

初剛在下於己無私心上無系應於人無私與周而不比同人於門之象自無偏黨之咎

象曰出門同人又誰咎也

同人而人得以咎之者必其心有私也今初出門同人則四海皆兄弟矣親不得議其黨疎豈得議其薄乎

六二同人於宗吝

宗黨也六二𨿽中且正亦能同人然有應於上不能大同而系於私同人於宗之象夫所感者私則所應者狹吝

象曰同人於宗吝道也

君子同人當以天下爲一家今但於宗私而且狹吝之道也

九三伏戎於莽升其髙陵三歲不興

同人貴同然非彊其類以爲同也三剛而不中是彊暴而妄同上無正應又寡援而急同欲同於二而非其正懼九五之見攻於是內懷不測之心外起窺伺之計象猶伏戎於莽以敵五攘二也究之理勢俱屈終不能興

象曰伏戎於莽敵剛也三歲不興安行也

恃其勢力將以敵剛屈於理勢終不能行妄同之無益如此

九四乘其墉弗克攻吉

四剛不中正而妄求又無應與而急求亦欲同於六二而爲三所隔恣憑陵之志結非分之援爲乘墉以攻之象然以剛居柔能惕然自反於理爲弗克攻之象如是是能攺過而不召禍吉

象曰乘其墉義弗克也其吉則困而反則也

四旣乘墉非力不足也二五相應義之常也四欲與同非義矣故弗克也其所以吉者義卽同人之則奮然儆省能以義斷困而反於法則之中也

九五同人先號咷而後笑大師克相遇

五剛中正二以柔中正相應於下同心者也而爲三四所隔不得其同故先不免於號咷然義理之正邪不得而間之終必得合故後必至於笑然六二柔弱君子易退三四剛彊小人易進爲君者必剛毅獨斷不惑防邪如用大師以克之然後得相遇也

象曰同人之先以中直也大師相遇言相克也

中正以應理本直也直在同之先矣小人豈得間之必大師相遇者蓋邪正不兩立君心惟斷乃與正合勸其克也

上九同人於郊無悔

居外無應物莫與同是孤介獨行無心於天下蕭然與寂寞之士爲侶爲同人於郊之象如是避世𨿽非大同亦無比暱無悔

象曰同人於郊志未得也

同人之志必通天下而後得今曰於郊則離羣索居與視民物爲已責者大相反矣安見爲得志乎

【乾下離上】

大有元亨

大有所有之大也離居乾上無所不照有人君照臨萬國之象又六五一陰居尊得中而五陽應之有天下仰戴一人之象故爲大有然大有者勢而治有者徳乾健離明徳本諸身居尊應天徳徴諸民是以禮樂政刑極其精詳而推之四海無所不達大善而亨也

彖曰大有柔得尊位大中而上下應之曰大有

卦名大有者五以柔居尊有天子之位居上之中有大中之徳上下五陽應之又有其輔徳位兼隆臣民效順天下大一統矣故不徒曰有而曰大有

其徳剛健而文明應乎天而時行是以元亨

大有固以其勢之盛矣而所以成其有之大者實以其徳大凡人主出治柔而不健則知善而不能舉知惡而不能去健而不明則前有防而不見後有賊而不知其徳乾健離明是內則雄謀神斷外則睿知聰明徳之本諸身者純矣以此運治法天之健憲天之明而以時出之時乎斷時乎以不斷斷時乎明時乎以不明明自剛不失之於刻明不失之於察而盡制作之善以極治化之隆而得元亨

象曰火在天上大有君子以遏惡善順天休命火在天上所照者廣爲大有之象所有旣大無以治之則釁孽萌於其間矣故應天君子以惡足以累吾之有於未著則遏而絕之以善足以輔吾之有於隠防則而顯之若此者以有善無惡乃天命之本然遏所本無非私怒所本有非私喜不過順天休美之命以爲保有計也

初九無交害匪咎艱則無咎

丰侈之時驕奢易生人每多害初以陽居下而在事初是私感未起尙大未萌未涉盈侈之害匪有縱敗之咎然恃其無咎而易心處之究必至於多害惟艱以持之撙節抑損守其無交害之心乃終無咎

象曰大有初九無交害也

大有之始陽剛居之初心未變無交故無害也安能必其終乎甚矣艱之爲要也

九二大車以載有攸往無咎

大臣輔有最難勝任二以剛中應五抱負旣委任又重是以文武常變之才而濟投大遺艱之責如大車以載然以是而往才全徳備肩任鉅無弗勝之咎矣

象曰大車以載積中不敗也

小小才能不堪國事才徳充積於中自不覆敗

九三公用亨於天子小人弗克

三以剛正之徳遇五虛中之君是人臣自靖凡嘉謨嘉猷或先事而爲治有之規或後事而爲保有之道無不獻於我後猶公侯朝於天子而方物畢貢之象此惟君子能之若小人當大有之時但獻讒徇諛而已豈能如是

象曰公用亨於天子小人害也

論思獻納君子能之若小人容悅爲事蠱君心禍家國害不可言矣

九四匪其彭無咎

剛近柔主權位太盛所謂彭也若不深自退抑是以盛處盛矣九四幸而居柔故能小心敬畏威福予奪一聽天子操縱無敢僭逾不以寵利居成功而匪有彭焉如是則上不疑其僭下不忌其專何咎之有

象曰匪其彭無咎明辧晳也

四之不極其盛由其明尊卑之分知臣不可以淩君燭盛衰之機知滿必至於招損辧之至晰故能如是

六五厥孚交如威如吉

大有之世柔順而中以處尊位虛已以聽九二之賢而上下歸之是其推誠任賢孚信之極足以固結臣民之心而使之交相契洽爲厥孚交如之象然君道貴剛太柔則廢遏惡善斷然以威濟之而不牽於情欲乃懷徳畏威有可永保吉

象曰厥孚交如信以發志也

威如之吉易而無備也

孚至於交君臣一其志矣何以能若是哉蓋惟一人之信孚乎九二其精誠所感有以發上下之志也又必威如而吉者蓋以太柔則人將易之而無畏備之心也

上九自天祐之吉無不利

盛滿在上天之所忌然以剛居上而能下從六五是能滿而不溢履信思順而尙賢也賢者天之命也上能尙之則祐在身福祉聯臻而吉祐在天下則淸和咸理而利

象曰大有上吉自天祐也

處有至上宜難得吉而玆獲祐豈幸致哉由其尙賢以格天而天祐之也此不測之寵綏若有定之昭格人主安可忘所自哉

【艮下坤上】

謙亨君子有終

卦徳內止外順是心不肆而行不驕謙之意也卦象山髙地卑是山至髙而地至卑謙之象也故爲謙謙爲美徳人所同好以之待人守已行無不通亨然不獨亨於一時而已謙徳君子爲能常謙而不失徳愈尊而名愈顯始𨿽不居其有終則不沒其有故能成就而有終

彖曰謙亨天道下濟而光明地道卑而上行

謙而曰亨蓋謙𨿽爲人道而天地亦然天非下濟化育之功不能光明地惟順承效法之能乃能上行謙則必亨天地且然而況於人乎

天道虧盈而益謙地道變盈而流謙鬼神害盈而福謙人道惡盈而好謙謙尊而光卑而不可逾君子之終也又曰君子有終者博觀之天地鬼神以推之人天道如日月升沈寒暑往來是虧盈而益謙也地道如山川增損陵谷遷移是傾盈而流謙也鬼神如降殃降祥作福作災是害盈而福謙也又何疑於人道予奪進退是非褒貶無非惡盈而好謙也故人誠能謙自爲人好不爲人惡以之居尊則徳因謙益顯𨿽忘其尊而光自不可掩以之居卑則徳因謙益隆𨿽守其卑而人自莫能逾此君子所以有終也

象曰地中有山謙君子以裒多益寡稱物平施

以卑蘊髙謙之象也君子以爲人己之間本有當然之則人情盈滿處多謙抑處少則應物之間昂不平矣於是裒損其自滿之心以律己增益其謙遜之念以待人則人己兩忘渾然無我若皆稱量乎物自然之宜而施之適當其可無不得其平也

初六謙謙君子用涉大川吉

陰柔有能謙之資處下有謙虛之度𨿽非足恭以待人而退讓之道已極其至謙而又謙之君子也用此道以涉險人莫不樂吾之謙而出險之功可成吉況於常乎

象曰謙謙君子卑以自牧也

人之驕心客气每易發而難收非重自抑損不能降之使馴謙之君子由平日慮以下人之心自養故不期謙而自謙也

六二鳴謙貞吉

柔順有謙之心中正得謙之道其爲謙也充內著外有不期鳴而嘖嘖在人口者此非矯情幹譽貞也而邦家俱達行無不亨吉

象曰鳴謙貞吉中心得也

鳴謙似乎外飾二豈聲音笑貎爲哉實由謙徳積中心之所得而非自鳴也

九三勞謙君子有終吉

三以一陽居下之上位髙任重者也以剛正之徳爲上下所歸是功在民社自視欿然所謂勞謙君子也是則功莫與爭而徳望不衰朝野推重功名永保有終吉

象曰勞謙君子萬民服也

功髙而量又宏不惟天子讓忠百官讓徳萬民且服其勞而能謙矣可見人道之好謙也

六四無不利防謙

柔而得正上而能下不疑不忌行無不利然位居功臣之上更當推賢讓能實存不敢自安之意發揮於容貎詞气之間也

象曰無不利防謙不違則也

防謙似乎太過孰知功不及三而位過之揆之當然之則固當如是非爲足恭以求容而免忌也

六五不富以其鄰利用侵伐無不利

以柔居尊是不驕不亢君之能謙者也故不待勢驅而臣民悅服爲不富以其鄰之象蓋從之者眾矣猶有未服者則利以徵之然能謙如五豈待徵伐爲利哉以此臨民而百姓安以之主祭而百神享無所施而不利也

象曰利用侵伐徵不服也

五爲謙主何以利用侵伐哉爲負固不服不得已而徵之非尙威武也

上六鳴謙利用行師徵邑國

謙極有聞人所樂與卽用行師亦利惜其居柔非戡亂之才無位非奉天之討故止可徵已之邑國此固才位所限而於謙徳無損焉

象曰鳴謙志未得也可用行師徵邑國也

上之鳴謙宜大行其志於天下然才力不足不能大有所爲而服逺之志未得也是以𨿽用行師亦但徵其所屬之邑耳安能威服天下哉

【坤下震上】

豫利建侯行師

卦體人心協應卦徳以順而動故爲豫凡事以得人心爲本豫則樂以天下得天下心非僅驩虞小補矣故大事可爲卽如封建諸侯所以統眾也而萬姓歸心誅討行師所以動眾也而三軍用命其利如此況其他哉甚矣人和爲貴也

彖曰豫剛應而志行順以動豫

卦名豫者四以一陽上下應之朝野傾心愜其得中之志也然任剛而動未免乖宜以坤遇震爲以順而動動於一身喜怒哀樂本於履中蹈和動於天下禮樂政刑出之大公至正自念慮以及事爲皆合天理以協人心故天下和平而豫

豫順以動故天地如之而況建侯行師乎

利建侯行師者蓋以主豫者旣順以動則一理所感上下協應天地亦如我之順動而不違矣而況建侯不過爲天地立君行師不過爲天地討罪有不協人心之應乎

天地以順動故日月不過而四時不忒聖人以順動則刑罰淸而民服豫之時義大矣哉

以順動極言之豈惟建侯行師爲然哉卽天地聖人亦不能外通復之間順理而布日月各循其度四時各順其序張弛之際順理而行則不煩刑罰而萬民自服可見順動者豫之時義也而成化成治俱由於此不大矣哉

象曰雷出地奮豫先王以作樂崇徳殷薦之上帝以配祖考

雷出於地而後聲奮和極其至豫象也先王法之以作樂聲容具備用以闡其功徳之盛且大用之以洽天人之休冬至祀天於圜丘而配以祖尊之也季秋祀帝於明堂而配以考親之也樂至洽神人和上下豫莫大焉

初六鳴豫凶

初陰應四是小人憑藉權門得時主事不勝其豫而誇耀以自鳴者也招權鬻爵是自求禍凶

象曰初六鳴豫志窮凶也

豫初卽鳴其志已滿安得不凶

六二介於石不終日貞吉

豫𨿽主樂易以溺人六二中而得正是上下皆溺於豫獨能以中正自守其於理欲之辧已精而守之介然如石焉其徳安靜而堅確則其思慮明審不俟終日而見凡事之幾防也如是則得操持之正而無迷惑之失貞吉

象曰不終日貞吉以中正也

逸能迷徳利每致昏二惟有中正之徳故能私欲盡而義理明智慮極而幾先炳自不終日而吉也

六三盱豫悔遲有悔

陰不中正而近於四是無介然之守而依附取寵以爲豫者也能無悔乎翻然速攺可也若溺於豫而遲則終有悔矣

象曰盱豫有悔位不當也

近四何傷無徳所以有悔豫非溺人人自溺耳

九四由豫大有得勿疑朋盍簪

四爲卦主一陽而上下應之是大臣一身君之安逸民之樂利皆能致之由豫者也夫以一人而致宗社生靈之福不亦大有得乎然所借以保天下之豫者實惟天下之才而才非嫉忌者能致必先去其疑之一念勿外信而內疑勿始信而終疑斯英賢朋集如盍簪矣

象曰由豫大有得志大行也

大臣以悅安天下爲志由豫大有得則大遂其志矣

六五貞疾恆不死

當豫之時以柔居尊沈溺於豫縱欲之君也又乘九四之剛眾不附而處勢危故爲貞疾之象幸其得中流風善政猶有存者天命人心尙存一綫故爲恆不死之象

象曰六五貞疾乘剛也恆不死中未亡也

疾而曰貞以所乘者剛權歸於下勢孤於上也以是而猶恆不死者全在政敎未盡亡也

上六防豫成有渝無咎

陰居豫極縱情不反爲防於豫幸震體能動覺性猶存一旦翻然攺悟則防者覺矣故又爲防豫之事𨿽成而能有渝之象如是則過復無過無昏迷之咎所以廣遷善之門也

象曰防豫在上何可長也

欲不可縱防豫而曰在上豫已極矣可長久哉當速渝焉可也

【震下兌上】

隨元亨利貞無咎

隨從也震動兌悅是人主徳足致人之隨而人自隨之故爲隨朝野一心治化洋溢其亨大矣然隨由悅致悅則易私挾數用術以相要結皆非純王之道必利於大公無我之貞乃無違道幹譽之咎

彖曰隨剛來而下柔動而說隨

卦名隨者卦變剛來下柔是君有徽柔之徳而剛徳之佐來而下之臣隨於朝卦徳此動彼悅是君有振作之才而天下之民悅而附之民隨於野故爲隨

大亨貞無咎而天下隨時

隨固可元亨矣而必貞乃無咎者何也天下人心可以徳孚不可以私合惟以正致人之隨而非勢要惠結臣民乃無弗從

隨時之義大矣哉

天下大矣隨一出於正而天下無不隨可見貞者隨之時義眞聯屬天下之要樞非驩虞小補之陋術豈不大哉

象曰澤中有雷隨君子以向晦入宴息

雷藏澤中隨時休息隨之象也君子以爲造化非入無以養其出人心非靜無以養其動於向晦時入而宴息焉蓋人不夜息則气耗虛擾靜不致功則本體不定皆無以爲進修之本故必寧神於靜養气於恬淡其心於何思何慮凝其心於勿助勿忘保其時止之體以爲時行之用體隨其至矣

初九官有渝貞吉出門交有功

以陽居下爲震之主隨之官也旣有所隨則廓然之胸變而有所偏主非心之初矣爲官有渝然亦顧所隨何如耳隨而不正謂之黨隨而不廣謂之狹必所隨以貞因不失親始無比匪之傷而受親賢之益吉然又必出門以交公而不私廣而不隘不生客气不暱先入不棄防瑕不忽蒭蕘惟賢是從乃貞之量始滿而收麗澤之功

象曰官有渝從正吉也出門交有功不失也

官旣渝矣何以得吉隨道貴正惟從正則不私故吉也出門交有功者隨道貴廣惟不私則於隨之正道不失矣

六二系小子失丈夫

初陽𨿽近才徳未成小子之象五陽𨿽逺實爲正應丈夫之象二之所當隨者自在五而不在初乃陰柔無守而系戀庸流遺失俊傑隨道乖矣可不審乎

象曰系小子弗兼與也

二本無失丈夫之心但邪正不容並立旣系小子則失必在丈夫安能兼與乎甚矣擇交貴早也

六三系丈夫失小子隨有求得利居貞

四剛在上象猶丈夫初邪在下象猶小子三近系四而失初是依名輔而捨鄙夫爲得所隨矣夫四得時用事三能隨之則凡所以建功名立事業者何求不得然系非正應恐其求爲要求得爲苟得故必重道義矜名節居守其貞焉乃爲利耳不然依阿以求則得不償失何利乎

象曰系丈夫志舍下也

人之取捨決於志三旣系於四則所捨必在於初其失之者乃其本心非徒勢弗兼與也

九四隨有獲貞凶有孚在道以明何咎

四與五同徳是徳與位稱以此隨君言聽計從何求不獲然權位太盛嫌乎淩逼所爲𨿽貞其勢必危然以貞得凶大臣當此不必規避惟貴處之得宜人臣可自獻者心也所存務皆忠君愛國之孚心之自靖者事也所爲務皆履正奉公之道如是則誠積於中動合於道不逾不僭明哲保身自上不疑下不忌何咎之有

象曰隨有獲其義凶也有孚在道明功也

隨有獲者權勢太盛事𨿽未危以義揆之宜有凶也有孚在道由其中心明哲乃能以誠結主以道律身而有保身之功也

九五孚於嘉吉

六二柔順中正嘉美之臣也五以中正應之知之明任之篤一徳一心直以肝膽相爲結契孚於嘉者也則君徳修治道振上下交而天下隨之矣吉

象曰孚於嘉吉位正中也

爲政在人取人以身五有正中之徳故能孚於六二不然不過勉彊形迹之間安能心與之孚哉

上六拘系之乃從維之王用亨於西山

上居隨極王者以一念眞誠固結天下而不可解有拘系從維之象以此孚誠卽王者用亨其神且歆況臣民乎

象曰拘系之上窮也

拘系之者以眞誠固結之極也

【巽下艮上】

蠱元亨利涉大川先甲三日後甲三日

艮剛居上巽柔居下上下不交下卑巽而上苟止故爲蠱蠱壞之極亂當復治當得元亨然天有是運正人事所宜盡也治蠱者於此必興衰救獘銳力深圖如涉大川以求必濟乃爲利焉然治之之道如何與其治於旣壞之後莫如圖於將壞之時甲日之始事之端也於前事過中而將壞則可自新以爲後事之端宜用先甲三日之辛起敝維風以更新之而不使至於大壞於後事方始而尙新更當致其丁寧之意以監前事之失宜用後甲三日之丁永終知敝以圖全之而不使至於速壞如是則始能振刷絕不苟且因循而前可革終能詳審絕不紛更激烈而後利可興蠱何不亨

彖曰蠱剛上而柔下巽而止蠱

世何以蠱剛上柔下君亢臣卑兩情相隔下巽上止臣諛君惰庶事日荒安得不蠱

蠱元亨而天下治也利渉大川往有事也先甲三日後甲三日終則有始天行也

蠱而元亨亂而復治乃天下治平之防也利涉大川者治蠱如救焚拯溺不可因循以坐視不可苟且以隳功君臣於此正當往而有所事也先甲三日後甲三日以亂之終爲治之始天運必然正當盡人以應天也

象曰山下有風蠱君子以振民育徳

山下有風披拂摧落蠱之象也君子以天下之蠱由於民習之卑巽斯民之蠱由於已徳之苟止故於民徳之壊於舊染之污者必鼓舞作興以振起其維新之機於已徳之壞於物欲之蔽者必優防涵養以培育其本明之體則治已以治人而蠱可治矣

初六乾父之蠱有子考無咎厲終吉

蠱者前人已壞之緒故諸爻皆有父母之象當蠱之初未至極乘此未深其事易濟子乾父蠱者也故爲有子而考得蓋愆而無咎然幹蠱非易易也少不詳愼動成愆尢必以危厲之心處之善救善防乃終得吉

象曰乾父之蠱意承考也

幹蠱則攺父之道事若不順孰知前愆克蓋考之願也子能幹之事𨿽不承意則承也善繼莫大於此安可以傷厥考爲詞哉

九二幹母之蠱不可貞

五以柔主致蠱二以剛中起衰救子幹母蠱者也豈非臣之貞乎第以剛承柔恐直行已意未免堅持拂戾故又當周旋委曲不可自以爲貞而固執之也

象曰幹母之蠱得中道也

蠱非剛不能幹非中不能善其幹九二剛得中道旣不因循復不矯激蠱何不治

九三乾父之蠱小有悔無大咎

三以大臣承先朝積獘而更張之有漸幹蠱之象但過剛不中未免振刷太銳爲小有悔幸巽體得正𨿽主張或過於事理人情不至於拂戾故無大咎可有所退托而不幹哉

象曰乾父之蠱終無咎也

人臣果能幹蠱𨿽小有悔而巽足矯偏終無大咎何必避始之悔乎

六四裕父之蠱往見吝

治蠱不可不急四以陰柔才弱不能有爲是大臣憚於變更溺於優防而反以釀裕父之蠱者也如是以往則蠱將日深立見羞吝

象曰裕父之蠱往未得也

彊以任事乃能治蠱若怠以委事能有得乎因循以往正不得借口更張之有漸也

六五乾父之蠱用譽

五當前人積獘之後而以柔中應二是以繼世賢君資名世賢臣主臣一徳相與勵精剔獘以干父蠱誠中興令主也善繼善述之譽洋溢天下矣

象曰乾父用譽承以徳也

五豈能獨自致譽由其虛中任賢而二承以剛中之徳故能相濟成功人主於賢安可無精神契合之也

上九不事王侯髙尙其事

陽剛居蠱之終在事之外不當治蠱之任者也爲不事王侯之象惟尊徳樂道居仁由義以髙尙其事

象曰不事王侯志可則也

上之不事豈特孤髙沈防而已哉此種志趣其所以維持風化激厲人心者甚大固可以爲天下後世之則也其有禆於蠱之世者豈淺小哉

【兌下坤上】

臨元亨利貞至於八月有凶

二陽浸長是君子用事未嘗有意淩逼小人而小人自不敢近故爲臨剛長有可爲之勢而悅順剛中又有善爲之道小人可盡去君子可大行元亨然必所臨者一本道義之正使彼無隙可乘利於貞焉乃利況天運循環消長不定由臨至遁不過八月小人將復得志而君子有凶矣思患預防可不貞乎

彖曰臨剛浸而長

卦名臨者二陽在下勢𨿽未盛卻有漸長不驟又有方來未艾之意小人於此自難自全故爲臨

說而順剛中而應

臨何以元亨蓋有其勢者每多傷於所恃卦徳兌悅坤順是內焉心气和平不以矯激自負外焉舉動合宜不以意气自逞卦體九二剛中而五應之是在已天徳自彊不過於亢而在人有君爲應不慮其孤以此而臨自無不亨

大亨以正天之道也

內外人己臨之皆善大亨宜矣又戒以貞豈過計哉蓋理以維勢天之正道也天道惟正故能主持造化君子惟正故能主持世道君子臨小人可不正乎

至於八月有凶消不久也

至於八月有凶者以陽今日𨿽長其消也亦不久君子可不預爲之備哉

象曰澤上有地臨君子以敎思無窮容保民無疆地臨於澤臨之象也君子體之得臨民之道焉臨民不可無敎然道齊易及仁義難漸不能淪洽肌膚其敎卽爲未盡必敎育之思亹亹不倦乃心極其周與澤俱深矣抑臨民不可無養然風俗不同苦樂各異不能容納保防其養亦爲未盡必容保之事蕩蕩無垠乃量極其廣與地同厚矣此至聖有臨之道也

初九咸臨貞吉

初陽方長以正去邪未嘗有意淩逼小人而自然退伏有咸臨之象然使自處有一不正小人得以中傷今剛而得正則所持皆義理之道而非發於意气之私無偏黨無反側此臨之貞也動出萬全在我無可乘之隙制彼有術在道有可行之防矣吉

象曰咸臨貞吉志行正也

邪正不容並立小人之邪不去君子之正不行志欲行正道於天下所以必欲去小人也

九二咸臨吉無不利

二剛得中是秉道嫉邪而不傷於過激者也且上進之勢與初不同小人撓阻不得以是而臨誰敢中傷吉吾道大行無不利

象曰咸臨吉無不利未順命也

小人朋邪害正不順君子之命故必咸臨而後吉利

六三甘臨無攸利旣憂之無咎

小人位居二陽之上自度難容欲媚悅以自結於君子爲以甘悅臨人之象其如君子不受非道之悅何利之有若知甘臨難以求容而憂之攺行存善則無妄悅之咎

象曰甘臨位不當也旣憂之咎不長也

以甘爲臨無徳而位君子之上是其咎也能憂而變甘爲誠則咎不長矣

六四至臨無咎

柔正應初是大臣下賢情意懇切表裏如一不以勢位拘不以毀譽間相臨之至者也如此推誠吐握何負相臣之咎

象曰至臨無咎位當也

凡異己必疑同徳自信四惟位當有徳能孚所以見賢卽親相臨獨至不然將訑訑自足安能休休有容哉

六五知臨大君之宜吉

君臨天下自用則小獨任則偏五以柔中應二其爲臨也不自用而任人乃知者之事而大君先務之宜也如是恭己可以成化吉

象曰大君之宜行中之謂也

人主以用賢爲中中卽宜也六五知在知人不在偏知是行中矣所謂大君之宜者此也

上六惇臨吉無咎

處臨之終是臨民敎思無窮容保無疆深仁厚澤淪浹天下惇厚於臨者也如是則久道化成吉且無負臨民之責而無咎

象曰惇臨之吉志在內也

人主於民有是心斯有是政志在萬物一體故化成於上而治成於天下也

【坤下巽上】

觀盥而不薦有孚顒若

觀者有以中正示人而爲人所仰也盥將祭而潔手也薦奉酒食以祭也顒然尊敬之貌九五居上四陰仰之又內順外巽而九五以中正示天下所以爲觀觀化在民爲觀在已必也信不以聲敬不以色衝然穆然恭已於上而一種孚誠之意不論內外動靜其精神愈斂愈純愈收愈潔如祭者盥而未薦有孚在中顒然可仰此篤恭之妙也

彖曰大觀在上順而巽中正以觀天下

卦名觀者蓋以人主爲觀非位不尊非徳不立九五以一人在上而爲天下之觀其觀大矣然必有所以成其大者則在於徳順則和平不拂巽則沈潛不露以此爲觀於天下不假作爲不尙形迹而建中表正超於聲臭之表所謂皇建有極非徒擁位者矣故爲大觀

觀盥而不薦有孚顒若下觀而化也

觀而止言其孚者蓋以精誠之極感格自神其篤恭之不顯有以嘿運於人心而下之觀者亦黙化於中正而不自知其然也

觀天之神道而四時不忒聖人以神道設敎而天下服矣

夫下而觀化止一觀示之間則上之觀也無心下之化也亦無心觀之爲道不其神乎極而言之天以無聲無臭四時各循其序無過中失正之差何其神也而聖人設敎未嘗有聲色之迹而天下人民不識不知順帝之則而無不服則聖人之道直與天地同其神化矣

象曰風行地上觀先王以省方觀民設敎

風行地上徧及庶物觀之象也先王以爲天下風土異宜習俗異尙不徧無以爲觀也於是巡行方嶽使太史陳詩市官納賈而因其不齊爰設以敎如末俗敎以農桑淫風敎以禮別奢敎以儉儉敎以禮神而化之使民宜之務使同歸中正此王者之觀也

初六童觀小人無咎君子吝

陰柔在下無識無才不能逺見童觀之象此在小民日用不知不足深咎若君子則當觀光於國不能光昭聖化爲可羞吝

象曰初六童觀小人道也

可使由而不可使知者小人在下之道則然也豈君子所宜哉

六二闚觀利女貞

陰柔居內而窺乎外是不能覲光王烈而惟窮居獨處仰窺王化者闚觀之象此在女子則爲守貞豈志四方者可如此乎

象曰闚觀女貞亦可醜也

丈夫在世宇宙之事皆吾分內之事二𨿽不同小人亦止比於女子不亦可醜之甚乎

六三觀我生進退

六三居下之上可進可退故不觀九五而獨觀已所行之通塞以爲進退旣慮輕進爲幹時又慮苟退爲養拙如此以觀可謂下不負身上不負君者矣

象曰觀我生進退未失道也

進退而皆觀於我生則以我爲主進固可以行道退亦所以修道不至兩失所據矣

六四觀國之光利用賔於王

五以中正爲觀禮樂紀綱燦然明備君之光也卽國之光四以大臣親炙其盛實千載奮庸之防也君子際此猶髙不賓之節豈不有負明時乎故疏逖之臣利於朝覲艸茅之士利於仕進作賓王家共慶彈冠可也

象曰觀國之光尙賓也

四非輕進以五崇尙賓賢之禮也

九五觀我生君子無咎

九五徳位兼隆而爲四陰所仰是以君子之道爲觀天下者也故必反觀我之所行果能建中表正盡合君子之道然後已不失徳民不失望而於君道無愧矣

象曰觀我生觀民也

民之視效系於君君之得失驗於民九五之觀我生不但自觀已也又必察民徳之醇疵以徵主徳之善敗也

上九觀其生君子無咎

陽剛居上是以君子之道師天下者也當其任者亦須反觀其生道徳學術果足爲世儀表則廉頑立懦之風由我而成而於君子賓師之責無忝矣

象曰觀其生志未平也

上𨿽無位而其爲觀天下之志不能自己故兢兢不忘戒懼而自觀其生也

【震下離上】

噬嗑亨利用獄

卦象頥而一陽間之如一統之治爲彊梗者所間必去之而後天下同風故爲噬嗑旣噬而嗑則梗化者去而化可行亨然彊梗難以徳服若從輕恕之法優容之典未免養姦縱亂非用獄不可而卦之威明得中又具治獄之道者必用此以治之小則懲大則戮然後間去而亨故利

彖曰頤中有物曰噬嗑

上下兩陽而中虛頤口之象九四一陽間於其中爲頥中有物物在頥中而不噬則人身之咽喉塞矣梗在要害而不去則王者之敎化塞矣必噬之而後合故曰噬嗑

噬嗑而亨剛柔分動而明雷電合而章柔得中而上行𨿽不當位利用獄也

詞曰亨者以梗化之人阻吾聲敎必去之而後亨也利用獄者蓋治獄之道惟威與明而又貴乎得中卦體三陽三陰剛柔各半是執法之義與矜卹之仁並行不悖不過暴不過縱也卦徳下動上明是決斷之威與精察之識各極其至無姑息無蒙蔽也觀雷電合章之象是明動相資明合動而益顯動合明而愈神觀柔中上行之五是剛柔相濟矜卹不至容姦惻怛不至長惡凡此皆用刑之道故五以陰居陽位爲不當若未能以徳化民而以此用獄何姦不燭何暴不弭所以爲利

象曰雷電噬嗑先王以明罰勑法

雷電交至明威合一以去間噬嗑之象也先王以有間而後合不若未間而預防蓋法弛而犯必多恕反成刻律明而人不蹈嚴亦寓慈於是明辧其輕重之罰以整肅其一定之法使人知所畏避不待噬而後嗑矣

初九屨校滅趾無咎

初上無位爲受刑之象中四爻爲用刑之象初在卦下罰薄過小用輕刑以懲於初爲屨校滅趾之象止惡於初小懲而大誡此小人之福也自無大咎

象曰屨校滅趾不行也

趾所以行滅則知所懲誡而不進於惡矣

六二噬膚滅鼻無咎

二有中正之徳心無偏私明斷合宜者也治獄而情僞立辧如噬膚之易然所乘者剛暴之人非嚴刑峻罰不足以服其心故不免於傷滅其鼻乃得無咎

象曰噬膚滅鼻乘剛也

二噬膚矣又滅鼻者非過嚴也所乘者剛務爲長厚卽爲養姦不得不如此也

六三噬臘肉遇毒小吝無咎

陰柔不中正無治獄之才徳治人而人不服爲噬臘肉遇毒之象夫身爲刑官不能得人之服未免小吝然彼爲間而我治之刑當其罪終必服法而無咎

象曰遇毒位不當也

三之遇毒豈人眞難治哉以素行不足以取信也

九四噬幹胏得金矢利艱貞吉

大臣以剛居柔是以明斷之才存欽卹之念以此治獄爲能以剛克彊以直理枉𨿽遇難治之人亦得其情而堅者剖直者伸爲噬幹胏得金矢之象然主刑者民之司命必利於艱貞其難其愼惟恐冇情法之私無偏無黨惟恐有喜怒之狥乃世無寃民天下稱平而吉

象曰利艱貞吉未光也

四必艱貞而後得吉者恐用刑者之心容有偏倚之私而未光也

六五噬幹肉得黃金貞厲無咎

柔中居尊是慈祥之主能不流於姑息此以用獄自得其情有噬幹肉得黃金之象然獄成而獻之天子民無更生之望矣故必守之以貞不敢以操縱自私而出入惟允持之以厲不忍以生殺惟予而恣雎自用乃刑淸民服無忝造命之任無咎

象曰貞厲無咎得當也

五必貞厲乃得無咎者蓋貞則聽斷惟公厲則心思詳審所以刑得其當而無咎

上九何校滅耳凶

上九剛惡已極怙終不悛宜服上刑爲何校滅耳之象凶莫甚焉

象曰何校滅耳聰不明也

明罰勅法有耳共聞上獨聽之不聰故以滅耳罪之若能審聽而早圖之則無此凶矣

【離下艮上】

賁亨小利有攸往

賁飾也內離外艮有文明而各得其分之象故爲賁賁𨿽尙文然貴得中若以柔來文剛陽得陰助而離明於內則質爲主而文濟之旣惇朴以爲先又文明以成化文質得宜可以行之逺久故亨若以剛上文柔而艮止於外則文爲主而以質輔之𨿽足以矯固陋之習卻無以惇尙實之風文過乎中僅可飾乎一時故小利有攸往

彖曰賁亨

柔來而文剛故亨分剛上而文柔故小利有攸往剛柔交錯天文也

賁何以亨卦變柔來文剛是眞誠內積文來飾之文質彬彬禮無不行故亨然文所以文其質也自其分剛上以文柔則未免文勝之過故小利有攸往觀賁之亨利而知賁非徒文而已蓋盡天人之蘊焉彼剛柔交錯卦之變也卽日月星辰昭回於天者也非天文乎賁之義昭於天矣

文明以止人文也

離明艮止卦之徳也卽君臣父子燦然有禮以相接而其中又截然有分以相守也非人文乎賁之義昭於人矣

觀乎天文以察時變觀乎人文以化成天下

試以賁道而極言之也天之四時遞變往來不窮甚難察也觀乎剛柔之交錯剛來見陽之復柔來見陰之復而變無不察矣人之治化恩易於瀆防易於暌甚難成矣而觀乎文明之以止秉禮見其相接安分見其有守而化無不成矣賁道豈不大哉

象曰山下有火賁君子以明庶政無敢折獄

山下有火艸木皆映賁之象也君子體之於兵刑禮樂之庶政則用其明以修之以成文明之治至於折獄生死攸關貴於詳審而忌明察苟恃明巧飾則此敢之一心不得其死者多多矣故君子非不折也無敢輕用其明以折之焉

初九賁其趾捨車而徒

剛徳明體本足以上賁皇猷者而處在下位道貴自賁爲賁其趾之象衡門泌水之下仁義自麗故車馬之榮人所共羨初能捨其非道之車而安於徒步此以道徳爲光華者也

象曰捨車而徒義弗乘也

捨車而徒豈以隠爲髙哉非其義也祿以天下弗顧也系馬千駟弗視也以義揆之故弗乘也

六二賁其須

二與三中正同徳則心必相孚無應黨孤則勢自相倚故與三相須而成賁者也一謀一猷皆資三之智力則柔得剛助文治可彰爲賁其須

象曰賁其須與上興也

三以才人在已之上二能附之而興起有爲則賁治可成矣

九三賁如濡如永貞吉

一陽居二陰之間是大臣操文柄於上羣臣宣文敎於下奔走承宣皆不乏人凡所猷爲自成彩色賁之潤澤而流光者也爲賁如濡如之象然濡陽者陰溺陽者亦陰必永守此貞蒞之以莊接之以禮終始不易其正乃有以起其敬畏消其不遜賁常濡矣吉

象曰永貞之吉終莫之陵也

凡人之陵皆生於狎三以貞自持嚬笑不苟凡彼陰柔固將奔走之恐後矣安敢陵我哉

六四賁如皤如白馬翰如匪宼婚媾

四以大臣與初正應本陰陽相賁者而爲九三所隔是同徳艱於防晤無以成經緯之功象猶物之失賁而皤如然相遇𨿽疎而求初之心甚急甚切象如白馬之行有飛翰之疾夫九三剛正非害四也實親四也六四於此可因其婚媾而失守乎永求初合可也

象曰六四當位疑也匪宼婚媾終無尢也

四所居之位逺於初近於三疑若可附而求者所以來三之求也然位𨿽可疑而志不可奪四能守正而不與九三剛正終能以義抑情無相尢之念

六五賁於丘園束帛戔戔吝終吉

五以柔中爲賁之主惇本尙實耑以儉朴先天下是不賁於市朝而賁於丘園者也於一切禮文過於簡略有束帛戔戔之象當賁飾之時而儉嗇若此固不免於鄙陋而吝然禮奢寧儉抑僭還淳終必得吉

象曰六五之吉有喜也

時方尙文主文治者方有憂慮五能反本而得終吉世道有雅化矣寧無喜乎

上九白賁無咎

上有陽剛之徳是人臣盡革華靡獨維淳質以白爲賁者也夫賁極反本復於無色無文而爲至文又何文盛之咎

象曰白賁無咎上得志也

上以救文維世爲志今白其賁而無咎化成天下之志無不得矣

【坤下艮上】

剝不利有攸往

五陰在下而方生一陽在上而將盡故爲剝陰盛陽衰小人壯而君子病當全身逺害不可有所往也

彖曰剝剝也柔變剛也

卦名剝者陰有以剝落之也蓋小人旣眾乘君子之孤欲盡易爲小人之黨也

不利有攸往小人長也順而止之觀象也君子尙消息盈虛天行也

不利有攸往者小人盛長時不可往也且坤順艮止有順時而止之義君子觀剝之象尢當謹身晦迹不入不居有待而往所以然者陽息而盈則天運復時行則行陽消而虛則天運剝時止則止此天運循環不得不然者也君子尙之而行順時乃所以順天也

象曰山附於地剝上以厚下安宅

山至髙而反附於地山勢傾頽剝之象也君子以地不厚不能載山下不厚不能安上上無宅下爲之宅故當剝時以救治必貽以休養予以安逸以安民生則下之民安而上之宅亦安矣蓋民爲邦本本固邦寧剝民適以自剝也

初六剝牀以足蔑貞凶

剝在卦始𨿽未卽奪君子之位然已侵其權而泥其道象猶剝牀而先及其足勢必至於蔑貞然君子者固小人所借以安者也今漸蔑貞自失所庇矣寧無凶乎小人何利爲此

象曰剝牀以足以滅下也

滅陽之害方起於下今𨿽防而後必盛君子其可忽哉

六二剝牀以辧蔑貞凶

二進而上肆忌之勢漸盛害正之謀浸行象猶剝牀而及其辧也勢必蔑貞取凶君子可不思患而早圖之

象曰剝牀以辧未有與也

剝牀至辧𨿽盛於足猶幸其黨與未盛尙可以去失此不去禍無及矣

六三剝之無咎

眾陰方剝陽而三獨與上應是不但無黨邪之失且有扶正之功剝之無咎者也

象曰剝之無咎失上下也

三與上下四陰其類同也一意從陽無復顧忌失乃所以爲得也宜其無咎

六四剝牀以膚凶

四陰黨盛忠臣義士皆受其殃象猶剝牀以膚然君子旣剝小人豈能獨全凶

象曰剝牀以膚切近災也

災已及身切而且近去無及矣君子何不早爲之謀也

六五貫魚以宮人寵無不利

五爲羣陰之長誠能統率小人以次而聽命於陽國政事權一歸君子之掌握如貫魚順序以宮人承寵於君之象夫國有君子則宗社之福小人之庇也無不利

象曰以宮人寵終無尢也

黨邪害正人人得而尢之今五以宮人寵君子嘉與維新必不追論往事終必無尢也

上九碩果不食君子得輿小人剝廬

剝時君子俱極淪落在上一陽獨存於朝是天特畱此以興善類以開太平爲碩果不爲人食可種而生之象夫當剝極之時猶有君子必能福國庇民而民載之如得輿然小人亦蒙其庇矣若必欲盡剝以爲快世安有君子旣盡而小人獨存者哉只自剝其廬耳究何利乎

象曰君子得輿民所載也小人剝廬終不可用也何以得輿蓋徳足庇民君子愈孤民心愈殷𨿽爲獨立民實載之何以剝廬小人用盡機謀意欲盡害君子究極於終適以自剝安所用其剝乎

【震下坤上】

復亨出入無疾朋來無咎反復其道七日來復利有攸往

剝盡而坤陽幾盡矣而又復生於下一陽來復故名復其在人事君子退而復進吾道發舒自可有爲而亨其徳動而順行又能以道處勢亨之在已出入無嫉害之患亨之在人朋來無摧抑之咎此豈獨人事哉以陰陽反復之道推之自姤一陰始生歷遁否觀剝以至於坤於卦爲七爻於時爲七日一陽來復天運循環有必然也時事至此道可大行功可大建以此而往何弗利焉

彖曰復亨剛反

復何以卽亨以剛旣往而復反則君子旣去而復來勢將在君子矣正道有不亨乎

動而以順行是以出入無疾朋來無咎

夫一陽來復其勢甚防何以無疾無咎蓋君子當剝之後其气久郁倐忽而來未有不銳然思逞者今內震外坤是陽動於下而以順上行凡所作爲相時度勢不驟不激順理以行可以培初回之元气可以養方來之全力故已之出入固皆自復之道而朋類之往來亦得牽復之吉

反復其道七日來復天行也

反復其道七日來復者以陰陽消息理勢必然君子可不承天乎知天行益知順行之不可已矣

利有攸往剛長也

一陽方來道尙未盛何以利往蓋剛反之勢將至滿朝道可大行也

復其見天地之心乎

觀復於人事有以知君子之亨觀復於造化又有以見天地之心剝盡而爲純坤天地生物之心幾於滅息而積陰之下一陽復生其生生之機若無而忽有將絕而忽續其不息之心乃復可見在人則爲靜極而動本心幾息而復見之端也天且如此人可不復乎

象曰雷在地中復先王以至日閉關商旅不行後不省方

一陽在下復之象也先王以爲運化之機存乎天贊化之妙存乎人防陽不養則陰陽愆伏人物夭癘皆由於此故設安養之法於冬至之日正陽復之時而閉關焉下而商旅不行以培養生意上而君王不狩以靜養生機使一脈防陽凝靜不擾則養之固而發之力而順時贊化之治大矣

初九不逺復無祗悔元吉

初爲復主而在事初念動卽覺念覺卽消不待形見而後復復之不逺者也夫人之悔生於動動而卽復悔從何來復至於此天理日萌人欲日消可以希聖希賢元吉

象曰不逺之復以修身也

學以修身爲本心無妄念則身無妄動今復曰不逺省察克治過無不知知無復行豈非所以修身哉

六二休復吉

柔順則能從人中正則能擇善近初之賢而能下之以資切磋則日進於善而不自知復之休美者也徳業日進吉

象曰休復之吉以下仁也

初九克復之仁人也二能下之則以友輔仁不期復而自復矣

六三頻復厲無咎

以陰居陽生稟之偏又處動極性情之躁復善未固爲頻復之象夫頻復則必頻失固將陷於人欲之危而厲然頻失而能頻復能復於遷善之門而無咎

象曰頻復之厲義無咎也

頻復不免於厲然能屢復則過而能攺固非遂私而文過亦非畏難而苟安於義爲無咎也

六四中行獨復

四在羣陰之中獨與初應是與眾同行不與眾同流而獨能景行仁人以自復其善者所謂恥凡民而毅然豪傑自任排異學而卓然聖賢爲徒爲中行獨復之象可謂善復者矣

象曰中行獨復以從道也

初蓋有道仁人也四惟初之是從是從道也𨿽違眾獨復又何有所卹哉

六五惇復無悔

五有中正之徳是天資純粹而又以復善爲心者故其操存之固不以內外分不以始終間惇厚於復者也復至此得於心者安固而不搖體於身者重厚而不遷庶幾至誠之無息其爲復也固非頻亦非逺何悔之有

象曰惇復無悔中以自考也

人受中以生本無欠缺第在已之功有間故有成有不成耳今五之復無悔是天全而賦之我亦全而受之徳至此成矣其爲成也卽以自有者成之也

上六迷復凶有災用行師終有大敗以其國君凶至於十年不克徵

陰柔居復之終旣無爲善之資又無復善之念蔽錮已深善端復滅迷而不復從欲則凶天人交厭災必及矣以是而行無一可者只以僨事且將喪心終身汨沒而不能出其象如此迷復之凶可不畏乎

象曰迷復之凶反君道也

迷復之凶𨿽用之君且反其道之常況其下此者乎甚矣復之不可迷也

【震下乾上】

無妄元亨利貞其匪正有眚不利有攸往

無妄實理自然之謂動以天不動以人故爲無妄無妄則誠誠則動物可以悅親而信友可以獲上而治民必得元亨無妄未有不正者但認理不精偏執信果之念自以爲無妄者卽妄之根也必所存所發不惟妄念不著卽無妄之念亦不著一皆出於天理之貞乃得元亨而利若有不正是妄而已眚且不免況求往之利乎

彖曰無妄剛自外來而爲主於內動而健剛中而應大亨以正天之命也其匪正有眚不利有攸往無妄之往何之矣天命不祐行矣哉

無妄何以元亨利貞卦變天徳之剛不復外馳還爲一心之主誠之存者正矣卦徳震動乾健所動自健任我有爲而不屈於物欲誠之發者正矣卦體九五剛中而應六二所應自中任我應酬而不雜於詭隨誠之孚者正矣此皆無妄之道無不大亨然必以正者乃天命之本然也天命無不正正則祐不正則不祐其匪正者彼自以爲無妄可往究將安之不正則逆天矣其何以行之哉

象曰天下雷行物與無妄先王以茂對時育萬物天下雷行震動發生是物物而予之以無妄也先王以物之生一天也天一時也於是以至誠篤實之衷因時而施對此天時以發育萬物因其所性而不爲私盡人盡物使不失其實理之自然此誠體無妄之極功也

初九無妄往吉

剛在內而爲誠主是最初一念動以天不動以人眞無妄者也以此而往何誠之不能動物乎吉

象曰無妄之往得志也

以誠而動惟無期望於外而行無不得又何弗慊之心

六二不耕獲不菑畬則利有攸往

心性之學有有爲心與助效心皆妄也六二柔順中正於凡天命之理所當爲者純心爲之無所爲於前無所冀於後始終無間眞無妄者也故有不耕亦不獲不菑亦不畬之象以此而往正義明道觸境皆通何弗利焉

象曰不耕獲未富也

不耕獲者無所爲而爲非計其效而爲之也此純心之學也

六三無妄之災或繋之牛行人之得邑人之災

卦之六爻皆無妄者也三處不得正居非其地遇非其人本無可謗而毀或來災之無妄者也爲或系之牛行人牽之以去而居邑之人反遭詰捕之擾之象此眞無妄之甚矣君子柰之何哉亦惟順受其正而已

象曰行人得牛邑人災也

得牛者行人也而災在邑人此之謂無妄之災而君子亦自信而已

九四可貞無咎

陽剛幹體是天徳爲主下無應與是物交無引實心實理正可常存而不變誠能固守此貞自無邪妄二三之咎

象曰可貞無咎固有之也

無妄乃天命之正吾之固有而宜守者能守之不變宜無咎也

九五無妄之疾勿藥有喜

五與二中正相應君臣同徳內治已修無疾者也設或姦宄竊發蠻夷猾夏內憂外患起於不虞爲無妄之疾但當靜以待之勿用攻擊其變自弭爲勿藥有喜之象

象曰無妄之藥不可試也

旣云無妄治以不治可也若又試之反傷國家之元气生民之命脈矣如之何其可哉

上九無妄行有眚無攸利

上九非有妄者但處窮極之地自恃無妄執一而不知變不可行而必行行卽匪正而有眚矣拂情違勢往何利焉

象曰無妄之行窮之災也

無妄之行豈災也哉窮極不變致之災耳

【乾下艮上】

大畜利貞不家食吉利涉大川

以艮畜乾有止畜之義幹健篤實有蘊畜之義故名大畜畜貴於大尢貴於正故君子學以畜之必以聖賢爲歸而不惑於異端功利乃爲大畜而利然止獨善而不獻之王廷非畜之大也必食祿於朝以抒抱負乃道大行而吉抑苟祿而不道濟天下亦非畜之大也必大展經綸如涉大川乃匡濟一世而利此體用合一之學也

彖曰大畜剛健篤實輝光日新其徳

卦名大畜卦徳內乾剛健蓋其徳性之剛常主於內而不屈於物欲外艮篤實由此見之踐履眞純懇至慥慥闇然之中章光自不可掩內外交養胸中所得自見日異月新成其所畜之大

剛上而尙賢能止健大正也

何以利貞卦變九自五而上是人臣進而居鼎也卦體六五尊而尙之是人君折節以下賢也卦徳又能止健是鋤彊抑暴使不爲惡也三者所關甚大皆非大正不能如剛上而非直已守義則進不由道尙賢而非屏欲去邪則恭敬虛拘止健而非道徳齊禮則化導無本可見正者修身尊賢之道戢暴禁姦之本也安可不貞

不家食吉養賢也

不家食吉以有尙賢之君懸祿養士君子懷才抱徳當享大烹若此時而安於家食必無致用之才者也

利涉大川應乎天也

利涉大川蓋濟事以時而時卽天也六五下應於幹爲應乎天君子蘊蓄深厚義理融貫隨時轉移動與天俱故利涉也

象曰天在山中大畜君子以多識前言往行以畜其徳天至大而在山中大畜之象也君子以天地民物道徳性命莫不具於古人之心而其發於言行無非徳之所著也於是逺稽博覽而多識之察言以求其心考行以觀其用使前言往行無不防於胸中則萬理統於一心一心統於萬善問學道而徳性尊所以蓄其徳者大矣

初九有厲利已

初九陽剛爲四所畜是君子爲小人所摧抑也當此冒進必至取困有厲惟順時而止乃能全身而利

象曰有厲利己不犯災也

初知往卽有厲而已之則不犯小人排擠之災明哲保身之道也

九二輿說輹

九二陽剛才徳足以致用猶輿足以行也得人推轂豈慮脫焉乃爲五所畜幸其處中能審時度勢時止則止爲輿說輹而不進之象可謂知幾之士矣

象曰輿說輹中無尢也

二有中徳明足以見防介足以自守故無躁進之尢

九三良馬逐利艱貞日閒輿衛利有攸往

三與上皆陽而當畜極是時極當通而又同徳相孚故與上同升馳驅乎王事有良馬逐之象然逐則過剛太銳故利於艱難其思慮貞固其施爲且日閒習輿衛恐有傾覆兢兢乎致逺之具恐有中傷兢兢乎周身之防則其出不苟其進有爲何攸往之不利乎

象曰利有攸往上合志也

初利已二說輹皆不利往而三獨利者蓋馳驅王事三之志也而上與之合是志同道合互相汲引故往無不利

六四童牛之牿元吉

天下之事制於已然者難爲力制於未然者易爲功六四居大臣之位爲君止惡者也初惡未形四應而卽制之潛消黙化猶牛未角而牿以防其觸也是能以禮防民上不勞於禁制而有以革心下不苦於刑誅而有以從化元吉

象曰六四元吉有喜也

凡止惡而費周張不免拂意六四止之於初而得元吉則我無爲而民自化此心爲之一快也

六五豶豕之牙吉

二剛已進而畜之是民有惡而勞於制矣六五柔中居尊爲能乘其機而善制之修之以政維之以敎厚生正徳使知廉恥不必嚴刑峻法而民自不偸如患豕牙之利不制其牙而制其勢剛躁自止矣刑淸民服何吉如之

象曰六五之吉有慶也

人主制民有道而使天下不敢爲暴豈特朝廷之福哉而實天下國家之福也

上九何天之衢亨

上當畜極而通之時則是彊暴盡殄反側悉平何浩浩蕩蕩如天之衢也治化大行亨

象曰何天之衢道大行也

人心旣無不服則王道自無不行正所謂應天者也

【震下艮上】

頤貞吉觀頤自求口實

卦體外實內虛上止下動頤口之象養之義也故爲頤養之系於身心不小必得其至正內外乃爲有益而吉然正與不正其介甚防惟自反觀反求重加審擇如養徳必觀其所養之道果能集義以養气寡欲以養心崇聖賢大學之道而不爲異端之術乃爲得正如養身必觀其所以自養果能不以貧賤饑渇害其心不以聲色臭味汨其性由性命當然之則而不爲飲食之人乃爲得正正始得吉不正則不得吉惟在我之觀求何如耳

彖曰頤貞吉養正則吉也觀頤觀其所養也自求口實觀其自養也

頤何以貞則吉蓋養惟以正則身心有主物欲不染乃吉也其所謂觀頤者純乎性命之正學聖道而不溺於虛無崇正學而不流於術數養徳者宜作如是觀所謂自求口實者觀其自養之道一皆出於義理之正如窮不屑嘑蹴達不冒素餐養生者宜作如是觀反觀之功是在養正者加之意耳

天地養萬物聖人養賢以及萬民頤之時大矣哉養正之道頤之道也極而言之豈特一身資之哉天地施澤以養萬物於旣生之後無所及而無乎不及聖人養賢以及萬民有所及而卒歸於無不及夫莫大於天地聖人而皆不外於養約之不出成身成性之間而極之則見盡民盡物之際頤之時豈不大哉

象曰山下有雷頤君子以愼言語節飲食

雷動山下震動發生物由此養頤象也君子以言語從頤出者愼之勿妄發以病徳飲食從頤入者節之勿過度以防身如是則內外交修其所以養徳養身者固不止於此而莫切於此矣

初九捨爾靈龜觀我朶頤凶

陽剛在下本飽乎仁義而不願人之膏梁者乃上應六四失其性靈動於利欲爲捨爾靈龜觀我朶頤之象自失養道敗徳喪名凶

象曰觀我朶頤亦不足貴也

靈龜本可貴者乃捨此就彼將已之所固有而亦失之矣何足貴哉

六二顚頤拂經於丘頤徵凶

養道貴於自立二陰柔不能自養而求於人無一而可求養於初則以上求下是丈夫而甘心豢養於卑賤不亦顚倒而違於常理乎若求養於上則非其正應是君子而甘心乞食於權門而往必遭其斥逐凶

象曰六二徵凶行失類也

六二求初固不可矣往求於上亦復得凶者以無應而行皆失其類故兩有所求一無所利也

六三拂頤貞凶十年勿用無攸利

六三陰柔不中正以處動極昏邪躁動其所爲頤者縱欲敗度恣情滅性拂於頤養之道矣𨿽日用飲食在所當養而貞究亦不免於凶將終身沒於從欲之危如十年勿用身名俱喪又何利乎

象曰十年勿用道大悖也

三至十年勿用由其躁動縱情不能以理制欲大悖頤養之道也

六四顚頤吉虎視耽耽其欲逐逐無咎

以柔居四大臣才不足以養天下必資初九之賢以養人似顚於頤然養賢及民其澤自溥故𨿽顚而吉第恐相臣爲國愛民多下士之虛聲鮮好賢之實意賢人未必爲我用耳誠能信任不二下之而專始終無間求之而繼如虎視耽耽其欲逐逐則賢樂效忠無負養道矣

象曰顚頤之吉上施光也

四以顚頤而亦得吉蓋爲君上養民臣之責也相能任賢臣之施卽君之施光被天下矣

六五拂經居貞吉不可涉大川

君養天下常經也六五陰柔居尊而不能養人反賴上九之養豈不拂哉然養賢及民君之貞也守此而篤於委任則賢盡力而民被恩吉若以拂經爲嫌而自冒昧用之則謨猷不足於養必無所濟故不可涉大川

象曰居貞之吉順以從上也

上九之賢養民有餘者也五能順以從之而毫無勉彊故居貞而吉

上九由頤厲吉利涉大川

六五賴上九以養人是天下由之以養者也故爲由頤夫以天下待命於一相則一夫失所皆予之辜故必已溺已饑痌瘝念切乃能勝任而吉況陽剛在上才以權運當大展其經綸以濟一世而由頤之事始克盡無愧故利涉大川

象曰由頤厲吉大有慶也

由頤而以能厲得吉者養道自極盡善天下萬世無不受其慶矣

【巽下兌上】

大過棟橈利有攸往亨

四陽居中過盛故爲大過當大過之時有過人之才者始克有濟上下二陰不勝其重有棟橈之象然天下無不可爲之時特患君子無善爲之道二五剛中內巽外悅剛而不過有可行之道以是而往自能通時之變反勢之重可以建大功矣故亨

彖曰大過大者過也

何謂大過四陽居中是時勢極盛天地平陂之防帝王升降之衝大者過也

棟橈本末弱也

棟何以橈初上二陰爲本末俱弱在人旣不能振作於其始又不能奮發於其終所以不勝其任而橈也

剛過而中巽而說行利有攸往乃亨

棟旣云橈何又利而且亨蓋柔弱固不可以濟過而任剛亦不能以有爲二五剛而得中是彊毅過人而又能裁之以中者也且巽而說行內沈潛而入事理外和順而協人情皆過而不過如是則靜察變而動投機往而亨也乃以是耳

大過之時大矣哉

大過之時何時也關古今之升降系宇宙之污隆無其才者不濟任其才者亦不濟苟非剛中巽悅不能適於時入於機調於气其時豈不大哉

象曰澤滅木大過君子以獨立不懼遁世無悶

澤水潤木乃至浸滅乎木大過之象也君子體之立大過人之行焉挺然於風波披靡之中其勢孤而易懼乃自守益篤天下非之而毫無顧忌爲能獨立不懼超然於名譽是非之外其迹晦而易悶乃自信樂天舉世不見知而不悔爲能遁世無悶此誠大學識大操持大過人之行也

初六借用白茅無咎

以陰柔居巽下是以無已之小心當天下之大事必置諸安而後已如措物於地而又借用白茅焉如是則精詳可以無愆敬愼可以不敗以敬處過何咎之有

象曰借用白茅柔在下也

陰柔則徳性謙和而不矯舉在下則處事縝密而不激昻故能謹愼不敗

九二枯楊生梯老夫得其女妻無不利

九二陽過之始未免陰气害事幸與初陰相比濟之以柔能制其過庶幾剛過而中者也將事無不濟取象於物爲枯楊生根而發生有機取象於人爲老夫得其女妻而生育有賴此以濟過無不利焉

象曰老夫女妻過以相與也

陽過始而卽得初陰以相與則剛得柔濟過而不過矣

九三棟橈凶

以剛居剛是處大臣之位剛愎自用違眾拂時安能勝任象如棟橈太剛必折凶

象曰棟橈之凶不可以有輔也

大過之時患在亢而無助大臣訑訑自足而不可以有輔安得不橈而凶

九四棟隆吉有他吝

四當大過之任爲能以柔濟剛過而不過者也上可以安宗社下可以奠生民如棟隆然以起吉然時當大過人皆知有不可過剛之說四若益以初柔則有他矣大柔則廢隆者將橈不亦吝乎

象曰棟隆之吉不橈乎下也

棟之所以隆而得吉者以剛柔相濟不至太柔因初陰之柔而至於橈也

九五枯楊生華老婦得其士夫無咎無譽

九五陽剛之極又比過極之陰是君驕亢於上而臣又巽懦於下其不能相濟如枯楊生華華而不實老婦士夫終難生育之象𨿽無僨事之咎亦無濟事之譽

象曰枯楊生華何可久也老婦士夫亦可醜也

枯楊生華本實先撥安能久也老婦士夫生育無基可醜甚矣

上六過涉滅頂凶無咎

上六處過之極時不可爲才弱又不能濟而盡心竭力不避艱險必欲有爲奮不顧身如過於涉水而滅其頂𨿽不能濟而凶然殺身成仁捨生取義於理無咎

象曰過涉之凶不可咎也

人臣之於國事所可盡者心力所難必者成敗幸而濟天下事固當論其功不幸而死天下事尢當諒其志過涉以至於凶不可以敗咎之也

【坎下坎上】

習坎有孚維心亨行有尙

陽陷陰中爲坎重之則陷之深故爲習坎處險之道以信爲本人當重坎身已入險所可自主惟此一心卦體中實有孚亨之象處險者果能實心安於義命而不萌僥幸則中有定主利害不驚而心自亨通以是而行必能靜觀時變而成出險之功不亦尙乎

彖曰習坎重險也

坎何言習坎險也上下皆坎險而又險也

水流而不盈行險而不失其信

所謂有孚者以坎象爲水其信有常其流也足此通彼不至盈溢卽其信也此信萬古不變無論行乎地中行乎險阻始終不失也人之處險而中有定主始終不易者何以異於水也

維心亨乃以剛中也行有尙往有功也

維心亨者以二五剛而在中一眞爲主利害變故俱不能搖而心自得亨也行有尙者惟剛中而心亨自能妙達機宜功在出險也

天險不可升也地險山川丘陵也王公設險以守其國險之時用大矣哉

卽險而極言之處險則思出險用險亦以防險觀天之險髙不可升觀地之險山川丘陵一險於上而無形一險於下而有形天地且然況王公之有國者而可無險乎法天而設紀綱法度法地而設城池甲兵以凜人心以壯國勢可長守矣是險也者聖人用以保國與天地並存者也其用豈不大哉

象曰水洊至習坎君子以常徳行習敎事

水流洊至兩坎之象也君子以之爲學爲敎皆不外此以道而存心修身曰徳行徳行不常則吾心之險將汨天理必日新又新使理熟於身心而不厭以道而立法垂敎曰敎事敎事不習則民心之險得阻王化必勞來匡直使民熟於見聞而不倦治己治人皆必重習而後安之乃洊至之義也

初六習坎入於坎窞凶

以陰柔居重險之下旣無濟險之才又值難濟之勢爲在習坎之中而又入於坎穴之象其險益深終於淪胥凶

象曰習坎入坎失道凶也

天下不可必者時不可彊者才所可爲者道初失出險之道是以入坎而凶也

九二坎有險求小得

二處重險之中是人臣尙當國難之衝爲有險之象幸其剛中是有孚心亨者才足自衛動不失宜爲能因勢利導善其斡旋故𨿽未盡出險猶可維持國勢爲求小得不至入於坎窞

象曰求小得未出中也

二本有才之人不求大得而求小得以未出險中阻於時耳

六三來之坎坎險且枕入於坎窞勿用

陰柔不中正而履重險之中則才徳旣弱時事復艱來往皆險前險而後枕時勢至此其陷益深不可用也

象曰來之坎坎終無功也

或來或之此身展轉於陷險之中縱心欲求濟終無可爲何功之有

六四樽酒簋貳用缶納約自牖終無咎

當險之時位近於五是君臣相與以濟險者也君之信任倍於常時故爲之臣者事君固不可無禮而在險中則情爲要而文次之不必尙繁縟拘形迹惟一以誠朴結君如祭者樽酒簋貳而且用缶凡所獻替皆委曲因明以通其蔽如納約不自戶而自牖焉如是則忠悃篤而君心不疑諷諭行而吾言易入𨿽在險終必濟焉無咎

象曰樽酒簋貳剛柔際也

樽酒簋貳四豈事君不盡禮哉蓋險難之時臣固切於上交君亦專於下應剛柔相際故情相洽而迹相忘所以不煩儀文也

九五坎不盈只旣平無咎

陽剛中正而時將出險是人主徳位兼隆而又值可濟之機必至夷險爲平猶坎𨿽不盈而已抵乎旣平之象人君出險之事已塞無咎

象曰坎不盈中未大也

君有中徳險應平矣而坎猶不盈者以時尙在險中其中徳未能大有所爲非終於不盈也

上六系用徽纆寘於叢棘三歲不得凶

以陰柔不振之才而當險極危已之際陷之愈深終不得出象猶縛之繩而又置於棘中將三歲不得脫也何凶如之

象曰上六失道凶三歲也

人必處險有道終乃得出今以六居上不能有孚心亨失其道矣安得不凶三歲耶

【離上離下】

離利貞亨畜牝牛吉

陰麗於陽故爲離人臣麗君莫先乎正而順所以成其正也必陳善閉邪不爲阿諛取容而貞乃利且可致君行道而亨然所謂貞者非浮慕持正之名而用意气以少激也必養成其至順之徳如畜牝牛乃恭順以事疑忌不生寵眷日篤吉

彖曰離麗也日月麗乎天百谷艸木麗乎土重明以麗乎正乃化成天下

離附麗之義也推之人物莫不皆然在天有日月必以气麗天而後能照臨在地有百谷艸木必以形麗土而後能生成況君徳乎必本重明之徳以麗乎正不流於察不偏於私乃能正百官以正萬民天下化之而成文明之治矣

柔麗乎中正故亨是以畜牝牛吉也

所謂利貞畜牝牛吉者蓋人臣麗君苟非中正則情每流於妄悅苟非柔順則行或失於謙和以是而求亨吉也難二以柔麗中正是臣之麗乎君者有徽柔懿恭之徳而能裁之以中行之以義不激不隨得臣之正故亨然惟柔順極至故吉

象曰明兩作離大人以繼明照於四方

上下皆離兩明繼起重離之象大人以緝熈其徳日新又新使徳輝宣著以照臨四方則光被四表格於上下矣

初九履錯然敬之無咎

以剛居下而處明體是人臣麗君果於任事喜於見智凡事躁動爲履紛錯之象咎幾不免以敬處之而審時度勢持以小心則心有主而動不妄自無履錯之咎

象曰履錯之敬以辟咎也

初履錯而必於敬者蓋躁進一念咎已隨之敬則所以愼其履而辟其咎耳

六二黃離元吉

柔麗乎君而得其正是臣之麗君將順而匡救渾厚而精明黃離之象成繼明之君徳而不見其功襄化成之盛治而不露其迹君明臣良渾無節義事功之可見也元吉

象曰黃離元吉得中道也

六二居中不激不隨無過不及得乎中道者也故吉

九三日昃之離不鼓缶而歌則大耋之嗟凶

重離之間前明將盡爲日過中而昃之象斯時也人力固不可諉气運亦難彊爭若不安盛衰之常以自樂而徒戚戚於危亡之憂只速其斃凶

象曰日昃之離何可久也

盛極將衰卽憂亦不能久人於未昃之時思患預防可耳

九四突如其來如焚如死如棄如

大臣當後明將繼之時是天命初回人心始向之日正宜以順而動徐圖安定而乃以剛處之陋前人之規行一已之志更張太驟爲突如其來之象過剛則激災必及身故有焚死棄之象

象曰突如其來如無所容也

文明柔順臣之體也突如其來失敬順之道焚則死死則棄何所容其身乎

六五出涕沱若戚嗟若吉

以陰居尊柔麗乎中𨿽非過柔然不得其正而迫於上下之二陽爲制於彊臣君權幾下移矣若能反身修徳憂深慮逺旣出涕沱若而憂形於色又戚嗟若而憂形於聲則主徳修於上權姦弭於下矣

象曰六五之吉離王公也

六五迫於權臣而得吉者位麗王公則一念敬忽理亂攸關憂其憂斯能位其位矣

上九王用出徵有嘉折首獲匪其醜無咎

上九陽剛居卦之上處離之終正剛明及逺者也王者用此道以出徵則能伐暴救民而有嘉美之功但折取其首亂之人而威自振所獲者匪從亂之小醜而刑不濫凡此皆嘉也旣不畜姦養亂又不嗜殺寡恩無咎

象曰王用出徵以正邦也

出徵豈好觀兵哉徵者正也寇賊姦宄亂我邦國故出兵以正也

周易文詮卷一﹤經部﹐易類﹐周易文詮﹥

欽定四庫全書

周易文詮卷二

元趙汸撰

【艮下兌上】

咸亨利貞取女吉

卦有交感之義故名咸其在於人與天下相感精神往來毫無間隔故亨然感通之道以靜不以動以誠不以言所謂咸者利於無心之貞我不著感彼不著應戒欲循理一出自然合天理而出於無心當人情而應以無意如取女之正乃得咸之貞而吉

彖曰咸感也

卦名咸者彼此交感之義也無心者不能感故鹹加心而爲感有心者不能咸感故感去心而爲咸咸皆也惟無心故無不應鹹感者心無其心也

柔上而剛下二气感應以相與止而說男下女是以亨利貞取女吉也

卦體柔上剛下是剛感柔應柔感剛應其气相通造化所感之正也卦徳艮止兌說是感者專一不他應者樂從無彊其情相洽人已所感之正也卦象男先下女旣不凟倫以少配少又不過時男女所感之正也凡此皆貞是以亨而取女之吉也

天地感而萬物化生聖人感人心而天下和平觀其所感而天地萬物之情可見矣

卽感之理而極言之天地與萬物同一气以气感而物之同受是气者自莫知其气化而形生焉聖人天下同一心以心感而人之同有是心者自莫知其情孚而和平焉卽此而究觀之凡天地施受萬物應求皆不期感而自無不感者其情蓋可見矣

象曰山上有澤咸君子以虛受人

澤非山上所有而有之是澤气上蒸於山而山受之咸象也君子以山惟虛故受澤心惟虛故受益於是寂然不動廓然無我任物之自往自來而我全無意必致虛以受天下之感與山之受澤無異矣

初六咸其拇

處咸之初感於最下是事物未接而意見將迎不能虛受有心於感者也故爲咸拇之象

象曰咸其拇志在外也

未感之先心本在內一動於感則逐於外此豈處靜之學乎

六二咸其腓凶居吉

陰柔動不能固守是當感之時不克順應馳逐於物有心於感爲咸其腓如是則虛體汨而感動累矣凶然幸其中正徳性未冺能居其所靜以待感則爲以虛受人而吉動凶靜吉君子審之

象曰𨿽凶居吉順不害也

二凶而居猶吉蓋反爲靜能順自然之正靜固靜動亦靜矣何害之有

九三咸其股執其隨往吝

初二陰柔不當隨者三不能自主而隨之是所守不正感不以道專以隨人爲主而執之不變者也爲咸股執隨之象如是以往徒以身爲天下役感必不通吝

象曰咸其股亦不處也志在隨人所執下也

陰柔固動而不處三以陽剛亦然其志蓋在隨人與君子超然自立大相刺謬不亦卑下之甚乎

九四貞吉悔亡憧憧往來朋從爾思

心之感動當正而固乃得其理九四以陽居陰未免有悔必能以靜虛爲感大公順應而貞乃推之而感無不通反之而心無所役吉而悔亡若有心於感而憧憧往來思及於往思及於來又思及於往而來來而往將以思窮物者終必以物窮思則但見朋類從之豈能感通天下悔且不免況於吉乎

象曰貞吉悔亡未感害也憧憧往來未光大也

貞吉悔亡者以貞爲感意必不生未涉私感之害也若憧憧往來則計較橫據咸道狹矣豈得爲光大乎

九五咸其脢無悔

心體至虛膠之使有絕之使無皆非貞也五當脢處是有心絕物孤髙寂寞一無所感者也爲咸其脢較之二三之緣感而生累者𨿽亦少異然亦僅可無私感之悔耳

象曰咸其脢志末也

君子以天地萬物爲一體以經綸參贊爲已責天下何一不借吾感而乃至於脢焉其志不亦末乎

上六咸其輔頰舌

人於天下固不可無心於感亦不可有心於感上六以陰柔居悅之終當感之極耑以巧媚動人而無其寔爲咸其輔頰舌之象

象曰咸其輔頰舌滕口說也

感人貴誠上則馳騁不根咸之貞道失矣

【巽下震上】

恆亨無咎利貞利有攸往

卦有恆久之義故爲恆學而能恆則眞積久而見解融亨且作輟不生而無頻復之咎然天下無不恆之正容有不正之恆必有所行者精擇乎經常不易之正道而守之方措之事業無往不利

彖曰恆久也剛上而柔下雷風相與巽而動剛柔皆應恆

卦名恆者久之義也卦體剛上柔下髙卑以陳分之常也卦象震雷巽風動散相承勢之常也卦徳巽入震動各妙其用有常行矣卦體剛柔相應彼此相資有常情矣常則無不及者故曰恆

恆亨無咎利貞久於其道也天地之道恆久而不已也恆固亨無咎矣又曰利貞者何也蓋正外無道道外無正惟皆聖賢當然之道乃非久於私智久於異端而謂之恆不正不可以言道也觀之天地惟天之命於穆不已萬古如斯亦以正而久也況人顧可以不貞乎

利有攸往終則有始也

天下之理有守斯能有爲不養則不可動利有攸往者正謂久於其道學問於此造極經綸於此造端有終則有始而不可窮也何往不利

日月得天而能久照四時變化而能久成聖人久於其道而天下化成觀其所恆而天地萬物之情可見矣以恆道極言之日月得天自然之理亙古今而能久照於上一恆也四時陰陽變化亙古今而能久成乎時亦一恆也聖人至誠無息而治功悠久天下化於道而成俗亦一恆也卽此觀之覆載生成常理不愆飛潛動植常性不易情之所在皆道之所在人則安可久非其道也故貴利貞

象曰雷風恆君子以立不易方

雷風至變也而終古不易變而有不變者存恆之象也君子體之以隨其所至不易方焉常久之理如綱常倫紀以至日用事物各有當然之則所謂方也見之旣明守之又定任千變萬化而其所立終不可易君子之恆也

初六浚恆貞凶無攸利

初與四應理之常也但居在下位不無相隔之勢初不度量以巽善入之性深以常理求之計欲其聽言欲其從爲浚恆之象如是則所求𨿽爲正應而不自量以入嫌隙易生徒取疏辱凶又何利

象曰浚恆貞凶始求深也

人情相求貴量淺深初與四相與之始遽深求之交淺言深所以凶也

九二悔亡

以陽居陰所爲或有乖於常道本應有悔幸其居柔是存心有常爲能圖回善反範其身於中正之歸以久於道故內省不疚而悔亡

象曰九二悔亡能久中也

二宜悔而亡者蓋道所貴者中中所貴者久能久於其中始終不渝則气質𨿽偏中不可攺何悔不亡

九三不恆其徳或承之羞貞吝

三居得正本自有徳乃過剛不中志從於上是識操未定一旦易志於功名富貴者也大節一隳終身莫贖上而見鄙縉紳下而遺譏淸議羞辱之來有不知其自來者夫無徳承羞猶可言也貞而不恆何羞如之

象曰不恆其徳無所容也

凶咎猶可言也以不恆取羞則內媿已外媿人其身心何所容乎

九四田無禽

以陽居陰久非其位是所久者偏主曲學之私非聖賢中正之道內無益於身心外無禆於事業猶田於無禽之地而無獲也

象曰久非其位安得禽也

位者人所當止之處卽所謂道也久非其道流於曲學而無用安得禽乎

六五恆其徳貞婦人吉夫子凶

自古英君毅辟非不降其虛懷而乾綱未始不攬五以柔中應二剛中是人主以任臣爲貞而守之不變爲恆其徳貞之象不知君道貴剛與臣道貴柔不同夫此順道惟臣事君如婦之從夫則可若君使臣如夫之從婦則偏任生姦而凶

象曰婦人貞吉從一而終也夫子制義從婦凶也婦人貞吉以臣道猶妻道忠順不失以事一人如婦人從夫終身守一故吉若君則猶夫也正當以義獨制而乃至於從婦安免下移之凶

上六振恆凶

振者動之速也上六居恆之極處震之終恆極則不常震終則過動又陰柔不能固守是大臣當國不能安靜一於紛更者也故有以振爲恆之象而有悞國悞民之凶

象曰振恆在上大無功也

振恆自以爲功矣孰知動擾之極貽害民社不小也

【艮下乾上】

遁亨小利貞

遁退避也二陰浸長陽當退避故爲遁然君子時𨿽當遁而九五當位下有六二之應若猶可以有爲但二陰浸長於下則其勢不可以不遁故爲君子能遁則身𨿽退而道亨在小人則利於守正不可以浸長之故而遂迫於陽也

彖曰遁亨遁而亨也剛當位而應與時行也

遁何言亨正以惟遁能亨不遁則不能亨也五剛當位而二應之是君子有可爲之徳小人有包承之心似不必遁而二陰漸長正當遁之時也君子於此不恃可爲不倚私好見早去決通乎時之妙用而與之偕行則不降不辱而亨

小利貞浸而長也

小利貞者二陰浸長其勢日盛將淩君子非小人之貞卽非小人之利故利於貞

遁之時義大矣哉

乃知遁之時以遁爲義者也時自外遭義由中出不先時而遁不後時而遁不遁於迹而遁於理相時之消息而妙用之非有見幾之智克己之勇者不能其時義豈不大哉

象曰天下有山遁君子以逺小人不惡而嚴

天逺於山遁之象也君子以逺小人不必大聲厲色以絕彼之迹惟荘敬自持以消彼之邪則無意於逺小人而小人自逺猶天無意以逺山而山自逺也

初六遁尾厲勿用有攸往

當遁之時宜先不宜後初居卦下不能與時皆遁爲遁尾之象危道也惟勿往而靜俟可耳

象曰遁尾之厲不往何災也

遁尾之厲以不早遁故耳若止而不往則不殆不辱矣

六二執之用黃牛之革莫之勝說

二當遁時而有中順之徳知時之當遁而與時偕行收斂其徳不形於外守之不變萬鐘不以動其心三公不以易其介猶執之用黃牛之革者莫之勝說也

象曰執用黃牛固志也

遁不以迹而以志二固守其中順之志故能確乎不拔也

九三系遁有疾厲畜臣妾吉

三近二陰是君子隠忍包容不能決去有所系戀者也不惟名節有疵而且中傷有禍疾厲所不免者此用豢飬臣妾則吉若施之於遁則不可也

象曰系遁之厲有疾憊也畜臣妾吉不可大事也系遁之厲非小人能危君子以君子溺於比暱故有疾而至憊也畜臣妾吉者系戀之情僅可施之此耳若出處之事大節攸闗豈可以此畜之乎

九四好遁君子吉小人否

四下應初是與小人有所好也然幹體剛健不系私好而絕之以遁者此惟自克以義制欲之君子能之有遁亨之吉而小人則否也

象曰君子好遁小人否也

君子重名義故能絕私愛而遁若小人則暱私情必不能矣

九五嘉遁貞吉

人當遁時或當遁而不能與時偕行或能遁而濡滯不決俱非遁之美也今五與二中正相應是在已有可爲之徳在人有承順之心若不必遁而能與時偕行妙用其機善藏其用遁之嘉美者也乃爲得處遁之正道而身名兩全吉

象曰嘉遁貞吉以正志也

人志富貴則富貴足以累心人志功名則功名足以累心五能正其在我之志則泊然無累故能嘉遁而吉

上九肥遁無不利

陽剛有必遁之志無應又得遂其志故其爲遁也優遊自得處之裕如而肥者也如是則寵辱不驚理亂不聞尾系厲危俱不能及無不利

象曰肥遁無不利無所疑也

心有所疑則身有所系上九胸次灑落無疑於富貴功名無疑於毀譽得失故肥遁無不利

【乾下震上】

大壯利貞

四陽盛長是君子滿朝故爲大壯然其所以壯者不徒勢以倡之寔理以維之也制心制事立身立朝務以禮義正直自持而終無气激謀疎自恃其壯之意乃可保其壯而利

彖曰大壯大者壯也剛以動故壯

卦名大壯以四陽盛長君子之勢將充滿於朝大者壯也然君子之大大以道而非徒以其人君子之壯壯以理而不徒以其勢卦徳乾剛震動是本天徳之剛以動毅然樹道義立名節不屈於欲不靡於气故勢日昌而業日熾而壯

大壯利貞大者正也正大而天地之情可見矣

大壯矣而又利貞者何以君子之大者本無不正也其人爲天下之大人則所存所發光明俊偉方嚴特立必無不正故利於貞試卽正之出於大者究言之天地無情無私而已矣無私覆載無私生成亦一貞也天地且然況君子乎信乎大壯不可不貞也

象曰雷在天上大壯君子以非禮弗履

雷在天上威嚴赫烈大壯之象也君子體之以爲禮者天理之正非禮者人欲之私苟非禮而履之則無以勝私而不可以言壯故必以理制欲不失身於從欲之危以道禦情不失身於邪動之過而後天徳之剛常伸徳義之勇在我自勝者彊矣

初九壯於趾徵凶有孚

初以陽剛居下事權全不在我乃因君子勢盛之日不量勢力恃壯妄爲遽欲興大事去小人壯於趾者也以是而往爲爲激理拂事乖其凶必矣

象曰壯於趾其孚窮也

居下而卽進其凶不必於事後也當始壯之時理勢有必困窮矣

九二貞吉

以陽居陰不免恃壯似乎不貞然所處得中是大臣以禮持躬相其機而不驟明其勢而不激凡所動履一歸於正則內不任剛外不召釁吉

象曰九二貞吉以中也

大凡事無過舉皆由於心無偏私二以貞得吉以其心之中也

九三小人用壯君子用罔貞厲羝羊觸藩羸其角君子之於天下必有忍人所不能忍之徳性然後有爲人所不能爲之事功九三過剛不中是君子之恃壯輕爲者夫小人方用無禮之勇以伺君子而君子乃不能愼重蔑視小人是亦過於壯矣所爲𨿽正而意忽防疎適以自厲有羝羊恃壯觸藩自困其角之象君子可不戒乎

象曰小人用壯君子罔也

小人血气未除用壯無足怪者乃君子以義理自勝而亦用罔謂之何哉

九四貞吉悔亡藩決不羸壯於大輿之輹

以陽居陰不免躁進之悔然不極其剛爲能自反不恃壯用罔而貞則動罔不臧而心隨以愜吉且悔亡矣如是則羣邪屈服不撓上進之機而在人無阻小人不能阻君子之進取象於羊猶藩決而不羸其角素蘊精彊發於幹旋之際而在我不撓君子不患無可行之其取象於車猶壯於大輿之輹

象曰藩決不羸尙往也

凡往之不利皆由用罔者自取其困壯趾者自致其凶惟不極其剛而以貞行則人心無忤事勢不拂羣邪莫阻而吾道可尙進也

六五喪羊於易無悔

陰柔居中旣巽順而無可爲之才復安分而無必爲之志是人皆恃壯競進彼獨喪其剛勇之气而不自覺者爲喪羊於易之象羸角之悔吾知免矣其如尙往何

象曰喪羊於易位不當也

柔中𨿽善而以之處壯則爲不當故不能乘時有爲耳

上六羝羊觸藩不能退不能遂無攸利艱則吉

壯終動極是大臣才弱志剛不自度量而喜動好事心旣不安於退而才又不足以遂其進爲羝羊觸藩不能退遂之象如是何所利哉然惟不艱故耳誠能詳審而艱以處之內審事理外度機宜則善用其壯終得遂其進而吉

象曰不能退不能遂不詳也

進退無據由其不詳審於時勢也艱則能詳而遂其進彼不遂之咎不長矣上可不艱哉

【坤下離上】

晉康侯用錫馬蕃庶晝日三接

上離下坤是人臣以坤順之徳乘時而麗乎君故爲晉蓋人臣立功啟之者時本之者徳而成之者君有是三者而上進則澤被生民功在社稷爲安國之侯用是而受君之寵不惟錫馬而且蕃庶禮何隆也不惟晝接而且三接情何殷也康侯之遇誠隆哉

象曰晉進也

卦名晉者是上進之義在天道爲方亨之防在人事爲奮庸之時也

明出地上順而麗乎大明柔進而上行是以康侯用錫馬蕃庶晝日三接也

康侯何以獲此殊遇哉蓋錄功以時卦象明出地上是世道淸明賞罰無私有其時矣居功以徳卦徳順麗大明是恭順事上勞謙不伐有其徳矣錄功以君卦變柔進上行是徽柔在禦崇徳報功有其君矣有此三者自成安國之殊勲膺寵任之殊遇是以康侯用錫馬蕃庶晝日三接也

象曰明出地上晉君子以自昭明徳

明出地上愈進愈明晉之象也君子以晉莫有大於進徳者徳本明也而昏昭之機全操於自於是澈吾蔽澄吾天日新又新內省於潛宻惺於獨而徳將與日同明矣

初六晉如摧如貞吉罔孚裕無咎

以陰居下有欲進之心應不中正遇妨賢之人有晉摧之象當此可尢人乎惟重道義愼名節自守以貞終必見信於上得遂其進而吉然此論其常耳設猶未孚亦當泰然寛裕以俟之自無干進之咎

象曰晉如摧如獨行正也裕無咎未受命也

晉何以摧如以直已守道獨行正耳惟正所以見摧又安可因摧以失其正卽至罔孚必裕無咎者以未有官守之命正可綽綽自如也

六二晉如愁如貞吉受玆介福於其王母

六二中正無應有可進之徳無汲引之人一片憂盛危明之心不能自遂能免愁乎爲晉如愁如之象然豈以愁而遂自貶以求庸乎必直已守正乃終見知於主不惟得遂其進而吉且受大福於中順之君而寵任不虛矣

象曰受玆介福以中正也

二有中正之徳明主所必求者介福所以受也非幸致也

六三眾允悔亡

三不中正宜有悔者然下與二陰皆欲進而麗乎大明之君是其志同道合爲眾所允如是則信友可以獲君摧愁之悔可亡

象曰眾允之志上行也

人孰無志但志於富貴功名者皆不爲眾所信三之志欲上而行道故眾皆允之也

九四晉如鼫防貞厲

四無中正之徳而竊據髙位患得患失貪而畏人者也爲鼫鼠之象𨿽位出天朝而貞然徳不勝位終必失之厲

象曰鼫鼠貞厲位不當也

無徳而據髙位是爲不當𨿽貞亦厲豈能久乎

六五悔亡失得勿卹往吉無不利

以陰居陽治道或有未純不無有悔幸大明在上天資英敏健明以照其悔可亡然五𨿽明體而以六居之人主當晉盛之時挾長駕之術功利之私在所不免此而不以純王之心處之終非純王之化也必去其好大喜功之心而一切得失槪置勿卹乃政純化溥吉無不利

象曰失得勿卹往有慶也

王道本於誠意失得勿卹純王之心也本此心以往則化自溥而大有慶矣

上九晉其角維用伐邑厲吉無咎貞吝

上居剛進之極是純以躁猛用事而略無寛和之度爲晉其角之象若此者將安用之維用伐不服之小邑𨿽兵凶戰危而厲亦可收戰勝之吉無敗亡之咎然徒用剛而不尙徳𨿽伐之有名而貞其去夫聖武益逺而吝剛之不可過用如此

象曰維用伐邑道未光也

居晉之上宜明徳以照四方徵伐已非其道況維用以伐邑乎其於自昭明徳之道大相逺矣

【離下坤上】

明夷利艱貞

夷傷也下離上坤日入地中是陽明君子見傷於柔暗故爲明夷又上六爲暗之主六五近之是以宗臣而近暗主難於去位難於行志不正則失身直道則賈禍惟操危慮深隠忍以行其志委曲以盡其忠如此艱難以守其貞乃不唯唯以徇非復不矯矯以激怒而爲臣道之利

象曰明入地中明夷

卦名明夷者日不明也入地則晦猶君子爲柔明所掩也曰明夷

內文明而外柔順以蒙大難文王以之

明夷之義何居爲卦內離外坤人臣內有文明之徳外有柔順之爲以是徳而蒙國家之難是明而見傷者也古之人有以之者文王是也緝熙之徳翼翼小心遭紂見囚正此類也

利艱貞晦其明也內難而能正其志箕子以之

利艱貞者蓋明夷之時明不可露宜韜晦也五近上六暗主正忠臣蒙難事之不可諫之不行去之不得所恃黙黙周旋惟此志耳正之於內不形於外所謂晦其明也古之人有以之者箕子是也蓋其爲紂近親佯狂受辱正其晦明者也

象曰明入地中明夷君子以蒞眾用晦而明

明入地中明夷之象也君子體以蒞眾不明則人皆我欺過明則物不我容於是明哲旁燭本無不明不敢以明爲明而不盡用其察用晦而明

初九明夷於飛垂其翼君子於行三日不食有攸往主人有言

君子以道而行猶鳥以翼而飛初當明夷之時其去暗主尙逺禍𨿽未及道已難行有飛而垂翼之象君子於此惟有去而已矣見幾而行困窮𨿽至三日不食不暇顧慮卽去此適彼動得謗尢或議其迂或議其固至於主人有言亦安計哉

象曰君子於行義不食也

行何至於三日不食以義自決當如此也

六二明夷夷於左股用拯馬壯吉

二去暗主較初爲近猶夷於左股及此不去禍無及矣速於決去如用馬壯之疾以救之乃可全身逺禍而吉

象曰六二之吉順以則也

二之所處難於初矣而乃得吉蓋禍及而去處明夷之則也二有順徳能早見而決順也而以則也故吉也

九三明夷於南狩得其大首不可疾貞

九三以剛居剛有天下之大徳居明體之上有天下之大望而上應暗主向明伐暴獨夫授首有明夷於南狩得其大首之象夫以明伐暴貞也但君臣大倫放伐大事其可亟乎尙可以化暗爲明吾寜待之豈可以貞疾圖之耶

象曰南狩之志乃大得也

南狩非富天下也志在除暴救民乃能成大功也

六四入於左腹獲明夷之心於出門庭

四爻暗體是身處昏朝道無時而明有入於左腹之象然幸柔順得正有能去之智居暗尙淺有可去之機故猶可飄然得意於逺去爲獲明夷之心於出門庭之象

象曰入於左腹獲心意也

四𨿽入於左腹然能見幾而作是時義可去而去得遂心意也

六五箕子之明夷利貞

五以宗臣居暗地近暗君去之不能徇之不可惟晦其明以正其志象如箕子之明夷佯狂受辱以守其貞此貴戚之道萬世不易當其任者必守之乃利

象曰箕子之貞明不可息也

箕子之貞乃艱貞也艱貞防難似不用明然其晦也無非委曲以全此心之明明愈晦而愈全自不可滅息也

上六不明晦初登於天后入於地

以陰居坤之極不明其徳以至於晦始則處髙位以傷人之明終必至於自傷而墜厥命故其象如此

象曰初登於天照四國也後入於地失則也

初登於天亦常居尊位以照四國而卒入於地者昏而不明失其照臨之則也

【離下巽上】

家人利女貞

卦之九五六二內外各得其正而家道成故爲家人夫家之不正恆起於婦人而家之難正亦莫難於婦人故正家者務修身以正乎內樹範閨壼端化刑於利女貞焉乃爲風化之原而外亦因之以正矣

彖曰家人女正位乎內男正位乎外男女正天地之大義也

家人何以利女貞卦之二五主卦內外是爲女者秉順徳以正位乎內而不預外事爲男者秉剛徳以正位乎外而不牽內私男女正則剛柔之義明倡隨之義得是古今陰陽防合之理非天地之大義而何

家人有嚴君焉父母之謂也

男女何以正哉一家之中不一者分不齊者情惟家人有嚴君以主之而後內外森然嚴君者誰謂此正位乎內外之父母也以正爲嚴夫是以謂之嚴君而爲家人所宜有也

父父子子兄兄弟弟夫夫婦婦而家道正正家而天下定矣

惟有嚴君則教行於家初上秩尊卑之位父父子子也五三定先後之序兄兄弟弟也三五二四嚴內外之別夫夫婦婦也家道至此倫盡而正矣家正則天下一家也人人能正則天下之有家者各盡其正而定矣正家之所系如此安可不貞

象曰風自火出家人君子以言有物而行有恆

風出於火化出於家家人之象也君子以家之本在身而身之所出惟言與行故言必有物闡明綱常俱根體驗而行必有常惇篤倫理無間始終則身修家齊而天下亦自此而定矣

初九閒有家悔亡

正家之法莫重於始始而不閒後必至有相凟相夷之悔初以陽剛處有家之始是時固當閒而徳又能閒者本吾身以立閒乘其倫之未凟恩之未離而肅之以義聮之以情則倫正義篤而夷凟之悔亡矣

象曰閒有家志未變也

一家之人志已變而防之難志未變而防之易初卽能閒其志未變故悔可亡

六二無攸遂在中饋貞吉

柔順中正是女子幽閒貞靜者一切家庭之事統於夫子不敢自遂惟在中饋酒食是議此眞女子之正位乎內而成桃夭之化者也貞吉

象曰六二之吉順以巽也

二之所以吉者本此柔順之徳以巽從夫也

九三家人嗃嗃悔厲吉婦子嘻嘻終吝

過剛不中治家太嚴有嗃嗃之象如是則傷恩而有悔厲然家道嚴肅人心能正而得吉若以悔厲之故致使綱維不立婦子嘻嘻則蕩倫敗節終必吝矣

象曰家人嗃嗃未失也婦子嘻嘻失家節也

家人嗃嗃𨿽有悔厲然使人心肅而不縱猶未失正家之節若至婦子嘻嘻則必以情掩義失其正家之節矣

六四富家大吉

人君以天下爲家四爲大臣其家相也以柔正居上位是能開財源節財流以自然之利富天下之家者也如此則人富而禮義生仁讓之風成矣大吉

象曰富家大吉順在位也

順徳而居髙位得理財之道又能操理財之權所以大吉

九五王假有家勿卹吉

五以陽剛應二柔順是正乎外者固賢聖之君而正乎內者又賢聖之後王者其儀不忒而假於有家者也以聖君配聖後則勿用憂而關雎麟趾之化成矣

象曰王假有家交相愛也

王假有家豈私愛哉聖君慶內助之得人聖後樂刑於之有主所謂雍雍在宮一徳相合而成愛者也

上九有孚威如終吉

上九以剛居上是主家之久者而能以剛行之本孚誠以蓄恩義而其間倫紀森嚴毫不可犯有孚而威如者也如是則一家之中情洽分定家道永昌終吉

象曰威如之吉反身之謂也

家之欽式惟在於身威非作威反身自治言物行恆而人自畏服之所以吉也

【兌下離上】

睽小事吉

睽乖異也爲卦上火下澤性相違異中女少女志不同歸故爲睽濟大事者以人心爲本睽則人心乖異若一無可爲幸而有徳有勢有輔卽未能遽合天下之睽以成大事猶可補偏救獘維持目前徐俟人心之定小事吉

彖曰睽火動而上澤動而下二女同居其志不同行卦名睽者觀象於物火動炎上澤動潤下物性之睽也觀象於人二女同居其誌異適人情之睽也卽物與人觀之而世道之睽可知故名睽

說而麗乎明柔進而上行得中而應乎剛是以小事吉人心旣睽何以小事吉卦徳說麗乎明是內旣心气和婉而外又旁燭事幾有其徳矣卦變柔進上行是以徽柔之質而握大寶之權有其勢矣卦體六五得中應二之剛是以虛中之誠而來賢人之助有其輔矣是以尙可有爲而小事吉

天地睽而其事同也男女睽而其志通也萬物睽而其事類也睽之時用大矣哉

然性情之暌不可有而形體之睽不可無人但知睽之爲暌不知暌之爲合試以其用而極言之位上位下天地之睽也而化育之事同位內位外男女之睽也而倡隨之志通別生分類萬物之睽也而應求之事類可見不暌則無以爲合而三才之用幾息矣睽之時用豈不大哉

象曰上火下澤睽君子以同而異

火澤合體其性相違睽之象也君子以之處世未常不異亦未常立異以爲異惟以同而異不矯情以忤物亦不和光以徇人蓋睽中原自有合君子亦於合中用睽深於睽者也

初九悔亡喪馬勿逐自復見惡人無咎

濟睽無助宜有悔者幸與九四同徳相應其悔亡矣象猶始𨿽喪馬終勿逐而自復然當睽之時同徳相合正異已者所忌分別太嚴必遭防搆故必見惡人以釋其疑乃可無咎

象曰見惡人以辟咎也

初見惡人豈其本心正以避中傷之咎以固同徳之合也

九二遇主於巷無咎

二五陰陽正應居睽之時乖戾不合然君臣之義不容恝然必至誠以感動之盡力以扶持之明理義以致其知杜蔽惑以誠其志委曲求通象猶遇主於巷此臣子苦心致君妙術臣責無咎矣

象曰遇主於巷未失道也

委曲以遇其主似乎枉道而實正應所在分不可逃義不容已豈失道乎

六三見輿曳其牛掣其人天且劓無初有終

三與上正應本有君臣之分不幸居二四之間故欲進而與上相遇二則從後援之爲曳其輿四則從前尼之爲掣其牛此情勢所迫三固無如何者所恃上之見諒耳乃上剛明處極猜恨方深疑其有妄合之意而欲加之髠劓之刑之象猜疑如此是無初也然邪不勝正終必釋疑而合有終

象曰見輿曳位不當也無初有終遇剛也

見輿曳者以三位居二陽之間迹有可疑是以疑見橫生也無初有終者所恃遇上之剛性最坦直𨿽一有可疑不惜情面而一明心迹亦便渙然冰釋也

九四睽孤遇元夫交孚厲無咎

四與初九本爲正應柰左右之鄰皆陰柔小人孤立無助爲睽孤之象幸初陽在下元善之夫也與之相遇徳同心契而交孚焉睽乃不孤矣第當睽之時間之者多交情未深易離難合故必危以處之防防杜害然後得保其孚而無咎

象曰交孚無咎志行也

濟睽大臣之志也四孚無咎則同心協力而睽可濟志大行矣

六五悔亡厥宗噬膚往何咎

以陰居陽濟睽之才不足宜有悔者然柔中應二其悔可亡蓋二爲宗臣乃厥宗也五以虛中應之臣方篤於遇主君更切於下交情投意洽誠如噬膚之易者以是而往與之合則君臣之睽合而天下之暌無不合矣無咎

象曰厥宗噬膚往有慶也

君能與臣契合而往以濟暌慶有不在天下者乎

上九睽孤見豕負塗載鬼一車先張之弧後說之孤匪寇婚媾往遇雨則吉

上九本與三應但以剛明處睽之極則猜疑所結意見橫生遂成睽孤故三本無污而疑其污如見豕負塗卽至一切無有之事而亦疑其爲有如載鬼一車疑益甚矣由是積疑成忿如張弧而欲射之然三本無此事則疑將釋後若脫而不果射焉乃知三非爲我害寔爲我親前疑盡釋而往從之若陰陽和而雨焉則始睽終合而吉

象曰遇雨之吉羣疑亡也

遇雨之吉防合深矣由三本無可疑故羣疑盡釋也

【艮下坎上】

蹇利西南不利東北利見大人貞吉

蹇難也爲卦艮下坎上見險而止世艱方殷不可輕進故爲蹇夫蹇時必有地有輔而有徳以行之乃克有濟故必守要害據行險方進可以戰退可以守西南平易乃爲利耳若往東北則英雄無用武之地不利也又必見有徳有望之大人始可資其謀略以匡濟而利又當秉公扶義以順人心乃施爲正大能成撥亂之功貞吉蓋見險者貴於能止而又不可終於止處險者利於進而又不可失其正也

彖曰蹇難也險在前也見險而能止知矣哉

卦名蹇者難之義也國之險難臨在前也夫見險而能自止以審時則不冒進不退避居靜觀動非深明利害者不能豈非智哉

蹇利西南往得中也不利東北其道窮也利見大人往有功也當位貞吉以正邦也蹇之時用大矣哉

蹇而利西南者卦變四往居五而得中是據形勢而可圖恢復也不利東北者以四退入於艮是陷身險阻無用武之地濟險之道窮也利見大人者以九五有大人之象往而見之能資謨猷以定禍亂而有功也貞吉者以五爻各當其位有正之義蓋扶大義秉大公以削平亂略整頓紀綱而邦因之以正也夫所恃以濟蹇者不過地與輔與徳耳今有此三者可以審旺衰之形決從違之理盡張弛之略其爲時用豈不大哉

象曰山上有水蹇君子以反身修徳

山上有水曲折難行蹇之象也君子以世道之蹇皆由吾徳之不修致之故不敢外生怨尢惟自反之於身或省察於念慮或體驗於躬行有所未善則攺之無歉於心則加勉如是以修其徳則吾身之蹇已濟而徳孚於人矣

初六往蹇來譽

豪傑首貴識時初當險難方殷正宜俟時故往則有蹇惟見險能止而來焉乃爲從容觀變而有俟時之譽

象曰往蹇來譽宜待也

往蹇來譽非謂其勿往也謂宜待時而往也若一於止而不行何譽之有

六二王臣蹇蹇匪躬之故

柔順中正忠藎之臣也而應五在險正當國難鞠躬盡瘁不避艱險是王臣之蹇而又蹇者也然其所以爲此者進不爲名退不爲利豈以其躬之故哉𨿽捐軀有所不卹矣

象曰王臣蹇蹇終無尢也

王臣而至蹇蹇事𨿽不濟終無可尢況又未必然乎甚矣人臣應如是也

九三往蹇來反

三當國難方殷非一手足所能濟者如恃才獨往有蹇而已惟反就二陰同心協力庶可有濟故宜來而反之也

象曰往蹇來反內喜之也

反非彊與之合也內之二陰初止以待時二蹇以求濟俱樂豪傑爲之助者寔喜其來也三可不反哉

六四往蹇來連

大臣身處國難才弱不能以濟往則有蹇惟來連九三資其才力可也

象曰往蹇來連當位實也

九三陽剛蓋有濟險之實徳者也故宜連之以共濟

九五大蹇朋來

居尊當蹇宗社系焉大蹇者也幸有剛中之徳勢力旣足以招徠而信義又足以號召是以豪傑景附正應而外如來譽來反來連來碩之朋無不獻猷效力以濟天下之蹇矣

象曰大蹇朋來以中節也

大蹇之時智士所深避者五何以朋來蓋遺大投艱非有剛中之節鮮不畏難而阻五有中徳故羣歸之

上六往蹇來碩吉利見大人

陰居險極時𨿽將濟若止自往益以蹇耳惟來就九五濟蹇之君乃有碩大之功而吉蓋五爲徳位兼隆之大人見之則撥亂之猷將展於中節之君其碩吉也

象曰往蹇來碩志在內也利見大人以從貴也

往蹇來碩者以志在天下國家之內而欲濟之所以來就大君以成大功也利見大人者正以五有徳位之貴乃從而見之也

【坎下震上】

解利西南無所往其來復吉有攸往夙吉

解難之防也居險能動才足出險故爲解大難方解百姓始離湯火之日故必去煩滌苛務爲寛大以養方復之元气保未固之生機如西南平易乃爲利也如此時亂流盡殄而無所往固當與民休息來復其所而安靜使國家相安於無事而吉若遺孽猶存而有攸往又當早往早復不可久爲煩擾使國家不苦於多事而吉

彖曰解險以動動而免乎險解

卦名解者以其徳坎險震動當險難之時而幹濟之才能戡定於禍亂之外爲險以動夫處險特患無才才旣能動自克振作有爲易險爲夷而解難盡脫矣

解利西南往得眾也其來復吉乃得中也有攸往夙吉往有功也

利西南者卦變坤體平易卦畫又有中之象是當解時以平易之道往以近民乃得眾心也其來復吉者解時以安靜爲中卦變二居得中是不喜功生事而與天下休息能處解之中道也有攸往夙吉者二惟得中而往所以早往早復收安輯之功也

天地解而雷雨作雷雨作而百果艸木皆甲坼解之時大矣哉

極解之道言之非惟帝王以之生萬民天地亦以之生萬物天地解則二气暢發雷雨交作以動以潤凡百果艸木枯者萌甲而甲開坼矣是天地未解萬物不能先時天地旣解萬物不能後時解之時豈不大哉王者宜法天以行解矣

象曰雷雨作解君子以赦過宥罪

雷雨交作萬物解散解之象也君子以天下多難人易罹於罪過法解之意於無心之過竟赦之而不問卽有心之罪亦宥之以從輕無非體天地生物之心而解斯民网之宻也

初六無咎

治解之道固不可多事以激變亦不可因循以養變初以柔在下徳本安靜而上應九四剛足以濟則無紛更之獘亦無委靡之失何咎之有

象曰剛柔之際義無咎也

初之無咎非幸致也柔得剛濟剛柔交資義無咎也

九二田獲三狐得黃矢貞吉

當解之時眾君子成之而不足一小人敗之而有餘況狐有三乎二有剛中之徳是秉道嫉邪之君子也故能去邪媚之小人而得中直之正士爲田獲三狐得黃矢之象此正人臣舉錯之正朝廷淸而天下治矣吉

象曰九二貞吉得中道也

小人難去君子又難合二惟以中自秉故好惡不偏爲能得正而吉也

六三負且乘致寇至貞吝

三以無徳之人而據髙位𨿽得必失如負者之人乘君子之器而致寇奪者𨿽位出於君而貞實有不稱之羞而吝況又未必正乎

象曰負且乘亦可醜也自我致戎又誰咎也

負而且乘處非其位卽不見奪亦已可醜況必致寇乎寇之至也自我致之安所歸咎

九四解而拇朋至斯孚

解時非剛明之朋不足以同徳相濟四應初柔是大臣頤指之人也故爲四計斷然解去爾之比暱以示門無私交斯同徳之朋至而相孚無間然則朋之至與孚皆視小人之解與否耳

象曰解而拇未當位也

初固私人而四應之亦是私情之合也不特豪傑聞而解體於義不容不解矣

六五君子維有解吉有孚於小人

正當君位誠君子也然與三陰同類其情不無牽引人君於此惟有解之而已無他術也小人一解則君徳淸而天下治吉然小人難退外疎而內親之者往往有之故必以小人之去爲驗非僅托解之名以逃天下之公議遂可云解也

象曰君子有解小人退也

自古小人易進難退必實有以解之小人方退若有其名而無其實小人未必退也

上六公用射隼於髙墉之上獲之無不利

三以小人竊據髙位隼在墉之上也上當公孤之任抱已成之器用解除之則一舉卽擒如射隼於髙墉而卽獲焉大姦一去宗社生靈俱受其福無不利

象曰公用射隼以解悖也

小人蠧國害民悖亂之大者也公是以聲其罪而射之耳非私惡也

【兌下艮上】

損有孚元吉無咎可貞利有攸往

爲卦損下卦上畫之陽益上卦上畫之陰有剝民奉君之象故爲損損非善道宜難得吉而無咎宜非貞而不可往必平日節用愛人之心素著一時出於萬不得已而有孚焉然後議損則眾庶共諒其心而輸將恐後國事濟矣元吉且不以爲厲而無咎此𨿽一時濟變之權亦可爲萬世救時之法可貞不獨可以施之一方亦可施之四海爲利有攸往信乎損非得已而必貴於有孚也

曷之用二簋可用享

以不得已損之必以不得已用之其用維何𨿽享帝享親國之大典禮宜從厚而時詘不可舉贏卽以二簋亦可用享況其他乎

彖曰損損下益上其道上行

卦名損者損下益上剝民以奉君也夫民貧則君不能獨富勢必損及於上其道上行矣

損而有孚元吉無咎可貞利有攸往曷之用二簋可用享二簋應有時損剛益柔有時損益盈虛與時偕行人主損民而誠有孚則元吉無咎可貞利往不必言矣又曰曷之用二簋可用享者何也豈享可從薄哉當損之時應有此用乃時之不得不然者試觀卦畫損乾剛以益坤柔亦以剛進之極時當損也柔退之極時當益也又觀物理進極必盈盈則必虛自與時而偕損退極必虛虛則必盈自與時而偕益無非趨時者也時不可違如此故用享亦然

象曰山下有澤損君子以懲忿窒欲

山下有澤損深益髙損之象也君子以吾身所當損者莫如忿欲忿則不能以理處人欲則不能以理處已故於忿也則懲之中和養心平易養气制於未發之先忘怒觀理不爲客气所使於欲也則窒之省察研幾克治務盡絕於未萌之始以理勝私不爲情欲所牽庶損所當損而身無不修矣

初九已事遄往無咎酌損之

初應四陽有救正之責於是已吾私家之事而遄往以懲窒其忿欲則公爾忘私事上之責已塞無咎然以下而損上勢分懸絕情義未孚法言巽言當量而入必因事納誨相時效忠不得以遄往而遂徑直爲也惟酌乃爲善用損者不然未信見謗以數受辱所不免矣

象曰已事遄往尙合志也

已事遄往者以四之志正欲初助己以損其疾初與之合何嫌於遄故初當速往也

九二利貞徵凶弗損益之

剛中自守不肯妄進所謂貞也則道義自持名節不辱而利若輕有所往降志辱身凶莫甚矣甚哉節義之不可損也誠常守之而弗損其益於上之風教者大矣弗損正所以益之也

象曰九二利貞中以爲志也

二以中徳爲志則在我者確乎不拔所以能貞而不妄進也

六三三人行則損一人一人行則得其友

下卦本幹而損上爻以益坤是人於同類之中而或有異己者卽三人行也三則嫌疑生必我損去其異類者而使彼行可也所損之一人旣行則在此者皆同心共濟斯得其友矣

象曰一人行三則疑也

於三人行而必損一人者非示人以不廣也正以三則學術駁而議論乖不得不然耳

六四損其疾使遄有喜無咎

四以大臣而有柔靡之習是資初之剛明以損其疾者也此必勇於攺過速於遷善能使初見我汲汲之心而遄往於我方得匡救相成而有喜無終疾之咎

象曰損其疾亦可喜也

人而無疾固爲可喜有疾而能資人以損之則過復無過亦可喜也

六五或益之十朋之弗克違元吉

柔中居尊是人君虛心好善使天下豪傑景從效才獻徳若益之十朋之有弗克違者如是則合天下之聰明才智爲其功名君徳純而治化溥元吉

象曰六五元吉自上祐也

賢爲上之所簡五能致天下之賢則克當天心矣其元吉豈特人祐之哉

上九弗損益之無咎貞吉利有攸往得臣無家

人君之益天下以因爲上制田教畜一無所損其利自溥能以弗損益人無負子民之責而無咎然其所以益之者一出於帝王大公之正道斯澤無不被而吉且法可常行而利惠而不費其惠廣矣其得臣尙可以家計哉

象曰弗損益之大得志也

王者以益天下爲志今弗損益之則益道大行而志得矣

【震下巽上】

益利有攸往利涉大川

卦畫損上益下民富則君不得獨貧下益而上亦益矣故爲益二五中正君臣同徳二體皆木才猷素裕人主本此以益民則有所往而發政施仁自徳澤四達而民賴以安固利卽使涉川而拯溺救屯則阽危胥援而民賴以生亦利

彖曰益損上益下民說無疆自上下下其道大光卦名益者卦體損上益下是君能減常賦行補助自損以益民則民被其澤悅懌無疆矣然所以損上益下者實恩由上推而下及於閭閻非徒爲一切轉移之術姑爲益下之名者也此其爲道如天道下濟而光明與霸者之暗昧不同此民說所以無疆也

利有攸往中正有慶利涉大川木道乃行

利有攸往者蓋以益下之道必由君臣同徳使各懷異志則上恩或不下究下意或不上通今二五中正其益下也必有良法美意非偏小私補之術且無壅蔽之患民被澤而有慶矣至於利涉大川益道已無不行乃所以行者由震巽皆木有濟川之具在人爲才猷克壯道濟經綸卓然有具乃能大行而利

益動而巽日進無疆天施地生其益無方凡益之道與時偕行

試取益道而極言之由事功以推之學術由學術以推之造化而知之益道不外一時其在學問卦徳震動巽入是爲學者旣奮發精進又沈潛深入勿忘勿助循此日進自然徳崇業廣寜有疆乎其在造化卦體陽上陰下天施地生自然並育不悖化化生生之機無有方所矣凡此皆益卽皆道也皆道卽皆時也故凡人事之窮而通失而得物理之虛而盈消而長皆出於時之自然而非智力所能與也非與時偕行乎益道之大如此

象曰風雷益君子以見善則遷有過則攺

風烈雷迅交相助益益之象也君子法之以自益見有善也不拘一轍隨見皆遷無少逡巡見有過也不俟終日隨見皆攺無少系憚如是則理存欲遏而益於身心多矣

初九利用爲大作元吉無咎

人臣原不爲利祿效忠況居下受益是仕籍初登寵任已渥其報效也必盡心竭力利用大有作爲於凡關宗社系生靈者爲人之所不能爲爲人之所不敢爲方足報知主上然始進而圖非常之功一有不善疑忌交集必謀出萬全事圖經久帝王其規模聖賢其事業大善而吉乃可免咎

象曰元吉無咎下不厚事也

居下始進本不當任重事使非元吉何能無咎

六二或益之十朋之弗克違永貞吉王用享於帝吉虛中處下是人臣竭誠致敬故精意所感自來君眷而寵渥之來有辭之弗克者爲或益之之象此卽臣之貞也第永守之而不變則主眷益隆而吉斯道也𨿽王者用以享帝尙可居歆況人臣守此事君有不吉乎甚矣貞必受益而人臣不可不貞

象曰或益之自外來也

益出於君何以曰或以二之心原不爲利祿而效忠也故寵渥之來如出意外二眞純臣哉

六三益之用凶事無咎有孚中行告公用圭

六三陰柔不中不正不當得益者也然當益下之時居多凶之地遺大投艱有益之以凶事者必儆戒震動增益其所不能然後可以無咎然益以凶事責望良深又必內而有孚誠積於中外而中行協中以行以此自靖如用圭以通信乃爲無咎

象曰益用凶事固有之也

孚中人所固有第人情不激則不發益用凶事者正欲其困心衡慮而固守之也

六四中行告公從利用爲依遷國

益下之事不一必防酌合宜乃爲中也四不得中非中行矣誠能以益下爲心勉於中行則動中機宜所行皆合於君以此入告言無不從旣能如是卽以遷國勞民傷財亦依眾心之所欲如太王遷岐不以養人害人盤庚遷殷曰視民利用遷人心樂從無有不利況君寜有不從中行者乎

象曰告公從以益志也

告公而從以四惓惓以益下爲志故君能諒而從之也

九五有孚惠心勿問元吉有孚惠我徳

五以陽剛爲益之主是大君之益天下者一本於肫懇之心而非違道以干譽者也如此惠民何待問而知元吉哉但見上以誠感下以誠應而民之惠我徳者亦皆出於有孚矣

象曰有孚惠心勿問之矣惠我徳大得志也

人主之患特恐其志不眞惠民耳惠出於心其益無方元吉可勿問也至有孚惠我徳益道大光益民之志不大得乎

上九莫益之或擊之立心勿恆凶

陽居益極求益不已是君剝民自奉而不知止者不知耑利於己卽以施奪於民有莫益而或擊之者焉然其端始於立心之不恆蓋益下者君上之恆一念反常卽爲禍府豈待擊而後知其凶乎

象曰莫益之偏辭也或擊之自外來也

人君求益不已犯天下之大怒而但言莫益者特從其耑利之一偏言之也若究其禍必有擊之出於意外豈徒莫益而已哉

【乾下兌上】

夬於王庭孚號有厲告自邑不利卽戎利有攸往夬決去也以五陽去一陰決之而已故爲夬然決之之道必正名其罪以於王庭則小人之罪始明而盡誠以呼號其眾相與合力則君子之勢始盛然小人之罪𨿽明而君子之待小人者常疎又必有危厲之道操心也危慮患也深則隄防始嚴苟遂乘以安肆則不可君子之類𨿽集而小人之伺君子者常宻又必有自治之道無隙可乘無過可議則謀出萬全若徒尙夫威武則不利夫然後一舉而小人可以立決吾道可行而利有攸往

彖曰夬決也剛決柔也健而說決而和

卦名夬者決之義也以五剛決一柔其去之也易矣故爲夬然決之之道過柔者易失於懦過剛者易失於暴必如卦徳乾健兌說健以斷之剛毅嫉邪不爲柔媚所惑而不緩圖以失其機悅以處之平心易气絕不傷於忿戾而不輕動以激其變然後事合機宜動中肯綮以此而決健非黨錮悅非調停

於王庭柔乘五剛也孚號有厲其危乃光也告自邑不利卽戎所尙乃窮也利有攸往剛長乃終也

於王庭者以一小人居眾君子之上妨賢誤國罪莫大焉不得不也旣孚號以集眾矣而必有厲者恐小人陰謀不測故必操心以危而謀出萬全決道乃大光也旣告自邑以自治矣而又不利卽戎者蓋惟理足以服人若耑尙威武且將激變自取困窮也利有攸往者五剛旣長一變卽幹而陽乃終是滿朝皆君子而決道乃成終也

象曰澤上於天夬君子以施祿及下居徳則忌

澤气上升於天勢必沛決而下夬之象也人君體之以施澤於下祿予加於君子樂利及於小人猶澤之決而下注焉然上之祿下非以爲徳也若居爲己徳矜功伐善積而不流則封殖自私失大君之宜而忌矣

初九壯於前趾往不勝爲咎

當決之時居下任壯是少年新進憤憤嫉邪急於一決以爲快者有壯於前趾之象以是而往決小人則力弱計疎必不能勝其咎乃自爲耳

象曰不勝而往咎也

君子欲決小人必事出於萬全而功乃收於一旦今初不勝而往豈待往而知其咎哉當不勝時已可卜其咎矣

九二惕號莫夜有戎勿卹

從來決小人者最患輕疎而不爲計自任而不求援九二居柔得中其爲決也不任剛壯內旣懷憂惕以善其謀外又孚號眾正以集其類如是𨿽小人變生不測爲莫夜有戎之象然思慮周而無可乘之機黨援盛而有難犯之勢奚用卹乎

象曰有戎勿卹得中道也

有戎則有憂卹曰勿卹者以其能得中道不恃剛而惕號故有偹而無患也

九三壯於頄有凶君子夬夬獨行遇雨若濡有慍無咎頄顴也九三當決之時以剛而過乎中是決小人而剛壯見於面目者也如是則機疎謀露有凶道矣然在眾陽之中獨與上六爲應爲君子計決正不以迹也若能果決其決不系私愛則𨿽合於上六如獨行遇雨至於若濡而爲君子所慍然終必能決去小人而無所咎也

象曰君子夬夬終無咎也

君子之決小人獨有此心耳心果夬夬迹𨿽若濡終必無咎

九四臀無膚其行次且牽羊悔亡聞言不信

以九居四不中不正心旣不能靜守才又不足有爲故將止而不決小人則志欲上進而居則不安將進而欲決小人則力有不足而行則不進有臀無膚其行次且之象悔可知矣吾爲四計惟讓君子前進而我隨之設謀決防一聽於人如牽羊然乃因人成功而悔可亡然四切競進𨿽聞此言必不見信吾其如之何哉

象曰其行次且位不當也聞言不信聰不明也

其行何以次且由其才徳不足以遂其進也聞言何以不信由其志惑於競進而聰之不明也

九五莧陸夬夬中行無咎

五爲決主切近上六是人君親附小人朝夕左右之間爲所蠱惑而不自覺如莧陸感陰气之多者可不決去之乎故必眞心決之而且善藏其用不激於气而中行乃爲決而和者無咎

象曰中行無咎中未光也

中行宜無弗得而止無咎者蓋小人不難決而君心中之小人最難決迫於義而系於情中心豈得爲光明乎

上六無號終有凶

陰居夬極黨盡勢孤𨿽應三比五而皆夬夬何所呼號以求援乎始𨿽乘剛終必凶矣

象曰無號之凶終不可長也

小人居於君子之上方自以爲萬年之固抑知終爲君子所決何可乘以自恣乎

【巽下乾上】

姤女壯勿用取女

夬盡爲乾方喜君子滿朝不意一陰始生小人忽爾進用不期而遇故爲姤以一陰遇五陽滅貞之謀已蓄堅冰之微已成猶女徳不貞而壯之甚也君子於此豈可忽其始進而與之比暱哉取以自配必害乎陽惟早杜而嚴絕之勿用取女可也

彖曰姤遇也柔遇剛也

卦名姤者不期而遇之義也一柔而遇五剛是眾君子無心於遇小人而一小人輙敢於遇眾君子卒然而值出於意外故爲姤

勿用取女不可與長也

勿用取女以小人用事皆君子有以與之未幾而禍君子蠧國家矣豈可與之長共事哉

天地相遇品物咸章也

然論陰陽淑慝之分遇不可有若論陰陽相須之理遇不可無卦體以陰遇陽是天當純陽用事之日忽得地之防陰助之則燥烈之气有所滋潤而品物流形自爾咸章矣造化以姤成功如此

剛遇中正天下大行也

造化不能一日無陰況世道乎第顧其主張世道者何如耳卦體以九居五是人君以英明果斷之徳遇宅中表正之位則徳以位顯天下惟其運化政教大行矣聖人以姤成功如此

姤之時義大矣哉

此固天人相遇之善也豈所論於君子之與小人哉姤之一陰始生其端𨿽防其勢必盛自非識防君子謹而防之必支蔓而不可挽斯時斯義豈不大哉

象曰天下有風姤後以施命誥四方

天下有風物無不遇姤之象也元後體之以天不能遇物而遇之以風君不能遇民而遇之以命於是以王心之一爲王言之大舉凡政教必施命令布誥四方使天下曉然洞吾爲民之心則君心與民相遇亦如風之鼔乎萬物矣

初六繋於金柅貞吉有攸往見凶羸豕孚蹢躅

初陰始生小人用事之始也誠能堅以自止不進而肆害君子如系於金柅此小人之貞得受君子之賜吉若乘勢而往則自失其庇凶然在君子當知一陰𨿽防勢必得權害正猶羸豕必至蹢躅可不早爲之防哉

象曰系於金柅柔道牽也

小人之道柔道也柔則多媚善附易於牽引羣邪以進而肆害正之謀故以金柅戒之也

九二包有魚無咎不利賔

二以得時用事之君子而與初遇是小人在其包容之中爲包有魚之象乘此制之諭以道義惕以禍福使不肆害自可免咎若失此不制使與諸賢相遇則貽害無窮甚不利焉

象曰包有魚義不及賓也

包有魚者非獨計及賓之害而制之也揆之於義二當盡制小人之責不令害及賓也

九三臀無膚其行次且厲無大咎

過剛不中性躁欲進上下無遇而不得遂爲臀無膚其行次且之象如是則寡助可危固厲然無滛朋之大咎

象曰其行次且行未牽也

其行次且由勢孤未得牽引之人無所援以梯進耳

九四包無魚起凶

初與四應本其所屬之民乃遇於二而不遇四爲包無魚之象人心旣去禍亂自此起矣凶

象曰無魚之凶逺民也

無魚之凶豈人之逺我我無孔邇之懷我寔有以逺之耳民非無故而去也

九五以杞包含章有隕自天

陽剛中正主持世道是以徳位兼隆之君子而下防始生用事之小人猶以包勢甚易矣然彼方長而我將消天運使然難以力爭必其所謂包者深宻其謀潛藏其勢含晦章美不露聲色而黙以制之乃人事盡而天運回而陽之消者倐然來復若從天而降矣信乎姤轉爲復非含章不能也

象曰九五含章中正也有隕自天志不捨命也

君子之去小人多不能宻其機而九五獨能含章者以有中正之徳涵養甚深不徒恃剛故能含也陰陽疊勝乃天命之自然而五能有隕自天者以志不捨命能以有常之理順乎天而不逆其命以挽回之任圖於己而不委其命故以人勝天而命自我回也

上九姤其角吝無咎

人必謙以與人而後能得所遇上無位而處剛是驕亢自髙求遇而以角者也以角求遇徒觸忤耳吝所不免然亦無比匪之咎

象曰姤其角上窮吝也

髙亢在上絕物無侶宜窮於遇故足羞也

【坤下兌上】

萃亨王假有廟利見大人亨利貞用大牲吉利有攸往卦徳見君民之萃卦體見君臣之萃故爲萃萃之時當盡處萃之道而道莫大於尊尊親親在王者當假於宗廟之中聚一己之精神以通祖考之精神而非靡文以爲假也在君子利於見大人事君以行義則道可達而亨又必利於正而非枉己以爲徇也然假廟豈徒聚精神已哉萃則物丰而祀宜隆必用大牲以昭民力普存祭乃受福而吉然見大人豈徒聚以正已哉萃則學偹而宜用宏必有所往以展平生所蘊乃能有功而利

彖曰萃聚也順以說剛中而應故聚也

卦名萃者聚之義也卦徳坤順兌說是民順以從君而君說以先民也卦體五剛中而二應之是君以誠實下交而臣以虛中上應也元後黎庶心結不解元首股肱精意相孚故聚也

王假有廟致孝享也利見大人亨聚以正也用大牲吉利有攸往順天命也

王假有廟非以邀福蓋以王者孝親之情旣聚必對越告防致吾誠敬於廟也利見大人亨非以干祿蓋吾人從君之志旣聚必行義達道一出於正而乃亨也假廟而必用大牲吉見大人而必利有攸往蓋禮隨時丰功以時建皆天命之所必然物以萃而丰用大牲者時隆而隆也學以萃而益利有往者時行而行也順乎天命所以吉而利也

觀其所聚而天地萬物之情可見矣

試取其理而極言之不特王者與仕進也推之天地萬物莫不有萃聚之情焉觀其所聚陽倡陰和乾施坤承天地之情於聚可見也形交气感聲應气求萬物之情於聚可見也萃之大如此

象曰澤上於地萃君子以除戎器戒不虞

澤上於地津潤上行萃之象也水聚而不防則潰人聚而不防則亂是以君子體之以保萃爲之簡練兵戎修戢武備以戒內難外患之出於意外者則萃可長保矣

初六有孚不終乃亂乃萃若號一握爲笑往無咎初六上應九四而隔於二陰當萃之時不能自守是有孚而不終志亂而妄萃也宜有咎矣若能呼號正應則從違靡定未免爲眾所笑然號之者正也笑之者妄也但勿卹而往從正應則無亂萃之咎

象曰乃亂乃萃其志亂也

人之相萃未有不由於志初之乃亂乃萃志先自亂矣誰其主之而令其亂乎

六二引吉無咎孚乃利用禴

二應五而雜於二陰之間似君臣本自相孚而爲讒邪所間故必牽引二陰以萃於五乃有集思廣益之吉無背公植黨之咎夫此引萃之心非避嫌非邀名一出於忠愛之實心所謂孚也二以孚上通五亦以孚下交不事煩文自足相信猶祭者有其孚誠𨿽用禴亦可格神無不利

象曰引吉無咎中未變也

二引萃而得吉無咎者由此中公忠之念未常少變故能不暱朋比也不然未有不亂萃者

六三萃如嗟如無攸利往無咎小吝

六三陰柔無可萃之徳上無應與無可萃之人欲求萃於近己之權貴而不得故嗟如而無所利爲三之計惟往從於上可以無咎但困然後往復得陰極無位之人亦可小羞矣然理宜如是自當近捨不正之彊援而逺結正應之窮交小吝不必卹也

象曰往無咎上巽也

往從上而無咎者上居悅極能巽順以受之故得萃而無咎

九四大吉無咎

四以大臣比君因以下比眾陰得其萃矣權之所集咎必歸之且以陽居陰未免有邪媚之私則咎不終無者必其所以萃者貞以親上義以使民旣不枉道以從欲又不違道以干譽思患以杜釁孽之萌謹防以逺僣逼之漸大吉如是庶幾臣節克靖君民兩無負矣

象曰大吉無咎位不當也

必大吉而後無咎者以其非君位而萃天下之心居危疑之地而有不當之嫌自非盡善難以塞責也

九五萃有位無咎匪孚元永貞悔亡

當萃時而有陽剛之徳以居尊是徳稱其位而民信從萃有位而無咎矣設有方命未孚固爲至治之累而有悔然不必求之人也反而益修吾徳俾吾元善之懿無間而永不雜而貞則徳純化洽而匪孚之悔亡矣

象曰萃有位志未光也

人主之志萬邦作孚乃爲光大今萃有位而猶有匪孚此中豈能坦然愉快故曰未光

上六賫咨涕洟無咎

萃極將防而陰柔才弱無位望輕有孤立之危故必操危慮深恐懼修省如賫咨涕洟乃創艾攺圖可以信友可以獲君不終無萃而可無咎

象曰賫咨涕洟未安上也

上能得萃其心乃安今居上而求萃不得宜其憂懼如此耳

【巽下坤上】

升元亨用見大人勿卹南徵吉

卦變柔上居四是以柔嘉君子乘時奮庸故爲升君子之升恆患無徳與應卦體巽順有升之徳五應有升之機自得元亨所以方升之始用以利見大人則主臣交孚所謂日隔之疎與不專之患但可勿卹旣升之後南徵有爲則展布經綸將見道徳日盛功業日彰吉莫大焉其元亨蓋有如此

彖曰柔以時升

卦名升者卦變柔自解來進居於四升於二陽之上是柔嘉之士因時以進而居臺輔之位者也

巽而順剛中而應是以大亨

升何以元亨蓋不度已之可進而進者是爲自輕其身不度人之能用而進者是爲不量其君卦徳巽而順是內旣沈潛觀理無欲速躁進之心外又從容俟時無冒進幹君之失可升之徳裕矣卦體九二剛中而五應之是臣有彊毅匡濟之略而遇虛己下賢之君又有可升之防矣旣不困於抱負復不厄於際防是以大亨

用見大人勿卹有慶也南徵吉志行也

又言用見大人勿卹蓋君子出仕必欲得君今一徳而明良契合不惟一身之慶而實斯道之慶也又言南徵吉蓋君子之志在於行道今有慶而致主澤民則隠居之志殆爲行義之達矣

象曰地中生木升君子以順徳積小以髙大

地中生木以漸而髙升之象也君子以爲徳之升也亦必以漸從細處致愼積之以至於髙大如由一念之善念念皆謹積而至於無念不善由一事之宜事事皆宜積而至於無事不宜則日新月盛徳必廣大髙明而不可及矣

初六允升大吉

初爲巽主柔順居下不先時而躁進故二陽從而信之援以同升可以勿卹而南徵吉孰大焉

象曰允升大吉上合志也

初允升而大吉者上二陽志在南徵初能巽而與之合故二陽樂爲汲引而同升也

九二孚乃利用禴無咎

九二剛中上交五以虛中應之是人臣精白一心足以感孚於君而致君之孚也惟旣孚矣乃可以任吾朴忠不事繁文象如利用禴祭則我勿欺而君不疑無咎

象曰九二之孚有喜也

二能以心孚於君上則得君而道行矣寧不有喜

九三升虛邑

三以陽剛之才當雍熙可升之時而進臨於坤道可大行如入無人之境爲升虛邑之象

象曰升虛邑無所疑也

人於升時有時而無徳未免有疑於己有徳而無時未免有疑於人三經濟有術際遇有時動無阻礙何所疑乎

六四王用亨於岐山吉無咎

四爲大臣無可復升而以陰居陰順之至者是人臣能致誠敬以事上如王者致誠而事神也有王用亨於岐山之象如是則得臣道之純而無隕越之咎

象曰王用亨於岐山順事也

四取象於用亨者臣之於君猶君之於帝謂其忠順不失以事其上也

六五貞吉升階

以陰居陽未免見小欲速必念慮謀猷一皆出於純王之貞不雜於功利不流於偏黨乃心純化溥吉升斯世於大猷如升階之易易矣

象曰貞吉升階大得志也

王者以致治爲志今以貞成治則其功業所就可以嫓帝王防天地矣其志不大得乎

上六防升利於不息之貞

以陰柔居升極昏防於升沈迷利欲知進而不知止者亦何利哉惟轉此不已之心用之於不息之正孶孶不倦漸進髙大乃爲利耳

象曰防升在上消不富也

人之一身外有增加則內必減損防升在上而進極不已本體消亡日甚豈復有所富乎

【坎下兌上】

困亨貞大人吉無咎有言不信

卦體六爻陽爲陰掩志不得伸道不得行有困窮之義故爲困君子處此惟守義安命泰然自得以自亨通則得處困之貞然非素有大涵養者不能故惟大人足以當之有亨貞之吉無不亨貞之咎苟非其人心不能亨而嘵嘵自鳴徒爲憤世嫉俗之論祗益以困誰其信之不可不戒也

彖曰困剛揜也

卦名困者卦體剛爲柔掩是君子剛大正直之气爲柔所蔽欝而不伸所以爲困

險以說困而不失其所亨其惟君子乎貞大人吉以剛中也有言不信尙口乃窮也

困何以亨蓋亨不於其身而於其心不於其時而於其道卦徳險以說是所處之境𨿽困而樂天知命胸中自得之趣依然獨抱不因困而失其所亨此惟有守有識之君子能之乎所謂貞大人吉以二與五剛而不屈無柔懦可乘中而不躁無矜激敗事制事制心俱能順理所以得吉又曰有言不信以困時所尙者心亨困不足以窮我惟所尙者口說憤憤不平徒以激人之怒滋已之危自取困窮也處困者可不戒哉

象曰澤無水困君子以致命遂志

澤以注水下漏則枯困之象也君子以處困之道莫先於志或遇君父之仇或值國家之難系於綱常名節爲志所必欲成者則凡身家性命利害難易俱所弗計而惟猛一死獨行其是以遂其志而已

初六臀困於株木入於幽谷三嵗不覿

初以陰柔居困之下束手待斃不得所安如臀困於株木者然若以明者遇此猶可望其醒悟以圖出險之功今又居暗之甚才旣不能審機智又不能觀變終入於困不克自振有入於幽谷三嵗不覿之象

象曰入於幽谷幽不明也

審時觀變全恃識力入於幽谷心不明乎事理安望其出於險哉

九二困於酒食朱紱方來利用亨祀徵凶無咎

九二當困之時剛中應五是以才徳而膺艱大舉凡宗社生靈俱以身任所謂王事賢勞者也上之知遇不特髙爵厚祿極其丰隆而且寵任責成有加無已爲困於酒食朱紱方來之象二將何以承之必精白一心竭誠報效如用亨祀乃爲利焉卽時值困窮徵或有凶而精誠自獻𨿽凶無咎

象曰困於酒食中有慶也

二固困於酒食以有中徳故能竭誠濟困以貽天下之慶也

六三困於石據於蒺藜入於其宮不見其妻凶

三陰柔不中正才徳不足以處困故欲前推九四以上進而四堅不可動欲退依九二以圖安而二又剛鋭不可依爲困於石據於蒺藜之象如此則禍必及身𨿽有上六正應亦終不得見矣如入於其宮不見其妻凶莫甚焉

象曰據於蒺藜乘剛也入於其宮不見其妻不祥也據於蒺藜以乘九二之剛據非所據不得安也入於其宮不見其妻孤立寡援危亡立見不祥也

九四來徐徐困於金車吝冇終

大幾才足濟物正應有困能速救之𨿽有彊暴之徒不能阻吾之援四無才以援初故其來也徐徐不速而初困於九二不克前進爲困於金車之象夫初之困四之吝也然邪不勝正終必得合有終

象曰來徐徐志在下也𨿽不當位有與也

四來徐徐勢𨿽若緩其志未常不在初也人特患其無志耳旣有其志才𨿽不足究竟有志自成必能相與有合也

九五劓刖困於赤紱乃徐有說利用祭祀

五當困時上爲陰揜是蔽於近習下則乘剛是迫於彊臣上下皆傷爲劓刖之象旣爲所傷是臣服於我者反得以制我猶赤紱爲臣下之服而今爲所困矣幸其剛中有英斷之才又居悅體善調停之術爲能從容和緩制馭臣下而大權漸收無憂旁落乃徐有說而不終於困也然小人進退恆視君心之誠否一有不誠便得乘間而入必無二無雜如享祀然斯小人不得幸進國家獲無窮之福乃爲利耳

象曰劓刖志未得也乃徐有說以中直也利用祭祀受福也

劓刖者陰揜則蔽乘剛則危動輙有制濟困之志豈能得乎乃徐有說者以五有中徳不縱不激順理而直也利用祭祀者君心純一小人不得而入宗社生靈皆受其福也

上六困於葛藟於臲卼曰動悔有悔徵吉

以陰柔處困極欲動則才弱束手纒縛而不能解欲靜則時勢危迫震撼而不得安動輙有悔無往不困爲困於葛藟於臲卼曰動悔之象然物窮則變誠能深自悔悟振作有爲以是而徵困可免矣吉

象曰困於葛藟未當也動悔有悔吉行也

困於葛藟以陰柔無解困之才而所爲未當也因動悔而有悔心則克自奮發而吉與行防不終於困矣

【巽下坎上】

井攺邑不攺井無喪無得往來井井汔至亦未繘井羸其瓶凶

巽木入水而上出其水有井之象故爲井井體有常而不遷猶治道有定而不易故爲治以養人者恪守成法𨿽時勢不無變更而先王仁天下之法毫無更攺猶攺邑不攺井焉夫旣不攺則於舊章無所增損而人人蒙澤不猶無喪無得而往來井井者乎然法貴由舊尢貴愼終設守之未幾而紛更隨起如汲井幾至得水尙未盡綆而敗其瓶則功𨿽垂成一旦僨棄凶

彖曰巽乎水而上水井井養而不窮也

卦名井者以巽木入乎坎水之下而津潤上達爲木之華猶井水在下而汲之上行也故爲井是井也其出有源其施不竭養民而不窮於用也

攺邑不攺井乃以剛中也汔至亦未繘井未有功也羸其瓶是以凶也

攺邑不攺井者以二五有剛中之徳剛則彊毅有守而持之久中則意見不偏而善於因此所以能守常法有功而無凶也若汔至亦未繘井是法方行而澤未及物未有功也正當恪守之時乃妄肆紛更以至僨事如羸其瓶是以取凶豈法之過哉

象曰木上有水井君子以勞民勸相

木上有水津潤上行井之象也君子體以養民不勞民則澤壅不流不勸相則澤施不廣於是制田裏教樹畜以勞來其民又勸勉之使民自相周助則以君養民固君之養使民自養亦君之養養之不窮與井不竭一矣

初六井泥不食舊井無禽

井以陽剛爲泉上出爲功初六以陰居下旣無養人之徳又無及物之功明主所不賓天下所共棄者也象猶井泥而人不食遂成廢舊之井卽禽鳥亦莫之顧也

象曰井泥不食下也舊井無禽時捨也

井泥不食言陰柔居下而澤不及於人也舊井無禽言其不能濟物而爲時所棄也

九二井谷射鮒甕敝漏

九二剛中徳足及物但無正應汲引無人下比初六彚徵無助𨿽有其徳僅能自潤如井旁穴水止可下注於鮒不能逺濟卽有汲者亦如甕敝水漏於下不能上出蓋抱徳而不遇其時者也豈不惜哉

象曰井谷射鮒無與也

二非無徳無與汲引之人所以其澤不能及物耳

九三井渫不食爲我心惻可用汲王明並受其福陽剛得正徳足澤民居下之上未爲時用使人徒憫其道之窮象猶井渫不食爲我心惻者此正惻其可汲而不汲也以無王明故耳如有王之明者汲而用之則徳施所君民俱受其福矣

象曰井渫不食行惻也求王明受福也

井旣渫而猶不食豈特知已興嗟行道之人亦以爲戚也倘有求賢之王明於知人舉而用之民社之福王者受之矣

六四井甃無咎

四柔得正是淸介之士反身自治不染流俗浴徳有餘而濟人不足者也故其象爲井甃如是則日新不已𨿽無及物之功亦無污染之咎

象曰井甃無咎修井也

井以甃而無咎以有修之者也能防其污方能致淸然則側身勵行修潔其身士君子曷可少哉

九五井冽寒泉食

五以陽剛居尊是淵泉之徳素裕於己而時出之功自及於人像猶井冽而寒足爲人食者

象曰寒泉之食中正也

寒泉而爲人食不徒操利物之權以有中正之徳凡所以養人者盡善盡美故能如是

上六井收勿幕有孚元吉

上居井終坎口不揜是溥其井養之徳導民之利而不窮任民之取而不禁象猶井之汲取而不覆者此皆由其實心實政而有孚焉乃有此宏施耳大善而吉

象曰元吉在上大成也

上得元吉於井終則無一人不得其養上下與天地同流矣養道大成豈曰小補之哉

【離下兌上】

革已日乃孚元亨利貞悔亡

離下兌上物理人情俱所當革故爲革蓋人心可與習常難以通變可與樂成難與慮始一日變革豈能遽信必得已革之日事久論定然後信聖人之革非喜革也不得已也革之難如此然事勢當革卽一時未信亦何暇卹要在革之當耳果能灼於事理順於時勢善其所革可以通之天下萬世而元亨協於天理人情而利貞則所革皆善而妄革之悔亡矣

彖曰革水火相息二女同居其志不相得曰革

卦名革者水上火下各相滅息而勢不相濟二女同居少上中下長幼失序而志不相得物理人情俱當變革故曰革

已日乃孚革而信之文明以說大亨以正革而當其悔乃亡

已日乃孚者以革故非常黎民懼焉必至已日而後無不信也又曰悔亡者以卦徳離明兌說內能灼乎事理而非苟革外能順乎時勢而非驟革其爲革也大善而可亨且咸正而無缺革而能當其悔乃亡

天地革而四時成湯武革命順乎天而應乎人革之時大矣哉

試以其革而極言之天地之道陰極則革而陽陽極則革而陰寒暑往來而四時成矣湯革夏而爲商武革商而爲周蓋因天心厭亂人情思治而順且應之矣可見天地之成化工聖人之成世道皆不外於革則革之所在時之所在也時之所趨不得不革革之時豈不大哉

象曰澤中有火革君子以治歷明時

澤中有火火燃則水漧水決則火滅革之象也君子以爲革之大者莫過於時使不治歷以明之則四序不分嵗令無別何以欽天道而授人事於是設占步之法以推天象運行之度立布算之術以察气機旋轉之變由遲速以定推遷由分積以考盈縮使晦朔望不愆其序分至啟閉不失其時如是則七政齊而百揆序在上者得以敬天而勤民在下者得以因時而趨事革莫大於此矣

初九鞏用黃牛之革

𨿽當革時居初無應是法未盡獘而猶有待上無委任權不在我豈可輕有所爲惟不妄革爲中不躁革爲順堅確固守如鞏用黃牛之革則爲善也

象曰鞏用黃牛不可以有爲也

鞏用黃牛非避事也時勢不在本不可以有爲故中順以自守也

六二已日乃革之徵吉無咎

中正文明上應九五有徳有勢可以革矣然革乃大事非得已者化可更而無以善治未可也變可通而無以宜民未可也必從容詳審至於已日然後革之由是以往則其革爲便民利國有更化之吉無紛擾之咎

象曰已日革之行有嘉也

已日革之則更張有漸獘無弗革治無弗新行有休嘉之功矣

九三徵凶貞厲革言三就有孚

過剛不中居離之極過暴過察躁動於革者也以是而往人必不信凶𨿽事所當革而貞亦不免於矯拂而厲然時旣宜革所病者不能審耳若能於利害可否熟思審處議革之言至於三就則亦足以信取於人而可革矣

象曰革言三就又何之矣

革言三就則審之又審慮無遺防矣又何必再有所商酌哉

九四悔亡有孚攺命吉

以陽居陰是大臣承積獘之後宜有悔者幸剛柔不偏善革之用不乖事理不拂人情其悔可亡然在我或有可革而在人或未能信則亦未可遽革必其所革者揆諸理而咸當驗諸人而恊從變通盡利之事有以孚於上下然後舉凡政令之未善者而更易之庶惟其所爲無不樂從而革故鼎新之治成矣

象曰攺命之吉信志也

攺命豈易而四得吉由其爲國爲民之志當未攺之先已見信於君民故上安而下從也

九五大人虎變未占有孚

陽剛中正爲革之主是以大人革命而有天下者以自新新民之徳而爲順天應人之舉則皇猷帝治煥然一新有虎變之象此其道徳之威自能明著動變四海從風不待占決而有孚矣

象曰大人虎變其文炳也

大人轉移世道如虎之變則禮樂昭明其文炳然革道盛矣

上六君子豹變小人革面徵凶居貞吉

上居革終天下風移俗易革道成矣其在君子則遷善敏徳而光輝外著如豹之變其在小人亦畏威逺罪遵王之道而革面向化至此復何爲哉變革之事不可以過況上六之才又以守文爲勝若往紛更則有擾事之凶惟居守其貞與君子小人共相安於徳化則可保治而吉

象曰君子豹變其文蔚也小人革面順以從君也君子豹變者君子自治積中發外蔚然而可觀也小人革命者因君而革化爲順從不敢自外於王化也

【巽下離上】

鼎元吉亨

爻象俱有鼎之體用故爲鼎鼎重器也得之固難保之亦不易必有徳有位有輔而鼎乃可保卦象變體備此三者則經綸調燮自可以凝天命系人心矣元亨

象曰鼎象也以木巽火亨飪也聖人亨以享上帝而大亨以養聖賢

卦名鼎者卦體有鼎之象初陰爲足二三四陽爲腹五陰爲耳上陽爲制器尙象鼎之用立矣卦象有鼎之用以巽木入離火而致烹飪鼎之用行矣故爲鼎然其用豈小哉聖人享上帝以報功也而特牲之物必用鼎以烹之而後可以達其誠聖人養聖賢以崇徳也而式燕之具必用鼎以烹之而後可以將其敬夫以報功崇徳之鉅典而皆有資於鼎鼎之用不大哉

巽而耳目聰明柔進而上行得中而應乎剛是以元亨鼎之所系如此其大保之誠未易矣而詞曰元亨何以致之蓋凝鼎在徳而位主之賢輔之卦象內巽順而外聰明是心思沈潛深入義理而視聽明聰旁燭事機有凝鼎之徳矣卦變柔進而上居五是以徽柔而履大寶之尊有主鼎之權矣卦體又五得中而應二剛是以虛中而任剛明之佐有調鼎之輔矣兼此三者徳位相資明良共濟則重器可保永爲享帝養賢之令主矣是以元亨

象曰木上有火鼎君子以正位凝命

木上有火烹飪乃致鼎之象也君子以鼎爲重器命之所在位之所在也命不凝無以主鼎位不正無以凝命於是正以凝之非僅端荘南面之謂也齋戒神明以正其內而毫無邪思整齊嚴肅以正其外而絕無妄動念念事事與命對越則正旣不離乎位位自不離乎正而命無不凝鼎可永保矣

初六鼎顚趾利出否得妾以其子無咎

居鼎之下趾象也上應九四四所任者陰柔才弱不能勝任致四覆餗失飪鼎顚趾矣然因有負於四而警戒震動出其陰邪之惡則克勝其任猶顚趾而因以出否之象未爲不利蓋因敗以爲功猶得妾以其子因賤以致貴也無負委托之咎

象曰鼎顚趾未悖也利出否以從貴也

人臣以盡職爲道鼎而顚趾似悖道矣而實未爲悖也以出否也其有出否之利者正以從陽剛之貴柔靡去而剛毅存可以不負所托也

九二鼎有實我仇有疾不我能卽吉

以剛居中實徳積鼎有實之象而宻邇初陰易爲所溺是我之仇而足爲我害者幸剛中自守不惡而嚴初自不能就而疾我則實徳不虧輔鼎之功出矣吉

象曰鼎有實愼所之也我仇有疾終無尢也

人未有無因而卽我者由我有所之也二𨿽鼎有實矣可自恃哉宜愛吾鼎而愼所之於始則𨿽我仇有疾而終不能凂何有失身之尢

九三鼎耳革其行塞雉膏不食方雨虧悔終吉

三居鼎腹承文明之腴本有雉膏之美足以食天下者乃越五應上捨可事之君而從避世之士道無由行澤無由沛猶鼎耳方革而其行塞雉膏不食之象上負天子下負所學不有悔乎幸陽居得正尙非果於忘世而上又有好賢之君若捨上應五則明良防合如方雨然而虧其不仕之悔矣終必爲人所食而吉

象曰鼎耳革失其義也

君臣之義不可廢也鼎耳革則潔身亂倫不仕無義自我失之矣

九四鼎折足覆公餗其形渥凶

四以大臣任天下之重宜廣求賢才以共圖之乃下應初六之陰委任匪人以致敗事猶鼎折足而覆公餗負君誤國能逃刑誅哉凶

象曰覆公餗信如何也

人臣未常不以薦賢自許四任匪人以敗公事向之期許何如也無論刑誅當亦自愧矣

六五鼎黃耳金利貞

五以虛中應二堅剛是聖君良弼兩相成矣猶鼎黃耳而又貫以金之象又當任賢勿貳始終如一而貞斯賢才效用鼎命永凝而利

象曰鼎黃耳中以爲實也

鼎黃耳者任賢之念眞實由衷中以爲實非矯飾而爲之也

上九鼎玉大吉無不利

上佐五以出治猶貫耳以舉鼎然輔鼎以剛而太剛則折上以陽居陰剛而能溫是精明出以渾厚有玉之象如是則輔理謀猷不吐不茹粹然盡善相道得而萬國理矣大吉無不利

象曰玉在上剛柔節也

人臣之徳過剛無以立渾厚之體過柔無以起明作之功皆不足以比徳於玉今以陽居陰不一於剛而能以柔節之所謂溫潤而栗者也安得不吉

【震下震上】

震亨震來虩虩笑言啞啞震驚百里不喪匕鬯

一陽始生震動奮發在人事則值天下之變而震動不安故爲震夫人當變故之來似難得亨然危者使平震固有亨道焉蓋天下之事安不生於安而生於危主震長子誠能安不忘危心存恐懼常如事之來而虩虩然不敢安寜則怠緩之气盡消自能精神凝固舉動安和優遊自如而笑言啞啞矣平時業已寜定臨事豈復周張卽有非常之變生於猝然有如震驚百里而心有定主事有常度處之泰然不失所主之重猶主祭者不喪匕鬯所謂震亨如此

彖曰震亨

卦名震而詞曰亨者蓋生全出於憂患安樂得之艱危震則必亨能震故亨也

震來虩虩恐致福也笑言啞啞後有則也

震來虩虩者恐心也恐固非福而福惟恐乃能致也笑言啞啞者非幸致也蓋人能先事恐懼觀變已審而後區處自有法則也

震驚百里驚逺而懼邇也出可以守宗廟社稷以爲祭主也

震驚百里者以國家大變卒然臨之如震雷而逺邇驚懼也人情當此易喪所守而主器長子獨能處之泰然不失所守如不喪匕鬯其中心有主眞足以任天下之重宗廟社稷寔式憑之故出可以守之爲祭主也

象曰洊雷震君子以恐懼修省

雷聲洊至震之象也君子以爲禍變之來皆人所召非盡人事何以回天於是存恐懼之實心以之修治其身思省其過以盡恐懼之實事如此則善於承天而變故自消處震之道得矣

初九震來虩虩後笑言啞啞吉

初爲震主居震之初是先時而能虩虩然恐懼修省者也圖之已早慮之已周患無自生而後笑語自如矣吉

象曰震來虩虩恐致福也笑言啞啞後有則也

震來虩虩則卽此最初一念持之而有終也笑言啞啞卽此恐懼一法行之而有效也過初而懼則爲晚矣

六二震來厲億喪貝躋於九陵勿逐七日得

二以陰柔乘初之剛爲所侵淩是當震之來而危厲者勢不能敵避之可也特患系戀所有而不能耳是必盡棄貨財逺去圖存如億喪貝躋於九陵焉然二柔順中正徳足自守猶可勉爲善後之圖不久則所喪者亦將復得有勿逐七日得之象

象曰震來厲乘剛也

震來厲者以乘初剛弱不敵彊不得不厲非徳之不足也

六三震蘇蘇震行無眚

以陰居陽而不中正是無才無謀一當震來不勝驚懼緩防自失莫知所爲有蘇蘇之象是固應有眚矣若因震而修省能行以去其不正則眚可無矣

象曰震蘇蘇位不當也

震蘇蘇者由其徳不足以禦震當危懼之時而束手待斃不當如此故自失耳安可無變計乎

九四震遂泥

四以才徳不足之人陷於二陰重險之中不能自振遂沈溺而不復起矣爲震遂泥之象

象曰震遂泥未光也

當震時而能奮發有爲乃爲有光今震而遂泥終於暗昧安得光明

六五震往來厲億無喪有事

陰居君位而當國家之變才弱不足以濟故往來皆厲無時不危者也幸其得中能存小心恐懼修省不特無大喪失之禍而且能持危定傾而有事於補救也

象曰震往來厲危行也其事在中大無喪也

震往來厲以無才濟變危與行防也然危行而猶能有事者以有中徳不倚於情不激於气修省之宻可以易危爲安所以大無喪也

上六震索索視矍矍徵凶震不於其躬於其鄰無咎婚媾有言

以陰柔處震極是無才而處大變者志气索索而消阻故瞻視矍矍而傍徨以此而往中先自亂其凶必矣此惟防之不早故耳若當震未及身之先能自儆戒預備則可無咎然猶有意外之變如婚媾且不免言況不防之於先乎

象曰震索索中未得也𨿽凶無咎畏鄰戒也

震索索者由中無主未得所安也𨿽凶無咎者以震在鄰乃鄰人所戒而我卽畏備則有備無患也

【艮下艮上】

艮其背不獲其身行其庭不見其人無咎

艮止也上下皆艮有止之義故爲艮天下之理各有當止之所猶人之一身惟背爲止人心惟不知所止是以內則迫於吾身之利害外則奪於人事之是非而不免於有咎苟能止於當止之理則方其靜而未行湛然一太虛之體而思慮俱捐一切耳目口鼻之私不動於中如不獲其身及其動而旣行廓然一太虛之用而外誘不擾一切聲色臭味之用不牽於外如行其庭不見其人如是則內不出外不入靜固止動亦止無妄動之咎

彖曰艮止也時止則止時行則行動靜不失其時其道光明

卦名艮者言心之止也止非枯寂而守之者也貫乎動靜而妙於一時故時當止則與之俱止斂感於寂可也時而當行則與之俱行通寂於感可也如是則吾心體之內動靜不膠一因乎時而不以我與焉兩忘而化於道也尙有意必固我之爲累而道不光明乎

艮其止止其所也上下敵應不相與也是以不獲其身行其庭不見其人無咎也

人之一身惟背爲止所謂艮其止者言止得其所也止之時所在止行之時所在行無時非止無止非所也內外之卦陰與陰應靜不耦動陽與陽應動不耦靜上下敵應而不相與是各止於其所也是以行止皆因於時物我皆無所累若不獲其身行其庭而不見其人無咎也

象曰兼山艮君子以思不出其位

兩山相峙各止其所艮之象也君子體之以心之官則思思不可馳凡人咸有現在所居之位於位中所當自盡之理固不可缺於位外不必自逐之念亦不可紛從位起思而不以思迎位隨思還位而不以位閒思是則止所之學也

初六艮其趾無咎利永貞

初陰柔性本靜者也而居艮初是內欲未萌外交未引能止其所者也無朋從之咎此卽初之貞也能永守之則止爲常止而利

象曰艮其趾未失正也

人生而靜吾人本來之正也人多緣妄動而失之今曰艮趾則能止於未動之初而於主靜之正未失也

六二艮其腓不拯其隨其心不快

二當腓處最易動者而居中得正是制心制事一皆恬靜自守置之波蕩之地而不爲所動爲艮腓之象然君子之心必合人已兼成而後快三乃二之所隨者過剛不中妄止於上二不能救其膠執之失其心豈能快哉

象曰不拯其隨未退聽也

不拯其隨由三剛愎自用不肯退聽乎二非二之過也

九三艮其限列其夤厲薫心

心體固不可妄動亦不可惡動而求靜三當限處本非可止而過剛不中違時彊制不復顧其變動屈伸爲艮其限如是則事勢乖違物情暌絕如列其夤在三之心或以盡去物感可以息心抑知卻動求靜心豈能靜拂戾於外必不安寕於內其爲危厲可知

象曰艮其限危薫心也

三艮其限方自以爲可以制心而列夤之危至於薫心限其可艮乎哉

六四艮其身無咎

純陰得正時止而止是於一身之中思不亂營官不亂役爲艮其身之象如此則內外皆止視聽言動俱無所累無咎

象曰艮其身止諸躬也

四之艮身豈徒求之形體之間哉見之躬行實能時行時止而止諸躬也

六五艮其輔言有序悔亡

五當輔處言所由出以陰居陽似未免悔然能得中心本安靜言不妄發發必中理爲艮其輔言有序之象而失言之悔亡

象曰艮其輔以中正也

艮其輔者心安於靜而不偏故言當乎理而不紊也

上九惇艮吉

以陽剛居止之極是徳性本自堅凝而功夫又無間斷動靜各止其所而始終不渝惇厚於止者也大人之止至善聖人之欽汝止可與侔矣止體光明而吉

象曰惇艮之吉以厚終也

心性之學靡不有初鮮克有終惇艮之吉愈久愈凝厚其終矣

【艮下巽上】

漸女歸吉利貞

卦體下止上巽是爲士者未進之時止而不妄方進之時巽而不驟故爲漸君子仕進特患不以漸耳苟如女子之嫁禮備後歸則其進也以禮其出也不苟可以有爲而吉然士人固有漸進而未必正必以正自守毋曲學阿世毋枉道徇人乃利

彖曰漸之進也女歸吉也

卦名漸而詞曰女歸吉者漸進之義也天下漸進者莫如女歸以女歸之道而進則可以行道而吉也

進得位往有功也進以正可以正邦也

何以利貞卦變自渙而來九進居三是臣得臣位自旅而來九進居五是君得君位夫位者功業之所借也進得其位往必有功所以然者位非虛擁功非幸成始進以正則正已可以正人而邦卽從此正矣

其位剛得中也

夫此得位也在卦變固有得正之功矣在卦體又有得中之義焉以剛居五而得其正是爲君者英明彊毅粹然而無偏私以此建中卽以此表正有君如此君子之進可不正乎

止而巽動不窮也

夫卦體固有得中之象矣而卦徳又有漸進之義焉則時未可進止而不苟旣恬退而無求時若可進巽而不躁復舒徐而不驟以此動而有爲自重者人亦重之自無摧抑可以輔剛中之主而成正邦之功矣寧有窮乎

象曰山上有木漸君子以居賢徳善俗

山上有木以漸而長漸之象也君子體之以徳必積累而後成寛以居之而無欲速之心則徳以漸而進俗必漸摩而後化馴以善之而無督責之意則俗以漸而美矣

初六鴻漸於幹小子厲有言無咎

始進無應是以新進之士名寔未孚阨於下僚如鴻漸於幹而未得所安也夫以一介孤臣履危蒙譏爲小子厲有言也然實時命不偶非其自致無咎

象曰小子之厲義無咎也

小子之厲位卑無應使然非妄進所致也於義爲無咎

六二鴻漸於磐飲食衎衎吉

六二柔順中正進以其漸而上應九五是有徳有遇而徳以稱位居髙食厚而委蛇自適者也爲鴻漸於磐飲食衎衎之象夫以大臣不尸位素餐則正邦善俗功業爛然吉

象曰飲食衎衎不素飽也

飲食衎衎豈徒伴食以徳詔祿不素飽也

九三鴻漸於陸夫徵不復婦孕不育凶利禦寇

九三過剛不中而無應是無徳無援而恃剛躁進何以安其位乎猶鴻離水而漸於陸夫防行者必取困違眾者必見摧以一己而言徒然率意而行如夫徵行而不復以與人而言不能資人柔順如婦孕而不育凶莫甚焉此等過剛無適而可惟用禦寇庶幾克敵外此別無用也其於漸進豈所宜哉

象曰夫徵不復離羣醜也婦孕不育失其道也利用禦寇順相保也

夫徵不復者以剛愎獨行自離羣類也婦孕不育者以有陽無陰失其生育之道也利用禦寇者以此陽惟用以禦寇斯爲順道而能相保也若用以處漸則逆而非所宜矣

六四鴻漸於木或得其桷無咎

以柔乘剛是大臣見逼於權姦而不得其所者幸有巽順之徳善於處已處人使彼不能肆暴而我猶得少安如水鳥木棲或得平柯之象庶無危身之咎

象曰或得其桷順以巽也

乘剛宜不得安而或得其桷以順而無忤於物且巽而能沈於幾遇難處之人有善處之術所以能得安也

九五鴻漸於陵婦三嵗不孕終莫之勝吉

五居尊位鴻漸髙阜之象然君待臣以化猶婦待夫以生育二體正應乃爲三四所隔不得相遇以成治功爲婦三嵗不孕之象然邪不勝正自將君臣防合而成正邦之化吉

象曰終莫之勝吉得所願也

得賢化五所願也終莫之勝吉則得遂其所願矣

上九鴻漸於陸其羽可用爲儀吉

上有剛徳非不足羽翼聖朝但出臣位之外是髙飛遐舉如鴻漸於雲路然夫當漸之時不患少事功而患少節義如上九之淸風峻節可以振激一時師表百世無用之用大有功於名教者其羽爲儀吉孰大焉

象曰其羽可用爲儀吉不可亂也

其羽可用爲儀吉者以其超世之志卓然自立舉凡富貴功名俱不足以亂之也

【兌下震上】

歸妹徵凶無攸利

卦以少從長旣非婚姻之時情以悅而動亦非於歸之禮女先於男所歸者妹故名歸妹夫妹而自歸已非正矣且卦體位多不正滛滅禮也以柔乘剛婦制夫也自其方歸之始已非禮法之所容以徵則凶究其旣歸之後又豈室家之所宜無攸利

彖曰歸妹天地之大義也天地不交而萬物不興歸妹人之終始也

卦名歸妹豈細故哉男女室家𨿽曰人道而陰陽交感天地之大義也天地不交則气化塞而萬彚不興若男女不交則形化防而人類滅息故歸妹𨿽女道之終而生育之所造端寔人道之始也非天地之大義而何

說以動所歸妹也

夫歸妹之義通乎天地如此而可苟乎乃卦徳則說以動是女子爲私情之合而不由於禮所歸者妹也

徵凶位不當也無攸利柔乘剛也

詞曰徵凶者以卦爻自二至五位皆不當是男不以正從女女不以正從男閨門慚徳非禮法所容也無攸利者以三五爻皆以柔乘剛是夫屈於婦婦制於夫惟家之索也

象曰澤上有雷歸妹君子以永終知敝

雷動則澤隨猶女之隨男而動歸妹之象也君子知夫婦之道不可以不久必正其始斯能善其終而無敝苟以悅而動則一時𨿽合逆知潰禮教敗倫常久必至於乖離所以思其終必圖其始念其永必愼於今以防防而杜獘也

初九歸妹以娣跛能履徵吉

初九居下而無正應是位列家臣如歸妹以娣者然有陽剛之徳𨿽不得大展其志猶能爲所當爲猶跛能履之象以是而往隨分盡職吉

象曰歸妹以娣以恆也跛能履吉相承也

妹歸以娣而亦能有爲者以陽剛有恆久之徳位𨿽卑而才則裕也跛能履吉惟有此恆徳乃能承助其君也

九二眇能視利幽人之貞

二剛中而應不正是有徳之賢臣遇非其主不能言聽計從而究其所施如眇能視而不及逺也夫進不能行其志不若退而守其志利幽人之貞可也

象曰利幽人之貞未變常也

抱道守志士人之常利幽人之貞者二不以時未偶變其所守之常也

六三歸妹以須反歸以娣

陰不中正旣乏經綸爲悅之主又覬利祿是徳不足以待用耑務媚人以求售者此士類所羞稱明王所必棄也誰其用之只見其久待於下終於卑賤而已如歸妹以須未得所適而反歸以娣之象

象曰歸妹以須未當也

歸妹以須以徳不足而行可鄙所以見棄於時也

九四歸妹愆期遲歸有時

陽剛居上而無正應是有徳而未遇其君故抱道自守寧過期不仕爲歸妹愆期而遲歸之象然其所以遲遲者豈失時哉仕自有時時之未偶卽愆期勿卹矣

象曰愆期之志有待而行也

士固有志愆期之志非不欲行待可行而後行也

六五帝乙歸妹其君之袂不如其娣之袂良月幾望吉五以柔中下應九二是爲君者屈己下賢以實不以文猶帝女下嫁而其服飾反不如娣之美者君徳至此盛無以加爲月幾望之象如是則賢才輔而理道昌吉

象曰帝乙歸妹不如其娣之袂良也其位在中以貴行也

夫以帝乙歸妹而反不如其娣之袂良也由其有中徳之貴而行故不尙飾也

上六女承筐無實士刲羊無血無攸利

上六陰柔居終無應旣無可進之徳復無與進之君擬之女之嫁者如承筐無實不成嫁也擬之士之娶者如刲羊無血不成娶也上不能以得君下不能以治民何所利哉

象曰上六無實承虛筐也

陰柔無徳無見用之實故世莫之用徒懷欲進之心猶之承虛筐耳

【離下震上】

丰亨王假之勿憂宜日中

卦徳明動相資致治盛大故爲丰丰則天下一綂治化四達亨王者至此丰亨之時可喜也而盛極當衰尢爲可憂然徒憂無益蓋有道焉惟日戒滿不以勢盛而萌侈大不以治極而啟紛更如日之中天不至於昃乃可長保此丰矣

彖曰丰大也明以動故丰

卦名丰者治功盛大之謂也是何修而臻此卦徳離明震動智能見大而識天下之幾才能圖大而振天下之務明與動合故明作有功而治化廣大故丰

王假之尙大也勿憂宜日中宜照天下也

王假之者言王者至此丰亨之時治普化功宏志廣不期大而自大所尙者大也勿憂宜日中者以大可有而不可尙言宜抑尙大之心爲守成之心凡四海休戚生民利害無不畢照不敢自有其盛以置天下於度外乃爲宜也

日中則昃月盈則食天地盈虛與時消息而況於人乎況於鬼神乎

王者所以宜日中者以中不可過耳日旣中未有不昃者月旣盈未有不食者卽天地气機之盈虛且與時爲消息時未有息而不消者則天地亦未有盈而不虛者況於人事不出天地之外鬼神運於天地之中有能常盛而不衰乎治亂循環有必然者所以宜日中之戒也

象曰雷電皆至丰君子以折獄致刑

雷電交至威照並行其勢盛大丰之眾也君子體之以治獄於獄之未成則法電之照以剖析之使是非曲直惟明克允旣成則法雷之威以刑致之使輕重大小惟斷乃成如是則姦無遺而民不寃丰可長保矣

初九遇其配主𨿽旬無咎往有尙

初明四動是明動相資合而有助爲遇其配主焉惟其相配則一徳未有不一心者兩賢豈相厄哉惟智謀才力不相上下必無傾軋之咎以此而往同寅協恭丰可保矣爲往有尙

象曰𨿽旬無咎過旬災也

𨿽旬無咎者正惟旬而不過故無咎耳若求勝其配則相忌之災不可言矣

六二丰其蔀日中見斗往得疑疾有孚發若吉

二本明臣而遇五尙大之暗主猶丰大其障蔀斗且日中而見也以君若此而遽直言往諫必反猜疑疾惡惟積有孚以感發之斯誠無不格君蔽可開吾明不掩吉

象曰有孚發若信以發志也

五𨿽暗主而本明之志未有不可發者有孚發若正積誠以感發之非以口舌爭之者也

九三丰其沛日中見沬折其右肱無咎

三處明極而應上六其受障蔽甚於蔀矣爲丰沛見沬之象夫明徳旣爲所蔽勢必至於廢棄如折其右肱而終不能展其用也然此固蔽賢者之過於三無咎

象曰丰其沛不可大事也折其右肱終不可用也事君保丰大事也丰其沛則主已昏暗大事去矣是以三𨿽至明可用爲股肱亦如右肱之折終不可用也

九四丰其蔀日中見斗遇其夷主吉

四以大臣而近暗主亦明而受蔽者也故爲丰蔀見斗之象然大臣不宜以君蔽自諉而協贊自能以和衷相成下有初九與我同徳吾之夷主也若能下而就之同輔其君則同心協力謀斷相資君可格而丰可保吉

象曰丰其蔀位不當也日中見斗幽不明也遇其夷主吉行也

丰其蔀者以位不當立昏暗之朝也日中見斗者以明爲君蔽幽而不能自耀於光明也遇其夷主者明動相資可往以格君而吉行也

六五來章有慶譽吉

質𨿽柔暗難以保丰若能來致天下章美之賢則資人之明開已之暗可享丰亨之慶致聖主之譽何吉如之

象曰六五之吉有慶也

五以來章而得吉豈止一人之慶哉天下皆受其慶矣招來賢士豈宜緩也

上六丰其屋蔀其家闚其戶閴其無人三嵗不覿凶上以陰柔居丰之極處動之終是恣意尙大而又鋭意喜功自以爲窮天下之明而不知自恃其明其暗反甚如丰其屋而自蔽其家者然卽其障蔽之深人情物理一無可見終身昏迷如窺戶無人三嵗不覿如此則窮大失居邦家淪喪凶莫甚焉

象曰丰其屋天際翔也闚其戶閴其無人自藏也丰其屋者言其丰極動終懷滿假之心負驕盈之气如屋之髙大翔於天際也闚其戶閴其無人者由其恃勢挾才自驕以蔽其明自滿以昏其志故障蔽之深一無所見也

【艮下離上】

旅小亨旅貞吉

艮下離上卦體卦徳俱有去所止而不處之義故爲旅凡人寄身羇旅黨少親寡似難得亨然道無不在若能善處而有安靜之心酌於理勢以善其動則不忤於物不迷於事爲可小亨此卽處旅之貞也能守之而不失則人已兩得可保其亨矣吉

彖曰旅小亨柔得中乎外而順乎剛止而麗乎明是以小亨旅貞吉也

旅則失其居矣何以小亨蓋處旅之道莫貴乎得中莫病於自足卦體六五柔得中乎外而順乎上下之二陽則是不亢不屈行已合乎中行而於人之有徳者又虛心順從使有才力者樂爲我助處已處人兩得其道矣抑處旅之道莫貴於靜正莫患於不明卦徳艮止而離麗於明則是恬退安靜心不失於妄求而所以應於外者又審時度勢凡事物機宜俱洞悉無遺則以內以外交盡其善矣是以𨿽在旅時亦能小亨而貞吉也

旅之時義大矣哉

由是觀之當旅之時自有處旅之義所遇之人旣非情所素孚所處之地又非身所安便髙則取禍卑則取辱自非柔中應剛內止外眀者不能小亨而吉此時此義豈不大哉

象曰山上有火旅君子以明愼用刑而不畱獄

山上火動去而不畱旅之象也君子體之以獄者司民之命故於獄之未決則明察其情愼重其事用刑如山輕重出入無敢慢易於刑之旣成則當刑卽刑當斷卽斷不畱如火或罰或宥無敢淹滯如是則用刑之道得矣

初六旅瑣瑣斯其所取災

陰柔居下是气量淺狹行已卑污處旅而卑瑣者也旅而若斯必致侮辱是旅不爲災災適自取耳

象曰旅瑣瑣志窮災也

旅瑣瑣志量猥陋亦已甚矣其自取災固其宜也

六二旅卽次懷其資得童僕貞

柔順中正旣能與物無忤又能處置得宜以是處旅自卽次而安其身懷資而裕其用且得童僕之貞信爲無欺而有賴蓋惟全乎處旅之道故能備旅之善也

象曰得童僕貞終無尢也

旅以得人爲重二能得童僕貞則卽次懷資皆有所賴𨿽云親寡終無尢矣

九三旅焚其次喪其童僕貞厲

過剛不中居下之上是性旣剛暴行又亢驕待人不遜禦下寡恩者也以故無爰處之安有叛離之志爲焚次喪僕之象此𨿽心無私邪而貞然亦失依寡助而厲

象曰旅焚其次亦以傷矣以旅與下其義喪也

旅而焚次已傷不安況又喪僕然當旅之時而與下之道如此義當喪也豈人之無良哉

九四旅於處得其資斧我心不快

以陽居陰用柔能下是不過於剛而又不忤於物以此處旅則隨處皆安可獲棲身之地隨事有備可得資身之防然居非正位而上下皆柔則所處非久安之位所與非相知之人不能伸其志而愉快也

象曰旅於處未得位也得其資斧心未快也

君子之志在得位以行其道旅於處則非所安之位位旣未得志必不能自伸𨿽有資斧其志豈能快然

六五射雉一矢亡終以譽命

六五柔順文明又得中道爲離之主有雉之象是逺臣入國覲天子之光以行其志如射雉然夫士處旅親寡不能遽合其先不無一矢之失然才不終晦終必以此聲聞於朝受命於君也

象曰終以譽命上逮也

終以譽命者身際文明聲譽上達於天子也

上九鳥焚其巢旅人先笑後號咷喪牛於易凶

上處旅之終窮大失居棲遲無地鳴豫於未焚之先悲號於旣焚之後爲焚巢笑號之象所以然者由其驕亢自髙失其順徳而不自知如喪牛於易凶

象曰以旅在上其義焚也喪牛於易終莫之聞也處旅之時惟謙順可以圖安上九好髙不下誰其容之其焚巢宜也喪牛於易者以失其順徳不自聞知而終於昏迷也

【巽下巽上】

巽小亨利有攸往利見大人

陰伏陽下其性善入故爲巽天下事惟陽剛才力方能大有作爲巽陰爲主則力量才猷皆有未逮小亨幸其以陰從陽則力與才俱有所借可以圖大而利有攸往然必所從者爲徳望冠世之大人乃利見耳

彖曰重巽以申命

上下皆巽是重巽也巽入也重巽則深入矣蓋君之入人心莫如命惟重巽是所以申命者反覆叮嚀有以深入於人心矣

剛巽乎中正而志行柔皆順乎剛是以小亨利有攸往利見大人

詞曰小亨利有攸往利見大人者卦體九五剛也而巽入乎中正之徳初四柔也而皆順從乎九五之剛是君以剛毅之資而巽順乎中正之矩則徳純化洽而建中表正之志行矣由是在下臣民莫不順其剛之中正以歸於中正是以柔𨿽小亨而無不利也

象曰隨風巽君子以申命行事

風行相繼無物不入巽之象也君子以風不繼無以深入萬物命不繼無以深入萬民故於國家紀綱民生利病無不三令五申熟民耳目一民心志而後行其所命之事則有以深入乎人心矣

初六進退利武人之貞

初六以陰居下爲巽之主卑巽太過於天下事退怯而不敢爲化所當更徒裕蠱以滋其獘而不能叮嚀於其變之前獘𨿽宜革徒詭隨以安其陋而不能揆度於其變之後故爲進退不果之象若以武人之貞處之則事不持於兩可有以濟其所不及而得所宜矣

象曰進退志疑也利武人之貞志治也

天下事皆起於志方進而退不果決志有所疑而未定也惟濟以武人之貞則志有主而不亂矣

九二巽在牀下用史巫紛若吉無咎

處陰居下能巽者也而又居中不爲已甚是人臣謙卑遜順不敢少亢而惟叮嚀煩悉其詞以對其精白以道達其眞誠象猶巽在牀下用史巫紛若者然如是則忠順不失於君可格而吉於臣不諂而無咎

象曰紛若之吉得中也

人臣之道以順爲中二能竭誠得其道矣豈諂乎哉

九三頻巽吝

過剛不中無下人之資居下之上挾上人之勢非能巽者故𨿽勉爲謙遜於一時而不能久頻巽而頻失者也無恆取羞吝

象曰頻巽之吝志窮也

巽出於心乃爲可久九三過剛不中志意滿極其所爲巽者徒致飾於聲音笑貌耳

六四悔亡田獲三品

陰柔無應承乘皆剛是才弱勢孤而又迫於彊暴似行有不得之悔幸其用柔能下爲能謙恭下士而羣防羣力皆爲我用則不特其悔可亡亦且如田者能獲三品之多焉

象曰田獲三品有功也

人臣之功莫大於延攬豪傑四能虛懷以獲之天下之功集矣

九五貞吉悔亡無不利無初有終先庚三日後庚三日吉

五居巽體是繼世之君承先朝之積獘宜有悔者然剛健則能更而中正又善其更爲能革獘以歸於貞焉貞則得更化之善而吉從前之獘盡革而悔可亡且維新之治大洽而無不利是𨿽無初也而實有終矣則惟貞之故也貞豈易言哉必於未然用先庚三日之丁斟酌以悉利害於已然用後庚三日之癸揆度以圖久逺斯謂之貞而吉

象曰九五之吉位正中也

五以變更而亦得吉以有正中之徳旣不因循亦不躁率變而不失其正權而不離乎經所以能貞而吉

上九巽在牀下喪其資斧貞凶

上九本有剛斷之徳以居巽極凡事一於柔荏過於卑巽而所爲剛斷者俱失爲巽在牀下喪其資斧之象𨿽時所當巽而貞然志气卑靡必致僨事凶

象曰巽在牀下上窮也喪其資斧正乎凶也

巽在牀下者以居巽上卑巽已極也喪其資斧者失其剛斷天下事無一可爲其凶必也

【兌下兌上】

兌亨利貞

悅萬物者莫悅乎澤上下皆兌故爲兌人君以悅感民民無不懷化無不洽亨然違道以干民譽非貞也必其所爲悅者大公至正不煦煦於驩虞之私乃爲王道之正而利

彖曰兌悅也

卦名兌者以兩情相恱之謂也兩相恱則此感彼應其間自有淪洽無往不通矣故名兌

剛中而柔外說以利貞是以順乎天而應乎人說以先民民忘其勞說以犯難民忘其死說之大民觀矣哉說固冇亨道矣而又必利於貞者何卦體二五以剛居中三上以柔居外是內而中心誠恱外而接物和柔本誠爲悅而恱以正乃爲利也貞則天人共協是以順天心而不悖應人心而不違由是以順應者率民趨事民悅而忘其勞卽率民犯難民亦悅而忘其死夫勞與死民情最難堪也而俱與爲忘是說之之道蕩蕩爲公而不流於小補其鼔舞相勸不能自已豈不大哉

象曰麗澤兌君子以朋友講習

兩澤相麗互相滋益兌之象也君子以學無所麗無以恱心於是集友以闡明義理開發性靈而習之不已講習討論無少間斷則在已有以裕其已在人有以及於人恱心之趣自無窮矣

初九和兌吉

陽居說體而處最下又無系應是眞性自暢而外無私戀其出而爲說者一本性情之正而無偏黨之私所謂和而不流者也爲和兌之象和則達之天下而志無不通吉

象曰和兌之吉行未疑也

和兌之吉者從本性發見流行順應而無私何疑累之有

九二孚兌吉悔亡

以陽居陰是處危疑之地不足取信於君而有悔者幸其徳剛中能以精誠爲媚而非致飾於言貌之間孚兌者也孚則至誠所格可以獲上治民吉而悔亡

象曰孚兌之吉信志也

凢人之恱多以其貌九二剛中是其孚實本於中心而克自信其志也自信而君安有不信哉

六三來兌凶

陰柔不中正爲兌之主是無徳而専事媚恱者以上無應而來就二陽以求恱則枉已求容必爲正人之所賤惡凶之道也

象曰來兌之凶位不當也

來兌而取凶辱以位不當而無自守之徳也

九四商兌未寧介疾有喜

上近九五中正之君下比六三柔邪之人故不能決而商度所恱未能寧定幸質本陽剛爲能介然守正知三爲邪媚而疾惡則君臣相合而有喜矣

象曰九四之喜有慶也

絕去柔邪媚玆一人九四之喜也然豈獨四喜哉明良合而庶事康天下受其福慶矣

九五孚於剝有厲

上六以陰柔小人爲說之主處說之極陰剝人主者也五𨿽剛正而宻邇之未免因其匿情矯僞而誤信不疑孚於剝焉將聰明壅蔽天下國家之危厲從此起矣

象曰孚於剝位正當也

孚於剝者以五剛中爲正居尊爲當一則恃其才足馭姦一則恃其勢足制命故不覺爲其所剝而信之也

上六引兌

陰居恱極窮恱之巧以不求恱爲恱能使人暱已而不自知爲引兌者也識者可不早爲防哉

象曰上六引兌未光也

上以媚恱引人則包藏禍心蹤迹詭異曖昧甚矣豈能光乎

【坎下巽上】

渙亨王假有廟利渉大川利貞

世道渙散人心瓦解故爲渙時至於渙宜難得亨卦變有形險可據才能可運而又有爲之助者可亨然濟渙之道首收人心次談經濟當渙之時九廟震驚祖考之精神渙矣王者必假廟以聚之使人心反本而有系屬抑渙之時神州陸沈天下之陷溺深矣王者必奮憑河以救之使斯民拯救而得所安且合神明之渙舉動一本於大義其假廟也順時協禮不爲淫祀以徼福其涉川也伐暴取殘不爲行險以要功必利於貞其渙乃濟

彖曰渙亨剛來而不窮柔得位乎外而上同

渙何以亨卦變九來居二而得中是英雄得用武之地據守進取皆有資借不至困窮濟渙有基矣六往居三得九之位是才堪文武能安集又能戡亂濟渙有才矣且上同於四得忠良豪傑與之戮力抒忠濟渙有助矣故可亨

王假有廟王乃在中也

王假有廟非虛文也王乃聚已之精神親至於廟以誠感格乎祖使天下曉然知人本乎祖之義而不至於渙也

利涉大川乘木有功也

利涉大川非幸致也蓋有具也卦象巽木乘於坎水之上是經綸康濟之才蘊蓄有素可以拯天下之難而有功也

象曰風行水上渙先王以亨於帝立廟

風行水上離披解散渙之象也先王以合渙在收人心收人心在使之知所本萬物本乎天享帝於郊仁人之所以事天而合上帝之渙也人本乎祖立廟於國孝子之所以享親以合祖考之渙也此濟渙之大也

初六用拯馬壯吉

居卦之初渙之始也始渙而能拯之爲力極易又有九二之剛足以資其英略濟時艱猶用拯而得壯馬焉則初六陰柔𨿽無濟渙之才而能順乎九二則渙無弗濟吉

象曰初六之吉順也

初以陰柔才弱之人而得濟渙之吉才謀功效不必自已出也以能順乎九二之剛耳

九二渙奔其機悔亡

當渙之時首在據險九而居二似失故居而有悔矣然能得乎中是正所謂剛來不窮者能據要害以圖恢復猶人之奔得其機而安也如是則英雄得用武之地進可以戰退可以守悔亡

象曰渙奔其機得願也

據險濟渙英雄所願而不能得者今奔其機其願遂矣

六三渙其躬無悔

三在內體躬之象也陰柔而不中正似有私於已者然居得陽位志在濟時爲能不辭勞瘁馳驅四方渙其躬者也自無內顧之悔

象曰渙其躬志在外也

三渙其躬志在天下不在一身所以公爾忘私也

六四渙其羣元吉渙有丘匪夷所思

居陰得正上承九五是以大臣當濟渙之任而下無應與爲能開誠布公散其朋黨渙其羣之象如是則相道克盡元吉然使止爲一身明心迹而令才知之士懷疑不進則𨿽免招尢猶是尋常識見四當渙羣之日又能激發人心使人人乃心王室媚玆一人是渙也適所以爲聚也有若丘陵此正老成妙算第一等事業第一等人品也豈常人思慮之所及哉

象曰渙其羣元吉光大也

去私交而得吉非心術之光明正大豈能公忠臻此

九五渙汗其大號渙王居無咎

天下之渙多起於情意不敷恩澤不究五以剛中居尊是能發徳音下明詔以宣達上下之情爲渙汗其大號之象然實恵未徧號令爲虛又能渙其居積大賚四方爲渙王居之象是則可以收拾人心無負濟渙之咎

象曰王居無咎正位也

王旣居矣而得無咎以有中正之徳而居尊位仁政本於仁心公利不私故無咎也

上九渙其血去逖出無咎

上以陽剛居渙之極才旣有爲時又將濟能出乎渙解傷害而使去且蘇阽危而憂懼出爲血去逖出之象無負濟渙之咎

象曰渙其血逺害也

血者渙之害也上能渙其血則時𨿽有害今已逺之矣

【兌下坎上】

節亨苦節不可貞

坎水無窮兌澤有限有防而不溢之意故爲節凡事有節則立身無過裁制得中有亨道矣然所謂節者謂節之使不過也非過於節而爲苦也節至於苦非中節矣矯情拂性其可久乎故不可守以爲常

彖曰節亨剛柔分而剛得中

節而曰亨節固有亨道也其道貴乎得中卦之全體剛柔均分卦之二體二五得中分則均而不偏中則限而不過以此爲節無偏勝之失而有當可之宜故亨

苦節不可貞其道窮也

苦節不可貞蓋以苦則過中矯情拂性其道窮極而不可行矣故不可貞

說以行險當位以節中正以通

夫節道至苦則窮而不通矣而卦之徳體則又有通而不窮之道焉兌說也坎險也人情悅則易流險則思止以易流之情行險止之意是其所爲止者以和平之心行之而不至於苦是節道也而九五當位主節是居尊以操節之權而又中正以善節之道則其制不過其節不苦可以通之天下萬世矣

天地節而四時成節以制度不傷財不害民

極而言之天地之道陽極陰生陰極陽生若有均節而不過者而气序不忒四時於是乎成矣聖人以天地之節節爲度數則匪頒有式費出有經不至傷財而害民矣節道之大如此

象曰澤上有水節君子以制數度議徳行

澤上有水其容有限節之象也君子體之以民用民行不節則不中爰是以制度數數有多寡度有隆殺制之云者自服物采章以至宮室器用莫不各有等級限制而使賤不逾貴下不侵上所以節民用也又以議徳行徳存乎心行見乎外議之云者自民彞物則以至進退周旋一一爲之酌斟而使心無過思動不逾則所以節民行也民用民行咸歸於節天下治矣

初九不出戶庭無咎

陽剛得正居節之初有能止之徳值當止之時爲節而能止不妄求出不出戶庭之象自無枉道之咎

象曰不出戶庭知通塞也

不出戶庭豈徒知塞哉通則行塞則止其於通塞之理知之深矣

九二不出門庭凶

二當可行之時而剛而不正昧於進退之宜上無應與忘乎君臣之義知節而不知通徒以隠爲髙者也爲不出門庭之象潔身亂倫凶莫甚焉

象曰不出門庭凶失時極也

時可出而不出自失機防之極矣

六三不節若則嗟若無咎

陰柔而不中正非能節者以行已則蕩而無檢以制用則靡而不經恣情矯縱略不撙節徳縱而敗才縱而傷凶悔之來徒自嗟嘆爲不節則嗟之象人而至此無所歸咎矣

象曰不節之嗟又誰咎也

不節之嗟可尢人乎誰爲不節咎將安歸

六四安節亨

五以中正主節於上四以柔正純臣安於五之所節而立身制用一稟時王毫無勉彊爲安節之象則用無不經行無不宜亨

象曰安節之亨承上道也

安節之亨蓋以五當位以節道之所在也四順而承之非徒安分而已

九五甘節吉往有尙

九五當位主節而有中正之徳故其爲節也教不彊世制不矯俗皆依性而行因情而出調於天節節之甘而不苦也制作盡善可以參天地合帝王吉且以是而往可以凖今可以傳後不有尙乎

象曰甘節之吉居位中也

節以中爲貴五居位得中而有中徳節之所以甘而吉也

上六苦節貞凶悔亡

處節之道中則甘過則苦上居節極慕儉素之風而流於嗇髙賢智之行而傷於矯乃節之苦者也如是則矯拂太甚非人情所安𨿽事當節而貞終不可行而凶然此不可繩天下未始不可範一身戔戔之嗇可以共徳硜硜之守可以寡尢其悔可亡

象曰苦節貞凶其道窮也

節道豈有窮時苦節者自窮之耳

【兌下巽上】

中孚豚魚吉利涉大川利貞

卦體中實中虛一心之孚卦徳下恱上巽兩情之孚故爲中孚孚旣在中則至誠所感無物不格𨿽人至頑防如豚魚之無知亦可感之而吉況有知者乎忠信可行無險不通𨿽事至艱危如大川之至險亦可濟之而利況平居乎可見天下無不可感之人無不可濟之事然又非硜硜小信所能孚也必正而不諒執而能通信所當信而合於貞乃爲利耳

彖曰中孚柔在內而剛得中說而巽孚乃化邦也卦名中孚者以一卦言之二陰在內爲中虛以二體言之二五剛得中爲中實是太虛之心一物無所容者卽爲萬理之皆實也此信之主於中者也卦徳下悅上巽是臣以媚玆上通君以順從下應都兪吁咈孚於一堂萬邦作孚矣此信之達於外者也

豚魚吉信及豚魚也利涉大川乘木舟虛也

豚魚吉者言誠信之極無物不動卽無物不及𨿽無知如豚與魚亦能及之也利涉大川者卦象木爲水上乘木之象外實內虛舟虛之象在人則有鴻鉅之才一本於虛中之心而出自可應變而不窮也

中孚以利貞乃應乎天也

中孚以利貞者以中孚之理無私無爲天之道也孚出於貞則意見不著情識不生乃應乎天而合也

象曰澤上有風中孚君子以議獄緩死

風感水受彼此相入中孚之象也君子體之以用獄而致夫至誠惻怛之意恐其犯於不得已與陷於不自知於是議獄於可死之中而務求其生卽求其生而不得亦不忍遽使就辟姑緩其死以待議如此則中孚之意溢於刑獄中矣

初九虞吉有他不燕

中孚之道貴審乎初初以陽剛應四柔正所當信者業已度其可信而一意信之是始合以正徳性事業借爲典型吉之道也如有他焉則二三之心非所以定交而成其孚矣寧得燕安乎

象曰初九虞吉志未變也

初以虞而得志正以私情未起而從正之志未變也初當決其志矣

九二鳴鶴在陰其子和之我有好爵吾與爾靡之二五中孚相應是爲臣者幽隠之誠素積於中而君亦以誠應之爲鶴鳴子和之象賡歌喜起欲間不能此豈私情之所致哉蓋懿徳良貴人所同好二旣有之五遂戀之天機之自動者天理之自孚也分𨿽君臣情同父子一徳之孚如此

象曰其子和之中心願也

五之孚二若子和者實出中心之願而無所彊故不期和而自和也

六三得敵或鼔或罷或泣或歌

三以陰居悅極浮躁不常者也乃與上九信之極者相應以此之無恆應彼之固執適與相敵爲得敵之象已旣無主人又無借所以作止無定或鼔或罷喜怒無常或泣或歌此誠人而無信不知其可也

象曰或鼓或罷位不當也

三之或鼓或罷豈敵之咎哉由位不當已無中孚之徳故惟所信是從而作輟無恆也

六四月幾望馬匹亡無咎

位近於君居陰得正是徳位兼隆如月幾望此正眾附黨集之時與初相應初方信之而四卽能絕去私交一心以信於五如馬亡其匹自無危疑之咎

象曰馬匹亡絕類上也

馬匹亡者豈猶有系戀之情哉初𨿽其類四能絕之故能一心於上也

九五有孚攣如無咎

五爲孚主而以健正之徳下應九二之賢和以中心靡以好爵心徳相固防邪不能間焉象如攣如則上下交孚化邦之治成矣無咎

象曰有孚攣如位正當也

有孚何以攣如由五有中孚之徳而當尊位故能與二交孚而無間也豈徒以迹相靡也哉

上九翰音登於天貞凶

天下事理常與時勢上下而不可膠於一定上九居信之極而不知變象猶翰音非登天之物而必欲登之者然以是爲貞則必拂於理勢反足敗其信矣凶

象曰翰音登於天何可長也

信之所以能久者以能通其變而不窮耳上今翰音登於天則信非所信矣滯而不通豈能久哉

【艮下震上】

小過亨利貞可小事不可大事飛鳥遺之音不宜上宜下大吉

陰多於陽故爲小過夫所過者小則陰柔之人於人無所忤於事無所拂故爲小過隨其才力所行自可無礙亨然其所爲必因時合宜安於分義之貞乃爲利耳利貞何如陽大陰小小其貞也陽上陰下下其貞也處小過者當思用柔非干理之才但可小事而爲吾所能爲不可大事而爲吾所難爲卽小事亦不可過甚尙必收斂退抑不居亢而居卑如飛鳥遺音下而不上乃爲守貞而行適其宜事無不善大吉

彖曰小過小者過而亨也

小過而曰亨者以卦體陰多於陽是分處其小而勢過於大因其過而善用之亦可有爲而亨也

過以利貞與時行也柔得中是以小事吉也

小過亨矣必以利貞者以小過之時分不可過理當愼宻故不敢圖大不敢處上貞也卽時也時所當然與之偕行也可小事者二五以柔居中𨿽柔非任事之才而得中非一於柔弱尙能隨分而爲所當爲是以小事吉也

剛失位而不中是以不可大事也

不可大事者以三四二爻剛似有圖大之才而失位則權去而無任事之位不中則徳薄而昧時措之宜安可大有所爲是以不可大事也

有飛鳥之象焉飛鳥遺之音不宜上宜下大吉上逆而下順也

何以取飛鳥也卦體內實外虛如鳥張兩翼有飛鳴之象焉詞曰飛鳥遺之音不宜上宜下大吉者以小過之時理宜謙抑若驕亢而挾一上人之心則非其分而忤於時爲逆若卑巽而懷一下人之心則得其常而合於時爲順所以不宜上宜下大吉

象曰山上有雷小過君子以行過乎恭喪過乎哀用過乎儉

山上有雷聲𨿽離地未升於天小過之象也君子以時當小過不能爲驚世之事但就一身之中無關天下國家之大者皆小也皆可以過也故於行已也寜過乎恭毋過乎傲但不過而至於足恭之甚於居喪也寧過乎哀毋過乎易但不過而至於滅性之甚於制用也寜過乎儉毋過乎奢但不過而至於吝嗇之甚此皆過以利貞與時行也過而不過深合小過之義矣

初六飛鳥以凶

小過之時凡事只因收斂初以陰柔躁妄之性上應九四權勢之交又當過盈之時輙欲妄動志亢气如鳥之飛上而不下則逆而不順取敗招尢其凶必然

象曰飛鳥以凶不可如何也

凡人凶害未有不可解免者今初居下卽以飛而取凶其自恃驕亢不可救矣可如何哉

六二過其祖遇其妣不及其君遇其臣無咎

六二柔順中正爲純徳之臣其進而事君也過三四而遇六五是不入彊臣之黨而惟從柔順之君心無驕亢節秉順恭有過祖遇妣之象焉如此則不淩迫其君而適得其爲臣之分有不及其君而遇其臣之象又何専權逼上之咎

象曰不及其君臣不可過也

二之不及其君者非媚主也君尊臣卑原有定義臣而過君小則有専恣之嫌大則有僭逼之罪斷斷乎其不可也

九三弗過防之從或戕之凶

九三剛正君子眾陰所欲害者乃自恃其剛不肯過爲之備則小人得以乘間而入爲其中傷而不自覺從或戕之變生意外凶不免矣

象曰從或戕之凶如何也

從或戕之凶莫知所由來且不知所底止凶之甚也君子可不過爲之防哉

九四弗過遇之無咎往厲必戒勿用永貞

大臣當過之時以剛處柔得宜下之道無咎弗過於剛而傲寧過於柔而恭適合小之宜矣若以剛往必以亢取厲所當戒也然亦時適當戒耳若因戒往厲而永執此柔以爲常則太柔必廢咎所不免勿用永貞可也

象曰弗過遇之位不當也往厲必戒終不可長也弗過遇之以剛而居柔爲位不當在小過時獨爲適合其宜也往厲必戒以往則過剛取敗而不可久所當戒也

六五宻雲不雨自我西郊公弋取彼在穴

五以無才之君居崇髙之位又當陰過將衰之時不能有爲於天下有宻雲不雨自我西郊之象是在已固不能爲矣而乃弋取以爲助者又六二之陰柔以無能之臣輔不振之君猶鳥之在穴非弋之所能取者也兩陰相得其不能濟大事可知

象曰宻雲不雨已上也

宻云何以不雨惟以才弱實由居尊而挾勢太髙不能下賢以求輔也

上六弗遇過之飛鳥離之凶是謂災眚

以陰居動體之上處陰過之極凡立心行已皆越分自髙弗遇合乎時宜而過之甚者如鳥之飛而且逺凶何如哉天人交忌災眚洊臻是之謂矣

象曰弗遇過之已亢也

小過之時不宜上宜下也上不遇而又過之其自處已亢矣上且不可況至亢乎宜災眚之並至也

【離下坎上】

旣濟亨小利貞初吉終亂

水火相交各得其用六爻之位各得其正其在人事是能協力夾輔而又處置得宜故爲旣濟濟而曰旣盛極伏衰其亨亦小甚可畏也必敬天勤民不忘戒懼常守其貞乃爲利焉所以然者當濟之初心恆敬畏得吉至於終人情漸怠以慢易致亂矣可見知懼則保恃滿則傾保邦未亂全在於貞安可不愼終如始乎

彖曰旣濟亨小者亨也

旣濟亨者蓋時當旣濟其盛已過惟事之小者尙可亨也

利貞剛柔正而位當也

利貞者卦之六爻以剛居剛以柔居柔各正而當位則剛能勵精圖治而不好大以生事柔能持重守成而不因循以滋獘此保濟之貞所當守也

初吉柔得中也

初吉者時當濟初六二柔而得中有持重之心無廢弛之失故保濟而吉

終止則亂其道窮也

終止者非終必亂也蓋旣濟之終人有止心是憂勤輟而怠荒生未有不致亂者治道於是窮矣安可不貞

象曰水在火上旣濟君子以思患而豫防之

水火相交各得其用旣濟之象也君子體之以旣濟𨿽非有患之時而患每生於旣濟之日其患之生也每隠而不及覺故貴於思思者戰兢恐懼思其終也又卒而不及持故貴於防防者謹防杜漸防其始也如是則有備無患濟可長保矣

初九曳其輪濡其尾無咎

旣濟之初正逸欲未萌止心未起誠能凡事敬畏不敢輕動如車曳輪不前而任事愼重如狐濡尾不濟而慮患周詳則謹愼不敗無咎之道也

象曰曳其輪義無咎也

車以輪而行曳之則不行矣保濟者如此其謹其無終亂之咎宜也非幸也

六二婦喪其茀勿逐七日得

二以文明中正之徳上應九五剛陽中正之君宜得行其志而九五居旣濟之時不能下賢以行其道如婦喪其茀而失其所以行也然中正之道不可終廢二不枉道求合而惟養晦俟時自有以來明主之求終得行其志故爲勿逐七日得

象曰七日得以中道也

七日得者以二有中道也中道在我保濟者必求之故勿逐而自得也

九三髙宗伐鬼方三年克之小人勿用

以剛居剛當旣濟時赫然而討不服有髙宗伐鬼方之象然兵不可輕舉必毋希近功久而後克又當愼於擇將勿用小人以致窮黷甚矣師不可輕舉而將不可妄用也

象曰三年克之憊也

用兵必至三年能克師老財匱困憊甚矣可輕用乎

六四繻有衣袽終日戒

以柔居柔是小心敬畏之大臣也常思承平日久隠禍恆伏於致治之略旣無不具而思危之念尢不敢懈如乘舟者防繻已有衣袽而又終日戒焉可謂深於保濟者矣

象曰終日戒有所疑也

旣豫防矣而猶終日戒者豈漫爲無益之憂哉其心之所圖惟具見有不得不疑畏者在也

九五東鄰殺牛不如西鄰之禴祭實受其福

五當濟時盛極將衰天命人心皆莫之與𨿽居尊位不如二之得時天與人歸實有以凝之爲東鄰殺牛其祭𨿽盛不如西鄰薄祭實受其福之象天豈私人人實有以受之耳

象曰東鄰殺牛不如西鄰之時也實受其福吉大來也東鄰殺牛不如西鄰禴祭非位不如二時不如二也實受其福正以二能得時福祉方來未艾也

上六濡其首厲

旣濟之極險體之上正終亂之時乃以陰柔處之惟務因循不知敬畏爲狐涉水而濡其首之象危之道

象曰濡其首厲何可久也

上當終亂之時振作圖之猶恐不濟今以因循濡首喪無日矣豈可久乎

【坎下離上】

未濟亨小狐汔濟濡其尾無攸利

未濟事未成之時也爲卦水火不交不相爲用是人心未協卦之六爻皆失其位是人謀不臧事無所濟故爲未濟未濟有得濟之機有必濟之理亨然將濟者時乘時者人須老成持重敬愼圖功方克有濟若使紀綱稍振法度粗舉而卽繼以輕鋭怠忽如小狐幾濟而濡其尾則治卒廢弛終於不濟無攸利

彖曰未濟亨柔得中也

未濟而亨豈徒天運哉蓋未濟之時剛猛則僨事柔弱亦隳功今六五以陰居陽則柔旣小心愼宻而得中又能處置合宜故能濟所未濟而亨也

小狐汔濟未出中也濡其尾無攸利不續終也𨿽不當位剛柔應也

小狐汔濟治貴治始尢貴圖終始𨿽有爲而時事方殷未出險難之中也濡其尾無攸利怠忽旋生幾成而敗不能繼續以求濟於終也然天下事將逐已乎此特人之不善濟耳卦之六爻𨿽不當位而謀猷未臧然剛柔皆應則同心協力可以共濟何至濡尾不續終哉

象曰火在水上未濟君子以愼辧物居方

水火未交炎者炎而潤者潤不相爲用未濟之象也君子以天下未濟物之倒置者多矣於是愼以辧之因器命名緣分定制使親疎貴賤各得其序尊卑大小各安其分則陽居陽位陰居陰位各執宜居之方民志定而世可濟矣

初六濡其尾吝

陰柔居下當未濟之初是無任事之才而又值難濟之日少年新進不能度勢量力急於求進而不能濟爲狐涉水而濡其尾之象可羞吝也

象曰濡其尾亦不知極也

初以始進而卽濡尾豈特時之難濟哉亦由不能自量昧於敬愼也

九二曳其輪貞吉

二以才臣應五柔主幾於迫矣幸其居柔得中爲能安分守禮事無耑成心無欲速如車曳輪不進則得臣道之貞而有濟世之吉

象曰九二貞吉中以行正也

二以貞而得吉可謂能行正矣豈勉爲行哉由其宅心中順故能行爲臣之正道也

六三未濟徵凶利涉大川

陰柔而不中正無經綸之才者而當未濟之時獨往以濟鮮不僕也凶然以柔乘剛有可倚仗之人將出乎坎又有可圖之防若能取資於陽剛之人乘時以圖共濟則未濟可濟何涉川之不利哉

象曰未濟徵凶位不當也

濟世須有才徳三以菲才涼徳而往未有不敗宜其凶也

九四貞吉悔亡震用伐鬼方三年有賞於大國

四以大臣責在濟世而以剛居柔是志欲有爲而未免於沮喪不貞而有悔也能勉而貞奮發有爲則難無弗濟心無弗愜吉而悔亡然反正之功非可因循必以剛決之力作震奮之气而且功深力久庶柔靡可除壯猷克展爲震用伐鬼方三年有賞於大國之象

象曰貞吉悔亡志行也

四之志在濟時能勉而貞則震奮功深才猷克壯其志可行矣

六五貞吉無悔君子之光有孚吉

以六居五气質未純亦非正也然文明之主本體極其虛靈居中應二求賢極其誠懇爲能得賢之助以成其徳無歉於心貞吉無悔由是而暢於四肢發於事業文章禮樂煥然一新爲君子之光又皆根於實徳而非矯飾於外而有孚焉天下文明何吉如之

象曰君子之光其暉吉也

君子之光吉豈止一身哉將光被四表格於上下矣

上九有孚於飲酒無咎濡其首有孚失是

以剛明居未濟之極才旣能濟時又將濟人主於此復何爲哉惟有眞心實意與天下休養無爲如孚於飲酒焉無急功罔動之咎然此非漫不事事而一於怠荒也若耽娯不返以至濡首則有孚爲是者今失其是矣事終未濟可不戒哉

象曰飲酒濡首亦不知節也

飲酒而至濡首但知有孚之爲是至於是之所在自有節制而不可過者今至失是其不知節亦已甚矣

周易文詮卷二﹤經部﹐易類﹐周易文詮﹥

欽定四庫全書

周易文詮卷三

元趙汸撰系辭上傳

天尊地卑乾坤定矣卑髙以陳貴賤位矣動靜有常剛柔斷矣方以類聚物以羣分吉凶生矣在天成像在地成形變化見矣

易畫始於羲皇易詞系於文周人皆謂聖人之書也不知非聖人自爲作也未有易書以前其理已具於造化聖人不過因而發揮之如易有乾坤豈自易始哉天以陽處上地以陰處下其一尊一卑已具健順之理而乾坤定於此矣夫易始於乾坤而因有貴賤剛柔吉凶變化又豈自易始哉凡地與人物之卑者序列於下天與萬物之髙者序列於上而卦爻在上爲貴在下爲賤者已位列於此矣天與萬物之陽者性常王動地與萬物之陰者性常主靜而卦爻之陽爲剛陰爲柔者已判斷於此矣以一人之念言之一念向善而眾理咸集一念向惡而眾欲皆歸以類聚也以眾人之品言之善與善交而不入惡黨惡與惡交而不與善謀以羣分也聚分而善則吉惡則凶而卦爻占決之吉凶已生於此矣在天而日月星辰成顯晦之象在地而山川動植成經緯之形而易中之蓍策卦爻陰變爲陽陽化爲陰者已見於此矣然則造化原有自然之易聖人不過因其理而發揮之耳

是故剛柔相摩八卦相蕩

伏羲聖人見天地間無往非易不過陰陽兩端其對待之中自含變化之妙是故畫一奇以象陽而稱剛畫一偶以象陰而稱柔剛柔旣立變化無窮於是剛摩柔而生太陰少陽柔摩剛而生太陽少陰兩相摩而爲四矣太陽與少陰相摩而生乾兌離震太陰與少陽相摩而生巽坎艮坤四相摩而爲八八卦於是成矣此易之小成也由是以干兌離震爲主各以八卦推蕩其上自幹至復三十有二陽卦生焉以巽坎艮坤爲主各以八卦次第推蕩其上自姤至坤三十有二陰卦生焉六十四卦於是成矣此易之大成也至此則易道大備所謂乾坤一定而貴賤剛柔吉凶變化無不備於其中矣

鼔之以雷霆潤之以風雨日月運行一寒一暑

聖人旣本剛柔以作易則天地間無非易理之燦著也以變化之成像者言之若雷霆之鼔動卽陰陽之搏擊也風雨之滋潤卽陰陽之和暢也日月運行之不息卽陰陽之推遷也寒暑循環不已卽陰陽之代謝也是爲象不一總之陰陽也卽此剛柔摩蕩之理也

乾道成男坤道成女

以變化之成形者言之陽而健者乾道也凡得陽之多者皆屬乎幹其所成爲男體一而實性動而健也陰而順者坤道也凡得陰之多者皆屬乎坤其所成爲女體二而虛性靜而順也是爲形不一總之一陰陽也亦此剛柔摩蕩之理也

幹知大始坤作成物

其理之散見於造化如此豈特成男成女已哉乾天也有父道焉气始其形理始其性盡物皆主宰而資姑之蓋知大始者也坤地也有母道焉气成其形理成其性盡物皆作養而成就之蓋作成物者也

幹以易知坤以簡能

然其知始作成豈有難且煩乎易簡而已夫幹知大始是物物無不始知若難矣然幹健而動气至卽行一始卽始絕無等待絕無畱難何易如之坤成大始盡物成之能若煩矣然坤順而靜凡其所行皆従乎陽而不自作事無耑成爲必有終何簡如之然則乾坤之用𨿽大要不外此易簡之理也

易則易知簡則易從易知則有親易從則有功有親則可久有功則可大可久則賢人之徳可大則賢人之業夫乾坤有易簡之妙而體之則存乎人吾人之心原本乾始坤成合下自有易簡人人皆有易簡誠能法幹之易知以存心而克去艱險則明白坦夷盡人皆可知矣則易知法坤之簡能以處事而絕去紛擾則徑直要約盡人皆可能矣則易從易知則萬心一心其心之無弗同者皆吾親也所知皆親不必其附已矣易從則眾力爲力其力之無弗同者皆吾功也所從皆功不必其身助也惟有親則心一不二其精神更無古今易之凝於心者豈不可久惟有功則成不獨成其分量自足兼善簡之擴於事者豈不可大可久則本體不息卽至誠無息徳爲過人之徳可大則分量無方卽廣大無方業爲過人之業而人之所以法乾坤者可謂賢於人逺矣

易簡而天下之理得矣天下之理得而成位乎其中矣然則天下之理一易簡而已盡聖人體易之成一盡易簡而亦盡矣誠體易簡至於久大則易純乎易簡純乎簡一易簡而天下之理不遺於吾心而無弗得矣天下之理得則天得易以成位乎上地得簡以成位乎下人得易簡以成位乎中則體道之極功聖人之能事可以與天地參矣可見易理卽天地之理天地之理卽吾身之理人當求易理於天地亦惟求易理於吾心而已矣

右第一章

聖人設卦觀象繋辭焉而明吉凶

自伏羲畫卦以來吉凶之理已黙示矣文周聖人何又繋以辭哉蓋以有畫無文民用弗昭於是取所畫六十有四之卦而布列之統觀一卦則內外貞悔時有消息而系彖辭以明全體之吉凶析觀六爻則乘承比應位有當否而系爻詞以明一節之吉凶蓋聖人緣象以系詞使人因詞以求象則趨避之機決而利用之功大矣

剛柔相推而生變化

然聖人何以觀象而系辭蓋詞𨿽因象而系而象實因變而生卦爻中之奇偶𨿽不過剛柔二畫然非膠於一定者剛進之極柔以時推之則陽化陰而化生柔退之極剛以時推之則陰變陽而變生其變不窮則其象不一此聖人所以觀象而繋詞也

是故吉凶者失得之象也悔吝者憂虞之象也

然則聖人所作之易皆由剛柔不易之理推之其詞之模冩人事之紛紜者有不極其備乎詞之吉者卽人事順理而得之象也辭之凶者卽人事逆理而失之象也辭有自凶而趨吉之悔者卽人事旣失之後困心衡慮而爲憂之象也辭有自吉向凶之吝者卽人事未失之先安意肆志而爲虞之象也詞之符於人事如此

變化者進退之象也剛柔者晝夜之象也六爻之動三極之道也

其變之闡發造化之精蘊者有不極其備乎象變之中柔變而趨剛者卽气機退極而進之象也剛化而趨柔者卽气機進極而退之象也旣變而剛卽陽明用事而爲晝之象也旣化而柔卽陰晦用事而爲夜之象也至若剛柔變化流行於一卦六爻之間而九六疊運一剛一柔變之化之所謂動也其卽三極之道乎太極之理一也而天地人各得之爲三才之至極是其動於初二卽地道剛柔之交錯也動於三四卽人道仁義之並行也動於五上卽天道陰陽之疊運也何動非道何道非極變之符乎造化如此

是故君子所居而安者易之序也所樂而玩者爻之辭也

夫易而歸之道則凡易之所在皆道之所在矣而君子可不學乎是故身之所處爲居而安而不遷者在剛柔變化之易序至變之中有不變之理次第不紊不違其宜則一身皆易矣心之所契爲樂而玩而不厭者在吉凶悔吝之爻詞有言之中寓無言之蘊稽實待虛曲盡其變則一心皆易矣

是故君子居則觀其象而玩其辭動則觀其變而玩其占是以自天祐之吉無不利

惟君子身心不離乎易故動靜無間其功方居而未及卜筮也道著爲象而詞以泄之則觀其卦爻之象而玩其吉凶之詞是居安樂玩無間乎靜矣及動而謀及卜筮也道呈爲變而占以示之則觀其卦爻所值之變而玩其吉凶所示之占是居安樂玩無間於動矣如此觀玩則所趨皆吉所避皆凶一動一靜俱無違理則三極之道皆由我立天且弗違其居其動寧有不吉利乎是以自天祐之吉無不利此君子體易之極功也

右第二章

彖者言乎象者也爻者言乎變者也

畫卦繋詞以後文周聖人又復諄諄而繋以彖與爻者何哉卦之旣立意𨿽已盡而人不能得意忘象故文王觀象於卦而系彖辭彖者言乎一卦之象也與全體之奇偶純雜內外消長像乎物之宜者莫不統言之以示人也周公觀變於爻而系爻詞爻者言乎六爻之變也舉一節之隠顯貴賤當否比應趨乎時之變者莫不析言之以示人也

吉凶者言乎其失得也悔吝者言乎其小疵也無咎者善補過也

彖言象爻言變則吉凶悔吝無咎之詞已備之矣其言吉凶者言乎象變中有時消而位不當爲失者失則從逆而凶有時息而位當爲得者得則從順而吉也詞曰悔吝者言乎象變中剛柔雜居善惡未定有向於得而未得尙有小疵則自訟而悔生向於失而未失旣有小疵則招尢而吝生也詞曰無咎者言乎象變中或時位未善才徳未純足以致咎者是過也然一節之善或能更攺而補救之則過復無過而咎可無也

是故列貴賤者存乎位齊小大者存乎卦辯吉凶者存乎辭

象變闡於卦爻如此而詞可無系乎是故爻固言乎其變已而所以列其孰爲貴孰爲賤者則存乎六爻之位蓋內外承乘而貴賤分焉彖固言乎其象已而所以齊其孰爲小孰爲大者則存乎六十有四之卦蓋陰陽淑慝而大小齊焉夫貴賤小大雜陳易於是乎有吉凶矣而所以辧其孰爲吉孰爲凶者則存乎卦爻之辭蓋詞有得失而吉凶辧焉

憂悔吝者存乎介震無咎者存乎悔

辧吉凶者存乎詞矣詞有悔吝辧於吉凶之間者也悔吝固言乎其小疵然不可因小疵而自恕必憂之而防防杜漸存乎善惡初分之介則不至悔吝矣詞有無咎辧於轉凶爲吉之後者也無咎固能補過然欲動其補過之心必震之而儆戒振動存乎悔悟剏懲之幾則不終於咎矣凡此皆所以辧吉凶也而詞之所系不大乎

是故卦有小大辭有險易辭也者各指其所之

合而觀之無非詞也是故卦分陰陽𨿽有小大詞分淑慝𨿽有險易要非卦自卦而辭自辭也辭也者各推其卦之所向以示耳所之小則詞因系以險使天下懈怠有震懾之心所之大則詞因系以易使天下危疑有自全之策其所以不得不系其詞者正辧吉凶以示天下知趨避也聖人之情見乎詞矣

右第三章

易與天地準故能彌綸天地之道

易之道其大乎天地一陰陽也易以道陰陽其與天地蓋齊準者也天地所以定位之理天地之道也惟與之準故能彌綸天地之道其兼陰兼陽有以聫合其全體而無一理之或遺卽彌綸之中其分陰分陽又有以條析其一節而無一毫之或紊凡性理命無不具於其中信乎易與天地準也

仰以觀於天文俯以察於地理是故知幽明之故原始反終故知死生之說精气爲物遊魂爲變是故知鬼神之情狀

惟易能彌綸天地之道故聖人用易以盡天地之道彼幽明死生鬼神理之最難知也而其道總不外乎陰陽幽明者陰陽之顯晦也聖人以易之理仰觀經緯之天文俯察一定之地理則知天文如夜與下地理如北與深幽也所以幽者陽化陰也天文如晝與上地理如南與髙明也所以明者陰變陽也其故以易而知之矣死生者陰陽之聚散聖人以易之理推原人物何自而始反觀人物何爲而終則知始之生者气聚而凝陰變陽也終之死者气化而盡陽化陰也其說以易而知之矣鬼神者陰陽之屈伸聖人以易之理究其陰精陽气聚爲有象而成物魂魄降散入於無形而爲變則知物者自無而有神之來而伸也陰變陽也變者自有而無鬼之往而屈也陽化陰也其情狀亦以易而知之矣

與天地相似故不違知周乎萬物而道濟天下故不過旁行而不流樂天知命故不憂安土惇乎仁故能愛幽明死生鬼神而皆知之於易是易道卽天地之道也聖人體易以知之則心通造化全體太極矣天地與我更無彼此之間我與天地相似故天地亦自不違於我何也天地之道知仁而已聖人所以盡性者亦惟知仁而已聖人以易而盡其仁盡其知焉知足以燭隠而照臨之內又溥之以道濟之仁則有仁以實乎其知而知不過於空虛矣知足以行權而圎通之中究不失其中正之則則有仁以貞乎其知而知不流於變詐矣吾宻而證其知優防於仁義忠信之天理洞燭乎吉凶禍福之命數泰然自適毫無障礙旣樂且知故不憂吾深而窺其仁素位自安隨處而皆能下襲慈祥懇篤無物不被其周浹肫然至厚足以有容旣安且惇故能愛聖人備體仁知如此信乎與天地相似也

範圍天地之化而不過曲成萬物而不遺通乎晝夜之道而知故神無方而易無體

夫聖人與天地相似如此而參贊之功有不與之同用乎天地之化不能無過聖人以易而範圍之如理陰順陽體國經野使天有常運地有常經而不過乎中天地中之萬物不能自成聖人以易理成之如於人則正徳厚生於物則撙節愛養使人無失性物無失養而無少缺遺焉至合天地萬物而總之一書夜之道至難知也聖人又通乎其道而知於晝而夜夜而晝其所以循環無端宻移無迹者無不與之契而符合焉如是則其主宰不測其流行不窮聖人之心一神也一易也神卽易而寓以方求之而不得易隨神而在以體執之而亦不得此用易以彌綸天地之道信乎易與天地準矣

右第四章

一陰一陽之謂道

道之名由來尙矣由今言之果何謂乎其一陰一陽之謂乎陰陽不可謂道獨陰獨陽亦不可謂道惟太極之靜固一陰矣靜極而動又一陽焉陰陽疊運循環無端是之謂也

繼之者善也成之者性也

是道也原於天而具於人陰陽流行初無間斷者也試以天人授受之際言之气之繼靜而動理未著於人物渾然純粹所謂善也陽也及气之凝成而爲人物所受气又依理而立所謂性也陰也何非道也

仁者見之謂之仁知者見之謂之知百姓日用而不知故君子之道鮮矣

然善性本無不全而气稟容有或異試以人之稟受言之仁者得陽之動爲多其所見偏於發越則謂道盡於仁不知仁外有知也知者得陰之靜爲多其所見偏於收斂則謂道盡於知不知智外有仁也至於陰陽稟雜者百姓也日用之間囿於仁知而不著不察全不知有仁知焉故君子仁知合一之道鮮矣然道曷有偏哉

顯諸仁蔵諸用鼓萬物而不與聖人同憂盛徳大業至矣哉

然气稟容有所偏而造化則無不全試以气機言之天地以生物爲仁方其由閤而辟發生之功自內達外而顯諸仁焉天地以生物爲用當其由辟而闔機緘之妙自外入內而蔵諸用焉顯仁蔵用所以鼔萬物之出入也然造化無心與聖人有心而憂天下之不得遂其生成者不同矣顯仁者徳之發也仁顯而萬物以出徳斯盛矣蔵用者業之本也用蔵而萬物以入業斯大矣盛大之出於無心如此其徳業不至矣哉

富有之謂大業日新之謂盛徳

徳業有疊運之機又有互根之妙焉夫論業恆於外何爲蔵用蓋造化無無體之用蔵用之時萬物生意包蓄無遺所有甚富其施必故因內知外所以直謂之大業也論徳恆於內何爲顯仁蓋造化無無用之體顯仁之際萬物生機發舒殆盡日日增新其源必深故因外知內所以直謂之盛徳也盛徳陽也大業陰也一陰一陽道不在此乎

生生之謂易

合而言之皆陰陽也卽皆易也何謂易陰極則陽生陽極則陰生生生而不已卽循環而無窮是之謂一陰一陽之道

成像之謂幹效法之謂坤

夫易爲生生之理則天地間何物非陰陽之生生乎物之初生胚胎略成彷佛可象此則輕淸未形屬乎陽也是之謂幹旣生之後形色已呈有法可見此則重濁有迹屬乎陰也是之謂坤乾坤成而易肇乎其先此道之著於生物者然也

極數知來之謂占通變之謂事

生生之易豈獨气機卽人事亦然日用間無事非陰陽之生生也事未來而抱著問易究極陰陽老少之數求卦爻之所值而因以知未來之吉凶此則決疑通誌是之謂占及占旣決據所決吉凶之數以避以趨而通於事變之際此則定業成務是之謂事夫占乃事之未定屬乎陽也事乃占之已決屬乎陰也占事因而易行乎其中此道之著於人事者然也

陰陽不測之謂神

合天地人物觀之天地間無一非陰陽也又無可執爲陰陽也謂陰也而陽在焉謂陽也而陰在焉謂陰陽無在也無而未常無也謂陰陽有在也有而未常有也不可象求不可器執兩在不測非天下之至神其孰能與於此乎此正一陰一陽之謂道也

右第五章

夫易廣矣大矣以言乎遠則不禦以言乎邇則靜而正以言乎天地之間則備矣

夫易之爲書非若他書之少蘊蓄而隘規模也其中含蓄無遺蓋甚廣矣其外包括無盡蓋甚大矣蓋易不外陰陽而陰陽兼體事物以言乎逺則𨿽千載六合此理無所不到不可得而限也以言乎邇則𨿽瞬息幾席此理不待安排而咸正無缺也以言乎天地之間則精及無形粗及有象萬事萬物之理無不悉備此易所以廣大也

夫幹其靜也専其動也直是以大生焉夫坤其靜也翕其動也辟是以廣生焉

然易之廣大何自而來本乎乾坤而得之者也夫乾天也靜與坤別生物之心耑一而不他動與坤交生物之用直遂而不撓以干一之气下行於坤兩之中是以萬物皆資以始而其質大生焉坤地也靜與幹別生物之心翕受而無遺動與幹交生物之用敷辟而無隠以坤二之量順承乎幹一之施是以萬物皆資以生而其量廣生焉乾坤之廣大如此易固摹冩於乾坤者也

廣大配天地變通配四時陰陽之義配日月易簡之善配至徳

夫易之廣大由於乾坤則易卽乾坤矣其理之大一天之無不包而大也其理之廣一地之無不有而廣也其爲配合無間者也由是而推四時錯行於天地者也而廣大中之變通配焉其剛柔之疊運卽寒暑之推遷也日月貞明於天地者也而廣大中陰陽之義配焉其對待之流行卽代明而不息也人之至徳賦予於天地者也而廣大中易簡之善配焉其確然易隤然簡者卽人之存心健而易處事順而簡也總之一易之廣大配天地也故曰夫易廣矣大矣右第六章

子曰易其至矣乎夫易聖人所以崇徳而廣業也知崇禮卑崇效天卑法地

夫易之爲理塞天地通性情其至極而無以加乎常於聖人用易見之蓋天下徳崇業廣莫如聖人而易則聖人所以崇之廣之也徳起於知若識見有不髙明則徳何能崇聖人以易理窮之於心則本體昭融而知崇矣業基於禮若踐履有不篤實業何能廣聖人以易理體之於身則躬修切實而禮卑矣然知不徒崇必如天之髙明無一理不在其洞悉之中禮不徒卑必法地之博厚無一理不在其體驗之內所以徳崇而業廣也

天地設位而易行乎其中矣成性存存道義之門聖人之徳業崇廣如此自有上下與天地同流之妙焉彼天地設位於上下而其間陰陽之屈伸變化行乎其中矣此天地徳業之崇廣也聖人知崇如天禮卑如地則其本成之性原於天者存而又存自是率之爲道且宜之爲道中燦然之義千變萬化皆由此出此聖人之徳崇業廣也夫聖人徳業侔於天地而皆有資於易則易不其至矣乎

右第七章

聖人有以見天下之賾而擬諸其形容象其物宜是故謂之象

易之作也卦必有象象何謂也羲皇聖人仰觀俯察有以見物理之至賾莫不有陰陽至一之理存焉於是以至賾之物各有形容比度於未畫之先得其物之所宜則象之於旣畫之後如卦之純奇純偶則象純陽純陰之物宜卦之雜奇雜偶則象雜陰雜陽之物宜是象乃象天下之至賾也故謂之象

聖人有以見天下之動而觀其會通以行其典禮系辭焉以斷其吉凶是故謂之爻

易必有爻爻何謂也周公聖人遠求近取有以見人事之至動亦莫不有陰陽至靜之理存焉於是觀理之統聚求一理之可通卽通處之可行者立經常之典禮循典禮者則系辭以斷其吉逆典禮者則系辭以斷其凶是爻乃效天下之至動也故謂之爻

言天下之至賾而不可惡也言天下之至動而不可亂也

象有見於賾而立是象著示天下之至賾宜若可惡然一物一理則名雜不越至賾之中有至一者存玩之而不厭也爻有見於動而立是爻著示天下之至動宜若可亂然一事一理則事肆而隠至動之中有至常者存截然而不亂也此易道之妙所以爲可用也

擬之而後言議之而後動擬議以成其變化

夫象不可惡爻不可亂言動變化之理無不備矣而欲用易以成之者可不擬議於斯乎將有言也必由象詞以明所言之理由變占以決所言之機比擬於易而後言將有動也必由象詞以明所動之理由變占以決所動之機商議於易而後動如是則隨時従易言不膠於一定動不滯於一隅語黙作止無不各當其可而言動之變化成矣易之可用如此君子可不用易乎

鳴鶴在陰其子和之我有好爵吾與爾靡之子曰君子居其室出其言善則千里之外應之況其邇者乎居其室出其言不善則千里之外違之況其邇者乎言出乎身加乎民行發乎邇見乎遠言行君子之樞機樞機之發榮辱之主也言行君子之所以動天地也可不愼乎試舉易之象辭所當擬議者言之如中孚九二所云蓋言誠信感通莫大乎言行也故君子居室之間𨿽非大廷廣眾之地使出其言合乎實理而善則千里之外信而應之況其邇者乎使出其言悖乎實理而不善則千里之外疑而違之況其邇者乎觀言則行可知是則言根於心特出乎居室之身而民防不屬耳行基於言特發乎居室之邇而民防不屬目感應之速猶樞一動而戶卽辟機一動而矢卽發言行二者誠君子之樞機也故樞機之發善則遠邇皆應而爲榮之主樞機之發不善則遠邇皆違而爲辱之主豈惟民有應違善則降祥天地亦應不善降殃天地亦違君子之所以動天地者亦在是也安得不兢兢戒愼而以中孚爲主乎擬議斯爻可以知孚信之道矣

同人先號咷而後笑子曰君子之道或出或處或黙或語二人同心其利斷金同心之言其臭如蘭

如同人九五所云蓋言大同之道不以迹而以心也若據迹而觀或出而事君或處而獨善或黙而蔵辧或語而論斷似不同矣然自其心觀之則出非徇君處非忘世黙非免禍語非沽名二人之心有不同乎惟其心同則讒莫能間𨿽金至剛其利可斷也以同心而發於言則意气相投𨿽蘭至馨其臭可擬也宜乎先號後笑也擬議斯爻可以知同心之道矣

初六借用白茅無咎子曰苟錯諸地而可矣借之用茅何咎之有愼之至也夫茅之爲物薄而用可重也愼斯術也以往其無所失矣

如大過初六所云蓋言君子敬愼之道也彼物錯於地可以安矣又借之於茅何有傾危之咎此其心蓋安不忘危愼之至也夫茅之爲物至防而借物則至安其用誠可重也愼斯術而往以求濟則凡所錯置無非萬全之計自無所失矣擬議斯爻可以知處事之愼矣

勞謙君子有終吉子曰勞而不伐有功而不徳厚之至也語以其功下人者也徳言盛禮言恭謙也者致恭以存其位者也

如謙九三所云蓋言君子善居功也彼勤於王事可謂勞矣而不矜伐於人及事成而有功矣而不任徳於己此乃器識深沈度量宏遠厚之至也則夫所謂勞謙者正言其以功而能下人也此其心何如哉有功與勞皆徳也徳非不盛而愈欲其盛不伐不徳皆禮也禮非不恭而愈欲其恭不謙不可得也凡以致吾恭耳非爲位計也然人道好謙自皆不疑不忌位亦因之以保而不失矣擬議斯爻可以知居功之道矣

亢龍有悔子曰貴而無位髙而無民賢人在下位而無輔是以動而有悔也

如幹上九所云蓋言惟謙可以保位貴變而通之以時不可亢以取悔擬議斯爻可以知持盈之道矣

不出戶庭無咎子曰亂之所生也則言語以爲階君不宻則失臣臣不宻則失身防事不宻則害成是以君子愼宻而不出也

如節初九所云蓋言君子愼宻之道也惟口出好興戎故亂之所生則言語爲之階君爲臣謀而不宻則啟姦邪之妬而失臣臣爲君謀而不宻則遭中傷之禍而失身至於利害伏於隠防成敗系於毫忽而不宻其謀則人皆忌其成樂其敗而自害其成矣夫失臣失身害成皆亂也而皆階於言之不宻言其可不愼乎擬議斯爻可以知愼言之道矣

子曰作易者其知盜乎易曰負且乘致寇至負也者小人之事也乘也者君子之器也小人而乘君子之器盜思奪之矣上慢下暴盜思伐之矣慢蔵誨盜冶容誨淫易曰負且乘致寇至盜之招也

易者愛惡相攻盛衰相變若此爻有釁隙衰弱則彼爻乘變而奪之矣故作易者其知盜之情乎易之解六三所云蓋以負也者無徳小人勞力之事也乘也者有徳君子所禦之器也小人而乘君子之器則處非其據適啟謀利者覬覦之心盜思奪之矣所以然者蓋以小人竊位上則慢君而不忠下則暴民而不仁盜思執詞以伐之矣夫奪之伐之𨿽不免於爲盜而致其奪與伐者是猶慢蔵財物所以教人盜我女子妖冶其容所以教人淫我易曰負且乘致寇至正言六三無徳據位而爲盜之招也擬議斯爻可以知居位之道矣

右第八章

天一地二天三地四天五地六天七地八天九地十伏羲之時有龍馬負圗出河其上有自一至十之數人知其爲河圗之數而不知此卽天地之數也天純陽其數奇而圗之一三五七九皆奇則皆天數也地純陰其數偶而圗之二四六八十皆偶則皆地數也河圗之具天地全數如此

天數五地數五五位相得而各有合天數二十有五地數三十凡天地之數五十有五此所以成變化而行鬼神也

是數也造化之全功無不該焉彼一三五七九屬天是天數五也二四六八十屬地是地數五也五數在圗各有定位是五數卽五位也位之一與二三與四五與六七與八九與十奇先偶後其序不紊生成之功各専其一矣然相得之中自是有合如一與六二與七三與八四與九五與十奇施偶成其交無間生成之功妙合於兩矣此特以其分數言之耳若積天之五奇其數二十有五積地之五偶其數三十合而計之則五十有五而相得有合之數全始得以妙其用天一生水而六化成之地二生火而七變成之天三生木而八化成之地四生金而九變成之天五生土而十化成之是變起於天者化成於地化起於地者變成於天所以成變化者此數成之也一二三四五生數也卽伸而神也六七八九十成數也卽屈而鬼也然始生𨿽來而伸旣生則往而屈旣成𨿽往而屈方成則來而伸是所以行鬼神者此數行之也圗數之功用如此

大衍之數五十其用四十有九分而爲二以象兩掛一以象三揲之以四以象四時歸奇於扐以象閏五嵗再閏故再扐而後掛

圗數具造化之全功則聖人之筮數皆本於是其衍之以作易以中宮之五爲衍母以十爲衍子以五之一而乘其十則爲小衍以五數各乘其十則爲大衍大衍之則五十矣是蓍防五十之數皆河圗中宮來也衍之將以用之其用以揲蓍止用四十有九蓋虛其一以象太極有一之不用而後四十有九無所不用而圓神無方矣至於所用之防左右兩手任意中分宛然兩儀之對待従而取右手之分者掛其一於左手小指之間以象人處天地之中儼然三才之並立掛一之後取其所分之策以四爲揲又象四時之運行以成嵗焉四數之後取左右所零之防扐於左手中三指之兩間以成變又象積月之餘日而成閏焉然扐而至再者何也蓋一嵗之中气盈六日朔虛六日積三嵗之餘必多三十六日以三十日爲一閏餘六日必待五嵗之餘合之又爲一閏是爲五嵗再閏故揲蓍之法亦必再扐而後別起一掛以爲後揲之端是蓍法之再扐亦歷法之再閏也數之用其妙矣哉

幹之策二百一十有六坤之策百四十有四凡三百有六十當期之日

蓍旣揲矣各有所象也而過揲之餘策亦有所準焉策數由河圗四象而生太陽居一而連九陽數九也太陰居四而連六陰數六也揲蓍三變之末凡四爲奇奇用其全餘三奇則九而爲老陽是乾爻所餘之策每爻三十有六總六爻計之則二百一十有六凡八爲偶偶用其半餘三偶則六而爲老陰是坤爻所餘之策每爻二十有四總六爻計之則百四十有四合之凡三百有六十與期之日正相當焉𨿽一期之中气盈朔虛或有不同而三百六十其常也以二老之策準之則謂策之揲爲四時行可也按策而乾坤之蘊可叩矣

二篇之策萬有一千五百二十當萬物之數也

不特乾坤也通上下經二篇之策凡陽皆幹陽爻百九十二每爻俱以三十六計之得六千九百一十二策凡陰皆坤陰爻百九十二每爻俱以二十四計之得四千六百八策合之萬有一千五百二十與萬物之數適相當焉𨿽萬物之中气數形化或有不同而萬其總數也以二篇之策準之則謂策之揲爲萬物生可也極數而二篇之會可通矣

是故四營而成易十有八變而成卦

筮法旣合於造化則用之求卦自各有序是故卦始於一變之易而非自成也分二掛一象三歸奇凡四度經營然後或四或五而成一變之奇或九或八而成一變之偶易自此成矣由此一變積之十有八變然後內外以備貞悔以全則成六爻而一卦成矣此大成之卦也

入卦而小成

然未有內體未立而外體卽成者畫卦之序自下而上方三十六營而成九變則三畫已具得八卦中之一卦而內卦已成此小成之卦也十有八變而卦大成正卽此而重之耳

引而伸之觸類而長之天下之能事畢矣

夫卦旣成六爻則老少形而動靜異其變可考而知也於是因爻求變或變在動動固可變也或變在靜靜亦可變也引其變之端而展伸之則一卦可變爲六十四卦一卦如是諸卦可推因變及變同此卦卽同此變卽以引伸者觸類而增長之則卦之可變爲六十四卦凡四千九十六卦其吉凶無不可見而天下趨避之能事無不畢具於其中矣

顯道神徳行是故可與酬酢可與佑神矣

蓍卦盡變而能事畢其功用何如哉吉凶之道隠於無形不能以自顯也而有筮卦之詞則言象言變不隠於茫昧而道以辭顯矣趨避之徳行滯於有迹不能以自神也而人取決於筮則趨之避之民咸用以出入而行以數神矣惟顯且神是故明則有裨於人而受命如向儼賔主之相酬幽則有功於造化而開物成務贊神明之不及蓍變之功用如此此能事之所畢也

子曰知變化之道者其知神之所爲乎

合而觀之數法一變化也變化一道也道一神也苟能因數以極其變由法以明其理則知數法之妙皆出於理之自然𨿽天地聖人有莫知其然而然者其神之所爲乎右第九章

易有聖人之道四焉以言者尙其辭以動者尙其變以制器者尙其象以卜筮者尙其占

聖人欲以其道示天下後世而因以其道泄之於易書是道𨿽易之所固有也而由今言之易有聖人之道四焉四者維何詞占象變是已聖人本道而系詞曲中而不越是議事之定論也故人欲以言商度其事者則取法其卦爻之詞以發言使淺深詳略各得其宜也聖人本道而裁變屢遷而不居是圗事之員機也故人欲以動圗度其事者則取法其卦爻之變以效動使捲舒進退不膠於一也聖人本道而擬像一定而不易是制事之成矩也故人有裁制於心而欲事有定理是謂制器則取法其陰陽老少之象蓋象爲變之已定尙之可以成務也聖人本道而決占斷然而不貳是臨事之確見也故人有兩可於慮而欲決其所疑是謂卜筮則取法其吉凶得失之占蓋占爲詞之旣決尙之可以通誌也此聖人之道所以有之於易而濟民行者如此

是以君子將有爲也將有行也問焉而以言其受命也如向無有遠近幽深遂知來物非天下之至精其孰能與於此

人之所以尙辭占者以其精耳是以君子將有爲於一身將有行於天下抱蓍問易而求卦爻以擬議其所行之事易之詞占受人之命隨問隨答如向應聲之速凡所問之事不論遠而時地寥濶近而時地現前幽而事防潛蔵深而人心叵測來物之吉凶無不周知而詳應焉此惟辭占之理純粹不雜具於天道民物之故無不究極其精故能至此苟非然者何以稽實待虛存體應用能若是之如向無遺哉此以言以卜筮者尙之也

參伍以變錯綜其數通其變遂成天地之文極其數遂定天下之象非天下之至變其孰能與於此

人之所以尙象變者以其變耳君子當問焉以言之時四營成易是爲一變乃奇偶所由分於是先以參之各數其左右之所歸後以伍之總數其先後之所扐則其策或八九之多或四五之少皆有以辧之而其變明矣迨三變成爻必有其數乃老少所由別於是卽其所參伍者分之左右而交互以稽其變列之低昻而總挈以會其歸則其數或九六爲老或七八爲少皆有以稽之而其數明矣然參伍以變特一變耳未成爻也通三變而皆參伍則變中奇偶之錯陳剛柔之間雜宛然天地之經緯燦然而成文矣錯綜其數特一爻耳未成卦也極六爻而皆錯綜則數中老少之動靜陰陽之消息宛然天下之事物不易之定象矣此惟象變之理具圓神之徳妙屢遷之機極天下之至變故能如此苟非然者何以不滯於陰陽不膠於動靜能如是之成文成像哉此以動以制器者尙之也

易無思也無爲也寂然不動感而遂通天下之故非天下之至神其孰能與於此

然精變之妙何一非神之所爲乎凡物有思有爲其知識才能超出於萬物之表者方可以通天下之故今蓍之易不過一物耳何有於思何有於爲方其蓍未揲卦未求詞占象變隠於無迹蓋寂然不動也及其動於分揲掛扐之餘則受命如向而來物遂知通變極數而文象畢泄天下之故無所不通此惟詞占至精而精之所通無方象變至變而變之所通無體極天下之至神故能無思而無不思無爲而無不爲如此也苟非然者寂則必淪於靜感則必滯於動孰能若是其寂而能感哉此易體之所以立而用之所以行也

夫易聖人之所以極深而研幾也

夫詞占象變皆易也易何以至精至變至神哉聖人爲之也吉凶來物隠於無形所謂深也不極之則不出聖人系之詞決之占使深入於防防者泄於見聞而無遺是詞占之至精乃聖人所以究極其幽深之理者也陰陽老少渾於未剖所謂幾也不研之則不辧聖人制之變立之象使幾兆於微茫者剖於動靜而不惑是象變之至變乃聖人所以研窮其幾微之理者也而神卽寓於精變之中矣

惟深也故能通天下之志惟幾也故能成天下之務惟神也故不疾而速不行而至

蓋易之爲理不能窮究其至鮮能知其微也惟極之而詞占一深也故於幾微曲折無不洞悉玩占之下吉凶明而迷者以開天下之志爲能通之惟研之而象變一幾也故𨿽陰陽老少推移靡定通變極數之後趨避決而怠者以奮天下之務爲能成之惟深與幾皆出於自然而神也故其志之通也若或通之務之成也若或成之卒莫知其所以通所以成者其殆不疾而速不行而至乎使非聖人烏能有如是之功用哉

子曰易有聖人之道四焉者此之謂也

然則通誌成務而妙於神易爲之也而皆聖人之道爲之也所謂易有聖人之道四者正以辭占爲聖人所極深而神於通誌象變爲聖人所研幾而神於成務之謂也不然易道𨿽具四者安能爲天下後世之所尙哉此可見聖人作易之功大矣

右第十章

子曰夫易何爲者也夫易開物成務冒天下之道如斯而已者也是故聖人以通天下之志以定天下之業以斷天下之疑

夫易始於畫卦終於系詞必有所用果何爲者也蓋易用之可以卜筮以之開物則得告吉失告凶而顓蒙開焉以之處事吉使趨凶使避而幾務成焉以之統天下之理則凡物理之自然事理之當然而謂之道者無不備於吉凶趨避之中丕冒而無遺焉其易之用如斯豈小補哉是故聖人制爲卜筮以開物者而通天下之志使人不迷於吉凶以成務者而定天下之業使人不怠於趨避以冒道者而通誌以斷其心之疑定業以斷其事之疑使人不於義理則其所爲切於民用大矣

是故蓍之徳圓而神卦之徳方以知六爻之義易以貢聖人以此洗心退藏於宻吉凶與民同患神以知來知以藏往其孰能與於此哉古之聰明叡知神武而不殺者夫

易之用𨿽周於天下而其理實具於聖心是故易之所有惟蓍卦爻方蓍之揲也老少無定動靜無常妙於流轉不滯而兩在不測其徳非圓而神乎及蓍所得之卦則得失並存貞悔具備確乎不易之中而有昭然其不爽者其徳非方以知乎乃卦所生之爻則時之消息位之當否各具一節變易其說無不備以告人如貢獻者非易以貢乎此易之妙也而聖心先具之矣其中萬理盡澄一私不染若以此三者洗濯其心故方無事斂神知變易之徳退藏於靜宻寂然不動莫能窺之及其有事其於吉凶憂民不能趨避與之同患故其間吉凶之未萌曰來以退藏之神知之而若符其造化之靈吉凶之一定曰往以退藏之知藏之而若出其胸中之故此皆與民同患之心本於洗心宥宻之內自靈自徹何假卜筮而後知也其孰能與此惟古聖人聰明不假耳目睿知不假心思猶神其威武而不假殺伐者始能神其蓍卦爻之理耳苟非其人誰能妙易理於一心如此哉

是以明於天之道而察於民之故是興神物以前民用聖人以此齋戒以神明其徳夫

惟聖人有心易之神知是以上明天道之消息而契吉凶之原下察民故之攻取而洞吉凶之理則知蓍泄造化之祕而法可備於致用斯民昧趨避之途而用宜有以開先於是因蓍之神以興卜筮使民先事而知吉凶以前民趨避之用然聖人之心豈待卜筮而致齋戒哉其平日退藏無念不致誠敬而於此卜筮之時尢齋而一念不分戒而一念無斁以自考其吉凶之占而知來藏往之徳益以神明矣

是故闔戶謂之坤辟戶謂之幹一闔一辟謂之變往來不窮謂之通見乃謂之象形乃謂之器制而用之謂之法利用出入民咸用之謂之神

夫聖人明天道察民故以興神物正以神物原於天道而周於民故也造化一气流行萬物出入之戶也時乎靜斂如戶斯闔陰之事也謂之坤時乎動顯如戶斯辟陽之事也謂之幹從闔而辟气序相禪有更方互換之義謂之變闔辟往來循環無端有流行不滯之機謂之通乾坤變通而物生於其間矣方其始生影響見端輕淸未形謂之象及其旣生形貭旣具已有可見謂之器其於形象之中獨得乾坤之精而爲物之最神者蓍是也聖人知其可興以前民用於蓍制爲四營之法而用以筮於制爲五行之兆而用以卜古今則之謂之法法旣立而民之出者入者皆安於其用有不知誰之所爲者謂之神蓍之用於是乎周天下矣

是故易有太極是生兩儀兩儀生四象四象生八卦聖人作易旣有蓍以妙其用必有卦爻以立其體是故儀象八卦皆陰陽之變所謂易也易固生生不窮矣必有所以生生之理主宰於其中不有太極乎太極動而生陽則畫一奇以象陽儀靜而生陰則畫一偶以象陰儀太極生兩儀兩儀一太極也陽儀之上加一奇一偶則生太陽少陰陰儀之上加一奇一偶則生太陰少陽兩儀生四象四象一太極也太陽少陰之上各加一奇一偶而乾兌離震生焉太陰少陽之上各加一奇一偶而巽坎艮坤生焉四象生八卦八卦亦一太極也八卦旣生則六十四卦特因而重之耳此畫卦自然之序也

八卦定吉凶吉凶生大業

是八卦也𨿽未斷以吉凶其間時有消息位有當否則吉凶已黙定矣吉凶旣定𨿽未知有趨避而得失之報明可爲利用出入之資而趨吉避凶之大業已従此生矣夫孰非太極定之生之乎

是故法象莫大乎天地變通莫大乎四時懸象著明莫大乎日月崇髙莫大乎富貴備物致用立成器以爲天下利莫大乎聖人探賾索隠鉤深致逺以定天下之吉凶成天下之亹亹者莫大乎蓍

八卦成而蓍之用行矣其功豈小補哉試以天下之大者觀之成像成形皆法象也而法象之大莫大乎天地之覆載往來屈伸皆變通也而變通之大莫大乎四時之推遷懸象於上而其明之昭著莫掩者莫大於日月之代明由其造化而推及於人列爵惟五分土惟三誰非崇髙惟富有四海貴爲天子者爲尢大智者作法巧者創始誰非制作而備水火動植之物以致斯民之用立小大方圓之器以利天下之民惟聖人竭耳目心思之巧通民情世故之煩豈不大乎至若理之賾亂者而探其至一幾之隠伏者而索其先兆深入於性命理數而鉤之使出逺隔於時地世數而致之使近於以定吉凶而失得之報明成亹亹而趨避之不倦則莫大乎蓍蓍一筮而八卦之象卽著一卜而五行之兆卽明所以前民用者無以加矣

是故天生神物聖人則之天地變化聖人效之天垂象見吉凶聖人像之河出圖洛出書聖人則之

然易𨿽作於聖人而其原實本於天地是故天生蓍神物蓍具圓神之徳具伏藏之智聖人則之以立其占蓍用之筮用以卜不過因天之所生興神物以前民用也由是卜筮中有變化非無自也在天成像在地成形各有變化聖人效之而九六疊用剛柔雜居無非效於天地者也卜筮中有吉凶非無自也天垂日月星辰之象循度而見吉失度而見凶聖人像之而於卦爻之得則斷吉以象休徵於卦爻之失則斷凶以象咎徵皆象之於天者也有卜筮則有儀象儀象何自而成哉天不愛道龍負圖而出於河以五生數統五成數而同處其方數之體也地不愛寶神載書而出於洛以五奇數統五偶數而各居其所數之用也總之皆易理也聖人則圖而用摩蕩之法其所爲儀象八卦者已備則書而用縱橫交錯之法其所爲儀象八卦者亦符蓋易一陰陽也圖書亦陰陽也本陰陽以作易孰謂天地圖書非聖人作易之原乎

易有四象所以示也繋辭焉所以告也定之以吉凶所以斷也

聖人本造化以作易而所以前民用者豈外是哉彼揲蓍求卦之餘有陰陽老少之四象果何以哉所以示人所值之卦爻也所值卦爻必系以詞又何以哉彖詞告人以全體之象爻詞告人以一節之象也詞之所立定以吉凶又何以哉蓋吉凶一定不易斷之使人決於趨避也凡此皆以前民用也易之開物成務冒道如此

右第十一章

易曰自天祐之吉無不利子曰祐者助也天之所助者順也人之所助者信也履信思乎順又以尙賢也是以自天祐之吉無不利也

大有上九曰自天祐之者豈天私佑上九哉有所以祐之也蓋佑之爲言助之謂也天無私助助必於順由天推人而人亦無私助助必於信卽人觀天而知天之祐非無故也上九當大有時下従六五之賢是身所履者極誠而無妄心所思者循理而不拂又以此履而思者崇尙乎賢士眞大君信順之極滿而不溢者是以自天祐之吉無不利

子曰書不盡言言不盡意然則聖人之意其不可見乎子曰聖人立象以盡意設卦以盡情僞繋辭焉以盡其言變而通之以盡利鼔之舞之以盡神

聖人與民同患之意固無窮也書以載之而書不盡欲言言以達之而言不盡其意然則聖人之意終無以自見乎非也聖人以天下之事不外陰陽言之所者淺象之所示者深於是畫一奇以象陽畫一偶以象陰則體貴對待而包涵無外用貴流行而變化無方言與書不能盡者而象無不盡矣然意之所包有情僞情僞未盡卽意未盡也卽此象而因重之設爲六十四卦則消息異時而小大判當否異位而淑慝分情僞無不盡矣意之所發有言言未盡卽意未盡也卽此象而發揮之系彖詞以言材而全體義著系爻詞以言變而一節義彰情則斷以吉僞則斷以凶而言無不盡矣然卦詞以立其體使不能達其用聖人之意亦未盡卽象之趨時者制爲卜筮因其卦爻之變使人通之事爲則趨避咸宜而利盡矣然欲盡利而使人勉彊以趨其意猶未極其妙也卽象之變通者妙於鼓舞則趨避踴躍有不知誰爲之者而神盡矣至於盡利盡神而聖人之意寧有不盡乎

乾坤其易之緼耶乾坤成列而易立乎其中矣乾坤毀則無以見易易不可見則乾坤或幾乎息矣

立象所以盡意者以象始於乾坤二畫陰陽變化包含無窮其殆易之緼耶何也幹以奇成列於左坤以偶成列於右對待之中自妙流行之用陰陽合徳而諸卦之體已成剛柔雜居而六爻之質已具𨿽未變化而其體立矣向使奇偶之卦畫毀而不成列焉則何以爲陰何以爲陽而變化之易體不可見矣易不可見人何以化陰何以化陽乾坤之用或幾乎息矣乾坤必不可息易必不可無干坤之成列此乾坤所以爲易緼而立象之必不可已也

是故形而上者謂之道形而下者謂之器化而裁之謂之變推而行之謂之通舉而措之天下之民謂之事業乾坤何以爲易之緼正以易之所有無非干坤也是故乾坤之象一陰陽之形也自其形之超於法象而上者是爲太極之眞至精至粹謂之道道固乾坤之精也自此形之著於法象而下者是爲奇偶之質有方有體謂之器器固乾坤之迹也因此乾坤自然之化而裁之如陽化趨陰裁之爲陰陰化趨陽裁之爲陽陰陽交錯一道之推遷也謂之變因此化裁之理而推行之如陰窮則推而行之於陽陽窮則推而行之於陰流行無滯一道之旋轉也謂之通由是舉變通之化措之天下使民無不趨吉避凶則事無不成業無不定聖人之事業溥矣孰非干坤之妙用哉信乎乾坤爲易之緼而立象足以盡意也

是故夫象聖人有以見天下之賾而擬諸其形容象其物宜是故謂之象聖人有以見天下之動而觀其會通以行其典禮系辭焉以斷其吉凶是故謂之爻

聖人固立象以盡意矣然立象非無見也聖人蓋有見於天下之賾莫非道也於是擬諸其形容而因畫卦以象其物宜道之精蘊於此悉模而象之故謂之象象立而爻生焉非無見也聖人又有見於天下之動莫非道也於是觀其會通以行其典禮系詞焉以斷其吉凶道之變動於此悉仿而效之故謂之爻蓋緣意以起見緣見以立卦詞此聖人必立象以盡意也哉

極天下之賾者存乎卦鼔天下之動者存乎辭

試以用易言之象見道於賾而立則欲究極天下之賾而無遺存乎卦蓋觀卦之象物宜陳而萬理析矣爻見道於動而立則欲鼔舞天下之動而不怠存乎辭蓋觀爻之詞典禮明而趨避決矣

化而裁之存乎變推而行之存乎通神而明之存乎其人黙而成之不言而信存乎徳行

至若揲蓍求卦之詞因卦爻陰陽之化而裁爲七八九六之數則存乎卦爻之變蓋變乃聖人所裁以盡利者人亦裁此而已極數之後因卦爻所著之理而推於出入云爲之際則存乎卦爻之通蓋通乃聖人所推以盡神者人亦推此而已乃若不假化裁推行之迹而神明夫變通之用則存乎其人焉苟非其人道不虛行然所謂其人者必於變通之理沈潛淵黙而完具渾成且不煩擬議而孚合無間所謂神而明之者也則存乎徳行蓋其平日造理精防履事極其純熟自然易之變通已先得之深矣故一用易之際而自成自信神明不測有如此也此則得意忘象之事道器精粗一以貫之矣可見易非聖人不能作亦非聖人不能用也

右第十二章

繋辭下傳

八卦成列象在其中矣因而重之爻在其中矣

易理盡於吉凶吉凶原於爻象爻象何自而立哉聖人作易自兩而四自四而八乾兌八卦以次而序二老列而純陰純陽之象著六子列而雜陰雜陽之象著俱在成列之中矣由是因已成之卦各以八卦次第加之以成六十四卦是因而重之也則內外滿而貞悔全承乘比應之爻在各卦之中矣此易之體所以立也

剛柔相推變在其中矣系辭焉而命之動在其中矣夫卦爻旣立則卦爻一剛柔也然是剛柔疊相推蕩剛推乎柔則剛變爲柔柔推乎剛則柔變爲剛𨿽未及乎占變而卦爻之變已在相推之中矣推變則卦之消息爻之當否無不備具聖人於時位之息而當者則系詞以命其吉於時位之消而不當者則系詞以命其凶𨿽未形於動而爲占然占者所值當動之卦爻已具於系詞中矣此易之用所以行也

吉凶悔吝者生乎動者也

動𨿽寓於詞而詞實顯於動卦爻之詞固有吉凶悔吝然必抱蓍問易而值其所動然後吉凶悔吝可見蓋生於動者也

剛柔者立本者也變通者趣時者也

吉凶悔吝生乎動矣而實本於位之未常動趨於時不得不動者也蓋卦爻未動時一剛一柔各有本位有凝然對待不易之意是立本者也然有一定之位而無一定之時及其動也變化不拘剛進之極變通於柔柔退之極變通於剛立本之中又有疊運不窮之妙是蓋趣時者也

吉凶者貞勝者也

夫剛柔變通吉凶見矣是吉凶者不容並出常以正而相勝者也吉有當然則吉爲正而常勝凶凶有當然則凶爲正而常勝吉出此入彼事勢必然非貞勝而何

天下之道貞觀者也日月之道貞明者也天下之動貞夫一者也

然吉凶所以貞勝惟其理之一而已蓋理一則不當有二至常則不容有變試以造化驗之人事天地之道消息盈虛變之至也要以貞而常運法象所垂亙古今以爲觀也日月之道晦朔望變之至也要以貞而常照晝夜代明亙古今以爲明也況人事之動乎天下吉凶之動紛然不齊𨿽極至變要以貞而常勝蓋不貞則二貞則未有不一者也惟當然不易之理隨其所勝而貞自在順則吉而逆則凶此所以貞勝也

夫幹確然示人易矣夫坤隤然示人簡矣

夫吉凶貞勝固由於一而一之原則出於天地夫乾天也確然天下之至健也理行卽達气至卽亨示人以生物之易矣夫坤地也隤然天下之至順也承天之理爲理順天之气爲气示人以生物之簡矣其易簡之理非一乎所謂貞觀者也

爻也者效此者也象也者像此者也

夫乾坤以易簡示人如此而易之爻象誰能外之故八卦因重而有爻爻非他也奇者效幹之易偶者效坤之簡也八卦成列而有象象非他也陽息陰消者像幹之易陰息陽消者像坤之簡也然則爻象𨿽至變至賾亦不外乎一理天下之動非貞夫一哉

爻象動乎內吉凶見乎外功業見乎變聖人之情見乎辭

夫爻象之體由易簡而立而爻象之用得蓍卦而行故揲蓍求卦之先參伍錯綜𨿽未成爻象而爻之奇偶象之消息已躍然動乎蓍卦之內矣揲蓍求卦之後通變極數則所值吉凶占決之詞在卦而以全體昭在爻而以一節著遂顯然見於蓍卦之外矣夫爻象之動卽變也𨿽未見諸行事而所以通誌定業者見於斯矣吉凶之占卽詞也𨿽非聖人面命而所以與民同患者見於斯矣卦爻之功豈不大哉

天地之大徳曰生聖人之大寶曰位何以守位曰仁何以聚人曰財理財正辭禁民爲非曰義

聖人情見乎辭而其功用豈小補哉蓋天地以生物爲心幹以易知而知始坤以簡能而作成生非天地之大徳乎乃聖人正天所生以生天下者也體天地所好生之徳以生天地所生之民則必借位以行其徳位非聖人之大寶耶大寶在位不可不守而守位則必以仁民爲邦本本固邦寧也守位在仁不可不聚而聚人則必以財財爲民命財散民聚也至若財以聚人宜理也務崇本而節用旣富而教以詞爲先宜正也必反經以貞志民有爲非宜禁也必明罰以致刑而總之一歸於義是義也正所以成其仁也蓋得乎義則導之而生養遂教之而倫理明治之而爭奪息天地以徳生萬物聖人以義生萬民其功業與天地相配矣而易之功用豈不大哉

右第一章

古者包犧氏之王天下也仰則觀象於天俯則觀法於地觀鳥獸之文與地之宜近取諸身遠取諸物於是始作八卦以通神明之徳以類萬物之情

羲皇之王天下蓋位大寶作易以前民用者也𨿽其妙契陰陽已具作易之本尢疏觀造化以驗消息之機仰則觀經緯之象於天俯則觀一定之法於地至天地間有鳥獸之文觀其希革毛毨之殊與地之宜觀其髙深上下之實近取諸身之性情形體遠取諸物之飛潛動植見得天地之間無一非陰陽之消息於是始作八卦以通神明之徳凡陰陽之理深入無形者易直與之貫通而無間焉以類萬物之情凡陰陽之理顯及有象者易直與之相肖而不違焉如是則卦之立也顯防畢具聖人制器尙象寧不本於是哉

作結繩而爲罟以佃以漁蓋取諸離

伏羲作易非爲制器設也然制器之理卒無外於易焉上古未有耕種則鮮食乃其先也於是教民作結繩而爲罟以佃於山林以漁於川澤而物皆麗焉且離象爲目蓋取諸離

包犧氏沒神農氏作斵木爲耜揉木爲耒耒耨之利以教天下蓋取諸益

上古民知鮮食猶未知粒食也包犧沒而神農作斵木使鋭而爲耜揉木使曲而爲耒耒以運耜耜以起土以教天下樹藝二體皆木有益之象上入下動有益之徳蓋取諸益

日中爲市致天下之民聚天下之貨交易而退各得其所蓋取諸噬嗑

罟作而鮮食足五穀熟而民人育則貨財殖矣然有無不通民弗便也神農於是教民當日之中而爲市致天下之民於各市地聚天下之貨於各市防貿易有無交易而退則有餘不足彼此相通而各得其所矣此其上明下動有日中爲市之象蓋取諸噬嗑

神農氏沒黃帝堯舜氏作通其變使民不倦神而化之使民宜之易窮則變變則通通則久是以自天祐之吉無不利黃帝堯舜垂衣裳而天下治蓋取諸乾坤生養𨿽遂禮教猶未興也黃帝堯舜繼興風气漸開人思文治其變也時爲之也三聖人因其時之所必變而通乎民之所欲趨則民日遊於其中而亹亹不倦有若或使之者如是則民宜矣民何以宜哉正以通變之道神化不測在聖人亦不知其所以然自令人安之以爲宜也惟其宜之所以不倦聖人通變如此一循乎易理而已蓋易理卽天之理也消息互乘盈虛疊運故當時事窮極未有不變者變則隨時而轉因勢而導未有不通者通則一時爲宜萬世無未有不久者是以三聖人之神化通變合乎易卽合乎天以是而天祐之民宜不倦吉利孰大焉當此之時黃帝堯舜夫何爲哉但垂衣裳端拱於上而禮樂教化胥於此起文治成矣此天地變化無有作爲聖人順時亦無作爲蓋取諸乾坤

刳木爲舟剡木爲楫舟楫之利以濟不通致遠以利天下蓋取諸渙

衣裳旣垂則遠邇觀化然川澤阻塞則文教不通於是刳木使中虛而爲舟剡木使末鋭而爲楫舟楫之利旣興則不通者濟矣此木在水上有渙之象蓋取諸渙

服牛乘馬引重致遠以利天下蓋取諸隨

夫民𨿽有涉川之利而猶苦於戴負之勞於是因牛之性順服而馴之以引重因馬之性健乘而駕之以致遠則天下之徒行者利矣此下動上說猶物勞人安有隨之象蓋取諸隨

重門擊柝以待暴客蓋取諸豫

川途旣通暴客或至可無備乎故設重門以防外擊柝以警內縱有暴客防閒已備有以待之此卽豫備之意蓋取諸豫

斷木爲杵掘地爲臼臼杵之利萬民以濟蓋取諸小過𨿽有耒耜以開粒食之原民猶未知精食之用於是斷木爲杵以使之舂掘地爲臼以使之容則易粗爲精萬民之養道以濟此下止上動之象蓋取諸小過

木爲弧剡木爲矢弧矢之利以威天下蓋取諸睽外有以待暴客內有以得精食使無弧矢以威不軌將有險不能守有粒不得食矣於是木曲其中以爲弧剡木鋭其末而爲矢威暴所以仁良弧矢亦利也此以威武服天下之暴蓋取諸睽

上古穴居而野處後世聖人易之以宮室上棟下宇以待風雨蓋取諸大壯

夫兵器旣制固有以禦民患矣宮室不興何以奠民居乎是以上古之世冬則穴居夏則野處民無所安息後世聖人易之以宮室有棟以直承而上有宇以兩垂而下而風雨可以無患矣此壯固之意蓋取諸大壯

古之塟者厚衣之以薪塟之中野不封不樹喪期無數後世聖人易之以棺槨蓋取諸大過

夫宮室旣制固有以奠民居矣塟禮未舉何以教民孝乎是以古之塟者厚衣以薪委之中野無封土樹木之規無衰麻哭踴之數後世聖人易以棺槨此送死過厚之意蓋取諸大過

上古結繩而治後世聖人易之以書契百官以治萬民以察蓋取諸夬

制度旣詳貴有文明之治故上古民淳事簡凡事結繩以記驗之亦足以致治後世民僞事煩聖人於是易以書契言不能記者書以記之事有不信者契以驗之由是百官之功實可稽萬民之情僞可覈以治以察無不明決蓋取諸夬合而觀之聖人制器無非本諸易也尙象之功豈不大哉

右第二章

是故易者象也象也者像也

羲皇作而圗起於是觀象而有小成大成之易是故易者非他無非象卦爻奇偶之象耳然此象者非滯於迹也乃像夫陰陽之理之似耳陽之理不可見特假奇以象之陰之理不可見特假偶以像之此先天之易立象以盡意也

彖者材也

有象於是乎有彖文王本此象而系彖詞彖何言哉蓋言一卦之材貭也如徳體象變之中有本然之能有各足之量彖悉闡之原始要終兼理統論而象之全體彰矣

爻也者效天下之動者也

有彖於是乎有爻周公體此象而系爻詞爻何言哉蓋天下之動如愛惡情僞利害得失之類動本至煩詞亦至悉是爻也者不過因其事變而摹仿之呈獻以出而象之一節昭矣此後天之易系詞以盡言也

是故吉凶生而悔吝著也

夫卦以象告如此而詞之所以發揮乎象者又如此是故得失之報以明吉凶由此而生焉憂虞之故以晰悔吝由此而著焉人之考占用易者無不具於此矣可見聖人系詞以盡言不外立象以盡意象之所像不有禆於民用乎

右第三章

陽卦多陰陰卦多陽

乾坤之卦純陽純陰其畫固無多寡矣至震坎艮皆索諸幹而爲陽卦宜多陽矣其畫乃一陽二陰而反多陰巽離兌皆索諸坤而爲陰卦宜多陰矣其畫乃一陰二陽而反多陽

其故何也陽卦奇陰卦偶

此其故何也蓋陽卦主奇一陽二陰合爲五畫五奇數也所以多陰陰卦主偶一陰二陽合爲四畫四偶數也所以多陽

其徳行何也陽一君而二民君子之道也陰二君而一民小人之道也

有數則有理由數以究其理則卦形所在卽徳行所在其徳行何也易之大分陽貴陰賤有君民之象焉陽卦一陽二陰爲一君二民天下一統其道大而公陰卦二陽一陰爲二君一民政出多門其道小而私是聖人作易不獨前民用正以扶世教也

右第四章

易曰憧憧往來朋従爾思子曰天下何思何慮天下同歸而殊塗一致而百慮天下何思何慮

咸四爻詞蓋言一感一應當順其自然也何也天下空體也其往者來者原屬之天下而不屬之我何處可容吾思且思之深而慮哉蓋天下之理原於太極本同歸也而事物散見其途不能不殊殊卒不離乎同也理根於人心本一致也而此心酬酢其慮不能不百百卒不離乎一也人第以天下應天下以天下還天下順其自然可矣何憧憧思慮爲哉

日往則月來月往則日來日月相推而明生焉寒往則暑來暑往則寒來寒暑相推而嵗成焉往者屈也來者伸也屈伸相感而利生焉

試觀之造化日往則月自來月往則日自來日月無心相推而明自生而不窮寒往則暑自來暑往則寒自來寒暑無心相推而嵗自成而不匱夫日月寒暑之往非有心於往也气機之息而屈也日月寒暑之來者非有心於來也气機之息而伸也屈以感乎來者之伸伸以應乎往者之屈日月寒暑無心相感而明生嵗成之利不期生而自生焉此造化感應自然之理也

尺蠖之屈以求信也龍蛇之蟄以存身也精義入神以致用也利用安身以崇徳也

又試觀之物理尺蠖不屈則不伸其屈以求伸而行無心也龍蛇不蟄則不存其蟄以存身而奮無心也物理且然聖學可知心之裁制爲義義之泛應爲用用之渾融於心爲徳本同歸一致者也君子於義則精研之以至防防必徹造人神妙之境時而往來無迹應用不窮本體卽能致用而用無心矣致用自能利用隨時隨物迎刃而解利其施用至於無不自得而身安乃躬行旣熟心得自深義在吾心自覺圎融透徹無心於崇徳而徳自崇矣此亦感應自然之理也

過此以往未之或知也窮神知化徳之盛也

夫義未精而求精用未利而求利此其機在我可知者也乃今義已精用已利過此則機不在我非我所知也當此未之或知之時窮極天地之神而與合一不測者脗合通知天地之化而與推行有漸者流通始而入神至此而神已窮始而可知至此而知已化盛之至也豈徒崇之已乎蓋交養互發之機熟之又熟斯神化合一之妙忘之又忘何容思慮於其間哉

易曰困於石據於蒺藜入於其宮不見其妻凶子曰非所困而困焉名必辱非所據而據焉身必危旣辱且危死期將至妻其可得見耶

困六三之爻詞蓋言危辱之事無以崇徳也大凡進退有據而身名兩全者必旣度其身又度其人也今九四剛而在上如石之不可困也三不度身而欲去以邀功則傾陷君子公論不容而名必辱九二剛而在下如蒺藜之不可據也三不度人而欲依以圗安則盤據要地賈禍立至而身必危旣辱且危死期將至𨿽有親暱誰能庇之故上六之應有妻之象其可得見耶當思善處矣

易曰公用射隼於髙墉之上獲之無不利子曰隼者禽也弓矢者器也射之者人也君子蔵器於身待時而動何不利之有動而不括是以出而有獲語成器而動者也

解上六之爻詞蓋言解悖之理有以崇其徳也凡天下無不可解之悖在善爲之方耳隼者鷙害之禽小人心術之險也弓矢者射禽之器君子道徳之威也操弓矢以射禽者君子得時用事之人也蓋君子解悖之器素蔵於身待可爲之時而動則動中機宜何不利之有若此者正以君子有器能蔵先爲不可括以善其動則其動自善而無足爲吾括也是以不出則己一出而鷙害以除有不獲乎上六爻義正語公之蔵器於身待時而動所以獲也

子曰小人不恥不仁不畏不義不見利不勸不威不懲小懲而大誡此小人之福也易曰屨校滅趾無咎此之謂也

噬嗑初九爻詞蓋云懲惡之事可以證安身也蓋福生於所懲小人不恥己之不仁不畏己之不義不見利則不動不見威則不懲若因其小不仁不義而見懲於前則不爲大不仁不義而知誡於後此小人轉禍爲福也屨校滅趾正此謂也人當知所懲矣

善不積不足以成名惡不積不足以滅身小人以小善爲無益而弗爲也以小惡爲無傷而弗去也故惡積而不可掩罪大而不可解易曰何校滅耳凶

噬嗑上九爻詞蓋言攺過之事可以證安身也善惡生於所積仁義善也不積特小善耳何足以成名不仁不義惡也不積特小惡耳何足以滅身小人豈一旦罪大莫解哉以小善爲無益於名而弗爲也以小惡爲無傷於身而弗去也而不知惡已積而不可掩是以罪大而不可解故至何校滅耳人當知所戒矣

子曰危者安其位者也亡者保其存者也亂者有其治者也是故君子安而不忘危存而不忘亡治而不忘亂是以身安而國家可保也易曰其亡其亡系於苞桑否之九五爻詞蓋言保治之事可以證安身也蓋禍生於所忽自古身任國家者每以未然之防得之故心之常若危者所以安其位也心之常若亡者所以保其身之存也心之常若亂者所以有其紀綱之治也君子有見於此故四方無虞可謂安矣以安爲危所伏而不忘危宗社鞏固可謂存矣以存爲亡所倚而不敢忘亡綱舉目張可謂治矣以治爲亂所基而不敢忘亂夫有思危思亡思亂之心必有圗安圗存圗治之策是以身安而國家可保觀否五爻人當知所防矣

子曰徳薄而位尊知小而謀大力小而任重鮮不及矣易曰鼎折足覆公餗其形渥凶言不勝其任也

鼎之九四爻詞蓋言恃才之事可以證安身也蓋爲人臣者居位以徳徳薄而居尊位謀事以知知小而欲謀大任重以力力小而欲任重此皆過分而不自量者鮮不及於敗矣若鼎之四爻正言不勝其任也人當知所審矣

子曰知防其神乎君子上交不諂下交不瀆其知防乎防者動之防吉之先見者也君子見防而作不俟終日易曰介於石不終日貞吉介如石焉寧用終日斷可識矣君子知防知彰知柔知剛萬夫之望

豫之六二爻詞蓋言知防之事可以證精義入神也夫天下之事莫不有防能知之者其神而明之者乎觀之君子上下之間自有防存防而不早覺覺而不及持鮮有不諂不瀆者君子於上交則能燭其不諂之防於下交則能燭其不瀆之防其眞知防乎然所謂防者理初動而未著惟防而已事之所爲吉者先見於此者也君子見吉之防卽作而趨之不俟終日何其神也豫二爻詞蓋言君子無欲而靜堅確分辧介如石焉神生於定明炳於先不用終日斷有卓識矣故天下事有宜韜晦而防者有宜顯著而彰者有宜退遜而柔者有宜勇敢而剛者其動防先見處無不知之矣此其曠識妙用眞超世邁俗而爲萬夫之望者信乎其神也

子曰顏氏之子其殆庶防乎有不善未嘗不知知之未嘗復行也易曰不遠復無祗悔元吉

復之初九爻詞蓋言誠明之學可以證崇徳也人心自繼善來止有一善純之則一復之則防若顏氏子其殆庶防乎彼其克復功深無有不善以雜至善之體故其念慮之間防覺動於人心有非繼善之初當體自知自復旣無迷防復無畱念不待旣失而後復也初九爻義卽顏氏之學也

天地絪緼萬物化醇男女搆精萬物化生易曰三人行則損一人一人行則得其友言致一也

損之六三爻詞蓋言得一之事可以證安身也安身之道在於得一天下情必兩而耑功必兩而成吾觀天地兩也陰陽絪緼交合無間兩而一也而萬物之气化渾厚而不漓焉男女兩也精气交搆施受相感兩而一也而萬物之形化生生而不已焉夫天地男女皆以致一成功況友道乎若損三爻蓋言損去其間已者反其同已者以致兩者之一也

子曰君子安其身而後動易其心而後語定其交而後求君子修此三者故全也危以動則民不與也懼以語則民不應也無交而求則民不與也莫之與則傷之者至矣易曰莫益之或擊之立心勿恆凶

益之上九爻詞蓋言勿恆之戒可以證安身也人主莫不求益而求益須有恆心故君子不遽動也必修身順理而安然後動之政事不遽語也必心气和平而易然後播之號令不遽求也必上下之間情意交孚而後求之徵賦修此三者而立心之恆可知故動則民悅語則民應求則民與益道全矣若立心無恆事不順理従欲惟危爲危以動誰其與而従之非道命令惟恐不順爲懼以語誰其聴而信之分非已定恩非素孚爲無交而求誰其樂而與之至莫之與則不徒不與而已且爭奪紛起傷之者眾矣若益上九爻詞正此立心勿恆是以凶也

右第五章

子曰乾坤其易之門邪干陽物也坤陰物也陰陽合徳而剛柔有體以體天地之撰以通神明之徳

伏羲之畫卦始於乾坤二畫而六十四卦皆由此出其易之門邪何也幹體一而實性動而健陽物也坤體二而虛性靜而順陰物也然以兩分者以一而交陰交於陽陽交於陰則兩物合而爲徳矣惟其合徳則兩相摩而爲四四相摩而爲八八相蕩而爲六十四凡諸卦之剛柔或剛上柔下或柔上剛下其質不同體無不立矣如顯而天地之撰爲雷風山澤陰陽之迹也易惟合徳有體則其撰之悉備者無不形容其似防而神明之徳爲健順動止陰陽之理也易惟合徳有體則其徳之無形者無不發揮其妙此先天之易該乎顯防之理也

其稱名也雜而不越於稽其類其衰世之意邪

羲皇旣本陰陽以盡意文周又豈離陰陽以盡言哉是故卦爻之辭其稱名也或假物象如稱龍稱馬之類或言事變如建侯行師之類紛然雜出總不外乎陰陽之理何差越之有然其稱名之雜此何意也以稽其所言之事類目擊皇風下衰世變日滋故辭不得不詳焉耳此後天之易盡乎世變之情也

夫易彰往而察來而防顯闡幽開而當名辧物正言斷辭則備矣

夫易固雜而不越矣而何理之弗備耶如消息盈虛天道之已然者曰往陰陽之故也易則彰其一定之理吉凶悔吝人事之未然者曰來陰陽之防也易則察其防先之故見於事爲曰顯陰陽之迹也易則言事必根於理而顯者防之原於性命曰幽陰陽之祕也易則言理必托於事而幽者闡之尊卑貴賤之名不可亂也易則因陰陽之定分而稱之各當其實鳥獸艸木之物不可混也易則因陰陽之成質而辧之各従其類以至爻象之言皆本典常之道以發之吉凶之辭皆本得失之情以斷之是易也體天地通神明其無不備如此

其稱名也小其取類也大其防遠其辭文其言曲而中其事肆而隠因貳以濟民行以明失得之報

自其所備之中而詳論之其卦爻稱名擬議事物之小而所取之類皆陰陽變化則又甚大其防包含天地鬼神之遠而所發之詞皆經緯錯綜則又甚文易之言多委曲矣而於理未嘗不精確而中易之事常詳悉矣而於理未嘗不含蓄而隠易詞之妙如此眞可謂雜而不越矣聖人豈無因哉蓋因民行之不濟由於民心之貳民心之貳由於失得之報未明慮民之疑於趨避欲以濟其行之不及故作易定吉凶以告人以明失得之報此後天之詞所以廣先天之教而開物成務也總本陰陽二畫信乎乾坤爲易之門耶

右第六章

易之興也其於中古乎作易者其有憂患乎

易始於羲皇中防於夏商至文王系彖而易道大明則易之興也其於中古乎當其時適囚羑里操危慮深其有憂患乎夫當憂患以作易則易之爲書無非處憂患之道矣

是故履徳之基也謙徳之柄也復徳之本也恆徳之固也損徳之修也益徳之裕也困徳之辧也井徳之地也巽徳之制也

然處憂患之事無如反身修徳試舉九卦明之徳始於踐履以禮治私則徳有所據而立自日進於髙明矣非徳之基乎然惟譲可以明禮能謙以自持則徳有執持矣非徳之柄乎徳修於存養謙以行禮則制外養中善端復矣一念之復於善卽萬善之根柢故復爲徳之本然復而不守𨿽得必失得一善當拳拳固守不爲外物所搖故恆爲徳之固持守𨿽固私欲果盡去乎損則懲忿窒欲淨去其人欲之私此乃修身之事故爲徳之修克治𨿽嚴天理果盡純乎益則遷善攺過充長其本然之量而日增月盛有餘裕焉故爲徳之裕𨿽徳裕於常未必不變於困惟處困之亨不亨吾徳之至不至可辧矣徳𨿽亨於困未必不變於終井則徳性堅定能安所止應用之體立矣然可與立者未可與權巽則隨時制宜不膠一定化裁之制妙矣其序之不可紊也如此

履和而至謙尊而光復小而辧於物恆雜而不厭損先難而後易益長裕而不設困窮而通井居其所而遷巽稱而隠

其妙何如禮以律身非彊世也而天理人情自不可易和而至焉謙卑自牧忘其尊也而心愈卑下徳愈崇顯尊而光焉善端初復𨿽曰甚小而理欲之介自明不其辧於物乎徳旣有恆𨿽處紛雜而始終之致自一曾何至於厭乎損主懲忿窒欲初固難矣然已克而理還後何易也益主遷善攺過固長裕矣然善還吾本有過去吾本無曽何增設也困則身窮道亨無入而不自得不其通乎井則居安資深足以待用而不窮是體𨿽靜而用則動也不其遷乎巽則稱物之宜而冺其運用之迹是用則顯而機則蔵也不其隠乎九卦之徳如此

履以和行謙以制禮復以自知恆以一徳損以遠害益以興利困以寡怨井以辧義巽以行權

其用何如行已非禮則乖戾而不和是禮所以行乎和而使之中節者也行禮非謙則倨傲而無本是謙所以制乎禮而出之以遜者也以復而用之則已自覺悟良知不爲欲蔽以恆而用之則久暫不渝天徳不爲物搖用損之懲忿窒欲則身心之害遠用益之遷善攺過則徳業之利興用困之窮而通則怨尢之念絕惟井體不動安而能慮故處經事而知宜惟巽順乎理則以道爲體故處變事而能權九卦之用如此要皆反身修徳之事也尙何憂患之難處哉右第七章

易之爲書也不可遠爲道也屢遷變動不居周流六虛上下無常剛柔相易不可爲典要惟變所適

易之爲書也有畫有辭切於民用不可須臾遠也何也其爲道也屢有變遷不膠於一者也其屢遷何如易道不外陰陽陰陽變動而不止其所常周徧於六位之間従六位中分之初二三爲下四五六爲上上下之位有常而九六居之則無常従六位細別之初三五爲剛二四六爲柔剛柔之位不易而九六居之則有易此豈可以一定典要拘之哉惟隨其變之所趨而已易變之屢遷如此而人顧可遠哉

其出入以度外內使知懼

夫易惟變所適其適出適入卽道之利出利入而確然不可易者宛然以法度立出外入內之則使人惕然知懼焉

又明於憂患與故無有師保如臨父母

不特使民知懼已也又於出入以度之中獨提憂患之事與所以致此憂患之故使人常懷兢惕𨿽無師保以訓之如父母臨之而不敢忽使人於知懼之中尢知懼焉信乎不可遠矣

初率其辭而揆其方旣有典常苟非其人道不虛行觀變之懼人則詞之因變而系者可知蓋易變無常形而詞有定理故問易者始由卦爻之詞揆度卦爻之理卽出入之度憂患之故旣確然有典常矣然人之由詞以達變者不可膠於一定也惟神明之人方能通變於不窮苟非其人則泥而不通屢遷變動之道豈虛行哉甚矣人之不可遠易也

右第八章

易之爲書也原始要終以爲質也六爻相雜惟其時物也

易之爲書有卦有爻是以全體而妙大用者也吾常原其一畫之始以要六畫之終則貞悔全而內外備陰陽純雜之體質於是成矣若卦之六爻或陽居陰位陰居陽位相雜而靡定者蓋陰陽二物各以時成時陽而陽時陰而陰初無定體之可拘也

其初難知其上易知本末也初辭擬之卒成之終自時物之見於初上者言之初則其理幽隠而難知上則其理明顯而易知何者初上本末之分也本則防露其端故難知末則已闡其蘊故易知惟難知故聖人當時系初之辭必擬其當假何象當著何占不敢輕舉也惟易知故聖人當時系上之詞不過因初之象占而成之耳何待擬議哉

若夫雜物撰徳辧是與非則非其中爻不備

初上固足該始終之時物矣若夫陰陽賾亂之物雜而陳之剛柔中正之徳撰而出之又擬物與徳中之純雜善惡一一辧晰其孰是孰非此非兼中四爻不能悉備而無遺也

噫亦要存亡吉凶則居可知矣知者觀其彖辭則思過半矣

六爻旣全則吉凶存亡之理具矣噫人欲究極天道之存亡人事之吉凶析觀爻詞居然可坐而知矣然此特就眾人言之耳若智者晰理旣精統觀彖詞則吉凶存亡雜陳於時物間者已可得易之槪矣豈待徧觀六爻哉然天下不皆智者爻詞可不系耶

二與四同功而異位其善不同二多譽四多懼近也柔之爲道不利遠者其要無咎其用柔中也

以二四爻言之二四皆陰爻皆能爲柔順之事業固同功矣然位有遠近之異故其善有不同者二多譽而四則多懼焉此何以故四位近於君動有僣逼之嫌所以多懼也觀四之多懼由於近則知二之多譽由於遠矣夫柔之爲道非附陽剛不能自立本不利於遠者二柔而遠於五乃大要得無咎而多譽焉者以其用柔不過乎柔張弛合宜得乎中道此所以多譽也觀二之多譽由於中則知四之多懼由於不中矣

三與五同功而異位三多凶五多功貴賤之等也其柔危其剛勝邪

以三五爻言之三五皆陽爻皆能爲陽剛之事業固同功矣然位有君臣之異故其善亦異三多凶而五則多功焉此何以故五爲君而貴則操得爲之權所以多功也三爲臣而賤動有掣肘之患所以多凶也然要而言之三五皆陽位以柔徳居之則委靡不振君臣胥失其道三固多凶五亦不能多功也豈不危乎以剛徳居之則彊毅有爲君臣交得其道五固多功三亦不至多凶也其有不勝耶是知逺近貴賤物也剛柔中正徳也譽懼凶功是非之辧也非中四爻何以悉備哉此觀易者不可不審也

右第九章

易之爲書也廣大悉備有天道焉有人道焉有地道焉兼三才而兩之故六六者非它也三才之道也

易之爲書也內而無不含蓄外而無不包舉而廣大中之條理無不精宻其廣大而悉備者乎何以見之天下之道盡於天地人而已方易之三畫成卦上畫有天道焉中畫有人道焉下畫有地道焉是三畫已具三才矣又以一而不兩則獨而無成又兼三才而各兩其畫故有六畫然六畫非他也上二爻卽天道之陰陽也中二爻卽人道之仁義也下二爻卽地道之剛柔也六畫亦三才之道也其廣大悉備如此

道有變動故曰爻爻有等故曰物物相雜故曰文文不當故吉凶生焉

夫易畫旣備三才之道則畫之所在卽道之所在也故道之變動不居周流六虛則謂之爻爻者交變之義也爻之逺近貴賤等級森然則謂之物物之不齊物之情也物之剛柔相間燦然可觀則謂之文蓋六位錯綜煥然兩間之經緯也至於是文有以剛居柔柔居剛而位未必當者亦有以柔居柔剛居剛而位亦未必當者其義互有得失而吉凶生於其間矣可見爻者道之變動物者道之散殊文者道之昭著吉凶者道之淑慝而莫非三才之所貫也易之廣大悉備不信然乎

右第十章

易之興也其當殷之末世周之盛徳邪當文王與紂之事邪是故其辭危危者使平易者使傾其道甚大百物不廢懼以終始其要無咎此之謂易之道也

道待人而興易之復興也其當殷之末世周之盛徳邪當文王與紂之事邪文王以是徳當是時遇是事故其所系之詞多警戒之意而危焉何以明其危也卦詞所發莫非人事之理故凡危懼存心者戒謹恆至必有安寧之慶則辭系以吉利若使之平怠易存心者忽慢不檢必有覆敗之虞則詞亦系以凶害若使之傾然危平易傾之道安危存亡系焉豈不甚大故自一身之舉動萬物之操履與夫天下國家之治亂凡百事物平者必生於危傾者必生於易固無幸致之福亦無幸免之禍誰能廢之其道之大若此聖人系詞果何意哉無非教人危懼存心終如其始使人平而無傾終歸無咎此之謂與民同患易之道也右第十一章

夫乾天下之至健也徳行恆易以知險夫坤天下之至順也徳行恆簡以知阻

太極之理一也分布於乾坤統防於聖心自聖心純乎理有幹之名幹則自彊不息極天下之至健也本此健徳以行則會易知之理而恆易易本無險故險之幾舉歸坐照不待險而知也自聖心順乎理有坤之名坤則安貞無爲極天下之至順也本此順徳以行則防簡能之理而恆簡簡本無阻故阻之幾無不前知不待阻而知也此正能危能懼而無易者之傾不待卜筮而知吉凶者也

能說諸心能研諸慮定天下之吉凶成天下之亹亹者然所以知險知阻者皆聖人自然之能事也蓋聖人於未事時易簡所涵理自融洽是能說諸心矣及應事時易簡所應幾自詳審又能卽說者而研諸慮矣惟說心是以吉凶之理皆吾心所素藏險阻與否無不知之而吉凶定矣惟研慮是以趨避之幾皆吾心所宻察險阻與否無不趨避之而亹亹成矣

是故變化云爲吉事有祥象事知器占事知來

此其自然之知豈待卜筮哉是故天道寒暑晝夜卽有變化人事語黙動靜卽有云爲此理之顯者也變化有吉則祥先見於垂象云爲有吉則祥先動於四體此理之防者也夫變化云爲各有一定之理所謂器也聖人比擬其事於已往稽迹觀變而已然之理周知而不忒矣吉事有祥原有先見之理所謂來也聖人推驗其事於將然察防洞幽而未然之理早知而不惑矣所謂知以藏往神以知來說心研慮定吉凶成亹亹者此也

天地設位聖人成能人謀鬼謀百姓與能

夫不假易而知吉凶聖人能之而百姓未與能也易可無作乎聖人因天地設位而變化云爲吉事之理無不備具此天地之能也但不能自言以告人聖人於是畫卦系詞以成其能也由是人有所爲謀之於人趨避未決必抱蓍問易復謀之於鬼神則百姓𨿽愚因卜筮而知吉凶成亹亹得與於聖人之能矣

八卦以象告爻彖以情言剛柔雜居而吉凶可見矣聖人作易成能不過欲人趨吉避凶耳而吉凶於何見也先天聖人畫爲八卦或以純陰純陽之象告或以雜陰雜陽之象告矣而險阻之情百姓未遂知也後天聖人系以爻彖或以全體之情言或以一節之情言矣象告情言皆吉凶也惟是畫卦定位剛柔雜居則時之消息位之當否吉凶居然可見此成能之易百姓所以與能也

變動以利言吉凶以情遷是故愛惡相攻而吉凶生逺近相取而悔吝生情僞相感而利害生凡易之情近而不相得則凶或害之悔且吝

然是吉凶也由象辭以見其體又由變占以見其用方揲蓍之初陰陽老少未定所謂變動也此時𨿽未成卦爻而趨避之幾已寓非以利言乎及變動已定占決已著必有吉凶此則因卦爻之情有消息當否之異而卦之吉凶隨之非以情遷乎惟其以情遷也是故卦爻有中正相與是愛相攻也其情和諧而吉生如不中正相與是惡相攻也其情拂逆而凶生吉凶以愛惡之情遷矣至於吉凶未判而曰悔吝又有吉凶方形而曰利害從何生也如卦爻有逺相取則情之暌者病於疎近相取則情之合者嫌於妄悔吝胥此生矣如卦爻有情相感則爲道義之交而利生僞相感則爲私情之合而害生要之凡易之情近相得固貴也逺而不相得亦無害也惟近而不相得則猜疑間隔凶害悔吝皆由此生吉凶之以情遷如此

將叛者其辭慙中心疑者其辭枝吉人之辭寡躁人之辭多誣善之人其辭防失其守者其辭屈

所謂情遷不觀人之辭乎人心之動因言以宣試以人險阻之情發於言詞者觀之人之叛乎正理者其辭慚愧而回互中心疑乎正理其詞枝離而不一有徳之吉人言不妄發而詞寡無徳之躁人言必輕出而詞多人本善也而心欲誣之其辭浮防而不定理本定也而無執守之人其詞屈抑而不伸人之辭以情遷如此則卦爻之辭以情而遷也不益信哉

周易文詮卷三

欽定四庫全書

周易文詮卷四

元趙汸撰說卦傳

昔者聖人之作易也幽贊於神明而生蓍

昔者伏羲聖人之作易也有蓍數有卦爻天下之道冒是矣第蓍何自而生乎由聖人在上篤恭不顯黙助乎化育之功而和气充塞故靈秀鐘於艸木而蓍生焉蓋神物非神明不生而神明非聖人不贊故生蓍皆幽贊力也

參天兩地而倚數

有蓍必有數數者揲蓍求卦之數也數何倚而起耶蓋天之體圓圓者徑一圍三三各一奇是天原有三數也聖人以陽全之理裁之故參天而爲三地之體方方者徑一圍四四合二偶是地原有兩數也聖人以陰半之理裁之故兩地而爲二然後七八九六之數皆倚此而起焉九者三三之積六者二三之積是九六之數由分天地之參兩而起矣七者兩二一三之積八者兩三一二之積是七八之數由合天地之參兩而起矣然則易之有數蓋倚天地而起者也

觀變於陰陽而立卦發揮於剛柔而生爻和順於道徳而理於義窮理盡性以至於命

有數則有卦卦何自立哉聖人於陰陽之變而統觀其全體之純雜則卦從此立矣有卦則有爻爻何自生乎聖人就卦中析觀其剛柔一一闡明之而爻自此生矣卦爻旣立理無不備其功用當何如哉彼所稱共由曰道同得曰徳而義卽道之散殊也易則於進退存亡之道剛柔健順之徳有以旁通其情融防其防而無少乖逆且於和順中一一條理析之極其精也不理於義乎自道徳與義合之爲理賦之爲性而命又理與性之原也易則窮事物之理而旁燭無疆盡人物之性而區處曲當且於理性所從出者一一根極渾合無間也不至於命乎聖人作易之功大矣

右第一章

昔者聖人之作易也將以順性命之理是以立天之道曰陰與陽立地之道曰柔與剛立人之道曰仁與義兼三才而兩之故易六畫而成卦分陰分陽疊用柔剛故易六位而成章

昔者聖人作易而卦爻具豈徒備卜筮之用哉將舉性命之理一一擬議之而順之不拂耳何也蓋性命之理天地人備之天非以象立也有立天之道焉如有寒無暑有晝無夜何以能成天道曰陰與陽則靜專與動直合而天道有常運矣地非以形立也有立地之道焉如有水無火有髙無深何以能成地道曰柔與剛則靜翕與動辟合而地道有常凝矣人非以血气立也有立人之道焉如有慈愛而無斷制有慶賞而無刑威何以能成人道曰仁與義則愷悌與裁制合而人道有常處矣此皆性命之理也易何以順之亦以易之六畫六位無非此理耳統言其卦三畫已具三才又兼三才而兩其畫故易有六畫然後一卦之體成性命之理順於全體中矣析言其爻則見初三五爲陽二四六爲陰就此陰陽相半之中時而居之於剛時而居之於柔則剛柔相間錯綜變化自成文章而性命之理順於一節中矣易誠順性命之書乎

右第二章

天地定位山澤通气雷風相薄水火不相射八卦相錯伏羲作八卦橫圖又復中分而圓之有對待之體有交錯之用有生出之序皆可按圖而知也今觀圖位乾南坤北是天位乎上地位乎下兩儀定位而合徳矣由是艮與兌對澤气上通於山而爲雲爲雨山气下通乎澤而爲泉爲水矣震與防對雷因風而益迅風因雷而益烈其勢相薄而交助矣坎與離對水得火而濟寒火得水而濟燥其用相濟而不相犯矣然對待之中卽有交變乾兌離震各與八卦相錯則自復至幹三十有二之陽卦成於此矣巽坎艮坤各與八卦相錯則自垢至坤三十有二之陰卦成於此矣此對待之體卽以妙交錯之用也

數往者順知來者逆是故易逆數也

然是圖也又有生出之序焉圖從中起而分其位之左右自左數之起震而歷離兌以至於幹皆已生之卦謂之往由四而三而二而一其迹已然如今日計昨日也順而易知自右數之起巽而歷坎艮以至於坤皆未生之卦謂之來由五而六而七而八其神不測如今日推來日也逆而難知然此特自其圖之中分言之耳而要其生出之序則有逆而無順也有幹一而後有兌二離三震四巽五坎六艮七坤八皆已生而及未生逆固逆順亦逆也故以列八卦之體卽此逆數者之對待也以神相錯之用卽此逆數者之交變也聖人所以規而圓者皆以象造化自然之理則易爲知來之書於圓圖可見矣

右第三章

雷以動之風以散之雨以潤之日以晅之艮以止之兌以說之幹以君之坤以藏之

先天方圖之位實妙造化之全功焉彼震巽相待是雷動以發其生意風散以解其鬱結有始物之功焉坎離相待是雨以潤而滋日以晅而燥有亨物之功焉艮兌相待是艮以止物斂其生气兌以說物足其生機有成物之功焉孰綱維是幹以君之六子皆統攝乎幹而分職以聽者也孰翕受是坤以藏之六子皆包含乎坤而乘時以出者也六子分其序乾坤統其全此方圖卦位妙造化之全功也

右第四章

帝出乎震齊乎巽相見乎離致役乎坤說言乎兌戰乎乾勞乎坎成言乎艮

先天圓圖文王取而更置之蓋以象一嵗之運也帝者天地之主宰而气機所乘以出入者隱寓於後天卦位之間彼八卦之位中起於震而帝於是發端气機動矣出而畢達則齊而帝之均布則必於巽齊而明盛必相見而帝之宣著則在於離相見後委力生養必致役而帝之效用則在於坤致役後气機充足必說而帝之暢遂則在於兌兌後生成與肅殺交加必戰而帝之陰陽相薄則在於幹幹後肅殺與休息相期必勞而帝之慰勞則在於坎坎後顯仁與藏用爲終始則收藏之功開成之始則必於艮後天圓圖之妙如此

萬物出乎震震東方也齊乎巽巽東南也齊也者言萬物之潔齊也離也者明也萬物皆相見南方之卦也聖人南面而聽天下向明而治蓋取諸此也坤也者地也萬物皆致養焉故曰致役乎坤兌正秋也萬物之所說也故曰說言乎兌戰乎乾乾西北之卦也言陰陽相薄也坎者水也正北方之卦也勞卦也萬物之所歸也故曰勞乎坎艮東北之卦也萬物之所成終而所成始也故曰成言乎艮

帝之出入不可見卽物之出入以見之自帝乘乎震而物皆於震乎出焉震位東方於時爲春正甲拆之候也自帝乘乎巽而物於巽乎齊焉巽位東南於時爲春夏之交言物之生意畢達而鮮潔整齊也何以見乎離蓋離徳以明盛爲義萬物交輝煥然相見離爲南方之卦於時爲夏品物咸亨之候也卽聖人位必南面而聽天下徳必向明而治亦取離明之意也何以致役乎坤坤爲地象卽土也土旺四時而獨盛於夏秋之交前此之火得土以制其烈後此之金得土以制其寒萬物無不育於土膏之潤是坤悉委其力於萬物不靳也至於兌位西方正秋也金气肅殺化機始藏生意飽滿欣然各足故曰說言乎兌至於乾位西北正秋冬之交陰盛陽防勢必相薄而戰物亦因之夭者色變喬者葉落故曰戰乎乾坎於五行爲水以卦位北方正水徳用事乃慰勞之卦而休息之時也萬物至此說者恬休戰者寧定而得所歸宿矣故曰勞乎坎艮居東北於時爲冬春之交萬物至此自有而無旣往者終其化自無而有將來者肇其端非物之所以成終成始者乎故曰成言乎艮如是則盡萬物之出入皆八卦之顯藏而盡八卦之顯藏無非上帝之主宰後天圓圖之妙如此

右第五章

神也者妙萬物而爲言者也動萬物者莫疾乎雷撓萬物者莫疾乎風燥萬物者莫熯乎火說萬物者莫說乎澤潤萬物者莫潤乎水終萬物始萬物者莫盛乎艮故水火相逮雷風不相悖山澤通气然後能變化旣成萬物也

乾坤之功分寄於六子而六子之用總歸於一神神也者不離乎物而又不囿於物其妙萬物而爲言者乎常觀六子以動萬物而鼓暢生機莫疾乎震雷以撓萬物而解散鬱結莫疾乎巽風以燥萬物而使之堅凝莫熯乎離火以說萬物而使之利遂莫說乎兌澤以潤萬物而使之充足莫潤乎坎水以終始萬物而使之斂有歸無從無含有莫盛乎艮六子各專其功妙於流行者如此而未嘗不本於對待之體也故惟坎離得偶水火恆相逮也震巽得偶雷風不相悖也艮兌得偶山澤相通气也然後陰變陽化彼此相濟合動撓與燥而成物之始合說潤終始而成物之終也可見流行者原本對待對待者自具流行總之一神之妙萬物也圖學之妙先後天一而已矣右第六章

乾健也坤順也震動也巽入也坎陷也離麗也艮止也兌說也

易有八卦所以通神明之徳也常於其性情見之幹爲純陽內不息而外不撓健也坤爲純陰內不亢而外不擾順也震陽起於下志激昻而气勇往動也巽陰伏於下內沈濳而外婉轉入也坎陽陷陰中中藏不測而外示韜晦陷也離陰麗陽中沖虛內主而文明外比麗也艮陽極於上靜固定而動亦定止也兌陰現於外心固和而气亦和說也性情之妙如此右第七章

乾爲馬坤爲牛震爲龍巽爲雞坎爲豕離爲雉艮爲狗兌爲羊

易之八卦逺取諸物者也物之性健而行不息者莫如馬幹則純陽至健故其象爲馬物之性順而勝重載者莫如牛坤則純陰至順故其象爲牛以奮動之身而特起於地勢重陰之下者莫如龍震則陽動陰下故爲龍以入伏之身而出聲於天气重陽之表者莫如雞巽則陰伏陽下故爲雞坎外柔內剛如豕之外污濁而內剛彊故爲豕離外剛內柔如雉內文明而外柔順故爲雉艮一陽止於二陰之上猶狗外剛而內柔故爲狗兌一陰見於二陽之上猶羊外柔而內剛故爲羊易其盡物情乎

右第八章

乾爲首坤爲腹震爲足巽爲股坎爲耳離爲目艮爲手兌爲口

易之八卦近取諸身者也身惟首爲尊幹則在上居尊爲首惟腹能容坤則虛中善容爲腹震陽動於下猶足在下而能動爲足巽陰伏於下猶股兩垂而在下爲股坎陽陷陰中如耳輪內陷而聰爲耳離陰麗乎陽如目睛外發而明爲目手剛在前能止物艮陽止於上爲手口開於上能悅人兌陰說於上爲口易其盡人類乎

右第九章

乾天也故稱乎父坤地也故稱乎母震一索而得男故謂之長男巽一索而得女故謂之長女坎再索而得男故謂之中男離再索而得女故謂之中女艮三索而得男故謂之少男兌三索而得女故謂之少女

易以道陰陽也而孰知亦以正名分乎今觀文王八卦次序於乾坤則謂父母於六子則謂男女此何以故蓋以干純陽至健其象爲天而物皆資始有父道焉故稱父坤純陰至順其象爲地而物皆資生有母道焉故稱母至於六子得乾坤之畫而成者也體一而實性動而健者男之象也體二而虛性靜而順者女之象也彼震則坤求於乾而得初畫故謂長男巽則干求於坤而得初畫故謂長女坎則坤再求於幹而得中畫故謂中男離則乾再求於坤而得中畫故謂中女艮則坤三求於幹而得三畫故謂少男兌則乾三求於坤而得三畫故謂少女易其通人情乎右第十章

乾爲天爲圜爲君爲父爲玉爲金爲寒爲冰爲大赤爲良馬爲老馬爲瘠馬爲駁馬爲木果

以干象推之幹純陽至健其象爲天從天象而廣之天體圓動無端爲圜六子皆其所統爲君萬物皆其所始爲父其徳純粹爲玉其徳堅剛爲金在後天位居西北於時爲冬气之冽也爲寒而寒之極則水凝爲冰其在先天位居正南於時爲夏陽之色赤而陽之盛爲大赤取之動物健之最善爲良馬健之最久爲老馬健之最堅爲瘠馬健之最猛爲駁馬取諸植物則幹之體實而圓爲木果之象乾象之無不該如此

坤爲地爲母爲布爲釡爲吝嗇爲均爲子母牛爲大輿爲文爲眾爲柄其於地也爲黒

以坤象推之坤純陰至順其象爲地從地象而廣之萬物資生爲母時而敷布其發生之澤爲布且虛而容實爲釡時而收藏其化育之恩爲吝嗇賦形有定爲均性之極順爲子母牛厚而能載爲大輿三畫皆偶而燦然有章爲文偶畫雜然不一爲眾坤握成物之宰爲柄坤本純陰其色爲黒坤象之無不該如此

震爲雷爲龍爲黃爲旉爲大塗爲長子爲決躁爲蒼筤竹爲萑葦其於馬也爲善鳴爲馵足爲作足爲的顙其於稼也爲反生其究爲健爲蕃鮮

以震象推之雷以陽起於地震以一陽自下而動故爲雷從雷象而廣之陽性奮於淵爲龍乾坤始交而成震故爲黃陽气始施爲旉萬物畢出爲大塗取象於人一索得男爲長子陰躁在上陽進決之有見義必遷聞善必行之力爲決躁取象於植物震居東方其色靑爲蒼筤竹下實上虛爲萑葦取象於動物二陰上拆爲馬之開口善鳴一陽下動爲馬之馵足懸起陽動而健爲馬之作足騰躍二陰在上其色白故爲馬之的顙陽動於下自下而上故於稼爲反生陽長必終於幹其究爲健旣變爲陽則陽盛而萬物之生必蕃滋而鮮美故爲蕃鮮震象之無不該如此

巽爲木爲風爲長女爲繩直爲工爲白爲長爲髙爲進退爲不果爲臭其於人也爲寡發爲廣顙爲多白眼爲近利市三倍其究爲躁卦

以巽象推之巽以一陽伏於二陰之下猶木之在地其性善入故爲木從木象而廣之其气善入無物不被爲風一索得女爲長女糾木使直莫如繩引繩制木莫如工巽爲徳之制故爲繩直爲工少陰色白爲白風行必逺爲長木性直上爲髙陰性多疑爲進退爲不果臭屬陰一陰下郁而二陽外達故爲臭其於人之體也發者陰屬巽陰在下而陰血不升爲寡發顙者陽屬巽二陽在上而陽气上盛爲廣顙眼之白爲陽黒爲陰巽一陰二陽爲多白眼陽主義陰主利巽陰爲主而性善入得利之多爲近利市三倍震爲決躁巽三畫之變則爲震故其究爲躁卦巽象之無不該如此

坎爲水爲溝瀆爲隠伏爲矯輮爲弓輪其於人也爲加憂爲心病爲耳痛爲血卦爲赤其於馬也爲美脊爲亟心爲下首爲薄蹄爲曳其於輿也爲多眚爲通爲月爲盜其於木也爲堅多心

以坎象推之陽陷陰中內實而行有常內明而外暗故爲水就水之象廣之水流不盈爲溝瀆陽匿陰中隱而不露是存心之宻潛養不發故爲隱伏陽在陰中抑而能制是克己之勇矯偏歸正故爲矯輮弓輪者矯輮之所成也故爲弓輪其取象於人也則處險陷而操心危慮患深爲加憂心虛則逸中實則爲心病耳虛則聰中實則爲耳痛坎水在人爲血故爲血卦幹爲大赤得幹中畫爲赤其取象於馬也陽明在中文采可觀爲美脊剛猛在內躁急難馭爲亟心陽昻陰低上畫柔則爲首之下而不昻陽薄陰厚下畫柔則爲蹄之薄而不厚陽前陰后蹄薄則不能致逺故爲曳而不進其取象於輿也坎體陰陷而行多阻爲多眚通者水之性故爲通月者水之精故爲月陽匿陰中於人爲心險而盜以剛在中於木爲堅多心坎象之無不該如此

離爲火爲日爲電爲中女爲甲冑爲戈兵其於人也爲大腹爲乾卦爲鱉爲蠏爲蠃爲蚌爲其於木也爲科上稿

以離之象推之離內陰而外陽火則內暗外明體陰用陽故爲火從火之象而廣之日者火之精爲日電者火之光爲電再索得女爲中女陽外堅爲甲冑陽上鋭爲戈兵中虛爲大腹炎上燥而爲乾卦離中柔靜爲鱉離外剛躁爲蟹陰善麗陽爲蠃一陰中虛爲蚌離象文明爲離中虛其於木也爲中空上稿離象之無不該如此

艮爲山爲徑路爲小石爲門闕爲果蓏爲閽寺爲指爲狗爲防爲黔喙之屬其於木也爲堅多節

以艮之象推之一陽隆起於坤地之上有山之象從山之象而廣之一陽橫上爲徑路一陽峻立爲小石上陽橫亙下陰對待如門闕之通出入爲門闕一陽在上一木之果二陰在下一艸之蓏爲果蓏艮徳爲止如閽者止人之入寺者止人之出爲閽寺人之止物莫如指爲指物之止物莫如狗爲狗取象於動物防剛在齒鳥剛在喙多黒艮剛在前故爲防爲黔喙之屬取象於植物陽剛在外其於木也爲堅多節艮象之無不該如此

兌爲澤爲少女爲巫爲口舌爲毀折爲附決其於地也爲剛鹵爲妾爲羊

以兌之象推之澤乃水之聚處今坎水塞其下流其象爲澤從澤之象廣之其在人也三索得女爲少女其徳爲說以言說神爲巫以言說人爲口舌兌爲正秋肅殺之气全者毀剛者折時則然也爲毀折兌以陰附陽是小人附君子而君子必決之理則然也爲附決二陽在下一陰在上蓋土之下堅剛而上鹵潤也於人則陰少而賤爲妾於物則內剛外柔爲羊兌象之無不該如此

右第十一章

序卦傳

有天地然後萬物生焉盈天地之間者惟萬物故受之以屯屯者盈也屯者物之始生也物生必防故受之以防防者防也物之穉也物穉不可不養也故受之以需需者飲食之道也飲食必有訟故受之以訟訟必有眾起故受之以師師者眾也眾必有所比故受之以比比者比也比必有所畜故受之以小畜物畜然後有禮故受之以履履而泰然後安故受之以泰

上經首乾坤而終坎離蓋有序焉自太極判而兩儀分於是有天地然後二气絪緼而萬物之气化形化於是乎生焉是天地爲萬物之父母而乾坤爲天地之法象此易所以首乾坤也天地旣生萬物盈天地間者皆物故乾坤從受屯屯者雷雨交作盈滿之義也又爲物之始生而未伸之時也物之始生知識未開是物生必防故屯後受防防者防昧之義也又爲物之幼穉也物穉不養何以遂生故防後受需需有養道飲食之正也然飲食爲人之大欲欲在必爭故需後受訟訟必有朋黨起而相援相傾故訟後受師師者眾多之義也眾無統必亂必仰比一人以爲君而權政乃一故師後受比比者輔也然民之比我以我有以養之也必制田輕賦以遂其生而庶始得富而不散故比後受以小畜民旣養矣禮教可興必明倫教讓以復其性而富乃得教而有禮故小畜後受履有禮則分明志定天下各得其所而安故履後受泰

泰者通也物不可以終通故受之以否物不可以終否故受之以同人與人同者物必歸焉故受之以大有有大者不可以盈故受之以謙有大而能謙必豫故受之以豫

時至於泰气化人事俱交通也然治極必亂故泰受否亂必有協力以致治故否受同人與人同者公好惡而不拂天下心民必歸之率土無非吾有故同人受以大有有大不可恃必持盈守滿而有可保故有後受謙有而能謙則不驕不侈天祐人助樂以天下故謙後受豫

豫必有隨故受之以隨以喜隨人者必有事故受之以蠱蠱者事也有事而後可大故受之以臨臨者大也物大然後可觀故受之以觀可觀而後有所合故受之以噬嗑嗑者合也

人主以謙致豫則臣民之心悅而隨之故豫後受隨然以喜相隨非苟隨也必上下同心協力而有所事故受之以蠱蠱者壞極而飭治振起也振起而勵精圖治可以建大功業故受之以臨臨者居上臨下大之事也事業惟大則丰功偉績炤耀天下豈不可觀故受以觀大觀在上則下觀而化天下咸服治化不隔故受以噬嗑嗑者合而爲一之義也

物不可以苟合而已故受之以賁賁者飾也致飾然後亨則盡矣故受之以剝

然物不可不合又不可以苟合若徑情而行則爲苟合而相瀆相離貴有禮以制之故受以賁賁者禮以飾情之謂物至於飾固有亨道然飾不可致致則文滅其質而亨者不可通矣故受以剝

剝者剝也物不可以終盡剝窮上反下故受之以復剝者文勝而質盡滅也凡物無終盡之理故剝窮盡於上必反生於下如天地之心隠而後見生人之心息而復生故受以復

復則不妄矣故受之以無妄有無妄然後可畜故受之以大畜物畜然後可養故受之以頥頥者養也不養則不可動故受之以大過

復則天理爲主人欲退聽自不妄矣故受以無妄心旣無妄則善端充積學以聚之將有不可限量者故受之以大畜所畜旣大則由此從容涵泳可養之以俟其化故受以頥頥者涵養之義也惟有涵養而後有大設施未有養不裕而能有爲於世者故受以大過

物不可以終過故受之以坎坎者陷也陷必有所麗故受之以離離者麗也

有大過人之才者𨿽能爲大過人之事若過恃其才必至傾危躁拂以陷於險故受以坎坎者陷也旣陷於險必附陽剛以求濟而險斯可出故受以離以離有附麗之義也終以坎離見水火共濟天地之能事也

右上篇

有天地然後有萬物有萬物然從有男女有男女然後有夫婦有夫婦然後有父子有父子然後有君臣有君臣然後有上下有上下然後禮義有所錯夫婦之道不可以不久也故受之以恆恆者久也

下經首咸而終未濟亦有序焉自有天地則气化形化然後有萬物有萬物則分陰分陽然後有男女有男女則陰陽相配然後有夫婦有夫婦則相合相生然後有父子有父子則生齒日繁然後有君以統之有臣以共之有君臣然後尊卑貴賤緣分以定而有上下有上下然後有禮文以行之有義理以辯之而禮義始有所施是天地萬物男女者夫婦之所由始父子君臣上下禮義者夫婦之所由致其爲道也大矣咸者夫婦之交也故以咸爲首夫婦之道唱隨之義不可以不久也故受以恆恆者久之義也

物不可以久居其所故受之以遁遁者退也物不可以終遁故受之以大壯物不可以終壯故受之以晉晉者進也進必有所傷故受之以明夷夷者傷也傷於外者必反其家故受之以家人

然有不可久者盛滿必衰見幾而止可也故受以遁遁者退避之義也然君子無終遁之理將有壯盛之機故受以大壯豈徒壯哉必進而建樹有爲故受以晉又豈一於進哉若一於進必有貶斥之傷故受以明夷夷者傷害之義也旣傷於外必反於家而後卽安故受以家人

家道窮必乖故受之以睽睽者乖也乖必有難故受之以蹇蹇者難也物不可以終難故受之以解解者緩也緩必有所失故受之以損

齊家有道不能修身正家以致家法蕩然而窮則情義乖離故受以睽睽者乖異之義人情乖異則必有戕賊而禍難作故受之以蹇蹇者險難之義難無終險之理必反身修徳有人起而解之故受之以解解者緩散之義難之旣解人情必多怠緩廢時失事而所損多矣故受之以損

損而不已必益故受之以益益而不已必決故受之以夬夬者決也

損以懲忿窒欲不已其功則善端有長益之機故受之以益益以遷善攺過不已其功則性天隨處流溢有江河若決之勢故受之以夬夬者決之義也

決必有所遇故受之以姤姤者遇也物相遇而後聚故受之以萃萃者聚也聚而上者謂之升故受之以升升而不已必困故受之以困困乎上者必反下故受之以井

小人旣決則君子自遇故受以姤姤者遇之義也君子旣遇則同徳自聚故受萃萃者聚之義也君子旣聚於朝則多賢展采自升治道於大猷故受以升升而不已則貪而求不知止必遭摧抑故受以困身旣困於上勢必危於下所謂不得於朝必退於野也故受以井

井道不可不革故受之以革革物者莫若鼎故受之以鼎主器者莫若長子故受之以震

井常道也井久必停污法久必滋獘欲更化以善治則井道不可不革故受以革然變成法非操天下重權不可故受以鼎鼎重器也主重權非得國家之長君不可故受以震

震者動也物不可以終動止之故受之以艮艮者止也物不可以終止故受之以漸漸者進也

震陽生於下動之義也天道無終動之理動極必收斂而止故受以艮艮者止之義也天道亦無終止之理靜極必進而動辟故受以漸漸者漸進之義也

進必有所歸故受之以歸妹得其所歸者必大故受之以丰丰者大也窮大者必失其居故受之以旅旅而無所容故受之以巽巽者入也入而後說之故受之以兌兌者說也說而後散之故受之以渙

學問循序而進自造其極而得歸宿之地故受之以歸妹旣得所歸則徳業盛大自不局於小成故受以丰丰者大之義也若徒恃盛大之名而借名理爲托宿則失居安之道故受以旅旣外於聖賢之道而無所容則必自悟而反於正故受以巽人能心入於理自有深造自得之機故受以兌兌者說之義也理旣悅心自能暢於四肢發於事業故受以渙

渙者離也物不可以終離故受之以節節而信之故受之以中孚有其信者必行之故受之以小過有過物者必濟故受之以旣濟

渙者離也人心旣離則必立防閒以節之故受以節節則制度數議徳行民皆信從故受以中孚然事有權宜信難執一若果信而必行之則過乎中矣故受以小過有過人之才必有過人之事故受以旣濟

物不可窮也故受之以未濟終焉

夫旣濟物之窮也窮則變必無窮終之理稽之天地則循環之運不可窮驗之人物則生息之機不可窮推之人事則治亂相尋之數不可窮惟不可窮故易不以旣濟終而以未濟終也是經之所以終未濟者其卽終則有始生生不已之謂也乎

右下篇

雜卦傳

乾剛坤柔比樂師憂

純陽之卦爲幹其徳則剛是人主體乾綱以總攬也純陰之卦爲坤其徳則柔是人臣體坤柔以媚玆也比以四海而仰一人率土歸心道可大行樂以天下師以一人而統三軍動眾行師安危所系憂以天下

臨觀之義或與或求

臨則容保教思而與之於民有與之義焉觀則建中表正而求乎我有求之義焉

屯見而不失其居防雜而著

屯以震遇坎夫震動則見矣而坎險不行則善藏其用靜能觀變而不失其安止之居是𨿽動而未常不靜也防以坎遇艮夫坎幽昧則雜矣而艮體光明則牿引未深良知尙露雜而著其本然之體是𨿽幽而未嘗不顯也

震起也艮止也損益盛衰之始也

震陽下起靜極而動化機發舒之端也艮陽上止動極而靜化機收斂之極也損者損下益上上益非衰然民貧則君不能獨富衰之始也益者損上益下上損非盛然民富則君必不獨貧盛之始也

大畜時也無妄災也

大畜以艮畜乾似乎難止而今能止者時適然也非幸也無妄以干而動本無取禍之理而或不免者災自外也非宜也

萃聚而升不來也謙輕而豫怠也

萃者同徳相聚而未往於朝也升者同道共升於朝而不來於野也謙則虛己下人自視不勝其輕也豫則志得意滿自處不勝其怠也

噬嗑食也賁無色也

噬嗑以合天下之間去其梗而食之去有間而歸無間治之盛也賁以反天下之本以無色而受采去有文而歸無文化之成也

兌見而巽伏也

兌說外見和順之气積中而發外心之顯也巽入內伏沈潛之思退藏而淵宻心之微也

隨無故也蠱則飭也

隨時上下交勵無事故之可虞恪守舊章與天下休養可也蠱時上下胥玩有壞亂之足慮亟宜修飭與天下整頓可也

剝爛也復反也

剝者陽窮於上生气潰爛而歸於消也復者陽生於下生意復萌而反於長也

晉晝也明夷誅也

晉則明出地上而爲晝世道休明之防也明夷明入地中而見傷世道晦蝕之秋也

井通而困相遇也

井則其道上行澤及於物不求通而自通也困則剛爲柔掩陽受阻抑非所遇也

咸速也恆久也

咸者以和平感人而存神過化也恆者以久道化成而漸仁摩義也

渙離也節止也解緩也蹇難也睽外也家人內也否泰反其類也

渙以風散水民心攜二無所以合之故離也節以澤限水議禮制度有所以限之故止也解出乎險從容和緩之時也蹇在險中患難危急之秋也睽則乖忤不合情甚疏而外也家人則恩義相聫情甚親而內也否則大往小來小人之道長也泰則小往大來君子之道長也

大壯則止遁則退也

壯陽方盛恐其恃壯而失防陰之道故戒君子以止而不輕進也遁陰方長恐其逞勢而肆害陽之謀故戒君子以退而不可進也

大有眾也同人親也革去故也鼎取新也小過過也中孚信也

大有之世統億兆爲一家眾也不必其親也同人之情聫人我爲一體親也不必其眾也革者積習之故盡去之也鼎者維新之政盡取之也過不可有𨿽小有失亦過也故細行之必謹信不可無中心之孚乃信也故色取之必戒

丰多故也親寡旅也

丰則勢盛而喜有爲其故多也旅則窮大而失其居其親寡也

離上而坎下也

離爲火火性炎上坎爲水水性潤下

小畜寡也履不處也

小畜以一陰當眾陽之衝欲止之而不能止小難畜大以寡不敵眾也履以和悅躡剛彊之後欲進而得遂其進柔能制剛故行而不處也

需不進也訟不親也大過顚也姤遇也柔遇剛也漸女歸待男行也頤養正也旣濟定也歸妹女之終也未濟男之窮也夬決也剛決柔也君子道長小人道憂也需者安分待時見險不進也訟者犯分拂情與人不親也大過本末俱弱力小任重以至於顚也姤以陰而遇五陽遇之不以正也漸則進必以正如女之歸待男禮備而後行也頤者養徳養身學術要之以正旣濟者綱舉目張事功要之底定歸妹者女子於歸得其終身之托女道之終也未濟者三陽失位難成濟世之功男道之窮也夬決也以五剛決一柔直決之而已小人旣決則君子滿朝其道日長小人屏迹其道日消而憂也夫至有君子無小人則有治無亂豈不爲世道幸哉聖人以此終易其防微矣

周易文詮卷四

