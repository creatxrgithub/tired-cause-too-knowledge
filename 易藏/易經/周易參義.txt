

欽定四庫全書

經部一

周易參義

易類

提要

【臣】等謹案周易參義十二卷元梁寅撰寅字孟敬新諭人元末辟集慶路儒學訓導以親老辭明年兵起遂居教授明初徵修禮樂書將授以官復以病辭歸結屋石門山學者稱曰梁五經著有詩書演義周禮考注春秋考義諸書此乃所作周易參義成於至元六年其大防以程主理本義主象稍有異同因融防參酌合以爲一又旁采諸儒之說以闡發之其分上下經十翼一依古易篇次卽朱子所用呂祖謙本其詮釋經義平易近人言理而不涉虛無言象而不涉附防大都本日用常行之事以示進退得失之機故簡切詳明迥異他家之轇轕𨿽未能剖析精微論其醇正要不愧爲儒者之言焉乾隆四十五年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

周易參義卷上

元梁寅撰

上經

【幹下幹上】

乾元亨利貞

文王乾卦之辭非以爲四徳也以爲四徳者由夫子始也夫子之意蓋以乾坤二卦盡天地之道故尊異其辭而因以明造化之大固非他卦之可同也然幹之爲卦至大也而其占辭之略何也曰辭之略者此其所以爲大也諸卦之言亨也有不曰元者矣有曰小亨者矣有曰某事亨者矣而幹獨曰元亨則無往而不大通也諸卦之言貞也有曰利某事貞者矣有曰小利貞者矣有曰利艱貞者矣而幹獨曰利貞則無往而不利於正也然元亨矣而又必利貞何也曰此爲占者言之也蓋以干之徳固可大通然大通而不能正固是其徳爲有閒非干之徳矣亦安能以保其終乎若自聖人而言之則固與天同徳而無不亨矣無不貞矣𨿽然亦不可以不戒也

初九潛龍勿用

夫易者潔靜精微之教也故其取象皆假托其物而未渉於事包含其意而各隨所用然幹純陽之卦而取象於龍則其意多爲聖人而發者故夫子於文言皆以聖人事明之今觀之六爻則象之所示占之所決夫人可用也獨聖人乎如初九之潛龍勿用在聖人則方居側微也在君子則遁世無悶也在學者則養正於蒙也在吾民則耕鑿出入也在商賈則韞匵深蔵也以是而推其用何不可哉朱子以象占言易而不欲以事論懼人之泥而失之也

九二見龍在田利見大人

六畫以下二爻爲地而二在地上故爲田之象龍見於田則𨿽未飛躍而人已共見矣故其占爲利見大人大人者大徳之人也占者有其徳則大人卽巳而他人所利見也無其徳則大人者他人而已利見之也

九三君子終日幹幹夕惕若厲無咎

九三不言龍何也朱子曰陽剛不中居下之上有勞苦之象故不可以龍言若以龍言之其亦在亢旱之地爾終日幹幹在聖人爲純亦不巳在君子爲進徳修業然聖人之心未嘗自以爲足故以君子言之也其厲而無咎者重剛不中故有危厲然能幹幹惕若斯無咎矣

九四或躍在淵無咎

四陰位也陰虛故爲淵之象淵𨿽下於田而可以通乎天龍躍於淵則欲飛而未飛乃進退未定之時也故以或言之占者之於事或進或退皆順於時而無容心焉斯可以無咎矣

九五飛龍在天利見大人

五君位故以飛龍言之六畫以上二爻爲天故以在天言之聖人以天徳而居天位其象如此若臣民占之則所利見者在上之聖人聖人自占之則有徳有位者臣民之所利見又以二五互言之則二所利見者九五大徳之君五所利見者九二大徳之臣朱子所謂君有君用臣有臣用父有父用子有子用於此可見

上九亢龍有悔

龍靈變之物未嘗亢而悔也而曰亢龍有悔則以戒乎人也陰陽之消長進退極則必反理勢然也然苟能以髙亢盈滿爲戒則地𨿽亢而處之未嘗亢時𨿽悔而處之無所悔亢且無矣而況於傾覆乎悔且無矣而況於凶咎乎能是道者固聖人之事然在於他人則尢不可以不愼也

用九見羣龍無首吉

歐陽子曰乾爻七九坤爻八六九六變而七八無爲易道占其變故以其所占者名爻不謂六爻皆九六也六十四卦皆然特於乾坤言之則餘可知耳朱子釋用九之義蓋因於此云

【坤下坤上】

坤元亨利牝馬之貞君子有攸往先迷後得主利西南得朋東北喪朋安貞吉

坤之占爲大亨而利於如牝馬乃其正也牝馬順而健行者不順則專而無成不健則不能配幹順而健者坤之正也史記雲天用莫如龍地用莫如馬故幹之象龍坤之象馬若干爲馬坤爲牛則又夫子之取象與文王之象固異也君子有所往者若居先則迷居後則得而主於獲利焉居先自專也故迷錯居後從陽也故得利陰爲富爲利漢書稱地爲富媼非以利生於地歟西南得朋西南陰方也東北喪朋東北陽方也文王八卦自西北之幹至東之震皆父與三男之位故東北爲陽方自東南之巽至西之兌皆母與三女之位故西南爲陰方坤往於西南則巽離兌皆其朋也得其朋則生育之功成矣若迷而往於東北則𨿽喪其朋然能反之西南卽得其常道而終有其福慶矣夫陰從陽者也而乃以往陽方爲失道者蓋陰盡陰道乃所以順從於陽也若陰居陽職則是幹陽也而豈從陽之謂哉曰安貞吉安於正則吉也順而健也後得而利也得朋喪朋也是皆坤之正道也而坤能安處之吉孰大焉蓋坤所以承幹者故常減於陽之半以前後言則缺於前以四方言則虧於東北在造化且然而況於爲人臣子乎

初六履霜堅冰至

以類言之陽爲君子陰爲小人陰長而害陽猶霜之至於冰勢之必然也陰生之時陽道方消而陰亦未盛也故未有凶咎爲君子者戒之於初則可以免矣

六二直方大不習無不利

坤六二以三才言之則得地之道以二體言之則居下之中以一爻言之則陰居陰位其視諸爻至爲純粹者故有直方大之三徳焉占者有是徳則不待學習而自無不利無是徳則𨿽習亦不利也不習云者謂無計較無覬覦其徳其利皆自然也然坤賢人之徳也其不習而利豈眞不習乎其徳內直外方而又盛大在人言之則眞積力久而有得者也故其不習者未始不由於習此爻之辭但以成徳者言之耳

六三含章可貞或從王事無成有終

陰陽相雜則成章六三以陰麗於陽章美之象也然未發於事業故爲含晦其章美以陰居陽本非正位故又戒之以可貞有是章美而又能守正則或從王事必有終矣其以或言之者五非陽剛君失其道三𨿽居下之上而當閉塞之時其志之得行與否未可必也且曰無成有終則𨿽或當任豈能大有爲哉亦隨時補助而巳

六四括囊無咎無譽

陰而又陰結塞不開括囊之象也時至於是亦豈非君失其道歟君子知隨時之義守括囊之戒則無咎無譽矣其曰無咎又曰無譽者蓋欲無咎則必無譽然後可苟有其譽不免於咎矣如東漢黨錮之士是也

六五黃裳元吉

五有中徳爲黃之象以六居之爲裳之象君而如是所謂徽柔懿恭也臣而如是所謂柔嘉維則也君子而如是所謂和順積中而英華發外也其占爲元吉宜矣哉

上六龍戰於野其血黃

王介甫曰陰盛於陽故與陽俱稱龍陽衰於陰故與陰俱稱血斯言善矣蓋龍固陽之象也然謂之龍戰則陰亦龍矣血固陰之象也然其血相雜則陽亦血矣不言凶者陰陽兩傷則凶可知也

用六利永貞

用六義見幹用九

【震下坎上】

屯元亨利貞勿用有攸往利建侯

屯震下坎上震動也故可以大亨坎險也故利於守正勿用有攸往者以在坎險之中宜守其正而俟其亨不可躁動也利建侯者震陽卦一君而二民有立君之象也

初九磐桓利居貞利建侯

初九爲成卦之主故其爻辭亦辭之意磐桓卽之勿用有攸往也利居貞卽之利貞也利建侯卽之利建侯也觀利建侯之占則又與幹之利見大人意同

六二屯如邅如乘馬班如匪宼防媾女子貞不字十年乃字

二處動體而乘初之剛有險在前故曰邅如班如言欲動而不能也以陰居陰柔順之至故又曰匪宼防媾言二逼於初陽而爲陽所求陽非爲寇乃求爲防媾也居中得正非輕動者故又曰女子貞不字言其能以貞正自守而非其正應者不從也九五剛中與二爲應故又曰十年乃字言相求以道則始𨿽有難而終必合也

六三卽鹿無虞惟入於林中君子幾不如舎往吝三不中不正無應而往求此小人之道也而以君子言之者以君子之道勉其人也若占者爲君子固當以小人之道爲戒矣

六四乘馬班如求防媾往吉無不利

四與初爲應防媾也初求於四四亦求於初爲陰陽相求之正道故往吉無不利此爻之占上進則艱阻而下交則有合也

九五屯其膏小貞吉大貞凶

坎爲水膏澤之象也五陽剛得位宜施其膏澤者然在於險中未能自出其應又弱不能輔助而初九方得民於下是則五𨿽有其膏澤而屯塞不能施也爲人上者於此時以小而正之猶可吉也若欲大正之不免凶矣小正者以漸而正之也蓋小正則吉者以在於其位而爲所可爲也大正則凶者以時勢旣失而不可以彊爲也爲可爲於可爲之時則從爲不可爲於不可爲之時則凶可無愼哉

上六乘馬班如泣血漣如

屯之極乃亨之時也而上六處屯極則陰柔無應不離於險是安有亨之時哉乘五之陽進無所之乘馬班如之象也坎爲血卦又爲加憂泣血漣如之象也胡氏曰二乘初上乘五四應初亦雲乘皆以上乘下之義其說得之

【坎下艮上】

防亨匪我求童防童防求我初筮告再三瀆瀆則不告利貞

蒙亨蒙有亨之道也能發人之防則道行於人能資人以發防則道成於巳皆所謂亨也匪我求童蒙童蒙求我言必待其求而應之若自往告之則爲枉道矣初筮告再三瀆瀆則不告言其求之誠一則告之若不誠而告之則爲失言矣利貞言人求於我我告於人又皆利於得正也若其不正𨿽求之誠一安能亨乎

初六發防利用刑人用說桎梏以往吝

初近於九二賴之以發防者然九二之發其防也必寛猛相濟而威恩並行然後有其益若専尙威猛往而不反則取羞吝矣蓋始未知教則嚴其刑法使之知懼此威以懲之也彼旣知懼矣則又觧其桎梏觀其心服此寛以待之也若寛之而服斯無用於刑矣寛之而猶不服則刑之復用又何病焉或乃一於威刑而不暫寛以待之則其心不服有益其悖戾而終不順者矣是則𨿽彼之凶而用刑者亦豈不羞吝乎聖人之治人其慮深矣

九二包防吉納婦吉子克家

陽剛明陰柔暗故陰爲防者而陽爲發防者卦惟二陽而九二以剛居中爲內卦之主與五相應初與三四又皆比附之當發防之任盡發防之道非九二其誰哉二中而不過爲能包防言其量之有容也以陽受陰是爲納婦言其志之相得也居下任事爲子能克家言其才之有爲也其占如是吉可知矣

六三勿用取女見金夫不有躬無攸利

三陰不中正而近於九五非其正應是邪之女見多金之夫而妄從之不能自有其身者也故戒占者以勿用取而言其無攸利焉蓋立身一敗則萬事瓦裂男取不正之女女有不正之行皆無所利矣推而言之君臣之遇合朋友之交際安往而不然哉

六四困防吝

以陰居陰柔暗之主而逺於二陽又無正應其防蔽之甚不能開通故象占如此

六五童防吉

夫所謂童防者非必童稚也防闇不明如童子之無知𨿽成人亦童防也六五𨿽防闇然以陰居陽而本有章美居於尊位而九二應之又以柔中之徳能順巽於二則其防之發者將昭然矣豈有不吉乎

上九擊防不利爲寇利禦寇

發人之防者貴於寛猛相濟而上九過剛非師傅之道乃將帥之事故不言發防而言擊防謂用兵以擊伐其防也自防者言之九居防之終乃防闇之極而非可以善諭宜受擊者也然擊防者不利爲寇而利於禦寇貪忿之兵爲寇也聲罪致討禦寇也推之他事凡無故加人者皆爲寇也名正言順者皆禦寇也爲寇禦寇其事相類而得失利害之分逺矣可不愼哉

【乾下坎上】

需有孚光亨貞吉利渉大川

凡有需待者貴於有孚而得貞有孚則光亨貞則可以吉孚信也貞正也信而不正正而不信則𨿽有所需終不遂矣利渉大川以干健而臨坎水也然幹之利渉非徒恃其健也以其恆易以知險能待時而進也若欲速而犯難則失需之義矣豈干健之所爲乎

初九需於郊利用恆無咎

需下三爻以去險逺近爲吉凶初以陽處下最逺於險故爲需於郊之象郊荒逺之地也而君子安處焉故云利用恆安常守故而不躁於進斯無咎矣

九二需於沙小有言終吉

郊逺於險而但言無咎沙近於險而乃得終吉何也初剛而不中不中則不能常也故戒之曰利用恆二剛而得中中則能常矣故其所值但爲小有言而終則吉也

九三需於泥致寇至

三在下之上以陽居陽過於剛者也其需也不安處於逺而迫近於泥是有躁進之心矣故曰致寇至言自致之也然不言凶咎者以險在於外若能敬愼猶可免也

六四需於血出自穴

坎爲血卦需於血則蹈其難矣然能出於坎陷者以柔而【闕】

曰四居坎初而當三陽之進需於血者爲陽所傷也出自穴者陰必避陽也陰能避陽則順服於陽而難可免矣故爻不言凶咎而象言順以聽所以開小人遷善之門也

九五需於酒食貞吉

坎體中多言酒食必有其象而不可知矣邱行可曰酒食所以待賔也下三陽爲客需時而進五以一陽爲之主故需於酒食以待其來以明良之防成渉川之功何吉如之又按鼎之傳曰大亨以養聖賢則人君之養賢固必丰其饗食矣以上六敬不速之客猶可終吉而況於人君養賢之正乎

上六入於穴有不速之客三人來敬之終吉

其言入於穴者陰柔之甚居險之極不能自出於險矣然三陽之進勢有必然如賔客之來而不待速召上六者若能敬之則猶可賴其力以出乎險故終有吉也小人自取禍敗而賴君子以得免其占當如此云

【坎下乾上】

訟有孚窒惕中吉終凶利見大人不利渉大川

凡訟者必有孚也然後有以信於上必窒塞也然後有以絕乎私必畏惕也然後有以禦其姦必得中也然後有以勝其邪訟而有是四者故吉也若無是四者而徒欲終極其訟則凶矣然聽訟者非陽剛中正之大人則𨿽孚而窒惕而中亦安能伸其屈乎見大人則固利矣然不顧義理而輕犯大險則大人聽其訟亦安能自免於罪乎自有孚以下皆戒愼之辭也而曰不利渉大川者則尢欲其愼於未訟之先也夫以剛乘險以實履陷苟非孚窒惕中則自蹈於難而終以凶矣得是占者可無思乎

初六不永所事小有言終吉

柔居訟之初必不終其訟也故曰不永所事柔居險之下必不極其險也故曰小有言訟而如是則終吉矣

九二不克訟歸而逋其邑人三百戶無

九二以剛處險而與五爲敵五居尊位而幹體中正二𨿽能訟勢不敵五以下訟上義亦不勝故不克訟也然二亦剛中能自知理勢不敵而遜避於五故歸而逋也邑人三百戶其所自有者也坎爲陽卦一君二民有君長之象其與五訟也蓋恃其險健欲爭奪人之土地者然理勢不敵則非取亂侮亡之義矣故退而安處其邑則𨿽地狹民寡而可終無眚不然巳之所有且不能保而況於能奪人之所有乎世之不能度徳量力而貪以取敗者觀此可戒矣

六三食舊徳貞厲終吉或從王事無成

六三陰柔而其應上九剛健之極陰之於陽宜相聽順而不可與抗也故三不能訟惟食其舊徳而巳食舊徳者守舊安常之謂也守舊安常又在持之以正固處之以危厲方得終吉若或不正不固居安忘危則巳𨿽不訟而彊敵亦將奪之矣其能吉乎若夫從於王事以有成功亦非陰柔之所能也是亦莫若守其常分而巳

九四不克訟復卽命渝安貞吉

四𨿽剛健而居於陰位非至健者又與初爲敵而初能聽順不與之校又近於九五則聽其訟者乃中正之大人此其所以不克訟也旣不克訟則自反而就於正理變志而安於貞正可以吉矣

九五訟元吉

九五居尊位爲訟之主而有陽剛中正之徳其聽訟也能明以照之公以服之健以決之訟其有不平乎故以諸爻觀之初則不永三則食舊二四則不克而上則終凶皆由九五善於聽斷故始𨿽有訟而終於無訟其爲吉之大也亦宜哉

上九或錫之鞶帶終朝三褫之

上九與六三訟者三柔不敵而上健之極又不中正故終極其訟或錫鞶帶訟而有得也終朝三褫得必復失也訟𨿽有得而必復失理勢固然也終凶之戒可不畏哉

【坎下坤上】

師貞丈人吉無咎

凡用師之道在於得正與擇將而巳若不得正則兵出無名而事不成不擇將則將不知兵而喪其卒丈人者卦之九二乃剛健中正之大人也出師旣正而又得大人爲之將則吉且無咎矣程子曰吉無咎有吉而有咎者有無咎而不吉者吉而有咎凡無名行師而幸勝者是也無咎而不吉凡聲罪致討而不勝者是也吉且無咎如夫子言我戰則克臨事而懼好謀而成是也

初六師出以律否臧凶

初師之始也故言行師之道以律則吉不善則凶世之用師固有不由正法而勝者矣然殘民而構怨未免於否臧之凶也蘇子瞻曰以律者正勝不以律者奇勝旣失律矣勝亦負也其亦善言易矣哉

九二在師中吉無咎王三錫命

二以一陽統眾陰受六五之命任閫外之責而能以剛處中威徳兼著其吉而無咎宜矣然非在上者信任之深襃寵之厚亦何由而成功乎自古忠良之將多矣然其無成功者或委任不隆或吝於爵賞或輕信讒閒或代以私人若是者豈將之不能哉由君之不能用也如九二之爲將𨿽非因寵祿而後盡力者然六五之君深所倚仗其可無三錫之恩乎

六三師或輿屍凶

以一卦觀之則九二獨爲將自各爻觀之則皆將帥之事也六三以陰居陽不中不正失爲將之道矣其輿屍而歸凶孰甚焉

六四師左次無咎

師之左次者或義有不順力有不敵而全師以退或善師不戰善戰不陣而待敵自服皆可以無咎矣四居陰得正故能如是

六五田有禽利執言無咎長子帥師弟子輿屍貞凶六五以陰居尊以柔道服天下者也故其用師也不爲貪暴而但爲應兵田有禽寇敵之爲害者也利執言則奉辭以攘除其害也用兵如是無咎矣然將非其人亦敗也故以長子帥師而以弟子參之則亦不免於輿屍長子老成之將也弟子者不經事之少年也人君委任失人以致傷敗𨿽有言可執而得其正能無凶乎

上六大君有命開國承家小人勿用

上六師之終故言封賞之事大君有命其功之大者命之以開國而使爲諸侯功之小者命之以承家而使爲大夫爵必稱其功報必償其勞無僭差無私吝此王者公天下之心也然師旅之興人才非一槪或以忠勤或以勇力或以才幹或以謀略其封賞之行固無不及也至於董正治官任以庶政則惟賢是用不復計其功矣故戒之曰小人則勿用如漢光武中興其功臣無不封者而得與於政惟鄧禹耿弇賈復三四公他皆不任焉蓋合於此爻之義也或曰小人任事不可也而有土有民獨可哉曰賞者公道也彼有功而不賞得爲公乎且大惡如象而以親當封舜不敢廢也而以功當封者聖人其敢廢之邪聖人於此惟當別有處之之道耳而廢其功則不可也斯義也朱子實發之而與本義之言異故述之於此

【坤下坎上】

比吉原筮元永貞無咎不寧方來後夫凶

凡爲人所親比與親比於人者皆吉之道也卦之九五以一陽居尊位剛而中正上下五陰比而從之此爲人所親比者也爲人所比必有其徳然後可故必再筮以自審如揲蓍求卦固筮也或卜度於心亦筮也元永貞元善之長也永能長久也貞正而固也再筮而有是三徳則眾皆歸之無咎矣夫爲人上者以其徳爲下所比則天下之人孰不舎暴而歸仁去亂而從治若安於私比昧於所從則殃咎至矣故九五在上則其不寧者方來親比之而後夫者凶也後夫謂後至之人也

初六有孚比之無咎有孚盈缶終來有他吉

初之爲孚信何也曰陽爲實陰爲虛初以陰居陽虛而能實此孚信之象也有孚盈缶缶本虛也而有孚盈缶則實矣其孚如是始𨿽無應而終有他吉也他吉吉之自外來者也

六二比之自內貞吉

二與五爲比由內而比外者也凡貞吉有爻之本善者有爻非貞而爲之戒者此曰貞吉爻之本善也言自內比外而得其正是以吉也

六三比之匪人

三與上六爲應而又上比於四下比於二以陰而比陰所比皆非其人之象也

六四外比之貞吉

卦以上爲外下爲內四𨿽在外卦然以四視五則五爲外而四亦內也四近五逺初初亦陰也故四不比初而比五所謂外比也以陰居陰爲得正而又比於陽得相比之正其吉宜矣

九五顯比王用三驅失前禽邑人不誡吉

九五陽剛中正爲比之主陽剛則明而不暗中正則公而不私此其所以爲顯比也以象言之如田狩而用三驅失前禽來者不拒去者不追此上之比下也固顯比也比下旣得其道則𨿽私屬亦諭上意而不待告誡此下之比上也亦顯比也上下之相比同一顯明之道又安有不吉乎

上六比之無首凶

陰必比於陽上六陰也而居陽之上不能比於陽矣故爲比之無首而凶也首居上者也陽不居首而陰居之此倒置也無首之象也

【乾下巽上】

小畜亨密雲不雨自我西郊

以巽之陰而畜幹之陽以四之一陰而畜上下之五陽故謂之小畜其曰亨者陽之亨也卦之二五皆陽剛中正固可亨也易爲君子謀不爲小人謀以人事言之以小人畜君子以人臣而畜其君皆小畜也小畜之時陽未失道其亨自若但失其道則不能亨耳四一陰而言密雲者以陰居陰亦陰之盛也然云自西郊而興則陰先倡之而陽性上進不能應和故云𨿽密而不雨也世之興功立事不出於君子而出於小人則𨿽欲彊爲而人心不和未有能成其功者觀小畜之象亦可以自省矣

初九復自道何其咎吉

陽在上者也而乃居於下則其上進乃復其故處復之由於道者也三陽在下同志並進初𨿽應四而二陽間之故不畜於四而能上進也然初本與四應宜若有咎也故占辭變文曰何其咎吉言何至於咎乎斯爲吉矣曉占者能絕其私系而隨於同類則吉也

九二牽復吉

二與五同徳者也五剛健中正以在尊位非四之一陰所能畜止而二居下卦之中方與上下二陽同志並進賴五在尊位爲之牽引故於五言攣如而於二言牽復也夫君子之居下位未有不獲乎上而能勝夫小人者也然其獲乎上也必以中正同徳然後爲不失不然𨿽得上之心亦枉道而合者也道旣枉矣𨿽欲正人其將能乎

九三輿說輻夫妻反目

輿所以行者也陽方上行而前遇陰則爲陰所制而不能行矣此輿而說輻之象也陰說於陽陽系於陰故爲夫婦然本非正應而內外異體此夫妻反目之象也

六四有孚血去惕出無咎

六四以一陰畜五陽自全卦言之則爲小人畜君子自本爻言之則四近君位爲以臣而畜君也孟子曰畜君何尢畜君者好君也然處近君之位乃多懼之地苟欲畜止其君之惡而無其孚誠則𨿽曰好君而君能免於疑乎夫子言未信而諫則人以爲謗巳又教子路事君曰勿欺皆有孚之謂也能有孚誠則血傷可去惕懼可出矣又何咎乎

九五有孚攣如富以其鄰

小畜之時本以陽爲陰所畜故陽亦牽引同類以力拒乎陰然以五陽觀之上九無位而下之三陽又在下而方進則居位而爲之主者九五也九五賴下之三陽進而拒陰則其同志相求如縻系然言其結之固也富以其鄰言由其力之富盛故能用其鄰以自助也君子當小人將盛之時其同心協力而防微杜漸蓋如此云

上九旣雨旣處尙徳載婦貞厲月幾望君子徵凶上九處畜之極陰旣極盛終能畜陽昔之不雨者今旣雨矣昔之尙往者今旣處矣然陰之盛非一日由其徳積滿而然也故云尙徳載陰盛敵陽𨿽正亦危故云婦貞厲此二句以戒小人也月之幾望陰方盛之時也陰之方盛則君子有行已不免於凶矣而況此盛極之時乎此二句以戒君子也爻辭如此蓋君子小人俱不利之象

【兌下乾上】

履虎尾不咥人亨

履者踐履也人之於禮亦踐行其天理者故履爲禮也夫虎剛猛之獸幹三陽虎之象也上爲虎之首則四爲虎之尾兌履乾之後履虎尾之象也虎咥人者也然以和說履之則不見咥而反致亨以是觀之人之踐履卑遜何往而不亨乎行於彊暴則彊暴服行於蠻貊則蠻貊化行於患難則患難弭皆和說之效也然和非阿容也說非佞媚也亦恭順而不失其正耳兌之傳曰剛中而柔外此其道也

初九素履往無咎

人之所履貴於卑下初九以陽剛之才而居至下之地猶君子安其卑下之素而無躁進之失履之善者也愼斯以往夫何咎之有

九二履道坦坦幽人貞吉

夫行於道路者由中則平坦從旁則崎險九二以剛居中是履道而得其平坦者也持身如是乃君子不輕自售而安靜恬淡者故爲幽人貞吉言幽人如是則正而吉也此爻亦戒於躁進之意

六三眇能視跛能履履虎尾咥人凶武人爲於大君兌互體離離爲目故言眇能視兌又爲毀折故言跛能履夫履虎尾而不咥人者以和說而中正也若不中不正闇於識而輕於進則未免於咥人之凶矣其以爲武人者蓋以柔居剛外陰闇而內剛猛武人之象也以爲大君者卦以六三一陰主乎五陽是武人而爲大君處非其位亦肆爲凶暴自取滅亡而已矣

九四履虎尾愬愬終吉

以兌履乾則四爲虎尾以四履五則五爲虎尾四不中正而履五之剛宜見傷害者然以剛居柔又近而多懼故爲愬愬恐懼之象而得終吉也六三之所以見咥而凶者亦以其視履之不愼而不知懼焉爾

九五夬履貞厲

傳言剛中正履帝位而不疚卽九五也然言不疚爻言夬履何也蓋夬決其履而過焉者卽所謂疚病也言其徳之善而巳而此則言其病所以戒之也剛明之君夬決其履非闇於識而妄行者但恃其剛明而爲之或過故𨿽得正而不免於危也五若能處之以畏愼則可以轉危而爲安矣大傳曰乾天下之至健也徳行恆易以知險五健之至矣而知險之戒可不愼哉

上九視履考祥其旋元吉

上履之終也人之所履者觀之於始則誠僞未可見惟觀之於終然後見也故視其所履以考其善若周旋無虧則其吉大矣是爻也豈非動容周旋中禮而爲盛徳之至歟

【乾下坤上】

泰小往大來吉亨

乾上坤下不易之位也而泰之爲卦則乾下坤上乃相交之用也有不易之位然後有相交之用故交泰之時先言小往然後大來也陰陽之气旣交則陰往居外而助其化陽來居內而爲之主又上下二體陰陽各相應而其志通此所以爲泰也所以吉而亨也

初九拔茅茹以其彚徵吉

自全卦言之則以陰往陽來爲吉自各爻言之則又以陽之上進爲吉進之與來𨿽取義不同然進而有爲卽來而爲主者也初九𨿽在下而三陽牽連並進如拔茅而並其根俱起此以其同類而進者也有徵行而得是占則巳𨿽不能帥先以趨事而有同志之引援亦獲吉矣

九二包用馮河不遐遺朋亡得尙於中行

九二以剛中而應六五之柔中此大臣當治泰之任者也故於此備言處泰之道焉包荒者其量之寛也用馮河者其行之勇也不遐遺者其慮之周也朋亾者其心之公也九二以剛而柔其有不寛乎以剛而進其有不勇乎以剛而明其有不周乎以剛而中其有不公乎夫寛而有勇周而不比君子之成徳也大臣之當務也占者能如是其合於九二中行之道乎

九三無平不陂無往不復艱貞無咎勿卹其孚於食有福

聖人於天下之患不圖之於巳然而常戒之於將然泰之時吉亨之時也然九三才過中則聖人卽爲之戒非思患豫防之意哉天下之理平者必有傾往者必有復陰陽之相勝治亂之相因如循環然惟善處之者於此之時如奉槃水如馭六馬有戒懼之意而無怠忽之心焉故艱難守正則可以無咎也如丰之爲卦亦盛大之時也而其之傳曰日中則昃月盈則食天地盈虛與時消息亦此意也然君子於此之時亦鞠躬盡力而巳至於成敗利鈍則豈能必哉故又當勿卹其必信斯可也若事求其可功求其成則利害之心生理義之意沮亦非所謂艱貞者矣能艱貞矣勿卹矣則其效亦有不期而終者其於食有福也豈非自天祐之而吉無不利者歟

六四翩翩不富以其鄰不戒以孚

陰爻中分有鳥羽之翩翩言其飛之疾也陰陽往來其疾徐等爾而言陰復之疾者所以深戒夫陽也小畜九五曰富以其鄰言以其富厚之力而能用其鄰也陽自下而上則三在於前而初二兩爻乃其彚也陰自上而下則四居其首而五上兩爻乃其鄰也不戒以孚者不待告戒而自相孚信也君子道消小人道長則其乘機伺隙以儌勢利者不待號召紛然而集矣君子處之其慮當何如哉

六五帝乙歸妹以祉元吉

商帝乙釐降王其禮必盛故特稱之以柔居上帝女之象也下配九二下嫁之象也以位言之則至尊之女以妻其下宜不敢匹者然以禮言之則陽尊陰卑夫先婦後不得而紊也故如六五之柔中虛已以下應九三則有其福祉而大吉若恃其貴勢以輕其夫家則陰反制陽而夫婦之道廢矣其能免於咎乎

上六城復於隍勿用師自邑告命貞吝

上六泰之極變而爲否之時也坤爲土而上處至髙土之至髙而復傾圯城復於隍之象也坤又爲師眾爲國邑故言師言邑當泰極之時人心驕怠勢將潰散𨿽欲用師必無成功不若不用師而自守之爲愈也自邑告命言姑守其邑而戒飭其眾不可以有爲也時至於此末如之何矣失之於此而其亂巳成今𨿽以正自守亦可羞矣然能隨時順理扶衰補敗而不至於凶猶可也屯之小貞吉大貞凶意亦如此云

【坤下乾上】

否之匪人不利君子貞大往小來

乾上坤下宜若尊卑之得所也而其卦爲否者以二气不交而閉塞故也以人事言之陰柔之小人爲主於內而陽剛之君子出居於外此天地閉塞而賢人之時也否之匪人言當否之運者非其人也居其位者旣非其人則君子之正道者不利矣故大往而小來也

初六防茅茹以其彚貞吉亨

君子小人皆以類牽連而進者故否三陰亦取拔茅之象然人之有生均具此性君子之與小人豈其性之大相逺哉亦由其所習之異耳否下三爻𨿽爲小人之方進者然以六居初則其進也在二陰之後其處也在卑下之位是罪惡之未形者也若初者苟能持之以正而不流於邪則亦君子矣其吉亨也宜哉

六二包承小人吉大人否亨

否三陰以所處之髙下見其惡之淺深二以陰而應五已居其位而任其事不能如初之反正矣然以其處得中正故猶能包容承順乎君子小人而如是固小人之吉也大人而當此時則其身𨿽否而其道自亨大凡小人肆其姦凶則君子者𨿽欲全身避禍有不免也今幸而小人猶能包承使君子得安於退遁是亦君子之亨也然君子小人非可共事彼𨿽包承其心終異爲君子者又安可以彼包承而輕於附之邪亦安於吾之否而巳矣

六三包羞

三不中正而居位益髙姦惡益甚異於二之包承者矣然所爲不善亦未免於媿故爲包羞也或曰否之過極時將復泰則公論漸伸而姦惡銷沮故三自以所爲不善而包羞也此義亦通

九四有命無咎疇離祉

泰極則爲否否極則復泰故泰之外卦言小人而否之外卦言君子九四者否過中而泰復來之時也故言有命無咎疇離祉謂天運循環旣往而復而疇類三陽皆獲其福慶然占者爲君子則如是若小人則未免於咎也

九五休否大人吉其亡其亡系於苞桑

天下之否非有髙世之才徳者不能濟故必陽剛中正以居尊位然後能休息其否也休否者爲剛中之大人則吉也苟非其人則凶矣其亡其亡戒懼之辭也無道之君自謂不亡故亡有道之君常懼其亡故不亡苞桑者叢生之桑系於苞桑堅固之至矣人君能常戒懼則其堅固如是也

上九傾否先否後喜

上九不言否傾而言傾否者蓋否極而泰𨿽由天運而傾否爲泰實因人力傾時之否者苟非陽剛之才則天時𨿽至人事未應否固自若也然傾否之道當正其誼不謀其利明其道不計其功故其占又曰先否後喜所謂先天下之憂而憂後天下之樂而樂者也

【離下乾上】

同人於野亨利渉大川利君子貞

同人之道以大同而不私爲善故卦之諸爻或比或應皆爲同於所近無大吉者而言同人於野則能絕其私與而廓然大公此其所以亨也其取乎野之象者何也以一卦觀之由內而至外初爲同人於門至近也二爲同人於宗亦近也至上而同人於郊則逺矣然未如野之尢逺也國外謂之郊郊外謂之野同人於野豈非超出於家邑之外乎二爲同人之主而不能大同故其有應者乃所以爲吝初上𨿽無咎無悔然終不若於野之亨也聖人以四海爲一家中國爲一人而情無不孚恩無不洽者豈非同人於野之意哉人心之大同則何爲而不成何往而不利𨿽大川之險渉之無難矣然亦必行之以君子之正道然後爲利也不然處斷之乖理持守之不固𨿽其心之匪私亦豈能亨乎夫同人於野心之公也利君子貞事之正也世固有其心非私而事失其正者亦有事𨿽正而未能無私者君子所以通天下之志其惟至公至正之道乎

初九同人於門無咎

初與二相近二陰而偶門之象也初同人於門同於二也初處卑下之地𨿽不能盡天下之大同然能出門同人不暱於私亦可無咎矣然其不能亨者非其有私也以其不在於位而未能達之天下爾

六二同人於宗吝

卦惟六二一陰諸陽皆欲同之二又中正足以致人之同使其無所私系則善矣而二乃應五是未免於私也故爲同人於宗其所同者止於宗黨而不能及逺吝之道也

九三伏戎於莽升其髙陵三嵗不興

同人之卦變則爲師故三四五爻皆以用師言之九三以剛居剛而不中乃恃其彊力者也然欲同於二而二與五應故懼五之見攻而伏戎於艸莽又升髙以顧望至於三嵗之久終不敢興世之彊暴者欲奪人之所有而畏於名義遷延顧望其狀蓋如此

九四乘其墉弗克攻吉

九四亦欲同於二而爲三所隔故乘墉而攻之三居下卦之上墉之象也然四以剛居柔故能以義自反而不克攻此吉之道也同人諸爻未有言吉者如九四之興兵攻奪亦非得吉之道也然聖人於此爻獨言吉者所以深美其能自反也常人之情過而能攺者鮮矣而於訟與師則必伸其志其能自反者爲尢鮮蓋有計窮力屈不得已而退者矣未有其力之彊而能自退者也春秋趙宣子納邾公子防菑於邾邾人辭之以義宣子引師而去之先儒引此爻之義以美其事蓋聞義能徙者誠人情之所難也

九五同人先號咷而後笑大師克相遇

九五以干剛中正而居尊位所宜盡大同之道者然下與二應而系於私失君道矣欲同於二而爲三四所隔故先號咷然同心相與終莫能閒故後笑三四閒之者皆剛彊故用大師克之始相遇也

上九同人於郊無悔

上無所系應而同人於郊則所同者逺亦無私矣然猶未能極乎逺故不能吉亨止於無悔而巳象傳言志未得蓋其所同者未能周於天下是其志之未遂也

【乾下離上】

大有元亨

陽爲大陰爲小大有六五一陰能兼諸陽而有之是所有者大也又卦之爲象火在天上凡天地之閒萬物之富莫不畢照亦所有之大故卦之名曰大有所有旣大則其亨亦大矣

初九無交害匪咎艱則無咎

大有者富有之時人情易至於驕溢驕溢之極則殃害至矣初九居大有之初自處於卑下而在上無應與是𨿽富有而不驕溢故曰無交害匪咎言未渉乎害非有咎也然富不與奢期而奢自至人情之常也今𨿽非有咎苟忽而不戒咎亦至矣故又當艱以處之然後無咎也艱者艱難其思慮戒愼之意也

九二大車以載有攸往無咎

車者健行之器而其中能容載九二以剛健居下卦之中而所有者大此大車以載之象也如此而有所往則如車之不輸其載宜無咎矣

九三公用亨於天子小人弗克

九三居下之上乃諸侯之象也當大有之時不自有其有而以獻之於天子其善可知矣亨讀作享獻也諸侯土地人民受之天子非所敢私也其財用貢賦皆生之於地而取之於民而三能不私其有以歸於王府忠莫大焉彼小人者好專利而不厭不至於侵奪其君亦可矣而安有能竭力以奉上者乎故又曰小人弗克三𨿽正而不中故設二義所以贊君子而勵小人也

九四匪其彭無咎

六五柔弱之君也九四以陽剛在其側有僭逼之嫌矣然四以剛居柔則能自謙抑不至於過盛也故云匪其彭無咎彭盛多之貌四能不至過盛則無咎也四之所處所謂挾震主之威者也其能自謙抑才免於咎而巳若矜功挾權以陵轢其上能無凶乎

六五厥孚交如威如吉

六五大有之主而虛中爲孚信之象上以信待下下以信事上上下之間交相孚信此厥孚之交如也然柔弱之過則陵慢或生以六居五外柔內剛亦能用威者也故又言威如則吉也

上九自天祐之吉無不利

處大有之極而不自有其有故自天祐之而吉無不利謂之自者自然而然也

【艮下坤上】

謙亨君子有終

謙亨人能謙巽者乃亨之道也書曰滿招損謙受益詩曰彼交匪傲萬福來求人而能謙其益其福有不期而然者矣其亨通爲何如哉然此惟成徳之君子者能之非常人可及也常人之情有能必矜有功必伐視巳常有餘視人常不足而君子者不見是而無悶不矜不伐而莫爭其功能其何以能若是哉由其安理樂天而物我無閒故不自滿足而自然卑巽非矯爲之也若內有矜伐之心而外示挹損之意則非安履乎謙者矣其始𨿽飾其情而終則見於色如是亦安能有終乎故謙而有終者君子之徳也

初六謙謙君子用渉大川吉

夫渉大川者非剛健之才不能也謙之初六以柔居下而以爲能渉大川何也蓋以柔居下謙而又謙乃君子之行然所居者陽位則外柔而內剛非徒能謙謙而無其才者也故其外柔則不陷於險內剛則能濟乎險矣以此涉川其有不吉邪謙互體爲坎而初六前近之故爲渉大川之象

六二鳴謙貞吉

鳴謙以謙而有聲聞也二柔順中正其謙徳之昭著人皆知之矣然以柔居柔疑其不足於剛也故又言得其貞則吉謙而不貞則近於邪佞𨿽有聲聞何由吉乎

九三勞謙君子有終吉

卦多陰則陽爲主九三以一陽爲謙之主是獨能建立其勲勞者也然以陽居四則有逼君之嫌以陽居三則不陵其上而爲下所戴是大臣有勲勞而能自謙退上則君不疑下則民所服尢人之所難者也其曰君子有終吉用全卦之辭何也於以見君子之謙徳必如九三然後爲盡善也

六四無不利防謙

六四柔而得正上而能下可謂謙矣無不利矣然處近君之地在功臣之上柔中之君能謙以待下勞謙之臣能謙以下人而六四皆受之則猶疑於不謙者故戒以更當發揮其謙也世之人臣固有執柔守正不與物競者矣然或闇於事理辭受失宜無功而受其祿無實而處其名若是者失謙之道矣不可以不戒也

六五不富以其鄰利用侵伐無不利

六五柔中之君而卦之眾柔以同徳順附是不待富厚而能以其鄰也九三在下剛而得正乃立功之臣而坤爲眾有用師之象故又利用侵伐而無不利也夫以六五之柔中而執謙以臨下宜無不服矣而猶有不服者則其爲防頑之宼彊暴之敵可知也五旣得眾心之歸而又以賢臣爲之將如是而侵伐乃誅暴去惡之兵也是惟無動動必利矣故曰利用而又曰無不利所以深贊其決也

上六鳴謙利用行師徵邑國

坤爲土有邑國之象上六處謙之極聲聞於人而邑國之中猶有不服則其行師固利矣

【坤下震上】

豫利建侯行師

豫有三義和豫也逸豫也備豫也彖辭言利建侯行師則以和豫言之也卦之徳下坤上震爲順以動凡事順理而動則人心和豫故利於建侯行師也又震爲陽卦一君二民建侯之象也坤爲民眾行師之象也屯初九之傳曰以貴下賤大得民也春秋傳曰師克在和不在眾建侯行師苟非人心和順則其位何由而安而功亦何由而成乎

初六鳴豫凶

九四近君得政而初六與之應是小人阿附權臣而縱志自樂故謂之鳴豫言以逸豫自鳴而無所忌憚也如是者凶之道也

六二介於石不終日貞吉

六二以中正自守其於九四非相系應者是猶君子之特立守正而不附於權臣也故云介於石不終日貞吉石安靜之物也其爲節介如石之堅靜而確也見防而作不俟終日動而審也動靜隨時而不失其宜所謂君子而時中者也旣中而又正其吉宜矣

六三盱豫悔遲有悔

三近於四而不中正見四之擅權據勢縱志自樂故亦有歆羨之心而盱望焉如是則有悔矣然能速反於正猶可免悔若不勝貪欲之私而有遲回之意則悔而又悔將何及哉

九四由豫大有得勿疑朋盍簪

自諸爻而觀九四則以四爲權臣其豫者逸豫也於本爻而觀之則四爲任政之賢臣其豫者和豫也曰由豫者言人心之和豫由四而致也處近君之地以剛而能柔眾陰之所順附此所謂大有得也然人旣樂從則當開誠心布公道待以曠大之度不爲物我之私然後有以致人心之皆服故曰勿疑朋盍簪簪所以聚髮者言朋類之畢來如髮之聚於簪也此與咸九四憧憧往來朋從爾思正相反勿疑則非憧憧之思也盍簪則非朋從爾思也以貞一無我之心感天下而天下無不應其惟豫之九四乎

六五貞疾恆不死

五柔暗之君志在逸豫而人心皆歸於九四權勢旣去不可復救如人有沈痼之疾而不可療者此所謂貞疾也然以其位在中君臣之分未至泯廢故恆不死也若以陽剛居之則無是疾而可以生彼九四者固爲忠良之臣矣

上六防豫成有渝無咎

處豫之極而至於昏防冝若不能反於善矣然其事𨿽成而能有變志猶可以無咎也而況於過惡之未成者乎聖人所以勉人之遷善其意至矣以往事觀之如楚荘聽伍舉之諫而罷樂齊威因淳於髠之諷而行誅賞其皆成有渝之義歟

【震下兌上】

隨元亨利貞無咎

凡隨從之道可致大亨而必利於正乃能無咎無咎非大亨也然所隨不正咎且不免況欲大亨乎由無咎然後能大亨也卦之徳爲動爲說動固可以大亨而說則或失其正故必以利貞爲戒焉若豫之動而順益之動而巽無妄之動以天則其正可知不待於戒矣

初九官有渝貞吉出門交有功

官之言主也當隨之初剛來下柔爲震之主故以官言之凡官其事者不可膠滯當隨時變易乃爲不失故曰官有渝也震體爲動固能變者也然剛而下柔動而有說則懼失其正故戒以貞則吉也能變以從正則其事正矣然所與共事者非其人亦豈能成其功邪故又當出門以交不私其隨然後能有功也世之趨事赴功者固有得其時而合乎義者矣然或用人之出於私或所因之失其親亦卒以敗事蓋昧於出門交之義也

六二系小子失丈夫

隨之六爻陰陽各半而三陰爻皆以系言之蓋以柔隨剛則受制於剛其謂之系者言隨之固結也六二與五爲正應而逺與初陽非正應而近故不能上隨於五而下隨於初是系小子而失丈夫也其爲凶咎不言可知也人之逺君子親小人說與不若已者同處觀於此亦可以自省矣

六三系丈夫失小子隨有求得利居貞

三不隨初而隨四系丈夫而失小子也四君側之臣而三隨之則有求必得矣然四旣不正而三亦不正故戒之以利居貞若其不正而合則詭隨者也𨿽求而有得奚足貴哉

九四隨有獲貞凶有孚在道以明何咎

九四近九五與之同徳乃大臣之任其事者其有求於五宜無不獲也然大臣之道當正其義不謀其利明其道不計其功乃職分之宜也今有求而必獲𨿽受所當受爲得其正其能免於凶邪然則欲免於凶當何如哉曰積孚誠以釋其疑盡臣道以致其忠明防微以保其身斯無咎之道也如漢之蕭何韓信皆受君之重任者也韓信恃其功能旣求封齊復求王楚髙祖惟所欲則予之可謂隨有獲者也然髙帝疑信之心固積之久矣此其所以及於禍也夫自人君言之則有功必賞固其正也然於人臣之義則挾功求賞能無凶乎蕭何素知髙帝之心者而又得鮑生召平之徒以此意曉之故得免於禍髙帝在軍中數遣使勞何何聽鮑生之言悉遣其子弟從軍而帝大恱帝擊陳豨遣使拜何相國益封五千戶何又從召平之言而讓其封不受悉以家財佐軍用而帝又大恱何之使帝不疑而勤於其職以保其身其於有孚在道以明亦庶防乎以是觀之聖人之戒深矣

九五孚於嘉吉

五陽剛中正爲隨之主得眾爻之隨者而五之正應則惟在於二二亦中正乃嘉善之人也故曰孚於嘉吉言能信於中正之應則吉也

上六拘系之乃從維之王用亨於西山

以柔居上而爲恱之極是以柔順之徳在人之上而爲人心所恱者如文王是也然九五剛彊自上六觀之則五爲暴君也與暴君同時以文徳勝之而出於其上必見忌疾矣故拘系之又從而維之正如紂惡文王之修徳而囚之於羑里也然徳如文王則誠意之極可通神明故宜祭亨於西山焉西山者岐山也兌爲西方而岐山亦在西故於兌言之也

【巽下艮上】

蠱元亨利渉大川先甲三日後甲三日

天下之理蠱壞之極則必復治故蠱有大亨之道也卦之爲蠱以艮剛在上巽柔在下而上下不交不能有爲又下巽則卑巽而無矯正上艮則止息而無動作此其所以壞而不治也今治蠱之道則其止也當矯之以奮發其巽也當矯之以剛果故利渉大川巽下爲木以舟渉川之象也甲者事之首也先甲三日所以原其始後甲三日所以圖其終人之於事能審愼如是則何獘之不可革而何利之不可興乎艮者物之所以成始而成終也旣思其始復思其終其惟艮之篤實輝光者能之乎

初六乾父之蠱有子考無咎厲終吉

幹木之身也木之蠧而壞者亦蠱也凡蠱壞而復能幹立則如木之朽腐而復有生意也泰之卦變爲蠱蠱壞之時亦泰之變也陽往居上陰來居初如父退處而無爲子在下而任事乃子而乾父之蠱也子而如是則可謂有子而考得無咎矣若子之不任父事則𨿽有子亦如無也然子任父事凡所當攺者不攺則獘深攺之則非孝其處之亦難矣苟非起敬起孝而心懷惕厲其能終吉乎

九二幹母之蠱不可貞

六五以陰而居尊母之象也如晉六五之爲王母小過六五之爲妣皆陰之尊者也蠱由乾坤之變而成則蠱壞其事者非獨由父亦母實爲之也九二以剛中居下而與五應乃賢子而幹母之蠱者也子幹母之蠱尢易流於專斷而有失於順承故戒之以不可貞言當巽以行之不可專尙堅確也

九三乾父之蠱小有悔無大咎

以九居三剛之至也乾父之蠱而大剛則或以果而怫意或以直而賊恩故未免於小悔然以其所行者正也故終無大咎是道也以施之於君臣斯可也而行之父子之間其可乎𨿽無大咎非子道之盡善者也

六四裕父之蠱往見吝

幹與裕正相反幹者彊而有立之謂也裕者寛而無制之意也六四承父之蠱壞而以柔居柔是懦而無立以寛裕治蠱者也如是而往能無吝乎或曰四之吝與三之悔皆失矣然孰爲優歟曰三之太剛失之過者也四之寛裕失之不及者也必不得巳而行之寧爲悔毋爲吝

六五乾父之蠱用譽

五與二應二多譽故云用譽欲乾父之蠱而巳之才弱不足以濟矣然能任在下之有譽者則在下之力猶巳之力也又何凶咎悔吝之有哉

上九不事王侯髙尙其事

治蠱者子任父之事臣任君之責也上九當蠱壞之極而不受任於人是賢人君子當天下之壞亂而獨善其身者故曰不事王侯髙尙其事也上旣在事外而不事王侯則髙尙其事而巳其事者何事也曰聖賢之道也吾身之徳義也苟不任王侯之事又不事吾身之事而徒嘐嘐然曰吾不事焉髙尙焉則乃無君之罪人也若人者又曷足稱乎

【兌下坤上】

臨元亨利貞至於八月有凶

臨之道大亨而利於貞也然二陽浸長以臨於陰乃其方盛之時而言八月有凶者於方盛之時而先慮其衰此易所以爲君子謀也一陽始於復二陽長於臨至於六陽而爲幹則陽極矣於是一陰生於下而爲姤二陰長而爲遁自臨至遁凡經八爻自丑至申凡歷八月八月之後則爲否矣此所謂凶也聖人於臨豫爲之戒其意深矣

初九咸臨貞吉

咸臨者以陽感動於陰而臨之也初與四應初陽而得正四陰而得正陽感動於陰而能以正其吉宜矣

九二咸臨吉無不利

二感動於五而臨之曰吉又曰無不利者以二剛中而五柔中其感應之道又大於初九也

六三甘臨無攸利旣憂之無咎

六三居二陽之上而不中正懼二陽之相逼乃以甘言臨之而取說故謂之甘臨以佞恱臨人無所利矣然能憂之而變其所爲則亦無咎也兌之象爲口其徳爲說故爲甘言之義

六四至臨無咎

謂之至臨矣而止於無咎何也曰至臨者非臨之至善也以其與初爲應相臨之情最爲切至耳陰柔無臨人之徳而惟以私情相臨得免咎可矣而豈能大有爲乎

六五知臨大君之宜吉

外柔內剛而得中道則其居位而臨人也不偏於剛柔而能處其中乃以智而臨人大君之所宜也吉之道也宜者義也能隨時處中則其智之明而義之合亦可見矣

上六惇臨吉無咎

坤以厚徳載物者上六處坤之終則其徳之至厚可知也以厚徳臨人人無不懷服固爲吉矣又何咎哉六五處得其中則謂之知臨上之以惇厚臨人者又豈非惇仁之君子歟

【坤下巽上】

觀盥而不薦有孚顒若

卦之九五以巽順中正之徳爲觀於下而在下之四陰莫不觀仰之此聖人在上而天下自化之象也盥而不薦精潔誠敬之至也夫祭祀之禮將奉酒食以薦之必先盥手以致其潔敬則其盥者爲將薦而盥未有旣盥而不薦者也今其曰盥而不薦亦設辭以見其潔淸之至而不輕自用耳猶中庸曰不動而敬不言而信聖人未嘗不言不動也而其敬其信則尢在於未言動之時焉故聖人之禦天下也其政教之施民固無不化矣而其政教未施之時所以化民者尢有不言之妙焉蓋其篤恭之極如臨大祭而孚誠之念存於中顒然之容見於外故下民之望之也其信從化服自有不知其然矣若以有孚爲下民之孚以顒若爲下民之仰則亦其盥而不薦之誠有以感之也中庸曰惟天下至誠爲能化吾於觀之九五而見之

初六童觀小人無咎君子吝

九五在尊位爲在下四陰所觀仰而四陰之觀於五者以相去之逺近爲所見之明闇初六柔而在下去五最逺是如童稚之觀不能明見者故在小人則無咎在君子則可羞也

六二闚觀利女貞

坤爲闔戶而六二爲柔之在中者乃女子闚觀之義也聖人在上萬物咸覩而六二不能出於戶但爲闚觀非丈夫之事乃婦人之道故云利女貞也

六三觀我生進退

三之觀五非逺非近故在進退之間也初二去五逺而才又柔下非用於世者故不能進而可羞吝四去五最近而以柔居剛其才可用矣故利於進而不宜退若三者居下之上亦可以進然不得中正則疑於非賢也故必先自審以爲進退焉其曰生者吾身之動作施爲也觀我之所生如其行之善而時之通也𨿽進可也行之未善而時之塞也𨿽退可也用舎在於時而進退決於已是𨿽不曰君子也而非君子能之乎

六四觀國之光利用賔於王

九五陽徳也故其光華被於國六四旣近五而觀國之光華如是則可以進矣故利用賔於王也賔如賔興之賔言爲王者之所賔禮也

九五觀我生君子無咎

觀之爲卦四陰長盛而二陽消落聖人之作易常扶陽而抑陰也故於卦取大觀之義而於四陰爻則不言陰之害陽而但言陰之仰於陽然自五言之則陰之盛長陽不可以不愼也故九五之爻辭曰觀我生君子無咎言觀我之所行必君子之道然後無咎若自失其道則在下之陰皆吾之害也能無咎乎然爻辭如此所以戒於凡爲人君爲君子者非言聖人之事也若以聖人居九五者言之則當如彖辭所言下觀而化其徳猶天也而豈止爲君子乎豈但無咎而巳乎

上九觀其生君子無咎

上九𨿽非君位然在人之上亦爲下所觀者故亦當自觀其所行如所行皆君子則無咎也

【震下離上】

噬嗑亨利用獄

卦之名噬嗑取口囓物之象而凡折獄用刑者其才有剛柔之殊而所治亦有彊弱之異政如人之囓物其齒有利鈍之殊而爲物亦有堅脆之異故噬嗑一卦專言刑獄之事也噬嗑言亨者噬之而嗑則亨也言利用獄者聖人之意固期於無訟無獄也然有彊梗者以害吾治則其罪亦不可以不懲而噬嗑之所以利用獄者以其有威震而又明照乃用刑之象也

初九屨校滅趾無咎

震爲足初居震下趾之象也在下而罪薄過小故但以校而滅其趾以輕刑治小罪可無咎也

六二噬膚滅鼻無咎

二以中正而用刑者故其所治如噬膚之易膚者肉之脆而易入者也然以柔乘剛則其所治亦彊梗故至於滅鼻言必深入之如噬膚而沒其鼻於器中也二之治獄如此豈非中順有餘而剛嚴不足者歟然能深入之則𨿽小傷於巳而無虧於法矣又何咎哉

六三噬臘肉遇毒小吝無咎

三以柔居剛亦能用刑者然於巳不中正而所治者彊梗故我方治於彼彼亦傷於我是猶噬臘肉而遇毒也周禮小物全幹曰臘蓋有骨而難噬能傷人者也其身不正而無以正人固可羞矣然彼受刑者旣有其罪終必伏法故亦可無咎也

九四噬幹胏得金矢利艱貞吉

自全卦言之則九四一爻不中不正而處於陰柔之間猶彊梗之人爲善人之害者也然自九四言之則又爲噬之主而輔六五以用刑者是以剛彊而治剛彊者也故爲噬幹胏之象胏肉之帶骨者亦堅而難噬也得金矢卽周禮獄訟入鈞金束矢而後聽者也訟訴之人必令其納是物者金取其堅也矢取其直也其果堅而直則必納是物然後聽其獄如其非堅且直則自當止矣今四聽訟而得金矢則彼之彊梗者果爲民害不可不治也然其彊梗如此苟治之者一有不正則彼反得以中傷故又利於艱難正固乃吉也

六五噬幹肉得黃金貞厲無咎

六五君位而以柔居剛文明得中則其用刑賢於六二矣故爲噬幹肉得黃金而不至於滅鼻然亦必貞固而危厲然後無咎也

上九何校滅耳凶

初卑而無位上髙而無位故皆爲受刑者過極之陽不能卑伏此惡極罪大怙終不悛之人也其何校而滅耳凶孰甚焉

【離下艮上】

賁亨小利有攸往

賁者文飾之道也有質而加之文斯可以亨矣朝廷文之以儀制而亨焉賔主文之以禮貌而亨焉家人文之以倫序而亨焉官府文之以教令而亨焉推之事物凡有質者無不待於文也文則無不亨也然旣亨矣而曰小利有攸往何也文飾之道但加之文采耳非能變其質也故文之過盛非所利也恃此以進爲非所利也但小利於有攸往而已矣世之不知本者或忘其當務之急而屑屑焉於文飾𨿽欲其亨亦安得而亨乎

初九賁其趾舎車而徒

初以陽在下而與四爲應四近君之大臣而柔弱之甚又有間隔不能引而進之如初者將何爲哉亦自賁飾其所行而無借於駟馬之貴斯可也賁其趾自飾其行也舎車而徒以賤爲貴也人所爲貴於軒冕者尙賁飾而巳然有命焉而不可致則有吾身之富貴者在焉而何羨於其外也古之恬退者自謂安步以當車晚食以當肉無罪以當貴豈非賁趾舎車之義歟

六二賁其須

陰麗於陽而成章者也六二自坤之上六來居離之中固爲文明之主者然其賁飾也必附三而動故曰賁其須須附頤而生者也賁上四爻外實中虛有頤之象故二取象於須也或曰湏需也六二文明中正之賢能賁飾其行以需六五束帛之聘也

九三賁如濡如永貞吉

九三處文明之極而上下之陰皆附麗焉故曰賁如言賁之盛也三在二陰之中有坎之象故曰濡如言賁之盛而潤澤也如三之所處固正矣然陽在陰中則易於溺溺則失其正矣故又戒以長永其貞則吉也

六四賁如皤如白馬翰如匪宼婚媾

六四在離明之外爲艮止之始乃賁之盛極而當反質素之時也故云賁如皤如夫初之舎車爲在下而無所乘故也四在九三之上則有所乘矣故云白馬翰如人旣質素則馬亦白也然四本與初爲應而三乃逼近故疑其爲宼而三實非宼也乃求與已爲婚媾耳四之與三𨿽非正應然三得正而四亦得正以正而合又何尢乎

六五賁於丘園束帛戔戔吝終吉

六五當賁飾之時居至尊之位宜徵集邱園之賢以共成文明之治者也然陰性吝嗇其賁飾於邱園之賢者止於束帛之戔戔而巳束帛薄物也戔戔淺小之意也將招致賢才而物薄如是可羞吝矣然賢人者不以幣帛爲恱而以恭敬爲悅也如六五之虛中待賢則幣帛𨿽微而賢者亦進矣此其所以終吉歟

上九白賁無咎

以陽剛而在艮上剛而不屈止而不動是賢人之髙尙而不屑於世用者也故云白賁無咎六五之君方以束帛徵賢者而上九無歆羨之心甘澹泊之守所謂白賁也居於治世而不能有爲𨿽若可恥然量能揣分不墮其節亦善矣其何咎之有

【坤下艮上】

剝不利有攸往

剝之爲卦陰盛長於下而陽剝落於上也以卦象言之則山之頽剝於上以附乎地如陽之消剝於上以爲陰故卦之名曰剝以卦徳言之則內順外止有順時而止之意故其占辭爲不利有攸往君子當斯時也其可不與時消息以避小人之禍乎

初六剝牀以足蔑貞凶

卦上實下虛而牀亦上實下虛者故取以爲象君子在小人之上猶人之臥於牀也小人自下而害君子猶自下解剝其牀而身不安也陰滅陽之正道則陽固凶矣而陰亦豈能吉邪

六二剝牀以辧蔑貞凶

辧者牀之幹乃辧別上下之處故謂之辧也

六三剝之無咎

眾陰方剝陽而三獨與上爲應是小人中之君子也如三者𨿽得罪於私黨而見取於公論其義無咎矣而利害之私者奚較哉

六四剝牀以膚凶

六四爲剝之上體而艮有人身之象乃剝至牀之上而及於人之身也其害愈切而凶愈甚矣

六五貫魚以宮人寵無不利

爻言陰剝陽之凶至四而極矣至五則爲君位不忍復言矣故變義而言陰之順陽者以陰而居尊位後妃之象也后妃之道在於不妬忌而帥嬪禦以奉於君故取貫魚之象魚陰物而一陽連五陰其狀如貫魚然宮人者亦眾陰也五以宮人受寵於君如貫魚之有次序則內職修矣何不利之有

上九碩果不食君子得輿小人剝廬

一陽獨存於上如碩大之果而不食之則必以之復種而復生矣陽之不可盡其象蓋如此是爻也君子得之則道將復長而爲眾所載小人得之則自剝其廬而無所庇其身其吉凶判矣然則爲小人者當何如哉其惡之極則必見誅於君子不可容也如惡之未甚則載君子而爲之輿庶乎其免矣

【震下坤上】

復亨出入無疾朋來無咎反復其道七日來復利有攸往

復亨者陽復生於下有亨道矣然尙微弱未能遽勝陰也故不言元亨而止言亨旣生則漸長長則可以大亨矣出入無疾何也一陽出於剝之上而入於復之下也陽𨿽僅存而不能使之絕陰𨿽極盛而不能盡絕陽是陽之出而無疾也由剝而坤由坤而復則微陽之積巳成一爻靜而動矣闇而明矣閉而通矣是陽之入而無疾也朋來無咎何也謂一陽旣復則諸陽漸進也以人事言之一賢人在位而受小人之害則其同列者皆當見防而避害一賢人方進而其志之得行則其在下者皆可彚進而獲吉陽旣生矣則朋類之來夫何咎哉反復其道七日來復何也陰陽兩端循環不窮者也故往則復來來則復往反者往也復者來也反復其道未嘗有間故陽𨿽消剝而七日則來復矣七日者七月也月而言日猶豳風言一之日二之日也自五月之姤一陰生而陽始消至十一月之復一陽生而陰始消於卦歷七爻於時經七月也利有攸往何也陽旣亨而朋來矣此君子道長之初也以此之時勢得此之朋助固當有爲也將何往而不利乎陽之方生勢可以進而卽勉之以有爲蓋難得而易失者時也進而爲臨爲泰以至於純乾皆由是也復也者其變通之大機歟其世道之一初歟

初九不逺復無祗悔元吉

以卦爻言之陽才消於剝而卽生於坤至復而一爻巳成矣是陽之失不逺而卽復也以人言之則陽爲君子君子不能無過也而才有過則便能知之才知之則更不萌作卽所謂不逺復也不逺而復則不至於悔而大吉矣是爻也惟顏子之不貳過者以之

六二休復吉

一陽在下爲卦之主猶仁人君子爲眾人之所視效也故卦之眾陰以與初逺近向背爲得失焉二柔順中正去初最近而能順從之乃復之休美者故吉也休之言美也而亦有好善之意焉秦誓言其心休休焉乃好善之人也

六三頻復厲無咎

三與初非比非應而不中不正又處動之極則多動而數失大傳曰吉凶悔吝生乎動文中子曰不動故無悔夫動而時中斯爲善矣多動而過中得爲善乎此六三之頻復所以危也然非頻復之危也乃頻過之危也其過𨿽危而復則無咎矣曰厲曰無咎所以戒其過而勉其復也

六四中行獨復

復之六四乃剝六三之反對也剝六三違眾陰而應上九則爲無咎復六四違眾陰而應初九則爲獨復皆小人而變爲君子者也然剝六三則無咎而復六四不言吉與無咎者何也曰剝之上九𨿽陽之僅存然在上之陽也復之初九𨿽陽之方生乃在下之陽也在上之陽大勢𨿽去而天命未攺也故猶得以制羣陰而六三可無咎在下之陽𨿽漸以長而其勢尙微如六四者其能免於羣陰之害乎然義所當然吉凶有不計也聖人於此爻不言凶咎其亦扶陽之意歟

六五惇復無悔

六五𨿽逺於初陽然其位則尊位也其體則坤厚也其徳則中順也人而如是則惇篤於復宜無悔矣不親近於仁賢而能復非天資之美能如是哉然質美而未學亦止於無悔而巳若欲亨而元吉則必親在下之陽徳然後可

上六迷復凶有災眚用行師終有大敗以其國君凶至於十年不克徵

上柔闇之甚居復之終逺於陽徳終迷不復凶之道也如是則上有天災而下有人眚矣坤兵眾也故又不度徳而好兵如是而行師則師敗績而禍及君𨿽十年之久人亦不服是終於凶者也小人之在上而恃威者觀此可戒矣

【震下乾上】

無妄元亨利貞其匪正有眚不利有攸往

卦之名無妄言實理自然而無邪妄也史記所謂無望者言無所期望而有得焉者也此二義者固異矣然無邪妄之心者惟盡其在我而於吉凶禍福皆委之自然亦未嘗有所期望也人而有所期望者卽邪妄之心也故爻辭言無妄之禍福而夫子之彖傳與大象皆以無邪妄者言之蓋欲明義理以教人也人能無邪妄者誠也卦震下乾上爲動以天動皆天理則無妄矣無妄則誠矣誠者天之道而天祐之矣故人旣無妄則可以大亨然其於事又必利於守正然後可亨也若其非正則爲有過眚而不利於有攸往矣不利有攸往者以其匪正也匪正卽妄也若無妄而正又何不利之有乎

初九無妄往吉

初九無妄之始而能守正斯無妄矣如是而往則凡有所爲皆無期望之私也其吉宜哉

六二不耕獲不菑畬則利有攸往

人之於事也當絕其覬覦之私如不耕獲不菑畬而自然有得然後利有所往也夫農夫之於農事菑則必畬畬則必耕耕則必獲未有不耕獲菑畬而有得者其取象如是亦設言以見無營度之心耳以義推之如聖人之無爲而治君子之不要人爵而人爵從之皆是也六二柔順中正而無邪妄者是以能若是而其自然有得也豈非所謂無妄之福哉

六三無妄之災或系之牛行人之得邑人之災

凡人之災患無故而至者𨿽君子有所不免也然爲善而得禍者常少爲不善而得禍者常多如六三之不中正則災之至也𨿽云無故然亦由其素行之不謹而有以致之也夫無妄之災者如行人牽牛以去而居人反罹其禍與亡猿而禍林木失火而殃池魚者政相類也然人之誠信之極豚魚猶可感也而況於人乎三之受無妄之災亦盍自反而已矣

九四可貞無咎

四陽剛幹體下無應與此無妄者也然以陽居陰懼其不能固守而或失正故戒以可貞則無咎也

九五無妄之疾勿藥有喜

五乾剛中正而所應亦中正所謂純粹精者也無妄之至也如是而或猶有疾焉是乃無妄之疾也不當得而得者也天下之理邪不勝正妖不勝徳故𨿽有是疾亦勿藥而自愈矣是又無妄之福也然則在我者惟純乎一天而其疾其喜亦順其自然而巳矣

上九無妄行有眚無攸利

上九剛健之至無妄之終本非有妄者也而其無妄之災乃至於行有眚而無攸利何也蓋以其處窮極之地而進無所之也如吾聖人之伐木於宋畏於匡厄於陳蔡豈非聖人之無妄邪亦無其時位而所遭者然爾此曰有眚曰不利與彖辭所言者自不同也彖之所言者由其匪正而然也

【乾下艮上】

大畜利貞不家食吉利渉大川

畜者止也又聚也能止然後能聚也卦之爲大畜以上卦之艮而畜止下卦之幹也幹健上進而艮能畜止之其力之大可知矣又幹之三陽至大也而艮能畜之則其所畜聚者至大亦大畜之義也小畜之爲小者以巽畜乾也巽陰卦故其力小而畜之不固也大畜之道利於得正陽君子也苟畜之不正是以小人而止君子也其可乎如畜之以正則陽之上進乃剛惡之小人矣以畜聚言之則六五之君畜聚天下之人才陽剛之君子蘊畜其徳義皆利於正也所畜聚之不正則上之畜才也爲小人之淵藪下之畜學也爲曲學之小道聖人何取焉不家食吉言君子之進用也君子之蘊畜其道徳固將以濟斯世而安斯民也若食於家而不食於朝則吾之所畜者無以設施矣故不家食則君子之吉而亦人君之吉也利渉大川君臣皆利於有爲也六五之君下應於乾剛而得其用固利於有爲矣而乾剛之君子亦何事之不可爲乎以畜徳之賢遇畜才之主上求於下而下從其上則大畜之功業可知矣

初九有厲利已

大畜初二二爻取其能自畜而不進則其上之畜之者乃小人之畜止君子也四五二爻取其能畜彼而不使進則其所以畜下者乃君子之畜止小人也初居最下然與六四爲應則爲四所止矣故往則有危厲而利於自止也

九二輿說輹

九二與五應亦爲五所止而其處得中道故能自止而不進也車之爲器健行而中有容者二剛而中實輿之象也人之有行必賴於輿輿而說輹則不行矣以義言之如剛中之君子遇非道之君而不食其祿以免於禍時行則行時止則止善可知矣大傳曰乾天下之至健也徳行恆易以知險非大畜之九二惡能如是哉

九三良馬逐利艱貞曰閒輿衛利有攸往

初與二皆與陰相應而以陰畜陽爲不正故初與二者利於自止而不進九三與上九皆陽則不相畜而俱進是君子畜極而通之時也以同類相求利於進矣而幹之象爲馬幹健之極爲馬之最良者以良馬而馳逐同類之人以行於天衢之上其進孰量哉然三過剛而銳進亦不可以不戒也故又必利於艱難貞固而日閒習其輿衛然後利有攸往也

六四童牛之牿元吉

四大臣之位而以柔居柔爲得其正故其止剛惡之人有其道而可以大吉焉童牛者角繭栗之犢也牿者楅衡也加橫木於角以止其觸也夫制惡人者禁之於其初則如童牛而加牿其爲力易矣六四艮體故得止之道者如此

六五豶豕之牙吉

六五止九二亦制其惡者也牡豕曰豭攻其特而去之曰豶所以去其勢也豕之剛猛爲害者在於牙然去其勢則絕其剛躁之性牙𨿽存不害矣六五以艮體居尊位得止惡之道故九二之剛如豶豕之牙不能爲害而可以吉也柔能勝剛弱能勝彊於大畜四五見之

上九何天之衢亨

上九與九三合志以進者也他卦之上爲窮極而大畜之上則爲亨通以其畜極而通故上進而豁達無礙如登天衢然艮爲路艮在上而又居其上猶天之路也三之良馬爲上之所乘上之天衢爲三之所行其相得如是宜其亨也何天之衢言何其得路之如是哉自在下而望之者言之也

【震下艮上】

頤貞吉觀頤自求口實

卦爲頤頷之象者其上陽爲輔下陽爲車中四陰爲齒外實而中虛上止而下動皆其象也頤之爲義則養也人之養其形體者飲食而已推而言之則養徳養民養賢才皆養之義也養之之道以正則吉不得其正則養形者或失其正味而致疾養徳者或失其正理而誤身不可不愼也觀頤觀其養徳之正不正也自求口實觀其養身之正不正也口中虛而資食以實之故飲食謂之口實然口實而謂之自求豈貪欲者哉亦曰當自審擇而不可失其正焉爾

初九舎爾靈觀我朶頤凶

陽實陰虛實者能養人而虛者養於人卦上下二陽皆養人者也然以陽居上則養人之道行居下則其道未行當自養可也初以陽伏於下如靈能咽息不食而以气自養者然爲動之主而與四爲應是不能自養而動於欲也故設爲六四語之之辭曰舎爾之靈而乃觀我之朶頤乎朶頤者動其頤而食之也不能守其正而羨人之食則飲食之人人皆賤之矣烏得而不凶乎

六二顚頤拂經於丘頤徵凶

養之爲義有止有動止而待養於人正也動而求養於人非正也六二居動體不能無求於人矣然求養於初則顚倒而拂常求養於上則髙逺而徵凶如二者於初與上皆非正應不能待其養而輕動以求之安往而不凶乎然則欲免於凶將何如曰惟守其中正而不妄動斯可也

六三拂頤貞凶十年勿用無攸利

三與上爲應賴上之養者而三處動極又不中正動以求養而不由其道拂於養之正矣若不知變而貞固守此凶之道也十年勿用無攸利深戒之之辭也

六四顚頤吉虎視眈眈其欲逐逐無咎

四處大臣之位不能養人而賴初以養人𨿽爲顚倒其常理然求之於正應而以之養人亦可吉也世之人臣固有在髙位而才徳不稱者然能諮諏善道擢引賢良使上賴其益而下防其澤亦可謂賢矣虎視耽耽視下而專也其欲逐逐求之相繼也下賴上之養則不可以求上賴下之養則不可以不求四居艮之體懼其上而不求也故戒以如是則無咎若止而不求爲有咎矣

六五拂經居貞吉不可渉大川

頤五不言頤者五居尊位而陰虛不能養人反資上九之實以爲養故五不養頤而上九曰由頤以頤養之權由於上也權由於人而不由於已拂其常理矣故居貞則吉渉大川則不可言宜靜而不宜動也洪範言用靜吉用作凶亦此意也

上九由頤厲吉利渉大川

上九以陽實在上爲頤之主下之眾陰皆由之以養也養天下者人君之事也六五之君不能養天下而權由於上九若養之以正則伊尹周公也養之不正則徐偃田常也其可不愼乎曰厲吉者戒之以惕厲則吉也聖賢出而任天下之責徳澤出於已而上下不疑焉亦處之以惕厲而已矣又曰利渉大川者利於有爲也夫以上九之才之地何事之不濟然九居頤之終艮之極恐其安於養而止則不復進爲也故其勉之者又如此云

【巽下兌上】

大過棟橈利有攸往亨

大過者陽盛而過陰也卦取象於居室四陽居中爲棟之象二陰兩旁爲宇之象四陽過盛而二陰不能勝爲棟橈之象棟旣橈則廈將傾矣以國家言之此過盛而崩壞之時也然聖人不委之時命必有扶顚持危之道焉觀之於卦四陽𨿽過而二五得中猶足以有爲又以內巽外說有可行之道處大過之時而以大過之才爲大過之事則棟𨿽橈壞猶可支也此其所以利於有往而亨歟

初六借用白茅無咎

茅柔物也巽爲白故謂之白茅夫借剛以柔則其剛𨿽過而不能爲之害如人以彊暴見加而承之以柔順自無咎也然是道也豈人不知乎不爲耳如大過之初能過於畏愼以免咎亦難能者也

九二枯楊生稊老夫得其女妻無不利

楊近水之木感陰气之多而易生者也九二𨿽老夫然得女妻則猶能生育而無不利亦猶枯楊近水而復生根稊也巽下長女也而乃以初爲女妻兌上少女也而乃以上爲老婦此何也蓋九二在初六之上老於初六故二爲老夫而初爲女妻九五在上六之下少於上六故上爲老婦而五爲士夫此但以爻之上下爲老少非取於兌巽之象也斯得之藍田呂氏云

九三棟橈凶

凡物從上而崩墜必自重者始九三以剛居剛不勝其重是如棟之至重而先橈也故棟橈之辭獨於三言之太剛則折其凶宜矣

九四棟隆吉有他吝

四以剛居柔非過於重者而其下乘之以二陽故如棟之隆起而吉也然四居大臣之位所以支大廈之顚者非四其誰哉苟其執徳不固而又下同初六之柔則以柔濟柔亦不能以堪事矣故戒以有他則吝也夫大臣之當重任者當引用剛彊之才與之協濟斯可也若但私其所與而恱其柔善則棟橈屋壞將誰咎歟有他吝之戒其意深矣

九五枯楊生華老婦得其士夫無咎無譽

木之有華乃柔而在上者九五過極之陽而一陰在其上枯楊生華之象也五居尊位當大過之時過極而衰不能無事之時也而五乃自任其剛下無應與但比於陰以樂其目前則如枯楊之華𨿽榮於暫其如不永何老婦得其士夫不言夫得而言婦得以見婦之得志非夫之美也無咎無譽言𨿽無殃咎亦不足稱也

上六過渉滅頂凶無咎

兌爲澤上爲頂渉於澤而水滅沒其頂此不量淺深以冒於大難者故凶也然其身𨿽凶而其義則無咎朱子以爲東漢黨錮之諸賢是也

【坎下坎上】

習坎有孚維心亨行有尙

上下皆坎習坎也二體皆中實有孚也心亨中有其徳也二五皆以陽居中猶人在險難之時其身𨿽陷而其心自亨也聖人君子所以遁世而無悶樂天知命而不憂亦心亨而已旣有孚矣心亨矣則𨿽在於險行必可嘉又豈終陷於險乎

初六習坎入於坎窞凶

坎中之小穴謂之窞乃險而又險者也六以陰柔居重坎之下故爲入於坎窞之象其凶孰甚焉

九二坎有險求小得

二剛中之才也而陷於重險之中五亦在於險中不能爲之應是未能出乎險者也然其以心亨而中徳不失故坎𨿽有險而尙可以求小得但不能大有爲耳如二者非才徳之不足乃時命之使然可爲之湣而不足爲其病也

六三來之坎坎險且枕入於坎窞勿用

三處二坎之間故云來之坎坎猶乾九三曰幹幹也來之二字其來於下則坎也其之於上亦坎也以下險而枕上險是之謂險且枕也六四爲坎下之小穴而三將入其中是之謂入於坎窞也旣進退皆險而又不中正則無可爲者矣戒之以勿用得無愼哉

六四樽酒簋貳用缶納約自牖終無咎

九五居險中而六四之位近焉是大臣遇人君之在難而義當匡救者也四之於五𨿽陰陽相得而相比然濟天下之險非剛健之才不能也如四者才旣不逮而在於其位義不容已惟當積其誠實之意以感之因其本心之明以導之使之親賢臣逺小人以自出於險爾一樽之酒二簋之食薄物也其樽用瓦缶質素之器也所以獻於君者以薄物而用質器是尙於誠實而不尙浮侈也損之彖辭言二簋可用亨者亦如此歟室𨿽暗而有明者焉窓牖是也君心𨿽暗而有明者焉其性之偏長者是也人臣之進善於君者將順其所長而委曲以導之則吾之言易入是進其要約之言者如自牖之明而入之也睽六二之遇主於巷者亦如此歟臣之事君能質實以取信委曲以納忠以義言之終無咎矣然其濟與否則君之賢愚也時之否泰也吾惟能盡吾之誠心而已矣

九五坎不盈秪旣平無咎

九五陽剛中正以居尊位而九二在下與之同徳近則六四能至誠以輔導之是𨿽處乎險而終能出險者也彖所謂有孚維心亨行有尙九五當之矣然時方艱險難於遽濟如坎水之未盈而未至於平也若旣盈則至於平平則無咎矣不言吉亨者當險之時言險之義則無咎可矣至於吉亨者又存乎其人也

上六系用徽纆寘於叢棘三嵗不得凶

坎六爻惟初上二爻並言凶蓋陷陽者陰也而陰出陽之外者其惡尢甚焉然邪之陷正正固凶矣而邪亦豈能免乎故初則深入於坎窞而自以陷其身上則系之以徽纆囚之於囹圄而終無以逃其罪爲邪惡者亦盍知懼哉

【離下離上】

離利貞亨畜牝牛吉

離有二義以陰附陽則麗也取其中虛則明也彖辭所言以附麗言之也夫陰之爲物不能獨立必附麗於陽也然麗得其正則可亨通不正則不能亨矣牝牛柔順之物也一陰居中而二陽在外爲之防閒焉其畜牝牛之象歟陰附於陽能柔順而不過越焉是則麗之得正也其亨而吉也宜矣

初九履錯然敬之無咎

廬陵楊氏曰九以陽剛居離明之初如火之始然日之始旦𨿽在下無位而未進其踐履之實錯然璀璨於天下已不可掩矣非晦其明則眾之所忌咎之所集敬者謹畏以晦其明也故無咎非無咎也敬畏以避之也

六二黃離元吉

離之六爻惟二最吉以其柔順中正而文明有以盡離之道也人臣以文明之徳麗於文明之君必可以成文明之化矣是以謂之元吉也

九三日昃之離不鼓缶而歌則大耋之嗟凶

三居下離之終乃日昃之時也夫持滿定傾非中正之君子不能也三處日之夕而過剛不中則時已去矣其志荒矣故不鼓缶而歌則大耋之嗟其歌也樂之失常也其嗟也哀之失常也哀樂失常能無凶乎君子值此之時則思患之心與樂天之誠並行而不悖是固不暇於歌矣而亦何至於嗟乎

九四突如其來如焚如死如棄如

前眀已盡後明將繼此世道昏而復明衰而可盛之時也然聖人之道其防亂者貴於豫而圖治者戒於躁九四當大臣之任輔柔弱之君處多懼之地而乃迫之以剛而不正能免於凶乎其突如而來也則其焚其死其棄非無故之禍也其自取焉爾

六五出涕沱若戚嗟若吉

五重離之主文明之極而迫於上下之陽明之極則慮其衰迫於陽則懼其患故其憂之之深而至於出涕以戚嗟焉然時當明盛下有中順之臣而又能處之以畏愼則彼𨿽彊暴亦自取死亡而已此其所以吉也五本以不正而致患以能憂懼故僅獲吉爾其不言元吉者以其不如二之中而又正也

上九王用出徵有嘉折首獲匪其醜無咎

離爲甲冑爲戈兵而上九陽剛之爻也故於此言徵伐之事以正言之則剛處明極明足以照而剛足以斷此智勇之將而王用出徵以有嘉美者也以不正言之則剛處窮極之地而不得其正乃姦凶之人勢淩於君以極其惡又宜折其首而擒獲其非類也如是而行師可無咎矣

周易參義卷一﹤經部﹐易類﹐周易參義﹥

欽定四庫全書

周易參義卷二

元梁寅撰

下經

【艮下兌上】

咸亨利貞取女吉

咸者交感之義交感而後可以亨也艮兌二體合而成咸而艮兌又由乾坤而成者坤求於乾得乾之九三而成艮干求於坤得坤之六三而成兌此柔上剛下二气感應以相與故卦之名曰咸也二气旣交感則化生萬物萬物生生而變化無窮焉故咸有亨之道也然所感必利於正然後能亨艮止兌說能止而說此交感之正也止者止於其所而感之專說者其情相通而應之至分而言之陽止而陰說合而言之陰陽皆止而說也止而說者正道也論夫婦之常則婦從於夫論婚姻之始則男求於女此卦艮下而兌上是男下於女得相求之正故取女而得是占則吉也夫婦人倫之本故以咸恆爲下經之首而利貞之辭二卦皆言之尢以見聖人設戒之意也

初六咸其拇

初與四爲應四之感以私而不免動其心初之應以私而亦已動其拇然處於至下故其拇𨿽動而未能遽進也不言吉凶者能止則吉不能止則凶是吉凶存乎其人而未定也

六二咸其腓凶居吉

二與五本陰陽之交感者然五言咸其胟則不能感物矣五不能感則二不可以妄動故言咸其腓則凶而居則吉也

九三咸其股執其隨往吝

三與上亦交相感者然上六感人以言而無其實三亦不可以往也初爲拇指二爲足肚三爲股股動則欲行愈甚矣蓋陰說於陽陽固易動而說人以言則其動尢易故戒三以固執其所隨則可若不能固執而輕往以隨之則吝矣

九四貞吉悔亡憧憧往來朋從爾思

咸以人身取象下三爻爲拇爲腓爲股皆應乎上者也上三爻爲心爲脢爲口皆感乎下者也上感人以言者五不能感人者四則感人以心者是六爻之中惟四爲感之主也然感人以心而不曰鹹其心者以有心之感不如無心之感也貞正而固也感人之道必正而固正則不以私固則有其常若感人以私而不常則豈能無感不通乎以九居四失正而不固非所謂貞也不貞則有悔矣故戒以貞則吉吉則悔亡也人之私感應者固不正矣如憧憧往來朋從爾思者𨿽非不正然旣憧憧以思而不出於自然是亦私也旣私則是亦不正也人之心不能無思思則不能無往來然聖人之感人如日月寒暑其往其來皆出自然故所感無不通無不應若憧憧往來則以忙廹之意而有計獲之私其往來者非自然之往來矣故是其朋則從其思非其朋則不從其思也感人如是𨿽所思之正亦私也聖人之感人廓然而大公物來而順應如九四者其猶未之及乎

九五咸其脢無悔

五不當心之位而當背肉之處則相背而不能感人矣如是則𨿽可無悔然居君位而失其道奚足貴哉

上六咸其輔頰舌

兌爲口舌而口舌在身之上故於上六言之也人之言語則輔頰舌皆動故又以三者並言也不言吉凶者言之以正則𨿽不能感人猶無凶咎惟言之不正然後爲有咎也

【巽下震上】

恆亨無咎利貞利有攸往

恆爲常久之道能常久則亨而無咎矣利貞者常必以正也利有攸往者常必有變也正者不易之恆也變者不已之恆也蓋能常而後能變而其變也亦所以爲常常而非貞則或安於流俗或習於邪惡非常也常而不變則其守之也固其行之也窮亦非常也故旣得其不易之理又必有不已之道其曰利有攸往者隨時變易也窮則變變則通也苟不如是𨿽謂之常也亦烏得謂之常哉

初六浚恆貞凶無攸利

恆之爲道能常能變之謂也彖傳言天地之道聖人之化皆是也而六爻者或知常而不知變或知變而不知常於彖傳所云者皆不足以當之矣初六與四爲應此常理也然四爲田無禽則不能應初之求而初乃深入以求之是知常而不知變者也故𨿽正亦凶而無攸利也

九二悔亡

二以陽居陰處非其位有悔矣然以其久於中也故能亡其悔六爻之中惟二爲彼善於此者

九三不恆其徳或承之羞貞吝

三陽爻陽位乃其常處不當有動者也而過剛不中與上六爲應故不能恆其徳而或承之羞𨿽得其正亦可吝矣此知變而不知常者也

九四田無禽

四以陽居陰處非其位𨿽至於久而竟無成功如田狩而無禽復何益哉以人臣言之旣無其功而又不能去乃持祿固位之人也知常而不知變者也

六五恆其徳貞婦人吉夫子凶

五處得其中是能常其徳而貞固者也然陰柔不能有爲則亦知常而不知變者故占者爲婦人則吉爲丈夫則凶也

上六振恆凶

上六處恆之極不能安常居動之極不能無動故以振動爲恆而其占凶此又知變而不知常者也

【艮下乾上】

遁亨小利貞

卦之爲遁以陰方盛長而陽退以避之也以人事言之則小人道長君子亦當退避也退則其身𨿽窮其道自亨不然則道不能行身𨿽亨而道塞矣況身亦不能以亨乎然人臣之義有當遁者焉有不當遁者焉遁亨者陰侵陽而當遁也其君子之在下位者歟小利貞者以剛當位而與時行不當遁也其大臣之任安危者歟夫在下位者當小人之進則見防而作不俟終日可也而可遲回顧戀以罹其禍哉若大臣之義則君在與在君亡與亡𨿽欲遁亦安得而遁也其曰小利貞亦猶屯之小貞吉也夫國家昏亂而小人構禍非一日之故則靖其難也亦非一日之力故必以小而正之言正之以漸不可驟也卦之九五以剛當位而與六二應是君臣相得固當隨時消息以弭其患而圖其治而以二之中正非剛躁固能得小貞之道者也此言乃程子之意朱子以小利貞爲小人利於正則又一義云

初六遁尾厲勿用有攸往

遁以居前者爲善居後者爲不善以六居初言乎人則柔弱言乎位則卑下而其遁也在人之後此危之道也然卑位弱人遁𨿽居後猶爲可也若不遂其遁而往從於小人則失身甚矣故戒以勿用有攸往也

六二執之用黃牛之革莫之勝說

六二以小人言之則其道方長乃先害乎君子者也以君子言之則居大臣之位應九五之君所以禁絕邪黨而安全善類皆二之責焉故其遏小人之進當如執之以牛之革而不能脫也二柔順中正得位得君此固其所能者而不能者亦不可以不勉也

九三系遁有疾厲畜臣妾吉

九三居下之上非卑位矣而以比近於陰不能先遁而與陰相得是有所系戀而不能速遁者故有疾而危也占者以畜臣妾則猶可獲吉若在位當遁而又有所系豈其可邪

九四好遁君子吉小人否

九四在四陽之中而以陽處陰又與初應是可爲君子可爲小人者也好遁者言與小人有交好而能絕之以遁去如此則爲君子而吉也然有交好而能遁最爲難者故言小人則否謂其不能遁也占者當是時處是事將爲君子乎抑爲小人乎其必有以審之矣

九五嘉遁貞吉

九五𨿽君位然遁非人君之事故但言君子之遁而已五與六二爲應而陽剛中正無所私比故爲遁之嘉羙而得正以吉也

上九肥遁無不利

上九髙而無位逺而無系能知幾以先遁乃遁之肥饒而自得者何不利之有哉

【乾下震上】

大壯利貞

大壯者陽剛盛壯之時也陽剛之道未嘗不正而必戒以利貞者以其盛壯之甚則恃其剛而或過於理過於理卽失其正也失其正則剛惡而非善矣君子而小人矣可不戒乎

初九壯於趾徵凶有孚

夫君子之進也在於待其時時之至也在於戒其躁初九當陽盛之時固可以進矣然壯於趾而急於行則失之躁迫者也其行之凶有必然而無疑矣

九二貞吉

彖辭戒陽剛以利貞六爻之中能貞者其惟九二乎二𨿽當壯時而居柔得中不過於壯旣中則正可知矣故無他辭而止曰貞吉貞其固有非戒辭也

九三小人用壯君子用罔貞厲羝羊觸藩羸其角三當壯時而過剛不中以君子小人處之皆非冝也小人而過剛則用其壯以陵君子君子而過剛則視有如無而銳於進貞固守此而不知變危之道也其壯如是如羝羊之觸籓籬而困其角凶咎可知也自三至五爲互兌有羊之象

九四貞吉悔亡藩決不羸壯於大輿之輹

九四不正矣故戒之以貞則吉而悔亡四𨿽壯之甚然以陽居陰不極其剛且在諸陽之前以去陰害爲己任則亦冝用壯而不可以無剛者故如羊之觸則籓已開而角不困如人之行則大其車而輹甚壯此利於進之象也

六五喪羊於易無悔

易爲君子謀不爲小人謀故大壯之五上𨿽陰爻而亦言君子之事夫大壯之時戒於過甚而六五以柔居中如羊之忽然而亡不復抵觸矣如是則安有悔哉

上六羝羊觸藩不能退不能遂無攸利艱則吉

盛壯之時有進無退上居壯之終動之極故如羊之觸籓旣不能退又不能進而無所利也然進固不可矣而退豈終不可乎若能艱以處之止而不進亦可吉矣

【坤下離上】

晉康侯用錫馬蕃庶晝日三接

晉者進盛之時𨿽不言吉亨而吉亨可知也以順而麗於大明𨿽不言利貞而正可知也夫朝覲燕賜所以明君臣之禮也稽之他經諸侯來朝而錫予者有三焉卽位而來見一也六年五服之朝二也敵王所愾而獻其功三也此曰康侯者其諸侯之有功者歟當國家之明盛而賞有功之諸侯其禮之勤至當何如也坤爲馬故言錫馬蕃庶離爲日故言晝日三接凡禮至三者隆之極也如王三錫命出入三覲皆可見也以康民安國之侯而多受大賜顯被親禮則其爲天命有徳而非私惠可知矣彖辭𨿽主於一事而言然當是時有是徳而得其占者於事固無不利也

初六晉如摧如貞吉罔孚裕無咎

四居大臣之位爲鼫防之行而初與之應則𨿽欲上進而彼乃見摧故云晉如摧如也若初六者亦如之何哉惟守吾之正而不自失則可以吉矣能守正矣而猶有不信者焉則亦處之以寛裕而自無咎可爾然是道也非遁世無悶之君子其何以能之

六二晉如愁如貞吉受玆介福於其王母

二欲進而愁則非安於義命者故戒之以守正則吉而終能受福於王母也王母以陰居尊者也此爻之象占爲先塞後通之義

六三眾允悔亡

人三爲眾下之三陰皆欲進者而六三居其前故眾皆信之以同進而其悔亡也三之有悔以非中正也能亡其悔以處順之極也

九四晉如鼫防貞厲

互艮爲防而九四陽爻鼫防之象也四之位爲大臣而不中不正上逼柔順之君下絕三陰之進如碩大之防貪而畏人貞固守此能無危乎

六五悔亡失得勿卹往吉無不利

以六居五有悔也而處得其中則悔亡矣六五以大明在上冝爲羣下之所順附者而下之三陰以順而麗於大明亦樂親附於五者也然九四以剛彊不中正而隔絕三陰之進是下之順從者其失其得未可知也夫王者之懷服天下惟明其明徳使天下自然向化而順從固未嘗有期必之心也如比九五之顯比乃其道也若不然而屑屑焉卹於其失得則必違道以干譽計功而謀利𨿽有意於服人而人有不服者矣王者曠大之度豈如是哉如五能失得勿卹則王道得矣如是而往何有不吉而又何不利乎

上九晉其角維用伐邑厲吉無咎貞吝

上九晉之極知止可也而復求進焉不可也離爲牛而以剛居上角之象也進而摧其角凶可知矣若以伐其私邑則猶可以用其剛者然亦必危以處之則吉而無咎也又曰貞吝者私邑內叛至於用兵而猶不能服則自反可也若貞固不變而窮兵黷武安得不吝乎

【離下坤上】

明夷利艱貞

明夷者以暗居明上而明見傷也以二體觀之則日入地中地傷日之明以六爻觀之則上六一爻爲暗之主而傷下之明其下五爻皆明者而受傷於上六此二者皆明夷之義也利艱貞者明見傷於暗則其明者當艱難正固以處之乃免於難也艱者畏愼而無忽也貞者正固而無邪也艱而能貞處患之道盡矣

初九明夷於飛垂其翼君子於行三日不食有攸往主人有言

內卦離爲雉故取於飛之象飛而垂翼已見傷矣然但傷其翼則未甚故尙能飛以避患也初去上最逺猶人臣在下位而害未及所冝速去也行而不食者窮日之力而去也見幾而作不俟終日此君子之事在常人之見固未免有言者然義所當然不可以人言而顧慮也或曰有攸往謂不度時勢而尙欲有爲者如是則公論之所譏矣故云主人有言也

六二明夷夷於左股用拯馬壯吉

傷及左股甚於翼矣然得壯馬而速行猶可救其傷而吉也或曰二居大臣之位𨿽見傷而義不容去者故以壯健之力拯國家之難則猶可吉也

九三明夷於南狩得其大首不可疾貞

三居下之上與上爲應上暗主而三剛明故先儒以湯武誅桀紂當之也如狩之向南而得其惡之魁首無不克矣然又言不可疾貞者蓋俟天休命臨事而懼所以正其罪者亦不容於亟也

六四入於左腹獲明夷之心於出門庭

朱子此爻之義善矣而邱氏之言亦若可取者今錄之曰入於左腹者六四入坤體之下也坤爲腹左者僻處也上傷人之明者而六四與之同體能深入其腹而得其傷明之心故知其不可輔而去歸於九三此出其門庭也微子去紂而歸武王蓋如此云

六五箕子之明夷利貞

當明夷之時而居此地得此爻者當如箕子之正其志也利貞卽爻辭之利艱貞也艱貞固二義而尢以貞爲重失艱則死爾失貞則邪臣也其可乎

上六不明晦初登於天后入於地

下五爻皆爲上六所傷者故皆云明夷上六乃傷其下者故不言明夷而但言不明晦惟其不明而晦所以能傷人之明也始之作威如登於天終之隕命如入於地不言凶者其凶甚明不待言矣丘氏曰以商周之事觀之上極暗爲紂五近晦爲箕子四與上同體避暗就明爲微子三與上應以明克暗爲武王二大臣而藏明於暗爲文王初去暗逺而見傷卽避爲伯夷太公夫易之稽實待虛固非爲一時一人而發也然其配此六爻義亦當矣

【離下巽上】

家人利女貞

卦之爲家人言一家之道也而王道在是矣蓋天下之本在國國之本在家家正而天下治矣其可忽乎利女貞者正家之要道也一家之中大倫有其三而所以正之者莫難於夫婦夫婦之道旣正則父子兄弟之正爲易矣昔舜之刑於二女文王之刑於寡妻皆女貞之義也自天子至於庶人其道之所施𨿽逺邇之異而正家之道安有二哉

初九閒有家悔亡

正家之道在正其始初九者有家之始也於是而有以防閒之則其悔亡矣有家之始如子之始有室始代父而任事始命於朝而爲士大夫皆是也

六二無攸遂在中饋貞吉

彖言利女貞傳言女正位乎內在六二當之矣故於二言女正之義婦人之道在家從父旣嫁從夫夫死從子於家事無敢專者惟順從而已矣故曰無攸遂言無有專遂而行之者也婦人之事如絲枲織絍以至於飲食饍羞皆其所當躬任也而飲食者所以爲養尢不可以一日而廢者故曰在中饋言居中而專主乎饋食也詩所謂無非無儀惟酒食是議其此二句之義歟然凡所事者又必皆以貞則吉貞者婦道之正也以四徳言之無攸遂者婦徳也在中饋者婦功也若推其餘婦言婦容之類皆必以正也六二柔順中正有其徳矣然亦不可以不戒也

九三家人嗃嗃悔厲吉婦子嘻嘻終吝

九三以剛居剛治家而大嚴者也然閨門之內恩常掩義故以嚴則嗃嗃悔厲而終可以吉以寛則嘻嘻樂易而終至於吝此二者或過或不及𨿽皆失中然與其失之寛寧失之嚴也若夫九五之交相愛者聖人中正之道也而三固未之及也

六四富家大吉

卦之六爻四陽二陰而二四之陰皆得正位故於二言家之正於四言家之富富者正之效也夫陽主義陰主利以陰居陰固能富其家者然家之所以富以男女之正也苟爲不正則驕奢淫佚睽乖分裂無所不至矣𨿽欲富安得而富哉記曰父子篤兄弟睦夫婦和家之肥也家之肥卽家之富也故知男女之正𨿽不期於富而有自然之富矣

九五王假有家勿卹吉

諸爻通言家人之道而九五君位也故以王假有家者言之假至也王至於有家家道之成也夫自庶人之賤夫婦之愚孰不謂之家者乎然求其父子有親長少有序閨門有法亦云罕矣是𨿽有家猶無家也惟王者則正身修徳化先於家而倫理以正恩義以篤此王之至於有家也勿卹吉言勿憂其不化而自化也夫身不行道不行於妻子於妻子而未化吾之道有未至爾故王者之正家惟躬行以率之盡誠以感之明禮以一之而其下之化有不期而然者矣若憂其不順而治之過剛則至於嗃嗃矣豈王者之道乎

上九有孚威如終吉

陽而居上父道也故言正家之道備矣有孚者誠以感之也威如者嚴以正之也夫身旣修矣而此二道者又不偏廢焉則始𨿽不治而終有不治乎其曰終吉者亦不求速效之意也

【兌下離上】

睽小事吉

睽乖之時小事則吉以時勢之難合人心之多疑也在他卦則五柔二剛多爲吉者而睽則相應者亦乖異矣故二之於五必於巷而後遇五之於二必噬膚而後合其合之難也如此是豈能大有爲者邪

初九悔亡喪馬勿逐自復見惡人無咎

初之有悔以無正應也其悔之亡以其守正於下而不苟合也夫以下而求合於上則必上之求於我然後我往以應之爾若之何其可自往邪初不苟合於四而四將自合初四是如馬之喪失不逐而自復也然是道也以望於在上之賢者可也以望之於惡人不可也故惡人者必見之則無咎不見之則殃咎至矣然此非聖人之達節者惡能之如孔子之於陽貨合斯義矣若未至於聖賢而欲見惡人是猶非津人而欲馮河也往則溺矣吁難矣哉

九二遇主於巷無咎

二與五應而五自睽乖有所間隔不能合於二然二在大臣之位不容不思以合於五也故當委曲相求如遇之於巷然後可以無咎焉然其遇之也非詭遇其於巷也非邪徑固自有其道耳大臣之事君如陳善以曉之積誠以感之順其羙以導之因其明以入之惟宛轉以求合而不離於正理此遇合之道也能如是者其剛明中正之君子乎

六三見輿曵其牛掣其人天且劓無初有終

陰必合於陽者也然三應於上而間於二四之陽則於正應者睽矣故其輿之行則二曳之於後其牛之動則四掣之於前以三之陰柔不正冝其捨上九而附二四也然上之過剛而多疑能不見罪乎故輕則耏其須重則劓其鼻以其叛於已也然三之附二四實迫於彊勢非得已也上始則疑焉而終亦疑釋矣無初有終始睽而終合也

九四睽孤遇元夫交孚厲無咎

四處近君之位當睽乖之時而下無應與故曰睽孤然在下而孤乃其素也在上而孤由已之不交於下爾若能下交則安得孤乎故又曰遇元夫初九以陽在下安於卑下而不苟合於上此富貴不能淫貧賤不能移威武不能屈所謂大丈夫者也四能與之遇則睽者可合而無竊位之恥矣然交接之道貴於有孚然後賢者能應之而又處之以惕厲則可無咎也求賢而必危厲何也蓋睽乖之時人心多疑苟不惕厲則讒人間之而睽終不合矣此聖人之深戒也

六五悔亡厥宗噬膚往何咎

陰居尊位而上下睽隔乃人心疑散之時冝有悔也而其悔亡者以二能委曲以事君而五得以全君臣之義也五二君臣之分素定猶宗親也二旣委曲以遇五則五當深親信於二是於其宗如噬膚之相入也睽而合者如是是惟無往往必達矣夫何咎之有

上九睽孤見豕負塗載鬼一車先張之弧後說之弧匪宼婚媾往遇雨則吉

上九與三不合是睽孤也上剛極而躁暴明極而多疑而三乃附於二四故上深惡之如見豕在於塗而鬼在於車未免以宼讎視之也然原三之本心乃廹於彊而非其罪也故先則張弧而欲射後則說弧而相親於是乃知三非宼也實婚媾也陰陽旣和則可與共事而有成功矣豈非如遇雨而吉乎始睽而終合先疑而後信其象如此蓋世有異常之事則必有異常之象也

【艮下坎上】

蹇利西南不利東北利見大人貞吉

蹇之爲占何以利西南而不利東北也蓋西南平易坤方也東北險阻艮方也蹇之九五變則爲坤而出乎險矣豈非利乎若入於東北則方出險而又入險矣豈非不利乎利見大人者九五陽剛中正之主而方在險中在下者固利見之以共濟乎蹇也利貞者處蹇之時濟蹇之道利在於正而六爻自二以上皆得正位是亦貞之道也

初六往蹇來譽

蹇之諸爻皆以往來言之而說者多不同竊求其意彖辭言利見大人者利見九五也九五言朋來者以上下皆來助之也以是推之則諸爻之言往者去九五而不助之者也言來者來助於九五者也如是則往來二字諸爻之義皆順矣如初之往蹇來譽言去五則益蹇來助五則有譽也

六二王臣蹇蹇匪躬之故

六三不以往來言之者以二應於五而已任其事非去而不來者故但曰王臣蹇蹇匪躬之故言其處多難之地者非爲其身之故也乃爲王而已矣其曰蹇蹇者二與三四爲互坎有重坎之象猶重乾而曰乾乾重坎而曰坎坎也

九三往蹇來反

四與上皆比於五二則應於五而三獨非比非應去而不能助五者故勉之曰往蹇來反言來助五而復於臣職無爲離畔也

六四往蹇來連

四近於五故曰來連言當與五連力以濟險也

九五大蹇朋來

五剛健中正而陷於險中乃遭其阨運而非自致亂者其曰大蹇猶所謂遺大投艱於朕身也當是之時凡有志者皆當以澄淸天下爲己任矣而況於有位者乎其得朋來之助亦冝也非幸也

上六往蹇來碩吉利見大人

上六者非髙位之臣則髙世之士也而以五之在難亦來助之則必有碩大之功矣利見大人見五也

【坎下震上】

解利西南無所往其來復吉有攸往夙吉

解者難之解散也難之解散利於平易安靜故曰利西南西南坤方平易安靜之地也無所往謂難旣解而無復有爲也復者復於安靜之地也人心樂於安靜者其常也至於禍難者豈其所樂哉今幸難解而復安靜是復於其常也有攸往夙吉謂尙有所爲則早往乃吉蓋除亂去惡貴於乘勢苟亂滋而惡甚則用力愈難而前難之解者且將復合矣時哉不可失其夙吉之謂歟

初六無咎

難之初解𨿽無所爲亦無咎矣

九二田獲三狐得黃矢貞吉

難之解者時也而亦由於人也解六五陰柔而九二剛中則解其難者二也故云田獲三狐狐者陰邪爲害之獸也去其害則難解矣得黃矢言以其中直故能解其難也二能以中直而去邪則正而吉矣

六三負且乘致寇至貞吝

以陰居陽處非其位故爲負且乘之象而致宼至小人見罪於君子君子非寇也自三言之則寇爾貞吝言貞固守此吝之道也

九四解而拇朋至斯孚

初六居下拇之象也在人則小人也難之方解正君子道長之時也而四與初應則爲累矣故必解其拇則君子之朋至而相信矣

六五君子維有解吉有孚於小人

世之所以致蹇難者小人也六五爲解之主而與三陰同類是小人未去也將何以爲解乎故君子之有解而吉者必驗之於小人之退也

上六公用射隼於髙墉之上獲之無不利

公者大臣上六也隼者鷙禽六三也六三負且乘爲有罪者上六能去之則悖亂者解散矣故其象爲公用射隼而獲無不利也

【兌下艮上】

損有孚元吉無咎可貞利有攸往曷之用二簋可用享損之爲卦與謙同意未有謙而不益者矣亦未有損而不益者也然損之爲道必有孚誠非孚誠則僞也豈能久而不變乎故損而有孚則大吉矣於義無咎矣可貞固而守之矣可以往而有爲矣然損益之大者莫大於禮而禮必始諸飲食也故又設爲問答曰損之道當何所用哉𨿽二簋之薄亦可用享矣夫損者損文而存質也損過而就中也損欲而存理也推二簋之義凡事之當損無不然矣

初九已事遄往無咎酌損之

初與四應而損其陽之實以益陰之虛此當行而無疑者也故言當輟所爲之事而遄往以益之則無咎也然損已者又必酌量之可也使彼自滿而不受吾之益則𨿽欲益之亦何從而益之乎

九二利貞徵凶弗損益之

初之益四則曰遄往二之益五則曰徵凶何也蓋初之陽居下而得正則患其自守而不能益人也故勉之以遄往二𨿽剛中而居柔則患其不貞而枉道以說人也故戒之以徵凶其地不同而其事亦異也然二之不往非終不往也惟守其正而待上之求然後益之爾是則弗損其貞者乃所以益其君者也

六三三人行則損一人一人行則得其友

六三兌之主也上九艮之主也兌之陰不與同體之二陽爲偶而與艮之陽爲偶此三人行而損一人也艮之陽不與同體之二陰相應而與兌之陰相應此一人行而得其友也陰陽相友而生生之道不窮矣

六四損其疾使遄有喜無咎

六四近承六五而柔弱之甚苟非求益於在下之陽則何以損其身之疾哉然欲損己之疾而不能急於求善人亦豈能樂應也故初旣遄往則四亦遄喜所以喜者以損疾而得喜也而又何咎哉

六五或益之十朋之弗克違元吉

人君居天下之尊位則當受天下之大益六五柔中而虛己以應二則能受益者也九二剛中而自重以待五則能益人者也故其益之大如十朋之多而可寶蓋五之於二必先致敬盡禮而二之於五則自當責難陳善矣以如是之寶而益於五五𨿽欲辭之而不可得也其爲大吉也冝哉

上九弗損益之無咎貞吉利有攸往得臣無家

上之損以益下者以恩惠言之也然上之益下不待於損已惟以天下之益益天下斯可也如欲養老者非人人而養之也但敎之樹畜使之自養其老爾欲富民者非人人而富之也但禁其遊惰而使民之自富爾此豈非弗損而益之乎如是則可以無咎矣然亦必以貞則吉而利有攸往也得臣無家言其效之大也家者大夫士也得臣則爲王公矣

【震下巽上】

益利有攸往利渉大川

損下益上則爲損損上益下則爲益乾下坤上損乾上爻益坤上爻而成兌艮其益在上也故爲損乾上坤下損乾下爻益坤下爻而成震巽其益在下也故爲益益者損之反也處益之時何所不利哉於安寧之時則利於有爲於險危之時則利於濟難九五六二皆得中正其足以有爲也非以其徳乎震巽二體皆木之象其足以濟難也非以其才乎旣有是徳而又有是才以一身之益而爲天下之益益之爲效亦大矣

初九利用爲大作元吉無咎

損之損下益上則受益之多者上九也益之損上益下則受益之多者初九也初旣受上之益則不可徒然而無所報效故利用爲大作言當大有爲以報上也大臣之於君必敬其事而後其食可也況受君之大惠而可以不效其忠邪然設施之大者必大善而吉也若非大善之吉能無咎乎

六二或益之十朋之弗克違永貞吉王用享於帝吉六二虛中處下能受上之益者也然陰柔之性患其不能貞固則所以求益者或非其道矣故戒以永貞則吉也王用享帝未詳其義得非以帝出乎震歟

六三益之用凶事無咎有孚中行告公用圭

六三不中正而與上九之陽剛爲應如人受橫逆侵加而困心衡慮以反於善者故爲益之以凶事而可以無咎也若有其孚誠而合於中道則又可以告於公上而用圭以通信矣蓋又爲朝覲聘問之吉占也

六四中行告公從利用爲依遷國

三四爻皆不中故戒之以中行也近於六五則爲得君者故有告於公則從也遷國者必順下而動又互體坤爲國邑故利於遷國也

九五有孚惠心勿問元吉有孚惠我徳

九五不言益而爲益之大者如天施地生而其益無方也爲人君者有至誠惠益天下之心則其治天下以大徳而不以小惠有周徧宏大之度而無偏滯固狹之私此其爲益亦大矣然人君之益天下如天之生物其春生秋殺陰潤陽煦天之心固無私也而物生之不齊則天不與知焉故旣有孚惠之心則勿問其效之何如而大吉可知矣夫上下之間感應之機如桴鼔影響之必然者上旣以至誠而惠益於天下則天下亦至誠而感吾之徳以爲惠所謂勿問元吉者於此可見矣以聖人之益而同於天地之益豈非九五乎

上九莫益之或擊之立心勿恆凶

當益下之時而以九居上故莫益之而或擊之以其在人之上徒務益已而不能益人乃取禍之道也夫天下之理聚必有散盛必有衰其聚也盛也豈可恆哉惟仁者則知其理不可恆故散財以得民不以利爲利而以義爲利小人居之則但知益之爲恆而豈知自損乎其曰立心勿恆戒之也言立心勿以益爲恆也以益爲恆不免於凶矣

【乾下兌上】

夬揚於王庭孚號有厲告自邑不利卽戎利有攸往夬者以陰而決陽以君子而決小人也君子之決小人必揚其罪於公朝使人共知然後加刑焉蓋陰居陽上小人而淩君子此其罪之大者也旣正名其罪無不服矣然亦必盡誠以呼號其眾而處之以危厲斯可也蓋不盡誠則君子未信而無以固吾勢不惕厲則小人陰謀而變生於所忽事之不濟職由此也告自邑不利卽戎言當自治而不尙威也夫君子異於小人者以正之勝邪而仁之勝不仁也苟不自治而行不合理專恃威力則吾之所以異彼者亦防何哉小人旣去矣則君子利有攸往矣爲可爲於可爲之時其孰能阻之

初九壯於前趾往不勝爲咎

陽決陰𨿽正然在上而決之則職之當然在下而決之則思出其位使決之而勝猶不可也況不勝乎初九在下而任決之事如趾在下而壯於進者也往而不勝能無咎乎

九二惕號莫夜有戎勿卹

五以陽居尊位主決乎陰者也然五近於陰如莧陸然而二與五應剛而居柔又得中道是助五以決陰者二也惕號卽彖辭之孚號有厲也能如是則𨿽莫夜有戎可勿憂矣

九三壯於頄有凶君子夬夬獨行遇雨若濡有慍無咎三以剛居剛而過中則其決去小人必悻悻然而形於目故云壯於頄言剛壯見於顴骨也如是者凶之道也然三之剛壯乃君子之夬夬𨿽過而不過也夬夬決其所決也三在眾陰之中獨與上六爲應如獨行遇雨至於若濡而有慍怒冝其決之壯矣是其有凶者不足爲凶而可無咎也蓋君子而惡小人固其常情至與之有故而能去之者尢人之所難也其決之𨿽過又何病焉

九四臀無膚其行次且牽羊悔亡聞言不信

四陽爻本剛決者而居於陰位又爲說體故如臀之無膚而次且不前也四居大臣之位當佐五以決陰而次且如是則欲小人之退難矣爲四者自知才力不足則當舉賢讓能以避其位斯可也牽羊者前以牽之則不行退而隨其後則行矣九三欲決小人而壯於頄此勝其任者也四若能讓三居前而已處其下如牽羊然則其悔亡而小人去矣然以四之當決不決𨿽聞是言必不信也占者因不信之辭而或能信焉庻無悔矣

九五莧陸夬夬中行無咎

九五爲夬之主而比於上六如莧陸感陰气之多者也然五剛健中正能決其所決者故合於中道而無咎也朱子云莧陸二物莧馬齒莧陸商陸也

上六無號終有凶

眾君子去一小人則爲小人者勢孤而援絕矣故無所號呼其黨而終有凶也

【巽下乾上】

姤女壯勿用取女

姤者陰與陽遇也夫陰陽之消長固自有常非陽緩而陰驟也然聖人之作易常扶陽而抑陰故陽之長也惟恐其緩而陰之來也恆憂其驟姤之爲卦一陰始生而羣陽所不覺如卒然而來與之邂逅故謂之姤也陽之生也於復之一陽尙微而必曰朋來無咎至於四陽然後謂之壯而陰之生也於一陰已謂之女壯矣陽剛健而陰則柔弱也而何其壯之甚歟蓋以一陰而遇五陽𨿽未盛壯而已敵陽矣旣敵於陽謂之壯可也陰陽相配合者也而戒以勿用取女者蓋陰順於陽則其配也陰與陽敵則爲仇矣其可取乎聖人之戒深矣

初六系於金柅貞吉有攸往見凶羸豕孚蹢躅

此爻言以陽制陰之道也夫陰始生而制之當如以柅止車之進而以金爲柅則堅之至也又從而系之則固之甚也然其制之不可以不愼故當以正則吉有攸往見凶言陰進之時陽不可有爲也惟安靜守正以阻陰之進亦可矣若有所爲則是不能與時消息也其免於凶乎羸豕孚蹢躅言陰𨿽尙微而其跳躑不靜已必然矣當此之時尙可以有爲乎古之聖賢未嘗不欲有爲也然時行則行時止則止乃免凶咎之道也

九二包有魚無咎不利賔

二與初遇而陽能畜陰故云包有魚能畜陰則陰不爲害矣故云無咎一陰生則陰爲主而陽爲賔陰若進而與眾陽遇非眾陽之利也故云不利賔

九三臀無膚其行次且厲無大咎

三過剛不中欲下與陰遇而爲二所隔故如臀無膚而行次且然不遇於陰可免其害故𨿽危而無大咎

九四包無魚起凶

四與初爲應而初爲二所得故云包無魚此爲人上而喪其民眾之象也起凶者言自作凶非人之罪也

九五以包瓜含章有隕自天

以陽制陰者九五爲之主也然五之制陰者以九二爲之正應二能包畜初陰不使之進如以葉而包瓜也瓜在下乃初陰之象木之髙而堅者乃九二之象五旣免於陰之進淩則當含晦章羙以俟天命而已有隕自天言天運之復也陰之極則陽必復生也

上九姤其角吝無咎

幹爲龍剛而居上角之象也陽極於上而陰生於下則上之與初𨿽非比應亦相遇者以剛極之陽遇方進之陰則與之相薄矣姤其角者其龍戰之謂歟以陽而與陰戰固可羞吝然戰而退之則陽免於害亦可無咎也

【坤下兌上】

萃亨王假有廟利見大人亨利貞用大牲吉利有攸往萃聚之時而王者至於有廟此萃之至也夫王者之有天下則所以一天下之心敎天下之孝莫大於宗廟宗廟旣立則已之精神以誠而聚可以交乎神祖考之精神以誠而聚有以享其祭皆萃之道也利見大人者當萃之時又必大人以治之乃亨也如聚人以財者固萃也然理財正辭禁民爲非則所以治其爭而保其聚也此非大人而能之乎利貞所聚者利於得正也所以萃鬼神萃人心萃貨財凡有萃者皆當以正也不正則萃以致咎非亨之道矣用大牲吉言祭祀之所用也以是推之如朝聘燕饗之類莫不然矣其必大牲者非過侈之謂也時之丰富則其物冝稱若一於儉薄則所謂以天下儉其親者非聖賢之行禮也聖賢之行禮與時隆殺如國奢則示之以儉國儉則示之以禮是也其用大牲者亦天理之當然而已矣利有攸往當萃之時可以有爲也夫人心旣萃則動無不順財貨旣萃則用無不周於萃之時而有爲功業可就也萃之爲道將安往而不利哉

初六有孚不終乃亂乃萃若號一握爲笑勿卹往無咎人之萃者必以正初與四應本相信者而乃近比於二陰是有孚而不終爲亂而妄聚也豈爲正乎旣比於同類若又號呼其正應則其同類羣聚而笑之矣一握羣聚之意也初若能勿卹其笑而往從於四終無咎矣蓋人不能無過而貴於攺過苟其當攺而速攺之𨿽眾之所笑又何病哉

六二引吉無咎孚乃利用禴

二應五爲萃之正與上下二陰爲萃則非正矣如二者於同類之中當自引去以從於正應斯吉而無咎也二𨿽陰柔而處得中正能自引拔而不隨人後者也孚乃利用禴謂有其孚誠則祭𨿽薄物亦可交於神明也彖言用大牲吉而二言利用禴者或情文之必稱或去末以存誠固不必同也

六三萃如嗟如無攸利往無咎小吝

陰必求萃於陽者也三在二陽之下欲求萃於四則四非其應欲求萃於五則爲四所隔故不得其萃而至於嗟嘆如是則何所利哉然三本與上同類而上亦無與萃者故二爻𨿽非正應亦可以往而無咎也然上乃無位之爻又求萃不獲然後從之𨿽得其萃亦小吝矣

九四大吉無咎

卦惟四五二陽五居君位固下之所萃者而四近於君亦下之所萃如是者非處之以大善之吉其能免於咎乎夫以周公之大聖其忠誠之心皎如日月人孰不知也然在嫌疑之地而得人心之歸猶不免於流言者而況忠誠之不及者乎況爲齊田氏魯季孫者乎四以陽居陰爲不正故有大吉之戒云

九五萃有位無咎匪孚元永貞悔亡

五爲萃之主則萃而有其位矣冝無咎也然有其位而無其徳則人亦未能信故又必有元永貞之徳然後可以亡其悔五剛陽中正而言匪孚言悔者爲有位無徳者言之也若素有其徳則何有不信而又何悔乎元永貞亦猶比之元永貞也人君之萃天下卽所以比天下比之與萃非二道也

上六賫咨涕洟無咎

萃必有位有徳然後人萃焉上六無位無徳而徒在於上誰與之萃乎然能畏懼之甚而賫咨涕洟𨿽無所萃亦可無咎也

【巽下坤上】

升元亨用見大人勿卹南徵吉

升進之時冝見大人然後可以遂其進旣見大人則不用憂卹而事可爲矣凡升於位升於治升於徳莫不如是也南徵者前進也東南巽西南坤二卦夾拱而爲南故曰南徵也

初六允升大吉

陰信於陽而順從之者也初柔在下爲巽之主信從二陽以遂其升故謂之允升能如是則大吉也

九二孚乃利用禴無咎

二以剛中而應五之柔中是以剛彊之臣而事柔弱之君也如是者惟不事矜飾而專尙孚誠乃能取信於君而無咎孚乃利用禴去飾存誠之謂也

九三升虛邑

人之不遂其升者必有阻於前也以九三之剛而得正進臨於坤則虛豁而無阻其吉亨不言可知矣陰爲虛坤爲邑乃虛邑之象

六四王用亨於岐山吉無咎

升言祭祀者人積其誠意以事鬼神乃升而上通之意也六四大臣之位而當升之時極乎柔順升而不過文王事紂之時其如是乎故言王用亨於西山言舉祭於岐山也天子祭天地諸侯祭境內山川以文王而祭岐山則其祭不越境而極其誠敬可知矣其吉而無咎也冝哉

六五貞吉升階

凡升於位升於治必以序而升者也六五以柔而升居尊位矣而又得剛中之臣以誠輔導之則其升於徳與治也以序而進如升階之易矣夫天則不可階而升也若居人之位致人之治奚不可升乎然柔弱者常病於不能貞固也故其占曰貞吉戒之也

上六冥升利於不息之貞

升而不已必困上六處升之極乃將困之時也故謂之防升言昏冥而不知自反也如上六者能以其升進之心而施於不息之貞則其升於道徳之髙𨿽聖人可至也中庸言弗得弗措而愚必明柔必彊其亦不息之貞乎

【坎下兌上】

困亨貞大人吉無咎有言不信

困之爲卦處險而說是身𨿽困而道自亨也故曰困亨然常人之情遂其安榮則躍躍以喜處於困辱則戚戚以悲烏有險而能說乎是則困而亨者乃成徳之所能而非可以彊爲也故困而能亨則得其正矣有大人之徳矣吉而無咎矣有言不信言處困之時𨿽有所言人莫能信惟當黙以避患斯可矣如坤六四之括囊是也

初六臀困於株木入於幽谷三歳不覿

困而在下處之不安乃臀困於株木之象也株木非可坐之物而坐於其上不安可知矣入於幽谷三歳不覿言入於幽暗之所而無向明之時也坎險而至下幽谷之象也處困而亨惟君子能之初以陰在下而不正則困而益困固自取也

九二困於酒食朱紱方來利用亨祀徵凶無咎

坎爲酒食故云困於酒食人之困莫甚於貧餒而酒食則所以爲樂者也今其曰困於酒食是以所樂者爲困也夫人之行不中正其取困冝矣而以九二之剛中亦且困焉是以君子而困者如酒食本可樂而反爲所困也然爲邪而困身與心俱塞爲善而困身困而心亨心之亨則身亦有時而亨矣故如二之困者以之事君則君應之而朱紱來以之事神則神應之而冝享祀若徵行而欲有爲則非其時矣不免於凶矣然義所當爲亦無咎也又安可以時之利鈍爲作輟乎二處大臣之位者故𨿽當困時而事有必爲蓋食焉而不避其難者如此也

六三困於石據於蒺藜入於其宮不見其妻凶

三進則爲四所阻如石之在前退則乘二之剛如蒺藜之在下是進退皆不得其安也其宮者本爻之位也妻者其相應者也三與上非應是入宮而不見其妻也其象如此凶寧免乎

九四來徐徐困於金車吝有終

四與初爲應而初方困於下進則爲二所隔故其來徐徐而困於金車金車謂二也車剛健而中有物者故九二象之如大有之九二曰大車以載大畜之九二曰輿說輹未濟之九二曰曳其輪皆剛健而中實者也四以陽剛居上位而不能拯人之困亦可羞吝矣然處於說體已出乎險而邪不勝正其應必合此所以有終也

九五劓刖困於赤紱乃徐有說利用祭祀

兌爲毀折劓刖者皆毀折也劓傷於上刖傷於下九五上爲陰掩下則乘剛故爲劓刖也旣爲刑人則於赤紱無所用而反爲所困矣然旣出乎險而在說體則其困者亨矣故徐而有說也利用祭祀者陽剛中實爲孚誠之意人之交於鬼神者亦誠而已矣

上六困於葛藟於臲卼曰動悔有悔徵吉

葛藟柔而居髙者以六在上亦柔而居髙故取以爲象也夫葛藟之懸於上不能無危不能無動也人以柔而居髙以憑陵於君子則冝其臲卼不安而動則有悔矣然處困極之時有變通之理故動而有悔亦可以徵行而吉也

【巽下坎上】

井攺邑不攺井無喪無得往來井井汔至亦未繘井羸其瓶凶

大傳曰井居其所而遷井之爲處有常而不動此居其所也井之爲澤能徧及於物此水之可遷也曰攺邑不攺井非居其所之謂歟又曰無喪無得往來井井非遷而及物歟汲之而不竭無所喪也不汲而不盈無所得也人人得而汲之往來者皆井其井也然能及物者井也汲之以及物者人也汲井防至未盡綆而敗其瓶則凶矣是則人之罪也非井之罪也以人事言之凡天下之事有一定之理猶井之不動也爲其事者必有其功猶井之及物也爲之不愼以敗其事而無其功則汲井之非其人也舉其一而天下莫不然矣井之爲義豈徒取於水而已乎

初六井泥不食舊井無禽

居井之至下此井之泥而不可食也井而如是乃眢井也禽亦且去矣而人豈復井之乎以人言之處至下而無才徳亦時之所棄也

九二井谷射鮒甕敝漏

井谷井旁之穴也鮒蛙也井𨿽有泉而無能汲者則其泉但注射於蛙穴爾其所以莫汲者以甕之敝漏故也二以剛中之才而上無正應不能汲引故其象如此然非井之恥也不能汲者之恥也

九三井渫不食爲我心惻可用汲王明並受其福三以剛居正在下之上而未見於用猶泉之渫治潔淸而不見食則人之見者莫不爲之惻傷也井而如是則可用汲矣夫潔淸者泉之性也非爲人汲之而潔也然自人觀之則潔而不食能不惻乎彼惻之者未必能汲而欲汲者未必能見人旣惻矣則井𨿽未汲而潔之名著矣彼汲者豈不因惻者而求之乎人才之可用亦猶是也夫賢人君子之修徳於下固非以求知於人者然其才行之顯著天下之人莫不期之以致君而澤民則是人也𨿽未爲上知而上之知者有不因天下之慕望而舉乎王明王之明於知人者也王者有知人之明則進之於位而授之以政此賢者之福也亦明王之福也亦天下之福也譬之於井則並受其福卽泉之徧及於物也向之惻者今則爲之喜矣明明在朝穆穆布列其九三遇王明之時乎

六四井甃無咎

井以陽剛爲泉六四𨿽陰柔而處得其正猶井之無泉而甃治者也是𨿽無功而亦無咎矣

九五井冽寒泉食

泉以冽爲羙冽而能寒則羙而又羙者也九五陽剛中正而功及於物猶寒泉之冽而汲之以食也其於二之甕敝三之心惻固有閒矣

上六井收勿幕有孚元吉

以六居上而坎口不掩猶井有鹿盧以收繘而無所蔽覆則汲之者無間矣以人言之其居上而功已及物者歟然亦有其孚誠乃大吉也若無其孚誠則虛僞而巳矣其功施亦豈能久乎

【離下兌上】

革已日乃孚元亨利貞悔亡

凡變革之道必順於人心人心不服非革之善也然人之常情可與樂成難與慮始而變革之初固有人心樂從者然亦有始疑而終信者焉已日乃孚豈非始疑而終信歟已日者終其日也乃者然後之辭也其始則未信必終日乃信者深以見革之之難非革之善而告之詳人終不信也事當革而革之則有大通之理傳曰變而通之以盡利又曰通其變使民不倦其盡利也不倦也豈非元亨乎然事𨿽當革而必利於正若其不正則前獘未去後獘復生或新不如其故者有矣夫吉凶悔吝生乎動者也使革之而當安得有悔惟革之不當乃有悔也故革之而正則其悔亡矣所謂悔者如人心之終疑革之而不亨皆是也若其孚而能亨則爲革之善者矣而何至於悔也

初九鞏用黃牛之革

以九居初其不可革者有四焉以時言之則初也以位言之則下也以徳言之則非中順也以人情言之則上無應也如是而革致咎必矣又曷若安常之爲愈乎陽性躁動故戒之以鞏用黃牛之革言當固守其舊不可革也

六二已日乃革之徵吉無咎

六二之可革者有四焉其文明足以燭理也其中正足以有行也其應上足以任事也其體順足以得眾也當其位得其時而又有其才與徳冝革之易矣然亦必巳日乃革者所以待人心之信從而後動也以臣而任君之事苟不能從容審愼而斷然遽行𨿽所革之當亦未免於咎也故必巳日乃革之則徵吉而無咎矣

九三徵凶貞厲革言三就有孚

革之爲道戒於躁而貴於審如九三者過剛不中居離之極則其於變革不能無躁之失也故戒以徵行則凶而當守其貞正處以危厲然後可革焉然革故爲新其事大矣必廣詢熟議至於再三而後人信之革言三就言變革之議至於三而始就也此審之至也以三之變革如是其於二之徵吉無咎四之攺命吉未免爲有媿矣

九四悔亡有孚攺命吉

九四輔九五當變革之任盡變革之道故其悔亡而人信之如是而攺命則吉也命者君之所以令其下卽重巽以申命而審之至者也卽渙汗其大號而不可反者也命之如是則純乎天理如天命之公矣攺之而吉豈苟然乎

九五大人虎變未占有孚

兌有虎之象如履之上干下兌亦以虎言也大人之徳變化不測有類於虎者故曰大人虎變五陽剛中正以居尊位如虎之希革毛毨而變化其文章其盛徳之光輝爲何如哉五之變革如是則不待占度而人皆信之與巳日乃孚者異矣蓋大人者所謂天且弗違也而況於人乎彖言已日乃孚賢者之事也如二四之革是已傳言湯武革命則聖人之事也當之者其惟九五乎

上六君子豹變小人革面徵凶居貞吉

天下變革之時人無不變矣上六居革之終此革道之成也然君子小人之革其外𨿽同而其中未免於異故君子之革則如豹之變以其弸中而彪外也小人之革則可變其外而難變其心故謂之革面言面順於王化也小人者聖人非不欲革其心也以其下愚而終不可移也如有虞之世苗之來格象之烝乂皆革面而已聖人固末如之何也若中人性非下愚未嘗不可革也而亦或止於革面焉則吾革之之道未至也非其人之終不可革也徵凶居貞吉言革道之成不當復有爲惟守其貞靜則吉也若復有爲則徒事煩撓乃王莽之爲也聖人之變革豈如是哉

【巽下離上】

鼎元吉亨

鼎之有耳者其象也烹飪者其用也安重者其徳也有實者其量也人而如之則儀足以法才足以用徳足以鎭量足以容以是而處崇髙之位臨在下之民蓋有不動而敬不言而信者矣其占爲元亨豈無所自而然歟

初六鼎顚趾利出否得妾以其子無咎

鼎之顚趾本非羙也然因其顚以傾出其否惡則爲利矣是所謂因敗以爲功也如人之得妾本不足稱也然妾之有子則亦可爲之喜幸矣是所謂因賤以致貴也占者有是事而處之以道則無咎矣以初而上應於四鼎顚趾之象陰在下而與陽應得妾以其子之象

九二鼎有實我仇有疾不我能卽吉

陽剛而中實此鼎之有實者也陽之與陰乃相求者二本與五應而又近於初二旣守其中正以與五合則捨初而與之爲仇矣有疾謂初之顚趾也二守中正不比於初初亦有疾不能從於二猶君子逺小人而小人亦無以親君子此君子之吉也

九三鼎耳革其行塞雉膏不食方雨虧悔終吉

三以剛正之才處巽順之極而與五非應是君子而未用者也鼎以五爲耳而五與三非應又上下異體是鼎耳變革而不能舉也陽𨿽可上進而前爲四所隔四居大臣之位而應在下之陰則不能以同志並進而反隔絕三之進此其行之所以塞也雉膏者六五文明之腴乃羙祿也三未受其任則未食其祿然以五之耳目聰明則三終進用非四之所能隔是如陰陽和而成雨則其悔虧亡而終得吉也然則如三者惟當不變塞而雉膏之羙有時而自至斯爲善歟

九四鼎折足覆公餗其形渥凶

二三四爻皆爲鼎腹而四居其上乃鼎之滿者人之受祿多而自滿者如是也四近於君乃上公之位也而恃其小能專其羙祿遏絕善類暱比憸人則如鼎之折足而覆公之餗矣餗者熟食也鼎之實也以烹飪言之其待食者與其烹者固將俱享其羙也若覆之則待食者巳乖其望而烹之者罪且不免矣亦安得而食哉夫大臣之比小人爲持祿計也然折足覆餗則公事旣墮而已之祿亦喪矣鄕之自滿者孰知其反以自傾乎其形渥程子言覆敗而赧汗也朱子作其刲剭言當加之以重刑也其義𨿽異而皆可以見其凶矣

六五鼎黃耳金利貞

五爲鼎耳而文明得中故謂之黃耳上九以剛而貫其上故謂之金人君有天下之大器而安處於億兆之上其耳目聰明而無所壅蔽舉動以法而不至傾欹則其賞罰彰明姦邪黜逺亦猶鼎之耳黃而舉也然柔中之君或貞之不足則𨿽聰明而恐失於不斷故又必利於貞也

上九鼎玉大吉無不利

自六五而觀上九則曰金以其剛也上九之自觀則曰玉以其剛而能溫也夫在人之上苟非剛而能溫其免於禍乎上能如是冝其爲吉利之大也

【震下震上】

震亨震來虩虩笑言啞啞震驚百里不喪匕鬯

震者陽之動動則有亨之道也然一陽在下二陰在上陽气方動未免震懼當震之來而虩虩以驚恐則始𨿽不安而後乃亨遂故笑言啞啞也先震懼而後笑言此所謂生於憂患者也震驚百里雷聲之逺聞也不喪匕鬯言當祭之時方執匕鬯聞震雷而不失容也蓋人能恐懼則敬矣敬則誠矣以是誠敬之心豈徒笑言之樂而已哉𨿽臨大事處大難如當祭而聞震雷亦不爲之變則其於事變之小者無所屈撓可知也震之能亨蓋以此歟

初九震來虩虩後笑言啞啞吉

卦惟初四二陽而九四陷於陰中不能震動則下卦之陽乃全卦之主也故其爻辭亦與彖辭同

六二震來厲億喪貝躋於九陵勿逐七日得

自二陽言之則陽爲善類自四陰觀之二陽之進乃剛暴而爲患者也六二柔順中正蓋善處患難者故當震之來而先自危厲焉前言虩虩者恐懼在於陽爻也此言危厲者當陽剛之來而懼之也六二知懼如是則以心億度之必喪其所有之貨貝於是躋於九陵以避其患而敵來勿逐久則自獲矣億之訓度如億則屢中不億不信皆是也九陵者互體之艮有山陵之象其言九者如雲九臯九淵皆重復之意也七日者卦位有六而七則更始此事久而變通之時也

六三震蘇蘇震行無眚

三去初稍逺故𨿽當震懼之來而蘇蘇然緩散不復深懼矣如三者固不如二之迫於彊暴然在震之時亦當行以避之乃無眚也二之躋九陵者奔竄也三之行則從容而去矣

九四震遂泥

九四不中正而互體乃坎陷之地故陽𨿽能動而不免於滯溺也遂者成遂而無反之意當此之時𨿽有其徳猶不能以自拯也況失其剛徳豈能動乎

六五震往來厲億無喪有事

以五視四則四亦爲患者也然四方自陷於險往來不安豈能爲人之害乎在於五則迫近彊暴𨿽不爲患亦危厲矣故云震往來厲其又曰億無喪有事者以心度之𨿽無所喪然時當震驚亦必有事也言思患而預防之也

上六震索索視矍矍徵凶震不於其躬於其鄰無咎婚媾有言

上去四漸逺則𨿽當震懼之來而索索然不存矣然以陰居震極不能無懼故其視猶矍矍然不安也其柔弱如是則豈可有行乎震不於其躬於其鄰無咎言暴橫之來不及其身止及於五可無咎也然在人之上惴惴自保其鄰有難不能往救是𨿽無咎也而能免於婚媾之言乎

【艮下艮上】

艮其背不獲其身行其庭不見其人無咎

艮之爲卦二體相背而不相向如人但見其前而不顧其後故言艮其背也艮者止也人身皆動而背獨不能動是背亦止也艮其背者止於所當止而不顧其私也人之不能止於所止者惟隨身以動而狼顧卻慮其爲見不一故失其所止也若能如重艮之背止不動而各居其所安有不善乎艮其背而不獲其身言止其所當止則不見有其身此止而止也行其庭而不見其人言𨿽行有人之地而亦不見其人此行而止也程子所謂靜亦定動亦定此之謂歟人能養其至靜而理存於心則事之當止皆有定見故其止也自不見其身其行也自不見乎人其所見者惟理之當然而巳矣苟爲不然而理欲交戰於其中則以已之利害爲利害以人之是非爲是非如是者靜亦動矣而動又安能靜乎動靜皆失則不能主夫靜矣又安能止其所當止乎彖辭四句以其對言之則有止而止有行而止所謂動靜各止其所而皆主夫靜也以輕重言之人能止其所當止則不見有已不見有人皆其自然矣故彖傳以艮其背一句爲綱領而下文三句又對言者乃其效驗也

初六艮其趾無咎利永貞

時當止而止可也時當止而行不可也以陰居下欲行而止艮其趾之象也無咎冝矣然以其陰柔故又戒以利永貞若立心不常而所守不固亦安能免於妄動乎

六二艮其腓不拯其隨其心不快

艮以人身取象二居下之中故曰艮其腓腓脛也脛在足之上股之下股動則脛動矣故二之所隨者三也三爲內艮之主而過剛不中有列夤之疾二𨿽中正能止其脛然以三之有疾而二不能正之是不能拯救其所隨此其心之所以不快也以人臣言之𨿽吾之守身者不失乎中正然立於人之朝而諌不行言不聽於其心能無憂乎如二之不快非其身之憂也乃道不行之憂也然在我旣不失則其行其止亦隨時而巳如三者𨿽聖人其若之何哉

九三艮其限列其夤厲薰心

以二體言之則三爲內卦之背以全卦言之則三當上下之際乃腰胯之象也三爲內艮之主而過剛失中比於羣陰止而不動如人有腰胯之疾不能屈伸故曰艮其限列其夤限上下之限也夤膂也列者伸而不能屈也疾而如是則危厲薰塞其中心𨿽不言凶咎而凶咎可知矣

六四艮其身無咎

六四心之位也其不言心而言身者何也蓋身者事之本也心者身之主也心能止其身而身不能止其心身者所以聽命於心者也故心能止其身則事皆得其止而心之爲用可見矣是則言止其心者又曷若言身之爲切乎

六五艮其輔言有序悔亡

五居上體而中虛口之象也故爲艮其輔人之所當謹者莫大於言行而言者行之表尢所當謹者也六五以柔居中能止其輔則其言之謹可知矣其曰言有序非全不言也但謹而不放時然後言其不言也不至於躁妄其言之也不至於隱黙如是則言有序矣又安有失言之悔乎

上九惇艮吉

艮者震之反震二陽以內卦之陽爲主艮二陽以外卦之陽爲主此艮之上九所以吉也上九者外卦之背也人之身莫惇厚於背故謂之惇艮是止其所止而處之惇厚所謂止於至善者也蓋艮體篤實在於上者又篤實之至所以善也不特重艮爲然凡艮居外卦者八其上九一爻無不善也

【艮下巽上】

漸女歸吉利貞

漸者以漸而進也在下者能止在上者能巽止則不驟進以逼上巽則能謙遜以待下又內止而無爭競之心外巽而有恭順之意此皆以漸進而不遽之義也天下之事莫不當以漸而女子之從人則尢貴於有待非行媒不相知名非幣不交不親男親迎而後行三月廟見而後成婦皆漸之義也卦以艮之少男下於巽之長女又六爻自二至五位皆得正初上𨿽非正然陽上陰下是亦正也故其占爲女歸吉而利於以正不得其正𨿽進以漸其能吉乎

初六鴻漸於幹小子厲有言無咎

鴻之來往有其時而飛止有其序故漸之六爻皆取鴻之象然鴻宿於水而食於野則其進者將以求食也君子修其道於家而以施於國則其進者亦將以食祿於朝也初六𨿽在下而當漸之時思以漸進故如鴻至於水涯如是者𨿽小子危之而有言然時可以進於義固無咎也

六二鴻漸於磐飲食衎衎吉

二以柔順中正居大臣之位猶鴻之離水而進居於磐石處身旣安而又得食也然二之得祿而飲食衎衎豈尸位素餐之人乎蓋其上得正應而衎衎和樂固喜於得行其志者此其所以吉也詩云豈弟君子求福不回其六二之謂乎

九三鴻漸於陸夫徵不復婦孕不育凶利禦宼

三過剛不中如鴻之進於陸而去水益逺非安身之地也三四皆無正應而相比故三以四爲婦而徵則不能復四以三爲夫而孕則不敢育以其相合之不正也其占如是凶之甚矣然以禦宼則又利也二與上不相敵而皆剛則上乃三之宼矣三以剛居剛而主於內故可克也上以剛居柔而客於外故不勝也夫禦宼與婚姻之事吉凶固相反矣然婚姻者其合以正則占𨿽凶而吉禦宼者其義不正則占𨿽吉而凶此又學易者之所當知也

六四鴻漸於木或得其桷無咎

四位近於君乃多懼之地如鴻之進而棲於木非其所安也然柔而得正善於自處又如鴻之棲木而得平柯焉保身如是可無咎矣

九五鴻漸於陵婦三歳不孕終莫之勝吉

九五尊位如鴻之進於岡阜其地益髙矣然下有正應而爲三四所隔當漸之時三四皆欲漸進以逼於五是五亦不得自安也婦三歳不孕謂正應未合而不能成生育之功也然五二皆中正如三四者豈能勝之乎其始𨿽未遂而終則吉矣

上九鴻漸於陸【當作逵】其羽可用爲儀吉

上九至髙之處如鴻之飛於雲路矣然其飛也有先後之序𨿽羣而不亂而其羽毛之鮮可以爲器物之儀飾自人言之則其進於朝也必髙出乎庸才而可以師百僚其超於俗也必髙尙其心志而有以勵貪懦是皆賢達之髙致也夫惟大雅卓爾不羣於上九見之

【兌下震上】

歸妹徵凶無攸利

歸妹之占辭如是則舉事皆凶而無利不獨於婚姻爲然也其所以如是者以兌之少女而從震之長男則非其配也其情以說而動則不能以貞靜自守也又卦之諸爻自二至五皆不正初上𨿽得正而陰上陽下亦非正矣女子如是則爲不正之女丈夫如是則爲不良之夫故占得彖辭者凶而不利而六爻之中則又隨其所處有吉凶之異也

初九歸妹以娣跛能履徵吉

古者天子諸侯大夫之娶其嫡必以其侄娣從則娣者從嫡以適人而不能自行者也初九居下得正而上無正應乃女之爲娣而賢者跛能履言其𨿽待人然後行而亦能踐履也如是而行冝其吉矣兌爲毀折而初二有跛眇之象

九二眇能視利幽人之貞

九二居中乃女之爲正嫡而賢者而其應六五陰柔不正是女賢而配不良也然婦人之道以順爲正配𨿽不良在我其可自失乎二能盡其賢智以治內事安於命分不爲邪行則如眇者之能視其明𨿽不逺而猶不替其操女而如是豈非賢徳乎

六三歸妹以須反歸以娣

須女之賤者六三居下之上本非賤也然以不中不正爲說之主故失行之甚人莫之取而反爲娣以從人也世之躁動失守而自取卑賤者觀此可戒矣

九四歸妹愆期遲歸有時

自內卦觀之則外震三爻皆男也以全卦言之則卦曰歸妹而六爻皆妹之歸者矣四以陽居上體而無正應乃賢女而不輕從人者也其守旣不失𨿽過時而歸庸何傷乎

六五帝乙歸妹其君之袂不如其娣之袂良月防望吉泰之三四變而爲歸妹歸妹之六五卽泰之六五故皆以帝乙歸妹言之也帝王之女爲公侯妻則爲小君矣君之袂不如娣之袂是女之尊貴者尙徳而不尙飾也五以柔居尊而得中道固爲有徳者然又言月幾望吉者戒其盈滿之失也夫以尊貴之女下嫁於其臣苟不深自抑損則驕貴之心存焉又安能順於其夫而禮事其舅姑乎月之望則與陽敵矣而但曰幾望則不至於盈而不敢伉陽也聖人之戒深矣

上六女承筐無實士刲羊無血無攸利

上與三居相應之地而非應故爲約婚而不終者夫婚姻之禮成而厚其資送者女歸之盛也爲酒食以召鄕黨僚友者男婚之冝也今女之承筐是將而無幣帛爲之實士之宴其新婚而刲羊未見其血焉是男女之禮皆不備也交好之不誠也如是何所利乎上六陰而虛筐無實之象三兌體而亦虛羊無血之象

【離下震上】

丰亨王假之勿憂宜日中

諸卦言亨者或𨿽未亨而將有亨之時丰之言亨者丰卽亨之時矣蓋以明而動故能丰夫明則有以察天下之理動則有以應天下之務此其盛大而亨通爲何如哉王假之勿憂冝日中言王者至此盛大之時不必以過盛爲憂也蓋時𨿽過盛而處之有道則盛而不衰當如日中之時矣夫盛極而衰治極而亂固天道也然亦必人感之於下然後天應之於上有聖賢者能戰兢惕厲常如蹈春冰履虎尾而不敢少懈焉則無釁孽之萌動而可以引天休於永久所謂冝日中者此道也然如是者非盛徳之君以明而動亦孰能之乎

初九遇其配主𨿽旬無咎往有尙

丰盛之時而九四以大臣任君事初與之同徳相應乃在下之賢也故謂之遇其配主夫以大臣之賢而與在下之賢相遇合將以輔其君而成丰亨之治非竊權植黨以傾其君者故其勢𨿽均敵而可無咎也旬謂初與四之勢均敵也往有尙謂以初之剛正往遇於四則可嘉尙蓋賢人得位而能汲引善類與之共事則𨿽暗主在上亦可隨時而補益處丰之時而明動相資乃義之當然非躁進者也如初者有濟時之才而抱濟時之志夫何病焉

六二丰其蔀日中見斗往得疑疾有孚發若吉

二與五相應二至明而五柔暗不如初之遇四矣夫斗以昏見者今日中而見則障蔽之甚而然也二於是時不可以往往則見疑矣然旣爲大臣豈容不往乎惟積其誠意以感發其善心斯可也二本明者其達於事理而善說人主不假言也若又能感之以至誠則誠明合一而悟之易矣果何有不可事之君乎

九三丰其沛日中見沬折其右肱無咎

三居下之上而無正應如四則近於五二則應於五皆見用者也三居其閒獨見疎隔以五之暗而不能任之則三𨿽剛明之極其如君之不察何丰其旛斾而晝見小星則其蔽暗甚矣有才而不用如人之折其右肱𨿽欲動作其可乎然以其剛明而不失正則其不用者乃君之暗耳此其所以無咎也

九四丰其蔀日中見斗遇其夷主吉

四近暗君故其障蔽之象與二同也然四旣得位則當以致丰爲己任初陽在下旣與已同徳所當援而進之故遇其夷主則吉也初稱四爲配主以四在位而尊尙之也四稱初爲夷主以初同徳而等夷之也其皆謂之主者初主於四以進用而四主於初以圖事猶所謂謀主也初非四不能動四非初無以明其相資者如此云

六五來章有慶譽吉

彖辭言王假之者明君也而六五以陰居尊則暗矣五𨿽柔暗然離體三爻皆爲章明之君子四之近於已者則固賢臣也五若能去其蔽塞明揚眾善則在下之賢可以彚而進矣夫是之謂來章也旣來致章明之賢則能成丰大之治福慶在於身而稱譽著於下吉孰大焉

上六丰其屋蔀其家闚其戶闃其無人三歳不覿凶丰之時盛大之時也盛大之極乃凶禍所由始矣以陰居上旣逺於明而動無所之其過髙而闇塞反以自禍如人之丰大其居而反以自蔽也如上六者𨿽時命之使然而亦驕盈之所致歟

【艮下離上】

旅小亨旅貞吉

旅者客於外也凡客於外皆謂之旅非止於商旅也如天子之蒙塵諸侯之寄寓大夫之去亂聖賢之周遊皆是也客於外而無常處乃遭時之變而然者豈爲得志乎故可以小亨而不可以大亨卦之五二皆陰五附於外而二止於下此其所以爲旅而其亨之小也然在旅者亦必守正則吉若其不正𨿽小亨亦安能乎君子在旅之時而守其正所謂素患難行乎患難者也時之所值者𨿽變也而豈以失吾之常哉

初六旅瑣瑣斯其所取災

旅而守正惟君子能之常人則顚頓而失志卑詘而詭隨無不至矣當旅之時以六居初柔弱卑下瑣瑣無稱是豈徒難免於羈旅乎其所處之失正蓋又有以自取其災矣

六二旅卽次懷其資得童僕貞

二柔順中正乃處旅之至善者也在旅之時而卽其次捨懷其資財得童僕之貞良則處之安矣然是三者皆由已以致之苟失其道𨿽有之亦喪也可不愼乎

九三旅焚其次喪其童僕貞厲

九三過剛不中其占與六二相反貞厲言貞固守此危之道也

九四旅於處得其資斧我心不快

四以羈旅而居人位之上處不當位九三在下而過剛不中乃彊暴之人爲四之害者也三見四之處於其上必思奪之而以四之才剛則有以備之矣故云得其資斧漢書引此句資作齊應劭云齊利也讀如齊衰之齊蓋資齊音同而誤也四𨿽有其備然在羈旅而據髙位遇剛暴能自安乎其心不快者處之不安而懼害也

六五射雉一矢亡終以譽命

六五中順文明而以射雉爲象其處旅之時而有獲者歟射雉而亡其一矢則所得者大而所失者小也處旅有其道而得失之小勿以爲意則能有獲而終以譽命矣譽者人之稱譽命者天之休命言終以譽命者始𨿽不幸而終則吉也

上九鳥焚其巢旅人先笑後號咷喪牛於易凶

以九居上剛而自髙非處旅之道矣故如鳥之焚其巢則失其次舎而不安先笑後號咷則親之者寡而無助喪牛於容易則亡其所資而不可行處旅之凶無甚於此者

【巽下巽上】

巽小亨利有攸往利見大人

巽爲亨之小者以陰爲主也巽兌二卦皆陰爲主然兌亨而巽小亨者兌柔在外用柔也巽柔在內性柔也以人言之內剛外柔不害爲君子內柔外剛或難於自立且重巽之卦爲巽順之甚又安能致大亨乎利有攸往者以陰從陽也夫柔順之人不能有爲其於功業必因人而成者也利見大人者所從必得其正也順從於人而不擇所主則失其可親而爲詭隨矣卦之二五皆以剛得中乃大人之象初從於二四從於五此利見大人也然其利有攸往利見大人亦以遂其小亨而已矣

初六進退利武人之貞

初六以柔居剛質柔而用剛也用剛則欲進質柔則易退進退不果安能立乎然以義言之則巽順之人必濟之以剛然後能有爲故利於如武人之貞所以勉其斷也

九二巽在牀下用史巫紛若吉無咎

巽爲木而陰在下爲足牀之象也禮尊者當坐於牀而卑者坐立拜跪皆在於牀下二以剛居中不爲卑矣乃巽順之甚而在於牀下誠足羞也然人之交際寧巽毋傲寧卑毋亢況如祭祀之交神者其心愈下則其誠愈至又豈不足以獲福乎用史巫紛若而吉無咎此竭誠以獲福者非諂瀆鬼神之比也

九三頻巽吝

以九居三本不能巽者而勉彊以爲之則非出於誠心矣故頻巽而頻失其所以吝乃頻失之吝非巽之吝也

六四悔亡田獲三品

巽而取象於田狩未詳其義

九五貞吉悔亡無不利無初有終先庚三日後庚三日吉

五剛健中正而處巽之時巽順之過則威斷不足而失其剛健矣此其所以有悔也然能守以貞固則吉而悔亡於事無不利矣蓋巽順者果斷之反也故勇猛剛彊者戒於大暴溫良謙巽者戒於無斷今五旣巽順而又能貞固則剛柔不偏而君徳全矣以如是之徳將何事之不可爲哉無初有終者言始𨿽未善而其後可以善也巽主命令五居尊位乃命令之所從出也庚者事之變更也凡事之變更必審之於始而慮其所終先庚三日於未更之前而審其始也後庚三日於旣更之後而慮其終也巽之義爲入人於事能熟思如是則入於理者深而見於行者決巽之道然後爲盡矣不然優遊牽制其多思者乃所以爲累也曷足貴乎

上九巽在牀下喪其資斧貞凶

二巽在牀下而吉者以其巽之得中也上巽在牀下而凶者以其巽之失中也九本剛而有斷者以其處於柔而巽之極故失其果斷而謂之喪其資斧焉夫在下而卑巽無斷則𨿽不足以立事而猶可以免害也若居上而如是則自喪其權無以馭下將如神龍之失水而居陸幾何而不爲螻蟻之所制哉喪斧之凶爲戒深矣

【兌下兌上】

兌亨利貞

兌有亨之道然必利於貞不貞則不能亨或身𨿽亨而道則屈也大抵三女之卦聖人多戒之以貞故於離曰利亨貞巽曰利貞兌曰亨利貞三男之卦則不言貞矣震曰亨坎曰心亨艮曰艮其背而己蓋貞者在於陰柔則多不足在於陽剛則其固有也

初九和兌吉

和者無乖戾之意以和爲說者正也以佞媚爲說則非正矣

九二孚兌吉悔亡

二陽剛中實有其孚誠者也然當說之時與六三比近爲三所說故不免於有悔二若能絕去三之私比而與九五以同徳相說則其說以孚誠可以獲吉而其悔亡矣

六三來兌凶

陰必說於陽者也三爲說之主不中不正而來說於陽此小人之說君子也所說如是則小人固凶矣而君子受其說者亦豈免乎

九四商兌未寧介疾有喜

四上則說於五下則說於三從五則與之同徳其說爲正與三則比於陰柔其說爲邪四以剛而居柔剛則欲往從於五柔則不能舎乎三是商度所說而未定也然以義言之則去私比而順中正乃致亨之道也故四能守其節介而疾惡柔邪則有喜矣如大臣之絕私黨而忠其君學者之逺損友而親仁賢皆爲可喜也

九五孚於剝有厲

五陽剛中正而有其孚誠其信於在下之三陽固爲君臣相說之正也然與上六切近五若信之則陰能剝陽其害大矣故戒其信於陰之剝則有危厲也九五非信於陰者然以其位近故不可以不設戒耳

上六引兌

上六近於九五𨿽欲說之而九五剛中不受其說則與六三同類自相牽引以爲說而已不言凶咎者以上有明君下有賢臣二陰相說不能害陽也凡陰之言凶者皆戒其害於陽也若不能害陽則𨿽凶不言以其不足言也易爲君子謀不爲小人謀其意如此

【坎下巽上】

渙亨王假有廟利渉大川利貞

渙之爲義散也然有散必有合散所當散而合所冝合乃亨之道也王假有廟言王者至於立宗廟有取於渙也宗廟之立必合人心之散而致其誠敬合祖考精神之散而致其降格是祭祀者所以合其散也利渉大川取木在水上之象以人言之則其時可以有爲而其才足以有濟也夫天下禍難之合則必收人心之散以散其難之合而天下之勢旣散必合之然後可以治君子之有爲於時固盡乎合散之道也然處渙之時盡渙之道必利於正不以其正𨿽欲拯渙其將能乎

初六用拯馬壯吉

初六陰柔本非拯渙之才也然拯渙於始而能順從乎九二則動必有成如人之行而得壯馬冝其吉也

九二渙奔其機悔亡

渙散之時必置身於安地然後有以濟天下之渙九以陽剛之才由四而居二處得其中足以有爲冝其心之汲汲不容於緩也故言渙奔其機機二也初陰在下爲足而二橫於其上乃機之象也悔亡者以陽居陰故有悔然得其中則悔亡矣

六三渙其躬無悔

三與上應而上不當位九五當位而與三非應則三乃不當濟渙之任者也三旣無責任而自處不中正能無悔乎若能渙去其身之惡則𨿽不任事亦可以無悔矣

六四渙其羣元吉渙有丘匪夷所思

蘇明允曰渙之六四曰渙其羣元吉夫羣者聖人之所欲渙以混一天下者也蓋六四能渙小人之私羣成天下之公道此所以元吉也是言也朱子深取之蓋六四近君之臣當濟渙之任天下之渙也常由人心之畔上而各締其私交然後王命壅而下權張六四當渙之時而下無應與是能散其私黨而專以事上者故元吉也夫私黨旣散則公道行矣故其散而復聚者勢合於一如丘陵之髙所謂散其小羣以成大羣也若是者豈常人思慮之所能及哉或曰以六居四非陽剛之才也而何能若是曰大臣之善是不一槪以九居二爲剛中之臣固多善矣以九居四則勢淩於君故多以上陵爲戒也如六四者承九五之君乃柔順之臣也臣之柔順不專其權而惟杜絕私邪以布公道其爲善亦大矣尹吉甫之稱仲山甫曰夙夜匪懈以事一人豈非渙六四之心乎

九五渙汗其大號渙王居無咎

人君當渙之時所冝散者莫大於號令與居積也能散其號令則萬姓因王言之大而知王心之一矣能散其居積則財散於上而民聚於下矣天下之大勢其有不合於一乎九五巽體號令之象也陽爻中實居積之象也

上九渙其血去逖出無咎【逖當作惕】

上九居渙之極乃出渙之時也故渙其血傷則血傷可以去渙其憂惕則憂惕可以出坎爲血卦爲加憂而上九與六三應故有血惕之象渙其血惕者言當離去陰險而不冝復入也

【兌下坎上】

節亨苦節不可貞

凡節皆有亨之道也節者節人欲以存天理也如節財用節事爲節言語節飲食皆是矣節而當理則可以亨節之不當斯爲咎矣節之當者中正也過於中正者苦節也貞常也苦節而以爲常𨿽欲亨亦安得而亨乎

初九不出戶庭無咎

節之外卦爲坎乃險難之在前也初九陽剛得正去險尙逺而能不出戶庭時止則止此節之當者也無咎之道也

九二不出門庭凶

九二大臣之位也其與九五𨿽非正應然五陽所當以同徳往助其出險乃人臣之節也今二以初之在下不出戶庭亦且效之是知節而不知通矣當蹇蹇之地而髙不仕之心能無凶乎二本剛中而其失至此當是位而得是占者亦盍自省矣

六三不節若則嗟若無咎

六三不中不正當節之時而不知止說以犯險自取災危故爲不節之嗟而無所歸咎也

六四安節亨

安者和順而無所勉之意四以陰居陰爲得其位又順承九五爲得其所從故處之安裕而自然有節也節而能安其亨冝矣

九五甘節吉往有尙

五陽剛中正固能節者況在險中則深自修省其節必當故謂之甘節甘者苦之反也節之如是則動必有功可嘉尙矣甘節卽所謂當位以節也往有尙卽所謂中正以通也盡節之道其惟九五乎

上六苦節貞凶悔亡

上居節極又爲險極故其節之過而至於苦所謂苦者爲人之所難爲不度時勢而過乎中正者也貞固守此以爲常行能無凶乎然以義言之則節之過者終賢於不及故亦可以亡其悔也

【兌下巽上】

中孚豚魚吉利渉大川利貞

卦之爲中孚者以全體言之則中虛二體言之則中實中虛者以無欲而信中實者以實理而信又下說以應上則心誠愛其君上巽以順下則心誠愛其民皆孚信之意也豚魚者中二陰之象豚躁魚冥皆無知之物至難感者也人之孚信能感於豚魚則天地之大人心之微果何幽之不通而何逺之不達乎利渉大川者木在澤上則乘木之象也外實內虛則舟虛之象也以卦爻觀之二五皆陽剛得中以同徳相信君臣如此惟無往則已往則無不濟矣然所以爲信者必利於正苟爲不正則尾生白公亦謂之信也而可以感物乎可以有爲乎信而能正則事皆天理所謂誠者天之道也非聖人其孰能與於此

初九虞吉有他不燕

初九與六四爲應四近於君而柔順不盈乃可信者也爲初者當虞度其可信而信之則吉矣若舎其正應又有他志則爲失其所從而不得安矣蓋六四柔爻則疑於非賢而初九陽剛或難於自屈故勉之以從四則吉而戒其他從則凶也

九二鳴鶴在陰其子和之我有好爵吾與爾靡之物之相愛者無如母子之同心而人之所慕者無如王爵之可貴中孚之二以實感乎五而五亦以實應乎二其至誠之感通爲何如哉然天下之理有感然後有應故以二爲鶴而以五爲子以感之者二也二能感之而不能必其應五能應之而所應復爲感夫好爵者二豈有求於五哉蓋積誠以感君則在於二而隆爵以待賢是在於五五之應二者亦以誠而已矣而好爵者特誠意之發見也非恃此以致賢者也二以誠感而五以誠應則其君臣之合蓋有非常情之所及者矣卦爻中虛無所間隔誠之相通尢可見也

六三得敵或鼔或罷或泣或歌

信由中出者也三與上應皆過中失正則非以誠相與矣故不言孚而謂之得敵或鼔或罷動止無常也或泣或歌哀樂無常也如是者𨿽不言凶而凶可知矣

六四月幾望馬匹亡無咎

五中孚之主能有孚以接下四柔順之臣能謙抑以事上是亦以誠而相比者也月幾望者言不至於盈滿也馬匹亡者言不結彊援以陵上也夫大臣位近於君寵祿過盛苟盈滿而不戒必至於傾覆結黨以固位必至於上陵六四以柔居柔又在巽體是巽順之至也故其事君也深自貶損如月之幾望不盈滿而亢陽又能絕去初陽之應如亡其馬匹焉蓋馬者人恃之以行若自亡其馬則不復前進矣四能如是冝爲君之所信矣又何咎乎

九五有孚攣如無咎

五以孚誠得下之心如拘攣之固而不可解此孚之至也彖辭所言者九五盡之矣

上九翰音登於天貞凶

上九處中孚之極是以信而有聲聞者也然君子貞而不諒道苟合於中正𨿽不期於信而未嘗不信也若過中失正而拘拘焉固守其小信則信非其信矣如上九之不中正而以有信聞其有信之名而無信之實者乎雞曰翰音巽之象也上爲天位之上是雞之音登聞於天也雞不能飛而音聞於天聲聞之過情亦甚矣貞固守此安得而不凶乎

【艮下震上】

小過亨利貞可小事不可大事飛鳥遺之音不冝上冝下大吉

卦四陰二陽陰多於陽小者過也又二陽𨿽少而在內四陰𨿽多而在外則陰過於陽者乃小過而非大過也此二者皆小過之義也陰𨿽過陽然陽在於內陰皆順之故可以亨然以陰過陽必利於正不正則不能亨也陰之正者以順爲正也二五皆陰故但可小事三四皆不中正故不可大事大事者非陽剛得位則不能也卦有飛鳥之象故言飛鳥遺之音二陽內實鳥之身也四陰外虛鳥之翼也鳥遺之音者鳥飛太速音尙在而身已去也鳥飛而冝下言髙翔而去速則凶下集而知止則吉蓋以陰過於陽非大有爲之時也

初六飛鳥以凶

初六陰柔在下而上應九四不量其力以小而圖大不知其止欲上而不下其凶冝矣

六二過其祖遇其妣不及其君遇其臣無咎

四五皆上體而四陽爲祖五陰爲妣五尊位爲君四近君爲臣二與五相應者然當過之時而過四之陽遇五之陰則是過祖而遇妣非陰順於陽之道矣若反而與四相遇則不及五之君而遇於四之臣是陰順於陽乃其正道此其所以無咎也

九三弗過防之從或戕之凶

小過之時陽爲陰所過而九三以陽剛不中下防二陰而不使之過則必爲二陰所戕矣弗過者阻陰之過也防之者欲防閒乎陰也陰多於陽必過陽矣陽欲防之𨿽中正有不免於害而況於過剛不中乎

九四無咎弗過遇之往厲必戒勿用永貞

九四以陽居陰不極其剛又逺於下之二陰而不爲所害故無咎二陽相比而四爲重剛則下之二陰不能過之矣故又云弗過然下之二陰𨿽不能過陽而上之二陰乃復相遇故又云遇之往厲必戒者四臣位而九陽剛五君位而六陰柔以陽剛之臣而逼柔弱之君往則危矣故必當戒也勿用永貞言當用柔順之道不可長守其剛貞也

六五密雲不雨自我西郊公弋取彼在穴

六五𨿽在尊位而當陰過之時上而不下故不能下從二陽相與成事如雲之已密而其勢上進陰𨿽先倡而陽不肯和是陰陽之不和也亦安能成雨乎在穴者陰物也六五旣不順二陽則其進也惟與上六相比耳兩陰相比𨿽欲有爲豈能大乎

上六弗遇過之飛鳥離之凶是謂災眚

陰過之時而居於上則其進太銳故不遇於陽而已過之如飛鳥之速而離去之逺豈非凶乎言凶而又曰災眚者所以見凶禍之甚皆其自取也

【離下坎上】

旣濟亨小利貞初吉終亂【亨小當作小亨】

卦之爲旣濟者火在於下而能炎上水在於上而能潤下是水火相交而各得其用也又卦凡三陰三陽各居其位而相應是六爻之位各得其正也此二者皆旣濟之義其爲小亨者旣濟之時亨之大者已過矣而小事尙可以亨也利貞者卦之剛柔皆得其正而占者亦必利於得正也初吉終亂者離爲內卦而柔麗乎中爲文明之時是初吉也坎爲外卦而陽之道窮爲險難之際是終亂也旣濟之時與泰丰二卦相類皆盛極而將衰之時也

初九曳其輪濡其尾無咎

坎爲輪在離體之前坎爲水離與之相近初以陽剛在下上應六四而見險能止如人之欲行乃倒曳其輪而不進狐之欲濟見濡其尾而卽止其謹戒如是可無咎矣

六二婦喪其茀勿逐七日得

二柔順之臣也故以婦言之夫以文明中正之徳上順陽剛中正之君冝可以有爲者然旣濟之時五之志得意滿不復下求賢才以盡其用故二之不行如婦人欲出而喪其車之茀則無以障蔽而不可行矣然陰性柔順若枉道以狥於上則非也惟守其中正而不爲隨逐則時久而變道自行矣

九三髙宗伐鬼方三年克之小人勿用

離爲甲冑爲戈兵而以九居三又過於剛者故爲髙宗伐鬼方之象鬼方逺國也旣濟之時中國安泰則人君之所事者惟在於治四塞通異域而已昔商髙宗之中興亦旣濟之時意其嘗伐鬼方之國故爻以爲言也三年克之言久而力憊也小人勿用言不可以小人用事也人君恃其彊盛而勤於逺略非義舉矣而又勞民之久委任小人豈不甚矣乎爲是事而得是占亦可以戒矣

六四繻有衣袽終日戒【繻當作濡】

四坎體故取漏舟之象夫旣濟之時治安之久苟怠而不戒則罅漏必生四以柔居柔故能終日戒懼而豫備不虞如坐漏舟之中而能用獘敗之衣以塞其罅漏如四者又安有覆溺之患哉

九五東鄰殺牛不如西鄰之禴祭實受其福

時之旣濟所當戒者盈滿也故殺牛盛祭也而反不蒙福以時之旣過而滿招損也禴祭薄物也而乃實受其福以時之方來而謙受益也自人言之東鄰殺牛其妹邦之商紂乎西鄰禴祭其岐丰之文王乎紂當時之旣濟𨿽使其謙損如文王猶懼其福之或艾也而況有貫盈之罪哉酒誥曰越殷國滅無罹弗惟徳馨香祀登聞於天殺牛之不如禴祀豈非以其徳馨之不足乎

上六濡其首厲

旣濟之極以陰居上在於險體而溺於淫樂如狐之渉而濡其首安得而不危乎

【坎下離上】

未濟亨小狐汔濟濡其尾無攸利

卦之爲未濟者以水火不相交而六爻皆失正也然𨿽未濟而有亨之道惟遇其時而得其人則可以亨矣卦之六五有柔中之徳而下應九二爲剛中之才上以文明而知人下以出險爲已任則其未濟者安有不濟哉小狐汔濟者勇於濟也狐之老者多疑而善聽則不輕渉以陷於險若小狐之勇於濟者不度其時不量其才故至於濡尾而無所利矣以人言之則必有老成之徳然後可以濟天下之難若少年不經事者則昧於時勢進銳退速其身且不保矣而何以濟天下乎

初六濡其尾吝

彖辭言小狐汔濟者初六是也濡尾之吝其能免乎

九二曳其輪貞吉

九二應文明之君當濟險之任而能安重審愼不輕犯險如人之欲行而倒曳其輪必需時而後進則得其正而吉矣蓋未濟者時未可以濟也九二以剛居柔易以知險乃識時之俊傑此其所以終吉也彼小狐之濡尾者豈知此邪

六三未濟徵凶利渉大川

以陰柔而不中正當未濟之時有徵行之志乃凶道也但渉川出險以免其身之難則爲利耳此爻之占蓋可以免難而不可以有爲也

九四貞吉悔亡震用伐鬼方三年有賞於大國

未濟九四卽旣濟九三之反故皆以鬼方言之然旣濟九三之伐乃旣濟之時其兵貪兵也故三年則憊而又有用小人之戒未濟九四之伐乃未濟之時其兵義兵也故三年則有賞而其事得貞則爲吉蓋其得失旣殊而吉凶亦異矣

六五貞吉無悔君子之光有孚吉

五當未濟之時而有險在下不可不愼也故戒之以貞則吉而無悔然爲文明之主故有君子之光而其中徳之盛可知也徳旣光矣則又必有孚然後可以濟若無其孚誠則在下之賢臣不免於解體矣又安能濟乎六能有其光而又有其孚其自明而誠之謂歟

上九有孚於飲酒無咎濡其首有孚失是

上九以無位之爻當未濟之時惟信於自樂可也若信於有爲不可也故有孚於飲酒則爲樂天知命而可以無咎若如狐之汔濟而濡其首則其自信者失其當然矣蓋濟天下者必剛中之才而爲君所任然後可濟也若上九者體剛用柔不在其位而欲輕身以犯難於出處之道豈爲得乎

周易參義卷二﹤經部﹐易類﹐周易參義﹥

欽定四庫全書

周易參義卷三

元梁寅撰

彖上傳

大哉乾元萬物資始乃統天

幹之彖辭曰元亨利貞言占者當得大通而利於正耳而夫子之乃析元亨利貞爲天之四徳又別一義也幹者天之道也故專以天道明之大哉乾元者首贊美乾元之大也其曰始物者以干元對坤元而言之所謂幹主始物者是也其曰統天者以干元對亨利貞而言之所謂元爲四徳之首而貫乎其始終者是也乾元之所以大以其能始物而又能統天爾大抵易之論造化者或以二气言或以一气言以二气言之則幹陽之動爲萬物之父坤陰之靜爲萬物之母故以幹爲始物也以一气言之則四時之循環實一元之無間而陽之大也得以兼乎陰之小故又以幹爲統天也然二气之分亦一气之有動靜耳非判然而爲二也程子曰四徳之元猶五常之仁偏言則一事專言則包四者元之始物猶偏言之仁也元之統天猶專言之仁也此一節釋幹之元也

雲行雨施品物流形

雲行雨施猶所謂神气風霆也品物流形猶所謂庶物露生也方其气之運也騰而爲雲散而爲雨有以見流行之妙及其形之成也飛潛動植林林職職有以見賦予之均於是之時豈非造化亨嘉之防歟此一節釋幹之亨也

大明終始六位時成時乘六龍以禦天

乾道之終始卽所謂統天者也而大明之者聖人明之也聖人之於乾道於何而明之邪曰以易而明之也自作易言之則觀諸天道以畫六爻自用易言之則觀之六爻而見天道故聖人大明天道之終始者以卦之六位各以時成也六位時成者以六位之成因天之時也初九與九二之半卽元也九二之半與九三卽亨也九四與九五之半卽利也九五之半與上九卽貞也聖人明乎此而其心與天合矣故能乘此六陽以行天道焉龍者陽之象而天者其理也聖人之合天亦合其理而已故觀潛見飛躍之象而得隠顯進退之宜則動不違天而天在於我是以人而當天也其取象於龍則其隨時而不測者固可以見而又言時乘以禦天焉是尢有以見其進退遲速之在我也聖人之體幹者蓋如此此一節釋聖人之元亨也

乾道變化各正性命保合太和乃利貞

變化者陰變爲陽陽化爲陰也而此曰乾道變化則二气之分實一气之運而陽得以兼陰於是見矣物所受爲性天所賦爲命性之與命固有分矣然孔子之本意則但以性命爲一而自物之所受言之也保合大和言物之保合其生理也朱子以爲沖和之气者以其理與气合也乃利貞言保合其性乃爲利貞也若不能保合則非利貞矣此一節釋幹之利貞也

首出庶物萬國咸寜

聖人之治天下體幹之道也故彖傳旣言乾道而又歸之於聖人首出庶物者兼位與徳言之也蓋有聖人之位則必有聖人之徳其位與徳皆超然於億兆之上則萬國之咸寜有不期而自然者矣此一節釋聖人之利貞也

至哉坤元萬物資生乃順承天

坤元之所以爲至者以其能生物而順以承天也至之爲義不若大之義矣蓋大者尊之之辭至者親之之辭所謂尊天而親地也乾資始坤資生者幹主始物而坤作成之也乾統天坤承天者陽得其全而陰得其半也此一節言坤之元也

坤厚載物徳合無疆含光大品物咸亨

坤厚載物則資生之功見矣徳合無疆則承天之道盡矣然其厚而能載者卽其合天之徳也含者坤徳之本體光大者坤徳之發見品物咸亨者坤徳之效驗此一節釋坤之亨也

牝馬地類行地無疆柔順利貞君子攸行

坤本順也而亦未嘗不健以牝馬爲地類見其本順也牝馬而行地無疆見其𨿽順而能健也若然則柔順而利貞者固坤之徳也而豈非君子之所行乎其曰貞者卽剛健之意也此一節釋坤之利貞也

先迷失道後順得常西南得朋乃與類行東北喪朋乃終有慶

陰先於陽則迷而失道處陽之後則順而得常以見陰必從陽而順承天施也西南得朋乃與類行後順而得常也東北喪朋乃終有慶先迷則失道也東北𨿽喪朋然反之西南則終有慶幹主其始而坤主其成是終有慶也

安貞之吉應地無疆

陰之性常躁其所以躁者以其欲先動而不能也若能從陽以動而安其柔順之貞乃吉之道也人能如是可以應坤之無疆矣

屯剛柔始交而難生

卦之所以爲屯以震之剛柔始交而坎之難生也始交謂一索而得男也難生謂一陽陷於二陰也剛柔始交而卽遇難生乃萬物受陰陽之气當發生之初而鬱結於下未能通暢此所以爲屯也

動乎險中大亨貞

震之徳爲動能動則可以大亨坎之徳爲險遇險則宜於貞固故云大亨貞彖辭曰元亨利貞而傳不言利者乃用文王本意以釋經非復論四徳也

雷雨之動滿盈天造艸昧宜建矦而不寜

此釋利建矦之意也震雷坎雨之交作而郁塞乎兩間天下未定之象也當是之時天運方艱而雜亂冥晦爲大君者豈能獨立哉所宜建置諸矦以爲輔助而後可以濟屯也然矦固建矣又當憂勤惕厲不遑寜處然後可不然則𨿽眾建諸矦而君道不立天下固無由而治也

蒙山下有險險而止蒙

山之象暗蔚水之象深險而水在於山下比蒙之地也險在內則其心不平止在外則其行未達此又蒙之意也卦有此二義故其名爲蒙

蒙亨以亨行時中也匪我求童蒙童蒙求我志應也初筮告以剛中也再三瀆瀆則不告瀆蒙也蒙以養正聖功也

蒙之能亨者以亨行而又時中也以亨行者以可亨之道行之也時中者發之當其可而得其時之中也九二當發蒙之任者以亨行而時中非九二乎志應也初筮告也瀆則不告也蒙以養正也其皆亨行而時中歟夫二𨿽不求五而五自求二此二五之志相應也天下之理有感而後有應二有可行之道故足以感乎五而五應之五以誠求於二故又足以感乎二而二應之爲二者守正以感乎五可也若不待其應而往求之則非也初筮告者以問者誠一則在所當告也然二之能告而有節者以其剛而得中也再三煩數而不誠一則彼之問者固瀆而我之告者亦瀆矣若此者所不當告也不當告而反告之則不足以發蒙而適以瀆蒙矣瀆防慢也謂言之不行而徒爲防慢也蒙以養正爲聖功者言當其蒙昧之時必先養之以正養之以正而至於開明則可以有作聖之功也作聖之功謂可入於聖也此一句釋利貞之義

需須也險在前也剛健而不陷其義不困窮矣

時當需待者以險難之在前也以剛健而遇險則𨿽健而不陷矣夫以干健之性宜其冒險而進也而乃能知險而不陷焉此其所以爲健之至歟若乃妄行而陷於險則反不足以爲健而不免於困窮矣曰其義不困窮者言處之有道故自不至於困窮也

需有孚光亨貞吉位乎天位以正中也利涉大川往有功也

孚光亨貞吉五字爲五義而以孚與貞爲重九五坎體中實爲有孚之象以陽剛中正居尊位則得正之象故言有孚光亨貞吉者以其居天位而正且中也中則爲有孚故光明而亨通正則爲得貞故無往而不吉其曰往有功者言有孚而得正則往必有功無險之不濟矣坎水爲險上文言不陷於險者專以干三陽言之此曰利渉者亦當兼指三陽而言也曰有孚曰得正曰剛健皆利渉之道也

訟上剛下險險而健訟

上剛而下險以兩人言之也內險而外健以一人言之也

訟有孚窒惕中吉剛來而得中也終凶訟不可成也利見大人尙中正也不利渉大川入於淵也

訟之所以吉者以其有孚而窒塞能懼而得中也九五中實有孚也上無應與窒塞也坎爲加憂能懼也剛來居二得中也然是四者又以中爲本若處得其中則三者皆得不得其中則皆失矣此彖傳所以獨言剛來而得中也其曰剛來者謂訟本自遁而變爲三來居二也終凶指上九言也大人指九五言也九五以中正居尊位故訟者之利見所以尙其中正也如虞芮之質成於文王可謂尙中正矣不利涉大川而入於淵者言以剛健而履坎陷是自取不測之禍也需之幹不陷於險得幹之道矣訟之幹自陷於險則失其道者也聖人之戒深矣

師眾也貞正也能以眾正可以王矣

師貞者行師之道利於得正也師而不正則出不以律不能勝也𨿽能勝亦幸而已非所謂正也若能以其眾正則得用師之道可以王天下矣夫王者之師先自正而後正人也能以眾正者自正也可以王者正人也

剛中而應行險而順以此毒天下而民從之吉又何咎矣

九二以剛中之才而六五志應之𨿽行於險而能以順動此所謂文人者也凡用兵者或將非其人或君不專任皆難以成功矣故必曰剛中而應然兵凶器戰危事若無名而妄動其可乎故又必曰行險而順用兵而如是則𨿽勞毒其民而其民亦從之以其義動故也昔周公東徵有破斧之患宣王北伐違興師之時其民之勞亦甚矣然未嘗有怨者亦以其事之順而不容已也爲君將者每如是其吉而無咎亦冝矣吉者必克也無咎者合義也

比吉也比輔也下順從也

比吉也言比有吉之道也比輔也言比之爲義則輔也下順從卽比輔之意

原筮元永貞無咎以剛中也不寜方來上下應也後夫凶其道窮也

夫再筮以審其徳而無咎者以九五剛而得中也陽居尊位元也居中無悔永也以正比下貞也元永貞三徳剛中足以盡之矣九五比於五陰而五陰亦比五此上下之志相應也上謂九五也下謂五陰也小畜大有言上下應之又與此異矣後夫凶者下四陰皆比於五而上六獨居後有後夫之象其道窮者明非時之塞也聖明在上而己獨不比之乃自取困窮之道耳

小畜柔得位而上下應之曰小畜

四以陰居陰爲得其位而上下五陽無不應之故謂之小畜

健而巽剛中而志行乃亨

卦內健而外巽二五皆剛中而其志行此所以亨也不言故亨而言乃亨者乃緩辭也陽爲陰所畜其致亨甚難也若小失其道則不能亨矣卦以陰畜陽爲名而論亨之道則不主於陰者此聖人抑陰之意也然陽爲陰所畜矣而猶可亨者何也蓋陽大陰小陽眾陰寡以小畜大以寡畜眾此陽之志所以得行而陰不能制也然非其健巽而剛中亦豈能亨乎人之當此時者又必有可行之道然後足以致亨也

密雲不雨尙往也自我西郊施未行也

此又以四而言也主陽言之則陽爲君子陰爲小人主陰言之則凡柔者皆是非獨小人之謂矣密雲之不雨而尙往者言一陰不能畜五陽而陽气猶上進也陽气之上進以云之興者自我西郊之陰方而其施未行也前旣言志行而又言施未行者何也蓋志行者主二五而言謂陽志得行而亨也施未行者主六四而言謂未能畜陽而成雨也

履柔履剛也說而應乎幹是以履虎尾不咥人亨以兌之和說應干之剛健是下順乎上陰承乎陽理之正也故𨿽履虎尾而不見咥其亨宜矣履也者禮也大傳曰知崇禮卑夫謙恭巽順禮之本也人之所履者能極乎恭順則𨿽遇剛暴之人患可免矣而況其不剛暴者乎幹體剛健非專爲暴者而象之以虎所以極言和說之無患也然如兌之所履亦順其正理而己固非邪媚以免禍者也如人臣之事暴君賢者之遇惡人皆履虎尾者也君子於此豈有他道乎亦盡其禮而已矣

剛中正履帝位而不疚光明也

此又以九五推言亨道也和說以事上者下之所以亨也剛中以臨下者上之所以亨也人君以剛中正履帝位則不至於疚矣此其所以光明也光明者徳盛而輝光也徳而如是乃天徳矣其言不疚而必曰剛中正何也蓋剛健者固君道之所貴也然一於剛健則非中正而反爲病矣故必剛而中正然後爲不疚見君道尢以中正爲貴也

泰小往大來吉亨則是天地交而萬物通也上下交而其志同也內陽而外陰內健而外順內君子而外小人君子道長小人道消也

此言小往大來之義也前一節則以上下爲往來上尊而下卑也後一節則以內外爲往來內先而外後也以上下言之則天地之气一上一下而君臣上下之交有似焉以內外言之則陰陽健順一內一外而君子小人之辧有似焉是故天本上也而其气下降地本下也而其气上騰君本上也而禮下其臣臣本下也而上事其君此君臣與天地同一往來之義也凡陽爲健者常爲先爲始故處內陰而順者常爲後爲終故處外爲君子者善而正故處內爲小人者惡而邪故處外此君子小人與陰陽健順同一往來之義也聖人以卦體而明卦辭其義盡矣

否之匪人不利君子貞大往小來則是天地不交而萬物不通也上下不交而天下無邦也內陰而外陽內柔而外剛內小人而外君子小人道長君子道消也同人柔得位得中而應乎幹曰同人

同人由六二而取義故主二而言之五以陽居陽二以陰居陰是二之位應於五也五剛而中正二柔而中正是二之徳應於五也五爲上干之中則二之得位得中者乃上應於幹也卦之爲同人者以此也

同人曰同人於野亨利涉大川干行也文明以健中正而應君子正也惟君子爲能通天下之志

同人於野而利涉大川皆幹之所行也幹之徳公而無私故可以致同人之亨幹之才剛而有斷故可以濟天下之險然剛而有斷非公而無私者不能也其同人也利涉也又必得正然後可以離之文明而燭理以干之剛健而勝私二以中正而應於五五以中正而應於二此皆所謂正也其正如是惟君子能之故以爲君子之正君子能通天下之志者以其至公也至正也夫天下之心𨿽殊而天下之理則一常人之心昧於理而局於私故無以盡大同之道君子則明理而無私也故能知千萬人之心猶吾之一心而又能推吾之一心以爲千萬人之心此所謂通天下之志也通天下之志而盡大同之道則其曰君子者𨿽謂之聖人可也謂之天徳可也

大有柔得尊位大中而上下應之曰大有

卦之所以爲大有者以六五居尊得中而獲上下之應也夫柔而居尊則能以貴而下賤柔而用中則能捨己以從人若此者皆得眾之道也

其徳剛健而文明應乎天而時行是以元亨

卦之徳剛健而文明六五應乎天而時行此所以元亨也夫大有者所有之大也然旣有以致其大則必有以保其大六五以柔尊處得中道固有以致其大矣然使其不能剛健則過柔而失其尊不能文明則闇昧而失其中不能應天而時行則上下亦莫有應之者矣如是則𨿽欲元亨不可得也而何以保其大乎

謙亨天道下濟而光明地道卑而上行

謙之所以亨者以其能自卑下也觀之天地之道則天之气下交於地故能發育萬物而其道光明地之勢本自卑下故能順承天施而其气上行天之下交地之處卑此其謙也天道光明地道上行此其亨也天地之亨猶必以謙也而況於人乎其以天地言謙亨者艮陽卦居下天道下際之象也坤陰卦居上地道上行之象也

天道虧盈而益謙地道變盈而流謙鬼神害盈而福謙人道惡盈而好謙謙尊而光卑而不可逾君子之終也此釋君子有終之義而先論謙之常理也天下之道其謙者必盈盈者必損一損一益皆自然之理也以天道言則盈盛者虧退謙虛者加益故日往則月來寒往則暑來以地道言則盈滿者傾變卑下者流聚故或髙岸爲谷或深谷爲陵言乎鬼神則盈滿者禍之謙損者佑之故作善降之百祥作不善降之百殃言乎人道則疾惡於盈滿好與於謙巽故志自滿則九族離徳日新則萬邦懷凡此者皆自然之常理故聖人詳言之所以戒盈而勸謙也爲君子者思有終之道而安處乎謙巽則其居尊也益至於光顯其居卑也亦不得而逾之君子之所以有終者其不以此哉大傳曰徳言盛禮言恭謙也者致恭以存其位者也夫謂之存其位則信乎其有終矣

豫剛應而志行順以動豫

豫之爲卦以四之一陽爲羣陰所應而其志得行又其徳內順而外動有順理而動之意此卦所以名豫也夫豫者和樂之義也爲人上者或違眾志而獨行逆天理而妄動則人心之不樂亦甚矣其何以合豫之道哉

豫順以動故天地如之而況建矦行師乎

豫之爲道順動而己天地之化且必順而動也而況於建矦行師乎以天地言者震陽坤陰天地之象也

天地以順動故日月不過而四時不忒聖人以順動則刑罰淸而民服豫之時義大矣哉

又極言天地聖人之順動而贊其道之大也天地之運以順而動此天地之所以爲豫也故日月之度不過差四時之行不愆忒而歲功以成矣聖人之事以順而動此聖人之所以爲豫也故重刑輕罰無不淸簡天下之民無不心服而教化以洽矣夫順以動者所以盡乎豫之道而己而其气化之不忒治功之大成則皆其自然之應也旣論順動之道矣然其言有盡而意無窮也故又贊之曰豫之時義大矣哉君子當乎豫之時則必盡乎豫之義是豫之時與義皆甚大也豫之義者卽豫之道也

隨剛來而下柔動而說隨

以剛下柔己能隨物也此動彼說物隨於己也

大亨貞無咎而天下隨時

聖人舉事合時措之宜而天下皆隨之是天下隨聖人之時也言天下隨聖人之時則聖人隨天下之時可知矣

隨時之義大矣哉

夫隨於時者必隨於義隨時而不隨義則其隨時者因循苟且之爲也非聖人之隨時也聖人之隨時惟義之與比如義當揖遜則揖遜者時也義當徵伐則徵伐者時也言隨時之義而贊之曰大矣哉以見時之當其義者爲難也能是道者其時中之君子乎其通變之聖人乎

蠱剛上而柔下巽而止蠱

艮上巽下而上下不交下卑巽而上苟止此所以爲蠱也二者乃致蠱之由非治蠱之道也

蠱元亨而天下治也利涉大川往有事也先甲三日後甲三日終則有始天行也

此言蠱極則必治而治蠱必有道也蠱元亨者蠱之旣治也不先言治蠱之道而乃先言其效者以明亂之可治也利涉大川方治蠱之時也故謂之往有事先甲三日後甲三日卽所謂有事也先甲三日先於事之始而究其所以然也後甲三日則後於事之終而慮其將然也以終則有始爲天行者言治蠱者所以順天之道也天之道有始必有終旣終復有始聖人知天道之如是故其所以慮事者旣原之於其始而又要之於其終其用心如此此其所以元亨也

臨剛浸而長說而順剛中而應大亨以正天之道也

爲卦內說而外順九二剛中而上應六五惟其如此是以大亨而得正也大亨而得正乃可以合乎天道也以人言之凡所臨者莫不貴於和說而恭順然和說而非剛中則爲邪媚恭順而非正應則爲苟合故能說而順者又必剛中而應然後可大亨而正也且常人之情惟其有欲也故不能同乎天若能和順而剛正則一於理而無欲矣其不謂之天徳乎

至於八月有凶消不久也

【闕】

大觀在上順而巽中正以觀天下觀盥而不薦有孚顒若下觀而化也觀天之神道而四時不忒聖人以神道設教而天下服矣

此極言觀道之自然也卦辭但言聖人之爲觀而此以天道言之者蓋聖化自然之妙非天道不足以爲諭也卦辭本言聖誠之化而此又言神道者蓋誠者言其所存神者言其妙用惟其誠之極是以神之至也合彖傳而論之其意若曰聖人之大觀在上者以其有順巽中正之徳也然其徳如此曷嘗有一毫之私乎亦至誠而己矣故其曰觀盥而不薦有孚顒若者言聖人能積其誠敬則天下之民得之於觀感而自化初未嘗以智力之私爲之也聖人之道亦如天而已觀天道之至神而四時自不忒聖人以神道設教而天下亦自服是果有待於智力之私邪蓋徳而非誠則事多虛假而不足以爲徳誠而非神則所謂誠者亦防乎息矣故誠者徳之實也神者誠之著也聖人之大觀與造化同其大其以此歟

頤中有物曰噬嗑噬嗑而亨剛柔分動而明雷電合而章柔得中而上行𨿽不當位利用獄也

剛柔分以下皆噬而嗑之之道也剛柔分者卦三陰三陽如人之剛柔相濟而不過也動而明者下動而上明如人之動而能察也雷電合而章者雷電相須如人之威照並行也柔得中上行者以卦變言之如人君以柔中之徳居尊位也六五以柔居尊𨿽不當位然合威與明而得中固能盡用獄之道也

賁亨柔來而文剛故亨分剛上而文柔故小利有攸往天文也

謂之天文者其剛柔交錯一往一來更相賁飾皆自然而成文如天之文也大傳曰物相雜故曰文物相雜者剛柔交錯之謂也

文明以止人文也

內離爲文明外艮爲止於其所文明而各得其分此人道有倫序之象也故謂之人文

觀乎天文以察時變觀乎人文以化成天下

觀者觀之於卦也夫日月星辰之錯列寒暑陰陽之代變此天之文也而卦之剛柔交錯有似焉故聖人觀之於卦以察四時之遷攺則歷以治矣君臣上下之位序制度儀章之品節此人之文也而卦之文明以止有似焉故聖人觀之於卦以革天下之風俗則化以成矣所謂參贊天地之化育經綸天下之大經其聖人用賁之道歟

剝剝也柔變剛也

柔變剛者以柔而易剛也

不利有攸往小人長也順而止之觀象也君子尙消息盈虛天行也

不利有攸往而曰小人長者以小人道長則君子道消故不可有爲也順而止之謂之觀象者蓋君子知不可有爲順時而止乃觀卦爻進退之象而法行之也君子尙消息盈虛謂之天行者蓋天下之理此消則彼息此虛則彼盈乃天道之常也君子觀象則知小人方盛君子必衰君子旣衰亦必復盛其進退之隨時無非天道也

復亨剛反動而以順行是以出入無疾朋來無咎卦之徳爲動而順是動而以順行也未可動而動或動而不以順皆不免於疾咎也若可動而動則動無不時以順而行則行無不達故已之出入旣無疾而朋類之來亦無咎此復之至善者也

反復其道七日來復天行也利有攸往剛長也復其見天地之心乎

此一句之義程朱備矣今惟引其文而釋之程子曰一陽復於下乃天地生物之心也先儒皆以靜爲見天地之心蓋不知動之端乃天地之心也夫天地之心卽所謂仁也天地無心而成化而必曰天地之心者蓋天地以生物爲心乃無心之心也天地之心亙古今無間也而以爲必因復而後見則亦有不可見之時矣其不可見者非天地之心有時而無也蓋自人之所見者言之也自人觀之方至靜之時則茫乎其無端寂乎其無朕天地之心何由而見哉及旣動之後則陽徳之烜赫萬物之暢茂其天地之心者又散漫而難見矣故欲見天地之心者惟在於方動之端也又曰復非天地心復則見天地心者蓋復者陽之方動以气言之也天地之心者天地生物之仁以理言之也當陽之方動而生物之仁因是可見耳非謂復卽天地之心也又曰聖人未嘗復故未嘗見其心者此以善惡之復言之也復有二義有動靜之復有善惡之復以動靜言則寂然不動感而遂通聖人之復猶天地之復也以善惡言則昔也昏迷而今則開悟乃常人之復耳豈謂聖人之如是哉朱子曰積陰之下一陽復生天地之心防於滅息而至此乃復可見其言防於滅息者天地之心非眞有滅息也以其不可見而有似於滅息爾又曰在人則爲靜極而動惡極而善所爲靜極而動卽聖人動靜之復也惡極而善卽常人昏迷之復也其引邵子之詩曰冬至子之半天心無攺移者蓋冬至在十一月之半而又在於夜半子時然夜半以前已屬子時則夜半乃子時之半也數每從此始而略不差移此所以見天心也又曰一陽初動處萬物未生時者此乃指欲動未動之間而言之卽所謂子之半也又曰酒味方淡大音聲正希者一陽初動而萬物未生無聲臭气味之可見如祭祀之明水其味至淡薄如淸廟之朱其音甚希防此皆所以贊復之妙也故又結之曰此言如不信更請問庖犧

無妄剛自外來而爲主於內動而健剛中而應大亨以正天之命也其匪正有眚不利有攸往無妄之往何之矣天命不祐行矣哉

卦由訟而變九自二來而居初是剛自外來也卦以內卦爲主而內震又以初爻爲主是剛自外來而爲主於內也卦徳震動而乾健卦體九五剛中而應六二陽剛爲主動而能健剛中而應皆無妄之道也大亨而以正乃天命之當然也天命卽天道也夫能大亨者以其正也其或非正則爲有過誤而不利於往矣故曰無妄之往何之矣言不宜妄往也其所以不宜往者蓋以動不合天故天命不祐也又曰行矣哉言其必不可行也

大畜剛健篤實輝光日新其徳

內乾剛健外艮篤實輝光人能如是則內外合徳而日新矣其蘊畜豈不大乎

剛上而尙賢能止健大正也

剛上謂上九以陽剛居尊位之上也以卦變言此卦自需而來九自五而上以卦體言六五尊而尙之此剛上而尙賢之義也又卦徳艮止而乾健是以艮之止而止幹之健也尊尙剛徳之賢止乎至健之道二者非大正則不能此大畜之所以利貞也

不家食吉養賢也

養賢者亦取尙賢之象自剛上而言則謂之尙賢所以盡其禮也自不家食而言則謂之養賢所以重其祿也尙賢者有尊崇之意養賢者有親愛之心非六五之中順安能若是哉

利涉大川應乎天也

應天亦主五言也五應於幹之中爻是順應乎天也以大畜之君臣相應以濟斯世非順天之時協天之道亦何由而成功乎

頤貞吉養正則吉也觀頤觀其所養也自求口實觀其自養也

頤之貞吉言所養者正則吉也觀其所養者觀其所養之道觀其自養者觀其所以養身之術其字指所養之人觀則自他人觀之也觀其養徳而以正則必有以成其徳養身而以正則不至於傷其生若此者皆吉之道也

天地養萬物聖人養賢以及萬民頤之時大矣哉養之爲道非徒養徳養身而己也故又推極而言之如天地之養物聖人之養人無適而非養之道而其所養者亦無適而非正也天地之大而萬物生育於其中聖人之治天下而養賢才以及萬民夫養育賢才使之治夫民是養賢者卽所以養萬民也天地聖人之所養者如此此頤之時所以爲大也不曰時義時用而止言時民物之生與養以時爲大也天地失其時則萬物不遂聖人違其時則庶事不立養之得其道而又順其時非天地聖人之功用乎

大過大者過也棟橈本末弱也剛過而中巽而說行利有攸往乃亨

當大過之時而能處之以剛中行之以順說則時𨿽過盛而理不過差其有往而亨冝矣哉

大過之時大矣哉

處大過之時者其事爲甚難也苟非有大過人之才亦安能救大過之獘乎

習坎重險也水流而不盈行險而不失其信

此釋有孚之義也水流而不盈者以其重坎故未盈也水流於坎險必旣滿而後復行所謂盈科而後進也今水流而不盈處險之中而能不妄行亦如人守其孚信而不至於濫溢故云行險而不失其信也

維心亨乃以剛中也行有尙往有功也

維心之亨者以其剛而處中也行則有尙者以其往而有功也譬之水焉其流而不盈時止則止也盈而後進時行則行也坎以能止爲信以能行爲功時止時行其君子處險之道歟

天險不可升也地險山川丘陵也王公設險以守其國險之時用大矣哉

此又推言險之義也天惟其險故人不得升地惟其險故有山川與丘陵由此觀之王公之有國者可不設險乎王公之設險如城郭溝池以爲固是也故曰險之時用大矣哉言國家有用險之時而險之用甚大不可不謹也程子又有曰若尊卑之辧貴賤之分凡所以杜絕陵僭限隔上下者皆體險之用此又推明傳外之意也

離麗也日月麗乎天百谷艸木麗乎土重明以麗乎正乃化成天下

離者附麗也觀之日月必麗乎天然後有以運行而照臨百谷艸木必麗乎土然後有以發生而成遂以君臣言之亦必上下重明而皆麗於正道然後有以化天下而成文明之治焉二五皆離體乃君臣之重明也又皆處中正乃君臣皆麗乎正道也凡物之有形者則必有所麗如麗乎天麗乎土皆有形者也今言君臣不曰麗乎位乃曰麗乎正見君臣之合必皆附麗於正道若不麗於正𨿽有其位亦不能以治也彖言利貞而傳以是明之其意精矣

柔麗乎中正故亨是以畜牝牛吉也

卦之二五皆以柔而麗乎中正之道此其所以亨也二五旣以中正而致亨則畜牝牛之吉可知矣牛之性本順而又爲牝牛則順之至也麗於中正者非至順之人安能之故如牝牛者乃所以麗乎中正也六五本非正而與二總言中正者以中爲重而可以包乎正也

周易參義卷三

欽定四庫全書

周易參義卷四

元梁寅撰

彖下傳

咸感也

咸之義皆也而謂之感者兩物對待則自然相感也

柔上而剛下二气感應以相與止而說男下女是以亨利貞取女吉也

兌柔在上艮剛在下而交相感應又艮止爲感之專兌說爲應之至又艮以少男而下於兌之少女此三者皆交感之道也柔上剛下感應相與釋亨也物必相感應然後能亨也止而說釋利貞也艮止而非私媚則爲感之正兌說而非勉彊則爲應之正又凡以止而說則其說不過皆得其正者也男下女釋取女吉也男先於女而女順從之乃倡隨之常道故吉也

天地感而萬物化生聖人感人心而天下和平觀其所感而天地萬物之情可見矣

論感通之義而又推極言之也觀之天地則天气下降地气上騰而天地相感應二气交感而化生萬物則天地又與萬物相感應聖人猶天地也故能以一人之心感天下之心而天下之心又莫不應之者是則天下之和平由聖人有以感之也然情者性之動也天下之理動而後感感而後應則感之與應皆屬乎動也故又曰觀其所感而天地萬物之情可見矣其不言聖人之情者蓋聖人之情卽天地之情萬民之情卽萬物之情故但言天地萬物而人之情者可以包之也

恆久也剛上而柔下雷風相與巽而動剛柔皆應恆震上巽下陽大陰小得其常分也雷震風發交助其勢能常相與也內順外動能順理而動乃常行之道也一卦六爻剛柔皆相應乃陰陽相求之常也此四者皆理之常故卦名曰恆

恆亨無咎利貞久於其道也天地之道恆久而不己也恆固可亨而無咎矣然必得其正然後爲久於其道若不得正則𨿽曰能久而久非其道矣世之人固有遂非自用而不變者然久非其道亦何以亨而無咎哉觀之天地其恆久而不已者亦曰久於其道爾天地之久於其道則其正可知也

利有攸往終則有始也

凡事終必有始靜必有動非終無以始非靜無以動故必先久於其道而後利有所往久於其道終也靜而常也利有攸往始也動而變也

日月得天而能久照四時變化而能久成聖人久於其道而天下化成觀其所恆而天地萬物之情可見矣此推言久於其道之意也日月之麗天者以其常而得正故能久照乎下土四時陰陽之變化者以其常而得正故能久成乎萬物聖人之體道者亦以其常而得正故天下化之而有以成其治觀其恆久於道者如此則天地之情可見矣而聖人之情又豈異乎哉

遁亨遁而亨也剛當位而應與時行也小利貞浸而長也

時𨿽當遁然五以陽剛當位而二與之應尙可隨時消息故云與時行也小利貞者言尙可以小而正之所以然者以陰之浸長而尙未盛也

遁之時義大矣哉

處遁之時而合遁之義者在下位則身退而道亨爲大臣則隨時而匡救其或進或退各盡其道非時中而防於聖者不能也故贊之曰大矣哉言處之難也

大壯大者壯也剛以動故壯

陰小陽大而四陽過盛是大者壯也以剛而動者其所以壯也在人則爲君子盛長之時而其所以盛長者以其動皆天徳也若其非徳而動則時𨿽大壯而其行非壯矣

大壯利貞大者正也正大而天地之情可見矣

其曰大者正也言陽之大者以其正也能正且大則可以合乎造化矣故曰正大而天地之情可見矣言天地之所以大者亦不過乎正大也大壯之大以陽言而正大以理言大壯者大之名也正大者乃其所以大也以君子而比之小人則固爲大矣然君子之所以大者以其心之正大也若其心不免於私邪而狹小則亦小人矣其何以得大之名乎

晉進也

晉有二義進也明也傳獨以進言蓋能進則明盛可知矣

明出地上順而麗乎大明柔進而上行是以康侯用錫馬蕃庶晝日三接也

卦上離下坤乃日出地上之象也坤爲順離爲麗爲明是以順徳之臣而附於大明之君也卦自觀而變六四之柔進而上行以至於五是以柔順進而居君位也卦有此三者故爲錫馬三接之象夫有功之諸侯孰不欲承乎天寵者然使在上者非大明之君則屯膏吝賞安能有路車乘黃之錫予乎使在上者非柔順之徳則剛愎少恩又安能有嘉賓式燕之禮意乎今以康民安國之侯而遇大明柔順之君則其錫予之厚接見之勤固有非常情之所及矣

明入地中明夷內文明而外柔順以蒙大難文王以之

卦徳內文明外柔順君子當明夷之時而能如是則𨿽近傷地而可無傷矣然非大徳之人不能也故曰文王以之文王有緝熈之敬非文明於內乎有天下三分之二而服事商非柔順於外乎其羑里之拘囚也又豈非所謂蒙大難者乎其難𨿽大而卒以自免非幸而免也以其內文明而外柔順耳

利艱貞晦其明也內難而能正其志箕子以之

明夷以上六爲暗主則六五者近暗主之臣也箕子近於暗君者故六五爻辭言箕子之明夷而彖傳亦以箕子之事釋卦辭利艱貞而言晦其明者蓋迫近暗君而易於見傷故不可以明自矜耀也箕子爲紂近親而見囚所謂內難也然紂旣殺比干箕子知其不可諫而不復諫又佯狂以免其患而不與之同惡此非能正其志者乎蓋晦其明者謂外晦而內明也必能正其志而後謂之晦其明若不能正其志則一於晦而無復明矣象傳曰君子以蒞眾用晦而明亦此意也

家人女正位乎內男正位乎外男女正天地之大義也卦之九五居外而中正男正位乎外也六二居內而中正女正位乎內也然先言女正者順卦辭而釋之蓋欲正家者必由內始也男女之各正則合天地之大義矣天陽位乎上地陰位乎下而男女之正位有似焉天地一男女也男女一天地也

家人有嚴君焉父母之謂也

嚴君者所尊嚴之君長也母本慈也而亦謂之嚴者蓋不嚴則不足以正乎內也九五剛而中正有父之道六二柔而中正有母之道故特發其義

父父子子兄兄弟弟夫夫婦婦而家道正正家而天下定矣

卦畫上居上爲父初居下爲子五三陽爲夫四二陰爲婦五居上之次爲兄三居五之次爲弟前以九五爲父者以陰陽之正位言之也此以上九爲父者以卦畫之上下言之也父子兄弟夫婦各得其道則家道正矣至於國之所以治天下之所以平則皆舉此而措之非有異道也故曰正家而天下定矣

睽火動而上澤動而下二女同居其志不同行說而麗乎明柔進而上行得中而應乎剛是以小事吉以卦徳言則說而麗乎明也以卦變言則自離自中孚自家人皆柔進而上行也以卦體言則六五應九二是得中而應乎剛也然卦有此三者而止於小事吉何也蓋睽乖之時天下之事有難爲者必剛中之君任剛中之臣然後志同道合而有以回旣乖之事勢合旣散之人心今六五𨿽得中而陰柔不正當睽之時君臣疑阻亦安能大有爲乎

天地睽而其事同也男女睽而其志通也萬物睽而其事類也睽之時用大矣哉

天下之理有睽必有合故又推極言之以明睽之可合也睽之可合者以物理之本同也天髙地下其體睽矣而交感化生其事有不同乎男陽女陰其體睽矣而相說相求其志有不通乎生物萬殊其體睽矣而眞精妙合其事有不類乎蓋睽者其體也合者其用也人能合其睽則有以盡其用矣故又贊之曰睽之時用大矣哉言處睽之時盡睽之用其事至大也

蹇難也險在前也見險而能止知矣哉

卦徳外險內止是險在於前而能止也見險而能止明於處險之道矣故贊之曰知矣哉

蹇利西南往得中也不利東北其道窮也利見大人往有功也當位貞吉以正邦也蹇之時用大矣哉

曰往得中者蓋坎中爻變則爲坤而五居尊位爲坤之主是往而得中也又卦自小過而變陽進而居五亦爲往而得中也曰其道窮者西南平易則其道可亨東北險阻則其道自窮也曰往有功者濟天下之險非聖賢不能而九五剛健中正有大人之徳故其往則必有功也往謂進而有爲也曰當位貞吉以正邦者卦自二以上五爻皆當正位則是得其正而可吉故可以正其邦國也初六以陰居陽𨿽不當位然處於卑下亦陰之正也其贊之曰蹇之時用大矣哉蓋當蹇之時而盡乎濟蹇之道其用爲至大也

解險以動動而免乎險解解利西南往得眾也其來復吉乃得中也有攸往夙吉往有功也

曰往得眾者西南坤方而平易人之處解者能安靜不煩擾則眾心之所歸也又卦變自升而來三往居四入於坤體坤爲眾是亦得眾也曰乃得中者九二剛而得中故能來復其所也曰往有功者言如九二之才若難之未解則可以進爲而有功也

天地解而雷雨作雷雨作而百果艸木皆甲拆解之時大矣哉

損損下益上其道上行

卦爲損者以其損下卦之陽而益上卦之陰也以爲其道上行者非謂得其道也蓋當此之時上益則下損上得則下防其道但利於上而不利於下也

損而有孚元吉無咎可貞利有攸往曷之用二簋可用享二簋應有時損剛益柔有時損益盈虛與時偕行損而有其孚信則元吉以下四者皆其效也有孚謂當損則必損不當損則不損是乃損過以就中非損下以益上者也二簋之用有時者言損益當隨其時也夫損末而存本損文而存實固美意也然文飾未過而損之與損之至於過甚則質勝而野矣儉而不中於禮矣故曰二簋應有時言二簋之用亦應有其時不專以儉薄爲美也天下之理剛者常過而柔常不及凡損過益不及者皆損剛以益柔也然時之當過則過亦未害時當不及則不及亦未害故損剛益柔者行之當有時也聖人之於事或損或益或盈或虛亦順時而已順時而損益所謂損而有孚也

益損上益下民說無疆自上下下其道大光

損上卦之陽益下卦之陰自上卦而下於下卦之下此所以爲益也人君能損上以益下則民說之無窮矣又能自上而謙恭以下下其道豈不大顯乎

利有攸往中正有慶利涉大川木道乃行

曰中正有慶者卦之九五六二皆行中正君臣同徳以益天下則固其身之福慶而亦天下之福慶也曰木道乃行者震東方屬木巽之象亦爲木當涉川之時而獲舟楫之用則利於涉而木之道行矣

益動而巽日進無疆天施地生其益無方凡益之道與時偕行

此極言益道之大也卦之徳內動外巽是動而巽順於理也動而順於理則其益日進於廣大而無有疆限矣觀天地之益萬物則天道資始地道資生而其益之大無有方所此天地之動而巽也觀聖人之益天下則當益而益順時而行而其益之大同乎天地此聖人之動而巽也

夬決也剛決柔也健而說決而和

卦之徳內健而外說健決而說和此其所以能決也爲君子者無其剛健固不可然徒剛而不和則善類不應人心不附亦安能決乎

揚於王庭柔乘五剛也孚號有厲其危乃光也告自邑不利卽戎所尙乃窮也利有攸往剛長乃終也

曰柔乘五剛者小人之罪莫大於以邪而陵正一柔而乘五剛此其罪之大者也爲君子者以是聲言之則善惡著明而人心說服矣曰其危乃光者蓋必盡誠以呼其眾危厲以戒其事然後可以去朝廷之闇濁而致公道之昭明也曰所尙乃窮者蓋欲正人之罪必先於自治若不能自反則己且有瑕矣而何以治人乎是則尙徳義者其道固不窮而專尙威武者不免於窮也曰剛長乃終者言一變則爲純乾也蓋君子之進必無一人之不用然後事功成小人之退必無一人之不去然後患害息故當此之時五剛𨿽盛而猶必益進其朋類然後除惡之事終也若君子未盡用小人未盡去則正不勝邪而邪復傾正者有之矣又安得謂之善終其事乎

姤遇也柔遇剛也勿用取女不可與長也

曰不可與長者言取如是之女則其淫姣悍戾將惟家之索矣其可與之長久乎

天地相遇品物咸章也

以一陰而遇五陽不可言也故又別取義而言天地之遇焉一陰始生而與陽相遇固天地相遇之義又上干陽爲天下巽陰爲地亦天地相遇也天地相遇則二气交感而萬物化生故言品物咸章也章明也言萬物之生洪纎髙下莫不自形自色而粲然可見也

剛遇中正天下大行也

又言君臣之遇也卦之五二皆以陽爻而得中位是各以剛陽而遇乎中正也然五又遇乎二二又遇乎五君得剛中之臣臣遇中正之君此又君臣之交相遇也君臣之所遇與其交相遇者如此則其道可以大行於天下矣

姤之時義大矣哉

贊姤之時與義皆甚大也遇以其時而合於義則功化興焉遇不以時而不合於義則乖戾生焉天地聖人之道無不然也以此推之相遇之道可不謹乎

萃聚也順以說剛中而應故聚也

卦徳爲能順以說卦體九五剛中而二應之皆所以爲萃也以人事言之能順於義理而說服人心又處以剛中而得其應助則其所萃可知矣

王假有廟致孝享也利見大人亨聚以正也用大牲吉利有攸往順天命也

王者之至於有廟所以致其孝享也致者極致之義祭必極其誠敬然後鬼神享之也利見大人而亨者以大徳之人能聚以正也蓋聚必以正然後可亨聚不以正則人心之聚者違道幹譽爾貨財之聚者剝下奉上爾如是安得而亨乎用大牲吉利有攸往皆所以順乎天命也夫天命者天理之當然而己時當交物以厚則厚爲順理而儉爲不順理時當進以有爲則進爲當理而不進爲失其理謂之順天命豈容私於其間哉亦盡其理而已矣

觀其所聚而天地萬物之情可見矣

當萃之時而盡萃之道皆天理也故觀人之所萃則天地萬物之情可見矣天地之發育气之萃也萬物之化生形之萃也其所萃如是乃其情理之可見者也

柔以時升

坤本在於下者然巽旣體卑而居下坤乃順時而上升此柔以時升也又卦自解而變六三之柔上居於四亦柔以時升也

巽而順剛中而應是以大亨

卦徳內巽而外順卦體九二剛中而五應之此所以大亨也自人言之能內順於義理而接物亦以順又有剛中之徳而獲乎上安往而不亨乎

用見大人勿卹有慶也南徵吉志行也

卦之五二皆大人也九二用見六五六五亦用見九二二見五則升於位而其道行五見二則升於徳而天下治旣見大人則不憂其不升矣故臣得行其道則臣之福慶也君得成其徳則君之福慶也君臣道合化行天下天下之福慶也南徵吉而志行者得遂其升則其志可以行於時也

困剛揜也險以說困而不失其所亨其惟君子乎貞大人吉以剛中也有言不信尙口乃窮也

人之處險而能說是𨿽困而不失其亨也或曰傳文當從所字絕句亨字乃卦辭當自爲一句言能處險而說則𨿽當困時而不失其所故可亨也曰以剛中者蓋欲吉無咎非得正則不能而得正者又必剛中之大人也卦之二五皆剛中之大人也曰尙口乃窮者兌之徳爲說而其象爲口當困之時而接物以媚說又爭之以口舌乃取窮之道也

巽乎水而上水井井養而不窮也

以巽木入坎水之下而上出其水有井之象焉故卦之名曰井而其曰井養而不窮者言井之及物其用不窮此則井之義也

攺邑不攺井乃以剛中也汔至亦未繘井未有功也羸其瓶是以凶也

攺邑不攺井言邑可攺而井不可攺也釋攺邑不攺井無喪無得往來井井而曰乃以剛中者言如九五之剛中乃能安於常而不攺也能安於常則汲之而不竭存之而不盈往來者皆得其用矣汔至亦未繘井言汲井將至而未及於用則與未繘井同也未繘井言未垂綆於井也井以及物爲功今汲而未用同於未繘是未有功也羸其瓶而曰凶者蓋汔至亦未繘井但利澤尙未及於物爾非有凶禍也至於敗其瓶則非但無功而凶亦甚矣詳味彖辭及傳文兩未字則汔至亦未繘井者非凶但羸其瓶者爲凶也朱子以亦未繘井羸其缾爲一句故謂未有功者亦凶此又一義也

革水火相息二女同居其志不相得曰革已日乃孚革而信之文明以說大亨以正革而當其悔乃亡夫有所變革必已日乃孚者言變革之初𨿽云至當人亦未信必丁寜反覆以曉告之然後人信也文明以說爲大亨以正者蓋人心之說順則可以大亨而文明以燭理則能得其正也以革而當爲悔亡者惟革之不當故有悔若革而當則其悔亡矣

天地革而四時成湯武革命順乎天而應乎人革之時大矣哉

又極言革道而贊其大也觀之天地則陰陽疊運推遷攺易然後四時成觀之聖人則順天應人撥亂反正然後天下定以是言之革之時豈不大哉時當革而不革不可也時不當革而革之亦不可也故曰變通者趣時者也苟徒知變通而不知趣時豈爲善於革乎

鼎象也以木巽火亨飪也聖人亨以享上帝而大亨以養聖賢

卦下陰爲足二三四陽爲腹五陰爲耳上陽爲乃鼎之象也下木上火以木巽順於火所以亨飪乃鼎之用也卦有鼎之象又有鼎之用故名鼎享上帝養聖賢又推鼎之用而極言之也

巽而耳目聰明柔進而上行得中而應乎剛是以元亨卦下巽爲巽順於理上離爲目而五爲耳乃耳目聰明之象又卦自巽而變柔進而居五又凡離在上者皆云柔進而上行蓋柔本在下者乃居尊位是進而上行也又卦體六五得中而下應九二是能用乎剛陽也卦有此三者所以元亨也

震亨

震之義爲動爲恐懼爲有主動則能進而有爲恐懼則能自修省有主則能保其大若此者皆亨之道也

震來虩虩恐致福也笑言啞啞後有則也

當震驚之來而能恐懼修省可以致福慶矣故曰恐致福也笑言啞啞者人乍喜而恐懼未平之意也其曰後有則者言由其先能恐懼故後能自處有法也大抵人當震驚之時而不知恐懼則必至撓亂失常而致咎惟能自恐懼然後能安於常度而致福也

震驚百里驚逺而懼邇也出可以守宗廟社稷以爲祭主也

程子朱子皆云邇也之下脫不喪匕鬯一句然釋卦爻之辭多或舉上句而兼釋下句竊疑此亦但舉震驚百里一句而所謂驚逺懼邇者乃兼不喪匕鬯而釋之也蓋震驚百里者驚逺也不喪匕鬯者懼邇也若有國者當震驚之時𨿽其禍之尙逺而能心懷畏懼視之已如近災焉則可以不失其所守矣故傳旣釋卦辭又推言主器之義曰出可以守宗廟社稷以爲祭主也言愼守如是則可以繼世而主祭矣

艮止也時止則止時行則行動靜不失其時其道光明艮止與行止之止小不同艮止之止乃止於義理也行止之止乃止而不行也時止則止靜而止於義理也時行則行動而止於義理也人之止於義理惟其時也當靜而誘於外物失靜之時矣當動而思慮昬亂失動之時矣惟動靜皆不失其時然後本心瑩然隨事燭理而其道可以光明也

艮其止止其所也上下敵應不相與也是以不獲其身行其庭不見其人無咎也

止之所以取義者以卦體言之內外之卦陰陽敵應而不相與也不相與謂兩卦各止其所而不相顧也人之不顧其私則內不見已外不見人動靜之間惟理是視而自無過咎矣

漸之進也女歸吉也進得位往有功也進以正可以正邦也

釋利貞之義也卦自二至五陰陽各得正位此所以進而有功也進得位以位言進以正以道言得位之正而不以正道則國不可治能以正道而不得正位則功不可成位也者成功之基也道也者正人之本也

其位剛得中也

上言進得位以自二至五四爻言之也此又言其位剛得中以九五言之也九五以剛陽居中正則正位正道皆得矣人君立天下之正位行天下之正道以倡率其臣下則凡羣下之進者又莫不各得正位而行正道信能如是則功有不成乎邦有不正乎然則正邦而有功𨿽由於諸爻之正而九五之中正者其所系尢重歟

止而巽動不窮也

以卦徳言漸進之義也卦之徳內艮止爲安靜之象外巽順爲和順之義人之進也內不能安靜則必有貪欲之心外不能和順則必有冒犯之戾此二者皆躁進而自取困窮者也君子之進必以漸其中安靜而其外和順此其行之所以無不達也

歸妹天地之大義也天地不交而萬物不興歸妹人之終始也

此言婚姻之常道以釋卦之名義也男女之配合如陰陽之交感故曰歸妹者天地之大義也言人之道卽天之道也天地之气不交則無以致萬物之興昬姻之理不行則無以垂萬世之嗣故歸妹者乃人之終始也所謂終始者蓋有夫婦然後有男女有男女然後有父子前者旣終則後者復始以卑承尊以少繼老生生相續無有窮已也

說以動所歸妹也

前釋卦名義旣以防姻之正者言之矣然卦辭言徵凶無攸利則歸妹乃不正之卦故傳又曰說以動所歸妹也言其以說而動者蓋以其所歸者少女也以少女而從長男故非正也

徵凶位不當也無攸利柔乘剛也

卦爻自二至五皆不得正是位不當也二五皆以柔居剛上是以柔乘剛也以婦人之義言之待媒妁之言者正也若越禮淫奔則非正矣其能不凶乎婦順其夫者道也若庸奴其夫則非道矣其又何利乎

丰大也明以動故丰

丰者盛大之義也卦之徳內明外動以明而動此其所以盛大也自人言之則明者明其理動者措諸事明動相資而徳業成矣

王假之尙大也勿憂宜日中宜照天下也

王假之尙大也言王者至此丰大之時則所尙者皆大事也蓋丰大之時制作則必欲其備儀文則必欲其稱凡其所施設無非盛美之事是所尙者大也然盛極則必衰故又當勿憂而宜如日中以照天下蓋能謹飭使常如日中之時則可以照天下而保其大矣夫日中則昃乃理之常豈有常中而不昃者乎然自人言之則道之在我者亦所當自盡而不可盡歸之天也

日中則昃月盈則食天地盈虛與時消息而況於人乎況於鬼神乎

此又發明卦辭外意言不可過中也夫日中盛極則必昃昳月旣盈滿則必虧缺由是論之天地之盈虛尙且隨時而消息而況於人事之無常者乎況於鬼神之不可測者乎人有見於此則知天命之無常而人道之當盡庻能戒謹恐懼以保其大矣

旅小亨柔得中乎外而順乎剛止而麗乎明是以小亨旅貞吉也

旅者失其所而非常居故可小亨而不可大亨也然以柔居中則不過剛以取禍順乎陽剛則得彊援以爲主止於其所則安常分而不妄求麗乎文明則明義理而達事變此四者皆羈旅之正而致亨之道也

旅之時義大矣哉

重巽以申命

巽之象爲風風之吹物無處不入無處不動而命令之施有似焉故以巽爲命令也命令之出必丁寜反復以致其意如書言若玆多誥史言三令五申皆重之意故又取重巽之義而謂之申命也

剛巽乎中正而志行柔皆順乎剛是以小亨利有攸往利見大人

以陽剛順於中正而其志得行此所以亨也然巽以陰爲主而陰柔必順於陽剛然後能就事此所以但爲小亨而不能大亨也利有攸往以五與二言利見大人以初與四言

兌說也剛中而柔外說以利貞是以順乎天而應乎人說以先民民忘其勞說以犯難民忘其死說之大民勸矣哉

卦辭爲說亨而利貞而卦體則剛中而柔外人能剛中則中心誠實能柔外則接物和柔故其說可以亨而又得其正矣說而能正則上順天理下應人心將何事之不可爲乎說以先民而民忘其勞無往而非亨也說以犯難而民忘其死無往而非貞也孟子言以佚道使民𨿽勞不怨其說以使民者乎又言以生道殺民𨿽死不怨殺者其說以犯難者乎王者之說道順天而應人可謂大矣天下之人固將皥皥然莫知誰之使然者而又安有不知勸者乎

渙亨剛來而不窮柔得位乎外而上同

渙之成渙由幹之九來居二而得中坤之六往居四得陰之位而上同於九五又卦變自漸九來居二而得中六往居三得九之位而上同於四故曰剛來而不窮柔得位乎外而上同其謂之不窮者以其居二而得中故也若居初而在下則窮矣

王假有廟王乃在中也

王乃在中者言處得其中也九五有中徳則天下之散者無不可以合以臨民而民心歸以祭祀而鬼神格以濟難而禍亂定焉往而不用夫中哉然合其散者莫重於祭莫難感於鬼神非極其誠敬不能也故卦辭以王假有廟言而傳復明之曰王之至於有廟者以其能處乎中也處乎中則其心不偏倚事無乖謬其爲誠敬可知矣鬼神之微而不測猶無不格也而況於人乎

利涉大川乘木有功也

木在水上舟楫之象故言利涉大川者以乘木而有功也然乘之得人則有功也乘之非人將胥及於溺而己而何望其功乎以六爻觀之如九五之渙汗其大號六四之渙其羣九二之渙奔其機其皆善於乘木之人歟以濟渙之才而成涉川之功渙之亨者可知矣

節亨剛柔分而剛得中

節之所以亨者以三陰三陽剛柔平分而二五皆剛而得中也

苦節不可貞其道窮也

聖人大中之道隨時而變如權衡之校物低昂屢變而不害其爲同也又安有窮乎若任其獨見而過於中道則爲詭異之行非隨時之義豈惟人不可以取法乎𨿽其身之所行亦有時而窒矣故苦節之不可固守者以其道之有窮也

說以行險當位以節中正以通

人有所說而不知止者多矣節之行險而能止者以其二體皆剛中也不窮極其說能困險而止則可謂有節矣又以九五言之五居尊位爲節之主則其節也得乎中正而不過苦又豈非節而能通乎坎爲通人之於事如水之流通則其道不窮可知矣

天地節而四時成節以制度不傷財不害民

天地之節於四時而見乃自然之節也聖人之節於制度而見乃因其自然之節以爲節也天地之化四時循環終而復始亙乎古今而未嘗間也聖人觀天地四時之節於是設爲政教大而君臣上下之分定小而鳥獸艸木之禁明皆所謂節也故聖人之制度一定則不傷於財不害於民而天下治矣

中孚柔在內而剛得中說而巽孚乃化邦也

柔在內爲中虛中虛者信之本也剛居二體之中爲中實中實者信之質也上順巽於下下說從其上則說而巽者又信之接於物也卦有是四者故名之以中孚其孚如是乃能化於邦國也

豚魚吉信及豚魚也利涉大川乘木舟虛也

信及豚魚言物之難感者信亦及之也夫豚之與魚冥昧無知之物也然飼之以信則應期而集而況於人乎信之能及於豚魚則幽而鬼神顯而民物無不以吾誠而貫之其吉可知矣涉大川而曰乘木舟虛者惟其舟之虛故能浮能載而川可涉也人以剛中之才而乘虛中之舟亦何險之不濟乎

中孚以利貞乃應乎天也

信而能正則事皆天理是應乎天也以人而應天非天下之至誠孰能與於此

小過小者過而亨也過以利貞與時行也柔得中是以小事吉也

過以利貞而曰與時行者時當過而過則𨿽過亦正也然卦以二五爲主而二五皆柔故止於小事吉而已

剛失位而不中是以不可大事也

剛失位者以三四言之然言陰陽之位則三爲得位惟四失位耳傳意所指蓋謂失二五君臣之位非陰陽之位也

有飛鳥之象焉飛鳥遺之音不宜上宜下大吉上逆而下順也

陰過之時不可大事矣故如鳥之髙飛則逆時而凶下止則順時而吉時行則行時止則止於飛鳥猶然也可以人而不如鳥乎

旣濟亨小者亨也

旣濟之亨者小事之亨爾故謂之小亨

利貞剛柔正而位當也

卦之六爻皆得其正而當其位故彖辭云利貞貞其固有非設戒也然爲占者言之故謂之利貞言利於如是之貞也

初吉柔得中也

內卦爲文明而二以柔順中正爲之主此其初之所以吉也

終止則亂其道窮也

終止則亂者外卦爲坎險而五以陽剛陷於險之中終於止而不能出是其道之窮困矣豈非終亂乎

未濟亨柔得中也

旣濟柔得中在下卦則初吉而終亂以文明己過而坎險繼之也未濟柔得中在上卦則始未濟而終亨以出乎坎險而正當文明也六五以柔得中爲文明之主果何事之不亨乎其與旣濟之小亨者異矣

小狐汔濟未出中也濡其尾無攸利不續終也

小狐者以象少年輕進之人也小狐之勇於濟宜其濟之易矣然未能出乎險中者以其不知時而冒進也不續終者言進銳退速而不能繼續以終事也

𨿽不當位剛柔應也

未濟六爻𨿽不當位然其剛柔皆相應與又以九二而應六五五文明二剛中君臣得位而剛柔相應則其濟天下之險又豈小狐之比哉

周易參義卷四﹤經部﹐易類﹐周易參義﹥

欽定四庫全書

周易參義卷五

元梁寅撰

象上傳

天行健君子以自彊不息

胡翼之曰天者幹之形幹者天之用天形蒼然南樞入地下三十六度北樞岀地上三十六度狀如倚杵其用則一晝一夜行九十餘萬里而君子法之以自彊不息焉竊甞論之人稟陰陽之气具健順之性其天者未嘗不存也然常人者拘於气稟汨於物欲則其健者亦有時而息故𨿽大賢如顏子亦或違於三月之後也惟聖人者徳同乎天而純亦不已其於天行之健固不待拘拘焉以法之而其健已至矣聖人之贊易以法幹爲君子之事則所謂自彊不息者其至則聖人也而未至則賢者也蓋自彊者聖賢之所同而不息者聖人之所獨是故不能自彊者常人也能自彊而不能不息者賢人也能自彊而又能不息者聖人也聖人之自彊卽天之健也聖人之不息卽健之行也天惟健故不息聖人惟自彊故不息人之於天𨿽小大之異而其道一也君子者能法天之健而自彊則人而天矣

潛龍勿用陽在下也見龍在田徳施普也

見龍在田者以言在下之大人也而其曰徳施普者何也蓋大人者正孟子所謂正巳而物正者也故𨿽未得位而上下已皆化之矣所謂徳施者豈必博施濟眾乃謂之施乎蓋聞其風而興起者無非其徳之施也終日幹幹反復道也或躍在淵進無咎也

九四進退無恆則其進其退皆無咎也而傳獨言進無咎者蓋君子之出處以躁進而失者常多以恬退而失者常少今九四之進亦且無咎則其退之無咎不言可知矣

飛龍在天大人造也亢龍有悔盈不可久也用九天徳不可爲首也

地勢坤君子以厚徳載物

地之髙下相因而其勢順者以其厚故也君子之法乎坤者以重厚之徳而容載事物則其順於理者可知矣然厚非順也惟厚所以能順耳

履霜堅冰陰始凝也馴致其道至堅冰也六二之動直以方也不習無不利地道光也

爻言直方大而傳止言直方者蓋由內直外方而盛大則大者直方之所致耳故但取韻協而曰直以方也不習無不利爲地道光者蓋徳盛之極則光輝外見也

含章可貞以時發也或從王事知光大也

言以時發者內含章美而發於事業必以其時也時當發而閟與當閟而發者皆咎矣或從王事而無成有終則其發之以時者智也不爲物先者亦智也其存於中也爲章美之藏而發於外也爲光大之智非三之以陰居陽惡能如是哉

括囊無咎愼不害也黃裳元吉文在中也龍戰於野其道窮也用六永貞以大終也

陽爲大陰爲小坤用六則柔變爲剛是其始𨿽小而終則大也

云雷屯君子以經綸

以陽蒸陰陰气騰而爲云以陰包陽陽气郁而爲雷云雷皆作而尙未成雨乃屯結之時猶世道方雜亂而未寜也雨之未成也云雷經綸之世之未寜也君子經綸之故君子之經綸斯世者觀云雷之象以有爲者也

𨿽磐桓志行正也以貴下賤大得民也

其磐桓者非終不進也但其進不可以遽耳故𨿽磐桓而其志在於行其正道也

六二之難乘剛也十年乃字反常也

陰陽相求乃理之常也二本與五爲應而乘初之剛故爲所難然難久必通而正應終合是得以復其常道也故謂之反常

卽鹿無虞以從禽也君子捨之往吝窮也求而往明也

四以陰柔而往求於初之陽剛可謂明矣

屯其膏施未光也泣血漣如何可長也

山下出泉蒙君子以果行育徳

山下之泉方出未至於充盈而流行此人之未學而蒙昧之象也然始𨿽未盈積之則盈矣始𨿽未行決之則行矣故君子觀之以果決其行而養育其徳焉徳者得於心行之本也行者見諸事徳之發也然不曰育徳果行而曰果行育徳蓋君子以成徳爲行而必見之行者故此主於行而言而又以徳爲之本也行之果決則有以周乎外是如水之必行也乃坎之通也徳之養育則有以充乎內是如水行之以漸也乃艮之止也君子之取於水者如此夫

利用刑人以正法也子克家剛柔接也勿用取女行不順也困蒙之吝獨逺實也

實者陽也卦之四陰初與三皆近於九二而五則爲正應獨四居其中而逺於二故云逺實也

童蒙之吉順以巽也利用禦寇上下順也

上九以剛居卦外如將帥任閫外之寄者若其能禦寇而不爲寇則上順於君而下順於民矣

云上於天需君子以飲食宴樂

云上於天未雨之時也然俟其蒸鬱之極則雨矣此卦之所以爲需也君子當需之時則不容妄有作爲而必期其效惟飲食宴樂以需其時之自至耳或曰屯則君子以經綸而有爲需則君子以宴樂而無事何不同也曰屯內卦爲震乃陽動之始而其難未易於解也故時當以有爲需內卦爲幹乃陽剛之盛而其難將自去也故時當以需待然其需之而宴樂也豈眞肆志縱欲而忘其所事哉亦曰從容不迫居易以俟命而己矣

需於郊不犯難行也利用恆無咎未失常也需於沙衍在中也𨿽小有言以吉終也

以遊衍而處中所謂從容中道者也故𨿽近險而不至於陷矣以吉終者始𨿽不吉而終則吉也

需於泥災在外也自我致寇敬愼不敗也

宼自我致固敗之道也然臨事而敬愼猶可以不敗況能敬愼於平日則寇又安得而至哉

需於血順以聽也酒食貞吉以中正也

曰以中正見其飲宴者非過於耽樂也

不速之客來敬之終吉𨿽不當位未大失也

上𨿽陰位然以陰居九五之上是不當位也然其不當位而未大失者以其不能害陽之進而猶能敬以待之也

天與水違行訟君子以作事謀始

天之性上水之性下天傾西北水傾於東天水之行兩相違異此訟之象也君子觀天水之違行則知人之不能以無訟故凡有所爲必謀其始始之能謀而防其流獘杜其爭端則自無訟矣孔子曰聽訟吾猶人也必也使無訟乎作事謀始其使民無訟之道歟然謀始者非取法於天水之始也乃因天水之違而思謹其始爾

不永所事訟不可長也𨿽小有言其辯明也不克訟歸逋竄也自下訟上患至掇也食舊徳從上吉也從上吉者言順從於正應而不與之抗則吉也

復卽命渝安貞不失也訟元吉以中正也以訟受服亦不足敬也

地中有水師君子以容民畜眾

地中有水水伏而不見也然遇險而出則浩乎其沛然矣籍農爲兵兵散而不見也然上有徴發則所向無敵矣故君子觀地中有水而寓兵於農以容民而畜眾古之王者以寛得眾役使之以時賦稅之有法懼傷民之力也民之力傷則𨿽赤子亦仇讐矣吾又安得而用之故寛以容其農民者乃所以畜聚其兵眾也

師出以律失律凶也在師中吉承天寵也王三錫命懷萬邦也

大臣爲將而處得中道非爲欲以受天寵也然旣得其道而有其功則天寵不期而自至矣人君之寵錫其臣非所敢私故謂之天寵猶曰天位天祿也王三錫命爲懷萬邦者蓋優禮大臣而崇徳報功則諸侯歸心是其錫命者乃懷服萬邦之道也

師或輿屍大無功也左次無咎未失常也長子帥師以中行也弟子輿屍使不當也大君有命以正功也小人勿用必亂邦也

地上有水比先王以建萬國親諸侯

地上有水則水必比於地萬民有王則王必比於民然王之比於民不得而盡比也故必建萬國之諸侯使之比民而王之所比者諸侯耳其比諸侯者卽所以比天下也

比之初六有他吉也比之自內不自失也比之匪人不亦傷乎外比於賢以從上也顯比之吉位正中也捨逆取順失前禽也邑人不誡上使中也比之無首無所終也

眾陰皆比陽而上六以陰居上獨不比之則其始𨿽妄尊大而終能免於禍乎

風行天上小畜君子以懿文徳

復自道其義吉也牽復在中亦不自失也夫妻反目不能正室也有孚惕出上合志也有孚攣如不獨富也

五之富厚固能以其鄰然無其鄰之助則五亦無以拒乎陰是不能獨富也

旣雨旣處徳積載也君子徵凶有所疑也

有所疑者疑陰之害陽也

上天下澤履君子以辧上下定民志

天運乎上澤潤乎下其上下之懸隔邈然其不及未嘗有滔天之禍也君子觀上天下澤之爲履於是嚴其禮制峻其禁防使尊卑之分貴賤之等如天上澤下而不可陵犯故天下之人各有定志安其素守而絕其覬覦靡然如水之就下而知天險之不可升此豈非禮制防閒之效哉故辧上下之分者乃所以定民之志也

素履之往獨行願也

夫貪榮好進者人之常情也而君子者獨安其卑下之素不急於求進此豈其好惡之有異於人哉蓋君子之志窮則獨善其身達則兼善天下其行止去就固非常人之所知亦非常人之所及乃獨行其志願而己矣

幽人貞吉中不自亂也眇能視不足以有明也跛能履不足以與行也咥人之凶位不當也武人爲於大君志剛也愬愬終吉志行也夬履貞厲位正當也元吉在上大有慶也

天地交泰後以財成天地之道輔相天地之宜以左右民

天地之位各安於上下而天地之气有時而升降天之气降而地之气升是二气相交而萬物亨通故卦爲泰也天地者萬物之父母而元後者又民之父母故因天地之交而有財成輔相之事焉蓋天地交而萬物通然後聖人有以致其用若天地不交萬物不通聖人𨿽欲財成輔相其可得邪天之道爲日月星辰四時寒暑地之道爲山川丘陵墳衍原隰然地旣滯於形气則其道未免於過也故聖人爲之治歷明時使分至啟閉之不差春夏秋冬之有序爲之畫井經野使城郭郊原之有制道裏封疆之各定是皆財成天地之道而不使之過也春生秋殺日烜雨潤爲天之宜髙黍下稌淵魚藪獸爲地之宜然旣任其自然則其宜又未免於不及也故聖人教民播種灌漑漁獵薪樵使之順生養之气以成其功隨土地之產以盡其用是皆輔相天地之宜而補其不及也然聖人何如是過計哉蓋天地能生物而不能遂其生乃以其責而付之於聖人故聖人之財成輔相非爲天地慮也乃所以爲吾民慮也聖人之慮民亦豈能家賜而人益之乎惟參贊天地之化育使民順天之時因地之利各有以養其生而安其業是聖人之財成輔相乎天地者乃所以左右乎民也爲乾坤之宗子而以天地萬物爲一體其惟處泰之元後乎

拔茅徵吉志在外也包荒得尙於中行以光大也無往不復天地際也

無平不陂無往不復乃天地交際之常理故當其時者不可以不戒

翩翩不富皆失實也不戒以孚中心願也

三陰皆虛故爲失實皆欲下復故中心願

以祉元吉中以行願也城復於隍其命亂也

以其命之亂而不治故泰爲否也

天地不交否君子以儉徳辟難不可榮以祿

天地交泰言後天地不交否言君子何也蓋泰之時非元後不足以當之而否之時則又非所以言元後故但言君子辟禍之道而己儉徳者藏其美而晦其明使不形於外故小人之禍不能及而朝廷之祿位亦不可以加之也君子處此之時欲加之祿且猶不可而況肯枉道以從人乎天地閉而賢人隱義固如此

拔茅貞吉志在君也大人否亨不亂羣也

小人𨿽承乎君子然君子豈可遂入於其羣乎故大人之處否而亨者以其能不亂於小人之羣也

羞位不當也有命無咎志行也大人之吉位正當也否終則傾何可長也

天與火同人君子以類族辧物

天與火本異也然天在上而火炎上則其性同也故君子法之以類族辧物則能審異而致同蓋族以其類而分之固異也而究其初則同也物以其種而辧之固異也而原其理則同也族之與物旣審其異而知其同則人之與人其初亦一人之身也同胞吾與之念豈不由是而生乎

出門同人又誰咎也同人於宗吝道也伏戎於莽敵剛也三歲不興安行也乘其墉義弗克也其吉則困而反則也同人之先以中直也大師相遇言相克也同人於郊志未得也

火在天上大有君子以遏惡揚善順天休命

火在天上而照見萬物所以爲大有若不能照則𨿽云大有而亦不能以見矣是烏足以有其有乎君子之大有者必觀火在天上之象而極其明以照之故𨿽所有之大而瑕纇之微不能以逃焉夫常人之不能燭理者善惡混殽無以辧白故惡者以熾而善者以微君子則能明照也故遏絕其惡黨揚明其善類其謂之順天休命者蓋天命有善而無惡人之去善爲惡則逆天者也今遏其惡而揚其善豈非順天乎

大有初九無交害也大車以載積中不敗也

中實則積中也剛健則不敗也

公用亨於天子小人害也

君子獻其有於君而盡忠小人私其有於已則自爲害耳

匪其彭無咎明辯晳也

謂之明辯而又謂之晳者見其明智之極也

厥孚交如信以發志也威如之吉易而無備也大有上吉自天祐也

地中有山謙君子以裒多益寡稱物平施

凡鳥獸艸木之生焉者皆山也山嶽之髙有莫之能並者矣然幽深之谷卑下之地未嘗無鳥獸艸木焉是亦山也君子觀地中之有山則知人之處世不可以自髙而卑人故有持平之心焉是所謂謙也於其多者裒而損之以增益其寡者是所以稱物之宜而均平其施予也舉一隅而莫不然矣如損髙以益卑損厚以益薄損大以益小皆稱物而平施也夫矜才能樂髙喜勝人之常情也而君子者其心有異焉是故聰明睿智守之以愚功被天下守之以讓勇力振世守之以怯富有四海守之以謙若是者其心何如也豈非惡已之獨多而裒之以益於人乎

謙謙君子卑以自牧也

自牧者自守也

鳴謙貞吉中心得也

人之勉爲謙者其外𨿽謙而中心不自樂如六二之柔順中正則其謙者乃其素志而非彊爲之故其中心自得也

勞謙君子萬民服也

萬民服者其心服也夫以權力而脇制者非服也以私恩而致其悅者非服也如九三之服人以其莫大之功而處之以謙遜則天下之人莫不尙其功而美其謙是𨿽無意於服人而人自服矣若是者豈可以聲音笑貎爲之哉

無不利防謙不違則也利用侵伐徵不服也鳴謙志未得也可用行師徵邑國也

雷出地奮豫先王以作樂崇徳殷薦之上帝以配祖考有气斯有形有形斯有聲气和則形和形和則聲和此天地自然之理也方雷藏於地則萬物未生而形聲俱寂及其出地而奮發則气與形聲相須並出而天地之大和於是見矣雷出地奮而卦謂之豫豈非取其聲气之和哉先王觀雷出地奮而聲气和於是因人心之和以制音樂之和樂記謂樂由陽來又謂樂者象天地之和詎不信歟樂之和如是則其徳之盛大者因可以見是作樂者乃所以襃崇其徳也如大韶大武之類皆所以象其功徳者也王者之作樂近而閨門逺而邦國顯而人事幽而鬼神無不用之也而其極盛則尢在於郊廟蓋萬物本乎天人本乎祖故周之郊祀后稷以配天配以祖也宗祀文王於明堂以配上帝配以考也薦上帝配祖考皆用樂以致其來格焉此書所謂神人以和者也聖人作樂之極功蓋如此

初六鳴豫志窮凶也不終日貞吉以中正也盱豫有悔位不當也由豫大有得志大行也

彖傳曰剛應而志行蓋由四以陽剛爲羣陰所應故其志得以大行也然四之志行豈專權自恣乎亦曰順理而動以躋斯世於泰和之域爾

六五貞疾乘剛也恆不死中未亡也

中未亡者在中之徳已失而在中之位猶存也

冥豫在上何可長也

澤中有雷隨君子以向晦入宴息

雷陽之動者也然以四時言之則春夏出而秋冬藏以晦明言之則陰晦出而晴明藏亦隨其時也其藏也固不一於藏而動豈一於動乎君子觀澤中有雷而知隨時之義故晝則動作而晦則宴息焉卦爻言隨時而動象傳言隨時而息動息隨時無非天理隨之義盡矣

官有渝從正吉也出門交有功不失也系小子弗兼與也系丈夫志舍下也隨有獲其義凶也有孚在道明功也

人能有其孚誠而在於臣道此明察之功也蓋徒知有孚在道而不能以明則信非其信而道非其道矣是則有孚在道以明𨿽爲三者而尢以明爲重歟故曰有孚在道明功也

孚於嘉吉位正中也拘系之上窮也

山下有風蠱君子以振民育徳

山下有風則艸木皆爲之撓亂此蠱壊之象也君子觀其象則知蠱壊之時必有救獘之道而救獘者莫先於正大經而善民俗也振民者聳民之觀聽育徳者養已之明徳言振民而及於育徳者以明徳爲新民之本也振民者樹之風聲其如風之動物乎育徳者道積於躬其如山之育物乎治蠱之道無大於是矣

乾父之蠱意承考也幹母之蠱得中道也乾父之蠱終無咎也裕父之蠱往未得也乾父用譽承以徳也不事王侯志可則也

上九之志可爲法則是固不離於中庸之道也如彼潔身亂倫而索隱行怪者未免於過矣又豈可爲人之則乎

澤上有地臨君子以教思無窮容保民無疆

澤上有地則澤卑地髙而地臨於澤故卦爲臨也君子觀地臨於澤之象而以臨其民則教導之意思無有窮極容保民之心無有疆限而君人之道盡矣教思無窮澤潤地之象容保民無疆地容澤之象

咸臨貞吉志行正也咸臨吉無不利未順命也卦以二陽臨四陰而二得中則初乃聽命於二者故二爲臨陰之主未順命者四陰黨盛尙未順命於陽也

甘臨位不當也旣憂之咎不長也至臨無咎位當也大君之宜行中之謂也

五居尊位能臨人以知而合義者以其能行中道而隨時處之也

惇臨之吉志在內也

內謂自五以下上六以惇厚之徳居上臨下是其志在於正身以率下也

風行地上觀先王以省方觀民設教

先王之巡守者所以省其方土觀其民俗然後設其政教蓋不周行四方則無以知民俗之各異不徧觀民俗則無以知政教之所宜故省方者非泛行也將以觀其民俗耳觀民者非虛誇也將以施其教令耳卦之象爲風行地上省方觀民如風之周及於物也設其教令如風之順而入之也

初六童觀小人道也闚觀女貞亦可醜也觀我生進退未失道也觀國之光尙賔也觀我生觀民也觀其生志未平也

雷電噬嗑先王以明罰勅法

雷電當作電雷用刑而取電雷之象者蓋申明其刑罰勅正其法令使民知所畏避而不至觸犯乃所以法電雷之明威也

屨校滅趾不行也噬膚滅鼻乘剛也遇毒位不當也利艱貞吉未光也貞厲無咎得當也何校滅耳聰不明也

山下有火賁君子以明庶政無敢折獄

山下有火則能照乎山上見其艸木之生各止其所故君子法之以明照羣下而思不出位其明於庶政者以離明在內而必致其察也無敢折獄者以艮止於外而各有職司也周書言文王罔攸兼於庶獄庶愼蓋亦無敢折獄之意歟

捨車而徒義弗乘也賁其須與上興也永貞之吉終莫之陵也六四當位疑也匪寇防媾終無尢也六五之吉有喜也白賁無咎上得志也

山附於地剝上以厚下安宅

山至髙大而附於地上地不以爲重山不以爲危何也以地之廣厚有以承借乎山也爲人上者觀山之附於地則以厚防其下而安其居宅然後免於頽剝之患若侵削其民以自封殖則如隆其居室而掘其基址也其得謂之安乎

剝牀以足以滅下也剝牀以辧未有與也

未有與者言上無陽剛爲之應與故陰得以肆其志若五爲陽剛則陰受制於陽而不敢如是矣

剝之無咎失上下也剝牀以膚切近災也以宮人寵終無尢也君子得輿民所載也小人剝廬終不可用也

雷在地中復先王以至日閉關商旅不行後不省方震爲雷雷者陽之動也而乃在於地中蓋當陽之方復故欲動而未動也於是之時所當閉藏安靜以俟時而奮發未可輕動也若非時而動則陰陽失節矣先王觀象而隨時和燮故以冬至之日閉關而息商旅安居而不省方所以順乎天道當陽之始生而安靜以養之也或曰陰陽天地之气也而人事何與焉是未知天人感通之機也致中和而天地位萬物育和气致祥乖气致異此必然之理也以人之逆天而動而望天時之順其可得乎然此爲人君言之也若自人一身而言則昏迷之極善端方萌是亦陽之欲動也於是之時尢當莊敬以持養之然後善念達於外而益以廣不然萌蘗之生而牛羊牧之其良心之發能無夭閼乎

不逺之復以修身也休復之吉以下仁也

二在初之上而能親於初以復其善乃位髙而不恥下問者故謂之下仁

頻復之厲義無咎也中行獨復以從道也惇復無悔中以自考也

中以自考言以其有中徳故能自考其善不善也

迷復之凶反君道也

天下雷行物與無妄先王以茂對時育萬物

天之生物也鼓之以雷霆而萬物莫不震動焉此發生之始也然不曰天下有雷而曰天下雷行者見雷之宣行其令於天下無不周徧也物與無妄者物物與之以無妄也雷行者气也無妄者理也天道流行發育萬物而气以成形各一其性其所賦予者寜有一物之不得乎天下雷行乾道變化也繼之者善也誠之通也物與無妄各正性命也成之者性也誠之復也天下雷行則物與無妄而無所私王者觀其象而順天之時體天之道則其對時育物者亦因其所性而安利之使各得其所而已矣對時而謂之茂對時者以爲盛大之事而不敢忽也育物而謂之育萬物者以萬物爲一體而無一之或遺也大傳曰顯諸仁藏諸用鼓萬物而不與聖人同憂天下雷行物與無妄者豈非造化之鼓萬物者乎茂對時育萬物者又豈非造化不憂而聖人代任其憂乎聖人以天地之心爲心於是見矣

無妄之往得志也不耕獲未富也

未富者言未嘗以丰富爲心也

行人得牛邑人災也可貞無咎固有之也無妄之藥不可試也無妄之行窮之災也

上九非有妄者但以處窮極之地故遇其災爾然非己所致亦無可柰何安於命而已矣

天在山中大畜君子以多識前言往行以畜其徳天至髙大也而安有在於山中乎蓋於此但以气論而不以形觀也天之體𨿽髙而在上而其气常行於地中地之所載則莫大於山嶽而雷雨風雲皆畜於其中則畜之大者孰有加於山之畜天乎君子觀山能畜天之气故多識前言往行以畜聚其徳焉夫人之修徳莫大於謹言行能多識前人之言則理明於心吾之言皆前人之言也多識往哲之行則動而有法吾之行皆往哲之行也言行如是則徳畜於身其言也爲有徳之言其行也爲成徳之行是於山之畜天者何異乎

有厲利已不犯災也輿說輹中無尢也利有攸往上合志也六四元吉有喜也六五之吉有慶也何天之衢道大行也

山下有雷頤君子以愼言語節飲食

山之下空洞而幽深雷藏於其中乃隨時靜處以安養其气也君子之養徳者莫先於謹言語養身者莫切於節飲食言語能愼則可免於禍飲食能節則不至於疾亦如雷在山下而不妄發則不至於反天之令也然言語飲食舉其一而言耳推而論之如人君之教令皆所當愼也國家之財用皆所當節也

觀我朶頤亦不足貴也六二徵凶行失類也

初上皆非二之應與而二往求焉是行而失其類也

十年勿用道大悖也顚頤之吉上施光也

四求於初而以之養人則其在上之恩施可以光顯矣

居貞之吉順以從上也由頤厲吉大有慶也

澤滅木大過君子以獨立不懼遁世無悶

木之生於澤畔木本髙而澤本下也今澤之盛長乃至於滅沒其木此澤水之大過也然其爲木者挺然髙立而敷榮自若澤𨿽大過安能爲之病乎君子觀其象處大過之時而爲大過之行故以世道之險人情之異而獨立不懼焉時之相違道之不行而遁世無悶焉夫子曰勇者不懼仁者不憂此豈非大過之行乎

借用白茅柔在下也老夫女妻過以相與也棟橈之凶不可以有輔也

剛彊而好自用人不可以輔之也

棟隆之吉不撓乎下也枯楊生華何可久也老婦士夫亦可醜也過涉之凶不可咎也

其行𨿽過而於義無媿故不可以咎之

水洊至習坎君子以常徳行習教事

水重洊而至故爲習坎君子觀之以常久其徳行則如川之不息而有以成已矣以閒習其教事則如水之就下而有以成物矣

習坎入坎失道凶也求小得未出中也來之坎坎終無功也樽酒簋貳剛柔際也坎不盈中未大也上六失道凶三歲也

明兩作離大人以繼明照於四方

天無二日而日之升也今日旣升而明日復升焉此明兩作之義也作起也言其明相繼而起也大人者觀重離之象於是以明相繼而照臨四方如人君有緝熙之敬而光明無間固繼明也世世以明相繼如書之所謂重華重光亦繼明也大人與日月合其明蓋如此云

履錯之敬以辟咎也黃離元吉得中道也日昃之離何可久也突如其來如無所容也六五之吉離王公也王用出徵以正邦也

周易參義卷五

欽定四庫全書

周易參義卷六

元梁寅撰

象下傳

山上有澤咸君子以虛受人

說卦雲山澤通气山上有澤則澤能潤乎山山受澤之潤其气之相通可知矣君子觀山澤之象明感通之理故虛其中以受於人以物譬之舟惟虛故物無不載鑑惟虛故形無不睹君子以能問於不能以多問於寡樂取諸人以爲善非其以虛而受安能若是哉

咸其拇志在外也𨿽凶居吉順不害也

其居則吉者順於理而不害也

咸其股亦不處也志在隨人所執下也貞吉悔亡未感害也憧憧往來未光大也

未感害者言能正固而亡其悔則未有私感之害也

咸其脢志末也咸其輔頰舌滕口說也

雷風恆君子以立不易方

廬陵楊氏曰終始變化者恆之道所以久而不窮也立不易方者恆之節所以久而不變也

浚恆之凶始求深也九二悔亡能久中也不恆其徳無所容也久非其位安得禽也婦人貞吉從一而終也夫子制義從婦凶也振恆在上大無功也天下有山遁君子以逺小人不惡而嚴

天之髙無窮而山之髙有限自下觀之則山之勢若上陵於天矣然自上而觀則天之與山邈然不相及也君子觀天逺於山之象則其心與天同運隨時避禍而小人不得以陵之是君子如天而小人如山也逺小人不惡而嚴猶所謂不怒而威也天之於山豈悍然絕之乎蓋其勢尊髙而山自不能陵之爾君子之於小人亦豈必攘袂切齒以待之乎蓋其所守者嚴正而小人自不能幹之爾處遁之君子與天同徳者如此夫

遁尾之厲不往何災也執用黃牛固志也系遁之厲有疾憊也畜臣妾吉不可大事也君子好遁小人否也嘉遁貞吉以正志也肥遁無不利無所疑也雷在天上大壯君子以非禮弗履

雷在天上其威嚴果決至爲可畏大壯之君子所以勝私復禮者亦如雷之果決故能決去非禮之事而所踐履者動皆天理也若自治不勇而優柔牽制則義理之心不爲私欲所勝者鮮矣

壯於趾其孚窮也九二貞吉以中也小人用壯君子罔也藩決不羸尙往也喪羊於易位不當也不能退不能遂不詳也艱則吉咎不長也

明出地上晉君子以自昭明徳

自昭明徳卽大學之所謂明明徳兼知行而言也謂之自昭者見其功之由乎已而無待於人也

晉如摧如獨行正也裕無咎未受命也

欲進而見摧則獨行其正而已固不可以冒進也不爲人所信而處以寛裕者以未受君之爵命故可如是也若有官守而寛裕則爲咎矣

受玆介福以中正也眾允之志上行也鼫防貞厲位不當也失得勿卹往有慶也維用伐邑道未光也

明入地中明夷君子以蒞眾用晦而明

日之入於地中其明固傷矣然其照灼於地下則明未嘗滅地之上𨿽昬而月亦借其光以爲照但不若晝之大明也君子觀象而臨蒞其眾則用晦而明蓋不欲察察以極其明耳非一於晦而不明也或曰離以繼明照四方而明夷以蒞眾用晦而明意得無異乎曰四方者極其逺而言之也故貴於廣照蒞眾者卽其近而言之也故用晦而明若逺而用晦則見有所遺近而太察則多所猜忌皆非明君之所宜也象之取義豈膠於一而已乎

君子於行義不食也六二之吉順以則也南狩之志乃大得也入於左腹獲心意也箕子之貞明不可息也

箕子蓋外晦而內明者故其明不可息若一於晦則其明息矣

初登於天照四國也後入於地失則也

風自火出家人君子以言有物而行有恆

風必有所自而出而其出也無常所凡气之遒緊者皆風之自出故火之熾也其气遒緊而風出於其中及其在外之風應之則其气益遒而火益熾矣君子觀風之自火而出則知天下之事莫不有自故天下之治自於國國之治自於家家之治自於身身之治自於言行而言行者亦豈無所自乎君子身居於一家而化及於天下惟明於其所自故言必有物而行必有恆二者之所自豈非皆自其心乎其心明於理而能實其所發則言本於心必以其事實而不敢虛誕矣行本於心必以其常度而不敢差忒矣此之謂言有物行有恆也中庸曰知逺之近知風之自知微之顯可與入徳矣正家之君子修其一身以爲治人之本其明於此乎

閒有家志未變也六二之吉順以巽也家人嗃嗃未失也婦子嘻嘻失家節也富家大吉順在位也四以陰居陰又爲巽之主皆順在位也

王假有家交相愛也威如之吉反身之謂也

吾身旣修而猶有不化然後可用威若不先自治而用威以治人其能服乎故威如之所以吉者以其先能反身而後威如也

上火下澤睽君子以同而異

火澤二體合而爲一此其同也然火之性上而又居上澤之性下而又居下是同而異矣君子觀火澤之象有以同於人而或異於人如本心則同而制事則異處常則同而應變則異修身則同而出處則異大節則同而細故則異以此推之皆所謂同而異也彖傳言異而同以理言之也此言同而異自人言之也

見惡人以辟咎也遇主於巷未失道也

遇主於巷似於枉道以求合故傳特明之曰未失道也

見輿曳位不當也無初有終遇剛也交孚無咎志行也厥宗噬膚往有慶也遇雨之吉羣疑亡也山上有水蹇君子以反身修徳

水出於山上冝其流之易也然謂之蹇者以山多險而水常小水小而流險則難於盈而行不逺矣豈非蹇乎君子觀其象則見險而止姑反身以修徳焉徳旣盛矣險旣出矣則有爲於斯世將沛然而莫之禦矣若然者如溥博之淵泉而時出之又何險之爲患哉

往蹇來譽宜待也

當蹇之時𨿽當助於九五以濟其蹇然初處卑下未能自進故宜有所待謂待上位者援而進之也

王臣蹇蹇終無尢也

二在大臣之位以濟蹇爲已任事之利鈍𨿽未可必然義所當爲果何尢乎

往蹇來反內喜之也

三能復於臣職以助九五則九五喜之矣內謂九五也蓋非以卦之內外言乃以君臣之內外言也

往蹇來連當位實也

四居坎體柔弱之甚𨿽不能出險然與九五連比五陽剛而當位是當位者實而易於輔助也是豈無出險之時乎

大蹇朋來以中節也

九五當大蹇而得朋來之應者以其能處中而得人君之大節也

往蹇來碩志在內也利見大人以從貴也

從貴謂從於九五

雷雨作解君子以赦過宥罪

雷雨並作而物之屯難者皆解散矣故君子順天時而以赦其過之小寛其罪之大月令仲春省囹圄去桎梏止獄訟亦因解之時而行寛卹也

剛柔之際義無咎也

初與四爲正應是剛柔相交際其義自無咎也

九二貞吉得中道也負且乘亦可醜也自我致戎又誰咎也解而拇未當位也君子有解小人退也公用射隼以解悖也

六三爲悖逆者而上能解去之故曰以解悖也

山下有澤損君子以懲忿窒欲

髙山之下而有水澤則其水急湧而莫遏注於深險而難盈君子觀其急湧之象則以懲其忿觀其難盈之象則以窒其欲又忿之暴起則如山之髙故必懲欲之無厭則如壑之深故必窒皆損之義也大傳曰損徳之修也君子損其忿而不忘身以辱親損其欲而不自處於污穢則其徳修可知矣

已事遄往尙合志也九二利貞中以爲志也一人行三則疑也損其疾亦可喜也六五元吉自上祐也弗損益之大得志也

上九以天下之益益天下乃王者之道也其澤加於民豈私恩小惠之比哉故云大得志也

風雷益君子以見善則遷有過則攺

風以散之雷以動之則萬物莫不受其益又風烈則雷迅雷受風之益雷激則風怒風受雷之益二物並興交相助益此卦之所以爲益也君子觀其象見人之善而遷以從之則如風之速而不畱知已之過而斷然攺之則如雷之奮而有決此其益於身者亦大矣又見善則遷而攺過愈勇有過則攺而遷善愈速是遷善攺過亦交相助益也然以二者言之則遷善爲易攺過爲難遷善則在我者亦善而不及他人之尢善故遷以從之猶所謂聞義能徙也攺過則在我者不善而速攺以從善猶所謂不貳過也若云遷善卽攺過則非矣

元吉無咎下不厚事也

所以必大善則吉而無咎者以在下者本不當任厚事故不能大善則未免有咎也如子之於父臣之於君僚屬之於官長凡有所爲易於逾越其職分苟其爲之不能盡善𨿽爲所當爲豈能免於譏乎

或益之自外來也

或益之者以其益從外來出於自然而不可期必也

益用凶事固有之也告公從以益志也有孚惠心勿問之矣惠我徳大得志也莫益之偏辭也或擊之自外來也

如上九者但知益已而不知益人是其心之偏而不公也故爻言莫益之者乃偏已之辭也旣偏而不公則爲人所惡已方求益而損反至矣言或擊之者蓋殃禍自外而來出於不意也

澤上於天夬君子以施祿及下居徳則忌

澤上於天則其勢必潰決於下矣君子觀潰決之象於是施祿以及下如以爵祿待賢才以恩惠賙百姓皆施祿之謂也居徳則忌言以徳自居而不卹其下則在所疾惡也夫人之積徳貴於推以及人也若安然自得而下之休戚不顧焉是豈仁人之心乎在上而如是則𨿽以徳自居而徳非其徳矣

不勝而往咎也有戎勿卹得中道也君子夬夬終無咎也其行次且位不當也聞言不信聰不明也中行無咎中未光也

五得中而不能大吉者以其近於陰故中徳尙未光大也

無號之凶終不可長也

天下有風姤後以施命誥四方

天下有風則物遇其吹噓後施誥命則民遇其徳澤風者天之號令命者君之號令後以命誥於四方如天以風行於天下其周徧可知矣

系於金柅柔道牽也

陰柔始生則牽引其類而進矣

有魚義不及賔也

二止陰之進者義當不使害及於眾陽也

其行次且行未牽也

其行次且則未能牽引以去也

無魚之凶逺民也九五含章中正也有隕自天志不捨命也

志不捨命言人心可以回天命也

姤其角上窮吝也

澤上於地萃君子以除戎器戒不虞

澤本在地之下而乃上於地則其水潰決不可無隄防矣君子觀澤潰之象明萃聚之義於是除治戎器以戒不虞亦如水之潰決而萃土爲之防也除者去舊取新之義戎器久則獘壊故當簡除其舊而易之以新然亦豈無故而耀武乎蓋以時當富庶則釁蘗或萌故不可不豫爲之防耳

乃亂乃萃其志亂也引吉無咎中未變也往無咎上巽也大吉無咎位不當也萃有位志未光也賫咨涕洟未安上也

地中生木升君子以順徳積小以髙大

地中生木自下而升髙君子以巽順之徳自小而積漸以至於髙大亦猶木之升長也卦上坤爲順下巽亦順故謂之順徳

允升大吉上合志也九二之孚有喜也升虛邑無所疑也王用亨於岐山順事也

諸侯祭境內山川禮也文王居岐下而主其祭乃順禮而有事也

貞吉升階大得志也冥升在上消不富也

昏冥而升者惟有消亡不復能富矣

澤無水困君子以致命遂志

不言澤下有水而曰澤無水者下𨿽有水而不盈乃其外枯涸而內涵潤之象也君子之處困者其身𨿽困而其道自亨是亦猶澤之外枯而內潤也致命遂志者言得喪窮通皆委之於命以遂吾之志也夫君子之志𨿽大行不加𨿽窮居不損故道與時違則委致於命是𨿽不遂吾兼善之志而遂吾獨善之志矣如言遁世而無悶樂天知命故不憂皆所謂致命遂志也處困之君子能如是者以坎爲心亨兌爲和說在險而心亨遇枯涸而和說將無入而不自得矣彼汲汲富貴而戚戚貧賤者烏足語此哉

入於幽谷幽不明也困於酒食中有慶也據於蒺藜乘剛也入於其宮不見其妻不祥也來徐徐志在下也𨿽不當位有與也

四𨿽不能拯初之困然志在於下故初亦徐徐而來也有與者其終與初合則爲有與矣

劓刖志未得也乃徐有說以中直也利用祭祀受福也困於葛藟未當也動悔有悔吉行也

木上有水井君子以勞民勸相

木上有水如以木器汲水而上之君子觀汲井之象推及物之功於是勞來其民而勸勉相助之使之各安其業各遂其生乃所以法井之用也

井泥不食下也舊井無禽時捨也井谷射鮒無與也井渫不食行惻也求王明受福也

求王明者言必遇明王而後能用之非九三自往求之也然曰求之者猶言夫子之求之異乎人之求之也

井甃無咎修井也寒泉之食中正也元吉在上大成也

澤中有火革君子以治歷明時

澤中有火火盛則克水水盛則克火乃變革之義也君子觀其象以治歷數而明天時則五日爲候三候爲气六气爲時四時爲歲至於晦朔望之不差分至啟閉之有定皆所以順變革之義也

鞏用黃牛不可以有爲也已日革之行有嘉也革言三就又何之矣攺命之吉信志也大人虎變其文炳也君子豹變其文蔚也小人革面順以從君也木上有火鼎君子以正位凝命

木在火上者以木巽火而烹飪也鼎之爲器寘之必正而烹飪之際尢貴於正苟傾側不正則其顚趾覆餗有不免矣故君子觀鼎之象以正其位所以凝集其天命也夫人君居於尊位而端正安重則所發必正言所行必正道而天命佑之鞏固而不去是亦猶鼎之安重而有以貯其實也

鼎顚趾未悖也利出否以從貴也鼎有實愼所之也我仇有疾終無尢也鼎耳革失其義也覆公餗信如何也

信如何猶漢書曰顧誠何如言覆公之餗誠何如哉蓋凶可知也

鼎黃耳中以爲實也

鼎耳本中虛貫之以則實矣

玉在上剛柔節也

洊雷震君子以恐懼修省

雷聲重洊則其威甚盛故君子以恐懼而修省恐懼者懼禍之至也修省者省察其身所以致禍之由也

震來虩虩恐致福也笑言啞啞後有則也震來厲乘剛也震蘇蘇位不當也震遂泥未光也震往來厲危行也其事在中大無喪也震索索中未得也𨿽凶無咎畏鄰戒也

畏鄰戒言懼鄰之有禍而先自警戒也

兼山艮君子以思不出其位

山止其所而不動而上下皆山則又各止其所而不相侵越焉故君子觀兼山之象而思不出其位位者當止之所當爲之事也人能止所當止爲所當爲是所思不出於位也若逾分越職而爲之則所爲𨿽善亦非義也況於肆爲不善乎

艮其趾未失正也不拯其隨未退聽也

所以不能拯救其所隨而心有不快者以三之艮限列夤未能退聽於二也

艮其限危薰心也艮其身止諸躬也

凡所止者皆當反求諸吾身故云止諸躬

艮其輔以中正也惇艮之吉以厚終也

山上有木漸君子以居賢徳善俗

山以漸而髙木以漸而長而山上有木其髙下相因亦有其漸也君子觀漸之象以居積其賢徳善美乎風俗莫不當以其漸也居賢徳以漸則日就月將不半塗而廢善風俗以漸則期月而可三年有成其施爲之緩急必以序爲學爲政果何異山木之相因乎

小子之厲義無咎也飲食衎衎不素飽也夫徵不復離羣醜也婦孕不育失其道也利用禦寇順相保也或得其桷順以巽也終莫之勝吉得所願也其

羽可用爲儀吉不可亂也

澤上有雷歸妹君子以永終知敝

澤上有雷則潛處之久而今始出焉妹之歸者亦先處而今出故澤上有雷爲歸妹也君子觀象於夫婦之道防姻之禮必謹其始故能長永以終而知其敝壊蓋由防姻之禮得夫婦之正則久而無敝不以其禮不由於正或合以淫姣或夫制於婦若是者皆爲敝矣何以能久乎

歸妹以娣以恆也跛能履吉相承也

以恆者有常久之徳也相承者能承順其嫡也

利幽人之貞未變常也歸妹以須未當也愆期之志有待而行也帝乙歸妹不如其娣之袂良也其位在中以貴行也上六無實承虛筐也

雷電皆至丰君子以折獄致刑

折獄之道惟明與斷而已噬嗑與丰皆明斷並用者然噬嗑離上震下是明其理以立法然後待其犯者而斷之故言先王以明罰敇法丰震上離下是以果斷折獄者必照之以明察然後其斷合於理故言君子以折獄致刑

𨿽旬無咎過旬災也有孚發若信以發志也丰其沛不可大事也折其右肱終不可用也丰其蔀位不當也日中見斗幽不明也遇其夷主吉行也六五之吉有慶也丰其屋天際翔也闚其戶闃其無人自藏也

天際翔猶言如翚斯飛也自藏者自障蔽其身而無所見也

山上有火旅君子以明愼用刑而不畱獄

山上有火則燎之速而不停滯人居旅中則處之暫而非淹久君子觀象而以之用刑則極其明愼不至畱滯蓋明愼則詳審不畱則果斷乃用刑之道也

旅瑣瑣志窮災也得童僕貞終無尢也旅焚其次亦以傷矣以旅與下其義喪也旅於處未得位也得其資斧心未快也終以譽命上逮也

居上位而得其道故人譽天命皆逮及之也

以旅在上其義焚也喪牛於易終莫之聞也

隨風巽君子以申命行事

以風隨風其動物不已乃教令丁寜反覆之意也君子之臨民者其命令之施丁寜反覆然後見之於行事故事不差忒而人皆順從亦如風之相隨以動物也申命者戒之於行事之先行事者施之於申命之後申命者固將以行事也

進退志疑也利武人之貞志治也

進退者志疑而不決利貞者志治而不疑

紛若之吉得中也頻巽之吝志窮也田獲三品有功也九五之吉位正中也巽在牀下上窮也喪其資斧正乎凶也

正如春秋戰不正勝之正乃固必之意也

麗澤兌君子以朋友講習

兩澤相麗則互相滋益故彼此皆不至於枯竭君子觀麗澤之象而以朋友講習則我之進徳有資於人人之進徳亦有資於我是其爲益豈有窮乎講者討論而知其理習者重習而踐其事朋友之相資在於講而已然旣講則必習故曰以朋友講習也又卦爲重兌說之至也天下之說不可過極惟講習則過說無害故於兌言之也

和兌之吉行未疑也孚兌之吉信志也來兌之凶位不當也九四之喜有慶也孚於剝位正當也上六引兌未光也

風行水上渙先王以享於帝立廟

風散以動水水散以受風風之與水𨿽散而相感應是其散者所以爲合也先王觀象盡其敬以享帝則郊焉而天神格致其孝以立廟則廟焉而人鬼享人心之散因祭祀而合鬼神之散因郊廟而合是皆所以合其散也

初六之吉順也渙奔其機得願也渙其躬志在外也渙其羣元吉光大也王居無咎正位也渙其血逺害也

澤上有水節君子以制數度議徳行

澤上有水過多則不能容此有節之義也數度者爲粗爲末制之則有節而不差徳行者爲精爲本議之則有節而中道是皆合乎節之義也

不出戶庭知通塞也不出門庭凶失時極也不節之嗟又誰咎也安節之亨承上道也甘節之吉居位中也苦節貞凶其道窮也

澤上有風中孚君子以議獄緩死

澤上有風則風能以虛而入於澤澤能以虛而受於風此中孚之象也君子之議獄則寛仁惻怛以緩人之死亦豈非中孚之意乎

初九虞吉志未變也其子和之中心願也或鼓或罷位不當也馬匹亡絕類上也有孚攣如位正當也翰音登於天何可長也

山上有雷小過君子以行過乎恭喪過乎哀用過乎儉雷行於空中則其聲暴震若鳴於山上則其聲微小詩所謂殷其雷是也君子之小過者行過乎恭喪過乎哀用過乎儉乃過之當於理也若恭而大過則爲足恭哀而大過則或以傷生儉而大過則儉不中禮時當小過而至於大過豈君子之所爲乎

飛鳥以凶不可如何也不及其君臣不可過也從或戕之凶如何也弗過遇之位不當也往厲必戒終不可長也密雲不雨已上也弗遇過之已亢也水在火上旣濟君子以思患而豫防之

水居上則受火之熱火居下則能熱乎水是水火相交而爲旣濟也旣濟之時𨿽非有患而患之從生必由於所忽故君子愼思其患而豫爲之防則不至於患矣坎險在外故當思患離明在內故能豫防

曵其輪義無咎也七日得以中道也三年克之憊也終日戒有所疑也東鄰殺牛不如西鄰之時也實受其福吉大來也濡其首厲何可久也

火在水上未濟君子以愼辧物居方

火入水則滅而不能焚水受火則涸而不能潤是水火不交而爲未濟也君子觀水火之不交則思各止於其所故愼於辧物而居方焉愼於辧物則物各有類而不紊愼於居方則事有定向而不差若是則時之未濟果何患哉

濡其尾亦不知極也九二貞吉中以行正也未濟徵凶位不當也貞吉悔亡志行也君子之光其暉吉也飲酒濡首亦不知節也

周易參義卷六﹤經部﹐易類﹐周易參義﹥

欽定四庫全書

周易參義卷七

元梁寅撰

系辭上傳

天尊地卑乾坤定矣卑髙以陳貴賤位矣動靜有常剛柔斷矣方以類聚物以羣分吉凶生矣在天成像在地成形變化見矣

聖人之作易與天地凖而天地之道皆備於易故此條上一截言天地下一截言易蓋觀於天地則見易也陽成形之大者爲天尊而居乎上陰成形之大者爲地卑而居乎下易書之作純陽之卦定名曰幹純陰之卦定名曰坤豈非取法於天地乎大之爲天地小之爲萬物有髙而陳列於上者有卑而陳列於下者易之六爻則陽爻爲貴陰爻爲賤五上爲貴初二爲賤又豈非法於天地萬物乎陽爲剛健其動有常陰爲柔順其靜有常而易之剛以斷其吉柔以斷其凶亦如陰陽之動靜也事之所向善惡各以類而聚物之所生丑好各以羣而分而易之占決之辭吉有吉類凶有凶類亦如事物之有分也象者形之精華如日月星辰之屬皆成像於天者形者象之體質如山川動植之屬皆成形於地者而易之蓍防卦爻陰變爲陽陽化爲陰亦如象形之變化也有造化之易則有易書之易而造化之易因象而見理易書之易亦因象而見理至哉聖人作易之功乎

是故剛柔相摩八卦相蕩

此言易卦之變化乃聖人之所以體法乎陰陽者也卦爻之始剛柔兩畫謂之兩儀以兩儀而生四象以四象而生八卦又以八卦而生六十四卦皆下體不動而從上加之由二而四由四而八如兩物摩戞而成故謂之相摩由八而十六由十六而三十二由三十二而六十四如圜轉推蕩而出故謂之相蕩然摩之與蕩𨿽有廣狹之殊而皆變化自然之妙也

鼓之以雷霆潤之以風雨日月運行一寒一暑

鼓物者雷霆潤物者風雨日月之代明寒暑之錯行此所謂乾道變化也

乾道成男坤道成女

人與物得陽之性者則健而成男得陰之性者則順而成女此所謂各正性命也上一節爲變化之成像者此一節爲變化之成形者而其象與理皆於易卦見之也

幹知大始坤作成物

大始者有气而無形故幹知之以運行所謂萬物資始也成物者形因气而具故坤作之以發育所謂萬物資生也邵子曰陽不能獨立必得陰而後立故陽以陰爲基陰不能自見必待陽而後見故陰以陽爲倡陽知其始而享其成陰效其法而終其勞也

幹以易知坤以簡能

上云乾知坤作言乾坤之成化各有職也此云乾易坤簡言乾坤之成化本無心也幹健而動惟主於生物而未嘗艱難險阻焉此以易而知也乃幹之無心也坤順而靜惟在於成物而未嘗煩擾作爲焉此以簡而能也乃坤之無心也以無心之化盡父母之職非天地之大徳乎又曰龍興雲致虎嘯風生幹始物之易者如是也風霆流行庶物露生坤成物之簡者如是也

易則易知簡則易從易知則有親易從則有功有親則可久有功則可大可久則賢人之徳可大則賢人之業上言乾坤之易簡此則言人之易簡也人之易簡所以法乎乾坤也有親可久爲賢人之徳以其心之存主者言之有功可大爲賢人之業以其事之施爲者言之然徳業如是而但謂之賢人者蓋言可久可大則僅可而已非其至也至下文言成位乎其中則爲聖人矣

易簡而天下之理得矣天下之理得而成位乎其中矣徳可久而無所閒斷此易之至也日新之盛徳也業可大而無所偏滯此簡之至也富有之大業也易簡之工夫至於如是則天下之理無一之不得矣豈非盡性之聖人乎故又曰天下之理得而成位乎其中矣成大君之位於天地之中所謂與天地參者也於此觀之聖人卽乾坤也乾坤卽聖人也

右第一章

聖人設卦觀象系辭焉而明吉凶

聖人設卦言始畫卦也庖犧仰觀俯察逺取近取而八卦成列矣然有其象而未有其辭也至於文王則觀全卦之象而系之以彖辭周公繼之則又觀六爻之象而系之以爻辭蓋無非明著其吉凶也卦之始設吉凶之理具矣然系之以辭則吉凶愈著是吉凶因辭而後明也

剛柔相推而生變化

陰陽剛柔一也然陰陽本於造化剛柔近於人事陰陽者气而已剛柔則有形質也故易言剛柔者爲多焉剛柔相推言卦爻剛柔疊相推蕩也柔旣推剛剛復推柔而一變一化往來不窮卦爻之與蓍策莫不然也

是故吉凶者失得之象也悔吝者憂虞之象也

此一節言觀象而系辭也易書之辭有吉凶悔吝所以應人事之變人事之變有失得憂虞必決於易書之辭故人之得不自見也而觀於易之吉非得之象乎人之失不自見也而觀於易之凶非失之象乎人之憂虞亦不自知也而觀於易之悔吝又豈非憂虞之象乎人之得失憂虞有以驗乎易易之吉凶失得有以應乎人人於其吉而加愼焉於其凶悔吝而深戒焉則可謂善於用易矣

變化者進退之象也剛柔者晝夜之象也六爻之動三極之道也

此一節言剛柔相推而生變化也易之六爻柔變而趨剛剛化而趨柔此卦爻之動而未定也而陰進爲陽陽退爲陰其象於此而見之變之極爲剛化之極爲柔此卦爻之靜而已定也而陰之爲夜陽之爲晝其象於此而見之然六爻之中又有以寓三極之道焉六爻陰陽爲至著之象則動靜皆可見三極爲至防之理則必動而後見故初二之爻動則地之道見矣三四之爻動則人之道見矣五上之爻動則天之道見矣然陰陽之運不外乎三極三極之道不離乎陰陽故三極必具於六爻蓋非兩則不能立也

是故君子所居而安者易之序也所樂而玩者爻之辭也

人所居之位有上下而易之六位亦有上下君子善於體易則居上位而盡爲上之道居下位而盡爲下之道是其所居之安者以其順六爻之序也凡卦爻之辭該天下之理君子之修已治人處常應變辭無不備焉故於無事之時玩而得於心則於事來之際有以見諸用是可樂而可玩者無如六爻之辭也

是故君子居則觀其象而玩其辭動則觀其變而玩其占是以自天祐之吉無不利

象者六爻之象辭則卦爻所系之辭也變者一爻之變占則變爻所值之辭也君子靜而學易則觀象玩辭有以明六爻之理動而用易則觀變玩占有以盡一爻之時若是則是非善惡旣素明於心吉凶得失復無疑於事其行其止無一不合於易矣然易卽天道也合乎易卽合乎天也人不違天天亦不違人矣故天之降祐皆出自然而無一之不吉無一之不利君子之體易者蓋如此

右第二章

彖者言乎象者也爻者言乎變者也

彖謂全卦之辭爻謂六爻之辭全卦非無變也然取象之意多故曰彖者言乎象六爻非無象也然取變之意多故曰爻者言乎變

吉凶者言乎其失得也悔吝者言乎其小疵也無咎者善補過也

此言易有以盡人事之變也人之用易者能省其失得則有吉而無凶不然則不免於凶矣能謹其小疵則無悔吝不然則悔吝至矣能補其過則無咎不然則有咎矣

是故列貴賤者存乎位齊小大者存乎卦辧吉凶者存乎辭

陽貴陰賤固異矣然以六位觀之二四則四貴而二賤五三則五貴而三賤上初則上貴而初賤是則列其貴賤者存乎六爻之位也陽大陰小固異矣然泰小往而大來否大往而小來有大畜必有小畜有大過必有小過小之與大未嘗不並立是則齊其小大者存乎已成之卦也卦之與爻有吉有凶固不同矣然有卦吉而爻凶者有卦凶而爻吉者有爻當位而反凶者有爻不當位而反吉者易之辭皆有以辧之是則辧其吉凶者存乎卦爻之辭也

憂悔吝者存乎介震無咎者存乎悔

以吉凶悔吝四者言之則吉凶易見悔吝難知惟明者察之於未形謹之於欲動然後可以不至於悔吝故憂悔吝之至者在於辧善惡之分界也所以無咎者以其善補過也然必先悔過而後能補過故能震動其補過之心者在於先自悔其過也

是故卦有小大辭有險易辭也者各指其所之

卦之大者如復泰之類其小者如睽困之類大卦之辭平易小卦之辭艱險其或險或易各隨其善惡之所向而已

右第三章

易與天地凖故能彌綸天地之道

天地之大覆載萬物無不畢具而聖人之作易三才之道亦無不備此易之爲書所以與天地齊凖也易旣與天地凖則天地之有所不及者易能彌綸之此又易之所以參天地而贊化育也

仰以觀於天文俯以察於地理是故知幽明之故原始反終故知死生之說精气爲物遊魂爲變是故知鬼神之情狀

易之所言者陰陽也然天地幽明者陰陽之形體始終死生者陰陽之循環精气鬼神者陰陽之聚散是三者皆於易而見之故聖人以易之書而明其理則在天者有象在地者有形仰觀於天見天有晝夜上下之文而天之幽明之故可知也俯察於地見地有南北髙深之理而地之幽明之故可知也天地之化循環不窮有始必有終有生必有死故推之於前而見夫气之始則人物之所以生者其說可知也要之於後而見夫气之終則人物之所以死者其說可知也陰精陽气合而成物則自無而有自隱而顯魂遊魄降散而爲鬼則自有而無自顯而隱自無而有神之情也自有而無鬼之情也顯而爲物神之狀也隱而爲變鬼之狀也鬼神之情狀豈不因气之聚散而知乎此一節言窮理之事

與天地相似故不違知周乎萬物而道濟天下故不過旁行而不流樂天知命故不憂安土惇乎仁故能愛易與天地凖者易之配於天地也與天地相似聖人之配於天地也夫天地之廣大也而聖人能似之天地之變化也而聖人不違之蓋惟其能似之是以不違之也聖人之心如是果何異於天地之心乎然天地之道知仁而已故聖人之道亦知仁而已聖人之知周乎萬物而無一物之不知其知之大而無外也道濟乎天下而無一物之不體其仁之大而無外也然其周萬物者非私知濟天下者非小惠故不至於過差而爲知仁之極至也旁行者應變無方故不流於變詐而能守其正樂天知命者理悅於心而順受其正故不至於憂而無入不自得此則知之常而無間也安土惇仁者隨寓而安而厚重不遷故能愛而不忘其濟物之心此則仁之常而無間也然其不流也不憂也能愛也是亦皆見其知仁之極至也此一節言聖人盡性之事而與天地相似一句爲之綱下文言知仁之兩盡則皆與天地相似之事也

範圍天地之化而不過曲成萬物而不遺通乎晝夜之道而知故神無方而易無體

聖人以天地之心爲心然後天地之妙用可見也故天地之化無窮聖人則範圍之不使其或過萬物之生不一聖人則曲成之不至於或遺此其所以贊化育者也晝而爲夜夜而復晝屈伸往來道無不在而聖人又以兼通而黙契焉此又其所以知化育者也聖人爲天地立心者如此則夫至神之妙無有方所易之變化無有形體又豈不因是而後見乎蓋神者造化之神也有時在陰有時在陽兩在而不測其可以方所求乎易者造化之易也陰變爲陽陽化爲陰往來而不窮其可以形體拘乎然神防無方易顯無體人知爲造化之妙爾而不知聖人之大有功於天地也使聖人範圍之或過曲成之或遺而又不能兼通乎晝夜則神妙不著變化不行其無方者有方無體者有體造化非造化而聖人非聖人矣此一節言聖人至於命之事

右第四章

一陰一陽之謂道

天地之間無往而非一陰一陽也大之爲四時小之爲一息往來之機未嘗有間是孰使之然哉曰道也道非器不形器非道不立自人觀之則有先後有精粗然本非可以先後言亦非可以精粗判故但曰一陰一陽之謂道蓋聖人於陰陽之運行處指以示人以明道之全體也

繼之者善也成之者性也

程子嘗言動靜無端陰陽無始此言繼之者善成之者性蓋亦姑從動處言之耳其實動以前又有靜靜以前又有動也繼之者气之動善則理之隨气而發見者也所謂萬物資始也元亨誠之通也無極之眞二五之精妙合而凝也成之者形之靜性則理之隨形而各具者也所謂各正性命也利貞誠之復也乾道成男坤道成女也然繼之成之卽陰陽之疊運而分言也曰善曰性卽天道之流行而賦予也

仁者見之謂之仁知者見之謂之知百姓日用而不知故君子之道鮮矣

道之全體繼之則爲善成之則爲性在天者不異於人在人者不異於天所謂不爲堯存不爲桀亡者也然有是陰陽之气而人物之生各殊則其气稟未免於各異而其所見未免於一偏也故仁者但見發生流動處以爲仁而不復知有知知者但見斂藏貞靜處以爲知而不復知有仁是各得道之一隅而自謂之全體也若百姓之愚不肖則日用之間道無不在而鮮能知之是又居仁知之下者矣仁知者旣如彼而百姓者又如此則明夫道之全體者誰乎故曰君子之道鮮矣所謂鮮者鮮能知之由之也

顯諸仁藏諸用鼓萬物而不與聖人同憂盛徳大業至矣哉

天道者一誠之通復而已矣論其發育則𨿽若有心而實無心論其成功則𨿽若可名而實難名是故仁本在內而發見於外此顯諸仁也元亨誠之通也用本在外而收藏於內此藏諸用也利貞誠之復也然其發育也謂之鼓萬物則天下雷行物與無妄若有心矣而又謂之不與聖人同憂則四時自行百物自生豈非本無心乎其成功也曰盛徳大業則日新而久富有而大若可名矣而又贊之曰至矣哉則上天之載無聲無臭又豈非難於名乎蓋顯仁藏用乃造化之運行不與聖人同憂則顯仁藏用之自然盛徳大業之至則顯仁藏用之成就也

富有之謂大業日新之謂盛徳

富有者大而無外其生物之不測乎日新者久而無窮其至誠之無息乎

生生之謂易

一闔一辟往來不窮造化之易也變動不居周流六虛易書之易也其生生者陰陽也而所以生生者理也

成像之謂幹效法之謂坤

生生之謂易與此二句皆兼造化與易書言之也成像者略成乎懸象乃法之未定者效法者呈見其條法乃象之已形者蓋幹主气之始坤主形之成合而言之卽生生之易也生生之謂易猶言一陰一陽之謂道成像效法猶言繼善成性也

極數知來之謂占通變之謂事

極蓍策之數而知來則爲占此事之未定者也通天下之變而不窮則爲事此占之已決者也

陰陽不測之謂神

陰陽非神也陰陽之不測者神也一陰一陽變化不窮果孰使之然哉蓋神之所爲也惟神無方故易無體無方者卽不測之謂也無體者卽生生之謂也若爲有方則非不測之神而其生生者亦有時而窮矣

右第五章

夫易廣矣大矣以言乎逺則不禦以言乎邇則靜而正以言乎天地之間則備矣

言易之廣大者贊美之辭也廣言其無不包大言其無不貫此易之體統如是也自其逺而言之則變化之神無在不在而未見其盡自其邇而言之則觸事觸物莫非至理而寂然貞一自天地之間而言之則盈乎六合林林職職而萬物皆備此易之廣大所包貫者如是也

夫幹其靜也專其動也直是以大生焉夫坤其靜也翕其動也辟是以廣生焉

凡陽皆幹也凡陰皆坤也易書所言乾坤各有靜有動靜其體而動其用也幹體之靜則專確用之動則直遂此大之所由生也謂之大者幹一而實故以其質言之也坤體之靜則翕聚用之動則開辟此廣之所由生也謂之廣者坤二而虛故以其量言之也聖人曰乾坤易之緼又曰乾坤易之門易之廣大悉備豈出於奇偶二畫之外乎

廣大配天地變通配四時陰陽之義配日月易簡之善配至徳

易道之大觀於天道人事可見矣易之爲書廣大悉備也有似於天地之發育故觀諸天地而易之廣大可見也易道窮則變變則通也有似於四時之推遷故觀之四時而易之變通可見也易之陽奇陰偶義無不具也有似於日月之往來故觀之日月而易之陰陽可見也此三者皆以易而配天道也易之乾易坤簡皆至善也而有似於聖徳之至極故觀之至徳而易之易簡可見也此一句又以易而配人事也

右第六章

子曰易其至矣乎夫易聖人所以崇徳而廣業也知崇禮卑崇效天卑法地

易其至矣乎將言聖人之體易而先贊美易道之極至也蓋易書者所以具天地人之理而人心之易卽天地之易也故聖人以易而崇徳廣業則觀象玩辭而知無不明其徳崇矣觀變玩占而行無不順其業廣矣知無不明則識見之超卓故曰知崇行無不順則踐履之篤實故曰禮卑然其知禮者𨿽非拘拘於法天地而自與天地似故又曰崇效天卑法地也

天地設位而易行乎其中矣成性存存道義之門有天地之易則有人心之易故此特舉天地以明人心也天位乎上地位乎下此對待之體也不易者也陰陽變化往來不窮此流行之用也變易者也不易之體旣立則變易之用不窮矣而以觀於人心則本成之性得於天也存而又存在於人也蓋成性卽知禮也存而又存卽知崇禮卑也知禮存性則道義由是出矣自我所稟受而言則曰成性自人所共由而言則曰道義成性爲體而道義爲用也然以性存爲道義之門者可見此心常存則知禮對立而眾善之出莫不由是也有天地之位而後易行有知禮之門而後道義出人心之與天地其體用之同如此云

右第七章

聖人有以見天下之賾而擬諸其形容象其物宜是故謂之象

天下之物雜亂而並見不可勝窮也而聖人獨有見於此於是畫卦以擬度其形容仿象其物宜而名之曰象是凡卦畫之交錯無非萬物之形似也

聖人有以見天下之動而觀其防通以行其典禮系辭焉以斷其吉凶是故謂之爻

天下之事紛紜交錯未嘗一定也而聖人獨見於其動於是觀萬事之防通以行其常道而系辭於爻以斷吉凶故名之曰爻以防與通對言之則防者眾理之所集通者一理之可行以防通與典禮對言之則防通者通其變典禮者守其常蓋能變然後能常也

言天下之至賾而不可惡也言天下之至動而不可亂也

物之雜亂誠可厭惡也然雜亂之中有至防之理存焉是安可以惡之乎事之變動固易惑亂也然變動之中有一定之理在焉是又何至於亂乎

擬之而後言議之而後動擬議以成其變化

觀象玩辭而以之發言則時然後言而言無非道也觀變玩占而以之處事則動惟厥時而動無非道也言動無非道則變化之妙不在於造化而在於吾身矣故擬之議之者所以成吾之變化也

鳴鶴在陰其子和之我有好爵吾與爾靡之子曰君子居其室出其言善則千里之外應之況其邇者乎居其室出其言不善則千里之外違之況其邇者乎言出乎身加乎民行發乎邇見乎逺言行君子之樞機樞機之發榮辱之主也言行君子之所以動天地也可不愼乎鶴鳴子和我爵爾靡言誠信感通之道也然誠信感通莫大於言行故夫子特明之夫人之居於一室其言之善則逺猶應之也而況於近者乎其言之不善則逺猶違之也而況於近者乎言出乎身而加乎民言之不可掩也行發乎邇而見乎逺行之不可掩也自君子觀之人之言行如門之有樞如弩之有機樞機之發或當或否而榮辱皆由之言行而善𨿽天地之大無不感通也是可以不愼乎言行之愼卽誠之謂也君子之心無不感通者亦誠而已矣

同人先號咷而後笑子曰君子之道或出或處或黙或語二人同心其利斷金同心之言其臭如蘭

君子之於人其行不同而心則同也故以其行言之則或出或處或黙或語是未必同也以其心言之則二人同心物莫能間𨿽金之至堅可斷矣同心之言深有意味𨿽蘭之至馨不過矣是則君子之所同者豈常情之苟合乎

初六借用白茅無咎子曰苟錯諸地而可矣借之用茅何咎之有愼之至也夫茅之爲物薄而用可重也愼斯術也以往其無所失矣

物錯諸地而得其安已爲愼矣而又借之以白茅則愼之至也天下之事過則有患惟過愼則不爲患故無咎也夫茅之爲物𨿽薄而用之可重況所借者深厚而非止於薄物乎以是愼重之心而應夫天下之事將無所處而不當矣

勞謙君子有終吉子曰勞而不伐有功而不徳厚之至也語以其功下人者也徳言盛禮言恭謙也者致恭以存其位者也不出戶庭無咎子曰亂之所生也則言語以爲階君不密則失臣臣不密則失身防事不密則害成是以君子愼密而不出也節之初九言不出戶庭乃行之有節也而夫子於此又以言之有節者發明之蓋能謹行而不能謹言亦非全身之道也

子曰作易者其知盜乎易曰負且乘致寇至負也者小人之事也乘也者君子之器也小人而乘君子之器盜思奪之矣上慢下暴盜思伐之矣慢藏誨盜冶容誨淫易曰負且乘致寇至盜之招也

右第八章

天一地二天三地四天五地六天七地八天九地十此天地之數五十有五卽河圖之數也以生數成數言之則一二三四五爲生數六七八九十爲成數其生於天者成於地生於地者成於天也以奇數偶數言之則一三五七九爲奇數二四六八十爲偶數奇爲陽而屬乎天偶爲陰而屬乎地也卦止於八而數必至於十者八爲陰陽數而十爲五行數也

天數五地數五五位相得而各有合天數二十有五地數三十凡天地之數五十有五此所以成變化而行鬼神也

此一節又推明天地之數也天數五者五奇數也地數五者五偶數也五位相得者奇數與偶數相得也各有合者生數與成數各有合也五奇之積爲天數二十五五偶之積爲地數三十成變化者陽奇陰偶之所成也行鬼神者鬼神行於陽奇陰偶之中也

大衍之數五十其用四十有九分而爲二以象兩掛一以象三揲之以四以象四時歸奇於扐以象閏五歲再閏故再扐而後掛

大衍之數五十卽河圖之虛五者然河圖者天地自然之數大衍乃人用之以揲蓍求卦者也謂之大衍者參天兩地以爲五小衍之爲十兩其五也大衍之爲五十十其五也其用四十有九者置其一不用以象太極而四十九者合七七之數然後有以成蓍策之變化也分而爲二者以四十九策分置兩手也象兩者以左右手象天地也掛一者取一策懸於左手小指之間也象三者所掛之一策以象人而配天地是象三才也揲之以四者先釋右手之策而以右手四四而數左手之策又釋左手之策而以左手四四而數右手之策也象四時者以四數而象之也歸奇於扐者兩手之策四四之後必有奇零或一或二或三或四左手者扐其奇於第四第三指之間右手者扐其奇於第三第四指之間以象閏者如積分而成閏月也五嵗再閏者前後閏大略三十二月在五嵗之中而揲蓍之法始掛一次揲左次扐左之奇次揲右次扐右之奇是一變之中凡五節必再扐然後別起一掛故以象五嵗之再閏也

幹之策二百一十有六坤之策百四十有四凡三百有六十當期之日

乾坤二篇之策以掛扐之外見存策數言之也揲蓍之法凡三揲掛扐通十三策而見存三十六策爲老陽之爻三揲掛扐通十七策而見存三十二策爲少陰之爻三揲掛扐通二十一策而見存二十八策爲少陽之爻三揲掛扐通二十五策而見存二十四策爲老陰之爻然此言乾坤之策數者蓋易以變爲主故但據老陰老陽言之耳若以二少計之則少陽一爻二十八策六爻爲一百六十八少陰一爻三十二策六爻爲一百九十二合之亦三百六十也

二篇之策萬有一千五百二十當萬物之數也

上下經之卦爻陰陽各半陽爻百九十二每爻策三十六總六千九百十二陰爻百九十二每爻策二十四總四千六百八若以少陰少陽計之數亦不異也

是故四營而成易十有八變而成卦八卦而小成引而伸之觸類而長之天下之能事畢矣顯道神徳行是故可與酬酢可與祐神矣

天道之妙不得而見也然有易之辭以告於人而後福善禍淫之道寓於吉凶悔吝之占是天之道因辭而後顯也人事之常未見其妙也然有數之神以決其疑而後動靜舉措之間無非天理自然之妙是人之行以數而後神也夫卦爻之辭蓍策之數有如是則可以酬酢萬變而人謀無不遂可以祐其神化而鬼謀無不協易之用大矣哉

子曰知變化之道者其知神之所爲乎

陰變爲陽陽化爲陰者變化也所以變化者道也其變化之不測者神也神固不離於道矣而道非神也故曰知變化之道者其知神之所爲乎

右第九章

易有聖人之道四焉以言者尙其辭以動者尙其變以制器者尙其象以卜筮者尙其占

道之在天下無一物之有間也而該其道者惟易書盡其道者惟聖人而已然不曰聖人有易之道四而曰易有聖人之道四者蓋易之道無不備而惟聖人能盡之則𨿽謂之聖人之道斯可也道大矣不可悉數矣今曰有四焉則四者果足以盡道乎蓋易之爲書不越乎四者則道之至大亦不出四者之外也夫聖人之言以易而言也故有尙於其辭則其英華發外者皆指其所之之理而言無非道矣聖人之動以易而動也故有尙於其變則其與時偕行者皆化而裁之之妙而動無非道矣聖人之制器以易而制之也故有尙於其象則其用器中度又皆象其物宜者而制器有非道乎聖人之卜筮以易而筮之也故有尙於其占則其開物成務又皆極數以知來者而卜筮有非道乎以者以易之書也尙者配而合之也聖人於易道之四各有合焉則以易之道爲聖人之道豈爲過哉然易有象而後有辭筮有變而後有占象變一類也辭占一類也而此先言尙辭何也蓋自聖人而言之以言動器卜爲序而不以象辭變占爲序也

是以君子將有爲也將有行也問焉而以言其受命也如向無有逺近幽深遂知來物非天下之至精其孰能與於此

此言尙占之事而辭則未占之前固當玩之矣夫君子之有爲有行則其問之於蓍必有命之之言而蓍之受其命也如器之向應故𨿽萬里之外有以灼見而何間於逺近𨿽鬼神之心有以明知而何間於幽深其知來物者如是非天下之至精乎

參伍以變錯綜其數通其變遂成天地之文極其數遂定天下之象非天下之至變其孰能與於此

此言尙象之事而變則象之未定者也夫求數之始或三數而變或五數而變參之伍之更相反覆以不齊而要其齊此所謂變也數之未定者也究而極之則以六對九以七對八乃左右相交而錯其數六上生七爲陽九下生八爲陰乃上下相生而綜其數此所謂數也變之已定者也是故通三揲兩手之策卽參伍以通其變也旣通其變則陰陽之老少於是可見而天地之文遂成矣然僅一畫則未成六爻動靜未見故止謂之文文者象之未定也究七八九六之數卽錯綜以極其數也旣極其數則卦爻之動靜於是可見而天下之象遂定矣旣成六爻則爻有變動吉凶始著然後謂之象象者文之所成也此合象變而言之而又獨以爲至變者蓋象者變之已成變者象之未定象非難知而求其變爲難故以爲非天下之至變不能與也

易無思也無爲也寂然不動感而遂通天下之故非天下之至神其孰能與於此

易具四者之道而無所思慮無所作爲其體之所以立用之所以行亦無心而已矣故其未用也言在於冊象在於畫蓍在於櫝𨿽至虛至靈而退藏於宻其體寂然未嘗妄動是其靜而無心者可知也及其用之也揲蓍以變而受命如向所問者善則應之以善所問者惡則應之以惡而天下之故無不感而通焉是其動而無心者可見也靜而無心則廓然而大公未嘗動於私也動而無心則物來而順應未嘗滯於一也蓋其寂然不動之中固有以包含天下之動而其感而遂通之際則其中之至靜者又未嘗與之俱往焉故其寂然者無時而不感其感通者無時而不寂此豈非至神之不測者乎若或寂專於寂而感偏於感吾見其物則不通而已而何以神妙萬物邪然此以蓍卦言之耳若推而論之則如天地之大人心之防其一體一用亦安有不然乎

夫易聖人之所以極深而研幾也

易之深也於天下之理無不備而聖人則觀象玩辭有以極其深易之幾也於天下之事無不明而聖人則觀變玩占有以研其幾極深者究覈其精研幾者審察其防昧蓋聖人之體乎易者如此也

惟深也故能通天下之志惟幾也故能成天下之務惟神也故不疾而速不行而至

夫聖人之深有得於易之深也則能以一人之心而爲天下之心聖人之幾有得於易之幾也則能以一人之慮而周天下之事然其通誌也所感在此而所應在彼有不知其通其成務也物各付物各得其所有不知其成是果何爲而然哉曰其心之神爾夫人之速也未有不疾其力者而神則不疾而自速矣人之至也未有不由於行者而神則不行而自至矣惟深惟幾惟神始也在於易而今也在於聖人聖人之心其卽易矣乎

子曰易有聖人之道四焉者此之謂也

右第十章

子曰夫易何爲者也夫易開物成務冒天下之道如斯而已者也是故聖人以通天下之志以定天下之業以斷天下之疑

聖人之易爲天下而作亦爲天下而用也蓋上古之世風气未開大朴未散斯民迷於吉凶之途而莫知所趨故聖人爲之作易而教之占以開明其心志成就其事業而其爲書也大而天地之化小而動植之宜逺而四海之治近而一身之修其爲道盡寓於卦爻之中而無一或遺者此所謂冒天下之道也然又曰如斯而已者見道之止於是而無他也其爲書旣廣大悉備則無所用而不周無所處而不當矣故觀之天下其向背之不同者人心也而易足以通之其難成而易敗者功業也而易足以定之其事變之萬殊者未免於疑也而易足以斷之蓋惟易有以開物故用之則足以通誌惟易有以成務故用之則足以定業而斷疑惟易有以冒天下之道故用之以通誌則曰天下之志用之以成務則曰天下之業天下之疑嗚呼吾於易之全體大用見聖人之爲天下者至矣而或言易不主卜筮者則自謂見易之大也而不知適以小乎易也

是故蓍之徳圓而神卦之徳方以知六爻之義易以貢聖人以此洗心退藏於宻吉凶與民同患神以知來知以藏往其孰能與於此哉古之聰明睿知神武而不殺者夫

蓍以七爲數則七七四十九而屬乎陽是未成卦而未有定體故其徳圓而神卦以八爲數則八八六十四而屬乎陰是因蓍成卦而已有定體故其徳方以知至於六爻之變易則周流六虛惟變所適然其告人者善以吉告惡以凶告亦未嘗不明著也聖人之心全體此易而三者之徳無一不備故其靜也方寸之潔淨卽易之潔淨而渾然此理未嘗形於事此所謂洗心而退藏於宻也及其動也以天下之休戚爲吾身之休戚而用蓍之神則得失之幾無不判決用卦之知則吉凶之理無不素明此所謂與民同患而知來藏往也然若此者豈一毫私知之所能與哉蓋聖人之至誠如神而明於吉凶得夫蓍卦之理而無借蓍卦之用如古之聰明睿知之君𨿽有神武而不尙誅殺也以是論之卜筮者聖人固爲天下而設也若聖人之於事則先天而天弗違也後天而奉天時也彼蓍龜者又安能違聖人之心乎

是以明於天之道而察於民之故是興神物以前民用聖人以此齋戒以神明其徳夫

聖人之聰明睿知獨首出乎天下者也故明於天之道而知造化之大必待我而參贊察於民之故而知天下之事必由我而成立於是天生神物有蓍可筮有龜可卜聖人則興其神物以爲卜筮焉民於事而泯泯棼棼莫明吉凶聖人則教民卜筮以導其用焉夫作易者非聰明睿知之聖人固不能也而至於用易者非聖人之極其誠敬亦何以盡其用乎聖人平居之時已無不誠敬矣而於諏筮之際則尢致其齋戒焉蓋齋則湛然而純一戒則肅然而警惕此誠敬之至也然至誠則如神誠者神之本神者誠之用也其誠敬如是則其本心之徳豈不神明之至而有以知來乎其兩以明言之者明察則窮理之明也神明則臨事之明也

是故闔戶謂之坤辟戶謂之幹一闔一辟謂之變往來不窮謂之通見乃謂之象形乃謂之器制而用之謂之法利用出入民咸用之謂之神

易之爲道大矣在於造化者此道也在於萬物者此道也在於生民者亦此道也故此一節自造化之運推而至於萬物之生又推而至於聖人之教亦猶中庸首章言性道教之意也原其初而論之太極之本體亦漠然至靜而已故動靜𨿽無端而亦必以靜爲之始以由靜而後動也當其靜也如戶之闔而陽气未動萬物未生則謂之坤及其動也如戶之辟而气已亨通物已昭蘇則謂之幹有靜斯有動如戶之有闔斯有辟則謂之變靜而復動動而復靜一往一來循環不窮則謂之通此四句皆言造化之運也然其運行而發育也於其气之始聚而可見則謂之象於其形之已成而貞固則謂之器此二句言萬物之生也萬物旣生則造化之能事畢矣而裁成輔相者又有待於聖人故因造化之功萬物之生而制爲政今以盡其用者則謂之法法旣立矣斯民之日用或出而或入無不賴是以安利而其讙欣鼓舞有莫知其然者是則謂之神此二句又言聖人之教也然造化之大萬物之多人事之異亦安有出於易書之外乎

是故易有太極是生兩儀兩儀生四象四象生八卦易有太極者以一爲本也乃生生之理也太極生兩儀而至於八卦者以兩爲用也乃生生之序也所謂易者卽兩儀四象八卦也首言易有太極則陰陽函太極也復言生兩儀四象八卦乃太極生陰陽也觀太極於兩儀未分之前則統體一太極也觀太極於兩儀四象八卦之中則陰陽各一太極也至於周子言無極而太極與易豈異乎蓋言易有太極則見理之與气有則俱有本無先後也然論其次第亦必先有是理然後有是气故周子首之曰無極而太極蓋指其理之不雜乎气者言之也然由太極而分陰陽由陰陽而分五行此造化之序也由太極而兩儀兩儀而四象四象而八卦此畫卦之序也周子因大傳之意以明造化之妙蓋又自爲一說矣而推明畫卦之意者其惟邵子加一倍之法乎

八卦定吉凶吉凶生大業

八卦旣成則卦有小大大爲吉而小爲凶爻有當否當則吉而否則凶此吉凶之所以定也吉凶旣定則人之卜筮者吉則行之凶則避之此大業之所以生也

是故法象莫大乎天地變通莫大乎四時縣象著明莫大乎日月崇髙莫大乎富貴備物致用立成器以爲天下利莫大乎聖人探賾索隱鉤深致逺以定天下之吉凶成天下之亹亹者莫大乎蓍龜

天地之大者形體也四時之大者變化也日月之大者光明也富貴之大者爵位也聖人之大者制作也蓍龜之大者吉凶也詳言數者之大而終之以蓍龜且言之又加詳焉則上文取譬之博者無非以明卜筮之大也

是故天生神物聖人則之天地變化聖人效之天垂象見吉凶聖人像之河出圖洛出書聖人則之

易之合於造化者其象數不同而理同也夫聖人之作易其觀於天地之間何往而非易也而造化之易則其取法之大者耳是故天之生物而百莖之蓍有應於和平此植物之神者也聖人之作易則陰陽之老少者其法於是乎天道之運而陰陽寒暑往來之不窮此變化之大者也聖人之作易則卦爻之動靜者其效於是乎在於天而其象著則日月星辰者是也而其行有順逆則其應有吉凶故聖人又取其象以明人事焉出於地而其數具則河圗洛書者是也而其生成奇偶者亦相爲經緯故聖人又則其數以爲八卦焉合而論之則蓍之數四十有九河圖之數五十有五洛書之數四十有五此其數之本不同也而聖人之易皆則焉何也以其理之同也陰陽寒暑者气行於地而生百物日月星辰者象成於天而爲三光此其象之本不同也而聖人之易皆效焉何也亦以其理之同也然其理同矣而象數者果不得而通乎夫河圖之虛五爲大衍之數洛書之五含五亦大衍之數則三者之數未嘗不相合也陰陽寒暑之始終循環所以成四時日月星辰之疾徐贏縮亦以成四時則天地之象未嘗不同運也聖人之易俯仰逺近所取之各殊辭變象占發揮之不一然一言以蔽之曰擬造化之易而已矣

易有四象所以示也系辭焉所以告也定之以吉凶所以斷也

易之始作也有其象而亡其辭則示人以意而已然蚩蚩蠢蠢之民或不能觀象而見意也故後聖人懼之而又系之以辭焉所以告其得失也定之以吉凶焉所以斷其從違也聖人教人之意於是盡矣

右第十一章

易曰自天祐之吉無不利子曰祐者助也天之所助者順也人之所助者信也履信思乎順又以尙賢也是以自天祐之吉無不利也

大有之上九曰自天祐之吉無不利其所以吉者蓋以上九能信而順也天之助順人之助信亦各舉其一耳其實天亦助信人亦助順天之與人同此理同此心未有人從而天違者也六五一陰而五陽應之上九能下從六五則信順可知矣蓋五之交孚信也而上能履之謙退不居順也而上能思之則上之孚信恭順皆因下於五而見之也且上能下於五豈惟信順而已哉是又得尊尙賢者之道也其獲天之祐而吉無不利蓋有不期而自然者矣信順如是尙賢如是天且佑之矣而況於人乎況於賢者乎是蓋不言可知矣按此錯簡恐當在下傳第五章

蓋前第七章

所釋者七爻皆不稱易曰下傳第五章

所釋者十八爻則皆稱易曰故當以類而從也

子曰書不盡言言不盡意然則聖人之意其不可見乎子曰聖人立象以盡意設卦以盡情僞系辭焉以盡其言變而通之以盡利鼓之舞之以盡神

立象設卦系辭言作易之功也變通鼓舞言用易之妙也然此五句之義其所重者尢在於盡之一言夫意有未易盡也而聖人之作易則先立之象於是擬諸形容象其物宜而意無不盡矣情僞未易盡也而聖人從而設其卦於是位有貴賤卦有小大而情僞盡矣言有未易盡也而聖人又從而系之辭於是當名辧物正言斷辭而言無不盡矣然此作易也至於用易則又有至妙者存焉故利者難於盡也而聖人有變通之道焉則其於卜筮也化而裁之推而行之而天下之利安有不盡乎然五者之盡獨於系辭曰盡其言何也其之一字非指聖人言之歟意者易之意也情僞者天下之情僞也利者天下之利也神者易之神也而言則聖人之言也書不盡言言不盡意意非言可盡則立象以盡矣言非書可盡而又謂系辭盡其言何也曰言止於是而已矣而意之無窮聖人固貴於象也故特首之曰立象以盡意嗚呼吾知聖人之言有不得已而言之也

乾坤其易之緼邪干坤成列而易立乎其中矣乾坤毀則無以見易易不可見則乾坤或幾乎息矣

乾坤者非止於乾坤二卦凡陽皆幹也陰皆坤也如言乾坤易之門者亦然然彼以造化言此以易書言其意固異也自易道體統而觀則乾陽坤陰一動一靜乃易書之所包畜者故曰乾坤其易之緼邪自乾坤成列而觀則易之爲道又不在乾坤之外故曰乾坤成列而易立乎其中矣蓋易之包乎乾坤者易以已成之卦言之而乾坤以奇偶之變化言之也易立於乾坤之中者易以奇偶之變化言之而乾坤以卦之成列言之也易卽乾坤乾坤卽易故謂爻爲乾坤可也謂卦爲乾坤亦可也謂爻爲易可也謂卦爲易亦可也然有一陰一陽則必交變然後成卦也若陰止於一陰不復能爲陽陽止於一陽不復能爲陰則乾坤毀滅而無復成卦矣故曰乾坤毀則無以見易也易旣不可見則卦畫不立而陽奇陰偶不能變化所謂動而無靜靜而無動物則不通而已矣故曰易不可見則乾坤或幾乎息矣聖人論陰陽之成易而反覆以明之所以見有此陰陽則必有此易造化之妙自有不容於隱者其意至矣

是故形而上者謂之道形而下者謂之器化而裁之謂之變推而行之謂之通舉而錯之天下之民謂之事業夫易之所具者陰陽而已然形而上者陰陽之理也形而下者陰陽之事也其以形而上下言之者見道之與器本不相離爾蓋形者動而可見之時也自此而上者無體故謂之道自此而下者有體故謂之器以易觀之則象也爻也辭也皆器也而象之意爻之情辭之所指是乃道也聖人之作易精粗一致無不備矣而其用之於天下何往而非是道邪故因其自然之化而裁制之則謂之變變者所以見時事之殊也因其變之可行者而推行之則謂之通通者所以合時事之宜也變而通之可謂趨時矣盡利矣使民不倦矣則舉而措之於天下四海之廣兆民之眾無所用而不周無所處而不當其謂之事業也亦宜哉蓋事業本於變通變通本於陰陽陰陽本於道道與陰陽易之該乎造化者也變通事業易之見於人事者也造化人事吾捨易其何以觀之

是故夫象聖人有以見天下之賾而擬諸其形容象其物宜是故謂之象聖人有以見天下之動而觀其防通以行其典禮系辭焉以斷其吉凶是故謂之爻極天下之賾者存乎卦鼓天下之動者存乎辭

易之作也以卦畫之交變而窮盡天下之紛雜以六爻之系辭而鼓舞天下之動作則天下之萬變舉不出乎易之外故謂之存乎卦存乎辭也

化而裁之存乎變推而行之存乎通神而明之存乎其人黙而成之不言而信存乎徳行

易之用也因其自然之化而裁制之者存乎變變者變革之道而未見於事也因其變之可行而推行之者存乎通通者不窮之義而已見於事也然易之道大苟非其人亦不能用之矣故神而明之則存乎其人蓋必其心之至神然後能明於易而知來也黙而成之不言而信則存乎其人之徳行蓋必其心之至誠然後能如神之前知也合前一節而論之卦之與辭言其粗也而不遺乎精變而通之見於事也而必本於心蓋有易書之易則必有人心之易用易而不本之於心則夫人而能用也而何待於聖人哉

右第十二章

周易參義卷七﹤經部﹐易類﹐周易參義﹥

欽定四庫全書

周易參義卷八

元梁寅撰

系辭下傳

八卦成列象在其中矣因而重之爻在其中矣

八卦旣成則或橫而列或圓而列而陰陽之象無不可見矣因而重之則三畫之上復加三畫而卦各六爻爲六十四矣然卦之成列者由太極而兩儀由兩儀而四象由四象而八卦乃以漸次而成非聖人因見三才而連畫三爻以象之也因而重之者由八卦而十六由十六而三十二由三十二而六十四乃以漸次而重非聖人又連畫上三爻以爲六十四也

剛柔相推變在其中矣系辭焉而命之動在其中矣剛柔相推者謂剛柔交錯而成卦爻變在其中者卽所謂變化之道也系辭焉而命之者謂因其爻之當否而系之辭以命其吉凶動在其中者則專指當占之一爻也

吉凶悔吝者生乎動者也

吉凶悔吝𨿽備於辭亦必因卦爻之動而後見然卦爻之動靜卽人之動靜卦爻之吉凶卽人之吉凶人之動有當否而吉凶類應之如影響之於形聲也可不愼乎

剛柔者立本者也變通者趣時者也

剛柔者立本乃不易之體卽所謂闔戶辟戶也變通者趣時乃變易之用卽所謂往來不窮也

吉凶者貞勝者也

天下之理吉凶二者常疊相勝而不已故非吉勝凶則必凶勝吉蓋吉凶生於陰陽陰陽者常相勝故吉凶亦常相勝也人觀於此則處凶者固可以轉而爲吉而處吉者亦可不豫防其凶乎

天地之道貞觀者也日月之道貞明者也天下之動貞夫一者也

天運乎上地處乎下而未嘗變易者以其常於示人也日見於晝月見於夜而未嘗廢息者以其常於臨照也天下之動紛錯萬變而卒於有定者以其常於一理也此三句重在天下之動貞夫一其言天地日月者蓋引之以明貞一之意也

夫幹確然示人易矣夫坤隤然示人簡矣

夫幹確然而健於上非有他也惟示人以易而物自資始矣夫坤隤然而順於下非有他也惟示人以簡而物自資生矣所謂天地之貞觀者蓋如此

爻也者效此者也象也者像此者也

爻之奇偶所以效乎乾坤也卦之消息所以像乎乾坤也奇效幹之易故凡陽爻有剛決之義焉偶效坤之簡故凡陰爻有柔順之義焉卦之陽長陰消則所以像幹之易也卦之陰長陽消則所以像坤之順也爻象之奇偶消息足以盡乾坤之理矣

爻象動乎內吉凶見乎外功業見乎變聖人之情見乎辭

爻之奇偶卦之消息變動於蓍卦之內於是爻之當否卦之小大可以見矣爻有當否卦有小大而吉凶見於蓍卦之外則卦之大而爻之當也爲吉亨無咎卦之小而爻不當也爲凶咎悔吝亦無不著矣爻象旣動則謂之變也而人之爲功業者其得失成敗之兆豈不於是而見乎吉凶旣見則謂之辭也而聖人所以教民卜筮者其諄諄懇懇之情豈不於是而見乎爻象動乎內則象可見也吉凶見乎外則占可見也功業見乎變則變可知也聖人之情見乎辭則辭可知也所以學易用易者惟象占辭變而已矣

天地之大徳曰生聖人之大寶曰位何以守位曰仁何以聚人曰財理財正辭禁民爲非曰義

夫天地設位而陰陽五行發育萬物乾男坤女生生不窮是天地之大徳在於生物而已然天能生物而無以治之則民物不得以遂其生故必篤生大聖之君授以至尊之位使之君臨天下而治其爭亂是聖人之大寶在於尊位而已然聖人有其位固所以爲民若以位爲樂而不卹其民則民心不免於渙散大位亦無以自保故聖人之守位者惟在於得民也然四海至廣兆民至眾苟衣食之不足其生之不遂則亦不能親戴於君上故聖人之聚人者惟在於財也然財者人之所同欲若但能富民而不能教民則民惟私利之是徇不知公義之所在是𨿽曰欲利而不能保其利矣故理財以防其侵奪正辭以辧其是非禁民之非邪以歸於中正是則所謂義者也此一節文意自源而流其義相須蓋天地不可無聖人聖人不可無萬民萬民不可無財財不可無義而聖人者上承乎天地下統乎萬民凡造化人事皆由之而立者也

右第一章

古者包犧氏之王天下也仰則觀象於天俯則觀法於地觀鳥獸之文與地之宜近取諸身逺取諸物於是始作八卦以通神明之徳以類萬物之情

凡麗乎天者略見其象而無形可執故仰則觀其象凡麗乎土者其形堅實而有法可取故俯則觀其法觀鳥獸之文如鯉三十六鱗爲陰龍八十一鱗爲陽是也觀地之宜如山爲陽而川爲陰東北爲陽而西南爲陰是也近取諸身如乾首坤腹之類也逺取諸物如乾馬坤牛之類也通神明之徳如健順動止之性也類萬物之情如雷風山澤之象也

作結繩而爲罔罟以佃以漁蓋取諸離

以離之象言則兩目相承有似於罔罟以離之徳言則物相附麗乃魚獸之在於罔罟也然聖人非先見於離而後制爲罔罟也蓋亦見魚獸之屬思有以取之故制爲罔罟以牢籠之而偶合離之象故云蓋取諸離蓋之爲言適然有合之意也下諸爻放此

包犧氏沒神農氏作斵木爲耜揉木爲耒耒耨之利以教天下蓋取諸益日中爲市致天下之民聚天下之貨交易而退各得其所蓋取諸噬嗑

神農氏沒黃帝堯舜氏作通其變使民不倦神而化之使民宜之易窮則變變則通通則久是以自天祐之吉無不利黃帝堯舜垂衣裳而天下治蓋取諸乾坤聖人之化天下非後世所及者有二焉曰隨時也曰無爲也自神農以前王天下者方憂夫民生之未遂而所急者食貨所先者用器其教民之意𨿽寓於養民之中而其爲治者固未大備也迨神農旣沒而黃帝堯舜氏作則當世道極盛之時正生民殷庶之日於是不得不異於前代矣蓋民之倦於其故則時當變矣聖人於是通其變而使民自不倦則變通之道卽隨時之義也民之安於其習則憚於有爲矣聖人於是以神道設教而使民自宜之則神化之術卽無爲之治也然徒知變通而不知神化不能以變通也徒知神化而不知變通不能以神化也易之爲道窮則必變變則必通通則必久時當變通焉則固不可違也旣變通矣則自天祐之乃自然之祐也吉無不利乃自然之利也聖人豈有心於其間哉黃帝堯舜之時一丕變之時也天下之民樂於其變而囿於其化方自驩然於泰和之域聖人之心又將何爲哉惟垂衣裳於萬民之上以享其無爲之效耳其曰取諸乾坤者以乾坤變化而無爲也卦莫大於乾坤而徳莫大於黃帝堯舜以黃帝堯舜之治天下而取諸乾坤豈非聖人與天地同其大者乎

刳木爲舟剡木爲楫舟楫之利以濟不通致逺以利天下蓋取諸渙

九州四海爲一之時所以遷有無而遂民用者惟舟車之利爲大故致逺以利天下於渙隨二卦皆言之

服牛乘馬引重致逺以利天下蓋取諸隨重門擊柝以待暴客蓋取諸豫斷木爲杵掘地爲臼臼杵之利萬民以濟蓋取諸小過木爲弧剡木爲矢弧矢之利以威天下蓋取諸睽上古穴居而野處後世聖人易之以宮室上棟下宇以待風雨蓋取諸大壯古之葬者厚衣之以薪葬之中野不封不樹喪期無數後世聖人易之以棺槨蓋取諸大過

人之於事過則有害惟送死者人子之至情𨿽過厚不害所謂君子不以天下儉其親也

上古結繩而治後世聖人易之以書契百官以治萬民以察蓋取諸夬

上古鴻荒之世風气未開民淳事簡故止以結繩治之至於後世則風气開而民事繁矣故聖人慮之不得不易之以書契言之易忘則書以記之事之可疑則契以信之於是百官以書契而布治萬民以書契而明察其有合於夬者豈非以其明決乎

右第二章

是故易者象也象也者像也彖者材也爻也者效天下之動者也

如萬物之紛紜萬事之變態皆天下之動也而卦爻皆有以效之

是故吉凶生而悔吝著也

吉凶因象彖爻而始生悔吝因象彖爻而始著

右第三章

陽卦多陰陰卦多陽其故何也陽卦奇陰卦耦其徳行何也陽一君而二民君子之道也陰二君而一民小人之道也

以陽統陰正也故爲君子之道以陰統陽非正也故爲小人之道陽𨿽統於陰然其尊自若也故曰二君而一民然天下豈有二君一民之理哉

右第四章

易曰憧憧往來朋從爾思子曰天下何思何慮天下同歸而殊塗一致而百慮天下何思何慮

夫子因咸九四有憧憧之思而曉其人曰天下之事何以思慮爲哉所以行者同於歸也但其塗之殊爾所以思者其致一也但其慮之異爾以是言之人之妄行者莫若安於坦塗人之多慮者莫若委之自然如是則廓然而大公物來而順應而其從與否則在彼而已又何以思慮爲哉

日往則月來月往則日來日月相推而明生焉寒往則暑來暑往則寒來寒暑相推而嵗成焉往者屈也來者信也屈信相感而利生焉

觀之日月寒暑日往則月來月往則日來日月相推而其明自生日月非有心於生明也寒往則暑來暑往則寒來寒暑相推而嵗功自成寒暑非有心於成嵗也蓋其往者爲屈來者爲信乃往來之自然也屈信相感而其利自生非有心於利也而人之感人者獨何思慮之憧憧耶

尺蠖之屈以求信也龍蛇之蟄以存身也精義入神以致用也利用安身以崇徳也

觀之於物尺蠖之屈不終於屈蓋將以求信也龍蛇之蟄以藏其身亦有時而出也豈惟物哉人之於學也亦然故精研其義而極其深至於入神而不可測此屈之至也然以出而致用則其利用安身者莫非精義入神爲之本而其屈者有信焉利其施用而得其宜無適不安而順其理此信之至也然又入而崇徳則其精義入神者又因利用安身爲之助而其信者有屈焉內之所存有以發於外外之所行有以資於內其交相養而互相發亦豈非自然之機乎

過此以往未之或知也窮神知化徳之盛也

人之精義利用特下學之功耳然上達之天理非離於下學之人事也學者但當用力於精義利用而勉勉循循以至於欲罷而不能則無所容力忽不自知遊於聖人之天矣故曰過此以往未之或知也未之或知者不容於有思不容於有爲𨿽已亦莫知其所以是亦往而屈之意也至於眞積力久而徳盛仁熟則神爲不測而吾之心有以潛通焉化爲難知而吾之心有以黙契焉故曰窮神知化徳之盛也徳之盛而通神化猶誠無不明修已以敬而聰明睿知出皆自然致之者是亦來而信之意也然下學之至自然上達則非有二致也其神化者亦豈出於精義利用之外哉其始有待於思爲則曰精義利用其終無待於思爲則曰窮神知化蓋所造有淺深而理則無精粗也此章因言憧憧往來而泛論其理終乃歸之於學以至於天徳之自然蓋以見感應之無私者必如是而後能之也其防深哉

易曰困於石據於蒺藜入於其宮不見其妻凶子曰非所困而困焉名必辱非所據而據焉身必危旣辱且危死期將至妻其可得見邪

石不可移而必欲移之則力困矣蒺藜不可據而必欲據之則身傷矣然如是者皆其自取也欲免於凶亦反其所爲而已矣

易曰公用射隼於髙墉之上獲之無不利子曰隼者禽也弓矢者器也射之者人也君子藏器於身待時而動何不利之有動而不括是以出而有獲語成器而動者也

有其器而無其時則其藏爲虛藏有其時而無其器則其動爲輕動旣有其器又有其時斯足以盡器之用矣此其所以動無窒礙而所向有功歟

子曰小人不恥不仁不畏不義不見利不勸不威不懲小懲而大誡此小人之福也易曰屨校滅趾無咎此之謂也善不積不足以成名惡不積不足以滅身小人以小善爲無益而弗爲也以小惡爲無傷而弗去也故惡積而不可掩罪大而不可解易曰何校滅耳凶爾惟徳罔小萬邦惟慶可以小善無益而不爲乎爾惟不徳罔大墜厥宗可以小惡無傷而不去乎

子曰危者安其位者也亡者保其存者也亂者有其治者也是故君子安而不忘危存而不忘亡治而不忘亂是以身安而國家可保也易曰其亡其亡系於苞桑常自恐其危者乃所以安其位也常自恐其亡者乃所以保其存也常自恐其亂者乃所以有其治也孟子所謂生於憂患者蓋如此

子曰徳薄而位尊知小而謀大力小而任重鮮不及矣易曰鼎折足覆公餗其形渥凶言不勝其任也

子曰知幾其神乎君子上交不諂下交不瀆其知幾乎幾者動之防吉之先見者也君子見幾而作不俟終日易曰介於石不終日貞吉介如石焉寧用終日斷可識矣君子知防知彰知柔知剛萬夫之望

豫之九二言介於石不終日蓋謂守之堅而去之決也而夫子深以知幾贊美之蓋君子者固貴於節操而尢貴於知幾也夫知幾者能審善惡之未形其神明之至乎以交際言之常人之交於上者易失之謟也而君子則審之於防故𨿽恭巽而不至於謟焉常人之交於下者易失之慢也而君子則審之於防故𨿽和易而不至於瀆焉若是者豈非知幾乎夫幾者欲形未形之間乃動之防也吉與凶之先見者也君子之知幾豈惟交際乎其於去就之際尢貴於見幾故能去之決而不俟終日也易曰介於石不終日貞吉亦由其安而能慮故其去之決而正且吉也夫其節介如石者安靜之至也其審度去就又何待於終日乎蓋𨿽事之未形而斷然可識矣君子者旣知其防又知其彰旣知其柔又知其剛是於天下之事無一之不明也此其所以卓然自立而爲萬夫之望與

子曰顏氏之子其殆庶幾乎有不善未嘗不知知之未嘗復行也易曰不逺復無祗悔元吉

有不善未嘗不知其知過之明也知之未嘗復行其攺過之速也

天地絪緼萬物化醇男女媾精萬物化生易曰三人行則損一人一人行則得其友言致一也

天地之化醇气化也男女之化生形化也然絪緼媾精皆气之始也化醇化生皆形之始也言男女媾精者損之爲卦艮三索而得男乾道之所成也兌三索而得女坤道之所成也凡物兩相與則專一三則雜矣三而損一爲兩一而得友亦爲兩必如此然後能致一也

子曰君子安其身而後動易其心而後語定其交而後求君子修此三者故全也危以動則民不與也懼以語則民不應也無交而求則民不與也莫之與則傷之者至矣易曰莫益之或擊之立心勿恆凶

右第五章

子曰乾坤其易之門邪干陽物也坤陰物也陰陽合徳而剛柔有體以體天地之撰以通神明之徳

易之爲書所以該天地之道者也然其該之也亦陽奇陰偶變化不窮而已故曰乾坤易之門言乾陽坤陰二者對立而易之變化由是以出也然陰陽者以靜爲體以動爲用觀乎其靜則乾陽坤陰各爲一物而變化未見是乃分陰分陽兩儀立焉不易之易也觀乎其動則二物交錯相得有合而卦爻剛柔之體於是可見是乃一動一靜互爲其根變易之道也易之剛柔交錯則造化備矣故陰陽之象如雷風山澤之類皆形而下者也天地之事也而易則有以體之焉陰陽之性如健順動止之類皆形而上者也神明之徳也而易則有以通之焉此一節以乾坤易之門一句爲之綱領而自乾陽坤陰至剛柔有體則見其體分而用合天地之撰神明之徳則見其象著而理防皆以卦畫言之也

其稱名也雜而不越於稽其類其衰世之意邪

以卦爻之辭觀之其稱事物之名𨿽紛然雜出然未嘗有越於理者蓋卦爻之交錯卽陰陽之變化而萬物萬事無不出於陰陽者故聖人之系辭亦摹擬其變化之自然爾而又何有差繆乎然稽考其事類則亦已詳矣當上古之時民淳事簡聖人豈如是之諄諄哉易之費辭如是是亦衰世之意爾蓋文王之演易世道益以降矣以大聖之徳而遭羑里之難其經常事變亦多矣則其辭之費也豈非著其憂患之意以教後世邪吁聖人之慮深矣

夫易彰往而察來而防顯闡幽開而當名辧物正言斷辭則備矣

易之爲書也彰其旣往而於造化之大無不該察其未來而於吉凶之幾無所昧於事物之顯者則防其辭使人究乎理於義理之幽者則闡其意使人驗於事且其開而散之則名之必當貴賤尊卑有不得而紊物之必辧大小精粗莫不有其類明正其言則是非得失未嘗有隱斷決其辭則吉凶悔吝無不明著以是觀之易之廣大悉備者豈非聖人之精蘊皆見於此乎

其稱名也小其取類也大其防逺其辭文其言曲而中其事肆而隱因貳以濟民行以明失得之報

凡易所言事物之名固多防小然莫非取法於陰陽是其稱名𨿽小而取類則大也所言性命之防固若髙逺然莫不粲然而有章是其防𨿽逺而其辭則文也言之委曲詳盡疑於附防矣然其委曲者未嘗不中於理焉事之雜然肆陳疑於淺陋矣然其雜陳者未嘗無隠防之意焉蓋易之爲辭也因人心之疑貳而決之以濟斯民之行事而明失得之報應爾豈托之空言而無益於實用者邪

右第六章

易之興也其於中古乎作易者其有憂患乎

易始作於伏羲之世猶上古也及其大興於文王之世則爲中古矣然文王以處憂患而作易故其辭亦多教人處憂患之事也言此以起下文九卦之意

是故履徳之基也謙徳之柄也復徳之本也恆徳之固也損徳之修也益徳之裕也困徳之辧也井徳之地也巽徳之制也

上文旣言文王爲憂患而作易矣於是歷陳九卦以言反身修徳之意蓋處憂患者莫先於自修也人之踐履皆由於禮則身處於實地故履者徳之基也人能謙退以下於人則可以常執守故謙者徳之柄也能自反於善而不至昏迷則進修有漸故復者徳之本也能立心有常而不遷於欲則所守益堅故恆者徳之固也能每事抑損則懲忿窒欲而不辱其身故損者徳之修也能務於日益則遷善攺過而內美充實故益者徳之裕也能處困而亨則身之善否有以自驗故困者徳之辧也能如井之不動而用周於人則應變不窮故井者徳之地也能巽順於義理而心與事相入則有以處斷故巽者徳之制也

履和而至謙尊而光復小而辧於物恆雜而不厭損先難而後易益長裕而不設困窮而通井居其所而遷巽稱而隱

和者疑於苟且而履之和則無非天理之極至自尊者多取辱而謙之尊則自然而光榮防小者無分辧而復之小則自異於羣陰雜處者多令人厭而恆之處雜則久愈敬而不厭艱難者多不遂意而損之難則先難而後易欲其充長者多彊有作爲而益之長裕則自然而無施設窮者多窒塞而困之窮則其道自亨通居其所者僅自守而井之居其所則有以及於物稱物而平施者多暴露而巽之稱物則潛隱而不露此如書之九徳皆無其獘而有其效者也

履以和行謙以制禮復以自知恆以一徳損以逺害益以興利困以寡怨井以辧義巽以行權

尊卑有序則上下和故履以和行禮自卑而尊人故謙以制禮有不善未嘗不知故復以自知終始惟一則日新故恆以一徳人道惡盈而好謙故損以逺害百姓足而君足故益以興利不怨天不尢人故困以寡怨安而後能慮故井以辧義禮無不順故巽以行權此章三陳九卦第一節

言九卦之義第二節

言九卦之效第三節

言九卦之用也

右第七章

易之爲書也不可逺爲道也屢遷變動不居周流六虛上下無常剛柔相易不可爲典要惟變所適

易之所該者皆造化之大人事之要故不可逺也然其道也屢遷故奇偶之畫變動不居而常周流於六虛之位或上或下本無常處一剛一柔交相變易以爻義觀之有當位而吉者亦有當位而凶者有有應而吉者亦有有應而凶者是豈可以爲常典乎亦惟其變之所適而已矣自變動以下皆言屢遷之意

其出入以度外內使知懼

以二體言之則或出居於外或入居於內𨿽出入無常而亦有其節度矣然義當居內則在外爲失位義當居外則在內爲失位是又可以不知懼乎

又明於憂患與故無有師保如臨父母

易之爲道又明於人之憂患與其所以致憂患之故故使人觀之𨿽無師保之嚴而常若父母臨之於上是𨿽欲不戒懼安得而不戒懼哉

初率其辭而揆其方旣有典常苟非其人道不虛行其始率循其辭而揆度其道則吉以吉告凶以凶告固有典常矣然苟非其人則吉亦凶是其人則凶亦吉易之爲道豈虛行乎故曰神而明之存乎其人也

右第八章

易之爲書也原始要終以爲質也六爻相雜惟其時物也

易之爲書原其初爻之始要其上爻之終自始至終六爻皆具然後成一卦之體質也然六爻之中剛柔間雜未嘗有定何哉亦隨其時與物而已矣時謂六位之時物謂陰陽二物也

其初難知其上易知本末也初辭擬之卒成之終初爲本則其質未明而難知上爲末則其質已著而易知故初則費於擬度而卒則但成其終而已

若夫雜物撰徳辧是與非則非其中爻不備

初則過卑上則過髙而二五乃君臣之位三四又爲下之上上之下故剛柔相雜以具其徳而辧其是非者必待中四爻而後備也

噫亦要存亡吉凶則居可知矣知者觀其彖辭則思過半矣

居可知猶言斷然可知也知者觀其彖辭則思己過半矣而又要其存亡吉凶於六爻則豈有不可知者乎

二與四同功而異位其善不同二多譽四多懼近也柔之爲道不利逺者其要無咎其用柔中也

二與五相應四位近於五皆大臣而位相逺故爲同功而異位也然𨿽同爲大臣而所處之善則四不如二蓋二應於五則爲五所信四逼於五則爲五所疑此所以二多譽而四多懼也夫二與四皆柔位也柔之爲道本不利於逺而二之多譽無咎者以其用之柔而得中也然此亦大槪言之爾若考之諸卦則二亦有凶四亦有吉不可執一也下言三五者亦然

三與五同功而異位三多凶五多功貴賤之等也其柔危其剛勝邪

五爲一卦之主而三亦居下卦之上故爲同功而異位然五君位而三臣位故三則多凶五則多功也五𨿽多功然以柔處之則不勝其任而或危殆惟陽剛中正以居尊位則可以勝其陰邪之害爾

右第九章

易之爲書也廣大悉備有天道焉有人道焉有地道焉兼三才而兩之故六六者非他也三才之道也

以三畫言之則三才已具而陰陽未分乃太極函三而爲一也以六畫言之則三才已分而陰陽各具乃三才各一太極也上傳所謂六爻之動三極之道卽兼三才而兩之者也

道有變動故曰爻爻有等故曰物物相雜故曰文文不當故吉凶生焉

易之爲道變動不居故謂之爻爻也者效天下之動也爻或剛或柔其小大有等差故謂之物物者陰陽二物也陰陽二物相間雜而成章故謂之文文者陰麗於陽其美外見者也以陽居陽以陰居陰則爲文之當以陰居陽以陽居陰則爲文之不當當與不當又豈非吉凶之所由生乎

右第十章

易之興也其當殷之末世周之盛徳邪當文王與紂之事邪是故其辭危危者使平易者使傾其道甚大百物不廢懼以終始其要無咎此之謂易之道也

文王演易於羑里乃危懼之時也故其辭亦危懼焉易之爲道者人能危懼則使之安平若其慢易則使之傾覆然非易使之也天實使之也易之道卽天之道故天所禍福者卽易所禍福也且其道甚廣大天下百物莫不該備蓋無非以象與事示夫人也人之學易者能自知戒懼而愼始愼終焉則要之可以無咎矣易之爲道蓋如此乎

右第十一章

夫乾天下之至健也徳行恆易以知險夫坤天下之至順也徳行恆簡以知阻

健順者乾坤之徳也易簡者乾坤之行也知險阻者乾坤之處變也幹惟其健也故其徳行恆以易然其在於平時則易爾若遇險之時則又能艱難愼重而不陷於險此其行之所以不窮而爲健之至也坤惟其順也故其徳行恆以簡然其平時則簡爾若遇阻之時則又能詳審擬度而不觸於阻此其行之所以不窒而爲順之至也蓋知險者自髙臨下而見險之在下知阻者自下趨上而見阻之在上能如是則可以免乎憂患矣

能說諸心能研諸侯之慮定天下之吉凶成天下之亹亹者

說諸心研諸慮者體易也定吉凶成亹亹者用易也能說諸心則凡易之象辭天下之事變皆有以黙契而怡然理順矣能研諸慮則象之變辭之占與凡事物之應接莫不有以研其幾防而審其當否矣此豈非體易於心乎旣說諸心則義理素明故遇事而筮則吉凶以定而無所疑於心矣旣研諸慮則幾防必察故旣筮而決則行之亹亹而無所怠於事矣此又豈非用易以處事乎按朱子以說諸心屬幹以研諸慮屬坤蓋承上文之意然疑皆斷簡未必相屬也

是故變化云爲吉凶有祥象事知器占事知來

易書之中如陰陽之變化人事之云爲無不悉備而吉凶之事自有祥兆祥如春秋傳是何祥也之祥言其先兆也但言吉事而不言凶姑舉其一而因可見爾然惟易於變化云爲理無不具故人事之象之者知其已有之實事惟易於吉事凶事皆有祥兆故人之占而值之者知其未然之休咎蓋上二句以易書言下二句以人之學易者言也

天地設位聖人成能人謀鬼謀百姓與能

天設位於上地設位於下𨿽其變化未嘗不行而參贊以成其功能者又必待於聖人也聖人之成能其大者無如作易之功也然聖人豈恃其一已之私智哉其有所爲則謀之臣民謀之卜筮𨿽百姓之愚亦可以與其功能矣與能之與成能𨿽大小不同然皆爲有補於造化而所以致是者亦莫非聖人之功也

八卦以象告爻彖以情言剛柔雜居而吉凶可見矣八卦以象告謂卦爻之象示人以意也爻彖以情言謂卦爻之辭各究其理也剛柔雜居而吉凶可見謂卦爻之變明著其占也

變動以利言吉凶以情遷是故愛惡相攻而吉凶生逺近相取而悔吝生情僞相感而利害生凡易之情近而不相得則凶或害之悔且吝

愛惡相攻吉凶生逺近相取悔吝生卽吉凶以情遷也情僞相感利害生卽變動以利言也凡易之情陰陽之爻近而相惡則大而致凶害小而取悔吝矣

將叛者其辭慙中心疑者其辭枝吉人之辭寡躁人之辭多誣善之人其辭遊失其守者其辭屈

此爲掌卜筮者言之也蓋於筮之時而審察其問者之言辭則不待蓍策而先知其邪正矣若其人之不正則豈惟蓍策有所不告乎吾之掌筮者𨿽不爲之筮可也系辭下篇自十一章以下文意多不屬疑其爲聖人之遺言而簡編斷絕乃傳易者掇拾以附於後非一時成章之言也

右第十二章

周易參義卷八

欽定四庫全書

周易參義卷九

元梁寅撰

文言傳

元者善之長也亨者嘉之防也利者義之和也貞者事之幹也

天之四徳無非善也而元者生物之始則豈非眾善之長乎四徳無不嘉美也而亨者生物之通則豈非眾美之所防乎四徳無非義也而利者生物之遂則豈非義有自然之利而極其和者乎四徳無非造化之事也而貞者生物之成又豈非眾事之所賴而立者乎此四者皆天徳之自然也

君子體仁足以長人嘉防足以合禮利物足以和義貞固足以干事

人之仁義禮智卽天之元亨利貞也夫孰無仁也而惟君子能以仁爲體而天下之屙癢疾痛舉切於其身則夫尊爵者吾有也生物者吾心也而於長人之道何不足之有亦孰無禮也而惟君子能嘉其所防而嚴敬以行之備物以飾之則夫禮儀三百威儀三千無一之不美而於禮也何不合之有義亦孰無也而君子則獨能利於物而理財正辭禁民爲非使夫有生者無不各止其所各遂其性而於義也何不和之有知亦孰無也而君子則獨能貞正而堅固故周乎萬物而旁行不流則所以成天下之務如木之榦而枝葉附焉是其於事也又何不立之有此四者皆人事之當然也

君子行此四徳者故曰乾元亨利貞

以君子之至健而行此四徳則旣全體乎乾道而又能不息焉所謂人而天者也此曰乾元亨利貞者其卽君子之元亨利貞歟

初九曰潛龍勿用何謂也子曰龍徳而隱者也不易乎世不成乎名遁世無悶不見是而無悶樂則行之憂則違之確乎其不可拔潛龍也

如初九之所云蓋君子之有龍徳而潛隱者也其介如石不變於世俗深藏若虛不成乎名譽惟不變於世俗故𨿽逃遁於世而無悶焉惟不成乎名譽故𨿽眾人見非而亦無悶焉道合於時而心之所樂則時行而行非奔競也道與時違而心懷其憂則時止而止非潔身也其行其止捲舒有道確然自樹不可移拔豈非潛龍之徳乎

九二曰見龍在田利見大人何謂也子曰龍徳而正中者也庸言之信庸行之謹閒邪存其誠善世而不伐徳博而化易曰見龍在田利見大人君徳也

九二者有龍徳而正當隱顯之中者也此正中非以中正之徳言者若以徳言之則自初之潛至五之飛皆聖人隨時而中正者也豈獨九二哉朱子以正中爲不潛未躍之時其意可見矣常言亦信常行亦謹所謂動容周旋中禮盛徳之至也旣處無過之地矣然猶曰閒邪存其誠則無射亦保之意也聖賢之心兢兢業業者蓋如此乎不見有餘之在已故善著於世而不自矜伐正已而物正故徳之所施者博而下民無不化若是者𨿽未處君位而豈非君徳乎

九三曰君子終日幹幹夕惕若厲無咎何謂也子曰君子進徳修業忠信所以進徳也修辭立其誠所以居業也知至至之可與幾也知終終之可與存義也是故居上位而不驕在下位而不憂故幹幹因其時而惕𨿽危無咎矣

君子之進徳修業卽終日幹幹之工夫也忠信者誠之於心使爲善之念無少懈怠所以進其徳也修辭以立誠者誠之於言使言之與行不相背馳所以居其業也進徳者進而不己之意居業者守而不去之意也知至至之爲進徳之事知終終之爲居業之事蓋知至者見其所當至而至之者心至於其處故云可與幾幾者先知其精微之辧也知終者見其至之極而終之者行至於其極故云可與存義存義者凡義理皆存而不失也君子之幹幹者如此則無所處而不善居於上位則樂善忘勢而不驕在於下位則樂天知命而不憂其無咎宜矣

九四曰或躍在淵無咎何謂也子曰上下無常非爲邪也進退無恆非離羣也君子進徳修業欲及時也故無咎

九四處不中正而或躍或處疑於失其道也故夫子特明之曰其上下無常者非爲邪枉也進退無恆者非離羣類也蓋君子於九三之時終日幹幹而進徳修業學已至矣至於此則亦欲及時而進爲故無咎也然其欲進爲亦進退隨時而不必於進也所謂用捨無與於已而行藏安於所遇者其惟九四乎

九五曰飛龍在天利見大人何謂也子曰同聲相應同气相求水流濕火就燥雲從龍風從虎聖人作而萬物覩本乎天者親上本乎地者親下則各從其類也本乎天者如日月星辰以其行度之同而親於上本乎地者如虫獸艸木以其形气之同而親於下

上九曰亢龍有悔何謂也子曰貴而無位髙而無民賢人在下位而無輔是以動而有悔也

五居尊位而上復處其上故𨿽貴而無位𨿽髙而無民當之者如天子父天子師皆是也以此爻言之則九五得天位行天道乃天下所利見而上九在其外眾不歸之故在下之賢人𨿽多而無有爲之輔者其如末世之君當天命已去之時乎

潛龍勿用下也見龍在田時舍也終日幹干行事也或躍在淵自試也飛龍在天上治也亢龍有悔窮之災也乾元用九天下治也潛龍勿用陽气潛藏見龍在田天下文明終日幹幹與時偕行或躍在淵乾道乃革飛龍在天乃位乎天徳亢龍有悔與時偕極乾元用九乃見天則

此二節皆申明六爻之義猶象傳也

乾元者始而亨者也

此申明元亨之義見元之與亨非爲二道旣有其始則必至於亨乃理勢之自然而有不容於己者矣

利貞者性情也

此明利貞之義四徳無非性情也然始而亨之時乃造化之性情至於利貞之時則一物各具一性情矣觀萬物之性情不觀之於誠之通而觀之於誠之復以其收斂歸藏而有以見生生之實也復見天地之心於其動而見利貞者萬物之性情於其靜而見非知道者孰能識之

幹始能以美利利天下不言所利大矣哉

幹知大始而萬物資焉是以美利利天下也然利在於物物自以爲利耳天何言哉其不言所利而萬物無不利此其利之所以大也莊周曰天地有大美而不言信矣哉

大哉幹乎剛健中正純粹精也

聖人贊幹之大不一而足也其曰大哉乾元以其爲天地之大始也又曰不言所利大矣哉以其有生物之大功也此又曰大哉幹乎蓋又以其爲天之全徳也然前以元亨利貞爲天徳則其流行之始終可見也此以剛健中正爲天徳則其全體之本然可見也幹之大者以其剛健中正而已是故發育無間者其剛也運行不息者其健也行之無過不及者其中也立之無所偏倚者其正也觀此四者幹之徳亦備矣然使其雜焉而未精猶不足以見其大也故必純而不雜於陰柔粹而不雜於邪惡然後見剛健中正之至極而純粹也又以精言之則精也者又純粹之至極也天徳之大豈不於是而見之乎

六爻發揮旁通情也

幹徳之大惟易能該之故六爻之發揮幹徳者有以曲盡其情也

時乘六龍以禦天也雲行雨施天下平也

易於天道備矣而聖人體天道以治天下非取諸易乎故幹之六龍者潛見飛躍各以其時而聖人之進退亦必隨時而不過是聖人之出乃乘此六龍以當天之運也然不曰當天而曰禦天以見其進退遲速之在我耳夫天之生物也雲行雨施而萬物遂其性聖人之平天下則覆幬以至仁霑濡以大利亦無一民之失所焉聖人之功用豈異於天乎

君子以成徳爲行日可見之行也潛之爲言也隱而未見行而未成是以君子弗用也【爲行之行去聲】

君子以成徳爲行所謂行者在身之行也日可見之行則謂行其道以成其事業也君子之徳旣成則其行本於徳如形之有影如木之有枝自有不容於掩矣然其道可以行而其時未得以行故未免隨時而潛也潛之爲言身則隱處而未見道則欲行而未成是以其占謂之勿用言君子於是時未可以有爲也

君子學以聚之問以辯之寛以居之仁以行之易曰見龍在田利見大人君徳也

前於九三言學而此於九二言之者以見幹之六爻皆聖人非有淺深之異其稱君子而言學者聖人之心未嘗自聖而亦未嘗不學也學以聚之理之防也問以辯之理之通也此二句皆致知之事寛以居之徳之也仁以行之徳之毅也此二句皆力行之事致知而防通力行而毅大人之學備矣

九三重剛而不中上不在天下不在田故幹幹因其時而惕𨿽危無咎矣九四重剛而不中上不在天下不在田中不在人故或之或之者疑之也故無咎

此二節言重剛者重幹也

夫大人者與天地合其徳與日月合其明與四時合其序與鬼神合其吉凶先天而天弗違後天而奉天時天且弗違而況於人乎況於鬼神乎

天地日月四時鬼神皆形气也而其爲徳爲明爲序爲吉凶則所謂道也大人之與合者亦合其道耳旣與造化之道合則凡所舉動或先於天而天不能違以吾之心卽天之心也或後於天而奉天時以天之心卽吾之心也先天而天弗違者如禮𨿽先王未之有而可以義起之類蓋天所未爲而人爲之苟其當然卽天之所欲爲也後天而奉天時者如天敍有典天秩有禮之類蓋天理之自然而人必奉行之固不敢有違於天也大人與天爲一而天自不違矣彼人與鬼神烏能違之哉

亢之爲言也知進而不知退知存而不知亡知得而不知喪其惟聖人乎知進退存亡而不失其正者其惟聖人乎

幹諸爻皆聖人也而上九獨非聖人乎蓋善處而不至於悔則聖人也若終亢而致窮則下愚而已

坤至柔而動也剛至靜而徳方

坤之體𨿽柔而動則剛體𨿽至靜而用則有方剛謂應干不違干行而坤亦行未嘗有息也方謂生物有常如飛潛動植之各以其類也

後得主而有常【主下脫利字】

居後有得而所主者利此坤之常道也

含萬物而化光

卽含光大品物咸亨之意

坤道其順乎承天而時行

積善之家必有餘慶積不善之家必有餘殃臣弒其君子弒其父非一朝一夕之故其所由來者漸矣由辯之不早辯也易曰履霜堅冰至蓋言順也

直其正也方其義也君子敬以直內義以方外敬義立而徳不孤直方大不習無不利則不疑其所行也坤之直者以其正之主乎內也坤之方者以其義之形於外也君子體坤之道於是主敬以直乎內守義以方其外直者直上直下之意言無一毫之私曲也方者截然方整之意言事之一定而不易也敬義二者並立不廢則體用相涵表裏交正其徳盛大而不孤矣若有敬而無義則無以揆其外而敬或非其敬有義而無敬則無以主乎內而義或非其義皆所謂孤也敬義立而徳不孤則盡坤之道不待學習而自無不利其所行者將沛然其莫之遏矣而焉有疑乎

陰𨿽有美含之以從王事弗敢成也地道也妻道也臣道也地道無成而代有終也天地變化艸木蕃天地閉賢人隱易曰括囊無咎無譽蓋言謹也君子黃中通理正位居體美在其中而暢於四支發於事業美之至也陰疑於陽必戰爲其嫌於無陽也故稱龍焉猶未離其類也故稱血焉夫黃者天地之雜也天而地黃

周易參義卷九

欽定四庫全書

周易參義卷十

元梁寅撰

說卦傳

昔者聖人之作易也幽贊於神明而生蓍

天下之理有以感之則必有以應之聖人之徳幽贊於神明所以感之於隱然之中也神明相之而爲之生蓍所以應之於顯然之際也

參天兩地而倚數

此以揲蓍言之也參天者參之以三兩地者兩之以二如天圎一而圍三三各一奇地方一而圍四四合二偶此參天兩地也天之生數爲一三五地之生數爲二四亦參天兩地也凡數皆本於天地其謂之倚數者言其數相依倚而成也如揲蓍三變之末其餘三奇則三三相倚而爲九三偶則三二相倚而爲六一三倚於兩二則爲七一二倚於兩三則爲八而於他數亦莫不然也

觀變於陰陽而立卦發揮於剛柔而生爻

以天地之气言之則曰陰陽以奇偶之畫言之則曰剛柔陰陽者未入用而剛柔者已入用也言一卦之全則觀變於陰陽而立之者也故陰陽之气有消息焉而姤復夬剝之卦立矣有升降焉而泰否損益之卦立矣言六爻之分則發揮於剛柔而生之者也故各卦之中或自剛而之柔或自柔而之剛剛之爲爻百九十二自一偶而生也柔之爲爻百九十二自一奇而生也聖人之作易本先有爻而後有卦此云立卦而後生爻者由後人之觀易者而言故先全卦而後六爻也

和順於道徳而理於義窮理盡性以至於命

易書之作也其規模之大有以貫三才之道而無所乖戾焉此其所以和順於道徳也其條理之密有以辧事物之宜而無所迷謬焉此其所以理於義也蓋道徳者義之統體義者道徳之發用乃離合言之也至於萬物之宜萬事之變易皆有以覈之非所以窮天下之理乎大而人倫小而一物易皆有以處之非所以盡人物之性乎然曰理曰性皆天道也而易能窮之盡之以合於天道之自然又非所以至於命者乎蓋理性者天命之散見天命者理性之本原其始窮之盡之功猶人也其終合於天道則人而天矣是又以淺深而言也

右第一章

昔者聖人之作易也將以順性命之理是以立天之道曰陰與陽立地之道曰柔與剛立人之道曰仁與義兼三才而兩之故易六畫而成卦分陰分陽疊用柔剛故易六位而成章

聖人之作易無非以發揮斯道之大也故曰順性命之理性命云者只混合而言之猶所謂太極之全體不必以性爲在人命爲在天也至於天地人之道則乃性命之分見於三才者是乃三才各具一太極也無所乖戾謂之順順性命之理順其在於造化者也有其定名謂之立立三才之道立之於易書者也性命之理卽一陰一陽之道其理固未嘗外於陰陽也故自易而觀之則三才各具一理亦各具一陰陽也蓋兩不立則一不可見一不可見則兩之用息一者其理也兩者所以載其理也以六爻觀之五上立天道初二立地道三四立人道天之陰陽固以气言矣而地之柔剛亦陰陽之質也人之仁義亦陰陽之性也天地之道必因气質而見而人之道不言气質者以气質之在造化者無善惡之分而在人則有善惡之異故於人不言气質而直言徳也八卦而小成固爲三才之道矣及其重之則三才之道又以兩而立故易以六畫而成卦也然六畫之位以陰陽分之則初三五爲陽位二四上爲陰位此所謂分陰分陽也然位𨿽有陰陽而未嘗不疊居故陽或居陰位陰或居陽位此所謂疊用柔剛也分陰分陽疊用柔剛則六位之中剛柔交錯豈不粲然而成章歟蓋三才之分屬者不易之體也剛柔之疊居者變易之用也易之爲道自本而幹自榦而枝合而言之則極其大而無餘分而言之則極其精而不亂其廣大悉備於是見矣

右第二章

天地定位山澤通气雷風相薄水火不相射八卦相錯先天八卦之位乾與坤對故乾居南坤居北乃天位於上地位於下六子效其用而父母處其尊此天地所以各定其位也艮與兌對故艮居西北兌居東南雲雨出於山則山通澤之气水泉注於澤則澤通山之气是山澤之所以相通也震與巽對故震居東北巽居西南雷動則風隨風激則雷迅是雷風之相薄也薄謂親近之也坎與離對故離居東坎居西水火二物本相尅者而反相應是水火之不相射也射謂觸犯之也八卦之相對待此其體之常也至於八卦之上又各以八卦次第而加之則相交錯而爲六十四卦矣是則其用之變也

數往者順知來者逆是故易逆數也

起震而歷離兌以至於幹數已生之卦本爲逆也而謂之順者猶自今日而追數昨日也自巽而歷坎艮以至於坤推未生之卦本爲順也而謂之逆者猶自今日而逆計來日也然易之生卦則如橫圖所陳及圎圖之右方而已故曰易逆數也蓋自震之初爲冬至至榦之末而交夏至自巽之初爲夏至至坤之末而交冬至則以卦气言之自震之一陽離兌之二陽而至於幹之三陽自巽之一陰坎艮之二陰而至於坤之三陰則以卦畫之生處言之是皆爲往順而來逆也

右第三章

雷以動之風以散之雨以潤之日以烜之艮以止之兌以說之幹以君之坤以藏之

雷動至兌說陰陽之爲用者也所以生萬物也乾君坤藏則陰陽之不用者也所以統萬物也以六子觀之乾坤初爻相交而爲震巽故雷以動物而物萌風以散物而物具乾坤中爻相交而爲坎離故雨以潤物而物滋日以烜物而物舒乾坤終爻相交而爲艮兌故艮以止物而物成兌以說物而物遂此豈非陰陽之爲用而生萬物者乎然乾父坤母純陽純陰而不交者也故气之方通而物之方生則主於幹而動气之旣復而物之旣成則歸於坤而藏乾居上而臨下故曰君坤居下而有終故曰藏此豈非陰陽之不用而統萬物者乎然震巽坎離取象義多故以象言之艮兌乾坤取卦義多故以卦言之天地定位一節首乾坤此一節則先六子者蓋前乃先天八卦之體也故先言不用者而後言用此乃先天八卦之用也故先言其用者而後言不用如文王八卦專以用言之亦始於震巽而退乾於西北退坤於西南於此見八卦之體用先後固當不同也

右第四章

帝出乎震齊乎巽相見乎離致役乎坤說言乎兌戰乎乾勞乎坎成言乎艮【勞去聲】

邵子以此爲文王八卦蓋因坤蹇解三卦彖辭而推之也伏羲八卦乃對待之體而謂之先天文王八卦乃流行之用而謂之後天二者之次序固爲不同而亦未嘗不相須也帝者天之主宰而萬物之生成無不由之其神運於四時而遊乎六合固不得而測也詩云昊天曰明及爾出王昊天曰旦及爾遊衍此帝之出入可以見也震於方爲東於時爲春於五行爲木而曰帝出乎震者帝於是時而始出乃令之方行气之方動而萬物萌露之時也巽於方爲東南於時爲春夏之交於五行亦爲木而曰齊乎巽者當是之時萬物已畢達而整齊也離於方爲南於時爲夏於五行爲火而曰相見乎離者萬物明盛皆聚而相覩也坤於方爲西南於時爲秋夏之交於五行爲土而曰致役乎坤者言地能役已以養物而不自以爲罷也兌於方爲西於時爲秋於五行爲金而曰說言乎兌者物至此時皆形色充盈而欣說也幹於方爲西北於時爲秋冬之交於五行亦爲金而曰戰乎乾者自巽至兌皆陰卦而忽與幹遇故陰疑於陽而必戰也坎於方爲北於時爲冬於五行爲水而曰勞乎坎者物於此時皆歸藏故慰勞之也艮於方爲東北於時爲冬春之交坎水非土則不能以生震木故艮於五行亦爲土而曰成言乎艮者萬物皆止於此也然止不終止至震而復出矣故下文又言成終而成始也後天八卦之序如此以方言之則有周遊之義以時言之則爲疊旺之時以五行言之則得相生之次又自震而坤爲元亨誠之通自兌至艮爲利貞誠之復自東南至西皆母與三女之位自西北至東皆父與三男之位又震兌始交故當朝夕之位坎離交之極故當子午之位巽艮不交而陰陽猶雜故當用中之偏乾坤純陰純陽故當不用之位然八卦之中震與兌對則物生於春而成於秋故不曰說乎兌而必曰說言乎兌是兌與震均敵而說物之功爲大也震與艮連則气始於春而終於冬春之交故不曰成乎艮而必曰成言乎艮是艮又與震交際而成物之功爲大也聖人立言之意蓋如此云

萬物出乎震震東方也齊乎巽巽東南也齊也者言萬物之潔齊也離也者明也萬物皆相見南方之卦也聖人南面而聽天下向明而治蓋取諸此也坤也者地也萬物皆致養焉故曰致役乎坤兌正秋也萬物之所說也故曰說言乎兌戰乎乾乾西北之卦也言陰陽相薄也坎者水也正北方之卦也勞卦也萬物之所歸也故曰勞乎坎艮東北之卦也萬物之所成終而所成始也故曰成言乎艮

言萬物出乎震者蓋帝旣出焉則萬物亦隨之而出也齊乎巽而言潔齊者蓋萬物發生而明絜故齊也離之時萬物皆相見乃盛夏之際亨嘉之防也而聖人之南面而立向明而治實有取焉蓋以離爲陽明之方而聖人之位亦陽明之位其爲治者亦陽明之治也然於離獨言聖人之所取姑舉其一爾如對時育物之取於震申命行事之取於巽皆可以例而推之也坤獨言地者以方言之則屬西南而實則容載萬物者皆地也言萬物皆致養者地之生物如母之乳養其子無所偏愛也兌獨言正秋者舉其一時而他可知也干言陰陽相薄者相薄卽交戰之謂也坎言勞卦而又曰萬物之所歸者物歸則必有以慰勞其出之難也又方脫乎戰則勞瘁之餘亦當慰勞也艮言萬物之成終成始者旣動而止止則復動旣始而終終則復始艮者萬物之所由終所由始也後天八卦始之以震而終之以艮如四徳始之以元而終之以貞震艮之交貞元之際可以觀生生之機矣艮之彖傳言時止時行則艮𨿽爲止而實兼動靜成終者時止也成始者時行也艮之爲卦其造化闔辟之樞歟

右第五章

神也者妙萬物而爲言者也動萬物者莫疾乎雷橈萬物者莫疾乎風燥萬物者莫熯乎火說萬物者莫說乎澤潤萬物者莫潤乎水終萬物始萬物者莫盛乎艮故水火相逮雷風不相悖山澤通气然後能變化旣成萬物也

上言帝出乎震以生萬物而此言神之妙萬物者蓋神卽帝也帝者神之名神者帝之靈帝者神之體神者帝之用凡物皆有神也而物莫大於天則神亦莫尊於帝故主宰萬物者帝也而所以妙萬物者帝之神也然此去乾坤而專言六子者蓋乾父坤母無爲於上而六子效其用於下六子之所爲卽乾坤之所爲六子之成功卽乾坤之成功也然𨿽不言乾坤而首之曰神妙萬物則神者豈非干坤之妙用乎六子之致用皆神之所爲也然雷風山澤水火此象也非神也雷之動風之橈火之燥澤之說水之潤艮之終始此气也亦非神也所謂神者果何哉蓋其所以動橈所以燥說所以潤所以終始是之謂神也六子者各有在而神則無在無不在六子者各有爲而神則無爲無不爲其妙之至不可以名姑彊名之曰神爾然言六子之用矣而又繼以水火雷風山澤之對待者何歟蓋以四時爲序者六子之用而其所以主時成用則以由陰陽之交合故又仍用伏羲之卦序蓋對待非流行則不能以變化流行非對待則不能以自行也聖人之言反覆相明而造化之妙無餘蘊矣

右第六章

乾健也坤順也震動也巽入也坎陷也離麗也艮止也兌說也

右第七章

乾爲馬坤爲牛震爲龍巽爲雞坎爲豕離爲雉艮爲狗兌爲羊

右第八章

乾爲首坤爲腹震爲足巽爲股坎爲耳離爲目艮爲手兌爲口

右第九章

乾天也故稱乎父坤地也故稱乎母震一索而得男故謂之長男巽一索而得女故謂之長女坎再索而得男故謂之中男離再索而得女故謂之中女艮三索而得男故謂之少男兌三索而得女故謂之少女

右第十章

乾爲天爲圜爲君爲父爲玉爲金爲寒爲冰爲大赤爲良馬爲老馬爲瘠馬爲駁馬爲木果坤爲地爲母爲布爲釜爲吝嗇爲均爲子母牛爲大輿爲文爲眾爲柄其於地也爲黑震爲雷爲龍爲黃爲旉爲大塗爲長子爲決躁爲蒼筤竹爲萑葦其於馬也爲善鳴爲馵足爲作足爲的顙其於稼也爲反生其究爲健爲蕃鮮巽爲木爲風爲長女爲繩直爲工爲白爲長爲髙爲進退爲不果爲臭其於人也爲寡發爲廣顙爲多白眼爲近利市三倍其究爲躁卦坎爲水爲溝瀆爲隱伏爲矯輮爲弓輪其於人也爲加憂爲心病爲耳痛爲血卦爲赤其於馬也爲美脊爲亟心爲下首爲薄蹄爲曳其於輿也爲多眚爲通爲月爲盜其於木也爲堅多心離爲火爲日爲電爲中女爲甲冑爲戈兵其於人也爲大腹爲乾卦爲鼈爲蟹爲蠃爲蚌爲龜其於木也爲科上槁艮爲山爲徑路爲小石爲門闕爲果蓏爲閽寺爲指爲狗爲防爲黔喙之屬其於木也爲堅多節兌爲澤爲少女爲巫爲口舌爲毀折爲附決其於地也爲剛鹵爲妾爲羊

右第十一章

周易參義卷十

欽定四庫全書

周易參義卷十一

元梁寅撰

序卦傳

有天地然後萬物生焉

乾坤獨不稱名而謂之天地者於以見乾坤卽天地也天地爲萬物之父母而乾坤爲諸卦之父母也

盈天地之間者惟萬物故受之以屯屯者盈也屯者物之始生也

天地以生物爲心而生物之盛多而盈塞者無甚於艸木故乾坤之後卽受之以屯者所以象艸之穿地而始生也

物生必蒙故受之以蒙蒙者蒙也物之穉也物穉不可不養也故受之以需需者飲食之道也飲食必有訟故受之以訟

人之紛爭常始於醉飽之過故飲食必有訟而書酒誥之所以丁寜反覆者亦深戒於飲豈苟言哉

訟必有眾起故受之以師師者眾也眾必有所比故受之以比比者比也比必有所畜故受之以小畜物畜然後有禮故受之以履

物之畜聚而無禮以辧其分則必至於爭亂矣

履而泰然後安故受之以泰泰者通也

人之踐履皆由於理則舒泰舒泰則身安矣而其道豈不亨通乎

物不可以終通故受之以否

物之欲終通者其情也而不可以終通者其時勢然也

物不可以終否故受之以同人與人同者物必歸焉故受之以大有有大者不可以盈故受之以謙有大而能謙必豫故受之以豫豫必有隨故受之以隨以喜隨人者必有事故受之以蠱蠱者事也

蠱壞之時乃事之所由起也

有事而後可大故受之以臨臨者大也

以陽臨陰則陽益盛大矣故臨者大也

物大然後可觀故受之以觀可觀而後有所合故受之以噬嗑嗑者合也物不可以苟合而已故受之以賁賁者飾也

物之苟合而不賁飾則質而不文君子小人安所辧乎

致飾然後亨則盡矣故受之以剝剝者剝也物不可以終盡剝窮上反下故受之以復復則不妄矣故受之以無妄

復者反身而誠故無妄

有無妄然後可畜故受之以大畜

所畜聚者皆眞實而無僞此其所以爲大畜也

物畜然後可養故受之以頤頤者養也不養則不可動故受之以大過物不可以終過故受之以坎坎者陷也陷必有所麗故受之以離離者麗也

右上篇

有天地然後有萬物有萬物然後有男女有男女然後有夫婦有夫婦然後有父子有父子然後有君臣有君臣然後有上下有上下然後禮義有所錯

咸恆爲下經之首而夫婦者亦人之父母故尊之亞於乾坤也

夫婦之道不可以不久也故受之以恆恆者久也物不可以久居其所故受之以遁遁者退也物不可以終遁故受之以大壯

物無屈而不伸之理故君子𨿽遁而終必復壯也

物不可以終壯故受之以晉晉者進也

天下之理未有壯而不進者亦未有不壯而能進者故大壯繼之以晉也

進必有所傷故受之以明夷夷者傷也傷於外者必反其家故受之以家人家道窮必乖故受之以睽睽者乖也乖必有難故受之以蹇蹇者難也物不可以終難故受之以解解者緩也

天下之事急則合緩則散故難之解散謂之緩蓋以緩而漸散也

緩必有所失故受之以損損而不已必益故受之以益益而不已必決故受之以夬夬者決也決必有所遇故受之以姤姤者遇也

夬之於此則遇之於彼是陰柔不能終絕也

物相遇而後聚故受之以萃萃者聚也聚而上者謂之升故受之以升升而不巳必困故受之以困困乎上者必反下故受之以井井道不可不革故受之以革革物者莫若鼎故受之以鼎主器者莫若長子故受之以震震者動也

以長子而主天下之大器則必其陽剛之動然後能不失也若柔靜者安能勝任乎

物不可以終動止之故受之以艮艮者止也物不可以終止故受之以漸漸者進也進必有所歸故受之以歸妹得其所歸者必大故受之以丰丰者大也窮大者必失其居故受之以旅旅而無所容故受之以巽巽者入也入而後說之故受之以兌兌者說也說而後散之故受之以渙渙者離也

人心和說之極則漸入於怠緩怠緩則散矣

物不可以終離故受之以節

離散而能節則其散者可合矣

節而信之故受之以中孚

節之而當則人信之矣

有其信者必行之故受之以小過有過物者必濟故受之以旣濟

必有過人之事然後能濟也

物不可窮也故受之以未濟終焉

旣濟之極則必窮故旣濟之後承之以未濟以爲六十四卦之終焉所以見易道之無窮也

右下篇

周易參義卷十一

欽定四庫全書

周易參義卷十二

元梁寅撰

雜卦傳

乾剛坤柔比樂師憂臨觀之義或與或求

雜卦言卦之反對而推明其義與本卦之名義或異或同不必其合也比樂者上下親比故樂也師憂者兵凶戰危故憂也或與或求者以我臨物則上與乎下也物來觀我則下求於上也

屯見而不失其居蒙雜而著

屯動乎險中故見陽居下得民故不失其居蒙者幼穉故雜五二志應而有聖功故著

震起也艮止也損益盛衰之始也

人君損下以益上則始𨿽自益而終則自損故損爲衰之始損上以益下則始𨿽自損而終則自益故益爲盛之始

大畜時也無妄災也萃聚而升不來也

升不來者惟務上進而不能自反也

謙輕而豫怠也

謙輕者自輕其尊貴豫怠者自怠而逸樂

噬嗑食也賁無色也

有色之爲賁尢不若無色之爲賁也

兌見而巽伏也隨無故也蠱則飭也

隨者大亨之時故爲無事蠱者壞亂之時故當戒飭

剝爛也復反也晉晝也明夷誅也井通而困相遇也

通者澤可以及物相遇者值險難之時

咸速也恆久也渙離也節止也解緩也蹇難也睽外也家人內也

睽者二女志在外家人者女正位乎內

否泰反其類也大壯則止遁則退也

君子時當大壯則止於朝以行道時當遁則退於野以全身

大有眾也同人親也革去故也鼎取新也小過過也中孚信也丰多故也親寡旅也

人處丰之時則多故舊處旅之時則少親友不言旅寡親而言親寡旅者取其韻協也

離上而坎下也

離明言君上之徳坎險言臣下之難

小畜寡也履不處也

小畜以一柔畜五剛故寡履所以行而進故不處

需不進也訟不親也大過顚也姤遇也柔遇剛也漸女歸待男行也頤養正也旣濟定也歸妹女之終也未濟男之窮也夬決也剛決柔也君子道長小人道憂也蔡氏曰自姤以下有亂簡按雜卦例皆反對協韻爲序今以其例攺正大過顚也頤養正也旣濟定也未濟男之窮也歸妹女之終也漸女歸待男行也姤遇也柔遇剛也夬決也剛決柔也君子道長小人道憂也

周易參義卷十二

