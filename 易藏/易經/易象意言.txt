

欽定四庫全書

經部一

易象意言

易類

提要

【臣】等謹案易象意言一卷宋蔡淵撰淵蔡元定之子蔡沈兄也嘗從學於朱子故闡易理者居多而不廢漢儒互體之說則兼言象數又其家學矣夫易卽象數以寓理京焦諸家流爲術數占候之學固失聖人之本旨自王弼之易旣行儒者遂置象數於不講而所謂理者亦漸流爲空談矣淵是書以易象爲名而所言皆卽象以窮理蓋易學之能酌其中者世無傳本故朱尊經義攷以爲已佚永樂大典所載首尾完具猶當時祕府舊本謹錄而傳之俾學易者有攷焉乾隆四十六年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

易象意言

宋蔡淵撰

者奇也陽之數也者偶也陰之數也古者伏羲氏仰觀俯察見陰陽有奇偶之數故畫以象陽畫以象陰見陰陽之中各復生陰陽故再倍而三爲卦者八所謂小成者是也因而重之故三倍而六爲卦者六十有四下三畫爲貞而上三畫爲悔也

卦有六位初二三四五上也二气消息自下而上故卦自下始

爻有四象少陽少陰老陽老陰也少陽之數七少陰之數八老陽之數九老陰之數六老變而少不變聖人取變者爲用故陽爻曰九陰爻曰六

六七八九者陰陽之用數也陽以進爲用故少於七而老於九陰以退爲用故少於八而老於六

凡爻位俱陽與爻位俱陰爲當位或陽爻位陰或陰爻位陽爲不當位

三畫之卦有上中下之位以上遇上以中遇中以下遇下則其位同也故六位之卦初與四爲應位二與五爲應位三與上爲應位陽爻遇陰爻陰爻遇陽爻則爲有應若陽爻遇陽爻陰爻遇陰爻則爲無應

六位之卦其初難知其上易知爲本末者也三與五爲陽二與四爲陰陽以升爲用故進成乎五陰以降爲用故退成乎二五者陽成而得中也二者陰成而得中也故皆吉三陽剛未成而不中故危四陰柔未成而不中故懼

凡兩爻相比在下曰承在上曰乘以陰承陽以陽乘陰爲順陽承陰陰乘陽爲逆【案陽乘陰之乘原本誤作承陰乘陽之乘原本誤作盛今並攺正】

凡三爻之卦剛柔雜者皆主一剛一柔故震巽主初爻坎離主中爻艮兌主上爻六爻之卦剛柔雜者亦多取剛柔少爻爲主

凡卦中陽爲大陰爲小陽利君子陰利小人大畜小畜大過小過皆取陰陽爲義

凡六位陰陽多以志言

陽實爲富陰虛爲貧陰能有陽亦爲富小畜謙之五皆以四能有陽而稱富也

凡剛進而上遇柔則利遇剛則不利如大壯之四曰藩決不羸大畜之三曰良馬逐皆前遇乎柔也大壯之初曰徵凶三曰羝羊觸藩羸其角大畜之初曰有厲利巳皆前遇乎剛也

陽在上之物陰在下之物六位惟二五得陰陽之正中則不失乎善偏則流爲惡八卦相錯惟二五得中夫陽動於二陰之下則爲震陰伏於二陽之下則爲巽至於爲坎艮爲離兌無非有取於陰陽相錯也故有是理則有是象有是象則有是事此自然之理也且六爻之卦擬議變化於一爻之中逺近相取初不可以內外三爻之卦而拘也故賁之三上下皆陰也而聖人系之以濡如之辭豈非有取於坎象歟晉之四下乘二陰也而聖人系之以鼫鼠之象又豈非有取於艮象歟至於屯之三曰入於林中是兼上下二陰而取也復之四曰中行是兼上下四陰而取也觀是四者聖人擬議之防亦可以類推矣陰陽相錯感應之理自然而然亦非聖人心思智慮之所能爲也後世互體之說不可謂全無義理特其附防穿鑿而流於術所以不可用也彖傳言剛柔上下往來者八卦隨蠱賁咸恆損益渙也止言剛來者訟無妄二卦在八卦者或曰柔上剛下或曰剛上柔下或止曰上下然其爲卦皆三陰三陽本具乾坤之體而上下交往來也乾剛交坤而成震坎艮坤柔交乾而成巽離兌故言剛來剛下者明乾剛在上而下交坤言柔來柔下者明坤柔在上而下交幹也若剛上之與柔上則又乾剛在下而上交坤坤柔在下而上交幹者也是皆本諸乾坤之交而互取之耳至於訟與無妄則止言剛來剛自外來蓋其爲卦皆四陽二陰非干坤上下之交者故幹體居上不動而所以爲坎爲震之剛者皆自外來也夫子言卦變之義於此可見其兩端焉本一气也生則爲陽消則爲陰易之道生道也震艮陽卦震取初艮取上者理當然也巽兌陰卦與震艮爲對者也乃不取初上之陰而取二五之陽也至於復姤夬剝之類莫不取陽爲用焉是知陽能生陰不能生易之本也非聖人特賤乎陰而不取也

乾坤體純坎離體交而其用皆在中故乾坤坎離之用皆在二五也至於乾坤相錯則爲泰否坎離相錯則爲旣濟未濟亦皆主二五爲用也

坎者陰陷陽而陽難離者陰麗陽而陽明是坎𨿽陽卦而陽不得用離𨿽陰卦而陽猶得用故旣濟未濟名義主坎陽卦也其亨主離以離陽得用也

文王周公所系之辭有以理言者如元亨利貞直方大之類是也有以事言者如觀盥而不薦師出以律之類是也有以象言者如履虎尾見龍在田之類是也有以占辭言者如利建侯行師利用爲大作之是也有以斷辭言者如徵凶無攸利悔亡吉無咎之是也卦爻所繋大略不出乎此矣

三百八十四爻之義有取之於本爻者如幹之初曰潛龍勿用屯之初曰利建侯是也有取之於下近爻者如姤之二曰包有魚大過之二曰枯楊生稊老夫得其女妻是也有取之於上近爻者如大過之五曰枯楊生華老婦得其士夫小過之四曰弗過遇之是也有取之於應爻者如解之四曰解而拇泰之五曰帝乙歸妺以祉元吉是也有取之於應位者如幹之二五曰利見大人丰之初曰遇其配主四曰遇其夷主是也有取之於一卦之主爻者如姤之五曰以包瓜比之初曰終來有他吉是也有取之於往來爻者如賁之二曰賁其須損之上曰得臣無家是也有取之於上下二近爻者如賁之三曰賁如濡如屯之三曰惟入於林中是也有取之於五爻之中者如復之四曰中行獨復艮之三曰艮其限是也有取之於六爻之中者如益之三曰有孚中行告公用圭四曰中行告公從是也有取之於本卦變極者如坤之上曰龍戰於野否之上曰傾否是也以是推之則諸爻之義皆可得矣

乾坤屯蒙卦之名也健順動說卦之性也天地風雷卦之象也陰陽剛柔卦之才也中正危懼卦之位也應害逺近卦之情也上下乘承卦之體也元亨利貞卦之辭也剛柔往來卦之變也

太極理也陰陽气也剛柔質也幹者太極之動故釋彖不言陰陽剛柔坤主質故以柔言否泰交不交气也又具乾坤之體故皆以陰陽言否類於坤故又以剛柔言余卦不滯乎事則滯乎物故皆以剛柔言

四營而成易十有八變而成卦易與變本一事也未入用則謂之易巳入用則謂之變蓋易無體而變有體也觀變於陰陽而立卦揮於剛柔而生爻陰陽剛柔皆畫也未入用則謂之陰陽巳入用則謂之剛柔蓋陰陽气而剛柔質也故夫子釋乾坤闔辟曰變而不曰易釋卦爻之用曰剛柔而不曰陰陽

天數始於一地數始於二陰無首而從陽者也先陽而動則迷從陽之後則得故曰先迷後得主利

天數終於九地數終於十陽無終代其終者地也故曰地道無成而代有終也

天地主體四時日月主用富貴主體聖人蓍龜主用伏羲八卦之序以二气消長成文王八卦之序以萬物盛衰成

伏羲八卦是造化生物之理文王八卦是造化運行之理

天地者其體也四時者其用也日月所以爲四時至徳所以生天地

易之道有巳正而他爻取之以爲邪者有巳凶而他爻得之以獲吉者屯之初非不正也而二近之則以爲宼旅之上非不凶也而五承之以得譽命

幹知大始坤作成物故知者乾道作者坤道夫子於幹則曰知至至之知終終之乾能兼坤故知與行無不盡也至於坤則曰直其正也方其義也坤承乾而行者故特言行之而已程子謂幹是聖人之事坤是學者之事蓋幹能盡知與行而坤則但能行之而已此所以爲有間也

或謂河圖與卦畫不相似伏羲則之而畫卦若之何而則之夫河圖之數自一至十一三五七九爲陽二四六八十爲陰一者陽之始二者陰之始故聖人取一以畫【乾】取二以畫【坤】造化之道气有二而行有五一三五七九者陽之行也二四六八十者陰之行也二非五則不能變化五非二則不能自行故夫子總天之五數得二十五總地之五數得三十蓋言陰陽之所以成變化行鬼神者在乎五也【五行在易於卦變處方入用】

天地之間對待流行而已對待者體靜而生流行者體動而成伏羲八卦對待者也體靜而生則吉凶悔吝由乎我故曰先天文王八卦流行者也體動而成則吉凶悔吝奉乎天故曰後天

易中之言仁或爲陰或爲陽仁者見之謂之仁仁陰也立人之道曰仁與義仁陽也蓋自智仁而言則智先而仁後智動而仁靜自仁義而言則仁先而義後仁行而義止此陰陽之所以異也

易有太極之易未生兩儀之易也天地設位而易行乎其中生兩儀後之易也其理則同其時則異故易在兩儀之先其易無體在兩儀之後其易則有體矣

藏諸用有兩義有在顯仁之前者有在顯仁之後者在顯仁之前則所以顯仁者爲用以其不可見故爲藏諸用在顯仁之後則旣顯而爲物矣一物又各具生生之用故亦爲藏諸用

寒暑也晝夜也生物之陰陽也气形也魂魄也物生之陰陽也生物之陰陽則屈伸相推無不變也物生之陰陽則陽能變而陰不能變故易大傳曰遊魂爲變而不及魄者物生之陰陽也

易中言變化者剛柔之窮皆變變則化也變者化之漸化者變之成變在化之先故爲陽化在變之後故爲陰蓋以先後爲陰陽非謂陽動爲變陰動爲化也

大傳言易有三易有太極易無體易無思無爲言易之本也天地設位而易行乎其中乾坤成列而易立乎其中言易之用也易與天地準易有聖人之道四之類言易之書也

易有太極形而上之道也儀象八卦形而下之器也自道而言則器𨿽未形而器之理無不具也自器而言則道𨿽不可見而道之妙又無不在也

繼善陽也成性陰也此以天命之序而言陰陽也仁者陰也智者陽也此以物受之性而言陰陽也然陽之所以爲陽者皆動而無體也陰之所以爲陰者皆靜而有體也

坎之陰爲陽所得則升而爲云陽淺則爲霧坎之陽爲陰所累則降而爲雨陰淺則爲露

陰在外陽不得出則爲雷陰固則爲地動【震】陰在內陽不得入則爲風陰固則爲大風【巽】陽包陰則爲霰【離】陽和陰則爲雪【離交坎】陰包陽則爲雹【坎】陰入陽則爲霜【坎交離】陰陽之精互藏其宅則爲日爲月【離坎】陰陽相戛則爲電陰陽失位則爲霓凡卦柔近剛則柔爲得剛剛近柔應柔則剛爲柔累

易者知變易之道而無體也其以陰陽之變言易者陰陽非易陰陽變易而無體者易也猶形而上者謂之道其以一陰一陽之謂道者陰陽非道一陰一陽運而無形者道也夫易者所以生陰陽兩儀卽陰陽今指陰陽而言易者欲明無非虛無𨿽無形無體而有陰陽變易之理也

易有太極者不可見動而生物者可見不可見者形而上之道也可見者形而下之器也聖人學其可見者而達其不可見者故夫子曰下學而上達

吉凶悔吝具四象之義悔者吉之未成也吝者凶之未成也猶少陰少陽未成乎陰陽也

貞吉貞凶貞厲貞吝其所繋𨿽若不同然皆一理也其得本卦本爻之正者則曰貞吉其失本卦本爻之正者則曰貞凶其失之淺者則曰貞厲曰貞吝

無咎有五義師之彖吉而無咎者也節之三過由巳作而無所歸咎者也大過之上凶而不可咎者也晉之初善補過而無咎者也萃之四獲吉乃能無咎者也無悔有四義咸之五安於無事而無悔者也復之五自修而免悔者也大壯之五理之必至而無所可悔者也渙之三急於成功不以悔爲悔者也

吉無咎有二義如師之二言吉而又無咎也如益之初萃之四言當獲吉而後無咎也

乾坤屯隨臨無妄皆有元亨利貞幹主造化全體無所不傋坤承乾以成化故加牝馬字其餘卦則或主一時或主一事而已

範圍天地之化而不過曲成萬物而不遺神也通乎晝夜之道而知易也此章之神指而妙萬物者爲言也易指欲者爲言也無思無爲寂然不動易也感而遂通天下之故神也此章之易指未者爲言也神指初者爲言也蓋易者神之本神者易之用以寂感言之明矣然寂之中又有感而感之中又有寂故夫子之言不一而足也

乾坤成列而易立乎其中是言太極具於形器之中也天地設位而易行乎其中是言太極在形器之中復動而生也

或問通乎晝夜之道而知爲寂中有感固得之矣而謂範圍天地之化而不過曲成萬物而不遺爲感中有寂則未之見也曰範圍天地之化卽乾道變化之序也曲成萬物卽各正性命之事也周子以爲誠之復朱子以爲太極之體所以立明其曰復曰立之義則其寂然之義可見矣

大傳中以易與神對言者有三生生之謂易至陰陽不測之謂神就易書而言也範圍天地之化而不過至易無體易無思無爲至非天下之至神孰能與於此就人心而言也

範圍天地之化而不過一章言聖人盡神而本於易也易無思也一章言君子學易而至於神也

感而動者於中而無次序坎離是也動而運行者始於下而有次序震巽艮兌是也

夫子以仁義禮智爲元亨利貞然仁義禮智之在人心其於情也不以序而見【與坎離同義】元亨利貞在天時則運於气也必以序而行【與震巽艮兌同義】不以序者感而初也必以序者而後運也理𨿽同而時有先後此又不可不察也

乾坤者對待之醇也坎離者對待之交也咸恆者對待之行也旣濟未濟者對待之雜也

气化者有生之始而初生也故上經始乾坤形化者運行之終而復生也故下經始咸恆【震巽艮兌動而運行者也】然皆終於坎離者運行當止於對待乃能復生也旣濟未濟𨿽非坎離坎離之交也

聖人有以見天下之賾擬諸其形容象其物宜是故謂之象象者像天下之賾也拘乎卦則易之所以爲易者偏矣聖人有以見天下之動觀其防通以行其典禮系辭焉以斷其吉凶是故謂之爻爻者效天下之動也拘乎辭則易之所以爲易者滯矣夫極天下之賾者存乎卦鼓天下之動者存乎辭旣知觀象玩辭又知所謂極與鼓之義則卦非止所設之卦辭非止所指之辭其於易之賾也無不傋易之動也無不周豈世之所謂忘言忘象者可同日而語哉程子易序易變易也隨時變易以從道也旣曰從道則所謂易者非易之理乃指易書也

聖人立象以盡意設卦以盡情僞繋辭焉以盡其言夫子豈欺我哉世儒乃欲忘象忘言果聖人作易之意乎聖人之意正在乎言象之間也惟變而通之則象可以盡其利鼔之舞之則辭可以盡其神本末一貫皆實事也欲忘末而求本是乃老耼之學豈聖人作易之意哉易有太極是生兩儀兩儀生四象四象生八卦觀夫子立此數語則知所以生者不皆在未生兩儀之太極故先師謂一每生二一者太極也太極生兩儀則太極便在兩儀中故曰兩儀生四象及生四象則太極便在四象中故曰四象生八卦及生八卦則太極便在八卦中以是推之則太極隨生而立若無與於未生兩儀之太極也但人之爲學茍惟守夫物中之太極則或囿於形而不得其正必湏識得未生兩儀太極之本則𨿽在兩儀在四象在八卦以至在人心皆不失其本然之妙矣此夫子明卦象之所由所以必原易有太極之本而子思之所謂大本者亦正在乎此學者不可不識也漸進也坤上爻進居幹下位故曰漸歸妹退也坤下爻退居幹上位故曰歸妹皆主柔爻進退爲義也

咸以神交恆以神運一滯乎形則咸恆之道不全矣故其六爻非不相應得者亦不過悔亡而已夫子所以特詳咸恆之道於釋彖之下者正以此耳

謙陽止乎內豫陽動乎外然皆以順爲用也

蠱之彖曰先甲三日後甲三日巽之五曰先庚三日後庚三日先甲後甲先庚後庚皆所以號令也巽爲號令蠱之巽初卦也爲號令之始甲始也蠱又爲事故系之於蠱彖焉巽之巽重巽也申號令也庚更也故系之於上巽焉命令者君之所出故又以五言之

幹漸以一物之次序明爻象咸艮以一身之次序明爻象井革以一卦之次序明爻象

小畜者巽畜乾也大畜者艮畜乾也防之主柔爻也艮之主剛爻也故小畜主四柔畜剛也大畜主上剛畜剛也

凡陽包陰則是陰麗乎陽事之常也震下艮上爲頤頤養正也言陰求養乎陽正也故曰養正兌下巽上爲中孚中孚信也言陰必麗乎陽故曰信【與離同義】凡陰包陽則爲陽陷於陰過常之事也大者謂陽巽下兌上則兩陰包四陽陽數過焉故曰大過小者謂陰艮下震上則四陰包兩陽陰數過焉故曰小過【與坎同義】臨與震同觀與艮同大壯與兌同遁與巽同

天地之道在气者當交在位者不可易觀否泰兩卦陰陽往來則可知气運之通塞觀大過歸妹漸數爻剛柔上下則可以知居位之吉凶

易有太極而生兩儀兩儀各具一太極而生生與气化形化之事同一義也易有太極理也兩儀气也形化形也有理斯有气有气斯有形本一道也故兩儀𨿽各具太極而生生而易有太極之妙無不在也形化𨿽各以種類而生生而气化之理無不在也但以形而言气則形易見而气難見以气而言理則气易明而理難明今且以形化之事明之天下之物各以種類而生則气化之事宜若無矣而聚水之虫魚積土之艸木皆自然而生又豈可謂無气化之事耶蓋形化卽气化似二而非二也非知道者其孰能識之

天數一一中有三以象言之則圓者徑一圍三地數二二中有兩以象言之則方者徑一圍四此天地之所以分也縱而數之一中有三橫而數之一中有四三之中各有四四之中各有三此天地之數所以同十二也故四十八蓍以十二約之爲四存一以爲體分三以爲用故天數體一而用三存二以爲體分二以爲用故地數體二而用兩也

天道之常先陽而後有陰先始而後有終先生而後有死今易所言而曰陰陽曰終始曰死生者皆降一等而取其變也蓋自其常者而言之但見其先後兩事而窮焉自其變者而言之則窮而復通未嘗巳也生生之道萬古不息者實於兩言之間盡之矣豈特如世之所謂文從字順而已哉

元亨利貞乾道之則也其本不可得而見夫子所謂萬物資始品物流形各正性命者特因其運行之迹指以示人耳學者不可便謂元亨利貞如此而已也或問文言曰君子行此四徳而先後不同何也曰仁者生物而未見貞者幹事而無形故夫子先言徳因物之文而禮可見因物之分而義可明故夫子先言物

天地之間對待流行而已易體天地之撰者也故伏羲八卦圓圖【天地定位至水火不相射】以對待而作也文王八卦圓圖【帝出乎震至成言乎艮】以流行而作也伏羲六十四卦橫圖【始幹夬大有終觀否剝坤】以流行而作也文王六十四卦橫圖【始乾坤屯終旣濟未濟】以對待而作也是知主對待者必以流行爲用主流行者必以對待爲用學者不可不察也

或問參伍以變錯綜其數與變數象之所繋先後義未明何也曰夫子之言曲而無不中今且舉其一二例以明之如渙之剛來而不窮柔得位而上同所謂參以變也賁之柔來而文剛分剛上而文柔所謂伍以變也如揲蓍之法分二之後置右揲左復置左揲右左右者所謂錯其數也置揲而復置揲者所謂綜其數也故通其上下往來之變則於賁遂成天之文於渙遂成水之文極其歸奇之數則得十二者遂定老陽之象得二十四者遂定老陰之象得二十者遂定少陽之象得十六者遂定少陰之象也

貞固也以貞固足以干事取之也貞正也以君子正也取之也蓋貞者隨在各有也立乎事物之中各得其正之謂貞固在剛則曰大貞在柔則曰小貞在君子則曰君子貞在女子則曰女子貞以至在武人在童僕在牝馬莫不皆曰貞焉又以其永久者言之則曰永貞以其不息者言之則曰不息之貞又自夫用貞者言之當安則曰安貞當居則曰居貞當其可則曰可貞當其不可則曰不可貞當艱則曰艱貞其利則曰利貞其不利則曰不利貞不可疾也則曰不可疾貞又至於貞之爲用則有吉焉有厲焉有吝焉有凶焉有疾焉有亨焉有勝焉有觀焉有明焉其端不可得而窮也惟善易者隨在玩之則其義莫不皆得其當學者不可以正固兩義而拘之也

易者神之本也神者易之用也貞者易之位也

易者以變易無體而言也神者以妙萬物者而言也貞者以萬物各正性命者而言也易則神神則貞幹之彖曰元亨利貞貞則當復爲元矣貞元之間其易之復乎故大傳曰乾坤成列而易立乎其中是兼貞之理也又曰天地設位而易行乎其中是兼元之理也易神貞同一理而殊於時學易者當識之

或問仁柔義剛柔爲陰剛爲陽以此而觀則仁當屬陰義當屬陽矣曰仁主生生者陽之所爲也義主斂斂者陰之所爲也凡物有性有質故以性而言則仁陽而義陰以質而言則仁柔而義剛所以然者陽動生柔陰靜生剛也

或問兩儀𨿽各具太極而生生而易有太極之妙無不在以气化形生之事明之似未分曉如何曰此理之自然凡有生者無不然也但气化形生之事前賢之所未言今更請以前賢之所嘗言者言之天命之性純粹至善稟受之性或流爲惡性一而已所稟之性𨿽有不同而天命之性無不在也故人𨿽各以其性而生生又豈可謂天命之性不存焉有能於此克而復之則天命之性卽存初非別取一性換此一性也試於此而察之又何疑焉

或問大傳之首捨健順而言易簡必有深意不知如何曰健順是乾坤之性易簡是健順之用也不言易簡則健順之情狀不可見又曰乾天下之至健也徳行恆易以知險坤天下之至順也徳行恆簡以知阻又曰夫幹然示人易矣夫坤隤然示人簡矣詳此則必知其情狀之所爲而天下之理可得矣

或問太極動而生陽靜而生陰其先後之序不可易也而大傳曰闔戶謂之坤辟戶謂之乾乃坤先乎乾靜先乎動何也曰此章之義主變通而言也靜而復動之時變通之義始著故以一闔一辟言之其他如陰陽死生之所以先後者皆此義不可不察

智字有兩義若以義智爲言則智當屬陰若以智仁爲言則智當屬陽蓋智前一半方藏而後一半復開也

或問朱子罕言所以生陰陽之太極至於陰陽中之太極則屢言之何也曰自太極而陰陽自陰陽而萬物皆是一貫但時有不同則理气有異耳未生陰陽之時所謂太極者無聲儀象之可求專以此時爲言則淪於虛無無所底止及其生陰陽之後始有儀象之可觀則其本然之妙動靜之機生生之道眞實無妄有可得而言者以此爲言則學者有定見而免淪於虛無之失矣故孟子言性亦只就惻羞惡之端而求之也程子曰人生而靜以上更不容而朱子嘗謂捨愛不可以言仁者皆此義也蓋仁之理不可見茍不自其動處求之則仁之情狀豈可得而言須於此等處熟思當得朱子之意然而善學者又當以此通神明之徳也以柔得剛而居君位者皆曰大君言此爲大者君也復其見天地之心乎天地大徳曰生生者陽也陽盡卽復故於復之時可以見天地生生不息之心

大壯言正大而天地之情可見大壯四陽三陽居內卦一陽出外卦情見乎外者故曰天地之情可見

咸恆萃言天地萬物之情可見咸恆感應而萃聚於此之時則天地萬物之情狀皆可見

豫遁姤旅言時義者言當其時處其義也

坎睽蹇言時用者言當其時而妙其用也

頤大過解萃言時者言當謹其時也

隨言隨時之義者言當隨時爲義也

或問旣曰先有理後有气又曰有則俱有何也曰先有理後有气者形而上爲道形而下爲器之謂也有則俱有者道卽器之謂也蓋不分先後則理气不明不合理气則判爲二物如性之與情未巳自有先後固不可道性情同時也然情之本實具於性非先有此性而後別生一情是有此性卽有此情也故曰有則俱有須著如此兩耳非知道者其孰能通之

理卽气之微气卽理之著性卽情之防情卽性之著皆一貫也但其時有不同故因其用而立名有異矣或問幹之文言可與存義與坤之文言義以方外兩義字有別否曰義只是一義但存義之義是幹之聖人巳在事物之上存之可爲法於世者方外之義乃是坤之君子從心出以裁制於外者細而審之亦不能無始終次第之異耳以學者言之須是先集聖人所存之義積之於中所積旣多自然生得心中所之義以方於外也以此而分則集聖人所存之義屬乎知從心中所之義以方外者屬乎行其義之爲義𨿽不可爲二恐必須如此次第分看然後可識用力之地也

或問死生之若以爲死而復生則是佛氏之輪若以爲死卽斷滅則百世之祖又安能致享若以爲一气相通則山川神與巳不屬古人以何道而祭之不知所謂原始反終之爲如何曰易有太極是於化原將而爲言也形而上爲道形而下爲器是於成物之後分言也此蓋平鋪正至於原始反終乃是於流行終始之端可見不可見之際指示大本所以生生之妙最爲親切今以人之死生觀之死而復生則有近乎佛氏之輪生而接死則於古人之祭未盡達問難反復似明復晦是皆惟末之求所以紛紛擾擾千言萬語終不能通也不知夫子謂知死生之正欲人原今日之所始反前日之所終卽其終而復始之間察其所以然之本耳茍自其本者求之則生生不息之樞紐大而彌綸六合久而貫徹古今無一事一物之不該聖人具此所以贊化育質神俟百聖與天地並立而三也大本所以生生不息有感必通自然而然終始死生特其變化有形者之兩端耳無可疑者聖人旣正說以明其理又反說以著其機委曲詳盡可謂至矣學聖人者可不於此而致力焉神而思之靜而體之必有可得而言者矣使其所存之本無愧於聖人則於感也亦將如聖人無所不通矣若夫佛氏之輪變怪之間有乃遊气紛擾萬化中之一二非理之正何足道哉

或問敬以直內義以方外其如何曰天命之性正性也心具正性心之正也謂之敬者戒愼恐懼保其正也謂之直者言心於內亭亭當當無一毫私曲於其間也如此則靜時固正動時亦正也是敬以直內之也謂之義者裁制於中事物各得其宜而不失其正也謂之方者止之於外左右前後各有定則亦不失其正也如此則中之制者固正外之止者亦正也是義以方外之也

易象意言

