

欽定四庫全書

經部一

兒易內儀以目錄

易類

卷一

乾

坤

屯

蒙

需

訟

師

比

小畜

履

卷二

泰

否

同人

大有

謙

豫

隨

蠱

臨

觀

卷三

噬嗑

賁

剝

復

無妄

大畜

頥

大過

坎

離

卷四

咸

恆

遁

大壯

晉

明夷

家人

睽

蹇

解

損

益

卷五

夬

姤

萃

升

困

井

革

鼎

震

艮

漸

歸妹

卷六

丰

旅

巽

兌

渙

節

中孚

小過

旣濟

未濟

【臣】等謹案兒易內儀以六卷兒易外儀十五卷明倪元璐撰元璐字玉汝上虞人天啟壬戌進士歷官戶部尙書兼吏部尙書翰林學士崇禎甲申殉國難

世祖章皇帝賜諡文正是書內儀專以大象釋經毎卦列卦爻辭至大象而止以六十四卦大象俱有以字以之爲言用也故以名書外儀則有原始正言能事盡利曲成申命六目而又別爲小目以紀之皆取系辭中字義名篇篇各有圖朱尊經義考曰倪氏元璐兒易內儀六卷外儀十五卷內儀之下無以字然此編爲當時刋本寔有以字則經義考誤脫也其名兒易者蔣雯階謂公作兒易兒者姓也攷說文倪兒本二字而漢書兒寛傳兒與倪同則是古字原可通用然考元璐自序實作孩始之義其文甚明則雯階不免於附會萬曆中紫溪蘇濬已先有兒易豈亦寓姓乎元璐是書作於明運阽危之日故其說大抵憂時感世借易以抒其意不必盡爲經義之所有然易興於中古作易者有憂患其書不盡言其言不盡意而引伸觸類其理要無所不包春秋繁露所言不盡比附春秋而儒者至今尊用之爲其大義與春秋相發明也元璐此書可作是觀蓋與黃道周三易洞璣等九書同爲依理立訓者其人足並傳其言亦足並傳必以章句訓詁核其離合則細矣乾隆四十五年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

兒易內儀以原序

漢人說易舌本彊撅似兒彊解事者宋人剔梳求通遂成學究學究不如兒兒彊解事不如兒不解事也古今謡防多出兒口卽易寄靈任兒自言必能前知矣夫易固貴兒所以藏身大藏藏筮小藏藏兒筮亦聖人兒天下也天下甚危之言以爲兒爲之則可無禍屯之次乾坤此易告難也繼屯以蒙蒙童是兒此易明言惟兒足支難耳子云太童烏共之童烏者子云九歳兒也崇禎辛巳夏五月倪元璐序

皃易內儀以說

三聖人之易斷於仲尼三聖人治體仲尼治用治體握規治用握矩文周以前人皆任質明量取乎易者槪必君子故貴以其圓神命易使人知化至於衰周權智日出茍使易兩在遷流則大賢大姦共用易矣大賢大姦共用易卽必有非易之易起而亂易者仲尼懼夫圓神敗易故尊典常矩易使方分設六十四者卦執一徳循能責用猶官畔然故大象之曰以者言乎其用也仲尼用易如丹制汞使就財實用豫治樂豫盡卦皆歸樂用革治歷革盡卦皆歸歷用師萃治兵師萃盡卦皆歸兵用噬賁丰旅治刑法噬賁丰旅盡卦皆歸刑法仲尼之使易也器之易之應之猶響也觀其周綜卦徳博串彖爻疑有神靈通乎夢見此繇仲尼制思防宻誠察而其詞體要執術馭蹊斷以數言包囊全卦譬晷一寸箝攝千里夫子之文章其才大力多然也我不敢知曰文周所謀定由斯義而自仲尼用之何容文周不爲此謀乎是故學易者不可以不明大象離象求易卽力竭而思不得盡矣夫易者千世學者之所聚爭也聚千世之材爭立一易寜有正易乎而又以抵程朱之爲有罪今取諸仲尼之義明不敢自用才萬或文周討叛仲尼必爲之辭而挾仲尼令程朱程朱俛首矣是故其道得明而易行也

兒易內儀以或問

或問原始之謀宜尊卦徳今多脫屑不費推尋是則包犧無所義也曰卦之爲徳攬象已章研串營綜程朱爲盡本援象防以昭卦情旣使羲尼通其繩貫不宜又參擬議取誚駢枝夫毀所已工矜其未及是妄人也僕何敢焉

或問彖明卦小象申爻遺此二者譬則車無輔轂或有不合何以行之曰仲尼以彖存凡象爻取別凡虛而攝別細而分大傳中權源通流滙握蛇得寸餘無可求循義求之亦何不合茍知靜防卽得通當所迂遊彌爲切洽爾

或問吉亨貞利是曰嘉徴咎悔厲凶斯明禍應義類致一無可遷流今各爲詞則占者失據矣曰八者之立非必占也吉云君子凶卽小人悔亡考衷無咎補過隨文立義詎有定辭如晉六五先陳悔亡後其義又萃九四空稱大吉不白所由占以應事豈有未事先占事以占何爲有占無事斯知八言道廣非可扶繩

或問文王作彖周公陳爻彖爻相生卽猶父子今先徴爻義後及彖文斯已倒行爲迷支本曰卦必尊上畫必親初祖以其尊而遡祥居後禰以其近而追崇處先今以仲尼上求三世先其近者宜始自爻苟越爻求彖是猶舎麓趨巓倒行在玆不在彼矣

右四則

欽定四庫全書

兒易內儀以卷一

明倪元璐撰

幹

乾元亨利貞初九潛龍勿用九二見龍在田利見大人九三君子終日幹幹夕惕若厲無咎九四或躍在淵無咎九五飛龍在天利見大人上九亢龍有悔用九見羣龍無首吉

象曰天行健君子以自彊不息

儀曰君子以自彊不息者何也仲尼見幹彖象之辭皆爲進徳修業而設學問始事以不自用爲功繇其气志未發無可據持是爲潛龍勿用也繼此聰明漸出龍蠕欲見凡道髙逺皆見端卑邇故曰在田其志必求得乎大人之學而庶防遇之故曰利見大人繇此致功朝乾夕惕撡慮艱危以求塞咎又繇此上逹躍在淵矣龍與淵漸時至自躍耳於是窮際詣極飛而在天以大見其學致其身於大人也二之大人在人而已利見之五之大人在已而人利見之如此則可謂自彊道成名立者矣顧其求道之深懼乎矜負爲累故不見髙見亢不形喜形悔自視其學凡諸備美皆爲未極不足尊尙此爲見羣龍無首也首尾無端終則又始幹幹惕惕莫知所底安得息乎莫彊於龍見無首故知不息也文王曰元亨利貞元亨利者自彊也貞者不息也周公亦猶因彖爻耳

坤

坤元亨利牝馬之貞君子有攸往先迷後得主利西南得朋東北喪朋乃終有慶初六履霜堅冰至六二直方大不習無不利六三含章可貞或從王事無成有終六四括囊無咎無譽六五黃裳元吉上六龍戰於野其血黃用六利永貞

象曰地勢坤君子以厚徳載物

儀曰厚徳載物者何也此仲尼觀象之審也凡厚必以薄爲基霜凝而冰薄積而堅漸趨厚也地厚徳盛直者如矢方者猶輿大者爲塗此皆因性之利不假功能溥博如天出乎自然若乃弢光不耀居勞避成守口矯輕補過逃咎其爲色也辭取黃其在體也辭衣取裳篤順致恭委身利用如此者徳甚厚盛或懼其出於陰柔也夫茍周公之取乎坤徳者以其陰柔則仲尼言地不曰地勢言徳亦不曰載物勢則其气載則其力也是故不獨乾徳龍坤徳亦龍也健而能戰戰者法制教令銷萌禁非董之用威血流取創顧以其戰不於朝亦不於國亦不於疆圉郊牧曠逺神行其間使民由之不必知見又其血色不正赤而黃黃者天地之色如此卽是兩間元气非血也𨿽甚威行無傷其厚故可以永貞載物不墜也進而求之維文王之見亦猶此耳彖曰利牝馬之貞馬載物者也比順歸厚曰主利惠及物也曰先迷後得盛徳若愚卒不失道也曰西南得朋東北喪朋西南坤也東北艮也爲地卑坦不爲山崇險豈非厚乎

屯

屯元亨利貞勿用有攸往利建侯初九磐桓利居貞利建侯六二屯如邅如乘馬班如匪寇婚媾女子貞不字十年乃字六三卽鹿無虞惟入於林中君子防不如舎往吝六四乘馬班如求婚媾往吉無不利九五屯其膏小貞吉大貞凶上六乘馬班如泣血漣如

象曰云雷屯君子以經綸

儀曰君子以經綸者何仲尼見屯彖象皆用人理財號施令之事故言之何言乎用人也初曰磐桓利居貞猶曰徐之無動也處屯閉塞百無利者惟利立賢耳邅如猶磐桓也乘馬班如班如者言有行列此禮賢之儀詩曰良馬四之良馬五之天地閉賢人隱當是之時天子所不得臣者三女貞不字者一也莫爲之容如鹿無虞槁林中者二也辟色見防作而舎去者三也然君子以爲此由在我未嘗誠求茍誠求之烏必無應者乎莘野承聘渭濵同歸幣往車來婚媾之美詩曰爾公爾侯逸豫無期得賢樹藩往無不利經綸之大者也何言乎理財財有宜生財有宜防屯膏小貞積貯爲功故吉也詩曰廼積廼倉屯膏大貞掊克召禍故凶也詩曰如賈三倍生財之道有利無禍是亦經綸也何言乎號施令也禹湯罪已義激萬方輪臺奉天亦以救敗乘馬班如者馳使四出也詩曰我馬維騏泣血漣如者哀悔誠告也詩曰王曰於呼激世之權以虛制實是亦經綸也聖王之制經綸握簡務急三者而已急又有急歸乎用人故彖惟曰建侯也勿用有攸往亦猶曰磐桓也元亨利貞以干全徳予之蓋其重耳不曰用賢曰建侯此明周祚之延八百封建之功而唐之大憂不系藩鎭藩鎭彊而唐存藩鎭弱而唐亡也

蒙

蒙亨匪我求童蒙童蒙求我初筮告再三凟凟則不告利貞初六蒙利用刑人用說桎梏以往吝九二包蒙吉納婦吉子克家六三勿用取女見金夫不有躬無攸利六四困蒙吝六五童蒙吉上九擊蒙不利爲宼利禦宼

象曰山下出泉蒙君子以果行育徳

儀曰果行育徳者何此以初言蒙者毅辭也威立法行後乃脫梏果之義也二曰包蒙包者優辭也納婦著和子克家著順育之義也上曰擊蒙擊厲而鋭視猶彊宼果之義也五曰童蒙童恕而通與爲嬰兒育之義也而其間三曰勿用取女見金夫不有躬以利墮行失在不果也四曰困蒙吝拘廹過苦失在不育也其在彖曰初筮告乘其專敬則急應之亦爲果行也再三凟凟則不告以其數則靜需之亦爲育徳也是故古聖人之治蒙者伊尹周公是也伊尹之訓嗣王也其辭厲曰予不狎於不順是爲知果行者也周公之誨孺子也其防和曰永觀朕子懷徳是爲知育徳者也需

需有孚光亨貞吉利涉大川初九需於郊利用恆無咎九二需於沙小有言終吉九三需於泥致宼至六四需於血出自穴九五需於酒食貞吉上六

入於穴有不速之客三人來敬之終吉

象曰云上於天需君子以飲食宴樂

儀曰飲食宴樂不可以著敎仲尼觀於需之彖象而悟其事亦教也故曰君子以飲食宴樂今夫郊野至曠而可以同人詩曰孑孑幹旄在浚之郊麗澤爲悅而可以取友詩曰所謂伊人在水之湄需於郊者僻處而可恆也需於沙者近險而無懼也君子宴樂必有其地焉其所畏者泥耳泥必致宼詩曰微君之躬胡爲乎泥中是故泥者宴樂之災也大烹𨿽費而可以養賢詩曰釃酒有衍籩豆有踐壺飱𨿽微而可以得士詩曰飲之食之敎之誨之嘉防而陳八簋禮正故吉也入穴而敬三人義至亦吉也君子飲食必有其道焉其所惡者血耳血必自穴詩曰曰余未有室家鼠思泣血是故血者飲食之禍也由此觀之君子未有廢飲食宴樂者君子節飲食不樂宴遊皆爲泥與血言之故曰有孚光亨貞吉利渉大川此亦言乎飲食宴樂之事苟其情孚道光義美禮正不爲其泥與血者又何險之慮乎聖人尊爼以折衝防休以彌性飲食宴樂則無大川是故郊沙酒食泥血六者不可不辧也捲阿漆沮郊之與沙也畋洛表十旬不返泥也鹿鳴魚麗酒食也我用沈酗於酒血也

訟

訟有孚窒惕中吉終凶利見大人不利渉大川初六不永所事小有言終吉九二不克訟歸而逋其邑人三百戶無六三食舊徳貞厲終吉九四不克訟復卽命渝安貞吉九五訟元吉上九或錫之鞶帶終朝三禠之

象曰天與水違行訟君子以作事謀始

儀曰違行者天健水柔以健始而以柔終故以之謀始謀始者言但可有始不當有終也夫子何故言之此以初之不永所事二之不克訟歸逋三之食舊徳從事無成四之不克訟安貞五之元吉上之終禠皆爲愼始憚終者也夫訟之爲事也何宜可永不永則其言小而終吉不克訟者克猶勝也訟不求勝而逃之猶冀保其家族耳故曰其邑人三百戶無也享常安素不戰而守故曰食舊徳貞𨿽危終吉訟者束身而聽王之命故曰或從王事曰無成者幸其無成也不終訟則還其正是能變其鴟義轉危卽安故爲復卽命渝安貞而吉元者始也始吉以其不終凶五者之於訟皆有始無終故皆得吉也若夫終訟者之情不過以訟勝爲榮以訟勝爲榮𨿽榮必辱故爲錫鞶帶而三禠也由此觀之天下之道始必有終惟訟所謀獨宜始耳彖曰有孚窒惕中吉終凶此言愼始者吉窮終者凶利見大人不利渉大川此猶虞芮質成以見大人爲利而終於交譲而退不終訟而犯險也昔者先王之制刑期於無刑敎戰期於不戰凡其威克猛起之情皆聚於始固不欲其有終耳

師

師貞丈人吉無咎初六師出以律否臧凶九二在師中吉無咎王三錫命六三師或輿屍凶六四師左次無咎六五田有禽利執言無咎長子帥師弟子輿屍貞凶上六大君有命開國承家小人勿用象曰地中有水師君子以容民畜眾

儀曰容民畜眾者何此仲尼以師之器毒而見卦象所陳皆不窮戰之事故不欲後世用之攻擊防劉而用之容畜曰以容民畜眾也師出以律否臧凶者此如詩之曰不畱不處三事就緒又曰我服旣成於三十里出不妨農行不疲眾蓋眞有律之師律者所以容畜也不以律則必騷民眾故不臧而凶也在師中吉者此如詩之曰言念君子溫其在邑師不四掠而中處在邑不著威著溫是所容畜者多也王三錫命者此如詩之曰告於文人錫山土田宣王之錫召虎爲其疆理旬宣能容畜其民眾而錫之不以其滔滔洸洸錫之也師或輿屍凶者此如詩之曰祈父予王之爪牙胡轉予於卹靡所止居蓋爲不愛其民眾而輕駈之死地聖人之所惡者也師左次無咎者此如詩之曰古公亶父來朝走馬率西水滸至於岐下太公避狄不戰而徙皆爲民眾也田有禽利執言無咎長子帥師者此如詩之曰薄伐玁狁至於太原文武吉甫萬邦爲憲吉甫長子也薄伐者執言聲罪而已不必窮威以殃民眾也弟子輿屍貞凶者此如詩之曰今也日蹙國百里於乎哀哉維今之人不尙有舊不用舊徳而用弟子以致防師蹙國棄其民眾也是故有王者起無論創業開國守成承家其所著令必錫師中而黜弟子弟子者小人也由此觀之師何可以不屬丈人乎哉丈人者老成持重之稱趙充國曰無逾老成金城之役辛武賢執戰充國執屯戰不容民屯以畜眾也

比

比吉原筮元永貞無咎不寜方來後夫凶初六有孚比之無咎有孚盈缶終來有他吉六二比之自內貞吉六三比之匪人六四外比之貞吉九五王用三驅失前禽邑人不誡吉上六比之無首凶

象曰地上有水比先王以建萬國親諸侯

儀曰建萬國親諸侯者何凡封建懷柔道先自治有孚比之無咎有孚盈缶終來有他吉者此言存誠內治積功中彊始於正已終於求輔他者對我而言有我必有他有天子必有諸侯也比之自內者內諸侯也書曰甸服是也曰外比之者外諸侯也書曰侯服綏服是也比之匪人者九州之外蠻夷之治入於非人書曰要服荒服是也所謂建萬國之義明矣古者天子因防同而田獵此親諸侯之事車攻親諸侯之詩也其曰駕彼四牡四牡奕奕赤芾金舄會同有繹此猶言顯比也其曰射夫旣同助我舉柴此猶言王用三驅也其曰大庖不盈猶言失前禽也其曰之子於徵有聞無聲允矣君子展也大成猶言邑人不誡吉也仲尼之曰親諸侯取諸此矣然又曰比之無首凶者此周公前知之道後周公二百五十年幽王嬖褒姒舉熢火以戱諸侯諸侯叛之犬戎入犯身死驪山無首之占也狎而戱之非比之道宜承其禍此猶書次秦誓以明秦必代周詩序車以明亡秦必寺人也此不獨周公知之文王亦知之也曰不寜方來者封建千八百國而天下歸心文王前知武王之事曰後夫凶者卽爲驪山後至而國遷文王亦前知幽王之事也

小畜

小畜亨宻雲不雨自我西郊初九復自道何其咎吉九二牽復吉九三輿說輻夫妻反目六四有孚

血去惕岀無咎九五有孚攣如富以其鄰上九旣雨旣處尙徳載婦貞厲月防望君子徵凶

象曰風行天上小畜君子以懿文徳

儀曰懿文徳者何此以卦徳所取僅爲飭其小徳以美聽觀曰威儀文辭之類仲尼又玩夫彖象之文則愈知之也初曰復自道何其咎復自道者猶云道其所道一節可見非必經緯之文然亦足美也二曰牽復者猶云進止常度不失尺寸不無拘牽而不離其正也三曰輿說輻夫妻反目者輿衛不閒忿戾相加皆爲蕩儀失容文徳之所不出也四曰血去惕出者血去則外無染污惕出則中無拘畏潔淸委蛇文之懿也五曰有孚攣如富以其鄰者𨿽守繩斤斤而足以表俗華物也上曰旣雨旣處方雨卽止不傷其霽也尙徳載則非脫輻也婦貞則不反目也月防望者其華可悅也然其道可以守已而不可以徧物故曰君子徵凶彖曰宻雲不雨猶曰旣雨旣處也自我西郊猶曰君子徵凶也云不降雨文不成澤郊拘其墟行不及逺是亦象乎威儀文辭之細者而言之故曰小畜也履

履虎尾不咥人亨初九素履往無咎九二履道坦坦幽人貞吉六三眇能視跛能履履虎尾咥人凶武人爲於大君九四履虎尾愬愬終吉九五夬履貞厲上九視履考祥其旋元吉

象曰上天下澤履君子以辧上下定民志

儀曰辧上下定民志者其義在履之彖爻爲甚設也夫初民也二士也閭巷徒步素位而行守道樂天幽人之事言乎在下則有然者也三者大臣之下士民之上直哉如矢以致其身眇能視者𨿽不足明而不敢托盲不視跛能履者𨿽不足行而不敢稱蹇不履猶言鞠躬盡瘁者也履虎取咥𨿽凶不顧以其武人上扶大君武人者剛介之稱爲者言志所向防故曰爲於有若黨助之者夫子爲衛君乎是也四大臣也一人下之百辟上之其行取危故曰履虎尾其術取巽故曰愬愬伊衡姬宰秉剛能懼貞而禮也五君也尊無上矣幹健致決是爲夬履由此而觀上辧其上下辧其下上下之間辧乎上下之間此其位定而分明也以此示民曷敢越厥志乎故曰視履考祥其旋元吉視者觀聽不迷履者率履不越考祥者猶書俊民用章家用平康蓋雲天澤之分明於國而庶民之秀者能明其道而用之於家則亦平康而協吉也其旋猶言星共旋繞歸向眾志不搖故曰元吉也此在六爻備陳上下之義而彖但扼中而立其辧曰履虎尾猶曰敢犯此言乎下之義也曰不咥人亨猶曰能容此言乎上之徳也上下旣辧民於是知下宜忠上上宜容下而其志定於親上終事而不惑矣

兒易內儀以卷一

欽定四庫全書

兒易內儀以卷二

明倪元璐撰

泰

泰小往大來吉亨初九拔茅茹以其彚徵吉九二包荒用馮河不遐遺朋亡得尙於中行九三無平不陂無往不復艱貞無咎勿卹其孚於食有福六四翩翩不富以其鄰不戒以孚六五帝乙歸妹以祉元吉上六城復於隍勿用師自邑告命貞吝

象曰天地交泰後以財成天地之道輔相天地之宜以左右民

儀曰先王聖人君子專稱也後槪稱也使時王不得辭耳財成輔相左右民者何此言泰交之事取諸周公之系爻者也今夫泰交之隆極於堯舜堯獨憂舉舜舜相堯舉五臣治水掌火播種弼敎明刑皆財成輔相天地之事左右其民之謀五臣一人不升卽一事廢拔茅茹彚固爲始義也夫財成者制過也輔相者扶不及也今曰包荒又曰馮河馮河言勇是用制也包荒明量是用扶也曰不遐遺又曰朋亡朋亡決私亦用制也不遐遺周物亦用扶也如此則無過不及尙於中行財成輔相左右民之事其又在此也平者陂之亦用制也往者復之亦用扶也艱以持險亦用制也貞以崇正亦用扶也勿卹其孚於食有福道孚於民而眾享其休財成輔相左右民之事又在於此也翩翩者防於從眾不自富而以與其鄰此爲制富之過扶貧不及以與民同利帝乙尙賢王姬下嫁此爲制尊之過扶卑不及以與民相親於是覩城隍之反復慮泰運之難終毋敢興師動眾惟務申嚴號令逺猶辰告制殺之過扶徳不及使民向方財成輔相左右民之事其又在此也其在彖曰小往大來小慮其過也利用財成大慮其不及也利用輔相使民皆知貴陽賤陰以此掖民是亦與象同義也否

否之匪人不利君子貞大往小來初六拔茅茹以其彚貞吉亨六二包承小人吉大人否亨六三包羞九四有命無咎疇離祉九五休否大人吉其亡其

亡系於苞桑上九傾否先否後喜

象曰天地不交否君子以儉徳辟難不可榮以祿儀曰儉徳辟難不可榮以祿者何由知之蓋爻曰拔茅茹以其彚貞吉亨當否方交君子𨿽道消而其朋未喪茅茹以其彚此卽泰之徒也惟泰徵而得以有爲此貞而惟宜固守是爲儉徳包承包羞者卽泰之包荒但泰權在君子包明其量故曰荒荒之爲言大也否權在小人包失其勢故曰承承之爲言聽也泰之曰包我不屑治之耳小人見穢故曰荒否之曰包𨿽欲不包不可得也君子見恥故曰羞徳儉至此以辟難也辟難而已豈以干祿乎𨿽小人欲祿君子君子必曰有命也其心僅求無咎不欲處富貴疇言其類也蓋謂茅茹諸君子離祉言與祉離是爲不可榮以祿也君子不可榮以祿曷爲而辟難此知君子非爲苟免而已也固欲以道召聲類以術制小人而反否爲泰耳所以終賴之以休否而向曰小人吉者今仍歸吉大人轉亡爲存有苞桑之固終賴之以傾否而先之大人否者後乃有喜陰往陽來還小大之常休者否於是乎其巳也傾者反而之泰之辭也茍使君子不儉徳則難必及之何能畱其身以有爲茍使君子可榮以祿則淪胥以敗又何能振其身以制小人之命乎讀彖辭而知匪人之世君子誠宜審其勢防以處此也

同人

同人於野亨利涉大川利君子貞初九同人於門無咎六二同人於宗吝九三伏戎於莽升其髙陵三歲不興九四乘其墉弗克攻吉九五同人先號咷而後笑大師克相遇上九同人於郊旡悔

象曰天與火同人君子以類族辧物

儀曰類族辧物者初之於門二之於宗上之於郊是其類族者也三之伏戎四之乘墉五之師克是其辧物者也門者聚室宗者合屬郊者成都族序而類也戎者非類攻者殊謀克者異勢物昭而辧也族之類也類之中又有類故自其同者而觀之門宗郊之曰同人也自其不同者而觀之門不同宗宗不同郊類而又辧也物之辧也辧之中有不辧故自其不同者而觀之我師彼戎之爲異物也自其同者而觀之升亦不興乘亦不攻號亦可笑克亦可遇辧而又類也故彖括而曰同人於野野之於郊類也野之於門宗辧也利涉大川者此爲類族言之其族之盛相扶以濟何憂險乎利君子貞者此爲辧物言之其道之正不爲茍同何憂敗乎

大有

大有元亨初九無交害匪咎艱則無咎九二大車以載有攸往無咎九三公用亨於天子小人弗克九四匪其彭無咎六五厥孚交如威如吉上九自天祐之吉無不利

象曰火在天上大有君子以遏惡善順天休命儀曰曷言乎遏惡善順天休命也仲尼以爻之曰無交害匪咎艱則無咎者是言不交害道之人則無有咎以艱貞之徳治小人則亦無咎蓋爲遏惡言之也又以爻之曰大車以載有攸往無咎者是言尙徳之載君子得輿賢者道行世通才出蓋爲善言之也又以爻之曰公用享於天子小人勿克者是言公者助理天下此爲善者小人爲惡享者之弗克者遏之蓋爲遏惡善兼言之也又以爻之曰匪其彭無咎者是言履盛不驕有所承順曰厥孚交如威如吉者是言誠信通格畏天之威此二爻蓋爲順天言之也又以爻之曰自天祐之吉無不利者是言天命有歸榮懷安美蓋爲休命言之也仲尼又以彖無他詞惟曰元亨者是以元者善之長爲善言之而遏惡可知亨者嘉之防爲休命言之而順天己見也

謙

謙亨君子有終初六謙謙君子用渉大川吉六二鳴謙貞吉九三勞謙君子有終吉六四無不利防謙六五不富以其鄰利用侵伐無不利上六鳴謙利用行師徵邑國

象曰地中有山謙君子以裒多益寡稱物平施

儀曰裒多益寡稱物平施者蓋言聚道之多以益物之寡稱物之宜而輕重布之不失平耳析言之何言乎裒多益寡也仲尼見謙初之曰謙謙君子用渉大川吉者謙之又謙是爲聚也徳之不厭多者謙數之寡有者吉以謙積謙以謙召福聚徳至盛化險爲夷裒益之義也鳴謙者著敎也周公曰予旦已受人之徽言咸告孺子王周公不敢曰已有徽言曰受諸人也聚謙於己而以其道予孺子周公之道多於孺子益孺子寡也勞謙者著功也舜曰俾予從欲以治四方風動惟乃之休舜不敢曰予旣治之曰乃之休也聚謙於己而以其功予臯陶帝舜之功多於臯陶益臯陶寡也無不利防謙者積謙崇盈防以予人無不得益者也何言乎稱物平施也仲尼以爲謙之爲義非一虛已可得而盡夫物不同量也禮譲之亦謙義制之亦謙故曰鳴謙曰勞謙曰防謙者此因物之道勝或其勢防而施之也若夫彊梗之徒昧亂之國謙謙之君子卽仁者也必亦有勇故有直任君師無所顧避不假鄰眾殺伐用張者六五是也其辭曰不富以其鄰利用侵伐無不利有自承過罪動悔慙徳口無亢辭勝兵日出者上六是也其辭曰鳴謙利用行師徵邑國行謙之道而可以興師伐國此亦因物之必以徵誅得正稱其暴亂而施之以是稱平其謙一也彖曰謙亨君子有終夫茍不損己益人權多量寡因物作凖隨施取平謙之爲道何能致通利行終身守之而無乎

豫

豫利建侯行師初六鳴豫凶六二介於石不終日貞吉六三盱豫悔遲有悔九四由豫大有得勿疑朋盍簪六五貞疾恆不死上六防豫成有渝無咎象曰雷出地奮豫先王以作樂崇徳殷薦之上帝以配祖考

儀曰作樂崇徳殷薦之上帝以配祖考自仲尼取之而觀夫周公六象之詞無不爲戛擊搏拊言之也初六鳴豫六二介石六三盱豫皆言作樂也九四由豫言崇徳也亦言享祀也六五貞疾上六防豫皆言薦帝配祖也何以知其然也記曰樂由中出故靜今曰鳴豫流辟邪散召亂致亡故凶也書曰八音克諧今孤主石有辧無和粗厲猛起則亦不可以終日也記曰優侏儒獶雜子女此以艷目蠱觀謂之盱豫宜悔而遲悔則其後悔益大也凡若此者皆爲姦聲非以崇徳崇徳莫如由豫由豫者如記之曰本之情性合生气之和者是也以其有得於心不言而信故曰大有得勿疑是可以觀徳也朋盍簪者詩曰駿奔走在廟又曰厥作祼將常服黼冔助祭之朋萃衣冠於郊廟祭之事也貞疾恆不死者貞正也疾速也文王配帝之詩曰畏天之威於時保之此言貞也后稷配天之詩曰其香始升上帝居歆此言疾也自其作樂而言之凡郊天之樂圜鐘爲宮圜鐘生於房心之气房心爲大辰天帝之明堂气之正配此爲貞也若樂六變則天神皆降可得而禮道之幽通此爲疾也以是薦帝配之祖考是所以不死其祖考者詩曰文王陟降在帝左右故曰恆不死也於是而防豫成矣帝曰防也祖曰幽防也豫取諸防始知鳴不可盱亦不可也天神協和能使气移變災疢不作故曰有渝無咎也由此而觀文王之曰利建侯行師者亦其義爾防子之命曰惟稽古崇徳象賢是則建侯亦爲崇徳也武成曰惇信明義崇徳報功是則行師亦爲崇徳也彤弓曰鐘皷旣設一朝饗之禮曰君子聽皷之聲則思將帥之臣是則建侯行師亦關作樂也頌曰建爾元子俾侯於東旣而曰龍旂承祀六轡耳耳雅曰王命召虎式辟四方旣而曰釐爾圭瓉秬鬯一卣是則建侯行師亦關享祀也

隨

隨元亨利貞無咎初九官有渝貞吉出門交有功六二系小子失丈夫六三系丈夫失小子隨有求得利居貞九四隨有獲貞凶有孚在道以明何咎九五孚於嘉吉上六拘系之乃從維之王用亨於西山象曰澤中有雷隨君子以向晦入宴息

儀曰向晦入宴息者取諸隨時爲義也向明出治向晦卽入宴息故曰隨也隨六爻兼有明晦之二象而其義歸於宴息靜爲動君耳曰官有渝又曰出門交有功官者官骸也耳目手足明動晦息官渝而吉者此以出門爲向明之時此時交物可兾有功而晦則不然系小子失丈夫系丈夫失小子者此言系卽非隨此亦在於向明之時有失有得而晦又不然隨而有獲者求人而遂有孚在道者途遇而合此亦以向明故無咎而晦又不然晦入宴息黕黕漆漆居領寂循中守宅無得無失何求何獲天全道洽嘉美自適故曰孚於嘉吉也拘系之乃從維之者此言宴息之象悶凝結有若拘持而不知其神防通孚合漠靜定之極交於神明故曰王用享於西山也由此觀之明不如晦動不如息明矣彖故以干之全徳予之曰元亨利貞蓋言維維黙道之根宗貞元相環非有區際此卽幹體以無容有者也然美備矣而又著其辭曰無咎以其境深理尊譽所不處惟不見有咎耳元亨利貞適可無咎此四言者非譽辭也

蠱

蠱元亨利渉大川先甲三日後甲三日初六乾父之蠱有子考無咎厲終吉九二幹母之蠱不可貞九三乾父之蠱小有悔無大咎六四裕父之蠱往見吝六五乾父之蠱用譽上九不事王侯髙尙其事

象曰山下有風蠱君子以振民育徳

儀曰振民育徳者具於爻之幹蠱髙尙茍以干蠱爲新世而曰振民髙尙爲潔身而曰育徳此非易之義也易之爲道善世而不伐徳博而化不伐者以其不自名化者以其無迹今夫前人已壞革而新之振民之至也然必揭揭焉使前人見過君子又以爲傷徳今乾父之蠱卽歸功於父曰是其父有子也卽爲父釋過曰其考何咎也使前人化厲爲吉者育徳之至也以此推之亦有幹母之蠱不以正而以權如曲逆之於呂后梁公之於則天以不可貞爲其貞者也亦有乾父之蠱𨿽小有悔而無大咎如元祐之攺新法曰此安石惠卿所爲非先帝意𨿽不無攺父之嫌而不失繼志之義也亦有裕父之蠱如雲三年無攺父之道非不當攺或可不急則寛處之以待三年有靳惜之意不遽死親者也亦有乾父之蠱用譽如禹以蓋愆而有天下卒配鯀於天終夏之世皆頌鯀也外振其民內育其徳君子處蠱之世幹其蠱之可得而幹者其道如此茍其蠱極不可得爲則龍潛於淵憂則違之矣故曰不事王侯髙尙其事聞伯夷之風者頑夫廉懦夫有立志是亦振民莫我知也夫上不怨天下不尢人是亦育徳振民所以作始育徳所以致通二者之學無論飛潛可以濟險者也故彖曰元亨又曰利渉大川其曰先甲三日者辛也後甲三日者丁也更新所以興民丁寜所以勤徳又辛於行爲金金義制鋭決所以振也丁於行爲火火禮盛長養所以育也

臨

臨元亨利貞至於八月有凶初九咸臨貞吉九二咸臨吉無不利六三甘臨無攸利旣憂之無咎六四至臨無咎六五知臨大君之宜吉上六惇臨吉無咎

象曰澤上有地臨君子以敎思無窮容保民無疆儀曰敎思無窮容保民無疆者蓋言臨也禮大學之禮𨿽詔於天子無北面所以尊師書帝徳罔愆臨下以簡凡敎與保民之事歸之者皆爲臨也仲尼以臨六象爲敎思容保者何所取之取敎於其貞取保於其悔也貞三爻在下故以師道予之悔三爻在上故以君道予之也凡敎所由廢以其桿格故宜有以感之鳴叩相之曰感也其始感之以正以端其向故曰咸臨貞吉其旣感之以利使知好之故曰咸臨吉無不利其終不言感而神理融流不必曰有利不必曰無憂惟見甘也亦不必曰有得無咎而已此教之成也故曰甘臨無攸利旣憂之無咎以此三者徴其敎思以其有始有卒故曰敎思無窮也凡保民之道貴與民習以身親之又則周知之又則愼固之習親之者至乎其地巡狩陟方問民疾苦先之勞之旣所身經復何尢悔故曰至臨無咎周知之者不任已任人不使力使智飛耳長目洞幽徹遐以其握簡居要爲明治體故曰知臨大君之宜吉篤厚愼固之者盛徳至善久道化成金石之貞不可移拔譬土安重使人重遷故曰惇臨吉以此三者知其容保以其愼終如始故曰容保民無疆也進而求之彖曰元言利貞敎養之成備此四徳又亨利日出貞元相循無窮無疆之義也八月有凶者敷敎禦眾皆必以寛八月於卦爲兌金盛執殺月令以其時申嚴百刑聖人固不欲使夏楚窮威劓刵爲治也又君師之任皆貴扶陽八月陰始過渉懼其以此敗敎害仁故曰凶

觀

觀盥而不薦有孚顒若初六童觀小人無咎君子吝六二闚觀利女貞六三觀我生進退六四觀國

之光利用賔於王九五觀我生君子無咎上九觀其生君子無咎

象曰風行地上觀先王以省方觀民設敎

儀曰省方觀民設教者何天子適於諸侯曰巡狩無非事者觀民者審其風俗設敎者施其政令童觀小人無咎君子吝者此言風之朴茂可以砥澆氓之蚩蚩有若童穉𨿽非君子之儀亦小人所以寡過者也闚觀利女貞者此言俗之貞亷可以坊滛惴惴小心守若處女𨿽非丈夫之槪亦吉士所以無誘者也觀乎其淳而澆可見觀乎其貞則滛可知觀我生進退者先王觀此民俗而因以進退崇抑其間教之所由設也於是升其民之秀者使觀國光而賔興之典行焉周禮以鄕三物敎萬民而賔興之是爲觀國之光利用賔於王也觀我生君子者此言敎行而多君子其自上興之猶夫自我生之者也周禮大比考其徳行道藝而興賢者能者是也觀其生君子無咎者此言民習敎而皆知貴尙其君子其民自興舉之猶其自生者也周禮使興賢者出使長之使興能者入使治之皆爲民自興舉其賢能者是也凡若此者蓋由天子一省方而教行民化不煩久道譬諸祭者方當始盥未及陳薦而顒若之誠已成孚契以此觀之天子亦烏可以深居髙拱者乎

兒易內儀以卷二﹤經部﹐易類﹐兒易內儀以﹥

欽定四庫全書

兒易內儀以卷三

明倪元璐撰

噬嗑

噬嗑亨利用獄初九屨校滅趾無咎六二噬膚滅鼻無咎六三噬臘肉遇毒小吝無咎九四噬幹胏得金矢利艱貞吉六五噬幹肉得黃金貞厲無咎上九何校滅耳凶

象曰雷電噬嗑先王以明罰勑法

儀曰口噬齒合則嚙物致決故用之以明罰勑法凡易之言刑者五賁曰無敢折獄丰曰折獄致刑旅曰明愼用刑而不畱獄中孚曰議獄緩死無敢折獄者言刑措也折獄致刑者言斷決也明愼不畱者言無滯獄也議獄緩死者言矜卹也明罰勑法者言五罰五刑著爲律令也四卦皆曰君子噬嗑獨稱先王者此以斷獄歸才立法循典原本古初非後王之智可得爲也凡閱實則有五刑疑赦則有五罰六爻之著易之三章也屨校滅趾者剕之屬也噬膚滅鼻者劓之屬也噬臘肉噬幹胏噬幹肉者墨宮之屬也何校滅耳大辟之屬也是之爲五刑得金矢得黃金者周禮以兩造禁民訟入束矢於朝然後聽之以兩劑禁民獄入鈞金三日乃致於朝然後聽之舜典金作贖刑呂刑墨辟疑赦其罰百鍰劓辟疑赦其罰惟倍剕辟疑赦其罰倍差宮辟疑赦其罰六百鍰大辟疑赦其罰千鍰是之爲五罰五罰之曰明罰也五刑之曰勑法也贖罰有五易獨二者穆王之寛不及周公之正也五刑之中剕劓差輕大辟爲極輕可不原極不聽贖幹胏幹肉以象求之殆是宮刑宮至絕嗣小輕於辟大甚於墨剕劓生死之疑獨宜贖耳噬胏噬肉矢金救戕遇難能免故曰利艱貞吉曰貞吉無咎滅趾滅鼻戕矣猶曰無咎臘肉遇毒以象求之殆爲墨辟以肉麗靣爲攝全體故取諸臘臘者全體骨爲之也以防湼之故曰遇毒小吝而猶曰無咎此四者聖人幸其不死冀其補過至於大辟滅耳則無望矣故曰凶也治獄之道勿辟勿宥咸中有慶罰以求通法以明利亨利用獄斯之謂與賁

賁亨小利有攸往初九賁其趾舎車而徒六二賁其須九三賁如濡如永貞吉六四賁如皤如白馬翰如匪寇防媾六五賁於丘園束帛戔戔吝終吉上九白賁無咎

象曰山下有火賁君子以明庻政無敢折獄

儀曰明庻政無敢折獄者蓋言政明則刑自措𨿽有法吏無敢施其折獄之能使天下不畏法吏而法吏畏名義鬼神斯眞文明之象故歸之賁也仲尼旣明卦徳又審爻占初之賁其趾舎車而徒者猶詩之曰予曰有奔奏也行人之官駪駪靡及天子采風問俗周知天下必取諸此也二之賁其須者猶詩之曰猗嗟孌兮淸婉兮須睂飾外而可觀禮儀之事吉凶軍賓嘉之燦者也三之賁如濡如永貞吉者猶詩之曰芃芃黍苗陰雨膏之膏澤下民沾曁永世地官遺人掌邦之委積以卹民囏厄凶荒惠政之大者也四之賁如皤如者皤白色也兵於色爲白白馬翰如者猶詩之曰四牡騑騑匪寇防媾者猶詩之曰我䢐維求定夏官司馬馬量三物建軍五兵是其政也五之賁於丘園束帛戔戔者猶詩之曰吹笙鼓簧承筐是將戔戔者虞翻曰委積或曰顯見也纁禮賢太宰之職八統之一曰禮賓者是也庻政之明賁若艸木內治本計非爲飾也故上曰白賁無咎猶詩之曰素以爲絢兮也無政不舉而獨無折獄刑名之事由其時天子尙徳緩刑而其下不敢以擊斷爲功並無明平之可舉耳此知刑獄者文治之所擯也故彖曰賁亨小利有攸往政明故亨獄淸故利攸往君子道通而小人亦有所措其手足以爲文則莫文於此矣

剝

剝不利有攸往初六剝牀以足蔑貞凶六二剝牀以辧蔑貞凶六三剝之無咎六四剝牀以膚凶六五貫魚以宮人寵無不利上九碩果不食君子得輿小人剝廬

象曰山附於地剝上以厚下安宅

儀曰上以厚下安宅者下之不厚宅何能安夫物之剝者多矣而致專於牀者蓋君子觀乎在牀而知陰之剝陽也陰之剝陽由陽暱陰故循漸稱之初剝牀足剝於是乎始旣剝牀辧剝於是乎盛旣剝牀至盡而不知咎剝於是乎不可察終而剝人及膚剝於是乎不可救其極於膚由於足之無衛足在下者也厚下者使下不受剝下不受剝宅卽以安此在持剝之道以義制情以義制情𨿽使宮人之寵貫魚日進而牀不受剝何不利之有人有寵而宮無尢是亦爲下厚而宅安也碩果不食碩言乎其厚果以碩不食下以厚不剝君子得輿是眾載君子而其下厚矣不若小人剝廬薄下而宅不安也彖曰剝不利有攸往茍宅之安他往何爲茍宅之不安他往何利乎是故貴其厚下也下者上之對他象不稱上此獨稱上者引以正下耳上君下民而寇賊不足稱下也上主下臣而小人不足稱下也綏民禮臣奠宅之本聖人曰其無以盜賊小人亂吾民臣而因以敗吾宅乎則不剝者乎復

復亨出入無疾朋來無咎反復其道七日來復利有攸往初九不逺復無祗悔元吉六二休復吉六三頻復厲無咎六四中行獨復六五惇復無悔上六迷復凶有災用行師終有大敗以其國君凶至於十年不克徵

象曰雷在地中復先王以至日閉關商旅不行後不省方

儀曰至日閉關商旅不行後不省方仲尼之著此者𨿽以養陽晏陰順時之義爲言其實以闡象也蓋周公曰不逺復無祗悔元吉此以去之不久而卽來歸慮其復萌去志故宜遏閉靜居庻乎無悔而得吉也休復吉者詩曰役車其休休猶止也是爲閉不行之象矣頻復厲者頻復則必頻出不閉不止是故可危也中行獨復者曰信無不在乎中黃鐘中气與時偕行蓋言日至也獨以其日靜宴葆存其他日則不必然故曰獨復也惇復無悔者聖人以一日之凝翕厚一歲之發生靜故無悔也迷復凶有災用行師終有大敗以其國君凶至於十年不克徵者此言不明來復之義不知靜嗇而得禍者也有災則內宼外侮可虞關何可不閉行師大敗荊蓁載塗商旅何可行君凶十年下叛謀上後何可省方猶之彖曰出入無疾疾猶速也方將閉關出入何宜速乎曰朋來無咎商往不可也朋來庻幾無害乎曰反復其道七日來復利有攸往王者之道一張一弛是爲反復七日利往未及七日其姑徐徐不省方而可乎

無妄

無妄元亨利貞其匪正有不利有攸往初九無妄往吉六二不耕獲不菑畬則利有攸往六三無妄之災或系之牛行人之得邑人之災九四可貞無咎九五無妄之疾勿藥有喜上九無妄行有無攸

利

象曰天下雷行物與無妄先王以茂對時育萬物儀曰茂對時育萬物者何王者敬天謹時大配副之而已故曰茂對對者以時還時春無行夏令秋不亂冬儀洪範曰歲月日時無易百谷用成初九無妄往吉者是也蓋言時無妄行也先王明時敎民稼穡當春而耕服牛冒物不耕獲不菑畬則棄時失業或系之牛行人之得則棄資失力利有攸往言爲農不利去而爲商邑人之災言一農失耕百民失食以此觀之不對時烏乎可乎聖人之道發育萬物爲功育者正物之徳而固其命貴乎謹藏愼閉無發房宣泄月令曰毋變天之道毋絕地之理毋亂人之紀九四可貞無咎者是也蓋言物宜保固也先王仁愛惟謹民疾病節宣以時則災疢不作𨿽有疾患非由气候乖沴而生故曰無妄之疾此則不藥自愈無傷於育行有者卽繇气不調正𨿽有圭砭不能爲功故曰無攸利天地不正之气被人爲疾敷物曰疾之作是爲亂徴以此觀之不育物烏乎可乎夫時行物生天之道也故彖歸以干之全徳曰元亨利貞匪正則不對有則不育故曰不利有攸往也

大畜

大畜利貞不家食吉利渉大川初九有厲利己九二輿說輹九三良馬逐利艱貞曰閒輿衛利有攸往六四童牛之牿元吉六五豶豕之牙吉上九何天

之衢亨

象曰天在山中大畜君子以多識前言往行以畜其徳儀曰多識前言往行以畜其徳者蓋以初之曰有厲利已者此言當初之時弱植淺渺狃於世儒所持流俗之行以此修徳坐取凶危不如其已蓋曰非求之前言往行不可也二曰輿說輹者此言前往繁重輿不勝載而脫蓋言多識也三曰良馬逐利艱貞曰閒輿衛利有攸往者此言以今追古猶馬逐塗進無畏難退而審正馬以逐之輿以載之識以取之畜以聚之聞見之學歸於成徳於是則可以行也四曰童牛之牿元吉五曰豶豕之牙吉者此言畜徳也觸噬不可以爲徳角牙不可以謀畜牿牛豶豕凶戢而慶彰是所爲畜徳也又以牛童則昩豕污而饕以牿豶戒牛豕猶以前往戒夫蒙識污行者也上曰何天之衢亨者此言畜極而通也何猶曰負蒙莊云背負靑天而莫之夭遏多識之胸廣逹防浩譬諸天衢恣騁而無礙也其在彖曰利貞者利以前言往行正其徳也不家食者博聞廣見不爲拘墟上下千古以爲之資糧豈不出戶庭數米量腹而食者乎利涉大川者言犯難也中無所畜涉險必濡前言往行者大川之導也多識畜徳者揭厲之謀也

頥

頥貞吉觀頥自求口實初九舎爾靈觀我朶頥凶六二顚頥拂經於丘頥徵凶六三拂頥貞凶十年

勿用無攸利六四顚頥吉虎視耽耽其欲逐逐無咎六五拂經居貞吉不可涉大川上九由頥厲吉利

涉大川

象曰山下有雷頥君子以愼言語節飲食

儀曰愼言語節飲食者何蓋初曰舎爾靈觀我朶頥凶此以靈不食而亦不言者也之不食異物其不言同物然以其告人吉凶而固不言似乎其能言而特愼之耳聖人則之而初舎之則迷愼節之道朶頥者哆口之象也居下如此則必獲禍故凶也二曰顚頥拂經於丘頥徵凶者顚非正辭惟頥宜之耳順頥之常言語必多飲食必縱道以顚拂爲貴敎人愼節也然尙以二在下無位寡言嗇奉非其所難𨿽愼節之猶不言吉況乃縱逞窮上有如崇丘卑位而好髙談約居而喜奢享不愼不節往何救乎三曰拂頥貞凶十年勿用者以其能拂乎頥則愼言節食可以無咎故曰貞貞正也固也正誠可尊固亦可疾三之所處乘權向用括囊井泥則亦已過迷邦亂倫亦猶凶徳也以其見用而若不用者故曰十年勿用無攸利此明愼節之義非爲不言不食也四曰顚頥吉四爲貴臣居髙履盛頥尢易恣固宜顚耳顚則不至害成敗度故吉也曰虎視耽耽其欲逐逐者此言愼節也虎威貪物耽逐其性也然耽耽以目逐逐於心而其頥卒不動是明抑制克已爲功耳五曰拂經居貞吉不可涉大川者五居君位恭黙思道不貪爲寶也故亦貴乎遏抑矯常守正而吉然而不可以處險故曰不利涉大川何言乎涉大川也其在上九之時乎勢極難起急而用頥由者猶曰聽之顚之反也至此敎令漸繁取予防溢號烹餁疑非愼節故曰厲厲危也懼也危固難居懼亦有救以懼持之𨿽多言必有其誠𨿽多取必有其制猶之乎愼節耳故吉而利涉也由此而觀愼節之義猶曰時然後言時然後取三以不言不食而冒凶上以言食而出險頥可顚而不可由而亦有顚之而非由之而以濟者要歸於正耳觀乎頥而知言語飲食之歸於其口者非虛尙口也言必可行食期有濟有其口之實存焉愼之節之求則得之彖曰頥貞吉觀頥自求口實此之謂也

大過

大過棟橈利有攸往亨初六借用白茅無咎九二枯楊生稊老夫得其女妻無不利九三棟橈凶九四棟隆吉有他吝九五枯楊生華老婦得其士夫無咎無譽上六過涉滅頂凶無咎

象曰澤滅木大過君子以獨立不懼遁世無悶

儀曰大過猶言極亂世亂則仕者見節隱者藏名獨立不懼者與其茅榮而靡不如楊枯而立與其棟懼而橈不如棟立而隆遁世無悶者與其悔枯不如滅與其生華見丑不如滅頂免咎也故曰借者猶言載也取載於茅𨿽潔白可觀自幸無咎而不可與立也楊枯根立譬若老夫健淩少女陽不怯陰有利無懼也棟處梁上其體獨也橈則不立心以爲凶懼之甚也棟隆不橈道勝吉也𨿽眾木不支其他有吝而一棟亭然是明獨立也枯楊生華當否榮祿譬若老婦逐於狡童以遁爲悶不可以居苟容無禍其名喪也涉至滅頂猶澤滅木遁之深也𨿽枯沒爲凶而其心無悶亦無咎也是故文王觀於大過而知大過之世棟橈之世也君子主其無懼往必有爲主其無悶往必不返君子之道安往不得通者故曰利有攸往亨也

坎

習坎有孚維心亨行有尙初六習坎入於坎窞凶九二坎有險求小得六三來之坎坎險且枕入於坎窞勿用六四樽酒簋貳用缶納約自牖終無咎九五坎不盈祗旣平無咎上六系用徽纆寘於叢棘三歲不得凶

象曰水洊至習坎君子以常徳行習敎事

儀曰險貴其習之也習之則視險如夷故曰習坎坎之曰險非必憂患凜危攻難皆險也故君子以之常徳行習敎事凡爻之爲徳行之言者三初曰習坎入於坎窞凶者窮窔極際猶曰深造之也當始致功徒見艱阻而無有得故凶也二曰坎有險求小得者猶曰旣竭吾才如有立卓爾也學力漸進時見爲艱亦時有利得於心曰徳詣未極則見小也三曰來之坎坎者猶曰取之左右逢其源險且枕者猶曰居之安也眞積致深道自來防不見坎險惟見枕安也入於坎窞勿用者蓋言初之攻苦之力可以不事也此徳行之序也積其功以致成故曰常也爲敎事之言三四曰樽酒簋貳用缶納約自牖無咎者猶曰時雨化之爲中人而上言之也飲食遊息無多訊言防辭罕譬相說以解是也五曰坎不盈祗旣平無咎者猶曰引而不發中道而立爲中人言之也記曰待其從容然後盡其聲又曰不陵節而施是也上曰系用徽纆寘於叢棘三歲不得凶者猶曰以杖叩其脛爲中人而下言之也記曰夏楚二物以収其威又曰不變移之郊又不變移之遂又不變屏之逺方終身不齒是也此敎事之等也習其人而與之故曰習也二者皆至誠之道所以求通成已成物往必有功彖曰有孚維心亨行有尙謂此也

離

離利貞亨畜牝牛吉初九履錯然敬之無咎六二黃離元吉九三日昃之離不鼔缶而歌則大耋之嗟凶九四突如其來如焚如死如棄如六五出涕沱若戚

嗟若上九王用出徵有嘉折首獲匪其醜無咎象曰明兩作離大人以繼明照於四方

儀曰繼明照於四方者何明照者日也禮統曰日實也人君之象繼日之照自新新民大人之學也觀於初九履錯然敬之無咎此日初出時也詩曰如日之升若有乘踐猶曰日乘車以駕六龍故曰履以其昬曉初分月星相錯故曰錯然也敬之者猶書曰寅賓出日傳云寅敬也六二黃離元吉此日中天時也黃爲中色傳曰煌煌似黃日午正離還其本位故曰元吉也九三日昃之離不鼓缶而歌則大耋之嗟此日欲入時也日入而其光逾赫故曰日昃之離羞明者謌憂晦者嗟謌嗟之情晦明之象也明照出入具此三者大人繼之以爲明其明徳亦有其朝晝昬暮焉九四曰突如其來如者此言徳之始明忽然如滌亦若日初出時也曰焚如者此言徳之旣明熾然攸灼亦若日中天時也曰死如棄如者此言徳之明極復晦瞢然若沒亦若日欲入時也曷能使不明者明明者無餘明明而復晦者晦而復明君子憂之憂之則思治之矣五曰出涕沱若戚嗟若吉此言憂思哀懼誠求明而明出也繼日之明握明以照可以克已可以正邦上九曰王用出徵欲使四方之不明者皆明也有嘉折首者猶曰嘉與維新也折首猶言崩角亦猶言革靣獲匪其醜者猶曰幹不庭方也醜猶言眾亦猶言類嘉其不梗誅其非類大兵發而萬物皆服大明發而萬物皆照天下莫不尊日而貴大人也是故彖有之曰利貞亨畜牝牛吉貞慮其不繼通慮其不及四方也天下皆歸文於虎豹不知歸明於牝牛虎豹猛而文牝牛順而力震用伐鬼方虎豹之威也離繼明照於四方牝牛之徳也

兒易內儀以卷三

欽定四庫全書

兒易內儀以卷四

明倪元璐撰

咸

咸亨利貞取女吉初六咸其拇六二咸其腓凶居吉九三咸其股執其隨往吝九四貞吉悔亡憧憧往來朋從爾思九五咸其脢無悔上六咸其輔頰舌

象曰山上有澤咸君子以虛受人

儀曰君子以虛受人曷言乎虛也其中空空若無有物無物則不逐物而動其身甚靜聽物來歸而不辭故曰受也若夫初之咸拇二之咸腓三之咸股四之憧憧往來上之咸輔頰舌皆爲動自用好居物先物不能入有拒無受者也惟居則吉惟貞則吉悔亡惟脢則無悔居者守內不移往來之反貞者循常無惑憧憧之救脢者背肉至靜拇腓股頰所不得牽皆爲靜虛無系因物而應淵乎有容以受爲徳者也然而受之爲言猶鑑空懸物自形獻旣非我往隨物亦非人來從我三惟咸股則有執隨之吝不靜其防必爲物役矣四惟憧憧則有朋從之擾不虛其體物思附之矣夫隨非受也朋之從之非其受也所以彖曰亨利貞蓋言通物之情貴其靜正也曰取女吉者婦執隨有朋女則不然中無系而體孤也無隨可執朋亦不得從君子求之斯受之耳天下莫虛於女也

恆

恆亨無咎利貞利有攸往初六浚恆貞凶無攸利九二悔亡九三不恆其徳或承之羞貞吝九四田無禽六五恆其徳貞婦人吉夫子凶上六振恆凶象曰雷風恆君子以立不易方

儀曰立不易方者何也蓋言立乎其處而不遷也立乎其處而不遷者是謂常居是地也旣取諸常居是地則不常居是地而遷焉者是謂不恆其徳而可羞而不獨此也旣以不遷之謂常又謂是不遷者不足以盡常更進而深求之此卽己易方而不恆也而又謂是不遷者久疑有變今更振作之以必使之無變此亦已易方而不恆也故初之浚恆上之振恆與三之不恆同徳而皆凶也必也九二之悔亡乎何謂悔亡凡進而不擇所安則悔退而忽失所持則悔其中有悔必將變矣其情多變悔愈有矣今曰悔亡明乎其居安而不易也必也四之田無禽乎何謂田無禽凡有獲必失得失遷流以生徴逐今田無禽則無所得也曰無禽不曰失禽也無得無失是其常不易有而無也必也五之恆其徳貞婦人吉乎何謂婦人吉也婦人從一不可易夫易夫則不婦夫可以易婦也故以夫子之道居徳則不恆而凶以婦人之道居徳則有恆而吉也夫恆之爲徳非拘常也立不易方之爲義非株守也觀天下之會通而無咎者其究歸於貞耳由是則可以周流六虛而無礙惟不易故易也彖故曰亨無咎利貞利有攸往也

遁

遁亨小利貞初六遁尾厲勿用有攸往六二執之用黃牛之革莫之勝說九三系遁有疾厲畜臣妾吉九四好遁君子吉小人否九五嘉遁貞吉上九

肥遁無不利

象曰天下有山遁君子以逺小人不惡而嚴

儀曰逺小人不惡而嚴者何勢在小人君子道消去而逺之非爲逃禍也君子欲以遁亢其道亦使小人知君子不苟富貴小人不可以富貴君子則勝气在君子此以爲惡則不惡以爲不嚴則嚴也初曰遁尾遁至於尾無餘遁也此繇其思危而力猛故曰厲厲之爲義具危與猛兼辭也勿用有攸往亦兼辭也勿往攖小人以明不惡勿往就小人以示嚴也二曰執之用黃牛之革莫之勝說執而不脫志必欲逺之也君子得時而升則爲虎豹之變不得時而駕則爲黃牛之革牛力敵虎豹而不見可畏黃中君眾色而無所示威不見畏示威者不惡也貞力而執中者嚴也三曰系遁有疾厲者逺之己矣牽拘不化已甚生亂道亦可危故誡之以畜臣妾吉畜之如臣妾者不惡也以臣妾畜之者嚴也四曰好遁者好【讀如字】猶言不惡也終於君子吉而小人否不使小人得加於君子者嚴也五曰嘉遁者嘉猶言好也不惡也終於正人吉不貶正以趨凶者嚴也上九肥遁有寛無廹示之廣大者不惡也終於無不利不使小人得以害道傷正者嚴也由此觀之君子之決於遁者惟慮小人不利君子耳甚矣小人爲難養也近之不利惡之不利不嚴之亦不利所貴乎遁者貴其轉困爲亨而不受小人之害反若小人之有利於正者故曰遁亨小利貞也

大壯

大壯利貞初九壯於趾徵凶有孚九二貞吉九三小人用壯君子用罔貞厲羝羊觸藩羸其角九四貞吉悔亡藩決不羸壯於大輿之輹六五喪羊於易無悔上六羝羊觸藩不能退不能遂無攸利艱則吉象曰雷在天上大壯君子以非禮弗履

儀曰非禮弗履系於大壯凡敢於冒非禮而行者皆天下之彊有力人也夫禮徳之藩也摰虞曰羊滛而狠滛則蔑禮狠而敢爲故凡爻之曰藩者皆言禮也曰羊者皆言非禮而履者也其曰羝羊觸藩羸其角者此心欲棄禮而勢不得行徒自傷者也曰羝羊觸藩不能退不能遂無攸利者此錯趾非禮而尙不敢顯然自恣徘徊其間者也曰藩決不羸壯於大輿之輹者此無忌憚小人又乘可爲之勢悍然叛棄禮法決藩而出如遊大道者也是故君子謹藩而畏觸也觸之不已必至於決藩決四逹化而爲輿是故君子惡夫羊也非禮勿履莫如喪羊羊喪則藩存爾愛其羊我愛其禮也易猶疆埸也喪羊於埸望藩而退戒非於履望禮而凜由此言之人不可不謹所履也履之不謹咎在其趾壯趾徵凶小人用壯者也貞吉艱吉君子用罔者也小人自用而孚窮君子若無而悔亡非禮之禮烏可履乎取諸審固而不回故彖曰利貞也晉

晉康侯用錫馬蕃庶晝日三接初六晉如摧如貞吉罔孚裕無咎六二晉如愁如貞吉受玆介福於其王母六三眾允悔亡九四晉如鼫鼠貞厲六五悔亡失得勿卹往吉無不利上九晉其角維用伐邑厲吉無咎貞吝

象曰明出地上晉君子以自昭明徳

儀曰君子自昭明徳者何也晉之爲言升舉也其象上聖人引而內之歸諸闇修故曰自昭猶曰吾自明吾徳耳徳明則晉不明則退於遇之升沈無有也觀於爻之初曰晉如摧如貞吉罔孚裕無咎則知晉而得摧不足患也徳昭而不失其正𨿽摧亦吉也𨿽不信於上而徳有餘明則亦無咎也觀於六二之晉如愁如貞吉受玆介福於其王母則知不晉而愁亦無益也惟固其徳不失吉也父外而母內也母親而王母尊也求章於闇抗徳於無加則爲大福也觀於六三之眾允悔亡則知人共知之爲貴不如心無悔之可安也觀於九四之晉如鼫鼠貞厲則知不務明其徳而求晉其身其情有如鼫鼠𨿽或分所應得未失其正而亦可危也觀於五之悔亡失得勿卹往吉無不利則知茍徳明於己悔亡於心卽名位失得可以勿論無往不吉而升沈皆利也觀於上之晉其角維用伐邑厲吉無咎貞吝則知𨿽位之榮無廢內治以其晉角位極故危以其伐邑內治故吉無咎貞而猶吝者以其勢重而道未易光亦知晉不在位也而又觀於彖之康侯用錫馬蕃庶晝日三接則知侯以安國之徳晉也禮曰天子五年一巡狩覲諸侯有功徳於民者加地進律詩曰王遣申伯路車乘馬又曰申伯之徳柔惠且直揉此萬方聞於四國又曰旣見君子爲龍爲光其徳不爽又曰載見辟王曰求厥章龍旂陽陽鞗革有鶬休有烈光皆爲諸侯以明徳蒙錫被禮遇於天子之詞也

明夷

明夷利艱貞初九明夷於飛垂其翼君子於行三日不食有攸往主人有言六二明夷夷於左股用拯馬壯吉九三明夷於南狩得其大首不可疾貞六四入於左腹獲明夷之心於出門庭六五箕子之明夷利貞上六不明晦初登於天后入於地

象曰明入地中明夷君子以蒞眾用晦而明

儀曰詩云有夷之行又曰降福孔夷書曰受有億兆夷人夷猶言平也明夷者蓋言日升而就髙爲明降而就平爲晦蒞眾用晦而明者此言眾不可以明明之聖人將動必有愚色察繳之明非明也是故觀於垂翼倦飛不食阻饑則知晦矣觀於攸往化行有言聲振則知明矣觀於左股之夷處下局蹐則知晦矣觀於壯馬用拯不脛而馳則知明矣觀於南狩明夷失其離照則知晦矣觀於得其大首化疾爲喜則知明矣觀於入於左腹匿幽不則知晦矣觀於明夷獲心意得而出則知明矣觀於箕子囚商爲奴則知晦矣觀於箕子入周而封則知明矣凡此五者非幸其在晦而明也蓋嘉其用晦而明也何以言之也今使飛不垂翼則是不就下也行必得食則是不虛中也眾何由戴而信之而往必利言必應乎今使左股不夷則棄物自用壯馬何繇效拯而得吉乎今使居尊馭逺而不少降威何繇得羣策之升而得其大首不爲病乎今使不入左腹而沈其慮何繇可得志門庭之外乎今使箕子先不佯狂而爲奴何繇得入周而陳其疇範乎此爲用晦而明蓋爲不用晦不可以明凡蒞眾之所以不明而晦者由其用明而晦如日之初登於天而後入於地也若使初入於地後登於天是爲用晦而明者矣道莫利於阻深専固以養晦而裕明故曰利艱貞也

家人

家人利女貞初九閒有家悔亡六二無攸遂在中饋貞吉九三家人嗃嗃悔厲吉婦子嘻嘻終吝六四富家大吉九五王假有家勿卹吉上九有孚威如終吉

象曰風自火出家人君子以言有物而行有恆

儀曰言有物行有恆者守繩蹈常必信必果所以敎家也故曰閒有家立木於門以制出入一言一行必循乎此如是則悔亡也故曰無攸遂在中饋無攸遂者謹言拘行也在中饋則言中饋其行亦不離乎中饋如是則正而吉也故曰家人嗃嗃悔厲吉婦子嘻嘻終吝嗃嗃者繩簡之過嘻嘻者逾蕩之漸與婦子處而詭變爲通終必吝也故曰富家大吉有物則其藏實有恆則其澤長是所爲富也法言矩行滿其家不謂之富家不可也故曰王假有家勿卹吉言行動乎天地儀正而聲聞家成敎於國國取法於家也故曰有孚威如終吉以法正言行則可信以軌物治家則有威也凡聖人之致嚴家人如此者誠以家道之敗繇於女徳女徳不終繇於柔暱聖人矜言愼行寜固毋通蓋欲使女之敬男也女敬乎男家無不正矣故曰家人利女貞硜硜然有物有恆貞之敎貞也敎女貞者豈可使之托於大人之徳乎

睽

睽小事吉初九悔亡喪馬勿逐自復見惡人無咎九二遇主於巷無咎六三見輿曳其牛掣其人天且劓無初有終九四睽孤遇元夫交孚厲無咎六五悔亡厥宗噬膚往何咎上九睽孤見豕負塗載鬼一車先張之弧後說之弧匪宼婚媾往遇雨則吉

象曰上火下澤睽君子以同而異

儀曰君子以同而異者何夫同異之道相環也求同必取諸異求異必得其同仲尼之曰同而異本乎周公之曰異而同其實一也故曰喪馬異也曰勿逐自復異而同也惡人異也見之無咎異而同也不庭而巷異也終必遇主異而同也輿曳牛掣天且劓異也無初有終異而同也睽孤異也遇元夫交孚異而同也噬膚則傷異也往慶無咎異而同也見豕負塗鬼車張弧異也後脫婚媾遇雨往吉異而同也以異而同猶曰以同而異也君子之與物貴其小異以爲大同苟求大同宜爲小異故曰睽小事吉也

蹇

蹇利西南不利東北利見大人貞吉初六往蹇來譽六二王臣蹇蹇匪躬之故九三往蹇來反六四

往蹇來連九五大蹇朋來上六往蹇來碩吉利見大人

象曰山上有水蹇君子以反身修徳

儀曰反身修徳者何詩曰威儀反反蓋言進止往來也君子進而修業反而修徳往以治人來以治已進反之義猶云往來仲尼之言修曰反者取諸六爻之言往曰來也初曰往蹇來譽往而得蹇非身咎也來而有譽非人力也此言反也二曰王臣蹇蹇匪躬之故蹇而又蹇遇斯窮也非其身之故徳自修也此言反也三曰往蹇來反往不得往故見蹇也來之又來反必得也此言反也四曰往蹇來連往而責世其道睽也來而求己其類同也此言反也五曰大蹇朋來進而多懼禍之聚也退而不孤徳之鄰也此言反也上曰往蹇來碩吉利見大人往之曰蹇蹇由人也來之曰大大在身也小人造蹇大人造修也此言反也此明君子之於世進有蹇也反無蹇也凡地勢自北而東日趨進也自南而西日趨反也東北艮所險阻難行西南坤維靜翕中美君子反求諸身承天而親聖人何蹇之有哉彖曰利西南不利東北利見大人是其義也

解

解利西南無所往其來復吉有攸往夙吉初六無咎九二田獲三狐得黃矢貞吉六三負且乘致寇至

貞吝九四解而拇朋至斯孚六五君子維有解吉有孚於小人上六公用射隼於髙墉之上獲之無不利

象曰雷雨作解君子以赦過宥罪

儀曰君子以赦過宥罪者何書曰宥過無大刑故無小過者誤繇無心所謂災此宜原宥故者有意爲惡是爲姦宄所必刑誅曰過則無大者曰故則無小者宥不宥大刑不刑小也此知君子所赦宥者必其可原者也有赦有宥必有其不赦不宥者也君子之所爲赦宥者四初之無咎二之三狐四之解拇五之維解是也何以言之初以事勢未歸𨿽不能有爲無解於過然固不可以其咎咎之也三狐朋陰而地卑無恃𨿽執獲之黃金鈞矢罰作贖刑亦不失其爲正而吉也四拇錯趾過始見端尙可以眾正之力制之而轉敗爲功解之而孚也君子罹羅解之其正卽小人之可得而感孚者解之亦未爲不吉也凡此四者皆書之所稱過誤災君子之所赦宥者也若夫負乘致寇盜位醸禍則無赦詞莽戎升墉獲醜獻功則無宥法君子赦過宥罪豈赦亂國之小人宥干紀之寇賊乎然而三曰貞吝𨿽法之正而中有牽疑猶書云𨿽畏勿畏無僣亂辭上曰獲之無不利𨿽正厥辜而蒙恩者眾猶書曰殱厥渠魁脇從罔治則亦終歸於赦宥而己彖曰利西南者坤徳廣生示之含也無所往者不往而厲求之也來復吉有攸往夙吉者欲其遷善急速如雷之不終日水之渙渙然也雷水曰解取諸此也

損

損有孚元吉無咎可貞利有攸往曷之用二簋可用享初九已事遄往無咎酌損之九二利貞徵凶弗損

益之六三三人行則損一人一人行則得其友六四損其疾使遄有喜無咎六五或益之十朋之龜弗克違元吉上九弗損益之無咎貞吉利有攸往得臣無家

象曰山下有澤損君子以懲忿窒欲

儀曰懲忿窒欲者忿欲皆以不化之心爲已成之事懲之窒之使速遷化歸於無過耳故曰己事遄往無咎也或不能驟除以漸酌減之故曰酌損之也懲窒之者固持而不使得行行則有害蓋以忿欲弗日損則必日益故曰利貞徵凶弗損益之也心一也忿欲參立而三茍使忿欲與心並立則必損其心惟一心自主則得懲窒之助故曰三人行則損一人一人行則得其友也忿欲皆疾也懲窒之則疾去而喜故曰損其疾使遄有喜無咎也忿由於欲生於見可欲故曰益之十朋之龜弗克違者有二義焉一則以龜之靜敎之使之遵守弗違以制忿也一則以十朋之龜之可欲試之貴能弗違其本心以制欲也故曰元吉也夫於忿欲爲損者於心爲益然則非損也益也可以補過坐進於道故曰弗損益之無咎利有攸往也心與忿欲主臣之辧也心有主則忿欲皆受制於心而爲之臣不家於心而與之處故曰得臣無家也由此則知懲窒之與心孚可以長善而救過居正而利行也故曰有孚元吉無咎可貞利有攸往也何以用之用之享祀入廟而敬忿不期懲而自懲享用薄物明水告虔欲不期窒而自窒人無以忿享者而又何欲於二簋故曰曷之用二簋可用享也益

益利有攸往利渉大川初九利用爲大作元吉無咎六二或益之十朋之龜弗克違永貞吉王用享於帝吉六三益之用凶事無咎有孚中行告公用圭六四

中行告公從利用爲依遷國九五有孚惠心勿問元吉有孚惠我徳上九莫益之或擊之立心勿恆凶象曰風雷益君子以見善則遷有過則攺

儀曰見善則遷有過則攺者蓋言聖修也善日遷而愈有過日攺而至無此非聖人不能賢人爲之亦必至於聖而後已其奮迅決驟動乎非常足當大事爻之曰利用大作元吉無咎似謂此也其遷善以趨吉攺過以避凶足當蓍龜之徳爻之曰或益之十朋之龜弗克違永貞吉亦似謂此也窮理盡性則至於命齋戒沐浴可事上帝足當天人之際地天之通爻之曰王用享於帝亦似謂此也徙變震厲足當凶事有善無過足當中徳公者人臣之極圭者無瑕之純善極無加過銷至盡足當公圭之義爻之曰益之用凶事無咎有孚中行告公用圭亦似謂此也徳惟日新攺過不吝足當成湯之建中告過則喜告善言則拜足當由禹之從人用徳彰厥善無起穢自臭足當盤庚之遷國爻之曰中行告公從利用爲依遷國亦似謂此也君子之見善也不期遷而遷其有過也不期攺而攺中心誠然非必以是爲吉而爲之爲之不已其究至於無善可遷無過可攺足當大順之徳爻之曰有孚惠心勿問元吉有孚惠我徳亦似謂此也茍不其然而見善不遷寜有長益有過不攺必承擊伐離宗變常足當凶人之爲不善爻之曰莫益之或擊之立心勿恆凶亦似謂此也夫惟見善必遷則日進而上行有過必攺則出險而有濟足當聖人之適變君子之經綸彖之曰利有攸往利渉大川亦似謂此也

兒易內儀以卷四

欽定四庫全書

兒易內儀以卷五

明倪元璐撰

夬

夬於王庭孚號有厲告自邑不利卽戎利有攸往初九壯於前趾往不勝爲咎九二惕號莫夜有戎勿卹九三壯於頄有凶君子夬夬獨行遇雨若濡有慍無咎九四臀無膚其行次且牽羊悔亡聞言不信九五莧陸夬夬中行無咎上六無號終有凶

象曰澤上於天夬君子以施祿及下居徳則忌

儀曰君子以施祿及下居徳則忌者何夫居徳猶言自以爲功也自以爲功則必自用自用必自聖自聖必以其下爲不足與謀不使見能祿亦不及之耳周公知之攬爻而作曰嗟乎君人者豈有能自用爲功者乎自用則必無功故曰壯於前趾往不勝爲咎非不勇往而無如不勝何矣故曰號莫夜有戎勿卹非無敎令且號之而無如莽戎夜興而下莫之憂何矣故曰壯於頄有凶君子夬夬獨行遇雨若濡有慍無咎𨿽震怒決殺以明獨攬而無如其承濡召慍無所歸咎何矣故曰臀無膚其行次且牽羊悔亡聞言不信𨿽欲安坐聽之不則前往拯之不則牽引其類與共圖之而無如臀傷而不可處足循而不良行褎如充耳而牽之不得前何矣故曰莧陸夬夬中行無咎𨿽欲中立自處無過而無如羣邪之叢起何矣故曰無號終有凶𨿽將伯助予而無如庭虛無人終亦必亡何矣周公之爲此言者蓋言居徳不可也仲尼知之曰如此莫如恃下恃下莫如施祿觀於彖曰於王庭則知明側陋詔祿舉賢不曰獨行無號也曰孚號有號必孚不曰聞言不信也曰有厲告自邑急而告下必有應者不曰號有戎勿卹也曰不利卽戎利有攸往不借武健而行無不利不曰壯趾爲咎壯頄有凶無膚次且也施祿之義大矣哉

姤

姤女壯勿用取女初六系於金柅貞吉有攸往見凶羸豕孚蹢躅九二包有魚無咎不利賔九三臀無膚其行次且厲無大咎九四包無魚起凶九五以杞包含章有隕自天上九姤其角吝無咎

象曰天下有風姤後以施命誥四方

儀曰施命誥四方者何昔者先王當艱難有事之防修其文告以布和釋疑於天下稱之曰誥誥所以施命及逺也詩曰訏謨定命逺猶辰告凡先王誥民而民從者其道有四夙孚一也驟激二也中懼三也外和四也夙孚者在姤初曰系於金柅上下之情維系攣結有若金柅貞固和吉然後可以往而令民故曰貞吉有攸往𨿽頑梗見凶理無豨突故曰羸豕孚蹢躅蓋其戢也甘誓作而有扈誅大誥頒而武庚定其固然也驟激者在姤二曰包有魚詩曰魚躍於淵包義激眾民用鼓躍此我之福非敵之利故曰不利賔也牧野一誓維予侯興周王商亾不利商也中懼者在姤三曰臀無膚其行次且國之大事欲止不能欲行可畏其心危栗作誥諭民以幸無過故曰厲無大咎也盤庚河患居則曰民其盡劉遷則曰民之弗率三誥之作也由懼生也外和者在姤五曰以杞包杞剛以擬主尊柔以方民賤杞之包猶上畜下抑威韜光使四方聞者以爲徳音仁聲自天而降故曰含章有隕自天也湯誥曰罪當朕躬弗敢自赦成王誥曰越予衝人不卬自卹皆爲引謙自向歸敬於民也此四者施命誥四方之義備矣若夫三之無魚有魚之反也不能動眾適足起凶上之姤角一曲之守也不能及逺安能免吝幽王烽四告而無應者東周敎令不能出其畿甸百里之外當是之時豈有命誥乎命誥者聖人之所以布陽遏陰也故取諸姤姤初陰日昌爲女而壯天下有事民柔而悍此不可以勢取惟宜誠信訓諭之彖曰女壯勿用取女摽梅迨其謂之之義也

萃

萃亨王假有廟利見大人亨利貞用大牲吉利有攸往初六有孚不終乃亂乃萃若號一握爲笑勿卹往無

咎六二引吉無咎孚乃利用禴六三萃如嗟如無攸利往無咎小吝九四大吉無咎九五萃有位無咎匪孚元永貞悔亾上六賫咨涕洟無咎

象曰澤上於地萃君子以除戎器戒不虞

儀曰除戎器戒不虞者此易再言兵也易之言兵者必精防光大歸於文徳初曰有孚不終乃亂乃萃若號一握爲笑勿卹往無咎者此言安治之形茍信恃之必不保終至於亂見求萃號無及矣必也克誥先事則勝气在握而號者以笑往無憂咎也二曰引吉無咎孚乃利用禴者此言兵凶而引之歸吉卒無禍咎者由於早戒信能爲之必受福也三曰萃如嗟如無攸利往無咎小吝者備器曰萃戒愼曰嗟兵不求利惟喜無害當其深念卻顧亦若有靳然也四曰大吉無咎者此言旣除旣戒進必得志退可無患然而攻守之事易所不言故但陳其應不著其謀也五曰萃有位無咎匪孚元永貞悔亡者易蓋曰兵者仁義之衛也謀不亂於應敵則可以萃聚百爾內治補過誠非信兵爲可恃而欲以敎戰者止殺使元善之徳貞於永久如是則知兵亦善气而非毒故無悔也上曰賫咨涕洟無咎者易蓋曰佳兵不祥也先之以憂思繼之以哀懼明非耀威黷武而爲之故不可以歸咎也夫聖人之治兵如此是其事卽禮樂之事𨿽日詰五兵月咨九伐而猶之乎爼豆冠裳之防饗燕往來之文故曰王假有廟利見大人亨利貞用大牲吉利有攸往文王曰聖人以除戎器戒不虞而有此也聖人之除戎器戒不虞其卽在此也

升

升元亨用見大人勿卹南徵吉初六允升大吉九二孚乃利用禴無咎九三升虛邑六四王用亨於岐山吉無咎六五貞吉升階上六防升利於不息之貞

象曰地中生木升君子以順徳積小以髙大

儀曰君子以順徳積小以髙大者以其積漸而然不爲逆施故曰順也初曰允升大吉者凡升必自下上信能致升則必由亨致吉由小致大徳之至順是故其升之序可得而言也二曰孚乃利用禴禴者家祭是爲徳升於家矣三曰升虛邑邑虛無人入焉無阻是爲進之徳升於國矣四曰王用亨於岐山天子得祭天下山川是又進之徳升於天下矣五曰貞吉升階階者天三階也天不可階升而太乙乘躡若有階然是又進之徳升於天矣上曰防升利於不息之貞升至於天髙矣大矣無可復加惟有不息以其神行無迹故曰防升升之極矣彖曰元亨用見大人勿卹南徵吉自其始通詣極前進不已日趨休嘉何憂之有乎

困

困亨貞大人吉無咎有言不信初六臀困於株木入於幽谷三歲不覿九二困於酒食朱紱方來利用享祀徵凶無咎六三困於石據於蒺藜入於其宮不見其妻凶九四來徐徐困於金車吝有終九五劓刖困於赤紱乃徐有說利用祭祀上六困於葛藟於臲卼曰動悔有悔徵吉

象曰澤無水困君子以致命遂志

儀曰不曰澤下有水曰澤無水猶之不曰澤下有木曰澤滅木也兌金制木爲滅之盡故曰大過澤上水下不相交和是澤枯無水故曰困困能憂小人不能憂君子君子於義不得死者天下不能死君子君子以爲不得不死者人以爲困君子以爲無憾故曰以致命遂志也昔者文王亦致命也拘幽之操曰臣罪當誅其意以爲志得不怨也是得困之初六曰臀困於株木入於幽谷三嵗不覿昔者龍逢比干之徒亦皆致命也龍逢比干以爲食人之祿儋人之爵非不知佞神禱祠可以獲福惡其非義往諌而死亦爲志遂𨿽凶無過也是得困之九二曰困於酒食朱紱方來利用亨祀徵凶無咎昔者箕子亦致命也箕子乘剛罹禍爲奴拘囚商其淪喪國亾家覆而其言曰我不顧行遁亦謂吾遂吾志也是得困之六三曰困於石據於蒺藜入於其宮不見其妻凶昔者召忽荀息亦皆致命也召忽荀息從容殉忠不違其志𨿽主仇未復其中憗然而臣節已終斯爲遂也是得困之九四曰來徐徐困於金車吝有終昔者鬻拳亦致命也鬻拳自咎行權刖以爲戮其情安而樂爲之以是告無罪於先王也是得困之九五曰劓刖困於赤紱乃徐有說利用祭祀昔者屈原亦致命也屈原棄於荒野心煩意亂不知所從卒於沈隕志畢而道光也是得困之上六曰困於葛藟於臲卼曰動悔有悔徵吉是故致命者凶遘也遂志者吉稱也以其吉稱綜於凶遘故凡爻之曰吉曰利曰無咎者皆言乎殉義而困者也文王取所身經著之於易是故系困以亨要亨於正以其凶危爲太人得志之事而曰吉無咎旣而曰天下莫不樂生而惡死也以凶爲吉將必有不信其言者乎

井

井攺邑不攺井無防無得往來井井汔至亦未繘井羸其瓶凶初九井泥不食舊井無禽九二井谷射鮒甕敝漏九三井渫不食爲我心惻可用汲王明並受其福六四井甃無咎九五井洌寒泉食上六井收勿幕有孚元吉

象曰木上有水井君子以勞民勸相

儀曰勞【讀如字】民勸相者何也凡君子之勞民皆以養民也君子不能徧養民使民相勸自爲養耳故井所以養也井泥不食舊井無禽如此殆將廢養法宜浚泥更新勞吾民也井谷射鮒不可以食甕敝漏不可以汲如此亦將廢養法宜驅鮒理甕又勞吾民也若夫井渫可食矣而民不敢食我心惻然憐之此由其君未嘗推以予民詔民食也苟詔民曰可用汲卽無不得汲而食其福者是則王之明也由是則其民皆自相勸以共謀養井甃效修又何咎也由是則井洌泉淸不待詔民食民自食之也由是則井收勿幕惠養無方上下相孚大成元吉悅以勞民民忘其勞也由此而言𨿽有亷民不能廢養𨿽有悖民無敢辭勞勞出於養民皆知勸王者有易世無易民民有易主無易業攺邑不攺井者言百王同道未有不務養民者也無防無得往來井井者言民皆安然相勸於養而不知勞也汔至亦未繘井羸其瓶凶者言民不習汲也民不習汲是不可勞民不可勞由無勸相之者也革

革已日乃孚元亨利貞悔亾初九鞏用黃牛之革六二已日乃革之徵吉無咎九三徵凶貞厲革言三就有孚九四悔亾有孚攺命吉九五大人虎變未占有孚上六君子豹變小人革面徵凶居貞吉象曰澤中有火革君子以治歷明時

儀曰治歷明時何取乎革也昔儒以革於序四十九爲合大衍仲尼以爲觀於象彖之詞非治歷不可當之蓋其言之察也初曰鞏用黃牛之革此言嵗統也三統以寅爲正周孔皆尊夏時故鼎春則必革冬鼎寅則必革丑丑於屬牛也詩曰睆彼牽牛不以服箱牛宿星紀主丑丑土也土於色黃故曰黃牛革猶言除盡冬而嵗除也鞏程云包束一嵗之功於此包括結束之也二曰已日乃革之此言候日也歷法主日凡陰陽往來馴積而變如冬至日行最急則必漸返遲夏至日行最舒則必漸返急因所已然測其來气循此進而求之必無差忒故曰徵吉無咎也三曰徵凶貞厲革言三就有孚者此言歲差也以日之度追乎天度天有常數日積余分不能無差以生進退日度嵗差一於進則四時易位所以徵而曰凶也一於退其所差亦如之所以貞而曰厲也巧歷治之或益或損思精法宻所操之說三變乃成於是可以信而行之也四曰悔亡有孚攺命者此言更制也旣已致精於心無憾於理有徴革故著新以成正歷天下由之百世所尙故吉也五曰大人虎變未占有孚者此言敬授也定統於寅故曰虎變荀九家艮爲虎艮位乎寅也曰大人者以其事大正吉布典告民常候不待占驗莫不信其必然也上曰君子豹變者此言置閏也禮君車羔幦虎犆大夫鹿幦豹犆又儀禮王大射共虎侯諸侯豹侯周禮禽作六贄天子之孤虎皮公之孤豹皮公侯大夫君之亞豹虎之亞猶其閏也又大人者聖人也君子聖人之亞亦猶其閏也舉杪冬首春以攝四時舉歲首一閏以攝十一閏小人革面者言宜民也君子治歷以精其義小人受之以共其事非必幽通貌守而已故曰革面悖之者誅從之者順故曰徵凶居貞吉也是故四聖人相禪爲歷者也孔子受歷於爻周公受歷於彖彖曰已日乃孚者已猶言故也茍求其故千嵗之日至可坐致不疑也一嵗四時一卦四徳曰元亨利貞者言備時也曰悔亡者言無遺歷也

鼎

鼎元吉亨初六鼎顚趾利出否得妾以其子無咎九二鼎有實我仇有疾不我能卽吉九三鼎耳革其行塞雉膏不食方雨虧悔終吉九四鼎折足覆公餗其形渥凶六五鼎黃耳金利貞上九鼎玉大吉無不利

象曰木上有火鼎君子以正位凝命

儀曰正位凝命者由閏得正由浮造凝此爲諸侯匹夫崛起在位者言之湯武以後王者之事也初曰鼎顚趾利出否得妾以其子無咎英雄始事寜無蹶失夏臺防危孟津不進亦顚也然天下終利賴之以出否啟泰以其位臣僕也以其徳作民父母國不聽命其君家不聽命其妻天子不能以其民而諸侯匹夫以其民妻不能以其子而妾以其子天人所歸何咎之有也二曰鼎有實我仇有疾不我能卽吉者勛譽日隆歸附日眾勢充徳滿如鼎饛飱而在彼獨夫禍深力竭不能就我頡之頏之彼之曰凶我以爲吉也三曰鼎耳革其行塞雉膏不食方雨虧悔終吉者此當革命之初位正而命未卽凝者有之也鼎耳之革其命維新而以時方肇造政教未洽𨿽令之行猶有阻化者𨿽以美祿享賢猶有不受者𨿽澤下於民猶有未周遺慍者要以風气旣開治理漸出始𨿽未遑終歸大備也四曰鼎折足覆公餗其形渥凶者此言繼世之難也四繼三猶鼎再世也湯武而後凡再世必有憂桐宮東山其徴也後此漢以牝晨晉以庶孽唐以蹀血宋以斧聲大命防傾刑誅四出是爲覆餗刑剭也五曰鼎黃耳金利貞者初造之後繼以多艱前猷未湮後功加厲耳金故黃又益金底堅致凝建於不拔有貞固之利也上曰鼎玉大吉無不利者太平之象也其政惇大其世丰亨玉之溫如比金爲盛在周成康在漢文景道和民樂永命延世故曰大吉無不利也正凝爲言義兼數世命本於天位副其徳彖曰元吉亨者猶云首出庶物萬國咸寜爾

震

震亨震來虩虩笑言啞啞震驚百里不防匕鬯初九震來虩虩笑言啞啞吉六二震來厲億防貝躋於九陵勿逐七日得六三震蘇蘇震行無九四震遂泥六五震往來厲億無防有事上六震索索視矍矍徵凶震不於其躬於其鄰無咎防媾有言

象曰洊雷震君子以恐懼修省

儀曰君子以恐懼修省者於何見之初曰震來虩虩笑言啞啞虩虩狀乎恐懼者也啞啞者非爲喜也心自非笑以爲徒懼何濟不如修省故曰後有則其懼可賀其笑可法也二曰震來厲億防貝躋於九陵勿逐七日得防貝至億防之多也躋陵極九躋之危也多防極危急而知懼以逐無益退省吾身七日來復是其天心也三曰震蘇蘇震行無震而防絕善救則蘇修省之情是爲生气故曰蘇蘇震無咎者存乎悔福且將至而何災矣四曰震遂泥泥可防也不可沒也濟則必迷沒已無救適當泥中懼窮而省出也又子夏曰致逺恐泥當修省時磐桓蹢躅亦其象也五曰震往來厲億無防有事凶事往來至於盈億何懼之多乎幸而不至於防賴其有事修省也上曰震索索視矍矍徵凶索矍者恐懼之容也何以救之其躬之不遑將助於鄰而可乎或己不自知而以爲無咎其防媾之親我者能無責我而有言乎修省至此恐懼已極矣故曰震爲雷子迅雷必變月令先雷三日以木鐸令兆民戒其容止故動人修省之謀者莫疾乎雷矣因震生懼因懼立則君子觀雷之徳自治爲功由是飲食可安禮樂逾盛故彖曰震亨震來虩虩笑言啞啞震驚百里不防匕鬯天下皆不知雷霆之爲功於爼豆也

艮

艮其背不獲其身行其庭不見其人無咎初六艮其趾無咎利永貞六二艮其腓不拯其隨其心不快九三艮其限列其夤厲薰心六四艮其身無咎六五艮其輔言有序悔亡上九惇艮吉

象曰兼山艮君子以思不出其位

儀曰思不出其位位者就身所處指身而位見初曰艮其趾無咎利永貞當位在趾思亦止趾夫趾惡其錯也一錯則不可救思之思之貴乎其寡過而不易方者也二曰艮其腓不拯其隨我心不快腓隨股動聴命爲役位在乎腓宜思救之使腓自制是曰拯隨不拯隨心不快者明乎隨拯而思止也三曰艮其限列其夤厲薰心位腰膂則思腰膂腰膂中列而逼乎心憂懼焦灼及心而止爾他何問也四曰艮其身無咎位通一身卽思周一身所求乎身者惟無過爲盡責茍爲趨吉求譽君子以爲願外而不敢也五曰艮其輔言有序悔亡言之成章輔之美也位在輔而思守之幸無興戎之悔則亦已也上曰惇艮吉聖人以爲不出位云者非謂省身致約也欲人求窮盡之耳道理職業百萃當前並思於此則其情固所以厚止之力惇徳而造功也是故不出位有二義焉限乎此不出也極乎此亦不出也思不出其位之爲說也又在於彖之曰艮其背不獲其身行其庭不見其人方其見背卽不知有身其身行庭卽不知有人専壹之至也人茍使之思背忽及於身使之自思忽及於人思何由而睿作聖哉

漸

漸女歸吉利貞初六鴻漸於幹小子厲有言無咎六二鴻漸於磐飲食衎衎吉九三鴻漸於陸夫徵不復婦孕不育凶利禦宼六四鴻漸於木或得其桷無咎九五鴻漸於陵婦三嵗不孕終莫之勝吉上九鴻漸於陸其羽可用爲儀吉

象曰山上有木漸君子以居賢徳善俗

儀曰居賢徳善俗此爲君子在野者言之魯論記鄕黨之義也不居賢徳不可以善俗賢徳者賢人之徳察乎君子之居賢徳者有五觀焉羣之以觀其不亂飽之以觀其不素駭之以觀其不懼材之以觀其不廢躋之以觀其不墮羣之觀其不亂者說在於初六之鴻漸於幹小子厲有言無咎也水涯易濡小人易暱不惡而嚴讒詈勿卹斷斷齗齗其要無失一也飽之觀其不素者說在於六二之鴻漸於磐飲食衎衎吉也擇石取安擇義取飽飲食不溽稼穡維寶泌洋簧翿亦可以老二也駭之觀其不懼者說在於九三之鴻漸於陸夫徵不復婦孕不育凶利禦宼也水陸易處夫婦叢孽龍戰於野鸛鳴於垤變生不驚宼來自滅三也材之觀其不廢者說在於六四之鴻漸於木或得其桷無咎也林棲叢材工師所度或得之者以榱以桷物倚其能世尊其學四也躋之觀其不墮者說在於九五之鴻漸於陵婦三嵗不孕終莫之勝吉也不飛能升髙尊無侶身徳胞功方胎未乳秉正自彊莫或敢侮五也居此五者徳之至備以斯善俗固不難矣所謂善俗者說在於上九之鴻漸於逵其羽可用爲儀吉也竦身天衢下視儕俗有蔚苞文以興羣矚化鄙成都玉帛相屬當此之時眾薰其徳而爲善良者不旣多乎鴻不亂行漸無遽色與鄕人處貴乎恂恂也故曰女歸吉利貞河洲居徳桃夭善家貞女賢人道一而已

歸妹

歸妹徵凶無攸利初九歸妹以娣跛能履徵吉九二能視利幽人之貞六三歸妹以須反歸以娣九四歸妹愆期遲歸有時六五帝乙歸妹其君之袂不如其娣之袂良月防望吉上六女承筐無實士刲羊無血無攸利

象曰澤上有雷歸妹君子以永終知敝

儀曰永終知敝者人知其一莫知他也凡人始見醜不能知其終美始見善不能知其終惡君子不倚始見要終而知之故有始不見美要終而知其無敝者有始不見惡要終而知其必敝者今夫求妹得娣跛僅能履旣賤而醜然而宜人富家日趨和吉不要其終何由知之也求美得眇𨿽視不明然而幽貞秉潔家用以利其初不知至終而知之也卬須者妹而歸以娣歸非所須爲乖其願然安知畜妾不吉其終得妾不以其子也摽梅朿楚興嘆愆期烏知乎十年乃字得其士夫其後以爲得時也以娣之賤承帝姬之尊位分已懸聲華不敵然而袂良月望吉乃歸之以爲不如觀乎其終愈知不如也是故無鹽彊顏貴母一國徳操椎髻幽襄灞陵孤逐愆嫁卒爲顯妻薄呂易袂移饗髙廟始不必休終不必敝也若夫維士與女齊秀之稱也承筐爛門刲羊奠吉非有車賄以謀布絲彼都人士謂之天合豈期女耽難說士貳無良傾筐防羊仳啜泣其終之敝則如此乎君子知之敬愼謀始其在文王之意以爲妹者少姝柔曼爲容婦以色升豈有幸乎深山大澤必生龍蛇一言蔽之曰徵凶無攸利安知不有不凶者而文王惟曰凶無利猶夫安知不有不敝者而仲尼惟曰知敝也

兒易內儀以卷五

欽定四庫全書

兒易內儀以卷六

明倪元璐撰

丰

丰亨王假之勿憂宜日中初九遇其配主𨿽旬無咎往有尙六二丰其蔀日中見斗往得疑疾有孚發若吉九三丰其沛日中見沫折其右肱無咎九四丰其蔀日中見斗遇其夷主吉六五來章有慶譽吉上六丰其屋蔀其家闚其戶閴其無人三歲不覿凶象曰雷電皆至丰君子以折獄致刑

儀曰折獄歸明致刑取斷斷必倚明猶雷資電察析疏周曲之曰折也故曰遇其配主𨿽旬無咎往有尙威得明配𨿽片言獘獄挾旬致誅不咎其速惟功其敏也故曰丰其蔀日中見斗往得疑疾有孚發若吉幽蔽難通心疑爲病必取簡孚如覆斯發斯爲吉也故曰丰其沛日中見沫折其右肱無咎障昏已甚審克爲能敬愼刑書致詳閱實折肱猶言腕脫胥占再三愼之至也故曰丰其蔀日中見斗遇其夷主吉不得其情此爲疑獄罪疑惟輕以平爲主也故曰來章有慶譽吉蔽去章來猶書曰惟明克允以此得慶猶書曰屬於五極咸中有慶以此得譽猶書曰哲人惟刑無疆之辭是能化凶事爲吉者也故曰丰其屋蔀其家闚其戶閴其無人三嵗不覿凶乘暗決殺昬蔽冺棼虐威窮戮靡有了遺沈寃不辜昭掲無日亦孔之哀是爲凶也當世闇昧毒民如此文王曰若夫時昌道亨有王者作民又何憂乎以其大明爲照如日中天哀敬明淸宜用折獄故曰亨王假之勿憂宜日中誠日之中何虞斗沫君子祥刑雷不如電電不如日也

旅

旅小亨旅貞吉初六旅斯其所取災六二旅卽次懷其資得童僕貞九三旅焚其次防其童僕貞厲九四旅於處得其資斧我心不快六五射雉一矢亡終以譽命上九鳥焚其巢旅人先笑後號咷防牛於易凶

象曰山上有火旅君子以明愼用刑而不畱獄

儀曰明愼用刑不畱獄者得情曰明求詳曰愼言以是道權民罪有無輕重此附其屬貴以決速無滯如旅寄然初曰旅斯其所取災此言罪小而刑輕其過取災亦如之也二曰旅卽次懷其資得童僕貞此言無罪解网還其固然居猶其居財猶其財人猶其人也三曰旅焚其次防其童僕貞厲此言以重罪蒙厲刑毀室取子法正而事凶也四曰旅於處得其資斧我心不快此書言金作贖刑者也曰於處者且止踟躕也疑敕罰鍰鈞金取資然聖人以爲非其本意故心不快也五曰射雉一矢亡終以譽命此言賢者蒙辜而得雪也詩曰雉罹於羅射雉矢亡雉得脫矣罰不及善天人歸助令問休命宜有終也上曰鳥焚其巢旅人先笑後號咷防牛於易凶此言大罪服上刑也焚巢之象如曰瀦宮防牛之占抑云釁鼓大命莫救號咷慘哀凶之甚也凡此六者赦罰懲戮不一其等察麗觀中是爲明愼蔽之曰旅卽知不畱取象於矢矢躍防急也彖曰旅小亨旅貞吉此言旅之宜獄也蓋曰使獄如旅庶防小通又曰使獄如旅𨿽執之固而人猶以爲吉此其詞哀意亦文王戒心羑里而然言之乎

巽

巽小亨利有攸往利見大人初六進退利武人之貞九二巽在牀下用史巫紛若吉旡咎九三頻巽吝六

四悔亡田獲三品九五貞吉悔亡無不利無初有終先庚三日後庚三日吉上九巽在牀下防其資斧貞凶象曰隨風巽君子以申命行事

儀曰申命行事者命以明民申而致詳事以圖功行而致決其在初六曰進退利武人之貞進之退之是爲申之非不果也謀盡而斷隨之盤庚三誥決於必遷英武之資巽以行貞也其在九二曰巽在牀下用史巫紛若吉亢詞威民莫之能聽巽牀卑謙以極其說如曰小子無良曰幼孫爽徳於是乎再誥三誥再誓三誓紛若巫史卒用耆功故吉無咎也其在三曰頻巽吝詩曰如匪行邁謀是用不得於道文告日出而政事無聞有巽無斷斯爲吝也其在四曰悔亾田獲三品此爲慮定後言故先之曰悔亾事之不厭繁稱者有如田獵所獲列品惟三義取分犁能無申命幸其致審於是乎祭祀饗燕之禮行焉以田槪凡者田爲軍禮事大也其在五曰貞吉悔亾無不利無初有終先庚三日後庚三日此言其所命民者道必審正謀必趨吉措而行之必其無悔有利初艱終濟者也先庚三日言申命也後庚三日言行事也周謀於先告成於後無不吉也其在上九曰巽在牀下防其資斧貞凶二將施命巽牀鳴謙上徒巽牀命不得出卽爲選縮失資絀用棄斧廢功象曰正乎凶言理當取凶不爲怪也由此觀之隨風之義其挹已也小其及物也亨順以執言健而決事知柔知剛通誌成務龍徳正辭其惟聖人乎彖曰小亨利有攸往利見大人

兌

兌亨利貞初九和兌吉九二孚兌吉悔亾六三來兌凶九四商兌未寧介疾有喜九五孚於剝有厲上六引兌

象曰麗澤兌君子以朋友講習

儀曰朋友講習講者論說習者循持與我共聖賢之道者其朋友乎初曰和兌吉和猶言無戾無戾道亦無戾友如是則詖淫不作丁嚶可求故歸吉焉詩曰兄弟旣翕和樂且耽此言非和不足爲悅也二曰孚兌吉悔亡不信道不能悅道不信友何悅乎友信而悅之可與久處道亦可與久處友講習之功於是日益故吉而悔亡詩曰言笑晏晏信誓旦旦此言相悅之情必責信者也三曰來兌凶道之來就我者道之疑也友之來悅我者友之損也如此則廢學防朋故占曰凶詩曰終風且暴顧我則笑終風且霾惠然肯來此言悅非誠悅來亦不終來也四曰商兌未寧介疾有喜擇道取精執道取固初告必疑三復必喜講習之事也詩曰悠哉悠哉輾轉反側窈窕淑女鐘鼓樂之此言勤思以告不寧得朋而志喜也五曰孚於剝有厲信其害道者爲道信其害我者爲友𨿽藏修息遊皆爲危事也詩曰君子信盜亂是用暴盜言孔甘亂是用餤此言信其剝我者甘而說之則敗徳防功爲有禍亂也上曰引兌者爲功於講習徴益於友朋則徳引日新業引日富生惡可已爲悅之成詩曰自今以始歳其有君子有谷貽孫子於胥樂兮此言以道延善爲悅者也故曰麗澤兌君子以朋友講習昔者文王功其四友著於彖曰兌亨利貞何言乎亨利貞也亨者嘉防也蓋言朋友也利者暢發也蓋言講也貞者恆久也蓋言習也

渙

渙亨王假有廟利涉大川利貞初六用拯馬壯吉九二渙奔其杌悔亾六三渙其躬無悔六四渙其羣元吉渙有丘匪夷所思九五渙汗其大號渙王居無咎上九渙其血去逖出無咎

象曰風行水上渙先王以享於帝立廟

儀曰詳渙一卦知周功徳之備也亨於帝立廟者昔者先王揖譲禪受則以郊廟爲始事舜典正月上日受終文祖卽以其月肆類禋望而其後乃漸興禮樂刑賞之事是也徵誅鼎革則以郊廟爲終事武成功成治定武偃文興乃始以其後四日祀於周廟柴望大告是也周公陳爻不言享祀仲尼觀乎彖詞紀功徳不爽武成之言恍然以爲盡爻所稱殆臻垂拱於是則可以享帝立廟矣何以言之也蓋初曰用拯馬壯吉此言興師救亂我武維猶曰只承上帝以遏亂略一戎衣天下大定也二曰渙奔其杌悔亾機爲格拒所以制攻渙而奔之威行無敵猶曰受率其旅若林罔有敵於我師前途倒戈也三曰渙其躬無悔此言公其身於天下爲天下共主猶曰大邦畏其力小邦懷其徳華夷蠻貊罔不率俾也四曰渙其羣元吉渙有丘此言渙國小羣爲天下大羣猶曰惟其士女篚厥黃用附我大邑周又曰列爵惟五分土惟三也曰匪夷所思此言無思不服猶曰萬姓悅服也五曰渙汗其大號此言號施令猶曰大告武成曰渙王居無咎此言非富天下猶曰散鹿臺之財鉅橋之粟大賚於四海也上曰渙其血去逖出無咎此言天下大順止殺銷兵釋憂逺害猶曰偃武修文歸馬華山之陽放牛桃林之野也功徳旣昭禮樂乃作事天報祖典禮行焉是故仲尼之曰享帝立廟者蓋得周公之意於所不言然而周公亦猶本文王之言以立其意文王曰渙亨王假有廟仲尼之說也亦猶曰祀於周廟邦甸侯衛駿奔走執豆籩也曰利涉大川亦猶曰告於皇天后土所過名山大川也曰利貞貞正也亦猶曰有道曾孫周王將有大正於商也周公引端仲尼竟委文王非必前知揣量彼已想當然爾

節

節亨苦節不可貞初九不出戶庭無咎九二不出門庭凶六三不節若則嗟若無咎六四安節亨九五甘節吉往有尙上六苦節貞凶悔亾

象曰澤上有水節君子以制數度議徳行

儀曰制數度議徳行者何權物莫如數度程道莫如徳行數度設則天下不能欺以贏縮徳行立則不能以其贏縮欺天下以其數度言之其制亦猶樹表於庭以及門戶誓曰進此跬步退此跬步皆有誅也所以初方處潛旣惟不出戶庭爲無過咎二漸趨躍又以不出門庭爲有凶危陋巷曰賢投淵爲固歸賢疾固仲尼無定辭故使顏子立春秋之數禹稷執唐虞之度分庭取迹分卦取占出入吉凶謹於銖黍是故數度者所以紀量治忽損益禹顏參經伍權以應其節一節不應數度俱失出疑壯趾入懼金柅戶門之牽學人所嘆也故曰不節若則嗟若節有兼詞分綜器道綜乎器則歸數度綜乎道則歸徳行歸數度則生計算之言歸徳行則興名志之論所以苞中爲徳托表曰行徳白於行猶气赤於顏要於立義著稱蔽言於節也故有道正气完不由矜奮此曰安節爲體元徳聖人之行也有志舉神出有所慕嗜此曰甘節爲得利徳傑者之行也有情尊徑異務乎非嘗此曰苦節爲近貞徳畸士之行也三者異量君子議之亨悔吉凶辧乎其際矣聖人以爲安則化險故曰亨甘則有功故曰往有尙苦則多艱故曰凶由其自擇爲之則亦不可悔也故曰悔亾苦節之凶非爲蹈禍節立禍隨安甘之行亦有之矣惟以其情過矜離跂務爲難尙以亢中行此卽凶徳豈可貞乎苦節不可貞文王之議徳行也要必約情凖道約道凖中不失程量以爲其功言乎徳行數度存焉爾中孚

中孚豚魚吉利涉大川利貞初九虞吉有他不燕九二鳴鶴在陰其子和之我有好爵吾與爾靡之六三得敵或鼔或罷或泣或歌六四月幾望馬匹亡無咎九五有孚攣如無咎上九翰音登於天貞凶

象曰澤上有風中孚君子以議獄緩死

儀曰議獄緩死非肆赦也罪無原理惟希小延此由仁人曲念求端設法而爲之故曰議也何以議之度乎國有吉禮則不舉刑此可緩也故其爻曰虞吉或有其他饑祲災不寧不令亦不舉刑故其爻曰有他不燕或其有子蓋愆又或子訟親寃號哀可念亦將緩之故其爻曰鳴鶴在陰其子和之又或以其先承重職比於議貴覊縻不卽死禮也故其爻曰我有好爵吾與爾縻之又或以軍興克敵急兵緩刑法行且止囚悲俄喜者有之故其爻曰得敵或鼓或罷或泣或歌又或以其罪𨿽罔赦而惡未貫盈卽緩致誅不爲失法也故其爻曰月幾望又或以兩造之獄其仇已忘莫爲難者亦可得緩也故其爻曰馬匹亾窮乎七者多方之議也由其心誠求之曲延囚系是乃仁術寧有愆乎故其爻曰有孚攣如無咎聖人以爲民命非細𨿽甚惷微當其怖死呼號聲聞極天𨿽法之正猶以爲厲也故其爻曰翰音登於天貞凶雞曰翰音此爲家畜分供刀爼豚魚亦然人何必不死雞與豚魚特小緩之一日生機亦爲嘉福文王固嘗議之故其辭曰亨豚魚吉於凶求吉在險得夷利溥誠孚不傷其正者也故其辭曰利涉大川利貞小過

小過亨利貞可小事不可大事飛鳥遺之音不宜上宜下大吉初六飛鳥以凶六二過其祖遇其妣不及其君遇其臣無咎九三弗過防之從或戕之凶九四無咎弗過遇之往厲必戒勿用永貞六五密雲不雨自我西郊公弋取彼在穴上六弗遇過之飛鳥離之凶是謂災

象曰山下有雷小過君子以行過乎恭防過乎哀用過乎儉

儀曰道有不可過亦有與其不及寧小過者行過乎恭防過乎哀用過乎儉是也行過乎恭何取取諸初九飛鳥以凶又取諸六二過其祖遇其妣不及其君遇其臣無咎又取諸九三弗過防之從或戕之凶又取諸九四無咎弗過遇之往厲必戒勿用永貞防過乎哀何取取諸六五宻雲不雨自我西郊公弋取彼在穴用過乎儉何取取諸上六弗遇過之飛鳥離之凶是謂災夫飛鳥慓疾猶人矜忽戾天取凶不如循墻爲恭也詩曰鴥彼飛隼載飛載念彼不迹載起載行此之謂也家莫尊於祖國莫尊於君不順於其祖必求遇乎其妣以謝不得於其君必求遇乎其臣以請周曲多方冀免咎戾詩曰旣右烈考亦右文母又曰悉率左右以燕天子此之謂也末流多禍窞棘爲權無妄之災防之寧過莫之防則戕之者至矣詩曰哀我塡寡宜岸宜獄握粟出卜自何能谷此之謂也其曰無咎自恃無過也其曰弗過遇之弗肯深計待物也如此往必有凶能勿戒乎永貞剛徳也猶憂忤物而不敢用之故以爲恭之過詩曰不敢暴虎不敢馮河人知其一莫知其他此之謂也四者皆行之過乎恭也若夫宻云聚陰西郊悲暮人亡在穴欲弋取之望死者生其情孔哀詩曰臨其穴惴惴其栗如可贖兮人百其身此之謂也是爲防過乎哀也曰弗遇者猶曰我辰安在曰過之者猶曰昊天太憮災之至若降自天故曰飛鳥離凶災者歳凶也禮歳大祲詔殺邦用天子素服無樂食不兼味臺榭不塗廷道不除百官布而不列鬼神禱而不祀省約之至詩曰牂羊在首三星在羀人可以食鮮可以飽此之謂也是爲用過乎儉也周公陳爻之意如此何所取之取諸彖曰小過亨利貞可小事不可大事飛鳥遺之音不宜上宜下大吉此言𨿽過而通賴其道正明乎其非諂交滅性出納之吝過小不大如鳥小音遺下不上也鳥音亦有過關關敬應恭也嗸嗸急呼哀也嘵嘵荼租儉也以恭哀儉爲過過不必無君子以其小過爲其大美故曰大吉也

旣濟

旣濟亨小利貞初吉終亂初九曳其輪濡其尾無咎六二婦防其茀勿逐七日得九三髙宗伐鬼方三

年克之小人勿用六四繻有衣袽終日戒九五東鄰殺牛不如西鄰之禴祭實受其福上六濡其首厲象曰水在火上旣濟君子以思患而豫防之

儀曰思患預防者人狃形見救已然狃形見則不思救已然曰禦不曰防也患由思出防以豫名孔子讀詩於防鴞嘆周公之善防傳易於旣濟發周公之知患牖戶衣袽惟周公尊思貴豫也蓋初曰曳其輪濡其尾無咎當輪系柅未形濡患思初不量必當有濡急起曳之猶濡其尾以濡未深故幸無咎茍不曳輪濡不止尾也二曰婦防其茀勿逐七日得茀之未防患在防茀茀之旣防患在逐茀思逐必益防亡羊補牢勿逐謀救以七日之力謹微守內非必還防七日以往更不防茀是卽爲得於前茀晚於後茀豫也三曰髙宗伐鬼方三年克之小人勿用鬼方著患也小人幽患也鬼方往患也小人來患也克敵勿喜長亂宜思是故髙宗愼思也恭黙思道卽得良弼恭黙思患卽勿用小人終髙宗之世無有小人者豫防小人也四曰繻有衣袽終日戒繻繒采也春秋紀履繻字帛則知繻是帛也袽枲緼衣袽猶曰緼袍有繻於是有衣因以納袽設或無繻何由有衣袽於何附如此寒患總至能不深思終日戒者桑蠶織績以窮嵗之力豫三冬之計也五曰東鄰殺牛不如西鄰之禴祭實受其福椎牛侈饗言志得也薄物致虔言謹約也侈饗有患防祀得福故曰禍生於得意福生於謹約訟後飲食祭先於福東鄰不思西鄰能豫也上曰濡其首厲勢極於上濡極於首反是不思防之何及是則其智不如初也不曳得濡不防之尾以及於首不豫必困宜其厲也是故濟之曰旣者危詞也以亨之小易禍之大必在此矣利貞者貴乎謹思固防也初吉終亂甚旣於未之詞也甚旣於未何也未有豫旣無豫也

未濟

未濟亨小狐汔濟濡其尾無攸利初六濡其尾吝九二曳其輪貞吉六三未濟徵凶利涉大川九四貞吉悔亡震用伐鬼方三年有賞於大國六五貞吉無悔君子之光有孚吉上九有孚於飲酒無咎濡其首有孚失是

象曰火在水上未濟君子以愼辧物居方

儀曰愼辧物居方者言爲物立辧不亂其居也未濟終事聖人以此明爻材而序卦位以上應干幹之於未濟首尾也未濟曰辧物居方猶幹曰自彊不息自彊不息循次而上故始於潛進則見又進則惕又進則躍淵又進則在天天極悔亢終於無首辧物居方畫界而處故始於濡進則曳又進則涉又進則伐國又進則光孚光極歡飲終於濡首今夫初也者始見端者也其爲物也處卑仰上爲尾其方下濕爲濡於人性爲吝二漸通物其物利用志逺爲輪其方隅僻牽拘多愼爲曳於人爲貞於世事爲吉三世所倚其爲物也果敢好進爲徵爲渉其方四逹爲大川其於人事爲兼凶利四圖大履盛其物正而喜樂威而美逹於人事爲貞吉爲悔亡於治國爲勝兵爲慶賞其方廣麗爲大國其應爲鬼方五位乎中其物嚴岸備乎健順於人爲君子爲貞人爲吉士其方顯白爲光爲無悔上時已過其物處尊至極爲首其方曠閒人多無事相聚爲娛爲飲酒謹者得孚蕩者得濡是故未濟之爲物甚辧而其方不易也比義求之濡由防水比潛淵輪不免曳比見不離田渉險比終日惕震用撻伐比躍淵君子之光比飛龍大人失孚比亢悔濡首比無首故曰幹未濟首尾也幹由地之下以至於天未濟由未有濟以至於濟自未濟推而前之極於幹之上爲首自幹引而後之極於未濟之初爲尾故幹用言首未初曰尾乾首歸無則不見首未尾歸濡則不見尾六十四卦如環無端是故幹龍而未濟狐也天獸之大莫如龍地獸之小莫如狐龍在天忌見首狐渉冰忌濟尾龍見首則定爲龍狐濟尾則定爲狐龍不能爲狐狐不能爲龍皆非易之徳也故曰小狐汔濟濡其尾無攸利未濟而濡尾未成尾不必不爲首汔濟而濡尾已成尾終於尾而已又何利乎是故辧狐之物而居未濟之方宜於爻初爲尾不宜於成卦爲濟狐尾宜濡而濟不宜濟而濡也

兒易內儀以卷六﹤經部﹐易類﹐兒易內儀以__兒易外儀﹥

兒易外儀義例八明

明類第一

開物成務前民之道以所繇來故曰原始剛柔摩蕩發卦之功以其本事故曰正言觸類引伸窮卦極變以其竭材故曰能事彌綸天地包洪貫纎以其防功故曰盡利化而裁之其究不廢以其扶敗故曰曲成平之傾之其責有歸以其重舉故曰申命

易冒易生易凖易至易則易衍易行易能入者易所繇作也易居者六十四卦之所繇見也易適者卦之所繇極於四千九十六者也易列易位易數易兼易索易倚易推易制易求易見易類易向易治易作易防易通易小易初卜八者易之義務於是則無遺也易相易教二者系之中易者也

明目第二

道宿於奧文警其鞬二經十翼一字制之斷辭則備靜而正矣

凡曰冒曰生之類三十字者易之日也

明儀第三

表著形設此之謂儀太極立質天地陳儀儀猶禮也亦曰華也亦曰章也亦曰義也亦曰議也

易不得儀猶心欲明不得口也

明圗第四

圗以就版非必親儀命儀事易命圗教兒事易毋泥教兒毋驚毋泥必變毋驚必循變易易盡循易兒明儀以窮易凡所創獲之義諸儒所未者皆歸儀也圗則因版而設所以訓兒道存淺顯其義什九取之啟蒙蓋使兒易曉耳凡讀兒易宜分兩觀以易求儀以兒求圗斯爲不昩矣

圗有正文

易居易適易數易位之先後天易索易類易列易治是也卦象本是是圗適符之

圗有詁學

易則易衍易行易推易倚是也假圗注易若訓詁然

圗有借形

易向易作易制易求是也假托以陳其象

圗有防意

易冒易生易凖易至易能易位之方圎圗易兼易見易防易通易小易初易相易教是也得其大意所在以圗防之

準卦列八八八爲盈六濳二躍客主外內內倚三才外二儀濳體躍用濳本躍末濳靜躍動濳幽躍顯若其渾淪無有濳躍

列八成圗象八卦也濳必六者兼三才而兩之躍必二者一陰一陽之謂道也體用本末靜動微顯系乎潛躍矣亦有渾八爲一不分濳躍者易行易列易位易數易兼易倚易向易作易通易相易教之類是也

爻卦分黨以六聚居茍非其徒卽不成聚不成聚者是曰敗也敗或用之敗或捄之

圗濳卦必六卦爻必六爻以類而從如四卦四爻或五卦三爻五爻三卦皆爲敗格間有用敗者易作內大呂夾鐘姑洗仲呂夷則無射應鐘七圗是也以借爻卦紀義不可得拘有救敗省易防之同歸易通之不測是也以尊極故設此通之其餘皆以敗受惕擊敗之見於圗者易教之十四是也其不著圗者槪二策有不敗而受惕擊者易見內悔吝凶厲二圗是也極圗之類約五萬餘不能悉陳各舉其槪其圖多而全載者惟易居耳

明符第五

苞符貴徴符節求合圗之功臣是在符也

符爲圗而設也凡圗之直截凖易者符之所明皆易凡圗之遷迂自出者符之所明皆圗也

明版第六

神蓍不生大易不輟天降之策貴乎自然刻木列象以類召朋凡十八營以盡爻策策周靈通筮事乃出刻木或骨爲版長寸廣半之凡六十四扇中爲無極一太極一干兌離震巽坎艮坤各二散爻奇偶各二十中爲晝始一動爻奇偶各三法以八版成一圗可以八人聚求此爲筮揲而凡欲筮者先一日召朋自八至兩毎人握八人少則兼攴照圖取策如所條數凡十八周盈三百八十四其明旦卽用以揲不盈則已此法本之淸源馬氏云自其卜四世祖宋門子所傳蓋爲神蓍難得以此爲天授之策然馬氏有圗無辭人圗止十六今明而增益之使其義顯而數周也

極一而二隆太防無其爲用也不可典要在圎成圎在方成方在卦成卦在爻成爻在靜成靜在動成動在一成一在十成十

極本一而列之爲太與無者此亦爲兒設耳極之爲用無所不通遇卦卽凖卦用遇爻卽凖爻用用之卽準有不用之卽凖無用之圓則圓用之方則方用之靜則靜用之動則動如易列八卦少幹遇極卽此作幹易居濳六爻少一奇遇極卽此作奇易通不測以無爲有易治姑洗以有爲無易制用無極以當方易衍用太極以當圗易冒以極當靜易治遇極當動易行以無極當一三五七九太極當二四六八十餘仿此

靜極必動動極必變觀其防通剛柔相易

陽�陰乂爲動�乂之見可以通互如濳爻以六奇爲幹或五奇一乂則乂卽當奇以六偶爲坤或五偶一�則�卽當偶至二至三亦如之蓋動極必變陰陽通易也然圗之可得而通者惟易至易居易適易推易制易類易防易小易初之易簡不設無成而已此外如易生易準易則易衍易行易位易倚易向易治易作易通易教易初之本末皆不可通者也

別畫尊始明有祖也

圗云畫始者卽是奇爻惟諸卦爻俱施絳采而此獨太素以別其他連段明包犧之始事

明策第七

竹箭至多神艸至少有其命之則無靈凡夫策也者有天有人有予有奪義命之經賞罰之紀正於此矣神蓍不可必得截細竹寸許每人握三百八十四又公立三百八十四策於櫝中防探之法或八人或四人或二人八分版一四分版二二分版四主一爲宗諸家就之應取策數彼此徴輸是爲信策蓋曰人之所助也其遇極見各循本數取諸櫝中是爲順策蓋曰天之所助也凡稱取者賞也惕擊者罰也惕擊之策歸之於櫝蓋曰天罰之也凡圗之相犯而兼者易冒兼易見元吉易則之河圗分數兼易綜易能兼易至之神易索兼易防蟄存之六陽六陰易倚掛之兩兼易數易兼易索之先天易防蟄存之六陽六陰易制兼易至之貞易類兼易適易相之十二取兼易至之貞易相之凡徳兼易求之錯兼者以策多爲主仍取策少之半

明揲第八

天錫節盈假爾泰筮分而爲兩體用攝矣左揲以入得余爲卦右揲八八得余爲之凡卦之能之焉則盡人謀鬼謀如向者乎

如前法探策旣盈翼日質明奉策以筮如易筮儀祝已信手中分三百八十四策爲兩列於左右第一變取左策八揲之以視其餘余卽幹餘二卽兌餘三卽離餘四卽震餘五卽巽餘六卽坎餘七卽艮無餘卽坤本卦成矣第二變取右策除去六十四而數其餘餘一如本卦得乾卽乾之乾二卽乾之坤至於六十四卽幹之未濟六十五復從幹始後皆仿此是爲之卦取斷吉凶卦占其載內儀

兒易外儀版策式

版式照門譜

﹤經部﹐易類﹐兒易內儀以__兒易外儀﹐義例八明﹥

策式照門譜

截細竹爲之長五寸五分人握三百八十四曰信防公置三百八十四於櫝中曰順策

兒易外儀自序

凡儀所設皆易本情當其防心覺龍馬在側而顧外之者以其假圗召策假版陳圗不免枝遊近於小道又以圗象所渉意在明兒墨守先儒不敢自出而兒得之則生戲謔所以外之也內之視外譬立閨寢觀乎衢巷衢巷蕩雜不如閨寢祕淸夫易之爲道固爲轉逐而外者也陰陽大義移而卜筮筮言取易卜言不取易而亦曰易爾其外至於風角鳥占靑烏祿命亦歸易焉其外至於博奕之戲範圍錯綜亦歸易焉天下之敢防用易如此然卽以爲非易所有又不可也崇禎辛巳相月倪元璐

欽定四庫全書

兒易外儀目錄

卷一

開成之類曰原始上

易冒

易生

易凖

易至

卷二

開成之類曰原始中

易則

易衍

易行

卷三

開成之類曰原始下

易能

卷四

摩蕩之類曰正言

易居

卷五

引觸之類曰能事

易適

卷六

彌綸之類曰盡利一

易列

易位

易數

卷七

彌綸之類曰盡利二

易兼

易索

易倚

卷八

彌綸之類曰盡利三

易推

易制

易求

卷九

彌綸之類曰盡利四

易見

易類

卷十

彌綸之類曰盡利五

易向

卷十一

彌綸之類曰盡利六

易治

易作

卷十二

化裁之類曰曲成上

易防

易通

卷十三

化裁之類曰曲成下

易小

易初

卷十四

平傾之類曰申命上

易相

卷十五

平傾之類曰申命下

易教

欽定四庫全書

兒易外儀卷一

明倪元璐撰

開成之數

易冒

冒天下之道易以干冒卦以九六冒爻幹圜運行九六者陰陽之動也

儀曰易者救世之書也不欲使人防萌閟端靜而受禍福命樞敎轉命機敎發命易所以教變也變生於動凡動者有起之者也凡物伏而起者或擊之也擊道起化擊化起情擊情起事擊事起功者易之能也是故炳乎陰陽則生畏喜確乎休咎則爭向背正乎貞滛則形祝詛神乎運數則興占察此數者民之所濳易擊之而起者也擊之而起起之而蕩聰明著焉神武作焉徳業出焉典禮行焉聖人以天地恆多難不必可兾無爲之福君子恆易退不必能竟有爲之才是故以屯倚乾坤以經綸倚屯以遁倚咸恆以逺小人倚遁黃方判而難卽隨之此聖人告君子不得安寢而責君子也氤氳方懽而卽思去之此聖人告君子不得榮懷而愈責君子也故曰以經綸者是欲君子通屯以興君子而正其才曰以逺小人者是謂君子𨿽遁而制小人者終必其力也楯樏之智生於阻險虎豹之威樹於幽潛是故屯者經綸之歸也遁者小人之畏也凡易之所稱君子者皆其有事而多功者也君子無其經綸則君子之於易無位而君子之慮小人也豈謂其身則逺之其君與民皆近之其野則逺之其朝與國皆近之而其心宴然身亦無患天下不以爲罪易亦不之責者乎凡卦六位而當一世兩卦爲爻十二十二則再世也自屯傳卦十二而爲豫自遁傳卦亦十二而爲升凡開昩之再世國必榮昌此屯君子之所造凡閉隠之再世才必興奮此遁君子之所謀文周造屯其後數世之君子席其豫仲尼謀遁其後千百世之君子莫不資其道以升者矣是故易之爲道也可以屯可以豫可以遁可以升易之爲道也以屯治豫以豫報屯以遁治升以升報遁易之爲道也以豫之經綸教屯以屯之經綸取豫以升之逺小人教遁以遁之逺小人取升易之爲道也屯亦不閉遁亦不廢也是故道不可以守曲而不周廢方而不流故曰周流六虛乾龍坤馬是爲周流者也周流故屢遷屢遷故足以冒道蓋爲情遷則文變文變而義盡也此不獨道凡聖人明道之言皆遷也文王曰元亨利貞旣言通俄又言固是其說之遷也仲尼曰不可爲典要又曰旣有典常是亦其說之遷也文王以一彖冒三百八十四爻仲尼以兩言冒十翼凡聖人明道之言之遷者皆冒也

易冒圗躍二極濳動爻奇偶各三

右取順信策各三百八十四爻卦全攝天人防歸得此無加止探徑卜

符曰動者龍徳其濳之確之爲也確則正正則大大則化萬物之才皆聚於濳躍而至天則得極焉躍而無首得無極焉極甚靜而使人求之宜爲上者也天下將治才必在臣道必在君才必蒸變道必宴

易生

太極生兩儀兩儀生四象四象生八卦故曰生生之謂易也

易生儀一

儀曰無生有道生天地道居空以積材天地挾母以令子圈陰陽於天地之前者道也畫道於天地之中者陰陽也人目不能見道能見天地人目之能見天地者天地以其陰陽之器扶之也是故日月也者陰陽也器也古之聖人以爲欲同民患莫如著陰陽之情著陰陽之情莫如治器而著爲文字以求端於晝極狀於卦文字也者器也日月也文字之爲時帝也祖畫而宗卦禘羲而郊頡頡之紹羲增華窮變天則雨粟鬼則夜哭天陽而忻鬼陰故懼是故興旦之朝矜隆著作而衰幽之世賤惡文章也

易生儀二

易之未作道生易易之旣作易生道也昔者聖人不循文字俯仰觀察政教文告禮樂刑賞上取諸天下取諸地通貫合節逢原準繩智周力符文滿功應而於是計數日益語言漸尊神物旣生師道欲立歘若剟防奄興卦爻卦爻者道之乘運怒生者也其稟有胎其孳有種故曰易有太極是爲易立祖矣卦爻之興傳閱三聖增文踵義備謀竭情易道大成黃始正天地乃告其耄期遜能於易延嗣傅宗皆易之事矣是故孔子未生未有成易孔子旣往無復聖人自此以還聖功王猷人倫物紀盡在於易矣孔子以前之聖人無不學天地孔子以後之賢者無不學易凡學者之智必半其師學天地不能爲天地僅得爲聖人學聖人不能爲聖人僅得爲賢者聖人學天地僅可作易賢人學易得爲天地之小宗別子已幸矣故人不可以不學易也易者周流命徳飛躍敎才遷人故能賜物新采是故求益於易者必日得一易也受益於易者必日易一易也寘力於易者必得易未有也得力於易者必可不有易也凡此皆易之生生也故道死不生卽宜號臯於易矣

易生圗躍二極濳奇偶各三內見畫始一動一

右取順策百信策六十四列卦則八極立而九河洛圎方以斯命順稱名𨿽防取類至大八八克周以斯合信

符曰當混沌之辟人物艸木雜然而生此豈有次第者乎極生兩儀儀生四象四象禰儀而祖極子八卦而孫大業本正支明所以教人考宗也詩曰綿綿瓞

易凖

易與天地凖璇璣渾儀之所從出也

儀曰仰觀俯察卦畫以立天地者易之師也天地之教易曰日完月虧晝好夜丑暑生寒死禨福祲禍易受而志之以爲其書日月晝夜象以偶奇寒暑禨祲體以居適完虧醜好配以貞悔禍福生死符以象占易之事天地也始於防信中於盡制終於入神循繩正晷察分謹毫匠睨巫旋貴無違忒者此易不欲天下甚窮俯仰之勞而閉天地於帷廧之內可以布肘舒指一圭一撮而求之也然而易猶慮天地之未必可恆浸假而或失其器是故其始謀也法天地之正以立其準其卒謀也立爲其準以制天地之變準之爲言受其衡矩而還衡矩之譬諸尺生於黍還以尺正黍也曷以徴之也夫道昌世隆天報之卿景地報之寧宴道衰世降天報之孛地報之崩竭而及其後末數窮靈歇勢必孛以役卿景崩竭以奪寧宴茍如此者後未之人必且以卿景寧宴爲妖孛崩竭爲道又且歲差日積必易寒暑地气日移必反南北其後末之人又必且修南短北生冬死春又必且貴陽賤陰卑男崇女喜醜惡好奬滛擯貞混沌之徴必先倒置夫易之爲善苞章統紀綿元亙防道極無極教窮無窮懷其永憂而謀豫事者也故及天地方正二气未移大暴其儀使眾著凖凖一曰尊卑眾著於位列矣準二曰健順眾著於外內矣凖三曰陰物陽物眾著於晦明矣凖四曰成男成女眾著於貴賤矣凖五曰知始成物眾著於四時矣凖六曰知險知阻眾著於吉凶矣凖七曰專直翕辟眾著於動靜矣凖八曰廣生大生眾著於徳行矣凖九曰示易示簡眾著於功業矣著於位列故尊卑不迷也著於外內故健順不惑也著於貴賤故男必依天女必依地而不可反權也著於晦明故陽必章章陰必墨墨而不能變儀也著於四時故始春成冬气不顚也著於吉凶故治險攻阻功不疑也著於動靜故必以專直爲節翕施爲能論有歸也著於徳行故知不廣不大不可爲徳是可以明君子小人也著於功業故知不易而簡擾之不可以有功是可以正才也其凖旣立其書不毀𨿽使黃革形水火易性霜雪夏烈雷霆冬威李梅常冬杜鵑恆北夜入晝出滛物朝興牝朝接統媼相盈位而易猶不患其道之不存言之無則者凖在故也孔子曰觚不觚觚哉觚哉觚之不觚猶可說也不觚觚之不可言也觚之不觚有執觚而正之者不觚觚之是其時觚制盡亡世已無觚孰從而正之者乎

易凖圗躍極二濳奇偶動二乾坤各二

右取順信策各三十兼九六而倍之

符曰天地一陰一陽道亦一陰一陽也道介而形陰陽陰陽極而歸天地陰陽之於天地天地之於道離之不可離合之又有其疑耳今曰乾陽坤陰而又美陽醜陰陰小人也坤亦豈小人乎旣命之道道豈有小人而曰內陰外陽小人道長者何也陰陽施於晝夜晝章夜黯故曰懷金夜投以醜物昩而告天以夜嫠不夜哭以別情嫌而夜气曰存晝夜之爲是非亦未有正也晝夜陰陽貞邪是非尙未有正而曷所凖諸凖諸其極爾極者理之嚴據而不可以剽也夫陰亦貞物而剽之則小人非惟剽陰小人剽陽亦小人也

易至

易其至矣乎至者極也周子曰無極而太極是則朱陸之所厲爭也

易至儀上

儀曰使道尊無何爲貴聖人乎聖人之求道必求諸有聖人之言道亦千言有而一言無也而釋氏寶其千有以爲之道剽其一無以爲之教聖人之言無以爲繇其未有是以有是如雲得寶之先爲未得寶而釋氏以爲此得寶者卽非得寶如此卽有非得寶者爲其得寶茍有以其非得寶爲其得寶者卽已有矣何云無乎是故釋氏之言欺而其道亦不可沒者以其學亦有似乎格致其意本欲學者去非存是顧不曰非是而曰有無是則學易者之所當正也正之者曰有必根無無必宿有從有而根無所以極有從無而宿有所以極無明乎此朱陸可以不訟矣

易至儀中

故曰極則無加矣而又曰太焉如以人身至首則極矣又加冠焉不可謂冠不在首上不可謂冠又極於首也又人見首者心作推原以爲未有首前固當無首此非謬論也而遂謂有是無首者在其首上是二首也不可謂有首之非繇無首不可謂首之上有無首也是故爲無極太極之言者以爲無則亦有以爲有則亦無獘有獘無獘則系乎稱舉者之選言而明務也古之聖人欲明其道則必治其文字文字之道有巇有閉義必執貞所以攻閉也語必求助所以抵巇也夏小正鷹則爲鳩戴子曰則者盡其辭也春秋以成宋亂傳曰以者重辭也綴文之才傾丘倒索貴及魚虫而輕則以以爲則以者語助耳不知禮與春秋握之而有以成其大義凡禮與春秋之爲文詞皆本諸易者也易之言易曰無思也無爲也感而遂通天下之故易旣言易又言無而無獘者貴其遂也周子𨿽去易二千年猶能知之其言曰無極而太極周子旣言太極又言無極而亦無獘者賴其而也遂之爲勢如矢登弣羽相謀突然而漂百步之外而之爲機譬車之挾轂也策舉而丸流而不知其所自徙故曰遂變辭也曰而化辭也聖賢之制言莫不以遂決理而脂意轂小取勢機大謀變化於是可以貌道如貌物絫極如絫丸也是故味乎周子之言太極者渾瀏淸舉聲不觸唇而陸子方將摩齦切舌審正而求之烏能不訟乎

易至儀下

是故可以孤舉而稱之可以孤舉而稱之而不沒其稱可以其孤舉而稱之之爲連稱也孤舉而稱之者如曰太極卽知極無餘際豈不可曰太極生極也如曰無極卽知無已際極豈不可曰無極生兩儀也孤舉而稱之而不沒其稱者如曰極則無加矣而又太之者以其無之謂也如曰極已有矣而又以爲無者此所謂太也孤舉而稱之之爲連稱者明乎太之所以形極也無之所以譬太也亢極而上之曰太猶曰太極本無極爾引無而下之曰極猶曰無極而太極爾

易至圗之一至神躍二極潛卦爻不拘何卦卦圖乾坤震爻圗乾舉一例千後仿此

右卦取順策三十六信策六十四爻取順信策俱三十六六六極爻八八窮卦

符曰益極以太益太以無已盡之稱增絫不已此繇聖賢心甚神極擬議旣困史巫故紛也有若頌仲尼以爲聖人又以爲聖人未有仲尼贊堯以爲大哉巍乎人以爲無得而名名言窮而口費也若使有若仲尼約文斷辭聖之大之而止則亦止矣

易至圗之二至貞躍極各卦爻各一潛卦爻不拘何卦圗乾坤震巽坎離純奇以例其餘

﹤經部﹐易類﹐兒易內儀以__兒易外儀﹐卷一﹥

右無極濳卦取順信策俱六六六其卦之六爻俱四六四共爻之六太極卦俱五六五其卦之六爻俱三六三其爻之六

符曰有無猶形影也人見物形者不必見影卽明其可以取影見物影者不必見形卽知有形立其際是故極可執一而貞也子思言天惟曰無耳子輿言天惟曰髙耳天俄示無於子思俄示髙於子輿使二子各執一天將不閉離之使其天終生彼此不相見其髙無者乎

兒易外儀卷一

欽定四庫全書

兒易外儀卷二

明倪元璐撰

開成之類曰原始中

易則

河出圗洛出書聖人則之此言圗書之教易也

儀曰河出圗洛出書聖人則之此聖人之謙言也河之爲圗非有義論洛之名書不形箋說聖人靈防目感情生識而著之遂成連段徴文起義範器圍形綜云錯爲窮鉤極致利用旣盡來物悉彰當此之時聖人亦自以爲至而神之也聖人神之不敢以神自予而予馬曰吾師乎是則非馬之所宜受者矣今以馬之道著於毛甲者爲是陰陽奇偶則日月晦明星辰參伍先告之矣爲是數之繇起則當庖羲之前未有文字已知結繩結絫繩連是爲數紀豈必馬發之河洛乎且未有馬先當有人卽使無人聖人攬鏡自照欲求河圗安往不得河圗者其上首目具奇偶其下臀足具奇偶其左右腕肱屈伸具奇偶其中臍乳具奇偶此卽河圗也欲求洛書安往不得洛書者其上首奇其下竇奇其中腹奇其左右肩節絡偶其左右足節絡偶此卽洛書也欲明其數安往不得數者於首取一於耳目取二於鼻凖戶取三支四官五髮鬢眉須六竅取七左右角頄輔上下齦齶取八齒四揲取九手足指取十天五地五盡之矣聖人不自奇其器而則之乃則馬者何也猶幸聖人陳爻設範周盡無憾脫有遺義無所取之顧見虎鹿或遇隼雉皆有班華並形位列初擬卒議一防羣通神物又生祕文復出是則飛走蠉蠕無往非圗書也仲尼感麟乃作春秋窮義極材嫓靈範易仲尼嘆曰河不出圗吾已矣夫夫馬呈而易範作麒麟至而春秋興馬卽羲禹之麒麟麒麟卽仲尼之馬然則仲尼之時河圗出矣又何嘆乎仲尼之嘆仲尼之自謙不敢匹麟於馬然而春秋必以歸麟故曰麟經也麟能感仲尼作春秋非能敎仲尼筆削之事猶夫馬能感羲禹作易範非能教羲禹爻疇之文數防適逢則興大業鉏商不生馬無害春秋不修則麒麟爲空死也嗟乎幸而生聖人之世旋毛拆甲抗貴儀象茍不其然𨿽以苞防符倚物切變有如仲舒精義劉向研思而並困徽叢無解蒙梏𨿽以明占察向知來貢幽有如郭璞洞京房測气而駢比無首不濟離焚夫茍往者河馬能言洛肯告有董劉之一字吐京郭之片辭彼數聖人必且作樂享之配諸上帝下牀紛若自名童蒙豈徒比神防則之師之則已乎

易則圗之一河圗合數躍乾坤濳五偶乘太極

右取順策二十五信策三十合二策共五十五如五位之數

符曰天一地二天三地四天五地六天七地八天九地十河圗之斷斷然者是不欲使天亂偶地亂奇也是故中分以街之其悉數之天之初位爲一二爲三三爲五四爲七五爲九地之初位爲二二爲四三爲六四爲八五爲十此爲五十有五𨿽使連防比倚而莫能迷其徳漢趙𨿽並營孰有不辧其幟者乎太極處下象乎龍馬也無所取之取諸其蟠蠖遊環龍見之爲龍馬見之爲馬也幹龍躍淵坤馬行地易之爲是言者其必象夫龍馬負圗而出也

易則圗之二河圗分數

天數一三五七九凡二十有五取躍兩乾濳兩兌兩離一防一艮或震坎奇準一數偶準二數共二十五數地數二四六八十凡三十取躍兩坤濳兩震兩艮兩坎奇偶同前共三十數

右取信策三十四天數二十五陽數九合之得三十四

右取信策三十六地數三十陰數六合之得三十六

符曰曹元理箸十餘轉而悉知囷廚之所存轉箸猶夫其策算子也今卽取卦段畫爲之算子以紀乾坤而不能明蓋輿之蓄是則儒者之智不如伎士矣凡道術之數卽一二之數也一二糾錯五十盤廻而於是聘乎干支妃以刑徳凖諸星野布之音象幽明死生來物民用之難明者燦然悉貢於此矣天數二十有五地數三十使地贏五以告不齊而參之伍之錯之綜之變起文生象昭數應是烏可以不詳者乎

易則圗之三洛書躍坎離濳以五奇爻乘太極

右取順策十五信策三十合二策共四十五如書之數

符曰書以一統八爲九其數四十有五是爲五九故躍九而承之以五亦猶河圗中宮天五乘地十五其十爲五十也極旋象又坎水象洛離象爲也兩獻圗堯禹所敬聖人神之故用以卜上有叢蓍下有靈聖人神並神蓍故用以筮是則卜筮皆繇作也極戴爻若戴蓍然

易衍

大衍之數五十數之紀也

儀曰數始於一極於二則止矣其自三而上皆其反而復往往而仍來者也是故一陰一陽則盡道矣一奇一偶則盡數矣羲陳一畫斷之而二羲能斷一不能斷二也更欲益之仍反而一極六十四化一則二化二仍一天下之道安得有其自三而上者乎天一地二舉一與天舉二與地天地一二形鈞體敵更欲舉三則仍與天更欲舉四則仍與地天更益二亦不攺奇地更益二亦不攺偶譬予兒棗卽不與栗更欲益之仍復與棗縱益千棗寧爲二物今使益天千奇益地千偶千汲一水千水一井寧爲二數乎夫參兩之義起於圎方圎環囫淪止應有一易故蕩之倚之爲參方凖截列宜區有四易故裁之倚之爲兩易之倚參以爲環不可斷則用其全全用圎而仍一也易之倚兩以爲凖不必極則用其半半用方而仍二也一不使於三二不使慆於四是則易之所以勾股天地者可得而知之矣天下之數參以生之伍以成之錯以變之綜以化之生之者以一鼎二而二不厲一也伍之者以一比一而一不悔二也變之者一必萃二而一不吝也化之者二必嗑一而一可貞也二女同居不奇女者也田獲三狐不偶狐者也震驚百里偶數之不知其幾百里也十朋之奇算之則二十貝也何以明其然也一女而侑一女焉此一女之獨體破而成偶也兩狐而介一狐焉此兩狐之對體移而歸奇也引幾百之一而系之裏此爲以一攝兩奇攬偶務者也簡一之又一而括之朋此爲以兩節一偶代奇勞者也然而易猶有慮焉慮乎二必益二三必益三里必益裏朋必益朋故又救之曰婦人貞吉從一而終以爲一不可滛一則貞二而淫矣又救之曰三人行則損一人以爲二不可疑狐疑而三則獲人三而疑則損矣又救之曰一致而百慮以爲致一於百不如致一於一矣又救之曰西南得朋東北喪朋以爲絕二之朋則得一之朋矣是故易者至貞而神者也莫貞於一莫神於二自二而外奇仍歸一偶仍歸二逐於九十以驕一二譬挾眾子誇多父母今夫鏡者所以照也以鏡照物以鏡照鏡一而二則止矣而鏡影相逐自三而十百千無窮交錯盤互恍惘幻惑卽或以爲生生摩蕩日進無疆烏知立本貞明則惟此兩鏡者而已乎是故天下之慮庖犧以來之情文皆當以仲尼爲斷仲尼曰再斯可矣易衍圗取乾坤卦奇偶爻分麗兩圗而統以太極

右取順策二十信策三十共五十如大衍數

符曰天數地數連五段五其夤可裂也以天之五乘地之十說在於河圗之中宮也太極環中象中宮也陽乘陰象五乘十也是之謂大衍大衍者衍河圗也曷爲不貴五十五而貴五十聖人以爲數從中起亦猶律度衡量之起於黃鐘爾气必中气星必中星聲必中聲數必中數中者易之所奉也聖人又以爲用實握數不如虛乘之實繁而窒虛簡故遊自一而二枚舉之以至於其竟而得五十五不如一五一十執其兩言而得五十也

易行

成變化而行鬼神故五府曰五行也

儀曰夫五行者天地亦握其二則已矣天一地二一水二火一二盡數水火盡行而以金處四者明爲第二金非第一金也以土處五者明爲第二土非第一土也何以言之也幹體據金坤體據土金土天地之體豈繇天地生者乎天地骨肉金土而液息水火天順下施降金注水地逆上行升火蒸土繇所注蒸浩渺灼爍譬投蘗酒缶居泥煉鑪惟見水火不辧子母而木從水生因以生火水火之介是木所都上不在一下不在二譬之祖孫之間可知父位火旣居二木必二上故以木處三者亦明爲第二木而非第一木也第一木者必依水居猶夫第一金者必乘幹作第一土者必倚坤行也天地戶開五數齊出一二數立五行同棲譬兒墮地官竅悉建非先結骸後集耳目又以次行漸召鼻口惟以連並則知攝屬當位利用歸靈水火水喜攝木水怒攝金火殺攝金火養攝土五行之道緯三而經二者也若夫受職而出居方效能鬼神流行亦有其列三五承一二之傳四所繇環羅者矣是故水火者天地聖人之所共握也天地握一水一火則以行鬼神聖人握一水一火則以作易易之於水火也甚親之甚用之甚著之甚專之甚親之者何也夫易不敢以民用事水火而命坎曰月命離曰日易之文日月也命坎離日月是以全易予水火以全易予水火是易以其道親水火也甚用之者何也經離上下猶天二極而上終坎離使樞天地下終旣未使柄夫婦三才之事聖人皆以托水火不托金木土也甚著之者何也象之著坎曰水著離曰火而其象乾兌坤艮震巽則不著之曰金土木也乾坤以至尊不易名澤山雷風易皆欲使之聽水火耳以爲其聽水火者故沒其名不使與水火同物也甚專之者何也卦行以八逑五而水火獨居其諸三者則皆有副金乾副兌土坤副艮木震副巽副者猶言第二爾易以爲金土天地之餘而木介諸水火故兩之兩則同同則疑萬物莫不賤同而貴獨也繇此言之天地之道二气而已矣气之傳形陰奇陽偶形之傳數奇一偶二數之傳化一水二火化之傳徳水智火禮水火制變智禮謀常卑髙陳禮晝夜通智智崇效圎禮卑法方乾卦水徳爻皆說水濳魚躍龍盈科積中及其卒也滔渺不測以告淵深坤卦火材爻皆敍火伐霜攻冰秉文從上及其卒也決躁怒戰以章血勇明乎幹者則知厲學明乎坤者則知事君厲學智也事君禮也如此卽仁義信之道可一言而盡矣易行圖六子分司統以乾坤二極二動禦之天一

變生水地

六化

成之

右取順策天一地六共七信策四十八合五十五地二

化生火天

七變

成之

右取順策地二天七共九信策四十六合五十五天三

變生木地

八化

成之

右取順策天三地八共十一信策四十四合五十五地四

化生金天

九變

成之

右取順策地四天九共十三信策四十二合五十五天五

變生土地

十化

成之

右取順防天五地十共十五信防四十合五十五

符曰使乾坤執生成者氤氳之搆也六子執五行者譬使耕人執耕織人執織也陽執變陰執化者精之摩精魂之蕩魂也極執數者數生於無一於奇二於偶推而至萬易爲逆數道之知來者也中空執奇中分執偶者無無偶而兩破奇奇之趨奇偶之趨偶萬奇皆倚無萬偶皆倚破也乾坤不離五行而不執六子之執者宰乎生成則不自生成也

兒易外儀卷二

欽定四庫全書

兒易外儀卷三

明倪元璐撰

開成之類曰原始下

易能

聖人成能能莫大於作易之聖人也

易能儀之一

儀曰四聖人之治易也皆取諸像包犧以卦畫像天地萬物文王以彖言像卦畫周公以爻象彖孔子以翼象爻凡易之象莫貞於卦莫神於畫畫者畫也考工記曰畫繢之事故繢事祖畫畫卦之後始有書契其文率爲鳥虫魚藻於是帝舜則之以防章服啇宗取之以求聖臣窮狀盡態其流極於方變圎章其端莫不始諸易矣四聖人之治易也包犧無字文王始言六爻漸繁十翼最富羲畫一二悉圍萬形姬孔千言歸範一畫是故範圍天地而不過者易之道也圍不麗範則道不傳器範不窮圍則撰不周物有範有圍備物盡變犧畫一二於書尢盡姬孔千言於圗尢盡是則四聖人之能也

易能儀之二

是故包犧氏之以卦畫像天地萬物也黙成而不言爻不必備卦不必立一奇一偶一連二而已何以知其然也夫犧之制奇也徑其功而恣其勢其制偶也多其數而短其節甚似夫天物甚少而包地外地物甚多而局天中也千詞而不能舉一連二則甚像之奇墐絕端守完杜破偶離開戶示疏召窺甚似夫星文緝然而天體常彌川嶽間之而地形多罅也千詞而不能舉一連二則又甚像之奇能冒偶盡利取盈偶欲齊奇虛中有損甚似夫象之麗天而行者恆充盈物之附地而生者多毀折也千詞而不能舉一連二則又甚像之奇不保堅偶將鋸之偶不保罅奇將乘之甚似夫女之蠱男男之絪女也千詞而不能舉一連二則又甚像之奇獨靜居不欲煩眾偶連側立無敢當尊甚似夫君之首出而無爲臣之比肩而有事也千詞而不能舉一連二則又甚像之奇堅壯直偶小謙微壯有難犯之形謙示相容之意甚似夫君子亢節系柅難牽小人匿情決藩而易入也千詞而不能舉一連二則又甚像之以奇爲枰惟一故平以偶爲玦佩兩必觸甚似夫不二心之臣無過涉而持兩端之道非中行也千詞而不能舉一連二則又甚像之奇無偶形明不借偶偶具奇體勢必攀奇甚似夫君子執鞬以逺小人小人抵巇而附君子也千詞而不能舉一連二則又甚像之奇以其數必不敵偶偶以其體必不敵奇甚似夫小人繁徒能制君子君子獨立亦勝小人千詞而不能舉一連二則又甚像之夫旣甚像之矣包犧曰予何言哉

易能儀之三

得是道也文王因之制爲彖文以象卦畫彖之彖幹也亦不颺言亦不陳義澹略取占聊示筮者而其彖坤也長言多方枝條復互再三瀆瀆則不告文王之所以嚴事干也巽在牀下用史巫紛若文王之所以媚事坤也然而文王非以是事乾坤之道而以是事奇偶之畫奇一得不一乎偶二得不二乎奇連得不連乎偶得不乎故曰大通而利於正則已矣其語不繼一辭也其文不間連辭也奇之像奇也曰牝則必通牡曰朋則必類朋西之牽南東之並北先之交後得之倚防駢稱比大二辭也析義離節辭也偶之像偶也

易能儀之四

得是道也周公因之以系六爻而像卦彖是故貴其勿用而曰見田文明之學治以干幹躍之或淵飛之利天悔亢無首還歸於濳若是者周公之像幹彖也畏其堅冰而曰履霜利習之道大以直方含者其章括者爲囊黃裳元吉愓於黃若是者周公之像坤彖也周公像幹彖則肖乾彖像坤彖則肖坤彖周公之於文王父子也肖父之道則並肖其文辭肖其文辭則必連其精气今夫天用莫如龍可不謂元乎躍矣飛矣濳而田田而淵淵而天可不謂亨乎利見可不謂利乎先惕後悔不敢爲首可不謂貞乎而曰履霜猶曰其先迷也冰堅而幸不濡猶曰其後得也直方大猶曰大塗大輿西南東北利厥往也括囊猶曰主利也從王無成猶曰得朋喪朋也馬行地裳垂地坤牝同貞而黃爲地色故曰黃裳猶曰牝馬之貞也龍血黃有勝有負猶曰有迷有得有得有喪也是故爻辭之於彖也句倚字孚精气之合也

易能儀之五

而又得是也孔子因之以陳十翼十翼之於繢事繡也大象則其巧也孔子以爲繼周公之後宜先致精以事周公故其飭材也簡其體物也盡孔子自謂象也者像此者也象之於幹也曰自彊不息此以周公之稱六龍必極龍之材田力而淵淵力而天則其曰自彊也有說此以周公之稱六龍極龍之材猶不止躍極而飛飛極而無首首復爲尾上復爲初則其曰不息也有說象之於坤也曰厚徳載物此以厚載體霜冰是爲像神者也若曰凜乎其危也得不厚乎此以厚載體直方大體含章括囊體黃裳是爲像形者也若曰如此豈非厚乎此以厚載體龍戰黃是爲像意者也若曰使以不戰養姦卽使戰而傷物其血朱殷不黃又豈得爲厚乎若此者孔子事六爻之詞可謂謹矣夫孔子事爻辭則謹事彖畫則忠夫彖也者以元要貞以牝利載夫畫也者以一積功以虛受物是故莫彊於元而莫不息於貞矣載莫如馬良而厚莫如牝順矣自彊不息者其惟一連矣厚徳載物者其惟二矣包犧氏之易貞於卦而神於畫貞於文周而神於孔子文周竭材以儀一畫孔子正言以斷三易乾坤明大所以槪余要皆取諸測微決疑象效不失者而已矣

易能儀之六

𨿽然包犧氏之有畫而無字也則是無故以無憂患孔子曰作易者其有憂患乎作易者有憂患無憂患則不作易是則孔子不以包犧之制畫爲作易也畫無遺字不自名字犧無遺易不自名易文字旣立名生其間畫之生字字之生文文之興名名之興易者勢也故曰易之興也其於中古乎上世無憂中古多患是故羑里者文王之凶也天王聖明臣罪當誅故其辭多譽君而懼臣鴟鴞者周公之悔也旣破我斧又缺我斨故其辭多凜亢而傷戰削迹伐檀者孔子之吝也天下有道丘不與易故其辭多隠懲而肆誡懲誡之道著於褒譏極於誅伐褒譏誅伐者春秋之義也文王不幽囚不說彖周公不防防不系爻孔子不惡亂臣賊子不作春秋不作春秋不演易傳春秋之春王正月猶易之元亨利貞元亨利貞不著義春王正月不著事也孔子未作春秋無所寄志其志盡寄於易孔子作春秋無所取材其材亦盡取於易自其大凡而言之其所寄志者十有二其所取材者亦十有二首出庻物此亦尊王嫌於無陽此亦惡戰含之以從王事此亦激桓文辧之不早辧此亦嚴盾止不言所利此亦愧求金利物和義此亦諷璧假嘉防足以合禮此亦甚防稷忠信所以進徳此亦曲敗殽知存不知亡此亦愚郭公知得不知防此亦穢郜鼎貴而無位此亦削天王之下勞髙而無民此亦筆紀矦之大去此十二者易之以爲春秋志也取諸明夷南狩以諱河陽取諸不防匕鬯以旌首止取諸王用享於帝以正魯郊取諸公用享於天子以尢召命取諸王假有家以責紀履繻逆女取諸閒有家以醜夫人姜氏孫齊取諸攺邑不攺井以罪稅畆取諸不耕獲不菑畬以咎告糴取諸見金夫不有躬以誚取濟西田歸我濟西田取諸防貝七日得以誅竊寶玉大弓得寶玉大弓取諸折足覆餗以黜咺紏家父之徒之爲相取諸何較滅耳以戮商臣州吁之軰之爲臣子此十二者易之以爲春秋材也春秋之患甚於商周孔子所憂大於君相非易不非春秋不懼利用敎懼利用獄章教必以法治獄必以道法明無敢慢敎者道正無忍怨獄者是故孔子者三聖人之屏垣而春秋易之苞符也

易能圖之一包犧躍無極太極濳重乾重坤重離

符曰包犧仰俯而天不愛象地不愛法矣象生於天法生於地觀察生於包犧一仰一俯不通三才寧復可以王天下而作易乎包犧之作易尊離制器急网罟者何也當包犧之時神靈在馬猛毒在禽獸天予龜馬圖書卽予禽獸爪角龜馬甚少禽獸甚眾爪角之气必圖書亦猶烏蟇能制日月者矣欲以卦畫事龜馬不得不以网罟治禽獸故曰太昊之世鳥獸虫蛇懷其爪毒者畏网罟也以其器爲圖書之衞而華之故系乎離堯殺封豕修蛇防貐而文章煥然网罟之教也

易能圖之二文王躍二極濳乾震四坤離一

符曰無憂者其惟文王乎以王季爲父以武王爲子有患者其惟文王乎以帝辛爲君以崇侯爲友文王之於父子中處而在淵文王之於君臣不亢而無首皆易也文王之於易擇一卦而【闕】

圖【闕】

﹤經部﹐易類﹐兒易內儀以__兒易外儀﹐卷三﹥

而禍史者仲尼也仲尼茍不以易補過必不敢以春秋賈罪仲尼卽以春秋防禍必不易其辭曰吾於易不受福也仲尼固欲以其有罪明其無過以其防史禍明其受經福故其言曰志在春秋志立則气激非必聖人畏死悔亢見卽無首也

又曰今一先生人兼數籍古四聖人共謀一易易莫名幹聖莫名徳元亨利貞無極太極云爾右四圖各取順策百信策六十四合河洛全卦之策奉之

兒易外儀卷三

欽定四庫全書

兒易外儀卷四

明倪元璐撰

摩蕩之類曰正言

易居

君子所居而安者易之序也變動不居非謂窮大而失居也

儀曰夫曰易道屢遷變動不居者何謂也此仲尼鉆易渺防知其終至洞乎其所抱建樞宿者而言之也故曰不居者言有居也仲尼之馬食野人之苖野人縶之子貢盡詞說之不聽使馬圉說之馬圉謂野人曰自東海至於北海皆子之田我馬之佚安得不食子之苖野人恱乃歸馬野人恱其田之廣卽不咎其馬之食苗也今自東海至於西海自南海至於北海皆易之道使易孤處一海卽爲曠其居易卽日遷一海而不以爲窮大失其居也是則易亦恱其道之廣卽不咎動遷義也繩甕環堵方弓廣笏尋咫之間而有彼已若夫二九通門暢塗方軌千廡萬室蔓館枝庭朝車東園暮騎西圃蕩遊疲蹤而睇乎其外者以爲不出戶庭耳舜徧巡四嶽終於陟方禹東巡至於防稽卒止防稽而天下不以舜禹爲寓公寄生者此以天子家天下而都畿內故自畿內而言之以爲去其都而曰不居也自天子而言之以爲不離乎其家而曰居也是故扶繩之義拘墟之善軼繩一尺越墟數武而皆以爲失其固然遊浪無歸者矣若乃苞多統逺兼變攝化囊裹天地箝鑷萬物施幕沆漭循塍無垠則亦安往而不得其居者乎故夫道有大也有小也有廣也有狹也有近也有逺也有短也有修也聖人之於道必審擇而處之孔子曰擇不處仁焉得智夫智莫如易也是故擇道而處夫陰陽夫陰陽者忽忽怳怳沈沈茫茫鬼出電入滔騰大荒事無使有移形變章窮邊歷際不迷其方聖人擇道必處陰陽故亦得以縱志舒節推引浮譬之托於穡馬以返其鄕者也詩曰綿蠻黃鳥止於丘隅鳥以飛謀止道以動謀居是故易也者以六虛爲宮闥以遊魂爲橛株以無恆爲典矩以周流爲次且易之徳龍也其才則馬也躍淵至天龍之徳也行地無疆馬之材也龍居天者也馬居地者也龍居躍者也馬居行者也陰陽居往來者也易居變動者也堯舜擇道得夫中而居之故曰允執也仲尼擇道得夫時而居之故曰不逾矩也夫中猶言都也時猶言歲也東人居東西人居西東人客西西人客東惟都兼居東西惟東西皆主都也春气居春秋气居秋春气叛秋秋气叛春惟歲兼居春秋惟春秋皆稟歲也堯舜仲尼非以爲其馳蕩流逐而可東可西可春可秋也繇所底定奠居乎其可東可西可春可秋者以是爲其執與不逾焉爾是故聖人之制道也定規模明分際量本末權往來其飛準繩而要不以山谷區隅爲凖繩也其視不離禬袺而獨不以胸膂數寸之間爲襘袺也廣治而審處撤畛而正疆其出無方其止有常周行天下而軌不荒譬若帝車運乎中央

﹤經部﹐易類﹐兒易內儀以__兒易外儀﹐卷四﹥﹤經部﹐易類﹐兒易內儀以__兒易外儀﹐卷四﹥﹤經部﹐易類﹐兒易內儀以__兒易外儀﹐卷四﹥﹤經部﹐易類﹐兒易內儀以__兒易外儀﹐卷四﹥﹤經部﹐易類﹐兒易內儀以__兒易外儀﹐卷四﹥﹤經部﹐易類﹐兒易內儀以__兒易外儀﹐卷四﹥﹤經部﹐易類﹐兒易內儀以__兒易外儀﹐卷四﹥

右幹取信策十七坤十六震坎艮十五巽離兌十四雜卦二五俱陽取九俱陰取六陽陰半取七並以奇偶分陽陰取諸二五從其所貴

符曰卦主貞而客悔客必聽主也凡易所立卦之義皆聽主不聽客也故主榦而坤乘之地聽天爲泰陰之奉陽昌也主坤而乾乘之天聽地爲否陽之縱陰索也主榦而震乘之雷聽天爲大壯雷虛气而恃健於天則非無質也主震而乾乘之天聽雷爲無妄天積剛而著威於雷則非不實也主榦而坎乘之水聽天爲需天體安舒水因之漸漸也主坎而乾乘之天聽水爲訟水勢奔激天因之板板也主榦而艮乘之山聽天爲大畜山畜未大天畜大也主艮而乾乘之天聽山爲遁天不受遁山受遁也主榦而巽乘之風聽天爲小畜以健而聚者𨿽風不能散之也主巽而乾乘之天聽風爲姤以順相從者𨿽天不能離之也主榦而離乘之火聽天爲大有明麗乎天無有不及之曰大也主離而乾乘之天聽火爲同人照窮乎物無人得蔽之曰同也主榦而兌乘之澤聽天爲夬𨿽甚容恱而多英分故致其決也主兌而乾乘之天聽澤爲履𨿽甚果健而有善气故動必恭也主坤而震乘之雷聽地爲豫雷可懼而曰豫者是地專順也主震而坤乘之地聽雷爲復地方伏而曰復者是雷致奮也主坤而坎乘之水聽地爲比地能使水親也主坎而坤乘之地聽水爲師水能使地險也主坤而艮乘之山聽地爲剎少陽不能禦老陰而其道窮也主艮而坤乘之地聽山爲謙老陰不敢淩少陽而其情讓也主坤而巽乘之風聽地爲觀風不可觀而觀爲地儀也主巽而坤乘之地聼風爲升地不能升而升繇風力也主坤而離乘之火聽地爲晉自下而上曰炎也主離而坤乘之地聽火爲明夷燎乎其原則燬也主坤而兌乘之澤聽地爲萃澤聚水不如地聚澤也主澤而坤乘之地聽澤爲臨地受澤卽爲澤臨地也主震而坎乘之水聽雷爲屯水不受激沸故屯也主坎而震乘之雷聽水爲解雷必致燒濡故解也主震而艮乘之山聽雷爲頥凡山之實驚雷而長所以養也主艮而震乘之雷聽山爲小過凡雷之威憑山而恣所以過也主震而巽乘之風聽雷爲益雷作其怒而風益之也主巽而震乘之雷聽風爲恆雷不恆有而風恆有也主震而離乘之火聽雷爲噬嗑火灼而從雷則不曰灼曰噬也主離而震乘之雷聽火爲丰雷無象而從火故著而曰丰也主震而兌乘之澤聽雷爲隨柔事剛也主兌而震乘之雷聽澤爲歸妹剛際柔也主坎而艮乘之山聽水爲蒙水懷山而山隠也主艮而坎乘之水聽山爲蹇山障水而水窒也主坎而巽乘之風聽水爲渙渙者文之散也風無文行乎水而散成文也主巽而坎乘之水聽風爲井井者气之聚也水非气資乎風而聚成气也主坎而離乘之火聽水爲未濟水滅火也主離而坎乘之水聽火爲旣濟大煆水也主坎而兌乘之澤聽水爲困以澤之命制於水水涸則澤竭也主兌而坎乘之水聽澤爲節以水之勢制於澤澤不盈而水不溢也主艮而巽乘之風聽山爲漸山能遏風暴也主巽而艮乘之山聽風爲蠱風能落山材也主艮而離乘之火聽山爲旅山不宿火也主離而艮乘之山聽大爲賁火能耀山也主艮而兌乘之澤聽山爲咸咸虛受人山之宏也主兌而艮乘之山聽澤爲損損下益上澤之卑也主巽而離乘之火聽風爲鼎炊不資噓則鼎功不成也主離而巽乘之風聽火爲家人嘻不尊嗃則家節不立也主巽而兌乘之澤聽風爲大過澤水之小者而激於風則過而大也主兌而巽乘之風聽澤爲中孚風力之大者而孚於澤則不失中也主離而兌乘之澤聽火爲革火欲幹澤不得畱澤也主兌而離乘之火聽澤爲睽澤不受火不能和火也若夫八卦重習亦自爲客主矣幹貞天也幹悔健也坤貞地也坤悔厚也震貞雷也震悔動也坎貞水也坎悔險也艮貞山也艮悔止也巽貞風也巽悔順也離貞火也離悔麗也兌貞澤也兌悔恱也凡貞者體之濳悔者用之躍也濳主而躍客也卦重而又重之者濳又有濳躍又有躍主又有主客又有客也

兒易外儀卷四﹤經部﹐易類﹐兒易內儀以__兒易外儀﹥

欽定四庫全書

兒易外儀卷五

明倪元璐撰

引觸之類曰能事

易適

惟變所適適也者有不適也

儀曰夫道者眾適之名也此猶道裏然凡王者宅乎中央而控四逺茍以四逺阻長視履不接亦烏有能察其方俗陳其物宜者乎聖人之制天下𨿽南極都廣北臻委羽東底桑野西屇金丘章亥之所不能步而莫不有爲之弋聲尋迹而逹之其地則皆謂有聖人在焉者知至至之所謂適也聖人有以其身適者有以其權適者有以其神適者五載巡狩時邁其邦懷柔百神肆覲羣後此謂以其身適者也天子居所使吏治之書曰予欲宣力四方汝爲詩曰自天子所謂我來矣此謂以其權適者也劉安曰意有所至而神喟然在之故堯拊心而若見洪水曰蕩蕩懷山襄陵髙宗瞑目而造乎傅巖之野曰帝賚予良弼此謂以其神適者也身適者勤主之播也權適者任主之借也神適者淵主之通也天子有此三適者是故其耳目飛長而政化翔洽易之爲道亦猶是已故夫易甚尊居而病其不適也曰利有攸往曰不利攸往曰利渉大川曰不利渉大川易以其利攸往利渉川者歸諸通材以其不利攸往不利渉川者歸諸儉徳然曰攸往者是爲不知其何適而惟幸其得離乎居以爲無之而不可也曰渉大川者是爲定知其所適而獨喜其出無有阻以爲遊有方而必返也是故六十四卦之象多有以其不適而病之者小畜病說輹大壯病觸藩遁病系睽病掣姤病蹢躅夬病次且困病株木坎病徽纆艮病艮其限漸病漸於幹歸妹病愆期小過病弋穴巽病在牀下節病不出門庭旣濟病曵輪未濟病濡尾凡若此者易以爲誰縶維之而柔牽至此乎多有以其能適而喜之者防喜脫桎梏需喜出穴同人喜於野隨喜出門剝喜得輿大畜喜逐良馬丰喜有尙損喜遄往解喜解拇渙喜奔機凡若此者易以爲天下之吉行得志孰有過此者乎多有不知其何適而惟曰適則喜者屯乘馬安之乎而以爲可以捄屯履素履往不必知其所往而惟以爲不防其履大有大車攸往無其處而要保不敗也賁白馬翰如文明可觀而爰止其馬不知也復出入於何出入井往來於何往來革已日徵吉書日不書地之例也中孚乘木譬彼舟流不知所屇之謂也凡若此者易以爲茍適矣何必問所之乎多有定知其所適而以爲其適猶不適者訟從王事則知其以人國爲歸矣比田三駈則知其以於野爲宿矣泰否彚徵則知其致身於朝矣謙豫行師則知其戮力於原矣觀曰省方則有其省之鄕矣離曰出徵則有其徵之地矣明夷南狩升南徵則其著方者矣家人假家萃假廟則其著防者矣益之遷國見有國而遷者矣震之躋陵見有陵而躋者矣凡若此者易以爲旣曉然而得其歸又何病夫適乎是故易之盡謀而明材者在於適也易亦如天子之適於諸侯曰巡狩者乾不居乾坤不居坤乾適乎坤曰否坤適乎乾曰泰此其乘龍禦天亦曰身適者也易亦如天子之不能徧適而使吏治之者乾授震坎艮以其一陽而其治皆乾坤授巽離兌以其一陰而其治皆坤此其承天時行亦曰權適者也易亦如天子之恭黙不言而喟然在之之爲適者乾坤陰陽極而皆變物老息深忽焉遷化人皆見幹莫知其繇坤來者人能知坤孰明其自幹至者此其神明黙成亦曰神適者也易亦有此三適者是故一必可以通二獨必可以謀眾法必可以要情我必可以從物經必可以使權近必可以召逺情材日聚象數日滋精气日新功造日盛是故天子宜以易治天下也

易適圖潛躍不相配卦變而之他潛動而之躍焦氏謂之曰卦之也圖幹一卦以例其餘

﹤經部﹐易類﹐兒易內儀以__兒易外儀﹐卷五﹥﹤經部﹐易類﹐兒易內儀以__兒易外儀﹐卷五﹥﹤經部﹐易類﹐兒易內儀以__兒易外儀﹐卷五﹥﹤經部﹐易類﹐兒易內儀以__兒易外儀﹐卷五﹥﹤經部﹐易類﹐兒易內儀以__兒易外儀﹐卷五﹥﹤經部﹐易類﹐兒易內儀以__兒易外儀﹐卷五﹥﹤經部﹐易類﹐兒易內儀以__兒易外儀﹐卷五﹥

【右六爻俱變取信策十六五爻俱變取十五四爻俱變取十四三爻俱變取十三二爻俱變取】

十二一爻變取十一十者天地之成數也以其餘爲變

符曰卦變而之有循者有叛者循叛之情可以神求不可得迹亦有可得而迹者也迹乎其循者有如幹初變而成姤在幹曰潛龍勿用在姤曰羸豕蹢躅龍𨿽化豕潛不移系也泰初變而成升在泰曰彚徵在升曰允升徵進升登其實皆尙賢也幹二變而成同人在幹曰見龍在田在同人曰同人於宗田亦不如天宗亦不如郊也屯二變而成節在屯曰屯如邅如乘馬班如在節曰不出門庭凶馬不進也饑餓不能出門戶也等厄也訟二變而成否在訟曰歸而逋在否曰包承歸逋包承者皆爲力自制也益二變而成中孚在益曰或益之十朋之弗克違在中孚曰鳴鶴在陰其子和之君子尊天則不違尊人則和鳴鶴也困二變而成萃在困曰利用享祀在萃曰利用禴不離乎祭享也坤三變而成謙在坤曰含章可貞或從王事無成有終在謙曰勞謙君子有終吉從王教勞含章教謙坤有終教謙有終也泰三變而成臨在泰曰無平不陂無往不復艱貞無咎勿卹其孚於食有褔在臨曰甘臨無攸利旣憂之無咎平則有陂而甘亦無利艱亦有褔而憂亦無咎也訟四變而成渙在訟曰不克訟復卽命渝安貞吉在渙曰渙其羣無咎渙有丘匪夷所思訟者悔訟羣者悔羣不克訟得命渙羣得丘心貴其能變思貴其不常也噬嗑四變而成頥在噬曰噬幹胏得金矢在頥曰虎視耽耽其欲逐逐嚙物貪獲無能攺於其徳也咸四變而成蹇在咸曰憧憧往來在蹇曰往蹇來連蹇蹇連連是爲憧憧也旅四變而成艮在旅曰旅於處在艮曰艮其身身客曰旅旅於處則非旅也艮也乾五變而成大有在幹曰飛龍在天利見大人在大有曰厥孚交如威如吉幹五見二者交也飛龍極天者威也同人五變而成離在同人曰先號咷而後笑在離曰出涕沱若戚嗟若吉不戚嗟不號咷不吉不笑也大過五變而成恆在大過曰老婦得其士夫在恆曰婦人吉夫子凶老婦得士夫故婦人吉士夫得老婦故夫子凶也明夷五變而成旣濟在明夷曰箕子之明夷利貞在旣濟曰東鄰殺牛不如西鄰之禴祭實受其褔箕文同世東鄰商也西鄰周也皆爲紂西伯言也革五變而成丰在革曰虎變在丰曰來章虎變文炳之曰章也幹上變而成夬在幹曰亢龍有悔在夬曰無號終有凶陽不得亢陰不得號蓋皆惡其盡也坤上變而成剝在坤曰龍戰於野其血黃在剝曰碩果不食君子得輿小人剝廬坤猶存龍剝猶存果其幸君子同黃不免血廬不免剝其快小人亦同也否上變而成萃在否曰先否後喜在萃曰賫咨涕洟無咎莫否於賫咨涕洟而莫喜於無咎道有繇來故曰先後也旅上變而成小過在旅曰鳥焚其巢在小過曰飛鳥離之凶焚如死如惡能不凶離爲雉震爲鵠離變爲震卒不離鳥也迹乎其叛者有如坤初變而成復在坤曰履霜堅冰至在復曰不逺復霜冰趨消灰素趨長也需初變而成井在需曰需於郊利用恆在井曰井泥不食舊井無禽郊需貴恆井泥賤舊也豫初變而成震在豫曰鳴豫凶在震曰震言虩虩笑言啞啞吉一樂召悲一懼致福也賁初變而成艮在賁曰賁其趾在艮曰艮其趾賁矜而足髙艮靜而踵懸不下也大過初變而成夬在大過曰借用白茅無咎在夬曰壯於前趾往不勝爲咎愼無咎者功茅壯不勝者咎趾也坎初變而成節在坎曰八於坎窞凶在節曰不出戶庭無咎寧戶庭望坎窞無坎窞望戶庭也益初變而成觀在益曰利用大作在觀曰童觀大作不童童觀不大也萃初變而成隨在萃曰若號一握爲笑在隨曰出門交有功號而得笑則爲空號出門得交不爲空出門也泰三變而成明夷在泰曰用馮河在明夷曰用拯馬壯其力勝則馮河力不勝而恃馬也豫二變而成解在豫曰介於石在解曰獲三狐天下之陽剛皆學石天下之陰柔皆學狐也屯三變而成旣濟在屯曰卽鹿無虞惟入於林中君子幾不如舎在旣濟曰髙宗伐鬼方三年克之小人勿用逐鹿得阻伐戎得克此舎君子彼勿用小人也坤四變而成豫在坤曰括囊無咎無譽在豫曰由豫大有得勿疑朋盍簮或謹身而救過或適志而侈獲括囊思危盍簮道廣也需四變而成夬在需曰需於血出自穴在夬曰臀無膚其行次且奮出血去蹇行膚傷也臨四變而成歸妹在臨曰至臨無咎在歸妹曰愆期遲歸車舝喜至摽梅怨愆此二者不可同年而語懷也姤四變而成巽在姤曰包無魚在巽曰田獲三品無魚逺民紀矦之大去其國也於田有功文王之獲霸王之輔也渙五變而成防在渙曰渙汗其大號在防曰童防聖之與童渙之與防千里也謙上變而成艮在謙曰利用行師徵邑國在艮曰惇艮吉時則鷙發時則龍蟄行止異宜動靜殊節也蠱上變而成升在蠱曰髙尙在升曰防升犖犖者遐舉昧昧者崇躋也賁上變而成明夷在賁曰白賁無咎在明夷曰不明晦自色之賁以反於白賁之至也自月之不明以極於晦夷之盡也大過上變而成姤在大過曰過渉滅頂在姤曰姤其角頂滅而身必無餘角見而知其體備也坎上變而成渙在坎曰系用徽纆寘於叢棘在渙曰渙其血去逖出無咎姬文之嘆拘幽帝姚之謌解慍一坎一渙判然者也

兒易外儀卷五

欽定四庫全書

兒易外儀卷六

明倪元璐撰

彌綸之類曰盡利一

易列

八卦位列陰陽之列曹有長有僚翼如也

易列儀上

儀曰夫以易自處則必無過以易處世則必無禍過禍之端起於畸行畸行者積剛而亢積柔而防是故易之爲卦也陽卦必多陰陰卦必多陽所以爲防也爲防者何夫陰陽之義正剛柔之號美而天下之健人多悍順人多怯以其悍怯之情托於正美之器則凡易之所謂禍與過學易者皆引以爲其道矣以易居過以易召禍以干之道毒天下以坤之道辱其身如此天下寜宜有易乎且夫天地之命儀而制气也命日司徳命月司刑制火使無質制水使有力日之赫然而謀和吉故不殺物月之涼然而執威稜故不夷於列星火附物爲質如劍因人而威故不得自作其怒水觸物形力如肉負骨而壯故萬物莫能屈之也茍以日之威而役霜雪之气月之華而逞雲霞之姿火自爲器而立水無其骨以主其肉則艸木必晝死虫禽必夜翔燧人不得制陽焰而馴之防下弱川不能浮鳥羽而取濟矣是故陰陽之扶者韋之佩也命剛防亢命柔防防予之幹分必使多取坤予之坤分必使多取幹一主二輔則輔有功以其主正而權獨𨿽使輔過之亦不能爲姦也系曰一君二民君子之道二君一民小人之道者此以言乎其遷物象宜後天之論也當始立卦陰陽之才豈有君子小人乎設防制偏亦慮其後之必以陰陽分君子小人而君子之器以載小人者患皆繇於偏畸故易之防六子者甚也易以爲六子學乎乾坤者也不可以恣其情然固不防乾坤夫乾坤者易之所不疑爾

易列儀中

易之所以不疑乾坤者以天之覆物是其徳地之載物是其力剛著其徳柔著其力則無敝也易之所以又不疑乾坤者以天之地譬侵火不煆水鞔其中以地之郛天譬韞玉不刓石環其表也易之所以又不疑乾坤者以干之惕若其中多懼坤之利貞其動以剛也易之所以又不疑乾坤者以干老而坤牝也皆馬坤堅而乾寒也皆冰乾美而坤主也皆利坤括而乾濳也皆隱二者同物也易之所以又不疑乾坤者以干龍自田而天是其道不離乎坤坤防朋東北而不肯以妃艮是其心不忘幹也易之所以又不疑乾坤者以先天六子三陰者位皆親幹三陽者位皆親坤觀其所親則知其救也易之所以又不疑乾坤者以乾坤二者皆龍也幹之龍能無首則不悔亢坤之龍能戰則不羞血剛亦不悔柔亦不羞則亦無譏也而又以爲幹無首法坤無成坤戰法乾戰也易之所以又不疑乾坤者以爲純則老老則變變則易矣易豈疑易乎

易列儀下

聖人之所制爲陰陽之卦者皆聖人之自道也是故震也者始壯者也始壯也者文王也其始也不畏威主不交謟臣而其旣羑里不怨其卒三分不侈者是取諸震也坎也者中堅者也中堅也者周公也於上上恭衝人於下下媚白屋而於中負扆定危赤舄定疑者是取諸坎也艮也者終厲者也終厲也者孔子也其少也絀饗弗怒其壯也受樂弗諫而其老奮威筆口章義誅伐者是取諸艮也是故巽也者防端者也防端也者亦文王也靜而順帝柔而和民而繼之竊嘆終於赫怒不防不隕是取諸巽也離也者麗者也麗也者亦周公也首治旄鉞終治斧斨而禮樂華朝農桑煥野中明外威是取諸離也兌也者底豫者也底豫也者亦孔子也少正命刑句須命兵而木鐸不厭弦謌則喜先憂後恱者是取諸兌也是故六子者三聖人之所取也六子魚貫以侍乾坤三聖人鶴陰而和包犧氏是故包犧氏其乾坤乎包犧氏以禮樂制作教周孔以淳簡無爲教文王幹見之之謂乾坤見之之謂坤矣包犧氏盡有乾坤之象而三聖人盡有包犧氏之卦三聖人之互乎六子者乾坤之徳也是故四聖人者皆不可以陽陽之以陰陰之也四聖人者皆易也

易列圖乾一兌二離三震四巽五坎六艮七坤八不分濳躍

右取信策四十四八卦予八益以位數三十六

符曰八卦者天之命羲非羲能造設爲之也故宜使聚居如星文樞垣藩輔連緝羅翼斯可以周大穹之儀明璇璣之徳也是故卦之孤立者天位也因而重之人事所繇起也是則羲之所造設不得不離居者矣凡卦之重自乘者八交乘者五十六自乘者如乾天也而又乘之乾天之生物在其中人之參天在其中也坤地也而又乘之坤地之成物在其中人之兩地在其中也交乘者如乾矢而坤乘之休之曰順咎之曰阻皆爲人之以地事承天也坤地而乾乘之休之曰健咎之曰險皆爲人之以天事制地也是故內卦曰貞外卦曰悔其爲天道故貞也其爲人事故不免悔也夫人事蕓蕓繇於造設今爲其聚居孤立以明夫自然者亦易之靜正者乎

易位

天地定位山澤通气雷風相薄水火不相射八卦相錯圓圖也雷以動之風以散之雨以潤之日以暄之艮以止之兌以悅之幹以君之坤以藏之方圖也是皆伏羲卦位先儒以爲先天之學也帝出乎震齊乎巽相見乎離致役乎坤說言乎兌戰乎乾勞乎坎成言乎艮是則文王卦位先儒以爲後天之學也

儀曰昔者舜受堯之道坐有其天下及其制治一變堯律工虞禮樂頓移其官而堯亦不怒舜亦不謙史臣作史如無見者以其堯典錯於虞書此事連文莫之能間昔者文王受包犧之道坐有其卦畫及其制易大更犧矩崇卑正維悉遷其次而文亦不瑕犧亦不殞仲尼作系如不覺者以其先圖綜於後位彌條貫節莫之敢疑繇此觀之舜甚明易而文王之才可帝也堯以其授時作訛之道盡予舜犧以其王天下神明之徳盡予文是故方圓者圖彖之璣衡而先後天者犧文之咨命也包犧曰使君南面使臣北面如其天地則已矣文王曰上古簡簡中世反反不克明不可使當尊不貞險不可與圖大也包犧曰東望望日西望望月使人仰而學之亦不勝道也文王曰宿乎至明斯可以英矣本乎有憂斯可以恱矣包犧曰雷本地則依地且下蒙而宜威風行天則親天且上尊而宜順文王曰以後世之君而安所取順以後世之民而安所取威使以土徳調其火怒承母育子銷兵爲澤有生無殺坤之職也使以山材發其木昩恭上靜下制水不波遏刑歸徳艮之力也包犧曰極於亥宜止矣升於已宜恱矣文王曰陰節已盈剝道謀復晏爭之力存乎大君陽气垂畢干心畏坤制物之權系於長女與其止之不若宰之與其恱之不如風之凡是八者文王以爲包犧如作必悉聽之於是乎二儀之都禪於離坎水火之奧移諸兌雷雷風之宅授之艮坤山澤之疆以奉乾巽更舎易躔陵谷如變鼎革大際幾搖龍而爻象晏然河洛不沸研犧奧學不敢防文鑽彖祕謀不能疑卦斯繇珪璋合器鍼縷連情揆方致歸要於不變者矣譬之黃裳更而赤紱𨿽黃赤攺色裳紱移章而質體不遷其人則一是故變乾成離而離爲日日仍君象反坤爲坎而坎爲月月卽陰儀代離以震而震歲徳也離日稱徳播坎於兌而兌秋刑也坎月居刑巽之爲坤是使地升气而成噫震何以艮蓋教雷幼寅而壯卯艮止也止莫如健幹亦陰陽之限兌恱也恱猶之順巽亦易簡之官此明星辰遷流卽繇天气不可以旦昬小蕩便罪紛更流驩殛鯀本諸堯心吁哉咈哉是其教舜者也夫犧之圖卦俄圓倐方固知其後必當易位矣

易位圖之一圓圖方圖極二乾坤奇偶各一

通卦爻摩蕩不足者以二極通之六十四卦俱備二圖所列無遺義矣

右取順策十五以二圖起中予河圖之數信策三十二合乾坤震巽之策而倍之

符曰蓋夫二圖之爲大觀也圓象天而包地外方象地而處天中者陰陽之貞配也圓圖乾兌離震穹然左環者天卦也巽坎艮坤煥乎右抱者地卦也方圖西北十六天自謀交東南二八地相求友睨而視之乾兌離震巽坎艮坤自西北而東南皆陰陽至純不主生物者也西南十六天謀交地天卦上游而生气在首東北十六地求友天天卦下防而生气在根睨而視之泰損旣未益恆咸否自東北而西南皆陰陽得偶力能生物者也方圖之漧處圓圖之亥是爲天門方圖之坤處圓圖之已是爲地戶天气下降地气上升此兩十六者陰陽之審歸者也方圖之泰處圓圖之寅是曰鬼方方圖之否處圓圖之申是曰人路人以正鬼鬼化爲人此兩二八者陰陽之知類者也圓圖之乾坤方圖之震巽河洛中宮之五教之也圓圖之陽南陰北方圖之陽北陰南亦河洛四七九八之遷乎其地者教之也是故圓圖旋也方圖穿也圓圖緝也方圖織也璣衡法圓圖也井田法方圖也國風法圓圖也禹貢法方圖也王防法圓圖也握奇法方圖也子長年表法圓圖也蘓蕙回文法方圖也

易位圖之二先天後天干離坤坎一坎兌離震二巽坤震艮三兌巽艮乾四不分濳躍

右四正四維各取信防三十六盡八卦位數之策予之

符曰先後天二圖疑必皆出於包犧者也茍離一以待文王是則包犧有遺慮矣夫道有本末卽分體用分體用卽有後先先天居體後天入用者正也譬若一堂之聚父南母北長東幼西此其位列然也若使受職修業父農而畆或北母蠶而室或南兄射而圃或西弟讀而塾或左此豈爲悖亂斁倫者乎今犧旣陳卦位宜必求詳其所致功茍憚遷流立體遺用則無所發卦猶置車不安轍也必云道存不盡何爲方圓二圖獨縱情條包舉曲出夫犧之作卦也一必極之八八必極之六十四不至於義防勢窮不得止此知畱余以待後人非犧志矣

易數【數上聲】

數往者順知來者逆易之於數繇數以得知者也

儀曰夫以震之洄乾爲已生數往巽之流坤爲未生知來一器中裂分秉區隅是爲不知論者也明者通之是故悔裂則求連咎分而謀串蓋曰莫非數往知來者也震之洄乾是曰數往坤之洄巽則亦數往巽之流坤是曰知來乾之流震則亦知來羣子循區惟斯言爲明際矣明際之學入寧見位茍卽因際求圜以四防八而曰自坤洄乾此爲數往自乾流坤此爲知來抑不爲入位見寢洞圜者乎卽又因圜求端以畫冒卦而曰自上洄初此亦數往自初流上此亦知來抑不爲入寢見窔察端者乎夫立乎上以觀初莫非往物也立乎初以觀上莫非來物也往物甚著來物甚幽著而著之順幽而著之逆以易爲逆自其始爲一畫已逆矣豈必俟諸列位成能分羣聚類左推右蕩而後始明之哉且夫萬物之數皆生於數數之以乘數也數之乘數猶女乘女女非能化生者也女而女之而後乃能化生成形數非能察幽者也數而數之而後乃能察幽知鬼神之情狀是則天下宜不寶女而寶女宜不神數而神數女其有是女者也數其有是數者也人不能以女無女物不能以數無數物必綜有數必循往子輿氏曰性者故也以利爲本故猶曰往利猶曰順是故疑來而信往畏逆而樂順惡智險阻而尊性易簡者子輿氏之學也而曰千歲之日至可坐而致千歲之日必系乎來坐致之情必繇乎數而曰茍求其故求之猶曰數也是故數往者知來之奧矩也百里之途行旣三十循迹指數知所未來是七十里矣今夫童子者天下之至蒙而野農者鬼神之所不告也雨先徴明魄習見野農曰來歲歲穰後歲歲凶童子曰來朔月生後晦月死野農之明可與治歷童子之智可與窮天莫不迹所已然據爲逆覩者矣是故聖人有前知之道不貴無因之察聖人卽貴無因之察亦不語難明之怪聖人者無不知而有不知者也聖人知天曰月離畢陰明日其雨月離畢陽明日不雨聖人知時曰春行冬令國有大恐冬行秋令國有大兵聖人知世盛衰以其因革曰魯必事齊齊必自亂聖人知人存亾以其靜動曰柴也其來繇也其死聖人之於災祥咎休𨿽十世如覩也而其於天行人道正反惠悖之已事則猶夫絀指而數稱之推此而言物數事紀陰陽之房絀指數稱神明道盡循往測來道術同貫者矣曰易逆數蓋言其順也

易數圖

右二圖各取信策三十六奨半以全

符曰子貢曰聞一知二夫子曰告往知來此可明一二往來之義也故二爲一之來八卽七之來如此則自幹數之至於震自巽數之至於坤莫非逆而已矣聖人之曰數往知來此循夫八者所乘之位數而通互其言條也若曰是八者順而數之則推一往八者順也逆而知之則攝八來一者逆也凡紀數之法必自昨日推之今日凡前知之數貴以今日豫知明日自昨推今者順豫明於今者逆是故數無有不順數無有不逆也

兒易外儀卷六

欽定四庫全書

兒易外儀卷七

明倪元璐撰

彌綸之類曰盡利二

易兼

兼三才而兩之不兼不可以爲才也

易兼儀上

儀曰甚矣易之尊才也歸才於天歸才於地歸才於人命曰三才易以爲三者之自立皆系其才觀乎天文則知其才矣甚動而人安之也觀乎地理則知其才矣甚靜而給人求也觀乎人情不必可知其才者以其動則勞物靜則專已是人不法天地也天才極於日月地才極於山川日月甚明山川甚英人皆不能以遁日月而皆得以蔽其幽曲人皆不敢以犯山川而皆得以逃其死是則天地之才大也王者致功儒者盡性不明乎此未有能極其才者是故人才極於仁義也故曰立天之道曰陰與陽立地之道曰柔與剛立人之道曰仁與義陰陽柔剛仁義此其以兼兩爲才者也是故有其一又有其二則其才極矣知其一不知其二則其才絀矣

易兼儀下

才者冒徳之稱也天地以其才自生又以其才生物天地恃其才足以生物又能養而治之所以職生而不辭也天地生人亦必縱之以才使之俯仰而能容中處而不廢故人者天地所命才而因以鑄才之器也極天地之才以命人不過始於生之中於養之卒於治之而已然而人皆能自生不教而知求男女也皆能自養不教而知謀飲食也皆能自治不教而知愛親敬長也此則人之才與天地等也聖人之才兼此三者然皆有所正之正天之才以其元气正地之才以其厚體正人之才以其靜理元气者天之著鋒者也厚體者地之造功者也靜理者人之治力者也凡天於物秋剝者春復夏榮者冬胎天未嘗一日謀殺物之事而寒暑之气被物卽變是其鋒厲也凡地气蹇凝一蒸而天雲霞一激而天霆霹爲天餙喜餙怒章其愛威者是其功多也凡人忻歡愁嘆孤情遂志皆能使天地之大移其故儀匹夫不言而陰陽爲變者是其力完也聖人以是正三極之才以是才取正於三極是故擿物而不痛轟世而不驚革俗而不疑遷化而不識天下之才皆歸大於聖人聖人之道皆歸大於其才才大則難名或曰是其徳耶云爾易兼圖之一兼正乾天道坤地道六子人道一震巽二坎離三艮兌陰陽長少貞配爲正

右取信策三十六準卦位全數

符曰夫乾坤之相配也五燕六雀若衡量然非必仰俯而得之繹乎卦言則亦已察矣故幹初九潛龍致謹坤初六卽履霜知戒幹九二文明利見坤六二卽直方不疑幹九三惕厲及夕坤六三卽含貞有終幹九四躍奮淵材坤六四卽括凜囊徳幹九五循天上蟠坤六五卽循裳下際幹上九振陽而亢坤上六卽振陰而戰幹之用無首莫知其端坤之用卽永貞而莫測其底此其逑合齊俔有若絲緡詎有自命參兩而毗陽毗陰以爲其才者乎易兼圖之二兼勝震離兌坎巽兌艮巽離分配統以乾坤陰陽𨿽分長少不配貞勝者也

右取信策二十四準單卦畫數詘正六之二

符曰夫乾健坤順立配永貞數之福者也故其詩曰君子偕老長少剛柔乖互以處情之怨者也故其詩曰不見子都乃見狂且是故位取相符義求甚稱宜爲衡石以程陰陽然而姬公心恕以爲中庸難見也故其繇曰老夫得其女妻無不利老婦得其士夫無咎無譽茍不沒陰陽之儀𨿽使偏畸猶爲有利無咎也然而仲尼特以爲畸陽可恕畸

陰不可恕故其象曰老夫女妻過以相與也老婦士夫亦可醜也此爲勉寛楊梯以束楚星隅而厚誅枯華以墻茨中冓者乎以此觀之偃王無骨莫之自立所繇不若孔文舉金性太多木性太少者矣

易索

幹索得男坤索得女索而得之生生之難也

易索儀上

儀曰詩貴男子隆之以三儀牀取諸塈也裳取諸賁也璋取諸器也詩賤女子替之以三物地取諸墜也裼取諸蔽也瓦取諸棄也易貴男子隆之以三名震取諸毅也坎取諸濟也艮取諸制也易賤女子替之以三字巽取諸避也離取諸比也兌取諸媚也是故命名之紀先王之所愼也貴不假賤賤不假貴陽不疑陰陰不疑陽生而咳之至於壯老男事其父女事其母不移其徳以是明孝者也然而有說易之甚貴男子也則甚禍男子毅以其威而後乃人怒之濟以其才而後乃人忮之制以其力而後乃人競之易之甚賤女子也則甚福女子避而順乎人人得不順之比而麗乎人人得不麗之媚而恱乎人人得不恱之禍生於貴貴不解禍福生於賤賤不損福天下不才之子以是怨其父富家之女以是恩其母是則有繇也然而又有說易禍男子何嘗不誡男子曰曷不匕鬯虩虩而患躋陵乎曷不約牖坎坎而憂不平乎曷不時止時行而厲薰心乎易福女子何嘗不勵女子曰闚觀之入胡不爲風乎娣袂之華胡不爲日月乎貫魚之恱胡不爲膏澤乎茍使天下之男女循易之教以之逃禍卽可以不憂禍以之承福卽亦可以不恥福也是故此三男三女者其所受質必自其父母爲之其所繇得禍身防得福名敗者則皆不可以咎其父母也自有太極則生兩儀一天一地一陰一陽一父一母一男一女形埒體敵義抗功衡而忽分正邪因離禍福馴極疑戰以徵泰否是眞易之所不料而勢之無可如何者也故使數還其平理貞其配天下之男子不必多禍女子不必多福男子有其靜气女子有其宏量則家以正矣而天下定矣

易索儀下

凡物之所甚寶𨿽父母不多以與諸其子凡物之非其質者𨿽多取之而不可以求附也是故幹之三男坤之三女旣男之女之而所分乾坤之體者三而一耳三女之於幹三男之於坤多取之矣而幹不曰吾子坤不曰吾女此豈不貴乎賦材之篤而用心之專者乎故天下之才爲難論也得陽節之多者莫若範蠡霸越子房椎秦而一托鴟夷塟黃石則天下謂之知雌得陰數之多者莫若棲楚浮沈陽城閔黙而一叩玉墀裂白麻則天下推其雄分有似乎行健而非者𨿽以何竇誅亂徐駱討賊讀盡春秋而天下不謂之幹材有似乎厚載而非者𨿽以胡廣混世馮道和光學盡中庸而天下不歸以坤徳是則知爲乾坤之男女者得其一端而亦足以肖而特惡其似而非也

易索圖乾震坎艮第一坤巽離兌第二

右各取信策三十六如其位數而倍之

符曰三王以前父無定子得其道者則子之女媧以後母無定女正其徳者則女之是故堯不子丹朱而舜爲之子舜不子商均而禹爲之子呂雉不可以母漢而陳平爲之女武曌不可以母唐而狄梁爲之女舜禹之誅殛隨刋男子之才也陳狄之委蛇郤曲女子之容也堯舜無子而有子舜禹無父而有父呂武不母而猶幸其有女陳狄男化爲女而猶幸其有坤之道易曰有子考無咎又曰幹母之蠱故無子𨿽堯舜不免咎有女𨿽雉曌不終蠱天下之治道尙陽則貴子克家尙陰則貴女幹蠱克家幹蠱之男女父母皆求得之求得之者求而後得之求而後得之故曰索也

易倚

參天兩地以倚數數流甚順孰知其繇來也

儀曰聖人者有事之稱也天地所事惟生聖人聖人旣生卽求天地無道必使之有道無象必使之有象無名必使之有名無數必使之有數程量道裏模約匡郭揆步不足制以九章少廣禦綜方程禦錯圓者中勾方者中股相圓猶鼎卽用其足相方猶軫卽法其角三之則三四之則四全之則全半之則半鼎天而三天不訟穿軫地而四地不咎鑿乘一全三三不畏盡除四半兩四不恥削是惟聖人神明與天地謀分積紀防有不失者也聖人者以學問爲權以智計爲量以守道爲繩以精義爲凖以權量繩凖爲之數緯聖人所察者陰陽之气所信者奇偶之形所循者一二之紀所守者圓方之義圓方者參兩之歸也聖人𨿽制一事用一人出一言立一計不本諸參天兩地則聖人不爲凡制事莫聖於堯舜立言莫聖於易春秋堯舜易春秋之道莫不始於參天卒於兩地參天以其至圓而兩地以其至方也堯治天下不欲亢天下欲已共工以人言化而不已共工欲不用鯀以人言化而姑用鯀當此之時堯圓如天也及其登舜畎畆授之天下外不以謀諸其人之父母內不以謀諸其子確乎不防介於石矣舜紹堯不欲倚堯堯庸四凶不流殛舜變之而乃流極堯九載不黜陟舜變之而乃黜陟當此之時舜圓如天也及其法堯授禪亦以命禹宅五十載不過歷握十六字不易詞執之莫脫順以則矣包犧制畫不欲使物介畫始於一以告奇累於三而不偶剛柔表殊推蕩取互當此之時易圓如天不可得執也及其觸類引伸二而八八陰陽齊列而可觀正反得配而不悖旣有典常不易方矣孔子作春秋不欲使人測春秋爲其爲宗國則亦諱之爲其爲盟主則亦包之當此之時春秋之圓亦若天之穆渾也及其援義正法以誅亂賊遺直無所謝其辜中立不能乞其命不遷不流不逾矩矣是故聖人一日五化而皆取諸參兩也堯以參馭小人以兩馭君子舜以參制治法以兩制道統易以參命畫以兩命卦春秋以參治防文以兩治大義一參一兩則物有辧物有辧則數立數立而道貞道貞乃神天地之所以不測也

易倚圖之一倚分分者一圎一方一天一地一三一四一奇一偶以分參兩參圖幹二太極一畫始陽動爻各一奇爻三兩圖坤二無極一畫始陽動爻各一奇爻二偶爻一太極形圓凖天無極形方凖地畫始爲一所謂天之圓徑一一而圍三地之方徑一一而圍四也動爻匡郭當圍三奇當三二奇一偶當四

右各取順策二十信策三十五合順信共五十五如河圖數

符曰幹非卽天而天之徳也坤非卽地而地之徳也如堯徳放勲舜徳重華今言放勲重華卽知是堯舜也太極非規而貎極以規故使執圓也無極非矩而無不逾矩故使執方也凡一非一而造端之一畫是爲一祖故使執一也九章非數而八卦之一連二段是爲數宗故使執數也陽老而動不爲圍設而以動周六虛有圍之義又口形像圍故使執圍也故夫萬物之不可名言者皆有取乎像也星文鬥形像斗卽名之曰鬥旗形像旗卽名之曰旗羽林以其叢積像營衛貫索以其連結像岸獄本取諸形似而其占之義卽因之而立義立則文著占立則應隨儒伎共守之不可得而奪矣是則道之因戱爲制者也

易倚圖之二倚掛掛者掛其圓方乾坤於外置之不論單就四重卦取論奇偶以當參兩三陽一陰三陰一陽是三參一以當參天四陽四陰或陰陽各二是爲二偶以當兩地

﹤經部﹐易類﹐兒易內儀以__兒易外儀﹐卷七﹥

右取信策三十六天度三百六十地野之亦如其數以一當十四正四隅加策四

符曰盈天地皆卦也揆天步地易皆以使卦亦猶使鼔記裏使表明疆者也天體東西南北經緯凡三十五萬七千里分六十四卦卦占五千五百七十八里四分裏之一章亥步地四極通經緯凡四億六萬七千里一百五十步使六十四卦分治之卦占七千二百九十六里二分裏之一三步十

分步之七此其截然者矣因而取徑於圓區畫鼎分以二十一卦三分卦之一連衡三規以正參法取徑於方正反約括以三十六卦攝六十四之幾半中分四矩以正兩法故人知數倚參兩而生卦不知參兩倚卦而生數也

兒易外儀卷七

欽定四庫全書

兒易外儀卷八

明倪元璐撰

彌綸之類曰盡利三

易推

剛柔相推而生變化剛推生變柔推生化也

儀曰易之爲道居貞而已其曰變化則貞之盡辭也夫時行寒燠物生榮枯推致自然猶音節奏不循乎此不成其聲寒往暑來以是謀變生有死無以是謀化然不能寒暍暑冰冬生春死雉雀入水變爲蜃蛤艸麥乘气化爲螢蝶然不聞鴻隼或然茅葦偶爾牝牡化生陰陽之紀亦未見牝有注施牡時受鬻循貫萬始守此一成稍或星辰失次陵谷遷形莫不奔走驚危呼妖訟孽者矣天地之計求爲可恆制律引繩力自箝押茍病天地拘墟篤時其必繇此矣而易顧緼之門之以謀其變化易之所爲變化者形象可見莫如卦畫剛柔最明莫如奇偶進退相乘莫如摩蕩擬議所營莫如參伍鬼神倚數莫如生成來物取占莫如掛扐循此數者已極周流察其斷然扶繩不忒𨿽以其道之圓神四聖人之鉤致不能益卦爲九累爻至四不能使剛或非奇柔俄不偶不能退陽爲小進陰爲大不能九參六界上互初宮不能易奪水火倒其生克遷流參兩反其吉凶八八之位奠猶虡鼎五五之官守若疆畔茍病易爲拘墟篤時疑亦必繇於此而聖人以爲是其變化通於神明者此知變化者求盡乎貞之詞也求盡乎貞聖人以爲其循節致功則亦有其推遷錯疊者矣人具五官廢一皆憐攺一咸駭憐其不成駭其非人不成則物非人爲怪物怪之間寧有神靈以是爲變化是喪道也茍以變化爲神之所爲而非喪道者其必在於不可得憐之又不可得駭之者乎是故不可以其離情亂法謂之非常也易推圖躍動爻二陰陽分合俱出分配錯二等躍潛陰陽相凖爲配不配爲錯﹤經部﹐易類﹐兒易內儀以__兒易外儀﹐卷八﹥

右錯圖卦取信策十五爻取六裁配防之半

符曰蔽易一言動而已蔽動兩言變化而已變化之爲義昔之聖人皆嘗離而暴之故曰於予擊石拊石百獸率舞者變也舞干羽於兩階七旬有苖格者化也未幾見兮突而弁兮變也胡然而天也胡然而帝也化也隕石於宋五變也恆星不見化

也腐艸爲螢變也東風解凍化也飛龍在天變也喪羊於易化也日中見斗變也載鬼一車化也夫妻反目變也不見其妻化也枯楊生梯變也以杞包化也變振陽而神也化播陰而鬼也三變之謂君子五化之謂聖人

易制

範圍天地之化而不過所以明制也

儀曰天地有過聖人之所必救也天地過靜聖人救之使必無咎天地過動聖人救之使必無悔天地過貞聖人救之使必無吝天地過厲聖人救之使必無凶聖人之所爲救天地者以天天之以地地之聖人之所爲天天地地者以範範之以圍圍之而已範猶曰模所以責肖也圍比於畔所以教遵也聖人肖天地亦欲天地肖之聖人遵天地亦欲天地遵之天地處聖人之世𨿽甚毗畸無有偃蹇而恣其情者也當世洪荒天地澹略庖羲以爲其過在蒙蒙利用爰著其畫爻爲範而盛陳六十有四剛柔貞變之徳爲圍剛柔貞變之徳塞乎天地而天地繇之亦以神明矣唐虞之際天地災害堯舜以爲其過在屯屯利用經綸爰著其明聰爲範而盛陳五聖臣隨刋養教之才爲圍隨刋養教之才塞乎天地而天地繇之亦以復旦矣商周之季天地穢濁湯武以爲其過在蠱蠱利用幹爰著其干戈爲範而盛陳十一徵三誓割正大定之功爲圍割正大定之功塞乎天地而天地繇之亦以永淸矣春秋之世天地淆亂仲尼以爲其過在訟訟利用獄爰著其筆口爲範而盛陳二百四十年褒譏予奪之義爲圍褒譏予奪之義塞乎天地而天地繇之亦以不長夜矣繇此觀之天地有過聖人必救聖人有救天地必聴聖人者天地之良禦範圍者聖人之轡防也詩曰伐柯伐柯其則不逺又曰折柳樊圃狂夫瞿瞿巧匠貴範狂夫畏圍況天地乎

易制圖範圍分二極天地分乾坤奇偶

右取順防十五信防二十一合三十六止於卦位之數以明不過

符曰書詩有言天乃錫禹洪範帝命式於九圍夫禹不得範無以平成湯不得圍無以表正範誠立則二儀不能欺以贏縮圍不闕之則陰陽之气無有奔逸者矣然此非聖人之自爲天實錫之命之是明天地之性循常而樂制也範文從竹說文云以土曰型以金曰鎔以木曰模以竹曰範竹渾中

如環離之爆然不淆其族刻削著物則窮萬形此有似乎儒者之圖太極爾古文囗爲圍本謂無者空四宇之有而因指四宇以明無擬窮議滯不覺成囗遂有匡郭此宜以圍畀無極爾

易求

參伍以變錯綜其數朱子以爲是揲蓍求卦之事也

儀曰夫一則孤之至而兩則眾之盛者也今使羲之制畫奇而已矣是猶石田誰爲生易者乎益奇以偶得一而二以一參二以偶伍奇以其一奇錯於二偶以其二偶綜於一奇爻象乃立云爲乃興鬼神乃通變化乃出天下之道寧有可以不參伍錯綜者乎二儀則參聖人中央則伍維正陰陽則錯气緯章部則綜歷元不如此則乾坤幾毀易亦不可見是故聖人之議道也兩端之陳必介以一所以明參也四者之列必謀其中所以示伍也𨿽甚貴獨必不離眾所以致錯也𨿽甚貴兼必不弛獨所以建綜也參之所以破攣伍之所以窮際錯之所以盡情綜之所以主義是故命物之情愚必參智貴必伍賤功必錯過僞必綜誠制世之權信必參疑喜必伍怒賞必錯罰動必綜靜朋愚而孤智智足以譽愚矣環賤而中貴貴足以懼賤矣左過而右功功足以補過矣物僞而我誠誠足以悔僞矣再信而一疑疑足以貞信矣三怒而二喜喜足以休怒矣一罰而一賞賞足以厲罰矣百動而一靜靜足以臧動矣參之伍之錯之綜之聖人於此權乘量除居經適緯防役九章爲之算材規模七防制其組徳鑽倚道術選練章儀天地之文因是以成天下之象於斯乃定也今曰絕類無凶朋從有害人知其一莫知其他參之則喪朋而不參伍之則離羣而不伍錯之則睽孤而不錯綜之則亂萃而不綜以爲變則不遊魂而無變以爲數則不倚器而無數以爲文則不雜物而無文以爲象則不受采而無象然且以爲其道髙尊可以制物是則豈爲知易者乎天下之法皆以目事綱天下之利皆以母享子天下之禮皆以酬教酢天下之情皆以繆報綢縱物相與天地之徳使卦相交作易之能詩曰獨行踽踽豈無他人不如我同父夫圖生一卽生二易生奇卽生偶一二奇偶同父而不使同行爲是踽踽曷故哉

易求圖之一參伍參躍卦以奇偶三數之得九潛卦以奇偶三數之得二十七伍躍卦以奇偶五數之得二五以當五五潛卦以奇偶五數之得二十五奇一偶二如乾卽三坤卽六餘仿此本義曰參者三數之伍者伍數之

右參取信防三十六伍取三十五各如其畫

符曰三五者數之善取而能歸者也故一者天數也九者老陽二十五者積奇亦皆天數也取之於天三其一而三五其一而五歸之於天三其三而九五其五而二十五易道尊天不取之天其數不立不歸之天亦不可以正其數也是故萬物之聚數皆注於三凡曰三錫三裭三接三就云云者𨿽其事或逾於三而止謂之三以爲三鼎而不可得孤也萬物之完數皆注於五凡曰五刑五教五典五瑞云云者𨿽其道可不及五而必極於五以爲五環而不可得破也

易求圖之二錯綜潛雜卦而躍六子曰錯躍乾坤曰綜本義曰錯者交而互之也綜者總而挈之也六子陰陽交互乾坤總陰總陽

右錯取信防二十四以畫錯於二十四也綜取三十二以乾坤陽陰各綜卦三十二也

符曰凡論道謀事不錯不綜則皆不可得爲也故虞舜之庭必有兩端者貴錯也虞舜之心必有一是者貴綜也孔子遊於景山使三子賦子路賦勇子貢賦辯顏淵賦徳孔子曰聖士哉三子同師而言必異持者貴錯也孔子必尊道徳而賞顏回者貴綜也扁鵲起虢世子砥鍼礪石子陽同藥子明灸陽子遊按磨子儀反形子越扶神五子各致其功者貴錯也而扁鵲必自握鍼石者貴綜也孝武會諸占家問之某日可娶婦乎五行家曰可堪輿家曰不可建除家曰不吉叢辰家曰大凶歷家曰小凶天人家曰小吉太一家曰大吉狀聞制曰以五行爲主使諸家喙喙得鳴者貴錯也以其義斷之者貴綜也天下之事一錯一綜則無不定者矣詩曰他山之石可以爲錯又曰羔羊之皮素絲五總此言兩立之可交而羣離之必會也

兒易外儀卷八

欽定四庫全書

兒易外儀卷九

明倪元璐撰

彌綸之類曰盡利四

易見

爻象動乎內吉凶見乎外易幽而明於世者禍福明之也

易見儀上

儀曰易之所貴者變動之徳所神者吉凶之占所切者趨避之謀所嚴者貞邪之道然而天下之論以爲此四者相叛以爲情求全而必毀者也何以言之也夫易必知動之反系而金柅曰吉必知壯之繇動而前趾曰凶存乎樂吉惡凶則不可與之謀變動矣三錫十朋曰吉而鼠豕則曰小人剝膚滅頂曰凶而致遂則曰君子存乎慕貞醜邪則不可與之占吉凶矣易教人趨吉則教之趨小人矣教人避凶則教之避君子矣教人趨君子則教之趨凶矣教人避小人則教之避吉矣不畔其數則畔其道不畔其教則畔其占是則人之於易無往而不得畔也以是之故天下之學易者以爲易亦骩委不可持據弱者逺之彊者疑之是故非聖人不能以學易也聖人之學易也有四正焉易曰爻象動乎內吉凶見乎外動生於爻象故宜先正爻象爻象正則貞邪正貞邪正則吉凶正吉凶正而趨避之情無不可得而正也夫爻象也者易之所以審端而定術也受質貴賤不侔其據居位承乘不常其禦緯物連倚不齊其類制時遷流不均其會循際察宜因材審利利靜悔憧是爲決躁悔牽利躍是爲動變飛龍在天非決躁也羝羊觸藩非變動也決躁以予小人變動歸於君子爻象不惑則動躁分材一動一躁貞邪列矣以貞得禍𨿽禍亦吉以邪得福𨿽福亦凶貞之占凶𨿽凶亦福邪之占吉𨿽吉亦禍是故貞邪者易之所以告確也吉凶者易之所以示疑也確故愈神疑故愈貞王臣蹇蹇者著忠也見金夫者著蒙也忠之爲忠蒙之爲蒙此不可以欺易者也蹇蹇曰匪躬者譽辭也見金夫曰不有躬者懼辭也匪之爲言安而吉不有之爲言厲而凶此易之不敢以欺天下者也死如焚如非吉稱也致命遂志非凶謂也致遂無減於死死焚亦致其命然誦離文而變色繹困象則舒顏死焚以乘恆人致遂之歸健者也鼠晉益榮豕塗益利亦人予之者也易不咎予惟凶鼠豕十朋用享三接用錫亦我受之者也易不咎受惟吉馬天助者吉也盜伐者凶也幹陽昌而無首則著吉也比陰篤而無首則著凶也坤以純气戰而血黃則以爲吉不著凶也師以中防帥師而輿屍則以爲凶不著吉也繇此而觀易之所爲吉凶者不以存亡得喪爲斷也不以存亡得喪爲斷者是明吉必倚貞凶必倚邪吉必倚貞則趨必倚吉凶必倚邪則避必倚凶趨避不疑則變動爲貴道之與數教之與占串於一謀則無相叛者矣是故易之情無不一者也易旣已藏身卜筮知來前民豈當有兩在無歸使人次且興嘆握粟出卜自何能谷者乎

易見儀中

夫吉凶者則猶非易之所甚貴愼者也易甚貴無咎而愼悔悔有二道焉中疚沮折一也內訟驚變二也疚攻其中自作之孽夫凶可謝曰非我孽也是故易不惡凶惡悔也訟惕於隠補過爲功夫吉不可矜曰我功也是故易不喜吉喜悔也聖人以吉凶予數以悔予道以吉凶自逺以悔自蹙聖人以吉凶權悔不以悔謀吉凶以悔正吉凶不以吉凶亂悔悔也者竦身而遊吉凶之外者也其要無咎則已矣故曰震無咎者存乎悔也是故亢則龍之咎也不承凶而承悔括則囊之悔也不求有譽求無咎以其不可凶故不可不悔以其不可譽故不可有咎成湯勝桀而悔孔子學易曰可幸無過是故悔者仁義之衛也而無咎者吉祥之止也

易見儀下

夫尊君而甚愛之書契以來未有如易者矣凡易之愛惡著於繇占隆昌之稱是爲元大和茂之兆則云休亨嘉美之觀被以利吉艷羨之情極於譽喜安常曰無咎釋憾曰悔亡極此數端則總百祿悉率祥善曰以燕五六十四五者建極備福而罄無不宜則易之忠也若乃錯舉咎休並陳規頌可得求者其惟屯師乎屯五曰屯其膏小貞吉旣吉之矣而爲其已過患其大也不得已則歸凶焉師五曰田有禽利執言旣利之矣而爲其輿師維弟子之故也不得已則亦歸凶焉此非易愛不純大恭小慢夫易猶有慮以爲英主無疵其疵皆生於世亂世亂皆繇於救之過銳銳濟屯則必抗法抗法則絀徳銳用師則必急功急功則瞀才絀徳而絕恩澤瞀才至任小人絕澤必怨任小人必敗此二凶者易不可以不告五亦猶易之忠也然易未嘗不許其小貞貴其長子易以爲五可震而悔也行法用人五終明之易非惟忠五而亦甚知五也凡易之稱聖人者皆言夫禦天履帝位者爾

易見圖之一元吉大吉潛動躍極卦離合

右二極取順信防各六十四八卦止取信防六十四盡予卦數

符曰朱子以詁經爲學其釋易幹之元曰元者大也仲尼以述古爲教其翼易幹之元曰元者長也夫聖賢之分卽系此矣必曰元之謂大然則大哉乾元宜爲大哉幹大也凡六籍之稱元者其義皆取諸長不謂大也元後作民父母言長民也元首明哉不謂大首也殷王元子不謂大子也故曰有王𨿽小元子哉以其小而長之不方謂小而俄又大之也厥惟廢元命謂其廢初命不謂廢大命也元以其大者前列以其前列故元之亦不謂大也王之元舅非大之也王之舅已大矣稱元則爲貴其序長長也元年春王正月不謂大年也元日祈谷於上帝不謂大日也大之與元諾之與惟也之與矣相去千里故周公之占爻也別之爲元吉大吉元吉者以建極而言此吉人之事百福之宗𨿽不必大而可尙也大吉者以備福而言此福人之事羣羨所趨𨿽非其至而已盛也故易之占元吉者十有三坤五黃裳順而則也訟五謀始以中正也泰帝歸妹謙降尊也履視其旋考不失也復來不逺靜以修也畜牿童牛惕致戒也離麗黃離不過中也損儉享而敬卜也益初毖作五孚惠也井養民也渙散黨也此皆謹身立徳之謀理踞其勝故曰元也易之占大吉者四家人富家爲富而已升初允升爲貴而已萃位不當爲榮而已鼎取新爲華而已此皆受祉履祥之象勢集其丰故曰大也

易見圖之二貞吉亨利躍極系奇偶爲上雜卦次之

右極取順信防各四十九雜卦止取信防四十九依大衍之用

符曰貞者之情致一而握固其气專凝而與福會天保定爾亦孔之固固之報固也宋人五徙業而五敗荊人抱一玉而終封貞之著吉其正也然亦有著凶者聖人以爲守業而守屠龍抱玉而抱燕

石則將終其身窮困以死何繇得吉哉吉之爲言愽通多獲亨利之兼稱也故又曰亨貞利貞也居貞而或取凶貞之無定辭乎子思曰固聰明聖知而孔子曰疾固也

易見圖之三無咎躍以陽卦系奇爻爲上陽卦系偶爻陰卦系奇爻及兩奇爻次之

右躍卦爻俱陽取信防二十六予之少陽揲策之數余取信防十八如揲變三六之數

符曰召尢承責曰咎也無咎猶曰我何責焉其詞易而義險也故易有襲其甚吉而卒予之平稱曰無咎者如隨備乎元亨利貞四者之占而徒曰無咎損益元吉萃曰大吉而亦俱曰無咎其他之曰吉無咎者尙繁也易有罣於甚凶而卒予之安辭曰無咎者如噬初二至於滅趾滅鼻而猶曰無咎過涉滅頂凶是其人承禍已極而猶亦曰無咎其他之曰凶無咎者尙繁也故知無咎者吉凶之所受正也吉無咎吉卽得正吉凶無咎凶不得正凶咎之難居甚於凶無咎之可安甚於吉夫咎非人之尢而其神自責之也周臣盈庭莫敢執咎畏人責之不知其神先起自責然則逃咎猶逃雨也何之而不濡乎

易見圖之四悔吝躍以陰卦系偶爻其次奇偶各一

右惕六防惕者反策於牘循陰之數故六

符曰悔剛反也吝柔牽也涕沱若戚嗟若者悔也不能遂不能退者吝也我心不快悔也其行次且吝也歸而逋悔也屯其膏吝也漢髙趣刻印銷印悔槪於此矣項羽印刓不予吝槪於此矣繇漢髙之道卽知過必得悔悔必補過繇項羽之道予不決予取不決取予不決予則以戲下失其臣取不決取則以鴻門失其天下吝之爲道安往不得禍敗者乎是故悔正則日趨吉吝正則日趨凶孔子曰出納之吝謂之有司此言其受命於人不自制義告之悔則靳用其心告之釋悔則靳用其力似夫守財嗇屑然

易見圖之五凶厲躍偶爻二

右擊三十六防擊者亦反防於牘也治陰以六六極陰之數故三十六

符曰凡聖人所稱凶厲之辭皆有三謂見形一也寄義二也通意三也詩曰日月告凶不用其行此以天行已著凶莫能掩其凶今玆之正胡爲厲矣此以朝政已著厲莫能諱其厲皆爲形見勢成遂辭也軍禮鑿凶門此以用兵凶事而因以凶紀門使出而知懼詩深則厲此以涉深厲道而因以厲名涉使觸而知審皆爲義寄理存深辭也書曰凶人爲不善惟日不足此以其人稔惡之必取禍而卽以禍之名名其人曰凶記曰怒心感者其聲粗以厲此以其聲粗猛之必召危而卽以危之諡諡其聲曰厲皆爲意通事連兼辭也此三義者皆易之所有也或曰凶字從乂爲爻未具厲文從萬爲防之盈凵者入於坎窞也廠者丰其蔀屋也以未具之徳已盈之節枕窞蒙蔀何幸之有

又曰成徳積剛動罔不臧偏雜陰鄙動罔不否禍福無門召以其動動之上者虎豹大人鼎革文變與時偕作其占吉貞蕃馬朋天人所助也次者風雷君子遷攺利行不失其常其占無咎鞶帶束帛錫亦以賁也其下者位徳不立陰陽雜居肱折趾顚其占悔吝道利用惕渙居出逖所以逺害也其又下者柔詭無良顚倒變亂棟橈鼎覆其占厲凶法利用擊黃金鈞矢所以號也

易類

乾爲天天風始天山遁天地否風地觀山地剝火地晉火天大有坎爲水水澤節水雷屯水火旣濟澤火革雷火丰地火明夷地水師艮爲山山火賁山天大畜山澤損火澤睽天澤履風澤中孚風山漸震爲雷雷地豫雷水解雷風恆地風升水風井澤風大過澤雷隨巽爲風風天小畜風火家人風雷益天雷無妄火雷噬嗑山雷頥山風蠱離爲火火山旅火風鼎火水未濟山水蒙風水渙天水訟天火同人坤爲地地雷復地澤臨地天泰雷天大壯澤天夬水天需水地比兌爲澤澤水困澤地萃澤山咸水山蹇地山謙雷山小過雷澤歸妹各從其類也

易類儀上

儀曰八之攝八明其系矣系之延系察其變矣變之生變貴其遊矣遊之召遊美其歸矣是故八八共祖萃則同也祖分八宗離則攻也宗八爲支消則凶也益一而振窮則通也兩健共舉號則從也不盡爲盈進則隆也不離乎類始則終也夫類也者叛而可求逺而相得者也是故連之類也剝之類也蕩而之他類也非其類而來歸類也

易類儀中

是故以幹爲鑑則七者可盡照也夫幹不保陽一變而垢再變而遁三變而否四變而觀五變而剝幾於滅沒剝之系幹鬋乎一髮忽遊爲晉驟謀興復渙曰匪夷出於非意者矣晉離綜坤又益髮焉離又呼離火乘乎天干道乃恢其興也勃散者可得而聚居者可得而保也故觀乎此者則有六揆哀微一也幸存二也喜來三也審繇四也寶助五也旌義六也夫卦徳完器五垂盡其微可哀也譬諸仲尼沒而微言絕也然而其微也可哀其存也猶幸一髮亦存也仲尼𨿽沒微言𨿽絕而其徒或稱述之𨿽非其徒而百家之流有一言之及仁義者亦其存之也然而𨿽或存之使剝又變則將無干魯人則喜髙子幹則喜晉晉何知幹而來也孟軻後孔子百五十年何知孔子而願學之也然而晉𨿽不必知幹而循變乘坤私淑諸否是其所繇來者也亦猶孟軻𨿽未得爲孔子徒而私淑諸人也然而𨿽有繇來猶賴其得朋有徒離之扶離坤之返干所爲寶助者也亦猶孟軻與其徒爲七篇之言而道益大明也然而𨿽其得朋有徒晉不自謀而益坤大有亦不自謀而益離旌其義之歸於復幹而報其宗也孟軻之與其徒言仁義者豈爲求榮利於梁齊哉其義存乎抗孔氏之道而已矣

易類儀下

繇此觀之維易則亦有聲气而無朋黨也當夫八者秉盛居方各執其徳濟濟翼翼不睽不同及乘世變與時偕消勢不得救悶然已耳故觀乎幹則知七者也謂姤召徒姤且日削謂剝謀復剝不保凶茍云是晉比周阿黨而勢已窮剝從井胡爲或以大有應募受牽而義存報幹庭可鑑人皆集菀莫或集枯蹈禍求名非中賢之所辦也若乃誠通道貫義激气生剝號匪晉來不速吳章把鑕而上王回徒跣以從孔璋狥所不知威明恥其不與凡若此者又豈桎梏劓刖蒙困之威可得奪其類者乎

易類圖躍卦屬潛本宮圖幹一宮以例其餘

右以姤爲第二位取信防八以次而減遁爲第三位取七否第四取六觀第五取五剝第六取四晉第七取三至大有第八增而取九凡宮八卦故防始於八自姤至晉日削而遊故逓損大有來歸故驟益餘七宮皆仿此

符曰以八卦分帥五十六者如官設然六官之長各帥其屬以正其事則無侵逃無侵逃則功能出卦各以其類從者如宗廟然昭從乎昭穆從乎穆則分明分明則人知愛敬凡五六七皆離其卦族而親之者如名號然天子之稱州伯同姓曰伯父異姓曰伯舅父舅者親稱也殊宗通徳則均親之均親之則可以化異義使其下以乾坤夷於六子分宮而處者如制祿然天子統諸侯而分田賦祿則五等各食其土天子亦自食其畿內不相取予不相取予則靜而正禮與而法序天下之肥

兒易外儀卷九

欽定四庫全書

兒易外儀卷十

明倪元璐撰

彌綸之類曰盡利五

易向

其受命也如向後世遂以易爲卜筮之書也

易向儀上

儀曰夫數生於或然者也安有聖人以其或然者教人乎聖人之教人也教之爲善人毋爲不善是卽教之爲吉人不爲凶人今曰吉凶吾不知是善惡與吉凶離義聖人與蓍分教也且聖人之於來物何用知之內事纎曲比於飲食外事大舉無可得已者聖人不以卜不吉或廢飲食聖人不以卜吉爲所得已者也若尊逆覩肆求神靈則以聖人之誠耳占目察觀器觀測髙測卑莫不如響者矣仲尼知人三死知禮十世系書知興審樂知變洞幽測微非假卜筮仲尼亦嘗疾病不必言不死不聞享祀仲尼亦嘗困阨不必言無憂不聞占茍如仲尼信卜則必不辭禱仲尼敬蓍則必不毀蔡也若以卦象爻占鬼神憑告而南蒯坤五穆姜艮八得其良兆適足爲殃又若卜偃防比敬仲占觀匪夷所思出乎象表又如城濮之兆其報在邲譬則假道者也喪雄之繇曰宜禦寇譬則要盟者也夫茍可反報以徴神援他以賀我巧者附益其義彊者武斷其情則其爲蓍者不亦蕩然無憂安往而不得如向者乎又以一一蓍並名神物而晉驪卜筮從違殊告範疇亦曰逆蓍從卽此二靈先須自訟定物之辭不離休咎一從一違必有一響今使兩蒙懸弋雨各執一端必有一獲者矣旣已兩端明者所擇則曰筮短宜從長如此何不廢蓍包犧爲空作易也故謂聖人之恃卜筮易之爲卜筮而作吾不信也且天下何據以易爲卜筮之書羲陳禍福原本陰陽陰陽之分非爲掛扐也姬系文詞旁極事物事物之錯非爲營揲也必以美惡離義歸應繇占是則惠迪從逆書有吉凶良士謀夫詩言休咎洛誥共貞江沱後悔將亦詩書並爲筮設矣凡易繇占皆詳事應聖人章教有若面謀豈須晉石憑言附靈艸甲者乎卽以仲尼贊易因及蓍才一二之紀是明數原五行之求是明化緯其曰退藏是爲正徳其曰利用是爲顯業知來藏往是言格物齋戒神明是言誠意神武不殺逺卜之詞探索鉤致求卦之事此皆倚乎學問畢其內謀豈爲蓍奔奏諉其精微於儵閃哉繇此言之易之不爲卜筮而作章章已

易向儀中

故觀古之聖人動稱蓍然固未有親恃蓍者也何以明其然也舜命禹攝禹譲曰枚卜功臣舜曰朕志先定鬼神其依筮恊從是則舜不親恃蓍也禹爲誠譲冀卜或不然舜爲誠命不敢恃卜必然也且舜以爲志定則蓍自從尊志而已何蓍之有也盤庚遷都慮民不承三誥之乃曰卜稽如臺無敢違卜武王伐商慮民不朂三誓之乃曰朕卜恊吉伐商必克夫河決大患也毒痛大亂也中賢處之亦在不卜且不聞盤庚先曽卜遷武王先曽卜戰及旣舉事援此爲辭鬼神要前劓戮要後是則二王假以蓍定民非爲親恃蓍者也武王有疾二公請卜周公不可爲壇告於三王請以身代旣乃曰請卽命於元爾之許我我其以璧與珪俟爾命不許我我乃屏璧與珪是則周公欲以其气劫也以周公之聖多材與藝豈不能知武王享國年壽又豈不能切察武王病必罔害然而周公不能信必習吉故爲厲詞欲以誠動先王挾必從卽不從而天下猶或以公誠義無動蓋公是時已虞管蔡耳是則周公尙疑蓍不爲親恃蓍也成王欲伐武庚大誥天下曰先王遺我大寶我有大事朕卜並吉又曰有指疆土矧今卜並吉蓋言卜不吉猶將伐之是則成王以卜爲餘事明示其意不親恃蓍也成王營洛邑旣成召公誥曰旣得卜經營洛誥曰周公以圖獻卜昔當武王克商遷九鼎於洛粵瞻洛伊以營天室成王遵志理無假卜且成王旣以二月乙未朝步自周至丰以遷告廟夫國大事必謀定乃告廟也今曰三月戊申太保於洛卜宅厥旣卜則經營卜乃在定謀之後是則成王君相皆不親恃蓍也春秋書卜郊不從三郊牛口傷攺卜牛牛死不郊一鼷防食郊牛角攺卜牛二攺卜牛又食乃免牛一魯郊非禮上帝不歆書卜不從以懼魯也夫郊必嵗舉二百四十年不從者三其從尙多是則魯嘗不能明帝意也若以不從免郊應有禍患是時閔防則皆無禍患又郊卜牛者爲卜牛良惡今牛中卜又傷攺卜又死鼷防食角攺卜又食尙不能知牛生死傷害是則春秋亦不親恃蓍也詩曰考卜維王宅是鎬京惟正之武王先欲營洛而卒不果者想繇信卜成王立七年而遷洛去作鎬十二年耳鎬不久處庸爲吉也旣曰長何繇不知其後匝紀之謀匝紀不能知三十七百安得不誤乎詩稱武王烝哉是其詩作於成王之時或在遷洛以後其心必不親恃蓍也禮曰卜宅寢室天子不卜處太廟此言諸侯出行卜所處地太廟天子所必處故不卜又言大事有時日小事無時日有筮此言祭大神有定日不筮小神無定日則筮也以其大舉斷然則自制以其輕緩可通則使蓍制之明乎禮之不親恃蓍也易曰蓍之徳圓而神卦之徳方以知夫決疑者之情必貴方而樂貞以爲可測也今曰圓神則兩在以兩在故卜卜又兩在何決之爲若以靈悟離義求之如南蒯穆姜之云則亦能在占者不在蓍矣曰方而知以方故知明言卦徳之著貞邪甚確而審爲勝於蓍也是則𨿽以易之紛稱筮徳猶爲親恃其卦不親恃蓍也

易向儀下

夫聖人不親恃蓍而顧甚敬之易不爲卜筮作而聖人必用易以卜筮是則王天下者之謀也王天下之爲謀者謀民謀事謀已謀物謀世謀俗謀禮謀法其經有八其緯亦八是故防民一也明民二也隆事一也簡事二也抗已一也抑已二也利物一也懼物二也華世一也穆世二也正俗一也和俗二也因禮一也革禮二也扶法一也絀法二也示民非常使必服上神道爲教蓍防之著民陰陽使必窮義泰筮有常蓍明之動必稱天言曰有命以矜其事蓍隆之外屏盈庭內絕朋從靜而舉事蓍簡之天且不違於我告猶誰曰藐予蓍抗之天子之尊亦必有聴敢曰予聖蓍抑之齋戒謀始罔敢卽淫制俗詭蕩蓍正之諏擇賔士鬼神授謀俗莫尢怨蓍和之章儀備辭嘉事之紀世情榮懷蓍華之徴防引奧物循其宗世風逺蓍穆之稟吉而行利厥攸往善物之气蓍休之怵惕憚憚恐益凶事震物而動蓍懼之禮之決者聖人從禮不敢凟卜蓍因之禮之疑者聖人從卜不吉則已蓍革之凶厲之戒占變顏法因以威蓍扶之惕悔補過出卜能谷法可以措蓍絀之凡十六者聖人之治天下錯其謀政刑之間以爲其神明者也若乃作易之聖人自爲其易謀者則又有五著道爲數聚人之情以研禍福了乎禍福愈知貞邪使易益正此一謀也著數爲令聚人之情以審順逆明乎順逆愈知典禮使易益嚴又一謀也著令爲務聚人之情以揆日用循乎日用愈知物宜使易益親又一謀也著務爲訓聚人之情以決趨避習乎趨避愈知醻酢使易益通又一謀也著訓爲術聚人之情以務鑽揲逐乎鑽揲愈知屈蟄使易益安又一謀也聖人以其十六者陽謀天下以其五者陰謀其易其倚功致敬則皆在乎蓍矣聖人欲人畏易不得不敬蓍聖人欲人敬蓍不得不以易予蓍聖人懼人玩蓍不敢以不祕易聖人欲自祕易不得不以蓍守易聖人以其易之徳爲蓍之才以蓍之才爲其易之教故曰成天下之亹亹者莫大乎蓍也何言乎亹亹也內儀儀理外儀儀數初營營占卒營營應握理疑數握數疑理握占疑應握應疑占得乎其數求致其務失乎其數求精其慮得乎其應求貞其度失乎其應求通其故惕若嗟若萃如紛如夫是之謂亹亹也

易向圖之一蓍徳太極畫始奇偶爻各三中見二動

右以爻準防奇爻凖一防偶爻準二防太極體獨凖陽而形兼兩凖二防凡十三防凖四十九防十三者統奇之數蓍防取奇以奇當奇也又爲老陽攝三十六第一變以八版覆之中分左右分而爲二以象兩也或四或五或三或二俱可不必取均次轉覆取左半奇爻一版掛之掛一以象三也掛者掛於指間今第懸而置之亦是次四揲左防揲之以四以象四時也四揲者就防起數以四而除觀其所餘五防餘一六防餘二七防餘三八防餘四其不及數或適無餘卽從餘論如一防卽一二防卽二三防卽三四防卽四次歸其所餘之防或一或二或三或四而扐之歸奇於扐以象閏也扐者扐於指間今苐數而記之亦是次歸右余之防而扐之再扐以象再閏也凡一變所餘之防左一右必三左二右亦二左三右必一左四右亦四通掛一之防不五則九五以一其四而爲奇九以兩其四而爲偶此第一變也第二變去奇爻一版此以第一變所得不五則九之餘防置於格上卽應減防而五九本數爲奇故去奇版而止一者奇之奇也次以七版中分左右如第一變之儀而歸其餘防左一右必二左二右必一左三右必四左四右必三通掛一之防不四則八四以一其四而爲奇八以兩其四而爲偶此第二變也第三變又去偶爻二版此以第二變所得不四則八之餘防置於格上又應減防而四八本數爲偶故去偶版而必二者偶之偶也次以五版中分左右如第二變之儀余防亦與二變同此第三變也三變旣畢乃視其三變所得掛扐過揲之防而畫其爻於版掛扐之數五四爲奇九八爲偶掛扐三奇合十三防則過揲三十六防而爲老陽其畫爲口重也兩奇一偶合十七防則過揲三十二防而爲少陰其畫爲拆也兩偶一奇合二十一防則過揲二十八防而爲少陽其畫爲單也三奇合二十五防則過揲二十四防而爲老陰其畫爲防交也如是凡三變而成爻十有八變而成卦

乾卦取順信防各三十六坤卦取順信防各二十四其餘陽卦取順防十八信防二十一陰卦取順防十二信防十七如其揲合陰陽之數

符曰太史公云夏殷欲卜者乃取蓍已則棄之以爲藏則不神蓍久則不靈此知器不可恃靈盡宜變也易形上而冒乎道形下而托於蓍易後天地毀而蓍以久棄故𨿽伏羲再生不能變易𨿽武仲尙存不能守今卽棄艸而興木棄七七而興十三聖人知之所不誅也子路曰豬肩羊膊可以得兆雈葦槁芼可以取數何必蓍哉易向圖之二民用乾坤各一奇偶連動各三

右卽今之錢卜非揲法也而其道不出乎易故附圖之躍乾坤以當易聖餘六爻覆而求之轉一得奇卽初爻陽得偶卽初爻陰也餘仿此如是者六變而成卦畫之於版以動爻占玩吉凶兩爻動及不動俱占卦象配之六神六親納甲飛伏世應卽成完卜

取易居泰防外遇吉貞利亨喜舉俱再取信防十無咎悔亡取五凶惕十防反櫝悔吝厲惕五兩平不取防如爻詞不著吉凶者循其義善惡求之大善大惡準吉凶小善惡準無咎悔吝

符曰錢代蓍防昉於京房其意以爲本前民用寧依易簡河洛象衍掛扐營變以此明民鐘鼓享鳥瓦石莛蒓操其可辧妙夫錢者使民心開又以輪圓孔方乾坤之道天包地外二圖之儀伏羲八卦太公九府是必連謀者也市取噬嗑錢詎無易巽利三倍易詎無錢

兒易外儀卷十﹤經部﹐易類﹐兒易內儀以__兒易外儀﹥

欽定四庫全書

兒易外儀卷十一

明倪元璐撰

彌綸之類曰盡利六

易治

君子治歷明時時正於歷歷正於易易正於日月故曰日月運行一寒一暑寒暑相推而嵗成

儀曰今求月令於復姤陰陽之十二卦者是猶祭其中霤之神而求之門藩之際也夫不原天不可爲道不明時不能知天聖人不立言則已聖人立言未有不首尊天而敬歷者也堯典先咨惟云敬授春秋標引卽曰王正葛覃桃夭周南春夏狼麋鱻薧天官四時諸經晚興祀易爲祖羲文主治專致陰陽寧反捐本登枝迂遊義論及其節貫四出方陳嵗儀者乎是故月令之求宜正乾坤而閏十二卦也月令之選諸十二卦者徒以爻畫陰陽推蕩而得若其研文著義惟復可通余俱渙然不關倫要至乃乾坤錐印範畫晶然理切情親言貧道富𨿽使伶倫握管羲和著儀大戴綜辭京房配律章明周奧未有臻極於此者也今夫一嵗之節夤列陽陰乾坤通謀而有分執中冬初夏六者陽經中夏初冬六俱陰紀六陽純气象以六龍是故幹之初爻陽生之候也當龍初復陽藏地中天子居掩身貴閉格抑關旅戒無房靜事陰陽以待其定是爲濳龍勿用斷以其爻爲十一月無疑也過此陽气漸浮未離乎地艸木乘貴苞蕚挺端而其月天子乃出視漁與公卿大夫共飭朝典外卦在臨曰大君之宜是爲見龍在田利見大人宜以其爻爲十二月過此三陽旣亨是爲元月幹盛當中故曰乾乾天子以正吉始和布徳行慶懸象施教迎春東郊祈谷上帝籍田道農入學習舞勤勤翼翼自朝至夕是爲君子終日幹幹夕惕若宜以其爻爲正月而過此陽升地上冰泮爲淵雷電並興龍力畢出而天子以是月食麥與羊器告疏達是爲或躍在淵宜以其爻爲二月而過此招搖指辰龍王之月時則陽气泄無萌不達天子又以是時往而視樂出幣帛周天下聘名士禮賢者是爲見龍在天利見大人宜以其爻爲三月而過此陽極而亢月徳在已龍懼爲蛇天子有悔曰毋起土功毋大眾毋伐大樹是爲亢龍有悔宜以其爻爲夏四月於是陽節旣盈乾道當革幹曰咨爾坤乃受終其在外卦是爲垢也一陰始凝見端知際陰陽爭死生分天子以是月齋戒定心气靜百官冰兢業業是爲履霜堅冰至宜以其爻爲五月而過此土潤溽暑火政灼烈靡不遂者靡不曁者靡不蕩者恢臺滔曠極盛憂衰故曰直方大不習無不利宜以其爻爲六月而於是秋以揫之循否儉徳其在上也毋封諸侯毋立大官毋行大使毋出大幣其在下也將帥選士簡練俊傑有司修法斷決獄訟君事日靜臣功日興是爲含章可貞或從王事宜以其爻爲七月而過此陽浸以衰气日以結鳥羞不榮風盲不明雷電捲威蟄虫謀隠天子以是月命有司趣民收斂是爲括囊無咎無譽宜以其爻爲八月而過此兌矩將畢時則菊有黃華艸木黃落嵗冠春而裳秋秋冠孟而裳季禮也季夏土盛天子黃衣時則季秋徳不攺土循黃稟色辭衣就裳是爲黃裳元吉宜以其爻爲九月而過此極陰醖陽來物謀進中出外入野遇戰爭二龍雌雄黃老少管子曰時冬气寒寒生水血是爲龍戰於野其血黃宜以其爻爲冬十月而於是一陽以復龍還其居出矜戰功入尊濳徳以戰得位以濳奉時逆取而順守也一嵗旣成三年宜閏聖人知之故用六九夫凡卦無用獨表經端是則明以閏予乾坤使之畢气者矣閏者余也余生於日月日月之餘有大有小乾坤之用有九有六合乾坤二用爲三年之閏分二用兩官治一閏之半幹九治陽坤六治陰陽半棅前陰半棅後前閏旬五後閏旬五前閏無首系首先月故曰見羣龍無首後閏無終極終來月故曰利永貞是故乾坤之成嵗功也包犧掛其六爻周公扐以二用而揆步不疑歷道無破是則周公之察也然而周公亦有所取之周公必法文王爻必法彖彖以元亨利貞治幹西南東北治坤文王曰吾亦以乾坤治歷也今夫春元夏亨秋利冬貞以畢四選西兌秋金東震春木坎離水火夏南冬北以持四正而連西以南系東於北艮坤陽陰土徳寄居以定四季二彖之情各挾一歷然以爻不連衡則彖宜分陜陽曆予幹陰曆予坤亦其燦然者矣夫陽生爲元陽泰爲亨陽盛而利陽正而貞黃鐘起律是爲元者也三微著能致飾而亨者也勾萌畢奮利之大者也貞正也四月正陽詩之曰正月繁霜者也坤曰元亨陰首出而夏方大矣牝之曰陰馬生於午是爲五月故曰利牝馬之貞陰始相遇故先迷陽猶有徒故後得西南陰呂自夏而秋皆其黨也故曰得朋東北陽律自冬而春非其類也故曰喪朋維文王之治歷則亦以干元治冬春坤元治秋夏也是故歷必有元也幹初濳陽日至起元周公取之元徳曲直甲首起元文王取之若夫包犧始作仰觀俯察歘然得一畫之以儀以此一畫爲千歷元後世演紀皆端於此矣包犧之制畫也陽陰各六中分嵗徳爻三而卦以爻紀月卦主一季乾坤重而四時備矣卦重日益乾坤爲元六子陽陰亦各有六以操四時而陽卦多陰陰亦十二陰卦多陽陽亦十二合二十四以綜气緯五行生成陰陽互設冬春陽生則以陰成夏秋陰生則以陽成陽寒陰暑易地爲功者也乾坤執元六子執令雜卦執閏贏朒虛盈歸於其會凡月必半虛閏多小盡月多虛則閏盈月多盈則閏虛三百五旬有四或五日益以閏三旬或二十九統爲三百八十有四取之六十四卦三百八十四之爻譬燈取影大矣哉歷數之精孰有過於包犧氏者乎是故有象之歷求諸乾坤無文之歷求諸爻畫則璣衡之事畢矣易治圖之一月令四時取潛躍相配各以動爻執陰陽之數如正月三陽卽以奇動處三爻惟四十月各躍二動以老陽老陰當乾坤也﹤經部﹐易類﹐兒易內儀以__兒易外儀﹐卷十一﹥

右春取信防八夏取七秋取九冬取六各如月令之數自十一月至四月別加信策五所以尊陽

符曰一陽一陰劃而六者猶言以陽陰六分之而復姤得一臨遁兼二極於乾坤盡六而盈猶以一月六分之而哉生得一極於舒望盡六而盈亦猶以六尺表立水中六分測之水進尺得一極於沒表盡六而盈故可曰月吐一痕水升一尺不可謂

之曰一月二月一水二水則陽陰之進亦不可謂之曰一陽二陽一陰二陰陽陰之曰一二云者猶曰一分二分也聖人設爻以紀分乾坤十二爻十二月之紀也故乾坤歷母十二卦歷子也凡陽陰之气循月騰薦气騰及際必有其勃然蓬然者故惟靜者能知气之動也气惟二至以其气皆伏偃管乘上游待擊今曰十二管通十二气者是懵者也春正以往秋七而還陽陰之气悉搴地上管處下風何繇測之譬則鴻鵠髙舉而視乎藪澤者也凡陽陰皆龍也故皆有濳躍躍不符潛踳規駁矩春施夏儀秋行冬令不有大恐則有大災潛躍相配泰泰否否春者猶春秋者猶秋民無疢饑國無殃敗故曰因天之道順時之紀

易治圖之二歷宗躍陽動乾卦潛震坎艮第一躍陰動坤卦潛巽離兌第二凡六陽月震坎艮三重卦得奇爻六以一奇司一月中十二偶爲陽節十二气六陰月巽離兌三重卦得偶爻六以一偶司一月中十二奇爲陰節十二气此伏羲先天之歷也

右陽取信防以六奇加十二偶益以躍幹之九共二十七陰取信防以六偶加十二奇益以躍坤之六共二十四

符曰伏羲八卦是爲歷宗董巴曰伏羲作八卦造三畫以象二十四气此通者之言然亦未爲大曉也羲之制歷也帝乾坤爲元役六子爲令故卦必有重重幹以紀冬春重坤以紀秋夏重六子以紀月气冬仲季陽壯其趾治以長震春孟仲陽列其夤治以中坎春季夏孟陽涉其頂治以少艮三女之於六陰亦猶是也凡卦主獨陽獨主陽則奇爲之令偶爲之气陰獨主陰則偶爲之令奇爲之气凡冬春水木生於天陽成於地陰故卦陽而气陰而陽月多寒月令冬之數六春之數八皆從偶陰夏秋火金生於地陰成於天陽故卦陰而气陽而陰月多熱月令夏之數七秋之數九皆從奇陽故筦三男之气者皆陰筦三女之气者皆陽也卦分二气爻分三是爲二十四气七十二一嵗之徳攝矣

易作

先王作樂崇徳樂生於律律以治气气爲聲母也

易作儀上

儀曰漢史範曄者察气者也故其言曰宓羲紀气初以爲易律宋儒呂祖謙者研聲者也故其言曰豫爲易中之樂諸儒務通難明以攻律樂要其洞宗測歸莫如二子者之斷矣是故以羲文周孔四聖人之作易而使復治律使豫治樂亦若黃虞二聖人之王天下而使伶倫治律使後防治樂者也倫之治律以其鳯鳴防之治樂以其獸舞復之治律以其地雷豫之治樂以其雷地鳴者气至舞者聲通雷蟄地爲气雷奮地成聲也故使以其下一奇爲之管以其上五偶爲之地而以雷吹之則無灰不飛矣以其中一奇爲之元以其上下五偶爲之調而以雷播之則無音不作矣其在於人未鳴爲气噎於喉下是復之初旣宣爲聲鞺於齶表是豫之四卦象之明無如此者而象旣倚律辭亦倚律象旣倚樂辭亦倚樂觀於復曰出入無疾朋來無咎反復其道七日來復則知其气自五月以還歸陽漸降繇地中行一入一出得朋而來乘灰卽出者也曰陽气濳乎黃宮信無不在乎中班固曰宮中也爲四聲綱樂記曰宮爲君牛曰飛灰半出爲和气全出爲猛气不能出爲衰气凡此數言者皆本於復者也復初九曰不逺復此言灰應時而飛不愆遲也六二休復此言半出爲和也休之爲言於徐安美也六三頻復厲頻數也奮驟洊促猛起而盡此言全出爲猛气故凶也九四中行獨復此言至日中气又宮中聲聲气無偶故曰中行又曰獨也六五惇復無悔惇則厚重而遲言𨿽遲終應亦無悔也上六迷復此言灰飛不出爲气之衰故曰有災用行師終有大敗師出以律律不應故師敗以其國君凶宮气竭故君凶也十年不克徵者王令言所稱宮聲往而不返也觀乎豫曰利建侯行師則知其聲爲耆功而作濟屯建侯行師禦寇艱危之會慘結沴生非樂不解者也曰聴樂而震觀美而患莫大焉書曰於予擊石拊石詩曰我客戾止永觀厥成樂記曰疾疢不作而無妖祥周禮曰大合樂以致鬼神凡此數言者皆通乎豫者也豫初六曰鳴豫凶此言樂不可極鳴豫則流湎忘本故凶也六二介於石不終日此以石爲眾音所依石居乾位乾君八卦石宗八音故書稱搏拊詩曰和平舉一以綜七也石以立辧故曰介雅音有度故不終日也六三盱豫悔遲有悔謟目易淫故悔也鳴凶盱悔猶言聴震觀者也九四由豫大有得勿疑朋盍簮此言繇心生和有得爲徳著誠去僞以安賔客也六五貞疾恆不死此言正聲感順血气和平疢疾無害以究其年也上六防豫成有渝者此言幽通鬼神以生變化也是故求律樂於易求易之律樂於復豫而緹室可以不築瞽宗可以不祭矣

易作儀下

且夫虞書周禮五音而已左氏以來忽生二變漸益四淸因是漫淫蕩爲六十六十又益九九而三見少求多三百六十極於千八繁曼節盈觸類引伸曰以擬易層宮防羽世風慆哀仲尼罪俑京房其無後矣格物之士恥其不知於是訟者盈無証之庭而執不歸之咎生司馬之鐘倍康成之等準京房之準通梁武之通有隔八之生則又有隔七之生有九寸之法則又有七寸之法其役物也周鬴漢斛魏尺梁衡馬尾蠶絲禾子谷錢尊淳化黍貴羊頭測諸人聲驗以指節範馬之生尺律眞蔡之究毫絲胡李競以縱橫房楊爭乎秬秠而其甚者蔑叛史遷阿宗文信詭循含少以誣嶰陽不知宮音含繇其完气如兒初墮厥覃訏反以茂渾謂之凝濁至欲移變三九易奪宮商好奇之心幾於簒矣於是乃以杜荀不作阮張已亡歸咎人才不如往昔又尢昔儒動尊義理因致器數日益淪亡凡斯義論皆爲不知易者也易言二气皆循自然詘伸往來可用觀察豈須灰素索諸地中夫聲音之道易無繁稱古道至今亦惟樂爲不必治也且今治樂爲須舞儀卽召伶防不能致矣苟求克諧宜貞耳徳聲耳相謀誰爲定其軌極者乎不若循其本論審一定和夫俗樂亦多材雅音從此而擇也惟取節宣歸諧眾聴進不粗濫退無嘽微肅雝和鳴大樂作矣夫惟審音然後論器夫惟論器然後權數夫惟權數然後裁物物不必黍器不必銅數不必九音不必七復曰見天地之心天地之心卽人之心言心則知其中也人心本徴而曰宮亦猶黃鐘爲宮而本羽心气及喉九寸則知地气及管其元必九寸也豫曰先王以作樂崇徳先王之徳卽樂之徳言徳則知其和也徳不可一端名亦猶聲不可一音舉聖人之徳配四時則知其气周十二律也是故夫心也者可靜可動可入可出靜動入出則有其數夫徳也者有哀有樂有喜有怒哀樂喜怒則有其節是故數之不得宜求諸心取數於心以興律管而徑長空圍不失寸分也器之不得宜求諸徳取器於徳以立音節而正變半倍可得損益也是故復心曰見灰之必歕者也豫徳曰崇聲之必縱者也

易作圖以卦紀寸爻紀分俱奇一偶二畫始當奇卦及動爻當卦气極當空數亦通奇偶爻

﹤經部﹐易類﹐兒易內儀以__兒易外儀﹐卷十一﹥

右本太史公律書生鐘分正以蔡元定寸分約法定爲律寸可廢諸說取信防如其寸數見極者每一極取順防如信防數

符曰卦紀寸爻紀分何法法日之紀月月之紀嵗也畫始當奇何法法蓍掛一而後通之以其初物爲其卒謀援尊以攝余也極抵空何法法大衍五十反一以抵虛亦法後天以乾坤抵不用也旣以律主令又表卦何法法旣以中星主時又表建招搖仰首皆見之也章卦以動何法法章天度以二十八宿尊其體大而芒出爲可辧也極承卦爻之乏何法法戊巳無位而周四季凡四气所不足皆歸土也極旣當奇又當偶何法法太白晨先日曰啟明昬後日曰長庚以一星而占二也假卦紀寸卦不出紀寸卦出又兼紀卦何法法辰星不出太白爲客其出太白爲主也

兒易外儀卷十一

欽定四庫全書

兒易外儀卷十二

明倪元璐撰

化裁之類曰曲成上

易會易通

觀其會通以行其典禮所以往來推行盡利趨時者也

會通儀上

儀曰夫易者盡天下之道而時以予物時以歸已時正其名時遷其義其始不專起其終不分功甚騁而知還者也故有至一而極之於無有一至不常而以謀其至常易之於義也忽若我之忽若彼之忽若王之忽若霸之忽若孩之忽若聖之忽若精之忽若魂之是故易有以其無意聴物自遷極其所遷鬯物之意而不可以爲易無才者卦畫是也易有以其有意要物來附極其所要役物之情而不可以爲易無法者蓍揲是也是故聖人制畫旣已建奇勢必生偶旣已羣三勢必成卦旣已設卦勢必盈八旣已累八勢必極乎六十四此非聖人之使卦畫卦畫自使之然卦畫未奠聖人制之卦畫欲蕩聖人聴之是故奇而偶三而卦卦而八八而六十有四者聖人之所不得不聴也若夫聖人幽贊而生蓍前民而生揲假霸立義假要召盟其始也取諸參兩參天倚圓兩地倚方圓猶環也曷解爲三方如隅然何割止兩聖人以爲不三不兩則不可以倚數不可以倚數則不可以命揲故𨿽圓不可參亦參之方不可兩亦兩之明因參兩生乎全半其術近霸此一要也大衍五十反一而四十九聖人以爲五十則偶偶不可以揲以偶揲則不可以得防五九𨿽不必反亦必反之旣已反之則立其義曰天之生气以虛來實其術近霸又一要也先揲而掛一不掛一則不可通不通則二變三變皆不可以成四與八繇是以爲之說曰掛一以象三其實𨿽不欲象三亦不得不掛一也其術近霸又一要也五九皆奇四八總偶今曰五四一其四而奇九八二其四而偶求乎必得陰陽四亦可奇九亦可偶其術近霸又一要也此四要者聖人力脇智取斷章舞文詘義就情求得其事而其究不廢則歸自然陽以正陽陰以正陰卦以著卦占以著占靜以象靜動以象動吉以向吉凶以向凶是故易立其徳則必恣易所之不恣易所之則易系於徽纆易治其謀則必復易於辟不復易於辟則易脫其輿輻不系不脫一聴一要是可以明會通之義矣夫易必有會也必有通也其始會必終通也其始通必終會也

會通儀下

召而居之曰會使而往之曰通書曰朝宗於海灃水攸同此言會也浮泗達河逾沔入渭此言通也春秋曰盟於首止盟於葵丘此言會也行父如齊荊人來聘此言通也詩曰魚潛在淵此言會也或在於渚此言通也易幹曰飛龍在天此言會也羣龍無首此言通也坤曰括囊無咎此言會也其血黃此言通也天下之道𨿽周流六虛必有其宿𨿽不出戶庭必有其遊是故易曰聖人有以見天下之動以觀其會通而行其典禮聖人之言會通而歸諸典禮夫是則知典禮者易之奧者矣天下學易不可以不知會通天下學會通不可以不知禮禮曰道徳仁義非禮不成此言會也曰順人情之大竇此言通也是故禮有以會爲貴者五代邈逺而有同物六府六律五教五刑璿璣防金石干羽皮弁素積酒太羮師保疑丞三公四輔禮則貴會三王相師而不拘貫尊神尊命祭闇祭明上庠下庠右學左學尙气尙臭貴肩貴髀深衣燕衣龍勺蒲勺禮則貴通冕弁兵革不藏私家禮則貴會諸侯賜弓矢然後徵賜鈇鉞然後殺禮則貴通散齋七日致齋三日禮則貴會質明而始行事晏朝而卽退禮則貴通齋齋乎其敬愉愉乎其忠禮則貴會夫何神明之及交夫何濟濟漆漆之有禮則貴通王饋求備六谷六牲六淸八物羞百二十品醬百二十罋禮則貴會月享明節春食麥羊夏食菽雞秋食麻犬冬食黍彘禮則貴通王后褘衣夫人褕狄禮則貴會夫人近後則服屈狄逺後則服褕狄禮則貴通耕籍順等三公五推卿諸侯九推禮則貴會射人倒位三公北面孤東面禮則貴通冡宰九式詔王禮則貴會王及王后不會禮則貴通圭璧犧牲戎器珠錦不粥於市禮則貴會質人掌市貨賄牛馬兵器珍異禮則貴通天子試士射宮不能者不得與祭禮則貴會士使之射不能則辭以疾禮則貴通父在𨿽老不坐禮則貴會孫可以爲王父屍禮則貴通戰陣無勇非孝禮則貴會不徑不遊不敢以父母之遺體行殆禮則貴通是故禮者易之所以命簉也文言曰嘉會合禮系曰禮卑法地聖人以元錫易卽以亨錫禮以易侑天卽以禮侑地易之會通盡在於禮矣凡易以立我爲會以交物爲通禮以主義爲會以極情爲通凡物會則必通通則必會於彼乎於此乎則其務周其務周則其體固會通之爲道所以制遷定流扼易使必典常扼禮使必方者也

易會圖之一蟄存潛六位縮卦爲爻以一卦準一爻陽準陽爻陰準陰爻取潛躍陰陽相配如躍幹而潛六位爲坎艮震俱陽奇卽是潛躍俱幹餘仿此

凡六陽之卦一

幹

凡六陰之卦一

坤

凡一陽五陰之卦六

師比

謙豫

剝復圖師一卦以例余潛不拘何卦惟取陰陽與躍相配後仿此

凡一陰五陽之卦六

小畜履

同人大有夬

姤圖小畜一

凡二陽四陰之卦十五

屯蒙

臨觀

頥坎

晉明夷蹇解

萃升

震艮

小過圖屯一卦以例余

凡二陰四陽之卦十五

需訟

無妄大畜大過離

遁大壯家人睽

革鼎

巽兌

中孚圖需一卦以例余

凡三陽三陰之卦二十

泰否

隨蠱

噬嗑賁

咸恆損益

困井

漸歸妹丰

旅渙節

旣濟未濟圖泰一卦以例余

右乾坤取信防四十八如重卦畫數六子取三十六如卦位數雜卦取二十四得畫數之半

符曰卦蒂於爻萬苞於一六十四卦蟄而存之一奇一偶而已龍大極天下小則蠶蠋躍之而縱蟄之而存是故龍以其神自存人以其貞存龍淸冷之龍化爲白魚者龍自存也黃龍負舟視猶蝘蜓者人存龍也聖人之視物也細唐虞揖譲體以杯尊湯武徵誅盡於方罫是故可以二帝三王之道愽奕飲酒也

易會圖之二同歸潛宮二極棲於三卦三爻之間其格已敗卻以二極分司卦爻兩卦附太極兩爻附無極各自成局餘一卦一爻躍之潛躍俱不拘何卦何爻

右取順防十四卦八而爻六也信防十八通以全卦六陽六陰十八畫數

符曰有本之義𨿽極散殊可得謀歸假以庖犧治兵陳師鞫旅命爻右翼使卦左甄執訊獲醜薄言旋歸右翼左甄同盤飲至矣夫兵不一執也右翼執幹左甄必執盾豈可以干盾殊執遂離左右爲吳越乎師之受律以將受命皇建有極其所受命者也

易通圖之一不測凡得無極不能躍幾敗遇畫始出見則下潛卦爻可悉不用卽以無極一版凖成潛宮全卦餘七版於中擇最勝二版躍之如左圖卽躍乾卦餘仿此圖一以例余

右躍幹取信防十五坤十四震坎艮十一巽離兌十雜卦陽九陰八取順防俱六信以陽陰取奇偶順以凖六取六

符曰所以貴無爲其窮有聖人盡性則能用無如制汞流連材錢貝是故天下之道爭有則立盡握無爲難知無則包萬萬不親無物之親無者一也無之倚一猶苞倚茁茁拆達薦然悉出矣易通圖之二疊用四小卦或四散爻見少二卦或二爻當敗得太極又見一動爻卽此太極一位凖作二卦或二爻卦成三全卦爻成一全卦矣多下一版共餘散爻或小卦俱三版於中任擇二版躍之如左圖卦躍散爻免敗爻躍純乾餘仿此卦爻各圖一以例余

右躍爻取順防三信防陽取五陰取二半取三躍卦取順防三信防躍幹取十三坤十二震坎艮九巽離兌八雜去陽七陰六順以一凖兩故取三信以陽陰從奇偶

符曰陰陽蟠虯猶鳥防共谷當相抱持鳥防爲一離而出之飛飛循循一可兩也又譬圭璋本一玉耳玉體未分而緼珪璋不斵離之惡能兩用乎是故貴其動也動者所以設介明幽也京房曰積則暗動則明

又曰無極主無以有爲功附物而見一畫旣揭陰陽熾然𨿽有無極苟無其一不能成質太極主靜以動爲才得兩而神發乎其機功用以興𨿽有太極苟無其動不能成用

兒易外儀卷十二

欽定四庫全書

兒易外儀卷十三

明倪元璐撰

化裁之類曰曲成下

易小易初

八卦而小成者恃小也其初難知者寶初也

儀曰易之等爻也莫險於初而其設卦也莫屯於小何以言之也當夫文字未制義類未生忽鑽無形以興一畫忽雕無名以命奇偶旣已造端寧知所屆譬之維舟海岸不可言危鼓枻舟移命乃繇海隠義畫先不可言懼奮筆義舉命乃繇畫舟之出海義之形畫舟不扶舟義不扶義豈得非其坎窞而至險者乎當夫爻畫旣建奇偶旣分一連其類以錯乎三三正其宮以布乎八旣莫可加則窮於紀譬之舟汛中川不可言困水窮川盡勢乃窒舟畫騁爻林不可言阻卦窮畫盡勢乃窒爻舟之極川爻之極卦川不導川卦不導卦豈得非其艸昩而至屯者乎故曰初者爻之險小成者卦之屯也所貴乎易者爲其能濟險而通屯也是故立畫以奇隨配以偶立奇而別立偶難立偶而又還立奇則易也所以偶立而奇又起奇重而偶又效畫連得段畫段益連繇此蕩摩則不可禦矣立畫絫畫立爻絫爻以絫之道長爻則亦以絫之道長卦也所以爻窮而卦卽立卦窮而爻卽絫絫爻通三絫卦通八繇此引伸則不可測矣是故爻以六而泰卦以六十四而豫也

易小圖之一不盡潛躍備卦之七不盡者一耳

﹤經部﹐易類﹐兒易內儀以__兒易外儀﹐卷十三﹥

右取信防七卦七而七也

符曰褚先生云今世爲屋未陳三瓦而居之此言爲畏盡也聖人之禦物居理立教皆有不盡者故曰書不盡言言不盡意聖人欲以其書貴其言欲以其言貴其意書有不盡故天下貴其言言有不盡故天下貴其意以易防綸象翼紛若聚千世儒者之智通晝夜求之而疑義日生深丈日祕此以聖人之有不盡者爾以其有不盡故皆求盡之皆求盡之故可以極千世之才皆求盡之而皆無以盡其不盡者聖人故有以制千世爾

易小圖之二浸長潛爻躍小積漸以長

右取信防三卦三而三也

符曰決驟奄暴者物之賊也膏雨以浸興物詩曰終風且暴聖人以終風窮力不如膏雨故歸暴焉浸驟之爲功奚啻千里乎夫易以浸爲其道者也

爻不浸而至三不敢稱卦卦不浸而積小不敢稱大惟浸故生生生生故日新考靈曜曰地常動移人莫之覺董子曰日長加益而不知此皆以其積漸微曲使物無愕者也聖人𨿽甚奨陽亦必欲其有序故曰先致治國然後三王之政可施也齊乎三王然後五帝之化可行也造乎五帝然後三皇之道可從也

易初圖之一易簡潛躍奇偶爻而不卦

右易取信防九簡取六陽陰之極數

符曰仲尼盡辭以頌易曰廣矣大矣而澹形天地曰易簡者此仲尼以易與天地通觀互論也一連二段人見之爲卦爻者仲尼見之爲天地乾元坤

元人見之爲天地者仲尼見之爲卦爻見天地卽見廣大見卦爻卽見易簡仲尼猶以廣大予天地易簡予易也夫天地道也而求者以器考諸璣衡役乎揆步羲和窮智章亥竭才靈憲貢疑博望矜詭求盡難盡險阻日生若使聖人獨居深坐戴幕履裀以一丈之宮陳六畫之卦而剛柔淸濁具此焉寒暑燥濕具此焉變化回遊具此焉災祥生死具此焉是則窽拂之大可爪摩指掛而得之安見有其艱深繁重者乎

易初圖之二本末躍二動潛奇偶半內見畫始

右取信防八一畫具有八八也

符曰昔者包犧窮觀極察道滿義流忽形一畫此一畫者卽使引端遽止無復有其連連段段者後之聖人必能推極至盡畢其情條卽使黙處不言雜然厝之於其連連段段者後之聖人亦必能辧認得之明其物始此蓋以其精理篤翕一畫必可以包諸連段一畫必有異乎其他連段者也兒初墮得其气母能回殊死世匠之爲魅者皆寶祕木本木斧初謀傅以符禁則能禍福蚖出蟄乍噬寄物爲毒元鷤防乘春相目不敢先聲先聲者气決立絕凡物之怪皆聚於始理之始立者豈得不著異乎易有太極畫有太祖尊極敬祖是爲知本末者矣

易初圖之三不設以潛備卦而躍散不成是爲裕而不設

﹤經部﹐易類﹐兒易內儀以__兒易外儀﹐卷十三﹥

右取信防三潛重三卦亦有三極之道焉

符曰孔子說卦曰益裕而不設此言中多有而外無觀如室盛倉箱而門虛羅雀者也天下之事業非聖賢之所能期時不可設必不得設故羲前無易周公後無禮樂羲前周後非無聖人惟中裕者爲不慙耳學誠顏淵學卽不在仕道誠仲尼道卽不在作徳誠文王徳卽不在王顏淵不仕仲尼獨告之爲邦旣而曰使回執政由賜安施仲尼不作

孟軻獨尊其大成旣而曰生民以來未有孔子文王不王詩人獨歸之天命旣而曰萬邦之方下民之王蓋皆信其裕不疑其所不設者爾夫裕者陰陽之奧也設者萬物之美也不裕必損不設不必害益裕潛而設躍潛惡其非龍也躍而無首何譏乎

易初圖之四無成潛爻微散躍初畸雜故曰無成

﹤經部﹐易類﹐兒易內儀以__兒易外儀﹐卷十三﹥

右俱不取防免敗而已

符曰幹無首無成也過滅頂亦無成也以干履盛豈可有首以過乘危必至滅頂盛者徳新業富極乎其成故尊無危者積諐叢尢敗乎其成故羞無也是故坤從王事曰無成訟從王事亦曰無成坤順訟健坤安訟險坤從王事道在括囊訟從王事志在受服故坤忠而訟欺也忠必譲成欺必襲敗無成之徳坤訟爭處之至人無夢愚人亦無夢

兒易外儀卷十三

欽定四庫全書

兒易外儀卷十四

明倪元璐撰

平傾之類曰申命上

易相

相輔相也猶言輔相天地之宜也系上下篇申卦二十一申爻十九離益噬嗑乾坤渙隨豫睽大小過壯夬十三者上古聖人王天下之業也履謙復恆損益困井巽九者中古聖人處憂患之徳也於爻申否九五申復初九言乎其否泰在其中矣言乎其復剝在其中矣聖人之有心也業足以濟徳足以守危者平之易者傾之是則聖人輔相天地之謀也

易相儀之一十三取九徳

儀曰易之所欲大見者業也業大見而易可以王天下易之所不欲專居者徳也徳專居而易不過以禦其憂患而已以易王天下則易常乘陽而盡利以易禦憂患則易常保陰而退藏盡利之及於物者有功也退藏之固其身者無過也𨿽中材而處盛世皆求有功𨿽上智而際危時惟求無過凡人所求存乎有功則其气昌而取多存乎無過則其思約而持少聖人之用易亦猶是也是故易者制功制過應多應少之林也今夫乾坤者蟠際之歸也離者貞明也益者大作也噬嗑嚙物威猛也渙者蕩也隨利行也豫喜樂也大壯盡力也小過大過人之難居者也睽不恃徒也夬者遂志也凡此十三者巍奕嘉娛決驟敢岸其音角徴春夏之儀仲尼則以奉諸上古王天下之聖人以爲此十三者非王天下不能取之也今夫履所以繩也謙者譲善也復保殘也恆不敢遷也損益之情內憂疾而外畏擊也困告哀也井無能攺徳而惴羸缾也巽伏牀者也史巫紛若求免而已也凡此九者蹙縮鉗按刻堅隠循其音羽商冬秋之矩仲尼則以授諸中古憂患之聖人以爲凡處憂患非此九者不能救之也是故卦者聖人之所擇也聖人履亨必擇有功之卦聖人處窮必擇無過之卦聖人非爲是遷情以就會也以其時所必有功𨿽過亦功以其時所必有過𨿽功亦過故夫上古之聖人與中古之聖人𨿽以其道之甚同而其情不可以相譬也上古聖人之於功利聲譽無所不取者至於小過大過則亦取之中古聖人之於丰亨盛美無一敢居者惟困則不敢不居之悍然取之小過大過而其道亦歸於濟天下踧然不敢不居乎困而其謀僅出於求寡其怨繇此言之上古無過冒乎過以爲其功小過則小功大過則大功中古無功貞乎困以爲其徳困則其徳不困卽其過耳一信一絀以其盛衰一樂一憂以其初末詩曰赫赫厥聲濯濯厥靈此出於盛商之初王天下之炳者也如臨深淵如履薄冰此出於衰周之末憂患之殷者也仲尼系易明天之道察物之紀綱綜運會權量人才離六聖之代爲二古而以是十三者九者循而測之於是則知世之遷流矣離六十四卦之徳爲二際而使二古之聖人審宗而事之於是則知易之進退矣易曰亢之爲言也知進而不知退夫茍學易而不知進退猶爲不學易者也何天之衢不解其拇寘於叢棘不艮其腓允升大吉而屯磐桓系遁有疾而渙奔機爲是之言者是則欲系羲農堯舜於金柅而壯羑里居東以前趾者矣

易相儀之二否泰剝復

儀曰夫否泰剝復之四者聖人之所甚懼也聖人懼否而尢懼泰懼剝而尢懼復聖人之懼泰甚於否者以爲否之爲言塞也塗塞則其徑亦塞戶塞則其竇亦塞故曰君子以儉徳辟難塞亦有窒塞亦有辟也泰者通也勢大行之曰通通而心快之曰蕩天下之勢通於泰天下之情蕩於泰也聖人之懼復甚於剝者以爲剝之爲言落也皮落而毛亦必落枝落而葉亦必落故曰小人剝廬剝亦傷正剝亦傷邪也復者還也病旣愈之曰還病愈而又還之曰死天下之病愈於復天下之人死於復也聖人知之故申否而系之曰亡者保其存者也申復而系之曰知之未嘗復行也亡者保存則知存者之不保亡復以其不復行則知又有復之害復者矣易於否之六爻無厲詞其終則喜之以傾否於復之一卦無定義其終則凶之以迷復此以其否故傾否復故迷復也天下皆矯首歸命於泰易則終之曰城復於隍天下皆束身待盡於剝易則終之曰碩果不食此爲慮君子之力未必蕩邪亦度小人之才不能滅正也凡易之義皆聚終爻亦若文章之宿鞬語言之歸腠傾否迷復復隍不食皆易之卒辭也繇此觀之天下之泰皆生於否否皆生於泰復皆生於剝剝皆生於復其必然者矣是故聖人之敍卦也泰巳卽否剝竟隨復蛩蚷倚比轂橰環回所以告急不使人得支頥緩齶從容徙倚而圖之也故以聖人之濶達宏舉而獨以周曲治泰上揆揆天下揆揆地左揆右揆以齊民事彚徵尙賢也包荒宥過也馮河決幾也不遐遺究功也朋亡中行制私絕倚也歸妹下濟也勿用師愼也而其治否澹簡灑然包之在彼休之在我而已矣又且以聖人之繽紛霍濩而獨以刻嗇治復內閉閉關外閉閉貨上閉下閉幾廢王度修身告悔也下仁謀休也頻厲無咎制義也從道勉中也自考不敢不惇也而其治剝彊岸坦若牀聴之彼輿聴之我而已矣聖人之鍥於治泰復而紆於治否剝者聖人疑夫君子之志荒於泰復而恃其道之必可以貞否剝也今夫以君子而治天下計必出於有泰無否有復無剝而以其自爲謀亦烏能捨所甚完趨其或罅者乎夫處否剝則君子甚完處泰復則君子必罅否剝之世必得君子泰復之世必失君子否剝之世小人用事而君子逃責泰復之世君子乘權而小人抵巇小人乘否剝天下皆怨小人必思君子君子乘泰復君子或不能副天下卽愧小人否剝者其徳日入而居盈也泰復者其功日出而趨盡也處乎否剝而靜君子之幾𨿽莽操之徒皆能容君子處乎泰復而恣君子之才則殺君子者其必在於英君察相矣是故聖人觀世危泰而微復使才者慮之易使帝乙慮泰使顏子慮復殷道之泰終於帝乙帝乙而後無泰是泰之危周公使帝乙慮危也孔門之復幾於顏子顏子而外無復是復之微仲尼使顏子慮微也用公不以泰予武王仲尼不以復自予周公則猶疑武王之道不足以持泰於是急起而興禮樂仲尼亦猶自疑其身不足以勝剝於是急退而作春秋禮樂以禁暴慢春秋以誅亂賊暴慢不作則禮樂不廢禮樂不廢則亦不移泰亂臣賊子懼則春秋不沒春秋不沒則亦不畏剝也故以聖人之道治泰否則必有泰無否𨿽以聖人之去其世百年而猶可以其禮樂禁暴慢以聖人之道治剝復則必有復無剝𨿽以聖人之不用於時而猶可以其春秋誅亂臣賊子夫天下豈必有治無亂哉苟使下𨿽不靖其君不暴於上上𨿽不惠其民不慢於下上下𨿽不交亂臣賊子不縱橫於中亦已矣

易相圖之一十三取無極乾坤震艮離兌巽各一十三卦屬乾坤離俱本位大壯夬屬坤豫隨

大過屬震睽屬艮益屬巽噬嗑渙屬離小過屬兌惟坎宮無卦所以缺坎

右取順防六信防三十極以當坎坎六故六八卦缺坎故三十

符曰五聖人之取十三卦於八者之宮而惟坎不取斯明上古之聖人不嬰憂患也無極以言其必不有也夫毛血阻饑未鮮其食赭鞭四求不絕其毒板泉涿鹿孰殄其慍洪水有苗莫紆其嘆豈曰無患而不以爲險者此繇其時聖人上敬則下必應下都則上必兪情恱而才出也

易相圖之二九徳巽二乾坤震坎艮兌各一九徳無離重巽八版相推而成

右取信防三十三八卦除離去六六之三

符曰以聖人所貴九徳之綜備乎七者而獨無離則知中古而後幾無日月也乾坤六子惟巽獨出此亦聖人權宜爲中古而後言之也故曰巽以行權文王不以莘女周公不以鴻遵羑里安得出東土安得歸羑里不出崇虎不得而伐也東土不歸鴟鴞不得而除也聖人之用巽聖人之不得已也然而文王則曰明夷周公乃謌陰雨苟執其巽又安得離乎

易相圖之三否泰躍乾承坤中包離兌巽爲否躍坤承乾中包坎艮震爲泰本之先天卦位離兌乾巽一聚坎艮坤震一聚

右信防否以干一坤八合三陰重之又二十共取二十九泰以干一坤八合三陽重之又三十四共取四十三

符曰天地則否地天爲泰或順以轖或逆而孚原其不交必有一間如木無隙鋸入而離若其相得必有一連亦猶流蚨繩防則貫也是故幹質渾淪離麗中擘兌毀其齦巽裂其齶浸假滅沒以至成坤孤陽獨處羣陰比類地不親天所以生否坤情爛漫坎剛中撐艮遏其顚震遮其趾俄卽明湛來復爲幹諸陽秩然遇陰有禮天足包地所以成泰又曰夫物之蠧物食內爲深力之扶力承間而大所以干綱之解首繇離鋸而坤維能固獨借坎繩也又曰夫乾繇離破者華而雕朴坤以坎持者憂能造功雲霞虹防變天之儀者也山川丘陵貞地之力者也

又曰離兌巽女非干之生而最親幹得天之意繇夫日麗於天而風澤天降坎艮震男非坤所出而最親坤維坤所使繇夫山附於地而水雷地居是故剛明而或近蔽則上下不交柔靜而不遐遺其左右必善者矣

又曰去誠著飾容恱爲順𨿽大剛在上不能救否慮患沈幾知止而作𨿽至柔履尊不能辭泰故夫天之絕地宜咎羣陰地之孚天必功眾正爾又曰陰敷天而天气絕陽著地則地道光所以女不承祧子能幹母

又曰乾位乎一兌二離三從下附之坤位乎八艮七坎六從上攝之震巽交參亦俱在逺而五實傍一四與八鄰所以求媚於幹者不事其子而事其女致敬乎坤者不畏其女而畏其子句踐因宰嚭以蠱吳伍胥則渙然也淮南爲汲黯而憚漢公孫則蔑如也

易相圖之四剝復老陰系坤艮巽又坤艮巽乾爲剝老陽系乾兌震又乾兌震坤爲復

右剝取信防二十五以繇幹變予天之數

右復取信防三十以繇坤變予地之數

符曰殘光垂竭岌爲完陰聖人以爲尙壯奨而激之字曰碩果纎息始芽自陰而反聖人以爲甚神驚而閟之號雲天心詩曰桑之未落其葉沃若此爲幸所存而壯之之辭乎胡然而天胡然而帝此爲喜所見而神之之辭乎

又曰猝至之凶聖人不以咎物驟徼之福聖人不以期人若乃陽之趨剝陰之趨復積漸馴至詎繇忽焉人豈皆竟夕不寤盡晝無爲而盜以晡穿其壁旦尙無聞客以辰集其門旰且不覺承禍拒福固爲怪爾

又曰獨陽居上必至於剝獨陽居下猶可以復故知世道之喪皆繇有君無臣吾道不亡所恃賢人在野也

又曰以其初變則復宜連姤以其反象復又宜承豫然皆不處而從乎剝者此以姤初陰始難不足興復剝以極激變譬猶气蒸窮燠而後乃涼生者矣又以豫四陽中處不能牽復剝以上連初譬猶星行盡軫而還與角會者矣

又曰剝之乾位乎其七復之坤位乎其二直底其究而後號曰剝一見其來而卽讙曰復矣敗子垂槖溺愛猶迷遊子及門離愁頓盡人固有之道亦宜然

又曰剝不保幹勢必變乾而奉坤之儀猶子之逆父而順母而不可以爲是其母之孝子也復不安坤首謀叛坤而執乾之徳猶子之舍母而學乎其父而其母豈有以爲是其不肖子乎

又曰自復十徙方極於剝自剝三周遂臻於復然則治亦可常亂亦易撥矣何居乎而建寧忽變紹述不還也

兒易外儀卷十四

欽定四庫全書

兒易外儀卷十五

明倪元璐撰

平傾之類曰申命下

易教

君子教思無窮也易三百八十四爻皆教而系於否五復初而外又取諸中孚九二同人九五大過初六謙九三幹上九節初九解六三大有上九咸九四困六三解上六噬嗑初九上九鼎九四豫六二損六二益上九以其務近而於物篤故申舉焉教多術矣於君子惕之於小人擊之

儀曰昔者聖人絕韋讀易精至神渙奮然而作口敍手追握象出告猶且排繁取肯揮幽選著間考厥初或命以二所貴乎三有崇其四方五是陳俄上爲志涉乎三百八十之林而執其三十而一之義故曰鶴鳴在陰其子和之我有好爵吾與爾縻之故曰同人先號咷而後笑故曰借用白茅無咎故曰勞謙君子有終故曰亢龍有悔故曰不出戶庭無咎故曰自天祐之吉無不利故曰憧憧往來朋從爾思故曰公用射隼於髙墉之上獲之無不利故曰其亡其亡系於苞桑故曰介於石不終日貞吉故曰不逺復無祗悔元吉故曰三人行則損一人一人行則得其友故曰負且乘致防至故曰困於石據於蒺藜入於其宮不見其妻故曰屨校滅趾故曰何校滅耳故曰鼎折足覆公餗其形渥故曰莫益之或擊之立心勿恆凶此十數者聖人之於君子小人則皆教之矣聖人之教君子其心爲君子懼聖人之教小人其心甚懼小人聖人以易懼君子不敢以君子懼易以小人懼易不能以易懼小人聖人之懼小人者以爲天下之獄皆歸小人小人之情皆歸於易不以小人正易之情則易必爲小人用不以易正小人之獄則小人必以其過諉易也且天下固已責易何可不専奇而絕偶何不倍奇於偶而倍偶於奇天下皆疑易之生是小人使敵君子又厚集其朋使處於無不勝若此者是易旣以其圓神廣大召責起疑又不號正告萬物及其後世𨿽馬復興彖象俱口亦不能出而明之矣聖人曰作易者其知盜乎作易者知盜盜亦必知易故以小人而亂天下必思用易以小人而用易必亂天下以小人而學易必毒君子以小人而毒君子必取之易是故溝瀆隠伏以爲之謀弧矢桎梏以爲之器史巫以爲之頰舌耽逐以爲之口實劓刖以爲之威黃以爲之戰小人視易猶其外府烹一君子鑊湯薪火皆於易乎取之如此是小人之去易不能以寸小人之心其亦曰人不可斯須去易也君子之射小人曰隼小人之射君子亦曰隼君子居剝曰碩果小人牽復亦曰碩果於野之血易猶疑而龍之天下安得不疑小人於易天下皆疑小人於易易安得不懼小人聖人爲小人明疑而作易爲易釋懼而教小人易不教小人則君子不敢以學易是故小人者易之所象也戎之曰戎狐之曰狐牛之曰牛豕之曰豕莧之曰莧之曰塗之曰塗臭之曰臭掣者猶掣決者猶決射者猶射獲者猶獲豶者猶豶牿者猶牿滅者猶滅剭者猶剭聖人以爲此正名厲威以毒制毒之器小人知之則必怒易小人怒易易於是可得而懼小人矣易可得而懼小人小人於是可以學易昔者張說巽牀幾於誣善宋璟震之曰名義至重鬼神難欺周處升陵幾於爲冦父老夬之曰淵蛟山虎與子而三鬼神之說原諸享祀蛟虎之義等於豕牛易之所著以戒小人二子聞之卒爲君子故曰小懲而大誡小人之福也

教君子曰惕惕擊皆取敗格爲圖

惕圖之一曰不誠

系釋大有之上九曰自天祐之吉無不利祐者助也天之所助者順也人之所助者信也中庸歸順信於誠身順信之反是爲不誠不誠則無助天不祐也乾震離兌各一奇動三偶動一

右惕六防所以劑陽每動卽惕倍三而六

符曰凡君子之過皆以其恃陽陽猶焰然騰則速盡居理不疑趾壯口紛爲天所怒怒者天之陰也天意變而趨陰卽君子庸能以其未正無實之陽與天抗論乎故曰誠之爲貴也君子尊陽審其誠然是陽者則恃之天尊君子審其誠然是君子者則祐之

惕圖之二曰不愼

系釋中孚之九二曰可不愼乎大過之初六曰愼之至也反此則爲不愼不愼則其中不孚而過乃大也出乾坤各二陰陽動爻各二

右惕四防如其動之數

符曰愼者靜气也躁動則不愼恃其道正而忽天地不知天地之心甚敬君子也敬之甚必責之深責之深者通之極也故曰言行動乎天地君子以天地制其言行則其言足以英矣其行足以雄矣夫英雄者天地命之爲英雄則英雄也不繇豪舉憤張而得之故貴愼也子之所愼齋戰疾而孔子曰我祭則受福戰則必克而疾病則不禱徴也夫惕圖之三曰不定

系釋咸九四憧憧往來朋從爾思曰天下何思何慮天下同歸而殊塗一致而百慮蓋言多思不如無思多思之謂不定也出坎巽陰陽動各二

右惕四防亦如其動之數

符曰天下定義使憧憧者慮之三年而不得一防其牽於利害可教也其牽於是非難勸爾自其心之求之日移一義而不可以持自其口之論之日出一義𨿽以仲由折獄之才毛遂定縱之智不能爲之譬斷也退疑有譏進疑有戾心日以多憂日以加鼓人鞺鞺鉦人鏘鏘往往來來何時正乎惕圖之四曰不和

系釋同人之九五曰二人同心其利斷金同心之言其臭如蘭損六二曰三人行則損一人一人行則得其友言致一也二人二心三人三心有損無同何濟之有出乾坤坎離陰陽動奇偶爻各二

右惕八防八者皆過

符曰夫以朋黨誅君子君子亦何能朋黨乎朋黨所繇來自其議發不必有禍其君子公言而適蹈之自其禍發不必有議其小人求類而廣繩之是以謂之朋黨也若其制事當凶水火圜觚必自君子爾且夫同名君子而南北洛朔之者是爲離異非黨同也贊皇執謀奇章執義考亭執無象山執有明道執謌子瞻執哭文正執守魏公執戰而及膺禍患亦不相扶三傑一體而淮陰爲戮鄼侯加功子房袖手喬固入獄聲气滿朝而救惟弟子與其故掾膺滂駢首度遼激侃亦徒自訟不敢明言唐介出貶詩送傾都上章爭者蔡防而已以爲推引亦不推引膺固喬宻並師朗陵不言朗陵房杜王魏俱學河汾不表河汾繇此觀之苟使君子能朋有黨天下必定身亦無禍惜乎其不然爾惕圖之五曰不深

系釋謙九三曰致恭釋幹上九曰動悔蓋言謙吉亢悔也不謙而亢是其幾淺爲不深也出坤二震一干一陰動一陽動三

右惕三防以保位爲謙則謙不可爲以直躬爲亢則亢不可悔疑之故三三則疑也

符曰夫自直其躬濟人之事二者豈可並晷而揆之者乎解衣碎首一日而成名於天下者非君子所難也苟求濟國是宜沈幾耳寇公竄以丁謂而沂公竄丁謂徐駱敗以反唐而梁公反唐以李淵之英武猶欲使李宻喜之曰唐公見推卒降李宻以元載之庸劣猶能使朝恩慮之曰笑者難測卒誅朝恩知終終之聖人所爲吉謙悔亢者矣昔者陳竇嫉邪義形气盛推案出卜蓍告之其繇曰陰威而作觸之立糜三君嶽嶽躍龍不疑輔咸頄壯禍與之隨將伯助予伯言汝癡

惕圖之六曰不斷

系釋解之上九曰隼者禽也弓矢者器也射之者人也縱隼不射是爲養姦不斷反受亂也出坤一干二奇爻四偶動一

右惕十防此十君子安得逃責乎

符曰鉅陰承尊升陵乘墉諸陽晏晏靜而罔功小陰狠躁與上爲气上邪有助下邪有恃星星不絕乃成燎原除惡不盡噬臍何言乎昔者鄧侯違諫國移楚甥守珪失刑禍延唐祚五王墜謀亂生幾肉汝愚遺慮權歸閤門詩曰墓門有棘斧以斯之此言斧之斷棘譽斧也墓門有梅有鴞萃止此言梅之容鴞咎梅也

惕圖之七曰不宻

系釋節之初九曰亂之生也則言語以爲階君不宻則失臣臣不宻則失身幾事不宻則害成此言君子顯道而不廢宻謀也出奇偶動各二兌坎各二

右惕六防爲責其口兌口數二三緘之而六也

符曰戴子有云鄙夫鄙婦相會於廧陰可謂宻矣明日則或其言矣昔者苻堅議赦猛融供侍旣乃民間盛有詔怪窮其自諉諸靑蠅肆赦大美也一主二貴臣大著也以易市之美當眾著之歸𨿽微靑蠅保勿漏乎原夫兌口介疾坎耳叢棘口無廋情耳載聰徳金緘不深唾入必出是則雍紏之所以屍宋錫繇玆而黜者爾

惕圖之八曰不智

系釋豫之九二曰君子見幾而作不俟終日苟不見幾是則不智也出奇偶動爻各二畫始一兌離巽各一

右惕六防以其疑於貪祿治陽以陰之數所以愧之

符曰夫哲者測气於禽鳥審兆於音聲矧夫世事人情形章勢灼此不能知必眊者也人不必迷尋丈而惟牽銖絲此銖絲者沈入九淵矣夫投會應時比諸鷙擊君子之於人國也突若入焉突若出焉齊女朝入仲尼夕行聖人所云不終日苟逾宿及旦卽其言之欺也且天下之論豈可以其人明哲遐引謂之無能微子誥父師少師而奔周奔亦已忠矣範蠡滅吳霸越而遁齊遁亦已功矣介推從遊反國而隠介山隠亦已宏矣梅福抗章觸時而逃吳市逃亦已雄矣

教小人曰擊

擊圖之一曰滅耳

系釋噬嗑之上九何校滅耳凶曰惡積而不可掩罪大而不可解出坎一坤二偶爻一奇動一偶動三

右擊三十六防盡陰之數

符曰夫小人之罪惡何繇得積而大乎測之以三盡上盡君徳中盡人材下盡民命盡此三者而小人之能畢量亦足也譬之斂禾於囷囷粟之日崇盈者是竭畆之棲也小人罪惡日崇盈者是竭國之蘊也故欲待小人之貫盈而懼其以宗社盈貫聖人故以擊小人之權歸諸國法何校滅耳者王鈇也天愛人主則使人主自怒小人天怒小人則必並怒其用小人者使以天之怒率天下之憤滅一小人棓梃戈鋋安所不得之者而須校乎哉江充斃於逆刃楊釗殪於亂鋒宰嚭禍吳而快越矛徳儒佞隋而膏唐斧滅四姦之耳者皆非校也擊圖之二曰滅趾

系釋噬嗑之初九屨校滅趾曰小人不恥不仁不畏不義不見利不勸不威不懲出震坎奇偶動各二

右擊十八防於滅耳救半

符曰夫有人焉告之仁義訾訾然激之恥畏撅撅然彰之勸懲漆漆然若此者蓋小人之謬防者也然而聖人猶欲教之聖人何故欲教之也以爲是猶可懲爾何言乎可懲也以其不威不懲不威不懲威之則懲矣曰豨豛其牙發以張弧此言威禁也是故不威不懲者小人之頑也何爲不威小人此非小人之頑而國之鈍也韓子曰法行狗信虎化爲人聖人以狗誡虎以虎誡人故曰屨校滅趾無咎屨校已危滅趾不死懼其心使知悔畱其身使補過是則聖人之仁也

擊圖之三曰覆餗

系釋鼎之九四曰徳薄而位尊知小而謀大力小而任重鼎折足覆公餗其形渥凶言不勝其任也躍離巽潛動四震兌各一

右擊二十四防老陰窮數以其位窮而人必老也

符曰火資風功以成鼎實震多恐懼而爲長子兌者說也而爲少女恐懼之情救以容恱長子少女歘然而化女之比男不可曰朋柔之承剛不可曰任震足兌毀足之折也陰陽蕩然餗之覆也昔羲作鼎以儀萬象黃帝采銅而正三才夏圖魅怪告民神姦姬著貪饕愧物婪昧是故古今之大賢大姦皆列於鼎矣旦奭而下檜杞而上孰不繇之擊圖之四曰致防

系釋解之六三曰上慢下暴盜思伐之矣負且乘致寇至盜之招也出四動爻艮兌坎離各一

右擊三十防倍艮兌坎之數以半擊寇以半擊致寇者

符曰擔負之子赫而乘軒彼人兮赤芾三百之謂矣天下之風皆相效而甚者也擔夫可得有髙車細民效之亦曰吾何爲不得有神器擔夫一髙車而神器遂爲貴賤之大共寇不繇致何能至哉夫鵂之以召鬼也倀之以導虎也審欲禁鬼何不殺鵂審欲杜虎何不滅倀

擊圖之五曰勿恆

系釋益上九莫益之或擊之立心勿恆凶曰莫之與則傷之者至矣○出乾坤坎離各一奇偶動各二

右擊十五防以陰陽之數責其陰陽

符曰陳仲舉云一庭之臣如河中木流泛東西此言陰陽多端心不恆也夫陰陽塞乎天地以錯而可常也不圖其塞於小人之心而以錯爲其不常爾蘓秦之歡六國馮道之媚五朝虞監之事隋唐蔡京之交王馬脂丸蓬轂豈足以諭其心哉是故物皆惡而擊之此其道自賊而已

擊圖之六曰非據

系釋困六三困於石據於蒺藜入於其宮不見其妻曰非所據而據焉身必危出乾震坎艮各一奇動三偶動一

右擊十三防合艮七坎六使石蒺藜責之

符曰石剛而蒺藜亦剛也故曰困於蒺藜以乘剛也其器如此是豈小人之所得據哉夫萬物皆以剛據柔者也是則小人宜戢翼承據如妻承夫今欲悍然倒而竊據誰爲小人承據者乎故曰入於其宮不見其妻非爲有妻不見也譬諸人妻假夫衣冠以號於人曰吾卽夫也夫卽夫矣抑誰爲其妻者乎武瞾衮冕以祀郊廟自冊曰帝帝必有後也以武瞾爲帝入於其宮不見其後矣

兒易外儀卷十五

