

欽定四庫全書

經部一

易學變通

易類

提要

【臣】等謹案易學變通六卷元曽貫撰貫字道泰和人天歷辛已舉於鄕官紹興府照磨元季兵亂棄官家居鄕人推率義軍後禦龍泉冦戰敗抗節死事迹見江西通誌所著四書類辧學庸標旨諸書俱湮沒不惟朱彞尊經義考載有周易變通之名亦以爲已佚今檢永樂大典所錄周易各卦下收入貫說尙多其標題實作易學變通知彞尊未見原書故稱名小悞矣謹裒輯彚次釐爲六卷其豫隨無妄大壯晉睽蹇中孚八卦爲永樂大典所原闕者今無可校補亦姑仍其舊是書純以義理說易其體例每篇統論一卦六爻之義又舉他卦辭義之相近者防伍以求其異同之故如乾卦云乾六爻不言吉無往而非吉也初九處之以勿用卽初九之吉上九處之以無悔卽上九之吉二之見五之飛三四之無咎皆然蓋位或過於中而聖人處之則無不中位或失於正而聖人處之則無不正所謂剛健中正純粹精者吉有大於此乎坤卦云或疑六三王事爲六五之事然幹主君道坤主臣道王事乃九五大人之事故坤卦三五聖人皆有戒辭者其所以正人臣之體爲慮深矣艮卦云惇臨惇艮皆吉何也曰惇者厚道也厚於治人則人無不服者臨是也厚於治已而已無不修者艮是也人之自處容可處於薄乎凡此諸條立義皆爲醇正其他剖析微細往往能出前儒訓解之外間取互體立說兼存古義尢善持平在說易諸家可謂明白而篤實且其成仁取義無愧完人而元史忠義失於紀載殊傷漏略今搜輯遺文著之於錄非惟其書足重亦因以表章大節發潛徳之幽光焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

易學變通卷一

元曽貫撰

上經一【幹至需】

幹

或問聖人畫卦定位法河圖也故坤以老陰居北而得老陰之數離以少陰居東而得少陰之數是則然矣然幹以老陽居南而反得少陽之數坎以少陽居西而反得老陽之數何也曰陽可易而陰不可易也曰圖書之數三同二異者正以陽不可易也今乃曰陽可易何也曰三同二異者以陽爲主而陰爲客自其體言也老少易位者陽動而陰靜自其用而言也曰然則兌居東南而得乎二巽居西南而得乎四艮居西北而得乎一震居東北而得乎三何也曰聖人之立卦畫因圖之奇偶而生聖人之定卦位非以圖之奇偶而定蓋畫之立因數而有畫若位之定乃因象而有位非以數之位而爲卦之位也夫天地有上下之象則乾坤以定乎南北日月有代明之象故坎離以定乎東西澤陷於東南而山髙於西北此艮兌之所以定雷動乎東北風順於西南此震巽之所由定也所謂析四方之正補四隅之空者乃畫卦巳成於是借圖之位以布八卦之位非有取義乎數也曰東北陽方而老陰少陰之卦居之西南陰方而老陽少陽之卦居之又何也曰陽根陰陰根陽者此天地無窮之妙也蓋東北以生數之陽而合於成數之陰西南以生數之陰而合於成數之陽生者爲气成者爲質而卦則質之已成者也故卽陰陽之成數而爲陰陽之定位也曰彖者言乎象然乾卦彖辭有占而無象何也曰六爻不變則象在於卦而未動故諸卦彖辭多占中之象則聖人系辭之意可見矣曰然則乾爲天而六爻稱龍何也曰天以陽之成形之大者言也龍以陽之靈變不測者言也蓋天地間凡麗於有形者皆陰也惟龍則𨿽有形而無形是能超於形質此所以爲陽之靈變也曰震之象亦稱龍何也曰震爲乾之長男長子肖父也且一陽震於二陰之下有變動不居之象非若坎之陽則防艮之陽則止故不得而稱焉曰三四人位非龍所安也然四言躍而三不言何也曰三四𨿽皆人位然三則未離乎下而四則將離人位故可以言躍也四爲人位乃象乎淵何也曰四𨿽人位然居兩卦之間可上可下亦猶淵𨿽下於田然通乎上下而可向乎天也曰幹之所以爲元亨利貞何也曰此聖人爲君子謀也蓋六陽方盛固爲大亨然盛極而陰則姤之蹢躅至矣故必戒以利貞所以保其終也曰幹之六畫不言吉而用九反言吉何也曰乾爻不言吉無往而非吉也蓋幹之六龍無非言聖人之吉占也位𨿽有隠顯徳則無淺深何莫非吉乎故初九以潛龍之象而處之以勿用是卽初九之吉也上九以亢龍而處之以無悔是卽上九之吉也二之見五之飛以至四三之無咎皆吉也蓋位或過於中而聖人處之則無不中位或失於正而聖人處之則無不正所謂剛健中正純粹精者吉有大於此乎若用九之吉特剛而能柔一事之吉爾非如卦爻全體之吉也曰用九羣龍無首此卽坤之牝馬先迷也然小象乃曰用九天徳不可爲首何也曰龍之無首者剛變而爲柔也天徳不可爲首者此言人之體乎陽剛者當謙恭卑順不爲物先卽所謂剛而能柔之道也曰彖之釋乾元旣言資始復言統天何也曰元兼二義大也始也若専言資始則未見大之義専言統天則未見始之義此所以必兼二義言之曰然則大明終始何以爲聖人之元乎曰天徳之元兼乎全體故聖人之元亦該乎終始始則元之元也終則元之貞也謂之大明也明睿所照卽始見終其亨通事業皆由此而出此非聖人體元之道乎曰彖之釋元亨則析而言其釋利貞則合而言何也曰元爲四徳之體統非可與亨並言也故析之而見元亨之分明若夫利者向於實貞則實之成其勢常相因故合之而見利貞之理一蓋自變化而各正者一而萬也自各正而保合者萬而一也故謂之乃利貞以見利之爲貞而貞不外夫利也曰文言之釋元亨利貞本義必兼天人言之何也曰彖之釋四徳旣以聖人言之以見惟聖人爲能體夫四徳也夫子至此又卽人心言之以見天人一理非獨聖人有之也聖人能全之爾曰體仁貞固皆由體而著於用惟合禮和義乃由用而反之體何也曰元所以始貞所以終二者主於體之意多亨則物之暢達利則物之成遂二者主於用之意多此立言輕重所以有先後也曰體仁嘉防不言元亨利物貞固則顯言利貞何也曰體仁嘉防自人心而言故但言仁禮卽見乎亨利物貞固就事物而言故必顯言利貞乃見夫天徳也曰幹之九三進徳修業皆以知爲言何也曰乾剛君子上知生知之質也其知旣髙明則其行必勇決故其始終條理皆主於知也蓋徳非止於忠信然忠信者進徳之本也業非止於修辭然修辭立誠者居業之基也故知至至之則主於知而爲進之方知終終之則主於終而爲居之地此𨿽皆以知爲言而又不能無輕重也曰剛健中正幹之徳也而文言九三九四則又言重剛而不中何也曰謂之重剛者九爲幹徳之剛三爲卦位之剛也以是推之則所謂不中者乃卦位之不中非干徳之不中也蓋卦位者陰陽奇偶之位諸卦之所同也幹徳者陽剛純粹之徳一卦之所獨也故卦位有不中而不害其爲幹徳之中政猶聖人之徳豈有過於亢哉而所處之時則有時而亢矣

坤

或問坤彖辭旣言利牝馬之貞又言安貞吉何也曰前言利貞者利以順健爲貞也後言安貞者當安於柔順之正也蓋牝馬之貞者主配乾而言坤道之用也安於貞者自存主而言坤道之體也蓋坤配乾固以順健而成功然坤道本體必以柔順爲正故曰安貞之吉應地無疆意可見矣曰然則彖三無疆同乎曰徳合無疆配幹之體也行地無疆配幹之用也應地無疆安貞之守也此皆主坤道而言也曰靜專動直而大生此幹之道也坤之六二亦爲直方大何也曰幹之直主動而言則爲直遂之意坤之直主靜而言則爲一定之意幹之大主形體故爲質之大坤之大主配幹而言故爲徳之大此所以不能無辧也曰文言坤至柔而動也剛豈干亦有時而柔坤亦有時而剛乎曰自流行而分陰陽則動爲陽而靜爲陰剛爲陽而柔爲陰不可得而紊也然自對待而分陰陽則天地定位各有體用故幹之動直而亦不能無靜坤之靜翕而亦不能無動所以然者一奇一偶固爲乾坤之象然陽奇陰偶有各生一奇一偶之象此所以干不能無靜坤不能無動也曰乾剛純粹政以不雜於陰柔也而坤之牝馬乃不能不雜順健何也曰陽體中實故不雜於陰柔陰體虛受故不能無待於陽剛也曰六三之王事非六五之事乎曰乾坤純體非諸卦比也故幹主君道坤主臣道則六三王事其九五大人之事乎故坤卦三五聖人皆有戒辭者其所以正人臣之體其慮深矣曰黃裳之義旣言黃中通理正位居體復申之以美在其中而暢於四支何也曰黃中者中徳在內無偏倚之蔽也通理者文理通達有密察之明也正位者正其所居之位居體者不失乎爲下之體也至於美在其中者黃中之積充實之至也暢於四支者柔順之極見於威儀動作之間也本義一則言黃中而不及通理一則言居體而不及正位者舉其所重而言也蓋此爻之象徳𨿽陰柔而位則君也然坤則臣道也不可以君位言也故聖人於此系之以裳之一字所以明六五之爲臣也然裳而謂之黃者以見盡臣下之體又必以中順之徳爲先也蓋黃而不裳則失居下之體裳而不黃則又鄰於諂佞之偏此所以文言復推其象至於暢四支發事業而後爲美之至也曰坤之用六言利永貞何也曰陽之變陰固非聖人所欲今坤以陰變陽乃聖人之所幸故戒以永貞又謂之以大終聖人之心蓋甚願其不變乎剛而復爲柔也

坤牝馬離牝牛坤爲馬以其行健坤配乾固取柔順然順之中必有健之意方能配之否則乾剛無息而坤道一於柔而已其何以承天之施而致咸亨之功乎此坤馬所以爲牝以配幹而得也離之爲牛以其性順離之一陰坤之分體也且離以陰而主於內固牝之象然其外剛則牛之善觸中虛則牛之善載非如巽以陰而伏於下故爲雞兌以剛而狠於外故爲羊也此離之牝牛亦以坤而得也

坤六三或從王事無成有終訟六三或從王事無成坤之道臣道也王事則幹之事也以坤之順配幹之健其所從事能無専成則必有終若訟之王事則九五之事也九五爲聴訟之主而六三能從乎上則有王事無所専成宜其有終吉也小象亦曰從上吉也意可見矣

坤六三含章姤九五含章丰六五來章章美也然姤以陽爻爲章坤丰以陰爻爲章何也曰章一也但含則自本爻而言來則自應爻而言故姤之九五以陽爻而含剛徳以爲章坤之六三則以陰爻而含剛徳以爲美至於丰之六五則非以本爻爲章乃以五爲虛中有以來其下之章美蓋以下體之離有文明之徳故也此三爻取象所以防有辧與

坤用六永貞同人利君子貞明夷利艱貞【大畜九三同】家人利女貞艮初六利永貞履六三利武人之貞【巽初同】歸妹九二利幽人之貞升上六利於不息之貞此皆占辭其所利之貞𨿽同然所以爲貞則防有異蓋貞者正而固也然或取正之義多或取固之義多不可無辧也何則同人君子貞家人女貞升不息之貞此取正字之義多坤艮之永貞明夷大畜之艱貞此則取固字之意多若幽人以守靜爲貞武人以決斷爲貞是以所正爲常則正固之義兼之然主於正則未必不固主於固則未必不正故曰天下之動貞夫一但因文求義當知輕重之別也

屯

或問八卦之象天地雷風水火山澤也然本義之於坎離獨益之以爲雲爲雨爲日爲電何也曰坎離者天地之用也故在天則爲雨爲日在地爲水爲火非如雷風之在天不兼乎地山澤之在地不兼乎天者也曰屯之大象坎不言水而言云何也曰坎陽上升則爲云下注則爲雨故解之坎居下而遇震雷則爲雨屯之坎居上𨿽有雷而不雨矣曰大象旣曰云雷屯是未能成雨也彖乃曰雷雨之動滿盈何也合二體而觀則云雷未雨固所以爲屯然自成卦之主而論則初九有濟屯之才故有雷雨滿盈大慰羣心之象此彖所以繼之曰宜建侯而不寜也曰六三取象可得詳乎曰六三以震體之極而居屯之時動極則有逐利之私當屯則不宜往進然六三中正不足宜其陷於林中也謂之林者以震木之繁根坤土之厚阻之以艮山臨之以坎水此林藪之象所以兼取鹿之象也六二六四其爲乘馬班如一也然二之婚媾則貞而不字四之婚媾則吉無不利何也曰二之班如者前有險而不進也四之班如者系於初而不進也蓋二五正應本爲婚媾之正但五方厄於屯險之中而初九以剛迫之此六二之不字所以爲貞而數窮理極必有配合之日也若四則以坎體而性就下初則以震體動於下而應之此所以四則班如而不進初則往求之而無不利也曰亂極當治理之常也然屯之上六不能出屯何也曰上六𨿽屯之極然旣無正應之助又無剛濟之才故未能以濟屯也但小象謂之何可長也則𨿽屯極亦將通矣

屯利建侯豫利建侯晉康侯皆有侯之象者陽統乎陰故屯之初九豫之九四晉之九四皆以陽爻爲羣陰之統也然三卦皆具坤體坤爲國爲眾也但豫晉皆以九居四處坤體之上固爲一國所尊之象若屯之初九獨居於坤體之下蓋屯以賢下民爲收攬人心之象者艸昧之初非如和豫晉明之時可比也故小象曰以貴下賤大得民也意蓋以此

屯六二匪寇婚媾睽上九匪寇婚媾賁六四匪寇婚媾剛柔不同而同爲匪寇婚媾何也曰屯卦以坎在前睽賁互坎在內故取寇象明矣但婚媾之象固以爻之剛柔而取然婚媾之道遇屯而乖遇睽而離惟於賁則無茍合故聖人於此三卦發婚媾之象使知屯難之世不可違正應而合不正之求聧乖之時不可以狐疑而乖匹配之正至於剛柔相賁之時尢不可以茍合而失婚姻之禮此三者匪寇之象𨿽同而其所爲婚媾則異蓋屯賁之乘剛不正之婚媾也而睽之配合乃正應之婚媾也然屯以得中而不字賁以得正而無尢此又不正之中而不失其正故聖人因占以爲世戒云

蒙

或問蒙之卦獨發占例何也曰蒙之求師猶人之求占也求占者貴於専一之誠而不宜再三之瀆猶夫求師者必有本心之誠而不貴於二三其心者也此文王𨿽爲占例發實則爲萬世師道計也曰彖取山下有險爲蒙象取山下出泉爲蒙何也曰山下有險蒙之義也山下出泉蒙之象也蓋艮山在前復遇坎險莫知所之此人心所以蒙昧而不明也泉之在山猶物之屯及其出山猶人之蒙由此而放乎四海亦猶童蒙之造於成人之域此蒙之象所以有取於泉也曰發蒙而言用刑何也曰古者君師一道也君所以治師所以教非徒施之於童蒙而巳使道徳齊禮而不輔以政刑則流於慢矣況望有以啟天下之蒙乎曰發蒙九二之任也今反言於初六何也曰初六𨿽不當發蒙之任然當發蒙之初故於此統言發蒙之道不可不用刑而亦不可専尙刑也蓋齊以刑所以懲其惡教於初所以達其善也若上九居蒙之終則徒擊而已復何利哉曰九二包蒙毋乃失於縱乎曰二之包蒙猶泰之包荒也上有虛巳之君則四海九州之羣生舉而屬之巳使其量不足以容天下者何以治天下心不足以包六合者何以制六合此所以寡而能服眾簡而能禦煩者此道也夫豈寛弛之謂哉曰三四五爻皆蒙者也然六三乃不取蒙之象何也曰見金夫不有躬此女之蒙也利蔽欲迷非蒙而何推此而言則凡世之失身枉道皆見金夫之類也其爲蒙孰甚焉曰九二包蒙旣以寛治之矣上九擊蒙乃利禦寇何也曰治人之蒙𨿽不可專尙乎威然治巳之蒙亦不可專尙乎柔故上九之剛𨿽過然反之治巳以捍其外誘則可若施之治人則非中矣

需

或問需而謂之有孚何也曰需者有所待也或時之未通或時之有阻惟當盡誠以待則時可通而事可逹矣若以卦體論之則九五𨿽位乎天位然二陰方蒙蔽於左右三陽皆退處乎下位於斯之時君子惟當積誠以需則君臣之心有時而交孚豈非光亨之道乎曰九五位乎天位不能有爲反宴安飲酒而謂之貞吉何也曰九五𨿽以剛陽之才然陷於險而當需之時也需則未可有爲險則豈宜妄動九五順時待變乃所以合乎正中之道宜其爲貞吉也曰四居坎體之下反爲出穴之象上六居坎體之上乃爲入穴之象何也曰四𨿽交於坎體然涉險未深又能需而不進順聽下體三陽之命此所以出於穴而無傷也上六𨿽居坎上然陰柔才弱不能出險故有入穴之象也大抵自內卦言之則自郊而沙自沙而泥以坎之逺近爲象也自外卦言之則四之出上之入者又以坎之深淺爲象也曰下體三陽需有並進之象然上六處需之極無復有需何也曰需之爲需主於陽而言也幹陽見險而需坎陽居險而需需極而進則出乎險矣若上六以陰居險極宜乎有入六之象也

需九五需於酒食困九二困於酒食酒食者坎之象也生民之用莫急於飲食水火之義也然坎有險酒之毒也自古以酒亡國亡身者多矣非險毒之義乎故需於酒食者君位也困於酒食者臣位也以人君富有天下而飲食待時苟能貞猶可獲吉以人臣而酣飲之過豈非羲和沈湎之象其爲徵凶也必矣

欽定四庫全書

易學變通卷二

元曾貫撰

上經二【訟至蠱】

訟

或問九二剛來得中彖取之則爲惕中之吉爻取之則爲不克之逋何也曰彖之所取者剛中之義爻之所取者訟上之過此所以義有不同與曰然則二之不克訟其與四之不克訟同乎曰二以險伺其上欲敵而不克也四以剛制其下其居柔能攺而不克也曰六三旣以從上而吉乃謂之從事無成何也曰六三當訟之時以柔而能從剛以下而能從上其義固吉矣然才柔未能出險宜其從事而無成功也曰三居坎體而不中正爻辭乃謂食舊徳而得終吉何也曰六三坎體失位本非吉者聖人以其下𨿽承乎九二而不失乎就下之性上𨿽廹於九四而有合乎柔麗之情以坎介乎二陽惕然自守故𨿽厲而吉也曰訟終凶矣而爻辭多言吉何也曰訟之爲訟以剛遇剛遇剛則有訟矣六爻之中初以柔而遇四之剛故初不永而四不克三以柔而遇上之剛故三食舊而上錫帶惟二與五則剛遇剛矣然九五至尊非二所敵故二𨿽訟而無眚此亦聖人所以使民無訟之道也曰卦變始於訟何也曰卦變之義𨿽諸卦皆有之然聖人特此義必其有所爲也蓋事之變則有訟故訟者理之變也然訟而能變於道則自凶趨吉之理也始由變而有訟因訟以復變於正此訟之所以不可終此聖人於此所以卦變之義也曰上九旣有鞶帶之錫復有三禠之象何也曰聖人於終訟之爻系此辭者非以開人好訟之門乃所以止人爭訟之意故謂之或者未必然之辭使終訟而或錫此尙有三禠之者況未必能勝乎其戒人終訟之意蓋可見矣

師

或問師之爻以行師爲義象以養兵爲義何也曰卦之成像因已成之體故言養兵爲安邦之本爻之見義以變動爲用故言行師爲興王之基二者各著一義也曰卦辭以丈人言爻辭又以長子言同乎曰丈人言其徳長子言其象也蓋九二之與三四互體爲震故二爲長子而三四爲弟子也曰彖辭旣曰能以眾正而又謂之行險何也且行險豈丈人之所爲乎曰行險者非謂陰謀詭計以僥幸於萬一之謂也蓋師旅之興民命所系所謂行險也猶言兵凶器戰危事豈謂機阱之巧而後謂之行險哉曰胡氏謂師出以律當從周禮執同律以聼軍聲而詔吉凶爲優何也曰周禮之說則於律字爲切矣然爻辭謂之否臧凶小象謂之失律凶則於聼軍聲之義爲不似矣蓋先王出師以義行師以道其於勝防乃餘事也今若專恃聼律而知其吉凶則是先王不以吾之律法所當盡者爲先而徒溺於計較勝負爲急是豈足言於行師之始哉彼周禮特存一職耳然亦非專恃此以爲行師之要也曰三輿屍四左次何以不同也曰三至四互體爲震二爲動主以其中故無咎三則動之不正四則動之正此吉凶悔吝所以生乎動也曰六五田有禽利執言何也曰九二爲行師之主六五則用師之主也用師則必以仗義執言爲善故二之所錫之命卽五之所執之言也蓋五以坤體兼包容之廣而其下乃以險伺之此非田有禽而何然任將貴專故執言則在於五而帥師則在於二也

比

或問比言元永貞其與元亨利貞同乎曰元亨利貞主於四徳運行而言天徳也元永貞主於體元而言君徳也蓋體仁足以長人故君徳以體元爲主永則自其仁之流行而言無一時之不仁也貞則自其仁之存主而言無一事之不仁也三者全則足以當天下之比矣曰萃之九五亦云元永貞何也曰比則以一人而爲天下所比萃則以一人而萃乎天下之所歸皆所以長乎人也長人則非元永貞不能也曰師而後有比聖人毋乃啟後世之兵端乎曰比非由於師而師故生於訟矣使訟而非師師而非比則人類之滅久矣何以能畜聚以至於泰乎曰蒙比皆言筮何也曰筮所以決疑也但求道貴專故蒙之筮以初求比貴審故比之筮以再蓋比之道貴於徳而所比之徳貴於審此聖人所以致戒也曰彖取人比我而象取我比人何也曰彖辭主於九五故眾陰惟五之是歸是則下之比上所謂人比我也象辭取水地象故坎水惟坤地之是附則上之比下所謂我比人也曰比之主在於五初與三皆非應乎五也然三有匪人之傷而初有盈缶之吉何也曰比之道貴先故初以先得所比爲無咎三以不知所比而得凶自然之理也曰上下經坎居外卦者八屯需比坎蹇井節旣濟惟井以上出爲功不取險義餘皆以險爲象惟比卦九五方在險中乃能顯比而無私何也曰諸卦各取險象者或以艮遇坎則是山之險也或以坎遇坎則是澤之險也或以震遇坎則是動乎險中或以干遇坎則是見險不防惟比卦以坤遇坎坤爲西南平易之地本無險也且險居地上又非防至險於地下之比是則象𨿽有險而義則無險此所以九五不取陷乎險中之象與

小畜

或問宻雲不雨固文王羑里之象然以巽畜乾則紂爲巽陰之象矣若以自我西郊爲文王之自我則巽陰又爲文王之象何也曰文王以陽徳畜於紂固不得遂其旣雨之心矣然是時云𨿽宻而不雨非其陽徳之不升也乃由陰之先倡如雲之自西郊安能有致雨之理乎以此推之則西郊之方位固自文王而言而西郊之先倡則自商紂而言矣宜其施之未行也曰四之得位非居尊也而上下應之何也曰五陽之眾可謂盛矣然四能畜之者以柔巽之道畜之也宜其五陽之盛不能不牽制扵一陰之微也曰然則五以剛中同徳乃亦並力畜幹何也曰幹陽𨿽盛而在下巽陰𨿽柔而在上且六四居近君之位故以剛中之君其交孚巳有攣如之固安得不同力而畜之乎自古小人居於君側挾主威而遏善類者未有不由君心交孚而能然也此四五二爻所以皆有有孚之象與曰大畜以艮畜乾艮乃陽卦故以爲善止惡君子之畜也以巽畜乾巽乃陰卦故爲陰巽乎陽而陽說乎陰小人畜君子之象也宜其所取不同與小畜宻雲不雨自我西郊小過六五宻雲不雨自我西郊云本坎之象然山澤通气亦爲云故此二卦皆有互兌之體但小畜之兌則是澤之气升於天故有宻云之象小過之兌則是澤通山之气升而爲云故亦有宻云之象然小畜以干陽居內而兌陰倡之小過以艮陽居內亦以兌陰倡之是陰倡而陽不和宜其皆不能爲雨也且二卦皆非君子得志之象云何自而能雨哉

小畜六四血去惕出無咎渙上九渙其血去逖出無咎先儒以坎爲血卦又爲加憂故必欲彊合於坎殊不思需之六四有需於血之象固爲坎矣若坤之上六其血黃亦爲坎乎故小畜之血特以止幹而傷而其惕則以乘剛而懼然其血之去惕之出者以其與上合志故也若渙之血與惕則以流離渙散之際大則不能無傷小則不能無惕然其去其出者又以爻位居於事外獨逺乎害故也此二爻所以辭𨿽同而取象之意則異也

小畜九五有孚攣如大有六五厥孚交如中孚九五有孚攣如先儒有謂交如者異體之交攣如者同體之合然小畜之攣如其與中孚之攣如辭同而義異蓋小畜之四五相孚近而非正所謂比而不周者也中孚以二五相孚剛中而應所謂周而不比者也但謂之攣如者特取其固結之義又不若交如者五陽同應於柔中之君故上下之交不以異體而或間也小畜上九旣雨睽上九往遇雨夬九三獨行遇雨鼎九三方雨四爻皆取雨象睽夬二爻以應而雨小畜鼎以變而雨各一例也何則睽之上九與六三本爲正應但初則彼此不能無疑故睽乖而不雨及其疑釋則陰陽和而雨矣夬之上六𨿽爲柔邪之爻然九三以其正應獨行而遇之𨿽爲同類所慍然能夬夬則遇雨而無咎矣若小畜之旣雨者以上九旣變則巽而成坎固爲雨矣鼎之方雨以九三方變則互兌而成互坎亦爲雨矣蓋聖人系辭或取其應或取其變初不可局於一此易之所以爲易也

小畜上九月幾望歸妹六五月幾望中孚六四月幾望月本陰象受日以爲光也故初生明爲震上爲兌望則爲乾矣且乾兌離震爲日月星辰則兌亦爲月今小畜歸妹中孚皆有兌體則是月之象矣況小畜上九應乎幹體以互兌而乾固爲月之望矣歸妹六五以震體而應兌之二中孚六四以互震而應兌之初則是由震而兌𨿽未至於幹其亦上以後之月豈非月之幾望者乎

履

或問小畜五陽一陰則彖取一陰爲成卦之主履以一陰五陽則又不取一陰爲卦之主何也曰小畜之陰猶爲得位履之一陰則爲失正故不取也況履之六三非不取武人爲於大君之象則其彊暴不正乃秦政項籍之流不可以垂訓故聖人別取九五剛中正履帝位而不疚爲言亦可見夫陰柔殘酷者𨿽爲一卦之主而反爲天下之獨夫陽剛純粹者𨿽非一卦之主而反爲眾心之義主也曰本義之釋履虎尾謂以兌而遇乾也胡氏乃以兌爲虎將孰從乎曰胡氏之取兌象信有徴矣然以初九爲虎尾之象而六二履之則其義不通矣蓋乾兌乃西方之金而虎乃西方之獸故兌固可以爲虎而幹亦未甞不可以爲虎也以幹爲虎則三四之履虎尾其象之吉凶昭然矣曰卦辭履虎尾而不咥人六三履虎尾不免於咥人之凶何也曰卦之不咥人者以和說而躡剛彊之後則其行也不敢肆故足以免凶三之咥人者以陰柔而懷彊暴之志且復廹於乾剛則其行也爲冒進故足以致禍以此前進則吉凶皆人爲之自取可不戒哉曰彖言九五履帝位而不疚矣然爻言夬履乃有貞厲之戒何也曰彖言不疚者以中正而言也爻言貞厲者以下應兌說而言者也人君履中正之位而敗於佞人者多矣此夫子爲邦所以逺佞人也曰九五旣爲履帝位之君矣而九二乃安於幽人之貞何也曰處履之世𨿽有中正之君矣然履之時何時也履虎尾之時也當此時而武人有大君之象其機危矣故愬愬於四者又不若坦坦於二聖人系辭之意可見矣

履九二幽人貞吉歸妹九二利幽人之貞幽人一也然履之幽人以履道而幽歸妹之幽人以不偶而幽蓋臣之事主猶女之事夫今履之六三以武人爲大君猶秦項之流故爲九二者惟當以履道爲貞而自處於幽閒則吉矣歸妹之六五以幾望之月當至尊之位猶呂武之主故爲九二者亦當不以偶爲貞而自守於幽閒則利矣

履六三眇能視跛能履歸妹初九跛能履九二眇能視先儒有以互離爲目而巽多白眼互巽爲股而兌爲毀折是則然矣若歸妹而無巽則又何以通之邪不若耿氏取視欲其正履欲其中故歸妹初九以不中而跛九二以不正而眇履之六三兼之是則近矣然諸爻之不中正者多矣何獨於此而取跛眇之象且履之跛眇固以本爻不中正而取歸妹之跛眇則以女之居下無應而取夫以陰柔而乘不中正之位𨿽以和說而能視履豈得以免凶女子之居下無應𨿽或不免於跛眇之象然女以剛徳爲賢故能視履此所以爲貞而爲吉也然九二𨿽有應而不正猶夫無應也

泰

或問諸卦不言往來惟泰否言之何也天下之生久矣一治一亂其往來固有自然之數然聖人系辭特以二卦互於往來言之正欲人君於小往大來之際而知有大往小來之機則所以制治保邦自有惕然於中者矣此非聖人之微意乎曰泰之大象裁成則謂之道輔相則謂之宜何也曰此非可以一事言也姑舉一端言之則裁成者如因一嵗之運而裁爲四時因四時而裁爲莭序因四方而裁爲九州因九州而裁爲縣邑不使其少過此皆天地自然之理故以道言也至於輔相者特就裁成之中其有不及處則從而贊助之如雨露有不齊則壅泉汲水皆以輔其所不及地利有肥磽則耕耘之力亦所以輔其宜蓋道者總眾理而統言宜者就一事而析言非有二也推之人事則何莫非裁成輔相之宜乎曰治泰之道可言者多矣何獨以包荒馮河不遐遺朋亡四者爲言乎曰人臣之道惟任重道逺而巳矣故包荒者也所以任重馮河者毅也所以道逺惟故能不遺遐逺惟毅故能絕去朋比此所以得尙於中行也曰泰之六四三陰已下復矣若否則必至上九而後能傾何也曰天下之理由治而亂者毎易由亂而治者常難故聖人系易惟能教人艱貞於翩翩不戒之先而苞系於其亡之後此則聖人扶抑之意也曰六五不言治泰而言帝乙歸妹何也曰柔非君道之所尙以陰居尊又君位之所謹故以帝乙歸妹爲象者以柔從剛則是王姫釐降之義屈尊就卑則又人君下士之風此舜之舍巳從人禹之聞善則拜湯之用人惟巳文王之望道未見皆此道也此非治泰之君乎泰初九防茅茹以其彚徵吉否初六防茅茹以其彚貞吉亨胡氏以泰互震爲茅三陽爲根否互巽爲茅三陰爲根其說似矣然以說卦推之巽曷嘗爲茅哉且胡氏自謂周公取象不可求之說卦而反覆穿鑿必以說卦爲歸妹是何前後之相反邪且周公系辭之時震曷嘗有蕃鮮之象今欲以蕃鮮彊合乎泰之有震又引李鼎祚以巽爲艸木彊合乎否之有巽是何牽彊謬戾自與前說違耶蓋泰否之茅茹聖人特以剛柔各有相聮之勢故取其邪正各有牽引之象豈必求之艱深而自爲蕪穢哉但根陰根陽之說則有以別邪正之類爲可取耳

泰六四不富以其鄰小畜九五富以其鄰謙六五不富以其鄰鄰之爲象謂同體而近者也小畜之九五謙之六五皆以尊位而能以其鄰惟泰以六四而能以其鄰者小畜之畜幹謙之侵伐非有所主則不能惟泰之六四當下復之初如水之就下則不待所主而從之矣然三卦之鄰𨿽皆以陰取象而其義亦異泰謙之鄰眾之義也小畜之鄰親之義也蓋小畜之鄰専指六四而泰謙之鄰兼乎全體也

泰六五帝乙歸妹歸妹六五帝乙歸妹旣濟九三髙宗伐鬼方三年克之未濟九四震用伐鬼方三年有賞於大國帝乙歸妹與伐鬼方辭凡兩見先儒或以當時占得此爻故聖人系辭因著之於爻然帝乙歸妹未應兩見於占且鬼方之伐亦未應恰於反對之卦而兩見焉竊嘗疑其必有微意或者泰幹陽下降有王姫下嫁之義故爲帝乙歸妹之道歸妹則陰虛不尙華飾故爲王姫下嫁之禮旣濟以九三之剛伐上六之柔則是用明去闇是爲伐鬼方之始故曰三年克之者期其效之辭也未濟則屈上六於下而爲初伸九三於上而爲四是則逺人來格之義故爲伐鬼方之終故曰三年有賞於大國要其終之辭也以此推之則聖人系辭不能無微意也審矣

否

或問由泰而壯由否而觀此造化之循環也然泰之九三卽有否之漸而否之六四復爲泰之基何也曰以天道之否泰言則自泰而進有純乾之漸由否而長有純坤之勢若以世道之否泰言則否極而泰來泰極而否至者由人事以致之也蓋造化之陰陽本不可以相無而人品之善惡則不可以並立此聖人所以必欲內君子者蓋欲立人極也故嘗觀之泰𨿽三陽在下三陰在外皆將化而爲君子之歸否𨿽三陰在內三陽在外亦將胥而入於小人之域此聖人所以系之以匪人之象蓋將爲鬼爲蜮爲禽獸而不得爲人類皆自此而基之可不懼哉曰然則三陰居下獨於初六系之以貞吉亨豈彼二陰獨不能變而君子乎曰以陰爲陽固皆可變但初六居否之初爲惡尙淺其變也易二三則陷於惡巳深故其變也難聖人豈有絕之之心哉顧其惡之淺深如何爾此公山佛肸之召而夫子欲往者豈非其初有可變之機而其後有難變之道故卒不往與曰包承之與包荒皆有包之象何也曰此所謂天理人欲同行而異情也蓋包者居中而保乎外然包荒者兼容之公而包承者卑謟之私此君子小人情狀之所以分也曰九五言休否上九言傾否果有異乎曰休否者有其位有其才但其時猶未離乎否故必有苞桑之戒進而以漸然後能休息天下之否也傾否者否已極矣時將泰矣其才又足以有爲矣故一變卽爲泰之喜矣故曰何可長也意可見矣

同人

或問同人於野其與同人於郊各有其象與曰野爲曠遠之象其所同者無不同之人郊爲荒僻之象其所同者無可同之人也蓋於野之同者以六二之虛中無我而五陽同之皆至公之相與也於郊之同者以上九之居外無應獨行不顧蓋將離夫人矣然君子同人所以爲正者以其公諸人而非私諸已也故鄕原之合污固不合乎同人之正沮溺之自潔亦不合乎同人之公處正而無私者其惟同人之君子乎曰同人者同乎人也而大象乃以類族辧物言何也曰此言大同之道也然同者不能彊同也審夫異乃所以致夫同也故以人物對言則人固異夫物也然類其族而辧其物則人從人之類物從物之類乃所以爲同也又以人而言則如士有士之族農有農之族其類固異也然類之而審其異則士從士之類農從農之類亦所以爲同也推之萬物無不皆然此非大同之道與曰卦體本有大同之象而爻辭則有乘墉伏莽而號咷之象何也曰以卦體論之則文明剛健中正而應固莫非君子大同之義然以爻象推之則六二𨿽得乎位而不能如大有之尊𨿽得乎中而不能如大有之大是以六二𨿽爲五陽之主而不能止五陽之爭惟初上二爻不當勢力不能爭故初無咎而上無悔也彼三四二爻一則自負其剛一則自恃其健故皆有欲爭之意是以五𨿽正應終不免於大師之克也曰三四不言同人何也曰四之乘墉三之伏戎皆以妄求之心而有犯上之意此豈同人之正哉聖人示戒深矣

同人九五先號咷而後笑旅上九先笑後號咷同人者旅之反也同人者以火上同於天二五以剛柔而相應故曰同人親也旅者以離火炎上違其所止上九又無應與故曰親寡旅也然同人由號咷而笑者親而否隔安得無號咷之戚然以互體觀則互而爲風火家人之象此安得而不笑乎旅由笑而號咷者骨肉未離安得無笑之樂及其旣遠且於互體又有火澤睽之象安得而不號咷乎此非惟二卦相反而二爻亦相反也

大有

或問陰居尊位而爲大有何也曰以其虛中離體而爲文明之主也曰然則離明居上者凡八其得失不同何也曰一卦有一卦之時一爻有一爻之義固不可爲典要也曰大有言元亨而不言利貞何也曰利貞者懼其盛而欲保其終也易彖言元亨者四皆以九二進而應於六五虛中之主故爲陽徳亨通之象然未至於盛也故必致利貞之戒也曰大有之盛而聖人以遏惡揚善爲戒何也曰此聖人所以保大有之盛也蓋非離明則無以燭乎善惡之辧非干健則又無以致遏之之之力也曰大有諸爻三則過剛不中四則以剛僣偪上則過髙無位皆非吉義而爻辭系之無有不利何也曰聖人觀象系辭有取卦義多者有取爻義多者如大有諸爻則取卦義多也蓋大有之世明主在上羣賢畢用陰柔不能間於其中所以爻義𨿽有小疵然以卦義蔽之不見其疵矣曰柔居尊而有威如之象何也曰日麗乎天蒼生仰照此非威如之象乎或者乃以位剛爲威是何見之局也曰五陽過盛宜若上九爲盛之極矣而爻辭乃有自天之祐何也曰五陽𨿽盛而所以主之者則虛中之主也況上九履信思順而尙賢乃伊呂居於師之象此所以爻位𨿽髙而不爲亢陽徳𨿽盛而不爲過也

謙

或問謙卦艮三爻皆云吉坤三爻皆云利何也曰艮以一陽而處下謙之至也故在六爻之中內三爻尢吉坤以三陰而居上本非利也以其處謙體順故無不利也曰謙之外體多言徵伐何也曰坤爲地爲眾又陰主慘殺故坤在外卦者多言徵伐如坤之龍戰泰之用師告命復之行師明夷之南狩升之南徵皆以坤居上體而然也曰然則坤居下體少徵伐又何也曰坤之處下安於常也常則兵之所由息變則兵之所由起也此亦陰陽消息自然之理也曰謙之一卦惟初六九三言君子何也曰謙之六爻𨿽皆君子之道然初六以徳言無位之君子也九三以位言乃有位之君子也有位而謙所謂尊而光也無位而謙所謂卑而不可逾尊也初六涉川果有象乎曰初六之上互坎爲川互震爲木以震木而行坎水之上此涉川所以吉也曰九三勞謙亦取勞乎坎之象乎曰非也九三互震震主動而三爲動之主上下五陰合而從之此所以動而得眾故能有功也曰六二鳴謙其與上六鳴謙果有異乎曰所鳴則同所以鳴則異也蓋六二處乎中正而有聞則其鳴者中心得之鳴也上六處過髙而有聞則其鳴者志未得之鳴也曰謙豫皆取鳴象亦有取乎曰卦象言鳴者凡三曰鳴謙曰鳴豫曰鳴鶴皆以卦有震體而取蓋八卦之有聲莫如震震聲之及遠莫如雷故曰震驚百里而其於馬又爲善鳴則其有取於震自無疑矣

謙初六用涉大川頤六五不利涉大川上九利涉大川未濟六三利涉大川卦之涉川凡八巳見於序說矣爻之涉川者凡四則一爻有一爻之義也故謙之全體𨿽有互震而亦有坎水之象然涉川之象不言於三而言於初何也蓋初九處艮之初見險能止且謙而能退尢爲涉川之象也若頤之中虛𨿽有乘木之象然六五不利而上九反爲利又何也蓋六五𨿽則居君位不能養人反賴上九之養安能有以濟艱險上九則以陽剛之才當由頥之任是能濟天下於艱險者也至於未濟之中而互旣濟之體故六三之利涉又以互體而見此爻辭之象所以不可局於象而取也

豫

隨

蠱

或問蠱而謂之元亨何也曰元亨所以治蠱也非由蠱而元亨也曰蠱言先甲後甲而彖傳乃以天行釋之何也曰蠱之卦變剛上柔下自泰而來是由泰之變而成蠱也由蠱而能變之則元亨而天下治亦自蠱而致之也泰而蠱蠱而治天運之始終也故先甲者亂之終治之始後甲者治之終亂之始此治亂之所以循環而相尋也曰蠱之時言利涉何也曰諸卦言涉川者凡八然或取卦象或取卦義不一而取也如需之利訟之不利者非取乾坎之象乃取乾坎之義也同人取同心濟險之義大畜取應天時行之義惟益渙中孚乃取乘木之象至於蠱則亦取卦之時義往而有事是出而濟險之義先儒謂取互體震木乘兌澤之象恐非也若如此說則歸妹乃震兌之正體何故反不取利涉之象耶曰諸爻幹蠱上九獨不言蠱何也曰幹蠱者子之職非長者之事也上九一爻諸爻視之爲象則不得而言蠱矣且幹蠱而至於用譽則子之道盡矣故爲父者得以遂其不事王侯之心此正乾父退居西北而無爲之象宜其諸子各盡其職與

﹤經部﹐易類﹐易學變通﹥

欽定四庫全書

易學變通卷三

元曾貫撰

上經三【臨至離】

臨

或問臨之八月有凶是言陰陽消長之勢乃不言於一陽之復何也曰復之反對爲剝由剝而復也臨之反對爲觀自臨而觀也故一則言七日來復者以見陰之變陽不始於復而始於遁矣一則言八月有凶者以見陽之化陰卽其二陽之長而知四陰之將盛矣此所謂旣知柔又知剛蓋謂是與曰臨者二陽之卦而四陰皆不以小人爲象何也曰臨觀之義聖人之意防矣故觀者四陰方長而聖人乃取爲觀下之義則臨四陰在上而聖人皆取臨下之象所以然者聖人之心未嘗棄人於小人之歸也彼臨之四臨於剛長之際而有順說之情則是未嘗無好徳之心也因其好徳之心導之於君子之域則小人將勸慕之不暇而暇爲善類之梗乎曰上之臨下理之順也下之臨上果爲順乎曰上臨下者臨民之臨也下臨上者淩逼之臨也謂之淩逼者剛長而浸近於陰陰退而陽進若偪已之謂也曰剛之臨柔理固爲正柔之臨剛果何正乎曰柔臨剛者非謂小人而臨君子也蓋若下有彊弗友之民而上以柔道化之是卽柔臨剛之義也曰說而順何以爲臨乎曰臨民之道能使下說而順豈非臨之善與曰初九九二咸臨之象𨿽同而其占不同何也曰初九貞吉者利於守也九二吉無不利者宜於進也然初之不宜動者以其時𨿽剛長而已則居下未當事任也二之宜於進者位旣得中而上復有知臨之君虛已而應此所以二爻之象𨿽同而占則異也曰六三甘臨但謂之無攸利而不言凶何也曰甘言臨人固無所利然言語樞機攺之由已也故聖人因其有遷善之機而言也曰至臨僅得無咎而惇臨反得吉何也曰臨下之道不能公溥徒於正應相臨情義爲至僅可無咎而已若以厚道臨民而民徳歸厚吉孰大焉

臨上六惇臨復六五惇復艮上九惇艮三卦皆取惇象臨復固以坤厚爲惇惟艮山隆於坤地之上亦爲惇然惇臨惇艮皆吉惟惇復僅可無悔何也蓋惇臨者以厚道而臨民惇艮者以厚道而修已則固吉之道矣若復之六五𨿽能惇於復矣然以坤闇之體而獨逺於剛明之初九是能不爲惡矣未能入於室者也不若六二之休復資於仁以成徳乃所謂吉也

觀

或問諸卦彖傳未有言天地聖人之神道獨於觀言之何也曰神本無方非可以象求然天地聖人之爲觀者其迹也而所以觀者神也因其觀而得其所以觀此聖人所以獨於此而著乎神道也曰盥薦之象果有取乎曰九五以陽剛中實之孚而巽乎艮之門闕宗廟之事也以艮之手而巽以入之盥之象也以孚實之誠而艮以止之不薦之象也此所以顒然可仰正指乎陽剛之在上曰有孚顒若乃下觀而化之意本義反以爲後說何也曰前說則以陽實爲孚主九五而言也後說以虛中爲孚指四陰而言也但前說主爲觀之義於名卦爲切後說主觀光爲義乃推廣之意也曰觀之諸爻以觀瞻爲義皆觀乎五也獨六三觀我生而不觀九五何也曰陰爻𨿽以觀瞻爲義然其所瞻則有逺近之殊也蓋三非不觀乎五也政以陰體不能逺視前爲六四所隔是以不能觀乎九五於是自觀其所行而爲進退爾曰坤體三爻初九則爲君子之吝二則爲利女之貞六三不言吉凶何也曰坤爲柔暗不能逺視且觀乃陰長陽消之時故聖人防致君子之戒至於三則進退不定吉凶未決故有象而無占也曰然則彖辭以九五爲大觀之主而爻辭特言君子無咎何也曰以卦體論之則九五固有中正以觀天下之象以爻義推之則九五爲陰將剝陽之時也故處此位者惟君子則無咎聖人之戒深防曰上九之與九五皆謂之君子然一則爲觀我生一則爲觀其生何也曰九五居尊以位而觀故觀必以我觀我者由其行義之存於身可以考察其臧否也聖人系辭一字之殊於斯可見

觀九五觀我生君子無咎上九觀其生君子無咎二爻之辭略同但上九變我爲其本義以爲小有主賓之異者九五爲主上九爲賓也蓋九五以位爲觀則我者其之主上九以徳爲觀則其者我之賓但二爻俱謂之君子無咎者一則有位之君子一則有徳之君子君子之道將由觀而剝豈能無咎惟反觀自省有爲觀之實則無咎矣

噬嗑

或問噬嗑而有用獄之象何也曰聖人大象言刑獄之卦凡五賁丰旅中孚及本卦是也四卦皆以其離體而中孚乃離之似體以見聖人用刑非徒欲其明照如火亦使畏刑而不犯者亦如火也噬嗑爲用獄之初故大象但言明罰勅法而未至於折獄致刑此聖人之仁也曰噬嗑以全體言則受噬者在四以六爻言則受噬者在初上何也曰論全體則九四乃頥中之物而初上乃頥之象也論爻畫則初上無位而中四爻有位者也此所謂變動不居者與日中四爻皆用刑者也獨五言黃金四言金矢何也曰周禮民訟則令具束矢民獄則令入鈞金是六五乃用刑之主惟決獄則親聽之故但言黃金而不及束矢也至於九四則爲重臣大小皆須親決之故必兼言金矢也曰不言於六二何也曰六二乘剛且陰體不足以勝用刑之任故噬膚猶不免於滅鼻之傷況幹胏之堅乎曰中四爻旣爲用刑者也則三之所噬者上九四之所噬者初九也二五果何所噬乎曰爻以初上爲受噬則五之所噬者亦以初上爲噬矣蓋三四以應而噬二五以近而噬但各據其位則所噬之道不同與如初九𨿽罪薄過小然二以噬膚之道噬之則不免於滅鼻之傷四以干胏之道噬之故能有艱貞之吉上九則惡極罪大者也故三以位之不當而噬之未免有遇毒之吝五以尊位噬之則有黃金之得矣此所以中四爻所噬於初上𨿽同而四爻之象義則不同也

噬嗑剛柔分節剛柔分二卦𨿽皆三陰三陽然何獨於此二卦言之蓋噬嗑者用獄之卦必以剛柔而分罪惡之輕重節者制數度議徳行之卦必以剛柔而分內外之節也故噬嗑以震剛離柔而分所噬之道則明足以燭姦威足以服眾節以兌柔坎剛而分所節之道則兌不至於溢坎不至於潰此二卦所以獨此義

噬嗑柔得中而上行晉柔進而上行鼎柔進而上行大凡卦變柔上則剛下理之必然也今此四卦獨言柔進上行而不言剛柔相易何也蓋卦之六位本有貴賤而五之一位又貴中之貴惟陽剛處之則爲正陰柔處之則非正然易之道又不可局於一而不知變故聖人於彖傳此義者正以四卦皆陰柔進而成離體以見柔之居五𨿽非正位然其徳爲文明則是明君之象矣此所以推其上行之由則旣不失乎陰柔之本體又喜其進而以中則文明之本體故其不言剛者陽剛固不可替於陰柔與

噬嗑九四得矢解九二得矢二卦取象一以離體互坎一以坎體互離故矢則坎之象黃與金則離之象也蓋離有黃離之象而噬嗑六五亦自取得黃金之象則金爲離象明矣然噬嗑之金矢乃聽訟決獄之道而解之黃矢乃自處以中直之道也此二爻所以象𨿽同而義則異與

賁

或問賁以剛柔相文而成內體離卦乃曰賁無色何也曰賁自泰來內體本幹而柔來文之是斵其本然之天也及上九之變爲泰則內體復爲幹是賁極反本反其本然之天也聖人以無色爲賁其所感深矣曰剛柔交錯非一卦也獨取柔文剛剛文柔而爲賁何也曰賁之所以爲賁者以卦象而言則取山下有火之象以卦而言則取離明艮止之義此文王明卦系辭之本防也曰柔來何以而能文剛剛上何以而能文柔乎曰內本幹體因柔來而成離此離以文明而賁於內也外本坤體因剛上而成艮此艮亦以光輝而賁於外也內外交賁此所以爲文也曰彖傳獨取天文人文何也曰離之明也由下而成成則下體之人位也故有取人文之象艮之光輝由上而成上則外體之天位故有取天文之象也曰卦之取義者柔來剛上爾而爻之取義果爲相賁之義乎果爲自賁之義乎曰卦爲初九之與六四陰陽各正上下相賁故初九則弗乘二之非道之車乃所以爲賁徳之正四則弗從三之不正之婚媾終無失正之尢此則正應之相賁者也二五俱陰不能相賁故三則近比於二而有賁濡之說上則窮極反本而有白賁之象此𨿽非正應之賁然剛柔交錯亦不害其爲賁之象也

剝

或問剝之陰爻惟初二俱言蔑貞何也曰六爻之中言凶者三俱蔑貞也內體三爻惟三無咎者應於陽也外體三爻惟五無不利者近於陽也蓋剝之時內小人外君子故六二居內爲剝之主初則以朋比之私同心剝陽故二爻皆言蔑貞所以爲凶也獨六四則剝近於膚陰禍已切故不復更言蔑貞而直系之以凶也曰三五不言剝牀之象何也曰此聖人之防意也蓋牀者身之所安指上九也剝之者自下而上指羣陰也故三五之不言剝牀者居剝陽之時無剝陽之心也曰然則爻之凶者君子之凶乎小人之凶乎曰剝而及膚則凶固在於君子然始也蔑貞卒也自剝其廬則亦小人之凶矣果何利防

復

或問通書云利貞誠之復其與剝復之復同乎曰利貞誠之復者由動而靜也七日來復者由靜而動也一則自稟受歸藏處說一則自生萌動處說所指不同也曰復言亨不言元何也曰以其陽之防也曰陽之防而言朋來何也曰此聖人欣幸之意也蓋於來復之日而知有防茅之漸無非善善長之義也曰復其見天地之心其與利貞者性情同乎曰不同也一則自其凝定而見性情之實乃歸根復命之日也一則自其來復而見生物之端乃貞下起元之日也蓋性情者指一理之實而言一物各具之太極也心者自一起之端而言乃太極動而生陽之機也曰一陽所復而謂之出入何也曰天地生物機出機入無非陽气之所爲也故自復而姤謂之出自姤而復謂之入亙古今而無窮也今也於其來復之初而冀其由出而入無有害之者聖人扶陽之意何如也曰然則象取至日閉闗是未可有行也彖言利有攸往何也曰彖之所取自其剛長之勢言也象之所取自其剛長之時言也曰復言天地之心大壯言天地之情何也曰主於內者心也於外者情也故復之陽主於內而見動之端非心乎壯之陽見於外而有正大之象非情乎曰干言性情而不言心復言心而不言性情又何也曰以體用言之則幹兼體用之全而復則用之初也以動靜言之則幹該動靜之理而復則動之端也故幹則自元而貞一气之體統也復則由貞而元一气之權輿也此幹之所以統天而無不包而復之所以小而辧於物也與曰六爻俱以人事言而不以陽气之消息言何也曰以陽言則一陽來復有吉而無凶有亨通而無悔吝以爻位言則吉凶雜見由人事之不齊故也曰六五謂之惇復何也曰惇之爲言旣復而能惇厚於善道也彼三之頻復正以不能惇故厲若五之躬自厚宜能自考以成其徳也

無妄

大畜

或問小畜之吉在於內大畜之吉在於外何也曰小畜者巽陰畜陽小人而抑君子之象大畜艮陽畜乾居上而抑下之象此吉凶之所以相反也小畜之輿說輹言於三大畜之輿說輻言於二何也曰小畜之畜幹則九三以近系於陰而受畜大畜之畜幹則九二以居柔失正而被畜也然大畜之三有上進之機者有同徳之助也曰小畜九三獨無同徳之助乎曰小畜之上九非外卦之主故力不能以相資大畜之上九乃外卦之主故勢足以相濟也曰初之與四相畜者也然六四之畜陽反爲吉初九之受畜反爲厲何也曰自初九而言則陽剛幹體固爲君子進而危厲之象然自六四而言則居上而當畜之任乃有位之君子而非小畜之六四比矣所以然者爻𨿽陰柔卦體則陽也此本義所以曰內外之卦各取其義者此也

頤

或問初九陽剛不取養人之義而言凶何也曰陽剛居下非能養者貪欲而動凶之道也曰頤本以動爲用今乃以動而凶何也曰動者頥之象而非頤之道也蓋養徳養身惟主乎靜故言語而謂之愼飲食而謂之節取艮止之意多則聖人之意見矣曰六二顚頤而凶六四顚頤而吉何也曰所處𨿽皆當位而所應有正不正故也曰二拂經而凶五拂經而吉又何也曰二之拂經求養於初也求而失類是以凶也五之拂經求養於上也然六五以陰柔之質而能順從乎師傅之賢非惟足以成已之徳且將有以濟民之艱故必居貞則吉也曰四應初而得吉三應上而得凶何也曰四得位而三失位也曰五之不利渉而上之利渉何也曰以才言之則陽剛而有濟險之才而陰柔無渉險之道以義言之則上九負由頤之任故能得眾而濟天下之艱危六五無飬人之徳則何以得民而渉乎艱險也防

大過

或問大過者四陽過盛而彖傳以爲剛過而中何也曰剛𨿽過矣然體巽之權以行之則固自有大過之中如湯武之徵伐是也然非有大過人之材則流於橈而取凶者多矣故曰可與立未可與權曰大過之象而有獨立不懼遁世無悶何也曰獨立不懼者夷齊之倫存心過髙過於內者也故爲巽木象遁世無悶者沮溺之徒制行過中過於外者也故爲兌說象然聖人亦以君子稱之者徳𨿽造於一偏然亦不可不謂之一徳之成也大過旣取棟橈之象然初陰應四而隆上陰應三而橈何也曰以象言之則九四居二陽之上猶足以勝其重九三則居一陽之上豈足以勝其重防且九四本之以巽木猶不失其負荷之隆若九三滅之以兌澤豈能免於摧壓之患耶然以義言之則九四才剛志柔有以相濟猶足以勝大過之任三則才剛志剛不可有輔必至於傾橈矣曰剛過而中二五之象然九五不以君象言何也曰大過之時此何時也棟橈之象此何象也知湯武之放伐而成大過之功則知桀紂之反道而爲大過之時矣曰上六無位非有任者也然過渉滅頂而謂之無咎何也曰以位而言則上六𨿽無位之地而有捐軀赴難之心以才而言則上六𨿽無剛明之才而有視死如歸之志此其義則何咎防故聖人特系之以爲世教之勸豈徒然防

坎

或問坎非心也而曰心亨離本心之象而曰畜牝牛吉何也曰此聖人教人以養心之學也夫養心之學中而已矣坎離得天地之中者也故自坎而言則心爲離火必有坎水以濟之此心之所以爲亨也自離而言則火之爲性閃爍不定故心之爲用亦出入無時必能畜之以畜牝牛之道則以柔濟剛以順濟健陰陽得中萬化出焉此堯舜以來相傳之道故文王於坎離言之其所以示萬世者至矣曰坎之卦辭曰行有尙此以二五之中實言也然九二則有險而九五則不盈何也曰以坎體言之則中之誠實有出險之道以坎爻言之則二五險陷未爲出險之時也

離

離之二五俱中也黃離不言於五而言於二何也曰離爲心心主乎內而正中之體所由立也況離爲火過則有焚棄之患不及則有大耋之嗟惟六二以柔道處之不失乎在已之中此畜牝牛所以吉也曰六五爲文明之主而有出涕戚嗟之象何也曰五𨿽居尊而憂患反甚於二者繼明之際百憂之所萃也況以離火處於互兌之上則爲睽以互兌處於離體之上則爲革睽則乖於臣下之情革則累於繼承之重此所以惟明主故不能無憂患惟憂患故不能不吉與曰重明麗正此指二五而言也然六二之中則元吉六五之中而出涕何也曰六二者前明方中之象而後明方將繼之福慶來而未艾此所以爲元吉也六五則前明已過後明又將終矣此所以出涕戚嗟不免於憂懼也曰坎之終爲刑獄離之終爲徵伐何也曰後天之卦離南坎北此坎爲幽陰之地陰主肅殺有刑獄之象也離爲陽明之地王者向明而治不能無賴於戈兵也且坎爲險是獄者窮治陰險之用離爲明是徵者宣布文明之道與

欽定四庫全書

易學變通卷四

元曾貫撰

下經一【咸至益】

咸

或問咸艮皆以人身取象何也曰咸者二人相向之象艮則二人相背之象皆具全體之義也況人之一身不越乎動靜而已咸則感於物而動艮則止於所而靜此動靜之正也若夫感於不正止非其所此又人情之不能免者故聖人因象設戒自踵至頂則必備夫體之全非若賁之趾頥之頂取其一端而不必備也曰咸恆彖傳首言卦變何也曰咸恆者人道之常常之中不能無變也曰本義以咸自旅來恆自丰來於義然乎曰變固非一定之變也然丰旅而變咸恆似無其義不若自泰否而變者有其義也蓋否者陰陽之相判故不能相感若柔上而剛下則二气相與由否而鹹矣泰者陰陽之交而非可恆也若剛上而柔下則各安其位由泰而恆矣卦爻之辭皆取感義惟大象取受人之象何也曰虛中乃所以感也人之所感毎失其正者有我累之也故君子觀山澤之象以虛而通則凡中無私主乃所以無感而不通也曰卦之六爻乃不取男女之象何也曰咸之取象於男女者艮下於兌婚姻之正也若以諸爻論之則初六九四𨿽爲正應然感非其正咸之所惡也六二九五𨿽得中正然剛上柔下陰陽不交非咸之道也惟九三上六𨿽爲成卦之主然過中處極非夫婦之常道故諸爻泛以感道爲言而吉凶禍福皆在其中矣曰內體三爻本艮之體而反動若九五一爻乃說之體而反靜何也曰艮體𨿽止然感物易動莫如內兌體𨿽說然居尊得正故能靜此動靜所以不同也曰九四之象果有取乎曰四之正體爲兌互體爲巽兌說之也說於外故往巽入也巽內也故來二體交互是又往來之憧憧也且九四處三陽之內上下無間是又朋從之象也曰咸主於感而六爻皆宜靜而不宜動何也曰靜則有虛受之基而動則有憧憧之悔矣況兌說居外使非艮止於內則流於不正者多矣此聖人之戒也

咸六二咸其腓艮六二艮其腓二卦皆取腓之象然腓者不能自動隨足而動則是本無定主可爲善可爲惡之象也故咸其腓則凶艮其腓則不言凶矣所以然者吉凶非由乎腓也咸則感於外而動艮則止於內而靜故也世之不能自主借耳目於他人者可不知咸艮之義防

咸九四貞吉悔亡大壯九四貞吉悔亡未濟九四貞吉悔亡三爻皆以九居四說者但以四非九之正故聖人因占設戒而系此辭然他卦以九居四者多矣何獨於此三爻而設戒蓋嘗思之咸者感也故首言利貞者以見感而非貞則是私情之感矣況九四正當心位故言貞於九四所以明夫以心感者必以貞則吉而悔亡也大壯乃陽長之卦故首言利貞者政以用壯而進不可以不貞也且九四一爻前遇二陰君子處此尢不可以不貞故言貞於九四亦以戒夫陽剛之遇陰柔必以貞則吉而其悔亡也若未濟九四則爲受命徵伐之爻尢不可以不貞故師之丈人亦以貞則吉無咎卽此意也

恆

或問咸恆俱言天地萬物之情何也曰天地萬物之情感應而已矣故咸言剛柔之感情之通也恆言剛柔之應情之常也一感一應天地萬物不能違矣曰萃亦言天地萬物之情何也曰此亦不離乎感應之妙也蓋天地之气聚則相感而成形散則無復感而爲變矣萬物之類聚則相感而相生散則不復感而無物矣此非因形之聚散而見感應之情乎曰君子立不易方果何取於雷風相與之象乎曰恆之爲徳體常用變靜常動變然其變也是亦常也故聖人以立不易方著其恆之體其與雷風之象則其所取殆冇異於彖傳之所云矣蓋震剛居上巽柔居下二者各安其常是亦不易方之義豈必膠於雷風相與之義乎曰恆九二曰悔亡大壯九二曰貞吉爻位旣同而占異何也曰恆以失位爲悔壯以居柔爲吉故一則因中而可求正一則處中僅能亡其悔也曰九三當位矣而其徳不恆六五其徳恆矣而又不能無凶何也曰三𨿽當位而失中五𨿽恆久而失正蓋恆之爲道愆於正則𨿽中而失其恆過於中則𨿽正而拂其恆胥失之矣曰他卦因中而可得正恆則不然何也曰恆之道天下之定理正其體而中其用也毫釐有差則非可恆之道矣此所以非他卦之可比也曰恆之六爻無有能盡恆之道何也曰不特恆也𨿽咸亦然盡咸之道者惟聖人感人心而和平乃爲感之正盡恆之道者惟聖人久於其道而天下化成乃爲恆之至此豈常人所能及哉故初則泥於常而不知變上則厭於常而急於變者也二之悔則處非其常五之凶則行失其常者也至於三得位而不能安其常四則失位而不能有其常吁此中庸之所以民鮮能也

恆九二悔亡大壯九二貞吉解初六無咎易中惟此三爻有占無象先儒謂象在於爻然何獨於此三卦以爻爲象乎竊嘗思之恆之九二以中爲恆大壯九二而得中此二爻取中之意重故不復言象而九二卽爲中之象也解之初六居下而應於四拇之象也今九四旣言解而拇則初六可不言矣

遁

或問姤之初六固小人之象遁之初二乃爲君子之象何也曰姤之一陰巽之陰也猶否之三陰則坤之陰也故皆取爲小人之象若遁之二陰𨿽以全體論之則爲小人浸長之勢若以爻義推之則固爲艮體之陰是爻𨿽陰而體則陽也故朱子於遁之六爻皆取爲君子之象者以此故也曰初六之遁亦已危矣乃謂之勿用有攸往何也曰遁之在後固已危矣然初爻無位可以晦處而俟時爾非若當仕而有官職則不可不往也曰六爻旣皆君子之象然三之系四之好則又視之爲小人何也曰易之爻象固有本爻取之爲正他爻取之爲邪者不可以執一拘也況九三比於二則爲系九五應之則爲嘉此象之所以爲變易也曰諸爻皆言遁惟二不言遁何也曰幹體三爻剛健勇決遁之見於行也內卦六二𨿽有必遁之志未見於行事故不以遁言之

遁六二執之用黃牛之革革初九鞏用黃牛之革革所以爲固也遁之六二欲其固守必遁之志也革之初九欲其固守於未革之日也然黃牛中順之象革以離體取象革初九以剛居下中順不足鞏用黃牛所以戒之也遁以本爻取象六二以柔居中中順不失故執用黃牛所以勉之也

大壯

晉

明夷

或問明夷不取五爲君象何也曰明夷之君理之變也非可以常道言也其取上六者暗之極也然小象以爲照四國者以其位之髙也非其徳之明也曰箕子之明夷周公旣取之以明一爻之義而夫子又取之明一卦之辭何也曰爻辭𨿽明夷之象而未盡艱貞之義故夫子系之彖傳者蓋五以上六同體之親又居近君之地故有內難之象則非六四可出門庭之比矣且處非其位而中順不失又有正志之象則非九三南狩之比矣此夫子所以取之明艱貞之義與曰其與文王並言何也曰文王守其常故足以盡全卦之義箕子處其變故但足以著一爻之義也曰明夷初九之象莫能明何也曰明夷之飛陽性欲上進之象也上進而見傷此垂翼之象也然傷而未切故猶有君子於行之象但六四爲初九之正應故初九歷三爻而至四卒不得食困之極矣且其所往之時六二爲內卦之主欲阻其進而不能是以不能無言也曰然則六五之利貞其與九三之不可疾貞同乎曰貞正也非有二也但五則𨿽遭其變而安處其正三則旣履其變要在不失其正爾蓋𨿽冇體經逹權之異而正固之守則一也此聖人之戒也茍爲不然則亂臣賊子接迹於當代皆以明夷南狩爲之口實其可防

家人

或問家人而取風火之象何也曰巽風之生固自離火而出然離火之熾亦自巽風而明內外相資之謂也曰家人乃二女同居之象反有取於女貞何也曰巽女居尊離女居卑長少之正也二四得位爻象之正也剛柔正應則又匹配之正非如聧之內外失倫爻象失位故不成配偶而成聧也曰六爻之義可得詳乎曰上九與初固爲家之始終然亦以家之上下言也蓋孚而威所以正於上閒有家所以禦其下也九五六二固爲內外之正然亦以刑家之中正言也蓋二無遂不流於司晨之過五之交愛不失於私暱之偏也九三六四固亦匹配之義然亦以治家之得失言也蓋婦子嘻嘻家之所以失富家大吉則家之所以得也曰然則父子夫婦兄弟之義何以取其象乎曰上之威如固嚴君也初之閒有家非克家之子乎二五之配固爲夫婦然五之有家親親之道盡故有以友其弟三之嗃嗃敬長之禮至則冇以恭其兄此所以一家之倫理正而天下之分定矣曰九三而有嗃嗃嘻嘻之象何也曰九三居互體重離之間火之炎則嗃嗃矣然亦正居互坎之內坎之流則嘻嘻矣曰六四而有富家之象何也曰家之所以富者四居巽體則巽於外矣下應初九則閒於內也巽於外則財無所耗閒於內則財無所蠧此六四之所以富也曰五爻皆有吉之占惟初九不言吉何也曰此事之初也家道之未成也故閒之於事未然之前僅足以亡其事已過之悔未足以言吉也

聧

蹇

解

或問解之成卦動而免子險也而卦辭乃曰無所往其來復吉何也曰動於未出險之前則固可出乎險難之中然使不能安定於旣解之後則亦不免乎煩擾之極蓋彖傳推其所以成解之功而卦辭明其處解之功其所主固不同也曰解之彖傳贊天地之解而不及聖人之解贊解而不及夫義與用何也曰自天道言之則气之解者莫大於時自人事言之則事之解者莫大於赦宥此彖象所以各一義與曰初六無咎以其正應爲九四也然九四之解拇則又爲去惡之義何也曰當解之初以柔而應剛以下而從上以小人而順乎君子在初六則爲無咎矣若九四則所處不同豈可以小人之順從而忘其解去之心乎故必有解拇之象則必有朋至之孚矣曰九二之獲三狐復以黃矢爲象何也曰九二大臣固以去邪媚爲職然亦必以中直爲本也蓋律於已者然後能律人也曰三狐之象指三陰也然上六之射隼獨以六三言之何也曰六三居重險之間乘九二之上以小人而臨君子乃敢侈然而乘君子之噐故必獲之而後爲解功之成也曰上六無位乃爲公之象何也曰上六非公也以其爲公之用也蓋九四近君乃上公之象其六三必用上六以去之者去惡之道必用其所應者去之所謂以賊去賊則獲之易矣

損

或問損益名卦之義尙有可推之理乎曰諸說或自卦畫言者或自卦象言者或自卦位言者固皆可得而通矣惟於卦變之義則有未盡究者蓋自乾坤十變而爲泰否者以天道言也自咸恆十變爲損益者以人事言也然天人一理未嘗不相闗也故損自泰來則上六一陰翩然下復已有否之漸豈非泰之旣極則爲損乎益自否來則是初六一陰變爲君子所謂貞吉亨者也已有泰之基豈非否之一變則爲益乎蓋卦變之說不拘一定如損益二卦𨿽於諸卦皆可變也然惟於否泰而來乃是損益之義不然損初九上而爲四爲五胡不謂之損損上六下而爲三爲二胡不謂之益乎曰損之道而貴於有孚何也曰損者或時之過而益之或事之過而制之皆非孚信者不能也蓋在已而有孚則有以順乎理在人而有孚則有以信乎上夫如是則於事可得元吉於義則爲無咎於理可貞於時則利有攸往矣初九以遄往爲無咎九二則徵凶何也曰初九無位故以趨走承順爲恭九二大臣當以守正居中爲重以說道而往則爲自損而不足以益君其凶必矣曰損者損剛益柔之謂然初九則謂之酌九二上九皆謂之弗損益之何也曰此聖人扶陽抑陰意也蓋陽剛本不當損以當損之時故於初九義之當損者猶斟酌淺深之宜如二之於五則必守其剛中之賢乃所以益其君若喪其所守則有柔邪之失矣上九𨿽居損之時而受天下之益然受益而無益夫民則固無卹下之心茍益下而自損損其陽剛之徳則又失其所以爲上之實矣不然三四陰爻何以皆言損而不言益乎

益

或問損益專以人事言乎曰損益盈虛天地之道也蓋三陽盈於內則爲泰泰之變則損矣三陰虛於內則否否之變則益矣故山澤之損𨿽以地道言然日中則昃月盈則食皆損益之象雷風之益𨿽以天道言然變盈流謙是亦盈虛之象天地且然況人乎曰損以剛往柔來益以柔往剛來然彖辭皆系以利有攸往何也曰損之剛往𨿽非所利然當損之時受益在上況一人之行而得其友此剛往之所以爲利也益之柔往𨿽非君子之道然卦本爲否因一柔之往而爲益於是中正有慶而益道行則柔之往安得不爲利乎曰益之爲卦初大作二享帝三凶事四遷國毋乃勞民而非益乎曰益下之事𨿽非一端義有當然聖人不廢也況以互坤爲國爲眾下有震體動之象也故此卦動吉靜凶以卦體然也故初之大作其周公作洛之義與六二之享帝其用牛於郊之義與六三之用圭其伻來獻圖之義與六四之遷其殷民之徙與以此一事証之則無非益下之事周公豈爲厲民哉曰損之六五言益而益之九五不言損何也曰十朋之益由損道而得之也蓋凡減嗜欲損聲色皆損也非必損民力之爲損也若有孚之應則不必損已而可以益乎下也所謂因其利而利之豈必有所損乎此九五所以不言損也曰損之六五言十朋不言享帝益之六二旣言十朋復言享帝何也曰君固可以兼乎臣之占而臣不得以僣乎君之義故在損而言元吉在益而曰永貞吉則君臣之分蓋可見矣曰損之卦辭以有孚爲主益之爻辭亦有孚爲主何也曰損益之卦陰陽相應陰虛陽實彼此交孚然當損之時損下益上尢貴於上下相孚故卽彖辭而之當益之時以上益下惟系乎上之誠否何如爾故卽九五之各自其所主言也曰上九之求益不已何所指乎曰此通論爲民上者之戒也夫爲上而不能益下反有求益元厭之心則是爭闘其民而民亦起而爭奪之矣況爲上而欲專利者由其立心之不恆也恆則安常守正不恆則反道敗徳其凶必矣

欽定四庫全書

易學變通卷五

元曽貫撰

下經二【夬至艮】

夬

或問夬之彖辭旣以爲利有攸往而爻辭則初之不勝二之號三之有凶四之次且皆不見其有利往之意何也曰卦辭以全體言之則剛長有可進之理爻辭則惟九五夬夬合扵中行之義其餘或過剛或不正或居中自守或居下妄進皆以恃剛輕動聖人之所戒也曰九二之象何所取乎曰此皆意中之象也夫居夬之時恃剛之過者𨿽居下而有前趾之壯溺柔或偏者𨿽居尊而有莧陸之感惟九二居柔得中旣不過於壯亦不偏於私或於莫夜不戒之時設有兵戎之及先事而能戒臨事而不擾此所以無患也豈非以意而得其象乎九三之應上六九五之比上六宜有咎矣反以無咎何也曰三以應而不能不濡扵陰五以近而不能不感扵陰皆爲有咎者也然其陽剛得位故皆能致其夬夬之勇而有以免乎咎也曰三之夬夬不免於有慍而無咎五之夬夬猶待於中行而無咎何也曰三五之夬夬𨿽一也然三之應猶爲剛柔之正五之比未免私暱之嫌矣故三之有慍者𨿽不無眾陽之非議然以干健之性且不失陽剛之位故能夬夬而釋遇雨之嫌至於五之見莧陸則不無偏於兌說之感但以得中得位故必合於中行而後可無咎也曰上六一陰決之易矣然諸爻皆有難辭何也曰此聖人之逺慮也夫小人當窮極之時往無所之或至決下策而致大變者有之此聖人之所危也況姤陰𨿽防聖人猶有躑躅之慮則夬陰未去聖人安得無孚號之厲哉

姤

或問姤之一陰尙防也而彖以女壯說之何也曰姤之一陰𨿽防而一卦之全體變矣蓋陰陽之理來者爲主則往者爲賓今五陽𨿽眾不得而主於內則含章以待自天之隕者安得不望於九五乎所以然者剛柔消長𨿽天運之自然然君心邪正實人力之可致使九五果能以杞包制其潰於方長之時則反亂爲治寕不若自天之隕乎曰姤遁二卦夫子贊以時義之大而臨觀夬剝皆不言何也曰此聖人之防意也蓋時義之大者以其所系者大也是時陰方浸長使君子能有回天之力豈不可易亂而爲治乎然獨言於姤遁者姤則二陽在內遁則一陽居中是以君子猶有在朝事猶可幾其成也至於否則內皆小人而君子外矣故聖人於此方繼之曰君子道消前此猶不能無望於剛陽之在內者也嗚呼蓋至於剝然後歸之天行聖人之心殆以姤而未至於否道猶未可謂之消否而未至於剝事猶未可委之天也此豈非扶陽之防意與曰初六之遇九二不正也而反謂之貞吉九四之應初六正應也而反謂之起凶何也曰初六貞吉猶否之初爻貞吉亨之吉也蓋陰之方萌能貞其所守則小人變而君子豈不可以吉乎故猶人心之邪欲方萌能貞其志則天理復還而吉可必矣若九四之起凶者此春秋責賢者之義也夫以不正之應而私於不正之遇義不可以復矣若又起而妄爭是凶不在彼而在我矣曰九二之無咎者特以制之在已也制之在已則有以禁制其邪心無以制之則二三之權其爲惡可勝言哉曰包之與包魚其義同乎曰不同也包有魚者包之於內以遂其系暱之私也包者制之於下以防其躑躅之勢也蓋姤之五陽惟九五猶能盡中正之道上下四陽蓋波頺風靡皆非前日羣龍之盛矣

萃

或問萃之象可得而詳乎曰以卦體言之則坤地之廣而阻之以艮山之髙以巽木之繁而臨之以兌澤之深是則山林澤藪乃庶物之所萃也以卦義言之則上能以說道使民故下能以厚徳載上上下感應此所以眾心萃而不可離也曰萃與比先儒或有以萃爲君臣同徳比則二五相應萃爲盛於比然乎曰比者水比於地上下無間之義萃則澤在地上兼二義焉蓋萃之以其道則澤於地無潰裂之患萃之非其道則澤潰地渙且有土崩之勢此先王於大象警之以不虞之戒而於九五必厚之以元永貞之徳蓋所以防其萃者逺矣夫豈比之建國親侯之比哉曰萃以利正爲本然初六之於九四六三之於上六未爲正也乃謂之無咎何也曰萃之道固利於正也然有君臣之萃二五交孚乃萃之正也有夫婦之萃若初六號呼𨿽非正道然剛柔正應亦不害其爲義也有朋友之萃若三上嗟咨𨿽非得意然友道之合不厭貧交此所以𨿽無所利而亦不至乎有咎也曰萃之時用大牲者順天命也而六二之用禴乃得爲利何也曰彖言用大牲者所以明丰萃之報自一卦之用言也爻言利用禴者所以貴交孚之情自一爻之用言也蓋萃亨之盛固不可不盛其報然結君之義又不可不盡其誠如坎之用缶損之用亨其丰儉各有其宜也曰九四非正乃得爲大吉九五正位僅足爲悔亡何也曰九四之大吉者政所以爲九五之戒至於五𨿽居尊位有以聚天下之眾然有無疆之休有無疆之卹聖人方致其匪孚之戒而重之以元永貞之望豈容以大吉之占而侈其心哉

萃王假有廟渙王假有廟萃有七廟之象渙有五廟之象固也然有廟之假系於卦之名義先儒說詳矣但渙者未萃之時而萃者旣渙之合故聖人於渙而未萃之時旣以假廟立其本者所以明齊渙之主必有孝亨之誠而後足以一天下之歸向及渙而已萃之後復以假廟保其基者所以明致萃之君亦必有亨祀之報而後足以維持天下於悠久此聖人爲後世慮深矣

萃六二孚乃利用禴升九二孚乃利用禴二爻辭同而占異一則先言無咎一則後言無咎蓋萃之二五皆以其正非有咎也所謂無咎特人臣之職分當引吉則無咎也升之二五失其正爲九二者使非孚誠之交則未能無咎矣然孚一也而其所主則有辧焉蓋萃者聚也所主在於九五故六二言孚者言君心孚於二則利用禴也升者進也所主在於九二故二之孚者言臣心進而孚於五則亦利用禴此二爻所以不能無辧

升

或問萃與升反體之卦也然彖則皆言見大人何也曰萃之大人以位言而升之大人以徳言也蓋萃者聚也故天下利見有位之大人而後足以聚天下之眾升者進也故人君用見有徳之大人而後足以進天下之治此大人之名𨿽同而實則異也曰然則爻辭皆言利用禴何也曰萃有誠意聚合之意則君臣之孚固不以盛禮爲貴升有誠意上通之義則上下之孚亦不以備物爲禮也此二爻虛實𨿽殊而陰陽交孚則一也曰二四不言升何也曰九二之孚則升而通於君六四之亨則升而通乎神𨿽不言升而有升之象矣升六四與隨之上六果何取於亨於岐山之象乎曰此皆取兌爲象也夫兌爲西而伏乎艮且二爻正居伏艮之上則山之象明矣然兌者說也於象爲巫又有通乎幽而說乎神之象況隨之上六固爲誠意之極而升之六四正當互體兌說之極宜其有祭享山川之象也

困

或問柔揜剛之爻他卦皆然何獨於困之曰困承乎升升而後有困也蓋陽徳方升而遇坎則已陷於坎矣以坎之陽又掩於兌此所以爻亦有柔揜剛之義也曰困之大人吉以剛中也然二則徵凶五則劓刖何也曰自二五而言固有大人之象自爻畫而言則又有柔揜剛之象故二則不能不困於三五則不能不困於上也曰大人處困而不能出乎困何也曰久約而濫者眾人之情處困而亨者君子之道故曰險以說者言𨿽陷乎困險而樂亦無不在焉若有一毫求去之心則是不知命者夫豈君子之心哉曰九二朱紱方來而九五乃困於赤紱何也曰五居說體故有說乎二然二居險體則不能濟乎五此所以君𨿽困於上而朱紱方來然臣則陷於下而不能免於赤紱之困也蓋朱紱之來者五有往求之心而赤紱之困者二有徵凶之戒也然致命遂志者九二之本心故困極而亨則徐有說矣曰九五君象而有劓刖之傷何也曰此五之所以取困也當困之時志有未得顧乃滛刑以逞此赤紱之所以困也

困九二利用享祀九五利用祭祀享祀祭祀先儒或以享祀者人臣所以事宗廟祭祀者天子所以禮百神然諸卦之二五不此義而於困何耶蓋謂之利用者乃困而求通之道也臣而困於下者弗獲於君也使能用享祀之誠以求通於君則君心以孚而九二之困可通矣君而困於上者弗獲乎臣也使能用祭祀之誠以求助於臣則臣心以合而九五之困可通矣此所以周公之於成王必有享上之誠而成王於周公亦有秬鬯之禮此君臣所以交孚而致成周之治也與

井

或問水生天一本皆陽也然井以陽剛爲泉則陰柔爲水乎曰自五行而言則水固生於天一然自水泉而分則水者質之已具泉者脈之方生故以六爻言之則三陽爲泉三陰爲井然又以三陽論之則五爲陽卦之泉而二三又爲陰卦之泉此所以有用捨之異也曰勞民勸相何所取於井乎曰勞民取上體之井有養民之象勸相取下體之井有相養之義也曰井泉之冷暖以冬夏而異也九五獨曰寒泉何也曰井之養人固無冬夏之殊然井之濟人尢莫盛於夏故九五之寒泉指夏月之寒泉也況以巽互離正南方火盛之時以離遇坎又水火旣濟之象此井之功用莫盛於此時也曰然則五不言吉而上六乃言元吉何也曰井冽寒泉自井徳而言故但言食而吉在其中井收勿羃自人事而言故必有孚而後元吉此井道之成也曰爻辭旣有勿羃之吉而彖辭乃有羸瓶之凶何也曰文王之易懼夫當其位者不能勝其任周公之易嘉夫當其任者有以成其功此所以一則致其戒一則美其成也

革

或問坎離合而爲旣濟兌離合而爲革其取象不同何也曰坎離火水之正也故其相交而有相濟之理兌非水之正固不能濟乎水且兌離俱陰故其气不能相交而有相革之象也曰六爻之革果有序乎曰初之鞏用固未可行也二則可以行矣然必申之以九三之三就必其有孚而後可進於九四之攺命旣獲攺命之吉而後可升於九五之尊位旣居尊位必其有虎變之文而後在位之君子在下之小人從而變化也蓋革之道所系至大故必要其始終本末而備言之曰六二徵吉矣而九三上六皆言徵凶何也曰革之道貴於中故初九取黃牛象惟恐其過與不及也二之徵吉五之虎變得其中者也三之徵凶者於當革之際而革之以剛躁之過則凶而厲矣上六之徵則是於旣革之後而復爲煩擾是亦過於中豈不爲凶乎曰九三復言三就何也曰正所以救徵凶之也蓋三之徵者以離火之性行之也使能謀而至於三則非惟孚於人而已亦自信之矣曰六二已日其與彖辭之已日同乎曰亦不同也彖之已日者旣革之日也爻之已日者可革之日也曰九三九四皆以有孚言何也曰此聖人愼重之戒也蓋革言三就亦審夫人心之孚矣至於攺命之際又必有孚而自審者聖人順天應人不得巳而革焉必其如湯武之救焚拯溺東徵西怨天下俱信非富天下而後可也此夫子所以復系以信志之辭也

鼎

或問鼎之彖取柔進上行之象何也曰此取成卦之主言也曰然則鼎之五何以爲成卦之主乎曰鼎之所以能元亨者由其有上行之用而其用之能上者由其有黃耳之象此五所以爲鼎之主也曰鼎取耳目聰明之象何也曰鼎者象也非徒象乎器亦以象乎人也初而趾中而腹上而耳目則全體之象明矣故大象正位凝命亦自人君之一身而取則鼎之爲象可知矣曰大象所取則又取於端正安重之象何也曰此體用之說也蓋正位凝命者鼎之體也黃耳金者鼎之用也體則安重爲貴故鼎之足不宜動用則以上行爲功故鼎之耳則貴乎動也是以初六之顚趾者非九四累之也固以初居巽體其性務入往來於四此趾之所以顚也六五之黃耳𨿽不能自舉而上九陽剛則有以成玉之功此聖人系以大吉無不利之辭蓋可見矣曰初六九四顚折一也而初爲無咎四則不免乎凶何也曰初居鼎下鼎未有實也故出否乃所以無咎四居鼎中實旣盈者也故折足則不免乎凶所以然者初居無位之地而四乃大臣之位也曰九二之視初六爲仇何也曰此近而不相得之爻也蓋二爲有實之位而初有顚趾之疾二茍以同體而比則必覆其鼎實而亦不免乎九四之凶矣曰九三而有方雨虧悔之象何也曰三之行塞者以無應於上也無應則陰陽無自而和不能爲雨矣然鼎耳有終動之理蓋三之動則爲互坎而成雨矣若曰九三之遇於六五爲陰陽和之雨則五非相應之爻陰陽何自而和哉曰六五金本義二說果曷從乎曰主於周公之易則五以上爲主於夫子之易則所謂得中應剛是以二爲也然變易之義俱可通也必欲偏主則泥矣

震

或問震之彖辭獨以初九爲言何也曰上下𨿽皆震體然震動之勢自下而來則初九者一卦之主也四𨿽居乎外體然互體爲坎陷於二陰之間此震之所以泥也曰震爲長子固以守宗廟社稷也然上下俱震得無有並嫡之嫌耶曰以卦象言之則主祭者在內之象故爲內體之震而外體不得而主也以爻辭論之則虩虩而恐懼者主器之道亦非九四之得與也蓋主器之重其任非輕故聖人於彖辭致其虩虩之戒而復於初九申之以見前之所謂恐懼修省不喪匕鬯惟主於初而他爻不得與也況六爻之中獨於初九系之以吉又以見主器之初在於一人其以別嫌疑之意可見矣曰六五不當往來之際且言無喪有事何也曰五𨿽不當三四往來之地然上體之震將往而下體之震方來此所以爲厲也無喪者不失乎中有事者能有爲蓋亦行中之事也故小象曰其事在中意以此與曰五之以中故能無喪六二得中反不免於喪貝何也曰二五之所乘𨿽皆陽剛然六二之所乘者虩虩之震而六五之所乘者遂泥之震也此二五之得喪所以有輕重也曰上六之與六三俱柔也乃有婚媾有言之象何也曰婚媾者固以剛柔之匹配言然震之上六使其獲正應則何至於有言卦謂之有言者非其正也非其正而婚媾焉豈能免於公論哉蓋九四之求匹則非其正初九之求配則非其應此本爻所以爲徵凶與

艮

或問本義於彖辭旣釋之以止而止復謂之行而止何也曰此以內外卦言也蓋內卦一陽當位止得其所是於止之中又得所止之象所謂止而止也外卦一陽有止極而動之象然內則無所應外則無所往是於行之中亦不失其所止之象此所謂行而止也曰九三旣得所止而又不免於列夤之厲何也曰析二體而觀則九三之止爲得所止矣若總其全體而觀則九三正當乎上下之際於此而艮止則上下判隔安得不至厲薫心乎曰六四當上下之際反爲無咎何也曰以咸之取象証之則咸上爲輔而咸五爲脢脢者正當乎背之位也今艮以五爲輔則六四當乎脢之位而未及乎身之限也但艮以背視取象故不曰脢而曰身其與彖之艮其背者微有辧故惇艮之吉歸於上九而此爻止系以無咎蓋可見矣曰上九不自人身取象何也曰人之所履固不可不止其所然止之極而不知通變之用亦非人道也曰惇臨惇艮皆吉何也曰惇者厚道也厚於治人則人無不服者臨是也厚於治巳而已無不修者艮是也人顧自處何如爾容可處於薄乎

艮其背艮其身艮其背與艮其身似同而異蓋身非止而不動之物惟背者能止之物故艮其背者於當止之所而得其所止之義也艮其身者於當止之時而能有所不爲也然𨿽有當止之時而無終止之日惟背則靜亦止動亦止乃能盡乎艮之義也故六爻之中惟惇艮爲吉而艮其身僅可無咎卽此可見其不同也

﹤經部﹐易類﹐易學變通﹥

欽定四庫全書

易學變通卷六

元曽貫撰

下經三【漸至未濟】

漸

或問漸之爲女歸何也曰以卦象論之則艮男下於巽女親迎之象也巽女往居於外夫婦之義也以卦變論之則自否而變六往居四由內而外是亦夫婦之象九來居三則是陽下於陰是亦親迎之象也曰彖旣謂之進得位又謂之進以正何也曰此亦卦變之說也蓋彖辭惟取女歸之象而彖傳則又取男女之象也故自否而變則六往居四而當位爲進以正之象自旅而變則九進居五而以中豈非進得位之象乎是則女進以正則有以宜家而爲正之本男進得位則有以儀刑而正邦之功此所以夫子於下文復中之曰其位剛得中者以見進而得位爲九五而自別於六四之得正也曰鴻漸於陸本非失所而本爻之凶爲甚何也曰三爲人位而互坎爲險以人位之險則鴻漸於此其不罹繒繳者鮮矣曰六四反爲得桷何也曰自九三而視六四則爲不育之婦然自本爻視之則所謂進以正者正指此爻故謂之於木之漸𨿽非鴻之所安然其視於陸之漸則漸出人位之險矣故曰得其桷猶言險中之獲安也曰九三取婦孕不育而九五復取婦三嵗不孕何也曰此聖人設兩端以垂訓也蓋三四非正應而合則𨿽孕而不得育二五以正應而間於三四則𨿽不孕而終莫能勝以見正應者𨿽間而終合非正應者𨿽合而終凶此女歸所以利貞也至於取象則固取於互離之象三之所以孕者豈非有六四巽順之合乎五之所以不孕者豈非由六二艮止於下而失所願乎胡氏牽彊破碎至取互坎而爲漏胎之象乃不經之尢者不可不辧也

歸妹

或問漸之徵吉而歸妹徵凶何也曰漸以艮止於內而巽順於外安得而不吉歸妹以說於中而動於外安得而不凶且凶而謂之徵凶者女徵則凶此非滛奔之義乎蓋婚姻之禮未有男不先於女而女動之理況於以說而動者乎曰歸妹永終知敝程朱之說孰爲當乎曰歸妹本有徵凶之占聖人於大象所以反其凶而爲吉者也蓋歸妹不能永終者由其不正而終有敝也君子體易欲有以永其終則當知其敝而戒之矣以此而觀則天下之事凡欲求其終而無敝者皆當知其敝而後能革其敝也曰九二取幽人之象何也曰士之從君猶女之從夫也使其所從非正豈惟失身喪已而有枉道之辱而庸君闇主寜保其無明夷之傷乎故上無明君則抱道之士寜守正而不偶未得害於義也此九二居中以貞所以爲未變其常也曰三之歸妹以須四之歸妹愆期皆非婚姻之及時也然爻有得失之異何也曰三以陰柔說體欲動之急乃須時而不能待所歸故寜自賤而求欲歸之速此彖之所謂徵凶者正指此爻也四以陽徳而無正應𨿽不無愆期之嫌然其志則有守故能待其所歸之正不至有失身之悔矣此二爻乃聖人設兩端爲訓以見急於自售者必爲人所賤而剛於自守者必能得所歸禍福無不自已豈不信哉曰彖曰無攸利柔乘剛也然六三之乘九二𨿽不系以吉凶而六五之乘九四乃謂歸妹之吉何也曰彖所謂徵凶無攸利者専指六三言也蓋居內而爲兌主者三也感於外而說者亦三也以不當之位而徵者亦三也故小象系之曰歸妹以須未當也則彖辭所系専指六三也可見矣且以卦而言則是陰柔而乘剛位此皆女徳之不正宜其徵凶而無攸利也若六五𨿽乘九四之剛然居尊以中殊非六三之比此本義表之爲女徳之盛則其爲歸妹之吉不亦宜乎

丰

或問明居下體彖辭乃有日中之象何也曰以上下之體而觀則離明𨿽居下體而爲方升之日然以內外之體而觀則如離明於內乃所以照臨於天下若過於此則反爲日昃之離矣曰丰旣有日中乃復有見斗見沬之象何也曰以卦體觀之離明爲日震動爲雷互巽爲風兌澤爲雨是當晝之時雷電皆至風雨交作安得無見星斗之理乎曰丰之時而取此象何也曰此聖人爲世道計也自古否泰相仍損益相因自然之理也故以明而動固有致丰之道然動極而窮明極而暗亦事理之必然也但當此之時暗主居上𨿽有中正之臣而反見疑此丰之所以常不能保其終也故聖人於六二戒之以有孚之吉以見往𨿽見疑然爲臣之道不可不盡誠以感其上又於六五開之以來章之慶以見已𨿽爲柔闇然爲君之道不可不虛巳以求其助君臣如是則日中不至於昃而月盈不至於食矣

旅

或問丰旅二大象皆取刑獄何也曰丰以內明而外動故折之致之而無所疑旅以內止而外明故明愼不畱而不敢縱聖人於此二象文𨿽不屬而意實相足蓋致刑者常患於不愼而折獄者常短於不畱使其刑之致而能愼則是欽卹之意常行於斧礩獄之折而能無畱則是克允之明洞燭於囹圄豈非刑獄之盡其道乎曰旅之時義爲大何也曰旅者去其所止離其所居得貞則吉失貞則凶所系至大也故曰得中乎外又曰順乎剛又曰止而麗乎明此皆旅之貞也蓋不得乎中則過髙而招禍過卑而凂已榮辱所系也不順乎剛則恃已淩人居下訕上禍患所系也不麗乎明則失其所宗喪其所主又名節所系也此其時義豈不爲大乎曰彖之小亨旣主乎五矣然五之亡矢反不如二之卽次懷資何也曰以卦義言之則得中乎外者旅之通也以爻言之則五之得中終不如二之中且正也況旅之所以吉者又以貞爲尙乎

旅九四得其資斧巽上九喪其資斧資者資之以爲用以所應者言也斧者取之以爲防以離巽之性言也何則旅之九四下有應與得其資也以九居離體之內離爲戈兵且火性剛決處事能防得其斧也巽之上九則下無應與是喪其資也居巽之極且又在離體之外失其所以爲防則是喪其斧也一得一喪則聖人系辭之意可見

旅六五射雉解上六射隼二爻皆取射象先儒類以坎爲弓必求合於坎然解𨿽有坎而上六旣不在坎體之內旅則有離又無坎體之可互況觧之者上六而隼則六三也旅之射者六五而雉則本體之象也所以然者解以上射下去害之意也旅以中道而射獲其所處之意也以意求象則凡意之欲求必得者皆射之義也解則欲必得乎三而去之旅則欲求必得乎五而處之皆射之象也烏可彊求坎體而通之乎

巽

或問巽之小亨主於陰也而乃以剛巽中正爲主何也曰巽之道爲陰柔卑順之道非君子之所尙惟以柔順剛以下順上則可以小亨故聖人不主於六四而主於九五者以見六四𨿽爲巽體之主然非順乎陽剛得位之君則是柔順邪媚之道非君子之所貴也曰巽而利見大人何也曰大人者有徳位之稱指九五也蓋巽順之道易流於卑諂惟中正之大人說之不以道則不說故必以巽之道巽順於大人然後得乎巽之正也曰巽風爲申命之象可得詳乎曰風之爲象巽入而不驟教之善也行地而不擇化之周也被物而無心感之公也旣出而弗反令之信也此申命所以取重巽也曰大象取申命巽入之義而六爻之所取者皆卑巽之義而不取巽入之義何也曰大象隨風之義故於巽入爲多爻辭取柔皆順乎剛故於巽順之義爲重各有當也曰九二之用史巫何義也曰二與五君臣之位也以剛遇剛無應之義況自二至五互體而爲聧則君臣不相能睽乖之意然睽之中又互中孚之象則君臣亦未嘗無感孚之情但當本之以巽順之道申之以道達之言如子思無人乎繆公之側則不能安其身蓋亦用史巫之義也曰九五巽乎中正者也然爻辭不言巽而言先庚後庚何也曰五爲申命之主也故先庚者所以丁寜而申其命後庚者所以揆度而行其事也然謂之無初有終者先庚而眾未有孚是無初也後庚而下無不順是有終也蓋人情固有未孚於變之前然未有不順於變之後此革之彖亦曰已日乃孚此之謂也

解之九二曰田獲三狐巽之六四曰田獲三品三狐之象朱子始以爲未詳又引或曰云云謂卽四陰爻蓋主後說三品之象先儒或以初六與已配爲賓九二應九五爲充庖九三在下體之上爲幹豆然以解之取三狐之象推之則以卦有四陰除六五爲君餘三陰則狐之象也今巽亦有四陽除九五爲君則上九居互離之上爲幹豆之象明矣九二以互鼎之體而上應乎君則又爲充庖之象明矣若九三處於人位且居下卦之上豈非賓客之象乎況二卦皆以互離戈兵而用於水澤林藪之間豈非田之象乎

兌

或問巽兌皆陰卦也然巽小亨而兌不言小何也曰巽之柔居下而能順乎剛故亨在柔兌之柔居上而非其正故戒以利貞而其亨在剛此所以巽言小亨而兌不言也曰巽之二五亦剛中而不得爲亨何也曰巽體柔內而剛外是陰有浸盛之勢故陽不得而言亨兌體剛中而柔外是陽有浸長之理故不得而言小亨也曰二五皆言孚惟五則不言兌何也曰二五言孚者俱以中實爲孚也然二之孚者以自信而悅不惑於六三之柔邪五之孚者戒其輕信小人而不失乎君位之中正故於五不言兌而言厲者政以上六方以說道而逢君茍或蔽於欲而說之則安危之勢𨿽未著而安危之基決於此矣曰六三上六皆兌說之主然一則言凶一則不言吉凶何也曰六三居位不正則其求說於下者取凶之道也上六居陰而引上之說是欲導其君於說樂之私也然九五陽剛中正有非邪媚之所能惑故爲上六者徒見其未光大而已至其吉凶則系於九五之從否何如也

渙

或問渙之卦變以程說則變自否來以朱說則變自漸來果孰從乎曰卦變固無一定之拘然以爻畫推之則程說爲勝蓋謂之剛來者自外而來卽爻辭之所謂奔其機謂之柔得位乎外則六三非得位之正況非外卦之位乎蓋渙之所以享者有小大小者一身之亨大則天下之亨也今二剛來未離乎險僅足亨乎已不若六四得位上同乎五則有以渙其羣而致天下之亨矣設使六三得九之位而同乎四則於重畫之義有未盡合而於亨通亦未足見其爲渙之亨矣曰然則六爻之義可得而推乎曰初能拯於渙之初上能出於渙之極此則時有變通之義也二則渙乎一巳之難五則有以聚乎天下之渙此則位有上下之辧也三則有濟渙之志未能成其功四當濟渙之任有以成其業此則位有當否之辧也曰然則六四陰柔非有濟渙之才而元吉之占獨歸之四何也曰四𨿽陰柔然其位則近君之位徳則巽順之主也當渙之時上能順乎中正之君下能順乎民心之所向宜其非諸爻之比矣且變自否來由否之二進而居於渙之四是其超出夷等夫豈下體二陰之比哉故曰匪夷所思言出其也

渙初六用拯馬壯吉明夷六二用拯馬壯吉明夷六二居互坎之初拯之者以九三之剛渙初六居坎體之初拯之者以九二之剛然坎固有馬之象何獨於二卦言之且明夷之三渙之二皆陷乎險中何自而能拯之耶蓋明夷者傷也渙者離也皆患難之時聖人以二爻皆柔弱不能以濟難故不暇逺求正應之助惟近取剛陽之爻使之得以免禍此爻辭中之變例也若夫陽剛𨿽陷於坎險然互震於上是能動乎險中有牝馬之象宜其能拯之也

節

或問三陰三陽之卦皆自否泰而來獨於噬嗑節卦而言剛柔分何也曰噬嗑以剛柔而分善惡故惡者受噬而善者乃所噬者也節則以剛柔而分內外止於內則爲節溢於外則爲過節矣曰初九之不出戶庭何以爲無咎九二不出門庭何以反爲凶乎曰初九居節之初無位者也是居不當位故不出戶庭可以無咎九二居中有位者也是義宜有爲反近說於六三而不應於九五失其臣道安得不至於凶乎六四九五皆以坎爻居於澤上非能節者而爻辭或亨或吉何也曰坎居澤上本非能節然兌上互艮有止之象故五爲艮主而爲甘節之吉四居艮體而當位故又爲安節之亨獨六三乃兌澤之主失其中正故𨿽居互艮之下而不能止其澤中之溢矣故小象系曰又誰咎也以見三之不節乃自取之非其上下之所致也曰九五居坎體未出乎險也謂之行有尙何也曰坎水有通之象也曰諸卦之坎皆取險義惟於節而取通義何也曰節之道貴乎通也使節而不通則是不可貞之節夫豈君子之道哉

節初九不出戶庭無咎九二不出門庭凶初九九二皆以剛居下體皆以兌體居內皆不出門戶之象然在初則無咎二則凶何其象之同而占之異耶吁此聖人系辭所以教人知變通之道於其相近之中而有相逺之義也夫初之不出以其居下無位能節而止固可無咎九二以位則大臣也以互體則震動之象也於此而不知有爲徒規規自守此豈通變達時之道哉宜其有以取凶也

中孚

小過

或問小過取飛鳥之象何也曰小過者中孚之反體也中孚者鳥之未鷇者也小過者鳥之已鷇者也此文王取象之本意也曰內艮外震卦體皆陽本宜上也然彖辭則云宜下不宜上何也曰小過者重畫之坎也坎以二陰而陷一陽小過則以四陰而陷二陽也坎性就下則二陽旣陷於陰中所當順時而就下也故初六之凶由應則而動失宜下之義也二之無咎由卽過而就中得下也三之或戕恃剛而上者也四之弗過居柔能下者也五之不雨如密雲尙往不能下也上之弗過如飛鳥之離過於上也此六爻之義皆由宜下不宜上而取也曰六二之象諸說皆不明何也曰本義以五爲君而復以爲妣可乎且四𨿽陽爻亦非尊位豈可以爲祖乎蓋五𨿽陰爻而居陽位以陽位而尊祖之象也上六以陰居陰妣之象也夫六二以飛鳥之性志欲上進過乎五而遇乎上然小過之時不宜上而宜下況以臣而不可過乎君故能不過乎六五而反居六二之臣位則可免乎咎矣此聖人所以設兩端以爲戒也曰九四弗過遇之其與上六弗遇過之同乎曰九四之弗過者弗過乎五也遇之者亦遇合乎五也上六弗遇者弗遇乎五也過之者亦過乎五也蓋四以陽剛而居五之下是能不及其君遇其臣之意所以無咎上六以陰柔動極而居五之上則是知上而不知下者所以凶也曰六爻之中惟初上二爻取鳥飛之象何也曰三四二陽鳥之身也上下四陰鳥之翼也則初上二爻正鳥翼之位故取象鳥之飛也曰卦辭飛鳥爲大吉而爻辭飛鳥則爲凶何也曰卦取遺音之象下而不上者爻取飛鳥之象上而不下者此吉凶所以判也曰卦辭旣言小亨復云大吉何也曰小者之亨自其柔得中言之大吉自中二爻之剛者言之也蓋二陽𨿽陷於陰然能順時而處則未嘗不可反凶而吉此聖人爲君子謀也可不察哉曰六五有弋取在穴之象何也曰五居震體欲動者也下居艮體欲止者也以下體之止不能順上體之動則六五之君安得不弋取夫在穴者乎猶解之射隼乃所以去乎害也

旣濟

或問旣濟亨小主於六二而不主於九五何也曰九五當旣濟之時處極至之位無復可進矣六二居中處下則猶有可進之望此所謂東鄰殺牛不如西鄰之禴祭也況五𨿽居中有盈滿之象二𨿽居下有謙虛之義此旣濟之後所以不能無休咎之分也曰六二旣有致亨之道然不無喪茀之占何也曰二之喪茀由乎九五之盈滿故二不能以自行也然中徳在已他日有必亨之理故謂之七日得者蓋卦有六位數窮則復今日之喪乃所以爲異日之得豈非有可亨之道者必有亨通之日乎大抵旣濟六爻下體三爻有可進之理故初之無咎者以其旣濟之後而存未濟之心也二之勿逐而得者中道有亨通之望也三有克之之占者終有成功之日也外體三爻處過極之日故六四有衣袽之戒而九五有不如西鄰之占上則窮而有濡首之厲矣未濟則下三爻未離乎險上三爻則出乎險矣此二卦正相反也

旣濟初九濡其尾未濟初六濡其尾旣濟上六濡其首未濟上九濡其首諸卦皆以反對爲體然未有如旣濟未濟首尾同辭者蓋二卦𨿽有旣未之分然六爻之中皆具重坎之體故首尾俱有濡之象然象之同而占則異者蓋未濟不如旣濟之初旣濟不如未濟之終也李氏曰旣濟之時坎險已過故才剛者𨿽濡尾而無咎爻柔者濡首而有厲此則本其濟之時而以才之剛柔爲得失也若未濟之時坎險未過聖人因旣濟之象而戒之以爲未濟之初六乃陰柔之才若不度淺深如旣濟初九之濡尾則吝矣若上九之有孚者謂與六五相孚也剛柔相孚需於酒食以待濟則爲無咎飲酒而至於濡首則是不知節矣但上九以剛明之資必不如旣濟上六之沈溺故曰有孚失是言能有孚則不至於濡首矣此乃亂之後而有致治之理而凡時之否而待通事之阻而待濟皆此義也學者可不講哉

未濟

或問未濟之亨亦以柔得中也而不謂之亨小何也曰旣濟之柔在二道不能行故其亨在已而爲小未濟之柔居尊有將濟之理宜有致天下亨通之望故不得謂之小也蓋未濟之五卽旣濟之二向也喪茀今也貞吉此非勿逐七日之驗乎曰未濟之九二陷於坎中乃謂之貞吉六三徵凶反謂之利涉何也曰未濟之體自二至五互成旣濟之體故未濟之二卽旣濟之初但旣濟初九之輪曳之於未濟之後未濟九二之輪曳之於旣濟之初蓋先事而戒吉之兆後事而戒僅足以無咎而已若六三之徵凶者以本卦之體未出乎坎也利涉者以互卦之體有旣濟之象也於未濟之終而有旣濟之理此大川所以利涉也曰方之伐旣濟言之於三而未濟言於四何也曰方者幽險之地坎之象也故旣濟言於三者以離明而去幽闇伐之初也故曰三年克之期其效之辭也未濟言於四者旣濟之後也故曰有賞於大國定功行賞之辭也此所以一則言髙宗者徵伐之命主於君也二則言震用者徵伐之功歸諸臣也曰上九居未濟之極宜有濟也乃有飲酒濡首之象何也曰自二至五已成旣濟之體上九不得而與也居未濟之終而不能成旣濟之功此所以沈湎失道而不知節也曰未濟而互旣濟旣濟亦互未濟何也曰此造化之循環所以無窮也旣濟而有未濟此非治中生亂之象乎未濟而有旣濟此非亂中生治之理乎禍福之伏安危之禪代皆此理也讀易者得不黙契於心乎曰上經終於坎離先水而後火下經終於旣未何以先旣而後未乎曰上經主於天道故先水而後火者本其生數而言也下經主於人道則水火不交無以生萬物故以水火相濟者推其功用而言也然而由旣濟而未濟則窮而變變而通此易無窮之妙所以皆由自然也夫豈彊爲之布置哉

序卦

序卦之說夫子言之備矣然嘗考穎達之說曰聖人本定先後自有指非用孔子序卦之意若元用孔子序卦之意不應其卦二二相偶其說似爲有見因是思之卦不能無偶則偶不能無序也天下之理一故神両故化兩相偶而變化出焉此易之道也故以兩卦之對爲序者文王之易也以一卦之名爲序者孔子之易也今讀孔子之易而不知求文王之易此非學易之大病乎蓋上經𨿽以乾坤坎離爲主然其卦之偶凡十五皆以相因爲序下經𨿽以震艮巽兌爲主然其卦之偶凡十七皆以相反相對爲序或者聖人之微意也何則幹而後有坤天開於子地辟於丑也屯而後有防屯者物之初防者人之初也需而後有訟酒食者訟之端也師而後有比一戎衣乃所以定天下也小畜而後有履文徳懿而上下辧也泰而後有否陽交於春而陰盛於秋也同人而後爲大有治之極者必基於大同也謙而後有豫虛者乃所以致盈也隨而後有蠱家之敗由其無諍子也臨而後有觀徳足以臨者乃爲可觀也噬嗑而後有賁去乎梗化則人文之化盛也剝而後有復消者乃所以爲息也無妄而後爲大畜誠則有以畜其徳也頥而後有大過過嘗生於養也坎而後有離天一地二之序也此皆天地自然之理故以相因爲序非彊合而附防也若下經則以人道言多以相反相對爲序矣故咸與恆對人道之伉儷也遁與大壯反人道之進退也晉與明夷反人道之顯晦也家人與睽反人道之離合也蹇與解反人道之憂喜也損與益反人道之得失也夬與姤反人道之邪正也萃與升對萃聚而升進也困與井對通塞之義也革與鼎對新故之辧也震與艮對動靜之機也漸與歸妹對婚媾之道也丰與旅對丰盛而旅孤也巽與兌對順說之情也渙與節反渙者不節而節者不渙也中孚與小過反信則無過而過則無信也旣濟與未濟對則治亂相因而人道備矣由是觀之卦有自然之偶則偶有自然之序非可以彊名也但夫子序卦卽一卦相因而發其義文王序卦以兩卦相對而見其義前聖後聖蓋互相發而不可偏廢也與

易統論【附錄】

後天卦位說

後天卦位諸說詳矣然嘗防繹文王之意則有無窮之義焉夫後天卦位視先天俱變矣獨坎離對待猶先天之配合者此造化之防妙也蓋先天主體後天主用體固用之所由出而用則不可以離夫體也故流行之中而有對待者存焉此聖人之精意蓋乾坤所以生萬物而無窮者政以坎離爲眞水火也此二五妙合然後出乎震而說乎兌也故震兌之分東西𨿽以金木而定位然震者當生物之初而兌居成物之終是陽倡乎始而震主之陰承乎終而兌應之此一剛一柔卽乾坤之分體而一倡一和卽幹之大始而坤之成物也與艮坤之易乎雷風之位者蓋坤以陰土當生長之終而爲藏之本艮以陽土當藏之終又爲生長之本此土之所以分旺與然三男居東北而幹則退居於後三女居西南而坤則雜處其中者豈男主外事固可離乎父女主內事不可離乎母是亦父尊而母親之義與

卦變說

卦變之說朱子亦旣備於圖矣但本義之說専主二爻上下互易而變者似局於一例以故於夫子彖時有不合故不得不備其說之未備也何則有文王之卦變有周公之變有夫子之卦變其所取𨿽不一而其義則本無異也蓋文王所取以內外往來爲變泰否是也周公所取以剛柔進退之極爲變乾坤之用九用六是也惟夫子或取一爻自外來而變者訟與無妄是也故訟之彖曰剛來而得中無妄之彖曰剛自外來而爲主於內此皆上卦而變也【訟自需來無妄自復來】有以二爻內外互易而變者損益與賁是也蓋此三卦皆自泰否而來故賁之曰柔來而文剛分剛上而文柔此非賁之六二由泰之上六而來歟損之彖曰損下益上其道上行此非損之上九由三而上行與益之彖曰自上下下其道大光此非益之初九由四而下於初與又有専以一爻自下而上行者若噬嗑晉暌鼎是也蓋此四卦皆以離居外専主於柔自下進得位得中非以剛柔上下互易而變也至於蹇解二卦皆有利西南之然以解之往得眾之辭推之固可指九四自三而入於坤體故有西南之利若以蹇之往得中之辭推之則是九五自三而往方合乎變入坤體之若依本義之說則是由震而坎何自而合西南之乎又況渙之六四自二而往故其曰柔得位乎外而上同又與朱子變例不合所以然者一卦可變而爲六十四正如朱子啟之說何故専主於一例惜也弗克質正其是非而究其義也

意說

昔者聖人之作易也書不能盡其言言不能盡其意故立象以盡之是也者由其有不盡之意故卦有不盡之世之儒者徒知足盡意而求中之意矣而不知由意立乃不求意中之此後之求者所以非滯泥之不通則必疎略而無據也姑以乾坤言之乾旣稱龍坤何得而稱龍坤旣稱馬幹何故而爲馬以求徒見其不合矣若以意求則知坤之稱馬非坤之爲馬也特以坤配乾故言牝以別之則坤之牝馬豈非以順健之意與坤之稱龍亦非坤之爲龍也特以坤敵乾故言龍戰者主榦而不主坤言臣不可以加於君也又以諸卦濟川之論之則需訟以干坎之合固有涉之利不利之矣中孚則以巽木行兌澤渙則以巽木行坎水亦有利涉之矣若益之取則其彖曰利涉大川木道乃行說者但以下震上巽而爲木道矣然於乃行之意似有未盡蓋謂之木道行此主於震木有動之意非取巽木之也彼中孚渙則巽木浮於水澤又非益之巽木爲可比也若蠱與大畜固以互震之木行於互兌之澤似若有之可求矣至於同人利涉又以何體之可互乎胡氏知其之不通乃求互巽之木以當之殊不知巽木而非水澤則巽乃陰木非震木之比何自而能涉乎蓋同人涉川取其意中之爾何則同人者同心之謂也同心濟難𨿽胡越一家則涉川之險尢貴同心之利也以此推之卦爻不能無不能無意此固中之意也若書有不盡之言言有不盡之意於是而有則是意中之也求意於又不若求於意引而伸之觸而長之則卦無不通之而無不盡之意矣

乾坤說

乾坤諸卦之體統而乾又爲坤之體統先儒有是言也然乾坤剛柔爲畫常均故復至幹凡百一十有二陽而姤至坤亦百一十有二陰漧至泰固爲百三十六畫陽然否至坤亦爲百三十六畫陰上經幹有十二體而坤亦有十二體下經幹之體四而坤之體亦四是皆乾坤並立而未見幹之所以統乎坤者也惟大有曰幹之策二百一十有六坤之策百四十有四蓋以干元用九坤元用六而得之此固陽饒陰乏而有自然之數矣及觀揲蓍掛扐之數則初變之奇偶爲奇者三爲偶者一及再變之後奇偶始均然以四之數而觀則老陽之變十有二而老陰之變惟四耳老陽積而爲幹老陰積而爲坤乾尊坤卑乾饒坤乏於是體統自然有非人力所能爲者故乾坤𨿽對體於篇端然幹陽由剝而復特著於上經而坤體由夬而姤則列之下經不得並列於上經矣且幹陽之復則受之以無妄所以尊陽也【乾居上體】坤陰之姤則受之以萃所以卑陰也【坤居下體】此乾坤相配之中不能無尊卑之意存焉此聖人之防意也故夫子於無妄之卽系之以剛來而爲主於內及於萃則不言之矣此其扶持之意皆天道之自然夫豈聖人之容心哉

坎離說

先天以坎離居東西後天以坎離居南北說者以先天主對待之體後天主流行之用而坎離者天地之用卦故乾坤退居於無爲坎離則代父母而主事然細玩圖意先天主於立體故以乾坤爲主者凡陽皆幹凡陰皆坤故乾坤定位卽六子之位定矣後天主於致用故以坎離爲主者卦之六位自初至三爲離自四至上爲坎不假人爲乃天地自然之數所謂六位之坎離而六十四卦不能遺也以此爲主則後天卦位蓋可知矣況先天取天之坎離之意多後天取地之坎離之意多何則先天卦位離東坎西者日生於東月生於西也後天卦位離南坎北者離納已土故處乎地之陰坎納戊土故處乎地之陽所以然者圓圗之天也方圖之地也天則陽極於南而陰極於北地則陽盛於北而陰盛於南此所以離居於南則外爲天之陽而內爲地之陰坎居於北則外爲天之陰而內爲地之陽此坎離所以兼備乾坤之體而爲天地之用也然而上經首乾坤而終坎離者此固兼天地之坎離爲言也下經首咸恆而終旣未濟者此則又以人道之坎離而言也故曰未濟男之窮歸妹女之終此之謂矣

否泰說

嗟夫自乾坤奠位何致泰之難而爲否之易也夫生物之初爲屯生民之初爲自其屯而不能無需自其而不能無訟聖人者出因其眾而合之以兵農統其防而定之以封建於是封建行而民有所比而心不離兵農合而眾有所歸而力不耗然後眾心有所畜而文徳修上下有所辧而禮制作此聖人由師而比不能不定之以戈兵者乃所以爲懿文制禮之基也夫其致泰之由若此其難然聖人不以世之旣泰而不盡夫人事也裁其過而輔其不及聖人豈樂於自煩而不安於自逸哉交泰之運在天地而成泰之功在聖人也後世人主往往遇泰運而不盡人事徒諉夫泰之一變爲否乃天運之自然殊不思泰之所以致否由六五柔懦而致之否之所以傾否由九五剛健而傾之此聖人之防意也使泰之五位而濟之以剛徳則三陰何自而翩翩包荒之君子何自變於包承之小人哉於此見泰之六五不言致泰之功而否之九五獨言傾否之故聖人之心蓋可見矣柰之何保泰之功不究夫中之意也

禮樂說

聖人制禮作樂其必有所由乎夫禮作於履樂成於豫自先儒蓋有此言也然禮之作蓋作於交泰之前而樂之成乃成於致泰之後或者徒以上下之辧無難定而天地之和未易致此固禮作於先而樂成於後之徴然聖人防意殆以禮文之修必由於武功之旣定樂音之盛蓋成於民物之旣和此所以由訟而師則功成於比者乃制禮之原由同人而大有則徳盛於謙乃作樂之本所以然者禮由於政而政之大者孰大於比之建國樂由於徳而徳之盛者孰盛於大有而能謙推此二卦之序以見聖人制作之由蓋有自然之故而非智巧得與於其間也吁履之終而有考祥之吉豫之終反不能無防豫之歸豈不以禮之體𨿽嚴而其終也無失樂之用𨿽和而其終也不能不流與讀易者得不爲深省

