

欽定四庫全書

經部一

卦變考略

易類

提要

【臣】等謹案卦變考略二卷明董守諭撰守諭字次公鄞縣人是書成於崇禎癸未大防以卦變之說出於漢學程子始廢斥之朱子則謂伊川不信卦變故於柔來文剛等處皆無依防於是兼采其說又以意變之凡十九卦今本義第九圖是也守諭則謂朱子上經釋變卦者九惟訟卦與卦變圖同余則如隨自困噬嗑未濟來據圖則自否泰來下經釋變卦者十惟晉卦與圖同余則如復變師姤變同人之類例以復初上爲師之二復二下爲師之初姤初上爲同人之二姤二下爲同人之初及與初九變爲初爻之八初六變爲初爻之七皆不免前後異例於是上考郎顗京房蜀才虞翻諸家之說定爲此圖每卦皆具列古法斷以已意宋元諸儒以及明來知徳之屬亦兼考焉其言率有所根據不同他家之穿鑿其證以彖爻𨿽不免有所附防然如謂屯本坎卦初六升二九二降初是爲剛柔始交比本師卦一陽居二則爲師眾所宗故爲師變而居五則爲天下之所附故爲比謙卦幹之上九來居坤三是天道下濟而光明坤之六三上升乾位是地道卑而上行豫卦復初變五體比象故利建侯復初升三體師象故利行師於經文亦往往巧合惟其篇末有曰或謂變乃易中之一義非畫卦作易之本防愚獨以爲不然云云則主持未免太過夫乾坤之生六子猶陰陽之分爲五行也其配而爲六十四卦猶幹攴之配爲甲子也其因卦而推奇偶之變猶以干支相配而推沖合制化也駁卦變者謂不應先有某卦後有某卦是猶談五行者謂水生於庚辛不化於丙辛火生於甲乙不化於戊癸也主卦變者以此爲作易之本六十四卦皆自此來是猶以化气爲本气亦乖五行相生之防矣故卦變之說不可謂非易之一義亦不可謂易之本義漢以來儒者相要必有取並存以備防考焉可矣乾隆四十六年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

卦變考略原序

讀易不知卦變猶日唔咿不知六書也以易變諭變之不知變不若以六書自諭之可逹於變也以六書自諭愚其類於瞽之不知日譬以盆不知盆擊銅以示諭者不已逺乎或曰不然顧諭之以其近者耳一曰變在象形形苟在健何必馬乎形苟在順何必牛乎正如書與畫同出畫取形書取象形變而象象安窮象變而形形安寄易也者變之寄乎變也者象形之寄乎夫八索生鸞凖之所被六甲出靈之所負故虎豹蔚文飛鳥遺音成金玉耕厥菑畬鼫防虩虎巫閽釡石細若谷鮒大若丘陵不可枚縷寓於象者全也二曰變在指事書之所可象者曰象形非形不可象者指其事易之所可象者曰像象非象所得像者實其事故夫同井握奇八卦虛中之體也公侯嶽牧一右八體之材也衡軸抗其外內賔甸列其四維起一終十在譜冊之中矣師居需後五兵衛則八政修比在畜先大邦藩則小腆熄指事之鉅者坎奠冀州幹殿雍位子亥定而圭告成臨以立君漸以立相典教章則六服承徳水土容於畜荊岐之界無沴陽陳常前於蒙貫魚之宮無匿陰指事之又鉅者訟在捲舌丰在貫索蠱前六甲巽後六庚同以合愛暌則異文益爲黃鐘隨爲大呂必此也亶厥指者若乃大往小來辰火經營於后稷利用賔王風土昌卜於姜齊箕文用夷而後永終湯武用革而身大介下而書契居食弓弧佃漁簮盍知冠妹歸知婚大耋嗟而冬喪西鄰禴而夏祭書之事古今殊文變之事大荒莫殫也三曰變在防意文有子母二母合爲一意變有正反子母別爲九宮其有同母之變如臨觀剝復坎離遁大壯皆自乾坤來是也有異母之變需利用恆需之恆也乾道乃革幹之革也蒙曰困蒙履曰夬履鼎曰鼎耳革咸曰執其隨夬曰壯趾兌曰孚剝是也極其異而廣之行師必坤防眾意也國邑必坤防地意也震長男也防爲師五之帥師艮少男也防爲漸初之小子坎爲水則四爻之樽酒屯上之泣血兌爲澤則萃上之涕洟困二之酒食巽雞防恆四之無禽離雉防明夷之飛翼蒙三男之克家丰三女之蔀屋離居南方則明夷之南狩兌爲西方則隨上之西山巧歷不能定其算數聖明不能定其典要其主意則一也四曰變在轉注書有互體別聲之轉注卦亦有互體別母之轉變剝比師復可互坤夬有同姤可互乾互兌離者鼎訟互坎震者泰謙互巽艮者升萃凡此之例充棟難稽此轉變異體矣故別母書有互體別義之轉注卦亦有互體別子之轉變需五之酒食互離坎水之上火也丰三之折肱互兌兌金之銷艮也履之眇跛互有離巽離爲目巽爲股俱非正體視履宜艱萃之假廟互有艮巽巽爲木艮爲闕木在闕上宮室是建又此之例海嶽譬其髙深毫毛類其孔竅轉變轉異而離母矣故別子五曰變在諧聲天下有無窮之義而有無窮之聲易有無窮之聲而因有無窮之變擬而後言議而後動者變也不疾而速不行而至者聲也變有正聲葉於聖彖需之聲須也離之聲麗也咸之聲感也晉之聲進也坎之聲陷也剝之聲剝也蹇之聲難也比之聲輔也按譜而歌音出金石聲有變聲散在百家混之爲屯鴻之爲蒙貝之爲賁瀐之爲漸怪怪奇奇可以自娛難以時施𨿽使靈書八防侯岡紛其天粟玉劵十華岣嶁披其斗薤亦不能罄聲之變者也六曰變在假借因借而僭者書之變因變極變者變之宗故欲觀其變則精乎僭矣欲假其借曷亦通於變乎稽之一奇貫五偶中借曰盍簮一奇據五偶上借曰剝牀一奇貫二偶借曰黃矢一奇橫一偶借曰何校此以名借也類以無名之借則委宛輸奇石倉擬富予得而略言之矣震之赤匕不可以挹酒漿巽之直繩不可以縫衣裳莧爲山羊而非水艸柅爲絡絲而非金輪箕子豈紂之父師乎萬物方荄滋鬼方非殷之蠻夷也坤坎處北隅幹爲大赤朱紱象其有輝兌爲南剛金車假其若齒麗火以焚其身馬曵輿而下其首�夕爲夙假夕惕乎臼辰爲防借日幹也夫孰知蕃庶之爲藩遮禽也夫孰知劓刖之爲防齀器也夫孰知小罍謂之坎大琴謂之離也丰之爲大屋漸之爲天漢也艸棘曰沛而非幡幔斗槪曰沫而非小星乎又孰知廬之爲易乎茅犀之爲彖乎先儒所以顚沛淪酣於經籍之中如泛一葦於溟渤靡所底止爲假借之變所窮也嗚呼六書明則六經如指掌六變明則大易如日星昔虞仲翔夢道士布六爻虞欲吞盡道士曰三爻足矣吾願與天下之善易者撓其六以飲之毋曰予誕愚之授於零陵平輿日南者素也董守諭序

欽定四庫全書

卦變考略卷上

明董守諭撰

上經

【幹下幹上】

幹

【坤下坤上】

坤

【震下坎上】

屯

【一自】臨【兌下

一坤上

自】坎【坎下坎上】

郎顗曰京氏傳云屯自臨來坤之中爻由外體來交於幹得幹之精化而爲坎乾由二自內體上交於坤得坤之气兌化爲震故爲屯

荀爽曰此本坎卦也初六升二九二降初

諭曰京氏自臨來從乾坤內外體相交而成家盤澗氏所謂卦變必自上下兩體爲變方知其所由以成之卦者卽此也荀氏惟以初二兩爻一升一降成屯從剛柔始交悟出變家之龍象也

【坎下艮上】

蒙

【一自】觀【坤下

一巽上

自】艮【艮下艮上】

郎顗曰京氏傳云蒙自觀來剛由五來居於二易坤爲坎有水流而通之象志應者二五蓋往來之爻故有相求之義

荀爽曰此本艮卦也二進居三三降居二虞翻亦曰艮三之二也

諭曰按京氏五來居二易坤爲坎以二五往來成變也若荀虞止取二三兩爻升降成蒙變例有之考亭一卦雜引諸卦以備變者多此例也

【乾下坎上】

需

【一自】大壯【乾下震上】

郎顗曰京氏傳云需自大壯來四之剛上而爲五五之柔下而爲四虞翻亦曰大壯四之五蜀才亦曰此本大壯卦六五降四有孚光亨貞吉九四升五位乎天位以正中也

諭曰需以險在前能須爲義則需之得名由於坎也當以變坎爲正故必自大壯來也

【坎下乾上】

訟

【一自】遁【艮下乾上】

虞翻曰訟自遁來蜀才亦曰此本遁卦二進居三三降居二是剛來而得中也本義亦曰卦變自遁而來爲剛來居二而當下卦之中

諭曰朱子從左傳悟卦變互體又末年與書張敬夫尊漢儒善說經未嘗不心折之矣宋仙井李舜臣謂捨本卦論他卦及某卦自某卦來者皆所不取則豈精於易者哉梁山來氏乃云訟之剛來而得中乃卦綜也非卦變也以爲自遁卦變來非矣如姤方是變夫一上一下謂之綜不可典要謂之變安得易變而爲綜其說蓋祖王南溪謂訟卦上體之乾剛來居坎體之中愚不知欲移幹之何畫來居坎中耶不如蜀才二進居三三降居二解剛來得中爲更確也

【坎下坤上】

師

【一自】剝【坤下艮上】

蜀才曰此本剝卦上九降二六二升上

【坤下坎上】

比

【一自】師【坎下坤上】

郎顗曰京氏傳曰比自師來一陽居二則爲師眾所宗故爲師變而居五則爲天下之所附故爲比

【乾下巽上】

小畜

【一自】姤【巽下

一干上

自】需【乾下坎上】

郎顗曰京氏傳云小畜自姤來

虞翻曰需上變爲巽

諭曰需之坎升天爲云墜地爲雨今上變爲陽坎象半見故宻雲不雨以此考之小畜當自需來矣

【兌下乾上】

履

【一自】夬【幹下

一兌上

自】訟【坎下乾上】

郎顗曰京氏傳云履自夬來

虞翻曰謂變訟初爲兌也

諭曰漢儒疏曰坤爲虎艮爲尾後儒釋之曰下卦兌錯艮若履不自訟來何處錯出艮體以虎尾之義考之自訟無疑矣遁卦下體艮亦曰尾觸類而長義更昭然京之自夬遜其精鑿

【乾下坤上】

泰

【一自】否【坤下

一干上

自】坤【坤下坤上】

【一自】歸妹【兌下震上】

虞翻曰陽息坤反否也坤陰詘外爲小往幹陽信內爲大來胡一桂亦曰小往大來卦變也泰自否來

蜀才曰此本坤卦

本義曰坤往居外幹來居內又自歸妹來則六往居三九來居四也

諭曰雜卦曰否泰反其類也此明疏也朱子坤往乾來之變當矣及考漢儒解歸妹曰泰三之四是泰變歸妹非歸妹變泰也似不可以無辧

【坤下乾上】

否

【一自】泰【幹下

一坤上

自】幹【幹下幹上】

【一自】漸【艮下巽上】

虞翻曰陰消幹反泰也胡一桂亦曰否自泰來

蜀才曰此本乾卦

本義曰幹往居外坤來居內又自漸卦而來則九往居四六來居三也

【離下乾上】

同人

【一自】小畜【幹下

一巽上

自】夬【乾下兌上】

郎顗曰京氏傳云同人自小畜來九由二往居於四六由四來居於二

蜀才曰此本夬卦九二升上上六降二

諭曰上六降二斯謂之柔得位得中也若來矣鮮綜卦之說則大有上卦之離來居同人之下卦同人下卦之離往居大有之上卦合之京氏大有自同人來亦不爲無據也

【乾下離上】

大有

【一自】同人【離下乾上】

郎顗曰京氏傳云大有自同人來

【艮下坤上】

謙

【一自】剝【坤下艮上】

郎顗曰京氏傳云謙自剝來言上九六三之互變也蔡景君亦曰剝上來之三

諭曰漢儒談象變之精不惟畫理深愚悟之於彖辭皆有奧義如幹之上九來居坤三是天道下濟而光明也坤之六三上升乾位是地道卑而上行也安得保殘守闕薄卦變不言哉

【坤下震上】

豫

【一自】復【震下坤上】

郎顗曰京氏傳云豫自復來虞翻亦曰復初之四諭曰卦變今之所略愚研究其微辭之建侯行師文王亦從卦變中擬議而成者也如復初變五體比象故利建侯復初升二體師象故利行師一豫中涵三變而辭若天成引此以例其餘

【震下兌上】

隨

【一自】否【坤下

一干上

自】困【坎下兌上】

【一自】噬嗑【震下

一離上

自】未濟【坎下離上】

【一自】震【震下震上】

郎顗曰京氏傳云隨自否來虞翻亦曰否上之初蜀才亦曰此本否卦剛自上來居初柔自初而升上

本義曰本自困卦九來居初又自噬嗑九來居五而自未濟來者兼此二變

荀爽曰隨者震之歸魂震歸從巽故大通動爻得正故利貞陽降陰升嫌於有咎動而得正故無咎

諭曰京虞蜀氏皆主隨自否來否上之初剛來下柔於羲文防趣窺見微程傳所云幹之上九來居坤之下坤之初六往居幹之上伊川卦變𨿽只就乾坤相索言往來與自否來者未始盭也朱子以困之初二爻一升一降成隨噬嗑之五上爻升降成隨又以未濟之初二升降五上升降合二變而成隨考亭易學淵藪或別自有據荀氏歸魂乃術家所用最駭俗學愚考其說始於京房其法以干建甲子於初坤建甲午於上八卦之上乃生一世之初初一世之五位乃分而爲五世之位其五世之上乃爲逰魂之世五世之初乃爲歸魂之世而歸魂之初乃生後卦之初防之易變是或一道也卽如荀氏以震歸從巽解隨義取其動也動而得正故可說惟動而說故可隨也以此考之歸魂之說未可非也梁山來氏亦云若干坤所屬尾二卦晉大有需比之類乃術家所謂逰魂歸魂出於乾坤之外者非干坤五爻之正變故謂之雜綜亦此意也愚又考之卜筮家言如乾爲天是父爻爲主矣初變爲姤二變爲遁三變爲否四變爲觀五變爲剝上爲父爻不可更加復轉變四爻爲陽爻成火地晉爲逰魂第八卦復轉第三爻爲世三爻盡變坤爲乾成火天大有內復有一干卦矣謂之歸魂是幹之魂歸也八卦皆然如地水師爲坎之歸魂風山漸爲艮之歸魂澤雷隨爲震之歸魂山風蠱爲巽之歸魂天火同人爲離之歸魂水地比爲坤之歸魂雷澤歸妹爲兌之歸魂也凡象變家不可盡目爲異端而忽之也

【巽下艮上】

蠱

【一自】泰【幹下

一坤上

自】賁【離下艮上】

【一自】井【巽下

一坎上

自】旣濟【離下坎上】

郎顗曰京氏傳云蠱自泰來初上兩爻互變若六爻俱變則爲否虞翻亦曰泰初之上九家易亦曰此本泰卦本義曰自賁來者初上二下自井來者五上上下自旣濟來者兼之

諭曰變卦之例雜而不一者各持師說也愚之言變必欲與卦辭相符此非愚臆也朱子曰漢上只變得三爻而止於卦辭多有不通處我師古人實獲我心如京荀蠱自泰來者乾天有河坤地有水二爻升降出入乾坤利涉大川也初變成幹幹爲甲幹三爻在前故先甲三日變四至五成幹幹三爻在後故後甲三日乾爲始坤爲終故終則有始不自泰來諸義遂晦防之卦辭昭然日星已

【兌下坤上】

臨

【一自】坤【坤下坤上】

蜀才曰此本坤卦虞翻亦曰陽息至二

【坤下巽上】

觀

【一自】幹【幹下幹上】

蜀才曰此本乾卦虞翻亦曰陽升臨二

諭曰陽息至二乾來交坤降而爲臨陽升臨二坤來交乾升而爲觀

【震下離上】

噬嗑

【一自】否【坤下

一干上

自】益【震下巽上】

郎顗曰京氏傳云噬嗑本自否來六五由初而往故彖曰柔得中而上行盧氏亦曰此本否卦幹之九五分降坤初坤之初六分升幹五是剛柔分也

本義曰本是益卦六四之柔上行以至於五而得其中諭曰盧氏之變精矣若來氏之綜則噬嗑柔得中而上行者以賁下卦離之柔得中上行居於噬嗑之上卦爲六五也賁之柔來文剛者噬嗑上卦之柔來文賁之剛也分剛上而文柔者人分噬嗑下卦之剛上而爲艮以文柔也故雜卦一上一下畫若天然可曰噬嗑自賁來賁自噬嗑來乎

【離下艮上】

賁

【一自】泰【幹下

一坤上

自】損【兌下艮上】

【一自】旣濟【離下坎上】

郎顗曰京氏傳云賁自泰來柔自上來文二而爲離故文明而亨剛自二文上爲艮故止而小利有攸往苟爽亦曰此本泰卦謂陰從上來居幹之中文飾剛道交與中和故亨也分幹之二居坤之上上飾柔道兼據二陰故小利有攸往王弼亦曰剛柔不分文何由生故坤之上六來居二位柔來文剛之義也幹之九二分居上位分剛上文柔之義也孔頴逹亦曰陽本在上陰本在下應分剛而下分柔而上何因分剛向上分柔向下者今謂此本泰卦故也

本義曰卦自損來者柔自三來而文二剛自二上而文三自旣濟而來者柔自上來而文五剛自五上而文上諭曰賁自泰來漢魏諸家相傳已久去古未逺自無可議考亭之變必自有說也獨眉山蘓氏好自立異則曰易有剛柔往來上下相易之說而其最著者賁之彖也故學者沿是爭推其所從變曰泰變爲賁此大惑也一卦之變爲六十四豈獨爲賁也哉學者徒知泰之爲賁又烏知賁之不爲泰乎凡易之所爲剛柔相易者皆本諸乾坤也凡三子之卦有言剛來者明此本坤也而乾來化之凡三女之卦有言柔來者明此本乾也而坤來化之故凡言此者皆三子三女相值之卦也非是卦也則無是言也蘓氏引蠱賁咸恆損益六卦爲據愚考之易亦有三子三女不相值之卦而亦言剛柔往來者如無妄震下乾上曰剛自外來而爲主於內大畜之乾下艮上曰剛上而尙賢晉之坤下離上曰柔進而上行則又何說也安得謂非是卦則無是言耶眉山本諸乾坤之論與伊川同不能一一無漏荀京之變似未可輕訾也朱子不云乎古注說賁卦自泰來後儒非之以爲乾坤合而爲泰豈有泰復變爲賁之理殊不知若論伏羲畫卦則六十四卦一時俱了𨿽乾坤亦無能生諸卦之理若如文王孔子之說則縱橫曲直翻覆相生無所不可由考亭之正論推眉山之駁辧古注可橫議乎眉山尙不容立異何況末流之學哉

【坤下艮上】

剝

【一自】幹【幹下幹上】

虞翻曰陰消幹也盧氏亦曰此本乾卦郎顗亦曰京氏傳云幹初九變則爲姤柔遇剛也九二又變則爲遁陰浸長而陽當遁去也若下三爻俱變則泰復爲否大往小來不利君子貞也第四爻又變則爲觀气衰於下而徳鐘於上猶朱均之不肖而堯舜則以揖讓襌位大觀在上中正以觀天下也五爻俱變則爲剝蓋至是則君子盡變爲小人故曰柔變剛也六爻俱變則爲純坤而一陽復生於下將爲復矣

【震下坤上】

復

【一自】坤【坤下坤上】

虞翻曰陽息坤也郎顗亦曰京氏傳云坤卦旣盡則復卦陽來從剝盡至陽气來復隔坤一卦六日七分舉成數而言故曰七日來復崔燝亦曰從坤反震而變初爻不逺復也

諭曰八月七日卦變之大者八月之義或主周正指遁或主夏正指觀愚必以卦變配之則以八月象八位陰爲月主臨觀正反之變言正視爲臨反視爲觀從臨卦陰爻算至觀卦陰爻凡八也七日之義郎顗衍爲六日七分最與變符復卦陽來隔坤一卦六爻爲一日復來成震一陽爻生爲七日則六日七分卦爻實數也月不盡之日加算閏焉宋王昭素未明卦變故以去冬至十五日爲疑耳

【震下乾上】

無妄

【一自】遁【艮下

一干上

自】訟【坎下乾上】

郎顗曰京氏傳云無妄自遁來剛自下卦之外來而爲主於內虞翻亦曰遁上之初也蜀才亦曰此本遁卦剛自上降爲主於初

本義曰爲卦自訟而變九自二來而居於初

【乾下艮上】

大畜

【一自】大壯【幹下

一震上

自】需【乾下坎上】

郎顗曰京氏傳曰大畜自大壯來蜀才亦曰此本大壯剛自初升爲主於外陽剛居上故曰剛上而尙賢也本義曰此卦自需而來九自五而上

諭曰卦變配之卦辭而始定參之四聖而疑亡此卦辭曰利貞彖曰大正謂上九一剛自大壯初九而上卽大壯彖所謂大者正也故特書一大字以別之以此考之固當自大壯來也

【震下艮上】

頥

【一自】觀【坤下

一巽上

自】晉【坤下離上】

【一自】臨【兌下坤上】

郎顗曰京氏傳云頥之爲卦自觀來故卦辭曰觀頥侯果亦曰此本觀卦初六升五九五降初則成頥也虞翻曰晉四之初人曰臨二之上

諭曰愚考頥自二至上仍體觀故彖曰觀頥爻云觀我朶頥也虞變俟考

【巽下兌上】

大過

【一自】遁【艮下

一干上

自】大壯【乾下震上】

郎顗曰京氏傳云大過自遁來遁有重巽象爲木故卦辭以棟言二三四五爻辭俱以木爲象由變爲大過上兌下巽故二五爻以楊爲象

虞翻曰大壯震五之初

諭曰愚觀遁畫是一大巽卦也京氏之變精微極矣又考之李隆山曰大壯凡四陽而下爻亦壯故上棟下宇取諸其象今大者過乎陽而無所附小者過乎柔而不能載故棟撓本末弱也卦有以反爲變者或此類也然義蘊亦淺矣

【坎下坎上】

坎

【一自】【坤下坤上】

郎顗曰京氏傳云坎本自坤來

虞翻曰幹二五之坤

【離下離上】

離

【一自】幹【幹下幹上】

京氏傳曰離本於純陽陰气貫中陸績注亦曰離卦中虛始於乾象

虞翻曰坤二五之幹

諭曰愚考之京氏曰乾坤體也坎離用也乾索坤而乾之精爲坤所得故爲坎坎爲月猶天以日爲用而其體則在月也坤索乾而坤之气爲幹所得故爲離離爲日猶地以月爲用而其體則在日也京虞之談變非天下之至精其孰能與於此郎顗別云坎自震來故防而能動說郛也

諭按朱子本義上經釋變有九其與漢魏古注同者惟訟自遁來一卦而已其餘或主漢儒之變不自立異未可知也家盤澗氏有云以彖辭考之說卦變者凡九卦蓋言成卦之由凡彖辭不取成卦之由則不言所變之爻其然豈其然乎先儒胡一桂則曰本義上下經所釋卦變凡十九卦且所釋訟晉與圖同餘皆不合如隨自困噬嗑未濟來據圖則自否泰來然則朱子釋變原不拘於一隅亦自與漢魏諸家有神交也愚又考之卦變圖凡一陰一陽之卦皆自復姤來二陰二陽之卦皆自臨遁來之類其大防自然精當但後學未窺其奧不能輙了因防考古注及漢晉逸篆逐卦陳之亦稽變之一助也

卦變考略卷上

欽定四庫全書

卦變考略卷下

明董守諭撰

下經

【艮下兌上】

咸

【一自】否【坤下

一干上

自】旅【艮下離上】

郎顗曰京氏傳云咸自否來本乾坤之變也幹之上九下爲九三衝之六三上爲上六虞翻亦曰坤六之上成女幹上之三成男蜀才亦曰此本否卦六三升上上九降三是柔上而剛下二气交感以相與也

本義曰咸自旅來柔上居六剛下居五也

【巽下震上】

恆

【一自】泰【幹下

一坤上

自】丰【離下震上】

郎顗曰京氏傳云恆自泰來蜀才亦曰恆自泰來初九上爲九四六四下爲初六是剛上而柔下也分乾與坤雷也分坤與乾風也是雷風相與也

本義曰恆自丰來剛上居二柔下居初也

諭曰蜀才分乾與坤爲雷分坤與乾爲風象變之家折角席矣九家易曰上經首乾坤而終坎離父母𨿽異體而精气則相易以爲用下經首咸恆而終旣未濟夫婦𨿽合體然精气相交則濟其用不相交則未濟其用故天地交則泰不交則否咸自否來幹先交於坤故取男下女之義爲咸言感者交之始也恆自泰來乾坤已交故取夫婦居室之義爲恆言恆者交之常也

【艮下乾上】

遁

【一自】幹【幹下

一干上

自】姤【巽下乾上】

侯果曰此本乾卦陰長剛殞也

虞翻曰陰消姤也

【乾下震上】

大壯

【一自】坤【坤下

一坤上

自】泰【乾下坤上】

侯果曰此本坤卦陰柔消弱剛大長壯也

虞翻曰陽息泰也

諭曰虞氏所言陰消姤也則姤二變陰而成遁陽息泰也則泰四變陽而成壯循文見義辭約防丰矣

【坤下離上】

晉【一自】觀【坤下巽上】

郎顗曰京氏傳曰晉自觀來虞翻亦曰觀四之五也蜀才亦曰此本觀卦九五降四六四進五是柔進而上行本義亦曰又其變自觀而來爲六四之柔上行以至於五

【離下坤上】

明夷【一自】臨【兌下坤上】

郎顗曰京氏傳云明夷自臨來虞翻亦曰臨二之三而反晉也蜀才亦曰此本臨卦也九二升三六三降二明入地中也

【離下巽上】

家人

【一自】遁【艮下乾上】

虞翻曰遁初之四也

諭曰遁一大巽卦巽爲木爲風木生火火以木爲家遁初之四火還其家火生於木得風而盛變而又變之又

【兌下離上】

睽

【一自】無妄【震下

一干上

自】大壯【乾下震上】

【一自】離【離下

一離上

自】中孚【兌下巽上】

【一自】家人【離下巽上】

京房曰睽自無妄來柔由二進而上行以至於五剛自五來居二而五又應之臣以柔而變君之剛五居君位而反爲臣用此非大同之世也故暌虞翻亦曰在彖蓋取無妄二之五也

虞翻又曰大壯上之三

本義曰以卦變言之則自離來者柔進居三自中孚來者柔進居五自家人來者兼之

諭曰以彖辭例卦變思過半矣夫變之大防在彖其精深微幻在六爻四聖之變卦無定學者之考變當於無定中求其有定也凡彖辭言柔進上行皆謂六五噬嗑晉暌鼎是也今考噬嗑否初進五晉自觀四進五鼎自遁二進五皆爲上行獨暌卦以大壯三上相易五未嘗動則於例不通虞翻取無妄二之五朱子取中孚四之五皆於彖辭有據者也故虞氏初曰大壯之三繼曰在彖取無妄二之五在彖二字指柔進上行言也往哲之謹嚴如此

【艮下坎上】

蹇

【一自】升【巽下

一坤上

自】觀【坤下巽上】

【一自】小過【艮下震上】

郎顗曰焦氏卦變一卦變爲六十四京氏易林變占頗以大傳爲主如蹇之變則曰當自升來西南坤方剛往得坤之中故利東北艮方柔來得艮之中故窮

虞翻曰觀上反三也

本義曰又卦自小過而來陽進則往居五而得中退則入於艮而不進

諭曰蹇變多端論者不一愚得考而悉數之虞仲翔曰觀上反三故反身君子以反身修徳此義漢儒發之源流已逺但西南東北在所略也朱子則云蹇利西南是說坤卦分曉艮下坎上無坤不知從何處揷入坤來此須是个變例豈未見京氏自升來之傳乎仲翔又曰坤西南卦五在坤中坎爲月月生西南此變外別解也伊川謂卦本由五往而成坎卽荀氏幹動往居坤五之說總之本於乾坤生六子也胡一桂曰後天八卦方位艮坎東北卦與西南坤離卦爲對蹇卦無西南文王姑卽東北對方言之不必卦內有取於西南也說詁之鈴音也王景孟曰五實坎體謂之利西南者蓋坎體本坤以九往居五而成坎不知以何卦之九往乎梁山來氏云西南爲地東北爲山始於王弼後儒宗之而不知文王卦辭乃與解卦相綜也愚駁之曰解辭有利西南故蹇綜之而亦言西南何以蹇有東北解不言乎坤艮之例未可鑿也憶先大父訓此卦曰蹇乃坤艮之交今變去五剛則爲純坤故利西南終於艮止則不能變純坤矣故不利東北亦就一卦明畫理也夫蹇自升來明明有坤二剛往居坤中豈非利乎西南之彖與變符矣確循漢疏羣疑亡也

【坎下震上】

解

【一自】明夷【離下

一坤上

自】臨【兌下坤上】

【一自】升【巽下坤上】

郎顗曰京氏傳云解自明夷來初往居四而得眾三往居二而得中蓋四爻變也

虞翻曰臨初之四

本義曰卦自升來三往居四入於坤體二居其所而又得中

諭曰仲翔云西南坤也臨初之四得坤眾矣故利與朱子入於坤體其義一也但一主臨來一主升來耳京自明夷古變例也

【兌下艮上】

損

【一自】泰【乾下坤上】

郎顗曰京氏傳云損自泰來虞翻亦曰泰三之上蜀才亦曰此本泰卦坤之上六下處幹三幹之九三上升坤六損下益上也朱子發亦曰損泰變也損九三以益上六也

諭曰程伊川六十四卦變皆自乾坤來亦有拘牽處惟於此卦云下兌之成兌也由六三之變也上艮之成艮也由上九之變也三本剛而成柔上本柔而成剛亦損上益下也極爲精訓

【震下巽上】

益

【一自】否【坤下乾上】

郎顗曰京氏傳云益自否來虞翻亦曰否上之初也蜀才亦曰此本否卦幹上之初項安世亦曰益自否變損天之九四以益地之初六也

諭曰愚以卦變考之損上益下以否四之初言自上下下以否上之初言知者觀彖思過半思其變也

【乾下兌上】

夬

【一自】復【震下坤上】

虞翻曰夬從復來坤逆在上又曰陽息爲復剛長成夬【巽下乾上】

姤

【一自】剝【坤下艮上】

虞翻曰陰息剝陽以柔變剛

諭曰復變夬者陽由微而盛也盛則一陰逆上而猶惕剝變姤者陰由盛而専也専則五男在前而猶壯朱子卦變圖五陰五陽卦亦云皆自夬剝來

【坤下兌上】

萃【一自】屯【震下

一坎上

自】觀【坤下巽上】

郎顗曰京氏傳云萃自屯來初往而居四

虞翻曰觀上之四也

諭曰考之鄭云四本震爻蓋言震之初往居四也五本坎爻蓋言萃之五仍坎體也震爲長子坎爲隠伏居尊而隠伏鬼神之象長子入闕升堂拜祖禰之禮也故曰王假有廟以此考之萃自屯來矣

【巽下坤上】

升

【一自】臨【兌下

一坤上

自】解【坎下震上】

虞翻曰臨初之三又有臨象

本義曰卦自解來柔上居四

諭曰考之升卦變不成離何以曰南徵也坤之中爻爲離南方之卦也明夷九三以坤在上爲南狩春秋晉與楚戰筮之其卦遇復曰南國蹙射其元王中厥目亦以坤在上爲南徵也此變例也朱子以解之三四兩爻互變是以三柔升四矣若虞氏臨初之三似是剛升而非柔升也仲翔恐是變之與彖叛也又曰柔謂五坤也升謂二坤邑無君二當升五談變之精仰符四聖矣

【坎下兌上】

困

【一自】否【坤下乾上】

郎顗曰京氏傳云困自否來幹上九降居二位降而之險坤六三上爲上六柔而掩剛虞翻亦曰否二之上荀爽亦曰此本否卦陽降爲險陰升爲說也

【巽下坎上】

井

【一自】泰【乾下坤上】

荀爽曰此本泰卦陽往居五得坎爲井陰來在下亦爲井故曰往來井井也虞翻亦曰泰初之五也張淸子亦曰下體本幹上體本坤初五剛柔相易而成井

諭曰荀氏釋往來井井卽卦變也羲文其談變之祖乎

【離下兌上】

革

【一自】大壯【幹下

一震上

自】遁【艮下乾上】

郎顗曰京氏傳云革自大壯來九二升居九五六五來爲六二項安世亦曰革自大壯變六五降而爲二九二升而爲五二五相變故謂之革

虞翻曰遁初之上

諭曰水火乃變之大者此當曰澤火彖何以曰水火相息也先儒有辧之者曰此以水火明澤火之異非以水解澤也以革與息合說誤矣水男火女故可以相息至澤與火則不然澤女也火亦女也無相息之理離火至秋爲澤所革故謂之革此談理非談變也惟虞仲翔曰四革之正坎體見故獨此稱水也夫卦所以不成水火旣濟者以四未革也四爲內外體之交一變則坎體見而水火濟矣非至精至神孰與於此愚之釋虞自謂不負古人矣

【巽下離上】

鼎

【一自】遁【艮下

一干上

自】大壯【乾下震上】

【一自】巽【巽下巽上】

郎顗曰京氏傳云鼎自遁來柔進爲五剛來居二荀爽亦曰巽入離下中有乾象木火在外金在其內鼎鑊烹飪之象也項安世亦曰遁二之五也

虞翻曰大壯上之初

本義曰卦自巽來陰進居五而下應九二之陽

諭曰坎爲耳離爲目巽離成鼎爲耳目聰明矣卦之所以不成火水未濟者以三未變也三在巽上一動卽成坎二三四五再互有兩坎兩離象乃稱聰明日月相推而明生焉眇能視不足以有明聞言不信聰不明皆一坎一離故也

【震下震上】

震【一自】臨【兌下坤上】

虞翻曰臨二之四

【艮下艮上】

艮

【一自】觀【坤下巽上】

虞翻曰觀五之三也

諭曰行止卦變之大者艮止也豈有時行乎荀九家曰連山對峙爲時止出雲降雨爲時行非也仲翔曰時止爲上陽窮上故止時行爲三三體震謂行也三四五互震必從卦變防入始精今之帖括家行止動靜𨿽卦中無艮震亦能橫其筆舌已

【艮下巽上】

漸

【一自】否【坤下

一干上

自】渙【坎下巽上】

【一自】旅【艮下離上】

郎顗曰京氏傳云漸自否來三四剛柔相易也虞翻亦曰否三之四反成歸妹故曰女歸

本義曰此卦之變自渙而來九進居三自旅而來九進居五

諭曰愚讀梁山來氏卦綜而異之不知其亦本於虞翻也系辭傳云漸女歸待男行也虞氏解云兌爲女震爲男漸卦一反成歸妹巽成兌故女歸待艮成震乃行故待男行也文王系辭已含反對之象與宋儒言假象者自別

諭又曰嘗考伊川卦變皆本乾坤來故於此卦則曰乾坤之變爲巽艮巽艮重而爲漸在漸體而言中二爻交也由二爻交然後男女各得正位此亦乾坤生六子之義也與京虞否變爲漸者不同然中二爻交其義則一也

【兌下震上】

歸妹

【一自】泰【乾下坤上】

郎顗曰京氏傳雲歸妹自泰來三四以剛柔相易虞翻亦曰泰三之四乾天坤地三之四天地交

諭曰歸妹天地之大義也孔子謂泰變歸妹下一大注腳矣上震乃乾交於坤之始下兌乃坤交於乾之始坎艮離巽包涵在中豈非天地大義耶

【離下震上】

丰

【一自】泰【幹下

一坤上

自】噬嗑【震下離上】

郎顗曰京氏傳云丰自泰來九二往居六四變外體爲雷六四來居九二變內體爲火

虞翻曰此卦三陰三陽之例當從泰二之四而丰三從噬嗑上來之三折四於五獄中而成丰故噬嗑所謂利用獄者此卦之謂也

諭曰詳考噬嗑四失正系在坎獄之中必齧之而後合者爲四也噬嗑上來之三而成丰折其右肱卽虞所謂折四於五獄中者此也魏晉談象變精至斯乎

【艮下離上】

旅

【一自】否【坤下

一干上

自】賁【離下艮上】

郎顗曰京氏傳曰旅自否來六三九五之互變姚信亦曰此本否卦三五交易去其本體故曰客旅蜀才亦曰否三升五九五降三荀爽亦曰謂陰升居五與陽通也虞翻曰賁初之四若否三之五非干坤往來也與噬嗑之丰同義

【巽下巽上】

巽

【一自】遁【艮下乾上】

虞翻曰遁二之四姚小彭曰巽自遁變六二升而爲四諭曰易變之著莫精於甲庚虞氏曰乾主甲震主庚此自商瞿橋庇傳田施孟丘以至漢魏諸家皆云然也巽變初至三成震震三爻在前故先庚三日動四終上成震震三爻在後故後庚三日變例之最精者也梁山來氏云蠱言甲者文王圓圖艮巽夾震木於東之中故曰先甲後甲言巽先於甲艮後於甲也巽言庚者伏羲圓圖艮巽夾兌金於西之中故曰先庚後庚言巽先於庚艮後於庚也分甲於蠱者本卦未變上體中爻震木下體巽木也分庚於巽者本卦未變上體綜兌金下體綜兌金也圖學自宋始出故不及漢儒之自然亦可通於變矣

【兌下兌上】

兌

【一自】大壯【乾下震上】

虞翻曰大壯五之三也項安世曰巽與兌皆有坎之半體巽不上出所以爲入兌不下入所以爲說巽自遁來以六四爲主遁變而入故爲悔亡兌自大壯來以六三爲主壯變爲說故爲來兌凶

諭曰項變亦自佳夫兌之所以變者由於三也六三曰來兌從大壯來也此卦變之祖

【坎下巽上】

渙

【一自】否【坤下

一干上

自】漸【艮下巽上】

郎顗曰京氏傳云渙自否來虞翻亦曰否四之二盧氏亦曰此本否卦幹之九四來居坤中剛來成坎水流而不窮也坤之六二上升幹四柔得位乎外上承貴主與上同也荀爽亦曰陽來居二在坤之中蜀才亦曰渙卦本自否來

本義曰其變則本自漸卦九來居二而得中六往居三得九之位而上同於四

諭曰自否來者九來居二得中而不窮於險與渙奔其杌同義六往居四得正位乎外而上同於五之中與渙羣渙有丘同義坎爲杌二來奔之二來坎中也否坤三爻爲羣四在外卦渙坤之羣三四五互艮位半艮山故稱丘以此考之當自否來

【兌下坎上】

節【一自】泰【乾下坤上】

郎顗曰京氏傳云節自泰來虞翻亦曰泰三之四盧氏亦曰此本泰卦分幹九三上升坤五分坤六五下處幹三是剛柔分而剛得中也薛仁貴亦曰渙之彖曰剛來而不窮自否而來也節之彖曰剛柔分而剛得中自泰而分也以節繼渙猶以泰繼否也郭雍亦曰賁與節皆泰來賁則柔來文剛剛上文柔節則柔來節剛剛上節柔夫泰爲天地純剛柔之卦賁以剛柔純質而無文故文之節以剛柔過盛而無節故節之

【兌下巽上】

中孚【一自】無妄【震下

一干上

自】訟【坎下乾上】

郎顗曰京氏傳雲中孚自無妄來六自二往居四九自四來居二

虞翻曰訟四之初也此當從四陰二陽之例遁陰未及三而大壯陽已至四故從訟來

諭曰仲翔言之鑿鑿然京氏源流已久論變不同自漢魏以來固然矣

【艮下震上】

小過

【一自】蒙【坎下

一艮上

自】晉【坤下離上】

【一自】臨【兌下坤上】

郎顗曰京氏傳云小過自蒙來

虞翻曰晉上之三當從四陰二陽之例臨陽未至三而觀四已消也又有飛鳥之象故知從晉來

趙汝禖曰臨二與四初與三互易而變二陽四陰小過於大故名小過

諭曰從虞氏飛鳥之義則小過當自晉來也虞云離爲鳥震爲音艮爲止晉上之三離去震在故飛鳥遺音俗說以卦象二陰在內四陽在外有似飛鳥之象妄矣趙氏臨變何無謂也

【離下坎上】

旣濟

【一自】泰【幹下

一坤上

自】丰【離下震上】

郎顗曰京氏傳云旣濟與丰皆自泰來虞翻亦曰泰五之二侯果亦曰此本泰卦六五降二九二升五是剛柔正而位當也苟爽亦曰天地旣交陽升陰降楊萬里亦曰泰天地之明交也旣濟水火之明交而天地之互交也故泰者旣濟之純旣濟者泰之雜火炎上也降而居下水潤下也騰而居上此水火之明交也初與三五皆幹也分而下於三陰二四與上皆坤也分而上於三陽此天地之互交也天地通泰水火濟飪此其爲旣濟歟朱震曰旣濟或曰自泰來或曰自丰來初吉以內卦言離在南方當亨極之時故與丰同象終亂以外卦言出離入坎由旣濟而入未濟矣與丰卦日中則昃月盈則食天地盈虛與時消息同義

諭曰漢上以內外卦言非精於變者初吉者謂泰幹也幹爲始終亂者謂泰坤稱亂仄否終坤虞氏之變不可易也

【坎下離上】

未濟

【一自】否【坤下乾上】

郎顗曰京氏傳云未濟本自否來虞翻亦曰否二之五也又曰否陰消陽至剝終坤終止則亂其道窮也幹五之二坤殺不行故不續終也荀爽亦曰柔上居五與陽合同

諭曰愚定卦變至終而知其無窮也朱子下經與漢注同者惟晉自觀來及考本義十卦之外如復變師姤變同人之類例以復初上爲師之二復二下爲師之初姤初上爲同人之二姤二下爲同人之初及與初九變爲初爻之八初六變爲初爻之七者考之其例又不同考亭以一身觀變尙前後異例如此欲與漢魏諸家盡同得乎或謂變乃易中之一義非畫卦作易之本指愚獨以爲不然無變是無全易也無處下手讀卦辭彖象六爻也以是考引而信之則二百四十部微言宻悟百齡心在可使金鏡重開珠囊復理已

卦變考略卷下

