欽定四庫全書

京氏易傳漢京房撰

乾上干下

乾﹕

純陽用事。象配天﹐屬金。與坤爲飛伏﹐居世。【壬戌土﹐癸酉金。】《易》云「用九﹐見羣龍無首﹐吉」。【純陽﹐用九之徳。】九三﹐三公爲應﹐肖乾乾﹑夕惕之憂。

甲壬配外內二象﹐【乾爲天地之首﹐分甲壬入乾位。】積算起己巳火﹐至戊辰土﹐周而復始。【吉凶之兆﹐積年起月﹐積日起時﹐積時起卦入本宮。】

五星從位起鎭星﹐【土星入西方﹐麗西北﹐居壬戌爲伏位。】參宿從位起壬戌﹐【壬戌在世﹐居宗廟。】建子起潛龍﹐【十一月冬至﹐一陽生。】建巳至極﹐主亢位。【四月龍見於辰﹐陽極陰來﹐吉去凶生﹐用九吉。】

配於人事﹕爲首﹐【乾爲首也。】爲君父。【乾象堅剛﹐天地之尊﹐故爲君父。】於類﹕爲馬﹐爲龍。【天行運轉不息。】

降五行﹐頒六位。【十二辰分六位升降﹐以時消息吉凶。】居西北之分野﹐陰陽相戰之地。《易》云「戰於乾。」【乾爲陽﹐西北陰﹐陽入陰﹐二气盛必戰。】

天六位﹐地六气。六象﹐六包﹝虎易注﹕廣西版《易占解讀》爲六色。兩字都不可解﹐存疑。﹞﹐四象分萬物。陰陽無差﹐升降有等。【陰陽二十四候﹐律呂調矣。】人事吉凶﹐見乎其象﹐造化分乎有無。【故云﹕變動不居﹐周流六虛。】

六位純陽﹐陰象在中。【陽中陰﹐陰中陽。】陽爲君﹐陰爲臣﹔陽爲民﹐陰爲事。陽實陰虛﹐明暗之象﹐陰陽可知。【三五爲陽﹐二四爲陰﹐初上潛亢。】

水配位爲褔徳﹐【甲子水是乾之子孫。】木入金鄕居寶貝﹐【甲寅木是乾之財。】土臨內象爲父母﹐【甲辰土是乾之父母。】火來四上嫌相敵﹐【壬午火是乾之官鬼。】金入金鄕木漸微。【壬申金同位傷木。】宗廟上建戌亥﹐乾本位。【戌亥乾之位。】

陽極陰生。【降入姤卦。】八卦例諸。

巽下乾上姤﹕

陰爻用事。金木互體﹐天下風行曰姤。姤﹐遇也。《易》曰「陰遇陽。」【一陰初生﹐陽气猶盛﹐陰未爲敵。】與巽爲飛伏﹐元士居世。【辛丑土﹐甲子水。】尊就卑﹐【子孫與父母相代位。】定吉凶﹐只取一爻之象。【多以少爲貴。】九四諸侯堅剛在上﹐陰气處下。《易》云「系於金柅。」

巽積陰入陽﹐辛壬降內外像﹐建庚午至乙亥。【芒種﹐小雪。】積算起乙亥水﹐至丙戌土﹐﹝虎易注﹕丙戌土疑爲甲戌土之誤。﹞周而復始。【災福之兆﹐生乎五行升降也。】

五星從位起太白﹐【太白在西﹐居金位。】井宿從位入辛丑﹐【辛丑入土﹐元土臨母也。】﹝虎易注﹕元土當爲元士之誤。﹞

建午起坤宮初六爻。《易》云「履霜堅冰至。」建亥﹐龍戰於野。【戌亥是乾之位。乾伏本位必戰﹐積陰之地猶盛﹐故戰。】

配於人事﹕爲腹﹐爲母﹐【坤順﹐容於物。】於類爲馬。《易》云「行地無疆。」【此釋一爻配坤象﹐本體是乾巽﹐今贊一爻起陰﹐假坤象言之。】

內巽爲風﹐乾爲天﹔天下有風行﹐君子以號令告四方。【巽﹐入也。風入於坤﹐皆動也。故知天下有風動其物也。】

天風气象三十六候。【三十六候節气﹐降大風象。】木入金爲始﹐【金納木也。】陰不能制於陽﹐附於金柅。《易》之「柔道牽」也。

五行升降﹐以時消息﹐陰蕩降入遁。【天山遁卦。】

」

艮下乾上遁﹕

陰爻用事。陰蕩陽﹐遁。金土見象﹐山在天下爲遁。【遁﹐退也。】陰來陽退也。小人君子污隆﹐契斯義也。《易﹥云「遁世無悶。」與艮爲飛伏﹐大夫居世。建辛未爲月。【丙午火﹐丙寅木。】﹝虎易注﹕丙寅木當爲甲寅木之誤。﹞六二得應﹐與君位遇建焉﹐臣事君﹐全身遠害。【遁﹐候時也。】

建辛未至丙子﹐陰陽遁去﹐終而伏位。【從六月至十一月也。】積算起丙子至乙亥﹐周而復始。【火土同宮﹐天與山遁。】陽消陰長﹐無專於敗。《系》云﹕能消者息﹐必專者敗。﹝虎易注﹕考此句﹐不是出於《系辭》﹐而是出於《易緯﹑乾鑿度》。﹞

五星從位起太陰﹐鬼宿入位降丙辰。【丙辰臨元土。】﹝虎易注﹕元土當爲元士之誤。﹞

配於人事﹕爲背﹐爲手。【艮爲背﹑手。】於類爲狗﹐爲山石。

內外升降﹐陰陽分數二十八候。【分陰陽進退。】

土入金爲緩﹐積陽爲天﹐積陰爲地。山所地髙峻﹐逼通於天。是陰長陽消﹐降入否。【陰逼陽去﹐入天地否卦。】

坤下乾上否﹕

內象陰長﹐【純用陰事】天气上騰﹐地气下降﹐二象分離﹐萬物不交也。小人道長﹐君子道消。【陰小人﹐陽君子。】《易》云「否之匪人。」與坤爲飛伏﹐三公居世。【乙卯木﹐甲辰土。】上九宗廟爲應。君子以俟時﹐小人爲災。【乙卯泰來。】

建壬申至丁丑﹐陰气浸長。【七月立秋﹐至十二月大寒。】積算起丁丑至丙子﹐周而復始。【金﹑丑土同宮﹐吉凶見矣。】

五星從位起歲星﹐【木星入卦用事。】柳宿從位降乙卯。【乙卯臨三公。】气分气候三十六。【六六三十六﹐積算吉凶。】陰陽升降﹐陽道消鑠﹐陰气凝結﹐君臣父子各不迨及。【陰蕩陽來道行矣。】

《易》曰「其亡其亡﹐系於苞桑。」【苞桑則叢桑也。】天地淸濁﹐陰薄【音﹕博】陽消﹐天地盈虛﹐與時消息。危難之世﹐勢不可久。

五位旣分﹐四時行矣。【君子當危難世﹐獨志﹐難不可久﹔立特處不攺其操﹐將及泰來。】上九云「否終則頃﹐何可長也。」【否及則泰來。】陰長降入於觀。【九四被陰逼入觀卦。】

坤下巽上觀﹕

內象陰道已成﹐威權在臣。𨿽大觀在上﹐而陰道浸長。與巽爲飛伏。諸侯臨世﹐【辛未土﹐壬午火。】反應元士而奉九五。【君位也。】《易》云「觀國之光﹐利用賓於王。」【臣道出於六四爻也。】

建癸酉至戊寅﹐陰陽交伏。【秋分至立春。】積算起戊寅至丁丑﹐周而復始。【用金爲首。】金火土互爲體。

五星從位起熒惑﹐【火星入卦用事吉凶。】星宿從位降辛未。【星宿入諸侯宮﹐木星同位。】土木分气二十八。【積算分配六位﹐吉凶爻定數。】陰陽升降﹐定吉凶成敗。取六四至於九五﹐成卦之終也。

《易》云「觀我生。」【我生卽道也。】又云「風行地上。」

列象分爻﹐以定陰陽進退之道﹐吉凶見矣。地上見巽﹐積陰凝盛﹐降入於剝。【九五退陰入剝卦。】

坤下艮上剝﹕

柔長剛減﹐天地盈虛。【建戌至建亥。】體象金爲本﹐隨時運變﹐水土用事。成剝之義﹐出於上九。《易》云「碩果不食﹐君子得輿﹐小人剝廬。」【君子全得剝道﹐安其位﹐小人終不可安也。】與艮爲飛伏。【丙子水﹐壬申金。】天子治世﹐反應大夫。

建甲戌至己卯﹐陰陽定候。【寒露至春分。】積算起己卯木至戊寅木﹐周而復始。【吉凶之兆見於有象。】純土配金用事。

五星從位起鎭星﹐【土星入卦。】張宿從位降丙子。【張宿入天子宮。】金土分气三十六。【積算六位起吉凶﹐天地盈虛气候。】

《易﹑象》云「山附於地。剝。」君子俟時﹐不可苟變﹐存身避害﹐與時消息。春夏始生﹐天气盛大﹔秋冬嚴殺﹐天气消滅。

故當剝道已成﹐陰盛不可逆﹐陽息陰專。升降六爻﹐反爲遊魂﹐蕩入晉。【積陰反入晉卦。】

坤下離上晉﹕

陰陽返復﹐進退不居﹐精粹气純﹐是爲遊魂。【爲陰極剝盡﹐陽道不可盡滅﹐故返陽道。道不復本位﹐爲遊魂例入卦。】金方以火﹑土運用事﹐與離爲飛伏。﹝虎易注﹕此處「與離爲飛伏」。當爲「與艮爲飛伏」之誤。﹞【己酉金﹐丙戌土。】諸侯居世﹐反應元士。

建己卯至甲申﹐陰陽繼候。【春分至立秋。】積算起甲申金至癸未土﹐周而復始。【遊魂取象﹐配於正位﹐吉凶同矣。】

五星從位起太白﹐【卦配金星入用。】翼宿從位降己酉金。【翼宿北方﹐入晉卦行事。】二象分候二十八運﹐配金土積算。气候無差於晷刻﹐吉凶列陳﹐象在其中矣﹔天地運轉﹐气在其中矣﹔乾道變化﹐萬物通矣。【乾分八卦﹐至大有復卦。】

六爻交通﹐至於六卦﹐陰陽相資﹑相返﹑相克﹑相生﹐至遊魂﹐復歸本位爲大有。故曰「火在天上。」

大有爲歸魂卦。定吉凶﹐配人事﹐五行。象乾爲指歸地。【凡八卦分爲八宮﹐每宮八卦﹐八八六十四卦。定吉凶﹐配人事。天地﹑山澤﹑艸木﹑日月﹑昆虫﹐包含气候﹐足矣。】

乾下離上大有﹕

卦復本宮曰大有。內象見乾是本位。【八卦本從乾宮起﹐至大有爲歸魂。】純金用事﹐與坤爲飛伏。【甲辰土﹐乙卯木。】三公臨世﹐應上九爲宗廟。

建戊寅至癸未﹐【立春正月至大暑時也。】積算起癸未土至壬午火﹐周而復始。【吉凶與乾卦同用。】

五星從位起太陰﹐【太陰水星入卦用事。】軫宿從位降甲辰。【二十八宿分軫星入大有卦用事﹐行度吉凶可見。】金土分象三十六候﹐配陰陽升降。六位相蕩﹐返復其道。【復歸本位也。】吉凶度數與乾卦同分。

六五陰柔﹐爲日﹐照於四方﹐象天行健。【六龍禦天。】少者爲多之所宗﹐六五爲尊也。【柔處尊位﹐以柔履剛﹐以陰處陽﹐能柔順於物﹐萬物歸附﹐故曰﹕照於四方。】

《易》曰「火在天上﹐大有。」【離爲火﹑爲日﹐故曰大有。】陰陽交錯﹐萬物通焉。陰退陽伏﹐返本也。乾象分蕩八卦﹐入大有終也。

乾生三男﹐次入震宮八卦。【乾生三男﹐坤生三女。陽以陽﹐陰以陰﹐求奇耦定數於象也。】

震上震下震﹕

分陰陽﹐交互用事。屬於木徳﹐取象爲雷﹐出自東方。震有聲﹐故曰雷。雷能警於萬物﹐爲發生之始﹐故取東也。爲動之主﹐爲生之本。《易﹑系》云「帝出乎震。」﹝虎易注﹕考此句﹐不是出於《易﹑系》﹐而是出於《易﹑說卦》。﹞【安爲動主﹐靜爲躁君。】與巽爲飛伏。【庚戌土﹐辛卯木。】宗廟處上六。【陰爲陽之主﹐震動。動須由陰陽交互﹐震動也。】

運數入丙子至辛巳﹐【大雪至小滿。】積算起辛巳至庚辰土宮﹐配吉凶﹐周而復始。【吉凶配木官﹐以土用事。】

五星從位起歲星﹐【木星入卦用事。】角宿從位降庚戌土。【庚戌入震用事﹐臨上六爻﹐庚戌土位爲元首。】內外木土二象﹐俱震。

《易》曰「震驚百里。」又云「畏鄰戒也。」【震爲雷﹐聲驚於百里﹐春發秋收﹐順天行也。取象定吉凶。】取象爲陽﹐配爻屬陰﹐故曰﹕陰陽交錯而爲震。

气候分數三十六。定吉凶於頃刻﹐毫釐之末﹐無不通也﹐無不備也。【定陰陽數﹐考人之休咎﹐起於積算﹐終於六位也。】

陰陽交互﹐陽爲陰﹐陰爲陽﹐陰陽二气蕩而爲象﹐故初九三陰爲豫。【入豫卦。】

坤下震上豫﹕

卦配水火木﹐以爲陽用事。《易》云「利建侯行師。」又云「天地以順動﹐故日月不過﹐四時不忒。﹝虎易注﹕此處脫漏「而」字﹐原句爲「而四時不忒。」﹞【坤順震動。】聖人以順動﹐則刑罰淸而民服。」與坤爲飛伏。【乙未土﹐庚子水。】世立元士爲地﹐易奉九四爲正正。

建丁丑至壬午﹐【大寒至芒種。】積算起壬午至辛巳﹐以六爻定吉凶﹐周而復始。【火土算休咎。】

五星從位起熒惑﹐【熒惑火星入卦用事。】亢宿從位降乙未土﹐【亢宿配乙未土。】上木下見土﹐內順外動﹐故爲悅豫。

時有屯夷﹐事非一揆﹐爻象適時﹐有凶有吉。人之生世﹐亦復如斯。或逢治世﹐或逢亂時﹐出處存亡﹐其道皆系。《易》云「大矣哉。」

陰陽升降﹐分數二十八﹐極大小之數﹐以定吉凶之道。【積算壬午入乙未推吉凶。】

豫以陽適陰爲內順﹐成卦之義﹐在於九四一爻。以陽蕩陰﹐君子之道﹐變之於解。【豫卦以陰入陽﹐成九四之徳。變入解卦﹐陽入陰﹐成解之徳。】

坎下震上解﹕

陰陽積气﹐聚散以時﹐內險外動﹐必散。《易》云「解者﹐散也。」﹝虎易注﹕《易》無此句。考《易﹑序卦》曰「解者﹐緩也。」《易﹑雜卦》曰「解﹐緩也。」﹞解也﹐品匯甲拆﹐﹝虎易注﹕「拆」字當爲「坼」字之誤。﹞雷雨交作﹐【震雷坎雨。】積气運動﹐天地剖判。成卦之義在於九二﹐與坎爲飛伏。【戊辰土﹐庚寅木。】立大夫於世爲人﹐而六五降應﹐委權命於庶品。

建戊寅至癸未﹐【立春至大暑。】推吉凶於陰陽﹐定運數於歲時。積算起癸未至壬午﹐周而復始。【土火入數起宮。】

五星從位起鎭星﹐【鎭星土位。】氐宿從位降戊辰。【氐宿入戊辰。】木下見水﹐動而險。陰陽會散﹐萬物通焉。

升降屬陽蕩陰﹐以陽爲尊。尊者髙而卑者低。變六三爲九三恆卦。分气候定數﹐極位於三十六。【金水入數﹐合卦成數﹐定日月時。】

變坎入巽﹐居內象爲雷風﹐運動鼓吹萬物﹐謂之恆。【入恆卦。】

巽下震上恆﹕

久於其道﹐立於天地﹔雷與風行﹐陰陽相得﹔尊卑定矣。號令發﹐而萬物生焉。【萬物得其道也﹐生者。道﹐一作進也。】雷風行﹐而四方齊也。【齊者整齊。】與巽爲飛伏。【辛酉金﹐庚辰土。】三公治世﹐應於上六宗廟。【宗廟爻。】

建己卯至甲申﹐【春分至立秋。】金木起度數﹐積算起甲申至癸未﹐周而復始。【金木入宮。】

五星從位起太白﹐【太白金星入卦用事。】房宿從位降辛酉。【房宿入卦﹐立秋用。】上下二象見木﹐分陰陽於內外。【內巽陰﹐外震陽。】气候分數三十八。【金木入卦分節候。】九三至於陽屯之位﹐不順所履﹐無定其位。【恆者﹐常也。而九三以陽居位﹐立於陰陽交互之上﹐是知不久爲﹝缺﹞所然﹝缺﹞。】﹝虎易注﹕﹝﹞爲我所加﹐原注小字「缺」﹐此處缺了兩个字。現據原文之義試補入爲﹕「是知不久爲﹝道﹞﹐所然﹝也﹞。」﹞

《易》云「不恆其徳﹐或承之羞。」陰陽升降﹐反於陰。君道漸進﹐臣下爭權﹐運及於升。【次降入升卦。】

巽下坤上升﹕

陽升陰﹐而陰道凝盛﹐未可便進﹐漸之。曰升。升者﹐進也。卦𨿽陰﹐而取象於陽﹐故曰﹕以陽用事。【內巽陰木陽也。】與坤爲飛伏。【癸丑土﹐庚午火。】諸侯在世﹐元士爲應侯。

建庚辰至乙酉﹐【淸明至秋分。】積算起乙酉至甲申﹐周而復始。【金水合木官見象定吉凶。】

五星從位起太陰﹐【太陰水星﹐入卦取象。】心宿入位降癸丑。【心宿入卦配土位。】土下見木﹐內外俱順。動陰陽而長歲時﹐人事配吉凶﹐發乎動。【占歲時﹑人事吉凶之兆﹐見乎動。】《易﹑系》云「吉凶悔吝﹐生乎動。」﹝虎易注﹕原句爲「吉凶悔吝者﹐生乎動者也。」﹞气候配象﹐數位三十六。【分陰爻數﹐分陽爻數。】

自下升髙﹐以至於極。至極而反﹐以修善道﹐而成其體。【合抱之木﹐始於毫末。】陰道革入陽﹐爲坎水與風﹐見井。【入井卦。】

巽下坎上井﹕

陰陽通變﹐不可革者﹐井也。井道以澄淸不竭之象﹐而成於井之徳也。《易》云「井者﹐徳之基。」﹝虎易注﹕《易﹑系下》曰﹕井﹐徳之地也。﹞又云「往來井井﹐見功也。攺邑不攺井﹐徳不可渝也。」﹝虎易注﹕此句「見功也。」「徳不可渝也。」非《易》原文。讀者可參見原文。﹞【井道以澄淸見用﹐爲功也。井象徳不可渝變也。】與坎爲飛伏。【戊戌土﹐庚申金。】九五處至尊﹐應用見本象。

建辛巳至丙戌﹐【小滿至寒露。】積算起丙戌至乙酉﹐周而復始。【火土入卦起算數。】

五星從位起歲星﹐【木星入卦﹐東方用事。】尾宿從位降戊戌。【尾宿配戊戌入卦宮。】坎下見風﹐險於前﹔內外相資﹐益於君。【井以徳立﹐君正民信﹐徳以其道也。】賢人有位﹐君子不孤。《傳》曰「徳不孤﹐必有鄰。」﹝虎易注﹕此句《傳》中未考﹐不知道出於何處。﹞【六爻各處其務﹐反復陰陽變化﹐各得其道也。】气候所象﹐定數於二十八。【爻配陰陽﹐分人事﹐吉凶其見矣。】

天地之數﹐分於人事﹔【近取諸身﹐遠取諸物。】吉凶之兆﹐定於陰陽。陰生陽消﹐陽生陰滅﹐二气交互﹐萬物生焉。

震至於井﹐陰陽代位﹐至極則反﹐與巽爲終﹐退復於本。故曰遊魂﹐爲大過。【降入大過卦。】

巽下兌上大過﹕

陰陽代謝﹐至於遊魂。《系》云「精气爲物﹐遊魂爲變﹐是故知鬼神之情狀。」互體象乾﹐以金土定吉凶。去本末﹐取二五爲過之功。【大者相過。】與坎爲飛伏。【丁亥水﹐戊申金。】降諸侯﹐立元首﹐元士居應上。

建丙戌至辛卯﹐【起元气從丙戌至辛卯爲卦建﹐建者﹐則所生之位。今立建起至辛卯﹐取陰陽至位極處也。寒露至秋分。】積算起辛卯至庚寅﹐周而復始。【土木入卦用事。】

五星從位起熒惑﹐【熒惑火星入卦。】箕宿從位降丁亥。【箕宿配丁亥水﹐合卦宮也。】陰陽相蕩﹐至極則反﹐反本及末於遊魂。分气候三十六。【六爻極陰陽之數三十六﹐五行分配﹐定吉凶於積算。】

陽入陰﹐陰陽交互﹐反歸於本﹐曰歸魂。降隨卦。【入澤雷隨卦。】

震下兌上隨﹕

震象復本曰隨。【內見震也。】內象見震曰本。【從震起至隨爲歸魂。】純木用事﹐與巽爲飛伏。【庚辰土﹐辛酉金。】世立三公﹐應宗廟。

建乙酉至庚寅﹐【秋分至立春。】積算起庚寅至己丑﹐【土木入卦气算。】周而復始。【吉凶定於算數爲準。】

五星從位起鎭星﹐計都從位降庚辰。﹝虎易注﹕計都﹐卽爲斗宿。﹞【計都配庚辰土﹐入卦分吉凶。】气候分數二十八。【定數於六位。】

六位𨿽殊吉凶﹐象震﹐進退隨時。各處其位。無差咎刻。內外二象悅而動﹐隨附於物﹐系失在於六爻。【《易》云﹕系丈夫﹐失小子。又云﹕系小子﹐失丈夫。此之謂也。】吉凶定於起算之端﹐進退見乎隨時之義。

金木交刑﹐水火相敵﹔休廢於時﹐吉凶生焉。震以一君二民﹐動得其宜。【震一陽二陰﹐陽君陰民﹐得其正也。】本於乾而生乎震﹐故曰長男。陰陽升降爲八卦﹐至隨爲定體。資於始而成乎終。坎降中男﹐而曰坎。互陽爻居中﹐爲坎卦。

坎上坎下坎﹕

積陰﹐以陽處中。柔順﹐不能履重剛之險。故以剛克柔而履險。而曰陽﹐是以坎爲屬中男。分北方之卦也﹐與離爲飛伏。【戊子水﹐己巳火。】世立宗廟﹐居於陰位。比近九五﹐全於坎道﹐遠於禍害。三公居應﹐亦爲陰暗。成坎之徳﹐在於九五﹑九二也。【內外居坎﹐陽處中而爲坎。主純陰得陽﹐爲明臣得君﹐而安其居也。一作君得臣﹐而顯其道也。】

建起戊寅至癸未﹐【大暑至大雪。】積算起癸未至壬午﹐周而復始。【金水入卦本同宮﹐气候起算時日歲月吉凶。】

五星從位起太白﹐【太白金星入水宮。】牛宿從位降戊子。【二十八宿﹐從位八卦﹐周而復始。】歲候運數三十六。【配六位﹐分陰陽﹔三百五十六﹐﹝虎易注﹕疑爲三百六十五之誤。﹞餘日四分之一。分五行﹐配運气﹐吉凶見矣。】

內外俱坎﹐是重剛之位。《易》曰「坎﹐陷也。」【坎水能深陷於物﹔處坎之險﹐不可不習。故曰﹕習坎。便習之習後﹐可得履於險而不陷沒者。不以剛履柔﹐不能成坎之道也。】

震以陽居初﹐能震動於物﹐能爲動主。【乾生震﹐一陽居於初﹐震爲長男。】坎以陽居中﹐爲重剛之主﹐故以坎爲險。陽變陰﹐成於陰道。今以陰變陽﹐止於爲節。【次入於節卦。】

兌下坎上節﹕

水居澤上﹐澤能積水。陽止於陰﹐故爲節。節者﹐止也。陽蕩陰而積實﹐居中悅內﹐而險於前。陰陽進退﹐金水交運﹐與兌爲飛伏。【丁巳火﹐戊寅木。】元士立元首﹐見應諸侯。【金火受其气﹐納到內。】

建起甲申至己丑﹐【爲本身節气﹐立秋大寒。】積算起己丑至戊子﹐周而復始。【金水坎﹐火運入卦﹐雜定吉凶。】

五星從位起太陰﹐【太陰屬水﹐入卦用事。】女宿從位降丁巳。【配象入積算。】金上見水﹐本位相資﹐二气交爭﹐失節則嗟。《易》云「不節若﹐則嗟若。」分气候二十八。【積算起數二十八。】

中男入兌﹐少女分蕩入陰中位﹐見陽升降﹐見長男。次入水雷屯。【是則節險入陽﹐蕩九二爻﹐體歸於陽﹐次入屯卦。】

震下坎上屯﹕

內外剛長﹐陰陽升降﹐動而險。凡爲物之始﹐皆出先難後易。今屯則陰陽交爭﹐天地始分﹐萬物萌兆﹐在於動難。故曰屯。【水在雷上﹐如雲雷交作﹔天地艸昧﹐經綸之始﹐無出於此也。】故易曰「屯如﹐邅如﹐乘馬班如。滋血漣如。」【屯難之際﹐盤桓不進之貌。】難定乃通。《易》云「女子貞不字﹐十年乃字。」【字﹐愛也。時通則道亨﹐合正匹也。】土木應象見吉凶﹐與震爲飛伏。【庚寅木﹐戊辰土。】世上見大夫﹐應至尊。陰陽得位﹐君臣相應﹐可以定難於艸昧之世。

建乙酉至庚寅﹐【秋分至立春。】積算起庚寅至己丑﹐周而復始。【土木配本宮起積算。】

五星從位起歲星﹐【木星入卦。】虛宿從位降庚寅。【虛宿入六二庚寅位。】分气候三十六。【定吉凶之數。】

陽適陰﹐入中女﹐子午相敵見吉凶。【動入離象見旣濟。】

離下坎上旣濟﹕

二气無衝﹐陰陽敵體。世應分君臣﹐剛柔得位﹐曰旣濟。【離坎分子午﹐水上火下﹐性相交敵﹐不間隔。是曰旣濟也。】與離爲飛伏。【己亥水﹐戊午火。】世上見三公﹐應上見宗廟。內外陰陽相應﹐坎離相約上下交。【坎水潤下﹐離火炎上﹐二气相交爲旣濟。】五行相配﹐吉凶麗乎爻象。【吉凶之兆﹐見乎爻象。】

建丙戌至辛卯﹐【寒露至春分。】卦气分節气。始丙戌受气﹐至辛卯成正象。考六位﹐分剛柔﹐定吉凶。積算起辛卯至庚寅﹐周而復始。【土木見運入卦。】

五星從位起熒惑﹐【熒惑火星入卦。】危宿從位降己亥。【危宿入己亥。】分气候二十八。【定六爻之類﹐考吉凶之兆。】

坎入兌﹐爲積陰﹔二象分﹐俱陰。上下反復﹐卦變革。【坎入革﹐六四蕩之入陽﹐變體爲陰也。】

離下兌上革﹕

二陰𨿽交﹐志不相合。體積陰柔﹐爻象剛健﹐可以革變。兌上離下﹐【中虛。】務上下積陰﹐變攺之兆。成物之體﹐故曰革。《易》云「君子豹變﹐小人革面。」與兌爲飛伏。【丁亥水﹐戊申金。】諸侯當世﹐見元士。﹝虎易注﹕「見元士」前面﹐疑脫漏「應」字。﹞九五﹑六二爲履正位。天地革變﹐人事隨而更也。【更者變也。】

建丁亥至壬辰﹐【小雪至淸明。】水土配位。【土水入卦。】積算起壬辰至辛卯﹐周而復始。

五星從位起鎭星﹐【土星入卦。】室宿從位降丁亥。【二十八宿﹐室宿入卦﹐革丁亥土。】分气候三十六﹐其數起元首。【分陰陽之象數﹐吉凶生矣。】

上金下火﹐金積水而爲器﹐【器能盛納於物。】火變生而爲熟。生熟稟气於陰陽﹐革之於物﹐物亦化焉。【五行類五色﹐五色類萬物。稟和气﹐气卽順。剛卽逆﹐逆卽反﹐反卽敗。】

《易》云「巳日乃孚。【孚猶信也。】陰陽更始﹐動以見吉凶。【震主動也。】動以柔當位﹐剛會之﹐光大﹐革變於丰。【外卦兌入震﹐爲丰卦。】

離下震上丰﹕

雷火交動﹐剛柔散气﹐積則暗﹐動乃明。《易》云「丰其屋﹐蔀其家﹐窺其戶﹐闃其無人﹐三歲不覿﹐凶。」【上六積暗而動﹐凶之於上反下﹐見陰之兆。】火木分象﹐配於積陰﹐與震爲飛伏。【庚申金﹐戊戌土。】陰處至尊爲世﹐大夫見應。君臣相暗﹐世則可知﹔臣彊君弱﹐爲亂世之始。

建生戊子至癸巳﹐【大雪至小滿。】雷與火震動曰丰。宜日中。夏至積陰生丰﹐當正應﹐吉凶見矣。【日中也。】積算起癸巳至壬辰﹐周而復始。【火土起算。】

五星從位起太白﹐【太白金星入卦。】壁宿從位降庚申﹐【壁宿入坎至丰﹐庚申入土。】分气候二十八。【積算定六位﹐起數二十八。】

上木下火﹐气稟純陽﹔陰生於內﹐陽气雜正﹐性潰亂極﹐乃反爲遊魂﹐入積陰。【震入坤也。】陰陽升降﹐反歸於本。變體於有無。吉凶之兆﹐或見於有﹐或見於無。陰陽之體﹐不可執一。爲定象於八卦﹐陽蕩陰﹐陰蕩陽﹐二气相感而成體﹐或隱或顯。故《系》云「一陰一陽之謂道。」【一者﹐道也。】外卦震降陰﹐入明夷。【次入明夷卦。】

離下坤上明夷﹕

積陰蕩陽﹐六位相傷﹔外順而隔於明﹐處暗不分﹔【一作明】傷於正道﹐曰明夷。【夷者﹐傷也。】五行升降﹐八卦相蕩﹐變陽入純陰。【春夏之秋冬也。】陰道危﹐陽道安﹐故與震爲飛伏。【癸丑土﹐庚午火。】傷於明而動乃見志﹐【震﹐動也。】退位入六四。諸侯在世﹐元士爲應。君暗臣明不可止。【箕子與紂也。】

建起六四癸巳至戊戌﹐【遊魂及六四爻數起﹐小滿至寒露。】積算起戊戌至丁酉﹐周而復始。【土金入卦起算數。】

五星從位起太陰﹐【太陰水星入卦。】奎宿從位降癸丑﹐【奎宿入明夷﹐配六四癸丑土上。】分气候三十六。【三十六數入卦﹐起算推吉凶。】

地有火﹐明於內﹐暗於外。當世出處﹐爲眾疑之所及﹐反傷於明。《易》曰「三日不食﹐主人有言。」

陰陽進退﹐金水見火﹐气不相合。六位相蕩﹐四時運動﹐靜乃復本﹐故曰遊魂。【以本宮八卦﹐相蕩六位推遷也。】次降歸魂入師卦。

坎下坤上師﹕

變離入陰﹐傷於正道﹔復本歸坎﹐陽在其中矣。【內卦坎爲本宮。】處下卦之中﹐爲陰之主﹐利於行師。《易》云「師者﹐眾也。」眾陰而宗於一陽﹐得其貞正也。與離爲飛伏。【離入坎也。】陰陽相薄﹐剛柔遷位。【戊午火﹐己亥水。】世主三公﹐應爲宗廟。

建始壬辰至丁酉﹐【淸明至秋分。】積算起丁酉至丙申﹐周而復始。【金火入卦起算。】

五星從位起歲星﹐【歲星木入卦。】婁宿從位降戊午﹐【婁宿入坎卦歸魂六三爻。】分气候二十八。【起算入卦吉凶。】

地下有水復本位﹐六五居陰處陽位﹔九二貞正﹐能爲眾之主﹐不潰於眾。《易》云「師﹐貞丈人吉。」

入卦始於坎﹐陰陽相蕩﹔反至於極﹐則歸本﹐坎中男。【陽居九二﹐稱中男。】升降得失﹐吉凶悔吝﹐策於六爻﹔六爻之設﹐出於蓍﹔蓍之得象而卦生。積算起於五行﹐五行正則吉﹐極則凶。吉凶之象﹐顯於天地人事﹑日月歲時。

坎之變於艮﹐艮爲少男。少男處卦之末﹐爲極也。【震一陽居初爻﹐坎二陽處中﹐艮三陽處卦之末。故曰陽極爲少男﹐又云止也。】次入艮卦。

艮下艮上艮﹕

乾分三陽﹐爲長中少﹐至艮爲少男。本體屬陽﹐陽極則止﹐反生陰象。《易》云「艮﹐止也。」於人爲手﹑爲背。取象爲山﹑爲石﹑爲門﹑爲狗。上艮下艮二象﹐土木分气候﹐與兌爲飛伏。【丙寅木﹐丁未土。爲少男取少女相配。】世上見宗廟﹐三公爲應。陰陽遷次﹐長幼分形。【乾﹐三生男﹔將至艮﹐極少﹔長分形﹐長中分之爲建也。】

庚寅至乙未﹐【立春至大暑。】陰長陽極﹐升降六位﹐進退順時﹐消息盈虛。積算起庚寅至己丑﹐周而復始。【木土入卦】

五星從位起熒惑﹐【熒惑火星入卦。】胃宿從位降丙寅﹐【胃宿入卦分位。】分數位三十六。【配位六卦分吉凶。】

金木相敵﹐升降以時。艮止於物﹐背於物。《易》云「時止則止﹐時行則行。」剛極陽反陰長﹐積气止於九三。

初六變陽﹐取其虛中﹐文明在內﹐成於賁。次降入賁卦。

離下艮上賁﹕

泰取象上六﹐柔來反剛。九二剛﹐上文柔。成賁之體﹐止於文明。賁者﹐飾也。五色不成謂之賁﹐文彩雜也。山下有火﹐取象文明﹐火土分象﹐與離爲飛伏。【己卯木﹐丙辰土。】世立元士﹐六四諸侯在應。陰柔居尊﹐文柔當世﹐素尙居髙﹐侯王無累。《易》云「賁於丘園﹐束帛戔戔。」

建始辛卯至丙申﹐【春分至立秋。】積算起丙申至乙未﹐周而復始。【金土入卦起算。】

五星從位起鎭星﹐【鎭星入卦。】昴宿從位降己卯﹐【昴宿配賁卦初九陽位起算。】分气候二十八。【起六位五行算吉凶。】

土火木分陰陽﹐相應爲敵體﹔上九積陽﹐素尙全身遠害﹐貴其正道。起於潛﹐至於用九。【假乾初上爲諭也。】陰陽升降﹐通變隨時。

離入乾﹐將之大畜。次降六二中虛爲三連。入大畜卦。【陰消陽長。】

乾下艮上大畜﹕

陽長陰消﹐積气凝盛﹐外止內健﹐二陰猶盛﹐成於畜義。《易》云「旣雨旣處。」﹝虎易注﹕此句是《小畜》卦上九爻詞﹐作者引用有誤。﹞畜消時行﹐陽未可進。取於下卦﹐全其健道﹐君子以時順其吉凶。與乾爲飛伏。【甲寅木﹐丙午火。】

建始壬辰至丁酉﹐【淸明至秋分。】積算起丁酉至丙申﹐周而復始。【金土入卦分吉凶起算。】

五星從位起太白﹐【太白金星入卦推吉凶。】畢宿從位降甲寅。【畢宿入大畜九二甲寅上。】九二大夫應世﹐應六五爲至尊﹐陰陽相應﹐以柔居尊。﹝缺﹞爲畜之主。分气候二十八。【極陰陽之象﹐定吉凶之兆。】

山下有乾﹐金土相資。陽進陰止﹐積雨潤下﹐畜道光也。乾象內進﹐君道行也。吉凶升降﹐陰陽得位﹐二气相應﹐陽上薄陰﹐陰道凝結。上於陽長﹐爲雨反下﹐九居髙位﹐極於畜道。反陽爲陰﹐入於兌象。六三應上九﹐上有陽九﹐反應六三﹐成於損道。次降損卦。【乾入兌九三之變六二。】

兌下艮上損﹕

澤在山下﹐卑險於山﹔山髙處上﹐損澤益山。成髙之義﹐在於六三。在臣之道﹐奉君立誠。《易》云「損下益上。」【乾九三變六三陰柔﹐益上九﹐臣奉君之義。】與兌爲飛伏。【丁丑土﹐丙申金。】三公居世﹐宗廟爲應。【六三﹐上九。】

建始癸巳至戊戌﹐【小滿至寒露。】積算起戊戌至丁酉﹐周而復始。【土火入宮起積算。】

五星從位起太陰﹐【太陰水星入卦用事。】觜宿從位降丁丑﹐【二十八宿配觜宿入損卦﹐六三爻起算歲月日時。】土星入卦配吉凶﹐陰陽相蕩位不居。【土金入損卦起算﹐陰陽相生﹐六位變動不居也。】六爻有吉凶﹐四時變更﹐不可執一以爲規。【六爻吉凶﹐隨時更變。或春或夏﹐或秋或冬﹐歲時運動。】分气候二十八。【二十八起數﹐算吉凶入卦。】

陰陽升降﹐次艮入離﹐見睽之象。損益六爻﹐剛長陰。次入火澤睽卦。

兌下離上睽﹕

火澤二象﹐气運【一作轉。】非合。陰消陽長﹐取象何比。惟陽是從。陰陽動靜﹐剛柔分焉。先睽後合﹐其消通也。文明上照﹐幽暗分矣。【兌處下﹐爲積陰暗之象也﹔離在上﹐爲明照於下。】《易》云「見豕負塗﹐載鬼一車﹐先張之弧﹐後說之弧﹐往遇雨則吉。羣疑亡也。」【先疑﹐暗也﹔後說﹐明也。】與離爲飛伏。【己酉金﹐丙戌土。】諸侯立九四爲世﹐初元士爲應。

建始甲午至己亥﹐【芒種至小雪。】積算起己亥至戊戌。【水土入卦。】

五星從位起歲星﹐【歲木星入卦。】參宿從位降己酉﹐【二十八宿配參宿﹐入卦己酉土。】分气候三十六。【起數積算。】

金火二運合土宮﹐配吉凶於歲時。六五陰柔處文明﹐九二四得立權臣。﹝虎易注﹕「九二四得立權臣」。疑爲﹕「九四世得立權臣」之誤。﹞

陰陽相蕩﹐六位逆遷﹐變離入乾。健於外像﹐坎入履。﹝虎易注﹕「坎入履。」疑爲「變入履」或「降入履」之誤。﹞【陰陽推遷﹐變化六爻。吉凶之兆﹐著於要之爻。如臣事君﹐近多憂也。】次降入天澤履卦。

兌下乾上履﹕

天下有澤曰履。【履者﹐禮也。】得位吉﹐失位凶﹐【當履之時。】素尙吉。《易》云「視履考祥﹐其旋元吉。」與乾爲飛伏。【壬申金﹐丙子水。】六丙屬八卦﹐【艮六丙也。】九五得位爲世身﹐九二大夫合﹝虎易注﹕「合」字疑爲「爲」字之誤。﹞應象。

建始乙未至庚子﹐【大暑至大雪。】積算起己亥至庚子。【金水入卦﹐配六位﹐算吉凶。】

五星從位起熒惑﹐【熒惑火星入卦。】井宿從位降壬申﹐【二十八宿入卦﹐井宿入壬申。】分气候﹐金火入卦﹐起於極數二十八。【二十八數﹐起丙辰﹐推吉凶。】

陽多陰少﹐宗少爲貴。得其所履則貴﹐失其所履則賤。《易》云「眇能視﹐跛能履。」【此履非其位六三也。】吉凶取此文爲準。六位推遷﹐積欠起算數﹐休王相破﹐資益可定吉凶也。

升降反位﹐歸復止於六四﹐入陰﹐爲遊魂中孚卦。【次入中孚卦。】

兌下巽上中孚﹕

陰陽變動﹐六位周匝﹐反及遊魂之卦。【金木合上運入卦象。】互體見艮﹐止於信義。【中孚﹐信也。】與乾爲飛伏。【辛未土﹐壬午火。】艮道革變﹐升降﹐各稟正性。六四諸侯立世﹐應初九元士。九五履信﹐九二反應﹐气候相合﹐內外相敵。【陰勝陽﹐陽勝陰﹐剛柔相薄﹐六爻反應﹐柔順相合﹐吉凶見矣。】

建始庚子至乙巳﹐【大雪至小滿。】積算起乙巳至甲辰﹐周而復始。【火土入卦起積算。】

五星從位起鎭星﹐【鎭星﹐土星。】鬼宿從位降辛未﹐【二十八宿﹐配鬼宿入卦推吉凶。】分气候三十六﹐【配卦算吉凶之位。】

風與澤﹐二气相合﹔巽而說﹐信及於物。物亦【一作必。】順焉。《易》云「信及豚魚。」【豚魚﹐幽微之物﹐信尙及之﹐何況於人乎。】

兌入艮﹐六三入陽﹐內二陽歸陰。陰陽交互﹐復本曰歸魂﹐次降歸魂風山漸卦。【內見艮。】

艮下巽上漸﹕

陰陽升降﹐復本曰歸魂之象。巽下見艮﹐陰長陽消﹐柔道將進﹐【艮變八卦終於漸﹐漸終降純陰入坤﹐分長女﹐三陰之兆也﹐柔道行也。】與兌爲飛伏。【丙申金﹐丁丑土。】九三三公居世﹐宗廟爲應。

建始己亥至甲辰﹐【小雪至淸明。】積算起甲辰至癸卯﹐周而復始。【土木見運入卦﹐算吉凶。】

五星從位起太白﹐【太白﹐西方之卦﹐定吉凶。】柳宿從位降丙申﹐【二十八宿﹐柳宿入卦定吉凶。】分气候二十八。【定數配吉凶﹐入卦起算。】

上木下土﹐風入艮象﹐漸退之象也。互體見離﹐主中文明。九五傳位﹐得進道明也。【九五處互體卦之上﹐進文明也。】六二陰柔得位﹐應至尊。《易》云「鴻漸於磐﹐飲食衎衎。」【賢人進位也。】陰陽升降﹐八卦將盡﹔六十四爻﹐陰陽相雜﹐順道進退﹐次於時也。少男之位﹐分於八卦﹐終極陽道也。陽極則陰生﹐柔道進也﹐降入坤宮八卦。【陽卦三十二宮爲陽﹐乾﹑震﹑坎﹑艮也。】

京房易傳卷中

漢京房撰

坤下坤上坤﹕

純陰用事﹐象配地﹐屬土。柔道光也﹐陰凝感﹐與乾相納﹐臣奉君也。《易》云「黃裳﹐元吉」。六二﹐內卦陰處中

﹐臣道正也。與乾爲飛伏﹐【癸酉金﹐壬戌土。】宗廟居世﹐三公爲應。未免龍戰之災﹐無成有終。【陰臣陽君﹐臣不敢爲

物之始。陽唱陰和﹐君命臣終其事也。】初六起履霜﹐至於堅冰。陰𨿽柔順﹐气亦堅剛﹐爲無邪气也。

建始甲午至己亥﹐【芒種﹐小滿。】積算起己亥至戊戌﹐周而復始。【純土用事﹐入積算﹐定吉凶。】

五星從位起太陰﹐【太陰水星入卦】西南方之卦。【鎭星入卦配坤﹐西南。】星宿從位降癸酉金。【二十八宿﹐八卦星

宿﹐降坤上六癸酉金。】分气候三十六。【起積爲數三十六。】

陰中有陽﹐气積萬象﹐故曰陰中陰。陰陽二气﹐天地相接﹐人事吉凶﹐見乎其象。六位適變﹐八卦分焉。【六位變動﹐八

卦顯著。】陰𨿽虛納﹐於陽位稱實。【六五﹐六三之類也。】

升降反復﹐不能久處﹐千變萬化﹐故稱乎易。易者﹐變也。陰極則陽來﹐陰消則陽長﹐衰則退﹐盛則戰。《易》云「上

六﹐龍戰於野﹐其血玄黃」。陽屬。【乾配西北積陰之的地﹐陰盛故戰﹐乾坤並處﹐天地之气雜﹐稱玄黃也。】

陽來蕩陰﹐坤內卦初六適變入陽﹐曰震。陰盛陽微﹐漸來之義﹐故稱復。次降陽﹐入地雷復卦。

震下坤上復﹕

陰極則反﹐陽道行【一作正】也。《易》云「君子道長﹐小人道消」。又曰「七日來復」。【七日﹐陽之稱也。七

九稱陽之數也。謂坤上六﹐陰極陽戰之地﹐陰𨿽不能勝陽﹐然正當盛﹐陽不可輕犯。六陽涉六陰反下﹐七爻在初﹐故稱七日。

日亦陽也。】六爻反復之稱。【注在前。】《易》云「初九﹐不遠復﹐無祗悔」。【反至初九﹐陽來陰復﹐去遠也。】﹝虎易注﹕此字因爲模糊﹐無法辧認﹐我是根據「不遠復」之意﹐暫時一用﹐待以後有機會再確定。﹞六爻盛﹐卦之體總稱也。

曰一陽爲一卦之主﹐與震爲飛伏。【庚子水﹐乙未土。】初九元士之世﹐六四諸侯見應。

建始乙未至庚子﹐【大暑大雪見候﹐起坤﹐六月至十一月﹐戊子爲正朔﹐見復之兆。】積算起庚子至己亥﹐【積算起庚

子至己亥﹐十月至十一月﹐年亦然。】周而復始。土水見候。

五星從位起歲星﹐【歲星木星入復卦﹐合水土﹐配吉凶。】張宿從位降庚子﹐【二十八宿分張宿﹐入復卦庚子水上。】

分气候二十八。【積算起數二十八﹐定吉凶六爻。】

坤上震下﹐動而順﹐是陽來蕩陰﹐陰柔反去﹐剛陽復位﹐君子進﹐小人退。《易》云「休復﹐元吉」。

陽升陰降﹐變六二入兌象﹐次並臨﹐二陽將進﹐內爲悅。陰來陽去﹐气漸隆﹐【陰不敢拒陽﹐奉命而已。】次降入地澤臨卦。

兌下坤上臨﹕

陽長陰消悅而順﹐金土應候剛柔分。震入兌﹐二陽剛﹐本體陰柔降入臨。臨者﹐大也。陽爻健順﹐陽交退散。《易》曰「君子之道」。《易》云「至於八月有凶」。﹝虎易注﹕此處脫漏有字。﹞【建丑至未也。】陽長﹐六爻反復﹐吉凶之道可見矣。【至於八月入遁。】與兌爲飛伏﹐【丁卯木﹐乙巳火。】九二大夫立世﹐六五至尊應上位。

建始丙申至辛丑﹐【立秋﹐大寒。】七月積气至六月﹐吉凶隨爻考污隆。【旺則隆﹐衰則污。】積算起辛丑至庚子。【積算起金土入卦﹐推休咎於六爻。】

五星從位起熒惑﹐【熒惑火星﹐入卦用事。】翼宿從位在丁卯﹐【二十八宿﹐翼宿入卦九二爻木上。】分气候三十六。【定陰陽之數﹐起於三十六積算。】

坤下見兌﹐悅﹑澤﹐臨。陽升陰降﹐入三陽﹐乾象入坤﹐卽泰卦。【臨卦內象先陽長﹐逼陰成乾爲泰象。】外坤積陰﹐內兌亦爲陰﹐二陽合體﹐柔順之道﹐不可貞。吉凶以時﹐配於六位﹐用於陽長之爻﹐成臨之義。

六三將變陽爻﹐至次降入泰卦。【次入地天泰卦。】

乾下坤上泰﹕

乾坤二象﹐合爲一運﹐天入地交泰﹐萬物生焉。小往大來﹐陽長陰危﹐金土二气交合。《易》云「泰者﹐通也」。通於天地﹐長於品匯。陽气內進﹐陰气升降﹐升降之道﹐成於泰象。與乾爲飛伏。【甲辰土﹐乙卯木。】三公立九三爲世﹐上六宗廟爲應候。

建始丁酉至壬寅﹐【秋分﹐立春。】積算起壬寅至辛丑﹐周而復始。【金土位上起積算吉凶。】

五星從位起鎭星﹐【土星入卦。】軫宿從位降甲辰﹐分气候二十八。【積算起二十八數﹐於甲辰位。】

地下有天﹐陽道浸長﹐不可極﹐極則否成。【三陽務上﹐坤順而往﹐往而不已﹐否道至。】存泰之義﹐在於六五﹐陰居陽位﹐能順於陽﹐陰陽相納﹐二气相感﹐終於泰道。

外卦純陰﹐陽來剛柔﹐成於震象。陰降陽升﹐居乾上﹐成大壯。【次降陰升陽﹐入雷天大壯卦。】

乾下震上大壯﹕

內外二象動而健﹐陽勝陰而爲壯。【內陽升降﹐二象俱陽﹐曰大壯。】《易》曰「羝羊觸藩﹐羸其角」。進退難也。壯不可極﹐極則敗物﹐不可極﹐極則反。故曰「君子用罔﹐小人用壯」。與震爲飛伏。【庚午火﹐癸丑土。】九四諸侯立世﹐初九元士在應。

建始戊戌至癸卯﹐【寒露至春分。】積算起癸卯至壬寅﹐【土木入卦起積算。】

五星從位起太白﹐【太白金星入卦。】角宿從位降庚午﹐【二十八宿入卦﹐配角宿﹐入大壯庚午九四爻上。】分气候三十六。【積算起數庚午火﹐定吉凶。】

雷在天上﹐健而動﹐陽升陰降﹐陽來蕩陰﹐吉凶隨爻著於四時。九四庚午火之位﹐入坤﹐爲卦之本。起於子﹐滅於寅。陰陽進退﹐六位不居﹐周流六虛。

外像震入兌爲陰﹐悅適爻爲剛長。次降入夬﹐陽決陰之象﹐入澤天夬卦。

乾下兌上夬﹕

剛決柔﹐陰道滅。五陽務下﹐一陰危上﹐將反遊魂。九四﹐悔也。

澤上於天﹐君道行也。【夬﹐五世。六位周而復始﹐爲遊魂。至九四成陰﹐入坎爲需。】與兌爲飛伏。【丁酉金﹐癸亥水。】九五立世﹐九二大夫爲應。【九五在兌象爲世﹐澤小於天也。】

建始己亥至甲辰﹐【小雪﹐淸明。】積算起甲辰至癸卯﹐周而復始。金木分乾兌入坤象。【入坤宮起積算。】

五星從位起太陰﹐【太陰﹐水星。入卦起算。】亢宿從位降丁酉﹐【二十八宿配亢宿﹐入夬卦丁酉金上起。】分气候二十八。【積算起宮二十八﹐入卦中甲辰﹐還丁酉金上定吉凶。】

《易》云「澤上於天﹐夬」。「揚於王庭」。柔道消﹐消不可極﹐反於遊魂。九四柔來文剛﹐陰道存也﹐陰之道不可終否。剛柔相濟﹐日月明矣﹔天地定位﹐人事通也。【凡卦﹐陰極陽生﹐陽極陰生﹐生生之義﹐不絕之貌。日月循環﹐天地交泰﹐陰陽相蕩﹐六位交分﹐萬物生焉。】故曰﹕雷動風行﹐山澤通气。人之運動﹐體斯合矣。【人稟五常﹐三焦九竅﹐風火逓﹝遞﹞相兼濟﹐以一位虧﹐四體羸焉。】

陰陽升降﹐反復道也。次降入遊魂水天需卦。

乾下坎上需﹕

云上於天﹐凝於陰而待於陽﹐故曰需。需者﹐待也。三陽務上﹐而隔於六四﹐路之險也。【外卦坎水﹐爲險。亦陰稱血也。】坤之反復﹐適陽入陰﹐【夬卦九四﹐入需卦成六四﹐陰之位也。】陰陽交會運動﹐陰雨積而凝滯於陽﹐通乃合也。【羣陽務上﹐一陰報之﹐故凝滯雨乃合。】與兌爲飛伏。【戊申金﹐丁亥水。】遊魂立世諸侯﹐應初九元士。

建始甲辰至己酉﹐【淸明﹐秋分。】積算起己酉至戊申﹐周而復始。金土入乾坎。【積算起宮定吉凶。】

五星從位起歲星﹐【歲星木星入卦。】氐宿從位降戊申﹐【二十八宿降氐宿﹐入坤宮遊魂卦六四戊申金上﹐起積算吉凶。】分气候三十六。【定吉凶總三十六位起算。】

乾外見坎﹐健而進﹐險在前也。需於飲食﹐爭於坎也。陰陽相激﹐勝負有倚﹐反爲不速﹐敬終有慶。陰陽漸消﹐陽道行行﹐反復其位﹐不妄於陰。

坎降入歸魂﹐水地比卦﹐坤之歸魂也。

坤下坎上比﹕

反本復位﹐陰陽相定﹐六爻交互﹐一气在也。水在地上﹐九五居尊﹐萬民服也。【比卦一陽五陰﹐少者爲貴﹐眾之所尊者也。】比親於物﹐物亦附焉。原筮於宗﹐歸之於眾。諸侯列土﹐君上崇之﹐奉於宗祧﹐盟契無差﹐邦必昌矣。與乾爲飛伏。【乙卯木﹐甲辰土。】歸魂六之三公居世﹐應上六宗廟。

建始癸卯至戊申﹐【春分﹐立秋。】積算起戊申至丁未﹐周而復始。

五星從位起熒惑﹐【火星入卦。】房宿從位降乙卯﹐【二十八宿配房宿﹐入坤歸魂乙卯木位上。】分气候二十八。【積算起二十八數。】

陰道將復﹐以陽爲主﹐一陽居尊﹐羣陰宗之。六爻交分﹐吉凶定矣。地道之義﹐妻道同也﹐臣之附君﹐比道成也。

歸魂復本﹐陰陽相成﹐萬物生也。故曰﹕坤生三女巽離兌﹐分長中下。【巽長女﹐離中女﹐兌少女。】以陽求陰﹐乾之巽﹐爲長女。

巽下巽上巽﹕

陽中積陰而巽順﹐【本乾象﹐陰來蕩成巽﹐巽者﹐順也。】風從穴﹐入於物﹐號令齊順﹐天地明也。內外稟於一陰﹐順於天地道也。聲聞於外﹐遠彰柔順﹐陰陽升降﹐柔依剛也。本於堅剛﹐陰來又柔﹐東南向明﹐齊肅陰陽。與震爲飛伏。【辛卯木﹐庚戌土。】宗廟居世﹐三公在應。【上九﹐九三。】

建始辛丑至丙午﹐【大寒﹐芒種。】積算起丙午至乙巳﹐周而復始。

﹝五星從位起鎭星﹐心宿從位降辛卯。﹞﹝虎易注﹕此段內容原注﹕缺。現根據原著的配置原理補入。﹞【火木與二十八宿分虛宿﹐﹝虎易注﹕此處虛宿﹐疑爲心宿之誤。﹞入巽上九辛卯木上。】分气候其數三十六。【分三十六數入卦起算。】

陰气起陽﹐陽順於陰﹐陰陽和柔﹐升降得位﹐剛柔分也。陰不可盈﹐晷刻頃也。初六適變﹐陽來陰退﹐健道行也。三陽務進﹐外陰陽也﹐適變於內外未從也。次降陰交於陽九﹐爲小畜卦。【初六變初九也。】

乾下巽上小畜﹕

《易》云「密雲不雨﹐自我西郊」。小畜之義﹐在於六四。三陽連﹐進於一﹐危也。外巽體陰﹐畜道行也。巽之初六﹐陰蕩陽气感﹐積陰不能固﹐退復本位。三連同往而不可見﹐成於畜義﹐外像明矣。【一陰劣﹐不能固﹐陽是以往也。外巽積陰能固﹐陽道成在上九一爻之法也。】《易》云「旣雨旣處」也。與乾爲飛伏。【甲子水﹐辛丑土。】初九元士居世﹐六四諸侯在應。

建始壬寅至丁未﹐【立春﹐大暑。】積算起丁未至丙午﹐周而復始。木土入乾巽。【入宮起算法。】

五星從位起太白﹐【金星入卦﹐起算吉凶。】尾宿從位降甲子﹐【二十八宿入卦﹐分尾宿﹐以小畜甲子水上起算。】分气候其數二十八。【分二十八數起宮推算。】

一陰居六四﹐建子入陽宮﹐推其休咎處吉凶。剛健立陽爻﹐陰凝在巽體。《易》云「輿說輻﹐夫妻反目」。【不義之兆。】夏至起純陰﹐陽爻位伏藏﹔冬至陽爻動﹐陰气凝地。

陰陽升降﹐以柔爲剛﹐見中虛文明﹐積气居內象。【九二適變入離。】次降入風火家人卦。

離下巽上家人﹕

乾剛俱變文明﹐內外相應﹐【九五應六二爻。】陰陽得位﹐居中履正。火上見風﹐家人之象。閒邪存誠﹐嗃嗃得中﹐互體見文明﹐家道明也。內平遇坎﹐﹝虎易注﹕平字疑爲互字之誤。因爲家人卦的互卦爲未濟卦﹐其互內卦爲坎卦﹐因此﹐此處當以「內互遇坎」較爲適當。﹞險象﹐家人難也。酌中之義﹐在於六二。與離爲飛伏。【己丑土﹐辛亥水。】

建始癸卯至戊申﹐【春分﹐立秋。】積算起戊申至丁未﹐金土入離巽。【金土入卦同積算。】大夫居世﹐應九五立君位。

五星從位起太陰﹐【太陰﹐北方﹐入卦起宮推算。】箕宿從位降己丑﹐【二十八宿﹐分箕宿入家人卦﹐在己丑土上。】分气候其數三十六。【三十六起數家人卦﹐推入積算休咎。】

火木分形﹐陰陽得位﹐內外相資﹐二气相和。君君臣臣﹐父父子子﹐兄兄弟弟。《易》曰「家人嗃嗃﹐父子嘻嘻」。治家之道﹐分於此也。吉凶之義配五行進退﹐【六五進退﹐吉凶於陰陽。陰陽得起﹐在於四時運動﹐吉凶見矣﹐分內外矣。二象配天地星辰﹐合命定吉凶。】文明運動變化之象。

九三適陰入震﹐風爲雷﹐合曰益。次降風雷益卦。

震下巽上益﹕

天地不交曰否。六二陰上柔剛﹐九四下降積陰﹐故爲益。《易》曰「損上益下」。雷動風行﹐男下女上。【震男﹐巽女。】陽益陰﹐君益於民之象也。互見坤﹐坤道柔順。又外見艮﹐艮止陽益陰﹐止於陽﹐柔道行也。【內外順動﹐風雷益。四象分明﹐剛柔定矣。】與震爲飛伏。【庚辰土﹐辛酉金。】六三三公居世﹐上九宗廟爲應。

建始甲辰至己酉﹐【淸明﹐秋分。】積算起己酉至戊申﹐周而復始。土金入震巽。【起積配風雷益卦起宮。】

五星從位起歲星﹐【木星入卦。】計宿從位降庚辰﹐﹝虎易注﹕計宿﹐卽是斗宿。﹞【二十八宿﹐分計宿入風雷益六二庚辰土上。】分气候二十八。【起二十八數﹐積算吉凶﹐周而復始。】

陰陽二木﹐合金土配象﹐四時運轉﹐六位交分﹐休廢旺生﹐吉凶見乎動爻。配日月星辰進退﹐運气升降﹐復當何位。【金﹑水﹑木﹑火﹑土。】

適變於外﹐陽入陰爻。二象健而動﹐屬於天地也。【天陽﹐震雷亦陽也。二气相激﹐動而健﹐天行也。】陰陽相蕩﹐次降入天雷無妄卦。

震下乾上無妄﹕

乾剛震動﹐二气運轉﹐天下見雷﹐行正之道﹐剛正陽長﹐物無妄矣。內互見艮﹐止於純陽﹔外互見巽﹐順於陽道。天行健而動﹐剛正於物﹐物則順也。金木配象﹐吉凶明矣。【金木配乾震入卦。】與乾爲飛伏。【壬午火﹐辛未土。】九四諸侯在世﹐初九元士立應上。

建始乙巳至庚戌﹐【小滿﹐寒露。】積算起庚戌至己酉﹐周而復始。火土入乾震。【火土分乾震﹐入無妄卦起積算。】

五星從位起熒惑﹐【火星入卦定吉凶。】牛宿從位降壬午﹐【二十八宿﹐分牛宿入無妄壬午火位上。】分气候三十六。【三十六數﹐起卦積算。】

上金下木﹐二象相衝﹐陰陽升降﹐健而動。內見一陽﹐應動剛。五行分配﹐吉凶半矣。【二气各爭。】

九五適變入文柔﹐陰蕩陽爻歸復位。剛柔履次﹐明在外﹔進退吉凶﹐見中虛。次降入火雷噬嗑卦。

震下離上噬嗑﹕

柔來文剛﹐積气居中﹐陰道明白﹐動見文明。雷電合﹐分威光﹐而噬嗑也。《易》曰「頤中有物﹐曰噬嗑」。陰陽分中﹐動而明﹔【象雷電也。】物有不齊﹐齧而噬。﹝虎易注﹕齧爲﹝嚙﹞的繁體字﹐讀音﹕nie﹐四聲。意爲﹕啃或咬。﹞吉凶之道﹐象於五行。順則吉﹐逆則凶。火木合卦配升降。與離爲飛伏。【己未土﹐辛巳火。】六五居尊﹐應六二大夫。

建始丙午至辛亥﹐【芒種﹐小雪。】積算起辛亥至庚戌﹐周而復始。火土入離震。【分火土二位入噬嗑卦﹐起積算爻﹐推配星辰﹐歲月日時﹐進退吉凶。】

五星從位起鎭星﹐【土星入卦。】女宿從位降己未土﹐【二十八宿﹐分女宿入卦六五己未土也。】分气候二十八。【從二十八位數起八卦﹐算吉凶。】

火居水上﹐陽中見陰﹐陽雜气渾而混﹐﹝虎易注﹕混﹕讀音﹕hun﹐四聲。意爲﹕混濁。﹞吉凶適變﹐隨時見也。返復陰﹐遊魂入卦。【降下九四陽入陰。】五行進退﹐始終之道﹐斯可驗矣。升降六爻﹐極返終﹐下降山雷頤卦。

震下艮上頤﹕

六位上下﹐周而復始﹐內外交互﹐降入純陰。【見坤象居中。】地之气﹐萃在其中。【上下陽位包陰。】積純和之气﹐見浩然之道﹐明矣。土木配象﹐吉凶從六虛。【六虛卽六爻也。】與震爲飛伏。﹝虎易注﹕「與震爲飛伏」。當是「與離爲飛伏」之誤。﹞【丙戌土﹐己酉金。】六四諸侯在世﹐元士之初九見應。

建始辛亥至丙辰﹐【小雪﹐淸明。】積算起丙辰至乙卯﹐周而復始。土木入艮震。【分土木二象﹐入卦算吉凶。】

五星從位起太白﹐【金星西方﹐入八月卦上衝。】虛宿從位降丙戌土﹐【二十八宿﹐分虛宿入頤六四丙戌土上。】分气候三十六。【起數二十八﹐推六爻吉凶之位。】﹝虎易注﹕【起數二十八﹐當爲﹕起數三十六之誤。﹞

山下有雷止而動﹐陰陽通變分气候。內外剛而積中柔﹐升降遊魂﹐下居六四位﹐特分﹐復歸於本﹐【遊魂返居六四﹐入卦周始﹐爻位遷次﹐明矣。】吉凶起於六四﹐次環六位﹐星宿躔次也。

極則反本﹐降入歸魂山風蠱卦。

巽下艮上蠱﹕

適六爻﹐陰陽上下﹐本道存也。气運周而復始。山下見風﹐止而順﹔內互悅而動。《易》云「蠱者﹐事也」。﹝虎易注﹕「蠱者﹐事也」。語出序卦傳。﹞先甲後甲﹐事分而令行。金土合木象﹐復本曰歸魂。與震爲飛伏。【辛酉金﹐庚辰土。】九三歸魂立三公在世﹐應上九見宗廟。

建始庚戌至乙卯﹐【寒露﹐春分。】積算起乙卯至庚寅﹐﹝虎易注﹕庚寅疑爲甲寅之誤。﹞周而復始。土木入艮巽。【土木分艮巽宮。】

五星從位起太陰﹐【太陰水星入卦用。】危宿從位降辛酉金﹐【二十八宿﹐危宿入巽歸魂山風蠱﹐九三辛酉金位上。】分气候二十八。【起積算數二十八﹐卦宮定吉凶。】

木上見土﹐風落山﹐貞﹐幹於父事。陰陽復位﹐長幼分焉。八卦循環﹐始於巽﹐歸魂內象見還元。六爻進退﹐吉凶在於四時。積算起宮﹐從乎建始。【卦用及身也。】

升陰陽﹐巽宮適變入離﹐文柔分矣。陰入陽退﹐見中虛﹐次水中女。﹝虎易注﹕「水」字疑爲「入」或者「降」字之誤。﹞八卦相蕩﹐陰陽定位﹐遷入離宮八卦﹐純火﹐以日用事。

離下離上離﹕

本於純陽﹐陰气貫中﹐稟於剛健﹐見乎文明。故《易》曰「君子以繼明照於四方」。﹝虎易注﹕此句出於象辭﹐原句爲﹕「象曰﹕明兩作﹐離﹐大人以繼明照於四方。」其中的「君子」當爲「大人」之誤。﹞【離卦中虛﹐始於乾象。純則健﹐不能柔明﹐故以北方陰气貫中﹐柔剛而文明也。】陽爲陰主﹐陽伏於陰也。【成卦義在六五。】是以體離﹐爲日爲火﹐始於陽象而假以陰气。純用剛健﹐不能明照﹐故以陰气入陽﹐柔於剛健而能順柔﹐中虛見火象也。【是以離取中虛﹐气炎方能照物﹐日昌火﹐本陽象也。純以陰﹐又不能乾於物﹐純以陽﹐又暴於物﹐故取陰柔於中女﹐能成於物也。】與坎爲飛伏。【己巳火﹐戊子土。】﹝虎易注﹕戊子土當爲戊子水之誤。﹞宗廟爲世﹐應上見三公。【上九﹐九三。】

建始戊申至癸丑﹐【立秋至大寒。】積算起癸丑至壬子﹐【火取胎月至本月。】周而復始。土水二象入離火位﹐【土水二位入卦起算。】

五星從位起歲星﹐【木星入火宮卦。】室宿從位降己巳火﹐【二十八宿﹐分室宿入離宮上九己巳火上也。】分气候三十六。【積算起數三十六﹐立位定吉凶。】

內外二象﹐配於火土爲祥。【土火入離爲祥。】互見悅順﹐著於明麗。【兌巽二象。】

陰陽升降入初九﹐適變從陰﹐止於艮象。【內卦變也。】吉凶從位﹐起至六五﹐休廢在何爻。【看當何位金水木火土﹐與本宮刑宮。】次降入火山旅卦。【初九爻變之。】

艮下離上旅﹕

陰中見陽﹐蕩入陽中。陰陽二气交互﹐見本象。火居山上﹐爲旅之義。【離爲陰﹐初九爲陽﹔艮爲陽﹐初六爲陰。二气交互﹐上下見木也。火在上﹐無止象﹐旅之義。】《易》曰「旅人先笑後號咷」。又曰「得其資斧」。仲尼爲旅人﹐固可知矣。【旅卦爲取象﹐火在山上顯露無止﹐五行入卦消息﹐去此遷也。】與艮爲飛伏。【丙辰土﹐己卯木。】其居初六元士﹐九四諸侯見應。

建始己酉至甲寅﹐【秋分﹐立春。】積算起甲寅至癸丑﹐周而復始。火土木入離艮。【火木土入卦起積算。】

五星從位起熒惑﹐【火星入卦見本象。】壁宿從位降丙辰﹐【二十八宿﹐壁宿入旅卦初六丙辰土位上起算。】分气候三十六。【分三十六數起卦推算。】

火土同宮﹐二气合應﹐陰陽相對﹐吉凶分乎陰位。上九陽居宗廟﹐得喪於易。六五爲卦之主﹐不系於一凶﹐其宜也。

內象適變﹐蕩陰入陽﹐巽順於外﹐進退意器﹐外像明﹐應內﹐爲鼎。次降火從風入鼎。【初九之初六﹐六二之九二﹐巽爲風﹐離象火﹐曰鼎。】

巽下離上鼎﹕

木能巽火﹐故鼎之象。亨飪見新﹐供祭明矣。《易》曰「鼎取新」。﹝虎易注﹕此句出於雜卦傳﹐原句爲「鼎﹐取新也」。﹞【木見火中﹐發火木相資﹐象鼎之兆。下穴爲足﹐中虛見納﹐飪熟之義明矣。凡飪熟﹐享祀爲先。故曰供祭明矣。變生也。】陰陽得應﹐居中履順﹐三公之義﹐繼於君也。【九三成鼎之徳﹐六五委任得賢臣﹐假之位﹐以斯明矣。】陰穴見火﹐順於上也﹔中虛見納﹐受辛於內也。金玉之鉉在乎陽﹐饗新亨飪在乎陰。與巽爲飛伏。【辛亥水﹐己丑土。】九二立大夫爲世﹐六五居尊見應。

建始庚戌至乙卯【寒露﹐春分。】積算起乙卯至甲寅﹐周而復始。分土木入離巽。【分土木二象入離巽﹐配鼎卦。】

五星從位起鎭星﹐【土星入火宮。】奎宿從位降辛亥水﹐【二十八宿﹐分奎宿入鼎卦九二辛亥位上。】分气候三十六。【起宮數三十六宮配卦算吉凶。】

火居木上﹐二气交合﹐陰陽巽順﹐器具形成。金玉堅剛﹐配象陰陽﹐升降六位﹐遞相遷次﹐

九三適變﹐以陽入陰﹐見乎坎險。【鼎九三爻之義﹐陰成坎卦﹐外像﹐內坎外離﹐二气不交﹐見未濟卦。】降入水火未濟卦。﹝虎易注﹕水火未濟﹐當爲火水未濟之誤。﹞

坎下離上未濟﹕

陰陽二位﹐各復本體﹐六爻交互﹐異於正象﹐【離炎上﹐坎務下﹐二象不合﹐各殊。陰陽交納﹐是以異於本象也。】故取未濟名之。世應得位﹐陰陽殊途﹐【九二﹐六五。】性命不交﹐吉凶列矣。【坎性﹐離命。】與坎爲飛伏。【戊午火﹐己亥水。】六三三公爲世﹐應宗廟。【上九。】

建始辛亥至丙辰﹐【小雪﹐淸明。】積算起丙辰至丁卯﹐﹝虎易注﹕丁卯疑爲乙卯之誤。﹞水土二象入離坎。【分水土入卦。】

五星從位起太白﹐【金星入離宮﹐卦分六爻。】婁宿從位降戊午火﹐【二十八宿﹐分婁宿入未濟九二戊午火位上﹐定吉凶﹐入積算。】分气候二十八。【積算二十八數至吉凶處。】

水火二象﹐坎離相納﹐受性本異﹐立位見隔﹐睽於上下﹐吉凶生也。【子午之位。】受刑見害﹐气不合也。

陰陽升降﹐入於外卦﹐適離爲艮﹐上著於象。【艮上著離也。】天地盈虛﹐與時消息﹐其大也。次降入山水蒙卦。

坎下艮上蒙﹕

積陽居陰﹐止於坎陷。養純正素﹐居中得位。《易》云「山下出泉﹐蒙」。﹝虎易注﹕此句出象辭。﹞二象摽正﹐天下通也。擊暗釋疑﹐陽道行也﹔內實外正﹐暗得明﹐陰附於陽﹐稚道亨也。故曰「蒙養正」。與艮爲飛伏。【丙戌土﹐乙酉金。】﹝虎易注﹕乙酉金當爲己酉金之誤。﹞諸位立世﹐﹝虎易注﹕諸位當是諸侯之誤。﹞元士爲應。【六四﹐初六。】

建始壬子至丁巳﹐【大雪﹐小滿。】積算起丁巳至丙辰﹐周而復始。火土入艮坎。【火土二象入卦同算。】

五星從位起太陰﹐【水星北方﹐入宮起算。】胃宿從位降丙戌土﹐【二十八宿﹐分胃宿入蒙卦六四丙戌土上。】分气候三十六。【起數二十八﹐從六位推算。】﹝虎易注﹕二十八當爲三十六之誤。﹞

山下見水﹐畜聚居中﹐分流萬派﹐六位不居﹐吉凶適變﹐水土分也。【五行入卦算吉凶﹐逐四時行囚廢王﹐吉則王﹐凶則廢。】【虎易注﹕王通旺之義。】陰陽進退﹐歲時物也。六五陽中積陰﹐入巽見陰中陽﹐二气相蕩﹐不可盈望。次降入風水渙卦。【六五變入九五﹐陽中陰入陽中陽﹐適變往於他宮﹐位不出本宮。】

坎下巽上渙﹕

水上見木﹐渙然而合﹐【渙者﹐散也。】內外健而順﹐納實居中正﹐互見動而上﹐﹝虎易注﹕上疑爲止之誤。﹞【虛舟行也。】陰陽二象﹐資而益也。風行水上﹐處險非溺也。【木浮於水也。】九五履正思順﹐非偪也。﹝偪通逼﹐音義同。﹞與巽爲飛伏。【辛巳火﹐己未土。】九五居尊﹐大夫應。【九二爻也。】

建始癸丑至戊午﹐【大寒﹐芒種。】積算起戊午至丁巳﹐周而復始。火土入坎巽。【火土二象入坎巽﹐配火宮渙卦起算。】

五星從位起歲星﹐【木星入火宮本象。】昴宿從位降辛巳火﹐【二十八宿﹐分昴宿入渙九五辛巳火位上。】分气候其數二十八。【起算從二十八位上推六爻吉凶﹐歲月日時爲候。】

內卦坎中滿﹐一陽居中﹐積實於內﹐風在外行﹐虛聲外順。吉凶之位﹐考乎四序﹐盛衰之道﹐在乎機要。陰陽死於位﹐生於時﹔死於時﹐生於位。進退不可詰﹐正盛則衰來﹐正衰則盛來。《易》曰「積善之家必有餘慶﹐積不善之家必有餘殃」。

八卦始終﹐六虛反復﹐遊魂生巽入乾﹐爲天水訟卦。

坎下乾上訟﹕

生生不絕之謂道。六位不居﹐返爲遊魂。離宮八卦以訟爲反四﹐【五至四也。】天與水違﹐曰訟。【天道西行﹐水東流﹐其路背也。外像乾﹐西北方之卦﹔內坎水﹐正北方之卦﹐其流東也。二气不交﹐曰訟。】五行所占六位定吉凶﹐非所背﹐順爲正。金與水﹐二气相資﹐父子之謂。健與險﹐內外相激﹐家國之義。出象故以則﹐斯可驗矣。與巽爲飛伏。【壬午火﹐辛未土。】諸侯居世﹐元士見應。【九四﹐初六。】

建始戊午至癸亥﹐【芒種﹐小雪。】積算起癸亥至壬戌﹐周而復始。火水入卦。【火水二象入離宮﹐配六位積算﹐推日月歲時。】

五星從位起熒惑﹐【火星入火宮﹐同起積算。】畢宿從位降壬午火﹐【二十八宿﹐分畢宿東方宿﹐入離遊魂天水訟卦九四壬午火上也。】分气候三十六。【起宮從三十六位算吉凶。】

天下見水﹐陰陽相背﹐二气不交﹐物何由生。吉凶宗於上九﹐進退見於九四﹐二居中履正﹐得其宜也。

陰陽升降﹐復歸內象。【陰去陽來復本位﹐內見離﹐同人。】次降天火同人卦。【次本陽上下﹐二爻陰﹐適變從離也。】

離下乾上同人﹕

二气同進﹐健而炎上﹐【乾務上﹐離務下。】同途異致﹐性則合也。《易》曰「出門同人﹐又誰咎也」。﹝虎易注﹕初九象辭。﹞九二得位居中﹐六三積陰待應。﹝虎易注﹕此兩句疑爲有誤。﹞《易》曰「先號咷而後笑」。﹝虎易注﹕九五爻辭。﹞【隔於陽位﹐不能決勝﹐先故曰號咷﹔後獲合方喜也﹐故曰後笑也。】八卦復位﹐六爻遷次﹐周而復始。上下不停﹐生生之義﹐易道祖也。天與火﹐明而健﹔陽道正﹐陰气和也。【六二居內卦中﹐能奉於陽。】吉凶故象﹐五行昭然。【金木水火土﹐配六位相生。】與坎爲飛伏。【己亥水﹐戊午火。】歸魂立三公爲世﹐上九宗廟爲應候。

建始丁巳至壬戌﹐【小滿﹐寒露。】積算起壬戌至辛酉﹐周而復始。火土入乾離。【火土二象入乾離﹐配六宮起積算。】

五星從位起鎭星﹐【土星入卦﹐定其吉凶。】觜宿從位降己亥水﹐【二十八宿﹐分觜宿入離歸魂﹐配天火同人九三己亥水上。】分气候二十八。【起積算二十八位數﹐巡六爻有吉凶入何位。】

火上見金﹐二气𨿽同﹐五行相悖。六爻定位﹐吉凶之兆在乎五二﹐得時則順﹐失時則逆。陰陽升降﹐歲月分焉﹐爻象相蕩﹐內外適變﹐八卦巡回﹐歸魂復本。本靜則象生﹐故適離爲兌入少女﹐分八卦於兌象。【坎入兌宮八卦。】﹝虎易注﹕坎字應爲降﹐遷字之誤。﹞

兌下兌上兌﹕

積陰爲澤﹐純金用體﹐畜水凝霜﹐陰道同也。上六陰生﹐與艮爲合。【兌下六陰凝﹐艮土於陽健﹐納兌爲妻﹐二气合也。】土木入兌﹐水火應之﹐二陰合體﹐積於西郊。【秋王。】衝艮入乾﹐气類陰也﹔配象爲羊﹐物類同也。與艮爲飛伏。【丁未土﹐丙寅木。】上六宗廟在世﹐六三三公爲應。

建始乙卯至庚申﹐【春分﹐立秋。】積算起庚申至己未﹐周而復始。金土入兌宮。【金土入兌宮起積算。】

五星從位起太白﹐【太白金星入卦。】參宿從位降丁未土﹐【二十八宿﹐分參宿入兌上六丁未土上。】分气候三十六。【起宮算從三十六數﹐起定吉凶。】

內卦互體見離巽﹐配火木入金宮﹐分貴賤於彊弱﹐【火彊木弱。】吉凶隨爻算﹐歲月運气逐休王。

陰陽升降﹐變初九入初六﹐陽入陰﹐爲坎象。正體見陽位﹐剛柔分﹐吉凶見也。適變內象入坎﹐爲困卦。【兌內卦初九變入坎。】

坎下兌上困﹕

澤入坎險﹐水不通﹐困。外稟內剛﹐陰道長也﹐陰陽不順﹐吉凶生也。《易》云「困於石﹐據於蒺藜﹐入於其宮﹐不見其妻﹐凶」。﹝虎易注﹕六三爻辭。﹞上下不應﹐陰陽不交﹐二气不合。【困卦上下無應﹐陰陽不交。六三陰﹐上六亦陰﹐無匹。入九五求陽﹐陽亦無納也。】五行配六位﹐生悔吝﹐四時休王。金木交爭﹐萬物之情在乎幾微。與坎爲飛伏。【戊寅木﹐丁巳火。】初六元士爲世﹐九四諸侯在應。

建始丙辰至辛酉﹐【淸明﹐秋分。】積算起辛酉至庚申﹐周而復始。土金入坎兌。【分土金入坎兌﹐配金宮起算。】

五星從位起太陰﹐【水宿入兌卦起算。】井宿從位降戊寅﹐【二十八宿﹐分井宿入困卦初六戊寅木。】分气候其數二十八。【二十八起宮入積算﹐定吉凶。】

坎象互見離火入兌﹐金水見運﹐配吉凶。陰陽升降﹐坎入坤﹐陰气凝盛﹐降入萃。【變通入萃卦。】

坤下兌上萃﹕

金火分气候﹐土木入兌宮升降﹐陰气盛﹐剛柔相應﹐合九五﹐定羣陰﹐二气悅而順。【萃卦丁酉金﹐乙巳火﹐二象刑而合也。】﹝虎易注﹕此注疑爲有誤。﹞澤上於地﹐積陰成萃。《易》曰「萃者﹐聚也」。﹝虎易注﹕彖辭。﹞吉凶生﹐陽气合而悅。【凡聚眾﹐必愼防閒假。陽爲主﹐成萃之義﹐伏戎必豫備﹐眾聚去疑心。】與坤爲飛伏。【乙巳火﹐丁卯木。】六二大夫居世﹐九五至尊見應。

建始戊寅至癸未﹐【立春﹐大暑。】積算起癸未至壬午﹐周而復始。土木入坤兌。【分土木入兌宮起算。】

五星從位起熒惑﹐【火星入金水宮推吉凶也。】﹝虎易注﹕熒惑當爲歲星之誤。其注也誤也。﹞翼宿從位降乙巳﹐【二十八宿﹐分翼宿入萃六二位上。】分气候二十八。【積算起二十八數﹐六爻見吉凶。】

澤下見坤﹐二气順﹐土木入宮有愛惡。【木惡土愛也。】陰陽升降﹐陽气來﹐止於坤象﹐互見艮。【艮爲陽。】

兌象納艮﹐陰气彊﹐【男下女。】次降澤山咸卦。

艮下兌上咸﹕

山下有澤﹐﹝虎易注﹕下字當爲上字之誤。《咸》象曰﹕山上有澤﹐咸﹔君子以虛受人。﹞虛已畜物﹐陽中積陰﹐感於物也。陽下於陰﹐男女之道﹐內外相應﹐感類於象也。六二待聘﹐九五見召﹐二气交感﹐夫婦之道﹐體斯合也。《易》曰「咸﹐感也﹐利取吉女。」﹝虎易注﹕此處錯句。《咸》彖曰﹕咸﹐感也。柔上而剛下﹐二气感應以相與﹐止而說﹐男下女﹐是以亨利貞﹐取女吉也。﹞【艮少男﹐兌少女﹐男下於女﹐取婦之象。】與艮爲飛伏。【丙申金﹐丁丑土。】九三三宮居世﹐上六宗廟爲應。

建始戊午之癸亥﹐【芒種﹐小雪。】積算起癸亥至壬戌﹐周而復始。火土入艮兌。【分火土象入艮兌也。】

五星從位起熒惑﹐【火星南方入金宮。】柳宿從位降丙申﹐【二十八宿﹐分柳宿入咸九三丙申金爻上。】分气候三十六。【積算起數﹐分三十六位起吉凶。】

土上見金﹐母子气和﹐陰陽相應﹐剛柔定位。吉凶隨爻﹐受气出則吉﹐刑則凶。陰陽等降入外險﹐止於內象﹐爲山水蹇卦。﹝虎易注﹕當爲水山蹇卦之誤。﹞【九四爻之入陰中剛。】

艮下坎上蹇﹕

利於西南﹐民道通也。水在山上﹐蹇險難進﹐陰陽二气否也。陰待於陽﹐柔道牽也﹐險而逆止﹐陽固陰長。處能竭至誠﹐於物爲合﹐蹇道﹐亨也。《易》曰「王臣蹇蹇﹐匪躬之故」。【六二。】﹝六二﹕王臣蹇蹇﹐匪躬之故。﹞與坎爲飛伏。【戊申金﹐丁亥水。】六四諸侯居世﹐初六元士在應。

建始己未至甲子﹐【大暑﹐大寒。】積算起甲子至癸亥﹐周而復始。土水入坎艮。【水土二象入艮﹐配金宮起算。】

五星從位起鎭星﹐【土星入金宮。】星宿從位降戊申﹐【二十八宿﹐分星宿入蹇六四戊申金上。】分气候其數三十六。【積算起數三十六﹐從六位五行。】

土上見水﹐柔而和此﹐五行相推二气合﹐取象則陰陽相背也。九五適變入坤宮﹐宮比得朋﹐陰气合也。【外卦九五﹐變入坤內﹐見艮﹐故曰得朋也。將入謙卦取象。】坎降﹐入地山謙。

艮下坤上謙﹕

六位謙順﹐四象無凶﹐一陽居內卦之上﹐爲謙之主。《易》曰「謙謙君子﹐利涉大川」。﹝初六﹕謙謙君子﹐用涉大川﹐吉。﹞陰陽不爭﹐處位謙柔﹐陰中見陽﹐止順於謙。有無之位﹐上下皆通。《易》曰「撝謙﹐無不順也」。﹝六四﹕無不利﹐撝謙。﹞與坤爲飛伏。【癸亥水﹐丁酉金。】六五居世﹐大夫在應。

建始庚申至乙丑﹐【立秋﹐大寒。】積算起乙丑至甲子﹐周而復始。金土入坤艮。【金土二象﹐入兌宮起算也。】

五星從位起太白﹐【太白金星入兌宮卦。】張宿從位降癸亥﹐【二十八宿﹐分張宿入謙六五癸亥水上。】分气候二十八。【積算起數﹐二十八位。】

坤在艮上順而止﹐五行入位象謙柔。【吉凶隨爻適變。】

陰陽升降﹐至六五位返入遊魂﹐變歸六四﹐【謙六四﹐一爻入陽也。】八卦相離﹐四象分也。次降入雷山小過卦。

艮下震上小過﹕

六四適變﹐血脈通也。陽入陰﹐陰入陽﹐二气降內外像。上下返應﹐二剛相適。【九三﹐九四。】土木入卦﹐分於二象。【內艮外震。】雷處髙山﹐亢之極也。內柔無正性﹐危及於外。《易》曰「飛鳥遺之音﹐不宜上宜下」。﹝卦辭﹞與坤爲飛伏。【庚午火﹐癸丑土。】反歸九四﹐諸侯立世﹐元士見應。

建始乙丑至庚午﹐【大寒﹐芒種。】積算起庚午至己巳﹐周而復始。土火入震艮。【外土火二象入兌宮。】

五星從位起太陰﹐【水星入卦遊魂。】翼宿從位降庚午﹐【二十八宿﹐分翼宿入兌宮遊魂﹐小過卦九四庚午火上。】分气候三十六。【積算三十六數﹐六位吉凶。】

木下見土﹐二陽畜陰﹐六位相刑﹐吉凶生也。上升下陰陽反應﹐各私其黨。六爻適變﹐陰道悖也。升降進退﹐其道同也。之艮入兌﹐陰納與陽也。反復其位﹐次降入歸魂﹐雷澤歸妹卦。

兌下震上歸妹﹕

陰復於本﹐悅動於外﹐二气不交﹐故曰歸妹。【歸者﹐嫁也。】互見離坎﹐同於未濟﹐適陽從陰﹐剛從外至。九四至剛﹐六三悅柔﹐返無其應﹐凶。兌羊涉卦之終﹐長何吉也。與艮爲飛伏。【丁丑土﹐丙申金。】三公歸魂之世﹐上六宗廟見應。

建始甲子至己巳﹐【大雪﹐小滿。】積算起己巳至戊辰﹐周而復始。水土入震兌。【分水土二象入兌宮。】

五星從位起歲星﹐【木星東方入兌宮歸魂。】軫宿從位降丁丑土﹐【二十八宿﹐分軫宿入兌歸魂六二﹝三之誤﹞丁丑土上﹐分吉凶起算。】分气候三十八。【積算起三十八數﹐六位推五行數吉凶。】﹝虎易注﹕此處的三十八﹐疑爲有誤。﹞

雷居澤上﹐剛气亢盛﹐陰陽不何﹐進退危也。【震長男﹐兌少女﹐少女匹長男﹐气非合也。】吉凶在上六﹐處於動極﹐適變位定﹐時不可移之道也。五行考象﹐非合斯義﹐陰陽運動﹐適當何爻。或陰或陽﹐或柔或剛﹐升降六位﹐非取一也。【兌歸魂﹐配六十四卦之終也。】

京房易傳卷下

漢京房撰

夫易者﹐象也﹔爻者﹐效也。聖人所以仰觀俯察﹐象天地日月星辰﹐艸木萬物。順之則和﹐逆之則亂。

夫細不可窮﹐深不可極﹐故揲蓍布爻﹐用之於下。筮分六十四卦﹐配三百六十四爻﹐﹝虎易注﹕此處的「三百六十四爻」﹐當爲「三百八十四爻」之誤。﹞序一萬一千五百二十策﹐﹝虎易注﹕此數爲《系辭上》揲蓍之數。﹞定天地萬物之情狀。故吉凶之气順六爻上下﹐次之八九六七之數﹐內外承乘之象。故曰「兼三才而兩之」。孔子曰「陽三陰四﹐位之正也」。三者東方之數﹐東方日之所出﹐又園者徑一而開三也。四者西方之數﹐西方日之所入﹐又方者徑一而取四也。言日月終天之道。故易卦六十四﹐分上下﹐象陰陽也。奇偶之數﹐取之於乾坤。乾坤者﹐陰陽之根本﹔坎離者﹐陰陽之性命。分四營而成易﹐十有八變而成卦。卦象定吉凶﹐明得失。

降五行﹐分四象﹐順則吉﹐逆則凶。故曰「吉凶悔吝生乎動」。﹝系辭下﹕吉凶悔吝者﹐生乎動者也。﹞又曰「明得失於四序」。【言吉凶生乎動﹐五行休廢﹐內犯胎養﹐合五行。】運機布度﹐其气轉易﹐王﹝通旺﹞者亦當則天而行﹐與時消息。安而不忘亡﹐將以順性命之理。極蓍龜之源﹐重三成六﹐能事畢矣。

分天地乾坤之象﹐益之以甲乙壬癸﹐【乾坤二分天地陰陽之本﹐故分甲乙壬癸﹐陰陽之始終。】震巽之象配庚辛﹐【庚陽入震﹐辛陰入巽。】坎離之象配戊己﹐【戊陽入坎﹐己陰入離。】艮兌之象配丙丁。【丙陽入艮﹐丁陰入兌。】

八卦分陰陽﹐六位﹐五行。光明四通﹐變易立節﹐天地若不變易﹐不能通气。五行疊終﹐四時更廢﹐變動不居﹐周流六虛﹐上下無常﹐剛柔相易。不可以爲典要﹐惟變所適。吉凶共列於位﹐進退明乎機要﹐易之變化﹐六爻不可據﹐以隨時所占。

《周禮﹑太卜》﹕「一曰連山﹐二曰歸藏﹐三曰周易」。初爲陽﹐二爲陰﹐三爲陽﹐四爲陰﹐五爲陽﹐六爲陰。一三五七九陽之數﹐二四六八十陰之數。【陰主賤﹐陽主貴。】

陰從午﹐陽從子﹐子午分行。子左行﹐午右行﹐左右凶吉。吉凶之道﹐子午分時。

立春正月節在寅﹐坎卦初六﹐立秋同用。雨水正月中在丑﹐巽卦初六﹐處暑同用。

驚蟄二月節在子﹐震卦初九﹐白露同用。春分二月中在亥﹐兌卦九四﹐春秋分同用。

淸明三月節在戌﹐艮卦六四﹐寒露同用。谷雨三月中在酉﹐離卦九四﹐霜降同用。

立夏四月節在申﹐坎卦六四﹐立冬同用。小滿四月中在未﹐巽卦六四﹐小雪同用。

芒種五月節在午﹐乾宮九四﹐大雪同用。夏至五月中在巳﹐兌宮初九﹐冬至同用。

小暑六月節在辰﹐艮宮初六﹐小寒同用。大暑六月中在卯﹐離宮初九﹐大寒同用。

孔子云「易有四易﹐一世二世爲地易﹐三世四世爲人易﹐五世六世爲天易﹐遊魂歸魂爲鬼易」。

八卦鬼爲系爻﹐財爲制爻﹐天地爲義爻﹐【天地卽父母也。】福徳爲寶爻﹐【福徳卽子孫也。】同气爲專爻。【兄弟爻也。】

龍徳十一月在子﹐在坎卦左行﹔虎刑五月午﹐在離卦右行。甲乙庚辛天官﹐申酉地官﹔丙丁壬癸天官﹐亥子地官﹔戊己甲乙天官﹐寅卯地官﹔壬癸戊己天官﹐辰戌地官。靜爲悔﹐發爲貞﹐貞爲本﹐悔爲末。

初爻上﹐二爻中﹐三爻下﹔三月之數﹐以成一月。初爻三日﹐二爻三日﹐三爻三日﹐名九日﹔余有一日﹐名曰閏餘。初爻十日爲上旬﹐二爻十日爲中旬﹐三爻十日爲下旬﹔三旬三十﹐積旬成月﹐積月成年。

八八六十四卦﹐分六十四卦配三百八十四爻﹐成萬一千五百二十策﹐定气候二十四﹐考五行於運命﹐人事天道﹐日月星辰﹐局於指掌﹐吉凶見乎其位。《系》云「吉凶悔吝生乎動」。﹝系辭下﹕吉凶悔吝者﹐生乎動者也﹔﹞

寅中有生火﹐亥中有生木﹐巳中有生金﹐【亦云上生之位。】申中有生水。丑中有死金﹐戌中有死火﹐未中有死木﹐辰中有死水﹐土兼於中。

建子陽生﹐建午陰生﹐二气相衝﹐吉凶明矣。積算隨卦起宮﹐乾坤震巽坎離艮兌﹐八卦相蕩﹐二气陽入陰﹐陰入陽﹐二气交互不停。故曰「生生之謂易」。天地之內﹐無不通也。

乾起巳﹐坤起亥﹐震起午﹐巽起辰﹐坎起子﹐離起丑﹐艮起寅﹐兌起【缺】。於六十四卦﹐遇王則吉﹐廢則凶﹐衝則破﹐刑則敗﹐死則危﹐生則榮。考其義理﹐其可通乎。

分三十爲中﹐六十爲上﹐三十爲下﹐總一百二十﹐通陰陽之數也。新新不停﹐生生相續﹐淡泊不失其所﹐確然示人。

陰陽運行﹐一寒一暑﹐五行互用﹐一吉一凶。以通神明之徳﹐以類萬物之情。故易所以斷天下之理﹐定之以人倫﹐而明王道。

八卦建﹐五气立﹐五常法象乾坤﹐順於陰陽﹐以正君臣父子之義。故易曰「元亨利貞」。夫作易所以垂教﹐教之所被﹐本被於有無﹐且易者包備有無。有吉則有凶﹐有凶則有吉。生吉凶之義﹐始於五行﹐終於八卦。從無入有﹐見災於星辰也。從有入無﹐見象於陰陽也。陰陽之義﹐歲月分也﹐歲月旣分﹐吉凶定矣。故曰「八卦成列﹐象在其中矣」。六爻上下﹐天地陰陽運轉﹐有無之象﹐配乎人事。八卦仰觀俯察﹐在乎人﹔隱顯災祥在乎天。考天時﹐察人事﹐在乎卦。八卦之要﹐始於乾坤﹐通乎萬物。故曰「易窮則變﹐變則通﹐通則久」。久於其道﹐其理得矣。

卜筮非襲於吉﹐惟變所適。窮理盡性於玆矣。

晁氏公武曰﹕《漢﹑藝文志》《易﹑京氏》凡三種﹐八十九篇。《隋﹑經籍志》﹐有《京氏章句》十卷﹐又有《占候》十種﹐七十三卷。《唐﹑藝文志》﹐有《京氏章句》十卷﹐而《易占候》存者五種﹐二十三卷。今其章句亡矣﹐乃略見於僧一行及李鼎祚之書。

今傳者曰﹕《京氏積算易傳》三卷﹐《雜占條例法》一卷﹐或共題《易傳》四卷﹐而名皆與古不同。

今所謂《京氏易傳》者﹐或題曰《京氏積算易傳》者﹐疑隋唐志之《錯卦》是也。《雜占條例法》者﹐疑唐志之《逆刺占災異》是也。《錯卦》在隋七卷﹐唐八卷。所謂《積算雜逆刺占災異》十二卷是也。至唐《逆刺》三卷﹐而亡其八卷。元佑八年﹝1093年﹞﹐髙麗進書﹐有《京氏周易占》十卷。疑隋《周易占》十二卷是也。是故﹕易家有書﹐而無傳者多矣。京氏之書﹐幸而與存者﹐才十之一﹐尙何離夫師說邪。

景迂甞曰﹕余自元丰壬戌﹝1082年﹞﹐偶脫去舉子事業﹐便有志學易﹐而輒好王﹝注﹕王弼﹞氏。本妄以謂弼之外﹐當自有名象者﹐果得京氏傳。而文字顚倒舛訛﹐不可訓知。迨其服習甚久﹐漸有所窺。今三十有四年矣﹐乃能以其象數﹐辧正文字之舛謬﹐於邊郡山房寂寞之中﹐而私識之。曰﹕是書兆乾坤之二象﹐以成八卦﹐凡八變而六十有四。於其往來升降之際﹐以觀消息盈虛於天地之元﹐而酬酢乎萬物之表者﹐炳然在目也。

大抵辧三易﹐運五行﹐正四時﹐謹二十四气﹐志七十二候﹐而位五星﹐降二十八宿﹐其進退以幾。而爲一卦之主者﹐謂之世。奇偶相與﹐據一以起二﹐而爲主之相者﹐謂之應。世之所位﹐而陰陽之肆者﹐謂之飛。陰陽肇乎所配﹐【乾與坤﹐震與坎﹐巽與離﹐艮與兌。】而終不脫乎本。【以飛某位之卦﹐乃伏某宮之位。】以隱顯佐神明者﹐謂之伏。起乎世而周乎內外﹐參乎本數以紀月者﹐謂之建。終之始之﹐極乎數而不可窮以紀日者﹐謂之積。會於中﹐而以四爲用﹐一卦備四卦者﹐謂之互。

乾建甲子於下﹐坤建甲午於上。八卦之上﹐乃生一世之初。初一世﹐之五位﹐乃分而爲五世之位。其五世之上﹐乃爲遊魂之世﹔五世之初﹐乃爲歸魂之世。而歸魂之初﹐乃生後卦之初。其建﹐剛日則節气﹐柔日則中气。其數虛則二十有八﹐盈則三十有六。蓋其可言者如此。

若夫象遺乎意﹐意遺乎言﹐則錯綜其用﹐惟變所適。或兩相配而論內外二象﹐若世與內﹐【革水火配位﹐離火四世水。】若世與外。【用金木交爭﹐外先金初世木。】或不論內外之象﹐而論其內外之位。【萃土木入艮兌﹐初土四水。】或三相參而論內外與飛﹐【賁土火木分陰陽﹐艮土離火飛水。】若伏。【旅火土木入離艮﹐離火艮土休伏木。】或相參而論內外世應建伏。【觀金土火木﹐互爲體建﹐金水應內﹐土伏火外木。】或不論內外﹐而論世建與飛伏。【益金土入震巽﹐世與飛土﹐建與伏金。】或兼論世應飛伏。【復水土見候﹐世應水土﹐飛伏水土。屯土木應象﹐世應土木﹐飛伏土水。】或專論世應。【夬金木合干兌﹐入坤象﹐世金應木。蠱金木入艮巽﹐世金應木。】或論世之所忌。【履金火入卦﹐初九火【缺】九四火﹐克九五世金爻﹐及乾爻金。】或論世之所生。【巽火木與巽同宮﹐世木巽木見火。】於其所起﹐見其所滅。【大壯起於子﹐滅於亥。】於其所刑﹐見其所生。【隨金木交刑﹐水火相激﹐兌金巽木。】故曰﹕死於位﹐生於時﹔死於時﹐生於位。苟非彰往而察來﹐微顯而闡幽者﹐曷足以與此。

前是小王﹝注﹕王弼﹞變四千九十有六卦﹐後有管輅定乾之軌七百六卦﹐復有八坤之軌六百七十有二﹐其知之者﹐將可以語邵康節三易也。從小王之徒﹐惟知尙其詞耳﹐其謂斯何。

昔魯商瞿子木﹐受易孔子。五傳而至漢田何子壯﹐何授洛陽丁光﹐光授碭田王孫﹐王孫授東海孟喜﹐孟喜授梁焦贑延壽﹐延壽授房。房授東海殷嘉﹐河東姚平﹐河南乘弘。由是易有京房之學﹐而傳盛矣。

有瞿牧自生者﹐不肯學京氏﹐曰﹕京非孟氏學也。劉向亦疑京托之孟氏﹐予不知當時爲何說也。今以當時之書驗之﹐蓋有孟氏京房十一篇﹐以大災異﹔孟氏京房六十六篇﹐與夫京氏殷嘉十二篇﹔同爲一家之學﹐則其源委﹐孰可誣哉。此亦學者不可不知也。

若小王者﹐果何所授受邪。蓋自京氏﹐爲王學有餘力﹐而王學之適京氏﹐則無繇矣。或傳是書﹐而文字舛謬﹐得以予言﹐而考諸凡學﹐不可就正者﹐缺以待來哲。《積算雜占條例法》﹐具如別錄。

乾﹕姤遁否觀剝晉大有

震﹕豫解恆升井大過隨

坎﹕節屯旣濟革丰明夷師

艮﹕賁大畜損睽履中孚漸

坤﹕復臨泰大壯夬需比

巽﹕小畜家人益無妄噬嗑頤蠱

離﹕旅鼎未濟蒙渙訟同人

兌﹕困萃咸蹇謙小過歸妹

