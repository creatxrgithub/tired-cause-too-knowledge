

《周易杭氏學》

圖書第一

《易》注自宋以前未嘗有圖也。逮周廉溪傳陳希夷《太極圖》而爲之說﹐遂開理學之宗。但《圖》與《易》猶不相屬也。至朱子《本義》﹐取邵子河洛﹑先後天八卦﹑大小方圓各圖﹐與其攺訂之卦變圖﹐弁諸經首﹐歷代宗之。自是圖之與《易》﹐相爲附麗。後之說《易》者﹐無不有圖。漢學家𨿽力攻河洛先後天之名﹐而其爲說﹐仍不能廢陰陽四象及五行生成﹑九宮變化之義。而爲之圖者﹐且層出不窮。蓋數理繁賾﹐卦爻錯綜﹐表之以圖﹐說乃易明。故學《易》者先辧圖書﹐識其陰陽生化之原﹐奇偶交變之義﹐而後觀象玩辭﹐有所準的。不致眩惑歧誤而靡所適從﹐亦事半功倍之一道焉。

太極

《系傳》曰「《易》有太極」﹐又曰「六爻之動﹐三極之道也」。極者﹐至極而無對之稱。三極者﹐天極地極人極也。故曰「太極」者﹐所以異於三極也。極旣無對﹐極而益之曰「太」﹐則更無有可以並之而尙之者矣。是以太極者﹐立乎天地之先﹐超乎陰陽之上﹐非言詞擬議所可形容。蓋狀之以言則有聲﹐有聲非太極也。擬之以形則有象﹐有象亦非太極也。《詩》曰「上天之載﹐無聲無臭」﹐庶或似之。然無字爲有字之對﹐有對亦非太極也。孔子於無可形容擬議之中﹐而形容擬議之曰「太極」﹐可謂聖人造化之筆﹐更無他詞足以附益而增損之矣。然而有太極之名﹐似亦非太極之眞諦。乃無礙其爲太極者﹐則以「太極」二字﹐均無物質無精神可言﹐更無其他之詞義足以相並相對。可以謂之名﹐亦可以謂之非名。此聖筆之神化﹐所以不可思議也。夫焉能又爲之圖﹖自周子而後﹐相傳之圖有三。於是「太極圖」三字﹐流播環寰宇﹐幾於婦孺皆知。以論傳論﹐恐學者認《太極圖》爲太極﹐則是非混淆﹝「《易》有太極﹐是生兩儀」。《易》曰「辧是與非」﹐卽辧諸此。另有《圖說》見後。﹞。差以毫釐﹐謬以千里﹐而象數終無以明矣。爰詮其義﹐並列後出諸圖﹐以資辧別。

老子曰「有物無形﹐先天地生」﹐卽謂太極也。以孔子《十翼》告成﹐老子已出關西去﹐故未知孔子有此假定之名﹐而曰「無以名之﹐彊名之曰道」。究竟「道」字﹐實未能妙合無間﹐老子亦無可如何﹐而彊名之耳。使老子得見孔子「《易》有太極」一語﹐必捨其名而從之。《道徳經》更可省卻無數語言矣。

《說文》﹕「極﹐棟也。」《易﹖大過》﹕「棟隆﹐本末弱也。」棟亦訓極。「建中立極」﹐故極亦訓中。棟從東從木﹐木生於東﹐得木之正﹐故以室中主榦之巨木謂之棟。蓋上棟下宇﹐初創宮室之時構造皆甚簡單﹐以巨木支柱正中而四周下垂﹐與今日營帳之制略同。故棟必在室之正中﹐與極字之訓﹐義可以相通。若以今日之所謂棟者例之﹐則與「極」字之義不相蒙矣。此亦言太極者不可不知者也。

周濂溪之太極圖

周子《太極圖說》曰「無極而太極。太極動而生陽﹐動極而靜。靜而生陰﹐靜極復動。一動一靜﹐互爲其根。分陰分陽﹐兩儀立焉。陽變陰合﹐而水火木金土五气順布﹐四時行焉。五行一陰陽也﹐陰陽一太極也﹐太極本無極也。五行之生也﹐各一其性。無極之眞﹐二五之精﹐妙合而凝。乾道成男﹐坤道成女。二气交感﹐化生萬物﹐萬物生生而變化無窮焉。惟人也得其秀而最靈。形旣生矣﹐神知發矣。五性感動﹐而善惡分萬事出矣。聖人定之以中正仁義﹐而主靜立人極焉。故聖人與天地合其徳﹐日月合其明﹐四時合其序﹐鬼神合其吉凶。君子修之吉﹐小人悖之凶。故曰『立天之道曰陰與陽﹐立地之道曰柔與剛﹐立人之道曰仁與義』﹐又曰『原始反終﹐故知死生之說』。大哉《易》也﹗斯其至矣。」

周子此圖﹐出自希夷﹐宋儒諱之甚深。然希夷亦非自作也﹐實本諸《參同契》。彭曉注《參同契》﹐有《明鏡圖訣》一卷。﹝《序》稱﹕廣政丁未爲蜀孟昶廣政十年﹐漢天福十二年也。彭號眞一子﹐字秀川﹐蜀人。﹞

毛氏奇齡曰「《參同契》諸圖﹐自朱子注後﹝朱子注《參同契》﹐隱姓名爲鄒欣﹐號空同道人。﹞﹐學者多刪之。」徐氏注本已亡﹝按﹕徐名景休﹐東漢人﹐官靑州從事﹐注《參同契》。桓帝時授淳於叔通。﹞﹐他本龐雜不足據。惟彭本有《水火匡廓圖》《三五至精圖》《斗建子午圖》《將指天罡圖》《昏見圖》《晨見圖》《九宮八卦圖》《納甲圖》《捨元播精圖》《三五歸一圖》。今周子之黑白分三層者﹐卽《水火匡廓圖》也。其中間之水火金木土﹐卽《三五至精圖》也。惟圖式𨿽同﹐尙末有太極之名也。考唐《眞元妙經品》﹐有《太極先天圖》﹐合三輪五行爲一﹐而以三輪中一○五行下一○爲太極﹐又加以陰靜陽動男女萬物之象﹐凡四大○。陰靜在三輪之上﹐陽動在三輪之下﹐男女萬物皆在五行之下﹐則與周子之圖名義皆同﹐但多「先天」二字耳。然則此圖﹐自道家傳出﹐已無疑義。周子但爲之說﹐並將上下次序略有修攺而已。首曰「無極而太極」﹐終有語病。當時陸梭山已有疑義﹐與朱子往反辯論累數萬言。朱子𨿽曲爲回護﹐並於《太極圖說》注中申明謂「非太極之上復有無極」﹐但其圖明明確太極之上有無極﹐其說終不可通也。其作《本義》﹐取邵子先天諸圖﹐而不以此圖列諸卷首﹐殆亦有所悟歟﹗

古太極圖

古太極圖﹐亦名「天地自然之圖」。趙氏撝﹝huī﹞謙《六書本義》曰「天地自然之圖﹐伏羲氏龍馬負之出於滎河﹐八卦所由以畫也。世傳蔡季通得於蜀隱者﹐祕而不傳。趙氏得之於陳伯敷氏﹐熟玩之有太極函陰陽﹐陰陽函八卦之妙。自明洪武以後﹐此圖遂盛傳於世。」﹝按﹕蔡氏晚年得此圖未久卽病卒﹐故朱子亦未之見也。蔡死後祕藏於家﹐至其孫始傳布之﹐已在宋亡之後。胡元一代﹐尙鮮稱述。至明初劉靑田取以繪入八卦之中﹐遂風行海內﹐幾於家諭戶曉﹐無人不知有太極圖矣。﹞朱子發云「陳摶以《先天圖》授種放﹐三傳而至邵雍。則康節之學﹐實出自希夷。所演《先天圖》﹐陰陽消長﹐亦與此圖悉合﹐故又謂之《太極眞圖》。其環中爲太極﹐兩邊黑白回互。白爲陽﹐黑爲陰。陰盛於北﹐而陽起而薄之﹐故邵子曰『震始交陰而陽生』。自震而離而兌以至於乾﹐而陽斯盛焉。震東北﹐白一分﹐黑二分﹐是爲一奇二偶。兌東南﹐白二分﹐黑一分﹐是爲二奇一偶。乾正南全白﹐是爲三奇純陽。離正東﹐取西之白中黑點﹐爲二奇含一偶﹐故云『對過陰在中也』。陽盛於南﹐而陰來迎之﹐故邵子曰『巽始消陽而陰生』。自巽而坎而艮以至於坤﹐而陰斯盛焉。巽西南﹐黑一分﹐白二分﹐是爲一偶二奇。艮西北﹐黑二分﹐白一分﹐是爲二偶一奇。坤正北全黑﹐是爲三偶純陰。坎正西﹐取東之黑中白點﹐爲二偶含一奇﹐故云『對過陽在中也』。坎離爲日月﹐升降於乾坤之間﹐而無定位。納甲寄中宮之戊己﹐故東西交易﹐與六卦異也。八方三畫之奇偶﹐與白黑之質﹐次第相應﹐深得陰陽造化自然而然之妙。但旣有黑白之分﹐備陰陽之用﹐已非太極之眞相﹐不當稱之爲《太極圖》。今北方俗呼此圖爲『陰陽魚兒』﹐『魚』字實『儀』字之誤。稱之曰『陰陽儀圖』﹐或曰『兩儀圖』﹐斯名實相符矣。」

此圖流傳甚古﹐蘊蓄宏深﹐決非後人所能臆造。大抵老子西出函關﹐必挾圖書以俱行﹐故遺畱關中﹐爲道家之祕藏。至於唐宋而後﹐始逐漸傳布﹐要皆爲三代以上之故物﹐無可疑也。惟圖像旣顯分黑白﹐是已生兩儀。分之爲四﹐卽成四象。分之爲八﹐卽成八卦。可謂之「兩儀生四象﹐四象生八卦之圖」。但流傳旣久且遠﹐世俗已無人不認此爲太極圖者。所謂習非勝是﹐辧不勝辧。惟學者宜詳究其義理﹐因名責實﹐而求得眞諦。斯源頭不誤﹐自能淸澈見底。不可以習見而忽之﹐反爲流俗所誤也。

來氏太極圖

此來瞿塘氏之圖﹐亦從《古太極圖》研索而出者也。以居中之黑白二綫﹐代兩點﹐以象陽方盛而陰已生﹐陰方盛而陽已生﹐有循環不絕之義。畱中空者以象太極﹐其陰陽之由微而顯﹐由顯而著﹐亦悉合消息之自然。與河圖陰陽之數﹐由微而著﹐由內而外﹐亦適相合。來氏另有一圖﹐以河圖陽數布於白中﹐陰數布於黑中﹐又以配八卦四時十二辰﹐及古今治亂盛衰之象。圖多﹐玆不贅錄。

來氏此圖﹐蓋亦悟太極之非圖所可狀﹐非言語可能形容﹐故畱其外之黑白回互者爲兩儀﹐而空其中以爲太極。然「太極」二字之下系之以圖﹐終有所難通也。以上三圖﹐皆稱太極。周子之圖﹐僅見於性理諸書﹐習之者今已不多。來氏之圖﹐傳亦不廣。惟第二圖風行宇內﹐幾與八卦並傳。圖像𨿽精﹐與孔子「太極」二字之義﹐實不相符。此爲學易推原象數之第一步﹐不可不深思明辧﹐而求得其至當者也。

易有太極是生兩儀圖

太極旣不可以圖﹐然非圖又不足明陰陽顯化之妙﹐是惟有捨太極而圖兩儀。兩儀旣明﹐則太極自立乎其先。無象之象﹐亦因象而顯矣。

此端木國瑚氏之圖也﹐於文日正爲是。下正北方正而上直日﹐日中影正。影正﹐則左右自分爲兩。左陽而右陰。故《易》於乾之初爻曰「不見是」﹐未濟之上爻曰「有孚失是」。全《易》六十四卦﹐三百八十四爻﹐以此一「是」爲始終﹐其故可深長思也。有丨畫中央﹐便分兩列。《系傳》曰「乾坤成列﹐而易立乎其中矣。」是則乾坤左陽儀﹐右陰儀。從丨生出﹐是太極﹐是兩儀。一至而二分﹝東西分﹐南北至。﹞﹐是一是二﹐易陰陽生﹐不待再言「太極生兩儀」﹐此爲「《易》有太極﹐是生兩儀」。

端木氏此圖﹐似較舊說更爲明顯。不名曰「太極圖」﹐更無語病。學者與前三圖合而觀之﹐「太極」二字之義﹐可了然矣。「太極」之上﹐無能更加以字者。惟孔子曰「《易》有太極」。「《易》有」二字﹐必須重讀﹐與《序卦》「有天地」「有萬物」諸「有」字﹐皆一气貫注。孔子贊易﹐皆是從「有」立說﹐以示與老子之以「無」立說者不同。故將「有」字直提至「太極」之上﹐曰「《易》有太極」﹐而全《易》之生生不已﹐皆由此「有」字以發生者也。繼之曰「是生兩儀」﹐此「是」字上貫「《易》有太極」四字﹐而下澈全章。全《易》六十四卦﹐皆以此一字作骨﹐故特於初﹑終二爻發明之。觀此知孔子贊《易》筆法﹐一字一義﹐無不與全書精神貫注﹐脈絡相通﹐未可滑口讀過也。

《系傳》曰「形而上者謂之道﹐形而下者謂之器」﹐太極者實超乎道與器之上﹐而立乎其先者也。故分言之。形而上者有太極﹐形而下者亦未始無太極也。故曰「天地一太極」。萬物各有其太極。後儒以太極爲形而上者﹐是與形而下者對待﹐實失「太極」之本義也﹝老子曰「無以名之﹐彊名之曰道。」此道字與形而上之道意義不同。﹞。是以天下之事事物物﹐凡有對待者﹐皆太極所生之兩儀﹐非太極也﹝今世科學家曰精神﹐曰物質﹐相對待者也﹐太極實超乎精神物質之上。曰空間﹐曰時間﹐相交午者也﹐太極實超乎空間時間之外。哲學主惟心論者謂一切惟心所造﹐主惟物論者謂科學萬能物質不滅。太極則超乎惟心惟物之上﹐而不可以惟心惟物槪之者也。﹞。以質言之曰剛與柔﹐而太極超乎柔剛之外。以气言之曰陰與陽﹐而太極立乎陰陽之先。以事理言之曰動與靜﹐曰善惡吉凶﹐而太極實幾於動靜善惡吉凶之微﹐無有而無不有﹐無在而無不在。《序卦傳》曰「盈天地之間惟萬物」﹐謂盈天地之間惟太極可也。此天地一太極也。小而至一塵之微﹐極至於微而不可見之物﹐亦莫不各具有動靜生滅之機﹐卽莫不有其太極﹐此物各一太極也。宋儒言太極﹐不離乎動靜陰陽﹐已落言詮。牽及五行﹐則更遠矣。朱子注《太極圖說》﹐謂「無靜不成動﹐無動不成靜。譬如鼻息﹐無時不噓﹐無時不吸。噓盡則生吸﹐吸盡則生噓。理自如此﹐陰陽只是一气。陰气流行卽爲陽﹐陽气凝聚卽爲陰」。其論𨿽精﹐總未達一間。程子曰「動靜無端﹐陰陽無始。非知道者﹐孰能識之﹖」然動靜無端而自有其端﹐陰陽無始而自有其始也。識此端與始﹐以言太極﹐庶乎近矣。

河圖洛書

《系傳》曰「河出圖﹐洛出書﹐聖人則之。」《書﹖顧命》曰「河圖在東序。」《論語》曰「河不出圖。」《禮記﹖禮運》曰「山出器車﹐河出馬圖。」鄭康成《易注》引《春秋緯》﹕「河以通乾出天苞﹐洛以流坤吐地符。河龍圖發﹐洛龜書成。河圖有九篇﹐洛書有六篇。」揚雄《旡﹝jì﹞靈賦》曰「大《易》之始﹐河序龍馬﹐洛出龜書。」《漢書﹖五行志》劉歆曰「伏犧氏繼天而王﹐受河圖則而畫之﹐八卦是也。禹治洪水﹐錫洛書而陳之﹐洪範是也。聖人行其道而實其眞﹐河圖洛書﹐相爲經緯﹔八卦九章﹐相爲表裏。昔殷道弛﹐文王演《周易》。周道敝﹐孔子作《春秋》。則乾坤之陰陽﹐效洪範之咎徵。天人之道粲然著矣。」河圖洛書之見於經傳者如此﹐而其內容如何﹐則無可考。至宋初陳希夷氏﹐始有龍圖之數。邵康節因之﹐以五十五﹑四十五兩數﹐分爲河圖洛書﹐當時頗多爭議。如範諤昌﹑劉牧諸氏﹐以四十五爲河圖﹐五十五爲洛書。漢上朱氏因之。朱文公從蔡季通之議﹐定十爲河圖﹐九爲洛書﹐以冠《本義》之首。更詳演其數﹐以入《易學啟蒙》﹐相傳至今。復經丁易東﹑張行成﹑熊良輔﹐及勝淸江愼修﹑萬彈峯諸氏之推演﹐義蘊畢宣。所謂神變化而行鬼神者﹐無不與易義悉相貫通﹐而《彖》《象》所不可解者﹑亦得以數象相證而通其義。𨿽未敢謂此卽爲古之河圖洛書﹐而數理之神化﹐則固建諸天地而不悖﹐質諸鬼神而無疑﹐百世以俟聖人而不惑者也。自明季以來﹐言漢學者𨿽盡力攻擊﹐但只能爭河洛之名。而於其數﹐則無能置喙焉。欲探易道無盡之蘊﹐發千古神祕之局者﹐端在於是。乃捨其實而鶩其名﹐不亦愼哉﹗玆仍從《本義》《啟蒙》之名﹐以五十五者爲河圖﹐以四十五者爲洛書﹐以便稱引。至陳希夷龍圖之說﹐義甚膚淺﹐故朱子疑爲僞造。然其所謂龍圖者﹐分合之數皆五十有五﹐且明明曰龍圖不曰龜圖。劉牧之以九爲圖十爲書﹐是顯畔其師說矣。

揚子《太玄》曰「一六爲水﹐二七爲火﹐三八爲木﹐四九爲金﹐五十爲土。一與六共宗﹝北﹞﹐二與七爲朋﹝南﹞﹐三與八成友﹝東﹞﹐四與九同道﹝西﹞﹐五與五相守﹝中﹞。」按﹕揚子不言十者﹐五與五卽十﹐太玄用九數﹐故置十不言。且數止於九﹐至十則復爲一。故河洛以十爲盈虛﹐亦數象關鍵之一。學者宜深思之。

鄭康成氏曰「天地之气各有五。五行之次﹕一曰水﹐天數也。二曰火﹐地數也。三曰木﹐天數也。四曰金﹐地數也。五曰土﹐天數也。此五者﹐陰無匹﹐陽無耦﹐故又合之地六爲天一匹也﹐天七爲地二耦也﹐地八爲天三匹也﹐天九爲地四耦也﹐地十爲天五匹也。」又曰「布六於北方以象水﹐布八於東方以象木﹐布九於西方以象金﹐布七於南方以象火。」

朱子曰「此言天地之數。陽奇陰耦﹐卽所謂河圖者也。中五爲衍母﹐次十爲衍子。次一二三四爲四象之位﹐次六七八九爲四象之數。二老位於西北﹐二少位於東南。其數則各以其類﹐交錯於外也。」按﹕此非言大衍之數﹐不必以衍母衍子相牽涉。而四象之數之位﹐亦爲揲蓍得卦之用。於此言之﹐其義反窄矣。

《系傳》曰「天一﹐地二。天三﹐地四。天五﹐地六。天七﹐地八。天九﹐地十。天數五﹐地數五﹐五位相得而各有合。天數二十有五﹐地數三十。凡天地之數五十有五﹐此所以神變化而行鬼神也。」揚子《太玄》及鄭注所演其方位與生成之數﹐均極明晰。𨿽未繪爲圖﹐已與圖無異矣。陳邵但按其說而圖之耳。五行之次﹐始見於《洪範》。而坎水﹑離火﹑乾金﹑巽木﹐均備載於《說卦》。經傳之互見者﹐更不勝枚舉。故毛西河𨿽攻擊河圖洛書之說最力﹐終不能蔑去此數﹐謂應攺名曰「天地生成圖」。然其數之體用自在﹐名稱之同異﹐抑其末耳。後儒有泥於「龍馬負圖」之文﹐謂此五十五數﹐馬體所生之旋毛。黑白五十五點﹐其陰陽匹耦如今圖﹐惟當繪圖點爲旋毛形。於是有繪馬而寫圖於馬腹者﹐亦有將五十五點均攺作旋毛形者。其拘泥附會﹐與漢學家之斷斷然徒爭其名稱者﹐同一蔽耳。更有泥圓方之說﹐將河圖一六二七三八四九之數﹐均作弧綫成圓形﹐於義理並無出入﹐均可不必也。

關子明曰「洛書之文﹐九前一後﹐三左七右。四前左﹐二前右。八後左﹐六後右。」邵子曰「圓者星也。歷紀之數﹐其肇於此乎﹖﹝《啟蒙》曰﹕歷法合三始以定剛柔﹐二中以定歷律﹐二終以紀閏餘。是所謂歷紀也。﹞方者土也﹐畫州井地之法﹐其仿於此乎﹖蓋圓者河圖之數﹐方者洛書之文﹐故羲文因之而造《易》﹐禹箕敍之而作《範》也。」

《大戴禮﹖明堂篇》曰「明堂者﹐古有之也﹐凡九室。二九四七五三六一八。」﹝其數及位均與此同。明堂九室﹐故亦稱九宮。﹞

《易乾鑿度》﹕「太一取其數以行九宮。」鄭注曰「太一者﹐北辰神名也。下行八卦之宮﹐每四乃還於中央。中央者﹐北辰之所居﹐故謂之九宮。天數大分﹐以陽出﹐以陰入。陽起於子﹐陰起於午。是以太一下九宮﹐從坎宮始。自此而從於震宮﹐自此而從於巽宮﹐所行半矣。還息於中央之宮﹐旣又自此而從於乾宮﹐又自此而從於兌宮﹐又自此而從於艮宮﹐又自此而從於離宮﹐則周矣。上游息於太一之星﹐而反於紫宮。行起從於坎宮始﹐終於離宮也。」

九宮之色﹕一白﹐二黑﹐三碧﹐四綠﹐五黃﹐六白﹐七赤﹐八白﹐九紫﹐以次遞推。今《曆書》承用不廢﹐亦猶行古之道也。

張平子曰「臣聞聖人明審律曆﹐以定吉凶。重之以卜筮﹐雜之以九宮。經天驗道﹐本盡於此。且河洛六藝﹐篇錄已定。後人皮傅﹐無所容竄。律曆卦候﹐九宮風角﹐數有徵效﹐世莫肯學﹐而競稱不占之書。譬猶畫工惡圖犬馬而好作鬼魅﹐誠以實事難形﹐而虛僞不窮也。」觀此可見易象數理之學﹐在漢時已就式微。宜晉唐而後之言《易》者﹐失所師承。致悉棄實事﹐而專尙空談也。

洛書之數﹐四十有五。與河圖相合﹐適爲一百。凡一百之數﹐列爲平方﹐對角分之﹐則一得五十有五﹐一得四十有五﹐此亦數理之自然﹐非人意可爲增損其間也。故圖之與書﹐相爲表裏﹐不能分析。或謂伏羲得河圖而畫卦﹐禹受洛書而演範﹐是言其取用之方。伏羲則圖畫卦﹐以圖爲主。禹受書演範﹐以書爲主。非伏羲時未嘗有書﹐大禹未嘗有圖也。

朱子《啟蒙》曰﹕河圖洛書之位與數﹐其所以不同何也﹖曰﹕河圖以五生數﹐統五成數﹐而同處其方﹐蓋揭其全以示人﹐而道其常﹐數之體也。洛書以五奇數統四偶數﹐而各居其所。蓋主於陽以統陰﹐而肇其變﹐數之用也。曰﹕其皆五居中何也﹖曰﹕凡數之始﹐一陰一陽而已矣。陽之象圓﹐圓者徑一而圍三。陰之象方﹐方者徑一而圍四。圍三者以一爲一﹐故參其一陽而圍三﹔圍四者以二圍一﹐故兩其一陰而爲二﹐是所謂參天兩地者也。三二之合則爲五矣﹐此河洛之數所以皆以五爲中也。數與位皆三同而二異。蓋陽不可易﹐而陰可易。成數𨿽陽﹐固亦生之陰也。河圖之一二三四﹐各居其五象本方之外。而二四六八者﹐又各因五而得數﹐以附於其生數之外。洛書之一三七九﹐亦居其五象本方之外。而二四六八者﹐又各因其類以附於奇數之側。蓋中者爲主﹐而外者爲實。正者爲君﹐而側者爲臣﹐亦各有條而不紊也。曰﹕其多寡之不同何也﹖曰﹕河圖主全﹐故極於十﹐而奇偶之位均。論其積實﹐然後見其偶贏而奇乏也。洛書主變﹐數極於九﹐而其位於實﹐皆奇贏而偶乏也。必皆虛其中焉﹐然後陰陽之數﹐均於二十﹐而無偏耳。曰﹕其序之不同何也﹖曰﹕河圖以生出之次言之﹐則始下﹐次上﹐次左﹐次右﹐以復於中﹐而又始終下也。以運行之次言之﹐則始東﹐次南﹐次中﹐次西﹐次北。左旋一周﹐而又始於東也。其生數之在內者﹐則陽居左而陰居上右也。洛書之次﹐其陽數﹐則首北﹐次東﹐次中﹐次西﹐次南。其陰數﹐則首西南﹐次東南﹐次西北﹐次東北也。合而言之﹐則首北﹐次西南﹐次東北﹐次中﹐次西北﹐次西﹐次東北﹐而究於南也。其運行﹐則水克火﹐火克金﹐金克木﹐木克土。右旋一周﹐而土復克水也。是亦各有說矣。曰﹕其七八九之數不同何也﹖曰﹕河圖六七八九﹐旣附於生數之外矣﹐以陰陽老少進退饒乏之正也。其九者﹐生數一三五之積也。故自北而東﹐自東而西﹐以成於四之外。其六者﹐生數二四之積也。故自南而西﹐自西而北﹐以成於一之外。七則九之自西而南者也﹐八則六之自北而東者也﹐此又陰陽老少互藏其宅之變也。洛書之縱橫十五﹐而七八九六疊爲消長。虛五分十﹐而一含九﹐二含八﹐三含七﹐四含六﹐則參伍錯綜﹐無適而不遇其合焉。此變化無窮之所以爲妙也。又曰﹕乾無十者﹐有坤以承之。坤無一者﹐有乾以首之。﹝按﹕洛書偶數﹐當曰由東南次西南﹐次西北﹐次東北。朱子蓋未知陰數逆行﹐從四起也。﹞

蔡氏元定曰﹕古人傳記﹐自孔安國﹑劉向父子﹑班固﹐固皆以爲河圖授羲﹐洛書錫禹。關子明﹑邵康節﹐皆以十爲河圖﹐九爲洛書。蓋《大傳》旣陳「天地五十有五」之數﹐《洪範》又明言「天乃錫禹洪範九疇」。而九宮之數﹐戴九履一﹐左三右七﹐二四爲肩﹐六八爲足﹐龜背之象也。劉牧以九爲河圖﹐十爲洛書﹐托言出於希夷。旣與諸儒舊說不合﹐其易置圖書﹐並無明驗。其實天地之理﹐一而已矣。伏羲作《易》﹐不必預見洛書﹐而已逆與之合。大禹作《範》﹐不必追考河圖﹐而已暗與之符。誠以此理之外無他理故也。律呂有五聲十二律﹐而其相乘之數﹐究於六十。日有十干十二支﹐而其相乘之數﹐亦究於六十。二者皆起於《易》之後﹐其起數又各不同﹝按﹕聲律干支皆始於黃帝﹐其度數皆出於八卦。《周易》之《象》《彖》《爻》詞﹐根據於聲律干支者正多。故謂二者起於伏羲畫卦之後可也﹐謂起易後不可也。今之易周文王之易也。﹞。然與《易》之陰陽策數多少自相配合皆爲六十者﹐無不若合符契也。下至《運气》《參同》《太一》之屬﹐𨿽不足道﹐﹝《運气》《參同》《太乙》與《遁甲》《六壬》皆出於易﹐皆說易之最精者。不明此而讀《彖》《象》﹐爻詞不可解者多矣。舊儒皆以經學自大﹐以術數爲小道﹐宜易道之終不能明也。蔡氏之說不免囿於積習﹐學者更不可囿其說以自域也。﹞然亦無不相通﹐蓋自然之理也。

彭申甫曰﹕河圖﹐聖人嘆其不出而已。重典藏於柱下﹐史府固未嘗亡﹐適周蓋得見之。河洛之書﹐漢時猶存。《後漢書》﹕「楊厚字仲桓﹐廣漢新都人。臨命戒子統曰﹕吾娣表中有先祖所傳祕記。統感父遺言﹐從犍爲周循學習先法﹐又就同郡鄭伯山受河洛書﹐及天文推步之術。」鄭氏所云九篇六篇﹐今皆無傳。大抵如緯書所傳﹐眞僞參錯。《尙書﹖中候》曰「帝堯卽政七十載﹐修壇河洛﹐仲月辛日禮備至於日稷﹝按﹕稷﹑昃古通用字。丰「日盈則昃」﹐亦作稷。﹞﹐榮光出河﹐龍馬銜甲﹐赤字綠色﹐臨壇吐圖。」顧野王玉符瑞圖﹐虞舜時洛水出黃龍﹐舜與三公臨觀﹐黃龍五采﹐負圖出舜前﹐頌聖瑞者﹐固多侈陳。然天生神物﹐不容終祕。洛書文得箕子演之﹐未聞有圖。河圖有數無文﹐得夫子系《易》明著之﹐蓋有圖而亡於周末矣。歷千五百餘年﹐邵子因數演圖﹐因圖立說。𨿽云得之於陳希夷﹐實則河圖方位﹐本之《參同契》。洛書方位﹐本之《太一﹖九宮》。點畫陰陽﹐卽揚子《太玄經》﹐及《漢書﹖五行志》而神悟變化﹐自符乎奇偶生成之體用﹐故朱子宗之﹐以冠全經。𨿽疑者猶多﹐終不可掩也。

萬氏河圖

萬氏彈峯《易拇﹖更正河圖洛書說》曰「河圖洛書﹐邵子朱子闡發無餘蘊矣。但後人所傳﹐不無少差。如舊河圖一六居北﹐二七居南﹐三八居東﹐四九居西﹐五十居中﹐其點皆平鋪無兩折者﹐而十在中間分二五對置﹐便失其旨。蓋河圖外方而內圓﹐一三七九爲一方﹐其數二十也。二四六八爲一方﹐其數亦二十也。中十五共五十五數﹐中十點作十方圓布﹐包五數在內。此外方內圓而五數方布在中者﹐中一圈﹐卽太極圓形。外四圈分布四方﹐爲方形。十包五在內﹐仍然圓中藏方﹐方中藏圓﹔陰中有陽﹐陽中有陰之妙也。而十五居中﹐卽洛書縱橫皆十五之數﹐是又河圖包裹洛書之象。河圖點皆平鋪無兩折﹐洛書亦然。舊洛書圖﹐二四六八皆兩折。不知河洛本二四六八﹐亦宜平鋪。洛書外圓而內方﹐圓者黑白共四十數。圓布於其外﹐一三七九爲一方﹐二四六八爲一方﹐仍然河圖本體。此又圓中藏方﹐洛書包裹河圖之象﹐而中五又有方中藏圖之妙。河圖已具洛書之體﹐洛書實有運用河圖之妙﹐因將圖書奇偶方圓交互表之以圖。漢劉氏云河圖洛書相爲經緯﹐八卦九章相爲表裏﹐此語自有傳授﹐非漢儒所能言也。」﹝二四六八當曰四二八六﹐萬氏亦未知陰數逆用之序也。﹞

萬氏之圖﹐較僅攺形式而無意義者﹝如以河圖爲旋毛形﹐洛書作龜坼形者是也。﹞﹐自髙一籌。然兩數之體用分合﹐固極明晰。不必攺作﹐意自可見。惟初學得此﹐未始不可爲觸目會心之一助﹐故特錄之。至兩圖之加減除乘﹐及進退變化之妙﹐除朱子《易學啟蒙》﹐邵子《皇極經世》外﹐有蔡西山之《經世節要》﹐張行成之《經世演義》《易通變》﹐丁翼東之《衍翼》﹐胡滄曉之《周易函書》﹐江愼修之《河洛精蘊》﹐張楚鐘之《易圖管見》。推衍至詳﹐千變萬化﹐未能悉錄。有以圖書配八卦者﹐多拘執牽滯﹐不能悉當。其實河圖爲體﹐洛書爲用。河圖卽先天﹐洛書爲後天。河圖爲體而體中有用﹐洛書爲用而用中有體。此卽萬氏圖﹐中分圓分方﹐方含圓﹐圓又含方之意也。歷代數理﹑歷象﹑推步﹑占驗﹑醫學﹑風鑑諸家﹐均以洛書爲用﹐其義悉本於易。前人罕有言者﹐玆特扼要略述如左。

洛書與河圖相異﹐驟視之似一六與三八未易﹐而二七四九乃互易其方者﹐實則惟一三五不動。一三五者﹐天陽之生數﹐不可動者也。《周易》乾用九﹐九卽一三五之積數也。故易道扶陽而抑陰﹐非陽之有待於扶﹐而陰必於抑也。天地陰陽之數﹐理本如是。論其體﹐陽生於陰。言其用﹐則陰統於陽。如河圖之六合一爲七﹐七陽也。二合七爲九﹐九陽也。三合八爲十一﹐一陽也。四合九爲十三﹐三陽也。五合十爲十五﹐五陽也。總數五十有五﹐亦陽也。洛書之對位﹐則皆陰也。一九合十﹐三七合十﹐二八合十﹐四六合十﹐總數四十﹐皆陰數也。而禦之以中五﹐則縱橫上下交錯無不爲十五﹐總數四十有五﹐皆陽數矣。﹝此爲以陽統陰﹐君子道長﹐小人道消﹐《周易》之大義也。觀天地生成之數﹐天數二十有五而地數三十﹐陽少陰多﹐故古今來恆苦治世少而亂世多。君子少而小人多。聖人參天兩地﹐建中立極﹐以五禦十﹐化陰爲陽﹐而以洛書四十五數爲用。則天數二十有五﹐地數二十﹐陽多陰少﹐十數不見而潛藏於兩數相合之中。是小人皆化爲君子﹐撥亂反正成燮理陰陽之功﹐其樞機悉在中。五與十五能禦十﹐則君子道長。五不能禦十﹐則君子道消。五十者﹐中孚也。故孔子「五十學易﹐可以無大過」。詳見《學易筆談》。﹞洛書之位﹐一居於北﹐與河圖同。此爲萬數之本﹐不可動搖﹐《乾﹖文言》曰「確乎其不可拔」者此也。由北而東北﹐而東﹐而東南﹐本一二三四之數也。由西北﹐而西﹐而西南﹐而南﹐本六七八九之數也。古聖於此﹐但將二八兩數互易其位﹐遂成今日洛書之數。天地造化之機﹐陰陽變化之妙﹐悉在於此。略圖如下﹕

此二八兩數﹐其位之相易﹐尙易見也﹐前人亦有言之者。而暗中實爲五十之變化﹐則未易知之﹐前人亦從無發明者。蓋二八位﹐在先天卦則巽震也﹐在後天卦則坤艮也。坤艮皆土﹐爲五十之數。萬物皆生於土﹐皆歸於土。成始成終﹐而皆在於艮之一位矣﹝此須合先後卦位詳玩之﹞。巽震相易﹐故雷風恆之《象傳》曰「立不易方」﹐此言其未易之體也。易則爲巽震﹐故風雷益之《彖傳》曰「自上下下」﹐曰「天施地生」﹐此卽其已易後之用也。坤艮爲謙﹐《謙﹖彖傳》曰「天道下濟而光明﹐地道卑而上行。」曰「天道虧盈而益謙﹐﹝風雷益﹞地道變盈而流謙﹐鬼神﹝二西南未申﹐八東北丑寅。西南爲神極﹐東北爲鬼藏。﹞害盈而福謙﹐人道惡盈而好謙。」《象》曰「裒多益寡。」凡此皆指二八兩位﹐陰陽變化之玄妙。先儒專就坤艮本卦之象以求其義﹐無論如何附會穿鑿﹐終不能字字著落也。此卽《易》與河洛二數關合之證﹐亦卽二八兩數易位之證。於此求《易》﹐則《易》彖象之辭﹐昔之所謂不可解者﹐亦可十解其五六矣﹝此理精深微妙﹐先儒未肯輕泄。邵子《皇極經世》但微露其機﹐學者宜潛心體會﹐勿忽視焉。﹞。其兩圖位次﹐五行順逆生克之序﹐舊說甚詳﹐亦淺而易﹐玆不贅述。惟洛書五行之次﹐旣悉與後天八卦相符﹐而河圖之四方與中央﹐亦悉本生生之義﹐正不必牽扯補湊爲也。孔子曰「河出圖﹐洛出書﹐聖人則之」。古籍殘闕﹐旣無從取證﹐此所謂河圖洛書者﹐未必爲當日所取則之河圖洛書。但其奇偶相得之數﹐必爲天一天二之五十五數。𨿽有蘇張之舌﹐決不能指其爲非者也。其數之悉符於易象﹐順逆變化之與天地同流。亦𨿽有蘇張之舌﹐不能辧其爲否者也。然則非則圖以畫卦﹐必則卦以畫圖﹐所謂相爲表裏者也。愚以爲龍馬負圖﹐乾龍坤馬﹐卽乾坤也。靈龜吐書﹐戴九履一﹐卽坎離也。後人不察﹐必求龍馬以實之﹐泥龜形而坼之﹐不亦傎乎﹗

二五之精﹐妙合而凝﹐實爲萬物生化之源。而二八易位﹐卽二五媾精之妙用也。古今丹家千言萬語譬諭百端﹐皆以玄機隱祕﹐終不肯一語道破﹐皆由不知圖書易象﹐早已顯示其端。學者畏難苟安﹐不肯從易學根本下手﹐致枉費心血﹐暗中摸索﹐千古長夜。有白首無成者﹐有終身由之而莫明其妙者﹐良可慨矣﹗玆復繪二五媾精圖如下﹐明白淺顯。無論何人﹐皆可一目了然矣。幸勿因其淺近﹐且得之太易而忽視焉。

二五媾精圖

周濂溪《太極圖說》曰「二五之精﹐妙合而凝。」《通書》曰「二气五行﹐化生萬物。五殊二實﹐二本則一﹐是爲萬一。一實萬分﹐成一各正。」此數語實扼陰陽變化之要﹐宜注意焉。﹝二實者﹐天以陽生萬物﹐地以陰成萬物。動而陽﹐靜而陰﹐陽變陰合而生五气﹐由五气而生萬物﹐故曰「五殊」也。五殊本於陰陽﹐互爲其根也。兩儀生﹐而陽交於陰﹐陰交於陽而生四象﹐四象分而生八卦﹐八卦錯而萬物生焉。是曰「一動一靜﹐天地之至妙歟」﹐是以五气布四時行﹐萬物生生而無窮﹐「五行一陰陽也﹐陰陽一太極也」。太極散而爲萬物﹐則萬物各一其性﹐各具一太極﹐渾然全體而靜者﹐常爲主焉。兼有無全體﹐用涵動靜﹐爲萬化之源﹐萬有之本者﹐妙合二五之精焉。﹞

原數左五六而右三二﹐數偏倚而不平。𨿽有中五﹐無從化生。以二五交易其位﹐則左右皆八。《謙﹖象》曰「君子以裒多益寡﹐稱物平施。」謙爲坤艮二八之位。二八交易﹐卽二五交易也。二八合十爲土﹐二五亦合十爲土﹐陰陽生化﹐因以不窮。數似淺而義蘊極深﹐二千年來無人道破。會於此用苦功者﹐必當悉著者之苦心也。

卦位第二

《周易》八卦方位之有先天後天﹐𨿽始於有宋﹐然推之於數而悉符﹐求之於象而胥合﹐証之於《彖》《象》十翼﹐而確有可據。是乃易象之所固有﹐不但《周易》爲然﹐卽《連山》《歸藏》﹐其經卦別卦旣同﹐恐亦不能有用而無體﹐有後天而無先天也。漢《易》𨿽鮮傳書﹐然如荀氏慈明之升降﹐虞氏仲翔之納甲﹐取象於先天卦位者甚多。自朱子本者甚多﹐而《參同契》尢先後天並用﹐特未立此先天後天之名目耳。自朱子《本義》﹐以邵子先後天八卦方位各圖﹐弁諸經首﹐遂開後儒攻擊之門。明淸以來言漢學者﹐以排詆宋學爲先﹐乃波及於邵子。實則宋季項氏安世﹐早有平論。謂河洛卦象﹐體用分明﹐悉出理數之自然﹐無可攻擊。所以遭後世之非議者﹐只以立名未當耳。故謂天地定位爲伏羲八卦可也﹐謂帝出乎震爲文王八卦﹐未免無據。蓋伏羲畫卦﹐體用一源﹐當然先後天並有﹐不能至文王而始有此八卦之用也。故後儒有攺伏羲八卦爲天地定位圖﹐攺文王八卦爲帝出乎震圖者﹐自較舊名爲佳。但攺伏羲與文王之名可也﹐至先天後天之名﹐則不可攺。《序卦》定名﹐與《彖》《象》《系辭》之明言先後天者甚多﹐不但「先天而天弗違﹐後天而奉天時」二語﹐足爲先後天之證也。吳喬《他石錄》謂乾卦先天之先讀去聲﹐非邵子所謂先天之先﹐是眞世儒之見。孔子贊《易》之時﹐豈有沈約四聲之譜﹐已傳異音別義之說哉﹗《彖》《象》《文言》《系辭》﹐無不有韻﹐分陰分陽﹐細入毫芒﹐獨未嘗有異讀攺義之例。漢學家博考羣籍﹐亦明知乾坤坎離之先後體用﹐極陰陽造化之妙﹐無可非難。於是又遁其辭﹐指爲外道﹐曰希夷仙也﹐不妨以外道說《易》。邵子交於二程﹐何可出此﹖「考亭於丹道有所見﹐是以手注魏伯陽之《參同契》。見邵之圖﹐欣然會心﹐入於《本義》﹐而不計丹道可以倚《易》《易》不爲丹道作也」云云﹐是非但昧禮失求野之義﹐且聲聲言易﹐與易道之相去遠甚。博學雄辯﹐適見其客气之盛。玆編去取﹐一本經傳﹐準之象數。門戶異同之見﹐槪所不取。

先天八卦

《說卦傳》曰「天地定位﹐山澤通气。雷風相薄﹐水火不相射。數往者順﹐知來者逆。八卦相錯。是故易﹐逆數也。」﹝胡東樵《易圖明辧》曰﹕按此章與八卦之位無涉。天地定位言乾坤自爲匹也﹐山澤通气言艮兌自爲匹也﹐雷風相薄言震巽自爲匹也﹐水火不相射言坎離自爲匹也﹐云云。夫《說卦傳》本文明明曰「天地定位」﹐而曰「與位無涉且自爲匹」者﹐無位又安見其相匹乎﹖其恣意辯駁﹐不顧前後如此。﹞

邵子曰「此一節明伏羲八卦也。八卦相錯者﹐明交錯成六十四卦也。數往者順﹐若順天而行﹐是左旋也。皆已生之卦也﹐故曰數往也。知來者逆﹐若逆天而行﹐是右行也。皆未生之卦也﹐故云知來也。夫易之數由逆而成矣。此一節直解圖意﹐若逆知四時之謂也。」﹝以次序觀之有乾一而後﹐有兌二。有兌二而後﹑有離三震四﹐而巽五坎六艮七坤八亦以次而生。自圖之左方﹐震之初爲冬至﹐離兌之中爲春分﹐以至於乾之求而交復。至焉﹐皆逆而得其已生之日。因自今日而追逆昨日也﹐故曰「數往者順」。其右方自巽之初爲復﹐至坎艮之中爲秋分。艮至於坤之末而交姤。至焉﹐皆進而得其未生之日。因自今日而逆訃來日也﹐故曰「知來者逆」也。按﹕此但以言邵子之數﹐至《說卦》所言蘊義甚廣﹐實不僅此。朱子僅取邵說﹐故攻擊之者謂取《十翼》爲先天卦注腳。然先天圖豈邵子私有哉﹗﹞

邵子《觀物外篇》曰「震始交陰而陽生﹐巽始消陽而陰生。兌陽長也﹐艮陰長也。震兌在天之陰也﹐巽艮在地之陽也。故震兌上陰而下陽﹐巽艮上陽而下陰。天以始生言之﹐故陰上而陽下﹐交泰之義也。地以旣成言之﹐故陽上而陰下﹐尊卑之義也。乾坤定上下之位﹐離坎列左右之門。天地之所闔辟﹐日月之所出入。是以春夏秋冬﹐晦朔弦望﹐晝夜長短﹐行度盈縮﹐莫不由乎此矣。」﹝《朱子語類》曰﹕先天圖直是精微﹐不起於邵子。希夷以前元有﹐只是祕而不傳﹐次第是方土輩所相傳授。《參同契》所言﹐亦有些意思。﹞

先天八卦﹐以乾坤坎離爲四正﹐震巽艮兌爲四維。四正者﹐所以立體。故河圖之位﹐亦只列四方。乾坤坎離者﹐卽天地水火﹝以歷象言﹐離坎亦爲日月。﹞。水火者﹐天地之大用。合天地水火﹐而萬象無不畢舉矣。釋氏言地水火風﹐西儒言水火土气﹐亦卽乾坤坎離也﹝坎水離火。地卽土﹐天卽气也。釋氏言風﹐風亦爲气也。﹞。邵子所謂震始交陰而陽生者﹐謂乾與坤接﹐而震一陽生於下。《參同契》曰「三日出爲爽﹐震庚受西方。」言三日之夕﹐月見庚方﹐納震一陽之气也。巽始消陽而陰生者﹐謂坤與乾交﹐而巽一陰生於下。《參同契》曰「十六轉就統﹐巽辛見平明。」言十六日月旦月退辛方﹐納巽一陰之气也。自震一陽進而納兌之二陽﹐至乾之陽而滿。兌納丁﹐乾納甲。此望前之候﹐明生魄死之月象也。自巽一陰退﹐而納艮之二陰﹐至坤三陰而滅。艮納丙﹐坤納乙﹐此望後三候魄生明死之月象也。此所謂納甲。𨿽出於《參同契》﹐虞氏翻說《易》﹐皆本於此﹐與先天八卦方位之陰陽消長悉合。可見自漢以前﹐必有此說。魏伯陽得假之以明丹學﹐與朝屯暮蒙之候﹐同爲取資於《易》﹐非伯陽所創造也。今指納甲爲道家外說﹐然則屯蒙需訟之次﹐將因《參同契》定爲火候﹐亦謂之外說耶﹝今屯蒙需訟﹐幸有孔子《序卦》一篇得以無紊。使《序卦》不傳﹐而簡冊紊亂﹐亦惟有取《參同契》所列朝屯暮蒙之次以定六十四卦之序耳。何獨疑於納甲爲哉﹗﹞﹗《禮運》曰「播五行於四時﹐和而後月生也。是故三五而盈﹐三五而闕。」正合此意。播五行於四時﹐以一歲中四气之流行言之﹐出震齊巽之方位是也。三五而盈三五而闕﹐以一月中月體之消長言之﹐乾南坤北之方位是也。月生明謂陽之進﹐月生魄謂陰之退者﹔天地之數﹐天數二十有五﹐地數三十。故一月三十日﹐而月之得光只二十五日﹝每月二十八日至初二日﹐月無光也。﹞。《參同契》曰「七八數十五﹐九六亦相當。四者合三十﹐陽气索滅藏。」此象數兼資﹐不能離數以言象﹐亦不能離象以言數者也。附納甲圖如下﹕

納甲圖

納甲之說﹐不但與先天圖之陰陽消長相合﹐與河圖之數位亦合。河圖三八居東爲甲乙木﹐二七居南爲丙丁火﹐四九居西爲庚辛金﹐一六居北爲壬癸水﹐五十居中爲戊己土。乾納甲﹐坤納乙﹐東方木也。兌納丁﹐艮納丙﹐南方火也。震納庚﹐巽納辛﹐西方金也。坎納戊﹐離納己﹐中央土也。乾又納壬﹐坤又納癸﹐北方水也。漢上朱氏曰「納甲者﹐舉甲以該十日也。乾納甲壬﹐坤納乙癸。震巽庚辛﹐坎離戊己﹐艮兌丙丁﹐皆自下生。聖人仰觀日月之運﹐配之以坎離之象﹐而八卦十日之義著矣。」

乾坤甲乙﹐艮兌丙丁﹐震巽庚辛﹐坎離戊己﹐爲日月本體﹐故圖未列。乾又納壬﹐坤又納癸﹐乃陽中之陰﹐陰中之陽。目所不見﹐故亦不列於圖。

《系傳》曰「懸象著明﹐莫大乎日月。」虞氏注謂﹕「日月懸天成八卦象﹐三日暮震象月出庚﹐八日兌象月見丁﹐十五日乾象月盈甲壬﹐十六日旦巽象月退辛﹐二十三日艮象月消丙﹐三十日坤象月滅乙癸﹐晦夕朔旦則坎﹐坎象水流戊。日中則離離象火就己﹐戊己土位﹐象見於中。」「日月相推而明生焉。」《坤﹖象》「西南得朋」。虞曰「陽喪滅坤﹐坤終復生。」此指說易道陰陽之大要也。又曰「消乙入坤﹐滅藏於癸。」

《參同契》曰「天地設位﹐而易行乎其中矣。天地者﹐乾坤之象也。設位者﹐列陰陽配合之位也。易謂坎離。坎離者﹐乾坤二用。二用無爻位﹐周流行六虛。往來旣不定﹐上下亦無常。幽潛淪匿﹐升降於中。包囊萬物﹐爲道紀綱。」

漢以前易字皆從日從月﹐日上月下。日勿之易後出﹐遂滋異議。許叔重《說文》「日」字引《祕書》「日月爲易」﹐可見相傳甚古矣。

《虞氏易》卦位﹐乾坤列東﹐艮兌列南﹐震巽列西﹐坎離居中﹐與納甲圖同。蓋先天卦位立其體﹐故天地定位﹐日東月西。陰陽消長﹐各循其序。納甲言其用﹐故卦各從其所納之方﹐𨿽異而實同也。離東坎西﹐至望夕則日西月東。坎離易位﹐其離中一陰﹐卽是月魄。坎中一陽﹐卽是日光。東西正對﹐交注於中。此二用之气﹐所以納戊己也。故曰「坎戊月精﹐離己日光。日月爲易﹐剛柔相當。蟾蜍與兔魄﹐日月气雙明」也。乾納甲而納壬﹐坤納乙而納癸者﹐以干之中畫卽太陰之精﹐望夕夜半月當乾﹐納其气於壬方﹐地中﹝地中者﹐卽地之下面也。﹞對月之日也。坤之中畫卽太陽之精﹐晦朔之間日在坤﹐納其气於癸方﹐地中合日之月也。徐敬可曰「望夕之陽旣盈於甲﹐其夜半日行至壬﹐而月與爲衡。日中原有陰魄﹐所謂離中一陰者﹐平時含蘊不出﹝今西人以遠鏡窺日﹐見日中有甚大之黑影﹐與離卦之象適合。﹞﹐至是盛陽將革﹐又感正對之陰﹐乃充溢流滋﹐而爲生陰之本﹐故其象爲⊙﹐卽望夕夜半壬方之日也。晦旦之陽﹐旣盡於乙﹐其夜半日行至癸﹐而月與同躔。月中原有陽精﹝今西人遠鏡窺見月中有類於河流者﹐其形不定。𨿽未敢斷爲卽月中之陽精﹐然與坎卦之象亦無不合矣。﹞﹐所謂坎中一陽者﹐平時胚渾而不分﹐至是則盛陰將革﹐又感摩戈之陽﹐乃剖發迸泄而爲生陽之本﹐故其象爲〇﹐卽晦朔間癸方之月也。故曰壬癸配甲乙﹐乾坤括始終。」此論納甲極精。以證先天卦位﹐益可見漢人以前﹐必有相傳之學說。或卽許叔重所謂《祕書》﹝《說文》「日月爲易」引《祕書》﹞之類﹐不但非陳邵所創造﹐亦非魏伯陽所能創造也。﹝萬氏彈峯曰﹕天地定位一節﹐孔子已發明納甲之旨﹐得《參同契》其義始著。以六卦證月候﹐而坎離爲日月之本體﹐居中不用。五行家謂初三以後庚金旺﹐初八以後丁火旺﹐十五以後甲木旺﹐十六以後辛金旺﹐二十三以後丙火旺﹐三十日後乙木癸水旺。蓋月受日之精光﹐而五行又受日月之精光﹐故乘日月所泊之地而旺也。東方朔以納甲五行定人命之吉凶禍福﹐則其說亦不起於《參同契》也。﹞

《系傳》曰「雷以動之﹐風以散之。雨以潤之﹐日以烜﹝xuǎn﹞之。艮以止之﹐兌以說之。乾以君之﹐坤以藏之。」邵子本此節﹐繪六十四卦方圖﹐其中心四卦爲震巽恆益﹐外一層爲坎離﹐再外一層爲艮兌﹐再外一層爲乾坤﹐次序悉合。與其小橫圖﹝卽《本義》所謂《伏羲八卦次序》者﹞八卦之次序亦合﹝震巽居中﹐外爲坎離﹐又外爲艮兌﹐首尾爲乾坤﹞。故邵子《大易吟》曰「天地定位﹐泰否反類。山澤通气﹐鹹損見義。風雷相薄﹐恆益起意。水火相逮﹐旣濟未濟。四象相交﹐成十六事﹝十六事者﹐四畫之卦卽中爻是也﹞。八卦相蕩﹐爲六十四。」此邵子有得於先天之學﹐而擷其精蘊處也。惟乾一兌二離三震四巽五坎六艮七坤八之數﹐乃邵子貫澈易理﹐獨有會心﹐自成一家之學。與揚子《太玄》﹐皆足與《易》相發明﹐而實非《周易》卦象之數也。自《本義》以邵圖弁首﹐後之說《易》者﹐以邵子之數爲易象之數。如來瞿塘﹑胡滄曉﹑張乘槎﹝chá﹞比比皆是﹐實屬大誤。故玆編於邵子之小橫圖﹑大橫圖﹑大圓圖﹑方圖﹐皆不贅錄。間有足資參考者﹐今所刊行之《易經》皆具此圖﹐檢尋固極便也。

《說卦傳》曰「乾天也﹐故稱乎父。坤地也﹐故稱乎母。震一索而得男﹐故謂之長男。巽一索而得女﹐故謂之長女。坎再索而得男﹐故謂之中男。離再索而得女﹐故謂之中女。艮三索而得男﹐故謂之少男。兌三索而得女﹐故謂之少女。」此節明乾坤交生六子之序﹐《本義》別立爲圖﹐曰「文王八卦次序」﹐﹝伏羲八卦因而重之爲六十四﹐豈至文王而始有乾坤六子之序﹖況後天八卦以坎離爲用﹐乾坤退居﹐何得以此爲文王八卦乎﹖﹞實卽先天圖。陽始交陰﹐陰始交陽﹐由先天八卦﹐變爲後天之樞紐也。

學者以先天後天兩圖﹐並列互觀﹐詳察其陰陽變化之序﹐先後更易之次﹐自有無窮妙境。諸家之說﹐𨿽各明一理﹐非具有心得者﹐閱之轉無所適從耳。

後天卦

《說卦傳》曰「帝出乎震﹐齊乎巽﹐相見乎離﹐致役乎坤﹐說言乎兌﹐戰乎乾﹐勞乎坎﹐成言乎艮。萬物出乎震﹐震東方也。齊乎巽﹐巽東南也。齊也者﹐言萬物之絜齊也。離也者﹐明也﹐萬物皆相見﹐南方之卦也。坤也者﹐地也﹐萬物皆致養焉。故曰致役乎坤。兌正秋也﹐萬物之所說也﹐故曰說言乎兌﹝坤地也﹐不可以一方言﹐故不曰西南。兌正秋也﹐舉兌則坎冬震春離夏可知矣。西南爲神﹐神無方而易無體﹐故獨此兩卦不言方。﹞。戰乎乾﹐乾西北之卦也﹐言陰陽相薄也。坎者水也﹐正北方之卦也﹐勞卦也﹐萬物之所歸也﹐故曰勞乎坎。艮東北之卦也﹐萬物之所成終而成始也﹝艮居丑寅二辰。丑十二月成﹐終也。寅正月成﹐始也。﹞﹐故曰成言乎艮。」

《觀物外篇》曰「至哉﹗文王之作易也。其得天地之用乎﹖故乾坤交而爲泰﹐坎離交而爲旣濟也。乾生於子﹐坤生於午。坎終於寅﹐離終於申。以應天之時也。置乾於西北﹐退坤於西南﹐長子用事﹐而長女代母﹐坎離得位﹐兌震爲偶﹐應地之方。王者之法﹐其盡於是矣。」

林氏《易稗傳》曰「先天所以立體也﹐後天所以致用也。以陰陽之體論之﹐巽離兌本陽體也﹐而陰來交之。震坎艮本陰體也﹐而陽來交之。伏羲之卦﹐得陽多者屬乎陽﹐得陰多者屬乎陰。後天之卦﹐得一陰者爲三女﹐得一陽者爲三男。先天之位﹐三女附乎乾﹐三男附乎坤。陰附陽﹐陽附陰也。後天之位﹐三男附乎乾﹐三女附乎坤者﹐陰附陰﹐陽附陽也。」﹝按﹕先天言體﹐故陰陽從其多者爲主。後天言用﹐故陰陽取其少者爲主也。﹞

《說卦傳》曰「神也者﹐妙萬物而爲言者也。動萬物者莫疾乎雷﹐撓萬物者莫疾乎風﹐燥萬物者莫熯乎火﹐說萬物者莫說乎澤﹐潤萬物者莫潤乎水﹐終萬物始萬物者莫盛乎艮。故水火相逮﹐雷風不相悖﹐山澤通气﹐然後能變化旣成萬物也。」﹝旣讀若槪﹐古字通也。《本義》﹕此去乾坤而專言六子﹐以見神之所爲然。其位序亦上章之說﹐未詳其義。朱子不彊不知以爲知﹐是其篤實處。但此章爲易學綱領﹐與「帝出乎震」一章並列。全《易》精蘊﹐悉從此出。不知其義﹐《易》何從說哉﹗﹞

後天八卦﹐爲人用之卦。古聖帝王制作之大原﹐治平之經緯﹐皆出於後天八卦之用。下而歷象﹑推步﹑運气﹑樂律﹑占卜﹑風鑑﹑星命諸術﹐亦皆後天卦也。《周易》序卦﹐則以先天爲體﹐後天爲用﹐二者兼行。漢學家之攻擊先天﹐由於門戶之見過深﹐未暇取經文而詳玩之耳。《上經》始乾坤終坎離﹐明明先天卦位也。《下經》始咸恆終旣未濟﹐明明後天之卦位也。而六十四卦之命名﹐於先後天相關者尢多。如天火曰同人﹐同人親也。水地曰比﹐比親也。同人比何以親﹖非以先後天﹐乾離坤坎之位相合乎﹖火雷曰噬嗑﹐噬嗑合也。水澤曰節﹐節亦符合之意。非離震坎兌﹐亦先後之位相合乎﹖此其最顯者也。蠱卦乾父之蠱﹐幹母之蠱﹐本卦未嘗有父母之象。虞氏以卦變言之﹐謂蠱由否來﹐父母謂否之乾坤。然損亦否變﹐未嘗言父母﹐否本卦亦未言父母﹐何獨著其象於蠱﹖惟以先後天証之﹐則先天山風之位﹐後天以乾坤居之﹐可不煩言而自解矣。各卦類此者甚多﹐詳下《卦名》章。

《說卦傳》「帝出乎震」一章﹐與「神也者」一章﹐皆言後天八卦之方位及作用。一「帝」字﹐一「神」字﹐皆貫澈全章。帝也者﹐所以主宰此出震齊巽之用者也。神也者﹐所以變化此雷風山澤之妙者也。帝出乎震而神妙於兌﹐兌爲少女﹝今西洋相傳上古之神像﹐類作少女形﹐其用意與此亦不謀而合者也﹞﹐兌說言﹐故曰「妙萬物而爲言」者也。先天水火不相射﹐雷風相薄。至後天二八易位﹐則水火相逮。雷風不相悖﹐山澤通气﹝山澤通气﹐先後天同也。然後天山澤之用﹐卽見於震兌。以震兌反之﹐卽艮巽也。﹞﹐然後能變化旣﹝旣當讀若槪﹞成萬物也。「萬物出乎震」﹐以下「萬物之絜齊也﹐萬物皆相見﹐萬物皆致養﹐萬物之所說﹐萬物之所歸﹐萬物之所成終而所成始」﹐凡七言「萬物」。獨乾曰「陰陽相薄」﹐不言萬物。以後天干居戌亥之位﹐爲萬物入無之數﹐八風不周之方﹐羣龍無首﹐用藏而不可見﹝乾無也。《說文》﹕天屈西北爲無。﹞﹐故不言萬物。至坎藏艮成﹐終而復始﹐震出用九﹐卽以長子代父之用也。「神也者」一章﹐備言六子﹐皆稱萬物。不言乾坤﹐以六子之用皆乾坤之用﹐故始曰「妙萬物」而爲言﹐終曰「旣成萬物」。凡言「萬物」者八﹐𨿽不言乾坤﹐而乾坤之用已並舉矣。

《說卦》自「天地定位」至「神也者」四章﹐詳言先後天八卦方位功用﹐備極明顯。𨿽未有圖﹐亦與圖無異。而「易逆數也」以下﹐如「動散潤烜說止君藏」﹐與下兩節之摹擬虛神﹐更有非圖之所能描畫者。舊說謂先天卦圓﹐後天卦方﹐固未嘗誤。然不可泥於字面﹐兼玩圖書圓中有方﹐方中有圓之義﹐方能得變化活潑之機。且所謂圓者﹐非紙上所畫一圈之平圓﹐乃如天體之渾圓耳。讀者但認定所畫圓圖之形以爲圓﹐每多窒礙而難通矣。所謂方者﹐不僅四方﹐亦兼八方。要亦非紙上所畫之平方﹐學者詳玩圖書﹐必先深求其意﹐得其形而不滯於形﹐明其體而不囿﹐先後融貫﹐兩圖不啻一圖﹐亦卽可以無圖。或有疑吾言者﹐可取此四章誦讀至百千徧﹐目追心寫﹐自悟孔聖神化之筆﹐眞與造物同功﹐決非後人先天﹑後天兩圖所能盡。此孔子贊《易》之所以無藉乎圖也。

後天方位﹐離南坎北。漢學家遂據此以攻擊乾南坤北之先天圖﹐謂孔子《說卦傳》﹐明言乾西北之卦﹐坤𨿽不言方﹐居離兌之間﹐自在西南。故曰「乾寒坤暑」。若干南坤北﹐則乾暑坤寒﹐豈非與孔子之說大悖乎﹗先天駁議﹐當以此說爲最有根據。後人𨿽有辧之者﹐其說仍不出邵氏方圓二圖之外﹐未足以辧漢學之惑焉。夫《系傳》曰「天地定位」﹐曰「天地設位」﹐皆以天地言﹐而乾坤在其中。易者﹐一易而無不易﹐上下易﹐陰陽易﹐此所以成天地之用。而乾坤之位﹐豈有一定而不易之理﹖乾南坤北者﹐天地之體﹐陰陽升降﹐冬寒夏暑﹐布五行而成四時。天度一歲而一周﹐此天地之南北以一年而言者也。而日行一日而一周﹐子南午北﹐以分晝夜。卯酉東西﹐以正昏旦。此晝夜之南北﹐以一日而言者也。故論卦位﹐有一年之南北﹐有一日之南北。一日之南北﹐子北在夜﹐午南爲晝﹐午南而子北﹐離午而坎子﹐此人人所知者也。而論一年之南北﹐則冬至日南至﹐而夏至日北至﹐體用相錯﹐則子午不啻易位﹐坤居南而乾在北矣。是以八卦陰陽﹐都要活看。先天後天之圖﹐只存其大體之梗槪﹐萬不可沾滯泥執。以紙上之卦爻﹐爲天地之法象也。

讀《易》首在明卦。六爻之卦﹐皆三畫之八卦因而重之﹐以成六十四卦。不明三畫之卦﹐何以明《彖》《象》而識經傳之意義乎﹖不明先後天之方位體用﹐何以明象數而識陰陽之變化乎﹖專言漢《易》者﹐向無八卦方位之圖。專言宋學者﹐卦圖皆宗朱子《本義》﹐全取邵氏之說﹐均無論矣。其號稱兼取漢宋﹐如《周易折中》《來氏集注》《周易函書》等﹐皆搜羅宏富。卦象之圖﹐多至數百﹐要皆偏重於宋學者爲多。所謂以先天數爲易數之誤﹐均未能免焉。邵氏之說理非不精也﹐特皆其悟而自得之理﹐別有境界。初學於數理尙無端倪﹐驟讀其說﹐極易以辭害意。卽如「天根」「月窟」諸說﹐非深造有得﹐不易領會。若展圖而指之﹐曰此天根也﹐此月窟也﹐乃乾遇巽時地逢雷處也﹐意非不明﹐而心得何在﹖且迹象橫梗胸中﹐以後更難言進步﹐實爲初學之大患。玆編之有圖﹐出於萬不得已。因爲初學說法﹐非此不便指講。故陳陳相因之圖﹐𨿽有佳者﹐亦徒割愛。學者能象義觕﹝cū﹐同粗﹞明﹐然後最求前人之圖說觀之﹐是非去取﹐自有成竹。不致以訛傳訛﹐此著書者之微意也。

卦材第三

程朱《傳》《義》﹐宗王《注》﹐其釋《彖》《象》﹐均以卦徳卦義卦名爲言。來知徳氏《集注》言性情﹐以內卦爲性﹐外卦爲情﹐意非不當﹐要皆彊爲之名。實則孔子《系傳》《說卦》﹐當名辧物﹐已有定稱。《傳》曰「彖者﹐才也。才也者﹐材也。」言材則體用皆賅﹐徳性兼備無餘蘊矣。《說卦》「雷動風散」﹐「乾健坤順」兩章﹐皆言八卦之材。知八卦象之材﹐而後知六十四卦因重交互﹐無不各因其材。而辧其情僞吉凶﹐銖兩悉稱﹐名實相副。《彖》《象》傳贊﹐亦無不各因其材以爲之辭﹐無一字之虛設焉。學者宜詳玩經文﹐而合之於象﹐準之於數﹐融會貫通﹐由一卦以推各卦﹐而觀一卦﹐更必徧取各卦﹐參互比例﹐而後能得其眞確之意義。不可因字義注釋之已明﹐而不復研求深意之所在焉。

健順動入陷麗止說﹐各一字槪一卦之徳性功用。而父母男女﹐亦各因其名﹐以定一卦之分際。今皆謂之材者﹐以六十四卦之《彖》《象》﹐無不合內外兩卦之材以命辭。而一卦六爻﹐及內外中爻﹐亦無不取材於是。《傳》曰「君子觀其彖辭﹐則思過半矣。」彖辭因材而施之辭也﹐且不特內外卦爲然。卽卦中之一爻﹐爲何卦之爻﹐卽具何卦之材。如爲坎爻必有陷義﹐或險義。爲離爻者﹐必具明義﹐或麗義。惟乾坤兩卦﹐不以爻言。而《雜卦》之「震起兌見巽伏艮止」﹐此「起止見伏」四字﹐尢爲八卦變化之門。觀象玩辭﹐均不可不於此鄭重注意也。

卦名第四

《易》六十四卦﹐八純卦外﹐五十六卦﹐皆合兩卦之象數而立之名。名所由來﹐兩漢之師說旣不盡傳﹐後人遂不能明其意之所在。爲之說者﹐皆賴《序卦》及《雜卦》之單辭雙義﹐推衍而申明之。不知《序卦》﹐但據文王之卦序而貫串之﹐《雜卦》則專以中爻交錯﹐明剛柔消長之理﹐而終之以剛決柔之大用。此皆孔子贊《易》微言大義所在﹐與當名辧物﹐別爲一義﹐不容依附牽涉並爲一談者也。蓋自《連山》《歸藏》﹐經卦別卦﹐相傳各有其名。文王之序《周易》﹐有仍其舊名者﹐有別言新名者。今《連山》《歸藏》﹐旣無全書﹐無從參考。而《周易》卦名﹐各家注《易》者﹐迄無所發明。其淺顯易見者﹐如泰否損益等卦﹐尙不難顧名思義。若火山之何以名旅﹐山火之何以名賁﹐及大過小過之類﹐則望文生義﹐卽難自圓其說。眾議紛紜﹐乃無可折中矣。不知名位象數﹐互相因緣﹐不能相離。不知名﹐其何以知《易》﹖徧徵羣籍﹐兼及古今占筮諸書﹐始知《周易》卦名﹐有合內外兩象之名義而成者﹐如屯蒙需訟等卦是也。有取象於先天卦位者﹐如大小過等卦是也。有取象於後天方位者﹐如謙睽家人等卦是也。有合取先後天卦位者﹐如噬嗑同人節比中孚觀頤大小畜等卦是也。更有取象於八宮世應﹐及五行順逆者﹐至不一例﹐要無不各有其義。舊說只限於內外兩象者﹐說尙可通。餘皆以不解解之﹐玆特疏舉所已知者如左﹐未知者仍闕疑以俟後之君子。

乾象辭「天行健」三字盡之。八純卦名﹐皆不易。旣知八卦之方位﹐象數重卦之名位﹐象數舉可知矣。

坤象辭「地勢坤」三字盡之。乾不稱乾而坤稱坤者﹐此天地陰陽之分際﹐聖人之物筆也。按﹕《序卦》不序乾坤﹐以乾坤爲天地﹐萬物皆覆載於天地之中。全《易》六十四卦皆乾坤六爻所生﹐故《系辭》稱爲「《易》之門」﹐「《易》之蘊」﹐非屯蒙以下六十二卦所能等量而齊觀也。《序卦》首曰「有天地」﹐天地卽乾坤也。

屯屯﹐難也﹐陰陽始交﹐故爲六十二卦之始。按﹕屯象﹐艸木初出地﹐而尾猶屈。一陽動於下﹐而上未應。中爻艮止﹐故難。此由內外兩象取義以立名者也。

蒙蒙﹐物之始生。按﹕陽气動於地之下﹐而二上兩爻包坤﹐有離象。如日光下燭﹐則地之上必有气蒸發﹐所謂蒙气是也。故名曰「蒙」。

需《象》曰「云上於天」。《序卦》﹕「需﹐養也。」按﹕需從雨從而。「雨」爲坎﹐「而」與古文天字同﹐乾也。

訟《象》曰「上剛下險。險而健﹐訟。」言其義也。天與水違行﹐言其象也。按﹕天水違行﹐何以有訟之名﹖夫乾父也﹐坎爲中男﹐天與水乎﹐抑父與子也。聖人不忍斥言父子﹐而雲天水﹐所謂微言也。《雜卦》「訟不親也」﹐可互文見義矣。

師《彖》曰「地中有水﹐師。師﹐眾也。」按﹕大地所載之物﹐莫多於水。而地中之水﹐尢多於地上之水。故云「眾」。

比《象》曰﹕比﹐輔也。按﹕水地相比﹐先天卦坤居北方﹐後天卦坎居北方﹐坤坎同位﹐故曰「比」。此合先後天之象而立名者也。

小畜《象》曰﹕風行天上﹐小畜。按﹕後天巽東南﹐乾西北﹐乾巽對宮﹐畜有相近相合之意。此取後天方位之象以立名者也。月卦乾爲四月﹐與巽辰巳亦同位。

履《彖》曰﹕柔履剛也。按﹕「柔履剛」三字﹐聚訟不決。或云「乾履兌」﹐或曰「三履四」﹐皆非也。柔履剛﹐坤三柔履乾三剛﹐此由對卦取象以立名者也。坤曰「履霜」﹐離曰「履錯然」。始終以履﹐卽始終以禮。先天兌居乾之左﹐後天兌居乾之右﹐左右逢源﹐禮和爲貴﹐合先後天之象觀之﹐更見象義之精﹐立名之當也。

泰《彖》曰﹕小往大來。否《彖》曰﹕大往小來。按﹕泰否之說﹐先儒言之詳矣。然其立名﹐則取象於卦候﹐及先後天方位者也。玩《坤﹖文言》自見。

同人天火同人。《雜卦傳》曰﹕同人親也。按﹕先天干﹐後天離﹐先後同位﹐故曰「同人」﹐曰「同人親也」。

大有《象》曰﹕火在天上。按﹕大有亦先後同位﹐而其立名。不取先後天﹐而取對卦水地比覆象之地水師﹐故師眾也﹐大有眾也。變化不測﹐精義入神。《學易筆談二集》﹐述其一端﹐余義尙未能盡。

謙《象》曰﹕地中有山。按﹕後天坤艮對宮﹐坤未艮丑﹐子正在丑﹐午正在未﹐丑二未八。二八易位﹐天地之數由此勻平﹐故曰「謙稱平」。

豫《象》曰﹕雷出地奮。按﹕豫之立名﹐與大有與師謙與履同例。履以制禮﹐禮之本在謙。豫以作樂﹐樂之本在小畜。孟子曰「畜君何尢」﹐又曰「一遊一豫爲諸侯度」﹐乃深得易象之精意者也。

隨《象》曰﹕澤中有雷。按﹕隨之立名﹐取象後天之少女長男﹐陽動陰隨﹐夫倡婦隨。而六爻未嘗言夫婦﹐則重在隨時。有孚在道﹐不以形下之名與器限也。此非熟玩先後天八宮納甲﹐及六十四卦﹐上下變通﹐未易窺測。

蠱《象》曰﹕山下有風。按﹕山風兩卦﹐先天在右﹐後天居左。立名之取象於先後天自無疑義。爻象多取父母﹐卽後天干坤之證也。所以謂之蠱者﹐蠱訓事﹐亦訓故。史稱三皇五帝之故事﹐亦云「蠱事」﹐故曰「幹蠱」。陰陽之數﹐至十八而變化備﹐蠱次第十八。物之變莫不由於風﹐實由於虫。巽之風兼今日之所謂空气。空气不可見﹐於風見之。巽之入﹐風之無微不入﹐實气之無微不入耳。虫生於气化﹐气非有止之者亦不化。上卦艮止﹐故蠱能變化。物理之精﹐一名之微﹐而巨細無遺。非造化之筆﹐其孰能之﹗

臨《象》曰﹕澤上有地。按﹕臨爲月卦﹐立名自出於卦候﹐觀彖辭自見。臨丑月卦﹐丑數二。丑與子合﹐爲天地始合﹐故復小臨大。

觀《象》曰﹕風行地上。按﹕巽坤亦先後天同位之卦。名曰「觀」者﹐觀以目。目上下相合﹐觀八月卦﹐故亦兼取卦候。

噬嗑《象》曰﹕電雷噬嗑。按﹕先天離﹐後天震﹐故曰「噬嗑合」也。明先後天之相合也。

賁《象》曰﹕山下有火。按﹕山以艸木爲飾。賁無色也。山下有火﹐艸木焚山成賁矣。此由內外兩象立名者也。旅之「鳥焚其巢」﹐象出於賁﹐所謂上下易之卦也。

剝《象》曰﹕山附於地。按﹕剝爲九月卦﹐當然由卦候立名。陰之消陽以漸﹐剝與夬相對。履霜堅冰﹐非至柔變剛﹐尙不悟其爲剝也。

復《象》曰﹕雷在地中。又曰﹕復其見天地之心乎﹖按﹕復爲一陽來復﹐立名卽取本卦之一爻爲主﹐而兼取卦候。《傳》曰「復小而辧於物」。辧之於早﹐所以能見天地之心也。

無妄《象》曰﹕天下雷行﹐物與無妄。按﹕妄﹐《說文》「亂也」。馬﹑鄭﹑王﹑蕭皆作望。以剛自外來爲主於內﹐前人都以變卦釋之﹐而說各不同﹐未敢妄斷。觀象辭「君子以茂對時育萬物」﹐則亦有取卦候。故端木氏《周易指》以爲對時卦﹐亦無他書可證﹐姑闕疑以待博雅君子。

大畜《象》曰﹕天在山中。按﹕艮乾亦先後同位之卦﹐乾巽以辟卦及後天同位曰「小畜」。故此先後八卦同位者﹐曰「大畜」。

頤《象》曰﹕山下有雷。按﹕頤亦先後天同位﹐故取象上下相合。凡頤皆下動而上下動者也。爻取龜息虎視﹐當爲古易相傳之象﹐爲今道家修養之祕龠。孔子非道家之學﹐故以節言語愼飲食言之﹐而象數亦無不悉合。所謂殊塗而同歸也。

大過《象》曰﹕澤滅木。按﹕大過﹐大者過也。陽大陰小﹐過者過乎中之謂。大過言大過乎中﹐卽陽過乎中也。此全取象於先天卦位。先天巽兌居乾之左右﹐皆偏而不中。巽兌皆二陽﹐所謂陽過乎中﹝先天以體爲主﹐以二陽者爲陽卦﹐二陰者爲陰卦。後天以用爲主﹐以一陰爲陰卦﹐一陽爲陽卦。觀大小過立名﹐先天卦之方位已明白如見矣。﹞。大者過也。「大過棟橈」﹐棟極也﹐極中也﹐本末弱則合上下兩象而言之。頤中重坤﹐大過重乾﹐以結上篇。終以坎主﹐開後天之局﹐卽以啟下篇之端。故離履錯然﹐上下篇相錯﹐六十四卦皆一气呵成矣。

習坎《象》曰﹕水洊至。按﹕八純重卦﹐皆不易卦名﹐獨坎曰「習坎」。先儒論議紛如﹐各有所見﹐偏以理想者多。坎勞卦也﹐後天居坤位﹐坤「不習無不利」﹐所謂安而行之者也。非生知之聖﹐詎足語此﹖聖人立教﹐首重時習。坎子一始﹐故特於重坎著「習」字以明立教之旨﹐亦爲全《易》入門之關鍵也。

離《象》曰﹕明兩作。按﹕「明兩作」者﹐兼日月而言。月得日光而明﹐月之明卽日之明﹐故重離以象日月也。離居乾位﹐而曰「牝牛」﹐正與《坤﹖彖》之「牝馬」對。所謂八卦相錯。

咸《象》曰﹕山上有澤。按﹕《序卦》無咸。咸無也。孔子以有立教﹐故不序咸。卦之立名全取先天卦象。先天兌艮對宮﹐艮居西北。後天干位﹐戌亥無數。咸從戌口﹐天地娵訾之口﹐八風不周之方﹐精義入神﹐合乾坤之體用而賅之矣。後天干居西北﹐辟卦坤居西北﹐故曰乾坤合居。後天巽乾對宮﹐先天兌艮對宮﹐下篇以巽兌震艮代乾坤之用﹐而咸居首﹐神矣哉聖人之筆也﹗

恆《象》曰﹕雷風恆。按﹕恆兼取先天卦象而言也。先天艮東北﹐巽西南﹐與澤山之對宮﹐適成交綫。謂之恆者﹐對咸而言。咸無而恆﹐有咸無方體﹐而恆則「立不易方」。咸速恆久﹐在數爲一正一負﹐而交相爲用者也。後天震巽相連﹐震出巽齊﹐長男長女﹐身修家齊﹐故有恆久之道。

遁《象》曰﹕天下有山。按﹕遁亦先後天同位之卦﹐獨不取相合之義﹐而用相違之遁﹐正與大畜相對。一進一退﹐同爲西北入無之方。大畜爲世間法﹐而遁則出世法也。乾天艮門﹐戌亥空亡﹐故曰「遁入空門」。卦象及卦數﹐皆與今日佛經合。神哉《易》之廣大悉備﹗宇宙之內﹐無一能外之者矣。

大壯《象》曰﹕雷在天上。按﹕大壯與無妄﹐爲上下相易卦。立名亦取象卦候。馬氏曰「壯傷也」﹐虞氏說亦同﹐蓋古訓也。意較壯盛爲深。

晉《象》曰﹕明出地上。按﹕晉之名﹐合先後天卦位之象而言也。離爲坤陰﹐坤先天居北﹐地道卑而上行﹐麗乾而合明﹐故曰晉。晉者﹐進也。

明夷《象》曰﹕明入地中。按﹕明夷與晉反﹐天道下濟。日在地下﹐無所謂傷。明夷之傷﹐因八宮爲坎之遊魂﹐坎傷也﹐爲日食象。取象不一﹐而義必有所由來﹐豈可執一端而論哉﹗

家人《象》曰﹕風自火出。按﹕家人立名﹐全取後天卦象。雷風風火﹐皆後天東南相連之卦﹐故象稱言有物而行有恆。卦本二女﹐而曰「女正位乎內﹐男正位乎外」﹐以爻言也。參看《學易筆談二集》。

睽《象》曰﹕上火下澤。按﹕睽之名﹐亦取後天象。離之與兌爲火金相克﹐爻除初九﹐位皆不當﹐陰陽相違﹐與家人相反。

蹇《象》曰﹕山上有水。按﹕蹇由本卦內外兩象之義以立名也。

解《象》日﹕雷雨作。按﹕解之命名﹐與蹇同例。與屯兩象易﹐難得解矣。

損《象》曰﹕山下有澤。按﹕損益定名﹐與泰否同例。

益《象》曰﹕風雷益。按﹕《象》曰「風雷」﹐而《彖》特著曰「木道乃行」﹐此爲《象傳》中之特筆﹐與天道地道人道相並。以天地人之气﹐非木不通。故天地人三才齊於巽﹐文不著於巽﹐而著於益﹐學者宜深思之。

夬《象》曰﹕澤上於天。按﹕夬姤皆十二月消息卦﹐自重在卦候。但夬姤立名﹐取於本卦上下之一爻﹐與剝復同例。

姤《象》曰﹕天下有風。按﹕姤鄭氏作「遘」﹐序剝於復先﹐而次姤於夬後﹐與泰否損益同意﹐聖人之微旨焉。

萃《象》曰﹕澤上於地。按﹕萃之名﹐由本卦內外兩象及中爻巽艮取義﹐而皆萃於六四之一爻。

升《象》曰﹕地中生木。按﹕立名。與萃同例。《雜卦傳》曰「萃聚而升不來也。」不來者﹐往而不復之謂。

困《象》曰﹕澤無水。按﹕下坎爲水﹐而曰「無水」者﹐坎漏而上澤之水竭也。坎兌亦先後天同位之卦﹐而困之名﹐則以「剛掩也」。先儒皆以本卦六爻推尋﹐義無一當。剛柔相推﹐由於對像之賁。故在六三一爻。詳《學易筆談》。

井《象》曰﹕木上有水。《彖》曰﹕巽乎水而上水。按﹕井之名﹐出於火雷噬嗑﹐與困同例。市井相聯﹐往來井井﹐爲六十四卦﹐陰陽往來之樞紐。更與鼎相通。

革《象》曰﹕澤中有火。按﹕革之名﹐取象後天。離火克金﹐而兌金繼離而代之。金曰「從革」﹐故名「革」。革而信之﹐己日乃革﹐中得坤土﹐故曰「革而當﹐其悔乃亡」。當者﹐九四之一爻。四爻變則六爻皆當矣。

鼎《象》曰﹕木上有火。《彖》曰﹕以木巽火。按﹕《鼎﹖彖》曰「鼎象也。」亦彖辭之特筆。鼎象在屯﹐名則仍由內外兩象取義者也。又與井對﹐井性鼎命。略見《學易筆談》。

震《象》曰﹕洊雷震。按﹕震先後天方位相連﹐故《彖》言「虩虩」「啞啞」﹐多疊文。

艮《象》曰﹕兼山艮。按﹕兼山者﹐別於《連山》也。

漸《象》曰﹕山上有木。按﹕《序卦》以漸爲進﹐承上文而言耳。實漸之義不限於進。《坤﹖文言》曰「其所由來者漸矣」。巽之初爻﹐履霜之漸也。下艮止之﹐得漸之正﹐故取女歸。亦由本卦兩象定名而兼取義於對像者也。

歸妹《象》曰﹕澤上有雷。按﹕漸之吉以艮止也。易爲震動﹐適相反矣。故曰「徵凶」。然事有常變﹐處變得正﹐亦天地大義所不廢。而八宮以雷澤爲最終歸魂之卦﹐故以歸妹名之。

丰《象》曰﹕雷電皆至。按﹕丰與噬嗑上下易﹐亦先後天同位之卦也。而丰之名﹐則只取象後天。東南震曰出﹐離日中﹐謂之丰者﹐萬物皆相見﹐生物至盛之時也。

旅《象》曰﹕山上有火。按﹕旅與賁爲上下易之卦﹐名之曰「旅」。昔人多未詳其義﹐不知亦由八宮取象者也。乾七世遊魂爲火地晉﹐歸魂火天大有。仍復乾位﹐若歸魂不歸﹐遊入離宮﹐則四爻變爲火山﹐故曰「旅」也。

巽《象》曰﹕隨風巽。按﹕重木而曰「隨風」。隨對像爲蠱﹐蠱先後甲﹐巽先後庚﹐因緣所在﹐學者最宜注意。

兌《象》曰﹕麗澤兌。按﹕麗﹐離也。鄭氏作離。兌講學﹐離明兩作﹐在明明徳﹐大學之始。詳《學易筆談初集》。

渙《象》曰﹕風行水上。按﹕渙﹐亦以本卦兩象之名者也。渙與畜對。

節《象》曰﹕澤上有水。按﹕節亦先後天同位。噬嗑合﹐同人親﹐節者符節﹐比者比附﹐特以先後天四正之卦﹐立此合同節比之名﹐先後之大義亦顯著矣。乃後人猶聚訟不休﹐何哉﹗

中孚《象》曰﹕澤上有風。按﹕中孚亦先後天同位之卦。孚者同也﹐中者巽五兌十﹐五十居中﹐故曰「中孚」。

小過《象》曰﹕山上有雷。按﹕小過與大過同例。先天震居坤之左﹐艮居坤之右﹐皆過乎中。陰體﹐故曰小過。

旣濟《象》曰﹕水在火上。按﹕旣未濟坎離相交﹐與泰否損益同例。旣濟六爻皆當﹐陰陽定﹐而易之道窮。故《虞氏易》以乾坤成兩旣濟爲凶。

未濟《象》曰﹕火在水上未濟。按﹕旣濟則易無可易而窮﹐物不可窮﹐故《序卦》以未濟終。濟者濟河也﹐地天泰馮河﹐坎離濟河﹐﹝天地際﹐亦陰陽際。善惡生死﹐皆此際。故人處天地間﹐不能逃陰陽之外﹐卽不能不濟渡此際。佛經所謂渡也﹐卽濟謂已登彼岸﹐已渡此泰河也。未濟離上坎下之位未動﹐猶未登彼岸者也。此佛經與《易》名異而義皆相通者也。﹞濟此河也。泰馮河馬壯﹐坎馬亟心﹐立心恆﹐乾健不息﹐坤行無疆﹐皆合先後天之義﹐通天地人之道。六十四卦往復﹐皆爲此「濟」之一字。故《易》者濟世之書﹐孔子贊《易》以濟天下萬世﹐後人猶以《易》爲教人卜筮之書﹐豈不痛哉﹗

卦別第五

《易》之爲書﹐有天道焉﹐有地道焉﹐有人道焉。故《易》三畫而成卦。立天之道﹐曰陰與陽。立地之道﹐曰柔與剛。立人之道﹐曰仁與義。分陰分陽﹐疊用柔剛。故《易》六位而成章。三畫之卦﹐因而重之。爲六畫之卦六十有四。《周禮》「太卜掌三《易》之法﹐《連山》《歸藏》《周易》﹐經卦皆八﹐其別皆六十有四」。經卦卽乾坎艮震巽離坤兌三畫之卦﹐別卦則六畫之卦。三《易》法𨿽不同﹐而經卦別卦之數皆同。可見文王以前﹐早有六畫之卦。安得至《周易》始有後天八卦之方位乎﹖三代而後﹐師說紛歧﹐因卦有正反及上下左右相易﹐而皆別成一卦。故類別日多﹐稱名互異﹐後人幾無所適從。爰擇要疏錄﹐並各舉其例。以便初學。其名異而實同﹐或名同而各家之說互異者﹐名從其朔。要皆由別卦所孽乳﹐故署曰「卦別」。

內卦外卦

重三爲六畫﹐合兩卦成一卦。故六十四卦﹐每卦均有內外之分。卦畫由下生﹐故以下卦爲內﹐上卦爲外。泰否之「內陰」而「外陰」﹐「內柔」而「外剛」﹐卽《象傳》之自舉其例也。

泰乾內坤外。故《彖》曰「內陽而外陰﹐內健而外順﹐內君子而外小人」。

否坤內乾外。故《彖》曰「內陰而外陽﹐內柔而外剛﹐內小人而外君子」。

觀泰否兩《彖》﹐內卦外卦之別﹐顯然易明。惟卦有以內外言者﹐有不必以內外言者。通變無常﹐各適其當﹐未可泥一端而論也。

陰卦陽卦

《系傳》曰「陽卦多陰﹐陰卦多陽。陽卦奇﹐陰卦偶。」此專指六子之卦言也。後天以用爲先﹐故以少者爲主。一陽之震坎艮爲陽卦﹐一陰之巽離兌爲陰卦。而先天以體立言﹐則取多者爲主。故兌巽以二陽之卦﹐合爲澤風大過﹐言陽過乎中也。震艮以二陰之卦﹐合爲雷山小過﹐言陰過乎中也。乾坤坎離﹐各得陰陽之中﹐皆三畫卦也。若六畫之卦﹐其陰陽之分﹐例至不一。有以卦言者﹐則乾與三男爲主者稱陽卦﹐坤與三女爲主者稱陰卦。有以爻爲主者﹐則以奇爻爲主者稱陽卦﹐偶爻爲主者稱陰卦。自宋以後﹐諸說紛歧。有以邵子陽儀陰儀立論者﹐有以辟卦陰陽所生分別者﹐有以《序卦》之先後分陰陽者﹐如屯陽蒙陰需陽訟陰之類。𨿽各言之成理﹐要皆有當有不當。蓋乾坤爲《易》之門﹐六子生自乾坤。八純而外﹐餘五十六卦。𨿽各有陰陽之分﹐必先明其體用﹐而後有分陰分陽之可言。以體用交互﹐體陽者用必陰﹐體陰者用必陽。準此以觀﹐諸家之圖說﹐自可了然矣。

貞卦悔卦

卦之有貞悔﹐亦如爻之有動靜也。悔古作每卜。論卦體﹐則內貞而外悔。言占卜﹐則靜貞而動悔。坤之六三曰「含章可貞」﹐乾之上九曰「亢龍有悔」﹐此內貞外悔﹐經文之自舉其例也。《左傳》﹕「秦伯伐晉﹐卜徒父筮之﹐其卦遇蠱。曰﹕蠱之貞風也﹐其悔山也。」亦內貞外悔之一例也。《國語》﹕「秦伯召公子重耳於楚﹐楚子厚幣以送公子於秦。公子親筮之曰﹕尙有晉國。得貞屯悔豫皆八。」此靜貞動悔之例也。

消卦息卦

《左傳正義》曰「伏羲作十言之數﹐曰乾坤震巽坎離艮兌消息。」虞仲翔氏﹐卽本此十言立說。《荀九家易注》﹕「泰卦曰陽息而升﹐陰消而降。」虞氏十二消息﹐復臨泰大壯夬乾爲息卦﹐姤遁否觀剝坤爲消卦。《易》曰「君子尙消息盈虛﹐天行也。」又曰「天地盈虛﹐與時消息。」故陰陽往復﹐此息則彼消﹐此消則彼息﹐亦卦義相傳之最古者也。卦例圖說詳下《卦候》章。

往卦來卦

易道陰陽往來﹐乾圓往屈﹐坤方來信﹐往來屈伸。而六十四卦陰陽﹐與時消息﹐循環不窮。數往者順﹐知來者逆。《序卦》首乾坤終旣未濟。乾往卦﹐坤來卦。屯往卦﹐蒙來卦。至旣濟往卦﹐而未濟來卦﹐一往一來﹐各以其序。順逆之數﹐皆天地自然之法象也。

對卦

對卦﹝旁通﹑錯卦﹑類卦﹞者﹐陰陽相對。如乾對坤﹐坎對離﹐屯對鼎﹐蒙對革﹐頤對大過﹐中孚對小過之類。虞氏謂之旁通﹐來知徳氏謂之錯卦﹐《周易指》謂之類卦﹐皆對卦也。六十四卦相對者八﹐皆自爲一卦。不相對者二十八卦﹐反之別爲一卦﹐得五十六卦。然不相對者﹐亦各有其相對之卦。略例如右﹕

以上八卦﹐陰陽相對﹐反覆不衰﹐有對而無反者也。

余卦類推﹐有對而又有反者也。

覆卦

覆卦﹝反卦﹑綜卦﹞者﹐一卦覆之而又別成一卦者也。如屯之覆爲蒙﹐需之覆爲訟﹐師之覆爲比。六十四卦﹐除乾坤坎離等八卦﹐餘五十六卦皆有覆卦也。漢人亦曰反卦﹐來知徳氏謂之綜卦。﹝來氏謂綜者如織布扣經之綜﹐一上一下者也﹐故名反覆之卦爲綜。然覆實上下相倒置﹐非一上一下之謂﹐綜之名殊未確合﹐故非議者甚多。﹞

如震反爲艮﹐巽反爲兌。而震之與巽﹐艮之與兌﹐又爲對卦也。余卦類推。若泰否旣未隨蠱漸歸妹等卦﹐對而兼覆﹐所謂反覆不衰者也。

交卦

交卦﹝兩象易﹑上下易﹞者﹐本卦內外兩象﹐交相易位。內卦出外﹐外卦入內。虞氏謂之兩象易﹐亦有謂上下易者﹐向無定稱。今以其內外交易﹐故名之曰交卦﹐取便演講時之辧識﹐非敢云確當也。﹝來氏謂綜者一上下﹐以名此卦﹐或尙相近。惜數一百年來稱名久混﹐不能用也。﹞交卦之義﹐互見於經傳甚多。略舉如左﹕如天澤履與澤天夬﹐內外兩象﹐交相易位者也。故履上九曰「夬履﹐貞厲」。又如雷風恆與風雷益﹐內外兩象﹐交相易位者也。故恆曰「立不易方」﹐益曰「爲益無方」。各卦以此類推﹐《彖》《象》之相互見義者﹐厥例正多﹐不勝縷指也。

半對卦

半對者﹐本卦之內外兩象﹐有一象易爲對卦﹐﹝如乾易坤﹑震易巽之類﹞或內或外﹐均與所易之卦﹐象義相關。其例如下﹕如雷澤歸妹﹐外卦之雷易爲風﹐成風澤中孚﹐是上半之對卦也﹐故歸妹曰「月幾望」﹐中孚亦曰「月幾望」。又如山水蒙﹐外卦之山易爲澤﹐成澤水困﹐亦上半之對卦也。故蒙曰「困蒙」。

以上爲上卦對易者也﹐名曰「上對」。其下卦對易者﹐更舉例如左﹕如天澤履﹐內象之澤易爲山﹐成天山遁﹐是下半之對卦也。故履曰「履虎尾」﹐遁曰「遁尾」。又如地水師﹐內象之水易爲火﹐成地火明夷﹐亦下半之對卦也。故師曰「左次明夷」﹐曰「左股」。

以上爲下卦對易者也。無論上下卦對易﹐與所易之卦﹐象義必相聯貫。惟有見於《彖》《象》者﹐有不見於《彖》《象》者。然𨿽不見於《彖》《象》﹐而其意義自在。潛心玩之﹐必有所得也。

半覆卦

半覆卦者﹐與半對卦同例。或內或外﹐各以覆象所得之卦求之﹐其義自見。舉例如左﹕如水雷屯﹐內卦之雷覆爲山﹐成水山蹇﹐卽下半之覆卦也。故「屯難也」﹐「蹇難也」。又如天雷無妄﹐內卦之雷覆爲山﹐成天山遁﹐亦下半之覆卦也。故無妄曰「無妄之疾」﹐遁曰「有疾厲」。無妄曰「行人得牛」﹐遁曰「執用黃牛」。

以上下半之覆卦也﹐名曰「下覆」。其上卦易爲覆卦者﹐爲例亦同。更略舉如左﹕如山天大畜﹐外像之山覆爲雷﹐成雷天大壯﹐卽上半之覆卦也。故大畜「利貞」﹐大壯「利貞」。大畜曰「輿說輹」﹐大壯曰「壯於大輿之輹」。又如風天小畜﹐外像之風覆爲澤﹐成澤天夬﹐亦上半之覆卦也。故小畜曰「惕出」﹐夬曰「惕號」。小畜曰「旣雨」﹐夬曰「遇雨」。

以上上半之覆卦也﹐名曰「上覆」。覆卦亦稱反易﹐故互見之義﹐往往相反。如地山謙下覆爲地雷復﹐謙曰「利用徵伐」﹐復曰「十年不克徵」﹐其最顯著者也。昔人不解八卦相錯﹐卽六十四卦相錯之義﹐每卦只於六爻中摸索﹐望文生義﹐宜無從索解者多矣。

上下對易卦

上下對易者﹐本卦上下兩象﹐自相對易。如泰否旣未濟之類。象旣對易﹐卦義必自相對。如泰否﹐上下自相對易者也。故泰曰「小往大來」﹐否曰「大往小來」﹐自相對舉。旣未濟言上下例同﹐不贅。

上下反易卦

上下反易者﹐本卦上下兩象﹐自相反易﹐如頤如大過及中孚小過之類。象旣反易﹐卦義亦往往見相反之意。舉例如下﹕頤﹐山雷頤﹐上下兩象﹐自相反易。故《象》曰「道大悖也」。悖字古文本從兩或字﹐正反相對。一字之微﹐其與卦象之適合精當至此﹐謂非造化之筆哉﹗頤之名﹐取上下相合。而上止下動﹐非頤亦無以確肖其象。而象之上下﹐又爲反易。玩《彖》《象》六爻﹐無不各顯其義。神矣哉﹗又如大過﹐澤風大過﹐亦上下兩象自相反易。故象取枯楊生稊﹐枯楊生華﹐亦以示反常之意也。

半對半覆以下﹐古人皆未嘗言之。觀象玩辭﹐發見各卦之互見其義﹐或互見其名者﹐於卦象無不相關。反覆推求﹐始知皆由於上下兩象﹐各有正對反對之故。《彖》《象》經傳﹐不啻自舉其例﹐至爲明顯。徧徵各卦﹐無不貫通。一旦豁然﹐如撥雲霧﹐而見天日。因廣對卦覆卦之意﹐類別其名﹐以便講習之稱引。然字累而文不雅馴﹐殊爲歉憾。海內外專精小學名學之君子﹐能各撰一簡賅切當之名﹐畀垂久遠﹐則著者所寤寐求之﹐馨香祝之者焉。

之卦

《系傳》曰「爻也者﹐各指其所之。」之﹐往也﹐由此往彼也。《左傳》蔡墨曰「坤之乾﹐亦乾之坤」﹐言八卦陰陽相交﹐奇偶相易。虞仲翔氏專言之正﹐謂不當位之爻﹝如陽爻之二四六﹐陰爻之一三五。﹞﹐皆當之而當位。乾之二四六爻不當位﹐之坤之一三五則當位。坤之一三五不當位﹐之乾之二四六則當位。名曰「之正」﹐謂之而得其正也。惟乾之坤﹐坤亦之乾﹐則乾坤兩卦﹐成兩旣濟。旣濟定﹐陰陽消息﹐皆止而不行﹐乾坤幾乎息矣。故又以成兩旣濟爲凶。必乾初之坤四而上之坤三﹐然後旁通交變以周六十四卦。初上未動﹐而二五先行﹐亦爲凶。焦理堂《易通釋》﹐又本此以演爲《時行》《失道》各圖。要皆一家之言﹐足備參考。若泥其例以言《易》﹐多窒礙難通﹐學者不可不知也。

右爲乾坤二卦之正﹐余卦類推。惟占家言卦變亦曰之﹐則不以一爻爲限。三爻變至五爻變﹐皆以所變之卦爲之。如乾之剝﹐家人之睽。一卦變六十三卦﹐皆謂之曰之卦也。詳《學易筆談初集》。

互卦

互卦﹝中爻﹑約象﹞者內外四爻﹐二至四﹐三至五﹐又各成三畫之卦一。兩卦交互﹐又成兩卦﹐故漢人謂之互卦。京氏曰「會於中而以四爲用﹐一卦備四卦者﹐謂之互。」崔氏子元曰「中四爻雜合所主之事﹐撰集所陳之徳﹐能辧其是非﹐備在中四爻也。」﹝京氏所謂一卦備四卦﹐以本卦內外兩象﹐更以二至四三者至五﹐又各得一卦﹐合爲四卦也。﹞

《系傳》曰「《易》之爲書也﹐原始要終﹐以爲質也。六爻相雜﹐惟其時物也。其初難知﹐其上易知﹐本末也。初辭擬之﹐卒成之終。若夫雜物撰徳﹐辧是與非﹐則非其中爻不備。噫﹗亦要存亡吉凶﹐則居可知矣。」

又曰「二與四﹐同功而異位﹐其善不同。二多譽﹐四多懼﹐近也。柔之爲道﹐不利遠者。其要無咎﹐其用柔中也。三與五﹐同功而異位。三多凶﹐五多功﹐貴賤之等也。其柔危﹐其剛勝耶﹖」﹝阮氏《校勘記》﹕其用柔中也「用柔」下有「得」字。﹞

《系傳》之言中爻﹐詳矣備矣。字字精實﹐孕育宏深﹐不可忽略。卽以六爻言﹐初上及中四爻之時位象數﹐已劃然分明。後儒尙有疑互卦爲非聖人之說者﹐則承掃象之餘習﹐不辧中爻二四三五之說﹐他更無論矣。《系傳》旣詳備至此﹐而《左傳》之說﹐尢可爲三代言易不廢中爻之確證。爲圖如下﹕

《左氏傳》﹕「敬仲之將生也﹐周史有以《周易》見陳候者﹐陳候使筮之﹐遇觀之否﹝四爻動﹐偶變奇﹐風地觀變天地否﹞。曰﹕是謂觀國之光﹐利用賓於王。又曰﹕坤土也﹐巽風也﹐乾天也。風爲天﹝風爲天﹐猶云風變天﹐卽巽變乾也﹞於土上﹐山也。」謂觀中爻三至五爲艮﹐變否二至四亦爲艮﹐此言互卦之最古者。故《朱子語錄》曰「互體如屯卦震下坎上﹐就中四爻觀之﹐自二至四﹐則爲坤。自三至五﹐則爲艮。互體漢儒多用之。《左傳》中說占得觀卦處亦分明﹐看來此說亦不可廢。」蓋其時言易者﹐皆莫明中爻﹐而反對互卦。故朱說云爾。

《系傳》言中爻謂二五三四﹐初與上不與焉。因二與五爲本卦上下兩象之中爻﹐三爲二至四成一卦之中爻﹐四爲三至五成一卦之中爻﹐故四者皆謂之中爻。然後人之言互卦者﹐則不僅二三四五﹐實合初上與二三四五言之。又自五至上﹐復反至初言之﹐皆謂之互。故京氏又謂之約象。觀《雜卦傳》兩卦對舉﹐中爻皆成互卦。而自頤以下八卦﹐皆首尾交互﹐返歸於乾坤坎離四卦。列互卦如左﹕

吳艸廬曰「自昔言互體者﹐只以六畫之四畫互二卦而已﹐未詳其法象之精也。今以先天圖觀之﹐互體所成十六卦﹐皆隔八而得﹝外一層隔八卦得二卦﹐卽中一層互體之卦名﹞﹐縮四而一﹝內層一卦縮外層四卦﹞。圖之左邊﹐起乾歷八卦至睽歸妹﹝中層睽妹卽接乾夬﹞﹐又歷八卦而至家人旣濟﹝家人旣濟卽接睽妹﹐餘卦仿此﹞﹐又歷八卦至頤復。圖之左邊﹐起姤大過﹐歷八卦至未濟解﹐又歷八卦至蹇漸﹐又歷八卦至剝坤。左右各二卦互一卦﹐合六十四卦互體只成十六卦﹐又合十六卦互成四卦﹐卽乾坤旣未濟。學《周易》始乾坤終旣未濟﹐以此歟﹗」

蓋統云互卦﹐不但爲中四爻﹐二至上五至初﹐亦皆交互成兩卦。更以五至上﹐復由上反之初二三四﹐亦互成兩卦﹐所以又稱約象。《序卦》「剝窮上反下」﹐卽由上反初之一例也。

澤山咸。中爻爲天風姤。五至初﹐互天山遁。二至上﹐互澤風大過。若由五至上﹐更反之初二三四﹐仍互澤雷隨。由四至上﹐更反至初二﹐互地天泰﹐澤山反爲雷風﹐則中爻又與上下互亦各相反。

地天泰。中爻爲雷澤歸妹。五至初﹐互雷天大壯。二至上﹐互地澤臨。五至上﹐更反之一二三四﹐爲澤山咸。四至上﹐更反至初二﹐爲澤雷隨。地天泰﹐反爲天地否。卽上下易﹐中爻上下互﹐相反亦同。

辟卦月卦

辟卦亦稱十二消息卦﹐與月卦另詳下《卦气》章。

包卦

宋儒言《易》﹐又有包卦之名。包卦者﹐六畫之卦﹐以上下三畫﹐中包三畫。如咸恆爲坤包乾﹐損益爲乾包坤之類﹐亦由互卦推衍而得者也。包卦之名﹐始於林黃中氏﹐謂由一卦分兩卦﹐兩卦分四卦﹐一正一反﹐又得四卦。是卽太極生兩儀﹐兩儀生四象﹐四象生八卦也。因朱晦庵力駁之﹐故其說不行。然言之成理﹐亦不可謂毫無意義也。後儒如紀大奎等﹐頗采其說。略舉其例﹐如右圖﹕

六十四卦﹐皆可以此類推。但咸恆坤包乾也﹐而咸亦可謂之坎包巽﹐恆亦可謂之坎包兌。損益乾包坤也﹐損亦可謂之離包震﹐益亦可謂之離包艮﹐其實卽中爻之二與四三與五也。他卦上下相推﹐亦無不如此。特以陰陽內外言之﹐亦自有此一象。故存之。

像卦

像卦者﹐合六爻之奇偶觀之﹐像三畫之一卦也。《系傳》曰「象也者像也。」故謂之像卦。來知徳氏謂之大象﹐如大坎大離之類﹐實皆像卦也。於卦義均有關系﹐《彖》《象》可證者甚多。舉例如下﹕頤像離﹐中孚像離﹐大過像坎﹐小過像坎。

此來氏所謂大象之坎離﹐故《序卦》以列於坎離旣未濟之前也。餘卦仿此。重畫或單畫者例亦同。

大壯像兌。雷天大壯無兌﹐而合全卦觀之﹐有兌象。兌爲羊﹐故象辭云「羝羊」「喪羊」。

剝像艮。山地剝﹐合全體觀之﹐有艮象﹐故重艮﹐《象》云「孚於剝」。

六爻合觀之象﹐無不各有取義。如咸恆損益﹐爲乾坤互交﹐而又像坎離者也。故咸恆繼坎離爲《下經》之首﹐而損益次十一十二﹐與泰否等﹐其義大可見矣。

命卦

命卦﹝動在其中﹞者﹐昔無此名。靑田端木氏《周易指》﹐據《大傳》「系辭焉而命之﹐動在其中矣」而發其例。凡卦六爻﹐《象》下所系之辭﹐言卦名者是也。卦有陰陽﹐不論其爻之剛柔﹐爻無卦名。卦陽六爻以陽論﹐卦陰六爻以陰論。如乾陽卦也﹐惟九三一爻有卦名﹐則九三爲陽。余以陰論﹐卽命爲謙﹐如坤陰卦也。六爻無卦名﹐六爻皆以陰論﹐仍爲坤。如屯陽卦也﹐二五兩爻有卦名。二五爲陽﹐餘皆陰論﹐卽命爲坎。蒙陰卦也﹐初二四五上有卦名﹐皆爲陰。二爻以陽論﹐則命爲謙。如震六爻皆有卦名﹐震陽卦﹐六爻皆陽﹐命爲乾。餘可類推。動在其中者﹐合陰陽兩卦之中﹐陰陽交變。如屯命坎﹐坎離動在其中﹐爲小過中孚是也。

聲應卦

聲應卦﹐亦發例於《周易指》。同聲相應﹐孔子於六爻《象傳》贊語﹐皆有韻以分陰陽。平爲陽仄爲陰﹐如乾分贊三次﹐曰「陽在下也」﹐「徳施普也」﹐「反覆道也」﹐「進無咎也」﹐「大人造也」﹐「盈不可久也」﹐爲六陰聲是坤卦。又曰「下也」﹐「時捨也」﹐「行事也」﹐「自試也」﹐「上治也」﹐「窮之災也」﹐五陰一陽是剝卦。又曰「陽气潛藏」﹐「天下文明」﹐「與時偕行」﹐「乾道乃革」﹐「位乎天徳」﹐「與時偕極」﹐三陰三陽是泰卦也。坤卦六爻曰「致堅冰也」﹐「地道光也」﹐「知光大也」﹐「愼不害也」﹐「文在中也」﹐「其道窮也」。初二四上﹐皆陽﹐三四陰﹐坤應聲中孚也。

卦象第六

《傳》曰「物生而後有象﹐象而後有滋﹐滋而後有數。」是先有象而後有數。而古聖人之作《易》也﹐仰以觀象於天﹐俯以觀法於地。河出圖﹐洛出書﹐聖人則之。然則八卦之象﹐皆法天地之象。萬物之象﹐並則河圖洛書以定其數者也。八卦之象﹐始於羲農黃帝﹐而後代有孳乳。《說卦傳》之象﹐非孔子所創造﹐必有所受。問禮於老子﹐象數在其中﹐故曰「觀其會通以行其典禮」。列舉之象𨿽不多﹐而用無不備。自王弼有「得意忘象」之言﹐後人未得其意﹐輒以掃象爲擴淸蕪穢﹐易學由此荒矣。南宋而後﹐漸知象之重要﹐然又未能求諸根本﹐以邵子大小方圓各圖爲易象之標準。而《說卦傳》八卦之象義﹐反略焉不講﹐或以不解解之。有明來知徳氏﹐研求象學二十餘年﹐頗有發明。然未解者﹐亦尙什之七八也。前淸經師﹐如黃﹑毛﹑朱﹑王﹑胡﹑錢﹑惠﹑段﹑桂﹑張﹑焦﹑端木諸家﹐各有心得。而是丹非素﹐不相會通。爰萃眾說﹐擇善而從。縱未能盡﹐參諸《學易筆談》所述﹐亦庶幾矣。

大象

乾﹐天。天不可見﹐以日月星辰見之。故蔡墨言「漧之六龍」﹐皆指星象。天行不可測﹐由地測之。故天無方無體﹐乾無方無體。

坤﹐地。地爲實質﹐有體可測﹐有方可紀。承天而時行﹐天之用皆著於地。而地代天終﹐時行物主﹐靜而有常。天地定位﹐法象備矣。

艮﹐山。髙於地者爲山﹐地气乃上通於天而云出也。一陽上覆﹐萬寶蘊藏﹐山之用也。

兌﹐澤。下於地者爲澤﹐天气乃深入於地而龍潛焉。一陰外見﹐以陰涵陽﹐澤之用也。山澤通气﹐上感下應﹐人生乃通乎天地。

震﹐雷。雷伏地中﹐一陽奮出﹐萬象昭蘇。見天地之心﹐爲乾之肖子﹐動萬物莫疾乎雷。

巽﹐風。風行天下﹐陰陽相遇﹐品物咸章。風不可見﹐而無微不入。撓萬物者﹐莫疾乎風。雷風相薄﹐出入無疾。陰陽和﹐地天泰矣。

坎﹐水。坎本坤體﹐故水性就下。陽含陰中﹐气化爲質﹐潤萬物者莫潤乎水。天一之精﹐萬物資生﹐資此坤中之一元也。

離﹐火。離本乾體﹐故火性炎上。陰麗於陽﹐气盛生光﹐萬物皆相見。其精爲日﹐水火不相射而相逮﹐天地之大用備矣。

天地山澤雷風水火﹐爲八卦之大象﹐《易》之本也。八卦相錯﹐因而重之爲六十四。陰陽相交﹐變化以生。而象之變易﹐亦各因時位而異。而要不越此八者之範圍也。

本象

昔者聖人之作《易》也﹐觀象畫卦﹐近取諸身﹐遠取諸物﹐以通神明之徳﹐以類萬物之情。而物各有所本﹐象以象物﹐亦莫不各有其本。故本象著焉。

乾爲馬。物性馬最健﹐得陽剛之精﹐晝夜不眠。房星爲天駟七星之次﹐七星爲馬﹐於辰爲午﹐故馬爲火畜。蠶馬首龍精﹐故馬蠶同气。在天爲龍﹐在地爲馬﹐皆干行也。

坤爲牛。牛性柔順﹐屬土屬陰﹐不動卽眠﹐起先後足﹐與馬相反。牛爲大物﹐故物從牛。坤備萬物﹐故以牛象之。

震爲龍。乾變震爲長子。龍雷同類﹐龍馬同種。馬八尺以上曰龍﹐龍陽物而生於純陰之地﹐震象也。

巽爲雞。雞善伏﹐《九家》曰「應八風也」。風應節而變﹐變不失時。雞時至而鳴﹐與風相應。故有風疾者禁食雞。雞將鳴﹐必動股振羽﹐故曰「翰音」。

坎爲豕。豕水畜。《傳》言星斗散精爲彘﹐斗星坎地。朱氏曰「亥爲豕者直室也﹐坎之所自生也。」

離爲雉。雉文采象離。朱氏曰「雉方伏時﹐東西風則復﹐南北風則去而不復。坎勝離也。」卜楚邱論明夷之謙曰「當鳥」。鳥者朱鳥也﹐離之次也。

艮爲狗。《九家》曰「艮止﹐主守禦也。」艮數三﹐七九六十三﹐三主艮。斗爲犬﹐故犬三月而生。斗運十三時日出﹐故犬生十三日開目。艮火之精﹐畏水不飲﹐而以舌舐﹐斗則以水解也。

兌爲羊。朱氏曰「兌﹐說也﹐羊內狠者。二陽伏於一陰之下也。」項氏曰「未爲羊而主兌者﹐金生於土也。土旺則金生﹐故坤伏必於建未之月。」

此所謂「遠取諸物」也。漢上朱氏曰「說八卦本象也。」

乾爲首。首爲眾陽所宗﹐乾尊在上故爲首。《虞氏易》﹕「明夷九三得其大首﹐乾三之上也。」

坤爲腹。《正義》﹕「坤能包藏含容﹐故爲腹。坤體中虛﹐亦象腹。」朱氏曰「坤又爲身爲躬。按艮爲身﹐言坤之變艮爲背﹐則坤爲腹也。」

震爲足。震動於下﹐故爲足。震爲乾初﹐健行﹐故稱足也。陽起自下﹐亦足之象。

巽爲股。《正義》﹕「股隨於足﹐巽順故爲股也。」按﹕足動而股不動﹐隨足而動﹐故咸曰「執其隨」。巽下偶﹐亦股之象。

坎爲耳。《正義》﹕「北方之卦主聽﹐故爲耳。」按﹕坎陽涵陰中﹐故耳聰內。腎開竅於耳﹐腎水竭則耳聾﹐皆坎象也。

離爲目。《正義》﹕「南方之卦主視﹐故爲目。」按﹕離陰麗陽中﹐故目明於外。心開竅於目﹐仍系於腎而見於外﹐皆離象也。

艮爲手。艮動於上﹐故爲手。朱氏曰「艮止者﹐動極而止也。震艮相反﹐行者必止﹐止者必行。疾走者掉臂﹐束手者緩行。」項氏曰「李椿年號逍遙子﹐作《周易傳》曰﹕一身之榮衛﹐還周會於手太陰。一日之陰陽﹐昏曉會於艮時。在人其象爲手。」按﹕此說最精。證諸《內經》﹐與震之爲足﹐合觀方見。古聖「近取諸身」一節之玄妙精微﹐非僅以表面之動靜﹐合卦畫之陰陽已也。

兌爲口。鄭氏曰「上開似口。」《正義》﹕「兌西方之卦﹐主言語﹐故爲口。」朱氏曰「艮爲鼻。口鼻通气﹐山澤通也。」

此所謂「近取諸身」也。余氏舒芑曰「八卦之象﹐近取諸身者﹐六子以反對。遠取諸物者﹐六子以序對。四者易而坎離不易也。」王氏夫之曰「因此見人之一身﹐無非干坤六子之徳業所著。由此而推之血气營衛箸骸皮肉之絡理﹐又推之動靜語默周旋進退之威儀﹐又推之喜怒哀樂愛惡攻取之秩序﹐無非健順陰陽之所合同。而乘時居位之得失吉凶﹐應之不爽。君子觀象玩占﹐而於疾眚之去畱﹐言行動作之善惡﹐皆可因此以反躬自省而俟天命。」按﹕六十四卦﹐上下往來﹐象之變化無窮﹐要皆以大象本象爲準﹐所謂萬變不離其宗者也。初學觀象﹐首宜反覆研求﹐必得其會通﹐而後始有變化之可言也。

廣象

《說卦傳》末章﹐先儒皆以爲廣八卦之象﹐朱子《本義》謂多不可解。且按之於經﹐亦不盡合﹐故與《序卦》《雜卦》皆不加注釋。漢上朱氏曰「說重卦別象也。六爻變化﹐其象豈能悉盡﹐此凡例也。智者觸類而長矣。」彭申甫曰「《說卦》篇﹐不與《系辭》《文言》一例。蓋聖人觀河圖而定八卦之方位﹐因以臚列八卦之象﹐其開章卽著明卦之所由立﹐爻之所從生﹐而歸本於和順道徳窮理盡性以至於命。又申明性命之理﹐不外陰陽剛柔。其在人則爲仁義﹐而理之所以窮﹐性之所以盡﹐則不外乎順時而已。蓋聖人仰觀俯察﹐實見乎《易》之爲道﹐無時無地而不在焉﹐無人無物而不賦焉。於是分別卦位之性情﹐而先以人道之廣生大生﹐推而至於窮神而妙萬物﹐近取諸身吾身則全乎《易》也。遠取諸物﹐則一物皆有一《易》也。然猶恐人之泥於物而滯於象也﹐更推而廣之﹐於一卦各立無方之象以盡其變﹐俾讀《易》者卽象可以見《易》﹐卽物可以求象﹐不滯於理而能妙乎理。此聖人繼天立極﹐所以上承羲文之畫之辭。所謂神而明之﹐不可爲典要﹐惟變所適者也。故聖人假象以明《易》。自後儒執《易》以求象﹐而《易》反亡矣。」彭氏之言﹐可謂得觀象玩辭之通﹐爲學者指南之鍼矣。

乾爲天。爲圜﹝朱氏曰﹕圜者渾淪無端﹐周而復始也。按﹕不曰圓而曰圜者﹑以著渾淪圓轉﹐不滯不息之意也。鄭東卿曰﹕圜者數之本。﹞。爲君。爲父﹝君﹐羣之長。父家之。長皆首出之意﹐人中之元也。﹞。爲玉。爲金﹝純粹以精﹐象玉。堅剛不屈﹐象金。物中之元也。﹞。爲寒﹐爲冰﹝乾位西北﹐時爲十月﹐故有寒冰之象。﹞。爲大赤﹝赤爲周之色﹐故以首出之乾象赤。曰「大赤」者﹐以別於坎也。辟卦乾四月盛陽﹐赤亦盛陽之色稱焉。﹞。爲良馬。爲老馬。爲瘠馬。爲駁馬﹝良馬爲乾之本象。來氏曰「老﹐時變也。瘠﹐形變也。駁﹐色變也。」其說頗當。﹞。爲木果﹝木之有果﹐生生不已。凡果皆圓﹐故取乾象。程子曰「《說卦》於乾𨿽言爲無﹐又言爲金玉﹐以至木果﹐所謂類萬物之情也。故孔子推明之曰﹕此卦於天文地理爲某﹐於鳥獸艸木某於身體爲某﹐各以例舉不盡言也。學者觸類而求之﹐思過半矣。」﹞。

坤爲地﹐爲母﹝父之配也﹞。爲布﹝布有衣被天下之功。布者﹐播也。陽施陰布﹐與乾對也。﹞。爲釜﹝《正義》﹕「取其化物成熟。」張氏曰「釜者﹐化物而不化於物者也。」蔡氏曰「虛而聚物﹐故爲釜。」﹞。爲吝嗇﹝朱氏曰﹕《易》言「吝」者﹐十二卦﹐十三艾﹐陽爻只居其三。蓋陰性翕而斂藏﹐故「多吝」。嗇﹐則吝之甚也。蓋坤之變象也。﹞。爲均﹝地道均平。崔氏曰「地生萬物﹐不擇善惡。」朱氏曰「乾獨陽也﹐坤陰均之得平。」項氏曰「吝﹐其靜之翕。均﹐其動之辟也。陶人制物之形者﹐謂之均。」亦此義。﹞。爲子母牛﹝坤爲牛﹐重坤則子母牛。朱氏曰「坤交離也﹐離『畜牝牛』﹐母也。大畜艮坤之初爲『童牛』﹐子也。」﹞。爲大輿﹝坤能載物。朱氏曰「地方而載﹐輿也。動而直方﹐大也。故曰大輿。」﹞。爲文﹝朱氏曰「一剛一柔相錯成文。有天而後有地﹐一不獨立二﹐則爲文天。一地二也。」﹞。爲眾﹝坤育萬物﹐眾也﹞。爲柄﹝兪氏炎曰「乾圓而曲﹐坤方而直。故有柄象。」崔氏曰「萬物依之以爲本。」﹞。其於地也爲黑﹝黑﹐極陰之色﹐與乾對也。坤爲地。又曰「其於地也」者﹐坤爲黑﹐其於地乃其一耳。﹞。

震爲雷﹐爲龍﹝鄭氏曰「龍讀爲尨﹐取日出時色﹐雜也。」按﹕龍﹐乾象﹐而用則見之於震。﹞。爲玄黃﹝玄黃﹐天地之離也。震爲乾坤始交﹐故備乾坤之文。﹞。爲旉﹝王肅曰「旉﹐華之通名。」虞氏以旉爲專﹐姚信「專﹐專一也」。《正義》曰「春气至﹐艸木皆吐﹐敷布而生也。」按﹕旉者﹐陽敷於陰。﹞。爲大塗﹝大塗﹐萬物所出﹐震卯兌酉﹐陰陽往來之路也。震爲行﹐大塗充盡﹐震行之用者也。﹞。爲長子。爲決躁﹝程氏曰「陰來陽必決﹐兌陽中﹐故決而和。震剛動不中﹐故決而躁。」﹞。爲蒼筤竹﹝《正義》﹕「竹初生之時色。蒼筤﹐取其春生之美也。」﹞。爲萑葦﹝朱氏曰「萑葦﹐震之廢气也。」張氏曰「剛爲竹﹐柔爲葦。」﹞。其於馬也爲善鳴﹝朱氏曰「《易》凡有震聲曰鳴。」程沙隨曰「震分乾一體﹐故爲馬。得陽之聲﹐故善鳴。」﹞。爲馵足﹝京氏荀氏曰「馵足﹐陽在下。」《正義》﹕「馬后足白爲馵﹐取其動而見也。」朱氏曰「下伏巽﹐故後足白。」﹞。爲作足﹝虞氏曰「馬白後左足爲馵。震爲左爲足爲作﹐初陽白﹐故爲作足。」徐氏曰「作足﹐雙舉前足也。」程氏曰「與薄蹄反。」﹞。爲的顙﹝朱氏曰「乾爲首﹐上發震爻爲的顙。《傳》所謂的顱也。」虞氏曰「的﹐白額。」﹞。其於稼也爲反生﹝鄭氏曰「生而反出也。」宋氏曰「陰上陽下﹐故反生。」﹞。其究爲健﹝究﹐極也。虞氏曰「震巽相薄﹐變而至三﹐則下象究。其究爲健爲蕃鮮﹐與四成乾故。」參看《學易筆談》。﹞﹐爲藩鮮。

巽爲木﹝朱氏曰「震巽皆木。獨言於巽者﹐蕃鮮之時﹐震剛木﹐巽柔木。」﹞。爲風﹝陸績曰「風﹐土气也。巽坤之所生﹐亦取靜於本而動於末也。」按﹕震巽陰陽始交﹐天感地應﹔震動則巽爲風﹐而風之鳴仍爲震。﹞。爲長女。爲繩直﹝翟氏曰「上二陽﹐其正一陰﹐使不得邪僻﹐如繩之直。」按﹕索﹐繩也。陰陽交索﹐坤初素得巽﹐坤動而直﹐故爲「繩直」。﹞。爲工﹝荀氏曰「以繩木﹐故爲工。」朱氏日﹕「天地變化萬物者以巽﹐而莫見其變化之迹﹐故巽爲工。」木曰曲直。巽﹐徳之制﹐工也。﹞。爲白﹝萬物之色盡於七﹐巽齊萬物﹐七色和一﹐故爲白。詳《學易筆談初集》﹞。爲長。爲髙﹝陰伏於下﹐陽升於上﹐故爲長爲髙。震巽初索皆稱長。獨著於巽者﹐震長而大﹐巽長而髙﹐互文也。﹞。爲進退﹝荀氏曰「風行無常﹐故進退。」按﹕巽居辰巳﹑辰五巳六﹐陰陽之中﹐進退之間也。﹞。爲不果﹝或進或退﹐不果之象。乾爲木果﹐巽變其初﹐故曰「不果」。﹞。爲臭﹝虞氏曰﹕臭﹐气也。風至知气﹐巽二入艮鼻﹐故爲「臭」﹞。其於人也爲寡發﹝鄭作宣發。虞曰「爲白﹐故宣發。」馬君以宣爲寡發﹐非也。《正義》「寡﹐少也。」﹞。爲廣顙﹝《正義》﹕「額闊爲廣顙。二陽在上﹐故稱廣。」形見於巽而色著於震﹐亦互文也。﹞。爲多白眼﹝虞氏曰「巽白﹐離目向上﹐則白眼見﹐故多白眼。」﹞。爲利市三倍﹝巽位居離與震之間﹐火雷噬嗑﹐「日中爲市」。詳《學易筆談》。﹞。其究爲躁卦﹝朱氏曰「巽三變成震﹐震爲決躁。」﹞。

坎爲水﹐爲溝瀆﹝虞氏曰「以陽辟坤﹐水性流通﹐故爲溝瀆。」﹞。爲隱伏﹝虞氏曰「陽藏陰中。」﹞。爲矯輮﹝宋氏曰「曲者更直爲矯﹐直者更曲爲輮﹐水流曲直似之。」﹞。爲弓輪﹝乾爲圓﹐坎得乾中爻﹐半規象弓﹐全規象輪。舊說多破碎﹐少可取者。﹞。其於人也爲加憂﹝《素問》﹕「金在志爲憂﹐水在志爲恐。恐則甚於憂﹐故曰加憂。」﹞。爲心病。爲耳痛﹝火髒在心﹐坎水勝之﹐故爲心病。水髒在腎﹐開竅於耳。而水在志爲恐﹐恐則傷腎﹐故爲耳痛。﹞。爲血卦。爲赤﹝《正義》﹕「人之血﹐猶地之水也。赤﹐血色。」李鼎祚曰「十一月一陽爻生﹐在坎陽气初生於黃泉﹐其色赤也。」﹞。其於馬也爲美脊﹝陽在中央﹐脊也。﹞。爲亟亟心﹝荀氏曰「極﹐中也。」坎居北子一位﹐剛動﹐故亟心。按﹕亟﹐古極字。﹞。爲下首。爲薄蹄﹝下首者上無陽﹐薄蹄者下無陽﹞。其於輿也﹐爲多眚﹝眚﹐病也。虞曰「敗也。」坤爲大輿﹐坎折坤體故也。﹞。爲通﹝坤「黃中通理」﹐通於坎也。﹞。爲月﹝《正義》﹕「月﹐水之精也。」按﹕乾陽流於坤﹐形如日之光被於月體﹐與離日對也。﹞。爲盜﹝虞與孔疏皆以水潛行象盜。按﹕盜﹐寇也。水之蝕土﹐如盜之侵掠也。或云﹕盜與竊古訓通。竊淺也。﹞。﹐其於木也爲堅多心﹝陽剛在中﹐故堅多心。﹞。

離爲火。爲日。爲電﹝在地爲火﹐在天爲日﹐陰陽相薄﹐則爲電。﹞。爲中女。爲甲冑﹝上下皆剛﹐上爲冑﹐下爲甲。﹞。爲戈兵﹝虞氏曰「乾金離火煆之﹐故爲戈兵。」《正義》﹕「取其剛在外以自捍也。」﹞。其於人也爲大腹﹝乾爲大﹐坤爲腹。坤麗乾中﹐故曰「大腹」。﹞。爲乾卦﹝詳《學易筆談》﹞。爲鼈。爲蟹。爲蠃。爲蚌。爲龜﹝鄭氏曰「皆剛在外。」虞氏曰「取外剛內柔也。」朱氏曰「鼈離交巽﹐巽巳爲蛇﹐蛇或化鼈。爲蟹者﹐巽交離也。蟹連兩目﹐重離也。爲螺者﹐兌交離也。螺生於月﹐旋也。爲蚌者﹐離交坎也。雀爲蛤﹐雉爲蜃﹐其類也。爲龜者﹐坎交離也。龜遊山澤﹐出入水火﹐含神負智﹐得坎離之正。頤損益三卦皆然。﹞。其於木也爲科上槁﹝宋氏曰「陰在內則空中﹐木空中則上科槁也。」《正義》﹕「科﹐空也。」﹞。

艮爲山﹐爲徑路﹝徑路﹐小路也。卦有大小﹐震大艮小。震爲大塗﹐艮反震﹐故爲徑路。﹞。爲小石﹝水雷屯「磐桓」。磐﹐大石也。震象艮反震﹐故爲小石。張氏曰「徑﹐小也。路﹐大也。萬物自此而入﹐故小自此而出。故大石之小者﹐有可轉之理﹐乃能動能靜者乎﹖」按﹕震陽長至艮而極﹐已寓必反之理﹐故艮象皆以反動爲言。﹞。爲門闕﹝虞氏曰「乾爲門。艮陽在門外。故爲門闕。」按﹕先天艮處西北﹐闕之地也。﹞﹐爲果蓏﹝張寞曰「有核曰果﹐無核曰蓏﹝luǒ﹞。」宋氏曰「木實爲果﹐艸實爲蓏。」郭氏曰「乾爲木果。艮﹐乾之餘气也。」﹞。爲閽寺﹝兪氏曰「艮以剛止外﹐衛內之柔。閽人止物之不應入者﹐寺人止物之不得出者。」按﹕因上門闕而類及也。﹞。爲指﹝指者止也。項氏曰「與堅多節同義。」﹞。爲狗﹝虞作拘。注曰「指屈伸制物爲拘。舊作狗。」朱氏曰「此言爲狗者﹐熊虎之子。《爾雅》曰﹕熊虎丑其子狗﹐初生未有文﹐猶狗也。」馬融虞翻郭璞以兌艮爲虎﹐艮居寅位﹐艮究成兌﹐故艮爲虎子。﹞。爲鼠﹝虞氏曰「似狗而小﹐在坎穴中﹐故爲鼠。晉九四是也。」郭雍曰「坎隱伏。在君子爲隱﹐在小人爲盜。艮之止﹐利則爲狗﹐害則爲鼠﹐皆一象而二義者也。」﹞。爲黔喙之屬﹝馬氏曰「肉食之獸﹐謂豺狼之屬。黔黑也﹐玄在前也。」程迥曰「黔東北方之色﹐靑黑雜也。」按﹕飛鳥之摯者﹐喙亦黔﹐不專指獸也。﹞。其於木也爲堅多節﹝陽在外故堅多節﹞。

兌爲澤﹝虞氏曰「坎水半見。」﹞。爲少女。爲巫。爲口舌﹝古巫皆少女以口舌通神者也。故類及之。﹞。爲毀折。爲附決﹝二象之舊說繁而鮮當﹐實皆對像。毀折對艮而言﹐艮爲成終成始﹐艮兌陰陽相反﹐故兌爲毀折附決。對震而言﹐震爲決躁。巽之究爲躁﹐巽覆爲兌﹐故兌爲附決。﹞。其於地也爲剛鹵﹝澤涸爲地必爲剛鹵。今日內外蒙古之間沙漠延長萬餘里﹐西連新疆之戈壁﹐號稱萬里長沙﹐其左右地皆斥鹵﹐蓋爲上古以前之大澤久涸成地﹐不知紀年﹐而鹵質猶在。此確合兌爲剛鹵之象﹐甚易見也。曰剛鹵者﹐更含有物質變化作用。以今日化學之分劑準其陰陽正負而研索﹐尢饒興味﹐當別論之。﹞。爲妾﹝《正義》﹕「少女從姑姊爲媵也。」﹞。爲羊﹝虞作羔﹐訓爲女使。鄭作陽﹐謂養無家女行賃炊事﹐今時有之﹐賤於妾也。說另詳《學易筆談》。﹞。

右八卦爲象﹐共百十有四。所謂舉例發凡﹐非物象之盡於此也。其例有互文者﹐有對取者﹐有類及者﹐有從變者。詳《學易筆談》。

逸象

《荀九家》逸象

《荀九家易》﹐八卦逸象﹐共三十有一。云出自河內女子獻《說卦》後﹐實皆由本經《彖》《象》采取。其未見者﹐只坤之漿﹐巽之鸛二象﹐去畱皆無關宏旨。惟荀爽《集解》﹐去古未遠﹐當有所本。而朱子亦仍陸氏《釋文》之舊﹐附各卦後。今列舉如左﹕

乾之象四﹕爲龍﹐爲直﹐爲衣﹐爲言。

坤之象八﹕爲牝﹐爲迷﹐爲方﹐爲囊﹐爲裳﹐爲黃﹐爲帛﹐爲漿。

震之象三﹕爲玉﹐爲鵠﹐爲鼓﹝玉或作王。鵠﹐項氏云「鵠鶴古通用﹐當作鶴。」﹞。

巽之象二﹕爲楊﹐爲鸛。

坎之象八﹕爲宮﹐爲律﹐爲可﹐爲棟﹐爲叢棘﹐爲狐﹐爲蒺藜﹐爲桎梏。

離之象一﹕爲牝牛。

艮之象三﹕爲鼻﹐爲虎﹐爲狐。

兌之象二﹕爲常﹐爲輔頰。

孟氏逸象

孟氏逸象﹐傳自焦氏﹐亦自本經采取爲多。間有互異者﹐以兩漢經師﹐各守師說﹐傳述不同。備錄如後﹐以資參證。

乾爲王﹐爲先王﹐爲明君﹐爲人﹐爲大人﹐爲聖人﹐爲賢人﹐爲君子﹐爲武人﹐爲行人﹐爲物﹐爲易﹐爲立﹐爲直﹐爲敬﹐爲畏﹐爲咸﹐爲嚴﹐爲堅剛﹐爲道﹐爲徳﹐爲盛徳﹐爲行﹐爲性﹐爲精﹐爲言﹐爲信﹐爲善﹐爲揚善﹐爲積善﹐爲良﹐爲仁﹐爲愛﹐爲忿﹐爲生﹐爲祥﹐爲慶﹐爲天休﹐爲嘉﹐爲福﹐爲介福﹐爲祿﹐爲先﹐爲始﹐爲知﹐爲大﹐爲盈﹐爲茂﹐爲肥﹐爲好﹐爲施﹐爲利﹐爲淸﹐爲治﹐爲大謀﹐爲髙﹐爲揚﹐爲宗﹐爲族﹐爲髙宗﹐爲甲﹐爲老﹐爲舊﹐爲古﹐爲大明﹐爲遠﹐爲郊﹐爲野﹐爲門﹐爲道門﹐爲百﹐爲歲﹐爲頂﹐爲朱﹐爲衣﹐爲圭﹐爲蓍﹐爲瓜﹐爲龍。

坤爲臣﹐爲順臣﹐爲民﹐爲萬民﹐爲姓﹐爲小人﹐爲邑人﹐爲鬼﹐爲形﹐爲身﹐爲牝﹐爲母﹐爲躬﹐爲我﹐爲自﹐爲至﹐爲安﹐爲康﹐爲富﹐爲財﹐爲積﹐爲聚﹐爲萃﹐爲重﹐爲厚﹐爲致﹐爲用﹐爲包﹐爲寡﹐爲徐﹐爲營﹐爲下﹐爲容﹐爲裕﹐爲虛﹐爲書﹐爲邇﹐爲近﹐爲疆﹐爲無疆﹐爲思﹐爲惡﹐爲理﹐爲體﹐爲禮﹐爲義﹐爲事﹐爲業﹐爲大業﹐爲庶政﹐爲俗﹐爲度﹐爲類﹐爲閉﹐爲藏﹐爲密﹐爲默﹐爲恥﹐爲欲﹐爲過﹐爲醜﹐爲積惡﹐爲迷﹐爲殺﹐爲亂﹐爲怨﹐爲害﹐爲遏惡﹐爲終﹐爲永終﹐爲敝﹐爲死﹐爲喪﹐爲冥﹐爲晦﹐爲夕﹐爲莫夜﹐爲暑﹐爲乙﹐爲年﹐爲十年﹐爲戶﹐爲義門﹐爲闔戶﹐爲閉關﹐爲盍﹐爲土﹐爲積土﹐爲階﹐爲田﹐爲邑﹐爲國﹐爲邦﹐爲大邦﹐爲萬國﹐爲異邦﹐爲方﹐爲鬼方﹐爲裳﹐爲級﹐爲車﹐爲輹﹐爲器﹐爲擊﹐爲囊﹐爲虎﹐爲兕﹐爲黃牛﹐爲牝牛。

震爲帝﹐爲主﹐爲諸侯﹐爲人﹐爲士﹐爲兄﹐爲夫﹐爲元夫﹐爲趾﹐爲出﹐爲行﹐爲徵﹐爲作﹐爲逐﹐爲驚走﹐爲警衛﹐爲定﹐爲百﹐爲言﹐爲講議﹐爲問﹐爲語﹐爲告﹐爲響﹐爲聲﹐爲音﹐爲鳴﹐爲夜﹐爲交﹐爲徵﹐爲反﹐爲後﹐爲後世﹐爲從﹐爲守﹐爲左﹐爲生﹐爲嘗﹐爲緩﹐爲寬仁﹐爲樂﹐爲笑﹐爲喜笑﹐爲笑言﹐爲道﹐爲陵﹐爲祭﹐爲鬯﹐爲禾稼﹐爲百谷﹐爲艸莽﹐爲鼓﹐爲筐﹐爲馬﹐爲糜鹿。

巽爲命﹐爲命令﹐爲號令﹐爲教令﹐爲誥﹐爲號﹐爲號咷﹐爲處女﹐爲婦﹐爲妻﹐爲商旅﹐爲隨﹐爲入﹐爲處﹐爲入伏﹐爲利﹐爲齊﹐爲同﹐爲交﹐爲進﹐爲退﹐爲舞﹐爲谷﹐爲長木﹐爲苞﹐爲楊﹐爲果木﹐爲茅﹐爲白茅﹐爲闌﹐爲艸木﹐爲艸莽﹐爲杞﹐爲葛藟﹐爲薪﹐爲庸﹐爲休﹐爲繩﹐爲帛﹐爲腰帶﹐爲繑﹐爲蛇﹐爲魚﹐爲鮒。

坎爲聖﹐爲云﹐爲玄云﹐爲川﹐爲大川﹐爲河﹐爲心﹐爲志﹐爲思﹐爲慮﹐爲憂﹐爲謀﹐爲惕﹐爲疑﹐爲艱﹐爲蹇﹐爲卹﹐爲悔﹐爲逖﹐爲忘﹐爲勞﹐爲濡﹐爲涕洟﹐爲眚﹐爲疾﹐爲疾病﹐爲疾癘﹐爲疑疾﹐爲災﹐爲破﹐爲罪﹐爲悖﹐爲欲﹐爲淫﹐爲寇盜﹐爲暴﹐爲毒﹐爲瀆﹐爲孚﹐爲平﹐爲法﹐爲罰﹐爲獄﹐爲則﹐爲經﹐爲習﹐爲入﹐爲內﹐爲聚﹐爲脊﹐爲要﹐爲臀﹐爲膏﹐爲陰夜﹐爲歲﹐爲三歲﹐爲屍﹐爲酒﹐爲叢木﹐爲叢棘﹐爲蒺藜﹐爲棘匕﹐爲穿木﹐爲校﹐爲弧﹐爲弓彈﹐爲木﹐爲車﹐爲馬。

離爲女子﹐爲婦﹐爲孕﹐爲惡人﹐爲見﹐爲飛﹐爲爵﹐爲日﹐爲明﹐爲先﹐爲甲﹐爲黃﹐爲戎﹐爲折首﹐爲刀﹐爲斧﹐爲資斧﹐爲矢﹐爲飛矢﹐爲黃矢﹐爲网﹐爲罟﹐爲甕﹐爲鳥﹐爲飛鳥﹐爲鶴﹐爲隼﹐爲鴻。

艮爲弟﹐爲小子﹐爲君子﹐爲賢人﹐爲童﹐爲童蒙﹐爲僮僕﹐爲官﹐爲友﹐爲閽﹐爲時﹐爲丰﹐爲星﹐爲沫﹐爲霆﹐爲果﹐爲愼﹐爲節﹐爲待﹐爲制﹐爲執﹐爲小﹐爲多﹐爲厚﹐爲取﹐爲捨﹐爲求﹐爲篤實﹐爲道﹐爲穴居﹐爲石﹐爲城﹐爲宮室﹐爲門闕﹐爲廬﹐爲牖﹐爲居﹐爲門庭﹐爲宗廟﹐爲社稷﹐爲鼻﹐爲肱﹐爲背﹐爲腓﹐爲皮﹐爲膚﹐爲小木﹐爲碩果﹐爲豹﹐爲狼﹐爲小狐﹐爲尾。

兌爲妹﹐爲妙﹐爲妻﹐爲朋﹐爲友﹐爲講習﹐爲刑人﹐爲小﹐爲少﹐爲密﹐爲通﹐爲見﹐爲右﹐爲下﹐爲少知﹐爲契。

右舉象至四百四十餘﹐然猶未能盡也。別本坎下有竊象﹐巽下有系象﹐兌下有窺象﹐殆逸之中又有逸歟﹗

補象

《易》注如《瞿塘來氏集注》等﹐均有補象﹐要皆由《彖》《象》十翼之辭﹐擬議以意增補。然來氏乾之爲郊爲野等補象均已列《孟氏逸象》之中﹐而又補之。殆來氏僻居巫峽﹐得書不易﹐《孟氏逸象》﹐或未之見耳。實則《說卦》廣象﹐簡而能賅﹐提綱挈領﹐各卦《彖》《爻》之象﹐無不可會通演繹﹐而各得其變化。及根本之所在﹐必字字而擬之補之﹐則泥象以言《易》﹐而《易》反不可見矣。各家補象﹐爰不復贅錄。

參象

參象者﹐乃八卦陰陽交變﹐未能以一卦之本象或變象盡之﹐因參合兩卦之象而會通之﹐其例已見於《廣象》。順徳鄭氏《易譜》﹐觸類引伸﹐並證以前史占驗之詞﹐列爲參象﹐亦足爲初學之隅反也。

離之艮﹐爲火焚山﹐山敗之象。於人爲言﹐敗言爲讒﹐故又爲讒言之象。

乾之兌﹐天降爲澤﹐爲天子降心逆公之象。

震之離﹐火反燒木﹐有女嫁反害其母之象。

巽見艮﹐爲山之材﹐而之乾有照以天光之象。

坤之乾﹐又見艮﹐有廷實旅百﹐奉之以玉帛之象。蓋艮爲廷實旅百﹐乾爲玉而坤爲帛也。

坤之震﹐曰安而能殺﹐爲公侯之象。

坤之坎﹐坤貞也﹐坎和也。和以率貞﹐有信之象。

震之坤﹐震爲足﹐坤靜而不動﹐有足居之之象。震車也﹐坤馬也﹐又爲車從馬之象。震爲長兄﹐坤爲母﹐又有兄長之﹐母覆之之象。又爲眾﹐眾又歸之之象。

乾之坤﹐君降爲臣也﹐爲不終爲君之象。乾天子也﹐變坤三爻皆出於乾﹐又爲三出於天子之象。

坎之巽﹐爲夫從風﹐風隕妻之象。蓋風爲隕落物也。

震之坎﹐在春木旺龍徳之時﹐爲廢水之气。來見乘加﹐升陽未布﹐隆陰仍積﹐坎爲刑獄﹐爲刑獄壅濫之象。

乾之離﹐爲中天出日﹐有光顯之象﹐

離之艮﹐爲日落西山之象。

艮之離﹐爲山下起日﹐乃方升之象。

艮之坎﹐爲山嶽變海之象。

坎之艮﹐爲深谷爲陵之象。

坎月也﹐變震爲雷生明﹐變兌爲上弦之月﹐變乾爲十五夜月﹐變巽爲十八晚初虧月﹐變艮爲下弦月﹐變坤爲晦。

離日也﹐變震爲初出日﹐變乾爲中天之日﹐變巽爲方斜之日﹐變艮爲落山之日﹐坤知入地矣。

離之坤﹐曰太陽入地﹐有退休之象﹐有傷夷之象。

巽見乾之兌﹐有花木被馬毀折之象。

離之坎﹐坎來乘物﹐爲月來掩日之象。郭景純曰「變坎加離﹐厥象不燭﹐必有欺蔽之象。」

坎之離﹐爲月往日來。

離甲冑﹐用兵戈之象也。而之坎知遇險於前﹐又不成出兵之象。

坤之乾﹐爲自地升天之象。

艮之坤﹐有捨髙就卑﹐去畸嶇從平坦之象。

坎之巽﹐風還吹水﹐有波濤之象。

坎之兌﹐水竭耳聾﹐臣壅主聽之象。

坤之坎﹐有平地開通之象。

兌之艮﹐兌口舌講和﹐而艮又止之﹐有欲和不成和之象。

乾之離﹐爲圓器在鑪竈之側。

坎之乾﹐爲雲從龍。巽之艮﹐爲風從虎。

震之離﹐離爲矢﹐而火還燒震木﹐有張弧反射之象。

離之乾﹐在乾宮爲同復於父﹐爲歸宗。

震木之艮﹐有木入山之象。

坎之震﹐兌之震﹐爲水澤中木﹐如逢坎離同位﹐乃其木是湯藥煎煮之象。

坎之艮﹐爲官司刑獄而止不復升矣。

艮之巽﹐爲居其所而風自播而今自行。

五行象

陰陽化合﹐播爲五行。《禮運》曰「布五行於四時﹐和而後月生也。」五行非質也﹐實天地陰陽之气。气有盛衰﹐而時位乘之﹐而生克變化之迹著也。气不可見﹐仍見之於八卦之象。聖人作《易》﹐旣極數定象﹐復發其凡於蠱巽之《彖》《爻》。先後甲庚﹐各舉其端﹐而全《易》卦爻之陰陽五行無不可以此類推。而卦气占候﹑九宮三式之術數𨿽繁﹐亦無能越此範圍。列象如右。卦數另詳下篇。

水火木金土﹐分陰分陽﹐有柔剛﹐各有配偶﹐共爲十象﹐舊稱八卦。土金木皆有二﹐惟水火各一﹐實未知震兌各具水火之用也。震兌爲陰陽出入之門﹐日月往來之路﹐不啻五行生化之原﹐故後天與坎離皆居中位。坎離居先天干坤之位﹐震兌卽居先天坎離之位。參觀《內經》﹐則陰陽升降﹐五行生化之作用﹐更顯著矣。

意象影像

意象影像者﹐日本易學之名詞也。經學諸書﹐自唐開元時傳入日本者爲多。故日人講《易》﹐多宗李鼎祚《集解》﹐其占筮亦用唐人之揲法。卦象取用﹐有所謂意象者﹐如以震爲船﹐翼爲剪﹐離爲鏡﹐艮爲亭﹐類取形似﹐無甚深意義。但象本無方﹐意動成像﹐故得意旣可忘象﹐亦能成像。《易》冒天下之道﹐以八卦相錯﹐陰陽反覆﹐能曲成萬物而不遺者﹐正以象之變化無盡﹐而肆應不窮。盈天地間惟萬物﹐生生不已﹐《易》亦生生不已。萬物之孳乳﹐日積月累﹐其數量爲巧歷所不能計﹐而《易》之八卦﹐足以盡之。非神而明之﹐其孰能與於斯﹖

海通而後﹐西學東漸﹐名物之繁﹐百倍於昔。而鼎新革故﹐索之於《易》﹐無不各有其數﹐各有其象。如廣象以乾爲金爲玉﹐金玉或非伏羲畫卦時所有物。而三代以後﹐旣有其物﹐而卽以伏羲所畫乾卦之象當之。以三代之時﹐物質之最精最堅莫金玉若也。而今則金剛石之精粹堅剛﹐更出金玉之上﹐自可由金玉而更廣之以乾爲金剛石。乾之因物付物﹐仍莫不確合而確肖也。廣象以坎爲輿﹐坤爲大輿﹐震爲大塗﹐合坎通坤載震行而定其象﹐以當時載物之具﹐莫利於輿﹐莫過於大輿。而通行之路﹐莫便捷於大塗故也。今則交通之廣﹐運輸之捷﹐器用日新﹐幾非一名一物所能限。然則占事知來﹐制器尙象﹐非由廣象更推而廣之﹐安能盡其用哉﹗以卦言之﹐小過飛鳥遺之音﹐固未知今日之有飛機也﹐而象已確肖之。旣未濟之曳其輪﹐未必知今日之有汽機也﹐而象已不啻曲繪之。古未嘗有化學之分劑也﹐而今日化學各原質之分化輕重﹐其量劑數無不與八卦之數合。是故但以象言﹐或猶疑爲附會之適相巧合。若更証之以數度﹐參之以陰陽剛柔之气運﹐而形質狀態﹐性情功用﹐無不一一彰明顯著。此意象之爲用﹐非經生家鉆研故紙﹐取經傳之一名一物﹐自稱補象之足並論也。我國𨿽無意象之名﹐而京焦管郭之占象﹐見於本傳及《易林》《洞林》諸書者﹐其以意廣古人之象者﹐固不勝指數。故特著之﹐爲初學擴其心胸之一助焉。

影像之說﹐當本於吾國相傳之卦影。卦影之術﹐始於晉唐﹐而盛於南宋。嚴君平亦卽其儔﹐今已失傳。而日本之所謂影像﹐類似吾國之伏象。惟不限以震伏巽﹐艮伏兌﹐大槪與意象略同。說詳東京易學討論會丁巳年發行之易學雜誌﹐亦足供學者之參考也。

卦數第七

「天一﹐地二。天三﹐地四。天五﹐地六。天七﹐地八。天九﹐地十。」又曰「天數二十有五﹐地數三十。天地之數﹐五十有五。」河圖洛書之數﹐卽此五十有五之數所分布而進退者也。聖人則圖畫卦﹐是故卦之數卽圖書之數﹐亦卽天地之數也。「大衍之數五十﹐其用四十有九」者﹐所以衍《易》﹐卽以衍此五十有五之數者也。自宋儒竄易經文﹐以「天一地二」一節﹐移置「大衍之數五十」以前﹐兩數遂相混合﹐並爲一談。異論紛若﹐左支右吾﹐卒無是處。漢學家𨿽力糾其繆﹐而於兩節之數理﹐亦未能分析淸楚﹐與卦象《彖傳》相證明。乃沿繆襲誤﹐以迄於今。程朱而後﹐言《易》者皆崇理論﹐言象者已不多﹐言數者尢少。偶有一鱗半爪﹐又皆似是而非。同人講習﹐幾於無可取資。爰就所知﹐略貢芻蕘。所憾數學旣淺﹐又荒廢日久﹐自知膚淺已甚。姑引其端﹐以待專家之續竟其緒也。

先天數

乾一﹐兌二﹐離三﹐震四﹐巽五﹐坎六﹐艮七﹐坤八之數﹐邵子《皇極經世》之數﹐所謂先天數也。相傳康節從李挺之氏學《易》三年﹐未能窺其奧﹐請益於李﹐叩其要旨。李乃授以一二三四五六七八之八字﹐康節言下大悟﹐恍然於乾兌離震巽坎艮坤之天然位次﹐與數適合。而陰陽交錯﹐順逆往來﹐無不妙合。極深研幾﹐遂得貫澈天人﹐成《皇極經世》一書。程子嘆爲內聖外王之學﹐朱子《木義》﹐又取其大小方圓各圖﹐弁諸經首。其後言《易》者﹐卽以先天數爲易數。於卦爻《彖》《象》之言數者﹐如「七日」「八月」「十年」「九陵」之類﹐悉以先天數當之﹐歧誤乃不可究詰。夫邵子先天數﹐非不合也。特邵子別有妙悟﹐以一二三四五六七八爲主﹐如算學之數根。乾兌離震巽坎艮坤﹐只爲其數之符號耳﹐故用乾兌離震巽坎艮坤可也﹐用日月星辰水火土石亦無不可也。因邵子未嘗以此注《易》﹐但借卦爻以演其數﹐而所得之數理﹐變化分合﹐仍能與《易》相符。所謂殊途同歸﹐法異而實不異也。若以言《易》﹐則自當以干兌離震巽坎艮坤爲主。先後體用﹐各有其數。與邵子之數同出天一地二之十數﹐並圖如左﹕

乾一對坤八﹐合九。兌二對艮七﹐合九。離三對坎六﹐合九。震四對巽五﹐合九。四九合三十六。乾陽三畫﹐坤陰六畫﹐合九。兌四畫﹐艮五畫﹐合九。離四畫﹐坎五畫﹐合九。震五畫﹐巽四畫﹐合九。四九亦合三十六。八卦相蕩成六十四﹐除乾坤坎離頤中孚大小過八卦反覆不變﹐餘五十六皆一卦反覆成二卦﹐實只二十八卦。合乾坤等不變之八卦﹐亦共合三十六卦。三十六者﹐六之自乘也。故邵子曰「三十六宮都是春」﹐乃用六藏九﹐爲邵子之獨有心得﹐別具用法。故依此數方位﹐與五行干支納甲皆不相合。納甲之象與乾一兌二之數無關﹐漢學家力辟先天卦位﹐而於乾一兌二之數﹐無能辯駁。偶有言者﹐亦隔靴搔癢﹐無當於理。玆另圖先天八卦之合洛書河圖數如下﹕

聖人則圖畫卦﹐卦數卽圖書之數。圖書之一六﹐皆從下起﹐陽從一始﹐陰以六終﹐皆歸藏於北方﹐未有從上起者。邵子先天數﹐獨悟「易逆數也」一語﹐故反用圖書而逆由乾位起一﹐藏九不用﹐爲兩數之對待。如洛書之藏十﹐其妙用在卦順則數逆﹐卦逆則數順﹐故仍不悖於陽順陰逆之天則。錯綜變化﹐而無不相通。若論先天八卦之本數﹐則自當取則河圖﹐陰逆陽順﹐以合於一六二七三八四九之匹偶。而陰陽相對﹐皆得五數。如雷風一四合五也﹐水火二三合五也﹐山澤七八合十五﹐天地九六合十五﹐皆五也。仍以五爲中樞。而一六爲地雷復﹐九四爲天風姤﹐二七爲水澤節﹐三八爲火山旅。所謂布五行於四時﹐無不合也。和而後月生﹐此納甲所以用先天之象﹐而取後天之數也。此理千餘年來﹐未有發明。由於不知陽順陰逆之數﹐以邵氏之數﹐彊解京﹑焦之《易》﹐紛紜糾結﹐遂莫可究詰矣。陽數順由一始﹐爲一三七九。陰數逆由四起﹐爲四二八六。宋以後﹐皆以二四六八爲陰數之用﹐此其根本之錯誤也。陽順陰逆圖數﹐余於庚申之秋﹐始由「乾乘六龍」一語悟得「乘六」之法﹐繪圖以明之。始知極數定象﹐通變成文﹐參伍錯綜﹐皆在陽順陰逆。而千餘年來﹐似是而非之注釋﹐均可一掃而空矣。圖說另詳《易數偶得》。

坎一坤二震三巽四離九艮八兌七乾六。乾坎相連﹐一與六合。坤兌相連﹐二與七合。震艮相連﹐三與八合。巽離相連﹐四與九合。水火金木之數﹐各有配合﹐獨闕五十兩數。非闕也﹐坎一離九合十﹐中央戊己﹐而坤艮二八﹐亦合十爲丑未﹐皆五與十土數所分寄﹐方位與洛書合﹐而數亦兼符納甲。其說已詳《卦位》章先天納甲圖﹐玆不贅述。更以數之順序﹐並列與洛書參照﹐則第一章

二八易位﹐二五媾精﹐兩圖之妙更可見矣。

坎離乾巽震兌坤艮皆相對﹐與卦位合。惟坤二與艮八之位互易﹐五運中樞﹐而十暗寓於八方。所謂通變化而行鬼神者﹐卽在此坤艮易位之妙用。故曰「神樞鬼藏」﹐向來道家珍爲神祕。非入其門奧者﹐不肯輕泄。實則邵子天根月窟﹐子正在丑﹐午正在未數言﹐已不啻明明揭示﹐特後人不自悟耳。

先後天八卦合數

先後天八卦﹐旣各有其本位本數﹐而體用相生﹐升降變化﹐由合而分﹐亦由分而合。是以《易》之《彖》《象》凡涉言數者﹐亦各有體用之不同。先天八卦本數者﹐以河圖爲體者也。後天八卦本數者﹐以洛書爲體者也。先後天八卦合數者﹐兼先後天之象而納十干之數者也。此數相傳最古﹐虞氏《易》卽用此數也。

古納甲圖﹕東方甲乙配乾坤﹐南方兌艮配丙丁﹐西方庚辛屬震巽﹐而坎戊離己中央﹐因壬癸爲乾坤兼納也。此圖壬癸居北屬坎離﹐以坎離代乾坤。有作離一坎六。者﹐陰陽互根﹐亦自可通。並前兩圖合觀之﹐當知邵子數與《易》之分別矣。

天地範圍數

天地範圍數﹐相傳卽《連山》卦數。因其以艮爲始終﹐所謂「範圍天地而不過﹐曲成萬物而不遺」者也。略舉例如左﹕

右圖始艮一﹐終艮十﹐而又以艮七爲用﹐象數體用皆艮﹐故有《連山》易數之名。𨿽未必卽爲《連山》﹐而其象則兼先後天﹐數則合河圖洛書。與納甲納音﹐融會而貫通之者也。天地萬物之數﹐莫能外於是矣。陽數極於九﹐陰數極於六。陽﹐天也。天之用皆見於地﹐故數至六而體全﹐得七而六數之用行也。太陽無七﹐太陰無十﹐而艮兼用一﹑七﹑十者﹐一始十終﹐七則具成終成始之用者也。

八卦成列數

夫《易》開物成務﹐冒天下之道﹐如斯而已者﹐非他﹐卽天一﹐地二﹐天三﹐地四﹐天五﹐地六﹐天七﹐地八﹐天九﹐地十之數也。八卦成列﹐天地之數﹐分陰分陽﹐與八卦並列﹐而五位配合﹐五行生布也﹐干支屬也。一始十終﹐順往逆來﹐六十四卦先後天往復循環﹐周而復始﹐而數有不周﹐獨闕西北。先天則艮闕﹐後天則乾無﹐而盈虛消長﹐於以無閥﹐皆出「乾知大始」。冒天下之道﹐以極天之數﹐定天下之象﹐通天下之志﹐定天下之業﹐斷天下之疑﹐興神物以前民用﹐盡在於斯矣。

坎子一﹐艮丑二寅三﹐震卯四﹐巽辰五巳六﹐離午七﹐坤未八申九﹐兌酉十﹐乾戌亥無數。子午南北至卯酉春秋分﹐寒暑往來﹐日月出入﹐先天咸無﹐後天干無﹐皆以無出有。此《易》數之精義入神﹐《易》道之廣大悉備﹐皆在此八卦成列之時位象數。宋後言《易》﹐先別門戶﹐爭道統﹐宗宋者以老莊之說爲異端﹐宗漢者以先天卦位爲不經﹐而《易》遂無從言矣。程傳號爲易學正宗﹐而程子《自序》﹐謂予所傳者辭也﹐冀學者由辭以得其意。然《彖》《象》十翼之辭﹐無一辭一字﹐不由象數而來。捨象數而言辭﹐辭烏從得哉﹗此圖之數﹐前人所未言。淸季靑田端木鶴田氏始創爲之圖﹐簡要精當﹐足與經傳相參證。與舊有諸圖會而通之﹐不但於數理之要領可得﹐而古今來占筮推步之本源﹐悉在於是矣。

卦气第八

旣明方位象數﹐而气可得言矣。气不可見﹐顯之以象﹐定之以數﹐而驗之以候。五日爲一候﹐故亦曰卦候。天地陰陽之消息﹐日月寒暑之往來﹐萬物生成﹐變化動靜﹐莫不先見乎气。《彖》《象》《系辭》﹐皆隱合气候而未明言。言气者莫著於京房﹐遂相傳京房卦气﹐實非京氏所創也。周公之時訓與《月令﹖夏小正》﹐皆以象數爲气候之準﹐無不與圖書卦象契合。京氏特整齊而排比之﹐以六十卦直日用事﹐以風雨寒溫﹐定占候災變﹐或爲京房之法耳。黃粵洲曰「上系七爻﹐起中孚『鳴鶴在陰』﹐十一爻起於咸『憧憧往來』。」卦气從中孚至井﹐八十九陽﹐九十一陰。咸至頤﹐八十九陰﹐九十一陽﹐與《系傳》恰合。而孔子復於咸言「日月寒暑往來﹐陰陽屈伸」﹐是必三代已有此卦象气候﹐孔子故於《系傳》及之﹐否則安有如此之巧合乎﹖特著錄其圖。非僅爲占卜之用也。

京氏以六十卦當周天三百六十五度四分度之一﹐每卦值六日七分﹐故又名爲六日七分術。坎離震兌爲後天四正﹐別立爲監司﹐分管二十四气﹐不入六十卦之內。六十卦之中﹐更有復臨泰大壯夬乾姤觀否遁剝坤十二卦爲辟卦﹐分領十二月﹐每月約五卦。始六日曰公卦﹐次辟卦﹐次侯卦﹐則值月中節气交界。次大夫﹐次卿﹐以畢一月。周而復始。

卦气起冬至﹐爲中孚之二爻﹐至七日復卦﹐十二日復卦畢﹐第十三十四十五日則屯之內卦當之﹐約兩卦半當一气﹐約十五爻當十五日也。小寒自屯四起﹐至謙與睽﹐亦兩卦半也。玆分舉其例如下﹕

或謂京房卦气出《易緯》﹐不足以望先天。然按之《系辭》﹐旣有中孚與咸之前徵﹐而驗之气候﹐又與《時訓》《夏小正》合﹐而邵子河洛先天諸數亦不能不采用其說。圖𨿽別用乾坤坎離﹐而河洛化工﹐仍取坎離震兌。蓋實始於《連山》歷法﹐四監周度。惟首起艮卦﹐然則京學之自來遠矣。

辟卦主一年十二月﹐自冬至七日後起﹐陰陽往復﹐周而復始。朱子曰「是當以一爻分三十分﹐陰陽進退日一分。如陰剝每日剝三十分之一﹐一月方剝得盡。陽長每日長三十分之一﹐亦一月方長得成。故復之一陽﹐不是頓然便生﹐乃是自坤卦中積來。從小雪後一日生一分﹐竟大雪共三十日﹐生三十分﹐然後成冬至之一陽。姤之陰亦生於小滿﹐一日一分﹐積三十日﹐然後成夏至之一陰。觀此知陰陽絕續之際﹐果無一息之間斷也。」列子曰「一气不頓進。」又曰「天道密移﹐疇覺之哉﹗」聖人作《易》﹐仰觀俯察﹐知天地陰陽之運行消息甚微﹐人無從覺﹐故以懸象著明之日月﹐分畫八卦﹐象陰象陽﹐以《易》道示人﹐天道斯昭昭矣。更以六十四卦﹐合周天之度﹐自疏而密﹐由略而詳。由一年十二月﹐分日分時分刻﹐以逮秒忽之微﹐均可顯之以象﹐推之以數﹐豈但爲吉凶占卜之用哉﹗聖功王道基於是﹐百姓日用宥於是。彼自絕於天而言人者固背道﹐舍人以言天者﹐豈知道哉﹗孔子之《易》﹐明天地人三極之通﹐而齊之於木道﹝見於風雷益《彖傳》「木道乃行」。古今言《易》者均未注意﹐而道家亦由之而不知致。《易》道大用始終不明﹐可慨也夫﹗﹞。坎離秉天地之中﹐震兌劑陰陽之和﹐以成位育之功。釋道二教﹐闡咸恆之義﹐裁成輔相﹐協乎泰否﹐所以皆範圍於《易》數之內﹐而莫能外乎﹗進象數而言气精微之蘊﹐更非潛心玩索﹐不能會其通也。

按﹕一卦值六日﹐共三百六十日﹐而歲度周﹐尙餘五日四分日之一。每日以八十分計﹐五日四分日之一﹐共得四百二十分﹐每卦應得七分﹐故合計六日七分﹐一卦始畢。五日爲一候﹐三候成一气﹐約一气盡十六爻﹐爲兩卦又四爻。是每月五卦﹐又盈兩爻也。故卦气起中孚之二爻。節气有長短﹐卦爻亦有盈縮。此揚子云《太玄》所以分七百二十九贊﹐以兩贊當一日﹐以當一歲三百六十四日半﹐而更以立踦贏二贊﹐以爲坤縮也。

卦气起《中孚﹖九二》「鳴鶴在陰」。鶴陽鳥也﹐居漢陰地﹐陽生於陰之義也。終於頤﹐「頤者養也」﹐歸養中宮﹐至中孚復出。斯造化之機軸。孔子贊《易》﹐以人事言天道﹐故贊《中孚﹖九二》曰「天下應之」﹐曰「天下之樞機」﹐可謂天人合一。冬烘先生以附會兩字抹煞之﹐吾無言矣。

日行與天度每不相及﹐因有歲差。東晉虞喜云「五十年退一度。」何承天云「百年退一度。」隋劉約云「七十五年退一度。」唐僧一行又以八十三年退一度﹐許衡郭敬皆謂六十六年有餘退一度﹐較前說爲近。鄭氏《易譜》引環中子說曰「周天三百六十五度四分度之一﹐是正數也。」邵子《皇極》曰「三百六十五度二十五分七十五秒﹝邵子以一度作百分﹐京氏以一日作八十分﹐故其數異。﹞。」其二十五分卽四分度之一矣﹐又另多七十五秒﹐是天過正數外七十五秒也。而歲周止得二百六十五日二十四分二十五秒﹐是日不及正數二十五秒也。假以天所多七十五秒﹐補日所少二十五秒﹐作百秒爲一分﹐則天恰合正數﹐日亦恰足正數矣。今乃日止二十四分﹐比天二十五分爲欠一分又二十五秒﹐比天七十五秒爲欠五十秒﹐故天行餘一分五十秒也。然則日之於大﹐每年退一分五十秒﹐十年退十五分也。六十年則退九十分﹐再加六年﹐又退九分﹐是六十六年﹐其退九十九分﹐是一度尙欠一分。以每年一分五十秒計之﹐則一分當八个月﹐便是六十六年零八个月﹐卽退天一度也。歷法今密於古﹐當詳求之﹐以定卦值星度之位。庶數自密合﹐無毫釐釐之差。於萬事萬物之動靜吉凶﹐胥可以是準之矣。

萬氏彈峯曰「乾附於坤﹐坤歸於乾。坤之遊魂乾仍歸乾﹐坤仍歸坤﹐坤仍歸坤﹐謂之歸魂。」六子互變﹐震巽二長﹐乃四孟月之主。五爻變後退歸四位﹐震附於巽﹐巽附於震爲遊魂。震仍歸震﹐巽仍歸巽爲歸魂。坎離二中﹐乃四仲月之主。五爻變後﹐退歸四位。離附於坎﹐坎附於離﹐爲遊魂。離仍歸離﹐坎仍歸坎﹐爲歸魂。坎離之遊魂在乾坤﹐乾坤之遊魂在坎離。此四正互換之卦。艮兌二少﹐乃四季月之主。五爻變後﹐退歸四位。艮附於兌﹐兌附於艮﹐爲遊魂。艮仍歸艮﹐兌仍歸兌﹐爲歸魂。艮兌之遊魂在震巽﹐震巽之遊魂在艮兌。此四隅互換之卦也﹐此正《說卦》「神也者」一章﹐去乾坤而言六子之義﹐乾坤主一歲之運﹐一卦管一月。六子爲四時之主﹐一卦管十日。月有值月之卦﹐日月值日之卦﹐亦理數自然也。

京氏卦气﹐出於納甲。八宮世應﹐皆與卦气一貫。用八宮納甲之法﹐而莫名其義﹐得萬氏著明之。始知其天然之序﹐不假人爲。特錄其圖如下﹐與下《卦用》章八宮參看。

卦用第九

八卦名位象數气候旣明﹐而用可得言矣。大用大效﹐小用小效﹐大小𨿽殊﹐其理則一。《彖》《象》十翼﹐皆以明用。而無一辭一字﹐不根於象數。自象數失傳﹐專尙夫辭。乃望文生義﹐以今槪古﹐論愛惡不出六爻之外﹐言變化限於兩象之中。而《彖》《象》十翼之大義﹐不明於世也久矣。朱子《本義》﹐遂以《易》爲聖人教人卜筮之書﹐以占卜爲《大易》之本義。後之學者﹐旣宗程朱﹐又蔑視數學小道而不屑言﹐是欲渡而去其楫﹐卒致占卜之用亦無可徵驗﹐反不若壬﹑遁﹑火珠之術爲足憑。《易》道之大﹐乃盡失其用。舉世徒震其名﹐視爲神祕杳渺而莫敢問津。嗚呼﹗是誰之過哉﹗

行遠自邇﹐登髙自卑﹐乾簡坤易﹐古聖已詔我矣。近取諸身﹐簡之至也。遠取諸物﹐易之至也。故又曰﹕《易》簡而天下之理得矣。天下之理得﹐而用無不彰。其爲用焉﹐孰大於是﹖京氏八宮世應飛伏之說﹐經學家素鄙爲術數﹐而不入於經傳。而其爲用簡易﹐深合於乾坤之變化。朱子知其用﹐以囿於世故﹐不敢昌言﹐僅取八宮世應歌訣﹐列《本義》之前﹐亦與隱名注《參同契》。同一苦心也。程子《易傳》﹐𨿽自稱尙辭﹐亦不能廢陰陽世應之例。術家專取八宮身世遊歸飛伏之用﹐而又不明乾坤簡易之理﹐逐末忘本﹐與經生之有體無用﹐同一蔽也。

頻年講習﹐博考周諮﹐始知三《易》之卦爻象數﹐同源共貫。京氏之學﹐實遠符《連山》之歷數﹐近合《周易》之變通。稽諸經傳﹐證例正多﹐爰取爲立用之準。有精於術數者﹐更深求之。以推衍《彖》《象》十翼之辭﹐其相得有合者﹐必不止如吾之所知。知無盡而無窮﹐占卜云乎哉﹗

乾伸二用

《易》之大用﹐孔子《系傳》﹐言之詳矣。特後儒類以文字釋之﹐致孔子之徵言精義﹐皆忽略讀過﹐而莫名其蘊蓄宏深之妙。果能以孔子之言﹐一一以八卦之象數証之﹐則一字一義﹐無不各有體用之所在﹐亦無不各與象數相發明﹐而「爲用不窮」一語決非以空言了之者也。八卦之用﹐皆本於乾坤﹐後天坎離代乾坤之用﹐而六十四卦之用﹐莫不由乾坤而生。孔子曰「剛柔相摩﹐八卦相蕩。鼓之以雷霆﹐潤之以風雨。日月運行﹐一寒一暑。乾道成男﹐坤道成女。」天地萬物之用﹐備於是矣﹝雷霆震與艮風雨巽與兌皆相反之卦也﹐日月坎離與乾坤皆相對之卦也。詳玩其象﹐八卦之用可悟矣。﹞。而又承之以「乾知大始﹐坤作成物」。《易》之大用﹐孰逾於是﹖故乾用九﹐坤用六。六十四卦﹐皆乾坤之用﹐皆九六之用。乾無方體用不可見﹐故乾九之用﹐用於坤六。《傳》曰「顯諸仁﹐藏諸用。」乾顯而坤藏﹐惟藏而用乃顯焉。乾坤象也﹐九六數也。象數不明﹐用何由顯﹖爲圖如左﹐余卦類推。

端木鶴田曰「乾坤天地一二﹐始子復一﹐丑臨二。而臨二坎爻﹐其初復一震爻。天地一二子丑數造始﹝坎震屯﹞﹐一主日﹐二主月。子復一交午七數﹐爲復『七日吉』。丑臨二交未八數﹐爲臨『八月凶』。故七八正當子丑一二正位。《易》﹐七八數之正也﹐九六數之變也。七吉以七而九進爲用﹐午進而七數之正。進而用九數之變﹐乾用九是也。八凶以八而六退爲用﹐未退而八數之正﹐退而用六數之變﹐坤用六是也。六坎數﹐九震數﹐皆天地一二造始數。乾坤卦用七八正爻用九六變﹐此其數是也。」

晁氏公武曰「余有志學《易》﹐本好王氏﹐妄謂弼之外﹐自有名象者。果得京氏傳﹐而文字顚倒舛訛﹐不可訓知。迨其服習甚久﹐漸有所窺﹐今二十有四年矣。乃能以其象數辧正文字﹐而私識之曰﹕是書兆乾坤之二象以成八卦﹐凡八變而六十有四﹐於其往來升降之際﹐以觀消息盈虛於天地之元﹐而酬酢乎萬物之來者﹐炳然在日也。大抵辧三《易》﹐運五行﹐正四時﹐謹二十四气﹐志七十二候﹐而位五星﹐降二十八宿﹐其進退以幾﹐爲一卦之主者謂之世。奇耦相與﹐據一以起二而爲主之相者謂之應。世之所位而陰陽之肆者﹐謂之飛。陰陽肇乎所配﹐而終不脫乎本﹐以應顯佐神明者謂之伏。起乎世而周乎內外﹐參乎本數以紀月者謂之建。終之始之﹐極乎數而不可窮以紀日者﹐謂之積。會於中而以四爲用﹐一卦備四卦者﹐謂之互。乾建於甲子於下﹐坤建於甲午於上。八卦之上﹐乃生一世之初﹐分五世之位。其五世之上﹐乃爲遊魂之世。五世之初﹐乃爲歸魂之世。而歸魂之初﹐乃生後卦之初。其建剛日剛節气﹐柔日則中气﹐其數虛則二十有八﹐盈則三十有六。其可言者如此。」晁氏之說﹐可謂挈《京易》之綱領矣。玆分列八宮曁飛伏諸例如下﹐若應與配位五行六神諸說﹐詳下《爻位》《爻數》各章。

八純卦各以五行所屬爲主﹐乾金坎水艮土震木巽木離火坤土兌金﹐所謂進退以幾而爲一卦之主者謂之世也。本宮不變﹐初爻變爲一世﹐至五爻變爲五世﹐上爻六世﹐卽本宮﹐謂之宗廟不變。初至七世仍以三爻變爲遊魂﹐八世下三爻﹐全復本宮﹐爲歸魂。故二世爲地《易》﹐三四世爲人《易》﹐五六世爲天《易》﹐遊魂歸魂爲鬼《易》。

乾坎艮震巽離坤兌之序﹐決非京氏所創。《系傳》曰「乾知大始﹐坤作成物。」𨿽乾坤對舉﹐而詳玩後天八卦方位﹐及六十四卦之次序﹐所謂「仰以觀於天文﹐俯以察於地理。天道下濟﹐地道上行」者﹐皆足以見八宮之用﹐卽分陰分陽之大義也。八卦東震西兌﹐東西平衡﹐若地平綫。故巽離坤三陰卦﹐實處於地之上﹐所謂地道卑而上行也。而乾坎艮三陽卦﹐皆處於地之下﹐所謂天道下濟也。上下以震兌爲始終﹐故雷澤歸妹曰「天地大義人終始」者此也。震之始﹐始於乾﹐「乾知大始」也。兌之終﹐終於坤﹐坤「代終」也。三《易》之卦﹐爻象皆同﹐不同者其序耳。八宮之序﹐或謂出於《連山》﹐非無所見也。

世卦月卦

世應

《周易》𨿽無八宮之別﹐而世應仍所不廢。惟《周易》之世應﹐但以爻論﹐而京《易》則特重在卦。京氏曰「卦有八世爻分六位﹐配乎人事﹐以定吉凶」者﹐固不僅爲占筮言也。《易乾鑿度》曰「三畫以下爲地﹐四畫以上爲天。易气從下生﹐動於地之下﹐則應於天之上。動於地之中﹐則應於天之中。動於地之上﹐則應於天之上﹝此以上下二象分天地﹐故不曾人。人秉天地之气以生﹐一身之陰陽之气亦有感必應。言其精則水火升降﹐言其粗則脈絡之交布﹐穴气之分行。與夫一身外相所表見者﹐無不各按其位﹐而上下相應。如人身上部口面耳目間有痣者﹐下部相應之位亦必有之﹐毫釐不爽。此上下相應之最顯而易見者也。一卦六爻亦如一身上下相通﹐如有否隔﹐卽爲疵病。天地人物﹐因無二理也。﹞。」

初與四﹐二與五﹐三與上﹐陰應陽﹐陽應陰﹐二气感應以相與﹐此其正也。蓋天地之气有終始﹐六世之位有上下﹐故《易》始於一﹝《易》本無體﹐气變而爲一﹐故气從下生也。﹞﹐分於二﹝淸濁分於二儀。公武曰﹕奇偶相與﹐據一以起二﹐而爲主之相者﹐謂之應是也。﹞﹐通於三﹝陰陽气交﹐人生於中。天地气通﹐故三陽成泰﹐而泰爲通。﹞﹐交於四﹐盛於五﹝二壯於地﹐五壯於天﹐故如盛也﹞﹐終於上﹝上則數極﹐極則反也﹞。故六爻皆有應﹐而世取其一。與世對者﹐則爲應也。

水火旣濟﹐初陽而四陰﹐二陰而五陽﹐三陽而上陰﹐所謂六爻當位﹑上下皆相應者者也。旣濟屬坎宮三世卦﹐三之應在上。

火水未濟﹐旣濟之反也。六爻皆不當位﹐而上下剛柔相應﹐屬離宮三世卦應亦在上。

月卦非月建﹐由世卦生﹐亦由十二月辟卦生者也。世分陰陽﹐陽世起子月﹐陰世起午月﹐以數不以气。𨿽以辟卦爲綱﹐而不去坎離震兌﹐仍以六十四卦配八宮之屬也。

乾爲本宮﹐上爻六世﹐陽爻陽世﹐從初爻子月起數至上爻爲巳﹐故乾爲四月卦。

丰爲坎宮五世卦。五陰爻陰世﹐從初爻午月起至五爻爲戌﹐丰爲九月卦。餘類推。

八宮飛伏

世之所位﹐而陰陽之肆者謂之飛﹐陰陽肇乎所配﹝乾與坤﹐震與巽﹐坎與離﹐艮與兌﹞﹐而終不脫乎本﹝以飛某宮之卦﹐乃伏某宮之位﹞。

以顯應佐神明者謂之伏。故有卦之飛伏﹐有爻之飛伏。《文言》曰「同聲相應﹐同气相求。」飛之與伏﹐聲气相通﹐或顯或隱﹐各以類求。《中庸》曰「莫現乎隱﹐莫顯乎微。」此精義入神之論也。後儒以經學自誇﹐謂孔子未嘗言此﹐指爲術數小道﹐不知《十翼》之言飛伏者多矣。柰學者瞠目視之﹐皆未見耳。《雜卦傳》「兌見而巽伏也」﹐是明言飛伏之一例。《說卦》「坎爲隱伏」﹐而《離﹖象》「飛鳥」﹐亦飛伏之見端。而六十四卦《彖》《象》言之者﹐更不勝枚舉也。

月建積算

《京氏易傳》以爻直月﹐從世起建﹐布於六位﹝惟乾坎二卦從初爻起﹞。乾起甲子﹐坤起甲午。一卦凡六月﹐計一百八十日。積算以爻直日﹐卽從月建所止之日起﹐如姤卦月建起庚午至乙亥﹝姤初爻庚午﹐上爻乙亥﹞﹐積算卽從乙亥起。上九爲一日﹐周而復始﹐一卦凡百有八十日。今占家用《火珠林》術﹐大半出於京氏。惟月建積算﹐罕有傳其法者。後人或以月爲直符﹐日爲傳符﹐指六爻所見之支當之﹐非其義也。此爲京氏占法﹐詳晁氏《別錄》﹐說繁不贅錄。

八純卦外﹐一至六世﹐皆以本宮納甲爲伏﹐而變宮遊歸以爻論。詳下章。

八卦五行之用

《說卦》「帝出乎震」﹐及「神也者」兩節﹐皆言後天八卦之用者也。術家言後天八卦皆居旺地﹐語𨿽俚而所見甚精。蓋帝出乎震之帝﹐非專屬震卦。帝者主也﹐主權所在﹐卽王也。術家曰旺﹐卽土之用。《大平禦覽﹖五行休旺論》曰「立春艮旺﹝艮居丑寅之交﹐立春之候也﹞﹐震相﹐巽胎﹐離沒﹐坤死﹐兌囚﹐乾廢﹐坎休。立夏巽旺﹝巽居辰巳之交﹐立夏之候也﹞﹐離相﹐坤胎﹐兌沒﹐乾死﹐坎囚﹐艮廢﹐震休。立秋坤旺﹝坤居未申之交﹐立秋之候也﹞﹐兌相﹐乾胎﹐坎沒﹐艮死﹐震囚﹐坎廢﹐離休。立冬乾旺﹝乾居戌亥之交﹐立冬之候也﹞﹐坎相﹐艮胎﹐震沒﹐離囚﹐坤廢﹐兌休﹝《唐典》﹕王﹑相﹑胎﹑沒﹑休﹑廢爲八卦之气﹞。」王充《論衡》亦同。蓋立冬之候也﹐得地爲旺﹐旺之衝死﹐旺所生相﹐相之衝囚﹐胎之對廢﹐沒之對休。《淮南﹖墜形訓》曰「五行﹕木壯﹐水老﹐火生﹐金囚﹐土死。火壯﹐木老﹐土生﹐水囚﹐金死。土壯﹐火老﹐金生﹐木囚﹐水死。金壯﹐土老﹐水生﹐火囚﹐木死。水壯﹐金老﹐木生﹐土囚﹐火死。」

春令木王火相土休金囚

夏令火王土相金休水囚

秋令金王水相木休火囚

冬令水王木相火休土囚

土王四季金相

十二卦地支藏用

地支藏用﹐分晰陰陽﹐最爲精密。周天三百六十有五度四分度之一﹐歷三百六十五日四分日之一而气周﹐卽六十卦三百六十爻之爻周。坎離震兌﹐分主二至二分﹐共三百八十四爻。陰陽錯綜﹐消息盈虛﹐無不合矣。藏天干於地支者﹐卽乾體坤用。乾之用九﹐用於坤六﹐學者以術家言而忽之。是猶悅琢玉之精美﹐而賤斧鑿爲匠器。《十翼》造化之筆﹐因無斧鑿之痕。然不知斧鑿之用者﹐又安識良工之心苦哉﹗

壬五日三分半﹐癸二十日六分半﹐辛長生。

癸九日二分半﹐辛三日一分﹐己十八日六分。

戊七日二分半﹐丙七日二分半﹐甲十六日五分。

甲十日三分半﹐乙二十日六分半﹐癸長生。

乙九日三分﹐癸二日一分半﹐戊十八日六分。

庚七日二分半﹐戊七日二分半﹐丙十六日五分。

午丙十日三分半﹐己九日三分﹐丁十三日三分半。

丁九十三分﹐乙三日一分半﹐己十分日六分。

戊己共七日﹐壬七日三分半﹐庚十六日五分。

庚十日三分半﹐辛二十日六分半﹐丁長生。

辛九日三分﹐丁三日一分﹐戊十八日六分。

戊七日二分半﹐甲七日二分半﹐未十六日五分。

明爻第十

積爻而成卦﹐故爻爲卦之體。爻動而卦變﹐故爻又爲卦之用。卦之體用﹐具在於爻。《說卦傳》曰「昔者聖人之作《易》也﹐將以順性命之理。是以立天之道曰陰與陽﹐立地之道曰柔與剛﹐立人之道曰仁與義。兼三才而兩之﹐故《易》六畫而成卦。分陰分陽﹐疊用柔剛﹐故《易》六位而成章。」《系傳》曰「《易》之爲書也﹐廣大悉備。有天道焉﹐有人道焉﹐有地道焉。兼三才而兩之﹐故六。六者非它也﹐三才之道也。道有變動故曰爻﹐爻有等故曰物﹐物相雜故曰文。文不當故吉凶生焉。」又曰「《易》之爲書也不可遠﹐爲道也屢遷。變動不居﹐周流六虛。上下無常﹐剛柔相易。不可爲典要﹐惟變所適。」又曰「爻也者效此者也﹐象也者像此者也。爻象動乎內﹐吉凶見乎外﹐功業見乎變﹐聖人之情見乎辭。」孔子之所以言爻者﹐詳且備矣。後世言《易》者﹐旣昧於象數﹐而六虛六位之義﹐亦泛焉而莫知所指。每卦僅就所見之上下六爻﹐爲承應當否﹐卦之情其何由見哉﹗

卦气由下生﹐故以下爲初。重三畫之卦爲六畫﹐仍分三才。陽奇陰偶﹐陽剛陰柔。以配天地﹐中爻爲人﹐曰仁曰義。上下進退﹐爲內外兩象之中樞。孔子贊《易》《彖傳》以內外兩象之陰陽剛柔﹐釋一卦之義。《象傳》則專取中爻﹐聯合上下象數﹐以人合天。六十四卦《象傳》﹐皆曰「君子以」或「先王以」者﹐卽以人事明天地之道者也。天地之道往復不窮﹐而人事之千變萬化﹐皆在三四兩爻之反復。孔子曰「其初難知﹐其上易知﹐本末也」﹐《大過﹖彖》曰「本末弱也」。明六爻之本末﹐而後一卦之體用可知。而元亨利貞﹐亦可以陰陽之升降上下而明其序也。

端木氏曰﹕《易》太極含三爲一﹐乾坤上下中﹐上天極﹐立在下地極﹐而中人極。離坎天地中﹐日月二人像﹐天地中人道﹐離坎交中﹐天地間生人。

天地顚﹐乾下首﹐生人出。乾是坎﹐北極艮背。坤是離﹐南極巽髙。而中極人道﹐震兌出入﹐天地大義人之終始。此六爻三極之道也。

爻位第十一

六位六虛

六位

分陰分陽﹐疊用柔剛﹐故《易》六位而成章。六位者﹐初爻二爻爲地位﹐三爻四爻爲人位﹐五爻上爻爲天位。以干卦例之﹐初九在地之下﹐故曰「潛」。九二地之上﹐故曰「田」。三爻爲人之正位﹐故曰「君子」。四爻不當位﹐故曰「或」。五爻天位﹐故曰「在天」。上九在天之上﹐故曰「亢也」。

位有一定﹐而爻則變動無常。學者必先知有定之位﹐定其爲陰爲陽﹐爲上爲下﹐而後爻之奇偶當否﹐可得而言也﹝偶居陰﹐奇居陽﹐爲當﹐反之爲不當﹞。

分陰分陽﹐疊用柔剛。惟旣濟一卦﹐爲陰陽柔剛各當其位﹐故曰「旣濟定也」。定則不動﹐不動則不生﹐而《易》道或幾乎息矣。故荀虞均以乾坤成兩旣濟爲凶。《序卦》曰「《易》不可窮也﹐故受之以未濟終也。」此以陰陽之位言之也。若以用言﹐則一卦六爻﹐惟中四爻得用。初未用事﹐而上則失位。故《乾﹖上》曰「髙而無位」﹐《需﹖上》日「位不當也」。王弼曰「上下無位」者﹐指此也。

六虛

《系傳》曰「上下無常﹐周流六虛。」六虛者﹐卽初二三四五上之位也。爻實位虛﹐爻有上下﹐而位無變動。爻有柔剛﹐位有陰陽﹝一三五爲陽﹐二四六爲陰﹞﹐剛柔雜居﹝剛居陽﹐柔居陰﹐爲當。或以剛居陰﹐柔居陽﹐則相雜而文生焉﹞﹐吉凶以著。《參同契》曰「二用無爻位﹐周流行六虛。」二用者卽九與六也。乾九坤六﹐上下升降﹐周流六虛﹐以成六十四卦。故觀象者不可僅觀所見之六爻。六爻之下﹐尙有六虛﹐皆與此所見之六爻相關。爻爲飛﹐位爲伏﹐實易辧而虛難知。必由實而究其虛﹐庶遇爻而知其用﹐於《易》之道思過半矣。

八卦正位

爻位六而卦有八﹐八卦於六爻﹐各有其當位之爻﹐曰正位。家人曰「男正位乎外﹐女正位乎內」﹐言九五與六二﹐則但以陰陽言也。陰陽以二五爻爲得中得正﹐乾坤爲卦之宗主﹐亦陰陽之純體。故乾以九五爲正位﹐坤以六二爲正位﹐坎離爲乾坤之交﹝坎中之陽卽乾爻﹐離中之陰卽坤爻﹞。故坎離之正位﹐與乾坤同。震以初九爲正位﹐艮以九三爲正位﹐巽以六四爲正位﹐兌以上六爲正位。卦各有其正位﹐故六爻具六子之位。爲圖如下﹕

端木氏曰﹕天地六爻﹐坎離旣濟定位﹐五多功二多譽﹐位當也。離坎未濟居方﹐三多凶四多懼﹐不當位也。有當位而不正者﹐而正位未有不當者也。而《彖》《象》之言正則以二五﹐故八卦惟乾坤坎離之爲得中得正也。

六爻三極定位﹐天地定位。六爻上山澤﹐下雷風﹐中水火。六爻三極﹐下二初地爻地極﹐雷風恆﹐天地下極立心恆﹐坤地極立不易方﹐二初震巽爻是也﹐五上天爻天極﹐山澤損天上極員﹝損從員﹞﹐乾天恆無方﹐中日月斗﹐三人行﹐乾極與時偕行﹐五上艮兌爻是也。四三人爻人極﹐水火旣濟﹐天地中間人﹐於天地上下初終﹐首尾續終﹐中爲人極。兼三才而兩之﹐定上下中極﹐四三坎離爻是也。六爻三極﹐天地南北居方﹐六爻辧物辧等。乾坤六十四卦終下坎北極﹐故曰「初難知」﹐曰「亦不知極也」。此《易》居方上下六爻三極之道也。

六爻定位圖

右圖與前圖合觀﹐則知爻位之隱見變化﹐不但卦有飛伏交互﹐而爻之飛伏交互﹐亦與卦等也。向之說《易》家﹐能究心於爻位之義者甚鮮﹐而於爻位之分﹐更未有言之者。來知徳氏﹐𨿽有八卦之正位一圖﹐而注中仍不能用﹐則以未明爻位之體用有別也。今合二圖而一之﹐並附以說﹐庶閱者可了然矣。

六十四卦三百八十四爻﹐皆乾坤二用﹐周流六虛﹐至旣濟而全卦之爻位相當。故曰「旣濟定也」。

爻位旣明﹐二用斯章。然乾元用九﹐綱領全《易》。地道無成﹐坤之用皆乾之用也。乾無方無體﹐乾之用皆見於坤之用也。孔子《文言傳》曾發乾九用坤﹐坤六承乾之旨﹐已極詳備。大明終始﹐六位時成﹐乃非旣濟而爲未濟﹐其故可深長思矣。

六位時成圖

乾六位﹐火本天親上。離五位﹐水本地親下。坎二位﹐而上下剛柔應位。山澤﹐艮上位兌三位。雷風﹐震四位巽初位。而上下六位﹐巽伏﹐震起﹐兌見﹐艮止﹐皆中離坎日月象。故曰「大明終始六位時成﹝下巽伏﹐上兌見﹐卽坎象。下震起﹐上艮止﹐卽離象。﹞。」《上經》始乾坤終坎離﹐其往來卦十八。《下經》始咸恆終旣未濟﹐其往來卦十八。十八爲二九數﹐乃離坎二卦日月終始。離一九﹐寅數止戌。坎一九﹐申數正辰。此離坎二九﹐皆乾用九圓﹐日月爲大明象。乾二九十八卦﹐《上經》始乾坤﹐終坎離﹐大明終始六位是也。離坎二卦﹐南北終始﹐皆出入於震兌二卦﹐東西往來。震一九亥數止未﹐兌一九巳數止丑。此震一九離出震﹐兌一九坎出兌﹐皆乾用九圓。而上﹑下《經》各往來卦十八﹐始乾終旣未濟﹐乾六位成而坤天下平。此離坎上下六位﹐南北居方卦大明日月也。上下卦十八終始三十六﹐是爲乾四九出入﹐南北上下爲之極。其卦三十六﹐皆離坎首尾終之始之。而乾坤上下六十四卦六位﹐皆此離坎六位終始之。是乾用九乾圓象﹐而六十四卦以成終成始﹐乾大明終始﹐六位時成是也。

六爻二極﹐尢重在人。天地之气﹐以人而通。陰陽之道﹐以人而和。孔子贊《易》「立人之道」﹐以合乎天地之正。《京氏易傳》﹕孔子曰「陽三陰四﹐位之正也」﹐三者東方之數﹐日之所出也。四者西方之數﹐日之所入也。言日月終天之道。故《易》卦六十四﹐分上下象陰陽也。故奇偶之數取之於乾坤。乾坤者﹐陰陽之根本也。陰陽之道備著於坎離。坎離者﹐陰陽之性命也﹐而其樞要皆在於三四兩爻。於此求之﹐六十四卦之辭義可迎刃而解矣。圖附後。

天地人六爻往復﹐天地上下﹐在人中爻三四回轉。而上下天地爻﹐乃往復不窮。此乾坤六爻上下應位﹐二三四五同功異位﹐皆具此六爻往復中﹐皆在中人爻回轉。人於天地上下﹐不見首尾﹐乃中間背脊﹐其道反復不已。天地往復﹐其道不窮。孔子六十四卦大象﹐著六十四「以」字。「以」﹐古文作﹐卽結合上下兩卦往復回轉之象也。

爻象第十二

爻分於卦﹐卦之象卽爻之象。卦由爻變﹐爻之象亦卦之變象也。《說卦》廣象﹐半爲卦變言之。名隸於卦﹐而重實在爻。六十四卦﹐《彖》《象》要皆以象之交易變易反易而互變其義﹐以定其辭。變之所在﹐卽象之所在。所謂「辭也者﹐各指其所之」是也。變不同﹐象亦不同。或一爻變﹐或二爻變﹐或三爻變。三爻變者﹐則爲對像。以一卦全變﹐本體之象已不見﹐所謂伏也。若二爻或一爻變﹐則變其半而存其半﹐京氏所以有半象之說也。向來講《易》者莫明京氏半象之義﹐往往置之不論。焦理堂氏《易通釋》宗虞仲翔氏之說者也﹐乃駁其半象﹐不遺餘力。謂「坎之半卽巽之半﹐坤之半卽艮之半」云云﹐而不知京說之正謂「坎半卽巽半﹐坤半卽艮半」耳。孔子《雜卦》﹐「震起艮止﹐巽伏兌見」﹐卽發明離坎變化﹐乃震艮巽兌起止伏見之作用。《虞注》﹕「小畜密雲不雨﹐謂坎象半見。」卽指巽爲坎之半耳。惟半象二字﹐在可解不可解之間。與其謂之半象﹐不如名之曰爻象爲簡當而易曉也。一卦六爻﹐本有風雷山澤水火之爻位。與八卦之正位﹐有其位卽有其象。故僅知卦象﹐而不明爻象﹐仍未能盡象義之蘊也。

爻象有正變之分﹐亦與卦同。如本卦不變﹐而分爻取象者﹐則以其位之上下而象異。如震爲足﹐正象也﹐爻分震之初則爲趾。乾爲首﹐正象也﹐爻分乾之上則爲顚﹐爲額﹐或爲項。而六子分乾坤之爻者﹐亦得推此義以取象。如艮爲乾之上爻﹐亦有首之象。離得坤之中爻﹐亦取腹象。此不變之變﹐卽廣象之義也。

其因本卦已變﹐而爻卽隨其變而易其象﹐則必以其時其位之不同﹐而各異其義﹐卽各異其象。如離爲目﹐正象也﹐因變巽而爲多白眼。艮爲山﹐正象也﹐因反爲震﹐而變爲陵。巽爲雞﹐正象也﹐因反爲兌﹐而稱鶴。其餘變化﹐各以類求﹐未可指數也。

一卦六爻﹐初爻爲足爲趾﹔二爻爲脛﹐爲股﹔三四爲心﹐爲腹﹔上五爲首﹐爲面。比例甚多﹐更論爻而不論卦﹐可謂專以爻位取象﹐爲爻象之本義矣。

爻數第十三

六位成章﹐陰陽疊運。位虛爻實﹐奇偶相生。積爻成卦﹐數亦相因。復一坎子﹐震未出用﹐故曰「復小」。臨二丑寅﹐坤兌數十﹐故曰「臨大」。陰爻無始﹐陽爻無終。陰陽首尾﹐往復不窮。故數盡十位﹐而爻十二。天五地六﹐以定甲子。八宮六世﹐三四相重。飛伏隱見﹐變化無盡﹐而無不可以數稽之。故爻位與象義旣明﹐必徵之於數﹐而後是非可辧也。

陰陽六爻﹐皆指乾坤。乾父坤母﹐六子卦皆分乾坤之爻﹐各得乾坤之一體。象數變化﹐皆不離其宗。鄭氏爻辰﹐卽以乾坤兩卦﹐分十二辰。鐘度聲律﹐亦各以此數交錯﹐相生相合﹐而各得其應得之數。《節﹖彖傳》曰「節以制度。君子以制度數﹐議徳行。」若由後儒之說﹐徳行與度數何涉﹖宋人性理諸書﹐汗牛充棟﹐所謂表裏精粗無不到者﹐獨無度數以節之。陰陽五行﹐皆鑿空之談。而所謂異端者﹐若老子若墨子若莊列諸子﹐及釋家大乘經典﹐其言之精者﹐各有數度﹐各有法象之可徵。皆所謂法言﹐非任意空談可擬也。故明乎八卦之象數﹐明乎《彖》《象》十翼無一辭一字之不合象數﹐而後三代兩漢文章之度數可辧。後世之書是否合於度數者﹐亦皆可辧矣﹝揚子云知《易》象數理之精﹐恐後人不解﹐乃苦心焦思作《太玄》﹐以明數。作《法言》﹐以仿《論語》。非擬經侮聖也﹐其意欲人之由淺入深﹐因《太玄》而進於《易》。因《法言》而悟《論語》之法度﹐用心良苦。乃後人並《太玄》不能解﹐何有於《易》﹖讀《論語注疏》﹐更蔑視《法言》。又以朱子綱目「莽大夫」三字作揚雄定評﹐後世遂存以人廢言之成見。《太玄》《法言》乃眞成覆醬瓶之物。《太玄》《法言》不足惜﹐《易經》《論語》法象數度之不明﹐貽人心世道之優﹐良足痛焉﹗﹞。

乾簡坤易﹐象數著明。象由微而知著﹐數執簡以禦繁。太極由是生兩儀﹐生四象﹐生八卦﹐以生六十四卦。而六十四卦仍以一「是﹝《未濟﹖上六﹖象》曰「有孚失是」﹐爲全經最後之一字。﹞」返本還原。故欲求其「是」﹐當求諸始。乾坤《易》之始﹐六爻乾坤之始﹐一畫開天又六爻之始。故言卦數者﹐必自爻數始。

爻變第十四

先儒言卦變者多矣。虞氏以後﹐眾說紛紜﹐莫衷一是。虞《易》旣無完書﹐其注及《周易集林》﹐僅於《李氏集解》中得一鱗片甲﹐語焉不詳。漢上朱氏﹐據此以定虞氏卦變圖﹐當時已多異議。李氏挺之﹐有六十四相生及反對兩圖。朱子《本義》﹐復有變更。陰陽重出﹐其爲卦乃至一百二十有四。𨿽稱根據《彖傳》﹐而其舉例之十九卦﹐有自一卦來﹐兩卦三卦來者﹐參差不一﹐亦不能自圓其說。後之爲圖者更多﹐如朱楓林等﹐更自鄶以下無足言矣。虞李二氏之圖﹐皆根本乾坤﹐其立論自不可磨。後儒如來氏知徳﹐胡氏滄曉﹐錢氏辛楣﹐焦氏理堂﹐各有變通修正﹐均不能越其範圍。然皆爻變﹐而不盡爲卦變也。夫卦者﹐必一卦盡變﹐如坤之變乾﹐巽之變震﹐斯謂之卦變可矣。若干變姤夬同人大有小畜履﹐坤變剝復師比謙豫﹐則只一爻變。上下之乾坤﹐固未變焉。且占變知來﹐因貳以濟民行﹐事物萬變﹐烏能以六十四卦之變﹐應之而不窮乎﹖故朱子占法﹐據《左》《國》所載故事爲例﹐而又自定前十卦後十卦之別﹐以補其未備。無論其所謂前後十卦者﹐卽其卦變圖百二十四卦之次序﹐決非古人所有。卽能相合﹐而上下二編彖辭象辭並計﹐亦只四百四十八變﹐再加合兩卦彖辭﹐亦僅五百十二﹐烏能悉應所占之事﹐而定其吉凶﹖其無當可斷言也。《周官》太卜所掌三《易》﹐自別有占法。而文周上下二編之《彖》《象》﹐特其綱領。孔子《十翼》﹐但示人以觀象玩辭﹐爲進徳明道之本﹐來嘗爲人言占卜之方也。「大衍」一章﹐明象數之根本。揲蓍求卦﹐以盡變通之義。引伸觸類﹐以盡天下之能事。亦非專爲卜筮而言也。自「掛一」﹐「再扐」之義不明﹐自唐以後﹐異說紛起。如劉夢得﹑張轅﹑莊綽﹑程伊川﹑朱元晦﹑張理﹑郭兼山諸家﹐議論不一。要皆書生之見﹐無當於事﹐無與於《易》。故歷代精於占筮者﹐皆屏不用﹐徒畱爲經生家聚訟之資而已﹝沈氏需時眇言﹐據天地之數由大衍求一之術﹐證以微積分﹐合而定揲四之義﹐與《易》象數皆能確合。俟參考儀象諸書﹐更試驗得實﹐當別爲一書詳之。﹞。故玆編於卦變之說﹐槪棄不錄。卦變皆由爻變﹐言爻變卽所以言卦變也。卦變可圖﹐爻變則非圖所能盡也。略圖示意﹐閱者以意會之可耳。

爻分陰陽奇偶二者而已。卦有六爻﹐乾坤十有二爻而已。一爻變至二三四五六爻俱變﹐一卦之變﹐六十有四﹐四千零九十六而已。四千九十六﹐亦烏足盡萬事萬物之變哉﹗故爻之變﹐有時有位﹐有主有應﹐有物有事﹐而數與象﹐猶不預焉。如同一卦也﹐卦不變﹐爻亦不變。而時與位六者有一變﹐則利害情僞﹐已迥乎不同﹐此不變之變一也。更有爻不變而象數已變者﹐如七與九﹐皆陽也。六與八﹐皆陰也。七八易九六﹐爻之陰陽如故﹐而數與象﹐均各不同。此不變之變二也。故《易》曰﹕動則變﹐變則通。動之機甚多﹐不必爻之動而卦始變也。朱子曰「坤初之變爲復﹐非頓然而變也。自小雪起﹐一日變一分﹐至冬至而始成復之一爻。」知言哉﹗惟其變由微而顯﹐由顯而著﹐至見於象﹐而陰陽始判﹐吉凶始見耳。僅知卦爻之變﹐而不知不變之變﹐不足以言卦﹐不足以言爻﹐並不足以言變也。上圖略舉其例﹐非事物之必初上﹐主應之必二五。六爻皆具此六者﹐而六者又各有變化之不同。如今昔時也﹐盛衰亦時也﹐月建日符亦時也。位則有方位﹐有地位﹐有貴賤之位。千態萬狀﹐何可數限﹖但槪之以動﹐察之以幾﹐知幾其神﹐而《易》始可言矣。

爻辰第十五

先天八卦﹐以陰陽升降﹐應日月之晦朔弦望﹐於是乎有納甲。因而重之﹐爲六十四卦。卦有六爻﹐卦納幹而爻納支﹐於是乎有爻辰。辰者天度十二宮之次捨。而地支之十二﹐與天度相應者也。漢人言爻辰者﹐有鄭氏﹐有京氏﹐其說不同。鄭氏以干陽坤陰﹐十二爻順逆交錯﹐以應十二月。而又以六十四卦之爻﹐合乾坤﹐分二十八宿之度數﹑星象合卦爻之象﹐以釋經。其書久佚﹐僅自《李氏集解》﹐及各經注疏采集其說﹐但存其梗槪而已。有淸戴氏棠﹐據《甘石星經》《開元占經》等書﹐按六十四卦之《彖》《象》《系辭》﹐有以星象名義﹐或形似相類﹐援鄭例而補之﹐名《爻辰補》。然於經義象數﹐均未有當﹐無足采焉。

京氏納辰爲古今術家所遵用﹐証之於《彖》《象》十翼﹐多能相合。有與經義相發明﹐爲經學家所不能道者。始知黃帝五甲六子三元九宮﹐實探陰陰造化之祕﹐明天人之際。以濟世利民者﹐固不僅卜筮之用也。康成生於漢季﹐施﹑孟﹑梁丘之《易》﹐已多失傳。獨費氏﹐因其說簡約而獨存。康成亦有所不足﹐故采取殘缺之緯書﹐兼及五行律曆星象﹐以釋卦爻﹐固費《易》之所無﹐或亦三家之遺義也。惜其書又亡。致三代之《易》﹐不能盡見於今。猶幸京《易》𨿽亡﹐而八宮世應納音納甲之數﹐猶得貫通﹐得與《周易》相參證。乃學者又畏其繁瑣﹐目爲蕪穢﹐必盡棄之﹐以自詡擴淸之功﹐《易》道又何自明哉﹗

京氏六爻納辰圖

卦納甲而爻納辰﹐京氏以陽順陰逆﹐交錯爲用。以乾坤爲綱﹐六子分乾坤之爻﹐以次相推。仍以本宮爲體﹐而六爻所納之支﹐視其與本宮生克﹐以爲親疏遠近利害之分。圖如下﹕

陽卦納陽﹐於陽支皆順行。陰卦納陰﹐於陰支皆逆行。乾內納甲﹐外納壬﹐支起子﹐子寅辰午申戌順行。坤內納乙﹐外納癸﹐支起未﹐未巳卯丑亥酉逆行。陰陽交錯﹐以相合爲用者也。故乾生震﹐震爲長子。長子代父納庚﹐而六爻之支﹐與乾全同。子寅辰午申戌皆順行也。坎中男﹐得乾中爻﹐乾內中寅﹐坎納戊﹐故初爻自寅起﹐爲戊寅﹐戊辰﹐戊午﹐戊申﹐戊戌﹐戊子也。艮少男﹐得乾之上爻。乾內三辰﹐艮納丙﹐故初爻自辰起爲丙辰﹐丙午﹐丙戌﹐丙子﹐丙寅也。坤生長女爲巽﹐長女代母﹐而納不起於醜﹐而起於未﹐與震襲乾不同者﹐此男女之別﹐陰陽之分。女以出爲歸﹐故自內出外。由四爻起未﹐五巳上卯﹐而反至初爲丑二爲亥三爲酉也。離爲中女﹐得坤中爻﹐故於外中五爻起未。兌爲少女﹐得坤上爻﹐故於外上起未﹐皆未巳卯丑亥酉﹐與巽同例也。季彭山不知陰陽之別﹐妄攺坤起乙丑。又有不分陰陽﹐不知本末﹐妄攺乾爲甲子﹐甲戌﹐甲午﹐甲寅﹐甲辰者﹐皆絕無意義。學者不可好奇喜新﹐爲所誤也。

六十四卦﹐八純卦外﹐一世至六世﹐皆取本宮納甲。見者爲飛﹐不見者爲伏。遊魂歸魂十六卦﹐不取本宮爲伏。分舉爻位如下﹕

晉以艮爲伏﹐而取艮四爻者﹐以遊魂仍爲四爻變。而晉上之離﹐由剝上之艮變來者也。故不以本宮不以對宮而取艮。大有下卦之離﹐由晉下卦之坤變來者也。歸魂爲三爻﹐故取坤三。餘卦仿此。

鄭氏爻辰圖

鄭氏爻辰﹐亦以陰陽六爻﹐相間用事。乾辰子寅辰午申戌﹐其次與京氏同﹐而坤則爲未酉亥丑卯巳與京氏異。蓋陰陽𨿽間一位﹐而皆順行。蓋以十二律相生爲據也。他卦分乾坤之爻﹐亦分乾坤之辰﹐不論納甲。

爻徵第十六

徵者﹐用之見乎外者也。壽陽閻氏《爻徵廣義》﹐詳於鄭氏爻辰﹐殊於實用無徵焉。六爻制用﹐肆應不窮﹐皆以五行陽干陰支爲綱領﹐以生克刑害少壯盛休廢類別去取﹐以徵吉凶。以其與卦爻象數﹐相爲統系﹐足以推六十四卦變化往來之迹。且有與經傳互相發明者﹐亦初學所不可不知者也。爰取《京氏易》與《易緯》諸書之著錄者﹐分隸六爻﹐徵爻用﹐亦以存古義也。至推演條理﹐今密於古﹐術家所習用﹐更毋庸備述焉。

六親

京氏曰「八卦鬼爲系爻﹐財爲制爻﹐天地爲義爻﹐福徳爲寶爻﹐同气爲專爻。」此五者﹐今術家謂之六親﹝親者﹐族也。《易》曰「類族辧物」﹐先辧諸爻。﹞﹐蓋與本身爲六也。相傳甚古﹐義簡而賅﹐言占者所不能廢。朱子《周易本義》﹐以周孔之《易》爲教人卜筮之用﹐而焦京之言卜筮者﹐反悉廢之﹐僅以六爻之動靜爲占﹐宜其無徵驗之可言也。玆以京說爲主﹐而以近世皆用者附之。非敢謂援古證今﹐亦發其凡而已。

專爻一同气爲專爻陸績曰﹕同气兄弟也﹐如金與金﹐木遇木之類。今稱兄弟

寶爻二福徳爲寶爻福徳子孫也。我所生者也。如金與水﹐水與木是也。今稱子孫

義爻三天地爲義爻天地父母也﹐生我者也。如木爲水生﹐水爲金生。今稱父母

制爻四財爲制爻財者我所制也。如木克土﹐土爲木之財是也。今稱妻財

系爻五鬼爲系爻系者束縛之意﹐制我者也。如火克金﹐火卽金之鬼也。今稱官鬼

五者與本身爲六。今稱六親者﹐義亦近古。親者族也。類族辧物﹐舉一起例﹐凡言兄弟﹐則比肩者可類﹔言子孫﹐則後我者可類﹔言父母﹐則庇我者皆其類﹔言妻財﹐則奉我者皆其類﹔言官鬼﹐則制我害我者皆其類。遠近不同﹐則親疏自異。而爲利爲害﹐爰有重輕之別。是在察其爻之所在﹐而鑑別之﹐非可槪論也。

六神

神﹝神者存也。成性存存﹐陰陽不測﹐假定其名﹐亦猶類族辧物之意也。﹞也者﹐妙萬物而爲言。過化存神﹐有非可以迹象求之者。六親徵其實﹐六神徵諸虛。周流六虛﹐無乎不在。渺焉漠焉﹐將何從徵﹖曰陰陽之气﹐布爲五行﹐其幾甚微。《傳》曰「本於陰陽而立卦﹐陰陽變化﹐而神寓也。」此六爻之神所由名﹐要非泥其名以爲實者也。

震東方木木之神靑龍甲乙日起靑龍

離南方火火之神朱雀丙丁日起朱雀

兌西方金金之神白虎庚辛日起白虎

坎北方水水之神玄武壬癸日起玄武

坤艮中央土土之神勾陳螣蛇戊己日起勾陳騰蛇

《傳》曰「前朱雀而後玄武﹐左靑龍而右白虎。」古者五行各有專官﹐官世其守﹐功徳在民﹐民不能忘。卽假人名以神號﹐舉其名知其用﹐所以便事也。吉凶神煞之名﹐皆此類也。必求其人以實之﹐愚也。必妄其名而斥之﹐亦詎足爲智哉﹗六壬﹑太乙﹑遁甲之言神﹐舉可隅反矣。

六屬

六屬者以五音分屬六爻﹐卽本於納音。納音與納甲相表裏。屬之於爻﹐仍隨八卦之納甲以定其數也。舉例如下﹕

子午屬庚震初爻也庚子午

卯酉屬己離初爻也已卯酉

寅申屬戊坎初爻也戊寅申

辰戌屬丙艮初爻也丙辰戌

巳亥屬丁兌初爻也丁巳亥

不言乾坤﹐六子之爻﹐皆乾坤之爻也。《說卦》「神也者」一章﹐不言乾坤﹐非特六子之用﹐皆乾坤之用。而所謂神者﹐卽乾坤之陰陽不測﹐周流六虛者也。納音之說似淺而實深。精微之理﹐非可以迹象求之。謂之音者﹐乾坤爻辰左行右行。間辰六位﹐卽六律六呂﹐相生之所本﹐故以分屬六爻﹐各納其辰﹐而謂之納音。今術家占筮推演及風角堪輿諸家﹐均不能廢納音以爲言﹐而莫知其所由來。因備六爻所屬﹐並列《內經》及揚子云﹑抱朴子諸家之圖於後﹐庶閱者可悉其始末矣。

納音始於黃帝﹐今《內經》所載最詳。京氏六十律與甲子分配﹐自是古法。蓋以一律納五音﹐十二律納六十音。《內經》五音﹐始於金﹐傳火傳木傳水傳土。陽律陰呂﹐隔八相生。葛稚川曰「一言得之者﹐宮與土﹝所屬者卽一言而得﹞。三言得之者﹐徵與火﹝如戊去庚三位﹐故曰三言。下仿此﹞。五言得之者﹐羽與水。七言得之者﹐商與金。九言得之者﹐角與木。故子午九﹐丑未八﹐寅申七﹐卯酉六﹐辰戌五﹐巳亥四也。」揚子云《太玄》以火土木金水爲序﹐與《內經》不同。甲子乙丑金者﹐言甲乙子午其數九﹐乙庚丑未其數八﹐甲乙子丑積數三十四﹐以五除之餘四﹐故爲金。餘仿此數﹐列右圖﹕

按﹕甲己子午九﹐乙庚辛未八﹐丙辛寅申七﹐丁壬卯酉六﹐戊癸辰戌五﹐巳亥四﹝己亥對宮亥空爲虛﹐己與虛對爲孤﹐己亥者孤虛之數也。﹞。黃梨洲先生《象數論》所評議者﹐頗多未當。其謂甲子乙丑金者﹐甲九子九﹐乙八丑八﹐積三十四﹐以五除之餘四故爲金。其數則是﹐其術則非也。故於丙寅丁卯﹐丙七寅七丁六卯六積二十六﹐以五陰之餘一故爲火﹐便不成文矣。金四爲一當爲水﹐何以爲火﹖而猶曰余準此將無一能合者矣。蓋納音得數之算法﹐當以大衍爲本。以大衍之數五十去一﹐除去甲己子午之積數﹐余則以五除之﹐得一則屬水﹐水生木﹐其納音爲木。丙寅丁卯之爲火﹐當以積數二十六﹐除大衍五十去一﹐餘二十三﹐以五除之餘三﹐屬木﹐木生火﹐故納音爲火。甲子乙丑之積三十四﹐以除大衍去一餘五﹐五屬土﹐土生金。非三十四餘五餘四之謂也。

納音納甲﹐與天干地支﹐皆始於黃帝。蓋自伏羲畫卦﹐利用宜民﹐至神農黃帝﹐文明日進﹐變化益繁。非單純八卦之象數所能濟用﹐故益之以陰陽五行。天五地六﹐迎日推歷﹐布算測地﹐以盡八卦之用。所謂「窮則變﹐變則通﹐通則久」。納甲取先天﹐法象乎日月﹐仰以觀於天文也。納音以先天合後天﹐取數於陰陽十二消息﹐以布五行﹐俯以察於地理也。故京孟之《易》﹐悉本於此。朱元升《三易備遺》推衍納音最詳﹐巳亥數伏﹐一六相合﹐以爲卽《歸藏》之數﹐非無見也。

運气第十七

運气升降由於气﹐气之盛衰由於數﹐數之進退在乎人。聖人作《易》立人極以明人道﹐言天言地﹐皆爲人言而爲人謀。人在天地中﹐爲善爲惡﹐爲君子﹐爲小人﹐皆在人之自爲。而气機之感召﹐陰陽進退﹐而數卽隨之而消長。積气成運﹐積運成像﹐爲殃爲祥﹐皆視所積。積之以漸﹐非一朝一夕之故。及其至焉﹐則爲泰爲否。君子小人之消長﹐似乎天實爲之﹐命實定之。嗚呼﹗天豈任其責哉﹗《易》以象設教﹐善惡吉凶﹐無不備著於象。而以陰陽五行生合升降﹐爲之節度。法象於天地﹐而示人以進徳修業之天則﹐各有數度。此君子以人合天之本﹐而古聖人經緯天地﹐燮理陰陽之大用﹐皆備於此焉。後儒不察﹐空言性命﹐而莫知其象﹐莫悉其數。反以聖人示之陰陽气運﹐爲小道﹐爲術數﹐棄置不言。不知《易》以道陰陽﹐卦象彖爻無論矣﹐卽孔子之《十翼》﹐亦無一言無一字﹐不與陰陽度數相密合。觀於納甲納音﹐而後知五運六气﹐皆出於八卦﹐在在足與《易》象《易》數相發明。欲知《易》之蘊者﹐不可不深察焉。

此主運也。客運則以本年所屬五行作初運﹐輪流而布。

是爲《月令》之气﹐年年定局不易﹐謂之主气。至於客气﹐則從年司天﹐自正南位起輪布﹐看主與客相臨﹐其气相得則和﹐不相得則害。

五運六气﹐天地陰陽之橐龠﹐其傳最古﹐今惟《內經》言之最詳。聖人作《易》﹐法象乎天地﹐近取諸身﹐遠取諸物。而天地萬物﹐皆範圍乎運气之中。所謂造化之機﹐與吾人身心性命﹐息息相關。民胞物與﹐豈空言所濟﹗讀董子《春秋繁露》《淮南鴻烈》﹑揚子《法言》﹐當知鄙言之非妄也。

正辭第十八

《系傳》曰「開而當名辧物﹐正言斷辭﹐則備矣。」故斷辭必先正言﹐正言必先辧物﹐辧物必先當名﹐名稱其實爲當。名而當﹐則舉其名而物之大小情僞畢見矣。盈天地之間惟萬物﹐物各有其名﹐不能悉舉也。而《易》以《彖》《象》《爻》三者賅之﹐以三者舉其綱﹐而八卦六十四卦之名無不當﹐天地萬物胥可以名辧而別之。擬之後言﹐議之後動﹐而正言斷辭如視之掌矣。

顧不曰名﹐而槪之以辭者﹐以《易》之所謂名﹐皆假名也。本無是物﹐而以象擬之。無是事﹐而以象言之。聖人設卦觀象﹐大而天地風雷﹐小而虫鳥沙石﹐常則家人夫婦﹐怪則鬼車狐尾﹐皆假設此物比事﹐擬諸其形容﹐象其物宜﹐以明陰陽造化之妙用﹐而定人事之吉凶﹐故曰「系辭」。辭焉者﹐各指其所之。有名辭也﹐有動辭也﹐有狀辭及介辭也﹐未嘗不可辧而晰之。第《易》道通變﹐其辭亦通變。有名辭而兼作動辭者﹐有動辭或兼狀辭之用者﹐如乾爲木果﹐變巽則爲不果。雷風相薄﹐而《系辭》曰「茅之爲物薄」。用一字而面面皆通﹐立一義皆頭頭是道。苟泥其辭而不察其象﹐察其象而不究其理﹐而系辭之意終不可得。故必欲執一例以求之﹐則六十四卦皆死物矣。然則《易》之辭果無例可求乎﹖曰是在學者之神而明之﹐變而通之﹐無定之中﹐亦未始無一定之軌則可循。旨遠而辭隱﹐是在虛其心以求之﹐潛其心以會之而已。

《易》以道陰陽﹐故《傳》曰「一陰一陽之謂道」﹐又曰「立天之道﹐曰陰與陽」﹐舉天道而地道人道一以貫之矣。蓋剛柔仁義﹐亦無非一陰一陽之對待也。而六十四卦﹐而三百八十四爻﹐亦無非一陰一陽之對待也。故孔子於乾之初九曰「陽在下也」﹐於坤之初六曰「陰始凝也」﹐卽爲六十四卦三百八十四爻之舉例發凡﹐以明九之皆爲陽﹐六之皆爲陰。而《易》之《彖》《象》十翼﹐均無非闡明陰變化作用﹐故先以對待之辭舉例如下。

動靜

乾「其靜也專﹐其動也直」﹐坤「其靜也翕﹐其動也辟」。動靜二字﹐直陰陽所由判﹐吉凶所由生﹐如水火互相爲根。昔儒「陽動陰靜」之說﹐與太極動則爲陽﹐靜則爲陰之說﹐辭意似均未圓滿。陰陽如環無端﹐動靜亦如是也。

剛柔

《雜卦傳》「乾剛坤柔」﹐《說卦》曰「立地之道﹐曰柔與剛」﹐又曰「分陰分陽﹐疊用柔剛」﹐《系傳》「動靜有常﹐剛柔斷矣」﹐又曰「剛柔相摩」﹐又曰「剛柔相推﹐而生變化」﹐又曰「剛柔者晝夜之象也」﹐又曰「剛柔相推﹐變在其中矣」﹐又曰「剛柔者立本者也」﹐又曰「知柔知剛﹐萬夫之望」﹐又曰「上下無常﹐剛柔相易」又曰「剛柔雜居﹐而吉凶可見矣」﹐又曰「柔之爲道不利﹐遠者其要無咎﹐其用柔中也。其柔其危其剛勝耶﹖」《周易》用剛﹐故曰「乾元用九﹐而天下治」。陽剛而陰柔﹐亦猶以陽統陰之義也。齊小大者存乎卦﹐陽大陰小﹐在八卦﹐坤小乾大﹐艮止巽齊﹐是爲大與小不齊也。止而齊之﹐則大通於小﹐小進於大。裒多益寡﹐故泰否「小往大來」﹐與「復小臨大」﹐皆無非於萬有之不平者﹐而求其平﹐此《易》之微旨也。

《否﹖上九》「先否後喜」﹐蠱之「先甲後甲」﹐巽之「先庚後庚」﹐說者謂陽先陰後﹐陰宜後而順承陽。不順陽而先陽﹐則迷而失道。陽宜先陰﹐不先而反後﹐則失時失道﹐此一義也。自康節之學行﹐又有先天後天之說。言漢學者﹐攻擊之不遺餘力﹐然其數理精確﹐且皆出於天然﹐不加造作。而按之於經﹐胥有徵驗。近儒端木鶴田﹐作《周易指》﹐以先後天說《易》﹐逐爻推尋﹐如按圖索驥﹐字字吻合﹐尢爲發前人所未發。較虞氏之旁通﹐更爲直捷而少枝節也。

順逆

《坤﹖彖傳》曰「乃順承天」﹐又曰「後順得常」。《說卦》曰「坤順也。」坤順承天﹐則天逆行﹐順逆交﹐錯而四時錯行。日月代明﹐而天地之道乃成。陽在陽中陽順行﹐而陽在陰中則逆行。陰在陰中陰順行﹐而陰在陽中則逆行。大明生於東﹐月生於西。日行東陸則爲秋﹐日行西陸則爲春﹐陰陽非交互不能成其用也。五行順行則生﹐逆行則克。有生無克﹐不能成物。有逆無順﹐不能生物。故逆生順死﹐其旨甚微。故曰「《易》逆數也」。

內外

《泰﹖傳》曰「內陽而外陰﹐內健而外順﹐內君子而外小人。」《否﹖傳》曰「內陰而外陽﹐內柔而外剛﹐內小人而外君子。」《明夷﹖傳》曰「內文明而外柔順。」《家人﹖傳》曰「男正位乎外﹐女正位乎內。」此以卦之上卦爲外﹐下卦爲內也。《雜卦傳》曰「睽外也﹐家人內也。」言虞氏學者﹐以家人與睽分屬內外﹐則以旁通之兩卦而言。睽與蹇旁通﹐睽爲外則蹇爲內。家人與解旁通﹐家人爲內則解爲外。內其故也﹐外其新也。內其躬也﹐外其鄰也。蓋以五已正位者爲內﹐五未正位者爲外。無妄﹐剛自外來而爲主於內﹐亦以無妄之九五自睽來。以明睽爲外﹐旣成無妄﹐則爲主於內﹐以明無妄爲內也。無妄五剛﹐睽五柔﹐此兼剛柔言內外也。《周易指》﹕「以凡言內者﹐皆因家人。言外者﹐皆因睽。」《坤﹖文言》﹕「直其正也﹐方其義也。君子敬以直內﹐義以方外。」亦取象家人與睽﹐卽《易》言內外之凡例也。

往來

《系傳》曰「往者屈也﹐來者信也。一往一來謂之變﹐往來不窮謂之通。」蓋陰陽以往來始成其變化﹐故日往月來﹐月往日來﹐大往小來﹐小往大來﹐往來而得其道則吉﹐失道則凶。卦例﹕由內而之外爲往﹐由外而之內爲來。八卦﹑六十四卦﹐皆此一往一來﹐以經綸運轉而不窮。八卦﹐乾圓往者屈﹐而坤方來者信。由乾圓往者﹐東南西北也。由坤方來者﹐西南東北也。六十四卦﹐則乾往坤來﹐屯往蒙來﹐以迄於旣濟未濟﹐皆此往來也。此以卦言者也。其以爻言者﹐如「往得中也」﹐「往有功也」﹐「剛來而得中也」﹐「剛來而文柔也」﹐要皆指二五而言。詳於虞氏之旁通。

上下

上者﹐丄也。下者﹐丅也。上天下地﹐而中爲人。故《易》經文言「上下」者﹐僅小過一卦﹐曰「小過亨利貞﹐不宜上宜下。大吉」。《傳》曰「不宜上宜下﹐大吉﹐上逆而下順也。」蓋《易》者﹐聖人寡過之書。五十學《易》﹐可以無大過﹐而小過或不免也。小過之中二爻﹐正當六畫卦之人爻﹐所謂「立人之道﹐曰仁與義」者此也。故乾之三四兩爻﹝小過爻也﹞﹐特著無咎。「無咎者﹐善補過也。」惟明乎此上下﹐則得乎中﹐而過可免矣。故《乾﹖文言》曰「本乎天者親上﹐本乎地者親下。」於九三﹑九四﹐皆曰「上不在天﹐下不在田」﹐又曰「上下無常」。《雜卦傳》曰「離上而坎下也」﹐《益﹖彖傳》曰「損上益下」﹐《損﹖彖傳》曰「損下益上」﹐皆以損益得宜﹐以蘄合乾坤坎離之中﹐而上下交泰﹝乾坤交成泰﹞﹐以成旣濟者也。故明小過之上下﹐而六十四卦之上下﹐均可以言矣。

方圓

《說卦》「乾爲圓」﹐《荀九家》「坤爲方」﹐《系傳》「蓍之徳﹐圓而神。卦之徳﹐方以知」﹐《坤﹖六二》「直方大」﹐《系傳》又曰「無窮盡﹐無方體」﹐又曰「是故神無方而《易》無體」。蓋圓者﹐神也。方者﹐體也。乾爲天爲圓﹐無體故無方。坤爲地﹐有體故有方。舊說「圓象天﹐方法地」﹐簡言之﹐則曰「天圓地方」﹐「奇圓耦方」。近人知地球之爲渾圓而非方也﹐於是曲爲之說曰「天圓地方」﹐言其徳非言其體也。而不知《易》之所謂「圓而神﹐方以知」者﹐明明指蓍與卦﹐未嘗謂天之徳圓與地之徳方也。而乾圓坤方﹐則確不可易。第所謂方者﹐卽西南東北之方﹐非謂地體之爲立方形也﹐又何必曲爲之解哉﹗圓無盡而方有盡﹐故度圓者必以方。玩「乾其靜也專﹐其動也直」﹐「坤其靜也翕﹐其動也辟」二語﹐則方圓之妙用已闡發無遺。近世幾何形學之界說﹐皆不能出其範圍矣。

進退

《系傳》曰「變化者﹐進退之象也。」剛柔相推而生變化﹐故進退與往來不同。《序卦傳》曰「晉者進也﹐遁者退也。」又曰「漸者進也。」《雜卦傳》云「遁則退也﹐需不進也。」《說卦傳》曰「巽爲進退。」《巽﹖初六》﹕「進退利武人之貞。」《觀﹖六三》曰「觀我生進退。」《乾﹖九四﹖文言傳》曰「進退無恆。」上九﹕「知進而不知退。」蓋陽進陰退﹐由內而之外進也﹐由上而之下退也。進而當﹐則爲得爲吉。進而不當﹐則爲失爲凶。是皆由陰陽變化而生﹐故曰「變化者﹐進退之象也」。

遠近

《系傳》曰「遠近相取﹐而悔吝生。」近與邇同義。《系傳》言「遠近」者三﹐言「遠邇」者二。《震﹖彖》「驚遠而懼邇也」﹐《蒙﹖六四》「獨遠實也」﹐《剝﹖六四》「切近災也」。余或單言遠單言近者﹐要皆指爻位而言。蓋爻之相得者宜近﹐不相得者不宜近。故《傳》又重言以申明之曰「凡《易》之情近而不相得﹐則凶。或害之﹐悔且吝。」又曰「二與四同功而異位。二多譽﹐四多懼﹐近也。柔之爲道不利﹐遠者其要無咎﹐其用柔中也。」故論爻之遠近以明吉凶﹐有就本卦之爻位論者﹐有就變卦之爻位論者。本卦之爻位﹐以承乘﹑與比﹑相應﹑相合者﹐爲近。否則爲遠。變卦之爻位﹐則他卦之爻一變而卽得者爲近﹐須再變三變而始到本卦者爲遠。凡卦爻之言遠近者﹐皆含此二義﹐不可不審也。

新舊

《易》用九用六。九六變也。變則新﹐故《系傳》曰「日新之謂盛徳」﹐《大畜﹖彖》曰「剛健篤實輝光﹐日新其徳」。鼎「取新也」﹐革「去故也」﹐隨「無故也」。故六舊之義也。《訟﹖六三》曰「食舊徳」﹐《井﹖初六》曰「舊井無禽」。食舊徳﹐則貞厲。「舊井無禽」﹐則不食﹐皆去舊而宜從新者也。此外如噬嗑之「噬臘肉」﹐大壯之「壯於前趾」﹐乾爲「老馬」﹐曰「老」﹐曰「前」﹐曰「臘」﹐亦皆舊之義也。遠近以位言﹐新舊以時言﹐變通者趣時者也。趣時則日新﹐是以《雜卦》曰「大畜時也」。

死生

「生生之謂《易》」﹐《易》之道本生生而不已者也。然不能盡其道﹐卽不能有生而無死。《系傳》曰「原始反終﹐故知死生之說。」故《檀弓》曰「君子曰終﹐小人曰死。」終則有始﹐而死則不能復生﹐此君子小人之別也。經之稱「生」者二卦﹕觀之「觀我生」﹐「觀其生」﹔大過之「枯楊生稊」﹐「枯楊生華」是也。稱「死」者二卦﹕離之「突如其來如﹐焚如死如棄如」﹐豫之「貞疾恆不死」是也。蓋乾爲大生﹐坤爲廣生。大生故「資始」﹐廣生故「資生」。而所以資始而資生者﹐實惟「大哉乾元﹐坤順承乾」﹐坤元亦統於乾元。《文言》曰「元者善之長。」於人爲仁。元從二兒﹐仁亦從二兒﹐於乾坤二象爲二五之中。豫之「恆不死」﹐《象》曰「中未亡也」。困之六三以陰乘陽﹐以柔掩剛﹐是賊仁害義﹐昧其天良者也。故《系傳》曰「死期將至」。中未亡者﹐終則有始。亡其中﹐則生亦幸。所謂行尸走肉﹐待死而已。

有無

《易》以有立教者也。《易》有太極﹐是生兩儀。四象八卦﹐而定吉凶以生大業。故《序卦﹖上傳》曰「有天地然後萬物生焉」﹐《序卦﹖下傳》曰「有天地然後有萬物﹐有萬物然後有男女﹐有男女然後有夫婦﹐有夫婦然後有父子﹐有父子然後有君臣﹐有君臣然後有上下﹐有上下然後禮義有所錯」﹐皆以明有之義也。《下經》首咸﹐《序卦》不言咸﹐咸無也。不言無而言有﹐此卽《易》之開宗明義也。然《序卦》不言咸﹐而《系下傳》於「憧憧往來朋從爾思」一爻﹐推闡「往來屈信」之理。而以窮神知化歸之﹐聖人之意亦可見矣。《傳》曰「書不盡言﹐言不盡意」﹐故聖人立象以盡意。

書所未言者﹐自當求之於言外之意。意有未得者﹐當索之於所立之象。自象學不明﹐或空言以說理﹐或執經而忘象。更以門戶派別之故﹐互相攻擊﹐入主出奴﹐是丹非素﹐而《易》道遂晦盲終古矣。須知《易》固以有立教﹐然有無實相對待﹐言有而無可見。孔子猶慮後人之以辭害意﹐而不能通也﹐故特表咸之九四一爻﹐以明同歸殊途之旨。蓋立教爲中人以下說法﹐而精義入神之道﹐則非言所能盡。而立象盡意﹐是在中人以上自悟之耳。故卦象乾爲無﹐自無而有﹐由坎出震﹐而生生之道乃循環而不已。咸爲無﹐君子以虛受人﹐而窮神知化之學﹐始日進而不窮。乾之無﹐天極也。咸之無﹐人極也。通天地人謂之儒﹐貫通三才而返本窮源﹐則仍必以契合乎天爲止境。故六十四卦統歸納於一干﹐而「大哉乾元乃統天」。明乎此﹐則後儒斷斷於有無之界者﹐均可渙然而冰釋矣。

此外如尊卑﹑貴賤﹑幽明﹑始終﹑多寡﹑善惡﹑利害﹑窮通﹑遲速﹑安危﹑治亂﹑存亡﹑寒暑﹑晝夜﹑燥濕﹑俯仰﹑平陂﹑虛實﹑辟翕﹑分合﹑輕重﹑微顯﹑厚薄﹐與夫天地﹑日月﹑男女﹑禮樂﹑仁義﹐凡相對待者﹐皆一陽一陰之義﹐未可悉舉。所謂「因貳以濟民行﹐以明得夫之報」者也。孔子《十翼》以「乾剛坤柔」終篇﹐取五十六卦一一以對待明義﹐而又於《系傳》特著其例﹐曰「乾坤爲《易》之門」。得其門而入者﹐可知所自矣。

對待之辭曰「對辭」﹐而非對待者曰「單辭」。單辭者﹐凡以爲對辭之用也。且單辭亦往往含有二義﹐辭繁非可悉舉﹐玆略舉如左。

中

《易》道尙中。凡過乎中者﹐大過小過﹐皆變化之進退之以求合乎中。蓋人爲天地之中﹐故以中立人之極﹐而陰陽剛柔始各得其正﹐而無所偏倚﹐而後盡《易》之能事也。中有虛實二義﹕實者有形﹐以所處之位言之﹐如卦之二五兩爻是也。虛者無質﹐以至當之主義言之﹐如卦之主爻是也。蓋一卦之主爻﹐有時在二五﹐有時不在二五。如比以五陽爲主﹐同人以五陰爲主者﹐主爻在爻位之中者也。復以初陽爲主﹐小畜以四陰爲主者﹐主爻不在二五之中者也。故曰「中無定在」。以二五爲中者﹐如天平倚點居正中﹐重心與中心﹐同居一位。不在二五之中者﹐如秤桿之倚點﹐視重點力點比例之差﹐求得其力點與倚點距。重點與倚點距﹐相等之所在﹐卽中心之所在也。孟子曰「子莫執中」﹐執中爲近之。執中無權﹐猶執一也。蓋卽如天平之中也。《易》道之中﹐卽孟子所謂權﹐可以前後移動﹐以求合力點重點與倚點相等之中者也。

時

孔子之道曰「時」曰「中」﹐後人稱爲「時中之聖」﹐要皆推本於《易》道。於《蒙﹖彖》贊曰「蒙亨﹐以亨行時中也。」蒙以養正﹐聖功之始。然《易經》之言時者﹐惟《歸妹﹖九四》曰「遲歸有時」﹐他無見也。孔子贊《易》﹐始於時字多所發揮﹐而於《系傳》總揭其義曰「變通配四時」﹐又曰「變通莫大乎四時」﹐又曰「變通者趣時者也」。於《丰﹖傳》曰「天地盈虛與時消息」。合而觀之﹐孔子言「時」之旨趣﹐具可見矣。故於乾之九三日「與時偕行」﹐於上九曰「與時偕極」。損益皆曰「與時偕行」﹐隨曰「隨時」﹐節曰「失時」﹐革曰「明時」﹐無妄曰「對時」﹐睽蹇皆曰「時用」﹐豫姤旅皆曰「時義」﹐坤曰「時發」﹐賁曰「時變」﹐而於《艮﹖彖傳》總揭其義曰「時止則止﹐時行則行。動靜不失其時﹐其道光明。故君子進徳修業欲及時也。」此可謂孔子於《易》獨得之祕﹐而爲天下萬世指迷者也。

若以時論時﹐則亦含有二義﹕一曰有定之時。如天之四時﹐時有定候﹐非人之所能變更﹐是惟順承乎天﹐所謂後天而奉天時者也。一曰無定之時。如人事之有輕重緩急﹐而陰陽五行各有始有壯有究﹐或損或益﹐或行或止﹐所謂觀乎天文以察時變者也。故時有以盈虛消息言者﹐泰否剝復之類是也。有以事言者﹐訟師噬嗑頤之類是也。有以理言者﹐謙履咸恆之類是也。有以象言者﹐井鼎之類是也。

位

《系傳》曰「卑髙以陳﹐貴賤位矣」﹐又曰「列貴賤者存乎位」。《說卦傳》「天地定位」﹐「《易》六位而成章」﹐此皆指卦位與爻位而言也。《系傳》曰「危者安其位者也」﹐又曰「徳薄而位尊」﹐此則由爻象而擬議之爵位之位也。故「位」字亦有此二義。帝出乎震﹐震東方也﹐至艮東北之卦也。此八卦之方位。卑髙以陳﹐貴賤位矣﹐則上下卦﹝卽外卦內卦﹞之位定。上卦爲髙﹐下卦爲卑﹐貴宜卑而賤有髙矣。列貴賤者存乎位﹐則卦爻二五﹐五貴而二賤。王弼謂中四爻有位﹐初上無位者﹐卽此位也。《易》六位而成章﹐則分陰分陽﹐疊用柔剛。所謂陰陽之位﹐初三五爲陽位﹐二四六爲陰位。陽居陽﹐陰居陰﹐爲當位。反之爲不當位。位從立從人﹐所謂「立人之道曰仁與義」﹐故三畫卦與六畫卦﹐皆分天地人三位。而孔子贊《易》則專言人道﹐天位地位皆以人居之﹐必能合乎仁義之道﹐方能與天地參而無慚此位也。

徳

《易》之言徳﹐亦分二義﹕

一曰卦徳。《系辭》「雜物撰徳」﹐又曰「陰陽合徳﹐剛柔有體﹐以體天地之撰」﹐此卦徳也。夫乾天下之至健也﹐徳行恆易以知險。夫坤天下之至順也﹐徳行恆簡以知陰。健順乾坤之徳也。推之震動巽入﹐離麗坎陷﹐艮止兌說﹐皆其徳也。而人用卽謂之材。彖者材也﹐故亦謂之卦材。

一曰道徳。《說卦》曰「和順於道徳」﹐《系傳》曰「天地之大徳日生」﹐又曰「以通神明之徳」﹐又曰「默而成之不言而信存乎徳行」﹐皆道徳之徳也。徳有大小﹐必與位稱。無徳而據位﹐謂之竊位。徳薄而位尊﹐其形渥凶。《易》之興也﹐其於中古。去古已遠﹐降而言徳。《系辭下傳》七章之三陳九徳﹐卽孔子以《易》設教﹐而示人以立徳之方也。

變

《系傳》曰「道有變動﹐故曰爻」﹐又曰「爻者言乎變者也」﹐又曰「一闔一辟謂之變」﹐又曰「剛柔相推而生變化﹐變化者進退之象也」﹐又曰「參伍以變﹐錯綜其數。通其變遂成天地之文﹐極其數遂定天下之象。非天下之至變﹐其孰能與於此」﹐又曰「《易》窮則變﹐變則通」﹐又曰「變而通之以盡利」﹐又曰「變動不居﹐周流六虛。上下無常﹐不可爲典要﹐惟變所適」。系辭之言變﹐詳且盡矣。蓋宇宙以變而久存﹐亦以變而日新。無時不變﹐無境不變。特其迹甚微﹐人自不知覺耳。

通

《易》窮則變﹐變則通。故「變通」二字﹐往往聯綴而言。《系傳》曰「一闔一辟謂之變﹐往來不窮謂之通」﹐又曰「化而裁之謂之變﹐推而行之謂之通」﹐又曰「變通配四時」﹐又曰「無思也﹐無爲也﹐寂然不動﹐感而遂通天下之故」﹐又曰「惟深也﹐故能通天下之志」﹐又曰「通乎晝夜之道而知」﹐又曰「觀其會通以行其典禮」﹐又曰「體天地之撰以通神明之徳」。合變通而觀之﹐而《易》之所以爲《易》可見矣。而《序卦傳》曰「泰者通也。物不可以終通﹐故受之以否」﹐《雜卦傳》曰「井通而困相遇也」﹐《系傳》又曰「困窮而通」﹐《乾﹖文言》曰「六爻發揮旁通情也」﹐《坤﹖文言》曰「君子黃中通理」。合而觀之﹐而《易》可通矣。

當

適其可之謂當。凡變也通也﹐變而通之以盡利﹐無非由不當而變通之以求其當而已矣。止於至善﹐位之當也。當其可之謂時﹐時之當也。陽九陰六之位當矣﹐而時不相得﹐或情不相得﹐則仍有未當。故《象傳》有以當位之爻而言位不當者﹐如需之上六等類是也。變通之最大者﹐莫過於革。《革﹖彖傳》曰「革而當其悔乃亡」﹐而當之義可見矣。

交

易者交易也。非交無以爲易﹐故交者《易》之妙用﹐亦不啻爲《易》之代名辭也。《系傳》曰「君子安其身而後動﹐易其心而後語﹐定其交而後求」﹐又曰「無交而求﹐則民不與也」。蓋《易》以明道﹐而道在人。人在天地間﹐決不能離羣而獨立也。近則男女夫婦父子﹐遠則君臣朋友﹐無不有所合也。有合則必有交。人在天地間﹐又不能絕物而自養也。小則日用飲食﹐大則養生送死﹐無不有所需也。有需則必有交。甲有所需於乙﹐乙有所需於甲﹐丙有求合於丁﹐丁有求合於丙﹐於是交相爲需﹐交相爲養﹐而人事以興。故《易》象以陰陽明之。陰交於陽﹐陽交於陰﹐大有之「無交害」﹐隨之「交有功」是也。《家人﹖傳》曰「交相愛也」﹐《睽﹖傳》曰「交孚無咎」﹐故必相愛相孚﹐而交之道始可久。天地交則泰﹐否則天地不交萬物不生﹐人道息矣。西人曰「互助」﹐惟《易》之「交」足以盡其義也。

幾

吉凶悔吝生乎動﹐而欲動未動之前﹐則爲幾。《系傳》曰「知幾其神」﹐又曰「幾者動之微吉之先見者也」。《乾﹖九三》「終日乾乾夕惕若」﹐《文言》曰「知至至之可與幾也」。《屯﹖六三》曰「君子幾﹐不如捨﹐往吝」﹐《豫﹖六三》「介於石不終日」﹐《系傳》曰「見幾而作﹐寧用終日」。蓋乾九三爲人爻之始﹐動靜所生﹐吉凶著焉。理欲之界﹐人禽判焉。孟子所謂「人之所以異於禽獸者幾希」﹐卽此幾也。周子所謂「誠無爲﹐幾善惡」﹐亦此幾也。復之初九「不遠復﹐毋祗悔」﹐孔子曰「顏氏之子﹐其庶幾乎」。故幾者﹐《易》道精微之所在。堯舜之心傳﹐曰「人心惟危﹐道心惟微。」幾者﹐動之微﹐卽此道心之微也。君子知幾﹐卽在「不遠復」之「反復其道」。故《文言》又曰「終日乾乾﹐反復道也」。聖人丁寧告誡之意﹐亦可謂深切而著明矣。「夫《易》﹐聖人所以極深而研幾也。惟深也﹐故能通天下之志。惟幾也﹐故能成天下之務。」「幾事不密則害成」﹐是以「君子洗心退藏於密」。

至

《乾﹐彖傳》曰「大哉乾元」﹐《坤﹖彖傳》曰「至哉坤元」。大無限量﹐而至有際極。大也﹐至也﹐聖人贊《易》開始之第一字也。卽此一字﹐已將乾坤全體之精神分量﹐槪括無遺。並將乾坤兩卦之方式作用﹐分析明自。挈全《易》之綱領﹐泄造化之神祕。《系傳》曰「《易》其至矣乎﹗」聖人之情見乎辭矣。大者何﹐由小以至大也。非至無由顯其大﹐非大無以極其至﹐故至亦有大義。家人﹑丰﹑渙﹐皆云「王假」。假﹐大也﹐至也﹐皆坤之義也。《坤﹖初六》「履霜堅冰至」﹐履通謙﹐謙履相錯爲臨遁﹐故《臨﹖六四》曰「至臨」。《坤﹖六四》「括囊」﹐括﹐亦至也。而《臨﹖彖》「至於八月有凶」﹐謂臨至遁也。由此至彼﹐必上有所承﹐故必須承乎乾元﹐始得止於至善﹐而爲坤元﹐爲至哉坤元﹐爲至道﹐爲至徳。爲至當不易﹐失其所承﹐則爲失道﹐爲迷。《復﹖上六》「迷復凶」﹐《傳》曰「至於十年不克徵」﹐故得道則曰「朋至﹝解﹞」﹐失道則曰「寇至﹝需﹞」﹐「朋至」則「得其友﹝損﹞」﹐「寇至」則「傷之」者至矣﹝益﹞。履和而至﹝履通謙﹐則陰陽和﹞﹐則非堅冰至﹐則積善必有餘慶。《系傳》曰「勞謙﹐君子有終﹐吉。勞而不伐﹐有功而不徳﹐厚之至也。」又曰「藉之用茅﹐何咎之有﹖順之至也。」順與厚﹐皆坤徳也。《文言》曰「坤﹐至柔而動也剛﹐至靜而徳方﹐後得主而有常﹐含萬物而化光。坤道其順乎﹖順天而時行。」贊坤元無餘蘊矣。故《易》者﹐天下之至精﹐天下之至變﹐天下之至神。皆「至哉坤元」之至﹐故「不疾而速﹐不行而至」。

道

《說卦》曰「昔者聖人之作《易》也﹐將以順性命之理。是以立天之道﹐曰陰與陽。立地之道﹐曰柔與剛。立人之道﹐曰仁與義。兼三才而兩之﹐故《易》六畫而成卦。分陰分陽﹐疊用柔剛。故《易》六位而成章。」《系傳》曰「《易》之爲書也﹐廣大悉備。有天道焉﹐有地道焉﹐有人道焉。兼三才而兩之﹐故六。六者﹐非它也﹐三才之道也。」又曰「六爻之動﹐三極之道也。」此《易》道也。經之言「道」者四﹕《復﹖彖》曰「反復其道」﹐《小畜﹖初九》曰「復自道」﹐《履﹖九四》曰「履道坦坦」﹐《隨﹖九四》曰「有孚在道﹐以明」﹐皆在《上經》﹐已將道字發揮淨盡﹐故《下經》不復贅言﹐以俟後人之觸類旁通而己。《傳》之言「道」者﹐曰「一陰一陽之謂道」﹐又曰「形而上者謂之道」。一陰一陽﹐變化往來﹐生生不已。以陽易陰﹐以陰易陽。乾道成男﹐坤道成女。陰陽反復﹐一陰則反其道﹐一陽則復其道。故《復﹖彖》曰「反復其道」﹐而《乾﹖九三﹖傳》亦日「反復道也」。蓋陽以統陰﹐失其統則亢﹐亢則宜復。陰以承陽﹐失其承則迷﹐迷則宜反。反而不復﹐有陰而無陽﹐失道也。復而不反﹐有陽而無陰﹐亦失道也。「終日乾乾」之反復﹐已復而欲其反也。「七日來復」之反復﹐已反而欲其復也。反而不復﹐則其道窮。復而不反﹐則其道困。窮而知變﹐困而知通﹐通變隨時﹐損益得中﹐聖人之道也。知周乎萬物﹐而道濟天下﹐故不過﹐而《易》之道盡矣。

《傳》稱「得中道」五﹝《離﹖六三》《旣濟﹖六二》《夬﹖九二》《蠱﹖九二》《解﹖九二》﹞﹐「未失道」二﹝《睽﹖九二》《觀﹖六三》﹞﹐「其道窮」四﹝《比﹖彖》《蹇﹖彖》《坤﹖上六》《節﹖上六》﹞﹐「失道」三﹝《坎﹖初六》《上六》《漸﹖九三》﹞。由陽而陰﹐小人之道也﹐否也。由陰而陽﹐君子之道也﹐泰也。

命

有天地而後萬物生焉。萬物生於天地間者﹐莫不有命。蓋當其未生之前﹐本無是物也。乃忽而受气成形﹐以有是物﹐形成於地﹐气受於天﹐果孰使之然者﹖是則所謂命也。聖人設卦觀象﹐以明萬物之理﹐卽以卦爻之變化往來﹐以示各有定命之所在。所謂設辭以明之也。《乾﹖彖》曰「乾道變化﹐各正性命」﹐可見命之所自來。卽由乾道之變化﹐乾非坤無以變也﹐乾變坤化而乾道斯成。亦如男子必得婦生子﹐而始有父道也。故曰「一陰一陽之謂道」﹐分於道之謂命。經之稱「命」者六卦﹐《否﹖九四》「有命無咎」﹐《訟﹖九四》「復卽命」﹐《革﹖九四》「攺命吉」﹐《師﹖九二》「王三錫命」﹐上六「大君有命」﹐《泰﹖上六》「自邑告命」﹐《旅﹖六五》「終以譽命」﹐《傳》則曰「受命」﹐曰「順命」﹐曰「捨命」﹐曰「攺命」﹐曰「申命」﹐曰「致命」﹐曰「凝命」。《易》之言命﹐略具於是矣。

蓋卦之變化﹐以正性命者﹐惟二五。乾二之坤五﹐其例也。二五之精﹐妙合而凝。故鼎曰「正位凝命」。命分於道﹐則道有變化﹐命亦有變通。受命者﹐得於天也。凝命者﹐全其體也。順命者﹐順其正也。捨命者﹐察其幾也。申命者﹐行其事也。致命者﹐遂其志也。攺命者﹐革其故也。《詩》日﹕「維天之命﹐於穆不已。」窮理盡性以致於命﹐故曰「不知命無以爲君子也」。孔子五十而知天命﹐其亦在學《易》以後乎﹖

理

《說文》﹕「理﹐治玉也。從玉裏聲。」孔子系《易》於「理」字約分二義。《說卦》﹕「和順於道徳而理於義。」此理字與和字相鍼對。和之義爲合﹐理之義爲分。分理之理﹐卽治玉之理也。蓋物質之堅致﹐而仍有條理可分者﹐無過於玉。堅則固﹐致則密。旣固且密﹐則最不易分者﹐亦無過於玉。故以理爲治玉之名﹐又廣其義爲處分萬事。萬物之名﹐《易》道廣大﹐必分而析之﹐分而又分﹐析而又析﹐而後其精微者乃可得而見。亦如今之治化學者﹐於一物之體質﹐必分而析之﹐至於分無可分﹐析無可析﹐而所得者﹐卽爲此物之原質矣。故邵子之加一倍法﹐亦卽分析法之還原者也。物理數理﹐皆有迹象可求﹐分而理之尙易。至理於義﹐則精微之至矣。其下文「窮理盡性以至於命」﹐此理字則爲名詞﹐而非動詞﹐卽指性分中所有之理。故鄭康成注《樂記》曰「理猶性也」﹐朱子注《中庸》曰「性卽理也」﹐竟以理與性﹐相爲轉注。然詳加研究﹐則終有未安。未可以大儒之說﹐遂附和之﹐而以爲確當也。蓋性固有理﹐不能謂理卽性﹐性卽理。猶物各有理﹐不能謂物爲理﹐謂理爲物也。先儒此種訓詁﹐貽誤後學最多。是在學者之自有領悟﹐愈講解而糾纏愈甚矣。《坤﹖文言》曰「君子黃中通理」﹐與《乾﹖傳》「利貞者﹐性情也」﹐呼吸相通。苟於此領悟而有得焉﹐於明理之學﹐思過半矣。

性

分於道之謂命﹐分於命之謂性。心生爲性﹐有生斯有命﹐有命斯有性﹐性命恆相聯屬。故《易》言命而不言性。孔子贊《易》﹐則曰「乾道變化﹐各正性命」﹐又曰「窮理盡性以至於命」﹐又曰「一陰一陽之謂道。繼之者善也﹐成之者性也」。言性之本源﹐可謂明白曉暢矣。後之言性者﹐約分三類﹕孟子﹐言性善﹔荀子﹐言性惡﹔告子﹐言性無善無不善。各明一義。性善之說﹐於立教爲宜﹐故後世多宗之。其實曰善曰惡﹐已爲性之所見端﹐未可謂之性也。告子無善無不善之說﹐殊未可厚非。孔子曰「性相近﹐習相遠」﹐亦此意也。宋儒因回護孟子之說﹐於是創爲義理之性﹐气質之性﹐以分別善惡。謂生而善者﹐義理之性。習而惡者﹐气質之性。益支離而不可通矣。

情

情者﹐性之動也。所謂人生而靜﹐天之性也。感於物而動﹐性之欲也。故性與情亦恆相聯屬。《易》言欲而不言情。孔子贊《易》﹐曰「利貞者﹐性情也」。《白虎通》曰「性者﹐陽之施。情者﹐陰之化也。」《論衡》曰「性生於陽﹐情生於陰。」《說文》﹕「性﹐人之陽气﹐性善者也。情﹐人之陰气﹐有欲者也。」皆性情並舉。性貞於誠﹐而情則有誠有僞。《系辭》曰「設卦以盡情僞」﹐又曰「爻彖以情言」﹐又曰「吉凶以情遷。凡《易》之情近而不相得﹐則凶或害之悔且吝」又曰「六爻發揮﹐旁通情也」。觀旁通而情可見矣。

教

教以立人﹐道以立己﹐己立立人。故《易》之爲書﹐無非道也﹐無非教也。卦之言教者三﹕坎「習教事」﹐臨「教思無窮」﹐觀「觀民設教」﹐而要以「蒙養」爲立教之始。孔子更廣其義於漸﹐曰「居賢徳善俗」。於蠱曰「振民育徳」。於無妄曰「茂對時育萬物」。於是今世謂之文明教育之事業﹐而《易》無不備舉矣。而其博大精深之教義﹐則尙非今世物質文明之教育家﹐耳目思想所能及。當於卦爻內詳論之﹐玆未遑悉舉也。

用

《易》者﹐用世之書也。故以有立教﹐亦以用立教﹐亦卽以中立教。有貴乎能用﹐有而不能用﹐則與無等耳。然非無不能明有之用﹐非用無以盡有之功﹐非中無以盡用之妙﹐故曰「有」﹐曰「用」﹐曰「中」。此《易》之界說也。必明此界說﹐而後《易》可得而言。《易》六十四卦﹐無一非用﹐而以乾坤用九用六發其凡。用六而曰以大終﹐則六亦九之用﹐故以干元用九而天下治﹐以竟《易》之全功。《乾﹖九二》「庸言」「庸行」﹐言行君子之所以動天地也。而曰「庸」者﹐庸者用也﹐明用之非中不立也。

以

以﹐用也。孔子傳《易》﹐以明大用﹐於六十四卦之《象傳》明之。「天行健﹐君子以自彊不息」。「地勢坤﹐君子以厚徳載物」。六十四卦皆此以一字挈其綱﹐卽「五十以學《易》」之以﹐亦卽「以《易》傳教」本旨之所在也。蓋《彖傳》者﹐釋內外兩卦之用也。《象傳》則取兩卦之中﹐合上下之義而貫串之。兩卦之中者何﹖卽三四兩爻﹐所謂中爻所謂人爻者是也。故曰「若夫雜物撰徳﹐辧是與非﹐則非其中爻不備」。而二四三五同功﹐三四於六爻爲人位﹐「立人之道」立於此。孔子之六十四「以」字﹐亦發明於此。明乎此﹐則庶乎可盡《易》之用。𨿽吉凶有命﹐而悔吝可免矣。故《易》於乾之九三九四兩爻﹐特著曰「無咎」。

之

之者﹐《易》之用也。爻有變動﹐故曰之。「辭也者各指其所之」﹐有所之而吉凶見焉。之字作屮。屮者一生三也。《易》者﹐一陰一陽。動有所之﹐而用生焉﹐則二生三也。故曰「一陰一陽之謂道」。之而當﹐則得道。之而不當﹐則失道。《無妄﹖傳》曰「無妄之往﹐何之矣。」何之則道窮﹐是以君子愼其所之。

孚

舊說「孚﹐信也」。坎爲信。凡卦言「有孚」﹐皆指坎﹐似是而實非也。孚果指坎﹐何以中孚無坎象﹖孚固有信之一義﹐然信字不足以盡孚也。孚從爪﹐從子﹐象鳥以爪抱子。鳥子爲卵﹐爪子以象抱卵﹐有化育之意。中孚卦象﹐實以巽五兌十﹐乃五十五數之中﹐於五行爲土。土主化物﹐故曰中孚。其曰「有孚」者﹐「有」謂大有。火天大有﹐離也。孚﹐則指坎。坎離居南北之位﹐合乾坤之中﹐維中能孚﹐故曰「有孚」。有則大﹐孚則化﹐「有孚」者﹐卽《中庸》所謂「大徳惇化」也。凡《易》之道﹐一陰一陽﹐必陽孚於陰﹐而陰孚於陽﹐而後陰陽和﹐而成化育之功。人品有君子小人﹐泰﹑否﹐君子小人之相消長者也。遁曰「君子吉﹐小人否」﹐觀曰「小人無咎﹐君子吝」。必君子能孚小人﹐則小人亦能化爲君子。所謂「有孚顒若」﹐下觀而化﹐則先否後喜﹐天下受福矣。若不能用觀﹐則成大壯。義非不正﹐理非不直也。而剛以反動﹐小人用壯﹐君子用罔。羝羊觸藩﹐天下被其禍矣。乾元用九﹐必有孚而始致其用。故孚有信義﹐有化義﹐有容義﹐又有合義﹐有感義。所謂精義入神之用﹐以孚字盡之矣。非統全《易》而詳察之﹐又烏知其妙哉﹗

以上單辭﹐略舉一隅﹐可見經傳字無虛設。或一字而含數義﹐或數卦合用一字﹐無不脈絡貫通。潛心體玩﹐均有綫索可尋。此外有字以類從﹐因意義相同﹐而互見於各卦而相貫串者﹐可謂之類辭﹐如則法律一類也﹐克伐徵一類也﹐速疾遇一類也﹐需繻須濡一類也﹐怠緩徐慢裕一類也。凡同乎此者﹐皆以義相類者也。如弟娣娣涕一類也﹐頄仇九一類也﹐輪綸一類也。凡同乎此者﹐皆以形聲相類者也。相類之字﹐於卦爻之變通意義﹐皆有關系﹐均可互相印證者也。其單辭之外﹐更又綴屬一字﹐或二字﹐或三四五字﹐以成一名辭﹐或成一句者﹐可謂之類句。如由頤﹑由豫﹔甘節﹑甘臨﹔頻復﹑頻巽﹔艮其腓﹑咸其腓﹔困於酒食﹑需於酒食﹔我心不快﹑其心不快﹔同人﹐先號咷而後笑﹔旅人﹐先笑而後號咷之類﹐亦無不互相聯貫。如密雲不雨﹑帝乙歸妹﹑用拯馬壯吉﹑不富於其鄰﹐完全相同之一句﹐或二句﹐分見於兩卦或三卦者﹐則更爲顯而易見。具詳於焦理堂氏之《易通釋》﹐玆不贅述也﹝《易通釋》偏於旁通之正立言。有未可盡通化學者﹐以意逆之﹐勿以其辭云意也可。﹞。

舉單辭﹑對辭﹑類辭﹑類句﹐經傳之槪略﹐已可見矣。而正言斷辭﹐尙有數例﹐更舉如左。

稱號

號者﹐名也。稱其名使與實相稱﹐亦當名辧物之意也。孟長卿曰「周人五號﹐帝﹐天稱﹐一也。王﹐美稱﹐二也。天子﹐爵號﹐三也。大君者﹐興盛行異﹐四也。大人者﹐聖明徳備﹐五也。」

以上五者﹐皆經之特稱。孔子贊《易》﹐更廣其義。

曰「先王」。豫﹐「先王以作樂崇徳」。

曰「後」。泰﹐「後以裁成輔相之道」。

經稱爵號﹐王之下有三﹕

曰「公」。大有﹐「公用享於天子」。解上六﹐「公用射隼」。益六三﹐「告公用圭」。六四﹐「告公從」。鼎九四﹐「覆公餗」。

曰「侯」。屯﹐「利建侯」。豫﹐「利建侯」。晉﹐「康侯」。

曰「子」。明夷﹐「箕子之明夷」。鼎﹐「得妾以其子」。

言公﹑候﹑子而不及伯﹑男。或曰「此殷制也。文王演《易》於紂之世﹐故從殷制。」

正名之稱有六﹕

曰「大人」。一人爲大。孟子日﹕「大人者﹐不失其赤子之心者也。」《文言》「與天地合其徳」一節﹐孔子贊大人也至矣。

曰「君子」。乾爲君﹐震爲子。乾震爲無妄﹐君子者。無妄之稱

曰「小人」。天大﹐地大﹐人亦大。與天地參﹐故大。違反天地之道﹐則曰小人。

曰「惡人」。睽「見惡人」﹐人而見惡於人﹐曰惡人。於象﹐離爲惡人。

曰「寇」。寇者悖逆之詞。於象﹐坎爲寇。

曰「匪人」。匪同非。「比之匪人」﹐「否之匪人」﹐失人道﹐故曰「匪人」。孟子曰「無惻隱之心﹐非人也。無羞惡之心﹐非人也。無辭讓之心﹐非人也。無是非之心﹐非人也。」

孔子贊《易》﹐更廣其義。

曰「聖人」﹐曰「賢人」﹐曰「盜」﹐亦曰「暴客」﹐日「吉人」﹐曰「躁人」﹐曰「誣善之人」。

名當而辭可斷矣。爻有等﹐故曰「物」。辧物當名﹐名不等也。正言﹐言不等也。故斷辭亦不等。凶至吉爲七等﹕凶﹐厲﹐悔﹐吝﹐無咎﹐無不利﹐吉。

凶不若厲﹐厲不若悔﹐悔不若吝﹐吝不若無咎﹐無咎不若無不利﹐無不利不若吉。

學易筆談序

海寧先生之於《易》﹐得異人傳授﹐又博極諸家傳注﹐故能竟委窮源﹐而獨見其大。先生於書﹐無所不讀﹐故能探賾索隱﹐鉤貫於新舊之學﹐而獨得其通。昔嘗聞之先生曰﹕《易》始於包犧氏﹐備於神農﹑黃帝﹐大明於文王﹑周公﹑孔子。漢人去古未遠﹐其卦气﹑飛伏﹑陰陽﹑消息﹐皆有所授受﹐非能自創。孔子贊《易》﹐專重人道﹐以明立教之旨。故三陳九徳﹐以人合天﹐而筮法僅略言及之。朱子乃謂「《易》爲聖人教人卜筮之書」﹐豈知方耶﹖然河﹑洛爲《易》象所取則﹐漢學只詆爲僞造﹐朱子獨取以冠經首﹐是其卓識﹐亦有不可及者。又曰「道家祖黃老﹐淵源悉出於《易》。」其七返九還﹐六歸八居﹐度數與卦象悉合無論矣。所異者佛產印度﹐耶穌生於猶太﹐而《華嚴》之乘數﹐《金剛》之相數﹐一八﹑三六﹑百零八之數﹐及「七日來復」﹑「十三見凶之數」﹐亦無不得。僅以素所聞於先生者﹐弁諸簡端﹐並志其緣起如此云。

學易筆談述旨

《易》道至大﹐《易》理至遂﹔辛齋之愚﹐何敢妄談﹖顧念吾師忍死狴犴﹐克期以待﹐密傳心法﹐冀綿絕學﹐又曷敢自棄﹖丙辰出獄﹐爰搜集古今說《易》之書﹐惟日孳孳﹐寢饋舟車﹐未嘗或輟。丁巳以後﹐國會蒙塵。播越嶺嶠﹐議席多暇﹐兩院同人﹐合組研幾學社於廣州之迥龍社。謬推都講﹐計日分程﹐商兌講習。𨿽兵戈擾攘﹐而課約罔閒。講義纂輯﹐得書若干﹐名曰《易楔》。而晨昏余晷﹐切磋問難﹐隨時筆錄者﹐又積稿盈尺。同人艱於傳寫﹐乃謀刊印。釐爲四卷﹐名曰《筆談》﹐蓋紀實焉。己未庚申﹐由粵而滬。同志之友﹐聞聲畢集。風雨一廬﹐不廢討論。以續前稿﹐又得四卷﹐另爲《二集》。借閱傳鈔﹐恐多遺失。適前印之書﹐久已告罄。同人請合兩《集》與《易楔》《易數偶得》《讀易雜記》諸稿﹐均以聚珍板印行。始於壬戌八月﹐至十月抄﹐《筆談》八卷工竣。爰紀顚末﹐並述旨如左。

一﹑承學之士﹐不廢筆札﹐談論所及﹐擇要綴錄﹐聊以備忘。除《初集》第一卷

﹐於臨印時略有增減﹐以明源流外﹐余悉隨時編訂﹐並無先後次序。

二﹑講《易》與詁經不同。詁經當有家法﹐有體例﹐義不容雜。而講《易》則以闡明卦爻象數之原理原則﹐但以經文爲之證明。故凡與象數有涉﹐足與《易》道相發明者﹐博采旁搜﹐不限時地﹐更無所謂門戶派別也。

三﹑《易》本法象於天地。乾易坤簡﹐易知易能﹐𨿽見仁見智﹐各隨學識之深淺而異﹐要無不可知之理。自象義不明﹐學者無所適從﹐幾視《易》爲絕學﹐而不敢問津。致《易》簡之理﹐日卽湮晦。本編有鑑於斯﹐立說皆取淺顯明白﹐務期盡人能解﹐不敢以艱深文淺陋也。

四﹑孔子贊《易》﹐身逢亂世﹐行危言遜。有因時忌不能顯言者﹐不得不以微言大義﹐隱寓於象數之中﹐與春秋同一例也。後人不察﹐悉以文字求之﹐孔子憂天憫人之苦心湮沒盡矣。歷代學者﹐如邵康節﹐如劉靑田﹑黃姚江﹐均抱此隱痛而未敢昌言者也。鼎革以後﹐世𨿽亂而言可無諱。發歷聖之心傳﹐彌前賢之遺憾﹐維世道而存絕學﹐不可謂非千載一時之良機。剝極必復﹐時乎不再﹐幸我同人勿自暴棄以負天心也。

五﹑卦因數衍﹐數緣象起﹐象由心生。《易》準天地﹐廣大悉備。𨿽人事遞演﹐世變日繁﹐要不能出乎此象數之外。故洲殊種別﹐文字語言﹐萬有不齊﹐維數足以齊之。宗教俗尙﹐各有不同﹐惟數足以同之。兩千年來﹐數學失傳。宋後言《易》者﹐往往以邵子先天數爲《易》數。數理繁嘖﹐固非短紮所能盡。然於舊說之顯然挑牴牾者﹐不能不援據象數以爲商榷﹐非敢故翻成案也。

六﹑占筮固《易》之一端﹐而聖人修《易》以明道﹐實非盡爲占筮。孔子贊《易》﹐紹述文周﹐以人合天﹐兢兢寡過﹐豈導人於趨吉避凶哉﹗朱子以占筮爲《易》之本義﹐未免偏見。而《大衍》揲蓍之法﹐自唐以後﹐於掛一再扐兩端﹐立說互歧。往諸數理﹐並多遺憾。未敢盲從﹐以誤後人。

七﹑至誠之道﹐𨿽可前知﹐惟道本一貫﹐學無躐等。必正心修身﹐能盡人之道以合天﹐斯天人契合﹐感而遂通﹐百世可知。初無二理。若一知半解﹐妄談禍福﹐自欺欺人﹐實學《易》之大戒。兢兢自箴者﹐竊願以此勉人。

八﹑盡性至命﹐乃易學之極功。孔子之聖﹐猶韋編三絕﹐但云寡過﹐罕言性命。後生末學﹐更宜踐履篤實﹐下學上達。同學講習﹐竊本斯旨。《初集》刊布﹐朋自遠來﹐往往以只言象數﹐不談身心性命相責。但愚尙以象數之未能盡明爲憾。果象數通解﹐則身心性命之理﹐胥在其中﹐更無待言說爲也。

九﹑形而下者謂之器﹐形而上者謂之道。凡有形可指者皆器。道本於心﹐未可以言盡焉。故八卦因重﹐羲農法天以垂象﹔兩編《十翼》﹐周孔立言以明道。然未可遽執卦象經傳以爲道也。譬諸升髙必以梯﹐而梯非髙。求飽必以飯﹐而飯非飽。宋後講《易》﹐開口言性理﹐言道統﹐是猶指梯而稱髙﹐看飯而說飽也。今之談道者﹐無宋人之學﹐而立說更髙出宋人。自誤誤人﹐更不待言。願學者共明斯旨﹐各求實學﹐返諸身心。勿好髙鶩遠﹐循前車之覆轍焉。

十﹑潔淨精微之學﹐非潛修靜養﹐未能深造。勞人艸艸﹐敢言心得﹖惟匯積年涉獵所得﹐聊供同學參考之便。深望海內鴻碩﹐時加匡正。幸得學與年進﹐尙擬續﹐以供采擇。

十一﹑世道陵夷﹐聖學中絕。人欲橫流﹐罔知紀極。謹願之士﹐苦身心之無所寄托﹐蒿目時艱﹐恆懷消極。或附托西教﹐或皈向佛門。而仙靈神鬼﹐導引修養﹐及飛鸞顯化之壇宇﹐遂徧於域中。影附風從﹐是丹非素。不知我國固有之學﹐貫澈天人﹐足以安身立命。保世滋大﹐槪羣藉而羅萬有者﹐悉在此一畫開天﹐人文肇始之《易經》。存人道﹐挽世運﹐千鈞一髮﹐絕續在玆。弘道救世﹐責無旁貸。惟我同人﹐自奮勉焉。

上古之《易》

上古之世﹐無所謂《易》也。但後世之《易》﹐實本於伏羲﹐故《周官》掌太卜者有「三《易》之稱。因周以《易》名﹐遂追謚《連山》《歸藏》皆謂之《易》。余所謂上古之《易》者﹐亦援斯義而追稱之耳。

溯自伏羲一畫開天﹐其時𨿽文字未興﹐而結繩爲治﹐已有等秩倫紀之可觀。《系傳》稱仰則觀象於天﹐俯則觀法於地﹐觀鳥獸之文與地之宜﹐近取諸身﹐遠取諸物﹐於是始作八卦﹐以通神明之徳﹐以類萬物之情。其條理井然﹐而觀法於地曁觀鳥獸之文與地之宜﹐已能將地之所有﹐分析觀察﹐頗如近世科學家﹐區地文地質學爲二類。此豈歐洲人所謂上古時代野蠻酋長之可比擬哉﹗以佃以漁﹐𨿽未脫遊牧之風﹐而政治亦已斐然可觀矣。況八卦成列﹐有形﹐有象﹐有聲﹐實已備具文字之作用。因而重之爲六十四卦。益之以變化﹐固已肆應而不窮矣。此伏羲之《易》﹐所以爲我中國文化之初祖也。

伏羲氏沒﹐神農氏作。斫木爲耜﹐揉木爲耒。耒耨之利﹐以教天下。日中爲市﹐致天下之民﹐聚天下之貨﹐交易而退﹐各得其所﹐是已由遊牧時代而進於農商。且規模宏遠﹐政教並行。又嘗百艸以禦疾災﹐民無夭折﹐創制顯庸﹐澤及萬世。然其時文字未興﹐所賴以爲政治之具者﹐實維伏羲所遺傳之卦象。度神農氏必有所增益而變通之﹐是名《連山》。相傳以重艮爲首﹐經卦皆八﹐重卦皆六十四者也。故神農爲炎帝﹐亦號列山氏。

神農氏沒﹐黃帝堯舜氏作。通其變使民不倦﹐神而化之使民宜之。《易》窮則變﹐變則通﹐通則久。蓋至是文明日進﹐制器尙象﹐人事日繁。而舊有之八卦﹐不足以應用。於是廣卦象爲六畫﹐而文字以生。益以天干地支﹐而陰陽五行之用愈精。吹律定聲﹐民气以和。而禮樂以興﹐本黃鐘以定度量權衡。治歷明時﹐定璇璣玉衡以齊七政。絕地天通﹐百官以治﹐萬民以察。而《易》之爲用﹐益無乎不備。故黃帝之《易》曰《歸藏》﹐以坤乾爲首者也。堯舜繼黃帝之後﹐於變時雍﹐垂衣裳而天下平。今讀《系辭下傳》之二章﹐上古進化之歷史﹐與三《易》之源流﹐可槪見矣。此上古之《易》也。

中古之《易》

夏易《連山》﹐蓋繼述神農氏者也。商易《歸藏》﹐蓋繼述黃帝氏者也。周曰《周易》﹐或曰「祖述堯舜」。孔子曰「《易》之興也﹐其於中古乎﹖作《易》者﹐其有憂患乎﹖」𨿽指《周易》﹐以文王與紂之事當之。然帝降而王﹐徳不如古。神禹受命﹐開家天下之局。湯武革命﹐《易》揖讓而徵誅﹐均不能無慚徳焉。故三代之《易》﹐皆可謂之中古﹐所謂「於稽其類其衰世之意」邪﹖上視羲皇﹐已不無今昔之感矣。

三代之政綱本於《易》

制度文物﹐皆出於《易》。故曰「觀其會通以行其典禮」。《易》在三代﹐不啻爲政治之書。夏宗《連山》﹐其禮樂政刑胥以《連山》爲則。殷宗《歸藏》﹐其禮樂政刑胥以《歸藏》爲則。故紀歷有人統地統天統之殊。而尙忠尙質尙文﹐亦各有所專重。蓋變通損益以蘄合於時宜﹐而成一代之制。必統系分明﹐而後綱舉目張﹐有條不紊。今夏殷之制不可悉睹﹐而《周禮》一書﹐𨿽經竄攺﹐而周家之典章文物﹐猶可得其梗槪﹐足與《周易》相印證。自秦漢以降﹐目《易》爲卜筮之書﹐政失其綱也久矣。

學術之派別出於《易》

我國學術﹐約可分爲三派﹕曰儒﹐曰道﹐曰墨。其餘諸子百家﹐名類𨿽多﹐要無不可以此三派歸納之。道家宗老氏﹐而實導源於黃帝﹐故相傳曰「黃老」。墨家出於禹﹐而實濫觴於神農。《孟子》有爲神農之言者許行﹐主並耕之說﹐亦墨之別派也。儒家集大成於孔子﹐《論語》曰「文王旣沒﹐文不在玆乎﹖」則孔子固自承爲繼續文王者也。故儒家之學出於《周易》﹐道家之學出於《歸藏》﹐墨家之學出於《連山》﹐各有所本。自漢而後﹐𨿽罷斥百家﹐獨崇儒道﹐而道與墨之學﹐亦實有不可磨滅之精神。歷代之治﹐捨其名而用其實者﹐不可枚舉。至於今日﹐儒術亦掃地盡矣。而老氏墨氏之學﹐則因與歐西之哲學﹐及其他科學之相契合者頗多﹐崇尙新學之士﹐漸有取而研究之者。禮失求野﹐循末反本﹐則吾文明初祖之羲《易》﹐或尙有大明之一日乎﹖

孔子之《易》

《易》者﹐明道之書也。五帝之治天下也以道﹐三王以徳﹐五霸以功。世運自帝降而王﹐王降乎而霸﹐道之不明也久矣。孔子生當衰周﹐五霸之功已杳﹐浸浸乎由功而降而尙力。至惟力是尙﹐弱肉彊食﹐人道或幾乎悉矣。故孔子贊《易》以存道﹐又以道之未可驟幾焉﹐乃取中爻以明功﹐陳九卦以崇徳。循序而進﹐由功而徳﹐其庶幾乎與道近矣。

兩漢易學之淵源

孔子傳《易》於商瞿。商瞿字子木﹐其行事不見於《論語》﹐蓋孔子晚年之弟子也。商瞿授魯橋庇子庸﹐子庸授江東對馯臂子弓﹐子弓授燕周丑子家﹐子家授東武孫虞子乘﹐子乘授齊田何子莊。凡六傳﹐而周滅於秦。秦焚書﹐而《易》以卜筮獨免。漢興﹐田何以齊之公族徙杜陵﹐號杜田生。授東武王同子中﹐及洛陽周王孫﹑丁寬﹐齊伏生。王同子中授淄川楊何﹐丁寬授同郡田碭王孫﹐王孫授沛施讎﹐蘭陵孟喜﹐瑯邪梁丘賀﹐是爲三家之《易》﹐皆立於學官置博士。

施讎授張禹﹐及瑯邪魯伯。禹授淮陽彭宣﹐沛戴子崇平。魯伯授瑯邪邴丹﹑伏曼容。

孟喜授同郡白光少子﹐沛瞿牧﹐及焦延壽。延壽授京房。

梁丘賀傳子臨﹐臨授五鹿充宗。充宗授平陵士孫﹑張仲方﹐鄧彭祖子夏﹐齊衡咸長賓。

東萊費直﹐治《易》長於卜筮﹐無章句﹐徒以《彖》《象》《系辭》《文言》﹐解釋上﹑下《經》。傳瑯邪王璜子中。同時沛髙相治《易》﹐與費略同﹐亦無章句﹐說陰陽災異﹐自言出於丁將軍。授子康﹐及蘭陵毋將永。髙氏費氏之學﹐皆未立於學官。

漢代易學﹐以施﹑孟﹑梁丘三家爲盛。京氏專言災異﹐髙氏亦與京略同。至東漢傳施學者﹐有劉昆﹐及子軼。傳孟學者有握丹鮭﹐陽鴻任安。傳梁丘學者﹐有範升﹑楊政﹑張興﹑及子魴﹐皆不甚顯。至漢季獨費《易》盛行﹐若馬融﹑鄭玄﹑荀爽﹑陸績﹑劉表﹑宋衷諸人﹐皆習費氏古文《易》。孟學獨一虞翻﹐施梁之學無聞矣。

晉唐間之易學

魏晉以後﹐王弼之《易》﹐盛行江左。弼爲劉表之甥﹐表固治費《易》者。弼之說《易》﹐不盡宗費﹐屏棄象數﹐專以玄理演繹﹐自謂得意忘象。又分《系》《彖》《象》諸《傳》於經文之下。學者以其淸雋新穎﹐且簡便而易學也﹐靡然宗之。由是施讎﹝chóu﹞﹑梁丘諸家之《易》盡亡。費氏之古本﹐亦爲所淆亂﹐而盡失其本來面目矣。然弼年二十有四卽死﹐《系辭》《說卦》三篇﹐均不及注﹐後人以韓康伯注續之。永嘉之亂﹐中原板蕩﹐經籍散失。李唐統一﹐掇拾燼余﹐𨿽六經本文幸而未闕﹐而兩漢以來各家之師說傳注﹐已十亡其七八矣。孔穎達疏《易》﹐復崇王而黜鄭。太學肄業﹐一以王注爲本﹐古《易》遂不可復見。賴李鼎祚《集注》﹐掇拾殘闕﹐搜集漢注至三十餘家。窺管一斑﹐全豹之形﹐似尙可約略而得。後之言漢學者﹐莫不循是蹊徑﹐以爲登峯造極之基。至滿淸中葉﹐王﹝念孫﹞﹑惠﹝棟﹞﹑張﹝惠言﹞﹑焦﹝循﹞諸家﹐皆精研漢學。單辭只義﹐不惜殫畢生之全力以赴之。鄭氏虞氏之《易》﹐始差堪董理。而施讎﹑梁丘之學說﹐終不獲復見於世也。惜哉﹗

宋人之易學

宋人講《易》﹐自司馬溫公以至程子﹐大抵皆不出王弼範圍。周子《通書》﹐發明太極圖﹐爲理學之宗﹐與易學尙無其關涉也。自邵康節創爲先天之說﹐取《說卦》「天地定位」一章﹐安排八卦﹐謂之先天卦。以「帝出乎震」之方位爲後天卦。又以干一兌二離三震四巽五坎六艮七坤八﹐爲先天八卦之數。更反劉牧九圖十書之說﹐以五十五數者爲河圖﹐四十五數者爲洛書﹐爲八卦之所自出。於是太極兩儀﹐四象八卦﹐而十六﹐而三十二﹐而六十四。立說與漢人完全不同﹐不啻在易學中另辟一新世界。然當其時﹐並未盛行。如溫公﹑程子﹐皆與邵爲老友﹐且極推重其爲人﹐稱爲「內聖外王﹐孔孟沒後之一人」﹐而未嘗取其說以講《易》。其反對如歐陽文忠諸人﹐更無論矣。至朱子撰《周易本義》﹐取河圖﹑洛書與先天﹑大﹑小﹑方﹑圓各圖﹐弁諸卷首。又另著《易學啟蒙》以闡明之﹐而後邵子之先天學與《易經》相聯綴。歷宋元明淸﹐皆立諸學官﹐定爲不刊之程式。後之學者﹐幾疑此諸圖爲《易經》所固有矣。𨿽漢學家抨擊非難﹐不遺餘力﹐而以其理數出自天然﹐推算又確有徵驗﹐終非討生活於故紙堆中者﹐空言所能排斥也。故宋之易學﹐能有所發揮﹐獨樹一幟與漢學相對峙者﹐自當首推邵氏。

朱子《本義》﹐頗能矯王弼以來空談玄理之獘﹐而注意於象數﹐故取用邵子之說頗多。顧未能會通全《易》﹐博采兩漢諸家之說﹐以明聖人立象之意。又泥於門戶之見﹐不敢暢所欲言﹐而以聖人以卜筮教人一言﹐爲立說之本義。此何異以璇璣玉衡爲定南北方向之用﹐不亦隘乎﹖

兩宋《易》家之著錄者頗多﹐以當時鐫版業已發明﹐流傳較易。今《四庫》所存﹐及刊入《通誌堂經解》﹐與《惜陰》《聚珍》諸叢書者﹐尙有六十餘種。而納蘭氏又匯輯諸儒語錄別集﹐曁佚書之單辭剩義﹐爲《大易萃言》八十卷﹐可謂極宋學之大觀已。

元明之易學

元明兩代之言《易》學者﹐無甚發明。著錄者大抵盤旋於程朱腳下爲多。元之熊與可﹑胡一桂﹑熊良輔﹑王申之﹑董眞卿﹐明之黃道周﹑喬中和﹐皆其傑出者也。然皆有所依傍﹐不能成一家之言。黃道周之《易象正》《三易洞璣》﹐𨿽以天象歷數闡明易理﹐而艱深奧衍﹐流傳不廣。惟來知徳氏崛起川中﹐以二十九年之功﹐成《來氏集注》一書﹐風行大江以南﹐三百年來未絕。𨿽其錯綜之說﹐頗貽人口實。然取象說理﹐淺顯明白﹐惟恐人之不易索解﹐恆罕譬曲諭以明之。視故作艱深以文其淺陋者﹐自勝一籌。初學者得此﹐尙爲善本也。

勝朝之易學

有淸一代﹐經學之盛﹐遠過宋明。其治易學專家﹐如刁氏包﹑李氏光地﹑胡氏﹑胡氏渭﹑任氏啟運﹑惠氏奇﹑惠氏棟﹑萬氏年淳﹑姚氏﹑張氏﹑彭氏﹐皆能獨抒己見﹐各有心得。而顧亭林﹑毛大可﹑錢辛楣﹑王引之﹑江愼修﹑段懋堂﹑王蘭泉諸氏﹐𨿽不專治《易》﹐其音韻訓詁考據﹐於吾《易》亦多所發明。至若焦氏循之《通釋》﹑紀氏大奎之《易問》與《觀易外編》﹐一則宗漢學﹐而能串合六十四卦之爻象﹐無一辭一字不相貫通﹔一則講宋學而能闡發性理﹐與六十四卦之爻象變通化合﹐尢爲歷來講《易》家之所未有。端木國瑚後起﹐更冶漢宋於一鑪﹐一一以經傳互證﹐無一辭一字之虛設。視焦紀二氏爲更上一層﹐允足以殿全軍而爲勝淸一代易學之結束矣。

歷代《易》注之存廢

兩漢之《易》注﹐永嘉而後﹐已無完書。𨿽經歷朝好古之士﹐探討搜輯﹐然皆東鱗西爪。除《李氏集注》外﹐其能集合成書者﹐不可槪見。濟南馬氏﹐旁搜博采﹐更於《太平禦覽》《永樂大典》與《說文》《爾雅》《文選》《水經》諸注﹐傍及《內經》《道藏》之所稱引者﹐悉爲編次﹐共得《易部》之逸書八十餘種。承學之士﹐亦可略得其梗槪矣。魏晉以降﹐其完全無缺者﹐推王弼注爲最古。今與孔穎達之《正義》﹐陸徳明之《音訓》並傳﹐與《程傳》《朱義》﹐皆歷代官書所刊布﹐士林所奉爲金科玉律者也。其餘唐宋諸家之《易》注﹐世罕單行。賴《津逮》《汲古》《曠照》《漢魏》諸叢書刊布﹐而以後之聚刻叢書者﹐必以《易》爲甲部之冠。孤本祕錄之藉此僅存者﹐爲不少矣。納蘭氏之《通誌堂經解》﹐輯刊《易》注至四十餘種﹐尢爲各叢書之所未有。而勝朝《經解》正﹑續兩編﹐選錄當時之《易》注﹐亦皆卓然可傳之書也。綜計淸《四庫全書》《易部》所藏﹐都一百五十二種。其存目著錄而無書者﹐約三倍其所藏之數。辛齋自學《易》以後﹐歷年購求﹐所得已有四百六十三種。計《四庫》所藏之一百五十二種購求未得者﹐尙有二十九種。《四庫》存目所錄已購得者﹐有七十八種。《四庫》編錄於道家及術數類者﹐如《皇極》《洞林》《三易洞璣》等計三十餘種﹐餘皆爲叢書及家刻單行之本﹐而寫本及辛齋所手抄者亦六十餘種﹐爲日本人所著述者三種。嗣在廣東上海蘇杭揚州﹐陸續又得一百五十餘種。前後都六百數十種。以視歷代《經籍志》﹐及陳東塾《朱竹垞》所著錄者﹐曾不逮十之三四。然以現世所有者而論﹐則所遺已無幾矣。

日本之易學

日本文學﹐皆我國所津逮。故我國已佚之書﹐而日本尙保存者甚夥。黎氏《古逸叢書》所刊﹐未能盡焉。光緒甲午以後﹐我國新進﹐厭棄古學。而竺舊之士﹐又墨守糟粕﹐不能發揮精義﹐與新理相調和﹐而資利用。致精義入神之學﹐日就澌滅。淸季以國立大學﹐求一完全經師而不可得﹐致羲經竟任缺席。鼎革以後﹐竟公然廢棄經學﹐而隸於文科之下﹐亦可謂臻晦盲否塞之極運矣。而日本旣厭飫於物質文明之利﹐更反而求諸精神。𨿽舉國喧囂於功利競爭之途﹐而學術之研究﹐尙不忘初祖。仍有多數之學子﹐從事於《易經》。東京有易學會﹐有易學演講所﹐有《易學講義》之月刊。其占筮亦尙用古法。我國二千年來失傳之揲蓍法﹐經學巨子所未能決其用者﹐彼中隨處可購得揲蓍之器也。惟蓍不產於日本﹐則以竹代之。禮失求野﹐不僅維系易學之一助也。辛齋會購其《易學講義》﹐其取象悉宗漢學﹐大抵取資於《李氏集解》者爲多。有所謂影像意象者﹐則爲彼所擴而充之者也。有《易學新講義》﹐爲我國北宋人之著述。《四庫》有其書﹐外間已乏刊本﹐亦爲日本所印行。而近出之《髙島易斷》﹐於明治維新以後五十年間﹐內政外交諸大事﹐均有占驗論斷﹐亦可覘彼國之所尙矣。

美國圖書館所藏之《易》

美國國會圖書館﹐以四十萬金鎊﹐專爲購買中國書籍之用。除前淸殿版各書﹐爲淸政府所饋送外﹐其餘所采購之漢文書籍﹐亦有數千種之多。皆爲日本人所販運﹐直接購自中國者無幾也。友人江亢虎君﹐現爲其漢文部之管理員。丁巳夏間回國﹐邂逅於滬上。云彼中所藏《易部》﹐亦幾有四百種。因囑其將目錄鈔寄﹐以較辛齋所藏者未知如何。然彼以異國之圖書館﹐而其所藏﹐視本國《四庫》所有﹐至兩倍有半﹐殊足令人生無窮之感也。

漢宋學派異同

自來言《易》者﹐不出乎漢宋二派。各有專長﹐亦皆有所蔽。

漢學重名物﹐重訓詁﹐一字一義﹐辧晰異同﹐不憚參伍考訂﹐以求其本之所自。意之所當﹐且尊家法﹐恪守師承﹐各守範圍﹐不敢移易尺寸。嚴正精確﹐良足爲說經之模範。然其蔽在墨守故訓﹐取糟粕而遺其精華。且《易》之爲書﹐廣大悉備﹔网羅百家﹐猶恐未盡﹔乃株守一先生說﹐沾沾自喜﹐隘陋之誚﹐云胡可免﹖

宋學正心誠意﹐重知行之合一﹐嚴理欲之大防。踐履篤實﹐操行不苟。所謂和順於道徳而理於義﹐窮理盡性以至於命者﹐亦未始非義經形而上學之極功。但承王弼掃象之遺風﹐只就經傳之原文﹐以己意爲揣測。其不可通者﹐不憚變更句讀﹐移易經文﹐斷言爲錯簡脫誤。此則非漢學家所敢出者也。

元明以來﹐兩派對峙﹐門戶攻擊之陋習﹐𨿽賢者亦或不免。甚者以意气相爭尙﹐視同異爲是非。不但漢學與宋學相爭訟也。同漢學焉﹐尊鄭者則黜虞﹐是孟者則非荀。同宋學焉﹐而有洛蜀之辯駁﹐朱陸之異同。其下者更或依巨儒之末光﹐蒙道學之假面﹐爲弋名幹祿之具者﹐尢不足道矣。

坊本《易經》之謬

國學淪亡﹐書局盡廢。承學之士﹐求一善本之經書﹐已不可得。近日坊間石印之《易經》﹐其謬誤尢甚。校對之疏略﹐姑置不論。序文則《程傳》也﹐目錄之標題則《本義》也。目錄之卷帙則《程傳》也﹐首列河圖﹑洛書﹐及先後天八卦六十四卦各圖﹐亦《本義》也。而上﹑下《經》與《系傳》之篇第﹐則又皆《程傳》也﹐其注則又皆《本義》也。可謂極參伍錯綜而莫明其妙者矣。觀其封面所署﹐則又曰「監本《易經》」。推求其故﹐則謬誤相仍﹐已非一日。蓋明刻永樂之監本﹐固程子之《傳》與朱子《本義》並列者。而篇第章句﹐悉依《程傳》﹐而以《本義》之注﹐錄於《程傳》之後。淸刻《易經》傳義音訓亦猶是也。後以考試功令﹐專重朱義。坊賈射利﹐爲節減篇幅計﹐以去《傳》畱《義》﹐而篇帙則仍未之攺。明嘉靖間蘇州學官成某﹐復卽是本而刊布之﹐成此非驢非馬之怪象﹐公然流布。讀者旣不求甚解﹐而所謂教育部教育廳教育會者﹐皆熟視無睹﹐不加糾正。嗚呼﹗易世而後﹐將不知經書之爲何物矣﹗

講《易》家之錮蔽

歷來講《易》家﹐無論其爲漢學﹐爲宋學﹐而有一宗牢不可破之錮蔽﹕卽將「經學」二字橫梗於胸中是也。埋其龐然自大之身於故紙堆中﹐而目髙於頂﹐不但對於世界之新知識﹑新思想﹐深閉錮拒﹔而於固有之名物象數气運推步之原本於《易》者﹐亦皆視爲小道﹐而不屑措意。凡經傳所未明言﹐注疏所未闡發者﹐悉目爲妄談﹐爲異端。排斥攻擊﹐不遺餘力。而不知《易》之爲書﹐廣大悉備。上自天地之運行﹐下及百姓所日用﹐無不彌綸範圍於其中。孔子贊《易》已明白言之﹐曰「書不盡言﹐言不盡意」﹐故聖人立象以盡意﹐變而通之以盡利﹐鼓之舞之以盡神。是書之所未言者﹐固當求之於意。意有所未得者﹐當求之於象。象有所未盡者﹐當變通之以盡其利。而《易》之道始應用而不窮。今乃盡反孔子之言﹐曰「吾言義不言利」﹐曰「得意而忘象﹐得象而忘言」。目光之盤旋﹐不出於書外一寸。此《易》道之所以終古長夜也夫﹗

今後世界之《易》

《易》窮則變﹐變則通﹐通則久。黃帝堯舜﹐通其變使民不倦﹐神而化之﹐使民宜之。蓋民之情﹐恆厭故而喜新。厭則倦﹐倦則精神懈弛﹐而百事皆墮壞於無形。此蠱之象也﹐故君子以振民育徳而變化之。蠱成隨﹐則元亨而天下治。隨元亨利貞而天下隨時﹐隨時之義大矣哉﹗今之時何時乎﹖五洲交通﹐天空往來﹐百礦並興﹐地寶盡發。所謂萬物皆相見﹐其重明繼照之時歟﹗離火之功用﹐徧於坤輿﹐極則爲災。或致突如其來如焚如死如棄如之占﹐果能神而化之﹐變通盡利﹐則將由物質之文明﹐而進於精神之文明。是明出地上﹐火地爲晉﹐受玆介福之時矣。《易》道於此﹐必有大明之一日。吾輩丁玆世運絕續之交﹐守先待後﹐責無旁貸﹐亟宜革故鼎新﹐除門戶之積習﹐破迂拘之謬見。以世界之眼光觀其象﹐以科學之條理玩其辭﹐集思廣益﹐彰往察來﹐庶五千年神祕之鑰可得而開。興神物以前民用﹐必非尼父欺人之語也。

新名詞足與經義相發明

物生而後有象﹐象而後有滋﹐滋而後有數。民物之孳乳無窮﹐而象數之遞演而遞進﹐遞進而遞繁﹐無有止境。故在黃帝之時演《易》﹐伏羲之八卦已不足用﹐乃益之以干支。文王演《易》﹐干支已不足用﹐乃益之以《彖》《爻》。孔子贊《易》﹐則《彖》《爻》又不足以盡世變物情﹐乃益之以系辭《十翼》。今距孔子之世又三千年矣﹗世界大通﹐事物之紛紜繁變﹐十百倍蓰千萬於古昔。而所用之文字﹐乃不能隨世事遞演遞進以應所需。且小學中絕﹐音移義晦﹐經典固有之字﹐因廢置已久﹐不復爲人所識者﹐十殆四五。故說《易》者﹐往往於《易》之一字一義﹐累千萬言之解釋﹐而仍不能明。然必待小學旣明而說《易》﹐又如臨渴掘井﹐不能濟目前之用﹐且不能令多數之學子盡通小學焉。則𨿽說亦如無說﹐而《易》仍不能明。則不如假世界通用之名詞以代之﹐以補文字之闕憾﹐而閱者亦《易》於了解也。豈非《易》之一助乎﹖如《易》言「坤其靜也翕﹐其動也辟」﹐而翕與辟之義﹐以舊文字釋之﹐則翕爲聚也合也﹐辟爲開也。一開一合﹐字義𨿽盡﹐而於《易》言辟會之妙用﹐仍未著也。若假新名詞以解之﹐則辟者卽物理學之所謂離心力也﹐翕者卽物理學所謂向心力也。凡物之運動能循其常軌而不息者﹐皆賴此離心向心二力之作用。地球之繞日﹐卽此作用之公例也。以釋辟翕﹐則深切著明﹐而閱者亦可不待煩言而解矣。不僅名詞已也﹐新思想與新學說﹐足與吾《易》相發明者甚多。而經學家見之﹐必又曰穿鑿附會﹐誣蔑聖經﹐則吾其柰之何哉﹗

俗義詁經之流獘

今日所用之字﹐猶數千年前之字也。然形式𨿽未攺﹐而精神則非復數千年之舊。音與義﹐類皆變易。任舉一字而衡論之﹐若此者蓋比比焉。其僅音變而義未變者﹐如「下﹑無」等字﹐於詁經尙無出入。其訓義變易者﹐𨿽古音尙存﹐於經義已不可通矣。如君臣二字﹐古訓但爲主從之別。降及漢魏﹐猶爲普通尊人卑己之謙辭﹐未嘗專屬諸朝廷也。自宋以後﹐則專以君爲尊無二上之天子﹐臣爲庶司百職之官僚﹐而君字遂神聖不可侵犯矣。官字之古訓﹐亦僅爲專任職司之名﹐並未含有尊崇髙貴之意。人之耳目口鼻舌曰五官﹐言其各專所用﹐不能彼此互代也。故手足則曰肢而不稱官﹐其義甚明。自漢後天子曰縣官﹐曰官家﹐而官之義遂混。後世官之權位浸大浸崇﹐而官字漸成尊崇髙貴之稱。今之俗尙﹐凡物美者﹐轍加一官字以爲標幟﹐其去官字之本義﹐不可以道裏﹝理﹞計矣。於是龍飛九五﹐遂爲帝王之祥﹔惟辟作威﹐亦附卦爻之義。兢兢乎僭越之虞﹐凜凜乎生殺之柄。如《周易折中》者﹐《易》竟爲專制帝王之護符矣。非以今義釋經階之厲哉﹗

大寶曰位

《下系》一章﹐「天地之大徳曰生﹐聖人之大寶曰位﹐何以守位曰人﹐何以聚人曰財﹐理財正辭﹐禁民爲非曰義」﹐意義本相聯貫﹐而文字亦緊相銜接。乃中間插一「位」字﹐便爲上下辭意之梗。宋儒遂攺「何以守位曰人」之「人」字爲「仁」﹐以回護「位」字﹐而與下「聚人」一句又不相貫。於是呂氏本又攺從古本作「人」﹐而曲爲之說﹐亦終不可通。其實誤不在「人」字而在「位」字。「人」字不當攺「仁」字﹐而「位」字當攺作「仁」字。蓋「仁」字與「位」字形式相近﹐以致傳訛。古訓相傳﹐「所寶惟仁」﹐未有以位爲寶者也。況以位爲天下之公器耶﹖則不必寶﹔以位爲一人之私有耶﹖則不能寶。晉文之答秦使曰「亡人無以爲寶﹐仁親以爲寶。」詎作《易》之聖人﹐見出重耳下哉﹗﹝按﹕此說初創﹐同人善其新穎﹐慫恿存錄。嗣閱張之銳氏《易學闡微》﹐立說相同﹐更以自信。但數年以來﹐研窮數理名象﹐覺此「位」字「人」字皆文所應有﹐實不當輕議更攺。此次重印﹐原擬將此條削去。惟前書旣已傳布﹐不能追攺﹐特存之而附注原委﹐以志吾過。並令閱者得更進一層之研究﹐未始不足爲「筌蹄」之一助焉。﹞

元字之精義

《象傳》曰「大哉乾元﹗乃統天。」此「元」字﹐卽「元亨利貞」之元。舊注「元始也」﹐《本義》「元大也」﹐何休公羊注曰「變一而爲元。元者气也﹐無形以起有形﹐以分造起天地﹐天地之始也」。邵子亦曰「元者气之始」合觀諸家之說﹐於「元」字之精義﹐尙有未盡。辛齋以爲舉「元亨利貞」並言之﹐爲乾之四徳。而「元」之一字﹐不但可包舉「利亨貞」三字﹐並可舉全《易》而一气貫注﹐故曰「大哉乾元乃統天」。超乎無始﹐以立乎天地之先者也。《文言》「乾元者始而亨者也」﹐此元字乃天之元焉。《坤﹖象》「至哉坤元」﹐乃地之元也。《文言》「元者善之長也」﹐則人之元也。善之長﹐卽仁義禮智之仁。仁從二從人﹐元亦從二從人﹐故仁爲人之元。所謂天經地義﹐簡言之卽天良也。蓋物各有元﹐大而天地﹐小而飛潛動植各物﹐均莫不具有此元。得之則生﹐不得則死。顧元之爲元﹐無聲無臭﹐無形質可見﹐而其功用所著﹐亦幾非言語筆墨所能摩寫而形容之。然元不可見﹐而仁可見。仁不可見﹐而仁之寓於事物者可見。古人造字﹐其精義往往互相鉤貫。而卽物定名﹐亦無不各寓其意。如果實核中之質體﹐名之曰仁﹐已可見矣。而元亦卽可因仁而顯其用。如果核桃曰桃仁﹐杏曰杏仁﹐而桃與杏之元﹐卽在此仁之中。果核之所以能滋生者﹐實賴有此仁﹐賴有此仁中之元。吾於西人之紀載得一說﹐足爲斯義之確證。西人於埃及地中﹐掘得四千年之古屍﹐屍腹中往往實以林禽及小麥等物。以保藏之非常完密﹐故均歷久久而不壞。取林禽及麥而播種之﹐仍能發榮滋長﹐與新者無異。此無他﹐以其元之尙存在也。若其元已失散無存﹐則𨿽當年之果核﹐種之亦不能發生。因此可證明物各有元之理﹐而人元所存﹐則惟此天良。天良不滅﹐生機亦不滅。天良漸滅﹐則亦無元之果核﹐已無萌生之望。𨿽幸而生﹐亦行尸走肉而已。剝之上九﹐「碩果不食」﹐卽此僅存之天良也歟﹗

嫌於無陽

《坤﹖上六﹖文言》﹕『「陰疑於陽必戰﹐爲其嫌於無陽也﹐故稱龍焉。」注疏與各家講解﹐均未能明悉。鄭注「嫌」讀如「羣公謙」之謙﹐或作謙。謙﹐雜也。以嫌作雜字解。雜於無陽﹐語亦費解。《九家》作兼﹐謂陰陽合居﹐故曰「兼陽」﹐則「無」字又爲贅文。王弼云「爲其嫌於非陽而戰」﹐《正義》謂「陰盛似陽爲嫌﹐純陰非陽﹐故稱龍以明之」。說各不同﹐其未能暢發經旨則一也。辛齋按﹕陽本無盡﹐坤之上六爲純陰之候﹐近乎有無陽之嫌。今可舉例以明之﹕五月初五日﹐相傳爲端午節﹐又曰端陽節。九月初九日﹐曰重陽日。而十月曰小陽月。夫五月﹐於卦之消息爲姤﹐一陰始生﹐端者始也﹐當曰「端陰」﹐何以稱之曰「端陽」﹖九月﹐於卦爲剝﹐碩果僅存﹐陽已將盡﹐乃何以稱之曰「重陽」﹖十月於卦爲坤﹐爻辰正值坤之上六﹐純陰無陽﹐何以曰「小陽」﹖此正扶陽抑陰之意﹐爲其嫌於無陽也﹐故稱「端陽」「重陽」「小陽」焉。則坤上之「嫌於無陽」﹐其義可比例而得﹐不待煩言而解矣。

陰陽

《易》數﹐以陽統陰者也。《易》象﹐以陽變陰者也。《易》義﹐扶陽抑陰者也。故陽大陰小﹐陽貴陰賤。凡對待之字﹐幾無不以此爲例。顧何以立天之道﹐不曰「陽與陰」﹐而曰「陰與陽」﹖又曰「一陰一陽之爲道」﹐又曰「分陰分陽」﹖輒以陰居先而陽居後﹐必曰陰陽﹐無言陽陰者﹐其義何居﹖曰﹕此卽天地之在義﹐而《易》道之妙用也。天尊地卑﹐《易》之序也。乃乾天顚下首而周乎地之下﹐坤地有常而髙舉於天之上。於是地天泰﹐四時成。天徳不爲首﹐而地道代終。一陰一陽﹐往來升降。至三陰三陽水火旣濟六爻皆當位﹐乾坤定矣。反之爲一陽一陰﹐至三陽三陰﹐乃火水未濟。六爻皆不當位﹐離坎不續終﹐而爲男之窮矣。

陽卦多陰﹐陰卦多陽

《系傳》曰「陽卦多陰﹐陰卦多陽。其故何也﹖陽卦奇﹐陰卦偶。其徳行何也﹖陽一君而二民﹐君子之道也。陰二君而一民﹐小人之道也。」此章闡明《易》道陰陽之大義﹐爲全《易》之關鍵。辧卦爻陰陽之徳行﹐數理之體用﹐乃學者入手之綱領。故設爲問答以明之。陽卦者﹐震﹑坎﹑艮﹐皆一陽而二陰。陰卦者﹐巽﹑離﹑兌﹐皆一陰而二陽。乾坤爲各卦之原﹐且純體不易﹐其陰陽易知﹐故不在此設問之列。歷來注《易》家﹐於「一君二民」﹑「二君一民」之義﹐異說紛歧﹐莫可折衷。皆因泥於一二之數聯屬君民﹐故無論如何曲折遷就﹐終不可通。孫氏取鄭康成氏《禮記﹖王制》注云「一君二民﹐謂黃帝堯舜。地方千里﹐爲方千里者百。中國之民居七千里﹐計七七四十九方千里。四裔之民﹐居五十一方千里。是中國四裔﹐二民共事一君。二君一民﹐謂三代之末﹐以地方五千里。一君有五千里之五﹐五五二十五﹐更足以一君。二十五始滿千里之方五十﹐乃當堯舜一民之地。故曰二君一民。」可謂極迂回曲折之致﹐而不敢謂其確合經義。至《朱子語類》﹐謂「二君一民﹐試問一个民而有兩个君﹐看是甚麼樣」。則尢爲滑稽矣。宋人講解大意與朱子略同。其實孔子語意﹐甚爲明白。「一君二民」。謂君得其一民得其二也。「二君一民」﹐謂君得其二民得其一也。「一」「二」兩字﹐不過表示多寡之意。故下文曰「君子之道」「小人之道」﹐經義顯豁呈露﹐無待曲解。何以時歷三千年﹐經無數之經師大儒而迄未講明﹖是可怪也。

見伏動變

見伏動變﹐謂之四通。「見」者﹐卽本卦所獨動之一爻也﹝如地雷復﹐則復之初九卽爲見﹞。見之下﹐卽爲「伏」﹝如復內爲震﹐震下卽伏巽﹞。見顯向伏隱﹐所謂由其可見﹐推其所不可見﹐故有見卽有伏。見者動﹐動必有所之。之者往也﹐動之始也。有所之而之其所﹐則見者伏而伏者見﹐所以爲變也。於八卦之象﹐兌見巽伏﹐震起艮止﹐而八卦之循環變化﹐悉在其中。故卽以此而推之於爻﹐則亦不外此四者。而爻之性情才用﹐亦胥可見矣。見知現在﹐伏知將來。覆以窮其相反之情﹐變動中爻以盡其曲折之妙。故動而之於伏曰「動」﹐通變而存其位曰「變」。通一爻而有四卦之通﹐是以能該隱顯﹐極常變﹐以周知天下之務。

見伏動變﹐循環疊更。如坤初爲見﹐則乾初爲伏﹐而姤復包其中。如復初爲見﹐則姤初爲伏﹐而乾坤又包其中。至其性情之同﹐則伏與動變﹐均與可見之爻互相發明。陰陽動靜﹐流行不息﹐無往而不還隱而不見之理。故伏卦者﹐卽見卦之所托以變動者也。動在內卦﹐則陰下而陽上。動在外卦﹐則陰上而陽下。是陰陽所生之陰陽﹐所以有少陰少陽之別。變在內外卦者反是。見伏爲交﹐則動變爲之摩蕩矣。

一爻而具四爻之通﹐如乾二獨動﹐則坤二伏矣﹝乾「利見大人」﹐坤「直方大」﹞。師二爲動﹐則同人之二爲伏矣。故設卦觀象﹐不可泥於一卦一爻。古人一家之學﹐𨿽未必能通貫全經﹐而一無障礙。如孟氏之旁通﹐京氏之飛變﹐虞氏之之正﹐邵氏之加倍四分﹐均各有獨到之處。但証之於經傳而合者﹐固皆有可取。而足與經義相發明﹐由博反約﹐愼擇精審﹐是在學者之神而明之﹐非一言之所能盡者矣。

八字命爻

胡氏煦《周易函書》﹐原文多至一百餘卷。後𨿽節錄爲《約注》《約存》《別集》﹐尙有三十餘卷﹐亦《易》說之大觀矣。其全書綱要﹐以《系傳》開而當名辧物一語爲主。謂伏羲先天圖﹐以黑白二色分別陰陽﹐皆連貫若環﹐至文王始開而爲八卦﹐開而爲六十四卦﹐以爲發千古未有之祕。其實周子太極圖﹐陰陽相互﹐分爲三層。胡氏所繪之先天﹑小圓﹑大圓圖﹐卽由周子太極圖衍而成之。又拆之爲八卦六十四卦﹐謂爲文王所開﹐其牽彊固不待智者而知﹐卽其本書中亦往往不能自圓其說。蓋八卦不但有其象﹐尙有其數。若以黑白二色分別陰陽之爻﹐將一九四六之數﹐亦以黑白二色代之乎﹖其誣不待辧而明矣。然其於《易》理﹐致力頗深。融合漢宋﹐時有心得﹐瑕不掩瑜。三書之可取者甚多。其八字命爻之說﹐尢爲詳人所略﹐語極精到﹐大有畀於初學﹐特約其大意如左。

聖人命爻之義﹐有十二樣筆法﹕陰陽各六﹐九六分稱是也。然其因卦論爻﹐因爻論卦﹐而三百八十四爻之義﹐已各各迥別。顧此十二樣筆法﹐要其寓意止有八字﹕初﹑上﹑九﹑六﹑二﹑三﹑四﹑五是也。

何以初命爲初﹐上命爲上也﹖曰﹕聖人立卦﹐止於三爻﹐不以兩畫﹐不以四畫﹐其妙正在於此。何也﹖以天下之物﹐各有其位。位之所乘﹐各有其時。時與位合﹐而參差不齊之數出焉。聖人設卦立象﹐凡以考時之所值﹐位之所乘而已。然時有三候﹐位有三等﹐故立卦亦止於三爻。何云時有三候﹖曰﹕此槪辭也。今但取一時﹐銖銖寸寸而較之﹐𨿽累百千萬﹐不足盡此一時之數矣。譬自盤古開天以及堯舜﹐其中歷年原不可考。今以三候約之﹐曰此古之初﹐此古之中﹐此古之末﹐則無不可以意會者﹝近世科學家研究歷史地質等學者亦槪用此法﹞。又一歲十二月﹐今亦以三候約之﹐爲歲之初﹐歲之中﹐歲之末﹐亦無不可心意會者。下至時日亦然。是流行之機﹐或遠或近﹐或舒或促﹐皆無有踰此三候者也。何云位有三等﹖曰﹕此亦槪辭也。今但取一物銖銖寸寸而數之﹐累千百萬﹐不足盡此一物之位矣。譬若立五尺之竿於此﹐以三等約之﹐上者上﹐中者中﹐下者下﹐盡之矣。又立千尺百尺之竿於此﹐亦以三等約之﹐上者上﹐中者中﹐下者下﹐盡之矣。是形器之屬﹐或髙或卑或廣或狹﹐均無有踰此三等者也。況上古民淳事簡﹐以三候約時﹐以三等約位﹐得其大槪﹐已可共諭。後世知識日開﹐人事日繁﹐一歲之候﹐分而爲月﹐又分而爲日﹐又分而爲時刻分秒﹐細分之至於毫釐絲忽之不可盡。其於位之大小長短﹐亦復如是。皆其細已甚者也。至約以三等三候﹐曾有出聖人之範圍者乎﹖凡有位者必有時﹐於是乎有上之時﹐中之時﹐下之時。凡有時者必有位﹐於是乎有初之位﹐中之位﹐末之位。聖人欲以卦象盡天下之物﹐則不得不體物象所自具之時位而命之爻。所以三爻之設﹐決不可以增減也。然就三爻而立之名﹐則取時必遺位﹐取位必遺時。聖人知陰陽必偶﹐而物生必先气而後形﹐於是乎立爲重卦。以時而命內卦之初﹐明乎气之肇端﹐於此始也。以位而命外卦之上﹐明乎形之成質﹐於此定也。周公釋爻﹐每兼時位﹐職是故也。時陰而位陽﹐時虛而位實。時由乾出﹐位由坤始也。

流行不息者時﹐乾道之動用也。故不可定之以位。鎭靜而有常者位﹐坤徳之靜體也。故不可定之以時。卦爻剛柔﹐悉出乾坤。無一卦一爻無剛柔﹐則無一卦一爻無動靜﹐則無一卦一爻不具此時位者矣。然時出於乾﹐而陰爻亦得言之﹔位出於坤﹐而陽爻亦得言之者﹐此又乾坤相須之大用﹐不可偏廢者也。言初而不言中末﹐言上而不言下中何也﹖曰﹕《易》爲上古之書﹐文字初起﹐不能不簡而賅﹐使人便於傳習﹐而深致其思。後世文字旣繁﹐遂連篇累牘而不止﹐反不若古人之簡而能賅其要也。如屯卦繼乾坤而居《序卦》之首﹐曰剛柔始交。剛柔者﹐乾坤也。交者﹐剛柔之互也。始者賅六十二卦之辭﹐聖人知六爻各一其時位﹐而又不能合一時位﹐乃賅以一字﹐卽以初字著其時之理於下﹐而以上字著其位之理於上﹐各從其所重而定之云爾。乾以始之﹐故舉其端而言初。坤以終之﹐故竟其委而言上。又使知卦旣有初﹐則其爲中爲末舉可類推。旣有上﹐則其爲中爲下舉可意想也。又使知上與初對﹐則上字原可以賅末。初與上對﹐則初字原可以賅下。皆簡而能賅﹐引端而無待竟委者也。《周易》卦爻﹐文字所不能賅者﹐而象無不可以賅之。象固不可限量也。

內卦爲來﹐外卦爲往。初則來之始﹐上則往之極也。用一初字﹐是欲人溯源於太極。用一上字﹐是欲人知極則必反也。有往則必有反﹐有來則必有初。如人從何處來﹐則必有最初發足之地﹐非僅向發足時考之也。是要窮到地頭﹐知其來自何處耳。緣爻象從來之處﹐非可易察。故孔子曰「其初難知」。若其旣有所往﹐自無往而不反之理。今以一字說到極處﹐而必反之理卽在其中。由其上之已無可加﹐則往到極處﹐已顯而易明。故孔子曰「其上易知」也。

今以上之一字例諸初﹐則初當曰下。以二三四五之序次例諸初﹐則初當曰一。乃不曰下不曰一而特命爲初﹐此正聖人寓義之最精處。因《易》之卦爻﹐原本先天﹐在陰陽未判之先﹐渾然一太極耳。逮一畫開天﹐自無出有﹐乾元一亨﹐萬物之始﹐悉資於此。但形質未成之先﹐止有气耳。气機初萌﹐實托始於乾元﹐毓靈於太極。方斯時也﹐旣無實質可指以定其位﹐非考之以時﹐曷由辧乎﹖顧時有三候而初則气機之方萌﹐方從太極天心流衍而出﹐故特用一「初」字﹐以發明卦爻所從出源頭。而「來」字之義﹐亦卽寓於「初」字之中。《彖》以內卦稱「來」﹐卽從「初」字出也。凡物旣有初﹐則此後豈有窮盡﹖故不言中末﹐是初之重於中末也。位旣定於上﹐則下焉皆其所統。故不言下中﹐是上重於下中也。八卦本於太極﹐而太極無象可求。故以兩儀初成之爻﹐命之曰初。爲其有形可睹﹐自此一爻而始。故二三四五皆紀之以數。乃初之一爻﹐非數所能始﹐以有太極在其前也。巽以伏卦而取震象一陽未生之始﹐亦曰無初﹐是正有無分界之始﹐亦卽此初字之義也。緣其分位﹐本屬兩儀﹐又不得上侵太極之一。論其成質﹐實居有形之最先﹐又不得連太極而序之。以下侵中爻之二﹐故以初命爻。使人探本窮源﹐由其能來之故。而追索於所以有初者﹐果何在耳﹖

以初爻之義例諸上﹐則上當曰末。以二三四五之序例諸上﹐則上當曰六。今不曰末不曰六而特命爲上者﹐言乎其爻極於此止於此也。蓋立卦定於三爻﹐重卦止於六畫。伏羲畫卦至六爻﹐已成六十四象﹐足以備天下萬事萬物之理。六爻之外﹐無以復加。聖人卽寄無以復加之義﹐於最後所成之一爻﹐而命之爲上﹐言此外已無可上也。二三四五紀之以數﹐而上獨非數者﹐以數之所衍﹐原無終窮之時。卽上之一位﹐亦非數之所能極也。然以九二六二之類比之﹐而初之九六﹐何獨在下﹖蓋因乾元之亨﹐先气後形﹔而气之將至﹐則無形可執。今觀揲蓍求卦之時﹐分二掛一﹐揲四歸奇﹐明知此爻之形體﹐必將有成﹐則是此爻已有其初矣。然气至而形未著﹐則陰陽之體猶未可定﹐故不能定之以位﹐而但可考之以時﹐而稱之爲初。必待三變旣足﹐察其數之多少﹐有陰陽老少之可辧﹐乃始有九六之可稱矣。譬若妊娠將娩﹐當胞胎乍轉﹐業已知其生之初矣。然分別男女﹐必待旣生以後﹐審其形體而後能定。是時之可徵者在先﹐而形之可觀者在後。故九六在初字之下也。

二三四五別之以數﹐不與初上同類﹐何也﹖曰﹕聖人立卦之法﹐取象於天地之化育。上爻覆之於上﹐天也。初爻承之於下﹐地也。其中所有﹐則資始資生之化﹐所稱爲萬物者也。萬物成形之後﹐其類實繁。非紀以數﹐曷由辧之﹖曰初上何獨不記之以數也﹖曰﹕初在理气相接之始﹐非數之所能始也。上爻極盡而反﹐貞下又復起元﹐豈有終窮之數﹖故亦不以數紀也。

初上二爻﹐九六在下﹔二三四五﹐九六在上。何也﹖曰﹕卦之初爻旣成﹐陰陽兩象﹐確有定體。然後審定陰陽所至之分數﹐如陰陽到二分﹐便以爲九六之二﹔到三分﹐便以爲九六之三。若嬰孩旣生﹐業已男女可辧﹐然後可以數紀其長幼之次序。故二三四五在九六之下也。

卦至上爻﹐九六又復在下。何也﹖曰﹕上爲窮極將返之時﹐其上更無可加。是上之一位﹐卽此卦之大終大止﹐其位得而主之。陰陽至此﹐皆不能以自主。泰之復隍﹐否之傾否﹐剝之剝廬﹐皆謂其極則必反。故九六字在下也。

旣以初爲來處﹐則來之義只可言於初。旣以上爲往時﹐則時之義只可言於上。乃內三爻均言來﹐外三爻均言往。何也﹖曰聖人以三畫成卦﹐則此三爻𨿽陰陽上下不同﹐莫不同具此一卦之性情﹐又不可執定實有此等三畫之象﹐確然植立於此而不可易也。只是聖人假此著數﹐以探討太極陰陽將形未形之气機﹐不能無太少動靜之別﹐而因畫出奇偶以擬議陰陽相變之分數。其內外上下多寡﹐純雜有如是耳。气機無截然可分之候﹐故三畫只宜作一卦看。气機亦非形體之可似﹐故亦不必以連斷之形體拘也。重卦𨿽分內外﹐不過體用兩端而已。今旣同爲內卦﹐則皆可自初而言來﹔同爲外卦﹐則皆可因上而言往矣。

初爻考之以時﹐然欲追尋來處﹐則又宜在位上考究。上爻定之以位﹐然欲人知爲窮極將反﹐則又宜在時上著意。卽此時位兩字﹐所謂有位中之時﹐有時中之位。參伍錯綜﹐維精維妙維肖。神而明之﹐更非言語可盡矣。

或問﹕讀《易》之方法如何﹖曰﹕必先讀經。或曰﹕經文奧衍﹐初學者不能驟解﹐必先得明白解釋之注本﹐而後經始可讀。現所通行之讀本﹐大都爲朱子《本義鄕。而《本義》之解釋旣略﹐且多以不解解之。往往曰「其象如此其占如此」﹐而究其何以如此﹐仍不得而知。初學讀之﹐不但茫無頭緒﹐且如其解以解經文﹐亦味同嚼蠟。𨿽極好學者﹐讀不終捲﹐已昏倦欲睡﹐則經又烏能讀乎﹖曰﹕不讀經而看注無益也。不熟讀經而看注﹐亦仍無益也。讀經之方法﹐宜先讀最後之《說卦傳》﹐次讀上﹑下《系傳》﹐然後讀上﹑下《經》﹐則於卦位﹑爻位﹑象義及彖﹑象﹑爻之材徳﹐已略有頭緒。以讀經文﹐自可領會。必逐卦讀之極熟﹐認之極淸﹐任舉一爻﹐而各爻之文相類而相似者﹐俱可列數﹔任舉一卦﹐而反正上下變互諸卦﹐俱可意會。更有未諭者﹐然後求之諸家之注釋﹐方能擇善而從﹐確獲其益也。曰﹕諸家之注釋﹐浩如煙海﹐宜先閱何種爲最善﹖曰﹕《易》有四道﹐辭變象占。尙辭者莫備於《程傳》﹐深有得於潔淨精微之旨。然其所短者﹐往往離象數以言理﹐而有時不免於鑿空。是宜參以紀愼齋之《易問》及《觀易外編》﹝紀氏名大奎﹐臨川人﹐有《雙桂堂叢書》。以性理說《易》而不離於象數﹐能會漢宋兩派之說而擷其精﹐乃近人《易》說之最善者也。﹞﹐庶可以補其闕失矣。至於象數﹐宜從漢學。但兩漢《易》說之存於今者﹐幾無一完本。《李氏集解》𨿽搜羅宏富﹐然東鱗西爪﹐初學每苦其不能貫串。則宜先閱瞿塘來知徳氏《集注》﹐其於象也較詳﹐且處處爲初學說法﹐反復周詳﹐惟恐讀者不能了解。與貌爲艱深﹐故意令人無從索解者﹐殊有上下牀之別。惟來氏僻處巫峽﹐僅憑自力之研求﹐於古人之著述﹐未得徧覽﹐故其問有自以爲創解者﹐實早爲昔人所已言。如用九用六之類﹐不勝枚舉。而其錯綜之說﹐尢爲後人所攻擊。蓋儒流積習﹐凡講學者﹐或漢或宋﹐必標明一種旗幟﹐而附他人門戶之下﹐而後其學說始克成立。𨿽亦不免一方之攻擊﹐而必能得一方之擁護。來氏之學﹐非漢非宋﹐故受兩方之攻擊﹐幾體無完膚矣。然來氏於象﹐亦僅得十之五六﹐而於數尢未能辧晰。蓋數𨿽原本於河洛﹐但《易》有體數﹐有用數﹐有五行數﹝卽納音數﹞﹐有納甲數﹐各有不同。來氏不辧於此﹐故遇言數之卦﹐開口便錯﹐是則其所短矣。曰﹕《易》注之言數者﹐宜閱何書﹖曰﹕《易》之言數﹐皆根於孔子《系傳》之天一地二至天九地十。河洛實數之淵源﹐𨿽漢學家盡力辧駁﹐而數理實有其徵驗﹐非空言所可掩也。朱子《啟蒙》演繹頗詳﹐宋人丁易東氏之《數衍》﹐及近人江愼修氏之《河洛精蘊》﹐更推闡盡致。餘如宋末朱元昇氏之《三易備遺》﹐於五行數尢有獨到之處。至邵子《皇極》先天數﹐𨿽自成一家﹝邵子專以一二三四五六七八分陰陽剛柔之太少﹐乾兌離震但爲一二三四之代名詞耳。惟先天圓方二圖於陰陽消長推衍精詳﹐妙合天然﹐是於六日七分之外又另辟蹊徑。然以之入用﹐仍取京圖。﹞﹐然於卦義發明實多。朱子《啟蒙》﹐采用其說十之八九﹐自爲言象數者不可不讀之書也。揚子《太玄》﹐演數甚精﹐足與《易》道相證。學者果有餘暇﹐不妨涉獵及之﹐以廣理趣。若溫公之《潛虛》﹐更不逮《太玄》遠矣。

或曰﹕向之言《易》者﹐每曰理象气數。理象與數﹐旣聞之矣。所謂气者﹐是否卽指卦气﹖曰﹕气者﹐卽天地陰陽之气。故一曰气始﹐二曰形始。气居於形之先﹐形包於气之中。流行不息﹐連化無窮。大無外而細無間﹐皆气之所周也。然气不可見﹐故顯之以象﹐而節之以數﹐析之以理。言理言數言象﹐皆所以言气也。固不僅爲卦气﹐卦气但以明一歲四時七十二候之序耳。五行者﹐所以別气之剛柔。干支者﹐所以明气之盛衰。納甲以象气之交錯﹐納音以盡气之變化。而出入內外﹐節以制度﹐皆在於數。故明乎數之理﹐象與气可坐而致焉。

曰﹕然則以何書爲善﹖曰﹕是宜求之於陰陽之學。向來陰陽術數之書﹐皆精粗雜揉﹐瑕瑜參半。《數理精蘊》與《儀象歷象考成》《五行大義》諸書﹐皆宜參看。《易緯乾鑿度》《乾坤鑿度稽覽》等書﹐亦不盡無稽。是在讀者能審其當否耳。曰﹕道廣大﹐因不僅爲占卜之用。然辭變象占﹐則占亦在易學所不廢。究竟言占者﹐宜何道之從﹖曰﹕周人占筮﹐各有專官。三《易》分稱﹐則三《易》當各有其占法﹐而今已失傳。孔子贊《易》﹐實以明道﹐非斷吉凶分別去取者﹐迄未嘗言之。後人但取《左傳》《國策》等書﹐所紀占筮之文而模仿之﹐﹝《啟蒙》等書是﹞以一爻變二爻變至六爻變﹐定爲去取之例。﹝卽用本卦或用之卦﹞無論其或用變爻﹐或用不變之爻﹐已與《周易》用變之例自相矛盾。卽如其所言﹐則所得之爻或吉或凶﹐亦無方法以判斷其所以吉凶之故。亦如問簽枚卜者之偶中卽以爲驗﹐不中亦無以明其不中之故。至精至神之《易》道﹐恐不如是也。夫《易》彰往察來﹐斷無占而不驗﹐驗而無以知其所以然之理。特占法未明﹐《左傳》等書所載但如紀算術者﹐只載其得數﹐而未演其細艸也。旣無細艸﹐則安能知其方式﹖不知其方式﹐又安知其數之從何而得哉﹗今但以其得數爲方式﹐宜其所求之數無從而得矣。故《火珠林》之術﹐﹝今術家所用者是﹞以及六壬﹑太乙﹑奇門三式﹐其操術精者﹐尙無不驗。獨宋賢《筮儀》之揲蓍求卦﹐其驗否茫無把握。豈孔子知來藏往之說爲欺人哉﹗是未得其法也。斷可訓矣﹗蓋京焦之術﹐大儒所薄爲方技而不屑道者﹐而不知西漢去古未遠﹐其飛伏世應五行順逆之法﹐必有所受﹝孔子《上系》起中孚﹐《下系》起咸﹐與京氏卦气正合。可見孔子以前﹐必有此六十四卦之序。故孔子於無意中卽舉此二卦爲言﹐否則六十四卦何卦不可爲《系辭》之首﹖又安有如是之巧合也﹖卽此以推﹐則世應飛伏之有所自來﹐亦斷可識矣。﹞。故以之推算﹐非但吉凶確有可憑﹐而遠驗諸年﹐近徵之日﹐𨿽時刻分秒亦均有數之可稽。管輅郭璞等占驗﹐亦均有準的﹐皆是術也。自王弼掃象﹐後之言《易》者﹐以性理爲精微。凡陰陽五行九宮星象﹐皆目爲蕪穢而絕口不談。不知《易》道廣大悉備﹐況占筮本術數之一端﹐陰陽乃《易》道之大綱﹔旣言《易》﹐而屏除陰陽﹔旣不明術數﹐而仍欲言占卜﹐豈非至不可解之事乎﹖故余以爲欲明象占﹐宜求諸術數﹐更由術數而求諸經義﹐方可謂技焉而進於道。必有超出尋常而爲術士所不及者﹐蓋術者但知其當然不知其所以然。果能一一以經義証之﹐以明其所以然之理﹐此正吾輩之責耳。自邵子以降﹐如劉靑田﹑姚廣孝之儔﹐類皆能明其所以然之故者。是以能知未來﹐如燭照數計。惜處專制政體之下﹐禁治陰陽壬遁之學。有其書者﹐必令銷毀。今所傳者﹐都爲抄本。傳寫謬訛﹐且多割裂攺竄﹐僅略畱形式﹐尙不完備﹐又烏能施之於用乎﹖且不但禁三式諸書﹐卽《易》注之涉及神化﹐或精論術數者﹐亦在所嚴斥。故士流所習﹐僅限於王《注》﹑孔《疏》﹑程《傳》﹑朱《義》﹐此外皆屬違式。至有淸中葉以後﹐居然上及馬鄭﹔而道咸之際﹐且盛行虞義者﹐則以阮儀徵輩之提倡﹐而朝廷欲博古文之虛名﹐故爲之网開一面耳。今政體旣革﹐讀書尙得自由﹐則《易》道之昌明﹐更無其他之阻力。學者宜致力於全經以立其本﹐然後廣求祕籍﹐旁及科學。凡有足以與吾《易》相發明者﹐無不可兼收並蓄。旣會其通而徵諸實﹐然後由博反約﹐以擷其精英﹐而仍縮千里於尺幅。《易》之大用﹐庶乎其可見歟﹗

曰﹕致力全經﹐更有無較善之注本﹖曰﹕向之說《易》者﹐其空談性理無論矣。卽能求諸象數者﹐要皆見卦說卦﹐見象說象﹐鮮能會六十四卦之通﹐合全《易》以明一卦一爻者。勝淸之季﹐惟焦氏循之《易通釋》﹑姚氏《易》﹑端木氏之《周易指》與紀氏之《易問》《觀易外編》﹐皆能自出杼﹐不依傍古人門戶。會通全《易》以立說者﹐𨿽各有所蔽﹐而精到之處有非前人可及者。學者但依據經文以爲去取﹐自能可得其所長﹐更可觸類而有所悟矣。又長沙彭氏﹐刻有《易經解注傳義辧正》一書。𨿽以李氏《集解》﹑王弼《注》﹑程《傳》﹑朱《義》爲本﹐而引據極博。各家注釋﹐皆采取其精。攜此一編﹐足以薈百數十家之學說而便於參考﹐亦近今之佳著也。

觀象之方法

或曰﹕讀《易》之次序﹐旣聞之矣﹐觀象之方法如何﹐可得聞歟﹖曰﹕君子所居而安者﹐《易》之序也。所樂而玩者﹐爻之辭也。故觀象必先觀其序。《周易》之卦序﹐與《連山》《歸藏》不同。《周易》之彖辭爻辭﹐皆一依《序卦》之義。如乾坤後繼之以屯﹐屯後次之以蒙﹐《序卦傳》已詳述其義。凡一卦之《彖》﹐及六爻之辭﹐卽本此義﹐與本卦之名義而發揮之者也。如屯之義爲難﹐故六爻皆取屯難之義。蒙之六爻皆取蒙昧之義﹐此猶其易見者也。如睽之六爻﹐曰「喪馬勿逐自復﹐見惡人無咎」﹐曰「遇主於巷」。不觀卦名之義﹐其爻辭卽無從解釋。蓋睽有乖舛違戾之意﹐故其辭爻無不乖違。夫喪馬宜逐者也﹐乃勿逐自復﹔見惡人宜有咎者也﹐乃無咎﹔遇主應於朝廟﹐今乃遇之於巷﹐皆乘異之權者也。蓋當睽之時﹐禍福顚倒﹐見爲禍者或且爲福﹐見爲福者或反得禍。以下爻辭﹐亦皆類此。若不明睽之義﹐又何從而測之﹖略舉其一﹐餘可類推矣。旣觀其序之次﹐與本卦命名之義﹐以讀其辭﹐已思過半矣。然後玩內外之卦象﹐爲陰爲陽﹐爲正爲隅﹝坎離正也中也﹐震兌正也﹐乾坤巽艮隅也。然乾坤先天亦爲中﹞。或相成﹐或相害﹝《大有﹖初九》「無交害」﹐害卽火克金也﹞。如水火相息﹐水上火下爲旣濟﹐二女同居爲睽爲革之類﹐皆合兩卦之名義而取象者﹐不可不察也。內外之義旣明﹐然後分六位而觀之﹐別剛柔﹐分陰陽﹔察往來﹐定主爻﹔看應與之有無﹐辧爻位之當否﹐而六爻之象始可睹矣。以驗爻辭及《象傳》﹐是否與所觀察者相合。如爻象之辭﹐出於所觀察之外﹐則必詳求其故。或求諸中爻﹐或求諸互卦。更有未得﹐則求諸反卦﹝卽來氏所謂「綜」﹞對卦﹝卽來氏所謂「錯」﹐虞氏曰「旁通」﹞﹐與上下交易之卦﹝如山水蒙﹐上下相易水山蹇﹞﹐則必有所得矣。更不能得﹐再詳玩先後天八卦之圖。以本卦之方位合之﹐看是如何。如山風蠱﹐六爻皆取父母之象﹐反覆推求不能得。考之各家注釋﹐亦均無發明。最後求之先後天方位﹐乃恍然矣。蓋艮巽在先天圖﹐巽西南而艮西北﹐卽後天干坤之位。乾父坤母﹐故蠱卦之父母之象卽由此而來。須知聖人彖﹑象之辭﹐皆根於卦象﹐無一字之虛設﹐無一義之虛懸。卽假借之虛字﹐亦均與卦象有關。而《象傳》之韻﹐更字字分陰分陽。或雙聲疊韻﹐或一字兩音﹐則必陰陽相通﹐而以一字兼給二卦之義者也。精細致密﹐剖析毫芒﹐故讀《易》必須字字咀嚼﹐字字反覆推求﹐方能得聖人之意於萬一也。一卦卽明其大意﹐然後推之於類卦﹐以及六十四卦﹐証之以《系傳》《雜卦》﹐更參之以數理﹐準之以天時﹐《易》之道庶乎其可通矣。

立人之道

立人之道﹐曰仁與義﹐實惟六爻中三四兩位。孔子贊《易》﹐藉以明人道而立人極﹐以參天地之化育﹐故特注重中爻。三五同功而三多凶﹐二四同功而四多懼。以見人生爲憂患始﹐畢生在多凶多懼之中﹐如作繭自縛而不能脫。於是本悲天憫人之心﹐不惜韋編三絕﹐闡發陰陽造化之機﹐明貞勝貞一之理﹐而示人以進徳修業人定勝天之道﹐皆在於三四兩爻盡之。乾之九三九四﹐六十四卦人爻之開始也。九三曰「君子終日乾乾夕惕若厲無咎」﹐九四曰「或躍在淵無咎」。乾乾夕惕﹐修己以仁也。躍而稱或﹐揆之於義也。常存戒謹恐懼之心﹐庶幾可免於大過﹝乾六爻中四爻動成頤﹐頤失道而口實自養則成大過。乾九三九四兩爻本小過之中爻﹐能得其道則小過亦可免而成中孚﹐中孚則合乎立人之道矣。故曰「《易》者聖人教人寡過之書」。﹞。吉凶𨿽有命﹐而悔吝寡矣。故曰無咎。無咎者﹐善補過也。《九三﹖文言》曰「知至至之﹐可與幾也。」因三爻在上下之交﹐乃進退存亡之幾。理欲之界﹐人禽之別﹐得失之間﹐不容毫髮。孟子曰「人之所以異於禽獸者幾希」﹐卽此幾也。《屯﹖六二》曰「君子幾不如捨」﹐《豫﹖六二》曰「介於石不終日」﹝《乾﹖九三》曰「終日」﹐《豫﹖六二》故曰「不終日」﹞﹐《系傳》曰「知幾其神乎﹖君子上交不諂﹐下交不瀆﹐其知幾乎﹖幾者動之微﹐吉之先見者也。君子見幾而作﹐不俟終日。《易》曰『介於石不終日貞吉』。介如石爲﹐寧用終日﹖斷可識矣。君子知柔知剛﹐萬夫之望」﹐又曰「顏氏之子﹐其庶幾乎﹗夫《易》者﹐聖人之所以極深而研幾也。惟幾焉﹐故能成天下之務」﹐皆所以闡發此九三一爻之義也。至九四﹐則其動已著﹐已由下卦而進於上卦。進而及時﹐則爲豫之「大有得」﹐爲隨之「有孚在道」﹐爲大過之「棟隆」﹐爲萃之「大吉無咎」﹐爲革之「有孚攺命」。進而失時﹐爲晉之「碩鼠」﹐爲夬之「無膚」﹐爲姤之「無魚」﹐爲震之「遂泥」﹐爲鼎之「折足」。或得或失﹐只能安之於羲命。孔子更於咸之九四一爻﹐特暢其義﹐曰「天下何思何慮﹖天下同歸而殊塗﹐一致而百慮。天下何思何慮﹖日往則月來﹐月往則日來﹐日月相推而明生焉。寒往則暑來﹐暑往則寒來﹐寒暑相推而歲成焉。往者屈也﹐來者信也﹐屈信相感而利生焉。尺蠖之屈﹐以求信也。龍蛇之蟄﹐以存身也。精義入神﹐以致用也。利用安身﹐以崇徳也。過此以往﹐未之或知也。窮神知化﹐徳之盛也。」蓋乾爲《上經》之首﹐咸爲《下經》之首﹐故特於此兩卦﹐分言三四兩爻﹐以明立人之道。而聖人作《易》﹐與孔子贊《易》之微旨﹐胥於是見之矣。

乾九三爲當位之爻﹐九四爲不當位之爻。故《九四﹖文言》「上不在天﹐下不在田﹐中不在人」﹐而《咸﹖象傳》曰「君子以虛受人」。「以虛受人」者﹐卽此九四一爻爲虛爻也。九四爲虛﹐則九三爲實。修辭立誠﹐忠信進徳﹐學以聚之﹐問以辧之﹐寬以居之﹐仁以行之﹐皆立徳之事也。一致百慮﹐殊塗同歸﹐日月生明﹐寒暑成歲﹐而一身之往來屈信﹐亦如日月寒暑之推移疊更﹐而悉出於自然。是能與天地相感通﹐如龍蛇之變化﹐所謂陰陽不測之謂神﹐皆形而上者之謂也﹝「無思也﹐無爲也﹐寂然不動感而遂通天下之故﹐非天下之至神﹐其孰能與於此﹖」此卽咸之精義﹐二气感應之妙用。而下文卽繼之以「極深研幾」﹐可見三四兩爻貫通之綫索矣﹞。道運於虛﹐而徳徵諸實。孔子贊《易》立教﹐是爲中人說法﹝《論語》﹕「中人以上﹐可以語上也。中人以下﹐不可以語上也。」﹞。故以仁義立本﹐以致用爲歸。言有不言無﹐言徳不言道。於六十四卦《象傳》﹐發明立教之旨。皆以人合天﹐修身俟命﹝凡卦《彖傳》以釋上下兩象﹐《象傳》則合兩卦而貫串之﹐卽以明中爻之義﹐卽以明三四兩人爻之義﹐所謂立人之道。詳《易楔》「以」字下。﹞。乾以易知﹐坤以簡能。夫婦之愚﹐可以與知與能者也。至形上之道﹐則下學上達﹐乃成徳以後所有事﹐不在教義範圍以內﹝《論語》﹕「夫子之文章﹐可得而聞也。夫子之言性與天道﹐不可得而聞也。」「文章」卽九三之「修辭立其誠」﹐「性與天道」則九四之「感而遂通﹐精義入神﹐窮神知化」之功也。﹞。故《序卦傳》以「有天地﹐有男女﹐有夫婦﹐有父子﹐有君臣﹐有上下﹐然後禮義有所錯」﹐以標明立教之旨。而六十四卦﹐獨不列乾坤與咸之卦名。蓋以乾爲天道﹐坤爲地道。咸乃無思無爲形上之道﹐特闕之以淸明道與立教之界限。而於《系傳》中﹐闡發明道之功。更於《說卦》「窮理盡性至命」一章﹐爲上達之指歸。孔子贊《易》以明道立教之旨﹐固已脈絡分明﹐先後次序﹐一綫不亂。乃朱子《本義》猶謂以卜筮教人﹐示人以避凶趨吉之書﹐不幾與《感應篇》《陰鷺文》等量而齊觀耶﹖是何異以璇璣玉衡而僅爲指南鍼之用焉﹖

中孚

孔子立教之要義﹐曰中﹐曰時。大過乎中者曰大過﹐小過乎中者曰小過。無往而非中者﹐乾坤坎離也。巽兌震艮﹐皆過乎中。故澤風爲大過﹐雷山爲小過。聖人教人於二四三五致其功。大過而至於小過﹐小過而至於無過﹐皆三四中爻反復其道。小過反之爲頤﹐大過反之爲中孚﹐而過可免矣。中孚「豚魚吉」。至誠之所感﹐物無不化﹐而況於人乎﹖然中孚之風澤﹐非卽大過之澤風乎﹖何以澤風爲大過而不中﹐風澤卽爲中孚而合乎中﹖舊說或曰「以其中虛也」。然頤之中更虛﹐何以不言中﹖或曰「孚者信也」﹐大象離伏坎﹐故曰中孚。然則重坎更孚矣﹐何以曰「習坎有孚」﹐不曰「中孚」﹖是皆於中孚之義未有得也。按天地之數﹐坎天一至兌地十﹝坎一﹐艮二﹑三﹐震四﹐巽五﹑六﹐離七﹐坤八﹑九﹐兌十。﹞。巽五兌十﹐五十居五十五數之中﹐所以神變化而行鬼神者也。巽與兌合﹐五與十合﹐故曰中孚。子曰「五十以學《易》可以無大過矣。」卽中孚之道也。卦气冬至起中孚九二﹐夏至起咸﹐故孔子於《上系》十一爻﹐首「鳴鶴在陰」﹔《下系》十一爻﹐首「憧憧爾思」。而《中孚﹖象傳》曰「中孚利貞﹐乃應乎天也。」應乎天則合乎天之气﹐而日月寒暑相推﹐則二气感應之理尢明。孔子系《易》﹐𨿽未明言卦气﹐而言行昭垂﹐無不上合法象﹝《中庸》﹕「仲尼祖述舜堯﹐憲章文武。上律天時﹐下襲水土。辟如四時之錯行﹐日月之代明。」﹞。所以與天地參﹐而建中立極也夫﹗﹝大過反復爲中孚小﹐過反復爲頤。初九「捨爾靈龜」﹐六四「虎視眈眈」。龜離象而屬北方玄武﹐火伏水中故能服气。虎艮象﹐下應初﹐金生水﹐丹家所謂龍從火裏出﹐虎向水中生之象也。初莫若捨其靈龜﹐不能應乎四﹐則虎視眈眈﹐兩敗俱傷矣。頤曰「觀頤」﹐「神道」﹐本言道之卦。孔子不言神﹐故以「君子以愼言語節飲食」釋之。﹞

曰仁與義

孔子以《易》立教﹐示人以用世之道。故「立人之道﹐曰仁與義」。仁從二人﹐蓋必人與我相交接﹐而後可用吾仁。義從羊。羊者善羣之物也。合多數人而爲羣﹐則有親疏遠近同異好惡之殊。於是仁之術﹐或有時而窮﹐不能不裁之以義。羣旣合﹐則必循有條理之組織﹐以定其秩序﹐於是禮緣義起。禮者理也﹐履也﹐各有定程﹐爲人所循其當行者﹐而躬行實踐者也。有組織﹐有定程﹐則必有所契約以共守之﹐而信著焉。故禮與信者﹐仁義之器也。皆人世之道也。《易》曰「元亨利貞」﹐孔子以四徳釋之。君子行此四徳﹐用之則行者焉。故曰用世。若離羣絕世﹐翛然物外﹐則將何所用吾仁﹖何所用吾義﹖又何所用吾禮與信﹖然非無仁義也﹐非無禮與信也。捨之則藏﹐蓄吾徳以復吾性。率性爲道﹐庶幾下學上達﹐由器而進乎道矣。是故形而下者之謂器﹐非必制器尙象舟車宮室耒耜杵臼等之爲器也。苟不能盡吾性﹐則禮樂政刑皆器也﹐仁義亦器也。形而上者之謂道﹐非必仁義禮信之爲道也。能盡吾性﹐卽一器一物之微﹐亦何莫非道之所寓﹖然因人立教﹐故未可驟言道也。故曰立仁與義。﹝佛家出世法無所謂仁義禮信﹐大圓性海中惟智燈獨照而已。﹞

六日七分

《易緯》卦气﹐六十四卦中﹐提出坎震離兌爲四伯﹐亦曰四監﹐以主一年二十四气。坎主冬至迄驚蟄﹐震主春分迄芒種﹐離主夏至迄白露﹐兌主秋分迄大雪。餘六十卦﹐以中孚起冬至﹐每卦主六日七分﹐每五卦分公辟侯大夫卿﹐主六候兩气一節﹐六十卦共三百六十五日四分日之一﹐以合周天三百六十五度四分度之一。又別置復﹑臨﹑泰﹑大壯﹑夬﹑乾﹑姤﹑遁﹑否﹑觀﹑剝﹑坤爲十二辟卦﹐每爻各主一候﹝五日五分﹐又六分分之﹐五爲一候。﹞。自復至乾爲息卦﹐曰太陽。自姤至坤爲消卦﹐曰太陰。息卦所屬者曰少陽﹐消卦所屬者曰少陰。以四伯領十二辟﹐十二辟領公辟侯大夫卿五卦﹐以司一歲之卦气﹐以推吉凶﹐名爲六日七分之學。盛於西漢﹐而尢於京氏爲精。故後人輒稱之爲京房卦气。其實此法相傳最古。今所傳《連山》﹐卦𨿽殘缺不完﹐然以坎離震兌分主四季﹐亦復相同。可見自三代時已有此學。故孔子《系傳》上系起中孚﹐下系起咸﹐亦述而不作焉。漢人去古未遠﹐三代遺法猶有存者。京氏之學﹐自必有所師承﹐非所能臆造者。特其時讖緯之說盛行﹐各自爲說﹐眞贗莫辧﹐漸入於怪誕支離﹐幾不可究詁。至禁習緯書以遏其頹波﹐而三古僅存之遺法﹐亦爲之湮沒不彰﹐良可痛也。後之言卦气者﹐變化百出﹐有自乾至未濟﹐依文王《序卦》﹐以一卦直一日﹐乾直甲子﹐坤直乙丑﹐迄未濟直癸亥﹐周而復始。六周盡三百六十日﹐而坎離震兌直二分二至﹐此焦氏之法也。有以乾坤坎離爲橐龠﹐餘六十卦﹐依《序卦》一爻值一時﹔而周一月﹐又以十二辟卦﹐每卦管領一時。此魏伯陽之法也。有以六十卦﹐一爻主一日﹐《上經》起乾甲子﹐泰甲戌﹐噬嗑甲申﹐至離三十卦﹐而三甲盡。《下經》起咸甲午﹐損甲辰﹐震甲寅﹐至癸亥而終﹐亦三十卦。另以中孚小過旣未濟﹐代坎離震兌﹐以應分至。每爻直十五日﹐以應二十四气。此史繩祖之法也。至邵康節以先天圖定卦气﹐以復起冬至﹐姤起夏至﹐以乾坤坎離﹐分主二至二分。而張理又取邵子先天方圖﹐以冬至起復﹐至泰而正月﹐乾四月﹐否七月﹐坤十月。又以一陰一陽至六陰六陽分列﹐六陽處南﹐自下而升﹔六陰處北﹐自上而降﹐則又合漢宋爲一家矣。《易占經緯》又以文王八卦﹐依邵子先天式列爲圓圖﹐而以渙起冬至。紛紛不一。除焦氏爲別立占法﹐非關卦气﹔魏伯陽《參同契》﹐乃借《易》以演其丹經﹔邵子先天數﹐以《易》演其《皇極經世》﹐各自成一家﹐當從別論外﹐其餘皆模仿六日七分法以之推演者。𨿽具有條理﹐而按諸理數而無當﹐驗諸天時而不合。𨿽斥爲無知妄作﹐亦未爲不可。至因眾說之蕪雜﹐並卦气而亦妄之﹐無乃矯枉而過其正歟﹗

月建積算

攻京氏之術﹐其占法所用月建﹐與近世術家之所謂月建不同。近以占日所隸節爲月建﹐而京氏以爻直月﹐從世起建﹐布於六位。惟乾坎二卦從初爻起﹐余卦均從世爻起。如乾起甲子﹐坤起甲午﹐一卦凡六月也。積算則以爻直日﹐卽從建所止起日﹐如姤之上九乙亥﹐卽以乙亥起上九爲一日﹐終而復始。一卦凡一百八十日。近則月爲直符﹐日爲傳符﹐以見於爻之卦支﹐合於日月者當之﹐與古法異矣。蓋京氏之學﹐魏晉以後﹐已鮮傳人。至宋時﹐僅存《火珠林》之法。而所謂《火珠林》者﹐亦不詳其所自﹐未知撰述者何人。要之以錢代蓍﹐與近世所傳相近﹐而《火珠林》之書卒不可見。間有傳本﹐又鈔寫不同﹐未能確辧其眞僞也。今所傳卜筮之書﹐大都出於唐宋之後。溯其淵源﹐終不出京氏世應飛伏之範圍。而取用分類﹐或視昔較繁。世事紛紜﹐孳乳遞演﹐累進無已。機械之用﹐尢日出不窮。故推算之術﹐往往今密於古。但按於理而可通﹐徵諸道而不悖者﹐正不妨變通以宜民﹐必執舊法以相繩無謂也。

夕惕若夤

《乾﹖九三》「君子終日乾乾夕惕若夤厲無咎」﹐舊本無「夤」字﹐後據《說文》所引補入。髙郵王氏駁之﹐列舉五義﹐其說詳矣。然以卦象推之﹐乾九三爻卽艮爻﹐《艮﹖九三》「艮其限列其夤厲燻心」﹐足以證乾九三之「夕惕若夤厲無咎」之「夤」字﹐決非《說文》所誤引﹐與後人傳寫之訛也。王氏以《文言》亦無「夤」字﹐爲所據五証之最有力者。然傳以釋經﹐固未必全錄經文。「坤先迷後得主利」﹐而《文言》曰「後得主而有常」﹐亦無利字﹐豈足以證《坤﹖彖》「先迷後得主利」之「利」字爲衍文乎﹖「夤」字於卦義爻義﹐均極有關系﹐當別爲說以詳之。

攺經之貽誤

《系傳》「天一地二天三地四」至「所以神變化而行鬼神也」一節﹐原本在「《易》有聖人之道四焉」一節之前。下文所謂「參伍以變錯綜其數﹐通其變極其數」云云﹐皆根據於此。程子以之移在「大衍之數五十」之上﹐後人皆因之﹐遂將經文前後隔截﹐不相貫串﹐致發生二種錯誤。其一﹐「參伍錯綜」二語﹔無所附麗輾轉相訛﹐異說滋多。來瞿塘之錯綜﹐張乘槎之參伍﹐其病根皆伏於此。其二﹐今「大衍之數五十」﹐因與「天地之數五十有五」不符﹐發生無數異議。其實天地之數自天地之數﹐大衍之數自大衍之數﹐本不相蒙。因經文移易之後﹐兩節相爲聯屬﹐遂混兩說而一之﹐費無限辯論駁議﹐於經文無所發明。此皆攺經之流獘也。宋儒好擅攺經文﹐貽誤後學實多﹐此特其一耳。至有明喬氏黃氏﹐及淸任釣臺等﹐擅將《系辭》顚倒錯亂﹐尢爲無知妄作﹐要亦宋儒之有以開其先也。

九六

《周易》「用九用六」。「九」「六」二字﹐注《易》者立說不一。《正義》云「陽爻稱九﹐陰爻稱六。」其說有二﹕一者乾體三畫﹐坤體六畫。陽得兼陰﹐故其數九。陰不得兼陽﹐故其數六。二者老陽數九﹐老陰數六。老陰老陽皆變﹐《周易》以變爲占。揲蓍之數﹐九過揲則得老陽﹐六過揲則得老陰。少陽稱七﹐少陰稱八﹐皆不變﹐爲爻之本體。老陽老陰交而後變﹐故爲爻之別名。邵子曰「《易》有眞數三而已。三天者三三而九﹐兩地者倍三而六。陰無一﹐陽無十。」楊氏萬里曰「積天數之一三五曰九﹐積地數之二四曰六。」《朱子語類》﹕「奇陽體圓﹐其法徑一圍三而用其全﹐故少之爲數三。偶陰體方﹐其法徑一圍四而用其半﹐故多之爲數二。歸奇積三三爲九﹐過揲四九爲三十六。積三二爲六﹐過揲四六爲二十四。積二三一二爲八﹐過揲四八三十二。積二二一三爲七﹐過揲四七二十八。七八九六﹐經緯乎陰陽。陽進陰退﹐故九六爲老﹐七八爲少。陽極於九﹐退八而爲陰。陰極於六﹐進七而爲陽。占用九六而不用七八﹐取其變也。」王氏夫之曰「於象一二函三﹐三奇之畫一﹐全具其數。三奇而成陽﹐三三凡九陰。左一右一﹐中缺其一。三二而爲六。」來氏之所謂「參天兩地」﹐卽楊氏萬里說也。其餘諸家﹐大約宗孔義與朱說者爲多。王氏夫之𨿽似從《正義》第一說﹐而實較孔氏爲精。蓋數極於九﹐本陰陽之所同具﹐故二九十有八變而成卦。陰之稱六﹐特虛其三耳。以推之象﹐則惟乾九坤六﹐震坎艮皆七﹐巽離兌皆八。此《易》之獨系二用於重乾重坤之下歟﹖﹝《易》數稱奇偶﹐不曰單雙。奇圓偶方稱數而形已寓其中﹐乾圓坤方圓周三百六十爲率分四象﹐限爲九十度。圓內容方方邊自爲六十度。此數理之自然。「圓」見《易數偶得》﹞

貞悔

爻有動靜﹐卦有貞悔。占例﹕內卦爲貞﹐外卦爲悔。靜卦爲貞﹐動卦爲悔。《春秋左氏傳》曰「貞風也﹐悔山也。」此內貞外悔者也。貞屯悔豫﹐此靜貞動晦者也。向來講《易》家皆宗此說﹐朱子《啟蒙》言之尢詳。而不知《易》之經文﹐已明明自舉其例。《坤﹖六三》曰「可貞」﹐明內卦之爲貞也。《乾﹖上九》曰「有悔」﹐明外卦之爲悔也。如《乾﹖初九﹖傳》曰「陽在下也」﹐《坤﹖初六﹖傳》曰「陰始凝也」﹐亦爲陽九陰六自舉其例也。

先天卦位不始於邵子

朱子以河圖洛書及先天卦位圓方各圖﹐弁於《周易》之首﹐爲後世言漢學者所抨擊﹐幾於體無完膚。然趙宋以前﹐𨿽未有先天之圖﹐而乾坤坎離震巽艮兌之卦位﹐固早散見於漢人之《易》注。荀慈明之升降﹐虞仲翔之納甲﹐細按之殆無不與先天之方位相合。卽以經文上下二篇之卦論之﹐《上經》首乾坤終坎離﹐非四正之卦乎﹖《下經》首上兌下艮之咸﹐上震下巽之恆﹐非四隅之卦乎﹖至《說卦》「天地定位山澤通气」之一章﹐兩兩對舉者﹐更無論矣。乃漢學家必一槪抹煞﹐謂經傳無干南坤北離東坎西之文。然先王制禮﹐推本於《易》﹐固漢學家所公認焉。乾天坤地﹐離日坎月﹐亦漢學家所公認焉。《祭義》「祀天南郊﹐祭地北郊。朝日東門﹐夕月西門」﹐豈亦「帝出乎震」一章之方位乎﹖「河出圖洛出書」﹐明見於《系傳》﹐是否卽今所傳之河圖洛書﹖誠不敢必。但天地之數五位相得而各有合﹐旣爲孔子所明言﹔一六二七三八四九之位數﹐又爲鄭康成揚子云所列舉﹔而兩數之經緯錯綜﹐加減乘除﹐又極盡陰陽變化之妙﹐悉出造化之自然﹐非人力所能造作。乃亦以經所未載﹐訾議亦駁斥不畱餘地﹖毛西河攺河圖爲天地生成圖﹐洛書爲太乙九宮圖。夫此二名﹐詎爲經文所載乎﹖鄭康成之爻辰﹐所謂子寅辰午申戌﹐亦經所未載。乃一則據爲典要﹐一則斥爲異端。豈得謂是非之平﹐黨同伐異之見﹐不能爲賢者諱矣。許叔重《說文》云「《祕書》日月爲《易》﹐象陰陽也。」所謂「祕書」者﹐當時必有傳本。許與魏伯陽同時﹐決非指《參同契》也。杜預《春秋左氏傳集解後序》曰「汲郡有發舊塚者﹐大得古書。《周易》上下篇與今本同。別有陰陽說﹐而無《彖》《象》《文言》《系辭》。疑於時仲尼造之於魯﹐尙未播之於遠國也。」由是觀之﹐《周易》上下二篇外﹐必尙有類於圖說之簡篇。漢時猶有流傳﹐或稱爲「祕書」﹐亦未可知。朱子謂「先天各圖﹐決非後儒所能僞造﹐必當初所本有﹐後來散佚﹐流入道家。至希夷傳出﹐得復還儒家之舊」云云﹐殊非無所見而云然也。後人或據劉長民之說﹐以九爲河圖﹐十爲洛書。或欲避先後天之名﹐以先天爲伏羲八卦﹐後天爲文王八卦﹔或以先天爲天地定位圖﹐後天爲帝出乎震圖。捨其實而鶩於名﹐是更可以不必矣。

易學厄於王莽

易學於西漢爲盛。乃至東京﹐幾成絕響。施孟梁丘三家之學﹐若存若亡。費氏髙氏﹐亦罕傳述。至漢季始有馬鄭荀虞諸氏﹐繼緒而興。陸績劉表宋衷諸氏﹐均有撰著。然習費氏古文者爲多。三家之《易》﹐僅虞翻延孟氏一綫﹐餘子皆湮沒無聞矣。嘗疑東西二京﹐相去非遙﹐何以易學之驟然衰落﹐一至於是﹖此其中必有原因。嗣據金石家所探索﹐謂西漢無碑﹐因王莽惡稱頌漢徳﹐故鏟除殆盡。間有存者﹐非伏藏土中﹐或深埋窮谷﹐爲搜剔所不及者耳。於是悟《易》注之亡﹐亦或莽之所爲。蓋西漢易學旣盛﹐而讖緯之說﹐又成俗尙。西京士大夫﹐往往侈言陰陽。觀馬班諸書所錄書疏﹐可見其槪。莽初則利爲己用﹐名位旣成﹐惡而去之﹐乃勢所必然。竄攺五經之作用﹐亦此物此志焉。又據《班書﹖➀儒林傳》﹐髙相子康以明《易》爲郎﹐王莽居攝。東郡太守崔誼﹐謀舉兵誅莽。事未發﹐康候知東郡有兵亂﹐私語門人﹐門人上書言之。後數月崔誼兵起﹐莽召問﹐對受師髙康﹐莽惡之。以爲惑眾斬康﹐亦足爲莽摧殘易學之一證焉。行篋無書﹐他日當詳考之。嗚呼﹐《易》幸不亡於暴秦﹐乃厄於僞新。殆所謂美新劇秦也歟﹖﹝按﹕呂政不知書﹐故儕《易》於卜筮﹐不甚注意。而王莽則深於經學者也﹐知《易》道廣大﹐必爲小人之憂。乃陽奉而陰沮之。一手遮天﹐直欲盡掩天下後世之耳目。諺曰﹕家賊之禍﹐倍烈於盜寇哉﹗﹞

王弼爲後生所誤

輔嗣說《易》﹐陳誼甚髙。而文辭雋逸﹐超乎物外﹐故能得意忘象。司空表聖所謂超於象外得其環中者﹐其斯之謂歟﹖惟必超乎象之外﹐方可以忘象。如探驪龍之領而旣得其珠﹐則龍亦廢物﹐更何論乎魚兔之筌蹄﹖後之言《易》者﹐旣畏象數之繁頤奧衍﹐莫窺其蘊﹐喜王氏之學﹐可以避去繁頤奧衍之象數而說《易》也。於是羣焉奉之爲圭顳﹐而又病輔嗣陳義之過髙﹐未能企而及焉﹐乃曰此玄談也。非孔子之道﹐爲王《易》之微疵焉。吾輩捨其短而取其長﹐斯盡善盡美白圭無玷矣。因之空談性命﹐不著邊際。但讀「一陰一陽之謂道」一句﹐卦爻盡屬贅疣。《彖》《象》十翼﹐望文生義以解之﹐而《易》之能事畢矣。不知王《易》之所以能掃象而仍無礙其說者﹐正惟其深得玄理﹐故能獨超乎意象之表也。乃以玄談爲病而去之﹐則所存之不病者﹐皆糟粕耳。猶冥然自侈爲輔嗣之功臣﹐致令後世宗漢《易》者以掃象爲王氏罪﹐曰「輔嗣學行無漢《易》」﹐輔嗣豈任受哉﹖

《坤﹖彖》三「無疆」

《坤﹖彖傳》「坤厚載物徳合無疆」﹐「牝馬地類行地無疆」﹐「安貞之吉應地無疆」。《程傳》𨿽已分晰言之﹐殊未悉當。郭氏云雍曰「坤合干徳之無疆﹐馬行類地之無疆﹐聖人應坤之無疆。」邱建安富國曰「徳合無疆﹐乾之無疆也。行地無疆﹐坤之無疆也。應地無疆﹐君子之無疆也。無疆﹐天徳也。地能合天之徳。君子法地﹐地法天。」郭邱二說﹐似較《程傳》爲勝。此與「大哉乾元」「至哉坤元」「元者善之長也」三「元」字﹐爲例正同﹐所謂三才之道也。

字義有廣狹之分

經傳用字﹐往往含有廣狹二義。如天﹐以狹義言之﹐則與地對。而廣義之天﹐則廣大無垠﹐非地可並擬者也。如陽之狹義﹐則與陰對﹐而廣義則陽可統陰﹐陰生於陽﹐非陰可同論矣。如乾之狹義﹐則與坤對﹐而廣義則乾可包坤。乾之一卦﹐實統轄乎六十四卦。上下篇六十四卦﹐爲三十六卦之反覆﹐實得二百一十有六爻﹐爲重乾一卦之策。如坤之百四十有四策﹐悉歸納於乾之內矣。此意義廣狹之最顯者也。若更進一層言之﹐則廣義狹義之中﹐又各有大小或淺深精粗之不同﹐非詳察其上下之文義﹐及所聯綴之名詞。逐字剖析﹐則與經傳之本意﹐便大有出入。往往因一字之牽連混合﹐而誤會經旨﹐輾轉謬誤﹐歧中又歧﹐遂致乖戾不可究詁。如道徳等﹐皆經傳中最主要之字也﹐而道字之意義﹐其範圍廣狹大小﹐各各不同。老子曰「有物無形先天地生﹐無以名之彊名之曰道」者﹐此道字範圍最大。乃立乎天地之先﹐孕育萬有之根。此先天之道﹐無可比擬也。《易》以有立教﹐從「《易》有太極」說起。故《易》之道﹐皆一陰一陽之謂道﹐此《易》中道字廣義之界說也。經文「道」字凡四見﹐皆屬此義。《十翼》中如「未失道焉」﹐「道大悖也」﹐「其道光明」等道字﹐皆廣義也。其狹義者﹐如「天道」「地道」「人道」「君子之道」「小人之道」是也。而「夫婦之道」﹑「陰陽之道」﹑「三極之道」﹐則又狹隘義中之廣義矣。徳字如「通神明之徳」﹐徳之盛也。「和順於道徳」之「徳」字﹐皆廣義之徳也。如「陰陽合徳」﹑「位乎天徳」﹑「而徳不孤」之「徳」字則狹義矣。但無論廣義狹義﹐又各有內外之別。如健順動入爲卦徳﹐乃徳之見於外者﹐爲才徳之徳﹐如「三陳九徳」之徳﹝卽「履徳之基也」一章﹞﹐及「進徳修業」「神明其徳」等徳字﹐乃徳之蓄乎內者﹐爲「道徳」之徳。類乎此者﹐不勝枚舉。非極深研幾﹐逐字衡量而剖析之﹐則差以毫釐﹐謬以千里矣。此猶就一字言之﹐更有兩字互相爲用。而彼此疊相發明者﹐如《乾﹖九五》曰「位乎天徳」﹐《坤﹖六三》曰「地道光也」。此「道」「徳」二字﹐實互相關聯。各卦之類此者﹐亦不勝枚舉。蓋聖人作《易》﹐實與造化同功。其神妙不可思議﹐而文字亦非常理可以測度。故有以非同一之字﹐而以形聲之相同而通之爲一者﹐如弟娣梯涕﹑爤籣連漣之類是也。卽有以同一之字﹐同一意義﹐而大小內外分際各殊﹐絕不相假借者﹐二四三五同功異位﹐同人以同而異﹐睽以異而同﹐神而明之﹐存乎其人﹐先聖已一言以蔽之矣。

因革

澤火革﹐《彖傳》曰「水火相息二女同居其志不相得曰革」﹐「湯武革命順乎天而應乎人」。《序卦傳》曰「井道不可不革」﹐《雜卦傳》曰「革去故也」﹐《易》之言革也著矣。而言因無專文﹐讀者胥不甚注意﹐不知有革必有因。天下萬事萬物﹐無事無因﹐無物無因﹐故六十四卦﹐皆因而重之。因而重之而爻在其中﹐剛柔相推而變在其中﹐變則革矣。因與革皆在其中中爻﹐因與革皆人所爲。故尢在中爻中之三四兩人爻。《乾﹖九四﹖傳》曰「乾道乃革」﹐三爻《傳》曰「因其時而惕」。蓋重乾二與四是恆乾﹐三與五是咸乾。三爻居恆乾之中﹐恆「不易方」﹐不易因也。四居咸乾之中﹐咸爲恆之反﹐則不易者易﹐革也。乾三爻天五數﹐四爻地六數。天五地六﹐相乘爲三十。革古文從三十﹐三十年爲一世。四與初應﹐初不易乎世﹐至四則易世。易世﹐革也。五六於干支爲戊己﹐故革曰「己日乃革」。以三四重剛不中﹐變則爲中孚﹐故革曰「己日乃孚」。明乎革而因可知矣。《論語》「殷因於夏禮周因於殷禮」﹐明乎因而革可知矣。

乾坤爲《易》之門

《系傳》﹕「乾坤其《易》之門邪﹖是故闔戶謂之坤﹐辟戶謂之乾﹐一闔一辟謂之變。」案﹕天地數﹐天一始北方坎﹐地十終西方兌﹝坎子一﹐艮丑寅二三﹐震卯四﹐巽辰己五六﹐離午七﹐坤未申八九﹐兌酉十﹐乾戌亥無數。﹞﹐而乾無數。乾圓周流坤方﹐西北不掩﹐是爲不周。故八風於西北爲不周風。西北娵訾口﹐亥東辟。辟﹐閉也﹐是閉戶謂之乾也。坤西南括囊﹐天地閉﹐天地建侯數七十二﹝五日一候﹐一年七十二候﹞。四隅方數﹐西南未申八九﹐合七十二﹐爲天地包象。東北丑寅二三﹐成六。東南辰己五六﹐成三十﹐皆坤用數六。坤地數﹐三十包之﹝南極入地三十六度。北極出地三十六度﹞﹐爲地坤囊包藏萬物之象﹐是闔戶謂之坤也。乾戶辟而開物成務﹐自無出有﹐坤戶闔而萬物歸藏。自有入無﹐天地門戶﹐出入於東西亞卯亞酉震兌﹐得乾坤之門﹐而《易》道始可言矣。

乾坤成列

庖羲畫卦以象天地人物﹐而代結繩之治。然畫契未興﹐又未有方策帛書之制﹐則所賴以紀錄者﹐要不外以石質之刀錐﹐刻畫於竹簡﹐或皮革之上耳。故曰「畫卦」。考古人簡策之制﹐皆狹而長。庖羲之畫卦﹐未必如後世八卦六十四卦之方圓各圖﹐故《系傳》曰「乾坤成列」。「成列」云者﹐必以乾坤分列二行。而兌離震﹐巽坎艮﹐或以類從。三代時八卦排列如何﹐固不可考。而自秦漢以迄五代諸家之《易》﹐則均無八卦六十四卦之圖。故邵子學《易》數年﹐未得要領。及師事李挺之﹐挺之授以干一兌二離三震四巽五坎六艮七坤八之數﹐始恍然大悟。先天之學﹐卽由是發明。一部《皇極經世》﹐無非此一二三四五六七八所推衍。可知邵子以前之《易》﹐其八卦之排比﹐皆爲行列﹐而未有此八角形之方式也。「帝出乎震」一章﹐𨿽明言八卦方位﹐而當時亦未必有圖。故漢人之言《易》者﹐或以乾坤列東﹐艮兌列南﹐震巽列西﹐而坎離處中﹐無一定之方式。然其升降﹑消息﹑納甲諸說﹐實已爲先天八卦之端倪。是以邵子聞李氏一言﹐卽能觸類旁通而發其神悟也。顧李挺之氏亦必有所受﹐故朱子疑三代以前所本有。後經散佚而流入道家者﹐𨿽爲臆度之辭﹐亦或有可信之理也。

一生二﹐二生三

天地之數﹐一生二﹐二生三。老子曰﹕一生二﹐二生三﹐三生萬物。蓋物一者自無而有﹐未爲數也。至二而成數矣﹐然猶爲一奇一偶之名﹐而未著乎數之用也﹝近世俗語尙有以二爲一雙爲一對者。由今以溯古﹐其意可想見矣。﹞。至三﹐則數之用生。以此遞衍﹐可至於無窮。故一不用﹐二爲體﹐三爲用。《易》有太極一也﹐陰陽二也﹐陰陽之用三也﹝二其三用六﹐三其三用九。﹞。如六爻皆一干也﹐六爻皆一坤也﹐而動則或爲○或爲X﹐必用其一。如六爻皆變爲○﹐則乾變爲坤。然此六○之坤﹐與六﹣﹣之坤﹐其占不同。是由二而生三矣。是故《易》之道備於三﹝由天生地﹐一生二也。由地生人﹐二生三也。非人則天地之功用不彰﹐故曰與天地參。﹞﹐卦畫止於三﹐數之體也。爻以靜爲一﹐動爲二﹐用爲三。數之用也﹐有一卽有二﹐有二必有三﹐乃天地自然之理﹐自然之數﹐所謂先天而天不達者也。《乾鑿度》曰「《易》一名而含三義。交易也﹐變易也﹐不易也。」鄭康成氏《易論》云「易簡一也﹐變易二也﹐不易三也。」聖人以《易》立教﹐其道亦有三。上焉者道也﹐中焉者徳也﹐下焉者占卜也。老子取其上﹐孔子取其中﹐焦京取其下﹐三者各有其用﹐而不相悖﹐且互相發明而不可離﹝道不準諸象數則失其鵠﹐徳不原於道則失其統。占卜不合乎道徳﹐則惑世誣民而已矣。﹞。後之學者﹐擇其一以爲宗﹐而嚴立界說以明系統則可﹐若入主出奴﹐不揣其木妄自尊大﹐而排斥異己。執一不化﹐欲求其通也難矣。孔子立教﹐𨿽爲中人說法﹐然正所以立徳以明道﹐以爲下學上達之階梯。故《十翼》傳經﹐無一字一言不根據於象數﹝法象莫大乎天地﹐必合乎法象者﹐乃謂之法言者。經非先王之法言不敢言﹐非先王之法行不敢行﹐法言法行皆合乎天地法象者也。故曰「建諸天地而不悖﹐質諸鬼神而無疑﹐百世以俟聖人而不惑」。﹞。若捨法象以爲言﹐則詩書執禮所雅言者﹐其爲教焉詳矣。又何必韋編三絕﹐爲此鉤深致遠之辭乎﹖子貢曰「夫子之文章可得而聞﹐」凡立言必有合乎法象者﹐乃謂之文章。孔子特於《易》象闡發之﹐以爲萬世之準﹐此爲學《易》者所不可不知者也。故論及之。

祭祀

《易》之言「祭祀」「享祀」﹐均含有二義。一爲祭神祀鬼﹐此祭祀之本義也。一爲人羣之集會﹐以謀一羣公共之事﹐亦以祭祀行之。蓋古人風气淳朴﹐而庶民之家﹐又無廣庭巨廈﹐足以爲集會之地者。故凡有會議之事﹐往往藉祭祀以行之。一鄕一邑之事﹐則集之於社。一家一族之事﹐則集之於宗廟。所謂「利用祭祀」﹐「利用享祀」﹐及「孚乃利用禴」等象﹐不盡爲禱祀求福﹐實含有會集羣眾之意焉。降及後世﹐厲行專制政治﹐普通人民﹐更不容有公然集會之事。幸有此祭祀成例可援﹐得藉事神爲合羣自衛之一道﹝上以神道愚民﹐民以神道自衛﹐可見「無平不陂」。《易》道之妙用﹐卽寓於其間矣。﹞。近如各鄕之有社廟﹐各業與僑民之有會館﹐無不以祭祀爲集合羣眾之介﹐猶足以覘《易》之遺意焉。

典禮

《系傳》﹕「聖人有以見天下之動﹐觀其會通以行其典禮﹐是故謂之爻。」「典禮」者﹐乃所以處斷萬事萬物之一切制度之謂也。故古聖王之所以治天下也﹐大而禮樂政刑﹐小而訓詁名物﹐無不下順民情。而上合法象﹐法象莫大乎天地﹐民受天地之中以生﹐能合乎天地法象者。民情自無不順。故謂之典禮。典者守也﹐禮者履也。必能會通乎天人﹐然後足以昭信守而見履行。孔子之周﹐問禮於老聃﹐卽此禮也。蓋周自東遷而後﹐文武之道載於方策者﹐散佚殆盡。諸侯惡其害己焉﹐皆毀之以自便。孔子周流列國﹐𨿽得百二國之寶書﹐要皆屬各國之歷史故事﹐而所謂典禮者﹐迄不可得﹐故不得不求諸老聃。老氏世掌周史﹐耳熟能詳。先王之典禮﹐不啻若自其口出﹐而提綱挈領﹐巨細畢賅﹐則莫備於《易》。孔子受之﹐極深研幾﹐得其會通﹐又慮觸當世諸侯之忌也。正言之不可﹐乃寓微言於《十翼》之中。所謂「其稱名也小﹐其取類也大。其旨遠﹐其辭文。其言曲而中﹐其事肄而隱」者﹐非夫子之自道邪﹗於是更廣其旨以修《春秋》﹐刪《詩》《書》﹐訂《禮》《樂》﹐而古先聖王之典禮﹐乃燦然大備於六經。永如日月之經天﹐江河之行地﹐與天地法象﹐並昭千古。此孔子所以爲述而不作﹐而功在生民者﹐非《易》又烏乎知之﹖

訟獄

《訟﹖彖傳》曰「上剛下險﹐險而健訟。」訟者爭也。君子平其爭則訟解。《傳》曰「訟不可長。」訟不可長﹐則不至成獄矣。故訟者﹐民事之爭﹐尙情感理諭而不必恃乎用刑。九五曰「訟元吉」﹐是能平其爭而使無訟者也。訟之凶在終於訟而不可解﹐則成獄矣。噬嗑曰「亨利用獄」﹐《象傳》曰「君子以明罰勅法」﹐則不能不用刑以辟以止辟矣。噬嗑之象上離下震。離者明也﹐萬物皆相見﹐則物無遁形﹐以示治獄者必明察庶物﹐一無壅蔽。中爻三四五爲坎﹐坎爲法律﹐爲智﹐爲水。二至四爲艮﹐艮爲手﹐爲山﹐爲止。下震爲動﹐治獄者卽明且智﹐用法如水之平﹐絕無偏倚﹝坎離皆中正象﹞。無論在下者變動百出﹐皆能明燭其隱。執法如山﹐止而不動﹐所以能止一切之動﹐而令悉合於法﹝噬嗑﹐合也﹞。只此六畫之象﹐已將近世司法之精義﹐包括無遺。蓋古聖王之治天下也﹐道之以徳﹐齊之以禮﹐刑罰但以濟禮之窮。禮以待君子﹐刑以治小人。人之情無不樂爲君子而甘爲小人者﹐故人人能範圍於禮﹐而刑罰可以不用。自上失其道﹐君子弗用﹐小人譸張﹐不恥不仁﹐不畏不義﹐不見利不勸﹐不威不懲﹐始訟獄繁興。故睽之六三曰「其人天且劓﹝天同而﹞」﹐困初六曰「臀困於株木」﹐九五曰「劓刖」﹐睽「失道」﹐困「剛掩」。理窮數極﹝《雜卦》困數三十﹐睽數三十六。四九三十六而乾道窮﹐五六三十而天地之數極。﹞﹐禮崩樂壞﹐不得不用刑以濟之。所謂窮則變﹐非《易》之常道也。聖人猶憂之﹐慮後世淫刑以逞者有所藉口也﹐特於丰著之。曰「君子以折獄致刑」﹐言刑非折獄者不能妄用也。於旅曰「君子以明愼用刑而不畱獄」﹐言用刑者宜審愼迅速不可畱滯也。於中孚曰「君子以議獄緩死」﹐恐折獄者之或猶有冤濫﹐更議擬之而求其當也。嗚呼﹗《易》道之生生﹐與聖人質《易》之深心﹐可以見矣。

司法獨立

司法獨立者﹐近三十年來之學說也。我國自三代以降﹐於古人設官分職之遺意。久已泯棼而莫可紀極。以行政官操生殺之柄﹐威福自恣﹐積非成是。恬焉安之而莫以爲妄﹐而不謂《易》象已明著之﹐孔子贊《易》更一再言之。賁之《象》曰「君子以明庶政無敢折獄。」明示以折獄之必有專職。行政者𨿽明﹐亦無敢越俎﹐非司法獨立之精義乎﹖《丰﹖象》曰「君子以折獄致刑。」明示以用刑爲折獄者之專責。凡非折獄者﹐皆不許有用刑之權﹐非司法獨立之明證乎﹖蓋丰與噬嗑爲同體之卦﹝火雷噬嗑﹐雷火丰﹞﹐噬嗑曰「利用獄」﹐故孔子更於丰申明其義以見除此之外﹐𨿽賁爲噬嗑之往來卦﹐亦無敢折獄。其謹嚴如此。近世詡爲新學說﹐而《易》象已深切著明於七千年之前。《易》道之廣大悉備﹐此其一端矣。

教育

近世教育制度﹐發軔於歐西﹐裨販於日本。規模弘遠﹐成效彰著。適值我時衰俗敝之秋﹐以國力之不競﹐捨興學無以爲圖彊之本﹐遂盡棄其學而學焉。而不知現世所行之學制﹐爲我國所采取而未能徧舉者﹐無不悉備於《易》象之中。河南張之銳氏﹐近世以新學講《易》者也。其論近世教育﹐足與《易》相印證者﹐略謂《易》之教育﹐約分五種﹕一曰「蒙養教育」﹐二曰「國民教育」﹐三曰「人才教育」﹐四曰「通俗教育」﹐五曰「世界教育」。「蒙以養正」﹐蒙養教育也。蒙養本於家庭﹐故九二曰「納婦吉子克家」﹐以明克家之子﹐必有賴於母教也。「包蒙」之包﹐亦作「彪蒙」﹐與革旁通﹐以明「豹變」「虎變」之大人﹐皆正始於彪蒙也。蠱之「振民育徳」﹐國民教育也。國事之敗壞﹐由於民气之萎靡頹喪。昧匹夫有責之義﹐故先甲後甲﹐教令一新﹐以振民气。《傳》曰「蠱元亨而天下治」。六十四卦言天下治者﹐除乾元用九外﹐惟此一卦也。臨之「教思無窮容保民無疆」﹐人才教育也。政以臨民﹐培植政治之人才﹐非有專門教育不爲功。蓋普通教育﹐有一定之教科﹐有不二之主義。而專門教育﹐則任學者自由研究。蓋人類之知識不可限量﹐不能限學者之思想﹐而範之以有盡之課程﹐故曰教思元窮也。《觀﹖象》之「省方設教」﹐通俗教育也。四方之風气不齊﹐習尙亦異﹐故必省其方俗之所宜﹐觀其民情好尙而設教始當。《無妄﹖象》曰「君子以茂對時育萬物」﹐世界教育也。《中庸》曰「能盡人之性則能盡物之性﹐能盡物之性則可以贊天地之化育」﹐大亨以正﹐使天下萬物各正其性命﹐各全其天賦之能﹐而後教育之﹐道始達於圓滿之一境﹐則尙非近世言教育者可能幾及焉。以上張說之大旨如此﹐未知於近世師範之學﹐有當否也。

死生之說

死生亦大矣﹗《系傳》曰「原始反終﹐故知死生之說。」始終者數也﹐天也。萬物數﹐一始十終。始子一丑二﹐而終於酉十一﹐戌亥無數。萬物自有而入無﹐爲死之候。乾居西北戌亥之地﹐故無方無體﹝太虛之象﹞人而克全其爲人﹐則全受於始者﹐全歸諸終﹐終則反乎太虛。精气不滅﹐與造化同遊者神也。是以君子有終﹝君子之死曰終﹞。終則有始﹐順乎天行﹐自有而入無者﹐亦自無出有。乾知大始﹐復藏於坎。一純二精﹝坎子一﹐坎艮之間醜二﹞﹐至艮寅三而仍爲人。此生死循環﹐佛家輪回之說所自來也。人而不能全其爲人﹐則自失其人道﹐斫其生理。全受於始者﹐不能全歸於終。數盡則死﹝小人曰死﹞﹐形消骨化﹐餘气無歸﹐遊魂爲變者鬼也。變則失常﹐依其生前所自造之因而證其果﹐則爲人爲物﹐所趣各殊。此佛家輪回六道之所由分也。故生者死之始﹐死者生之終﹐死於此者生於彼。《易》道乾息於坤﹐坤卽消於乾。莊子曰「方死方生﹐方生方死」﹐立論之最精者也。聖人作《易》﹐窮造化之原﹐泄陰陽之祕﹐無非示人以所以全其爲人之道。原始反終者﹐卽由終而反始。老氏佛氏﹐皆由終反始﹐皆由後天而反諸先天﹐由有而反諸無﹐由形而反諸气﹐由气而反諸神。實卽由生而反諸死﹐故曰原始反終。反終者﹐不續終也﹝未濟不續終也﹞。不續終﹐則始無曁極。故老氏曰「元始乃長生而不死」﹐佛家曰「無始乃無始而無終」。﹝乾西北爲無﹐乃由有而反諸無者也。故老氏之無爲萬有之根﹐佛教之無爲不生不滅之本。乾爲金爲圓爲剛﹐老曰「金丹」﹐佛曰「金剛」﹐而《易》曰「終日乾乾」。乾乾者。上干爲咸乾﹐下乾爲無恆乾。咸無也﹐恆有也。觀其所咸﹐而天地萬物之情可見。觀其所恆﹐而天地萬物之情可見。蓋斟酌於有無之間而用其中﹐而要皆殊塗而同歸者也。﹞無始無終﹐夫然後歸於太極﹐則無所謂《易》矣。《易》之立教﹐爲中人說法﹐故執兩而用其中。然聖人致治之極功﹐則亦曰無爲而治﹔徳成而默契乎天﹐亦曰予欲無言。則亦與由有而反諸無者﹐初無二致焉。故《易》者逆數也。儒與佛老之立教𨿽異﹐而道無不同。蓋天地之數﹐至三而備。天地萬物﹐舉莫能外。損之六三﹐曰「三人行﹐則損一人﹐一人行則得其友」﹐始終生死之道﹐不外乎此三者。後之立教者﹐可等諸自檜以下矣。

鬼神之情狀

《中庸》曰「鬼神之爲徳﹐其盛矣乎﹖」《系下傳》曰「過此以往﹐未之或知也。窮神知化﹐徳之盛也。」然則鬼神之爲徳﹐又何以知之﹖曰﹕以幽明之故﹐坎幽離明﹐陽變陰化﹐天地萬物﹐無一非气與形二者之相疊更。旣原始反終而知死生之說﹐則精气爲物遊魂爲變﹐鬼神之情狀亦可由是以知矣。精坎也﹐魂離也。故天地八卦﹐六爻上下﹐上五天爻爲天《易》﹐三四人爻爲人《易》﹐二初地爻爲地《易》。遊魂歸魂﹐復取三四兩爻﹐則爲鬼《易》。三四兩爻﹐有當不當之別。克全乎其生之徳者﹐卽不失其死之道﹐乃得當而爲神。不能全乎其生之徳者﹐亦失其死之﹐道卽不得當而爲鬼﹝生之徳立人之道﹐曰仁與義是也﹞。敬生而旣反乎人道﹐是不待其死已失其爲人﹐尙何鬼神之有﹖卦象天地生人﹐始乾三中爻坎子﹐終地十兌酉。終始死生﹐反復有遊魂歸魂﹐而以三歸之地十歸妹﹐爲天地大歸魂卦﹐而六十四卦終焉。歸妹東震西兌﹐其先天爲東離西坎﹐日魂月魄﹐合爲天地中生人精气。子一丑二﹐爲天地始合﹝子丑日月。天地之數﹐合一二爲始﹐合五六爲中﹐合九十爲終﹞。一主日﹐二主月。子一日﹐至酉十月。故人十月而生﹐此日月魂魄合﹐精气始也。陰陽之道﹐始坎終離﹐魂升魄降。離午七未八﹐日魄七日不復﹐月魄八月有凶。離上坎下﹐歸魂不歸﹐而遊魂爲變者也。是故八卦之六變爲遊魂﹐仍爲三爻變。至七變則復歸本宮﹐遊魂乃有所歸。苟不復本宮﹐則遊而不歸﹝乾宮遊魂爲火地晉﹐七變復。下卦三爻乾﹐成火天大有若不復乾之三爻﹐而依次以四爻變﹐則成火山旅。遊入離宮﹐而遊魂爲變矣。﹞﹐必七日而後來復﹝火山旅爲離宮二世卦。再七變成天火同人﹐爲歸魂上卦﹐始復爲乾﹞。復而反﹐丑而子﹐气來信爲神。復而不反﹐午而未﹐气往屈爲鬼。往來屈信﹐均以天地之數可推而知之。季路問事鬼神。子曰「未能事人焉能事鬼。」問死。子曰「未知生焉知死。」此卽原始反終之說。言之所不能盡者﹐聖人以象顯之﹐以數明之。精气爲物﹐遊魂爲變﹐於六十四卦之象數推衍﹐皆合乎物理之自然。或有或無﹐各依其類﹐而未可槪舉也。故經文有明言者﹐不明言者。明言者以舉其例﹐而不明言者皆觸類而知之矣。如風火家人﹐夫夫婦婦父父子子而家道正﹐人情之各得其正者也。而反乎人情者﹐則爲鬼之狀。故睽曰「見惡人」﹐曰「載鬼一車」。雷天大壯﹐大者壯也﹐大者正也﹐壯者狀也﹐卽正大之狀也。能通乎正大之狀者﹐則知鬼神之情狀。故觀曰「觀天之神道」﹐曰「以神道設教」。此《易》言鬼神情狀之最著者也。

天地大義人終始

乾坎艮震巽離坤兌八宮﹐六十四卦﹐終於雷澤歸妹。歸妹爲兌宮歸魂﹐而兌又居八宮之終﹐故歸妹爲天地大歸魂卦。歸妹上下錯爲隨﹝澤雷隨﹞﹐隨「元亨利貞﹐天下隨時﹐出門交有功﹐男之始也」﹐歸妹「女之終也」。﹝《雜卦傳》﹞《彖》言人之終始﹐則合男女而言之也。歸妹上卦震東甲乙﹐帝出乎震﹐甲不爲首首乙﹐故曰「帝乙歸妹」。下卦兌西庚辛﹐前坤後乾﹐坤乾爲地天泰﹐故泰之六五亦曰「帝乙歸妹」。泰反爲否﹐《否﹖彖傳》亦曰「則是天地不交而萬物不通也」﹐而《歸妹﹖彖傳》亦曰「天地不交而萬物不興」﹐泰否「天地反類」﹐﹝《雜卦傳》曰﹕泰否反其類也。邵子曰﹕天地定位﹐泰否反類。﹞皆東西震兌出入反復﹐而日月寒暑往來﹐﹝離日坎月﹐乾寒坤暑﹞循環不窮。坎離旣濟定﹐有歸妹在中﹐而南北離坎未濟不續終者。首尾續終﹐﹝《未濟﹖彖傳》曰「不續終也」。《雜卦》﹐歸妹在旣濟未濟兩卦之中。﹞故曰「天地之大義也」。歸妹漸相錯成隨蠱﹐故《漸﹖彖》曰「女歸吉」﹐《蠱﹖彖傳》曰「終則有始」。蓋蠱之始﹐乃由故之已終而新復更始。歸妹之終始﹐乃續終其始。故《象傳》曰「永終知敝﹐天地大義」者﹐夫婦之道也。人類之所以不絕﹐以有男女夫婦﹐生生不已﹐終則有始。家人爲夫婦之正﹐故《傳》曰「家人男正位乎外女正位乎內﹐天地之大義也」。然天下之事﹐有常有變﹐有得有失。先王之制﹐女子十五而笄﹐男子二十而冠﹐爲婚媾之始。女至二十而嫁﹐男至三十而娶﹐爲最遲之限﹐此婚媾之常。得其時者也。逾此限則爲失時。但或於此時而更遇變故﹐如父母之喪之類﹐則至二十三年而嫁。此婚媾之變﹐失其時者也。處變失時﹐乃人情之大可憐也。故先王亦不以常制限之。能守正不阿﹐爲漸之女歸﹐則固協於禮而得吉。卽不能固守其正﹐如歸妹之說動而隨﹐而天地之大義。亦仍不可廢。所謂聘則爲妻﹐奔則爲妾。但以禮絀之﹐而不以法禁之也。故特著之曰「天地大義人之終始」﹐深望後之人能愼終於始﹐不至變常而失時﹐庶免乎凶﹐而維人道於不敝矣。意深哉﹗

革治歷明時

《乾﹖九四﹖文言》曰「或躍在淵﹐乾道乃革」﹐以九四去內卦之終﹐而居外卦之始﹐爲新陳代謝之際。故《雜卦傳》曰「革去故也。」﹝乾二之坤五﹐乾成同人﹐坤成比。再以干四之坤初﹐乾成家人﹐坤成屯。屯反蒙﹐蒙通革。家人反睽﹐睽上下交錯亦爲革。﹞革上兌下離﹐《象》曰「澤中有火革﹐君子以治歷明時」。其所以治歷明時者﹐仍在九四之一爻﹐與乾之九四爻﹐實互相發明者也。﹝《周易折中》以革九五爲成卦之主﹐於《彖》《象》之義無當也。﹞

乾坤二策﹐合三百有六十﹐當期之日。變通在四時﹐時各九十日。八卦分值一年。一卦盡﹐得四十五日。﹝五日爲一候﹐三候爲一气﹐八卦一爻主一气﹐三气四十五日而一卦畢。﹞

乾九四已入外卦﹐內卦三爻之气已盡﹐故曰「乾道乃革」。兌離爲西南之卦﹐金火相乘﹐﹝四時﹕春木生夏火﹐秋金生冬水﹐冬水又生春木﹐惟夏秋爲火克金﹐故金曰「從革」。﹞志不相得乃革﹐故《象》曰「己日乃孚」。己者土也﹐以坤土行離兌之間﹐孚而信之﹐革道乃成。《彖傳》曰「天地革而四時成」。虞仲翔氏云「歷象謂日月星辰。離爲明﹐坎爲月﹐離爲日﹐蒙艮爲星﹐﹝革通蒙﹞四動成坎離。日月得正﹐謂四爻動外卦變坎﹐成水火旣濟。日月得正﹐歷象正而時序明矣。」王弼云「歷數時會存乎變。」則渾括其意﹐義𨿽當﹐初學視之益蕩然矣。蓋革象下離爲日﹐上坎爲月﹐而九四一爻奇於其間﹐致日與月﹐不能相齊。日有餘而月不足﹐三爲終﹐四連於三﹐歸余於終之象﹐歸日之餘於終﹐積而成月﹐則閏也。積閏爲章﹐﹝七閏十九年爲一章﹞積章爲蔀。﹝四章爲一蔀﹐二十蔀爲一遂﹐三遂爲一首﹐七首爲一極。詳《周髀算經》。﹞章蔀之名﹐不見於革而見於丰。丰六二﹑九四皆云「丰其蔀」﹐上六「蔀其家」﹐六五「來章」﹐蓋丰五變則成革也。孔子贊《易》﹐於一字一義﹐無不與卦爻往來脈絡貫通。非參互錯綜以求之﹐又烏能得其意之所在哉﹗﹝淩銳按﹕革五爻皆當位﹐惟九四一爻不當位。故曰「革而當其悔乃亡」。﹞

辧納甲爻辰

京氏卦納甲﹕乾貞子﹐坤貞未﹔乾納甲壬﹐內子外午﹔坤納乙癸﹐內未外丑﹔六子之卦﹐各按其所納之幹﹐而依乾坤之爻以爲序。震貞子﹐坎貞寅﹐艮貞辰。巽從坤而內外相易﹐貞丑。離貞卯﹐兌貞己。乾子寅辰午申戌﹐左轉﹔坤未己卯丑亥酉﹐右行。陰陽相間﹐而周十二辰。鄭氏爻辰﹕乾貞於子左轉﹐子寅辰午申戌。間時而治六辰﹐與納甲同。坤貞於未亦同。乃由未而酉亥丑己卯﹐則與乾同爲左轉。後學因此﹐每多歧誤。或謂康成說《易》本《乾鑿度》﹐故與京氏不同。然《乾鑿度》云「乾貞於十一月子﹐左行陽時六。坤貞於六月未﹐右行陰時六。歲終次從於屯蒙﹐屯蒙主歲。屯爲陽﹐貞於十二月丑﹐其爻左行。以間時而治六辰。蒙爲陰﹐貞於正月寅﹐其爻右行。亦間時而治六辰﹐歲終則從其次」云云。乃以六十四卦依《序卦》之次﹐前卦爲陽﹐後卦爲陰﹐每兩卦分主一歲。故三十二歲而一周﹐與爻辰之說不相蒙也。錢漑亭《述古錄》謂「京氏本律呂之合聲﹐鄭氏本月律」。其說具見《周官﹖太師》鄭氏注﹕「太師掌六律六同﹐﹝疏云﹕六律左旋﹐六同右轉﹞以合陰陽之聲。陽聲黃鐘子﹐太簇寅﹐姑洗辰﹐蕤賓午﹐夷則申﹐無射戌。子寅辰午申戌﹐其次與乾六爻左旋同也。陰聲大呂丑﹐應鐘亥﹐南呂酉﹐林鐘未﹐小呂己﹐夾鐘卯﹐則丑亥未酉己卯﹐其次與坤六爻不相合矣。鄭氏以律呂相生爲主﹐則六律六同皆左旋。以律爲夫﹐以呂爲婦。婦從夫﹐故皆左旋。」是京氏之納甲﹐與《乾鑿度》同主合聲。而鄭之爻辰﹐則主相生﹐非本於《乾鑿度》者也。辛齋按﹕陰從於陽﹐陰陽之體也。河圖一三七九﹑二四六八皆左行者是也。﹝若陰陽分言﹐則陰逆陽順。陽自一三五七九﹐而陰則從四起﹐爲四二十八六。故五位相得而各有合。若如舊說﹐則五與十無相合之理。詳見《易數偶得》﹞陽左旋陰右轉﹐陰陽之用也。洛書之一三九七左旋﹑二四八六右轉是也。非順行不能相生﹐非逆行不能相合﹐《易》之體用無不如是﹐明乎此﹐則聚訟不決之懸案﹐可片言而斷矣。或問﹕旣如子言﹐則京氏旣主合聲矣﹐何以坤之未己卯丑亥酉﹐又與陰聲之丑亥酉未己卯不同也﹖曰﹕此卽洛書七與九﹑二與八易位之理也。故巽之六爻則爲丑亥酉未己卯矣。此中玄妙﹐具有至理。神而明之﹐非言所能盡焉。

辰之星象

或問鄭康成氏爻辰說《易》﹐以星象證爻辭﹐而原注已佚。從《禮》注與《乾鑿度》注搜輯者﹐寥寥無幾。近世戴棠氏﹐撰《鄭氏爻辰補》。而全《易》三百八十四爻﹐各取《甘石星經》及《開元占經》所載諸星名﹐以印證爻辭﹐無不恰合。詎伏羲之播爻﹐文王之系辭﹐果一一仰觀天文以取象乎﹐何巧合若是﹖曰﹕伏羲畫卦之時﹐文字未作﹐器用未備﹐又何有星名﹖蓋一畫開天﹐奇偶以生。仰觀俯察﹐法象於天地﹐變通乎四時。陰陽剛柔﹐動靜變化﹐而洽於造化數理之自然。而天地之運行﹐人物之遞演﹐自不能出此常軌之外。故先天而天不違。至黃帝以黃鐘定律﹐準度量﹐定權衡﹐悉本於伏羲之卦。而窺天測地﹐定日月星辰以紀歲時。然天廣無垠﹐旣以象限立儀﹝象限儀分圓周爲四﹐卽法乎四象。儀者﹐分陰分陽﹐卽法乎兩儀。﹞﹐以分躔度次捨﹐而不可無以名之以資識別也。於是各按八卦之象數以定其名。故天星之名﹐大都出自卦象﹐非卦象之彊合星名也。鄭氏爻辰以星名證其爻義﹐已不免倒果爲因。必逐爻求象於星﹐而以爻辭附會之﹐以期或有一字一義之合﹔無論其未必盡合﹐卽合矣﹐於經義仍未必有所發明。是亦可以不必矣。

陰陽上下往來

《易﹖彖傳》言「陰陽上下往來」﹐後儒或主卦變﹐或主錯綜﹐﹝此指來氏之所謂錯綜﹞眾論紛若﹐莫衷一是。而卦變之例﹐荀虞以下旣各不同﹐而同一虞《易》﹐其爲圖也又參差不一。朱子旣圖卦變﹐又取《彖傳》之言往來者十九卦﹐編爲歌訣。然與其圖﹐已不相符合。且《彖傳》之言往來上下者﹐亦不僅此十九卦。故證以經文﹐參諸卦象﹐自以主兩卦之一往一來者﹐﹝卽來氏錯綜﹞其說較優。蓋文王之《易》﹐本以兩卦反復一往一來。則《彖傳》以釋《彖》﹐自必於此兩卦推勘其義﹐理至當也。上卦爲外爲上爲往﹐下卦爲內爲下爲來。﹝此卦之下卽彼卦之上﹐此往則彼來﹐彼上則此下。﹞上卦二陽一陰者﹐陰上進而往。二陰一陽者﹐陽上進而往。下卦之爲來亦然。故《孔疏》云「凡言往來者皆據異類而言。」若三陰三陽之卦﹐則上下並言。泰否之兼言往來﹐咸蠱之兼言上下﹐噬嗑賁渙節言來言上言分是也。四陰四陽之卦﹐則以一陰一陽之在上下者言﹐晉升無妄大畜訟需是也。二陰二陽﹐則以陰陽之在上卦者言﹐賽解鼎睽是也。五陰五陽者﹐以一陰一陽言﹐復姤是也。似較卦變之茫無一定者﹐差可依據。然此但以上下兩象而言﹐間有以專重之一爻爲主者﹐則又不在此例。乾坤爲《易》之門﹐往來者必於此門。二陽一陰者坤體﹐而陰往來上下於其間也。二陰一陽者乾體﹐而陽往來上下於其間也。上下無常﹐剛柔相易﹐原非可執一例以求之。但初學者不可不先求一隅之可舉者以爲根據耳。

經卦別卦

《周禮﹖太卜》﹕「掌三《易》之法﹐《連山》《歸藏》《周易》。其經卦皆八﹐其別卦皆六十有四。」段若膺云「《連山》《歸藏》《周易》三《易》﹐每《易》有八﹐每八分爲六十四﹐故云其別卦。經卦卽乾坤震巽坎離艮兌﹐別卦卽因而重之之六十四卦也。」楊用修《丹鉛錄》云「別當作。從重八。八八六十四﹐故云別卦。」蓋別訓分﹐八亦訓分。從八八﹐謂分而又分。八八爲六十四﹐正合八卦重爲六十四卦之義。可見古人修辭之學﹐其用字之精當﹐迥非後人所可及也。

震巽之究

《說卦傳》﹕震其究爲健爲蕃鮮﹐巽其究爲躁卦。健爲乾﹐蕃鮮指巽。躁卦卽震也。考其他六卦﹐皆不稱究﹐獨於震巽兩卦言之何也﹖物有始有壯有究﹐震巽陰陽變化之始也。震以一陽變於坤﹐坤成震而乾成巽。原始要終﹐可得其究。至於坎離﹐爲陰陽之壯﹐又得乾坤之中﹐不至極於一偏。艮兌已爲陰陽之究﹐所謂其上易知。故艮成言﹐兌說言﹐皆無須推極其究者也。惟巽之究爲躁﹐似與其木性相反。而震之究爲健﹐則爲復其本性。爲蕃鮮則爲極其功用﹐其究同而究不同﹐則陰陽之分際然也。蓋陽爲萬物之本﹐﹝天地五十五數﹐陽奇陰隅﹐而陰陽合數則仍爲奇。一六合爲七﹐二七合爲九﹐三八合爲十一﹐四九合爲十三﹐總數五十五皆奇也。故曰陰必歸陽。﹞非若陰之爲用有限也。

血卦乾卦

或問﹕《說卦傳》「坎爲血卦」﹐《荀氏易》作「血衄」。說者謂血爲人身之水﹐以病故衄然歟﹖曰﹕否。坎爲血卦﹐猶離之爲乾卦也。六子惟坎離得乾坤之中﹐特稱卦以別之。離爲乾體﹐故曰「乾卦」。坎爲坤體﹐故曰「血卦」。血坤也。《坤﹖上六》曰「其血玄黃」﹐《傳》曰「猶未離其類也﹐故稱血焉」。以見血爲坤之類﹐是坎之稱血卦﹐與離之稱乾卦爲例正同﹐未可以血衄攺之也。或曰﹕離之爲乾卦﹐乾讀若干﹐乃燥萬物者莫熯乎火﹐故曰乾卦。與乾坤之乾﹐音訓其可通乎﹖曰﹕鄭注云乾當爲乾﹐陽在外作幹正也。虞《易》亦同。而張湛云乾音乾﹐則音固可通。《易》之用字﹐恆以形聲相類者﹐分見互用﹐以相鉤貫。焦氏《通釋》言之詳矣。而《說卦》言象﹐尢往往舉甲以槪乙﹐又或對舉相互以見意者。如乾爲圓﹐則坤之爲方可知。巽爲臭﹐則震爲聲可知。此以離爲乾卦﹐以與坎之血卦相對。貞者事之乾也。乾貞在坎﹐而著幹之義於離﹐離其類爲血﹐而存血之文於坎﹐交互見意﹐錯綜成文﹐可謂極天下之至精至變者矣﹗故《易》之爲書﹐廣大悉備。孔子贊《易》之文﹐悉與相稱。一名一字﹐於形聲訓義﹐均鉤深致遠﹐無不各有精義存乎其間﹐非言語所能形容也。舉一三反﹐是在讀者之神而明之。

馬與木取象獨多

或問《說卦》之取象﹐震坎皆言馬﹐合之乾共三卦。巽爲木﹐而坎於其木也堅多心﹐離其於木也爲科上稿﹐艮於其木也爲堅多節﹐凡四卦。乾又爲木果﹐而震爲蒼筤竹﹐又其於稼也爲反生﹐亦木之類。何馬與木之取象獨多也﹖曰﹕此爲切於人生日用者言之。行者以馬﹐居者以木﹐爲用廣﹐故取象多也。又周以火徳王﹐馬爲離午之精﹐行地無疆﹐周乎天下。故乾坤坎離皆言馬。伏羲以木徳王﹐木者火之母也。損上益下﹐木道乃行。天施地生﹐其益無方者木也。故《易》言馬與木爲獨多也。

虞《易》平議

漢《易》之存於今者﹐惟虞氏注未盡亡佚。經勝淸惠定宇張惠言二氏之搜輯演繹﹐儼然首尾貫串﹐而規模畢具矣。顧宋學家及同爲漢學之馬鄭者﹐悉力攻擊之。或謂其納甲之說﹐以魏伯陽《參同契》而擅攺聖經之卦位﹔或謂其之正之說﹐全背《彖》《象》傳義。王氏《經義述聞》﹐辯駁尢甚。略謂仲翔發明卦爻﹐多以之正爲義。陰居陽位爲失正﹐則之正而爲陽。陽居陰位爲失正﹐則之正而爲陰。蓋本《彖傳》之言位不當者而增廣之﹐變諸卦失正之爻以歸於旣濟可謂同條共貫矣﹐然經云位不當者。惟論爻之失正﹐以決其悔吝之由。示觀象玩辭觀變玩占者﹐知所警耳。夫爻因卦異﹐卦以爻分﹐各有部居﹐不相雜廁。若爻言初六﹑六三﹑六五﹐而易六以九﹔言九二﹑九四﹑上九﹐而易九以六言﹐則爻非此爻﹐卦非此卦矣。虞氏以爲變而之正﹐實自失其本體﹐不且紊亂而無別乎﹖徧考《彖》《象》傳文﹐絕無以之正爲義者。旣已無所根據﹐乃輒依附於經之言貞者﹐而以之正解之。如注「坤利牝馬之貞」﹐云「坤爲牝﹐震爲馬。初動得正﹐故利牝馬之貞」。注「安貞吉」﹐云「復初得正故貞吉」。案《彖》曰「牝馬地類﹐行地無疆﹐柔順利貞」﹐又曰「安貞之吉﹐應地無疆」﹐皆以坤純陰言之﹐未嘗以爲初爻之正也。且如其說﹐文王於復卦系於「利牝馬之貞」﹐不更合耶﹖何爲紛紛然由此之彼﹐乃以彼釋此耶﹖以下逐卦指駁﹐斥謂盡亂聖人之成法。又駁其旁通之說﹐謂《易》《彖》及《大象》惟取義於本卦。健順動巽陰明止說之徳。天地風雷水火山澤之象﹐無不各如其本卦﹐義至明也。虞仲翔以卦之旁通釋之﹐𨿽極竟彌縫﹐究與《經》相牴牾。如《履﹖彖》曰「履﹐柔履剛也」﹐虞曰「坤柔乘剛﹐謙坤藉乾﹐故柔履剛」。又「履帝位而不疚﹐」虞曰「謙震爲帝﹐坎疾爲病﹐至履帝位坎象不見﹐故履帝位而不疚」。此謂履與謙通﹐謙上體有坤﹐互體有震坎也。然《經》云說而應乎乾﹐謂下兌上干也。若取義於下艮上坤之謙﹐則是止而應乎坤矣﹐豈說而應乎乾之謂乎﹖亦逐卦指駁﹐謂《彖》《象》釋《易》也﹐不合於《彖》《象》﹐尙望其合於《易》乎﹖王氏之說﹐辧而詳矣。然六爻發揮旁通情也﹐辭也者各指其所之﹐而變卦以不當位之爻變而當位。又古今說《易》家所不廢﹐則旁通與之正﹐要不可謂非《易》中之一例。第必執此一例以槪全《易》﹐其所不通者亦必彊而通之﹐不得不謂虞氏之一蔽。必如王氏之說﹐則《彖》《象》之外﹐更不容有一義之引伸比附﹐則廣大悉備之《易》象﹐恐學者更未易明也。況《彖》《象》所釋﹐或含意待申﹐或僅舉一隅﹐或專重一事者﹐其例正多。故孔子曰「觀其彖辭則思過半矣」﹐又曰「書不盡言」﹐未嘗以《彖》《象》所釋爲已盡﹐更不容他人置喙也。虞仲翔生於易代之際﹐世道人心﹐江河日下。說《易》大師﹐有曲說阿時以聖經爲羔雁者矣。﹝如荀慈明輩是也。﹞故憤時疾俗﹐或不免有過激之論。如以坤初爲「子弒其父臣弒其君」﹐謂坤陰漸而成遁弒父﹐漸而成否弒君﹐於象義亦未允當﹐﹝坤消至剝而乾象滅迷不復﹐常大變以其國君﹐凶方爲家滅國滅之象。近書《周易指》已辧正之。﹞要皆有爲而言。其納甲消息﹐皆與荀氏升降之說鍼鋒相對﹐意尢顯然。以之正立論﹐明天地大義。以旣濟定也爲歸﹐期人心之不正者胥歸於正﹐於是乎世亂或可少定。此虞氏之或苦心孤詣﹐千載而下猶皦然可見者也。嗚乎﹗今之時何時乎﹖世道人心﹐視三國紛爭之際爲何如﹖人材之消乏﹐視三國紛爭之際又何如﹖仲翔以梗直不見容流俗﹐被擯嶺表﹐尙不忘情於世﹐欲以《易》道濟之。相傳廣州六榕寺﹐猶仲翔講《易》之遺趾﹐流風未沫。今有其人﹐吾願執鞭以從之矣。

半象與兩象易

虞仲翔氏說《易》﹐有半象與兩象易之兩例﹐後人多非議之。如解「小有言」爲震象半見﹐解小畜「密雲不雨」爲坎象半見﹐蓋皆以三畫卦之上兩畫﹐或下兩畫言之。後之說《易》者﹐駁詁非難﹐不勝備記。如焦理堂說《易》﹐固主虞氏旁通者也。乃於半象亦攻之甚力﹐謂「乾之半﹐亦巽兌之半﹔坤之半﹐亦艮震之半。震之下半﹐何異於坎離之上半﹖坎之半﹐又何異於兌艮之半﹖求其故而不得﹐造爲半象﹐又造爲三變受上之說。試思半象之說興﹐則履姤之下﹐均堪半坎﹔師困之上﹐皆可半震。究何從乎﹖朱漢上譏其牽合﹐非過論也」云云。嗚呼﹗漢上固宋人之深於象數者﹐而焦理堂之《易通釋》﹐亦能貫串全經確有心得﹐非一知半解人云亦云者比﹐乃亦有此似是而非之論﹐可見解人難索。象學之發明﹐正未易言矣。焦氏所指駁者﹐驟觀之似極有理﹐實於象學茫然未辧也。虞氏半象之名﹐未能達意﹐且別無詳析之釋文﹐宜淺近者之詫爲無理焉。蓋八卦之象﹐惟乾坤坎離﹐反覆皆同。震艮巽兌四卦﹐則爲二卦之反覆。震反卽艮﹐兌反卽巽。故孔子《雜卦》﹐曰「震起﹐兌見﹐巽伏﹐艮止」﹐又曰「離上而坎下也」。坎離𨿽不可反易﹐實卽震艮巽兌之中體。下震起而上艮止卽爲離﹐下巽而上兌見卽爲坎。八卦之變化﹐皆此震起艮止巽伏兌見所往來。若去此四者﹐乾坤坎離皆爲死物﹐無易可言矣。故六爻之卦﹐初爻爲震爻﹐二爲坎爻﹐三爲艮爻﹐四爲巽丈﹐五爲離爻﹐上爲兌爻。虞氏所謂震體半見者﹐卽震爻也。坎象半見者卽坎爻也。六爻皆乾坤之體﹐故乾坤不可分爻。焦氏謂乾之半坤之半﹐正見其於卦象未通﹐未足以辟虞氏也。虞之失﹐在半象二字之辭不達意﹐謂其立名未當則可﹐謂爲無所適從不可也。至虞氏之所謂兩象易﹐實卽上下錯。孔子《雜卦》亦卽兩卦之上下交錯。六十四卦以交錯見義者﹐不勝枚舉。如履上下錯﹝上天下澤易上澤下天﹞爲姤﹐履柔履剛也﹐姤柔遇剛也。屯上下錯爲解﹐屯雷雨之動滿盈﹐解雷雨作而百果艸木皆甲坼。恆上下錯爲益﹐恆立不易方﹐益爲益無方﹐皆兩象易也。苟以爲非﹐則孔子之《彖傳》亦盡非乎﹖辛齋非宗虞氏《易》者﹐但以是非爲去取﹐絕無成見。恫向之言《易》者﹐蔽於門戶之見﹐動輒是己而非人。故特著之﹐亦以自警焉。

《說卦》象重出三卦

《說卦》象重出者三卦﹐「震爲龍﹐艮爲狗﹐兌爲羊」﹐皆已見於第五章

﹐而第八章

又重出。八章「震爲雷」之下﹐考《虞氏易》及《李氏集解》均作尨﹐注云幕色。震東方﹐故爲尨。蓋馬八尺以上爲尨﹐尨與龍﹐音亦同也。八章之「艮爲狗」﹐虞氏及《李氏集解》﹐皆作拘。虞注云「指屈伸制物故爲拘」﹝按﹕《隨﹖上六》「拘系之乃從維之」﹐卽此拘也。﹞﹐而朱氏《漢上易傳》曰「上言艮爲狗﹐乃狗馬之狗。此言爲狗者﹐熊虎子未有文猶狗也」。虞翻以兌艮爲虎﹐艮寅位也﹐艮究成兌﹐故艮爲虎子﹐未免迂曲矣。艮爲羊之異說滋多﹐虞作「羔」﹐注云女使﹐《集解》同。鄭作「陽」﹐注云此陽謂養無家女行賃炊釁﹐今時有之﹐同於妾也。王氏《經義述聞》﹐謂「羔與羊﹐《書》《傳》無訓女使」者。羔當爲恙字之誤﹐恙亦通作養。辛齋按以上諸說均有根據﹐惟無論爲羔爲恙爲養﹐均須竄易經文﹐則不若依鄭說讀羊爲陽。羊陽本通用﹐《春秋左氏傳》「夷養五」亦作「夷陽五」﹐可不必攺經﹐而於諸家之義均可通矣。

象義一得

八卦取象﹐精義入神﹐其微妙乃至不可思議。漢儒言《易》﹐不離象數﹐惜多散佚﹐已無完書。唐人以王弼爲宗﹐言象者不著。其後如宋之邵子﹐及朱氏子發﹐與林氏黃中﹐鄭氏剛中﹐邱氏富國﹐黃氏東發﹔元之胡氏一桂﹐王氏申子﹐熊氏與可任重﹐龍氏仁夫﹔明之來氏矣鮮﹐黃氏道周﹔淸之刁氏蒙吉﹐胡氏滄曉﹐惠氏仲儒定宇﹐萬氏彈峯諸家﹐皆於象義各有發明。而姚氏與端木氏二家﹐﹝《姚氏易》及《周易指》﹞能原本經傳﹐發抒己見﹐不依傍昔賢門戶﹐尢爲卓絕一時。𨿽或有所偏﹐其精到處皆確切不移﹐不可泯沒。辛齋爲學日淺﹐僅就昔人之所未言﹐或言而未盡者﹐聊以助學《易》者之興趣也。

凡言象者﹐不可忘《易》之義。《易》義不易者其體﹐而交易變易者其用。故八卦之象﹐無不交錯以見義。故乾爲圜而形著於坤﹐離爲日而光被於月。正秋者西也﹐而日行東陸。出震者東也﹐而日行西陸。執片面以言象﹐象不可得而見。泥一義以言象﹐象不得可而通也。

凡言象者﹐不可忘其數﹐天一地二天三地四天五地六天七地八天九地十。黃帝而後﹐皆以干支紀之。卦有定位﹐卽有定數。﹝如坎子一﹐艮丑二寅三至兌酉十﹐乾戌亥數無。﹞《易》數乾元用九﹐乃天一不用﹐用地二至地十。數定而象之無定者﹐可因數而定。故觀象必倚數。如體物者必準諸度量﹐測遠者必察其角度。自捨數言象﹐而象茫如捕風矣。凡言象者﹐不可不明其體。體者用之主也﹐故卜筮者亦曰取用。﹝每卦六爻﹐先取所用者一爻爲主﹐卽體也。﹞以所用者爲主﹐而後察他爻之或從或違或動或靜﹐爲利爲害﹐吉凶始可得而斷焉。

用有大小﹐象則因其小而小之。因其大而大之﹐如乾也。大則爲天﹐小則爲木果﹐如坤也。大則爲地﹐小則爲布爲釜﹐坎爲大川﹐小則爲溝瀆。離日大明﹐小亦爲螢火。小大無方﹐各隨其體。明體以達用﹐象之用乃無窮矣。

言凡象者﹐不可不視其所以。以者與也﹐及也。﹝《易》曰「不富以其鄰」及「剝牀以足以其國君凶」﹐「拔茅茹以其匯」﹐諸「以」字皆與「及」字同訓。﹞卦因而重之﹐重爲六畫﹐實具兩象。兩象必以其一爲主﹐則必有所與。而六畫之二三四五中爻之象及其變動所生之象﹐無一而非與也。所與者而善﹐乃吉之幾。所與者而不善﹐乃凶之兆。而善惡又有大小之殊﹐所與者又有遠近之別﹐《系傳》曰「遠近相取而悔吝生」﹐又曰「凡《易》之情﹐近而不相得﹐則凶或害之」。悔且吝﹐故必觀其所與者之善惡之大小﹐及情僞遠近﹐然後吉凶生而悔吝著﹐庶乎可得象之用焉。

凡言象者﹐不可不觀其所由。《系傳》曰「辭也者﹐各指其所之。」此有所之者﹐卽彼有所由。《文言》曰「臣弒其君﹐子弒其父﹐非一朝一夕之故﹐其所由來者漸矣。」蓋於坤之第一爻「履霜堅冰」﹐爲三百八十四爻之所由來者﹐舉其例焉。觀象者先明定其體象之所在。而更觀其所由來。如乾之姤﹐若用乾爲天﹐則下巽爲風﹐此風所由來爲乾。乾爲西北之卦﹐卽西北風也。乾爲冰爲寒﹐則其風必寒。若用乾爲木果﹐則巽不取象於風﹐當取象於虫。因巽所由來爲乾﹐旣用爲木果矣﹐則木果豈能生風﹖自應作虫斷焉。舉其一例﹐餘可類推。不觀所由﹐象烏乎定哉﹗

凡言象者﹐不可不察其所安。安也者﹐位也。《系傳》曰「君子安其身而後動。」觀象者旣定其主體之所在矣﹐必察其所在之處﹐能否得位。位得矣﹐必察其位之能否得時得用﹐而後其象始可得而言。如用巽爲木﹐則必察其所處之位爲甲乙。或爲丙丁壬癸﹐或爲庚辛﹐爲甲乙則當﹐爲丙丁則相。爲壬癸則生﹐而庚辛則死﹐旣當或相與生矣﹐則更應察衰旺。並視所與者及所由者之如何﹐則象之情可畢見矣﹐如巽木處甲爲剛木﹐所由來爲乾﹐必爲堅彊之果木﹔所與者爲艮﹐必是園林﹔爲坤而壯者﹝如在四季月之終或戊己日時﹞﹐爲廣土﹔其衰者﹝如春令或甲乙日之類﹞﹐則爲盆缶。其他可準此。凡言象者﹐不可不明消息。消則滅﹐息則滋。如復姤臨遁之十二卦﹐消息之大焉者也。乾息坤﹐坤消乾。陰陽之大義﹐造化之橐龠﹐物理所莫能違﹐人事所莫能外。故物無大小﹐事無巨細。言象者必先明乎消息盈虛之故﹐而象始可明。凡一卦本體之消息﹐或因時言之﹐或以位論之。當其消焉﹐象𨿽吉而未可言福。當其息焉﹐象若凶而益長其禍。其時值消而位當息﹐或位據息而時見消﹐則須辧其重輕﹐而異而分劑。或可亭毒均處而劑其平﹐或𨿽截短補長終莫齊其數。則又勢爲之﹐未可泥於一端也。蓋勢之所趣﹐每善不敵惡﹐福不勝禍﹐一薰一蕕﹐十年尙猶有臭。一朝失足﹐而畢生之功盡棄。此君子之所以戒惡念之萌﹐而《易》道之所以扶陽而抑陰﹐嚴堅冰之防於履霜之始也。

言象之大要如此。故夫陰陽之順逆﹐五行之休廢﹐气數之盛衰﹐均不可不辧焉。向之言《易》者﹐曰吾治經﹐非以談休咎﹐奚用此術數爲﹖而不知《易》以道陰陽﹐原本天地之數﹐以著天地之象﹐以通神明之徳﹐以類萬物之情。非數則無以見《易》﹐非數卽無以見象﹐未有象不明而能明《易》者也。捨象以言《易》﹐故宋儒之性理﹐往往流於禪說而不自知。捨《易》以言象﹐方士之鼎鑪﹐每每陷於魔道而殺其身。惟之與阿﹐相去幾何﹖然方士之說﹐不足以惑人﹐尙其爲害之小者也。

易學自邵子以前﹐無八卦之圖。故言象者﹐除納甲以外﹐皆卦自爲象。其有通兩卦又言者﹐卽卦變及覆卦﹝來氏曰綜﹞耳。未有求之於八卦者﹐先天八卦無論矣。卽後天八卦方位﹐亦鮮探索。惟「西南得朋」﹐「先甲」「先庚」等《彖》《象》﹐注家或求諸卦位﹐余則罕見矣。至先天八卦﹐更爲言漢學者眾矢之的。焦氏之《易通釋》亦只以旁通貫串各卦﹐終不承認八卦之有先天也。今按之六十四卦之《彖》《爻》﹐其取象之所由﹐無不原本於先天後天兩圖。苟明其例﹐則逐卦逐爻象義相合。如按圖而索驥。否則各爻之象﹐有決非本卦與互卦及旁通所有者。如山風蠱﹐六爻有四爻言父﹐一爻言母。而父母之象﹐從何而來﹖不於先後兩圖求之﹐𨿽輾轉穿鑿﹐終不能得。迨考諸先後天﹐則知先天艮巽之位﹐卽後天干坤之位。乾父坤母﹐其所由來了如指掌矣。又如《象傳》天火同人九五﹐曰「同人之先﹐以中直也」﹐「先」字從何而來﹖無從索解。考諸先後天﹐則後天離位﹐卽先天干位﹐更明析矣。故先天後天二圖﹐實闡發全《易》之祕籥。非但無可駁議﹐而先後二字﹐亦決不可易。或攺先天爲天地定位圖﹐後天爲帝出乎震圖﹐乃昧於先後之義者也。惟邵子以先天圖爲伏羲所畫﹐後天圖爲文王所定﹐則殊可議。蓋兩圖實體用相生﹐不能離拆。伏羲旣作先天八卦﹐決不能無後天卦以通其用﹐故先天後天﹐與重卦六十四﹐皆一時並有。其六十四卦之大圓圖與方圖﹐或爲邵子所發明﹐未必爲伏羲氏之所畫也。

漢《易》家駁先天圖者﹐曰「離南坎北﹐《說卦傳》明定之方位也。乃以西北之乾置之南﹐西南之坤移之北。離爲火故南方熱﹐坎爲水故北方寒。今以干居南方﹐則乾爲寒爲冰﹐豈不大謬﹖」當時以爲名言。孰知南極北極﹐固皆爲冰洋﹐今則三尺之童亦知之矣。駁議已不值一笑。然南北冰洋之發見﹐近三百年內事耳。乃何以伏羲畫卦時﹐已預有是象﹐謂非天下之至神乎﹖

乾爲圜。圜者﹐渾圓﹐非平圓也。故《易》道之圓象﹐直四面淩空﹐不能僅觀其一面。鄕之言象者﹐目光不出於書外﹐泥於紙上之一圈﹐以爲圓。錢竹汀至以地勢北髙南下﹐駁乾南坤北之圖。具此目光以觀象﹐何異鄕愚觀李思訓山水。𨿽尺幅千里﹐以爲不如春牛圖之得情﹐豈不辜負良工心苦﹗

乾爲天﹐亦渾圓之天。故初潛而上亢。南極入地不見﹐潛也。北極出地﹐亢也。若在赤道以南觀之﹐則北極入地﹐而南極出地。若於正中赤道下觀之﹐則南北極皆不見﹐而成大過象。故大過曰「顚也﹐本末弱也」。

六爻以三四兩爻爲人爻﹐合言之﹐則上天下地中人。三極之道﹐與天地參者也。分言之﹐則人於天地間﹐只估三分之一。故乾以六爻言天行﹐則六龍皆爲星象。言人道﹐則六龍以諭君子。言地勢﹐則中二爻爲人居之地。初九﹑九二﹑九五﹑上九﹐皆龍之所宅。龍所宅﹐則海洋耳。卽一卦分合言之﹐無不各具至理。舉乾而他卦可隅反矣。

坎陷也﹐險也。說者謂以一陽陷兩陰之中﹐故險也。似矣﹐而未盡也。論卦象﹐坎爲坤體﹐坤爲順﹐何險之有﹖然正以上下皆順﹐如一人處至順之境﹐則陷溺其中而不自知。上下皆順﹐惟我是從﹐則更無匡弼輔導之資﹐其險莫險於是矣。反觀夫離﹐以一陰陷二陽之中﹐厥狀相等﹐何以不曰陷曰險﹐而乃曰麗﹖則離爲乾體﹐乾徳剛健﹐能匡輔之﹐乃剛柔相濟﹐自無險陷之虞矣。聖人取象之精﹐意極深遠。徒以陰陽言之﹐不免皮相之論也。

巽爲雞﹐離爲雉。雉俗呼爲野雞﹐亦雞類也。巽旣爲雞﹐何不足以槪雞﹐又特著於離﹖似近煩復矣。乃細察象義﹐則巽二陽在上﹐陽以象雞之翅。二陽重疊不分﹐故雞不能飛。離則兩陽在外﹐兩翅開張﹐故雉能飛。取象之妙﹐其細微不遺如此。兌爲羊﹐說者謂羊性外柔內剛﹐故《陰符》曰「猛如虎狠如羊」。羊見死絕下畏避﹐且不號呼﹐切齒瞪目以就刃﹐剛狠極矣。而外極柔順﹐故以象兌之外柔內剛是也﹐猶未盡焉。兌﹐正秋也﹐五行屬金。土能生金﹐兌金爲羊﹐故土可種羊﹐而土之怪亦曰羵羊。象理物理之妙合。實不可思議。難者曰﹕坤土爲牛﹐火能生土﹐何以火不能種牛﹖巽木爲雞﹐水能生木﹐何以水不能種雞﹖曰﹕物各有理﹐非可槪論。羊於辰屬未﹐坤貞未土﹐故土之生羊﹐不盡因於土金之相生焉。他物之生﹐各有原理。恨吾人學識尙淺﹐未能悉知之耳。

坎爲水﹐離爲火。水火天地之大用﹐道家謂爲人生之至寶。修道之功﹐歸結於取坎塡離。而平時所致力者﹐所謂龍虎升降。二五交媾﹐皆不越坎離之功用。古來傳記﹐所載物類能煉形修道者﹐惟狐爲最多。且其收效之易且速﹐恆爲人類所不及。𨿽爲經史所未載﹐然不盡爲荒唐無稽之語﹐可斷言也。要皆未能證明其理﹐乃考之於《易》﹐狐爲坎象﹝《荀九家補》﹞。而水火旣濟﹑火水未濟之兩卦﹐皆取象於狐。夫旣濟未濟﹐非道家之乾坤﹐《參同契》之關鍵乎﹖乃文王作《彖》﹐周公系《爻》﹐皆取象於狐。則狐之性靈形體﹐必與人近。或其內體有特異之機能﹐合於水火升降之作用﹐有非爲人所及者﹐故能事半而功倍。古聖必已確知其故﹐因以系諸離坎交媾之兩卦﹐非偶然也。但非詳於動物生理學者﹐不能剖此疑團。在北京時﹐會以質諸大學教習日耳曼人沙某。沙亦向喜中國古學。而精於生理解剖者也。辛齋詳語其故﹐而沙乃鼓掌狂喜曰「此足與吾國學者之研究相印證矣﹗近年解剖之學日精﹐凡人類與動物之身體之結構﹐無不明晰其作用﹕如人之腦筋有十二對﹐若者司觀﹐若者司聽司嗅﹐無不條分縷析。獨狐之腦筋﹐異常繁複。經多數博士之考驗﹐迄今尙未能解決。今由《易》象﹐可得其端倪。卽從心腎兩髒以探察之﹐或可得其要領乎﹖」卽此以觀﹐可見吾人於科學知識未能充分﹐而《易》象之精深奧衍﹐則斷非一知半解之腐儒所可擬議矣。

凡卦之象﹐合言之各有陰陽剛柔之別。陰陽以气言﹐剛柔以形言。如乾爲天爲剛﹐坤爲地爲柔﹐坎爲水爲气之形﹐離爲火爲形之气﹐是也。而分言之﹐每卦又各自有其剛柔气形之用。如乾爲天爲圜爲父爲君﹐又爲玉爲金爲寒爲冰﹐又爲大赤﹐爲良馬爲老馬爲瘠馬爲駁馬﹐又爲木果。說者謂乾元資始﹐天與圜乾之體也﹐父與君﹐人之元也。玉與金﹐物之元也。寒與冰﹐气之元也。大赤﹐色之元也。馬與木果﹐動物植物之元也。又來瞿唐云「乾爲馬﹐良馬其本體也。時變爲老﹐形變爲瘠﹐色變爲駁﹐皆能得觀象之要者也。」學者由此類推﹐更可得無窮之精義。如爲玉爲金﹐金玉乃物質之最堅最精最純正者。《乾﹖文言》曰「剛健中正﹐純粹精也」﹐故以金玉象之。然物質之發明﹐日進無窮。近世所寶貴之金剛石﹐在畫卦時未必有是物也。而乾之剛純粹精﹐已酷肖其象。故自金剛石出世﹐而金玉失其貴。擬乾之象﹐當亦以金剛石爲最肖矣。蓋乾乃純粹之气﹐而凝合成形﹐又極剛極堅﹐無物足以比擬。據近世化學家所考驗﹐金剛石乃純粹之炭气所凝結﹐化之仍散而爲气﹐絕無渣滓。夫至精至純至剛至堅﹐又光明通達﹐聚之成質﹐而散仍復爲气。非干之全徳﹐又烏足以肖之﹖此象之可以物理之確當而補之者也。

凡卦之擬像﹐有自其陰陽之本體言者﹐有自其陰陽旣合以後言者。如乾道成男﹐坤道成女﹐爲男爲女﹐是各就其本體言也。若干爲父﹐坤爲母爲婦﹐則自其陰陽旣合以後而言也。凡卦之擬像﹐有取其全體者﹐有取三畫中之一畫者。乾坤爲陰陽之宗﹐故取象皆以其全體。六子各分乾坤之一爻﹐故取象亦各就其一爻而言。如震巽以下爻﹐坎離以中爻﹐艮兌以上爻是也。

六子旣各分乾坤之一爻﹐故卽分乾坤之象。如乾爲馬﹐震坎皆言馬。坤爲牛﹐離亦爲牛。坤爲腹﹐離爲大腹。乾爲首﹐坎爲大首。「大腹」見於《傳》而不見於《經》﹐「大首」見於《經》而不見於《傳》﹐此尢見經傳互相發明之妙也。

震爲聲。凡天下之聲﹐無不由動而發者也。震爲羣動之宗﹐故又爲聲。然《說卦傳》未言震爲聲者﹐以巽之爲臭對照而可得者也。《說卦》一言象﹐往往於相對待者舉其一端。如舉坤爲眾﹐知乾之爲一。舉乾爲寒﹐知坤之爲暑。舉坎爲憂﹐知離之爲樂。此以對卦互見其義者也﹐亦有反對互見其義者。如震爲大塗﹐而艮爲徑路。巽爲疑而兌爲決。此皆《說卦》所明言者﹐則其未明言者可類推而知矣。如舉巽爲長爲髙﹐則知兌爲渺小爲纖細。舉艮爲門闕﹐則知震爲盤桓。非神而明之﹐象義莫能見矣。

坎爲水﹐離爲火﹐其單象也。而陰陽旣合﹐而離又爲電爲光爲熱。物理之作用﹐非水不能溶解﹐非光熱不能融合。無論動物之生﹐不能離水火與光力熱力﹐爲循環之挹注。旣礦物諸質﹐其凝結之初﹐亦無不由此。故以電光熱之力﹐無物不可化分﹐亦無物不可以化合。故《易》以坎離爲六十四卦之中樞﹐而殿之以水火旣濟火水未濟。或問﹕乾爲天﹐又爲木果。小大之不倫﹐何懸絕若是﹖曰﹕天者元也﹐元無所不至。木果𨿽小﹐卽乾之貞﹐而爲元之所伏也。剝之上九曰「碩果不食」﹐反而爲復﹐貞下起元﹐故終則有始也。其取象於木果者﹐以其形圓。圓內有核﹐核內有仁﹐仁內卽元之所存﹐物𨿽小而生意無窮。至初爻變爲巽﹐則元已不可見。故巽爲不果﹐又爲伏。伏者卽謂元之伏藏而不可見﹐卽無首之義也。《易》象之妙﹐極深研幾﹐無一字不有精義存乎其間。

或問﹕乾爲木果﹐卽乾上爻之象乎﹖曰﹕碩果不食﹐上爻之象也。而窮上反下﹐則爲初爻。故「木果」二字﹐須合兩爻以見義。經於剝上曰「碩果」﹐曰「不食」﹐二字均有分寸﹐不可不深思熟察也。

或問﹕乾乃純陽﹐何以爲寒爲冰﹖曰﹕陽畜於陰﹐寒與冰﹐皆以陰畜陽。乾居西北﹐固陰沍寒。陰陽相薄﹐凝而爲冰﹝所謂陰陽旣合以後之象也﹞。故乾西北對東南巽。乾巽曰小畜﹐乾居西北﹐於先天之位爲艮﹐艮乾曰大畜﹐大畜小畜而陽始生﹐猶必潛以養之﹐勿用以守之。剛健純粹﹐夫豈一朝一夕之故哉﹗或問﹕艮爲虎﹐兌亦爲虎。艮爲虎﹐乃荀九家之說。按之於《經》﹐則履之「虎尾」﹐革之「虎變」﹐皆似兌象。究何從乎﹖曰﹕履與革﹐固有兌象。而頤之「虎視眈眈」﹐則艮象也。此卽前文所謂以對卦而相通之一例也。考八卦之象﹐艮爲狗﹐因艮外剛而內柔﹐狗之性似之﹐故爲狗。然艮有成終成始之徳﹐能與剛徳相終始﹐則爲虎。兌之本象爲羊﹐履之「虎尾」﹐革之「虎變」﹐曰「尾」曰「變」﹐明非兌之本象也。至兌之爲虎﹐乃另屬一義。兌居西方﹐上直昂宿白虎之位﹐亦如乾卦之取象蒼龍﹐則因位而取象。與剛柔之說無與矣。

或問﹕坤爲布爲釜﹐乃坤之本象乎﹖曰﹕非也。此皆陰陽化合而生之象也。坤與乾合﹐則陰陽經緯而有布象。坤得離坎﹐則水火濟用而有釜象或缶象。缶亦釜也。《易》有缶而無釜﹐因上古火化之始﹐未有釜也。觀比之盈缶﹐坎用缶﹐離鼓缶﹐可會通其義矣。曰﹕陰陽經緯﹐旣乾坤相合之象﹐何獨於坤言之﹐曰﹕陽气而陰質也。曰﹕乾亦有稱布乎﹖曰﹕有諸。乾施坤受﹐施亦布也。布五行於四時﹐乾之布也。布同而義殊矣。妙哉﹗《易》之爲書也。

或問﹕離爲鼈﹑爲蟹﹑爲蠃﹑爲蚌﹑爲龜。此五者﹐惟龜象見於頤與損益﹐余象皆不見經傳﹐其義何居﹖曰﹕五者皆水族也。不屬諸坎而屬諸離﹐以見陰陽互藏之妙焉。舊說以五者皆甲虫﹐外剛內柔﹐故以取象。是矣﹐而未盡也。離中虛能受﹐故能納五行之精。得巽木之精爲鱉﹐得震雷之精爲蟹﹐得兌月之精爲蚌﹐得乾金之精爲蠃﹐得坎艮之精爲龜﹐而畢受化於坤土。觀象於頤可得其義。推而廣之﹐其象可見也。﹝焦氏《易通釋》謂《易》之言敝卽鱉也﹐言解卽蟹也﹐言贏卽蠃也﹐言邦卽蚌也﹐於義亦通。﹞

或曰﹕坎爲月﹐今以兌爲月﹐是非邵子之象乎﹖曰﹕非也。卦之言象﹐以相對見義。坎離相對﹐離爲日﹐則坎爲月。離爲火﹐則坎爲水。兌之爲月﹐對於震巽取義。《易》之言月者﹐除日月對舉者則指坎。餘皆指兌言也。

或問﹕《系下傳》「龍蛇之蟄以存身焉」﹐是否指乾卦之象﹖曰﹕然。咸卦三爻至五爻互乾﹐乾四爻之「上不在天下不在田中不在人」者﹐以此四爻乃在乾卦之中。《咸﹖象》曰「君子以虛受人」者﹐卽此一爻﹐故稱龍蛇。龍蛇者﹐未確指其爲龍爲蛇﹐與「或躍在淵」之或字相應者也。蓋乾之對宮爲巽﹐巽於十二辰﹐貞在辰巳﹐辰爲龍﹐巳爲蛇。躍者﹐超越而上之名﹐言四爻能超躍越過巳之一位﹐卽及於離午而爲飛龍。不能及於離午﹐則在巳而爲蛇。辭意極爲明析。按之於象數﹐無不絲絲人扣者。聖人之文﹐眞與造化同一工也﹗

或問﹕《說卦》「離爲龜」﹐乃六十四卦之有離者﹐均不言龜﹐獨見之於頤與損益何也﹖曰﹕頤與損益﹐皆剛外柔內﹐有離之象。來氏所謂大象是也。頤與損益﹐大象似離﹐故言龜。亦卽聖人示人以取象之一例焉。曰﹕在損益皆稱「十朋之龜」何也﹖曰﹕十者﹐取其最多之數﹐卽天一至地十之數也。朋者﹐陰陽相合。以天一地二天三地四﹐數各有合﹐故曰朋。此「龜」字與震卦「億喪貝」之貝字同。古人無錢布﹐龜與貝皆寶貨之一類也﹐故以象言之。頤之龜乃活龜﹐而損益之龜則龜版耳。

或問﹕巽爲寡發﹐《李氏集解》作宣發。虞注曰巽爲白﹐故宣發。將何說之從﹖曰﹕兩說皆可通也﹐巽爲長女。凡女之愆時未嫁。及早嫁而生育過多者。血皆失其經而發禿。故曰寡發。禿必於前額﹐故亦可曰宣發。《考工記》「半矩謂之宣」﹐似宣之義更能形容酷肖﹐較寡字尢周到也。

或問﹕巽爲近利市三倍﹐其於象也何居﹖曰﹕此象之微妙﹐非通全卦而觀之﹐僅就巽之三畫以探索之﹐無從得其義焉。巽爲入﹐有入而無出﹐得坤吝嗇之性。然坤柔順﹐故𨿽吝音﹐尙不致爲貪。而巽之體﹐則乾體也。以干體之健﹐行坤性之吝﹐更兼其本性之人。三者合之﹐所謂三倍也。然則近利市三字之象﹐又從何而來也﹖曰﹕此則須索之於八卦方位也。八卦巽居東南﹐其前則東震也﹐其後則南離也。離與震﹐火雷噬嗑。日中爲市﹐致天下之民﹐聚天下之貨﹐交易而退﹐各得其所﹐蓋取諸噬嗑。今巽之方位﹐適介於噬嗑上下卦之間﹐非近利市而何﹖故聖人之於象﹐一字一義﹐必有根據。潛心以求之﹐多方以索之﹐方能知其妙。若以不解解之﹐其奧義終莫能得也。

或曰﹕宣發與近利市三倍﹐其象義之妙旣聞之矣。而巽又爲多白眼﹐亦必有妙義﹐可得聞歟﹖曰﹕此則前人已有言之者矣。曰離柔居中﹐爲目之正。巽陰反下﹐而二陽上﹐故多白眼。似爲來氏之說。於義頗近﹐尙未明暢。請申言之。離爲目﹐巽之下﹐卽離之上也。離之下﹐卽兌之上也。此卽虞氏所謂半象。故經文於兌稱「眇目」﹐履與歸妹皆兌﹐皆曰「眇能視」是也。以兌例巽﹐則巽亦眇耳。惟巽又爲白。白者﹐上二陽也。是巽之眇﹐白且占三分之二。非多自眼而何﹖「多白眼」二字﹐不啻將巽之眇活畫出來。神哉化工之筆也﹗

或問﹕坎﹐其於人爲加憂﹐爲心病﹐爲耳痛。舊解爲陽陷陰中﹐心危慮深﹐故加憂。憂之甚爲心病﹐心以虛爲體。剛畫梗於其中故病。惟耳亦然。坎爲耳﹐外陰內陽﹐取象陽之總也。又爲耳痛﹐象陽畫之梗於其中也。其說當乎﹖曰﹕否否。坎曰惟心亨﹐正以陽之正中也。若以陽之梗於中爲病﹐則天下之心﹐殆無不病者矣。陽梗於中爲耳痛﹐則天下之耳﹐將無不痛者矣。其說之誣﹐不待辯矣。坎爲耳爲心﹐其本象也。其爲加憂﹐爲心病﹐爲耳痛﹐則因所處之時與位而言。所謂陰陽旣合以後之象﹐陰陽合則變化生﹐曰憂﹐曰病﹐曰痛﹐明明旣動以後之事﹐烏得以本象之陰陽言之﹖比樂師憂﹐同一坎焉﹐何爲於比則樂﹐於師則憂﹖豈比之坎剛畫梗於其中﹐而師之坎則無剛畫梗於其中耶﹖豈比之坎陽陷陰中而師之坎陽出陰外耶﹖同一坎也﹐同一坎與坤也﹐同爲一剛而五柔也﹐乃優樂頓異者﹐則惟其所處之時與位之不同耳。然憂與樂固同此心焉。處憂則憂﹐當樂而樂。或先憂而後樂﹐或先樂而後憂。時與位無定﹐君子處之無成心焉。故曰加憂。加者非所固有﹐從而加之之辭。《坎﹖彖》曰「惟心亨﹐往有尙」﹐尙卽加之義也。物失其中爲病﹐艮之「危薰心」﹐心病也。不安其中亦病﹐咸之「憧憧往來」﹐亦心病也。坎者通也﹐失其通爲痛。噬嗑之「荷校滅耳」﹐《傳》曰「聰不明也」﹐乃耳痛也。未聞剛梗於中之爲病爲痛也。腐儒不明象義﹐又不熟經文﹐僅知於一卦三畫中求象。求而不得﹐於是以剛柔之卦畫﹐以己意揣測而附會之﹐而不顧其理之是非。此言象者之所以授人口實也。坎之爲矯輮﹐亦非其本象也。凡物件之矯輮者﹐必先炙以火﹐而以水定之。故坎象之爲矯輮﹐亦必在與離相合﹐或在與離通變之後﹐而弓輪則更因矯輮推而及之者也。蓋物之有弓與輪﹐乃爲矯輮之最著者也。《易》象有相因而及者﹐如艮爲門闕﹐因更爲閽寺﹔兌爲口舌﹐因更爲巫﹐皆與此一例也。

或問﹕象之言數﹐是否卽「七日來復」﹐「八月有凶」﹐與「十年不字」﹑「十年勿用」之類﹖曰﹕非也。此乃言爻與卦之數。𨿽與象不盡無關﹐然不可卽謂象之數也。然則象之倚於數者如何﹐可略舉其例歟﹖曰﹕《易》之爲書﹐參天兩地而倚數。三畫成卦﹐參天也。因而重之﹐兩地也。六畫而分三才﹐又參天也。三才而疊用柔剛﹐又兩地也。用九用六﹐又參天而兩地也。故《易》之立言﹐殆無一不倚於數。詳言之﹐非短辭所能罄﹐當別論之。象之倚數﹐亦不能離乎陰陽。陽數參天﹐陰數兩地。參兩之數﹐無不原本天一至地十之五十五數﹐而折爲五行﹐分寄於象。故象之言數﹐以根於五行及九宮之數爲多。而五行各有始有壯有究﹐數又有別也。《易》窮則變﹐窮於數也﹝天數極於二十有五﹐地數極於三十﹐天地之數窮於五十有五。故生數終於五﹐成數始於六﹐天地生成之數合於五。六乃爲天地之中﹐七則反以天之五分陰分陽。故幹之數十。以地之六疊用柔剛﹐故支之數十二﹐十三則凶。陰九陽六﹐六九五十四﹐爲窮之災。而五十六爲凶之始﹐而九十六與一百零六皆凶數。﹞。是故欲明象之數﹐必先別其時位。時有三候﹝卽始壯究也﹞﹐位有三等﹝卽初中上也﹞﹐明乎此﹐於象倚於數之理思過半矣。

逸象

《易》象掌於太卜﹐周室版蕩﹐典章散疊。東遷而後﹐未能盡復故物。孔子《說卦》所傳﹐卽爲掇拾殘闕之遺﹐而又歷經劫火﹐簡策散失。比及西漢﹐兩篇《十翼》﹐猶闕《說卦》三篇。後得河內女子發於廢屋﹐卽今之《說卦》是也。卦象殘闕﹐自所不免。《荀九家》補象﹐乾有四﹐坤八﹐震三﹐巽二﹐坎八﹐離一﹐艮三﹐兌二﹐都三十有一。朱子已取以列入《本義》。而孟氏之逸象﹐文十倍於《九家》。計乾之象六十有一﹐坤八十一﹐震四十九﹐坎四十七﹐艮三十七﹐巽二十﹐離十九﹐兌九﹐共三百二十三﹐亦云夥矣。而後儒如何妥﹑於令升﹑侯果﹑朱震﹑來知徳﹐及勝淸毛錫齡﹐亦均有補象。要皆采自二篇《十翼》者爲多。如《九家》所補之三十一象﹐惟坤之帛與漿﹐震之爲鵠﹐巽之爲鶴﹐未見於經﹐餘皆經傳所有者也。《易》道廣大﹐無所不包﹐象足以盡物﹐物不足以盡卦。《易﹖說卦》於《象》曰其於物也﹐其於人也﹐亦舉一隅而已。觸類旁通﹐非列舉所能盡也。﹝《荀九家》者﹐荀慈明集九家《易》解﹐爲書十卷﹐見於《班書》。而《文獻通考》引陳氏說﹐謂漢淮南王所聘明《易》者九人﹐荀爽嘗爲之集解。但陸氏《釋文序錄》列九家姓氏爲京房﹑馬融﹑鄭玄﹑宋衷﹑虞翻﹑陸績﹑姚信﹑翟子元﹑荀爽﹐與前說不同。但考陸氏所列諸家﹐無論時代後先﹐且立說各異﹐有相冰炭﹐決非可合而爲一者。姑錄其說以備參考可耳。﹞

君子有攸往

《坤﹖彖》曰「君子有攸往」。讀者於此一句﹐往往忽略﹐順口讀過。而自漢以後﹐講《易》者無慮千數百家﹐亦均未著眼於此。宋儒或以爲占辭﹐以君子指筮者﹐則更爲無稽。須知此卦爲六十四卦之第二卦﹐上承六十四卦第一卦之乾卦。文王於《乾﹖彖》﹐只系以「元亨利貞」四字﹐以槪括乾徳﹐卽以槪括六十四卦。以乾爲天行﹐蕩蕩莫名。捨此四字﹐實無可以表示乾徳而槪括無遺者。坤以承乾﹐故亦首系以「元亨利牝馬之貞」。「牝馬」二字﹐綰合乾坤﹐以示陰陽合徳﹐剛柔有體。所謂立天之道﹐立地之道者﹐皆以此「元亨利貞」四字挈其綱矣。

然天地之道﹐非人莫明﹔天地化育﹐非人莫參。先聖作《易》﹐原以明人道以立人極。故於《坤﹖彖》「貞」字之下﹐卽大書特書曰「君子」﹐所以正名定分﹐乃《周易》開宗明義之第一特筆也。讀者疑吾言乎﹖試卽文王六十四卦之《彖辭》索之﹐可比較而得之矣。謙爲人道之卦﹐曰「君子有終」。否曰「不利君子貞」﹐同人曰「利君子貞」﹐皆此君子也。周公系爻於乾三之「君子終日乾乾」。孔子贊《易》﹐六十四卦《大象》之「君子」﹐皆述文王之意﹐所以闡發此一句「君子」兩字者也。乃後人猶不注意﹐不將前聖後聖垂教之苦心﹐一筆抹煞乎﹖「有攸往」者﹐乃鄭重指導之辭﹐三字具有無窮深意﹐亦不當忽略讀過。此「有」字﹐乃全《易》開卷第一「有」字﹐卽《序卦》「有天地然後有萬物」與「有男女有夫婦有父子及禮義有所錯」之有。言旣有「乾元亨利貞」﹐旣有「坤元亨利牝馬之貞」﹐而後君子始「有攸往」之可言矣。攸者﹐安也﹐久也﹔往者﹐進也。上言乾坤之「元亨利貞」﹐乃天地之道﹐循環而無端者也。而君子以參贊天地﹐乃進化而不已者也。故曰「有攸往」。與近世哲學家所謂天行之往復爲循環綫﹐人治之進化爲螺旋綫﹐其理正相吻合。以下六十四卦皆根此立言﹐以明人事之是非得失而定吉凶。自讀者將此重要之經文滑口讀過﹐宋人不得其解﹐更以君子二字爲指筮者而言。於是全《易》《彖》《象》﹐皆索然毫無生气。孔子之《大象》所謂「君子以」者﹐亦味同嚼蠟矣。

得朋喪朋

「坤利西南得朋﹐東北喪朋」二語﹐注解不一。王肅以下﹐大槪以朋爲陰類﹐西南離巽兌皆陰卦﹐故「得朋」。東北震坎艮皆陽卦﹐故「喪朋」。以諭女子在室得朋﹐猶迷而失道﹔出嫁喪朋﹐乃順而得常。陰必從陽﹐離喪其朋類﹐乃能成化育之功﹐而有安貞之吉。史徵﹑崔憬﹐及程朱《傳》《義》之解釋﹐大略如此。其於文義﹐終覺牽彊。言虞氏學者﹐以納甲爲言。以坤之得朋﹐爲月之得明﹐則以朋爲陽矣。辛齋以爲欲解釋此二語﹐必先定朋字之確詁。究竟指陽說﹐抑指陰言﹖按西南固坤之本位﹐坤中爻二三四爲益坤﹝益卦二三四爻爲坤﹞﹐三四五爲損坤﹝損卦二三四爻爲坤﹞。故損之五﹐益之二﹐皆曰「十朋之龜」。此十朋﹐卽《坤﹖象》「得朋」「喪朋」之朋也。而損之六三﹐曰「三人行則損一人﹐一人行則得其友﹐」以損之義爲損下益上。損泰下卦之三﹐以益上卦之上﹐泰變爲損﹐下乾﹝乾﹐子丑寅三人﹞去其一爻﹐故曰「三人行則損一人」。損此一爻以益坤上﹐𨿽成損﹐而上與三仍得陰陽相應﹐故日「則得其友」。據此以觀﹐則陰以得陽爲朋﹐陽以得陰爲友﹐其例甚明。而《坤﹖彖》之「朋」可得言矣。坤方於十二辰爲未申之位﹐於消息卦爲否爲遁。否下卦坤﹐故「先迷」。上卦乾﹐故「後得主」。坤間辰六爻﹐未巳卯逆行﹐自西至南﹐由遁至乾﹐皆陽爻日增﹐故曰「西南得朋」。自乾以後﹐而東而北﹐夬壯泰臨復。陽爻遞減﹐故曰「喪朋」。至戌亥歸坤﹐純陰無陽﹐朋喪盡矣。更逆行至酉﹐爲坤之終位﹝兌酉數十﹐十亦爲終﹞。值兌之正位﹐兌九四之喜有慶也。故曰「乃終有慶」。則自「先迷後得主」以下﹐可一气貫串﹐無一字不腳踏實地矣。至「十朋」之義﹐原爲天一至地十之數﹐各相有合。在坤言坤﹐以陰得陽﹐故曰「十朋」﹐與前說亦相合也。﹝以消息言之﹐「得」者息也﹐「喪」者消也。得喪者﹐卽消息二字之代名也。以坤消乾至東北而乾陽消盡﹐反爲純坤。喪朋之爲消陽﹐可無疑義矣。﹞

履霜堅冰至

《坤﹖初六》﹕「履霜堅冰至」。舊說尙無悖於義﹐惟以「堅冰」二字爲疑。於是臆說紛紜﹐妄相揣測。而於聖人立言之本旨﹐相去愈遠矣。須知此爻乃坤卦初爻﹐乃六十四卦陰爻之第一爻﹐亦卽以陰消陽之第一爻也。剛柔始變﹐陰陽大化根本所自立之初﹐豈可輕易忽略看過﹖周公系艾﹐鄭重言之曰「履」。履者何﹖踐履也。以「履」冠六十四陰爻之初﹐以明人生涉世之初步也。離卦之初曰「履錯然」﹐以殿《上經》﹐以示有始必有終。兩「履」字遙相呼應﹐非泛文也。孔子韋編三絕﹐深能契合文周之心﹐故《系傳》於三陳九徳﹐獨舉一履。再三反覆﹐推勘盡致。以明立徳之本。𨿽僅舉九卦﹐而六十四卦可以意推之矣。故「履」之一字﹐卽以爲全《易》之綱領﹐爲聖人以《易》立教精義之所在﹐亦無不可也。豈可輕易忽略看過哉﹗

「堅冰至」﹐原非坤初爻之候﹐乃周公以系於初爻者。𨿽曰防微杜漸之意﹐然實《周易》之一種特別筆法﹐學者更不可不知也。陽順陰逆﹐坤乃陰卦之宗。故聖人系辭﹐皆用逆筆﹐特由「至」字反說到「初」。觀乾曰「元亨利貞」﹐坤曰「元亨利牝馬之貞」﹐其文气亦皆一順一逆。孔子贊坤﹐亦以「至」字開口﹐眞能與文王周公心心相印者矣。觀象玩辭﹐不可不於此等處加之意也。

不習無不利

《坤﹖六二》「習」之一字﹐亦《周易》最要之眼目也﹐亦不可忽略看過。初曰「履」﹐以明人生涉世之始也。二曰「習」﹐以明涉世後必至之一境也。系接上文﹐一气而來。霜猶履也﹐堅冰至則已習矣。人之生性相近也﹐習則遠矣。善惡分途﹐積微成著﹐無不由習之一字而來。聖人愼所習﹐惟立教以濟之﹐故坎特著曰「習坎」﹝坤二爻坎位也﹞。孔子《大象》曰「君子以常徳行習教事」﹐而《論語》曰「學而時習之」﹐此皆善用其習以立人道者也。自世運遞遞降﹐天徳王道已成故事﹝蠱﹐故事也﹞。後世雄才大略之君相﹐恆利用「習」之一字﹐爲操縱斯民之具。非常之原﹐黎民懼焉。乃施之以漸﹐今習而安之﹐則習非且可以勝是矣﹗﹝如革命之說﹐初聞者無不掩耳卻走﹐駭爲非常。乃一再試之輿論﹐和之。曾幾何﹐時昔之掩耳卻走者﹐或且醉心從之矣。此卽習之說也。近世歐美大政治家﹐欲有所設施﹐恆先建議以造成輿論﹐使人民習見習聞而後行之。舉重若輕矣。﹞然聖人之化民成俗﹐尙道徳不尙事功。操縱之術﹐非所屑焉。端民習於就學之始﹐薰陶而善良之﹐化行而俗美﹐則施之於事。不習自無不利﹐此豈一朝一夕之故哉﹗周公系「習」於坤之二爻﹐以承「履霜堅冰」之後﹐其用意至深遠矣﹗

乾坤之字法

乾﹐天行也。坤﹐地道也。天運於虛﹐地徵諸實。故乾以言道﹐坤以言徳。道運於虛﹐徳徵諸實也。詳玩兩卦《彖》《象》﹐乾曰「元亨利貞」﹐坤則曰「元享利牝馬之貞」。全卦六爻﹐乾則象以「潛見躍飛亢」及「乾乾」「惕若」﹐皆用虛筆。而坤則曰「履」﹐曰「習」曰「可貞」﹐曰「括囊」曰「黃裳」﹐曰「血」﹐筆筆皆徵實矣。聖人之筆﹐妙極神化。孔子贊《易》﹐爲衰世之救濟﹐略天道而言人事﹐由下學以希上達。故首重立徳﹐由立徳以明道。然明道與立徳﹐均非辭無以見焉。是以《文言》曰「修辭立其誠」。上下兩篇之《系辭》﹐又各爲之傳﹐又特表而出之曰「以言者尙其辭」﹐又曰「所樂而玩者爻之辭焉」﹐皆教人以學《易》之方也。卦有小大﹐辭有險易﹐言小大而陰陽可知﹐言險易而順逆虛實可知。學者必潛心玩索﹐始能微顯闡幽。玆略舉乾坤兩卦之字法﹐余卦可類推﹐而《十翼》之辭亦可類及矣。

咸寧咸亨

《乾﹖彖》曰「首出庶物﹐萬國咸寧。」《坤﹖彖》曰「含弘光大﹐品物咸亨。」此以贊乾坤化育之功﹐皆陰陽合徳﹐交相爲用。乾用九以變坤﹐坤用六以承乾。僅一咸字﹐已將乾坤兩卦綰合﹐有天地絪縕之妙。咸者上兌下艮之卦﹐乾在坤中﹐所謂二气感應以相與﹐天地感而萬物化生者也。夫庶物與萬國﹐皆坤象焉。乾元首出﹐久道化成。於是乎有咸寧之慶。弘與大﹐皆乾象焉﹐而坤能含之光之﹝凡陽必得陰而始光。如日﹐必遇地與月﹐或其他能受光之質﹐而光始見也。﹞﹐於是乎品物有咸亨之象。然而乾之咸寧﹐寧於坤焉。而坤之咸亨﹐亨於乾焉。交互錯綜﹐妙合無間。神哉化工之筆也﹗至臨之「咸臨」﹐姤之「咸章」﹐皆以一「咸」字以形容陰陽構合之妙。臨數一二﹐一二爲子丑﹐子丑陰陽始合。姤數七八﹐七八爲午未﹐午未天地相遇﹐爲陰陽中合。與乾坤兩卦之「咸」字﹐互相印證﹐互相發明者也。

咸感

《咸﹖彖傳》曰「咸﹐感也。﹝舊說﹕鹹感無心﹐兌說無言。無心之感﹐其感始至。無言之說﹐其說乃大。﹞二气感應以相與」。蓋物理必異性者乃能相感﹐而善感者莫如人。人之善感者﹐莫如男女﹐尢莫如少女少男。故以少女少男之卦名之曰咸。而咸卦六爻﹐又均取象於人身﹐則以感覺之最靈且捷者﹐更莫過於一身焉。六爻初拇﹐二腓﹐三股﹐五脢﹐六輔頰舌。四當爲心﹐乃不曰心﹐而曰「憧憧往來」。以心不可見﹐且咸之感﹐本無心也。卦爻取象之精細﹐可謂剖拆毫芒。至義蘊之妙﹐更有非言語所能形容。細玩逐爻之辭﹐見深見淺﹐必有所得焉。﹝物理﹕異性則相感相吸。兩性旣感而吸合﹐則原有之兩性相消而等於無。故咸又爲無。又咸從戌從口﹐戌亥數無。先天卦艮居戌口﹐與兌相對﹐故兌艮爲咸﹐而咸爲無。後天卦乾居戌亥﹐故乾亦爲無。﹞

萬物庶物品物

「大哉乾元﹗萬物資始」﹐「至哉坤元﹗萬物資生」。此言盈天地間之事事物物而約其大數﹐卽上下二篇之策﹐萬有一千五百二十以當萬物之數者是也。《乾﹖彖》曰「品物流形」﹐《坤﹖彖》曰「品物咸亨」。品物者﹐物之旣成﹐可以類而別之﹐故曰「品」。「品物流形」者﹐乾流坤形也﹐坎也。「品物咸亨」者﹐坤承乾亨也﹐離也。可見乾坤二《彖》﹐無一字不互文見義者也。至「首出庶物」﹐不曰「萬」﹐不曰「品」者﹐乃合萬與品而兼言之﹐對於首而言也。通言萬物﹐未分類也。物而曰品﹐則「方以類聚物以羣分」矣。旣類聚以羣分﹐則必有一焉超乎其類統乎其羣者。卽首出之義﹐而不爲首者皆庶也。故曰「庶」者﹐對於首而言也。不曰「首出萬物」﹐「首出品物」﹐而必曰「首出庶物」。可見聖人修辭之精﹐無一字虛設﹐無一字苟且焉。

損益盈虛

《下經》之損益﹐猶《上經》之泰否也。《上經》始乾坤﹐至小畜履凡十卦。陰陽爻各三十﹐而繼之以泰否﹐爲乾坤變。《下經》始咸恆至蹇解亦十卦。陰陽爻各三十﹐而繼之以損益。咸恆爲乾在坤中﹐損益乃坤在乾中也。天行人事﹐均不外乎否泰往來損益盈虛而已。舊說泰損下益上﹐﹝損下卦之九三以益上卦之上六﹞則成損。否損上益下﹐﹝損上卦之上九以益下卦之六三﹞則成益。然則否泰往來﹐損益盈虛﹐其所以轉移變化之機關﹐俱在三爻。三爻者﹐人爻也。以明否泰損益皆在於人﹐而天地無與焉。天行之否泰﹐人得而轉移之。人事之否泰﹐天地無如何也。孔子於乾之九三﹐反復申明其義。曰「與時偕行」﹐在損曰「與時偕行」﹐在益曰「與時偕行」。否泰者時也﹐損益者人也。與時偕行﹐則否可轉泰。不能與時偕行﹐而與時偕極﹐則無泰而非否矣。與時偕行者何﹖卽所謂「終日乾乾﹐干行」者是也。然而經文於損﹐獨曰「有孚元吉」者何也﹖曰「損上益下」﹐其理近而易明﹐其事順而易行。故否泰之轉移尙易﹐然否轉爲泰﹐泰復轉爲否﹐泰否往復循環不已。又烏能日進無疆﹖吾國數千年歷史皆一治一亂﹐循環往復致人事永無進步﹐不能與世界列彊相抗衡者﹐正以吾人只知以益求益﹐而不能以損求益。故極其功只能轉否﹐而不能化否。能化否﹐則否變同人。同人而進於大有﹐世運始有進步。始避泰否之循環綫而入於傾否之螺旋綫﹐然後得合於進化之正軌也。故孔子又於益之《彖傳》申明之。曰「益動而巽﹐日進無疆」。此損益之大道﹐﹝天行先泰而後否﹐人事先損而後益﹞先聖之象已明示之。孔子贊《易》﹐又一再言之。乃三千年來竟無一人能察聖人之象﹐昧聖人之言﹐以求日進而無疆﹐坐令錦繡之乾坤﹐困於一治一亂之輪回﹐而無發展之機﹐不亦深可痛哉﹗辛齋何人﹐於古先大師大儒之學﹐會不能仰望其肩背﹐詎謂能發前人所未發﹐明前人所未明﹐以補數千年之罅漏﹖或者時事相催﹐劫運當復﹐天誘其衷﹐困諸囹圄﹐導諸良師﹐開其一隙之明﹐畀引其端。庶聖意不致終晦﹐後人得藉此發揮而光大之﹐以臻世界之大同﹐未可知也。九仞之山﹐成於螘垤。辛齋其亦一蟻而已。

水火亦有二

八卦播五行於四時﹐木金土各二﹐惟水與火各一。震糞木有二也﹐兌乾金有二也﹐坤艮土有二也﹐惟離火坎水各一。先儒謂離坎居中﹐中不可有二﹐故水火均一也。又謂木金土皆有剛柔﹐惟水火無剛柔可分﹐故不能有二。然以十干分配五行﹐則水火木金土各有二。以十二辰分屬五行﹐則水火木金各有二﹐而土有四﹐則水火不二之說又不可通。辛齋以爲八卦於水火﹐亦各有二﹐與木金土無異焉。離爲火﹐震爲雷﹐雷亦火也。坎爲水﹐兌爲澤﹐澤亦水也。震爲雷﹐震之一陽出於坎。陰根於陽﹐《內經》所謂「龍雷之火」﹐乃眞火也。故於十干屬丙﹐而離火屬丁。兌之一陰麗於離﹐故曰麗澤兌。陽根於陰﹐其義取明水於月﹐乃眞水也。於十干屬壬﹐而坎水屬癸﹐水火同源﹐陰陽互根﹐皆歸本於太一。俗儒未察五行之原理﹐以卦只有八﹐而五行之分陰分陽﹐其數有十﹐遂無可措置。曲爲之解﹐遂有水火不二之說﹐而不自知其不可通也。

九宮八卦之眞諦

八卦坎一﹐離九﹐震三﹐兌七﹐乾六﹐巽四﹐坤二﹐艮八﹐乃九宮之數﹐卽洛書數也。後人不得其解﹐異說紛紜﹐各執一是﹐而互相駁難﹐究莫能得其要領。此由於不知九宮之眞諦﹐無怪其開口便錯也。九宮本於太一﹐以一行九﹐如乾坤之周流六虛﹐分陰分陽﹐循環無端。一九三七二四六八﹐卽陰陽太少之四位焉。陽爲气﹐陰爲形﹐气與形有純駁﹐而太與少別也。一九太陽﹐純乎气者也。故坎離居之。二八少陰﹐純乎形者也。故坤艮居之。三七少陽﹐气與形相兼者也。故震兌居之。四六太陰﹐純乎形亦純乎气者也﹐故乾巽居之。﹝巽爲柔木﹐得气之初﹐成形最早。乾爲金剛﹐得气最純﹐成形最堅。故柔木燒之而無炭﹐金剛化之而無質。此所以爲太陰﹐陰極生陽﹐而玄牝爲萬化之根也。﹞支支節節而解之﹐一卦一象以求之﹐其泥而不能通也宜矣。

天地絪縕男女媾精

《上經》首乾坤﹐《下經》首咸恆。咸恆天地合體之卦也。泰否損益﹐亦天地合體之卦也。乾坤合徳﹐見於咸恆。泰否交構﹝泰否爲天地交﹞﹐見諸損益。故「天地絪縕﹐萬物化醇。男女媾精﹐萬物化生」﹐贊諸損之六三。天地絪縕﹐陰陽首交﹐而物以气化。男女媾精﹐雌雄尾接﹐而物以形化矣。形能奪气﹐物旣成形﹐專於形化﹐而气不復化﹐亦致一也。是故天下之物﹐其初生者無不以气化﹐天地之始合也。天地終合﹐萬物畢具﹐形成名立﹐气爲形奪﹐而气化者少矣。然終則復始﹐气機之流行﹐仍無少異。卽气化之用終不可絕﹐不但形之微者仍歸气化﹝如無骨之虫類是也﹞﹐卽形化者亦或感於气。而蛻化﹐而變化﹝如雀化蛤﹐魚化雀﹐沙魚化鹿化虎﹐人亦有時化虎之類﹞。生生化化﹐神妙莫測﹐皆資始於乾元﹐資生於坤元﹐實資於天元一﹝數學以立天元一禦無窮不盡之數﹐亦此理也﹞。天元一不用﹝以不用爲用﹐故其用不窮﹞﹐用地元二﹝一二天地合﹐三三生萬物﹞。天元一子﹐地元二丑﹐子丑天地始合。絪縕气化之候﹐在卦子一復丑二臨。復一小不用﹝復小而辧於物﹞﹐用臨二大﹝臨下兌。兌數十。十數盈數也。故大。﹞。故臨之初九﹑九二﹐皆曰「咸臨」﹝咸﹐乾在坤中﹐以陰含陽。陽動陰中﹐陰陽合徳。資始資生﹐二而一矣。﹞。而乾坤二《彖傳》﹐孔子皆以一「咸」字形容之。咸臨於初爻﹐初應四四曰「至臨無咎」﹐卽「至哉坤元」之「至」也。咸臨於二爻二應五﹐五曰「知臨大君之宜」﹐卽「大哉乾元」之「大」也。乾大坤至﹐天地之气﹐充滿流行﹐密合無間。天地絪縕﹐萬物化醇也。一二合生三﹐天地合生人。一气而二形一精而二純﹐子丑二而寅三爲人道。在卦爲泰﹐泰爲通。天地之气﹐以人而通。乾道成男﹐坤道成女。乾交於坤﹐坤交於乾﹐而咸恆夫婦之道立。損益盈虛﹐相爲消息﹐男女媾精﹐萬物化生也。故孔子於損之六三爻言之。

二與四三與五

二與四﹐三與五﹐全《易》之重要關鍵也。不明乎此﹐則《象》《彖》終莫得而解。故孔子於「原始要終」一章﹐特詳言之。然此章文義深奧﹐學者莫明其妙﹐甚或不能句讀﹐因之異說蜂起。易傳燈甚至疑爲僞作。是二三四五之說終不能明﹐故特將此章全文詮釋之。而後剛柔變易之道﹐始可得言也。《系傳》曰「《易》之爲書也﹐原始要終﹐以爲質也。六爻相雜﹐惟其時物也。其初難知﹐其上易知。本末也。初辭擬之﹐卒成之終」。此一節明設卦觀象之法。《易》之爲書﹐上下二篇﹐皆原始要終。《上經》以乾坤始﹐坎離終。《下篇》以咸恆始﹐旣未濟終。卽全《易》以乾坤始而坎離終﹝乾坤坎離爲先天﹐南北東西之中。乾坤純陽純陰﹐其體始終不易。坎離爲陰陽之中﹐其體亦始終不易。故後天以離坎代乾坤之位。六十四卦原始要終﹐皆乾坤坎離而已。六十四卦有其始終﹐一卦亦各有其始終。乾坤坎離以爲之體﹐而離變其終則爲震。震反則爲艮坎﹐變其始則爲兌。兌反爲巽而離﹐變其始亦爲艮。坎變其終亦爲巽﹐巽艮反仍爲兌。震則六爻相雜矣。六爻相雜﹐惟其時之不同﹐而陰陽之變化﹐其成像各異。其初難知﹐變之始也。其上易知﹐物之終也。初立其本終得其末。初率其辭﹐而揆其方。旣有典常﹐卒能成其終。而一卦之體用可見矣。﹞﹐而一卦六爻相雜﹐惟其時物﹐亦各自有其始終。初難上易﹐有本末之分。知其所先後﹐則擬之於初者﹐卒能成其終。此就全卦六爻而言之也。然初者物之始﹐而用未著。上者時已過﹐而用或窮。故又曰「若夫雜物撰徳﹐辧是與非﹐則非其中爻不備」。﹝物者﹐陰物陽物之總名。雜物則陰陽疊居其位而文生矣。撰者有選撰擬議之意。因陰陽之雜居﹐其徳不同﹐則是非可辧矣。﹞

又曰「噫﹗亦要存亡去凶﹐則居可知矣。知者觀其彖辭﹐則思過半矣。」﹝此又詠嘆以長言之﹐而申明上文意也。來知徳氏以亦要爲句﹐而要讀腰﹐謂卽指中爻﹐似屬牽彊。亦要者﹐卽大要云爾猶言約舉其大槪也。居者﹐剛柔疊居屯見而不失其居﹐卽二四三五是也。﹞二四三五﹐已過全卦之半﹐此四爻皆謂之中者。以二五乃上下卦之中﹐三四又二與四﹐三與五之中也。故又曰「二與四同功而異位﹐其善不同。二多譽﹐四多懼。近也﹐柔之爲道﹐不利遠者。其要無咎﹐其用柔中也。」此卽所謂下中爻也。二至四合成三畫卦一。旣成一卦﹐又自有其上下之位。旣分上下﹐其善與不善﹐便有不同。統觀六十四卦﹐凡二爻每多佳譽﹐而四爻每多恐懼。何哉﹖因四之位近於五﹐而四爲柔爻。柔之爲道﹐逼近於剛者不利﹐故多懼。而二𨿽同爲柔爻﹐則遠於五矣。遠者大要可以無咎﹐況二又爲下卦之中﹐柔而得用﹐此其所以多譽也。又曰「三與五同功而異位。三多凶﹐五多功﹐貴賤之等也。」此卽所謂上中爻也。三至五﹐亦合成三畫卦一。而六十四卦之三爻﹐多凶﹐而五爻多功。何哉﹖則以五貴而三賤。五得位得中﹐而三則非所論也。綜二四三五而言之﹐二與四柔爻也﹐三與五剛爻也。故又曰「其柔危﹐其剛勝耶﹖」二四𨿽同爲柔﹐惟四獨危。三五𨿽同爲剛﹐而五獨勝。此總論二四三五之位。而成卦以後﹐則剛柔雜居。柔者或以柔而益見其危﹐剛者或過剛而更著其凶。存亡凶吉﹐觀其居﹐則可知矣。

柔乘剛

《易》柔乘剛之爻﹐皆二三五。始於屯之六二﹐陰陽始交而難生。難由於六二之乘剛也。﹝乘非二乘初之謂﹐乃坤六二之柔爻乘乾九二之剛爻。以柔敵剛﹐剛爲所覆﹐而伏於下﹐故曰「乘剛」。﹞凡柔乘剛有其漸﹐始則柔遇剛。﹝姤﹐遇也﹐柔遇剛也。﹞遇而不以爲異﹐漸而柔乘剛。﹝履﹐柔履剛也﹞履而不止﹐漸而柔乘剛。乘剛而不止﹐終之卽柔變剛。﹝剝﹐柔變剛也﹞

至柔變剛而乾爻二二五﹐均爲柔乘。乃柔乘五剛。六十四卦終於柔變剛﹐乃剛決柔矣。始柔遇剛﹐而姤柔壯﹐壯震起﹐不艮止之﹐而震起者皆乘剛爻矣。二三五乘剛爻﹐天地三人爻睽不同人﹐遇剛敵剛而乘剛﹐莫凶於三爻矣。是故乘剛﹐始《屯﹖六二》「乘馬」。屯「乘馬」出之井﹐井二三五剛爻不可柔乘。柔乘則剛掩﹐剛掩則困。故乘剛莫凶於困之六三爻也。是以《震﹖六二》﹐乘剛也﹔《噬嗑﹖六二》﹐乘剛也。天地乘剛爻皆於六二。乘剛難始﹐卽難在三五。三五天地日月候。三柔乘﹐困剛掩。五柔乘﹐豫貞疾。皆日月掩食象也。

柔乘剛﹐則坤有尢﹐而乾有悔。故《易》無尢之爻﹐恆在二四五。尢﹐異也。睽﹐異也。﹝睽三五柔﹞西南坤柔道﹐以物見異爲有尢﹐乃乘剛也。東北艮終止之﹐以終止坤柔﹐不見異﹐不乘剛﹐而終以無尢。故於天地西南﹝離兌﹞睽異﹐而終於東北蹇難﹐艮止之。二三五震起﹐而柔乘剛者﹐皆二四五。反震而艮止之﹐則終無尢矣。是以屯二﹐乘剛也。屯震反艮﹐屯成蹇﹐蹇二終無尢也。噬嗑二﹐乘剛也。噬嗑震反艮﹐噬嗑成旅。旅二﹐終無尢也。豫五﹐乘剛也。豫震反艮﹐豫成剝﹐剝五終無尢也。柔剛二三五終無尢﹐二四五天地中﹐三四反類﹐故困三乘剛也。困反類賁﹐賁四終無尢也。是以無尢皆二四五柔以艮止﹐乘剛皆二三五柔以震起也。

二三五不柔乘﹐二四五終無尢﹐於是坤無尢而乾悔亡﹐爲貞吉悔亡。故《易》貞吉悔亡爻﹐恆爲二四五。乃坤柔不乘剛﹐乾剛不柔乘﹐是以坤貞吉而乾悔亡。坤貞吉﹐貞於坎﹔乾悔亡﹐悔於離。天地南北離坎﹐《易》日月一二明始﹐故正北方卦子丑﹐坎艮蹇貞吉﹔南方卦午未﹐離坤晉悔亡﹔而晉以下子丑二初貞吉﹐上午未三五日月明悔亡。內子丑一二﹐家人內也。外午未七八﹐睽外也。家人二貞吉而初悔亡﹐內也。睽五悔亡﹐外也。天地內外陰陽﹐陰不可過乎陽﹐內陰壯不可也。故家人內有恆不可有壯。是以家人二貞吉﹐而恆二悔亡。恆二悔亡﹐爻止二字﹔卽大壯二悔亡﹐爻止二字。爲內陰不可壯而止之。於是正北方坎卦內正﹐而南方離卦無悔。可大壯往外﹐是爲大壯內二貞吉﹐而外四五貞吉悔亡而無悔也。天地坤始柔不可壯﹐壯則乘剛﹐坤有尢。乾後剛不可不壯﹐不壯剛柔乘剛﹐乾有悔。是以大壯於坤柔壯止﹐於乾剛晉進。大壯正大﹐天地之情可見﹐而二四五貞吉悔亡而無悔可也。《易》於南北離坎﹐乃未濟上下卦。大壯二四五剛柔爻﹐卽未濟離坎二四五剛柔爻﹐故大壯二貞吉。坎貞吉﹐大壯四貞吉悔亡﹐坎離貞吉悔亡﹐大壯五無悔﹐離貞吉無悔﹐故南北乃天地未濟離坎六十四卦終也。故二三五二四剛柔中爻﹐爲全《易》至要關鍵。不明乎此﹐《易》不可得而言也。

乾陽二三五在井﹐﹝乾初九天一勿用﹐用地二陰陽合徳。故乾陽不曰一三五﹐曰二三五。﹞故井初下也﹐時捨也。與乾初下也時捨同也。三多凶﹐惟井三王明受福。﹝坤陰晉二「受玆介福」﹐《旣濟﹖九五》「東鄰殺牛不如西鄰之禴祭實受其福」。《象》曰「實受其福吉大來也」。《困﹖九五﹖象傳》「利用祭祀受福也」。經傳言福者﹐只此四爻而已。﹞

坤陰二三五在噬嗑﹐故曰「噬嗑合也」﹐言陰與陽相合也。先王分疆畫界取諸井﹐日中爲市﹐取諸噬嗑。燮理阻陽﹐以養萬民﹐得二四三五之用也。井反爲困﹐二與五同也。而三則變九爲六。《彖傳》曰「困剛掩也」﹐卽井九三之陽爲柔所掩﹐故曰「剛掩」。困數三十六。天地數窮﹐窮則變﹐變則通﹐而通在井二三五。乾陽出用﹐俱在三四人爻反覆。故二與四三與五內重要之關鍵﹐尢在三四也。

用九用六

卦用七八﹐爻用九六。七八其體﹐九六其用。故六十四卦無一非九六之用。孔子首以乾坤發明之﹐以示六十四卦無一非九六之用﹐實無一非干坤之用也。然坤以從乾﹐地道無成﹐坤之用皆乾之用﹐六之用皆九之用﹐故特於《乾﹖文言》一再申明其義﹐曰「乾元用九﹐天下治也」﹐「乾元用九﹐乃見天則」﹐又曰「天徳不可爲首也」。先儒於用九用六二語﹐解釋不一。或以占變﹐或以剛柔﹐或泛論君臣之道﹐或比附天地之气﹐或以「羣龍無首」四字望文生義﹐或以「用六永貞」一言互明其旨﹐而皆未有確切不移之說﹐爲至當不易之論者。揆厥原因﹐實由蔡墨之一語﹐曰乾之坤「見羣龍無首吉」。故主占變之說者﹐皆以用九爲純乾變純坤﹐用六爲純坤變純乾。其他泛言義理言君臣﹐更悠悠無可捉摸矣。夫經文旣明明曰九曰六﹐則釋經者自當先從九六二字研究﹐得其確詁﹐然後推究用九用六及所以用九用六之原﹐而証之以經﹐方爲有據。端木鶴田氏曰「用九者﹐天一不用﹐用地二至地十。」誠爲最扼要之論矣。夫先聖旣以九六命爻﹐自無爻非用九用六也。旣稱之曰九曰六﹐則必根據於天一地二之數可知也。今以天一地二之數推之﹐惟一與九不變。一不變者體也﹐﹝以一乘十乘百皆仍爲一﹐而乘三乘四仍爲三四。與二合則生三﹐而一之本數乃不見﹐故一不用。﹞九不變者用也。﹝凡以九徧乘他數﹐無一非九。如二九十八﹐一八九也。三九二十七﹐二七亦九也。至九九八十一﹐八一亦九也。﹞故自九乘一以至十﹐其積數爲三百八十四﹐乃全《易》六十四卦之爻數也。而自一以後遞加至十﹐積數爲九十九﹐加至百爲九千九百九十九﹐而皆虛其一。故一不用﹐不爲首﹐而《易》之全數皆用九之數。坤之用六曰「利永貞」﹐天下之道貞夫一者也﹐則正與九對。由此推之﹐自二至八﹐其五位之相得相合﹐與卦位爻數之相得相合﹐均可次第而明。然後驗之於日月﹐徵之於四時﹐考之於聲音律呂﹐發而爲禮樂政治﹐人倫道徳﹐皆一以貫之。而八卦六十四卦三百八十四爻﹐亦一以貫之。持論皆有實據﹐而非徒托之空言矣。﹝九六之用皆出於數理之自然﹐非人力可能加減。參看《易數偶得》各圖自明。﹞

《大學》《中庸》《易》象

《大學》《中庸》﹐皆本於大《易》。以象証之﹐幾無一句無一字﹐不與卦義卦數相合。數始於天一﹐卦始於坎子。﹝八卦之位﹐坎北方子﹐其數一﹔艮東北丑寅﹐其數二三﹔震東方卯﹐其數四﹔巽東南辰巳﹐數五六﹔離南方午﹐其數七﹔坤西南未申﹐其數八九﹔兌西方酉﹐其數十﹔乾西北戌亥﹐其數無。乾無也﹐於文天屈西北爲無。﹞子天一不用﹐乾初勿用﹐用始丑地二。﹝用地二至地十而一勿用﹐是爲乾元用九﹞子天一復﹐復小。丑地二臨﹐臨大。坎習教事﹐﹝《坎﹖象》曰「君子以常徳行習教事。」﹞教者敩也。臨內卦兌﹐兌爲學。子一至兌十﹐一始十終﹐而艮成終成始﹐念終始與於學﹐故曰「大學」。大學終始在艮﹐卽在於《乾﹖九二》。﹝乾初一子勿用﹐用地二醜。地二醜乃坤二之數﹐乾坤合徳﹐故坎子隱伏丑二。兌見故乾二曰「利見大人」。﹞九二「君子學以聚之﹐問以辧之﹐寬以居之﹐仁以行之」﹐大人之學也。大人之學﹐由於謹小而愼微。庸言之信﹐庸行之謹﹐閒邪存其誠﹐善世而不伐﹐徳博而化﹐乃龍徳而正中者也。故曰「中庸」。故《大學》《中庸》皆本於《易》﹐皆始於乾之九二。九二乃坎離爻。坎離南北正中﹐君子中道而行。《大學》由離而至坎﹐《中庸》由坎而至離。離坎上下﹐水火旣濟。聖功王道﹐備於此矣。大學之道﹐道本於天。﹝乾爲天戌亥數無。以無出有﹐乾知大始﹐冒天下之道﹐貞下起元﹐而元在坎子天一。﹞天一坎數﹐由一生二﹐陰陽合徳﹐故曰「一陰一陽之謂道」。子一丑二﹐於天象爲日月﹐子與丑合﹐﹝一二天地始合﹞天地合徳﹐日月合明。明也者﹐離也。離坤﹝八卦離之右爲坤﹐火地晉﹞乃晉卦﹐《晉﹖象》曰「君子以自昭明徳」。「自昭明徳」者﹐乃君子戒謹恐懼愼獨之功。其象著於西南離坤﹐而其本則仍在東北。故坎與艮﹐水山蹇﹐君子以反身修徳。艮與坎﹐山水蒙﹐君了以果行育徳。坎艮反復﹐蒙以養正﹐而聖功基於此矣。然君子之徳﹐非獨善其身己焉。己立立人﹐己達達人﹐重離繼照。《象》日「明兩作離﹐大人以繼明照於四方」。故曰「在明明徳」。

離南方之卦﹐在先天乃乾之位也。乾與離﹐天火同人。同人親也。乾君坤民﹐乾施坤受。離以干體包孕坤陰﹐其親也至矣。故曰「在親民﹐在止於至善」。善者﹐乾之元也。﹝《文言》曰「元者善之長也」﹞至者﹐坤之元也。﹝《坤﹖彖》曰「至哉坤元」﹞乾元一﹐坤元二。乾一勿用﹐用在坤二。乾坤合徳﹐則至善也。一生二﹐二生三﹐三乃艮之數。艮﹐止也﹐止於至善者也。﹝一二三三生萬物﹐子丑寅天地人。建子一復丑二臨寅三泰﹐泰通而天地人之道通﹐萬物咸備於我。此所以爲君子立徳之本﹐三者爲《大學》之綱領焉。﹞知止而後有定﹐﹝乾爲知﹐艮爲止﹐知止爲乾坎。艮三位﹐艮反身修徳﹐反諸坎。所謂含三爲一是也。﹞知止反身修徳﹐止於至善﹐則陰陽合徳而旣濟定﹐﹝旣濟定也。旣濟六爻皆當位﹐皆一陰一陽﹐此之謂道。﹞定而後能靜﹐﹝乾動坤靜﹐止於至善。以干合坤﹐由動而返諸靜矣。﹞靜而後能安﹐﹝坤先迷後得主﹐後順得常。安貞之徳﹐應地無疆。﹞安而後能慮﹐﹝由艮而返諸坎者﹐復由坎而出諸艮。坎爲思慮。《傳》曰「能說諸心」﹐坎也。「能研諸侯之慮」﹐艮也。﹞慮而後能得。﹝乾坤合徳﹐乾以易知﹐坤以簡能﹐易簡天下之理得矣。﹞物有本末﹐﹝天地之數﹐子一丑二寅三﹐三生萬物﹐皆始於醜二。丑屬牛﹐牛大物也。故物從牛星﹐紀起於牽牛。本末皆從木﹐木下爲本﹐上爲末。寅與卯屬木﹐《易》象三才天地人﹐乾天坤地艮人﹐三才之數不齊﹐皆齊於巽木。故巽也者齊也。齊之以巽﹐巽震成益﹐木道乃行。象也者﹐材也。材成輔相而天地﹐人之用以彰。﹞事有終始﹐﹝坤爲有﹐乾爲事。坤以從乾﹐故坤曰從事﹐從乾之事也。乾以統坤﹐故乾用格物﹐格坤之物也。乾始坤終﹐一始十終﹐而成終成始於艮。則終則有始﹐物無盡而事無窮。﹞知所先後。﹝有本末終始則有先後。先者體也﹐後者用也。先後一徳。明徳體也﹐在所先也。明明徳﹐用也。在所後也。艮其止﹐止其所也。故所先所後皆在艮﹐而知其所先後則在乾。乾知太始。﹞知所先﹐則先天而天不違。知所後﹐則後天而奉大時。則庶幾近乎道矣。

古之欲明明徳於天下者﹐﹝乾坤一古今。乾以先坤﹐古以鑑今。乾鎭而靜﹐性也。感於坤而動性之欲也。人各有欲﹐欲貴知止。欲能知止﹐知止於至於善﹐足以自昭明徳矣。﹞明明徳者﹐明兩作離﹐大人以繼明照於四方﹐是所謂由離而到坎者也。知所先﹐必先治其國。由離而巽﹝南方離﹐東南巽﹞鼎﹐鼎通屯﹐屯建侯﹐鼎凝命﹐治其國也。由巽而震﹐巽爲齊﹐震巽恆﹐夫婦之道。上承巽離風火家人﹐齊其家也。震反爲艮﹐反身修徳﹐修其身也。修身爲本﹐自離至艮﹐由天下國家而反諸身﹐徳之由用而歸之體也。更由艮而坎﹐坎維心亨﹐正於天一﹐正其心者也。由坎而乾﹐意出於心。乾爲言﹐而艮成之。從成從言﹐誠也。誠其意者也。知者徹始徹終﹐聞一知十。由乾而兌﹐乾知大始﹐智至至之。從坎一至兌十﹐致其知者也。由兌而坤﹐坤爲物﹐與艮對。艮手格之﹐故曰「致知在格物」。自艮而至坤終焉。此徳之體也﹐皆知所先也。

知所先﹐則知所後。物格而後知至﹐﹝至者坤也。﹞知至而後意誠﹐意誠而後心正﹐心正而後身修﹐身修而後家齊﹐家齊而後國治﹐國治而後天下平。是由本而及於末﹐由體而達諸用。於八卦從坤而兌﹐兌而乾﹐乾而坎﹐坎而艮。艮爲修身﹐修身齊家之始﹐成終成始。而震而巽而離﹐更復於坤。所謂全體大用﹐無不明矣﹝坤爲地﹐天之下也。坤體承乾坎﹐平也﹐亦由終而反始也。﹞。故大學之道﹐首明明徳。明兩作離也。終天下平﹐祗旣平坎也。坎離正中﹐由體達用﹐則水火旣濟功成﹐剛柔正而位當﹐知止而後有定﹝旣濟定也。﹞﹐《易》道備矣。自天子以至於庶人﹐一是皆以修身爲本﹐言人類階級至不齊焉﹐惟道能齊之。名類大小至不一焉﹐惟道能一之。齊之一之﹐故曰壹是以修身爲本。艮爲身﹐艮止﹐止其所所先所後﹐無不歸於至善矣。

其本亂而末治者否矣。修身爲本﹐身不修﹐旣濟道反﹐初吉終亂﹝旣濟「初吉終亂」﹞﹐本末易位。二之五亦五之二﹐爲天地否矣。否泰反復損益﹐益下不厚事﹐而損錯雷風相薄﹐天地變化﹐治亂之消息甚微。君子明乎消息盈虛﹐知所先後﹐明乎厚薄﹝剝上「以厚下安宅」則反復。﹞﹐安土惇仁﹝修身﹞﹐而治可保矣。故曰「其所厚者薄而其所薄者厚﹐未之有也」。

此謂知本﹐此謂知之至也。古本《大學》經文之末有此二句﹐今本移此二句於「大畏民志此謂知本」之下﹐作第五章

。與「親民」之爲「新民」﹐皆程子所攺定者也。實則「親民」親字﹐含有教養二義。攺作「新」字﹐僅有教之一義。則《傳》所稱如保赤子及同好同惡諸義﹐均贅文矣。証之於《易》﹐親字非訛尢確而可信﹐故並及之。

「中庸」之中﹐卽離坎中正之中。庸者從庚。陰陽之義﹐用始乙庚﹝故蠱先甲後甲﹐巽先庚後庚。﹞。後天震出東方﹐首出庶物﹐萬象更新﹐故納甲以震納庚。而庚之本位則屬西方﹐西正秋兌﹐震仁兌義﹐立人之道。故庸字之義﹐乃合震兌二象﹐兼仁義之用者也。程子曰「不易之謂庸」﹐朱了曰「庸平常也」﹐均非確詁。《乾﹖九二》「庸言之信庸行之謹」﹐兌言震行﹐取象尢極顯明。

天命之謂性﹐惟天之命﹐於穆不已。天者﹐乾也。天命則乾元資始﹐而始於坎﹐卽坎中之一陽﹐所謂性也。孔子贊《易》﹐利貞者性情也。又曰「一陰一陽之謂道﹐繼之者善也﹐成之者性也」﹐又曰「成性存存道義之門」﹐又曰「窮理盡性以至於命」。言簡意賅﹐源委分明﹐直截了當。後之言性理者﹐累千百萬言﹐枝枝葉葉﹐糾紛纏繞﹐其本根反不易尋覓矣。

率性之謂道。率者率也﹐卽成性存存也。率性之謂道﹐非性之謂道也。道本於天﹐性亦受於天。人能不失天賦之性﹐卽能合於天之道矣。於《易》象坎爲性﹐性隱伏不可見者也。坎常徳行﹐習教事﹐教人明於天之道而察於民之故﹐凡皆所以成其性也。故曰修道之謂教。

性不可見﹐感於物而動﹐則情也。情亦不可見﹐而見乎色﹝喜怒哀樂見於色﹞﹐見乎辭﹐見乎行。性貞天一者也。動則情見乎色見乎辭見乎行。其爲喜怒哀樂者﹐則不一矣。於是由艮而震﹐而以巽齊之。則不一者一﹐而合乎道。故道也者﹐不可須臾離也﹐可離非道也。此象之由坎而至於離者也。

戒愼乎其所不睹﹝離目睹﹞﹐恐懼乎其所不聞﹝坎耳聞﹞﹐莫見乎隱﹐莫顯乎微者﹐皆坎爲心﹐隱而顯微而著者也。坎心天地中﹐故喜怒哀樂之未發謂之中。坎一發而十至﹝兌十﹞。坎兌爲節﹐故曰發而皆中節。先天干坤南北中﹐後天震兌東西和﹝萬物出震﹞﹐故曰「致中和天地位焉﹐萬物育焉」﹝《易》與天地準﹐東震西兌﹐準平震卯兌西。日月出入﹐天象半顯半隱。正北坎﹐西北乾﹐東北艮﹐皆隱而不見也。天地之气﹐始於亥子之間微也。﹞。

坎一復小﹐故小徳川流。醜二臨大﹐故大徳惇化。一二天地中﹐天下之大本也。天一勿用﹐用醜二艮成言。成言爲誠﹐先坎後震。云雷屯﹐經綸﹐故惟天下之至誠﹐爲能經綸天下之大經﹐立天下之大本。天一勿用﹐用二至十。故凡爲天下國家有九經﹐所以行之者一也。

正北坎﹐西北乾﹐東北艮。乾天道﹐對巽爲直。來者信也﹐由亥出子。坎一兌十﹐動而直﹐直而中節﹐惟聖者能之。其二屈往﹝往者屈也﹞﹐故曰其次致曲。本東方艮人道﹐艮成言﹐曲能有誠。艮寅泰通﹐震出用事﹐萬物甲坼。誠則形也﹐巽物絜齊。形則著也﹐離皆相見﹐著則明也﹐皆由坎以至離者也。明動變化﹐由離坤而兌乾﹐故曰惟天下至誠爲能化。

誠者艮也﹐不誠無物﹐是故君子誠之爲貴﹐與《大學》之壹是皆以修身爲本﹐象義皆同﹐後先一貫者也。蓋艮寅爲人位﹐曾子稱思不出其位﹐惟日三省﹐故獨得孔子一貫之傳。《大學》《中庸》﹐皆端本於修身﹐卽皆本於艮寅之一位﹐重乾爻辰二爻在寅﹐故《大學》《中庸》之義﹐皆出於乾之九二也。顧孔子贊《易》﹐於立人之道﹐其樞機又在於三四兩爻何也﹖曰﹕此六爻之義也。論六爻三極﹐三四爲人爻曰人極﹔而三四兩爻﹐居內外之際﹐合言之﹐則爲兩卦之中﹔分言之又爲內之終而外之始。六十四卦之反覆上下﹐無不由此。故《易》之言人道於三四兩爻。「中庸」「大學」﹐以卦位言之。故均以艮寅明修道之本﹐皆所謂同條而共貫者也。﹝誠者物之終始。艮者成終而成始也。﹞誠爲艮﹐而至誠則爲乾。至誠之道﹐是反身修徳。由艮而反諸坎﹐由三而反諸一﹐卽所謂涵三爲一也。涵三爲一﹐太極之象。太極以無含有﹐自坎至乾﹐是卽由有而入無﹝乾西北戌亥數無﹞。無思也﹐無爲也。寂然不動﹐感而遂通天下之故﹐不疾而速﹐不行而至﹐乃天下之至神﹐故至誠之道可以前知。

西北乾天道﹐東北艮人道。天地人﹐子丑寅﹐三建用中﹐建中立極。醜艮爲身﹐寅艮爲庶﹐三庶也﹐故曰「本諸身﹐徵諸庶民」﹐子天建﹐丑地建﹐寅人建﹐爲「三王」﹑「三統」﹐故曰「考諸三王而不謬」。於乾知天﹐故曰「質諸鬼神而無疑」。「於艮知人」﹐故曰「百世以俟聖人而不惑」。此天地子丑而本諸戌亥﹐君子以一誠終始之﹐卽以艮終始之也。誠則形﹐形則著﹐著則明﹐明則動﹐動則變﹐變則化。西北乾庸言庸行終之﹐乾戌遠﹐坤申近﹐知遠之近也。東南巽辰﹐風自乾亥﹐知風之自也。乾亥微﹐艮寅顯﹐知微之顯也。君子入徳深藏乾亥下﹐人所不見﹐潛也。西北隅屋漏相在爾室﹐乾爲斧爲鉞﹐不怒而民威於斧鉞也。西北乾天至神道﹐醜用中本末盡以在之。乾天神道﹐於震無聲﹐於巽無臭﹐故曰「聲色之於以化民末也﹐上天之載無聲是無臭至也」。

此「中庸」乾九二正中﹐庸言庸行﹐閒邪存其誠﹐善世而不伐﹐徳博而化。《中庸》一篇﹐以化終之也。

十字架

泰西之十字架﹐相傳以爲耶穌代眾人受刑釘死於十字架上﹐故尊奉之﹐以爲耶穌流血之紀念。此宗教家附會之說﹐不足信也。其實十字架者﹐乃數學之交綫也。數不交不生﹐如兩綫平行﹐各不相交﹐𨿽引之至於極長﹐縱環繞地球一周﹐仍爲兩平行綫而已﹐不生數也。惟兩綫相交﹐成十字形﹐動則爲圓﹐靜則爲矩﹐而三角勾股八綫﹐皆由此生焉。此乃幾何原本之原本﹐實數學之初祖。我國相傳之兩儀圖﹐﹝今通俗皆稱爲「太極圖」﹐其實此圖分陰分陽﹐有黑有白不可謂之太極﹐當名爲兩儀圖﹐校爲愜當。北方亦有稱之爲陰陽魚兒者﹐魚字亦儀字之傳訛也。﹞天然之配偶也。兩儀爲理學之祖﹐由兩儀生四象﹐四象生八卦﹐變化無窮﹐莫不肇端於此一陰一陽。一陰一陽之謂道。道也者﹐形而上者也。交綫成勾股成三角八綫﹐推衍無盡﹐莫不導源於此一縱一橫。一縱一橫數也。數也者﹐成器之所先也。形而下者也。故道運於虛﹐而數徵諸實。我國數千年來﹐專尙儒家以空言談經﹐鄙術數爲小道﹐崇虛黜實﹐末流之獘﹐舉國皆無用之學。所謂形而上者﹐幾墜於地矣。泰西之學﹐則不尙空談﹐立一說必徵諸實驗﹐制一器必極其效用﹐不以理想爲止境﹐不以無成而中輟﹐千回百折﹐精益求精﹐於是科學功能﹐幾俟造化﹔器物利用﹐無阻髙深﹔形學發達﹐於斯爲盛。然極其獘﹐則謂世界將可以力爭﹐彊權兒足以勝天演。物欲無限﹐而生人者適以殺人﹐殺人者卽以自殺。物質之文明﹐浸成焉不可終日之勢。此倚重於數之一偏﹐與倚重於理之一偏﹐各趨極端。其末流之失﹐亦正相等也。夫理與數﹐本不可以須臾離。故聖人倚數﹐必參天而兩地。故形上之道﹐與形下之器﹐𨿽相生相成﹐無偏重亦無偏廢。捨道而言器﹐則器爲虛器。離器而言道﹐則道盡空談。三代傳統﹐一揆諸道﹝故曰「道統」﹞﹐不但禮樂政刑﹐悉本度數﹝度生於律﹐律本黃鐘﹐子丑一二﹞﹐卽徳行言語﹝言語卽文章也﹞﹐亦無不各有其典則。﹝《孝經》「先王之法言法行」。法者﹐卽合於度數者也﹞故節以制度﹐以議徳行﹐而《大學》治國平天下之道﹐必本於絜矩也。道不可見﹐故聖人示之以象。象無可稽﹐故聖人又準之以數。數與象合﹐而道無不可見。制器尙象﹐而器以立。載道以器﹐而道不虛。理象數一貫之道﹐皆出諸《易》。自王弼以玄理說《易》﹐後世畏象數之繁﹐因靡然從之﹐創掃象之說﹝弼以玄理說《易》﹐運實於虛﹐歸有於無。芻狗天地﹐糟粕仁義﹐更何有於象﹖後儒旣主其說﹐乃辟其玄談﹐是買櫝而還珠﹐亦非弼之所及料也。﹞。自是象數與《易》﹐又離爲二。周子傳太極圖﹐﹝實卽兩儀﹐以爲繼述道統之圖。﹞道果在是矣﹐而器已無存﹝禮樂政刑皆器也﹞﹐則道亦不亡而亡矣。諺曰「皮之不存﹐毛將焉附」﹐其是之謂歟﹖是故三代而後﹐易學晦盲﹐數學流於西方﹝西人於借根方名之曰「東來法」﹞﹐➂理學顯於有宋。卽此一縱一橫之十字架﹐分陰分陽之兩儀圖﹐足以爲東西近世學術源流之代表矣。近西人極物質文明之益﹐卽倦而知返﹐更探其原於哲學。我受理學空疏之害﹐尢備嘗苦痛力求自拔於沈淪。是東西人心﹐已同有覺悟之機。所謂通其變使民不倦﹐《易》窮則變變則通通則久﹐其在斯乎﹗故合中西之學﹐融會而貫通之。以此所有餘﹐助彼所不足﹔截此之所長﹐補彼之所短﹐一轉移間而各劑其平﹐各得其當﹐非《易》道又烏能貫而通之﹗夫十字架與兩儀圖﹐各產生於數千年前。一東一西﹐不相謀面。自西教東漸﹐於是天然配偶之兩代表﹐乃日相接近。又疊經幾許之歲月﹐始得消除種種之障害隔閡﹐而日卽親洽﹐今殆去自由結婚之期會不遠矣。結婚以後﹐必能產生新文明之種子﹐爲我全世界放一異彩。吾將摻券期之﹐拭目俟之矣。

辧無極

宋以前言《易》者﹐未有圖也﹐而太極更不可圖。自周濂溪始爲太極圖﹐又於太極之上添一無極﹐曰「無極而太極」。後儒因之﹐遂以太極爲第二位﹐似乎太極之前﹐更有一無極之圖恍然在於心目間者﹐而不知其說之不可通也。《系傳》曰「《易》有太極」。極者﹐至極而無對之稱。物各有極﹐故曰「天極」﹐曰「地極」﹐曰「人極」。陽有陽極﹐陰有陰極﹐所以別之曰「太極」。太者﹐至尊無上之稱﹐原以對三極及其他諸極而言也。卽曰太極﹐則太字之上﹐又何能更有所加﹖況無者﹐有之對也。旣可名之曰無﹐則無之對便是有。若云無極而有極則可﹐無極而太極﹐則文不當而辭不順也。夫太極者﹐渾淪無端﹐立乎天地之先﹐無名可以名之﹐無象可以象之。老子所謂「有物無形﹐先天地生﹐無以名之﹐彊名之曰道」者﹐庶乎其近之。《易》道元亨利貞﹐而太極者﹐乃元之所自出。今之言幾何學者﹐曰點綫面體﹐此物質之元亨利貞也。故物之形皆起於一點﹐謂之起點。而以精神上言之﹐則必有以立乎此起點之前者。言能得此起點﹐譬有二人於此﹐甲繪平圓圖﹐而乙繪立方圖。平圓立方﹐各有其起點﹐起點之形式同也。而繪成以後﹐則圓者自圓﹐方者自方。則因甲於起點之前﹐其胸中之所蘊蓄者﹐已完具一平圓之形象。乙於起點之前﹐其胸中之所蘊蓄者﹐已完具一立方之形象。此蘊蓄者﹐卽爲平圓與立方之太極也。然當其未落筆以前﹐又烏從而見之﹖烏從而聞之﹖所以云萬事萬物各有其太極﹐而《易》有太極﹐則在兩儀未判陰陽無始以前﹐先天渾沌之中﹐自有此肫然穆然。孕育萬物﹐具足萬理之渾淪元气﹐以立乎天地之先﹐而爲造化之主宰者﹐無形可象﹐無名可稱。孔子稱之爲太極﹐已至矣盡矣。更何能於此外再加一字﹐再著一筆乎﹖加一字﹐著一筆﹐卽非太極矣。惟周子之所謂太極者﹐卽有其圖﹐圖中有黑有白﹐有陰有陽﹐是卽兩儀四象﹐實已不可謂之曰太極。故又加一無極於其上。蓋爲中人以下說法﹐非有迹象可指﹐不能以言語形容﹐乃繪此圖以明一陰一陽之道所由來﹐使人可一覽而得﹐其用心亦良苦矣。但以本無迹象之太極﹐以迹象求之﹐終有語病﹐無論如何設辭﹐終覺似是而非﹝太極衝溟無形﹐可以意會﹐不可以言傳。言傳則有聲﹐有聲非太極也。著筆則有象﹐有象非太極也。﹞。若讀者不善體會﹐以辭害意﹐是將使太極之眞相﹐終無由了解。所謂「差以毫釐﹐謬以千里」矣。可不愼哉﹗

《易》注舊說之誤人

生生之謂《易》﹐故《易》道遏惡而揚善﹐好生而惡殺﹐此所以扶陽而抑陰也﹝陽以象善﹐陰以象惡也﹞。自專制帝王﹐借經術以愚民﹐而頭巾腐儒﹐又逢惡助長﹐曲借經文爲幹祿固寵之具﹐於是正義湮晦。古聖救世之經文﹐幾反爲賊民之愛書矣。尊君而抑臣﹐貴君而賤民﹐受誣之甚﹐莫過《易》與《春秋》。蓋《春秋》亦原本於《易》者也。來瞿塘氏《易注》﹐尙爲善本。乃其釋乾元用九﹐亦云爲人君者體春生之元﹐用秋殺之元﹐一張一弛﹐爲天道之法則。道千古人君以殺人者﹐皆此等曲說階之厲也。夫春生秋殺﹐《易》固無此明文。後儒以此明天地之气﹐盈虛消息﹐亦如陽死陰生﹐陰死陽生之類。非春以生之者﹐至秋必殺之﹐天地預存一必殺之心也。帝王亦人耳﹐以人殺人而謂之道﹐而謂之天道之法則﹐可謂誣聖蔑經之甚矣。孔子懼人之誤解也﹐故特於《系辭傳》鄭重以明之﹐曰「吉凶與民同患」﹐又曰「其孰能與於此哉﹗古之聰明睿知神武而不殺者夫」﹗聖意之深遠﹐亦可謂周且至矣﹐而謬誤仍若此。諸注類是者﹐不勝枚舉。聊舉一二﹐以見讀注者﹐當具隻眼。以辭害意且不可﹐況經本無其辭﹐而以意出入之﹐其誤天下後世也大矣。

七色變白

日光具七色光綫﹐而此七色之光綫﹐動而合成一色﹐則爲白色﹐此近世泰西科學家所發明也。現時學校儀器中﹐有一種圓形之平面版﹐其上分繪七色。附一機輪﹐以皮帶聯之﹐搖其輪令此圓版之旋轉極速﹐則只見白色﹝另以靑黃二色之版轉動則成綠色﹐紅靑二色者則成紫色﹐其他之色之配合亦各如其應得之色﹐而色之深淺則以兩色所占面積之多寡而分﹐與兩色之顏料相調合者無異。惟七色則只成白色。﹞。卽所以證明七色變白之說也。凡髙等小學以上之學生﹐殆無不知有此者矣。然我國舊學家﹐固未有言之者也。不料《易經》於數千年以前﹐早已發明之。象義明晰﹐確切不移﹐與西人之說正相吻合。其象卽見於山火賁之一卦﹐賁離內艮外﹐離爲日﹐離居九位﹐九宮之色。一白﹐二黑﹐三碧﹐四綠﹐五黃﹐六白﹐七赤﹐八白﹐九紫。數𨿽九﹐而白居其三﹐並之仍爲七色。離爲日而居九位﹐則自當有七色﹐與西說正相同也。由九三至六五﹐中爻爲震。震﹐動也。震動而離之七色皆變爲白﹐故六四曰「白馬翰如」﹐﹝翰如卽轉動極速之狀也。﹞至上九曰「白賁無咎」。曰「白賁」﹐則全卦皆變白矣。與七色變白之新學說﹐完全吻合﹐無一絲一毫之勉彊穿鑿。而「翰如」二字﹐則幾將近日學校所用之儀器﹐並其轉動之狀曲繪而出﹐可謂神妙不可思議矣。子曰「《易》之爲書也﹐廣大悉備」﹐略指其一而已可見矣。惜我國讀《易》者﹐皆忽略讀過﹐更無科學之知識與眼光以研究之﹐宜乎其不可解者多矣。﹝朱子注《易》﹐至理有不可通﹐輒以不可解或未詳二字了之。然尙能闕疑者也。後人或錯綜其象以求之﹐或爲卦變﹑爻變以附會之。但求於象可以聯屬﹐不顧義理之是否可通﹐與本卦之才物是否應有此理者﹐蓋比比矣。如賁卦之白字﹐或以爲巽爲白。而本卦無巽﹐則曰艮錯兌﹐兌反巽也。或以六五變則上卦爲巽﹐故言白也。而不顧巽之義爲入爲伏﹐與本卦之義固皆無當也。惟中爻爲震﹐震下伏巽﹐動而爲白﹐義尙較近。然不以新說參証之﹐又烏知古聖取象之妙﹐實與造化同工﹐斷非拘拘於一爻一卦之單辭所能悉解也。﹞

西教士之《易》說

西教士花之安氏﹐頗注意於中國之經籍﹐曾著《自西䢐東》一書﹐謂畫卦之伏羲﹐乃巴比倫人。巴比倫髙原﹐爲西洋文化策源地。伏羲八卦﹐以乾爲天﹐以坤爲地﹐至今巴比倫人猶稱天爲乾﹐地爲坤﹐此一證也。又巴比倫亦有十二屬象﹐與中國之十二辰大略相同﹐其證二也。或因花氏之說﹐更加推求﹐謂伏羲畫卦﹐以備萬物之象。宇宙偉大之象﹐無不列舉﹐如天地水火風雷山澤﹐以配八卦。而海爲天地間最大之一象﹐獨付闕如。而舉澤以爲山之對﹐則亦一疑問也。巴比倫介歐亞之間﹐四面皆大陸﹐距海最遠。其間惟裏海死海﹐爲瀦水最大之區﹐故稱之爲澤﹐亦足證花氏之說不盡無因。花氏更稱巴比倫古代之王﹐有號福巨者﹐與伏羲二字音亦相近。當卽爲始畫八卦之人﹐亦可謂讀書得間矣。但我國上古之史﹐𨿽無可稽考﹐然自伏羲而後﹐代有傳人。一畫開天﹐卽文字所造始。儷皮爲禮﹐已姓氏之足徵。在中國之佚聞古迹﹐無有可爲伏羲來自遠方之證者。況伏羲之陵﹐猶在中州﹐至今無恙。其果否爲伏羲埋骨之所﹐𨿽無從徵實﹐但有一事足以參證﹐有決非人力所能爲者。則古聖揲以求卦之蓍艸是也。孔子曰昔者聖人之作《易》也﹐幽贊於神明而生蓍。至今蓍艸所產之地﹐厥惟伏羲文王周公孔子之墓﹐而他處無有也。﹝惟近今所生之蓍不及古時之長﹐余嘗采蓍於孔林﹐最長者乃不滿今尺三十寸﹐以合周尺僅四尺餘。所謂六尺及盈丈者﹐詢之孔氏﹐云久未得見矣。﹞夫文周與孔子之墓﹐固確爲聖穴﹐決無可疑。則伏羲之陵而有蓍艸﹐亦斷然足證其非妄矣。其非巴比倫產﹐可不辧自明。或者當伏羲之時﹐西北之人物殷繁﹐﹝其時東南皆水陸地不多﹞治化流被於歐亞兩州之交﹐故巴比倫得有伏羲之學說﹐﹝逮洪水爲災﹐地形攺變﹐流沙阻隔﹐西道遂不復通﹐故禹域西限流沙。﹞未可知也。至八卦之象無海﹐則有說焉。夫江河海洋﹐皆後起之名辭。伏羲時文字未興﹐烏得有此析類之名﹖卦象水火山澤﹐皆以對舉爲文。海固無可對也﹐故以澤對山。洪荒之世﹐世界一澤國耳。舉目所見惟山與澤﹐則亦以山澤象之耳。《周易》爲中古之書﹐取象較廣。坎爲大川﹐大川亦卽海也。焉得以數千年後之名詞﹐而致疑於上古之世哉﹗

化學之分劑與象數合

西人物質之化分﹐譯之爲化學者﹐乃近世紀所發明者也。不謂地隔三萬里﹐時閱七千年﹐而吾《易》之象數﹐能與之一一吻合無毫釐之差。嗚呼﹗是所謂範圍天地而不過﹐曲成萬物而不遺者﹐豈空談性理所能悉其奧旨哉﹗張氏之銳《易象闡微》﹐取气之分劑性質﹐以卦位爻數乘除推衍﹐無不妙合。尢奇者﹐陽三而陰二﹐足證古聖參天兩地之數﹐固俟之萬世而不惑者也。

《易》以陽爲气而陰爲質﹐乾坤气質之總綱﹐六子乃气質之分類。故气質之分晰﹐當於六子求之。輕气﹝亦曰水素﹞比較各气重量爲最輕﹐於《易》爲震象﹐以干通坤初﹐出於震之卦气也。震初一陽始復﹐其幾甚微﹐故其气甚輕。﹝地山謙﹐坤艮皆重也。乃曰謙輕者﹐亦以三四五爻之互震也。﹞震爲動爲陽﹐陽之气輕淸而上升﹐故坤變爲震。動而气升﹐則乾卽成巽而爲風。蓋乾陽之坤﹐熱漲上騰﹐而乾之本體反虛。他處空气入而補之﹐因動蕩而爲風也。凡卦爻本體﹐不能互成他卦者﹐當爲獨立之原點。其可以互成他卦者﹐卽爲化合之合點。如坎﹝六畫卦﹞五陽以上無互體﹐爲獨立養气﹝亦曰酸素﹞原點。下互艮爲淡气﹐此卽養气當與淡气相合之象也。若五陽下降至四﹐則亦互震體﹐而變爲雷雨作解。此卽輕气上升﹐與天空養气化合而成雨之象也。又如震初陽無互體﹐爲輕气獨立原點。四陽互艮互坎﹐此亦與淡气相和﹐及化合成雨之象也。坎五之陽由乾二來也﹐以陽三﹝爻體陽三陰二﹞與五位相加爲八﹐以二乘八得數十六。震初之陽﹐由乾四來也。以陽三與初位相減爲二﹐以二除四﹐仍得二二﹕十六二一﹕八﹐故輕气之分劑數﹝亦曰原子量﹞爲一﹐養气之分劑數爲八﹐一以乘得數﹐一以除得數也。

淡气﹝亦曰窒素﹞者﹐愛力甚小。而其性安靜無爲﹐其作用但在節止養气之太過﹐故知此气必爲艮之卦气﹝艮靜而止﹞也。如艮九三上九兩陽爻﹐皆爲淡气。上九之陽由乾三來﹐九三之陽由乾上來。以陽三與上位六相加則爲三﹐三以陽三加入三位﹐則爲二三。艮下體之卦位﹐其和數爲六﹝初二三之和﹞。上體之卦位﹐其和數爲十五﹝四五六之和﹞。六與十五之和數爲二十一﹐以三除之得七﹐後以二乘七得十四﹝以三除者陽﹐加於上位得三﹐陽數也。以二乘者陽﹐加於三位得二陽數也。﹞。爲淡气一分劑數。輕養二气之乘除﹐以反對爲用﹐淡气則自爲乘除。由此推之﹐可見卦气每生一物﹐必變化其方式。方式不同﹐故形質有異也。

輕淡養爲三少陽气類原點。此三气者﹐常混合彌漫於空中者也。試以三類气質合成卦象如﹐卽蒙卦也。上艮爲淡气﹐下坎爲養气。九二六三六四互震爲輕气﹐九二至上九共歷五位。陽自初至二進一位﹐自初至上進五位。養气卽生﹐則應消去淡气一位。故養气居空气五分之一﹐淡气居空气五分之四﹐而輕气體積則甚小。輕養淡三气混合彌漫而成蒙象。蒙象者﹐其地球表面之蒙气乎﹖

綠气﹝亦曰鹽素﹞能漂白物色﹐其臭甚烈﹐能傷人﹐此巽之象也。《說卦傳》「巽爲白﹐又爲臭」﹐又曰「巽也者言萬物之絜齊也」﹐皆綠气之性能功用也。如巽象﹐下體陽爻﹐積與位之和爲十一﹝陽三加二位爲五﹐陽三加三位爲六﹐合之爲十一也。﹞。上體陽爻積與位之和爲十七﹝陽三加五位爲八﹐陰三加上位爲九﹐合之爲十七也。﹞﹐下體陰爻積與位之和爲三﹝陰二加初位爲三﹞﹐上體陰爻積與位之和爲六﹝陽二加四位爲六﹞﹐以三減六得三﹐以初加四得五。三五相加﹐再與十一十七相和﹐卽等三十六﹐爲綠气之一分劑數﹝綠气之一分劑數或作三五一五﹞。

炭气﹝亦曰炭素﹞爲有形質之气﹐故化學家謂之非金類﹐而煤炭所含者爲最多。若在气質內﹐則常與養气化合﹐所謂炭養二是也。蓋炭气之原點屬離﹐離陰卦也。陰常附陽﹝離麗也﹐必附麗於他物而始見。離爲火﹐火必附於物始燃。﹞﹐是爲有形質之物。故炭气與綠气﹐不能如輕淡養三气﹐能卓然獨立於空气界也。離卦二陰自坤五而來﹐下體陽爻積與位之和爲十﹝陽三加初位爲四﹐陽三加三位爲六﹐合爲十也。﹞。上體陽爻積與位之和爲十六﹝陽三加四位爲七﹐陽三加上位爲九﹐合爲十六﹞。以上體陽五位數﹐除下體陽爻積與位之和﹐得數二。以下體陰二位數﹐除上體陽爻積與位之和得數八。二與八之較六﹐卽爲炭气之一分劑數﹝綠气一分劑數由和而得﹐炭气一分劑數由較而得方式亦不同也﹞。六子之卦﹐震坎艮巽離﹐皆有其自成之原點。惟兌獨無﹐蓋陽數大﹐陰數小﹐陽順生﹐陰逆生﹐陽始於震。陰始於兌﹐震之原點爲一﹐則兌始生之陰數﹐必更小於一。退入零位﹐幾不可見﹐必不能成爲獨立之原點矣。求之於化學气類中﹐惟喜气於兌象爲近。兌爲悅﹐悅喜意也﹝喜气嗅之令人狂笑﹞。考喜气爲淡養所合成﹐西名爲NO。此亦足證兌無自生之原點矣。喜气之分劑數爲二十二﹐卽八與十四所合之數﹝養气一分劑數爲八﹐淡气一分劑數爲十四﹞。淡气爲艮象﹐養气爲坎象。艮之上體三爻積與位之和爲二十二﹝陰二加四位爲六﹐陰二加五位爲七﹐陽三加上位爲九合之爲二十二也﹞﹐坎之上體三爻積與位之和亦二十二﹝陰二加四位爲六﹐陽三加五位爲八。陰二加上位亦八﹐合之亦爲二十二也。﹞。以艮之上體﹐合兌之下體﹐則爲損卦。以坎之上體﹐合兌之下體﹐則爲節卦。兌下體三爻積與位之和爲十四﹝陽三加初位爲四﹐陽三加二位爲五﹐陰二加三位爲五﹐合之爲十四也。﹞﹐以下體兌之十四﹐減上體艮之二十二﹐卽得坎養之八。以坎養之八﹐復減上體坎之二十二﹐卽得艮淡之十四。故八與十四之和﹐卽喜气之分劑數。其數之妙合﹐極參伍錯綜之致﹐而無不吻合﹐誠不可思議矣。

以上輕﹝震象﹞養﹝坎象﹞淡﹝艮象﹞綠﹝巽象﹞炭﹝離象﹞喜﹝兌象﹞六气﹐卽乾坤二元所化生﹐震坎艮三少陽﹐巽離兌三少陰之六元象也。然三少陽所成之原質有三類﹐而三少陰所成原質只有兩類。可見陽三陰二之定則﹐離造物者亦不能越此範圍﹝五行之數亦天三地二﹐天地之生數亦天三地二﹞也。此外之原質﹐若碘﹐若砩﹐若金類﹐若非金類﹐爲數甚夥。苟能各按其天然分劑之數與其品性﹐依卦象變化之條理﹐以方程求等之法細繹之﹐當無不有一定之公式﹐可斷言矣。

《化學鑑原》云﹕輕气與諸質化合﹐其性大似金類﹝與鋅或銅化合﹐顯此性尢大﹞﹐故疑爲气質金類﹐如汞爲流質金類是也。輕气與汞若汞與鉑﹐𨿽視無金光﹐而叩之不堅﹐亦不足爲必非金類之據。汞加熱可化爲明气質﹐亦與金類爲例﹐是可見輕气亦或爲金類也。又云﹕輕气𨿽爲萬物中至輕至稀之品﹐而分劑數爲最小者﹐然依其分劑數而計其愛力﹐則甚大也。如一分重之輕气﹐能與綠气三十六分之重化合﹐能與溴八十分之重化合﹐與碘一百二十五分之重化合。極少之數﹐亦足支配此各質而變化其性。且所成之質﹐最難分析。化學以爲極少之分劑﹐而生極大之愛力性﹐爲甚奇也。按化學家疑輕气爲金類﹐而不敢下確定之斷語。又奇其分劑數小而愛力極大﹐此由不明輕气所以化生之原理也。若以《易》象証之﹐則所疑者皆渙然冰釋矣。蓋輕气爲震象﹐震者乾始交坤﹐其象恆通乾﹝震爲乾之長子﹞。《說卦傳》「震其究爲健」﹐健卽乾也。乾爲金﹐震者金气之初發動者也。知輕气之爲震﹐則知輕气爲气類之金可無疑矣。一陽初復﹐故分劑數最小﹐所謂復小而辧於物是也。其感動力反甚大者﹐以干健而震動也。震爲物之始生﹐此天地之仁气也。且又爲最尊最大之乾卦最肖之長子﹐然則能以至小之分劑數化合最大之分劑數﹐而顯最大之愛力者﹐又何足怪乎﹗

以上諸說﹐不但足與物理相發明﹐尢足以證明象之切切實實﹐非模糊影響而意爲擬議者也。向來說《易》者﹐以空談性理爲髙﹐能精研象數者已不可多得。間有談象數者﹐又莫明象數之原理﹐於是東牽西扯﹐曲折附會以求合﹐而不知去《易》之道愈遠﹐而象數反爲說《易》之累矣。故顯明象數﹐必知物理。離物理以言象數﹐亦與離象數而談性理者﹐敝正相等耳。

佛教道教之象數備於《易》

《易》之爲書也﹐廣大悉備。範圍天地﹐曲成萬物﹐故凡世界所有﹐無遠近﹐無今古﹐均不能出於《易》教之外。道教佛教﹐皆後起者也﹐而佛教創始於西域﹐更與中國之文化無關。乃聖人之作《易》﹐早定其數於三千年以前﹐而槪括其教於卦象之中﹐並其科儀名類﹐亦皆一一列舉而豫定之。乃後來者冥然罔覺﹐順天地之理數﹐以自力進行。初未與《易》相謀﹐而事事物物胥一一準之﹐莫能相悖。始信孔子「天且不違況於人乎況於鬼神乎」之贊﹐爲確有徵驗﹐而非以虛義爲頌美之辭焉。

蓋天地之數﹐自天一地二至天九地十﹐八卦之入用準之。至乾而數爲無﹐黃帝甲子﹐幹五支六﹐各分陰陽﹐以合八卦之用。至乾終戌亥﹐而數有孤虛﹝子一丑二至酉十盡於兌﹐至乾數無而於辰爲虛。其對宮則爲孤﹞。故乾坤陰陽皆極於己亥﹐己陽極陰始﹐亥陰極陽始。陰陽終始於己亥﹐而己亥實爲天地陰陽之兩端﹝端者始也﹞。聖人合陰陽之撰﹐通神明之徳﹐先後皆履端伊始。己上先天干兌卦﹐己履端始﹔亥下後天干兌卦﹐亥履端始。是以聖人於己亥萬物終始﹐執其兩端﹐而用其中於民﹝天地子午正中﹐子一勿用。用子正在丑﹐用午正在未﹞。乃子丑中﹐天地協﹐使民協於中。南北乾坤坎離正中﹐堯舜通變宜民﹐垂衣裳而天下治。取諸乾坤﹐坎離水火﹐百姓日用而不知是也。故「人心惟危﹐道心惟微。惟精惟一﹐允執厥中」﹝子坎一﹐道心寅﹔艮三﹐人心子。一純丑﹐二精子﹐丑天地正中。﹞。「中庸」乾二用中﹐皆天地大中之道﹐帝王立極﹐聖人立本﹐於己亥執其兩端﹐子丑用其中於民。斯堯舜之道﹐文周孔子所繼述﹐卽《易》道用中之旨也。

兩端各倚於一偏。東南偏辰巳﹐有陽無陰。主有生無死﹐道教是也﹝道教主長生不死﹞。西北偏戌亥﹐無陰無陽﹝乾數無﹞。主無死無生﹐佛教是也。以其偏於一端也﹐對於用中而言﹐謂之異端。然天地旣有其數﹐旣開其端﹐卽皆有其教。天地南北﹐子一陽﹐物出有﹐道教始。午一陰﹐物入無﹐佛教始。故子出而辰巳有者陽﹐於午一陰未生﹐入無之佛未見。其象有﹐有者皆道教。孔子刪書斷自唐虞。唐虞日中天﹐南北用中﹐日未過中﹐其唐虞以上書是道教﹝黃帝爲道家之祖﹐廣成空同皆道家言﹞﹐非用中之道﹐故刪書刪之。而《易》之書所以明道﹐不明道教﹐是缺南北一偏﹐則《易》不備﹐不足以明道﹐故《易》象往來。自子一出有﹐其數逆來﹐起子西北來﹐而午東南﹐其卦爲水天需﹐爲火風鼎﹐其象爲水火逆運﹐而以求有生無死。此其有陽無陰之一偏也。東南象也。是以西北來東南﹐其對卦言姤﹝西北乾對東南巽﹐爲天風姤﹞言復﹝西南坤對東北艮﹐反震爲地雷復﹞﹐姤奼女而復嬰兒﹐需鼎服食以求長生之道者也。變則鼎折足需於泥而道敗﹐有生有死﹐有需「不速之客三人來」﹐道家所謂「三尸」「三彭」是也。故《易》四三爲人爻﹐而遊魂歸魂爲鬼《易》﹝遊歸亦在四三兩爻。凡上五爻爲天《易》﹐四三爻爲人《易》﹐二初爻爲地《易》﹐遊魂歸魂爲鬼《易》。﹞。精气爲物﹐遊魂爲變﹐是故知鬼神之情狀。精气爲物者神﹐其道所謂神仙是也﹝艮寅人道﹐艮爲山﹐故仙字從山從人。艮止其所﹐人極所自立也。﹞。遊魂爲變者鬼﹐其道所謂屍彭是也。先天干坤之位﹐而後天離坎居之。火上水下﹐其道未濟﹐魂升魄降﹝離魂坎魄﹞﹐是死道也。故道以逆行。降炎上之火﹐升潤下之水﹐龍飛在天﹝震爲龍﹐震下一陽由坎而出﹐龍飛在天﹐卽取坎塡離之說。丹家所謂龍從火裏出者是也。震位東方﹐亦靑龍之位﹐其徳爲仁。仁屬陽﹐主升﹐乾九五爻其候也。﹞﹐虎履其尾﹝兌爲虎﹐兌上一陰爲陰之始﹐而位於正西白虎之位﹐其徳爲義。義屬陰﹐陰主降﹐降則變兌見爲巽伏。故道家曰伏虎﹐又曰虎向水中生也。﹞﹐皆於三四兩爻反復其道。九四六三﹐陰陽反復﹐是爲雷澤歸妹﹐故歸妹天地大義人終始﹐爲六十四卦之大歸魂卦也。先天干﹐後天離﹐火天大有﹔先天坤﹐後天坎﹐地水師。大有眾也﹐師眾也。三人爲眾﹐皆需之不速之客三人﹐故魂魄具而三尸卽伏於中﹐是必損之三人損一﹐而後致一得天地之道。是《易》於道教明著其象﹐而魏伯陽之《參同契》﹐借《易》卦以明丹學﹐與《易》義無涉者﹐猶不與焉。儒者禁言異端﹐於他書則是﹐於《易》則非。《易》備萬物萬象﹐此道教東南一偏象﹐不可不知者也。

天地南北子一陽物出有﹐爲恆有象﹝先天西南巽﹐東北震﹐爲雷風恆象﹞。午一陰物入無﹐爲咸無象﹝先天東南兌﹐西北艮﹐爲澤山咸象﹞。咸無佛教也。午一陰生﹐午而戌亥﹐萬物歸無﹐爲後天西北乾象。咸無反恆有﹐《春秋﹖莊七年》「夏四月夜﹐恆星不見」﹐爲周莊王甲午﹐卽佛誕生之日矣。佛誕生﹐天地咸象感﹐而恆星不見﹐而《易》已早徵其兆於先後天卦矣。故八卦於咸無順往﹐自東南午﹐而西北子﹐其卦爲風火家人﹐爲天水訟。家人由內出外﹐訟違行不親﹐其象爲火水順滅﹐而以歸無死無生。此其無陰無陽之一偏也。西北乾剛乾金﹐故佛金剛不壞。佛說經金剛獨顯﹐爲咸感應象。西北戌入夜明火﹐而佛始燃燈﹐西北天地以濟不通﹐而佛度彼岸﹝《易》利涉大川﹐皆由坎之乾東北往西南卦﹞。天地數有無﹐以輔相左右民。左爲輔﹐天地數甲三庚九﹐三九爲二十七輔﹐是乾震無妄卦﹐乃天地有之數﹐而知無者妄也。右爲相天地數辛四乙八﹐四八爲三十二相﹐是巽坤觀卦﹐乃天地無之數﹐而知觀者空也。故佛說以三十二相觀﹐不可以三十二相觀。是以戌西北巽入無﹐辛四西北物往來入無。有乙八辛四﹐坤巽入﹐升不來﹐而四於東南巽不果。西北乾木果﹐故佛說四果﹐謂入而實無所入。往來而實無往來﹐不來而實無不來﹐有法而實無有法﹐爲四果﹐皆西北四戌入無數。四西北右相合一﹝合子一﹞﹐卽是一合相﹐而無見有﹐卽非一合相﹐皆西北數西北相也。西北戌亥數無爲空﹐而乾爲門﹐故佛教曰空門。先天西北艮﹐艮爲山﹐故佛門曰山門﹐佛祖曰開山。先後天干艮合爲遁﹐故又曰遁入空門。全《易》陰陽爻數﹐各一百零八﹐故佛之紀數﹐皆一百零八。西北陰﹐陰數窮於六﹐故佛至六祖而止﹝陰數窮於九﹐故道家丹以九轉﹞。西北咸﹐神無方而《易》無體﹐不疾而速﹐不行而至。咸感至神﹐故佛道感應至神。《易》備萬物萬象﹐此佛教於西北一偏象﹐不可不知者也。以上據端木鶴田氏之說而推衍之﹐其義尙多未盡﹐然亦可見其大槪矣。

