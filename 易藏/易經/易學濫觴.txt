

欽定四庫全書

經部一

《易學濫觴》

易類

提要

﹝臣﹞等謹案﹕《易學濫觴》一卷﹐元黃澤撰。澤字楚望﹐資州人﹐家於九江。大徳中嘗爲景星書院山長﹐又爲東湖書院山長﹐年逾八十乃終。故趙汸生於元末﹐猶及師事之﹐其《易》與春秋之學皆受之於澤者也。澤垂老之時﹐欲注《易》《春秋》二經﹐恐不能就﹐故作此書及《春秋指要》發其大凡。卷首有延佑七年吳澄題詞。據其所言﹐二書蓋合爲一帙。今《春秋指要》亦無傳本﹐惟此書僅存。朱彜尊《經義考》載此書﹐注曰「已佚」﹐則彜尊亦未及見﹐知爲稀覯之本矣。其說《易》以明象爲本﹐其明象則以《序卦》爲本﹐其占法則以《左傳》爲主。大旨謂王弼之廢象數﹐遁於元虛﹔漢儒之用象數﹐亦失於繁碎。故折中以酌其平。其中歷陳《易》學不能復古者﹐一曰「《易》之名義」﹐一曰「重卦之義」﹐一曰「逆順之義」﹐一曰「卦名之義」﹐一曰「卦變之義」﹐一曰「卦名」﹐一曰「《易》數之原」﹐一曰「《易》之詞義」﹐一曰「《易》之占詞」﹐一曰「蓍法」﹐一曰「占法」﹐一曰「序卦」﹐一曰「脫誤疑字」﹐凡十三事。持論皆有根據。𨿽未能勒爲全書﹐而發明古義﹐體例分明﹐已括全書之宗要。因其說而推演之﹐亦足爲說《易》之圭臬矣。

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●《易學濫觴》原序

楚望夫子之注經﹐其志可謂善矣。《易》欲眀象﹐《春秋》欲明書法﹐蓋將前無古﹑後無今﹐特出其所得之大槪示人﹐而全注未易成也。每以家貧年邁﹐弗果速成其注爲﹐嗟世亦有仁義之人﹐能俾遂其志者乎﹖予所不能必也。道之行與﹐命也﹗愛莫助之﹐永嘆而巳。延佑第七立秋之後四日﹐臨川吳澄書於《易學濫觴》《春秋指要》之捲端。

●欽定四庫全書

易學濫觴

﹝元﹞黃澤撰

說《周易》者﹐自漢諸儒至虞翻﹐是欲明象﹐去聖已逺﹐象學不易明﹐遂流於煩瑣﹐或渉支離誕漫﹐學者亦已厭之。故王輔嗣岀﹐而創爲忘象之論﹐盡棄諸儒之說﹐其文髙潔﹐足以動人。自是以來﹐學者宗其說﹐與象相忘矣。至伊川先生又據《易》以明理﹐理明而象數稍逺。其後說《周易》者﹐皆務明經﹐多不專守師說﹐晦庵之於程﹑張﹐蔡節齋之於晦庵﹐徐幾﹑劉彌劭之於節齋﹐皆時有異同﹐各出新意﹐比之漢魏諸儒各主一師﹑黨同伐異者﹐大不侔矣。

象學之廢﹐自周末至今﹐千有七百年。伊川𨿽主於理﹐晦庵𨿽主於占﹐然世之學《易》者﹐皆知《易》當明象﹐故𨿽精粹如朱程學者﹐終未免各悉其心志。自玆以往﹐象學焉知其不可復歟﹗澤年十七始﹐熟復《系辭》﹐旣又讀《左傳》﹐疑於艮之八及諸占法﹐蓋探索之勞積四十餘年﹐至今猶未有釋然者﹐然無所不盡其思矣。大徳三年﹐於《易》象始有所悟﹐又積十數年﹐大槪得其五六﹐由是始具槁。又積十年﹐乃稍得其節目。然所悟深者﹐大抵不入槁而存諸心。方其勞心苦志也﹐若神明晝夜役使之者。及其悟也﹐則如天開其愚﹑神啟其祕。凡西漢以來至近代諸儒﹐鑽研而不可得者﹐始有芽蘗之漸。若更益以十年之功﹐則十可得其七八﹐𨿽未必盡能全復舊物﹐然比之王輔嗣創爲忘象之髙談以絕後人之用心者﹐其得失相去逺矣。夫小有所得而言﹐則失之淺﹔未有所得而言﹐則失之妄﹔有所得而略不言﹐則失之隱﹔急而言之﹐則失之躁﹔易而言之﹐則失之玩﹔決意而以身任之﹐則失之不讓﹔能苦思而不能爲聖經發揚﹐則亦失之不忠﹔可與言而不言﹐則又失之闇﹔著書二十年而殊無知者﹐則亦失之沈晦。凡此類者﹐當斟酌而處之。此澤之所以難乎﹖其爲人也﹐且素無聲譽﹐而自負獨重﹐則人亦不復相卽。若混俗無別﹐則人又褻而視之。斯末俗之獘﹐所以使人日就衰老﹐而此心未得暴白於世者﹐此非獨澤孱懦無力量之過﹐亦世之好古者希故爾。夫汲汲焉求知於世者﹐非也﹔窮居陋巷﹐而愛惜所學﹑深懼人知者﹐亦非也。蓋古之君子盡其在已﹐而聽其在天﹐故復爲此卷﹐以爲二注先容焉。

學《易》者﹐當明象﹐此確然不易之論。但象不可明﹐故忘象之說興﹔忘象之說興﹐而象學遂廢﹐亦可嘆已。夫忘象﹐非王氏得已之言也。王氏不得已而言之﹐諸儒亦不得已而從之。使象學若可明﹐則諸家何苦不從﹐而乃從此不得已之論乎﹖然自王氏以來﹐凡學者皆疑於乾馬﹑坤牛之象。雷﹑風﹑山﹑澤﹑日﹑月之象﹐大而易見﹔而馬﹑牛之象﹐小而難知。故學者皆深契於王氏之言﹐而不知《易》之爲象﹐其說不一。凡《易》之寓象﹐未有《序卦》之大而要切者。世人於此﹐皆不深究﹐何乃獨病於乾馬﹑坤牛之傅會﹐快心而棄擲之哉﹖夫所謂《序卦》之象最大者﹐謂乾坤定位而物始生物﹐生必蒙﹐蒙則當教﹐教則必養﹐不得其養則爭。此《易》必首乾坤﹐乾坤之後﹐次以屯﹑蒙﹑需﹑訟者﹐爲此也。自此以往﹐皆以夫子《序卦》之辭觀之﹐則可見﹕上經是開辟以來經制之象﹐下經是人道之首﹐正家以及天下之象﹔上經是因天地以寓人事﹐下經是因人事以明天地之道。所以必分上﹑下經者﹐上經以象先天﹔下經以象後天。上經始乾﹑坤而終坎﹑離者﹐祖先天之意也﹔下經始咸﹑恆而終於旣﹑未濟者﹐《周易》序六子之意也。自屯﹑蒙而同人﹑大有﹐凡十二卦﹐而後六子備。所以然者﹐天地定而日月行﹐聖人興而大化著﹐至此而後﹐裁成輔相之功稍著故也。同人﹑大有是開辟以來最盛﹐所以離體居後者﹐蓋以其能成天地最盛之功﹐使光輝昭著﹑品類繁盛﹐有目者其覩﹐故離體居後也。乾四徳而亨﹐居夏﹐長養萬物﹐亦此義云。以其當最盛之世﹐故大有繼以謙。聖人於此寓意深矣﹗然此亦姑舉其要﹐以見大意﹐其詳亦莫能盡觀者。於此引而伸之﹐則於學《易》﹐豈小補乎﹖

夫乾馬﹑坤牛﹐學者以爲難知﹐而不知此於象學所系尙小。又乾馬﹑坤牛尙可知﹐惟離爲牛﹐則最難知。《左傳》曰﹕純離爲牛。此已不可曉﹐而離卦辭曰「畜牝牛﹐吉」﹐尢不可曉矣。若益以《說卦》坤爲子﹑母牛﹐又可彊通乎哉﹖澤於此﹐用心𨿽頗極﹐其精微﹐然猶不能無惑﹐故述於後學。《易》者﹐先其大而後其小﹐且知其難之﹐蓋有所在而不專在彼焉。上經首乾﹑坤﹐次以屯﹑蒙等卦﹐是從不易處說起。及終於坎﹑離﹐亦是不易。下經首咸﹑恆﹐是從變易處說起﹐至旣﹑未濟﹐亦是變易。變易之中有不易者在﹐不易之中有變易者在。

天道主於變﹐人道主於常。天道變中有常﹐人道常中有變。天道變而不可違乎常﹐人道常而不可不知變。所謂「天道主於變」者﹐如月令雷乃發聲﹐卻亦或先或後﹐又有非時之雷﹔如治日少而亂日多﹐盛衰興廢常出於意料之外﹔又如孔子不得位﹐顏子不幸短命﹔泰伯之賢不能得國﹐而有文王﹑武王之事﹔仲子非嫡也﹐而子孫有魯國﹐三桓由之而盛。此皆所謂變也。人道﹐則君臣﹑父子﹑兄弟﹑夫婦﹑朋友有一定之倫﹐上下﹑貴賤有一定之分﹐居處﹑飲食﹑耕田﹑鑿井有一定之法﹐其應事接物必隨時制宜﹐𨿽是變﹐然大抵終不可踰越常理。此所謂「人道主於常」也。《周易》卦下辭六十四﹐孔子釋卦辭六十四﹔又大象六十四﹐爲一百九十二爻﹐辭三百八十四﹐孔子釋之﹐是爲小象﹐亦三百八十四。總此五者﹐爲九百六十﹐益以用九﹑用六及乾﹑坤《文言》及《系辭》所陳十一卦﹑九卦與其解頥之義﹐又《說卦》《序卦》《雜卦》及《春秋》內外傳所記筮占之法﹐凡千有餘事。自漢魏諸儒以至近代邵康節﹑程先生﹑張橫渠﹑朱晦庵﹐各以所見發明﹐亦已得其大略。義理之說﹐最爲詳備﹐惟象學則猶未復古焉。其間固有易知者﹐亦有𨿽難知而先儒所說已暗合﹐但其大體旣未能明﹐則𨿽總謂之未能復古﹐亦非過也。惟大象示人以用《易》之道最爲易曉﹐然歷觀舊注﹐猶有數處未合﹐況其它乎﹖卽如需卦之「君子以飲食宴樂」可謂易知矣﹐所說終未盡。蓋水在天上﹐卻與「飲食宴樂」又何相關﹖若不從乾﹑坤﹑屯﹑蒙解來﹐實解不去。大抵天地開辟以來﹐水生物之功爲大﹐《洪範》水數一者﹐亦以其物之始故也。水本在地﹐今在天爲云少需﹐然後爲雨及。旣爲雨﹐滋潤百榖﹑艸木﹐而後動物得所養。凡飲食﹐未有不出於水泉及百榖﹑艸木者﹐以其生物有漸﹐𨿽非朝夕之故﹐然亦朝夕可待﹐所以謂之需﹐乾坤賴此以養人。故聖人取其象﹐以「飲食宴樂」如此解﹐而後胸次釋然。此《序卦》之說所以不可易也。六十四卦大象本顯然﹐需之象又自明白﹐說者尙不能透徹﹐況其它乎﹖其大象如「君子以治歷明時」﹑「君子以永終知敝」﹐則又非造次可議。屯物始生﹐蒙是養﹐所以需是飲食之道。雨自上降﹐然後生萬物﹔艸木之味﹐實能養人﹔醴醪﹑酒漿﹑籩豆﹑俎實﹐皆出於此。此需所以爲飲食。

《易》象學迷失一千有七百餘年﹐漢儒及近代諸儒所說頗細碎﹐𨿽不可廢﹐然於大體未明﹐終無益也。但《易》之未易明者﹐非直象學。蓋義理之說﹐至伊川﹑晦庵﹐可謂精切粹美﹐而《易》之大義未能復古者﹐亦多有之。如漢儒說《易》有三義﹐今人多隻說「變易」﹐是《易》之名義未能復古一也。太極﹑兩儀﹑四象﹑八卦﹐得康節始爲之發明﹐而重卦之義未有說以相通﹐是重卦之義未能復古二也。孔子稱﹕「《易》﹐逆數」﹐而今之《圖》乃是半順半逆﹐是逆順之義未能復古三也。卦名義無相犯者﹐如咸是「取女」﹐漸是嫁女﹐恆是夫婦﹑居室﹐歸妹是兄嫁其妹﹐而說者以歸妹是嫁女﹑是與﹐咸取女之義﹐初無分別﹐甚者則以爲少女嫁長男﹐是卦之名義不能復古四也。伏羲之時﹐占法簡易﹐故孔子曰「八卦定吉凶」﹐蓋比之於今之析艸擲荊亦足以定吉凶得失。及爲六十四卦變爲三百八十四爻亦已多矣﹐而或以爲一卦可變爲六十四卦﹐則失之於繁﹐非簡《易》之道﹐𨿽漢儒有此例﹐然文王﹑周公之法本不如是﹐是卦變之法不能復古五也。燧人氏始修火利﹐未必遽有鼎也﹐火食旣興﹐邑居旣成﹐而後有井以養。而今之說者謂井﹑鼎名卦﹐古已有之﹐非始於文王﹐是卦名不能復古六也。《易》卦有自然之數﹐皆與《河圖》《洛書》相通﹐而說者以《易》起於《河圖》《範》起於《洛書》﹐執泥特甚﹐是《易》數之原不能復古七也。文王﹑周公之辭簡奧深宻﹐孔子懼久而學者不能明﹐乃作十翼以推衍其義﹐蓋與前聖互相補足﹐其或說理甚詳﹐是亦推致未盡之象﹐非與文王﹑周公異旨﹐而世之說者未能體會爲一﹐遂以夫子所說與文王﹑周公不同﹐是《易》之辭義不能復古八也。占中有象﹐象中有占﹐象有未盡者﹐因占辭以補其缺。近世學者𨿽知分別象占﹐而不知占中實有未盡之象﹐是《易》之占辭不能復古九也。卦用七八﹐爻用九六﹐自杜氏注春秋﹐有雜用《連山》《歸藏》《周易》三易﹐皆以七八爲占之說﹐而晦庵《啟蒙》頗因之﹐是蓍法不能復古十也。春秋占法至爲精妙﹐去古旣逺﹐易道𨿽晦﹐然猶有此以見古法之精。而世之學者例以左氏爲妄誕不之信﹐是占法不能復古十一也。六十四卦上下經序次條理秩然﹐夫子本文之外﹐又得先儒推究﹐十有八象三十六宮﹐旣以發其隱祕﹐而序次之妙﹐推尋猶有未盡者。而先儒或謂非《易》之蘊﹐晦庵以爲是《易》之蘊﹐而非其精﹐是《序卦》之義未能復古十二也。文王﹑周公本文脫誤者少﹐縱有脫誤﹐當闕其疑。自胡安定攺「鴻漸於逵」以來﹐晦庵於鼎卦用鄭玄說﹐訓渥爲剭﹐於升卦攺順爲愼﹐於無妄以爲無望﹐此類不一﹐是脫誤疑字未能復古十三也。凡此十有三者﹐特義理﹑文字之間而其未能復古者﹐已如此況﹐象學之微妙曠失旣久﹐非刳心滌慮﹑天開其愚﹑神啟其祕﹐孰能與於此乎﹖其十三事﹐𨿽與象學無與﹐但關渉甚大﹐非可言盡﹐今卷中亦略見其說焉。

伏羲始畫八卦時﹐已用之決吉凶﹐故大傳曰「八卦定吉凶」。其時事簡﹐故不容尙煩。及稍欲求詳﹐始用重卦﹐故謂之貞悔。言三畫可矣﹐又以爲未足﹐故更用三畫﹐謂之貞者言是正法﹐謂之悔者言其過也。貞悔之後又有變卦﹐則以本卦爲貞﹐支卦爲悔。占筮至此極矣﹗貞屯﹑悔豫又是一例。

晦庵云﹐一朋友說有八卦之金木水火土﹐有五行之金木水火土。如乾爲金﹐八卦之金也﹔兌之金﹐五行之金也﹔巽爲木﹐卦中取象也﹔震爲木﹐乃東方屬木﹐五行之木也。澤謂乾爲金﹐是以气類推之﹐則金管屬乾﹐以其剛耳。若《易》中只是以乾爲天﹐不曽說金﹐其陽爻陽位取義於金者﹐亦是取其剛﹐初非以有乾。故兌𨿽當爲金﹐但《易》卦中只說澤﹐而未有以爲金者。震當爲木﹐然《易》中說木﹐乃是指意﹐非以震故。此不可不知。或人之說﹐𨿽非背理﹐然說《易》惟要精淨﹐不可混雜。澤嘗有詩云「井困漧枯漧有水」﹐有一朋友云以乾爲金能生水﹐理非不通﹐但淺陋耳。

春秋傳占法﹐卻只於《易》﹐無此之失。一卦用七八﹐又用九六﹐故《周易》每爻必系以九六者﹐爲此也。若如杜氏說﹐雜用《連山》《歸藏》之易﹐皆以七八爲占﹐此恐非是。若如此﹐則是占者無定法。旣已得卦﹐卻臨時兼用七八爲占﹐是占無定據矣。晦庵《本義》遇艮之八﹐只當占艮六二﹐亦是不據六二而以七八爲占。夫爻謂之六二﹐而乃以八爲占﹐恐非筮法﹐愚不能明﹐終未敢從也。

《周易》占變爻之法﹐《系辭》中不見﹐獨《春秋》內外傳有十數處﹐然大抵古法難以盡曉。如艮之八﹑泰之八﹑貞屯悔豫皆八﹐最爲可疑。《啟蒙》𨿽頗具其說﹐誠恐非古法也。獨《啟蒙》三爻變則占本卦及之卦之彖辭﹐而以本卦爲貞﹑之卦爲悔﹐前十卦主貞﹑後十卦主悔﹐又引沙隨程氏曰「晉公子重耳筮得國﹐遇貞屯﹑悔豫皆八﹐蓋初與四五凡三爻變也。初與五用九變﹐四用六變﹐其不變者二﹑三﹑上﹐皆兩卦皆爲八故。」而司空季子占之曰﹕皆利建侯。據澤管見﹐恐程說實可疑。蓋三爻遇九六﹑三爻遇八﹐卽是一卦之中﹐三爻變了﹐若依《啟蒙》法當云「遇屯之豫」﹐其不變者在所不必道﹐固已不當稱八﹐又安得稱貞悔皆八乎﹖且七﹑八皆不用﹐之爻獨不聞說七﹐何也﹖豈有之而偶不載邪﹖是亦可疑矣。《啟蒙》又云﹕四爻變﹐則以本卦二不變爻占﹐仍以下爻爲主﹐曰經傳無文﹐今以例推之當如此。又曰五爻變﹐則以本卦不變爻占﹐引穆姜往東宮筮﹐遇艮之八﹐史曰﹕是謂艮之隨。蓋五爻皆變﹐惟二得八﹐故不變也。法宜以「系小子﹐失丈夫」爲占﹐大略如此。澤以爲《周易》每爻皆稱九﹑稱六者﹐所以見遇九﹑遇六而後可用其爻之辭占﹐今若用占不變爻﹐則是兼用七﹑八矣﹐非經九﹑六之意也。但蓍法𨿽頗存﹐而變爻之法亦已闕矣﹐民間決疑又不可廢﹐故世俗相傳﹐因仍訛謬﹐以求變卦。若如《啟蒙》﹐則有條理可用﹐但若便以此爲定法﹐不復加考索之功﹐則不可爾。澤嘗自謂﹕澤之學如立的以射﹐立的旣髙且逺﹐故難爲功。然至於卦變之法﹐求之四十餘年﹐無所不用其思﹐而猶未敢確然獨有所主﹐倘欲於此決擇﹐當俟理熟﹐必更加數年﹐而後可焉。朱子《系辭》本義云﹕第九章

言天地大衍之數﹑揲蓍求卦之法﹐然亦略耳﹐意其詳具於太卜﹑筮人之官﹐而今不可考爾。其可推者﹐《啟蒙》備言之。由此而言﹐則晦庵亦已知揲蓍求卦之法不完其作﹐《啟蒙》亦隨所見﹐以備一法﹐讀者於此當知立言之意云。

象與數﹐不可相離。象爲主﹐而數爲用。如天是象﹐三百六十五度四分度之一是數﹔日﹑月是象﹐一日一度﹑一月十三度十九分度之七是數。天與日﹑月運而爲春夏秋冬﹐又積爲元﹑會﹑運﹑世﹐天與日月是象﹐春夏秋冬﹑元會運世是數。《易》之有象數﹐所以法天﹐卦主象﹐而蓍主數﹐二者相湏。但象有定而數無窮﹐故成變化﹑行鬼神﹐必歸之數也。又澤《舊說》云﹕卦以象告﹐而蓍以數行﹐二者不可相離。象具吉凶悔吝﹐而數以行其吉凶悔吝。蓋《系辭》言天一﹑地二﹐止天九﹑地十﹐下文卽繼之曰﹕夫《易》何爲者也﹖止如斯而已者也。《易》道𨿽大﹐然亦不能外此。十數﹐夫天與日月星辰之運。非數﹐無以紀之四時疊運﹐萬物始終莫有逃乎數者﹐此成變化﹑行鬼神所以必歸之數也。

孔子曰﹕《易》之興也﹐其於中古乎﹖作《易》者﹐其有憂患乎﹖鄭仲復問﹕作《易》者﹐其有憂患乎﹖如何只取九卦﹐晦庵云﹕聖人論處憂患﹐偶然說此九卦﹐意思白足﹐若更添一卦也不妨。更不說一卦也不妨﹐只就此九卦中﹐亦自盡有道理﹐且《易》中盡有處憂患底卦﹐非除九卦之外皆非所以處憂患也。若以困爲處憂患底卦﹐則屯﹑蹇非處憂患而何﹖晦庵之說如此。澤謂﹕聖人處此九卦﹐必眞有處憂患之理﹐決非偶然。今若於屯﹑蒙﹑需﹑訟﹑師﹑比﹑小畜﹑泰﹑否﹑同人﹑大有內再說一卦﹐亦恐不可。如屯本以象開辟之時﹑洪荒之事﹐其在中世﹐則是經營﹑創造之象﹐比於九卦﹐非其類也。蹇是險在前﹐教人以見險則止﹐不是在險中處險難之道﹐於九卦亦不類。蓋此九卦﹐是以卦名﹑卦義﹑卦象取之﹐如上天﹑下地﹐豈不可以辧上下﹑定民志﹖卻取履卦者﹐以澤處於地﹐尢卑。此尊卑之極﹐蓋有感於君臣之際﹐故又極於卑順也。謙以九三一陽處於眾陰之間﹐又在下體﹐君子勞謙之象。復是有過則攺﹐不逺之復﹐亦是。自剝而坤﹐自坤而復﹐渉歷艱難﹐而誠不已之象。雷風動蕩卦之名恆﹐所以見其於勞擾之中而有恆者在。損以懲忿窒欲﹐益以見善則遷﹑有過則攺﹐困者人臣以致命遂志﹐井取其不變﹑不窮而常潔新。巽者﹐酌事而處始﹐終不失於卑順﹐所以巽卦辭稱「小亨」者﹐是主陰爻言之﹕初陰所處甚卑﹐至六四柔而得位﹐不失其正﹐夫柔而得位﹐所以能推行也﹔四乃人臣之位﹐而柔巽不失其正﹐文王所以率殷之叛國以事紂﹐則亦取諸此﹐但以此之事亦非得已﹐故稱「小亨」。凡此九卦在《連山》《歸藏》取義﹑取象﹐必不如是。文王衍易﹐實寓此意﹐但其用意𨿽深﹐而其言簡略﹐微夫子孰能極其旨﹑發其微哉﹖澤又疑﹕九卦之中﹐巽是八純卦﹐恐卦名古亦如此﹐履﹑謙等卦當是文王所名。如此解尢爲明白﹐蓋象義與名皆文王意也﹐其餘卦名出於文王者﹐亦不止此焉。禮以卑下爲基﹐故履是徳之基。居下而有所守﹐不失其正﹐故謙是徳之柄。復則不妄﹐故復是徳之本。雷風動蕩比於事變叢雜﹐而處之不失其常﹐故恆是徳之固。損其過﹐所以爲徳之修。遭事變之多﹐而自處益厚﹐所以爲徳之裕。處困窮之極﹐則識理愈精﹐操心危慮患深﹐諳悉情僞﹐而後處事各有所當﹐所以爲徳之辧。不變不窮﹐所以爲徳之地。巽順﹐則不違理﹐乃能制事﹐所以爲徳之制。又據剝﹑明夷﹐亦當是憂患之卦﹐而不在此數者。剝自是陰陽消長之機﹐君子小人進退之理﹐於文王事不切。明夷義太顯。眾人所知﹐九卦是發其漸﹐乃人之所未識者也。困卦𨿽亦甚顯﹐然所謂徳之辧﹐窮而通﹐困以寡怨﹐亦是發其微。所謂寡怨者﹐蓋責已而不責人﹐亦文王之事也。退之《琴操》曰「臣罪當誅兮﹐天王聖明。」可謂得文王之心者。凡人遇險陷﹐能責已而不責人﹐則心亨矣﹐何怨之有﹖晦庵云﹕取象亦有來歷﹐不是假設﹑譬諭﹐但今以《說卦》求之﹐多所不通﹐故不得已而缺之﹐或且從先儒之說耳。又曰﹕易象也﹐湏有此理﹐但恁地零零碎碎去牽合傅會﹐得來不濟事﹐須是見他一个大﹐原許多名對像數皆通貫在裏面方是。又曰﹕象如此﹐而理在其中﹐卻不是因欲說道理﹐而後說象也。又曰﹕看《易》當靠定象看﹐便滋味長﹐若只懸空看﹐也沒甚意思。又《易象說》云﹕《易》之有象﹐其取之有所從﹐其推之有所用﹐非茍爲寓言也。然兩漢諸儒必欲究其所從﹐則旣滯泥而不通﹔王弼以來直欲推其所用﹐則又疏略而無據﹐二者皆失之一偏﹐而不能闕其所疑之過也。且以一端論之乾之爲馬﹑坤之爲牛﹐《說卦》有明文矣﹕馬之爲健﹐牛之爲順﹐在物有常理矣。至於案文索卦﹐若屯之有馬而無干﹐離之有牛而無坤﹐乾之六龍則或疑於震﹐坤之牝馬則當反爲乾﹐是皆有不可曉者。是以漢儒求之《說卦》而不得﹐則遂創爲互體﹑變體﹑五行﹑納甲﹑飛伏之法﹐參互以求﹐幸其偶合﹐其說𨿽詳﹐然其不可通者終不可通﹐其可通者又皆傅會穿鑿﹐而非有自然之勢﹐惟其一二之適﹐然而無待於巧說者爲若可信﹐然上無所關於義理之本原﹐下無所資於人事之訓戒﹐則又何必苦心勞力以求於此而欲必得之哉﹗故王弼曰「義茍應健﹐何必乾乃爲馬﹔爻茍合順﹐何必坤乃爲牛﹖」而程子亦曰「理﹐無形也﹐故假象以顕義。」其所以破先儒膠固支離之失﹐而開後學玩辭﹑玩占之方則至矣。然觀其意﹐又似直以《易》之取象無復有所自來﹐但如《詩》之比興﹑《孟子》之譬諭而已。如此﹐則《說卦》之作爲﹐無所與於《易》﹐而「近取諸身﹐逺取諸物」者亦剩語矣﹗故疑其說﹐亦若有未盡者。因切論之﹐以爲《易》之取象固必有所自來﹐而其說已具太卜之官﹐顧今不可復考﹐則姑闕之﹐而直據辭中之象﹐以求象中之意﹐使足以爲訓戒而決吉凶。如王氏﹑程子與吾《本義》之云者﹐其亦足矣﹐固不必深求其象之所自來﹐然亦不可直謂之假設而遽欲忘之也。澤謂﹕漢儒必欲求象之所自來﹐則泥而不通﹔王輔嗣只欲明其用而忘象﹐則疎略而象學遂廢﹔晦庵亦已深知其非﹐而猶有取於「義茍應健﹐何必乾乃爲馬﹔爻茍合順﹐何必坤乃爲牛」之語﹐斯亦不得已之辭。後之欲求文王﹑周公﹑孔子之旨者﹐則不可以此而遂怠其稽古探索之志。蓋此心本無限量﹐豈可據王氏之說﹐以自界畫而忘其乾乾不息之誠乎﹖夫潛心玩索﹑求而不得者有之﹐未有不求而得者也。孔子曰﹕後生可畏。止如今學者﹐當以聖人勉人者而自勉。

所貴於象學者﹐可以辯諸家之得失。凡紛紜雜錯之論﹐至明象而後定。象學不明﹐則如制器無尺度﹐作樂無律呂﹐舟車無指南﹐自然差錯。如晦庵解損上九得﹕「臣無家」。若以象求﹐則惠而不費之說太逺也。又按﹐《邵氏聞見錄》云﹕王弼注鼎「其形渥﹐凶﹐以爲沾濡之形也」﹐蓋弼不知古《易》形作刑﹐渥作剭﹐故《新唐史》元載贊用「刑剭」亦用剭誅云。按﹐元載以罪誅﹐贊云《易》稱「鼎折足﹐其刑剭」。《周禮。秋官。司烜氏》﹕「軍旅修火禁﹐邦若屋誅」。鄭司農云﹕屋誅﹐謂夷三族。屋讀如其刑剭之剭﹐謂所殺不於市﹐而以適甸師者也。澤謂﹕以屋誅解鼎折足﹐乃學秦法酷烈者之所爲﹐非經意也。三公不稱其職﹐當以禮退﹐自非秦法﹐安可以屋誅爲義﹖晦庵於此亦誤從之﹐此由象學不明﹐故訛錯如此。王弼𨿽不明象﹐然解作渥義﹐卻與象合。所以知王義爲得者﹐餗旣覆﹐則有鼎汁淋漓沾濡﹐此正是象﹐屋誅之說謬矣。一字之訛﹐所失如此﹐可不謹哉﹗

《易》固非一象﹐亦非一用﹐聖人之意﹐但揀緊處說。如姤「勿用取女」是也。離「畜牝牛﹐吉」﹐想亦當然﹐但卻不可曉。

丰﹐卦辭多不可曉﹐蓋本雷電﹐卻又稱王「照天下」﹐似卽難解。剝﹐有牀蓐之象﹐故六五稱「宮人」﹐無妄是戒其妄動﹐謂天下有雷﹐懼其過也。此是一義。又一義﹐則是天下雷行﹐物知儆懼﹐不敢有妄。又一義﹐是天下雷行﹐萬物之生﹐各正性命﹐亦是無妄。程子以無妄是誠﹐然無妄是儆戒之意多﹐若以誠言﹐乃是思﹕誠者﹐人之道。屯﹑隨﹑無妄等卦﹐聖人立教之意甚深﹐或謂孔子之《易》說道理始多﹐不知文王之《易》已寓意焉﹐但未有其辭﹐至孔子始推明之耳。凡卦辭﹑爻象﹑取象﹑取義皆不一﹐亦多說未盡﹐所以孔子於乾坤二卦皆推致其義﹐使人知立象盡意﹐則未盡之意皆可推也。但六十四卦若皆如此推﹐則亦不可﹐故止推乾坤爲例。或謂孔子《易》與文王﹑周公不同﹐此未然也。

象學多端﹐不可一例取。澤於《六經補注》已言其略。其乾九三﹐是用象解「或躍在淵」﹐「龍戰於野」亦然﹐但所說未詳。象學當舉丰﹑明夷﹑蠱﹑巽爲比﹐例丰與明夷相似﹐蠱與巽相似﹐故卦辭﹑爻辭有相似者﹐然此只是一例。

大凡易象﹐皆聖人用意深逺﹐當虛心以求﹐不可淺躁﹐仍竢其體會﹐不可牽合﹐茍精神之至﹐必有黙相之者。

澤嘗作《讀易吟》十二章﹐今錄四章﹐以見大意。

萬事多於近處迷﹐貪前說後更參差。不從言外窺三聖﹐虛說淮南有九師。井困漧枯漧有水﹐丰睽暗昧觀生輝。如何天地都顚倒﹐卻道賢人正得時。

不是浮花爛漫開﹐有枝有幹有根荄。一聲也自喉嚨出﹐六脈元從腑臟來。莫向壁間看舊畫﹐也依火後撥寒灰。要餐一斛黃連後﹐恐怕餘甘稍自回。

天機地軸誰曾見﹐脈絡相關也要知。隻眼不開千眼閉﹐一波才動萬波隨。便成儡子終非活﹐已出蠶蛾不是絲。直要渾然方見易﹐斷章取義且尋詩。

卦情物理兩堪疑﹐此處誰能析隱微。鳴鶴胡然逢子和﹐髙鴻何事不雲飛。幹將有气須衝斗﹐龍馬𨿽神必受羈。役使陰陽全是易﹐躊躕未易泄天機。

易象兩端﹐不可一說取﹐不可一例求。如漸是山上有木﹐若推未盡之象﹐則亦是山上有風。又漸是漸進之義﹐卻取象於鴻﹐鴻飛髙舉﹐而取象於鴻﹐則不使之髙舉﹐蓋鴻𨿽有髙舉之資﹐然風物之中系於气運﹐受役於陰陽者﹐惟鴻爲最甚。又其一南一北﹐亦必以其漸始﹐終不自由而卒﹐莫知其所以然。此鴻之謂也。大抵陰陽役使萬物﹐而萬物不自知。聖人作《易》﹐又所以役使陰陽而人亦未易知。太極旣判﹐盈乎兩間者﹐有象有數﹐有形有聲﹐而《易》已用其三﹐惟聲音不可知。然康節邵先生明於先天之學﹐聲音之略具於《經世書》。又《易。大象》曰「先王以作樂崇徳﹐殷薦之上帝﹐以配祖考。」然則《易》於天地間﹐無所不該矣﹐萬世無康節﹐則聲音之學實亦未知。姑置勿論其形有分隸於卦者﹐自古通謂之象﹐有象則有數﹐故說《易》者只專從事於象數焉﹐二者之中數爲最難。若總而言之﹐則聲音難於數﹐數難於象﹐是象爲若易然。古之所傳通於音律者﹐率能知政治得失﹐世或有其人。而精於數者﹐如揚子云﹑關朗﹑陳希夷之流﹐往往得數之用﹐是世蓋有得其難者﹖而於所謂象學﹐自虞周至兩漢﹐至今寥寥千七百年﹐諸儒非不精思力索﹐而竟未有得其彷佛者﹐故象學遂廢。而說《易》者率皆��蹇淺﹑支離牽合﹐而凡聖經之文理密察﹐《易》之變通神妙﹐皆不可復知。是何﹖難者或易﹐而易者更愈難﹐而無復可通之機與﹗蓋諸儒明象僻而迂﹐王氏忘象決而野﹐唐李鼎祚著書自謂刋輔﹐「嗣之闕文﹐補康成之易象」﹐��義生。漢氏諸儒之說﹐賴鼎祚以存。然以愚觀之﹐則亦各自以所見求象﹐而非文王﹑周公之本意矣。澤自早歳讀而病焉﹐磨勵積思﹐凡數十年。年五十始﹐黙有所悟﹐若神明陰有以啟之者。又積思十年﹐大抵十通五六﹐然構思旣深﹐立例亦異﹐自其三聖精微曠代絕學﹐患其虧�﹐�不敢易言﹐稍欲發揚﹐又懼褻瀆區區獘帚之意﹐芹子之心﹐無以自明。此《思古吟》《炙背吟》所由作也。延佑五年﹐東平王子翼始爲刋《六經辯釋補注》旣成﹐重惟《易》《春秋》二注﹐未能脫槁﹐而駸駸老境﹐事不可緩﹐若必待完備﹐亦貧者最難﹐倘黙而不言﹐又孰知所到﹐凡象學可以心悟而不可以言傳﹐今指其大義﹐含蓄頗深﹐比類與象學相邇﹐且補注所未有者爲一卷﹐名曰《易學濫觴》。𨿽曰涓流﹐而本原在焉﹐未可忽也。世傳黃河自昆侖來﹐伏流地中﹐數千里然後有渾灝之勢﹐今將發明曠絕之學﹐而更隱其義﹐蓋事大﹑體重難以直遂﹐不得不致愼焉﹗延佑七年夏五資中﹐後學黃澤敬書。

