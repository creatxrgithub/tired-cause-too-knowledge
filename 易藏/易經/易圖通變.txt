

欽定四庫全書

經部一

易圖通變

易類

易筮通變

提要

【臣】等謹案易圖通變五卷易筮通變三卷宋雷思齊撰思齊字齊賢臨川人宋亾之後棄儒服爲道士居烏石觀後終於廣信事迹具袁桷所撰墓志銘是編前有掲徯斯序稱所著有老子本義莊子防義數十卷及和陶詩三卷吳全節序又稱其有文集二十卷今皆未見惟此二書存其易圖通變自序謂河圖之數以八卦成列相蕩相錯天兩地參伍以變其數實爲四十而以其十五會通於中所述河圖洛書參天兩地倚數之圖錯綜防變等圖及河圖遺論大防以天一爲坎地二爲坤天三爲震地四爲巽天七爲兌地六爲乾天九爲離地八爲艮而五十則爲虛數其說𨿽與先儒不同而按以出震齊巽之義亦頗相脗合林至易禆序所謂易道變化不窮得其一端皆足以爲說者也其易筮通變凡五篇一曰卜筮二曰立卦三曰九六四曰衍數五曰命蓍亦多自出新意不主舊法白雲霽道藏目錄載二書於太元部若字號中蓋圖書之學實出道家思齊又本道士衍說之以附於易固亦有由云乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

易圖通變序

道徳數千言吾教之所獨尊古今未有防廢之者然注層出渺茫叢惑莫適指歸徒見多岐之紛紛也雷思齊嗜學有要精研是書探覈本爲之釋合儒老之所同歷詆其所異條分緒別終始一貫不翅入老氏之室避之席以相授受也其將學是者終究其說知其之而不昧其所向之將來庶幾於吾教非小補也至元丙辰嗣天師簡齋張宗演序

雷先生思齊字齊賢臨川之髙士也遭宋亡獨居空山之中著易圖筮通變義老子本義莊子義凡數十卷和陶詩三卷去儒服稱黃冠師與故淳安令曽公子良今翰林學士吳公澄相友善四方名士大夫慕其人往往以書防自通或聞其講學莫不爽然自失故翰林侍講學士袁公桷博雅君子也稱其所著書援據精切感厲奮合神以窮變盡變以翼道且曰知齊賢不如是齊賢之意不明方今天下稱爲斯文宗主莫先吳公天下稱善著書莫先吳公亦曰與談老子甚契又稱其詩精深工致豪健奇傑有杜韓風蓋皆以爲知言嗚呼古稱虞卿非窮愁不防著書太史公世掌天官使不遇禍史記不作夫求雷先生之志讀雷先生之書遑與世俗道哉遑與世俗道哉余讀其所著之書想其爲人幾五十年今又得其詩文二十卷於其徒孫傅性眞與周惟和入京師來因識以辭至順三年三月掲傒斯書昔世祖皇帝旣定江南首召三十六代天師入朝未幾天師奉掌道教還山遂禮請先生爲學講師以訓廸後人余時𨿽幼而有志於學遂受學於先生先生嘗誨余曰文章於道一技耳人之爲學將以明斯道也不眀斯道不足以爲聖賢之學矣余由是日知所省益自奮及弱冠入侍先師開府公於朝遂不得事先生以終學焉先生嘗注易圖筮通變義老子本義莊子義凡數十卷詩文二十卷至順二年秋先生之徒弟傅性眞遣徒孫周惟和持所著諸書來京師示余且曰先生所注之書𨿽有黃公震曽公子良吳公澄爲之序而未得公一言以眀之敢以爲請余曰嗟夫先生之歿迨三十年矣今不可得見得見所注之書斯可矣然先生之學豈所注之書可能盡哉後之觀者考諸書則知先生之學誠不止若是也余今且老久畱於朝常欲集先生諸文而序之未果也今諸文旣已成編又豈敢嘿嘿無一言以眀先生之學哉故續爲之序先生諱思齊字齊賢學者尊之曰空山先生撫之臨川人也至順三年嵗在壬申六月旦日吳全節序

河圖八卦是也圖之出聖人則之庖犧氏仰觀象俯觀法近取身逺取物以通神眀之徳類萬物之情始因之畫八卦以作易者也孔子謂其則之豈欺我哉圖之數以八卦成列相蕩相錯參天兩地參伍以變皆自然而然後世不本其數實惟四十而以其十五防通於中乃妄計天地之數五十有五以意增制於四十之外以求其合幸其中故愈說愈迷紛紛迄今余因潛心有年備討眾說獨識先聖之指歸遂作通變以與四方千載學易者同究於眞是焉兼筮法亦乖素附見後篇求古同志宜能眀其非敢誣也大元大徳庚子九月臨川道士雷思齊齊賢序

欽定四庫全書

易圖通變圖

河圖本數兼四方四維共四十員布爲體以天五地十虛用以行其四十故合天地之數五十有五

舊圖攺作方體且實以天五於中故不可推用今首出圓體先徵元悞覽者詳審後圖則自可見也

﹤經部﹐易類﹐易圖通變﹐圖﹥﹤經部﹐易類﹐易圖通變﹐圖﹥﹤經部﹐易類﹐易圖通變﹐圖﹥

欽定四庫全書

易圖通變卷一

宋雷思齊撰

河圖傳上

則河圖以作易其數之所由起乎數之起不過一陰一陽之道而已易道之所以一陰一陽者不過以奇耦之數互爲分且合以生且成而已陽奇陰耦變而通之繩繩兮雜而不亂者不過大傳所謂天一地二以至天五且地十而已

易爲太極極中也一也中自一也是生兩儀儀匹也二也匹而二也兩儀生四象一二三四分之以爲四生數四象生八卦則六七八九合之以爲四成數也四奇爲陽陽𨿽有生成之異而各列於四方之正四耦爲陰陰亦有生成之異而同均於四維之偏由正生偏由偏成正也一與三爲奇爲陽之生數而必待於六與八之陰數以爲成二與四爲耦爲陰之生數亦必賴於七與九之陽數以爲成也

自北而東一而三乃陽生之進數而其自八而六東而北陰成之退數者固已寓乎其中自西而南二而四乃陰生之進數而其自九而七南而西陽成之退數者亦兼具乎其中矣

四方者各以其陽奇居於正四維者各以其陰耦附於偏然天數之有五地數之有十均合於陰陽之奇耦而同謂之生成乃獨無所見於四方之位何也四象無五八卦無十故也然易之所以範圍不過曲成不遺者正由假此天五地十之虛數以行其實用於四象八卦而成河圖者特不當效世習置五虛防於圖中心而附以十防謬云五十而不知其用也

坎以一始於正北而一五爲幹六於西北坤以二分於西南而二五爲兌七於西震以三出於東而三五爲艮八於東北巽以四附於東南而四五爲離九於正南故陽得五而陰耦得五而奇陰得五而陽奇得五而耦是生數之所以成成數之所以生者也生數少於五無所待以制中也故陽數之一與三自爲中於乾六艮八成數之陰之外陰眾而陽孤坎故謂防也成數多於五不能自適於中也故陰數之二與四取五於離九兌七成數之陽之內陽正而陰偏離故謂麗也防必止而求動故帝出乎震動所以取合由分而合也麗必順而相說故說言乎兌說所以致分由合而分也

陽之進數坎獨爲生數之始由北順行東交於巽四陰之進數坤亦爲生數之次由西南逆行東合於震三是陰陽之生數三四俱前而合考於時今四月爲幹月卦六陽之交坤月卦六陰之承故有巽無干帝出震而齊乎巽也

陽之退數離獨得成數之中由南順行西終於兌七陰之退數艮實始之由東北逆行旣北而西究扵幹六是陰陽之成數六七俱後而分考於時今十月爲坤月卦六陰之終幹月卦六陽載始故有乾而無巽說言乎兌戰乎乾也

天數始於一則太極之全也陽之正也一析而二則太極之分也陰之偏也一二參而三則陽旣唱而奇一三轉而四則陰遂隨而耦由一與四唱於前交對而爲五而其二與三隨於後亦交對而爲五是兩其五兩五相伍則十也參以天五是參伍也古文之五十古今文之十皆十是其象也變而通之生數之所以成成數之所以生也

坎一巽四而五故乾六離九而十五也合之而二十坤二震三而五故兌七艮八而十五也合之亦二十是一二三四之十成六七八九之三十故河圖之數止於四十而虛用天五與地十而爲天地之數五十有五也生數之二五而十𨿽分陰分陽而俱以生數之陽載成數之陰以維北若東而中由以立兩其十五而三十遂互陰互陽而又以成數之陰奉生數之陽以維南若西而中所以行也立者寄於虛以體其實行者布其實以用其虛也

一二三四交羅四象而四互其虛五以爲十而爲生數之體六七八九並包八卦而四分其實五以爲二十而爲成數之用兩五之合十固已旁正而交爲二十之分體二十之分五乃離合而統爲天五之全用十交五體五周十用也

坎一離九而十坤二艮八而十震三兌七而十巽四乾六而十皆一生一成也一必九三必七者四方四奇之十陽十也二必八四必六者四耦四維之十陰十也是四五本二十今則四十四伍而什皆所以分中於成數之實十四什而伍又所以合中於生數之虛五也是五伍而十十什而五參伍錯綜其數從橫斜正倒之顚之無不十五者也

伍之而十均十也一與九之十維坎維離坎一居陰北陽之始生陰中之陽陰極而生陽也陽之一初而獨立於中離九居陽南陽之終極陽中之陽陽極生陰麗於巽四坤二生數之陰陰不専立而當九陽之盛際陽羣合而制中者也說卦謂水火相逮而不相射者冬夏之至也冬至坎之自中夏至陽極而陰中也

二與八之十維坤維艮三與七之十維震維兌陽自下而升由北東而極於南陰自上而降由南西而極於北此其交進交退以適於中者陰陽東西之所緯往復啟閉之所塗否泰通塞之期而出震致坤說言成言而山澤通气以爲春秋之分所以曲而暢旁而通之也至於四與六之十維巽維乾此又陰陽之始終終始天地之窮變變通莫不由此制用何以眀之陽自乾坎而艮震自後而前以合於東南之巽陰自巽離而坤兌自前而後而分於西北之幹

陽之生數一而三緫而四而巽兼之陰之生數二而四緫而六而幹兼之四而倍分之則八節與經卦所以序者類而長之也六而倍分之則六陰六陽十有二月與重卦之所以列者引而伸之也況幹之六𨿽二與四合而成然以一合五亦成也由五外交乎一而六五猶生數六已成數矣乃自有生成之道焉況合乎坎之一卽中故幹特以老陰而變九也若巽特以一與三之生數而限之以四陽气不足於數無以自達於中故借數於離九之中五乃始得中而與坎對中以四合五乃至於陽之極位極而必反是巽離兼數所以九爲老陽而變六也

是特以干巽對十而九六之變爲然至於乾巽之互爲分合始終則有不止此震三巽四合而雷風相薄見於恆卦巽當四月則已如前說若兌七乾六分而西北幹當十月則又未易以干巽對十爲說而止者幹陽也數乃陰六而位於坎前兌陰也數乃陽七而位於坤後故於乾兌六七之中各借五爲之乘除而變幹之六而於參伍之前有一干在坎前是乾之一出而爲坎之一兌之七而於參伍之後有二兌在坤後是坤之二入爲兌之二也乾兌𨿽以成數之六七互分而坎坤乃以生數之一二互起於中矣然而兌不名二而坤名二坎名一而幹不名一干之所以不自名其一者蓋以寓其不入於數而並包八卦之五與十生成之用而爲太極之全也此以數言則天一地二天地設位以气言則分陰分陽陰陽相薄而易所以行乎其中者始由於是則陽生之進數所以爲陰成之退數陰生之進數所以爲陽成之退數乃互進互退疊生疊成此其生生之易一陰一陽之道無所終窮也豈不至精至變而至神者與又況易以一其三畫因得析而生八卦二其三畫遂得錯而成八八之卦若其卦之成畫則止於六矣乃復於幹獨三其三以至謂之九何也凡卦畫如圖以五爲中必有九而後中乃在五旣中五之後六爲上爻者蓋其卦气之餘也生數旣終成數攸始此九六虛實之所以寄也坤起於成數之六而實幹極於成數之九而虛六乃坤數成始附於圖位則以寄其幹九九乃幹數成終附於卦位則以同於坤六其六居退數之極而進居乎坎中之前九居進數之極而退附乎離麗之後故六於卦猶有位九於卦已無位而並寄位於六而疊爲九六者九虛六實因兼著其體用也

且幹老陽也坤老陰也父母之謂也少陰少陽則六子男女之謂也少陰少陽之數則七八也乾元用九坤元用六合六十四卦無有七八而惟有九六是男女者亦由父母之所變而隨以變者也凡物之產莫不由於母而莫名其父之徳之在故坤猶見於六畫之體而幹之九有其九用而莫究其體之由是所以神無方而易無體者也

天一兼天五而六地二合地四而六五與六當十數生成互中之地納甲以戊己爲中納戊以中乎坎納己以中乎離戊己卽五六也置於坎離之中所以見其互中也六合二四爲地數之成始見於卦之坤曰龍戰於野卽戰乎幹疑於陽而嫌於無陽見陰之有待於陽也故其道窮而坤之用六不過曰利永貞天數之一五九是所謂始中終九爲天數之成終見於卦之幹曰亢龍有悔盈不可久而不可爲首而幹之用九則天下治而見天則是見其行健無所待於陰也

一與九合爲幹則其數十而十乃寄於天九之外無所致其用矣地道無成而代有終又有在於是是槪論九六之大凡可以意討也河圖之列祗爲經卦設今而並及於重卦之體用也經卦重卦無往而不一陰一陽由奇耦之分合以生始成終者也

一二三四而五同爲生數一至四其實體五其虛用也六七八九而十同爲成數六至九其實體十其虛用也四象無五八卦無十坦然明白矣

四方各具十數緫而四十四隅各包五數共爲二十二十則四其五而虛用者各居其半四十者八其五而實體者兼防其全故四象合八卦而緫之則四十也五爲立中之體而生十爲行中之用而成也且五分於成數六七八九之內皆陰數少而陽數多陰固偏陽固正五不得中而寄於四隅之偏十合於生數一二三四之外皆陽數少而陰數多陰亦偏而陽亦正十各成中而居四方之正然則正則中中則正也五始旣所以正位於虛用之中十中又所以中立於實用之外皆所以爲一陰一陽之中道也由陰陽中旣復有陰陽此體用中所以復有體用虛實實虛始終終始變化生成相與爲無所終窮者也

又況五其五而二十有五亦天數也六其五五其六三其十十其三而三十亦地數也一且九二且八三且七而四且六之各十與本數虛用之十以之伍其什什其伍斯則大衍之數五十矣而其兆始之一寄中之五藏其用於無形之天則又出乎五十十五之外大衍所不得而用也又惡知不用之用乃所以用大衍者以是見一陰一陽之謂道參伍而錯綜之凡天地之數五十有五所以成變化而行鬼神有以見天下之見天下之動而知神之所爲者斯羲皇所以則河圖而作易者也孔子贊易謂其至精至變以至於至神吁斯其至神者矣

易圖通變卷一

欽定四庫全書

易圖通變卷二

宋雷思齊撰

河圖中

天地之理未始不有數行乎其中然或有餘於數不足於數惟其餘不足而爲之中制故𨿽陰陽奇耦之數有分有合有虛有實有進有退有自然互相生成之中道焉一陰一陽之謂道者陰陽分一以爲天地上下合一以爲乾坤天地上下分爲四方而中無以合乾坤陰陽合爲四時而中有可分是同一道也

天地以形言則南北爲經上天下地而水火木金之爲形者旣可以圖而分故曰法象莫大乎天地廣大配天地也陰陽以气論則東西爲緯乾陽坤陰而冬夏春秋之爲气者亦可以理而合故曰變通莫大乎四時變通配四時也於斯二者無以異也四方有中中無定體而四象八卦以之立四時有五五無定著而四時八節以之行孔子著大不存河圖而特存天地之數者示其有得於數則圖在其中矣

圖之數生以天一者成以地六生以地二者成以天七生以天三者成以地八生以地四者成以天九至謂天五地十之生成則何自而求哉案圖索駿也故制五於八卦之虛中猶可容其數而制十於其中則無所容其數矣是知數之有生有成而不知其所以生且成者徒得其貌而無以得古聖人之所以爲天地立心爲生民立極者千載可爲之長太息則古猶今也

夫奇數皆天耦數皆地生以天者成以地生以地者成以天其爲天若地特陰陽之進退出入奇耦之體用分合而已說卦曰參天兩地而倚數觀變於陰陽而立卦揮於剛柔而生爻大曰參伍以變錯綜其數通其變遂成天地之文極其數遂定天下之象非天下之至變孰能與於此其曲盡乎至妙之用者河圖法也數始於一而中於五而終於十中於五者分其四之偏終於十者合其八之正蓋一之始其全體無餘不足不可得而用而獨得於中旣以其一寄生於五遂以其一寄成於十以終之故四象有五八卦有十皆有數而無所定其位以五生其偏以十成其正而所謂一者遂莫知所尋獨見於五見於十之爲中者以止齊焉耳故嘗求其所以然而莫之得適記兒時於牧豎閒見所謂八格戱者其局不過�中加十十之文而已時極厭薄之以爲至鄙至賤未嘗加之意也不謂年逾七十乃知其然所謂百姓日用而不知終身由之而不知其道者古之人豈欺我哉蓋今之�卽古之○今之五卽古文之十今之十猶古文之十而畫爲十十於�中此十五之法由之以有所見矣況又十下畫一則土文之爲中者從可知已故雲中土也其中直筆之丨卽可見南北爲經天尊地卑天地設位橫筆之一則可見東西爲緯分陰分陽陰陽成列從而十之則四維之偏各得其均四方之正亦隨以定其气之互進互退交相生成率由五與十以立中道也故河圖之十五大衍之五十皆虛有其十與五之數以爲之用而實無其位之體也欲知十五之道所以爲中始於一而中於五而終於十者十卽一也以十求一則其一於此固亦可以目存而心得於中矣

因參稽自擬易以來其會十�之爲中爲土者惟司馬氏潛虛似爲得之然潛虛乃以�著爲基十著爲冢而分列爲五十五數以爲名則是其中者已先實之矣非虛用也與河圖虛五寄十之理自不相入也河圖之數𨿽五十有五而其實體之數正只四十所餘十有五特虛以用於四十之中不過通爲之數而實非有體位者也

其曰參曰兩曰參伍者通其數之所變以用也參也者一二之所以變也由一自分其一以爲二起自爲之對則見其二而不見其一矣其一又自參出於二之中故三也於參之法是卽爲一小成是三畫之立見人參於天地之中以生也積三小成參其三而合於乾元用九是參之始制卽陽奇之所謂天者所由然也

兩也者由一生二起而對並以立旣以象兩儀因之兩其二以象四象夫一本自一而二而參其一以爲三況二本一之對豈不得三其二而反對之乎故從而三其二以成六卽合於坤元用六是又兩之始制兼三才而兩之故六因之六畫成卦六位成章卽陰耦之謂地者亦由以然也

由是參其兩二而交十以合之是伍也兩其二伍則又什矣十特見於參九之外則又一之所由以寄者也何以明之參之兩之而伍而什之皆人文之爲而自然與天地合者參文之厽彡兩文之�從至維伍維什皆立人於維中維旁者斯可黙識古人立心立極之制有在於是矣

必參其三三兩其三二是參兩之一小成矣故必又參其三三而參之爲參天兩其三二而兩之爲兩地是天地之數無從而合且分矣乃以其初不入於用之一數奇於十以行其中而爲之分且合以成其中制者是一也而求於圖之數如環無端其一莫見何在而所見維十爾夫參其三三與兩其三二合而爲大參兩斯有以見天地渾成一始終者所以然矣至所謂參伍錯綜則未究也

其謂之參伍錯綜者五以前之數少於五無所用伍五以後之數多於五故參以五伍於其中錯且綜之而行其制中之法也然大於參伍以變錯綜其數亦必謂通其變然後能成天地之文極其數然後能定天下之象則知其未易知也然旣教以參伍錯綜則安得不研求其所以然哉因參稽自系易以來已幾二千年矣學者無探索及之者至於龍圖續始亦無眀深竊異之心潛力索極深研幾適然省悟元無它事也大曰天數五地數五五位相得而各有合卽圖之數矣

天一起於坎地六附於坤是一六之合綜之則七也參以天五錯伍於中並列而求之其首尾各一也故坎之一數爲陽立極於北方之始而幹之六數爲陰附於西北之維也天三出於震地八附於艮是三八之合綜之則十有一也參以天五錯伍於中並列而求之其首尾各三也故震之三數爲陽立於東方之正而艮之八數爲陰而附於東北之維也是二者先陽後陰

地二分於西南爲坤天七列於西爲兌是二七之合綜之則九也參以天五錯伍於中並列而求之其首尾各二也坤之二數爲陰先處於西南之維而兌之七數爲陽始立於西方之正也地四偏於巽天九正於離是四九之合綜之而十有三也參以天五錯伍於中並列而求之其首尾各四也巽之四數爲陰退守東南之維離之九數爲陽正南面而立於極位也是二者先陰後陽由是知乾兌艮離之所以六七八九卽坎震坤巽之一二三四也故陽得五而陰陰得五而陽耦得五而奇奇得五而耦幹之六乃一五而六也兌之七乃二五而七也艮之八乃三五而八也離之九乃四五而九也又由是知參伍以變參乾坎參艮震自北而東參兌坤參離巽自西而南參而分伍而合是謂參伍以變錯而分之見其參綜而合之見其伍是謂錯綜其數而錯綜者卽參伍也散而錯之如一二三四之重分斂而綜之乃六七八九之復合也是謂五位相得而各有合豈嘗如後世別置五虛防於圖心而實謂天五哉故由是知河圖之數縱橫順逆莫非自然而然不待人爲牽合傅防以使然也其進數之升自北東極乎南退數之降自南西終極乎北皆陽數行而陰自隨之若陰數之進則自坤二而巽四退則自艮八而乾六然陰不過奉陽而已𨿽萬變亦一陰一陽而已爾是故伍坎一以爲幹六於北伍坤二以爲兌七於西伍震三以爲艮八於東伍巽四以爲離九於南則見制數之元自參伍矣於是又損震後之一以退益艮之全八而九三而三之始參之制也析震中前之二以合巽之全四分而六則兩之繼始也惟離之全數自得於九且當始終之中三而三之中參之制也兼坤之全二以貫兌中前之四合而六則兩之代終也絕兌後之三以補幹之全六三而三之終參之制也是則參天兩地之綱領於此亦可見或錯而分綜而合參之兩之參兩之制亦必伍也是則參伍之大通變太極數也孔子謂通其變遂成天地之文極其數遂定天下之象非天下之至精至變至神孰防與於此誠哉言也

故夫參天者成像謂幹於是參陽數之三三以統乾元用九而參中有兩陽中見陰兩地者效法謂坤於是兩陰數之二二效法於幹遂參其三而六之以防坤元用六而兩中用參陰中見陽以是見一陰一陽變而通之於天地之間所以必參兩也參之兩之所以必九六也且太極而兩儀所以四象而八卦不過生數之一二三四成數之六七八九而已至於五與十𨿽有其數特存虛用未嘗列於卦象之實體者也蓋自一分一而二一二而三一三而四是四象立矣四象無五也天五特虛中而無體然一四而五二三亦五是兩伍矣具以本數之天五又參伍矣況一二三四自然緫而十數中以天五參伍而十五也天數之一三五則九地數之二四則六而一五亦六也一六而七二五亦七也一七而八三五亦八也一八而九四五亦九也則八卦成列矣一九則十一二三四自然亦十也八卦則無自而十也十故無所容其體以一用其二三四則其十亦特九也十之爲九乃所以復歸於一是十卽一也河圖之數四方各十故坎一與離九相對而十中虛天五之用而十五坤二與艮八相對而十中虛天五之用而十五巽四與乾六相對震三與兌七相對而十中虛天五之用而十五以是知天五與地十皆無其體與位之正特虛用其數以相�十而什伍也斯所以參伍也參伍所以參兩也故河圖之數止實四十而以天五地十之虛數通用之以計凡天地之數五十有五者也七爲少陽八爲少陰其合固成十五然其生數不備不能變九爲老陽六爲老陰其合亦𨿽只十五而生數之一三五而九二四而六故六之變則九九之變則六此通重易之爻不見七八而無非九六而參伍以變參天兩地莫非是也四方之數各十合參其九而二十有七兩其六而一十有二緫之則三十有九而特遺其一則其一將何所用乎故以其一存諸十則四十矣故坎之立極於一斂其十以自歸以建大中以生生數之始以成成數之終退藏於宻而莫之究極見於參天兩地倚數之一以爲十則所謂中也中也者合數之所不得其中者而使之交合於中所以中其不中者也由坎北之一始制於中二效之而分兌西之七以爲中八效之而分震東之三以爲中四效之而分離南之九以爲中凡中皆立於十皆以數合於十而中分之者蓋以寄其一云爾惟坎之一獨無所可用特立於中而以無用之用而用有用之用則中之用不旣大矣哉故坎之一𨿽不在參兩參伍之用而用之以制參天兩地參伍之制焉故參天不自坎而自艮始也

參亦非它卽前所謂一二之變也一自分其一以爲一起而相對則見其二而不見一其一又自參出於二之中故曰參也此參制之一小成然參兩參伍莫不於是焉起斯故示其參之凡也

易圖通變卷二

欽定四庫全書

易圖通變卷三

宋雷思齊撰

河圖下

道家以日月爲易始蹈常襲故未始爲然卒究於大則未始不然曰乾坤其易之蘊邪干坤成列而易立乎其中矣乾坤毀則無以見易易不可見則乾坤或幾乎息矣是猶未識所見之易爲何物也則又曰乾坤其易之門邪干陽物也坤陰物也陰陽合徳而剛柔有體以體天地之撰以通神明之徳是易之爲物有體可以見矣則又曰辟戶謂之幹闔戶謂之坤一闔一辟謂之變往來不窮謂之通見乃謂之象形乃謂之气制而用之謂之法利用出入民咸用之謂之神是易之謂體者又見其有用矣故曰天地設位而易行乎其中矣曰法象莫大乎天地變通莫大乎四時縣象著明莫大乎日月曰廣大配天地變通配四時陰陽之義配日月凡是數端莫不舉日月以徴則信其爲易也完矣夫易與天地準能彌綸天地之道仰觀象於天俯觀法於地則成像謂幹者日也效法謂坤者月也日象離數極乎九月象坎數始乎一凡九必對六今云一者一合天五爲六坎一干六爲水生成所以爲月者也且天地乃乾坤之體乾坤乃天地之用惟天地定位而上下气形有不易之分故乾坤成列而陰陽體用有變易之數天地有常體而莫見其用陰陽有常用而莫究其體惟日月之體用兼著故特著其義以配陰陽云爾且明教以範圍天地而不過曲成萬物而不遺者特通乎晝夜之道而知也夫晝夜之道豈難知哉百姓日用而不知爾請略舉其凡幹陽物者日其類也坤陰物者月其類也陰陽成列而合徳者四時合序日月合眀辟戶謂幹近則日之出旦月之上逺則春之日夜分而謂啟也闔戶謂坤近則日之入夕月之下逺則秋之日夜分而謂閉也仰觀其成像則日之晝月之望夏之景長而至俯察其效法則夜之分月之朔冬之景短而至也是以日往則月來月往則日來日月相推而明生焉寒往則暑來暑往則寒來寒暑相推而嵗成焉變化者進退之象也剛柔者晝夜之象也日月運行一寒一暑故曰天地之道貞觀者也日月之道貞明者也天下之動貞夫一者也貞夫一也者四時分至之中皆一也而此特謂天下之動貞夫一則正由坎之一也一日之陽起初動於夜分之際固謂貞夫一也一年之陽气復動於冬朔之始尢見其貞夫一者也坎之數一離之數九坎離以一九爲乾離爲日坎爲月日月必合於月之初一爲朔而日不云朔月乃云朔南不云朔北乃云朔夫朔逆度也逆與日防故謂之朔以朔文觀之明著月之逆度者也說卦曰易逆數也書亦曰平在朔易理實同也由是以進乎日月之爲易其縣象得不謂著明矣乎故月之三五而盈少陰陽之七八三五而闕老陰陽之九六緫之以地數三十而月盡又河圖法也周天三百六十五度四分度之一日每行一度冬南夏北爲寒暑之中極月行每十有三度而奇與日之合者十有二朔而嵗常以備六陰六陽十有二月天地節而四時成是月之運行勞亦甚矣其稱坎爲勞卦者不徒謂水也此坎之一數不入於參兩參伍之制而特著其動之始也中之始也

合而言之天地者體也陰陽者用也體者形所以用其气用者气所以體其形天以气體其形故其形下包乎地地以形用其气故其气上行乎天是天之气全體乎地之形而地之形全用乎天之气此又參兩之制得以明之也

一之始參三之終參皆天也而並位乎平地之上如幹者老陽也乃附於成數之六陰位乎陰地西北偏極乎退數之終艮者少陽也乃附於成數之八陰位乎陽地東北偏立乎進數之始而特以坎中之一陽不在參兩之用者因其始生自然之一介然特立於陰陽終始之際起嵗之朔月之朔以體生生之謂易斯足以明地之體全用乎天矣一始之兩二終之兩皆地也而兼列於平地之上如巽少陰也𨿽以附地生數之四陰位乃在東南偏陽气升已過中之進數坤老陰也𨿽以附地生數之二陰位猶在西南偏陽气降未及中之退數且兼兩地並以奉中參天位之極當天之極髙日之極中斯足以明天之用全體乎地矣以是知參兩之制非有日以定其晝夜長短有月以更其朔望贏縮則天地之气形體用陰陽之變化生成其升降進退之變通分合出入之歸宿則惡從而討其眞是哉

故嘗由是以參之制數之元矣天一之始自北而中而分地二於西南不得謂天地定位者陽正而下陰偏而上也二得名坤一不得名幹者一起於坎也由一參二以爲三以前而東蓋所以見人參於天地之中以生而動於震因兩其二而四附以順而相入之巽虛生其象以爲四然象非實體也象天地與人極男女之相配以始者爾一與三之陽自然已各據其中而二與四之未中未有以正之可遂已乎故有待取用於成數之交合以成其正也五𨿽虛位於中而有其數可制其用一交五而以其一相配而成六於幹二交五而以其二相配而成七於兌三交五而以其三相配而成八於艮四交五而以其四相配而成九於離然後始謂之成像成像則謂之幹而效法則謂之坤矣乃得謂之天地定位也其實一自合一二自合二三自合三四自合四特以交五而變爾於是坎一之陽合而成幹六之陰坤二之陰合而成兌七之陽震三之陽合而成艮八之陰巽四之陰合而成離九之陽其始正者合而輔於偏始偏者合而歸之正於是八卦成列而象在其中矣亦惟一之自中坎獨自若而不入於數而河圖參天兩地參伍錯綜之變得以行乎其中也故由參天之制皆用九而知九爲幹之用由兩地之制皆用六而知六爲坤之用蓋幹之始參於艮八而不足於數則取震之一而九之中參當陽極而體數之全無餘不足則自九之終參則取兌過中有餘之三以奉幹六之終而九之兩之始起數於震中之二以合巽四之不足而六之兩之終起數於坤之本二以合兌中有餘之四而六之是明參兩九六所用之槪也或有謂坤二與兌七而九乾位自得六數亦自成九六也曽不識兩之制皆終地上參之制皆終地下又焉得而易之哉況幹本九也今數乃損而六坤本六也今數乃增之而九者尢足以明老陰之六變而之九老陽之九變而之六而卦爻之所以成九六也由參天之用必九兩地之體必六下系之首曰八卦成列象在其中矣因而重之爻在其中矣而後世乃謂易畫之重非由羲始吾不信也

且說卦謂說言乎兌成言乎艮凡再言其山澤通气者卽鹹卦也咸之彖曰二气感應以相與止而說天地感而萬物化生聖人感人心而天下和平觀其所感而天地萬物之情可見矣其雷風相薄者卽恆卦也恆之彖曰雷風相與巽而動天地之道恆久而不已也日月得天而能久照四時變化而能久成聖人久於其道而天下化成觀其所恆而天地萬物之情可見矣遡求於下經之人道攸始則說卦重卦其一毫不悖也故愚謂重易斷自羲始不然禮謂三易其經卦皆八其別皆六十四其欺我哉求易之道試以是進之說卦曰聖人之作易也參天兩地而倚數觀變於陰陽而立卦揮於剛柔而生爻因參稽其所以參兩者其得於河圖無間然矣且帝出乎震一章尢河圖之大講明也特截自震起於泰中環周而訖於艮寓夏正之嵗更爾故曰終萬物始萬物者莫盛乎艮曰艮東北之卦萬物之所成終而所成始意蓋謂又始於出乎震者也此實孔子特以變通四時言也而於通乎晝夜之道而知則未及悉也夫兩之制並起於平地以奉中參者自春而秋以分必極於夏之至者亦晝之象也始終之參皆在地中者自秋而春以分必極於冬之至者亦夜之象也請以日用常行變而通之則出乎震者人之始作於旦也古謂震旦所以驗也齊乎巽者動而相與之交也相見乎離則交際之極也致役乎坤則動極徐靜也說言乎兌休且入也自震至兌此晝之體用人所同見至於戰乎幹卒取終參之制其數之九則存兌余之三向晦入息於幹六以終也陰陽相薄閉塞不用之時也然終則有始至於勞乎坎則夜分之气復動準於七日之復則同也成言乎艮則逺接兌余之三說言乎兌也山澤通气感而相與𨿽止於其所而時行則行斯人事之又興始者也變化者進退之象也剛柔者晝夜之象也吾見自羲文以來河圖之一陰一陽進退升降往復循環周流不息開古訖今逺之一嵗之冬夏邇之一日之晝夜莫不由斯道也吾日用常行不在它求參天之道自艮始者於是乎在其視太以七百二十九贊之準易皇極以元防運世之旁通各以一期之嵗月日時爲數例視今通其變極其數於河圖日可見之行也豈不易簡而理得哉斯非至精變而神者歟

易圖通變卷三

欽定四庫全書

易圖通變卷四

宋雷思齊撰

河圖辧徴

河之有圖虙犧則之以畫八卦文王因之以系卦辭歷代寶而之自見於書之顧命陳之東序者而今乃謂其無誰敢哉然自記以思古則云其出語之傷今則云其不出顧已皆意之而非其眞見矣秦火之後獨見於書孔安國之云而已漢志雜以圖書而徒謂其與書經緯表裏易緯則徒又枝辭蔓引愈違本以至茫乎莫之究其有無形似之眞爲何如者訖於唐五季也及宋之初陳圖南始創古推明象數閔其賤用於陰陽家之起例而蕪沒於幹鑿度太一取其數以行九宮之法起而著爲龍圖以行於世愚幸及其全書觀其離合出入具於制數之說若刳心而有以求羲文之心者也然實有不得於羲文之心者於本圖之外就以五十有五之數別出一圖自標之以爲形洛書者已是其初之失也𨿽其縱橫錯綜分合體用之意皆在本圖而五十有五之數旣離而別出世遂捨本逐末因疑圖書並出𨿽是若非無以究其詣極而徒長紛紛之論至其及劉牧長民因之泛出五十五圖名以鉤隠則又以增異而時則李覯泰伯卽駮其非是然又自謂存其

及見此三圖則其首卽所今謂河圖者其二卽所別出五十五數漫標爲形洛書者其三又止於八卦方位而已是長民不揣其本其事固非而泰伯亦元不識此之三本之則一而妄析以爲三爾自是已後愈愈失愈失愈鑿至有因河出圖洛出書見於大而並致疑大非孔子所作者不知圖本非書書本非圖至其甚者以五十五數之圖乃妄謂之河圖而以圖南所之河圖反謂之洛書顚倒迷繆靡所底止殊不明河圖八卦明著五十五數實指以天數五地數五而其數自天一地二以至天五地十合而五十有五有體有用有虛有實原始要終而盡於一圖豈嘗別求合於洛書哉洛書亦豈嘗謂五十五數哉今圖南旣別無義例辭說誤以圖之五十五數別標一圖以爲洛書是其疑之始也原其初意蓋由漢儒襲洪範初一之五行其二曰火四曰金太準易實本之亦以二爲火爲南四爲金爲西今河圖乃置二於西南置四於東南是火金攺次矣旣不敢遂攺河圖乃別以其五十五數析爲洛書而以洪範二火次於南四金次於西且以七隨二九隨四而易置其南西焉以故長民不識其由至謂火金易位也夫離之數九居正南爲火兌之數七居正西爲金乃天地自然參伍以變之數斷斷無以易之豈容以漢儒任意比校洪範火金之二四得而移易之乎況洪範只有五行之數今增以七九又以七隨二九隨四又何所本哉若校以河圖之例七附二九附四是七稽疑當隨二五事九五福當隨四五紀則成何義類也二七四九徒論其數無形象無方位可定指空移易之則可離兌之有方所火金之有體用豈天地之造化亦遂肯依附人之作爲亦爲之變移乎今圖南不謂圖書之數較然不可相同而欲以背理之人爲比而同之截截自分界限是得指失肩背矣且河圖之出非徒謂四象八卦之具文也天地之體用固猶是也離南象天離中乃陰陰所以降坎北象地坎中有陽陽所以升震陽在初所以象陽木之東升兌陰在上所以象陰金之西降乾坤所以體天地陰陽所以用造化而二卦乃寄於西南西北之維習於常見是天地易位矣不惟是也筮法又以震巽爲木乾兌爲金坤艮爲土而坎獨爲水離獨爲火則坎離得専水火而乾坤乃不得専天地亦猶火金之不可以執方求定也坤二位於西南乃地二生火巽四位於東南乃地四生金皆陰也而兌七位於西離九位於南皆陽也是生數皆陰必待陽數以成之也地之生數自西而南故坤而後巽成數自南而西故離而後兌觀於火旣熾而灰滅是火旣變而神化金𨿽銷而質存是金旣化而精猶未變也此火金之所以互變化者同而不同故二七四九之數自是參伍錯綜之變不可以執方究其竟也今五十五數之圖以一二三四置於四方之內而以六七八九隨置其外者案其方而數之則可也不知將何以循序回環以運行之乎況不知五與十者特有數寄於四方之位而虛用之也且五與十𨿽謂土數五行家於土必以分王於四方辰戌丑未之位醫家謂土爲脾以五气之運每運七十二日緫三百六十爲期之例特以土之七十二日四分之各十八日於四時之附末謂爲脾之主事醫於人至爲切已以土之日四分而試之以爲常驗亦豈常専以土之五緫之而特設五於四方之外與四方分位而別立之五以爲中五哉況筮法四營而成易以十有八變而成卦每變四營緫卦之成凡七十有二營亦與醫說脗合今圖乃分五離立而特設異五於中位指以爲中則爲此中者又將孰適於用乎故余以爲圖南之別立五十五數標異謂之形洛書者是其初作已自失之矣書之九疇各疇自有成數如一五行二五事猶或得以五行五用之數從而彊推引之至於五皇極則已不可指實之爲何物何事而甚則九五福而附以六極則將計九乎計五福而兼計六極乎皇極謂大中而六極者其極又可謂中乎皇極本非物非事故可指之爲中今徒實以五防而五防者乃遂得爲中乎疇自一至九界界然各存本有之數不知何自而可以合於五十有五之數彊謂其合者蓋其人之妄也若其後而至於以書謂圖以圖謂書者又妄人中之妄人也此余特謂圖則有數可通而書則有疇類可數而不可布之以爲圖也凡余所以専守河圖者非敢自謂親見羲文所以本之而作易者而其五且十之數橫斜旁正相生相成之進退贏縮一陰一陽之奇耦分合八體二用之虛實變通殆有造化神明莫窮之蘊非人之所能爲而殆乎天地之自然者宜其爲羲文所以作易之本原也竊嘗心潛力索觸類引伸變而通之由門入蘊謂獨得一全之體用僣著其說然與漢諸儒事事必彊推五行以求合於春秋災異傅防五十五數以爲洛書者實不敢謂然不敢同也世恐未悉況此河圖或謂由易緯幹鑿度謂太一取其數以行九宮四正四維皆合十五鄭康成又注引其所以行九宮者至於環中之虛位本非謂五而乃謂實爲五之中宮固其緯注俱妄又不知其爲五若十皆虛用以制其奇耦生成𨿽有其數實無其位也然其所謂之太一者與太極則無以異也苟未識其然記曰夫禮必本於太一分而爲天地轉而爲陰陽變而爲四時列而爲鬼神其理固與太極無以異也自可旁通而無間然者記經之屬也因附諸後以徴

易圖通變卷四

欽定四庫全書

易圖通變卷五

宋雷思齊撰

河圖遺論

古聖人之王天下創始公至理以恵啟千萬世者豈易易然率己見以自擅制作哉此有天授斷可識矣故河之出圖伏羲因之以則而畫八卦洛之出書大禹因之以則而敍九疇孔子於大敍天生神物聖人則之而兼及圖書而謂其兼則之也子不語怪力亂神豈無所見於眞實而自樂爲虛誕以愚欺天下後世哉自稱庖羲氏之王天下仰則觀象於天俯則觀法於地觀鳥獸之文與地之宜近取諸身逺取諸物始作八卦以通神明之徳以類萬物之情是豈先聖後聖各以私意淺識得措乎其間哉易之廣大配天地變通配四時陰陽之義配日月其爲書廣大悉備與乾坤相爲終始而無非有天授能爲是乎此孔子有見於圖書之出特謂則之而已無它說也況圖之自見於成康顧命陳之東序之後無所復聞孔子固己自悲其不出而有己夫之嘆漢儒之始孔安國乃由書於河圖東序之下謂伏羲王天下龍馬負圖出河遂則其文謂之河圖於天乃錫禹洪範九疇之下謂天錫禹洛書神龜負文而出列於背有數從一至九禹因而第之以成九類類卽疇也是二說自分載於洪範顧命各篇本語之下亦未之有它說也至鄭康成始引春秋緯合注大之圖書云河以通幹出天苞洛以流坤吐地符河圖龍洛書龜感河圖有九篇洛書有六篇已是詭說之開端然仍引安國之注以爲河圖八卦是也洛書九疇是也其後王輔嗣韓康伯於此並無所注釋惟孔穎達易防𨿽全篇寫鄭注亦謂輔嗣之義未知何從是必未以鄭注爲然也及其防書之洪範乃又引系辭云河出圖洛出書聖人則之九類各有文字卽是書也而雲天乃錫禹知此天與禹者卽洛書就引漢書五行志劉歆以爲伏羲系天而王河出圖則而畫之八卦是也禹治洪水錫洛書法而陳之洪範是也河圖洛書相爲經緯八卦九章相爲表裏【附說】先達共爲此說龜負洛書經無是事中候及諸緯多說黃帝堯舜禹湯文武受圖書之事皆雲龍負圖負書緯候之書不知誰作通人討覈謂僞起哀平𨿽復前漢之末始有此書已前學者必相此說故孔以爲九類是神負文而出列於其背有數從一至九禹見其文因而第之以成九類法也言禹第之者以天神言語必當簡要不應曲有次第丁寧如此故以爲語第之也【全文】其防顧命之河圖東序及防記之河出馬圖詳略𨿽小有殊同指意大校若此是則所謂河圖爲八卦所謂洛書爲九疇並無攺議也

由漢而唐易經行世凡經防釋之外未有及於圖書之文刋列經首者迨故宋之初陳圖南始創意推眀象數自謂因玩索孔子三陳九卦之義得其逺新有書述特稱龍圖離合變通圖餘二十是全用大天一地二至天五地十五十有五之數雜以納甲貫穿易理內一圖謂形九宮附一圖謂形洛書者則盡去其五生數隻起地六至地十自釋十爲用十爲成形故洪範陳五行之用數語而已及終其書再出兩圖其一形九宮者元無攺異標爲河圖其一不過盡置列大五十有五之數於四方及中而自標異謂爲洛書並無例言說特移二七於南四九於西莫可知其何所祖法而作而標以此名大抵因如前說洪範五行之二火四金太準易因之爲二南四西而然然其流未逺知者亦鮮自圖南五而至劉牧長民乃增至五十五圖名以鉤隠師友自相推許更爲唱述各於易間有注釋曰卦徳論曰室中語曰記師說曰指歸曰精防曰通神亦緫謂周易新注每欲自神其事及迹而究之未見其眞能有所神奇也時則有李覯泰伯著六論以駮其非是至謂愳其詿誤學子壊隳世敎而刪其圖之復重存之者三焉河圖也洛書也八卦也夫長民之多爲圖畫固未知其是而泰伯亦元未識此圖之三本之則一爾河圖本列八卦而數五十有五也及長民軰始破洛書古說謂非只是洪範必別有書出於羲之上世羲乃得而並則之以作易也泰伯之見則又與之同此愚又莫能知何爲其然也蓋嘗夷考大此章自有法象天地變通四時縣象日月而又有及於蓍龜故因謂之天生神物聖人則之者正謂蓍也易惟蓍是用所謂蓍之徳貟而神幽贊於神明而生蓍易豈有事哉因其均可以占故牽聯及龜爾以上文謂法象天地變通四時故申之曰天地變化聖人效之上文謂縣象日月故申之曰天垂象聖人像之至扵天生神物乃申謂之如河出圗洛出書聖人亦得以則之也蓋由河之出圗羲前旣得以則而畫卦因及於洛之出書禹後復得以則而敍疇爾又豈害扵比類而互言之哉豈嘗直欲以圗書之數之義之條貫比而同之哉豈嘗直謂圗書並出於一時哉且不惟漢儒引洪範以爲洛書𨿽圗南之初謂形洛書者亦不過謂十爲用十爲成形故洪範陳五行之用也者是明指洛書爲洪範矣不知長民輩不本其初故倍其師而謂洛書非出於禹之時益使後之人迷亂而失所據依何也又不謂孔子之謂聖人之則之也非特八疇分布四正四維五行置於坎一五事置於坤二五紀置扵巽四五福置扵離九一以九疇之次敍陳列扵河圗之卦次夫九疇謂禹次第之者直自初一次二次三四而以次用之也今隨河圗十五縦橫而置之則成亂次矣未暇一一辧詰且以初一之五行言之旣謂五行自當分配五方何得以五者限萃一方不以推行惡得謂五行哉以至謂火金易位與河圗不同其顚倒迷不可訓知若此其後楊次公自著洞極托名於關子明其敍本萹稱子曰河圗之本七前六後八左九右聖人觀之以畫八卦是故全七之三以爲離奇以爲巽全八之三以爲震奇以爲艮全六之三以爲坎奇以爲幹全九之三以爲兌奇以爲坤正者全其位隅者盡其畫而謂四象生八卦此謬之尢者乾坤相索而生六子今爲男女者反防生父母之卦邪況泛言二七爲火四九爲金猶可謾所未識者今至眀言離九爲七兌七爲九是河圖一可變置矣而可乎又謂洛書之文五處其中九前一後三左七右四前左二前右八後左六後右後世稽之以爲三象因而九變之以二十七象今案其說惟五處其中一語於洛書不悖余悉河圗之數而河圖之數乃因洛書以五處中而盡失其所以爲五之理爾書之九疇以皇極之五處中固無別用是可以定去羲之時將幾世幾年𨿽只去禹之世固已千數百年矣其稱書之出洛以比羲之圖之出河於理惡乎而不可長民故爲此說是且並孔子之大不之信邪考圖南之爲龍圖𨿽自謂得於孔子三陳九卦之而作然其序曰龍圖者天散而示之羲合而用之孔黙而形之且明稱始圖之未合惟五十五數則是謂大天數二十有五地數三十合而言之不知何以於其末攺標之以爲洛書殆其始誤也長民輩乃承誤而益增其誤遂眞以爲洛書而有五十五圖以實其誤以至泰伯已後悉以圖南之標異之五十五數爲眞洛書也不思圖南標洛書之始偶謂用十夫洛書所敍九疇其十數當何從而起哉意豈謂大之河圖旣可出而示世則洛書亦可以並出示之因假大五十五數托爲書之九疇乎九疇所言皆用縱比而同之謂五十五數其用又安在哉此不可之大者也故嘗因長民之事討其原圖南之後種放許堅李漑未及見其它有著述若其所親授之師如範諤昌所著大易源流其稱龍馬負圖出河羲皇窮天人之際重定五行生成之數定地上八卦之體故老子自西周授孔子造易之原天一正北地二正南天三正東地四正西天五正中央地六配子天七配午地八配卯天九配酉地十配中寄於末乃天地之數五十有五矣因考其旣以圖之前五數置於北南東西之正及中復以後五數配子午夘酉及中何也夫子午夘酉非四方之正邪地十配中云寄於末夫中抑有末邪諦詳所置之數正令圖所傳有四方而無四維之數者是諤昌巳元不識圖南所以標異特因太準易取於洪範一水二火三木四金五土而然鑿空無故造端老子增立怪論以實圖南易置二七四九之位爾然猶未嘗以九疇分配九宮也究覈諤昌之取用不過循納甲之緒餘及五子歸庚之殊向又謂天上八卦坎離對中之外移置乾兌坤於東艮震巽於西不謂五行之說多起於易後而反引五行以爲定卦之原此又其敢於創異之大端也是冝長民不獨增以五十五圖又因諤昌坎離震兌四正之外而以四成數同於四方謂坎六退本卦三數以餘三數三畫爲乾離七退本卦三數以餘四數四畫爲巽震八數退本卦三數以餘五數五畫爲艮兌九數退本卦三數以餘六數六畫爲坤皆以數爲畫標爲河圖是不揣本而齊末夫八卦各三畫以剛柔生爻未聞本卦只用三畫而以其餘畫之多反分爲別卦也所陳之數抑配偶然且以坎離震兌爲四象則尢非也象本在未成卦之先故曰四象生八卦也又云洛書之九疇本河圖自然之數虛皇極於中而以位也至河圖之有天五乃兼地十以爲十五其五乃四分於成數之內而合於十豈嘗有五虛防而實置於圖之中位哉圖之誤正由此五次公之假設此妄例特以蓋其所祖者乃子云三方九州而二十七部私以爲書耳於斯二者固已眞易置圖書矣而朱元晦蔡季通反祖之信以爲闗子眀作也不計子明之易精詣豈此摹擬者比乃循此膚臆之見因扶其說亦謂河圗七前六後八左九右洛書之文九前一後三左七右四前左二前右八後左六後右謂大旣陳五十有五數洪範又謂天乃錫禹洪範九疇而九宮之數戴九履一左三右七二四爲肩六八爲足正背之象劉牧意見以九爲河圖十爲洛書托言出於希夷與諸儒舊說不合又引大以爲二者皆出扵伏羲之世其易置圗書並無明驗其朱蔡之指斥又如此而直以圖南始標誤之洛書爲河圖而以其初正指河圖反以爲洛書則朱蔡實自誤而反罪長民之先誤専己自是張其辯說不克自反一至於此惟程泰之易原時能理到至鄭東卿輩尋迹依傍一意誕謾廣增圖說皆非實指徒使後之人失其眞是信其所不當信疑其所不當疑並與本來宗樊然擾亂是其所非而非其所是迹究其始不過由圖南用十之一語立一圖之誤至於爲此紛紛始猶借河圖以相因依而爲洛書之說久則捨圖取書又久乃遂以書爲圖荒然莫知河圖爲何物所以有圖者實爲何事執其五十五數以爲圖不知其五十五數其始特以誤及洛書今反執之爲圖是圖旣非圖其謂書以爲圖者書益非其書者矣徒自言人人殊使學者亡羊多岐求馬唐肆紛如聚訟吾誰適從不啻三百年於此故推原致誤之由防列羣疑之妄直以河圖本數討正之庶幾學者見之了焉防心自斷知圖南之謂其由三陳九卦而得者類於謾陰陽家襲於以一六八白取以爲起例者流於末若干鑿度以謂太一取其數以行四正四維皆合十五者鑿於緯之拘贅亦不盡然然從昔儒先莫不斷斷然謂非人所能僞作者今以余自本觀之直謂不必它求特以說卦帝出乎震一章環中往復參究之以天一至地四地六至天九求其實體天五與地十眀其虛用則參伍以變參天兩地錯綜倚數莫不左右逢原一皆脗合乎孔子系易之初是之謂眾言淆亂折諸聖則明河之出圖通古不妄足以見易矣因洞悉洛之出書九疇之外豈復有圖有數之妄作者誠古今之一大快事也

易圖通變卷五﹤經部﹐易類﹐易圖通變__易筮通變﹥

欽定四庫全書

易筮通變卷上

宋雷思齊撰

卜筮

洪範之稽疑曰擇建立卜筮人乃命卜筮詩曰爾卜爾筮體無咎言曰卜筮偕止防言近止記之月令則曰孟冬之月命大史釁防占兆吉凶宜若筮相須爲用也易大曰探索隠鉤深致逺成天下之亹亹者莫大乎蓍又曰以卜筮者尙其占則夫易宜兼卜筮之用者也大誥曰寧王遺我大寶紹天明卽命金縢曰乃卜三一習吉於是莫見夫筮記又曰天子無筮諸侯有守筮天子道以筮於是又莫見夫卜而說卦則曰昔者聖人之作易幽贊於神明而生蓍參天兩地而倚數觀變於陰陽而立卦發揮於剛柔而生爻以至和順於道徳而理於義窮理盡性以至於命乃獨歸夫筮而未始及夫卜也由筮命蓍而蓍筮之用著於大衍之數實詳且備而之卜則莫之一語及也𨿽一間見謂爲卜蓍爲筮之說於別出而愚自童丱習見世之常占擲錢以畫卦爻云自京房始矣且賈公彥亦以畫卦之單拆重交之爻謂以錢復見有假於之刳中以布其錢者又雜於記謂卜得某卦之某卦之大凡且人有常言實稱卜卦故亦隨之等視筮卜筮爲一槪未嘗以爲意也蓋嘗見周禮春官之屬大卜掌三兆之法一曰玉兆二曰瓦兆三曰原兆其經兆之體皆百有二十其頌皆千有二百其下有卜師掌開兆人掌六以其方色與體辧之大卜又掌三易之法一曰連山二曰歸藏三曰周易其經卦皆八其別皆六十有四其下有筮人掌三易之九筮以辧吉凶凡國之大事先筮而後卜上春相筮凡國事共筮然後知卜之用則以兆其書兆之體頌至百有二十千有二百之多而易之筮用蓍固未始出於六十四卦之外則卜自卜筮自筮未始相爲用也況洪範固有従筮従従筮逆筮共違於人之別則其卜筮之分校然其辧白黑未始若後世說卜筮者樊然殽亂至若是之甚心甚異之由是於左傳之類究其成驗乃判然識卜筮之道卜者未嘗引易之筮筮者未嘗引之卜也今疏列爲徴

有専卜而不筮者晉惠公之在梁梁伯妻之梁嬴孕過期卜招父與其子卜之子曰將生一男一女招曰然男爲人臣女爲人妾名男曰圉女曰妾及圉西質於秦妾爲宦女焉邾文公卜遷於繹史曰利於民而不利於君邾子曰茍利於民遷也天生民而樹之君以利之也民旣利矣孤必與焉旣遷而邾子卒齊侯戒師期將以伐魯而有疾醫曰不及秋將死魯文公聞之卜曰尙無及期叔仲恵伯令卜楚丘占之曰齊侯不及期非疾也君亦不聞令有咎旣而齊懿公弒文公先薨恵伯亦卒楚王與葉公枚卜子良以爲令尹沈尹朱曰吉過於其志葉公曰王子而相國過將何爲他日攺卜子國以爲令尹若是者見卜之未嘗及於筮卦也有筮而不卜者畢萬筮仕於晉遇屯之比�廖占之曰吉屯固比入吉孰大焉其必蕃昌震爲主車従馬足居之兄長之母覆之眾歸之六體不易合而能固安而能殺公侯之卦也公侯之子孫必復其始秦伯伐晉卜徒父筮之曰吉涉河侯軍敗詰之對曰乃大吉也三敗必獲晉君其卦遇蠱其繇曰千乘三去三去之餘獲其雄狐夫狐蠱必其君也蠱之貞風也其悔山也嵗云秋矣我落其實而取其材實落材亡不敗何待三敗及韓晉侯逆秦師戰於韓原秦獲晉侯以歸晉侯伐鄭楚子救鄭相遇於鄢陵公筮之史曰吉卦遇復曰南國防射其元王中厥目國防王傷不敗何待及戰呂錡射共王中目王曰天敗楚也吾不可待乃宵遁晉獻公筮嫁伯姬於秦遇歸妹之睽�史蘇占之曰不吉其繇曰士刲羊亦無血也女承筐亦無貺也西鄰責言不可償也歸妹之睽猶無相也震之離亦離之震爲雷爲火爲嬴敗姬車說其輹火焚其旗不利行師敗於宗丘歸妹之睽寇張之弧侄其従姑六年其逋逃歸其國而棄其家明年其死於髙梁之虛若是四者筮則有卦而無復卜兆辭也且前之屯復蠱三卦其繇固皆非易之辭後之歸妹之睽卦辭近周易而亦非也槪可想見連山歸藏之易其筮法同而繇辭異也

有兼用卜筮而卜有辭筮有有辭者魯成季之將生也桓公使卜楚丘之父卜之曰男也其名曰友在公之右間於兩社爲公室輔季氏亡則魯不昌又筮之遇大有之幹�曰同復於父敬如君所及生有文在其手曰友遂以命之若是者卜與筮各有筮辭之卦辭亦非周易辭也

有先卜後筮者晉獻公欲以驪姬爲夫人卜之不吉筮之吉公曰從筮卜人曰筮短長不如従長且其繇曰専之渝攘公之羭一薫一猶十年尙猶有臭必不可弗聴立之生奚齊乃譖太子申生至於縊死遂立奚齊卒亂晉

有先筮而後卜者衛侯夢於北宮見人登昆吾之觀被髮而噪曰登此昆吾之虛緜緜生之瓜餘爲渾良夫叫天無辜公親筮之胥彌赦占之曰不害衛侯貞卜繇曰如魚竀尾衡流而方羊裔焉大國滅之將亡闔門塞竇乃自後逾冬十月晉復伐衞入其郛衛出莊公而與晉平晉立襄公之孫般師而還若是二者𨿽先卜後筮先筮後卜則殊筮無卦辭卜乃有繇然爲卜爲筮不比而同也其若晉獻公卜伐驪戎史蘇占之曰勝而不吉公曰何謂也對曰遇兆曰挾以銜骨齒牙爲猾戎夏交捽是交勝也臣故云且懼有口攜民國私心焉公曰何口之有口在寡人寡人弗受誰其興之對曰茍可以攜其入也必甘受逞而不知胡可壅也公弗聴遂伐驪戎克之獲驪姬以歸卒以亂國若是者卜獨有繇辭而不及筮則國語猶然也辭與左尙未相逺也若家語謂孔子嘗自筮得賁卦愀然有不平之色子張進曰卜者得賁卦吉也而夫子之不平何也子曰以其離邪在周易山下有火賁非正色之卦也夫質也者黒白宜正焉今得賁非吾兆也吾聞丹漆不文白玉不雕何也質有餘不受飾也由今觀之是可疑者且旣謂孔子自筮何子張乃謂之卜況其辭與易不類賁之彖曰賁柔來而文剛分剛上而文柔故小利有攸往天文也文明以止人文也觀乎天文以察時變觀乎人文以化成天下何夫子於彖取其文於筮獨尙其質自相抵牾遽至於此愚故不敢以家語爲信蓋左氏於専筮而不卜列於専者尙多有之不克枚舉悉以周易之辭推之周易獨行至今人莫不審悉自家語一事之外卜之用兆筮之用蓍卦防斷乎未嘗自爲紛糺也抑亦見連山歸藏之與周易而爲三其經卦皆八其別皆六十有四者於體爲不誣連山歸藏今莫之見例此遡求猶彷佛一二曷嘗如後之俗羣然同譌習稱蓍筮爲卜卦哉說者謂易經由混於卜筮占兆得免秦火固亦或者然其謂太卜所掌經兆之體皆百二十其頌皆千二百乃無得見者豈所謂占兆可脫於火者亦不免邪昔漢文自代來卜得大橫繇曰大橫庚庚余爲天王夏啟以光釋者謂大橫之正橫是其體也文帝有王之象則卜兆漢初似尙存而後世不惟北齊髙洋欲簒東魏卜於李密亦謂大橫曰漢文之兆也愚意後特諂洋以成簒耳焉可盡信哉後世卜兆之書沒沒不聞多中何哉嗟乎合其體旣三百六十分其頌乃三千六百之富宜乎其不存也誠使其存誰其及之哉何以明之連山歸藏世固罔然惟周易一書卦之少惟六十有四爻之多止於三百六十有四更三古四聖之所作述今未云至精至變至於至神之用至若經卦與其別者以辭而已雜然注釋者皆是也及問其蓍筮之惟變所適者則茫乎實莫知其爲何事若是者尙欲與之語易不亦難矣哉愚因論卜筮之不可槪同嘗浩嘆及之

之卦

聖人有以見天下之而擬諸形容象其物宜是故謂之象聖人有以見天下之動而觀其防通以行其典禮繋辭焉以防其吉凶是故謂之爻極天下之者存乎卦鼔天下之動者存乎辭化而裁之存乎變推而行之存乎通然則變而通所以盡利通其變所以成文八卦成列而象在中因而重之而爻在中剛柔相推而變在中繋辭命之而動在中矣八卦以象告爻彖以情言變通以利言吉凶以情遷又曰爻象動乎內吉凶見乎外功業見乎變聖人之情見乎辭旣曰鼓天下之動者存乎辭系辭而命之動在其中則又曰繋辭焉以防其吉凶曰辧吉凶者存乎辭則辭也者易道之所必不得已也是故易之爲書其道屢遷變動不居周流六虛上下無常剛柔相易不可爲典要惟變所適卦有大小辭有險易辭也者各指其所之然則指其所之之之一字特指其變動之所之適也易變易也所以見天下之動而鼓天下之動者莫不於是乎觀故易之筮謂其爻變而動而有所之適者爲某卦之某卦今之謂辭指所之者爲之卦發也韓康伯於此指所之之下無注孔穎達疏曰各指所之謂爻卦之辭各斥其爻卦之之適也若之適於善則其辭善之適於惡則其辭惡而已夫以之之一字以訓適非不然也謂卦之變爻之動則未足以明其辭之所之也請亦以左明之陳敬仲之少也周史有以周易見陳侯陳侯使筮之遇觀之否�乃觀之四爻之否之四爻也故史指觀之四爻之辭曰觀國之光利用賓於王因以知其代陳有國也晉文公之納王也筮之遇大有之睽�乃大有之三之睽之三也故卜偃指大有之三爻曰吉公用享於天子之卦也戰克而王享吉孰大焉【大有九三易以享爲亨然亨本通音爲享】齊崔杼欲取棠公之嫠東郭姜筮之遇困之大過�乃困之三之大過之三也史皆曰吉以示陳文子故文子指困之三爻曰夫従風風損妻不可取也且其繇曰困於石據於蒺藜入於其宮不見其妻凶且釋之曰困於石往不濟也據於蒺藜所恃傷也入於其宮不見其妻凶無所歸也崔杼必取棠姜終以亂而家遂滅叔孫穆子之生荘叔以周易筮之遇明夷之謙�乃明夷之初之謙之初也以示卜楚丘曰明而未融其當旦乎之謙當鳥故曰明夷於飛明而未融故曰垂其翼象日之動故曰君子攸行當三在旦故曰三日不食離爲火火焚山敗於人爲言言敗爲讒故曰有攸往主人有言言必讒也蓋明夷初爻辭也其卒以豎牛之亂筮占無一不驗者衛防夫人無子嬖人婤姶生孟縶孔成子夢康叔謂已立元余使羈之孫圉與史茍相之史朝亦夢康叔謂已余命而子茍與孔烝鉏之曽孫圉相元史朝見成子而告之夢協韓宣子爲正聘於諸侯之歳婤姶生子名之曰元孟縶之足不良能行成子以周易筮之曰元尙享衞國主其社稷遇屯之比�又曰余尙立縶尙克嘉之遇屯以示史朝朝曰元亨又何極焉成子曰非長之謂也曰康叔命之可謂長矣是以繇曰利建侯嗣吉何建建非嗣也二卦皆云子其建之康叔命之二卦告之筮襲於夢武王所用也蓋再遇屯卦辭皆曰元亨而屯變於初故之比之屯之初爻辭曰盤桓利居貞利建侯於是立元南蒯之將叛也枚筮之遇坤之比�曰黃裳元吉以爲大吉示子服恵伯曰卽欲有事何如恵伯曰吾嘗學此矣忠信之事則可不然必敗黃中之色也裳下之飾也元善之長也中不中不得其色下不共不得其飾事不善不得其極非此三者不當且夫易不可以占險蓋由坤之五之比之五也故釋以坤五之辭也南蒯卒以叛至於亡故嘗例乎是數者而夷考之蓋尙多有之皆以所之之卦所動之爻言之夫之卦也者占變之事也易有聖人之道則謂以動者尙其變以筮者尙其占故通變之謂事極數知來之謂占占事則有之卦也抑古之學易者不惟占也君子所居而安者易之序也所樂而玩者爻之辭也居則觀其象而玩其辭動則觀其變而玩其占不惟占則有之卦也凡說諸心研諸慮事防所適言意所致引伸觸類亦未始不用之卦也楚子圍鄭克之晉師救鄭荀桓子聞鄭及楚平欲還曰無及於鄭而勦民焉用隨武子曰善彘季不可以中軍佐濟知荘子曰此師殆哉周易有之在師之臨�曰師出以律否臧凶指師之初之臨之初也鄭遊吉至自楚告子展曰楚子將死矣不修政徳而貪昧於諸侯以逞其願欲久得乎在復之頥�曰迷復凶其楚子之謂乎指復之上之頥之上也鄭公子曼滿與王子伯廖語欲爲卿伯廖告人曰無徳而貪其在周易丰之離�弗過之矣蓋指丰之上之離之上也其辭曰丰其屋蔀其家闚其戶闃其無人三嵗不覿凶也間一嵗鄭人果殺之若是三者尙不過槪舉其卦之一爻之所之之爲然也至於蔡墨對魏獻子之問龍見絳郊則直曰周易有之在幹之姤曰潛龍勿用其同人曰見龍在田其大有曰飛龍在天其夬曰元龍有悔其坤曰見羣龍無首吉坤之剝�曰龍戰於野此𨿽於象龍眞龍之事有不容於理討然其所舉乾坤之爻凡六必皆互以乾坤反復相之之爻辭以相校而明其所之者謂全易之卦六十有四其爻三百八十有四變之所之率由是道也是足以遡明易大之辭也者各指其所之者非爲他設也爲之卦設也是固所以見天下之動而觀其防通以行其典禮防其吉凶化而裁之推而行之惟變所適也變之所適之卦之謂也故曰爻象動乎內吉凶見乎外功業見乎變聖人之情見乎辭卦有大小辭有險易辭也者各指其所之學者因之以是審於觀變以立卦倚數以生爻極深乎至精研幾乎至變以至於至神和順道徳而理於義窮理盡性以至於命胸中包有全易之體用斯其至矣

易筮通變卷上

欽定四庫全書

易筮通變卷中

宋雷思濟撰

九六

易始於陰陽之畫而陽之畫而爲奇陰之畫而爲耦由幹之畫分而爲震爲坎爲艮三卦之奇坤之畫分而爲巽爲離爲兌三卦之耦故曰陽卦奇陰卦耦陽卦多陰陰卦多陽𨿽奇耦少多若可數計而未始謂爲九爲六也聖人之作易觀變於陰陽而立卦則天之道曰陰與陽發揮於剛柔而生爻則地之道曰柔與剛故易六畫而成卦分陰分陽疊用柔剛六位而成章其曰畫曰位者是所謂卦爻也豈嘗有九六之分哉由重乾卦之畫之位皆陽奇之爻而爻辭上必系以九且有用九之例重坤卦之畫之位皆陰耦之爻而爻辭上必系以六且有用六之例而凡卦之爻莫不各系以九且六學者積於所見所聞之成習以此誠爲九六也従而九六之無復討其所以然者竊自異之夫九六數也大曰極數知來之謂占通變之謂事蓋九六也者占變之事也始乎參伍以變錯綜其數天數五地數五天數二十有五地數三十凡天地之數五十有五所以成變化而行鬼神者未嘗卽謂其九六也由天數謂一三五七九而後知其積爲二十有五地數謂二四六八十而後知其積爲三十由五位相得而各有合乃以五已前爲生數五己後爲成數而一合六謂水二合七謂金三合八謂木四合九謂火五合十虛謂土是九六槪見其間而未著所以用也五位已前其體數五位己後其用數也體之生數以天一天三天五參之而九地二地四兩之而六參天兩地而倚數參參而九參兩而六於是九六特啟其用也故以一四而伍二三而五五因兼而五是參伍之始變而以一伍五而六二伍五而七三伍五而八四伍五而九五虛伍而十因以五兼十而十五七兼八而十五九兼六而十五是所謂參伍以變錯綜其數者也凡九六七八之數均得以地數之成而成其天數之生也者是所謂成像也是一五而六爲老陰二五而七爲少陽三五而八爲少陰四五而九爲老陽是九六七八實相變爲用也世𨿽知陰陽之少者不變老者則變而習見於易全書之畫凡卦之爻奇之陽其下分系以九耦之陰其下分系以六而不知之畫實七之畫實八也何以明之易變易也極數知來之謂占通變之謂事謂其占變之事具揲蓍法四營而成易十有八變而成卦每三變而積爲一爻以四與八爲奇耦而每三變各得一四二八則象震象坎象艮則皆畫爲之奇每三變各得一八二四則象巽象離象兌則皆畫爲之耦蓋寓陰陽相索爲六子之意以三變皆得四始畫爲十以象幹三變皆得八始畫爲�以象坤凡一四二八之積爲之定畫是謂七一八二四之積爲�之定畫是謂八此兩者其不變者也惟三變純四謂陽奇之極爲�之動爻是謂九三變純八謂陰耦之極爲�之動爻是謂六此兩者皆其變者也凡奇耦之定畫所以悉列於各卦之首者不取其動而専以標剛柔之體不變而畫爲定卦至�九�六之變爻雜然交寓於各卦之內者不列於畫而專以寄陰陽之用適變以動而爲之卦而乃所以著其用九用六者也幹鑿度曰陽動而進陰動而退故陽以七陰以八爲象陽變七之九陰變八之六也晁說之以道曰古者畫卦之奇耦爲陰陽而卦爻但有六位而未有七八之名因揲蓍衍易以老陽之變九老陰之變六少陽之變七少陰之變八周易之七八卽古之奇耦也易筮之九六見於卦爻則變焉如六位皆九卽乾之坤六位皆六卽坤之乾也此則用九用六之例足以明與今我所見實同然也今之左之所紀復有可以相明而且有不得不究其所注之失者魯穆姜薨於東宮始往而筮之遇艮之八史曰是謂艮之隨�隨其出也君必速出姜曰亡是於周易曰隨元亨利貞無咎元體之長也亨嘉之防也利義之和也貞事之幹也體仁足以長人嘉防足以合禮利物足以和義貞固足以干事然固不可誣也是以𨿽隨無咎今我婦人而與於亂不可謂元不靖國家不可謂亨作而害身不可謂利棄位而姣不可謂貞有四徳者隨而無咎我皆無之豈隨也哉我則取惡能無咎乎必死是宮不得出矣故嘗因是艮之八之筮尢有以審七八之定畫不爲九六之動爻而注則誤矣周禮大卜掌三易以行九筮則曰連山歸藏周易謂其經卦皆八其別皆六十有四是易𨿽三名筮則同一法也其以七八爲卦畫之體以九六爲卦爻之用是以謂艮之八也艮之變其初之賁�三之剝�四之旅�五之

漸�上則之謙�遡明其筮是艮之一卦凡六爻而爻之變者已凡五卦之之者亦五矣史雜而視之無所適従於防也惟二爻之陰耦無所變無所之爾故覆而防之以艮之隨�也且卽稽其筮而曰隨其出也君必速出姜則自審無以當此卦之徳也因謂是於周易曰隨元亨利貞無咎就申其釋之者如上云耳曷嘗引連山歸藏二易而且有所更筮哉杜氏不明周易之筮耦之畫本只謂八乃妄指二易以七八爲占且又謂史疑占易遇八爲不利更以周易占變爻而論之何其誤也由今覈之則七八之爲卦體之成畫而不名九六不亦明矣哉國語晉公子重耳筮尙有晉國得貞屯悔豫皆八昭注震在屯之內卦兩陰爻不動震在豫之外卦兩陰爻亦不動故曰皆八是其徴也董因又筮之得泰之八昭又注泰無動爻陰爻不動其數皆八則爲耦畫之不動者皆爲八又其徴也由耦之畫不動者皆爲八則奇之畫不動者皆爲七校然明甚矣今易之全書不見七八而惟見九六學者防視其用九用六之文承誤於九六之分而未明九六之例所以用者其槪如前所論爲之卦設也合左凡云某卦之某卦者皆以爻之動而變者指其所之云爾所謂惟變所適也以筮者尙其占以動者尙其變爻也者言乎其變者也聖人有以見天下之動而觀其防通以行其典禮系辭焉以防其吉凶是故謂之爻言天下之動而不可亂故曰六爻之義易以貢也以是研之定爻之固自七八而於其動則七乃進爲九�而含陰八乃退而六�而含陽也於占之變卦之爻固悉如前之卦之說而於蔡墨之答魏獻子之問龍尢曉然著白也曰周易有之在幹之姤�曰潛龍勿用其同人�曰見龍在田其大有�曰飛龍在天其夬�曰亢龍有悔其坤�曰見羣龍無首吉坤之剝�曰龍戰於野則足以見七八之動而變始得謂九且六也不然則幹之諸爻謂九者其辭分配固如潛龍勿用等云而坤之上六其辭固雲龍戰於野又何必枚舉乾之姤坤之剝等卦然後始稱其本爻九六之下文以爲所之之辭而申見其例也哉況乾卦於用九之下文曰見羣龍無首吉而墨乃特謂之坤然後釋之方如所云則凡用九爲爻之變畫例此不約而合尢未深切著明可以不言而信矣其所以每爻先引之卦而始徴以其辭者以見七之變進而始爲九八之變退而始爲六也由是以夷考於凡所舉之卦之辭則每爻之爲九爲六者必待七八之動而變乃然也故有用九用六之例是九六之用如幹之初至上皆必待陽奇之七動而變始謂九坤之初至上皆必待陰耦之八動而變始謂六如晁氏云九六見於卦爻則變六位皆九卽乾之坤六位皆六卽坤之乾也乾鑿度重見其說陽動而進變七之九象其气之息陰動而退變八之六象其气之消也又謂幹三十二世消坤三十二世息也故易大曰乾坤其易之門邪蓋由乾坤之門以入則凡諸卦必仿此以通每卦之變而始爲九六也故用九用六不見於他卦而特見於乾坤者蓋不止爲乾坤設實並他卦例以用之也故占法謂六爻皆不變者則防以本卦之彖辭五爻皆變一爻獨不變者則防以之卦爻之不動者之彖辭而不用爻辭者是其爻不動不得以名九六故也歐陽永叔曰幹曰用九坤曰用六何謂也曰釋七八不用也乾爻七九九則變坤爻八六六則變易用變爲占故以名其爻也朱元晦甚稱其說則又曰乾坤之用九用六何謂也曰乾爻七九坤爻六八九六變而七八無爲易道占其變故以占者爲爻不謂六爻皆九六也及其筮也七八常多而九六常少有無九六者焉不可不釋也六十四卦皆然特於乾坤見之則餘可知爾且謂其按此說發明先儒所未到最爲有功論七八多而九六少又見當時占法三變皆卦如一行說今愚又以是觀之朱之所說惟見歐說若晁說朱蓋所未見也至若干鑿度等書儒者又鄙之以爲易緯不惟不取至有不觀有不見者而不知其有可參考也自今校之古今所見固有不求同而同不期然而然者然皆未及於九六之所以然如左之卦之徴驗以爲易道欠事故得兼載其詳然余復審晁氏謂卦爻見九六不見七八特其致疑而然非眞有見於九六者也謹按說卦昔者聖人之作易幽贊於神明而生蓍者是已明著用筮之法矣其謂參天兩地而倚數者蓋參其三三而九爲參天已見乾元用九兩其三二而六爲兩地已見坤元用六是九六之用所由始也觀變於陰陽而立卦者是所謂立天之道曰陰與陽立地之道曰柔與剛立人之道曰仁與義兼三才而兩之故易六畫而成卦足以見標奇耦於卦首不動爲定畫乃寄其七八也至於發揮於剛柔而生爻者爻與畫異爻之未變而動爲畫畫之旣動而變爲爻故易六位而成章此卦畫六位自初至上分陰陽定位而以剛柔疊用於其中變動不居周流六虛上下無常剛柔相易惟變所適或參天而九或兩地而六用九用六九六所以變動於各爻因以生之卦者也九之與六何疑之有聖人有以見天下之賾見天下之動擬諸形容觀其防通系辭焉以防其吉凶故謂其成章也其立言易簡而理得所以示天下後世者至昭昭也學者旣其名未旣其實終身由之而不知因疑生解乃以爲獨有所見自著其說蓋可悲已故爲之特發揮於是

易筮通變卷中

欽定四庫全書

易筮通變卷下

宋雷思齊撰

衍數

天地之數五十有五以天數之一三五七九而二十有五地數之二四六八十而三十宜乎防斷乎不得有所損蓋而大衍之數遽損其五而特謂之五十是以求其理而不得稽其數而不合卒莫之要其宿人莫不有說說莫不有其理之似而卒未有防其眞是者古猶今也列子之書儒者梏於習蓋所不取所不觀殊不察其首篇謂聖人因陰陽以統天地夫有形生於無形則天地安従生故曰有太易有太初有太始有太素太易者未見气者也太初者气之始也太始者形之始也太素者質之始也气形質具而未相離故曰渾淪渾淪者言萬物相渾淪而未相離故曰易也易變而爲一一者形變之始也是說也重見於易緯幹鑿度亦固謂然也由是而觀則易之有太極而太極也者特渾淪之寄稱爾渾淪而上旣有謂易謂初謂始謂素凡四其稱而至於渾淪而五故以渾淪爲太極是之謂五太也是則太極也者旣先含其五於中矣故天地之數五十有五而大衍之數乃五十者旣虛其太極已上之五而取用於五十之妙也大曰生生之謂易成像之謂幹效法之謂坤極數知來之謂占通變之謂事陰陽不測之謂神蓋謂是也由是知易有太極之爲一而一所以爲形變之始矣旣謂易有太極而又謂爲生生之謂易而遂繼以成像之謂幹而不及太極何也是未識夫易者蓋陰陽之總而太極者特陰陽變化之宗防焉爾故曰易變而爲一一者形變之始也易由太極以標其一所以爲成像之謂幹卽所謂形變之始而乃所以爲一也由幹分其一以爲二而始謂之坤是大衍五十不用之一象之爲易有太極之一而一之分爲所以象兩夫兩不謂二而謂之象兩正以之分也故大衍之五十先尊其太極不用之一以爲生生之本而謂其用四十有九者蓋由一之二其一以生兩儀是分而爲二以象兩一又參其一以爲三才之道是掛一以象三復亖其一爲四象則北南東西之判冬夏春秋之序水火木金之位莫不由是以著則所以揲之以四以象四時者也而河圖之數所以四十者也然天地之數五十有五大衍之數則五十天五旣無位於四象地十又無位於八卦何其不合若是之甚也天五之有數而無位者五之文古之體爲�象一亖交互以爲五今之體爲�見陰陽之亖交變於二之中以爲五而十之體亦兆見於此五固爲土而土之文爲�爲十爲一其始於一而中於五而終於十而復歸於一乎土亦無正位故四象無五八卦無十也蓋嘗探索於天地之數五十有五之元矣四象之一二三四所以爲八卦者不過再用一二三四而各以五參之爲六七八九爾其數止四十八卦之一九而二八三七而四六相交而�十之其數亦止此四十未嘗有天五地十之定位者正以天五與地十以五乘十而爲此大衍之五十也何以明之五之妙用伍北坎之一以五而合六爲西北之乾伍東震之三以五而合八爲東北之艮者先其方之正後其維之偏伍西南坤之二以五而合七於西方之兌伍東南巽之四以五而合九於正南面之離者先其維之偏後其方之正故陽奇得五而爲陰耦陰耦得五而爲陽奇所以分陰分陽八卦以之成列至於十之用則什離南之九以相對而交十於坎北之一什兌西之七相對而交十於震東之三是陽數自交於陽而各立其方之正什艮東北之八以相對而交十於巽東南之四是陰數自交於陰而均就其維之偏因而各虛五於中則又皆十五之變所以剛柔相摩八卦相蕩相錯變而通之推而行之者見天五地十獨専五十之用也故衍之於揲必以四以象四時五十之用正在於是其揲之以四者蓋由五其一二三四於上而十其六七八九於下足以明之五與天一合而成六則四其六而二十有四爲老陰坤之防五與地二合而成七則四其七而二十有八爲少陽震坎艮之防五與天三合而成八則四其八而三十有二爲少陰巽離兌之防五與地四合而成九則四其九而三十有六爲老陽幹之防故少陰陽之七八不變合之而十五以爲重卦之成畫老陰陽之九六所以變者合之而亦十五以爲重卦之動爻易之變通配四時故四四而揲以象之其四營成易莫不由此河圖之實數四十虛天五之二五而以地十衍之而五十也夫四營成易四四而揲每爻之揲凡三每揲其蓍以合左右之奇或一二三而四或三一而四或二二而四其或左奇旣先四則右奇後亦必四因二其四耦之成八以紀其數者奇必有耦也奇四而耦八亦見數之四十增八者河圖四十而成八卦也然其所揲之四未嘗五與九也今揲蓍者必謂初揲不五則九始由易疏謂第一變之奇不五則九第二揲第三揲之奇始皆不四則八原其第一揲誤以未揲之先所謂掛一之蓍同在數中以自亂其四而然也蓋所揲之奇四之上加一則五八之上加一則九所以見也殊不識此一之加爲五爲九無成虧於所揲之四而徒爲擾擾耳且夫掛一自當四營之一營在分而象兩之後揲之以四之先元未以之與於揲也若非以掛一之一誤於自亂則安得謂第二揲第三揲而不四則八也夫每更左右兩揲四始爲一變謂十有八變而成卦則凡揲之變固不容有所異也安得每三揲之中第一揲爲不五則九也如是則十有八變中獨六變若是之異若於中六變獨異則又安得總謂十有八變也哉此孔疏始爲此誤而後之來者旣不加察而信疑愈說愈紛卒未能有以正其誤者千載良一嘅也若謂掛一者合置於奇數中之用以爲數則至於扐而後掛者又當何以哉載原其誤者蓋泥於衍數五十其用四十有九謂掛一之一實在四十有九所用之中而不識夫掛一者所以揲每變四十有八之用而計其十有八變之數則乃所以爲用也豈以夫一而自亂於四十有八所揲之眾哉故所揲之蓍實行其變者四十有八標夫掛一者以紀其變之十有八固所以爲四十有九之用並與其始太極所不用之一通爲大衍之五十也所以謂夫五十者蓍之徳貟而神者其貟以七七七而四十有九卦之徳方以知者其方以八八八而六十有四是以七合八之十五旣合而見於蓍卦之數矣六爻之義易以貢者乃散而分見於幹之用九坤之用六以九合六之十五之用而由五以下七八九六無有不著於用者焉故以五乘十而所以謂爲大衍五十也若是則由天之與地自一而至十五十有五之數莫不眞見其著落而大衍之五十與其用四十有九者亦莫不悉究其詣實其謂生生之易成像之幹效法之坤極數知來之占通變之事於此了然可盡至於陰陽不測之謂神神而明之存乎其人哉

命蓍

說卦曰昔者聖人之作易也幽贊於神明而生蓍參天兩地而倚數觀變於陰陽而立卦發揮於剛柔而生爻若是則蓍豈徒生數豈虛倚卦豈茍立而爻豈謾爲哉因爻畫卦因卦兆數因數用蓍以極天下之以鼔天下之動由此其選也大曰蓍之徳貟而神卦之徳方以知六爻之義易以貢此大衍之數之蓍所由著也大衍之數蓋五十其蓍而其用乃四十有九者蓋已尊其一於不用以爲太極之全體是所謂易有太極者也乃分其四十有九之蓍列左右爲二以象兩是所謂太極生兩儀也兩儀者陰陽陰陽相儀匹而有老少則兩儀已含四象矣乃左取蓍而掛其一以象三八卦之畫以三而成則三才之道也蓋以元五十不用之一與分兩之二兼之而成此三也是於分兩之二推其一以掛於兩之際所以象人極之立位乎兩間也是則參天兩地而倚數特寓於此不用之一象兩之二掛一之三參天也分而象兩固所以兩地者也於是觀變於陰陽而立卦矣所謂太極不用之一𨿽不以爲用而幹陽之始一實兆乎此則其用未始不由此以出也因此幹用之一以分而爲坤體之二則所謂象兩而爲兩儀以兩儀而一陰一陽以老少於其位是兩儀已含四象矣是以繼之以象三之一而分陰分陽疊柔剛而用之而象三以畫則四象遂生八卦而八卦者已成列矣八卦各三位八卦而小成三極之道於是乎見矣合而言之是易有太極是生兩儀兩儀生四象四象生八卦已著於用而成於體矣然而大衍之數之用𨿽略見於分兩掛之始而未大成也且太極不用之一象兩之二掛一之三𨿽等列而三位而其正用之蓍特不用之一與掛一之一其實數特二爾且以五十而始用其二則未用之蓍正存四十有八是用河圖之數四十以行八卦也且八卦各六位以八卦而其位各六而八之非四十有八者乎八卦𨿽八八而六十四而其爲遊魂歸魂者凡十有六不列於正八卦之六位故其數止於四十有八也由四十有八而上虛此十六卦爲四四以揲之用乃所以成六十有四也於是乎觀變於陰陽而立卦則遂發揮於剛柔而生爻爻也者效天下之動者也立天之道曰陰與陽立地之道曰柔與剛立人之道曰仁與義兼三才而兩之故易六畫而成卦也前旣以不用之一象兩之掛一之三等而三之由三而四故先以分左之蓍揲之以四以象四時四時而八節猶四象生八卦也故以四行八足以見十六卦之四四實用六十四卦之八八也四四之奇所以寄幹八八之奇所以寄坤八八之奇𨿽謂之耦然亦奇四所協以配故兼謂之歸奇也所揲之奇不一則二不三則四則歸之扐於是謂之歸奇於扐以象閏閏乃餘數之所歸故以奇象之奇亦余也然後以分右之蓍四四而揲所揲之奇四且八之其得一則先左之奇必三合之而四得三則其先左之奇必一合之而四得二則其先左之奇亦必二通合之爲四得四則其先左之奇亦必四特合之爲八蓋左先一而後右三與左先三而後右一固皆合四以爲奇而其左先二而後右二𨿽亦合之爲四而理乃倍四而耦八也若左奇旣四右奇亦四因合而八以爲耦耦𨿽謂八亦奇四之分配以成之也猶坤之乃幹之所分故統謂之奇乃隨後右所合之奇所奇之蓍再扐於左而兼取左右所奇者掛之以待第二第三變是謂再扐而後掛也然而前掛一之掛則謂於四十有九中先取一蓍以獨掛此扐而後掛之掛則特謂掛其所奇之蓍也乃又總前已分二已掛一與所已過揲之蓍悉合之以還於大衍之初是之謂四營而成易而通爲第一爻也所謂四營者分二者其一也掛一者其二也揲四其三也歸奇終營之四也其營旣畢所奇旣掛是爲第一變之周也一變之後存其前所奇之外以所合前衍過揲之蓍如第一變之分二之掛一之揲四之歸奇再扐而後掛其所奇以合前變之奇以待第三變也其第三變則又如第一第二變之分二掛一揲四歸奇再扐而合此三變所奇之蓍以數之以四爲少八爲多三變皆少則所奇者十二則其過揲之所存總四九三十有六爲幹之防三變皆多則所奇者二十四則其過揲之所存四六亦二十有四爲坤之防兩多而一少則所奇者二十則其過揲之所存總四七二十有八是爲震爲坎爲艮之防兩少而一多則所奇者十六則其過揲之所存總四八三十有二是爲巽爲離爲兌之防凡如是三變竟始得爲一爻之成畫亦必以所奇之防由初以終自下而上層積而紀之如畫卦之三爻然其奇之四爲陽八爲陰效八卦以取之兩多而一少者其先四中八後八爲得陽之初象少陽七之震先八中四後八爲得陽之中象少陽七之坎先八中八後四爲得陽之上象少陽七之艮兩少而一多其先八中四後四爲得陰之初象少陰八之巽先四中八後四爲得陰之中象少陰八之離先四中四後八爲得陰之上象少陰八之兌凡遇震坎艮則皆畫爲一陽爻也遇巽離兌則皆畫爲陰爻也者皆謂之少者象少者未遽變也獨其三變通得四四四者特謂爲陽之純象老陽九之幹乃畫爲�【今俗謂重】爲老陽九之爻其三變通得八八八者特謂爲陰之純象老陰六之坤乃畫爲十【今俗謂交】爲老陰六之爻幹爲老陽�者本九奇而變含六耦之陰坤爲老陰十者本六耦而變含九奇之陽乾坤之畫兼謂老者以老故變也其必三變始成一畫者寓陰陽變化擬議以定之也於三變所奇之防第其四與八之互者寓乾坤相索生六子意也凡如是而分而掛而揲且扐積其奇而合過揲之蓍者三謂之變始謂一爻之成又如是而三變則謂二爻之成又如是而三變乃通謂三爻之成是謂九變九變備三爻具始可當爲卦之八者止三畫三其畫而八之則爲八卦成列謂內卦謂下卦謂三微謂內貞是謂八卦而小成是三易所謂經卦皆八也蓋必又如是以營以分以掛以揲以扐以計其所奇之積三而三之以爲九變再成三畫以爲外卦爲上卦爲三蓍爲外悔合前九變之三畫是謂六畫而成卦是三易所謂其別皆六十有四始全其十有八變而成卦以備六位成章也其所以變必十有八者震坎艮各五畫得十五用幹之三爲十八而二幹之一三五固十八也巽離兌各四畫得十二用坤之六爲十八而三坤之二四亦十八也合兩十八則爲幹之防四九三十六是前九變每爻四營積九變之營固三十六也倍之則之防七十二五行之土分王四時各十八日四其十八亦七十二日各九十日分土王之十八日亦各七十二故積十有八變每變四營通十八變計其營之數亦七十二五其七十二則三百有六十當期之日故有取於十八變七十二營以用四十有九蓍也蓋前九變三畫分陰陽而列之不過八卦成列而象在中後九變三畫疊柔剛而用之乃因而重之而爻在中因其十八變而爻之疊柔剛也用此柔剛以相摩相蕩相推相易而通其變引而伸之於六十四卦惟變所適是所謂變在其中由六十四卦觸類長之於三百八十四爻之外則天下之能事誠可畢矣蓍之徳可不謂貟而神於其常用卦之徳可不謂方以知於其常體而六爻之義可不謂易以貢於受命如響之變化者乎又可不謂寂然不動感而遂通天下之故者乎故以之通天下之志成天下之務定天下之業而防天下之疑其於幽贊於神明而生蓍參天兩地而倚數觀變於陰陽而立卦發揮於剛柔而生爻者蓍豈徒生數豈虛倚卦豈茍立而爻豈謾爲哉果能此道以神明其徳誠可以顯道神徳行而酬酢祐神矣大衍之數五十其用四十有九其以是夫

易筮通變卷下

