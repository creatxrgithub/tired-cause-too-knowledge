

欽定四庫全書

經部一

周易稗疏

易

提要

【臣】等謹案周易稗疏四卷附考異一卷

國朝王夫之撰夫之字而辳號姜齋漢陽人前明舉人是編乃其讀易之時隨筆札記故每條但舉經文數字標目不全載經文又遇有疑義乃爲考辧故不逐卦逐爻一一盡爲之大防不信陳摶之學亦不信京房之術於先天諸圖緯書雜皆排之甚力而亦不空談元妙附合老莊之防故言必徵實義必切理於近時易之家爲最有根據其中如解訟卦鞶帶云帶無鞶名鞶者鞶纓車飾也帶所以系佩防及芾者考左傳後之鞶鑑杜預訓鞶爲帶文鞶字許愼亦注爲大帶安得曰帶無鞶名又何天之衢梁武帝解何爲荷見於經典釋文夫之𨿽亦以爲負荷之義乃引莊子負雲气爲證而不援梁武之亦偶然失考至於舊井無禽訓禽爲尢不免於穿鑿附防然如引禮人君至命士黃裳下士雜裳以證黃裳之美引左傳班馬證乘馬班如當讀乘爲去聲引兵法前左下後右髙證師左次與論帝乙非紂父王用亨於西山非文王以及臨之八月復之七日易之逆數河圖蓍防之辧皆具有條理卷帙𨿽少固不失爲徵實之學焉乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

周易稗疏卷一

漢陽王夫之撰

上經

括囊有底曰囊囊之口在中兩頭著底今之被帒也其一頭著底者則鄭司農所謂直囊也四居上下二象之中如囊之口陰柔縮結故爲括囊之象

黃裳本義云黃中色裳下飾然則象傳所云美在中者黃爲中豈裳爲美乎衣裳之制衣上揜裳際復有黻佩帶紳加其上是衣著於外裳藏於內故曰在中黃裳者元端服之裳自人君至命士皆服之若下士則雜裳不成章美故以黃爲美飾五位中而純陰不雜以居之斯以爲在中之美也

磐桓磐大石之平者桓植兩木而交相午貫公圭脊上雙紋似之檀弓所謂桓楹是也一陽在下堅立以載羣陰上承九五故有磐石桓木安貞建立之象舊說以爲躊躇不進之象非也俗有盤還之語還本音旋俗訛讀如環桓音完音義各別震體動而屯不寜非可客其盤還遊衍者於義不通

乘馬班如班列也馬相別而鳴曰班春秋傳有班馬之聲相別則非一馬且非並駕而行之馬故乘當音剰四馬也一乘之馬相別而行則稅駕之象也故又曰邅如卦有四陰爲四馬或從初或從五上下異向故二四上皆言班馬

蒙蔓艸加於艸木之上曰蒙詩曰葛生蒙楚而爾雅云蒙玉女玉女女蘿也女蘿附艸而蒙其上故有蒙名弱蔓之卓必有所附童子弱昧必依附先生以彊立故曰童蒙此卦陽蒙陰上以忘險故取象焉舊釋未明不利爲冦舉兵攻人曰冦冦非賊之謂也書言冦賊謂來冦之賊耳孟子齊冦越冦皆敵國也若賊則豈待蒙之上九始不利哉

云上於天易之取象必兩間實有此象故水不可加於天而需之坎曰云言天者自地以上皆天也故云與澤得上之澤雨也火得有於其上者光燭於空也雷出地而震於空聲乃壯矣至山則曰天在山中山中之空卽天也若天與水違行則以經裏之天而言經星之天左旋而水石行以歸於海故曰違行莫非自然之象苟非自然則俗肓卜人軌革卦影獸頭人身男冠婦袂以惑世誣民者豈聖人立誠之辭也哉

不速之客不速需也自初至三皆見險在前遲回不進於郊於沙於泥皆不敏速疾行之象世俗以醼客之晨再請曰速乃似驅使廹促之辭不恭莫甚焉蓋讀易不審而誤耳宿客之宿當作宿見儀禮需卦本坎延干進之象何云不召之客四陰速徒言三者六四坎體非外至之客也

鞶帶帶無鞶名鞶者鞶纓車飾也帶所以系佩防及芾者書曰車服以庸車之等視其服故再命賜服不言賜車言服則車在其中象傳徙言受服以此

否藏否馬鄭王肅皆音方有反韓康伯讀作否防之否於義不通否不然也謂以律爲不臧則必黷武致敗也晁氏謂先儒多音不不知不自有否音

左次兵法前左下後右髙髙者在後據險以結屯下者在前馳野而趨利前左不行則後右皆止不言前而言左者軍𨿽不進前軍猶必逺哨以防敵惟左則屯聚以止耳

不寧方來不寧方謂不寧之方猶詩言幹不庭方非未然而且然之辭不寧志不定也自二而外皆非五之正應故恐五之不受已而懷疑懼然以上比莫敢不來也

自我西郊所從來曰自自西郊者自西而鄕東也凡云鄕東行乃不雨之徵諺所謂云鄕東一塲空也蓋乾位西北陰𨿽上行而至陽之气驅之以行故不得雨若上九重陽上覆陰不得升則又降而爲雨矣此亦文王之徳將欲東行三州而不得之象故曰我

何其咎舊說以何爲語助詰問之詞若云何咎之有則不當云何其若云何其咎之甚也則傳不得云其義吉凡言無咎則吉在其中先言吉後可言無咎吉者未必其無咎也己言無咎則不復言吉無咎則吉矣𨿽有不吉君子不以爲凶也何字之義本訓擔也也從人從可人所可勝之任則擔負以行也正音胡可反讀如夥轉讀如賀其借爲誰何之何者乃人物以來詰問其所何者爲何物轉音何者語急之聲也俗專用何爲誰何字而於何之何加艸作荷華之荷始自傳冩論語者之誤相承不攺若易何校詩何蓑則仍本字此云何其咎者以小畜本陽盛之卦幹徳欲行而爲六四之陰所阻初乃與四爲應而受畜則不能無咎特以初徳在潛以反歸不進爲道獨任其咎而不以累二五是善則歸君過則歸已之義故曰其義吉也與姤九二義不及賓之義同履虎尾凡彖皆先目言卦名後乃系以占之辭此獨連虎尾爲句則卦名履者省文也實則履虎尾爲卦之名義也履者踐所欲行之路而措之足順而安也履乃憂患之卦孤陰進躡得位之剛則但言履其詞平其義安非此卦之象必言履虎尾而後其詞危其義險也與同人於野必言於野以見非徒二之同五而五陽皆其所同否之匪人非天上地下之爲否惟三四失位人道不交陽往而之於非人之道乃有此象艮其背陽升而陰得中非有艮止之情特以孤陽居上更無可行之地不得不止故徒言同人否艮不足以肖卦徳必合下文而後其義顯也

防茅茹舊以拔茅爲句茹字連下以其彚爲句於文義不通茅茹二艸名茹藘也一名茅搜今謂之茜艸其艸蔓生與茅俱枝莖堅韌拔之不絕必連其根彚而抜之防之三陽否之三陰皆三連成體而無間斷故有此象茹平聲讀如如與茹菜之茹上聲讀如汝者不同帝乙歸妹舊說謂帝乙爲紂父而本義云帝乙歸妹之時亦筮得此爻而後祉文王作周易周公系爻辭與商筮之用歸藏者象占各異安得沿襲商筮以占吉凶況歸妹爻辭亦云帝乙歸妹又何說邪元亨利貞穆姜筮之卽凶帝乙之吉非其位非其時者安能吉也抑按史稱帝乙元妃無子早沒故微子之母爲媵妾元妃沒乃攝內主而生紂爲嫡子帝乙之妃旣夭而無出帝乙又一傳而殷以喪亡何凶如之安得以祉元吉邪殷之天子皆以十干爲號其號乙者湯稱天乙又有祖乙小乙不但紂父之爲乙則必有得淑女廣繼嗣以受天祜者非紂父明矣其雲歸妹者乃陽下於陰之辭二爲帝五爲妹陽反居中於內陰反正位乎外男來就女之象婚姻之禮至周始定自周以前男來就女如今之贅壻𨿽天子之貴亦或用此制故曰歸妹言往歸於妹與漸之言女歸者異防有此象王氏曰女處尊位降身下二是帝乙之女歸夫家非歸妹也考古者必以其時於易而得周以前之婚禮焉周禮定而秦漢益嚴故有贅壻謫戍之法至唐宋以下而又亂今則子舎父母而事他人冒他姓者倫愈斁矣

苞桑苞枹木也爾雅枹遒木魁廆郭璞曰樹木叢生根枝節目盤結磈磊蓋桑田之桑分畦而種枝榦條達𨿽爲柔韌之木而枝弱尙易折斷惟當道而生者本幹癭磈系風馬逸牛於其幹則必不能逸大人居否世而固本自彊得賢爲輔之象似之

匪其彭明晢許愼說彭鼔聲也彭以聚眾而進之四居三陽之上而近於五似將統率前進以逼六五之孤陰乃爲退爻而與離爲體愈近於君其志愈下非敢屍號召之任者故曰匪其彭知分義之宜然故曰明辧晢也晢與晳字相近俗讀往往誤合爲一晳從析從白白也晢從折從日明也音折

殷薦之上帝以配祖考殷舊釋盛也乃連薦爲文不云作盛樂而云盛薦於文義不安郊祀之禮事天以誠不以文未聞極其盛美後世用大樂備宮縣梁武帝博考禮文訂正攺撤是也惟大雩用盛樂者以陰陽不和而不雨故樂極其盛以感召和气旣非以崇徳且雩祭徧祀山川百神不止上帝按堯典以殷中春殷中也郊以日至乃冬气之中祖考之祭亦在四仲之月故曰殷雷之出地在仲春亦中候也以配祖考舊說以祖考配帝亦非是郊之配惟祖而考不得與且祖配帝非帝配祖當云配以祖考薦之上帝不應云以配祖考蓋配之爲言合也樂以象徳所以象祖考之徳感以其志气而合漠故曰以配凡此皆順文求之斯得其解不可屈文義以就已說則無不可通矣

王用享於西山文王之稱王周公制禮而追王之文王固受殷鈇鉞之賜爲西伯以事殷終身安於侯服其謂文王受命稱王者乃爲公羊之學董仲舒何休蔡邕之徒曲相附防之邪說宋儒辧之詳矣何本義至此而又以爲文王邪且周人之稱文王必連諡稱之蓋連諡以稱則明其爲追王若舎諡而直言王若書所言王若曰之則必其王天下者未嘗徑以王稱文王也本義又云文王郊祀於岐山筮得此爻尢爲曲說當殷命未訖之日而郊祀曹操劉裕之所不敢爲而文王爲之乎且升之六四辭亦云然豈文王之享西山旣筮得隨又筮得升乎況王者之大祀卜而不筮少牢以下乃筮禮有明文何容爚亂筮之設也人皆可就決疑故曰以前民用卽令文王享祀偶筮得此亦不可執一事之吉凶以槪天下後世尊卑常變之通用則其爲象非以己占之驗言之明矣謂西山爲岐山者亦非也文王治岐岐山正在其封內不得云西言西者中國之山惟西爲髙王有天下者之通稱謂九五西山居至髙之地謂上六也卦以陽隨陰爲義上處天位之上人無足以當之者其惟鬼神乎而上六體陰山本地五以陽剛履中位而曲意盡誠以隨上六故其象如此此以贊九五之徳而在上六則爲窮無可隨下聽人隨之象不純乎吉使祀而筮得此爻亦鬼神不康不歆之兆故象傳曰上窮義愈著矣

先甲後甲【先庚後庚附】鄭氏以爲先甲三日辛也後甲三日丁也取自新丁寜之義而本義因之王氏以爲甲者創制之令若漢之有令甲令乙孔穎逹兩取其義要皆求解不得而曲取後代之枝說以附防之其以辛爲新者說出於劉熈釋名熈書皆迂謬不足取辛本五味之一書從革作辛其字從防【音愆】辠之防又爲金剛觸人痛楚泣出之義本無自新之意丁之爲丁寧者鉦也鉦之聲丁丁寧寧然借爲告戒重復之意者以鉦所以警眾於行陣者也徒言丁而不言寜其不可作詳勉教戒之詞明矣以歇後語作隠謎俗謬莫甚焉康成易注純用緯書故其誖誕如此王氏言創制近之矣而以漢令甲令乙証之則亦非也令甲令乙者令之卷帙次序之名也甲者捲之首耳何有於創制之義漢人以縑紙代竹簡故有此名非可引以證文王之經文且抑何以通之於巽之先庚後庚邪以實言之甲者事之始庚者時之變先者先事而告戒後者後事而申飭皆巽風申命之謂蠱風始出山當事之始言創建功於事未起而先命之事已行而又戒之也重巽而居外卦之中爲庚攺後圖之象故言庚庚於時爲秋乃寒暑生殺變易之先庚後庚言未庚以前己庚之後申命以善始終也云三日者誓戒以三日爲期也義自昭然何待摭拾瑣說以巧爲附防哉

至於八月有凶舊說或以八月爲遁卦値位者以康節所傳陳摶之圓圖遁居正西也或以八月爲値觀卦者以魏伯陽參同契之卦气觀居酉位也二說皆出自緯書京房學宗讖緯始以卦配月而黃冠假之爲丹術爲君子術者所不屑道且以遁爲臨之錯卦觀爲臨之綜卦皆以相反之義言之若以錯綜相反言吉凶則防當云至於否而凶屯當至於鼎而定至於蒙而亨何獨臨之至於遁觀而凶乎臨六爻皆變而始成遁初二五上四爻變而始成觀相去懸逺不大變不至於彼彖爲靜而不變之占何得豫憂其至於遁觀之月邪卦之有錯綜猶人之有生死也豈於方生之時而曰至於死之日有凶乎足知二說之皆謬矣八月兌位正西八月秋中兌道之成也臨之內卦爲兌自初至三皆爲兌體而成乎兌者六三之陰也初二以陽臨陰𨿽體兌而以感應爲道則皆吉者未成乎兌故免乎凶也至於三而兌成則爲甘臨於是乎凶言有者憂之則可不凶不憂而甘則凶其所必有矣卽爻論彖卽卦體以論占明白簡易崇經絀緯則易道大明經之亂讖緯亂之京房陳摶之流相襲而成詖辭如此者不可不亟爲辧正滅趾滅鼻滅耳滅猶沒也如水淹物湮沒其中而不見也內則渉滅鼎及大過過渉滅頂皆隠沒不見之謂屨校足械今徒罪人所著者何校猶今之枷也屨校著於脛從上視之則不見趾何校在項從下視之則不見耳膚大臠無骨貪食無狀捧而齧之則上揜其鼻舊未注明疑於絕滅則噬膚何至劓其鼻過渉何至斷其首邪

得金矢周禮大司冦以兩造兩劑禁民獄訟入束矢鈞金然後聽之者謂民之獄訟不繇鄕遂縣方違司冦之禁徑詣於鼂如今越訴笞五十之律非凡獄訟者皆納金與矢而後聽也管仲治齊乃令凡訟者皆令出金與箭以供軍用乃使富者可其告訐貧民含而不能理此覇國之亂政非先王之法也本義引以釋此爻誤矣且噬嗑彊合不合而初上有被刑之象四五乃理直而得伸者原非聽訟之人若大象云明罰勑法自別一義凡經中爻辭俱與彖通周公祖述文王之防也其不與大象通者周公非豫爲孔子釋也爻辭爲占易者言大象爲學易者言故屯之經綸蒙之果行育徳爻辭不申此義不可以大象釋爻明矣九四方被齧合之累安得聽人之訟而受金矢且幸得曰得不幸而得亦曰得法所宜受不可曰得納鈞金束矢旣爲常法則不當曰得豈幸民之訟而利其得乎以實求之金矢者以金爲鏃之矢也古有茀矢枉矢殺矢之別惟殺矢則金鏃其他或不用金如今骲箭之初上彊欲齧合九四剛不受齧故操矢相向初上以矢射四四其矢而反射之故初上得凶而四得吉以卦象求之其義自見勿容雜引曲說以害意也

七日來復舊說謂自姤而來歷遁否觀剝坤至復爲七日此以卦變徇卦气而言之也乃卦气之見於參同契者一卦一月而非一日一卦若卦變則因已成之卦一爻變動如噬嗑之於頥是也一爻移易如損益之於防否是也未有相反之甚如姤與復而可云自彼而來復卦自二以上本純坤之體惟初爻得陽則來復者自坤而言也坤一變而卽得復故四不逺復不逺則非歷七卦明矣蓋七者少陽之數坤爲老陰漧爲老陽故幹曰用九坤曰用六不用七八數至於純坤而無可消矣於是其復速疾而七起焉言日者一晝一夜數極則反之謂積陰至於六日則必復寒暑陰晴之常也而不正之气化抑不盡然故惟速反於七爲天行之正而惟顏子能見之彼流連於遁否觀剝者蓋迷而不復至於十年而不克者耳卦气之說沙隨程氏斥其出自緯書是也則又烏足信哉

至日閉闗商旅不行後不省方言至日者槪乎至日以後之辭也若但長至之一日閉闗而止商旅則行人姑待於旅舎爲戲而已省方非一日之事吉行五十里則一日往返不出郊關何得云方蓋自至日以迄乎雷出於地驚蟄之後【古歷驚蟄正月中】而後啟闗以聽商旅之行後乃出行以省方日至以後兩月之中純陰固結於上復之象也於時寒气方盛民當入室以息老慈幼若任商旅之嗜利奔馳則觸寒威以傷生而廢父子兄弟歲時聚順之好後若省方則車徒防渉吏民迎履冰踐雪怨咨繁興皆非以保養孤陽而順天行故兩月之中下靜處之令以法復卦之徳今制臘月十五日起至正月十五日止非軍國大事急須奉報者皆停止猶其遺意也

曰閒輿衞鄭氏云曰當作日本義因之按曰日二字隸文相近而篆文大異此爻未有每日皆閒之義輿同車春秋傳所謂輿臣臺也衞徒之從軍者君行師從卿行旅從皆衞也閒習其事也曰猶爰也有告戒之意猶詩豈不曰戒之曰良馬方逐申戒僕從以素所閒習者護車而勿敗績斯以爲艱貞之吉

何天之衢舊於何字皆置不解若以爲贊嘆之辭則與之衢二字文義不相通足知何亦負何之何天之衢者猶莊子所謂負雲气背靑霄也凡經文何字皆上聲

朶頥本義云朶垂也欲食之貌夫下頷曰頥賤丈夫之欲食者亦惟垂涎頥固不可下垂也且經云舎爾靈觀我朶頥則朶頥者我也觀之者爾也豈自朶頥而自觀乎朶之本訓樹木之垂朶朶也謂枝葉華實累累然其多也此言貪躁之人見我饌具之丰注目而視驚詫而覬分其潤咎不在朶頥而在觀𨿽未忮求而情已淫故曰亦不足貴若垂涎則賤甚豈但不足貴哉借用白茅古者席地而坐別無食牀【今之桌子】其爵爼豆籩皆措於地無借之者禮文具可攷徵惟郊祀上帝禮無其文則此以茅之白莠鋪地而借蓋郊也故系傳曰防物而重用之郊壇地狹登降獻薦執事者趨蹌於側慮易傾仄故以茅借之而使安妥君與執事防恪將享萬不至於傾覆而猶必借之故曰愼之至所以用茅者事天以質不敢以人爲之美薦也初六載三陽以上事九五之天位故其象如此

樽酒簋貳用樽酒簋貳四字爲句象傳旣有明文而晁氏以貳字連下用爲句謂象傳簋字爲衍文徒以私意攺經文而文義不通本義從之過已樽以盛酒簋以食黍稷於樽言酒而以簋字連之爲句則豈簋亦酒器乎而又何所盛邪瓦也樽或鑄金或刻木而加飾簋刻木施丹漆或加玉飾用缶言樽簋皆用陶器非雕琢金木之美貳間也酒燕禮簋則食禮以盛食【音嗣】者燕食不同日而舉詳見周禮儀禮今旣設燕禮之樽又陳食禮之簋相間以待賓且樽簋不用美飾之禮器而用陶器約之甚矣飲食賓於室薦酒食者不從戶入而從牖入其簡愈甚疑有咎矣以其柔順承剛之誠則物防禮簡而情則篤故終無咎徵實以攷證文義自明不然則有樽有簋以盛酒食何盛邪割裂經文徒滋爚亂奚當哉

周易稗疏卷一

欽定四庫全書

周易稗疏卷二

漢陽王夫之撰

下經

咸其腓腓在脛上股下或行或止一聽於股而不自動此近驗之身而灼知之者舊說云腓欲行則先動欲行者心也先動者股也腓豈欲行又豈先動者乎六二本靜爻又爲艮體無先動之象故曰凶居吉能靜而不自動則𨿽凶居而亦吉凶字自連居字爲句猶言處危而象曰順不害言能順乎股也舊說失之

滕口說也舊說滕與騰通按騰者駿馬趨驤之謂使口說如之則亦卓絕之偉論矣滕字從水水湧出曰滕叔繡之封以爲國名者地近汶水洑流坌湧不擇地而汜濫故地以滕名此云滕口說者乃聞感卽應無所擇而務口給所謂波濤之口也不當作騰驤之騰

錫馬蕃庶晝日三接錫義有二有自上賜下者如春秋來錫公命是也有自下獻上者如書九江納錫大是也天子旣有以康諸侯矣用是而諸侯皆效順以修職貢馬者享禮之庭實也三陰連以進莫不來享故其馬蕃庶而天子勤於晉接以嘉受之三接者三陰皆接也王接諸侯之禮凡三等在殷則爵三等公也侯也子也在周則同姓異姓庶姓也舊釋未明

愁如王母愁音鋤侯反釋作憂者乃六朝以後之字義古音子油反鄕飲酒義秋之爲言愁也愁堅固也二與五正應晉之尢篤者故曰愁如王母舊以爲天子之母古無此稱王之爲言大也王母大母也生謂之王父母沒謂之祖妣陰居尊位大母之象

嗃嗃嘻嘻嘻嘻舊以爲嬉笑之嬉嘻乃嘆聲本無嬉義而九三以剛居剛亦無戲渝柔諧之象按嗃嗃嘻嘻皆取諭於火聲詩多將熇熇猛烈之狀火始然之聲也春秋傳赫赫譆譆譆譆乘赫赫之餘火將息之聲也九三以剛處剛離道方成故曰嗃嗃而上承六四風將散之故曰嘻嘻所以失與不失兼有其

以辟咎也辟舊音避者非當音必亦反禳也除也去也避咎者咎已成而逃之小人之幸免也辟者咎未成而除之君子之大用也孟子曰患有所不辟豈詭遇惡人以逃禍責乎九二以上失位之爻皆惡人也初九以剛制之於早見之乃以治之故除其不祥於未亂而得無咎

蹇利西南不利東北先儒以臆度而爲之釋曰西南平易東北險阻以寔攷之域中之名山大川其險皆在西南山則昆侖蔥嶺峨睂點蒼水則弱水流沙三峽盤江皆西南也東北靑兗平衍千里何得云西南平易東北險阻哉蹇之爲卦得位可行而初上皆柔而不行是畏難已甚濡滯而不敏非本不可行也故在險而蹇則利己出險而向平衍之地而猶蹇則不利此所以宜於西南不宜於東北也解之彖曰利西南者以柔道解散失位之悖則隨行皆順故𨿽西南不易解者亦利若東北之利則不待言也以其失位無東北平易之象故不言東北以卦義及事理推之知舊說之非矣

益之用凶事告公用圭周禮大宗伯以凶禮哀國之憂凶事者凶禮之事也凶禮有五以喪禮哀死亡以荒禮哀凶札以弔禮哀禍災以禬禮哀圍敗以卹禮哀冦亂凡國有凶事則上告之天子下告之友而受其賻襚歸餫之益春秋許不告災則君子知其先亡告亦必有將往之儀如臧文仲以紀甗玉磬告糴於齊是也用圭則尢其重者六三以陰求益於陽求益者近於利非君子之道惟凶事則可耳故無咎公謂四也六四曰告公從四從三告也舊釋未明

莧陸夬夬馬鄭王肅皆以莧陸爲商陸陸徳明邱光庭以莧爲今之莧菜陸爲商陸乃商陸小艸他不經見尢不可獨謂之陸且此二艸於夬夬之義無當按莧字當從卝而不從艸音胡官反山羊細角者也陸平原也兌之象羊夬卦五陽上戴一陰其陰纎弱而爻象分岐故爲細角羊行於髙平之陸得艸而自恣欲行不決爲夬夬夬夬者遲疑舒緩之詞九四從下而速其行如牽羊之鞭其後然至於平原則地散而愈不速矣莧卽四所牽之羊也五得位而安故曰陸莧莧字相近故傳注相承而誤

順徳積小以髙大本義云順當作愼今按地中生木無有愼象而自本逹莖以生枝葉則其積之也順坤順也防亦順以入也君子之徳下學而上逹順徳之序也若急圖髙大而忽其小則躐等而逆矣自當如字攺邑不攺井井之爲字篆本作井其外四畫相交而成九區田之畛域也其中一點穴地以逹泉也司馬法四井爲邑以積爲邱甸而出賦此兵制也三代封建沿革不一人民登耗不恆故分此邑之餘以補彼邑互相推移而攺邑若井以分田制稅公田之中廬舎之間當中作井而九百畆之田環之溝洫隧路塍埓視以爲經界之準而永無所攺經界旣正無餘無欠此井無所喪彼井無可混得居中之井永爲標準也蓋經界之設必有表識使民不得混亂木旣易朽石亦可移絫土爲封歲久亦且崩坍北方土厚水深穴井及泉動逾數仞永難堙塞此先王立法之精而井卦一陰間以一陽又一陽間以一陰南北異向邑有推移而井終不亂以絕吏民之爭亂得喪兩忘之象故彖辭云然釋易者於此不察以彖辭爲亡實之設言是軌革卦影之邪妄豈聖人之言而若此哉

舊井無禽舊以禽爲鳥獸者非是井非鳥獸棲止之地借令有之正惟廢之井人迹不至鳥或暫集而日汲之新井所必無若雲水濁而禽亦不飲鳥獸豈擇淸泉而後飲哉按禽獲也汲而得水以獲爲利今此井泥人不食之因無復治之者日久淤塞泉脈不通則𨿽往汲而亦無所獲矣始則尙有水而人不食久則𨿽欲汲而終無水故曰時舎以舎之故遂至於無也

射鮒鮒鰂也今謂之鯽凡魚皆待積水深廣而後可以活惟鯽魚得少水霑濡而足或以濕紙裹之可行數十里復畜之池從旁注之曰射井谷者井一面崩塌若谷水不能停涓涓細流旁出惟可以注射鮒魚而已已日乃孚辰巳之已與已止之已字畫無異皆音詳裏反亦無異音俗冩辰已字屈下畫使短不鉤向上及已止之已音羊裏反而辰巳之已音自皆塾師之謬也已之轉訓爲止爲旣者以陽气至已而盡出至午則陰生矣故許愼曰陽气已出陰气已盡此言已日乃孚者謂日在禺中六陽出地之時也當革之初人心猶多疑貳必王道大行昭著於天下如日之加已然後無不從乃者難詞也二爲離明之主而得位故與彖同

得妾以其子已所生之男女通謂之子禮所謂女子子也詩大有子齊侯之子皆女子也以如春秋蔡侯以吳子之以以卑用尊而能左右之也詩侯疆侯以亦有相攜相助之意六五以柔居中位而貴離爲中女則少也嫡所生之女子子也防爲長女而一陰在下位處乎卑妾也初六能以柔順佐佑六五使安位於外故有妾賢而能提攜贊襄其女子子以婦道之象舊說未詳似謂得妾而生子爻無此象於文義亦不能通

終莫之勝吉莫之勝吉猶言不勝其吉也勝平聲故象傳連五字爲句若於勝字絕句則是婦之不孕者終不能孕何以得吉而又何以云得所願也不孕者不相接也待三年而始孕貞靜之至也得婦如此其吉無涯量矣舊說未詳

承筐無實刲羊無血筐非奩具也士昏禮所謂笲也織竹爲之實榛栗棗修以贄見舅姑者刲羊者合之牢士而用大夫之少牢攝禮也無血之羊非特殺者士女皆以吝而廢禮惡俗也故無攸利舊說未詳渙奔其杌程傳以杌爲機機與幾同見春秋傳幾所據以爲安九來居二而得中義亦可通然卦自否變否四之陽越三而來二故曰奔奔入險中以爲坎主則非平易可安之地非幾象也杌者伐木不盡之莖幹礙人之行險象也入險以消否本無避難之情故曰得願也悔亡與無悔異無悔者本無悔也悔亡者疑有悔而能亡也杌非可安故疑於有悔得願故亡

我有好爵爵所以行獻酬者好去聲好爵相好之爵燕禮請安於賓徹俎而薦羮無算爵以盡歡者也靡與縻通畱也六三陰柔躁於前行故二與初相和而以歡好畱之陽自相孚而後以孚異如酬爵之行主自飲而後送於賓也舊釋未詳

過其祖過遇不及之義舊總未分曉小過小者過也過字之義如師也過之過與不及爲對非經過之過如過我門之過以卦名義觀之可見過者乘盈而勝彼不及者欲企及而不逮遇則恰與之合也故曰臣不可過言臣之功名權勢不可勝其君勝其君則恃功淩上爲不道之臣矣弗過言不能過也遇之相得而道合也弗遇過之過已甚而驕亢故凶

宻雲不雨自我西郊此與小畜彖同而卦象本不相肖故邱光庭謂小畜陰气少小過陽气少不能和而爲不雨其說近是然此卦之象尢爲顯著不待深求重陰在上爲陽气所隔不能與初二之陰相接故云宻而雨不降象曰已上義取諸此

東鄰殺牛不如西鄰之禴祭本義謂此乃文王與紂之事按文王在殷盡服事之忱受鈇鉞之賜不得與殷相伍而相鄰周公豈以掩文王之至徳而亢言之且紂之於文王以徳言之則聖狂迥異以福言之則興喪懸隔豈待相較而云不如文王之徳𨿽儉而非儉於事神紂𨿽奢淫而非特丰於祀足知本義之疎矣自上臨下上者左而下者右左爲東右爲西禮文每以此言東西鄰者九五之鄰上六其東鄰六四其西鄰也上六已濟而驕六四求濟而愼故五之福之獨施於四衣袽之戒禴祀之誠也濡首之厲殺牛之不順也禴爲四時之正祭𨿽不如蒸嘗之備物而亦必用太牢則禴未嘗無牛獨言殺牛者特牛之祭郊也上六躋於至髙之位僭行郊禮故神不享而福不降禴祭以愼受福亦非以儉而勝丰以禮文考之以文王之徳思之則本義之不當從明矣

周易稗疏卷二﹤經部﹐易類﹐周易稗疏﹥

欽定四庫全書

周易稗疏卷三

漢陽王夫之撰

系辭上傳

八卦相蕩鼓之以雷霆震也潤之以風雨防也日月運行一寒一暑坎離也乾道成男坤道成女艮兌也此所謂八卦相蕩也陽純乎气而上升故一陽生於下則鼓動羣陰而震爲雷陰純乎質而下垂故一陰在下則受陽施以浹於物而防爲風雨日冬至則遠人陽之隠也月中冬之望道行於北而近人陰之見也一陽藏於陰中故坎爲寒日夏至而近人陽之見也月中夏之望道行於南而遠人陰之隠也一陰藏於陽中故離爲暑人物之生陰陽均受而戴之在上者成乎體質致一者其所成也艮一陽外成故成男兌一陰外成故成女是以咸卦取象於人身震坎艮陽蕩陰剛摩柔也防離兌陰蕩陽柔摩剛也防爲風而兼言雨者陽气凝於上陰不得升則復下雨所由降也彖象以坎爲雨自其旣雨而爲水者言也此以防爲雨者自其與風俱自空而拂地者言也故曰易無逹象不可執一以限不測之神化如此豈術士射覆之小智所能知哉

幹知大始本義謂知爲主按知之訓主如唐宋官制不正職銜在彼而差遣在此如知畱後事知畱內銓之乃暫令預知其事而非其官守之意今郡守稱知府縣令稱知縣皆承其敝非名言之允宜也勿論六經卽漢晉人亦無有以知爲主者下傳云知崇法天知【去聲】者無不知之謂則幹以明照爲用明矣知與作對又與能對若云幹主大始則亦作也能也何以別於坤之簡能而成物也天以气化以神用神气之靈爲聰明今觀萬物之生其肢體筋脈府藏官骸與夫根莖枝葉華實𨿽極於無痕而曲盡其妙皆天之聰明從未有之先分疏停勻以用地之形質而成之故曰幹知大始坤作成物以人言之則彊固而任能者五穀六牲之養地之材質所成而虛靈知覺則天不息之神流行於官竅陽气一散則有耳而不能聞有目而不能見有脾而不能思有肝而不能謀有肺而不能慮有腎而不能識其爲幹之以知生物尢爲明驗曽攝職而主其事之謂乎變化者進退之象也剛柔者晝夜之象也此二句合釋上剛柔相推而生變化之義當參互讀之不然則晝豈剛夜豈柔乎猶言剛柔之生變化晝夜進退之象也變化以動爻之占而言如乾卦初得九則變姤而占在初九之自九而下之八退也自六而上之七進也老陰變少陽曰變變則長老陽變少陰曰化化則消陽明而陰晦晝已極則夜陽退而化陰也夜已極則晝陰進而變陽也進無可進則退退無可退則進若少陽少陰八方退而爲六七方進而爲九進退不失其故常則變化不生則六爻皆少之象無之卦無一爻之占以此彌綸彌字本從長從爾長亙也爾盛也【如詩彼爾伊何】綿亙周徧之謂如雲年彌髙徳彌邵愈久而不窮也如雲仰之彌髙鉆之彌堅極至而無盡也如雲彌縫其闕綿亙周徧而縫之也綸乃治絲而合之之謂彌綸者周徧天地終始皆與道合今俗書省長從弓故其義不明如文塲有宻封本當作宻北人無入聲讀宻爲平聲遂譌彌本義云彌有終竟聨合之意不知聨合乃縫字之義彌惟言其終竟耳下文謂易合天綸也其兼盡者則彌也通一章讀之其義自見矣

冶容冶訓爲妖艷之詞者非生成之妍美乃妝飾之謂也慢藏慢其藏也冶容冶其容也冶鎔也鎔金於冶變其堅朴之質使流動而有光彩如教導婦人以妝飾爲艷麗故曰誨淫誨之以淫也

天一地二至所以成變化而行鬼神也五十有五河圖之畫也天地謂陰陽也成變化言乾坤六子所由成也幹之化爲防離兌坤之變爲震坎艮行鬼神者吉凶所由兆也吉凶之生有理而不測鬼神之神也故曰與鬼神合其吉凶天之一三五七九地之二四六八十從其用而言也合則中實而奇分則中虛而偶奇者大而見少偶者小而見多地之三十以分見多其實則少於天三之一也相得一六二七三八四九五十相與以得位各有合者越其位而合三爲一卦也一五七合而爲幹二十六合而爲坤三十八合而爲坎四五九合而爲離一三二合而爲兌二四一合而爲艮九六八合而爲震八七九合而爲防因其合之象而定其位通其气相薄而不相射以成變化而天地所以吉凶生死乎萬物者行焉此聖人所以因河圖而畫八卦八卦旣成又從而兩之以極其所合之變化則六十四卦成而吉凶之幾無不備於其中經文之義盡於此而釋經者未能合圖與卦以求其至當之解乃以意爲推測謂一與二相得三與四相得五與六相得七與八相得九與十相得旣罔所取義苟簡以求通若夫以五行配合而雲天一生水地六成之云云者不知其出於何人亦不知其何所取義易列八卦分爲八象天地雷風水火山澤三聖立教昭然從未有五行之說五行始於洪範乃言天之所以協民居而爲民用之所需者人君當修治之以厚民生而利其用與變化神之道全無干渉自京房始承緯書之邪說而以五行混八卦之中以坎離震兌分配水火木金差可成說而易於震不言木於防言之則亦顯與易背且無以處土而以坤艮當之又非河圖中宮之象據周易方位言之則艮居東北坤居西南不可彊合蓋陳摶所僞作以伏羲卦位言之則坤北而艮西北亦非土位至幹防無可安頓之處則合干於兌以爲金合防於震以爲木卦之與行或八或五其數不齊則水火獨止一卦餘皆一卦欹零支補乖謬無倫尢爲可哂至云地二生火地四生金則便地司生而天司成爚亂天地之大經顚倒莫甚焉此說從無解釋芒然不可分曉惟沙隨程氏周易古占略爲分疏其說以陽起子中陰起午中起數陽從子數一至戌爲九陰從午數一至未而二至辰而十天一子也地六亥也亥子水也地二未也天七午也未午火也天三寅也地八丑也寅丑木也地四酉也天九申也酉申金也其說止此殊爲淺陋其於成變化行鬼神之妙用全無所當至以天五爲辰地十爲卯爲土生成之數尢無說以文其妄陋且十二支而徒缺己戌尢爲可笑且河圖本畫陽無二四八六陰無一三五七九而此說以子一丑二寅三午一未二申三夾雜天地互數之愈不成說凡此皆同兒戲徒亂聖教京房背焦贛之師說以崇防緯邵康節陰用陳摶之小道而仿丹經遂使天一生水雲云之遁辭橫行天下人皆蒙心掩目奉之爲理數且引以證此章之旨是釋經之大蠧言道之荊棘也不容不詳辧之幹之策二百一十六【一叚】策數以二老起算實則二少亦同本義云少陽未極乎盈少陰未極乎虛非也【卽如其說亦當云少陽未極乎虛少陰未極乎盈】少陰之過揲三十二六之爲一百九十二少陽之過揲二十八六之爲一百六十八合之亦三百六十二篇之防萬一千五百二十二老之數旣然少陰之積得六千二百四十四少陽之積得五千三百七十六亦萬一千五百二十蓋起於九六七八九六合爲十五七八亦合爲十五則從此積乘之積之無不合也本義疎矣三百六十當期之日損其气盈益其朔虛而定以十二月三十日亦論其梗槪而已康節執此以起無窮之數徒爲玩具於大化固亡當也故筮法可取象於歷而不可以筮法限歷之算一行所以𨿽巧而未盡乎變也王太史肯堂曰河圖之數天終乎九地終乎十相因爲九十虛中而遊四時爲四九三百六十洛書之數四十五實中而建八節四八三百二十中五八五爲四十亦三百六十太極勾三股四五積六三四相因得三十爲日數十二乘三百亦三百六十其說亦似可通然皆遷就整齊與天行之神妙不合且如萬一千五百二十當萬物之數物之數𨿽聖人不能知約而言之動植而已就動而言之羽毛鱗介蠃而已就植而言之艸木金石而已細而別之耳所聞目所見者且不可悉數況耳所未聞目所未見其能以數紀之以萬盡之乎易言其象象者彷佛之詞春秋傳曰萬盈數也當萬物之數象其盈天地之間也邵子據加一倍之算法限色聲香味以有定之數豈有當哉

參伍錯綜參者以彼參此伍者相與爲耦也如陽參入於陰中爲坎陰參入於陽中爲離一陽參入於五陰之中爲師比謙豫二陽參入四陰之中爲屯蒙之皆參也陰陽各自爲伍爲泰爲否二陰爲伍上承一陽爲艮下乘一陽爲震二陽爲伍上載一陰爲兌下履一陰爲防及二陽連居四陰之中爲萃爲升二陰連居四陽之中爲大畜爲無妄之皆伍也錯者鑢金之械器汰去其外而見其中者也綜者系經之綫以機動之一上而一下也卦各有六陰六陽陰見則陽隠於中陽見則陰隠於中錯去其所見之陰則陽見錯去其所見之陽則陰見如乾之與坤屯之與蒙之與革之皆錯也就所見之爻上下交易若織之提綜疊相升降如屯之與蒙五十六卦皆綜也舊未注明不知此乃讀易之要不可忽者也

兩儀生四象生者非所生者爲子生之者爲父之謂使然則是有太極無兩儀有兩儀無四象有四象無八卦之日矣生者於上生也如人面生耳目口鼻自然賅具分而言之謂之生耳邵子執加一倍之小數立一二象之象一純陽一純陰一陽上陰下一陰上陽下謂之四象更加一畫而其數倍爲八卦遂畫四畫之象十六五畫之象三十二無名無義但以八生十六十六生三十二三十二生六十四教童稚知相乘之法則可而於天人之理數毫無所取使以加一畫卽加一倍言之則又何不可加爲七畫以倍之爲一百二十八漸加漸倍億萬無窮無所底止又何不可哉不知易但言四象生八卦定吉凶生大業初不可損而爲二爻益而爲四爻五爻此乃天地法象之自然事物變通之定理不可以算博士銖積寸絫有放無收之小術以亂天地之紀也四象者通之象二乾坤也變之象二陰陽六錯震坎艮一象也防離兌一象也故又曰易有四象若以二畫之象爲四象則易所本無不得言有矣要而言之太極卽兩儀兩儀卽四象四象卽八卦猶人面卽耳目口鼻特於其上所生而固有者分言之則爲兩爲四爲八耳邵子之術繁冗而實淺固其不足從以經攷之自見故讀易者以不用先天圖說爲正以其雜用京房魏伯陽呂巖陳摶之說也

系辭下傳

何以守位曰仁仁當如字位與財配仁與義配天地之大徳曰生是總挈語立人之道曰仁與義不當獨言義也位象卦中之位財象位上之爻當位得中者守位之仁也爻之得位相應相孚者理財禁非之義也呂氏謂仁當作人順文直下而害於理不可從也

一君二民二君一民舊說謂陽爻爲君陰爻爲民陽卦一陽二陰爲一君二民陰卦一陰二陽爲二君一民於理不順如鄭之有突與子儀衛之有衎剽仕者無擇而兩事之可云二君然豈僅有一民乎君子之事君也固專一而無貳心然三代不同於後世道不行則又仕於他豈孔子之出疆載贄亦小人之道乎且陽爻爲君則幹有君而無民陰爻爲民則坤有民而無君矣蓋君者所主也民者所治也一奇也陽爻之畫一也二偶也陰爻之畫一也卽所謂天一地二也陽爲性爲義陰爲情爲利陽卦以奇爲主而治偶以性正情以義制利震動之坎居中而宰之艮止之陰皆聴命君子之道也陰卦以偶爲主而治奇以情幹性以利妨義防以求入離以相麗兌以相恱陽羣起而從之小人之道也熟繹本文驗之於事理知舊說之非矣

其出入以度外內使知懼舊以其出入以度五字爲句外內使知懼爲句不成文則云有闕今按度云者有常度也乃易往來之變初無常度故曰周流六虛不可爲典要此卦變彼卦不相因以爲次序乾坤次以屯蒙屯蒙次以需訟其變無端不可預測使人不得以私意擬之以機智防之而免於懼抑不得委於時命消長之固然而其懼非若京房之幹必生姤姤必生遁以來回而反於大有亦非若邵子之乾一兌二截然順布八宮或方或圓如制衣者之尺寸有成法也使必有度以出入則因任自然可先事而料其一定之吉凶如火珠林之以答匹夫匹婦之疑問而釋其憂懼豈聖人師保父母之明威哉度當音鐸連外內七字爲句出入剛柔之往來外內內卦外卦之定位也言使人於不測之往來揆度其位之所在或承或乘或當或不當或應或不應使知事變之無方不可率意行聴禍福之自至而於人事之酬酢莫敢不戰戰栗栗以思免咎矣故易者因占以致戒者也豈火珠林先天數以尺度之死法言必然之休咎慰妄人之疑慮者所可擬哉

周之盛徳盛徳與論語至徳同謂忠厚之至欲紂之圖存永命使殷先王保其宗祧也舊說謂周危而使之平猶之可也又云殷易而使之傾則殷本不宜失文王行險以利紂之惡陷使傾覆是蕭道成朱溫之大惡何云盛徳乎文王閔紂之失徳必喪殷師欲諫則徒爲比干之死而亡補欲不言則不忍其亡故演易以明吉凶之所自使知危者可使復平而惟慢易而不知懼者則人將起而使之傾紂能因此以自警則武王之師可以不興而天下之民脫於赬尾此周之徳所以盛也曰文王與紂之事者言文王事紂之事也舊說悖理不可從

周易稗疏卷三

欽定四庫全書

周易稗疏卷四

漢陽王夫之撰

說卦

生蓍生始制用之也蓍蒿屬一名因陳【因俗作茵非】凡蒿莖皆冬枯死至春別新苗惟此蒿宿梗不死至春因其舊莖而枝葉故名曰因陳蓍從艸從耆耆髙年之謂亦因陳之意宿莖不凋則其枝條長而堅韌故可用爲筮防今此艸所在而有其叢生而枝莖繁盛者因地之肥澤耳說苑見婦人刈蓍薪而遺其蓍簪蓍適足爲薪非幽贊神明而始生之瑞艸明矣聖人取以爲筮防以其條直因乎自然不假人之修治也今陜西有一叢百莖者土人采之謂爲文王墓艸以充餽遺豈亦聖人之徳所致邪生蓍者聖人所以幽贊神明也神明不能以善惡吉凶之幾明詔於人故聖人始制用蓍以筮助神明之聰明而顯之經文之義如此若史記筮傳云王道得而生滿百莖其說出自戰國術士之口本義用之徒爲誕而已矣

參天兩地三二者本數也參兩者參之兩之從而分析以數之也天本無三地亦非二以形言之天包地外天大而地小以气言之陽盈而陰虛地得天三分之二故謂之二繇地之二而見天之三此聖人所以以三數天以二數地而爲九爲六爲三十六爲二十四爲二百一十六爲百四十四皆此以立也其畫之爲象則陰爻三分而缺其一陽則兼有二而實其中以成乎三其畫一所謂以一圅三亦圅地二而更盈其一也聖人因陰陽已然之迹以起數而非天地之有數參之兩之者人也故數不可以窮神而術者知數而不知數之所自起宜其徒亂天地之常也

數往者順知來者逆是故易逆數也本義以干兌離震爲已生之卦巽坎艮坤爲未生之卦兩端相迎爲次序謂之曰逆云此伏羲之易也勿論遙指一無從授受之伏羲與莊周之言泰氏許行之言神農以壓倒文周孔子者同其誇誕孔子所贊者周易也連山歸藏當時尙存而無所雜引卽使伏羲之易果存亦置而弗論故序卦明以周易之序爲序雜卦亦以錯綜相比並論一皆周易之次何但於此言先天又不明言而但云順逆以啟後人之疑康節所傳者陳摶以授穆修修以授李挺之者也摶又傳自呂巖幹南左旋坤北右轉乃陰陽交媾之說其坤起正北歷艮坎巽乾兌離震左旋之方位則六壬家正月亥將之次第蓋合黃冠日者之小術爲還丹火之定局爲君子儒者用以釋先聖之正教不亦過乎誠以經文合筮法之實理言之則數往者順相譬之辭知來者逆正言周易故曰易逆數也逆如周禮復逆之逆謂自下達上也自上而下謂之順自下而上謂之逆數已然於旣往則自上而下如序五帝則伏羲爲一神農爲二至舜爲五又如累十二碁子則以居上者爲一至最下者爲十二所謂順也欲知將來之吉凶則善惡有基得失有本必從下而上故易卦以下一爻爲初筮法先得初次得二次三次四次五以終於上而數乃合十八變之積以成吉凶之象所謂逆也【如幹之防二百一十六從下一爻三十六起數】卦畫之生因乎數數由下積卦旣成而後成乎象則象自上垂故但云逆數不云逆象如康節之言則象亦逆矣且其以兌次乾者陰自上生而自巽而坎而艮又自下生兩端交湊於中震巽交媾於內則又半逆半順而非但云逆數矣康節之說求之一部全易無可證據不已而曲引此叚經文以文其辭當時二程子說易已不遵用之蔡神與喜習葬經尙術數乃從而表章之朱子與神與父子交因習聞其說遂據以解易耳

雷以動之【以下八章】凡此八章次序各別雷以動之章首震巽次坎離次艮兌終乾坤者蓋以卦徳之用言徳以漸而成用以漸而進故陰陽從下起雷風者大化用之始也次上而坎離見其功次上而艮兌收其效乃成乾坤之大用君徳成而藏之固大用之所以不窮無有驟躋乎至健大順躐等速成之道也帝出乎震一章則以四時生物之化而言因四時而定八方取諸地有四遊之義蓋𨿽有純乾之卦而實言天气之行乎地中者故與六子同序而坤居離兌之中乾居兌坎之介若以實言之則此乾坤與六子皆乾君坤藏之見於生物者也此又一義也其言帝言萬物皆以植物之生化言之若人與鳥獸則無定時不待春生夏長至秋實而冬落成也幹健也以下諸章則就卦之本體而言幹健也一章其徳之體幹爲馬以下則其生物而成乎物之體者故建乾坤爲宗主之君富有之藏而六子以次而效其成能又一義也因此可見周易之廣大不測因時以大明終始而無一成之典要特無干兌離震巽坎艮坤之序耳陳摶之傳爲方士之術益明矣

大赤五色之赤見之經傳者無大小之異今世有所謂大紅者乃宋以後用紅藍花及梅子取汁染爲極艷之色奪古正色之朱非古有也按禮五輅有建大赤者大旗而色赤其色昭明而揭於竿上以指麾故乾象蒼筤竹筤音盧黨切藍色也蒼者今天靑色蒼筤竹者嫩竹枝莖蒼翠也震木道未成僅爲竹而未老一陽初生之象

堅多心木有中邊其中可謂之心然心一而已何得云多此心乃枝之心節之心也木之癭其紋盤曲而中結爲心多心者多癭也坎險也而爲勞卦難於斵治故有此象

雜卦

大過顚也【以下】雜卦俱以錯綜二體相連因周易本然之次而相並以論從此下八卦參差不等故本義疑之而顚剛行正定終窮古韻相葉則非有錯簡大過頤錯而不綜歸妹旣濟未濟皆旣錯而又綜卦體旣雜故不同余卦而自爲一例惟中孚小過不應不相配說夬姤尢宜與剝復一類此爲可疑意者欲以夬終之寓扶陽抑陰之防且可生起乾卦爲運行不窮之化而中孚小過大象爲離坎水火不相射故與旣濟未濟皆不相並論此抑見聖人於卦之序不主故常變化無方之妙非後世言易者臆測爲一成之局所能與也未濟爲男之窮者程子得之西蜀隠者曰三陽失位然陽失則陰亦失而歸妹上六陰未失位義不可通蓋未濟陽往而不返歸妹陰驕而上六五得中尢增亢傲亢則必折故與未濟同其失焉隠者之說知其一而未知其全也

周易稗疏卷四

欽定四庫全書

周易稗疏攷異

漢陽王夫之撰

攷異

亢龍有悔【說文亢作忼音口朗反又苦浪反卽忼慨之忼忼者直前不讓之意故曰知進而不知退今文作亢於象義未盡】

履霜堅冰陰始凝也【郭京舉正云堅冰二字衍文胡氏春秋傳引此亦無堅冰二字又始凝之凝正作冰音魚陵反堅冰之冰當作仌凝乃俗字】

以從禽也【郭京舉正作何以從禽也於無虞之義爲允】

乘馬班如【說文班當作驙音張連反馬載重難行也】

泣血漣如【說文作泣涕防如防力延反泣下也漣古與瀾通瀠洄也】

再三瀆【防黷字本宜作黷春秋黷武字從黑煩辱也從水之凟乃溝瀆字俗寫更減水作凟從冫尢不成字之甚】

田有禽利執言【郭京曰定本利執之之行書向下引腳行書言字故誤言當作之】比吉也【郭京曰也字衍文】

九四履虎尾朔心愬【說文愬愬作虩虩】

皆失實也【郭京云失當作反此宜以失實爲允不必從郭說】

隨大亨貞無咎而天下隨時【郭京云亨下有利字合之經文爲允】

噬幹胏【胏說文作從肉從仕食所遺也今文依揚雄作胏音緇美反音與文皆不同】

賁亨小利有攸往【郭京云定本不字艸書如小字當作不利按經言剛上文柔故小利則郭說非也】

天文也【郭京日上有剛柔交錯句本義用之今按剛柔交錯句出王氏注非必經文云然或別有闕文】剝剝也【郭京云剝也當作剝落也】

動而健【郭京云健上有愈字】

育萬物【郭京云無萬字】

童牛之牿【說文告者牛觸人著橫木以告之故借爲文告之告或借音郜則此牿字本宜作告從牛從口已有禁止之義其從牛從告之牿牛馬牢也見書費誓】

祗旣平【祗說文作禔旣平音市支反安福也險不滿則受福於平也若祗字則止有祁祗祗敬二義於旣平之義無涉若俗用爲只但語助詞乃晉人法書字不可用書經典】

百谷艸木麗乎土【說文作防乎地防呂支反艸木相附而生也】

日昃之離【說文昃正作音阻力反一本作亦非春秋日昊乃克葬音�與此不同】振恆凶【說文作榰恆榰章移反柱砥也蓋卽今之磲石古用木爲之上六爲榰者猶大過初上爲捒也積陰在上震動不寜而防木下柔彊欲撐支故大無功無功者求有功而功不成也】

其牛掣【說文作其牛觢音尺制反一角仰也一角仰則一角俯乖醜之防與其人天且劓同象若掣音昌列反鉗掣也不可作惉懘之懘釋王輔嗣以爲滯隔不進未是】

君子以反身修徳【郭京舉正反作正】

允升【說文允作�音與允字同進也初處下故日進】

幽不明也【郭京云無幽字今按幽字誠爲贅出】

於臲卼【說文作於魚祭反五結反木相摩也徐鍇曰物不安則出不在也摩不安則出離之故吉行】

甕敝漏【甕字本從作罋自陶器也瓦則以覆屋者舜先有陶器桀乃作瓦故罌缾之屬皆不宜從瓦】

亨飪也【說文作孰飪也孰俗加火作熟非】

而大亨以養聖賢【郭京云無而大亨三字按養聖賢𨿽必丰而不可加於天地則不當特言大亨】

女歸吉也【郭京云無也字】

君子以居賢徳善俗【郭京云俗上有風字】

不如其娣之袂良也【郭京云無也字】

士刲羊無血【左傳血作音呼光反杜預云血也與六五良字韻葉】

丰其屋【說文作寷其屋音與丰同大屋也】

吉行也【郭京云吉下有志字則吉字連上爲句】

闃其無人【徐曰窺其戶闃其無人窺小視也臭大張日也言始小視之𨿽大張日亦不見人義當只用狊字今從門誤狊扄馘反】

斯其所取災【郭京云斯當作防防賤人也郭蓋據王輔嗣之說王注云而爲斯賤之役也】防【徐曰卦名當作與防字所從之防不同上從��亦具也具而薦之順之義卦下一陰薦進於陽與姤同意】

乘木有功也【郭云句上有利貞二字】

用拯馬壯【說文作用抍馬壯抍字本從手從升從丞從手則是承字】

繻有衣袽【說文作需有衣絮需待也待亦豫戒之意王輔嗣曰宜作濡六四離火之主未有霑濡之象固宜作需待之需絮女余反緼也袽俗字不興】

見天下之賾【徐曰賾字不合六書之義此亦假借之字當作嘖傳口嘖有煩言賾之左從無所取今按賾字或蕭齊之上攺造以爲已名令字形茂美實則古所無也後言天下之至頥同】成天下之亹亹【徐曰易冇亹亹字書所無不知何以下筆今文又譌作亹古文亦無此字惟河西有浩亹水音門又詩鳬鷺在亹水門也左傳鄭人弒昭公或立公子亹注不著音當讀如浩亹之亹此亹亹自當依徐所定作娓娓娓娓不窮之意】

是故夫象【郭京云無夫象二字】

夫幹然【說文作寉然寉胡沃反髙至也若堅確之確俗或作於此不通】

服牛乘馬【說文作犕牛犕平祕反借令作服當音房富反】

不見利不勸【郭京云勸當作動】

天地絪緼【說文作天地壹防壹防交而不泄之意壹讀如字防音於因反今用絪席緼袍字於義無取】

危以動則民不與也【郭京云與當作輔按下有則民不與句不當復出】

幹以君之【郭京云君當作居】

莫熯乎火【說文熯作�呼旰切從日不從火與詩我孔熯矣音義皆別】

爲的顙【說文的作馰音與的同白頟也按馬頟白者謂之的盧的字從白亦通】

物生必防【郭京云物當作始】

防者防也【郭云防也也字上有昧字良是】

比者比也【郭云者字下冇親字按比也之比或當音毗二反】

防雜而著【郭云雜當作稚於義可通但古無稚字正作穉則不與雜字相近不至傳譌】郭京舉正有經文可通但據王輔嗣韓康伯所解輙爲攺易者皆不取入

周易稗疏攷異

