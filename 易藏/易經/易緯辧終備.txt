

易緯辧終備﹣漢﹣鄭玄

提要易緯辧終備

提要

《易緯辧終備》一卷﹐案《辧終備》﹐一作《辧中備》。《後漢書﹟樊英傳》注「《易》緯凡六」﹐爲《稽覽圖》《乾鑿度》《坤靈圖》《通卦驗》《是類謀》而終以此篇。馬氏《經籍考》皆稱爲鄭康成注﹐而《辧終備》著錄一卷。今《永樂大典》所載僅寥寥數十言﹐已非完本。且其文頗近《是類謀》﹐而《史記正義》所引《辧中備》孔子與子貢言世應之說﹐與此反不類。或其書先佚而後人雜取他緯以成之者﹐亦未可定也。然別無可證﹐姑仍舊題云。易緯辧終備

孔子表《河圖﹟皇參持》曰﹕天以斗視日發明﹐皇以羲招始掛﹐八卦談。

《皇參持》《河圖》名也。言以北斗之星視聽﹐而以日月發其明以昭示天地。三皇伏羲始卦﹐以示後世之人﹐謂使觀見之矣。

煌煌之燿﹐乾爲之岡﹐合凝之類﹐坤握其方。

煌煌﹐光輝之貌。燿﹐日月五星也。皆以干岡﹐圖言盡系於天也。方﹐道也﹐合凝爲首形之類﹐坤則握其道﹐皆系於地也。

雄雌呿吟﹐六節搖通﹐萬物孽甲﹐日營始東。

雄雌﹐天地﹐呿吟闔閉也﹐六節﹐六子也。搖通﹐言六子動行天地之气。《系》曰﹕閉戶謂之坤﹐辟戶謂之乾。又曰﹕天地定位﹐山澤通气也。孽﹐生也。甲東方之行﹐物所生﹐故數以始也。

三五環復﹐七十六載閏反常。

三五﹐千百二十歲歷﹐歷復其本。七十六載則余分盡﹐言天終則後始者耳也。

旋出樞﹐乾機據﹐參衡出坤﹐離授提﹐巽招震卯。

乾正旋樞。衡﹑招皆北星﹐值乾君之象。旋星出樞之政教。機﹐正機之發動﹐故其位據。參﹐西方之宿。五事五方爲言﹐猶君出政之言也。玉衡之星﹐言主布天之手法於坤。離授明提﹐巽招震之職權﹐君平事之臣。卯東方之宿也。﹝按﹕「五事五方」與正文不相應﹐疑有脫文。﹞

緯盈縮﹐辰仲劾當。

緯﹐五緯。盈縮﹐行有進退也。星﹐辰。仲謂卯酉子午。候星辰之常﹐以四仲之月﹐視其劾當與不也。

必視熒惑﹐所在時殃。

熒惑主理天下﹐故必候之﹐以知時禍。

循歲徳﹐鎭之光。

鎭主章存徳﹐故候星之光﹐以故徳之所在也。

拒白甄商﹐金大謀兵。

拒白﹐太白之主殺罰﹐而金宿﹐故甄商金聲﹐言太白大爲象之候元武兵大謀之也。

雪霜水疾﹐旱餓喪地﹐動山崩淪﹐慧隕﹐物恡悖淫。

崩淪﹐若步庶崩者也。慧﹐彗。隕﹐隕石也。立社稷之類﹐悖見淫散也。

負之傍害﹐水決﹐江徳潰河空移徙赤黃。

負之﹐示聞。傍﹐水決貌。江徳潰﹐亦謂決亂而出也。空竭之﹐移徙﹐地震之類也。踴起﹐物怪踴躍出見。以日昂衝望之。曰乘陰气。﹝按﹕「示聞」二字疑誤。「踴起」以下﹐與正文不相應﹐疑有脫文。﹞

箕風飄石﹐折拔樹﹐酷深。

酷暴也。飄石折樹﹐言系夾也﹐暴深﹐害物甚也。

長大卒嬉﹐暴大楊。

暴大﹐言不以漸。楊楊﹐大貌也。

解裂珥偶﹐虹霓蔞行﹐

解﹑陷也﹐淪也。裂﹐地圯。珥偶﹑虹霓皆日傍气名﹐妖。

沈藏相桐﹐水害淌滂滂。

沈藏﹐當藏以物。相當爲桐﹐射發立也。滂滂﹐水貌也。

日之旣﹐陽徳消﹐月之毀﹐刑將將。

日旣日蝕明盡﹐故陽消月之毀﹐亦謂月蝕常過也。陰將將﹐大也。陰主刑。陰似脫之。

大怪土蒙﹐羣鳥卻﹐野獸羣﹐遊人孽。

來濟者﹐來成也﹐其气不效。君不能修徳﹐杜漸防萌。黃霧滿者﹐亂气起也。朝方陽埃﹐寇將來﹐十刃之莫四出﹐虻牛招屍﹐益土與之開皆離坎之異也。鱗出者﹐聖人將起﹐授之符緯。有王者﹐則聚生五帝之坐。其帝將王﹐則其坐亡九也。﹝按﹕此注皆與正文不相合﹐疑有脫簡。﹞

按錄視天比象由。

按錄﹐按《河圖》之錄。又視按﹐王光之異﹐比其象以觀其光由起也。

神靈悉存﹐八八通時。

在﹑察也。神靈﹐三光異及符瑞也﹐旣按三光之異及符瑞﹐以知起者所由﹐以六十四卦通其謂以何。﹝按﹕正文無「在」字﹐注言「在﹑察也。」亦疑有脫文。﹞

小辧終備無遺戒﹐恡知億﹐察世郵。

世郵﹐恡變也。

帝王奉命永安治。

命猶書也。

至哉易﹐三聖謀﹐專密惡﹐必執思。

三聖﹕伏羲﹑文王﹑孔子。﹝按﹕史記張守節正義引《易中備》云「孔子正月爲商瞿。筮曰﹕瞿當有五丈夫子。子貢曰﹕何以知之﹖子曰﹕卦遇大畜﹑艮之二世。九二甲寅木爲世。九五景子水爲應﹐陽爻五﹐應有五子。」云云﹐檢今書無其文﹐蓋非全本也。﹞

自伏羲已來﹐漢永和元年﹐凡四十萬九千三百八十九歲。

﹝按﹕此爲後人所加﹐非《易緯》本文。﹞

