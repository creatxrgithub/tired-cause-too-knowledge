《東坡易傳》卷之一

乾卦﹝第一﹞

乾上

乾下

「乾」﹕元亨﹐利貞。

初九﹐潛龍勿用。

「乾」之所以取於「龍」者﹐以其能飛能潛也。飛者其正也﹐不能其正而能潛﹐非天下之至健﹐其孰能之﹖

九二﹕見龍在田﹐利見大人。

飛者﹐龍之正行也﹔天者﹐龍之正處也。見其在田﹐明其可安而非正也。

九三﹕君子終日乾乾﹐夕惕若。厲﹐無咎。

九三﹐非龍徳歟﹖曰﹕否。進乎龍矣。此上下之際﹑禍福之交﹑成敗之決也。徒曰龍者不足以盡之﹐故曰君子。夫初之可以能潛﹐二之所以能見﹐四之所以能躍﹐五之所以能飛﹐皆有待於三焉。甚矣三之能處也﹗使三之不能處此﹐則「乾」喪其所以爲「乾」矣。天下莫大之福﹑不測之禍﹐皆萃於我而求決焉。其濟﹑不濟﹐間不容髮。是以「終日乾乾」﹐至於夕猶「惕」然﹐𨿽危而無咎也。

九四﹕或躍在淵﹐無咎。

下之上﹐上之下﹐其爲重剛而不中。上不在天﹐下不在田者﹐均也。而至於九四﹐獨「躍」而不「惕」者﹐何哉﹖曰﹕九四﹐旣進而不可復返者也。退則入於禍﹐故教之「躍」。其所以異於五者﹐猶有疑而已。三與四皆禍福雜﹐故有以處之﹐然後無咎。

九五﹕飛龍在天﹐利見大人。

今之飛者﹐夕之潛者也﹐而誰﹖非「大人」歟﹖曰「見大人者」﹐皆將有求也。惟其處安居正﹐而後可以求得。九二者﹐龍之安﹔九五者﹐龍之正也。

上九﹕亢龍﹐有悔。

夫處此者﹐豈無無悔之道哉﹖故言「有」者﹐皆非必然者也。

用九﹕見羣龍無首﹐吉。

「見羣龍」﹐明六爻皆然也。蔡墨云﹕其「姤」曰「潛龍勿用。」其「同人」曰「見龍在田。」其「大有」曰「龍飛在天。」其「夬」曰「亢龍有悔。」其「坤」曰「見羣龍無首﹐吉。」古之論卦者以不變➀﹐論爻者以變。「姤」者﹐初九之變也﹔「同人」者﹐九二之變也﹔「大有」者﹐九五之變也﹔「夬」者﹐上九之變也﹔各執其一﹐而「坤」則六爻皆變。吾是以知用九之通六爻也﹐用六亦然。

【校注】

➀不變﹕《蘇氏易傳》曰「定」。

《彖》曰﹕大哉乾元﹐萬物資始﹐乃統天。

此論「元」也。元之爲徳﹐不可見也﹐其可見者「萬物資始」而已。天之徳不可勝言也﹐惟是爲能「統」之﹐此所以爲「元」也。

雲行雨施﹐品物流形。

此所以爲「亨」也。

大明終始﹐六位時成。

此所以爲「利」也。生而「成」之﹐乾之「終始」也。成物﹐之謂「利」矣。

時乘六龍以禦天。

飛﹑潛﹑見﹑躍﹐各適其時以用我﹐剛健之徳也。

乾道變化﹐各正性命。

此所以爲「貞」也。

保合太和﹐乃利貞。

通言之也。「貞」﹐正也。方其變化各之﹐於情無所不至。反而循之﹐各直其性以至於命﹐此所以爲「貞」也。世之論性命者多矣﹐因是﹐請試言其粗。曰﹕古之言性者﹐如告瞽者以其所不識也﹐瞽者未嘗有見也﹐欲告之以是物﹐患其不識也﹐則又以一物狀之。夫以一物狀之﹐則又一物也﹐非是物矣。彼惟無見﹐故告之﹔以一物而不識﹐又可以多物眩之乎﹖古之君子﹐患性之難見也﹐故以可見者言性。夫以可見者言性﹐皆性之似也。君子日修其善以消其不善﹔不善者日消﹐有不可得而消者焉。小人日修其不善以消其善﹔善者日消﹐亦有不可得而消者焉。夫不可得而消者﹐堯舜不能加焉﹐桀紂不能亡焉﹐是豈非性也哉﹗君子之至於是﹐用是爲道﹐則去聖不遠矣﹔𨿽然有至是者﹐有用是者﹐則其爲道常二﹐猶器之用於手不如手之自用﹐莫知其所以然而然也。性至於是﹐則謂之命﹔命﹐令也。君之令曰命﹐天之令曰命﹐性之至者亦曰命。性之至者非命也﹐無以名之而寄之命也。死生禍福﹐莫非命者﹐𨿽有聖者﹐莫知其所以然而然。君子之於道﹐至於一而不二﹐如手之自用﹐則亦莫知其所以然而然矣﹐此所以寄之命也。情者﹐性之動也﹐溯而上﹐至於命﹔沿而下﹐至於情﹐無非性者。性之與情﹐非有善惡之別也﹐方其散而有爲﹐則謂之情耳。命之與性﹐非有天人之辧也﹐至其一而無我﹐則謂之命耳。其於《易》也﹐卦以言其性﹐爻以言其情。情以爲「利」﹐性以爲「貞」。其言也互見之﹐故人莫知明也。《易》曰「大哉乾乎﹐剛健中正﹐純粹精也。」夫「剛健」﹑「中正」﹑「純粹」﹑「精」者﹐此乾之大全也﹐卦也﹔及其散而有爲﹐分裂四出而各有得焉﹐則爻也。故曰「六爻發揮﹐旁通情也。」以爻爲情﹐則卦之爲性也明矣。「乾道變化﹐各正性命﹐保合太和﹐乃利貞」﹐以各正性命爲貞﹐則情之爲利也亦明矣。又曰「利貞者﹐性情也」﹐言其變而之乎情﹐反而直其性也。

首出庶物﹐萬國咸寧。

至於此﹐則無爲而物自安矣。

《象》曰﹕天行健﹐君子以自彊不息。

夫天﹐豈以「剛」故能「健」哉﹗以「不息」故「健」也。流水不腐﹐用器不蠱﹐故君子莊敬曰彊﹐安肆曰偸。彊則日長﹐偸則日消。

「潛龍勿用」﹐陽在下也。「見龍在田」﹐徳施普也。

「終日乾乾」﹐反復道也。

王弼曰「居上不驕﹐在下不憂﹐反復皆道也。」

「或躍在淵」﹐進無咎也﹔「龍飛在天」﹐大人造也。

「亢龍有悔」﹐盈不可久也。「用九」﹐天徳不可爲首也。

《文言》曰「元」者﹐善之長也﹐「亨」者﹐嘉之會也。

陰陽合而物生﹐曰「嘉」。

「利」者﹐義之和也﹐「貞」者﹐事之幹也。君子體仁足以長人﹔嘉會足以合理﹔利物足以合義﹐貞固足以干事。君子行此四徳者﹐故曰「乾﹐元亨利貞。」

禮非亨﹐則偏滯而不合﹔利非義﹐則慘洌而不和。

初九曰「潛龍勿用。」何謂也﹖子曰「龍徳隱者也。不易乎世。」

王弼曰「不爲世所易。」

「不成乎名﹐遁世無悶﹐不見是而無悶﹔樂則行之﹐憂則違之﹔確乎其不可拔﹐潛龍也。」

九二曰「見龍在田﹐利見大人。」何謂也﹖子曰「龍徳而正中者也。庸言之信﹐庸行之謹﹐閒邪存其誠﹐善世而不伐﹐博徳而化。」《易》曰「見龍在田﹐利見大人﹐」君徳也。

堯﹑舜之所不能加﹐桀﹑紂之所不能亡﹐是謂「誠」。凡可以閒而去者﹐無非「邪」也。邪者盡去﹐則其不可去者自存矣。是謂「閒邪存其誠」。不然﹐則言行之信謹﹐蓋未足以化也。

九三曰「君子終日乾乾﹐夕惕若﹐厲﹐無咎。」何謂也﹖子曰「君子進徳修業。忠信﹐所以進徳也﹔修辭立其誠﹐所以居業也。」

「修辭」者﹐行之必可言也。修辭而不立誠﹐𨿽有業不居矣。

「知至至之﹐可與幾也﹔知終終之﹐可與存義也。」

「至之」﹐爲言往也﹔「終之」﹐爲言止也。「乾」之進退之決在三﹐故可往而往其幾﹐可止而止其義。

「是故居上位而不驕﹐在下位而不憂。故乾乾因其時而惕﹐𨿽危無咎矣。」

九四曰「或躍在淵﹐無咎。」何謂也﹖子曰「上下無常﹐非爲邪也﹔進退無恆﹐非離羣也。君子進徳修業﹐欲及時也﹐故『無咎』。」

九五曰「飛龍在天﹐利見大人。」何謂也﹖子曰「同聲相應﹐同气相求﹐水流濕﹐火就燥﹐雲從龍﹐風從虎﹐聖人作而萬物睹。」

燥﹑濕不與水﹑火期﹐而水﹑火卽之﹔龍﹑虎非有求於風﹑云﹐而風﹑云應之。聖人非有意於物﹐而物莫不欲見之。

「本乎天者親上﹐本乎地者親下﹐則各從其類也。」

明龍之在天也。

上九曰「亢龍﹐有悔。」何謂也﹖子曰「貴而無位﹐髙而無民。」

王弼曰「下無陰也。」

「賢人在下位而無輔。」

夫賢人者﹐下之而後爲用。

「是以動而有悔也」。「潛龍勿用」﹐下也。「見龍在田」﹐時捨也。

時之所捨﹐故得安於田。

「終日乾乾」﹐行事也。「或躍在淵」﹐自試也。「飛龍在天」﹐上治也。「亢龍有悔」﹐窮之災也。乾元「用九」﹐天下治也。

王弼曰「夫能全用剛直﹐放遠善柔。非天下至治﹐未之能也」。

「潛龍勿用」﹐陽气潛藏。「見龍在田」﹐天下文明。

以言行化物﹐故曰「文明」。

「終日乾乾」﹐與時偕行。「或躍在淵」﹐乾道乃革。「飛龍在天」﹐乃位乎天徳。「亢龍有悔」﹐與時偕極。乾元「用九」﹐乃見天則。

天以無首爲則。

「乾﹑元」者﹐始而亨者也。「利﹑貞」者﹐性情也。乾始能以美利利天下﹐不言所利﹐大矣哉。大哉乾乎﹗剛健中正﹐純粹精也。六爻發揮﹐旁通情也。「時乘六龍」﹐以禦天也。「雲行雨施」﹐天下平也。君子以成徳爲行﹐曰可見之行也。

君子度可成則行﹐未嘗無徳也。故其行也﹐日有所見﹔日可見之行也。

「潛」之爲言也﹐隱而未見﹐行而未成﹔是以君子弗用也。君子學以聚之﹐問以辯之﹐寬以居之﹐仁以行之。《易》曰「見龍在田﹐利見大人﹐」君徳也。

九三重剛而不中﹐上不在天﹐下不在田﹐故「乾乾」﹐因其時而「惕」﹐𨿽危無咎矣。

九四重剛而不中﹐上不在天﹐下不在田﹐中不在人﹐故「或」之。「或」之者﹐疑之也﹐故無咎。

「或」者﹐未必然之辭也。其「躍」也未可必﹐故以「或」言之﹐非以爲惑也。

夫大人者﹐與天地合其徳﹐與日月合其明﹐與四時合其序﹐與鬼神合其吉凶。先天而天弗違﹐後天而奉天時。天且弗違﹐而況人乎﹖況於鬼神乎﹖

「亢」之爲言也﹐知進而不知退﹐知存而不知亡﹐知得而不知喪﹐其惟聖人乎﹖知進退存亡而不失其正者﹐其惟聖人乎﹖

________________________________________

坤卦﹝第二﹞

坤上

坤下

「坤」﹐元亨﹐利牝馬之貞。

龍﹐變化而自用者也。馬﹐馴服而用於人者也。爲人用而又牝焉﹐順之至也。至順而不貞﹐則陷於邪﹐故「利牝馬之貞」。

君子有攸往﹐先迷﹐後得主﹐利。西南得朋﹐東北喪朋﹐安貞吉﹖

《彖》曰﹕至哉坤元﹐萬物資生﹐乃順承天。坤厚載物﹐徳合無疆﹔含弘光大﹐品物咸亨。牝馬地類﹐行地無疆﹐柔順利貞。君子攸行﹐先迷失道﹐後順得常。西南得朋﹐乃與類行﹔東北喪朋﹐乃終有慶。安貞之吉﹐應地無疆。

「坤」之爲道﹐可以爲人用﹐而不可以自用﹔可以爲和﹐而不可以爲倡﹔故「君子利有攸往」。往﹐求用也﹔先則迷而失道﹐後則順而得主﹐此所以爲「利」也。西與南﹐則「兌」也﹐「離」也﹐以及於「巽」﹐吾朋也﹔東與北﹐則「震」也﹐「坎」也﹐以及於「乾」與「艮」﹐非吾朋也。兩陰不能相用﹐故必離類絕朋而求主於東北。夫所以離朋而求主者﹐非爲邪也﹐故曰「安貞吉」﹖

《象》曰﹕地勢坤﹐君子以厚徳載物。

「坤」未必無君徳﹐其所居之勢﹐宜爲臣者也。書曰「臣爲上爲徳﹐爲下爲民。」

初六﹕履霜﹐堅冰至。

《象》曰「履霜堅冰」﹐陰始凝也﹔馴致其道﹐至堅冰也。

始於微而終於著者﹐陰陽均也。而獨於此戒之者﹐陰之爲物﹐弱而易入﹐故易以陷人。鄭子產曰「水弱﹐民狎而玩之﹐故多死。」

六二﹕直﹑方﹑大﹐不習﹐無不利。

《象》曰﹕六二之動﹐「直」以「方」也。「不習﹐無不利」﹐地道光也。

以六居二﹐可謂柔矣。夫「直﹑方﹑大」者﹐何從而得之﹖曰﹕六二﹐順之至也。君子之順﹐豈有他哉﹗循理無私而已。故其動也爲直﹐居中而推其直爲方。旣直且方﹐非大而何﹖夫順生直﹐直生方﹐方生大﹐君子非有意爲之也﹐循理無私﹐而三者自生焉。故曰「不習﹐無不利。」夫有所習而利﹐則利止於所習者矣。

六三﹕含章可貞。或從王事﹐無成有終。

《象》曰「含章可貞」﹐以時發也﹔「或從王事」﹐知光大也。

三有陽徳。苟用其陽﹐則非所以爲「坤」也﹐故有章而含之。「坤」之患﹐弱而不可以正也﹐有章則可以爲正矣。然以其可正﹐而遂專之﹐則亦非所以爲「坤」也。故從事而不造事﹐無成而代有終。

六四﹕括囊﹐無咎無譽。

《象》曰「括囊無咎」﹐愼不害也。

夫處上下之交者﹐皆非安地也。「乾」安於上﹐以未至於上爲危﹐故九三有「夕惕」之憂﹔「坤」安於下﹐以始至於上爲難﹐故六四有「括囊」之愼。陰之進而至於三﹐猶可貞也﹔至於四﹐則殆矣。故自括結﹐以求「無咎無譽」。咎與譽﹐人之所不能免也﹐出乎咎﹐必入於譽﹔脫乎譽﹐必罹乎咎。咎所以致罪﹐而譽所以致疑也。甚矣﹐無咎無譽之難也﹗

六五﹕黃裳﹐元吉。

《象》曰「黃裳元吉」﹐文在中也。

「黃」﹐中之色也。「裳」﹐下之飾也。黃而非裳﹐則君也。裳而非黃則臣爾﹐非賢臣也。六五陰之盛﹐而有陽徳焉﹐故稱裳以明其臣﹔稱黃以明其徳。夫文生於相錯﹐若陰陽之專一﹐豈有文哉﹖六五以陰而有陽徳﹐故曰「文在中」也。

上六﹕龍戰於野﹐其血玄黃。

《象》曰「龍戰於野」﹐其道窮也。

至於此﹐則非陰之所以安矣。陰𨿽欲不戰而不可得﹐故曰「其道窮也」。

用六﹕利永貞。

《象》曰﹕用六「永貞」﹐以大終也。

《易》以大小言陰陽。「坤」之順﹐進以小也﹔其貞﹐終以大也。

《文言》曰「坤」至柔而動也剛。

夫物非剛者能剛﹐惟柔者能剛耳。畜而不發﹐及其極也﹐發之必決。故曰「沈潛剛克」。

至靜而徳方。

夫物圓則好動﹐故至靜所以爲方也。

後得主而有常﹐含萬物而化光。坤道其順乎﹖承天而時行。積善之家﹐必有餘慶﹔積不善之家﹐必有餘殃。臣弒其君﹐子弒其父﹐非一朝一夕之故﹐其所由來者漸矣﹐由辯之不早辯也。《易》曰「履霜﹐堅冰至﹐」蓋言順也。

惟其順也﹐故能濟其剛﹔如其不順﹐則辧之久矣。

「直」﹐其正也﹐「方」其義也。君子敬以直內﹐義以方外﹔敬義立而徳不孤。「直﹑方﹑大﹐不習無不利」﹐則不疑其所行也。

小人惟多愧也﹐故居則畏﹐動則疑﹔君子必自敬也﹐故內「直」﹐推其直於物﹐故外「方」。直在其內﹐方在其外﹐隱然如名師良友之在吾側也﹐是以獨立而不孤﹐夫何疑之有﹖

陰𨿽有美﹐含之以從王事﹐弗敢成也。地道也﹐妻道也﹐臣道也﹐地道無成而代有終也。天地變化﹐艸木蕃﹔天地閉﹐賢人隱。《易》曰「括囊﹐無咎無譽。」蓋言謹也。

方其變化﹐𨿽艸木猶蕃﹔及其閉也﹐𨿽賢人亦隱。

君子黃中通理﹐正位居體。美在其中﹐而暢於四支﹐發於事業﹐美之至也。

「黃」﹐中之色也﹔「通」是「理」﹐然後有是色也。君子之得位﹐如人之有四體爲己用也。有手而不能執﹐有足而不能馳﹐神不宅其體也。

陰疑於陽必戰。爲其嫌於無陽也﹐故稱「龍」焉﹔猶未離其類也﹐故稱「血」焉。夫「玄黃」者﹐天地之雜也。天玄而地黃。

「嫌」也﹑「疑」也﹐皆似之謂也。陰盛似陽必「戰」。方其盛也﹐似無陽焉﹐故𨿽陰而稱「龍」。然猶未離其陰陽之類也﹐故稱「血」﹐以明其雜。若陰已變而爲陽﹐則無復「玄黃」之雜矣。

________________________________________

屯卦﹝第三﹞

坎上

震下

「屯」﹕元亨﹐利貞。勿用有攸往﹐利建侯。

因世之「屯」﹐而務往以求功﹐功可得矣﹔而爭功者滋多﹐天下之亂愈甚﹐故「勿用有攸往」。𨿽然我則不往矣﹐而天下之欲往者皆是也➀﹐故「利建侯」。天下有侯﹐人各歸安其主➁﹐𨿽有往者﹐夫誰與爲亂﹖

【校注】

➀欲往者﹕《蘇氏易傳》作「欲往焉者」。➁

➁主﹕《蘇氏易傳》作「生」﹐上言「天下有侯」﹐下句應爲「歸安其主」﹐故不從。

《彖》曰「屯」﹐剛柔始交而難生﹐動乎險中﹐大亨貞。雷雨之動﹐滿盈﹐天造艸昧﹔宜建侯而不寧。

「屯」有四陰﹐「屯」之義也。其二陰以無應爲「屯」﹐其二陰以有應而不得相從爲「屯」。故曰「剛柔始交而難生。」物之生﹐未有不待雷雨者﹐然方其作也﹐充滿潰亂﹐使物不知其所從﹐若將害之﹐霽而後見其功也。天之造物也﹐豈物物而造之➀﹖蓋艸略茫昧而已。聖人之求民也﹐豈人人而求之﹐亦付之諸侯而已。然以爲安而易之﹐則不可。

【校注】

➀之﹕《蘇氏易傳》無此字。

《象》曰﹕云雷﹐「屯」﹔君子以經綸。

初九﹕磐桓﹔利居貞﹐利建侯。

《象》曰﹕𨿽「磐桓」﹐志行正也。以貴下賤﹐大得民也。

初九以貴下賤﹐有君之徳而無其位﹐故磐桓居貞以待其自至。惟其無位﹐故有從者﹐有不從者。夫不從者﹐彼各有所爲「貞」也。初九不爭以成其「貞」﹐故「利建侯」﹐以明不專利而爭民也。民不從吾﹐而從吾所建﹐猶從吾耳。

六二﹕屯如﹐邅如。乘馬﹐班如。匪寇﹐婚媾。女子貞﹐不字﹔十年乃字。

《象》曰﹕六二之難﹐乘剛也﹔「十年乃字」﹐反常也。

志欲從五而內忌於初﹐故「屯」﹑「邅」不進也。夫初九﹐屯之君也﹐非寇也﹔六二之「貞」於五﹐也知有五而已﹐苟異於五者﹐則吾寇矣﹐吾焉知其徳哉﹗是故以初爲「寇」﹐曰吾非與「寇」爲「婚媾」者也。然且不爭而成其貞﹐則初九之徳至矣。

六三﹕卽鹿無虞﹐惟入於林中。君子幾﹐不如捨﹐往吝。

《象》曰「卽鹿無虞」﹐以從禽也﹔「君子捨之﹐往吝」﹐窮也。

勢可以得民從而君之者﹐初九是也。因其有民﹐從而建之使牧其民者﹐九五是也。苟不可得而彊求焉﹐非徒不得而已﹐後必有患。六三非陽也﹐而居於陽﹐無其徳而有求民之心﹐將以求上六之陰。譬猶「無虞」﹐而以「卽鹿」﹐鹿不可得﹐而徒有入林之勞。故曰「君子幾」﹐不如捨之。「幾」﹐殆也。

六四﹕乘馬﹐班如﹔求婚媾。往吉﹐無不利。

《象》曰﹕求而往﹐明也。

方未知所從也﹐而初來求婚﹐從之﹐吉可知矣。

九五﹕屯其膏﹐小貞吉﹔大貞凶。

《象》曰「屯其膏」﹐施未光也。

「屯」無正主﹐惟下之者爲得民。九五居上而專於應﹐則其澤施於二而已。夫大者患不廣博﹐小者患不貞一﹐故專於應﹐爲二則吉﹐爲五則凶。

上六﹕乘馬班如﹔泣血漣如。

《象》曰「泣血漣如」﹐何可長也。

三非其應﹐而五不足歸也。不知五之不足歸﹐惑於近而不早自附於初九﹐故窮而至於「泣血」也。

________________________________________

蒙卦﹝第四﹞

艮上

坎下

「蒙」﹕亨。匪我求童蒙﹐童蒙求我。初筮告﹐再三瀆﹐瀆則不告。利貞。

《彖》曰「蒙」﹐山下有險﹐險而止﹐「蒙」。「蒙﹐亨」﹐以亨行時中也。「匪我求童蒙﹐童蒙求我」﹐志應也。「初筮告」﹐以剛中也﹔「再三瀆﹐瀆則不告」﹐瀆蒙也。蒙以養正﹐聖功也。

「蒙」者﹐有蔽於物而已﹐其中固自有正也。蔽𨿽甚﹐終不能沒其正﹐將戰於內以求自達﹐因其欲達而一發之﹐迎其正心﹐彼將沛然而自得焉。苟不待其欲達而彊發之﹐一發不達﹐以至於再三﹐𨿽有得﹐非其正矣。故曰「匪我求童蒙﹐童蒙求我。」彼將內患其蔽﹐卽我而求達﹐我何爲求之﹖夫患蔽不深﹐則求達不力﹔求達不力﹐則正心不勝﹔正心不勝﹐則我𨿽告之﹐彼無自入焉。故初筮告者﹐因其欲達而一發之也。「再三瀆﹐瀆則不告」者﹐發之不待其欲達➀﹐而至於再三也。「蒙﹐亨﹐以亨行」者﹐言其一通而不復塞也。夫能使之一通而不復塞者﹐豈非時其中之﹐欲達而一發之乎﹖故曰「時中」也。聖人之於「蒙」也﹐時其可發而發之﹐不可則置之﹐所以養其正心而待其自勝也﹐此聖人之功也。

【校注】

➀達﹐《蘇氏易傳》作「進」﹐誤。

《象》曰﹕山下出泉﹐「蒙」﹔君子以果行育徳。

「果行」者﹐求發也。「育徳」者﹐不發以養正也。

初六﹕發蒙﹐利用刑人﹐用說桎梏﹔以往﹐吝。

《象》曰「利用刑人」﹐以正法也。

所以「發蒙」者﹐用於未發﹐旣發則無用。旣發而用者﹐瀆蒙也。「桎梏」者﹐用於未刑﹐旣刑則說。旣刑而不說者﹐瀆刑也。發蒙者愼其初﹐不可使至瀆。故於初云爾。

九二﹕包蒙﹐吉。納婦﹐吉。子克家。

《象》曰「子克家」﹐剛柔節也。

童蒙﹐若無能爲也。然而容之則足以爲助﹐拒之則所喪多矣。明之不可以無蒙﹐猶子之不可以無婦﹐子而無婦﹐不能家矣。

六三﹕勿用取女﹐見金夫﹐不有躬﹐無攸利。

《象》曰「勿用取女」﹐行不順也。

王弼曰「童蒙之時﹐陰求於陽﹐」「上不求三而三求於上﹐女先求男者也。女之爲體﹐正行以待命者也﹐見剛夫而求之﹐故曰『不有躬』也。施之於女﹐行不順」矣。

六四﹕困蒙﹐吝。

《象》曰「困蒙」之吝﹐獨遠實也。

實﹐陽也。

六五﹕童蒙﹐吉。

《象》曰「童蒙」之吉﹐順以巽也。

六五之位尊矣﹐恐其不安於童蒙之分﹐而自彊於明﹐故教之曰「童蒙﹐吉」。

上九﹕擊蒙﹐不利爲寇﹐利禦寇。

《象》曰﹕利用「禦寇」﹐上下順也。

以剛自髙﹐而下臨弱﹐故至於用擊也。發蒙不得其道﹐而至於用擊﹐過矣。故有以戒之。王弼曰「爲之捍禦﹐則物咸附之。若欲取之﹐則物咸叛矣。」

________________________________________

需卦﹝第五﹞

坎上

乾下

「需」﹕有孚﹐光亨﹐貞吉。利涉大川。

《彖》曰﹕需﹐須也。險在前也。剛健而不陷﹐其義不困窮矣。「需﹐有孚﹐光亨﹐貞吉」﹐位乎天位﹐以正中也。

謂九五也。「乾」之欲進﹐凡爲「坎」者皆不樂也﹐是故四與之抗﹐傷而後避﹔上六知不可抗﹐而敬以求免﹐夫敬以求免﹐猶有疑也。物之不相疑者﹐亦不以敬相攝矣﹐至於五則不然﹐知「乾」之不吾害﹐知己之足以禦之﹐是以內之而不疑。故曰「有孚﹐光亨﹐貞吉」。「光」者﹐物之神也﹐蓋出於形器之表矣。故易凡言「光」﹑「光大」者﹐皆其見遠知大者也﹔其言「未光」﹑「未光大」者﹐則隘且陋矣。

利涉大川﹐往有功也。

見險而不廢其進﹐斯有功矣。

《象》曰﹕云上於天﹐「需」﹔君子以飲食宴樂。

「乾」之剛﹐爲可畏也﹔「坎」之險﹔爲不可易也。「乾之於「坎」﹐遠之則無咎﹐近之則致寇。「坎」之於「乾」﹐敬之則吉﹐抗之則傷﹐二者皆莫能相懷也➀。惟得廣大樂易之君子﹐則可以兼懷而兩有之﹐故曰「飲食宴樂」。

【校注】

➀莫能相懷﹕《蘇氏易傳》無「莫」字﹐誤。

初九﹕需於郊﹐利用恆﹐無咎。

《象》曰「需於郊」﹐不犯難行也﹔「利用恆﹐無咎」﹐未失常也。

尙遠於「坎」﹐故稱「郊」。處下不忘進者﹐「乾」之常也。遠之不惰﹐近之不躁﹐是爲不「失常」也。

九二﹕需於沙。小有言﹐終吉。

《象》曰「需於沙」﹐衍在中也。𨿽「小有言」﹐以終吉也。

「衍」﹐廣衍也。

九三﹕需於泥﹐致寇至。

《象》曰「需於泥」﹐災在外也﹔自我「致寇」﹐敬愼不敗也。

漸近則爲「沙」﹐逼近則爲「泥」。於「沙」則「有言」﹐於「泥」則「致寇」﹐「坎」之爲害也如此。然於「有言」也➀﹐告之以「終吉」﹔於其「致寇」也﹐告之以「敬愼不敗」﹐則「乾」以見險而不廢其進爲吉矣。

【校注】

➀「有言」﹕原作「其言」﹐依《蘇氏易傳》攺。

六四﹕需於血﹐出自穴。

《象》曰「需於血」﹐順以聽也。

「需於血」者﹐抗之而傷也﹔「出自穴」者﹐不勝而避也。

九五﹕需於酒食﹐貞吉。

《象》曰「酒食貞吉」﹐以中正也。

敵至而不忌﹐非有餘者不能。夫以酒食爲需﹐去備以相待者﹐非二陰所能辦也﹐故九五以此待「乾」﹐「乾」必心服而爲之用﹐此所以正而獲吉也。

上六﹕入於穴。有不速之客三人來﹐敬之﹐終吉。

《象》曰﹕不速之客來﹐「敬之終吉」﹐𨿽不當位﹐未大失也。

「乾」已克四而達於五矣﹐其勢不可復抗﹐故入穴以自固。謂之「不速之客」者﹐明非所願也。以不願之意而固守以待之﹐可得爲安乎﹖其所以得免於咎者﹐特以「敬之」而已。故不如五之當位﹐而猶愈於四之大失也。

________________________________________

訟卦﹝第六﹞

乾上

坎下

「訟」﹕有孚﹐窒﹐惕﹐中吉﹔終凶。利見大人﹐不利涉大川。

《彖》曰「訟」﹐上剛下險﹐險而健﹐訟。「訟﹐有孚﹐窒﹐惕﹐中吉」﹐剛來而得中也。「終凶」﹐訟不可成也。

初六信於九四﹐六三信於上九﹐而九二塞之﹐故曰「有孚﹐窒。」而九四﹑上九亦不能置而不爭﹐此「訟」之所以作也。故曰「上剛下險﹐險而健﹐訟。」九二知懼﹐則猶可以免﹐故曰「惕﹐中吉。」「剛來而得中也」﹐言其來則息「訟」而歸矣﹐終之則凶。

「利見大人」﹐尙中正也。

謂九五也。

「不利涉大川」﹐入於淵也。

夫使川爲淵者﹐「訟」之過也。天下之難➀﹐未有不起於爭﹐今又欲以爭濟之﹐是使相激爲深而已。

【校注】

➀天下之難﹕原文無「天下之」三字﹐依《蘇氏易傳》補。

《象》曰﹕天與水違行﹐「訟」﹐君子以作事謀始。

王弼曰「『聽訟﹐吾猶人也﹔必也使無訟乎﹖』夫無訟﹐在於謀始。」「契之不明﹐訟之所以生也﹐」「故有徳司契﹐」而「訟」自息矣。

初六﹕不永所事﹐小有言﹐終吉。

九二處二陰之間﹐欲兼有之﹐初不予而彊爭焉。初六有應於四﹐不永事二而之四以爲從﹔彊求之二﹐不若從有應之四也。二𨿽「有言」﹐而其辧則明﹐故「終吉」。

《象》曰「不永所事」﹐訟不可長也。𨿽「小有言」﹐其辯明也。

若事二﹐則相從於訟無已也。

九二﹕不克訟﹐歸。而逋其邑人三百戶﹐無眚。

《象》曰「不克訟﹐歸。」「逋」﹐竄也。自下訟上﹐患至掇也。

初六﹑六三﹐本非九二之所當有也。二以其近而彊有之﹐以爲邑人力徵而心不服我﹐克則來﹐不克遂往﹐以我卜也。故九二「不克訟」而歸。則初六﹑六三皆棄而違之。失眾知懼﹐猶可少安﹐故「無眚」。「眚」﹐災也。其曰「逋其邑人三百戶」者﹐猶曰亡其邑人三百戶云耳。

六三﹕食舊徳﹐貞厲﹐終吉。或從王事﹐無成。

《象》曰「食舊徳」﹐從上吉也。

六三與上九爲應﹐二與四欲得之﹐而彊施徳焉。夫六三之應於上九者﹐天命之所當有也﹐非爲其有徳於我也﹐𨿽二與四之徳不能奪之矣。是以「食舊徳」﹐以從其配➀﹐「食」者﹐食而忘之﹑不報之謂也﹐猶若食言云耳。與二陽近而不報其徳﹐故厲而後吉。「或從王事﹐無成」者﹐有討於其舊﹐從之可也﹔成之﹐過矣。

【校注】

➀「不從其配」﹐原作「以從其配」﹐據《蘇氏易傳》攺。

九四﹕不克訟﹐復卽命﹐渝﹐安貞吉。

《象》曰「復卽命﹐渝」﹐安貞不失也。

九四命之所當得者﹐初六而已。近於三而彊求之﹐故亦「不克訟」。然而有初之應﹐退而就其命之所當得者﹐自攺而安於貞﹐則猶可以不失其有也。

九五﹕訟﹐元吉

《象》曰「訟﹐元吉」﹐以中正也。

處中得位而無私於應﹐故訟者莫不取曲直焉。此所以爲「元吉」也。

上九﹕或錫之鞶帶﹐終朝三褫之。

《象》曰﹕以訟受服﹐亦不足敬也。

六三﹐上九之配也。二與四嘗有之矣﹐「不克訟」而歸於上九。上九之得之也﹐譬之鞶帶﹐奪諸其人之身而已﹐服之於人情有赧焉﹐故終朝三褫之。旣服之矣﹐則又褫之﹐愧而不安之甚也。二與四﹐訟不勝者也﹐然且終無眚與吉也﹔上九﹐訟而勝者也﹐然且有三褫之辱﹐何也﹖曰﹕此止訟之道也。夫使勝者自多其勝以誇其能﹐不勝者自恥其不勝以遂其惡﹐則訟之禍﹐吾不知其所止矣。故勝者褫服﹐不勝者安貞無眚﹐止訟之道也。

________________________________________

師卦﹝第七﹞

坤上

坎下

「師」﹐貞丈人吉﹐無咎。

丈人﹐《詩》所謂「老成人」也。夫能以眾正有功而無後患者﹐其惟丈人乎﹖故《彖》曰「吉﹐」又何咎矣﹗

《彖》曰﹕師﹐眾也。貞﹐正也。能以眾正﹐可以王矣。剛中而應﹐行險而順﹐以此毒天下﹐而民從之﹐吉﹐又何咎矣﹗

用師﹐猶以藥石治病﹐故曰「毒天下」。

《象》曰﹕地中有水﹐「師」﹔君子以容民畜眾。

兵不可一日無﹐然不可觀也。祭公謀父曰「先王耀徳而不觀兵。」夫兵戢而時動﹐動則威﹔觀則玩﹐玩則無震﹐故「地中有水﹐師」﹐言兵當如水﹐行於地中﹐而人不可知也。

初六﹕師出以律。否﹐臧凶。

《象》曰「師出以律」﹐失律凶也。

師出不可不「以律」也➀﹐否則𨿽臧亦凶。夫「以律」者﹐正勝也﹔不「以律」者﹐奇勝也。能以奇勝﹐可謂臧矣﹐然其利近﹐其禍遠﹔其獲小﹐其喪大。師休之日乃見之矣﹐故曰「凶」。

【校注】

➀「不可不以律也」﹐《蘇氏易傳》作「不可以不律也」﹐誤。

九二﹕在師中﹐吉﹐無咎。王三錫命。

夫師出不先得主於中﹐𨿽有功﹐患隨之矣。九二有應於五﹐是以「吉」而無復有咎。

《象》曰「在師中﹐吉」﹐承天寵也﹔「王三錫命」﹐懷萬邦也。

賞有功而萬邦懷之﹐則其所賞皆以正勝者也。

六三﹕師或輿屍﹐凶。

《象》曰「師或輿屍」﹐大無功也。

九二體剛而居柔。體剛則威﹐居柔則順﹐是以無專權之疑﹐而有錫命之寵。六三體柔而居剛﹐體柔則威不足﹐居剛則勢可疑﹐以是不得專其師而爲﹐或者之眾主之也﹐故「凶」而「無功」。

六四﹕師左次﹐無咎。

《象》曰「左次無咎」﹐未失常也。

王弼曰「得位而無應﹐無應則不可以行﹐得位則可以處﹐故『左次無咎』。」行師之法﹐欲左皆髙﹐故左次。

六五﹕田有禽﹐利執﹐言無咎。長子帥師﹐弟子輿屍﹐貞凶。

《象》曰「長子帥師」﹐以中行也。「弟子輿屍」﹐使不當也。

夫以陰柔爲師之主﹐不患其好勝而輕敵也﹐患其弱而多疑爾﹐故告之曰﹕禽暴汝田﹐執之有辭矣﹐何咎之有﹖旣使長子帥師﹐又使弟子與眾主之﹐此多疑之故也。臣待命而行﹐可謂正矣﹐然將在軍則不可﹐故曰「貞凶」。

上六﹕大君有命﹐開國承家﹐小人勿用。

《象》曰「大君有命」﹐以正功也﹔「小人勿用」﹐必亂邦也。

夫師始終之際﹐聖人之所甚重也。師出則嚴其律﹐師休則正其功﹐小人無自入焉。小人之所由入者﹐常自不以律始﹐惟不以律﹐然後能以奇勝。夫能以奇勝者﹐其人豈可與居安哉﹗師休之日﹐將錄其一勝之功而以爲諸侯﹑大夫﹐則亂自是始矣。聖人之師﹐其始不求苟勝﹐故其終可以「正功」﹐曰﹕是君子之功邪﹖小人之功邪﹖

________________________________________

比卦﹝第八﹞

坎上

坤下

「比」﹕吉。原筮﹐元永貞﹐無咎。不寧方來﹐後夫凶。

《彖》曰﹕比﹐吉也。比﹐輔也。下順從也。「原筮﹐元永貞﹐無咎」﹐以剛中也。

「比﹕吉」﹐「比」未有不吉者也。然而比非其人﹐今𨿽吉﹐後必有咎。故曰「原筮」。筮所從也﹐「原」﹐再也。再筮﹐愼之至也。「元」﹐始也﹐始旣已從之矣﹐後𨿽欲變﹐其可得乎﹖故曰「元永貞」。始旣已從之﹐則終身爲之貞﹔知將終身貞之﹐故再筮而後從。孰爲可從者﹖非五歟﹖故曰「以剛中也」。

不寧方來﹐上下應也。

不寧方來﹐謂五陰也。五陰不能自安﹐而求安於五。

後夫凶﹐其道窮也。

窮而後求比﹐其誰親之﹖

《象》曰﹕地上有水﹐「比」。先王以建萬國﹐親諸侯。

初六﹕有孚﹐比之﹐無咎。有孚盈缶﹐終來有他﹐吉。

五陰皆求比於五。初六最處於其下﹐而上無應﹐急於比者也。夫急於求人者﹐必盡其誠﹐故莫如初六之有信也。五以其急於求人也而忽之﹐則來者懈矣。故必「比之」﹐然後「無咎」。是有信者﹐其初甚微且約也﹐其小盈缶而已﹔然而因是可以致來者﹐故曰「終來有他﹐吉」。

《象》曰﹕比之初六﹐「有他吉」也。

言致「他」者﹐初六之功也。

六二﹕比之自內﹐貞吉。

《象》曰「比之自內」﹐不自失也。

以應爲比﹐故自內於二﹐可謂「貞吉」﹑「不自失」者﹔於五﹐則陋矣。

六三﹕比之匪人。

《象》曰「比之匪人」﹐不亦傷乎﹖

近者皆陰﹐而遠無應﹐故曰「匪人」。

六四﹕外比之﹐貞吉。

《象》曰「外比」於賢﹐以從上也。

「上」﹐謂五也。非應而比﹐故曰「外比」。

九五﹕顯比。王用三驅。失前禽﹐邑人不誡﹐吉。

《象》曰「顯比」之吉﹐位正中也﹔捨逆取順﹐「失前禽」也﹔「邑人不誡」﹐上使中也。

王弼曰「爲比之主而應在二﹐『顯比』者也。比而顯之﹐則所親者狹矣。夫無私於物﹐惟賢是與﹐則去之與來﹐皆無失也。三驅之禮﹐禽逆來趨己則捨之﹐背己而走則射之﹐愛於來而惡於去也﹐故其所施﹐常『失前禽』也。以『顯比』而居王位﹐用三驅之道者也。故曰『王用三驅﹐失前禽』也。用其中正﹐徵討有常。伐不加邑﹐動必討叛﹐邑人無虞﹐故不誡也。」「此可以爲上之使﹐非爲上之道」也。

上六﹕比之無首﹐凶。

《象》曰「比之無首」﹐無所終也。

「無首」﹐猶言無素也。窮而後比﹐是無素也。

________________________________________

小畜卦﹝第九﹞

巽上

乾下

「小畜」﹐亨。密雲不雨﹐自我西郊。

《彖》曰﹕小畜﹐柔得位而上下應之﹐曰「小畜」。

謂六四也。六四之謂小矣﹐五陽皆爲六四之所畜﹐是以大而畜於小也。

健而巽﹐剛中而志行﹐乃亨。

未畜而亨﹐則「巽」之所以畜「乾」者﹐順之而已。

「密雲不雨」﹐尙往也﹔「自我西郊」﹐施未行也。

「乾」之爲物﹐難乎其畜之者也。畜之非其人﹐則「乾」不爲之用。𨿽不爲之用而眷眷焉﹐不決去之﹐卒受其病者﹐「小畜」是也。故曰「密雲不雨﹐自我西郊」。夫陽施於陰則爲雨﹔「乾」非不知「巽」之不足以任吾施也﹐然其爲物也﹐健而急於用﹐故進而嘗試焉﹐旣已爲「密雲」矣。能爲「密雲」而不能爲「雨」﹐豈眞不能哉﹖不欲雨也。雨者﹐「乾」之有爲之功也﹐不可以輕用﹐用之於非其人﹐則喪其所以爲「乾」矣。「乾」知「巽」之不足以任吾施也﹐是以遲疑而重發之。欲之於「巽」而未決﹐故次於我之「西郊」。君子是以知「乾」之終病也﹐旣以爲云矣﹐則是欲雨之道也﹐能終「不雨」乎﹖旣已次於郊矣﹐則是欲往之勢也﹐能終不往乎﹖云而不雨﹐將安歸哉﹗故卦以爲「不雨」﹐而爻不免於雨者﹐勢也。君子之於非其人也﹐望而去之﹐況與之爲云乎﹖旣已爲云矣﹟﹐又可反乎﹖「乾」知「巽」之不足與雨矣﹐而猶往從之﹐故曰「密雲不雨﹐尙往也」。

《象》曰﹕風行天上﹐「小畜」﹔君子以懿文徳。

夫畜已而非其人﹐則君子不可以有爲﹐獨可以雍容講道﹐如子夏之在魏﹐子思之在魯可也。

初九﹕復自道﹐何其咎﹖吉。

《象》曰「復自道」﹐其義吉也。

九二﹕牽復﹐吉。

《象》曰「牽復」在中﹐亦不自失也。

九三﹕輿說輹﹐夫妻反目。

《象》曰「夫妻反目」﹐不能正室也。

陽之畜「乾」也﹐厲而畜之。厲而畜之者﹐非以害之也﹐將盈其气而作之爾。陰之畜乾也﹐順而畜之。順而畜之者﹐非以利之也﹐將卽其安而縻之爾。故「大畜」將以用「乾」﹐而「小畜」將以制之。「乾」進而求用則可﹐進而受制則不可。故「大畜」之「乾」﹐以之「艮」爲吉﹔「小畜」之「乾」﹐以之「巽」爲凶。「乾」之欲去於「巽」﹐必自其交之未深也﹐去之則易。初九「復自道﹐何其咎﹐吉」﹐進而嘗之﹐知其不可﹐反循故道而復其所﹐則無咎。九二交深於初九矣﹐故其復也﹐必自引而後脫﹐蓋已難矣﹐然猶可以不自失也。至於九三﹐其交益深而不可復﹐則脫輹而與之處﹟﹐與之處可也﹐然「乾」終不能自革其健而與「巽」久處而無尢也﹐故終於「反目」。

六四﹕有孚﹐血去惕出﹐無咎。

《象》曰「有孚」「惕出」﹐上合志也。

九五﹕有孚﹐攣如﹔富以其鄰。

《象》曰「有孚﹐攣如」﹐不獨富也。

凡「巽」皆陰也。六四固陰矣﹐九五﹑上九﹐其質則陽﹐其志則陰也。以陰畜「乾」﹐「乾」知其不可也﹔易以質陽而志陰者畜「乾」﹐「乾」知其不可也難。何則﹖不知其志而見其類也。六四「有孚﹐血去惕出﹐無咎」﹐六四之所「孚」者﹐初九也。初九欲去之﹐六四欲畜而畱之﹐陰陽不相能﹐故傷而去﹐懼而出也。以其傷且懼﹐是以知陰之畜「乾」﹐其欲害「乾」之意見於外也。如此﹐以其爲害也淺。而「乾」去之速﹐故「無咎」。若夫九五之畜「乾」也﹐則不然。所「孚」者旣已去我矣﹐我且挽援而畱之﹐若中心誠好之。然此「乾」之所以眷眷而不悟﹐自引而後脫。二者皆欲畜「乾」而制之﹐顧力不能﹐是以六四與上「合志」﹐而九五以其富﹐附其鄰﹐並力以畜之。鄰﹐上九也。

上九﹕旣雨旣處﹔尙徳載﹐婦貞厲。月幾望﹐君子徵凶。

《象》曰「旣雨旣處」﹐徳積載也。「君子徵凶」﹐有所疑也。

「小畜」之世﹐宜「不雨」者也。九三之於上九﹐其勢不得不雨者﹐以「密雲」之不可反而捨上九﹐則無與雨也。旣已與之雨﹐則爲其人矣﹐可不爲之處乎﹖「乾」非徳不止﹐九五﹑上九﹐質陽而志陰﹐故能「尙徳」以載「乾」。「尙徳」者﹐非眞有徳之謂也﹐九五﹑上九知「乾」之難畜﹐故積徳而共載之﹐此陽也﹐而謂之婦﹐明其實陰也。以上畜下﹐故「貞」。「乾」不心服﹐故「厲」。以陰勝陽﹐故「月幾望」。君子之徵﹐自其交之未合則無咎。旣已與之雨矣﹐而去之﹐則彼疑我矣。疑則害之﹐故「凶」。

________________________________________

履卦﹝第十﹞

乾上

兌下

履虎尾﹐不咥人﹐亨。

《彖》曰「履」﹐柔履剛也。說而應乎「乾」﹐是以「履虎尾﹐不咥人﹐亨」。剛中正﹐履帝位而不疚﹐光明也。

「履」之所以爲「履」者﹐以三能履二也。有是物者不能自用﹐而無者爲之用也。「乾」有九二﹐「乾」不能用﹐而使六三用之。九二者﹐虎也。虎何爲用於六三而莫之咥﹖以六三之應乎「乾」也。故曰「說而應乎『乾』﹐是以履虎尾﹐不咥人﹐亨」。「應乎『乾』」者﹐猶可以用二﹐而「乾」親用之﹐不可。何哉﹖曰「乾」﹐剛也﹔九二﹐亦剛也。兩剛不能相下﹐則有爭﹔有爭﹐則「乾」病矣。故「乾」不親用﹐而授之以六三。六三以不校之柔而居至寡之地﹐故九二禁爲之用也。九二爲三用﹐而三爲五用﹐是何以異於五之親用二哉﹖五未嘗病﹐而有用二之功﹐故曰「履帝位而不疚﹐光明也」。夫三與五合﹐則三不見咥而五不病。五與三離﹐則五至於危而三見咥。卦統而論之﹐故言其合之吉﹔爻別而觀之﹐故見其離之凶。此所以不同也。

《象》曰﹕上天下澤﹐「履」。君子以辯上下定民志。

初九﹕素履往﹐無咎。

《象》曰「素履」之「往」﹐獨行願也。

「履」﹐六爻皆上履下也。所履不同﹐故所以履之者亦異。初九獨無所履﹐則其所以爲履之道者﹐行其素所願而已。君子之道﹐所以多變而不同者﹐以物至之不齊也。如不與物遇﹐則君子行願而已矣。

九二﹕履道坦坦﹐幽人貞吉。

《象》曰「幽人貞吉」﹐中不自亂也。

九二之用大矣﹐不見於二﹐而見於三。三之所以能視者﹐假吾目也﹔所以能履者﹐附吾足也。有目不自以爲明﹐有足不自以爲行者﹐使六三得坦途而安履之﹐豈非才全徳厚﹑隱約而不慍者歟﹖故曰「幽人貞吉」。

六三﹕眇能視﹐跛能履﹐履虎尾﹐咥人﹐凶。武人爲於大君。

《象》曰「眇能視」﹐不足以有明也﹔「跛能履」﹐不足以與行也。咥人之凶﹐位不當也﹔「武人爲於大君」﹐志剛也。

眇者之視﹐跛者之履﹐豈其自能哉﹗必將有待於人而後能。故言「跛」﹑「眇」者﹐以明六三之無能而待於二也。二﹐虎也﹐所以爲吾用而不吾咥者﹐凡以爲「乾」也。六三不知其眇而自有其明﹐不量其跛而自與其行﹐以虎爲畏己﹐而去「乾」以自用。虎見六三而不見「乾」焉﹐斯咥之矣。九二有之而不居﹐故爲「幽人」﹔六三無之而自矜﹐故爲「武人」。武人見人之畏己﹐而不知人之畏其君。是以有爲君之志也。

九四﹕履虎尾﹐愬愬﹐終吉。

《象》曰「愬愬終吉」﹐志行也。

「愬愬」﹐懼也。九二之剛用於六三﹐故三𨿽陰而九二之虎在焉﹐則三亦虎矣。𨿽然﹐非誠虎也。三爲「乾」用﹐而二輔之﹔四履其上﹐可無懼乎﹖及其去「乾」以自用﹐而九二叛之﹐則向之所以爲虎者亡矣﹐故始懼「終吉」。以九四之「終吉」﹐知六三之衰也。六三之衰﹐則九四之志得行矣。

九五﹕夬履﹐貞厲。

《象》曰「夬履貞厲」﹐位正當也。

九二之剛﹐不可以剛勝也﹐惟六三爲能用之。九五不付之於三﹐而自以其剛決物﹐以此爲履危道也。夫三與五之相離也﹐豈獨三之禍哉﹖𨿽五亦不能無危。其所以猶得爲正者﹐以其位君也。

上九﹕視履﹐考祥﹐其旋﹐元吉。

《象》曰「元吉」在上﹐大有慶也。

三與五﹐其始合而成功﹔其後離而爲凶。至於上九﹐歷見之矣﹐故視其所履﹐考其禍福之祥﹐知二者之不可以一日相離也➀﹐而復其舊﹐則「元吉」。旋﹐復也。

【校注】

➀不可以一日相離也﹐《蘇氏易傳》無「以」字。

________________________________________

《東坡易傳》卷之二

泰卦﹝第十一﹞

坤上

乾下

「泰」﹐小往大來﹐吉﹐亨。

《彖》曰「泰﹐小往大來﹐吉﹐亨」。則是天地交而萬物通也﹐上下交而其志同也。內陽而外陰﹐內健而外順﹐內君子而外小人﹐君子道長﹐小人道消也。

陽始於「復」而至於「泰」。「泰」而後爲「大壯」﹐「大壯」而後爲「夬」。「泰」之世﹐不若「大壯」與「夬」之世﹐小人愈衰而君子愈盛也。然而聖人獨安夫「泰」者﹐以爲世之小人不可勝盡﹐必欲迫而逐之﹐使之窮而無歸﹐其勢必至於爭﹐爭則勝負之勢未有決焉﹐故獨安夫「泰」﹐使君子居中﹐常制其命﹔而小人在外﹐不爲無措﹐然後君子之患無由而起﹐此「泰」之所以爲最安也。

《象》曰﹕天地交﹐「泰」﹔後以財成天地之道﹐輔相天地之宜﹐以左右民。

「財」﹐材也。物至於「泰」﹐極矣﹐不可以有加矣﹐故因天地之道而材成之﹐卽天地之宜而「輔相」之﹐「以左右民」﹐使不入於「否」而已。「否」﹐未有不自其已甚者始﹐故「左右」之﹐使不失其中﹐則「泰」可以常保也。

初九﹐拔茅茹﹐以其匯﹔徵吉。

《象》曰「拔茅」﹑「徵吉」﹐志在外也。

王弼曰「茅之爲物﹐拔其根而相連引者也。茹﹐相連之貌也。三陽同志﹐俱志於外。初爲類首﹐舉則類從。」故曰「以其匯﹐徵吉」。

九二﹕包荒﹐用馮河﹐不遐遺﹔朋亡﹐得尙於中行。

《象》曰「包荒」﹐「得尙於中行」﹐以光大也。

陽皆在內﹐據用事之處﹔而擯三陰於外﹐此陰之所不能堪也。陰不能堪﹐必疾陽﹔疾陽﹐斯爭矣。九二﹐陽之主也﹐故「包荒﹐用馮河」。「馮河」者﹐小人之勇也﹔小人之可用﹐惟其勇者。「荒」者﹐其無用者也﹔有用者用之﹐無用者容之不遐棄也﹐此所以懷小人爾。以君子而懷小人﹐其朋以爲非也﹐而或去之﹐故曰「朋亡」。然而得配於六五﹐有大援於上﹐君子所以愈安也﹐𨿽亡其朋﹐而卒賴以安﹐此所以爲「光大」也。

九三﹕無平不陂﹐無往不復﹐艱貞﹐無咎。勿卹其孚﹐於食有福。

《象》曰「無往不復」﹐天地際也。

「乾」本上也﹐「坤」本下也。上下交﹐故「乾」居於內﹐而「坤」在外。苟「乾」不安其所而務進以迫「坤」﹐則夫順者將至於逆﹐故曰「無平不陂」。「坤」不獲安於上﹐則將下復以奪「乾」﹐「乾」之往適﹐所以速其復也﹐故曰「無往不復」。當是時也﹐「坤」已知難﹐而貞於我則可以「無咎」之矣。九三之所孚者﹐初與二也﹔以其所孚者爲樂﹐進以迫「坤」而重違之﹐則危矣。故教之以「勿卹其孚」﹐而安「於食」﹐是以有「泰」之「福」。

六四﹕翩翩不富﹐以其鄰﹐不戒以孚。

《象》曰「翩翩不富」﹐皆失實也﹔「不戒以孚」﹐中心願也。

王弼曰「『乾』樂上復﹐『坤』樂下復﹐四處『坤』首﹐」六五﹑上六皆失其故處而樂下者﹐故翩翩相從﹐不必富而能用其鄰﹐不待戒而自孚。

六五﹕帝乙歸妹﹐以祉元吉。

《象》曰「以祉元吉」﹐中以行願也。

「妹」﹐女之少者也。《易》女少而男長﹐則權在女。六五以陰居尊位﹐有「帝乙歸妹」之象焉。「坤」樂下復﹐下復而奪「乾」﹐「乾」則病矣﹐而亦非「坤」之利也﹐「乾」病而疾「坤」﹐「坤」亦將傷焉。使「乾」不病﹑「坤」不傷﹐莫如以輔「乾」之意而行其下復之願﹐如帝女之歸其夫者。帝女之歸也﹐非求勝其夫﹐將以祉之。「坤」之下復﹐非以奪「乾」﹐將以輔之﹐如是而後可。

上六﹕城復於隍﹐勿用師﹐自邑告命﹐貞吝。

《象》曰「城復於隍」﹐其命亂也。

取土於隍﹐而以爲城﹔封而髙之﹐非城之利﹐以利人也。「泰」之所以厚「坤」於外者﹐非以利「坤」﹐亦以衛「乾」爾。「坤」之在上﹐而欲復於下﹐猶土之爲城﹐而欲復於隍也。有城而不能固之﹐使復於隍﹐非城之罪﹐人之過也﹐故「勿用師」。上失其衛﹐則下思擅命﹐故「自邑告命」。邑非所以出命也﹐然旣以失之矣﹐從而懷之則可﹐正之則吝。

________________________________________

否卦﹝第十二﹞

乾上

坤下

「否」之匪人﹐不利君子貞﹔大往小來。

《彖》曰「『否』之匪人﹐不利君子貞﹔大往小來」﹐則是天地不交而萬物不通也﹐上下不交而天下無邦也。內陰而外陽﹐內柔而外剛﹐內小人而外君子﹐小人道長﹐君子道消也。

《春秋傳》曰「不有君子﹐其能國乎﹖」君子道消﹐𨿽有國﹐與無同矣。

《象》曰﹕天地不交﹐「否」﹔君子以儉徳辟難﹐不可榮以祿。

初六﹕拔茅茹﹐以其匯﹐貞吉﹐亨。

《象》曰「拔茅」「貞吉」﹐志在君也。

自「泰」爲「否」也易﹐自「否」爲「泰」也難。何也﹖陰陽易位﹐未有不志於復﹐而其旣復﹐未有不安其位者也。故「泰」有「徵」﹐而「否」無「徵」。夫苟無「徵」﹐則是終無「泰」也而可乎﹖故「坤」處內而不忘貞於「乾」﹐斯所以爲「泰」之漸矣﹐故「亨」。

六二﹕包承﹐小人吉﹐大人否﹐亨。

《象》曰「大人否﹐亨」﹐不亂羣也。

陰得其位﹐欲包羣陽﹐而以承順取之。上說其順而不知其害﹐此小人之吉也。大人之欲濟斯世也﹐苟出而爭之﹐上則君莫之信﹐下則小人之所疾﹐故莫如否。大人否而退﹐使君子小人之羣不相亂﹐以爲邪之勝正也﹐常於交錯未定之間﹐及其羣分類別﹐正未有不勝者也﹐故「亨」。

六三﹕包羞。

《象》曰「包羞」﹐位不當也。

三本陽位﹐故包承羣陽而知羞之矣。

九四﹕有命﹐無咎﹔疇離祉。

《象》曰「有命無咎」﹐志行也。

君子之居「否」﹐患無以自行其志爾➀。初六有志於君﹐而四之應﹔苟「有命」﹐我無庸咎之矣。故君子之疇獲離其福。「疇」﹐類也。

【校注】

➀患無以自行其志爾﹕《蘇氏易傳》無「以」字。

九五﹕休否﹐大人吉﹔其亡其亡﹐系於苞桑。

《象》曰「大人」之「吉」﹐位正當也。

九五﹐大人之得位﹐宜若甚安且彊者也。然其實制在於內。席其安彊之勢﹐以與小人爭而求勝﹐則不可。故曰「休否﹐大人吉」。恃其安彊之勢﹐而不虞小人之內勝﹐亦不可。故曰「其亡其亡﹐系於苞桑」。「休否」者﹐所謂「大人否」也﹐小人之不吾敵也﹐審矣。惟乘吾急﹐則有以幸勝之﹐利在於急﹐不在於緩也。苟否而不爭﹐以休息之﹐必有不吾敵者見焉﹐故「大人吉」。

上九﹕傾否﹐先否後喜。

《象》曰﹕否終則傾﹐何可長也。

「否」至於此﹐不可復因。非傾蕩掃除﹐則喜無自至矣。

________________________________________

同人卦﹝第十三﹞

乾上

離下

同人於野﹐亨﹐利涉大川﹐利君子貞

《彖》曰「同人」﹐柔得位得中﹐而應乎乾﹐曰「同人」。

此專言二也。

「同人」曰「同人於野﹐亨。」

此言五也﹐故別之。

利涉大川﹐「乾」行也。

「野」者﹐無求之地也。立於無求之地﹐則凡從我者﹐皆誠同也。彼非誠同﹐而能從我於野哉﹗「同人」而不得其誠同﹐可謂「同人」乎﹖故天與人同﹐物之能同於天者蓋寡矣。天非求同於物﹑非求不同於物也﹐立乎上﹐而天下之能同者自至焉﹐其不能者不至也﹐至者非我援之﹐不至者非我拒之﹐不拒不援﹐是以得其誠同﹐而可以「涉川」也。故曰「同人於野﹐亨。」「利涉大川﹐干行也」。苟不得其誠同﹐與之居安則合﹐與之涉川則潰矣。涉川而不潰者﹐誠同也。

文明以健﹐中正而應﹐君子正也。惟君子﹐爲能通天下之志。

《象》曰﹕天與火﹐「同人」﹐君子以類族辧物。

水之於地爲「比」﹐火之與天爲「同人」。「同人」與「比」﹐相近而不同﹐不可不察也。「比」以無所不比爲「比」﹐而「同人」以有所不同爲「同」﹐故「君子以類族辧物」。

初九﹕同人於門﹐無咎。

《象》曰﹕出門同人﹐又誰咎也﹖

初九自內出﹐同於上﹔上九自外入﹐同於下。自內出﹐故言「門」﹔自外入﹐故言「郊」。能出其門而同於人﹐不自用者也。

六二﹕同人於宗﹐吝。

《象》曰「同人於宗」﹐吝道也。

凡言「媾」者﹐其外應也﹔凡言「宗」者﹐其同體也。九五爲「媾」﹐九三爲「宗」。從「媾」﹐正也﹔從「宗」﹐不正也。六二之所欲從者﹐「媾」也﹔而「宗」欲得之﹐正者遠而不相及﹔不正者近而足以相困。苟不能自力於難而安於易﹐以同乎不正﹐則吝矣。

九三﹕伏戎於莽﹐升其髙陵﹐三歲不興。

《象》曰「伏戎於莽」﹐敵剛也﹔「三歲不興」﹐安行也﹖

九四﹕乘其墉﹐弗克攻﹐吉。

《象》曰「乘其墉」﹐義「弗克」也﹔其吉﹐則困而反則也。

六二之欲﹐同乎五也。歷三與四而後至➀﹐故三與四皆欲得之。四近於五﹐五乘其墉﹐其勢至迫而不可動﹐是以𨿽有爭二之心﹐而未有起戎之迹﹐故猶可知困而不攻﹐反而獲吉也。若三之於五也➁﹐稍遠而肆焉。五在其陵﹐而不在其墉﹐是以伏戎於莽而伺之﹐旣已起戎矣﹐𨿽欲反﹐則可得乎﹖欲興不能﹐欲歸不可﹐至於三歲﹐行將安入﹖故曰「三歲不興﹐安行也﹖」

【校注】

➀而後至﹕《蘇氏易傳》作「而後五」。

➁若三之至於五也﹕《蘇氏易傳》作「凡三之至於五也」。

九五﹕同人﹐先號咷﹐而後笑。大師克﹐相遇。

《象》曰﹕同人之先﹐以中直也﹔「大師」「相遇」﹐言相克也。

子曰「君子之道﹐或出或處﹐或默或語。二人同心﹐其利斷金﹔同心之言﹐其臭如蘭。」由此觀之﹐豈以用師而少五哉﹖夫以三﹑四之彊而不能奪﹐始於「號啕」﹐而卒達於「笑」。至於用師﹐相克矣﹔而不能散其同﹐此所以知二﹑五之誠同也。二﹐陰也﹔五﹐陽也﹔陰陽不同而爲「同人」﹐是以知其同之可必也。君子出﹑處﹑語﹑默不同而爲「同人」﹐是以知其同之可必也。苟可必也﹐則𨿽有堅彊之物﹐莫能間之矣。故曰「其利斷金」。蘭之有臭﹐誠有之也﹔二五之同﹐其心誠同也﹔故曰「其臭如蘭」。

上九﹕同人於郊﹐無悔。

《象》曰「同人於郊」﹐志未得也。

物之同於「乾」者已寡矣﹐今又處「乾」之上﹐則同之者尢難。以其無所苟同﹐則可以「無悔」﹔以其莫與共立﹐則「志未得也」。

________________________________________

大有卦﹝第十四﹞

離上

乾下

「大有」﹕元亨。

《彖》曰「大有」﹐柔得尊位﹐大中。而上下應之﹐曰「大有」。

謂五也。「大」者皆見「有」於五﹐故曰「大有」。

其徳剛健而文明﹐應乎天而時行﹐是以「元亨」。

《象》曰﹕火在天上﹐「大有」。君子以遏惡揚善﹐順天休命。

以健濟明﹐可以進退善惡﹐「順天」之「休命」也。

初九﹐無交害﹐匪咎﹔艱則無咎。

二應於五﹐三通於天子﹐四與上近焉﹔獨立無交者﹐惟初而已。𨿽然無交之爲害也﹐非所謂「咎」也。獨立無恃而知難焉﹐何咎之有﹖

《象》曰﹕大有初九﹐「無交害」也。

明惟初九爲然也。

九二﹕大車以載﹐有攸往﹐無咎。

《象》曰「大車以載」﹐積中不敗也。

「大車」﹐虛而有容者﹐謂五也。九二足以有爲矣﹐然非六五虛而容之﹐𨿽欲往﹐可得乎﹖「積中」﹐明虛也。

九三﹕公用﹐亨於天子﹐小人弗克。

《象》曰「公用﹐亨於天子」﹐小人害也。

九三以陽居陽﹐其勢足以通於天子。以小人處之﹐則敗矣。

九四﹕匪其彭﹐無咎。

《象》曰「匪其彭﹐無咎」﹐明辯晢也。

「彭」﹐三也﹔九四之義﹐知有五而已。夫九三之剛﹐非彊也﹔六五之柔﹐非弱也。惟明者爲能辧此。

六五﹕厥孚交如﹐威如﹐吉。

《象》曰「厥孚交如」﹐信以發志也﹔「威如」之吉﹐易而無備也。

處羣剛之間﹐而獨用柔﹐無備之甚者也。以其無備而物信之﹐故歸之者交如也。此柔而能威者﹐何也﹖以其無備﹐知其有餘也。夫備生於不足﹐不足之形見於外﹐則威削。

上九﹕自天祐之﹐吉無不利。

《象》曰「大有」上吉﹐「自天祐」也。

曰「祐」﹐曰「吉」﹐曰「無不利」﹐其爲福也多矣。而終不言其所以致福之由﹐而象又因其成文﹐無所復說。此豈眞無說也哉﹗蓋其所以致福者遠矣。夫兩剛不能相用﹐而獨陰不可以用陽﹐故必居至寡之地﹐以陰附陽﹐而後眾予之﹐「履」之六三﹑「大有」之六五是也。六三附於九五﹐六五附於上九﹐而羣陽歸之。二陰旣因羣陽而有功﹐九五﹑上九又得以坐受二陰之成績﹐故「履」有不疚之光﹐而「大有」有「自天」之「祐」﹐此皆聖賢之髙致妙用也。故孔子曰「天之所助者﹐順也﹔人之所助者﹐信也。履信思乎順﹐又以尙賢也。是以『自天祐之﹐吉無不利』」。信也﹐順也﹐尙賢也﹐此三者﹐皆六五之徳也。「易而無備」﹐六五之順也。「厥孚交如」﹐六五之信也。羣陽歸之﹐六五之尙賢也。上九特履之爾。我之所履者﹐能順且信﹐又以尙賢﹐則天人之助將安歸哉﹖故曰「聖人無功﹐神人無名」﹐而「大有」上九﹐不見致福之由也。

________________________________________

謙卦﹝第十五﹞

坤上

艮下

「謙」﹐亨。君子有終。

《彖》曰「謙﹐亨」。天道下濟而光明﹐地道卑而上行。

此所以爲「謙﹑亨」也。

天道虧盈而益謙﹐地道變盈而流謙﹐鬼神害盈而福謙﹐人道惡盈而好謙。謙尊而光﹐卑而不可逾﹐君子之終也。

此所以爲「君子有終」也。不於其終觀之﹐則爭而得﹑謙而失者﹐蓋有之矣。惟相要於究極﹐然後知謙之必勝也。

《象》曰﹕地中有山﹐「謙」。君子以裒多益寡﹐稱物平施。

「裒」﹐取也。「謙」之爲名➀﹐生於過也﹐物過然後知有「謙」。使物不過﹐則「謙」者乃其中爾。過與中相形﹐而「謙」之名生焉。聖人卽世之所名而名之﹐而其實則歸於中而已矣➁。地過乎卑﹐山過乎髙﹐故「地中有山﹐謙」。君子之居是也﹐多者取之﹐「謙」也﹔寡者益之﹐亦「謙」也。

【校注】

➀「謙」之爲名﹕《蘇氏易傳》作「一之爲名」﹐誤。

➁歸於中而已矣﹕《蘇氏易傳》作「反中而已矣」﹐誤。

初六﹕謙謙君子﹐用涉大川﹐吉。

《象》曰「謙謙君子」﹐卑以自牧也。

此最處下﹐是「謙」之過也。是道也﹐無所用之﹐用於「涉川」而已。有大難不深自屈折﹐則不足以致其用。「牧」者﹐養之以待用云爾。

六二﹕鳴謙﹐貞吉。

《象》曰「鳴謙貞吉」﹐中心得也。

雄鳴則雌應﹐故《易》以陰陽唱和寄之於「鳴」。「謙」之所以爲「謙」者﹐三也﹕其「謙」也以勞﹐故聞其風﹑被其澤者﹐莫不相從於「謙」。六二﹐其鄰也﹔上九﹐其配也﹔故皆和之而鳴於「謙」。而六二又以陰處內卦之中﹐𨿽微九三﹐其有不謙乎﹖故曰「鳴謙」﹐又曰「貞吉」。「鳴」以言其和於三﹐「貞」以見其出於性也。

九三﹕勞謙﹐君子有終﹐吉。

《象》曰「勞謙君子」﹐萬民服也。

「勞」﹐功也。「謙」五陰一陽﹐待是而後爲「謙」﹐其功多矣。「艮」之制在三﹐而三親以「艮」下「坤」﹐其「謙」至矣﹐故曰「勞謙」。勞而不伐﹐有功而不徳﹐非獨以自免而已﹐又將以及人﹐是得「謙」之全者也。故《彖》曰「君子有終。」而三亦云。

六四﹕無不利﹐撝謙。

《象》曰「無不利﹐撝謙」﹐不違則也。

是亦九三之所致也。二近其內﹐有配之象﹐故曰「鳴」﹔四近其外﹐三之所向﹐故稱「撝」。以柔居柔﹐而當三之所向﹐三之所撝﹐四之所趨也。以謙「撝謙」﹐孰不利者﹖故曰「無不利」。

六五﹕不富﹐以其鄰﹔利用侵伐﹐無不利。

《象》曰「利用侵伐」﹐徵不服也。

直者曲之矯也﹐謙者驕之反也。皆非徳之至也﹐故兩直不相容﹐兩謙不相使。九三以「勞謙」﹐而上下皆謙以應之﹐內則「鳴謙」﹐外則「撝謙」。其甚者則謙謙相追於無窮﹐相益不已。則夫所謂「裒多益寡﹐稱物平施」者﹐將使誰爲之﹖若夫六五則不然﹐以爲謙乎﹐則所據者剛也﹔以爲驕乎﹐則所處者中也﹔惟不可得而謂之謙﹐不可得而謂之驕﹐故五﹐「謙」莫不爲之使也。求其所以能使此五「謙者」而無所有﹐故曰「不富﹐以其鄰」﹔至於侵伐﹐而不害爲「謙」﹐故曰「利用侵伐」。莫不爲之用者﹐故曰「無不利」。

上六﹕鳴謙﹐利用行師﹐徵邑國。

《象》曰「鳴謙」﹐志未得也﹔可「用行師」﹐徵邑國也。

其爲「鳴謙」﹐一也。六二自得於心﹐而上六「志未得」者﹐以其所居非安於謙者也﹐特以其配之「勞謙」而彊應焉。貌謙而實不至﹐則所服者寡矣﹐故𨿽其邑國而猶叛之。夫實𨿽不足﹐而名在於謙﹐則叛者不利。叛者不利﹐則徵者利矣。王弼曰「吉凶悔吝﹐生乎動者也。動之所起﹐興於利者也﹐故飲食必有『訟』﹐『訟』必有眾起﹐未有居眾人之所惡而爲動者所害﹐處不競之地而爲爭者所奪。是以六爻𨿽有失位﹐無應乘剛﹐而皆無凶﹑咎﹑悔﹑吝者﹐以謙爲主也。」

________________________________________

豫卦﹝第十六﹞

震上

坤下

「豫」﹕利建侯行師。

「豫」之言暇也。暇以樂之﹐謂「豫」。建侯所以「豫」﹐「豫」所以行師也﹐故曰「利建侯行師」。有民而不以分人﹐𨿽欲「豫」可得乎﹖子重問晉國之勇﹐欒鍼曰「好以暇。」是故惟暇者爲能師。

《彖》曰「豫」﹐剛應而志行﹐順以動﹐「豫」。「豫」﹐順以動﹐故天地如之。

言天地亦以順動也。

而況建侯行師乎﹖天地以順動﹐故日月不過﹐而四時不忒。聖人以順動﹐則刑罰淸而民服。

上以順動﹐則凡入於刑罰者﹐皆民之過也。

「豫」之時義大矣哉﹗

卦﹐未有非時者也。時未有﹐無義﹔亦未有無用者也。苟當其時﹐有義﹑有用﹐焉往而不爲大﹖故曰「時﹑義」﹐又曰「時﹑用」﹐又直曰「時者」﹐皆適遇其及之而已。從而爲之說﹐則過矣﹔如必求其說﹐則凡不言此者﹐皆當求所以不言之故﹐無乃不勝異說而厭棄之歟﹖盍取而觀之﹐因其言天地以及聖人王公﹐則多有是言﹐因其所言者大﹐而後及此者則其言之勢也。是說也➀﹐且非獨此見天地之情者四﹐「利見大人」者五﹐其餘同者不可勝數也﹐又可盡以爲異於他卦而曲爲之說歟﹖

【校注】

➀是說也﹕《蘇氏易傳》作「非說也」﹐誤。

《象》曰﹕雷出地奮﹐「豫」﹔先王以作樂崇徳﹐殷薦之上帝﹐以配祖考。

初六﹕鳴豫﹐凶。

《象》曰「初六鳴豫」﹔志窮凶也。

所以爲「豫」者﹐四也﹔而初和之﹐故曰「鳴」。已無以致樂﹐而恃其配以爲樂﹐志不遠矣﹐因人之樂者﹐人樂亦樂﹐人憂亦憂﹐志在因人而已﹐所因者窮﹐不得不凶。

六二﹕介於石﹐不終日﹐貞吉。

《象》曰「不終日﹐貞吉」﹐以中正也。

以陰居陰﹐而處二陰之間﹐晦之極﹐靜之至也。以晦觀明﹐以靜觀動﹐則凡吉凶禍福之至﹐如長短黑白陳乎吾前﹐是以動靜如此之果也。「介於石」﹐果於靜也﹔「不終日」﹐果於動也﹔是故孔子以爲「知幾」也。

六三﹕盱豫﹐悔﹔遲有悔。

《象》曰「盱豫」有「悔」﹐位不當也。

以陽居陽﹐猶力人之馭健馬也﹐有以制之。夫三非六之所能馭也﹐乘非其任而聽其所之﹐若是者﹐神亂於中而目盱於外矣。據靜以觀物者﹐見物之正﹐六二是也﹔乘動以逐物者﹐見物之似﹐六三是也。物之似福者﹐誘之﹔似禍者﹐劫之。我且睢盱而赴之﹐旣而非也﹐則後𨿽有誠然者﹐莫敢赴之矣。故始失之疾﹐而其終未嘗不以遲爲悔也。

九四﹕由豫﹐大有得﹔勿疑﹐朋盍簪。

《象》曰「由豫﹐大有得」﹐志大行也。

「盍」﹐何不也﹔「簪」﹐固結也。五陰莫不由四而「豫」﹐故「大有得」。「豫」有三「豫」﹑二「貞」。三「豫」易懷﹐而二「貞」難致。難致者疑之﹐則附者皆以利合而已。夫以利合﹐亦以利散﹐是故來者﹑去者﹑觀望而不至者﹐舉勿疑之﹐則吾朋何有不固者乎﹖

六五﹕貞疾﹐恆不死。

《象》曰「六五貞疾」﹐乘剛也﹔「恆不死」﹐中未亡也。

二與五﹐皆「貞」者也。「貞」者不志於利﹐故皆不得以「豫」名之﹐其「貞」同﹐其所以爲「貞」者異﹐故二以得吉﹐五以得疾也。二之「貞」﹐非固欲不從四也﹐可則進﹐否則退﹐其「吉」也﹐不亦宜乎﹖五之於四也﹐其質則陰﹐其居則陽也。質陰則力莫能較﹐居陽則有不服之心焉。夫力莫能較而有不服之➀﹐則其貞足以爲疾而已。三「豫」者皆內喪其守﹐而外求「豫」者也﹐故小者「悔吝」﹐大者「凶」。六五之「貞」﹐𨿽以爲疾﹐而其中之所守者未亡﹐則恆至於不死。君子是以知「貞」之可恃也。

【校注】

➀夫力莫能較﹕《蘇氏易傳》作「大力莫能較」﹐誤。

上六﹕冥豫﹐成﹔有渝﹐無咎

《象》曰「冥豫」在上﹐何可長也﹖

冥者﹐君子之所宜息也。「豫」至上六﹐宜息矣﹐故曰「冥豫﹐成﹐有渝」者﹐盈輒變也。盈輒變﹐所以爲無窮之豫也。

________________________________________

隨卦﹝第十七﹞

兌上

震下

「隨」﹕元亨﹐利貞﹐無咎。

《彖》曰「隨」﹐剛來而下柔﹐動而說﹐「隨」。大亨﹐貞無咎﹐而天下隨時。「隨」之時義大矣哉﹗

大﹑時不齊﹐故隨之世﹐容有不隨者也。責天下以人人隨己而咎其貞者﹐此天下所以不說也﹐是故「大亨」而「利貞」者。貞者無咎﹐而天下隨時。時者﹐上之所制也﹐不從己而從時﹐其爲「隨」也大矣。

《象》曰﹕澤中有雷﹐「隨」﹔君子以向晦入宴息。

雷在澤中﹐伏而不用﹐故君子晦則入息。

初九﹕官有渝﹐貞吉﹔出門交﹐有功。

《象》曰「官有渝」﹐從正吉也﹔「出門交有功」﹐不失也。

物有正主之謂「官」。九五者﹐六二之正主也。二以遠五而苟隨於初﹐五以其隨初而疑之﹐則「官」有變矣。官有變﹐初可以有獲也﹐而非其正﹐故官𨿽有變﹐而以從正不取爲吉也。初之取二也﹐得二而失五﹔初之不取二也﹐失二而得五。何也﹖可取而不取﹐歸之於正主。初信有功於五矣﹐五必徳之﹐失門內之配﹐而得門外之交﹐是故捨其近配而出門以求交於其所有功之人﹐其得也必多。故君子以爲未嘗失也。

六二﹕系小子﹐失丈夫。

《象》曰「系小子」﹐弗兼與也。

「小子」﹐初也﹔「丈夫」﹐五也。兼與﹐必兩失。

六三﹕系丈夫﹐失小子﹔隨有求得﹐利居貞。

《象》曰「系丈夫」﹐志舍下也。

四爲「丈夫」﹐初爲「小子」。三無適應﹐有求則得之矣。然而從四﹐正也﹔四近而在上➀﹐從上則順﹐與近則固。故「系丈夫」﹐而利居貞。

【校注】

➀四近而在上﹕《蘇氏易傳》作「四近三在上」﹐亦通。

九四﹕隨有獲﹐貞凶。有孚在道﹐以明何咎﹖

《象》曰「隨有獲」﹐其義凶也﹔「有孚在道」﹐明功也。

六三﹐固四之所當有也。不可以言「獲」﹐「獲」者﹐取非其有之辭也。二之往配於五也﹐歷四而後至。四之勢可以不義取之﹐取之則於五爲凶﹐不取則於五爲有功。二之從五也甚難﹐初處其鄰﹐而四當其道﹐處其鄰不忘貞﹐當其道不忘信﹐使二得從其配者﹐初與四之功也﹐故皆言「功」。居可疑之地而有功﹐足以自明﹐其誰咎之﹖

九五﹕孚於嘉﹐吉。

《象》曰「孚於嘉﹐吉」﹔位正中也。

「嘉」謂二也。《傳》曰「嘉偶曰配」。而昏禮爲嘉﹐故《易》凡言「嘉」者﹐其配也。隨之時﹐陰急於隨陽者也﹐故陰以不苟隨爲「貞」﹐而陽以不疑其叛己爲「吉」。六二以遠五而貳於初﹐九五不疑而信之﹐則初不敢有﹐二不敢叛﹐故「吉」。

上六﹕拘系之﹐乃從﹐維之﹔王用亨於西山。

《象》曰「拘系之」﹐上窮也。

居上無應而不下隨﹐故「拘系之」﹐而後從。從而又「維之」﹐明彊之而後從也。彊之而後從﹐則其從也不固﹐故教之曰﹕當如王之通於西山。「王」﹐文王也﹔「西山」﹐西戎也。文王之通西戎也﹐待其自服而後從之﹐不彊以從也。

________________________________________

蠱卦﹝第十八﹞

艮上

巽下

「蠱」﹕元亨﹐利涉大川。先甲三日﹐後甲三日。

《彖》曰「蠱」﹐剛上而柔下﹐「巽」而止﹐「蠱」。「蠱﹐元亨」﹐而天下治也。「利涉大川」﹐往有事也。「先甲三日﹐後甲三日」﹐終則有始﹐天行也。

器久不用而虫生之﹐謂之「蠱」。人久宴溺而疾生之﹐謂之「蠱」。天下久安無爲而獘生之﹐謂之「蠱」。《易》曰「蠱」者﹐「事」也﹔夫「蠱」非事也﹐以天下爲無事而不事事﹐則後將不勝事矣﹐此「蠱」之所以爲「事」也。而昧者乃以「事」爲「蠱」﹐則失之矣。器欲常用﹐體欲常勞﹐天下欲常事事﹐故曰「『巽』而止﹐蠱」。夫下「巽」則莫逆﹐上止則無爲﹐下莫逆而上無爲﹐則上下大通﹐而天下治也。治生安﹐安生樂﹐樂生偸﹐而衰亂之萌起矣。「蠱」之災﹐非一日之故也﹐必世而後見﹐故爻皆以父子言之﹐明父養其疾﹐至子而發也。人之情﹐無大患難則日入於偸﹐天下旣已治矣﹐而猶以「涉川」爲「事」﹐則畏其偸也。「蠱」之與「巽」﹐一也﹔上下相順與下順而上止﹐其爲「偸」一也。而「巽」之所以不爲「蠱」者﹐有九五以干之。而「蠱」無是也﹐故「蠱」之《象》曰「先甲三日﹐後甲三日﹐終則有始」。而「巽」之九五曰「無初有終﹐先庚三日﹐後庚三日﹐吉」。陽生於子﹐盡於已﹔陰生於午﹐盡於亥。陽爲君子﹐君子爲治﹔陰爲小人﹐小人爲亂。夫一日十二幹相值﹐支五幹六而後復﹐世未有不知者也。「先甲三日﹐後甲三日」﹐則世所謂「六甲」也﹔「先庚三日﹐後庚三日」﹐則世所謂「六庚」也。甲﹑庚之先﹑後﹐陰陽相反﹐故《易》取此以寄治亂之勢也。「先甲三日」﹐子﹑戌﹑申也﹔申盡於巳﹐而陽盈矣。盈將生陰﹐治將生亂﹐故受之以後甲。「後甲三日」﹐午﹑辰﹑寅也﹐寅盡於亥﹐然後陰極而陽生。「蠱」無九五以干之﹐則其治亂皆極其自然之勢﹐勢窮而後變﹐故曰「終則有始﹐天行也」。夫「巽」則不然﹐初𨿽失之﹐後必有以起之﹐譬之於庚。「先庚三日」﹐午﹑辰﹑寅也﹔「後庚三日」﹐子﹑戌﹑申也。庚之所後﹐甲之所先也。故「先庚三日」盡於亥﹐「後庚三日」盡於巳﹐先陰而後陽﹐先亂而後治﹐故曰「無初有終」。又特曰「吉」。不言之於「巽」《彖》➀﹐而言之於九五者﹐明此九五之功﹐非「巽」之功也。

【校注】

➀「巽」《彖》﹕《蘇氏易傳》作「其《彖》」﹐亦通。

《象》曰﹕山下有風﹐「蠱」﹔君子以振民育徳。

鼓之﹑舞之﹐之謂「振」。「振民」﹐使不惰﹐「育徳」﹐使不竭。

初六﹕乾父之蠱﹐有子﹐考無咎﹔厲﹐終吉。

《象》曰「乾父之蠱」﹐意承考也。

蠱之爲災﹐非一日之故也。及其微而幹之初﹐其任也見。蠱之漸﹐子有攺父之道﹐其始𨿽危﹐終必吉。故曰「有子﹐考無咎」。言無是子﹐則考有咎矣。孝愛之深者﹐其迹有若不順﹐其迹不順﹐其意順也。

九二﹕幹母之蠱﹐不可貞。

《象》曰「幹母之蠱」﹐得中道也。

陰之爲性﹐安無事而惡有爲﹐是以爲「蠱」之深而幹之尢難者﹐寄之母也。正之則傷愛﹐不正則傷義﹐以是爲至難也﹐非九二其孰能任之﹖故責之二也。二以陽居陰﹐有剛之實﹐而無用剛之迹﹐可以免矣。

九三﹕乾父之蠱﹐小有悔﹐無大咎。

《象》曰「乾父之蠱」﹐終無咎也。

九三之徳﹐與二無以異也。特不知所以用之﹐二用之以陰﹐而三用之以陽﹐故「小有悔」而「無大咎」。

六四﹕裕父之蠱﹐往見吝。

《象》曰「裕父之蠱」﹐往未得也。

六四之所居﹐與二無以異也﹐而無其徳﹐斯益其疾而巳。「裕」﹐益也。

六五﹕乾父之蠱﹐用譽。

《象》曰「乾父用譽」﹐承以徳也。

父有蠱而子幹之﹐猶其有疾而砭藥之也﹐豈其所樂哉﹖故初以獲「厲」﹐三以獲「悔」﹐六五以柔居中﹐𨿽有幹蠱之志而無二陽之決﹐故反以是獲「譽」。譽歸於己﹐則疾歸於父矣➀﹐父之徳惟不可承也﹐使其可承﹐則非「蠱」矣。「蠱」而承徳﹐是以無「巽」九五「後庚」之「吉」也。

【校注】

➀疾歸於父﹕《蘇氏易傳》作「蠱歸於父」﹐亦通。

上九﹕不事王侯﹐髙尙其事。

《象》曰「不事王侯」﹐志可則也。

君子見「蠱」之漸﹐則「涉川」以救之。及其成﹐則「不事王侯」以遠之。「蠱」之成也﹐良醫不治﹐君子不事事。

________________________________________

臨卦﹝第十九﹞

坤上

兌下

「臨」﹕元亨﹐利貞。至於八月﹐有凶。

《彖》曰「臨」﹐剛浸而長﹐說而順﹐剛中而應﹐大亨﹐以正天道也。至於「八月有凶」﹐消不久也。

「復」而陽生。凡八月而二陰至﹐則「臨」之二陽盡矣﹐方長而慮消者﹐戒其速也。

《象》曰﹕澤上有地﹐「臨」。君子以教思無窮﹐容保民無疆。

澤所以容水﹐而地又容澤﹐則無不容也。故君子爲無窮之教﹐保無疆之民」。《記》曰「君子過言﹐則民作辭﹔過動﹐則民作則。」故言必慮其所終﹐而行必稽其所獘。

初九﹕咸臨﹐貞吉。

《象》曰「咸臨貞吉」﹐志行正也。

有應者爲「咸臨」。「咸」﹐感也﹔感以「臨」﹐則其爲「臨」也易。故「咸臨」﹐所以行正也。

九二﹕咸臨﹐吉﹐無不利。

《象》曰「咸臨﹐吉無不利」﹐未順命也。

二陽在下﹐方長而未盛也。四陰在上﹐𨿽危而尙彊也。九二以方長之陽而臨眾陰﹐陰負其彊而未順命﹐從而攻之﹐陰則危矣﹐而陽不能無損。故九二以「咸臨」之而後「吉」。陽得其欲而陰免於害﹐故「無不利」。

六三﹕甘臨﹐無攸利﹔旣憂之﹐無咎。

《象》曰「甘臨」﹐位不當也。「旣憂之」﹐咎不長也。

樂而受之謂之「甘」。陽進而陰莫逆﹐「甘臨」也。「甘臨」者居於不爭之地﹐而後可以居於陽➀。陽猶疑之﹐拒之固傷﹔不拒猶疑之﹐進退無所利者﹐居之過也。故六三之咎﹐位不當而已﹐咎在其位﹐不在其人﹐則憂懼可以免矣。

【校注】

➀而後可以居於陽﹕《蘇氏易傳》作「而後可『今』居於陽」﹐誤。

六四﹕至臨﹐無咎。

《象》曰「至臨無咎」﹐位當也。

以陰居陰而應於初﹐陽至而遂順之﹐故曰「至臨」。

六五﹕知臨﹐大君之宜﹐吉。

《象》曰「大君之宜」﹐行中之謂也。

見於未然之謂「知」。「臨」之世﹐陽未足以害陰﹐而其勢方銳﹔陰尙可以抗陽﹐而其勢方卻。苟以其未足以害我而不內﹐以吾尙足以抗之而不受﹐則陽將忿而攻陰。六五以柔居尊而應於二﹐方其未足而收之﹐故可使爲吾用。方吾有餘而柔之﹐故可使懷吾徳﹐此所以爲「知」也。天子以是服天下之彊者則可﹐小人以是畜君子則不可。故曰「大君之宜﹐吉」﹐惟「大君」爲宜用是也。大君以是行其中﹐小人以是行其邪。

上六﹕惇臨﹐吉﹐無咎。

《象》曰「惇臨」之「吉」﹐志在內也。

「惇」﹐益也﹔「內」﹐下也。六五旣已應九二矣﹐上六又從而附益之﹐謂之「惇臨」﹑「復」之。六四旣已應初九矣﹐六五又從而附益之﹐謂之「惇」﹑「復」﹐其義一也。

________________________________________

觀卦﹝第二十﹞

巽上

坤下

「觀」﹕盥而不薦﹐有孚顒若。

《彖》曰﹕大觀在上﹐順而巽﹐中正以觀天下。「觀﹐盥而不薦﹐有孚顒若」﹐下觀而化也。觀天之神道而四時不忒﹐聖人以神道設教﹐而天下服矣。

無器而民趨﹐不言而物諭者﹐「觀」之道也。聖人以神道設教﹐則賞爵刑罰有設而不用者矣。寄之宗廟﹐則「盥而不薦」者也。盥者以誠﹐薦者以味。

《象》曰﹕風行地上﹐「觀」﹔先王以省方﹐觀民設教。

初六﹕童觀﹐小人無咎﹐君子吝。

《象》曰「初六童觀」﹐小人道也。

大觀在上﹐故四陰皆以尙賓爲事。初六﹐童而未仕者也﹐急於用﹐以自衒賈﹐惟器小而夙成者爲無咎﹐君子則吝矣。

六二﹕窺觀﹐利女貞。

《象》曰「窺觀」「女貞」﹐亦可醜也。

六二遠且弱﹐宜處而未宜實者也。譬之於女﹐利貞而不利行者也。苟以此爲觀﹐則是女不待禮而窺以相求﹐貞者之所醜也。

六三﹕觀我生﹐進退。

《象》曰「觀我生進退」﹐未失道也。

六三﹐上下之際也。故當自觀其生﹐以卜進退。夫欲知其君﹐則觀其民﹔故我之生﹐則君之所爲也。知君之所爲﹐則進退決矣。進退在我﹐故未失道也。

六四﹕觀國之光﹐利用賓於王。

《象》曰「觀國之光」﹐尙賓也。

進退之決在六三﹐故自三以下﹐利退而不利進﹔自三以上﹐利進而不利退。進至於四﹐決不可退矣﹐故「利用賓於王」。

九五﹕觀我生﹐君子無咎。

《象》曰「觀我生」﹐觀民也。

上九﹕觀其生﹐君子無咎。

《象》曰「觀其生」﹐志未平也。

此二觀﹐所自言之者不同﹐其實一也。觀我生﹐讀如「觀兵」之「觀」﹔「觀其生」﹐讀如「觀魚」之「觀」。九五以其至顯觀之於民﹐以我示民﹐故曰「觀我生」。上九處於至髙而下觀之﹐自民觀我﹐故曰「觀其生」。今夫乘車於道﹐負者皆有不平之心﹐聖人以其一身擅天下之樂﹐厚自奉以觀示天下而天下不怨﹐夫必有以大服之矣。吾以吾可樂之生而觀之人﹐人亦觀吾生可樂﹐則天下之爭心將自是而起﹐故曰「君子無咎」。君子而後無咎﹐難乎其無咎也﹗

________________________________________

《東坡易傳》卷之三

噬嗑卦﹝第二十一﹞

離上

震下

「噬嗑」﹕亨﹐利用獄。

道之衰也﹐而物至於相「噬」以求合教化﹐則已晚矣﹐故「利用獄」。

《彖》曰﹕頤中有物﹐曰「噬嗑」。

所以爲「噬嗑」者﹐四也﹔否則爲「頤」矣。

「噬嗑」而「亨」﹐剛柔分﹐動而明。

「噬嗑」之時﹐噬非其類而居其間者也。陽欲噬陰﹐以合乎陽﹔陰欲噬陽﹐以合乎陰。故曰「剛柔分﹐動而明」也。

雷電合而章﹐柔得中而上行﹐𨿽不當位﹐「利用獄」也。

謂五也。

《象》曰﹕雷電﹐「噬嗑」﹔先王以明罰勅法。

初九﹕屨校﹐滅趾﹐無咎。

《象》曰「屨校滅趾」﹐不行也。

居「噬嗑」之時﹐六爻未有不以噬爲事者也。自二與五﹐反復相噬﹐猶能戒以相存也。惟初與上﹐內噬三陰而莫或噬之﹐貪得而不戒﹐故始於小過﹐終於大咎。聖人於此兩者寄小人之始終﹔於彼四者明相噬之得喪。

六二﹕噬膚﹐滅鼻﹐無咎。

《象》曰「噬膚﹐滅鼻」﹐乘剛也。

以陰居陰﹐至柔而不拒者也➀。故初九噬之若噬膚然﹐至於「滅鼻」而不知止也。夫滅鼻而不知止者﹐非初之利也。非初之利﹐則二無咎矣。

【校注】

➀不拒﹕《蘇氏易傳》作「不剛」﹐誤。

六三﹕噬臘肉﹐遇毒﹐小吝﹐無咎。

「臘肉」﹑「幹胏」﹑「幹肉」﹐皆難噬者也。凡《易》以陰居陽﹐則不純乎柔﹐中有剛矣。故六三﹑六五﹐皆有難噬之象。夫勢之必不能拒也﹐則君子以不拒爲大﹐六二是也﹔六三之於九四﹐力不能敵﹐而懷毒以待之﹐則已陋矣﹐故曰「小吝」。出於見噬﹐而不能堪也﹐故非其咎。

《象》曰「遇毒」﹐位不當也。

若以陰居陰﹐則無復有毒矣。

九四﹕噬幹胏﹐得金矢。

取其堅而可畏。

利艱貞吉。

《象》曰「利艱貞吉」﹐未光也。

六五﹕噬幹肉﹐得黃金。

取其居中而貴。

貞厲﹐無咎。

《象》曰「貞厲無咎」﹐得當也。

九四居二陰之間﹐六五居二陽之間﹐皆處爭地而致交噬者也。夫不能以徳相懷﹐而以相噬爲志者﹐惟常有敵以致其噬﹐則可以少安﹔苟敵亡矣﹐噬將無所施﹐不幾於自噬乎﹖由此觀之﹐無徳而相噬者﹐以有敵爲福矣。九四「噬幹胏﹐得金矢」﹐六五「噬幹肉﹐得黃金」﹐九四之難噬﹐是六三﹑六五之得也﹔六五之難噬﹐是九四﹑上九之得也。「得」之爲言﹐猶曰「賴此以存」云爾。「利艱貞吉」﹑「貞厲」﹑「無咎」﹐皆未可以居安而享福也﹐惟有徳者爲能居安而享福﹐夫豈賴有敵而後存邪﹖故曰「未光也」。「得當」者﹐當於二陽之間也。

上九﹕何校滅耳﹐凶。

《象》曰「何校滅耳」﹐聰不明也。

「滅趾」者﹐止其行而已﹔不行猶可以無咎﹐「滅耳」則廢其聰矣。無及也﹐故「凶」。

________________________________________

賁卦﹝第二十二﹞

艮上

離下

「賁」﹕亨﹐小利有攸往。

《彖》曰「賁﹐亨」﹐柔來而文剛﹐故亨﹔分剛上而文柔﹐故「小利有攸往」。天文也﹐文明以止﹐人文也。

剛不得柔以濟之﹐則不能「亨」﹔柔不附剛﹐則不能有所往﹐故柔之「文剛」﹐剛者所以「亨」也﹔剛之「文柔」﹐柔者所以利往也。「乾」之爲「離」﹐「坤」之爲「艮」﹐陰陽之勢﹑數也。「文明以止」﹐「離」﹑「艮」之徳也。勢﹑數推之天﹐其徳以爲人。《易》有剛﹑柔﹑往﹑來﹐上下相易之說﹐而其最著者﹐「賁」之《彖》也。故學者沿是爭推其所從變﹐曰「泰」變爲「賁」﹐此大惑也。一卦之變爲六十三﹐豈獨爲「賁」也哉﹗學者徒知「泰」之爲「賁」﹐又烏知「賁」之不爲「泰」乎﹖凡《易》之所謂剛柔相易者﹐皆本諸「乾」﹑「坤」也。「乾」施一陽於「坤」﹐以化其一陰而生「三子」﹐皆一陽而二陰﹔凡「三子」之卦有言「剛來」者﹐明此本「坤」也﹐而「乾」來化之。「坤」施一陰於「乾」﹐以化其一陽而生「三女」﹐皆一陰而二陽﹔凡「三女」之卦﹐有言「柔來」者﹐明此本「乾」也﹐而「坤」來化之。故凡言此者﹐皆「三子」﹑「三女」相值之卦也﹐非是卦也﹐則無是言也。凡六﹕「蠱」之《彖》曰「剛上而柔下。」「賁」之《彖》曰「柔來而文剛﹐分剛上而文柔。」「咸」之《彖》曰「柔上而剛下。」「恆」之《彖》曰「剛上而柔下。」「損」之《彖》曰「損下益上。」「益」之《彖》曰「損上益下。」此六者適﹐適遇而取之也。凡「三子」﹑「三女」相值之卦十有八﹐而此獨取其六﹐何也﹖曰﹕聖人之所取以爲卦﹐亦多術矣﹐或取其象﹐或取其爻﹐或取其變﹐或取其剛柔之相易。取其象﹐「天水違行﹐訟」之類是也﹔取其爻﹐「六三﹕履虎尾」之類是也。取其變﹐「頤中有物﹐曰噬嗑」之類是也﹐取其剛柔之相易﹐「賁」之類是也。夫剛柔之相易﹐其所取以爲卦之一端也﹐遇其取者則言﹐不取者則不言也﹐又何以盡怪之歟﹖

觀乎天文﹐以察時變﹔觀乎人文﹐以化成天下。

《象》曰﹕山下有火﹐「賁」﹔君子以明庶政﹐無敢折獄。

「明庶政」﹐明也﹔「無敢折獄」﹐止也。

初九﹕賁其趾﹐捨車而徒。

《象》曰「捨車而徒」﹐義弗乘也。

「文剛」者﹐六二也。初九﹑九三﹐見文者也。自六二言之﹐則初九其趾﹑九三其須也。初九之應在四﹐六二之文﹐初九之所不受也。車者﹐所以養趾﹐爲行文也。初九爲趾﹐則六二之所以文初九者爲車矣。初九自潔以答六四之好﹐故義不乘其車﹐而徒行也。

六二﹕賁其須。

《象》曰「賁其須」﹐與上興也。

六二施陰於二陽之間﹐初九有應而不受﹐九三無應而內之。無應而內之者﹐正也﹔是以仰賁其須﹐須者﹐附上而與之興也。

九三﹕賁如﹐濡如﹐永貞吉。

《象》曰「永貞」之「吉」﹐終莫之陵也。

初九之正配﹐四也﹐而九三近之﹔九三之正配﹐二也﹐而初九近之。見近而不貞﹐則失其正﹐故九三不貞於二﹐而貳於四﹐則其配亦見陵於初九矣。初九亦然﹐何則﹖無以相賁也。自九三言之﹐賁我者二也﹐濡我者四也﹔我可以兩獲焉﹐然而以永貞於二爲吉也。

六四﹕賁如﹐皤如﹐白馬﹐翰如。匪寇﹐婚媾。

《象》曰﹕六四當位﹐疑也。「匪寇﹐婚媾」﹐終無尢也。

六四當可疑之位者﹐以近三也。六二以其賁賁初九﹐而初九全其潔﹐皤然也。初九之所以全其潔者﹐凡以爲四也﹐四可不以潔答之乎﹖是以潔其車馬﹐翼然而往從之﹔以三爲「寇」﹐而莫之「媾」也。此四者﹐危疑之間﹐交爭之際也﹐然卒免於侵陵之禍者﹐以四之無不貞也。

六五﹕賁於丘園﹐束帛戔戔﹔吝﹐終吉。

《象》曰﹕六五之吉﹐有喜也。

「丘園」者➀﹐僻陋無人之地也。五無應於下﹐而上九之所賁也﹐故曰「賁於丘園」。而上九亦無應者也﹐夫兩窮而無歸﹐則薄禮可以相縻而長久也。是以𨿽吝而有終﹐可不謂吉乎﹖彼苟有以相喜﹐則吝而吉可也。「戔戔」﹐小也。

【校注】

➀丘園﹕《蘇氏易傳》皆作「邱園」﹐誤。

上九﹕白賁﹐無咎。

《象》曰「白賁無咎」﹐上得志也。

夫柔之文剛也﹐往附於剛﹐以賁從人者也。剛之文柔也﹐柔來附之﹐以人從賁者也。以賁從人﹐則賁存乎人﹔以人從賁﹐則賁存乎己﹐此上九之所以「得志」也。陽行其志﹐而陰聽命﹐惟其所賁。故曰「白賁」。受賁﹐莫若白。

________________________________________

剝卦﹝第二十三﹞

艮上

坤下

「剝」﹕不利有攸往。

《彖》曰「剝」﹐剝也﹐柔變剛也。「不利有攸往」﹐小人長也。順而止之﹐觀象也。

見可而後動。

君子尙消息盈虛﹐天行也。

《象》曰﹕山附於地﹐「剝」﹔上以厚下安宅。

身安而民與之﹐則「剝」者自衰﹐不與之校也。

初六﹕剝牀以足﹐蔑﹔貞凶。

《象》曰「剝牀以足」﹐以滅下也。

六二﹕剝牀以辧﹐蔑﹔貞凶。

《象》曰「剝牀以辧」﹐未有與也。

陽在上﹐故君子以上三爻爲己。載己者➀﹐牀也﹐故下爲牀➁。陰之長﹐猶水之溢也﹐故曰「蔑」。「辧」﹐足之上也﹐牀與足之間﹐故曰「辧」。君子之於小人﹐不疾其有邱山之惡﹐而幸其有毫髮之善﹐「剝牀以足」﹐且及其「辧」矣﹐猶未直以爲凶也﹐曰「蔑﹐貞」而後「凶」。小人之於正也﹐絕蔑無餘﹐而後「凶」可必也﹔若猶有餘﹐則君子自其「余」而懷之矣﹐故曰「剝牀以辧﹐未有與也」。小人之爲惡也﹐有人與之然後自信以果。方其未有與也﹐則其愧而未果之際也。

【校注】

➀爲己﹐載己﹕原文與《蘇氏易傳》均作「已」﹐均屬刻印之誤。

➁下爲牀﹕《蘇氏易傳》作「下爲剝牀」﹐誤。

六三﹕剝之﹐無咎。

《象》曰「剝之無咎」﹐失上下也。

王弼曰「羣陰剝陽﹐己獨協焉➀﹐𨿽處於剝﹐可以無咎。」「上下各有二陰﹐應陽則失上下也。」

【校注】

➀己獨協焉﹕原文與《蘇氏易傳》均作「已獨協焉」﹐均屬刻印之誤。《周易正義》所載王弼原注爲「我獨協焉」﹐從而攺之。

六四﹕剝牀以膚﹐凶。

《象》曰「剝牀以膚」﹐切近災也。

「剝牀以膚」﹐始及己矣➀﹐𨿽欲懷之而不可得矣﹐故直曰「凶」。

【校注】

➀始及己矣﹕原文與《蘇氏易傳》均作「已」﹐均屬刻印之誤。

六五﹕貫魚﹐以宮人寵﹐無不利。

《象》曰「以宮人寵」﹐終無尢也。

「觀」之世幾於「剝」矣﹐而言不及小人者﹐其主陽也﹔六五﹐「剝」之主﹐凡「剝」者﹐皆其類也。聖人不能使之無寵於其類﹐故擇其害之淺者許之。四以下﹐「貫魚」之象也。自上及下﹐施寵均也。夫寵均﹐則勢分﹔勢分﹐則害淺矣。以宮人之寵寵之﹐不及以政也。不及以政﹐豈惟自安﹐亦以安之﹐故「無不利」。聖人之教人也﹐容其或有而去其太甚﹐庶幾從之。如責之以必無﹐則彼有不從而已矣。

上九﹕碩果不食﹐君子得輿﹐小人剝廬。

《象》曰「君子得輿」﹐民所載也﹔「小人剝廬」﹐終不可用也。

「果」﹐未有不見食者也﹔「碩」而不見食﹐必不可食者也。智者去之﹐愚者眷焉。上九之失民久矣﹐五陰之勢足以轢而取之﹐然且獨存於上者﹐彼特存我以爲名爾﹐與之合則存﹐不與之合則亡﹐君子以爲是不可食之果也﹐而亟去之。彼得志於上﹐必食其下﹐故君子去其上而出其下﹐可以得民。載於下謂之「輿」﹐庇於上謂之「廬」。「廬」者﹐旣剝之餘也﹐豈可復用哉﹗

________________________________________

復卦﹝第二十四﹞

坤上

震下

「復」﹐亨。出入無疾﹐朋來無咎。反復其道﹐七日來復﹐利有攸往。

《彖》曰「復﹐亨」。剛反動而以順行﹐是以「出入無疾」。

自「坤」爲「復」﹐謂之「入」﹔自「復」爲「乾」﹐謂之「出」。「疾」﹐病也。

「朋來無咎﹐反復其道﹐七日來復」。天行也。

「坤」與初九爲「七」。

「利有攸往」﹐剛長也﹔「復」﹐其見天地之心乎﹖

見其意之所向謂之「心」﹐見其誠然謂之「情」。凡物之將亡而「復」者﹐非天地之所予者不能也。故陽之消也﹐五存而不足﹔及其長也﹐甫一而有餘。此豈人力也哉﹖《傳》曰「天之所壞﹐不可支也﹔」其所支﹐亦不可壞也。違天不祥﹐必有大咎。

《象》曰﹕雷在地中﹐「復」﹔先王以至日閉關﹐商旅不行﹐後不省方。

「復」者﹐變易之際也。聖人居變易之際﹐靜以待其定﹐不可以有爲也﹐故「以至日閉關」明之﹐下至於「商旅不行」﹐上至於「後不省方」。

初九﹕不遠復﹐無祗悔。元吉。

《象》曰「不遠」之「復」﹐以修身也。

去其所居而復歸﹐亡其所有而復得﹐謂之「復」。必嘗去也而後有歸﹐必嘗亡也而後有得﹐無去則無歸﹐無亡則無得﹐是故聖人無復。初九未嘗見其有過也﹐然而始有復矣。孔子曰「顏氏之子﹐其殆庶幾乎﹖有不善﹐未嘗不知﹔知之未嘗復行也。」

六二﹕休復﹐吉。

《象》曰「休復」之「吉」﹐以下仁也。

「休」﹐初九也。以陰居陰﹐不爭之至也﹐退而「休」之﹐使復者得信﹐謂之「休復」。

六三﹕頻復﹐厲﹐無咎。

《象》曰「頻復」之「厲」﹐義「無咎」也。

以陰居陽﹐力不得抗﹔而中不願﹐故頻於初九之復也。外順而內不平者﹐危則「無咎」。「頻」﹐蹙也。

六四﹕中行﹐獨復。

《象》曰「中行獨復」﹐以從道也。

「獨」﹐與初應。

六五﹕惇復﹐無悔。

《象》曰「惇復無悔」﹐中以自考也。

憂患未至而慮之﹐則「無悔」。六五﹐陰之方盛也﹔而內自度其終不足以抗初九﹐故因六四之獨復而附益之﹐以自託焉。

上六﹕迷復﹐凶﹐有災眚。用行師﹐終有大敗﹔以其國﹐君凶﹔至於十年不克徵。

《象》曰「迷復」之「凶」﹐反君道也。

乘極盛之末而用之不已﹐不知初九之已復也﹐謂之「迷復」。「災眚」者﹐在天之罰也➀。初九之復﹐天也﹔眾莫不予﹐而己獨迷焉。用之於敵﹐則災其國﹔用之於國﹐則災其身。極盛必衰﹐驟勝故敗。在其終也﹐國敗君凶。至於十年而不復者﹐明其用民之過﹐而師競之甚也。

【校注】

➀在天之罰﹕《蘇氏易傳》作「示天之罰」﹐亦通。

________________________________________

無妄卦﹝第二十五﹞

乾上

震下

「無妄」﹐元亨﹐利貞。其匪正有眚﹐不利有攸往。

《彖》曰「無妄」﹐剛自外來而爲主於內。

謂初九。

動而健﹐剛中而應。

謂九五。

大亨以正﹐天之命也。

「無妄」者﹐天下相從於「正」也。「正」者﹐我也﹔天下從之者﹐天也。聖人能必正﹐不能使天下必從﹐故以「無妄」爲天命也。

「其匪正有眚﹐不利有攸往」﹐「無妄」之往﹐何之矣﹖天命不祐﹐行矣哉﹗

無故而爲惡者﹐天之所甚疾也。世之妄也➀﹐則其不正者容有不得已焉。「無妄」之世﹐正則安﹐不正則危。棄安卽危非人情﹐故不正者﹐必有天災。

【校注】➀

➀世之妄也﹕《蘇氏易傳》作「世之衰也」﹐亦通。

《象》曰﹕天下雷行﹐物與無妄。

妄者﹐物所不與也。

先王以茂對時﹐育萬物。

「茂」﹐勉也﹔「對」﹐濟也。《傳》曰「寬以濟猛﹐猛以濟寬。」天下旣已無妄矣﹐則先王勉濟斯時﹐容養萬物而已。

初九﹕無妄﹐往吉。

《象》曰「無妄」之「往」﹐得志也。

所以爲「無妄」者﹐「震」也﹔所以爲「震」者﹐初九也。「無妄」之權在初九﹐故「往」﹐「得志」也。

六二﹕不耕獲﹐不菑畬﹐則利有攸往。

《象》曰「不耕獲」﹐未富也。

六三﹕無妄之災﹕或系之牛﹔行人之得﹐邑人之災。

《象》曰﹕行人得牛﹐邑人災也。

九四﹕可貞﹐無咎。

《象》曰「可貞無咎」﹐固有之也。

九五﹕無妄之疾﹐勿藥有喜。

《象》曰「無妄」之「藥」﹐不可試也。

善爲天下者不求其必然﹐求其必然乃至於盡喪。無妄者驅人而內之正也﹐君子之於「正」﹐亦全其大而已矣。全其大﹐有道不必乎其小﹐而其大斯全矣。古之爲過正之行者﹐皆內不足而外慕者也。夫內足者﹐恃內而略外﹐不足者反之。陰之居陰﹐安其分者也﹐六二是也。而其居陽也﹐不安其分而外慕者也﹐六三是也。陽之居陽﹐致其用者也﹐九五是也。而其居陰也﹐內足而藏其用者也﹐九四是也。六二安其分﹐是故不敢爲過正之行﹐曰「不耕獲﹑不菑畬﹐則利有攸往」﹐夫必其所耕而後獲﹐必其所菑而後畬﹐則是揀發而櫛﹐數米而炊﹐擇地而蹈之充其操者﹐蚓而後可將有所往﹐動則躓矣。故曰於義可獲﹐不必其所耕也﹔於道可畬﹐不必其所菑也。不害其爲正而可以通天下之情﹐故「利有攸往」。所惡於不耕而獲者﹐惡富之爲害也。如取之不失其正﹐𨿽欲富可得乎﹖故曰「不耕獲﹐未富也」。六三不安其分﹐而外慕其名﹐自知其不足﹐而求詳於無妄﹐故曰「無妄之災﹐或系之牛﹐行人之得﹐邑人之災」。或者系其牛於此﹐而爲行道者之得之也﹐行者固不可知矣﹐而欲責得於邑人﹐宜其有無辜而遇禍者﹐此無妄之所以爲災也。失其牛於此﹐而欲必求之於此﹐此其意未始不以爲無妄也﹐然卒至於大妄➀﹐則求詳之過也。九五以五用九﹐極其用矣﹐用極則憂廢﹐故戒之曰「無妄之疾﹐勿藥有喜。」「無妄」之世而有疾焉﹐是大正之世而未免乎小不正也﹐天下之有小不正﹐是養其大正也﹐烏可藥哉﹗以「無妄」爲藥﹐是以至正而毒天下﹐天下其誰安之﹖故曰「無妄之藥﹐不可試也。」九四內足而藏其用﹐詘其至剛而用之以柔﹐故曰「可貞﹐無咎。」可以其貞正物而無咎者﹐惟四也。其《象》曰「固有之。」「固有之」者﹐生而性之﹐非外掠而取之也。

【校注】

➀卒至於大妄﹕《蘇氏易傳》作「反至於大妄」﹐亦通。

上九﹕無妄﹐行有眚﹐無攸利。

《象》曰「無妄」之「行」﹐窮之災也。

「無妄」之世有大妄者﹐六三也﹔而上九應之﹐六三外慕於正而竊取其名﹐三以苟免可也。至於上九﹐窮且敗矣。

________________________________________

大畜卦﹝第二十六﹞

艮上

乾下

「大畜」﹕利貞﹐不家食﹐吉﹔利涉大川。

《彖》曰「大畜」﹐剛健篤實﹐輝光﹐日新其徳。

剛健者﹐「乾」也﹔篤實者﹐「艮」也﹔輝光者﹐二物之相磨而神明見也。「乾」不得「艮」﹐則素健而已矣➀﹔「艮」不得「乾」﹐則徒止而已矣。以止厲健﹐以健作止﹐而徳之變不可勝窮也。

【校注】

➀素健﹕《蘇氏易傳》作「徒健」﹐亦通。

剛上而尙賢﹐能止健﹐大正也。

「大」者﹐正也﹔謂上九也﹐故謂之賢。賢者見畜於上九﹐所以爲「大畜」也。

「不家食﹐吉」﹔養賢也。「利涉大川」﹐應乎天也。

「乾」之健﹐「艮」之止﹐其徳天也。猶金之能割﹐火之能熱也。物之相服者﹐必以其天。魚不畏网而畏鵜鶘﹐畏其天也。故「乾」在「艮」下﹐未有不止而爲之用也➀。物之在「乾」上者﹐常有忌「乾」之心﹐而「乾」常有不服之意﹐「需」之上六﹐「小畜」之上九是也。忌者生於不足以服人爾﹐不足以服人而又忌之﹐則人之不服也滋甚。今夫「艮」自知有以畜「乾」﹐故不忌其健而許其進﹔「乾」知「艮」之有以畜我而不忌﹐故受其畜而爲之用。「不家食」者﹐以「艮」爲主也﹔「利涉大川」者﹐用「乾」之功也。

【校注】

➀未有不止﹕《蘇氏易傳》於「未有」後有二��﹐似未脫字。

《象》曰﹕天在山中﹐「大畜」。君子以多識前言往行﹐以畜其徳。

孔子論「乾」九二之徳曰「君子學以聚之﹐問以辧之。」是以知「乾」之健﹐患在於不學﹐漢髙帝是也﹐故「大畜」之君子將以用「乾」﹐亦先厚其學。

初九﹕有厲﹐利已。

《象》曰「有厲利已」﹐不犯災也。

「小畜」之畜「乾」也﹐順而畜之﹐故始順而終反目。「大畜」之畜「乾」也﹐厲而畜之﹐故始厲而終亨➀。君子之愛人以徳﹐小人之愛人以姑息。見徳而慍﹐見姑息而喜﹐則過矣。初九欲進之意無已也﹐至於六四﹐遇厲而止。六四之厲﹐我所謂徳也﹔使我知戒而終身不犯於災者﹐六四也。

【校注】

➀始厲而終亨﹕《蘇氏易傳》作「始利而終亨」﹐誤。

九二﹕輿說輹。

《象》曰「輿說輹」﹐中無尢也。

「小畜」之「說輹」﹐不得已也﹐故夫妻反目。「大畜」之「說輹」﹐其心願之﹐故「中無尢」也。

九三﹕良馬逐﹐利艱貞。曰閒輿衛﹐利有攸往。

《象》曰「利有攸往」﹐上合志也。

三「乾」並進﹐故曰「良馬逐」。馬不憂其不良﹐而憂其輕車易道以至泛軼也﹐故「利艱貞」。九三﹐「乾」之殿也﹐故相與飭戒﹐閒習其車徒﹐則「利有攸往」。「上」﹐上九也﹔上利在不忌﹐三利在必戒。

六四﹕童牛之牿﹐元吉。

《象》曰﹕六四「元吉」﹐有喜也。

六五﹕豶豕之牙﹐吉。

《象》曰﹕六五之「吉」﹐有慶也。

「童牛」﹐初九也﹔「牿」﹐角械也﹔童牛無所用牿然且不敢廢者﹐自其童而牿之﹐迨其壯﹐𨿽不牿可也。此愛其牛之至也。「豶豕」﹐羠豕也﹐九二之謂也。有牙而不鷙者﹐羠豕也﹐不鷙則可畜矣。「大畜」之畜乾也﹐始厲而終亨。初九﹐陽之微者也﹐而遂牿之﹐故至於九二﹐𨿽有牙而可畜也。其始牿之﹐其漸可畜﹐其終𨿽進之天衢可也。童而牿之﹐愛以徳也﹐故「有喜」。不惡其牙而畜之﹐將求其用也﹐故「有慶」。凡物有以相徳曰「喜」﹐施徳獲報曰「慶」。孔子曰「積善之家﹐必有餘慶。」

上九﹕何天之衢﹖亨。

《象》曰「何天之衢」﹐道大行也。

「天衢」者﹐上之所履﹐而不與下共者也。徳有以守之﹐𨿽以予人而莫敢受﹐苟無其徳﹐𨿽吾不予夫將有取之者。上九之徳足以自固﹐是以無忌於「乾」而大進之。其曰「何天之衢」者﹐何天衢之有﹐而不汝進也➀﹖夫惟以天衢進之﹐而「乾」大服矣。

【校注】

➀何天衢之有﹐而不汝進也﹕《蘇氏易傳》作「何天之衢﹐有而不汝進也」﹐誤。

________________________________________

頤卦﹝第二十七﹞

艮上

震下

「頤」﹕貞吉。觀頤﹐自求口實。

《彖》曰「頤﹐貞吉」﹐養正則吉也。「觀頤」﹐觀其所養也。

謂上九。

「自求口實」﹐觀其自養也。

謂初九。

天地養萬物﹐聖人養賢以及萬民﹐「頤」之時大矣哉﹗

《象》曰﹕山下有雷﹐「頤」﹔君子以愼言語﹐節飲食。

上止下動﹐有「頤」之象﹐故君子治所以養口者。人之所共知而難能者﹐愼言語﹑節飲食也。言語一出而不可復入﹐飲食一入而不可復出者也。

初九﹕捨爾靈龜﹐觀我朵頤﹐凶。

《象》曰「觀我朵頤」﹐亦不足貴也。

「爾」﹐初九也﹔「我」﹐六四也。龜者不食而壽﹐無待於物者也。養人者﹐陽也﹔養於人者﹐陰也。君子在上足以養人﹐在下足以自養。初九以一陽而伏於四陰之下﹐其徳足以自養而無待於物者﹐如龜也。不能守之而觀於四﹐見其可欲「朵頤」而慕之﹐爲陰之所致也﹐故「凶」。所貴於陽者﹐貴其養人也。如養於人﹐則亦不足貴矣。

六二﹕顚頤﹐拂經﹔於丘頤﹐徵凶。

《象》曰﹕六二「徵凶」﹐行失類也。

從下爲「顚」﹐過擊曰「拂」。「經」﹐歷也﹐「丘」➀﹐空也。「豫」之六五失民﹐而九四得之﹐則九四爲「由豫」。「頤」之六五失民﹐而上九得之﹐則上九爲「由頤」。六二有養人之位﹐而無養人之徳﹐則「丘頤」也。夫「由」﹑「丘」二者﹐皆非相安者也➁。「丘」以其位﹐「由」以其徳﹐兩立而不相忌者未之有也。六二﹑六三之求養於上九也﹐皆歷五而後至焉﹐夫有求於人者﹐必致怨於其所忌以求說﹐此人之情也。故六二﹑六三之過五也﹐皆擊五而後過﹐非有怨於五也﹐以悅其所求養者也。「由頤」者﹐利之所在也﹔「丘頤」者﹐位之所在也。見利而蔑其位﹐君子以爲不義也﹐故曰「顚頤﹐拂經﹐於丘頤﹐徵凶」。六二可以下從初九而求養也﹐然且不從而過擊五以求養於上九﹐無故而陵其主﹐故「徵凶」。「徵凶」者﹐明「顚頤」之吉也﹐二﹐陰也﹔五亦陰也﹐故稱「類」也。

【校注】

➀丘﹕《蘇氏易傳》皆作「邱」。

➁非﹐《蘇氏易傳》作「匪邱」。

六三﹕拂頤﹐貞凶。十年勿用﹐無攸利。

《象》曰「十年勿用」﹐道大悖也。

「拂頤」者﹐拂經於丘頤也。六二已詳言之矣﹐因前之辭故略﹐其實一也。「拂頤」之爲不義﹐二與三均也。然二有初可從﹐而三不得不從上也﹐故曰「貞凶」。𨿽貞於其配﹐而於義爲凶。「由頤」之興﹐「丘頤」之廢﹐可坐而待也﹐其勢不過十年﹐盍待其定而從之﹖故戒之曰「十年勿用」。用於十年之內﹐則「大悖」之道也。夫擊其主而悅其配﹐𨿽其配亦不義也﹐故「無攸利」。

六四﹕顚頤﹐吉﹔虎視耽耽﹐其欲逐逐﹐無咎。

《象》曰「顚頤」之「吉」﹐上施光也。

四於初爲上。自初而言之﹐則初之見養於四爲凶。自四言之﹐則四之得養初九爲吉。初九之剛﹐其始若虎之「眈眈」而不可馴也﹐六四以其所欲而致之﹐「逐逐」焉而來﹐六四之所「施」﹐可謂「光」矣。

六五﹕拂經﹐居貞﹐吉。不可涉大川。

《象》曰「居貞」之「吉」﹐順以從上也。

六五旣失其民﹐爲六二﹑六三之所拂而過也﹐慍而起爭之﹐則亡矣。故以順而從上﹐「居貞」爲「吉」。失民者不可以犯難﹐故曰「不可涉大川」。

上九﹕由頤﹐厲﹐吉。利涉大川。

《象》曰「由頤厲吉」﹐大有慶也。

莫不由之以得養者﹐故曰「由頤」。有其徳而無其位﹐故「厲」而後「吉」。無位而得眾者﹐必以身犯難﹐然後眾與之也。

________________________________________

大過卦﹝第二十八﹞

兌上

巽下

「大過」﹕棟橈﹐利有攸往﹐亨。

《彖》曰「大過」﹐大者過也。「棟撓」﹐本末弱也。剛過而中﹐巽而說行﹐「利有攸往」﹐乃亨。

二五者﹐用事之地也。陽自內出﹐據用事之地而擯陰於外﹐謂之「大過」﹐大者過也。陰自外入﹐據用事之地而囚陽於內﹐謂之「小過」﹐小者過也。「過」之爲言﹐偏盛而不均之謂也﹐故「大過」者﹐君驕而無臣之世也。《易》之所貴者﹐貴乎陽之能禦陰﹐不貴乎陽之陵陰而蔑之也。人徒知夫陰之過乎陽之爲禍也﹐豈知夫陽之過乎陰之不爲福也哉﹗立陰以養陽也﹐立臣以衛君也﹐陰衰則陽失其養﹐臣弱則君棄其衛﹐故曰「大過﹐大者過也。棟橈﹐本末弱也。」四陽者﹐棟也﹔初﹑上者﹐棟之所寄也。弱而見擯﹐則不任寄矣﹐此棟之所以橈也。「棟橈」﹐吾將壓焉➀﹐故「大過」之世﹐利有事而忌安居。君侈巳甚﹐而國無憂患﹐則上益張而下不堪﹐其禍可待也。故「利有攸往」﹐所利於往者﹐利其有事也﹐有事則有患﹐有患則急人﹐患至而人急﹐則君臣之勢可以少均。故曰「剛過而中﹐巽而說行﹐利有攸往﹐乃亨。」

【校注】

➀吾將壓焉﹕《蘇氏易傳》無「吾」字。

「大過」之時大矣哉﹗

《象》曰﹕澤滅木﹐「大過」﹔君子以獨立不懼﹐遁世無悶。

初六宜「不懼」﹐上六宜「遁」。

初六﹕藉用白茅﹐無咎。

《象》曰「藉用白茅」﹐柔在下也。

「白茅」﹐初六也。所藉者﹐九二也。茅之爲物﹐賤而不足收也﹐然吾有所甚愛之器﹐必以藉之﹐非愛茅也﹐愛吾器也。初之於二﹐彊弱之勢固相絕矣﹐其存亡不足以爲損益﹐然二所以得安養於上者﹐以有初之藉也。棄茅而不收﹐則器措諸地﹔棄初而不錄﹐則二親其勞矣。故孔子曰「茅之爲物薄﹐而用可重也。」

九二﹕枯楊生稊﹐老夫得其女妻﹐無不利。

《象》曰「老夫」「女妻」﹐過以相與也。

卦合而言之﹐則「大過」者﹐君驕之世也﹔爻別而觀之﹐則九五當驕﹐而九二以陽居陰﹐不驕者也。盛極將枯﹐而九二獨能下收初六以自助﹐則「生梯」者也。「老夫」﹐九二也﹔「女妻」﹐初六也。凡人之情﹐夫老而妻少﹐則妻倨而夫恭。妻倨而夫恭﹐則臣難進而君下之之謂也﹐故「無不利」。「大過」之世﹐患在亢而無與﹐故曰「老夫女妻﹐過以相與也。」

九三﹕棟橈﹐凶。

《象》曰「棟橈」之「凶」﹐不可以有輔也。

九四﹕棟隆﹐吉﹔有它﹐吝。

《象》曰「棟隆」之「吉」﹐不橈乎下也。

卦合而言之﹐則「本末弱」﹐「棟橈」者也。爻別而觀之﹐則上六當「棟橈」﹐初六弱而能立﹐以遇九二不橈者也。初﹑上非棟也﹐棟之所寄而已。所寄在彼﹐而「隆」﹑「橈」見於此﹐初六不「橈」於下﹐則九四「棟隆」﹔上六不足以相輔﹐則九三之「棟橈」以其應也。九四專於其應則吉﹐有他則吝矣。「棟」之「隆」也﹐非初之福﹐而四享其利。及其「橈」也﹐上亦不與﹐而三受其名。故「大過」之世﹐智者以爲陽宜下陰﹐而愚者以爲陰宜下陽也。

九五﹕枯楊生華﹐老婦得其士夫﹐無咎無譽。

《象》曰「枯楊生華」﹐何可久也﹖「老婦」「士夫」﹐亦可醜也。

盛極將枯﹐而又生華以自耗﹐竭而不能久矣。「稊」者﹐顚而復孽﹐反其始也﹔「華」者﹐盈而畢發﹐速其終也。九五以陽居陽﹐汰侈已甚﹐而上六乘之﹐力不能正﹐只以速禍。故曰「老婦得其士夫﹐無咎無譽。」「老婦」﹐上六也﹔「士夫」﹐九五也。夫壯而妻老﹐君厭其臣之象也➀﹐故教之以「無咎無譽」﹐以求免於斯世。「咎」﹐所以致罪﹔「譽」﹐所以致疑也。

【校注】

➀君厭其臣﹕《蘇氏易傳》作「君壓其臣」。

上六﹕過涉﹐滅頂﹕凶﹐無咎。

《象》曰「過涉」之「凶」﹐不可咎也。

「過涉」至於「滅頂」﹐將有所救也﹐勢不可救﹐而徒犯其害﹐故凶。然其義則不可咎也。

________________________________________

坎卦﹝第二十九﹞

坎上

坎下

習「坎」。

「坎」﹐險也。水之所行﹐而非水也。惟水爲能習行於險﹐其不直曰「坎」﹐而曰「習坎」﹐取於水也。

有孚﹐維心﹐亨。行有尙。

《彖》曰「習坎」﹐重險也﹐水流而不盈。

險﹐故流﹔流﹐故不盈。

行險而不失其信。

萬物皆有常形﹐惟水不然。因物以爲形而已。世以有常形者爲信﹐而以無常形者爲不信。然而方者可斲以爲圓﹐曲者可矯以爲直﹐常形之不可恃以爲信也如此。今夫水﹐𨿽無常形﹐而因物以爲形者﹐可以前定也。是故工取平焉﹐君子取法焉。惟無常形﹐是以迕物而無傷➀。惟莫之傷也﹐故行險而不失其信。由此觀之﹐天下之信﹐未有若水者也。

【校注】

➀迕物而無傷﹕《蘇氏易傳》作「遇物而無傷」﹐誤。

「維心﹐亨」﹔乃以剛中也。

所遇有難易﹐然而未嘗不志於行者﹐是水之心也。物之窒我者有盡﹐而是心無已﹐則終必勝之。故水之所以至柔而能勝物者﹐維不以力爭而以心通也。不以力爭﹐故柔外﹔以心通﹐故「剛中」。

行有尙﹐往有功也。

「尙」﹐配也。方園曲直﹐所遇必有以配之。故無所往而不有功也。

天險不可升也﹕地險山川丘陵也﹔王公設險以守其國。

朝廷之儀﹐上下之分﹐𨿽有彊暴而莫敢犯﹐此「王公」之「險」也。

險之時用大矣哉﹗

《象》曰﹕水至﹐「習坎」。君子以常徳行﹐習教事。

事之待教而後能者﹐「教事」也。君子平居「常」其「徳行」﹐故遇險而不變。「習」爲「教事」﹐故遇險而能應。

初六﹕習坎﹐入於坎窞﹐凶。

《象》曰「習坎」入坎﹐失道凶也。

六爻皆以險爲心者也。夫苟以險爲心﹐則大者不能容﹐小者不能忠﹔無適而非﹐寇也。惟相與同患﹐其勢有以相待﹐然後相得而不叛。是故居「坎」之世﹐其人可與同處患﹐而不可與同處安。九二﹑九五﹐二險之不相下者也﹔而六三﹑六四﹐其蔽也。夫有事於敵﹐則蔽者先受其害。故九二之於六三﹐九五之於六四﹐皆相與同患者也﹐是以相得而不叛﹐至於初﹑上﹐處內外之極﹐最遠於敵而不被其禍﹐以爲足以自用而有餘﹐是以各挾其險以待其上。初不附二﹐上不附五﹐故皆有「失道」之「凶」焉。君子之習險﹐將以出險也。習險而入險﹐爲寇而已。

九二﹕坎有險﹐求小得。

《象》曰「求小得」﹐未出中也。

「險」﹐九五也﹔「小」﹐六三也。九二以險臨五﹐五亦以險待之。欲以求五﹐焉可得哉﹖所可得者﹐六三而已。二所以能得三者﹐非謂其徳足以懷之﹐徒以二者皆未出於險中﹐相待而後全故也。

六三﹕來之坎坎﹐險且枕﹐入於坎窞﹐勿用。

《象》曰「來之坎坎」﹐終無功也。

「之」﹐往也﹔「枕」﹐所以休息也。來者「坎」也﹐往者亦「坎」也。均之二「坎」﹐來則得主➀﹐往則得敵。遇險於外﹐而休息於內也。故曰「險且枕」。六三知其不足以自用﹐用必無功﹐故退入於「坎」以附九二﹐相與爲固而已。

【校注】

➀來則得主﹕《蘇氏易傳》作「來則得生」﹐誤。

六四﹐樽酒﹐簋貳﹐用缶﹐納約自牖﹔終無咎。

《象》曰「樽酒簋貳」﹐剛柔際也。

「樽酒﹐簋貳﹐用缶」﹐薄禮也。「納約自牖」﹐簡陋之至也。夫同利者不交而歡﹐同患者不約而信。四非五無與爲主﹐五非四無與爲蔽。饋之以薄禮﹐行之以簡陋﹐而終不相咎者﹐四與五之際也。

九五﹕坎不盈﹐祗旣平﹐無咎。

《象》曰「坎不盈」﹐中未大也。

「祗」﹐猶言適足也。九五可謂大矣﹐有敵而不敢自大﹐故「不盈」也。「不盈」﹐所以納四也。盈者人去之﹐不盈者人輸之。故不盈﹐適所以使之「旣平」也。

上六﹕系用徽纆﹐寘於叢棘﹐三歲不得﹐凶。

《象》曰﹕上六失道﹐凶三歲也。

夫有敵而深自屈以致人者﹐敵平則汰矣。故九五非有徳之主也。無徳以致人﹐則其所致者皆有求於我者也。上六維無求於五﹐故「徽纆」以「系」之﹐「叢棘」以固之。上六之所恃者險爾﹐險窮則亡﹐故「三歲不得﹐凶」也。

________________________________________

離卦﹝第三十﹞

離上

離下

「離」。

火之爲物﹐不能自見﹐必麗於物而後有形。故「離」之象﹐取於火也。

利貞﹐亨。畜牝牛吉。

《彖》曰「離」﹐麗也。日月麗乎天﹐百谷艸木麗乎土。

言萬物各以其類麗也。

重明以麗乎正﹐乃化成天下﹔柔麗乎中正﹐故「亨」﹐是以「畜牝牛吉」也。

六麗﹕二﹑五是柔麗中正也。物之相麗者﹐不正則易合而難久﹐正則難合而終必固。故曰「利貞﹐亨」。欲知其所畜﹐視其主。有是主﹐然後可以畜是人也。有其人而無其主﹐𨿽畜之不爲用。故以柔爲主﹐則所畜者﹐惟牝牛爲吉。

《象》曰﹕明兩作﹐「離」﹔大人以繼明照於四方。

火得其所附﹐則一炬可以傳千萬﹔明得其所寄﹐則一耳目可以盡天下﹐天下之續吾明者眾矣。

初九﹕履錯然﹐敬之﹐無咎。

《象》曰「履錯」之「敬」﹐以辟咎也。

六爻莫不以相附離爲事。而火之性災上者也﹐故下常附上。初九附六二者也﹐以柔附剛者﹐寧倨而無諂﹔以剛附柔者﹐寧敬而無瀆。瀆其所附➀﹐則自棄者也。故初履聲錯然敬之➁﹐以辟相瀆之咎。

【校注】

➀瀆其所附﹕《蘇氏易傳》作「瀆其所以附」﹐「以」字衍。

➁錯然敬之﹕《蘇氏易傳》作「錯然敬二」﹐亦通。

六二﹕黃離﹐元吉。

《象》曰「黃離元吉」﹐得中道也。

「黃」﹐中也。陰不動而陽來附之﹐故「元吉」。

九三﹐日昃之離﹐不鼓缶而歌﹐則大耋之嗟﹐凶。

《象》曰「日昃之離」﹐何可久也。

火得其所附則傳﹐不得其所附則窮。初九之於六二﹐六五之於上九﹐皆得其所附者以陰陽之相資也。惟九三之於九四﹐不得其傳而遇其窮﹐如日之昃➀﹐如人之耋也。君子之至此﹐命也。故「鼓缶而歌」﹐安以俟之。不然﹐咨嗟而不寧﹐則凶之道也。

【校注】

➀如日之昃﹕《蘇氏易傳》作「如日月之昃」﹐「月」字衍。

九四﹕突如其來如﹐焚如﹐死如﹐棄如。

《象》曰「突如其來如」﹐無所容也。

九三無所附﹐九四人莫附之﹐皆窮者也。然九三之窮﹐則咨嗟而已﹔九四見五之可欲﹐而不度其義之不可得﹐故其來「突如」﹐其炎「焚如」。六五拒而不納➀﹐故窮而無所容。夫四之欲得五﹐是與上九爭也﹐而上九﹐「離」之王公也。是以死而眾棄之也。

【校注】

➀六五拒而不納﹕《蘇氏易傳》作「其五拒而不納」﹐誤。

六五﹕出涕沱若﹐戚嗟若﹐吉。

《象》曰﹕六五之吉﹐離王公也。

「王公」﹐上九也。六五上附上九﹐而九四欲得之。故「出涕」﹑「戚嗟」﹐以明不貳也。六五不貳於四﹐則上九離之矣➀﹐故吉。

【校注】

➀上九離之矣﹕《蘇氏易傳》作「上九勤之矣」﹐誤。

上九﹕王用出徵﹐有嘉折首﹐獲匪其醜﹐無咎。

《象》曰「王用出徵」﹐以正邦也。

凡在下者﹐未免離於人也。惟上九離人﹐而不離於人。故其位爲王﹐其徳可以正人﹐各安其所離矣。而有亂羣者焉﹐則王之所徵也。「嘉」者﹐六五也。非其類者﹐九四也。六爻皆無應﹐故近而附之者得稱「嘉」也。其嘉之所以能克其非類者﹐以上九與之也。

________________________________________

《東坡易傳》卷之四

咸卦﹝第三十一﹞

兌上

艮下

「咸」﹕亨﹐利貞。取女吉。

《彖》曰「咸」﹐感也。柔上而剛下﹐二气感應以相與。止而說﹐男下女﹐是以「亨﹐利貞﹐取女吉也」。

下之而後得﹐必貞者也。取而得貞﹐取者之利也。

天地感而萬物化生﹐聖人感人心而天下和平。觀其所感﹐而天地萬物之情可見矣﹗

情者﹐其誠然也。「雲從龍﹐風從虎」﹐無故而相從者﹐豈容有僞哉﹗

《象》曰﹕山上有澤﹐「咸」。君子以虛受人。

初六﹕咸其拇。

《象》曰「咸其拇」﹐志在外也。

「外」﹐四也。「咸其拇」者﹐以是爲「咸」也。「咸」者以神交﹐夫神者將遺其心﹐而況於身乎﹖身忘而後神存﹐心不遺則身不忘﹐身不忘則神忘。故神與身﹐非兩存也﹐必有一忘。足不忘屨﹐則屨之爲累也甚於桎梏﹐要不忘帶﹐則帶之爲虐也甚於縲紲。人之所以終日躡屨束帶而不知厭者﹐以其忘之也。道之可名言者﹐皆非其至。而「咸」之可分別者﹐皆其粗也。是故在卦者﹐「咸」之全也﹐而在爻者。「咸」之粗也。爻配一體﹐自拇而上至於口﹐當其處者有其徳。徳有優劣﹐而吉凶生焉。合而用之﹐則拇履腓行﹑心慮口言﹐六職並舉而我不知﹐此其爲卦也。離而觀之﹐則拇能履而不能捉﹐口能言而不能聽﹐此其爲爻也。方其爲卦也﹐見其「咸」而不見其所以「咸」﹐猶其爲人也﹐見其人而不見其體也。六體各見﹐非全人也。見其所以「咸」﹐非全徳也。是故六爻未有不相應者﹐而皆病焉﹐不凶則吝﹐其善者免於悔而已。

六二﹕咸其腓﹐凶﹔居吉。

《象》曰﹕𨿽「凶」「居吉」﹐順不害也。

「順」﹐九三也。

九三﹕咸其股﹐執其隨﹐往吝。

《象》曰「咸其股」﹐亦不處也﹔志在隨人﹐所執下也。

「執」﹐牽也﹔「下」﹐二也。體靜而神交者﹐「咸」之正也。「艮」﹐止也。而所以爲「艮」者﹐三也。三之徳固欲止﹐而初與二莫之聽者﹐往從其配也。見配而動﹐𨿽三亦然。是故三𨿽欲止➀﹐而不免於隨也。附於足而足不能禁其動者﹐拇也﹔附於股而股不能已其行者﹐腓也。初與二者﹐「艮」之體﹐而「艮」不能使之止也。拇𨿽動﹐足未必聽。故初之於四﹐有志而已。腓之所之﹝以﹞無不隨者➁﹐以動靜之制在焉。故可以凶﹑可以吉也。股欲止而牽於腓﹐三欲止而牽於二。不信己而信人﹐是以「往吝」也。

【校注】

➀三𨿽欲止﹕《蘇氏易傳》作「𨿽三欲止」﹐誤。

➁所之無不隨﹕《蘇氏易傳》作「所以無不隨」﹐誤。

九四﹕貞吉﹐悔亡。憧憧往來﹐朋從爾思。

《象》曰「貞吉悔亡」﹐未感害也﹔「憧憧往來」﹐未光大也。

九四之所居﹐心之所在也。方其爲卦也﹐四隱而不見﹐心與百體並用而不知﹐是以無悔無朋。及其表之以四也﹐而心始有所在。心有所在﹐而物疑矣。故「憧憧往來」以求之﹐正則吉﹐不正則不吉。旣感則「悔亡」﹔未感則害我者也。其朋則從﹐非其朋則不從也。

九五﹕咸其脢﹐無悔。

《象》曰「咸其脢」﹐志末也。

拇之動﹐腓之行﹐股之隨﹐心之憧憧往來﹐皆有爲之病也。懲其病而舉不爲者﹐是無爲之病也。五之所在者﹐「脢」也。而脢者﹐體之不動而無事者也﹐畏其有事之勞﹐而「咸」於無事之求﹐「無悔」而已﹐志已卑矣。

上六﹕咸其輔﹑頰﹑舌。

《象》曰「咸其輔頰舌」﹐滕口說也。

上六之所在者﹐口也。夫有以爲「咸」者﹐口未必不用﹔而恃口以爲「咸」﹐則不可。

________________________________________

恆卦﹝第三十二﹞

震上

巽下

「恆」﹕亨﹐無咎﹐利貞。利有攸往。

《彖》曰「恆」﹐久也。剛上而柔下﹐雷風相與﹐「巽」而動﹐剛柔皆應﹐「恆」。「恆﹐亨﹐無咎﹐利貞」﹐久於其道也。

所以爲「恆」者﹐貞也。而貞者施於旣「亨﹑無咎」之後者也。上下未交﹐恩澤未渥﹐而驟用其貞﹐此危道也。故將爲「恆」﹐其始必有以深通之﹐其終必有以大正之。方其通物也﹐則上下之分有相錯者矣。以錯致亨﹐亨則悅﹔悅故無我咎者。無咎而後貞﹐貞則可「恆」。故「恆」非一日之故也﹐惟久於其道而無意於速成者能之。

天地之道﹐恆久而不已也﹔「利有攸往」﹐終則有始也。

物未有窮而不變者➀。故「恆」非能執一而不變﹐能及其未窮而變爾。窮而後變﹐則有變之形﹔及其未窮而變﹐則無變之名﹐此其所以爲「恆」也。故居「恆」之世﹐而「利有攸往」者﹐欲及其未窮也。夫能及其未窮而往﹐則終始相受﹐如環之無端。

【校注】

➀不變者﹕《蘇氏易傳》無「者」字﹐誤。

日月得天而能久照。

「照」者﹐日月也。運之者﹐天也。

四時變化而能久成。

將明恆久不已之道﹐而以日月之運﹑四時之變明之﹐明其未窮而變也➀。陽至於午﹐未窮也﹔而陰已生。陰至於子﹐未窮也﹔而陽已萌。故寒暑之際人安之﹐如待其窮而後變﹐則生物無類矣。

【校注】

➀明其未窮﹕《蘇氏易傳》作「明及其未窮」﹐亦通。

聖人久於其道﹐而天下化成﹔觀其所恆﹐而天下萬物之情可見矣。

非其至情者﹐久則厭矣。

《象》曰﹕雷風﹐恆。君子以立不易方。

「雷」﹑「風」﹐非天地之常用也﹔而天地之化所以無常者﹐以有「雷」﹑「風」也。故君子法之﹐以能變爲「恆」﹔「立不易方」﹐而其道運矣。

初六﹕浚恆﹐貞凶﹐無攸利。

《象》曰「浚恆」之「凶」﹐始求深也。

「恆」之始﹐陽宜下陰以求亨﹔及其終﹐陰宜下陽以明貞。今九四不下初六﹐故有「浚恆」之凶。上六不下九三﹐故有「振恆」之凶。二者皆過也﹐易地而後可。下沈曰「浚」﹐上奮曰「振」。初六以九四不見下﹐故求深自藏以遠之﹐使九四𨿽田而無獲﹐可謂貞矣。然陰陽否而不亨﹐非所以爲恆之始也﹐故「凶」。始不亨而用貞﹐終必兩廢﹐故「無攸利」。夫「恆」之始﹐宜亨而未宜貞。

九二﹕悔亡。

《象》曰﹕九二「悔亡」﹐能久中也。

「艮」﹑「兌」合而後爲「咸」﹐「震」﹑「巽」合而後爲「恆」。故卦莫吉於「咸」﹑「恆」者﹐以其合也。及離而觀之﹐見己而不見彼﹐則其所以爲「咸」﹑「恆」者亡矣。故「咸」﹑「恆」無完爻﹐其美者不過「悔亡」。「恆」之世﹐惟四宜下初﹐自初以上﹐皆以陰下陽爲正。故九二﹑九三﹑六五﹑上六﹐皆非正也。以中者用之﹐猶可以「悔亡」﹔以不中者用之﹐則無常之人也。故九三「不恆其徳」。

九三﹕不恆其徳﹐或承之羞﹐貞吝。

《象》曰「不恆其徳」﹐無所容也。

《傳》曰「人而無恆﹐不可作巫醫。」子曰「不占而已矣。」夫無常之人﹐與之爲巫醫且不可﹐而況可與有爲乎﹖人惟有常﹐故其善惡可以外占而知﹐無常之人﹐方其善也﹐若可與有爲﹔及其變也﹐冰解潦竭﹐而吾受其羞。故與是人遇者﹐去之吉﹐貞之吝。善惡各有徒﹐惟無常者無徒。故曰「不恆其徳﹐無所容也。」

九四﹕田無禽。

《象》曰﹕久非其位﹐安得禽也﹖

九四居非其位➀﹐而重下初六。初六﹐其所欲得也﹐故曰「無禽」﹔上亢而下沈﹐欲以獲初﹐難矣。

【校注】

➀居非其位﹕《蘇氏易傳》作「懷非其位」﹐誤。

六五﹕恆其徳﹐貞婦人吉﹐夫子凶。

《象》曰「婦人貞吉」﹐從一而終也﹔夫子制義﹐從婦凶也。

「恆」以陰從陽爲正﹐六五下卽二﹐則婦人之正也。九二上從五﹐則夫子之病也。

上六﹕振恆﹐凶。

《象》曰「振恆」在上﹐大無功也。

「恆」之終﹐陰宜下陽者也。不安其分而奮於上﹐欲求有功﹐而非其時矣。故「凶」。

________________________________________

遁卦﹝第三十三﹞

乾上

艮下

「遁」﹕亨﹐小利貞。

《彖》曰「遁﹐亨」﹐遁而亨也。

陰盛於「否」而至於「剝」﹐君子未嘗不居其間也。「遁」以二陰而伏於四陽之下﹐陰猶未足以勝陽﹐而君子遂至於遁。何也﹖曰﹕君子之遁﹐非直棄去而不復救也﹐以爲有亨之道焉。今夫二陰在內﹐「遁」之主也﹔其勢至銳﹐而其朋至寡。銳﹐則其終必勝﹔寡﹐則其心常欲得眾。君子及其未勝而遁﹐則陰無與處而思求陽。陰思求陽而後陽可以處﹐故曰「遁﹐亨﹐遁而亨也。」

剛當位而應﹐與時行也。

時當遁﹐𨿽有應﹐不得不逝也。

「小利貞」﹐浸而長也。「遁」之時義大矣哉﹗

「浸」而後「長」﹐則今猶微也。微而忘貞﹐則廢矣。

《象》曰﹕天下有山﹐「遁」。君子以遠小人﹐不惡而嚴。

山有企天之意而不可及﹐陰有慕陽之志而不可追﹐「遁」之象也。

初六﹕遁尾﹐厲﹔勿用有攸往。

《象》曰「遁尾」之「厲」﹐不往﹐何災也﹖

「遁」者皆外向﹐故初六爲「尾」。首之所趣➀﹐尾所不能禁也﹐遁而不能禁﹐逝者眾矣。眾逝則我無與處﹐故危﹔勢不能禁而往迫之﹐則陽怒而爲災﹐故不利「有攸往」。

【校注】

➀趣﹕《蘇氏易傳》作「趨」﹐誤。

六二﹕執之﹐用黃牛之革﹐莫之勝說。

《象》曰﹕執用黃牛﹐固志也。

六二「遁」之主﹐而與五爲應﹐則有以固「執之」矣。方陽之遁﹐其所以執而畱之者﹐非出於款誠至意﹐陽不顧也﹐故必有如牛革之堅者﹐而又用其黃焉﹐則忠確之至也。

九三﹕系遁﹐有疾﹐厲﹔畜臣妾﹐吉。

《象》曰「系遁」之「厲」﹐有疾憊也﹔「畜臣妾吉」﹐不可大事也。

九三𨿽陽﹐而與陰同體﹐是爲以陰止陽﹐徒欲止之而無應於上﹐止之不由其道﹐蓋系之而已。彼欲去矣﹐而以力系之﹐我惟無疾而後可﹐一日有疾﹐則彼皆捨我而去爾﹐何則﹖所以系之者﹐恃力也。故曰「畜臣妾﹐吉。」系者﹐「畜臣妾」之道﹐而非所以畜君子也。

九四﹕好遁﹐君子吉﹐小人否。

《象》曰﹕君子「好遁」﹐「小人否」也。

九四有初六之好﹐捨其好而遁﹐則「君子吉」﹐而「小人否」也。

九五﹕嘉遁﹐貞吉。

《象》曰「嘉遁貞吉」﹐以正志也。

六二﹐九五配也。捨其配而遁﹐故曰「嘉遁」。猶懼其懷也﹐故戒之以「貞吉」。

上九﹕肥遁﹐無不利。

《象》曰「肥遁無不利」﹐無所疑也。

無應於下﹐沛然而去﹐「遁」之肥也。夫九三牽於二陰而爲之止﹐我不知勢之不可以不遁而止之﹐非其利也﹔然則上九之「肥遁➀」﹐非獨以利我﹐亦以利三也。

【校注】

➀肥遁﹕《蘇氏易傳》無「肥」字。

________________________________________

大壯卦﹝第三十四﹞

震上

乾下

「大壯」﹕利貞。

《彖》曰「大壯」﹕大者壯也。剛以動﹐故壯。「大壯﹐利貞」﹐大者﹐正也﹐正大而天地之情可見矣。

以大者爲正﹐天地之至情也。

《象》曰﹕雷在天上﹐「大壯」。君子以非禮弗履。

所以全其勇﹑壯也。

初九﹕壯於趾﹐徵凶有孚。

《象》曰「壯於趾」﹐其孚窮也。

「乾」施壯於「震」者也。壯者爲羊﹐所施爲藩﹐故五以二爲羊﹐三以六爲藩。以類推之﹐則初九之壯﹐施於九四﹔九四藩決不羸﹐則初九亦觸四之羊也。以其最下而用壯﹐故曰「壯於趾」。自下之四﹐故曰「徵」。眾皆觸非其類﹐已獨觸其類。觸其類﹐則有孚於非其類矣﹐不孚於方壯之陽﹐而孚於已窮之陰﹐故𨿽有孚而不免於凶者﹐其孚窮而不足賴也。

九二﹕貞吉。

《象》曰「九二貞吉」﹐以中也。

初九以觸陽「凶」﹐九三以獨陰「厲」﹐皆失中者也。九二之於五也﹐進不觸之﹐退不助之﹐安貞而已﹐中也。

九三﹕小人用壯﹐君子用罔﹐貞厲。羝羊觸藩﹐羸其角。

《象》曰「小人用壯」﹐君子罔也。

「羊」﹐九三也﹔「藩」﹐上六也﹐「羸」﹐廢也。九三之壯施於上六。上六﹐窮陰也﹔九三﹐壯陽也。以壯陽觸窮陰﹐其勢若易易然➀。然而陽壯則輕敵﹐陰窮則深謀﹐故小人以是爲壯﹐而君子以是爲罔已也。以陽觸陰﹐正也﹔而危道也。是以君子不觸也。

【校注】

➀易易然﹕《蘇氏易傳》無「然」字﹐誤。

九四﹕貞吉﹐悔亡。藩決不羸﹐壯於大輿之輹。

《象》曰「藩決不羸」﹐尙往也。

九四有藩﹐是以知初九之觸也﹐欲進而消二陰者➀。九四之「貞吉」也﹐外有二陰之敵﹐而內有初九之觸﹐此九四之所以有「悔」也。忿其觸而羸其角﹐則是敵未亡而內自戰﹐四以是爲病也﹐故見觸不校﹐卽而懷之。以爲其徒﹐則可以「悔亡」﹐故曰「藩決不羸﹐壯於大與之輹」。九四自決其藩﹐而不以羸初九之角﹐則向之觸我者止而爲吾用﹐適所行以壯吾輹爾。臨敵而輹壯﹐可以往矣。

【校注】

➀消二陰﹕《蘇氏易傳》作「消二陽」﹐誤。

六五﹕喪羊於易﹐無悔。

《象》曰「喪羊於易」﹐位不當也。

「羊」﹐九二也﹔六五者﹐九二施壯之地也。以陰居陽則不純乎陰﹐有志於助陽矣。是以釋九二之羊而縱之﹐故曰「喪羊於易﹐位不當也。」人皆爲藩以禦羊﹐而已獨無有﹐豈非易之至也歟﹖有藩者﹐羸其角﹔而易者喪之﹐羸其角者「無攸利」﹐則喪之者「無悔」﹐豈不明哉﹗

上六﹕羝羊觸藩﹐不能退﹐不能遂。無攸利﹐艱則吉。

《象》曰「不能退﹐不能遂」﹐不詳也。「艱則吉」﹐咎不長也。

「羊」﹐九三也﹔「藩」﹐上六也。自三言之﹐三不應觸其藩﹔自上言之﹐上不應羸其角。二者皆不計其後而果於發者﹐三之觸我﹐我旣已罔之矣﹐方其前「不得遂」﹐而退不得釋也﹐豈獨羊之患﹐𨿽我則何病如之﹖且未有羊羸角而藩不壞者也﹐故「無攸利」﹐均之爲不利也﹐則以知難而避之﹐爲「吉」。

________________________________________

晉卦﹝第三十五﹞

離上

坤下

「晉」﹕康侯﹐用錫馬﹐蕃庶﹐晝日三接。

《彖》曰「晉」﹐進也。明出地上﹐順而麗乎大明﹐柔進而上行。是以「康侯﹐用錫馬﹐蕃庶﹐晝日三接」也。

「晉」以「離」爲君﹐「坤」爲臣。「坤」之爲物廣大博厚﹐非特臣爾﹐乃諸侯也。故曰「康侯」﹐君以是安諸侯也。夫「坤」順而「離」明﹐以順而進﹐趨於明﹐無有逆而不受者﹐故曰「錫馬」。馬所以進也﹐錫之馬而使蕃之﹐許其進之甚也。一日三接﹐喜其來之至也。

《象》曰﹕明出地上﹐「晉」﹐君子以自昭明徳。

初六﹕晉如﹐摧如﹐貞吉。罔孚﹐裕﹐無咎。

《象》曰「晉如摧如」﹐獨行正也﹔「裕無咎」﹐未受命也。

三陰皆進而之「離」﹐九四居於其衝﹐欲並而有之﹐眾之所不與也。初六有應於四﹐將以眾適四﹐故進而眾摧之也。夫初六之適四﹐正也﹔其以眾適四﹐不正也。已獨行而不以眾﹐則得其正矣﹐故曰「貞吉」。我𨿽正矣﹐而眾莫吾信﹐故「裕」之而後「無咎」。裕之而後無咎者﹐眾未肯受吾命也。

六二﹕晉如﹐愁如﹐貞吉。受玆介福﹐於其王母。

《象》曰「受玆介福」﹐以中正也。

將進而之五﹐而四欲得之﹐故「晉如﹐愁如」。我守吾正﹐𨿽四爲拒﹐不能終閉也﹐故受福於王母。六五之謂王母也﹐以其爲王母﹐故二𨿽陰﹐亦可得而歸之矣。

六三﹕無允﹐悔亡。

《象》曰「無允」之﹐志上行也。

將適上九而近於四﹐悔也。𨿽與之近﹐而眾信其不與也﹐故「悔亡」。

九四﹕晉如﹐鼫鼠﹐貞厲。

《象》曰「鼫鼠貞厲」﹐位不當也。

求得而未必能者﹐鼫鼠也。六二﹑六三﹐非其所當得也。因其過我欲兼有之﹐而眾不聽﹐故曰「晉如﹐鼫鼠」。九四之有初六﹐正也﹔非其正者﹐固不可得矣。而正者猶危﹐則位不當之故也。

六五﹕悔亡。失得勿卹﹐往吉﹐無不利。

《象》曰「失得勿卹」﹐往有慶也。

四奪其與﹐悔也。然而眾不與四﹐是以「悔亡」。夫以五之尊而下與四爭﹐其所附則陋矣﹐故𨿽失所當得﹐「勿卹」﹐而往則吉。夫下與四爭﹐必來﹔來者爭也﹐則往者不爭之至也。五猶不爭﹐而四何敢不置之﹖故其所失﹐終亦必得而已矣。苟終於得﹐則其不爭﹐非獨四之利也。

上九﹕晉其角﹐維用伐邑﹐厲吉無咎﹐貞吝。

《象》曰「維用伐邑」﹐道未光也。

剛之上窮者﹐角也。「晉其角」者﹐以是爲晉也。以角爲晉﹐必有所用其觸。三﹐吾應也➀﹔而四閉之﹐則上九之所伐者﹐四也。四與上同體﹐故爲邑也。邑人而閉吾應﹐無以令之而至於用兵﹐道不光矣。此正也﹐而吝道也。故知戒於危﹐然後其吉﹐可以無咎。

【校注】

➀吾應也﹕《蘇氏易傳》作「五應也」﹐誤。

________________________________________

明夷卦﹝第三十六﹞

坤上

離下

「明夷」﹕利艱貞。

《彖》曰﹕明入地中﹐「明夷」。內文明而外柔順﹐以蒙大難﹐文王以之。「利艱貞」﹐晦其明也。內難而能正其志﹐箕子以之。

《象》曰﹕明入地中﹐「明夷」﹐君子以蒞眾﹐用晦而明。

王弼曰﹕顯明於外﹐乃所辟也。

初九﹕明夷於飛﹐垂其翼。君子於行﹐三日不食。有攸往﹐主人有言。

《象》曰「君子於行」﹐義不食也。

「明夷」之主在上六。二與五﹐皆其用事之地。而九三勢均於其主﹐力足以正之﹐此三者皆有責於「明夷」之世者也。夫君子有責於斯世﹐力能救則救之﹐六二之「用拯」是也﹔力能正則正之﹐九三之「南狩」是也。旣不能救﹐又不能正﹐則君子不敢辭其辱以私便其身﹐六五之「箕子」是也。君子居「明夷」之世﹐有責必有以塞之﹐無責必有以全其身而不失其正。初九﹑六四﹐無責於斯世﹐故近者則入腹獲心「於出門庭」﹐而遠者則行不及食也。「明夷」者﹐自「夷」以全其明也﹐將飛而舉其翼﹐必見縻矣﹐故「垂其翼」﹐所以示不飛之形也。方其未去也﹐「垂其翼」﹐緩之至也﹔及其去也﹐三日不遑食﹐亟之至也。是何也﹖則懼不免也。「明夷」之主﹐旣已失其民矣﹐我有所適﹐所適必其敵也。去主而適敵﹐主且以我爲謀之﹐故曰「主人有言」。「主人」﹐上六也。

六二﹕明夷﹐夷於左股﹐用拯馬壯﹐吉。

《象》曰﹕六二之吉﹐順以則也。

爻言左右﹐猶言內外也。在我之上﹐則於我爲左矣。「明夷」之世﹐「坤」﹐君也﹐而將廢也。「離」﹐臣也﹐而方壯也。自「離」言之﹐「坤」之廢﹐左股之傷也。六二忠順之至﹐故往用拯之﹐愛其忠而憂其不濟也。故戒之曰﹕徒往不足拯也。馬壯而後吉﹐馬所以載傷者也。

九三﹕明夷﹐於南狩﹐得其大首﹐不可疾貞。

《象》曰「南狩」之志﹐乃大得也。

六二所居者順➀﹐而不失人臣之則﹐故可以拯不明之君。有功而不見疑﹐是以吉也。至於九三﹐其勢逼矣。𨿽欲拯之而不可得﹐故「南狩」以正之。「明夷」始自晦也﹐「南狩」﹐發其明之地也。以陽用陽﹐戒在於速﹐故「大首」旣獲﹐則「不可疾貞」。

【校注】

➀所居者順﹕《蘇氏易傳》作「所居順」﹐誤。

六四﹕入於左腹﹐獲明夷之心﹐於出門庭。

《象》曰「入於左腹」﹐獲心意也。

近不明之君﹐而位非用事之地﹐𨿽以遜免可也。是故「入其左腹﹐獲其心意」﹐而君子莫之咎者﹐以去其門庭之速也。君子之居此﹐懼不免爾。旣免﹐未有不去者﹔旣免而不去﹐懷其門庭﹐將以有求﹐則吾罪大矣。

六五﹕箕子之明夷﹐利貞。

《象》曰﹕箕子之貞﹐明不可息也。

六五之於上六﹐正之則勢不敵﹐救之則力不能﹐去之則義不可﹐此最難處者也。如箕子而後可﹐箕子之處於此﹐身可辱也﹐而「明不可息」者也。

上六﹕不明晦﹐初登於天﹐後入於地。

《象》曰「初登於天」﹐照四國也﹔「後入於地」﹐失則也。

六爻皆晦也。而所以晦者不同﹕自五以下﹐明而晦者也﹔若上六﹐不明而晦者也。故曰「不明晦」﹐言其實晦非有托也。明而晦者﹐始晦而終明﹔不明而晦者﹐彊明而實晦﹐此其辧也。

________________________________________

家人卦﹝第三十七﹞

巽上

離下

「家人」﹕利女貞。

《彖》曰「家人」﹐女正位乎內。

謂二也。

男正位乎外。

謂五也。

男女正﹐天地之大義也。家人有嚴君焉﹐父母之謂也。父父﹑子子﹑兄兄﹑弟弟﹑夫夫﹑婦婦而家道正﹐正家而天下定矣。

《象》曰﹕風自火出﹐「家人」。君子以言有物而行有恆。

火之所以盛者﹐風也﹔火盛而風出焉。家之所以正者﹐我也﹔家正而我與焉。

初九﹕閒有家﹐悔亡。

《象》曰「閒有家」﹐志未變也。

家人之道﹐寬則傷義﹐猛則傷恩。然則是無適而可乎﹖曰「君子以言有物而行有恆。」至矣﹐言之有物也﹐行之有恆也﹗𨿽有悍婦﹑暴子弟﹐莫敢不肅然﹐而未嘗廢恩也﹐此所以爲至也。曾子曰「君子所貴乎道者三﹕動容貌﹐斯遠曝慢矣﹔正顏色﹐斯近信矣﹔出辭气﹐斯遠鄙倍矣。」如是﹐何閒之有﹖初九用剛於家之始﹐九三用剛於家之成﹐是以皆有悔也。夫所以至於「閒」者﹖惟徳不足故也。徳旣不足﹐而又忘閒焉﹐則志變矣。及其未變而閒之﹐故「悔亡」。

六二﹕無攸遂﹐在中饋﹐貞吉。

《象》曰﹕六二之「吉」﹐順以「巽」也。

有中饋﹐無遂事﹐婦人之正也。

九三﹕家人嗃嗃﹐悔厲﹐吉。婦子嘻嘻﹐終吝。

《象》曰「家人嗃嗃」﹐未失也。「婦子嘻嘻」﹐失家節也。

以陽居陽﹐過於用剛﹐故悔且危也。人見其悔且危也﹐而矯之以寬﹐則家敗矣。故告之以斯人之終吉﹐戒之以失節之終吝。

六四﹕富家﹐大吉。

《象》曰「富家大吉」﹐順在位也。

「家人」有四陽二陰﹐而陰皆不失其位﹐以聽於陽。陽爲政而陰聽之﹐家欲不治不可得也。富者治之極也﹐故六二「貞吉」﹐其治也﹔六四「富家」﹐其極也。以治極致富﹐則其富可久﹐此之謂「大吉」。

九五﹕王假有家﹐勿卹﹐吉。

《象》曰「王假有家」﹐交相愛也。

「假」﹐至也。王至有家﹐則是家也大矣。王者以天下爲一家﹐「家人」之家近而相瀆﹐天下之家遠而相忘﹐知其患在於相瀆也﹐故推嚴別遠以存相忘之意﹐知其患在於相忘也。故簡易「勿卹」﹐以通相愛之情。「家人」四陽﹐惟九五有人君之徳﹐故稱其徳﹑論天下之家焉。君臣欲其如父子﹐父子欲其如君臣﹐聖人之意也。

上九﹕有孚﹐威如﹐終吉。

《象》曰「威如」之「吉」﹐反身之謂也。

上九之所信者﹐三也。家人之無應者﹐惟三與上而已。人皆剛柔相與﹐而己獨兩剛相臨➀﹐是以終身不忘畏也。畏威如疾﹐民之上也﹐故畏人者人亦畏之﹐慢人者人亦慢之﹐此之謂「反身」。凡言終者﹐其始未必然也﹐「婦子嘻嘻」﹐其始可樂﹔「威如之吉」其始苦之。

【校注】

➀而己獨兩剛相臨﹕《蘇氏易傳》作「而已獨兩剛相臨」﹐誤。

________________________________________

睽卦﹝第三十八﹞

離上

兌下

「睽」﹕小事吉。

《彖》曰「睽」﹐火動而上﹐澤動而下﹐二女同居﹐其志不同行。說而麗乎明﹐柔進而上行﹐得中而應乎剛。

謂五也。

是以「小事吉」。

有「同」而後有「睽」。「同」而非其情﹐「睽」之所由生也。「說」之麗「明」﹐柔之應剛﹐可謂「同」矣﹐然而不可大事者﹐以二女之志不同也。

天地「睽」而其事同也﹐男女「睽」而其志通也﹐萬物「睽」而其事類也。「睽」之時用大矣哉﹗

人苟惟「同」之知﹐若是必「睽」。人苟知「睽」之足以有爲﹐若是必「同」。是以自其「同」者言之﹐則二女同居而志不同﹐故其吉也小﹔自其「睽」而「同」者言之﹐則天地「睽」而其事「同」﹐故其用也大。

《象》曰﹕上火下澤﹐「睽」﹐君子以同而異。

「同而異」﹐晏平仲所謂「和」也。

初九﹕悔亡。喪馬﹐勿逐﹐自復。見惡人﹐無咎。

《象》曰「見惡人」﹐以辟咎也。

「睽」之不相應者﹐惟初與四也。初欲適四而四拒之﹐悔也。四之拒我﹐逸「馬」也﹐「惡人」也。四往無所適﹐無歸之馬也。馬逸而無歸﹐其勢自復﹔馬復﹐則「悔亡」矣。人惟好同而惡異﹐是以爲「睽」。故美者未必婉﹐惡者未必狠﹐從我而來者未必忠﹐拒我而逸者未必貳。以其難致而捨之﹐則從我者皆吾疾也﹐是相率而入於咎爾。故「見惡人」﹐所以「辟咎」也。

九二﹕遇主於巷﹐無咎。

《象》曰「遇主於巷」﹐未失道也。

「主」﹐所主也。有所適﹐必有所主。九二之進﹐則主五矣。「巷」者﹐二五往來相從之道也。使二決從五﹐則見主於其室﹔五決從二﹐則見主於其門。所以相遇於巷者﹐皆有疑也。何疑也﹖疑四之爲寇也。然而猶可以「無咎」者﹐皆未失相從之道也﹐特未至爾。

六三﹕見輿曳﹐其牛掣。其人天且劓﹐無初有終。

《象》曰「見輿曳」﹐位不當也﹔「無初有終」﹐遇剛也。

三非六之所宜據﹐譬之乘輿而非其人也。非其人而乘其器﹐無人則肆﹐有人則怍矣。故六三見上九﹐曳其輪而不進﹐擊其牛而去之。夫六三配上九﹐而近於九四﹐九四其寇也﹐無所應而噬之﹐未達於配而噬於寇﹐是以「天且劓」也。乘非其位而污非其配﹐可以獲罪矣﹐然上九猶脫弧而納之﹐上九則大矣。有是大者容之﹐故「無初有終」。

九四﹕睽孤﹐遇元夫。交孚﹐厲﹐無咎。

《象》曰「交孚」「無咎」﹐志行也。

「睽」之世﹐陽惟升﹐陰惟降。九二升而遇五﹐故爲遇主﹔九四﹑上九升而無所遇➀﹐故爲「睽孤」。元夫﹐初九也。夫兩窮而後相遇者﹐不約而交相信﹐是以𨿽危而「無咎」也。

【校注】

➀九四﹑上九升而無所遇﹕《蘇氏易傳》無「上九」﹐誤。

六五﹕悔亡。厥宗噬膚﹐往何咎﹖

《象》曰「厥宗噬膚」﹐往有慶也。

六五之配﹐九二也﹔九二之「宗」﹐九四也。二與四同功﹐故亦曰「宗」。「膚」﹐六三也﹐自五言二之宗﹐故曰「厥宗」。六五之所以疑而不適二者﹐疑四之爲「寇」也﹐故告之曰﹕四已噬三矣。夫旣已噬三﹐則不暇寇我﹔我往從二﹐何咎之有﹖

上九﹕睽孤﹐見豕負塗﹐載鬼一車﹐先張之弧﹐後說之弧。匪寇﹐無媾﹔往﹐遇雨則吉。

《象》曰「遇雨」之「吉」﹐無疑亡也。

上九之所見者﹐六三也。污非其配﹐「負塗」之豕也。載非其人﹐「載鬼」之車也。是以張弧而待之﹐旣而察之曰﹕是其所居者不得已﹐非與寇﹐爲媾者也﹐是以說弧而納之﹐陰陽和而雨也。天下所以「睽」而不合者﹐以我求之詳也﹔夫苟求之詳﹐則孰爲不可疑者﹖今六三之罪﹐猶且釋之﹔「羣疑」之「亡」也﹐不亦宜哉﹗

________________________________________

蹇卦﹝第三十九﹞

坎上

艮下

「蹇」﹕利西南﹐不利東北。利見大人﹐貞吉。

《彖》曰「蹇」﹐難也﹐險在前也。見險而能止﹐知矣哉﹗「蹇﹐利西南」﹐往得中也。「不利東北」﹐其道窮也。

「艮」﹐東北也﹔「坎」﹐北也。難在東比﹐則西南者無難之地也。君子將有意乎犯難以靖人﹐必先靖其身﹐是故立於無難之地﹐以觀難之所在﹐勢之可否﹐見可而後赴之﹐是以往則「得中」也。難之所在﹐我亦在焉﹐則求人之不暇﹐其道窮矣。然此非爲大人者言也﹐初六﹑九三﹑六四﹑上六﹐皆因其勢之遠近﹑時之可否以斷其往來之吉凶﹐故西南之利﹑東北之不利﹐爲是四者言也。若九五之大人則不然。

「利見大人」﹐往有功也。當位貞吉﹐以正邦也。

「當位」而正﹐五也﹔五之謂「大人」。大人者不擇其地而安﹐是以立於險中而能正邦也。是豈惡東北而樂西南者哉﹖得見斯人而與之往﹐其有功無疑也﹐上六當之。

「蹇」之時用大矣哉﹗

《象》曰﹕山上有水﹐「蹇」。君子以反身修徳。

初六﹕往蹇﹐來譽。

《象》曰「往蹇來譽」﹐宜待也。

九五以「大蹇」爲朋來之主﹐以中正爲往來之節﹐未及於五﹐難未艾也。犯之有咎﹐過五以上﹐難衰而可乘矣。故上六「往蹇來碩」﹐而六四以下皆以「往蹇」爲病。而其來﹐有先後之差焉﹕見難而往﹐難不可犯﹐窮而後反。人不以窮而後反者﹐爲有讓以其不得已也。惟初六﹐涉難未深而遽反﹐不待其窮﹐是以有「譽」也。

六二﹕王臣蹇蹇﹐匪躬之故。

《象》曰「王臣蹇蹇」﹐終無尢也。

初六﹑九三﹑六四﹑上六﹐彼四者或遠或近﹐皆視其勢之可否以爲往來之節﹔獨六二有應於五﹐君臣之義深矣。是以不計遠近﹑不慮可否﹑無往無來﹑「蹇蹇」而已。君子不以爲不智者﹐以其非身之故也。

九三﹕往蹇﹐來反。

《象》曰「往蹇來反」﹐內喜之也。

六四﹕往蹇﹐來連。

《象》曰「往蹇來連」﹐當位實也。

夫勢不可往者﹐非徒往而無獲﹐亦將來而失其故也﹐何則﹖險難在前﹐不慮可否而輕以身赴之﹐苟前不得進﹐則必有議吾後者矣。九三「往蹇」﹐而其來也得反其位﹐則「內喜之」也。內之二陰﹐不能自立於險難之際﹐待我而爲捍蔽﹐是故完位以復我。我之所以得反者﹐幸也。至於六四﹐則九三躡而襲之矣﹐外難未夷而歸遇難﹐故曰「往蹇﹐來連」。「連」者﹐難之相仍也。「實」﹐陽也﹔九三以陽居陽﹐其有乘虛而不敢者乎﹖故曰「當位實也」。

九五﹕大蹇﹐朋來。

《象》曰「大蹇朋來」﹐以中節也。

險中者﹐人之所避也﹔而己獨安焉➀﹐此必有以任天下之大難也。是以正位不動﹐無往無來﹐使天下之濟難者朋來而取節焉﹐謂之「大人」﹐不亦宜乎﹖

【校注】

➀己﹕《蘇氏易傳》作「已」﹐誤。

上六﹕往蹇﹐來碩﹐吉。利見大人。

《象》曰「往蹇來碩」﹐志在內也。「利見大人」﹐以從貴也。

六爻可以往者﹐惟是也﹐故獨享其利。天下有大難﹐彼三人者皆不能濟﹐而我濟之。旣濟而天下不吾宗者未之有也﹐故曰「往蹇來碩」。「利見大人」者﹐明上六之有功﹐由九五爲之節也。「內」與「貴」﹐皆五之謂也。

________________________________________

解卦﹝第四十﹞

震上

坎下

「解」﹕利西南。無所往﹐其來復﹐吉。有攸往﹐夙吉。

《彖》曰「解」﹐險以動﹐動而免乎險﹐解。「解﹐利西南」﹐往得眾也﹔「其來復﹐吉」﹐乃得中也。「有攸往﹐夙吉」﹐往有功也。

所以爲「解」者﹐「震」也﹐「坎」也。「震」﹐東也﹔「坎」﹐北也。「解」者在此﹐所「解」在彼。東北﹐「解」者之所在﹔則西南﹐所「解」之地也。在難而思「解」﹐處安而惡擾者﹐物之情也。方其在難﹐我往則得眾﹐故「利西南」﹔及其無難﹐我往則害物﹐故「來復﹐吉」。「復」者﹐復東北也。東北有時而當復﹐是以不言其不利也。「來復」之爲「吉」者﹐夙所往之時也➀﹐苟「有攸往」﹐非夙不可。「有攸往」而不夙﹐難深而不可「解」矣。

【校注】

➀夙所往﹕《蘇氏易傳》作「九所住」﹐誤。

天地「解」而雷雨作﹐雷雨作而百果艸木皆甲圻。「解」之時大矣哉﹗

《象》曰﹕雷雨作﹐「解」。君子以赦過宥罪。

初六﹕無咎。

《象》曰﹕剛柔之際﹐義「無咎」也。

「解」有二陽﹕九二有應於六五﹐而九四有應於初六﹐各得其正﹐而分定矣。惟六三者﹐無應而處於二陽之間﹐兼與二陽而「解」﹐始有爭矣。故「解」之所疾者﹐莫如六三也。六三欲以其不正亂人之正﹐故初與五皆其所疑而咎之。以其疑而咎之也﹐故特明其「無咎」﹐曰此與九四剛柔之際也﹐於義無咎。

九二﹕田獲三狐﹐得黃矢﹐貞吉。

《象》曰﹕九二「貞吉」﹐得中道也。

九二之所當得者﹐六五也。近而可取者﹐初六﹑六三也。此之謂「三狐」。三狐皆可取﹐而以得六五爲「貞吉」也。此之謂「黃矢」﹐「黃」﹐中也﹔「矢」﹐直也。直其所當得也﹐是以六五爲「黃矢」﹔釋其所不當得之三狐﹐而取其所當得之一矢﹐息爭之道也。

六三﹕負且乘﹐致寇至﹐貞吝。

《象》曰「負且乘」﹐亦可醜也﹔自我致戎﹐又誰咎也﹖

三於四爲「負」﹐於二爲「乘」。乘而不負﹐若負而不乘﹐猶可以免於寇。寇之所伐者﹐負且乘也。夫三苟與四而不與二﹐則四不伐﹔與二而不與四﹐則二不攻。所以致寇者﹐由兼與也。二與四皆非其配﹐𨿽貞於一猶吝也﹐而況兼與乎﹖醜之甚也﹗

九四﹕解而拇﹐朋至斯孚。

《象》曰「解而拇」﹐未當位也。

「拇」﹐六三﹔「朋」九二也。三來附己➀﹐解而不取﹐則二信之。「未當位」者﹐明勢不可以爭也。

【校注】

➀附己﹕《蘇氏易傳》作「附已」﹐誤。

六五﹕君子維有解﹐吉﹔有孚於小人。

《象》曰﹕君子有「解」﹐小人退也。

六五﹐九二之配也。而近於四﹐六三欲附於二與四﹐故疑而疾之。夫以六五之中直﹐豈與六三爭所附者哉﹖而六三以小人之意﹐度君子之心﹐故六五「維有解﹐吉」。「維有解」者﹐無所不解之謂也。近則解四﹐遠則解二﹐是以六三釋然而退也。

上六﹕公用射隼於髙墉之上﹐獲之﹐無不利。

《象》曰「公用射隼」﹐以解悖也。

「隼」者﹐六三也﹔「墉」者﹐二陽之間也﹔「悖」者﹐爭也。二陽之所以爭而不已者﹐以六三之不去也。孰能去之﹖將使二與四乎﹖二與四固欲得之﹐將使初與五乎﹖則初與五﹐二陽之配﹐三之所疑也。夫欲獘所爭而解交斗﹐惟不涉其黨者能之﹐故「髙墉」之「隼」﹐惟上六爲能射而獲也。隼獲爭解﹐二與四無不利者。

________________________________________

損卦﹝第四十一﹞

艮上

兌下

「損」﹕有孚﹐元吉﹐無咎。可貞﹐利有攸往。曷之用﹖二簋可用享。

《彖》曰「損」﹐損下益上﹐其道上行。

自陽爲陰﹐謂之「損」﹔自陰爲陽﹐謂之「益」。「兌」本「乾」也﹐受「坤」之施而爲「兌」﹐則損下也。「艮」本「坤」也﹐受乾之施而爲「艮」﹐則益上也。惟「益」亦然﹐則「損」未嘗不「益」﹐「益」未嘗不「損」﹐然其爲名﹐則取一而已。何也﹖曰﹕君子務知遠者大者﹐損下以自益﹐君子以爲自損。自損以益下﹐君子以爲自益也。

「損」而有孚﹐「元吉﹐無咎」。

損下而下信之﹐必有道矣。孟子曰「以佚道使民﹐𨿽勞不怨﹔以生道殺民﹐𨿽死不怨殺者。」使民知所以損我者﹐凡以益我也﹐則信之矣。損者﹐下之所患也﹐然且不顧而爲之﹐則其利必有以輕其所患者矣。利不足以輕其所患﹐益不足以償其所損﹐則損且有咎﹔是故可以無咎者﹐惟「元吉」也。上之所以損我者﹐豈徒然哉﹐蓋「吉」之「元」者也﹐如此而後「無咎」。

可貞﹐利有攸往。「曷之用﹖二簋可用享」﹐二簋應有時﹐損剛益柔有時﹐損益盈虛﹐與時偕行。

「有孚﹐元吉無咎」﹐爲上卦言也﹔「可貞﹐利有攸往﹐曷之用﹖二簋可用享」﹐爲下卦言也。損下益上﹐其道上行﹐然而下不可以無貞也﹐以損之道爲上行﹐而舉不可貞則過矣。故「損」有「可貞」之道﹐九二是也﹔皆貞而不往則無上﹐皆往而不貞則無下﹐故「可貞﹐利有攸往」。有「往者」﹐有「貞者」﹐故曰「曷之用」。「曷之」者﹐擇之也﹔「二簋」﹐「兌」之二陽也。「兌」本「乾」也﹐而六三以身徇上﹐故自陽而變爲陰。初九﹑九二﹐意則向之﹐而身不徇﹐故自如而不變也。祭祀之設簋也﹐亦以其意而已﹐我豈予之﹖神豈取之哉﹗君子之益人也﹐蓋亦有無以予之﹐而人不勝其益者也。然此二陽﹐皆有應於上者也﹕初九「遄往」﹐而九二「徵凶」﹐故曰「二簋應有時」﹐言𨿽應﹐而往有時也。

《象》曰﹕山下有澤﹐「損」﹐君子以懲忿窒欲。

初九﹕已事遄往﹐無咎﹐酌損之。

《象》曰「巳事遄往」﹐尙合志也。

《彖》曰「損益盈虛﹐與時偕行。」則損﹑益視盈﹑虛以爲節者也。初九陽之未損﹐則方盈也﹔六四陰之未益﹐則猶虛也。下方盈而上猶虛﹐則其往也不可後矣﹐故我𨿽有事﹐當且已之而遄往也。其往也自我﹐則損之多少我得酌之。若盤桓不進﹐迫於上之勢而後往﹐則𨿽欲酌之﹐不可得矣﹐其損必多。故勢不可以不損者﹐惟「遄往」﹐可以「無咎」。

九二﹕利貞﹐徵凶。弗損﹐益之。

《象》曰「九二利貞」﹐中以爲志也。

初九已損矣﹐六四已益矣﹐則九二之於六五﹐不可復往﹐故「利貞﹐徵凶」。其迹不往﹐其心往也﹐故「弗損﹐益之」。言九二以無損於己者益六五也。「兌」之三爻﹐未有不以益上爲志者﹐初九迹與心合﹐故曰「尙合志也」﹔九二則其心向之而已﹐故曰「中以爲志也」。夫以損己者益人﹐則其益止於所損﹐以無損於己者益人﹐則其益無方。故「損」之六三﹐益之六四﹐皆以損己者益人﹔而「損」之九二﹐益之九五﹐皆以無損於己者益之➀。以其無損於己﹐故受其益者﹐皆獲「十朋之龜」也。

【校注】

➀益之﹕《蘇氏易傳》作「益人」﹐亦通。

六三﹕三人行﹐則損一人﹔一人行﹐則得其友。

《象》曰「一人行」﹐三則疑也。

「兌」之三爻皆以益上爲志﹐故曰「三人行」﹔卒之損己以益上者﹐六三而已﹔故曰「損一人」﹑且曰「一人行」也。「友」﹐九二也。六三以身徇上﹐使九二得以不徵﹐此九二之所深徳也﹐故曰「一人行﹐則得其友」。以心言之﹐則三人皆行﹔以迹言之﹐則一人而已。君子之事上也﹐心同而迹異﹐故上不疑﹔苟三人皆行﹐則上且以我爲有求而來﹐進退之義輕矣。

六四﹕損其疾﹐使遄有喜﹐無咎。

《象》曰「損其疾」﹐亦可喜也。

「遄」者﹐初九也。下之所損者有限﹐而上之求益者無已﹐此下之所病也。我去是病﹐則夫「遄者」喜我矣。自初言之﹐「已事遄往」﹐則四之求我也寡﹐故「酌損之」﹔自四言之﹐「損其疾」﹐則初之從我也易﹐故「遄有喜」。

六五﹕或益之﹐十朋之龜﹔弗克違﹐元吉。

《象》曰﹕六五「元吉」﹐自上祐也。

六五者﹐受益之主﹐而非受益之地也。以受益之主而不居受益之地﹐不求益者也。不求益而物自益之﹐故曰「或」。「或」者﹐我不知其所從來之辭也。「十朋之龜」﹐則九二弗損之益也﹔龜之益人也﹐豈有以予人﹐而人亦豈有所取之﹖我亦效其智而已。六五之於九二﹐無求也﹐「自上祐之」。而二自效其智﹐𨿽欲避之而不可﹐以其不可避﹐知其非求也﹐故「元吉」。

上九﹕弗損﹐益之﹐無咎﹐貞吉﹐利有攸往。得臣﹐無家。

《象》曰「弗損益之」﹐大得志也。

上九者﹐受益之地﹐不可以有損。而六三之徳不可以無報也﹐故以無損於己者益之﹐則大得其志矣。六三忘家而徇我﹐我受其莫大之益﹐苟安居而無所往﹐則是以其益厚己而已。故「利有攸往」﹐然後有以受之而無愧也。

________________________________________

益卦﹝第四十二﹞

巽上

震下

益﹕利有攸往﹐利涉大川。

《彖》曰「益」﹐損上益下﹐民說無疆。自上下下﹐其道大光。「利有攸往」﹐中正有慶。「利涉大川」木道乃行。

六四自損以益下﹐「巽」之致用﹐未有如「益」者也﹐故曰「木道乃行」。涉川者﹐用木之道也。

「益」﹐動而「巽」﹐日進無疆。天施地生﹐其益無方。

「天施」﹐「乾」爲「巽」也﹔「地生」﹐「坤」爲「震」也。

凡「益」之道﹐與時偕行。

君子之視民﹐與己一也。「益」者要有所損爾﹐故「時」然後行。

《象》曰﹕風雷﹐「益」。君子以見善則遷﹐有過則攺。

「懲忿窒欲」﹐則上之爲損也少﹔攺過遷善﹐則下之蒙益也多矣。

初九﹕利用爲大作﹐元吉﹐無咎。

《象》曰「元吉無咎」﹐下不厚事也。

「益」之下﹑「損」之上也﹐故知「損」﹐則知「益」矣。逆而觀之﹐「益」之初九﹐則「損」之上九也﹐自初己上﹐無不然者。惟其上下﹑內外不同﹐故其迹不能無少異。若所以盡初之情﹑處事之宜﹐則「損」﹑「益」一也。「損」之上九﹐「益」之初九﹐皆正受益者也﹐彼之所以自損而專以益我者﹐豈以利我哉﹖將以厚責我也。我必有以塞之﹐故上九「利有攸往」﹐而初九「利用爲大作」。上之有爲也﹐其勢易有功﹐則其利倍﹔有罪則其責薄﹐故「損」之上九僅能「無咎」而已﹐正且吉矣。下之有爲也﹐其勢難有功﹐則利歸於上﹐有罪則先受其責﹐故「益」之初九至於「元吉」﹐然後「無咎」。何則﹖其所居者﹐非厚事之地也。

六二﹕或益之﹐十朋之龜。弗克違﹐永貞吉。王用享於帝﹐吉。

《象》曰「或益之」﹐自外來也。

「益」之六二﹐則「損」之六五也。六五所獲之「龜」﹐則九二「弗損」之「益」也﹔六二所獲之「龜」﹐則九五「惠心」之「益」也。是受益者臣也﹐則以「永貞」於五爲「吉」﹔王也﹐則以「享」帝爲「吉」﹐皆受益而不忘報者也。

六三﹕益之﹐用凶事﹐無咎。有孚中行﹐告公用圭。

《象》曰﹕益「用凶事」﹐固有之也。

「益」之六三﹐則「損」之六四也。「或益之」者﹐人益我也﹔「益之」者﹐我益人也。六四之於初九﹐「損其疾」以益之﹔六三之於上九﹐「用凶事」以益之﹐其實一也。君子之遇凶也﹐惡衣糲食﹑致觳以自貶﹐上九𨿽吾應﹐然使其自損以益我﹐彼所不樂也。故六三致觳以自貶﹐然後能「固」而「有之」。彼以我爲得其益而不以自厚也﹐則信我而來矣﹐故曰「有孚中行」。「益」以六二爲王➀﹐則初與三皆得爲公﹐告者有以語之﹕「益之」也。《禮》之用圭也﹐卒事則反之﹐故圭非所以爲賄﹐所以致信也。上九之益六三﹐以信而已﹐非有以予之﹔而六三亦享其信而無所取也﹐則上九樂益之矣。

【校注】

➀六二爲王﹕《蘇氏易傳》作「六二爲主」﹐誤。

六四﹕中行﹐告公從﹐利用爲依遷國。

《象》曰「告公從」﹐以益志也。

「益」之六四﹐則「損」之六三也﹐皆以身爲「益」者也。六四「中行」而益初九﹐豈特如上九用圭而已哉﹗非徒告之﹐乃以身從之。夫能損身以徇人者﹐此以「益」爲志也。初九本陰也﹐六四本陽也﹐而相易也﹔故初九爲「遷國」也﹐六四自損而初受其益﹐初九之遷﹐六四資之﹐故初九「利用」﹐依我而遷也。

九五﹕有孚惠心﹐勿問元吉。有孚﹐惠我徳。

「益」之九五﹐則「損」之九二也。「惠」之以「心」﹐則惠而不費﹐九二益之以「弗損」之「益」﹐而九五惠之以不費之「惠」﹐其實一也。夫不費之惠﹐其有擇哉﹖故「勿問元吉」。我惟信二也﹐故二信我﹔我惟徳二也﹐故二徳我。「有孚﹐惠我徳」﹐「永貞」之報也。

《象》曰「有孚惠心」﹐勿問之矣﹔「惠我徳」﹐大得志也。

「大得」六二之「志」也。

上九﹕莫益之﹐或擊之﹐立心勿恆﹐凶。

《象》曰「莫益之」﹐偏辭也﹔「或擊之」﹐自外來也。

「益」之上九﹐則「損」之初九也。二者皆不樂爲益者也﹐故「損其疾」﹑「用凶事」而後能致之。初九在下﹐勢不得已﹐故「已事遄往」﹔而上九則益不益在我者也﹐且損上益下﹐君子之所樂﹐而小人之所戚也﹐故至於上九﹐特以「莫益」﹑「勿恆」之「凶」戒之。「莫益之」者﹐非無以益﹐我固曰「莫益之」﹔「勿恆」者﹐非不可恆﹐我固曰「勿恆」。「莫」與「勿」者﹐我之偏見不廣之辭也﹐眾莫不益下所謂「恆」也﹐我特立是心﹐而「勿恆」之「凶」其宜矣。上者獨髙之位﹐下之所疾也﹐而莫吾敢擊者﹐畏吾與也﹔莫益則無與矣。孔子曰「無交而求﹐則民不與。莫之與﹐則傷之者至矣。」故「或擊之」。上九之致「擊」﹐如六二之致「益」﹐徒有是心﹐而物自有以應之﹐故皆曰「或」。「或」者﹐物自外來而吾不知也。

________________________________________

《東坡易傳》卷之五

夬卦﹝第四十三﹞

兌上

乾下

「夬」﹕揚於王庭﹐孚號有厲﹔告自邑﹐不利卽戎﹔利有攸往。

《彖》曰「夬」﹐決也﹐剛決柔也。健而說﹐決而和。「揚於王庭」﹐柔乘五剛也﹔「孚號有厲」﹐其危乃光也。

五陽而一陰﹐陰至寡弱而皆乘於決者﹐以其得所附也。上六之所乘者﹐九五之剛﹐所謂「王」也。欲決上六﹐必暴揚之於王之庭﹐此其勢有不便者﹐故五陽𨿽相信而不忘警﹐以爲有危道焉。「號」者﹐所以警也。在彊而知危﹐所以「光」也。

「告自邑﹐不利卽戎」﹐所尙乃窮也。

「邑」者﹐民之所在也。與小人處﹐必先附其民﹔彼無民﹐將無與立。「戎」﹐上六也。五陽之彊﹐足以卽之有餘﹐然而不卽也﹐此所以不窮也。自以爲不足﹐𨿽弱有餘﹔自以爲足﹐𨿽彊有所止矣。故其「所尙」﹐乃所以「窮」也。

「利有攸往」﹐剛長乃終也。

陽盈則憂溢﹐溢則憂覆﹐故「利有攸往」。往則有所施用﹐所以求不盈也。

《象》曰﹕澤上於天﹐「夬」﹔君子以施祿及下﹐居徳則忌。

君子之於祿﹑利﹐欲其在人﹔徳﹑業﹐欲其在己。孔子曰「修辭立其誠﹐」所以居業也。「澤上於天」﹐其勢不居﹐故君子以「施祿」﹐不以「居徳」。

初九﹕壯於前趾﹐往不勝﹐爲咎。

《象》曰「不勝」而「往」﹐咎也。

「大壯」之長﹐則爲「夬」﹐故「夬」之初九﹐與《大壯》之初九無異也。「大壯」之初九曰「壯於趾。」而「夬」之初九曰「壯於前趾。」二者皆有羊之象﹐見於其所施壯之爻﹐是以知其無異也。曰﹕前者通「大壯」之辭也﹐必通「大壯」而爲辭者﹐明其所「壯」同而所遇異也。「大壯」之初九施「壯」於「震」﹐「震」吾朋也﹐觸而遇其朋﹐是以決藩而遂之﹐因以爲用。「夬」之初九施「壯」於「兌」﹐「兌」非吾朋也﹐苟不能勝﹐則往見牽矣﹐豈復決藩而遂我哉﹗君子之動﹐見勝而後往﹐故勝在往前﹔不能必勝而往﹐宜其「爲咎」也。

九二﹕惕號﹐莫夜﹔有戎﹐勿卹。

《象》曰「有戎勿卹」﹐得中道也。

「戎」﹐上六也。「惕號﹐莫夜」﹐警也。「有戎﹐勿卹」﹐靜也。能靜而不忘警﹐能警而不用﹐「得中道」矣。與「大壯」九二「貞吉」同﹐故皆稱其「得中」。

九三﹕壯於九頁﹐有凶﹔君子夬夬獨行﹐遇雨若濡﹐有慍無咎。

《象》曰「君子夬夬」﹐終無咎也。

初九爲趾➀﹐故九三爲九頁。與小人處而「壯」見於面顏﹐有凶之道矣。《易》凡稱其尢者﹐申言之﹐「乾乾」﹑「謙謙」﹑「蹇蹇」之類是也。九三之所以見「壯」於面顏者﹐避私其配之嫌也。故告之以不然﹐曰﹕九三之君子﹐以陽居陽﹐「夬」之尢者也﹐何嫌於私其配也哉﹗苟捨其朋而獨行以答其配﹐使上六之陰和洽而爲雨﹐以至於「濡」﹐𨿽有不知我心而「慍」者﹐然終必無咎。

【校注】

➀初九爲趾﹕《蘇氏易傳》作「上六爲臀」﹐誤。

九四﹕臀無膚﹐其行次且﹔牽羊悔亡﹐聞言不信。

《象》曰「其行次且」﹐位不當也﹔「聞言不信」﹐無不明也。

上六﹐九四之所謂臀也➀。「困」之六三「據於蒺藜」﹐故初六之「臀困於株木」。「夬」之上六見「夬」﹐故九四之「臀無膚」﹐皆謂其同體之末者爲「臀」也。與眾陽處而同體者見「夬」﹐故「其行次且」而不安也。「羊」者﹐初九也﹔初九之觸﹐則我之悔也﹔而能牽之﹐故「悔亡」。𨿽能悔亡而聰不明矣﹐孰與「大壯」﹖九四旣悔亡而得壯輹哉﹗夫君子惟能釋怨而收士﹐故爲之聰﹑明者眾﹐「大壯」之九四是也﹔今初九觸我﹐我牽而縻之莫肯釋﹐則懼者眾矣。𨿽其左右前後將無不可疑﹐故「聞言」不信。

【校注】

➀上六﹐九四之所謂臀也﹕原作「九四﹐上六之所臀」也﹐據《蘇氏易傳》攺。

九五﹕莧陸夬夬﹐中行無咎。

《象》曰「中行無咎」﹐中未光也。

上六之不足「夬」﹐如「莧陸」也➀。九五以陽居陽﹐「夬」之尢者也﹐於所不足「夬」﹐用「夬」之尢﹐𨿽中而未光﹐故「中行無咎」。「中行」者﹐反與四陽處而釋上六也。此與上六爲同體者﹐與九四均爾﹔然不至於「次且」者﹐以其剛之全也。剛之全者﹐則不戚其同體之傷矣﹐故九四之《象》以爲「位不當也」。

【校注】

➀如莧陸﹕《蘇氏易傳》作「莧如陸」﹐誤。

上六﹕無號﹐終有凶。

《象》曰「無號」之「凶」﹐終不可長也。

「無號」者﹐不警也。陽不吾警﹐則吾或有以乘之矣﹐然終亦必凶。

________________________________________

姤卦﹝第四十四﹞

乾上

巽下

「姤」﹐女壯﹐勿用取女。

《彖》曰「姤」﹐遇也﹐柔遇剛也。「勿用取女」﹐不可與長也。

「姤」者﹐所遇而合﹐無適意之謂也。故其女「不可與長」。

天地相遇﹐品物咸章也。

「姤」者﹐「乾」之末﹐「坤」之始也﹐故曰「天地相遇」。以四時言之﹐則建午之月﹐「品物咸章」之際也。《易》曰「萬物相見乎『離』。」

剛遇中正﹐天下大行也。姤之時義大矣哉﹗

「剛」者﹐二也﹔「中正」者﹐五也。陰之長﹐自九二之亡而後爲「遁」﹐始無臣也﹔自九五之亡而後爲「剝」﹐始無君也。「姤」之世﹐上有君﹑下有臣﹐君子之欲有爲﹐無所不可。故曰「剛遇中正﹐天下大行也。」

象曰﹕天下有風﹐「姤」﹔後以施命誥四方。

初六﹕系於金柅﹐貞吉﹔有攸往﹐見凶。羸豕孚蹢躅。

《象》曰「系於金柅」﹐柔道牽也。

剛而能止物者﹐謂之「金柅」﹐九二是也。初六之勢﹐足以兼獲五陽﹐然其始遇而合者﹐九二也。旣合於二﹐若捨而之他➀﹐則終身無所容矣﹐故以系二而貞爲吉。有所往見爲凶﹐初六者﹐「羸豕」也。𨿽「羸」而不可信者﹐以權在焉﹐以其「羸」而信之﹐則「蹢躅」而不可制矣。

【校注】

➀旣合於二﹐若捨而之他﹕《蘇氏易傳》作「旣合不貞﹐又捨而之他」﹐誤。

九二﹕包有魚﹐無咎﹔不利賓。

《象》曰「包有魚」﹐義不及賓也。

「魚」者﹐初六也﹔「包」者﹐魚之所不能脫也﹔「賓」者﹐九四也。「姤」者﹐主求民之時﹐非民求主之時也﹐故近而先者得之﹐遠而後者不得也。不論其應與否也﹐嫌其若有咎﹐故曰「無咎」。

九三﹕臀無膚﹐其行次且﹐厲﹔無大咎。

《象》曰「其行次且」﹐行未牽也。

以「姤」之初六爲「夬」之上六﹐則「姤」之九三﹐「夬」之九四也﹐故其《象》同。九三之所謂臀者﹐初六﹔初六剝陽而進者也﹐處眾陽之間而同體者﹐有剝陽之陰﹐宜其「次且」而不安也。「夬」之九四下牽初九之羊﹐故有「聰不明」之咎。而九三無是也﹐故𨿽危無孔大咎﹐而《象》曰「行未牽也」。

九四﹕包無魚﹐起凶。

《象》曰「無魚」之「凶」﹐遠民也。

旣已失民﹐起而爭之則「凶」。

九五﹕以杞包瓜﹐含章﹐有隕自天。

《象》曰﹕九五「含章」﹐中正也﹔「有隕自天」﹐志不捨命也。

「金柅」也﹐「包」也﹐「杞」也﹐皆九二也﹔「豕」也﹐「魚」也﹐「瓜」也﹐皆初六也。「杞」﹐枸杞也﹐木之至痺者也。「包瓜」者﹐籠而有之也。瓜之爲物﹐得所附而後止﹔不得所附﹐則攀援而求﹐無所不至。幸而遇喬木﹐則𨿽欲抑之不可得矣﹐故授之以杞﹐則杞能籠而有之。杞之所至﹐瓜之所及也。九五者﹐「姤」之主也﹔知初六之勢將至於剝盡而後止﹐故授之以九二。九二之所至﹐初六之所及也。「姤」者﹐陰長之卦﹔而九五以至陽而勝之﹐故曰「含章」。凡陰中之陽爲「章」﹐陰長而消陽﹐天之命也﹔有以勝之﹐人之志也。君子不以命廢志﹐故九五之志堅﹐則必有自天而隕者﹐言人之至者﹐天不能勝也。

上九﹕姤其角﹐吝﹔無咎。

《象》曰「姤其角」﹐上窮吝也。

剛之上窮者﹐「角」也。「姤其角」﹐以是爲「姤」也。以角爲「姤」﹐物之所不樂遇也﹔小人𨿽不能合﹐而君子亦無自入焉。故「吝﹐無咎」。

________________________________________

萃卦﹝第四十五﹞

兌上

坤下

「萃」﹕亨。王假有廟﹐利見大人﹐亨﹐利貞。用大牲﹐吉。利有攸往。

《彖》曰「萃」﹐聚也﹔順以說﹐剛中而應﹐故聚也。「王假有廟」﹐致孝享也。「利見大人﹐亨」﹐聚以正也。

《易》曰「方以類聚﹐物以羣分。」有「聚」﹐必有黨﹔有黨﹐必有爭。故「萃」者﹐爭之大也。盍取其爻而觀之﹐五能「萃」二﹐四能「萃」初﹐近四而無應﹐則四能「萃」三﹔近五而無應﹐則五能「萃」上。此豈非其交爭之際也哉﹗且天下亦未有「萃」於一者也﹐大人者﹐惟能因其所「萃」而卽以付之﹐故物有不「萃」於我﹐而天下之能「萃」物者﹐非我莫能容之﹐其爲「萃」也大矣。「順以說﹐剛中而應」者﹐二與五而已﹔而足以爲「萃」乎﹖曰﹕足矣﹐有餘矣﹗從我者納之﹐不從者付之其所欲從﹐此大人也﹗故「萃」有二「亨」﹐「萃」未有不亨者﹐而其未見大人也﹐則亨而不正﹔不正者﹐爭非其有之謂也。故曰「利見大人﹐亨﹐聚以正也。」大人者﹐爲可以聚物之道而已。「王」至於有「廟」﹐而盡其「孝享」﹐非安且暇不能。物見其安且暇﹐安得不聚而歸之﹖此「聚之正」也。

「用大牲﹐吉﹐利有攸往」﹐順天命也。

《易》之言薦﹑盥﹑禴﹑享﹐非正言也﹐皆有寄焉。「用大牲」者﹐猶曰用大利祿云爾。《易》曰「何以聚人﹖曰財。」所聚者大﹐則所用者不可小矣。天之命我爲是物主➀﹐非以厚我也﹐坐而享之則過矣。故「利有攸往﹐順天命也」。

【校注】

➀天之命我﹕《蘇氏易傳》作「天之命者」﹐誤。

觀其所聚﹐而天地萬物之情可見矣。

不期而聚者﹐必其至情也。

《象》曰﹕澤上於地﹐「萃」﹔君子以除戎器﹑戒不虞。

王弼曰「聚而無防﹐則眾生心。」

初六﹕有孚不終﹐乃亂乃萃。若號﹐一握爲笑﹐勿卹﹔往無咎。

《象》曰「乃亂乃萃」﹐其志亂也。

初六之所應者﹐九四也﹔九四有信之者而「不終」﹐六三是也。始以無應而「萃」於四﹐終以四之有應﹐咨嗟而去之﹐故其《象》曰「萃如﹐嗟如。」此志亂而苟聚者也。「若號﹐一握爲笑」者﹐「號」且「笑」也﹐「一握」者﹐其聲也﹐「號」﹑「笑」雜也。君子之於禍﹑福審矣﹐故笑則不號﹐號則不笑﹔先否而後通﹐則先號而後笑﹐未有號笑雜者也。此其志已亂焉﹐能爲我寇哉﹗故「勿卹﹐往無咎」。

六二﹕引吉﹐無咎﹔孚乃利用禴。

《象》曰「引吉無咎」﹐中未變也。

陰之從陽﹐以難進爲吉。六二得位而安其中﹐不急於變﹐志以從上者也﹐故九五引之而後從。引之而後從﹐則其聚也固﹔是以吉而無復有咎。「禴」者﹐禮之薄者也﹐故用於旣信之後。上以利祿聚之下﹐豈以利祿報之哉﹗故上「用大牲」而下用「禴」﹐以爲有重於此者矣。

六三﹕萃如﹐嗟如﹔無攸利﹐往無咎﹐小吝。

《象》曰「往無咎」﹐上巽也。

六三之「萃」於四﹐四與我﹑與初皆不利也﹐去而之上﹐上亦無應﹔「巽」而納我者也﹐故𨿽「小吝」而「無咎」。

九四﹕大吉﹐無咎。

《象》曰「大吉無咎」﹐位不當也。

非其位而有聚物之權﹐五之所忌也﹔非「大吉」﹐則有咎矣。

九五﹕萃有位﹐無咎﹔匪孚﹐元永貞﹐悔亡。

《象》曰「萃有位」﹐志未光也。

九五「萃」之主也﹐「萃」有四陰﹐而九四分其二﹔以位爲心者﹐未有能容此者也﹐故曰「萃有位﹐無咎。」挾位以忌四爲無咎➀﹐而己志不光矣﹔惟大人爲能忘位以任四。夫能忘位以任四﹐則四且爲吾用﹐而二陰者獨何往哉﹗「匪孚」者﹐非其所孚也﹔「元」者﹐始也﹔「元永貞」者﹐始旣以從之﹐則終身爲之貞也。自六二之外﹐皆非我之所孚也﹔非我之所孚﹐則我不求聚﹐使各得永貞於其始之所從﹐「悔亡」之道也。

【校注】

➀挾位﹕《蘇氏易傳》作「存位」﹐誤。

上六﹕賫咨涕氵夷﹐無咎。

《象》曰「賫咨涕氵夷」﹐未安上也。

「未安上者」﹐不樂在五上也。

________________________________________

升卦﹝第四十六﹞

坤上

巽下

「升」﹕元亨。用見大人﹐勿卹﹔南徵吉。

《象》曰﹕柔以時﹐「升」﹐「巽」而順﹐剛中而應﹐是以大亨。「用見大人﹐勿卹」﹐有慶也。

「巽」之爲物﹐非能破堅達彊者也。幸而遇「坤」﹐故能「升」。其升也有時﹐故曰「柔以時﹐升」。「坤」旣順之﹐五又應之﹐是以「大亨」。大人之於物也﹐危者安之﹐易者懼之﹐下「巽」而上順﹐質柔而遇易﹐志得而輕進﹐以此見大人所畏者也﹐故不曰「利」。𨿽不利﹐不可不見也。見而知畏﹐其爲利也大矣。利之遠者曰「慶」﹐以其「有慶」﹐故𨿽有畏﹐「勿卹」也。

「南徵吉」﹐志行也。

《彖》曰「『巽』而順﹐剛中而應﹐是以大亨。」而六五爲「升階」﹐由此觀之﹐非獨「巽」之上卽「坤」﹐亦「坤」之下援「巽」也。「巽」之求「坤」﹐「坤」之求「巽」﹐皆會於「南」﹐「南徵吉」﹐二者相求之謂也。

《象》曰﹕地中生木﹐「升」﹔君子以順徳﹐積小以髙大。

初六﹕允升﹐大吉。

《象》曰「允升大吉」﹐上合志也。

所以爲「升」者﹐「巽」也﹔所以爲「巽」者﹐初也。「升」之制在初﹐故初六𨿽陰柔﹐而其於升也蓋誠能之﹐故曰「允升」。陰升而遇陽﹐若陽升而遇陰﹐皆得其所升者也。初六以誠能之資而遇九二﹐宜其爲吉之大者矣。

九二﹕孚﹐乃利用禴﹐無咎。

《象》曰﹕九二之「孚」﹐有喜也。

九二升而遇九三﹐蓋升而窮者也。𨿽窮於三﹐而配於五﹐窮而之五﹐五亦無所升﹔而納之﹐故薄禮可以相縻而「無咎」也。

九三﹕升虛邑。

《象》曰「升虛邑」﹐無所疑也。

九三以陽用陽﹐其升也果矣﹔六四以陰居陰﹐其避之也審矣﹔故曰「升虛邑﹐無所疑也。」不言「吉」者﹐以至彊克至弱﹐其爲禍福未可知也﹐存乎其人而已。

六四﹕王用亨於岐山﹐吉﹐無咎。

《象》曰「王用亨於岐山」﹐順事也。

上有所適﹐下升而避之﹐失於此而償於彼﹐𨿽不爭可也﹐人或能之➀。今六四下爲三之所升﹐而上不爲五之所納﹐此人情必爭之際也。然且不爭而「虛邑」以待之﹐非仁人其孰能爲此﹖太王避狄於豳➁﹐而亨於岐﹔方其去豳也﹐豈知百姓之相從而不去哉﹗亦以順物之勢而已﹐以此獲吉﹐夫何咎之有﹖

【校注】

➀人或能之﹕《四庫》本無此四字﹐據《蘇氏易傳》補。

➁太王﹕《蘇氏易傳》作「大王」﹐亦通。

六五﹕貞吉﹐升階。

《象》曰「貞吉升階」﹐大得志也。

「貞」者﹐貞於九二也。「巽」之所以能升者﹐以六五之應也﹔曰﹕此升之階也。「階」者﹐有可升之道焉﹐我惟爲階﹐故人升之﹔我不爲階﹐而人何自升哉﹗木之生也﹐克土而後能升﹔而土以生木爲功﹐未有木生而土不願者也。故階而升「巽➀」﹔則六五爲「得志」矣。

【校注】

➀巽﹕《蘇氏易傳》無此「巽」字﹐亦通。

上六﹕冥升﹐利於不息之貞。

《象》曰「冥升」在上﹐消不富也。

「冥」者﹐君子之所息也﹔「升」至上六﹐宜息也。然而不息﹐則消之道也。施於不息之正者則可。孟子曰「求則得之﹐捨則失之。」求在我者﹐此「不息」之正者也﹔求之有道﹐得之有命。求在外者﹐此「不息」之不正者也。

________________________________________

困卦﹝第四十七﹞

兌上

坎下

「困」﹕亨﹐貞大人吉﹐無咎﹔有言不信。

《彖》曰「困」﹐剛揜也。

九二爲初六﹑六三之所揜﹐九四﹑九五爲六三﹑上六之所揜﹐故「困」。「困」者坐而見制﹐無能爲之辭也。陰之害陽者多矣﹐然皆有以侵之﹔夫惟侵之﹐是以陽不能堪而至於戰。戰者有危道也﹐而無所謂「困」。「困」之世﹐惟不見侵﹐而見揜。陰有以消陽﹐而陽無所致其怒﹐其爲害也深矣。

險以說﹐困而不失其所亨﹐其惟君子乎﹖「貞大人吉」﹐以剛中也。

剛中者﹐二也﹔二之謂大人。「貞」於「大人」而後「吉」者﹐五也。

「有言不信」﹐尙口乃窮也。

《象》曰﹕澤無水﹐「困」﹔君子以致命遂志。

「水」﹐潤下者也。在「澤」上則居﹐在「澤」下則逝矣。故「水」在「澤」下﹐爲「澤無水」﹐命與志不相謀者也﹐故各致其極﹐而任其所至也。

初六﹕臀困於株木﹐入於幽谷﹐三歲不覿。

《象》曰「入於幽谷」﹐幽不明也。

初六﹐揜九二者也。揜者非一人之所能﹐故初六之揜九二﹐必將有待於六三。六三固以初爲「臀」也➀﹐「臀」得其所據而後其身能有所爲。今六三之所據者﹐「蒺藜」也﹐則臀已困於株木﹐身且廢矣。「株木」也﹐「蒺藜」也﹐皆非臀之所據者也。夫以柔助剛﹐則其幽可明﹔以柔揜剛﹐其誰明之﹖「入谷」者也﹐有配在四而不善二﹐是以「三歲」不得見也。

【校注】

➀六三固以初爲臀也﹕《蘇氏易傳》作「六三則其所謂臀也」﹐誤。

九二﹕困於酒食﹐朱紱方來﹐利用享祀﹔徵凶﹐無咎。

《象》曰「困於酒食」﹐中有慶也。

「困」之世﹐利以柔用剛。二與五皆剛者也﹐二以柔用之﹐而五以剛用之。天下之易懷者﹐惟小人也﹔方其見揜也﹐爭之以力﹐𨿽刀鋸有不足﹔而將懷之也﹐則酒食有餘矣﹐故九二「困於酒食」﹐所以懷小人也。九五則不然﹕揜我下者﹐我劓之﹔揜我上者﹐我刖之﹔輕用其威﹐威窮而物不服﹐乃大困也。旣困而無助➀﹐則𨿽欲不求二不可得矣。「赤紱」者﹐所以爵命二也﹐故曰困於「赤紱」。五以赤紱爲困﹐而二以是爲方來﹐言此五之所困﹐而二之所不求而至也。困而求二﹐乃徐有說﹐以其用說爲已晚矣。說於未困﹐則其所以爲說者小﹐故九二之所困者﹐酒食而已﹔說於已困﹐則其所以爲說者重﹐故九五之所困者﹐爵命也。祭祀者﹐人之求神而神無求也。祭之者﹐人也﹔享之者﹐神也。五求二﹐故祭之﹔二不求五﹐故享之而已。享之者固不徵﹐而徵以求之﹐故「凶」。𨿽然﹐其義則不可咎﹐以其所從者君也。

【校注】

➀困而無助﹕《蘇氏易傳》作「困則無助」﹐誤。

六三﹕困於石﹐據於蒺藜﹔入於其宮﹐不見其妻﹐凶。

《象》曰「據於蒺藜」﹐乘剛也﹔「入於其宮﹐不見其妻」﹐不祥也。

六三﹐上揜四﹑下揜二者也。堅而不可勝者﹐石也﹔四之謂「石」。傷而不可據者﹐「蒺藜」也﹐二之謂「蒺藜」。六三陰也﹐而居於陽﹐自以爲陽﹐而求配於上六﹐「不祥」也。三之應在上﹐而上六非其應也﹐「宮」則是矣﹐而非其「妻」。故曰「入於其宮﹐不見其妻﹐凶。」小人易合而難久﹐故「困」之三陰﹐其始相與締交而揜剛﹐其終初六之「臀」困﹐六三之「妻」亡。

九四﹕來徐徐﹐困於金車﹐吝﹔有終。

《象》曰「來徐徐」﹐志在下也﹔𨿽不當位﹐有與也。

初六我之配﹐二之所惡也。二剛而在下﹐載己者也﹐故爲「金車」。欲下從初六而困於二﹐故其來「徐徐」﹐不急於配。配之所怨﹐剛之所與也﹐故𨿽「吝」而「有終」。

九五﹕劓﹑刖﹐困於赤紱﹐乃徐有說﹐利用祭祀。

其曰「赤紱」﹐正也﹔「朱紱」﹐嚴之也﹔下受上之辭也。

《象》曰「劓﹑刖」﹐志未得也﹔「乃徐有說」﹐以中直也﹔「利用祭祀」﹐受福也。

「用」﹐九二也。

上六﹕困於葛蘲﹐於臬危兀危﹔曰﹕動悔﹐有悔﹔徵吉。

柔而牽己者﹐葛蘲也﹔三之謂「葛蘲」。剛而難乘者﹐臬危兀危也﹔五之謂「臬危兀危」。上六困於此二者而不能去﹐則謀全之過也。曰﹕不可動﹐動且有悔﹐而不知其不動乃所以有悔也。上無揜我者﹐則吉莫如徵也﹐而不徵﹐何哉﹗以柔用剛﹐則乘之者至以爲「蒺藜」﹔以剛用剛﹐則乘之者以爲「臬危兀危」而已。

《象》曰「困於葛蘲」﹐未當也。

上六足以爲配﹐而六三未足以當也。

「動悔有悔」﹐吉行也。

________________________________________

井卦﹝第四十八﹞

兌上

坎下

「井」﹕攺邑不攺井﹐無喪無得﹐往來井井﹐汔至亦未繘井﹐羸其瓶﹐凶。

《彖》曰﹕巽乎水而上水﹐「井」﹐井養而不窮也。「攺邑不攺井」﹐乃以剛中也﹔「汔至亦未繘井」﹐未有功也。「羸其瓶」﹐是以凶也。

食者﹐往也﹔不食者﹐來也。食不食﹐存乎人。所以爲「井」者﹐存乎己。存乎人者﹐二﹔存乎己者﹐一。故曰「往來井井」。「汔」﹐燥也。至井而未及水﹐曰「汔」。至得水而來出井﹐曰「未繘井」。井未嘗有得喪﹐「繘井」之爲功﹐「羸瓶」之爲凶﹐在汲者爾。

《象》曰﹕木上有水﹐「井」﹔君子以勞民勸相。

人之於井﹐未有錮之者也﹔故君子推是道「以勞民勸相」。

初六﹕井泥不食﹐舊井無禽。

《象》曰「井泥不食」下也﹔「舊井無禽」﹐時捨也。

《易》以所居爲邪﹑正﹐然不可必也﹔惟「井」爲可必。井未有在潔而不淸﹐處穢而不濁者也﹐故卽其所居﹐而邪﹑正決矣。孔子曰「君子惡居下流﹐天下之惡者歸焉。」初六﹐惡之所鐘也﹔君子所受於天者無幾﹐養之則日新﹐不養則日亡﹐擇居所以養也。《彖》曰「井養而不窮」﹐所以養「井」者﹐豈有他哉﹗得其所居則潔﹐潔則食﹐食則日新﹐日新故不窮。「井泥」者﹐「無禽」之漸也﹐「泥」而「不食」﹐則廢矣。「舊井」﹐廢井也﹔其始無人﹐其終無禽。無人猶可治也﹐無禽不可治也。所以爲井者亡矣﹐故時皆捨之。

九二﹕井谷射鮒﹐甕敝漏。

《象》曰「井谷射鮒」﹐無與也。

九二居非其正﹐故無應於上則趨下而已。下趨者﹐谷之道也﹔失井之道而爲谷﹐故曰「井谷」。九二之所趨者﹐初六也﹔初六之謂「鮒」。井而有「鮒」﹐則人惡之矣﹐然猶得志於甕﹐何也﹖彼有利器﹐而肯以我污之歟﹖此必敝漏之甕﹐非是甕﹐不汲是井也。

九三﹕井渫不食﹐爲我心惻﹔可用汲﹐王明並受其福。

《象》曰「井渫不食」﹐行惻也﹔求「王明」﹐受福也。

「渫」﹐潔也。九三居得其正﹐井潔者也。井潔而不食﹐何哉﹖不中也。不中者﹐非邑居之所會也﹐故「不食」。井未有以不食爲戚者也﹐凡爲我惻者﹐皆行道之人爾﹐故曰「行惻」。「行惻」者﹐明人之惻我﹐而非我之自惻也﹐是井則非敝漏之甕所能容矣﹐故擇其所用汲者。曰﹕孰可用者哉﹖其惟器之潔者乎﹖器之潔﹐則王之明者也﹔器潔王明﹐則受福者非獨在我而已。

六四﹕井甃﹐無咎。

《象》曰「井甃無咎」﹐修井也。

「修」﹐潔也。陽爲動﹑爲實﹐陰爲靜﹑爲虛。泉者所以爲井也﹐動也實也﹔井者泉之所寄也﹐靜也﹑虛也。故三陽爲泉﹐三陰爲井。初六最下﹐故曰「泥」﹔上六最上﹐故曰「收」﹔六四居其間而不失正﹐故曰「甃」。「甃」之於井﹐所以禦惡而潔井也﹐井待是而潔﹐故「無咎」。

九五﹕井洌寒泉﹐食。

《象》曰「寒泉」之「食」﹐中正也。

此其「正」﹐與九三一也﹐所以食者﹐「中」也。

上九﹕井收﹐勿幕﹔有孚﹐元吉。

《象》曰「元吉」在上﹐大成也。

「收」者﹐甃之上﹐窮也。「收」非所以爲井﹐而井之權在「收」。夫苟幕之﹐則下𨿽有寒泉而不達﹐上𨿽有汲者而不獲﹐故「勿幕」﹐則「有孚﹐元吉」。

________________________________________

革卦﹝第四十九﹞

兌上

離下

「革」﹕巳日乃孚﹐元亨利貞﹐悔亡。

《彖》曰「革」﹐水火相息﹐二女同居﹐其志不相得﹐曰「革」。「巳曰乃孚」革而信之﹔文明以說﹐大亨以正﹔革而當﹐其悔乃亡。

水﹑火﹐則有男女之象然後能相生﹐此非水﹑火也。「二女同居」而已。「二女同居」則「睽」﹐所以不「睽」者﹐「兌」欲下而遇「離」﹐「離」欲上而遇「兌」﹐𨿽欲相違而不能也。旣不相得﹐又不相違﹐則不能無相攻﹔攻而不已﹐必有一勝﹔勝者斯「革」之矣。火能革金﹐「離」革「兌」者也﹐故曰「革」。火者金之所畏也﹐而金非火則無以就器用﹐器成而後知火之利也。故夫「革」﹐不信於「革」之日﹐而信於已「革」之日﹐以其始之不信﹐是以知悔者「革」之所不能免也﹐特有以亡之爾。

天地革而四時成﹔湯武革命﹐順乎天而應乎人。革之時大矣哉﹗

《象》曰﹕澤中有火﹐「革」﹔君子以治歷明時。

「歷」者天事也﹔「時」者﹐人事也。

初九﹕鞏用黃牛之革。

《象》曰「鞏用黃牛」﹐不可以有爲也。

以卦言之﹐則「離」革「兌」者也﹔以爻言之﹐則陽革陰者也。六爻皆以陽革陰﹐故初九﹑九三﹑九四﹑九五四者所以革人﹔而六二﹑上六者人革之。初九﹑九三所以爲革者﹐火也﹔而六二者火之所附﹐初九﹑九三之所欲革者也。火以有所附爲利﹐而所附者以得火爲災﹐故初九﹑九三常願六二之畱而不去也。夫六二苟畱而不去﹐其見革也無日矣。六二之欲去﹐如「遁」之九三之欲遁也﹐故初九當用「遁」之六二﹐所以執九三者﹐固而畱之。六二之所以去者﹐以我有革之之意也﹔故「不可以有爲」﹐有爲則革之之意見矣。

六二﹕巳日乃革之﹐徵吉﹐無咎。

《象》曰「巳日革之」﹐行有嘉也。

初九之所以固我﹐非愛我也﹐畏我去之﹔故未見其革爾。徒見其今之固我而不我革﹐以爲可信而與之處﹐則及矣。君子見幾而作﹐彼今日不革﹐巳日必革之﹐故「徵吉」。爲初九計﹐則宜畱﹔自爲計﹐則宜徵。六二之所謂「嘉」者﹐五也﹔五之所以爲「革」者﹐與初異矣。捨初從五﹐其吉也﹐豈復有咎哉﹗

九三﹕徵凶﹐貞厲。革言三就﹐有孚。

《象》曰「革言三就」﹐又何之矣﹗

九三有應於上﹐故其意常欲徵也。六二之所以不得去者﹐以我乘之也﹔捨之而徵﹐則二去矣。二苟去之﹐則我與初九無所施其革﹐二陽相灼而喪其所附﹐則窮之道也。故「徵凶﹐貞厲」。貞者﹐不徵之謂也﹔不徵則與六二處而不相得以相革者也﹐故危。𨿽危而不凶﹐言者以也。「革言三就」﹐猶曰革以三成。三者相持而成革﹐明二之不可去也。二存則初與三相信﹐二去則初與三相疑﹐此必然之勢也。故曰「革言三就﹐有孚。」

九四﹕悔亡﹐有孚﹔攺命﹐吉。

《象》曰「攺命」之「吉」﹐信志也。

下之二陽﹐以火爲革者也﹔故見革者惟欲去之﹐此徳不足者也。徳不足而革﹐則所革者亡﹐革者亦凶。故初九﹑九三﹐皆以六二之畱爲吉也。上之二陽則不然﹐其革也以說。革而人莫不說﹐非有徳者﹐其孰能之﹖九四﹐未當位者也﹔未當位而革﹐故悔革而說﹐故「悔亡﹐有孚」也。攺命者始受命也﹐𨿽未當位﹐而志自信矣。

九五﹕大人虎變﹐未占有孚。

《象》曰「大人虎變」﹐其文炳也。

《易》曰「雲從龍﹐風從虎。」虎有文而能神者也﹐豹有文而不能神者也。故大人爲虎﹐君子爲豹。非大人而革者﹐皆毀人以自成﹐廢人以自興﹐故人之從之也﹐必占其可從而後信。若大人之革也﹐則在我而已炳然日新﹐天下之所謂文者自廢矣﹐此豈待占而後信者哉﹗

上六﹕君子豹變﹐小人革面﹐徵凶﹐居貞吉。

《象》曰「君子豹變」﹐其文蔚也﹔「小人革面」﹐順以從君也。

上六﹐見革於大人者也。此見革者君子也﹐則其向之未革﹐乃其避世之遇爾。豹生而有文﹐豈其無素而能爲之哉﹗若小人也﹐則革面而已。朝爲寇讎﹐莫爲腹心﹐無足怪者。下之二陽﹐徳不足者也﹐故六二以徵爲吉﹔上之二陽﹐大人也﹔故上六以徵爲凶。

________________________________________

鼎卦﹝第五十﹞

離上

巽下

「鼎」﹕元吉﹐亨。

《彖》曰「鼎」﹐象也。

「象」者﹐可見之謂也。天之生物不可見﹐旣生而剛彊之者可見也。聖人之創業﹐其所以創之者不可見﹐其成就熟好﹐使之堅凝而不壞者可見也。故《象》曰「君子以正位凝命。」「革」所以攺命﹐而「鼎」所以凝之也﹔知「革」而不知「鼎」﹐則上下之分不明而位不正﹐𨿽其所受於天者﹐流泛而不可知矣。

以木「巽」火﹐亨飪也。聖人亨以享上帝﹐而大亨以養聖賢。

大器非器也﹐大亨非亨也。取「鼎」之用而施之天下﹐謂之「大亨」。「鼎」之用﹐極於亨帝而已﹐以其道養聖賢﹐則亨之大者也。國有聖賢﹐則君位定而天命固矣。

「巽」而耳目聰明﹐柔進而上行﹐得中而應乎剛﹐是以「元亨」。

「元亨」﹐所謂「元吉﹐亨」也。柔進而上行者﹐五也﹔五得中而應乎剛﹐則所以爲耳目者﹐「巽」也。

《象》曰﹕木上有火﹐「鼎」﹔君子以正位凝命。

初六﹕鼎顚趾﹐利出否﹔得妾以其子﹐無咎。

《象》曰「鼎顚趾」﹐未悖也﹔「利出否」﹐以從貴也。

六爻皆「鼎」也。當其處者有其象﹐故以初爲「趾」﹐二與三四爲「腹」而實在焉﹔五與上爲「耳」。初六上應九四﹐顚趾之象也﹔夫「鼎」﹐聖人將「以正位凝命」﹐亨而熟之至於可食而後已﹔苟有不善者在焉﹐則善與不善皆亨而並熟﹐而善者棄矣。鼎於是﹐未有實也﹔故及其未有實而顚之﹐以同其不善。如待其有實﹐則夫不善已污之矣﹐實非吾之所欲棄也。於是焉而顚之以其所欲棄﹐出其所不欲棄﹐則天下之亂或自是起矣。故曰「鼎顚趾﹐未悖也。」「顚趾」而「出否」﹐盡去之道也﹔盡去之﹐則患鼎無實。聖人之於人也﹐責其身不問其所從﹐論其今不考其素﹐苟騂且角﹐犁牛之子可也。鼎𨿽以「出否」爲利﹐而擇之太詳﹑求之太備﹐天下無完人。故曰「得妾以其子﹐無咎。」從其子之爲貴﹐則其出於妾者可忘也。

九二﹕鼎有實﹐我仇有疾﹐不我能卽﹐吉。

《象》曰「鼎有實」﹐愼所之也﹔「我仇有疾」﹐終無尢也。

九二始有「實」者﹐「仇」者六五也。所謂「耳」也﹐九二之實﹐六五之所舉也。故其《象》曰「鼎黃耳」。中以爲實也﹐「仇有疾」而不能卽我﹐畏九四也。「鼎」以耳行﹐故耳能卽之則食﹐不能卽之﹐則不食之道也。始有實者以不食爲吉﹐惡其未足而輕用之也。故曰「鼎有實﹐愼所之也。」

九三﹕鼎耳革﹐其行塞。雉膏不食﹐方雨虧悔﹐終吉。

《象》曰「鼎耳革」﹐失其義也。

「耳」﹐上九也。九三之實﹐上九之所舉也。熟物之謂革﹐鼎之熟物﹐以腹不以耳﹔而上九「離」之極﹐火之所炎﹐以耳革者也。耳之受炎也﹐足以廢塞其行而不足以革﹐故曰「鼎耳革﹐失其義也。」九三﹐實之將盈者也﹐於是可食矣﹐而其行廢﹐故𨿽有「雉膏」而不食也。耳以兩舉者也﹐六五之耳可「鉉」﹐而上九之耳不可鉉﹐則六五𨿽欲獨舉得乎﹖陰欲行而陽欲畱﹐其爲悔也大矣﹐故至於雨然後悔﹐虧而終吉。雨者﹐陰陽之和﹐「玉鉉」之功也。

九四﹕鼎折足﹐覆公餗﹐其形渥﹐凶。

《象》曰「覆公餗」﹐信如何也﹖

鼎之量﹐極於四﹐其上則耳矣。受實必有餘量﹐以爲溢地也。故九三以不食爲憂﹐明不可復加也﹔至於九四﹐溢則覆矣。故孔子曰「徳薄而位尊﹐知小而謀大﹐力少而任重﹐鮮不及矣。」方其未及也﹐必有告之者而不信﹐及其已信﹐則無如之何矣。

六五﹕鼎黃耳﹐金鉉﹔利貞。

《象》曰「鼎黃耳」﹐中以爲實也。

上九﹕鼎玉鉉﹐大吉﹔無不利。

《象》曰「玉鉉」在上﹐剛柔節也。

六五﹑上九﹐皆所謂「耳」也。上九之耳﹐見於九三﹐故不復出也﹔在炎而不灼者﹐玉也﹔金則廢矣。六五之爲耳也﹐中而不亢﹐柔而有容﹐故曰「黃耳」﹐則其所以爲「鉉」者﹐以金足矣。上九之爲耳也﹐炎而灼﹐不可以迫﹐故曰「耳革」﹐則其所以爲鉉者﹐玉而後可。金鉉可以及五而不可以及上﹐玉鉉則可以兩及矣。可以兩及﹐則上九之剛﹑六五之柔﹐我爲之節也。九二之實﹐利在於不食﹐故六五之耳﹐利在於貞而不行﹔九三之實﹐以不食爲憂﹐故上九之耳﹐得玉鉉則「大吉﹐無不利」。無不利者﹐上與五﹑與三之所利也。以鼎熟物﹐人皆能之﹔至於鼎盈而憂溢﹑耳炎而不可舉﹐非玉鉉不能。此「鼎」之所以「養聖賢」也。

________________________________________

震卦﹝第五十一﹞

震上

震下

「震」﹕亨。震來虩虩﹐笑言啞啞﹔震驚百里﹐不喪匕鬯。

《彖》曰「震」﹐亨。「震來虩虩」﹐恐致福也﹔「笑言啞啞」﹐後有則也。「震驚百里」﹐驚遠而懼邇也。

「震」者﹐陽徳之先﹐震陰而達陽者也﹐故「亨」。「震驚百里」﹐言其及遠也﹔「不喪七鬯」﹐言其和也﹔若震而不和﹐則必有僵僕隕墜者矣。「七鬯」﹐祭器也﹔必取祭器者﹐以見震長子也。若威而不猛﹐則可以爲祭主矣。「出」之爲言﹐見也。

《象》曰「氵存雷﹐震﹔君子以恐懼修省。

初九﹕震來虩虩﹐後笑言啞啞﹐吉。

二陽﹐震物者也﹔四陰﹐見震者也。「震」之爲道﹐以威達徳者也﹐故可試而不可遂。試則養而無窮﹐遂則玩而不終。初九﹐試而不遂者也﹐以虩虩之震﹐而繼之以啞啞之笑﹐明其不常用也。惟其不常用﹐故二陰莫敢犯其鋒﹐皆以逃避而後免也。

《象》曰「震來虩虩」﹐恐致福也﹔「笑言啞啞」﹐後有則也。

以其威之不常用﹐故知其所以震物者﹐非以害之﹐欲其恐而致福也。「有則」者﹐言其不遂也。

六二﹕震來﹐厲﹔億喪貝﹐躋於九陵﹐勿逐﹐七日得。

《象》曰「震來﹐厲」﹐乘剛也。

初九之威不可犯也﹐來則危﹐往則安。故𨿽「喪貝」而「勿逐」﹐「躋於九陵」以避之。以初九之不遂其震﹐而繼之以笑言也。故七日可以得所喪也。「喪貝」以明初九之威﹐「七日得」以明初九之不以威窮物也。

六三﹕震蘇蘇﹐震行無眚。

《象》曰「震蘇蘇」﹐位不當也。

六三不鄰於震矣﹐而猶蘇蘇然﹐懼也。行而避之﹐然後無眚﹐以明初九之威能及遠也。

九四﹕震遂泥。

《象》曰「震遂泥」﹐未光也。

震於已震之後﹐遂而不知止者也﹐故「泥」。「泥」者﹐以言其不能及遠也﹐故二陰皆以處而不避爲吉。

六五﹕震往來﹐厲﹔億無喪﹐有事。

《象》曰「震往來﹐厲」﹐危行也﹔其事在中﹐大無喪也。

九四以其「遂泥」之威加於六五﹐非六五之所當畏﹐其衰可坐而待也。夫九四𨿽未可乘﹐然往而避之則過矣﹐故曰「往來﹐厲。」往來皆危﹐則以處爲安矣。九四之威旣已泥矣﹐豈復能如初九一震而喪六二之貞哉﹗以六五居中﹐處而待之﹐非獨無喪﹐億將有功。故曰「億無喪﹐有事。」

510﹣

上六﹕震索索﹐視矍矍﹐徵凶。震不於其躬﹐於其鄰﹐無咎﹔婚媾有言。

《象》曰「震索索」﹐中未得也﹔𨿽凶無咎﹐畏鄰戒也。

九四至此﹐其實不能爲﹐徒襲其餘威以加上六。上六未得其已衰之情﹐故猶「索索」﹑「矍矍」而畏之。苟畏之不已﹐而徵以避之﹐則四張而不可止矣﹐故凶。聖人知其不足避也﹐故告之曰「震不於其躬﹐於其鄰」﹐言九四之威僅可以及五﹐而不及上﹔可以戒而無咎﹐無庸徵也。九四始欲以威加物﹐及其泥而物莫之畏也﹐則其及於上六者﹐有言而已﹐衰之甚也。六爻皆無應﹐故九四兼有二陰﹐得稱「婚媾」也。六二「喪貝」而五無喪﹐六三「震行無眚」﹐而上六「徵凶」﹐九四之不及初也遠矣。

________________________________________

艮卦﹝第五十二﹞

艮上

艮下

「艮」其背﹐不獲其身﹔行其庭﹐不見其人﹐無咎。

《彖》曰「艮」﹐止也﹔時止則止﹐時行則行﹐動靜不失其時﹐其道光明。「艮其止」﹐止其所也﹔上下敵應﹐不相與也﹔是以「不獲其身﹐行其庭﹐不見其人﹐無咎」也。

所貴於聖人者﹐非貴其靜而不交於物﹐貴其與物皆入於吉凶之域而不亂也。故夫「艮」﹐聖人將有所施之。「艮﹐止也」﹐止與靜相近而不同﹐方其動而止之﹐則靜之始也﹔方其靜而止之﹐則動之先也﹐故曰「時止則止﹐時行則行﹐動靜不失其時﹐其道光明。」此言「艮」之得其所施者也。施之於天下之至動﹐是以爲「頤」﹔施之於天下之至健﹐是以爲「大畜」。今夫兼山「艮」﹐是施之於「背」而已﹐「背」固已止矣﹐「艮」何加焉﹖所以爲柅者﹑爲輪也﹔所以爲防者﹑爲水也。今也不然﹐爲輿﹑爲枙﹐爲山﹑爲防﹐不亦近於固歟﹖故曰「艮其止﹐止其所也。」此所以「不獲其身」也。「上下敵應﹐不相與也」﹐此所以「行其庭﹐不見其人」也。物各止於其所﹐是果能止也哉﹖背止於身﹐身與之動而背不知也﹐今我施止於物之所﹐止有大於是物者。則挾而與之趨矣﹐我焉得知之﹖故曰「艮其背﹐不獲其身」﹐其庭未嘗無人也﹐有六人焉➀﹐敵應而不相與﹐則如無人。是道也﹐非向之所謂光明者也﹐以爲無咎而已。

【校注】

➀有六人焉﹕《蘇氏易傳》無「六」字。

《象》曰﹕兼山﹐「艮」﹔君子以思不出其位。

初六﹕艮其趾﹐無咎﹐利永貞。

《象》曰「艮其趾」﹐未失正也。

六二﹕艮其腓﹐不拯其隨﹐其心不快。

《象》曰「不拯其隨」﹐未退聽也。

自「趾」而上﹐至於「輔」﹐當其處者有其徳﹐與「咸」一也。「咸」以上六爲「輔」﹐而五爲「脢」﹐「艮」之「輔」在五﹐而「脢」不取﹐何也﹖「脢」則「背」也﹐「艮」皆取於動者而已。「艮」則何爲皆取於動者也﹖曰﹕卦合而觀之﹐見兩「艮」焉﹔見其施「艮」於止﹐故取其體之靜者而配之﹐曰「艮其背」。爻別而觀之﹐不見「艮」之所施﹐而各見其所遇之位﹔位有不同﹐而吉﹑凶﹑悔﹑吝生焉﹐故取其體之動者而不取其靜﹐以爲其靜者已見於卦矣。上止而用下﹐下止而聽於上﹐此「艮」之正也。趾能動而聽於腓者也﹐「艮其趾」﹐不害於腓之動也﹔趾不自動而已﹐止而聽其上﹐上止則止﹐上行則行﹐此「艮」之正者也﹐故「利永貞」。腓能動而不聽於股者也﹐或曰「咸其股﹐執其隨」﹐隨者股之徳也﹐故謂「股爲隨」。「艮其腓」﹐則股𨿽欲行而不能矣﹐下止而不聽於上﹐上𨿽有憂患而莫之救﹐則上之所不快也﹐以是爲失其正矣﹐故曰「艮其趾﹐未失正也。」

九三﹕艮其限﹐列其夤﹐厲薰心。

《象》曰「艮其限」﹐危薰心也。

三不「艮於股」而「艮於限」﹐亦取諸動者也。「限」者﹐上下之際﹐所以俯仰之節也。「夤」者﹐自上而屬於下者也。「艮」於下之極﹐則其自上而下者絕矣﹔上下絕﹐心之憂也。心在六四﹐故憂之﹔及心也﹐謂之「薰」。

六四﹕艮其身﹐無咎。

《象》曰「艮其身」﹐止諸躬也。

「咸」之九四曰「朋從爾思。」則四者﹐心之所在也。施之於一體﹐則「艮」止於所施﹐所不施者不及也。施之於心﹐則無所不及矣﹐故曰「艮其身」。「艮」得其要﹐故「無咎」。

六五﹕艮其輔﹐言有序﹐悔亡。

《象》曰「艮其輔「﹐以中正也。

口欲止﹐言欲寡。

上九﹕惇艮﹐吉。

《象》曰「惇艮」之「吉「﹐以厚終也。

「惇」﹐益也。「艮」至於輔﹐極矣﹔而又止之﹐故曰「惇艮」。梏者不忘釋﹐痿者不忘起﹐物之情也。在止之極而不忘於動﹐非天下之至厚﹐其孰能之﹖

________________________________________

漸卦﹝第五十三﹞

巽上

艮下

「漸」﹕女歸吉﹐利貞。

《彖》曰「漸」﹐之進也。「女歸吉」也﹐進得位﹑往有功也。進以正﹐可以正邦也﹔其位剛得中也。

此文轉以次相釋也。「漸」之中有進者﹐則「女歸」之「吉」也﹐而利於正。正者孰謂﹖謂「得位」而「有功」﹑「可以正邦」者也。其「得位」者何也﹖「剛中」者也。由此觀之﹐女則二與四﹔所歸則五也。

止而「巽」﹐動不窮也。

「止而『巽』」﹐有所觀望而後進者﹐故不窮。

《象》曰﹕山上有木﹐「漸」﹔君子以居賢徳善俗。

云上於天﹐天所不能居﹐故君子不以居徳﹔木生於山﹐山能居之﹐山以有木爲髙﹐故君子以是居徳業﹑善風俗。

初六﹕鴻漸於幹﹐小子厲﹔有言﹐無咎。

《象》曰「小子」之「厲」﹐義無咎也。

「鴻」﹐陽鳥而水居﹐在水則以得陸爲安﹐在陸則以得水爲樂者也。故六爻𨿽有陰陽之異﹐而皆取於鴻也。初六﹐鴻之在水者也﹐遠則無應﹐近則遇二﹐以陰適陰﹐故曰「鴻漸於幹」。「幹」﹐水涯也。兩陰不能相容﹐故爲「小子」之所「厲」﹐以至於「有言」。𨿽然其所適非志於利也﹐則未至於六三之凶﹐「無咎」可也。

六二﹕鴻漸於磐﹐飲食衎衎﹐吉。

《象》曰「飲食衎衎」﹐不素飽也。

六二﹐鴻之在水者也。近則遇三﹐遠則遇五﹐無適而不得其欲➀﹐故擇其尢可恃者從之。二之從三也﹐𨿽近而難信﹔其從五也﹐𨿽遠而可恃。二陽皆陸也﹐在陸而尢可恃以安者﹐磐也﹐九五之謂「磐」。六二知五之可恃﹐不漸於三而漸於五﹐則食且樂如是。「衎衎」﹐樂也。「素飽」﹐徒飽也。夫飲食何爲若昌樂也﹖豈非以五之足恃而不徒飽歟﹖苟爲徒飽而已﹐則𨿽三可從﹔夫苟從三﹐則飲食未終而憂繼之矣。

【校注】

➀不得其欲﹕《蘇氏易傳》作「不得其遇」﹐誤。

九三﹕鴻漸於陸﹐夫徵不復。婦孕不育﹐凶﹔利禦寇。

《象》曰「夫徵不復」﹐離羣醜也﹔「婦孕不育」﹐失其道也。利用「禦寇」﹐順相保也。

九三﹐鴻之在陸者也﹔而上九非其應﹐故曰「鴻漸於陸」。無應於上而近於四﹐見四之可欲﹐則離類絕朋而趨之﹐故曰「夫徵不復」。六二之從我﹐非正也﹐將視我而進退者也。上之所爲﹐下必有甚者﹐九三適四而不反➀﹐則難以令於二矣。故曰「婦孕不育﹐凶。」四﹐順於五者﹔而三寇之﹐言「禦寇」之利﹐以明三之不利也。

【校注】

➀九三適四而不反﹕《蘇氏易傳》作「九二適四而不反」﹐誤。

六四﹕鴻漸於木﹐或得其桷﹐無咎。

《象》曰「或得其桷」﹐順以「巽」也。

六四﹐鴻之在水者也。近於五而非其應﹐故曰「鴻漸於木」。木生於陸﹐而非鴻之所安也﹔鴻之爲物也﹐足不能握﹐其「漸於木」而「無咎」﹐蓋得其大而有容如桷者焉﹐九五之謂也。「或」者﹐幸而得之之辭也。無應而從非其配﹐非「巽」順﹐何以相保乎﹖

九五﹕鴻漸於陵﹐婦三歲不孕﹐終莫之勝﹐吉。

《象》曰「終莫之勝﹐吉」﹐得所原也。

九五﹐鴻之在陸者也﹔進而遇上九。上九﹐陵也﹔陵者﹐陸之又髙者也﹔進而之陵﹐動乎無嫌﹐故六二之爲「婦」也﹐「三歲不孕」而終莫之勝。夫以陸之陵﹐以爲不得其願矣﹐而婦爲之貞如此﹐則願孰大焉。故曰「進以正﹐可以正邦也。」不求之人而求之身﹐𨿽服天下可也。

上九﹕鴻漸於陸﹐其羽可用爲儀﹐吉。

《象》曰「其羽可用爲儀﹐吉」﹐不可亂也。

上九﹐鴻之在陸者也。上無所適﹐而三非其應﹐故曰「鴻漸於逵」。「漸」有三陽﹐其二爲陰之所混﹐非其有應﹐則近而慕之。惟上九不然﹕夫無累於物﹐則其進退之際﹐雍容而可觀矣。

________________________________________

歸妹卦﹝第五十四﹞

震上

兌下

「歸妹」﹕徵凶﹐無攸利。

《彖》曰「歸妹」﹐天地之大義也。天地不交而萬物不興﹐「歸妹」﹐人之終始也。說以動﹐所「歸妹」也。

「說」少者﹐人之情也﹔故「說以動」﹐其所「歸」者﹐「妹」也。天地之所以交﹐必天降也﹔男女之所以合﹐必男下也。若女長而男少﹐則「大過」之所謂「老婦」﹑「士夫」﹐烏肯下之﹖夫苟不下﹐則天地不交﹐男女不合矣。故「歸妹」者﹐女少而男長﹐女用事而男下之之謂也。夫所以下之者﹐豈一日之故哉﹗將相與終始故也。

「徵凶」﹐位不當也。「無攸利」﹐柔乘剛也。

「歸妹」之爻﹐男女皆易位。柔皆乘剛﹐此男所以說女而致其情者﹐權以濟事﹐一用而止可也。以此而徵則凶﹐且男女皆不利也。

《象》曰﹕澤上有雷﹐「歸妹」﹐君子以永終知敝。

「歸妹」﹐女之方盛者也。凡物之有敝者﹐必自其方盛而慮之﹔迨其衰﹐則無及矣。

初九﹕歸妹以娣﹔跛能履﹐徵吉。

《象》曰「歸妹以娣」﹐以恆也﹔「跛能履」﹐吉相承也。

九二﹕眇能視﹐利幽人之貞。

《象》曰「利幽人之貞」﹐未變常也。

「歸妹」以陰爲君﹐在「兌」則六三是也﹐而初與二﹐其娣也﹔在「震」則六五是也﹐而四其娣也。所以爲「兌」者﹐三也﹐故權在君﹔所以爲「震」者﹐四也﹐故權在「娣」。權之在君也﹐則君𨿽不才﹐而娣常爲之用﹔權之在娣也。則娣𨿽無能爲損益﹐猶要其君。六三不中而居非其位﹐跛﹑眇者也。其所以能履且視者﹐以初與二屈而爲之娣也。二者各致其能於六三﹐故初九曰「歸妹以娣﹐跛能履﹐徵吉。」六二曰「眇能視﹐利幽人之貞➀。」已有能履能視之才➁﹐不以自行而安爲娣﹖使跛者得之以徵﹑眇者得之能視➂﹐何哉﹖豈非上下之常分有不可易者邪﹖故其《象》曰「歸妹以娣﹐以恆也。」而九二之《象》亦曰「未變常也。」九二亦娣也﹐其不言娣﹐何也﹖因初九之辭也。且跛﹑眇者一人﹐而爲之視﹑履者二人﹐是二人者﹐豈可以廢一歟﹖故其《象》曰「跛能履﹐吉相承也。」是以知其皆娣也﹐已有其能而不自用﹐使無能者亨其名﹐則九二非幽人而何哉﹗

【校注】

➀六二曰﹕眇能視﹐利幽人之貞﹕原文無﹐據《蘇氏易傳》補。

➁已有能履﹑能視之才﹕原文無「能視」二字﹐據《蘇氏易傳》補。

➂眇者得之能視﹕原文無此六字﹐據《蘇氏易傳》補。

六三﹕歸妹以須﹐反歸以娣。

《象》曰「歸妹以須」﹐未當也。

古者謂賤妾爲「須」﹐故天文有「須女」。六三不知其託行於初九﹐而自以爲能履﹔不知其借明於九二﹐而自以爲能視﹐是以棄娣而用﹐「須」未足以當「娣」也。失二娣之助﹐則以跛﹑眇見黜而歸矣﹐歸然後知用娣。故曰「反歸以娣」。

九四﹕歸妹愆期﹐遲歸有時。

《象》曰「愆期之志」﹐有待而行也。

九四﹐六五之娣也。以爲權在己﹐故愆期不行以要其君﹐君猶待之有時焉﹐而後歸。此其志以爲吾君必有所待﹐而後能行者也。

六五﹕帝乙歸妹﹐其君之袂﹐不如其娣之袂良﹔月幾望﹐吉。

《象》曰「帝乙歸妹﹐不如其娣之袂良」也﹐其位在中﹐以貴行也。

「歸妹」未有如六五之貴者也﹐故曰「帝乙歸妹」。以帝乙之妹而履得其中﹐則其袂之良否﹐不足以爲損益。非若跛者之託行﹑眇者之借明也﹐而九四欲以袂之良而加之﹐夫袂之良﹐豈足以加其君哉﹗「月幾望」者﹐陰疑於陽﹐《易》之所惡也。然至於娣之欲加其君﹐則以「月幾望」爲「吉」﹐以爲寧月之幾望﹐而無寧娣之加其君也。

上六﹕女承筐﹐無實﹔士刲羊﹐無血。無攸利。

《象》曰﹕上六「無實」﹐「承」虛「筐」也。

「歸妹」男女皆易位﹐柔皆乘剛﹐此豈永終無敝者哉﹖上六則敝之所終也。天地之情﹐正大而已。大者不正﹐非其至情﹔其終必有名存實亡之禍。「女承筐﹐無實」﹐食不績之蠶也﹔「士刲羊﹐無血」﹐用已死之牲也﹔皆實亡之禍也。《象》曰「歸妹﹐徵凶﹐無攸利。」上六處其終﹐故受其凶之全也。

________________________________________

東坡易傳卷六

丰卦﹝第五十五﹞

震上

兌下

「丰」亨﹐王假之﹕勿憂﹐宜日中。

《彖》曰「丰」﹐大也﹔明以動﹐故「丰」。「王假之」﹐尙大也。「勿憂﹐宜日中」﹐宜照天下也。日中則昃﹐月盈則食﹔天地盈虛﹐與時消息﹐而況於人乎﹖況於鬼神乎﹖

「丰」者﹐極盛之時也。天下旣平﹐其勢必至於極盛﹐故曰「王假之﹐勿憂﹐宜日中」者。不憂其不至﹐而憂其已至也﹐宜日之中﹐而不宜其旣中也。旣盈而虧﹐天地鬼神之所不免也﹐而聖人何以處此﹖曰「丰」者﹐至足之辭也。足則余﹐余則溢﹔聖人處之以不足﹐而安所求余﹖故聖人無丰﹐丰非聖人之事也。

《象》曰﹕雷電皆至﹐「丰」﹐君子以折獄致刑。

《傳》曰「爲刑罰﹑威獄﹐以類天之震曜」﹐故《易》至於「雷電相遇」﹐則必及弄獄﹐取其「明以動」也。至於「離」與「艮」相遇﹐則曰「無折獄」﹑「無畱獄」﹐取其「明以止」也。

初九﹕遇其配主﹐𨿽旬無咎﹐往有尙。

《象》曰「𨿽旬無咎」﹐過旬災也。

凡人﹐智生於憂患而愚生於安佚﹟。「丰」之患常在於暗﹐故爻皆以明暗爲吉凶也。初九﹑六二﹑九三﹐三者皆「離」也﹐而有明徳者也﹔九四﹑六五﹑上六﹐則所謂「丰」而暗者也。「離」﹐火也﹑日也﹐以下升上﹐其性也。以明發暗﹐其徳也。故三「離」皆上適於「震」。初九適四﹐其配之所在也﹔而九四非其配﹐故曰「配主」。「旬」之爲言﹐猶曰「周浹」云爾。「尙」﹐配也﹐九四以陽居陰﹐不安於暗者也﹐方其患蔽而求發﹐則𨿽兩剛可以相受﹐故曰「往有尙」﹐言其與配同也。及其暗去而明全﹐「離」之功旣周浹矣﹐則當去之。旣浹而不去﹐則有相疑之災。九四之爲人﹐可與共憂患而不可與同安樂者也。

六二﹕丰其蔀﹐日中見斗﹐往得疑疾。有孚﹐發若﹐吉。

《象》曰「有孚發若」﹐信以發志也。

九三﹕丰其沛﹐日中見沬﹐未折其右肱﹐無咎。

《象》曰「丰其沛」﹐不可大事也﹔「折其右肱」﹐終不可用也。

「蔀」﹐覆也﹐蔽之全者也。「見斗」﹐暗之甚也。「沛」﹐旆也﹐蔽之不全者也。「沬」﹐小明也﹐明暗雜者也。六五之謂「蔀」﹐上六之謂「沛」﹐何也﹖二者皆陰也﹐而六五處中﹐居暗以求明﹔上六處髙﹐彊明以自用。六二之適五也﹐適於全蔽而甚暗者也。夫蔽全﹐則患蔽也深﹔暗甚﹐則求明也力。六五之暗﹐不發則已﹐發之則明矣。故曰「往得疑疾﹐有孚﹐發若﹐吉。」以陰適陰﹐其始未有不疑者也﹐六二𨿽陰﹐而所以爲「離」﹐明之所自出也﹐故始疑而終信也。若夫九三之適上六﹐則適於明暗雜者也﹔用人則不能﹐自用則不足﹐故不可以大事也。君子不畏其蔽﹐而畏其雜﹐以爲無時而可發也﹐爲之用乎則不可﹐不爲之用乎則不敢﹐故折其右肱﹐以示必不可用而後免也。

九四﹕丰其蔀﹐日中見斗﹐遇其夷主﹐吉。

《象》曰「丰其蔀」﹐位不當也﹔「日中見斗」﹐幽不明也﹔「遇其夷主」﹐吉行也。

「夷」﹐等夷也。初九之謂夷主﹐不得其配而得其類也。「幽不明」者﹐以言其暗之甚﹐而不雜。「吉行」者﹐言初九之不可以久畱也。

六五來章﹐有慶譽﹐吉。

《象》曰﹕﹕六五之「吉」﹐有慶也。

六五以陰居陽﹐有「章」者也﹔而能來六二之明﹐故曰「來章」。借明於人而譽歸於己﹐君子予之。

上六﹕丰其屋﹐蔀其家﹐窺其戶﹐闃其無人﹐三歲不覿﹐凶。

《象》曰「丰其屋」﹐天際翔也﹔「窺其戶﹐闃其無人」﹐自藏也。

上六翔於天際﹐自以爲明之至也﹔而其暗則足以蔽其身而已﹐故曰「丰其屋﹐蔀其家」。九三自折其右肱而莫爲之用﹐豈眞無人哉﹗畏我而自藏也。「三歲不靚」﹐其自以爲明者窮矣﹐故「凶」。

________________________________________

旅卦﹝第五十六﹞

離上

艮下

「旅」﹕小亨﹐旅貞吉。

《彖》曰「旅﹐小亨」﹐柔得中乎﹐外而順乎剛﹔止而麗乎明﹔是以「小亨﹐旅貞吉」也。旅之時義大矣哉﹗

「旅」﹐六二﹑六五二陰據用事之地﹐而九三﹑九四﹑上九三陽寓於其間﹐所以爲「旅」也。小者爲主﹐而大者爲旅。爲主者以得中﹐而順乎剛爲亨﹐故曰「小亨」﹔爲旅者以居貞﹐而不取爲吉﹐故曰「旅貞吉」。「止而麗乎明」﹐則居貞而不取之謂也﹔「貞吉」者指三陽﹐非二陰爲主者之事也﹐故特曰「旅貞吉」。

《象》曰﹕山上有火﹐「旅」﹐君子以明愼用刑﹐而不畱獄。

初六﹕旅瑣瑣﹐斯其所取災。

《象》曰「旅瑣瑣」﹐志窮災也。

「羈旅」之世﹐物無正主﹐近則相依。自六二至上九﹐皆陰陽相鄰﹐而初獨孑然處六二之下﹐其細已甚➀﹐故曰「旅瑣瑣」也。斯﹐隸也﹔六二近於九三﹐三之所取也﹔初六窮而無依﹐隸於六二﹐役於九三。三「焚」二次﹐並以及初﹐故曰「斯其所取災」也。

【校注】

➀已甚﹕《蘇氏易傳》作「以甚」﹐誤。

六二﹕旅卽次﹐懷其資﹐得童僕﹐貞。

《象》曰「得童僕﹐貞」﹐終無尢也。

六二﹐九三之所卽以爲次也。因三之資以隸初六﹐故曰「得童僕﹐貞」。初六𨿽四之應﹐而四爲三所隔﹐終「無尢」之者也。

九三﹕旅焚其次﹐喪其童僕﹐貞厲。

《象》曰「旅焚其次」﹐亦以傷矣﹔以旅與下﹐其義喪也。

「下」﹐初六也。六二﹐我之次也。而初隸於二﹐懷二而並有之﹐則初亦我之童僕矣。九三以剛居上﹐見得而忘義﹐焚二以取初﹐則一舉而兩失之矣。

九四﹕旅於處﹐得其資斧﹐我心不快。

《象》曰「旅於處」﹐未得位也。「得其資斧」﹐心未快也。

「資斧」﹐所以除荊棘﹑治次捨也。九四剛而失位﹐所乘者九三﹐有資斧而無地者也﹐故處而「心不快」。

六五﹕射雉一矢﹐亡﹔終以譽命。

《象》曰「終以譽命」﹐上逮也。

居二陽之間﹐可以徳懷﹐不可以力取。如以一矢射兩雉﹐理無兼獲。得四則失上矣﹐若不志於取﹐亡矢而不射﹐則夫二陽者皆可以其功譽而爵命之﹐非獨得四可以及上也。

上九﹕鳥焚其巢﹐旅人先笑後號咷。喪牛於易﹐凶。

《象》曰﹕以旅在上﹐其義焚也。「喪牛於易」﹐終莫之聞也。

九三次於六二之上﹐上九「巢」於六五之上﹐皆以剛臨柔。六二﹑六五皆無應﹐而在我下﹐其勢必與我。上九﹑九三知其無應而必我與也﹐故易而取之。九三「焚其次」﹐上九「焚其巢」﹐其爲不義一也。而三止於「貞厲」﹐上至於「號咷」之凶者﹐六五旅之主也。「離」之《象》曰「畜牝牛﹐吉。」六五之謂牛矣﹐易五以喪牛﹐終莫之聞者﹐驕亢之罪也。

________________________________________

巽卦﹝第五十七﹞

巽上

巽下

「巽」﹕小亨﹐利有攸往﹐利見大人。

《彖》曰﹕重巽以申命。

君子和而不同﹐以「巽」繼「巽」﹐小人之道也。無施而可﹐故用於申命而已。

剛「巽」乎中正而志行﹐柔皆順乎剛﹐是以「小亨﹐利有攸往﹐利見大人。」

所以爲「巽」者﹐初與四也。二五𨿽據用事之地﹐而權不在焉﹐故曰「剛『巽』乎中正而志行」﹐言必用初與四而後得志也。權𨿽在初與四﹐而非用事之地﹐故曰「柔皆順乎剛﹐是以小亨﹐」言必順二五而後亨也。「利有攸往」﹐爲二﹑五用也﹔「利見大人」﹐見九五也。有其權而無其位﹐非九五之大人﹐孰能容之﹖

《象》曰﹕隨風﹐「巽」﹐君子以申命行事。

「申」﹐重也﹔兩風相因﹐是謂「隨風」﹐申命之象也。古之爲令者﹐必反覆申明之﹐然後事必行。

初六﹕進退﹐利武人之貞。

《象》曰「進退」﹐志疑也﹔「利武人之貞」﹐志治也。

初六有其權而無其位﹐九二﹑九三之所病﹐故疑而進退也。小人而權在焉﹐則《易》謂之武人﹔武人負其力而不貞於君﹐志亂也﹔及其治也﹐則以貞於其君爲利。

九二﹕巽在牀下﹐用史﹑巫紛若﹐吉﹐無咎。

《象》曰「紛若」之「吉」﹐得中也。

九二以陽居陰﹐能下人者也。知權在初六﹐故「巽」於牀下﹐下之而求用也。初六﹐武人也﹔方且進退﹐我則下之而求其用﹐故求者紛然﹐而用者不力。譬之用史﹑巫﹐將以求福於神﹐神之降福未可知﹐而史﹑巫先享其利也。故「吉」而後「無咎」。紛然而求人者﹐非吉之道也﹐其所以吉者﹐居得其中﹐用事之地也。

九三﹕頻巽﹐吝。

《象》曰「頻巽」之「吝」﹐志窮也。

九三以陽居陽﹐而非用事之地也。知權之在初六也﹐下之則心不服﹐制之則力不能﹐故頻蹙以待之。「復」之六三不能止初九之爲「復」也﹐故「頻復」﹔「巽」之九三不能止初六之爲「巽」也﹐故「頻巽」。

六四﹕悔亡﹐田獲三品。

《象》曰「田獲三品」﹐有功也。

六四﹐有其權而無其位者﹐與初六均也﹐蓋亦居可疑之地矣。而有九五以爲之主﹐坦然以正待之﹐故「悔亡」。九五不求﹐而六四自求用﹐故其用也力。譬之於田﹕田者盡力以獲禽﹐而利歸於君。「一爲乾豆﹐二爲賓客﹐三爲充者之庖。」君子不勞而「獲三品」﹐其與史巫之功亦遠矣。

九五﹕貞吉﹐悔亡﹐無不利。無初有終。先庚三日﹐後庚三日﹐吉。

《象》曰﹕九五之吉﹐位正中也。

九五履中正之位﹐進不頻蹙以忌四﹐退不過「巽」以下之﹐蓋貞而已矣。此四所以心服而爲之用也﹐是以「吉」且「悔亡」而「無不利」。「無不利」者﹐四與五皆利也。九五之徳如此﹐故有「後庚」之終「吉」。

上九﹕巽在牀下﹐喪其資斧﹐貞凶。

《象》曰「巽在牀下」﹐上窮也﹔「喪其資斧」﹐正乎凶也。

九二以陽居陰﹐上九處「巽」之極﹐故皆「巽」於牀下。而上九陽亢於上﹐非能下人者也﹔九二之「巽」﹐將以用初六﹔而上九之「巽」﹐將以圖六四也﹐有用斧之意焉﹐特以處於無位之地﹐故喪其斧也。以上下言之則「正」﹐以勢言之則「凶」。

________________________________________

兌卦﹝第五十八﹞

兌上

兌下

「兌」﹐亨﹐利貞。

《彖》曰「兌」﹐說也。剛中而柔外﹐說以利貞。是以順乎天而應乎人。說以先民﹐民忘其勞﹔說以犯難﹐民忘其死﹔說之大﹐民勸矣哉﹗

小惠不足以勸民。

《象》曰﹕麗澤﹐「兌」﹔君子以朋友講習。

取其「樂而不流」者也。

初九﹕和兌﹐吉。

《象》曰「和兌」之「吉」﹐行未疑也。

九二﹕孚兌﹐吉﹔悔亡。

《象》曰「孚兌」之吉﹐信志也。

和而不同﹐謂之「和兌」﹔信於其類﹐謂之「孚兌」。六三小人﹐而初九﹑九二君子也﹔君子之說於小人﹐將以有所濟﹐非以爲利也。初九以遠之﹐而無嫌至九二﹐則初九疑之矣﹐故必有以自信於初九者﹐而後「悔亡」。文予而實不予﹐所以信於初九也。

六三﹕來兌﹐凶。

《象》曰「來兌」之「凶」﹐位不當也。

九四﹕商兌﹐未寧﹔介疾﹐有喜。

《象》曰﹕九四之「喜」﹐有慶也。

九五﹐「兌」之主也﹔上有上六﹐下有六三﹐皆其疾也。《傳》曰「美疢不如惡石」。九四介於其間﹐以剛輔五﹐而議二陰者也﹐故曰「商兌﹐未寧﹔介疾﹐有喜。」言疾去而後有喜也﹐疾去而後有喜﹐則《易》之所謂「慶」也。

九五﹕孚於剝﹐有厲。

《象》曰「孚於剝」﹐位正當也。

上六﹕引兌。

《象》曰「上六引兌」﹐未光也。

六三﹑上六﹐皆「兌」之小人﹐以陰爲質﹐以說爲事者﹐均也。六三履非其位﹐而處於二陽之間﹐以求說爲兌者﹐故曰「來兌」﹐言初與二不招而自來也﹐其心易知﹐其爲害淺﹐故二陽皆「吉」﹐而六三「凶」。上六超然於外﹐不累於物﹐此小人之託於無求以爲「兌」者也﹐故曰「引兌」﹐言九五引之而後至也﹐其心難知﹐其爲害深。故九五「孚於剝」﹐「剝」者﹐五陰而消一陽也。上六之害﹐何至於此﹖曰﹕九五以正當之位﹐而孚於難知之小人﹐其至於「剝」﹐豈足怪哉﹗𨿽然﹐其心蓋不知而賢之﹐非說其小人之實也﹐使知其實﹐則去之矣。故有「厲」而不凶。然則上六之所以不光﹐何也﹖曰﹕難進者﹐君子之事也﹔使上六引而不兌﹐則其道光矣。

________________________________________

渙卦﹝第五十九﹞

巽上

坎下

「渙」﹕亨﹐王假有廟﹐利涉大川﹐利貞。

《彖》曰「渙﹐亨」﹐剛來而不窮﹐柔得位乎外而上同﹐「王假有廟」﹐王乃在中也﹔「利涉大川」﹐乘木有功也。

世之方治也﹐如大川安流而就下﹔及其亂也﹐潰溢四出而不可止。水非樂爲此﹐蓋必有逆其性者﹐泛溢而不已。逆之者必哀﹐其性必復﹔水將自擇其所安而歸焉。古之善治者﹐未嘗與民爭﹔而聽其自擇﹐然後從而導之。「渙」之爲言﹐天下流離渙散而不安其居﹐此宜經營四方之不暇。而其《彖》曰「王假有廟」﹔其《象》曰「先王以亨於帝立廟」﹐何也﹖曰﹕犯難而爭民者﹐民之所疾也﹔處危而不偸者﹐眾之所恃也。先王居渙散之中﹐安然不爭﹐而自爲長久之計﹔宗廟旣立﹐亨帝之位定﹐而天下之心始有所系矣。「剛來而不窮者」﹐九二也﹔「柔得位乎外而上同」者﹐六四也。「渙」之得民﹐惟是二者﹐此所以「亨」也﹔然猶未免乎「渙」。「王假有廟」﹐謂五也﹔王至於有廟﹐而後可以涉大川﹐於是「渙」始有所歸矣。有所歸而後有川﹐有川而後可涉﹐「乘木」﹐乘舟也。舟之所行﹐川之所在也。

《象》曰﹕風行水上﹐「渙」﹔先王以享於帝立廟。

初六﹕用拯馬壯﹐吉。

《象》曰﹕初六之「吉」﹐順也。

九二在險中﹐得初六而安﹐故曰「用拯馬壯﹐吉。」「明夷」之六二﹐有馬不以自乘﹐而以拯上六之傷﹔「渙」之初六﹐有馬不以自乘﹐而以拯九二之險。故《象》皆以爲「順」﹐言其忠順之至也。

九二﹕渙奔其機﹐悔亡。

《象》曰「渙奔其機」﹐得原也。

得初六而安﹐是謂「機」也➀。

【校注】

➀機﹕《蘇氏易傳》均作「杌」﹐誤。

六三﹕渙其躬﹐無悔。

《象》曰「渙其躬」﹐志在外也。

渙之世﹐民無常主。六三有應於上﹐志在外者也﹔而近於九二﹐二者必爭焉﹐故「渙其躬」﹐無所適從﹐惟有道者是予而後安。

六四﹕渙其羣﹐元吉﹔渙有丘﹐匪夷所思。

《象》曰「渙其羣﹐元吉」﹐光大也。

上九之有六三者﹐以應也﹔九五之有六四﹑九二之有初六者﹐以近也﹔皆有以羣之。「渙」而至於羣﹐天下始有可收之漸。其徳大者﹐其所羣也大﹔其徳小者﹐其所羣也小。小者合於大﹐大者合於一﹐是謂「渙其羣」也。近五而得位﹐則四之所羣者最大也﹐因君以得民﹐有民以自封殖﹐是謂「丘」也﹔「夷」﹑平也﹐民之蕩蕩焉﹐未有所適從者也。彼方不知其所從﹐而我則爲丘以聚之﹐豈「夷」者之所思哉﹖民之所思﹐思夫有徳而爭民者也。

九五﹕渙汗﹐其大號﹔渙﹐王居無咎。

《象》曰「王居無咎」﹐正位也。

「汗」﹐取其周浹而不反也。宗廟旣立﹐亨帝之位定﹐而「大號」令出焉。其曰「渙﹐王居」﹐何也﹖《彖》曰「王假有廟﹐王乃在中也。」渙然之中﹐不知其孰爲臣﹑孰爲主➀﹔至於有廟﹐而天下始知王之所在矣﹐故曰「渙﹐王居」﹐言「渙」之中有王居矣。

【校注】

➀孰爲臣﹑孰爲主﹕《蘇氏易傳》作「孰爲主﹑孰爲臣。」

上九﹕渙其血﹐去逖出﹐無咎。

《象》曰「渙其血」﹐遠害也。

上九求六三﹐必與九二爭而傷焉﹔「渙其血」﹐不爭也﹔九二「剛來而不窮」﹐不可與爭者也。𨿽不爭而處爭之地﹐猶未免也﹐故去而遠出﹐然後無咎。

________________________________________

節卦﹝第六十﹞

坎上

兌下

「節」﹐亨。苦節﹐不可貞。

《彖》曰「節﹐亨」﹐剛柔分而剛得中。

「剛柔分」者﹐「兌」下而「坎」上也﹔「剛得中」者﹐謂二﹑五也。此所以爲「節﹐亨」也。

「苦節﹐不可貞」﹐其道窮也。

謂六三也。

說以行險﹐當位以節﹐中正以通。

謂九二也。「兌」施「節」於「坎」﹐故曰「說以行險」。

天地節而四時成。節以制度﹐不傷財﹐不害民。

《象》曰﹕澤上有水﹐「節」﹔君子以制數度﹑議徳行。

「數度」者﹐其政事也﹔「徳行」者﹐其教化也﹔皆所以爲民物之「節」也。

初九﹕不出戶庭﹐無咎。

《象》曰「不出戶庭」﹐知通塞也。

九二﹕不出門庭﹐凶。

《象》曰「不出門庭﹐凶」﹔失時極也。

「節」者﹐事之會也。君子見吉凶之幾﹐發而中其會﹐謂之「節」。《詩﹖東方未明》﹐刺無節也。其詩曰「不能晨夜﹐不夙則莫。」言無節者不識事之會﹐或失則早﹐或失則莫也。「澤上有水﹐節」﹐以澤節水者也。虛則納之﹐滿則流之﹐其權在澤。初九﹑九二﹑六三﹐「澤」也﹐節人者也﹔六四﹑九五﹑上六﹐水也﹔節於人者也。節之於初九則太早﹐節之於六三則太莫﹐故九二者﹐施節之時﹑當發之會也。水之始至﹐澤當塞而不當通﹔旣至﹐當通而不當塞。故初九以「不出戶庭」爲「無咎」﹐言當塞也﹔九二以「不出門庭」爲「凶」﹐言當通也。至是而不通﹐則失時而至於極﹐六三是也﹐是禍福之交﹑成敗之決也。故孔子曰「君不密﹐則失臣﹔臣不密﹐則失身。幾事不密﹐則害成。」

六三﹕不節若﹐則嗟若﹐無咎。

《象》曰「不節」之「嗟」﹐又誰咎也﹖

咨嗟而節之﹐以爲不可不節也。九二之節﹐節於未滿。節之者樂見﹐節者甘焉。六三之節﹐節於旣溢﹔節之者嗟﹐見節者苦焉。若節者人之所不能堪﹐而人終莫之咎者﹐知六三之不得巳也。嗟者﹐不得已之見於外者也。

六四﹕安節﹐亨。

《象》曰「安節」之「亨」﹐承上道也。

六四承節於九五﹐在其上不在其身﹐故六四安焉。

九五﹕甘節﹐吉﹔往有尙。

《象》曰「甘節」之「吉」﹐居位中也。

畜而至於極﹐然後節之﹐其節也必爭。九二施節於不爭之中﹐此九五之所樂也﹐故曰「甘節」。樂則流﹐甘則壞﹔故以往適上六﹐陰陽相配﹑甘苦相濟爲吉也。

上六﹕苦節﹐貞凶﹔悔亡。

《象》曰「苦節貞凶」﹐其道窮也。

《易》有「凶」而「無咎」者﹐「大過」之上六﹑「困」之九二是也﹔則未有「凶」而能「悔亡」者。亦如人之未有旣死而病愈者也。上六「貞凶﹑悔亡」者﹐何也﹖「凶」者六三﹐「悔亡」者上六也。是以知「節」者在「坎」﹐而見「節」者之在「兌」也。六三施苦節於我﹐出於不得已則「無咎」﹐以是爲正則凶矣﹐而我「悔亡」。

________________________________________

中孚卦﹝第六十一﹞

巽上

兌下

「中孚」﹐豚魚﹐吉。利涉大川﹐利貞。

《彖》曰「中孚」﹐柔在內而剛得中﹐說而「巽」﹐孚乃化邦也。

「中孚」﹐信也。而謂之「中孚」者﹐如羽虫之孚﹐有諸中而後能化也。羽虫之孚也﹐必柔內而剛外﹐然則「頤」曷爲不「中孚」也﹖曰﹕內無陽不生﹐故必柔內而剛外﹐且剛得中﹐然後爲「中孚」也。剛得中則正﹐而一柔在內﹐則靜而久﹐此羽虫之所以孚天之道也。君子法之﹐行之以「說」﹐輔之以「巽」﹐而民化矣。

「豚魚﹐吉」﹐信及豚魚也。

信之及民﹐容有僞﹔其及豚魚﹐不容有僞也。至於豚魚皆吉﹐則其信也至矣。

「利涉大川」﹐乘木舟虛也。

《易》至於「巽」在上而云「涉川」者﹐其言必及木。「益」之《彖》曰「木道乃行。」「渙」之《彖》曰「乘木有功。」「中孚」之《彖》曰「乘木舟虛」﹐以明此「巽」之功也。以「巽」行「兌」﹐乘天下之至順而行於人之所說﹐必無心者也。「舟虛」者﹐無心之謂也。

「中孚」以「利貞」﹐乃應乎天也。

天道不容僞。

《象》曰﹕澤上有風﹐「中孚」﹐君子以議獄緩死。

化邦之時﹐不可以用刑。

初九﹕虞﹐吉﹔有它不燕。

《象》曰「初九虞吉」﹐志未變也。

「虞」﹐戒也﹐燕安也。六四﹐初九之應也﹔而近於五﹐爲五所攣。所謂「它」也﹐六四不專於應﹐而有心於五﹐其色不安﹐此必變者也。初九及其未變﹐而戒之不輕往應﹐則遠於爭矣﹐故「吉」。

九二﹕鶴鳴在陰﹐其子和之﹔我有好爵﹐吾與爾靡之。

《象》曰「其子和之」﹐中心原也。

此「中孚」也﹐而爻未有能「中孚」者也。「中孚」者必正而一﹑靜而久﹐而初九﹑六四﹐六三﹑上九有應而相求﹐九五無應而求人者也﹐皆非所謂正而一﹑靜而久者也。惟九二以剛履柔﹐伏於二陰之下﹐端欲無求而物自應焉﹐故曰「鳴鶴在陰﹐其子和之。」鶴鳴而子和者﹐天也﹔未有能使之者也。「我有好爵﹐吾與爾靡之」﹐有爵者﹐求我之辭也﹔彼求我﹑而我不求之之謂也。

六三﹕得敵﹐或鼓或罷﹐或泣或歌。

《象》曰「或鼓或罷」﹐位不當也。

六三履非其位﹐𨿽應在上九﹐而上九非下我者也。上不求三而三求之﹐求之必過五﹐五無應而寇我﹐故曰「得敵」也。得敵而躁﹐躁而失常﹐故「或鼓或罷﹐或泣或歌」也。

六四﹕月幾望﹐馬匹亡﹐無咎。

《象》曰「馬匹亡」﹐絕類上也。

初九以應而從我﹐九五以近而攣我﹐一陰而當二陽之求﹐盛之至也。故曰「月幾望」。「月幾望」者﹐非四之所任也﹐故必捨五而從初。如有二馬而亡其一﹐然後「無咎」﹐類五也。四與五皆「巽」也﹐故得稱「類」。

九五﹕有孚﹐攣如﹔無咎。

《象》曰「有孚攣如」﹐位正當也。

「有孚」者﹐六四也。自五言之﹐則以得四爲「無咎」﹐非應而求﹐從必攣而後固。特以其位當﹐是以「無咎」也。

上九﹕翰音﹐登於天﹔貞凶。

《象》曰「翰音登於天」﹐何可長也﹗

「翰音」﹐飛且鳴者也。凡羽虫之飛且鳴者﹐其飛不長﹐雉雞之類是也。處外而居上﹐非「中孚」之道﹔飛而求顯﹑鳴而求信者也﹐故曰「翰音﹐登於天」。九二在陰而子和﹐上九飛鳴而登天﹐其道蓋相反也﹔惟不下從陰得陽之正﹐故曰「貞凶」。

________________________________________

小過卦﹝第六十二﹞

震上

艮下

「小過」﹕亨﹐利貞。可小事﹐不可大事。飛鳥遺之音﹐不宜上﹐宜下大吉。

《彖》曰「小過」﹐小者過而亨也。

陰自外入據用事之地﹐而囚陽於內﹐謂之「小過」。「小過」者﹐君弱而臣彊之世也。「小者過而亨」﹐則大者失位而否矣。

「過」以「利貞」﹐與時行也。

《彖》之所謂「利貞」﹐則《象》之所謂過乎恭﹑儉與哀者﹐時當然也。

柔得中﹐是以小事吉也﹔剛失位而不中﹐是以不可大事也。

「小過」者﹐臣彊而專。小事﹐𨿽專之可也

有「飛鳥」之象焉。「飛鳥遺之音﹐不宜上﹐宜下大吉」﹐上逆而下順也。

「小過」有鳥之象。四陰據用事之地﹐其翼也﹔二陽囚於內﹐其腹背也﹔翼欲往﹐腹背不能止﹔翼欲止﹐腹背不能作也﹐故「飛鳥」之制在翼。鳥之飛也﹐上窮而忘返﹐其身遠矣﹐而獨遺其音﹔臣之僭也﹐必孤其君﹑遠其民﹐使其君如飛鳥之上窮﹐使其民聞君之聲不見其形也﹐而後得志。故曰「飛鳥遺之音﹐不宜上﹐宜下大吉﹐上逆而下順也。」「小過」之世﹐其臣則逆﹐而其民順﹐故「不宜上﹑宜下」。上則無民而主孤﹐下則近民而君彊也。

《象》曰﹕山上有雷﹐「小過」﹔君子以行過乎恭﹑喪過乎哀﹑用過乎儉。

「小過」之君弱﹐是以臣子痛自貶以張君父也。

初六﹕飛鳥以凶。

《象》曰「飛鳥以凶」﹐不可如何也。

「大過」之「棟」﹐小過之「飛鳥」﹐皆以爲一卦之象。而其於爻也﹐皆寄之於初﹑上者﹐本末之地也。《春秋傳》曰「凡師能左右之﹐曰『以』。」飛鳥見「以」於翼﹔欲左而左﹐欲右而右﹐莫如之何也﹐故凶。

六二﹕過其祖﹐遇其妣﹔不及其君﹐遇其臣﹐無咎。

《象》曰「不及其君」﹐臣不可過也。

卦合而言之﹐「小過」者﹐臣彊之世也﹔爻別而觀之﹐六五當彊臣。六二以陰居陰﹐臣彊而不僭者也。「大過」以夫妻爲君臣﹐而「小過」寄之「祖」與「妣」者﹐「大過」君驕﹐故自君父言之﹔而「小過」臣彊﹐故爲臣子之辭﹐其義一也。曰﹕不幸而過其祖矣﹐而猶遇其妣﹔妣未有不助祖者也﹐不幸而不及其君矣﹐而猶遇其臣﹔臣未有不忠於其君者也﹐故「小過」之世﹐君弱而不能爲政﹐臣得專之者﹐惟六二也。然而於祖曰「過」﹐於君曰「不及」者﹐以見臣之不可「過」其君也。

九三﹕弗過防之﹐從或戕之﹐凶。

《象》曰「從或戕之」﹐「凶」如何也﹖

九四﹕無咎﹐弗過遇之﹐往厲必戒﹐勿用永貞。

《象》曰「弗過遇之」﹐位不當也﹔「往厲必戒」﹐終不可長也。

「小過」﹐陽失位而不中﹐故其君在三﹑四。三之所臣者﹐初與二也﹔四之所臣者﹐五與上也。《春秋》﹕臣弒其君﹐故曰「弒」。或曰「伐」。「弒」者﹐其所從來有漸﹐而「伐」者﹐一朝一夕之故也。六二﹐彊臣也﹐而未之過﹔九三剛而不中﹐莫能容也﹐故曰「弗過防之﹐從或伐之﹐凶。」言六二弗過﹐而九三疑之﹐故或從而伐其君。謂之「伐」者﹐以明二本無意於逆﹐咎在三也。九四以陽居陰﹐可謂「無咎」矣﹐然而失位自卑﹐臣𨿽弗過﹐我則開之。「遇」﹐逢也。臣未僭而逢其惡﹐故曰「弗過遇之﹐往厲必戒﹐勿用永貞。」言九四失位﹐而往從五﹐危而非正﹐不可長也。

六五﹕密雲不雨﹐自我西郊﹔公弋﹐取彼在穴。

《象》曰「密雲不雨」﹐已上也。

「已上」者﹐其勢不可復下之辭也。六五之權﹐足以爲密雲﹐而終不爲雨﹐次於西郊而不行。豈眞不能哉﹖其謀深也。彊臣之欲爲變也﹐憂在內﹐是故見利而不爲﹐見益而不取﹐緼畜以自厚➀﹐持滿而不發者﹐凡皆以遂其深謀也。當是時也﹐必有穴其間而爲之用者﹐故戒之曰「公弋﹐取彼在穴。」君子之居此﹐苟無意於爲盜﹐莫若取其在穴者﹐以自明於天下﹐而天下信之矣。

【校注】

➀緼畜﹕《蘇氏易傳》作「蘊畜」。

上六﹕弗遇過之﹐飛鳥離之﹐凶﹔是謂災眚。

《象》曰「弗遇過之」﹐已亢也。

至於是﹐則「亢」而不可復返也﹐故曰「弗遇過之」﹐言君𨿽不逢其惡﹐而臣自僭也。「離」﹐遭也﹔君失其政而臣得之﹐其所從來遠矣。而憂患集於我﹐非我失政而遭其凶者﹐天禍也。故曰「飛鳥離之﹐凶﹔是謂災眚。」

________________________________________

旣濟卦﹝第六十三﹞

坎上

離下

「旣濟」﹐亨小﹐利貞。初吉﹐終亂。

《彖》曰「旣濟﹐亨小」者﹐亨也。

凡陰陽各安其所﹐則靜而不用。將發其用﹐必有以蘊之者。水在火上﹐火欲炎而不達﹐此火之所以致其怒也。陰皆乘陽﹐陽欲進而不遂﹐此陽之所以奮其力也。火致其怒﹐𨿽險必達﹔陽奮其力﹐𨿽難必遂﹕此所以爲「旣濟」也。故曰「旣濟﹐亨小者﹐亨也。」言小者皆在上而亨﹐大者皆在下而否也。

「利貞」﹐剛柔正而位當也。

「坎」上而「離」下﹐剛柔正也﹔陰皆居陰﹐陽皆居陽﹐位當也。「剛柔正而位當」﹐則小者不可復進﹐以貞爲利也。

「初吉」﹐柔得中也﹔「終」止則「亂」﹐其道窮也。

柔皆乘剛﹐非正也﹔以「濟」則可﹐「旣濟」﹐則當變而反其正﹐以此終焉。止而不變﹐則亂矣。

《象》曰﹕水在火上﹐「旣濟」﹔君子以思患而豫防之。

「旣濟」者﹐難平而安樂之世也﹐憂患常生於此。

初九﹕曳其輪﹐濡其尾﹐無咎。

《象》曰「曳其輪」﹐義「無咎」也。

「濟」者﹐皆自內適外﹐故「旣濟」﹑「未濟」皆以初爲尾﹐以上爲首。「曳」者﹐欲行而未進之象也。初九方行於險﹐未畢濟者也﹐故「無咎」。

六二﹕婦喪其茀﹐勿逐﹐七日得。

《象》曰「七日得」﹐以中道也。

安樂之世﹐人不思亂﹐而小人開之。開之有端﹐必始於爭﹔爭則動﹐動則無所不至。君子居之以至靜﹐受之以廣大﹐𨿽有好亂樂禍之人欲開其端﹐而人莫之予﹐蓋未嘗不旋踵而敗也。「旣濟」爻爻皆有應﹐六二﹑六四居二陽之間﹐在可疑之地﹐寇之所謀﹔而六二居中﹐九五之配也﹐或者欲間之﹐故竊其「茀」。「茀」者﹐婦之蔽也﹔婦喪其茀﹐其夫必怒而求之﹐求未必得﹐而婦先見疑。近其婦者﹐先見詰﹐怨怒並生﹐而憂患之至不可以勝防矣。故凡竊吾茀者﹐利在於吾之逐之也﹐吾恬而不逐﹐上下晏然﹐非盜者各安其位﹐而盜者敗矣。故曰「勿逐﹐七日得。」

九三﹕髙宗伐鬼方﹐三年克之﹔小人勿用。

《象》曰「三年克之」﹐憊也。

「未濟」﹐方其未出於難也。上下一心﹐譬如胡越同舟而遇風﹐𨿽厲民以犯難可也。及其「旣濟」﹐已出於難﹐則上之用其民也﹐易以致怨﹔而下之爲其上用也﹐易以致疑。故「未濟」之九四﹐「震用伐鬼方﹐三年有賞於大國」﹔而「旣濟」之九三﹐以是爲「憊」也。「未濟」之主在六五﹐而九四爲之臣﹐有震主之威者也﹐其威不用之於主﹐而用之於「伐鬼方」﹐𨿽三年之久﹐未見其克﹐不克也而猶賞之以大國者﹐以難未平也。若出於難﹐則臣必用其威於主﹐而主亦疑其臣矣。「旣濟」之九三﹐以九五爲主﹐臣主皆彊﹐故曰「髙宗伐鬼方」﹐以見三之爲五用也。𨿽以髙宗之賢﹐三年而後克之者﹐「旣濟」之世﹐民安於無事而不可用也。「未濟」之賞以大國也﹐豈嘗問其君子小人哉﹖有功斯國之矣﹔而「旣濟」則「小人勿用」﹐蓋已疑其臣矣。

六四﹕繻有衣袽﹐終日戒。

《象》曰「終日戒」﹐有所疑也。

「繻」﹐當作「濡」。「衣袽」﹐所以備舟隙也。四居二陽之間而不相得﹐故備且戒如是也。卦以「濟」爲事﹐故取於舟。

九五﹕東鄰殺牛﹐不如西鄰之禴祭﹐實受其福。

《象》曰「東鄰殺牛」﹐不如西鄰之時也﹔「實受其福」﹐吉大來也。

「東」﹑「西」者﹐彼﹑我之辭也。祭未有水殺牛者﹐而云「殺牛」﹐不如禴祭﹐何也﹖曰﹕禴祭﹐時祭也。國之常事而殺牛者﹐非時﹔特殺而祭﹐以求福者也。小人以爲禴祭常事﹐不足以致福﹐故以非時殺牛而求之﹐而不知時祭之福﹐不求而大來也。人之情﹐在難則厭事﹔而無難之世﹐常不能安有其福。故聖人以爲「旣濟」之主﹐在於守常安法而已﹐求功名於法度之外﹐則《易》之所謂殺牛也。

上六﹕濡其首﹐厲。

《象》曰「濡其首﹐厲」﹐何可久也﹖

「旣濟」之上六﹐畢濟之時也。而以陰居之﹐未免於危也。

________________________________________

未濟卦﹝第六十四﹞

離上

坎下

「未濟」﹕亨﹔小狐汔濟﹐濡其尾﹔無攸利。

《彖》曰「未濟﹐亨」﹐柔得中也。

謂六五也。

「小狐汔濟」﹐未出中也。「濡其尾﹐無攸利」﹐不續終也。

「未濟」陽皆乘陰﹐上下之分定﹐未可以有爲也。「汔」﹐涸也。「坎」在「離」上﹐則水溢而火怒於下﹐必進之象也﹔是以𨿽溢而可以「濟」。「坎」在「離」下﹐則水涸而火安於上﹐不進之象也﹐是以𨿽涸而不可以「濟」。君子見其遠者﹑大者﹐小人見其小者﹑近者﹐初六﹑六三﹐小人也﹔見水之涸﹐以爲可濟也﹐是謂「小狐汔濟」。而九二君子也﹐以爲不可「曳其輪」而不進﹐則「小狐」安能獨濟哉﹗是謂「未出中也」。二陰輕進﹐而九二不予﹐是以六三「徵凶」。初六「濡其尾」﹐𨿽九二亦病矣﹐故「無攸利」。見易而輕犯之﹐遇難而退﹐𨿽有智者不能善其後﹐故曰「不續終也」。

𨿽不當位﹐剛柔應也。

《易》二﹑三﹑四﹑五皆失位﹐惟「未濟」與「歸妹」也。故皆「無攸利」﹐而「歸妹」又「徵凶」者﹐剛柔不應也。

《象》曰﹕火在水上﹐「未濟」﹔君子以愼辧物居方。

上下方安其位﹐而不樂於進取﹐則君子愼靜其身﹐而辧物居方﹐以待其會。

初六﹕濡其尾﹐吝。

《象》曰「濡其尾」﹐亦不知極也。

水火相射﹐極乃致用。故「濟」必待其極﹐「汔濟」﹐非其極也。

九二﹕曳其輪﹐貞吉。

《象》曰﹕九二「貞吉」﹐中以行正也。

外若不行﹐中以行正也。

六三﹕未濟﹐徵凶﹐利涉大川。

《象》曰「未濟徵凶」﹐位不當也。

「未濟」非不濟也﹐有所待之辭也。蓋將畜其全力﹐一用之於大難。大難旣平﹐而小者隨之矣﹐故曰「利涉大川」。六三見水之涸﹐幸其易濟而驟用之﹐後有大川﹐則其用廢矣﹐故曰「徵凶」。見涸而濟者﹐初與三均也﹔初「吝」而已﹐三至於「凶」﹐位不當也。

九四﹕貞吉﹐悔亡。震用伐鬼方﹐三年有賞於大國。

《象》曰「貞吉悔亡志行也。

九四有震主之威﹐苟不用於「鬼方」﹐則無所行其志矣﹐震主者悔也。貞於主而用於敵﹐所以「悔亡」也。

六五﹕貞吉﹐無悔。君子之光﹐有孚﹔吉。

《象》曰「君子之光」﹐其暉「吉」也。

光出於形之表﹐而不以力用。君子之廣大者也﹐下有九二﹐其應也﹔旁有九四﹑上九﹐其鄰也。險難未平﹐三者皆剛﹐莫能相用﹐將求用於我之不暇﹐非謀我者也。故六五信是三者﹐則三者爲之盡力﹐而我無爲﹐此「貞吉﹐無悔﹐君子之光」也。

上九﹕有孚於飲酒﹐無咎。濡其首﹐有孚﹐失是。

《象》曰「飲酒」濡首﹐亦不知節也。

「節」﹐事之會也。「是」﹐是時也。至於是而不濟﹐終不濟也。故「未濟」之可以濟者惟是也。險難未平﹐六五信我﹐將以用我也﹔我則飲酒而已﹐何也﹖將安以待其會也﹐故「無咎」。上九之謂首﹐「濡其首」者﹐可濟之時也﹔若不赴其節﹐飲酒於可濟之時﹐則信我者失是時矣。

________________________________________

