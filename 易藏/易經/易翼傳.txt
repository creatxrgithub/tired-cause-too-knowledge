

欽定四庫全書

經部一

易翼傳

易類

提要

【臣】等謹案鄭東谷易翼傳二卷宋鄭汝諧撰汝諧字舜舉號東谷處州人陳振孫書錄解題云仕至吏部侍郎浙江通誌則雲中教官科遷知信州召爲考功郎累階勲猷閣待制振孫去汝諧世近疑通誌失之其言易宗程子之說所謂翼傳者翼程傳也然亦時有異同其最甚者如程子解艮其背不獲其身行其庭不見其人以爲外物不接內欲不萌郭忠恕得其說而守之遂自號兼山以是爲儒者之至學也朱子所解𨿽微異然亦以是爲克已復禮之義獨汝諧以爲艮其背者所謂不見可欲使心不亂也不見而後不亂見則亂矣故僅爲無咎而已說者或大其事以爲聖人之事非也所見迥乎相左又如解困井爲性命之卦其說亦別然朱子解經於程子亦多所攺定蓋聖賢精義愈闡愈深沈潛先儒之說其有合者疏通之其未合於心者別抒所見以發明之扵先儒乃爲有功是固不必守一先生之言徒爲門戶之見也是書前有自序後有子如岡曽孫陶孫題語如岡稱嘗求得眞徳秀序而此本不載蓋已佚之矣乾隆四十一年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

易翼傳原序

古今傳易者多矣至河南程氏始屏諸家艱深之說而析之以明白簡易之理一時學者知所師承如瞽者之明如聵者之聰如倀倀於冥塗者識其所趨猗與盛哉汝諧伏讀其書而遡其所得者曰體用一源顯微無間也學者不得此理而謂得三聖之心皆妄也何者易精微之書也然聖人所以仁天下來世者欲其皆可知皆可從至其精微者則存乎人之自得爾非以其艱深者而其入也世之傳易者實不得乎精微之防慮其凡近之易忽也乃委之於象數戃怳之中而立於不可詰知之地援怪以爲艱指迂以爲深幸其一說之合則其所不合者挽而傅致之學者駭其然而求其入也疲心刓精以志於得旣得之於道無補也於聖人仁天下之心無與也蓋舉體而遺用則非體徇微而廢顯則非微汝諧每念聖人之經得程氏而始昭昭於天下不敢以他說亂之慮其雜也不敢以已見先之慮其偏也信之篤故其思深思之深故或因程氏而有得者夫信之足矣因之而有得何也誠然之理取則於吾心心之所安者信之其所未安者疑之疑斯辯辯斯明矣謂其爲程氏而亦信其所未安者命之曰欺非心學也乃以程氏之說疏於經之左程氏有所未及與及之而未明凡可傅以已意者則題以爲翼傳私竊識之非敢並駕其說也其在睽曰君子以同而異同異之相形也猶水火之相滅而相成也同而不異則喪其所以爲同矣此書非立異於程氏也只以爲同也古栝鄭汝諧序

余始作翼傳以程氏之說系於經之下而以翼傳系於程氏之下部帙太繁今於諸卦盡用程氏傳者題曰從程氏其附以翼傳者曰余從程氏所以尊河南之學而示無去取之義也

欽定四庫全書

易翼傳上經上

宋鄭汝諧撰幹

【乾下乾上】乾元亨利貞

翼傳曰易始於天地而曰乾坤天地其位也乾坤其義也曰天地則渉於有形曰乾坤則知天地之所以爲天地矣系辭曰乾坤毀則無以見易易不可見則乾坤或幾乎息矣乾坤果何物也道無乎不在乾坤亦無乎不在一物一事具一干坤近取諸身乾坤在焉一動幹也一息坤也一噓幹也一吸坤也動息噓吸相因相生未始間斷此乾坤之所以爲乾坤而易之所以爲易也故曰天地設位而易行乎其中矣易非獨謂此書也通上下亙古今無終始無前後而是理未嘗息是之謂易能悟此理則易無餘蘊矣余從程氏

初九濳龍勿用

翼傳曰陽九陰六說者不一或者取河圖爲證謂六爲純陰過六則一陽生矣夫以六爲純陰可也以九爲純陽則不可蓋河圖以九位乎離至離而一陰已生矣然則九六之義安在乎曰說卦固言之矣而學者弗之攷也曰昔者聖人之作易也幽贊於神明而生蓍參天兩地而倚數參天兩地非九六乎數始於一而至於五備矣自五以往皆配合以成者故一得五而成六二得五而成七三得五而成八四得五而成九五五偶而成十河圖之中宮以五位焉所以管攝是數也聖人於五數之中而用一三五之奇數爲九參天也用二四之偶數爲六兩地也五散而爲九六而九六固已行乎五之中矣此自然之理而說卦之所言也學者多其說以求之亦過矣

九二見龍在田利見大人

翼傳曰龍濳則在淵飛則在天二曰見龍在田田豈龍之所安處哉二居下體之中君徳也五居上體之中君位也君徳著聞而天下利見聖人非敢以是自安也故曰見龍在田時舍也時捨者非久安之地也不言吉凶悔吝者在徳則爲正中在天下則爲文明其事則吉其心則非所安也耕者歸舜則去之而漁漁者歸之則去之而陶懼名之我歸畏天下之我從也書曰徳升聞乃命以位幽濳也舜之本心也升聞見龍也舜之不得已也此理至微故以在田爲言

九三君子終日幹幹夕惕若厲無咎

翼傳曰三居下體之上過乎中也不曰龍而曰君子龍非可以常健也能飛能蟄是以變化不測三陽位之不中者而以九居之蓋幹而又幹龍無此義也惟君子用之以進修不懈日夕惕懼則𨿽危而無咎

九四或躍在淵無咎

翼傳曰重剛而不中三與四同也三之無咎其辭詳而危四之無咎其辭簡而平三下體而未離乎下乾道之未革也其進退之際得失甚重故必終日幹幹夕而惕若然後無咎四上體而已趨於上干道之已革也旣進而無退處得而鮮失惟擇其所安者而從之則可以無咎王弼曰凡言無咎者本有咎也防得其道則無咎余從程氏

九五飛龍在天利見大人

翼傳曰五進乎天位不知其然而然者聖人之心豈利天下而爲之固天下之所利見也余從程氏

上九亢龍有悔

從程氏

用九見羣龍無首吉

翼傳曰六十四卦之九六其用如是莫大於乾坤爾見識也識得羣龍之義惟無首則吉也以龍徳爲首則是先天下而起也聖人之起應之也非先也

彖曰大哉乾元萬物資始乃統天雲行雨施品物流形大明終始六位時成時乘六龍以禦天干道變化各正性命保合太和乃利貞首出庶物萬國咸寧

翼傳曰彖辭疑有差互當云大哉乾元萬物資始乃統天雲行雨施品物流形乾道變化各正性命保合太和乃利貞大明終始六位時成時乘六龍以禦天首出庶物萬國咸寧幹之元無對故曰大哉天以形言元以道言故統天者元也萬物資始始未見其形也元統天而雲行雨施然後品物流形物旣有形必乾道之變化斯各正其性命陰陽之相生無窮變化也萬物之性命保合沖气之和是以利且貞利者各得其宜貞者皆正於一物自始而亨至於利且貞幹之性情見矣大明天道之終始斯見六爻之位各以時成謂自初至上皆有時也六爻之時卽天時也各因其時以乘六龍或潛或見或飛或躍皆所以禦天也禦之爲言若曰天之道惟我所用也此皆聖人體天之事故終之以首出庶物萬國咸寧余從程氏

象曰天行健君子以自彊不息

從程氏

濳龍勿用陽在下也見龍在田徳施普也終日幹幹反復道也或躍在淵進無咎也飛龍在天大人造也亢龍有悔盈不可久也用九天徳不可爲首也

翼傳曰此一叚總言六爻之時義三在下體勢將趨上故反復必合於道也

文言曰元者善之長也亨者嘉之防也利者義之和也貞者事之幹也君子體仁足以長人嘉防足以合禮利物足以和義貞固足以干事君子行此四徳者故曰乾元亨利貞

翼傳曰元亨利貞萬物所以終始推幹之道而施之於人元者首天下之善無不統也亨者防天下之嘉通於理也利者和天下之義合於公也貞者集天下之事正於一也事正於一然後無窮者出焉余從程氏

初九曰濳龍勿用何謂也子曰龍徳而隱者也不易乎世不成乎名遁世無悶不見是而無悶樂則行之憂則違之乎其不可防濳龍也

翼傳曰自此以下詳解六爻之時義濳者志於濳而已豈有徇物成名之心樂則行之常樂也憂則違之不憂也專求吾志而已不願乎其外也是心浩然與天地同其大何嘗有隱顯之間舜之飯糗茹艸也若終身者此也

九二曰見龍在田利見大人何謂也子曰龍徳而正中者也庸言之信庸行之謹閒邪存其誠善世而不伐徳博而化易曰見龍在田利見大人君徳也

翼傳曰庸常也非謂於言行常謹信也亦非謂於其常常者當謹信也蓋以是爲饑食渴飲之常爾閒邪而誠自存善世而不自伐誠則形形則著著則君徳章而文明見矣正其位而君徳章且爲天下之利見聖人之心何如哉

九三曰君子終日幹幹夕惕若厲無咎何謂也子曰君子進徳修業忠信所以進徳也修辭立其誠所以居業也知至至之可與幾也知終終之可與存義也是故居上位而不驕在下位而不憂故幹幹因其時而惕𨿽危無咎矣

翼傳曰三之位危矣惟忠信可以進徳惟修辭立誠可以居業所自處若是變動之際與時偕行將至上體知至也居下體之終知終也至則至之見幾而作也終則終之惟義所在也以是居上心未嘗驕以是居下心未嘗憂驕憂之心可忘而幹幹夕惕之心則不可忘也余從程氏

九四曰或躍在淵無咎何謂也子曰上下無常非爲邪也進退無恆非離羣也君子進徳修業欲及時也故無咎

翼傳曰四乾道之革也非期於必革時然而然耳聖人之隨時猶晝作而夜息饑食而渴飲無適而非道也四已進而在上故亦言進徳修業三之修業居業也四之修業成業也至此而不修業不足語變化矣詩曰文王陟降在帝左右及時之謂也余從程氏

九五曰飛龍在天利見大人何謂也子曰同聲相應同气相求水流濕火就燥雲從龍風從虎聖人作而萬物覩本乎天者親上本乎地者親下則各從其類也從程氏

上九曰亢龍有悔何謂也子曰貴而無位髙而無民賢人在下位而無輔是以動而有悔也

翼傳曰過中則亢非謂居髙者必至於亢也以亢爲言有此義也

濳龍勿用下也見龍在田時舍也終日幹干行事也或躍在淵自試也飛龍在天上治也亢龍有悔窮之災也乾元用九天下治也

翼傳曰此言用九以應天下故曰乾元用九天下治也

濳龍勿用陽气濳藏見龍在田天下文明終日幹幹與時偕行或躍在淵乾道乃革飛龍在天乃位乎天徳亢龍有悔與時偕極乾元用九乃見天則

翼傳曰此言用九以合天道故曰乾元用九乃見天則九五聖人之成徳大而能化者不曰位乎君位而曰位乎天徳有其位而無其徳非干之大人也

乾元者始而亨者也利貞者性情也幹始能以美利利天下不言所利大矣哉

翼傳曰自此以下至卦終亦言用九之義故不嫌於詳復貞性也利情也利者行其所無事貞者實也情乃發出性中之實理也

大哉幹乎剛健中正純粹精也六爻發揮旁通情也時乘六龍以禦天也雲行雨施天下平也

翼傳曰幹之徳剛健而曰中正純粹坤之徳柔順而曰徳方又曰其動也剛天下之理未有倚於一偏者故剛健而不中正純粹是以剛徳爲天下先失其所以爲剛健矣六爻之所發揮通此情也時乘六龍以禦天禦此道也云之行雨之施皆剛陽不至於驕亢故能調暢萬物而天下和平此皆用九之義宜深體之

君子以成徳爲行日可見之行也濳之爲言也隠而未見行而未成是以君子弗用也君子學以聚之問以辧之寛以居之仁以行之易曰見龍在田利見大人君徳也九三重剛而不中上不在天下不在田故幹幹因其時而惕𨿽危無咎矣九四重剛而不中上不在天下不在田中不在人故或之或之者疑之也故無咎

翼傳曰以三畫而分三才則三之位純繋乎人事不可不幹幹而夕惕若四言中不在人蓋向乎天矣特未中也或曰聖人亦有不中者乎聖人之徳無不中也時與位之不中聖人之所兢兢也觀文王周公之危疑則可見其時與位非可以優劣言所遇者如此爾

夫大人者與天地合其徳與日月合其明與四時合其序與鬼神合其吉凶先天而天弗違後天而奉天時天且弗違而況於人乎況於鬼神乎亢之爲言也知進而不知退知存而不知亡知得而不知喪其惟聖人乎知進退存亡而不失其正者其惟聖人乎

翼傳曰其惟聖人乎二一句羨文也余從程氏坤

【坤下坤上】坤元亨利牝馬之貞君子有攸往

從程氏

先迷後得主利西南得朋東北喪朋安貞吉

翼傳曰陽動而陰靜陽明而陰晦靜晦而居先則必迷後而得所主則利曰安貞吉吉生於安且貞也以陰從陽不安且貞其能吉乎余從程氏

彖曰至哉坤元萬物資生乃順承天坤厚載物徳合無疆含光大品物咸亨牝馬地類行地無疆柔順利貞君子攸行先迷失道後順得常西南得朋乃與類行東北喪朋乃終有慶安貞之吉應地無疆

從程氏

象曰地勢坤君子以厚徳載物

從程氏

初六履霜堅冰至象曰履霜堅冰陰始凝也馴致其道至堅冰也

從程氏

六二直方大不習無不利象曰六二之動直以方也不習無不利地道光也

翼傳曰坤陰卦也二陰爻也以六居二以陰居陰也是皆陰柔之極何爲以直方大系之惟天下之至靜爲能動惟天下之至柔爲能剛惟天下之至晦爲能明其體重厚其質柔靜其位中正直方大蓋二得之於所性成之於所飬者故曰六二之動直以方也動者二之發見處也其所性所養自然發見非勉而習之是以無不利得乎大然後有其光有其光斯可以名其大故又曰地道光也

六三含章可貞或從王事無成有終象曰含章可貞以時發也或從王事知光大也

翼傳曰坤純陰也惟三與五爲陽位三曰含章五曰文在中謂其以陰柔靜順而中蘊陽明之美詳見六五解余從程氏

六四括囊無咎無譽象曰括囊無咎愼不害也

翼傳曰坤純陰之卦也以六居四陰而又陰也上遇六五五亦陰也陰晦如是乃閉塞之時也處之之道惟當藏宻而不發露不量可否輕出而用之𨿽小有譽而咎亦隨至矣或曰二亦以陰居陰何以吉也二下體也得中也二與四異矣學者當自識之

六五黃裳元吉象曰黃裳元吉文在中也

翼傳曰自有易以來惟黃裳之義未有知之者其失在以裳爲下也何以知裳非下也考小象文言之辭而知之也象曰黃裳元吉文在中也文言曰君子黃中通理正位居體美在其中而暢於四支是皆以黃爲中以裳爲文爲美無取於在下之義蓋古之服制十二章衣用繪裳用繡考工記謂五采備謂之繡裳備五采與衣之繪不同故裳爲至美爲至文是以六五取象焉六五稱中美元吉何也坤體厚重陰爻虛靜而五位焉五陽明而中正也以厚重虛靜之資而蘊陽明中正之徳所謂充實之謂美充實而有光輝之謂大故能暢於四支而發於事業大吉大善無加於此三曰含章五曰黃裳章之色不若繡之備三𨿽陽不若五之盛三不得中五尊而得中也他卦六三則爲不中不正六五則爲暗爲弱惟坤則爲章爲美必有黙識之者

上六龍戰於野其血黃象曰龍戰於野其道窮也翼傳曰剝之極稱碩果坤之極稱龍明是理未嘗息也剝則上九獨存故不食坤則陽去其位而復反故未免於戰

用六利永貞象曰用六永貞以大終也

翼傳曰陰視陽爲小惟永久貞固則能以大終也以大終所以能承幹此用六之道也

文言曰坤至柔而動也剛至靜而徳方後得主而有常含萬物而化光坤道其順乎承天而時行

翼傳曰幹曰中正純粹坤曰剛方此所以爲乾坤之徳之用也余從程氏

積善之家必有餘慶積不善之家必有餘殃臣弒其君子弒其父非一朝一夕之故其所由來者漸矣由辧之不早辧也易曰履霜堅冰至蓋言順也

翼傳曰自此以下又廣前意惟乾坤六爻反覆推明之

直其正也方其義也君子敬以直內義以方外敬義立而徳不直方大不習無不利則不疑其所行也從程氏

陰𨿽有美含之以從王事弗敢成也地道也妻道也臣道也地道無成而代有終也天地變化艸木蕃天地閉賢人隠易曰括囊無咎無譽蓋言謹也

從程氏

君子黃中通理正位居體美在其中而暢於四支發於事業美之至也

翼傳曰凡於理不通者以其於一偏也惟黃中則不偏以之察理無理不通何謂位何謂體坤土也五土數也五行爲土五色爲黃五聲爲宮五事爲思五方爲中河圖以五位於中央而爲數之管攝以其無所不通也今以坤土而位乎五是以正位而居正體君子以是理而發於事業是爲美之至也

陰疑於陽必戰爲其嫌於無陽也故稱龍焉猶未離其類也故稱血焉夫黃者天地之雜也天而地黃翼傳曰陰極於亥亥乾位焉以龍表之使知有陽也然陽之始生陰之所疑也疑則不受夫陽未免於戰戰乎乾猶未離乎陰之類故俱傷也堅冰之漸君子謹之陰盛而戰寧免於傷著其禍所以警之也屯

【震下坎上】屯元亨利貞勿用有攸往利建侯

從程氏

曰屯剛柔始交而難生動乎險中大亨貞雷雨之動滿盈天造艸昧宜建侯而不寧

翼傳曰易始於畫畫始於乾坤自乾坤而爲八卦乾坤之變極矣自八卦而爲六十四八卦之變極矣八卦皆乾坤所生六十四卦皆八卦所生此作易之本防也傳易者懼其說之簡易而無以自托於艱深之地於是爲互體變卦之說震坎相合中復有艮離震相合中復有巽此互體也自復來者若干卦自臨來者若干卦自泰來者若干卦此生於師小過生於晉之此卦變也又曰乾坤大父母也復姤小父母也嗚呼天地萬物之父母故萬物一天地也震坎相交旣成屯矣安得復有艮離震相交旣成噬嗑矣安得復有巽卦之一陽者謂自復來二陽者謂自臨來三陽者謂自泰來陰陽皆始於乾坤捨曰乾坤而曰來自復自臨自泰者何耶錯震於坤之下則爲復錯巽於乾之下則爲姤復一陽姤一陰八卦相錯必有是也今見其爲一陽一陰之始則又目之曰小父母父母一也安得小大之別也枝蔓其辭轉相傳致學者不知其非也捨道徳性命之理而從事於紛紛無補之說安能見大易之蘊哉昔人論卦謂兩兩相對以成此說得之畫有陰陽變之所由生也六十四卦皆陰陽相對以變屯與蒙相對皆二陽也屯變初與五蒙變二與上也需與訟相對皆二陰也需變上體訟變下體也師與比相對皆一陽也師變二比變五也小畜與履相對皆一陰也小畜變四履變三也六十四卦其變皆然蓋天下之理生於一成於兩未有獨立而無對者消息盈虛往來屈伸動靜闔辟其相與推蕩於無窮者皆兩也乾坤之後卽繼以屯屯之彖曰剛柔始交而難生乾純陽坤純陰震始交乎下坎始交乎中也他卦或曰柔來文剛剛來文柔皆以乾坤爲本而取剛柔之變相錯以成卦非諸儒之所謂互體卦變也此理甚明當有能辯之者

象曰云雷屯君子以經綸

翼傳曰言居屯之時則勿用有攸往有濟屯之才則君子以經綸義各有在也余從程氏

初九磐桓利居貞利建侯象曰𨿽磐桓志行正也以貴下賤大得民也

翼傳曰屯繼乾坤之後九居屯爻之初濟屯之責在乎初也磐者其居安也元者其立壯也隆厚基本而不輕其動所以行吾正也在下而行正非可以無助也故利建侯陽貴也陰賤也居三陰之下以貴下賤也位𨿽未貴而徳則貴矣民捨此安歸乎

六二屯如邅如乘馬班如匪冦婚媾女子貞不字十年乃字象曰六二之難乘剛也十年乃字反常也

從程氏

六三卽鹿無虞惟入於林中君子幾不如捨往吝象曰卽鹿無虞以從禽也君子捨之往吝窮也

翼傳曰處動之極卽鹿也不得乎初與五卽鹿而無虞也然有知幾而捨之義何也動之極也動極者必變也余從程氏

六四乘馬班如求防媾往吉無不利象曰求而往明也翼傳曰四近於五而五陷於屯初之得民乃四之防媾四求初而往濟於五則事上之義明不求之而往乃私與初應豈不處闇昧可疑之地乎故曰求而往明也余從程氏

九五屯其膏小貞吉大貞凶象曰屯其膏施未光也翼傳曰初與五皆剛陽也初位乎下乃大得民五位乎上乃屯其膏何也艸昧之時必有奮乎下者初爲動之主勢必上行此民之所歸也五坎體也坎者陽陷也居屯而有所陷徒擁其位爾故其施艱蹇可以小貞不可以大貞坎爲雲爲雨故曰膏曰施也昔者漢唐創業之君相提擕於百戰之中是以能卒成大業其繼承者則不然艱難奪於富貴志气墮於嗜欲一有所陷𨿽有扶衰撥亂之才之志顧未有大能濟者故曰神堯以一旅取天下後世子孫不能以天下取河北此初與五之別

上六乘馬班如泣血漣如象曰泣血漣如何可長也從程氏

蒙

【坎下艮上】蒙亨匪我求童蒙童蒙求我初筮告再三凟凟則不告利貞彖曰蒙山下有險險而止蒙蒙亨以亨行時中也匪我求童蒙童蒙求我志應也初筮告以剛中也再三瀆瀆則不告瀆蒙也

翼傳曰蒙穉也昧也穉而昧者未能遽亨所以亨者在二也剛而得中二之亨也用我之亨以行發蒙之時中故曰以亨行時中也匪我求童蒙童蒙求我非吝於發蒙也蓋彼能求我則可以迎其欲發之心而乘其可發之機有如時雨化之者若未反三隅而再三瀆則在彼之蒙猶未可發而再三告之者亦瀆之也彼此俱瀆則蒙不知所趨無益於蒙也惟時中之君子則知此理余從程氏

蒙以飬正聖功也

翼傳曰大人者不失其赤子之心也赤子之心萬善皆備特蒙而未覺爾養有二義自養也養人也自養者當以蒙而養其正養人者當於蒙而養之以正此皆作聖之功用故曰聖功也

象曰山下出泉蒙君子以果行育徳

翼傳曰讀大象者當先觀彖不觀彖則不識名卦之義蓋合二卦以成名有取象者有取義者有取畫者天地水火山澤風雷八卦之象也健順明險動止說入八卦之義也以奇偶分剛柔八卦之畫也如彖言明出地上晉明入地中明夷雷雨作解其辭與大象同者皆以象名而以義兼之也至言險在前爲需險而健爲訟行險而順爲師若此類專以義名也柔得位而上下應之曰小畜柔得尊位大中而上下應之曰大有若此類專以畫名也釋經者不觀諸彖惟泥大象之言如天下有山遁乃於天山取遁之義風自火出家人乃於風火取家人之義蓋大象專取象以繋卦至於成卦之名不止在是欲識名卦之義求之於彖足矣泥大象而曲爲之說者蓋不深考也果行育徳有本者如是亦可於山下出泉見之

初六發蒙利用刑人用說桎梏以往吝象曰利用刑人以正法也

從程氏

九二包蒙吉納婦吉子克家象曰子克家剛柔接也從程氏

六三勿用取女見金夫不有躬無攸利象曰勿用取女行不順也

翼傳曰時之屯者急於得所依惟屯之二中正自守故𨿽乘剛而十年不字人之蒙者昧而無所擇蒙之三不中正故見金夫而不有躬嗚呼見利不動臨難不變非中正者其誰與歸二爻皆以女爲言女子多欲者也余從程氏

六四困蒙吝象曰困蒙之吝獨逺實也

從程氏

六五童蒙吉象曰童蒙之吉順以巽也

翼傳曰童蒙非冥然無知之謂如赤子之心特蒙覆於其中而未發爾目之不明以有翳也翳去而明自見若無根之目𨿽黃帝豈能予之以其明哉伊尹能覺太甲不能覺昏迷之夏桀周公能覺成王不能覺逆亂之管蔡以六居五中有陽也巽順以應二資於明也其蒙如童能願而信發之則覺所以吉也

上九擊蒙不利爲寇利禦寇象曰利用禦寇上下順也翼傳曰處一卦之上而爲下所仰與二同爲剛陽是亦任治蒙之責者然二以剛居柔虛心善應故爲包蒙上九極乎剛而過乎中非包蒙乃擊蒙也治蒙亦有時乎用擊然用擊豈君子之得已哉惟以之禦冦則上下之所順也

需

【乾下坎上】需有孚光亨貞吉利渉大川

翼傳曰需有待也在我者有可需之才在上者有可需之君二者交相致焉斯可言需矣必如傅說然後可需於版築必如太公然後可需於渭濱𨿽然傅說無髙宗徒需也太公無文王徒需也需之成卦幹陽在下有可需之才也九五位乎天位有可需之君也有是二者可以自信故曰有孚需之於始其終必遇故曰光亨上下相得以徳而合故曰正吉成大功立大事無適不可故曰利渉大川

彖曰需須也險在前也剛健而不陷其義不困窮矣需有孚光亨貞吉位乎天位以正中也利渉大川往有功也

翼傳曰五𨿽爲坎之主然處中而尊其剛陽之徳同乎幹也徳同則幹恃五而進五陷乎險亦援幹以進非特幹需乎險五亦需乎幹矣五在險中人見其或陷也剛陽在下以類而至則有不陷之義存焉故曰其義不困窮矣

象曰云上於天需君子以飲食宴樂

翼傳曰云上於天霈而爲澤可須也故飲食宴樂居易以俟之易言寛裕自養皆以酒食言說者乃謂云上於天蒸潤萬物故需有飲食之象此泥於序卦之說竊有疑焉

初九需於郊利用恆無咎象曰需於郊不犯難行也利用恆無咎未失常也

翼傳曰需者幹見險而須也初最逺而爲郊郊未有水故不犯難二漸近而爲沙沙濵於水矣故小有言三已逼而爲泥泥則污我矣故致冦至坎爲水故取水義余從程氏

九二需於沙小有言終吉象曰需於沙衍在中也𨿽小有言以吉終也

從程氏

九三需於泥致寇至象曰需於泥災在外也自我致寇敬愼不敗也

從程氏

六四需於血出自穴象曰需於血順以聽也

翼傳曰四以險而當幹陽之進故傷而血也五與幹陽同徳而受其進四必不能與幹爲敵故出自穴以避之穴所安之位也能去其所安之位者由其以柔順而退聽也

九五需於酒食貞吉象曰酒食貞吉以中正也

翼傳曰五𨿽在險中以陽徳而居中正之位且有同徳之陽以類而進五何所憂哉惟需於酒食寛裕以自養爾以是而處需是爲貞吉

上六入於穴有不速之客三人來敬之終吉象曰不速之客來敬之終吉𨿽不當位未大失也

翼傳曰四當幹陽之並進故出自穴去其所安之位也幹陽曆四而逹於五陽已亨而無所競矣上以敬受之故入於穴得其所安之位也需者未定之事終則定而無所需故上獨不言需也余從程氏

訟

【坎下乾上】訟有孚窒惕中吉終凶利見大人不利渉大川彖曰訟上剛下險險而健訟訟有孚窒惕中吉剛來而得中也終凶訟不可成也利見大人尙中正也不利渉大川入於淵也

翼傳曰訟之爲訟其義在坎健而不險安能成訟坎之爲險其義在二卦本坤體二來居中化順成險故坎之三爻惟初與三皆以柔從剛以下從上惟二剛而無應窒於其間窒生訟訟故惕𨿽窒惕也然二剛而得中有孚之象也有孚而中則不極於訟有吉義焉需訟皆因坎而生坎水也故皆曰渉大川需則利渉而訟不利渉者幹可上也不可下也險可出也不可入也需之險在前健進則出乎險故曰光亨正吉訟之險在下健來則防於險故曰入於淵也余從程氏

象曰天與水違行訟君子以作事謀始

從程氏

初六不永所事小有言終吉象曰不永所事訟不可長也𨿽小有言其辯明也

從程氏

九二不克訟歸而逋其邑人三百戶無眚象曰不克訟歸逋竄也自下訟上患至掇也

翼傳曰易𨿽不可爲典要而成卦各有所主由所主而觀之其脈縷可坐析也所以訟者二實爲之初與三𨿽同居險體蓋附之也是以初與三有終吉之義而以訟之必不勝者寓於二焉邑人三百戶言下體之三爻也二來居中化三爻而爲險據而有之以爲邑人欲以是與幹訟也夫乾上也坎下也以下而訟上其患若掇拾而取之爾若知其義之不能訟捨同體之險而逃竄之則可以無矣眚災也非怙終也二剛而得中其過不甚能逋竄則災亡矣

六三食舊徳貞厲終吉或從王事無成像曰食舊徳從上吉也

翼傳曰勢均則訟力弱則從二與五訟以剛遇剛也六三以一柔而居三剛之下惟當以下從上以柔從剛故不言訟食舊徳從王事皆從之之事也舊素也素有徳於我者當食之謂上九之正應也若遇三陽不擇其所從則不得其正矣正則𨿽處危而亦無咎也凡成事者陽也陰則應之而已此極言柔從剛下從上之理所以免於訟也

九四不克訟復卽命渝安貞吉象曰復卽命渝安貞不失也

翼傳曰四𨿽健體所居柔也所履所應亦柔也初爲正應而二據之非理也四知其不能訟惟自反而就於理則其訟自變而歸於安且貞矣復反也卽就也命理也渝變也世之極於爭者其失以不反於理也若四之所處其何失之有

九五訟元吉象曰訟元吉以中正也

翼傳曰旣曰訟矣安能元吉所以爲元吉者蓋所居中正可以息天下之訟也

上九或錫之鞶帶終朝三褫之象曰以訟受服亦不足敬也

翼傳曰上九剛過而不得中健極而終於訟居上而下莫與之校三其正應乃順乎已而不訟者故取訟勝爲義訟之勝必有所獲故或有錫之以鞶帶者說文曰鞶大帶也又曰鞶或以爲首餙則鞶者服之華而在上者也上九訟而有得自以爲華其居在上若鞶之在首也然以訟而得之則得者隨失而榮者所以階辱也終朝三褫之若曰不旋踵而奪之者踵至矣何足敬哉

師

【坎下坤上】師貞丈人吉無咎

從程氏

彖曰師眾也貞正也能以眾正可以王矣剛中而應行險而順以此毒天下而民從之吉又何咎矣象曰地中有水師君子以容民畜眾

從程氏

初六師出以律否臧凶象曰師出以律失律凶也從程氏

九二在師中吉無咎王三錫命象曰在師中吉承天也王三錫命懷萬邦也

從程氏

六三師或輿屍凶象曰師或輿屍大無功也

從程氏

六四師左次無咎象曰左次無咎未失常也

翼傳曰二旣帥師矣四𨿽比於五而其才陰柔惟次於左則得其常而可以無咎左不用之地也余從程氏

六五田有禽利執言無咎長子帥師弟子輿屍貞凶象曰長子師師以中行也弟子輿屍使不當也

翼傳曰以柔弱而爲用師之主非憂其暴也憂其不斷也禽爲田害當奉辭以伐之害而不討有咎也長子帥師則所任必專又使弟子眾主之凶之道也柔者或失之不斷故以是告之餘從程氏

上六大君有命開國承家小人勿用象曰大君有命以正功也小人勿用必亂邦也

從程氏

比

【坤下坎上】比吉原筮元永貞無咎不寧方來後夫凶從程氏

彖曰比吉也比輔也下順從也原筮元永貞無咎以剛中也不寧方來上下應也後夫凶其道窮也象曰地上有水比先王以建萬國親諸侯

翼傳曰人之情附近則相比夫附近而相比未必非苟合是乃比之所惡也故曰比吉又曰原筮元永貞無咎羣陰固相附近然不可比也何也非元也非可永正也必推原占決求其可比者而比之孰爲可比者其惟五歟五剛中居尊𨿽不相附近者亦當求比也不寧言羣陰也陰不能自安比五則安也夫指卦之剛陽而言也後字去音謂後其夫而不比則凶也

初六有孚比之無咎有孚盈缶終來有他吉象曰比之初六有他吉也

翼傳曰五爲比之主初最逺而非其應何以有吉義蓋幾生於應物之先而誠出於其志之未變故可以信求比何咎之有盈充也缶素器而無文也居下而位卑其文固未著矣擴吾之信以充之五𨿽逺而非應終必來應而有他吉矣有他吉者非期於必得而得之也傅說之於髙宗太公之於文王若無自而能比終於必比者誠使之然也

六二比之自內貞吉象曰比之自內不自失也

從程氏

六三比之匪人像曰比之匪人不亦傷乎

翼傳曰未能近於五而所比者二陰比之非其人也安得而不傷二亦處重陰而貞吉何也二中正也應乎五也

六四外比之貞吉象曰外比於賢以從上也

從程氏

九五顯比王用三驅失前禽邑人不誡吉象曰顯比之吉位正中也捨逆取順失前禽也邑人不誡上使中也從程氏

上六比之無首凶象曰比之無首無所終也

翼傳曰彖言比輔也下順從也下皆順從於五而上獨後之故凶凡爻以首言謂在上也無首者失在上之義也

小畜

【乾下巽上】小畜亨密雲不雨自我西郊

從程氏

彖曰小畜柔得位而上下應之曰小畜健而巽剛中而志行乃亨宻雲不雨尙往也自我西郊施未行也翼傳曰陽交乎陰而陰感之陰陽亨故能雨也今以陰而畜乎陽陽方以往爲尙二者未和而亨𨿽宻云而不雨未亨而言亨何也健進而巽受之剛而逹於五之中則其志行乃亨矣故曰健而巽剛中而志行乃亨亨則必雨故自五而逹於上則曰旣雨旣處也余從程氏

象曰風行天上小畜君子以懿文徳

翼傳曰以柔畜陽豈以其未聚求有以勝之亦懿吾文徳而已懿美也文徳之美則威不用而羣陽可畜矣

初九復自道何其咎吉象曰復自道其義吉也

翼傳曰陽居於下非其所也受畜乎陰非其常也惟非其常所故三陽皆欲上復也𨿽然彼操其畜之之權以臨乎我我廹之以求其復則咎之所由生也初之復不廹四得位而又應之四之陰不拒乎初初之陽有助乎四是謂復自道何其咎吉夫私其所畜若有咎也惟其復自道故特以何其咎明之

九二牽復吉象曰牽復在中亦不自失也

翼傳曰陽在下而必進故以進爲復初應乎四能復自道二無其應其復也難然二與初同體初能復二可牽聯而復也夫牽聯於人而後復若有咎也惟二所處在中進退必以其道故亦不自失也

九三輿脫輻夫妻反目象曰夫妻反目不能正室也翼傳曰三之復進廹乎四四方得位力能止之故三輿脫輻而不能行陽不安於受畜而與之競故夫妻至於反目也夫上下同應於四而受其畜復以不能正室而咎夫陽何也陽畜陰常理也陰畜陽非常也以四之柔順固非大失道者然陰得以畜陽孰使之然哉臣之用事君必不能君也婦之用事夫必不能夫也旣不能夫矣不知所以善處者而進迫之則其失不得不責乎三也

六四有孚血去惕出無咎象曰有孚惕出上合志也翼傳曰上下固受四之所畜然幹陽尙往四力止之不能無傷懼之患惟誠信以孚於上使在上者信任之則傷可去而惕可出故曰上合志也上言五也昔之人臣見天下之威權在已遂不知有其君不知己之權乃君之權一日不得乎君特一夫耳安能有所爲哉四巽順之臣也苟非巽順則爲權臣矣

九五有孚攣如富以其鄰象曰有孚攣如不獨富也翼傳曰五𨿽君位亦四之所畜五能推誠心以信之使攣固而不可解以我之富爲鄰之富則下之權乃我之權也富陽也不富陰也五𨿽陽而不獨富蓋以其富而厚乎四也太甲成王委心以聽於伊尹周公未嘗獨富也商周大治而太甲成王實享其成焉或謂五爲小人所困故挽援在下者與之相濟義恐不然

上九旣雨旣處尙徳載婦貞厲月幾望君子徵凶象曰旣雨旣處徳積載也君子徵凶有所疑也

翼傳曰始之密雲不雨者陽在下而尙往陰畜之而未和故不雨也九五上九則異矣與四同巽體也同畜幹也五有孚以結乎四四之畜道行矣上處畜之終亦從畜而止四之畜道成矣旣雨和也旣處安也上下並畜而至於和且安者由四尙柔巽之徳而負載此任也𨿽然陰之畜陽非常理也婦貞固而乘其夫則危月將盈而幾於望則食君子至此不可復有所往也有所往則疑矣婦曰貞厲欲其不貞固而能變也月曰幾望若旣望則不可戒矣此皆言四也於上而言四何也因畜道之成於終故於終爻而示戒所謂不可爲典要也

履

【兌下乾上】履虎尾不咥人亨

翼傳曰卦之所取者象也義也畫也所取𨿽不同而一陰一陽者義則全在畫也一陰在下爲姤柔遇剛也在上爲夬剛決柔也其義則甚明也在二曰同人上應於五其志同也在五曰大有履尊用柔諸陽服從所有者大也小畜與履二卦相對以變在四曰小畜臣比乎君故能畜陽然所畜者小故曰小畜在三曰履何也雜卦曰履不處也不處者不可久安其所也三何以不可久安其所也非得眾之位也何謂非得眾之位大有之五君位也同人之二應乎君也小畜之四比乎君也三皆不得乎此故系辭曰三多凶言失中而不得乎五也不得乎君則無以得眾乃以一陰爲眾剛之主上爲剛所履而下履乎剛其危爲履虎尾不可以久處也履虎尾何以不咥人而亨也三兌體而上應乎幹也人能以兌說而承順乎幹是謂柔勝剛弱勝彊理之至順也推是理也惟以禮自防者能之此履所以爲禮也

彖曰履柔履剛也說而應乎幹是以履虎尾不咥人亨剛中正履帝位而不疚光明也

翼傳曰五以剛中正履帝位而不爲六三之所累是謂不疚不疚則其道光明矣

象曰上天下澤履君子以辧上下定民志

從程氏

初九素履往無咎象曰素覆之往獨行願也

翼傳曰陽剛居下無應於上其所履素潔故可履而往也素履旣定其往也獨行其志願而已

九二履道坦坦幽人貞吉象曰幽人貞吉中不自亂也翼傳曰二居三之下而爲三所借也夫人以好爲人上之心而借於我非自寛裕安恬以禮與之周旋則不安其處二以剛居中其所履者坦坦然平易此幽靜之人自守而不亂者以是處三是爲貞且吉

六三眇能視跛能履履虎尾咥人凶武人爲於大君象曰眇能視不足以有明也跛能履不足與有行也咥人之凶位不當也武人爲於大君志剛也

翼傳曰三成卦之主也在卦則曰不咥人亨在爻則何以咥人凶也以成卦觀之下兌體也上干體也兌說而應乎幹見其爲不咥人也以一爻觀之三本柔也而位乎剛以柔居剛乃爲羣陽之主所謂旣不能彊又不能弱如眇者之視不足有明跛者之履不足有行勢必至於見咥也以其主乎羣陽故曰爲於大君也武人非剛明之徳謂其質柔志剛徒用其躁爾是豈可爲大君哉

九四履虎尾愬愬終吉象曰愬愬終吉志行也

翼傳曰三爲卦之主而四乘之五爲夬決之君而四近之故亦爲履虎尾然以剛居柔其剛不過𨿽履危而知懼者知懼則下可乘三上可輔五而其志得行矣

九五夬履貞厲象曰夬履貞厲位正當也

翼傳曰五君位也而眾之所歸乃歸於三理未有不正於一者五旣剛果其勢必決三而去之夫居尊而失眾乃至於用決則已晚矣正當君位者蓋以是爲厲也凡易言夬皆決去之義

上九視履考祥其旋元吉象曰元吉在上大有慶也從程氏

泰

【乾下坤上】泰小往大來吉亨

翼傳曰自乾坤十變而至於泰泰積累而後成也天地位而萬物生物之始生者必屯屯而經綸猶蒙昧也必有以發其蒙物之蒙者不可遽有爲也需不遽也需而未得其欲爭心生焉於是有訟平其訟者必以師然後能比比聚也物聚則必畜猶曰小畜何也是以勢畜非以理畜也辧上下定民志必繼之以禮禮立則泰道始成矣自有天地以來積而至於堯舜之泰此理也自一代之興起積而至於成康之泰此理也漢至於比而畜矣而禮不足是以文景爲小泰唐至於比而畜矣而禮不立是以太宗𨿽小泰一傳而遂亂其間疊爲廢興之君非特不知禮也或師而未比或比而未畜偃然自以天下爲已有不知廢壊亂亡已踵其後此秦魏晉宋齊梁之世望泰道而未之見也

彖曰泰小往大來吉亨則是天地交而萬物通也上下交而其志同也內陽而外陰內健而外順內君子而外小人君子道長小人道消也

從程氏

象曰天地交泰後以財成天地之道輔相天地之宜以左右民

從程氏

初九防茅茹以其彚徵吉象曰防茅徵吉志在外也翼傳曰茅之用可重防於下而薦於上故君子之類取象焉余從程氏

九二包荒用馮河不遐遺朋亡得尙於中行象曰包荒得尙於中行以光大也

翼傳曰程氏釋此爻至爲詳悉以其餘意推之非特處泰治之世當如是其處小人之道亦當如是蓋以君子在內二爲之主所以制小人之命者在焉制小人之命者豈必蹙之於至窮之地哉曰包荒不以褊心而起其怨也曰用馮河不以疑心而來其間也曰不遐遺毋以在逺者爲可忽也曰朋亡毋以在我者爲可私也處泰如此則能以其中道而上配乎其君君爲之主我行其志而其道光大矣余從程氏

九三無平不陂無往不復艱貞無咎勿卹其孚於食有福象曰無往不復天地際也

翼傳曰幹本居上坤本居下以交故爲泰三幹陽之終也盛者至此而衰交者至此而變勿卹云者不必過於憂勞而不安於泰也其孚云者不可不誠其心而忽於泰也於食有福者享其安也余從程氏

六四翩翩不富以其鄰不戒以孚象曰翩翩不富皆失實也不戒以孚中心願也

翼傳曰四爲陰之首切近於內四先復則羣陰皆復不富言俱陰也俱陰則其志同志同則其勢易以合故不待戒約皆信從而復矣翩翩言復之疾也以舜之極治而難任人堲防說與夫去邪勿疑之言矻矻不離口蓋知小人之志常在於內也三以天理而示戒四以人事而示戒其保治之意至矣哉

六五帝乙歸妹以祉元吉象曰以祉元吉中以行願也翼傳曰五履尊位爲泰之主不當以陰陽往復言故其辭異於三四其視二𨿽陰陽相反然以交際之義爲重也余從程氏

上六城復於隍勿用師自邑告命貞吝象曰城復於隍其命亂也

翼傳曰泰終則命亂否終則後喜否泰之往復必天理也人事果無與乎往復者有是理也所以使之然者人事也處泰之終坤體而陰柔泰安得而不亂處否之終幹體而剛陽否安得而不傾人事天理未有不相符者

否

【坤下乾上】否之匪人不利君子貞大往小來

翼傳曰否之匪人以在內者皆非其人也余從程氏

曰否之匪人不利君子貞大往小來則是天地不交而萬物不通也上下不交而天下無邦也內陰而外陽內柔而外剛內小人而外君子小人道長君子道消也象曰天地不交否君子以儉徳辟難不可榮以祿從程氏

初六防茅茹以其彚貞吉亨象曰防茅貞吉志在君也翼傳曰聖人之心與天地同其大不欲一物失其所亦不欲一人爲小人之歸故處小人之際化之而已未嘗遽絕之也遁之二陰方長於初則曰勿用有攸往否之三陰已盛於初則曰以其彚正吉初在下而未顯於在下未顯之時捨非從是其勢甚易若能與其類爲守正之行而不與在上之陰並進吉且亨莫大焉其所以守正不往者非曰忘其君也將守吾正以有爲也余從程氏

六二包承小人吉大人否亨象曰大人否亨不亂羣也翼傳曰以其居中得正遂設二義非敢遽以小人絕之也余從程氏

六三包羞象曰包羞位不當也

從程氏

九四有命無咎疇離祉象曰有命無咎志行也

翼傳曰大象言君子不可榮以祿爲不在位者設也九四居近君之位濟否之責在焉余從程氏

九五休否大人吉其亡其亡系於苞桑象曰大人之吉位正當也

翼傳曰當否之時必有扶衰撥亂之才然後能息天下之否五以陽剛而宅尊位爲正當其休否之君乎休息也曰其亡其亡念其將亡也曰系於苞桑言固其根本也桑之叢生根深而固系之斯不失之矣國之根本其端不一如結民心如用仁賢如正心術誠能如此系辭所謂危者安其位亡者保其存亂者有其治此少康宣王所以能興夏周也若本根一失則亂亡不可復救矣或謂六五之否已休不可忽其安且治當念否之復來恐非其防

上九傾否先否後喜象曰否終則傾何可長也

從程氏

同人

【離下乾上】同人於野亨利渉大川利君子貞

翼傳曰同人大有對變之卦以一陰居下體之中曰同人以一陰居上體之中曰大有同人之彖爻多戒大有之彖爻多吉君臣之位異也夫子曰君子和而不同小人同而不和則同非善也泰卦曰上下交而其志同則同又爲善也所謂同者其得失特未定顧其所同者如何爾人臣爲羣陰之宗易失之私故同人之彖爻多戒人君爲羣陽之宗上下順從故大有之彖爻多吉也余從程氏

彖曰同人柔得位得中而應乎幹曰同人同人曰同人於野亨利渉大川干行也文明以健中正而應君子正也惟君子爲能通天下之志

從程氏

象曰天與火同人君子以類族辧物

從程氏

初九同人於門無咎象曰出門同人又誰咎也

從程氏

六二同人於宗吝象曰同人於宗吝道也

從程氏

九三伏戎於莽升其髙陵三歳不興象曰伏戎於莽敵剛也三歲不興安行也九四乘其墉弗克攻吉象曰乘其墉義弗克也其吉則困而反則也

翼傳曰小人險陂而多忌好勝而自私非特喜人之同乎已視君子之同道相比必有間而害之之心蓋不排其異己者則不能使人同乎已自古黨與之患皆起於此二五之同中且正也無他爻以分其應同而固也九三九四以不中正之姿處二人同心之間害其同者無所不至三伏戎於莽以伺五之隙升其髙陵以窺二之動莽在下謂居五之下也陵在上謂居二之上也必三歳而不興二人同心之宻非三之所能勝不能勝則安能行也四比於五猶隔墉也始乘其墉而有欲攻之心卒弗克攻者二逺而不可致五尊而不可敵四居柔猶能困而自反也自反而不失其則是亦吉也余從程氏

九五同人先號咷而後笑大師克相遇象曰同人之先以中直也大師相遇言相克也

翼傳曰同人之五與比之五同也然比以一陽而比眾陰上下俱得其所比故曰邑人不誡吉同人所同者惟六二也在上者區區焉與其宗黨爲同亦隘且吝矣此所以來三四之間至於先號咷而後笑大師克始相遇也周公之事武王霍光之事武帝君臣之志非不同也然不聞有防慝之言至成王昭帝則舉國而聽於周公霍光由是三監上官桀之徒始起而間之非兩君二臣同心之宻安能復相遇哉武王武帝以比道而任周霍成王昭帝以同人而任周霍也

上九同人於郊無悔象曰同人於郊志未得也

從程氏

易翼傳上經上﹤經部﹐易類﹐易翼傳﹥

欽定四庫全書

易翼傳上經下

宋鄭汝諧撰大有

【乾下離上】大有元亨

翼傳曰陽爲大陰爲小以一陰居尊而爲五陽所歸其所有者大也大非陰柔所能有也必沖虛不自滿者能有之此心一滿則喪其所有矣六五明體而虛中所以爲大有所以爲元亨若直以大有爲富有盛大則失其義矣

彖曰大有柔得尊位大中而上下應之曰大有其徳剛健而文明應乎天而時行是以元亨

從程氏

象曰火在天上大有君子以遏惡揚善順天休命翼傳曰以陰柔而有眾陽天之所命也苟混焉無所旌別則有非其有矣安能順天命乎余從程氏

初九無交害匪咎艱則無咎象曰大有初九無交害也翼傳曰當盛有之時羣陽爲五之所有惟初獨立而無交是害也然其位處卑也其有未盛也𨿽曰無交人以爲非咎也故曰匪咎知人之不我咎艱難兢畏而不敢自肆又可以免咎也故曰艱則無咎二咎異意不可不察

九二大車以載有攸往無咎象曰大車以載積中不敗也

從程氏

九三公用亨於天子小人弗克象曰公用亨於天子小人害也

翼傳曰二應於五而四比之皆五之所固有者三於五無相得之義未能通於五也富有而未通於其君則失之專故三當自通於天子亨通也已有剛健之才上有離明之主三可以自通矣若小人處之必以其剛健富盛而自私安能通哉余從程氏

九四匪其彭無咎象曰匪其彭無咎明辧晳也

翼傳曰詩言駟騵彭彭行人彭彭謂其駢累而至者盛多也四居四陽之首而率諸陽與之偕進其盛多蓋彭彭然明不能燭理智不能慮逺以其盛多者而震之必非柔中之君所能安也下三陽皆健體四乃明之始也有明辧之智則匪其彭然後能免於咎

六五厥孚交如威如吉象曰厥孚交如信以發志也威如之吉易而無備也

翼傳曰六五之所有者孚而曰威如者徳威惟畏也以柔順而有羣陽區區焉設關鍵以爲備則亦不勝其備矣五居尊虛中而以其坦易者待之我以孚感彼以孚應無備而上下從不嚴而人知畏此所以爲大有也法制密而誠意消是豈大有之君哉

上九自天祐之吉無不利象曰大有上吉自天祐也翼傳曰履信思乎順又以尙賢也蓋言五也五厥孚交如履信也居尊用柔思順也上九在上尙賢也五獲自天之祐吉無不利者由其有是也言五而系之上何也五成卦之主大有之君上其終也五之徳宜獲是福於終可驗也易之取義若是者眾小畜之上九曰婦貞厲月幾望言六四之畜陽至上而爲正厲之婦幾望之月也若指上九而言則上九陽也不得爲婦與月也說易者其失在於泥爻以求義故以履信思順又以尙賢歸之於上九也其說曰履六五之虛中履信也謙退不居思順也志從於五尙賢也剛極於上無謙退不居之義下從於五不可言尙易之所謂尙與上同也五之履信思順以有其下其有未備也惟尙上九之賢則其有備矣福者備也備者百順之名也故自天之祐於上九見之

謙

【艮下坤上】謙亨君子有終

翼傳曰方謙之始自處於卑下而已未見其得也及要其終則尊者愈光卑者不可逾所謂君子有終也

彖曰謙亨天道下濟而光明地道卑而上行天道虧盈而益謙地道變盈而流謙神害盈而福謙人道惡盈而好謙謙尊而光卑而不可逾君子之終也

從程氏

象曰地中有山謙君子以裒多益寡稱物平施

翼傳曰人之言曰謙者卑下而已卑下非謙也地中有山謂卑下而有崇髙之義其用則多者裒斂之寡者增益之稱物平施使適其中是之謂君子之終

初六謙謙君子用渉大川吉象曰謙謙君子卑以自牧也

翼傳曰三謙之主也二下之而初又下之謙而又謙故曰謙謙才弱而位下若不足與有爲也然世之能動者實生於至靜而能勇者實生於至柔惟靜可以養動惟柔可以養勇有所養則發不可禦初之謙謙可用渉大川由其卑以自牧也牧養也

六二鳴謙貞吉象曰鳴謙貞吉中心得也

翼傳曰鳴者气有所感也易言鳴者三豫之初謙之二與上皆以陰求陽感之而至於鳴也三爲謙之主二以中正而位其下以柔從剛以下從上所以感於三者誠矣故其鳴也爲正且吉鳴而得遂其爲謙之志故又曰中心得也

九三勞謙君子有終吉象曰勞謙君子萬民服也翼傳曰一陰爲卦之主嘗辧之於履矣一陽爲卦之主義亦甚明九三爲眾陰之所歸蓋勞而有功者乃自止於不得眾之位是謂勞而不伐有功而不徳此卦之所以成謙而三所以爲謙之主君子有終萬民之服惟三足以當之

六四無不利防謙象曰無不利防謙不違則也六五不富以其鄰利用侵伐無不利象曰利用侵伐徵不服也上六鳴謙利用行師徵邑國象曰鳴謙志未得也可用行師徵邑國也

翼傳曰謙者禮也禮者理而已矣稱物平施之謂也故謙之下體皆曰吉而上體皆曰利吉者善之至也利者利如是爾未便吉也蓋下體艮艮止也謙而能止則不過上體坤坤順也謙而順從則無咎此作易者別以吉利而致意焉不獨爾也謙之主在三初與二蓋承乎三者夫人勞而有功而位乎上其下能謙以承之安得而不吉四五上六則位乎三之上矣三𨿽勞而有功在上者當遇之以禮不以禮而順從之非謙也故四曰無不利防謙防若指防然不勞而施之之謂惟防謙乃不違則也則中道也五以柔居尊無剛陽之實不富也爲羣柔之主而與之相親以其鄰也居尊不富而又下無其應苟一於柔而無以濟之則尊者屈柔者弱矣古者之法負固則侵之有罪則伐之下有不率乎上毋謂吾事謙而不用侵伐也不用則謙徳隳矣故曰利用侵伐徵不服也上與二皆曰鳴謙二比於三上其應也二之鳴得中故正吉上以順之極而應乎三三爲止之主而不交乎上故上𨿽鳴而求之其志未得也如是而志未得亦勞且葸矣故利用行師以徵邑國行師者用剛武也邑國者其私所有也以剛武自反而治其私則上之志可得矣是三爻致意之深惟熟味則得之

豫

【坤下震上】豫利建侯行師

翼傳曰豫一字而兼數義曰和豫曰事豫則立豫之善也曰猶豫曰逸豫豫之不善也合卦而觀之其象則雷出地奮其義則豫順以動豫之至善也分爻而觀之有爲豫之善有爲豫之不善者其所處之得失系焉爾余從程氏

彖曰豫剛應而志行順以動豫豫順以動故天地如之而況建侯行師乎天地以順動故日月不過而四時不忒聖人以順動則刑罰淸而民服豫之時義大矣哉從程氏

象曰雷出地奮豫先王以作樂崇徳殷薦之上帝以配祖考

從程氏

初六鳴豫凶象曰初六鳴豫志窮凶也

翼傳曰四爲豫之主初其應也以下恱上以陰恱陽求寵之切而至發於聲音其志必欲窮寵極欲而後已初之豫逸豫也故凶

六二介於石不終日貞吉象曰不終日貞吉以中正也翼傳曰初應於四爲窮凶三比之爲有悔五亦比之爲正疾惟六二得中得正自處於重陰之間而不暱於四其堅介蓋如石也介於石何以能知幾也惟至晦者故能明惟至靜者故能勇二以靜晦自守而不蔽於欲其於天下之理皆昭然於吾前不動則已動則不俟終日而不失其幾二之豫先知之豫也故貞吉

六三盱豫悔遲有悔象曰盱豫有悔位不當也

翼傳曰盱睢盱也不自安之貎遲遲疑也不自決之貎四羣陰之所同應也三欲求暱於四故睢睢盱盱而上視四有其應而取之不專故三遲遲而不自決三所處之位不中不正其進退取捨少能裁之以義此猶豫之豫也故動則取悔

九四由豫大有得勿疑朋盍簪象曰由豫大有得志大行也

翼傳曰羣陰皆順從朋盍簪也於朋之盍簪而不以疑慮寘其間則不傷於和豫矣四豫之主專取和豫之義余從程氏

六五貞疾恆不死象曰六五貞疾乘剛也恆不死中未亡也

翼傳曰二與五皆不言豫二靜晦不爲豫也五乘剛不敢豫也四方得位爲眾所歸五之欲有所制而不得逞偲偲然視四之制已若貞固之疾人有得一固疾疾𨿽不快於己亦足以久其生者有戒心也四以和豫得眾而無害五之心五得四而有所戒是以五未亡而常存也中位也言五所居之位得中而未亡也

上六冥豫成有渝無咎象曰冥豫在上何可長也翼傳曰上亦不累於四也所以異於二者二中正而有守上則動而極乎外冥冥然無所睹而豫也𨿽然逸豫之人懼其有所陷溺也陷溺則逐欲而忘反上之冥豫𨿽成庶幾其或變也何也冥而無所陷溺也無所陷溺必非長久於豫者是以有必變之義曰何可長也告之以速變也

隨

【震下兌上】隨元亨利貞無咎

從程氏

曰隨剛來而下柔動而說隨大亨貞無咎而天下隨時隨時之義大矣哉

從程氏

象曰澤中有雷隨君子以向晦入宴息

從程氏

初九官有渝貞吉出門交有功象曰官有渝從正吉也出門交有功不失也

從程氏

六二系小子失丈夫象曰系小子弗兼與也

翼傳曰二中且正乃系小子而失丈夫三不中正乃系丈夫而失小子蓋隨之爲卦動而說以陽下陰以少女從長男兼此數義是以易動於欲其守正而不動非剛陽者不能也二與三皆陰柔之質陰柔者以欲而隨人比近則必合二比初之陽初在下小子也三比四之陽四在上丈夫也二爻非一定之辭乃設辭以爲之戒也余從程氏

六三系丈夫失小子隨有求得利居貞象曰系丈夫志舍下也

從程氏

九四隨有獲貞凶有孚在道以明何咎象曰隨有獲其義凶也有孚在道明功也

從程氏

九五孚於嘉吉象曰孚於嘉吉位正中也

翼傳曰昏禮曰嘉嘉耦曰妃易之嘉皆配也【以下闕】

蠱

【巽下艮上】蠱元亨利渉大川先甲三日後甲三日

從程氏

彖曰蠱剛上而柔下巽而止蠱蠱元亨而天下治也利渉大川往有事也先甲三日後甲三日終則有始天行也

翼傳曰器以日用則不蠧人以日勞則無疾蠱以剛居上上無所事之地也柔來居初初在內而下也凡物之蠧必自內與下始剛上而柔下內與下蠱壞也其義則下順而上止下順而無所違上止而無所事因循苟且亦所以成蠱蠱非事也於蠱壞之時而從事焉故蠱爲有事之象爻皆取子道言之明非創始之事乃飭壞之事也𨿽然旣爲蠱矣未嘗存蠱壞之義何也萬物未有廢而不起亂而不治者使終於廢且亂是則理息矣故曰終則有始天行也甲有六終始之義先三日後三日究其始終而慮之也

象曰山下有風蠱君子以振民育徳

翼傳曰振民者作之使不媮也育徳者養之使不窮也不媮不窮所以治蠱凡蠱生於媮且窮也

初六乾父之蠱有子考無咎厲終吉象曰乾父之蠱意承考也

翼傳曰柔來變剛蠱壞之始也幹蠱當於其始必有幹之之子則其父可以無咎子攺父道始𨿽厲而終則吉蓋其事若不順而其意則承其父也

九二幹母之蠱不可貞象曰幹母之蠱得中道也從程氏

九三乾父之蠱小有悔無大咎象曰乾父之蠱終無咎也

從程氏

六四裕父之蠱往見吝象曰父之蠱往未得也翼傳曰旣蠱矣宜幹不冝裕也四切近於五以柔居陰惟能應之以和裕非能除害而興壞故往見吝而志未得也

六五乾父之蠱用譽象曰乾父用譽承以徳也

翼傳曰幹蠱壞之事非有才者不能六五才𨿽不足而居中用柔柔中之徳亦可獲譽承以徳譽可以守成而已故不言吉凶也

上九不事王侯髙尙其事象曰不事王侯志可則也翼傳曰事之始猶未定也君子則出力以干之事之終也成者不必有爲壞者不可復爲君子無所用其力矣是以上九𨿽有其才處於事之外不事事而髙尙其事也槪之聖人𨿽非中道而其髙防不屑之志亦可法則矣武王旣興周光武旣興漢夷齊嚴光不事王侯君子未有非之者有可則之志也不言吉凶作易之意可見矣余從程氏

臨

【兌下坤上】臨元亨利貞至於八月有凶彖曰臨剛浸而長說而順剛中而應大亨以正天之道也至於八月有凶消不久也

翼傳曰卦以臨名未有釋之者序卦曰臨者大也二陽浸長不可謂大詳觀彖爻初無大義古今訓解亦未見以臨爲大者余疑序卦非作於聖人此其一端也然則臨之義安在哉書曰臨下以簡語曰以臨其民臨者上臨其下也二陽在下四陰在上言二陽爲四陰之所臨覆【去音】也倒而觀之則爲觀觀者下觀上也二陽在上四陰在下言二陽爲四陰之所觀仰也二卦相對其義甚明陽爲陰所臨覆不見其爲咎悔何也上順體也下說體也陽以說而進不廹乎陰陰以順而受不拒乎陽故陽與陰相感也陰陽相感可以致大亨是以初二兩爻皆曰咸臨咸者感也惟其相得是以相感利貞者戒之也至於八月有凶慮其狎乎陰而豫爲之戒也臨位乎丑自臨至申凡歷八月三陰生而爲否矣易著陰之爲害無若否與剝也

象曰澤上有地臨君子以教思無窮容保民無疆翼傳曰此取上臨下之義無取於陰之臨陽也余從程氏

初九咸臨貞吉象曰咸臨貞吉志行正也九二咸臨吉無不利象曰咸臨吉無不利未順命也

翼傳曰咸感也感之而進故進而陰不忌斯能行其志矣然二陽𨿽說體皆剛陽之才也剛陽豈以兌說而感人哉故初曰志行正也二曰未順命也能行已之正能不順上之命則感之以其道矣初曰貞吉猶有戒意至二則直曰吉無不利初未得中而二居中也程子以未字古用之與不字同

六三甘臨無攸利旣憂之無咎象曰甘臨位不當也旣憂之咎不長也

翼傳曰爲兌之主而其質陰柔所居非正徒以甘說以臨二陽故無所利然二陽方亨三獨乘之冝其不安而憂也旣憂之則無咎者同體而說不近乎陽故𨿽有咎而不長也

六四至臨無咎象曰至臨無咎位當也

翼傳曰其位在上下之際臨之切至也凡上之臨下惟患其逺之不相通四旣近於下而初實感之其所處之位至當是以無咎

六五知臨大君之宜吉象曰大君之宜行中之謂也翼傳曰五臨之主也陽進未盛而陰受乎陽君子小人之辧其責在五五陰柔之君也明不足以察慮不足以周下應二陽則惑矣必以知臨乃大君所冝又曰行中之謂也中五之所有也惟中者爲能用知不由乎中過者失之察不及者失之蔽必不能善處君子小人之際五所宜者知也能行吾中斯謂之知矣

上六惇臨吉無咎象曰惇臨之吉志在內也

翼傳曰復之五逺於初陽若不能復也而曰惇復臨之上逺於二陽若無所臨也而曰惇臨惇厚也坤之徳也惟體坤徳者爲能順賢而從善故於二陽𨿽非其應而其志則在焉余從程氏

觀

【坤下巽上】觀盥而不薦有孚顒若

翼傳曰四陰已盛不取陰廹陽之義蓋二陽在上四陰在下下順也上巽也下以順而觀仰乎陽上以巽而爲觀乎陰陰陽巽順以相與故無廹陽之義余從程氏

曰大觀在上順而巽中正以觀天下觀盥而不薦有孚顒若下觀而化也觀天之神道而四時不忒聖人以神道設教而天下服矣

從程氏

象曰風行地上觀先王以省方觀民設教

從程氏

初六童觀小人無咎君子吝象曰初六童觀小人道也從程氏

六二闚觀利女貞象曰闚觀女貞亦可醜也

從程氏

六三觀我生進退象曰觀我生進退未失道也

翼傳曰三𨿽下體漸近於上異於初與二也然處上下之交其進退不可輕也反而觀諸已可進則進可退則退則亦不失其道矣不言吉凶悔吝其得失視其進退也或曰二中正而可醜三不中正而不失道何也觀之時陰觀陽也下四爻皆陰不必言其當位不當位惟以觀之逺近爲得失爾

六四觀國之光利用賔於王象曰觀國之光尙賔也從程氏

九五觀我生君子無咎象曰觀我生觀民也

從程氏

上九觀其生君子無咎象曰觀其生志未平也

翼傳曰五觀我生自觀也上觀其生觀五也上與五同爲下之所觀五得位而上不得其位故上觀五之所爲未嘗釋於心故曰志未平也所以不釋於心者以與五同受其下之責五之得失上之所同也說者謂上爲師傅之位觀此亦可見余從程氏

噬嗑

【震下離上】噬嗑亨利用獄

從程氏

彖曰頥有物曰噬嗑噬嗑而亨剛柔分動而明雷電合而章柔得中而上行𨿽不當位利用獄也

翼傳曰余嘗論成卦之名取義不一不必泥大象而爲鑿說今觀此卦尢可見也彖曰頥中有物曰噬嗑大象則曰雷電噬嗑使聖人不言之於彖則釋經者必牽合雷電而爲噬嗑之說矣得意而忘象斯可以觀易余從程氏

象曰雷電噬嗑先王以明罰勑法

翼傳曰雷電相合而章先王法其威照之象而明罰勅法於噬嗑之義無取也

初九屨校滅趾無咎象曰屨校滅趾不行也

從程氏

六二噬膚滅鼻無咎象曰噬膚滅鼻乘剛也

從程氏

六三噬臘肉遇毒小吝無咎象曰遇毒位不當也從程氏

九四噬幹胏得金矢利艱貞吉象曰利艱貞吉未光也從程氏

六五噬幹肉得黃金貞厲無咎象曰貞厲無咎得當也從程氏

上九何校滅耳凶象曰何校滅耳聰不明也

翼傳曰噬嗑除間也觀爻辭之得失大抵有二義去間必於其防刑人欲當其位不於其微則爲間日深不當其位則刑人不服初上取始終之義以爲戒初乃動體於其動之始而能制之故不行也上𨿽明體積而過至於怙終故聰不明也中四爻用刑者也二應於五而四比之皆得乎君而用刑者故無咎惟三則遇毒者不當位也不當位有二義不得乎五也處不中正也𨿽吝無咎者噬人非噬於人者也刑者不得已而用也以除間而用刑用所當用也諸爻皆具艱難之辭者蓋知其不得已也殛鯀放驩兜𨿽舜亦病而難之此噬嗑𨿽亨而吉辭甚寡也

賁

【離下艮上】賁亨小利有攸往

從程氏

彖曰賁亨柔來而文剛故亨分剛上而文柔故小利有攸往

翼傳曰剛柔相文而爲賁賁餙也凡致餙之道能文其質不能加乎其質柔來而文剛以剛爲質質勝於文也故亨分剛上而文柔以柔爲質文勝於質也故小利有攸往三代之忠質文𨿽各有失而夫子之欲從者則先進之禮樂也

天文也文明以止人文也觀乎天文以察時變觀乎人文以化成天下

從程氏

象曰山下有火賁君子以明庶政無敢折獄

從程氏

初九賁其趾捨車而徒象曰捨車而徒義弗乘也從程氏

六二賁其須象曰賁其須與上興也

翼傳曰二以一柔而處二剛之間二剛皆賴其賁然陰柔而貳其所賁則非義矣故二當賁其須須與上興謂賁三也柔之文剛不能加乎其質故以須取義其不賁初而賁三何也初已應四二不必賁之矣三則上無其應二所當賁也

九三賁如濡如永貞吉象曰永貞之吉終莫之陵也翼傳曰一陰不可以賁二陽一陽則可受二陰之賁三處二陰之間二陰交賁之故濡如濡潤澤也然受二陰之賁惟久於貞則吉否則爲二陰之所陵乘矣陰之交賁易以陵乘乎陽故告之

六四賁如皤如白馬翰如匪宼防媾象曰六四當位疑也匪宼防媾終無尢也

從程氏

六五賁於丘園束帛戔戔吝終吉象曰六五之吉有喜也上九白賁無咎象曰白賁無咎上得志也

翼傳曰五比四而應二以柔遇柔無所賁也剛陽在上可以爲賁故五當賁於丘園丘園在外而近指上九而言也束帛戔戔盛其禮以賁之然後得九之賁已如髙祖之賁四皓光武之賁嚴光是也在內無所賁而資賁於在外之賢固吝矣終必吉者人君禮賢之事也禮賢而賢不就何傷於人君之盛徳上九髙防處外不與物賁故曰白賁無咎使四皓而受髙祖之爵嚴光而受光武之聘與蕭曹宼鄧等耳何以遂其髙尙之節哉故上之白賁得志也

剝

【坤下艮上】剝不利有攸往彖曰剝剝也柔變剛也不利有攸往小人長也順而止之觀象也君子尙消息盈虛天行也

從程氏

象曰山附於地剝上以厚下安宅

從程氏

初六剝牀以足蔑貞凶象曰剝牀以足以滅下也從程氏

六二剝牀以辧蔑貞凶象曰剝牀以辧未有與也翼傳曰易爲君子謀不爲小人謀觀否剝遁夬諸卦尢可見當小人之剝君子君子不顧而有爲者取禍之道故曰不利有攸往知其不可往而委之於意外者亦非已亂之道故曰順而止之觀象也坤順而艮止卦有此象象者理也觀其理之可爲則順其理而止之其消息盈虛皆所以奉天也漢室黨錮之禍激之而愈奔抑之而愈抗陳蕃李固之徒知有攸往不知順而止之之理也初剝以足二剝以辧皆剝之防也於剝之防尙有望於君子之正苟無君子之正則凶矣故初曰以滅下也滅下則其上猶可爲也二曰未有與也二與五俱陰位𨿽應而情不應二𨿽得位而未有與未有與則小人尙可止也知其尙可止故特發此意以示之

六三剝之無咎象曰剝之無咎失上下也

從程氏

六四剝牀以膚凶象曰剝牀以膚切近災也

從程氏

六五貫魚以宮人寵無不利象曰以宮人寵終無尢也翼傳曰五君位也不當例以小人之進爲言故告以處小人之道彼小人之駢進如貫魚然其勢𨿽不可遏其志在於得寵利而已得所寵則安深拒之則競五思所以處之之道莫若以宮人寵之而不及以事則陰之爲害亦淺可以須陽之復矣易之教人仁矣哉

上九碩果不食君子得輿小人剝廬象曰君子得輿民所載也小人剝廬終不可用也

從程氏

復

【震下坤上】復亨出入無疾朋來無咎反復其道七曰來復利有攸往

從程氏

彖曰復亨剛反動而以順行是以出入無疾朋來無咎反復其道七日來復天行也利有攸往剛長也

翼傳曰天之行如循環之無端曰反曰復言往而必來也曰七日言剝之與復元無間斷也有須臾間斷則乾坤之道息矣王弼曰復之不可逺也天道如是非不可逺乃不能逺也君子體天之道則以不可逺爲貴余從程氏

復其見天地之心乎

從程氏

象曰雷在地中復先王以至日閉關商旅不行後不省方

從程氏

初九不逺復無只悔元吉象曰不逺之復以修身也從程氏

六二休復吉象曰休復之吉以下仁也

從程氏

六三頻復厲無咎象曰頻復之厲義無咎也

從程氏

六四中行獨復象曰中行獨復以從道也

翼傳曰四𨿽行於羣陰之中而獨能從初其吉可知易有得失甚明而不言吉凶者不待言也象曰以從道也安有獨能從道而其義不吉者乎

六五惇復無悔象曰惇復無悔中以自考也

翼傳曰卦之主在初二比之曰休復四應之曰獨復三同體而逺曰頻復五最逺於初若不能復不能復宜有悔也曰惇復無悔者其體則坤其位則中以惇厚之體而居在中之位是謂黃裳之吉以是而復復在我者也故曰中以自考也考成也言在我者可以自成也不獨復也諸卦之六五未必皆善惟坤體則無不善此黃中之理惟知易者則識之

上六迷復凶有災眚用行師終有大敗以其國君凶至於十年不克徵象曰迷復之凶反君道也

翼傳曰往而不知反者必喪其所歸迷而不知復者安得而不凶也去陽最逺極卦之終所謂迷復也迷則天之災人之眚行師君國無適而不凶也余從程氏

無妄

【震下乾上】無妄元亨利貞其匪正有眚不利有攸往從程氏

彖曰無妄剛自外來而爲主於內動而健剛中而應大亨以正天之命也其匪正有眚不利有攸往無妄之往何之矣天命不祐行矣哉

翼傳曰無妄誠也不曰誠而曰無妄蓋動則渉於人心之危易以妄也聖人之動兆於復成於無妄方其未爲復也其體純坤坤者闔也藏也退藏於宻之時也一變而復動之機已兆矣由復而順動一皆循於天理故爲無妄者若曰其動皆天無一出於人欲也夫旣無妄不可立一毫私意於其間故剛中而應大亨以正皆天理也有一非正莫非己過故曰有眚無妄則行其所當然有攸往乃私心也故曰天命不祐行矣哉命理也祐順也言天理之所不順也詩之稱文王無然畔援無然歆羨王赫斯怒以遏䢐莒又曰不識不知順帝之則詢爾仇方以伐崇墉文王之心天也惟動以天𨿽至於興師動眾亦皆天也使文王於天理之外而有毫髮攸往之心是豈爲文王也哉

象曰天下雷行物與無妄先王以茂對時育萬物翼傳曰萬物𨿽異體莫不各具天理一物妄則無一物矣天下雷行物各自奮與非自外與之也物自相與爲無妄也對時育物者亦因其可育而育之爾中庸謂至誠可以贊天地之化育至誠無妄也化育亦無妄也以無妄相與參贊故萬物亦無妄也知此理斯可以知天

初九無妄往吉象曰無妄之往得志也

翼傳曰卦言不利有攸往以全體言之無妄則大體皆正不宜更有所往也然所以成卦者謂其動以天也若天理冝動而不動又非無妄矣下三爻動體初乃動之主主乎動則天理所當動也故曰往吉若二與三皆動體之陰也二𨿽中正不冝妄動三動之極其妄甚焉

六二不耕獲不菑畬則利有攸往象曰不耕獲未富也翼傳曰造始者陽因成者陰此理之至無妄者二以陰居陰且在下體上應於五當因成於五者也故不耕而獲不菑而畬則利有攸往不量其分之所宜而欲爲耕且菑之事則妄矣故曰不耕獲未富也富實也富實言陽也二未若五之富實故以畬獲爲無妄也

六三無妄之災或系之牛行人之得邑人之災象曰行人得牛邑人災也

翼傳曰無妄者理而已矣事有形於此而理之得失系於彼或者執其形而求之而不知所執者非理也夫不耕而獲不菑而畬冝畬獲者之妄也乃有不妄者存焉或者系牛於此必責得於居人宜不妄也乃有大妄者存焉蓋眞妄在理而不在事也三非動之主而處動之極其質則陰而其居則陽所處不正見理不明徒知牛旣系矣必邑人得之不知得之者有行人也卒之行人得牛而邑人乃災以其妄也吳謂勝齊晉可以圖霸而戕吳者不在齊晉乃在於越季孫謂顓臾近費而固以爲子孫憂夫豈知季孫之憂乃在蕭墻之內也事之若此者眾舉一二則可以類推矣

九四可貞無咎象曰可貞無咎固有之也

翼傳曰五戒以勿藥上告以有眚蓋健體而應動易以妄也四𨿽健體其居則陰下無其應不累於動是乃可貞之道知其可貞而正守之則不失其所有矣故曰固有之也

九五無妄之疾勿藥有喜象曰無妄之藥不可試也上九無妄行有眚無攸利象曰無妄之行窮之災也翼傳曰雜卦曰無妄災也天下之理求之太察責之太詳不全其天而悉力以爲之者皆妄也妄則災之所由生也五剛而位乎中亦無妄矣然其才其位其時皆足以有爲有爲者易以求全也一物一事小有失其處者必一一以正焉夫求小者之皆正則於大正者或傷焉猶之無妄之疾不足藥也藥之則反傷元气矣不知其傷元气必欲以無一疾而爲無妄者皆災也漢武帝當海內無事之時內則疾禮文之未備外則疾夷狄之未賔自謂我之雄才大略不可使有此疾更制立法興師動眾所以試吾藥也試之而疾益滋者以妄爲無妄也上九以干之極居卦之終窮其所行災自己致其類乎秦皇之妄歟

大畜

【乾下艮上】大畜利貞不家食吉利渉大川

翼傳曰食音嗣所謂大畜養者謂養賢以及萬民若家食之則非大畜矣堯舜急親賢乃所以爲徧愛故彖釋之曰養賢也余從程氏

彖曰大畜剛健篤實輝光日新其徳剛上而尙賢能止健大正也不家食吉養賢也利渉大川應乎天也從程氏

象曰天在山中大畜君子以多識前言往行以畜其徳翼傳曰畜有三義以畜養言之畜賢也以畜止言之畜健也以蘊畜言之畜徳也養賢而推之以及萬民畜養之大者乾剛天下之至健四五能畜之畜止之大者剛健篤實輝光而其徳日新蘊畜之大者三者所以爲大畜也象曰天在山中大畜山非能畜天也托大小以見意意不在天山言以小畜大也方寸至防大包天地以形言之則有小大之別以理言之惟小爲能畜大小能畜大所以爲大之至也

初九有厲利己象曰有厲利己不犯災也九二輿說輻象曰輿說輻中無尢也

翼傳曰剛陽在下勢必上進然陽方受畜初乃陽之微者微而先進則危且災矣故以利已戒之二之輿說輻與小畜九三之說輻異也小畜之三進而厄於四其說輻不行不得已也九二剛而得中中則不過知其爲受畜之時說輻而不敢進者順乎理也初與二皆受四五之畜四五𨿽至柔其體則艮也艮體而以至柔行之是以能畜天下之至剛昔之有智勇者惟椎鈍朴魯不自用其智勇者能畜之若以其智勇相角於勝負之中偶則爲二參則爲三未有受其畜者觀劉項之得失可見矣余從程氏

九三良馬逐利艱貞曰閒輿衛利有攸往象曰利有攸往上合志也

翼傳曰天下之理交相制而已柔不制柔其制柔者剛也剛不制剛其制剛者柔也初與二受畜於四五柔制剛也若三與上則皆剛也皆剛則不相制而相合是以三之進若良馬之逐也余從程氏

六四童牛之牿元吉象曰六四元吉有喜也

從程氏

六五豶豕之牙吉象曰六五之吉有慶也

翼傳曰以柔畜剛必畜之以其力則力不足以勝彼有不受其畜者故四五畜幹之道當若牛豕然牛𨿽有力而難畜於其童而加之以牿則不至觝觸矣豕𨿽剛躁而難制於始畜則先豶之𨿽有牙而不猛矣故今之畜豕者無不豶也柔之畜剛不可以力勝所以畜之者其理當如是四曰牛五曰豕牛有力尢難於畜豕四臣位五君位難易之別也四曰有喜五曰有慶慶者其喜之至歟余從程氏

上九何天之衢亨象曰何天之衢道大行也

翼傳曰小畜之上曰旣雨旣處言陽受畜而止也大畜之上曰何天之衢亨言陽不受畜而通也先儒謂大畜畜極而散以二卦彖爻觀之非散也小畜之彖曰柔得位而上下應之曰小畜蓋小畜之六四獨爲一卦之主非特下三陽受其畜而上二陽亦受其畜故曰上下應之謂畜之而止也大畜之彖曰剛上而尙賢能止健大正也蓋大畜四五二爻協力以畜在下之幹故曰能止健若上九與四五同體獨處於外旣不與四五同畜健亦不受四五之畜故曰剛上而尙賢謂之尙賢者言四五尊而上之故大畜之上不可畜而亨也亨則其道大行若天之衢無所不通豈與受畜者同哉下何字羨文余從程氏

頥

【震下艮上】頥貞吉觀頥自求口實彖曰頥貞吉養正則吉也觀頥觀其所飬也自求口實觀其自養也天地養萬物聖人養賢以及萬民頥之時大矣哉象曰山下有雷頥君子以愼言語節飲食

從程氏

初九捨爾靈觀我朶頥凶象曰觀我朶頥亦不足貴也

翼傳曰頥之上體皆吉而下體皆凶上體止也下體動也在上而止養人者也在下而動求養於人者也動而求養於人者必累於口體之養故𨿽以初之剛陽未免於動欲而觀朶頥也余從程氏

六二顚頥拂經於丘頥徵凶象曰六二徵凶行失類也從程氏

六三拂頥貞凶十年勿用無攸利象曰十年勿用道大悖也

翼傳曰三應於上若得所養而凶莫甚於三蓋上之養下下之養於上皆貴於正三不中不正而居動之極所以求養於人者必無所不至上𨿽其應其體則艮之主艮止於上而不下交三極於動以求於上是謂拂於頥之貞凶之道也十數之終也十年勿用無攸利戒之也然則烏用戒爲凡求養於人者其欲心未易消也因其有多欲妄動之心示之以自反之理作易之本意也

六四顚頥吉虎視眈眈其欲逐逐無咎象曰顚頥之吉上施光也

翼傳曰四陰柔不足而求養於初顚頥也居大臣之位而能求在下之賢以爲養吉可知矣然上之養下養其欲也下之養上養其徳也四之顚頥蓋資初以養其徳彼有以養我之徳我可無以養其欲乎古之所謂賢者固未嘗志於爵祿也然上之人未有捨爵祿而能養賢者故初之視四如虎之視眈眈然四必養其欲使之逐逐而有繼然後無咎故曰顚頥之吉上施光也上之施不光則顚頥非吉矣初剛而動故爲虎或以虎爲四失之矣

六五拂經居貞吉不可渉大川象曰居貞之吉順以從上也

從程氏

上九由頥厲吉利渉大川象曰由頥厲吉大有慶也從程氏

大過

【巽下兌上】大過棟橈利有攸往亨彖曰大過大者過也棟橈本末弱也剛過而中巽而說行利有攸往乃亨大過之時大矣哉象曰澤滅木大過君子以獨立不懼遁世無悶

翼傳曰陽大陰小大過陽過也四陽居中而斥其陰於不用事之地故曰大過過者偏盛之辭陽君也陰臣也陽君子之道也陰小人之道也君欲其尊失之過則君驕亢而不有其臣矣君子欲其盛失之過則君子過常而不養小人矣大過陽過故至於本末之弱而其棟橈也今夫居室之中而彊其室者棟也棟欲其隆而棟之所借以爲承乘者亦欲其不弱中四陽棟也其本末則皆陰也上承虛而無所庇下乘虛而無所據棟𨿽隆安得而不橈君子觀棟之橈利有攸往以拯之拯之則亨者以卦才言也其才則剛𨿽過而二五得中內巽而外說是足以抑其有餘之陽而濟不足之陰故有攸往而亨也其象爲澤滅木澤所以養木也至於滅木則過矣君子知其旣過而不可復過也思其所以大過於人者惟獨立不懼遁世無悶而已當君之驕亢與夫君子之過常惟獨立而不溺乎人遁世而不徇乎世此其所以大過於人也說者乃謂大過諸爻能過越常分則吉不能爲過常之事則凶消息盈虛損過補不足天之道易之義也大有則以富有爲戒大壯則以陽壯爲戒大過豈復以過常越分爲吉乎理未有可過者旣過而復使之過無是理也大過之時大矣哉當其時拯其過貴於時措之宜也故贊之

初六借用白茅無咎象曰借用白茅柔在下也

翼傳曰陽過之時非陰柔之所能過也初能以巽順處下上承四陽如茅之借物過於謹畏如此善用大過者也故曰夫茅之爲物薄而用可重也苟措諸地可矣借之用茅何咎之有愼斯術也以往其無所失矣

九二枯楊生稊老夫得其女妻無不利象曰老夫女妻過以相與也

翼傳曰陽過則偏偏則亢是以大過之陽比陰則合二之陽方過下比初六之陰老夫而得女妻也夫老而妻少尙能成生育之功如楊之枯可以生稊稊者顚而復蘗反其始也若五則異矣五之陽旣過乃比上六之陰士夫而得老婦也夫壯而妻老無復能生育矣如楊之枯僅能生華華者發而將散美其外也反其始者其過尙可救而美其外者君子以爲無補於其過矣故二曰無不利五曰亦可醜也二之陽未老視初之少陰則老矣故曰老夫五之陽已老視上之老陰則壯矣故曰士夫以老而配少故曰過以相與也

九三棟橈凶象曰棟橈之凶不可以有輔也九四棟隆吉有它吝象曰棟隆之吉不橈乎下也

翼傳曰三四以陽居中棟之象也三則棟橈凶四則棟隆吉何也救過於其末者不若救之於其本以一身言之元气本也四支末也以天下言之朝廷本也四方末也大過之棟橈由本末弱本末不可俱弱然實以本爲重三所居不得位而應乎上救其末也救其末於己過之後故棟橈而不可有輔也四居大臣之位而應乎初救其本也救其本於未過之初故棟隆而不橈乎下也其下不橈其上烏得而不隆必戒以有它吝者救其本者不可不一其心也漢之季世搢紳之禍已成國家之勢已幾於不支矣李固陳仲舉之徒乃欲援之於末流紛紛之中噫亦晚矣使當未大過之時有大君子反而歸之於正禍豈如是之酷哉

九五枯楊生華老婦得其士夫無咎無譽象曰枯楊生華何可久也老婦士夫亦可醜也

翼傳曰剛而得中故無咎不能救過故無譽

上六過渉滅頂凶無咎象曰過渉之凶不可咎也翼傳曰下履四陽陽方盛而陰不可安其處是以過渉而至於滅頂也滅頂則凶矣作易者以爲陰之滅頂陽實廹之陰𨿽罹其凶其義則不可咎也巽以柔居下故初之陰爲茅兌爲澤居上故上之陰爲渉習坎

【坎下坎上】習坎有孚維心亨行有尙

從程氏

彖曰習坎重險也水流而不盈行險而不失其信維心亨乃以剛中也行有尙往有功也天險不可升也地險山川丘陵也王公設險以守其國險之時用大矣哉翼傳曰服習溫習皆有重義八卦皆重獨坎加習文王之所加也系辭曰作易者其有憂患乎文王居憂患之時而以憂患後世爲心於是演易八卦自坎之外其七卦皆處平夷坦易之地惟坎則一陽防乎中而有險難之義其象爲水水至險水𨿽至險而習乎水者𨿽出入乎水而不能溺然則習乎險難者斯能無入而不自得也舜禹湯文皆未免於險難惟其習於此是以能安於此加坎以習聖人憂患之心與仁天下後世之心可想而見矣

象曰水洊至習坎君子以常徳行習教事

從程氏

初六習坎入於坎凶象曰習坎入坎失道凶也從程氏

九二坎有險求小得象曰求小得未出中也

翼傳曰二五𨿽居相應之地而皆陷於險以二之才所求小有得欲求五而相濟於險則未能出中也

六三來之坎坎險且枕入於坎勿用象曰來之坎坎終無功也

從程氏

六四樽酒簋貳用缶納約自牖終無咎象曰樽酒簋貳剛柔際也

從程氏

九五坎不盈只旣平無咎象曰坎不盈中未大也翼傳曰二陷而在下五陷而在上在下者其陷爲深故曰有險在上者亦未出於陷故曰不盈只抵也若抵於旣平則可無咎以其中之未大而有所陷也

上六系用徽纆寘於叢棘三歲不得凶象曰上六失道凶三嵗也

翼傳曰險之極宜變也然以陰柔而乘五之剛剛方陷於險故五系上以徽纆而寘之於叢棘也凡人之情安泰則相忘險難則相系陰非獨欲系陽陽亦欲系陰也五之系上是以至於三嵗不得捨也易言三歳十年皆數之變三近而十逺辭有輕重也或者以卦之數而推之皆牽合之說

離

【離下離上】離利貞亨畜牝牛吉彖曰離麗也日月麗乎天百谷艸木麗乎土重明以麗乎正乃化成天下柔麗乎中正故亨是以畜牝牛吉也

從程氏

象曰明兩作離大人以繼明照於四方

從程氏

初九履錯然敬之無咎象曰履錯之敬以辟咎也翼傳曰初火𨿽防勢欲上行故所履錯然上遇六二以剛逼之二麗乎中正而得位其可逼哉必敬之斯可以免咎以其防也是以有可戒之義余從程氏

六二黃離元吉象曰黃離元吉得中道也

從程氏

九三日昃之離不鼓缶而歌則大耋之嗟凶象曰日昃之離何可久也

翼傳曰過中則昃昃則滅亡近之鼓缶而歌者惜衰暮而樂也若不樂則嗟大耋之及而復哀矣哀樂不相襲而至也今不樂則哀者以其過乎中是以秉心無常也余從程氏

九四突如其來如焚如死如棄如象曰突如其來如無所容也

翼傳曰五以柔居上四逼之之遽故突如其來且焚如也焚而不戢將自焚矣故有死如棄如之禍余從程氏

六五出涕沱若戚嗟若吉象曰六五之吉離王公也翼傳曰成卦在二五皆以柔麗剛也二之辭安五之辭危二臣道也臣以柔而麗乎下正且吉也五君道也君以柔而麗於二剛之間安得而不危知危則吉者黃離之中且麗於王公之位也

上九王用出徵有嘉析首獲匪其醜無咎象曰王用出徵以正邦也

翼傳曰上九非王也言王於此爻當用徵之之道也凡物皆相附麗而比於君者尢當麗於君也上九以炎上之火而極其炎於外其勢上趨而不下附於五五其可坐視其不附而不徵之乎徵之則嘉矣所謂嘉者非瀆吾威也折其渠魁獲非其類而已故曰徵之爲言正也舜之伐苖文王之伐崇墉其得此道歟翼傳曰上經首乾坤終坎離下經首咸恆終旣濟未濟乾坤坎離其體也咸恆旣濟未濟其用也有體必有用此易之所以爲易也或曰六子皆乾坤所生何獨坎離相終始爲用也自幹之正位來居坤之中而爲坎自坤之正位來居幹之中而爲離蓋中爻乃正位陰陽居中有生之最先者坎陽卦也其體乃陰中之陽故坎亦爲陰離陰卦也其體乃陽中之陰故離亦爲陽是二物者其气爲陰陽其數爲一二其位爲南北在天則爲日月在人則爲道徳爲精神四時之行百物之生【以下闕】

易翼傳上經下﹤經部﹐易類﹐易翼傳﹥

欽定四庫全書

易翼傳下經上

宋鄭汝諧撰咸

【艮下兌上】咸亨利貞取女吉

從程氏

彖曰咸感也柔上而剛下二气感應以相與止而說男下女是以亨利貞取女吉也天地感而萬物化生聖人感人心而天下和平觀其所感而天地萬物之情可見矣

翼傳曰柔上變剛而成兌剛下變柔而成艮柔上而剛下也剛不下柔不上二气不相與安能相感然不曰感而曰鹹則知陰陽𨿽二端其本則一惟其二端是以生感惟其一本是以感而合咸皆也合也天地以气感而萬物生聖人以誠感而天下和平天地萬物𨿽異位其气則一聖人億兆𨿽異勢其誠則一觀其所感而其情可見者感生於情也情出於正然後知感通之理

象曰山上有澤咸君子以虛受人

從程氏

初六咸其拇象曰咸其拇志在外也

翼傳曰卦言感應之理六爻皆不純乎吉何也卦合而言之全體也爻析而言之偏體也天地感而萬物化生聖人感人心而天下和平咸之全也六爻之所感不同咸之偏也其不純乎吉者以六爻私相應也自初至上皆取人身爲象身者我也囿於有我安能無所不感也於有我之中又有所囿焉拇囿於履腓股囿於動心囿於思輔囿於言各當其處而各囿於一能六者以私相應非所謂無心於感應者是以爻辭多凶吝其善者僅免於悔而已初陰也四陽也陰之志欲感陽而從之故如拇之動於下也拇者身之微動之先其不言凶咎者以是淺鄙之爲不足言也

六二咸其腓凶居吉象曰𨿽凶居吉順不害也

翼傳曰腓在股之下拇之上上下欲動而已順之夫順物而動凶道也惟能居則吉二之居居中也居中則不一於隨人故𨿽順而不害也余從程氏

九三咸其股執其隨往吝象曰咸其股亦不處也志在隨人所執下也

翼傳曰初與二陰也陰感陽而動故爲趾爲腓三以陽而爲艮之主宜其止而不動而亦恱乎上之陰而應之故爲咸其股股謂其隨腓趾而動也以其不異乎二陰故曰亦不處也執牽也爲二陰之所牽執而動故曰所執下也

九四貞吉悔亡憧憧往來朋從爾思象曰貞吉悔亡未感害也憧憧往來未光大也

翼傳曰心有定位不可有定應今指四爲心其位定矣有定位而私應於初其應亦定也初其朋也憧憧然往來以求其朋必未能感未感則害其正是以戒之以貞吉悔亡凡戒生於不足也余從程氏

九五咸其脢無悔象曰咸其脢志末也

翼傳曰人君之感當使萬物爲一體故能無感不通九五下應於二私之心也心累於私故心與萬物不相通脢背肉也背乎心而不通乎心也感物而有不通乎心者其志之淺末僅能無悔而已何足以語感應之理

上六咸其輔頰舌象曰咸其輔頰舌滕口說也

翼傳曰聖人固嘗以言感人所感不獨在言也今指上爲輔頰則囿於言矣獨以滕口說系之自言之外無所感也余從程氏

恆

【巽下震上】恆亨無咎利貞利有攸往

從程氏

彖曰恆久也剛上而柔下雷風相與巽而動剛柔皆應恆恆亨無咎利貞久於其道也天地之道恆久而不已也利有攸往終則有始也

翼傳曰咸與恆皆剛柔相應咸之彖則不著其義恆之彖則曰剛柔皆應恆鹹無成心恆有定位也有定位而剛柔相應應其理也無成心而剛柔相應應其私也夫婦必相合君臣必相信此常理也夫婦相合而外乎其家君臣相信而外乎天下曰私可也非所謂感也學者能識時義之變易斯可言易矣余從程氏

日月得天而能久照四時變化而能久成聖人久於其道而天下化成觀其所恆而天地萬物之情可見矣從程氏

象曰雷風恆君子以立不易方

翼傳曰雷以動之風以散之風雷非常物也以非常之物而系於常又曰君子立不易方何也道者常與變而已君子先立乎其常然後能盡其變其常之不立而曰吾將變以趨時者無忌憚之人也君子觀象以雷風爲常則當立不易方能不易方則凡雷之動風之散𨿽曰不常無非道之常也

初六浚恆貞凶無攸利象曰浚恆之凶始求深也翼傳曰上應乎四常也初知以應爲常而不知可常者有義也初陰也四陽也以陰求陽求之必深也初巽體巽入也四艮體艮止也彼止而我入之亦求之深也君子誠其心而後交度其徳而後求於其始而求之之深蓋未施而責其報未孚而要其誠貞固守此凶也而亦無所利也

九二悔亡象曰九二悔亡能久中也

從程氏

九三不恆其徳或承之羞貞吝象曰不恆其徳無所容也

翼傳曰君子嚴威莊肅而濟之以和寛厚慈祥而濟之以剛是以能常也三過乎中而純乎剛乃不恆其徳者旣不恆其徳矣且介於二剛之間吾以其剛而上下皆遇剛進退無所容於人則繼之以其羞矣貞固守此吝矣哉

九四田無禽象曰久非其位安得禽也

翼傳曰二四二爻不言恆而言久詘吾之剛而用之以柔皆變常也𨿽變也變而得中是亦可久之道也二久於中故悔亡四不得乎中久非其位矣非其位而爲動之主動而無所獲也故曰田無禽

六五恆其徳貞婦人吉夫子凶象曰婦人貞吉從一而終也夫子制義從婦凶也

從程氏

上六振恆凶象曰振恆在上大無功也

從程氏

遁

【艮下乾上】遁亨小利貞彖曰遁亨遁而亨也剛當位而應與時行也小利貞浸而長也遁之時義大矣哉

翼傳曰讀易者當別時義之輕重輕重小差失其防逺矣說遁者以遁爲藏謂陰長陽消乃君子遁藏之時非也遁與否異也否三陰在內小人道長故象曰君子以儉徳辟難不可榮以祿遁二陰方長在內猶有陽也內有陽則君子之道未消故象曰君子以逺小人不惡而嚴則知遁之爲言逺也逺【去聲】也者因其漸長之勢委曲遜避之不與之宻比於上徐有以正之也若陰方長而君子遽爲遁藏之計則誰與任其責者此非聖人設教之意曰遁亨所以亨者小利貞也陽曰大陰曰小謂當是時於小者利有以正之也故曰小利貞浸而長也惟其方浸長故不可不早正之三曰畜臣妾吉五曰正志其正之之道與又曰遁之時義大矣哉欲君子深求其義也

象曰天下有山遁君子以逺小人不惡而嚴

翼傳曰天山不可爲遁得意而忘象可也解在前

初六遁尾厲勿用有攸往象曰遁尾之厲不往何災也翼傳曰所以成遁者以二陰也初視二爲同類視四爲正應從二附陰也從四附陽也其進退動止惟在前者是從故於遁之時爲尾也夫惟人是從者危道也欲免於危在勿用有攸往而已蓋從二則有剝陽之咎從四則失同類之心惟止於下而不往則不犯二者之災初陰之至微也微則易以自免故特發此義

六二執之用黃牛之革莫之勝說象曰執用黃牛固志也

翼傳曰所以成遁者二陰也初則戒以勿用有攸往二則備言固結其君之情狀蓋二所居者中位而應乎君所守者柔順而從乎君執是二者而用之其固至於不可勝說【吐活反】說解也革固也此其意將以害君子也不言吉凶以示處得其道則吉處非其道則凶故彖曰剛當位而應與時行也五以剛而當君位而下與二應君子觀其時可不思所以有爲乎故曰與時行也

九三系遁有疾厲畜臣妾吉象曰系遁之厲有疾憊也畜臣妾吉不可大事也

翼傳曰三𨿽陽而與二陰同體遁而有所系也陽系於陰是爲有疾憊惟以臣妾畜三陰而不與之爲大事則處之之道得矣大抵小人之欲其始志於寵利而已不以寵利飽其欲而禁之太甚所以滋小人之禍也剝之五曰以宮人寵遁之三曰畜臣妾吉其義一也諸呂方彊平勃聼其擅有王爵且假以兵柄北軍一呼士皆左袒其勝者幸也所以畜諸呂者本非其道也先儒以王陵爲正而以平勃爲非豈過論歟

九四好遁君子吉小人否象曰君子好遁小人否也從程氏

九五嘉遁貞吉象曰嘉遁貞吉以正志也上九肥遁無不利象曰肥遁無不利無所疑也

翼傳曰嘉好也配也故言婚姻者皆曰嘉五應於二視二爲嘉惟於二能逺之則貞且吉二曰固志五曰正志固志者二欲以是結其君也正志者五能自正其志則二無所爲入矣是乃逺小人之道不惡而嚴若上則不然於二陰無所系應超然於其外者進退在我故曰肥遁肥者綽綽然而有餘無所疑滯也大壯

【乾下震上】大壯利貞彖曰大壯大者壯也剛以動故壯大壯利貞大者正也正大而天地之情可見矣

翼傳曰陽爲大陰爲小大壯大過皆四陽也陰在內爲過陽在內爲壯過爲棟橈壯爲正大二者甚相逺也故卦之下惟利貞二字而已其辭約其防深學者宜有得於斯余從程氏

象曰雷在天上大壯君子以非禮弗履

從程氏

初九壯於趾徵凶有孚象曰壯於趾其孚窮也

從程氏

九二貞吉象曰九二貞吉以中也

從程氏

九三小人用壯君子用罔貞厲羝羊觸藩羸其角象曰小人用壯君子罔也

翼傳曰居健之極有應在前鋭於進也然乘承皆剛動則見困故小人用之以壯若君子則用之以罔罔亡也謂亡其剛也物之極者必變故設二戒若不顧慮如羝羊之觸藩則羸其角矣

九四貞吉悔亡藩決不羸壯於大輿之輹象曰藩決不羸尙往也

翼傳曰居四陽之終其壯易過故必正吉則悔亡羣陽並進非二陰之所能止藩決不羸其道通也壯於大輿之輹其行健也夫四居壯之極而不以壯爲戒何也凡物之理有所激則必爭無所激則樂易而爭息水之奔以激乎石也行乎平地則寂焉而已四𨿽極壯前遇二陰二陰非動之主能順以聼之四無所用其壯矣烏用戒焉

六五防羊於易無悔象曰防羊於易位不當也

從程氏

上六羝羊觸藩不能退不能遂無攸利艱則吉象曰不能退不能遂不詳也艱則吉咎不長也

翼傳曰上與三爲正應故三來觸之藩限隔也三居下體之終上居上體之終終則有限隔之象故皆言藩也

晉

【坤下離上】晉康侯用馬蕃庻晝日三接彖曰晉進也明出地上順而麗乎大明柔進而上行是以康侯用錫馬蕃庻晝日三接也

翼傳曰此諸侯之卦也下順上明諸侯承王之象也人臣之道𨿽貴於柔順然內而左右侍禦僕從之臣任弼違糾繆之責一於柔順則非忠矣惟諸侯分職於外欲其承令而稟命故柔順者尢諸侯之所貴也進而上行下以柔交乎君也麗乎大明上以明照其下也是以侯爲康治之侯而君之寵侯者至於錫馬蕃庻晝日三接也坤爲眾爲牝馬故有錫馬蕃庻之象離爲日爲中虛故有晝日三接之象余從程氏

象曰明出地上晉君子以自昭明徳

從程氏

初六晉如摧如貞吉防孚裕無咎象曰晉如摧如獨行正也無咎未受命也

從程氏

六二晉如愁如貞吉受玆介福於其王母象曰受玆介福以中正也

翼傳曰六五在上以柔遇柔進而愁也上明下順俱得中體必受福也或謂上無應援進之之難是以愁如非也夫二中正而順體五居中而明體使二以無應援而愁如安有無應援者而能受玆介福也使二以未得介福而愁如安有中正順理者以未得位而戚戚也然則二何以愁也所事者王母也事王母者君子以爲憂也

六三眾允悔亡象曰眾允之志上行也

從程氏

九四晉如鼫鼠貞厲象曰鼫鼠貞厲位不當也

翼傳曰晉以柔進也當柔進上行之時四獨以剛乘之是亦不當位也上比六五而貪據髙位下拒三陰而畏其上行非鼫鼠而何余從程氏

六五悔亡失得勿卹往吉無不利象曰失得勿卹往有慶也

從程氏

上九晉其角維用伐邑厲吉無咎貞吝象曰維用伐邑道未光也

從程氏

明夷

【離下坤上】明夷利艱貞

從程氏

曰明入地中明夷內文明而外柔順以蒙大難文王以之利艱貞晦其明也內難而能正其志箕子以之翼傳曰明入地中其紂之事乎然文王用之則爲內文明而外柔順箕子用之則爲艱貞而晦其明卦有所居之時則同而所用之義則異亦有所用之義則一而所遇之時不同學者能識時義之變易則易無餘蘊余從程氏

象曰明入地中明夷君子以蒞眾用晦而明

從程氏

初九明夷子飛垂其翼君子於行三日不食有攸往主人有言象曰君子於行義不食也

從程氏

六二明夷夷於左股用拯馬壯吉象曰六二之吉順以則也

從程氏

九三明夷於南狩得其大首不可疾貞象曰南狩之志乃大得也

從程氏

六四入於左腹獲明夷之心於出門庭象曰入於左腹獲心意也

從程氏

六五箕子之明夷利貞象曰箕子之貞明不可息也翼傳曰天下不可一日無君也其不可無君者不可一日無倫也五君位也居君位而夷其明君道息矣君𨿽不君然君之道其可息乎故五不言君而言箕子之利貞箕子𨿽傷利在貞而不死者以天之倫待己而後傳也六五居中箕子之中也君失是中而箕子得是中箕子傳之而後天下萬世皆由是中以生故曰箕子之貞明不可息也使明而可息則箕子當死於商武王不必訪於箕子矣五不言君而言箕子君道在焉故也

上六不明晦初登於天后入於地象曰初登於天照四國也後入於地失則也

從程氏

家人

【離下巽上】家人利女貞彖曰家人女正位乎內男正位乎外男女正天地之大義也家人有嚴君焉父母之謂也父父子子兄兄弟弟夫夫婦婦而家道正正家而天下定矣

翼傳曰離下巽上而爲家人彖曰女正位乎內男正位乎外此據二五而言也以全卦論之離中女也巽長女也家人無取於男獨取於女何耶長女處下而巽順乎陽中女居中而附麗乎陽婦人之義有三從離巽蓋盡從陽之義此女之正也虞舜之化於二女見之文王之化於后妃見之修之奧穾之間而達之於君臣父子兄弟之際此離巽所以成家人之卦也卦辭惟曰利女貞意可見矣余從程氏

象曰風自火出家人君子以言有物而行有恆

從程氏

初九閒有家悔亡象曰閒有家志未變也

從程氏

六二無攸遂在中饋貞吉象曰六二之吉順以巽也從程氏

九三家人嗃嗃悔厲吉婦子嘻嘻終吝象曰家人嗃嗃未失也婦子嘻嘻失家節也

從程氏

六四富家大吉象曰富家大吉順在位也

翼傳曰所應者陽又介於二陽之間陰巽在位以虛受實富家之義也順而能富吉莫如之餘從程氏

九五王假有家勿卹吉象曰王假有家交相愛也從程氏

上九有孚威如終吉象曰威如之吉反身之謂也從程氏

睽

【兌下離上】睽小事吉彖曰睽火動而上澤動而下二女同居其志不同行說而麗乎明柔進而上行得中而應乎剛是以小事吉

翼傳曰長女中女而爲家人中女少女而爲睽中女正也少女乘二陽非正也一正一不正亦所以爲睽余從程氏

天地睽而其事同也男女睽而其志通也萬物睽而其事類也睽之時用大矣哉

從程氏

象曰上火下澤睽君子以同而異

從程氏

初九悔亡防馬勿逐自復見惡人無咎象曰見惡人以辟咎也

翼傳曰居睽之初在卦之下必安靜以俟之寛裕以容之睽斯合矣九陽體上行故爲馬睽而無應故防其馬防馬勿逐久則自復安靜以俟之也惡人者以其戾於己也睽而無應無非戾於己者拒絕之則愈戾能受之則可辟咎寛裕以容之也合睽之道莫善於斯故曰悔亡余從程氏

九二遇主於巷無咎象曰遇主於巷未失道也

從程氏

六三見輿曵其牛掣其人天且劓無初有終象曰見輿曵位不當也無初有終遇剛也

從程氏

九四睽遇元夫交孚厲無咎象曰交孚無咎志行也從程氏

六五悔亡厥宗噬膚往何咎象曰厥宗噬膚往有慶也翼傳曰宗言同黨五視二爲宗也膚言同體二視三爲膚也當睽之時陰陽急於求合二𨿽比三之陰其應五也專不卹同體之愛而噬之五之往求於二宜其合也合則有慶矣余從程氏

上九睽見豕負塗載一車先張之弧後說之弧匪防防媾往遇雨則吉象曰遇雨之吉羣疑亡也

翼傳曰疑心生於多妄妄見生於久睽久睽之人無適而非疑也睽合則心平心平則疑釋余從程氏蹇

【艮下坎上】蹇利西南不利東北利見大人貞吉

從程氏

彖曰蹇難也險在前也見險而能止知矣哉蹇利西南往得中也不利東北其道窮也利見大人往有功也當位貞吉以正邦也蹇之時用大矣哉

翼傳曰利見大人指五而言也不利東北而利西南爲遇險者言五以剛中居尊濟天下之險非擇地而後處故五位於險中而曰當位貞吉以正也少康以羿浞之難而興夏宣王以玁狁昆夷之難而興周不自處於險烏能濟險哉余從程氏

象曰山上有水蹇君子以反身修徳

從程氏

初六往蹇來譽象曰往蹇來譽冝待也

從程氏

六二王臣蹇蹇匪躬之故象曰王臣蹇蹇終無尢也從程氏

九三往蹇來反象曰往蹇來反內喜之也

從程氏

六四往蹇來連象曰往蹇來連當位實也

翼傳曰四𨿽比五之陽然陰柔不足以濟五之蹇故往則愈蹇不若來附九三而爲連也所以連九三者三處當其位而且實也陰爲虛陽爲實

九五大蹇朋來象曰大蹇朋來以中節也

翼傳曰諸爻皆以往爲失來爲得惟二五不言往來君臣當相與以濟天下之蹇此而往來其誰任蹇難之責哉故二曰蹇蹇五曰大蹇大蹇者身處坎險之中以濟天下之蹇也我能濟蹇則其眾來歸故曰朋來朋來異於諸爻之來也節守也則也無往無來所處中正而天下取節焉也

上六往蹇來碩吉利見大人像曰往蹇來碩志在內也利見大人以從貴也

翼傳曰屯與蹇上皆坎體皆陰柔之才屯則動乎險中動極必窮故乘馬班如泣血漣如蹇則見險而止止極則變故往蹇來碩吉利見大人碩寛裕也蹇之紓也利見大人從五也五陽剛貴也或曰四比五而不能從上比五而利見何也曰四從五則爲往蹇不貴往也上從五則爲來蹇貴來也蹇見險而止止者貴來而不貴往也

解

【坎下震上】解利西南無所往其來復吉有攸往夙吉彖曰解險以動動而免乎險解解利西南往得眾也其來復吉乃得中也有攸往夙吉往有功也天地解而雷雨作雷雨作而百果艸木皆甲拆解之時大矣哉

從程氏

象曰雷雨作解君子以赦過宥罪

從程氏

初六無咎象曰剛柔之際義無咎也

翼傳曰難解之初或紛紛而未定者知愚貴賤未當其處也初以柔居下上應九四之剛剛柔之相際如是安得有咎余從程氏

九二田獲三狐得黃矢貞吉象曰九二貞吉得中道也從程氏

六三負且乘致宼至貞吝象曰負且乘亦可醜也自我致戎又誰咎也

翼傳曰難之未解君子小人尙雜處也旣解則當各安其所故爻辭多以君子小人爲言三陰柔而不中正乃於旣解之後間處二陽之中上負九四而下乘九二負可也負而且乘不可也小人而爲小人之事乃可以自安小人而乘君子之器盜思奪之矣余從程氏

九四解而拇朋至斯孚象曰解而拇未當位也

翼傳曰四之所自處者不當宜小人之所附麗也必解去之然後孚於其朋朋剛陽之類謂二也拇在下之陰謂三也

六五君子維有解吉有孚於小人像曰君子有解小人退也

翼傳曰益之戒曰任賢勿貳去邪勿疑疑貳不自信之心也上不自信則其下亦莫之信如使世之小人皆信上之所用者必君子而所解者必小人則必攺心易慮不復有投隙抵之望惟未孚於小人此小人所以猶有覬幸之心也五解之主也以其陰柔故有戒意

上六公用射隼於髙墉之上獲之無不利象曰公用射隼以解悖也

翼傳曰釋者多指公爲上六遂失其義系辭極言其藏器待時之羙安有難解之時以陰柔處上謂之善藏器待時可乎所謂公者非上六也言公於此爻當用射隼之道也隼飛翔於上善爲鷙害指上之陰而言也墉內外之限在墉之上而未出於外指上之位而言也難旣解矣君子小人欲各當其處上乃以小人之才處乎內外之際公於此能射而去之則解道成矣解之極動之終而射去小人是謂藏器於身待時而動舜必俟鯀之久任然後殛之三苗罪極惡盈然後竄之湯之徵葛文王之伐崇所以動而不括出而有獲者皆此道也卦爻變義若此者眾

損

【兌下艮上】損有孚元吉無咎可貞利有攸往曷之用二簋可用享彖曰損損下益上其道上行損而有孚元吉無咎可貞利有攸往曷之用二簋可用享二簋應有時損剛益柔有時損益盈虛與時偕行

翼傳曰損下之陽以益上之陰故謂之損損不可常也善用損者大抵有三曰有孚曰元吉曰無咎損者損下以益上也賦斂力役未免損下然取之以其制有孚也損者損已以益人也懲忿窒欲日損其不善元吉也損者損文以就質也二簋失之儉然寜儉禮之本無咎也三者可貞固而守之是謂利有攸往余從程氏

象曰山下有澤損君子以懲忿窒欲

從程氏

初九已事遄往無咎酌損之象曰已事遄往尙合志也翼傳曰損下益上故下當損而上不當損損剛益柔故剛當損而柔不當損初剛而在下四賴其損也已事遄往謂在已所當損之事則冝速往以益上也益乎上則與上合志故無咎𨿽然下者上之基陽者陰之本過於損則基本或傷故必酌損之量其所受隨器而止酌之義也

九二利貞徵凶弗損益之象曰九二利貞中以爲志也從程氏

六三三人行則損一人一人行則得其友象曰一人行三則疑也

翼傳曰三本陽也與初二兩爻同爲一體今損三以益乎上三人行則損一人也三旣爲陰與四五兩爻同爲一體今六三獨與上交一人行則得其友也若率三爻與之同往則配合不専疑而不受矣系辭卽此爻以明天地男女交感之理蓋言一陰一陽皆致一也

六四損其疾使遄有喜無咎象曰損其疾亦可喜也從程氏

六五或益之十朋之弗克違元吉象曰六五元吉自上祐也

翼傳曰凡曰或益曰有他吉曰有隕自天曰自上祐皆謂不期於得而得之也損之爻惟上得益五非得益者也然五沖虛中順而居尊位𨿽不期於益必有益之者矣余從程氏

上九弗損益之無咎貞吉利有攸往得臣無家象曰弗損益之大得志也

翼傳曰上九坤體也得幹之施變而爲陽則在上者已有餘矣位乎上而陽有餘乃復行損損莫甚焉惟不損乎下而以其有餘者益之然後無咎非特無咎是謂貞且吉利有攸往者以剛陽而施益無所不利也得臣無家者施益則得民之歸非有逺近內外之間也禹稷拯天下之饑溺其心如是故曰大得志也益

【震下巽上】益利有攸往利渉大川彖曰益損上益下民說無疆自上下下其道大光利有攸往中正有慶利渉大川木道乃行益動而巽日進無疆天施地生其益無方凡益之道與時偕行

翼傳曰巽之致用未有如益者故曰木道乃行利渉大川木之用也乾施而爲巽坤生而爲震故曰天施地生言天先施則地乃生是之謂損上益下又謂之自上下下也余從程氏

象曰風雷益君子以見善則遷有過則攺

翼傳曰雷風恆君子以立不易方風雷益君子以見善則遷有過則攺風動雷散本不恆也於不恆之中而體恆則立不易方於不恆之中而盡變則遷善攺過恆而有不恆者存焉不恆而有恆者存焉所以貴乎君子之觀象恆曰雷風益曰風雷上動而下順男先而女從恆也上順乎下男下於女益也

初九利用爲大作元吉無咎象曰元吉無咎下不厚事也

翼傳曰損之上三爻惟上爲得益益之下三爻惟初爲得益夫得益者非以是而自私也故損之上利有攸往得臣無家益之初利用爲大作爲大作者當爲大益之事也然在下而爲大益之事位未崇也誠未孚也必元吉然後無咎元大也吉善也其貴於大善者以其位非厚事之地也余從程氏

六二或益之十朋之弗克違永貞吉王用享於帝吉象曰或益之自外來也

翼傳曰損惟上爻得益益惟初爻得益損之五益之二皆非得益也然二爻皆以柔順之體而有虛中之象夫虛中者𨿽不汲汲於求益人莫不願益之故二爻皆曰或益之或者得之於無所容心二曰自外來五曰自上祐是也古者寶而貨貝五貝爲朋擅十朋之價乃神物也二五虛中無我不憧憧於所益非惟人欲益之𨿽之神智所弗克違守之以永正則吉以其質柔故戒之也曰王用享帝王非二也王用此以享帝必獲天祐也湯之伊尹太甲之阿衡太戊之伊陟臣扈祖乙之巫賢武丁之甘盤皆用之以格帝也余從程氏

六三益之用凶事無咎有孚中行告公用圭象曰益用凶事固有之也

翼傳曰三陰柔而下體當得益而無有益之者稔嵗曰丰歉歳曰凶古者遇凶嵗則事必殺禮而處凶事者必貶損以從約三下體當求益於上然三動之極位之尊且過乎中動極則多躁位尊則好大過中則已甚以是進廹上體以求益必以多欲而見疑矣故三之自處當如凶事之用深自貶損乃可以無咎能自貶損必有孚必中行以是告於上而通其誠然後能固有此益也古者臣見君而執圭圭通誠之物也

六四中行告公從利用爲依遷國象曰告公從以益志也

翼傳曰四上體當施益也其體巽其才柔是皆不足以致益所利用者依遷國也初九上而爲四六四下而爲初二者交變故四視初爲遷國遷國剛陽也爲可依也依其所應近乎私利益者必中行無私以告公則必見從其見從者告之以益之之志非私也將求剛陽以成吾益也三四皆曰中行中不偏也謂其不足於中故告之

九五有孚恵心勿問元吉有孚恵我徳象曰有孚恵心勿問之矣恵我徳大得志也

從程氏

上九莫益之或擊之立心勿恆凶象曰莫益之偏辭也或擊之自外來也

翼傳曰巽極而居之以剛在上而下系乎動立心不恆也以是居益之極求益無厭也求益無厭而人莫益之者身不安而動心不易而語交不定而求皆偏也偏者知責乎人而不知自責是以或擊之也余從程氏

夬

【乾下兌上】夬於王庭孚號有厲告自邑不利卽戎利有攸往

從程氏

彖曰夬決也剛決柔也健而說決而和於王庭柔乘五剛也孚號有厲其危乃光也告自邑不利卽戎所尙乃窮也利有攸往剛長乃終也

翼傳曰去小人之道𨿽健而當說𨿽決而貴和不說不和而行之以暴速禍也五陽上行猶曰剛長蓋不以剛廹柔而使吾道旣盛則我長而彼自消矣王允之徒不知此理卒隕身而防國訓注沾沾小人乃欲以燕伐燕尢見其不知量也余從程氏

象曰澤上於天夬君子以施祿及下居徳則忌

翼傳曰去小人者晦其徳可也居徳則忌之者至矣

初九壯於前趾往不勝爲咎象曰不勝而往咎也翼傳曰趾在前進之始也陽剛果於上進壯於前趾也陽微而位下且不任夬決之責有所往則不勝徒爲咎爾故戒之朱云以未見信之小夫欲去師傅之張禹難矣哉

九二惕號莫夜有戎勿卹象曰有戎勿卹得中道也翼傳曰惕懼也號警也二亦不任夬決之責而能以剛居陰所處得中其於小人也未甞用壯以勝之惟知警懼以備之旣備則不足憂矣卹憂也莫夜陰也小人之害君子惟務陰肆其害故備之

九三壯於頄有凶君子夬夬獨行遇雨若濡有慍無咎象曰君子夬夬終無咎也

翼傳曰在夬決之時𨿽當掦於王庭若三則與上居相應之地相應則情𨿽交而多疑故三之處夬當委曲致慮焉頄顴骨也剛而見於面者也君子之去小人晦其徳深其機是以能決去之三以剛居剛失之太果若決之之志見於顏而徳未能勝而先正機未可而先露凶道也故告之曰君子夬夬之道當捨其朋而獨行恃吾之朋而往廹之窮則變矣遇雨者以其相應而和也若濡者𨿽與之和處之如受其污也眾或疑我之不決而慍之而吾心則期於必決而後己故終無咎平勃之決諸呂蓋得是理三與五任夬之責而又純陽皆言夬夬決之至也

九四臀無膚其行次且牽羊悔亡聞言不信象曰其行次且位不當也聞言不信聰不明也

翼傳曰眾陽皆趨於上三其正應而四獨乘之故臀無膚而居不安也以陽居陰與上同體未能進而前故其行復次且也從君子而不果勝小人而不力九四之謂張橫渠曰牽羊者遜而先之如是悔亡𨿽有是言也而不信蓋羊之性很居前而力挽之則忿而不行卻行而使之先則行矣四當若牽羊然遜三陽而使之進則能成夬決之功然四不足於剛安能聞此言而信之也

九五莧陸夬夬中行無咎象曰中行無咎中未光也翼傳曰三應乎上五比之三謀所以去小人者臣道則然也五君也謀非所當用惟當庭以決之以五之尊且全乎剛行之以中則爲無咎然亦不光大也何也聖人之於小人非貴於誅而絕之也誅之孰若使之歸吾仁絕之孰若使之畏吾義殛鯀放驩兜竄三苗堯舜之心亦以是爲病也莧陸本艸云一名商陸其根至蔓𨿽盡取之而旁根復生小人之類難絕如此故以是示意焉

上六無號終有凶象曰無號之凶終不可長也

翼傳曰號警懼之意也身而位蹙勢窮而道消能知自警亦君子之所容也無號而怙終則凶矣辭若戒然庻幾其或攺也嗚呼小人至難去也故聖人於此一卦深致意焉漢唐以來惟平勃幸勝之其他用是以召禍者不可勝紀由不識夬卦之義也大抵國之有小人猶人之有疾也治疾者能使疾去而身安則爲善治疾也必欲以剛劑鍼砭決去之疾去而其身亦亡矣故彖曰健而說決而和又曰告自邑不利卽戎所尙乃窮也行之以和說先之自治而又以卽戎爲不利則是夬決者未始以果爲貴也初以用壯爲戒二以能備爲善三任夬之責而以潛晦委曲爲無咎五爲夬之主而以莧陸夬夬爲未光上以一柔乘五剛亦庻幾其不怙終而能攺焉聖人之於小人曷甞欲逞其決必殱其類也哉泰之爲言安也內君子外小人使之各安其處而已四陽爲壯五陽爲夬聖人不以爲安是以諄諄而爲之戒

姤

【巽下乾上】姤女壯勿用取女彖曰姤遇也柔遇剛也勿用取女不可與長也

翼傳曰姤者遇也遇者坤始交乎幹陰陽相遇也勿用取女者以一陰而遇五陽隨所遇而合莫適所主故不可取是女而與之長也或謂一陰旣生漸進而敵陽故勿用取是女恐非其防

天地相遇品物咸章也剛遇中正天下大行也姤之時義大矣哉

翼傳曰陰陽相遇其義甚重坤之初位來交乎幹其位則建午之月萬物於是而相見故曰天地相遇品物咸章也自遇而爲遁則其臣非矣自遁而爲剝則其君非矣遇則二五以剛相遇無所往而不利故曰剛遇中正天下大行也天地君臣皆貴於相遇其時與義豈不甚大矣哉

象曰天下有風姤後以施命誥四方

翼傳曰上之用柔於下者莫大於誥命也余從程氏

初六系於金柅貞吉有攸往見凶羸豕孚蹢躅象曰系於金柅柔道牽也

翼傳曰金堅物也柅止物也金柅謂二也一陰初長莫適所遇不牽於近而欲有所往則所見皆凶惟近系於二則爲貞且吉矣此羸豕也力𨿽微而其志則蹢躅蹢躅者陰躁而不安也惟信其蹢躅則不可不有所牽制故曰柔道牽也此皆言陰陽致一之理非以將盛爲戒

九二包有魚無咎不利賔象曰包有魚義不及賔也翼傳曰陰而在下者魚也指初而言也陽比乎陰陰比則必合二之比初亦旣合矣苟使之有所逞是必有咎非惟有咎亦非義也義者有其所當有也不能有而及賔非陰陽致一之道豈義也哉賔非獨言四也二爲初之主凡非主者皆賔也包不必音庖包畜也

九三臀無膚其行次且厲無大咎象曰其行次且行未牽也

翼傳曰初與二遇矣三同體而無所遇故不安於下而臀無膚也欲進而上之則三陽在前亦無所遇故復次且也進退無所遇亦危矣𨿽危而無大咎者以其行未有牽制也人惟牽制於所欲無所遇則爲咎若四之不遇初而起凶是也三不牽於初𨿽不遇而進退在我豈有大咎哉

九四包無魚起凶象曰無魚之凶逺民也

翼傳曰陰陽之合近者之利逺者非利也四旣逺於初矣起而爭之則凶也

九五以杞包瓜含章有隕自天象曰九五含章中正也有隕自天志不捨命也

翼傳曰張橫渠謂有隕自天爲文王事紂之事程子謂至誠求賢無有不遇如髙宗遇於夢寐文王遇於耕釣是也二說𨿽異而理則一初一陰也已與二遇自二以上皆無所遇五居尊位亦無所遇焉故五當以包瓜也五髙而在上也初美而在下瓜也瓜之與𨿽甚遼絕然攀緣而上亦有可遇之理五能含章𨿽不汲汲於求所遇要其久將有隕自天而得所遇矣在天曰命在人曰志篤吾之志而不捨天之命志之所至命亦至焉文王之得民髙宗之得賢志不捨命故有隕自天也凡易言含章謂其中有美也五位中正美莫大焉能含晦其美以俟之終必遇也

上九姤其角吝無咎象曰姤其角上窮吝也

從程氏

萃

【坤下兌上】萃亨王假有廟利見大人亨利貞用大牲吉利有攸往

從程氏

彖曰萃聚也順以說剛中而應故聚也王假有廟致孝享也利見大人亨聚以正也用大牲吉利有攸往順天命也觀其所聚而天地萬物之情可見矣

從程氏

象曰澤上於地萃君子以除戎器戒不虞

從程氏

初六有孚不終乃亂乃萃若號一握爲笑勿卹往無咎象曰乃亂乃萃其志亂也

翼傳曰萃有成卦之義釋者多遺之故爻辭或不得其防彖言順以說剛中而應此卦之才也所以成卦者不専在是五君位四大臣之位二位以剛陽同徳聚於上所以爲萃也初之陰柔必萃於剛陽然萃於四則亂乃萃也何也天下之理定於一也一則聚二則分四五𨿽同徳而下之所歸當歸於五五君也君不可分其所聚也初𨿽信於四而其信必不終以其亂乃萃也號者攄中心之所欲言也握者合而爲一也若能號四與之爲一樂附於五而不卹其他則往而無咎不然則徒亂其志非所謂聚也

六二引吉無咎孚乃利用禴象曰引吉無咎中未變也翼傳曰五有四以貳其萃二於五必相挽援則吉而無咎相挽援者以誠爲貴故曰孚乃利用禴禴薄祭也世之盛其禮以相接者皆其誠之未孚以二之中應五之中其中不變何必盛文飾以相交也哉

六三萃如嗟如無攸利往無咎小吝象曰往無咎上巽也

翼傳曰下二陰皆萃於陽矣三獨無附故咨嗟怨嘆而無攸利𨿽然當萃之時下欲萃於上上亦欲下之萃於我三不以無應之故能往歸於上𨿽小吝而亦可以無咎與上本不相得小吝也上體兌說能巽而受之無咎也上非上六謂在上之陽也

九四大吉無咎象曰大吉無咎位不當也

翼傳曰其位近其徳同其爲下之所歸亦同自非所爲至善則其君病之烏能無咎戒之也凡言位不當其義不一此所謂不當者爲其以剛陽廹近其君也

九五萃有位無咎匪孚元水貞悔亡象曰萃有位志未光也

翼傳曰比之爲顯比一陽而受五陰之比也大有之能有大一陰而有五陽之大也萃之五有四以貳之五必有其位而後無咎者以其萃之道不一也不一則有不孚於我者烏可不知自反之道故元永貞則悔亡元善也以善長人而永久貞固以持之則免於悔以五之尊一有所貳惟無咎免悔而已其志安得而光大哉

上六賫咨涕洟無咎象曰賫咨涕洟未安上也

翼傳曰無徳無位其下莫附當萃聚之時以此居上其能安乎賫咨涕洟無所歸咎也

升

【巽下坤上】升元亨用見大人勿卹南徵吉彖曰柔以時升巽而順剛中而應是以大亨用見大人勿卹有慶也南徵吉志行也

翼傳曰升與晉其義相近晉則柔在下而明居上乃諸俟承王之義升則巽於下而順於上乃文王事紂之義用見大人者謂於升之時其所用者在見大人大人者如文王是也見之則得所依歸而不必憂矣南徵者捨暗而趨明明亦謂文王也

象曰地中生木升君子以順徳積小以髙大

從程氏

初六允升大吉象曰允升大吉上合志也

翼傳曰文王初爲諸侯其允升乎允信也𨿽處於下其升可信也升之六爻無一不吉非文王誰足以當之蓋文王之柔升異於人之用柔也上合志者非獨言四也凡在上者其志無不合也

九二孚乃利用禴無咎象曰九二之孚有喜也

翼傳曰處危疑之地者惟誠意足以勝之凡言利用禴利用享祀利用祭祀皆所以釋危疑也萃之五有四以貳之二𨿽與五相應蓋居可疑之地也升之時自下而上升也二與五爲應五君位也二𨿽在下而剛陽必上升亦居可疑之地也故二文皆曰孚乃利用禴困之二五皆處於困困者危地也二爻皆剛陽本非相感惟其處困是以交相求故曰利用享祭也文王卒自免於羑里孚乃利用禴也

九三升虛邑象曰升虛邑無所疑也

翼傳曰伐宻伐崇墉皆此爻之義

六四王用亨於岐山吉無咎象曰王用亨於岐山順事也

翼傳曰文王有君民之大徳系之於二不可也有事君之小心系之於五不可也四尊而居下正文王之事余從程氏

六五貞吉升階象曰貞吉升階大得志也

翼傳曰柔以時升所以正且吉者若循階而升易而有漸也凡言大得志者謂聖賢得遂其願欲也所謂遂其願欲者非志於得君位也如幹之九五乃位乎天徳是也

上六冥升利於不息之貞象曰冥升在上消不富也翼傳曰六爻大抵皆文王之事文王得百里之地而君之至於三分天下有其二文王之升積小以髙大巽於下而以柔升也五之貞吉升階厥徳不回以受方國也上之冥升謂紂猶在上其升猶冥冥也文王不以冥冥之故而不息之誠惟以貞爲利也消不冨者謂自處退抑之地不以富盛廣大自居是以不受命也

困

【坎下兌上】困亨貞大人吉無咎有言不信彖曰困剛揜也險以說困而不失其所亨其惟君子乎貞大人吉以剛中也有言不信尙口乃窮也

翼傳曰九二陷於中九四九五爲上六所揜是以爲困以上下卦言之則合坎兌而成也坎難也兌說也困而安於難則不失其所亨困而取說於人尙口乃窮也君子觀卦之辭則知處困之道余從程氏

象曰澤無水困君子以致命遂志

翼傳曰知其不可求而聼其自至焉致命也在命者不可求在志者則可遂所謂從吾所好也

初六臀困於株木入於幽谷三嵗不覿象曰入於幽谷幽不明也

翼傳曰剛揜於柔爲困柔亦困乎成卦之義以柔揜剛爻則皆困而取義故剛困終必亨柔困困之甚初以陰柔處下困而無所托如臀之困乎枯木不可安處也幽谷坎底也陰柔而居坎底𨿽前有剛陽蓋三嵗之久不能有所覿也或謂初比二而應四何困之極二四𨿽剛陽在我者陰闇無所覿安能遽出於困三嵗言困之久也

九二困於酒食朱紱方來利用亨祀徵凶無咎象曰困於酒食中有慶也

翼傳曰困之二卽需之五皆坎體皆以酒食言陽陷於險其終必亨以酒食自養俟其亨也二𨿽困能有以自養則上必有求之者朱紱天子之服言五也五云方來言卽乎二也享祀者盡誠意以交乎幽明也剛揜於柔未能有爲二五本非相應五以處困而求二二當盡誠意以交之誠意旣通乃有相與拯困之道不居易以俟用吾之剛以徵者乃凶道也徵𨿽或凶以下從上困而相援義非有咎也慶者吉之至坎中之陽是之謂有慶

六三困於石據於蒺藜入於其宮不見其妻凶象曰據於蒺藜乘剛也入於其宮不見其妻不祥也

翼傳曰進阨於四故困於石退乘二之剛故據於蒺藜入其宮也其宮可入而以柔遇柔非其配也以此處困不祥莫甚焉

九四來徐徐困於金車吝有終象曰來徐徐志在下也𨿽不當位有與也

翼傳曰四方處困不求所以自免者而其來徐徐志乃在下何也四於初其位應也其情感也安有居感應之地而漠然不相卹者程子所謂寒士之妻弱國之臣各安其正而已苟擇其勢而從則惡之大者凡易言往往外也言來來內也四欲來從初而困於金車故其來徐徐金車剛而載己者謂二也四居不當位又困於金車𨿽吝而有終者有初以相與終必合也合則從正必能拯困也楚漢之際司馬欣董翳之徒困於楚則降楚困於漢則降漢蓋不知有終之道

九五劓刖困於赤紱乃徐有說利用祭祀象曰劓刖志未得也乃徐有說以中直也利用祭祀受福也

翼傳曰以陽居陽極乎剛也揜於上者我則劓之揜乎下者我則刖之所以去其間己者以求合於二也赤紱下之服困於赤紱謂其下之未合也惟能不用吾剛徐徐以求之則二五皆以中直相遇其終必合人鬼曰享天神曰祭其以是爲上下之別歟余從程氏

上六困於葛藟於臲卼曰動悔有悔徵吉象曰困於葛藟未當也動悔有悔吉行也

翼傳曰其應在三三以柔附己而牽之葛藟也所比者五五以剛載己而難安臲卼也旣爲二者所困自言動則有悔者是乃有悔不以爲悔而徵則吉也蓋困極必通前無所揜惟其柔之不能徵也故自謂動悔因其困極而當通也故告之以徵吉不以曰加之則其義難別矣上曰徵吉言能徵則吉也下曰吉行言知吉則行也二言相爲表裏其歸則一

易翼傳下經上﹤經部﹐易類﹐易翼傳﹥

欽定四庫全書

易翼傳下經下

宋鄭汝諧撰井

【巽下坎上】井攺邑不攺井無喪無得往來井井汔至亦未繘井羸其瓶凶

翼傳曰永嘉鄭景望曰得之何希深有蜀君子謂之曰易有性命二卦亦識之否余曰易皆性命之理何獨二卦也余頗不然之𨿽景望亦不以爲然也余自玩易以來每見易之卦皆兩兩相對以變故兩卦之義或相反或相湏或相類其義無不相闗者至讀困井二卦未見相闗之義余疑之久矣疑之久故思之深思之深故渙然而悟所謂性命二卦其在是乎夫困之爲困謂剛爲柔所揜有言而不信也人之困也豈其所自爲哉皆命也故大象曰君子以致命遂志致之爲言知其不可求而聼其自至也在命者𨿽不可求而君子則不謂命而求之於性井言攺邑不攺井無防無得蓋言性也考之於象澤無水爲困此命也澤𨿽無水而井則有水焉此性也君子知澤或涸而井則不涸是以致命而盡性盡性者不可一日而不用其力也譬之井𨿽有水若汔至而未繘井乃羸其瓶則井非我有矣人𨿽有性若所習有作輟之異所存有人欲之私則性非我有矣二卦相爲表裏學者未之識也蜀君子不知何人其深於易者乎

彖曰巽乎水而上水井井養而不窮也攺邑不攺井乃以剛中也汔至亦未繘井未有功也羸其瓶是以凶也從程氏

象曰木上有水井君子以勞民勸相

翼傳曰勞民而勸相所謂勞之來之輔之翼之使自得之又從而振徳之不惟盡己之性而又盡人之性養之而不窮也

初六井泥不食舊井無禽象曰井泥不食下也舊井無禽時捨也

翼傳曰輕淸陽也重濁陰也輕淸爲泉重濁爲泥余從程氏

九二井谷射鮒甕敝漏象曰井谷射鮒無與也

翼傳曰二剛中井之有泉者惟乘初之柔柔則不實是謂谷射鮒下旣乘虛上亦無與無與則所汲者亦敝漏之甕也余從程氏

九三井渫不食爲我心惻可用汲王明並受其福象曰井渫不食行惻也求王明受福也

翼傳曰九三以陽居陽井之至渫者渫潔也井渫而乃不食以所居不中非井邑之防故不食也不食則井不自惻行道之人爲之惻爾是豈終於不食哉其可用汲者必明潔之人也余從程氏

六四井甃無咎象曰井甃無咎修井也

翼傳曰初六最下井之泥也上六極乎上井之收也六四在井之間而所居得正井之甃也甃所以去而納淸也上比於五爲五之捍故爲甃四甃則五亦防矣故無咎

九五井冽寒泉食象曰寒泉之食中正也上六井收勿幕有孚元吉象曰元吉在上大成也

翼傳曰井以寒冽爲貴道以中正爲貴九五之不言吉其吉可知也井之上出猶性之及物也系辭曰精義入神以致用也精義積也致用施也積而不施其道息矣故聖人盡己之性以盡人之性盡人之性以盡物之性盡物之性至於贊天地之化育皆致用也收而勿幕蓋積之而施也積之也博則其用亦不窮矣余從程氏

革

【離下兌上】革已日乃孚元亨利貞悔亡彖曰革水火相息二女同居其志不相得曰革已日乃孚革而信之文明以說大亨以正革而當其悔乃亡天地革而四時成湯武革命順乎天而應乎人革之時大矣哉

翼傳曰文明以察物理和說以順人心如是而革可致大亨而得正新故之悔皆可亡也天地陰陽推遷攺易而後四時成王者之興受命於天故易世謂之革命天道變攺世故遷易革之至大也故贊之曰革之時大矣哉余從程氏

象曰澤中有火革君子以治歷明時

從程氏

初九鞏用黃牛之革象曰鞏用黃牛不可以有爲也翼傳曰居位之下革之而人未必從當革之始遽革而人未必信其才𨿽剛陽然才非所宜用也鞏固也黃中也牛順也固執中順之道循理而變通可也自我有爲不可也或謂變革者果無取於才乎天下之理窮則變變則通惟中與順而已中則不過順則不逆革非自我爲也商鞅李斯出私意以立制度卒禍秦而亡之鞅斯非不足於才不知中順之理也革而中且順豈有以攺作而亂天下者哉於革之初言之欲其謹於始也

六二已日乃革之徵吉無咎象曰已日革之行有嘉也翼傳曰在下而變革聖人之所重也二居下體乃有如是之美居二中也從五順也中且順故已日乃革之已日久也乃然後也久然後革之往則吉且無咎故曰行有嘉也於二言革之道於五言革之效其諸以中爲美歟

九三徵凶貞厲革言三就有孚象曰革言三就又何之矣

翼傳曰三居明之極燭見革之之理然處非其位故以徵則凶𨿽正亦厲惟用己之明而議天下之變則取信於人矣言行則道亦行不必有所之可也三就云者自初至三有三就之義惟三就則議之之審人之所孚也

九四悔亡有孚攺命吉象曰攺命之吉信志也

從程氏

九五大人虎變未占有孚象曰大人虎變其文炳也翼傳曰革之道久而後信五與上其革之成乎五陽剛而中正居尊而說體盡革之美是以未占而有孚也凡革之初𨿽聖智者難之蓋事功未見其成而人情難與慮始信之者寡矣五革之成也其文曉然見於天下道徳之威望而可信舜之法度彰禮樂著周公制禮樂以文太平若卜筮防不是孚虎變之謂也余從程氏

上六君子豹變小人革面徵凶居貞吉象曰君子豹變其文蔚也小人革面順以從君也

翼傳曰初明體而剛陽曰不可以有爲上兌體而陰柔乃有如是之吉人情難與慮始可與樂成惟革之時見之初九君子也以其居革之始故其有爲也難上六小人也以其居革之終故亦順以從君曰革面者革之而當必非小人之謀旣革而成小人亦不得而非之其勢不得不革面也革道旣成故戒曰徵凶居貞吉小人専指上也言革道之成在君子則豹變至若上之小人惟革面而已蓋上爲兌之主兌說順也故有順以從君之義五言大人謂君也上言君子謂臣也虎豹示君臣之別也



【巽下離上】元吉亨

從程氏

曰象也以木巽火亨飪也聖人亨以享上帝而大亨以養聖賢巽而耳目聰明柔進而上行得中而應乎剛是以元亨

從程氏

象曰木上有火君子以正位凝命

翼傳曰以象言之則其器爲以鼎言之則其用爲烹飪以烹飪言之則其用爲享上帝爲養聖賢然之義不止於是也革以攺命以定命知革而不知則天下之亂滋矣周公定於郟鄏體國經野建中立極所以定民心而重國本也

初六顚趾利出否得妾以其子無咎象曰顚趾未悖也利出否以從貴也

翼傳曰重寶也不可顚也然定命之始未免猶有所革而取新也故詳其義於初初居下乃之趾必顚趾者乃出否也否不防也否出則美實可全此捨惡而取善也猶之妾也不可使從上也其可從上以子也子貴則母貴此捨賤而取貴也凡取新之義必捨惡而取善捨賤而取貴期合於義故曰未悖也初之應乎四顚趾也從貴也柔而應於上必有此義乃可

九二有實我仇有疾不我能卽吉象曰有實愼所之也我仇有疾終無尢也

翼傳曰初爲足中三爻爲腹五爲耳上爲足陰腹陽耳虛剛之象與義也二剛中乃實之美者上應於五宜見食也以三四間之故五之應二不専也仇對也五之謂仇間而未合仇有疾也君子美在其中義不苟合彼有間而不能我卽我得其所以自全者故吉也彼不我卽我謹所之理之正者久而必合是以終無尢焉

九三鼎耳革其行塞雉膏不食方雨悔終吉象曰鼎耳革失其義也

從程氏

九四鼎折足覆公餗其形渥凶象曰覆公餗信如何也翼傳曰五借四以自安也四之才𨿽剛然居柔而應柔上實而下弱是以覆公之餗也餗覆自我辱莫如之故其形渥汗而凶也位尊則責重任大則難勝五鼎之主也不擇人以當責任比四而合乃從而信之曰信如何也夫子之嘆歟

六五鼎黃耳金利貞象曰鼎黃耳中以爲實也翼傳曰五爲鼎之主故以耳兼系之黃中色也金堅剛也其位在中黃耳也以柔資剛而又居剛金也措之則安舉之則行鼎之爲鼎皆耳之功故利在於堅正也惟以中爲實則鼎之義全矣

上九鼎玉大吉無不利象曰玉在上剛柔節也翼傳曰五曰金上曰玉金剛而能變玉溫而不變以五之柔而資上之剛其所貴者金也以上之剛而濟五之柔其所貴者玉也二爻以耳相資剛柔得節故大吉而無不利鼎至扵上鼎之成也鼎成於終鼎之定也事至於成且定者未有不貴於剛柔之得節也周之定鼎其上九之時乎

震

【震下震上】震亨震來虩虩笑言啞啞震驚百里不防匕鬯彖曰震亨震來虩虩恐致福也笑言啞啞後有則也震驚百里驚逺而懼邇也出可以守宗廟社稷以爲祭主也

從程氏

象曰洊雷震君子以恐懼修省

從程氏

初九震來虩虩後笑言啞啞吉象曰震來虩虩恐致福也笑言啞啞後有則也

翼傳曰其辭與繇辭同震之防在焉余從程氏

六二震來厲億防貝躋於九陵勿逐七日得象曰震來厲乘剛也

翼傳曰動有順乎理者有廹於勢者夫理惟其當而已矣苟廹於勢而不得不動是亦理也初方進之陽也二乃乘之二𨿽中正柔而不果於動蓋初之所廹者廹之而不動則危矣故二之動不可徇所利不可有所安世之苟且而不動者皆安與利害之也貝寶貨也億度也度寶貨之可防而防之不懷利然後能動也躋升也九陵險阻之地也不憚九陵之險而升之不苟安而後能動也避害以自全靜退以觀變𨿽不逐逐於安利蓋無所利無所安乃安利之至七日卦之一變事定則必得其所謂安利也晉重耳享室家乘馬之奉乃欲安於齊沛公旣入闗亦利宮室帷帳子女之羙而欲安之晉難未靖項氏方彊是豈可安之地惟子犯張良爲能知幾也

六三震蘇蘇震行無眚象曰震蘇蘇位不當也

翼傳曰曰來蘇曰蘇息皆安緩之意三逺於初陽非有廹之者然處位不當進而犯剛惟蘓蘓然則往而無眚

九四震遂泥象曰震遂泥未光也

翼傳曰四與初爲成卦之主初一陽居下陽必上升故恐懼可以致福四𨿽升而陷於重陰陷則泥而不通烏能光大哉

六五震往來厲億無防有事象曰震往來厲危行也其事在中大無防也

翼傳曰往則爲動之極來則遇四之剛往來皆厲所億慮者在不防其所有之中爾二五皆乘剛也二居下體未止其所不得不動五所處君位也處君位不可以妄動故以無防厥中爲大也

上六震索索視矍矍徵凶震不於其躬於其鄰無咎防媾有言象曰震索索中未得也𨿽凶無咎畏鄰戒也翼傳曰震有二義有震動之震有震懼之震此爻辭有二震字兼二義也上言震索索此謂震懼也蓋上以陰柔之資而居一卦之上其中無所得不能自安故震索索而气不充視矍矍而神不固言其震懼之過徵則凶也下言震不於其躬此謂震動也四爲震之主而逺於上上與五爲鄰而逺於四四之動惟廹於五而不廹於上故曰不於其躬於其鄰躬謂上之身鄰指五而言也夫不廹於我而廹於鄰我能畏鄰之廹而爲之備戒𨿽凶亦可無咎何也人之過於恐懼者固無足取若能舉動之際覩事之未然而知戒亦聖人之所許也防媾有言羨文也卦爻中無此義他卦有此一句簡編脫落誤入於此必欲彊爲之說則鑿矣

艮

【艮下艮上】艮其背不獲其身行其庭不見其人無咎翼傳曰艮之繇辭惟曰無咎而已夫無咎非善之至也故夫子於彖辭備言之彖辭則明矣惜乎讀易者未之察也聖人之止非膠而固也事物作於吾前而不爲事物之所亂時止則止時行則行行不累吾之止或動或靜不失其時動不害吾之靜此道之所以光明也今艮之成艮重艮以成也有六位焉上下皆敵應而不相與夫敵應不相與猶人之相背也故曰艮其背艮其背則在我者不獲其身在人者𨿽行其庭不見其人此所謂不見可欲使心不亂也所貴於聖人者非貴其不見可欲而不亂貴其見可欲而不亂也必不見而不亂有所見則復亂矣故夫艮者惟能艮其背爾非聖人之所謂艮僅免於咎而已彖言艮止也此三畫爲艮聖人之事也又言艮其止止其所也此重卦爲艮而成六位之不相應也夫旣止矣而又止焉止而至於止其所其執一者之謂乎說者不詳其義於艮其背止其所皆大其辭以爲聖人之事烏有聖人之止而惟曰無咎者乎學者於易欲得聖人之心當玩味彖辭而後得之蓋彖者夫子解一卦之義而小象者夫子解一爻之義讀易不有得於彖象而曰知易者余未之信也

彖曰艮止也時止則止時行則行動靜不失其時其道光明

翼傳曰此聖人之止也止而不止其所是以或止或行或動或靜而其道光明也

艮其止止其所也上下敵應不相與也是以不獲其身行其庭不見其人無咎也

翼傳曰此止其所之止也惟止其所故不能隨感而應僅免於咎而已

象曰兼山艮君子以思不出其位

從程氏

初六艮其趾無咎利永貞象曰艮其趾未失正也翼傳曰艮而止其所未免有所囿也故自趾以上循而至於輔皆囿於一體與咸同咸者感也艮者感之息也咸取身之相向艮取身之相背咸以私相應艮止而不應二卦之爻皆非卦之全體其失均也余從程氏

六二艮其腓不拯其隨其心不快象曰不拯其隨未退聼也

翼傳曰艮之三畫其上陽也陽升在上得其所止也其下陰也陰降在下得其所止也惟中爻介乎陰陽之間未可謂得所止者今夫下體之動者趾腓股也腓居股趾之中不能有所拯援其動止皆隨乎股趾動止皆隨而不在我是以其心不快然二得中得正非一於隨人而不知止者故反覆釋之曰不拯其隨未退聼也退聼則知隨而不知止矣

九三艮其限列其夤厲薰心象曰艮其限危薰心也翼傳曰劉子翚曰大學之道貴於能定能靜然應心常在也大易之道貴於無私無爲然感心不滅也聖人之心固止矣曷嘗無應感之心三與上皆成艮之主也然三之止與上之止異上居卦之終無累於止而能止者三處卦之中上下之際皆交接於我而乃固止其所截然不相應感是謂艮其限列其夤限隔也夤上下之交也隔而列絕之則於事物無所交接故其危薰心也危薰心言不安於心也或謂三旣無心於應感何以危薰心也曰人心之天未始亡也孟子謂乍見孺子入井皆有怵惕惻隱之心孺子則痛且懼矣何與於見者而痛懼乎蓋萬物一體也同是體故同是心也三𨿽止而不與物交而其危則實薰心也

六四艮其身無咎象曰艮其身止諸躬也

翼傳曰居上體之下柔靜而止其所也夫位有上下故義有重輕初居下而以柔靜自止是以不失其正四居上而亦以陰靜自止獨善其身者也是烏足貴哉僅免於咎爾

六五艮其輔言有序悔亡象曰艮其輔以中正也翼傳曰艮止其所則五之位爲輔也不艮其心而艮其輔所艮已淺矣以不失中故悔亡

上九惇艮吉象曰惇艮之吉以厚終也

翼傳曰震莫吉於初艮莫吉於上動不謹其始妄動也初謹始也止不謹其終非止也上謹終也震之象爲雷雷必動乎下故其主在初艮之象爲山山成形乎上故其主在上始終上下之義惟二爻爲備漸

【艮下巽上】漸女歸吉利貞

翼傳曰由乾坤二爻之交而爲男女其位則男下而女上言女必俟男之下交而後歸其歸以漸故曰女歸吉自二爻之交而剛柔皆得正位以是而往可以有功以是而進可以正邦也由二體言之內止而外巽內止則居之而安外巽則不急於進不動則已動則其用不窮也由象以觀之山者木之所生也木之生於山必以其漸也取物以況之鴻之爲物也其至必有時而羣必有序亦以其漸也繇辭惟曰女歸吉以其顯者言之也

彖曰漸之進也女歸吉也進得位往有功也進以正可以正邦也其位剛得中也止而巽動不窮也

從程氏

象曰山上有木漸君子以居賢徳善俗

從程氏

初六鴻漸於幹小子厲有言無咎象曰小子之厲義無咎也

從程氏

六二鴻漸於磐飲食衎衎吉象曰飲食衎衎不素飽也翼傳曰二艮體止於中正也漸而止於中正得所止也猶鴻之漸於磐磐石之安平者飲食衎衎能寛裕以自養也五爲之應三四間之不能寛裕自養烏能安哉然君子之養非徒爲口體之奉故象以不素飽也明之

九三鴻漸於陸夫徵不復婦孕不育凶利禦防象曰夫徵不復離羣醜也婦孕不育失其道也利用禦防順相保也

從程氏

六四鴻漸於木或得其桷無咎象曰或得其桷順以巽也

從程氏

九五鴻漸於陵婦三嵗不孕終莫之勝吉象曰終莫之勝吉得所願也

從程氏

上九鴻漸於陸其羽可用爲儀吉象曰其羽可用爲儀吉不可亂也

從程氏

歸妹

【兌下震上】歸妹徵凶無攸利

翼傳曰易言夫婦之道備矣復著歸妹之象何也兌少女震長男也長男居上少女居下以女下男也少女說以動而又先下於男其所歸者妹故以徵則凶且無攸利𨿽徵凶而無攸利然天地之大義人之終始在焉古者天子一娶九姓必有爲婦媵者所以廣嗣續也惟少女爲能成生育之功此在天地之大義人之終始不可廢也余從程氏

彖曰歸妹天地之大義也天地不交而萬物不興歸妹人之終始也說以動所歸妹也徵凶位不當也無攸利柔乘剛也

從程氏

象曰澤上有雷歸妹君子以永終知敝

從程氏

初九歸妹以娣跛能履徵吉象曰歸妹以娣以恆也跛能履吉相承也

翼傳曰陽剛𨿽非婦人之徳當說以動之時則以剛陽爲貴初少女且微而在下以娣媵而歸乃其常也娣媵不能成內助之功𨿽有其徳如跛者之履耳跛者之履𨿽不足以有行然亦可以行者以其佐小君而廣嗣續能以吉而相承助也如是而徵則爲安分故吉

九二眇能視利幽人之貞象曰利幽人之貞未變常也翼傳曰二爲少女尙在下體亦娣也眇能視與跛能履同皆謂其佐小君而廣嗣續也二居中乃娣之良者然其質剛陽以剛陽而應陰所利在幽人之貞則不變其常矣或曰九二旣有其應亦以爲娣何也二陽而五陰非夫婦之常理𨿽應非正故二亦娣

六三歸妹以須反歸以娣象曰歸妹以須未當也翼傳曰爲兌之主說以媚人其徳非貴也其位不當也其上無應也以是而歸乃須也須賤女也天官書曰織女三星天女也須女四星賤妾之稱知其不可歸能反於下以娣從人庻乎其可也

九四歸妹愆期遲歸有時象曰愆期之志有待而行也翼傳曰四有其徳而居上體上體乃女之貴髙者貴髙而無應故爲愆期夫有徳而未歸非失其歸也遲歸之志蓋有待也物不可以苟合旣有婦徳遲歸何傷乎

六五帝乙歸妹其君之袂不如其娣之袂良月幾望吉象曰帝乙歸妹不如其娣之袂良也其位在中以貴行也

從程氏

上六女承筐無實士刲羊無血無攸利象曰上六無實承虛筐也

從程氏

丰

【離下震上】丰亨王假之勿憂冝日中彖曰丰大也明以動故丰王假之尙大也勿憂冝日中冝照天下也日中則昃月盈則食天地盈虛與時消息而況於人乎況於鬼神乎

翼傳曰丰光大也內明爲之體外動爲之用明則不蔽動則不息王者冝至此道故曰王假之假至也丰有大義亦有盛義大可尙也盛不可過也故勿憂者宜日之中過中則當憂矣聖人之心廣大如天地光明如日月運行如四時擴而充之故能至於丰至於天地之盈虛日月之昃食四時之消息彼囿於形气者未有盛而不衰於其盛而處之以不盛斯能終始光大也余從程氏

象曰雷電皆至丰君子以折獄致刑

從程氏

初九遇其配主𨿽旬無咎往有尙象曰𨿽旬無咎過旬災也

從程氏

六二丰其蔀日中見斗往得疑疾有孚發若吉象曰有孚發若信以發志也

翼傳曰二𨿽爲明之主所遇者六五之陰其明無所用故爲丰其蔀蔀掩覆也斗君位而夜見日中乃見之自明之暗也夫以明之暗則暗者疑矣二能以由中之信而發其疑疾則二得明其明五亦賴其明而能動明動相須所以爲丰五居中尙可發也若上六之暗則不可發矣余從程氏

九三丰其沛日中見沬折其右肱無咎象曰丰其沛不可大事也折其右肱終不可用也

從程氏

九四丰其蔀日中見斗遇其夷主吉象曰丰其蔀位不當也日中見斗幽不明也遇其夷主吉行也

翼傳曰初視四爲配以下偶上也四視初爲夷降上就下也余從程氏

六五來章有慶譽吉象曰六五之吉有慶也

從程氏

上六丰其屋蔀其家闚其戶閴其無人三嵗不覿凶象曰丰其屋天際翔也闚其戶閴其無人自蔵也

翼傳曰人之一心本自光大惟捨內而務外棄本而逐末所謂光大者始晻昧而缺矣上以陰柔之資居動之極彼謂處髙亢絕人之地然後爲丰而不知髙亢絕人者自滿也自滿以爲丰不丰孰甚焉故上之丰其屋乃所以蔀其家丰其屋者冝有以充其中也今乃窺其屍閴其無人幽暗之極至於三嵗無所覩蓋務外逐末以爲丰者其中索然無有而實無所見也故曰丰其屋天際翔也窺其戶閴其無人自藏也當丰其屋之時其然自爲有得謂可以絕人而翔於天際豈知其所謂翔者乃自爲閉藏窒塞也歟

旅

【艮下離上】旅小亨旅貞吉

從程氏

曰旅小亨柔得中乎外而順乎剛止而麗乎明是以小亨旅貞吉也旅之時義大矣哉象曰山上有火旅君子以明愼用刑而不畱獄

翼傳曰止而麗乎外未安其所是以爲旅二陰據二五用事之地九三九四上九皆陽也而寓於其間亦旅之義旅一也所以爲旅則異也蘇張範蔡之徒奔走列國以求所利者旅也孔孟皇皇欲行吾道以善斯世亦旅也觀旅之得失系其所處如何爾

初六旅斯其所取災象曰旅志窮災也翼傳曰旅以中爲貴所謂中者隨所處之地而求適其冝也初以旅而處下其所宜者自彊今以柔弱處之是也則見鄙於人其志窮而無立自取災咎也

六二旅卽次懷其資得童僕貞象曰得童僕貞終無尢也

從程氏

九三旅焚其次防其童僕貞厲象曰旅焚其次亦以傷矣以旅與下其義防也

翼傳曰旅惟二五爲吉得中也凡卦皆貴乎中而旅之得中尢吉中安平之地也不及中者卑下也旅而卑下者眾所鄙也如初之是也過乎中者髙亢也旅而髙亢者眾所棄也九三與上九是也蓋九三下體之髙位上九上體之髙位旅而處髙位當持之以謙抑乃以陽剛處之所處非其道失中也三之失𨿽不若上之甚然旣焚其次又防其童僕其傷亦多防童僕者以在旅而欲與下也三爲艮之主而下有二陰二陰固三之所有也在旅而以髙亢有之下豈爲之用哉故其義必防也

九四旅於處得其資斧我心不快象曰旅於處未得位也得其資斧心未快也

翼傳曰未進於中失位而處旅者故曰旅於處資其貨也進居上體得資也斧其器也其質剛陽得斧也有貨有器𨿽可以治次捨來僮僕然未處安平之地故其心未快也齊魯之君或欲以季孟之間待孔子或欲養孟子以萬鐘孔孟甘心於旅而不就者以處之非其地也

六五射雉一矢亡終以譽命象曰終以譽命上逮也翼傳曰五得位不言旅而旅亦非人君之事孔孟之聖賢足以當之雉文明之物也孔孟求時君之所謂文明者以直道取之取之而無獲如亡其一矢爾𨿽不得其時與位亦必終之以譽命也命猶命世之命以譽歸之之謂孔孟遑遑於天下旅亦甚矣而爲萬世之所尊仰射雉𨿽亡矢譽命不我捨者以上與之也或謂孔孟無一君柄用何以爲上與也孔孟所至必聞其政時君致敬盡禮以交之非上與而何

上九鳥焚其巢旅人先笑後號咷防牛於易凶象曰以旅在上其義焚也防牛於易終莫之聞也

翼傳曰離爲火爲牝牛極乎上則火炎故爲焚巢過乎剛則不順故爲防牛飛掦而進輕易也以易而防其順其罔聞知之人乎余從程氏

巽

【巽下巽上】巽小亨利有攸往利見大人彖曰重巽以申命剛巽乎中正而志行柔皆順乎剛是以小亨利有攸往利見大人像曰隨風巽君子以申命行事

從程氏

初六進退利武人之貞象曰進退志疑也利武人之貞志治也

從程氏

九二巽在牀下用史巫紛若吉無咎象曰紛若之吉得中也

從程氏

九三頻巽吝象曰頻巽之吝志窮也

翼傳曰復之三曰頻復巽之三曰頻巽復貴於早三逺於初故曰頻復巽欲不過三亦逺初故曰頻巽二卦皆初爻爲主也復如初則知幾至三則失之晚矣巽如初則柔謙至三則失之過矣頻復爲厲頻巽爲吝吝故其志窮也余從程氏

六四悔亡田獲三品象曰田獲三品有功也

從程氏

九五貞吉悔亡無不利無初有終先庚三日後庚三日吉象曰九五之吉位正中也

從程氏

上九巽在牀下防其資斧貞凶象曰巽在牀下上窮也防其資斧正乎凶也

翼傳曰二以陽居陰而下比上極乎巽而過中皆巽於牀下者巽稱而隱徳之制也終止乎巽而莫有制焉正乎凶者也余從程氏

兌

【兌下兌上】兌亨利貞彖曰兌說也剛中而柔外說以利貞是以順乎天而應乎人說以先民民忘其勞說以犯難民忘其死說之大民勸矣哉

從程氏

象曰麗澤兌君子以朋友講習

從程氏

初九和兌吉象曰和兌之吉行未疑也九二孚兌吉悔亡象曰孚兌之吉信志也六三來兌凶象曰來兌之凶位不當也

翼傳曰成兌之主在三初逺之二比之逺之者不流於說不邇於邪𨿽與之同體和而不同也其行無所疑比之者其交深其情宻其能悔亡者剛陽而得中也剛陽得中自信必固故曰孚兌吉悔亡悔亡生於吉也信非信於人自信而已故曰信志也三居二剛之上以柔說剛也君子之說人也不媚乎人三之不中正說人而媚之故曰來兌凶易以進爲往以反爲來三之說二剛有反而就之之意是媚也所以媚者由其所處之不當也

九四商兌未寧介疾有喜象曰九四之喜有慶也從程氏

九五孚於剝有厲象曰孚於剝位正當也

從程氏

上六引兌象曰上六引兌未光也

翼傳曰三與上皆成兌之主三介於四陽之間二陽在前非其同體而不受其說故來說初與二也來說凶道也上則超然於外不累於物能自以兌逺引者非若三之無所容而求說也然人之貴乎逺引者貴其體剛而才實也柔說而逺引君子以是爲未光也兌爲口故六爻之辭皆簡而嚴抑以騰口說爲戒歟渙

【坎下巽上】渙亨王假有廟利渉大川利貞彖曰渙亨剛來而不窮柔得位乎外而上同王假有廟王乃在中也利渉大川乘木有功也

從程氏

象曰風行水上渙先王以享於帝立廟

翼傳曰易言假有廟者二萃與渙也萃聚之時萬物盛多可以致孝享曰假有廟冝也渙者離也離散之時曰王假有廟又曰享帝立廟何也夫物有所底麗則不散有所歸向則不亂王者於離渙之時建國立極而以立廟享帝先之使其勢有所底麗而其心有所歸向合渙之道也故曰王假有廟王乃在中也方其渙也孰爲君孰爲臣至於有廟則王位乎中而上下定矣萃假有廟萃之所有也渙假有廟渙之所冝也萃渙之時則異其保而治之之道則一也

初六用拯馬壯吉象曰初六之吉順也九二渙奔其機悔亡象曰渙奔其機得願也

翼傳曰渙之時必剛柔上下相合則不散初柔也在二之下二剛也在初之上柔而在下者必有所賴以爲援剛而在上者必有所托以爲安故初之得二爲壯馬馬壯則可賴以爲援二之就初爲奔機得機則可借以爲安豪傑之士奮於潰散四出之中必得其下托以爲資而在下者亦必賴豪傑爲能拯巳也此初之從二爲順於理而二之就初爲得所願也

六三渙其躬無悔象曰渙其躬志在外也

翼傳曰二五皆無其應亦渙也夫無其應者鳥能合渙哉故二必合初五必合四四與初亦無其應其勢必合合則必専若三與上情則合也位則應也然二者皆非得位之地也居不得位且逺而不比故三之志𨿽在於外徒渙其躬而已渙其躬而不交於合渙者可以免悔非可相與有爲也

六四渙其羣元吉渙有丘匪夷所思象曰渙其羣元吉光大也九五渙汗其大號渙王居無咎象曰王居無咎正位也

翼傳曰初與二合於下其合渙之功小四與五合於上其合渙之功大彖曰柔得位乎外而上同蓋言四也四正而順五中而尊其情比其交宻其徳皆巽當渙散之時君臣相與如此冝其有成功也四竭其力五享其成竭力者勞享成者逸故四渙其羣元吉羣聚也謂於渙之時能成羣聚斯民之功則元吉也又曰渙有丘丘聚之大者在上而髙謂五也四能下聚其民上得其君使萬民聚於下君臣聚於上此合渙之大者四之任如是之重故所憂愈深夷平也所思未平若伊傅之自任以天下之重者是以其道大光也四任此責五何爲哉曰渙汗其大號而已疾平而气通則汗焉體之所以寧也亂解而情通則號焉王之所以居正也已亂如是可以免咎彖旣言其義爻復大其美合渙之功其在四五乎

上九渙其血去逖出無咎象曰渙其血逺害也

從程氏

節

【兌下坎上】節亨苦節不可貞彖曰節亨剛柔分而剛得中苦節不可貞其道窮也說以行險當位以節中正以通天地節而四時成節以制度不傷財不害民

翼傳曰澤之於水也虛則納之盈則泄之其容也有節節之象也坎陽居上兌陰居下剛柔分也其位則二五皆剛剛而得中節之義也節則能亨故曰節亨爲禮而儉居防而戚禮之本也聖人則曰寜儉寜戚苦節不可正非可傳可繼之道也說以行險言卦才也當位以節言五爲節之主也有是才居是位用中正以節則通行而無獘六爻惟四五爲亨且吉中正也他爻不中不正隨其得失而著吉凶之義焉

象曰澤上有水節君子以制數度議徳行

從程氏

初九不出戶庭無咎象曰不出戶庭知通塞也

翼傳曰有應在四通也陽居其前塞也不出戶庭以安之則是知通塞之宜而可以無咎也

九二不出門庭凶象曰不出門庭凶失時極也

翼傳曰二異乎初矣三四皆柔柔則𨿽在前而不我拒此其爲時可出而有行也獨節止焉不應乎五失時之中凶道也半門曰戶二戶曰門戶庭小也猶可不出門庭大也不出則凶

六三不節若則嗟若無咎象曰不節之嗟又誰咎也翼傳曰進乘二陽處澤之溢過乎中而不節者三也知其不節而能傷嗟以自悔其誰咎之哉下體之極極則當變故發此義

六四安節亨象曰安節之亨承上道也

翼傳曰陽實而其用常余陰虛而其用常乏陽以施諸人爲節陰以取諸人爲節四以陰柔處於下而上承九五之陽此安於節而得承上之道故能亨也凡所居不正而彊有取焉皆非安矣不安者必不能常也

九五甘節吉往有尙象曰甘節之吉居位中也

從程氏

上六苦節貞凶悔亡象曰苦節貞凶其道窮也

從程氏

中孚

【兌下巽上】中孚豚魚吉利渉大川利貞

從程氏

彖曰中孚柔在內而剛得中說而巽孚乃化邦也豚魚吉信及豚魚也利渉大川乘木舟虛也中孚以利貞乃應乎天也

翼傳曰張橫渠曰上以巽施之下以恱承之其中必有感化而出者焉孚者覆乳之象也夫覆乳者必剛外而柔內𨿽柔內非陽則不生故剛得中而爲孚也余從程氏

象曰澤上有風中孚君子以議獄緩死

從程氏

初九虞吉有它不燕象曰初九虞吉志未變也

翼傳曰有諸己之謂信信非信於人自信也初信之始信未孚也未孚則當自反而求諸己故貴乎自虞也虞度也慮也當其志未變之時能慮度其在我者可信與否而後交乎人故吉遺內而務外舍已而求人有它也有它則皇皇然靡有定向何休裕之有哉燕休裕也

九二鳴鶴在陰其子和之我有好爵吾與爾靡之象曰其子和之中心願也

翼傳曰二獨無其應無應若未信於人而爻之最吉莫二若也自耀者其實防自晦者其徳章無心於感物而物無不感者至誠之道也二以剛履柔其居得中且伏於二陰之下蓋靜晦而無求者無求而物自應故鶴鳴在陰而其子和之者感以天也人之有好爵者皆欲靡系之我無所求而人求我也至此無幽顯逺近之閒皆在所感之中矣系辭以言行明之姑舉其一端也

六三得敵或鼓或罷或泣或歌象曰或鼔或罷位不當也

翼傳曰三不中正履非其位爲成兌之主兌說也不中正而用說於其上上髙亢而不下交故三不自信而失其故常凡與之遇者皆若仇敵然始鼓而張之或罷而廢之始悲而泣或喜而歌志操靡定隨事遷徙其類於防心失靈者歟

六四月幾望馬匹亡無咎象曰馬匹亡絕類上也翼傳曰君子𨿽信乎已而不信乎人然亦未甞自居可疑之地者內外欲其交孚也自信其非盜而必夜行自信其非滛而必冶容識者不爲何也夫外亦足以疑內也四居正而巽體非無信也然處至盛之位而廹近於五如月之幾望將敵乎陽其所當戒者立黨以爲助也四有應在初必如兩馬亡其匹類而惟上之從則取信而無咎此爲處盛位者而設戒仁矣哉

九五有孚攣如無咎象曰有孚攣如位正當也

翼傳曰二之孚在內五之孚在外二以陽居陰明而處之以晦也五以陽居陽明而處之以明也中孚貴內而不貴外貴晦而不貴明五之孚不逮乎二逺矣然五正當君位烏可不以信而結乎民攣固結也固結異於感也商人作誓民始畔周人作防民始疑不有所感而固結之五之孚止於無咎而已

上九翰音登於天貞凶象曰翰音登於天何可長也翼傳曰信貴務內乃處乎外信貴在中乃極乎上巽風也以陽居之蓋以飛求顯以鳴求應者實旣防矣烏能久哉貞固守此凶之道也

小過

【艮下震上】小過亨利貞可小事不可大事飛鳥遺之音不宜上宜下大吉

從程氏

彖曰小過小者過而亨也過以利貞與時行也柔得中是以小事吉也剛失位而不中是以不可大事也有飛鳥之象焉飛鳥遺之音不冝上冝下大吉上逆而下順也

翼傳曰大過四陽小過四陰陽爲大陰爲小陽爲君子陰爲小人大過大者之過也大者過則必亢故以比應乎陰爲吉小過小者之過也小者過常則取禍故以不冝上冝下爲吉曰小過亨小事有順時而當過者自有亨之道也然𨿽當過小者得位烏可使之太過哉如飛鳥遺其音音𨿽在上鳥不可隨聲而愈上愈上則愈窮矣何者上逆而下順也譬之小者之過矯之則已過而不已何異鳥之上而窮乎彼有不度徳不量力而欲爲過常之事卒於顚越者皆不知逆順之理也

象曰山上有雷小過君子以行過乎恭防過乎哀用過乎儉

翼傳曰雷出乎地而震乎天山非有雷之所雷之所過而已雷過乎山而不畱猶小過之不可畱於過也行過乎恭防過乎哀用過乎儉其過未甚失也然已逺於中矣故君子以爲小過也

初六飛鳥以凶象曰飛鳥以凶不可如何也

翼傳曰當陰過之時初之陰必不安於其下其過而趨上如鳥之奮迅然勢必取凶莫如之何也

六二過其祖遇其妣不及其君遇其臣無咎象曰不及其君臣不可過也

翼傳曰陰居二五陰得位也陽居三四陽失位也二𨿽在二陽之下以陽之失位而不與之遇六五居中爲陰之主二之所欲從者故過其祖而遇其妣祖言陽妣言陰也然二之遇五也以臣道遇之則可恃陰之過而欲爲過常之事陵勢犯分等夷其君則凶咎甚矣故曰不及其君臣不可過也二中且正故能不及其君苟非中正必有不臣之過矣

九三弗過防之從或戕之凶象曰從或戕之凶如何也九四無咎弗過遇之往厲必戒勿用永貞象曰弗過遇之位不當也往厲必戒終不可長也

翼傳曰二陽皆失位者而三之所居乃在二陰之上當陰之過陰欲上趨三據其上而拒之此豈三之所安哉其所當過者過於防二陰也弗過防之則二陰從而戕之矣戕之則其凶無如之何也若四則安於二陰之下二陰已趨於上而無害陽之心故無咎所以無咎弗過乎陰而遇乎陰也陰方用事吾乃與之遇其往也亦危當有戒備之心可也非獨當戒備也與之遇而卽過之可也用吾道而爲永貞彼小人烏可與之久處哉故曰往厲必戒終不可長也

六五宻雲不雨自我西郊公弋取彼在穴象曰宻雲不雨已上也

翼傳曰五陰之主也陰不得陽不能有所爲故𨿽宻云而不雨夫小人之用事必挾君子以行其志然實忌君子而名則用之公山弗擾佛肸南子之徒亦欲召夫子以爲欺是也五當陰過之時陽伏於下而不爲之用五以不能雨也乃欲弋取之弋有劫而致之之心陽旣安於失位豈能爲五所致故曰彼在穴謂深潛而不出也陽不出陰已上也陰已上陽不與之交故不雨也

上六弗遇過之飛鳥離之凶是謂災眚象曰弗遇過之已亢也

翼傳曰愈上而愈不遇故其凶愈甚也

旣濟

【離下坎上】旣濟亨小利貞初吉終亂彖曰旣濟亨小者亨也利貞剛柔正而位當也初吉柔得中也終止則亂其道窮也象曰水在火上旣濟君子以思患而豫防之翼傳曰旣濟之時皆有安之之心惟靜而不擾者爲能守之下體柔得中守之以靜是以初吉然靜不可止也止則蠧獘生而終亂矣聖人通其變使民不倦欲其不止也卦有是義而其才則下離而上坎離明也柔中之徳也坎險也剛陷於中也其始則守以柔中之徳其終則剛陷於中其才如是故初吉終亂之義生焉

初九曳其輪濡其尾無咎象曰曳其輪義無咎也翼傳曰旣濟之始以安靜爲貴初之剛陽不可過於有爲也曳其輪而不前濡其尾而不濟於義則無咎矣

六二婦防其茀勿逐七日得象曰七日得以中道也翼傳曰二之陰柔婦也離體文明茀也茀者首飾文明之物也旣濟之時二以文明與五相應若汲汲然以其文明之徳而求爲粉飾太平之事人方樂於安靜必不我從此賈誼欲攺制度於文帝之時終不得行其志也惟自晦其文明勿逐逐以求其上則七日必得矣七日者以卦有六位七則變也一變則吾志行矣何者天下之理由文以趨質則難由質以趨文則易二之得中非過於文者旣濟之久安得不趨於二之文也周公相武王於定商之後止於反商政而已而制禮作樂以文太平乃在成王之時始之防其茀勿逐而終必得也

九三髙宗伐鬼方三年克之小人勿用象曰三年克之憊也

翼傳曰以剛居陽處欲變之位剛陽則過於有爲欲變則動而之外其視在內之事已濟必欲用剛陽而求功於外也故爲之戒曰以髙宗之盛而伐鬼方猶三年然後克之其可用小人而啟多事之原乎無事之世捨內治而幸邊功者皆小人倡之也

六四繻有衣袽終日戒象曰終日戒有所疑也

翼傳曰居坎之底而其體虛乃舟之漏者當戒也余從程氏

九五東鄰殺牛不如西鄰之禴祭實受其福象曰東鄰殺牛不如西鄰之時也實受其福吉大來也

翼傳曰東鄰謂坎其位鄰於東也西鄰謂離其位鄰於西也二爲離之主而位乎下五爲坎之主而位乎上旣濟之初吉言二也二之柔靜當旣濟之始能安於濟者故不盡飾而用禴祭五之陽剛當旣濟之終時泰而心侈物備而意廣欲儌意外之福故至於殺牛以祭殺牛以祭禮則盛矣終不若禴祭之實受其福何者治莫大於守成福莫長於無禍始之安靜守成也以無所事爲福乃福之至也終之盛祭求福也旣濟而求福福不可益徒爲是紛紛爾文帝俾祠官致敬毋有所祈而海內享富庻之樂武帝侈大多欲𨿽東封西祀何甞有分毫之補哉此二五之別也

上六濡其首厲象曰濡其首厲何可久也

翼傳曰旣濟之終終則當變而又以陰柔處之烏能久哉坎爲水故取濡首之義余從程氏

未濟

【坎下離上】未濟亨小狐汔濟濡其尾無攸利

從程氏

彖曰未濟亨柔得中也小狐汔濟未出中也濡其尾無攸利不續終也𨿽不當位剛柔應也

從程氏

象曰火在水上未濟君子以愼辧物居方

從程氏

初六濡其尾吝象曰濡其尾亦不知極也

從程氏

九二曳其輪貞吉象曰九二貞吉中以行正也

從程氏

六三未濟徵凶利渉大川象曰未濟徵凶位不當也從程氏

九四貞吉悔亡震用伐鬼方三年有賞於大國象曰貞吉悔亡志行也

翼傳曰旣濟初吉終亂未濟則初亂終吉何以知其然也以卦之體言之旣濟則出明而之險未濟則出險而之明以卦之義言之濟於始者必亂於終亂於始者必濟於終天之道物之理固然也作易者於旣濟之三則以髙宗伐鬼方爲戒於未濟之四則以伐鬼方爲功旣濟欲其安於濟也三妄動以求功必入於險故預戒之未濟欲其濟難也四動而求功能出於險故美之用師以求濟必正而吉其悔乃亡悔亡則四之志行矣三年而後賞於大國言必如是之勞乃可濟也居明之始其才剛陽初出於險而上比於五故未濟之責惟四獨任之

六五貞吉無悔君子之光有孚吉象曰君子之光其暉吉也

從程氏

上九有孚於飲酒無咎濡其首有孚失是象曰飲酒濡首亦不知節也

翼傳曰未濟易之終上九未濟之終生生不窮之理在是故上九不言事之濟與否而以人之安於天者言之夫亂者治之基治者亂所伏未濟之極豈終於不濟哉以上九之才𨿽處無位之地信其終之必濟也故曰有孚於飲酒孚者信也飲酒者樂而安之之謂也然樂而安之者非肆吾意而無所事也循理守正靜以處之以俟天理之至而行吾志焉若以宴安逸豫爲樂天之事是廢人而任天於有孚之道失其是矣不逆天而有爲不任天而自逸無一非天也易始於天而終之以天理中庸始於天命而終之以無聲無臭始始終終皆天也君子所當盡心焉

易翼傳下經下

河南先生序易傳曰予所傳者辭也由辭以得意則在乎人焉此易翼傳之所以作也先君玩大易之理誦易傳之辭研精覃思凡數十年而後就如以廣其傳爲請先君以爲程子續道統於千載之後成書旣久莫得傳授自謂精力未衰尙兾少進其後寢疾始以授尹焞張繹先覺猶不敢自足矧後學耶嵗在壬辰如持節閩嶠以槁本求是正於西山眞公貳卿且請敍於篇首公雄文大冊焜燿斯世不靳淵源之論爲之發揮所得不旣多乎已而謂如曰先君子沒已久矣精力已畢見於此書矣詎可不使流布以示學者如拜手而謝曰謹受教是嵗仲夏朔旦男朝請大夫福建路轉運判官如岡刻於漕司之澄淸堂

後六十年陶孫勸學七閩訪澄淸堂板已罹兵燬又十有六年陶孫由詞垣勸學江右年逾學易愚未聞道無所肖似缺焉私淑會廬陵學官來徴遺書謹取家蔵本授之能刻梓以與程楊二先生參亦斯文之一幸也惟曽大考歷事四朝紹熈得謝後屢召不起與誠齋同被襃異出處同則其著書亦同於翼經而已其於誠齋不能無異同者亦猶於伊川不能無異同也善讀者諒能因其同而觀其所以異因其異而究其所以同者焉西山先生不云乎其不同也乃所以相發也大徳丁未九日曾孫承事郎江西等處儒學提舉陶孫謹書於儒學公宇之存聖閣

易翼傳後序

