

欽定四庫全書

經部一

讀易考原

易類

提要

【臣】等謹案讀易考原一卷元蕭漢中撰漢中字景元泰和人此書成於泰定中凡三篇一論分卦一論合卦一論卦序不敢顯攻序卦而亦不用序卦之說大防以圓圖乾坤坎離居四正爲上經之主卦兌艮巽震居四隅爲下經之主卦復按圖列說申明上經三十卦下經三十四卦多寡分合之不可易及乾坤之後受以屯防屯防之後受以需訟次序之不可紊捲後論三十六宮陰陽消長之機以互明其義漢中書不甚著明初朱升作周易旁注始采錄其文附於末捲升自記稱謹節縮爲上下經二圖於石而錄其原文於下以廣其則是書經升編輯不盡漢中之舊今升書殘缺而漢中書反附以得存此本卽從升書中錄出別行者朱尊經義考作三卷蓋以一篇爲一卷實無別本也其說𨿽亦出於邵氏而推闡卦序頗具精理蓋猶依經立義者以視黑白奇偶蔓衍而不可極者固有殊焉乾隆四十五年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

讀易考原

元蕭漢中撰原上下經分卦第一

聖人之作易也畫卦爲八而已及重爲六十四於是分其三十爲上篇之卦分其三十四爲下篇之卦旣分上下又從而序次其先後皆有指先儒說易者執大傳後序兩篇爲據不復置思夫始作易者伏羲也自伏羲至文王數千年自文王至孔子又五六百年二篇之分與卦之序已定於孔子之先矣非卦與序待孔子出始序次之而分爲兩篇也孔子之作序卦也因卦之名說名之義序其名義前後相承以詔學者蓋教人觀易之一法韓康伯注易頗疑謂孔子特以眀義耳非易之緼也孔穎逹從而爲之說曰聖人本定先後自有指非用孔子序卦之意若元用孔子序卦之意不應其卦二二相偶蓋六十四卦兩兩相對乾與坤爲一對屯與防爲一對上經三十卦成十五對下經三十四卦成十七對伏羲文王本定先後以兩卦之對爲次序非以一卦之名爲次序韓孔之疑不爲無見但𨿽有此疑所以乾坤之後受之以屯防屯防之後受之以需訟其義安在終無說以防之先儒因循不考加論豈非千古讀易之闕典也哉竊謂聖人先分卦而後序必先名卦之所以分始可論卦之所以序卦非待名而後序篇非因序而始分作易本指有在卦名外者伊川先生始作上下篇義附易傳之後謂卦之分以陰陽陽盛者居上而卦有幹者居上篇陰盛者居下而卦有坤者居下篇然考之上篇有幹者凡十一卦有坤者亦十一卦下篇有坤者凡四卦有幹者亦四卦聖人何嘗以幹爲陽盛而居上篇坤爲陰盛而居下篇哉且剝有坤又陰盛乃居上篇大壯有幹又陽盛乃居下篇伊川曰剝𨿽陰長然爻則陽極故居上篇大壯𨿽陽壯然爻則陰盛故居下篇諸如此類往往逐卦推義以求合陽盛陰盛之說故條例不一費於辧析朱文公作周易本義首言簡帙重大故分上下兩篇蓋不取伊川先生之說其意若曰二篇之分初無義特以簡帙重大而分耳孔頴逹曰二篇文王所定今按文王所作六十四卦繇辭通不過七百一十五字謂之簡帙重大可得乎分爲二各三十二卦可也上經止三十下經乃三十四卦何爲而然也由伊川之說則分卦有義由文公之說則分卦無義謂分卦無義似不可謂分卦有義則又無說以定後學將安從且聖人先分卦而後序乎先序卦而後分乎伊川曰二篇之卦旣分而後推其義而爲之次是先分而後序也文公曰簡帙重大故分上下兩萹是先序而後分也然則孰是伊川先分卦之說爲是特論卦之所以分逐卦推義以求合非自然而然不可易者故不得不論夫卦之始畫也乾南坤北離東坎西四方之正卦震東北巽西南艮西北兌東南四隅之偏卦也周禮曰其經卦八方其畫而爲八也總名經卦而已及重而爲六十四於是易分爲上下兩經且聖人若何而分之蓋先分八卦次分余卦附也八卦之分若何干坤坎離四正卦也當居上經震防艮兌四偏卦也當居下經八卦旣分余卦以次附焉此兩經所以分之綱領也余卦之分若何六十四卦之體八卦之體爲之也毎卦各具上下二體則六十四卦凡具一百二十八體幹之體十有六坤之體十有六六子之體各十有六總爲一百二十八體而成六十四卦皆自八卦本體中分出而生者也上經乾坤坎離之卦下經震防艮兌之卦所謂八卦之本體也其體之分出互合而生五十六卦者八卦本體之用也或分出而生上經之卦或分出而生下經之卦嘗考其卦體之所以分【八卦各十六體或分在上經或分在下經】又考其卦體之所以合【或以此上體合彼下體而成某卦或以此下體合彼上體成某卦】眀乎分體之義而知上經之卦不可移之下經下經之卦不可移之上經眞不偶然也何哉夫八卦之體分於上經者止於六十分於下經者乃六十有八所以然者蓋上經以乾坤坎離爲主下經以震巽艮兌爲主榦坤坎離本體之卦居於上經其體之分出於上經者用於內也分出於下經者用於外也震巽艮兌本體之卦居於下經其體之分出於下經者用於內也分出於上經者用於外也用於內爲主用於外爲客是故乾坤坎離之分體在上經爲主在下經爲客震巽艮兌之分體在下經爲主在上經爲客今以分體者詳列於後則知上經之六十體下經之六十八體非偶然者矣

幹之體十有六

見上經者十二

見下經者四

坤之體十有六

見上經者十二

見下經者四

右乾坤之十六體其分體之布於上下經或十二或四何也康節曰天之體四用者三不用者一地之體四用者三不用者一康莭斯言爲皇極經世體數發非爲易上下經體數發也然用其說推之義自脗合乾坤之體十有六【四四也】用其三【三四也】所以十二體居上經不用者一【一四也】所以餘四體居下經朱文公易學啟防曰陰陽之體數常均其用數則陽三而陰一啟防斯言爲揲蓍策數發非爲易上下經體數發也然用其說推之義亦脗合蓋陰陽之數有體用自體而言其數常均自用而言陽主進陰主退故其爲數也陽常贏陰常縮以四計之陽能用其三陰止用其一以十六計之則陽用十二陰用四矣陽之體數以四計之用者三不用者一其一之不用者爲陰所用也陰之體數以四計之用者一不用者三其三之不用者爲陽所用也是故幹之十六體其十二體幹之用體也其四體幹不自用爲陰所用坤之十六體其四體坤之用體也其十二體坤不自用爲陽所用是幹之用體在上經坤之用體在下經何以言之六十四卦之體自八卦之體分出而生也八卦之體又自乾坤之體分出而生也故六十四卦一干坤而已矣凡陽畫皆幹也凡陰畫皆坤也乾坤卽易易卽乾坤乾坤二體合之卽易之一體易之一體分之卽乾坤之二體也易之一體分而爲乾坤二體故易之一經分而爲上下二經上經取陽升而上之義下經取陰降而下之義上經所以眀易之陽體卽幹之陽體也下經所以眀易之陰體卽坤之陰體也自六十四卦之體本於八卦而言之則乾坤坎離爲上篇之主震巽艮兌爲下篇之主此易之綱領也自八卦之本體本於乾坤而言之則上經乃幹之陽體下經乃坤之陰體此又易之大綱領也惟其如是此幹之用體十二所以在上經其不自用之體四爲陰所用而在下經坤之用體四所以在下經其不自用之體十二爲陽所用而在上經也

坎之體十有六

見上經者八

見下經者八

震之體十有六

見上經者七

見下經者九

艮之體十有六

見上經者七

見下經者九

離之體十有六

見上經者六

見下經者十

巽之體十有六

見上經者四

見下經者十二

兌之體十有六

見上經者四

見下經者十二

右上經坎與震艮皆陽卦也坎之體八震艮之體七坎多而震艮少離與巽兌皆陰卦也離之體六巽兌之體四離多而巽兌少蓋上經坎離爲主震巽艮兌爲客主勝於客客下於主坎八而震艮七減其一離六而巽兌四減其二陽卦減其一奇數也陰卦減其二耦數也下經巽兌與離皆陰卦也巽兌之體十二離之體十巽兌多而離少震艮與坎皆陽卦也震艮之體九坎之體八震艮多而坎少蓋下經震艮巽兌爲主坎離爲客主勝於客客下於主坎八而震艮九加其一離十而巽兌十二加其二陽卦加其一奇數也陰卦加其二耦數也震艮巽兌之分體視坎離而爲贏縮其離之體則又視坎之體而爲進退也所以然者六子之分體惟坎之分體爲最正離震艮巽兌之體各十有六其分體或偏多於上經而下經則少或偏多於下經而上經則少獨坎之十六體中而分之分其八於上經分其八於下經所分之體最得其正也其分體之正由本體之正故也三畫者坎之本體十六體者坎之分體也坎之本體有中畫【三畫之內陽畫居中】其本體正【陽畫居中不偏於上不偏於下】故其分體亦正【上下經各八體】若夫震艮巽兌之本體則偏矣【震艮之陽畫巽兌之陰畫或偏於上或偏於下】離之本體𨿽有中畫然中畫乃陰也震艮巽兌之本體居偏而坎離之本體居中偏者必取正於中故震艮巽兌之體視坎離而分體【震艮之體視坎體而爲贏縮巽兌之體視離體而爲贏縮】離之本體爲陰中而坎之本體爲陽中陰效法於陽故離之分體又視坎而分體【離之體視坎體而爲進退】不可不察也惟離之分體視坎體而爲進退也則上經坎體八而離體六者離視坎體而減其二也減其二者離以其體之耦數退居於坎體之下故也【以離三畫之本體察之其上畫陽也而耦數居陽畫之下象與此合】下經坎體八而離體十者離視坎體而多其二也多其二者離以其體之耦數進居於坎體之上故也【以離三畫之本體察之其下畫陽也而耦數居陽畫之上象與此合】此所謂離視坎而分體也又上經陽體之中則坎先離後下經陰體之中則離先坎後此亦視坎而爲進退也愚考易至此始悟聖人於易經六十四並無衍文而獨於坎曰習坎豈無意歟曰是上經之卦體六十一體不可得而增下經之卦體六十八一體不可得而減其分體之數旣定斯成卦之數亦定則上經三十卦一卦亦不可得而增下經三十四卦一卦亦不可得而減

世儒或有以六十四卦中惟乾坤坎離頥大過中孚小過此之八卦正而不反餘五十六卦皆反聖人分六正十二反合十有八爲上經分二正十六反合十有八爲下經以謂得聖人十有八變而成卦之說然十有八變乃揲蓍成卦論也非易上下經分卦論也觀前所考則或其然矣

原上下經合卦第二

旣察乎上下經卦體之所以分當察乎上下經卦體之所以合今上下經之卦有主有客故先論其主卦之合體後論其客卦之合體而上經乾與坤其體皆十二其合體之義則相類下經兌與巽其體皆十二其合體之義則相類至坎與離震與艮其合體之相類亦然詳列於後

上經

幹十二體

二體本卦幹

二體合坤成泰否

二體合坎成需訟

二體合離成同人大有

一體合震成無妄

一體合兌成履

【震兌陽畫在下故二卦於上經爲下卦以合陽也其於下經爲上卦以合陰也】

一體合巽成小畜

一體合艮成大畜

【巽艮陽畫在上故二卦於上經爲上卦以合陽也其於下經爲下卦以合陰也】幹於主卦則各以二體合於客卦則各以一體合

坤十二體

二體本卦坤

二體合干成泰否

二體合坎成師比

二體合震成豫復

二體合艮成謙剝

一體合巽成觀

【巽陽畫在上故於上經爲上卦以合陽也】

一體合兌成臨

【兌陽畫在下故於上經爲下卦以合陽也】

坤在上經陽體之中除本卦外皆以二體合陽卦所謂陰在陽中皆逆行也是以獨不合離以陰居中故也【而離居下經以二體合坤坎在上經以二體合坤】又前所謂坤不自用之體者十二爲陽所用也

坎八體

二體本卦坎

二體合干成需訟

二體合坤成師比

一體合震成屯

【震陽畫在下故於上經爲下卦以合陽也】

一體合艮成蒙

【艮陽畫在上故於上經爲上卦以合陽也】

坎於主卦不合離離者坎之配也客卦不合巽兌合陽不合陰也又其所以不合三卦者上經乾坤交父母之象也六子不交男女之象也故泰否在上經下經六子交夫婦之象也故咸損恆益旣濟未濟在下經

離六體

二體本卦離

二體合干成同人大有

【離在下經不合干而合坤】

一體合震成噬嗑

【震陽畫在下故於上經爲下卦以合陽也】

一體合艮成賁

【艮陽畫在上故於上經爲上卦以合陽也】

離於上經主不合坤客不合巽兌合陽不合陰也亦所謂陰在陽中皆逆行也又其所以不合坎者離之配也上經六子不交如上文云

震七體

一體合干成無妄

一體合坤成復

一體合坎成屯

一體合離成噬嗑

一體合艮成頥

一體合兌成隨

【震在上經爲客無本卦巽者震之配上經六子不交故不合巽】

餘一體合坤成豫

【震在上經不與巽交故以其合巽者合坤坤乃震之上體也】

震卦陽畫在下故所合體除合坤成豫外前六體皆居下卦以貴陽也

艮七體

一體合干成大畜

一體合坤成剝

一體合坎成蒙

一體合離成賁

一體合震成頥

一體合巽成蠱

【艮在上經爲客無本卦兌者艮之配上經六子不交故不合兌】

餘一體合坤成謙

【艮在上經不與兌交故以其合兌者合坤乃艮之下體也】

艮卦陽畫在上故所合體除合坤成謙外前六體皆居上卦以貴陽也

巽四體

一體合干成小畜

一體合坤成觀

一體合艮成蠱

一體合兌成大過

【巽在上經爲客無本卦震者巽之配上經六子不交故不合震】

巽在上經止有四體分二體合主卦乾坤分二體合客卦艮兌其合主卦也居上卦其合客卦也主下卦以合巽畫之陰陽也

兌四體

一體合干成履

一體合坤成臨

一體合震成隨

一體合巽成大過

【兌在上經爲客無本卦艮者兌之配上經六子不交故不合艮】

兌在上經止有四體分二體合主卦乾坤分二體合客卦震巽其合主卦也居下卦其合客卦也居上卦以合兌畫之陰陽也

下經

兌十二體

二體本卦兌

二體合艮成咸損

【艮者兌之配也上經六子不交下經交矣故合二體】

二體合離成革暌

二體合坎成困莭

【下經離十坎八體數多故兌以十二體合與巽同】

一體合巽成中孚

一體合震成歸妹

【震巽非兌之耦也故合一體震巽在上經兌爲下卦合兌之陽畫在下經兌爲上卦合兌之陰畫】

一體合干成夬

一體合坤成萃

【乾坤在下經止有四體故各分之而兌之陰畫在上故下經兌爲上卦乾坤爲下卦兌之陽畫在下故上經兌爲下卦乾坤爲上卦】

巽十二體

二體本卦巽

二體合震成益恆

【震者巽之配也上經六子不交下經交矣故合二體】

二體合離成家人鼎

二體合坎成渙井

【下經離十坎八體數多故巽以二體合與兌同】

一體合兌成中孚

一體合艮成漸

【艮兌非巽之耦也故合一體艮兌在上經巽爲下卦客也在下經巽爲上卦主也】

一體合干成姤

一體合坤成升

【乾坤在下經止有四體故各分之而巽之陰畫在下故下經巽爲下卦乾坤爲上卦巽之陽畫在上故上經巽爲上卦乾坤爲下卦】

震九體

二體本卦震

二體合巽成恆益

【巽者震之配也上經六子不交下經交矣故合二體】

一體合兌成歸妹

一體合艮成小過

【艮兌非震之耦也故合一體】

一體合離成丰

一體合坎成解

一體合干成大壯

【離坎乾亦非其耦也故亦以一體合】

八卦獨不合坤

【震陽卦也在下經陰體而坤在下經只有四體合陰不合陽故也】

震在下經除合二體外餘五卦並以震爲上卦下經貴陰而震之上畫陰所謂陽在陰中陽逆行也

艮九體

二體本卦艮

二體合兌成損咸

【兌者艮之配也上經六子不交下經交矣故合二體】

一體合巽成漸

一體合震成小過

【震巽非艮之耦也故合一體】

一體合離成旅

一體合坎成蹇

一體合干成遁

【離坎乾亦非其耦也故亦以一體合】

八卦獨不合坤

【艮陽卦也與震同義】

艮在下經除合二體外餘五卦並以艮爲下卦下經貴陰而艮之下畫陰所謂陽在陰中陽逆行也

離十體

二體合坤成晉明夷

【離在上經合干不合坤貴陽也在下經合坤不合干貴陰也又離在下經以二體合坤坎在上經以二體合坤下經離十坎八故離除合坤外余與坎同】

二體合兌成暌革

二體合巽成鼎家人

【下經貴陰而下經主卦中巽兌爲陰故各以二體合】

二體合坎成未濟旣濟

【離坎配也上經六子不交下經交矣故離以二體合坎坎以二體合離】

【離在下經爲客無本卦】

一體合震成丰

【下經貴陰而震之陰畫在上故爲上卦以合陰也】

一體合艮成旅

【下經貴陰而艮之陰畫在下故爲上卦以合陰也】

坎八體

二體合兌成莭困

二體合巽成井渙

【下經貴陰而下經主卦中巽兌爲陰故各以二體合】

二體合離成旣濟未濟

【與離義同】

【坎在下經爲客無本卦】

一體合震成解

【下經貴陰而震之陰畫在上故爲上卦以合陰也】

一體合艮成蹇

【下經貴陰而艮之陰畫在下故爲下卦以合陰也】

幹四體

一體合兌成夬

一體合巽成姤

一體合艮成遁

一體合震成大壯

【幹在下經爲客無本卦】

幹四體而與下經四主卦合者貴陰也故兌震之陰畫在上而卦亦在上巽艮之陰畫在下而卦亦在下陽而合陰而所謂陽在陰中皆逆行也又幹之用體十二在上經此四體乃不自用之體爲陰所用也

坤四體

二體合離成眀夷晉

一體合兌成萃

一體合巽成升

【坤在下經爲客無本卦】

坤在下經不與乾坎艮震陽卦合下經貴陰也所合者巽離兌三女卽坤之三畫也於此見下經爲易之陰體尢爲明白

或曰旣言上經爲易之陽體下經爲易之陰體今觀乾居上經之首則坤亦當居下經之首可也乃從幹之後相耦成對而居上經何也曰下經所以別於上經者以爲易之陰體也其爲易之陰體則坤之陰體也坤所以不居下經而居上經者蓋有說焉夫八卦之初一干坤而已矣【此指未生六子之乾坤】乾純陽也坤純陰也上經易之陽體卽幹之陽體下經易之陰體卽坤之陰體其體之本然者固如此也乾坤交而生六子於是乾坤與六子並體對位而成八卦【此指旣生六子之乾坤未生六子前之乾坤先天之乾坤也旣生六子後之乾坤後天之乾坤也先天後天一干坤也未生六子旣生六子異其名耳】方其未生六子也乾與坤渾然純陽純陰之體也幹純陽之一體非有上下二陽體也坤純陰之一體非有上下二陰體也及坤來從乾乾往交坤𨿽未生六子坤一從乾卽有乾上坤下之象乾一交坤卽有乾下坤上之象一體之乾坤爲上體又爲下體而已成上下二體矣一體之乾坤三畫卦之乾坤也二體之乾坤六畫卦之乾坤也三畫卦之乾坤六畫卦乾坤之本體也六畫卦之乾坤三畫卦乾坤之用也使乾居上經自爲一經坤居下經自爲一經是乾自乾坤自坤也乾自乾坤自坤豈有造化坤從乾而後成造化坤從乾則其體屬乎乾矣此坤卦所以不居下經從幹以居上經也𨿽然此上下二體六畫卦之乾坤也乃三畫卦乾坤之用也所謂上經易之陽體卽幹之陽體下經易之陰體卽坤之陰體者此以三畫純陽純陰之本體而言也何者易之本體乾坤三畫而已六子之六畫自乾坤之三畫而生六十四卦之六畫自八卦之六畫而生凡陽皆幹凡陰皆坤所謂凡陽皆幹者凡陽畫皆自幹之三畫而生也非皆自幹之六畫而生也凡陰皆坤者凡陰畫皆自坤之三畫而生也非皆自坤之六畫而生也卦上下體有乾或坤者自乾坤六畫卦之上下體而生也其無干體坤體者不自乾坤之六畫卦而生也若其陽畫陰畫則皆自乾坤之三畫而生也故六十四卦一干坤而已矣謂三畫卦之乾坤也易大傳中所謂乾坤多指三畫卦之乾坤如曰乾天也故稱乎父坤地也故稱乎母如曰幹以君之坤以藏之如曰乾坤其易之緼耶乾坤成列而易立乎其中矣如曰乾坤其易之門耶幹陽物也坤陰物也陰陽合徳而剛柔有體皆指三畫卦之乾坤非指六畫卦之乾坤也【三畫六畫本無二乾坤然伏羲始畫者一體三畫之乾坤也文王繇辭者二體六畫之乾坤也不別而言之則義不明】是故坤之六畫卦𨿽從幹而居於上經若其三畫之純陰所以爲易下經之本體者固自若而未嘗少間斷也何則夫陰陽之體數常均而用數則陽三陰一前嘗備論之矣上經幹之陽體下經坤之陰體所謂陰陽之體均也而其用則不同幹之十六體用其四之三而十二體在上經坤之十六體用其四之一而四體在下經今觀其四體之所合不合於他而獨合離上離下兌上巽下之四體夫兌之上畫離二五之中畫巽之下畫卽坤純陰之三畫也以其合體者觀之坤三畫純陰之體固隠然在下經之中未嘗少間斷也易象之示人明矣而他體安得以雜乎坤體哉故不合於他而獨合於兌離巽非坤之合兌離巽也惟巽之下離之中兌之上此三者與坤合也三者之內闕其一不可與坤合三者之外雜其一亦不可與坤合三畫純陰之本體固如此也故曰自六十四卦之體本於八卦而言之則乾坤坎離爲上篇之主震巽艮兌爲下篇之主【六畫卦】自八卦之體本於乾坤而言之則上經乃幹之陽體下經乃坤之陰體【三畫卦】義各不相戾也或者又曰今下經之坤體合於兌離巽自外無所雜使純乎幹三畫之陽可也及考上經幹體之所合則不然於內二體幹之本體也余何於坎上坎下艮上震下固其爲艮之上畫坎二五之中畫震之下畫純乎幹三畫之陽也合此足矣而又合於坤離巽兌何坤體之在下經止純乎坤三畫之合而不雜乎幹三畫之合干體之在上經旣純乎幹三畫之合而又雜乎坤三畫之合其合體之義乃若是其不同耶曰陽得兼陰陰不得兼陽今且以乾坤三畫觀之陽之畫奇則幹之三畫其數三陰之畫耦則坤之三畫其數六然幹用九者幹三畫之奇兼乎坤三畫之耦故用九陽得兼陰也坤用六者坤三畫之耦不得兼乎幹三畫之奇故止用六陰不得兼陽也卽是推之義亦不相戾也然幹之在上經者十二以其八體合乾坤坎離餘四體合震巽艮兌皆合陽體坤之體在上經者十二合於乾坎艮震巽兌亦皆合陽不合陰也𨿽欲移一卦置之下經得乎幹之體在下經者四亦合震艮巽兌乃合陰體也坤之體在下經者四合於巽離兌亦皆合陰不合陽也𨿽欲移一卦置之上經得乎若夫上下經之坎與離對兌與巽對震與艮對其合體之義皆然𨿽欲互移一卦亦不可得也或者又曰所謂上經者以其爲易之陽體下經者以其爲易之陰體固也然乾坤坎離爲上經之主卦於內乾坎固陽也而坤離則陰也非純乎陽何以得爲陽體兌巽震艮爲下經之主卦於內兌巽固陰也而震艮則陽也非純乎陰曷以得爲陰體曰以先天圖觀之乾坤坎離四正卦也𨿽非無陰然陽爲貴震巽艮兌四偏卦也𨿽非無陽然陰爲貴何以明之上經乾與坤爲對乾南坤北則乾尊坤卑也坎與離爲對坎西離東則坎先離後也【天道左旋幹自南而西地道右轉坤自北而西故西者乾坤之前東者乾坤之後】豈非四正之卦以陽爲貴乎下經震與巽爲對巽居上而震反居下艮與兌爲對兌居上而艮反居下豈非四隅之卦以陰爲貴乎所以坤離𨿽屬陰無害乎上經之爲陽體震艮𨿽屬陽無害乎下經之爲陰體也又上經乾與坤爲對坎與離爲對四正之卦相與貫屬所以同居上經下經震不與巽對艮不與兌對震艮乃自爲一對巽兌亦自爲一對其四隅之卦孑立於四正之外若不相屬所以別爲一經云

原上下經卦序第三

六十四卦孔子已序之矣奚待再論孔子曰書不盡言言不盡意聖人立象以盡意是聖人之意不盡於言而盡於象此不可以不論也蓋易先有卦象後有卦名又其後有卦辭八卦成列因而重之王弼謂伏羲重卦邵氏朱文公之說亦然特其卦象未有卦名卦辭爾夫易者象也象之意微矣嘗思聖人定六十四卦之序以兩卦一對而爲之次其在伏羲重卦之後文王未名卦之先乎何以知之蓋畫兩卦而爲之次者伏羲也所謂天地定位山澤通气雷風相薄水火不相射邵氏朱氏圗說甚詳以見毎卦必有對今易經六十四卦亦兩卦爲一對是畫卦此法也重卦亦此法也故知其爲伏羲之易也又按孔穎達言聖人本定先後以二二相偶朱文公言伏羲以上無文字只有圗畫最宜詳玩因取上下經卦毎兩卦作一對一直具十二畫而觀其象頗悟聖人序卦之意今列於後

上經

上經三十卦之象之序合而言之所謂易之陽體乾坤坎離爲主者是也分而言之乾坤坎離𨿽均之爲主然乾坤君也坎離臣也乾坤言之乾陽也坤陰也又坎離言之坎陽也離陰也陽體之中又有陰陽之分焉前爲陽中之陽後爲陽中之陰故乾坤坎離或用事於前或用事於後也

巽坎艮

始

乾坤

乾坤

兌離震

乾居六十四卦之首其爲上經之主固不待論乾與坤爲一對是乾爲主坤從乾也此則當論何者以易經卦次而觀則乾苐一坤苐二屯苐三但見其爲乾先坤後不見其爲乾上坤下安在其爲坤從乾耶【以坤卦爲從幹則可謂屯卦爲從坤可乎】惟以兩卦爲對而觀則見幹之六畫在上坤之六畫在下乾爲主坤從乾其義始明大曰天尊地卑乾坤定矣定於乾上坤下之對非定於乾卦坤卦也又曰垂衣裳而天下治蓋取諸乾坤取於乾上坤下之對非取於乾卦坤卦也又上卦爲外下卦爲內乾上坤下天包地外也故觀象於對聖人之法也

上經之初其君卦則乾爲主坤從乾其臣卦則坎用事離不得用事陽中之陽故也

屯

蒙

需

訟

師

比

乾坤之後受之以屯蒙需訟師比六卦者坎用事也此六卦皆有坎之體焉坎在上經其體八於內二體合而成習坎卦者坎之本體也餘六體分而爲屯蒙需訟師比六卦坎之用也坎之體居上經諸卦之最後而坎之用居上經諸卦之最先所以承接乾坤而綂攝諸卦也六子之中獨坎先用事何也曰巽離兌皆陰也震艮𨿽陽而陽之偏也惟坎爲陽之中故坎在六子中最貴者也人見震爲長子以謂六子中最重而不知震坎皆乾坤子震猶長子也坎猶嫡子蓋坎之體正震之體偏也屯與蒙爲一對合十二畫觀之坎之六畫包震艮於中也分而觀之屯之爲卦坎震也蒙之爲卦艮坎也然屯蒙之象卽坎之象斂之則屯蒙二卦之四象藏於坎卦本體六畫之中發之則坎卦六畫所含之四象出而爲屯蒙二卦震長男坎中男艮少男上經諸卦惟此一對具幹之三男無陰體之雜乾父正位於外坤母正位於內幹之三男首出用事故爲諸卦先也乾坤首用坎而不用離坎惟合震艮而不合巽兌者上經乾開坤辟之初如嵗之春如日之旦陽徳方興而羣陰盡伏也【易有伏體一見則一伏坎見則離伏震見則巽伏艮見則兌伏】坎不合震之上體而合其下體屯不合艮之下體而合其上體蒙震之陽在下艮之陽在上也先屯後蒙者屯之陽生於下體之下而逹於上體之中蒙之陽始於下體之中而逹於上體之上也自震之下逹於坎之中又自坎之中逹於艮之上陽升而上之序也震之下畫坎二五之中畫艮之上畫卽幹三畫之純陽也坎以中畫之陽下合震之下畫上合艮之上畫而成三陽純乎幹體此屯蒙所以繼乾坤之後而能首出用事也此需訟師比所以又繼於屯蒙之後而乾坤皆與坎合也需訟一對坎上干下乾上坎下乾之上下體與坎合也先需訟後師比者幹爲主而先合於坎故坤從乾而亦與坎合也需先於訟者坎先合干而後乾合坎也師先於比者坤先合坎而後坎合坤也坎先合干者乾坎皆陽而幹尊也故坎先來合干子從父也坤先合坎者坤陰也坎陽也陽用事故坤先來合坎母從子也此六卦而觀可以見坎之用事而上經之初爲陽中之陽也

﹤經部﹐易類﹐讀易考原﹐讀易考原﹥

上經中一莭乾坤交而旁生六子之象也消長之機著焉蓋其初也乾南坤北自泰一交坤來南而爲主榦遂居下自是坎不用事而離用事矣故同人大有接迹於後

﹤經部﹐易類﹐讀易考原﹐讀易考原﹥

巽坎艮

終

乾坤

坎離

兌離震

兌巽艮震下經之主上經之客也在上經之初皆不能自爲卦必依於乾坤坎離而後成卦客依主也至此而隨蠱頥大過四卦客自爲卦不得不察由謙而前十五卦上經之上陽中之陽故陽盛而主旺客衰由豫而後上經之下陽中之陰故陽微而主衰客旺前十五卦乾坤坎離之體多【二十五】震艮巽兌之體少【五】主盛客微也乾坤坎離諸體之中幹復多於坤【乾十坤七】坎復多於離【坎八離六】均之爲主而陽又勝於陰也後十五卦乾坤坎離之體少【十三】震艮巽兌之體多【十七】主漸衰而客漸盛也於震艮巽兌諸體之中震多於巽【震六巽三】艮多於兌【艮五兌三】蓋上經之末𨿽陽中之陰而本實陽客𨿽侵主而猶未遽以陰勝陽也乾坤坎離諸體之中坤多於乾【坤五乾三】離多於坎【離四坎二】則主旣向衰而陰交先勝於陽失其所以爲主之道矣故震艮巽兌不依於乾坤坎離而自爲卦始於隨蠱終於頥大過皆客自爲卦也此四卦者客之營壘機穽也

上經諸卦惟臨觀一對純陰無陽體之雜皆坤倡離和故下噬嗑一對所以相承也剝復繼噬嗑賁之後無妄大畜繼剝復之後者見坤爲主離用事而乾從坤也陰長陽消主衰客盛矣𨿽然客豈遽侵主哉主交客而致其來也坤交艮而成謙震交坤而成豫謙居十五卦之末豫居十五卦之首由此而上陽日以長而主盛由此而下陰日以長而客彊蓋陰陽主客盛衰消長之防防也防一失而謙豫主交客而致其來矣然主𨿽交客而客猶依主也再失而爲隨蠱則客不復依主而能自立矣方其一失也坤交艮震而成謙豫其卦居隨蠱之先則主之交客猶在吾疆畛而未入於吾之窟穴也及其再失也坤交兌巽而成臨觀其卦居隨蠱之後則入客之窟穴之內與客之貴者交矣自是而後皆震艮之體噬嗑一對與之交者離也剝復一對與之交者坤也其極至於無妄大畜一對則與之交者幹也無妄以干合震乾猶在震之上大畜以艮止乾乾反居艮之下回視上經之初首出庶物防於冠履倒置故受之以頥大過艮巽震兌而終焉於是上降爲下客反爲主此豈偶然之故觀象者可不極深而研防於此哉

下經

易經之有上下猶詩之有正變下經卦序當以變觀不當以正觀也未交泰以前乾南坤北旣交泰以後乾北坤南此變也

下經非首咸恆首兌艮震巽也非終旣未終坎離也蓋始乎山澤通气雷風相薄終爲水火不相射六子交也上經父母交六子不交至下經始交上經乾坤之交居中而六子之交於下經前與後者猶父母居室處堂上之正中而六子之夫婦其居室對列乎堂下之左右有尊卑自然之法象焉此所以首咸恆而終旣未也

巽坎艮

始

坤乾

兌離震

乾坤坎離上經之主至下經爲客除旣未爲易經始終外餘皆不能自爲卦必依於主而後成卦獨晉明夷一對坤離合而能自爲卦蓋在上經之末坤爲主離用事以至此也

合晉眀夷一對與家人暌一對論之坤統三女居遁大壯蹇解之中而兌巽包坤離於內亦坤爲主離用事也

合遁大壯一對與蹇解一對論之乾坎居艮震之外內陰外陽內順外健坤離唱而乾坎和也合咸恆一對與損益一對論之咸恆一對兌巽包艮震損益一對震艮包兌巽咸恆居前損益居後兌巽唱而艮震和也咸恆損益四卦往來上下縱橫馳騁於下經之前主卦之藩城籬柵也

合此一莭十二卦參考之皆陰唱而陽和此下經之所以爲下經也

下經之中主受客來故乾坤坎離入於兌上巽下包括之中也

夬

姤兌巽包乾

萃

升兌巽包坤

困

井兌巽包坎

革

鼎兌巽包離

兌巽爲下經之主猶乾坤爲上經之主其卦均其體敵自體而觀上經乾坤之體十二坎八震艮七離六兌巽四乾坤最尊也下經兌巽之體十二離十艮震九坎八乾坤四兌巽最貴也乾坤居上經其體十二兌巽在下經其體十二豈非兌巽與乾坤並乎自卦位而觀乾居南之正中兌巽居南之兩旁三體相比皆有上方及泰否旣交則坤南乾北兌巽與坤聨於上方他體莫得與焉此下經中一莭之卦象所以有兌巽而無震艮也然上經乾坤最尊而幹又尊於坤下經兌巽最貴而兌又貴於巽何也先天圖太極生兩儀兩儀生四象四象生八卦圖內太陽一象加一奇而爲幹加一耦而爲兌乾一兌二乾兌實主立乎太陽一象之上他卦不得並焉此兌乾所以能相視爲敵體此幹所以爲上經之主而兌獨能轉上經而爲下經而以其體居六十八體之最先而爲主也然不特下經之象其體居先自上經後一莭十二卦首之以隨蠱一對已居其最先矣知微知彰知柔知剛觀卦序之象者思過半矣

巽坎艮

終

坤乾

兌離震

下經之終陰中之陰

震

艮

陽前

漸

歸妹巽艮震兌之體

丰

旅

震艮包離

巽

兌

陰后

渙

莭

巽兌包坎

中孚小過巽兌震艮之體

旣濟未濟

下經之下一莭震艮巽兌四主卦具焉不居下經之前乃居下經之後蓋下經之初陰中之陽動也用也下經之末陰中之陰靜也體也所以然者體立於內而用行於外也然震艮兌巽四卦於此又震艮居前而巽兌居後者震艮陽也陽由此而出布於上也巽兌陰也陰由此而入伏於下也又合此下一莭十二卦而並論之則震自震艮自艮巽自巽兌自兌分陰分陽各自爲對此震艮巽兌之分體也漸歸妹中孚小過四卦陰與陽合而成一卦此震艮巽兌之合體也至丰旅渙莭四卦又震艮巽兌之互體也皆體也而非用也靜也而非動也故下經之下一莭陰中之陰也

合中孚小過旣濟未濟而論六子之卦全也上經頥大過坎離亦然又以見乾坤居六十四卦之首六子居六十四卦之終也分而論之則乾坤爲上經之首咸恆爲下經之首坎離不交之體爲上經之尾交者爲下經之尾然總上下兩篇言之實乾坤之體爲六十四卦之首坎離之用爲六十四卦之終此序始終之關鍵也

嘗考夫易之卦六十有四乾坤坎離爲上經之用兌巽震艮爲下經之用所用之卦各三十有二也而乾坤坎離所用之三十二卦於內三十卦居上經旣未居下經兌巽震艮所用之三十二卦自咸恆至中孚小過盡居下經此又上篇所用卦得以居下篇而下篇所用卦不得以居上篇者上得以兼下下不得以兼上也又考之乾坤坎離之體正兌巽震艮之體偏正則全偏則不全兌巽震艮惟其偏也故所用之卦止居下篇不居上篇居其下失其上偏也就下篇言之止居始不居終居其始而失其終亦偏也乾坤坎離所用之卦則貫上下該始終而包其全矣正故也或曰乾坤坎離之體𨿽皆得其正非皆得其全乾坤之體謂之全可也坎離之體謂之全可乎曰坎離之體𨿽不得乾坤之全而得乾坤之中惟其中也不偏於上不偏於下故爲上經之尾又爲下經之尾而用其全也夫幹之中畫交於坤畫之中而成坎是坎之本體得幹之中畫不得幹之上下畫也非全也及用以交離則得乾之上下畫而幹之三畫全矣不特幹之三畫全其本體有幹之上下畫今交離之中畫則坤之三畫亦全矣夫坤之中畫交於幹畫之中而成離是離之本體得坤之中畫不得坤之上下畫也非全也及用以交坎則得坤之上下畫而坤之三畫全矣不特坤之三畫全其本體有幹之上下畫今交坎之中畫而幹之三畫亦全矣是坎離體得乾坤之中用得乾坤之全不謂之全不可也所不同者乾坤以體言坎離以用言其所以全則有間矣乾坤之全自其始而本體已全坎離之全要其終待合而後全此乾坤之體所以總六十四卦之全而爲之終也又嘗反覆諸卦象以考乾坤坎離之體用蓋乾坤體全而用也中坎離體中而用也全斯義也亦不可不論乾坤之體居上經之始而其用居上經中一莭之正中泰否是也坎離之體居上經之終而其用居下經之終旣未是也乾坤之體全坎離之用全上文已論至於乾坤之用不居上經之前一莭不居下經之後一莭必居中一莭之正中者豈非以其中哉若夫坎離之體所以居上經之中者又豈非總六十四卦之全而居其中哉故曰乾坤體全而用也中坎離體中而用也全以卦之所居察之信其然也又以一日論則上經猶晝下經猶夜以一嵗論則上經猶春夏下經猶秋冬上經之初坎震用事春之象也上經之末離火用事夏之象也下經之初兌澤用事秋之象也下經之末坎水用事冬之象也此兩經前後之脈絡故具論於此又上經三十卦共六十體而離居六十體之最末下經三十四卦共六十八體而坎居六十八體之最末上經陽體也終之以離者陽繼而一陰生也下經陰體也終之以坎者陰極而一陽生也陽極陰生上經所以轉而爲下經陰極陽生下經豈不可復轉而爲上經乎此坎之一體聖人亦屬意於屯之上體矣故上下經之卦序當循環觀象而易本一經也又以乾坤之三畫觀之其體全而中在全之內也中具於全體之內故用無非中也無盡用隨取隨有也其用居上經之正中者用之中非外鑠也固有之也上經內也以坎離之三畫觀之其體中而全在中之外也𨿽得中不得全然中則不偏矣充之以至其極可全也其用在下經之極末者以我之中合彼之中則剛柔交濟內外合一而後極其全也惟全故有中乾坤是也惟中故能全坎離是也又乾坤之全本體之全也以人道譬之生知安行之全也其體全而溥博淵泉時出之用無一不中也自然而全亦自然而中也聖人之事也坎離之全待合而全以人道譬之學知利行之全也其體受中而生具體而微也必由學以充廣之至於極而後全也賢人之事也若夫得聖人之一體與夫不該不備一曲之士時有所用不能相通者猶之艮之陽偏於上震之陽偏於下巽之陰偏於下兌之陰偏於上也𨿽有陽與陰上與下之不同其爲偏則同也偏則不中矣不全矣𨿽然易變易也震之三畫變其上則爲離昔之不中者於是乎中矣又變其中畫則爲幹昔之不全者於是乎全矣巽也艮也兌也亦然此孟子人皆可爲堯舜伊川學須變化气質之義也易之象玩而索之其義無窮因附論於兩經卦序已畢之後

愚按邵子此詩取先天八卦圓圗指其緘要景象而示人以履運處身之道也邵子平日所以爲教妙在一動一靜之間此詩之天根月窟正指此也所謂天根者指坤震二卦之間爲言也坤震之間陰旣極矣微陽將生將生之微陽天所生之根也所謂月窟者指乾巽二卦之間爲言也乾巽之間陽旣極矣微陰將生將生之微陰月所出之窟也陰陽一元气也非有二也動而陽靜而陰更相禪代無有窮己天之寒暑時之晝夜人之呼

吸物之榮枯其著者也方其動而陽也非全無陰陽漸盛則陰漸微及其靜而陰也非全無陽陰漸盛則陽漸微盛之極者消則微之極者息矣知此卽知坤震之間乃幹之靜專旣極而動直之初也故曰天根乾巽之間乃坤之靜翕旣極而動辟之初也故曰月窟凡艸木之甲拆必先根而後萌坤震之間在圗之下方其象厚地之下天包地外地下有天凡根之所著愈深則萌之所發者愈暢天根之名所以立也月之魄受日之光其無光處月之本體也乾巽之間在圗之上方其象中天之上月望而午盈極而虧而月之本體無光者始微出於此月窟之名所以立也气機闔辟流行不已而人物生焉气之流行其陰陽消長固不齊也人物囿乎其中其純駁美惡豈能齊乎以吾身而處乎人物之中必也下極乎靜動之間如足之躡天根上極乎動靜之間如手之探月窟眞有以見乎气機之消息流行者而後人物之生所以不齊者可得而諭矣見之明體之熟則其所以撫世酬物者必有其道矣所謂三十六宮指八卦之畫爲言也剛畫奇爲一宮柔畫偶爲二宮八卦二十四畫共三十六宮陽宮十二陰宮二十四三十六宮不皆春也以耳目聰明之身而探月窟躡天根知物識人而灼見其不能齊也而以無所系累之閒心來往乎其間玩對待之象以施泛應之用畫之對則皆一奇一偶也卦之對則皆三陽三陰也如是則泛而應曲而當三十六宮陽宮不暑陰宮不寒無適而非春也天根月窟三十六宮易之象也知物識人閒來往都是春則其占也此吾邵子胸中之全易而凡學者所當以爲己易者也昔人此詩遇字逢字玩之未審設以六十四卦圖復姤二卦言之或又有偏泥於歸根內丹之說者是以本防不徹愚故詳之以附於易旁注前圖之後云

讀易考原

