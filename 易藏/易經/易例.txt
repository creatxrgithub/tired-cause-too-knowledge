

欽定四庫全書

經部一

易例

易類

提要

【臣】等謹案易例二卷

國朝惠棟撰棟所作周易述後目錄列有易微言等七書惟易微言二卷已附刋卷末其餘並闕此易例二卷卽七書中之第三種近始刋板於潮陽皆考究漢儒之傳以發明易之本例凡九十類其中有錄無書者十三類原跋稱爲未成之本今考其書非惟采摭未完卽門目亦尙未分意棟欲鎔鑄舊說作爲易例先剏艸本采摭漢儒易說隨手題識筆之於冊以儲作論之材其標目有當爲例而立一類者亦有不當爲例而立一類者有一類爲一例者亦有一類爲數例者如旣有扶陽抑陰一類又有陽道不絕陰道絕義一類又有陽無死義一類此必欲作扶陽抑陰一例而雜錄於三處者也曰中和曰詩尙中和曰禮樂尙中和曰君道尙中和曰建國尙中和曰春秋尙中和分爲六類已極繁複而其後又出中和一類君道中和一類卷末更出中和之本一類此亦必欲作易尙中和一例而散見於九處者也古者有聖人之徳然後居天子之位一類徴引繁蕪與易例無闗而題下注曰卽二升坤五義此必摭爲乾升坤降之佐證而偶置在前者也如初爲元士一類卽貴賤類中之一干爲仁震爲車艮爲言三類卽諸例中之三天地之始一類卽卦無兌天一類之復出皆由未及排貫遂似散錢滿屋至於史記讀易之文漢書易之派更與易例無與亦必存爲佐証之文而寫者誤爲本書也如此者不一而足均不可據爲定本然棟於諸經深窺古義其所捃摭大抵老師宿儒専門授受之微防一字一句具有淵源苛汰其蕪雜存其菁英因所錄而排比參稽之猶可以見聖人作易之大綱漢代經之崖略正未可以殘缺少緒竟棄其稿矣乾隆四十三年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

易例卷上

元和惠棟撰

太極生次

繋土曰易有太極是生兩儀兩儀生四象四象生八卦八卦定吉凶吉凶生大業

幹鑿度曰孔子曰易始於太極【鄭注雲气象未分之時天地之所始也】太極分而爲二【七九八六】故生天地【輕淸者上爲天重濁者下爲地】天地有春秋冬夏之節故生四時四時各有陰陽剛柔之分故生八卦八卦成列天地之道立雷風水火山澤之象定矣其布散用事也震生物於東方位在二月巽散之於東南位在四月離長之於南方位在五月坤養之於西南方位在六月兌收之於西方位在八月幹制之於西北方位在十月坎藏之於北方位在十一月艮終始之於東北方位在十二月八卦之气終則四正四維之分明生長收藏之道備陰陽之體定神明之徳通而萬物各以其類成矣【萬物是八卦之象定其位則不遷其性不淫其徳矣故各得自成者也】皆易之所包也至矣哉易之徳也

三統歷曰經元一以統始易太極之首也春秋二以目歲【春陽中秋陰中】易兩儀之中也【卽天地之中】於春每月書王易三極之統也於四時𨿽亡事必書時月易四象之節也時月以建分至啟閉之分【卽四正四維】易八卦之位也象事成敗易吉凶之效也朝聘會盟易大業之本也故易與春秋天人之道也傳曰龜象也筮數也物生而後有象象而後有滋滋而後有數是故元始有象一也春秋二也三統三也四時四也合而爲十成五體以五乘十大衍之數也而道據其一其餘四十九所當用也

虞氏注曰太極太一也分爲天地故生兩儀也四象四時也兩儀謂乾坤也乾二五之坤成坎離震兌震春兌秋坎冬離夏故兩儀生四象乾坤生於春艮兌生於夏震巽生於秋坎離生於冬故四象生八卦

禮記禮運曰夫禮必本於太一分而爲天地轉而爲陰陽變而爲四時列而爲鬼神其降曰命其官於天也【正義曰必本於太一者謂天地未分混沌之元气也極大曰太未分曰一其气旣極大而未分故云太一也○未分曰一故謂之太一未發爲中故謂之太極其理一也】

呂覽大樂曰音樂之所由來者逺矣生於度量本於太一太一出兩儀【髙注兩儀天地也出生也】兩儀出陰陽【棟謂春夏爲陽秋冬爲陰則陰陽卽四時也】

太易

幹鑿度曰有太易有太初有太始有太素也太易者未見气也【以其寂然無物故名之爲太易】太初者气之始也【元气之所本始太易旣自寂然無物矣焉能生此太初哉則太初者亦忽然而自生】太始者形之始也【形見也天象形見之所本始也】太素者質之始也【地質之所本始也】气形質具而未離故曰渾淪【𨿽含此三始而猶未有分判老子曰有物渾成先天地生】渾淪者言萬物相渾成而未相離【言萬物莫不資此三者也】視之不見聽之不聞循之不得故曰易也

老子道經曰道常無名○禮記曲禮正義引河上公注云能生天地人則當大易之气也

易

八卦由納甲而生故繋辭曰在天成像易者象也象也者象也古只名象臯陶謨帝曰予欲觀古人之象是也至周始有三易之名然春秋傳曰見易象則象之名猶未亡也夏建寅象首艮故謂之連山商建丑象首坤故謂之坤乾坤以藏之又謂之歸藏夏商占七八文王演易始用九六以變者爲占故謂之易○說文據祕書曰日月爲易參同契曰日月爲易剛柔相當虞仲翔注曰字從日下月坎爲月離爲日故仲翔注繋辭曰易謂坎離蓋坎上離下成旣濟定六爻得位利貞之義旣濟彖曰利貞剛柔正而位當也象之名易其取諸此乎

荀慈明注易以干在二者當居坤五在四者當居坤初在上者當居坤三坤在初者當居幹四在三者當居幹上在五者當居幹二如此則六爻得位所謂日月爲易剛柔相當合於坎離之義此說最爲名通當本諸漢經師故當時兗豫言易者皆宗荀氏而九家易以荀爲主謂之荀九家惜其書已亡李氏集傳所載者僅三之一耳

祭義曰昔者聖人建陰陽天地之情立以爲易易抱南而天子捲冕北面𨿽有明知之心必進斷其志焉元不敢專以尊天也【鄭注立以爲易謂作易易抱易官名周禮曰太卜】

論語子曰加我數年五十以學易可以無大過矣【五十而知天命正指學易時】

易者贊化育之書也其次爲寡過夫子以易贊化育【其義詳於中庸】而言無大過者謙辭

史記孔子世家曰孔於晚而喜易序【易序卦】彖繋象說卦文言【不書雜卦】讀易韋編三絕曰假我數年若是我於易則彬彬矣

漢書儒林傳曰孔子蓋晚而好易讀之韋編三絕而爲之傳

淮南泰族曰易之失鬼注云易以气定吉凶故鬼莊子曰易以道陰陽

漢書儒林傳曰蜀人趙賔以爲箕子明夷陰陽气無箕子箕子者萬物方荄玆也

蜀才本作其子讀爲荄玆荀爽亦主此說劉向曰今易箕子作荄玆古音其亥子玆同物明夷體坤坤終亥出子故云其子之明夷班固不通易反以賔言爲非非實錄也

參同契曰日月爲易虞翻注云字從日下月○說文曰祕書說日月爲易象陰陽也【祕書在參同契之先魏伯陽蓋有所受之也】漢書儒林傳曰自魯商瞿子木受易孔子【商瞿姓也】以授魯橋庇子庸【姓橋名庇字子庸】子庸授江東馯【韓】臂子弓子弓授燕周丑子家子家授東武孫虞子乘子乘授齊田何子裝及秦禁學易爲卜筮之書獨不禁故傳受者不絕也漢興田何以齊田徙杜陵號杜田生授東武王同子中雒陽周王孫丁寛齊服生皆著易傳數篇同授淄川楊何字叔元元光中徴爲大中大夫齊卽墨成至城陽相【姓卽墨名成】廣川孟但爲太子門大夫魯周霸莒衡胡臨淄主父偃皆以易至大官要言易者本之田何

班固曰詩書禮樂春秋五者五常之道易爲之原阮籍曰文王系其辭於是歸藏逝而周與興上下無常剛柔相易不可爲典要惟變所適故謂之易

紀瞻曰昔庖犧畫八卦陰陽之理盡矣文王仲尼系其遺業三聖相承共同一致稱易準天無復其餘也褚澄曰易彌天地之道通萬物之情𨿽有象數爲宗蓋無體不可以一體求屢遷不可以一遷執也

顏延之曰淳象始於三畫兼卦終於六爻

伏羲作易大義

伏羲用蓍而作八卦而筮法亦由之而始後人專謂筮法者非也作八卦者所以贊化育聖人幽贊於神明而生蓍贊化育之本也天地之數五十有五而五爲虛【土生數五成數五二五爲十故有地十太經五五爲土月令中央土其數五亦是成數】故大衍之數五十三才五行畢舉於此矣故以作八卦三才者京房章句曰日十也月十二也星二十八也合之爲五十三統歷曰日合於天統月合於地統斗合於人統乾天也坤地也艮人也艮爲星星主斗故斗合於人統【後世三統之說本此】其徳圓而神故四十九【七七故圓而神】其一天之主气也【卽昊天上帝道之本也○馬融以爲北辰】分而爲二以象兩乾坤也乾道成男坤道成女掛一以象三六子也【天地人並生於太初】傳曰易有太極是生兩儀舉兩儀而三才在其中矣揲之以四以象四時明堂之本也歸奇於扐以象閏定朔之始也象兩象三象四時象閏是爲四象四象由分二而生故云兩儀生四象四營而成易太初之气寒溫始生故云易也【三气相承】十有八變乾坤各三畫故成卦六子三索而成故八卦而小成所謂四象生八卦也引信三才觸類而長之以成六十四卦聖人成能故天下之能事畢矣大衍之數有三才故分二以象兩掛一以象三【卦亦有三才有兼才】大衍之數有五行播五行於四時故揲之以四以象四時四時爲明堂之位故說卦帝出乎震三節皆陳明堂之法明堂以聽朔爲先以閏月定四時成歲而合朔之法正故歸奇於扐以象閏王者坐明堂聽朔行政明堂月令由是出焉所以贊化育也伏羲用蓍作八卦以贊化育其道如此始於幽贊終於向明【聖人南面而聽天下向明而治蓋取諸此言明堂之法取諸離蔡邕引說卦謂𨿽有總章以下五名而總謂之明堂】孔子所謂吾道一以貫之也【明則有禮樂幽則有鬼神繋辭所謂知幽明之故原始反終故知死生之說是也】

伏羲作八卦之法

聖人之作易也以至誠能盡其性立天下之大本故幽贊於神明而生蓍大衍之數五十其用四十有九所謂蓍之徳圓而神也分二則有陰陽所謂觀變於陰陽而立卦也掛一則有三才所謂參天也揲四歸奇則發揮於剛柔而生爻所謂兩地也和順於道徳而理於義則人道立而三才具兼三才而兩之立六畫之數所謂參天兩地而倚數也六畫而有六十四八八之數所謂卦之徳方以知也

繋下曰陽卦多陰陰卦多陽陽一君而二民陰二君而一民揲卦之時尙未有畫故仲翔曰不道乾坤者也

幹六爻二四上爲陰則坤之位也坤六爻初三五爲陽則幹之位也故用九用六之法乾二居坤五坤五降乾二乾四居坤初坤初居乾四乾上居坤三坤三居乾上坤稱用發揮於剛柔而生爻立地之道故稱用也

大衍太極

天地之數五十有五虛五而可衍大衍之數五十虛一而可用一與五皆道之本也一者大也五者極也故謂之太極○洪範五皇極鄭注云極中也楊子曰中和莫尙於五

元亨利貞大義

易道晦蝕且二千年矣元亨利貞乃二篇之綱領魏晉已後注易者皆不得其解案革彖辭曰已日乃孚元亨利貞晦亡虞翻注云悔亡謂四也四失正動得位故悔亡離爲日孚謂坎四動體離五在坎中故已日乃孚已成旣濟乾道變化各正性命保合太和乃利貞故元亨利貞悔亡與幹彖同義人幹文言曰時乘六龍以禦天也雲行雨施天下平也荀爽注云乾升於坤爲云行坤降於乾爲雨施乾坤二卦成兩旣濟陰陽和均而得其正故曰天下平也是漢已前解四徳者皆以旣濟爲言莊三年谷梁傳曰獨陰不生獨陽不生獨天不生三合然後生幹鑿度曰天地不變不能通气鄭注云否卦是也又曰陰陽失位皆爲不正注云初六陰不正九二陽不正故虞翻注下繋云幹六爻二四上非正坤六爻初三五非正蓋乾必交坤而後亨爻必得位而後正若四徳專謂純乾獨陽不生不可言亨二四上爻不可言貞旣非化育之常又失用九之義原其所以因漢末術士魏伯陽參同契用坎離爲金丹之訣後之學者徵剙異說諱言坎離於是造皮膚之語以釋聖經微言旣絕大義尢乖殊不知聖人贊化育以天地萬物爲坎離何嫌何疑而諱言之乎今幸東漢之易猶存荀虞之說具在用申師法以明大義以遡微言二千年絕學庶幾未墜其在玆乎其在玆乎

利貞

虞仲翔注易以易之利貞皆謂變之正及剛柔相易乾升坤降之類案荀子臣道篇曰上下易位然後貞此說與易合但荀子專指湯武則有不盡合耳天地之始

序卦曰有天地然後萬物生焉幹寶注云物有先天地而生者矣今正取始於天地天地之先聖人弗之論也余謂聖人言太極太一【禮運】言元言一卽天地之先也但不言無與言先天圖耳

象五帝時書名

象者五帝時書名也堯典歷象日月星辰此曆書也象以典刑臯陶謨【俗稱益稷】曰方施象刑惟明此刑書也予欲觀古人之象此易書也易曰在天在象法象莫大乎天地聖人因天故治天下之書皆名象周禮六官稱六象懸於象魏故春秋傳命藏眾魏曰舊章不可忘也韓宣子聘魯見易象猶沿五帝之名則象爲書名無疑也

八卦

伏羲時止有八卦參天兩地而有六畫故有六十四其六十四卦之名則後人所加也

兼三才

兼才之說幹稱天行坤稱地勢坎稱習習襲也離稱兩兩地之義震稱薦薦再也巽稱重艮稱兼兼三才之義兌稱麗麗澤兌君子以朋友講習習亦習也皆有重義系下所謂因而重之也

易初爻

幹初爻曰潛龍勿用坤初爻曰履霜堅冰至虞仲翔以干初爲積善坤初爲積惡故曰善不積不足以成名惡不積不足以滅身史記太史公自敍曰故易曰失之毫釐差以千里故曰臣弒君子弒父非一旦一夕之故其漸久矣仲翔注易云坤消至遁艮子弒父至否坤臣弒君是其義也易甲子卦气起中孚甲子卽初九也繋辭論中孚九二曰君子居其室出其言善則千里之外應之況其邇者乎居其室出其言不善則千里之外違之況其邇者乎卽所謂失之毫釐差以千里也故曰正其始萬物理【始卽初爻】此當是易傳之闕文而易緯引之非易緯之本文也【正其始一作正其本本與始皆爲初也初最微故曰毫釐卽詩之徳輶如毛也初九積善成名初六積惡滅身故曰失之毫釐差以千里】繋辭憂悔吝者存乎介介謂纎介初之類也參同契曰纎介不正悔吝爲賊

虞氏之卦大義

之卦之說本諸彖傳而雜見於荀慈明姚元直範長生侯果盧氏諸人之注惟虞仲翔之說尢備而當今從攷之乾坤者諸卦之祖幹二五之坤成震坎艮坤二五之乾成巽離兌所謂兩儀生四象四象生八卦也復臨泰大壯夬陽息之卦皆自坤來遘否觀剝陰消之卦皆自幹來而臨觀二陽四陰大壯四陽二陰泰否三陽三陰又以例諸卦自臨來者四卦明夷解升震也自來者五卦訟無妄家人革巽也自泰來者九卦蠱賁恆損井歸妹丰節旣濟也自否來者九卦隨噬嗑咸益困漸旅渙未濟也自大壯來者五卦需大畜暌鼎兌也自觀來者四卦晉蹇萃艮也自乾坤來而再見者從爻例也卦無剝復夬遘之例故師同人大有謙從六子例亦自乾坤來小畜需上變也履訟初變也豫自復來乃兩象易非干坤往來之謂也頣小過晉四之初上之二也大過中孚訟上之三四之初也此四卦與乾坤坎離反復不衰故不從臨觀之例師二升五成比噬嗑上之三折獄成丰賁初之四進退無恆而成旅皆據傳爲說故亦從兩象易之例屯防從坎艮來屯剛柔始交防以亨行時中亦據傳爲說不從臨觀之例因繋辭彖傳而復出者二暌自無妄來蹇自升來皆二之五其後李挺之作六十四卦相生圖用老子一生二二生三之說至於三而極朱子又推廣之而用王弼之說名曰卦變且以已意增益視李圖而加倍至作本義又以二爻相比者而相易不與卦例相符論者謂不如漢儒之有家法也

占卦

易林補遺京房占法一爻動則變亂動則不變若然一爻變爲九六二爻以上變爲七八也愚謂左傳所占卦如雲其卦遇蠱其卦遇復穆天子傳其卦遇訟皆六爻不動也其云遇艮之八及晉語遇泰之八皆二爻以上變仍爲七八而不變也

左氏所占皆一爻動者居多

左氏所占云云案易林補遺論京房變法第六爻爲宗廟縱動不變其餘一爻動則變亂動則不變也此言甚有理穆姜筮往東宮遇艮之隨則云艮之八是亂動不變

陰爻居中稱黃

文言曰天而地黃故爻辭稱黃中者皆謂陰爻居中坤六五黃裳離六二黃離遁六二黃牛革初九黃牛【指二】鼎六五黃耳

扶陽抑陰

公羊日食伐鼓義曰求乎陰之道也注云求責也此抑陰之義○又曰充陽也充崇也此扶陽之義

董子繁露曰大旱雩祭而請雨大水鳴鼓而攻社天地之所爲陰陽之所起也或請焉或怒焉者何曰大旱者陽滅陰也陽滅陰者尊壓卑也固其義也𨿽大甚拜請之而已無敢有加也大水者陰滅陽也陰滅陽者卑勝尊也日食亦然皆下犯上以賤傷貴逆節也故鳴鼓而攻之朱絲脇之爲其不義也此亦春秋之爲彊禦也故變天地之位正陰陽之序直行其道而不忘其難義之至也

陽道不絕陰道絕義

剝上九曰碩果不食

幹鑿度曰陰消陽言剝當九日之時陽气衰消而陰終不能盡陽小人不能決君子也謂之剝言不安而已

復彖曰朋來無咎

坤彖曰東北喪朋

泰九二曰朋亡

白虎通曰諸侯世位大夫不世安法所以諸侯南面之君體陽而行陽道不絕大夫人臣北面體陰而行陰道絕以男生內向有畱家之義女生外向有從夫之義此陽不絕陰有絕之效也

陽無死義

幹文言曰知進退存亡而不失其正者其惟聖人乎荀注云存謂五爲陽位

豫六五曰貞疾恆不死象曰恆不死中未亡也○案荀注文言曰存謂五爲陽位亡謂上爲陰位五中陽位故中未亡是陽無死義

論語子曰天生徳於予恆魋其如予何包咸注雲天生徳者謂授我以聖惟徳合天地吉無不利故曰其如予何【是時夫子研極易理知命之學故有是語】

韓非子解老曰天地之道理也體天地之道故曰無死地焉荀子儒效篇曰通則一天下窮則獨立貴名天不能死地不能埋桀跖之世不能污非大儒莫之能立仲尼子弓是也

中和

易二五爲中和坎上離下爲旣濟天地位萬物育中和之效也三統歷曰陽陰𨿽交不得中不生故易尙中和二五爲中相應爲和○說文曰咊相譍也咊卽和也譍卽應也

師九二曰在師中吉無咎王三錫命幹鑿度曰師者眾也言有盛徳行中和順民心天下歸往之莫不美命爲王也行師以除民害錫命以長世徳之盛

彖曰能以眾正可以王矣荀注云謂二有中和之徳而據羣陰上居五位可以王也

泰九二曰朋亡得尙於中行荀注雲中謂五朋謂坤朋亡而下則二得上居五而行中和矣

臨六五曰知臨大君之宜吉幹鑿度曰臨者大也陽气在內中和之盛應於盛位浸大之化行於萬民故言宜處王位施大化爲大君矣臣民欲被化之詞也

文言曰利貞者性情也述曰易尙中和故曰和貞者情性情和而性中也聖人體中和贊化育以天地萬物爲坎離也

周禮大司徒以鄕三物教萬民而賓興之一曰六徳知仁聖義忠和鄭注云忠言以中心和不剛不柔

中庸曰喜怒哀樂之未發謂之中【朱子曰喜怒哀樂情也其未發則性也】發而皆中節謂之和【不誠則不能獨獨者中也故未發爲中已發爲和張湛列子注云稟性之質謂之性得性之極謂之和】中也者天下之大本也和也者天下之達道也【朱子曰大本者天命之性達道者循性之謂】致中和天地位焉萬物育焉【此至誠之事所謂贊化育與天地參者也中和於易爲二五繋上曰易簡而天下之理得矣天下之理得而易成位乎其中故言天地位】

又曰仲尼曰君子中庸又曰仲尼祖述堯舜【仲尼孔子字漢安昌侯張禹曰仲者中也尼者和也此篇論中和之義故篇中兩舉仲尼以至誠屬之以致中和之事歸之中和者旣濟也孔子論定六經以立中和之本而贊化育下篇所云經綸天下之大經立天下之大本知天地之化育是也孔子無位而當旣濟故子思兩舉表徳之字以明之】

又論彊曰故君子和而不流彊哉矯中立而不倚彊哉矯

周禮師氏以三徳教國子一曰至徳以爲道本馬融傳云徳行內外之稱在心爲徳施之爲行至徳者中徳也中庸曰天命之謂性率性之謂道失中庸則無以至道故曰以爲道本鄭注云至徳中和之徳覆幬持載含容者也

孟子曰中也養不中趙岐注雲中者履中和之气所生謂之賢

禮器曰君在阼夫人在房大明生於東月生於西此陰陽之分夫婦之位也【鄭注大明日也】君西酌犧象夫人東酌罍尊【鄭注象日出東方而西行月出西方而東行也】禮交動乎上樂交應乎下和之至也【鄭注云交乃和】○案禮中也樂和也禮交動乎上樂交應乎下上下相應故云和之至也

子太曰五爲中和又曰中和莫尙於五

法言曰立政鼓眾莫尙於中和又曰甄陶天下其在和乎龍之潛亢不獲其中矣是以過中則惕不及中則躍其近於中乎【惕躍近中猶忠怒近道】

莊子消搖遊曰若夫乘天地之正而禦六气之辯揀補注雲天地之正猶天地之中易之九五六二卽天地之正也六气陰陽風雨晦明也

詩尙中和

荀子勸學篇曰詩者中聲之所止也

禮樂尙中和

周禮大司徒曰以五禮防萬民之僞而教之中以六樂防萬民之情而教之和【案中和爲六徳之二】

周禮大宗伯曰以天產作陰徳以中禮防之以地產作陽徳以和樂防之以禮樂合天地之化百物之產○案天交乎地故以天產作陰徳地交乎天故以地產作陽徳禮天地之中故以中禮防之樂天地之中故以和樂防之在易二五爲中相應爲和

樂記曰樂者天地之命中和之紀人情之所不能免也【荀子勸學篇曰樂之中和也】

淮南精神曰萬物背陰而抱陽沖气以爲和髙誘曰萬物以背爲陰以腹爲陽身中空虛和气所行爲陰故腎雙爲陽故心特陰陽與和共生物形君臣以和致太平也

荀悅申鑑曰以天道作中以地道作和

禮器曰因名山升中於天盧植注云封泰山告太平升中和之气於天【後漢祭祀志注】

項威注漢書曰封泰山告太平升中和之气於天祭土爲封謂負土於泰山爲壇而祭也

君道尙中和

洪範五行傳曰王之不極是謂不建鄭注云王君也不名體而言王者五事象五行則王極象天也天變化爲陰陽覆成五行極中也建立也王象天以情性覆成五事爲中和之政也王政不中和則是不能立其事也

建國尙中和

周禮大司徒曰以土圭之法測土深正日景以求地中日南則景短多暑日北則景長多寒日東則景夕多風日西則景朝多陰日至之景尺有五寸謂之地中天地之所合也四時之所交也風雨之所會也陰陽之所和也然則百物阜安乃建王國焉制其畿方千里而封樹之【王融三月三日曲水詩序狹丰邑之未宏陋譙居之猶偏求中和而經處揆景緯以裁基注周禮曰日至之景尺有五寸謂之地中陰陽之所和故曰中和也】

春秋尙中和

三統歷曰夫歷春秋者天時也列人事而目以天時傳曰民受天地之中以生所謂命也【師古日中謂中和之气也】是故有禮誼動作威儀之則以定命也能者養以之福【師古曰之往也往就福也】不能者敗以取禍故列十二公二百四十二年之事以陰陽之中制其禮故春爲陽中萬物以生秋爲陰中萬物以成【所謂天地之中】是以事舉其中禮取其和歷數以閏正天地之中以作事厚生皆所以定命也易金火相革之卦曰湯武革命順乎天而應乎人又曰治歷明時所以和人道也【公羊疏云案三統歷云春爲陽中云云賈服依此以解春秋之義】賈逵春秋左傳注云取法陰陽之中春爲陽中萬物以生秋爲陰中萬物以成欲使人君動作不失中也【說文禾字云嘉谷也二月始生八月而熟得時之中故謂之禾和從禾】

淮南汜論曰天地之气莫大於和和者陰陽調日夜分而生物春分而生秋分而成生之與成必得和之精

中和

白虎通曰木者少陽金者少陰有中和之性故可曲可直從革董子繁露曰天有兩和【春秋爲和】以成二中【冬夏爲中在易二五爲中相應爲和卽天地之中】歲立其中用之無窮是北方之中【坎】用合陰而物始動於下南方之中【離】用合陽而養始美於其上動於下者不得東方之和不能生中春是也其養於上者不得西方之和不能成中秋是也然則天地之美惡在兩和之處二中之所來歸而遂其爲也是故東方生而西方成東方和自北方之所起而西方和成南方之所養長起之不至於和之所不能生養長之不至於和之所不能成成於和生必和也始於中止必中也中者天下之所終也而和者天地之所生成也夫徳莫大於和而道莫止於中中者天地之美達理也聖人之所保守也詩云不剛不柔布政優優此非中和之謂歟是故能以中和理天下者其徳大盛【此至誠之贊化育】能以中和養其身者其壽極命【此至誠之盡性與術士之養身異】男女之法【男女卽坎離也下雲天地之陰陽當男女人之男女當陰陽】法陰與陽陽气起於北方至南方而盛盛極而合乎陰【堪輿以四月癸亥十月丁巳爲陰陽交會】陰气起於中夏至中冬而盛盛極而合乎陽【繋下曰陰陽合徳虞注云合徳謂天地保太和日月戰三統歷曰陰陽合徳气鐘於子】不盛不合是故十月而俱盛終歲而乃再合

又曰天地之陰陽當男女人之男女當陰陽陰陽亦可以謂男女男女亦可以謂陰陽天地之經生至東方之中而所生大養至西方之中而所養大成一歲四起業而必於中中之所爲而必就於和故曰和其要也和者天之正也陰陽之半也其气爲最良物之所生也誠擇其和者以爲大得天地之奉也天地之道𨿽有不和者必歸之於和而所爲有功𨿽有不中者必止之於中而所爲不失是故陽之行始於北方之中而止於南方之中陰之行始於南方之中而止於北方之中陰陽之道不同至於盛而皆止於中其所始起皆必於中【始復天地之中】中者天地之太極也【太極卽大中】日月之所至而卻也長短之隆不得過中天地之制也又云男女體其盛臭味取其勝居處就其和勞佚居其中寒暖無失適饑飽無過平欲惡度理動靜順性命喜怒止於中愛懼反之正此中和常在乎其身謂之得天地泰【地天泰而天地泰者二五易位成旣濟故雲天地】得天地泰者其壽引而長不得天地泰者其壽傷而短

君道中和

越紐錄曰範子曰湯執其中和舉伊尹收天下雄雋之士練卒兵率諸侯伐桀爲天下除殘去賊萬民皆悅而歸之是所謂執其中和者

範子曰臣聞古之賢主聖君執中和而原其終始卽位安而萬物定矣不執其中和不原其終始卽尊位傾萬物散文武之業桀紂之迹可知矣

白虎通曰易曰黃帝堯舜氏作黃帝中和之色自然之性萬世不易黃帝始作制度得其中和萬世常存故稱黃帝也

又曰夏殷周者有天下之大號夏者大也明當守持大道殷者中也明當爲中和之道也

周書度訓曰和非中不立中非禮不愼禮非樂不履法言先知篇曰立政鼓眾動化天下莫尙於中和又曰甄陶天下者其在和乎剛則甈柔則坯【注云甈燥也坯慢也言失和也】龍之潛亢不獲其中矣是以過中則惕不及中則躍【上躍居五】其近於中乎【進徳修業故近於中】聖人之道辟猶日之中矣不及則未過則昃

易气從下生【缺】

卦無先天

荀子成相曰文武之道同伏羲

序卦曰有天地然後萬物生焉幹寶注云物有先天地而生者矣今正取始於天地天地之先聖人弗之論也故其所法象必自天地而還老子曰有物混成先天地生吾不知其名彊字之曰道上繋曰法象莫大乎天地莊子曰六合之外聖人存而不論春秋谷梁傳曰不求知所不可知者智也而令後世浮華之學彊支離道義之門求入虛誕之域以傷政害民豈非讒說殄行大舜之所疾者乎

幹令升此注若豫知後世有陳摶種放穆修李之才邵雍諸人造先天圖以亂聖經者而諄諄言之如此其防道也深矣卽此一節注便當從祀文廟古有聖人之徳然後居天子之位【卽二升坤五義】

幹九二曰見龍在田利見大人述曰臨坤爲田大人謂天子陽始觸陰當升坤五爲天子故曰見龍在田利見大人文言曰君子學以聚之問以辯之寛以居之仁以行之易曰見龍在田利見大人君徳也述曰徳成而上故曰君徳疏云二徳成而升坤五故云徳成而上謂徳已成而居坤位故云君徳也

漢書蓋寛饒傳寛饒奏封事引韓氏易傳言五帝官天下三王家天下家以傳子官以傳賢若四時之運功成者去不得其人不居其位

漢書蓺文志易家韓氏二篇名嬰伏羲作易分布六爻以五爲君位陰爲虛陽爲實故用九之義幹之九二當升坤五以坤虛無君九二有君徳故升坤五坤爲田五爲大人經云見龍在田利見大人二中而不正升中正之位故文言曰龍徳而正中者也不得其人不居其位謂六居五失位當降也此論易爻升降之理如是非三代之法故自夏禹受舜禪而傳子啟大人世及以爲禮矣寛饒不揆時義動以五帝之法相繩故太子庶子王生以寛饒欲以太古久逺之事匡拂天子宜其爲文吏所詆挫也

禮運孔子曰大道之行也天下爲公選賢與能講信修睦【鄭注公猶共也禪位授聖不家之睦親也】故人不獨親其親不獨子其子是故謀閉而不興盜竊亂賊而不作故外戶而不閉是謂大同今大道旣隱天下爲家【鄭注傳位於子案大道旣隠謂伏羲作易之大道不行也】各親其親各子其子貨力爲己大人世及以爲禮城郭溝池以爲固故謀用是作而兵由此起禹湯文武成王周公由此其選也

孟子曰天下有道小徳役大徳小賢役大賢趙岐注云有道之世小徳小賢樂爲大徳大賢役服於賢徳也【陽大陰小陽升陰降故陰爲陽役】

墨子公孟子曰昔者聖王之列也上聖立爲天子其次立爲公卿大夫【公孟子卽公明子孔子之徒】

文選四十七引墨子曰古者同天之義是故選擇賢者立爲天子天子以其知力爲未足獨治天下是以選擇其次立爲三公

周書殷祝曰湯放桀而歸於亳三千諸侯大會湯退再拜從諸侯之位湯曰此天子位有道者可以處之【孔晁注讓諸侯之有道者】天子非一家之有也有道者之有也故天下者惟有道者理之惟有道者紀之惟有道者宜久處之【久居天子之位】湯以此讓三千諸侯莫敢卽位然後湯卽天子之位【三千諸侯勸之也】與諸侯誓曰陰勝陽卽謂之變而天弗施【逆天道故不施】雌勝雄卽謂之亂而人弗行【雌勝雄女淩男之異逆人道故不行焉】故諸侯之治政在諸侯之大夫治於從【言下必順上】湯卽位君臣之道立故舉陰陽雌雄之理以明之卽易之大道也

中庸子曰𨿽有其位苟無其徳不敢作禮樂焉𨿽有其徳茍無其位亦不敢作禮樂焉鄭注云言作禮樂者必聖人在天子之位

以易言之六居五是有位而無徳猶當時之周王也九居二是有徳而無位猶孔子也乾二居坤五是聖人在天子之位也猶文武也故孔子曰吾學周禮今用之吾從周

緯書所論多周秦舊法不可盡廢【缺】

中正

荀子宥坐篇曰孔子觀於魯桓公之廟有欹器焉孔子問於守廟者曰此何爲器守廟者曰此蓋爲宥坐之器孔子曰吾聞宥坐之器者虛則欹中則正滿則覆孔子顧謂弟子曰注水焉弟子挹水而注之中而正滿而覆虛而欹孔子喟然而嘆曰吁惡有滿而不覆者哉

時

戰國防曰秦客卿造曰聖人不能爲時時至弗失

中【缺】

升降【升降卽上下也】

呂覽五月紀曰太一出兩儀兩儀出陰陽【兩儀天地也出生也】陰陽變化一上一下合而成章【章猶形】渾渾沌沌離則復合合則復離【渾讀如衮冕之衮沌讀近屯離散合會】是謂天常【天之常道】

尙書大傳曰書曰三歲考績三考黜陟幽明其訓曰積不善至於幽六極以類降故黜之積善至於明五福以類升故陟之

子太曰陽推五福以類升陰幽六極以類降升降相關大貞乃通○案陽升陰降陰陽得位相應大亨以正天之道也故云大貞乃通猶經言元亨利貞也大衍之數五十一章卽伏羲作八卦之事後人用之作卜筮卽依此法【缺】

左傳之卦說【缺】

承乘【缺】

應【缺】

當位不當位【附應】

易重當位其次重應而例見於旣未濟彖辭旣濟彖曰利貞剛柔正而位當也此言當位也未濟彖曰𨿽不當位剛柔應也此言應也未濟六爻皆不當位而皆應易猶稱之則易於當位之外其次重應明矣六十四卦言當位者十三卦【履九五否九五臨六四噬嗑六五賁六四遁二五蹇彖及六四巽九五位正中兌九五渙九五正位節九五居位中也中孚九五旣濟】言不當位者二十二卦【需上六降三師六三見五象履六三否六三豫六三臨六三噬嗑彖及六三大壯六五晉九四睽六三解九四夬九四萃九四困九四六三見上象震六三歸妹彖六三丰九四旅九四未得位兌六三中孚六三小過彖剛失位及九四未濟彖及六三】言應者十七卦【防二五師二五比

小畜履同人二五大有豫

臨二五無妄二五咸

恆遁二五睽二五革二五鼎二】

【五中孚】而皆於彖辭發之

世應【附遊歸】

京房易積算法曰孔子易云有四易一世二世爲地易三世四世爲人易五世八純【八純俗本作六世訛】爲天易遊魂歸魂爲鬼易

易幹鑿度曰三畫成幹六畫成卦三畫已下爲地四畫已上爲天易气從下生動於地之下則應於天之下動於地之中則應於天之中動於地之上則應於天之上【注雲天气下降以感地故地气動升以應天也】初以四二以五三以上此之謂應

又云天地之气必有終始六位之設皆由上下故易始於一【易本無體气變而爲一故气從下生也】分於二【淸濁分於二儀】通於三【陰陽气交人生其中缺故爲三才】於四【缺】

盛於五【二壯於地五壯於天故爲盛也】終於上

左傳昭五年正義曰卦有六位初三五奇數爲陽位也二四上耦數爲陰位也初與四二與五三與上位相値爲相應陽之所求者陰陰之所求者陽陽陰相値爲有應陰還値陰陽還値陽爲無應

幹寶易蒙卦注曰防者離宮陰也世在四

謙彖曰謙亨九家易曰艮山坤地山至髙地至卑以至髙下至卑故謙也謙者兌世【五世】艮與兌合故亨

噬嗑初九屨挍滅趾幹寶曰屨挍貫械也初居剛躁之家【震爲躁卦】體貪狠之性【坎爲貪狠震爲陰賊二者相得而行故云】以震掩巽【巽五世故掩巽】彊暴之男也行侵陵之罪以陷屨挍之刑也恆彖曰恆亨無咎利貞久於其道也荀爽曰恆震世也巽來乘之【震三世下體成巽】陰陽會合故通無咎長男在上長女在下夫婦道正故利貞久於其道也

解彖曰天地解而雷雨作雷雨作而百果艸木皆甲拆荀爽曰解者震世也【二世】仲春之月艸木萌牙雷以動之雨以潤之日以烜之故甲拆也

益六三曰王用享於帝吉幹寶曰聖王先成民而後致力於神故王用享於帝在巽之宮【三世】處震之象是則倉精之帝同始祖矣

井卦曰攺邑不攺井幹寶曰水殷徳也木周徳夫井徳之地也所以養民性命而淸潔之主者也自震北行至於五世【震五世井】攺殷紂比屋之亂俗而不易成湯昭假之法度也故曰攺邑不攺井

丰亨王假之勿憂宜日中幹寶曰丰坎宮陰世在五以其宜中而憂其側也坎爲夜離爲晝以離變坎至於天位【五爲天子】日中之象殷水徳坎象晝敗而離居之周伐殷居王位之象也勿憂者勸勉之言也言周徳當天人之心宜居王位故宜日中

下繋曰上古結繩而治後世聖人易之以書契百官以治萬民以察蓋取諸夬九家易曰夬本坤世【五世】下有伏坤書之象也【坤爲文】上又見幹契之象也【幹爲金】以干照坤察之象也夬者決也取百官以書治職萬民以契明其事契刻也大壯進而成夬【大壯坤四世陽進成夬】金決竹木爲書契象故法夬而作書契矣

劉禹錫辯易九六論曰董生述畢中和之語云國語晉公子親筮之曰尙有晉國得貞屯悔豫皆八按坎二世而爲屯屯六二爲世爻震一世而爲豫豫之初爲世爻屯之二豫之初皆少陰不變故謂之八【兩卦至歸魂始變爲九】京房幹傳曰精粹气純是爲遊魂陸績曰爲陰極剝盡陽道不可盡滅故返陽道道不復本位爲遊魂例八卦先曾王父朴庵先生易說【諱有聲字律和】曰碩果不食故有遊歸

又曰陰陽代謝至於遊魂繋云精气爲物遊魂爲變是故知鬼神之情狀【朴庵先生曰此易緯以遊魂爲鬼易也】

幹彖曰大明終始荀爽曰乾起坎而終於離坤起離而終於坎離坎者乾坤之家而陰陽之府故曰大明終始家君曰幹遊魂於火地歸魂於火天故曰終於離坤遊魂於水天歸魂於水地故曰終於坎

幹寶序卦注曰需坤之遊魂也云升在天而雨未降翺翔東西之象也王事未至飲宴之日也夫坤者地也婦人之職也百谷果蓏之所生禽獸魚鱉之所托也而在遊魂變化之象卽烹爨腥實以爲和味者也故曰需者飲食之道也

又訟卦注曰訟離之遊魂也離爲戈兵北天气將刑殺【訟主八月】聖人將用師之卦也

隨彖曰隨剛來而下柔動而說隨大亨貞無咎荀爽曰隨者震之歸魂震歸從巽故大通【震三世下體成巽至歸魂始後本體】動爻得正故利貞陽降陰升嫌於有咎動而得正故無咎蠱彖曰蠱元亨而天下治也荀爽曰蠱者巽也巽歸合震【巽三世至遊魂皆震也】故元亨也蠱者事也備物致用故天下治也

姤彖曰天地相遇品物咸章也荀爽曰謂乾成於巽而捨於離坤出於離與乾相遇南方夏位萬物章明也九家易曰謂陽起子運行至四月六爻成乾巽位在已故言乾成於巽旣成轉捨於離坤萬物皆盛大從離出與乾相遇故言天地遇也

家君曰幹一世外卦四世內卦皆巽也故言乾成於巽遊魂於火地晉故言捨於離坤歸魂於火天大有故言出於離與乾相遇又案巽本宮四月卦也一世外卦四世內卦皆乾也知巽亦成於幹

易例卷上﹤經部﹐易類﹐易例﹥

欽定四庫全書

易例卷下

元和惠棟撰

飛伏

朱子發曰凡卦見者爲飛不見者爲伏飛方來也伏旣往也說卦巽其究爲躁卦例飛伏也大史公律書曰冬至一陰下藏一陽上舒此論復卦初爻之伏巽也【六十卦飛伏詳京房易傳】

唐六典曰凡易用四十九算分而揲之凡十八變而成卦又視卦之八气王相囚死衰沒休廢及飛伏世應而使焉

京房易曰夏至起純陽陽爻位伏藏冬至陽爻動陰气凝地

幹初九潛龍勿用象曰潛龍勿用陽在下也朱子發曰左傳蔡墨曰在漧之始曰潛龍勿用初九卦坤下有伏震潛龍也【此與漢易異】

坤上六龍戰於野荀爽曰消息之位坤在於亥下有伏幹爲其兼【王弼攺作嫌】於陽故稱龍也

暌彖曰說而麗乎明柔進而上行得中而應乎剛仲翔曰剛謂應干五伏陽非應二也與鼎五同義也

鼎彖曰柔進而上行得中而應乎剛昰以元亨仲翔曰柔謂五得上中應干五剛【亦昰伏陽】巽爲進震爲行非謂應二剛與暌五同義也

坤文言曰易曰履霜堅冰至蓋言順也荀爽曰霜者幹之命令坤下有伏幹履霜堅冰蓋言順也幹气加之性而【讀爲能猶耐也】堅象臣順君命而成之

又曰陰𨿽有美含之以從王事弗敢成也荀爽曰六三陽位不有伏陽坤陰卦也𨿽有伏陽含藏不顯以從王事要待干命不敢自成也

困象曰君子以致命遂志虞仲翔曰君子謂三伏陽也案六三戊午火故云伏陽

系辭上曰樂天知命故不憂荀爽曰坤建於亥幹立於巳陰陽孤絕其法宜憂坤下有伏幹爲樂天干下有伏巽爲知命【巽爲命】陰陽合居故不憂

系辭下曰龍虵之蟄以全身也仲翔曰蟄潛藏也龍潛而虵藏陰息初巽爲虵陽息初震爲龍十月坤成十一月復生始巽在下龍虵俱蟄初坤爲身故以全身也又云利用安身以崇徳也九家易曰利用陰道用也謂姤時也陰升上究則乾伏坤中屈以求信陽當復升安身默處也

貴賤

幹鑿度曰初爲元士【在位卑下】二爲大夫三爲三公四爲諸侯五爲天子上爲宗廟【宗廟人道之終】凡此六者陰陽所以進退君臣所以升降萬民所以爲象則也

坤六三或從王事干寶曰陽降在四【自否來】三公位也陰升在三三公事也

訟上九或錫之鞶帶荀爽曰鞶帶宗廟之服三應於上上爲宗廟故曰鞶帶也

師上六大君有命開國承家乾寶曰離上九曰王用出徵有嘉折首上六爲宗廟武王以文王行故正開國之辭於宗廟之爻明己之受命文王之徳也

解上六公用防隼仲翔曰上應在三公謂三伏陽也損彖曰曷之用二簋可用享荀爽曰二簋謂上體二陰也上爲宗廟簋者宗廟之器故可享獻也

益六三有孚中行告公用圭仲翔曰公謂三伏陽也三公位幹爲圭【圭玉也幹爲玉】幹之二故告公用圭【卦自否來故稱乾】巽上九巽在牀下九家易曰上爲宗廟禮封賞出軍皆先告廟然後受行三軍之命將之所專故曰巽在牀下也

系辭下曰二與四同功而異位崔憬曰二主士大夫位佐於一國四主三孤三公牧伯之位佐於天子皆同有助理之功也二士大夫位卑四孤公牧伯位尊故有異也

又云三與五同功而異位崔憬曰三諸侯之位五天子之位同有理人之功而君臣之位異者也

爻等

系辭下曰爻有等故曰物幹寶曰等羣也爻中之義羣物交集五星四气六親九族福徳刑殺眾形萬類皆來發於爻故總謂之物也

京房乾卦傳曰水配位爲福徳【陸績曰甲子水昰幹之子孫】木入金鄕居寶貝【甲寅木幹之財】土臨內象爲父母【甲辰土乾父母】火來四上嫌相敵【壬午火幹官鬼】金入金鄕木漸防【壬申金同位傷木】

京房易積算法曰孔子曰八卦鬼爲系爻財爲制爻天地爲義爻【陸績曰天地卽父母也】福徳爲寶爻【福徳卽子孫也】同气爲魯爻【兄弟爻也】

抱朴子引靈寶經【周秦時書】謂支幹上生下曰寶日【原注甲午乙巳昰也】下生上曰義日【壬申癸酉昰也】上克下曰制日【戊子己亥昰也】下克上曰伐日【甲申乙酉昰也】上下同曰專日又云入山當以保日及義日若專日者大吉以制日伐日必死淮南天文曰子生母曰義母生子曰保【與寶通】子母相得曰專母勝子曰制子勝母曰困【困卽系也】以勝擊殺勝而無報以專從事而有功以義行理名立而不墮以保畜養萬物蕃昌以困舉事破滅死亡淮南之說與京房及靈寶經合蓋周秦以來相傳之法九師言易安知不用昰爲占歟【師法用辰不用日故京易止據辰也】

參同契曰水以土爲鬼

今占法水以土爲官以火爲妻案左傳曰火水妃也蓋從所勝者名之故鄭康成注尙書鴻範曰木八爲金九妻也

比六三比之匪人像曰比之匪人不亦傷乎幹寶曰六三乙卯坤之鬼吏在比之家有土之君也周爲木徳卯爲木辰同姓之國也爻失其位辰體陰賊【卯木以陰气賊害土故爲陰賊】管蔡之象也比建萬國惟去此人故曰比之匪人不亦傷王政也

小畜九五象曰有孚攣如不獨富也九家易曰有信下三爻也體巽故攣如如謂連接其鄰鄰謂四也五以四陰作財【卦體木六四辛未土乃制爻也故爲財】與下三陽共之故曰不獨富也

隨初九官有渝【此易經官爻之明文】貞吉出門交有功九家易曰渝變也謂陽來居初徳正爲震震爲子得土之位故曰官也陰陽出門相與交通陰往之上亦不失正故曰貞吉而交有功

先儒皆以隨爲否上之初初柔升上昰幹之上九居坤初爲震坤之初六升幹上而爲兌也震初庚子水得坤初乙未土之位故曰官有渝水以土爲官鬼官鬼變則吉也上本陰位故陰往之上亦不失正

漢書王莽傳曰太后聽公卿采莽女有詔遣大司徒大司空策告宗廟雜加卜筮皆曰兆遇金水王相【服防曰卜法橫者爲土立者爲木邪向經者爲金背經者爲火因兆而細曲者爲水孟康曰金水相生也】卦遇父母得位【父母者京房所謂天地爻也皇后母天下父母得位故吉】所謂康彊之占逢吉之符也

貞悔

尙書鴻範曰曰貞曰悔○又云卜五占用【句】二衍忒【句】鄭氏曰二衍忒謂貞悔也

左傳僖九年曰秦伯伐晉卜徒父筮之其卦遇蠱曰蠱之貞風也其悔山也

晉語曰公子親筮之曰尙有晉國得貞屯悔豫皆八韋昭曰震在屯爲貞在豫爲悔

京房易傳曰靜爲悔發爲貞

唐六典曰凡內卦爲貞朝占用之外卦爲悔暮占用之胡氏炳文曰幹上九外卦之終曰有悔坤六三內卦之終曰可貞貞悔二字豈非發諸卦之凡例歟

消息

剝彖傳曰君子尙消息盈虛天行也

丰彖傳曰日中則昃月盈則食天地盈虛與時消息臨彖傳曰至於八月有凶消不久也

左傳正義易曰伏羲作十言之教曰乾坤震巽坎離艮兌消息

系辭上曰變化者進退之象也荀爽曰春夏爲變秋冬爲化息卦爲進消卦爲退也

說卦曰數往者順知來者逆仲翔曰坤消從午至亥上下故順也幹息從子至巳下上故逆也

九家易注泰卦曰陽息而升陰消而降陽稱息者長也起復成巽萬物盛長也陰言消者起姤終幹萬物成熟熟則給用給用則分散故陰用特言消也

易緯幹鑿度曰聖人因陰陽起消息立乾坤以統天地又云消息卦純者爲帝不純者爲王

史記曆書太史公曰皇帝考定星歷建立五行起消息注皇侃曰幹者陽生爲息坤者陰死爲消也

漢書京房上封事曰辛酉以來少陰倍力而乘消息孟康曰房以息卦爲辟辟君也消卦曰太陰息卦曰太陽其餘卦曰少陰少陽爲臣下也

後漢書陳忠上疏曰頃季夏大暑而消息不協寒气錯時水漏爲變天之降異必有其故所舉有道之士可防問國典所務王事過差令處暖气不效之意庶有讜言以承天誡

四正

說卦曰震東方也離也者南方之卦也兌正秋也坎者正北方之卦也

案震離兌坎陰陽各六爻荀爽以爲幹六爻皆陽陽爻九四九三十六合四時坤六爻皆陰陰爻六四六二十四合二十四气蓋四正者乾坤之用翟注文言云乾坤有消息從四時來也

系辭上曰兩儀生四象仲翔曰四象四時也兩儀謂乾坤也乾二五之坤成坎離震兌震春兌秋坎冬離夏故兩儀生四象

孟氏章句曰坎離震兌二十四气次主一爻其初則二至二分也坎以陰包陽故自北正防陽動於下升而未逹極於二月凝涸之气消坎運終焉春分出於震始據萬物之元爲主於內則羣陰化而從之極於南正而丰大之變窮震功究焉離以陽包陰故自南正微陰生於地下積而未章至於八月文明之質衰離運終焉仲秋陰形於兌始循萬物之末爲主於內羣陽降而承之極於北正而天澤之施窮兌功究焉故陽七之靜始於坎陽九之動始於震陰八之靜始於離陰六之動始於兌故四象之變皆兼六爻而中節之應備矣【一行六卦議】易緯昰類謀曰冬至日在坎春分日在震夏至日在離秋分日在兌四正之卦卦有六爻爻主一气

康成注通卦驗曰冬至坎始用事而至六气初六爻也小寒於坎直九二大寒於坎直六三立春於坎直六四雨水於坎直九五驚蟄於坎直上六春分於震直初九淸明於震直六二谷雨於震直六三立夏於震直九四小滿於震直六五芒種於震直上六夏至於離直初九小滿於離直六二大暑於離直九三立秋於離直九四處暑於離直六五白露於離直上九秋分於兌直初九寒露於兌直九二霜降於兌直六三立冬於兌直九四小雪於兌直九五大雪於兌直上六

孟康漢書注曰分卦直日之法一爻主一日六十四爲三百六十日餘四卦震離兌坎爲方伯監司之官所以用震離兌坎者是二至二分用事之日又昰四時各專王之气各卦主時其占法各以其日觀其善惡也魏正光歷曰四正爲方伯薛瓉注漢書曰京房謂方伯卦震兌坎離也京氏易傳曰方伯分威厥妖馬生子亡易緯幹鑿度曰四維正紀經緯仲序度畢矣康成云四維正四時之紀則坎離爲經震兌爲緯此四正之卦爲四仲之次序也

京氏易傳曰賦斂不理玆謂禍厥風絕經緯【四時不正也】又云大經在辟而易臣玆謂陰動【坎離爲經位方伯故云大經辟辟卦也大經在辟謂方伯擬君易其臣道也】又云大經搖政玆謂不陰【不陰不臣也】漢書魏相奏曰東方之卦不可以治西方南方之卦不可以治北方春興兌治則饑秋興震治則華冬興離治則泄夏興坎治則雹

十二消息

易系辭曰變通配四時仲翔曰變通趣時謂十二月消息也泰大壯夬配春幹姤遁配夏否觀剝配秋坤復臨配冬謂十二月消息相變通而周於四時也

又云剛柔相推變在其中矣仲翔曰謂十二消息九六相變剛柔相推而主變化故變在其中矣

又曰往來不窮謂之通荀爽曰謂一冬一夏陰陽相變易也十二消息陰陽往來無窮已故通也

又曰寒往則暑來暑往則寒來仲翔曰乾爲寒坤爲暑謂陰息陽消從姤至復故寒往暑來也陰詘陽信從復至泰故暑往寒來也

又曰範圍天地之化而不過九家易曰範者法也圍者周也言乾坤消息法周天地而不過於十二辰也辰日月所防之宿謂諏訾降婁大梁實沈鶉首鶉火鶉尾壽星大火析木星紀枵之屬是也【諏訾以下謂自寅至醜自泰至臨也】幹寶注幹六爻曰陽在初九十一月之時自復來也初九甲子【幹納甲】天正之位而乾元所始也陽在九二十二月之時自臨來也陽在九三正月之時自泰來也陽在九四二月之時自大壯來也陽在九五三月之時自夬來也陽在上九四月之時也【四月於消息爲幹】又注坤六爻曰陰气在初五月之時自姤來也陰气在二六月之時自遁來也陰气在三七月之時自否來也陰气在四八月之時自觀來也陰气在五九月之時自剝來也陰在上六十月之時也【十月於消息爲坤】

康成注幹鑿度曰消息於雜卦爲尊毎月者譬一卦而位屬焉各有所系案每月譬一卦者如幹之初九屬復坤之初六屬姤昰也臨觀以下仿此

春秋緯樂緯曰夏以十三月爲正息卦受泰初之始其色尙黑以寅爲朔殷以十二月爲正息卦受臨物之牙其色尙白以雞鳴爲朔周以十一月爲正息卦受復其色尙赤以夜半爲朔

此後漢陳寵所謂三微成著以通三統也康成謂十日爲微一月爲著三微成著一爻也三著成體乃泰卦也

易緯幹鑿度曰孔子曰復表日角臨表龍顏泰表載【與戴同】幹大壯表握訴龍角大辰【古唇字】夬表升骨履文姤表耳參漏足履王知多權遁表日角連理否表二好文【坤爲文故好文】觀表出凖虎剝表重童【與瞳同】明歷元

案十二消息皆辟卦故舉帝王之表以明之

周易參同契曰朔旦爲復【初九晦至朔旦震來受符】陽气始通出入無疾【仲翔云謂出震成乾入巽成坤坎爲疾十二消息不見坎象故出入無疾】立表微剛黃鐘建子【韋昭曰十一月黃鐘幹初九也康成曰黃鐘子之气也十一月建焉】兆乃滋張播施柔暖黎蒸得常臨鑪施條【九二】開路正光光耀漸近日以益長丑之大呂【康成曰大呂醜之气也十二月建】結正低昂仰以成泰【九三】剛柔並隆陰陽交接小往大來【仲翔曰坤陰詘外爲小往幹陽信內爲大來】輻輳於寅運而趣時漸歷大壯【九四】俠列卯門【春分爲戼戼爲開門】楡莢墮落還歸本根【二月楡落魁臨於戼翼奉風角曰木落歸本】刑徳相負【建緯戼戼刑徳並防相見歡喜】晝夜始分夫陰以退陽升而前洗濯羽翮【九五飛龍】振索宿塵幹健盛明廣被四鄰陽於已【上已】中而相干姤始紀序【初六】履霜最先井底寒泉【巽初六與幹初九爲飛伏幹爲冰也】午爲防賓【康成曰防賓午之气也五月建焉】賓服於陰陰爲主人遁去世位【六二遁幹二世】收斂其精懷徳俟時【陸績曰遁俟時也】棲遲昧防否塞不通【六三】萌者不生陰伸陽屈沒陽姓名觀其權量【六四】察仲秋情任畜微稚老枯復榮薺麥芽蘗因冒以生【八月麥生天罡據酉詩緯推度災曰陽本爲雄陰本爲雌物本爲魂雄生八月仲莭號曰太初行三節宋均注曰本卽原也變陰陽爲雌雄魂也節猶气也太初者气之始也必知生八月仲者據此時菱薺生以爲驗也陽生物行三節者須雌俱行物也】剝爛肢體【六五雜卦曰剝爛也初足二辯四膚指間稱辯辯上稱膚皆屬肢體】消滅其形【消艮入坤】化气旣竭【秋冬爲化】亡失至神【幹爲神】道窮則返歸乎坤元【坤元卽乾元】

月令孟春曰是月也天气下降地气上騰正義曰天地之气謂之陰陽一年之中或升或降故聖人作象各分爲六爻以象十二月陽气之升從十一月爲始至四月六陽皆升六陰皆伏至五月一陰初升至十月六陰盡升六陽盡伏今正月雲天气下降地气上騰者陽气五月之時爲陰從下起上向排陽至十月之時六陽退盡皆伏於下至十一月陽之一爻始動地中至十二月陽漸升陽尙防未能生物之極正月三陽旣上成爲乾卦乾體在下三陰爲坤坤體在上是陽气五月初降至正月爲天體而在坤下也十一月一陽初生而上排陰至四月陰爻伏盡六陽在上五月一陰生六月二陰生陰气尙微成物未具七月三陰生而成坤體坤體在下三陽爲幹而體在上所以十月云地气下降天气上騰劉洽汜閣皇侃之徒旣不審知其理又不能定其防趣諠諠撓撓亦無取焉

乾升坤降

荀慈明論易以陽在二者當上升坤五爲君陰在五者當降居幹二爲臣蓋乾升坤爲坎坤升乾爲離旣成濟定則六爻得位系詞所謂上下無常剛柔相易幹彖所謂各正性命保合太和利貞之道也【坎爲性離爲命二者乾坤之遊魂也乾坤變化坎離不動各能還其本體是各正之義也此說得之京房】左傳史墨論魯昭公之失民季氏之得民云在易卦雷乘幹曰大壯天之道言九二之大夫當升五爲君也慈明之說合於古之占法故仲翔注易亦與之同【玉弼泰六四注云幹樂上復坤樂下復此亦升降之義而弼不言升降】

文言曰易曰見龍在田利見大人君徳也仲翔曰陽始觸陰當升五爲君時捨於二宜利天下

又曰水流濕火就燥慈明曰陽動之坤而爲坎坤者純陰故曰濕陰動之乾而成離乾者純陽故曰燥

又曰本乎天者親上本乎地者親下慈明曰謂幹九二本出於幹故曰本乎天而居坤五故曰親上坤六五本出於坤故曰本乎地降居幹二故曰親下也

又曰雲行雨施天下平也慈明曰乾升於坤曰云行坤降於乾曰雨施乾坤二卦成兩旣濟陰陽和均而得其正故曰天下平【慈明注時乘六龍以禦天云禦者行也陽升陰降天道行也】

又曰與天地合其徳慈明曰與天合徳謂居五也與地合徳謂居二也

與日月合其明慈明曰謂坤五之乾二成離離爲日乾二之坤五爲坎坎爲月

坤彖曰含光大品物咸亨慈明曰乾二居坤五爲含坤五居乾二爲坤初居乾四爲光乾四居坤初爲大【乾上居坤三亦爲含故六三含章可貞坤三居乾上亦成兩旣濟也】天地交萬物生故咸亨

師彖曰能以眾正可以王矣慈明曰謂二有中和之徳而據羣陰上居五位可以王也

六四師左次無咎慈明曰左謂二也陽稱左次含也二與四同功四承五五無陽故呼二含於五四得承之故無咎

上六大君有命開國承家【承讀如墨子引書承以大夫師長之承】慈明曰大君謂二師旅已息旣上居五當封賞有功立國命家也宋曰陽當之五處坤之中故曰開國陰下之二在二承五故曰承家

泰九二朋亡得尙於中行慈明曰朋謂坤朋亡而下則二得上居五而行中和矣

臨九二象曰咸臨吉無不利未順命也慈明曰陽感至二當升居五羣陰相承故無不利也陽當居五陰當順從今尙在二故曰未順命也

升彖曰巽而順剛中而應是以大亨用見大人勿卹有慶也慈明曰謂二以剛居中而來應五故能大亨上居尊位也大人天子謂升居五見爲大人羣陰有主無所復憂而有慶也

九二象曰九二之孚有喜也仲翔曰升五得位故有喜六五象曰貞吉升階大得志也慈明曰陰正居中爲陽作階使居五以下降二與陽相應故吉而得志

系辭上曰天下之理得而易成位乎其中矣慈明曰陽位成於五陰位成於二五爲上中二爲下中故曰成位乎其中也

元亨利貞皆言旣濟【卦具四徳者七乾坤屯隨臨無妄革皆言旣濟】

乾元亨利貞述曰易有太極昰生兩儀乾坤昰也元始亨通利和貞正也幹初爲道本故曰元六爻發揮旁通於坤故亨乾二五之坤成坎坤二五之乾成離坎上離下六爻位當各正性命保合太和乃利貞昰利貞之義矣旣濟傳曰利貞剛柔正而位當也此二篇卦爻辭之通例

幹彖傳曰雲行雨施品物流形虞注云已成旣濟上坎爲云下坎爲雨故雲行雨施【下坎謂五】幹以雲雨流坤之形萬物化成故品物流形

幹文言曰時乘六龍以禦天也雲行雨施天下平也荀注云乾升於坤曰云行坤降於乾曰雨施乾坤二卦成兩旣濟陰陽和均而得其正故曰天下平

坤元亨利牝馬之貞君子有攸往述曰乾流坤形坤凝乾元終亥出子品物咸亨故元亨坤爲牝乾爲馬陰順於陽故利牝馬之貞乾來據坤故君子有攸往【疏曰陽來據坤五三初之位故君子有攸往也】

屯元亨利貞述云坎二之初六二乘剛五爲上弇故名屯三變之正故元亨利貞

屯彖傳曰雷雨之動滿形虞注云震雷坎雨坤爲形也謂三已反正成旣濟坎水流坤故滿形謂雷動雨施品物流形也

隨元亨利貞無咎述曰否上之初二系初三系四上系五陰隨陽故名隨三四易位成旣濟故元亨利貞無咎臨元亨利貞述曰陽息至二與旁通臨者大也陽稱大二陽升五臨長羣陰故曰臨三動成旣濟故元亨利貞

無妄元亨利貞其匪正有不利有攸往述曰上之初妄讀爲望言無所望也四已之正成益利用大作三上易位成旣濟雲行雨施品物流形故元亨利貞其謂三三失位故匪正上動成坎故有體屯難故不利有攸往災及邑人天命不祐卦之所以爲無妄也雜卦曰無妄災也

革已日乃孚元亨利貞悔亡虞注曰上之初與蒙旁通悔亡謂四也四失正動得位故悔亡離爲日孚謂坎四動體離五在坎中故已日乃孚以成旣濟乾道變化各正性命保合太和乃利貞故元亨利貞悔亡矣與幹彖同義

彖傳曰文明以說大亨以正革而當其悔乃亡虞注云文明謂離說兌也大亨謂幹四動成旣濟定故大亨以正革而當位故悔乃亡也

諸卦旣濟

幹彖傳曰乾道變化各正性命保合太和乃利貞旣濟亨小利貞虞注云小謂二也柔得中故亨小六爻得位各正性命保合太和故利貞矣【虞注未濟云濟成也】

彖傳曰旣濟亨小者亨也利貞剛柔正而位當也雜卦曰旣濟定也虞注云濟成六爻得位定也

賁彖傳曰觀乎人文以化成天下虞注云泰幹爲人五上動體旣濟賁離象重明麗正故以化成天下也咸彖傳曰聖人感人心而天下和平虞注云幹爲聖人初四易位成旣濟坎爲心爲平故聖人感人心而天下和平此保合太和品物流形也

恆彖傳曰聖人久於其道而天下化成虞注云聖人謂幹幹爲道初二已正四五復位成旣濟定乾道變化各正性命有兩離象重明麗正故化成天下

家人上九象傳曰威如之吉反身之謂也虞注云謂三動坤爲身上之三成旣濟定故反身之謂此家道正正家而天下定矣

損益言旣濟夬九二漸九五言旣濟泰

升【二升五】歸妹丰

渙

用九用六

幹彖傳曰元亨利貞坤彖傳曰元亨利牝馬之貞此卽用九用六之義也文言曰知進退存亡而不失其正者其惟聖人乎此申用九用六之義所謂中庸也中庸亦云惟聖者能之【用九用六言用九六不失其正也中庸謂之用中庸亦用也】

易稱乾坤乾不獨乾坤不獨坤故著用九用六一條幹用九兼坤乾爲首坤先迷故元首吉坤用六兼乾坤爲終乾陽大故以大終

用九

史墨舉漧六爻曰其坤見羣龍無首吉俗儒謂乾變坤非也爻有九有六凡稱九六者陰陽之變用九用六六十四卦皆然皆言變故幹用九稱其坤則坤用六亦當云其乾也其坤其乾者言乾坤六爻之變非干變坤坤變乾也自魏晉以來諸儒皆不得解【六十四卦三百八十四爻皆稱九六而不變者居半其言不變則見於卦爻之辭】

周以前易書名象皆占七八至文王始用九六以變爲占攺名曰易也【幹鑿度曰陽以七陰以八爲彖陽變七之九陰變八之六鄭注云九六爻之變動者系曰爻效天下之動也然則連山歸藏占象本其質性也周易占變效其流動也】用九用六之法在乾坤二卦

系下曰若夫雜物撰徳辧昰與非則非其中【句】爻不僃虞注云幹六爻二四上非正坤六爻初三五非正故雜物因而重之爻在其中故非其中則爻辭不僃道有變動故曰爻也

坤彖傳曰含光大荀注曰乾二居坤五爲含坤五居乾二爲坤初居乾四爲光乾四居坤初爲大也幹九二見龍在田利見大人荀注曰見者見居其位田謂坤也二當升坤五故曰見龍在田大人謂天子九四或躍在淵無咎荀注曰幹者君卦四者陰位故上躍居五者欲下居坤初求陽之正地下稱淵也

上九忼龍有悔九家易曰忼極失位當下之坤三屈爲諸侯故曰有悔者也

坤初六履霜堅冰至九家易曰霜者幹之命也堅冰者陰功成也謂坤初六之幹四履干命令而成堅冰也六三含章可貞述曰三下有伏陽故含章三失位當之三故可貞

六五黃裳元吉述曰坤爲裳黃中之色裳下之飾五當之幹二而居下中故曰黃裳

甲子卦气起中孚

老子道經曰窈兮冥兮其中有精【河上注云道惟窈防無形其中有精實神明之相薄陰陽交防也】其精甚眞其中有信【眞猶誠也誠猶信也淮南解此經引晉文公伐原以爲失信得原吾弗爲也是精眞信者如易卦之中孚也】

淮南泰族曰天設日月列星辰調陰陽張四時日以暴之夜以息之風以干之雨露以濡之其生物也莫見其所養而物長其殺物也莫見其所喪而物亡此之謂神明【神眇萬物】聖人像之故其起福也不見其所由而福起其除禍也不見其所以而禍除逺之則邇延之則疎稽之弗得察之不虛【誠不可揜】日計無算嵗計有餘夫濕之至也莫見其形而炭已重矣風之至也莫見其象而木已動矣日之行也不見其移騏驥倍日而馳艸木爲之靡縣熢末轉而日在其前故天之且風艸木未動而鳥已翔矣【鳥巢居知風】其且雨也陰曀未集而魚已噞矣【魚潛居知雨】以陰陽之气相動也故寒暑燥濕以類相從聲響疾徐以音相應也故易曰鳴鶴在陰其子和之【中孚微陽應卦故鶴鳴子和】髙宗諒闇三年不言四海之內寂然無聲一言聲然大動天下【所謂言行動天地】昰以天心呿唫者也【復見天心】故一動其本而百枝皆應【本謂初甲子卦气所起】若春雨之灌萬物也渾然而流沛然而施無地而不澍無物而不生故聖人懷天心聲然能動化天下者也【參同契曰故易統天心復卦建始蒙聖人像之故懷天心聲然能動也】故精神感於內形气動於天則景星見黃龍下祥鳳至醴泉出嘉谷生河不滿溢海不溶波故詩云懷柔百神及河嶠嶽【乾元用九而天下治旣濟之效也】

旣濟

莊子田子方曰孔子曰至陰肅肅至陽赫赫肅肅出乎天赫赫發乎地【郭注言其交也】兩者交通成和而物生焉或爲之紀而莫見其形

至陰坤也至陽幹也肅肅出乎天坤之乾也赫赫發乎地乾通坤也至陰至陽乾坤合於一元也【元】兩者交通亨也【亨】成和而物生利也【利】六爻得正貞也【貞】元亨利貞旣濟定也或爲之紀而莫見其形易也故曰易無體

剛柔

易道剛勝而柔危故尙剛道家則不然乃曰剛彊者死之徒此儒與道之別也夫子曰吾未見剛者子路問彊聖門皆尙剛也

天道尙剛

後漢丁鴻傳鴻因日食上封事曰臣聞天不可以不剛【見董子繁露】不剛則三光不明王不可以不彊不彊則宰牧從橫注云三光日月星也天道尙剛易曰幹健也天道終日幹幹是其剛也

君道尙剛不尙柔【缺】

七八九六

蓍爲陽故云七卦爲陰故云八爻爲變故稱九六天地之數止七八九六

天地之數五十有五而天五爲虛者土生數五成數五二五爲十故有地十則五爲虛也虛者爲用故一二三四得五爲六七八九而水火木金具土居其中故易止有七八九六而天地之數已僃矣

七八九六合之爲三十而天地之數畢矣

水火木金得土而成故一二三四得五爲六七八九九六義【七八附】

古文易上下本無初九初六及用九用六之文故左傳昭二十九年蔡墨述周易於幹初九則曰幹之姤於用九則曰其坤【劉規過曰蔡墨此意取易文耳非揲蓍求卦此本當言初九九二但以爻變成卦卽以彼卦名爻其意不取於之適所言其同人其大有猶引詩言其二章其三章】說者謂初九初六皆漢人所加然夫子十翼於坤傳曰六二之動大有傳曰大有初九文言曰乾元用九坤傳曰用六永貞則初九初六用九用六之名夫子時已有之當不始於漢也其九六之義系辭天地之數五十有五有天九地六【九家易謂九天數六地數】幹之防二百一十有六坤之防百四十有四皆以四九四六積算則爲乾九坤六又二十律本於易十一月黃鐘幹初九也黃鐘爲天統律長九寸六分林鐘坤初六也林鐘爲地統律長六寸亦乾九坤六此九六之義也其七爲少陽八爲少陰九爲老陽六爲老陰之義見於孔頴達之易乾卦正義及賈公彥之周禮太卜疏崔憬之周易新義孔賈崔之說本之陳諮議參軍張機易乾卦正義所稱張氏卽機也機之說又本之鄭康成之易注鄭易已亡散見於五經正義及周禮儀禮公羊諸疏與王厚齋之集注【集鄭氏易爲一卷附玉海後】鄭注易有四象云布六於北方以象水布八於東方以象木布九於西方以象金布七於南方以象火又注精气爲物遊魂爲變云精气謂七八遊魂謂九六七八木火之數九六金水之數木火用事而物生故曰精气爲物金水用事而物變故曰遊魂爲變言木火之神生物東南金水之鬼終物西北【此上鄭注】若然生物故謂之少終物故謂之老是老少之義也合鄭張孔賈崔之說考之七八九六實天地之全數耳系辭曰天一地二天三地四天五地六天七地八天九地十子曰夫易何爲者也【據古易次第】虞仲翔注云問易何爲取天地之數也下傳云昰故蓍之徳圓而神卦之徳方以知六爻之義易以貢蓍圓而神七也【七七四十九】卦方以知八也【八八六十四周禮太卜曰其經卦皆八其別六十有四】六爻易以貢九六也【系辭曰爻者言乎變者也又曰爻也者效天下之動者也又曰道有變動故曰爻故易三百八十四爻皆稱九六】昰天地之數易之所取止有七八九六以爲蓍卦之徳六爻之義至其用以筮而遇卦之不變者則不曰七而曰八蓋蓍圓而神神以知來卦方以知知以藏往知來爲卦之未成者藏往爲卦之已成者故不曰七而曰八左傳襄九年穆姜始往東宮而筮之遇艮之八晉語重耳歸國董因筮之得泰之八八者卦之數故春秋內外兩傳從無遇某卦之七者以七者筮之數卦之未成者也【據揲蓍之時七八九六皆卦之未成者旣成之後則七八爲彖九六爲變及舉卦名則止稱八不稱七此古法也】必知七八九六爲天地之全數者天地之數一曰水二曰火三曰木四曰金五曰土一二三四得五爲六七八九水火木金行於四時五五爲土【見太二五爲十昰謂地十】居中央王四方故天地之數止有七八九六七八十五九六亦十五二者合爲一月之數七八爲春夏九六爲秋冬四者合爲一嵗之周天六地五日有六甲辰有五子五六三十而天地之數畢【三統歷日十一而天地之道畢言終而復始十一卽五六也漢志五六天地之中合亦謂天六地五楊傑賦謂天五地六非漢法也】故知七八九六爲天地之全數而易之所用也

兩象易【大壯】【無妄】

系上曰上古穴居而野處後世聖人易之以宮室上棟下宇以待風雨蓋取諸大壯虞注云無妄兩象易也無妄干在上故稱上古艮爲穴居乾爲野巽爲處無妄干人在路故穴居野處震爲後世爲聖人後世聖人謂黃帝也艮爲宮室變成大壯幹人八宮故易以宮室艮爲待巽爲風兌爲雨乾爲髙巽爲長木反在上爲棟震陽動起故上棟下宇謂屋邊也兌澤動下爲下宇無妄之大壯巽風不見兌雨隔震與乾體絕故上棟下宇以待風雨蓋取諸大壯也

【大過】【中孚】

又曰古之葬者厚衣之以薪藏之中野不封不樹喪期無數後世聖人易之以棺槨蓋取諸大過虞注雲中孚上下兩象易也本無干象故不言上古大過幹在中故但言古者巽爲薪艮爲厚乾爲衣爲野乾象在中故厚衣之以薪藏之中野穿土稱封封古窆字也聚土爲樹中孚旡坤坎象故不封不樹坤爲喪期謂從斬衰至緦麻日月之期數無離坎日月坤象故喪期無數巽爲木爲入處兌爲口乾爲人木而有口漧人入處棺斂之象中孚艮爲山邱巽木在裏棺藏山陵槨之象也故取諸大過

【夬】【履】

又曰上古結繩而治後世聖人易之以書契百官以治萬民以察蓋取諸夬虞注云履上下象易也乾象在上故復言上古巽爲繩離爲罔罟幹爲治故結繩以治後世聖人謂黃帝堯舜也夬旁通剝剝坤爲書兌爲契故易之以書契幹爲百剝艮爲官坤爲眾臣爲萬民爲迷暗幹爲治夬反剝以干照坤故百官以治萬民以察故取諸夬大壯大過夬此三蓋取直兩象上下相易故俱言易之大壯本無妄夬本履卦乾象俱在上故言上古中孚本無干象大過幹不在上故但言古者大過亦言後世聖人易之明上古時也

【萃】【臨】

大畜利貞虞注云與萃旁通此萃五之復二成臨臨者大也至上有頤養之象故名大畜

案萃者臨兩象易也故萃五之復二成臨虞注雜卦大畜時也大畜五之復二成臨時捨坤二故時也【兩象易故不言四之初】

【豫】【復】

小畜亨虞注云與豫旁通豫四之坤初爲復復小陽潛所畜者小故曰小畜○初九復自道何其咎吉虞注云謂從豫四之初成復卦故復自道出入無疾朋來無咎何其咎吉幹稱道也

案豫者復兩象易也故豫四之坤初爲復小畜與豫旁通而兼及兩象易者漢法也其本諸系下無妄中孚履與大畜仿此

反卦【有卦之反有爻之反卦之反反卦也爻之反旁通也○王氏略例曰卦有反對】

雜卦曰否泰反其類也虞注云否反成泰泰反成否故反其類終日幹幹反復之道【否反泰泰反否】

復彖傳曰復亨剛反動而以順行虞注云剛從艮入坤從反震故曰反動【艮反震】

觀卦曰觀盥而不薦虞注云觀反臨也【觀反臨】

觀六二曰闚觀利女貞虞注云臨兌爲女兌女反成巽【兌反巽】

明夷虞注云夷傷也臨二之三而反晉也

漸女歸吉虞注云女謂四歸嫁也坤三之四承五進得位往有功反成歸妹兌女歸吉

系上曰鼓之舞之以盡神荀注云鼓者動也舞者行也謂三百八十四爻動行相反其卦【反卦之明文】所以盡易之蘊【六十四反卦】

案古無反卦之說惟虞注觀復明夷漸五條乃眞反卦也其雜卦一條及虞注同人荀注系辭二條仍可通之於旁通耳【乾坤否泰旁通而兼及卦者也○同人九五曰同人先號嘰而後笑大師克相遇虞注云同人反師此旁通而云反者亦乾坤否泰之例也】

朱震周易叢說曰荀爽解中孚曰兩巽對合外實中虛則古人取象有用反卦爲象者於此可見

系下曰重門擊以待虣客蓋取諸豫九家易曰下有艮象從外示之【示與視同】震復爲艮兩艮對合重門之象也又曰君子安其身而後動虞注云謂反損成益

虞注序卦云否反成泰咸反成恆

序卦正義曰今驗六十四卦二二相耦非覆卽變覆者表裏視之遂成兩卦屯蒙需訟師比之類昰也變者反覆惟成一卦則變以對之乾坤坎離大過頤中孚小過之類昰也【此條昰宋人反對之說非漢人反卦之謂】

反復不衰卦

乾象傳曰終日幹幹反復道也述云反復合於乾道頤卦曰頤貞吉虞注云晉四之初反復不衰與乾坤坎離大過小過中孚同義故不從臨觀四陰二陽之例系上曰古之聰明睿知神武而不殺【殺讀爲衰】者夫虞注云謂大人也庖犧在幹五動而之坤與天地合聰明在坎爲聰在離爲明神武謂幹睿知謂坤乾坤坎離反復不衰故而不衰者夫

朱子語類曰三十六宮都是春易中二十八卦翻覆成五十六卦惟有乾坤坎離大過頤小過中孚八卦反覆只昰本卦以二十八卦湊此八卦故言三十六也

半象

虞注需卦曰大壯四之五九二需於沙小有言虞注云大壯震爲言四之五震象半見故小有言

又注需大象曰二失信變體噬嗑爲食故以飲食【二變初爲半震】

又注訟六三曰幹爲舊徳食爲初四二已變之正三動得位體噬嗑食四變食幹故食舊徳

注豫卦辭曰三至上體師象故行師

注訟初六云初四易位成震言三食舊徳震象半見注小畜卦辭云需上變爲巽上變爲陽坎象半見故宻雲不雨

注晉上九曰動體師象

注益六二曰三幹【當作變】折坤牛體噬嗑食故王用亨於帝【亦謂震半象】

說文谷字下雲泉出通川爲谷從水半見出於口又片字下云判木也從半木俎字下雲從半肉在且上

大畜九三曰二已變三體坎二至五體師象【謂坤半象】爻變受成法

家人上九曰有孚威如終吉虞注云謂三已變與上易位成坎坎爲孚故有孚幹爲威如自上之坤故威如易則得位故終吉也象曰威如之吉反身之謂也虞注云謂三動【三得正而動與上易位此受成法也】坤爲身上之三成旣濟定故反身之謂此家道正正家而天下定矣

漸初六曰鴻漸於幹小子厲有言無咎虞注云艮爲小子初失位故厲變得正三動受上成震震爲言故小子厲有言無咎也

上九鴻漸於陸虞注云陸謂三也三坎爲平變而成坤故稱陸也

又曰其羽可用爲儀吉虞注云謂三變受成旣濟與家人彖同義上之三得正離爲鳥故其羽可用爲儀吉三動失位坤爲亂乾四止坤象曰不可亂彖曰進以正邦爲此又發也三已得位又變受上權也孔子曰可與適道未可與權宜無性焉

漸彖傳曰進以正可以正邦也其位剛得中也虞注云謂初已變爲家人四進已正而上不正三動成坤爲邦上來反三故進以正可以正邦其位剛得中與家人道正同義三在外體之中故稱得中幹文言曰中不在人謂三也此可謂上變旣濟定者也

諸卦旁通

幹文言曰六爻發揮旁通情也陸績注云幹六爻發揮變動旁通於坤坤來入乾以成六十四卦故曰旁通情也【旁通如乾與坤之與鼎蒙與革之類】

旁通卦變

小畜亨虞注云與豫旁通豫四之坤初爲復復小陽潛所畜者小故曰小畜○初九復自道何其咎吉虞注云謂從豫四之初成復卦故復自道出入無疾朋來無咎何其咎吉幹稱道也○九二牽復吉象曰牽復在中亦不自失也虞注云變應五故不自失○九三車說輹虞注云豫坤爲車爲輹至三成乾坤象不見故車說輹○六四有孚血去惕出無咎虞注云豫坎爲血爲惕惕憂也震爲出變成小畜坎象不見故血去惕出得位承五故無咎也

履虎尾不咥人亨虞注云與謙旁通以坤履乾以柔履剛謙坤爲虎艮爲尾乾爲人乾兌乘謙震足蹈艮故履虎尾兌悅而應虎口與上絕故不咥人○彖傳曰剛中正履帝位而不疚光明也虞注云剛中正謂五謙震爲帝五帝位坎爲疾病【謙坎】乾爲大明五履帝位坎象不見故履帝位而不疚光明也○象曰上天下澤履君子以辯上下定民志虞注云乾天爲上兌澤爲下謙坤爲民坎爲志謙時坤在乾上變而爲履故辯上下定民志也大有元亨虞注云與比旁通○彖傳曰其徳剛建而文明應乎天而時行是以元亨虞注云大有通比初動成震爲春至二兌爲秋至三離爲夏坎爲冬故曰時行以干亨坤昰以元亨○初九無交害匪咎艱則無咎虞注云初動震爲交比坤爲害艱難謂陽動比初成屯屯難也變得位艱則無咎○九二大車以載有攸往無咎虞注云比坤爲大車幹來積上故大車以載【比變成大有故幹來積上】

旁通相應

暌彖傳曰說而麗乎明柔進而上行得中而應乎剛虞注云剛謂應干五伏陽非應二也與鼎五同義

鼎元吉亨虞注云柔進上行得中應干五剛故元吉亨也

又彖傳曰柔進而上行得中而應乎剛昰以元亨虞注云柔謂五得上中應干五剛巽爲進震爲行非謂應二剛與暌五同義也

震巽特變

說卦曰震爲雷其究爲健爲蕃鮮虞注云震巽相薄變而至三則下象究與四成幹【變至三則成巽故下象究二至四體幹故與四成幹】故其究爲健爲蕃鮮【鮮白也巽爲白虞注巽九五云蕃鮮白謂巽也】巽究爲躁卦躁卦則震震雷巽風無形故卦特變耳

又曰巽爲木爲風其究爲躁卦虞注云變至五成噬嗑爲市動上成震故其究爲躁卦明震內體爲專外體爲躁

下經恆六五云恆其徳婦人吉夫子凶虞注云動正成幹故恆其徳婦人謂初巽爲婦終變成益震四復初婦得歸陽從一而終故貞婦人吉也震乾之子而爲巽夫故曰夫子終變成益震四從巽死於坤中故夫子凶也【恆與益旁通諸卦旁通則從旁通卦變恆內震外巽之卦故終變成益】

恆卦彖傳云利有攸往終則有始也虞注云初利往之四終變成益終則有始故利有攸往也

又云日月得天而能久照虞注云動初成乾爲天至二離爲日至三坎爲月故日月得天而能久照也

又云四時變化而能久成虞注云春夏爲變秋冬爲化變至二離夏至三兌秋至四震春至五坎冬至故四時變化而能久成

上經小畜彖云小畜亨虞注云與豫旁通豫四之坤初爲復復小陽潛所畜者小故曰小畜

又初九復自道虞注云謂從豫四之初成復卦故復自道又九三輿說輹虞注云豫坤爲車爲輹至三成乾坤象不見故輿說輹

豫彖傳曰天地以順動故日月不過而四時不忒虞注云豫變小畜坤爲地動初至三成幹故天地以順動過謂失度忒差疊也謂變初至需離爲日坎爲月皆得其正故日月不過動初時震爲春至四兌爲秋至五坎爲冬離爲夏四時爲正故四時不忒通變之謂事蓋此之類

案小畜內象巽豫內象震震巽特變小畜從旁通之例豫終變成小畜猶恆終變成益也

蠱彖云先甲三日後甲三日虞注云謂初變成幹【大畜】幹爲甲至三成離【賁】離爲日謂幹三爻在前故先甲三日賁時也變三至四體離【噬嗑】至五成幹【無妄】幹三爻在後故後甲三日無妄時也【蠱體巽五震】

下經巽九五云無初有終先庚三日吉後庚三日虞注云震巽相薄雷風無形當變之震矣巽究爲躁卦故無初有終震庚也謂變初至二成離【家人】至三成震【益】震主庚離爲日震三爻在前故先庚三日謂益時也動四至五成離【噬嗑】終上成震震爻在後故後庚三日也巽初失正終變成震得位故吉震究爲蕃鮮白謂巽也巽究爲躁卦躁卦謂震也與蠱先甲三日後甲三日同義

君子爲陽大義

泰小往大來傳曰君子道長小人道消否大往小來傳曰小人道長君子道消則陽爲君子陰爲小人明矣故坤卦辭君子有攸往君子謂幹陽

說卦方位卽明堂方位【缺】

諸例

自內曰往自外曰來內卦爲主外卦爲賔爲客陽謂君子陰爲小人初爲隱【幹初九龍徳而隱又曰隱而未見】爲潛【幹初九潛龍】爲微【系下曰幾者動之微虞注云陽見初成震故動之防易幹鑿度曰天道三微而成著謂一爻】爲幾【虞注系辭曰幾謂初】爲嘖【系辭探嘖索隱虞注云嘖謂初】爲始爲深爲足爲趾爲履爲拇二爲大夫【幹鑿度】爲家【虞注】爲中和四爲三公【幹鑿度】爲心爲疑五爲中和【太】爲天子爲大君爲大人上爲宗廟【幹鑿度】爲首爲角爲終

六不居五【皆指幹五】

下爲先上爲後下爲內上爲外

陽爲存陰爲亡陽爲吉陰爲凶

陽爲吉爲慶爲喜爲生爲徳爲始爲存

陰爲凶爲惡爲殺爲刑爲終爲亡

初九九五爲聖人初六六四上六爲小人

九三爲君子九二爲庸人九四爲惡人爲庸人上九爲庸人

六二六四爲君子

陽失位爲庸人陰失位爲小人

陰陽失正爲邪

二五爲中和

性命之理【缺】

君子小人

幹鑿度曰一聖【復初九】二庸【臨九二】三君子【泰九三】四庸【大壯九四】五聖【夬九五】六庸【幹上九】七小人【姤初六】八君子【遁六二】九小人【否六三】十君子【觀六四】十一小人【剝六五】十二君子【坤上六】十三聖人【初九】十四庸人【九二】十五君子【九三】十六庸人【九四】十七聖人【九五】十八庸人【上九】十九小人【初六】二十君子【六二】二十一小人【六三】二十二君子【六四】二十三小人【六五】二十四君子【上六】二十五聖人【初九】二十六庸人【九二】二十七君子【九二】二十八庸人【九四】二十九聖人【九五】三十庸人【上九】三十一小人【初六】三十二君子【六二】三十三小人【六三】三十四君子【六四】三十五小人【六五】三十六君子【上六】三十七聖人【初九】三十八庸人【九二】三十九君子【九三】四十小人【當作庸人謂九四】四十一聖人【九五】四十二庸人【上九】孔子曰極至徳之世不過此幹三十二世消坤三十六世消鄭注云三十二君之率陽得正爲聖人失正爲庸人陰失正爲小人得正爲君子

陰得正爲君子失正爲小人九三亦爲君子

泰彖傳曰內君子而外小人君子道長小人道消也陽爲君子陰爲小人○又一說陰小人變之正則爲君子解六五君子維有解昰也又蒙六五失正爲童蒙變之正爲聖人蒙彖傳蒙以養正聖功昰也離四爲惡人

離九四曰�如其來如焚如死如棄如

大有初九無交害虞注云害謂四四離火爲惡人旅九四旅於處虞注云巽爲處四焚棄惡人失位逺應故旅於處言無所從也

系下云子曰徳薄而位尊虞注云鼎四也則離九四凶惡小人故徳薄

大有九四匪其尫虞注云其位尫足尫體行不正四失位折震足故尫○象曰匪其尫無咎明辯折也虞注云折之離故明辯折也四在幹則尫在坤爲鼠【晉】在震噬胏得金天在巽折鼎足在坎爲鬼方在離焚死在艮旅於處言無所容在兌暌孤孚厲三百八十四爻獨無所容也

五行相次

幹用九見羣龍彖傳曰時乘六龍以禦天此帝王五行相次之道也幹六龍故明堂有六天一爲道本初九勿用天之主气乃上帝也故月令止有五帝【天爲兼五色天之主气卽太極也】

土數五

一二三四得五爲六七八九故爻止用七八九六而一二三四在其中五得五爲十故天地之數五十有五太衍之數五十而五在其中天地之數五不用故九疇五行不言用大衍之數一不用故著數四十九幹爲仁

虞仲翔注易云幹爲仁史記五帝本紀云其仁如天管子曰天仁地義

初爲元士

易爻初爲元士幹六龍皆禦而初爲元士者案士冠禮記曰天子之元子猶士也天下無生而貴者也鄭注云元子世子也無生而貴皆由下升又鄭郊特牲注云明人有賢行著徳乃得貴也愚謂二義相兼乃成易气從下生其得位者從下而升如二升五亦有賢行著徳故得升五也

震爲車

屯二乘馬班如乘震馬晉語震爲車婦乘墨車也艮爲言

艮六五艮其輔言有序杜注左傳曰艮爲言○春秋傳曰艮山也於人爲言說卦曰成言乎艮系辭曰吉人之辭寡謂艮也

中和之本贊化育之本

參天兩地而倚數又曰兼三才而兩之虞仲翔注云謂分天象爲三才以地兩之立爲六畫之數故倚數參天兩地有坎離之象此中和之本也說卦云幽贊於神明而生蓍此贊化育之本

幹五爲聖人

虞氏謂文王書經系庖犧於九五故庖犧在乾五震初爲聖人【缺】

幹九三君子【缺】

坤六三匪人【缺】

易例

坤文言述坤六三之義云婦道也妻道也臣道也蓋坤於乾有婦道有妻道有臣道獨不云有子道子道屬之六子也聖人易例之分明如昰公羊傳曰臣子一例乃春秋之例非易例也此治易者所當知耳

易例卷下

