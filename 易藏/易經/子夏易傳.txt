子夏易傳

卜子夏

周易上經卷一周易上經乾傳苐一

卷一周易上經乾傳苐一

乾下乾上干﹐元﹑亨﹑利﹑貞。彖曰﹕大哉乾元﹐萬物資始﹐乃綂天。雲行雨施﹐品物流形﹐大明終始﹐六位時成﹐時乘六龍以禦天。乾道變化﹐各正性命﹐保合太和乃利貞。首出庶物﹐萬國咸寧。

乾始降气者也。始而通﹐終而濟﹐保其正也﹐故綂萬物而無外。夫天者﹐位也﹑質也。乾者﹐人也﹑精神也﹐有其人然後定其位﹐精神通明然後綂其質﹐故能雲行雨施﹑生類繼續。大明終始而分其六位﹐乘其隱見而得其變化﹐故得生成而性命正矣。是以聖人之當位也﹐保合於乾元太和之道乃利而終正也。故能首出庶物萬國保其安也。

象曰﹕天行健﹐君子以自彊不息。

健而不息﹐天之運也。自彊而成﹐徳者君子之事也。

初九﹐潛龍勿用。象曰﹕陽在下也。

陽气始生﹐潛而未形﹐𨿽徳龍徳﹐與眾無以異也。

九二﹐見龍在田﹐利見大人。象曰﹕徳施普也。

陽气生物始見於田也﹐稼者可以乘其時也﹐惟大人學之成徳可以普天下所利﹑見明其道也。

九三﹐君子終日乾乾﹐夕惕若﹐厲無咎。象曰﹕反復道也。

君子能通天下之志﹑體天下之變﹐屈舒用捨惟時進退者也。故當知終之地﹑守知至之機﹐有庇人之大徳﹐守事君之小心﹐𨿽在上位反而復守其卑。健於徳﹑敬於人﹑勤於事上﹐終日而不懈夕。猶惕然此其道也。𨿽危﹐何咎君子所以修其徳而後其身也。

九四﹐或躍在淵﹐無咎。象曰﹕進無咎也。

官人者人望其咎也。位髙者﹐主畏其逼也﹐位革於下也﹐可無懼乎﹖位上公也﹑逼帝王也﹑可進而謙讓卹患﹐以勤百姓將務時﹐以進其道也。而猶自疑徳之薄﹐而位之下﹐而卑以自守﹐故曰在淵無咎也。

九五﹐飛龍在天﹐利見大人。象曰﹕大人造也。

陽升而萬物相見也﹐以聖人之大徳而爲乎天下﹐明以周之﹑神以化之﹐而莫見其狀﹐則智惘辧其處﹐萬物咸仰其宜﹐利見大人而賴其治也。

上九﹐亢龍有悔。象曰﹕盈不可久也。

陽極則消之﹐盈則虧之﹐終則始之也。亢而不知﹐𨿽尊極天下威大四海﹐未離於悔也。故聖人與時而消息﹐則堯授舜﹑舜授禹﹐不極於亢﹐而善其終也。

用九﹐見羣龍無首﹐吉。象曰﹕用九﹐天徳不可爲首也。

陽者﹐剛徳之物也。凡用者皆取象焉﹐故曰乾坤﹐其易之門﹐邪陽肆而不已﹐則暴時而後動﹐則治。夫首者事之﹐倡也。故聖人之治天下也﹐有以誅亂去惡者也﹐應之而正﹐非其倡也。則天下皆覩聖人之用九之無首也。此天之無私矣﹐天下之歸矣吉。何往哉﹗

文言曰﹕元者﹐善之長也。亨者﹐嘉之會也。利者﹐義之和也。貞者﹐事之幹也。君子體仁﹐足以長人。嘉會﹐足以合禮。利物﹐足以和。義貞﹐固足以干事。君子行此四徳者﹐故曰﹕乾﹐元﹑亨﹑利﹑貞。

善於物治之始也﹐通其情治之道也﹐利於物而義歸之﹐守其正則無敗事矣。

初九﹐曰﹕潛龍勿用﹐何謂也﹖子曰﹕龍徳而隱者也﹐不易乎世﹐不成乎名﹐遁世無悶。不見是而無悶。樂則行之。憂則違之。確乎其不可拔﹐潛龍也。

不易乎世﹐一世而不可辧也﹐道未行而名不彰也﹐世非之而不悶也﹐吉凶與人同患憂則違之也。

九二﹐曰﹕見龍在田﹐利見大人。何謂也﹖子曰﹕龍徳而正中者也。庸言之信﹐庸行之謹﹐閒邪存其誠﹐善世而不伐﹐徳博而化。易曰﹕見龍在田﹐利見大人。君徳也﹐龍徳而成行也。非其位而居君徳﹐謹信以爲常﹐得於正也。存誠以防邪﹐立於中也。善世而不伐﹐守其謙也。

徳博可施﹐萬物𨿽利見之﹐其道未行也。

九三﹐曰﹕君子終日乾乾﹐夕惕若﹐厲無咎。何謂也﹖子曰﹕君子進徳﹑修業﹑忠信。所以進徳也﹐修辭立其誠﹔所以居業也﹐知至至之﹐可與幾也﹑知終終之﹐可與存義也。是故﹐居上位而不驕﹐在下位而不憂﹐故乾乾。因其﹐時而惕﹐𨿽危無咎矣。位𨿽髙而猶可進也﹐徳之修也﹐君子之知﹐在乎幾也。上體者﹐位之大也﹑難至之地也﹐而能至之﹐是其所至而至之﹐則乃免於悔也﹐故可與論其幾矣。事之難﹐在乎終也﹐而能終於下﹐是素知終而能終也﹐非義以利人則不能矣。故可與存其義也﹐進徳而不盈也﹐豈上位而驕乎。安位以自守也﹐豈下位而憂乎。惕然其危﹐何咎之有﹗

九四﹐曰﹕或躍在淵﹐無咎。何謂也﹖子曰﹕上下無常非爲邪也﹐進退無恆非離羣也。君子進徳﹑修業﹑欲及時也﹐故無咎。

上下無常﹐非求越其羣也﹐所以自進其徳﹐民歸之。

九五﹐曰﹕飛龍在天﹐利見大人。何謂也﹖子曰﹕同聲相應﹑同气相求﹑水流濕﹑火就燥﹑雲從龍﹑風從虎﹐聖人作而萬物覩。本乎天者﹐親上﹔本乎地者﹐親下。則各從其類也。

類之同﹑气之合﹐無情而相從也。淸者﹐本乎天上之道也﹔濁者﹐本乎地下之事也。聖人在上﹐君子﹑小人各得其所﹐親而從其類﹐而天下定也。

上九﹐曰﹕亢龍有悔。何謂也﹖子曰﹕貴而無位﹔髙而無民。賢人在下位而無輔﹐是以動而有悔也。

民歸者﹐位也﹐亢窮也﹐何有於民哉﹗賢人何輔哉﹗潛龍勿用﹐下也。見龍在田﹐時捨也。終日乾乾﹐行事也。或躍在淵﹐自試也。飛龍在天﹐上治也。亢龍有悔﹐窮之災也。乾元用九﹐天下治也﹔見龍有君徳矣﹔時捨而不用也﹔或躍以進其道﹑行其徳而自試飛龍﹐治在一人也。用九上下皆正﹐天下得治也。

潛龍勿用﹐陽气潛藏。見龍在田﹐天下文明。終日乾乾﹐與時偕行。或躍在淵﹐乾道乃革。飛龍在天﹐乃位乎天徳。亢龍有悔﹐與時偕極。乾元用九乃見天則。

日中星鳥﹐春分象也。乾道乃革﹐革於陰也。位乎天徳﹐髙明而周也。時者﹐天之節也。乾者﹐中之動也。時有節﹐動有中﹐亢則俱極矣。乾善用九﹐周而不殆﹐天之徳也﹐可以觀其則矣。

乾元者始而亨者也﹐利貞者性情也。乾始能以美利利天下﹐不言所利大矣哉。

天之道﹐不形而善始﹐故謂之乾。乾始通於物﹐物得而生也。物利而成﹐𨿽利之而純精不攺其正﹐物自乘其化也。故聖人經營其始終而不失其正焉﹐情興於性﹐大通無累也﹐故乾之利美矣﹐安往而不利哉。不言其所利者也。

大哉乾乎﹐剛健中正﹐純粹精也。六爻發揮﹐旁通情也﹐時乘六龍﹐以禦天也。雲行雨施﹐天下平也。君子以成徳爲行﹐日可見之行也。

夫乾﹐剛健中正﹐爲主純精不雜之至也。故始終六位﹐隨時發散﹐能旁通庶物之情。變化乘時﹐雲行雨施而無不及﹐徳之大者也。君子象之﹐能博其徳﹐乃日可見之行﹐則民之所利見矣。故能體化合變而治於無形也﹐潛之爲言也。隱而未見﹐行而未成﹐是以君子弗用也。

行未成﹐則於事不盡也。

君子學以聚之﹐問以辧之﹐寛以居之﹐仁以行之。易曰﹕見龍在田﹐利見大人。君徳也。

行之成﹐乃君之徳也。

九三﹐重剛而不中﹐上不在天﹐下不在田﹐故乾乾。因其時而惕﹐𨿽危無咎矣。

剛者﹐物之健也﹐人之難禦也﹐履重剛動而失之咎也﹐時無止也﹐人道無息也﹐故乾乾。因其時﹐得其上下﹐乃無咎也。

九四﹐重剛而不中。上不在天﹐下不在田﹐中不在人﹐故或之。或之者﹐疑之也﹐故無咎。

地道以上爲用﹐承天以布生也。天道以下爲用﹐資始而流形於下也。三履於地﹐守得其處﹐人道之安﹐據眾之所也。四升上矣﹐乘重剛矣。上近於天﹐革於眾庶者也。位逼於尊﹐徳崇於人﹐而猶自疑而不果﹐在淵而守下﹐故得無咎也。

夫大人者﹐與天地合﹐其徳與日月合﹐其明與四時合﹐其序與鬼神合。其吉凶先天而天﹐弗違後天﹐而奉天時﹐天且弗違而況於人乎﹖況於鬼神乎﹖

大人之道﹑無私之徳﹐而不偏也。而況於中人乎﹖故能觀象立器﹑徵讓與時而無差者也。人者神之主也﹐得於人﹐鬼神之道可知也。

亢之爲言也﹐知進而不知退﹐知存而不知亡﹐知得而不知喪。

亢者直﹐進而不知退﹐極窮而悔也。

其惟聖人乎﹖知進退存亡﹐而不失其正者。其惟聖人乎﹖進退存亡時之然﹐於我何有焉。因內外之分明﹐則保其終而無悔﹐聖人之道也。

坤下坤上坤﹐元亨﹐利牝馬之貞。君子有攸往﹐先迷﹐後得主﹐利西南﹐得朋。東北喪朋﹐安貞吉。彖曰﹕至哉坤元﹐萬物資生﹐乃順承天。坤厚載物﹐徳合無疆。含弘光大﹐品物咸亨。牝馬地類﹐行地無疆﹐柔順利貞。君子攸行﹐先迷失道﹐後順得常。西南得朋﹐乃與類行﹐東北喪朋﹐乃終有慶。安貞之吉﹐應地無疆。

坤﹐順也﹐承於乾而成乾之化也。臣稟命於君﹐而致君之治也。有大通始生之徳焉﹐萬物由之得焉。萬物由之而形也﹐無有逺邇而奉順之勤。不敢怠柔﹐不失正牝﹐馬之貞也。臣道也﹐待君而後成也。君子攸行﹐初離乎族﹐迷而失道﹐後保其所﹐乃其常也。西南同類﹐安無成也。東北喪朋﹐出而得正﹐終有慶也。地承天而體方﹐臣奉君而爲正﹐逺無不至﹐多無不能﹐無疆之徳。故君子定其分﹐行其事﹐則葉。夫無疆之永也。

象曰﹕地勢。坤﹐君子以厚徳載物。

地無不載﹐勢順而上﹐承於天。君子修博其徳﹐而當承上之事也。

初六﹐履霜堅冰至。象曰﹕履霜堅冰﹐陰始凝也。馴至其道﹐至堅冰也。

陰始凝以極於積柔而爲堅﹐罪始於小欺以至於累惡而爲賊。故爲上者不可以不辧﹐爲下者不可以不愼。不早辧也﹐馴而順之以至於大也﹐則無及已。夫陰陽往來等也。乾始於潛日之南至而生也﹐陰生於日之鶉首至履霜﹐而五陰成而爲冰。何也﹖陽天下之大也﹐陰輔成其內﹐而其體一也﹐萬物化也。陽胎於坎而老於乾﹐則凝爲霜﹐積而成冰﹐此陰自成形﹐而爲賊害之始也。非生之始也。𨿽陰盛也而陽潛焉﹐終得其正也﹐故賊臣者世皆有之有﹐隨而滅之﹐此其象也。故聖人作爲戒云。

六二﹐直方大﹐不習無不利。象曰﹕六二之動﹐直以方也。不習無不利﹐地道光也。

靜然而待其天气﹐直也。物得宜而遂生﹐方也。無不載焉﹐大也。地道之上﹐居體之中﹐盡地之理﹐無私而生成也。承命而化之﹐動無不中﹐何習之有乎﹐故無不利也。

六三﹐含章可貞﹐或從王事﹐無成有終。象曰﹕含章可貞﹐以時發也。或從王事﹐知光大也。

體順也﹐爲下之長﹐守臣之分也。內含其明而不敢遂﹐故可因時而發﹐不失其正。王或有命﹐則從之也。不果首成﹐代終而以知之﹐光大能全其道也。

六四﹐括囊﹐無咎﹐無譽。象曰﹕括囊無咎﹐愼不害也。

純陰之升﹐無陽以明之﹐則陰不能獨化也。下體地也。上又非陽﹐無天無君之象也。天地不交之道也。賢人何由明乎敬愼而懷其道﹐包括而不敢發﹐可以無咎譽也。戒其位於上行也。

六五﹐黃裳﹐元吉。象曰﹕黃裳元吉﹐文在中也。

黃﹐中之文也。裳﹐下之飾也。柔以文治﹐中而能通﹐貴而體正﹐不敢違背﹐致君之化也。爲臣以之盡道矣。故大吉也。

上六﹐龍戰於野﹐其血玄黃。象曰﹕龍戰於野﹐其道窮也。

陰之極而陽戰之﹐曰龍戰也。戰則兩傷矣。陰道極﹐極斯窮﹐窮則傷﹐將復壯﹐因萬物而見焉﹐故曰於野。則柔脆者枯死﹐而堅彊者內生也。

用六﹐利永貞。象曰﹕利用永貞﹐以大終也。

柔戒於邪﹐長正乃利也。故君子之用六也﹐順上而保其正﹐合其剛大而終也。

文言曰﹕坤至柔而動也﹐剛至靜而徳方﹐後得主而有常﹐含萬物而化光﹐坤道其順乎承天而時行﹐坤順也。靜而含光﹐能畜治萬物而不敢先也。順於上而時動成﹐其終而不怠。堅剛而得於久﹐至柔以爲剛也。

積善之家﹐必有餘慶。積不善之家﹐必有餘殃。臣弒其君﹐子弒其父﹐非一朝一夕之故。其所由來者﹐漸矣。由辯之不早辯也。易曰﹕履霜堅冰至﹐蓋言順也。

君子之辯於初也﹐旣形於履霜則堅冰至﹐順而致之﹐然也。其辯﹐於君子小人蓋愼乎此也。

直其正也﹐方其義也。君子﹐敬以直內﹐義以方外﹐敬義立﹐而徳不孤。直方大﹐不習無不利。則不疑其所行也。

敬而不謟﹐直內也。非義而不合﹐方外也。敬義不孤﹐徳之大也。可執一而當之﹐事至而決之﹐何習而後爲乎。是以﹐不疑其所行也。

陰𨿽有美﹐含之以從﹐王事弗敢成也。地道也﹐妻道也﹐臣道也。地道無成而代有終也。

含而守下﹐代其終也。

天地變化﹐艸木蕃。天地閉﹐賢人隱。易曰﹕括囊無咎﹐無譽。蓋言謹也。

地本下矣﹐而上無天純陰之用﹐閉之道也。君子謹而晦之﹐免於害也。

君子黃中通理﹐正位居體﹐美在其中而暢於四支﹐發於事業美之至也。

文在於中者﹐能通天下之理也。得其樞矣﹐於何而不利焉。是以爲﹐臣體柔能正大位﹐揚君之大化也。則美在其中而四肢暢矣。正徳於時而天下形矣﹐舉事而可久也﹐天下則之以之爲業﹐美之至也。

陰疑於陽﹐必戰。爲其嫌於無陽也﹐故稱龍焉。猶未離其類也﹐故稱血焉。夫玄黃者﹐天地之雜也。天玄而地黃。

陰﹐純陰者也。𨿽盛衰之無盡窮也﹐故爲治之主焉﹐爲君道焉。在於四時而消息則疊興﹐而未始相離也。陽極則陰生﹐其中陰極則陽復其中﹐至於交會﹐則有進退之事。陽勝陰﹐理固然也。陰勝陽﹐悖之道也﹐故稱陰老而乾戰焉。堅冰之至也﹐陰之盛﹐陽憚而疑﹐故戰也。勿以陰盛而謂之無陽乎﹐陽潛而運﹐乃在中也。慮其將來﹐疑於無陽也﹐故稱龍焉。外由陰也﹐故類稱血焉。戰而兩傷﹐故云玄黃之雜色也。

震下坎上屯﹐元亨利貞﹐勿用。有攸往﹐利建侯。象曰﹕屯剛柔始交而難生﹐動乎險中﹐大亨貞。雷雨之動滿盈﹐天造艸昧﹐宜建侯而不寧。

剛生於柔﹐動在險中﹐屯也。天地之道﹐交而生物。君民之道﹐交而生事。物者得治後生也﹐事者經之而後遂也。難而營之﹐動於險中而獲於大通以正也。非智者不能善其道也。陽震﹐春四時之首也。雷雨動而滿盈﹐造物之始也。猶除艸而爲居也。始於冥昧未見也。險在於前矣﹐何所往哉。安而立已﹐勤而力民﹐協其力也。

象曰﹕云雷屯﹐君子以經綸。

云﹐畜雨者也。雷﹐下震之﹐將降而滿盈也。君子務時經綸而可大也。

初九﹐盤桓﹐利居貞﹐利建侯。象曰﹕𨿽盤桓﹐志行正也﹐以貴下賤﹐大得民也。

剛居屯初﹐造化經始之時也。險在前﹐民思其安也。君子知其時而不決進﹐故盤桓。於下﹐居所用正﹐正則民安歸下﹐則眾所服﹐故動於下﹐建侯封也。

六二﹐屯如邅如﹐乘馬班如﹐匪﹖婚媾﹐女子貞不字﹐十年乃字。象曰﹕六二之難﹐乘剛也。十年乃字﹐反常也。

陰者﹐依陽而成也。況當此﹐屯時欲進﹐應五。𨿽至於乘馬班如﹐裝飾器備而不可往者﹐乘初之﹖也。極數之變以待會終﹐得其依者﹐守中執志之正也。

六三﹐卽鹿無虞﹐惟入於林中。君子幾不如捨﹐往吝。象曰﹕卽鹿無虞﹐以從禽也。君子捨之﹐往吝﹐窮也。

逺於陽﹐欲依於五﹐五與二也。將來得乎是無謀度器備以從禽也﹐故獲於林中。君子知幾不如捨之﹐往則吝也。

六四﹐乘馬班如﹐求婚媾﹐往吉﹐無不利。象曰﹕求而往﹐明也。時之屯﹐陰求陽之深也。之其應者﹐皆乘馬備飾而待於行﹐兩意求之而遂往﹐明得其情﹐吉無不利也。

九五﹐屯其膏﹐小貞吉﹐大貞凶。象曰﹕屯其膏﹐施未光也。屯動於險中﹐非常之時也。有非常之才而後可以濟之矣。五守中﹐而獨應﹐無膏澤以及天下也。小以自守可也﹐將以大正﹐凶之道也。施豈光乎。

上六﹐乘馬班如﹐泣血漣如。象曰﹕泣血漣如﹐何可長也。屯難而後者也﹐以柔居極﹐屯道窮也。乘馬班如﹐將何行乎﹐故泣血漣如﹐凶可知也﹐不能久也。

坎下艮上蒙﹐亨。匪我求童蒙﹐童蒙求我。初筮告﹐再三瀆﹐瀆則不告﹐利貞。彖曰﹕蒙﹐山下有險﹐險而止﹐蒙。蒙﹐亨。以亨行時中也﹐匪我求童蒙﹐童蒙求我﹐志應也。初筮告﹐以剛中也。再三瀆﹐瀆則不告。瀆蒙也。蒙以養正﹐聖功也。

山下有險﹐而止﹐昧於所從﹐蒙也。夫知昧而求決者﹐通之道也。決而當於時﹐適於中道﹐乃行也。亨﹐蒙之理﹐非求我也﹐求我﹐蒙不能明也。待蒙求我﹐志應而後發也﹐告者精意而上請也﹐初志乎決剛中﹐求辧於理﹐故來告也。至於再三﹐則或多矣﹐瀆蒙者也。其肯告乎蒙者﹐無知也。以其不知以養其所知﹐亨。蒙之道乃聖功利而正者也。

象曰﹕山下出泉﹐蒙。君子以果行育徳。

水泉出﹐而未通止所也。徳不博不能及於物﹐淺學之蒙也。君子以之克己而果行﹐廣學以育徳而後能通也。

初六﹐發蒙﹐利用刑人﹐用說桎梏﹐以往吝。象曰﹕利用刑人﹐以正法也。

承於陽而發蒙也。陰奉陽而始明﹐全徳以及物也。刑者失而後治之道也。𨿽陰至明可以刑人﹐而說桎梏正法而已﹐長用之﹐則吝也。

九二﹐包蒙吉﹐納婦吉﹐子克家。象曰﹕子克家﹐剛柔接也。陽剛也﹐明也。初奉之而求其辧﹐三附之而委其質﹐比初之蒙而無情系於三﹐故吉也。居中而正配於五﹐婚姻之吉也。家道大者莫先於正夫婦也。居中貴而委身於卑﹐能接之以禮者也。子能克家﹐莫過是也。

六三﹐勿用取女﹐見金﹐夫不有躬﹐無攸利。象曰﹕勿用取女﹐行不順也。

乘於陽而說之﹐失位而不顧其應者﹐蒙也。不能自保而爲不順﹐曷用娶之﹐無所利也。

六四﹐困蒙﹐吝。象曰﹕困蒙之吝﹐獨逺實也。

逺於陽也。困何以明。守位而困﹐可惜者也。

六五﹐童蒙﹐吉。象曰﹕童蒙之吉﹐順以巽也。

陰蒙無知﹐童之道也。以柔徳委﹐順於二。而二剛﹐巽之居尊與能﹐得其爲上之道﹐故吉也。

上九﹐擊蒙﹐不利爲﹖﹐利禦﹖。象曰﹕利用禦宼﹐上下順也﹐三已應也。茍恱於三﹐擊而取之﹐動不妄干﹐爲宼也﹐擊而歸之。應下以順上﹐保終無間﹐故利用宼也。

乾下坎上需﹐有孚光﹐亨貞吉﹐利涉大川。彖曰﹕需﹐須也﹐險在前也﹐剛健而不陷其義﹐不困窮矣。需有孚光﹐亨貞吉﹐位乎天位以正中也。利涉大川﹐往有功也。

需﹐待也。剛居於尊﹐安於險之道也。能制下﹐健以爲用﹐君子待命而已﹐不可自任﹐則剛健終不陷也。君子觀其爲而動之﹐其義豈窮哉。五以險徳而位於天﹐𨿽非坦道﹐彊毅而制下也。剛中而有孚也。獲剛健之臣而不敢不說﹐則不勞而待其功矣。故光通而貞吉﹐復何險之有哉。是以利涉大川﹐而無險不濟也。文王君人也﹐得九五之位。仲尼位下也﹐居君子之事合﹐兩而待之﹐則上待下之能﹐下待上之命。觀是需之情可見矣。

象曰﹕云上於天﹐需。君子以飲食宴樂﹐澤來矣。君子待命而不勞於慮﹐而得其治也﹐飲食宴樂而已。

初九﹐需於郊﹐利用恆﹐無咎。象曰﹕需於郊﹐不犯難行也。利用恆﹐無咎。未失常也。

郊逺者也﹐未履其位﹐行不犯難也。用其常不失其素矣。

九二﹐需於沙﹐小有言﹐終吉。象曰﹕需於沙﹐衍在中也。𨿽小有言﹐以吉終也。

行逺也﹐沙﹐邇乎水﹐剛履其位﹐敵對於五﹐五非敵也。可以待也。君子之道﹐無執也。與時而行也。得其中者﹐𨿽小有言﹐吉終而已矣。

九三﹐需於泥﹐致宼至。象曰﹕需於泥﹐災在外也。自我致宼﹐敬愼不敗也。

上險可犯也。剛以在上﹐待命於泥﹐逼難而濡難﹐猶外矣。我致之﹐而宼至﹐敬愼之﹐不敗也。

六四﹐需於血﹐出自穴。象曰﹕需於血﹐順以聽也。

剛險居上﹐而承之難﹐從事者也。動而見傷矣。坎陰處下﹐幽穴之物﹐而今升之﹐待陽之運而出﹐難也。則不可不順以聽之。

九五﹐需於酒﹐食貞吉。象曰﹕酒食貞吉以中正也。

剛徳中正﹐施令而治者也。治事已獲眾之奉﹐待其酒食而已。

上六﹐入於穴﹐有不速之客﹐三人來﹐敬之﹐終吉。象曰﹕不速之客來﹐敬之﹐終吉。𨿽不當位﹐未大失也。

需坎上也﹐道之終則反復也﹐入於穴矣。乾覆其上﹐三爻來而不假待也。知道之終能固其所﹐而敬爲主﹐𨿽不得其位能吉其終也。

坎下乾上訟﹐有孚﹐窒惕﹐中吉﹐終凶。利見大人﹐不利涉大川。彖曰﹕訟上剛下險﹐險而健訟﹐訟有孚﹐窒惕﹐中吉。剛來而得中也﹐終凶。訟不可成也。利見大人﹐尙中正也。不利涉大川﹐入於淵也。君子知微﹑知彰﹑知柔﹑知剛﹐能盡物之情也。訟之者﹐其昧於先乎﹐兩其情﹐則上剛而下險﹐兼其象﹐則中心險而行健﹐得無訟乎。訟之所由興於二也﹐內剛險也。居中理可信也﹐不中塞也﹐上健可懼也。直可申也﹐故中吉。人不與訟也﹐故終凶。大人志尙中正者﹐利而見之辧也。陷於下矣﹐又好爭焉﹐故可涉於險也。

象曰﹕天與水違﹐行訟君子﹐以作事謀始。

相違而與處事﹐訟之象也。君子見其未著﹐防其未形﹐則逺訟也。

初六﹐不永所事﹐小有言﹐終吉。象曰﹕不永所事﹐訟不可長也。𨿽小有言﹐其辧明也。

柔非勇於訟也﹐上迫而至訟。訟初有言﹐辧明而通﹐其志不長﹐其訟得於終吉之道也。訟之長﹐凶之咎也。其吉於初已乎。

九二﹐不克訟﹐歸而逋﹐其邑人三百戶﹐無眚。象曰﹕不克訟﹐歸逋﹐竄也。自下訟上﹐患至掇也。

爲下訟上﹐訟可得乎﹐自貽其患也。不可而退﹐還竄其邑﹐自守其寡﹐不敢上敵﹐猶無眚也。

六三﹐食舊徳﹐貞厲﹐終吉。或從王事﹐無成。象曰﹕食舊徳﹐從上吉也。

處下之上﹐從乎剛陽﹐而訟通矣﹐食其徳矣。乘剛而待之﹐危也。從上得附﹐故終吉矣。夫以柔附上﹐非聽其訟亦﹐爲上忤矣。故至有命﹐則行之不敢自成也。夫不爭於外者﹐善矣夫。

九四﹐不克訟﹐復卽命渝﹐安貞吉。象曰﹕復卽命﹐渝安貞﹐不失也。

三柔附我﹐故我不能敵﹐初之訟也。以就三之命﹐變其訟之應也。安貞而吉﹐何所失哉。

九五﹐訟元吉。象曰﹕訟元吉﹐以中正也。

中正上行﹐𨿽訟而吉大也。

上九﹐或錫之鞶帶﹐終朝三褫之。象曰﹕以訟受服﹐亦不足敬也。

剛居訟﹐終能訟而得其終也。專攻得其非﹐上或賞也。三脫其服﹐象褫疾也。

坎下坤上師﹐貞﹐丈人吉﹐無咎。彖曰﹕師﹐眾也。貞﹐正也。能以眾正﹐可以王矣。剛中而應﹐行險而順﹐以此毒天下﹐而民從之﹐吉。又何咎矣。

五天位也﹐而以非陽居之﹐或有戰爭之事。二剛陽也﹐而能正眾﹐可崇任之﹐佐其尊而臣也。文人之謂﹐居中而奉﹐行險而順﹐以殺上。殺毒其人﹐而人從也。專其命﹐咎﹐則吉復大矣。又何咎焉。

象曰﹕地中有水﹐師。君子以容民畜眾。地中有水﹐故能有得其潤﹐而保其廣地之用也。蓋象乎君子也。則能得其情而獲其治道﹐出於民也。故君子以容而畜之﹐顯仁以藏用也。

初六﹐師出以律﹐否臧凶。象曰﹔師出以律﹐失律﹐凶也。

春秋傳言﹕執事順成﹐爲臧逆﹐爲否理。有必然之勝者﹐師出而謀合之。爲臧﹐乃其律也。失之﹐是以凶也。夫律者﹐軍事之命也。師之興﹐主君不能親之﹐是以授其命而不授其事。名曰專徵。此古師之道也。軍志曰﹕軍之所承於君者﹐師之可戰﹐君曰無戰﹐必戰可也。師不可戰﹐君曰戰之﹐無戰可也。故進不求其名﹐退不避其罪﹐本乎社稷之衛也。或以聽君主之制爲律﹐豈足是哉。愼諸﹐其在授人以律乎。

九二﹐在師中﹐吉﹐無咎。王三錫命。象曰﹕在師中﹐吉﹐承天寵也。王三錫命﹐懷萬邦也。

剛中而應﹐行險而順。受命而能正眾也。吉何咎哉。王者以天下爲心﹐用兵非以怒也﹐平之非喜殺也。三錫命非私也﹐安萬邦而已矣。

六三﹐師或輿屍﹐凶。象曰﹕師或輿屍﹐大無功也。

師之出也﹐任於一人。剛中者也。多則或矣。非其任也。何功之有﹐吉。二剛也。而以陰柔乘其上﹐是兼其領也。輿師之凶也。宜哉。無君上之命﹐則免矣。故曰或也。

六四﹐師左次﹐無咎。象曰﹕左次﹐無咎。未失常也。

左者不用之地﹐待其師命而已﹐未失常也。

六五﹐田有禽﹐利執言﹐無咎。長子帥師﹐弟子輿屍﹐貞凶。象曰﹕長子帥師﹐以中行也。弟子輿屍﹐使不當也。居尊𨿽柔﹐待而有獲也。何以利乎﹐柔不能臨眾也。執命而授徳人﹐則無咎矣。二剛中而繼體於五﹐其長子乎。命授一人﹐帥師可也。三柔弟子也。命不可二也。其輿屍也。

上六﹐大君有命﹐開國承家﹐小人勿用。象曰﹕大君有命﹐以正功也。小人勿用﹐必亂邦也。

師之終復於大君者﹐居天下而無私。故誓師曰﹕用命賞於祖﹐不用命戮於社。功存社稷之公也﹐天下共之有。開國而封之者﹐承家而食之者﹐此功之分也。王執而正之﹐非惠之私也。小人不原於天命﹐不足於貴位﹐故至亂邦。此易之終戒也﹐而失於用也。

坤下坎上比﹐吉﹐原筮元永貞﹐無咎﹐不寧方來﹐後夫凶。象曰﹕比﹐吉也。比﹐輔也。下順從也。原筮元永貞﹐無咎。以剛中也。不寧方來﹐上下應也。後夫凶﹐其道窮也。

眾畏險民﹐咸其安也。輔其正而獲吉也。剛位於尊也。本其陽之徳行﹐仁也。居中可以長正也。長正可以寧方也。筮而比之﹐亦何咎也﹐則不寧﹐輔而安矣。後夫道窮﹐𨿽求輔﹐凶也。

象曰﹕地上有水﹐比先王以建萬國﹐親諸侯。

地載水而澤也﹐水得地而安也。下得上而寧也﹐上得下而位也。故先王建萬國和親諸侯﹐然後天下安也。

初六﹐有孚﹐比之無咎。有孚﹐盈缶終來。有他吉。象曰﹕比之初六﹐有他吉也。

眾各保其所居也。能初以求比﹐是以吉也。知乎幾﹐辧乎微﹐爲天下首。比必自誠信盈於素分也。素分盈﹐則主恩及﹐而他吉來矣。

六二﹐比之自內﹐貞吉。象曰﹕比之自內﹐不自失也。

爲五內比﹐應而相合﹐承其私也。爲眾所覩也。能自守中正﹐故保其吉也。

六三﹐比之匪人﹐象曰﹕比之匪人﹐不亦傷乎。不正﹐不能辧﹐其去就﹐而輔於上﹐無首也。可比非其人乎﹐不亦傷矣。

六四﹐外比之﹐貞吉。象曰﹕外比於賢﹐以從上也。

比於尊﹐剛承上﹐輔賢﹐得正﹐吉也。

九五﹐顯比﹐王用三驅﹐失前禽﹐邑人不誡﹐吉。象曰﹕顯比之﹐吉。位正中也。捨逆取順﹐失前禽也。邑人不誡﹐上使中也。

爲天下王也﹐背之以來﹐皆吾人也。則可以安天下矣。獨守其中﹐而私其應﹐爲眾所觀﹐非顯其私歟。疾其背﹐而愛其向也。則失其不來者矣。邑有家者也﹐私也﹐豈王者顯私也。偏其私﹐故邑人不誡﹐王所使之﹐然也。𨿽顯﹐其吉。正其位而尊也。

上六﹐比之無首﹐凶。象曰﹕比之無首﹐無所終也。

無誠於附﹐道窮﹐而比﹐戮﹐斯及矣﹐何終哉。

乾下巽上小畜﹐亨﹐密雲不雨﹐自我西郊。彖曰﹕小畜﹐柔得位﹐而上下應之﹐曰小畜。健而巽﹐剛中而志行﹐乃亨。密雲不雨﹐尙往也。自我西郊﹐施未行也。

小畜﹐陰上得位﹐而陽皆應之也﹐柔畜﹐剛也。大爲小所畜﹐其畜不能全。小畜而已也﹐故健而巽﹐剛下柔也。剛居中﹐巽柔而從其畜。志得而後通也。雨者﹐陰陽和﹐陰行其道﹐則盛而爲雨。小畜﹐志於上﹐往也﹐自得其位而已。使陽而巽﹐其澤不足﹐以下濟也。則密雲而不雨也。云自西郊而東也﹐陰消而退未能行施也。小人來﹐居上位﹐非中正之徳﹐君子無所承也。其何足光哉﹐不能畜君子之大也。

象曰﹕風行天上﹐小畜。君子以懿文徳。

風行天上﹐而不能畜大也。言行徳之大也。文徳者﹐徳之小也。君子之道﹐無所備也。畜其文徳﹐與時行也。

初九﹐復自道﹐何其咎﹐吉。象曰﹕復自道﹐其義吉也。

乾﹐本上也。三陽尙上也﹐應而歸焉。巽以行志﹐復自我道﹐何以咎哉﹐其義吉也。

九二﹐牽復﹐吉。象曰﹕牽復在中﹐亦不自失也。

志乎畜而不能全也。𨿽與我而非應﹐可以牽﹐而巽之自復其道。得時之中﹐故吉也。

九三﹐輿說輻﹐夫妻反目。象曰﹕夫妻反目﹐不能正室也。陰之微﹐不能大畜﹐其亦已矣。故初應二﹐牽巽志而行﹐自復其道﹐至於三﹐斯極之矣。上飛制下﹐終於小畜﹐理固然也。思不能行﹐行脫其輻也。陽不制陰﹐夫不正室也。

六四﹐有孚﹐血去﹐惕出﹐無咎。象曰﹕有孚﹐惕出﹐上合志也。

一陰也﹐而眾陽趨焉﹐非其所治者也。則懼其傷害矣﹐奉與五剛﹐誠信相與﹐近而相親﹐固也。尊而肅民﹐安也。何傷害﹐惕懼之﹐患哉。可無咎乎。

九五﹐有孚﹐攣如。富以其鄰。象曰﹕有孚﹐攣如。不獨富也。

卦惟一陰﹐鄰而奉已﹐已亦交愛﹐有孚攣如﹐資貨與同﹐不獨自厚﹐巽而行志者也。

上九﹐旣雨﹐旣處﹐尙徳載婦﹐貞厲。月幾望﹐君子徵凶。象曰﹕旣雨﹐旣處徳﹐積載也。君子徵凶﹐有所疑也。小畜﹐畜其餘未始於道﹐小不能畜﹐陽得行其志﹐上不可全無。下無所遂志﹐故其終焉。旣雨﹐得行其道也﹐旣處安其所也。尙徳載陽爲所畜也﹐陰專於陽危之道也。月近望﹐陰盈盛也。君子徵凶﹐陽疑而不敢進也。以爻語之﹐則得志以體。言之﹐則小畜。此言巽﹐陰之終而不系於爻也。

兌下乾上履﹐虎尾﹐不咥人﹐亨。彖曰﹕履﹐柔履剛也。說而應乎乾﹐是以履虎尾不咥人﹐亨。剛中正﹐履帝位而不疚﹐光明也。

履﹐一陰而履於陽﹐爲下之長﹐眾之趨焉。是以危而履虎尾也。語其上下﹐則下承上也。言其情﹐則說而奉於乾也。失其所履而全其所承﹐是以不咥人﹐亨。情之所歸﹐則三也。故以卦命之。其於履﹐則剛中正﹐履帝位而不疚。其義也能制其度﹐得其光明也。陰者陽之求﹐而履之陽不競者﹐以陰失位而凶陽﹐抑其情而不亂上之正﹐而咸得其履也。

象曰﹕上天下澤﹐履。君子以辧上﹐下定民志﹐上天下澤得其履也。君子辧賢﹑不肖而上下定之﹐則民無覬幸之望也。

初九﹐素履﹐往﹐無咎。象曰﹕素履之往﹐獨行願也。

履得其所履﹐吉也。過之則咎。以剛志而守下﹐不求其陰﹐進之不以爲榮﹐獨履素﹐行之節是以﹐無過咎也。

九二﹐履道坦﹐坦幽人﹐貞吉。象曰﹔幽人﹐貞吉。中不自亂也。

履不得其履﹐寧倡無僣。二以剛比柔﹐見利﹐不撓其志。居易幽退﹐履其所履﹐中正之吉也。

六三﹐眇能視﹐跛能履﹐履虎尾﹐咥人﹐凶。武人爲於大君。象曰﹕眇能視﹐不足以有明也。跛能履﹐不足以與行也。咥人之凶﹐位不當也。武人爲於大君﹐志剛也。

卦皆無諸﹐陰而三﹐自以爲己任。眇目能視﹐跛足能履﹐豈足恃哉。僣履非位﹐咥其冝也。而志擬於剛﹐欲爲武人﹐大君之行凶之災也。

九四﹐履虎尾﹐愬愬﹐終吉。象曰﹕愬愬終吉。志行也。

三以不順﹐爲眾同棄而已﹐近也。愼於難履者也﹐心懼不足相與﹐在乎守卑以承於上﹐爲上所任。果獲其志得其終﹐吉也。

九五﹐夬履﹐貞厲。象曰﹕夬履﹐貞厲。位正當也。

三柔失位﹐志比武人﹐五爲一卦之主﹐明得帝位取而決之﹐非求系於情也。然三者﹐眾之趨也。𨿽曰決之﹐正之危也。位正當也。何其患乎。

上九﹐視履考祥﹐其旋元吉。象曰﹕元吉﹐在上大有慶也。

積善之家﹐必有餘慶。歸其本也。不顧其邪﹐自履其所得履之終也。則可以心視其往之履﹐而考其善應也。積其行﹐得其終﹐歸其有慶者矣。旋其元吉哉。

周易上經卷二周易上經泰傳第二

卷二周易上經泰傳第二

乾下坤上泰﹐小往大來﹐吉﹐亨。彖曰﹕泰﹐小往大來﹐吉﹐亨。則是天地交而萬物通也。上下交而其志同也。內陽而外陰﹐內健而外順﹐內君子而外小人﹐君子道長﹐小人道消也。

易者﹐象也﹐神之用也。故泰象於天地交﹐而萬物生。上下交而人治成。陽內得時而陰外也。健發於內其道順行於外。親內君子﹐疏外小人﹐君子之長也。是以損削之道往﹐而丰大之道來﹐吉而通者也。

象曰﹕天地交泰﹐後以財成天地之道。輔相天地之宜﹐以左右民。

天地合其時以養物也﹐聖人興其財以丰人也。結网罟﹐作耒耜﹐能輔相天地之宜﹐成天地之道。因時而通利﹐而左右其民也。

初九﹐拔茅茹﹐以其彚﹐徵﹐吉。象曰﹕拔茅徵吉﹐志在外也。

拔茅而連出也﹐君子道長﹐上下交志﹐以其類﹐徵吉。離內以之外﹐志求其成也。

九二﹐包荒﹐用馮河﹐不遐遺﹐朋亡。得尙於中行。象曰﹕包荒得尙於中行﹐以光大也。

乾降爲泰﹐而得其中﹐能通天下之情﹐知天下之用﹐而不過其當也。朋黨何由興乎﹐志在其中﹐不失其治﹐應之而行﹐可謂光大已矣。

九三﹐無平不陂﹐無往不復﹐艱貞﹐無咎。勿卹其孚﹐於食有福。象曰﹕無往不復﹐天地際也。

乾下通而泰也﹐物不可終通﹐則天道復其上﹐地道歸其下矣。平陂則險矣﹐有往則復矣。君子見其交會﹐思其所終﹐慮患而艱守之﹐不失其正。則可無咎而全其吉﹐保食其福也。

六四﹐翩翩﹐不富以其鄰﹐不戒以孚。象曰﹕翩翩﹐不富﹐皆失實也。不戒以孚﹐中心願也。

物各歸本也﹐陰陽之情皆相求也。四所以下者﹐非顧其陽﹐自樂其歸﹐不賴陽之治也。與其眾同志﹐翩翩﹐輕舉不富鄰而自備不戒﹐約而自孚﹐皆乘中心之願而行也。

六五﹐帝乙歸妹﹐以祉元吉。象曰﹕以祉元吉﹔中以行願也。

陰居貴盛而委質於二﹐靜而無爲﹐居貴有祉﹐理得於中。願心而行﹐非權之逼也。忘巳而與能﹐聖人之道也。故元吉矣。

上六﹐城復於隍﹐勿用師﹐自邑告命﹐貞吝。象曰﹕城復於隍﹐其命亂也。

塹隍以爲城﹐取下以爲上也。其終則復隍矣。下爲上使者﹐通其志也。終不能通﹐命亂者也。以之用眾﹐眾不從也。以之告邑﹐命不行也。猶以爲正也﹐終惜已矣。

坤下乾上否之匪人﹐不利君子貞﹐大往小來。彖曰﹕否之匪人﹐不利君子貞﹐大往小來。則是天地不交﹐而萬物不通也。上下不交而天下無邦也。內陰而外陽﹐內柔而外剛﹐內小人而外君子﹐小人道長﹐君子道消也。天地之道﹐各守其所﹐上下不相通誌﹐而非人道之治。陰在內而陽失時﹐內其柔邪而外其剛直﹐小人爭內而君子疏逺也。時否閉矣。無復人之道也。小人道長﹐不利君子正﹐爲小人疾也。是以大善之事往﹐而小惡之事來也。

象曰﹕天地不交﹐否。君子以儉徳辟難﹐不可榮以祿。上下隔塞﹐其志不通﹐其道不行也。則動而見疑矣。故晦道薄徳﹐懼時之用﹐以避其患也。

初六﹐拔茅茹﹐以其彚﹐貞吉亨。象曰﹕拔茅貞吉﹐志在君也。

易也者﹐聖人所以體其時﹐而利其行也。天地不交﹐君子不榮以祿。夫吉凶生乎動﹐動其始﹐則其終不能禁矣。處否初位﹐而愼其動﹐得君乃行。故牽類而守正﹐終﹖其吉亨也。

六二﹐包承﹐小人吉。大人否﹐亨。象曰﹕大人否﹐亨。不亂羣也。

柔履順中﹐承其上﹐小人得一時之中﹐故獲一時之吉。君子得其大中也﹐當其否也。不能包承於上﹐亦不能非小人﹐必避世異俗﹐安卑保命而已﹐故𨿽否而終通也。

六三﹐包羞。象曰﹕包羞﹐位不當也。

位陽也﹐而陰處之。包承﹐柔佞之過也。是以羞辱及矣。

九四﹐有命﹐無咎。疇離祉。象曰﹕有命無咎﹐志行也。

上近至尊﹐下據其民﹐咎以專也。五之休否﹐有命任已﹐卑以奉上﹐正以率下﹐其志得行﹐亦又何咎。誰麗其福乎。乃巳之致也。

九五﹐休否﹐大人吉。其亡﹐其亡系於苞桑。象曰﹕大人之吉﹐位正當也。

大人者知存亡之道也。羣小並進𨿽可全正﹐𨿽得尊位憂其危亡。順而從之﹐不敢以力﹐息於否之時也。其道乃固矣。正當其位﹐物猶不陵﹐故保其吉﹐而終遇也。

上九﹐傾否﹐先否後喜。象曰﹕否終則傾﹐何可長也。

否之終否﹐其傾矣。極終則變﹐何可以久。君子當其極﹐故先否也。困極以道通也。故後喜也。

離下乾上同人﹐於野﹐亨。利涉大川﹐利君子貞。彖曰﹕同人於野﹐柔得中而應乎乾﹐曰同人。同人曰「同人於野﹐亨利涉大川。」干行也。文明以健中正﹐而應君子正也。惟君子爲能通天下之志。

天下之器大矣﹐其爲務多矣。治之而不謬者﹐其惟同人乎。所以同其同而無方也。二一陰也﹐得中而羣陽歸焉。能得物之情﹐故曰同人。其徳乾之徳也。下之功﹐上使之也。爲上能同於下者﹐鮮矣。能同之﹐則其徳大矣﹐其務成矣。其聖人之功歟。上之不與﹐𨿽下求其同不可得也。非文明辧於內﹐剛健行於外﹐中正而相應者﹐不能同也。此君子之正而能通天下之志也。

象曰﹕天與火。同人。君子以類族辧物天體大也﹐火體小也。火曰炎﹐上同於天也。必時曦燥﹐而後盛乎。俟天之與也。上下之位旣列﹐得其同﹐則上能與下也。君子象之﹐而類其族﹐辧其物。志可同者與之﹐不遺其細者也。則天下何有焉。

初九﹐同人於門﹐無咎。象曰﹕同人於門﹐又誰咎也。

卦一陰。而近者多得也。或尊而保之也。初比於二﹐不系其常﹐出門同之﹐無與爭者﹐得之先也。誰之咎矣。

六二﹐同人於宗﹐吝。象曰﹕同人於宗﹐吝。道也。

不能大同守宗獨應。失其於野之義﹐可惜也已。

九三﹐伏戎於莽﹐升其髙陵﹐三歲不興。象曰﹕伏戎於莽﹐敵剛也。三歳不興﹐安行也。

情系者﹐徳之累也。妄興者﹐凶之道也。居下之長﹐而據尊之應﹐潛構兵戎﹐以敵於五。在下之上﹐曰髙陵也。至五而三﹐象三歳也。五勝而不能興也。禍自致也。安所行哉。

九四﹐乘其墉﹐弗克﹐攻吉。象曰﹐乘其墉﹐義弗克也。其吉。則困而反則也。

與三攻﹐以求二﹐乘其墉也。猶隔之矣。二可得乎﹐其義固不克也。求之不得也。困而反其則矣。乃遇其吉也。

九五﹐同人﹐先號咷而後笑。大師克相遇。象曰﹕同人之先﹐以中直也。大師相遇﹐言相克也。

剛健中正﹐求其同而爲治也。夫求其同﹐固有不同者矣﹐故下剛。有役其公而私其同焉﹐以力正之。未獲其志﹐故先號咷而後笑也。非私也﹐求其治而中直以正也。剛而難遇也。之而後合﹐同人之道也。

上九﹐同人﹐於郊無悔。象曰﹕同人於郊﹐志未得也。

居其外也。已過其內﹐無與同者﹐患爭之﹐悔則免矣。求同無與﹐志何得也。

乾下離上大有﹐元亨。彖曰﹕大有﹐柔得尊位﹐大中而上下應之﹐曰大有。其徳剛健﹐而文明應乎天﹐而時行是以﹐元亨。

柔得大中之位﹐而上下歸焉﹐無有逺邇﹐皆大有之也。其徳剛健而行﹐文明以辧﹐大位徳應於天﹐以時行﹐是以大亨也。

象曰﹕火在天上﹐大有。君子以遏惡揚善﹐順天休命﹐明得其時﹐上無不容也。善者﹐道之大也﹐故揚之。惡者﹐道之小也﹐故遏之。上舉其善則惡止矣。君子順其時﹐美其命而已﹐故大有之也。

初九﹐無交害﹐匪咎。艱則無咎。象曰﹕大有﹐初九﹐無交害也。夫欲其丰﹐害物以求有者﹐斯害來矣。此害之交也。咎可逃乎。初得於主﹐始有之矣﹐守其分而不躁﹐難其志以自保﹐則終有大而無咎也。未涉於交害矣。易所以戒。大有﹐剛健之初﹐先逺害而利﹐自至矣。

九二﹐大車以載﹐有攸往﹐無咎。象曰﹕大車以載﹐積中不敗也。剛健之中﹐力之大者也。上之所任事﹐委於中﹐致逺﹐不泥也。

九三﹐公用亨於天子﹐小人弗克。象曰﹕公用亨於天子﹐小人害也。

爲下之長﹐富有其民﹐公之位也。爲五所有﹐志達乎尊﹐以奉其主也。小人不可用也。以上之柔徳﹐則不克﹐通而謀其害之矣。大有﹐容之也。禦小人者﹐其道異乎﹐可大有之而不任也。

九四﹐匪其彭﹐無咎。象曰﹕匪其彭﹐無咎。明辧晳也。

柔得尊位﹐而上下咸願應之以時﹐近親難處之地也。能知禍福之端﹐畏天下之所覩。如非在五旁﹐兢以自警﹐不敢怙恃﹐可無咎矣。非明辧者不能至也。可謂智矣。剛能處柔者也。

六五﹐厥孚交如﹐威如﹐吉。象曰﹕厥孚交如﹐信以發志也。威如之吉。易而無備也。

以柔徳而居主位﹐虛中孚誠民亦奉其誠也。志交信矣。何所備乎。故易然﹐而保其尊。威如﹐而獲其吉也。

上九﹐自天佑之﹐吉。無不利。象曰﹕大有﹐上吉﹐自天佑也。

剛居極上﹐尊柔奉之﹐可謂上賢而順髙﹐而得終。履其信也。得其終也。內符於天﹐與天合徳也。則自天佑之矣。何不利焉。

艮下坤上謙﹐亨。君子有終。彖曰﹕謙﹐亨。天道下濟而光明﹐地道卑而上行。天道虧盈而益謙﹐地道變盈而流謙。鬼神害盈而福謙﹐人道惡盈而好謙。謙尊而光﹐卑而不可踰﹐君子之終也。

陽﹐天也﹐而下其陰﹐是以謙。無不通。君子所以保終也。天之道﹐寒暑日月也。盈則虧之﹐損則益之。地之道﹐山川丘陵谷也。髙則傾之﹐卑則受之。鬼神依人﹐謙則福之﹐盈則禍之。人道惡盈﹐盈則慢之﹐以人惡已。謙則下人﹐故人好也。尊而謙之﹐益光大矣。卑而謙之﹐人莫之踰。君子所以保終也。

象曰﹕地中有山﹐謙。君子以裒多益寡﹐稱物平施。山下於地﹐而得地中﹐謙也。君子謙以下人﹐得人心也。多者損己﹐以聚之寡者減己﹐以益之稱物而平施。不失其常乃平也。

初六﹐謙謙君子﹐用涉大川﹐吉。象曰﹕謙謙君子﹐卑以自牧也。

柔以處下﹐謙之謙也。君子用謙於初﹐自養其徳﹐𨿽涉難而吉也。

六二﹐鳴謙﹐貞吉。象曰﹕鳴謙貞吉﹐中心得也。

陽者眾陰之所求也。二承而親之﹐旣得於心﹐聲以發外﹐謙而鳴之﹐辭也。守中而不敢自大﹐得正之吉也。

九三﹐勞謙君子﹐有終吉。象曰﹕勞謙君子﹐萬民服也。居下之上﹐爲眾之﹐則勤於正﹐眾𨿽勞﹐而謙厚之至也。謙以保位﹐萬民服也﹐故得保其終﹐吉矣。

六四﹐無不利﹐撝謙。象曰﹕無不利﹐撝謙。不違則也。

謙以在位﹐不僭不偪﹐不違其則者也。以之奉五﹐而待於三﹐奉事得宜﹐指撝皆從﹐無不利也。謙敬之利﹐道之然也。

六五﹐不富以其鄰﹐利用侵伐﹐無不利。象曰﹕利用侵伐﹐徵不服也。

柔居上位﹐止而順之﹐謙也。柔之過﹐盜之心生﹐故至用師也。居尊而著於謙﹐得眾之道也﹐故不待富鄰而利以侵伐也。

上六﹐鳴謙﹐利用行師﹐徵邑國。象曰﹕鳴謙﹐志未得也。可用行師徵邑國也。

上𨿽應三﹐二近相與﹐故中心未得也。徒聲鳴而已。然正應無爭﹐辭謙無怨﹐是以外助也。分眾受命﹐才堪徵邑國而已﹐非不利者也。

坤下震上豫﹐利建侯﹐行師。彖曰﹕豫﹐剛應而志行﹐順以動﹐豫。豫順以動﹐故天地如之﹐而況建侯行師乎。天地以順動﹐故日月不過而四時不忒。聖人以順動﹐則刑罰淸而民服。豫之時﹐義大矣哉。

陰者小人之道也。治之者﹐非君子歟。眾陰而陽禦之﹐非當大位則有兵戰之事。文之不當理也。其用師而豫乎﹐剛應而眾從之也。豫先而當得其順動者也。順以動﹐故天地如之﹐日月之疊明也。四時之更﹐變也。聖人以順動﹐而天下服也。非聖人不能得順動之時義也。

象曰﹕雷出地奮﹐豫。先王以作樂崇徳﹐殷薦之上帝﹐以配祖考。

雷始發震奮而出地﹐物遂其豫也。震先而得其樂乎﹐故謂豫之。爲樂得於心﹐而形見於外﹐興物而動其情﹐曰樂。故先王之有天下者﹐樂也。禮平天下之志﹐以修諸內也。故合其鐘﹑鼔﹑竽﹑瑟﹑管﹑磬之聲而與眾共樂也。禮者﹐重本崇徳而敬其上也﹐故禘郊宗祖皆崇有徳﹐而配之上帝天神焉。以與眾同敬而節諸外也﹐故作樂崇徳﹐殷薦上帝﹐合禮樂之化﹐設內外之敎﹐而天下順也。

初六﹐鳴豫﹐凶。象曰﹕初六﹐鳴豫﹐志窮﹐凶也。

初有上應﹐樂有得志也。夫君子之心﹐靜而自居。知得喪之終始﹐而不遷其正﹐故其樂不極﹐其憂不沮﹐何患之及哉。小人之始得志﹐誇其大而極其志﹐極而不及﹐於禍者無之。

六二﹐介於石﹐不終日﹐貞吉。象曰﹕不終日﹐貞吉。以中正也。

卦一陽也。眾陰競之﹐以求豫也。二得順而中正﹐物至而順﹐豫至而樂﹐不遷其正也﹐故介如石堅﹐難以茍變。感之至﹐後動也。得吉之先也﹐其先知者不疾而速獲其吉也。安用其終日乎。

六三﹐盱豫悔﹐遲有悔。象曰﹕盱豫有悔﹐位不當也。

四經﹐始之地也。而三統下﹐卦之主而不當位﹐是以遲速皆不中也。盱而遽來﹐柔涉乎諂也。遲而後至﹐疑懼旅於眾也。是以悔矣。

九四﹐由豫﹐大有得﹐勿疑﹐朋盍簪。象曰﹕由豫﹐大有得。志大行也。

一陽而能濟眾也。而上下應之﹐所以得豫﹐皆由之也。復何疑焉。旣順以動之﹐天下附之。則智者爲謀﹐勇者爲力﹐皆相朋合﹐簪而來仕矣。

六五﹐貞疾﹐恆不死。象曰﹕六五﹐貞疾﹐乘剛也。恆不死﹐中未亡也。

四剛動也。眾之歸柔﹐無徳乘之﹐正乃疾也。守恆於中﹐其義不死已﹐存其尊也。

上六﹐冥豫成﹐有渝無咎。象曰﹕﹖豫﹐在上何可長也。

剛得志而豫﹐五正疾矣。而又上之﹐處於豫外﹐不知時之豫﹐昧於豫之成也。何可長哉。變而知歸﹐得無咎矣。

震下兌上隨﹐元亨利貞﹐無咎。彖曰﹕隨﹐剛來而下柔。動而說﹐隨。大亨貞﹐無咎。而天下隨時﹐隨時之義大矣哉。

剛來而下於柔﹐得其情﹐隨。而治之大通者也。剛中正﹐動而說﹐利而正﹐夫何咎哉。夫隨﹐多失正﹐正則寡。隨﹐動說而隨大﹐亨不失其正﹐而無咎者﹐大人也。而天下隨之矣。

象曰﹕澤中有雷﹐隨。君子以向晦入宴息。

雷下於澤之中也。雷隨於澤﹐澤隨於雷。君子得物之情﹐而隨正之。則物來隨已正也。何所憂哉。故向暮入宴息﹐安之時也。

初九﹐官有渝﹐貞吉。出門交有功。象曰﹕官有渝﹐從正﹐吉也。出門交有功﹐不失也。

隨主於見﹐可而變也。不隨則不吉。隨而喪本﹐亦不吉。初無專應得其理也。剛不失正﹐得其吉也。與二相得﹐出門交有功也。非應而合之﹐不失其隨﹐時之宜﹐不隨則獨立無功矣。

六二﹐系小子﹐失丈人。象曰﹕系小子﹐弗兼與也。

不顧其應﹐與時相得﹐動說相與﹐得隨之宜。五體隨而不戀初﹐遇之而有交。故二無凶﹐吉之戒也。

六三﹐系丈人﹐失小子。隨有求得﹐利居﹐貞。象曰﹕系丈夫﹐志舍下也。

隨不系於常也。三近於四﹐而遂相附得﹐隨也。四亦不逆求﹐所得也專﹐正而居﹐志合逺附﹐得所利也。

九四﹐隨有獲﹐貞凶。有孚﹐在道以明﹐何咎。象曰﹕隨有獲﹐其義凶也。有孚在道﹐明功也。

得三而附﹐有獲者﹐私擅其民﹐正之凶也。以隨之時﹐協隨之義﹐竭誠奉主﹐立功明道﹐皆上之有也。夫何咎哉。

九五﹐孚於嘉﹐吉。象曰﹕孚於嘉﹐位正中也。

剛徳居尊﹐有應而不系﹐盡下之宜﹐大通者也。中正而保位﹐利而貞也。信向於隨之嘉吉﹐則下皆隨之矣。

上六﹐拘系之﹐乃從維之﹐王用亨於西山。象曰﹕拘系之﹐上窮也。

隨者﹐下而隨也。下而隨之乃治﹐非大正之義也。治誠而不隨﹐則以力制可也。六無附而保其上﹐守於險阻可拘之﹐乃從維之﹐以力而後至服﹐而通命於逺志﹐治也。

巽下艮上蠱﹐元亨﹐利涉大川﹐先甲三日﹐後甲三日。彖曰﹕蠱﹐剛上而柔下﹐巽而止﹐蠱。蠱﹐元亨﹐而天下治也。利涉大川﹐往有事也。先甲三日﹐後甲三日﹐終則有始﹐天行也。

蠱﹐文皿虫也。風過山也。時之蠱﹐而事系之﹐不可以無制﹐作也。剛升而上﹐柔來而下﹐剛柔兩得其情﹐大通而柔伏也。巽而上﹐無違迕也。故可以造治制作﹐而無難也。古之爲治者﹐以質文相變也。獘而更之﹐之謂也。以質治者﹐寛而任人﹐親而不尊﹐其獘也。野而不近﹐縱而難禁﹐故因其獘而反之以文。以文治者﹐檢而有度﹐尊而不親﹐其獘也。煩而多賊﹐近而無實﹐因其獘而更之以質。質文更代﹐終則有始。如寒暑之謝也。甲者﹐制事之首也。夫立制者﹐必先究前獘之由﹐察其中﹐要其終。故先三日﹐以原之﹐然後更之﹐今及其先﹐乃及其後。後甲三日之正﹐故能合其時﹐而當於人心也。殷因於夏﹐周因於殷﹐故爲之攺命﹐創制天下法也。

象曰﹕山下有風﹐蠱。君子以振民育徳。

山下有風﹐時蠱而制事也。君子將以振民﹐先有其徳然後制作也。

初六﹐乾父之蠱﹐有子考﹐無咎﹐厲終吉。象曰﹕乾父之蠱﹐意承考也。

有爲者﹐臣子之職也。受命者﹐承其意而損益從時﹐而後蠱﹐可幹也。柔始受命﹐能終其事。承父之後也﹐可謂有子矣。考何咎乎。臨事而專﹐故曰厲也。終成其志﹐得無咎也。有事之道也。

九二﹐幹母之蠱﹐不可貞。象曰﹕幹母之蠱﹐得中道也。

幹內應柔﹐承母之事也。不可以自正﹐非所越也。乃得中道矣。事有順而後成者﹐此之謂也。

九三﹐乾父之蠱﹐小有悔﹐無大咎。象曰﹕乾父之蠱﹐終無咎也。

以剛得位﹐幹其事而專其任也。專之故﹐小悔﹐終成其志﹐故無咎也。

六四﹐裕父之蠱﹐往見吝。象曰﹕裕父之蠱﹐往未得也。

柔之位﹐而以柔處之﹐不能敏於事也。是寛其事而無成也。復命得乎﹐往見吝矣﹐終無功也。

六五﹐乾父之蠱﹐用譽。象曰﹕乾父用譽﹐承以徳也。

柔非能幹蠱也。事必有主之者矣﹐用徳而不勞於力﹐五之謂歟。居得中正﹐眾之所荷﹐用譽之謂也。

上九﹐不事王侯﹐髙尙其事。象曰﹕不事王侯﹐志可則也。

剛上者﹐主之尙也﹐令之源也。終其事而不享其利﹐以髙尙爲事﹐可企而則也。不事王侯﹐可以尙之也。

兌下坤上臨﹐元亨利貞。至於八月﹐有凶。彖曰﹕臨剛浸而長﹐說而順﹐剛中而應﹐大亨。以正天之道也。至於八月﹐有凶。消不久也。

陰陽疊盛﹐天道成焉。陽長而萬物生﹐君子之道行﹐小人望之而服也。剛長正以應﹐說而順之﹐大亨﹐以正也。夫物有長也﹐必有代也。陽𨿽維陰﹐至於陰盛則不復維矣。君子當其時﹐內惕而不自得焉。觀時之消息也。臨代坤之二也。極六位而陰及代之矣。數之變也。凶其久乎。月陰之物來﹐代陽也﹐故八月凶。

象曰﹕澤上有地﹐臨。君子以敎思無窮﹐容保民無疆。

澤上有地﹐地取潤於澤。剛臨於柔﹐小人取﹐則於君子思其敎﹐周而無已也。則能保民安眾而應其無疆也。

初九﹐咸臨貞吉。象曰﹕咸臨貞吉﹐志行正也。

四爲我應﹐能感柔也。則制之自我矣。豈肆其志哉。感其從正者也。故得吉矣。

九二﹐咸臨吉無不利。象曰﹕咸臨吉無不利﹐未順命也。

剛浸而長﹐履位得中﹐有其徳而能感。五以從已也。則五順於二﹐二未盡順於五也。尊而順﹐剛徳日崇﹐故無不利也。

六三﹐甘臨﹐無利攸。旣憂之﹐無咎。象曰﹕甘臨﹐位不當也。

旣憂之﹐咎不長也。陰以居上﹐柔接以臨之﹐甘辭以說之﹐失其正也。下有其人﹐而悟其非道﹐而能憂之﹐則咎不長也。

六四﹐至臨無咎。象曰﹕至臨無咎﹐位當也。

應於初﹐則剛之。敎而守當其位﹐盡柔之道﹐臨之至也。無憂邪之﹐咎矣。

六五﹐知臨大君之宜﹐吉。象曰﹕大君之宜﹐行中之謂也。

二以剛長﹐五能感而從焉﹐知之以能﹐授之以政﹐可謂智矣。大君之宜﹐能臨天下者﹐如此矣。行能得其中也。

上六﹐惇臨﹐吉﹐無咎。象曰﹕惇臨之吉﹐志在內也。

四五皆應於陽﹐上爲至順﹐亦歸而從之﹐逺而志於陽﹐厚於君子之道﹐順時知機﹐吉。又何咎哉。

坤下巽上觀﹐盥而不薦﹐有孚﹐顒若。彖曰﹕大觀在上﹐順而巽﹐中正以觀天下。觀﹐盥而不薦﹐有孚顒若﹐下觀而化也。觀天之神道而四時不忒﹐聖人以神道設敎﹐而天下服矣。

觀上觀下也。下順上巽﹐觀上之風從而化之。上巽下坤﹐觀下之情而設敎也。剛徳上行﹐爲天下之大。觀得其中正大順﹐而巽以從之也。古者﹐先王之治天下﹐爲風之首者﹐非他也。禮之謂歟敬﹐其禮之本﹐歟宗廟﹐其敬之大。歟盥﹐其祭之首。歟取﹐諸潔敬者也。禮也者﹐物得其履﹐而不謬也。措之天下無所不行﹐本於其敬也。敬發乎情者也。盡則誠信﹐誠積中而容作於外﹐施於人而人順也。敬之盡者﹐莫大於孝﹐莫大於尊﹐親愛之。故貴之。貴之故尊之。昔者周公郊祀后稷以配天﹐宗祀文王於明堂以配上帝。是以四海之內各以其職來祭﹐天下無不敬其親者﹐此不令而民化上矣。宗廟之始者﹐盥也。得其始﹐盡其敬﹐誠其孝﹐然後能事宗廟鬼神也。其先祭也﹐散齋三日﹐以定志。致齋三日﹐以一慮。其將祭也﹐恫恫乎﹐恐懼如將見之。詩云﹕明發不寐﹐有懷二人﹐思之深也。其敬齋也﹐先祭而告﹐慟哭反矣。況至於盥乎。盥者﹐祭之道可觀其首敬也。薦者﹐養之道﹐故盡其敬﹐竭其情﹐則能備物矣。所以假外物而成孝子之心也﹐非禮之本也﹐故不在於薦矣﹐觀其誠信顒若而已。民知其敬上也﹐聖人申其情﹐行其事﹐而成敎於天下。𨿽天子必有尊也。則神道報其情也。此先王設敎之端﹐而天下大服也。

象曰﹕風行地上﹐觀。

先王以省方﹐觀民設敎﹐艸木從上之風而偃也。故先王察其方﹐所觀其俗性。不易其素履。則民自行其道也。

初六﹐童觀﹐小人無咎﹐君子吝。象曰﹕初六﹐童觀﹐小人道也。

柔而無位﹐逺於大觀﹐童蒙而無所觀﹐小人之道也。

六二﹐窺觀﹐利女貞。象曰﹕窺觀女貞﹐亦可醜也。

當大觀之時﹐不能逺於所觀﹐而顧覬覦爲正﹐施於女子﹐守正則可矣。君子之丑也。

六三﹐觀我生進退。象曰﹕觀我生進退﹐未失道也。

大觀在乎中正已﹐處下體之﹐上風化之﹐出而及於民﹐進其道也。柔以奉之﹐退而謙也。故觀我生之﹐風化進不淩上﹐退不廢職﹐或從正事﹐可謂不失其道矣。

六四﹐觀國之光﹐利用賓於王。象曰﹕觀國之光﹐尙賓也。

履極臣位﹐順而承上﹐爲上之巽﹐國之光也。煥乎可觀﹐利於用也。爲王者之上賓。

九五﹐觀我生﹐君子無咎。象曰﹕觀我生﹐觀民也。

爲觀之尊﹐天下風化之首也。我之生化﹐備於民矣。觀其民有君子之風﹐乃天下無所歸﹐咎也。

上九﹐觀其生﹐君子無咎。象曰﹕觀其生﹐志未平也。

過居無民之位﹐乘五之上﹐憂悔之地﹐志不得平也。亦在王敎而已自觀﹐有君子之風﹐乃無咎也。

周易上經卷三周易上經噬嗑傳第三

卷三周易上經噬嗑傳第三

震下離上噬嗑﹐亨﹐利用獄。彖曰﹕頤中有物﹔曰噬嗑﹐噬嗑而亨。剛柔分﹐動而明﹐雷電合而章。柔得中而上行﹐𨿽不當位﹐利用獄也。

剛物在頤中﹐曰噬嗑。故噬而嗑之﹐其道乃通﹐刑以齊之者也。分剛於柔﹐分柔於剛﹐象交得其情也。動而明之義皆得於理也。雷震電照﹐威以明之﹐隱無不彰﹐果辧之也。柔上治之主也﹐𨿽不若剛徳﹐而運於無所用獄﹐而正之者也。

象曰﹕雷電噬嗑﹐先王以明罰敕法。雷震電照﹐震而後明得於情實也﹐先王明其罪﹐告其法﹐然後誅之﹐而民莫怨其上也。

初九﹐屨校滅趾﹐無咎。象曰﹕屨校滅趾﹐不行也。

屨校﹐以木禁足﹐如履屨也。罪其初過之小也﹐懲而戒之﹐校足沒趾而已﹐其咎不行。小人福不至於大罪﹐戒爲治者不可以不禁其微。

六二﹐噬膚滅鼻﹐無咎。象曰﹕噬膚滅鼻﹐乘剛也。

噬而得位﹐物不敢抗﹐噬膚之易也。乘剛者恃其彊也﹐不可以輕﹐輕則反爲害矣。噬深而滅巳﹐然後免於咎﹐乃得於中也。

六三﹐噬臘肉遇毒﹐小吝無咎。象曰﹕遇毒﹐位不當也。

柔僣剛位以之刑物﹐如噬臘之難也﹐則反謀爲毒矣。慮毒而未傷﹐則懷懼而不果刑也﹐免之矣。噬之不盡﹐小吝者也。毒不終害﹐故無咎也。

九四﹐噬乾胏﹐得金矢﹐利艱貞吉。象曰﹕利艱貞吉﹐未光也。

上近於尊﹐多懼之地﹐陰之位也。以斯用刑﹐未爲得其道也﹐噬乾胏矣。果於剛直﹐無所回邪﹐曰金矢也。𨿽勇於敢位﹐未當也﹐豈足光哉﹐行法而已﹐艱以承之不失。其正得其吉也。

六五﹐噬乾肉﹐得黃金﹐貞厲﹐無咎。象曰﹕貞厲﹐無咎﹐得當也。

柔以噬物亦爲難也﹐噬乾肉矣。位尊民服﹐可以有制﹐因於剛之道也。治至於刑﹐正之危也。得中當理﹐故無咎也。

上九﹐何校滅耳﹐凶。象曰﹕何校滅耳﹐聰不明也。

噬嗑之終﹐罪不可掩﹐至於極刑﹐故荷負其校以沒於耳﹐凶滅身也。小人爲過之初﹐皆知其然也。不虞咎﹐大而不可脫也﹐徒聞其言而不能辧其終也﹐故耳其沒矣。聽之罪也。

離下艮上賁﹐亨小利有攸往。彖曰﹕賁﹐亨柔來而文剛﹐故亨。分剛上而文柔﹐故小利有攸往。天文也﹐文明以止﹐人文也。觀乎天文以察時變﹐觀乎人文以化成天下。

剛下而柔來﹐文之。天降气於地而爲文也。柔上而分剛﹐象之地懸﹐象於天而爲文也。天降气於地﹐周而通也﹐故亨。地懸象於上﹐可以觀文﹐而則時中﹐柔而非實﹐應未足以濟之也﹐故小利有攸往。皆成文於天也。列尊卑之序﹐別同異之道﹐上建治於下﹐下系治於上﹐止而得其治也。觀其天文﹐可以敬授人時﹐察其人文﹐可以自已而化﹐成天下治也。

象曰﹕山下有火﹐賁。君子以明庶政﹐無敢折獄。火在山下﹐其勢至微﹐君子審其幾﹐而明以出政﹐愼以致刑﹐懼其熾也。及其末也。君子柰之何哉。

初九﹐賁﹐其趾舎車而徒。象曰﹕舎車而徒﹐義弗乘也。

剛而未位﹐獨立其志﹐不趨其應﹐不茍乎乘也。故飾其趾﹐將徒行也。其義豈乘哉。明其時之不可也。

六二﹐賁其須。象曰﹕賁其須﹐與上興也。

得其三而爲文﹐若須之附頤也。柔而位卑﹐依剛以爲文也。

九三﹐賁如濡如﹐永貞吉。象曰﹕永貞之吉﹐終莫之陵也。

剛以得位﹐兩柔附之﹐賁然而有文。濡如而沃﹐其潤𨿽阻﹐他應履位﹐相保可以長守。其正則物不能淩而獲其吉。

六四﹐賁如皤如﹐白馬翰如﹐匪宼婚媾。象曰﹕六四當位﹐疑也。匪宼婚媾﹐終無尢也。

得位有應﹐賁而成文﹐故潔其儀﹐白其馬﹐欲翰如而速往也。懼三爲宼﹐而不敢進﹐退當位正應﹐疑何久哉。宼夷則合矣。

六五﹐賁於丘園﹐束帛戔戔﹐吝終吉。象曰﹕六五之吉﹐有喜也。

不在於彩賁之佳也。柔以居陽﹐獨保儉徳﹐不因剛以爲飾﹐守中黃以爲賁﹐化之首也。故賁丘園之儉焉﹐納富用約﹐故戔戔其束帛﹐盈也。過儉不飾﹐𨿽可惜也。致理於文﹐終獲其志﹐故吉有喜也。

上九﹐白賁﹐無咎。象曰﹕白賁無咎﹐上得志也。

剛居柔上﹐其尙賢也。知存之而不競﹐保始終而得治者﹐自得其文也。人之所尙也。其在依柔而後飾哉。超然以素物﹐無潔矣﹐又何咎乎。上而逺世﹐獲乎志也。

坤下艮上剝﹐不利有攸往。彖曰﹕剝﹐剝也。柔變剛也。不利有攸往﹐小人長也。順而止之觀象也。君子尙消息盈虛﹐天行也。

剝﹐柔乘剛也。君子之道僅存也。何所往哉﹐順其時止而止之﹐可以觀其象﹐而適其變也。夫道﹐無定體也。惟時行之﹐消而息之﹐盈而虛之﹐天之道也。君子之尙也。故當其道往﹐而不吝焉。應其時而不自得焉。

象曰﹕山附於地﹐剝。上以厚下﹐安宅。

山髙也﹐地下也﹐下剝上則山附於地也。故君不可以制下﹐則厚順於下﹐因而安宅之﹐不敢遷也。

初六﹐剝牀以足蔑﹐貞凶。象曰﹕剝牀以足﹐以滅下也。

牀﹐人之所安也。剝之以足﹐滅下之道。潛而剝之﹐猶未見也。無陽自此始矣。凶之道也。

六二﹐剝牀以辧蔑﹐貞凶。象曰﹕剝牀以辧﹐未有與也。

剝以漸長﹐小人漸得位也。至剝其牀﹐剝道見而可辧也。無正而得位﹐誰與之哉﹐凶之道也。

六三﹐剝之無咎。象曰﹕剝之無咎﹐失上下也。

羣小剝上﹐已獨應之﹐無咎者也。猶應離羣失眾之趨也。

六四﹐剝牀以膚﹐凶。象曰﹕剝牀以膚﹐切近災也。

剝至上﹐體過牀以及膚﹐近於災也。凶﹐其危也。

六五﹐貫魚以宮人寵。無不利。象曰﹕以宮人寵﹐終無尢也。

剝上於五﹐爲剝之主﹐能得其中。上承於陽﹐反止羣小﹐羣小由之貫魚。寵以宮人﹐不害外正﹐何不利焉。則終無尢矣。

上九﹐碩果不食﹐君子得輿小人﹐剝廬。象曰﹕君子得輿民所載也。

小人剝廬﹐終不可用也。極剝而保於上﹐大果有乎。拔不食者也。極消則息道﹐斯來矣。君子厚徳以藏垢也﹐故民所載矣。小人矜忌而偶怨也。故剝人之廬﹐終不可用也。復而不敵怨於剝者﹐君子也。

震下坤上復﹐亨。出入無疾﹐朋來﹐無咎。反復其道﹐七日來復﹐利有攸往。彖曰﹕復﹐亨。剛反動而以順行﹐是以出入無疾。朋來無咎﹐反復其道﹐七日來復﹐天行也。利有攸往﹐剛長也。復其見天地之心乎。

陽反入於下而復其所出﹐而動以順行﹐出入而無間﹐何疾之有。一陽長而羣陽至焉﹐君子之道通也。其何咎乎。易六位而成文也。乾之姤﹐剝。陽之初九﹐陽道消也。極六位而反於坤﹐之復其數七日﹐其物陽也。陽統陰之理也。陽𨿽消而復之﹐不逺之而不絕也。其天道之行歟﹐反而復行其道也。剛長也﹐君子可以利攸往矣。夫易者﹐易也。剛柔相易﹐運行而不殆也。陽爲之主焉﹐陰過則陽滅﹐陽復則陰剝﹐晝復則夜往﹐夜至則晝往﹐無時而不易也。聖人是以觀其變化生殺也﹐往而復之也。而無差焉﹐謂陽生而爲天地之心﹐天地之心與物而見也。將求之而不可得也。子曰﹕天下何思﹐何慮天下﹐殊途而同歸﹐一致而百慮。聖人之與天地並也。以萬物爲之心也。何已心之往哉﹐故有以求之不至矣。無以求之﹐亦不至矣。是聖人無而有之﹐而易行乎。其中矣﹐可無辧乎。

象曰﹕雷在地中﹐復先王。以至日閉關﹐商旅不行﹐後不省方。

冬至陽潛﹐動於地中也。帝王者﹐體化合干﹐故至日閉關絕行。不務察事﹐以象潛之勿用與時之﹐更始也。

初九﹐不逺復﹐無祇悔﹐元吉。象曰﹕不逺之﹐復以修身也。

陽生也﹐復於初也。修身之道﹐生非而復﹐復之不逺也。不適於邪也。得大吉矣。

六二﹐休復吉。象曰﹕休復之吉﹐以下仁也。

陽生也﹐仁也。二得位而歸復之﹐陰之道不行﹐而得其息矣。得仁而行吉之道也。

六三﹐頻復厲﹐無咎。象曰﹕頻復之厲﹐義無咎也。

極於下體逺之復也﹐危而憂之﹐頻而復之﹐茍知復也。𨿽危何咎。

六四﹐中行獨復。象曰﹕中行獨復﹐以從道也。

諸陰或復利仁﹐而行也。四自應之﹐安仁而適也。時有其復﹐異於上﹐下行能得中﹐復以至於道也。

六五﹐惇復無悔。象曰﹕惇復無悔﹐中以自考也。

逺陽過﹐應悔之道也。安而守中﹐志能自考也。自考也者﹐窮其理而盡其性也。故逺以復之﹐厚於徳也。故無咎矣。

上六﹐迷復凶﹐有災眚。用行師﹐終有大敗以其國君﹐凶。至於十年不克徵。象曰﹕迷復之凶﹐反君道也。

復陽於下﹐其道未著﹐陰求復之者﹐或利之而復﹐或自考而復﹐皆心自復非陽力之能制也。至於上逺之極也﹐不能自復﹐不知陽之仁也﹐故據眾之上﹐迷其復凶之災也。𨿽用眾必大敗也﹐以其不往時而反於尙君之道也。至於窮數而不能徵也。

震下乾上無妄﹐元亨利貞﹐其匪正有﹐不利有攸往。彖曰﹕無妄﹐剛自外來而﹐爲主於內﹐動而健﹐剛中而應﹐大亨以正天之命也。其匪正有眚﹐不利有攸往﹐無妄之往﹐何之矣。天命不佑行矣哉。

天徳在上﹐求賢以治時﹐在乎前也。剛自外來而踐其初﹐而爲治主於內﹐其體動而健上﹐剛中而下柔﹐應之上下一徳理﹐無違者非大亨﹐以正乎此天之命。上使之行﹐下得陳其力也。其匪正而往﹐非上之至違於天﹐背於時也。行矣哉﹐不可行者也。

象曰﹕天下雷行﹐物與無妄。先王以茂對時育萬物。

天下雷行﹐雷動而震物﹐得其生﹐自正其命相與不妄矣。故先王求有徳﹐以茂其治﹐對時而養萬物。

初九﹐無妄﹐往吉。象曰﹕無妄之往﹐得志也﹐以剛而來居內卦之下。志行其正以輔於乾﹐爲佐治之主﹐往來必得其志也。

六二﹐不耕獲﹐不菑畬﹐則利有攸往。象曰﹕不耕獲﹐未富也。

剛正而在乎前﹐柔守位而上﹐應也。其可妄乎。不合初以首事﹐不與鄰以謀富﹐故不耕菑獲畬而已矣。承令而行﹐則利其往也。

六三﹐無妄之災﹐或系之牛行人之得﹐邑人之災。象曰﹕行人得牛﹐邑人災也﹐陰妄居陽災之道也。

牛者﹐陰之類也。非所履而履之﹐系之者也。四近而得之﹐非其本合﹐行人之得也﹐本應於上。邑人之謂也。上道窮而爭合﹐故受之災﹐以其行人得牛﹐而致其忿也。

九四﹐可貞無咎。象曰﹕可貞無咎﹐固有之也。

系於三﹐咎也。居尊守卑﹐正以承上﹐得民不以爲私﹐猶可固其所有﹐而免於咎。

九五﹐無妄之疾﹐勿藥有喜。象曰﹕無妄之藥﹐不可試也。

剛自外來﹐爲主於內﹐動而得民﹐往而獲志﹐道旣盛矣﹐則疑疾之也。夫以剛動﹐彊志在﹐於正攻之﹐則反害從之﹐則成功。故藥之增剝待之﹐終吉。

上九﹐無妄﹐行有眚﹐無攸利。象曰﹕無妄之行﹐窮之災也。

乘於剛﹐上於尊而又爭。應窮髙極危﹐妄之甚也。復何往哉﹐無所利也。

乾下艮上大畜。利貞。不家食吉。利涉大川。彖曰﹕大畜﹐剛健篤實﹐輝光日新其徳。剛上而尙賢﹐能止健大正也。不家食吉﹐養賢也。利涉大川﹐應乎天也。

剛健而上求於艮﹐非輝其光而日新其徳乎。剛上而尙賢﹐尊柔以奉之﹐重其徳﹐承其道也。能止健以爲大正也。賢不肖﹐非其畜也。祿之以公食﹐勤之以民治﹐成上之功﹐畜而盡其能也。應乎天也。於何而不濟乎﹐是以利涉大川也。

象曰﹕天在山中﹐大畜。君子以多識﹐前言往行以畜其徳。天在山中﹐小能畜大也。君子之畜大也。前言往行﹐多學而究之﹐論辧而擬之﹐以畜爲徳也。

初九﹐有厲利已。象曰﹕有厲利已﹐不犯災也。

上畜之初﹐何可自任﹐故居而待命則利往而違上﹐則厲也。

九二﹐輿說輹。象曰﹕輿說輹﹐中無尢也。

大畜之下體爲上之畜履無位﹐應中安其所畜﹐故脫輿輹而不往任上之畜也﹐終無尢也。

九三﹐良馬逐﹐利艱貞。曰﹕閒輿衛﹐利有攸往。象曰﹕利有攸往﹐上合志也。

奉上之勞而不敢自獲﹐其志至終得治﹐則因其道焉。故開國承家﹐其道自利﹐馳良馬也。自任不可以縱緩﹐則失矣。艱而守正﹐乃利閒。習乘輿備其左右﹐則利有攸往矣。上大畜之終﹐則盛大矣﹐無不通也。習輿備衛所以合上之志﹐而皆通也。

六四﹐童牛之牿。元吉。象曰﹕六四元吉﹐有喜也。

牛﹐陰類也﹐而又童焉﹐居牢而安能止其健﹐不勞其備而得其用﹐則何往而不濟焉。故大吉有喜也。

六五﹐豶豕之牙吉。象曰﹕六五之吉有慶也。

四止於初﹐童牛而喜﹐不勞而得下之效也。至於五﹐下則剛長﹐事斯大矣﹐故有備而勞及獲其用也。其吉於豶豕之牙焉﹐豶豕﹐豭之無陽者﹐牙劣而不用可也。以大中而獲乾也。事之大濟﹐故有慶也。

上九﹐何天之衢﹐亨。象曰﹕何天之衢道大行也。

大畜﹐冀其成也。剛上也。爲柔上之﹐佐時行道﹐止健而致於治也。旣成而大通矣﹐於何往而不可哉。故上九曰何以爲也。𨿽天衢而通也﹐可謂大行也已矣。

震下艮上頤﹐貞吉。觀頤﹐自求口實。彖曰﹕頤貞吉﹐養正則吉也。觀頤﹐觀其所養也。自求口實﹐觀其自養也。天地養萬物﹐聖人養賢﹐以及萬民頤之﹐時大矣哉。

頤﹐口頰也。下動而上止﹐其爲頤乎。身之而養也。頤爲養乎。民由上養﹐正乃吉也。止而待之﹐養之道也。動而求之﹐見利遷也。故下動皆凶﹐上止皆吉。觀頤自養﹐正爲吉乎。萬物待天地之養也﹐百姓待聖人之養也。聖人待賢人之治也。故在於養賢﹐則聖人昭昭焉。分賢不肖﹐白黒也。中人效而爲之﹐其意無別也。不知賢﹐孰果謂天下之賢也。故曰大哉。

象曰﹕山下有雷﹐頤君子﹐以愼言語﹐節飲食。

山中雷震﹐養萬物﹐是謂頤之象也。言語者﹐禍福之幾也。飲食者﹐康疾之由也。動止得其道﹐身乃安頤﹐莫過是也。

初九﹐舎爾靈�﹐觀我朶頤﹐凶。象曰﹕觀我朶頤﹐亦不足貴也。

初以動之先﹐嚼而求徒﹐朶其頤而已。恃三之附以﹐爲己之才也。而又趨其應﹐不卜吉凶之去﹐就多求養而無節﹐凶其宜也。𨿽附又應﹐豈足貴哉。

六二﹐顚頤拂經於丘頤﹐徵﹐凶。象曰﹕六二﹐徵凶﹐行失類也。

倒養於下﹐近而非應﹐違其常理也。丘頤﹐地之髙﹐剛上者也。震體動則頤﹐下體皆上也。動而上求之謂也養﹐於初矣﹐而又上徵無其應也。是失其類無恆拂常於頤之上﹐凶之道也。

六三﹐拂頤﹐貞凶。十年勿用﹐無攸利。象曰﹕十年勿用﹐道大悖也。

剛動柔朶﹐猶爲凶也。況失位之柔也。𨿽應於上﹐上剛而極止﹐下柔而極動﹐性極相違﹐求養於上﹐違背之道﹐無甚於斯﹐故徵之凶也。至於數極而不見用﹐無攸利也。

六四﹐顚頤吉。虎視眈眈﹐其欲逐逐﹐無咎。象曰﹕顚頤之吉﹐上施光也。

頤貴其止於正也﹐𨿽下顚養而得位﹐靜止施而不求﹐故吉也。非無情也。止以待時﹐故視其所視﹐不眶盱也﹐非無欲也。義然後取﹐待逐安其所也。頤之吉𨿽顚而無咎也。

六五﹐拂經居﹐貞吉。不可涉大川。象曰﹕居貞之吉﹐順以從上也。

居尊而上從已﹐無政而不能於化﹐違其常理者也。附賢守正而吉矣﹐不可涉難也。

上九﹐由頤厲吉﹐利涉大川。象曰﹕由頤厲吉﹐大有慶也。

陽艮主也﹐五附之而保其尊﹐三應之而保其至﹐頤之得養﹐由上止而成也。居位擅民﹐厲之道﹐得時可尙﹐故吉。而有慶也。剛以濟眾﹐何險之有乎﹐是以利涉也。

巽下兌上大過﹐棟橈﹐利有攸往﹐亨。彖曰﹕大過﹐大者過也。棟橈﹐本末弱也。剛過而中﹐巽而說行﹐利有攸往﹐乃亨。大過之時﹐大矣哉。

大過﹐彊大者能過也。本無正﹐而末不能治者也。棟旣橈矣﹐法無從矣﹐何所承乎。惟彊行者﹐不拘於細﹐不守其獘﹐過之而後治也。下剛過中﹐上巽而後悅﹐行利往而後乃亨。從大然後過也﹐非才大者不能行。權而合悅也。

象曰﹕澤滅木﹐大過。君子以獨立不懼遁世﹐無悶。

木爲澤所沒﹐下過其上也。本無政矣﹐舉而治之亦無患也。故君子當於是﹐獨立而濟﹐不懼羣邪﹐然後能通﹐過上乃行。𨿽曰得之不足以榮也。遭其用﹐遁世無悶﹐失之不足恥也。

初六﹐藉用白茅﹐無咎。象曰﹕藉用白茅﹐柔在下也。

君子之於大過也﹐必本於誠敬然後濟之也。𨿽曰藉用白茅﹐薄之至而誠之著也。柔處於下﹐謹敬於初﹐不私於己﹐則動而無咎矣。

九二﹐枯楊生稊﹐老夫得其女妻﹐無不利。象曰﹕老夫女妻﹐過以相與也。

陽舉於陰﹐過初之本事﹐過其位。剛而得中﹐行權以合說也。老夫重合女妻﹐枯而復生﹐其實時過而相與得復生之理。故其無不利也。

九三﹐棟橈。凶。象曰﹕棟橈之凶﹐不可以有輔也。

不能拯弱自守其位﹐棟之橈也。而又應柔本末弱矣。柔何輔焉﹐凶之道也。

九四﹐棟隆吉。有它。吝。象曰﹕棟隆之吉﹐不橈乎下也。

以陽而與﹐其柔志在拯時也。得其吉矣。情以求應﹐不撓於下也。不能自與。可惜也已。

九五﹐枯楊生華﹐老婦得其士夫﹐無咎無譽。象曰﹕枯楊生華﹐何可久也。老婦士夫亦可醜也。陽處陽也﹐自守而已﹐不能大過者也。𨿽欲拯之其能得乎﹐不足以濟衰也。則老婦得其士夫﹐猶枯而徒華﹐可醜而已﹐當尊而徳不能濟﹐力而不能勝也。無功可譽﹐亦無咎矣。

上六﹐過涉滅頂﹐凶﹐無咎。象曰﹕過涉之凶﹐不可咎也。

過涉襄危之極﹐罪咎之地也。況以柔終乎。過涉之深﹐滅其頂﹐頂滅身之終也﹐於何而咎哉。

坎下坎上習﹐坎有孚﹐維心﹐亨。行有尙。彖曰﹕習﹐坎重險也。水流而不盈﹐行險而不失其信﹐維心﹐亨。乃以剛中也行﹐有尙往有功也。天險不可升也﹐地險山川丘陵也。王公設險以守其國﹐險之時用大矣哉。

習﹐重也。水重至﹐流而不盈乎﹐兩坎也。爲其嫌於止水也﹐故以習﹐坎名之。剛中而有孚﹐浚之斯流﹐流之斯止﹐浮之斯濟﹐沈之斯溺﹐不違於人﹐而人不可欺﹐不失信於﹐險也。夫行險而自能通者﹐固系於心乎。能剛中志﹐果濟乎險而得其道者﹐則行險而有功也。天險絕其升也﹐地險山川丘陵也﹐天地猶險以成﹐而況於人乎。王公設城池以險國也﹐剛中藏用﹐以應險也。物之情而爲險之用﹐非知者不能用﹐而終於正也。

象曰﹕水洊至習﹐坎。君子以常徳行習敎事﹐水至柔而順﹐剛中而信﹐故能險而不滯也。𨿽洊流而至﹐其道一也。故君子以常行而存乎中習敎事﹐以禦其險﹐則得其正而有功也。

初六﹐習。坎入於坎窞凶。象曰﹕習坎入坎﹐失道﹐凶也。

初柔而居重險之下﹐質弱而無心不知﹐濟險之道﹐習坎而入於坎窞﹐何以濟乎﹐故凶也。習重也﹐謂治其事也。

九二﹐坎有險﹐求小得。象曰﹕求小得﹐未出中也。

居坎之內﹐前尙有險也。行險得中﹐而二柔附之體﹐險而有功也。𨿽求小得﹐未出險中也。

六三﹐來之坎﹐坎險且枕入於坎窞﹐勿用。象曰﹕來之坎﹐坎終無功也。

位剛而以柔治﹐難矣。況兩坎之間乎。二剛﹐險也。而且枕之求可得乎。上坎之底﹐坎窞者也﹐之可得乎。進退莫可終﹐無功也。

六四﹐樽酒﹐簋貳﹐用缶﹐納約自牖﹐終無咎。象曰﹕樽酒﹐簋貳﹐剛柔際也。

陰弱質也﹐附陽而濟居於上﹐體依五得位﹐濟其險矣。夫欲上之盡者﹐必自盡者也。誠之至﹐豈假於丰哉。則樽酒而簋﹐副器約而納寡﹐自至於牖以盡其忠﹐剛柔之際﹐承上之道也﹐終何咎矣。

九五﹐坎不盈﹐祇旣平。無咎。象曰﹕坎不盈﹐中未大也。

在坎中矣﹐坎豈盈乎。夫濟險者﹐盡斯泰乎。斯無咎矣。處其險﹐尊安而不慮﹐則險爲咎矣﹐未至乎大﹐可無愼歟。

上六﹐系用徽纆﹐寘於叢棘﹐三歲不得﹐凶。象曰﹕上六失道﹐凶。

三歲也﹐柔而無心小人也。乘剛而履於極險﹐居於峻法之時﹐行極險之事﹐故用系纆﹐索寘於叢棘﹐失其謀身之道也﹐以是三歲而凶。乃終。

離下離上離﹐利貞﹐亨。畜牝牛吉。彖曰﹕離﹐麗也。日月麗乎天﹐百榖艸木麗乎土。重明以麗乎正﹐乃化成天下。柔麗乎中正﹐故亨﹐是以畜牝牛吉也。

麗﹐安附也。而利以正﹐故能通也。日月得天﹐故能長守其明。百榖艸木得乎附土﹐故能永保其種。麗其所麗者也。上下皆明﹐咸安其處﹐利而不正﹐何爲化成矣。柔麗大中﹐彊而不武﹐利而得正﹐化之元也。是以能通天下也。故畜牝牛﹐柔而彊力﹐以濟者相麗之道也。

象曰﹕明兩作離﹐大人以繼。明照於四方。

兩明嗣麗﹐天下大明也。得麗之大者﹐莫過於大人。麗於大位也。累聖之治﹐兩明而繼﹐而天下化矣。

初九﹐履錯然﹐敬之﹐無咎。象曰﹕履錯之敬﹐以辟咎也。

求保所安者﹐履其初﹐錯然內省而敬懼之﹐卽能保所麗﹐而免於咎也。

六二﹐黃離元吉。象曰﹕黃離元吉﹐得中道也。

黃者﹐文之中也。柔居中正﹐治麗其文﹐故元吉也。

九三﹐日昃之離﹐不鼓缶而歌﹐則大耋之嗟﹐凶。象曰﹕日昃之離﹐何可久也。三者將進之地也﹐在於離。麗得其正﹐則吉﹐過之則凶。離明而行﹐陽麗於三﹐止於所也﹐可以鼓缶樂﹐終於此矣過。以求之日之昃也﹐將何往哉。耊之凶也。易戒其於分﹐而麗得其所也。

九四﹐突如其來如﹐焚如﹐死如﹐棄如。象曰﹕突如其來如﹐無所容也。

四者﹐行上之道﹐首進之地﹐進逼於五﹐不當其位﹐無徳之至﹐突如而來如也。五尊嚴之盛﹐不可陵也﹐故爲焚如而死棄矣。搏殘之而不容也。

六五﹐出涕沱若﹐戚嗟若﹐吉。象曰﹕六五之吉﹐離王公也。

柔居尊陽﹐故爲下之謀也。有乘剛之逼焉﹐故爲出涕矣。以柔正而居王公之位﹐憂嗟之深﹐天下歸助﹐故終吉。

上九﹐王用出徵﹐有嘉﹐折首獲匪﹐其醜無咎。象曰﹕王用出徵﹐以正邦也。

柔之道﹐非天下大服焉﹐故終於用師之正﹐以重明之﹐治爲天下之麗﹐以柔順之徳﹐爲天下之歸。其終或用師﹐則出徵﹐而折首矣﹐有其嘉﹐以剛終也。獲其非類﹐而天下正也。

周易下經卷四周易下經咸傳第四

卷四周易下經咸傳第四

艮下兌上咸亨利貞﹐取女吉。彖曰﹕咸﹐感也。柔上而剛下﹐二气感應以相與﹐止而說﹐男下女﹐是以亨利貞﹐取女吉也。天地感而萬物化生﹐聖人感人心而天下和平﹐觀其所感而天地萬物之情可見矣。

二气之相感應也﹐中無間也﹐故得萬物變化乎其內﹐天气下降而地气上﹐濟陽下陰而陰從陽也。止於所說﹐其利之正也﹐故取女以之吉也。而感應之道取焉﹐聖人無爲與天地準﹐寂然虛中通天下之情﹐因其情而通天下之故﹐而咸得其治則天下和平矣。夫相下而不私則感之而通也。觀天地萬物之情﹐而感一也。彖語其感大者﹐如此也。至於爻則形相趨也﹐利相逐也﹐豈及於感之至哉。天下忘於情而有累於質者﹐則於物不盡矣﹐故見利則躁﹐後時則絕﹐皆凶悔之道也。

象曰﹕山上有澤﹐咸。君子以虛受人。

澤﹐說來也。山﹐止受也。君子感人之來﹐虛中以止之﹐受其情也。情之得﹐治之生也。失其情﹐得治者未之有也。

初六﹐咸其拇。象曰﹕咸其拇﹐志在外也。

拇﹐體於下者。將行之物也。有應於外始有志於感而未行也。未涉於吉凶之鄕也。

六二﹐咸其腓。凶﹐居吉。象曰﹕𨿽凶居吉﹐順不害也。

下體之中﹐當於腓之爲物﹐足往。斯往矣﹐獨而往之﹐卽妄動也﹐何益於行乎。妄動則不見其情也﹐不得於事冝﹐其凶哉。居以守位﹐順以待令﹐吉矣。得其中者也。

九三﹐咸其股﹐執其隨﹐往吝。象曰﹕咸其股﹐亦不處也。

志在隨人﹐所執下也。居下體之上﹐隨上體而往止﹐亦非自處之物也。感止於下﹐以下事而求感也﹐豈由已乎。執賤隨感可惜者也。

九四﹐貞吉﹐悔亡。憧憧往來﹐朋從爾思。象曰﹕貞吉悔亡﹐未感害也。憧憧往來﹐未光大也。

升於上體而兼於下﹐始以兩體相逐追也。凡物以形利相感者﹐未極於志也。神遇者﹐豈假役哉。無慮澹然而居於形之上﹐不言而信﹐不行而至天下﹐感之況於明乎。而以形質相感﹐未感則害至﹐故貞吉。而獲悔亡﹐憧憧相追﹐朋乃從思。

九五﹐咸其脢﹐無悔。象曰﹕咸其脢﹐志末也。

至脢﹐心脊之肉﹐近於心也。感近於情而非志也﹐故無悔而己。可以言者﹐物之質也﹐況其脢乎。

上六﹐咸其輔頰舌。象曰﹕咸其輔頰舌﹐滕口說也。

感至極﹐未有至於言說而已﹐於情逺矣﹐何足咸哉。浮之甚也。

巽下震上恆亨無咎﹐利貞﹐利有攸往。彖曰﹕恆﹐久也。剛上而柔下﹐雷風相與。巽而動﹐剛柔相應﹐恆。恆亨無咎﹐利貞﹐久於其道也。天地之道﹐恆久而不已也。利有攸往﹐終則有始也。日月得天而能久照﹐四時變化而能久成﹐聖人久於其道而天下化成。觀其所恆而天地萬物之情可見矣。恆而得其久也。

剛上而柔下﹐剛柔交而下承也。雷行風從﹐增其大逺矣。巽而動﹐往無不從也。剛柔皆應外內逹也。此可久之道也。能久則通矣。保其無咎矣。利而得正矣。久而得其終始之道也。則何往而不利焉。天地恆久也﹐而萬物生。聖人恆久也﹐而天下化。以恆久而觀之﹐天地萬物之情得其恆者﹐長也。

象曰﹕雷風﹐恆。君子以立不易方。

雷之震﹐風必從之。君子行﹐必由其道。得其恆而增﹐其恆而增其大也。故獨立其所不以物易。

初六﹐浚恆﹐貞凶。無攸利。象曰﹕浚恆之凶﹐始求深也。

恆者﹐久於其道﹐不煩而物自歸也。處於極下﹐深底者也。不修其恆﹐不度其分﹐遂求其應﹐初以深極而求於人。人斯竭之矣﹐何以終乎。正之凶而無所利也。

九二﹐悔亡。象曰﹕九二﹐悔亡。能久中也。

非其位久失道也﹐剛而自正﹐退而久中﹐可以悔亡。

九三﹐不恆其徳﹐或承之羞﹐貞吝。象曰﹕不恆其徳﹐無所容也。

三者﹐終下至上之地﹐進退之所也。不能修徳守位﹐而復上以求應﹐無其恆也﹐何以容哉。以是爲政可惜者也。

九四﹐田無禽。象曰﹕久非其位﹐安得禽也。

承上之地﹐柔以奉上而剛居之。求應於下位已失矣﹐安所獲乎。

六五﹐恆其徳﹐貞婦人吉﹐夫子凶。象曰﹕婦人貞吉﹐從一而終也。夫子制義﹐從婦凶也。

從系以爲正﹐守中而爲恆﹐婦人以之吉也﹐夫子可以制義矣。而從人之政﹐狹之至矣﹐固其凶也。

上六﹐振恆﹐凶。象曰﹕振恆﹐在上大無功也。

極上﹐終盡之地﹐柔振而將久之道窮也﹐久何之乎。𨿽有其應﹐不足振也。失時之極﹐無功已矣﹐凶之道也。

艮下乾上遁亨﹐小利貞。彖曰﹕遁亨﹐遁而亨也。剛當位而應與時行也。小利貞﹐浸而長也。遁之時﹐義大矣哉。

陰長而君子外於時也。隱其道﹐逃其情﹐從而正之﹐而後乃亨。夫彼之生也﹐微其終大而不可禦者﹐時之來也。故君子觀其兆﹐而不待其至也。當位而應﹐猶不果制﹐與時行而已矣。陰浸而長﹐其患未害﹐我志猶行也﹐故小利而貞。剛而應柔﹐和而不同﹐遁而反制﹐非大徳不能消息也。

象曰﹕天下有山﹐遁。君子以逺小人﹐不惡而嚴。

山侵於天﹐下通上也。君子逃情於小人﹐不以力爭﹐嚴以制也。

初六﹐遁尾﹐厲。勿用有攸往。象曰﹕遁尾之厲﹐不往何災也。

遁﹐以逃避患也。患未至而首遁之﹐則逺於患矣。陰過二矣﹐而後遁焉﹐遁之尾也。見而逃之﹐反相疑也。不往而和﹐則何災哉。

六二﹐執之用黃牛之革﹐莫之勝說。象曰﹕執用黃牛﹐固志也。

小人之道﹐狹而鮮親﹐至於履位﹐人多逃也。則以法執也﹐或系之以利﹐質之以愛﹐然後人不得去。堅其志而不可拔也﹐乃得小人之中﹐而獲其順矣。

九三﹐系遁有疾厲﹐畜臣妾吉。象曰﹕系遁之厲有疾﹐憊也。畜臣妾吉﹐不可大事也。

系志於陰﹐不能遁也。爲小人所制﹐危憊之道也。施於畜臣妾﹐吉也。系於鄙賤﹐豈可大事乎。

九四﹐好遁君子吉﹐小人否。象曰﹕君子好遁﹐小人否也。

君子知幾絕而好遁小人﹐情系不能遁也。

九五﹐嘉遁﹐貞吉。象曰﹕嘉遁貞吉﹐以正志也。

當位相應﹐能制於內﹐遁情而治﹐志在乎正﹐可謂遁之嘉也。

上九﹐肥遁﹐無不利。象曰﹕肥遁無不利﹐無所疑也。

過於卦外﹐無應小人﹐不勞慮於進退﹐可謂遁之肥而無不利也。

乾下震上大壯﹐利貞。彖曰﹕大壯﹐大者壯也。剛以動﹐故壯大。壯﹐利貞﹐大者正也。正大而天地之情可見矣。

陽剛也﹐大也﹐剛而不邪﹐大而能周﹐時而後動﹐故大者壯﹐而得其正也。天地以正﹐大而得其生。聖人以正﹐大而天下化。其道剛動而大者正也。

象曰﹕雷在天上﹐大壯。君子以非禮弗履。

雷在天上﹐陽气大行﹐君子得其道也。非禮弗履﹐保其壯也。

初九﹐壯於趾﹐徵凶﹐有孚。象曰﹕壯於趾﹐其孚窮也。

剛以處下﹐不有其大﹐初而遂用其壯也。壯在乎趾﹐何以用哉﹐以之而徵﹐凶其冝也﹐故信有窮也。

九二﹐貞吉。象曰﹕九二貞吉﹐以中也。

守正處卑﹐得中之道﹐全其壯也。故貞吉矣。

九三﹐小人用壯﹐君子用罔。貞厲﹐羝羊觸藩﹐羸其角。象曰﹕小人用壯﹐君子罔也。

剛居上而得位也。小人知進不知退﹐故用其壯也。壯必見傷﹐正之危也。四剛在上﹐將陵過之﹐能容無忌﹐必羸闐矣。君子逹於幾危﹐故不用也。

九四﹐貞吉悔亡﹐藩決不羸﹐壯於大輿之輹。象曰﹕藩決不羸﹐尙往也。

爲剛長之首升於上﹐體守於臣位﹐志在除邪﹐疑其逼也。故貞吉乃悔亡矣。往皆柔也﹐物無逆之﹐藩決而不羸也。居大臣之任﹐可以載其剛之用也。

六五﹐喪羊於易﹐無悔。象曰﹕喪羊於易﹐位不當也。

剛長也。而以柔乘之五陽也。而以陰處之﹐𨿽欲用壯﹐是喪其壯﹐而不難也。質柔而不可恃也。柔不終拒尊中獲存故無悔也。

上六﹐羝羊觸藩﹐不能退﹐不能遂﹐無攸利﹐艱則吉。象曰﹕不能退﹐不能遂﹐不詳也。艱則吉﹐咎不長也。

柔居壯﹐極非其壯﹐而用壯也。將觸藩矣。恃應而往﹐不能退也。質弱道窮﹐不能遂也。進退無可安所之哉﹐若自守其柔﹐艱以爲志﹐不敢盈殆﹐得其吉矣。

坤下離上晉﹐康侯用錫馬蕃庶﹐晝日三接。彖曰﹕晉﹐進也。明出地上﹐順而麗乎大明。柔進而上行﹐是以康侯用錫馬蕃庶﹐晝日三接也。

明出地上﹐聖人順民而麗於大明﹐光於天下﹐方無滯於幽也。故柔進而上行﹐附於大明之中﹐極一臣之位﹐任爲治之主﹐故謂爲康侯錫以多馬﹐晝日之間而三接也。

象曰﹕明出地上﹐晉。君子以自昭明徳。

明出地上﹐大明之道﹐可進之時也。君子著其明徳﹐求上知之。

初六﹐晉如﹐摧如。貞吉。罔孚﹐裕無咎。象曰﹕晉如﹐摧如﹐獨行正也。裕無咎﹐未受命也。

有應於上﹐可以進也。應近於五﹐未獲於情﹐慮其得之薄﹐故摧如。不進﹐以柔守下也。復以自知﹐正之吉也。未爲上信﹐未受上命﹐故修徳自退﹐寛以居之﹐終無咎矣。

六二﹐晉如﹐愁如﹐貞吉。受玆介福﹐於其王母。象曰﹕受玆介福﹐以中正也。

得位而進﹐無應而愁如也。夫以謹順中正﹐憂勤其進﹐非惟獲吉﹐抑受其福也。五以陰而降徳也。茍能立身行道﹐當時大明﹐何必待於應乎。王母﹐陰尊而幽逺者﹐猶知福之況其明王乎。

六三﹐眾允悔亡。象曰﹕眾允之志﹐上行也。

處上又進悔之道也。眾允志合﹐故進不非﹐故悔亡也。

九四﹐晉如﹐鼫鼠貞厲。象曰﹕鼫鼠貞厲﹐位不當也。

上奉於五﹐下據其民﹐剛彊處卑﹐進不當位﹐其竊位也。如大鼠焉﹐貪而無禮﹐不能終矣。以之爲重危之道也。

六五﹐悔亡﹐失得勿卹﹐往吉﹐無不利。象曰﹕失得勿卹﹐往有慶也。

臣當君任﹐正之道也。以明盛而進弼成王化而爲治主也。夫以明正爲治者﹐則天下各當其才矣﹐何卹乎失得哉。以斯而往﹐吉其冝也。故無不利矣。

上九﹐晉其角﹐維用伐邑﹐厲吉無咎﹐貞吝。象曰﹕維用伐邑﹐道未光也。

以柔徳治者﹐不能威肅天下也。故其終多用師焉。進過於禮﹐故曰角。進極於終﹐民或叛也。明正久著﹐人多恊焉﹐猶用伐邑﹐𨿽危吉也。則咎自免矣。治物不以徳﹐以之爲政﹐可惜之也。

離下坤上離下坤上﹕明夷﹐利艱貞。彖曰﹕明入地中﹐明夷。內文明而外柔順﹐以蒙大難﹐文王以之利艱貞﹐晦其明也。內難而能正其志﹐箕子以之。

明入地中﹐上無以明﹐天下無所見也。艱以事上﹐不失於正﹐利也。故文王內文明而外柔順也。箕子蒙難而能正其志﹐晦其明者也。

象曰﹕明入地中﹐明夷。君子以蒞眾﹐用晦而明。

明入地中﹐藏其明也。民可使由之﹐不可使知之﹐故君子之蒞眾也。外用晦﹐以使民內保。明以爲治。

初九﹐明夷﹐於飛垂其翼﹐君子於行﹐三日不食﹐有攸往。主人有言。象曰﹕君子於行﹐義不食也。

小人賊害之﹐時有明﹐則傷矣。初以君子之徳剛而不回﹐故爲時忌之深也。以其無位﹐猶且逺患﹐庶以速奔也﹐故絕其迹﹐隱其形﹐三日而不敢食。逃難而遇人﹐人必疑言矣。害明之深﹐懼人之見也。君子畏害而速去﹐其義豈遑食哉。

六二﹐明夷﹐夷於左股﹐用拯馬壯﹐吉。象曰﹕六二之吉﹐順以則也。

守中順則無猜者也。而已道不行矣。夷於左股者焉﹐故與之拯馬而馳逐也。且內明以外順﹐𨿽傷左而右存﹐與時並行不失其吉也。

九三﹐明夷於南狩﹐得其大首﹐不可疾貞。象曰﹕南狩之志﹐乃大得也。

爲文明之主夷終則進也。上六逺其明﹐𨿽髙而至晦也。應其誅焉。時之得向明而南巡狩也。獲其大首耳﹐其污俗漸正而已﹐不可疾也。

六四﹐入於左腹﹐獲明夷之心於出門庭。象曰﹕入於左腹﹐獲心意也。

守以下位﹐順以上承﹐自右而入於左腹﹐獲其心意也。順以避患﹐止守於分明﹐其歸自異矣。出於門庭﹐不逺行也。

六五﹐箕子之明夷﹐利貞。象曰﹕箕子之貞﹐明不可息也。

在難之內﹐而能保明其中﹐智以藏之﹐愚以晦之﹐得其正而時不能遷也。則明豈息哉。得中之道亡而能有﹐故箕子當之矣。

上六﹐不明晦﹐初登於天﹐後入於地。象曰﹕初登於天﹐照四國也。後入於地﹐失則也。

暗而過中至明夷之極﹐晦之至也。位髙勢﹐崇登於天也。失道將覆﹐入於地也。

離下巽上家人﹐利女貞。彖曰﹕家人﹐女正位乎內﹐男正位乎外。男女正﹐天地之大義也。家人有嚴君焉﹐父母之謂也。父父子子﹐兄兄弟弟﹐夫夫婦婦﹐而家道正。正家而天下定矣。

正家之道在於女正﹐女旣位而男位正也。故聖人設昬禮焉﹐重而娶之﹐當其位也。然後可保其久矣。夫婦正﹐家道之先﹐上下之始也。嚴君之道始焉﹐父母之道出焉﹐故嚴其君。則父父子子﹐兄兄弟弟﹐夫夫婦婦﹐家道咸正﹐而天下定矣。

象曰﹕風自火出﹐家人。君子以言有物﹐而行有恆。

火出而風鼓之炎﹐乃大也。女正而男久之﹐家乃成也。必由內生而外成也。言必有在而不茍行﹐必守常而不雜此家人之﹐則而正其本也。

初九﹐閒有家﹐悔亡。象曰﹕閒有家﹐志未變也。

家人之道﹐在於防邪﹐防閒在於初也。及其志未變而正之﹐則不至於悔矣。得之制者也。

六二﹐無攸遂﹐在中饋﹐貞吉。象曰﹕六二之吉﹐順以巽也。

婦人之職﹐正其中也。無所遂其成﹐在中主饋而已。體柔順而剛巽之﹐得正之吉也。

九三﹐家人嗃嗃﹐悔厲吉。婦子嘻嘻﹐終吝。象曰﹕家人嗃嗃﹐未失也。婦子嘻嘻﹐失家節也。

體之上﹐家之長﹐剛以嚴之。故嗃嗃﹐威下也。家人之性﹐不喜服也。𨿽悔有厲﹐乃保其吉也。婦子嘻嘻﹐從下之性﹐何以節其中哉﹐可惜也已六四﹐富家大吉。象曰﹕富家大吉﹐順在位也。

柔承於尊﹐位髙而順﹐故得家之富﹐保其大吉也。

九五﹐王假有家﹐勿卹﹐吉。象曰﹕王假有家﹐交相愛也。

剛尊配應﹐夫婦之正﹐而家道正矣。王至有家﹐天下刑於上也﹐親以相親﹐交以泛愛﹐何憂乎禍亂哉。故能保其吉也。

上九﹐有孚﹐威如﹐終吉。象曰﹕威如之吉﹐反身之謂也。

剛得終於家人﹐天下化之﹐信而行之人。人正﹐家而自爲治也。夫以家人﹐威信之道始以﹐令人也。其終也。反信已焉﹐人反敬已焉。威信及而天下之治至矣。

兌下離上睽小事吉。彖曰﹕睽﹐火動而上﹐澤動而下。二女同居﹐其志不同行。說而麗乎明﹐柔進而上行﹐得中而應乎剛﹐是以小事吉。天地睽而其事同也﹐男女睽而其志通也﹐萬物睽而其事類也。睽之時用大矣哉。

睽﹐異也。上火下澤﹐火炎上澤﹐潤下性之異也。二女同居﹐志各異行﹐是以睽也。此獨化不足失其全﹐用睽而爲合也。他用小事同矣。事之同﹐則相說明其冝也。柔進上行而應剛﹐小得其中﹐睽而應其正﹐故小事﹐用之吉。古者聖人之治也。用天下之物成天下之事﹐取異物相制﹐或以相合﹐其類多矣。則天下無不同也。至於天地之殊﹐男女之別﹐體異而事同﹐況乎小物也。子曰﹕弦木爲﹐弧剡木爲矢。蓋取諸睽合眾材﹐各睽其小體而成其大器。觀是而他可知也。夫濟天下之務者﹐豈止於一材乎。非聖人不能合睽而爲功也。

象曰﹕上火下澤﹐睽。君子以同而異。

上火下澤﹐志睽者也。中有小事之用焉。君子合異以同其事﹐同則務濟﹐類非不可以無別﹐無別則亂生﹐故君子同其事而異其道。

初九﹐悔亡。喪馬勿逐﹐自復。見惡人﹐無咎。象曰﹕見惡人﹐以辟咎也。

睽﹐異類而同也。未合而悔生也。故六爻初皆咎﹐而能免之者﹐以其小事同也。小事同者﹐何往不同哉﹐故皆有終也。馬﹐類之異也。睽之初﹐不相與﹐故喪之矣。終賴而相濟也﹐則勿逐而自復矣。火澤體異而相惡也﹐惡而睽之﹐復相逺矣。見而和之﹐何咎之有。與時終睽﹐而小事吉也。

九二﹐遇主於巷﹐無咎。象曰﹕遇主於巷﹐未失道也。

火澤﹐睽也。而不相通陰陽﹐匹也。相求之物﹐睽而相望而相得。曰遇巷者﹐不逺而得也。初爲出門﹐二爲巷乎﹐相得旣通﹐可無咎矣。

六三﹐見輿曵﹐其牛掣﹐其人天且劓﹐無初有終。象曰﹕見輿曵﹐位不當也。無初有終﹐遇剛也。

睽始異﹐而終有遇﹐履非其位﹐不安所處﹐輿曵者也。乘剛不能制下﹐其牛掣也。四與已睽﹐近不相得﹐則害生矣。故自上刑也。履於不正﹐是固然矣﹐始睽而難故﹐無初也。應而後合﹐故有終也。

九四﹐睽孤﹐遇元夫。交孚﹐厲無咎。象曰﹕交孚無咎﹐志行也。

睽而無應﹐志患其孤﹐求與同者﹐初亦不偶合。志交信孚以陽﹐召陽非好合者﹐故危矣。同體與事﹐故無咎也。睽無自成﹐必自外合也﹐故兩陽而有終焉。

六五﹐悔亡﹐厥宗噬膚﹐往何咎。象曰﹕厥宗噬膚﹐往有慶也。

睽而未通﹐悔之道也。終而有應﹐故悔亡之矣。宗二也。三柔比之﹐欲以爲附﹐二噬而絕也。而願合於已﹐往何咎哉。柔膚也。陽噬之易也。中而有與﹐往有慶也。

上九﹐睽孤﹐見豕負塗﹐載鬼一車﹐先張之弧﹐後說之弧﹐匪宼婚媾﹐往遇雨則吉。象曰﹕遇雨之吉﹐羣疑亡也。

睽之極﹐惡其孤之深也。三以失位之陰﹐大乖其道﹐上以文明之主﹐觀而輕穢之。怪異之先張之弧﹐不願之極﹐後說之弧﹐思合之深也。無四之宼﹐則亦親矣。始睽終合而得吉也。遇陰之極﹐則好合之道成﹐又何羣疑之有哉。

艮下坎上蹇﹐利西南﹐不利東北﹐利見大人﹐貞吉。彖曰﹕蹇﹐難也。險在前也。見險而能止知矣哉。蹇﹐利西南﹐往得中也。不利東北﹐其道窮也。利見大人﹐往有功也。當位貞吉﹐以正邦也。蹇之時用大矣哉。

見險而止﹐難其進也。度徳而處﹐將以營之也。蹇利西南﹐眾順待治﹐往而得中﹐因眾而險下濟也。不利東北﹐遂止而不以進﹐道窮而不能濟於蹇也。

象曰﹕山上有水﹐蹇。君子以反身修徳。

山上有水﹐難之所也﹐有徳者乃能濟之。君子反身修徳﹐將以爲也。

初六﹐往蹇來譽。象曰﹕往蹇來譽﹐冝待也。

柔止於初﹐見險而待﹐保下之安也﹐故往則之蹇﹐來則見譽矣。

六二﹐王臣蹇蹇﹐匪躬之故。象曰﹕王臣蹇蹇﹐終無尢也。

得位居正而應於尊﹐竭力致身以輔於上﹐救其蹇於蹇中也。五能蹇而已竭焉﹐可以保其終也。

九三﹐往蹇來反。象曰﹕往蹇來反﹐內喜之也。

得位於上﹐內有其人﹐安之所也。故往則涉險難中﹐來則內喜﹐得其反而安矣。

六四﹐往蹇來連。象曰﹕往蹇來連﹐當位實也。

蹇非得中﹐不能濟下也。四得位矣﹐可以承其上﹐而不可獨濟也。故往則蹇矣﹐來則當其位而連於實﹐得其所附也。

九五﹐大蹇朋來。象曰﹕大蹇朋來﹐以中節也。

在蹇之中正﹐而得大位﹐濟蹇之大者也。居於中正﹐而能裁制節度﹐使賢不肖﹐各當其所﹐故用朋來﹐而求伸也。

上六﹐往蹇來碩吉。利見大人。象曰﹕往蹇來碩﹐志在內也。利見大人﹐以從貴也。

柔居陰極內有其應﹐五極其蹇已﹐又附之﹐故往則道窮。求得內附﹐故大且吉。利見以從﹐貴也。

坎下震上解﹐利西南﹐無所往﹐其來復吉。有攸往夙吉。彖曰﹕解﹐險以動﹐動而免乎險。解﹐解利西南﹐往得眾也。其來復吉﹐乃得中也。有攸往夙吉﹐往有功也。天地解而雷雨作﹐雷雨作而百果艸木皆甲拆。解之時大矣哉。

濟險而動﹐動出於險﹐解也。道之夷而無適﹐不達也。君子可策其名也。解利西南﹐往而得眾﹐動於外而有功也。其來復吉﹐復其所亦可以位也。內剛中而得民也。有攸往夙吉﹐趨時之敏﹐緩則無功也。天地解而雷雨作﹐百果艸木皆甲拆﹐自然之應﹐不疾而速也。君子貴其途而通也。可無夙乎﹐非知通於物者﹐不能通於時也。

象曰﹕雷雨作﹐解。君子以赦過宥罪。

雷雨作﹐上震下澤﹐釋難之時也。久險不通﹐人不堪也。赦過宥罪﹐應乎人心而得其解也。

初六﹐無咎。象曰﹕剛柔之際﹐義無咎也。

解﹐緩也。無阻艱也。況以柔守下而承於剛乎。得其序也。其義固無咎矣。

九二﹐田獲三狐﹐得黃矢﹐貞吉。象曰﹕九二貞吉﹐得中道也。

剛居中也﹐能濟其險﹐眾之所附也。初承以奉之五﹐正而應之﹐眾來附之﹐非我之貪也。難以解矣﹐可以各保其歸也。守中直而保其正﹐不幹其邪﹐得中道正之吉也。

六三﹐負且乘﹐致宼至﹐貞吝。象曰﹕負且乘﹐亦可醜也。自我致戎﹐又誰咎也。

履於不正﹐乘於二﹐而與之負於四﹐而系之多妄之陰﹐貪其非有﹐亦可醜矣。宼自已致﹐誰之咎乎。以之爲正﹐可惜者也。

九四﹐解而拇﹐朋至斯孚。象曰﹕解而拇﹐未當位也。

剛處於卑而與三相得﹐如拇附也。未當位者也。非可久也。故解拇而與﹐初爲朋得其正﹐乃保其孚矣。

六五﹐君子維有解﹐吉﹐有孚於小人。象曰﹕君子有解﹐小人退也。

解﹐行險而免其險也。故下多妄動焉﹐皆上法之怠﹐從以濟險而失於緩也。五以柔處﹐中而系有﹐終二守其正而已矣﹐不敢自解也﹐故得其中吉也。夫人之化上﹐從其行也。上難則小人不敢妄進也。

上六﹐公用射隼於髙墉之上﹐獲之。無不利。象曰﹕公用射隼﹐以解悖也。

解﹐釋弛緩也。故多有縱焉。終而獲之﹐得其時也。三應其誅焉。縱悖之甚﹐據非其有﹐𨿽欲貪戾﹐其能終乎。而公以法誅﹐何所不獲。悖解眾安無不利也。

兌下艮上損﹐有孚﹐元吉﹐無咎﹐可貞﹐利有攸往﹐曷之用﹐二簋可用享。彖曰﹕損﹐損下益上﹐其道上行。損而有孚﹐元吉﹐無咎﹐可貞利﹐有攸往﹐曷之用﹐二簋可用享。二簋應有時﹐損剛益柔有時。損益﹐盈虛與時偕行。

損﹐損下也。夫上也者﹐下之庇也﹐可無奉乎。故分下之剛﹐而上益於柔﹐下不敢多﹐而奉其上也。損者﹐益之本﹐能損而當﹐則民成矣。大吉而無咎。𨿽損也﹐其道存焉﹐可以正也﹐有正而能損已﹐何往而不可哉。損而得於時﹐𨿽至約可也。竭剛以奉﹐其道不存﹐不可正也已矣﹐故損益盈虛而與時偕行也。剛者﹐君子之道也﹐故處於下以奉其上﹐居其上以益於下﹐君子之道也。下者上之本也。不可以失其所也﹐故損益之辭系焉﹐爲人上者不可不慮下也。

象曰﹕山下有澤﹐損君子以懲忿窒欲。

山下有澤﹐山止其上﹐損澤而上﹐潤也。君子之可損者﹐忿欲也。縱之而咎生也﹐故戒之。

初九﹐已事遄往﹐無咎。酌損之。象曰﹕已事遄往﹐尙合志也。

損貴其合時﹐初以結之﹐合其志也。故止其事而遄往﹐則終無咎矣。酌者﹐損之薄也。損以奉上﹐冝乎夙也﹐初猶遄也﹐其可後乎。當其時﹐𨿽酌之當也。

九二﹐利貞。徵凶弗損﹐益之。象曰﹕九二﹐利貞﹐中以爲志也。

初遄往而酌損之﹐貴其初合其志也。於事中可以守﹐務利其正也。損非其時﹐徒失其正﹐徵之凶也。志守中正﹐而從其事不損己﹐以奉上﹐而上來﹐益已得﹐其中道者也。

六三﹐三人行﹐則損一人﹐一人行﹐則得其友。象曰﹕一人行﹐三則疑也。

一與一則志專而相應也。一以待而二以應之則惑矣。而況於三乎。於男女則不生化矣﹐於所求則累其徳矣﹐於建﹖則多勞而寡功矣﹐可以不愼乎。故三陰行則損六﹐三之應六﹐三獨往則獲上矣。

六四﹐損其疾使遄有喜﹐無咎。象曰﹕損其疾亦可喜也。

逺於陽而處兩陰之間﹐待初之來而爲勤﹐望之初遄﹐來使已疾﹐損而有喜也﹐亦有何咎。

六五﹐或益之十朋之﹐弗克違﹐元吉。象曰﹕六五﹐元吉自上佑也。

損而益之﹐天之道也﹐人之理也。居尊以柔﹐能損諸已也﹐則天佑之。民歸之莫不感說以奉益也﹐或也者非意之而自外至也。𨿽十朋之﹐莫違其大吉也。

上九﹐弗損益之﹐無咎﹐貞吉。利有攸往﹐得臣無家。象曰﹕弗損益之﹐大得志也。

損﹐損下奉其君也。上非受益之地﹐亦臣於主也。而剛正以處之﹐五柔以奉之﹐故不損己以奉主﹐而爲主所益也﹐復何咎哉。得正之吉也。尙徳而往﹐何不利乎﹐髙而無位﹐贊五之功﹐𨿽應得臣﹐無自有也。上賢之徳得損之終反受其益﹐大得志者也。

震下巽上益﹐利有攸往﹐利涉大川。彖曰﹕益﹐損上益下﹐民說無疆。自上下下﹐其道大光。利有攸往﹐中正有慶。利涉大川﹐木道乃行。益動而巽﹐日進無疆。天施地生﹐其益無方。凡益之道與時偕行。

爲上者其道下濟也﹐故損上之剛﹐分而下益於柔。自上下下者也。中正爲主﹐益而得時﹐何往而不可哉。是以有慶也。動巽而木行也。乘於大川而無險也。益動而巽於人﹐日進而無疆也。天施而後地生﹐上益而後下奉其益﹐豈窮哉。益之無當﹐𨿽惠而不行也﹐故時與而後可也。

象曰﹕風雷﹐益。君子以見善﹐則遷有過﹐則攺。

雷行而風從﹐益﹐其震也。見善則遷﹐有過則攺﹐益莫大也。

初九﹐利用爲大作﹐元吉無咎。象曰﹕元吉無咎﹐下不厚事也。

益﹐損上益下者也。夫受上之益而豈徒哉﹐必有大功而可以當之矣。初以剛下爲動之主﹐能堪也大事者。下者難處之地﹐非專厚之所﹐得其大吉﹐乃無咎也。

六二﹐或益之十朋之﹐弗克違﹐永貞吉。王用享於帝﹐吉。象曰﹕或益之﹐自外來也。

柔以得位﹐受上之益﹐得中之道﹐能精意以奉五﹐通於人而信於神也﹐故外來非常之佑也。夫陰之所利﹐在於永貞﹐而二能盡之﹐其於吉也。𨿽訪諸十朋之﹐不能違也﹐長正之道﹐豈止於臣下哉。𨿽王用之而享於上帝吉也。

六三﹐益之﹐用凶事無咎。有孚中行﹐告公用圭。象曰﹕益用凶事﹐固有之也。

柔處髙位危﹐咎之道也。居危而受上之益﹐非其見危致命﹐堅志而固有其事則不免矣。五爲施益之主﹐而已竭﹐信不敢自專﹐必中行以告之用圭以表之﹐乃可能行奉其中也。

六四﹐中行﹐告公從﹐利用爲依遷國。象曰﹕告公從﹐以益志也。

原本闕傳九五﹐有孚惠心﹐勿問元吉﹐有孚惠我徳。象曰﹕有孚惠心﹐勿問之矣。惠我徳﹐大得志也。

有中正之徳﹐當益之尊﹐信以令人﹐施以心惠﹐勿問之矣﹐乃大吉也。我信惠下﹐下益報之﹐上下交孚﹐治之至也﹐大得其志矣。

上九﹐莫益之﹐或擊之﹐立心勿恆﹐凶。象曰﹕莫益之﹐偏辭也。或擊之﹐自外來也。

五以中正﹐人皆歸之﹐上九乘之﹐過求眾附﹐𨿽有其應﹐豈附之哉。獨自益之﹐人不益矣。不能修整立心﹐勿恆多求於人﹐人所忿也。益窮反損﹐故有外來而擊之者也。

周易下經卷五周易下經夬傳第五

卷五周易下經夬傳第五

乾下兌上夬﹐揚於王庭﹐孚號有厲﹐告自邑﹐不利卽戎﹐利有攸往。彖曰﹕夬﹐決也﹐剛決柔也。健而說﹐決而和。揚於王庭﹐柔乘五剛也。孚號有厲﹐其危乃光也。告自邑不利﹐卽戎所尙﹐乃窮也。利有攸往﹐剛長乃終也。

陽長終位而陰微也。君子在位﹐小人在野﹐健制而能悅之﹐不隱情也。剛決而能和之﹐不任力而剛不過中也。故顯於王庭而民得治也。夫用九卽吉於無首也﹐剛長卽凶於用壯也。道之窮則不富矣﹐其危矣哉。信有危而思患﹐呻號終無刑﹐乃保其光也。告自邑﹐揚而令之從也。不利卽戎﹐肆剛騁力﹐道途斯變。利有攸往﹐柔道外而剛治遂終也。

象曰﹕澤上於天﹐夬。君子以施祿及下﹐居徳則忌。

澤上於天﹐上澤以及下也。上以明法﹐決治致其平也。君子以施祿及下﹐惠其澤也。選徳以居其位﹐取則以上爲禁﹐盡已而不敢上越也。

初九﹐壯於前﹐趾往不勝﹐爲咎。象曰﹕不勝而往﹐咎也。

陽處體初﹐志在乎前﹐趾將行以﹐求勝也。壯之用斯窮之矣﹐下之微也﹐何可勝哉。知其不可以往之﹐自爲咎也。

九二﹐惕號莫夜﹐有戎勿卹。象曰﹕有戎勿卹﹐得中道也。

以剛而退﹐守於柔﹐知其危而懼﹐呻號戎於昧矣﹐可爲戎﹐無敵也。何所憂乎﹐得其中道﹐吉也。

九三﹐壯於頄﹐有凶﹐君子夬夬﹐獨行遇雨若濡﹐有慍﹐無咎。象曰﹕君子夬夬﹐終無咎也。

當位上應﹐往而爲壯﹐內得其心﹐外形於色﹐壯見於頄也。行而與邪凶之道也。夫君子治已﹐豈系於私哉。𨿽獨行﹐遇應而潤於我﹐而反恕其邪志﹐匪其失亦又何咎。

九四﹐臀無膚﹐其行次且﹐牽羊悔亡。聞言不信。象曰﹕其行次且﹐位不當也。聞言不信﹐聰不明也。

志進決柔而逼於上﹐坐不能安﹐行不能正﹐剛而不當其位也。羊者﹐觗突不回之物﹐比之用壯﹐焉能自牽。系其志﹐不縱其壯﹐則悔亡也。是語也﹐聽之而不能明﹐昧爲其道者也。

九五﹐莧陸夬夬﹐中行無咎。象曰﹕中行無咎﹐中未光也。

上無位之尊也。決﹐其決至易也。莧陸之柔﹐脃也。以至尊之徳﹐務至微之物﹐則缺於與能矣。夬而得中﹐無咎而已豈足以爲光哉。

上六﹐無號﹐終有凶。象曰﹕無號之凶﹐終不可長也。

剛長而一柔尙存﹐亡無日矣。𨿽號之無及已也。

巽下乾上姤﹐女壯﹐勿用取女。彖曰﹕姤﹐遇也。柔遇剛也。勿用取女﹐不可與長也。天地相遇﹐品物咸章也。剛遇中正﹐天下大行也。姤之時義大矣哉。

陽也﹐君人之道也﹐正之恆也。而陰來代之﹐眾以求之﹐其道遇也。陰之賊也。遇而合之﹐仕無正也。女之壯也﹐非人倫之道﹐不足以娶之。事無恆﹐不足以爲用。夫易無窮也。陽不能獨化﹐化不可以無遇﹐故遇而後成。初茍而終固﹐卽遂其生﹐化之大焉。且物無大也﹐無細也。其得之大遇也。待於外之來也﹐豈已之由乎。其在於遇人﹐大吉。則乾陽也﹐巽陰也﹐有天地相遇之道焉。天地遇而萬物章也﹐剛得中正而能擇其柔﹐聖人遇於大位也。則其道大行﹐君子遇於時﹐輔聖人之功而天下治也。品物得遇而其道乃通始﹐微而終著也。

象曰﹕天下有風﹐姤。後以施命誥四方。

人之治者﹐火承上之風﹐能君天下者﹐得天下之治也。施命告四方﹐人承其命﹐咸得其遇也。

初六﹐系於金柅﹐貞吉。有攸往﹐見凶。羸豕孚蹢躅。象曰﹕系於金柅﹐柔道牽也。

陰之爲道﹐冝牽於陽。而守其正﹐保其吉也。君子隨遇而往﹐無永正﹐何以終乎﹐凶其冝也。無異於牝豕從豭﹐遇無信蹢躅而已。非久之道也。

九二﹐包有魚﹐無咎。不利賓。象曰﹕包有魚﹐義不及賓也。

陰者﹐身之資也。魚非食之珍者。初非陰之正者﹐卦無陰﹐亦眾之所向也。已得之而供其求﹐眾失之﹐未足深吝﹐故獲之無咎。得其中者也。畜非正之物﹐懼人之見﹐其義豈及於賓哉。

九三﹐臀無膚﹐其行次且﹐厲無大咎。象曰﹕其行次且﹐行未牽也。

求初之﹐合二已﹐得矣﹐胡獲焉。坐而不安﹐行而不正﹐牽系其柔而未得也。以其不獲也。而止於位﹐故免於爭競之患𨿽﹐危而無大咎也。

九四﹐包無魚﹐起凶。象曰﹕無魚之凶﹐逺民也。

無位之陰﹐遇斯獲矣﹐二有之也。應何爲乎起已求﹐遇之凶之道也。

九五﹐以杞包瓜﹐含章﹐有隕自天。象曰﹕九五含章﹐中正也。有隕自天﹐志不舎命也。

無中正之徳者﹐皆無魚以至於悔也。至五徳博而位尊﹐謀其道不思其欲﹐故食杞匏瓜而已。夫以剛正之體﹐含章明之徳﹐志在行道不舎敎令﹐如天降之也。莫不咸賴矣﹐所謂剛遇中正而天下大行也。

上九﹐姤其角﹐吝﹐無咎。象曰﹕姤其角﹐上窮。吝也。

已過體矣﹐何所遇乎﹐姤於角也。以是求遇﹐可惜者也。不至於爭﹐無吝已矣。

坤下兌上萃﹐亨。王假有廟﹐利見大人亨。利貞。用大牲吉。利有攸往。彖曰﹕萃﹐聚也。順以說。剛中而應﹐故聚也。王假有廟﹐致孝享也。利見大人亨﹐聚以正也。用大牲吉﹐利有攸往﹐順天命也。觀其所聚而天地萬物之情可見矣。

順而以說﹐柔無違也。剛中正而應﹐保其萃以通也。天下大聚﹐正者而孝享﹐聚其昭穆﹐剛尊而利以見也。萃其正而通也。用大牲吉﹐聚而丰之﹐得其稱也。夫聚而通之。何往不利。順於類正而相聚得其通﹐而保其久也。天地萬物之情見於此矣。

象曰﹕澤上於地﹐萃。君子以除戎器﹐戒不虞。

澤得地以久﹐地得澤以潤相﹐聚之道也。眾之聚也﹐不可以無防﹐故君子以除戎器﹐戒不虞。

初六﹐有孚不終﹐乃亂乃萃﹐若號﹐一握爲笑﹐勿卹﹐往無咎。象曰﹕乃亂乃萃﹐其志亂也。

四爲上應﹐三近附之﹐已信不終﹐失其萃矣。則心惑而志亂矣。何所利哉。若小能號呼﹐自省度其可否﹐反而哂之不以爲笑﹐靜然保居﹐終獲其應﹐復何憂哉。往必無咎也。

六二﹐引吉無咎﹐孚乃利用禴。象曰﹕引吉無咎﹐中未變也。

初三皆萃於四﹐已獨守中﹐不變其志﹐待於五﹐牽而後爲聚﹐得其吉矣。居內靡他﹐何咎之有。精意承奉信以結之﹐豈待於丰乎﹐𨿽薄而可以薦也。

六三﹐萃如﹐嗟如﹐無攸利﹐往無咎﹐小吝。象曰﹕往無咎﹐上巽也。

下皆上﹐萃。已無應焉。萃如﹐嗟如也﹐何所利哉。奉於四剛﹐剛巽而與﹐故往而無咎。不能下已而從人﹐位之失矣﹐可小惜也。

九四﹐大吉無咎。象曰﹕大吉無咎﹐位不當也。

承上於地以剛處之﹐而下據其眾﹐非其至公奉上之心大吉則咎也。

九五﹐萃有位﹐無咎。匪孚﹐元永貞﹐悔亡。象曰﹕萃有位﹐志未光也。

四有其民﹐而權逼於已﹐位當貴也﹐咎何有乎。尊信不行﹐道豈光乎﹐且陽徳仁也﹐可以長正而悔亡矣﹐民終歸之也。

上六﹐賫咨涕洟﹐無咎。象曰﹕賫咨涕洟﹐未安上也。

乘剛而不安﹐違而無萃。賫咨憂嘆以至於涕洟﹐懼而內戒﹐咎何有焉。

巽下坤上升﹐元亨﹐用見大人﹐勿卹﹐南徵吉。彖曰﹕柔以時升﹐巽而順剛﹐中而應﹐是以大亨用見大人。勿卹﹐有慶也。南徵吉﹐志行也。

柔﹐卑道也。巽﹐木道也。其道升而大也。見可而升得﹐其時也。內體巽而外順於物﹐剛中而上應之﹐是以亨也。合大人之徳﹐用見之﹐而勿卹有慶者也。南徵吉﹐出諸幽而升於明也。志獲於此矣。

象曰﹕地中生木﹐升君子以順徳。積小以髙大﹐木生浸而大也。剛中而柔順也。君子欲其升也。立本以愼徳﹐巽於卑順於上﹐則能積小而至於大也。

初六﹐允升大吉。象曰﹕允升大吉﹐上合志也。

巽者剛。巽柔﹐柔順剛也。上承於剛﹐誠信相與﹐升而合徳﹐其升矣﹐故大吉。

九二﹐孚﹐乃利用禴﹐無咎。象曰﹕九二之孚﹐有喜也。

剛而能正﹐中而無私﹐應上以升之象﹐豈假丰物而後享焉。上應其誠﹐下升而大﹐𨿽非其位得其道也。故有喜而無咎也。

九三﹐升虛邑。象曰﹕升虛邑﹐無所疑也。

上體順也。應而升之﹐虛邑以待也﹐升何疑哉。

六四﹐王用亨於岐山﹐吉。無咎。象曰﹕王用亨於岐山﹐順事也。

位輔乎尊﹐而不待諸升者﹐通上下﹐安險阻之任﹐難之地也。而順以當位﹐恭以事上﹐得其吉矣﹐亦又何咎。

六五﹐貞吉升階。象曰﹕貞吉升階﹐大得志也。

以柔道而至於中也。升階而就其位﹐正之吉也。可謂大志也。

上六﹐冥升﹐利於不息之貞。象曰﹕﹖升﹐在上消不富也。

上而不已﹐昧於升也。時消也。安所息乎﹐利以守正﹐不求孳孳也。

坎下兌上困﹐亨貞﹐大人吉。無咎。有言不信。彖曰﹕困﹐剛揜也。險以說﹐困而不失其所﹐亨。其惟君子乎﹐貞大人吉﹐以剛中也。有言不信﹐尙口乃窮也。

剛則困﹐見揜於柔也。險而能說﹐𨿽困而通也。君子之行﹐存乎素也。困而自辧﹐而不責於人﹐修齊其徳以自濟也。五爲眾之歸焉。剛而能幹﹐中而得當﹐大人之正也。亨困而吉﹐何咎之有乎。困而尙口﹐斯窮之矣﹐何所信乎﹐故君子飾行以亨困﹐而不以言也。

象曰﹕澤無水﹐困。君子以致命遂志。

澤無水﹐涸而無潤也。夫積行以成其徳﹐𨿽致命﹐終遂其道。君子之志﹐剛而不可拔也﹐故能致困而不可失其道也。

初六﹐臀困於株﹐木入於幽谷﹐三歲不覿。象曰﹕入於幽谷﹐幽不明也。

能濟困者﹐剛直也。初以柔弱居於困窮﹐而不安其所也。而欲上應於二﹐爲二所吝﹐幽於坎底﹐以至於三歲而無所見﹐不明之至也。

九二﹐困於酒食﹐朱紱方來﹐利用亨祀﹐徵凶﹐無咎。象曰﹕困於酒食﹐中有慶也。

剛而得中﹐爲初三之附﹐丰於所資﹐困酒食者矣。酒食困﹐有位而得其民﹐則受其命服﹐而朱紱來矣。夫以位卑而有民利﹐潔敬以奉上﹐恃權而淩徵之凶也。卑以自守﹐得無咎矣。

六三﹐困於石﹐據於蒺藜﹐入於其宮﹐不見其妻。凶。象曰﹕據於蒺藜﹐乘剛也。入於其宮﹐不見其妻﹐不祥也。

柔以居困﹐力不堪也。欲其往而困於四堅於石也。欲其安而據於二難於蒺藜也。進退無可安所存乎﹐以至於失位而殞身也。位之不當﹐不足亨﹐困不祥之至也。

九四﹐來徐徐﹐困於金車﹐吝有終。象曰﹕來徐徐﹐志在下也。𨿽不當位﹐有與也。初爲之﹐應二剛困之﹐故遲遲而來﹐以待其間也。位之不當﹐不足亨﹐困可惜也。𨿽困於二﹐終歸其應﹐金車剛而能載也。

九五﹐劓刖﹐困於赤紱﹐乃徐有說﹐利用祭祀。象曰﹕劓刖﹐志未得也。乃徐有說﹐以中直也。利用祭祀﹐受福也。

物莫能兩大﹐二之丰則五道減矣。二以剛得眾﹐而五怒其甚也。將欲刑之上﹐下敵應不能勝也﹐故困之免矣。夫居尊以忿失其道也。終以中直久而說矣。至誠感神﹐況赤紱乎。故精意乃受其佑矣。

上六﹐困於葛藟﹐於臲卼﹐曰動悔有悔。徵吉。象曰﹕困於葛藟﹐未當也。動悔有悔﹐吉行也。

柔之爲物﹐不能通於困﹐當困之終然﹐可徵矣。居於上﹐而果於剛﹐欲其退也。爲葛藟系之﹐欲其處也。臲卼而難據﹐皆不離於困也。柔弱質也﹐不能專斷﹐語其治也。何哉曰動悔有悔﹐其處也﹐則徵矣﹐乃吉行也。

巽下坎上井﹐攺邑不攺井﹐無喪無得﹐往來井井﹐汔至﹐亦未繘井﹐羸其瓶﹐凶。彖曰﹕巽乎水而上水﹐井。井養而不窮也。攺邑不攺井﹐乃以剛中也。汔至亦未繘井﹐未有功也。羸其瓶﹐是以凶也。

水人之資也﹐徳人之保也。自古至今﹐其道一也。故從於水﹐而下入得水﹐上汲而施物﹐井之道也。好於徳而巽志修徳﹐充其徳而位於民﹐上咸賴其澤徳之施也。故井曰徳﹐巽志修徳﹐曰徳之地不可攺而非其道也。酌之不竭﹐不資於外﹐無喪無得也。君子之徳﹐其虛中無攺﹐施之不竭﹐於何而喪其厚徳也。必備莫究其極﹐又何能得井冽可食之。往來者﹐皆井﹐其井之用焉﹐則君子徳博而施﹐故往來者徳其徳焉。非剛中之徳不能至也﹐井可食矣。人近至之而未繘﹐無功不能汲。下君子𨿽至於徳﹐無其位不受其器﹐未伸其功也。羸其缾﹐凶繘之失道﹐用之非器﹐棄先之功而及其凶也。君子於器而立度﹐行權而合物﹐然後道可終也。夫道者﹐及物而成徳也。修其徳而不利濟﹐非其道也。有徳無其位﹐不建其功﹐其徳未行也。有其法當於權﹐然後能終之﹐故君子不可以不備徳﹐觀其井而古今之道可知也。

象曰﹕木上有水﹐井。君子以勞民勸相。

木上有水﹐上木而出﹐以潤於木﹐井徳之施也。勞也者﹐勉民之勞也。治之得冝﹐樂其勞而生財也。上讓下﹐敬父慈子﹐孝人之性也。君子明之善﹐而勸也。非抑之制之﹐善爲事者如之也。

初六﹐井泥不食﹐舊井無禽。象曰﹕井泥不食﹐下也。舊井無禽﹐時舎也。

居於井下﹐井泥者也。舊井而無水者也﹐禽何食哉。

窮下而質弱者矣﹐時何用哉﹐故舎也。

九二﹐井谷射鮒﹐甕敝漏。象曰﹕井谷射鮒﹐無與也。

井而與下谷之流也。初微陰也﹐而注志焉。中之才無施﹐及以應不能上行﹐而集其下事也。有質而不得﹐務徳也。器自矣﹐誰不棄之。

九三﹐井渫不食﹐爲我心惻﹐可用汲。王明並受其福。象曰﹕井渫不食﹐行惻也﹐求王明受福也。

剛治其位﹐修已而謀治也。在下之上﹐有徳者也。井以上爲井也。未至上出不見食也。憂其行而心惻矣。上應也﹐可用汲矣。阻於王之疑也。若主明道通矣。得其賢人﹐王亦賴其治也。並受其福。

六四﹐井甃無咎。象曰﹕井甃無咎﹐修井也。

體上而下柔﹐以自處無外以他其徳﹐不弘學而已矣。修井之道﹐質弱止於無咎﹐不足以大濟也。

九五﹐井冽﹐寒泉食。象曰﹕寒泉之食﹐中正也。

井之治者﹐寒泉也。冽其寒又甚焉。居於中正﹐爲井之主﹐保井之徳﹐養而不窮者也。道之上行﹐人受其施﹐皆得食其井也。

上六﹐井收勿幕﹐有孚﹐元吉。象曰﹕元吉在上﹐大成也。

井至上﹐收井之功也。應於下﹐引於五﹐博濟而不施﹐無幕覆之。爲眾之信﹐大成而元吉。

離下兌上革﹐已日乃孚﹐元亨利貞﹐悔亡。彖曰﹕革﹐水火相息﹐二女同居﹐其志不相得﹐曰革。已日乃孚﹐革而信之﹐文明以說﹐大亨以正。革而當其悔﹐乃亡天地。革而四時成﹐湯武革命﹐順乎天而應乎人。革之時大矣哉。

火不遂其上﹐澤不得而下﹐故相息息也者﹐勞而止之而得其自生也。二女同居﹐志乖而不可處﹐故革而制之﹐後乃成也。已日而信之﹐文明而說之剛﹐則大中元亨以正也。革而當其悔﹐乃亡物﹐不久革之而後成。天地革而成四時也。湯武革命﹐得其時而天下正也。革非習近之所得也﹐其大矣哉。

象曰﹕澤中有火﹐革。君子以治歷明時。

澤中有火﹐革而後存。君子修其歷數﹐明其四時之革﹐而授以民時也。

初九﹐鞏用黃牛之革。象曰﹕鞏用黃牛﹐不可以有爲也。革者﹐中格事﹐順於人﹐而後民志堅﹐而勉其務也。從已之爲而爲﹐則莫聽也﹐其能久乎﹐愼初者也。

六二﹐已日乃革之﹐徵吉無咎。象曰﹕已日革之行有嘉也。

柔以守位﹐中以爲道﹐上應於五﹐有命而行。已日遂革而從其制也。以斯而行﹐嘉吉也。

九三﹐徵凶﹐貞厲。革言三就﹐有孚。象曰﹕革言三就﹐又何之矣。

剛得上位﹐專極其火﹐性將制﹐其應不從﹐其革也。反道背時﹐徵之凶﹐正之危。自初至三﹐令已成矣﹐民已信﹐又何云也。

九四﹐悔亡﹐有孚。攺命吉。象曰﹕攺命之吉﹐信志也。

剛能辧志﹐信而行正﹐守卑上從﹐承命而攺﹐得其道矣﹐何悔之有。

九五﹐大人虎變﹐未占有孚。象曰﹕大人虎變﹐其文炳也。

剛居尊而革之知變之道﹐勇於變革﹐易而爲功也。得於中而煥乎其外﹐理著於兆矣﹐豈俟占而知哉。

上六﹐君子豹變﹐小人革面。徵凶﹐居。貞吉。象曰﹕君子豹變﹐其文蔚也。小人革面﹐順以從君也。

虎變者﹐明其理﹐勇於變也。發而成文﹐君子之類也﹐大人之道也。其次勇而變焉﹐故其文蔚也。內信而外說也。小人無所明也。安於舊俗﹐樂於縱。故革面而已也。猶思其故行也﹐則周之三監也。徵之凶哉。居而守正﹐獲其吉也。

巽下離上鼎﹐元吉亨。彖曰﹕鼎﹐象也。以木巽火﹐亨飪也。聖人亨以享上帝﹐而大亨以養聖賢。巽而耳目聰明﹐柔進而上行﹐得中而應乎﹐剛是以元亨。

天下者﹐神器也。鼎者大器也。其治之者﹐必有法也﹐故以治鼎爲法焉。離巽合而成像矣。趾分其初也﹐次實腹也﹐中虛耳也。上剛鉉也﹐故曰鼎﹐象也。其義以木巽火也。有亨飪之道也。聖人南面而設制度﹐使天下以器﹐而治其大器﹐則物無滯矣。則固矣﹐故曰鼎。取新也。利出否焉﹐不置其器者也。治其器必以制度﹐制之道莫上乎立敬﹐立敬莫先乎享上帝﹐此制度之先也。鼎用多而致治者﹐莫若乎養聖賢。此其器也﹐得其器行其事然後能爲天下王聖。人巽於聖賢﹐則明矣。以天下之目視也﹐以天下之耳聽也﹐於何而不至焉。柔得大位﹐斂身若不足﹐故天下歸之。剛上而尊賢﹐剛而任能也。則天下何有焉。是以大有慶而能通也。

象曰﹕木上有火﹐鼎。君子以正位凝命。

木上有火﹐爨鼎之道。治鼎者也﹐當聖人養賢使能也。君子正位守職﹐成聖人之命也。

初六﹐鼎顚趾﹐利出否。得妾以其子﹐無咎。象曰﹕鼎顚趾﹐未悖也。利出否﹐以從貴也。

下鼎趾也﹐上應顚也。治鼎之道﹐用鼎之始也。應滌覆否﹐顚之利也。妾本下也﹐而以孚升士﹐𨿽賤而才貴。火上從而致其新也。可無咎矣。夫制者﹐有位而從權﹐𨿽反可也。

九二﹐鼎有實﹐我仇有疾﹐不我能﹐卽吉。象曰﹕鼎有實﹐愼所之也。我仇有疾﹐終無尢也。

剛以中應而承其實﹐任之重者矣。四以近權﹐惡我專任﹐怨偶敵我﹐不可以不愼其所行。然九四之覆﹐餗正無幾矣。豈暇謀我哉。獲其終吉也矣。

九三﹐鼎耳革﹐其行塞﹐雉膏不食﹐方雨虧悔﹐終吉。象曰﹕鼎耳革﹐失其義也。

尊柔非應﹐而革於四﹐鼎耳所以待實而將用也。革則我道不通也。雉膏焉得而食哉。夫君子之修徳﹐用其知也﹐欲其效也﹐無已知以應﹐不能進也﹐安得其任哉。失修徳之義也。當鼎新主﹐耳目聰眀﹐以柔徳接之﹐獨見以進則悔虧而終吉也。

九四﹐鼎折足﹐覆公餗﹐其形渥﹐凶。象曰﹕覆公餗﹐信如何也。

以不中之才當鼎食之寵﹐事上與下﹐力何任焉﹐折足者矣。非惟足折﹐亦虧公任也。公任虧則受凶。渥者﹐形濡什而不勝也。非所任而任﹐以至於此﹐信有凶矣﹐如之何哉。

六五﹐鼎黃耳金鉉﹐利貞。象曰﹕鼎黃耳﹐中以爲實也。

文而虛中﹐待鉉以載也﹐故能應剛而任重之矣。尊柔以能﹐利而得正也。

上九﹐鼎玉鉉﹐大吉。無不利。象曰﹕玉鉉在上﹐剛柔節也。

剛上而尊﹐賢助以載鼎也。玉鉉者﹐貴於金而不當用也。剛能聰逹﹐茍柔奉之巽﹐而以順得其節矣。器大治矣﹐故大吉而無不利也。

震下震上亨﹐震來虩虩﹐笑言啞啞﹐震驚百里﹐不喪匕鬯。彖曰﹕震﹐亨。震來虩虩﹐恐致福也。笑言啞啞﹐後有則也。震驚百里﹐驚逺而懼邇也。出可以守宗廟社稷﹐以爲祭主也。

震﹐亨。因其震而自震也。微而震之﹐保其終也。雷者天之震也。君子變其容﹐號令者﹐上之震也﹐保其終也。雷來類震者﹐外一動也。君子省諸內﹐見外猶驚之﹐況於自動乎。動者吉﹐凶悔﹐吝之所生也。事之來驚﹐而虩虩然﹐後獲其笑語也﹐福之生後之則也。震始生之﹐陽長子者也。長者能震﹐是震其初也。有其長子﹐則能驚其逺而懼邇也。君子可以守宗廟祭祀﹐則匕鬯不缺而保其社稷也。皆初震而有其後者也。

象曰﹕洊雷震﹐君子以恐懼﹐修省。

重雷震而不已也。君子修已而履省之﹐恐懼之至﹐患無由及也。

初九﹐震來虩虩﹐後笑言啞啞。吉。象曰﹕震來虩虩﹐恐致福也。笑言啞啞﹐後有則也。

剛能制斷﹐辧物也。動之於初﹐震其始恐懼其初﹐後有則﹐得震之義也。

六二﹐震來厲﹐億喪貝﹐躋於九陵﹐勿逐﹐七日得。象曰﹕震來厲﹐乘剛也。

剛初而震之﹐保其吉也。二而已震﹐失其義也。乘剛震位﹐危喪資也。則度其喪而上升矣﹐兩震不相應也。何所來乎﹐𨿽懼而不失中﹐可以自省﹐終固其所﹐勿逐之矣。七日而得其所喪也。七日者﹐極六爻而反下也。剛斯易矣。

六三﹐震蘇蘇﹐震行無眚。象曰﹕震蘇蘇﹐位不當也。

弱而無當﹐蘇蘇也。居不安矣。行乃無眚也。

九四﹐震遂泥。象曰﹕震遂泥﹐未光也。

光可震也。而屈於柔﹐安於眾陰之中﹐已泥者也。失其震首﹐省不能致後之福﹐𨿽得所奉﹐豈足光哉。

六五﹐震往來厲﹐億無﹖。有事。象曰﹕震往來厲﹐危行也。

其事在中﹐大無喪也。懼而往也。尊行何安﹐其反來也。剛以爲疾﹐故皆危也。則以度而居矣﹐位得大中﹐事之主也。剛從而依﹐而不敢遂逼矣﹐懷懼而已﹐無所喪也。

上六﹐震索索﹐視矍矍﹐徵凶。震不於其躬﹐於其鄰﹐無咎。﹖媾有言。象曰﹕震索索﹐中未得也。𨿽凶無咎﹐畏鄰戒也。

索索而驚﹐矍矍而視﹐重震之極而中心不自得也。君子安其身而後動也。極懼也﹐何所容哉。內外震懼﹐身之危﹐徵之凶矣。震不以躬﹐懼鄰而驚﹐則無咎也。兩震者﹐動而自省﹐則行之有終﹐陽之和﹐象之純故也。自震而戒﹐則可兩震求合﹐則乖也。

艮下艮上艮﹐其背不獲其身﹐行其庭不見其人﹐無咎。彖曰﹕艮﹐止也。時止則止﹐時行則行。動靜不失其時﹐其道光明。艮其止﹐止其所也。上下敵﹐應不相與也。是以不獲其身﹐行其庭不見其人﹐無咎也。

艮兩止也。各止於所﹐向也。見敵應而咎生也。不獲其身﹐不欲彼見於我也。至近而不可通﹐𨿽行其庭不見其人。我無見於彼也。不相見也。何敵之有乎﹐故無咎也。君子之道﹐無固也﹐時可止則止之﹐時可動則動之﹐消息以時﹐而道乃光也。

象曰﹕兼山﹐艮。君子以思不出其位。

一體而兩山﹐兼山者也。位身之止也﹐思不出其位﹐止者也。

初六﹐艮其趾﹐無咎。利永貞。象曰﹕艮其趾﹐未失正也。

止於下﹐艮於趾也。艮則不行也。得其止未失其正也﹐何所咎乎。利於長正﹐得其久也。

六二﹐艮其腓﹐不拯其隨﹐其心不快。象曰﹕不拯其隨﹐未退聽也。

腓隨足也﹐自動則躁妄也﹐何益於動乎。艮體不動﹐則腓不得舉而隨也﹐性躁而不得往﹐未退而聽命﹐故其心不快也。

九三﹐艮其限﹐列其夤﹐厲薫心。象曰﹕艮其限﹐危薫心也。

艮於下體而不得通於上﹐止於體之中也。分其體﹐夤列矣。危及至心也。知其不可﹐而不可相見﹐則全其體。至於三﹐限其止乃止也。而敵之乃處中道而止之﹐於事則中分矣﹐羞辱至故﹐危薫哉。

六四﹐艮其身﹐無咎。象曰﹕艮其身﹐止諸躬也。

上體兼下﹐兼兩而止﹐則時止能止﹐其身當位﹐而靜止得於分﹐故無咎也。

六五﹐艮其輔﹐言有序﹐悔亡。象曰﹕艮其輔﹐以中正也。

上體之中﹐當其輔也。得其中正言也。言而序﹐悔亡者也。

上九﹐惇艮吉。象曰﹕惇艮之吉﹐以厚終也。

動者﹐利之求也。動失則害至。止者﹐正之元也﹐久守則福來﹐非惇厚之徳不能止其終也。

艮下巽上漸﹐女歸吉。利貞。彖曰﹕漸之﹐進也。女歸吉也。進得位﹐往有功也。進以正﹐可以正邦也。其位剛得中也。止而巽﹐動不窮也。

女也者﹐嫁於夫也﹐必有歸也。臣也者﹐得位於君﹐必有進也。皆以進外爲位乎﹐漸而道乃行也。剛下柔巽之﹐是以柔得正位乎﹐外而輔剛﹐故女歸吉﹐而往有功也。使柔進得其位﹐而正邦者﹐剛得中也。止於相與﹐而巽以從﹐則動而何窮哉。

象曰﹕山上有木﹐漸。君子以居﹐賢徳善俗。

山上有木﹐得其髙進也。君子之居﹐親其徳而外善於俗﹐而後能漸之進也。

初六﹐鴻漸於幹﹐小子厲﹐有言無咎。象曰﹕小子之厲﹐義無咎也。

初至而至於幹也。至弱才業未聞﹐上無應而首於進者﹐冝爲小人之所危也。道不同﹐故危之矣。我未位也。無害小人﹐小人何害於我哉。故𨿽有言﹐其義不至於咎矣。

六二﹐鴻漸於盤﹐飲食衎衎﹐吉。象曰﹕飲食衎衎﹐不素飽也。

盤非鴻之所處﹐二非三之所得﹐今托之矣﹐非安也。得位相止﹐飲食且樂﹐可飽也。

九三﹐鴻漸於陸﹐夫徵不復﹐婦孕不育﹐凶。利禦宼。象曰﹕夫徵不復﹐離羣醜也。婦孕不育﹐失其道也。利用禦宼﹐順相保也。

得位於上﹐漸而之陸也。二應五也。爲已止之﹐五合於四﹐徵而不復﹐顧其類也。已與於二﹐二自有配偶﹐邪而不敢孕﹐失其生化之道﹐故凶也。兩志相保﹐無可間也﹐於長正之道﹐則可保夫一時之利也。

六四﹐鴻漸於木﹐或得其桷﹐無咎。象曰﹕或得其桷﹐順以巽也。

木非鴻之本﹐止漸而得位於髙﹐或得於桷﹐桷上附也。承五而相得焉﹐亦非其安而安也。五巽巳順﹐尊而相保﹐不可傾奪﹐故無咎。

九五﹐鴻漸於陵婦﹐三歲不孕﹐終莫之勝﹐吉。象曰﹕終莫之勝﹐吉得所願也。

陵髙﹐安之所。二本應五﹐三近止之﹐至五而三﹐故曰三歲不孕。夫務於大功者﹐不檢於細故﹐細故不有﹐匪正之事不甚非之﹐及其得至於大位﹐則人莫敢不懼﹐而道自復也。

上九﹐鴻漸於陸﹐其羽可用爲儀。吉。象曰﹕其羽可用爲儀吉。不可亂也。

漸之進也。夫進之爲道﹐求其利也。暴速而取害之至也。漸以相與﹐𨿽非其道﹐不至於悔也。上乃進得髙陸﹐不累於世﹐不爭於利中﹐心何可亂哉。超然志逺﹐知夫進退之道﹐故其羽可用爲儀也。

兌下震上歸妹﹐徵凶﹐無攸利。彖曰﹕歸妹﹐天地之大義也。天地不交﹐而萬物不興。歸妹﹐人之終始也。說以動﹐所歸妹也。徵凶﹐位不當也。無攸利﹐柔乘剛也。

少女之窮也﹐無所往而歸其長陽。女說其有歸﹐而往也。男說其有家﹐而娶也。有生化之義焉﹐不交則無終也。故少配長說﹐以與動有終﹐而自此始也。少陰失位以求合﹐人斯賊之矣。不足以相久﹐徵其凶哉。柔得中﹐眾之歸也。陰𨿽從陽﹐陽下其陰﹐失其位也。柔制其剛也。豈人倫之序哉﹐不足以獨化也。故無攸利至於終﹐存乎生化之大義焉。

象曰﹕澤上有雷﹐歸妹。君子以永終知敝。

澤之濡雷﹐震於其上﹐雨微而雷震。𨿽不當於大﹐亦相歸之物也。無歸也﹐斯敝之矣。君子知其敝﹐無所往﹐故歸而永終也。

初九﹐歸妹以娣﹐跛能履﹐徵吉。象曰﹕歸妹以娣﹐以恆也。跛能履﹐吉相承也。

無所往歸之矣。初說而後動也﹐何不可乎。故﹖娣𨿽不足行﹐茍能徵﹐則吉。周禮曰﹕歸﹐以恆者也。柔而隨剛﹐吉相承也。歸妹相終﹐非情故以。禮歸之。

九二﹐眇能視﹐利幽人之貞。象曰﹕利幽人之貞﹐未變常也。

剛居內而應﹐柔之制也。道之反﹐不足以爲明也。眇而視者矣。自守其幽﹐不變其常﹐𨿽利也。豈娶之道哉。

六三﹐歸妹以須﹐反歸以娣。象曰﹕歸妹以須﹐未當也夫。以不敵將配以仁者﹐遽而行之不能終也。故待其所從道極﹐相說而來﹐歸以娣可也。未當故也。

九四﹐歸妹愆期﹐遲歸有時。象曰﹕愆期之志﹐有待而行也。

過下升上﹐陽以居陰﹐剛過其柔也。得其無與﹐合而來之﹐義也。遲歸有時﹐此得待而行也。

六五﹐帝乙歸妹﹐其君之袂﹐不如其娣之袂。良月幾望﹐吉。象曰﹕帝乙歸妹﹐不如其娣之袂良也。其位在中以貴行也。

殷王之少﹐妹歸妹之貴也。古者王女下嫁於諸侯﹐衣服不系其夫。下王后一等﹐故君之袂﹐不如娣之袂。妻貴於夫﹐夫下妻也。故見其妻象焉。月幾望﹐陰盈盛也。陰而得中﹐無與爭者﹐故吉也。

上六﹐女承筐﹐無實士。刲羊無血﹐無攸利。象曰﹕上六﹐無實承虛筐也。

柔而居極﹐歸妹之窮也。復何待乎。無其歸者也。女徒承筐﹐不見其實也。士求進﹐安得其偶哉。道之窮而無所利也。

周易下經卷六周易下經丰傳第六

卷六周易下經丰傳第六

離下震上丰﹐亨。王假之﹐勿憂宜日中。彖曰﹕丰﹐大也。明以動﹐故丰。王假之﹐尙大也。勿憂宜日中﹐宜照天下也。日中則昃﹐月盈則食﹐天地盈虛﹐與時消息﹐而況於人乎﹐況於鬼神乎。

夫明者﹐內含其照也。動而施之﹐乃丰也。明以時動﹐物伸其直﹐得盡其大生長之而遂成也。期盛之矣。丰之道者也﹐惟尙大而當之﹐故王能極之也。不失天下之情﹐則勿憂而旣治矣。日之明盛於中也﹐王宜照於天下也﹐則無微而不大也。過於中則憂﹐大斯盈﹐盈斯缺矣。大之道也﹐蓋聖人戒乎其大也。

象曰﹕雷電皆至﹐丰。君子以折獄致刑。

雷電皆發﹐天下文明。盛大之時﹐明刑以肅民也。君子無所隱避﹐明以折獄而至用﹐刑可以勿憂。當日中之宜也。

初九﹐遇其配主﹐𨿽旬無咎。往有尙。象曰﹕𨿽旬無咎﹐過旬災也。

丰﹐尙大也。惟其大者至之以陽﹐遇四務同而相配彼﹐俟之爲巳主﹐相須而待也。明方動進而速有功也。遲而過旬失其動也。災之道也。

六二﹐丰其蔀﹐日中見斗﹐往得疑疾﹐有孚發若﹐吉。象曰﹕有孚發若﹐信以發志也。

柔之爲道﹐靜退者也。又以居內﹐不能大其上也。是障其光而暗其明也。往之爲王﹐𨿽尊而陰也。蓋相發則覆﹐疑矣﹐且履正不邪中。考自信於心明﹐生於內而悟其違時之失﹐修攺其道﹐無執其﹐故得其吉也。

九三﹐丰其沛﹐日中見沬﹐折其右肱﹐無咎。象曰﹕丰其沛﹐不可大事也。折其右肱﹐終不可用也。

居於下體之上﹐而上應焉。自以爲有其位﹐而應其徳也。貴賤之等則三曷足以爲徳乎。丰沛以爲光﹐應幽陰以爲徳﹐豈可大事乎。力小任重者﹐右肱斯折也。右肱斯折不可用也﹐自致廢矣。誰復加於咎乎。

九四﹐丰其蔀﹐日中見斗﹐遇其夷主﹐吉。象曰﹕丰其蔀﹐位不當也。日中見斗﹐幽不明也。遇其夷主吉﹐行也。

陽以守卑而不能弘其大﹐以當於時也。是幽其明而暝其晝也。初陽之來﹐爲相發之主﹐事合志終﹐得其明動之義﹐故吉也。

六五﹐來章有慶譽吉。象曰﹕六五之吉﹐有慶也。

柔居尊﹐陽能尙其大﹐而不以力得﹐其日中之宜也。天下無所隱諱﹐無微而不照﹐則天下歸其章明之徳矣。故其慶譽之吉哉。

上六﹐丰其屋﹐蔀其家﹐窺其戶﹐闃其無人﹐三歳不覿﹐凶。象曰﹕丰其屋﹐天際翔也。窺其戶﹐闃其無人﹐自藏也。

極其大過於丰之所也。無道可弘﹐柔而無鑑也。惟富其室﹐厚其家﹐自謂其翔於天際﹐人莫之見也。自藏也者﹐𨿽窺其戶﹐可得見乎。過明之逺﹐而動之極﹐也不覿﹐以三年矣。凶其至也。

艮下離上旅小亨。旅﹐貞吉。彖曰﹕旅小亨。柔得中乎外﹐而順乎剛﹐止而麗乎明﹐是以小亨。旅貞吉也。旅之時義大矣哉。

𨿽柔中得乎外﹐下而順於艮剛。上不能有其上﹐而寄旅於下﹐下不事其上﹐而不應於上﹐旅之義也。柔得中附順於下剛﹐而剛不距是以小亨。旅之爲道﹐不敢妄動﹐上麗其明乃可止也。止不妄也。明辧也。不爲物疑﹐故正吉也。旅之爲道﹐貞吉而後極﹐旅小亨。故再云旅非大人不能安其旅﹐而獲其小亨也。

象曰﹕山上有火﹐旅。君子以明愼用刑﹐而不畱獄。

火寄於山﹐火非可久刑以正法。刑不可久﹐故明愼用刑﹐以寄治之﹐而不畱獄。

初六﹐旅瑣瑣﹐斯其所取災。象曰﹕旅瑣瑣﹐志窮﹐災也。

柔而在下﹐瑣瑣賤旅也。有應於上﹐滿而得志﹐斯極之矣。以賤役而自盈﹐斯自取其災也。

六二﹐旅卽次﹐懷其資﹐得童僕﹐貞。象曰﹕得童僕﹐貞。終無尢也。

守位奉上﹐而三相與得﹐其次來其資也。奉上而得中﹐得童僕之貞也。終何尢矣。

九三﹐旅焚其次﹐喪其童僕﹐貞厲。象曰﹕旅焚其次﹐亦以傷矣以。旅與下其義﹐喪也。

原本闕傳九四﹐旅於處﹐得其資斧﹐我心不快。象曰﹕旅於處﹐未得位也。得其資斧﹐心未快也。

旅以剛而升於上﹐體寄得所處﹐未得位也。資斧者﹐將營作所使之具也。得其所處下﹐應而獲其資器﹐而以旅之難也。其可就乎終不得其位﹐故我心不快也。

六五﹐射雉﹐一矢亡。終以譽命。象曰﹕終以譽命﹐上逮也。

君子藏器於身﹐待時而動﹐則我由獲也。旅﹐火山旅也。五寄柔於剛也﹐物有非可久也。不由於我也﹐豈久其位乎。將遂安也﹐非惟失位﹐抑亦喪其謀矣。以其居中上之位﹐旅之貴者也﹐素以眾仰﹐故及於終有譽之命也。欲麗中﹐故曰雉也。

上九﹐鳥焚其巢﹐旅人先笑﹐後號咷。喪牛於易﹐凶。象曰﹕以旅在上﹐其義焚也。喪牛於易﹐終莫之聞也。

旅於上﹐極巢之髙也。旅得上位﹐先笑者也。以旅在上﹐人所嫉也。則焚巢而號咷矣。牛順物也﹐旅之爲道﹐全於順也。剛而亢居﹐喪其順也。旅者人之客也﹐又剛而無順人﹐何吉哉﹐故喪於無難也。固其凶哉。

巽下巽上巽﹐小亨。利有攸往﹐利見大人。彖曰﹕重巽以申命﹐剛巽乎中正而志行﹐柔皆順乎剛﹐是以小亨﹐利有攸往﹐利見大人。

巽剛巽柔﹐柔順剛也。申重也。上下皆巽﹐政之缺乘﹐其巽而重命﹐其治命行﹐則獲安矣。陽居於中正𨿽巽而志行也。柔皆上順於剛﹐物無逆者﹐可以行權而合法也。巽以申之復﹐其小康也。是以小亨巽而往無不利也。大人得於中正﹐利以見之﹐輔而行其制也。

象曰﹕隨風巽﹐君子以申命行事。

風巽﹐風相隨也。故君子申上之命﹐而從其事﹐率民以隨上﹐而民皆隨令也。

初六﹐進退﹐利武人之貞。象曰﹕進退﹐志疑也。利武人之貞﹐志治也。

巽柔在下﹐而不能果決﹐進退者也。巽於始﹐申命行事之初也。利於勇而行之則正也。非暴也﹐志行其治者也。

九二﹐巽在牀下﹐用史巫﹐紛若吉﹐無咎。象曰﹕紛若之吉﹐得中也。

巽乎下也﹐而又陰居牀下之巽﹐猶得其中。巽下通上方﹐於祭祀之用史巫﹐𨿽多於敬事﹐達其命不任於已﹐則吉也。

九三﹐頻巽吝。象曰﹕頻巽之吝﹐志窮也。

處卦之髙﹐巽於下柔﹐求其巽而不獲﹐匪其中而莫正﹐以至於頻蹙憂嗟也。剛不能執志﹐而窮於巽﹐可惜也巳。

六四﹐悔亡﹐田獲三品。象曰﹕田獲三品﹐有功也。

陰巽主也。爲陽所巽﹐而順於陽﹐得位上奉而當之矣。臣而行事悔之道也。順而正之﹐何悔之有﹐故建功而田獲三品能歆其神人也。

九五﹐貞吉﹐悔亡。無不利﹐無初有終﹐先庚三日﹐後庚三日﹐吉。象曰﹕九五之吉﹐位正中也。以剛而巽於中正﹐巽而無違﹐中而不過﹐正而得當﹐以是申命牧下之功﹐何悔之有﹐何往不利。始而從之﹐政非自我﹐故無初矣。後獲其治﹐故有終也。甲者則事之首﹐庚者甲之中也。申重也。事中失而重之治也﹐則無世無之矣。主巽於臣﹐臣順於主﹐而爲功也。當其殷巽於大彭﹑豕韋申之也﹐其在周巽於齊桓﹑晉文申之重﹐而其道小通矣。夫正其失者﹐先原其始﹐察其中知其獘﹐故先之三日也。因其獘而反正其失﹐得後三日之吉也。不可以不審也。無因而爲者﹐未之有也。

上九﹐巽在牀下﹐喪其資斧﹐貞凶。象曰﹕巽在牀下﹐上窮也。喪其資斧﹐正乎凶也。

以剛而居重巽之上﹐以巽於下﹐巽而極過﹐巽無甚焉﹐在牀下者也。極巽失據﹐無剛之用﹐資器皆亡之矣﹐身將安守哉﹐正其凶也。

兌下兌上兌﹐亨利貞。彖曰﹕兌﹐說也。剛中而柔外﹐說以利貞﹐是以順乎天而應乎人。說以先民﹐民忘其勞。說以犯難﹐民忘其死。說之大民勸矣哉。

剛中正而外柔﹐順於萬物﹐皆說其澤。聖人以說先人﹐而民忘其勞﹐以說犯難﹐民則忘死。非大人不能說於民﹐而民咸說而得其正也。

象曰﹕麗澤﹐兌。君子以朋友講習。

兩說而合﹐者莫過於朋友講習也。

初九﹐和兌吉。象曰﹕和兌之吉﹐行未疑也。

以剛正之說﹐首出門而和人也。守正和人也。守正和人﹐何往不吉。行豈疑哉。

九二﹐孚兌吉。悔亡。象曰﹕孚兌之吉﹐信志也。

失位與三﹐豈無悔也。志在和人﹐欲其說﹐信中不失正﹐故吉也。夫何悔焉。

六三﹐來兌凶。象曰﹕來兌之凶﹐位不當也。

兌者﹐陽說陰也。過說於上﹐柔以來人﹐使人從欲者也。何以終哉﹐凶其宜也。

九四﹐商兌未寧﹐介疾有喜。象曰﹕九四之喜﹐有慶也。

乾居臣位﹐商量冝制﹐祗上使下﹐不敢自安﹐皆獲所說﹐必得其慶也。故大速有喜也。

九五﹐孚於剝﹐有厲。象曰﹕孚於剝位﹐正當也。

陰二君而一民﹐小人之道也。處尊而孚於上﹐陰信於小人消君子之道也。得位正當爲人之刑﹐則下化矣。下之消則上危也。可不愼乎。

上六。引兌。象曰﹕上六引兌﹐未光也。爲五牽說﹐信而尙之﹐柔而匪正也。𨿽說來矣﹐豈足光哉。

坎下巽上渙﹐亨。王假有廟﹐利渉大川﹐利貞。彖曰﹕渙亨﹐剛來而不窮。柔得位乎外﹐而上同。王假有廟﹐王乃在中也。利渉大川﹐乘木有功也。

剛下濟而行不窮﹐柔得位於外﹐而輔剛﹐剛志行而遂通﹐上下相資﹐而不相待﹐𨿽行散動人自爲治﹐渙也。五之爲主﹐不以形約﹐不以武禁﹐通其志而天下自治﹐豈人臣之爲乎。乃王之命也。當以無爲可以至於有廟致亨矣。木之乘則無險矣。不勞而致重於不通﹐上乘下之能也。施逺而濟其散﹐治乎中正﹐而利貞者也。

象曰﹕風行水上﹐渙。先王以享於帝立廟。

風行水上﹐無擁限也。上以發令﹐不疾而速﹐逺而承治者也。當其無事也。先王享於上帝﹐配之祖考﹐用禮樂之道﹐致享而已。

初六﹐用拯馬壯吉。象曰﹕初六之吉﹐順也。

渙之初﹐可以散動也。二能濟而巳附之﹐故顯而行之無畏忌也。壯馬馳騁而得其吉。

九二﹐渙奔其機﹐悔亡。象曰﹕渙奔其機﹐得願也。

剛能治也﹐來而不窮﹐據初相與得願馳騁﹐何往不至。兼固於三﹐貪其多﹐有失渙之道﹐未之悔也。

六三﹐渙其躬﹐無悔。象曰﹕渙其躬﹐志在外也。

渙者散﹐而隨適可也。𨿽乘於剛﹐非其位也。自應於上﹐可以往而遂其志矣。散志適時﹐何悔之有。

六四﹐渙其羣﹐元吉。渙有丘﹐匪夷所思。象曰﹕渙其羣﹐元吉。光大也。

以柔順而上乘至尊﹐行大人之令者也。羣者﹐眾之務公之事也。渙眾之公﹐大吉而光也。若以私也﹐則丘墟不移﹐咎歸於巳﹐巳亦思之不夷矣。可不愼乎。

九五﹐渙汗其大號﹐渙王居﹐無咎。象曰﹕王居無咎﹐正位也。

渙之尊而大號其令﹐物致其適﹐散其汗發其濡也。渙王居﹐大散也。憂在節王者制天下之務﹐故正其位﹐行其道﹐乃無咎也。

上九﹐渙其血﹐去逖﹐出無咎。象曰﹕渙其血﹐逺害也。

應獨者多至於爭﹐此易之常情也。上獨有應而逺於傷害者﹐當其渙﹐得行其志﹐從其道也。故血去害逺而無咎也。

兌下坎上節﹐亨。苦節不可貞。彖曰﹕節亨。剛柔分而剛得中﹐苦節不可貞﹐其道窮也。說以行險﹐當位以節﹐中正以通天地﹐節而四時成。節以制度不傷財﹐不害民。

剛分而濟柔﹐柔分而濟剛﹐剛得中以爲主﹐相資不匱而得其度者﹐節之通也。過則苦﹐苦斯窮﹐不可正也。險者人之難履也﹐節者人之難從也。說其險能安其節者也﹐是大人當位而能節﹐而當其所而得其通也。故天地節﹐寒暑而成歳。聖人等貴賤而設制度﹐則財不枉而民不竭矣。節之爲道廣矣夫。

象曰﹕澤上有水﹐節。君子以制數度﹐議徳行。

澤上有水﹐止而不泄﹐下保其潤﹐上得其安﹐節之象也。君子制度數以位﹐議徳行以守則﹐無遺之患也。

初九﹐不出戶庭﹐無咎。象曰﹕不出戶庭﹐知通塞也。

節者不可以出也。初而愼之﹐在於密也。不出戶庭﹐則無由禍患及也。言而復悔﹐出而後治﹐則無及巳。剛能辧制﹐知時通塞﹐得初節之義也。

九二。不出門庭﹐凶。象曰﹕不出門庭﹐凶失時極也。

節者當位而節乃通也。剛居下位﹐自髙於內﹐不聽其職﹐不揚其令位也者﹐君子之時也。其可忽乎。失時之過﹐凶咎至矣﹐不能守節於位也。

六三﹐不節若﹐則嗟若﹐無咎。象曰﹕不節之嗟﹐又誰咎也。

不能自節﹐以弱質而乘剛﹐居上力小任大﹐重以至於憂嗟也。此巳之自召也﹐何人之咎哉。

六四﹐安節亨。象曰﹕安節之亨﹐承上道也。

以陰守柔﹐當位安節﹐承主之命得節之道﹐故能通也。

九五﹐甘節吉。往有尙。象曰﹕甘節之吉﹐居位中也。

剛以居尊﹐爲化之主﹐甘於節而以令人也。正位以節﹐徳之中也。不過不逼﹐爲天下之式﹐則天下財不傷﹐而民不害﹐皆歸徳矣。慶其來哉﹐志尙而得其志也。

上六﹐苦節﹐貞凶。悔亡。象曰﹕苦節貞凶﹐其道窮也。

節者以備其窮也。窮猶節之節苦者也。身安資哉﹐正之凶也。居極乘剛﹐易之悔也。其在節極則自苦也。凶其深矣﹐悔小疵也。又何加焉。

兌下巽上中孚﹐豚魚吉。利渉大川﹐利貞。彖曰﹕中孚﹐柔在內而剛得中。說而巽﹐孚乃化邦也。豚魚吉﹐信及豚魚也。利渉大川﹐乘木舟虛也。中孚以利貞﹐乃應乎天也。

上柔在內﹐以接於下﹐而剛得中﹐柔接而相親﹐剛中而實信﹐就巽以從之﹐故得下柔奉之而剛中﹐以信而民﹐莫不化者也。中發之信﹐恆而及於豚魚﹐𨿽豚魚而信﹐不遺其微小焉﹐故吉也。利渉大川﹐乘木而無險也。君子虛其中﹐而施信於民﹐故得民之信而可以致重道逺也。信自於中利而以正﹐﹖於天地四時也﹐而況人乎。

象曰﹕澤上有風﹐中孚。君子以議獄緩死。

澤降而風加焉﹐相得澤行也。君子信行﹐庶其中﹐感而變化也。故議畱其獄﹐不卽其死。

初九﹐虞吉﹐有他不燕。象曰﹕初九虞吉﹐志未變也。

中孚之故在乎初也。速而應感其誠也﹐故度其志未變﹐而往則信終而吉。志變而有作﹐不可感也已矣。後之而絕類也。何所安乎。

九二﹐鳴鶴在陰﹐其子和之﹐我有好爵﹐吾與爾縻之。象曰﹕其子和之﹐中心願也。

鶴者陽明之物也。而守陰處內﹐修徳立誠﹐名達而隱也﹐上中孚也。求中信以致﹐𨿽居陰也﹐時亦索之。中心願與之爲治﹐同志而相求也﹐故公家之有好爵﹐而相與縻之矣。君子之道在於進徳乎﹐無隱而不彰﹐上求下治之本也。故君子而求其母也。

六三﹐得敵﹐或鼓或罷﹐或泣或歌。象曰﹕或鼓或罷﹐位不當也。

三與四皆爲敵﹐三應於上﹐四巽於下﹐對而爲敵﹐鼔以戰之。四附上而大不敢當也﹐或罷之矣。不勝而懼﹐或泣之矣。四不我爭﹐歡巳志獲﹐或歌之矣。柔徳之薄﹐不量其勢﹐不當於位﹐不正於分也。

六四﹐月幾望﹐馬匹亡﹐無咎。象曰﹕馬匹亡﹐絕類上也。

得位上順而爲五巽﹐陰盛得附﹐故無咎也。

九五﹐有孚攣如﹐無咎。象曰﹕有孚攣如﹐位正當也。

四絕類而孚我﹐我亦有信。攣如﹐當其位正﹐𨿽得地而無咎。

上九﹐翰音登於天﹐貞凶。象曰﹕翰音登於天﹐何可長也。翰音爲雞巽之象也﹐以其陽物巽陰而無力飛﹐必鳴也﹐登於天何可久乎。信不由中﹐而爲極上﹐難終之約﹐其可乎。信而莫應﹐有聲而巳﹐正之凶也。

艮下震上小過﹐亨利貞。可小事不可大事﹐飛鳥遺之音﹐不冝上﹐冝下。大吉﹐彖曰﹕小過﹐小者過而亨也。過以利貞﹐與時行也。柔得中是以小事吉也。剛失位而不中﹐是以不可大事也。有飛鳥之象焉。飛鳥遺之音﹐不宜上﹐宜下﹐大吉。上逆而下順也。

剛失正﹐柔以爲主﹐小人當位﹐過而得通也。小人者﹐其心小其見狹﹐其務近君子﹐過以合時﹐利不失正乃行﹐故小事可也。鳥也者﹐陽升之物也。剛𨿽上而失位﹐不中不得行正也﹐是以有飛鳥之象也。君子憂其失﹐哀其止﹐發乎志﹐形乎聲﹐犯上以匡之逆於其道不行﹐動無所往﹐遇於害焉。上順而止之﹐以俟其通﹐故得其大吉焉。是故不可以大事也。

象曰﹕山上有雷﹐小過。君子以行過乎恭﹐喪過乎哀﹐用過乎儉。

山上有雷﹐其虛聲而巳﹐無益下也。行過乎恭﹐喪過乎哀﹐用過乎儉救﹐於治有其聲也。小事過而不傷其正者﹐莫過是也。故君子行之。

初六﹐飛鳥以凶。象曰﹕飛鳥以凶﹐不可如何也。

小過不冝上也﹐其在防之初乎。上應其動﹐無所止者也。不可往而往﹐凶災之及﹐自致之也﹐將如之何哉。

六二﹐過其祖﹐遇其妣﹐不及其君﹐遇其臣﹐無咎。象曰﹕不及其君﹐臣不可過也。小過﹐剛失位也。二得位﹐得中能過其剛者也。妣﹐臣柔也。往與於陰也。非其常而得之﹐曰過。於其家斯遇妣矣。其於國斯遇臣矣。不及其君人之化也。臣不可過君也。而今過之者﹐小過之過者也。遇而時﹐故無咎矣。

九三﹐弗過﹐防之﹐從或戕之﹐凶。象曰﹕從或戕之﹐凶如何也。

陽不得正﹐不遇者也。小人匪正﹐忌於君子﹐可以防之﹐應而從之﹐則戕之矣。不能防而自致凶也﹐如之何哉。

九四﹐無咎﹐弗過遇之﹐往厲必戒﹐勿用永貞。象曰﹕弗過遇之﹐位不當也。往厲必戒﹐終不可長也。

卑退自守﹐故無咎也。剛失位不能過者也。下應而來﹐非已之召﹐故曰遇也。恃應自得﹐以往危哉。必自戒之﹐此不足爲長正之道也。

六五﹐密雲不雨﹐自我西郊﹐公弋﹐取彼在穴。象曰﹕密雲不雨﹐已上也。

柔居尊﹐小居大也。不應於上﹐小事而巳。密雲而不能雨者﹐陰陽得行其道﹐故盛而爲雨也。小過陰乘陽﹐而位於陽﹐巳上過矣﹐安﹖施乎。不足以和﹐澤天下也。君子之修徳﹐守於中正﹐俟其時而行也。茍無正矣﹐𨿽上過其徳也。將何爲乎。陰不足以當王﹐施於公而巳矣。弋非狩之大者﹐穴非路之夷者﹐皆小人之過也。以柔與於柔也。

上六﹐弗遇過之﹐飛鳥離之﹐凶。是謂災眚。象曰﹕弗遇過之﹐巳亢也。

小過﹐陰�過也。小人之道﹐極也。應何遇乎﹐飛鳥之凶﹐上何止矣。道之窮﹐離之凶﹐是謂災之過也。

離下坎上旣濟﹐亨﹐小。利貞。初吉﹐終亂。彖曰﹕旣濟﹐亨。小者﹐亨也。利貞﹐剛柔正而位當也。初吉﹐柔得中也。終止則亂﹐其道窮也。

剛濟而得位乎﹐上柔當而應上﹐是以亨﹐偕於小人也。剛柔得正﹐其利貞下者﹐上之階柔者﹐彊之本。柔當而守中﹐不敢逸也﹐故初吉。安於旣濟﹐止而無防﹐窮其道而終亂也。

象曰﹕水在火上﹐旣濟。君子以思患而豫防之。

水在火上﹐相得而爲功也。旣濟之矣﹐安之不慮﹐則覆矣。故思患先防﹐﹖保其終也。

初九﹐曳其輪﹐濡其尾﹐無咎。象曰﹕曳其輪﹐義無咎也。

剛爲旣濟之初﹐力微而去險未逺也。旣濟深險而未達於陸﹐故曳輪濡尾也。初濟而不敢怠﹐其義豈有咎乎。

六二﹐婦喪其茀﹐勿逐﹐七日得。象曰﹕七日得﹐以中道也。

得位處內而應於上﹐婦之道也。而乘於剛﹐懼其暴也。喪其飾矣。茀之喪﹐容之減矣﹐中以奉陽﹐獲其濟下不敢淩﹐勿逐而七日自復。七日者﹐復之不逺﹐近取之諸日﹐極小人位而復﹐則下剛易也。

九三﹐髙宗伐鬼方﹐三年克之小人勿用。象曰﹕三年克之﹐憊也。

爲下體之上﹐巳得其位﹐旣濟者也。濟險以力非易也﹐與王同功而受任也。髙宗鬼方﹐三年克之﹐義焉。力以三年﹐疲而獲矣。愼在於典守乎﹐非其人則恃勢也。以天下之功爲巳之私與主﹐剛敵至於終亂矣。

六四﹐繻有衣袽﹐終日戒。象曰﹕終日戒﹐有所疑也。

有應當位﹐居剛之上﹐疑懼侵逼﹐至其重夜而不少懈也。柔而守正而戒備之﹐乃可以濟﹐亨小矣。物咸遂焉﹐𨿽居乘剛而終無患也。

九五﹐東鄰殺牛﹐不如西鄰之禴祭﹐實受其福。象曰﹕東鄰殺牛不如西鄰之時也。實受其福﹐吉大來也。

人也者﹐神之主也。時者﹐人之由也。禮之大也。差其時﹐則人不和神﹐弗福矣。旣濟難夷﹐非大盛也﹐故有終止之窮焉。大人者﹐與時消息也。時之失﹐何所寄乎。故旣濟𨿽盈神弗福也。得時盡順﹐吉大來也。惟大人�保其終矣。

上六﹐濡其首﹐厲。象曰﹕濡其首厲﹐何可久也。

旣濟而極於上﹐志與時窮﹐上反下矣。首濡矣﹐身其危哉。

坎下離上未濟﹐亨。小狐汔濟﹐濡其尾﹐無攸利。彖曰﹕未濟亨﹐柔得中也。小狐汔濟﹐未出中也。濡其尾﹐無攸利﹐不續終也。𨿽不當位﹐剛柔應也。

柔得中﹐不當位﹐未﹖濟也﹐而�其變矣。剛近濟在於險中﹐力小形微﹐濡其尾﹐無攸利﹐不﹖續其終。下非所濟逺也。剛柔而同力﹐故有終通之道焉。

象曰﹕火在水上﹐未濟。君子以愼辧物居方。

火上水下﹐各守其所﹐𨿽未濟而各保其安也。君子明愼辧物﹐而使各安其所﹐則致之而得宜用之﹐而得當也。

初六﹐濡其尾﹐吝。象曰﹕濡其尾﹐亦不知極也。

以柔而濟於險﹐初始渉者也。近淺猶濡尾矣﹐況其深必不濟矣。不知力之極也﹐可惜也已。

九二﹐曵其輪﹐貞吉。象曰﹕九二貞吉﹐中以行正也。

居得險中﹐動而應主﹐剛徳不邪而﹖濟也﹐故曵輪。載險而當之矣﹐故正吉也。

六三﹐未濟徵凶﹐利渉大川。象曰﹕未濟徵凶﹐位不當也。

力小失位﹐逺何爲﹐附於二則險自濟也。

九四﹐貞吉﹐悔亡。震用伐鬼方﹐三年有賞於大國。象曰﹕貞吉悔亡﹐志行也。

未濟徵凶﹐柔居中﹐力小不﹖濟也。有委任之道焉﹐未濟當位﹐志在乎濟﹐而奉其上得正之吉也。而遂其志焉。何逼近之悔乎﹐將盡力以功﹐震其未濟﹐故伐鬼方﹐三年乃克﹐而受國矣。初以勤奉主﹐終以功獲賞﹐有終濟之義也。

六五﹐貞吉無悔。君子之光﹐有孚﹐吉。象曰﹕君子之光﹐其暉吉也。

柔得中正之吉﹐無其悔也。志在乎濟﹐授之以﹖任之﹐無疑以至於終濟﹐可謂君子之光煥乎輝發矣。信有中正之吉哉。

上九﹐有孚﹐於飲酒﹐無咎。濡其首﹐有孚﹐失是。象曰﹕飲酒濡首﹐亦不知節也。

滿者自覆﹐謙者自益﹐非天之所爲也。夫以未濟之初志存﹐而不懈以至於終濟﹐而信有其樂也﹐亦何咎哉。樂極志滿﹐道斯反矣﹐故濡其首﹐信失其樂哉。夫將濟者﹐力之及也。濟非大順而致也﹐力以取之﹐順以守之﹐乃得其久。旣濟而盈﹐將有覆矣。君子可無懼乎。

周易下經卷七周易系辭上第七

卷七周易系辭上第七

天尊地卑﹐乾坤定矣。卑髙以陳﹐貴賤位矣。動靜有常﹐剛柔斷矣。方以類聚﹐物以羣分﹐吉凶生矣。在天成像﹐在地成形﹐變化見矣。是故剛柔相摩﹐八卦相蕩。鼓之以雷霆﹐潤之以風雨。日月運行﹐一寒一暑。乾道成男﹐坤道成女。乾知大始﹐坤作成物。乾以易知﹐坤以簡能。易則易知﹐簡則易從。易知則有親﹐易從則有功。有親則可久﹐有功則可大。可久則賢人之徳﹐可大則賢人之業。易簡而天下之理得矣。天下之理得而成位乎其中矣。

天尊也﹐故健以首之。地卑也﹐故順以承之。尊卑列而貴賤明矣。盈乎中者﹐莫大象類焉﹐夫婦也﹐父子也﹐君臣也。尊動而變卑﹐靜而化剛﹐柔以斷其用﹐而得其常也。正其分位﹐觀其動靜﹐然後理可得也。夫物同其事﹐則聚之有上下之應也。異其羣﹐則分之有剛柔之合也。趨其同﹐求其羣﹐居其位或不當﹐則吉凶生也。故天降其气﹐地流其形﹐上施其道﹐下行其事﹐則能成變化矣。

聖人以是觀象造形﹐而能體化合變者﹐得之道也。故剛柔相摩而成變化﹐八卦更致﹐殊濟同功。雷以動之﹐雨以濡之﹐風以散之﹐日月以運息之﹐四時以推之﹐故乾者气之始也﹐男之道也。一施命而不雜﹐惟無爲也。能通天下之志﹐故得保其尊﹐易知者也。坤承乾也﹐造形始也﹐女之道也。專其命而不失其作者也。能知變化之道﹐故得保其靜也﹐簡能者也。夫易以知物者﹐物易知也。故於物有親﹐有親者可久之道也。故長人以之爲徳﹐簡以從物者﹐物亦易從也。物從則有功﹐斯可大矣。故從事者以之爲業。天下之物多矣﹐而其致一焉﹐易簡之謂也。致一則天下之理盡矣﹐故能上保其尊﹐下安其卑﹐而成位長矣。

聖人設卦觀象﹐系辭焉。而明吉凶﹐剛柔相推而生變化﹐是故吉凶者﹐失得之象也。悔吝者﹐憂虞之象也。變化者﹐進退之象也。剛柔者﹐晝夜之象也。六爻之動﹐三極之道也。是故君子所居而安者﹐易之序也。所樂而玩者﹐爻之辭也。是故君子居則觀其象﹐而玩其辭。動則觀其變﹐而玩其占。是以自天佑之吉﹐無不利。彖者﹕言乎象者也。爻者﹐言乎變者也。吉凶者﹐言乎其失得也。悔吝者﹐言乎其小疵也。無咎者﹐善補過也。是故列貴賤者﹐存乎位。齊小大者﹐存乎卦。辧吉凶者﹐存乎辭。憂悔吝者﹐存乎介震。無咎者﹐存乎悔。是故卦有小大﹐辭有險易。辭也者﹐各指其所之。

聖人得天地之理﹐探萬物之宜﹐而設卦觀象﹐後聖系辭焉。而明吉凶﹐剛柔疊代而進退之﹐則變化窮而吉凶生也。是故吉凶者﹐得失也。悔吝者﹐不盡其時而後其憂也。故追悔之﹐嘆惜之﹐則無及也。陰陽相推﹐物極而變。消息之道﹐觀其象而擬之也。剛柔疊興﹐動靜相乘﹐晝夜之道﹐觀其可而動止之。故重其卦以極。三才之道窮﹐萬物之情也。是以君子所居而安者﹐因其時﹐觀其序﹐而效其吉也。所樂而玩者﹐處得其變﹐而羙其文也。故君子居則觀其象﹐而玩其辭﹐動則觀其變﹐而玩其占﹐自卜之明也。聖人極陰陽之度﹐窮變化之�﹐而得其易。是以合於天而自天佑之吉﹐無不利也。彖者﹐時之大歸也。爻者﹐時中之變也。變而得失系焉﹐悔吝生焉﹐能補過者無咎也。是故列其位而分其貴賤﹐中其小大之務者﹐在乎卦之歸也。辧乎吉凶者﹐觀乎辭之﹖也。憂悔吝者﹐存而不忘其中﹐思患而不苟徇也。有咎而震以免者﹐悔而懲其先也。故卦大者﹐可大而行也。故卦小者﹐道消而可明也。故險易之辭系指焉。

易與天地準﹐故能彌綸天地之道。仰以觀於天文﹐俯以察於地理﹐是故知幽明之故﹐原始反終﹐故知死生之說。精气爲物﹐遊魂爲變﹐是故知鬼神之情。狀與天地相似﹐故不違﹐知周乎萬物而道濟天下﹐故不過。旁行而不流﹐樂天知命﹐故不憂。安土惇乎仁﹐故能愛。範圍天地之化而不過﹐曲成萬物而不遺﹐通乎晝夜之道而知﹐故神無方而易無體。一陰一陽之謂道﹐繼之者善也。成之者性也。仁者見之謂之仁﹐知者見之謂之知。百姓日用而不知﹐故君子之道鮮矣。顯諸仁﹐藏諸用﹐鼓萬物而不與聖人同憂﹐盛徳大業至矣哉。富有之謂大業﹐日新之謂盛徳﹐生生之謂易。成像之謂乾﹐效法之謂坤。極數知來之謂占﹐通變之謂事﹐陰陽不測之謂神。

夫易惟與天地之大而無私﹐與四時之徳而得節﹐故能彌縫綸系天地之道。仰以觀於天文﹐俯以察於地理﹐而不差也。是以窮神達化﹐知幽明之故。原始反終﹐知死生之說。生者﹐形也﹐合天地之精﹐聚气而爲物。魂者﹐寄於形也﹐魂形散而遊﹐遊而爲變。窮幽明之故則鬼神之道可知也。隱猶索之﹐則人道昭乎﹐其陳矣。與天地同功而不差﹐智周乎萬物之道﹐濟乎天下得其理而不過。行權以治之﹐歸其正而不流。樂天知命以處之﹐而無不適。物得安其土者﹐上惇其仁也。故能施愛而博化﹐模範天地周圍之而不過其大。曲成萬物﹐治其所履而不遺其小﹐通其幽明﹐體其動息﹐故無變而不知也﹐故神也者。得萬物之妙而爲名也﹐無方也。易也者﹐易萬物而爲言無質體也。妙其運﹐萬物皆神也。得其理﹐萬物皆易也。故一其陰﹐陰則易也。一其陽﹐陽則易也。續以繼之而成教於天下者﹐惟仁之善乎。備物而咸說也﹐用之而不勤。行之而不殆而能成天下之至者﹐純精之性也。則無不易矣。仁者見易謂之仁﹐智者見易謂之智﹐皆一其方百姓用之而豈知其化用哉。故至於君子之道鮮矣。澤及人﹐人謂仁﹐故顯之﹐神用之而不可見﹐故藏之聖人者﹐興其仁也。興其仁之憂而後歸之也。顯其方﹐豈若鼔動萬物乘其變而無憂哉。此盛徳大業之至也。故惣其有而﹖其適矣﹐順其行而無滯於故矣。靜然至虛﹐無滯於物﹐而能生其生﹐而神其用者﹐易也。成其象而能健以通之者﹐乾也。治其質﹐效其法﹐而無不順者﹐坤也。極變於陰陽﹐而考變窮數﹐知來之謂﹐占得其占﹐通其數乘其變﹐而行之﹐之謂事。行其事﹐盡其道﹐民咸利之﹐之謂神。

夫易﹐廣矣大矣。以言乎逺則不禦以言乎﹐邇則靜而正以言乎。天地之閒則備矣。夫乾其靜也﹐專其動也﹐直是以大生焉。夫坤其靜也﹐翕其動也﹐辟是以廣生焉。廣大配天地﹐變通配四時﹐陰陽之義配日月。易簡之善配至徳﹐夫易廣矣﹐大矣。逺而不知其止無其外也。邇而靜以自正無其內也。其備也。同於天地之閒矣。夫乾造物之始也﹐其靜也﹐至虛而不雜其動也。降气而當物﹐無不知也﹐無私作也﹐故能大焉﹐萬物父也。坤造形者﹐其靜也。上未降气﹐翕聚而不發其動也。啟務而承命﹐無不能也﹐無私巧也﹐故能廣焉﹐萬物母也。是以易無形也。易物而爲形﹐易無名也。故廣大﹐體天地變通﹐合四時陰陽之義﹐配日月易簡之善﹐配至徳而無不備者也。

子曰﹕易其至矣乎。夫易﹐聖人所以崇徳而廣業也。知崇禮卑﹐崇效天﹐卑法地。天地設位而易行乎其中矣。成性存﹐存道義之門。聖人有以見天下之賾﹐而擬諸其形容﹐象其物宜﹐是故謂之象。聖人有以見天下之動﹐而觀其會通﹐以行其典禮。系辭焉以斷其吉凶﹐是故謂之爻。言天下之至賾而不可惡也。言天下之至動而不可亂也。擬之而後言﹐議之而後動。擬議以成其變化。鳴鶴在陰﹐其子和之。我有好爵﹐吾與爾縻之。子曰﹕君子居其室出其言﹐善則千里之外應之﹐況其邇者乎。居其室出其言不善﹐則千里之外違之﹐況其邇者乎。言出乎身﹐加乎民﹐行發乎﹐邇見乎。逺言行﹐君子之樞機﹐樞機之發﹐榮辱之主也。言行﹐君子之所以動天地也﹐可不愼乎。同人先號咷而後笑。子曰﹕君子之道或出﹐或處﹐或黙﹐或語。二人同心﹐其利斷金。同心之言﹐其臭如蘭。初六﹐藉用白茅﹐無咎。子曰﹕苟錯諸地而可矣﹐藉之用茅﹐何咎之有﹐愼之至也。夫茅之爲物﹐薄而用可重也。愼斯術也。以往其無所失矣。勞謙君子有終吉。子曰﹕勞而不伐﹐有功而不徳﹐厚之至也。語以其功﹐下人者也。徳言盛禮﹐言恭謙也者。致恭以存其位者也。亢龍有悔。子曰﹕貴而無位﹐髙而無民。賢人在下位而無輔﹐是以動而有悔也。不出戶庭﹐無咎。子曰﹕亂之所生也。則言語以爲階﹐君不密則失臣﹐臣不宻則失身。�事不宻﹐則害成。是以君子愼宻而不出也。子曰﹕作易者﹐其知盜乎。易曰﹕負且乘致冦﹐至負也者﹐小人之事也。乘也者﹐君子之器也。小人而乘君子之器﹐盜思奪之矣。上慢下暴﹐盜思伐之矣。慢藏誨盜﹐冶容誨淫。易曰﹕負且乘致冦﹐至盜之招也。

聖人之作易﹐而崇徳廣業者﹐何以爲也。夫易﹐無私也﹐無爲也﹐無方也﹐無體也。同於物不循其故﹐是以得天地萬物之情狀也。斯以運化﹐不亦崇廣乎﹐智也者。周於物而兆其機也。無不變故效天之崇焉。禮也者﹐止其體而得其履﹐無不遂也﹐故法地之卑焉。設天地之象﹐立智禮之度﹐則百化周流乎其中﹐而易其道矣。夫以成性而不外﹐安其所安者﹐於物不惑矣。其於理至矣。道義之所由生也。聖人見天地之至奧而爲後世之傳﹐以爲將來之利﹐故錯其剛柔﹐察其態度﹐而擬於形容﹐象其物冝﹐故謂之象。見天下之動靜﹐取捨離合而得其�通以行其典禮。系辭焉﹐以定其吉凶。是故謂之爻。得天下之情僞而咸以象﹐告人不可思而惡也。適天下之變而咸得其要﹐治之不可惡而亂也。觀天下之情而擬之﹐議天下之可而動之﹐則能成變化之道也。善者﹐民之所好也。言行者﹐民之準也。修諸內而發諸外矣。故鳴鶴在陰﹐其子和之。同聲而相應﹐本立道成也。可不務乎。是以君子修諸其身矣﹐修身者將以求其試也。幽而獨之﹐誰與和之。是以同其人﹐其道乃昭矣。同人者﹐君子之同也。其道上行﹐初𨿽逆之終獲其同也。故君子之道﹐出處語黙途﹐𨿽殊其致一也。二人同心﹐無不濟。𨿽至堅無不可斷之矣。同心之言﹐無迕矣。夫是以君子廣其同﹐則其道可進也。進而往之﹐將以蒞其行也。其在於過﹐愼乎初﹐而愼之有終矣。故潔於薄物而致重之用也。進而得位者﹐其在於謙﹐敬而盡民力乎﹐故勞謙君子有終吉。徳以崇﹐爲盛也。禮以謙﹐爲恭也。故曰謙也者﹐致恭以存其位者也。時之易道﹐斯變矣。安其位而不知巳與時極矣﹐窮之災也。是以亢龍有悔﹐戒其保於存而久其位也。夫位愈髙者﹐難其爲人也﹐君子不可以不自知也。夫利厚者﹐害易及也。貴爲長者﹐利害以出也。爲下之巽也。其在於愼密﹐否則害及之矣。盜伺之矣。故不出戶庭﹐無咎矣。以徳之不周而不厭其髙者﹐貪其非所有而有之﹐則易於事矣。易斯慢而下思賊之矣﹐皆自致其寇。此易之終戒也。

大衍之數﹐五十其用。四十有九﹐分而爲二。以象兩掛。一以象三﹐揲之以四﹐以象四時。歸奇於扐﹐以象閏五。歳再閏﹐故再扐﹐而後掛。

聖人幽贊神明﹐設五十之數以求易者﹐何也。三揲之極﹐多得老陰﹐其數合二十五以對之而求之也。其一不用者﹐太極也。故可名之謂之太極。夫有生於無﹐無者未見气也。不可用也。故置之也。初揲或五或九﹐再三得四八也。初營於再者三者﹐何也。道生一﹐一者形變之始﹐萬物之生也。爲治者不離其本也。故用之於始揲也。以營一之有而偶不用之﹐無天地陰陽設位而易行乎其中﹐豈奇而立哉。分而二﹐象兩儀也。掛一象人也﹐人也者﹐包括萬物而爲之首也。故兩而生人﹐曰三才焉。揲之以四﹐象四時也。歸於扐﹐抆時之餘也。歸天地之餘盡五歳之。再閏﹐故再扐。而後掛數者﹐偶而後成也。奇者不盈﹐其四時也。數之寡也。故謂之陽﹐全其捰者﹐備其陰也。得數之成﹐故謂之陰﹐此求筮之數也。易者﹐聖人極天地之數﹐窮天下之變也。占者﹐索其數﹐逆其變﹐體其吉凶﹐斷天下之疑也。𨿽有聖人之心﹐必求龜蓍而聽其神焉。將有以奉也。人也者﹐萬物之靈也。志有至而吉凶兆焉﹐故志之斷則卜筮焉。志之疑則告其從焉。是以不疑其所行也。利物而有功也﹐故聖人曰卜筮云。

天數五﹐地數五﹐五位相得﹐而各有合。天數二十有五﹐地數三十﹐凡天地之數五十有五。此所以成變化﹐而行鬼神也。易有太極而生天地﹐天爲一奇也。地承天爲二﹐偶﹐數而相生﹐合而相成。爲水﹐火﹐木﹐金﹐土也。天地萬物未始﹐相離也。試於形變而論之本乎天﹐一降气而得地﹐聚之爲水﹐其肇爲胚也。水內剛而外柔﹐故生於天之一﹐而成於地之六。因其一生而依其胚而爲胎﹐胎者自得其溫气也。溫發而爲火﹐火始於內而成炎於外﹐故生於地之二﹐而成於天之七。含气以自堅而骨生焉﹐骨堅陽木也。生於陽而養於陰也。故生於天之三而成於地之八﹐有其骨而筋堅焉。金從革而外剛﹐故生於地之四而成於天之九。土爲肌膚﹐四者備皆肌膚養焉。肌膚因剛而生﹐而終於柔脃。故生於天之五而成於地之十。終數以成形也。分而異﹐功合而同濟﹐故天地之數五十有五。合而爲五行﹐發而爲五聲﹐散而爲五臭﹐布而爲五章﹐流而爲五味﹐分而爲五性。異同區焉﹐利害生焉﹐吉凶形焉﹐變化成焉﹐死生兆焉﹐鬼神通焉。可以元元而�其終也。

乾之�﹐二百一十有六。坤之�﹐百四十有四。凡三百有六十﹐當期之日。二篇之�﹐萬有一千五百二十﹐當萬物之數也。是故四營而成易﹐十有八變﹐而成卦八。卦而小成﹐引而伸之﹐觸類而長之﹐天下之能事畢矣。顯道神徳行﹐是故可與酬酢﹐可與佑神矣。

兩儀生四象﹐則乾坤之爻各具四象焉。地六﹐天七﹐地八﹐天九﹐四象之成。�爻每其�﹐各含其四象。系之乾坤之爻焉。乾坤合爲十二﹐當期之月也。混其�爻﹐絕爲三十焉﹐當月之日也。陽極其數﹐萬物畢﹐遂其成焉﹐故九也。陽極則剝陰﹐長而壯消之極也﹐故其變六也。消而息之﹐陽復而長﹐陰之退也。故爲少陰﹐其數八也。陽盛長物﹐其貌始大而未成也。故爲少陽﹐其數七也。老陽九也。四而九之﹐其�三十六也。老陰六也﹐四而六之其�﹐二十四也。合乾坤六爻之�﹐當期之日也。少陽七也﹐四而七之其�二十八也。少陰八也﹐四而八之其�三十二也。合二少之�﹐當期之日。同老陽老陰之�也。合二篇之�﹐三百八十四﹐半乾坤緫而承之﹐萬有一千五百二十。當萬物之數。是故分而掛﹐一揲之歸奇﹐四營而成易﹐三易以成爻﹐十有八變而成卦。初以乾坤錯綜而爲八卦﹐以象動止。離陷巽說而各得其情矣。重而伸﹐類而長﹐以觀其愛惡失得﹐窮天下之情﹐極天下之變﹐以此而能事畢矣。故能明其道﹐辧其徳﹐行可以應天下之來﹐而助其神化者也。

子曰﹕知變化之道者﹐其知神之所爲乎。易有聖人之道四焉。以言者﹐尙其辭。以動者﹐尙其變。以制器者﹐尙其象。以卜筮者﹐尙其占。是以君子將有爲也﹐將有行也。問焉而以言﹐其受命也。如響無有逺近﹐幽深遂知來﹐物非天下之至﹐精其孰能與於此。參伍以變﹐錯綜其數﹐通其變遂成天地之文。極其數﹐遂定天下之象。非天下之至﹐變其孰能與於此。易無思也﹐無爲也。寂然不動感而遂通天下之﹐故非天下之至﹐神其孰能與於此。夫易﹐聖人之所以極深而研幾也。惟深也﹐故能通天下之志。惟幾也﹐故能成天下之務。惟神也﹐故不疾而速不行而至。子曰﹕易有聖人之道四焉者﹐此之謂也。天一﹐地二﹐天三﹐地四﹐天五﹐地六﹐天七﹐地八﹐天九﹐地十。

天地之道﹐陰陽之化常矣。聖人以是觀其動靜而行其進退﹐不差於時者﹐是知神之所爲﹐而合其變﹐得易之道也。故易。聖人之道四焉﹐以言者尙其辭﹐得易之文也。以動者尙其變﹐得易之時也。以制器者尙其象﹐得易之智也。以卜筮者尙其占﹐當其數而斷其疑也。君子時將有爲而問之﹐將有行而請之﹐無有逺近幽深遂知來物至精者也。參伍之變而錯綜其數得其變﹐遂成天下之文。文見乎辭﹐故言者尙之。極其變﹐遂定天下之象。故制器者﹐取之此天下之至變者也。易無思也﹐無爲也﹐寂然不動感而遂通天下之﹐故不遷其方而無適不利。此天下之至﹐神也。夫易者﹐剛柔相推﹐情僞相偶者也。故吉凶生焉。而聖人之其所終寄其象﹐以明天下之志﹐而無不中也。非極其深也﹐不能及其至精。窮其變﹐要其�﹐知其終﹐原其始閒。錯其說以成天下之務﹐非研其幾者不能得於至變也。體其物妙﹐其運用之非以勤也。行之非以迹也。非玄者﹐不能得於至神也。故一設像而君子其賴四焉。範兩五之數﹐窮萬物之變者也。非聖人其孰能深之。

子曰﹕夫易何爲者也。夫易開物成務﹐冒天下之道如斯而巳者也。是故聖人以通天下之志﹐以定天下之業﹐以斷天下之疑﹐是故蓍之徳圎而神﹐卦之徳方以智﹐六爻之義易以貢。聖人以此洗心﹐退藏於宻﹐吉凶與民同患。神以知來﹐知以藏往﹐其孰能與於此哉。古之聰明睿知神武而不殺者夫﹐是以明於天之道﹐而察於民之故。是興神武﹐以前民﹐用聖人以此齋戒。以神明其徳夫。是故闔戶謂之坤﹐辟戶謂之乾。一闔一辟﹐謂之變。往來不窮﹐謂之通。見乃謂之象﹐形乃謂之器﹐制而用之謂之法﹐利用出入民咸用之﹐謂之神。

易者﹐易其治也。故其知也。先物其變也。得度故能包覆天下之道而已者也。聖人用之而通天下之志﹐能開其先也。定天下之業能制其當也。以斷天下之疑果其作也。是故蓍未形而眾象畜焉﹐圎而神也。卦見其事定其所也。就時體化方以智也。六爻者﹐易其變通﹐明其辭義﹐而獻其吉凶也。聖人以之淸慮滌思﹐歸神無形﹐然後齊聖體方﹐與眾民同患其吉凶﹐則能濟吉凶之患而爲來世之範也。非神圎而知其來﹐知贍而徵﹐諸往觀天地﹐古今萬物而爲一者﹐其孰能至此哉。古之聰明睿知﹐止亂而不以殺﹐達天下之情而爲之於始者如此也。神也者﹐運於無形﹐易而合其變也。而民不知所以明也。而聖人明之是以察於天之道﹐審於民之故﹐故作爲易書﹐而前布之﹐以爲民之用。聖人於是齋心無形體其神也。戒事避患﹐明其事也。以神明爲徳者﹐如此也。故坤者靜也。動之主也。含其章而不變﹐故閉而藏之﹐乾也者。開其物而轉化﹐故啟而動之﹐可闔則體而合之。一動一靜﹐屈而伸之﹐之謂變。隨其變﹐觀其可獨往獨來﹐而無閡之。之謂通﹐辧其兆之。之謂象﹐見其形之。之謂器﹐制其用人可法之。之謂法﹐出入不滯民咸利之。而莫知之﹐之謂神。

是故易有太極﹐是生兩儀﹐兩儀生四象﹐四象生八卦﹐八卦定吉凶﹐吉凶生大業。是故法象莫大乎天地﹐變通莫大乎四時﹐縣象著明莫大乎日月﹐崇髙莫大乎富貴。備物致用﹐立成器﹐以爲天下利莫大乎聖人。探賾索隱﹐鉤深致逺﹐以定天下之吉凶﹐成天下之亹亹者﹐莫大乎蓍龜。是故天生神物﹐聖人則之。天地變化﹐聖人效之。天垂象見吉凶﹐聖人像之。河出圖﹐洛出書﹐聖人則之。易有四象﹐所以示也。系辭焉﹐所以告也。定之以吉凶﹐所以斷也。易曰﹕自天佑之﹐吉無不利。子曰﹕佑者﹐助也。天之所助者﹐順也。人之所助者﹐信也。履信思乎﹐順又以尙賢也。是以自天佑之﹐吉無不利也。

是故易有太極﹐太極以生兩儀﹐兩儀爲陰陽﹐陰陽相推而生四象﹐時興終始疊﹐變而成八卦。動說離陷﹐情性之有歸也。故相摩而吉凶生焉﹐治其吉凶而大業成也。是故有法可象者﹐莫大於天地。有尊卑之位也。變通可則者﹐莫大於四時﹐得進退之宜也。懸象著明﹐莫大乎日月﹐晝夜動止推移而不攺也。位崇體髙﹐而爲民之承者﹐莫大於富貴﹐可以行大道也。備物致用﹐立成器以爲天下利﹐莫大乎聖人﹐見天地之象﹐合萬物之理也。探賾索隱﹐鉤深致逺﹐定天下之吉凶﹐使天下勉而得其宜者﹐莫大於蓍龜﹐含其象﹐明其動﹐定其吉凶﹐行之不疑也。故天生神物蓍龜也﹐聖人則之。四時更變﹐萬化得節也﹐聖人效之。天垂象日月昭焉﹐星辰位焉﹐寒暑節焉﹐聖人以之﹐而授民時以節。百事順之﹐則得﹐逆之﹐則失。取之於天也。河出圖﹐洛出書﹐理形於文﹐承天之化﹐聖人則之。取文於地﹐故觀天地之文﹐則存天地之情矣。天地之情得﹐而知四象之所自出也。故四象以卦示也。系辭所以明也。定以爻變﹐所以斷其得失﹐是以先天而天順之﹐乘其時也。信民而民助之﹐民信其信也。尙賢以至﹐而得盡其忠也。是以自天佑之﹐吉無不利也。

子曰﹕書不盡言﹐言不盡意。然則聖人之意其不可見乎。子曰﹕聖人立象以盡意﹐設卦以盡情。僞系辭焉。以盡其言﹐變而通之以盡利﹐鼓之舞之以盡神。

夫意無窮也﹐言形之質也。言豈盡於意乎。書質之限也。書豈盡於言乎。則聖人之意不可見也。聖人以剛柔動靜之物﹐而爲之象。相推無窮﹐咸備其理﹐庶以言盡其意也。設卦觀分凡是類者﹐無不掛焉。可以盡天下之情﹐僞矣。系辭焉﹐定其吉凶﹐同其得失者﹐莫不咸在﹐庶以書盡其言也。易窮能變﹐變而能通﹐通而能久﹐可謂盡矣。天下之利矣。利之盡民不遺矣。本立至者也。故申之以孝慈﹐道之以忠敬﹐陳之以徳義﹐示之以好惡﹐鼓其情性而民自樂﹐其道而不知其所以也。可謂其神矣。

乾坤其易之縕邪﹐乾坤成列﹐而易立乎其中矣。乾坤毀則無以見易﹐易不可見﹐則乾坤或幾乎息矣。是故形而上者﹐謂之道。形而下者﹐謂之器。化而裁之﹐謂之變。推而行之﹐謂之通。舉而措之﹐天下之民謂之事業。是故夫象聖人有以見天下之賾﹐而擬諸其形容﹐象其物宜。是故謂之象。聖人有以見天下之動﹐而觀其�通﹐以行其典禮。系辭焉﹐以斷其吉凶﹐是故謂之爻。極天下之賾者﹐存乎卦﹐鼓天下之動者﹐存乎辭。化而裁之﹐存乎變。推而行之﹐存乎通。神而明之﹐存乎其人。黙而成之﹐不言而信﹐存乎徳行。

乾坤物﹐之祖也。易物之理也。而體其剛柔之適也。故易縕積於乾坤也。天地旣位﹐則乾坤運乎。其中而易得﹐其道也。乾坤毀失﹐天地之理則無以見矣。易不可見﹐則幾於無干坤﹐以易之爲道﹐始終以明文也。其不可以施邪﹐是故形之上者﹐至無之運也。故能體萬物而不遺﹐而出其首﹐物無不由也﹐謂之曰道。至於形可象者﹐謂之器。治其器化而裁之﹐使得宜之﹐謂之變。適其�可久而行也﹐謂之通。舉其裁制錯之天下﹐而民利之﹐咸得務之﹐以爲事業﹐則官農工賈各事其事﹐以久之爲業﹐而天下各得其行也。此易之道也。聖人見天下之奧﹐將以明之﹐擬諸形容﹐象其物宜﹐故謂之象。著諸其卦也。聖人見天下之動﹐而觀其�通﹐以制其常履。系辭焉﹐以斷吉凶﹐故謂之爻。效之乎動也。辯之乎辭也。識其時效﹐其動化而制之﹐在其變中也。變得其適﹐終而始之﹐推而可久﹐在乎通也。顯其幽而明其神﹐在乎其人。觀其象得行其可﹐獲其正﹐能制而裁之﹐黙而成之﹐不言而信﹐在乎備徳。以成行﹐則民從其徳。信而化之也。故能運於無形﹐明於終始﹐知變化之道者也。

周易下經卷八周易系辭下第八

卷八周易系辭下第八

八卦成列﹐象在其中矣。因而重之﹐爻在其中矣。剛柔相推﹐變在其中矣。系辭焉﹐而命之動在其中矣。吉凶悔吝者生乎﹐動者也。剛柔者立本者也。變通者﹐趣時者也。吉凶者﹐貞勝者也。天地之道﹐貞觀者也。日月之道﹐貞明者也。天下之動﹐貞夫一者也。夫乾確然示人易矣。夫坤隤然示人簡矣。爻也者﹐效此者也。象也者﹐像此者也。爻象動乎內﹐吉凶見乎外。功業見乎變﹐聖人之情見乎辭。

剛柔相推﹐而八卦成矣。八卦旣列﹐象在其中矣。天地山澤﹐雷風水火﹐天下之大象也。健順動止﹐離險巽說﹐庶情之大端也。可得而見矣。相因而重之﹐爻動其中﹐兩而相求﹐情僞可得而吉凶形矣。剛柔相易﹐變化可觀也。繋辭以辧其動﹐吉凶悔吝之所明也。故可以觀其辭而效其動。剛柔者﹐素定其位而立其本也。變而通之者﹐就其吉而違諸凶﹐易其所也。從其時而歸其貞﹐可貞勝矣。夫貞者﹐得其分﹐恆其一﹐不徇於外也。則於物不惑矣。得事之幹也。當吉而保其吉﹐當凶而索其凶﹐天地以是貞也。得萬物之觀而爲人之則也。日月以是貞也。得萬物之瞻而保其明也。天下萬物得其生動﹐皆得其貞一﹐故能繼其續也。夫乾運天之神﹐堅其一而不雜﹐確然易也。坤得地之順也。守其一而成物﹐隤然簡也。皆保一以成﹐其施而無情巧焉。示其以易﹐簡也。而物從之得矣。爻者﹐人得效此而動也。象者﹐人得像此而制也。爻象動於內﹐可得而觀也。吉凶見乎外﹐可徵而從也。功業見乎變﹐因變而成也。聖人之情見乎﹐辭可得﹐極於深而至之也。

天地之大徳曰生﹐聖人之大寶曰位。何以守位曰仁﹐何以聚人曰財。理財正辭﹐禁民爲非曰義。古者包犧氏之王天下也﹐仰則觀象於天﹐俯則觀法於地﹐觀鳥獸之文與地之冝﹐近取諸身﹐逺取諸物﹐於是始作八卦﹐以通神明之徳﹐以類萬物之情。作結�而爲网罟﹐以佃以漁﹐蓋取諸離。

天設四時而寒暑周焉。地設剛柔而生長遂焉。此天地之徳而厚其生也。聖人者﹐合天地之徳﹐備萬物之情﹐帝人之器也。故有位而其道乃行﹐位其大寶者﹐與能守其位者仁也。何以仁﹐能聚其財﹐財也者﹐得物之財而資人以爲財也。故設罟网作耒耜﹐通舟楫﹐易交貨﹐是類者民得物之財﹐成聖人之仁也。故得安其所聚﹐保其所居財之利爭斯興也。故治其分﹐正其名﹐禁其非﹐制而得冝曰義。故始於垂衣而列貴賤﹐中於重門而擊柝﹐終於弦木爲弧矢﹐以示其禁而得易之變。此聖人之義而保其仁也。太古﹐鳥獸萬物多而人寡﹐不待易物之財。人人自保其資也。至於人寖而盛﹐物斯鮮矣。食用艱矣﹐則智者有易。仰觀象於天﹐得四時之易也。俯觀法於地﹐承天時而易也。觀鳥獸之文﹐類聚羣分﹐就利違害﹐而從其易也。觀其情而得其冝也。健以施下﹐順以承上﹐可則動之否﹐則止之險﹐則經之親﹐則麗之外。柔以說之﹐內順以巽之﹐近得於身也。天干而地坤﹐雷動而山止﹐日照而雨濡﹐風散而澤潤﹐物之大者也。在乎萬物其生也。含陰陽而生其受也。偏象之气﹐故乾爲馬﹐坤爲牛。震爲龍﹐巽爲雞。離爲雉﹐坎爲豕。艮爲狗﹐兌爲羊。是以天下之受可得矣。於是始畫八卦﹐見其象﹐察其數﹐運於無形﹐明於顯著。混萬物而爲一﹐而咸得其情則知其所麗矣。网罟內虛而外堅﹐維之離之象也。魚禽麗之而不脫弱﹐能麗其彊﹐離之義也。遂犧而供其庖焉。天下之利﹐眾歸往而取法焉﹐故曰庖犧氏之王天下。立其位而行其道也。

包犧氏沒﹐神農氏作。斵木爲耜﹐揉木爲耒﹐耒耨之利﹐以教天下﹐蓋取諸益。

神農氏之時﹐人育而繁﹐腥毛不足供給其食﹐修易其變﹐觀天地之冝﹐相五榖之種可食者﹐收而藝之。易物之才而生財也﹐其在於器乎。故斵木爲耜﹐揉木爲耒﹐木可以揉曲直於斯得之﹐爲象能動木也。其義益之大也﹐神而化之﹐得農之道。是以取諸益。

日中爲市﹐致天下之民﹐聚天下之貨﹐交易而退﹐各得其所。蓋取諸噬嗑。

上古人質而自守其居﹐自費其用﹐而不相往來。財貨之有餘﹐不足不知其均也﹐故爲之市。致天下之民﹐聚天下之貨而交易之﹐各得其所﹐齊其有餘而退﹐噬嗑之義也。日中者﹐明也。萬物皆相見﹐而不相昧。動於明之象也。是以取之噬嗑。

神農氏沒﹐黃帝堯舜氏作。通其變﹐使民不倦﹐神而化之﹐使民冝之。易窮則變﹐變則通﹐通則久﹐是以自天佑之﹐吉無不利。黃帝堯舜垂衣裳而天下治﹐蓋取諸乾坤。

古之厚民者﹐興其利﹐未設其禁也。及世久而民盛﹐利薄而無分﹐則民殫其力﹐不足以爲養民﹐患其競﹐不足以相禁。故聖人慮其患﹐因時而易變﹐故黃帝堯舜氏制度數采﹐章封土田﹐建官分賢不肖﹐而等其貴賤﹐通物之財﹐以爲用。易物之力﹐以待勞。攻物之能﹐以相禦。使物之能﹐以相濟。是以神而化之﹐民得冝之﹐易窮則變﹐變則通﹐通則久。易天下之物﹐成天下之務。終乾坤﹐極萬物﹐而易行於無窮。是以自天佑之﹐吉無不利。天保其尊﹐地保其卑﹐聖人安上﹐眾民安下﹐其象天上地下也。其義上健而無爲﹐下順職事也。上下旣位可久而無替也。是以取諸乾坤。

刳木爲舟﹐剡木爲楫﹐舟楫之利﹐以濟不通。致遠以利天下﹐蓋取諸渙。

木之爲物﹐浮於水也。可以行險而不窮也。故虛木而舟之﹐剡木而楫之﹐以濟乎水﹐渙之象也。得其散適而致其遠﹐渙之義也。是以取諸渙。

服牛乘馬﹐引重致遠﹐以利天下﹐蓋取諸隨。

牛者﹐堅壯之物﹐可以牽引其重。馬者﹐健速之物﹐可以乘而致遠。柔弱乘其剛壯之物﹐隨之象也。動而說之﹐隨物之性而牽致之義。是以取諸隨。

重門擊柝﹐以待暴客﹐蓋取諸豫。

以柔順之道﹐則物之生心也。剛動於外﹐以閒之豫之象也。則暴客無至也。順而動之﹐得其備矣。豫之義也。是以取諸豫。

斷木爲杵﹐掘地爲臼。臼杵之利﹐萬民以濟﹐蓋取諸小過。

杵動於上﹐臼止於下。上動而小﹐小過之象也。小器設而萬民獲濟﹐小能濟大﹐小過之義也。是以取諸小過。

弦木爲弧﹐剡木爲矢。弧矢之利﹐以威天下﹐蓋取諸睽。

睽小事吉。象不合而爻用也。是其全用而外合﹐以爲用。得其小用也。睽眾才以爲小器﹐睽之象也。利威逺而合諸睽者﹐睽之義也。是以取諸睽。

上古穴居而野處﹐後世聖人易之以宮室﹐上棟下宇﹐以待風雨﹐蓋取諸大壯。

上古人淳而未得其器之適也﹐故穴居以求其溫。野處以薄其燠﹐未免於墊隘風雨也。土弱脃之物﹐棟宇堅壯之物也。易之以宮室﹐上棟下宇﹐自下而壯﹐大壯之象也。則可以待風雨而極其宮室之用也。大壯之義是以取諸大壯。

古之葬者﹐厚衣之以薪﹐葬之中野﹐不封不樹﹐喪期無數。後世聖人易之以棺槨﹐蓋取諸大過。

太古之人﹐朴而未散﹐哀樂之情無系也。故生而求充其體﹐死而葬諸中野﹐以爲無知而異類也。後世淳漓情智外散﹐故親其親﹐子其子﹐而哀樂惡欲之心盈矣。是以聖人因遵其情﹐而成其敎明﹐神道立上﹐下修五禮﹐設五敎以養生送死﹐以達其情而天下聽矣。設棺槨﹐穴地而葬之﹐其象入於澤也。其義不忘死而過厚之也。是以取諸大過。

上古結繩而治﹐後世聖人易之﹐以書契百官以治萬民以察﹐蓋取諸夬。

上古官職未設﹐人自爲治﹐記其命而巳﹐可以結繩也。至於道散﹐於是聖人始立百官﹐造書契﹐萬民不待力求而以之察之。夬﹐剛長而至於五也。上下百官皆在其位﹐夬之象也。小人之道外其義﹐可以決而治矣。是以取諸夬。象者像也﹐義者財也﹐有其象則備其財矣。故制器者先得其象焉。

是故易者象也。象也者像也。彖者材也。爻也者效天下之動者也。是故吉凶生而悔吝著也。陽卦多陰﹐陰卦多陽﹐其故何也。陽卦奇﹐陰卦耦﹐其徳行何也。陽﹐一君而二民﹐君子之道也。陰﹐二君而一民﹐小人之道也。易曰﹕憧憧往來﹐朋從爾思。子曰﹕天下何思何慮﹐天下同歸而殊塗。一致而百慮﹐天下何思何慮。日往則月來﹐月往則日來。日月相推而明生焉。寒往則暑來﹐暑往則寒來﹐寒暑相推而歳成焉。往者屈也﹐來者信也﹐屈信相感﹐而利生焉。尺蠖之屈以求伸也﹐龍蛇之蟄以存身也﹐精義入神以致用也﹐利用安身以崇徳也。過此以往未之或知也。窮神知化徳之盛也。易曰﹕困於石﹐據於蒺藜﹐入於其宮﹐不見其妻﹐凶。子曰﹕非所困而困焉﹐名必辱。非所據而據焉﹐身必危。旣辱且危﹐死期將至。妻其可得見邪。易曰﹕公用射隼於髙墉之上﹐獲之。無不利。子曰﹕隼者﹐禽也。弓矢者﹐器也。射之者﹐人也。君子藏器於身﹐待時而動﹐何不利之。有動而不括﹐是以出而有獲。語成器而動者也。子曰﹕小人不恥﹐不仁﹐不畏﹐不義﹐不見利﹐不勸﹐不威﹐不懲。小懲而大誡﹐此小人之福也。易曰﹕屨校滅趾﹐無咎。此之謂也。善不積不足以成名﹐惡不積不足以滅身。小人以小善爲無益﹐而弗爲也。以小惡爲無傷﹐而弗去也。故惡積而不可掩﹐罪大而不可解。易曰﹕何校滅耳﹐凶。子曰﹕危者﹐安其位者也。亡者﹐保其存者也。亂者﹐有其治者也。是故君子安而不忘危﹐存而不忘亡﹐治而不忘亂。是以身安而國家可保也。易曰﹕其亡其亡﹐系於苞桑。子曰﹕徳薄而位尊﹐知小而謀大﹐力小而任重﹐鮮不及矣。易曰﹕鼎折足﹐覆公餗﹐其形渥﹐凶。言不勝其任也。子曰﹕知幾其神乎﹐君子上交不諂﹐下交不瀆。其知幾乎。幾者﹐動之�﹐吉之先見者也。君子見幾而作﹐不俟終日。易曰﹕介於石﹐不終日﹐貞吉。介如石焉﹐寧用終日﹐斷可識矣。君子知微﹐知彰﹐知柔﹐知剛﹐萬夫之望。子曰﹕顏氏之子﹐其殆庶幾乎。有不善﹐未甞不知。知之未甞復行也。易曰﹕不逺復﹐無祗﹐悔。元吉。天地絪縕﹐萬物化醇﹐男女媾精﹐萬物化生。易曰﹕三人行則損一人﹐一人行則得其友。言致一也。子曰﹕君子安其身﹐而後動易其心﹐而後語定其交﹐而後求。君子修此三者﹐故全也。危以動﹐則民不與也。懼以語﹐則民不應也。無交而求﹐則民不與也。莫之與﹐則傷之者至矣。易曰﹕莫益之﹐或擊之﹐立心勿恆﹐凶。

易者﹕聖人寄其物﹐而設其象也。象者﹐可觀其物冝人﹐得而象。彖者﹕言乎卦之卦義﹐可觀其辭﹐而得其歸也。爻者﹕效天下之動也。動而吉凶悔吝之所生也。貞一而可以勝之矣。夫陰陽者﹐相求之物也。勝而往居爲之主也﹐情性之所歸也﹐故其偶寡者而得其主也。其徳行者﹐陽者明也。無私而體物之理也﹐可以施其令而保其尊也﹐一之道也。故陽卦一君子而二小人從﹐順之道也。陰者﹐暗也。昧於時之務也﹐承命而力其事﹐小人之職二之道也。故陰卦一小人而二君子﹐顚其道也﹐反其行也。而貴於形也。夫以形累而不以神遇者﹐非君子。貞一之道也。天下之器廣矣﹐其爲物多矣﹐系而憧憧﹐往來不離其形﹐而求其至﹐使從其思者﹐不亦劣乎。思而慮之﹐自喪之矣。何暇至於物哉。故聖人無思也﹐無慮也﹐寂然貞一﹐而不可惑也。以同也。而歸其殊塗以一也﹐而致其百慮﹐物自有其終始也。何所思慮哉。是以貞一之道﹐無不歸其同也。至於日往則月來﹐月往則日來﹐用捨相推也﹐往者不用也﹐來者用也。以不用而保其用﹐守其貞一也。故明焉。寒來則暑往﹐暑往則寒來﹐寒暑相代﹐故能成其歳﹐本於止而後動也。故時之往則不用也﹐止也﹐故爲之屈。時之來則用也﹐動也﹐故爲之伸。屈而伸之﹐乃利生也。故尺蠖之屈以求伸也。龍蛇之蟄以存身也。皆本其止也。以是聖人窮理而盡性﹐止於無方﹐行於無形者﹐所以致神之用也。致其利用﹐能安其身者﹐修廣其徳﹐用之而不殆也。道極乎是矣。故能窮神之所自知變之所化﹐此徳之盛也。易之大歸也。聖人之至矣。是以君子保其貞一﹐得其所安﹐然後名可達也。非所困而困焉﹐非所據而據也﹐不量其力﹐危辱及矣。死期將至﹐𨿽至親而畔也。妻其可見乎﹐此不能安其身而愼其求也。夫保其身者﹐動而無失也。修徳者﹐利其用也。是以公用射隼於髙墉之上﹐獲之無不利。徳之備時之動﹐故能獲其位也。得位而蒞於民者﹐不可以不察於小人。爲人之上者﹐本乎仁也。愛而過之﹐失其仁也。故小懲而大誡﹐乃小人之福也。禦之以道仁﹐在其中矣。是以屨校滅趾﹐無咎至乎。惡積而累之罪大而誅之﹐無及之矣。則小人滅其身﹐而君子失其刑也。是以何校滅耳﹐凶。居其位而不失禦其下之道﹐則可矣安。而盈之自喪之矣。斂身慮危﹐乃可全也。故君子安而不忘危﹐存而不忘亡﹐治而不忘亂﹐是以身安而國家可保也。故曰﹐其亡其亡﹐系於苞桑﹐然後能保其位也。愼在於謀大任重乎不可以不審也﹐過斯敗之矣。故徳薄而位尊﹐智小而謀大﹐力小而任重﹐鮮不及矣。是以鼎折足﹐覆公餗﹐其形渥﹐凶。不勝其任者也。夫能知其事之微者﹐可以從其大也。履其大任﹐其重𨿽萬變而得其神也。夫知幾則禍福之源明矣。幾者﹐事之來也。介然如石﹐不可以利﹐變也。觀吉而動﹐何不利焉。故上交不諂﹐不苟容也。下交不瀆﹐不輕怠也。知則吉矣。豈待於終日乎。故知微﹐知彰者﹐知其終始也。知柔﹐知剛者﹐識變化之爲也。君子能知此者﹐萬夫之所望﹐可則而象也。此聖人之道至也。無以加矣。靜而無思﹐而得其神焉。見幾而後動﹐顏子者也。動而後知﹐知非而復﹐近尙於幾也。近而復之﹐不適於悔﹐好學者也。故曰﹐顏氏之子﹐其殆庶幾乎。有不善﹐未甞不知。知之未甞復行。是以不逺復﹐無祗﹐悔。元吉。知天之幾者﹐能通天下之志也。𨿽逺也﹐學而可以至之也。學以求之﹐其至者非一﹐以求之不可得也。故天地絪縕相繼﹐男女感應﹐相與皆一而通之乃能化醇也。學而二三﹐則其志惑矣。何以應哉。積一以求之﹐乃得其有。易曰「蒙亨﹐匪我求童蒙﹐童蒙求我。」志求而應﹐然後能自化也。是以三人行則損一人﹐一人行則得其友。言致其一也。君子學以致其道者﹐身得其安也。則動而不失其節矣。心得其易也﹐則語而得其當也。辧而得其交也。應而供其求也。君子修此三者﹐故能全也。故危以動﹐則民莫與。懼以語﹐則民不應。無交而求﹐則民不與。莫與之﹐則傷之者至矣。是以莫益之﹐或擊之﹐立心勿恆﹐凶。心無主矣。於物不辧矣。何以爲恆哉。修是而可以周矣。

子曰﹕乾坤﹐其易之門邪。乾陽﹐物也。坤陰﹐物也。陰陽合徳而剛柔有體﹐以體天地之撰﹐以通神明之徳﹐其稱名也。雜而不越於稽其類﹐其衰世之意邪。夫易﹐彰往而察來﹐而微顯闡幽﹐開而當名辧物﹐正言斷辭﹐則備矣。其稱名也。小其取類也﹐大其�﹐逺其辭﹐文其言﹐曲而中其事﹐肆而隱因貳﹐以濟民行﹐以明失得之報。

乾坤相求而爲八卦﹐八卦重錯而窮。天下之象﹐皆生於乾坤也。非易之門邪。故乾陽物也。坤陰物也。陰陽各合徳﹐而有剛柔之體以體象天地之爲。以通神明之徳﹐其取象稱名﹐𨿽雜細也﹐而吉凶之分不過於理。故聖人考其辭義﹐而嘆之不敢正言也。其衰世之意邪。憂其傷也。夫易﹐明其旣往而察其將來﹐顯其微而闡其幽﹐開物之狀而當名辧物正言﹐而吉凶備﹐斷於辭矣。其稱名者﹐小可以藏其取類也。大可以廣其陳也。其�逺可以探賾﹐其辭文可以玩其意也。其言委曲而直於理﹐其事放肆而伏藏其奧焉。此立本於小也。近也﹐曲也﹐放也﹐觀其�有以副﹐而明之則大也﹐逺也﹐中也﹐深也。故因貳而索之﹐可以濟民之行。明而動之﹐可否而失得來報﹐以治其本也。

易之興也。其於中古乎﹐作易者﹐其有憂患乎。是故履徳之基也。謙徳之柄也。復徳之本也。恆徳之固也。損徳之修也。益徳之裕也。困徳之辧也。井徳之地也。巽徳之制也。履和而至謙﹐尊而光﹐復小而辧於物﹐恆雜而不厭﹐損先難而後易益。長裕而不設困。窮而通井﹐居其所而遷巽﹐稱而隱﹐履以和行﹐謙以制禮﹐復以自知。恆以一徳﹐損以逺害。益以興利﹐困以寡怨﹐井以辧義﹐巽以行權。

易之興也﹐當於中古乎世衰道喪﹐而患其憂。情實相逺﹐而詐怨之蔓也。故其思深﹐其防曲﹐原天下之理﹐窮變化之�。則吉凶悔吝其我之所自乎。故履徳之基也﹐其徳所治而有別也。則不失亂矣。別而寡﹐親和之﹐乃爲至也。別而履之﹐和而從之﹐禮樂之道。可以立徳而成行矣。用而交者﹐謙也。卑以自牧﹐得人之尊﹐其道光也。故能制其履﹐而保其所履也。往而不知復﹐無其本也。知悔而復﹐復於本也。不逺而復﹐在其小而來著乎。自知者也。徳之本也﹐道之所由生也。定於內外之分者﹐可久之道也。其徳固矣。定於內矣﹐𨿽多雜而不厭也。恆其一徳者也。損己奉上﹐徳之修也。損以減己﹐固先難矣﹐而說以與其道﹐易也。可以附其安矣。其何害乎。益其下者也。得寛而容也。長而能寛﹐不設備而民信也。自上與下﹐得下之竭興利者也。困也者﹐君子辧其失而考徳﹐困與窮而修之﹐故能終通也。不責於人也。其寡怨矣。君子保徳﹐猶井之不渝也。徳遷而及民﹐養而不窮。井之徳也。施而不求其報﹐君子之義也。巽而下民者﹐非虧君子之道也。志有所之而爲制也﹐稱於物之情而�隱乎其中。所以行權而制事也。事不巽則不能制也。此君子行於易而周其患也。

易之爲書也﹐不可逺爲道也。屢遷變動不居。周流六虛﹐上下無常﹐剛柔相易。不可爲典要﹐惟變所適﹐其出入以度外。內使知懼﹐又明於憂患與。故無有師保﹐如臨父母。初率其辭而揆其方﹐旣有典常﹐茍非其人道﹐不虛行。

易之爲書也﹐中於務而不可逺其爲﹐道也。因時而易﹐不滯於固。周流六位﹐而不見其狀。上下無常﹐剛柔相易﹐各指其要﹐惟變所適。象其物宜﹐觀其吉凶﹐得其出入之度。則內外知懼﹐而進退之分著也。又明於憂患與﹐憂患之所從﹐則凶悔之兆。儼乎其前﹐如父母師保之臨也。初修其文而度其義﹐可得時之適﹐爲守常之道。得其道而後行。

易之爲書也﹐原始要終以爲質也。六爻相雜﹐惟其時物也。其初難知﹐其上易知﹐本末也。初辭擬之﹐卒成之終。若夫雜物撰徳﹐辧是與非﹐則非其中爻不備。噫﹐亦要存亡吉凶﹐則居可知矣。知者觀其彖辭則思過半矣。二與四同功而異位﹐其善不同。二多譽﹐四多懼。近也。柔之爲道﹐不利逺者﹐其要無咎﹐其用柔中也。三與五同功而異位﹐三多凶﹐五多功。貴賤之等也。其柔危其剛勝邪。

易之爲書﹐原始要終以爲體也。夫物生而後有象﹐象成而後有數。窮數極變而爲終。君子觀之可以知其歸也。六爻之設﹐陰陽之位﹐尊卑之分﹐剛柔之處﹐吉凶之報﹐象其時物也。初始象也。擬其形而則之﹐故難知也。其數窮變﹐極道之終也﹐故易知。初以辭擬之﹐其終得其體也。本難知而末易見也。是故雜類其事﹐思察爲徳﹐辧其是非﹐要其吉凶。觀夫中而得之矣﹐歸其主之制也。智者觀其彖辭﹐得象之大�﹐則六爻之雜﹐變化之理﹐�之則吉﹐違之則凶。蓋得其半矣。三與四同功而異位﹐陰耦也﹐承陽之道也。二多譽﹐四多懼﹐四近於尊﹐疑其逼也。柔之道也。逺而不利﹐二得柔中﹐中不邪也。柔奉上也。故多�而吉焉。故柔而居之﹐吉也。三與五同功而異位﹐微以及著﹐陰陽分布﹐三則陽緫下﹐象也﹐臣之道也。兩三才積﹐剛柔而至於五﹐大君之道也。故同功而異位。三多凶﹐有民而上﹐乘髙而難居也。五多功尊﹐無過也。爲上者能斷其制也。故柔居之而危其剛勝者也。

易之爲書也﹐廣大悉備﹐有天道焉﹐有人道焉﹐有地道焉。兼三才而兩之﹐故六。六者﹐非他也﹐三才之道也。道有變動﹐故曰爻﹐爻有等﹐故曰物﹐物相雜﹐故曰文﹐文不當故﹐吉凶生焉。

易之爲書也﹐廣大悉備矣。明三才之道焉。八卦小成﹐體其象矣。因而重之﹐耦天下之情﹐以極其剛柔之理也。故三才之道﹐以六位而成文也。道有變動﹐情之求也。故六爻效其動焉。位有陰陽﹐處有剛柔﹐得其等列﹐當其行事﹐故曰物。物雜而剛柔有閒﹐故曰文。文之不當﹐則不能治也﹐故有吉凶之及焉。

易之興也﹐其當殷之末世﹐周之盛徳邪。當文王與紂之事邪。是故其辭危﹐危者使平。易者使傾﹐其道甚大﹐百物不廢﹐懼以終始其要﹐無咎。此之謂易之道也。

易之興也﹐當末殷周之盛徳也。殷紂反正﹐文王受幽﹐憂於危亡﹐故積其行事﹐極其象類﹐窮其變化﹐作爲易之書。以違其凶悔而明其道也。使憂者﹐謹愼而得其平民所助也。易之不戒者﹐自致其傾眾所棄也。所以推其亡而固其存也。其道甚大﹐而百事得舉也。懼其凶害﹐閒其進退﹐則始終�其無咎﹐此易之道也。

夫乾天下之至健也﹐徳行恆易以知險。夫坤天下之至順也﹐徳行恆簡以知阻。能說諸心﹐能研諸侯之慮﹐定天下之吉凶﹐成天下之亹亹者。是故變化云爲吉事有祥﹐象事知器﹐占事知來﹐天地設位聖人成能﹐人謀鬼﹐謀百姓﹐與能八卦﹐以象告爻。彖以情言﹐剛柔雜居而吉凶可見矣。變動以利﹐言吉凶以情遷﹐是故愛惡相攻﹐而吉凶生。逺近相取而悔吝生﹐情僞相感而利害生。凡易之情近而不相得﹐則凶或害之﹐悔且吝。將叛者其辭慚中﹐心疑者其辭枝。吉人之辭寡﹐躁人之辭多﹐誣善之人其辭遊﹐失其守者其辭屈。

夫乾天下之至健也。一而靜﹐故能通天下之志。知天下之幾﹐則無險而不知也。知其爲者﹐敗之故能守其易。坤天下之至順也。直而方﹐達天下之事﹐識天下之過﹐故能無阻不察也。則知其執事失之也。故能守其簡健而通之動﹐而順之﹐皆得其止。故能說天下之心﹐窮天下之慮﹐定天下之吉凶。使天下自曉而不亂也。是故變化之道云爲之務﹐吉事先兆﹐制器知象﹐占事知來。天地設位而生化﹐聖人像之而成能。故將有爲也。可以盡其事之始終﹐謀鬼神於卜筮﹐則百事歸上之�﹐而盡力於下矣。八卦備其象﹐可以象也。爻彖伸其情﹐可以思也。剛柔與居﹐達其文理﹐察其取捨而吉凶可見矣。觀其利而後變動﹐察其吉凶而後遷其情。此易之道也。故取愛惡相攻而得失者﹐吉凶生也。逺近相取而差時者﹐悔吝生也。情以感物者﹐利之生也。僞以蔽人者﹐害之及也。夫物不相得﹐則近而彌凶也。或害之而悔且吝﹐故將叛者﹐其辭慚內虛﹐而求其說也。中心疑者﹐不知所從﹐其辭枝也。吉人守之而。闕

周易下經卷九周易說卦傳第九

卷九周易說卦傳第九

昔者聖人之作易也。幽贊於神明而生蓍﹐參天兩地而倚數﹐觀變於陰陽而立卦。發揮於剛柔而生爻﹐和順於道徳而理於義。窮理盡性以至於命﹐昔者聖人之作易也。將以順性命之理﹐是以立天之道﹐曰陰與陽。立地之道﹐曰柔與剛。立人之道﹐曰仁與義。兼三才而兩之﹐故易六畫而成卦。分陰分陽﹐疊用柔剛﹐故易六位而成。章天地定位﹐山澤通气﹐雷風相薄﹐水火不相射﹐八卦相錯數。往者順知﹐來者逆是。故易逆數也。雷以動之﹐風以散之﹐雨以潤之﹐日以晅之﹐艮以止之﹐兌以說之﹐乾以君之﹐坤以藏之。

昔者聖人之作易﹐原其元而傳其理也。太極生兩儀﹐兩儀生四象﹐而萬物興焉。夫造者之大徳也。幽深而無形﹐神運而明備﹐物得生成也。故聖人揚其幽於神明﹐而爲治道之始也。蓍也者﹐神也。虛而周也。含其數而無太極之象也。物始兆﹐故參無以有之﹐曰天。兩而形之﹐曰地。依其數而推之﹐得四象之生成焉。人理之變化焉﹐始見者陰陽也。易而變之﹐而得其時﹐故天道成也。故聖人以之立卦﹐乘气散化而爲形。用而之事﹐曰剛柔也。兼地道而成也。因而重之﹐生爻。兩儀分而萬物作。聖人爲之主焉﹐故上和順於道徳﹐可以生而化象其陰陽也。下以施布於仁義﹐可以養而制用﹐其柔剛也。故原其始﹐致其終﹐窮其理而盡得天下之理。靜而順其時之﹐命而行也。聖人之作易也。將以順性命之理也。故立天之道﹐曰陰與陽﹐气之始也。立地之道﹐曰柔與剛﹐形之變也。立人之道﹐曰仁與義﹐徳之偕也。合兩而後成也﹐故兼三才而兩之﹐故易六畫而成卦也。陰陽者﹐相生而爲之化也。未始相離也。陽爲君焉﹐物之始生﹐陽也。陽始生而濳於陰也﹐子之建也。𨿽曰陽之生﹐未有其位﹐故爻之初爲無﹐其實陽之兆也。陰耦也﹐兩成之有其位也﹐其道卑焉﹐故爻之二爲陰也。陰過則陽生﹐三奇數也。三而小成一卦之主也。故爻之三爲陽也。陽變則陰生﹐位承上也﹐地之數也。故爻之四爲陰也。數之積陰之變﹐則陽生也。天之數也﹐而得其中﹐而下富其民也。故爻之五爲陽也。陽極則消而爲陰﹐气終則道窮也。故曰無位也。此天道之變﹐陰陽相更﹐聖人像之而分陰陽﹐疊用剛柔。故易六爻位而成文也。定天地之位﹐合二物之交﹐通山澤之气﹐雷風相薄而大﹐水火相革而生﹐重錯八卦以觀其所適﹐而天下之理得矣。如日月之更也﹐如四時之代也。古今往來其道一也。故往者從而數之來者﹐逆而前之。是故逆數者﹐易之智也。雷以動之﹐風以散之﹐雨以潤之﹐日以晅之﹐艮以止之﹐兌以說之﹐乾以首而倡之﹐坤以藏而成之。觀其�合之所以而象之﹐思其爻變之道而懼之﹐可以逆其數而違諸悔也。

帝出乎震﹐齊乎巽﹐相見乎離﹐致役乎坤﹐說言乎兌﹐戰乎乾﹐勞乎坎﹐成言乎艮。萬物出乎震﹐震東方也。齊乎巽﹐巽東南也。齊也者﹐言萬物之潔齊也。離也者﹐明也。萬物皆相見南方之卦也。聖人南面而聽天下﹐向明而治﹐蓋取諸此也。坤也者﹐地也。萬物皆致養焉﹐故曰致役乎坤。兌﹐正秋也。萬物之所說也。故曰說言乎兌。戰乎乾﹐乾西北之卦也。言陰陽相薄也。坎者﹐水也。正北方之卦也。勞卦也。萬物之所歸也。故曰勞乎坎。艮﹐東北之卦也。萬物之所成終而所成始也。故曰成言乎艮。神也者﹐妙萬物而爲言者也。動萬物者﹐莫疾乎雷。橈萬物者﹐莫疾乎風。燥萬物者﹐莫熯乎火。說萬物者﹐莫說乎澤。潤萬物者﹐莫潤乎水。終萬物始萬物者﹐莫盛乎艮。故水火相逮﹐雷風不相悖﹐山澤通气﹐然後能變化旣成萬物也。

帝者﹐造化之主﹐天地之宗﹐無象之象也。不可以形智索。因物之生成始終其顯﹐其出入焉。參而主之者﹐陽也。是故出乎東﹐春之建也。陽動於下﹐萬物震之而生也。故震東方之物。齊乎巽物之長﹐齊而布生鮮潔﹐區別而不相亂也。物方長﹐貌彊而下柔也。故下柔而巽之﹐待其大者不可以不巽﹐故巽東南之物也。離也者﹐明也。萬物之貌﹐始大皆明﹐而相見中柔順也﹐可以治之矣。是以聖人南面而聽天下﹐向明而治﹐蓋取諸此。坤也者﹐地也。萬物皆致養焉﹐物之雜也。外盛而中未盈﹐養之而後成者也。故順而求役﹐而致養之。故坤爲西南之卦也。兌﹐正秋也。外柔而中壯也﹐萬物之盛而咸說也。故兌爲正西之物也。乾﹐西北地也。陽之老﹐陰薄而爭興也。故戰也。萬物衰而落其榮也﹐故乾爲西北之物也。坎者﹐陽胎於中而陰盛於外﹐水之卦也。水幽陰之物也﹐水流而不已也。萬物之所歸也。故物之生﹐先聚水而質其死也。水涸而枯槁﹐故其勞卦﹐爲北方之物也。艮四時之終﹐萬物之所成﹐止於艮也。終則有始也﹐故曰成言乎艮﹐爲東北之卦也。神也者﹐妙得其萬物變化之理﹐而爲言也。故聖人之治天下﹖得其爲帝之道。合其神用﹐不失其終始﹐則﹖爲帝於天下而定其大位也。故動萬物者。莫疾乎雷﹐可以震動而肅也。橈萬物者﹐莫疾乎風﹐可以觀民而行令也。燥萬物者﹐莫熯乎火﹐明其所行﹐自竭其情﹐敬其所履﹐而不可亂也。說萬物者﹐莫說乎澤﹐外柔而接之中﹐剛以濟之﹐民咸說其義。潤萬物者﹐莫潤乎水。審利以安之生﹐貨以聚之。終萬物始萬物者﹐莫盛乎艮。限其所止則力不匱﹐而﹖生其始也。此得其一象之像也。故使水火異物而相濟﹐雷風相與而益大﹐山澤殊形而感化﹐此其兼象之像也。天地以是變化﹐聖人以是興作﹐然後﹖盡成萬物也。

乾爲馬﹐坤爲牛﹐震爲龍﹐巽爲雞﹐坎爲豕﹐離爲雉﹐艮爲狗﹐兌爲羊。

乾爲馬﹐健速之物也。坤爲牛﹐至順而�任重也。震爲龍﹐濳動而變於陰也。巽爲雞﹐體多陽輕舉之物﹐主於下也。陰巽而不�逺也。坎爲豕﹐濕處卑穢之物也。離爲雉﹐陽周而明中柔而文也。雉處髙潔而文煥也。艮爲狗﹐外剛而�搏噬﹐禁止內柔而�附人也。兌爲羊﹐內多陽很而不�害物也。

乾爲首﹐坤爲腹﹐震爲足﹐巽爲股﹐坎爲耳﹐離爲目﹐艮爲手﹐兌爲口。

乾爲首﹐尊在上也。坤爲腹﹐無不藏也。震爲足﹐動在下也。巽爲股﹐巽於下而隨足也。坎爲耳﹐陽明在其內也。離爲目﹐陽明照於外也。艮爲手﹐外剛而﹖執止也。兌爲口﹐外柔而�說人也。

乾天也﹐故稱乎父。坤地也﹐故稱乎母。震一索而得男﹐故謂之長男。巽一索而得女﹐故謂之長女。坎再索而得男﹐故謂之中男。離再索而得女﹐故謂之中女。艮三索而得男﹐故謂之少男。兌三索而得女﹐故謂之少女。

乾天也﹐父之道也。坤地也﹐母道也。二气相求﹐气勝而男女生也。乾之初配坤﹐而得長男﹐曰震。乾生於坤也。坤之初配乾﹐而得長女﹐曰巽。坤生於乾也。乾之再配坤﹐而得中男﹐曰坎。坤再配乾而得中女﹐曰離。乾三配坤而得少男﹐曰艮。坤三配乾而得少女﹐曰兌。二气相推而八卦著矣。男女之道備矣。天下之情見矣。

乾爲天﹐爲圜﹐爲君﹐爲父﹐爲玉﹐爲金﹐爲寒﹐爲冰﹐爲大赤﹐爲良馬﹐爲老馬﹐爲瘠馬﹐爲駁馬﹐爲木果。

乾爲天﹐剛健無狀﹐爲萬物之宗也。爲圎﹐周萬物也。爲君爲父﹐尊莫大也。爲玉爲金﹐至堅剛也。爲寒爲冰﹐气極嚴結而爲堅也。爲大赤﹐陽老赤甚也。良馬﹐馬之極善也。老馬﹐馬之極久也。瘠馬﹐無膚其堅骨也。駁馬﹐堅猛之至也。爲木果﹐木剛物也﹐老而爲實生之本也。乾老陽也﹐其道極也﹐故健之極長﹐極堅﹐極老﹐皆取象也。

坤爲地﹐爲母﹐爲布﹐爲釡﹐爲吝嗇﹐爲均﹐爲子母牛﹐爲大輿﹐爲文﹐爲眾﹐爲柄﹐其於地也爲黒。

坤爲地﹐地有形之大柔順而承天也。爲母﹐有生育之功也。爲布﹐衣服之出也。爲釡﹐熟生之因也。爲吝嗇﹐�藏也。爲均﹐至柔而順而無偏也。爲子母牛﹐順而育也。爲大輿﹐�載也。爲文﹐旣形而文著矣。爲眾﹐陰二也﹐民之道也。純陰﹐故爲眾也。爲柄﹐執而用也。物由之而生﹐本之而用也。其於地也﹐爲黒﹐至陰之色也。坤有形之大也。物生之本也。有容藏之義焉﹐有生化之道焉﹐故是類者皆取象也。

震爲雷﹐爲龍﹐爲玄黃﹐爲旉﹐爲大塗﹐爲長子﹐爲決躁﹐爲蒼莨竹﹐爲萑葦﹐其於馬也﹐爲善鳴﹐爲馵足﹐爲作足﹐爲的顙﹐其於稼也﹐爲反生﹐其究爲健﹐爲蕃鮮。

震爲雷﹐動於陰也。爲龍﹐龍陰中之畜也。爲玄黃﹐玄﹐天色﹐黃﹐地色。陽始生於陰﹐雜而爲蒼色也。爲旉﹐陽重而始華也。爲大塗﹐剛動而上柔順之可以縱其行也。爲長子﹐初有陽也。爲決躁﹐剛動之性也。爲蒼筤竹﹐蒼色﹐性貞堅而節上虛也。爲萑葦﹐類於竹也。其於馬﹐爲善鳴﹐聲震於深也。爲馵足﹐白足也﹐陽明之色而在下也。爲作足﹐動於下也。爲的顙﹐馵足之馬必的顙﹐陽下應於上中也其於稼﹐爲反生﹐物始生反﹐甲而出也。其健往而皆柔動而必屈也。爲蕃鮮﹐下本堅彊則未滋而色澤﹐震剛下動也。物之始生﹐下之堅白皆取象也。

巽爲木﹐爲風﹐爲長女﹐爲繩直﹐爲工﹐爲白﹐爲長﹐爲髙﹐爲進退﹐爲不果﹐爲臭﹐其於人也﹐爲寡發﹐爲廣顙﹐爲多白眼﹐爲近利市﹐三倍其究﹐爲躁卦。

巽爲木﹐剛巽柔而不固﹐可以柔曲直也。爲風﹐剛巽柔﹐柔巽剛無其體而相從也。爲長女﹐陰生於初也。爲繩直﹐從物之形而施其制也。爲工﹐巽物之才而爲器也。爲白﹐素可以施眾采也。爲長﹐可以制爲下也。爲進退﹐巽於物不自執其志﹐從時而進退也。爲不果﹐巽從於物﹐不決成也。爲臭﹐膻馨從物之風﹐巽下執其體﹐故爲臭而巳也。陽也者﹐首也。而巽志於柔﹐其體虛其精﹐薄其道﹐虧也﹐故於首則寡發矣。於顙﹐則廣而無容矣。於目﹐則少其精眸也。爲近利﹐以剛巽柔利求少物也。柔而羸剛﹐則利三倍剛﹐而巽柔行權可也。巽而不反﹐巽其窮也﹐則爲妄躁之兆也。巽者﹐陽巽於陰﹐不自任其志也﹐故可以行權而制事也。故木以曲直之﹐風以隨之﹐故可制之物從小之道﹐皆取象也。

坎爲水﹐爲溝瀆﹐爲隱伏﹐爲矯輮﹐爲弓輪﹐其於人也﹐爲加憂﹐爲心病﹐爲耳痛﹐爲血卦﹐爲赤﹐其於馬也﹐爲美脊﹐爲亟心﹐爲下首﹐爲薄蹄﹐爲曵﹐其於輿也﹐爲多眚﹐爲通﹐爲月﹐爲盜﹐其於木也﹐爲堅多心。

坎爲水﹐上下皆陰而陽在柔中﹐剛而有信也。履之以冝乘其柔順而有功也。用之失道則沒溺矣。水之象也。爲溝瀆﹐陽處兩陰之閒﹐陰深之象也。爲隱伏﹐藏於陰中也。爲矯輮﹐爲弓輪﹐二陰之柔﹐濡之而𨿽剛可以屈直爲曲也。爲加憂﹐爲心病﹐陽心也。陷於柔﹐故加憂而心痛也。爲耳痛﹐陽明在內耳也﹐陷困於柔﹐故耳痛也。爲血卦﹐血陰類也﹐傷於中而流血於外﹐陽傷於血赤也。其於馬也﹐爲美脊﹐陽在中也。爲亟心﹐陽居內其心速也。爲下首﹐柔居上也。爲薄蹄﹐爲曵柔﹐在下非彊行之物也。其於輿﹐爲多眚﹐本末弱不﹖堅也。爲通剛﹐得中𨿽陷之終通也。爲月﹐中陰之精而中明也。爲盜﹐居陰之中﹐陰竊之物也。其於木也﹐爲堅多心﹐中剛也。故陽陷於陰也﹐陷而終通﹐故爲陷也。其於善﹐則中善也。其於病﹐則終病也。故中剛之物﹐皆取象焉。

離爲火﹐爲日﹐爲電﹐爲中女﹐爲甲冑﹐爲戈兵﹐其於人也﹐爲大腹﹐爲乾卦﹐爲鱉﹐爲蟹﹐爲蠃﹐爲蚌﹐爲�﹐其於木也﹐爲科上槁。

離爲火﹐陽盛而上下皆發也。爲日﹐陽之精發於外也。爲電﹐光耀爲陰﹐發於陰之外也。爲中女﹐陰生於中。爲甲冑﹐爲戈兵﹐外剛而爲悍也。其於人﹐爲大腹﹐陰气伏於內也。爲乾卦﹐陽盛而液不通於外也。爲鱉﹐爲蟹﹐爲蠃﹐爲蚌﹐爲�﹐骨剛於外也。其於木也﹐爲科上稿木﹐爲顚﹐則槁中而虛也。離﹐陽盛於外﹐故至炎之物。外剛中柔之類﹐皆取象也。

艮爲山﹐爲徑路﹐爲小石﹐爲門闕﹐爲果蓏﹐爲閽寺﹐爲指﹐爲狗﹐爲鼠﹐爲黔喙之屬﹐其於木也﹐爲堅多節。

剛極髙而終止山之象也。爲徑路﹐小路也﹐可止行其中也。爲門闕﹐止出入之所也。爲果蓏﹐少陽實止於地﹐不得象於木果也。爲閽寺﹐止守其禁﹐止也。爲指﹐�執止也。爲狗﹐�守止也。爲鼠﹐止於人也。爲黔喙之屬﹐上剛啄剛而�啄止其物也。其於木也﹐爲堅多節﹐剛小而生節木之堅也。艮﹐少陽生也。陽得卦﹐終於其所也。�止而小堅者﹐皆取象焉。

兌爲澤﹐爲少女﹐爲巫﹐爲口舌﹐爲毀折﹐爲附決﹐其於地也﹐爲剛鹵﹐爲妾﹐爲羊。

陰以居上﹐剛得其潤﹐上潤下堅﹐澤之象也。爲少女﹐三求而得也。爲巫﹐柔而不正而在。

周易下經卷十周易序卦傳第十

卷十周易序卦傳第十

有天地然後萬物生焉。盈天地之間者﹐惟萬物﹐故受之以屯。屯者﹐盈也。屯者﹐物之始生也。物生必蒙﹐故受之以蒙。蒙者﹐蒙也﹐物之稺也。物稺不可不養也﹐故受之以需。需者﹐飲食之道也。飲食必有訟﹐故受之以訟。訟必有眾起﹐故受之以師。師者﹐眾也。眾必有所比﹐故受之以比。比者﹐比也。比必有所畜﹐故受之以小畜。物畜然後有禮﹐故受之以履。履而泰﹐然後安﹐故受之以泰。泰者﹐通也。物不可以終通﹐故受之以否。物不可以終否﹐故受之以同人。與人同者﹐物必歸焉﹐故受之以大有。有大者﹐不可以盈﹐故受之以謙。有大而�謙﹐必豫﹐故受之以豫。豫必有隨﹐故受之以隨。以喜隨人者﹐必有事﹐故受之以蠱。蠱者﹐事也。有事而後可大﹐故受之以臨。臨者﹐大也。物大然後可觀﹐故受之以觀。可觀而後有所合﹐故受之以噬嗑。嗑者﹐合也。物不可以茍合而已﹐故受之以賁。賁者﹐飾也。致飾然後亨﹐則盡矣﹐故受之以剝。剝者﹐剝也。物不可以終盡剝﹐窮上反下﹐故受之以復。復則不妄矣﹐故受之以無妄。有無妄﹐然後可畜﹐故受之以大畜。物畜然後可養﹐故受之以頤。頤者﹐養也。不養則不可動﹐故受之以大過。物不可以終過﹐故受之以坎。坎者﹐陷也。陷必有所麗﹐故受之以離。離者﹐麗也。

有天地而後萬物生焉﹐物生則屯矣﹐有形之始也﹐故受之以屯。物之始生難立者也﹐經其屯而後﹐遂得其盈也。物稺而未知也﹐故受之以蒙。蒙﹐稺也。不可以不養﹐故受之以需﹐稺而不爲待其資也。莫過飲食待而得其潤﹐飲食之道也。飲食者﹐人之資必有爭﹐故受之以訟。訟必有黨﹐故眾起﹐故受之以師。師﹐眾也。師終眾服﹐民知其比也﹐故受之以比。比者﹐眾輔而同也。附而同之﹐未及其丰也﹐故受之以小畜。畜眾則有治也﹐修禮以整之﹐故受之以履。得其履者﹐泰然而安﹐故受之以泰。泰﹐通也。物不可以終通﹐故受之以否。否者﹐道之塞也。道不可以終塞﹐必爲上之﹐知之將同而進之以同人。與人同者﹐得其治焉﹐物必歸焉﹐故受之以大有。大有不可以盈﹐故受之以謙。有其大而�謙必豫﹐故受之以豫。豫﹐樂而過其流矣。動說而相隨﹐故受之以隨。喜而相隨﹐不守其務則墮矣﹐將必有事也﹐故受之以蠱。蠱﹐事也。制作治事﹐然後可大﹐故受之以臨。臨﹐剛長而大而臨制也﹐相臨之道觀乎上之風也﹐在於尊上立敬也。莫大於神道﹐設教而天下可觀﹐治之大者也﹐故受之以觀。𨿽設教之可觀﹐必齊之而後合﹐故受之以噬嗑。噬嗑﹐合也。道之以徳﹐齊之以禮﹐齊之以刑﹐𨿽合而巳未之至也。故制之大小﹐序之等終﹐分之外內﹐別之同異﹐文物以采之﹐聲明以揚之﹐煥然而有其文﹐而後盡其治也。故受之以賁。賁之未存其文﹐失其本也﹐則道之消矣﹐故受之以剝。剝者﹐消喪其道也。物不可以盡剝﹐道終而反生也﹐故受之以復。復﹐剛長也。君子之道生也。復則無妄矣﹐故受之以無妄。剛長而無妄﹐�畜其大也。故受之以大畜。物旣畜矣﹐然後可養﹐故受之以頤。自養之賢﹐所以安身而及民也。養之而後動﹐乃�過爲治也﹐故受之以大過。過動而不由其制﹐必輕其小也。物無輕也﹐𨿽小﹖陷﹐故受之以坎。坎﹐陷也。懼其亡而修之﹐然後安其所麗﹐故受之以離也。

有天地然後有萬物﹐有萬物然後有男女﹐有男女然後有夫婦﹐有夫婦然後有父子﹐有父子然後有君臣﹐有君臣然後有上下﹐有上下然後禮義。有所錯夫婦之道﹐不可以不久也﹐故受之以恆。恆者﹐久也。物不可以久居其所﹐故受之以遁。遁者﹐退也。物不可以終遁﹐故受之以大壯。物不可以終壯﹐故受之以晉。晉者﹐進也。進必有所傷﹐故受之以明夷。夷者﹐傷也。傷於外者必反其家﹐故受之以家人。家道窮必乖﹐故受之以睽。睽者﹐乖也。乖必有難﹐故受之以蹇。蹇者﹐難也。物不可以終難﹐故受之以解。解者﹐緩也。緩必有所失﹐故受之以損。損而不已必益﹐故受之以益。益而不巳必決﹐故受之以夬。夬者﹐決也。決必有所遇﹐故受之以姤。姤者﹐遇也。物相遇而後聚﹐故受之以萃。萃者﹐聚也。聚而上者謂之升﹐故受之以升。升而不巳必困﹐故受之以困。困乎上者必反下﹐故受之以井。井道不可不革﹐故受之以革。革物者﹐莫若鼎﹐故受之以鼎。主器者﹐莫若長子﹐故受之以震。震者﹐動也。物不可以終動﹐止之﹐故受之以艮。艮者﹐止也。物不可以終止﹐故受之以漸。漸者﹐進也。進必有所歸﹐故受之以歸妹。得其所歸者必大﹐故受之以丰。丰者﹐大也。窮大者必失其居﹐故受之以旅。旅而無所容﹐故受之以巽。巽者﹐入也。入而後說之﹐故受之以兌。兌者﹐說也。說而後散之﹐故受之以渙。渙者﹐離也。物不可以終離﹐故受之以節。節而信之﹐故受之以中孚。有其信者必行之﹐故受之以小過。有過物者必濟﹐故受之以旣濟。物不可窮也﹐故受之以未濟終焉。

乾坤降升﹐萬物化形﹐今古而無差者﹐天地之道也。男女感應﹐夫婦敵配﹐而父子君臣之所自者﹐聖人之治也。政徳禮義交錯乎其內﹐後聖人美其配天之功也﹐故序之。以咸男下女﹐以感也。正而久之乃成也﹐故受之以恆。恆﹐久也。夫婦之意盡於久矣﹐施久於物﹐物無久也。𨿽剛遁矣﹐故受之以遁。物不可終遁﹐故受之以大壯。物不可終壯﹐復有進之﹐故受之以晉。晉﹐柔進而上行也。晉必有所傷﹐故受之以明夷。夷﹐傷也。傷於外者必反於家﹐故受之以家人。士處家則道窮而莫偶﹐將求外合﹐則睽而出矣。故受之以睽。睽﹐乖也。乖而未合則有難也﹐故受之以蹇。蹇者﹐難也。物不可終難﹐故受之以解。解﹐緩也。緩有所失﹐故受之以損。損己以奉上﹐終受其益﹐故受之以益。益而不巳﹐不知其止也﹐則受其決。決﹐治也。故受之以夬。夬﹐決也。而後治不敢逸也﹐乃其遇故受之以姤。姤﹐遇也。物相遇而後聚﹐故受之以萃。萃﹐聚也。聚上而盛謂之升﹐故受之以升。升而不巳必困﹐故受之以困。困於上必反於下﹐道窮而自修也﹐故受之以井。井者﹐治之使深也。徳者知而日新也﹐故不可以不革﹐故受之以革。革物而盛新者﹐莫如於鼎﹐故受之以鼎。主器者﹐莫如長子﹐故受之以震。長子主器而巳﹐其在於物不可終也﹐故受之以艮。艮﹐止也。物不可終止﹐故受之以漸。漸者﹐進也。而不速於進也﹐必有所歸﹐故受之以歸妹。得其歸者必大﹐故受之以丰。丰﹐大也。志盈而蕩﹐窮其大者也﹐必失其居矣﹐故受之以旅。旅而無所容﹐故受之以巽。巽入而和入﹐於人則說矣﹐故受之以兌。兌﹐說也。上下咸說而後散﹐動而自爲治也﹐故受之以渙。渙﹐離也。散而治﹐不拘其禁也﹐終則無節﹐故受之以節。節而施之﹐中而制之﹐信乃行之﹐故受之以中孚。自中發信﹐民必信之﹐可過其物而爲治之﹐故受之以小過。信者爲治之﹐具而非備之道﹐信治而巳﹐小過者也。有過物之治﹐必�濟也﹐故受之以旣濟。旣濟不可極﹐極而志盈﹐斯窮之矣﹐故受之以未濟﹐而終也。

周易下經卷十一周易雜卦傳第十一

卷十一周易雜卦傳第十一

乾剛坤柔﹐比樂師憂﹐臨觀之義﹐或與或求。屯見而不失其居﹐蒙雜而著。震﹐起也。艮﹐止也。損﹐益﹐盛衰之始也。大畜﹐時也。無妄﹐災也。萃聚而升不來也。謙輕而豫怠也。噬嗑﹐食也。賁﹐無色也。兌見而巽伏也。隨﹐無故也﹐蠱則飭也。剝爛也。復反也。晉晝也。明夷誅也。井通而困相遇也。咸速也。恆久也。渙離也。節止也。解緩也。蹇難也。睽外也。家人內也。否泰反其類也。大壯則止﹐遁則退也。大有眾也。同人親也。革去故也。鼎取新也。小過過也。中孚信也。丰多故也。親寡旅也。離上而坎下也。小畜寡也。履不處也。需不進也。訟不親也。大過顚也。姤遇也。柔遇剛也。漸女歸待男行也。頤養正也。旣濟定也。歸妹女之終也。未濟男之窮也。夬決也。剛決柔也。君子道長小人道憂也。

乾不偏其用﹐無執其體﹐無不周也。剛之用也。坤守其形﹐不敢先也。受命而無不行也。柔之道也。體得其用﹐故﹖保其久也。比剛樂師則憂集也。剛以臨觀﹐行其道也。巽說與眾﹐求其治也。屯者﹐剛始動於下﹐而立於難也。方將見矣﹐民之歸矣﹐故不遷而建侯利也。蒙者﹐時之昧也。雜亂不足以明也﹐而中心昭著矣﹐待其時而行然後通也。震﹐可舉而動也。艮﹐可止而息也。損者盛之始﹐益者衰之始也。大畜之時﹐時之得也。時在內也。無妄之眚﹐人之失也﹐外其時也﹐可不愼乎。柔而聚之可以保矣。升而求進﹐失其歸也。謙不自重﹐故終吉也。豫樂自惰﹐故終凶也。噬而嗑之﹐無系情於噬﹐食之道也。故用獄。齊之而巳﹐不過當也。賁者﹐文飾也。升降有度﹐尊卑有數﹐禮之文也。治之飾也﹐尙色爲賁。賁之末也﹐政以正之﹐刑以齊之﹐文以賁之﹐聖人之治也。兌﹐剛中而柔外﹐見其情而說人也。巽﹐剛中而柔內﹐隱其情而巽物也。隨﹐剛來而下柔﹐不守其常﹐不修其事﹐動而說之﹐終失其正也。無正而隨器斯蠱矣。器蠱而治﹐幹其蠱也。剛上而柔下﹐得其通也。巽而止之﹐可飾治也。剝者自消其道而潰也。思其反之﹐復其正也。順明以晉﹐昭天下也。明夷失徳﹐眾所誅也。井也者﹐徳之附也。徳之成而通利於物﹐君子之遇困﹐修其徳而不責於人﹐井徳之通﹐由困而遇也。咸剛下柔﹐柔升剛﹐兩而相感也。神以相感﹐不疾而速也。感得其正﹐恆久之道。剛上而柔下﹐可以久矣。渙者﹐上下通誌﹐柔順其上﹐剛巽柔徳﹐乘木於水﹐離行從逺﹐不待設禁而自治也。其終則不禁﹐故反之以節。剛柔分其徳也。水澤保其潤也。解者﹐乘險以動﹐而免於險也。則緩於小矣。小之緩則積於大﹐蹇矣。險猶在也。其可緩乎。道反之然也。睽﹐合外以成也。家人﹐由內以成也。否者﹐小人之道也。泰者﹐君子之道也。反其類不可以相從也。大壯﹐陽長君子可以制小人也。道變斯﹐遁則退之矣。大有﹐柔得大中﹐而﹖柔服﹐無有逺邇﹐皆有而容之﹐大有其眾也。同人﹐親其同也。性同相與﹐無閒上下也﹐是以天﹖與火也。惟同者﹐同之水火相息﹐不革則亡。革﹐去其故而不相見乃可也。革水火而成新﹐用者鼎也。新必反﹐故乃治也。小過者﹐柔得中﹐小人之正也。小人者﹐篤於小事而不知通濟君子。過行小事而合之﹐知可屯而過﹐動也。中孚﹐兩柔向而無迕也。外內剛中﹐皆情實著說而巽﹐信發於中也。小過﹐過行中孚﹐實信君子之道可者﹐與之丰明以動之﹐則物盡陳矣。事皆舉矣。事之多則未有周矣﹐愼其大者也。旅者﹐柔得中乎﹐外而下寄於剛也。自寄旅矣﹐人何親哉﹐不可以有附也。戒其止則明也。離得其所﹐麗可以上而昭也。坎陷其所﹐居可以下而經也。小畜之寡﹐知足而不多藏﹐終得其畜也。履之不處﹐恭謙而不敢自恃﹐保其履也。需上險也。待命而不敢自任﹐全其健也。訟下險不可親也﹐與處而塞之﹐失謀於險也。大過正之末也。本無正而末不﹖興也。惟剛大者﹖過之而治也。政自其下﹐顚之道也。姤者﹐柔遇剛也。修巳自敬﹐守素安下﹐君子之素行也。時遇而得天之幸也。𨿽漸而進剛﹐行乃行也。頤治自其上﹐養之正也。動之以妄﹐躁凶之道也。旣濟之道也。旣濟定矣﹐力窮而至於濟﹐無復加也﹐不可以不自知也。歸妹﹐少配長﹐道窮而無所往﹐所以行而終也。未濟﹐剛不全正以至於失位﹐道之窮也。而以爲未濟﹐復將求也。如之何哉。夬﹐決也。剛決柔也。小人之道﹐𨿽形殘而不足以相治﹐無其正也。君子之道﹐長言之而可以決矣﹐明於始而無所諱﹐以至於天下正也。

