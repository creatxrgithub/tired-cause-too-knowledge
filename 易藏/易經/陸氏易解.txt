陸氏易解﹝明﹞姚士粦

提要

《陸氏易解》一卷﹐明姚士粦所輯。吳陸績周易注也。吳志載﹐績所著有《易釋玄》《隋經籍志》有績《周易注》十五卷。《經典釋文》序錄作陸績《周易述》十三卷。《會通》一卷。新舊唐書志所載卷數與《釋文》同。原本久佚﹐未詳孰是。此本爲《鹽邑誌林》所載﹐凡一百五十條﹐朱彜尊以爲抄撮。陸氏《釋文》﹑李氏《集解》二書爲之然。此本兼采京氏《易傳注》爲多﹐而彜尊未之及。又稱其經文異諸家者﹐履帝位而不疚﹐疚作疾。明辧晢也﹐晢作逝。納約自牖﹐牖作誘。三年克之憊也﹐憊作備。今此本皆無之﹐豈傳寫又有異同歟。彜尊又言曹溶曾見有三卷者﹐則後人輯陸氏《易注》之本﹐或有多寡詳略之不同﹐未可知也。昔宋王應麟輯鄭氏《易注》爲學者所重﹐士粦此本𨿽不及應麟搜討之博﹐而掇拾殘剰﹐存什一於千百﹐亦可以見陸氏《易注》之大略也。績字公紀﹐吳郡吳人﹐官至郁林太守加偏將軍﹐事迹具吳志。士粦字叔祥海鹽人﹐周亮工書影記其十三而孤﹐年二十猶目不識丁﹐寓居徳淸姜氏家﹐姜始授以句讀﹐晚乃卓然自立﹐蓋亦奇士云。

陸氏易解

乾上九﹐亢龍有悔。陽極陰來﹐吉去凶生。用九﹐見羣龍無首﹐吉。純陽用九之徳。六位時成。十二辰分六位﹐升降以時消息﹐吉。利之今作利物﹐足以和義。聖人作而萬物覩。陽气至五﹐萬物茂盛﹐故譬以聖人在天子之位﹐功成制作﹐萬物咸見之矣。六爻發揮﹐旁通情也。乾六爻﹐發揮變動﹐旁通於坤。坤來入乾﹐以成六十四卦﹐故曰旁通情也。坤六三﹐或從王事﹐無成有終。陰臣陽君﹐臣不敢爲物之始。陽唱陰和﹐君命臣終其事也。上六﹐龍戰於野﹐其血玄黃﹐乾配西北﹐積陰之地﹐陰盛﹐故戰乾坤。伴處天地之气雜﹐稱玄黃也。又曰戌亥﹐是乾之位。乾伏本位﹐積陰之地﹐猶盛﹐故戰。爲其嗛今作嫌﹐於無陽也。行今作應地無疆。屯云雷屯﹐君子以經綸。水在雷上﹐如雲雷交作﹐天地艸昧﹐經綸之始﹐無出於此也。初九﹐盤桓利居貞。屯難之際﹐盤桓不進之貌。女子貞不字﹐十年乃字。字﹐愛也。時通則道亨﹐合正匹也。蒙匪我求童蒙。六五﹐陰爻在蒙﹐暗蒙又體艮少﹐故曰童蒙。

需六四需於血。外卦坎水爲險﹐亦陰稱血也。訟天與水違行。天道西行﹐水東流﹐其路背也。外像幹﹐西北方之卦。內坎水﹐正北方之卦。其流東也﹐二气不交﹐曰訟。師象曰﹐地中有水﹐師。坎在坤內﹐故曰地中有水。師﹐眾也。坤中眾者﹐莫過於水。九二在師中吉。陽居九二也。

比比卦﹐一陽五陰﹐少者爲貴﹐眾之所尊者也。小畜宻雲不雨﹐自我西郊﹐尙往也。一陰劣﹐不能固陽﹐是以往也。履剛中正﹐履帝位而不疚﹐光明也。當履之時。眇能視﹐跛能履。此履非其位六三。泰上六﹐城復於隍。三陽務上﹐坤順而往﹐往而不巳﹐否道至。否小人道長﹐君子道消。陰小人﹐陽君子。其亡其亡﹐系於包今作苞桑。包﹐本也﹐言其堅固不亡。如以巽﹐繩系也。苞桑則叢桑也。否終則傾﹐何可長也。否極則泰來。同人九五﹐先號咷而後笑。隔於陽位﹐不能決勝先克﹐故曰號咷。後獲合﹐方喜﹐故曰後笑。大有火在天上﹐大有。離爲火﹐爲日﹐故曰大有。謙闕

豫天地以順動﹐故日月不過﹐而四時不忒。坤順震動。隨動而說。震一陽二陰﹐陽君陰民﹐得其正也。王用亨於西山。亨﹐祭也。蠱闕

臨至於八月﹐有凶。建丑至未﹐至於八月入遁。觀風行地上。君子之徳﹐風。小人之徳﹐艸也。六三﹐觀我生。我生卽道也。利用賓於王。臣道出於六四爻也。噬嗑動而明。象雷電也。九四﹐噬幹胏﹐得金矢﹐利艱貞吉。象曰利艱貞吉﹐未光也。肉有骨﹐謂之胏。離爲乾肉﹐又爲兵矢﹐失位用刑﹐物亦不服﹐若噬有骨之幹胏也。金矢者﹐取其剛直也。噬胏𨿽復﹐艱難終得申其剛直﹐𨿽獲正吉﹐未爲光大也。賁六四﹐賁如皤如﹐白馬翰如。匪冦婚媾。震爲馬﹐爲白﹐故曰白馬翰如。按皤亦白素之貌也。剝象曰﹐山附於地﹐剝。艮爲山﹐坤爲地﹐山附於地﹐謂髙附於卑﹐貴附於賤﹐君不能制臣也。君子得輿﹐小人剝廬。君子全得﹐剝道安其位﹐小人終不可安也。復七日來復。七日陽﹐之稱也。七凡稱陽數也。謂坤上六﹐陰極﹐陽戰之地。陰𨿽不能勝陽﹐然正當盛陽不可輕犯。六陽涉六陰反下七爻在初﹐故稱七日。日亦陽也。初九﹐不逺復﹐無禔今作祗﹐悔。反至初九﹐陽來陰復。逺﹐違也。禔﹐安也。無妄缺

大畜六四﹐童牛之角今作牿。頥天地養萬物﹐聖人養賢以及萬民。上下陽位﹐包陰也。大過大過﹐大者過也。大者相過。坎習坎﹐坎水。龍深陷於物﹐處坎之險﹐不可不習﹐故曰習坎。便習之習﹐後不可履於險﹐而不陷沒者﹐不以剛履柔﹐不能成坎之道也。維心亨乃以剛中也。內外居坎﹐陽處中而爲坎主﹐純陰得陽﹐爲名臣得君﹐而安其居也。君得一名臣而顯其道。象曰﹐水洊至﹐習坎。君子以常徳行習教事。洊﹐再。習﹐重也。水再至而益通流﹐不舎晝夜﹐重習相隨以爲常有﹐似於習﹐故君子象之。以常習教事如水不息也。六三﹐來之坎。坎險且枕入於坎﹐窞勿用。枕閒礙爲害之貌。離明兩作離﹐大人以繼明照於四方。離卦中虛﹐始於乾象﹐純剛健不能柔﹐故以北方陰气貫中剛而文明也。咸

咸亨利貞﹐取女吉。艮少男﹐兌少女。男下於女﹐取婦之象。天地感而萬物化生。天地因山澤﹐孔竅以通﹐其气化生萬物也。恆九三﹐不恆其徳。恆﹐者常也。而九三以陽居﹐位立於陰陽交互之上﹐是知不久爲失所也。遁天下有山﹐遁。遁﹐退也。遁之時義大矣哉。謂陽气退﹐陰气將害﹐隨時遁﹐避其義大矣。初六﹐遁尾厲﹐勿用有攸往。陰气已至於二﹐而初在其後﹐故曰遁尾也。避難當在前﹐而在後﹐故厲往﹐則與災難會﹐故勿用有攸往。大壯內陽升降﹐二眾俱陽﹐曰大壯。君子以非禮弗履。天尊雷卑﹐君子見卑乘尊﹐終必消除﹐故象以爲戒。非禮不履﹐喪羊於埸今作易。埸﹐謂疆埸也。晉晉﹐康侯。康。安也﹐樂也。明夷六二﹐明夷﹐睇今作夷於左股。旁視曰睇。家人正家而天下定矣。聖人教﹐先從家始﹐家正則天下化之﹐修已以安百姓者也。婦子喜喜今作嘻嘻﹐終吝。九五﹐王假有家﹐勿卹吉。假﹐大也。五得尊位﹐據四應二﹐以天下爲家﹐故曰王大有家。天下正之﹐故無所憂﹐則吉。睽說而麗乎明。兌處下爲積陰暗之象也。離在上爲明照於下。上九﹐先張之弧﹐後說之弧說合作脫。先﹐疑暗也。後說明也。蹇蹇﹐當位貞吉﹐以正國今作邦也。正國爲漢朝諱。解雷雨作﹐解。震雷坎雨。百果艸木皆甲宅今作拆。宅根也。解而拇。拇﹐足大指。損損下益上。乾九三﹐變六三﹐陰柔益上﹐九臣奉君之象。君子以懲忿�今作窒欲。益風雷益。內外順動﹐風雷益﹐四象分明﹐剛柔定矣。夬象曰﹐澤上於天﹐夬。水气上天﹐決。降成雨﹐故曰夬。姤天下有風﹐姤。後以號令誥四方。巽﹐入也。風入於坤﹐皆動也﹐故知天下有動其物也。姤之時義大矣哉。天地相遇﹐萬物亦然﹐其義大矣。累今作羸豕孚蹢躅。萃萃王假有廟萃下無亨字。王五廟上也。王者﹐聚百物以祭其先﹐諸侯助祭於廟中。假﹐大也。言五親奉上矣。象曰﹐澤上於地。萃君子以除戎器﹐戒不虞。除猶修治也。凡聚眾﹐必愼防閒暇。陽爲主﹐成萃之義﹐伏戎必豫備﹐眾聚去疑心。升地中生木﹐升。君子以順徳﹐積小以髙大。合抱之木始於毫末。王用亨於岐山亨﹐嘆音﹐火庚反。今此作祭享之享。困困卦﹐上下不應﹐陰陽不交。六三陰﹐上六亦陰﹐無配入九五﹐求陽陽亦無納也。九五﹐劓刖。劓刖﹐當爲倪亻兀。象曰﹐劓刖﹐志未得也。無據無應﹐故志未得也。二言朱紱﹐此言赤紱。二言享祀﹐此言祭祀。傳互言耳無他義也。謂二困五﹐三困四。五初困上﹐斯乃疊困之義也。井井﹐攺邑不攺井。井道以澄淸見用﹐爲功也。井﹐象徳不可渝變也。木上有水﹐井。君子以勞民勸相。井以徳立﹐君正民信﹐徳以其道也。井收勿幕。收﹐井幹也。革革﹐已日乃孚。孚﹐猶信也。象曰﹐君子豹變﹐其文蔚也。兌之陽爻﹐稱虎。陰爻﹐稱豹。豹﹐虎類而小者也。君子小於大人﹐故曰豹變﹐其文蔚也。鼎鼎﹐象也。以木巽火﹐亨飪也。木見火中發。火木相資﹐象鼎之兆。下穴爲足﹐中虛見納﹐飪熟之義明。九三﹐鼎耳革。九三﹐成鼎之徳。六五﹐鼎黃耳。象曰﹐鼎黃耳﹐中以爲實也。六五﹐委任賢臣﹐假之位也。得中承陽﹐故曰中以爲實。震震驚百里。震爲雷聲﹐驚於百里。春發秋收﹐順天行也。取象定吉凶。艮闕

漸漸之進也﹐女歸吉也。進得位往有功也。艮變八卦﹐終於漸。漸終﹐降純陰入坤﹐分長女﹐三陰之兆也。柔道行也。初六﹐鴻漸於幹。水畔稱幹。六二﹐鴻漸於盤﹐飲食衎衎。賢人進位也。六四﹐鴻漸於木﹐或得其桷。桷﹐榱也。歸妹歸妹﹐徵凶。震﹐長男。兌﹐少女。少女匹長男﹐气非合也。歸妹以嬬今作須。嬬﹐妾也。丰丰其屋﹐蔀其家﹐窺其戶。闃其無人﹐三歲不覿﹐凶。上六﹐積暗而動﹐凶之於上﹐反下見陰之兆。旅山上有火﹐旅。火在上﹐無止﹐象旅之義。初六﹐旅瑣瑣﹐斯其所取災。瑣瑣﹐小也。艮爲小石﹐故曰旅瑣瑣也。履非其正﹐應離之始。離爲火﹐艮爲山。以應火﹐災焚自取也。故曰斯其所取災也。巽木﹐乾象。陰來蕩成巽。巽者﹐順也。象曰﹐重巽以申命。巽爲命令。重命令者﹐欲丁寧也。剛巽乎中正而志行。二得中﹐五得正﹐體兩巽﹐故曰剛巽乎﹐中正也。皆據陰﹐故志行也。柔皆順乎﹐剛是以小亨。陰爲卦主﹐故小亨。兌兌﹐說以先民。兌下六陰凝﹐艮上於陽健﹐納兌爲妻﹐二气合也。渙渙﹐散也。乘木有功也。虛舟行也。風行水上。木浮於水也。節闕

中孚中孚﹐信也。豚魚吉。信及豚魚也。豚魚﹐幽微之物。信尙及之﹐何況於人乎。我有好爵﹐吾與爾糸麻今作縻之。小過闕

旣濟坎離分子午﹐水上火下﹐性相交敵﹐不相間隔﹐故曰旣濟也。未濟離炎上﹐坎務下。二象不合﹐各殊陰陽也。

系辭

鼓之以雷霆。鼔﹐鼔動也。六爻之動﹐三極之道也。極﹐至也。天有陰陽二气﹐地有剛柔二性﹐人有仁義二行。六爻之動﹐法乎此也。凡三才極至之道也。初四下極﹐二五中極﹐三上上極也。是故君子所居而安者﹐易之序也。序﹐象也。辯吉凶者﹐存乎辭。吉凶之兆見乎爻象。夫乾﹐其靜也顓今作專。子曰﹐勞而不伐﹐有功而不置今作徳﹐厚之至也。野容誨淫野今作冶﹐野﹐言妖。野容儀﹐教誨淫佚也。凡三百有六十當期之日。日月十二﹐交會積三百五十四日﹐有奇爲一會。今云三百六十﹐當期則入十三月六日也。十三月爲一期﹐故云當期之日也。是故四營而成易。分而爲二以象兩一營也。掛一以象三﹐二營也。揲之以四﹐以象四時﹐三營也。歸奇於扐﹐以象閏四營也。謂四度營爲方成易之一爻者也。以動者尙其變。變爲爻之變化﹐當議之而後動矣。夫易開物成務。開物﹐謂庖犧引伸八卦﹐重以爲六十四﹐觸長爻策至於萬一千五百二十﹐以當萬物之數﹐故曰開物。聖人觀象而制网罟﹐耒耜之屬﹐以成天下之務﹐故曰成務也。六爻之義﹐易以工今作貢。退藏於宻。受蓍�之報應﹐決而退藏之於心也。是興神物﹐以前民用。神物﹐蓍也。聖人興蓍以別吉凶﹐先民而用之﹐民皆從焉﹐故曰以前民用也。以神明其徳夫。聖人以蓍能逆知吉凶﹐除害就利﹐淸潔其身﹐故曰以此齋戒也。吉而後行﹐舉不違失﹐其徳富盛﹐見稱神明﹐故曰神明其徳也。利用出入﹐民咸用之﹐謂之神。聖人制器以周民用﹐用之不遺﹐故曰利用出入也。民皆用之而不知所由來﹐故謂之神也。天地變化﹐聖人效之。天有晝夜四時變化之道﹐聖人設三百八十四爻以效之矣。變而通之以盡利。變三百八十四爻﹐使相交通以盡天下之利。舉而措之﹐天下之民謂之事業。變通盡利﹐觀象制器﹐舉而措之於天下﹐民咸用之以爲事業。擬諸其形容﹐象其物宜﹐是故謂之象。此明說立象盡意﹐設卦盡情僞之意也。極天下之賾者﹐存乎卦。言卦象極盡天下之深情也。天地之道貞觀者也。言天地正可以觀瞻爲道也。日月之道貞明者也。言日月正以明照爲道矣。夫坤妥今作隤﹐然示人簡矣。何以聚人曰財。人非財不聚﹐故聖人觀象制器﹐備物盡利以業萬民﹐而聚之也。蓋取聚人之本矣。觀鳥獸之文。謂朱鳥﹐白虎﹐蒼龍﹐玄武。四方二十八宿﹐經緯之文。斵木爲耜。耜﹐耒下耓也﹐廣五寸。易窮則變﹐變則通﹐通則久﹐是以自天佑之﹐吉無不利。陰窮則變爲陽﹐陽窮則變爲陰﹐天之道也。庖犧作网罟﹐教民取禽獸﹐以充民食。民眾獸少﹐其道窮﹐則神農教布殖以變之﹐此窮變之大要也。窮則變﹐變則通﹐與天終始﹐故可久民得其用﹐故無所不利也。旣辱且危﹐死期將至。妻其可得見邪。六三從困辱之象﹐易之大過爲棺槨死之象﹐故曰死期將至。妻不可得見也。道有變動﹐故曰爻。天道有晝夜日月之變﹐地道有剛柔燥濕之變﹐人道有行止動靜吉凶善惡之變。聖人設爻以效三者之變動﹐故謂之爻者也。危者使平。文王在紂世有危亡之患﹐故於易辭多趨危亡求自免。濟建成王業﹐故易爻辭危者使平﹐以象其事。否卦九五﹐其亡其亡﹐系於苞桑之屬是也。易者使傾。易﹐平易也。紂安其位﹐自謂平易﹐而反傾覆。故易爻辭﹐易者使傾﹐以象其事。明夷上六﹐初登於天﹐後入於地之屬是也。水火不相射。射﹐音亦厭也。帝出乎震。安爲動主﹐靜爲躁君。乾爲首﹐爲君﹐爲父。乾爲首也﹐乾象堅剛﹐天地之尊﹐故爲君父。坤爲腹﹐爲母。坤順容於物。乾爲馬﹐爲龍。天行運轉不息。爲阪生﹐阪當作反。爲風。風﹐土气也﹐巽坤之所生﹐故爲風。亦取靜於本而動於末也。爲矯輮漢讀爲扭挼二音。輮讀爲柔。爲小石。艮﹐剛卦之小﹐故爲小石者也。訟必有眾起﹐故受之以師。師者﹐眾也。丈人者﹐聖人也。帥師未必聖人﹐若漢髙祖﹑光武應此義也。明夷誅也。誅﹐傷也。

