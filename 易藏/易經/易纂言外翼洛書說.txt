《易纂言外翼洛書說》

元吳澄撰

錄自易原第十一

洛書者大禹治水之時洛有神龜出而龜甲之坼文有此數也其數後一前九左三右七右前二左前四右後六左後八中五四方四隅中央其位有九禹平日默計天道人事之大要其類有九見洛書之數而有契焉於是以天道人事分爲九類品其緩急先後之次以配龜甲一二三四五六七八九之文是爲洪範九疇所謂大禹因洛書而敍九疇者此也以背甲之坼文如書字者之橫畫故名之曰書

周書洪範曰天乃錫禹洪範九疇初一次二次三次四次五次六次七次八次九此箕子以洛書之數而言也莊子外篇曰天有六極五常帝王順之則治逆之則凶九洛之事治成徳備蓋言禹因洛書敍九疇終於六極始於五行五常卽五行也九洛者謂九疇因洛書之九數也治成徳備者謂九疇所該載於國家之治無不完成人身之徳無不具備也

大載禮記明堂篇曰二九四七五三六一八注云九室法龜文故取此數按載記明堂篇秦以前之書也隋經籍志以爲安南太守劉熙注注之人在鄭玄王肅郭象之後自秦亡漢興以來河洛圖書不傳於世人所罕見而注云法龜文其言蓋有所傳受也

漢許愼說文解字一二三昔黃帝之史蒼頡制字文始於數一二三皆積其畫之數而爲文至則變其文然中央交處四隅盡處其數亦五也六七八九之字乃秦李斯小篆義莫可通今不復得見古文之爲何如龜書之文一爲一二爲二爲三爲四爲五爲六爲七爲八爲九並如倉頡一二三之積畫五六文亦同

邵子曰圓爲星也歷紀之數其肇於此乎方者土也畫州井地之法其放於此乎蓋圓者河圖之數方者洛書之文故羲文因之而造易禹箕敍之而作範也

員者星也歷紀之數其肇於此乎何謂也曰天之星有五宮東宮蒼龍北宮玄武西宮白虎南宮朱鳥中宮紫薇垣是也五者有中央四邊而無四角無四角故員歷紀之數皆以五起五者五行之一周也五日爲一候二其五者十干之一周也十日爲一旬三其五爲一气六其五爲一月九其五爲一節十二其五者干支相乘之一周也十八其五爲一時七十二其五爲一歲每歲木火土金水各王七十二日是爲五辰凡此歷紀之數皆起於天星五宮之五故曰其肇於此乎

方者土也畫州井地之法其放於此乎何謂也曰地之土有九曲正東正南正西正北西北東北東南西南及中區是也九者有中央四邊而又有四角有四角故方畫州井地之法皆分爲九以中國方三千里分爲九州島此畫州之九也以農田九百畝之地溝之作井字分爲九夫此井地之九也凡此所畫所井之法皆放效地域九區之九故曰其放於此乎

圓者河圖之數方者洛書之文何謂也曰河圖洛書者天地所呈自然之端河圖之數亦是五位合於天星五宮之圖一六居北者玄武之星也二七居南者朱鳥之星也三八居東者蒼龍之星也田九居西者白虎之星也五十居中者紫薇垣之星也洛書之文亦是九位合於地土九區之方前載九者正南之土也後履一者正北之土也左身三者正東之土也右身七者正西之土也右肩二者西南之土也左肩四者東南之土也右足六者西北之土也左足八者東北之土也中脊五者中區之土也

羲文因之而造易禹積敍之而作範何謂也曰河圖之位五每位各有一奇一耦數𨿽十而位止五故羲皇則其奇偶之數畫奇偶之畫一其奇耦而爲初畫倍而二之則爲二畫又倍而四之則爲三畫又倍而八之則爲四畫又倍而十六之則爲五畫又倍而三十二之則爲六畫而卦成矣此則其一奇一偶之數者然也初三四上象東南西北二五象中央此則其中央四旁之位者然也東西南北各一而中有二者旁位之奇偶合中位之奇偶分象北極見南極不見而皆爲中宮之星也洛書之位九每位或一奇或一偶數有九而位亦九故大禹則其一二三四五六七八九之位數而定五行五事八政五紀皇極三徳稽疑庶徵五福六極之次第也造易者羲而並言文作範者禹而並言箕文之易卽羲之易箕之範卽禹之範也

