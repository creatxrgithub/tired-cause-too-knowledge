周易本義

﹝南宋﹞朱熹注

序

《易》之爲書﹐卦﹑爻﹑彖﹑象之義備﹐而天地萬物之情見。聖人之憂天下來世﹐其至矣﹗先天下而開其物﹐後天下而成其務﹐是故極其數以定天下之象﹐著其象以定天下之吉凶。六十四卦﹐三百八十四爻﹐皆所以順性命之理﹐盡變化之道也。散之在理﹐則有萬殊﹔統之在道﹐則無二致。所以﹐「《易》有太極﹐是生兩儀」。太極者﹐道也﹔兩儀者﹐陰陽也。

陰陽﹐一道也。太極﹐無極也。萬物之生﹐負陰而抱陽﹐莫不有太極﹐莫不有兩儀。糸因縕交感﹐變化不窮。形一受其生﹐神一發其智﹐情僞出焉﹐萬緒起焉。《易》所以定吉凶而生大業﹐故《易》者﹐陰陽之道也﹔卦者﹐陰陽之物也﹔爻者﹐陰陽之動也。卦𨿽不同﹐所同者奇﹑耦﹔爻𨿽不同﹐所同者九﹑六。是以六十四卦爲其體﹐三百八十四爻互爲其用﹐遠在六合之外﹐近在一身之中。暫於瞬息﹐微於動靜﹐莫不有卦之象焉﹐莫不有爻之義焉。至哉《易》乎﹗其道至大而無不包﹐其用至神而無不存。

時固未始有一﹐而卦未始有定象﹔事固未始有窮﹐而爻亦未始有定位。

以一時而索卦﹐則拘於無變﹐非《易》也﹔以一事而明爻﹐則窒而不通﹐非《易》也。知所謂卦﹑爻﹑彖﹑象之義﹐而不知有卦﹑爻﹑彖﹑象之用﹐亦非《易》也。故得之於精神之運﹐心術之動﹐與天地合其徳﹐與日月合其明﹐與四時合其序﹐與鬼神合其吉凶﹐然後可以謂之知《易》也。𨿽然﹐《易》之有卦﹐《易》之已形者也﹔卦之有爻﹐卦之已見者也。已形已見者﹐可以言知﹔未形未見者﹐不可以名求﹐則所謂《易》者﹐果何如哉﹖此學者所當知也。

第一卷

上經

周﹐代名也。易﹐書名也。其卦本伏羲所畫﹐有交易﹑變易之義﹐故謂之易。其辭則文王﹑周公所系﹐故系之周。以其簡袠重大﹐故分爲上下兩篇。《經》則伏羲之畫﹐文王﹑周公之辭也。並孔子所作之《傳》十篇﹐凡十二篇。中間頗爲諸儒所亂。近世晁氏始正其失﹐而未能盡合古文。呂氏又更定著爲《經》二卷﹑《傳》十卷﹐乃復孔氏之舊云。

乾下﹐乾上。

乾﹕元亨利貞。乾﹐渠焉反。六畫者﹐伏羲所畫之卦也。「—」者﹐奇也﹐陽之數也。乾者﹐健也﹐陽之性也。本注乾字﹐三畫卦之名也。下者﹐內卦也﹔上者﹐外卦也。經文乾字﹐六畫卦之名也。伏羲仰觀俯察﹐見陰陽有奇耦之數﹐故畫一奇以象陽﹐畫一耦以象陰。見一陰一陽有各生一陰一陽之象﹐故自下而上﹐再倍而三﹐以成八卦。見陽之性健﹐而其成形之大者爲天﹐故三奇之卦﹐名之曰乾﹐而擬之於天也。三畫已具﹐八卦已成﹐則又三倍其畫﹐以成六畫﹐而於八卦之上﹐各加八卦﹐以成六十四卦也。此卦六畫皆奇﹐上下皆乾﹐則陽之純而

健之至也。故乾之名﹐天之象﹐皆不易焉。元亨利貞﹐文王所系之辭﹐以斷一卦之吉凶﹐所謂《彖辭》者也。元﹐大也。亨﹐通也。利﹐宜也。貞﹐正而固也。文王以爲乾道大通而至正﹐故於筮得此卦﹐而六爻皆不變者﹐言其占當得大通﹐而必利在正固﹐然後可以保其終也。此聖人所以作《易》﹐教人卜筮﹐而可以開物成務之精意。余卦放此。

初九﹐潛龍勿用。潛﹐捷言反。初九者﹐卦下陽爻之名。凡畫卦者﹐自下而上﹐故以下爻爲初。陽數九爲老﹐七爲少﹐老變而少不變﹐故謂陽爻爲九。潛龍勿用﹐周公所系之辭﹐以斷一爻之吉凶﹐所謂《爻辭》者也。潛﹐藏也。龍﹐陽物也。初陽在下﹐未可施用﹐故其象爲潛龍。其占日勿用。凡遇乾而此爻變者﹐當觀此象﹐而玩其占也。餘爻放此。

九二﹐見龍在田﹐利見大人。「見龍」之見﹐賢徧反。卦內「見龍」並同。二﹐謂自下而上﹐第二爻也。後放此。九二﹐剛健中正﹐出潛離隱﹐澤及於物﹐物所利見﹐故其象爲見龍在田﹐其占爲利見大人。九二𨿽未得位﹐而大人之徳已著﹐常人不足以當之﹐故值此爻之變者﹐但爲利見此人而已。蓋亦謂在下之大人也。此以爻與占者相爲主賓﹐自爲一例。若有見龍之徳﹐則爲利見九五在上之大人矣。

九三﹐君子終日乾乾﹐夕惕若﹐厲無咎。九﹐陽爻。三﹐陽位。重剛不中﹐居下之上﹐乃危地也。然性體剛健﹐有能乾乾惕厲之象﹐故其占如此。君子﹐指占者而言。言能憂懼如是﹐則𨿽處危地而無咎也。

九四﹐或躍在淵﹐無咎。躍﹐羊灼反。或者﹐疑而未定之辭。躍者﹐無所緣而絕於地﹐特未飛爾。淵者﹐上空下洞﹐深昧不測之所。龍之在是﹐若下於田﹐或躍而起﹐則向乎天矣。九陽四陰﹐居上之下﹐攺革之際﹐進退未定之時也。故其象如此﹐其占能隨時進退﹐則無咎也。

九五﹐飛龍在天﹐利見大人。剛健中正以居尊位﹐如以聖人之徳﹐居聖人之位。故其象如此﹐而占法與九二同﹐特所利見者在上之大人爾。若有其位﹐則爲利見九二在下之大人也。

上九﹐亢龍有悔。亢﹐苦浪反。上者﹐最上一爻之名。亢者﹐過於上而不能下之意也。陽極於上﹐動必有悔﹐故其象占如此。

用九﹐見羣龍無首﹐吉。用九﹐言凡筮得陽爻者﹐皆用九而不用七。蓋諸卦百九十二陽爻之通例也。

以此卦純陽而居首﹐故於此發之﹐而聖人因系之辭﹐使遇此卦而六爻皆變者﹐卽此占之。蓋六陽皆變﹐剛而能柔﹐吉之道也﹐故爲「羣龍無首」之象﹐而其占爲如是﹐則吉也。《春秋傳》曰「《乾》之《坤》﹐曰﹕『見羣龍無首﹐吉。』」蓋卽純《坤》卦辭「牝馬之貞﹐先迷後得﹐東北喪朋」之意。

《彖》曰﹕大哉乾元﹐萬物資始﹐乃統天。彖﹐吐亂反。彖﹐卽文王所系之辭。傳者﹐孔子所以釋經之辭也。後凡言傳者﹐放此。此專以天道明乾義﹐又析「元亨利貞」爲四徳以發明之。而此一節﹐首釋元義也。大哉﹐嘆辭。元﹐大也﹐始也。乾元﹐天徳之大始。故萬物之生﹐皆資之以爲始也。又爲四徳之首﹐而貫乎天徳之始終﹐故曰統天。雲行雨施﹐品物流形。施﹐始豉反。卦內同。此釋《乾》之「亨」也。大明終始﹐六位時成﹐時乘六龍以禦天。始﹐卽元也。終﹐謂貞也。不終則無始﹐不貞則無以爲元也。此言聖人大明乾道之終始﹐則見卦之六位各以時成﹐而乘此六陽以行天道﹐是乃聖人之元亨也。乾道變化﹐各正性命﹐保合太和﹐乃利貞。變者﹐化之漸。化者﹐變之成。物所受爲性﹐天所賦爲命。太和﹐陰陽會合沖和之气也。

各正者﹐得於有生之初。保合者﹐全於已生之後。此言乾道變化﹐無所不利﹐而萬物各得其性命以自全﹐以釋利貞之義也。首出庶物﹐萬國咸寧。聖人在上﹐髙出於物﹐猶乾道之變化也。萬國各得其所而咸寧﹐猶萬物之各正性命而保合﹑太和也。此言聖人之利貞也﹐蓋嘗統而論之。元者﹐物之始生﹐亨者﹐物之暢茂﹐利則向於實也﹐貞則實之成也。實之旣成﹐則其根蒂脫落﹐可復種而生矣﹐此四徳之所以循環而無端也。然而四者之間﹐生气流行﹐初無間斷﹐此元之所以包四徳而統天也。其以聖人而言﹐則孔子之意﹐蓋以此卦爲聖人得天位﹐行天道﹐而致太平之占也。𨿽其文義有非文王之舊者﹐然讀者各以其意求之﹐則並行而不悖也。《坤》卦放此。

《象》曰﹕天行健﹐君子以自彊不息。象者﹐卦之上下兩象﹐及兩象之六爻﹐周公所系之辭也。天﹐《乾》卦之象也。凡重卦皆取重義﹐此獨不然者﹐天一而已。但言天行﹐則見其一日一周﹐而明日又一周。若重復之象﹐非至健不能也。君子法之﹐不以人欲害其天徳之剛﹐則自彊而不息矣。

「潛龍勿用」﹐陽在下也。陽﹐謂九。下﹐謂潛。「見龍在田」﹐徳施普也。「終日乾乾」﹐反復道也。復﹐芳服反。本亦作「覆」。反復﹐重復踐行之意。「或躍在淵」﹐進無咎也。可以進而不必進也。「飛龍在天」﹐大人造也。造﹐䢐早反。造﹐猶作也。「亢龍有悔」﹐盈不可久也。「用九」﹐天徳不可爲首也。言陽剛不可爲物先﹐故六陽皆變而吉。「天行」以下﹐先儒謂之《大象》。「潛龍」以下﹐先儒謂之《小象》。後放此。

《文言》曰﹕元者﹐善之長也﹐亨者﹐嘉之會也﹐利者﹐義之和也﹐貞者﹐事之幹也。長﹐丁丈反。

下「長人」同。幹﹐古旦反。此篇申《彖傳》《象傳》之意﹐以盡《乾》《坤》二卦之蘊﹐而余卦之說﹐因可以例推云。元者﹐生物之始﹐天地之徳﹐莫先於此﹐故於時爲春﹐於人則爲仁﹐而眾善之長也。亨者﹐生物之通﹐物至於此﹐莫不嘉美﹐故於時爲夏﹐於人則爲禮﹐而眾美之會也。利者﹐生物之遂﹐物各得宜﹐不相妨害﹐故於時爲秋﹐於人則爲義﹐而得其分之和。貞者﹐生物之成。實理具備﹐隨在各足﹐故於時爲冬﹐於人則爲智﹐而爲眾事之幹。幹﹐木之身而枝葉所依以立者也。君子體仁足以長人﹐嘉會足以合禮﹐利物足以和義﹐貞固足以干事。以仁爲體﹐則無一物不在所愛之中﹐故足以長人。嘉其所會﹐則無不合禮。使物各得其所利﹐則義無不和。貞固者﹐知正之所在而固守之﹐所謂知而弗去者也﹐故足以爲事之幹。君子行此四徳者﹐故曰「乾﹕元﹑亨﹑利﹑貞」。非君子之至健﹐無以行此﹐故曰「乾﹕元﹑亨﹑利﹑貞」。此第一節

﹐申《彖傳》之意﹐與《春秋傳》所載穆姜之言不異﹐疑古者已有此語。穆姜稱之﹐而夫子亦有取焉﹐故下文別以「子曰」表孔子之辭。蓋傳者欲以明此章之爲古語也。

初九曰「潛龍勿用」﹐何謂也﹖子曰「龍徳而隱者也。不易乎世﹐不成乎名﹐遁世無悶﹐不見是而無悶﹐樂則行之﹐憂則違之﹐確乎其不可拔﹐潛龍也。」樂﹐音洛。確﹐苦學反。龍徳﹐聖人之徳也﹐在下故隱。易﹐謂變其所守。大抵《乾》卦六爻﹐《文言》皆以聖人明之﹐有隱顯而無淺深也。

九二曰「見龍在田﹐利見大人」﹐何謂也﹖子曰「龍徳而正中者也。庸言之信﹐庸行之謹﹐閒邪存其誠﹐善世而不伐﹐徳博而化。《易》曰『見龍在田﹐利見大人』﹐君徳也。」行﹐下孟反。邪﹐似嗟反。正中﹐不潛而未躍之時也。常言亦信﹐常行亦謹﹐盛徳之至也。閒邪存其誠﹐無斁亦保之意。言君徳也者﹐釋大人之爲九二也。

九三曰「君子終日乾乾﹐夕惕若﹐厲無咎」﹐何謂也﹖子曰「君子進徳修業。忠信﹐所以進徳也。修辭立其誠﹐所以居業也。知至至之﹐可與幾也。知終終之﹐可與存義也。是故居上位而不驕﹐在下位而不憂。故乾乾因其時而惕﹐𨿽危﹐無咎矣。」幾﹐音機。忠信﹐主於心者﹐無一念之不誠也。修辭見於事者﹐無一言之不實也。𨿽有忠信之心﹐然非修辭立誠﹐則無以居之。知至至之﹐進徳之事﹐知終終之﹐居業之事﹐所以終日乾乾而夕猶惕若者﹐以此故也。可上可下﹐不驕不憂﹐所謂無咎也。

九四曰「或躍在淵﹐無咎」﹐何謂也﹖子曰「上下無常﹐非爲邪也﹔進退無恆﹐非離羣也。君子進徳修業﹐欲及時也﹐故無咎。」離﹐去聲。內卦以徳學言﹐外卦以時位言。進徳修業﹐九三備矣。此則欲其及時而進也。

九五曰「飛龍在天﹐利見大人」﹐何謂也﹖子曰「同聲相應﹐同气相求。水流濕﹐火就燥﹐雲從龍﹐風從虎﹐聖人作而萬物睹。本乎天者親上﹐本乎地者親下﹐則各從其類也。」應﹐去聲。作﹐起也。物﹐猶人也。睹﹐釋利見之意也。本乎天者﹐謂動物﹐本乎地者﹐謂植物。物各從其類。聖人﹐人類之首也。故興起於上﹐則人皆見之。

上九曰「亢龍有悔」﹐何謂也﹖子曰「貴而無位﹐髙而無民﹐賢人在下位而無輔﹐是以動而有悔也。」賢人在下位﹐謂九五以下。無輔﹐以上九過髙志滿﹐不來輔助之也。此第二節

﹐申《象傳》之意。

「潛龍勿用」﹐下也。「見龍在田」﹐時捨也。捨﹐音扌捨。言未爲時用也。「終日乾乾」﹐行事也。

「或躍在淵」﹐自試也。未遽有爲﹐姑試其可。「飛龍在天」﹐上治也。治﹐平聲。居上以治下。「亢龍有悔」﹐窮之災也。乾元「用九」﹐天下治也。治﹐去聲。言乾元用九﹐見與他卦不同。君道剛而能柔﹐

天下無不治矣。此第三節

﹐再申前意。

「潛龍勿用」﹐陽气潛藏。「見龍在田」﹐天下文明。𨿽不在上位﹐然天下已被其化。「終日乾乾」﹐與時偕行。時﹐當然也。「或躍在淵」﹐乾道乃革。離下而上﹐變革之時。「飛龍在天」﹐乃位乎天徳。天徳﹐卽天位也。蓋惟有是徳﹐乃宜居是位﹐故以名之。「亢龍有悔」﹐與時偕極。乾元「用九」﹐乃見天則。剛而能柔﹐天之法也。此第四節

﹐又申前意。

《乾》「元」者﹐始而亨者也。始則必亨﹐理勢然也。「利貞」者﹐性情也。收斂歸藏﹐乃見性情之實。

乾始能以美利利天下﹐不言所利﹐大矣哉。始者﹐元而亨也。利天下者﹐利也。不言所利者﹐貞也。或曰﹕《坤》利牝馬﹐則言所利矣。大哉乾乎﹐剛健中正﹐純粹精也。剛以體言﹐健兼用言中者﹐其行無過不及。正者﹐其立不偏。四者﹐乾之徳也。純者﹐不雜於陰柔。粹者﹐不雜於邪惡。蓋剛健中正之至極而精者﹐又純粹之至極也。或疑乾剛無柔﹐不得言中正者﹐不然也。天地之間﹐本一气之流行﹐而有動靜爾。以其流行之統體而言﹐則但謂之乾而無所不包矣﹔以其動靜分之﹐然後有陰陽剛柔之別也。六爻發揮﹐旁通情也。旁通﹐猶言曲盡。時乘六龍﹐以禦天也。雲行雨施﹐天下平也。言聖人時乘六龍以禦天﹐則如天之雲行雨施而天下平也。此第五節

﹐復申首章之意。君子以成徳爲行﹐日可見之行也。「潛」之爲言也﹐隱而未見﹐行而未成﹐是以君子弗用也。行﹐並去聲。「未見」之見﹐音現。成徳﹐已成之徳也。初九固成徳﹐但其行未可見爾。君子學以聚之﹐問以辧之﹐寬以居之﹐仁以行之。《易》曰「見龍在田﹐利見大人」﹐君徳也。

蓋由四者以成大人之徳。再言君徳﹐以深明九二之爲大人也。

九三﹐重剛而不中﹐上不在天﹐下不在田﹐故乾乾因其時而惕﹐𨿽危﹐無咎矣。重﹐平聲。下同。重剛﹐謂陽爻陽位。

九四﹐重剛而不中﹐上不在天﹐下不在田﹐中不在人﹐故或之。或之者﹐疑之也。故無咎。九四非重剛﹐重字疑衍。在人﹐謂三。或者﹐隨時而未定也。

夫大人者﹐與天地合其徳﹐與日月合其明﹐與四時合其序﹐與鬼神合其吉凶﹔先天而天弗違﹐後天而奉天時。天且弗違﹐而況於人乎﹖況於鬼神乎﹖夫﹐音扶。先﹑後﹐並去聲。大人﹐卽釋爻辭所利見之大人也。有是徳而當其位﹐乃可以當之。人與天地鬼神﹐本無二理﹐特蔽於有我之私﹐是以梏於形體而不能相通。大人無私﹐以道爲體﹐曾何彼此先後之可言哉﹖先天不違﹐謂意之所爲﹐默與道契。後天﹑奉天﹐謂知理如是﹐奉而行之。回紇謂郭子儀曰「卜者言﹐此行當見一大人而還。」其占蓋與此合。若子儀者﹐𨿽未及乎夫子之所論﹐然其至公無我﹐亦可謂當時之大人矣。「亢」之爲言也﹐知進而不知退﹐知存而不知亡﹐知得而不知喪。喪﹐去聲。所以動而有悔也。其惟聖人乎。知進退存亡﹐而不失其正者﹐其惟聖人乎。知其理勢如是﹐而處之以道﹐則不至於有悔矣﹐固非計私以避害者也。再言其惟聖人乎﹐始若設問﹐而卒自應之也。此第六節

﹐復申第二﹑第三﹑第四節

之意。

坤下﹐坤上。

坤﹕元亨﹐利牝馬之貞。君子有攸往﹐先迷後得﹐主利。西南得朋﹐東北喪朋。安貞吉。牝﹐頻忍反。喪﹐去聲。一者﹐偶也﹐陰之數也。坤者﹐順也﹐陰之性也。注中者﹐三畫卦之名也﹔經中者﹐六畫卦

之名也。陰之成形﹐莫大於地。此卦三畫皆偶﹐故名坤而象地。重之又得坤焉﹐則是陰之純﹐順之至﹐故其名與象皆不易也。牝馬﹐順而健行者﹐陽先陰後﹐陽主義﹐陰主利。西南﹐陰方﹐東北﹐陽方。安﹐順之爲也。貞﹐健之守也。遇此卦者﹐其占爲大亨﹐而利以順健爲正。如有所往﹐則先迷後得而主於利。往西南則得朋﹐往東北則喪朋﹐大抵能安於正則吉也。

《彖》曰﹕至哉坤元﹐萬物資生﹐乃順承天。此以地道明坤之義﹐而首言元也。至﹐極也﹐比大義差緩。始者﹐气之始﹔生者﹐形之始。順承天施﹐地之道也。坤厚載物﹐徳合無疆﹐含弘光大﹐品物咸亨。

疆﹐居良反。下同。言亨也。徳合無疆﹐謂配乾也。牝馬地類﹐行地無疆﹐柔順利貞﹐君子攸行。言利貞也。馬﹐乾之象﹐而以爲地類者。牝﹐陰物﹐而馬又行地之物也。行地無疆﹐則順而健矣。柔順利貞﹐坤之徳也。「君子攸行」﹐人之所行如坤之徳也。所行如是﹐則其占如下文所云也。先迷失道﹐後順得常﹐西南得朋﹐乃與類行﹐東北喪朋﹐乃終有慶。陽大陰小﹐陽得兼陰﹐陰不得兼陽。故坤之徳﹐常減於乾之半也。東北𨿽喪朋﹐然反之西南﹐則終有慶矣。安貞之吉﹐應地無疆。安而且貞﹐地之徳也。

《象》曰﹕地勢坤﹐君子以厚徳載物。地﹐坤之象。亦一而已﹐故不言重﹐而言其勢之順﹐則見其髙下相因之無窮﹐至順極厚而無所不載也。

初六﹐履霜﹐堅冰至。六﹐陰爻之名。陰數六老而八少﹐故謂陰爻爲六也。霜﹐陰气所結﹐盛則水凍而爲冰。此爻陰始生於下﹐其端甚微﹐而其勢必盛﹐故其象如履霜﹐則知堅冰之將至也。夫陰陽者﹐造化之本﹐不能相無﹐而消長有常﹐亦非人所能損益也。然陽主生﹐陰主殺﹐則其類有淑慝之分焉。故聖人作《易》﹐於其不能相無者﹐旣以健順仁義之屬明之﹐而無所偏主。至其消長之際﹐淑慝之分﹐則未嘗不致其扶陽抑陰之意焉。蓋所以贊化育而參天地者﹐其旨深矣。不言其占者﹐謹微之意﹐已可見於象中矣。

《象》曰﹕履霜堅冰﹐陰始凝也。馴致其道﹐至堅冰也。凝﹐魚陵反。馴﹐似遵反。按﹐《魏志》作「初六﹐履霜」﹐今當從之。馴﹐順習也。

六二﹐直方大﹐不習無不利。柔順正固﹐坤之直也。賦形有定﹐坤之方也。徳合無疆﹐坤之大也。六二柔順而中正﹐又得坤道之純者。故其徳內直外方而又盛大﹐不待學習而無不利。占者有其徳﹐則其占如是也。

《象》曰﹕六二之動﹐直以方也。「不習無不利」﹐地道光也。

六三﹐含章可貞﹐或從王事﹐無成有終。六陰三陽﹐內含章美﹐可貞以守。然居下之上﹐不終含藏﹐故或時出而從上之事﹐則始𨿽無成﹐而後必有終。爻有此象﹐故戒占者有此徳﹐則如此占也。

《象》曰「含章可貞」﹐以時發也。「或從王事」﹐知光大也。知﹐音智。

六四﹐括囊﹐無咎﹐無譽。括﹐古活反。譽﹐音余﹐又音預。括囊﹐言結囊口而不出也。譽者﹐過實之名。謹密如是﹐則無咎而亦無譽矣。六四重陰不中﹐故其象占如此。蓋或事當謹密﹐或時當隱遁也。

《象》曰「括囊﹐無咎」﹐愼不害也。

六五﹐黃裳﹐元吉。黃﹐中色。裳﹐下飾。六五﹐以陰居尊﹐中順之徳﹐充諸內而見於外﹐故其象如此。而其占爲大善之吉也。占者徳必如是﹐則其占亦如是矣。《春秋傳》﹕南蒯將叛﹐筮得此爻﹐以爲大吉。子服惠伯曰「忠信之事則可﹐不然必敗。外疆內溫﹐忠也﹐和以率貞﹐信也。故曰﹕黃裳﹐元吉。黃﹐中之色也。裳﹐下之飾也。元﹐善之長也。中不忠﹐不得其色﹐下不共﹐不得其飾﹐事不善﹐不得其極。且夫《易》不可以占險﹐三者有闕﹐筮𨿽當﹐未也。」後蒯果敗。此可以見占法矣。

《象》曰「黃裳﹐元吉」﹐文在中也。文在中而見於外也。

上六﹐龍戰於野﹐其血玄黃。陰盛之極﹐至與陽爭﹐兩敗俱傷。其象如此﹐占者如是﹐其凶可知。

《象》曰「龍戰於野」﹐其道窮也。

用六﹐利永貞。用六﹐言凡筮得陰爻者﹐皆用六而不用八。亦通例也。以此卦純陰而居首﹐故發之。遇此卦而六爻俱變者﹐其占如此辭。蓋陰柔而不能固守﹐變而爲陽﹐則能永貞矣。故戒占者以利永貞﹐卽《乾》之利貞也。自《坤》而變﹐故不足於元亨云。

《象》曰﹕用六永貞﹐以大終也。初陰后陽﹐故曰大終。

《文言》曰﹕坤﹐至柔而動也剛﹐至靜而徳方﹐剛﹑方﹐釋牝馬之貞也。方﹐謂生物有常。後得主而有常﹐《程傳》曰「『主』下當有『利』字。」含萬物而化光。復明亨義。坤道其順乎﹐承天而時行。復明順承天之義。此以上﹐申《彖傳》之意。積善之家﹐必有餘慶﹐積不善之家﹐必有餘殃。臣弒其君﹐子弒其父﹐非一朝一夕之故﹐其所由來者漸矣。由辯之不早辯也。《易》曰「履霜﹐堅冰至」﹐蓋言順也。古字「順」﹑「愼」通用﹐按此當作愼﹐言當辯之於微也。

直其正也﹐方其義也。君子敬以直內﹐義以方外。敬義立而徳不孤﹐「直方大﹐不習無不利」﹐則不疑其所行也。此以學而言之也。正﹐謂本體。義﹐謂裁制。敬﹐則本體之守也。直內﹑方外﹐《程傳》備矣。不孤﹐言大也。疑故習而後利﹐不疑則何假於習。傳曰「直﹐言其正也﹐方﹐言其義也。君子主敬以直其內﹐守義以方其外。敬立而內直﹐義形而外方。義形於外﹐非在外也。敬義旣立﹐其徳盛矣。不期大而大矣﹐徳不孤也。無所用而不周﹐無所施而不利﹐孰爲疑乎﹖」

陰𨿽有美﹐含之以從王事﹐弗敢成也。地道也﹐妻道也﹐臣道也﹐地道無成﹐而代有終也。天地變化﹐艸木蕃。天地閉﹐賢人隱。《易》曰「括囊﹐無咎﹐無譽。」蓋言謹也。君子黃中通理﹐黃中﹐言中徳在內。釋「黃」字之義也。正位居體﹐𨿽在尊位﹐而居下體。釋「裳」字之義也。美在其中﹐而暢於四支﹐發於事業﹐美之至也。美在其中﹐復釋黃中。暢於四支﹐復釋居體。陰疑於陽必戰﹐爲其嫌於無陽也﹐故稱龍焉﹐猶未離其類也﹐故稱血焉。夫玄黃者﹐天地之雜也。天玄而地黃。爲﹐於僞反。離﹐力智反。夫﹐音扶。疑﹐謂鈞敵而無小大之差也。坤𨿽無陽﹐然陽未嘗無也。血﹐陰屬﹐蓋气陽而血陰也。玄黃﹐天地之正色﹐言陰陽皆傷也。此以上﹐申《象傳》之意。

震下﹐坎上。

屯﹕元亨﹐利貞。勿用有攸往﹐利建侯。屯﹐張倫反。震坎﹐皆三畫卦之名。震﹐一陽動於二陰之下﹐故其徳爲動﹐其象爲雷。坎﹐一陽陷於二陰之間﹐故其徳爲陷﹑爲險﹐其象爲云﹑爲雨﹑爲水。屯﹐六畫卦之名也﹐難也﹐物始生而未通之意。故其爲字﹐象屮穿地始出而未申也。其卦以震遇坎﹐乾﹑坤始交而遇險陷﹐故其名爲屯。震動在下﹐坎險在上﹐是能動乎險中。能動𨿽可以亨﹐而在險﹐則宜守正﹐而未可遽進。故筮得之者﹐其占爲大亨而利於正﹐但未可遽有所往耳。又﹐初九﹐陽居陰下﹐而爲成卦之主﹐是能以賢下人﹐得民而可君之

象。故筮立君者﹐遇之則吉也。

《彖》曰「屯」﹐剛柔始交而難生。難﹐去聲。

六二《象》同。以二體釋卦名義。始交﹐謂震。難生﹐謂坎。動乎險中﹐大亨貞。以二體之徳釋卦辭。動﹐震之爲也。險﹐坎之地也。自此以下﹐釋「元亨利貞」﹐乃用文王本意。雷雨之動滿盈﹐天造艸昧﹐宜建侯而不寧。以二體之象釋卦辭。雷﹐震象。雨﹐坎象。

天造﹐猶言天運。艸﹐雜亂。昧﹐晦冥也。陰陽交而雷雨作﹐雜亂晦冥﹐塞乎兩間。天下未定﹐名分未明﹐宜立君以統治﹐而未可遽謂安寧之是也。不取初九爻義者﹐取義多端﹐姑舉其一也。

《象》曰﹕云雷﹐屯﹐君子以經綸。坎不言水而言云者﹐未通之意。經綸﹐治絲之事。經引之﹐綸理之也。屯難之世﹐君子有爲之時也。

初九﹐盤桓﹐利居貞﹐利建侯。盤﹐步幹反。盤桓﹐難進之貌。屯難之初﹐以陽在下﹐又居動體﹐而上應陰柔險陷之爻﹐故有盤桓之象。然居得其正﹐故其占利於居貞。又本成卦之主﹐以陽下陰﹐爲民所歸﹐侯之象也。故其象又如此﹐而占者如是﹐則利建以爲侯也。

《象》曰﹕𨿽盤桓﹐志行正也。以貴下賤﹐大得民也。下﹐遐嫁反。

六二﹐屯如邅如﹐乘馬班如﹐匪寇婚媾﹐女子貞不字﹐十年乃字。邅﹐張連反。乘﹐繩澄反﹐又音繩。班﹐分布不進之貌。字﹐許嫁也。《禮》曰「女子許嫁﹐笄而字。」六二﹐陰柔中正﹐有應於上﹐而乘初剛﹐故爲所難而邅回不進。然初非爲寇也﹐乃求與己爲婚媾耳。但己守正﹐故不之許﹐至於十年﹐數窮理極﹐則妄求者去﹐正應者合﹐而可許矣。爻有此象﹐故因以戒占者。

《象》曰﹕六二之難﹐乘剛也。「十年乃字」﹐反常也。

六三﹐卽鹿無虞﹐惟入於林中﹐君子幾﹐不如捨﹐往吝。幾﹐音機。捨﹐音扌捨。《象》同。陰柔居下﹐不中不正﹐上無正應﹐妄行取困﹐爲逐鹿無虞陷入林中之象。君子見幾﹐不如捨去。若往逐而不捨﹐必致羞吝。戒占者宜如是也。

《象》曰「卽鹿無虞」﹐以從禽也。君子捨之﹐往吝﹐窮也。

六四﹐乘馬班如﹐求婚媾﹐往吉﹐無不利。陰柔居屯﹐不能上進﹐故爲乘馬班如之象。然初九守正居下﹐以應於己﹐故其占爲下求婚媾則吉也。

《象》曰﹕求而往﹐明也。

九五﹐屯其膏﹐小﹐貞吉﹐大﹐貞凶。九五𨿽以陽剛中正居尊位﹐然當屯之時﹐陷於險中﹐𨿽有六二正應﹐而陰柔才弱﹐不足以濟。初九得民於下﹐眾皆歸之。九五坎體﹐有膏潤而不得施﹐爲屯其膏之象。占者以處小事﹐則守正猶可獲吉﹐以處大事﹐則𨿽正而不免於凶。

《象》曰「屯其膏」﹐施未光也。施﹐始豉反。

上六﹐乘馬班如﹐泣血漣如。陰柔無應﹐處屯之終。進無所之﹐憂懼而已。故其象如此。

《象》曰「泣血漣如」﹐何可長也。長﹐直良反。

坎下﹐艮上。

蒙﹕亨。匪我求童蒙﹐童蒙求我。初筮告﹐再三瀆﹐瀆則不告。利貞。告﹐音谷。三﹐息暫反。

瀆﹐音獨。艮﹐亦三畫卦之名。一陽止於二陰之上﹐故其徳爲止﹐其象爲山。蒙﹐昧也﹐物生之初﹐蒙昧未明也。其卦以坎遇艮﹐山下有險﹐蒙之地也﹐內險外止﹐蒙之意也。故其名爲蒙。「亨」以下﹐占辭也。九二﹐內卦之主﹐以剛居中﹐能發人之蒙者﹐而與六五陰陽相應。故遇此卦者﹐有亨道也。我﹐二也。童蒙﹐幼稚而蒙昧﹐謂「五也。筮者明﹐則人當求我而其亨在人。筮者暗﹐則我當求人而亨在我。人求我者﹐當視其可否而應之。我求人者﹐當致其精一而扣之。而明者之養蒙﹐與蒙者之自養﹐又皆利於以正也。

《彖》曰「蒙」﹐山下有險﹐險而止﹐蒙。以卦象﹐卦徳釋卦名﹐有兩義。「蒙﹐亨」﹐以亨行時中也。

「匪我求童蒙﹐童蒙求我」﹐志應也。「初筮告」﹐以剛中也。「再三瀆﹐瀆則不告」﹐瀆蒙也。蒙以養正﹐聖功也。以卦體釋卦辭也。九二以可亨之道﹐發人之蒙﹐而又得其時之中﹐謂如下文所指之事﹐皆以亨行而當其可也。志應者﹐二剛明﹐五柔暗﹐故二不求五﹐而五求二﹐其志自相應也。以剛中者﹐以剛而中﹐故能告而有節也。瀆﹐筮者二三﹐則問者固瀆﹐而告者亦瀆矣。蒙以養正﹐乃作聖之功﹐所以釋「利貞」之義也。

《象》曰﹕山下出泉﹐蒙﹐君子以果行育徳。行﹐下孟反。六三《象》同。泉﹐水之始出者﹐必行而有漸也。

初六﹐發蒙﹐利用刑人﹐用說桎梏﹐以往吝。說﹐吐活反。桎﹐音質。梏﹐古毒反。以陰居下﹐蒙之甚也。占者遇此﹐當發其蒙。然發之之道﹐當痛懲而暫捨之﹐以觀其後。若遂往而不捨﹐則致羞吝矣。戒占者當如是也。

《象》曰「利用刑人」﹐以正法也。發蒙之初﹐法不可不正。懲戒所以正法也。

九二﹐包蒙﹐吉﹐納婦﹐吉﹐子克家。九二以陽剛爲內卦之主﹐統治羣陰﹐當發蒙之任者。然所治旣廣﹐物性不齊﹐不可一槪取必。而爻之徳剛而不過﹐爲能有所包容之象。又﹐以陽受陰﹐爲納婦之象。又﹐居下位而能任上事﹐爲子克家之象。故占者有其徳而當其事﹐則如是而吉也。

《象》曰「子克家」﹐剛柔接也。指二五之應。

六三﹐勿用取女﹐見金夫﹐不有躬﹐無攸利。取﹐七具反。六三陰柔﹐不中不正﹐女之見金夫而不能有其身之象也。占者遇之﹐則其取女必得如是之人﹐無所利矣。金夫﹐蓋以金賂己而挑之﹐若魯秋胡之爲者。

《象》曰「勿用取女」﹐行不順也。順﹐當作「愼」。蓋「順」﹑「愼」古字通用。《荀子》「順墨」作「愼墨」﹐且「行不愼」﹐於經意尢親切﹐今當從之。

六四﹐困蒙﹐吝。旣遠於陽﹐又無正應﹐爲困於蒙之象。占者如是﹐可羞吝也。能求剛明之徳而親近之﹐則可免矣。

《象》曰﹕困蒙之吝﹐獨遠實也。遠﹐於萬反。實﹐叶韻去聲。

六五﹐童蒙﹐吉。柔中居尊﹐下應九二﹐純一未發﹐以聽於人﹐故其象爲童蒙﹐而其占爲如是﹐則吉也。

《象》曰﹕童蒙之吉﹐順以巽也。

上九﹐擊蒙﹐不利爲寇﹐利禦寇。以剛居上﹐治蒙過剛﹐故爲擊蒙之象。然取必太過﹐攻治太深﹐則必反爲之害。惟捍其外﹐誘以全其眞純﹐則𨿽過於嚴密﹐乃爲得宜。故戒占者如此。凡事皆然﹐不止爲誨人也。

《象》曰﹕利用禦寇﹐上下順也。禦寇以剛﹐上下皆得其道。

乾下﹐坎上。

需﹕有孚﹐光亨﹐貞吉﹐利涉大川。需﹐待也。以干遇坎﹐乾健坎險﹐以剛遇險﹐而不遽進以陷於險﹐待之義也。孚﹐信之在中者也。其卦九五以坎體中實﹐陽剛中正而居尊位﹐爲有孚得正之象。坎水在前﹐乾健臨之﹐將涉水而不輕進之象。故占者爲有所待﹐而能有信﹐則光亨矣。若又得正﹐則吉﹐而利涉大川。正固無所不利﹐而涉川尢貴於能待﹐則不欲速而犯難也。

《彖》曰「需」﹐須也﹐險在前也。剛健而不陷﹐其義不困窮矣。此以卦徳釋卦名義。「需﹐有孚﹐光亨﹐貞吉」﹐位乎天位﹐以正中也。「利涉大川」﹐往有功也。以卦體及兩象釋卦辭。

《象》曰﹕云上於天﹐需﹐君子以飲食宴樂。上﹐上聲。樂﹐音洛。云上於天﹐無所復爲﹐待其陰陽之和而自雨爾。事之當需者﹐亦不容更有所爲﹐但飲食宴樂﹐俟其自至而已。一有所爲﹐則非需也。

初九﹐需於郊﹐利用恆﹐無咎。郊﹐曠遠之地﹐未近於險之象也﹐而初九陽剛﹐又有能恆於其所之象﹐故戒占者能如是﹐則無咎也。

《象》曰「需於郊」﹐不犯難行也。「利用恆﹐無咎」﹐未失常也。難﹐去聲。

九二﹐需於沙﹐小有言﹐終吉。沙﹐則近於險矣。言語之傷﹐亦災害之小者。漸進﹐近坎﹐故有此象。剛中能需﹐故得終吉。戒占者當如是也。

《象》曰「需於沙」﹐衍在中也﹐𨿽「小有言」﹐以吉終也。衍﹐以善反。衍﹐寬意。以寬居中﹐不急進也。

九三﹐需於泥﹐致寇至。泥﹐將陷於險矣。寇﹐則害之大者。九三去險愈近﹐而過剛不中﹐故其象如此。

《象》曰「需於泥」﹐災在外也﹐自我致寇﹐敬愼不敗也。外﹐謂外卦。敬愼不敗﹐發明占外之占。聖人示人之意切矣。

六四﹐需於血﹐出自穴。血者﹐殺傷之地。穴者﹐險陷之所。四交坎體﹐入乎險矣﹐故爲需於血之象。然柔得其正﹐需而不進﹐故又爲出自穴之象。占者如是﹐則𨿽在傷地﹐而終得出也。

《象》曰「需於血」﹐順以聽也。

九五﹐需於酒食﹐貞吉。酒食﹐宴樂之具﹐言安以待之。九五陽剛中正﹐需於尊位﹐故有此象。占者如是而貞固﹐則得吉也。

《象》曰﹕酒食﹐「貞吉」﹐以中正也。

上六﹐入於穴﹐有不速之客三人來﹐敬之﹐終吉。陰居險極﹐無復有需﹐有陷而入穴之象。下應九三。九三與下二陽需極並進﹐爲不速客三人之象。柔不能禦而能順之﹐有敬之之象。占者當陷險中﹐然於非意之來﹐敬以待之﹐則得終吉也。

《象》曰﹕不速之客來﹐「敬之終吉」﹐𨿽不當位﹐未大失也。當﹐都浪反。後凡言「當位」﹑「不當位」者﹐仿此。以陰居上﹐是爲當位。言不當位﹐未詳。

坎下﹐乾上。

訟﹕有孚窒﹐惕中吉﹐終凶﹐利見大人﹐不利涉大川。窒﹐張栗反。訟﹐爭辯也。上干下坎﹐乾剛坎險﹐上剛以制其下﹐下險以伺其上﹐又爲內險而外健﹐又爲己險而彼健﹐皆訟之道也。九二中實﹐上無應與﹐又爲加憂。且於卦變自遁而來﹐爲剛來居二﹐而當下卦之中﹐有有孚而見窒﹐能懼而得中之象。上九過剛﹐居訟之極﹐有終極其訟之象。九五剛健中正﹐以居尊位﹐有大人之象。以剛乘險﹐以實履陷﹐有不利涉大川之象。故戒占者必有爭辯之事﹐而隨其所處爲吉凶也。

《彖》曰「訟」﹐上剛下險﹐險而健﹐訟。以卦徳釋卦名義。「訟﹐有孚窒﹐惕中吉」﹐剛來而得中也。「終凶」﹐訟不可成也。「利見大人」﹐尙中正也。「不利涉大川」﹐入於淵也。以卦變﹑卦體﹑卦

象釋卦辭。

《象》曰﹕天與水違行﹐訟﹐君子以作事謀始。天上水下﹐其行相違。作事謀始﹐訟端絕矣。

初六﹐不永所事﹐小有言﹐終吉。陰柔居下﹐不能終訟﹐故其象占如此。

《象》曰「不永所事」﹐訟不可長也。𨿽「小有言」﹐其辯明也。

九二﹐不克訟﹐歸而逋﹐其邑人三百戶﹐無眚。逋﹐補吳反。眚﹐生領反。九二陽剛﹐爲險之主﹐本欲訟者也。然以剛居柔﹐得下之中﹐而上應九五﹐陽剛居尊﹐勢不可敵﹐故其象占如此。邑人三百戶﹐邑之小者。言自處卑約﹐以免災患。占者如是﹐則無眚矣。

《象》曰﹕不克訟﹐歸逋竄也﹐自下訟上﹐患至掇也。竄﹐七亂反。掇﹐都活反。掇﹐自取也。

六三﹐食舊徳﹐貞﹐厲終吉。或從王事﹐無成。食﹐猶食邑之食﹐言所享也。六三陰柔﹐非能訟者。故守舊居正﹐則𨿽危而終吉。然或出而從上之事﹐則亦必無成功。占者守常而不出﹐則善也。

《象》曰「食舊徳」﹐從上吉也。從上吉﹐謂隨人則吉﹔明自主事﹐則無成功也。」

九四﹐不克訟﹐復卽命﹐渝﹐安貞﹐吉。渝﹐以朱反。卽﹐就也。命﹐正理也。渝﹐變也。九四剛而不中﹐故有訟象。以其居柔﹐故又爲不克﹐而復就正理﹐渝變其心﹐安處於正之象。占者如是﹐則吉也。

《象》曰「復卽命﹐渝﹐安貞」﹐不失也。

九五﹐訟﹐元吉。陽剛中正﹐以居尊位﹐聽訟而得其平者也。占者遇之﹐訟而有理﹐必獲伸矣。

《象》曰「訟﹐元吉」﹐以中正也。中則聽不偏﹐正則斷合理。

上九﹐或錫之般革帶﹐終朝三褫之。褫﹐敕紙反。般革帶﹐命服之飾。褫﹐奪也。以剛居訟極﹐終訟而能勝之﹐故有錫命受服之象。然以訟得之﹐豈能安久﹐故又有終朝三褫之象。其占爲終訟無理﹐而或取勝﹐然其所得﹐終必失之。聖人爲戒之意深矣。

《象》曰﹕以訟受服﹐亦不足敬也。

坎下﹐坤上。

師﹕貞﹐丈人吉﹐無咎。師﹐兵眾也。下坎上坤﹐坎險坤順﹐坎水坤地。古者寓兵於農﹐伏至險於大順﹐藏不測於至靜之中。又卦惟九二陽居下卦之中﹐爲將之象﹐上下五陰順而從之﹐爲眾之象。九二以剛居下而用事﹐六五以柔居上而任之﹐爲人君命將出師之象﹐故其卦之名曰師。丈人﹐長老之稱。用師之道﹐利於得正﹐而任老成之人﹐乃得吉而無咎。戒占者亦必如是也。

《彖》曰「師」﹐眾也﹐「貞」﹐正也﹐能以眾正﹐可以王矣。王﹐往況反。此以卦體釋師﹑貞之義。以﹐謂能左右之也。一陽在下之中﹐而五陰皆爲所以也。能以眾正﹐則王者之師矣。剛中而應﹐行險而順﹐

以此毒天下而民從之﹐吉又何咎矣。又以卦體﹑卦徳釋「丈人吉﹐無咎」之義。剛中﹐謂九二。應﹐謂六五應之。行險﹐謂行危道。順﹐謂順人心。此非有老成之徳者不能也。毒﹐害也。師旅之興﹐不無害於天下﹐然以其有是才徳﹐是以民悅而從之也。

《象》曰﹕地中有水﹐師﹐君子以容民畜眾。畜﹐許六反。水不外於地﹐兵不外於民﹐故能養民﹐則可以得眾矣。

初六﹐師出以律﹐否臧凶。律﹐法也。否臧﹐謂不善也。晁氏曰「否」字﹐先儒多作「不」﹐是也。在卦之初﹐爲師之始。出師之道﹐當謹其始﹐以律則吉﹐不臧則凶。戒占者當謹始而守法也。

《象》曰「師出以律」﹐失律凶也。

九二﹐在師中﹐吉﹐無咎﹐王三錫命。九二在下﹐爲眾陰所歸﹐而有剛中之徳。上應於五﹐而爲所寵任﹐故其象占如此。

《象》曰「在師中﹐吉」﹐承天寵也。「王三錫命」﹐懷萬邦也。

六三﹐師或輿屍﹐凶。輿屍﹐謂師徒撓敗﹐輿屍而歸也。以陰居陽﹐才弱志剛﹐不中不正﹐而犯非其分﹐故其象占如此。

《象》曰「師或輿屍」﹐大無功也。

六四﹐師左次﹐無咎。左次﹐謂退舍也。陰柔不中﹐而居陰得正﹐故其象如此。全師以退﹐賢於六三遠矣﹐故其占如此。

《象》曰﹕左次無咎﹐未失常也。知難而退﹐師之常也。

六五﹐田有禽﹐利執言﹐無咎﹐長子帥師﹐弟子輿屍﹐貞凶。長﹐之丈反。六五用師之主﹐柔順而中﹐不爲兵端者也。敵加於己﹐不得已而應之﹐故爲田有禽之象。而其占﹐利以搏執而無咎也。言﹐語辭也。長子﹐九二也。弟子﹐三四也。又戒占者專於委任﹐若使君子任事﹐而又使小人參之﹐則是使之輿屍而歸﹐故𨿽貞而亦不免於凶也。

《象》曰「長子帥師」﹐以中行也﹐「弟子輿屍」﹐使不當也。當﹐去聲。

上六﹐大君有命﹐開國承家﹐小人勿用。師之終﹐順之極﹐論功行賞之時也。坤爲土﹐故有開國承家之象。然小人則𨿽有功﹐亦不可使之得有爵士﹐但優以金帛可也。戒行賞之人﹐於小人則不可用此占﹐而小人遇之﹐亦不得用此爻也。

《象》曰「大君有命」﹐以正功也。「小人勿用」﹐必亂邦也。聖人之戒深矣。

坤下﹐坎上。

比﹕吉。原筮﹐元永貞﹐無咎。不寧方來﹐後夫凶。比﹐毗意反。比﹐親輔也。九五以陽剛居上之中﹐而得其正﹐上下五陰﹐比而從之﹐以一人而撫萬邦﹐以四海而仰一人之象。故筮者得之﹐則當爲人所親輔。

然必再筮以自審﹐有元善長永正固之徳﹐然後可以當眾之歸而無咎。其未比而有所不安者﹐亦將皆來歸之。若又遲而後至﹐則此交已固﹐彼來已晚﹐而得凶矣。若欲比人﹐則亦以是而反觀之耳。

《彖》曰「比」﹐吉也。此三字疑衍文。「比」﹐輔也﹐下順從也。此以卦體釋卦名義。「原筮﹐元永貞﹐無咎」﹐以剛中也。「不寧方來」﹐上下應也。「後夫凶」﹐其道窮也。亦以卦體釋卦辭。剛中﹐謂五。上下﹐謂五陰。

《象》曰「地上有水﹐比﹐先王以建萬國﹐親諸侯。地上有水﹐水比於地﹐不容有間。建國親侯﹐亦先王所以比於天下而無間者也。《彖》意﹐人來比我﹐此取我往比人。

初六﹐有孚比之﹐無咎。有孚盈缶﹐終來有他﹐吉。缶﹐俯九反。他﹐湯何反。比之初﹐貴乎有信﹐則可以無咎矣。若其充實﹐則又有他吉也。

《象》曰﹕比之初六﹐有他吉也。

六二﹐比之自內﹐貞吉。柔順中正﹐上應九五。自內比外﹐而得其貞﹐吉之道也。占者如是﹐則正而吉矣。

《象》曰「比之自內」﹐不自失也。得正﹐則不自失矣。

六三﹐比之匪人。陰柔不中正﹐承﹑乘﹑應皆陰﹐所比皆非其人之象。其占大凶﹐不言可知。

《象》曰「比之匪人」﹐不亦傷乎。

六四﹐外比之﹐貞吉。以柔居柔﹐外比九五﹐爲得其正﹐吉之道也。占者如是﹐則正而吉矣。

《象》曰﹕外比於賢﹐以從上也。

九五﹐顯比﹐王用三驅﹐失前禽﹐邑人不誡﹐吉。一陽居尊﹐剛健中正﹐卦之羣陰皆來比己﹐顯其比而無私﹐如天子不合圍﹐開一面之网﹐來者不拒﹐去者不追。故爲用三驅失前禽﹐而邑人不誡之象。蓋𨿽私屬﹐亦諭上意﹐不相警備以求必得也。凡此皆吉之道﹐占者如是﹐則吉也。

《象》曰﹕顯比之吉﹐位正中也。捨逆取順﹐「失前禽」也。「邑人不誡」﹐上使中也。捨﹐音捨。由上之徳使不偏也。

上六﹐比之無首﹐凶。陰柔居上﹐無以比下﹐凶之道也﹐故爲無首之象﹐而其占則凶也。

《象》曰「比之無首」﹐無所終也。以上下之象言之﹐則爲無首﹐以終始之象言之﹐則爲無終﹐無首則無終矣。

乾下﹐巽上。

小畜﹕亨。密雲不雨﹐自我西郊。畜﹐敕六反。《大畜》卦同。巽﹐亦三畫卦之名。一陰伏於二陽之下﹐故其徳爲巽﹑爲入﹐其象爲風﹑爲木。小﹐陰也。畜﹐止之之義也。上巽下乾﹐以陰畜陽﹐又卦惟六四一陰﹐上下五陽皆爲所畜﹐故爲小畜。又以陰畜陽﹐能系而不能固﹐亦爲所畜者小之象。內健外巽﹐二五皆陽﹐各居一卦之中而用事﹐有剛而能中﹐其志得行之象﹐故其占當得亨通。然畜未極而施未行﹐故有密雲不雨﹐自我西郊之象。蓋密雲﹐陰物﹔西郊﹐陰方。我者﹐文王自我也。文王演《易》於羑里﹐視岐周爲西方﹐正小畜之時也。筮者得之﹐則占亦如其象云。

《彖》曰「小畜」﹐柔得位而上下應之﹐曰小畜。以卦體釋卦名義。柔得位﹐指六居四。上下﹐謂五陽。健而巽﹐剛中而志行﹐乃亭。以卦徳﹑卦體而言﹐陽猶可亨也。「密雲不雨」﹐尙往也。「自我西

郊」﹐施未行也。施﹐始豉反。尙往﹐言畜之未極﹐其气猶上進也。

《象》曰﹕風行天上﹐小畜﹐君子以懿文徳。風有气而無質﹐能畜而不能久﹐故爲小畜之象。懿文徳﹐言未能厚積而遠施也。

初九﹐復自道﹐何其咎﹐吉。復﹐芳六反。二爻同。下卦乾體﹐本皆在上之物﹐志欲上進﹐而爲陰所畜。然初九體乾﹐居下得正﹐前遠於陰﹐𨿽與四爲正應﹐而能自守以正﹐不爲所畜﹐故有進復自道之象。占者如是﹐則無咎而吉也。

《象》曰「復自道」﹐其義吉也。

九二﹐牽復﹐吉。三陽志同﹐而九二漸近於陰﹐以其剛中﹐故能與初九牽連而復﹐亦吉道也。占者如是﹐則吉矣。

《象》曰﹕牽復在中﹐亦不自失也。亦者﹐承上爻義。

九三﹐輿說輻﹐夫妻反目。說﹐吐活反。九三﹐亦欲上進﹐然剛而不中﹐迫近於陰﹐而又非正應﹐但以陰陽相說而爲所系畜﹐不能自進﹐故有輿說輻之象。然以志剛﹐故又不能平而與之爭﹐故又爲夫妻反目之象。戒占者如是﹐則不得進而有所爭也。

《象》曰「夫妻反目﹐不能正室也。程子曰「『說輻』﹑『反目』﹐三自爲也。」

六四﹐有孚﹐血去惕出﹐無咎。去﹐上聲。以一陰畜眾陽﹐本有傷害憂懼。以其柔順得正﹐虛中巽體﹐二陽助之﹐是有孚而血去惕出之象也。無咎宜矣。故戒占者亦有其徳﹐則無咎也。

《象》曰﹕有孚惕出﹐上合志也。

九五﹐有孚攣如﹐富以其鄰。攣﹐力專反。巽體三爻﹐同力畜乾﹐鄰之象也。而九五居中處尊﹐勢能有爲﹐以兼乎上下﹐故爲有孚攣固﹐用富厚之力而以其鄰之象。以﹐猶《春秋》「以某師」之「以」﹐言能左右之也。占者有孚﹐則能如是也。

《象》曰「有孚攣如」﹐不獨富也。

上九﹐旣雨旣處﹐尙徳載﹐婦貞厲﹐月幾望﹐君子徵凶。幾﹐音機。《歸妹》卦同。畜極而成﹐陰陽和矣﹐故爲旣雨旣處之象。蓋尊尙陰徳﹐至於積滿而然也。陰加於陽﹐故𨿽正亦厲。然陰旣盛而抗陽﹐則君子亦不可以有行矣。其占如此﹐爲戒深矣。

《象》曰「旣雨旣處」﹐徳積載也。「君子徵凶」﹐有所疑也。

兌下﹐乾上。

履虎尾﹐不咥人﹐亨。咥﹐直結反。兌﹐亦三畫卦之名。一陰見於二陽之上﹐故其徳爲說﹐其象爲澤。履﹐有所躡而進之義也。以兌遇乾﹐和說以躡剛彊之後﹐有履虎尾而不見傷之象﹐故其卦爲履﹐而占如是也。人能如是﹐則處危而不傷矣。

《彖》曰﹕履﹐柔履剛也。以二體釋卦名義。說而應乎乾﹐是以「履虎尾﹐不咥人﹐亨」。說﹐音悅。以卦徳釋《彖辭》。剛中正﹐履帝位而不疚﹐光明也。又以卦體明之﹐指九五也。

《象》曰﹕上天下澤﹐履﹐君子以辯上下﹐定民志。《程傳》備矣。

《傳》曰「天在上﹐澤居下﹐上下之正理也。人之所履當如是﹐故取其象而爲履。君子觀履之象﹐以辯別上下之分﹐以定其民志。夫上下之分明﹐然後民志有定。民志定﹐然後可以言治。民志不定﹐天下不可得而治也。古之時﹐公卿大夫而下﹐位各稱其徳﹐終身居之﹐得其分也。位未稱徳﹐則君舉而進之。士修其學﹐學至而君求之。皆非有預於己也。農工商賈勤其事﹐而所享有限。故皆有定志﹐而天下之心可一。後世自庶士至於公卿﹐日誌於尊榮﹔農工商賈﹐日誌於富侈﹔

億兆之心﹐交騖於利﹐天下紛然﹐如之何其可一也。欲其不亂﹐難矣。此由上下無定志也。君子觀履之象﹐而分辯上下﹐使各當其分﹐以定民之心志也。」

初九﹐素履﹐往無咎。以陽在下﹐居履之初﹐未爲物遷﹐率其素履者也。占者如是﹐則往而無咎也。

《象》曰﹕素履之往﹐獨行願也。

九二﹐履道坦坦﹐幽人貞吉。剛中在下﹐無應於上﹐故爲履道平坦﹐幽獨守貞之象。幽人履道而遇其占﹐則貞而吉矣。

《象》曰「幽人貞吉」﹐中不自亂也。

六三﹐眇能視﹐跛能履﹐履虎尾﹐咥人﹐凶﹐武人爲於大君。跛﹐波我反。六三不中不正﹐柔而志剛﹐以此履乾﹐必見傷害﹐故其象如此﹐而占者凶。又爲剛武之人﹐得志而肆暴之象﹐如秦政﹑項籍﹐豈能久也。

《象》曰「眇能視」﹐不足以有明也。「跛能履」﹐不足以與行也。咥人之凶﹐位不當也。「武人爲於大君」﹐志剛也。

九四﹐履虎尾﹐朔心朔心﹐終吉。朔心﹐山革反﹐音色。九四亦以不中不正﹐履九五之剛。然以剛居柔﹐故能戒懼而得終吉。

《象》曰「朔心朔心﹐終吉」﹐志行也。

九五﹐夬履﹐貞厲。夬﹐古快反。九五以剛中正履帝位﹐而下以兌說應之﹐凡事必行﹐無所疑礙。故其象爲夬決其履﹐𨿽使得正﹐亦危道也。故其占爲𨿽正而危﹐爲戒深矣。

《象》曰「夬履﹐貞厲」﹐位正當也。傷於所恃。

上九﹐視履考祥﹐其旋元吉。視履之終﹐以考其祥﹐周旋無虧﹐則得元吉。占者禍福﹐視其所履而未定也。

《象》曰﹕元吉在上﹐大有慶也。若得元吉﹐則大有福慶也。

乾下﹐坤上。

泰﹕小往大來﹐吉亨。泰﹐通也。爲卦天地交而二气通﹐故爲泰。正月之卦也。小﹐謂陰。大﹐謂陽。言坤往居外﹐乾來居內。又自《歸妹》來﹐則六往居四﹐九來居三也。占者有陽剛之徳﹐則吉而享矣。

《彖》曰「泰﹐小往大來﹐吉亨」﹐則是天地交而萬物通也﹐上下交而其志同也。內陽而外陰﹐內健而外順﹐內君子而外小人﹐君子道長﹐小人道消也。長﹐丁丈反。《否》卦同。

《象》曰﹕天地交﹐泰﹐後以財成天地之道﹐輔相天地之宜﹐以左右民。財﹑裁同。相﹐息亮反。左﹐音佐。右﹐音佑。財成以制其過﹐輔相以補其不及。

初九﹐拔茅茹以其匯﹐徵吉。茹﹐人余反。匯﹐於位反﹐音胃。《否》卦同。三陽在下﹐相連而進﹐拔茅連茹之象﹐徵行之吉也。占者陽剛﹐則其徵吉矣。郭璞《洞林》讀至「匯」字絕句﹐下卦放此。

《象》曰﹕拔茅徵吉﹐志在外也。

九二﹐包荒﹐用馮河﹐不遐遺﹐朋亡﹐得尙於中行。馮﹐音憑。九二以剛居柔﹐在下之中﹐上有六五之應﹐主乎泰而得中道者也。占者能包容荒穢﹐而果斷剛決﹐不遺遐遠﹐而不暱朋比﹐則合乎此爻中行之道矣。

《象》曰「包荒」﹑「得尙於中行」﹐以光大也。

九三﹐無平不陂﹐無往不復﹐艱貞無咎﹐勿卹其孚﹐於食有福。將過於中﹐泰將極而否欲來之時也。卹﹐憂也。孚﹐所期之信也。戒占者艱難守貞﹐則無咎而有福。

《象》曰「無往不復」﹐天地際也。

六四﹐翩翩﹐不富以其鄰﹐不戒以孚。已過乎中﹐泰已極矣﹐故三陰翩然而下復﹐不待富而其類從之﹐不待戒令而信也。其占爲有小人合交以害正道﹐君子所當戒也。陰虛陽實﹐故凡言不富者﹐皆陰爻也。

《象》曰﹕翩翩不富﹐皆失實也。「不戒以孚」﹐中心願也。陰本居下﹐在上爲失實。

六五﹐帝乙歸妹﹐以祉元吉。以陰居尊﹐爲泰之主。柔中虛己﹐下應九二﹐吉之道也。而帝乙歸妹之時﹐亦嘗占得此爻。占者如是﹐則有祉而元吉矣。凡經以古人爲言﹐如髙宗﹑箕子之類者﹐皆放此。

《象》曰「以祉元吉」﹐中以行願也。

上六﹐城復於隍。勿用師﹐自邑告命﹐貞吝。復﹐房六反。下同。泰極而否﹐城復於隍之象。戒

占者不可力爭﹐但可自守﹐𨿽得其貞﹐亦不免於羞吝。

《象》曰「城復於隍」﹐其命亂也。命亂故復否﹐告命﹐所以治之也。治﹐平聲。

坤下﹐乾上。

否之匪人﹐不利君子貞﹐大往小來。否﹐備鄙反。否﹐閉塞也﹐七月之卦也。正與《泰》反﹐故曰匪人﹐謂非人道也。其占不利於君子之正道。蓋乾往居外﹐坤來居內﹐又自《漸》卦而來﹐則九往居四﹐六來居三也。或疑「之匪人」三字衍文﹐由《比》六三而誤也。《傳》不特解﹐其義亦可見。

《彖》曰「否之匪人﹐不利君子貞﹐大往小來」﹐則是天地不交﹐而萬物不通也﹔上下不交﹐而天下無邦也。內陰而外陽﹐內柔而外剛﹐內小人而外君子﹐小人道長﹐君子道消也。

《象》曰﹕天地不交﹐否﹐君子以儉徳辟難﹐不可榮以祿。辟﹐音避。難﹐去聲。收斂其徳﹐不形於外﹐以避小人之難。人不得以祿位榮之。

初六﹐拔茅茹以其匯﹐貞吉亨。三陰在下﹐當否之時﹐小人連類而進之象﹐而初之惡則未形也﹐故戒其貞則吉而亨。蓋能如是﹐則變而爲君子矣。

《象》曰﹕拔茅貞吉﹐志在君也。小人而變爲君子﹐則能以愛君爲念﹐而不計其私矣。

六二﹐包承﹐小人吉﹐大人否﹐亨。陰柔而中正﹐小人而能包容承順乎君子之象﹐小人之吉道也。故占者小人如是則吉﹐大人則當安守其否而後道亨。蓋不可以彼包承於我﹐而自失其守也。

《象》曰「大人否﹐亨」﹐不亂羣也。言不亂於小人之羣。

六三﹐包羞。以陰居陽而不中正﹐小人志於傷善而未能也﹐故爲包羞之象。然以其未發﹐故無凶咎之戒。

《象》曰「包羞」﹐位不當也。

九四﹐有命﹐無咎﹐疇離祉。否過中矣﹐將濟之時也。九四﹐以陽居陰﹐不極其剛﹐故其占爲有命無咎﹐而疇類三陽﹐皆獲其福也。命﹐謂天命。

《象》曰「有命﹐無咎」﹐志行也。

九五﹐休否﹐大人吉。其亡其亡﹐系於苞桑。苞﹐與包同。古《易》作「包」。陽剛中正以居尊位﹐能休時之否﹐大人之事也。故此爻之占﹐大人遇之則吉。然又當戒懼如《系辭傳》所云也。

《象》曰﹕大人之吉﹐位正當也。

上九﹐傾否。先否後喜。以陽剛居否極﹐能傾時之否者也。其占爲先否後喜。

《象》曰﹕否終則傾﹐何可長也。

離下﹐乾上。

同人於野﹐亨。利涉大川﹐利君子貞。離﹐亦三畫卦之名。一陰麗於二陽之間﹐故其徳爲麗﹑爲文明﹔其象爲火﹑爲日﹑爲電。同人﹐與人同也。以離遇乾﹐火上同於天﹐六二得位得中﹐而上應九五﹐又卦惟一陰而五陽同與之﹐故爲同人。於野﹐謂曠遠而無私也﹐有亨道矣。以健而行﹐故能涉川。爲卦內文明而外剛健﹐六二中正而有應﹐則君子之道也。占者能如是﹐則亨﹐而又可涉險。然必其所同合於君子之道﹐乃爲利也。

《彖》曰「同人」﹐柔得位得中而應乎乾﹐曰同人。以卦體釋卦名義。柔﹐謂六二。乾﹐謂九五。同人曰。衍文。「同人於野﹐亨﹐利涉大川」﹐干行也。文明以健﹐中正而應﹐君子正也。惟君子爲能通天下之志。以卦徳﹑卦體釋卦辭。通天下之志﹐乃爲大同﹔不然﹐則是私情之合而已﹐何以致亨而利涉哉﹖

《象》曰﹕天與火﹐同人﹐君子以類族辧物。天在上而火炎上﹐其性同也。類族辧物﹐所以審異而致同也。

初九﹐同人於門﹐無咎。同人之初﹐未有私主。以剛在下﹐上無系應﹐可以無咎。故其象占如此。

《象》曰﹕出門同人﹐又誰咎也﹖

六二﹐同人於宗﹐吝。宗﹐黨也。六二𨿽中且正﹐然有應於上﹐不能大同而系於私﹐吝之道也。故其象占如此。

《象》曰「同人於宗」﹐吝道也。

九三﹐伏戎於莽﹐升其髙陵﹐三歲不興。莽﹐莫蕩反。剛而不中﹐上無正應﹐欲同於二而非其正﹐懼九五之見攻﹐故有此象。

《象》曰「伏戎於莽」﹐敵剛也。「三歲不興」﹐安行也﹖言不能行。

九四﹐乘其墉﹐弗克攻﹐吉。墉﹐音庸。剛不中正﹐又無應與﹐亦欲同於六二﹐而爲三所隔﹐故爲乘墉以攻之象。然以剛居柔﹐故有自反而不克攻之象。占者如是﹐則是能攺過而得吉也。

《象》曰「乘其墉」﹐義弗克也。其吉﹐則困而反則也。乘其墉矣﹐則非其力之足也﹐特以義之弗克而不攻耳。能以義斷﹐困而反於法則﹐故吉也。

九五﹐同人先號咷而後笑﹐大師克相遇。號﹐戶羔反。咷﹐道刀反。《旅》卦同。五剛中正﹐二以柔中正﹐相應於下﹐同心者也﹐而爲三四所隔﹐不得其同。然義理所同﹐物不得而間之﹐故有此象。然六二柔弱而三四剛彊﹐故必用大師以勝之﹐然後得相遇也。

《象》曰﹕同人之先﹐以中直也。大師相遇﹐言相克也。直﹐謂理直。

上九﹐同人於郊﹐無悔。居外無應﹐物莫與同﹐然亦可以無悔﹐故其象占如此。郊﹐在野之內﹐未至於曠遠﹐但荒僻無與同耳。

《象》曰「同人於郊」﹐志未得也。

乾下﹐離上。

大有﹕元亨。大有﹐所有之大也。離居乾上﹐火在天上﹐無所不照。又﹐六五一陰居尊得中﹐而五陽應之﹐故爲大有。乾健離明﹐居尊應天﹐有亨之道。占者有其徳﹐則大善而亨也。

《彖》曰「大有」﹐柔得尊位大中﹐而上下應之﹐曰大有。以卦體釋卦名義。柔﹐謂六五。上下﹐謂五陽。其徳剛健而文明﹐應乎天而時行﹐是以元亨。以卦徳﹑卦體釋卦辭。應天﹐指六五也。

《象》曰﹕火在天上﹐大有﹐君子以遏惡揚善﹐順天休命。火在天上﹐所照者廣﹐爲大有之象。所有旣大﹐無以治之﹐則釁蘗萌於其間矣。天命有善而無惡﹐故遏惡揚善﹐所以順天。反之於身﹐亦若是而已矣。

初九﹐無交害﹐匪咎﹐艱則無咎。𨿽當大有之時﹐然以陽居下﹐上無系應﹐而在事初﹐未涉乎害者也﹐何咎之有﹖然亦必艱以處之﹐則無咎。戒占者宜如是也。

《象》曰﹕《大有》初九﹐無交害也。

九二﹐大車以載﹐有攸往﹐無咎。剛中在下﹐得應乎上﹐爲大車以載之象。有所往而如是﹐可以無咎矣。占者必有此徳﹐乃應其占也。

《象》曰「大車以載」﹐積中不敗也。

九三﹐公用亨於天子﹐小人弗克。亨﹐《春秋傳》作「享」﹐謂朝獻也。古者﹐亨通之亨﹐享獻之享﹐烹飪之烹﹐皆作「亨」字。九三居下之上﹐公侯之象。剛而得正﹐上有六五之君﹐虛中下賢﹐故爲亨於天子之象。占者有其徳﹐則其占如是。小人無剛正之徳﹐則𨿽得此爻﹐不能當也。

《象》曰「公用亨於天子」﹐小人害也。

九四﹐匪其彭﹐無咎。彭﹐蒲光反﹐音旁。「彭」字﹐音義未詳。《程傳》曰「盛貌」﹐理或當然。六五柔中之君﹐九四以剛近之﹐有僭逼之嫌。然以其處柔也﹐故有不極其盛之象﹐而得無咎。戒占者宜如是也。

《象》曰「匪其彭﹐無咎」﹐明辧晰也。晰﹐明貌。

六五﹐厥孚交如﹐威如﹐吉。大有之世﹐柔順而中﹐以處尊位。虛己以應九二之賢﹐而上下歸之﹐是其孚信之交也。然君道貴剛﹐太柔則廢﹐當以威濟之﹐則吉。如其象占如此﹐亦戒辭也。

《象》曰「厥孚交如」﹐信以發志也。一人之信﹐足以發上下之志也。威如之吉﹐易而無備也。易﹐以豉反。太柔﹐則人將易之﹐而無畏備之心。

上九﹐自天佑之﹐吉﹐無不利。大有之世﹐以剛居上﹐而能下從六五﹐是能履信思順而尙賢也。滿而不溢﹐故其占如此。

《象》曰﹕《大有》上吉﹐自天佑也。

艮下﹐坤上。

謙﹕亨﹐君子有終。謙者﹐有而不居之義。止乎內而順乎外﹐謙之意也。山至髙而地至卑﹐乃屈而止於其下﹐謙之象也。占者如是﹐則亨通而有終矣。有終﹐謂先屈而後伸也。

《彖》曰「謙﹐亨」﹐天道下濟而光明﹐地道卑而上行。上﹐時掌反。言謙之必亨。天道虧盈而益謙﹐地道變盈而流謙﹐鬼神害盈而福謙﹐人道惡盈而好謙。謙尊而光﹐卑而不可逾﹐君子之終也。惡﹐烏路反。好﹐呼報反。變﹐謂傾壞。流﹐謂聚而歸之。人能謙﹐則其居尊者﹐其徳愈光﹐其居卑者﹐人亦莫能過。此君子所以有終也。

《象》曰﹕地中有山﹐謙﹐君子以裒多益寡。稱物平施。裒﹐蒲侯反。稱﹐尺證反。施﹐始豉反。以卑蘊髙﹐謙之象也。裒多益寡﹐所以稱物之宜而平其施﹐損髙增卑以趣於平﹐亦謙之意也。

初六﹐謙謙君子﹐用涉大川﹐吉。以柔處下﹐謙之至也。君子之行也﹐以此涉難﹐何往不濟﹖故占者如是﹐則利以涉川也。

《象》曰「謙謙君子」﹐卑以自牧也。

六二﹐鳴謙﹐貞吉。柔順中正﹐以謙有聞﹐正而且吉者也。故其占如此。

《象》曰「鳴謙﹐貞吉」﹐中心得也。

九三﹐勞謙君子﹐有終吉。卦惟一陽﹐居下之上﹐剛而得正﹐上下所歸﹐有功勞而能謙﹐尢人所難﹐故有終而吉。占者如是﹐則如其應矣。

《象》曰「勞謙君子」﹐萬民服也。

六四﹐無不利﹐扌爲謙。扌爲﹐呼回反﹐與揮同。柔而得正﹐上而能下﹐其占無不利矣。然居九三之上﹐故戒以更當發揮其謙﹐以示不敢自安之意也。

《象》曰「無不利﹐扌爲謙」﹐不違則也。言不爲過。

六五﹐不富以其鄰。利用侵伐﹐無不利。以柔居尊﹐在上而能謙者也﹐故爲不富而能以其鄰之象。蓋從之者眾矣﹐猶有未服者﹐則利以徵之﹐而於他事亦無不利。人有是徳﹐則如其占也。

《象》曰「利用侵伐」﹐徵不服也。

上六﹐鳴謙﹐利用行師﹐徵邑國。謙極有聞﹐人之所與﹐故可用行師。然以其質柔而無位﹐故可以徵己「之邑國而已。

《象》曰「鳴謙」﹐志未得也。「可用行師」﹐徵邑國也。陰柔無位﹐才力不足﹐故其志未得。而至於行師﹐然亦適足以治其私邑而已。

坤下﹐震上。

豫﹕利建侯行師。豫﹐和樂也。人心和樂以應其上也。九四一陽﹐上下應之﹐其志得行﹐又以坤遇震﹐爲順以動﹐故其卦爲豫﹐而其占利以立君用師也。

《彖》曰「豫」﹐剛應而志行﹐順以動﹐豫。以卦體﹑卦徳釋卦名義。豫順以動﹐故天地如之﹐而況建侯行師乎﹖以卦徳釋卦辭。天地以順動﹐故日月不過而四時不忒﹐聖人以順動﹐則刑罰淸而民服。豫之時義大矣哉。極言之而贊其大也。

《象》曰﹕雷出地奮﹐豫﹐先王以作樂崇徳﹐殷薦之上帝﹐以配祖考。雷出地奮﹐和之至也。先王作樂﹐旣象其聲﹐又取其義。殷﹐盛也。

初六﹐鳴豫﹐凶。陰柔小人﹐上有彊援﹐得時主事﹐故不勝其豫而以自鳴﹐凶之道也。故其占如此。卦之得名﹐本爲和樂﹐然卦辭爲眾樂之義﹐爻辭除九四與卦同外﹐皆爲自樂﹐所以有吉凶之異。

《象》曰﹕初六「鳴豫」﹐志窮凶也。窮﹐謂滿極。

六二﹐介於石﹐不終日﹐貞吉。豫𨿽主樂﹐然易以溺人﹐溺則反而憂矣。卦獨此爻中而得正﹐是上下皆溺於豫﹐而獨能以中正自守﹐其介如石也。其徳安靜而堅確﹐故其思慮明審﹐不俟終日﹐而見凡事之幾微也。

《大學》曰「安而後能慮﹐慮而後能得。」意正如此。占者如是﹐則正而吉矣。

《象》曰「不終日﹐貞吉」﹐以中正也。

六三﹐盱豫悔﹐遲有悔。盱﹐況於反。盱﹐上視也。陰不中正而近於四﹐四爲卦主﹐故六三上視於四﹐而下溺於豫﹐宜有悔者也。故其象如此﹐而其占爲事當速悔。若悔之遲﹐則必有悔也。

《象》曰﹕盱豫有悔﹐位不當也。

九四﹐由豫﹐大有得。勿疑﹐朋盍簪。簪﹐側林反。九四﹐卦之所由以爲豫者也。故其象如此﹐而其占爲大有得。然又當至誠不疑﹐則朋類合而從之矣。故又因而戒之。簪﹐聚也﹐又速也。

《象》曰「由豫﹐大有得」﹐志大行也。

六五﹐貞疾﹐恆不死。當豫之時﹐以柔居尊﹐沈溺於豫﹐又乘九四之剛﹐眾不附而處勢危﹐故爲貞疾之象。然以其得中﹐故又爲恆不死之象。卽象而觀﹐占在其中矣。

《象》曰﹕六五「貞疾」﹐乘剛也。「恆不死」﹐中未亡也。

上六﹐冥豫。成有渝﹐無咎。渝﹐以朱反。以陰柔居豫極﹐爲昏冥於豫之象。以其動體﹐故又爲其事𨿽成﹐而能有渝之象。戒占者如是﹐則能補過而無咎﹐所以廣遷善之門也。

《象》曰﹕冥豫在上﹐何可長也﹖

震下﹐兌上。

隨﹕元亨﹐利貞﹐無咎。隨﹐從也。以卦變言之﹐本自《困》卦九來居初﹐又自《噬嗑》九來居五﹐而自《未濟》來者﹐兼此二變﹐皆剛來隨柔之義﹐以二體言之﹐爲此動而彼說﹐亦隨之義﹐故爲隨。己能隨物﹐物來隨己﹐彼此相從﹐其通易矣﹐故其占爲元亨。然必利於貞﹐乃得無咎。若所隨不貞﹐則𨿽大亨而不免於有咎矣。《春秋傳》﹕「穆姜曰﹕『有是四徳﹐隨而無咎﹔我皆無之﹐豈隨也哉﹖』」今按四徳𨿽非本義﹐然其下云云﹐深得占法之意。

《彖》曰﹕隨﹐剛來而下柔﹐動而說﹐隨。下﹐遐嫁反。說﹐音悅。以卦變﹑卦徳釋卦名義。大亨﹐貞無咎﹐而天下隨時。王肅本「時」作「之」﹐今當從之。釋卦辭﹐言能如是﹐則天下之所從也。隨時之義大矣哉。王肅本「時」字在「之」字下﹐今當從之。

《象》曰﹕澤中有雷﹐隨﹐君子以向晦入宴息。雷藏澤中﹐隨時休息。

初九﹐官有渝﹐貞吉。出門交有功。卦以物隨爲義﹐爻以隨物爲義。初九﹐以陽居下﹐爲震之主﹐卦之所以爲隨者也。旣有所隨﹐則有所偏主而變其常矣﹐惟得其正則吉。又當出門以交﹐不私其隨﹐則有功也。故其象占如此﹐亦因以戒之。

《象》曰「官有渝」﹐從正吉也。「出門交有功」﹐不失也。

六二﹐系小子﹐失丈夫。初陽在下而近﹐五陽正應而遠﹐二陰柔不能自守以須正應﹐故其象如此﹐凶吝可知﹐不假言矣。

《象》曰「系小子」﹐弗兼與也。

六三﹐系丈夫﹐失小子﹐隨有求得﹐利居貞。丈夫﹐謂九四。小子﹐亦謂初也。三近系四而失於初﹐其象與六二正相反。四陽當任而己隨之﹐有求必得﹐然非正應﹐故有不正而爲邪媚之嫌。故其占如此﹐而又戒以居貞也。

《象》曰「系丈夫」﹐志舍下也。捨﹐音扌捨。

九四﹐隨有獲﹐貞凶﹐有孚在道﹐以明﹐何咎﹖九四以剛居上之下﹐與五同徳﹐故其占隨而有獲。然勢陵於五﹐故𨿽正而凶。惟有孚在道而明﹐則上安而下從之﹐可以無咎也。占者當時之任﹐宜審此戒。

《象》曰「隨有獲」﹐其義凶也。「有孚在道」﹐明功也。

九五﹐孚於嘉﹐吉。陽剛中正﹐下應中正﹐是信於善也。占者如是﹐其吉宜矣。

《象》曰「孚於嘉﹐吉」﹐位正中也。

上六﹐拘系之﹐乃從維之。王用亨於西山。居隨之極﹐隨之固結而不可解者也。誠意之極﹐可通神明﹐故其占爲王用亨於西山。亨﹐亦當作祭享之享。自周而言﹐岐山在西﹐凡筮祭山川者得之。其誠意如是﹐則吉也。

《象》曰「拘系之」﹐上窮也。窮﹐極也。

巽下﹐艮上。

蠱﹕元亨﹐利涉大川。先甲三日﹐後甲三日。先﹐息薦反。後﹐胡豆反。蠱﹐壞極而有事也。其卦艮剛居上﹐巽柔居下﹐上下不交。下卑巽而上苟止﹐故其卦爲蠱。或曰﹐剛上柔下﹐謂卦變自《賁》來者﹐初上二下﹐自《井》來者﹐五上上下﹐自《旣濟》來者兼之﹐亦剛上而柔下﹐皆所以爲蠱也。蠱壞之極﹐亂當復治﹐故其占爲元亨﹐而利涉大川。甲﹐日之始﹐事之端也。先甲三日﹐辛也﹐後甲三日﹐丁也。前事過中而將壞﹐則可自新以爲後事之端﹐而不使至於大壞﹐後事方始而尙新。然更當致其丁寧之意﹐以監其前事之失﹐而不使至於速壞。聖人之戒深也。

《彖》曰「蠱」﹐剛上而柔下﹐巽而止﹐蠱。以卦體﹑卦變﹑卦徳釋卦名義﹐蓋如此﹐則積獘而至於蠱矣。「蠱﹐元亨」﹐而天下治也。「利涉大川」﹐往有事也。「先甲三日﹐後甲三日」﹐終則有始﹐天行也。釋卦辭。治蠱至於元亨﹐則亂而復治之象也。亂之終﹐治之始﹐天運然也。

《象》曰﹕山下有風﹐蠱。君子以振民育徳。山下有風﹐物壞而有事矣。而事莫大於二者﹐乃治己治人之道也。

初六﹐乾父之蠱﹐有子﹐考無咎﹐厲終吉。幹﹐如木之榦﹐枝葉之所附而立者也。蠱者﹐前人已壞之緒﹐故諸爻皆有父母之象。子能幹之﹐則飭治而振起矣。初六﹐蠱未深而事易濟﹐故其占爲有子則能治蠱﹐而考得無咎﹐然亦危矣。戒占者宜如是﹐又知危而能戒﹐則終吉也。

《象》曰「乾父之蠱」﹐意承考也。

九二﹐幹母之蠱﹐不可貞。九二剛中﹐上應六五﹐子幹母蠱而得中之象﹐以剛承柔而治其壞﹐故又戒以不可堅貞。言當巽以入之也。

《象》曰「幹母之蠱」﹐得中道也。

九三﹐乾父之蠱﹐小有悔﹐無大咎。過剛不中﹐故小有悔﹐巽體得正﹐故無大咎。

《象》曰「乾父之蠱」﹐終無咎也。

六四﹐裕父之蠱﹐往見吝。以陰居陰﹐不能有爲﹐寬裕以治蠱之象也。如是﹐則蠱將日深﹐故往則見吝。戒占者不可如是也。

《象》曰「裕父之蠱」﹐往未得也。

六五﹐乾父之蠱﹐用譽。柔中居尊﹐而九二承之以徳﹐以此幹蠱﹐可致聞譽﹐故其象占如此。

《象》曰﹕乾父用譽﹐承以徳也。

上九﹐不事王侯﹐髙尙其事。剛陽居上﹐在事之外﹐故爲此象﹐而占與戒﹐皆在其中矣。

《象》曰「不事王侯」﹐志可則也。

兌下﹐坤上。

臨﹕元亨﹐利貞。至於八月有凶。臨﹐進而淩逼於物也。二陽浸長以逼於陰﹐故爲臨。十二月之卦也。又﹐其爲卦﹐下兌說﹐上坤順。九二以剛居中﹐上應六五﹐故占者大亨而利於正。然至於八月﹐當有凶也。八月﹐謂自《復》卦一陽之月﹐至於《遁》卦二陰之月﹐陰長陽遁之時也。或曰﹐八月﹐謂夏正八月﹐於卦爲觀﹐亦臨之反對也。又因占而戒之。

《彖》曰「臨」﹐剛浸而長﹐長﹐丁丈反。以卦體釋卦名。說而順﹐剛中而應。說﹐音悅。又以卦徳﹑卦體言卦之善。大亨以正﹐天之道也。當剛長之時﹐又有此善﹐故其占如此也。「至於八月有凶」﹐消

不久也。言𨿽天運之當然﹐然君子宜知所戒。

《象》曰﹕澤上有地﹐臨﹐君子以教思無窮﹐容保民無疆。思﹐去聲。地臨於澤﹐上臨下也﹐二者皆臨下之事。教之無窮者﹐兌也﹐容之無疆者﹐坤也。

初九﹐咸臨﹐貞吉。卦惟二陽﹐徧臨四陰﹐故二爻皆有咸臨之象。初九剛而得正﹐故其占爲貞吉。

《象》曰「咸臨﹐貞吉」﹐志行正也。

九二﹐咸臨﹐吉﹐無不利。剛得中而勢上進﹐故其占吉而無不利也。

《象》曰「咸臨﹐吉﹐無不利」﹐未順命也。未詳。

六三﹐甘臨﹐無攸利﹐旣憂之﹐無咎。陰柔不中正﹐而居下之上﹐爲以甘說臨人之象。其占固無所利﹐然能憂而攺之﹐則無咎也。勉人遷善﹐爲教深矣。

《象》曰「甘臨」﹐位不當也。「旣憂之」﹐咎不長也。

六四﹐至臨﹐無咎。處得其位﹐下應初九﹐相臨之至﹐宜無咎者也。

《象》曰「至臨﹐無咎」﹐位當也。

六五﹐知臨﹐大君之宜﹐吉。知﹐音智。以柔居中﹐下應九二﹐不自用而任人﹐乃知之事﹐而大君之宜﹐吉之道也。

《象》曰「大君之宜」﹐行中之謂也。

上六﹐惇臨﹐吉﹐無咎。居卦之上﹐處臨之終﹐惇厚於臨﹐吉而無咎之道也﹐故其象占如此。

《象》曰﹕惇臨之吉﹐志在內也。

坤下﹐巽上。

觀﹕盥而不薦﹐有孚顒若。觀﹐官奐反。下「大觀」﹑「以觀」之「觀」﹐《大象》「觀」字﹐並同。觀者﹐有以示人而爲人所仰也。九五居上﹐四陰仰之﹐又內順外巽﹐而九五以中正示天下﹐所以爲觀。盥﹐將祭而潔手也。薦﹐奉酒食以祭也。顒然﹐尊敬之貌。言致其潔淸而不輕自用﹐則其孚信在中﹐而顒然可仰。戒占者當如是也。或曰「有孚顒若」﹐謂在下之人﹐信而仰之也。此卦四陰長而二陽消﹐正爲八月之卦﹐而名卦系辭﹐更取他義﹐亦扶陽抑陰之意。

《彖》曰﹕大觀在上﹐順而巽﹐中正以觀天下。以卦體﹑卦徳釋卦名義。「觀﹐盥而不薦﹐有孚顒若」﹐下觀而化也。觀﹐如字。下「觀天」﹑《大象》「觀民」之「觀」﹑六爻「觀」字﹐並同。釋卦辭。觀天之神道﹐而四時不忒﹐聖人以神道設教﹐而天下服矣。極言觀之道也。四時不忒﹐天之所以爲觀也。神道設教﹐聖人之所以爲觀也。

《象》曰﹕風行地上﹐觀﹐先王以省方觀民設教。省﹐悉井反。省方以觀民﹐設教以爲觀。

初六﹐童觀﹐小人無咎﹐君子吝。卦以觀示爲義﹐據九五爲主也﹐爻以觀瞻爲義﹐皆觀乎九五也。初六﹐陰柔在下﹐不能遠見﹐童觀之象。小人之道﹐君子之羞也。故其占在小人則無咎﹐君子得之﹐則可羞矣。

《象》曰﹕初六「童觀」﹐小人道也。

六二﹐窺觀﹐利女貞。陰柔居內而觀乎外﹐窺觀之象﹐女子之正也。故其占如此。丈夫得之﹐則非所利矣。

《象》曰﹕窺觀女貞﹐亦可醜也。在丈夫則爲醜也。

六三﹐觀我生﹐進退。我生﹐我之所行也。六三﹐居下之上﹐可進可退﹐故不觀九五﹐而獨觀己所行之通塞以爲進退。占者宜自審也。

《象》曰「觀我生﹐進退」﹐未失道也。

六四﹐觀國之光﹐利用賓於王。六四﹐最近於五﹐故有此象。其占爲利於朝覲仕進也。

《象》曰「觀國之光」﹐尙賓也。

九五﹐觀我生﹐君子無咎。九五﹐陽剛中正﹐以居尊位﹐其下四陰﹐仰而觀之﹐君子之象也。故戒居此位﹑得此占者﹐當觀己所行﹐必其陽剛中正亦如是焉﹐則得無咎也。

《象》曰「觀我生」﹐觀民也。此夫子以義言之﹐明人君觀己所行﹐不但一身之得失﹐又當觀民徳之善否﹐以自省察也。

上九﹐觀其生﹐君子無咎。上九﹐陽剛居尊位之上﹐𨿽不當事任﹐而亦爲下所觀﹐故其戒辭略與五同。但以「我」爲「其」﹐小有主賓之異耳。

《象》曰「觀其生」﹐志未平也。志未平﹐言𨿽不得位﹐未可忘戒懼也。

震下﹐離上。

噬嗑﹕亨﹐利用獄。噬﹐市利反。嗑﹐胡臘反。噬﹐嚙也。嗑﹐合也。物有間者﹐嚙而合之也。爲卦上下兩陽而中虛﹐頤口之象﹐九四一陽﹐間於其中﹐必嚙之而後合﹐故爲噬嗑。其占當得亨通者﹐有間故不通﹐嚙之而合﹐則亨通矣。又三陰三陽﹐剛柔中半﹐下動上明﹐下雷上電﹐本自《益》卦六四之柔﹐上行以至於五而得其中﹐是以陰居陽﹐𨿽不當位而利用獄。蓋治獄之道﹐惟威與明﹐而得其中之爲貴。故筮得之者﹐有其徳﹐則應其占也。

《彖》曰﹕頤中有物﹐曰噬嗑。以卦體釋卦名義。噬嗑而亨﹐剛柔分﹐動而明﹐雷電合而章。柔得中而上行﹐𨿽不當位﹐利用獄也。上﹐時掌反。又以卦名﹑卦體﹑卦徳﹑二象卦變釋卦辭。

《象》曰﹕雷電﹐噬嗑﹔先王以明罰敕法。雷電﹐當作「電雷」。

初九﹐屨校滅趾﹐無咎。校﹐音教。初﹑上無位﹐爲受刑之象。中四爻爲用刑之象。初在卦始﹐罪薄過小﹐又在卦下﹐故爲履校滅趾之象。止惡於初﹐故得無咎。占者小傷而無咎也。

《象》曰「屨校滅趾」﹐不行也。滅趾﹐又有不進於惡之象。

六二﹐噬膚滅鼻﹐無咎。祭有膚鼎﹐蓋肉之柔脆﹐噬而易嗑者。六二中正﹐故其所治如噬膚之易。然以柔乘剛﹐故𨿽甚易﹐亦不免於傷滅其鼻。占者𨿽傷而終無咎也。

《象》曰「噬膚滅鼻」﹐乘剛也。

六三﹐噬臘肉﹐遇毒﹐小吝﹐無咎。臘﹐音昔。臘肉﹐謂獸臘﹐全體骨而爲之者﹐堅韌之物也。陰柔不中正﹐治人而人不服﹐爲噬臘遇毒之象。占𨿽小吝﹐然時當噬嗑﹐於義爲無咎也。

《象》曰「遇毒」﹐位不當也。

九四﹐噬乾胏﹐得金矢﹐利艱貞﹐吉。乾﹐音乾。胏﹐緇美反。胏﹐肉之帶骨者﹐與「胾」通。《周禮》﹕獄訟﹐入鈞金束矢而後聽之。九四﹐以剛居柔﹐得用刑之道﹐故有此象。言所噬愈堅﹐而得聽訟之宜也。然必利於艱難正固﹐則吉。戒占者﹐宜如是也。

《象》曰「利艱貞﹐吉」﹐未光也。

六五﹐噬幹肉﹐得黃金﹐貞厲﹐無咎。噬乾肉﹐難於膚而易於臘胏者也。黃﹐中色。金﹐亦謂鈞金。六五﹐柔順而中﹐以居尊位﹐用刑於人﹐人無不服﹐故有此象。然必貞厲﹐乃得無咎。亦戒占者之辭也。

《象》曰「貞厲﹐無咎」﹐得當也。

上九﹐何校滅耳﹐凶。何﹐何可反。何﹐負也。過極之陽﹐在卦之上﹐惡極罪大﹐凶之道也。故其象占如此。

《象》曰「何校滅耳」﹐聰不明也。滅耳﹐蓋罪其聽之不聰也。若能審聽而早圖之﹐則無此凶矣。

第二卷

下經

艮下﹐兌上。

咸﹕亨﹐利貞﹐取女吉。取﹐七具反。咸﹐交感也。兌柔在上﹐艮剛在下﹐而交相感應﹐又艮止則感之專﹐兌說則應之至﹐又艮以少男下於兌之少女﹐男先於女﹐得男女之正﹐婚姻之時﹐故其卦爲咸。其占亨而利貞﹐取女則吉。蓋感有必通之理﹐然不以貞﹐則失其亨﹐而所爲皆凶矣。

《彖》曰「咸」﹐感也。釋卦名義。柔上而剛下﹐二气感應以相與。止而說﹐男下女﹐是以「亨﹐利貞﹐取女吉」也。說﹐音悅。「男下」之下﹐遐嫁反。以卦體﹑卦徳﹑卦象釋卦辭。或以卦變言柔上剛下之

義﹐曰﹕《咸》自《旅》來﹐柔上居六﹐剛下居五也。亦通。天地感而萬物化生﹐聖人感人心而天下和平﹐觀其所感﹐而天地萬物之情可見矣。極言感通之理。

《象》曰﹕山上有澤﹐咸﹐君子以虛受人。山上有澤﹐以虛而通也。

初六﹐咸其拇。拇﹐茂後反。拇﹐足大指也。《咸》以人身取象﹐感於最下﹐咸拇之象也。感之尙淺﹐欲進未能﹐故不言吉凶。此卦𨿽主於感﹐然六爻皆宜靜而不宜動也。

《象》曰「咸其拇」﹐志在外也。

六二﹐咸其腓﹐凶﹐居吉。腓﹐房非反。腓﹐足肚也。欲行則先自動﹐躁妄而不能固守者也。二當其處﹐又以陰柔不能固守﹐故取其象。然有中正之徳﹐能居其所﹐故其占動凶而靜吉也。

《象》曰﹕𨿽「凶﹐居吉」﹐順不害也。

九三﹐咸其股﹐執其隨﹐往吝。股﹐隨足而動﹐不能自專者也。執者﹐主當持守之意。下二爻皆欲動者﹐三亦不能自守而隨之﹐往則吝矣。故其象占如此。

《象》曰「咸其股」﹐亦不處也。志在隨人﹐所執下也。言亦者﹐因前二爻皆欲動而云也。二爻陰躁﹐其動也宜。九三陽剛﹐居止之極﹐宜靜而動﹐可吝之甚也。

九四﹐貞吉﹐悔亡﹐憧憧往來﹐朋從爾思。憧﹐昌容反﹐又音同。九四﹐居股之上﹐脢之下﹐又當三陽之中﹐心之象﹐咸之主也。心之感物﹐當正而固﹐乃得其理。今九四乃以陽居陰﹐爲失其正而不能固﹐故因占設戒﹐以爲能正而固﹐則吉而悔亡。若憧憧往來﹐不能正固而累於私感﹐則但其朋類從之﹐不復能及遠矣。

《象》曰「貞吉﹐悔亡」﹐未感害也。「憧憧往來」﹐未光大也。感害﹐言不正而感﹐則有害也。

九五﹐咸其脢﹐無悔。脢﹐武杯反﹐又音每。脢﹐背肉﹐在心上而相背﹐不能感物而無私系。九五﹐適當其處﹐故取其象﹐而戒占者以能如是﹐則𨿽不能感物﹐而亦可以無悔也。

《象》曰「咸其脢」﹐志末也。志末﹐謂不能感物。

上六﹐咸其輔頰舌。頰﹐古協反。輔頰舌﹐皆所以言者﹐而在身之上。上六﹐以陰居說之終﹐處咸之極﹐感人以言而無其實。又兌爲口舌﹐故其象如此﹐凶咎可知。

《象》曰「咸其輔頰舌」﹐滕口說也。滕﹑騰通用。

巽下﹐震上。

恆﹕亨﹐無咎﹐利貞﹐利有攸往。恆﹐常久也。爲卦震剛在上﹐巽柔在下﹐震雷巽風﹐二物相與﹐巽順震動﹐爲巽而動。二體六爻﹐陰陽相應。四者皆理之常﹐故爲恆。其占爲能久於其道﹐則亨而無咎。然又必利於守貞﹐則乃爲得所常久之道﹐而利有所往也。

《彖》曰「恆」﹐久也。剛上而柔下﹐雷風相與﹐巽而動﹐剛柔皆應﹐恆。以卦體﹑卦象﹑卦徳釋卦名義。或以卦變言剛上柔下之義﹐曰﹕《恆》自《丰》來﹐剛上居二﹐柔下居初也。亦通。「恆﹐亨﹐無咎﹐利貞」﹐久於其道也。天地之道﹐恆久而不已也。恆固能亨﹐且無咎矣。然必利於正﹐乃爲久於其道﹐不正則久非其道矣。天地之道﹐所以長久﹐亦以正而已矣。「利有攸往」﹐終則有始也。久於其道﹐終也﹐利有攸往﹐始也。動靜相生﹐循環之理﹐然必靜爲主也。日月得天而能久照﹐四時變化而能久成。聖人久於其道﹐而天下化成。觀其所恆﹐而天地萬物之情可見矣。極言恆久之道。

《象》曰﹕雷風﹐恆﹐君子以立不易方。

初六﹐浚恆﹐貞凶﹐無攸利。初與四爲正應﹐理之常也﹐然初居下而在初﹐未可以深有所求。四震體而陽性﹐上而不下﹐又爲二三所隔﹐應初之意﹐異乎常矣。初之柔暗﹐不能度勢﹐又以陰居巽下﹐爲巽之主﹐其性務入﹐故深以常理求之﹐浚恆之象也。占者如此﹐則𨿽貞亦凶﹐而無所利矣。

《象》曰﹕浚恆之凶﹐始求深也。

九二﹐悔亡。以陽居陰﹐本當有悔﹐以其久中﹐故得亡也。

《象》曰﹕九二「悔亡」﹐能久中也。

九三﹐不恆其徳﹐或承之羞﹐貞吝。位𨿽得正﹐然過剛不中﹐志從於上﹐不能久於其所﹐故爲不恆其徳﹐或承之羞之象。或者﹐不知其何人之辭。承﹐奉也﹐言人皆得奉而進之﹐不知其所自來也。貞吝者﹐正而不恆﹐爲可羞吝。申戒占者之辭。

《象》曰「不恆其徳」﹐無所容也。

九四﹐田無禽。以陽居陰﹐久非其位﹐故爲此象。占者田無所獲﹐而凡事亦不得其所求也。

《象》曰﹕久非其位﹐安得禽也﹖

六五﹐恆其徳﹐貞﹐婦人吉﹐夫子凶。以柔中而應剛中﹐常久不易﹐正而固矣。然乃婦人之道﹐非夫子之宜也。故其象占如此。

《象》曰﹕婦人貞吉﹐從一而終也。夫子制義﹐從婦凶也。

上六﹐振恆﹐凶。振者﹐動之速也。上六﹐居恆之極﹐處震之終﹐恆極則不常﹐震終則過動﹐又陰柔不能固守﹐居上非其所安﹐故有振恆之象﹐而其占則凶也。

《象》曰﹕振恆在上﹐大無功也。

艮下﹐乾上。

遁﹕亨﹐小利貞。遁﹐徒困反。遁﹐退避也。爲卦二陰浸長﹐陽當退避﹐故爲遁﹐六月之卦也。陽𨿽當遁﹐然九五當位﹐而下有六二之應﹐若猶可以有爲。但二陰浸長於下﹐則其勢不可以不遁﹐故其占爲君子能遁則身𨿽退而道亨﹔小人則利於守正﹐不可以浸長之故﹐而遂侵迫於陽也。小﹐謂陰柔小人也。此卦之占﹐與《否》之初二兩爻相類。

《彖》曰「遁﹐亨」﹐遁而亨也。剛當位而應﹐與時行也。以九五一爻釋亨義。「小利貞」﹐浸而長也。長﹐丁丈反。以下二陰釋小利貞。遁之時義大矣哉。陰方浸長﹐處之爲難﹐故其時義爲尢大也。

《象》曰﹕天下有山﹐遁﹐君子以遠小人﹐不惡而嚴。遠﹐袁萬反。天體無窮﹐山髙有限﹐遁之象也。嚴者﹐君子自守之常﹐而小人自不能近。

初六﹐遁尾﹐厲﹐勿用有攸往。遁而在後﹐尾之象﹐危之道也。占者不可以有所往﹐但晦處靜俟﹐可免災耳。

《象》曰﹕遁尾之厲﹐不往﹐何災也﹖

六二﹐執之用黃牛之革﹐莫之勝說。勝﹐音升。說﹐吐活反。以中順自守﹐人莫能解﹐必遁之志也。占者固守﹐亦當如是。

《象》曰﹕執用黃牛﹐固志也。

九三﹐系遁﹐有疾厲﹐畜臣妾﹐吉。畜﹐許六反。下比二陰﹐當遁而有所系之象﹐有疾而危之道也。然以畜臣妾則吉﹐蓋君子之於小人﹐惟臣妾﹐則不必其賢而可畜耳。故其占如此。

《象》曰﹕系遁之厲﹐有疾憊也。「畜臣妾﹐吉」﹐不可大事也。憊﹐音敗。

九四﹐好遁﹐君子吉﹐小人否。好﹐呼報反。否﹐方有反。下應初六﹐而乾體剛健﹐有所好而能絕之以遁之象也。惟自克之君子能之﹐而小人不能。故占者君子則吉﹐而小人否也。

《象》曰﹕君子好遁﹐小人否也。

九五﹐嘉遁﹐貞吉。剛陽中正﹐下應六二﹐亦柔順而中正﹐遁之嘉美者也。占者如是﹐而正則吉矣。

《象》曰「嘉遁﹐貞吉」﹐以正志也。

上九﹐肥遁﹐無不利。以剛陽居卦外﹐下無系應﹐遁之遠而處之裕者也。故其象占如此。肥者﹐寬裕自得之意。

《象》曰「肥遁﹐無不利」﹐無所疑也。

乾下﹐震上。

大壯﹕利貞。大﹐謂陽也。四陽盛長﹐故爲大壯﹐二月之卦也。陽壯﹐則占者吉亨﹐不假言﹐但利在正固而已。

《彖》曰「大壯」﹐大者壯也。剛以動﹐故壯。釋卦名義。以卦體言﹐則陽長過中﹐大者壯也。以卦徳言﹐則乾剛震動﹐所以壯也。「大壯﹐利貞」﹐大者正也﹐正大而天地之情可見矣。釋利貞之義﹐而極言之。

《象》曰﹕雷在天上﹐大壯君子以非禮弗履。自勝者彊。

初九﹐壯於趾﹐徵凶﹐有孚。趾在下而進﹐動之物也。剛陽處下而當壯時﹐壯於進者也﹐故有此象。居下而壯於進﹐其凶必矣。故其占又如此。

《象》曰「壯於趾」﹐其孚窮也。言必困窮。

九二﹐貞吉。以陽居陰﹐已不得其正矣。然所處得中﹐則猶可因以不失其正﹐故戒占者使因中以求正﹐然後可以得吉也。

《象》曰﹕九二「貞吉」﹐以中也。

九三﹐小人用壯﹐君子用罔﹐貞厲﹐羝羊觸藩﹐羸其角。羝﹐音低。羸﹐力追反。過剛不中﹐當壯之時﹐是小人用壯﹐而君子則用罔也。罔﹐無也﹔視有如無﹐君子之過於勇者也。如此﹐則𨿽正亦危矣。羝羊﹐剛壯喜觸之物。藩﹐籬也。羸﹐困也。貞厲之占﹐其象如此。

《象》曰「小人用壯」﹐君子罔也。小人以壯敗﹐君子以罔困。

九四﹐貞吉﹐悔亡﹐藩決不羸﹐壯於大輿之車復。車復﹐音福。貞吉﹐悔亡﹐與《咸》九四同占。藩決不羸﹐承上文而言也。決﹐開也。三前有四﹐猶有藩焉。四前二陰﹐則藩決矣。壯於大輿之車復﹐亦可進之象也。以陽居陰﹐不極其剛﹐故其象如此。

《象》曰「藩決不羸」﹐尙往也。尙﹑上通。

六五﹐喪羊於易﹐無悔。喪﹐息浪反。《象》同。易﹐以豉反﹐一音亦。《旅》卦同。卦體似《兌》﹐有羊象焉﹐外柔而內剛者也。獨六五以柔居中﹐不能抵觸﹐𨿽失其壯﹐然亦無所悔矣。故其象如此﹐而占亦與《咸》九五同。易﹐容易之易。言忽然不覺其亡也。或作疆埸之「埸」﹐亦通《漢﹖食貨志》「埸」作「易」。

《象》曰「喪羊於易」﹐位不當也。

上六﹐羝羊觸藩﹐不能退﹐不能遂﹐無攸利﹐艱則吉。壯終動極﹐故觸藩而不能退。然其質本柔﹐故又不能遂其進也。其象如此﹐其占可知。然猶幸其不剛﹐故能艱以處﹐則尙可以得吉也。

《象》曰「不能退﹐不能遂」﹐不詳也。「艱則吉」﹐咎不長也。

坤下﹐離上。晉﹕康侯用錫馬蕃庶﹐晝日三接。晉﹐進也。康侯﹐安國之侯也。錫馬蕃庶﹐晝日三接﹐言多受大賜﹐而顯被親禮也。蓋其爲卦上離下坤﹐有日出地上之象﹐順而麗乎大明之徳﹐又其變自《觀》而來﹐爲六四之柔進而上行以至於五。占者有是三者﹐則亦當有是寵也。

《彖》曰「晉」﹐進也。釋卦名義。明出地上﹐順而麗乎大明﹐柔進而上行﹐是以「康侯用錫馬蕃庶﹐晝日三接」也。「上行」之上﹐時掌反。以卦象﹑卦徳﹑卦變釋卦辭。

《象》曰﹕明出地上﹐晉﹐君子以自昭明徳。昭﹐明之也。

初六﹐晉如摧如﹐貞吉﹐罔孚﹐裕無咎。以陰居下﹐應不中正﹐有欲進見摧之象。占者如是﹐而能守正則吉。設不爲人所信﹐亦當處以寬裕﹐則無咎也。

《象》曰「晉如摧如」﹐獨行正也。「裕無咎」﹐未受命也。初居下位﹐未有官守之命。

六二﹐晉如愁如﹐貞吉﹐受玆介福於其王母。六二﹐中正﹐上無應援﹐故欲進而愁。占者如是﹐而能守正則吉﹐而受福於王母也。王母﹐指六五﹐蓋享先妣之吉占。而凡以陰居尊者﹐皆其類也。

《象》曰「受玆介福」﹐以中正也。

六三﹐眾允﹐悔亡。三不中正﹐宜有悔者﹐以其與下二陰皆欲上進﹐是以爲眾所信而悔亡也。

《象》曰﹕眾允之志﹐上行也。

九四﹐晉如鼫鼠﹐貞厲。鼫﹐音石。不中不正﹐以竊髙位﹐貪而畏人﹐蓋危道也。故爲鼫鼠之象。占者如是﹐𨿽正亦危。

《象》曰﹕鼫鼠貞厲﹐位不當也。

六五﹐悔亡﹐失得勿卹﹐往吉﹐無不利。以陰居陽﹐宜有悔矣。以大明在上﹐而下皆順從﹐故占者得之﹐則其悔亡。又一切去其計功謀利之心﹐則往吉而無不利也。然亦必有其徳﹐乃應其占耳。

《象》曰「失得勿卹」﹐往有慶也。

上九﹐晉其角﹐維用伐邑﹐厲吉無咎﹐貞吝。角剛而居上。上九剛進之極﹐有其象矣。占者得之﹐而以伐其私邑﹐則𨿽危而吉且無咎。然以極剛治小邑﹐𨿽得其正﹐亦可吝矣。

《象》曰「維用伐邑」﹐道未光也。

離下﹐坤上。

明夷﹕利艱貞。夷﹐傷也。爲卦下離上坤﹐日入地中﹐明而見傷之象﹐故爲明夷。又其上六爲暗之主﹐六五近之﹐故占者利於艱難以守正﹐而自晦其明也。

《彖》曰﹕明入地中﹐明夷﹐以卦象釋卦名。內文明而外柔順﹐以蒙大難﹐文王以之。難﹐去聲。下同。以卦徳釋卦義。蒙大難﹐謂遭紂之亂而見囚也。「利艱貞」﹐晦其明也﹐內難而能正其志﹐箕子以之。以六五一爻之義釋卦辭。內難﹐謂爲紂近親﹐在其國內﹐如六五之近於上六也。

《象》曰﹕明入地中﹐明夷﹐君子以蒞眾﹐用晦而明。

初九﹐明夷於飛﹐垂其翼﹐君子於行﹐三日不食。有攸往﹐主人有言。飛而垂翼﹐見傷之象﹐占者行而不食。所如不合﹐時義當然﹐不得而避也。

《象》曰「君子於行」﹐義不食也。惟義所在﹐不食可也。

六二﹐明夷﹐夷於左股﹐用拯馬壯﹐吉。拯﹐之陵反。《渙》初爻同。傷而未切﹐救之速則免矣。故其象占如此。

《象》曰﹕六二之吉﹐順以則也。

九三﹐明夷於南狩﹐得其大首﹐不可疾貞。以剛居剛﹐又在明體之上﹐而屈於至暗之下﹐正與上六暗主爲應﹐故有向明除害﹐得其首惡之象。然不可以亟也﹐故有不可疾貞之戒。成湯起於夏臺﹐文王興於羑里﹐正合此爻之義﹐而小事亦有然者。

《象》曰﹕南狩之志﹐乃大得也。

六四﹐入於左腹﹐獲明夷之心﹐於出門庭。此爻之義未詳。竊疑左腹者﹐幽隱之處。獲明夷之心﹐於出門庭者﹐得意於遠去之義。言筮而得此者﹐其自處當如是也。蓋離體爲至明之徳﹐坤體爲至暗之地﹐下三爻明在暗外﹐故隨其遠近髙下而處之不同。六四﹐以柔正居暗地而尙淺﹐故猶可以得意於遠去。五以柔中居暗地而已迫﹐故爲內難正志以晦其明之象。上則極乎暗矣﹐故爲自傷其明以至於暗﹐而又足以傷人之明。蓋下五爻皆爲君子﹐獨上一爻爲暗君也。

《象》曰「入於左腹」﹐獲心意也。意﹐葉音臆。

六五﹐箕子之明夷﹐利貞。居至暗之地﹐近至暗之君﹐而能正其志﹐箕子之象也﹐貞之至也。利貞﹐以戒占者。

《象》曰﹕箕子之貞﹐明不可息也。

上六﹐不明晦﹐初登於天﹐後入於地。以陰居坤之極﹐不明其徳以至於晦。始則處髙位﹐以傷人之明。終必至於自傷﹐而墜厥命。故其象如此﹐而占亦在其中矣。

《象》曰「初登於天」﹐照四國也。「後入於地」﹐失則也。照四國﹐以位言。

離下﹐巽上。

家人﹕利女貞。家人者﹐一家之人。卦之九五﹑六二﹐外內各得其正﹐故爲家人。利女貞者﹐欲先正乎內也。內正則外無不正矣。

《彖》曰「家人」﹐女正位乎內﹐男正位乎外﹔男女正﹐天地之大義也。以卦體九五﹑六二﹐釋利女貞之義。家人有嚴君焉﹐父母之謂也。亦謂二五。父父﹑子子﹑兄兄﹑弟弟﹑夫夫﹑婦婦﹐而家道正﹐

正家而天下定矣。上父初子﹐五三夫﹐四二婦﹐五兄三弟﹐以卦畫推之﹐又有此象。

《象》曰﹕風自火出﹐家人﹐君子以言有物﹐而行有恆。行﹐下孟反。身修則家治矣。

初九﹐閒有家﹐悔亡。初九以剛陽處有家之始﹐能防閒之﹐其悔亡矣。戒占者當如是也。

《象》曰「閒有家」﹐志未變也。志未變而預防之。

六二﹐無攸遂﹐在中饋﹐貞吉。六二柔順中正﹐女之正位乎內者也﹐故其象占如此。

《象》曰﹕六二之吉﹐順以巽也。

九三﹐家人嗃嗃﹐悔厲吉﹐婦子嘻嘻﹐終吝。嗃﹐呼落反。嘻﹐喜悲反。《象》同。以剛居剛而不中﹐過乎剛者也﹐故有嗃嗃嚴厲之象。如是﹐則𨿽有悔厲而吉也。嘻嘻者﹐嗃嗃之反﹐吝之道也。占者各以其徳爲應﹐故兩言之。

《象》曰「家人嗃嗃」﹐未失也。「婦子嘻嘻」﹐失家節也。

六四﹐富家﹐大吉。陽主義﹐陰主利﹐以陰居陰而在上位﹐能富其家者也。

《象》曰「富家﹐大吉」﹐順在位也。

九五﹐王假有家﹐勿卹﹐吉。假﹐更白反。假﹐至也﹐如「假於太廟」之「假」。有家﹐猶言有國也。九五﹐剛健中正﹐下應六二之柔順中正﹐王者以是至於其家﹐則勿用憂卹而吉可必矣。蓋聘納后妃之吉占﹐而凡有是徳者遇之﹐皆吉也。

《象》曰「王假有家」﹐交相愛也。程子曰「夫愛其內助﹐婦愛其刑家。」

上九﹐有孚威如﹐終吉。上九以剛居上﹐在卦之終﹐故言正家久遠之道。占者必有誠信嚴威﹐則終吉也。

《象》曰﹕威如之吉﹐反身之謂也。謂非作威也﹐反身自治﹐則人畏服之矣。

兌下﹐離上。

睽﹕小事吉。睽﹐苦圭反。睽﹐乖異也。爲卦上火下澤﹐性相違異﹔中女﹑少女﹐志不同歸﹐故爲睽。然以卦徳言之﹐內說而外明。以卦變言之﹐則自《離》來者﹐柔進居三﹐自《中孚》來者﹐柔進居五﹐自《家人》來者兼之。以卦體言之﹐則六五得中﹐而下應九二之剛。是以其占不可大事﹐而小事尙有吉之道也。

《彖》曰「睽」﹐火動而上﹐澤動而下﹐二女同居﹐其志不同行。上﹑下俱上聲。下同。以卦象釋卦名義。說而麗乎明﹐柔進而上行﹐得中而應乎剛﹐是以小事吉。說﹐音悅。以卦徳﹑卦變﹑卦體釋卦辭。天地睽而其事同也﹐男女睽而其志通也﹐萬物睽而其事類也。睽之時用大矣哉。極言其理而贊之。

《象》曰﹕上火下澤﹐睽﹐君子以同而異。二卦合體而性不同。

初九﹐悔亡﹐喪馬勿逐﹐自復﹐見惡人﹐無咎。喪﹐去聲。上無正應﹐有悔也。而居睽之時﹐同徳相應﹐其悔亡矣。故有喪馬勿逐而自復之象。然亦必見惡人﹐然後可以辟咎﹐如孔子之於陽貨也。

《象》曰「見惡人」﹐以辟咎也。辟﹐音避。

九二﹐遇主於巷﹐無咎。二﹑五陰陽正應﹐居睽之時﹐乖戾不合﹐必委曲相求而得會遇﹐乃爲無咎﹐故其象占如此。

《象》曰「遇主於巷」﹐未失道也。本其正應﹐非有邪也。

六三﹐見輿曳﹐其牛掣﹐其人天且劓。無初有終。曳﹐以制反。掣﹐昌逝反。劓﹐魚器反。六三﹑上九正應﹐而三居二陽之間﹐後爲二所曳﹐前爲四所掣﹐而當睽之時﹐上九猜很方深﹐故又有髡劓之傷。然邪不勝正﹐終必得合﹐故其象占如此。

《象》曰「見輿曳」﹐位不當也。「無初有終」﹐遇剛也。

九四﹐睽孤﹐遇元夫﹐交孚﹐厲無咎。夫﹐如字。睽孤﹐謂無應。遇元夫﹐謂得初九。交孚﹐謂同徳相信。然當睽時﹐故必危厲﹐乃得無咎。占者亦如是也。

《象》曰﹕交孚無咎﹐志行也。

六五﹐悔亡﹐厥宗噬膚﹐往何咎﹖噬﹐市制反。以陰居陽﹐悔也。居中得應﹐故能亡之。厥宗﹐指九二。噬膚﹐言易合。六五﹐有柔中之徳﹐故其象占如是。

《象》曰「厥宗噬膚」﹐往有慶也。

上九﹐睽孤﹔見豕負塗﹐載鬼一車﹐先張之弧﹐後說之弧﹐匪寇婚媾。往遇雨則吉。弧﹐音胡。說﹐吐活反。媾﹐古豆反。睽孤﹐謂六三爲二陽所制﹐而己以剛處明極睽極之地﹐又自猜很而乖離也。見豕負

塗﹐見其污也。載鬼一車﹐以無爲有也。張弧﹐欲射之也。說弧﹐疑稍釋也。匪寇婚媾﹐知其非寇而實親也。往遇雨則吉﹐疑盡釋而睽合也。上九之與六三﹐先睽後合﹐故其象占如此。

《象》曰﹕遇雨之吉﹐羣疑亡也。

艮下﹐坎上。

蹇﹕利西南﹐不利東北﹐利見大人﹐貞吉。蹇﹐紀免反。蹇﹐難也﹔足不能進﹐行之難也。爲卦艮下坎上﹐見險而止﹐故爲蹇。西南平易﹐東北險阻。又﹐艮﹐方也﹐方在蹇中﹐不宜走險。又卦自《小過》而來﹐陽進則往居五而得中﹐退則入於艮而不進。故其占曰利西南﹐不利東北。當蹇之時﹐必見大人﹐然後可以濟難。又﹐必守正﹐然後得吉。而卦之九五﹐剛健中正﹐有大人之象。自二以上﹐五爻皆得正位﹐則又貞之義也。故其占又曰利見大人﹐貞吉。蓋見險者貴於能止﹐而又不可終於止。處險者利於進﹐而不可失其正也。

《彖》曰「蹇」﹐難也﹐險在前也。見險而能止﹐知矣哉﹗難﹐乃旦反。知﹐音智。以卦徳釋卦名義﹐而贊其美。「蹇﹐利西南」﹐往得中也。「不利東北」﹐其道窮也。「利見大人」﹐往有功也。當位

貞吉﹐以正邦也。蹇之時用大矣哉。以卦變﹑卦體釋卦辭﹐而贊其時用之大也。

《象》曰﹕山上有水﹐蹇﹐君子以反身修徳。

初六﹐往蹇﹐來譽。往遇險﹐來得譽。

《象》曰「往蹇﹐來譽」﹐宜待也。

六二﹐王臣蹇蹇﹐匪躬之故。柔順中正﹐正應在上﹐而在險中﹐故蹇而又蹇﹐以求濟之﹐非以其身之故也。不言吉凶者﹐占者但當鞠躬盡力而已﹐至於成敗利鈍﹐則非所論也。

《象》曰「王臣蹇蹇」﹐終無尢也。事𨿽不濟﹐亦無可尢。

九三﹐往蹇﹐來反。反就二陰﹐得其所安。

《象》曰「往蹇﹐來反」﹐內喜之也。

六四﹐往蹇﹐來連。連於九三﹐合力以濟。

《象》曰「往蹇﹐來連」﹐當位實也。當﹐去聲。

九五﹐大蹇﹐朋來。大蹇者﹐非常之蹇也。九五居尊﹐而有剛健中正之徳﹐必有朋來而助之者。占者有是徳﹐則有是助矣。

《象》曰「大蹇﹐朋來」﹐以中節也。

上六﹐往蹇﹐來碩﹐吉﹐利見大人。已在卦極﹐往無所之﹐益以蹇耳。來就九五﹐與之濟蹇﹐則有碩大之功。大人﹐指九五。曉占者宜如是也。

《象》曰「往蹇﹐來碩」﹐志在內也。「利見大人」﹐以從貴也。

坎下﹐震上。

解﹕利西南﹐無所往﹐其來復吉﹐有攸往﹐夙吉。解﹐音蟹。《彖傳》《大象》同。解﹐難之散也。居險能動﹐則出於險之外矣﹐解之象也。難之旣解﹐利於平易安靜﹐不欲久爲煩擾。且其卦自《升》來﹐三往居四﹐入於坤體﹐二居其所﹐而又得中﹐故利於西南平易之地。若無所往﹐則宜來復其所而安靜。若尙有所往﹐則宜早往早復﹐不可久煩擾也。

《彖》曰「解」﹐險以動﹐動而免乎險﹐解。以卦徳釋卦名義。「解﹐利西南」﹐往得眾也。「其來復吉」﹐乃得中也。「有攸往﹐夙吉」﹐往有功也。以卦變釋卦辭。《坤》爲眾﹐得眾﹐謂九四入坤體得中有

功﹐皆指九二。天地解而雷雨作﹐雷雨作而百果艸木皆甲坼。解之時大矣哉。極言而贊其大也。

《象》曰﹕雷雨作﹐解﹐君子以赦過宥罪。

初六﹐無咎。難旣解矣﹐以柔在下﹐上有正應﹐何咎之有﹖故其占如此。

《象》曰﹕剛柔之際﹐義無咎也。

九二﹐田獲三狐﹐得黃矢﹐貞吉。此爻取象之意未詳。或曰﹕卦凡四陰﹐除六五君位﹐餘三陰﹐卽三狐之象也。大抵此爻爲卜田之吉占﹐亦爲去邪媚而得中直之象。能守其正﹐則無不吉矣。

《象》曰﹕九二「貞吉」﹐得中道也。

六三﹐負且乘﹐致寇至﹐貞吝。乘﹐如字﹔又石證反。《系辭》備矣。貞吝﹐言𨿽以正得之﹐亦可羞也﹐惟避而去之爲可免耳。

《象》曰「負且乘」﹐亦可醜也。自我致戎﹐又誰咎也﹖戎﹐古本作「寇」。

九四﹐解而拇﹐朋至斯孚。解﹐佳買反。《象》同。拇﹐茂後反。拇﹐指初。初與四﹐皆不得其位而相應﹐應之不以正者也。然四陽初陰﹐其類不同﹐若能解而去之﹐則君子之朋至而相信也。

《象》曰「解而拇」﹐未當位也。

六五﹐君子維有解﹐吉﹐有孚於小人。解﹐音蟹。《象》同。卦凡四陰﹐而六五當君位﹐與三陰同類者﹐必解而去之則吉也。孚﹐驗也。君子有解﹐以小人之退爲驗也。

《象》曰﹕君子有解﹐小人退也。

上六﹐公用射隼於髙墉之上﹐獲之﹐無不利。射﹐食亦反。隼﹐荀尹反。《系辭》備矣。

《象》曰﹕公用射隼﹐以解悖也。解﹐佳買反。

兌下﹐艮上。

損﹕有孚﹐元吉﹑無咎﹑可貞﹑利有攸往。損﹐減省也。爲卦損下卦上畫之陽﹐益上卦上畫之陰﹐損兌澤之深﹐益艮山之髙﹐損下益上﹐損內益外﹐剝民奉君之象﹐所以爲損也。損所當損﹐而有孚信﹐則其占當有此下四者之應矣。曷之用﹖二簋可用享。簋﹐音軌。言當損時﹐則至薄無害。

《彖》曰「損」﹐損下益上﹐其道上行。上行之上﹐時掌反。以卦體釋卦名義。損而有孚﹐元吉﹑無咎﹑可貞﹑利有攸往。曷之用﹖二簋可用享。二簋應有時﹐損剛益柔有時﹐損益盈虛﹐與時偕行。此釋卦辭。時﹐謂當損之時。

《象》曰﹕山下有澤﹐損﹐君子以懲忿窒欲。懲﹐直升反。君子修身﹐所當損者﹐莫切於此。

初九﹐已事遄往﹐無咎﹐酌損之。已﹐音以。遄﹐市專反。四爻同。初九﹐當損下益上之時﹐上應六四之陰﹐輟所爲之事﹐而速往以益之﹐無咎之道也。故其象占如此。然居下而益上﹐亦當斟酌其淺深也。

《象》曰「已事遄往」﹐尙合志也。尙﹑上通。

九二﹐利貞﹐徵凶﹐弗損益之。九二剛中﹐志在自守﹐不肯妄進﹐故占者利貞﹐而徵則凶也。弗損益之﹐言不變其所守﹐乃所以益上也。

《象》曰﹕九二「利貞」﹐中以爲志也。

六三﹐三人行﹐則損一人﹐一人行﹐則得其友。下卦本乾﹐而損上爻以益坤﹐三人行而損一人也。一陽上而一陰下﹐一人行而得其友也。兩相與則專﹐三則雜而亂﹐卦有此象﹐故戒占者當致一也。

《象》曰﹕一人行﹐三則疑也。

六四﹐損其疾﹐使遄有喜﹐無咎。以初九之陽剛益己﹐而損其陰柔之疾﹐惟速則善。戒占者如是﹐則無咎矣。

《象》曰「損其疾」﹐亦可喜也。

六五﹐或益之十朋之龜﹐弗克違﹐元吉。柔順虛中﹐以居尊位﹐當損之時﹐受天下之益者也。兩龜爲朋﹐十朋之龜﹐大寶也。或以此益之而不能辭﹐其吉可知。占者有是徳﹐則獲其應也。

《象》曰﹕六五「元吉」﹐自上佑也。

上九﹐弗損益之﹐無咎﹐貞吉﹐利有攸往﹐得臣無家。上九﹐當損下益上之時﹐居卦之上﹐受益之極﹐而欲自損以益人也。然居上而益下﹐有所謂惠而不費者﹐不待損己﹐然後可以益人也。能如是﹐則無咎﹐然亦必以正則吉﹐而利有所往。惠而不費﹐其惠廣矣﹐故又曰﹐得臣無家。

《象》曰「弗損益之」﹐大得志也。

震下﹐巽上。

益﹕利有攸往﹐利涉大川。益﹐增益也。爲卦損上卦初畫之陽﹐益下卦初畫之陰﹐自上卦而下於下卦之下﹐故爲益。卦之九五﹑六二﹐皆得中正。下震上巽﹐皆木之象﹐故其占利有所往﹐而利涉大川也。

《彖》曰「益」﹐損上益下﹐民說無疆﹔自上下下﹐其道大光。「上下」之下﹐去聲。以卦體釋卦名義。「利有攸往」﹐中正有慶。「利涉大川」﹐木道乃行。以卦體﹑卦象釋卦辭。益動而巽﹐日進無疆。

天施地生﹐其益無方。凡益之道﹐與時偕行。施﹐始豉反。動﹑巽二卦之徳﹐乾下施﹐坤上生﹐亦上文卦體之義。又以此極言贊益之大。

《象》曰﹕風雷﹐益﹐君子以見善則遷﹐有過則攺。風雷之勢﹐交相幫助。遷善攺過﹐益之大者﹐而其相益亦猶是也。

初九﹐利用爲大作﹐元吉﹐無咎。初𨿽居下﹐然當益下之時﹐受上之益者也﹐不可徒然無所報效。故利用爲大作﹐必元吉﹐然後得無咎。

《象》曰「元吉﹐無咎」﹐下不厚事也。下本不當任厚事﹐故不如是﹐不足以塞咎也。

六二﹐或益之十朋之龜﹐弗克違﹐永貞吉﹐王用享於帝﹐吉。六二﹐當益下之時﹐虛中處下﹐故其象占與《損》六五同。然爻位皆陰﹐故以永貞爲戒。以其居下而受上之益﹐故又爲卜郊之吉占。

《象》曰﹕或益之﹐自外來也。或者﹐眾無定主之辭。

六三﹐益之用凶事﹐無咎。有孚中行﹐告公用圭。六三陰柔﹐不中不正﹐不當得益者也。然當益下之時﹐居下之上﹐故有益之以凶事者。蓋警戒震動﹐乃所以益之也。占者如此﹐然後可以無咎。又戒以有孚中行﹐而告公用圭也。用圭﹐所以通信。

《象》曰﹕益用凶事﹐固有之也。益用凶事﹐欲其困心衡慮而固有之也。

六四﹐中行告公從﹐利用爲依遷國。三﹑四皆不得中﹐故皆以中行爲戒。此言以益下爲心﹐而合於中行﹐則告公而見從矣。《傳》曰「周之東遷﹐晉﹑鄭焉依。」蓋古者遷國以益下﹐必有所依﹐然後能立。此爻又爲遷國之吉占也。

《象》曰﹕告公從﹐以益志也。

九五﹐有孚惠心﹐勿問元吉﹐有孚惠我徳。上有信以惠於下﹐則下亦有信以惠於上矣。不問而元吉可知。

《象》曰「有孚惠心」﹐勿問之矣。惠我徳﹐大得志也。

上九﹐莫益之﹐或擊之﹐立心勿恆﹐凶。以陽居益之極﹐求益不已﹐故莫益而或擊之。立心勿恆﹐戒之也。

《象》曰「莫益之」﹐偏辭也。「或擊之」﹐自外來也。莫益之者﹐猶從其求益之偏辭而言也。若究而言之﹐則又有擊之者矣。

乾下﹐兌上。

﹕揚於王庭﹐孚號有厲。告自邑﹐不利卽戎﹐利有攸往。夬﹐古快反。號﹐戶羔反。卦內並同。夬﹐決也﹐陽決陰也﹐三月之卦也。以五陽去一陰﹐決之而已。然其決之也﹐必正名其罪﹐而盡誠以呼號其眾﹐

相與合力﹐然亦尙有危厲﹐不可安肆。又﹐當先治其私﹐而不可專尙威武﹐則利有所往也。皆戒之之辭。

《彖》曰「夬」﹐決也﹐剛決柔也。健而說﹐決而和。說﹐音悅。釋卦名義﹐而贊其徳。「揚於王庭」﹐柔乘五剛也。「孚號有厲」﹐其危乃光也。「告自邑﹐不利卽戎」﹐所尙乃窮也。「利有攸往」﹐

剛長乃終也。長﹐丁丈反。此釋卦辭。柔乘五剛﹐以卦體言﹐謂以一小人加於眾君子之上﹐是其罪也。剛長乃終﹐謂一變則爲純乾也。

《象》曰﹕澤上於天﹐夬﹐君子以施祿及下﹐居徳則忌。上﹐時掌反。施﹐始豉反。澤上於天﹐潰決之勢也。施祿及下﹐潰決之意也。居徳則忌﹐未詳。

初九﹐壯於前趾﹐往不勝爲咎。前﹐猶進也。當決之時﹐居下任壯﹐不勝宜矣。故其象占如此。

《象》曰﹕不勝而往﹐咎也。

九二﹐惕號﹐莫夜有戎﹐勿卹。莫﹐音暮。九二﹐當決之時﹐剛而居柔﹐又得中道﹐故能憂惕號呼﹐以自戒備﹐而莫夜有戎﹐亦可無患也。

《象》曰﹕有戎勿卹﹐得中道也。

九三﹐壯於九頁﹐有凶﹐君子夬夬﹐獨行遇雨﹐若濡有慍﹐無咎。九頁﹐求龜反。九頁﹐顴也。九三﹐當決之時﹐以剛而過乎中﹐是欲決小人﹐而剛壯見於面目也﹐如是則有凶道矣。然在眾陽之中﹐獨與上六爲應﹐若能果決其決﹐不系私愛﹐則𨿽合於上六﹐如獨行遇雨。至於若濡而爲君子所慍﹐然終必能決去小人而無所咎也。溫嶠之於王惇﹐其事類此。

《象》曰「君子夬夬」﹐終無咎也。

九四﹐臀無膚﹐其行次且﹔牽羊悔亡﹐聞言不信。臀﹐徒惇反。次﹐七私反。且﹐七餘反。《姤》卦同。以陽居陰﹐不中不正﹐居則不安﹐行則不進。若不與眾陽競進﹐而安出其後﹐則可以亡其悔。然當決之時﹐志在上進﹐必不能也。占者聞言而信﹐則轉凶而吉矣。牽羊者﹐當其前則不進﹐縱之使前而隨其後﹐則可以行矣。

《象》曰「其行次且」﹐位不當也。「聞言不信」﹐聰不明也。

九五﹐莧陸夬夬﹐中行無咎。莧﹐閒辧反。莧陸﹐今馬齒莧﹐感陰气之多者。九五﹐當決之時﹐爲決之主﹐而切近上六之陰﹐如莧陸然。若決而決之﹐而又不爲過暴﹐合於中行﹐則無咎矣。戒占者當如是也。

《象》曰「中行無咎」﹐中未光也。《程傳》備矣。《傳》曰「卦辭言『夬夬』﹐則於中行爲無咎矣。

《象》復盡其義﹐雲中未光也。夫人心正意誠﹐乃能極中正之道﹐而充實光輝。五﹐心有所比﹐以義之不可而決之﹐𨿽行於外﹐不失中正之義﹐可以無咎﹐然於中道未得爲光大也。蓋人心一有所欲﹐則離道矣。」夫子於此﹐示人之意深矣。

上六﹐無號﹐終有凶。陰柔小人﹐居窮極之時﹐黨類已盡﹐無所號呼﹐終必有凶也。占者有君子之徳﹐則其敵當之﹐不然反是。

《象》曰﹕無號之凶﹐終不可長也。

巽下﹐乾上。

女後﹕女壯﹐勿用取女。姤﹐古後反。取﹐七諭反。姤﹐遇也。決盡則爲純乾﹐四月之卦。至姤然後一陰可見﹐而爲五月之卦。以其本非所望﹐而卒然值之﹐如不期而遇者﹐故爲遇。遇已非正﹐又一陰而遇五陽﹐則女徳不貞而壯之甚也。取以自配﹐必害乎陽﹐故其象占如此。

《彖》曰「姤」﹐遇也﹐柔遇剛也。釋卦名。「勿用取女」﹐不可與長也。釋卦辭。天地相遇﹐品物咸章也。以卦體言。剛遇中正﹐天下大行也。指九五。姤之時義大矣哉。幾微之際﹐聖人所謹。

《象》曰﹕天下有風﹐姤﹐後以施命誥四方。

初六﹐系於金柅﹐貞吉﹐有攸往﹐見凶﹐羸豕孚蹢躅。柅﹐乃李反﹐又女紀反。柅﹐所以止車﹐以金爲之﹐其剛可知。一陰始生﹐靜正則吉﹐往進則凶。故以二義戒小人﹐使不害於君子﹐則有吉而無凶。然其勢不可止也﹐故以羸豕蹢躅曉君子﹐使深爲之備云。

《象》曰「系於金柅」﹐柔道牽也。牽﹐進也﹐以其進﹐故止之。

九二﹐包有魚﹐無咎﹐不利賓。魚﹐陰物。二與初遇﹐爲包有魚之象。然制之在己﹐故猶可以無咎。若不制而使遇於眾﹐則其爲害廣矣。故其象占如此。

《象》曰「包有魚」﹐義不及賓也。

九三﹐臀無膚﹐其行次且﹐厲﹐無大咎。九三過剛不中﹐下不遇於初﹐上無應於上﹐居則不安﹐行則不進﹐故其象占如此。然旣無所遇﹐則無陰邪之傷。故𨿽危厲﹐而無大咎也。

《象》曰「其行次且」﹐行未牽也。

九四﹐包無魚﹐起凶。初六正應﹐已遇於二而不及於己﹐故其象占如此。

《象》曰﹕無魚之凶﹐遠民也。遠﹐袁萬反。民之去己﹐猶己遠之。

九五﹐以杞包瓜﹐含章﹐有隕自天。瓜﹐陰物之在下者﹐甘美而善潰。杞﹐髙大堅實之木也。五以陽剛中正﹐主卦於上﹐而下防始生必潰之陰﹐其象如此。然陰陽疊勝﹐時運之常﹐若能含晦章美﹐靜以制之﹐則可以回造化矣。有隕自天﹐本無而倏有之象也。

《象》曰﹕九五「含章」﹐中正也。「有隕自天」﹐志不捨命也。捨﹐音扌捨。

上九﹐姤其角﹐吝﹐無咎。角﹐剛乎上者也。上九﹐以剛居上而無位﹐不得其遇﹐故其象占與九三類。

《象》曰「姤其角」﹐上窮吝也。

坤下﹐兌上。

萃﹕亨﹐王假有廟﹐利見大人﹐亨。利貞﹐用大牲吉﹐利有攸往。假﹐更白反。萃﹐聚也。坤順兌說﹐九五剛中﹐而二應之﹐又爲澤上於地﹐萬物萃聚之象﹐故爲萃。「亨」字衍文。王假有廟﹐言王者可以至於宗廟之中﹐王者卜祭之吉占也。《祭義》曰「公假於太廟」是也。廟所以聚祖考之精神﹐又人必能聚己之精神﹐則可以至於廟而承祖考也。物旣聚﹐則必見大人﹐而後可以得亨。然又必利於正﹐所聚不正﹐則亦不能亨也。大牲必聚而後有﹐聚則可以有所往﹐皆占吉而有戒之辭。

《彖》曰「萃」﹐聚也。順以說﹐剛中而應﹐故聚也。說﹐音悅。以卦徳﹑卦體釋卦名義。「王假有廟」﹐致孝享也。「利見大人﹐亨」﹐聚以正也。「用大牲吉﹐利有攸往」﹐順天命也。釋卦辭。觀其所聚﹐而天地萬物之情可見矣。極言其理而贊之。

《象》曰﹕澤上於地﹐萃﹐君子以除戎器﹐戒不虞。上﹐時掌反。除者﹐修而聚之之謂。

初六﹐有孚不終﹐乃亂乃萃﹐若號﹐一握爲笑﹐勿卹﹐往無咎。號﹐平聲。初六﹐上應九四﹐而隔於二陰﹐當萃之時﹐不能自守﹐是有孚而不終﹐志亂而妄聚也。若呼號正應﹐則眾以爲笑﹔但勿卹而往從正應﹐則無咎矣。戒占者當如是也。

《象》曰「乃亂乃萃」﹐其志亂也。

六二﹐引吉﹐無咎﹐孚乃利用禴。禴﹐羊略反。二應五而雜於二陰之間﹐必牽引以萃﹐乃吉而無咎。又二中正柔順﹐虛中以上應﹐九五剛健中正﹐誠實而下交。故卜祭者有其孚誠﹐則𨿽薄物﹐亦可以祭矣。

《象》曰「引吉﹐無咎」﹐中未變也。

六三﹐萃如嗟如﹐無攸利﹐往無咎﹐小吝。六三陰柔﹐不中不正﹐上無應與﹐欲求萃於近而不得﹐故嗟如而無所利﹐惟往從於上﹐可以無咎﹐然不得其萃。困然後往﹐復得陰極無位之爻﹐亦可小羞矣。戒占者當近捨不正之彊援﹐而遠結正應之窮交﹐則無咎也。

《象》曰「往無咎」﹐上巽也。

九四﹐大吉﹐無咎。上比九五﹐下比眾陰﹐得其萃矣。然以陽居陰不正﹐故戒占者必大吉﹐然後得無咎也。

《象》曰「大吉﹐無咎」﹐位不當也。

九五﹐萃有位﹐無咎﹐匪孚﹐元永貞﹐悔亡。九五剛陽中正﹐當萃之時而居尊﹐固無咎矣。若有未信﹐則亦修其元永貞之徳﹐而悔亡矣。戒占者當如是也。

《象》曰「萃有位」﹐志未光也。未光﹐謂匪孚。

上六﹐賫咨涕洟﹐無咎。賫﹐音咨﹐又﹐將啼反。洟﹐音夷。《象》同。處萃之終﹐陰柔無位﹐求萃不得﹐故戒占者必如是﹐而後可以無咎也。

《象》曰「賫咨涕洟」﹐未安上也。

巽下﹐坤上。

升﹕元亨﹐用見大人﹐勿卹﹔南徵﹐吉。升﹐進而上也。卦自《解》來﹐柔上居四﹐內巽外順﹐九二剛中而五應之﹐是以其占如此。南徵﹐前進也。

《彖》曰﹕柔以時升﹐以卦變釋卦名。巽而順﹐剛中而應﹐是以大亨。以卦徳﹑卦體釋卦辭。「用見大人﹐勿卹」﹐有慶也。「南徵﹐吉」﹐志行也。

《象》曰﹕地中生木﹐升﹐君子以順徳﹐積小以髙大。王肅本「順」作「愼」。今按他書引此﹐亦多作「愼」﹐意尢明白﹐蓋古字通用也。說見上篇《蒙》卦。

初六﹐允升﹐大吉。初以柔順居下﹐巽之主也。當升之時﹐巽於二陽﹐占者如之﹐則信能升而大吉矣。

《象》曰「允升﹐大吉」﹐上合志也。

九二﹐孚乃利用禴﹐無咎。義見《萃》卦。

《象》曰﹕九二之孚﹐有喜也。

九三﹐升虛邑。陽實陰虛﹐而坤有國邑之象。九三﹐以陽剛當升時﹐而進臨於坤﹐故其象占如此。

《象》曰「升虛邑」﹐無所疑也。

六四﹐王用亨於岐山﹐吉﹐無咎。義見《隨》卦。

《象》曰「王用亨於岐山」﹐順事也。以順而升﹐登祭於山之象。

六五﹐貞吉﹐升階。以陰居陽﹐當升而居尊位﹐必能正固﹐則可以得吉而升階矣。階﹐升之易者。

《象》曰「貞吉﹐升階」﹐大得志也。

上六﹐冥升﹐利於不息之貞。以陰居升極﹐昏冥不已者也。占者遇此﹐無適而利﹐但可反其不已於外之心﹐施之於不息之正而已。

《象》曰﹕冥升在上﹐消不富也。

坎下﹐兌上。

困﹕亨﹐貞﹐大人吉﹐無咎﹐有言不信。困者﹐窮而不能自振之義。坎剛﹐爲兌柔所掩﹐九二﹐爲二陰所掩﹐四五﹐爲上六所掩﹐所以爲困。坎險﹑兌說﹐處險而說﹐是身𨿽困而道則亨也。二五剛中﹐又有大人之象﹐占者處困能亨﹐則得其正矣。非大人其孰能之﹖故曰貞。又曰大人者﹐明不正之小人不能當也。有言不信﹐又戒以當務晦默﹐不可尙口﹐益取困窮。

《彖》曰「困」﹐剛掩也。以卦體釋卦名。險以說﹐困而不失其所亨﹐其惟君子乎。「貞﹐大人吉」﹐以剛中也。「有言不信」﹐尙口乃窮也。說﹐音悅。以卦徳﹑卦體釋卦辭。

《象》曰﹕澤無水﹐困﹔君子以致命遂志。水下漏﹐則澤上枯﹐故曰澤無水。致命﹐猶言授命﹐言持以與人而不之有也。能如是﹐則𨿽困而亨矣。

初六﹐臀困於株木﹐入於幽谷﹐三歲不覿。臀﹐物之底也。困於株木﹐傷而不能安也。初六以陰柔處困之底﹐居暗之甚﹐故其象占如此。

《象》曰「入於幽谷」﹐幽不明也。

九二﹐困於酒食﹐朱紱方來﹐利用亨祀﹐徵凶﹐無咎。紱﹐音弗。亨﹐讀作享。困於酒食﹐厭飫苦惱之意。酒食﹐人之所欲﹐然醉飽過宜﹐則是反爲所困矣。朱紱方來﹐上應之也。九二有剛中之徳﹐以處困時﹐

𨿽無凶害﹐而反困於得其所欲之多﹐故其象如此。而其占利以享祀﹐若徵行則非其時﹐故凶﹐而於義爲無咎也。

《象》曰「困於酒食」﹐中有慶也。

六三﹐困於石﹐據於蒺藜﹐入於其宮﹐不見其妻﹐凶。陰柔而不中正﹐故有此象﹐而其占則凶。石﹐指四﹐蒺藜﹐指二﹐宮﹐謂三﹐而妻﹐則六也。其義則《系辭》備矣。

《象》曰「據於蒺藜」﹐乘剛也。「入於其宮﹐不見其妻」﹐不祥也。

九四﹐來徐徐﹐困於金車﹐吝﹐有終。初六﹑九四之正應。九四﹐處位不當﹐不能濟物﹐而初六方困於下﹐又爲九二所隔﹐故其象如此。然邪不勝正﹐故其占𨿽爲可吝﹐而必有終也。金車爲九二象﹐未詳。疑坎有輪象也。

《象》曰「來徐徐」﹐志在下也。𨿽不當位﹐有與也。

九五﹐劓刖﹐困於赤紱﹐乃徐有說﹐利用祭祀。劓﹐音見《睽》。刖﹐音月。說﹐音悅。劓刖者﹐傷於上下。上下旣傷﹐則赤紱無所用﹐而反爲困矣。九五當困之時﹐上爲陰掩﹐下則乘剛﹐故有此象。然剛中而說體﹐故能遲久而有說也。占具象中﹐又利用祭祀﹐久當獲福。

《象》曰「劓刖」﹐志未得也。「乃徐有說」﹐以中直也。「利用祭祀」﹐受福也。

上六﹐困於葛藟﹐於臬危兀危﹐曰動悔有悔﹐徵吉。藟﹐力軌反。臬危﹐五結反。兀危﹐五骨反。以陰柔處困極﹐故有困於葛藟﹐於臬危兀危﹐曰動悔之象。然物窮則變﹐故其占曰﹐若能有悔﹐則可以徵而吉矣。

《象》曰「困於葛藟」﹐未當也。「動悔有悔」﹐吉行也。

巽下﹐坎上。

井﹕攺邑不攺井﹐無喪無得﹐往來井井。汔至亦未井﹐羸其瓶﹐凶。喪﹐息浪反。汔﹐許訖反。﹐音橘。羸﹐律裴反。井者﹐穴地出水之處。以巽木入乎坎水之下﹐而上出其水﹐故爲井。攺邑不攺井﹐故

無喪無得﹐而往者來者﹐皆井其井也。汔﹐幾也。﹐綆也。羸﹐敗也。汲井幾至﹐未盡綆而敗其瓶﹐則凶也。其占爲事仍舊無得喪﹐而又當敬勉﹐不可幾成而敗也。

《彖》曰﹕巽乎水而上水﹐井﹐井養而不窮也。上﹐時掌反。以卦象釋卦名義。「攺邑不攺井」﹐乃以剛中也。「汔至亦未井」﹐未有功也。「羸其瓶」﹐是以凶也。以卦體釋卦辭。「無喪無得﹐往來井井」兩句﹐意與不攺井同﹐故不復出。剛中﹐以二五而言。未有功而敗其瓶﹐所以凶也。

《象》曰﹕木上有水﹐井﹐君子以勞民勸相。上﹐如宇﹐又時掌反。勞﹐力報反。相﹐息亮反。木上有水﹐津潤上行﹐井之象也。勞民者﹐以君養民﹔勸相者﹐使民相養﹐皆取井養之義。

初六﹕井泥不食﹐舊井無禽。泥﹐乃計反。井以陽剛爲泉﹐上出爲功。初六﹐以陰居下﹐故爲此象。蓋井不泉而泥﹐則人所不食﹐而禽鳥亦莫之顧也。

《象》曰「井泥不食」﹐下也。「舊井無禽」﹐時捨也。捨﹐音扌捨。言爲時所棄。

九二﹐井谷射鮒﹐甕敝漏。谷﹐餘六反﹐音育。射﹐石亦反。鮒﹐音附。九二剛中﹐有泉之象。然上無正應﹐下比初六﹐功不上行﹐故其象如此。

《象》曰「井谷射鮒」﹐無與也。

九三﹐井渫不食﹐爲我心惻。可用汲﹐王明並受其福。渫﹐息列反。渫﹐不停污也。井渫不食﹐而使人心惻﹐可用汲矣。王明﹐則汲井以及物﹐而施者﹑受者﹐並受其福也。九三﹐以陽居陽﹐在下之上﹐而未爲時用﹐故其象占如此。

《象》曰「井渫不食」﹐行惻也。求王明﹐受福也。行惻者﹐行道之人﹐皆以爲惻也。

六四﹐井甃﹐無咎。甃﹐側救反。以六居四﹐𨿽得其正﹐然陰柔不泉﹐則但能修治而無及物之功﹐故其象爲井甃﹐而占則無咎。占者能自修治﹐則𨿽無及物之功﹐而亦可以無咎矣。

《象》曰「井甃﹐無咎」﹐修井也。

九五﹐井洌﹐寒泉食。洌﹐音列。洌﹐潔也。陽剛中正﹐功及於物﹐故爲此象。占者有其徳﹐則契其象也。

《象》曰﹕寒泉之食﹐中正也。

上六﹐井收勿幕﹐有孚元吉。收﹐詩救反﹐又如字。幕﹐音莫。收﹐汲取也。晁氏云「收﹐鹿盧收者也。」亦通。幕﹐蔽覆也。有孚﹐謂其出有源而不窮也。井以上出爲功﹐而坎口不掩﹐故上六𨿽非陽剛﹐而其象如此。然占者應之﹐必有孚乃元吉也。

《象》曰﹕元吉在上﹐大成也。

離下﹐兌上。

革﹕已日乃孚﹐元亨﹐利貞﹐悔亡。革﹐變革也。兌澤在上﹐離火在下﹐火然則水漧﹐水決則火滅﹐中﹑少二女﹐合爲一卦﹐而少上﹑中下﹐志不相得﹐故其卦爲革也。變革之初﹐人未之信﹐故必已日而後信。又﹐以其內有文明之徳﹐而外有和說之气﹐故其占爲有所更革﹐皆大亨而得其正﹐所革皆當﹐而所革之悔亡也。一有不正﹐則所革不信不通﹐而反有悔矣。

《彖》曰「革」﹐水火相息﹐二女同居﹐其志不相得﹐曰革。以卦象釋卦名義﹐大略與《睽》相似﹐然以相違而爲睽﹐相息而爲革也。息﹐滅息也﹐又爲生息之義。滅息而後生息也。「已日乃孚」﹐革而信之。文明以說﹐大亨以正﹐革而當﹐其悔乃亡。說﹐音悅﹐當去聲。以卦徳釋卦辭。天地革而四時成﹐湯武革命﹐順乎天而應乎人。革之時大矣哉。極言而贊其大也。

《象》曰﹕澤中有火﹐革﹐君子以治歷明時。治﹐平聲。四時之變﹐革之大者。

初九﹐鞏用黃牛之革。鞏﹐九勇反。𨿽當革時﹐居初無應﹐未可有爲﹐故爲此象。鞏﹐固也。黃﹐中色。牛﹐順物。革﹐所以固物﹐亦取卦名而義不同也。其占爲當堅確固守﹐而不可以有爲。聖人之於變革﹐其謹如此。

《象》曰﹕鞏用黃牛﹐不可以有爲也。

六二﹐已日乃革之﹐徵吉﹐無咎。六二﹐柔順中正﹐而爲文明之主﹐有應於上﹐於是可以革矣。然必已日然後革之﹐則徵吉而無咎。戒占者猶未可遽變也。

《象》曰﹕已日革之﹐行有嘉也。

九三﹐徵凶﹐貞厲﹐革言三就﹐有孚。過剛不中﹐居離之極﹐躁動於革者也﹐故其占有徵凶貞厲之戒。然其時則當革﹐故至於革言三就﹐則亦有孚而可革也。

《象》曰「革言三就」﹐又何之矣﹖言已審。

九四﹐悔亡﹐有孚﹐攺命﹐吉。以陽居陰﹐故有悔。然卦已過中﹐水火之際﹐乃革之時﹐而剛柔不偏﹐又革之用也﹐是以悔亡。然又必有孚﹐然後革﹐乃可獲吉。明占者有其徳而當其時﹐又必有信﹐乃悔亡而得吉也。

《象》曰﹕攺命之吉﹐信志也。

九五﹐大人虎變﹐未占有孚。虎﹐大人之象。變﹐謂希革而毛毨也。在大人則自新新民之極﹐順天應人之時也。九五﹐以陽剛中正爲革之主﹐故有此象。占而得此﹐則有此應。然亦必自其未占之時﹐人已信其如此﹐乃足以當之耳。

《象》曰「大人虎變」﹐其文炳也。

上六﹐君子豹變﹐小人革面﹐徵凶﹐居貞吉。革道已成﹐君子如豹之變﹐小人亦革面以聽從矣。不可以徵﹐而居正則吉。變革之事﹐非得已者﹐不可以過﹐而上六之才﹐亦不可以有行也。故占者如之。

《象》曰「君子豹變」﹐其文蔚也。「小人革面」﹐順以從君也。蔚﹐紆胃反。

巽下﹐離上。

鼎﹕元吉亨。鼎﹐烹飪之器。爲卦下陰爲足﹐二三四陽爲腹﹐五陰爲耳﹐上陽爲鉉﹐有鼎之象。又以巽木入離火﹐而致烹飪﹐鼎之用也。故其卦爲鼎。下巽﹐巽也﹐上離爲目﹐而五爲耳﹐又內巽順而外聰明之象。卦自《巽》來﹐陰進居五﹐而下應九二之陽﹐故其占曰元亨。吉﹐衍文也。

《彖》曰「鼎」﹐象也。以木巽火﹐亨飪也。聖人亨以享上帝﹐而大亨以養聖賢。亨﹐普庚反。飪﹐入甚反。以卦體二象釋卦名義﹐因極其大而言之。享帝貴誠﹐用犢而已。養賢則饔飧牢禮﹐當極其盛﹐故曰大亨。巽而耳目聰明﹐柔進而上行﹐得中而應乎剛﹐是以元亨。上﹐時掌反。以卦象﹑卦變﹑卦體釋卦辭。

《象》曰﹕木上有火﹐鼎﹐君子以正位凝命。鼎﹐重器也﹐故有正位凝命之意。凝﹐猶至道不凝之凝﹐《傳》所謂「協於上下﹐以承天休」者也。

初六﹐鼎顚趾﹐利出否﹐得妾以其子﹐無咎。出﹐尺遂反﹐又如字。否﹐音鄙。居鼎之下﹐鼎趾之象也﹐上應九四則顚矣。然當卦初﹐鼎未有實﹐而舊有否惡之積焉﹐因其顚而出之﹐則爲利矣。得妾而因得其子﹐亦猶是也。此爻之象如此。而其占無咎﹐蓋因敗以爲功﹐因賤以致貴也。

《象》曰「鼎顚趾」﹐未悖也。「利出否」﹐以從貴也。鼎而顚趾﹐悖道也。而因可出否以從貴﹐則未爲悖也。從貴﹐謂應四﹐亦爲取新之意。

九二﹐鼎有實﹐我仇有疾﹐不我能卽﹐吉。仇﹐音求。以剛居中﹐鼎有實之象也。我仇﹐謂初。陰陽相求而非正﹐則相陷於惡而爲仇矣。二能以剛中自守﹐則初𨿽近﹐不能以就之﹐是以其象如此。而其占爲如是﹐則吉也。

《象》曰「鼎有實」﹐愼所之也。「我仇有疾」﹐終無尢也。有實而不愼其所往﹐則爲仇所卽而陷於惡矣。

九三﹐鼎耳革﹐其行塞﹐雉膏不食﹐方雨虧悔﹐終吉。行﹐下孟反。塞﹐悉則反。以陽居鼎腹之中﹐本有美實者也。然以過剛失中﹐越五應上﹐又居下之極﹐爲變革之時﹐故爲鼎耳方革﹐而不可舉移。𨿽承上卦文明之腴﹐有雉膏之美﹐而不得以爲人之食。然以陽居陽﹐爲得其正﹐苟能自守﹐則陰陽將和﹐而失其悔矣。占者如是﹐則初𨿽不利﹐而終得吉也。

《象》曰「鼎耳革」﹐失其義也。

九四﹐鼎折足﹐覆公飠束﹐其形渥﹐凶。折﹐之舌反。覆﹐方服反。飠束﹐送六反。渥﹐乙角反。晁氏曰「形渥」﹐諸本作「刑屋刂」﹐謂重刑也。今從之。九四居上﹐任重者也﹐而下應初六之陰﹐則不勝其任矣。故其象如此﹐而其占凶也。

《象》曰「覆公飠束」﹐信如何也﹗言失信也。

六五﹐鼎黃耳﹑金鉉﹐利貞。鉉﹐玄典反。五於象爲耳﹐而有中徳﹐故云黃耳。金﹐堅剛之物。鉉﹐貫耳以舉鼎者也。五虛中以應九二之堅剛﹐故其象如此﹐而其占則利在貞固而已。或曰﹐金鉉以上九而言﹐更詳之。

《象》曰「鼎黃耳」﹐中以爲實也。

上九﹐鼎玉鉉﹐大吉﹐無不利。上於象爲鉉﹐而以陽居陰﹐剛而能溫。故有玉鉉之象﹐而其占爲大吉﹐無不利。蓋有是徳﹐則如其占也。

《象》曰﹕玉鉉在上﹐剛柔節也。

震下﹐震上。

震﹕亨。震來﹐笑言啞啞﹐震驚百里﹐不喪匕鬯。﹐許逆反。啞﹐烏客反。喪﹐息浪反。匕﹐必以反。鬯﹐敕亮反。震﹐動也。一陽始生於二陰之下﹐震而動也。其象爲雷﹐其屬爲長子。震有亨道。震來﹐當震之來時也。﹐恐懼驚顧之貌。震驚百里﹐以雷言。匕﹐所以舉鼎實。鬯﹐以禾巨黍酒和郁金﹐所以灌地降神者也。不喪匕鬯﹐以長子言也。此卦之占﹐爲能恐懼則致福﹐而不失其所主之重。

《彖》曰「震」﹐亨。震有亨道﹐不待言也。「震來」﹐恐致福也。「笑言啞啞」﹐後有則也。恐致福﹐恐懼以致福也。則﹐法也。「震驚百里」﹐驚遠而懼邇也。出﹐可以守宗廟社稷﹐以爲祭主也。程子以爲﹐「邇也」下脫「不喪匕鬯」四字﹐今從之。出﹐謂繼世而主祭也。或云「出」卽「鬯」字之誤。

《象》曰﹕洊雷﹐震﹐君子以恐懼修省。洊﹐在薦反。省﹐悉井反。

初九﹐震來﹐後笑言啞啞﹐吉。成震之主﹐處震之初﹐故其占如此。

《象》曰「震來」﹐恐致福也。「笑言啞啞」﹐後有則也。

六二﹐震來﹐厲﹐億喪貝﹐躋於九陵﹐勿逐﹐七日得。躋﹐子西反。六二乘初九之剛﹐故當震之來而危厲也。「億」字未詳。又當喪其貨貝﹐而升於九陵之上。然柔順中正﹐足以自守﹐故不求而自獲也。此爻占具象中﹐但九陵﹑七日之象﹐則未詳耳。

《象》曰「震來﹐厲」﹐乘剛也。

六三﹐震蘇蘇﹐震行無眚。蘇蘇﹐緩散自失之狀。以陰居陽﹐當震時而居不正﹐是以如此。占者若因懼而能行﹐以去其不正﹐則可以無眚矣。

《象》曰「震蘇蘇」﹐位不當也。

九四﹐震遂泥。泥﹐乃計反。以剛處柔﹐不中不正﹐陷於二陰之間﹐不能自震也。遂者﹐無反之意。泥﹐滯溺也。

《象》曰「震遂泥」﹐未光也。

六五﹐震往來﹐厲﹐億無喪﹐有事。喪﹐息浪反。以六居五﹐而處震時﹐無時而不危也。以其得中﹐故無所喪而能有事也。占者不失其中﹐則𨿽危無喪矣。

《象》曰「震往來﹐厲」﹐危行也。其事在中﹐大無喪也。

上六﹐震索索﹐視矍矍﹐徵凶。震不於其躬﹐於其鄰﹐無咎。婚媾有言。索﹐桑落反。矍﹐俱縛反。以陰柔處震極﹐故爲索索﹐矍矍之象﹐以是而行﹐其凶必矣。然能及其震未及其身之時﹐恐懼修省﹐則可

以無咎﹐而亦不能免於婚媾之有言。戒占者當如是也。

《象》曰「震索索」﹐中未得也。𨿽凶無咎﹐畏鄰戒也。中﹐謂中心。

艮下﹐艮上。

艮其背﹐不獲其身﹐行其庭﹐不見其人﹐無咎。艮﹐止也。一陽止於二陰之上﹐陽自下升﹐極上而止也。其象爲山﹐取坤地而隆其上之狀﹐亦止於極而不進之意也。其占則必能止於背而不有其身﹐行其庭而不見其人﹐乃無咎也。蓋身﹐動物也﹐惟背爲止。艮其背﹐則止於所當止也。止於所當止﹐則不隨身而動矣﹐是不有其身也。如是﹐則𨿽行於庭除有人之地﹐而亦不見其人矣。蓋艮其背而不獲其身者﹐止而止也﹐行其庭而不見其人者﹐行而止也。動靜各止其所﹐而皆主夫靜焉﹐所以得無咎也。

《彖》曰「艮」﹐止也。時止則止﹐時行則行﹐動靜不失其時﹐其道光明。此釋卦名。艮之義則止也。然行止各有其時﹐故時止而止﹐止也﹔時行而行﹐亦止也。艮體篤實﹐故又有光明之義。大畜於艮﹐亦以輝光言之。「艮其止」﹐止其所也。上下敵應﹐不相與也﹐是以「不獲其身﹐行其庭﹐不見其人﹐無咎」也。此釋卦辭。易「背」爲「止」﹐以明背卽止也。背者﹐止之所也。以卦體言﹐內外之卦﹐陰陽敵應而不相與也。不相與﹐則內不見己﹐外不見人﹐而無咎矣。晁氏云「『艮其止』﹐當依卦辭作『背』。」

《象》曰﹕兼山﹐艮﹐君子以思不出其位。

初六﹐艮其趾﹐無咎﹐利永貞。以陰柔居艮初﹐爲艮趾之象。占者如之﹐則無咎。而又以其陰柔﹐故又戒其利永貞也。

《象》曰「艮其趾」﹐未失正也。

六二﹐艮其腓﹐不拯其隨﹐其心不快。拯﹐之淩反。

六二居中得正﹐旣止其腓矣。三爲限﹐則腓所隨也﹐而過剛不中以止乎上。二𨿽中正﹐而體柔弱﹐不能往而拯之﹐是以其心不快也。此爻占在象中﹐下爻放此。

《象》曰「不拯其隨」﹐未退聽也。三止乎上﹐亦不肯退而聽乎二也。

九三﹐艮其限﹐列其夤﹐厲燻心。夤﹐引眞反。限﹐身上下之際﹐卽腰胯也。夤﹐膂也。止於腓﹐則不進而已。九三﹐以過剛不中﹐當限之處﹐而艮其限﹐則不得屈伸﹐而上下判隔﹐如列其夤矣。危厲燻心﹐不安之甚也。

《象》曰「艮其限」﹐危燻心也。

六四﹐艮其身﹐無咎。以陰居陰﹐時止而止﹐故爲艮其身之象﹐而占得無咎矣。

《象》曰「艮其身」﹐止諸躬也。

六五﹐艮其輔﹐言有序﹐悔亡。六五當輔之處﹐故其象如此﹐而其占悔亡也。悔﹐謂以陰居陽。

《象》曰「艮其輔」﹐以中正也。「正」字羨文﹐叶韻可見。

上九﹐惇艮﹐吉。以陽剛居止之極﹐惇厚於止者也。

《象》曰﹕惇艮之吉﹐以厚終也。

艮下﹐巽上。

漸﹕女歸吉﹐利貞。漸﹐漸進也。爲卦止於下﹐而巽於上﹐爲不遽進之義﹐有女歸之象焉。又自二至五﹐位皆得正﹐故其占爲女歸吉﹐而又戒以利貞也。

《彖》曰﹕漸之進也﹐女歸吉也。「之」字疑衍﹐或是「漸」字。進得位﹐往有功也﹐進以正﹐可以正邦也。以卦變釋利貞之意。蓋此卦之變﹐自《渙》而來﹐九進居三﹐自《旅》而來﹐九進居五﹐皆爲得位之正。其位﹐剛得中也。以卦體言﹐謂九五。止而巽﹐動不窮也。以卦徳言﹐漸進之義。

《象》曰﹕山上有木﹐漸﹐君子以居賢徳善俗。二者皆當以漸而進。疑「賢」字衍﹐或「善」下有脫字。

初六﹐鴻漸於幹﹐小子厲﹐有言﹐無咎。鴻之行有序而進有漸。幹﹐水涯也。始進於下﹐未得所安﹐而上復無應﹐故其象如此。而其占則爲小子厲﹐𨿽有言﹐而於義則無咎也。

《象》曰﹕小子之厲﹐義無咎也。

六二﹐鴻漸於盤﹐飲食衎衎﹐吉。衎﹐苦旦反。盤﹐大石也。漸遠於水﹐進於盤而益安矣。衎衎﹐和樂意。六二柔順中正﹐進以其漸﹐而上有九五之應﹐故其象如此﹐而占則吉也。

《象》曰「飲食衎衎」﹐不素飽也。素飽﹐如《詩》言「素餐」。得之以道﹐則不爲徒飽﹐而處之安矣。

九三﹐鴻漸於陸﹐夫徵不復﹐婦孕不育﹐凶﹐利禦寇。復﹐房六反。鴻﹐水鳥﹐陸非所安也。九三過剛不中而無應﹐故其象如此。而其占夫徵則不復﹐婦孕則不育﹐凶莫甚焉。然以其過剛也﹐故利禦寇。

《象》曰「夫徵不復」﹐𨿽羣醜也。「婦孕不育」﹐失其道也。利用禦寇﹐順相保也。離﹐力智反。

六四﹐鴻漸於木﹐或得其桷﹐無咎。桷﹐音角。鴻不木棲。桷﹐平柯也。或得平柯﹐則可以安矣。六四乘剛而順巽﹐故其象如此。占者如之﹐則無咎也。

《象》曰「或得其桷」﹐順以巽也。

九五﹐鴻漸於陵﹐婦三歲不孕﹐終莫之勝﹐吉。陵﹐髙阜也。九五居尊﹐六二正應在下﹐而爲三四所隔﹐然終不能奪其正也。故其象如此﹐而占者如是﹐則吉也。

《象》曰「終莫之勝﹐吉」﹐得所願也。

上九﹐鴻漸於陸﹔其羽可用爲儀﹐吉。胡氏﹑程氏皆云「『陸』當作『逵』﹐謂雲路也。」今以韻讀之﹐良是。儀﹐羽旄旌纛之飾也。上九至髙﹐出乎人位之外﹐而其羽毛可用以爲儀飾。位𨿽極髙﹐而不爲無用之象﹐故其占爲如是則吉也。

《象》曰「其羽可用爲儀﹐吉」﹐不可亂也。漸進愈髙﹐而不爲無用。其志卓然﹐豈可得而亂哉。

兌下﹐震上。

歸妹﹕徵凶﹐無攸利。婦人謂嫁曰歸。妹﹐少女也。兌以少女而從震之長男﹐而其情又爲以說而動﹐皆非正也﹐故卦爲歸妹。而卦之諸爻﹐自二至五﹐皆不得正﹐三五又皆以柔乘剛﹐故其占徵凶﹐而無所利也。

《彖》曰「歸妹」﹐天地之大義也。天地不交﹐而萬物不興。歸妹﹐人之終始也。釋卦名義也。歸者﹐女之終﹐生育者﹐人之始。說以動﹐所歸妹也。說﹐音悅。又以卦徳言之。「徵凶」﹐位不當也。「無攸利」﹐柔乘剛也。又以卦體釋卦辭。男女之交﹐本皆正理﹐惟若此卦﹐則不得其正也。

《象》曰﹕澤上有雷﹐歸妹﹐君子以永終知敝。雷動澤隨﹐歸妹之象。君子觀其合之不正﹐知其終之有敝也。推之事物﹐莫不皆然。

初九﹐歸妹以娣﹐跛能履﹐徵吉。娣﹐音弟。跛﹐波我反。初九﹐居下而無正應﹐故爲娣象。然陽剛在女子爲賢正之徳﹐但爲娣之賤﹐僅能承助其君而已﹐故又爲跛能履之象﹐而其占則徵吉也。

《象》曰「歸妹以娣」﹐以恆也。「跛能履」﹐吉相承也。恆﹐謂有常久之徳。

九二﹐眇能視﹐利幽人之貞。眇能視﹐承上爻而言。九二陽剛得中﹐女之賢也。上有正應﹐而反陰柔不正﹐乃女賢而配不良﹐不能大成內助之功﹐故爲眇能視之象﹐而其占則利幽人之貞也。幽人﹐亦抱道守正而不偶者也。

《象》曰「利幽人之貞」﹐未變常也。

六三﹐歸妹以須﹐反歸以娣。六三﹐陰柔而不中正﹐又爲說之主。女之不正﹐人莫之取者也﹐故爲未得所適﹐而反歸爲娣之象。或曰﹕須﹐女之賤者。

《象》曰「歸妹以須」﹐未當也。

九四﹐歸妹愆期﹐遲歸有時。九四﹐以陽居上體而無正應﹐賢女不輕從人﹐而愆期以待所歸之象﹐正與六三相反。

《象》曰﹕愆期之志﹐有待而行也。

六五﹐帝乙歸妹﹐其君之袂﹐不如其娣之袂良。月幾望﹐吉。袂﹐彌計反。六五﹐柔中居尊﹐下應九二﹐尙徳而不貴飾﹐故爲帝女下嫁而服不盛之象。然女徳之盛﹐無以加此﹐故又爲月幾望之象。而占者如

之﹐則吉也。

《象》曰「帝乙歸妹」﹐「不如其娣之袂良」也﹐其位在中﹐以貴行也。以其有中徳之貴而行﹐故不尙飾。

上六﹐女承筐無實﹐士刲羊無血﹐無攸利。刲﹐苦圭反。上六以陰柔居歸妹之終而無應﹐約婚而不終者也。故其象如此﹐而於占爲無所利也。

《象》曰﹕上六「無實」﹐承虛筐也。

離下﹐震上。

丰﹕亨﹐王假之﹐勿憂﹐宜日中。假﹐更白反。丰﹐大也。以明而動﹐盛大之勢也﹐故其占有亨道焉。然王者至此﹐盛極當衰﹐則又有憂道焉。聖人以爲徒憂無益﹐但能守常﹐不至於過盛則可矣﹐故戒以勿憂﹐宜日中也。

《彖》曰「丰」﹐大也。明以動﹐故丰。以卦徳釋卦名義。「王假之」﹐尙大也。「勿憂﹐宜日中」﹐宜照天下也。釋卦辭。日中則昃﹐月盈則食。天地盈虛﹐與時消息﹐而況於人乎﹐況於鬼神乎﹖此又發明卦辭外意﹐言不可過中也。

《象》曰﹕雷電皆至﹐丰﹐君子以折獄致刑。折﹐之舌反。取其威照並行之象。

初九﹐遇其配主﹐𨿽旬無咎﹐往有尙。配主﹐謂四﹐旬﹐均也﹐謂皆陽也。當丰之時﹐明動相資﹐故初九之遇九四﹐𨿽皆陽剛﹐而其占如此也。

《象》曰「𨿽旬無咎」﹐過旬災也。戒占者不可求勝其配﹐亦爻辭外意。

六二﹐丰其蔀﹐日中見斗﹐往得疑疾﹐有孚發若﹐吉。蔀﹐音部。六二居丰之時﹐爲離之主﹐至明者也。而上應六五之柔暗﹐故爲丰蔀見斗之象。蔀﹐障蔽也。大其障蔽﹐故日中而昏也。往而從之﹐則昏暗之主﹐必反見疑﹐惟在積其誠意以感發之﹐則吉。戒占者宜如是也。虛中﹐有孚之象。

《象》曰「有孚發若」﹐信以發志也。

九三﹐丰其沛﹐日中見沬﹐折其右肱﹐無咎。沬﹑昧同﹐莫佩反。折﹐食列反。沛﹐一作「旆」﹐謂幡幔也﹐其蔽甚於蔀矣。沬﹐小星也。三處明極﹐而應上六﹐𨿽不可用﹐而非咎也。故其象占如此。

《象》曰「丰其沛」﹐不可大事也。「折其右肱」﹐終不可用也。

九四﹐丰其蔀﹐日中見斗﹐遇其夷主﹐吉。《象》與六二同。夷﹐等夷也﹐謂初九也。其占爲當丰而遇暗主﹐下就同徳則吉也。

《象》曰「丰其蔀」﹐位不當也。「日中見斗」﹐幽不明也。「遇其夷主」﹐吉行也。

六五﹐來章﹐有慶譽﹐吉。質𨿽柔暗﹐若能來致天下之明﹐則有慶譽而吉矣。蓋因其柔暗而設此以開之。占者能如是﹐則如其占矣。

《象》曰﹕六五之吉﹐有慶也。上六﹐丰其屋﹐蔀其家﹐窺其戶﹐闃其無人﹐三歲不覿﹐凶。闃﹐苦具鳥反。以陰柔居丰極﹐處動終﹐明極而反暗者也。故爲丰大其屋而反以自蔽之象。無人﹑不覿﹐亦言障蔽之深﹐其凶甚矣。

《象》曰「丰其屋」﹐天際翔也。「窺其戶﹐闃其無人」﹐自藏也。藏﹐謂障蔽。

艮下﹐離上。

旅﹕小亨﹐旅貞吉。旅﹐羇旅也。山止於下﹐火炎於上﹐爲去其所止而不處之象﹐故爲旅。以六五得中於外﹐而順乎上下之二陽﹐艮止而離麗於明﹐故其占可以小亨﹐而能守其旅之貞﹐則吉。旅非常居﹐若可苟者。然道無不在﹐故自有其正﹐不可須臾離也。

《彖》曰「旅﹐小亨」﹐柔得中乎外而順乎剛﹐止而麗乎明﹐是以「小亨﹐旅貞吉」也。以卦體﹑卦徳釋卦辭。旅之時義大矣哉。旅之時爲難處。

《象》曰﹕山上有火﹐旅﹐君子以明愼用刑﹐而不畱獄。愼刑如山﹐不畱如火。

初六﹐旅瑣瑣﹐斯其所取災。當旅之時﹐以陰柔居下位﹐故其象占如此。

《象》曰「旅瑣瑣」﹐志窮災也。

六二﹐旅卽次﹐懷其資﹐得童僕貞。卽次則安﹐懷資則裕﹐得其童僕之貞信﹐則無欺而有賴﹐旅之最吉者也。二有柔順中正之徳﹐故其象占如此。

《象》曰「得童僕貞」﹐終無尢也。

九三﹐旅焚其次﹐喪其童僕﹐貞厲。喪﹐息浪反。《象》同。過剛不中﹐居下之上﹐故其象占如此。

喪其童僕﹐則不止於失其心矣。故貞字連下句爲義。

《象》曰「旅焚其次」﹐亦以傷矣。以旅與下﹐其義喪也。以旅之時﹐而與下之道如此﹐義當喪也。

九四﹐旅於處﹐得其資斧﹐我心不快。以陽居陰﹐處上之下﹐用柔能下﹐故其象占如此。然非其正位﹐

又上無剛陽之與﹐下惟陰柔之應﹐故其心有所不快也。

《象》曰「旅於處」﹐未得位也。「得其資斧」﹐心未快也。

六五﹐射雉﹐一矢亡﹐終以譽命。射﹐石亦反。雉﹐文明之物﹐離之象也。六五柔順文明﹐又得中道﹐爲離之主﹐故得此爻者﹐爲射雉之象。𨿽不無亡矢之費﹐而所喪不多﹐終有譽命也。

《象》曰「終以譽命」﹐上逮也。上逮﹐言其譽命聞於上也。

上九﹐鳥焚其巢﹐旅人先笑後號咷﹐喪牛於易﹐凶。喪﹑易﹐並去聲。上九過剛﹐處旅之上﹐離之極﹐驕而不順﹐凶之道也。故其象占如此。

《象》曰﹕以旅在上﹐其義焚也。「喪牛於易」﹐終莫之聞也。

巽下﹐巽上。

巽﹕小亨﹐利有攸往﹐利見大人。巽﹐入也。一陰伏於二陽之下﹐其性能巽以入也﹐其象爲風﹐亦取入義。陰爲主﹐故其占爲小亨﹔以陰從陽﹐故又利有所往。然必知所從﹐乃得其正﹐故又曰利見大人也。

《彖》曰﹕重巽以申命﹐釋卦義也。巽順而入﹐必究乎下﹐命令之象。重巽﹐故爲申命也。剛巽乎中正而志行﹐柔皆順乎剛﹐是以「小亨﹐利有攸往﹐利見大人」。以卦體釋卦辭。剛巽乎中正而志行﹐指九

五。柔﹐謂初四。

《象》曰﹕隨風﹐巽﹐君子以申命行事。隨﹐相繼之義。

初六﹐進退﹐利武人之貞。初以陰居下﹐爲巽之主﹐卑巽之過﹐故爲進退不果之象。若以武人之貞處之﹐則有以濟其所不及﹐而得所宜矣。

《象》曰「進退」﹐志疑也。「利武人之貞」﹐志治也。

九二﹐巽在牀下﹐用史﹑巫紛若﹐吉﹐無咎。二以陽處陰而居下﹐有不安之意。然當巽之時﹐不厭其卑﹐而二又居中﹐不至已甚﹐故其占爲能過於巽﹐而丁寧煩悉其辭﹐以自道達﹐則可以吉而無咎﹐亦竭誠意以祭祀之吉占也。

《象》曰﹕紛若之吉﹐得中也。

九三﹐頻巽﹐吝。過剛不中﹐居下之上﹐非能巽者﹐勉爲屢失﹐吝之道也﹐故其象占如此。

《象》曰﹕頻巽之吝﹐志窮也。

六四﹐悔亡﹐田獲三品。陰柔無應﹐承乘皆剛﹐宜有悔也。而以陰居陰﹐處上之下﹐故得悔亡﹐而又爲卜田之吉占也。三品者﹐一爲幹豆﹐一爲賓客﹐一以充庖。

《象》曰「田獲三品」﹐有功也。

九五﹐貞吉﹐悔亡﹐無不利。無初有終。先庚三日﹐後庚三日﹐吉。先﹐西薦反。後﹐胡豆反。九五﹐剛健中正﹐而居巽體﹐故有悔﹐以有貞而吉也﹐故得亡其悔而無不利。有悔﹐是無初也﹐亡之﹐是有終也。庚﹐更也﹐事之變也。先庚三日﹐丁也﹐後庚三日﹐癸也。丁﹐所以丁寧於其變之前﹐癸﹐所以揆度於其變之後。有所變更而得此占者﹐如是則吉也。

《象》曰﹕九五之吉﹐位正中也。

上九﹐巽在牀下﹐喪其資斧﹐貞凶。喪﹐息浪反。下同。巽在牀下﹐過於巽者也。喪其資斧﹐失所以斷也。如是﹐則𨿽貞亦凶矣。居巽之極﹐失其陽剛之徳﹐故其象占如此。

《象》曰「巽在牀下」﹐上窮也。「喪其資斧」﹐正乎凶也。正乎凶﹐言必凶。

兌下﹐兌上。

兌﹕亨﹐利貞。兌﹐說也。一陰進乎二陽之上﹐喜之見乎外也。其象爲澤﹐取其說萬物﹐又取坎水而塞其下流之象。卦體剛中而柔外﹐剛中故說而亨﹐柔外故利於貞。蓋說有亨道﹐而其妄說不可以不戒﹐故其占如此。又﹐柔外﹐故爲說亨﹐剛中﹐故利於貞﹐亦一義也。

《彖》曰「兌」﹐說也。說﹐音悅。下同。釋卦名義。剛中而柔外﹐說以利貞﹐是以順乎天而應乎人。說以先民﹐民忘其勞﹔說以犯難﹐民忘其死。說之大﹐民勸矣哉。先﹐西薦反﹐又如字。難﹐乃旦反。以卦體釋卦辭﹐而極言之。

《象》曰﹕麗澤﹐兌﹐君子以朋友講習。兩澤相麗﹐互相滋益。朋友講習﹐其象如此。

初九﹐和兌﹐吉。以陽爻居說體﹐而處最下﹐又無系應﹐故其象占如此。

《象》曰﹕和兌之吉﹐行未疑也。居卦之初﹐其說也正﹐未有所疑也。

九二﹐孚兌﹐吉﹐悔亡。剛中爲孚﹐居陰爲悔。占者以孚而說﹐則吉而悔亡矣。

《象》曰﹕孚兌之吉﹐信志也。

六三﹐來兌﹐凶。陰柔不中正﹐爲兌之主﹐上無所應﹐而反來就二陽以求說﹐凶之道也。

《象》曰﹕來兌之凶﹐位不當也。

九四﹐商兌未寧﹐介疾有喜。四上承九五之中正﹐而下比六三之柔邪﹐故不能決﹐而商度所說﹐未能有定。然質本陽剛﹐故能介然守正﹐而疾惡柔邪也。如此則有喜矣。象占如此﹐爲戒深矣。

《象》曰﹕九四之喜﹐有慶也。

九五﹐孚於剝﹐有厲。剝﹐謂陰能剝陽者也。九五﹐陽剛中正﹐然當說之時﹐而居尊位﹐密近上六。上六陰柔﹐爲說之主﹐處說之極﹐能妄說以剝陽者也。故其占但戒以信於上六﹐則有危也。

《象》曰「孚於剝」﹐位正當也。與《履》九五同。

上六﹐引兌。上六成說之主﹐以陰居說之極﹐引下二陽相與爲說﹐而不能必其從也。故九五當戒﹐而此爻不言其吉凶。

《象》曰﹕上六「引兌」﹐未光也。

坎下﹐巽上。

渙﹕亨﹐王假有廟﹐利涉大川﹐利貞。渙﹐呼亂反。假﹐庚白反。渙﹐散也。爲卦下坎上巽﹐風行水上﹐離披解散之象﹐故爲渙。其變則本自《漸》卦﹐九來居二而得中﹐六往居三得九之位﹐而上同於四﹐故其占可亨。又以祖考之精神旣散﹐故王者當至於廟以聚之。又以巽木坎水﹐舟楫之象﹐故利涉大川。其曰「利貞」﹐則占者之深戒也。

《彖》曰「渙﹐亨」﹐剛來而不窮﹐柔得位乎外而上同。上﹐如字﹐又﹐時掌反。以卦變釋卦辭。「王假有廟」﹐王乃在中也。中﹐謂廟中。「利涉大川」﹐乘木有功也。

《象》曰「風行水上﹐渙﹐先王以享於帝立廟。皆所以合其散。

初六﹐用拯﹐馬壯﹐吉。居卦之初﹐渙之始也。始渙而拯之﹐爲力旣易﹐又有壯馬﹐其吉可知。初六非有濟渙之才﹐但能順乎九二﹐故其象占如此。

《象》曰﹕初六之吉﹐順也。

九二﹐渙奔其機﹐悔亡。機﹐音幾。九而居二﹐宜有悔也﹐然當渙之時﹐來而不窮﹐能亡其悔者也﹐故其象占如此。蓋九奔而二機也。

《象》曰「渙奔其機」﹐得願也。

六三﹐渙其躬﹐無悔。陰柔而不中正﹐有私於己之象也。然居得陽位﹐志在濟時﹐能散其私以得無悔﹐故其占如此。大率此上四爻﹐皆因渙以濟渙者也。

《象》曰「渙其躬」﹐志在外也。

六四﹐渙其羣﹐元吉﹐渙有丘﹐匪夷所思。居陰得正﹐上承九五﹐當濟渙之任者也。下無應與﹐爲能散其朋黨之象。占者如是﹐則大善而吉。又言能散其小羣以成大羣﹐使所散者聚而若丘﹐則非常人思慮之所及也。

《象》曰「渙其羣﹐元吉」﹐光大也。

九五﹐渙汗其大號﹐渙王居﹐無咎。陽剛中正﹐以居尊位。當渙之時﹐能散其號令﹐與其居積﹐則可以濟渙而無咎矣﹐故其象占如此。九五巽體﹐有號令之象。汗﹐謂如汗之出而不反也。渙王居﹐如陸贄所謂「散小儲而成大儲」之意。

《象》曰﹕王居無咎﹐正位也。

上九﹐渙其血去﹐逖出﹐無咎。去﹐起呂反。上九以陽居渙極﹐能出乎渙﹐故其象占如此。血﹐謂傷害。逖﹐當作「惕」﹐與《小畜》六四同。言渙其血則去﹐渙其惕則出也。

《象》曰「渙其血」﹐遠害也。遠﹐袁萬反。

兌下﹐坎上。

節﹕亨﹐苦節﹐不可貞。節﹐有限而止也。爲卦下兌上坎﹐澤上有水﹐其容有限﹐故爲節。節固自有亨道矣。又其體陰陽各半而二五皆陽﹐故其占得亨。然至於太甚﹐則苦矣﹐故又戒以不可守以爲貞也。

《彖》曰「節﹐亨」﹐剛柔分而剛得中。以卦體釋卦辭。「苦節﹐不可貞」﹐其道窮也。又以理言。說以行險﹐當位以節﹐中正以通。說﹐音悅。又以卦徳﹑卦體言之。當位﹑中正﹐指五。又坎爲通。天

地節而四時成﹐節以制度﹐不傷財﹐不害民。極言節道。

《象》曰﹕澤上有水﹐節﹐君子以制數度﹐議徳行。行﹐下孟反。

初九﹐不出戶庭﹐無咎。戶庭﹐戶外之庭也。陽剛得正﹐居節之初﹐未可以行﹐能節而止者也。故其象占如此。

《象》曰「不出戶庭」﹐知通塞也。塞﹐悉則反。

九二﹐不出門庭﹐凶。門庭﹐門內之庭也。九二當可行之時﹐而失剛不正﹐上無應與﹐知節而不知通﹐故其象占如此。

《象》曰「不出門庭﹐凶」﹐失時極也。

六三﹐不節若﹐則嗟若﹐無咎。陰柔而不中正﹐以當節時﹐非能節者﹐故其象占如此。

《象》曰﹕不節之嗟﹐又誰咎也﹖此「無咎」與諸爻異﹐言無所歸咎也。

六四﹐安節﹐亨。柔順得正﹐上承九五﹐自然有節者也。故其象占如此。

《象》曰﹕安節之亨﹐承上道也。

九五﹐甘節﹐吉。往有尙。所謂當位以節﹐中正以通者也。故其象占如此。

《象》曰﹕甘節之吉﹐居位中也。

上六﹐苦節﹐貞凶﹐悔亡。居節之極﹐故爲苦節。旣處過極﹐故𨿽得正﹐而不免於凶。然禮奢寧儉﹐故𨿽有悔﹐而終得亡之也。

《象》曰「苦節﹐貞凶」﹐其道窮也。

兌下﹐巽上。

中孚﹕豚魚吉﹐利涉大川﹐利貞。孚﹐信也。爲卦二陰在內﹐四陽在外﹐而二五之陽﹐皆得其中。以一卦言之爲中虛﹐以二體言之爲中實﹐皆孚信之象也。又﹐下說以應上﹐上巽以順下﹐亦爲孚義。豚魚﹐無知之物。又﹐木在澤上﹐外實內虛﹐皆舟楫之象。至信可感豚魚﹐涉險難﹐而不可以失其貞。故占者能致豚魚之應﹐則吉而利涉大川﹐又必利於貞也。

《彖》曰「中孚」﹐柔在內而剛得中﹐說而巽﹐孚乃化邦也。說﹐音悅。以卦體﹑卦徳釋卦名義。「豚魚吉」﹐信及豚魚也。「利涉大川」﹐乘木舟虛也。以卦象言。中孚以利貞。乃應乎天也。信而正﹐則應乎天矣。

《象》曰﹕澤上有風﹐中孚﹐君子以議獄緩死。風感水受﹐中孚之象。議獄緩死﹐中孚之意。

初九﹐虞吉﹐有他﹐不燕。他﹐湯何反。當中孚之初﹐上應六四﹐能度其可信而信之﹐則吉。復有他焉﹐則失其所以度之之正﹐而不得其所安矣。戒占者之辭也。

《象》曰﹕初九「虞吉」﹐志未變也。

九二﹐鳴鶴在陰﹐其子和之。我有好爵﹐吾與爾靡之。和﹐胡臥反。靡﹐亡池反。九二﹐中孚之實﹐而九五亦以中孚之實應之﹐故有鶴鳴子和﹑我爵爾靡之象。鶴在陰﹐謂九居二。好爵﹐謂得中。靡與縻同。

言懿徳人之所好﹐故好爵𨿽我之所獨有﹐而彼亦系戀之也。

《象》曰「其子和之」﹐中心願也。

六三﹐得敵﹐或鼓或罷﹐或泣或歌。敵﹐謂上九﹐信之窮者。六三﹐陰柔不中正﹐以居說極﹐而與之爲應﹐故不能自主。而其象如此。

《象》曰「或鼓或罷」﹐位不當也。

六四﹐月幾望﹐馬匹亡﹐無咎。幾﹐音機。望﹐無方反。六四﹐居陰得正﹐位近於君﹐爲月幾望之象。馬匹﹐謂初與己爲匹﹐四乃絕之﹐而上以信於五﹐故爲馬匹亡之象。占者如是﹐則無咎也。

《象》曰「馬匹亡」﹐絕類上也。上﹐上聲。

九五﹐有孚攣如﹐無咎。攣﹐力圓反。九五﹐剛健中正﹐中孚之實﹐而居尊位﹐爲孚之主者也。下應九二﹐與之同徳﹐故其象占如此。

《象》曰「有孚攣如」﹐位正當也。

上九﹐翰音登於天﹐貞凶。居信之極﹐而不知變﹐𨿽得其貞﹐亦凶道也。故其象占如此。雞曰翰音﹐乃巽之象。居巽之極﹐爲登於天。雞非登天之物﹐而欲登天﹐信非所信﹐而不知變﹐亦猶是也。

《象》曰「翰音登於天」﹐何可長也﹗

艮下﹐震上。

小過﹕亨﹐利貞。可小事﹐不可大事。飛鳥遺之音﹐不宜上﹐宜下﹐大吉。小﹐謂陰也。爲卦四陰在外﹐二陽在內﹐陰多於陽﹐小者過也。旣過於陽﹐可以亨矣。然必利於守貞﹐則又不可以不戒也。卦之二

五﹐皆以柔而得中﹐故可小事。三四皆以剛失位而不中﹐故不可大事。卦體內實外虛﹐如鳥之飛﹐其聲下而不上﹐故能致飛鳥遺音之應﹐則宜下而大吉﹐亦不可大事之類也。

《彖》曰「小過」﹐小者過而亨也。以卦體釋卦名義與其辭。過以利貞﹐與時行也。柔得中﹐是以小事吉也。以二五言。剛失位而不中﹐是以不可大事也。以三四言。有飛鳥之象焉﹐「飛鳥遺之音﹐不宜上﹐宜下﹐大吉」﹐上逆而下順也。以卦體言。

《象》曰﹕山上有雷﹐小過。君子以行過乎恭﹐喪過乎哀﹐用過乎儉。山上有雷﹐其聲小過。三者之過﹐皆小者之過。可過於小﹐而不可過於大﹐可以小過﹐而不可甚過。《彖》所謂可小事而宜下者也。

初六﹐飛鳥以凶。初六陰柔﹐上應九四﹐又居過時﹐上而不下者也。「飛鳥遺音﹐不宜上﹐宜下」﹐故其象占如此。郭璞《洞林》﹕「占得此者﹐或致羽虫之孽。」

《象》曰「飛鳥以凶」﹐不可如何也。

六二﹐過其祖﹐遇其妣﹐不及其君﹐遇其臣﹐無咎。六二柔順中正﹐進則過三四而遇六五﹐是過陽而反遇陰也。如此﹐則不及六五而自得其分﹐是不及君而適遇其臣也。皆過而不過﹐守正得中之意﹐無咎之道也。故其象占如此。

《象》曰「不及其君」﹐臣不可過也。所以不及君而還遇臣者﹐以臣不可過故也。

九三﹐弗過防之﹐從或戕之﹐凶。戕﹐在良反。小過之時﹐事每當過﹐然後得中。九三以剛居正﹐眾陰所欲害者也。而自恃其剛﹐不肯過爲之備﹐故其象占如此。若占者能過防之﹐則可以免矣。

《象》曰「從或戕之」﹐凶如何也﹗

九四﹐無咎﹐弗過遇之﹐往厲必戒﹐勿用永貞。當過之時﹐以剛處柔﹐過乎恭矣﹐無咎之道也。弗過遇之﹐言弗過於剛而適合其宜也。往則過矣﹐故有厲而當戒﹔陽性堅剛﹐故又戒以勿用永貞。言當隨時之宜﹐不可固守也。或曰﹕弗過遇之﹐若以六二爻例﹐則當如此說﹐若依九三爻例﹐則過遇當如過防之義。未詳孰是﹐當闕以俟知者。

《象》曰「弗過遇之」﹐位不當也。「往厲必戒」﹐終不可長也。爻義未明﹐此亦當闕。

六五﹐密雲不雨﹐自我西郊﹐公弋取彼在穴。弋﹐余職反。以陰居尊﹐又當陰過之時﹐不能有爲﹐而弋取六二以爲助﹐故有此象。在穴﹐陰物也。兩陰相得﹐其不能濟大事可知。

《象》曰「密雲不雨」﹐已上也。已上﹐太髙也。

上六﹐弗遇過之﹐飛鳥離之﹐凶﹐是謂災眚。眚﹐生領反。六以陰居動體之上﹐處陰過之極﹐過之已髙而甚遠者也﹐故其象占如此。或曰﹕遇過﹐恐亦只當作「過遇」﹐義同九四。未知是否。

《象》曰「弗遇過之」﹐已亢也。

離下﹐坎上。

旣濟﹕亨小﹐利貞。初吉﹐終亂。旣濟﹐事之旣成也。爲卦水火相交﹐各得其用﹐六爻之位﹐各得其正﹐故爲旣濟。亨小﹐當爲小亨﹐大抵此卦及六爻占辭﹐皆有警戒之意﹐時當然也。

《彖》曰「旣濟﹐亨」﹐小者亨也。「濟」下疑脫「小」字。「利貞」﹐剛柔正而位當也。以卦體言。「初吉」﹐柔得中也。指六二。終止則亂﹐其道窮也。

《象》曰﹕水在火上﹐旣濟﹐君子以思患而預防之。

初九﹐曳其輪﹐濡其尾﹐無咎。曳﹐以制反。濡﹐音如。輪在下﹐尾在後﹐初之象也。曳輪則車不前﹐濡尾則狐不濟。旣濟之初﹐謹戒如是﹐無咎之道。占者如是﹐則無咎矣。

《象》曰「曳其輪」﹐義無咎也。

六二﹐婦喪其茀﹐勿逐﹐七日得。喪﹐息浪反。茀﹐力佛反。二以文明中正之徳﹐上應九五剛陽中正之君﹐宜得行其志。而九五居旣濟之時﹐不能下賢以行其道﹐故二有婦喪其茀之象。茀﹐婦車之蔽﹐言失其所以行也。然中正之道﹐不可終廢﹐時過則行矣。故又有勿逐而自得之戒。

《象》曰「七日得」﹐以中道也。

九三﹐髙宗伐鬼方﹐三年克之﹐小人勿用。旣濟之時﹐以剛居剛﹐髙宗伐鬼方之象也。三年克之﹐言其久而後克﹐戒占者不可輕動之意。小人勿用﹐占法與《師》上六同。

《象》曰「三年克之」﹐憊也。憊﹐蒲拜反。

六四﹐糸需有衣袽﹐終日戒。糸需﹐而朱反。袽﹐女居反。旣濟之時﹐以柔居柔﹐能預備而戒懼者也﹐故其象如此。程子曰「糸需﹐當作濡。衣袽﹐所以塞舟之罅漏。」

《象》曰「終日戒」﹐有所疑也。

九五﹐東鄰殺牛﹐不如西鄰之禴祭﹐實受其福。東陽西陰﹐言九五居尊﹐而時已過﹐不如六二之在下﹐而始得時也。又當文王與紂之事﹐故其象占如此。《彖辭》初吉終亂﹐亦此意也。

《象》曰「東鄰殺牛」﹐不如西鄰之時也。「實受其福」﹐吉大來也。

上六﹐濡其首﹐厲。旣濟之極﹐險體之上﹐而以陰柔處之﹐爲狐涉水而濡其首之象。占者不戒﹐危之道也。

《象》曰「濡其首﹐厲」﹐何可久也﹗

坎下﹐離上。

未濟﹕亨。小狐汔濟﹐濡其尾﹐無攸利。汔﹐許訖反。未濟﹐事未成之時也。水火不交﹐不相爲用﹐卦之六爻﹐皆失其位﹐故爲未濟。汔﹐幾也。幾濟而濡尾﹐猶未濟也。占者如此﹐何所利哉﹖

《彖》曰「未濟﹐亨」﹐柔得中也。指六五言。「小狐汔濟」﹐未出中也。「濡其尾﹐無攸利」﹐不續終也。𨿽不當位﹐剛柔應也。

《象》曰﹕火在水上﹐未濟﹐君子以愼辧物居方。水火異物﹐各居其所﹐故君子觀象而審辧之。

初六﹐濡其尾﹐吝。以陰居下﹐當未濟之初﹐未能自進﹐故其象占如此。

《象》曰「濡其尾」﹐亦不知極也。「極」字未詳﹐考上下韻亦不葉﹐或恐是「敬」字﹐今且闕之。

九二﹐曳其輪﹐貞吉。以九二應六五﹐而居柔得中﹐爲能自止而不進﹐得爲下之正也。故其象占如此。

《象》曰﹕九二「貞吉」﹐中以行正也。九居二﹐本非正﹐以中故得正也。

六三﹐未濟﹐徵凶﹐利涉大川。陰柔不中正﹐居未濟之時﹐以徵則凶﹐然以柔乘剛﹐將出乎坎﹐有利涉之象﹐故其占如此。蓋行者可以水浮﹐而不可以陸走也。或疑「利」字上當有「不」字。

《象》曰「未濟﹐徵凶」﹐位不當也。

九四﹐貞吉﹐悔亡。震用伐鬼方﹐三年有賞於大國。以九居四﹐不正而有悔也。能勉而貞﹐則悔亡矣。然以不貞之資﹐欲勉而貞﹐非極其陽剛用力之久不能也。故爲伐鬼方﹐三年而受賞之象。

《象》曰「貞吉﹐悔亡」﹐志行也。

六五﹐貞吉﹐無悔。君子之光﹐有孚﹐吉。以六居五﹐亦非正也。然文明之主﹐居中應剛﹐虛心以求下之助﹐故得貞而吉﹐且無悔。又有光輝之盛﹐信實而不妄﹐吉而又吉也。

《象》曰「君子之光」﹐其暉吉也。暉者﹐光之散也。

上九﹐有孚於飲酒﹐無咎。濡其首﹐有孚失是。以剛明居未濟之極﹐時將可以有爲﹐而自信自養以俟命﹐無咎之道也。若縱而不反﹐如狐之涉水而濡其首﹐則過於自信﹐而失其義矣。

《象》曰﹕飲酒濡首﹐亦不知節也。

第三卷

系辭

一系辭上傳

第一章

系辭上傳傳﹐去聲。後同。

《系辭》﹐本謂文王﹑周公所作之辭﹐系於卦爻之下者﹐卽今經文。此篇乃孔子所述《系辭》之「傳」也﹐以其通論一經之大體凡例﹐故無經可附﹐而自分上下云。

天尊地卑﹐乾坤定矣﹐卑髙以陳﹐貴賤位矣﹐動靜有常﹐剛柔斷矣﹐方以類聚﹐物以羣分﹐吉凶生矣﹐在天成像﹐在地成形﹐變化見矣。斷﹐丁亂反。見﹐賢徧反。天地者﹐陰陽形气之實體。乾坤者﹐《易》中純陰﹑純陽之卦名也。卑髙者﹐天地萬物上下之位。貴賤者﹐《易》中卦爻上下之位也。動者﹐陽之常。靜者﹐陰之常。剛柔者﹐《易》中卦爻陰陽之稱也。方﹐謂事情所向﹐言事物善惡﹐各以類分。而吉凶者﹐《易》中卦爻占決之辭也。象者﹐日月星辰之屬。形者﹐山川動植之屬。變化者﹐《易》中蓍策卦爻﹐陰變爲陽﹐陽化爲陰者也。此言聖人作《易》﹐因陰陽之實體﹐爲卦爻之法象。莊周所謂「《易》以道陰陽」﹐此之謂也。是故剛柔相摩﹐八卦相蕩。蕩﹐徒浪反。此言《易》卦之變化也。六十四卦之初﹐剛柔兩畫而已。兩相摩而爲四﹐四相摩而爲八﹐八相蕩而爲六十四。鼓之以雷霆﹐潤之以風雨。日月運行﹐一寒一暑。此變化之成像者。乾道成男﹐坤道成女。此變化之成形者。此兩節﹐又明《易》之見於實體者﹐與上文相發明也。乾知大始﹐坤作成物。知﹐猶主也。乾主始物﹐而坤作成之﹐承上文男女而言乾坤之理。蓋凡物之屬乎陰陽者﹐莫不如此。大抵陽先陰後﹐陽施陰受。陽之輕淸未形﹐而陰之重濁有迹也。乾以易知﹐坤以簡能。易﹐以豉反。乾健而動﹐卽其所知﹐便能始物而無所難﹐故爲以易而知大始。坤順而靜﹐凡其所能﹐皆從乎陽而不自作﹐故爲以簡而能成物。易則易知﹐簡則易從。易知則有親﹐易從則有功。有親則可久﹐有功則可大。可久則賢人之徳﹐可大則賢人之業。人之所爲﹐如乾之易﹐則其心明白而人易知﹐如坤之簡﹐則其事要約而人易從。易知則與之同心者多﹐故有親。易從則與之協力者眾﹐故有功。有親則一於內﹐故可久。有功則兼於外﹐故可大。徳﹐謂得於己者。業﹐謂成於事者。上言乾﹑坤之徳不同﹐此言人法乾﹑坤之道。至此則可以爲賢矣。易簡﹐而天下之理得矣﹐天下之理得﹐而成位乎其中矣。成位﹐謂成人之位。其中﹐謂天地之中。至此則體道之極功﹐聖人之能事﹐可以與天地參矣。

上第一章

。此章以造化之實﹐明作經之理。又言乾﹑坤之理﹐分見於天﹑地﹐而人兼體之也。

第二章

聖人設卦﹐觀象系辭焉﹐而明吉凶﹐象者﹐物之似也。此言聖人作《易》﹐觀卦爻之象而系以辭也。剛柔相推﹐而生變化。言卦爻陰﹑陽疊相推蕩﹐而陰或變陽﹐陽或化陰﹐聖人所以觀象而系辭﹐眾人所以因蓍而求卦者也。是故吉凶者﹐失得之象也﹐悔吝者﹐憂虞之象也﹐吉凶﹑悔吝者﹐《易》之辭也。得失﹑憂虞者﹐事之變也。得則吉﹐失則凶。憂虞𨿽未至凶﹐然已足以致悔而取羞矣。蓋吉凶相對﹐而悔吝居其中間。悔自凶而趨吉﹐吝自吉而向凶也。故聖人觀卦爻之中﹐或有此象﹐則系之以此辭也。變化者﹐進退之象也﹐剛柔」者﹐晝夜之象也。六爻之動﹐三極之道也。柔變而趨於剛者﹐退極而進也。剛化而趨於柔者﹐進極而退也。旣變而剛﹐則晝而陽矣。旣化而柔﹐則夜而陰矣。六爻﹕初二爲地﹐三四爲人﹐五上爲天。動﹐卽變化也。極﹐至也。三極﹐天地人之至理。三才﹐各一太極也。此明剛柔相推以生變化﹐而變化之極﹐復爲剛柔。流行於一卦六爻之間﹐而占者得因所值﹐以斷吉凶也。是故君子所居而安者﹐《易》之序也﹐所樂而玩者﹐爻之辭也。樂﹐音洛。《易》之序﹐謂卦爻所著事理當然之次第。玩者﹐觀之詳。是故君子居則觀其象而玩其辭﹐動則觀其變而玩其占﹐是以「自天佑之﹐吉無不利」。《象辭》變已見上。凡單言變者﹐化在其中。占﹐謂其所值吉凶之決也。

上第二章

。此章言聖人作《易》﹐君子學《易》之事。

第三章

彖者﹐言乎象者也﹐爻者﹐言乎變者也﹐彖﹐謂卦辭﹐文王所作者。爻﹐謂爻辭﹐周公所作者。象﹐指全體而言。變﹐指一節而言。吉凶者﹐言乎其失得也﹐悔吝者﹐言乎其小疵也。無咎者﹐善補過也。此

卦爻辭之通例。是故列貴賤者存乎位﹐齊小大者存乎卦﹐辯吉凶者存乎辭﹐位﹐謂六爻之位。齊﹐猶定也。小﹐謂陰。大﹐謂陽。憂悔吝者存乎介﹐震無咎者存乎悔。上「悔」﹐乎罪反。下「悔」﹐呼對反。

介﹐謂辯別之端﹐蓋善惡已動而未形之時也。於此憂之﹐則不至於悔吝矣。震﹐動也。知悔則有以動其補過之心﹐而可以無咎矣。是故卦有小大﹐辭有險易。辭也者﹐各指其所之。易﹐以豉反。小險大易﹐各隨所向。

上第三章

。此章釋卦爻辭之通例。

第四章

《易》與天地準﹐故能彌綸天地之道。《易》書卦爻﹐具有天地之道﹐與之齊準。彌﹐如彌縫之彌﹐有終竟聯合之意。綸﹐有選擇條理之意。仰以觀於天文﹐俯以察於地理﹐是故知幽明之故。原始反終﹐故知死生之說。精气爲物﹐遊魂爲變﹐是故知鬼神之情狀。此窮理之事。以者﹐聖人以《易》之書也。易者﹐陰陽而已。幽明﹑死生﹑鬼神﹐皆陰陽之變﹐天地之道也。天文﹐則有晝夜上下。地理﹐則有南北髙深。原者﹐推之於前。反者﹐要之於後。陰精陽气﹐聚而成物﹐神之伸也。魂遊魄降﹐散而爲變﹐鬼之歸也。

與天地相似﹐故不違。知周乎萬物﹐而道濟天下﹐故不過。旁行而不流﹐樂天知命﹐故不憂。

安土惇乎仁﹐故能愛。知﹐音智。樂﹐音洛。「知命」之知﹐如字。此聖人盡性之事也。天地之道﹐知仁而已。知周萬物者﹐天也﹐道濟天下者﹐地也。知且仁﹐則知而不過矣。旁行者﹐行權之知也。不流者﹐守正之仁也。旣樂天理﹐而又知天命﹐故能無憂﹐而其知益深。隨處皆安﹐而無一息之不仁﹐故能不忘其濟物之心﹐而仁益篤。蓋仁者﹐愛之理﹐愛者﹐仁之用。故其相爲表裏如此。範圍天地之化而不過﹐曲成萬物而不遺﹐通乎晝夜之道而知﹐故神無方而《易》無體。此聖人至命之事也。範﹐如鑄金之有模範。圍﹐匡郭也。天地之化無窮﹐而聖人爲之範圍﹐不使過於中道﹐所謂裁成者也。通﹐猶兼也。晝夜﹐卽幽明﹑生死﹑鬼神之謂。如此﹐然後可見至神之妙﹐無有方所﹔《易》之變化﹐無有形體也。

上第四章

。此章言《易》道之大﹐聖人用之如此。

第五章

一陰一陽之謂道。陰陽疊運者﹐气也﹔其理則所謂道。繼之者善也﹐成之者性也。道具於陰而行乎陽。繼﹐言其發也。善﹐謂化育之功﹐陽之事也。成﹐言其具也。性﹐謂物之所受﹐言物生則有性﹐而各具是道也﹐陰之事也。周子﹑程之子書﹐言之備矣。仁者見之謂之仁﹐知者見之謂之知﹐百姓日用而不知﹐故君子之道鮮矣。知﹐音智。「不知」之知﹐如字。鮮﹐息淺反。仁陽知陰﹐各得是道之一隅﹐故隨其所見而目爲全體也。日用不知﹐則莫不飲食﹐鮮能知味者﹐又其每下者也﹐然亦莫不有是道焉。或曰﹕上章以知屬乎天﹐仁屬乎地﹐與此不同﹐何也﹖曰﹕彼以淸濁言﹐此以動靜言。顯諸仁﹐藏諸用﹐鼓萬物而不與聖人同憂。盛徳大業﹐至矣哉。顯﹐自內而外也。仁﹐謂造化之功﹐徳之發也。藏﹐自外而內也。用﹐謂機緘之妙﹐業之本也。程子曰「天地無心而成化﹐聖人有心而無爲。」

富有之謂大業﹐日新之謂盛徳。張子曰「富有者﹐大而無外﹔日新者﹐久而無窮。」生生之謂易﹐陰生陽﹐陽生陰﹐其變無窮﹐理與書皆然也。成像之謂乾﹐效法之謂坤﹐效﹐呈也。法﹐謂造化之詳密而可見者。極數知來之謂占﹐通變之謂事﹐占﹐筮也﹐事之未定者﹐屬乎陽也。事﹐行事也﹐占之已決者﹐屬乎陰也。極數知來﹐所以通事之變。張忠定公言公事有陰陽﹐意蓋如此。陰陽不測之謂神。張子曰﹐兩在﹐故不測。

上第五章

。此章言道之體用﹐不外乎陰陽。而其所以然者﹐則未嘗倚於陰陽也。

第六章

夫《易》﹐廣矣﹐大矣。以言乎遠則不禦﹐以言乎邇則靜而正﹐以言乎天地之間則備矣。夫﹐音扶。下同。不禦﹐言無盡。靜而正﹐言卽物而理存。備﹐言無所不有。夫乾﹐其靜也專﹐其動也直﹐是以大生焉。夫坤﹐其靜也翕﹐其動也辟﹐是以廣生焉。翕﹐虛級反。辟﹐婢亦反。乾坤各有動靜﹐於其四徳見之。靜體而動用﹐靜別而動交也。乾一而實﹐故以質言而曰大﹔坤二而虛﹐故以量言而曰廣。蓋天之

形𨿽包於地之外﹐而其气常行乎地之中也。《易》之所以廣大者以此。廣大配天地﹐變通配四時﹐陰陽之義配日月﹐易簡之善配至徳。易﹐以豉反。《易》之廣大變通﹐與其所言陰陽之說﹐易簡之徳﹐配之天道人事﹐則如此。

上第六章

。

第七章

子曰﹕《易》﹐其至矣乎。夫《易》﹐聖人所以崇徳而廣業也。知崇禮卑﹐崇效天﹐卑法地。知﹐音智。十翼皆夫子所作﹐不應自著「子曰」字﹐疑皆後人所加也。窮理則知崇如天而徳崇﹐循理則禮卑如地而業廣。此其取類﹐又以淸濁言也。天地設位﹐而《易》行乎其中矣。成性存存﹐道義之門。天地設位而變化行﹐猶知禮存性而道義出也。成性﹐本成之性也。存存﹐謂存而又存﹐不已之意也。

上第七章

。

第八章

聖人有以見天下之賾﹐而擬諸其形容﹐象其物宜﹐是故謂之象。賾﹐雜亂也。象﹐卦之象﹐如《說卦》所列者。聖人有以見天下之動﹐而觀其會通﹐以行其典禮﹐系辭焉以斷其吉凶﹐是故謂之爻。斷﹐丁玩反。會﹐謂理之所聚而不可遺處。通﹐謂理之可行而無所礙處。如庖丁解牛﹐會則其族﹐而通則其虛也。

言天下之至賾而不可惡也﹐言天下之至動而不可亂也。惡﹐烏路反。惡﹐猶厭也。擬之而後言﹐議之而後動﹐擬議以成其變化。觀象玩辭﹐觀變玩占﹐而法行之﹐此下七爻則其例也。

「鳴鶴在陰﹐其子和之。我有好爵﹐吾與爾靡子」。子曰「君子居其室﹐出其言善﹐則千里之外應之﹐況其邇者乎﹖居其室﹐出其言不善﹐則千里之外違之﹐況其邇者乎﹖言出乎身﹐加乎民﹔行發乎邇﹐見乎遠。言行﹐君子之樞機。樞機之發﹐榮辱之主也。言行﹐君子之所以動天地也﹐可不愼乎。」和﹐胡臥反。靡﹐音縻。行﹐下孟反。見﹐賢徧反。釋《中孚》九二爻義。

「同人﹐先號咷而後笑」。子曰「君子之道﹐或出或處﹐或默或語。二人同心﹐其利斷金﹐同心之言﹐其臭如蘭。」斷﹐丁管反。臭﹐昌又反。釋《同人》九五爻義。言君子之道﹐初若不同﹐而後實無間。

斷金﹑如蘭﹐言物莫能間﹐而其言有味也。

「初六﹐藉用白茅﹐無咎」。子曰「苟錯諸地而可矣。藉之用茅﹐何咎之有﹖愼之至也。夫茅之爲物薄﹐而用可重也。愼斯術也以往﹐其無所失矣。」藉﹐在夜反。錯﹐音措。夫﹐音扶。釋《大過》初六爻義。

「勞謙﹐君子有終﹐吉」。子曰「勞而不伐﹐有功而不徳﹐厚之至也。語以其功下人者也。徳言盛﹐禮言恭。謙也者﹐致恭以存其位者也。」釋《謙》九三爻義。徳言盛﹐禮言恭﹐言徳欲其盛﹐禮欲其

恭也。

「亢龍有悔」。子曰「貴而無位﹐髙而無民﹐賢人在下位而無輔﹐是以動而有悔也。」釋《乾》上九爻義。當屬《文言》﹐此蓋重出。

「不出戶庭﹐無咎」。子曰「亂之所生也﹐則言語以爲階。君不密則失臣﹐臣不密則失身﹐幾事不密則害成。是以君子愼密而不出也。」幾﹐音機。釋《節》初九爻義。

子曰「作《易》者﹐其知盜乎﹖《易》曰﹕『負且乘﹐致寇至。』負也者﹐小人之事也﹐乘也者﹐君子之器也。小人而乘君子之器﹐盜思奪之矣。上慢下暴﹐盜思伐之矣。慢藏誨盜﹐冶容誨淫。

《易》曰『負且乘﹐致寇至』﹐盜之招也。」藏﹐才浪反。釋《解》六三爻義。

上第八章

。此章言卦﹑爻之用。

第九章

天一﹑地二﹔天三﹑地四﹔天五﹑地六﹔天七﹑地八﹔天九﹑地十。此簡本在第十章

之首﹐程子曰宜在此﹐今從之。此言天地之數﹐陽奇陰偶﹐卽所謂《河圖》者也。其位一﹑六居下﹐二﹑七居上﹐三﹑八居左﹐四﹑九居右﹐五﹑十居中。就此章而言之﹐則中五爲衍母﹐次十爲衍子﹐次一﹑二﹑三﹑四爲四象之位﹐次六﹑七﹑八﹑九爲四

象之數。二老位於西北﹐二少位於東南﹐其數則各以其類交錯於外也。天數五﹐地數五﹐五位相得而各有合。天數二十有五﹐地數三十﹐凡天地之數五十有五。此所以成變化而行鬼神也。此簡本在「大衍」之後﹐今按宜在此。天數五者﹐一﹑三﹑五﹑七﹑九皆奇也﹐地數五者﹐二﹑四﹑六﹑八﹑十皆偶也。相得﹐謂一與二﹐三與四﹐五與六﹐七與八﹐九與十﹐各以奇偶爲類而自相得。有合﹐謂一與六﹐二與七﹐三與八﹐四與九﹐五與十﹐皆兩相合。二十有五者﹐五奇之積也。三十者﹐五偶之積也。變化﹐謂一變生水﹐而六化成之﹔二化生火﹐而

七變成之﹔三變生木﹐而八化成之﹔四化生金﹐而九變成之﹔五變生土﹐而十化成之。鬼神﹐謂凡奇偶生成之屈伸往來者。

大衍之數五十﹐其用四十有九﹐分而爲二﹐以象兩﹐掛一以象三﹐揲之以四以象四時﹐歸奇於扐以象閏﹐五歲再閏﹐故再扐而後掛。揲﹐時設反。奇﹐紀宜反。扐﹐郎得反。大衍之數五十﹐蓋以《河

圖》中宮天五乘地十而得之﹐至用以筮﹐則又止用四十有九。蓋皆出於理勢之自然﹐而非人之知力所能損益也。

兩﹐謂天地也。掛﹐懸其一於左手小指之間也。三﹐三才也。揲﹐間而數之也。奇﹐所揲四數之餘也。扐﹐勒於左手中三指之兩間也。閏﹐積月之餘日而成月者也。五歲之間﹐再積日而再成月﹐故五歲之中﹐凡有再閏﹐然後別起積分。如一掛之後﹐左右各一揲而一扐﹐故五者之中﹐凡有再扐﹐然後別起一掛也。

《乾》之策﹐二百一十有六。《坤》之策﹐百四十有四﹐凡三百有六十。當期之日。期﹐音基。

凡此策數生於四象﹐蓋《河圖》四面﹐太陽居一而連九﹐少陰居二而連八﹐少陽居三而連七﹐太陰居四而連六。

揲蓍之法﹐則通計三變之餘﹐去其初掛之一。凡四爲奇﹐凡八爲偶﹐奇圓圍三﹐偶方圍四。三用其全﹐四用其半。

積而數之﹐則爲六﹑七﹑八﹑九﹐而第三變揲數策數﹐亦皆符會。蓋餘三奇則九﹐而其揲亦九﹐策亦四九三十六﹐是爲居一之太陽。餘二奇一偶則八﹐而其揲亦八﹐策亦四八三十二﹐是爲居二之少陰。二偶一奇則七﹐而其揲亦七﹐策亦四七二十八﹐是爲居三之少陽。三偶則六﹐而其揲亦六﹐策亦四六二十四﹐是爲居四之老陰。是其變化

往來﹑進退離合之妙﹐皆出自然﹐非人之所能爲也。少陰退而未極乎虛﹐少陽進而未極乎盈﹐故此獨以老陽﹑老陰計《乾》《坤》六爻之策數﹐餘可推而知也。期﹐周一歲也﹐凡三百六十五日四分日之一﹐此特舉成數而槪言之耳。二篇之策﹐萬有一千五百二十﹐當萬物之數也。二篇﹐謂上﹑下經。凡陽爻百九十二﹐得六千九百一十二策﹔陰爻百九十二﹐得四千六百八策﹐合之得此數。是故四營而成易﹐十有八變而成卦。四營﹐謂分二掛一揲四歸奇也。易﹐變易也。謂一變也。三變成爻﹐十八變則成六爻也。八卦而小成。謂九變而成三畫﹐得內卦也。引而伸之﹐觸類而長之﹐天下之能事畢矣。長﹐丁丈反。謂已成六爻﹐而視其爻之變與不變以爲動靜﹐則一卦可變而爲六十四卦以定吉凶﹐凡四千九十六卦也。

顯道神徳行﹐是故可與酬酢﹐可與佑神矣。行﹐下孟反。道因辭顯﹐行以數神。酬酢﹐謂應對。

佑神﹐謂助神化之功。子曰「知變化之道者﹐其知神之所爲乎﹖」變化之道﹐卽上文數法是也﹐皆非人之所能爲﹐故夫子嘆之。而門人加「子曰」以別上文也。

上第九章

。此章言天地大衍之數﹐揲蓍求卦之法﹐然亦略矣。意其詳具於大卜筮人之官﹐而今不可考耳。其可推者﹐《啟蒙》備言之。

第十章

《易》有聖人之道四焉﹕以言者尙其辭﹐以動者尙其變﹐以制器者尙其象﹐以卜筮者尙其占。

四者皆變化之道﹐神之所爲者也。是以君子將有爲也﹐將有行也﹐問焉而以言﹐其受命也如向﹐無有遠近幽深﹐遂知來物。非天下之至精﹐其孰能與於此﹗向﹐許兩反﹐古文響字。與﹐音預﹐下同。此尙辭﹑尙占之事﹐言人以蓍問《易》﹐求其卦爻之辭﹐而以之發言處事﹐則易受人之命而有以告之。如向之應聲﹐以決其未來之吉凶也。以言﹐與「以言者尙其辭」之「以言」義同。命﹐則將筮而告蓍之語。《冠禮》「筮日宰自右贊命」是也。

參伍以變﹐錯綜其數。通其變﹐遂成天地之文﹐極其數﹐遂定天下之象﹐非天下之至變﹐其孰能與於此﹖參﹐七南反。錯﹐七各反。綜﹐作弄反。此尙象之事﹐變則象之未定者也。參者﹐三數之也。伍

者﹐五數之也。旣參以變﹐又伍以變﹐一先一後﹐更相考核﹐以審其多寡之實也。錯者﹐交而互之﹐一左一右之謂也。綜者﹐總而挈之﹐一低一昂之謂也。此亦皆謂揲蓍求卦之事。蓋通三揲兩手之策﹐以成陰﹑陽﹑老﹑少之畫﹐究七﹑八﹑九﹑六之數﹐以定卦爻動靜之象也。參伍﹑錯綜﹐皆古語﹐而參伍尢難曉。按《荀子》云「窺敵制變﹐欲伍以參。」《韓非》曰「省同異之言﹐以知朋黨之分﹔偶參伍之驗﹐以責陳言之實。」又曰「參之以比物﹐伍之以合參。」《史記》曰「必參而伍之。」又曰「參伍不失。」《漢書》曰「參伍其賈﹐以類相準。」此足以相發明矣。

《易》﹐無思也﹐無爲也﹐寂然不動﹐感而遂通天下之故。非天下之至神﹐其孰能與於此﹖此四者﹐易之體所以立﹐而用所以行者也。易﹐指蓍卦。無思﹑無爲﹐言其無心也。寂然者﹐感之體。感通者﹐寂之

用。人心之妙﹐其動靜亦如此。

夫《易》﹐聖人之所以極深而研幾也。幾﹐音機。下同。研﹐猶審也。幾﹐微也。所以極深者﹐至精也。所以研幾者﹐至變也。惟深也﹐故能通天下之志﹔惟幾也﹐故能成天下之務﹔惟神也﹐故不疾而速﹐不行而至。所以通誌而成務者﹐神之所爲也。子曰「《易》有聖人之道四焉」者﹐此之謂也。

上第十章

。此章承上章之意﹐言《易》之用﹐有此四者。

第十一章

子曰「夫《易》﹐何爲者也﹖夫《易》﹐開物成務﹐冒天下之道﹐如斯而已者也。」是故聖人以通天下之志﹐以定天下之業﹐以斷天下之疑。夫﹐音扶。冒﹐莫報反。斷﹐丁亂反。開物成務﹐謂使人卜

筮以知吉凶﹐而成事業。冒天下之道﹐謂卦爻旣設﹐而天下之道皆在其中。

是故蓍之徳圓而神﹐卦之徳方以知﹐六爻之義易以貢。聖人以此洗心﹐退藏於密﹐吉凶與民同患。神以知來﹐知以藏往﹐其孰能與於此哉﹖古之聰明睿知﹐神武而不殺者夫。「方以知」之知﹐音智。下「知以」﹑「睿知」﹐並同。易﹐音亦。與﹐音預。夫﹐音扶。圓神﹐謂變化無方。方知﹐謂事有定理。易以貢﹐謂變易以告人。聖人體具三者之徳﹐而無一塵之累。無事﹐則其心寂然﹐人莫能窺﹔有事﹐則神知之用﹐隨感而應﹐所謂無卜筮而知吉凶也。神武不殺﹐得其理而不假其物之謂。是以明於天之道﹐而察於民之故﹐是興神物以前民用。聖人以此齋戒﹐以神明其徳夫。夫﹐音扶。神物﹐謂蓍龜。湛然純一之謂齋﹐肅然警惕之謂戒。明天道﹐故知神物之可興﹔察民故﹐故知其用之不

可不有以開其先。是以作爲卜筮以教人﹐而於此焉齋戒以考其占﹐使其心神明不測﹐如鬼神之能知來也。

是故闔戶謂之坤﹐辟戶謂之乾﹐一闔一辟謂之變﹐往來不窮謂之通﹐見乃謂之象﹐形乃謂之器﹐制而用之謂之法﹐利用出入﹐民咸用之謂之神。見﹐賢徧反。闔辟﹐動靜之機也。先言坤者﹐由靜而動也。乾﹑坤﹑變﹑通者﹐化育之功也。見象﹑形器者﹐生物之序也。法者﹐聖人修道之所爲。而神者﹐百姓自然之日用也。

是故《易》有大極﹐是生兩儀。兩儀生四象﹐四象生八卦。大﹐音泰。一每生二﹐自然之理也。

《易》者﹐陰陽之變。大極者﹐其理也。兩儀者﹐始爲一畫以分陰陽。四象者﹐次爲二畫以分大少。八卦者﹐次爲三畫而三才之象始備。此數言者﹐實聖人作《易》自然之次第﹐有不假絲毫智力而成者。畫卦揲蓍﹐其序皆然。

詳見序例﹑《啟蒙》。八卦定吉凶﹐吉凶生大業。有吉有凶﹐是生大業。

是故法象﹐莫大乎天地﹐變通﹐莫大乎四時﹐縣象著明﹐莫大乎日月﹐崇髙﹐莫大乎富貴﹐備物致用﹐立成器以爲天下利﹐莫大乎聖人﹐探賾索隱﹐鉤深致遠﹐以定天下之吉凶﹐成天下之亹亹者﹐莫大乎蓍龜。縣﹐音玄。探﹐吐南反。索﹐色白反。亹﹐亡偉反。富貴﹐謂有天下﹑履帝位。「立」下疑有闕文。亹亹﹐猶勉勉也。疑則怠﹐決故勉。

是故天生神物﹐聖人則之﹐天地變化﹐聖人效之﹐天垂象﹐見吉凶﹐聖人像之﹐河出《圖》﹐洛出《書》﹐聖人則之。見﹐賢徧反。此四者﹐聖人作《易》之所由也。《河圖》《洛書》﹐詳見《啟蒙》。《易》有四象﹐所以示也﹔《系辭》焉﹐所以告也﹔定之以吉凶﹐所以斷也。斷﹐丁亂反。四象﹐謂陰﹑陽﹑老﹑少。示﹐謂示人以所值之卦爻。

上第十一章

。此章專言卜筮。

第十二章

《易》曰「自天佑之﹐吉﹐無不利。」子曰「佑者﹐助也。天之所助者﹐順也﹔人之所助者﹐信也。履信思乎順﹐又以尙賢也。是以『自天佑之﹐吉﹐無不利』也。」釋《大有》上九爻義。然在此無所

屬﹐或恐是錯簡﹐宜在第八章

之末。

子曰「書不盡言﹐言不盡意。」然則聖人之意﹐其不可見乎﹗子曰「聖人立象以盡意﹐設卦以盡情僞﹐系辭焉以盡其言﹐變而通之以盡利﹐鼓之舞之以盡神。」言之所傳者淺﹐象之所示者深﹐觀奇偶二畫﹐包含變化﹐無有窮盡﹐則可見矣。變通﹑鼓舞﹐以事而言。兩「子曰」字﹐疑衍其一。蓋「子曰」字﹐皆後人所加﹐故有此誤。如近世《通書》﹐乃周子所自作﹐亦爲後人每章加以「周子曰」字﹐其設問答處﹐正如此也。

乾坤﹐其《易》之縕邪﹖乾坤成列﹐而《易》立乎其中矣﹐乾坤毀﹐則無以見《易》。《易》不可見﹐則乾坤或幾乎息矣﹗縕﹐與蘊同。邪﹐於遮反。幾﹐音機。縕﹐所包蓄者﹐猶衣之著也。《易》之所有﹐

陰陽而已。凡陽皆乾﹐凡陰皆坤﹐畫卦定位﹐則二者成列﹐而《易》之體立矣。乾坤毀﹐謂卦畫不立﹔乾坤息﹐謂變化不行。

是故形而上者謂之道﹐形而下者謂之器﹐化而裁之謂之變﹐推而行之謂之通﹐舉而措之天下之民﹐謂之事業。卦爻陰陽﹐皆形而下者﹐其理則道也。因其自然之化而裁制之﹐變之義也。「變通」二字﹐上章以天言﹐此章以人言。

是故夫象﹐聖人有以見天下之賾﹐而擬諸其形容﹐象其物宜﹐是故謂之象。聖人有以見天下之動﹐而觀其會通以行其典禮﹐系辭焉以斷其吉凶﹐是故謂之爻。重出﹐以起下文。極天下之賾者存乎卦﹐鼓天下之動者存乎辭﹐卦﹐卽象也﹔辭﹐卽爻也。化而裁之存乎變﹐推而行之存乎通﹐神而明之存乎其人﹐默而成之﹐不言而信﹐存乎徳行。行﹐下孟反。卦爻所以變通者在人﹐人之所以能神而明之者在徳。

上第十二章

。

二系辭下傳

系辭下傳

八卦成列﹐象在其中矣﹐因而重之﹐爻在其中矣﹐重﹐直龍反。成列﹐謂《乾》一﹐《兌》二﹐《離》三﹐《震》四﹐《巽》五﹐《坎》六﹐《艮》七﹐《坤》八之類。象﹐謂卦之形體也。因而重之﹐謂各因一卦而以八卦次第加之﹐爲六十四也。爻﹐六爻也。旣重而後卦有六爻也。剛柔相推﹐變在其中矣﹐系辭焉而命之﹐動在其中矣。剛柔相推﹐而卦爻之變﹐往來交錯﹐無不可見﹐聖人因其如此﹐而皆系之辭以命其吉凶﹐則占者所值當動之爻象﹐亦不出乎此矣。

吉凶悔吝者﹐生乎動者也﹐吉﹑凶﹑悔﹑吝﹐皆辭之所命也。然必因卦爻之動而後見。剛柔者﹐立本者也﹐變通者﹐趣時者也。趣﹐七樹反。一剛一柔﹐各有定位﹐自此而彼﹐變以從時。

吉凶者﹐貞勝者也﹐貞﹐正也﹐常也﹐物以其所正爲常者也。天下之事﹐非吉則凶﹐非凶則吉﹐常相勝而不已也。天地之道﹐貞觀者也﹐日月之道﹐貞明者也﹐天下之動﹐貞夫一者也。觀﹐官換反。夫﹐音

扶。觀﹐示也。天下之動﹐其變無窮﹐然順理則吉﹐逆理則凶﹐則其所正而常者﹐亦一理而已矣。

夫乾﹐確然示人易矣﹐夫坤﹐阝貴然示人簡矣。確﹐苦角反。易﹐音異。阝貴﹐音頹。確然﹐健貌。阝貴然﹐順貌﹐所謂「貞觀」者也。爻也者﹐效此者也﹐象也者﹐像此者也。此謂上文乾﹑坤所示之理﹐爻之奇偶﹐卦之消息﹐所以效而象之。爻象動乎內﹐吉凶見乎外﹐功業見乎變﹐聖人之情見乎辭。內﹐謂蓍卦之中。外﹐謂蓍卦之外。變﹐卽動乎內之變。辭﹐卽見乎外之辭。

天地之大徳曰生﹐聖人之大寶曰位。何以守位﹖曰仁。何以聚人﹖曰財。理財正辭﹐禁民爲非﹐曰義。「曰人」之人﹐今本作「仁」。呂氏從古﹐蓋所謂「非眾罔與守邦」。

上第一章

。此章言卦爻吉凶﹐造化功業。

古者包犧氏之王天下也﹐仰則觀象於天﹐俯則觀法於地﹐觀鳥獸之文﹐與地之宜﹐近取諸身﹐遠取諸物﹐於是始作八卦﹐以通神明之徳﹐以類萬物之情。包﹐蒲交反。王﹐於況反。王昭素曰「『與地』之間﹐諸本多有『天』字。」俯仰遠近﹐所取不一﹐然不過以驗陰陽消息兩端而已。神明之徳﹐如健順動止之性﹐萬物之情﹐如雷風山澤之象。作結繩而爲罔罟﹐以佃以漁﹐蓋取諸《離》。罔﹐與网同。罟﹐音古。

佃﹐音田。兩目相承﹐而物麗焉。

包犧氏沒﹐神農氏作。斫木爲耜﹐揉木爲耒﹐耒耨之利﹐以教天下﹐蓋取諸《益》。斫﹐涉角反。

耜﹐音似。耒﹐力對反。耨﹐奴豆反。二體皆木﹐上入下動﹐天下之益﹐莫大於此。日中爲市﹐致天下之民﹐聚天下之貨﹐交易而退﹐各得其所﹐蓋取諸《噬嗑》。日中爲市﹐上明而下動﹐又借噬爲市﹐嗑爲合也。

神農氏沒﹐黃帝﹑堯﹑舜氏作。通其變﹐使民不倦﹐神而化之﹐使民宜之。《易》﹕窮則變﹐變則通﹐通則久。是以「自天佑之﹐吉無不利」。黃帝﹑堯﹑舜垂衣裳而天下治﹐蓋取諸《乾》《坤》。

《乾》《坤》變化而無爲。刳木爲舟﹐剡木爲楫﹐舟楫之利﹐以濟不通﹐致遠以利天下﹐蓋取諸《渙》。

刳﹐口姑反。剡﹐以冉反。木在水上也。「致遠以利天下」﹐疑衍。服牛乘馬﹐引重致遠﹐以利天下﹐蓋取諸《隨》。下動﹐上說。重門擊柝﹐以待暴客﹐蓋取諸《豫》。重﹐直龍反。柝﹐他各反。預備之意。

斷木爲杵﹐掘地爲臼﹐臼杵之利﹐萬民以濟﹐蓋取諸《小過》。斷﹐丁緩反。杵﹐昌呂反。掘﹐其月反。

下止﹐上動。弦木爲弧﹐剡木爲矢﹐弧矢之利﹐以威天下﹐蓋取諸《睽》。睽﹐乖然後威以服之。

上古穴居而野處﹐後世聖人易之以宮室﹐上棟下宇﹐以待風雨﹐蓋取諸《大壯》。處﹐上聲。壯固之意。古之葬者﹐厚衣之以薪﹐葬之中野﹐不封不樹﹐喪期無數﹐後世聖人易之以棺槨﹐蓋取諸《大過》。衣﹐去聲。送死大事﹐而過於厚。上古結繩而治﹐後世聖人易之以書契﹐百官以治﹐萬民以察﹐蓋取諸《夬》。明決之意。

上第二章

。此章言聖人制器尙象之事。

是故《易》者﹐象也。象也者﹐像也。《易》卦之形﹐理之似也。彖者﹐材也。彖言一卦之材。爻也者﹐效天下之動者也。效﹐放也。是故吉凶生而悔吝著也。悔吝本微﹐因此而著。

上第三章

。

陽卦多陰﹐陰卦多陽。《震》《坎》《艮》爲陽卦﹐皆一陽二陰﹔《巽》《離》《兌》爲陰卦﹐皆一陰二陽。

其故何也﹖陽卦奇﹐陰卦偶。奇﹐紀宜反。凡陽卦皆五畫﹐凡陰卦皆四畫。其徳行何也﹖陽一君而二民﹐君子之道也。陰二君而一民﹐小人之道也。行﹐下孟反。君﹐謂陽。民﹐謂陰。

上第四章

。

《易》曰「憧憧往來﹐朋從爾思。」子曰「天下何思何慮﹖天下同歸而殊塗﹐一致而百慮。天下何思何慮﹖此引《咸》九四爻辭而釋之。言理本無二﹐而殊塗百慮﹐莫非自然﹐何以思慮爲哉﹖必思而從﹐

則所從者亦狹矣。日往則月來﹐月往則日來﹐日月相推而明生焉。寒往則暑來﹐暑往則寒來﹐寒暑相推而歲成焉。往者屈也﹐來者信也﹐屈信相感而利生焉。信﹐音申。言往來屈信﹐皆感應自然之常理﹐加憧憧焉﹐則入於私矣﹐所以必思而後有從也。尺蠖之屈﹐以求信也。龍蛇之蟄﹐以存身也。精義之神﹐以致用也。利用安身﹐以崇徳也。蠖﹐紆縛反。蟄﹐眞立反。因言屈信往來之理﹐而又推以言學﹐亦有自然之機也。精研其義﹐至於入神﹐屈之至也。然乃所以爲出而致用之本﹐利其施用﹐無適不安﹐信之極也。然乃所以爲入而崇徳之資﹐內外交相養﹐互相發也。過此以往﹐未之或知也。窮神知化﹐徳之盛

也。」下學之事﹐盡力於精義利用﹐而交養互發之機﹐自不能已。自是以上﹐則亦無所用其力矣。至於窮神知化﹐乃徳盛仁熟而自致耳。然不知者﹐往而屈也﹔自致者﹐來而信也﹐是亦感應自然之理而已。張子曰「气有陰陽。推行有漸爲化﹐合一不測爲神。」此上四節﹐皆以釋《咸》九四爻義。

《易》曰「困於石﹐據於蒺藜﹐入於其宮﹐不見其妻﹐凶。」子曰「非所困而困焉﹐名必辱﹐非所據而據焉﹐身必危。旣辱且危﹐死期將至﹐妻其可得見邪﹖」釋《困》六三爻義。

《易》曰「公用射隼於髙墉之上﹐獲之﹐無不利。」子曰「隼者﹐禽也。弓矢者﹐器也。射之者﹐人也。君子藏器於身﹐待時而動﹐何不利之有﹖動而不括﹐是以出而有獲﹐語成器而動者也。」射﹐石亦反。隼﹐卹允反。括﹐古活反。括﹐結礙也。此釋《解》上六爻義。

子曰「小人不恥不仁﹐不畏不義﹐不見利不勸﹐不威不懲。小懲而大誡﹐此小人之福也。

《易》曰﹕『屨校滅趾﹐無咎。』此之謂也。」校﹐音教。此釋《噬嗑》初九爻義。

「善不積不足以成名﹐惡不積不足以滅身。小人以小善爲無益而弗爲也﹐以小惡爲無傷而弗去也﹐故惡積而不可掩﹐罪大而不可解。《易》曰﹕『何校滅耳﹐凶。』」何﹐河可反。去﹐羌呂反。

此釋《噬嗑》上九爻義。

子曰「危者﹐安其位者也。亡者﹐保其存者也。亂者﹐有其治者也。是故君子安而不忘危﹐存而不忘亡﹐治而不忘亂。是以身安而國家可保也。《易》曰﹕『其亡其亡﹐系於苞桑。』」此釋《否》九五爻義。

子曰「徳薄而位尊﹐知小而謀大﹐力小而任重﹐鮮不及矣。《易》曰﹕『鼎折足﹐覆公飠束﹐其形渥﹐凶。』言不勝其任也。」知﹐音智。鮮﹐仙善反。折﹐之設反。飠束﹐音速。渥﹐烏角反。勝﹐音升。此釋《鼎》九四爻義。

子曰「知幾其神乎﹖君子上交不諂﹐下交不瀆﹐其知幾乎﹖幾者﹐動之微﹐吉之先見者也。

君子見幾而作﹐不俟終日。《易》曰﹕『介於石﹐不終日﹐貞吉。』介如石焉﹐寧用終日﹖斷可識矣。

君子知微知彰﹐知柔知剛﹐萬夫之望。」幾﹐音機。「先見」之見﹐音現。斷﹐丁玩反。望﹐無方反。此釋《豫》六二爻義。《漢書》「吉之」之間﹐有「凶」字。

子曰「顏氏之子﹐其殆庶幾乎﹖有不善﹐未嘗不知﹐知之﹐未嘗復行也。《易》曰﹕『不遠復﹐無只悔﹐元吉。』」幾﹐音機。「復行」之復﹐芳服反。只﹐音其。殆﹐危也。庶幾﹐近意﹐言近道也。此釋《復》初九爻義。

「天地絪縕﹐萬物化醇。男女媾精﹐萬物化生。《易》曰﹕『三人行﹐則損一人。一人行﹐則得其友。』言致一也。」絪﹐音因。縕﹐紆云反。絪縕﹐交密之狀。醇﹐謂厚而凝也﹐言气化者也。化生﹐形化者

也。此釋《損》六三爻義。

子曰「君子安其身而後動﹐易其心而後語﹐定其交而後求。君子修此三者﹐故全也。危以動﹐則民不與也。懼以語﹐則民不應也。無交而求﹐則民不與也。莫之與﹐則傷之者至矣。《易》曰﹕『莫益之﹐或擊之﹐立心勿恆﹐凶。』」「易其」之易﹐去聲。此釋《益》上九爻義。

上第五章

。

子曰「乾坤﹐其《易》之門邪﹖」乾﹐陽物也﹐坤﹐陰物也。陰陽合徳﹐而剛柔有體﹐以體天地之撰﹐以通神明之徳。邪﹐於遮反。撰﹐仕免反。諸卦剛柔之體﹐皆以干﹑坤合徳而成﹐故曰「乾坤﹐《易》之門」。撰﹐猶事也。其稱名也﹐雜而不越﹐於稽其類﹐其衰世之意邪﹖萬物𨿽多﹐無不出於陰陽之變。故卦爻之義﹐𨿽雜出而不差繆﹐然非上古淳質之時思慮所及也。故以爲衰世之意﹐蓋指文王與紂之時也。

夫《易》﹐彰往而察來﹐而微顯闡幽﹐開而當名辧物﹐正言斷辭則備矣。夫﹐音扶。當﹐去聲。斷﹐丁玩反。而微顯﹐恐當作「微顯而」。「開而」之而﹐亦疑有誤。其稱名也小﹐其取類也大。其旨遠﹐其

辭文﹐其言曲而中﹐其事肆而隱。因貳以濟民行﹐以明失得之報。中﹐丁仲反。行﹐下孟反。肆﹐陳也。貳﹐疑也。

上第六章

。此章多闕文疑字﹐不可盡通。後皆放此。

《易》之興也﹐其於中古乎﹖作《易》者﹐其有憂患乎﹖夏﹑商之末﹐《易》道中微﹔文王拘於羑里而系《彖辭》《易》道復興。是故《履》﹐徳之基也。《謙》﹐徳之柄也。《復》﹐徳之本也。《恆》﹐徳之固也。

《損》﹐徳之修也。《益》﹐徳之裕也。《困》﹐徳之辧也。《井》﹐徳之地也。《巽》﹐徳之制也。履﹐禮也。上天下澤﹐定分不易﹐必謹乎此﹐然後其徳有以爲基而立也。謙者﹐自卑而尊人﹐又爲禮者之所當執持而不可失者也。九卦皆反身修徳以處憂患之事也﹐而有序焉。基﹐所以立。柄﹐所以持。復者﹐必不外而善端存。

恆者﹐守不變而常且久。懲忿窒欲以修身﹐遷善攺過以長善﹐困以自驗其力﹐井以不變其所﹐然後能巽順於理﹐以制事變也。

《履》﹐和而至。《謙》﹐尊而光。《復》﹐小而辧於物。《恆》﹐雜而不厭。《損》﹐先難而後易。

《益》﹐長裕而不設。《困》﹐窮而通。《井》﹐居其所而遷。《巽》﹐稱而隱。易﹐以豉反。長﹐丁丈反。

稱﹐尺證反。此如書之九徳﹐禮非彊世﹐然事皆至極。《謙》以自卑而尊且光﹐《復》陽微而不亂於羣陰﹐《恆》處雜而常徳不厭﹐《損》欲先難﹐習熟則易﹐《益》但充長而不造作﹐《困》身困而道亨﹐《井》不動而及物﹐《巽》稱物之宜﹐而潛隱不露。

《履》以和行﹐《謙》以制禮﹐《復》以自知﹐《恆》以一徳﹐《損》以遠害﹐《益》以興利﹐《困》以寡怨﹐《井》以辧義﹐《巽》以行權。「和行」之行﹐下孟反。遠﹐袁萬反。寡怨﹐謂少所怨尢。辧義﹐謂安而能慮。

上第七章

。此章三陳九卦﹐以明處憂患之道。

《易》之爲書也﹐不可遠﹐爲道也﹐屢遷。變動不居﹐周流六虛﹐上下無常﹐剛柔相易。不可爲典要﹐惟變所適。遠﹐袁萬反。上﹐上聲。下﹐去聲。遠﹐猶忘也。周流六虛﹐謂陰陽流行於卦之六位。

其出入以度﹐外內使知懼。此句未詳﹐疑有脫誤。又明於憂患與故﹐無有師保﹐如臨父母。𨿽無師保﹐而常若父母臨之﹐戒懼之至。

初率其辭﹐而揆其方﹐旣有典常。苟非其人﹐道不虛行。揆﹐葵癸反。方﹐道也。始由辭以度其理﹐則見其有典常矣。然神而明之﹐則存乎其人也。

上第八章

。

《易》之爲書也﹐原始要終﹐以爲質也。六爻相雜﹐惟其時物也。要﹐一遙反。下同。質﹐謂卦體。卦必舉其始終而後成體﹐爻則惟其時物而已。其初難知﹐其上易知﹐本末也﹐初辭擬之﹐卒成之終。易﹐去聲。此言初﹑上二爻。若夫雜物撰徳﹐辧是與非﹐則非其中爻不備。夫﹐音扶。此謂卦中四爻。噫﹐亦要存亡吉凶﹐則居可知矣。知者觀其《彖辭》﹐則思過半矣。「知者」之知﹐音智。

《彖》﹐統論一卦六爻之體。二與四﹐同功而異位﹐其善不同。二多譽﹐四多俱﹐近也。柔之爲道﹐不利遠者。其要無咎﹐其用柔中也。要﹐如字﹐又一遙反。下章同。此以下論中爻。同功﹐謂皆陰位。

異位﹐謂遠近不同。四近君﹐故多懼。柔不利遠﹐而二多譽者﹐以其柔中也。三與五﹐同功而異位。三多凶﹐五多功﹐貴賤之等也。其柔危﹐其剛勝邪。勝﹐音升。三五同陽位﹐而貴賤不同。然以柔居之則

危﹐惟剛則能勝之。

上第九章

。

《易》之爲書也﹐廣大悉備。有天道焉﹐有人道焉﹐有地道焉。兼三才而兩之﹐故六。六者﹐非它也﹐三才之道也。三畫已具三才﹐重之故六﹐而以上二爻爲天﹐中二爻爲人﹐下二爻爲地。道有變動﹐故曰爻。爻有等﹐故曰物。物相雜﹐故曰文。文不當﹐故吉凶生焉。當﹐去聲。道有變動﹐謂卦之一體。等﹐謂遠近貴賤之差。相雜﹐謂剛柔之位相同。不當﹐謂爻不當位。

上第十章

。

《易》之興也﹐其當殷之末世﹐周之盛徳邪﹖當文王與紂之事邪﹖是故其辭危。危者使平﹐易者使傾。其道甚大﹐百物不廢。懼以終始﹐其要無咎。此之謂《易》之道也。邪﹐於遮反。「易者」之易﹐去聲。要﹐平聲。危懼故得平安﹐慢易則必傾覆﹐《易》之道也。

上第十一章

。

夫乾﹐天下之至健也﹐徳行恆易以知險。夫坤﹐天下之至順也﹐徳行恆簡以知阻。夫﹐音扶。

行﹑易﹐並去聲。阻﹐莊呂反。至健則所行無難﹐故易。至順則所行不煩﹐故簡﹐然其於事﹐皆有以知其難﹐而不敢易以處之也。是以其有憂患﹐則健者如自髙臨下而知其險﹐順者如自下趨上而知其阻。蓋𨿽易而能知險﹐則不陷於險矣。旣簡而又知阻﹐則不困於阻矣。所以能危能懼﹐而無易者之傾也。能說諸心﹐能研諸侯之慮﹐定天下之吉凶﹐成天下之亹亹者。說﹐音悅。「侯之」二字衍。說諸心者﹐心與理會﹐乾之事也。研諸慮者﹐理因慮審﹐坤之事也。說諸心﹐故有以定吉凶。研諸慮﹐故有以成亹亹。是故變化云爲﹐吉事有祥﹐象事知器﹐占事知來。變化云爲﹐故象事可以知器。吉事有祥﹐故占事可以知來。天地設位﹐聖人成能﹐人謀鬼謀﹐百姓與能。與﹐音預。天地設位﹐而聖人作《易》以成其功。於是人謀鬼謀﹐𨿽百姓之愚﹐皆得以與其能。八卦以象告﹐爻彖以情言﹐剛柔雜居而吉凶可見矣。象﹐謂卦畫。爻彖﹐謂卦爻辭。

變動以利言﹐吉凶以情遷。是故愛惡相攻而吉凶生﹐遠近相取而悔吝生﹐情僞相感而利害生。

凡《易》之情﹐近而不相得﹐則凶﹐或害之﹐悔且吝。惡﹐烏路反。不相得﹐謂相惡也。凶害悔吝﹐皆由此生。將叛者其辭慚﹐中心疑者其辭枝﹐吉人之辭寡﹐躁人之辭多﹐誣善之人其辭遊﹐失其守者

其辭屈。卦爻之辭﹐亦猶是也。

上第十二章

。

第四卷

卦傳

說卦傳

昔者﹐聖人之作《易》也﹐幽贊於神明而生蓍﹐幽贊神明﹐猶言贊化育。《龜傳》曰「天下和平﹐王道得﹐而蓍莖長丈﹐其叢生滿百莖。」參天兩地而倚數﹐參﹐七南反。天圓地方﹐圓者一而圍三﹐三各一奇﹐

故參天而爲三。方者一而圍四﹐四合二偶﹐故兩地而爲二。數皆倚此而起﹐故揲蓍三變之末﹐其餘三奇則三三而九﹐三耦則三二而六﹐兩二一三則爲七﹐兩三一二則爲八。觀變於陰陽而立卦﹐發揮於剛柔而生爻﹐和順於道徳而理於義﹐窮理盡性以至於命。和順﹐從容無所乖逆﹐統言之也。理﹐謂隨事得其條理﹐析言之也。窮天下之理﹐盡人物之性﹐而合於天道﹐此聖人作《易》之極功也。

上第一章

。

昔者﹐聖人之作《易》也﹐將以順性命之理。是以立天之道﹐曰陰與陽﹐立地之道﹐曰柔與剛﹐立人之道﹐曰仁與義。兼三才而兩之﹐故《易》六畫而成卦﹐分陰分陽﹐疊用柔剛﹐故《易》六位而成章。兼三才而兩之﹐總言六畫。又細分之﹐則陰陽之位﹐間雜而成文章也。

上第二章

。

天地定位﹐山澤通气﹐雷風相薄﹐水火不相射﹐八卦相錯。薄﹐音博。邵子曰「此伏羲八卦之位。《乾》南﹐《坤》北﹐《離》東﹐《坎》西﹐《兌》居東南﹐《震》居東北﹐《巽》居西南﹐《艮》居西北。於是八卦相交而成六十四卦﹐所謂先天之學也。」數往者順﹐知來者逆﹐是故《易》逆數也。數﹐並上聲。起《震》而歷《離》《兌》﹐以至於《乾》﹐數已生之卦也﹔自《巽》而歷《坎》《艮》﹐以至於《坤》﹐推未生之卦也。《易》之生卦﹐則以《乾》《兌》《離》《震》《巽》《坎》《艮》《坤》爲次﹐故皆逆數也。

上第三章

。

雷以動之﹐風以散之。雨以潤之﹐日以烜之。艮以止之﹐兌以說之。乾以君之﹐坤以藏之。

烜﹐與晅同。說﹐音悅。此卦位相對﹐與上章同。

上第四章

。

帝出乎震﹐齊乎巽﹐相見乎離﹐致役乎坤﹐說言乎兌﹐戰乎乾﹐勞乎坎﹐成言乎艮。說﹐音悅。

下同。帝者﹐天之主宰。邵子曰「此卦位乃文王所定﹐所謂後天之學也。」萬物出乎震﹐震﹐東方也。齊乎巽﹐巽﹐東南也。齊也者﹐言萬物之潔齊也。離也者﹐明也﹐萬物皆相見﹐南方之卦也。聖人南

面而聽天下﹐向明而治﹐蓋取諸此也。坤也者﹐地也﹐萬物皆致養焉﹐故曰致役乎坤。兌﹐正秋也﹐萬物之所說也﹐故曰說言乎兌。戰乎乾﹐乾﹐西北之卦也﹐言陰陽相薄也。坎者﹐水也﹐正北方之卦也﹐勞卦也﹐萬物之所歸也﹐故曰勞乎坎。艮﹐東北之卦也﹐萬物之所成終而所成始也﹐故曰成言乎艮。向﹐讀作向。說﹐音悅。下同。薄﹐音博。上言帝﹐此言萬物之隨帝以出入也。

上第五章

。此章所推卦位之說﹐多未詳者。

神也者﹐妙萬物而爲言者也。動萬物者﹐莫疾乎雷﹔橈萬物者﹐莫疾乎風﹔燥萬物者﹐莫熯乎火﹔說萬物者﹐莫說乎澤﹔潤萬物者﹐莫潤乎水﹔終萬物﹑始萬物者﹐莫盛乎艮。故水火相逮﹐雷風不相悖﹐山澤通气﹐然後能變化﹐旣成萬物也。橈﹐乃飽反。熯﹐呼但反。悖﹐必內反。此去《乾》《坤》而專言六子﹐以見神之所爲﹐然其位序亦用上章之說﹐未詳其義。

上第六章

。

乾﹐健也。坤﹐順也。震﹐動也。巽﹐入也。坎﹐陷也離﹐麗也。艮﹐止也。兌﹐說也。說﹐音悅。此言八卦之性情。

上第七章

。

乾爲馬﹐坤爲牛﹐震爲龍﹐巽爲雞﹐坎爲豕﹐離爲雉﹐艮爲狗﹐兌爲羊。遠取諸物如此。

上第八章

。

乾爲首﹐坤爲腹﹐震爲足﹐巽爲股﹐坎爲耳﹐離爲目﹐艮爲手﹐兌爲口。近取諸身如此。

上第九章

。

乾﹐天也﹐故稱乎父。坤﹐地也﹐故稱乎母。震一索而得男﹐故謂之長男。巽一索而得女﹐故謂之長女。坎再索而得男﹐故謂之中男。離再索而得女﹐故謂之中女。艮三索而得男﹐故謂之少男。兌三索而得女﹐故謂之少女。索﹐色白反。長﹐之丈反。少﹐詩照反。下章同。索﹐求也﹐謂揲蓍以求爻也。男女﹐指卦中一陰一陽之爻而言。

上第十章

。

乾爲天﹐爲圜﹐爲君﹐爲父﹐爲玉﹐爲金﹐爲寒﹐爲冰﹐爲大赤﹐爲良馬﹐爲老馬﹐爲瘠馬﹐爲駁馬﹐爲木果。圜﹐音圓。駁﹐邦角反。《荀九家》此下有「爲龍﹐爲直﹐爲衣﹐爲言」。

坤爲地﹐爲母﹐爲布﹐爲釜﹐爲吝嗇﹐爲均﹐爲子母牛﹐爲大輿﹐爲文﹐爲眾﹐爲柄。其於地也爲黑。釜﹐房甫反。嗇﹐音色。《荀九家》有「爲牝﹐爲迷﹐爲方﹐爲囊﹐爲裳﹐爲黃﹐爲帛﹐爲漿」。

震爲雷﹐爲龍﹐爲玄黃﹐爲﹐爲大塗﹐爲長子﹐爲決躁﹐爲蒼筤竹﹐爲萑葦。其於馬也﹐爲善鳴﹐爲足﹐爲作足﹐爲的顙﹔其於稼也﹐爲反生﹔其究爲健﹐爲蕃鮮。﹐音孚。筤﹐音郎。萑﹐音丸。

﹐主樹反。蕃﹐音煩。《荀九家》有「爲玉﹐爲鵠﹐爲鼓」。

巽爲木﹐爲風﹐爲長女﹐爲繩直﹐爲工﹐爲白﹐爲長﹐爲髙﹐爲進退﹐爲不果﹐爲臭﹐其於人也﹐爲寡發﹐爲廣顙﹐爲多白眼﹐爲近利市三倍﹐其究爲躁卦。下「爲長」之長﹐如字。《荀九家》有「爲楊﹐爲

鸛」。

坎爲水﹐爲溝瀆﹐爲隱伏﹐爲矯車柔﹐爲弓輪。其於人也﹐爲加憂﹐爲心病﹐爲耳痛﹐爲血卦﹐爲赤﹔其於馬也﹐爲美脊﹐爲亟心﹐爲下首﹐爲薄蹄﹐爲曳﹔其於輿也﹐爲多眚﹐爲通﹐爲月﹐爲盜﹔其於

木也﹐爲堅多心。車柔﹐如九反。亟﹐紀力反。曳﹐以制反。《荀九家》有「爲宮﹐爲律﹐爲可﹐爲棟﹐爲叢棘﹐爲狐﹐爲蒺藜﹐爲桎梏」。

離爲火﹐爲日﹐爲電﹐爲中女﹐爲甲冑﹐爲戈兵。其於人也﹐爲大腹﹐爲乾卦﹐爲鱉﹐爲蟹﹐爲蠃﹐爲蚌﹐爲龜﹔其於木也﹐爲科上槁。乾﹐音乾。蟹﹐戶買反。蠃﹐力禾反。蚌﹐步項反。《荀九家》﹐有「爲牝牛」。

艮爲山﹐爲徑路﹐爲小石﹐爲門闕﹐爲果蓏﹐爲閽寺﹐爲指﹐爲狗﹐爲鼠﹐爲黔喙之屬。其於木也﹐爲堅多節。蓏﹐力果反。黔﹐其堅反。喙﹐況廢反﹔又音咒。《荀九家》有「爲鼻﹐爲虎﹐爲狐」。

兌爲澤﹐爲少女﹐爲巫﹐爲口舌﹐爲毀折﹐爲附決。其於地也﹐爲剛鹵﹐爲妾﹐爲羊。折﹐之列反。鹵﹐力杜反。《荀九家》有「爲常﹐爲輔頰」。

上第十一章

。此章廣八卦之象﹐其間多不可曉者﹐求之於經﹐亦不盡合也。

序卦傳

上篇

有天地﹐然後萬物生焉。盈天地之間者﹐惟萬物﹐故受之以《屯》。屯者﹐盈也﹐屯者﹐物之始生也。物生必蒙﹐故受之以《蒙》。蒙者﹐蒙也﹐物之稚也。物稚不可不養也﹐故受之以《需》。需者﹐飲食之道也。飲食必有訟﹐故受之以《訟》。訟必有眾起﹐故受之以《師》。師者﹐眾也。眾必有所比﹐故受之以《比》。比者﹐比也。比必有所畜﹐故受之以《小畜》。物畜然後有禮﹐故受之以《履》。履而泰﹐然後安﹐故受之以《泰》。晁氏曰「鄭本無『而泰』二字。」泰者﹐通也。物不可以終通﹐故受之以《否》。物不可以終否﹐故受之以《同人》。與人同者﹐物必歸焉﹐故受之以《大有》。

有大者不可以盈﹐故受之以《謙》。有大而能謙﹐必豫﹐故受之以《豫》。豫必有隨﹐故受之以《隨》。以喜隨人者﹐必有事﹐故受之以《蠱》。蠱者﹐事也。有事而後可大﹐故受之以《臨》。臨者﹐大也。物大然後可觀﹐故受之以《觀》。可觀而後有所合﹐故受之以《噬嗑》。嗑者﹐合也。物不可以苟合而已﹐故受之以《賁》。賁者﹐飾也。致飾然後亨則盡矣﹐故受之以《剝》。剝者﹐剝也。物不可以終盡﹐剝窮上反下﹐故受之以《復》。復則不妄矣﹐故受之以《無妄》。有無妄然後可畜﹐故受之以《大畜》。物畜然後可養﹐故受之以《頤》。頤者﹐養也。不養則不可動﹐故受之以《大過》。物不可以終過﹐故受之以《坎》。坎者﹐陷也。陷必有所麗﹐故受之以《離》。離者﹐麗

也。

下篇

有天地﹐然後有萬物﹔有萬物﹐然後有男女﹔有男女﹐然後有夫婦﹔有夫婦﹐然後有父子﹔有父子﹐然後有君臣﹔有君臣﹐然後有上下﹔有上下﹐然後禮義有所錯。夫婦之道﹐不可以不久也﹐故受之以《恆》。恆者﹐久也。物不可以久居其所﹐故受之以《遁》。遁者﹐退也。物不可以終遁﹐故受之以《大壯》。物不可以終壯﹐故受之以《晉》。晉者﹐進也。進必有所傷﹐故受之以《明夷》。

夷者﹐傷也。傷於外者﹐必反其家﹐故受之以《家人》。家道窮必乖﹐故受之以《睽》。睽者﹐乖也。

乖必有難﹐故受之以《蹇》。蹇者﹐難也。物不可以終難﹐故受之以《解》。解者﹐緩也。緩必有所失﹐故受之以《損》。損而不已必益﹐故受之以《益》。益而不已必決﹐故受之以《夬》。夬者﹐決也。決必有所遇﹐故受之以《姤》。姤者﹐遇也。物相遇而後聚﹐故受之以《萃》。萃者﹐聚也。聚而上者謂之升﹐故受之以《升》。升而不已必困﹐故受之以《困》。困乎上者必反下﹐故受之以《井》。井道不可不革﹐故受之以《革》。革物者莫若鼎﹐故受之以《鼎》。主器者莫若長子﹐故受之以《震》。震者﹐動也。物不可以終動﹐止之﹐故受之以《艮》。艮者﹐止也。物不可以終止﹐故受之以《漸》。漸者﹐進也。進必有所歸﹐故受之以《歸妹》。得其所歸者必大﹐故受之以《丰》。

丰者﹐大也。窮大者必失其居﹐故受之以《旅》。旅而無所容﹐故受之以《巽》。巽者﹐入也。入而後說之﹐故受之以《兌》。兌者﹐說也。說而後散之﹐故受之以《渙》。渙者﹐離也。物不可以終離﹐故受之以《節》。節而信之﹐故受之以《中孚》。有其信者必行之﹐故受之以《小過》。有過物者必濟﹐故受之以《旣濟》。物不可窮也﹐故受之以《未濟》終焉。

雜卦傳

《乾》剛《坤》柔﹐《比》樂《師》憂﹐樂﹐音洛。《臨》《觀》之義﹐或與或求。以我臨物曰與﹐物來觀我曰求。或曰﹕二卦互有與求之義。《屯》見而不失其居﹐《蒙》雜而著。見﹐賢徧反。著﹐陟慮反。屯﹐震遇坎﹔震動故見﹐坎險不行也。蒙﹐坎遇艮﹔坎幽昧﹐艮光明也。或曰﹕《屯》以初言﹐《蒙》以二言。《震》﹐起也﹐

《艮》﹐止也。《損》《益》﹐盛衰之始也。

《大畜》﹐時也﹐《無妄》﹐災也。止健者時有適然﹐無妄而災自外至。《萃》聚而《升》不來也﹐《謙》輕而《豫》怠也。

《噬嗑》﹐食也﹐《賁》﹐無色也。白受采。《兌》見而《巽》伏也。見﹐賢徧反。《兌》陰外見﹐《巽》陰內伏。《隨》﹐無故也﹐《蠱》﹐則飭也。飭﹐與敕同。隨前無故﹐蠱後當飭。《剝》﹐爛也﹐《復》﹐反也。

《晉》﹐晝也﹐《明夷》﹐誅也。誅﹐傷也。《井》通而《困》相遇也。剛柔相遇﹐而剛見掩也。《咸》﹐速也﹐《恆》﹐久也。《咸》﹐速。《恆》﹐久。《渙》﹐離也﹐《節》﹐止也。《解》﹐緩也﹐《蹇》﹐難也。《睽》﹐外也﹐《家人》﹐內也。《否》《泰》﹐反其類也。難﹐乃旦反。《大壯》則止﹐《遁》則退也。止﹐謂不進。

《大有》﹐眾也﹐《同人》﹐親也。《革》﹐去故也﹐《鼎》﹐取新也。《小過》﹐過也﹐《中孚》﹐信也。《丰》﹐多故也﹐親寡﹐《旅》也。去﹐起呂反。旣明且動﹐其故多矣。《離》上而《坎》下也。上﹐時掌反。下﹐遐嫁反。火炎上﹐水潤下。《小畜》﹐寡也﹐《履》﹐不處也。處﹐上聲。不處﹐行進之義。《需》﹐不進也﹐《訟》﹐不親也。《大過》﹐顚也﹐《姤》﹐遇也﹐柔遇剛也。《漸》﹐女歸待男行也﹐《頤》﹐養正也。《旣濟》﹐定也﹐《歸妹》﹐女之終也。《未濟》﹐男之窮也﹐《夬》﹐決也﹐剛決柔也。君子道長﹐小人道憂也。長﹐丁丈反。自《大過》以下﹐卦不反對﹐或疑其錯簡。今以韻協之﹐又似非誤﹐未詳何義。

