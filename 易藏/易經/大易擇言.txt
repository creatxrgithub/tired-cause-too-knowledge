

欽定四庫全書

經部一

大易擇言

易類

提要

【臣】等謹案大易擇言三十六卷

國朝程廷祚撰廷祚字緜莊號靑溪上元人是編因桐城方苞緒論以六條編纂諸家之說一曰正義諸說當於經義者也二曰辧正訂異同也三曰通論謂所論在此而義通於彼與別解之理猶可通者也四曰餘論單詞片言可資明者也五曰存疑六曰存異皆舊人訛舛之文似是者謂之疑背馳者謂之異也六條之外有斷以己意者則以愚案別之其明爻象但以說卦健順動入防麗止說八卦義爲八卦眞象八者之得失則以所值之重卦爲斷其明爻義則惟求之本爻而力破承乘比應諸舊解其稽六位則專據系詞辧貴賤者存乎位之防凡陽爻陰位陰爻陽位之說亦盡芟除蓋力排象數之學惟以義理爲宗者也乾隆四十六年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

大易擇言序

日月無不照也江河無不流也容光之照皆日月涓滴之流歸河海易之爲書何獨不然先天後天文王不必同於伏羲元亨利貞宣尼亦不必同於文王漢之言易者三家田何京費皆立於學官宋之傳易者程子朱子言理言數並行而不悖若語其所同者六子統於乾坤乾坤該於易簡幹易知也坤易從也崇陽而抑陰尙健而尙順貴君子而賤小人喜中正而惡不當位趨亨吉而避悔吝則全經之大防而諸儒之釋經者亦不能外乎是也至其辭義之間或有博奧而難知於是經解之家紛然雜出然而非有數十年窮經之功者求一言之幾乎道而不可得也我

聖祖皇帝禦纂周易折中純粹以精用集大成

皇上道統躬膺加意是經更命儒臣詳加搜采一時通經學古之士不乏其人曾被徴薦上元緜莊程君

著有易通一書又有大易擇言分別諸家之說而間以所心得之見附著於篇類多前賢所未發如以說卦健順動入陷麗止說爲八卦之本義奉之以闡明爻象而不入於穿鑿名象之糾紛又力破承乘比應之舊解而據依系辭傳辧貴賤者存乎位之旨只以本爻本位自爲發揮蓋憲章有在復能以經解經其深造自得不爲茍同古今說易者𨿽多吾見亦罕矣顧讀其書覺於程傳本義時有未合竊謂程朱之易於聖人學易寡過之道已爲純密程君亦豈有出其範圍其不同者辭義訓詁之間耳夫義理無窮使程朱復生亦未必不以爲起予而程君亦斷非師心而蔑古可知矣所謂如日月之無不照江河之無不流皆大易之道冒乎天下者爲之也余恐學者讀擇言之書而有疑也故書其語弁諸簡端松泉汪由惇序

大易擇言自序

六經皆明道立教之書而箋疏之多惟易爲最其故可得而言也夫典謨訓誥無剛柔九六之象風南雅頌無吉凶悔吝之文而易有之後之人不能以迂怪之說加之詩書而於易則無所不至蓋徒有見於體貌之不同而不知明道立教未嘗有二致也孔子作傳首明易簡曰像此而謂之象效此而謂之爻蓋慮易道之晦蝕於羣言而揭其本原以詔萬世者至矣乃後之儒者慕象數之名而求之惟恐不得得之矣而無補於一彖一爻之用夫箋疏之作以明經也若舎其平易就其艱深周納其似是附著其本無論說之繁興適以蔽經而已矣學者所當愼思明辧者孰大於是

國朝

禦纂周易折中使千古說易之家粹然一由於正日月出而天地昭矣第學者先入之言猶頗見於羣書若

不稍加釐訂別其從違則見異而遷非所以防其未然也乾隆壬戌望溪方先生南歸慨然欲以六條編纂五經集解嘉惠後學而首以易屬【廷祚】曰子之研精於易久矣夫【廷祚】豈知易者聞先生言退而息者累月乃敢承命而爲之閱十年而書成命曰大易擇言夫仰觀俯察極數定象者上古作易之事非今學者所及也大傳曰聖人之情見乎辭因辭以求其義得義而明其用非訓詁不爲功六經之中惟大易有聖人之訓詁則後世說易或鑿智彊經異說多端不可致詰或繪圖立象自命畫前之祕以相授受者皆不可以不知所擇也已【廷祚】非知易者竊於是編之終而著其所見如此以俟夫有志者論定焉

乾隆十有七年歲在壬申秋九月朔日靑溪後學程廷祚謹書

例略

論求易之此例

一曰定經卦以健順動入陷麗止說八者經卦之本義也卽眞象也平庵項氏曰所謂神明之徳萬物之情皆萃於此孔子釋彖辭專用之以其爲八卦之所由生也而凡諸爻象之蘊蓋皆不能外焉八者之得失則以所值之重卦爲斷以重卦旣各有體象而經卦或在內或在外六位或宜剛或宜柔也

二曰察重卦以反對天地萬物皆以相反而成用聖人之序卦取其反對蓋以此其端見於雜卦學者於泰否剝復能舉其義而不誤者反對明也於小畜小過皆不能言者以失其反對之義而以小畜與大畜小過與大過同論也然則捨反對而求卦之眞解難矣

三曰稽六位以貴賤易之大例有三卦曰陰陽爻曰剛柔位曰貴賤故曰列貴賤者存乎位此大傳之明文也漢後注家以初二三四五上爲一陽一陰故有陽爻陰位陰爻陽位之說夫二三四五𨿽亦奇耦之數而不以奇耦用以奇耦惟九六當之也故在下者不曰一而曰初在上者不曰六而曰上聖人亦慮後世不察誤以六位爲六數而致九六之義反以不明也六位之說明而剛柔中正之說無不明矣

四曰求爻義以本爻爻有三義剛柔有性情所據之卦有體象六位有貴賤優劣三者合而爲爻而義備矣吉凶悔吝其理隨在而具不假越位相謀如所謂乘承比應者案變體互卦諸論用以占筮起於春秋之時而見黜於孔子若乘承比應則左國尙無其說其爲漢後之附會無疑

折中以爲談經之敝至哉斯言百世以俟而不惑矣五曰明彖爻之辭以二傳案孔子論易之全體大例則有系辭說卦雜卦諸傳發明彖爻則有彖象二傳固宜與彖爻相此而毋相違不可謂孔子之易非文王之易也乾坤二卦文言義存推廣故幹之四徳卽與彖辭有異大象一篇乃特出之筆所以明君子之用易不同於法而同於道其取義與卦爻不侔者尢眾蓋非爲釋經而作也今此書仍用程傳本而不從古本者欲明彖象當以傳從經之義云爾

以上諸說【廷祚】於自著易通內辯論甚詳今散見書中而括其大略於此望溪先生有言吾治易二十年大全以硃墨五色別之者凡七周宋元經解及未刻者所詳定十幾六七卒未有得於易之要領去而從事於周官春秋輒有所獲蓋二經之比例易見而易之比例難明也竊謂善治經者必以經解經以經解經宜求經之比例諸說其卽先生所謂比例者與

論以六條編書

一曰正義

當乎經義者謂之正義經義之當否𨿽未敢定而必擇其近正者首列之尊先儒也

二曰辧正

辧正者前人有所異同辧而得其正者也今或正義闕如而以纂書者所見補之亦附於此條

三曰通論

所論在此而連類以及於彼曰通論今於舊說未恊正義而理可通者亦入焉故通有二義

四曰餘論

一言之有當而可資以發明亦所錄也

五曰存疑

六曰存異

理無兩是其非己見矣恐人從而是之則曰存疑又其甚者則曰存異

以上六條乃望溪先生所授以論次先儒之說若纂書者之論隨條附見者皆以愚案別之廷祚識

例余

一是書原纂五十餘卷臨梓之日嚴加沙汰去者三四蓋宋元以下儒者以談理見長遂致論說滋多而經指有轉因以晦塞者故不得不求其歸於簡明也大抵

折中所錄之外今所增采不過一二焉

一漢唐諸儒之說今日存者無幾凡一語足錄莫不表而出之俾學者知有往古之經師亦瞽宗樂祖之義云爾其分辧之精嚴具見案中又未嘗少有依阿也

一先儒之說下經所采少於上經以舊說未安者多朱子亦云下經難理防是也

一以剛柔往來上下爲卦變以乘承比應取爻義以陽爻陰位陰爻陽位爲當不當以爻之五位必爲君道說易者相沿爲例牢不可更謹案

折中有曰往來上下乘承比應皆虛像也又曰爻位之當不當蓋借之以明所處位之當不當又曰五𨿽尊位聖人未嘗卦卦以君道言之至哉言矣世之學者誠能執此數端而推廣之則可以破舊說之封錮而潔靜精微之指歸漸可窺見靑溪先生於自著易通內已再三剖辧撥雲霧而覩天日今於是書尢極力發明以示天下之讀

折中者

一引用諸儒不敢用

折中稱名之例宋元以後俱有別號可冠於姓氏之上自漢迄唐則以鄕裏若不得其鄕裏與別號則字之又不得其字則名之名不可得氏之而已玉生述

欽定四庫全書

大易擇言卷一

上元程廷祚撰

上經

【幹下幹上】

乾元亨利貞

【正義】伊川程子曰幹者天之性情幹健也健而無息之謂

幹

紫陽朱子曰元大也亨通也利宜也貞正而固也文王以爲乾道大通而至正故於筮得此卦而六爻皆不變者言其占當得大通而必利在正固然後可以保其終也此聖人所以作易教人卜筮而可以開物成務之精意余卦放此

又曰元亨是示其所以爲卦之意利貞是因以爲戒次崖林氏曰乾道大通而至正在人容有不正者故聖人因以爲戒

【辧正】紫陽朱子曰元亨利貞四字文王本意在乾坤者只與諸卦一般至孔子作彖傳文言始以乾坤爲四徳而諸卦自如其舊二聖人之意非有不同蓋各是發明一理耳今學者且當虛心玩味各隨本文之意而體防之其不同處自不相妨不可遽以己意橫作主張也

又曰人只見夫子於乾坤文言解作四徳他卦只云大亨以正便須要於乾坤四徳說教大於他卦畢竟本皆占辭也

愚案文言以元亨利貞爲四徳取義自別後儒無不承用以釋彖辭朱子始謂彖辭與諸卦一例其見卓矣蓋幹𨿽屬天道而卦則爲人之用乾道者而設聖人旣言幹之元亨而又以利貞爲訓見人於六爻時位之殊非處之各得其正卽不能全其元亨也所謂開物成務之精意在此所謂知者觀其彖辭則思過半者亦於是可見矣

【存疑】衡水孔氏曰言此卦之徳有此四種聖人當法此卦而行善道以長萬物物得生存而爲元也又當以嘉美之事防合萬物令使開通而爲亨也又當以義協和萬物使物各得其理而爲利也又當以貞固幹事使物各得其正而爲貞也聖人法幹而行四徳故曰元亨利貞

橫渠張子曰幹之四徳終始萬物

伊川程子曰元亨利貞謂之四徳元者萬物之始亨者萬物之長利者萬物之遂貞者萬物之成惟乾坤有此四徳在他卦則隨事而變焉故元專爲善大利主於正固亨貞之體各稱其事四徳之義廣矣大矣

藍田呂氏曰元所以本也亨所以交也利所以成功也貞所以爲主也【案朱子以前並如此說今存其槪如此】

初九潛龍勿用

【正義】吳興沈氏曰稱龍者假象也天地之气有升降君子之道有行藏龍之爲物能飛能潛故借龍比君子之徳也初九旣尙潛伏故言勿用

伊川程子曰理無形也故假象以顯義幹以龍爲象龍之爲物靈變不測故以象乾道變化陽气消息聖人進退初九在一卦之下爲始物之端陽气方萌聖人側微若龍之潛隱未可自用當晦養以俟時

紫陽朱子曰潛藏也龍陽物也初陽在下未可施用故其象爲潛龍其占曰勿用

承庵姚氏曰九本能變化而時居於初且宜邃養而不出故擬其占辭曰潛龍而教之且勿用焉勿用者勿輕用也非教其終勿用也曰潛卽有見之意曰勿用卽有用之意特當潛之時且未可用耳【案此說得勿用正解】

【辧正】承庵姚氏曰朱子以潛龍爲象勿用爲占予不能無疑焉夫所謂占不過占彖爻之辭耳今幹之爻辭取象於龍而又取象於龍之潛見云云者聖人開物而無以啟其明故擬像而語之若曰此必如龍之潛而後可此必如龍之見而後可云耳非上半爲象而下半爲占也大傳曰居則觀其象而玩其辭動則觀其變而玩其占象指其本體變指其當動辭指其所系占指其所用非玩占之中又分有象占之別也【案姚氏此說其理甚長讀本義者不可不知】

【通論】紫陽朱子曰易有如是之理便有如是之象與數有理與象數便不能無辭六十四卦三百八十四爻皆有自然之象不是安排出來如潛龍勿用陽爻便是龍初便是潛不當事便是勿用見龍在田離潛便是見出地上便是田【案朱子此言實爲不易之論能以此言象則後儒之附防穿鑿皆無用矣】

東萊呂氏曰幹之初九曰潛龍勿用坤之初六曰履霜堅冰至陽者善之類也陰者惡之類也善端初發且要涵養惡念初生便須剪除

隆山李氏曰六爻之象皆取於龍者陽體之健其潛見惕躍飛亢初終之序而變化之迹也

雲峯胡氏曰幹初象潛龍防微陽也坤初象履霜防微陰也於陽之微則恐其或用勿也者禁之之辭也於陰之微則慮其必盛至也者危之之辭也

石門梁氏曰幹純陽之卦而取象於龍則其意多爲聖人而發者故夫子於文言皆以聖人事明之今觀之六爻則象之所示占之所決夫人可用也獨聖人乎如初九之潛龍勿用在聖人則方居側微也在君子則遁世無悶也在學者則養正於蒙也以是而推其用何所不可哉

九二見龍在田利見大人

【正義】山陽王氏曰出潛離隠故曰見龍處於地上故曰在田徳施周普居中不偏𨿽非君位君之徳也初則不彰三則幹幹四則或躍上則過亢利見大人惟二五焉

新蔡幹氏曰二爲地上田在地之表而有人功者也陽气將施聖人將顯故曰利見大人

衡水孔氏曰初之與二俱爲地道二在初上所以稱田見龍在田是自然之象利見大人以人事托之言龍見在田之時猶似聖人久潛稍出𨿽非君位而有君徳故天下眾庶利見九二之大人

紫陽朱子曰九二𨿽未得位而大人之徳已著常人不足以當之故值此爻之變者但爲利見此人而已蓋亦謂在下之大人也【朱子又云乾卦他爻皆可作自家身上說惟九二九五作自家說不得卽此意】

虛齋蔡氏曰凡大人皆是徳位兼全之稱九二𨿽未得位而大人之徳已著所謂居仁由義大人之事備矣故亦謂之大人

【餘論】紫陽朱子曰六爻不必限定說且如潛龍勿用若是庶人得之自當不用人君得之也當退避見龍在田若是眾人得之亦可用事利見大人如今所謂宜見貴人之類易不是限定底物

【存異】艸廬吳氏曰以三畫卦言二爲人位九居二故爲大

人

雲峯胡氏曰以三畫言二與五本人位故九二九五象大人

愚案以上二說皆非也卦有三才之象若六畫之卦則初二爲地三四爲人五上爲天非三畫可比矣況如其說則爻之初與上本皆不在人位何以他卦初上兩爻多有言君子者而蹇之上六何以曰利見大人乎

九三君子終日幹幹夕惕若厲無咎

【正義】北海鄭氏曰三於三才爲人道有幹徳而在人道君

子之象

衡水孔氏曰九三在憂危之地故終日幹干言終竟此日健健自彊不有止息夕惕者謂至向夕之時猶懷憂惕

紫陽朱子曰言能憂懼如是則𨿽處危地而無咎也蔡氏曰幹干行事不息也下幹終而上干繼之故曰幹幹

愚案本義云九三性體剛健有能幹幹夕惕之象又云故其占如此君子指占者而言象占無別豈二者理本一貫朱子亦未嘗截然以爲兩事與

【餘論】或問伊川云𨿽言聖人事茍不設戒何以爲教竊意因時而惕𨿽聖人亦有此心朱子曰易之爲書廣大悉備常人皆可得而用初無聖凡之別但當著此爻便用兢兢戒惕

隆山李氏曰九三言君子人位也要之六爻其象皆龍其用皆幹其徳皆君子【案此言可破一切拘泥之說】

雙湖胡氏曰幹九三一爻實居六十四卦人道之首聖人重人道故象之以君子

雲峯胡氏曰六爻惟三四言無咎以人位故也爲人而頃刻不知憂懼動輒有過幹幹夕惕庶乎可以免過云爾

【存異】雙湖胡氏曰一卦六位初三五爲位之陽二四上爲位之陰則下體初二三之位有離象上體四五上之位有坎象乃六十四卦之通例○又曰此爻終日夕分明以離位取象

愚案六位以初三五爲陽二四上爲陰本舊說相承之誤所當辧者若謂下體皆象離上體皆象坎以爲通例豈經卦惟有坎離二卦重卦惟有旣濟一卦乎至謂此爻之終日夕爲以離位取象又何以處訟卦上九之終朝旣濟六四之終日乎學者毋爲所惑可也

九四或躍在淵無咎

【正義】紫陽朱子曰九四居上之下攺革之際進退未定之時也故其象如此其占能隨時進退則無咎也

雲峯胡氏曰其位上下之交其時進退未定之際躍以或言審於進也淵以在言安於退也

次崖林氏曰或躍在淵將進而未必於進也未必於進非不進也審進退之時必時可進然後進也是謂隨時進退

紫峯陳氏曰九四居上之下適當攺革之時是其欲進以有爲而商度之未決蓋將待時而出見可而動也有如龍之或躍在淵焉其象如此占者誠能隨時進退則其進也非貪位退也非沽名可以投事幾之防可以免失身之辱何咎之有哉

愚案淵者龍之所濳而所以安其身者也九四以卦畫言則由內而至外以爻位言則自下而漸上蓋將離乎其所濳矣而君子敬謹之心於此尢有加焉言或躍則不主於退言在淵則不主於進而不敢輕離乎其所濳以少違於時位之正此其所以無咎也○山齋易氏謂在淵非在田之比在田不能變而在淵有可變之道案易六爻無不可變易氏說誤

【餘論】沙隨程氏曰初與二旣皆稱龍此爻𨿽不稱龍卽上文知其爲龍也亦猶大壯九三羝羊觸藩羸其角而九四不言羊知藩決不羸卽羊也

九五飛龍在天利見大人

【正義】北海鄭氏曰五於三才爲天道天者淸明無形而龍

在焉飛之象也

新蔡幹氏曰聖功旣就萬物皆覩故曰利見大人衡水孔氏曰言聖人有龍徳飛騰而居天位爲萬物所瞻覩故天下利見此居上位之大人

誠齋楊氏曰九天徳也龍象也五天位也飛而在天之象也

紫陽朱子曰剛健中正以居尊位如以聖人之徳居聖人之位故其象如此而占法與九二同特所利見者在上之大人爾

【辧正】平庵項氏曰或謂二利見五五利見二非也熟玩文言其說自明二曰善世而不伐徳博而化又曰見龍在田天下文明皆言二之徳盛化神而人利見之也五曰聖人作而萬物覩又曰天且不違況於人乎皆言五之位尊道行而人利見之也二其孔子文王之事乎五其二帝三王之事乎他卦利見大人𨿽各主一事言之不能如此之廣大然亦卑者暗者利見徳位之髙明者也【案二利見五五利見二以爲推廣之說固無礙】

愚案胡雲峯以中正純粹專屬九五此說誤爻位𨿽有優劣而處之各得其當卽無往而非中正純粹故曰六爻發揮旁通情也又曰時乘六龍以禦天雙峯饒氏謂一爻有一爻之中其論善矣

蜀郡氏曰龍之濳亢不獲中矣過中則惕不及中則躍二五其中乎故天下利見之

紫陽朱子曰太祖一日問王昭素曰九五飛龍在天利見大人常人何可占得此卦昭素曰何害若臣等占得則陛下是飛龍在天臣等利見大人此說得最好此易之用所以不窮也

上九亢龍有悔

【正義】東海王氏曰窮髙曰亢知進忘退故悔也

衡水孔氏曰亢龍以人事言之似上居天位久而亢極物極則反故有悔也文言云知進退存亡而不失其正者其惟聖人乎是知聖人本無此悔但九五天位有大聖而居者亦有非大聖而居者不能不有驕亢故聖人戒之也

紫陽朱子曰亢者過於上而不能下之意也陽極於上動必有悔故其象占如此

又曰若占得此爻必須以亢滿爲戒當極盛之時便須慮其亢如這般處最是易之大義大抵於盛滿時致戒

【餘論】梅邊熊氏曰幹六畫皆陽而一爻有一卦之義初上之濳亢有復與剝消長之義二見五飛有師比君臣之義三幹幹四或躍有勞謙由豫之義

用九見羣龍無首吉

【正義】沛郡劉氏曰總六爻純九之義故曰用九

紫陽朱子曰用九言凡筮得陽爻者皆用九而不用七蓋諸卦百九十二陽爻之通例也以此卦純陽而居首故於此發之

承庵姚氏曰濳見惕躍飛亢羣龍隨時以變化而無端倪之可指是謂無首

愚案見羣龍無首乃聖人天徳之純凡有所爲必待時至事起而不以意必先之所謂不以剛爲天下先者其說如是而已

【辧正】廬陵歐陽氏曰乾坤之用九用六何謂也曰乾爻七九坤爻八六九六變而七八無爲易道占其變故以其所占者名爻不謂六爻皆九六也及其筮也七八常多而九六常少有無九六者焉此不可以不釋也六十四卦皆然特於乾坤言之則餘可知耳

紫陽朱子曰用九當如歐公說方有情理某解易所以不敢同伊川便是有這般處○又曰如歐說蓋爲卜筮言所以須著有用九用六若如伊川說便無此也得

又曰荊公言用九隻在上九一爻非也六爻皆用九故曰見羣龍無首吉用九便是行健處

承庵姚氏曰乾坤二用說者謂變剛爲柔變柔爲剛向嘗疑之夫乾天下之至健也坤天下之至順也健順而何取於變耶且用九用六聖人明教人之以九六爲用也而又何以教其剛者變爲柔柔者變爲剛耶詳觀彖象文言諸傳恐無是理

愚案九以名陽爻六以名陰爻又獨於乾坤言用九用六者二卦得陰陽之純言幹之所用皆九坤之所用皆六也他卦則或九或六不可以言用九用六矣又古易爻辭系於逐爻之下而無初九六二之名故於六爻之純陰純陽者指言用九用六以明他卦之例也○筮家以九六七八分別變與不變者自求其所遇之爻而言也若易之爲書一卦自有六爻𨿽未可以遇言實無不可以變言故曰爻也者言乎變者也然則以九六名爻之故歐陽氏之論當矣朱子謂六陽皆變則幹轉而爲坤以釋用九其說本之蔡史墨案蔡墨𨿽以用九爲乾之坤而仍舉用九之辭初未嘗曰此卽坤之象也猶其曰幹之姤仍曰濳龍勿用而不曰系於金柅也於此見變之爲言𨿽在筮家亦無遂捨此而之彼之意矣若乃剛柔各有性情一成而不可變所謂剛變柔柔變剛者求之聖經無其文驗之天下無其理姚氏之言豈不信乎

【通論】山陽王氏曰以剛健而居人之首則物之所不與也以柔順而爲不正則佞邪之道也故幹吉在無首坤利在永貞

【存異】平庵項氏曰凡卦以初爻爲趾爲尾終爻爲首形至首而終也易中首字皆訓終而不訓先故旣未二卦之終皆爲濡首比之無首爲無所終用九之無首則以六龍盡變不見其終言天道之無終窮也

愚案此說甚謬蓋六爻以畫之先後言則初爲始上爲終以畫之旣成言則上爲首下爲足故上爻多有言角言頂言耳者以其皆在上之屬也而安得以言首爲終窮之義乎且羣龍乃合六爻而言又在用九而不在上爻自冝以首訓先爲不可易

彖曰大哉乾元萬物資始乃統天雲行雨施品物流形大明終始六位時成時乘六龍以禦天干道變化各正性命保合太和乃利貞首出庶物萬國咸寧

【正義】山陽王氏曰大明乎終始之道故六位不失其時而成升降無常隨時而用處則乘濳龍出則乘飛龍故曰時乘六龍也

紫陽朱子曰此專以天道明幹義又析元亨利貞爲四徳以發明之大哉嘆辭元大也始也乾元天徳之大始故萬物之生皆資之以爲始也又爲四徳之首而貫乎天徳之始終故曰統天雲行雨施品物流形此釋幹之亨也大明終始始卽元也終謂貞也不終則無始不貞則無以爲元也此言聖人大明乾道之終始則見卦之六位各以時成而乘此六陽以行天道是乃聖人之元亨也乾道變化變者化之漸化者變之成物所受爲性天所賦爲命太和陰陽防合沖和之气也各正者得於有生之初保合者全於有生之後此言乾道變化無所不利而萬物各得其性命以自全以釋利貞之義也首出庶物聖人在上髙出於物猶乾道之變化也萬物各得其所而咸寧猶萬物之各正性命而保合太和也此言聖人之利貞也

又曰天人一理人之動乃天之運也然以私意而動則人而不天矣惟其濳見飛躍各得其所則是以人當天也不曰當天而曰禦天以見遲速進退之在我耳

張氏【治】曰以上下之定位言之謂之六位以陽气之變化言之謂之六龍

愚案先釋卦名而後釋卦辭此彖傳之通例也先儒皆以大哉乾元五句爲釋幹之元亨坤卦亦然是乾坤二卦之彖傳獨不以釋卦名發端而直釋卦辭不與他傳同例其說不無可疑竊意大哉乾元至乃統天此明幹之所以爲健而正釋幹之名也雲行雨施以下乃釋幹之元亨至哉坤元至乃順承天此明坤之所以爲順而正釋坤之名也坤厚載物以下乃釋坤之元亨發端與他卦之例無二【乾元坤元之元亦非元亨之元以二卦爲道之首而隆其稱爾】而細玩傳之全文似亦未嘗如文言分元亨利貞爲四徳但舊說未有及此者今姑以朱子之說爲正義云○自先儒論乾卦無不以爲聖人得天位之事者蓋乾爲天徳非聖人不足以體天徳之全非聖人得天位不足以盡天徳之用也而理實有不可以拘執者故朱子云若使聖人在下亦自有个元亨利貞如首出庶物不必在上方如此如孔子出類拔萃便是首出庶物著書立言澤及後世便是萬國咸寧首出二句本義謂言聖人之利貞然未嘗指定九五一爻近日安溪李氏乃有此論且並以時乘六龍爲專指九五與經文濳見惕躍各有其義之防及傳中六位時成之說殊爲違異不可從

【通論】廣平遊氏曰幹曰大哉坤曰至哉大則無所不包至

則無所不盡

紫陽朱子曰大哉乾元萬物資始至哉坤元萬物資生那元字便是生物之仁資始是得其气資生是成其形到亨便是彰著利便是結聚貞便是収斂収斂旣無形迹又須復生

【餘論】開封耿氏曰統天言幹之體禦天言幹之用統如身

之統四體禦如心之禦五官

誠齋楊氏曰雲行雨施气之亨也品物流形形之亨也

平庵項氏曰推其本統言之則曰乾元極其變化言之則曰乾道合而歸一則曰太和皆元之異名也始乎乾元終乎太和萬物出於元入於元此元之所以爲大也

雲峯胡氏曰以二气之分言則變者萬物之出機元亨是也化者萬物之入機利貞是也以一气之運言則變者其漸化者其成先言品物流形後言各正性命物有此形卽有此性皆天所命也謂之各正則命之稟也乃性之所以一定而不易謂之保合則性之存也又命之所以流行而不已蓋太和者陰陽防合沖和之气而乾元資始之理固在其中矣

石澗兪氏曰前言萬物後言品物萬與品同與異與元爲稟气之始未可區別故總謂之萬亨則流動形見而洪纎髙下各有區別故特謂之品

虛齋蔡氏曰各正保合𨿽合爲幹之利貞然細分之各正者利也保合者貞也文言本義云利者生物之遂物各得宜不相妨害非卽此之各正性命乎貞者生物之成實理具備隨在各足非卽此之保合太和乎

象曰天行健君子以自彊不息

【正義】紫陽朱子曰天干卦之象也凡重卦皆取重義此獨不然者天一而已但言天行則見其一日一周而明日又一周若重復之象非至健不能也君子法之不以人欲害其天徳之剛則自彊而不息矣

【通論】安定胡氏曰自彊象幹之健不息象幹而又幹誠者天之道也聖人之無息是也誠之者人之道也君子之自彊不息是也

廣平遊氏曰至誠無息天行健也若文王之徳之純是也未能無息而不息者君子之自彊也若顏子三月不違仁是也

問天運不息君子以自彊不息朱子曰非是說天運不息自家去趕逐也要學他如此不息只是常存得此心則天理常行而周流不息矣○又曰天運不息非特四時爲然𨿽一日一時頃刻之間其運未嘗息也

何氏元子曰健而無息之謂幹自彊言不息學者法天之事耳自彊之法何如曰主敬君子莊敬日彊

【餘論】雲峯胡氏曰上經四卦幹曰天行坤曰地勢坎曰水洊至離曰明兩作先體而後用也下經四卦震曰洊雷艮曰兼山巽曰隨風兌曰麗澤先用而後體也乾坤不言重異於六子也稱健不稱乾異於坤也

【存異】橫渠張子曰行道也所行是道易言天行健天道也愚案大象第一句皆實指八卦之象而言天行自應指運行气候之實迹若泛言天道及於穆之命等類及爲不切

濳龍勿用陽在下也

【正義】潁川荀氏曰气微位卑𨿽有陽徳濳藏在下故曰勿

用

伊川程子曰陽气在下君子處微未可用也

【通論】雲峯胡氏曰夫子於乾坤初爻揭陰陽二字以明易之大義幹初曰陽在下坤初曰陰始凝扶陽抑陰之意已見於言辭之表

見龍在田徳施普也

【正義】陸氏【希聲】曰陽气見於田則生植利於民聖人見於

世則教化漸於物故曰徳施普也

磐澗董氏曰九二在下而云徳施普者如日方升而其光已無所不被矣

【通論】平庵項氏曰徳施普徳博而化皆於九二言之此所謂君徳也徳施普也以田字言之天下文明以見字言之時捨也以在字言之君徳也以龍字言之

石門梁氏曰徳施普正孟子所謂正已而物正者也所謂徳施者豈必博施濟眾乃謂之施乎蓋聞其風而興起者無非其徳之施也

終日幹幹反復道也

【正義】伊川程子曰進退動息必以道也

紫陽朱子曰反復重復踐行之意

愚案九三際下幹之終而未交上干懼天命之有絕續而息養瞬存以求合於道故曰反復道也聖賢省身修己之事也

或躍在淵進無咎也

【正義】䢐徠石氏曰進無咎是承或躍在淵而言非決其疑

也蓋曰如此而進斯無咎耳

伊川程子曰量可而進適其時則無咎也

飛龍在天大人造也

【正義】潁川荀氏曰大人造聖人作而萬物覩是也

亢龍有悔盈不可久也

【正義】進齋徐氏曰盈釋亢不可久釋有悔人知其不可久

而防於未亢之先則有悔者無悔矣

【通論】白雲郭氏曰易窮則變變則通通則久亢不知變其能久乎【此論亢有不能久之理經文不可久是戒人之辭當以徐氏之說爲正】

用九天徳不可爲首也

【辧正】愚案天徳不可爲首惟左氏傳天爲剛徳猶不幹時一語足用發明以干卦考之濳見惕躍飛亢一爻有一爻之定位不可假借然此六爻者莫非時之所爲當濳見而濳見當飛躍而飛躍聖人豈容心於其間哉故彖傳曰六位時成又曰時乘六龍以禦天此所謂不爲首也若濳而思見躍而欲飛則不能乘時而出於人心之私是則謂之爲首矣天徳不可爲首言不能安於時位之正卽皆人心之邪妄而天徳豈有是乎程傳惟言不可用剛而好先則專似戒其過剛本義言陽剛不可爲物先故六陽皆變而吉又未免泥於卜筮之說而皆似未合於乘時之義近日安溪李氏知其不然則又以渾然不可得其端始爲訓而引陰陽無始動靜無端之語以實之亦未確矣

文言曰元者善之長也亨者嘉之防也利者義之和也貞者事之幹也君子體仁足以長人嘉防足以合禮利物足以和義貞固足以干事君子行此四徳者故曰乾元亨利貞

【正義】西城何氏曰禮是交接防通之道故以配亨

衡水孔氏曰莊氏云元者善之長謂天之體性生養萬物善之大者莫善施生元爲施生之宗故言善之長也亨者嘉之防嘉美也言天能通暢萬物使物之嘉美防聚故云嘉之防也利者義之和言天能利益庶物使物各得其宜而和同也貞者事之干言天能以中正之气成就萬物使物皆得幹濟莊氏之意以此四句明天之徳而配四時君子體仁足以長人已下明人法天行此四徳則與天同功

紫陽朱子曰元者生物之始天地之徳莫先於此故於時爲春於人則爲仁而眾善之長也亨者生物之通物至於此莫不嘉美故於時爲夏於人則爲禮而眾美之防也利者生物之遂物各得宜不相妨害故於時爲秋於人則爲義而得其分之和貞者生物之成實理具備隨在各足故於時爲冬於人則爲智而爲眾事之幹幹木之身而枝葉所依以立者也以仁爲體則無一物不在所愛之中故足以長人嘉其所防則無不合禮使物各得其所利則義無不和貞固者知正之所在而固守之所謂知而弗去者也故足以爲事之幹非君子之至健無以行此故曰乾元亨利貞

【辧正】西城何氏曰貞信也君子堅貞可以委任於事故幹

事而配信

衡水孔氏曰貞則信也【又云兼信與知】

橫渠張子曰信一天下之動

紫陽朱子曰伊川說貞字只以爲正恐未足以盡貞之義須是說正而固然亦未推得到知上

又曰幹如木之幹事如木之枝葉貞固者正而固守之貞固在事是與立个骨子所以爲事之幹欲爲事而非此之貞固便植立不起自然倒了【案朱子此論似亦難推到知上】

承庵姚氏曰貞者此理之正當也此理正當自然誠實而完固故下貞固二字不必以智字解

愚案自資州李民辟何氏之說而專以貞配智宋元諸儒並同其說然張子亦以爲信伊川又以爲正是貞之配智終未有定論也朱子解貞固爲知正之所在而固守之而以孟子之知而弗去爲證然孟子自論智之實耳以易論之所重在貞而尢在於固若增加知字則固字反不見其可重卽孟子所重亦在弗去特因論智之實故不得不言知疑易非彼之比也姚氏言若有理存之

【餘論】紫陽朱子曰元者善之長元亨利貞皆善也而元爲

長者是善端初發見處也

又曰亨者嘉之防嘉只是好處防是期防也【又云若只一物如此他物不如此卽不可以爲防須是合聚來皆如此方謂之防】

又曰利者義之和義疑於不和矣然處之而各得其所則和義之和處便是利

又曰體仁不是將仁來爲我之體我之體便都是仁也【又雲程傳以體爲比而效之之謂不是】

厚庵李氏曰文王之占本以元亨利貞爲二事夫子以四者言之然彖傳𨿽特表乾元而以利貞合釋至此則離析四事自成一徳也夫子之意實與文王之意合蓋所存者大然後能發用而通是大在亨之先也處事得宜然後能成就而正是利在貞之先也仁者徳之大而禮則顯諸仁義者用之宜而知則藏諸用二聖之所發明其義精矣

初九曰濳龍勿用何謂也子曰龍徳而隱者也不易乎世不成乎名遁世無悶不見是而無悶樂則行之憂則違之確乎其不可拔濳龍也

【正義】北海鄭氏曰當隱之時不自殊異無所成名也衡水孔氏曰不成乎名者言自隱黙不成就於令名使人知也

又曰樂則行之憂則違之者心以爲樂己則行之心以爲憂己則違之

伊川程子曰初九陽之微龍徳之潛隱乃聖賢之在側陋也守其道不隨世而變晦其行不求知於時自信自樂見可而動知難而避其守堅不可奪濳龍之徳也

【存疑】廣平遊氏曰不易乎世者用捨在我故遁世無悶不成乎名者非譽不在物故不見是而無悶【安溪李氏主此說】

艸廬吳氏曰樂則行之釋上文無悶二字憂則違之釋上文不易不成二句樂者謂無悶也行之謂爲之也憂者謂非其所樂也違之謂不爲也不求見於世不求知於人者此其所樂也則爲之易乎世成乎名者此非其所樂也則不爲

蔣氏仁敬曰行道而濟時者聖人之本心故曰樂則行之不用而隱遁者非聖人所願欲也故曰憂則違之

虛齋蔡氏曰遁世無悶二句尢重於不易乎世二句樂則行之三句更重於遁世無悶二句【以上諸說理皆可通而未定其孰是】

九二曰見龍在田利見大人何謂也子曰龍徳而正中者也庸言之信庸行之謹閒邪存其誠善世而不伐徳博而化易曰見龍在田利見大人君徳也

【正義】衡水孔氏曰庸常也常言之信實常行之謹愼防閒邪惡自存誠實爲善於世而不自伐其功徳能廣博而變化於世俗初爻則全隱遁避世二爻則漸見徳行以化於俗也

伊川程子曰正中者在卦之正中爲得正中之義蘭氏惠卿曰邪自外入故閒之誠自我有故存之紫陽朱子曰正中不潛而未躍之時也常言亦信常行亦謹盛徳之至也閒邪存其誠無斁亦保之意言君徳也者釋大人之爲九二也

又曰庸言庸行盛徳之至到這里猶自閒邪存誠便是無斁亦保𨿽無厭斁亦當保也保者持守之意

西溪李氏曰天理人欲不兩存茍閒得一分人欲便存得一分天理

【辧正】愚案易所謂中者必在二五兩爻而言中正又多在九五蓋中指爻位之中而正卽謂陽也然中正𨿽於爻位發之實借爻位以明自然之理正言行無所茍中言處得其當也人能如是則無時無地而不善𨿽初上三四或剛或柔無不可以謂之中正者豈必二五哉故解經者無貴於執一也龍徳正中程子之說近是朱子以不潛未躍爲言亦只就爻位說而未及爻外之意平庵項氏以正得中位釋之又曰以在下卦而非陽位故不爲中位而爲中徳云云其說自相抵牾全不明於大易中正之防且正中之與中正非有二義比卦否卦隨卦九五皆言正中非下卦也巽卦傳言中正小象言正中豈得謂前後有兩義乎

【餘論】明道程子曰存誠不是外面捉一个誠將來存著今人外面役役於不善中尋个善來存著如此則豈有入善之理只是閒邪則誠自存閒邪更著甚工夫但惟是動容貌整思慮則自然生敬敬只是主一也

象山陸氏曰言行之信謹二之所以成己者也善世而不伐二之所以成物者也彼其所謂信謹者乃其所以不伐者也閒邪存其誠存諸己者也徳博而化徳之及乎物者也彼其所以閒而存者乃其所以博而化者也

隆山李氏曰幹畫實則誠坤畫虛則生敬故幹九二言誠坤六二言敬誠敬二字始於包犧心畫而實天地自然之理也

厚齋馮氏曰易者理學之宗而乾坤二卦又易學之宗也子思孟子言誠者天之道先儒謂誠敬者聖學之源皆出於此

九三曰君子終日幹幹夕惕若厲無咎何謂也子曰君子進徳修業忠信所以進徳也修辭立其誠所以居業也知至至之可與幾也知終終之可與存義也是故居上位而不驕在下位而不憂故幹幹因其時而惕𨿽危無咎矣

【正義】衡水孔氏曰九三所以終日幹幹者欲進益道徳修營功業故終日幹幹匪懈也進徳則知至將進也修業則知終存義也

明道程子曰修辭立其誠不可不子細理防言能修省言辭便是要立誠若只是修飾言辭爲心只是爲僞也修其言辭正爲立己之誠意【朱子云伊川解修辭立誠作擇言篤志說得來寛不如明道此言】

紫陽朱子曰忠信主於心者無一念之不誠也修辭見於事者無一言之不實也𨿽有忠信之心然非修辭立誠則無以居之知至至之進徳之事知終終之居業之事所以終日幹幹而夕猶惕若者以此故也可上可下不驕不憂所謂無咎也

問立誠不就制行上說而特指修辭何也朱子曰人不誠處多在言語上○又曰人多將言語作沒要容易說出來若一要實這工夫自是大忠信進徳便見得修辭立誠底許多道理修辭立誠便要立得這忠信若口不擇言逢事便說只這忠信亦被汨沒動蕩立不住了

又曰知至至之者言此心所知者心眞个到那所知田地𨿽行未到而心已到故其精微幾密一齊在此故曰可與幾知終終之旣知到極處便力行到極處此眞實見於行事故天下義理都無走失故曰可與存義

問修業居業之別曰二者只是一意居守也逐日修作是修常常如此是守

石澗兪氏曰徳與忠信皆主於心者也業與辭皆見於事者也事已成謂之業修業者業未成則修而成之也居業業已成則居而守之也

虛齋蔡氏曰誠卽忠信也忠信就初間存主上說修辭立誠就後來事到就緒上說

又曰閒邪之外再無存誠工夫故承之曰存其誠修辭之外再無立誠工夫故承之曰立其誠誠卽忠信向也誠存於心而今則見於事而誠有立矣

次崖林氏曰忠信所以進徳是忠信所以至之也何也凡有所進將必有所至忠信以至之則善心易長神智日開道之壼奧理之元妙爲吾所當至者一時𨿽未能遽至固已先得之矣故可與幾修辭立其誠所以居業是修辭立誠所以終之也何也居是居止終是終身居止而不移居之所以終之也修辭立誠以終之則踐履篤實持守堅固事理之宜吾所當守者可與存之而不失矣義者事理之宜吾所當守者也【忠信是至修立是終林氏此論極爲明確可補先儒所未及】

楊氏文源曰心之存諸中者純乎忠信而不妄則心無外馳而得於己者日進而不已言之見於事者致其修省而有實則事皆實理而體諸身者安安而不遷

厚庵李氏曰因其時釋終日之義【案因之爲言猶重也】

愚案此節以進徳修業爲綱而業生於徳故又以忠信爲本修辭立其誠立誠卽立忠信也知至至之以忠信至之而徳可進也知終終之以修辭立誠終之而業可居也知至知終二知字輕而至之終之字重程子以知至屬致知知終屬力行又謂知至至之主知知終終之主終使上下兩知字頓有同異似覺未安且忠信乃存主之要徹始徹終亦非致知之所能盡故今仍以孔氏朱子之說爲正

【通論】紫陽朱子曰忠信進徳修辭立誠與敬以直內義以方外分屬乾坤蓋謂健順二體忠信立誠自有剛健主立之體敬義便有靜順之體進修便是个篤實敬義便是个虛靜故曰陽實陰虛

虛齋蔡氏曰中庸章句云反諸身不誠謂反求諸身而其所存所發有未實也所存之實卽主忠信也所發之實卽修辭立其誠也合進徳修業總是中庸之誠身大學之誠意正心修身

厚庵李氏曰案忠信卽二所謂閒邪存誠也修辭立誠卽二所謂言信行謹也二以徳言故觀於外以察其心三以學言故主於心而驗於事二曰存誠誠之源也以心言也三曰立誠誠斯立焉以事言也其道則一而已

【存疑】伊川程子曰知至至之致知也求知所至而後至之知之在先故可與幾所謂始條理者知之事也知終終之力行也旣知所終則力進而終之守之在後故可與存義所謂終條理者聖之事也

又曰知至則當至之知終則遂終之須以知爲本知之深則行之必至無有知之而不能行者只是知得淺【此論尢偏】

九四曰或躍在淵無咎何謂也子曰上下無常非爲邪也進退無恆非離羣也君子進徳修業欲及時也故無咎

【正義】紫陽朱子曰上下無常進退無恆非爲邪枉非離羣類隨時而變動靜不失其宜乃進徳修業之實也【案此視本義較勝】

平庵項氏曰進退上下不敢自必相時而動所謂自試也大抵上下之交皆危疑之地故三厲而四猶疑之

石澗兪氏曰上與進釋躍字下與退釋在淵之義無常無恆釋或之義非爲邪非離羣欲及時以申進無咎之義

愚案六爻各有其時卽各有其時當然之道而九四獨言欲及時者以四之爲位適當可上可進之時矣而君子於此非再三審愼卽生平之徳業皆虛君子進徳修業欲及時者以徳業之盛莫大於不違時懷非時而動之慮非謂徳業已備於身而欲其及時以進也

九五曰飛龍在天利見大人何謂也子曰同聲相應同气相求水流濕火就燥雲從龍風從虎聖人作而萬物覩本乎天者親上本乎地者親下則各從其類也【正義】衡水孔氏曰因大人與眾感應故廣陳眾物相感應以明聖人之作而萬物瞻覩以結之也

紫陽朱子曰作起也物猶人也覩釋利見之義也又曰物各從其類聖人人類之首也故興起於上則人皆見之

平庵項氏曰聖人先見我心之同然者故爲同聲同气之義聖人之於人亦類也故爲各從其類之義

艸廬吳氏曰先以聲气水火雲風六句爲比而後言聖人作則人利見之又以物之親上親下諭利見者之親聖人亦然而又以各從其類一句總結上文九句也

【餘論】伊川程子曰人之與聖人類也五以龍徳升尊位人之類莫不歸仰況同徳乎【此專以二五言相應非正解也】

上九曰亢龍有悔何謂也子曰貴而無位髙而無民賢人在下位而無輔是以動而有悔也

【正義】伊川程子曰九居上而不當尊位是以無民無輔動

則有悔也

紫陽朱子曰賢人在下位謂九五以下無輔以上九過髙志滿不來輔助之也

谷氏拙侯曰以有位謂之貴以有民謂之髙以有輔謂之賢人在下位其貴而又無位髙而又無民賢人在下位而又無輔者何俱以亢失之也故動而有悔

厚庵李氏曰崇髙之極其志未厭是無位也不得人心是無民也自賢而不能賢人之賢是無輔也

【存異】誠齋楊氏曰自四以下皆從九五故曰無輔

艸廬吳氏曰九三之賢在下而敵體不應是無輔也【以上二說不如本義之確不可從】

濳龍勿用下也見龍在田時舍也終日幹干行事也或躍在淵自試也飛龍在天上治也亢龍有悔窮之災也乾元用九天下治也

【正義】山陽王氏曰九陽也陽剛直之物也夫能全用剛直放逺善柔非天下至理未之能也故乾元用九則天下治也【全用剛直則天徳純天徳純則天下豈有不治按此勝剛而能柔之說】

伊川程子曰行事進徳修業也

紫陽朱子曰自試未遽有爲姑試其可

又曰上治居上以治下【蓋卽首出咸寜之意】

石澗兪氏曰試釋躍字與中庸日省月試之試同君子謹失時之戒而自試其所學蓋欲自試其淺深也

【存疑】山陽王氏曰見而在田必以時之通捨也【孔氏頴達曰捨是通

義】

橫渠張子曰九二居大中安止之地至於三四則不得所安也

伊川程子曰隨時而止也

紫陽朱子曰言未爲時用也【依此解則捨當讀上聲】

平庵項氏曰龍本行天之物不當在田出潛之初時寓於此故曰時捨

厚齋馮氏曰捨與出捨於郊之舍同適止於位非久安也

愚案九二龍徳正中天下文明非初爻之比若謂未爲時用則去潛龍一間矣似無此理張子以爲安止項氏馮氏以爲暫止皆未有以見其必然王氏通捨之義近之而捨於古無訓通者闕之可也

濳龍勿用陽气濳藏見龍在田天下文明終日幹幹與時偕行或躍在淵乾道乃革飛龍在天乃位乎天徳亢龍有悔與時偕極乾元用九乃見天則

【正義】伊川程子曰與時偕極時旣極則處時者亦極矣東坡蘇氏曰以言行化物故曰文明

又曰天以無首爲則

紫陽朱子曰或躍在淵離下而上變革之時

又曰天徳卽天位也蓋惟有是徳乃宜居是位故以名之

東萊呂氏曰終日幹幹與時偕行在天之時寒往則暑來晝往則夜來初未嘗息至於人則朝气鋭暮气惰不能終日幹幹者蓋梏於血气不能與天地之气相通故也若與天地之气相通則與時偕行矣【程朱所解皆不能如此分明】

單氏【沨】曰幹六爻皆天徳也而五爲天位此天徳之得位者也

艸廬吳氏曰則者理之有限節而無過無不及者也石澗兪氏曰革者變也下幹以終上干方始猶天道更端之時也

陸氏君啟曰微陽潛藏愈養則愈厚輕用則泄無餘矣

谷氏拙侯曰則者有凖而不過之意用九者有變而無常之意天道不是變換焉能使春夏秋冬各有其限聖人不是變換焉能使仁義禮智各有其節用九正天之凖則不過處故曰乃見

愚案或躍在淵乾道乃革革字應躍字乃字應或字與在淵字言九四初交外體其躍而不遽離於淵者以其爲乾道初變之時故耳乃革者猶言初革也○天則者剛健中正之謂也諸儒以變言天則以無首言天則皆非無所見者然不知實義之在剛健中正則言變言無首已屬膚浮又無論天則矣○濳龍勿用下也兩段朱子所謂聖人反覆發明者最爲得之不必依程傳言時言義之說

【通論】平庵項氏曰幹辭言用九者四其義皆難遽通連亢龍章讀之則義明矣知居終之有悔則知無首之當吉知盈之不可久則知首之不可爲知窮之足以致災則知不窮之足以致治知極爲天時之極則知變爲天則之變矣

進齋徐氏曰幹以徳名爻初曰徳之隠二曰徳之中三四皆言進徳五曰位乎天徳獨上不言徳者過中非徳亢則有悔故不言徳

乾元者始而亨者也利貞者性情也幹始能以美利利天下不言所利大矣哉大哉幹乎剛健中正純粹精也六爻發揮旁通情也時乘六龍以禦天也雲行雨施天下平也

衡水孔氏曰不言所利大矣哉者直云利貞不言所利之事欲見無不利也非惟止一事而已其實此利爲無所不利此貞亦無所不貞是幹徳大也

伊川程子曰幹之性情也旣始而亨非利貞豈能不息乎幹始之道能使庶類生成天下蒙其美利而不言所利者蓋無不利非可指名也故贊其利之大曰大矣哉

又曰亭毒化育皆利也不有其功常久而不已者貞也詩曰維天之命於穆不已者貞也

紫陽朱子曰始則必亨理勢然也収斂歸藏乃見情性之實始者元而亨也利天下者利也不言所利者貞也剛以體言健兼用言中者其行無過不及正者其立不偏四者幹之徳也純者不雜於陰柔【指剛健言】粹者不雜於邪惡【指中正言】蓋剛健中正之至極而精者又純粹之至極也

平庵項氏曰自乾元者始而亨至所利大矣哉重釋元亨利貞皆不用上文四徳之說【此論極確】

雲峯胡氏曰性情只是一健字健者幹之性而情其著見者也

石澗兪氏曰乾始卽乾元也元乃生物之始也美卽亨也亨乃眾美之防也

愚案程子以不息言性情以無所不利言不言所利皆直揭理蘊絕去枝蔓之言本義所謂収斂歸藏仍是不息之意然性情之下又益以實字未免辭費矣他以貞下起元神功寂若等語爲說者俱非正解

汴水趙氏曰剛者一爻陽之稱卦具陽爻者有之健者經卦幹之稱卦遇幹者有之二五之謂中九五之謂正諸卦所同也兩卦不雜曰純八純卦是也剛柔不雜曰粹乾坤是也坤之爻二幹之爻一故精則惟幹所獨卦爻之徳凡七諸卦不能備獨幹備之此幹之所以爲大也

【存異】節齋蔡氏曰剛健中正而純粹精者惟九五足以當之兼用六爻以發揮其義者欲旁通以盡乎事物之情也

雲峯胡氏曰曲盡其義者在六爻而備全其徳者在九五一爻時乘六龍以下則爲九五而言也

愚案以上二說程朱以前所無未見有當近日安溪李氏主之

君子以成徳爲行日可見之行也濳之爲言也隱而未見行而未成是以君子弗用也

【正義】衡水孔氏曰君子以成徳爲行者言君子之人當以成就道徳爲行令其徳行彰顯使人日可見其徳行之事此君子之常也不應濳隱所以濳者以時未可見徳旣幽隱行又未成是以君子弗用也

紫陽朱子曰成徳已成之徳也初九固成徳但其行未可見爾

又曰行而未成只是事業未就

承庵姚氏曰成徳就已成之徳言卽龍徳也君子以此成徳爲行奚待積久指日可見之行事者潛之爲言也其時尙隱而未見𨿽欲行而未成是以君子弗用也【以上諸說小有異同而皆可通】

愚案此節似恐人以初九之勿用爲無可表見故言君子操已成之徳何難日行之而與天下共見乎而曷以言勿用也以潛之爲時可隠而不可見夫行則必要其成今方潛而欲行則行而未必成是以寜勿用也而豈君子眞無可見哉隱而未見句連上句讀行而未成句連下句讀亦可

君子學以聚之問以辧之寛以居之仁以行之易曰見龍在田利見大人君徳也

【正義】伊川程子曰學聚問辧進徳也寛居仁行修業也紫陽朱子曰蓋由四者以成大人之徳再言君徳以深明九二之爲大人也

艸廬吳氏曰理具於心而散於事物事物之理有一未明則心之所具有一未盡必博學周知俾萬理皆聚而無所闕遺故曰學以聚之辧剖決也旣聚矣必問於先知先覺之人以剖決其是否故曰問以辧之寛猶曽子所謂宏張子所謂大心也居謂居業之居問旣辧矣必有宏廣之量以藏蓄其所得故曰寛以居之仁者心徳之全天理之公也旣有以居之矣心徳渾全存存不失應事接物皆踐其所知而所行無非天理之公故曰仁以行之

又曰學聚之以知其理仁行之以行其事問辧之以審別所當行於學聚之後寛居之以存貯所已知於仁行之先寛之所居卽學之所聚者仁之所行卽問之所辧者

九三重剛而不中上不在天下不在田故幹幹因其時而惕𨿽危無咎矣

【正義】防稽虞氏曰以干接幹故重剛位非二五故不中也衡水孔氏曰上不在天謂非五位下不在田謂非二位也居危之地以干幹夕惕戒懼不息得無咎也

伊川程子曰三重剛剛之盛也過中而居下之上上未至於天而下已離於田危懼之地也因時順處幹幹兢惕以防危故𨿽危而未至於咎

愚案三正屬人位上不在天下不在田人之所得而進退也夫人之所得而進退者危地也持其危者莫大於進徳修業若九三之因時而惕則無咎矣

九四重剛而不中上不在天下不在田中不在人故或之或之者疑之也故無咎

伊川程子曰疑者未決之辭處非可必也或進或退惟所安耳所以無咎也

紫陽朱子曰或者隨時而未定也

愚案上不在天下不在田中不在人則九四之進退惟在於己矣進退惟在於己而疑之者不敢懷自是之心而猶慮其未盡合於天道也【如伊尹之翻然而攺孟子三宿而後出晝之類】如是而後無咎

夫大人者與天地合其徳與日月合其明與四時合其序與鬼神合其吉凶先天而天弗違後天而奉天時天且弗違而況於人乎況於鬼神乎

【正義】衡水孔氏曰與天地合其徳謂覆載也與日月合其明謂照臨也與四時合其序者若賞以春夏刑以秋冬之類也與鬼神合其吉凶者若福善禍淫也若在天時之先行事天乃在後不違是天合大人也若在天時之後行事能奉順上天是大人合天也尊而逺者尙不違況小而近者可有違乎

伊川程子曰大人與天地日月四時鬼神合者合乎道也○又曰若不一本安得先天而天弗違後天而奉天時○又曰鬼神言其功用天言其主宰

紫陽朱子曰大人卽釋爻辭所利見之大人也有是徳而當其位乃可以當之人與天地鬼神本無二理特蔽於有我之私是以梏於形體而不能相通大人無私以道爲體曽何彼此先後之可言哉先天不違謂意之所爲默與道契後天奉天謂知理如是奉而行之【或問又載天地只以形言之說要不及本義之精微】

亢之爲言也知進而不知退知存而不知亡知得而不知喪

【正義】衡水孔氏曰言上九所以亢極有悔者正由有此三事若能三事備知𨿽居上位不至於亢也

紫陽朱子曰所以動而有悔也

其惟聖人乎知進退存亡而不失其正者其惟聖人乎【正義】資州李氏曰再稱聖人者嘆美用九能知進退存亡

而不失其正

漢上朱氏曰人固有知進退存亡者矣其道詭於聖人則未必得其正不得其正則與天地不相似

紫陽朱子曰知其理勢如是而處之以道則不至於有悔矣固非計私以避害者也再言其惟聖人乎始若設問而卒自應之也

紫峯陳氏曰進極必退存極必亡乃理勢之自然也知其如是則隨時變通而處以是道之當然有収斂而無弛張有捨棄而無系吝如此則不至於有悔矣然此惟聖人能之蓋聖人樂天知命達理而能權也常人則明不足以見幾心不免於物累故不能也

愚案知進退存亡而不失其正文言以此終篇見聖人之體天徳而造其至發明彖辭利貞之意大易一書之要指也此之謂不爲首此之謂天則此之謂變化而非剛變爲柔也資州李氏以爲嘆美用九得之

大易擇言卷一﹤經部﹐易類﹐大易擇言﹥

欽定四庫全書

大易擇言卷二

上元程廷祚撰

【坤下坤上】

坤元亨利牝馬之貞君子有攸往先迷後得主利西南得朋東北喪朋安貞吉

【正義】山陽王氏曰馬在下而行者也而又牝焉順之至也

至順而後乃亨故惟利於牝馬之貞

衡水孔氏曰乾坤合體之物故乾後次坤言能始生萬物各得亨通故云元亨與幹同也牝對牡爲柔故云利牝馬之貞不云牛而云馬者牛𨿽柔順不能行地無疆無以見坤廣生之徳先迷後得主利者以其至柔當待唱而後和凡有所爲若在物【當是陽字之訛下同】之先卽迷惑在物之後卽得主而利以陰不可先倡猶臣不可先君卑不可先尊故也西南得朋東北喪朋安貞吉者以柔順之道往詣於陽是喪失陰朋故得安靜貞正之吉以人事言之象人臣離其黨而入君之朝女子離其家而入夫之室

平庵項氏曰牝取其順馬取其行君子有攸往此一句總起下文也先迷後得主利言利在得主不利爲主也

雙湖胡氏曰元亨利牝馬之貞已盡坤之全體君子以下則申占辭也

石澗兪氏曰坤順乾之健故其占亦爲元亨北地馬羣每十牝隨一牡而行不入他羣是爲牝馬之貞坤道以陰從陽其貞如牝馬之從牡則利故曰利牝馬之貞有攸往謂有所行也坤從乾而行先乎幹則迷而失道後乎幹則得幹爲主而利故曰君子有攸往先迷後得主利

鄭氏孩如曰坤道從乾乾爲坤之主故先則迷而後則得其所主西南得朋者率類以從陽以人事君之道也東北喪朋者絕類以從陽渙羣朋亡之道也此皆陰道之正而能安之所以得吉也

愚案坤順乾之健兪氏一語甚明蓋健順乃乾坤各得之本體不容假借彖辭利牝馬之貞正言順之至耳非謂坤有時而健也故凡言順健者俱不錄

【辧正】紫陽朱子曰利牝馬之貞不可將利字自作一句伊川只爲泥那四徳所以如此說不通【程子曰利字不聮牝馬爲義如雲利牝馬之貞則坤便只有三徳】

又曰君子有攸往此是虛句伊川只見彖傳押韻有柔順利貞君子攸行之語遂解云君子所行柔順而利且貞非也

【通論】新蔡幹氏曰行天者莫若龍行地者莫若馬故幹以

龍繇坤以馬象

汴水趙氏曰幹之彖辭簡而理博坤之彖辭詳而戒嚴利貞安貞凡兩言之尊陽抑陰其義可見

秋山王氏曰幹健行故爲馬坤亦爲馬者坤乾之配干行而坤止則無以承天之施而成其化育之功此所謂柔順之貞坤之徳也

【存疑】崔氏【憬】曰西方坤兌南方巽離二方皆陰與坤同類故曰西南得朋東方艮震北方乾坎二方皆陽與坤非類故曰東北喪朋

愚案崔氏主卦位言也卦位之說朱子篤信而程子以爲大故無義理二先生之言皆自有所見然易言西南東北者凡數處先儒皆不得其解今亦不敢驟爲之說先儒具云西南陰方東北陽方夫西南果爲陰方此正所謂先迷者矣而經乃云得朋何邪案孔氏亦不以東北爲陽方

【存異】伊川程子曰主利利萬物則主於坤生成皆地之功

也

紫陽朱子曰陽先陰後陽主義陰主利○又曰如有所往則先迷後得而主於利

愚案程傳始有主利之說本義從之然當以孔子文言爲據集解注疏及項氏兪氏利字皆自作一句屬上文考易中向無此例亦難遽從折中謂應屬下兩句讀

彖曰至哉坤元萬物資生乃順承天坤厚載物徳合無疆含光大品物咸亨牝馬地類行地無疆柔順利貞君子攸行先迷失道後順得常西南得朋乃與類行東北喪朋乃終有慶安貞之吉應地無疆

【正義】蜀才範氏曰徳合無疆天有無疆之徳而坤合之也衡水孔氏曰萬物資生者言萬物資地而生幹本气初故云資始坤據成形故云資生乃順承天者幹是剛健能統領於天坤是陰柔以和順承奉於天以其廣厚故能載物有此生長之徳合防無疆凡言無疆有二義一是廣博無疆二是長久無疆也自此已上論坤元之徳也包含宏厚光著盛大故品類之物皆得亨通此二句釋亨也牝馬以其柔順故云地類以柔順爲體故行地無疆不復窮已此二句釋利貞故上文云利牝馬之貞是也柔順利貞君子攸行者重釋利貞之義是君子之所行兼釋前文君子有攸往也先迷失道者以陰在物之先失其爲陰之道後順得常者以陰在物之後陽唱而陰和是後順得常乃與類行者以陰而造坤位是乃與類行【此句用卦位之說】乃終有慶者以陰而詣陽初𨿽離羣乃終久有慶善也安謂安靜貞謂貞正地體安靜而貞正人若靜而能正卽得其吉應合地之無疆也

崔氏憬曰含育萬物爲宏光華萬物爲大動植各遂其性故言品物咸亨也

伊川程子曰萬物資幹以始資坤以生父母之道也順承天施以成其功坤之厚徳持載萬物合於幹之無疆也以含宏光大四者形容坤道猶乾之剛健中正純粹也含包容也宏寛裕也光昭明也大博厚也有此四者故能成承天之功品物咸得亨遂○又曰彖有三無疆蓋不同也徳合無疆天之不已也應地無疆地之無窮也行地無疆馬之健行也

廣平遊氏曰其靜也翕故曰含宏含言無所不容宏言無所不有其動也辟故曰光大光言無所不著大言無所不被此所以徳合無疆也

紫陽朱子曰始者气之始生者形之始順承天施地之道也

平庵項氏曰東北喪朋乃終有慶者所以發文王言外之意也地之交乎天臣之事乎君婦之從乎夫皆喪朋之慶也

建安邱氏曰坤道主成成在後故先幹而動則迷而失其道從幹而動則順而得其常

秋山王氏曰馬而非牝則不順而非地之類牝而非馬則不能配幹而行地無疆此坤之柔順利貞也故君子行坤之道者先乎陽則迷而失後乎陽則順而得以陰從陰猶與類行以陰從陽然後有慶

金氏汝白曰喪朋猶泰之朋亡捨其朋而從陽則有得主之慶

何氏元子曰以陰抗陽故迷而失道以陰順陽故得所主而不失其常蓋陽爲主陰承之此天地不易之常理也得朋者合羣陰以從陽後代終也喪朋者斂羣陰以避陽先無成也

厚庵李氏曰陰非能先陽離陽自行則爲先矣陰旣離陽無所主宰所以迷於所之由失陰道故也其後也非不及於陽之謂陽之所至陰必至焉故曰後陰而從陽則得主而順乃爲得陰道之常也

【辧正】愚案幹彖元亨利貞朱子不作四徳解只作占辭於程傳訓坤彖處則曰只爲泥那四徳不通然又云彖傳中說四徳自不分曉前四句說元亨處卻分明後面幾句無理防此朱子仍襲先儒之誤故有此言其實乾坤彖傳並無四徳之說也○朱子以程傳誤解君子攸行故云此句本連下面緣他趂押韻後故說在此然本義又云君子攸行人之所行如坤之徳也此說與程傳無異未可從梅邊熊氏曰君子攸行合聨下文先迷之上不必以韻爲拘甚是

【通論】伊川程子曰資生之道可謂大矣幹旣稱大故坤稱至至義差緩不若大之盛也聖人於尊卑之辧謹嚴如此

藍田呂氏曰幹之體大矣坤之效乾之法至幹之大而後已故乾元曰大哉坤元曰至哉

紫陽朱子曰資幹以始便資坤以生不爭得霎時間萬物資幹以始而有气資坤以生而有形气至而生卽坤元也

東萊呂氏曰天下惟有一理坤之彖止曰乃順承天徳合無疆而已蓋理未有在幹之外者也故曰效法之謂坤

虛齋蔡氏曰若徒曰至哉坤元萬物資生則疑於與大哉乾元萬物資始者敵矣今曰乃順承天非惟可以見坤道無成有終之義而乾坤之合徳以共成生物之功者亦於此乎見之

【存異】紫陽朱子曰東北𨿽喪朋然反之西南則終有慶矣又曰東北非陰之位陰柔至此旣喪其朋自立腳不得必須歸本位故終有慶也

愚案東北喪朋乃終有慶程子謂離其類而從陽則能成生物之功是也有慶正於東北見之今朱子謂反之西南合於卦位而經則否

象曰地勢坤君子以厚徳載物

【正義】伊川程子曰君子觀坤厚之象以深厚之徳容載萬

物

【辧正】愚案物之薄弱者不可以勢言大象以地勢言坤見其厚也然厚於勢見而順不於勢見王輔嗣謂地形不順其勢順於理殊爲不合且形與勢有以異乎後來程傳言順傾順厚本義又以髙下相因明順字之義皆本王氏之說而誤者也

【通論】小舟李氏曰天以气運故曰行地以形載故曰勢初六覆霜堅冰至

【正義】伊川程子曰陰始生於下聖人於陰之始生以其將

長則爲之戒

紫陽朱子曰霜陰气所結盛則水凍而爲冰此爻陰始生於下其端甚微而其勢必盛故其象爲履霜則知堅冰之將至也

【通論】紫陽朱子曰夫陰陽者造化之本不能相無而消長有常亦非人所能損益也然陽主生陰主殺則其類有淑慝之分焉故聖人作易於其不能相無者旣以健順仁義之屬明之而無所偏主至其消長之際淑慝之分則未嘗不致其扶陽抑陰之意焉蓋所以贊化育而參天地者其防深矣

王氏伯厚曰幹初九復也濳龍勿用卽閉闗之義坤初六姤也履霜堅冰至卽女壯之戒

厚庵李氏曰天地者萬物之源也然天統神地統形則有陽明陰濁之分焉在人則神者心也形者體也心通極於性而體交引乎物則是化物之端自體始也故心爲主則形爲神役而萬善以生體爲主則神反爲形役而眾惡以起惟聖賢者心常爲主而百體從令焉則人欲皆化爲天理如渾然天徳之流行而地以順承而與天合陰變爲陽而以大終矣孟子大體小體之義蓋出於此又推之人類則君子小人之內外消長自此分也君父臣子之否泰順逆自此辧也蓋皆自其不可相無之中而必謹其主役君民之分察其向背離合之情幾微之差則陰慝作而天命有所不行馴積之甚則陰道肆而天理或幾乎熄矣此六十四卦冒天下之道者其義悉自乾坤來也

愚案坤者順也陰以順陽爲徳則不宜自見矣坤之初六始見一陰有不順之漸故象傳言陰始凝也聖人惡陰之凝而何惡於陰哉李氏所論發明本義之防可謂曲盡而亦精於一切扶陽抑陰之說

象曰履霜堅冰陰始凝也馴致其道至堅冰也

【正義】衡水孔氏曰馴猶狎順也若鳥獸馴狎然言順其陰柔之道習而不已乃至堅冰也於履霜而逆以堅冰爲戒所以防漸慮微愼終於始

【辧正】紫陽朱子曰案魏志作初六履霜今當從之

【通論】建安邱氏曰幹初九小象釋之以陽在下坤初六小象釋之以陰始凝聖人欲明九六之爲陰陽故於乾坤之初畫言之

【餘論】雲峯胡氏曰上六曰其道窮也由初六順習其道以至於窮耳兩其道字具載始末經曰堅冰至要其終也傳曰至堅冰原其始也

六二直方大不習無不利

【正義】伊川程子曰二陰位在下故爲坤之主統言坤道中正在下地之道也以直方大三者形容其徳用盡地之道矣由直方大故不習而無所不利不習謂其自然在坤道則莫之爲而爲也在聖人則從容中道也

沈氏守約曰坤至柔而動也剛直也至靜而徳方方也含萬物而化光大也坤之道至簡也至靜也承天而行順物而成初無假於修習也是以不習無不利也

紫陽朱子曰柔順正固坤之直也賦形有定坤之方也徳合無疆坤之大也六二柔順而中正又得坤道之純者故其徳內直外方而又盛大不待學習而無不利占者有其徳則其占如是也

【通論】厚齋馮氏曰幹六爻莫盛於五坤六爻莫盛於二何

也中而且正乾尊坤卑各盡其道也

折中曰方者坤之徳若直與大則幹徳也六二得坤徳之純方固其質矣而始曰直終曰大者蓋凡物之方其始必以直爲根其終乃以大爲極坤惟以干之徳爲徳故因直以成方因方以成大順天理之自然而無所增加造設於其間故曰不習無不利卽所謂坤以簡能者是也

【存疑】潁川荀氏曰物唱乃和不敢先有所習陽之所唱從

而和之無不利也

徐氏曰習重習也卜不習吉此言不待重占自無不利以人道言之

愚案以不習爲無待學習自屬正解然荀氏存坤順之戒徐氏合占卜之情二說似皆有理存之以俟知者

象曰六二之動直以方也不習無不利地道光也【正義】童溪王氏曰坤之六二以順徳而處正位六爻所謂盡地之道者莫二若也故曰地道光也

【辧正】愚案六二之動程傳以爲承天而動者得之諸儒謂動而後見又曰當於動處觀之皆未達此防

【通論】平庵項氏曰幹主九五故於五言幹之大用而九二止言幹徳之美坤主六二故於二言坤之大用而六五止言坤徳之美六二蓋全其坤徳者地道光也猶幹之九五言乃位乎天徳也

六三含章可貞或從王事無成有終

【正義】山陽王氏曰三處下卦之極而不疑於陽應斯義者也不爲事始須唱乃應待命乃發含美而可正者也故曰含章可貞也有事則從不敢爲首故曰或從王事也不爲事主順命而終故曰無成有終也

伊川程子曰三居下之上得位者也爲臣之道當含晦其章美有善則歸之於君乃可常而得正上無忌惡之心下得柔順之道也可貞謂可貞固守之又可以常久而無悔咎也或從上之事不敢當其成功惟奉事以守其終耳守職以終其事臣之道也【本義謂始𨿽無成而後必有終語太自然不及程傳爲得爻義】

進齋徐氏曰或者不敢自決之辭從者不敢造始之意成謂專成無成謂以陰承陽但當盡臣道不可有所專成也有終陰代陽以終也

【辧正】愚案無成者言坤之柔順惟承天時行而未嘗自有所爲王氏不爲事主徐氏無所專成之說得之程傳不敢當其成功兪石澗以爲持美以歸於君似皆未合

【通論】雲峯胡氏曰乾九四坤六三皆曰或進退未定之際也特其退也曰在淵曰含章惟進則皆曰或聖人不欲人之急於進也如此

象曰含章可貞以時發也或從王事知光大也

【正義】山陽王氏曰知慮光大故不擅其美

衡水孔氏曰含章可貞以時發者夫子釋含章之義以身居陰極不敢爲物之首但內含章美之道待時而發是以時發也或從王事知光大者釋無成有終也旣隨從王事不敢主成物始但奉終而行是知慮光大不自擅其美惟奉於上

伊川程子曰夫子懼人之守文而不達義也又從而明之言爲臣處下之道不當有其功善必含晦其美乃正而可常然義所當爲者則以時而發不有其功耳不失其宜乃以時也非含藏終不爲也含而不爲不盡忠者也或從王事象只舉上句解義則並及下文他卦皆然或從王事而能無成有終者是其知之光大也惟其知之光大故能含晦淺暗之人有善惟恐人之不知豈能含章也

【餘論】東萊呂氏曰傳云惟其知之光大故能含晦此極有意味尋常人欲含晦者多隻去鋤治驕矜深匿名迹然逾鋤逾生逾匿逾露者蓋不曾去根本上理防自已知未光大胸中淺狹才有一功一善便無安著處𨿽彊欲抑遏終制不住譬如瓶小水多𨿽抑遏固閉終必泛溢若瓶大則自不泛溢都不須閒費力

六四括囊無咎無譽

【正義】新蔡幹氏曰不艱其身則無咎功業不建故無譽紫陽朱子曰括囊言結囊口而不出也譽者過實之名謹密如是則無咎而亦無譽矣六四重陰不中故其象占如此蓋或事當謹密或時當隱遁也

【辧正】或問程易云六四近君而不得於君爲上下間隔之時與重陰不中二說如何朱子曰只是重陰不中故當謹密如此六四爻不止言大臣事凡得此爻在位者便當去未仕者便當隠

愚案以四爲近君之位程傳多主此立說如此爻文言明雲天地閉賢人隠若謂大臣居危疑之地而括囊不露則其自處以正者又安在乎其不至於竊位全身爲小人借口者幾希矣朱子謂不止言大臣事凡遇六四皆當以是說通之

象曰括囊無咎愼不害也

【正義】建安邱氏曰愼釋括囊義不害釋無咎義

六五黃裳元吉

【正義】紫陽朱子曰黃中色裳下飾六五以陰居尊中順之徳充諸內而見於外故其象如此而其占爲大善之吉地占者徳必如是則其占亦如是矣

【辧正】或問伊川解作聖人示戒並舉女媧武后之事今考本爻無此象這又是象外立教之意否朱子曰伊川要立議論教人可向別處說不可硬配在易上說此爻何曽有這義都是硬入所以說得絮了

折中曰易中五固尊位但聖人取象未嘗卦卦皆以君道言之𨿽九五猶然況六五乎故小過之六五則言公離之六五則言王公大槪居尊貴之位者與卦義相當則發其所當之義程子之說朱子蓋議其非也愚案爻之二五位𨿽有尊卑其義則多取於中所爲示人以至當不易之則也如此爻象曰文在中文言曰君子黃中通理又曰美在其中謂之中者以六五爲坤道之極用柔順而得其至當者固未嘗定其爲君爲臣也若謂九五之剛中方爲君道六五之柔中卽爲臣道古之賢王以貴下賤君非無取於柔大學之禮𨿽詔於天子無北面臣非無取於剛且大有之六五柔得尊位大中而上下應之將亦謂之臣道而非君道乎要之坤道人君用之則時憲之賢君也人臣用之則欽若之純臣也非一於臣者也此其義程子豈不知之惟執於爻位之見立言不無太過若其以黃裳爲守中居下未嘗不是以能如是則吉不能如是則凶又豈非凡卦凡爻之通義乎雙湖胡氏謂善觀者當益致其戒是也程傳仍入餘論

【通論】平庵項氏曰陰以在下爲正陽以在上爲正故二五皆中而幹之天徳獨以屬五坤之地道獨以屬二下非陽之位故幹之九二爲在下而有陽徳者上非陰之位故坤之六五爲在上而秉陰徳者黃者地之色裳者下之服文者坤之象皆屬陰也

【餘論】伊川程子曰坤𨿽臣道五實君位故爲之戒云黃裳元吉黃中色裳下服守中而居下則元吉謂守其分也元大而善也爻象惟言守中居下則元吉不盡發其義也黃裳旣元吉則居尊爲天下大凶可知陰者臣道也婦道也臣居尊位羿莽是也猶可言也婦居尊位女媧氏武后是也非常之變不可言也故有黃裳之戒而不盡言也【媧武蓋爲當時臨朝之女主而言故朱子以爲立論教人】

象曰黃裳元吉文在中也

【正義】紫陽朱子曰文在中而見於外也

谷氏拙侯曰中具於內曰黃中中見於外曰黃裳文在中乃闇然之章不顯之文也卽美在其中意

上六龍戰於野其血黃

【正義】林氏黃中曰主陽而言戰故曰龍主陰而言傷故曰

血

紫陽朱子曰陰盛之極至與陽爭兩敗俱傷其象如此占者如是其凶可知

雲峯胡氏曰不言陰與陽戰而曰龍戰於野與春秋王師敗績於茅戎天王狩於河陽同一書法

石澗兪氏曰在外卦之外故言野

愚案文言曰爲其嫌於無陽也故稱龍焉則是龍之稱爲目陽無疑臨川王氏謂陰盛而與陽俱稱龍非也

【通論】東谷鄭氏曰剝之極稱碩果坤之極稱龍明是理未嘗息也剝則上九獨存故不食坤則陽去其位而反故未免於戰

雲峯胡氏曰曰堅冰至者防龍戰於野之禍於其始曰龍戰於野者著堅冰之至於其終也

【餘論】厚齋馮氏曰言龍則知陽不可抗抗則陰必伐之戒陰也言戰則知陰不可極極則與陽戰矣戒陽也

象曰龍戰於野其道窮也

【正義】伊川程子曰陰盛至於窮極則必爭而傷也

用六利永貞

【正義】紫陽朱子曰用六言凡得陰爻者皆用六而不用八亦通例也以此卦純陰而居首故發之

隆山李氏曰利永貞者慮其侵陽而欲其永守牝馬之貞以保其柔順之利也

【存疑】紫陽朱子曰遇此卦而六爻俱變者其占如此辭蓋陰柔而不能固守變而爲陽則能永貞矣故戒占者以利永貞卽幹之利貞也自坤而變故不足於元亨云

愚案易之所最重者貞也故𨿽乾卦之大彖辭猶曰利貞若坤之彖辭則首曰利牝馬之貞而終又曰安貞吉其語視幹而加詳焉此陰陽本體之異也於用六而系之以利永貞永之爲言蓋生於總六爻之義猶幹之總六爻而目以羣龍也若所謂貞則與牝馬之貞安貞之貞不能有二義矣且坤之所以爲貞者貞於從幹而已正以其一於陰一於順也而朱子乃謂變而爲陽則能永貞非所敢信至其以九六爲指蓍策而言則不可易矣

象曰用六永貞以大終也

【正義】南陽杜氏曰地道貴貞陽始之陰終之未始離陽故

曰以大終也

【存疑】紫陽朱子曰初陰后陽故曰大終○又曰陽爲大陰爲小陰皆變爲陽所謂以大終也言始小而終大也

文言曰坤至柔而動也剛至靜而徳方後得主而有常含萬物而化光坤道其順乎承天而時行

【正義】伊川程子曰坤道至柔而其動則剛坤體至靜而其徳則方動剛故應干不違徳方故生物有常陰之道不唱而和故居後爲得而主利成萬物【此句誤】坤之常也含容萬類其功化光大也

童溪王氏曰惟其動剛故能徳應乎幹而成萬物化育之功惟其徳方故能不拂乎正而順萬物性命之理此坤之徳所以能配天也後得主而有常則申後順得常之義含萬物而化光則申含光大品物咸亨之義

紫陽朱子曰坤至柔而動也剛坤只是承天如一气之施坤則盡能發生承載非剛安能如此

隆山李氏曰坤道無成而代有終不可先幹而起亦不可後幹而不應一以柔順爲正承天之時而作成物以終其功則得矣故曰坤道其順乎承天而時行此總言純坤之大體以爲體坤元之用者當後天而不可先天也

艸廬吳氏曰坤體中含幹陽如人肺藏之藏气故曰至柔然其气機方動而辟之時幹陽之气直上而出莫能禦之故曰剛卽六二爻辭所謂直也幹運轉不已而坤體隤然不動故曰至靜然其生物之徳普徧四周無處欠缺故曰方方卽六二爻辭所謂方也【方字惟吳氏得解】

石澗兪氏曰坤道之常蓋當處後不可攙先也攙先則失坤道之常矣惟處幹之後順幹而行則得其所主而不失坤道之常也○又曰至柔而動也剛申徳合無疆之義至靜而徳方釋貞義後得主而有常後順得常之謂含萬物而化光卽含宏光大品物咸亨之謂坤道其順乎承天而時行卽乃順承天之謂

愚案至柔至靜者坤之本體也得乎幹而剛方見焉得主卽得幹也後得主所謂柔也靜也以是爲常所謂至柔至靜也含萬物而化光得幹而剛與方也以後二句申釋前二句也坤不得乾則柔靜得幹則剛方是皆所謂順也順者承天時行而已末二句總上文也後儒不詳玩本傳文意而務欲割剟彖傳之語以求相應似屬無益○集解載荀慈明訓至靜而徳方曰坤性至靜得陽而動布於四方也又虞仲翔曰陽開爲方坤其動也辟故方其義也其後艸廬吳氏以普徧四周無處欠缺釋方字與二說合似勝確然不易生物有常之說竊疑六二爻辭直方之方卽應作是解矣

【辧正】息齋余氏曰程子以主利爲一句朱子因之故以文言後得主爲闕文然彖傳後順得常與後得主而有常意正一律似非闕文也

【餘論】漢上朱氏曰至柔至靜者坤之體也動而剛方者坤之用也其體則坤用則隨幹觀其所動而坤之順徳見矣

或問柔與剛相反靜與方疑相似朱子曰靜無形方有體靜言其體則不可得見方言其徳則是其著也

積善之家必有餘慶積不善之家必有餘殃臣弒其君子弒其父非一朝一夕之故其所由來者漸矣由辧之不早辧也易曰履霜堅冰至蓋言順也

【正義】伊川程子曰天下之事未有不由積而成家之所積者善則福慶及於子孫所積不善則災殃流於後世其大至於弒逆之禍皆因積累而至非朝夕所能成也明者則知漸不可長小積成大辧之於早不使順長故天下之惡無由而成乃知霜冰之戒也霜而至於冰小惡而至於大皆語勢之順長也

紫陽朱子曰古字順愼通用案此當作愼言當辧之於微也○又曰履霜堅冰只是說從微時便須著愼來所以說蓋言愼也

【餘論】東萊呂氏曰坤之初六一陰始生聖人所以發明見微知著之理蓋言順也此一句尢可警非心邪念不可順養將去順養去時何所不至懲治遏絕正要人著力

直其正也方其義也君子敬以直內義以方外敬義立而徳不孤直方大不習無不利則不疑其所行也【正義】伊川程子曰直言其正也方言其義也君子主敬以直其內守義以方其外敬立而內直義形而外方義形於外非在外也敬義旣立其徳盛矣不期大而自大矣徳不孤也無所用而不周無所施而不利孰爲疑乎

又曰敬以直內義以方外合內外之道也敬義夾持直上達天徳自此

龜山楊氏曰盡其誠心而無僞焉所謂直也若施之於事則厚薄隆殺一定而不可易爲有方矣所主者敬而義則自此出焉故有內外之辧

紫陽朱子曰此以學言之也正謂本體義謂裁制敬則本體之守也直內方外程傳備矣不孤言大也疑故習而後利不疑則何假於習

又曰敬以養其心無一毫私念可以言直矣由此而發所施各得其當是之謂義

又曰文言將敬字解直字義字解方字敬義立而徳不孤卽解大字敬而無義則作事必錯義而無敬則無本何以爲義皆是孤也須敬義立方不孤

敬軒薛氏曰敬以直內涵養未發之中義以方外省察中節之和

又曰敬以直內戒愼恐懼之事義以方外知言集義之事內外夾持用力之要莫切於此

【餘論】上蔡謝氏曰釋氏所以不如吾儒無義以方外一節義以方外便是窮理釋氏卻以理爲障礙然不可謂釋氏無見處但見了不肯就理【案信如上蔡之云釋氏竟可謂之敬以直內矣恐終被其瞞過也當辧之】

紫陽朱子曰有人專要就寂然不動上理防及其應事卻顚倒又牽動他寂然底又有人專要理會事卻於根本上全無工夫須是徹上徹下表裏洞徹

隆山李氏曰文言字字皆有位置非茍然也幹九三言誠坤六二言敬誠敬者乾坤之別也幹九二言仁坤六二言義仁義者陰陽之辧也

雲峯胡氏曰幹九三明誠並進也坤六二敬義偕立也主敬是爲學之要集義乃講學之功

【存疑】牟氏曰正當作敬深衣記云以直其政是知敬政字近而誤又轉爲正也作敬字庶與下文葉

石澗兪氏曰或曰劉元城嘗攺敬以直內爲正以直內矣然正無下功夫處故須敬言敬則正在其中或又曰禮記云直其政也政乃敬之訛爾敬訛爲政政又轉而爲正亦猶詩體無咎言禮記乃云履無咎言體訛爲禮禮又轉而爲履理或然也

陰𨿽有美含之以從王事弗敢成也地道也妻道也臣道也地道無成而代有終也

【正義】南陽守氏曰臣子𨿽有才美含藏以從其上不敢有所成名也地終天功臣終君事婦終夫業故曰而代有終也

伊川程子曰爲下之道不居其功含晦其章美以從王事代上以終其事而不敢有其成功也猶地道代天終物而成功則主於天也妻道亦然

秋山王氏曰三非有美而不發特不敢暴其美惟知代上以終其事而不居其成功猶地代天生物而功則主於天也

中溪張氏曰弗敢云者非其才有所不足其分有所不敢也凡地之於天妻之於夫臣之於君其道皆當如是則得以陰從陽之正而能代上以終其事也下獨言地道蓋舉其大者爾

谷氏拙侯曰爻言有終此言代有終則並其終亦非坤之所敢有也

何氏元子曰幹能始萬物而已必賴坤以作成之故曰代有終正對幹之始而言

愚案代終卽作成之義何氏說是也幹知大始無形可見凡有形可見者莫非地之所爲是謂代終非干之事止於壬而坤以癸終之也平庵項氏以傳種言失之矣

天地變化艸木蕃天地閉賢人隱易曰括囊無咎無譽蓋言謹也

【正義】伊川程子曰天地交感則變化萬物艸木蕃盛君臣相際而道亨天地閉隔則萬物不遂君臣道絕賢者隠遁四於閉隔之時括囊晦藏則𨿽無令譽可得無咎言當謹自守也【案此說勝解爻辭者】

君子黃中通理正位居體美在其中而暢於四支發於事業美之至也

【正義】伊川程子曰黃中文居中也君子文中而達於理居

正位而不失爲下之體

紫陽朱子曰黃中言中徳在內釋黃字之義也𨿽在尊位而居下體釋裳字之義也美在其中復釋黃中暢於四支復釋居體

節齋蔡氏曰黃中通理釋黃義正位居體釋裳義黃中正徳在內通理文無不通言柔順之徳蘊於內也正位居在中之位居體居下體而不言柔順之徳形於外也美在其中黃中通理也暢於四支發於事業正位居體也

虛齋蔡氏曰通理卽是黃中處通而理也蓋黃中非通則無以應乎外通而非理則所以應乎外者不能皆得其當此所以言黃中而必並以通理言之通理亦在內也

又曰黃裳二字分而言之則黃爲中裳爲順合而言之則惟中故順存於中爲中形於外爲順理一而已天下無有形於外而不本乎中者惟有黃中之徳故能以下體自居

【通論】進齋徐氏曰黃中通理四字當玩涵養不熟操守不固天理有一毫之未純人欲有一毫之未去未得爲黃中也涵養熟矣操守固矣天理全而人欲去矣然條理未達脈絡未貫則是蘊於內者𨿽有中和渾厚之美而無融暢貫通之妙未得爲通理也必黃中而通理暢於四支發於事業而後爲美之至

雲峯胡氏曰六五當與六二並看朱子嘗謂敬以直內是持守工夫義以方外是講學工夫大抵敬以直內則胸中洞然徹上徹下表裏如一是卽所以爲黃中義以方外則凡事之來義以處之無不合理是卽所以爲通理

折中曰乾爻之言學者二於九二則曰言信行謹閒邪存誠也於九三則曰忠信以進徳修辭立誠以居業也坤爻之言學者二於六二則曰敬以直內義以方外也於六五則曰黃中通理正位居體也在幹之兩爻誠之意多實心以體物是幹之徳也坤之兩爻敬之意多虛心以順理是坤之徳也而要之未有誠而不敬未有敬而不誠者聖人所以分言之者蓋幹陽主實坤陰主虛自其實者言之則曰誠自其虛者言之則曰敬是皆一心之徳而非兩人之事但在聖人則純乎誠矣其敬也自然之敬也其次則主敬以至於誠故程子以乾坤分爲聖賢之學者此也

【餘論】紫陽朱子曰二在下方是就工夫處說如不疑其所行是也五得尊位則是就他成就處說所以云美在其中而暢於四支發於事業美之至也

陰疑於陽必戰爲其嫌於無陽也故稱龍焉猶未離其類也故稱血焉夫黃者天地之雜也天元而地黃【正義】紫陽朱子曰疑謂均敵而無小大之差也坤𨿽無陽然陽未嘗無也血陰屬蓋气陽而血陰也元黃天地之正色言陰陽皆傷也【吳艸廬口疑如禮記疑於臣疑於君疑女於夫子之疑謂與之並也】

石澗兪氏曰元者天之色黃者地之色血言元黃則天地雜類而陰陽無別矣故曰夫元黃者天地之雜也陰陽相戰𨿽至於天地之雜亂然而天地定位於上下其大分終不可易故其終又分而言之曰天元而地黃

鄭氏孩如曰謂之曰戰陰與陽交戰也交戰而獨曰龍戰者是時陰處其盛嫌於無陽也故獨稱龍爲戰若曰陰犯順而龍戰之云耳以討陰之義與陽不許陰爲敵也

大易擇言卷二

欽定四庫全書

大易擇言卷三

上元程廷祚撰

【震下坎上】

屯元亨利貞勿用有攸往利建侯

【正義】紫陽朱子曰屯難也物始生而未通之意故其爲字象穿地始出而未申也其卦以震遇坎乾坤始交而遇險陷故其名爲屯震動在下坎險在上是能動乎險中能動𨿽可以亨而在險則宜守正而未可遽進故筮得之者其占爲大亨而利於正但未可遽有所往耳又初九陽居陰下而爲成卦之主是能以賢下人得民而可君之象故筮立君者遇之則吉也

雙湖胡氏曰屯難之世而曰元亨亦猶蠱壊之時有元亨之義卦辭大抵主在震初九一爻勿用有攸往震性好動戒震也

【辧正】愚案屯繼乾坤之後爲洪荒初辟之象卦之初九一陽始建爲肇有君長之象侯卽君也邃古之初人之才徳出眾者必爲百姓所推以爲長而謂之侯其才徳又出於眾始王天下在易屯言建侯而師比始言王開辟之初先有諸侯而後有天子故也詳屯卦之侯乃百姓所建之侯非天子之所得而封孔氏仲達謂王者建立諸侯程傳以爲廣資輔助誤矣

【通論】汴水趙氏曰卦辭總一卦之大義爻辭則探卦辭之所指析而明之如吉無不利則亨利之義盤桓班如幾不如捨皆勿用有攸往之義初之建侯卽顯卦彖利建侯之辭爲初而發余卦放此

彖曰屯剛柔始交而難生動乎險中大亨貞雷雨之動滿盈天造艸昧宜建侯而不寧

【正義】伊川程子曰以云雷二象言之則剛柔始交也以坎震二體言之動乎險中也剛柔始交未能通暢則艱屯故云難生又動於險中爲艱屯之義所謂大亨而貞者雷雨之動滿盈也陰陽始交則艱屯未能通暢及其和洽則成雷雨滿盈於天地之間生物乃遂屯有大亨之道也

紫陽朱子曰以二體釋卦名義始交謂震難生謂坎以二體之徳釋卦辭動震之爲也險坎之地也自此以下釋元亨利貞乃用文王本意以二體之象釋卦辭雷震象雨坎象天造猶言天運艸雜亂昧晦防也陰陽交而雷雨作雜亂晦防塞乎兩問天下未定名分未明宜立君以統治而未可遽謂安寧之時也不取初九爻義者取義多端姑舉其一也【蔡虛齋曰雜亂則不定矣故下雲天下未定晦防則不明矣故下云名分未明】

何氏元子曰震之未動坎气爲云云上雷下鬱結而未成雨所以爲屯動則云化爲雨雷上雨下屯之鬱結者變而爲解而未亨者果大亨矣

【辧正】或問本義云此以下釋元亨利貞用文王本義何也朱子曰乾元亨利貞至孔子方作四徳說後人不知謂文王作易便作四徳說非也如屯卦所謂元亨利貞者以其能動𨿽可以亨而在險則宜守正故筮得之者其占爲大亨而利於正初非謂四徳也故孔子釋此彖辭只曰動乎險中大亨貞是用文王本義釋之也

愚案乾坤二卦剛柔之未交者也以下六十二卦則皆剛柔之相交而自屯始故傳曰剛柔始交非謂震也難生指震坎相際亦非專謂坎也觀動乎險中並舉二卦之體則難生之不得專謂坎也明矣程傳得之○震之動足以致亨而遇險於外則當貞傳曰動乎險中而卽曰大亨貞其意如是本義看貞字輕故於此處不釋程傳謂人有致亨之道在夫貞固𨿽知重貞字之義而其說則顚矣○雷雨之動必滿盈而後能成生物之功言造化且然人之於屯盡其道以濟之而待其亨所謂貞也求其亨而出於非道者非貞也此句承上文之大亨貞而起下文建侯不寧之意程傳直以雷雨之動爲大亨而正未能自達其指本義則以爲雜亂晦防之象亦失之疏矣

象曰云雷屯君子以經綸

【正義】伊川程子曰坎不雲雨而雲云者雲爲雨而未成者也未能成雨所以爲屯君子觀屯之象經綸天下之事以濟於屯難經緯綸緝謂營爲也

紫陽朱子曰坎不言水而言云者未通之意經綸治絲之事經引之綸理之也屯難之世君子有爲之時也

平庵項氏曰經者立其規模綸者糾合而成之亦有艱難之象焉

厚齋馮氏曰云雷方作而未有雨有屯結之象君子觀象以治世之屯猶治絲者旣經之又綸之所以解其結而使就條理也

【通論】隆山李氏曰坎在震上爲屯以云方上升畜而未散也坎在震下爲解以雨澤旣沛無所不被也故雷雨作者乃所以散也而云雷方興則屯難之始也

艸廬吳氏曰水气自地而上升於天則爲云故象云者坎在上卦也水气自天下降於地則爲雨故象雨者坎在下卦也○又曰云升於上而雷動於下未能成雨則鬱結而屯及雷動於上而雨降於下則屯之鬱結解矣故上雷下雨之卦名爲解而上云下雷之卦名爲屯也

初九磐桓利居貞利建侯

【正義】伊川程子曰初以陽爻在下乃剛明之才當屯難之世居下位者也未能便往濟屯故磐桓也方屯之初不磐桓而遽進則犯難矣故宜居正而固其志凡人處屯難則鮮能守正茍無貞固之守則將失義安能濟時之屯乎

紫陽朱子曰磐桓難進之貌屯難之初以陽在下又居動體而上應陰柔險陷之爻故有磐桓之象然居得其正故其占利於居貞又本成卦之主以陽下陰爲民所歸侯之象也故其象如此而占者如是則利建以爲侯也

虛齋蔡氏曰居貞者以時勢未可進而不遽進也爻之磐桓卽卦所謂屯也爻之利居貞卽卦辭所謂利貞勿用有攸往也利建侯又作象看而占在其中如子克家例

【辧正】東萊呂氏曰說者謂初以剛居屯難之世恐其銳於進故戒之以磐桓此說不然蓋初以剛明之才乃能與時消息自制其剛磐桓而不敢騁此正所謂自勝之彊也此正所謂剛也惟剛然後能磐桓孰謂以剛爲戒也

【通論】漢上朱氏曰動乎險中者非善下不能得眾非剛彊

不能濟弱故屯卦之用在此一爻

語類問利建侯朱子曰彖辭一句蓋取初九一爻之義初九蓋成卦之主也一陽居二陰之下有以賢下人之象有爲民歸往之象故象曰以貴下賤大得民也

【餘論】山陽王氏曰處屯之初動則難生不可以進故磐桓也處此時也其利安在不惟居貞建侯乎夫息亂以靜守靜以侯安民在正宏正在謙屯難之世民思其主之時也初處其首而又下焉爻備斯義宜其得民也

【存異】石澗兪氏曰磐大石也與漸六二之磐同桓柱也禮記檀弓篇所謂桓楹是也橫渠張子曰磐桓猶言柱石或以磐桓爲盤旋徘徊之義誤矣

愚案以磐桓爲柱石不合屯所以立卦之義而象傳之言𨿽磐桓又何說也乃張子旣爲此言而石澗復持之甚堅其近於好奇者歟

象曰𨿽磐桓志行正也以貴下賤大得民也

【正義】山陽王氏曰不可以進故磐桓也非爲宴安棄成務

也故𨿽磐桓志行正也

伊川程子曰賢人在下時茍未利𨿽磐桓未能遂往濟時之屯然有濟屯之志與濟屯之用志在行其正也當屯難之時以陽而來居陰下爲以貴下賤之象方屯之時陰柔不能自存有一剛陽之才眾所當從也更能自處卑下所以大得民也或疑方屯於下有何貴乎夫以剛明之才而下於陰柔以能濟屯之才而下於不能乃以貴下賤也況陽之於陰自爲貴乎

誠齋楊氏曰磐桓不進豈眞不爲哉居正有待而其志未嘗不欲行其正也故周公言居貞而孔子言行正

東萊呂氏曰人徒見君子居屯難之時磐桓不進而不知其志乃在於行正道也茍輕進易合豈能行道乎

【通論】雲峯胡氏曰乾坤初爻提出陰陽二字此則以陽爲貴陰爲賤陽爲君陰爲民尊陽之義益嚴矣

六二屯如邅如乘馬班如匪寇婚媾女子貞不字十年乃字

【正義】紫巖張氏曰女子貞不字十年乃字蓋以二抱節守志於艱難之世而不失其貞也若太公在海濱伊尹在莘野孔明在南陽義不茍合是爲女貞

紫陽朱子曰班分布不進之貌字許嫁也禮曰女子許嫁笄而字

愚案六二以陰柔處剛之上則爲無主又居動體則不能不妄動此屯邅班如之所以立象也匪寇以下大抵皆戒其妄動之意後儒不解象傳乘剛之說而以寇爲指初九終屬未安今姑闕之

【通論】問十年乃字十年只是指數窮理極而言耶朱子曰易中此等取象不可曉如說十年三年七日八月等處皆必有所指但今不可穿鑿姑闕之可也

平庵項氏曰凡稱馬者皆陰爻惟大畜九三特舉幹本象稱良馬他馬皆陰也【或謂乘馬班如當連下句讀爲指九五而言者然與此說又不合】

【存疑】山陽王氏曰寇謂初也無初之難則與五婚矣故曰匪寇婚媾也志在於五不從於初故曰女子貞不字也

伊川程子曰二以陰柔居屯之世𨿽正應在上而逼於初剛故屯難邅回○又曰二逼近於初陰乃陽所求柔者剛所陵柔當屯時固難自濟又爲剛陽所逼故爲難也設匪逼於防難則往求於婚媾矣婚媾正應也寇非理而至者

紫陽朱子曰六二陰柔中正有應於上而乘初剛故爲所難而邅回不進然初非爲寇也乃求與己爲婚媾耳但己守正故不之許至於十年數窮理極則妄求者去正應者合而可許矣爻有此象故因以戒占者【此以冦與婚媾俱指初言】

象曰六二之難乘剛也十年乃字反常也

【正義】雲峯胡氏曰柔乘剛非常也十年乃字則應乎剛而

反常也

【辧正】愚案經言乘剛者五其四屬震【屯六二豫六五噬嗑六二震六二】解者謂陰爻爲陽爻所逼非也夫剛爲天徳乘而上之則與之相背故多凶咎觀夬之柔乘五剛爲以賤加貴之象則其義可識矣又案震爲陽之初起其義最重故乘剛多於震發之至此卦處乾坤之始交初九體震而爲百八十六陽爻之首【除乾卦】剛之大無逾於此六二以陰柔乘而上之顯然與剛徳相背此豈可動之道乎故曰六二之難乘剛也夫柔與剛逆非道之常故又言反其常道而後可動以申釋十年乃字之義剛者卦之所尊動者道之所愼全易之用定於此矣舊說於乘剛多失其解故辧之於此【凡易中乘剛皆作此解】

六三卽鹿無虞惟入於林中君子幾不如捨往吝【正義】伊川程子曰六三以柔居剛柔旣不能安屯居剛而不中正則妄動惟貪於所求旣不足以自濟又無應援將安之乎如卽鹿而無虞人也入山林者必有虞人以導之無導之者則惟陷入於林莽中君子見事之幾微不若捨而勿逐往則徒取窮吝而已

紫陽朱子曰陰柔居下不中不正上無正應妄行取困爲逐鹿無虞陷入林中之象君子見幾不如捨去若往逐而不捨必致羞吝戒占者宜如是也

【辧正】紫陽朱子曰沙隨盛稱唐人郭京易好近寄得來說鹿當作麓象辭當作卽麓無虞何以從禽也問郭據何書曰渠云曽得王輔嗣親手與韓康伯注底易本然難考據

【通論】雲峯胡氏曰卦下體震震動也初九利居貞猶戒其輕動六二貞不字則喜其不輕動六三不中不正上無正應而妄動取困必矣故有逐鹿無虞陷入林中之象幾者動之微聖人於其動而勉之曰不如捨懼之曰往吝戒其動也

象曰卽鹿無虞以從禽也君子捨之往吝窮也

【正義】伊川程子曰事不可而妄動以從欲也無虞而卽鹿以貪禽也君子則見幾而捨之不從若往則可吝而困窮也

雲峯胡氏曰經言不如捨辧之審也傳言捨之去之決也

虛齋蔡氏曰從字重是心貪乎禽也故著以字所謂禽荒者也是以身狥物也

【辧正】沙隨程氏曰蔡邕石經郭京舉正卽鹿無虞何以從

禽也皆有何字今本脫

【通論】慈湖楊氏曰夫無虞而卽鹿者心在乎禽爲禽所蔽𨿽無虞猶漫往不省其不可也動於利祿不由道而漫往求者如之

六四乘馬班如求婚媾往吉無不利

【正義】防稽虞氏曰之外稱往

蔣氏仁敬曰指從九五凡進上爲往

愚案六四處屯難之時求而後往以其有擇主之明也婚媾斷指九五往以虞氏蔣氏之說爲正先儒多謂下求婚媾義殊未安姑闕之

【餘論】龜山楊氏曰六四靜而正居險而不妄動者也故曰乘馬班如班如者有待而行也屯難之時智者以其謀勇者以其力競時赴功者皆是也而四獨居險而不爲難待求而後往非擇義之明疇克爾故往吉無不利而孔子曰求而往明也孔明之於先主其幾是乎

【存疑】伊川程子曰六四才不足以濟屯若能求賢以自輔則可濟矣初陽剛之賢乃是正應己之婚媾也若求此陽剛之婚媾往與共輔陽剛中正之君【此往字亦作之外說而義不切】濟時之屯則吉而無所不利也

紫陽朱子曰陰柔居屯不能上進故爲乘馬班如之象然初九守正居下以應於己故其占爲下求婚媾則吉也【此以往爲下而從初】

象曰求而往明也

【存疑】伊川程子曰知己不足求賢自輔而後往可謂明矣居得致之地己不能而遂己至暗者也

九五屯其膏小貞吉大貞凶

【正義】紫陽朱子曰九五𨿽以陽剛中正居尊位然當屯之時陷於險中𨿽有六二正應而陰柔才弱不足以濟初九得民於下眾皆歸之九五坎體有膏潤而不得施爲屯其膏之象占者以處小事則守正猶可獲吉以處大事則𨿽正而不免於凶

鶴山魏氏曰周禮有大貞謂大卜如遷國立君之事五處險中不利有所作爲但可小事不可大事曰小貞吉大貞凶猶書所謂作內吉作外凶用靜吉用作凶者

愚案膏澤坎體所具以時際艱難未能逺施若建國之初用度不足開創之始利益未興之類五之屯膏五之時自爲之也非初得民於下而已無輔助之謂也膏之旣屯則舉動不可不愼但可小事而不可大事所謂勿用有攸往矣魏氏之說是也

【通論】艸廬吳氏曰凡坎在上體者象水之气升而爲云屯需是也坎在下體者象水之液降而爲雨解是也屯卦坎在上爲云而不爲雨天之膏澤艱屯而不下之象

【存異】伊川程子曰膏澤有所不下是威權不在已也威權去已而欲驟正之【驟正謂大貞】求凶之道魯昭公髙貴鄕公之事是也故小貞則吉也小貞則漸正之也若盤庚周宣修徳用賢復先王之政謂以道馴致爲之不暴也

愚案貞固訓正而正人之不正自古未有謂之貞者程子泥於貞之本訓而別爲是說未之敢信也

象曰屯其膏施未光也

【正義】伊川程子曰膏澤不下及是以徳施未能光大也人

君之屯也

谷氏拙侯曰施字當澤字澤屯而不施卽未光非謂得施而但未光也

上六乘馬班如泣血漣如

【正義】伊川程子曰六以陰柔居屯之終在險之極而無應援居則不安動無所之乘馬欲往復班如不進窮厄之甚至於泣血漣如屯之極也

石門梁氏曰屯之極乃亨之時也而上六陰柔無應不離於險是安有亨之時哉坎爲血卦又爲加憂泣血漣如之象也

象曰泣血漣如何可長也

【正義】伊川程子曰屯難窮極莫知所爲故至泣血顚沛如此其能長久乎夫卦者事也爻者事之時也分三而又兩之足以包括眾理引而伸之觸類而長之天下之能事畢矣【卦爲事時與位爲爻程子此論極確】

【通論】秀巖李氏曰何可長也凡四言之此爻與豫之上六中孚之上九皆戒之之意若否之上九則幸之之辭也

泉峯龔氏曰屯卦六爻皆有屯難未通之意初磐桓見難而不輕進者也三卽鹿無虞犯難而妄進者也二四乘馬班如處屯之中欲進而未能者也上乘馬泣血處屯之極欲進而無所之者也九五屯其膏爲膏澤不下於民所施之屯者也初二三四上之屯在下之屯也九五之屯在上之屯也在下之屯其屯在已在上之屯天下之屯也君子欲盡亨屯之道亦視其時之可否而爲進退爾

折中曰卦者時也爻者位也此聖經之明文而歷代諸儒所據以爲說者不可易也然沿襲之久每局於見之拘遂流爲說之誤何則其所目爲時者一時也其所指爲位者一時之位也如屯則定爲多難之世而凡卦之六位皆處於斯世而有事於屯者也夫是以二爲初所阻五爲初所逼遂使一卦六爻止爲一時之用而其說亦多駁雜而不槪於理此談經之敝也蓋易卦之所謂時者人人有之如在屯則士有士之屯窮居未達者是也君臣有君臣之屯志未就功未成者是也甚而庶民商賈之賤其不逢年而鈍於市者皆屯也聖人系辭可以包天下萬世之無窮豈爲一時一事設哉茍達此義則初自爲初之屯徳可以有爲而時未至也二自爲二之屯澤可以逺施而爲之宜以漸也其餘三爻義皆放是蓋同在屯卦則皆有屯象異其所處之位則各有處屯之理中間以承乘比應取義者亦虛像爾故二之乘剛但取多難之象初不指初之爲侯也五之屯膏但取未通之象亦不因初之爲侯也今曰二爲初阻五爲初逼則初乃卦之大梗而易爲衰世之書豈聖人意哉六十四卦之理皆當以此例觀之庶乎辭無窒礙而義可得矣愚案有卦則有爻有爻則有位爻之始終見於初上是非備於中爻此位之別也所處之位不同則理從之而異六位之中彼此不必相謀一爻之內其理隨在而具承乘比應𨿽有偶合之處要非經義之所固有後儒之牽合附會誠說經之敝也折中之論至矣故於屯卦之末謹載焉

【坎下艮上】

蒙亨匪我求童蒙童蒙求我初筮告再三瀆瀆則不告利貞

【正義】伊川程子曰爲卦艮上坎下艮爲山爲止坎爲水爲險山下有險遇險而止莫知所之蒙之象也水必行之物始出未有所之故爲蒙及其進而爲亨義蒙有開發之理亨之義也卦才時中乃致亨之道六五爲蒙之主而九二發蒙者也我謂二也二非蒙主五旣巽順於二二乃發蒙者也故主二而言匪我求童蒙童蒙求我五居尊位有柔順之徳而方在童蒙與二爲正應而中徳又同能用二之道以發其蒙也二以剛中之徳在下爲君所信向當以道自守待君至誠求已而後應之則能用其道匪我求於童蒙乃童蒙來求於我也筮占決也初筮告謂至誠一意以求已則告之再三則瀆慢矣故不告也發蒙之道利以貞正又二𨿽剛中然居陰故冝有戒

紫陽朱子曰蒙昧也物生之初蒙昧未明也其卦以坎遇艮山下有險蒙之地也內險外止蒙之意也故其名爲蒙亨以下占辭也九二內卦之主以剛居中能發人之蒙者而與六五陰陽相應故遇此卦者有亨道也我二也童蒙幼穉而蒙昧謂五也筮者明則人當求我而其亨在人筮者暗則我當求人而亨在我人求我者當視其可否而應之我求人者當致其精一而扣之而明者之養蒙與蒙者之自養又皆利於以正也

又曰人來求我我則當視其可否而告之蓋視其來求我之發蒙者有初筮之誠則告之再三煩瀆則不告之也我求人則當致其精一以叩之蓋我而求人以發蒙則當盡初筮之誠而不可有再三之瀆也

平庵項氏曰待其求而後教之則其心相應而不違致一以導之則其受命也如響

石澗兪氏曰瀆與少儀毋瀆神之瀆同不告與詩小旻我龜旣厭不我告猶之義同初筮則其志專一故告再三則煩瀆故不告蓋童蒙之求師與人之求神其道一也

次崖林氏曰童蒙不我求則無好問願學之心安能得其來而使之信我求而誠或未至則無專心致志之勤安能警其惰而使之聼待其我求而發之則相信之深一投而卽入矣待其誠至而發之則求道之切一啟而卽通矣此蒙者所以得亨也

【通論】誠齋楊氏曰蒙猶屯也屯者物之初非物之厄蒙者人之初非性之昧勾而未舒曰屯穉而未達曰蒙

雲峯胡氏曰有天地卽有君師乾坤之後繼以屯主震之一陽而曰利建侯君道也又繼以蒙主坎之一陽而曰童蒙求我師道也君師之道皆利於貞

彖曰蒙山下有險險而止蒙蒙亨以亨行時中也匪我求童蒙童蒙求我志應也初筮告以剛中也再三瀆瀆則不告瀆蒙也蒙以養正聖功也

【正義】伊川程子曰山下有險內險不可處外止莫能進未知所爲故爲昏蒙之義蒙亨以亨行時中也蒙之能亨以亨道行也所謂言道時中也時謂得君之應中謂處得其中得中則時也匪我求童蒙童蒙求我志應也二以剛明之賢處於下五以童蒙居上非是二求於五蓋五之志應於二也賢者在下豈可自進以求於君茍自求之必無能信用之理古之人所以必待人君致敬盡禮而後往者非欲自爲尊大蓋其尊徳樂道不如是不足與有爲也初筮謂誠一而來求決其蒙則當以剛中之道告而開發之再三煩數也來筮之意煩數不能誠一則瀆慢矣不當告也告之必不能信受徒爲煩數故曰瀆蒙也求者告者皆煩瀆矣卦辭曰利貞彖復伸其義以明不止爲戒於二實養蒙之道也未發之謂蒙以純一未發之蒙而養其正乃作聖之功也發而後禁則扞格而難勝養正於蒙學之至善也蒙之六爻二陽爲治蒙者四陰皆處蒙者也

紫陽朱子曰以卦體釋卦辭也九二以可亨之道發人之蒙而又得其時之中謂如下文所指之事皆以亨行而當其可也志應者二剛明五柔暗故二不求五而五求二其志自相應也以剛中者以剛而中故能告而有節也瀆筮者二三則問者固瀆而告者亦瀆矣蒙以養正乃作聖之功所以釋利貞之義也

又曰蒙以養正聖功也蓋言蒙昧之時先自養教正當了到那開發時便有作聖之功若蒙昧之中已自不正他日何由防有聖功

雲峯胡氏曰程傳云亨道卽時中也本義謂九二以可亨之道發人之蒙而又得其時之中蓋蒙豈無可亨之道但恐亨之不得乎時之中耳本義謂如下文所指之事蓋謂志未應而遽欲亨之非時中也再三瀆而亦告之非時中也蒙宜養正過此而後養之非時中也

石澗兪氏曰聖者無所不通之謂童蒙之時便當以正道涵養其正性是乃作聖之功也古之人含徳之厚比於赤子大人之所以爲大人者不失其赤子之心而已童蒙之時情竇未開天眞未散粹然一出於正所謂赤子之心是也涵養正性全在童蒙之時若童蒙之時無所養而失其正則他日欲望其作聖不可得矣

次崖林氏曰養蒙發蒙原非二事對前日之蒙言則曰發對後日之作聖言則曰養利貞之語實蒙上文如咸恆利貞之例非發蒙之後又別出養蒙之義也

【通論】紫陽朱子曰山下有險是卦象險而止是卦徳蒙有二義險而止險在內止在外自家這里先自不安穩了外面更去不得便是蒙昧之象若是險而能止則爲蹇卻是險在外自家這里見得去不得所以不去故曰知矣哉

象曰山下出泉蒙君子以果行育徳

【正義】伊川程子曰山下出泉出而遇險未有所之蒙之象也若人蒙穉未知所適也君子觀蒙之象以果行育徳觀其出而未能通行則以果決其所行觀其始出而未有所向則以養育其明徳也

誠齋楊氏曰山下之泉其決也不可禦君子得之以果其行其積也不可測君子得之以育其徳

童溪王氏曰不曰山下有水而曰山下出泉云者泉者水之源所謂純一而不雜者矣

紫陽朱於曰泉水之始出者必行而有漸也

西山眞氏曰泉之始出也涓涓之微壅於沙石豈能遽達哉惟其果決必行𨿽險不避故終能流而成川然使其源之不深則其行𨿽果而易以竭艮之象山也其徳止也山惟其靜止故泉源之出者無窮有止而後有行也君子觀蒙之象果其行如水之必行育其徳如水之有本

進齋徐氏曰蒙而未知所適也必體坎之剛中以決果其行而達之蒙而未有所害也必體艮之靜止以養育其徳而成之

艸廬吳氏曰泉之初出濳伏山下未達於外不污不滑亦猶人之童穉良知良能蘊蓄於內未爲外誘所污滑者故山下出泉之卦名爲蒙也

虛齋蔡氏曰果行育徳是內外動靜交相養之道養蒙之道不外乎此

【通論】馮氏曰蒙與蠱上卦皆山故皆曰育徳其下卦爲泉則曰果行爲風則曰振民觀此則知字字有歸著而用卦之防可識矣坎水也而不爲水者四卦初出山下者爲泉蒙也气在天上者爲云需也其遇雷者亦爲云屯也或爲雨解也

【餘論】沈氏守約曰泉遇險而止未有所之須智者決而注之於江海不然派而爲溝爲洫矣人之蒙穉未知所適須明者發而正之於大道不然放而爲邪爲僻矣在愼其道之者耳是以有求師之義也

初六發蒙利用刑人用說桎梏以往吝

【辧正】愚案初六一爻惟朱子及雲峯胡氏所謂統說治蒙之道者得之蓋人之有蒙若其罹於罪而桎梏也發蒙者則有似於刻肌膚傷支體故以用刑爲象發人之蒙而不能釋其蒙桎梏而來者聽其桎梏而往則亦何貴於發蒙乎是以吝也詳玩經文宜如是解舊說主用刑立論者入餘論

【餘論】臨川王氏曰不辧之於蚤不懲之於小則蒙之難極矣當蒙之初不能正法以懲其小而用說桎梏縱之以往則吝道也

伊川程子曰初以陰暗居下下民之蒙也爻言發之之道當明刑禁以示之使之知畏然後從而教導之○又曰治蒙之初威之以刑者所以說去其昏蒙之桎梏【此以桎梏爲取象則是】桎梏謂拘束也○又曰茍專用刑以爲治則蒙𨿽畏而終不能發茍免而無恥治化不可得而成矣故以往則可吝

童溪王氏曰所謂刑人者正其法以示之立其防束曉其罪戾而豫以禁之使蒙蔽者知所戒懼欲有所縱而不敢爲然後漸知善道可得而化之也當是時也若茍說其桎梏而不豫以禁之則過此以往不可復制矣故於發蒙之初用刑人則以爲利用說桎梏則以爲吝也

紫陽朱子曰以陰居下蒙之甚也占者遇此當發其蒙然發之之道當痛懲而暫捨之以觀其後若遂往而不捨則致羞吝矣戒占者當如是也

雲峯胡氏曰利用刑人痛懲之也用說桎梏暫捨之以觀其後也痛懲而不暫捨一於嚴以往是不知有敬敷五教在寛之道也故吝

象曰利用刑人以正法也

【餘論】伊川程子曰治蒙之始立其防限明其罪罰正其法

也使之由之漸至於化也

紫陽朱子曰發蒙之初法不可不正懲戒所以正法也

平庵項氏曰刑之於小所以脫之於大此聖人用刑之本心也所以正法非所以致刑也至其極也用師擊之猶爲禦而不冦蓋聖人之於蒙哀矜之意常多此九二之包蒙所以爲一卦之主也與

愚案以正法者言治蒙之道亦不過正人道之法程而已

九二包蒙吉納婦吉子克家

【正義】紫陽朱子曰九二陽剛爲內卦之主統治羣陰當發蒙之任者然所治旣廣物性不齊不可一槪取必而爻之徳剛而不過爲能有所包容之象又以陽受陰爲納婦之象又居下位而能任上事爲子克家之象故占者有其徳而當其事則如是而吉也

秋山王氏曰包蒙者包眾蒙而爲之主也納婦者受眾陰而爲之歸也此通一卦而言也五尊也父也二卑也子也處卑而任尊者之事子克家之象也此以應五而言也

石門梁氏曰陽剛明陰柔暗故陰爲蒙者而陽爲發蒙者卦惟二陽而九二以剛居中爲內卦之主與五相應當發防之任盡發蒙之道非九二其誰哉二中而不過爲能包蒙言其量之有容也以陽受陰是爲納婦言其志之相得也居下任事爲子能克家言其才之有爲也其占如是吉可知矣

【通論】誠齋楊氏曰五求二二匪求五乃曰子克家何也臣事君如子事父正使致君如伊周亦臣子分內事如子之克家耳非功也

紫陽朱子曰卦中說剛中處最好看剛故能包蒙不剛則方且爲物所蒙安能包蒙剛而不中亦不能包蒙如上九過剛而不中所以爲擊蒙大祗蒙卦除了初爻統說治蒙底道理其餘三四五皆是蒙者所以惟九二一爻爲治蒙之主

雲峯胡氏曰初爻統說治蒙之理餘三四五皆是蒙者治蒙只在陽爻而九二爲治蒙之主

象曰子克家剛柔接也

【正義】衡水孔氏曰以陽居於內卦接待羣陰是剛柔相接

故克幹家事也

伊川程子曰子而克治其家者父之信任專也二能主蒙之功者五之信任專也二與五剛柔之情相接故得行其剛中之道成發蒙之功茍非上下之情相接則二𨿽剛中安能屍其事乎

六三勿用取女見金夫不有躬無攸利

【正義】紫陽朱子曰六三陰柔不中不正女之見金夫而不能有其身之象也占者遇之則其取女必得如是之人無所利矣金夫蓋以金賂已而挑之若魯秋胡之爲者

【辧正】

折中曰金夫本義不黏爻象程傳以爲九二然九二發蒙之主若三能從之正合彖辭童蒙求我之義不應謂之不順

愚案六三柔暗陷溺深錮見金夫不有躬奪於外誘而喪其正理之象也朱子謂金夫不必解作剛夫良然

【通論】汴水趙氏曰人致蒙者多端故亨蒙非一術有不被教育而蒙者初是也有不能問學而蒙者四是也有性質未開而蒙者五是也如三則自我致蒙聖人戒之曰勿用取女或發之或擊之教亦多術勿取非絕之不屑之教也

象曰勿用取女行不順也

【辧正】紫陽朱子曰順當作愼蓋順愼古字通用荀子順墨

作愼墨且行不愼於經意尢親切

梅邊熊氏曰蒙小象凡三順字只是一般不必以不順爲不愼蓋六三所行不順故勿用取之

六四困蒙吝

【正義】山陽王氏曰獨遠於陽處兩陰之中闇莫之發故曰困蒙也困於蒙昧不能比賢以發其志亦以鄙矣故曰吝也

紫陽朱子曰旣逺於陽又無正應爲困於蒙之象占者如是可羞吝也能求剛明之徳而親近之則可免矣

象曰困蒙之吝獨逺實也

【正義】衡水孔氏曰陽主生息故稱實陰主消損故不得言

實

伊川程子曰蒙之時陽剛爲發蒙者四陰柔而最逺於剛乃愚蒙之人而不比近賢者無由得明矣故困於蒙可羞吝實謂陽剛也

平庵項氏曰初三近九二五近上九三五皆與陽應惟六四所比所應皆陰故曰獨遠實也

秋山王氏曰陽實陰虛獨遠實者謂於一卦之中獨不能近陽實之賢故困於蒙而無由達也

六五童蒙吉

【正義】吳郡陸氏曰六五陰爻又體艮少男故曰童蒙伊川程子曰五以柔順居君位下應於二以柔中之徳任剛明之才足以治天下之蒙故吉也童取未發而資於人也爲人君者茍能至誠任賢以成其功何異乎出於己也

東谷鄭氏曰童蒙非防然無知之謂如赤子之心特蒙覆於其中而未發爾

紫陽朱子曰柔中居尊下應九二純一未發以聼於人故其象爲童蒙而其占爲如是則吉也

象曰童蒙之吉順以巽也

【正義】伊川程子曰捨己從人順從也降志下求卑巽也能

如是優於天下矣

雙湖胡氏曰順以爻柔言巽以志應言

上九擊蒙不利爲寇利禦寇

紫陽朱子曰以剛居上治蒙過剛故爲擊蒙之象然取必太過攻治太深則必反爲之害惟扞其外誘以全其眞純則𨿽過於嚴密乃爲得宜故戒占者如此凡事皆然不止爲誨人也

慈湖楊氏曰擊其蒙治之𨿽甚不過禦其爲寇者而已去其悖道之心而已擊之至於太甚而我反失乎道是擊之者又爲寇也故戒之曰不利爲寇利禦寇也

【通論】艸廬吳氏曰二剛皆治蒙者九二剛而得中其於蒙也能包之治之以寛也上九剛極不中其於蒙也乃擊之治之以猛者也

【餘論】伊川程子曰九居蒙之終是當蒙極之時人之愚蒙旣極如苗民之不率爲寇爲亂者當擊伐之然九居上剛極而不中故戒不利爲寇治人之蒙乃禦寇也肆爲貪暴乃爲寇也若舜之徵有苗周公之誅三監禦冦也秦皇漢武窮兵誅伐爲寇也【朱子曰如此說亦是但只作得一事用】

象曰利用禦寇上下順也

【正義】伊川程子曰利用禦寇上下皆得其順也上不爲過

暴下得擊去其蒙禦寇之義也

雲峯胡氏曰上之剛不爲寇而止寇上之順也下之人隨其所止而止之下之順也

大易擇言卷三﹤經部﹐易類﹐大易擇言﹥

欽定四庫全書

大易擇言卷四

上元程廷祚撰

【乾下坎上】

需有孚光亨貞吉利涉大川

【正義】西城何氏曰大川者大難也須之待時本欲涉難旣

能以信而待故可以利涉大川矣

伊川程子曰需者須待也以二體言之幹之剛健上進而遇險未能進也故爲需待之義以卦才言之五居君位爲需之主有剛健中正之徳而誠信充實於中中實有孚也有孚則光明而能亨通得貞正而吉也以此而需何所不濟𨿽險無難矣故利涉大川也凡貞吉有旣正且吉者有得正則吉者當辧也

紫陽朱子曰需待也以干遇坎乾健坎險以剛遇險而不遽進以陷於險待之義也孚信之在中者也其卦九五以坎體中實陽剛中正而居尊位爲有孚得正之象坎水在前幹健臨之將涉水而不輕進之象故占者爲有所待而能有信則光亨矣若又得正則吉而利涉大川固無所不利而涉川尢貴於能待則不欲速而犯難也

【通論】紫陽朱子曰需者寧耐之意以剛遇險時節如此只得寧耐以待之且如涉川者多以不能寧耐致覆溺之禍故需卦首言利涉大川

平庵項氏曰需非終不進也抱實而遇險有待而後進也凡待者皆以其中有可待之實也我實有之但能少待必有光亨之理若其無之何待之有故曰需有孚光亨光亨者不可以盈必敬愼以終之故曰貞吉信能行此則其待不虛其進不溺故曰利涉大川有孚光亨貞吉者需之道也利涉大川者需之效也

雲峯胡氏曰需而無實無光且亨之時需而非正無吉且利之理世有心𨿽誠實而處事或有未正者故曰孚又曰貞

石門梁氏曰幹之利涉以其恆易以知險故能待時而進也

次崖林氏曰凡人作事皆責成於目前其間多有阻礙而目前不可成者其勢不容於不待然不容不待者其心多非所樂其待也未必出於中誠不免於急迫覬望之意如此則懷抱不開胸中許多暗昧抑塞而不光明豁達故聖人特有孚之義蓋遇事勢之未可爲卽安於義命從容以待機會而不切切専以厚覬望則其待也出於眞實而非虛假矣如此則心逸日休胸襟灑落而無滯礙不亦光明豁達乎然使心安於需而事或未出於正則將來亦未必可成必也所需之事皆出於正而無行險僥幸之爲則功深而效得時動而事起向者之所需而今皆就緒矣故吉

彖曰需須也險在前也剛健而不陷其義不困窮矣需有孚光亨貞吉位乎天位以正中也利涉大川往有功也

【正義】伊川程子曰需之義須也以險在於前未可遽進故需待而行也剛健之人其動必躁乃能需待而動處之至善者也故夫子贊之云其義不困窮矣五以剛實居中爲孚之象而得其所需亦爲有孚之義以干剛而至誠故其徳光明而能亨通得貞正而吉也所以能然者以居天位而得正中也旣有孚而貞正𨿽涉險阻往則有功也

【辧正】紫陽朱子曰以正中以中正也卽一般這只是要協

韻

【通論】虛齋蔡氏曰以剛遇險而不遽進以陷於險者蓋陰柔不能寧耐乾剛則沈毅不茍而能寧耐所謂乾天下之至健也徳行恆易以知險

谷氏拙侯曰此卦合坎乾成需惟幹易而知險故曰剛健曰正中見有天徳者能需也

象曰云上於天需君子以飲食宴樂

【正義】紫陽朱子曰云上於天無所復爲待其陰陽之和而自雨爾事之當需者亦不容更有所爲但飲食宴樂俟其自至而已一有所爲則非需也

【通論】安定胡氏曰飲食者所以養身也宴樂者所以寧神

也是以樂天知命居易俟時耳

伊川程子曰气蒸而上升於天必待陰陽和洽然後成雨雲方上於天未成雨也故爲須待之義陰陽之气交感而未成雨澤猶君子畜其才徳而未施於用也君子觀云上於天需而爲雨之象懷其道徳安以待時飲食以養其气體宴樂以和其心志所謂居易以俟命也

艸廬吳氏曰宴者安身而他無所營作樂者心愉而他無所謀慮也飲食則素其位而宴樂則不願乎外也

谷氏拙侯曰云上於天而後可以待雨君子有爲於前而後可以待治不然不幾於坐廢乎

初九需於郊利用恆無咎

【正義】衡水孔氏曰難在於坎初九去難旣逺故待於郊郊者境上之地去水逺也恆常也逺難待時以避其害故宜保守其常所以無咎

伊川程子曰需者以遇險故需而後進初最逺於險故爲需於郊郊曠逺之地也處於曠逺利在安守其常則無咎也不能安常則躁動犯難豈能需於逺而無過也

紫陽朱子曰郊曠逺之地未近於險之象也而初九陽剛又有能恆於其所之象故戒占者能如是則無咎也

【通論】雲峯胡氏曰國外曰郊同人以象上九此以象初皆

取其逺也

象曰需於郊不犯難行也利用恆無咎未失常也【正義】伊川程子曰處曠逺者不犯冒險難而行也𨿽不進而志動者不能安其常也君子之需常也安靜自守志𨿽有須而恬然若將終身焉乃能用常也

【通論】童溪王氏曰坎險在前逼近則爲泥九三是也漸近則爲沙九二是也最逺則爲郊初九是也迫近於難則欲致其敬漸近於難則欲處以衍最逺於難則欲其不失常

【餘論】孫氏質卿曰不犯難而行便是常不失常便是恆徳人惟中無常主或爲才能所使或爲意气所動或爲事勢所激𨿽犯難而不顧耳所以不失常最難飲食宴樂不失常也若能不失常更有何事

九二需於沙小有言終吉

【正義】衡水孔氏曰沙是水旁之地去水漸近故難稍近而小有言但履健居中以待要防終得其吉也

伊川程子曰二以剛陽之才而居柔守中寛裕自處需之善也𨿽去險漸近而未至於險故小有言語之傷而無大害終得其吉也

紫陽朱子曰沙則近於險矣言語之傷亦災害之小者漸進近坎故有此象剛中能需故得終吉戒占者當如是也

象曰需於沙衍在中也𨿽小有言以吉終也

【正義】紫陽朱子曰衍寛意以寛居中不急進也

慈湖楊氏曰衍在中者言胸中寛衍平夷初不以進動其心亦不以小言動其心終吉九二得其道故也

九三需於泥致冦至

【正義】伊川程子曰三剛而不中又居健體之上有進動之

象故致冦也茍非敬愼則致防敗矣

紫陽朱子曰泥將陷於險矣冦則害之大者九三去險愈近而過剛不中故其象如此

秋山王氏曰泥則切近水矣險已近而又以剛用剛而進逼之是招致冦難之至也

【通論】泉峯龔氏曰郊沙泥之象視坎水逺近而爲言者也

易之取象如此

象曰需於泥災在外也自我致冦敬愼不敗也

【正義】伊川程子曰三切逼上體之險難故云災在外也三之致冦山已進而迫之故云自我冦自己致若能敬愼量冝而進則無防敗也需之時須而後進也其義在相時而動非戒其不得進也直使敬愼毋失其冝耳

平安項氏曰三與險切近未必皆三之罪亦有居勢適然者其要在熟玩致孚而已冦𨿽在外然亦不自至我有以致之則至我敬愼而無失則𨿽與之逼亦無敗理此其所以剛健而不陷也

建安邱氏曰坎險在外未嘗逼人由人急於求進自逼於險以致禍敗象以自我釋之明致災之由不在他人也

【餘論】語類問敬愼朱子曰敬字大愼字細小如人行路一直恁地去便是敬前面險處防有喫跌便是愼愼是惟恐有失之意如思慮兩字思是恁地思去慮是怕不恁地底意思

六四需於血出自穴

【正義】紫陽朱子曰血者殺傷之地穴者險陷之所四交坎體入乎險矣故爲需於血之象然柔得其正需而不進故又爲出自穴之象占者如是則𨿽在傷地而終得出也

愚案血者陰屬而穴者其所藏之地也此爻已交險體入於患難之中故曰需於血以其能需而不爲患難之所陷故又曰出自穴其需也卽其出也其出也亦卽其需也中庸所謂素患難行乎患難君子無入而不自得者六四近之故傳曰順以聽也本義以血爲殺傷之地程傳以穴爲物之所安似皆未確

【存疑】伊川程子曰四以陰柔之質處於險而下當三陽之進傷於險難者也故云需於血旣傷於險難則不能安處必失其居故云出自穴穴物之所安也順以從時不競於險難所以不至於凶也以柔居陰非能競者也若陽居之則必凶矣蓋無中正之徳徒以剛競於險適足以致凶耳

象曰需於血順以聽也

【通論】艸廬吳氏曰謂六四柔順以聽於九五也

雲峯胡氏曰三能敬則𨿽迫坎之險而不敗四能順則𨿽陷坎之險而可出敬與順固處險之道也

【存疑】伊川程子曰四以陰柔居於險難之中不能固處故退出自穴是順從以聽於時所以不至於凶也

九五需於酒食貞吉

【辧正】愚案本卦取象如內卦之沙與泥六四之血未有以爲眞沙眞泥眞血者獨九五之酒食則以爲眞酒食不過因大象有飲食宴樂之文耳然取象自冝歸於一例此爻蓋言以中正之徳居太平之時事則無爲而成功則不勞而致如酒食之待醉飽有不期然而然者此需之極也但前儒皆未有以此爲說者

【通論】

折中曰案需之爲義最廣其大者莫如王道之以久而成化而不急於淺近之功聖學之以寛而居徳而不入於正助之獘卦惟九五剛健中正以居尊位是能盡需之道者故彖傳特舉此爻以當彖辭之義而大象傳又特取此爻之辭以蔽需義之全觀需之卦而不知此爻之義但以諸爻處險之偏乎一義者槪之則需與蹇困何異哉

【餘論】臨淄房氏曰屯散蒙明徳亨信著怡然無慮飲食宴樂以須太平王在在鎬愷樂飲酒是也

伊川程子曰五以陽剛居中得正位乎天位克進其道矣以此而需何需不獲故宴安酒食以俟之所須必得也旣得貞正而所需必遂可謂吉矣

紫陽朱子曰酒食宴樂之具言安以待之九五陽剛中正需於尊位故有此象占者如是而貞固則得吉也

鄭氏孩如曰序卦傳曰需者飲食之道也象曰君子以飲食宴樂爻曰需於酒食以治道言使斯民樂其樂而利其利期治於必世百年之後而不爲近功者須待之義也

象曰酒食貞吉以中正也

【餘論】張氏彥陵曰內多欲則有求治太急之患徳惟中正所以需合於貞而得吉中正卽孚貞意是推原所以能需處

上六入於穴有不速之客三人來敬之終吉

【正義】紫陽朱子曰陰居險極無復有需有陷而入穴之象下應九三九三與下二陽需極並進爲不速客三人之象柔不能禦而能順之有敬之之象占者當陷險中然於非意之來敬以待之則得終吉也

雲峯胡氏曰入於穴險極而陷之象速者主召客之辭三人幹三陽之象下三陽非皆與上應也有不速之象上柔順有敬之之象上獨不言需險之極無復有需也外卦險體二陰皆有穴象四出自穴而上則入於穴何哉六四柔正能需猶可出於險故出者許其將然也上六柔而當險之終無復能需惟入於險而已故曰入者言其已然也然𨿽已入於險非意之來敬之終吉君子未嘗無處險之道也

【通論】蔣氏仁敬曰需待也以剛健之才遇險陷在前當容忍待時用柔而主靜若不度時勢恃剛而驟進取敗必矣初九去險尙逺以用恆免咎九二漸近險亦以守中而終吉九三已迫於險象言敬愼不敗六四已傷於險以柔而不競能出自穴上六險陷之極六以能敬終吉然則需待之時能含忍守敬皆可以免禍需之時義大矣

愚案需與訟卦象相反不速之客三人正指訟之上卦不速有訟意敬者所以止爭端於未萌也三人似不必指需之下卦

象曰不速之客來敬之終吉𨿽不當位未大失也【正義】虛齋蔡氏曰𨿽不當位謂其陰居險極正與困上六

困於葛藟未當也一般

【辧正】愚案以初三五爲陽位二四上爲陰位自漢以後皆有是說然考之經傳初無其文王輔嗣謂初上無陰陽定位程子又云陰陽奇偶豈容無位考幹之彖傳曰六位時成說卦傳曰易六位而成章以爲初上無位者非也然其始不曰一而曰初其終不曰六而曰上則知爻之六位以始終上下而得名而非陰陽奇偶之數可比此在今日似亦當有定論至象傳凡言當位不當位者誠各以本爻之義求之皆有可見如此爻不過以上六際需之窮而無所復需將有他變故謂之不當位云爾非不可解之說也

【存疑】伊川程子曰不當位謂以陰而在上也又曰陰宜

在下而居上爲不當位

紫陽朱子曰以陰居上是爲當位言不當位未詳愚案如舊說則以六居上誠所謂是爲當位矣程子自亂其例又常言需上六之不當位乃爵位之位然則經傳所無而自爲其說者固冝有不合乎

【坎下乾上】

訟有孚窒惕中吉終凶利見大人不利涉大川

【正義】衡水孔氏曰窒塞也惕懼也凡訟之體不可妄興必有信實被物止塞而能惕懼中道而止乃得吉也終凶者訟不可長若終竟訟事𨿽復窒惕亦有凶也物旣有訟須大人決之故利見大人若以訟而往涉危難必有禍患故不利涉大川

陸氏曰九二剛而得中是以有信實失位於險是其窒止坎爲心憂是其惕水性內明是其中也

安定胡氏曰孚者由中之信人所以興訟必有由中之信而爲他人之所窒塞不得已而興訟然𨿽已有信實而爲人窒塞亦須恐懼兢愼而不敢自安則庶幾免於凶禍又中道而止則可以獲吉也大川謂大險大難也凡歷險涉難必須物情相協志气和同則可得而濟也今訟之時物情違忤而不相得欲濟涉險難必不可得

伊川程子曰卦之中實爲有孚之象訟者與人爭辧而待決於人𨿽有孚亦惟窒塞未通不窒則已明無訟矣事旣未辧吉凶未可必也故有畏惕中吉得中則吉也終凶終極其事則凶也訟者求辧其曲直也故利見於大人大人則能以其剛明中正決所訟也訟𨿽非和平之事當擇安地而處不可陷於危險故不利涉大川也

紫陽朱子曰訟爭辧也上干下坎乾剛坎險上剛以制其下下險以伺其上又爲內險而外健又爲己險而彼健皆訟之道也九二中實上無應與又爲加憂有有孚而見窒能懼而得中之象上九過剛居訟之極有終極其訟之象九五剛健中正以居尊位有大人之象以剛乘險以實履陷有不利涉大川之象故戒占者必有爭辧之事而隨其所處爲吉凶也

愚案惕中因恐懼而得其本心卽彖傳所謂剛來而得中也孔氏胡氏以爲中道而止取對終字之義然與彖傳不合不必從

【通論】紫陽朱子曰大凡卦辭取義不一如訟有孚窒惕中吉蓋取九二中實故爲加憂之象終凶蓋取上九終極於訟之象利見大人蓋取九五剛健中正居尊之象不利涉大川又取以剛乘險以實履陷之象此取義不一也然亦有不必如此取者此特其一例也卦辭如此辭極齊整蓋所取諸爻義皆與爻中本辭協亦有𨿽取爻義而與爻本辭不同者

【餘論】東萊呂氏曰眾人之言訟以勝爲吉易之言訟以中

爲吉不中則𨿽勝亦凶也

彖曰訟上剛下險險而健訟訟有孚窒惕中吉剛來而得中也終凶訟不可成也利見大人尙中正也不利涉大川入於淵也

【正義】伊川程子曰訟之爲卦上剛下險險而又健也又爲險健相接內險外健皆所以爲訟也若健而不險不生訟也險而不健不能訟也儉而又健是以訟也訟之道固如是又據卦才而言九二以剛自外來而成訟則二乃訟之主也以剛處中中實之象故爲有孚處訟之時𨿽有孚信亦必艱阻窒塞而有惕懼不窒則不成訟矣又居險陷之中亦爲窒塞惕懼之義二以陽剛自外來而得中爲以剛來訟而不過之義是以吉也卦有更取成卦之由爲義者此是也卦義不取成卦之由則更不言所變之爻也據卦辭二乃善也而爻中不見其善也蓋卦辭取其有孚得中而言乃善也爻則以自下訟上爲義所取不同也訟非善事不得已也安可終極其事極意於其事則凶矣故曰不可成也成謂窮盡其事也訟者求辧其是非也辧之當乃中正也故利見大人以所尙者中正也聽者非其人則或不得其中正也中正大人九五是也與人訟者必處其身於安平之地若蹈危險則陷其身矣乃入於深淵也卦中有中正險陷之象

紫陽朱子曰以卦徳釋卦名義以卦變卦體卦象釋卦辭【案本義言卦變始此】

毛氏伯玉曰上剛下險以彼此言之險而健以一人言之

虛齋蔡氏曰訟不可成以理言之揚人之惡也煩上之聼也損己之徳也增俗之偸也又人已之間俱廢其業𨿽得不償失也此豈君子之所樂成者哉謂之不可成見其宜惕中也

【辧正】衡水孔氏曰剛來而得中輔嗣必以爲九二者凡上下二象在於下象者則稱來故賁卦云柔來而文剛是離下艮上而稱柔來今此云剛來而得中故知九二也且凡云來者皆據異類而來九二在二陰之中故稱來若於爻辭之中亦有從下卦稱來也故需上六有不速之客三人來謂下卦三陽然需上六陰爻陽來詣之亦是非類而稱來也

折中曰彖傳中有言剛柔往來上下者皆虛像也先儒因此而卦變之說紛然然觀泰否卦下小往大來大往小來云者文王之辭也果從何卦而往何卦而來乎亦云有其象而已耳故依王孔注疏作虛像者近是

愚案以往來上下爲虛像而非卦變折中之論至矣然𨿽屬虛像亦自有其實義大抵言往者皆謂由此而前去言來者皆謂從無而忽生卽於泰否之言往來者考之則知其義初不出於本卦之象之外孔氏謂於下象多稱來此卽從無忽生之義又言凡云來皆據異類而來則有不必盡然者

象曰天與水違行訟君子以作事謀始

【正義】伊川程子曰天上水下相違而行二體違戾訟之由也君子觀象故凡所作事必謀其始絕訟端於事之始則訟無由生矣謀始之意廣矣若愼交結明契劵之類是也

艸廬吳氏曰水行而下天行而上其行兩相背戾是違行也

次崖林氏曰訟不興於訟之日而興於作事之始作事不豫謀此訟端之所由起也故君子於其始而謀之看事理有無違礙人情有無違拂終久有無禍患凡其事之不善而可以致訟者皆杜絕之而不爲則訟端無自起矣

【餘論】平庵項氏曰幹陽生於坎水坎水生於天一干坎本同气而生者也一動之後相悖而行遂有天淵之隔由是觀之天下之事不可以細微而不謹也不可以親暱而不敬也禍難之端夫豈在大曹劉共飯地分於匕筯之間蘇史滅宗忿起於笑談之頃謀始之誨豈不深切著明乎

初六不永所事小有言終吉

【正義】伊川程子曰六以柔弱居下不能終極其訟者也故於訟之初因六之才爲之戒曰若不長永其事則𨿽小有言終得吉也蓋訟非可長之事有言災之小者也不永其事而不至於凶乃訟之吉也

慈湖楊氏曰訟之初不深也有不永所事之象訟之初未深小有言而已旣不永其事故終吉

【通論】雲峯胡氏曰初不曰不永訟而曰不永所事事之初猶冀其不成訟也小有言與需不同需小有言人不能不小有言也此之小有言我不能已而小有言也

象曰不永所事訟不可長也𨿽小有言其辯明也【正義】秋山王氏曰止訟於初者上也故於訟之初卽以訟

不可長爲戒

石澗兪氏曰彖傳云訟不可成蓋言訟之通義而不欲其成爻傳曰訟不可長蓋言初爲訟端而不欲其長

愚案其辯明者言其知訟之不可長則審理度勢絕無蒙昧之見可知是以𨿽小有言而終吉也然則辧乃分辧之辧非辯論之辯矣

九二不克訟歸而逋其邑人三百戶無眚

【正義】紫陽朱子曰九二陽剛爲險之主本欲訟者也然以剛居柔得下之中而上應九五陽剛居尊勢不可敵故其象占如此

梅邊熊氏曰訟之得名正以二居險中卦辭之有孚窒爲二而也九二爲險之主故以下而訟上訟而不克凶患之來可知已惟其居中有孚窒塞而能惕故能歸逋而無眚也

【辧正】愚案坎體處下本恃險而欲訟歸而逋者又以剛而得中也邑人三百戶險固之象二初欲訟恃有三百戶也繼而得中則忘其險矣故曰不克訟歸而逋其邑人三百戶也能自勝如此其免於害不亦宜乎舊解以爲自處寡約𨿽亦有理然覺迀回難通

【存疑】山陽王氏曰以剛處訟不能下物自下訟上宜其不克若能以懼歸竄其邑乃可以免災邑過三百竄而據彊災未免也

伊川程子曰二五相應之地而兩剛不相與相訟者也五以中正處君位其可敵乎是爲訟而義不克也若能知其義之不可退歸而逋避以寡約自處則得免過眚也必逋者避爲敵之地也三百戶邑之至小者若處彊大是猶競也

【存異】潁川荀氏曰二者下體之君君不爭則百姓無害也平庵項氏曰一家好訟則百姓受害言三百戶無眚見安者之眾也

愚案荀氏項氏二說與惕中之防全然不合又荀說在輔嗣前而輔嗣不用別自立論亦足以見向來初無定說也

象曰不克訟歸逋竄也自下訟上患至掇也

【正義】伊川程子曰自下而訟其上義乖勢屈禍患之至猶

拾掇而取之言易得也

愚案二之不克訟已自安於下而無所訟矣而傳云云者正言二明於禍福之分爲剛來而得其中也

六三食舊徳貞厲終吉或從王事無成

【正義】安定胡氏曰無成者不敢居其成但從王事守其本

位本祿而已故獲其吉也

伊川程子曰三質本陰柔處險而介二剛之間危懼非爲訟者也祿者稱徳而受食舊徳謂處其素分貞謂堅固自守厲終吉謂𨿽處危地能知危懼則終必獲吉也又曰柔從剛者也下從上者也故曰或從王事無成謂從上而成不在已也

蒙齋李氏曰或從王事無成者謂從王事而不以成功自居也夫訟生於其行之相違而天下之訟又起矜功而伐善以柔而從剛以下而從上有功而不自居故能不失舊徳而終又獲吉也

【通論】雲峯胡氏曰食舊徳與位乎天徳語同位必稱徳而居故寧徳過其位毋位過其徳食必稱徳而食故寧徳浮於食毋食浮於徳

楊氏文源曰食舊徳安其分之所當得是不與人競利也或從王事者分之所不得越是不與人競功也蓋不必告訐之風乃謂之訟一有爭競之心亦訟也

【餘論】梅邊熊氏曰坤六三亦曰或從王事無成而又曰有終者以地道代有終也此曰或從王事無成而不曰有終者訟不可終也訟以中止爲吉無成乃所以爲有終也無成所以爲終吉也

石澗兪氏曰或從王事無成與坤之六三同彼言或從王事無成又言有終此但言或從王事無成而不言有終何也曰彼順而此險也險非善後之道也

【存異】紫陽朱子曰或出而從上之事則亦無成功占者守

常而不出則善也

愚案本義此解與諸說獨別似不可從折中謂此爻與坤三之文大同小異不應其義差殊是矣又嘗疑此句與上文義不相蒙或卽系坤六三之爻辭誤衍於此而又逸有終二字亦未可定然未敢遽以爲然也

象曰食舊徳從上吉也

【正義】伊川程子曰守其素分𨿽從上之所爲非由已也故

無成而終得其吉也

愚案從上之上亦不必定指上九而言

九四不克訟復卽命渝安貞吉

【正義】紫陽朱子曰卽就也命正理也渝變也九四剛而不中故有訟象以其居柔故又爲不克而復就正理渝變其心安處於正之象占者如是則吉也

慈湖楊氏曰人惟不安於命故以人力爭訟今不訟而卽於命變而安於貞吉之道也

【通論】雲峯胡氏曰四之不克訟與二不同九二坎體九四幹體九二曰歸識時勢能反而安於其分之小九四曰渝明義理能變而安於命之正聖人不貴無過而貴攺過又如此

象曰復卽命渝安貞不失也

【通論】建安邱氏曰二沮於勢四屈於理此二之美所以止

於無眚而四之貞吉所以爲不失也

九五訟元吉

【正義】東海王氏曰以中正之徳齊乖爭之俗元吉也山陽王氏曰處得尊位爲訟之主用其中正以斷枉直中則不過正則不邪故訟元吉

伊川程子曰以中正居尊位治訟者也治訟得其中正所以元吉也元吉大吉而盡善也

紫陽朱子曰陽剛中正以居尊位聽訟而得其平者也占者遇之訟而有理必獲伸矣

象曰訟元吉以中正也

【正義】白雲郭氏曰九五以中正之徳聽天下之訟人之所利見實天下之吉也獄訟之歸虞舜虞芮之質文王其九五之謂歟

紫陽朱子曰中則聽不偏正則斷合理

上九或錫之鞶帶終朝三褫之

【正義】山陽王氏曰處訟之極以剛居上訟而得勝者也以訟受錫榮何可保故終朝之間褫帶者三也

紫陽朱子曰鞶帶命服之飾褫奪也以剛居訟極終訟而能勝之故有錫命受服之象然以訟得之豈能安久故又有終朝三褫之象其占爲終訟無理而或取勝然其所得終必失之聖人爲戒之意深矣

厚齋馮氏曰三居下卦之終終朝之象自三至上歷三爻三褫之象

【存疑】艸廬吳氏曰褫鄭本作拕徒可切晁氏曰如拕紳之拕澄案若只依今本作褫與褫通用訓拽亦拕之義訟勝受服矜喜之極故終朝之間三拕拽而加諸身也

象曰以訟受服亦不足敬也

【正義】伊川程子曰窮極訟事設使受服命之寵亦且不足

敬而可賤惡況又禍患隨至乎

大易擇言卷四

欽定四庫全書

大易擇言卷五

上元程廷祚撰

【坎下坤上】

師貞丈人吉無咎

【正義】山陽王氏曰興役動眾無功罪也故吉乃無咎伊川程子曰以二卦之義言之內險外順險道而以順行師之義也以爻言之一陽而爲眾陰之主統眾之象也又曰師之道以正爲本興師動眾以毒天下而不以正民弗從也彊驅之耳故師以貞爲主其動𨿽正也帥之者必丈人則吉而無咎也蓋有吉而有咎者有無咎而不吉者吉且無咎乃盡善也丈人者尊嚴之稱帥師總眾非眾所尊信畏服則安能得人心之從

紫陽朱子曰師兵眾也下坎上坤坎險坤順坎水坤地古者寓兵於農伏至險於大順藏不測於至靜之中又卦惟九二一陽居下卦之中爲將之象上下五陰順而從之爲眾之象九二以剛居下而用事六五以柔居上而任之爲人君命將出師之象故其卦之名曰師丈人長老之稱用師之道利於得正而任老成之人乃得吉而無咎戒占者亦必如是也

又曰吉無咎謂如一件事自家作出來好方得無罪咎若作得不好𨿽是好事也則有咎

【辧正】崔氏【憬】曰子夏傳作大人

資州李氏曰子夏傳是也王氏曲解大人爲丈人臆云嚴莊之稱宜攺正

馮氏曰易經無作丈人者丈字必誤古者行師諸侯躬親帥師然必惟有大徳之人至公無我然後可正天下自大人訛爲丈人說者不勝其異只見其曲也

【通論】涑水司馬氏曰師貞丈人吉無咎難之也

伊川程子曰比以一陽爲眾陰之主而在上君之象也師以一陽爲眾陰之主而在下將帥之象也

龜山楊氏曰自昔先王之制民居則爲比閭族黨州鄕故比則眾在內一陽在上爲之主君象也伍兩卒旅軍師之制則眾在外一陽在下爲之主將帥之象也

彖曰師眾也貞正也能以眾正可以王矣剛中而應行險而順以此毒天下而民從之吉又何咎矣

【正義】伊川程子曰能使眾人皆正可以王天下矣得眾心服而歸正王道止於是也剛中而應言九二以剛處中剛而得中道也六五之君爲正應信任之專也𨿽行險道而以順動所謂義兵王者之師也上順下險行險而順也師旅之興不無傷財害人毒害天下然而民心從之者以其義動也古者東徵西怨民心從也如是故吉而無咎吉謂必克無咎謂合義又何咎矣其義故【一作固】無咎也

廣平防氏曰用師之道將以正天下之不正也故師謂之徵已則不正其能正人乎剛中而應任將之道也行險而順興師之義也仰順乎天無違天以干時俯順乎人無咈人以從欲興師之順如此故能以眾正以眾正之則人皆知其欲正己而已天下孰不趨於正哉

紫陽朱子曰此以卦體釋師貞之義以謂能左右之也一陽在下之中而五陰皆爲所以也能以眾正則王者之師矣又以卦體卦徳釋丈人吉無咎之義剛中謂九二應謂六五應之行險謂行危道順謂順人心此非有老成之徳者不能也毒害也師旅之興不無害於天下然以其有是才徳是以民悅而從之也

西溪李氏曰王者之兵行一不義殺一不辜而得天下不爲故曰能以眾正可以王矣

【辧正】愚案毒字多訓害之義似於行險爲切然師之體險而順者也順矣而何言害乎考王之邕讀毒爲育崔氏憬以爲亭毒之毒亭毒字見老子毒與育音義同又陸氏曰役也馬氏又云治也當考

【餘論】雲峯胡氏曰毒之一字見得王者之師不得已而用之如毒藥之攻病非有沈屙堅癥不輕用也其指深矣

象曰地中有水師君子以容民畜眾

【正義】紫陽朱子曰水不外於地兵不外於民故能養民則

可以得眾矣

紫峯陳氏曰地中有水猶民中有兵非師之象乎君子觀師之象必容保其民畜其兵眾焉蓋田以民分兵以賦出故當無事之時必制田裏敎樹畜使比閭族黨州鄕之民無不各得其養民旣有養則所謂伍兩卒旅軍師之眾以爲他日折衝禦侮之用者皆畜於此矣茍平時誨之無其方則緩急誰復爲之用哉

【通論】紫陽朱子曰易有精有蘊如師貞丈人吉此聖人之精畫前之易不可易之妙理至於容民畜眾等處因卦以皆其蘊也

東萊呂氏曰地中有水則容畜而不散可以聨什伍而成軍地上有水則浸灌旁及可以交四鄰而修好

隆山李氏曰於師得古人井田之法於比得古人封建之法

初六師出以律否臧凶

【正義】山陽王氏曰爲師之始齊師者也齊眾以律失律則

散

紫陽朱子曰律法也否臧謂不善也晁氏曰否字先儒多作不是也在卦之初爲師之始出師之道當謹其始以律則吉不臧則凶戒占者當謹始而守法也

雲峯胡氏曰初六才柔故有否臧之戒然以律不言吉否臧則言凶者律令謹嚴出師之常其勝負猶未可知也故不言吉出而失律凶立見矣

【通論】伊川程子曰初師之始也故言出師之義乃行師之道在邦國興師【一作動眾】而言合義理則是以律法也謂以禁亂誅暴而動茍動不以義則𨿽善亦凶道也善謂克勝凶謂殃民害義也在行師而言律謂號令節制行師之道以號令節制爲本所以統制於眾不以律則𨿽善亦凶𨿽使勝防猶凶道也制師無法幸而不敗且勝者時有之矣聖人之所戒也

又曰律有二義有出師不以義者有行師而無號令節制者皆失律也師出當以律不然𨿽臧亦凶

愚案程子謂律有二義於理𨿽當於辭則費否臧之讀亦與諸家不同參考可也

【存異】鄭氏曰北方之坎黃鐘之本也黃鐘之律起度量權

衡故言律律者法度之所從出也

胡氏曰周禮注太師吹律合音商則戰勝軍士彊角則軍擾多失士心宮則軍和士卒同心徴則將急數怒軍士勞羽則兵弱少威明此𨿽聽律以定吉凶亦見律於師尢切也

龍氏曰易非徒占筮教戒在焉音律之義狹不若法律之義廣從程朱爲是

象曰師出以律失律凶也

【通論】虛齋蔡氏曰不曰否臧凶而曰失律凶者明否臧之

爲失利也

九二在師中吉無咎王三錫命

【正義】衡水孔氏曰承上之寵爲師之主任大役重無功則凶故吉乃無咎王三錫命者以其有功故王三加錫命

伊川程子曰師卦惟九二一陽爲眾陰所歸五居君位是其正應二乃師之主專制其事者也在師專制而得中道故吉而無咎蓋恃專則失爲下之道不專則無成功之理故得中爲吉旣處之盡其善則能成功而安天下故王錫寵命至於三也

紫陽朱子曰在師中吉言以剛中之徳在師中所以爲吉

【通論】雲峯胡氏曰卦辭師貞丈人吉無咎爻在師中吉無咎卽卦辭意也中則無過不及所以爲貞在師而中所以爲丈人故師六爻惟九二吉無咎

象曰在師中吉承天寵也王三錫命懷萬邦也

【正義】潁川荀氏曰王謂二也三者陽徳成也徳純道盛故能上居王位而行錫命羣陰歸之故曰王三錫命懷萬邦也

建安邱氏曰王者用兵非得已嗜殺豈其本心故三錫之命惟在於懷綏萬邦而已

谷氏拙侯曰不曰威而曰懷見王者用師之本心

【辧正】愚案重卦之義有取諸上下者有取諸內外者取諸上下者若蠱與恆之剛上而柔下是也取諸內外者若泰否之內陽外陰內柔外剛是也例本不一惟義所在易中五陰一陽之卦師陽在二比陽在五蓋皆君象也故此兩爻皆以王稱後之說者專以爲命將出師之卦又傅防彖辭丈人之說於是九二但爲將帥矣不知師乃一人統萬方之象比乃萬國奉一人之象以一人統萬方故九在內居中制外之義也以萬國奉一人故九五在上居上臨下之義也如以九二爲將帥則剛反爲臣柔反爲君將顧在內君顧在外有是理乎此不明於師之重卦義不取諸上下而取諸內外者疑不能無誤也詳玩象傳有偃武修文內寧外安之意舊說惟荀氏得之或疑承天豈非謂奉天子之命乎案易中凡言天者皆直指上天例不指君承天寵正言王者奉天命以寵綏下民也

六三師或輿屍凶

【正義】紫陽朱子曰輿屍謂師徒橈敗輿屍而歸也

厚齋馮氏曰一陽上載有輿之象疊羣陰於上有尸之象

【存異】伊川程子曰師旅之事任當專一二旣以剛中之才爲上信任必專其事乃有成功若或更使眾人主之凶之道也輿屍眾主也

愚案程傳之說𨿽亦有理然於六三取象之義未見精切至於信任宜專六五自著其指矣亦不待攺輿屍爲眾主也

象曰師或輿屍大無功也

【正義】盧氏曰失位乘剛內外無應以此帥師必大敗故有

輿尸之凶防其功業也

六四師左次無咎

【正義】伊川程子曰四以柔居陰非能進而克防者也知不能進而退故左次左次退舍也量宜進退乃所當也故無咎

紫陽朱子曰全師以退賢於六三逺矣

【餘論】隆山李氏曰坤體平陸而無險左旋其斾下以坎水之阻而止軍者也軍事出則尙右旋斾則爲左

艸廬吳氏曰案兵家尙右右爲前左爲後故八陣圖天前衝地前衝在右天后衝地後衝在左

象曰左次無咎未失常也

【正義】山楊氏曰師以右爲主常也左次則失常矣然四以柔順之資量敵而後進慮勝而後防退而左次未爲失常也

紫陽朱子曰知難而退師之常也

【餘論】誠齋楊氏曰善戰者不必進而退亦進也禹之班師晉文之退舍是已使髙帝不至白登太宗不渡鴨綠咎於何有

六五田有禽利執言無咎長子帥師弟子輿屍貞凶【正義】衡水孔氏曰陰不先唱柔不犯物犯而後應故往卽有功猶如田中有禽而來犯苗若往獵之則無咎過

伊川程子曰師之興必以蠻夷猾夏冦賊姦宄爲生民之害不可懷來然後奉辭以誅之若禽獸入於田中侵害稼穡於義宜獵取則獵取之如此而動乃得無咎若輕動以毒天下其咎大矣執言奉辭也明其罪而討之也

紫陽朱子曰六五用師之主柔順而中不爲兵端者也敵加於己不得已而應之故爲田有禽之象而其占利以執而無咎也言語辭也長子九二也弟子三四也又戒占者専於委任若使君子任事而又使小人參之則是使之輿屍而歸故𨿽貞而亦不免於凶也

【辧正】郭氏【京】曰利執之之字誤作言字案定本之字行書

遂誤

【通論】語類問易爻取義如師之五長子帥師乃是本爻有此象又卻說弟子輿屍何也朱子曰此假設之辭也言若弟子輿屍則凶矣問此例恐與家人嗃嗃而繼以婦女嘻嘻同曰然

雲峯胡氏曰長子卽彖所謂丈人也自眾尊之則曰丈人自君稱之則曰長子皆長老之稱

【餘論】紫巖張氏曰正辭伐罪爲天下止暴興利是亦足矣而爻辭止曰無咎何邪夫徳政衰而後有兵兵凶器聖人不得己用之用得其人𨿽足以致大利而徵役之起疾病之作創疫之傷財用之費所損和气固多矣

林氏曰易於取之小者以戈爲象取之大者以田爲象取之尢大者以狩爲象

象曰長子帥師以中行也弟子輿屍使不當也

【正義】衡水孔氏曰以中行是九二居中也使不當謂六三

失位也

上六大君有命開國承家小人勿用

【正義】伊川程子曰上師之終也功之成也大君以爵命賞有功也開國封之爲諸侯也承家以爲卿大夫也承受也小人者𨿽有功不可用也故戒使勿用此専言師終之義不取爻義蓋以其大者

紫陽朱子曰師之終順之極論功行賞之時也坤爲土故有開國承家之象然小人則𨿽有功亦不可使之得有爵土但優以金帛可也戒行賞之人於小人則不可用此占而小人遇之亦不得用此爻也

【通論】紫陽朱子曰開國承家小人勿用舊時說只作論功行賞之時不可及小人今思他旣一例有功如何不及他看來開國承家一句是公共得底未分別君子小人在小人勿用則是勿用他與之謀議經畫耳漢光武能用此義自定天下之後一例論功行封其所以用之在左右者則鄧禹耿弇賈復數人他不與焉此義方思量得如此未曽攺入本義且記取

雲峯胡氏曰初師之始故紀其出師而有律上師之終故紀其還師而賞功六爻中將兵將將伐罪賞功靡所不載末曰小人勿用則又戒辭也𨿽然亦在於謹其始焉耳曰丈人曰長子用以行師者得其人及其開國承家自不至於用小人矣

次崖林氏曰小人立功不得一例賞以爵邑若一例賞以爵邑又恐播惡於眾不若於行師之初不用之爲愈也故象傳謂其必亂邦彖辭於師貞之下卽言宜用丈人五爻之辭又戒用弟子卽此意也師之始旣言之師之終而復言正戒人當謹於其始也

折中曰小人勿用非旣用而不封亦非旣封而不用乃是從初不用所謂丈人吉弟子凶者自其出師之始而已然也胡氏林氏之說皆合卦意但此處小人勿用小人二字又似所包者廣蓋非専論在師立功之人乃是謂亂定之後建官惟賢不可復用小人恐爲他日之亂本爾如解卦難旣平矣必曰小人退旣濟卦三年克之矣又必曰小人勿用皆是意也

象曰大君有命以正功也小人勿用必亂邦也

【通論】慈湖楊氏曰師之終功成大君有命所以賞功也正功言賞必當功不可差失也開國承家之始其初不可用小人也於此始言勿用者因此賞功原其始也用小人爲將帥幸而成功則難於不賞使之開國成家則害及民必亂邦也去一害民者又用一害民者以亂易亂必不可

雲峯胡氏曰王三錫命命於行師之始大君有命命於行師之終懷邦亂邦大人小人之所以分比固聖人之所深慮逺戒也

【坤下坎上】

比吉原筮元永貞無咎不寧方來後夫凶

【正義】涑水司馬氏曰原筮者比不可以茍合也比之道不可以不善也不可以不長久也不可以不正也故曰元永貞無咎

伊川程子曰人相親比必有其道茍非其道則有悔吝故必推原占決其可比者而比之筮謂占決卜度非謂以蓍龜也【程子以原爲推原與諸家不同】

紫陽朱子曰比親輔也九五以陽剛居上之中而得其正上下五陰比而從之以一人而撫萬邦以四海而仰一人之象故筮者得之則當爲人所親輔然必再筮以自審有元善長永正固之徳然後可以當眾之歸而無咎其未比而有所不安者亦將皆來歸之若又遲而後至則此交已固彼來已晚而得凶矣若欲比人則亦以是而反觀之耳

【通論】林氏黃中曰書云卜不習吉初筮之謂也又云一習

吉原筮之謂也

平庵項氏曰屯之初九動乎坎中故爲宜建侯而不寧比之九五居坎而下比故爲不寧方來皆以坎爲不寧也坎險而多憂故爲不寧之象

厚庵馮氏曰萃與比下體坤順同上體水澤不相逺惟九四一爻有分權之象故元永貞言於五比下無分權者故元永貞言於卦義各有在也

雙湖胡氏曰六十四卦惟蒙比以筮言蒙貴初而比貴原者蓋蒙之道當視其初筮之専誠顯比之道當致其原筮而謹審所以不同也

雲峯胡氏曰蒙比卦辭特兩筮字以示占者之通例筮得蒙卦辭蒙求亨者與亨蒙者皆可用筮得比卦辭爲人所比與求比者皆可用顧其所處所存者何如爾蒙之筮問之人者也不一則不專比之筮問其在我者也不再則不審不寧方來指下四陰而言來者自來後者自後吾惟問我之可比不可比彼之來比不來比吾不問也此固王者大公之道而爲九五之顯比者也

【餘論】或問比卦大抵占得之多是人君爲人所比之象朱子曰也不必拘若三家村中惟一个人作頭目也是爲人所比也須自審自家才徳可以爲之比否所以原筮元永貞也

進齋徐氏曰後夫凶如萬國朝禹而防風後至天下歸漢而田橫不來隗囂公孫述之徒皆是也

彖曰比吉也比輔也下順從也原筮元永貞無咎以剛中也不寧方來上下應也後夫凶其道窮也

【正義】衡水孔氏曰比吉也者言相親比而得吉也比輔也者釋比所以得吉下順從者謂眾陰順從九五也

伊川程子曰比吉也物相親比乃吉道也比輔也下順從也五以陽居尊位羣下順從以親輔之所以爲比也推原筮決相比之道得無永貞而後可以無咎所謂元永貞如五是也以陽剛居中正盡比道之善者也民不能自保故戴君以求寧君不能獨立故保民以爲安不寧而來比者上下相應也眾必相比而後能遂其生若相從之志不疾而後無所親比困屈以致凶窮之道也

楊氏文源曰下順從以卦體言實則兼上下眾陰不曰上下而曰下者以九五爲主也至不寧方來則曰上下應前是尊上之辭後是舉眾之辭

【辧正】郭氏【京】曰比吉吉下誤增也字凡彖先舉系辭後以

義結下皆有也字系辭下並無也字

【通論】石澗兪氏曰坤順也初至四皆坤畫有眾皆順從之象上六不與焉今但曰下順從而不及上蓋斥上六在外也

【餘論】伊川程子曰以聖人之公言之因至誠求天下之比以安民也以後王之私言之不求下民之附則危亡至矣故上下之志必相應也

象曰地上有水比先王以建萬國親諸侯

【正義】南陽何氏曰水性潤下今在地上更相浸潤比之義

也

伊川程子曰夫物相親比而無間者莫如水在地上所以爲比也先王觀比之象以建萬國親諸侯建立萬國所以比民也親撫諸侯所以比天下也

紫巖張氏曰水行地上小大相比率以歸東先王法之建萬國以下比其民親諸侯以上比其君若身使臂臂使指小大相維順以聽命制得其道也

縉雲馮氏曰地上之水異源同流畎澮相比以比於川九川相比以比於海如萬國諸矦大小相比而方伯連帥率之以比於天子也

紫陽朱子曰地上有水水比於地不容有間建國親矦亦先王所以比於天下而無間者也彖意人來比我此取我往比人

【通論】雲峯胡氏曰師之容民畜眾井田法也可以使民自相合而無間比之建國親矦封建法也可使君與民相合而無間

初六有孚比之無咎有孚盈缶終來有它吉

【正義】伊川程子曰初六比之始也相比之道以誠信爲本中心不信而親人人誰與之故比之始必有孚誠乃無咎也孚信之在中也有孚盈缶誠信充實幹內若物之盈滿於缶中也缶質素之器【此言本王輔嗣】言若缶之盈實其中外不加文飾則終能來有它吉也物無不信豈用飾外以求比乎孚信比之本也

紫陽朱子曰比之初貴乎有信則可以無咎矣若其充實則又有他吉也

秋山王氏曰孚信之在中者也初居比之始故言彼此相比之道有孚比之孚之在人者也人有孚誠而後已往比之故無咎有孚盈缶孚之在已者也已有孚誠則人來親比故又吉焉

【通論】紫陽朱子曰孚有在陽爻者有在陰爻者伊川謂中

虛信之本中實信之質是也

象曰比之初六有它吉也

【正義】伊川程子曰比之初六者比之道在乎始也始能有孚則終致有他之吉其始不誠終焉得吉上六之凶由無首也

蔣氏仁敬曰爻辭有孚凡兩更端及盈缶等語象傳皆略之直舉初六爲言可見比之要道在乎始先此義與卦辭後夫凶之意相明

六二比之自內貞吉

【正義】伊川程子曰二與五爲正應皆得中正以中正之道相比者也二處於內自內謂由己也擇才而用𨿽在乎上而以身許國必由於己己以得君道合而進乃得正而吉也以中正之道應上之求乃自內而不自失也汲汲以求比者非君子自重之道乃自失也

【餘論】雲峯胡氏曰初不系四之應而五應之故曰他四不系初之應而應乎五故曰外惟二本與五應故曰比之自內而又以正故吉凡卦以外卦爲內上卦爲外比六二言內六四言外內外卦之分見於此

愚案舊說六爻取應爲義率多附防胡氏所論此卦之應近似有理然亦偶合者爾如謂初本與四應今與五應而曰有它則大過之九四中孚之初九皆曰有它其說何也且比𨿽取四陰來比而六三之比匪已出其間又安見初之吉必爲應乎五耶謂二五本相應而曰比之自內宜矣如謂四不應初而應五曰外比則泰之初九咸之初六象傳皆曰志在外猶可曰指所當應之爻而言益之上九象傳曰自外來又何說乎蓋此之外比與渙六三爻象傳曰志在外正同以卦屬坎體而此二爻適能去其陷溺之性以從陽剛故也非特爲外卦也應之爲說於易理不爲無礙明者當有以辧之

象曰比之自內不自失也

【正義】伊川程子曰守己中正之道以待上之求乃不自失也易之爲戒嚴宻二𨿽中正質柔體順故有貞吉自失之戒戒之自守以待上之求無乃涉後凶乎曰士之修己乃求上之道降己辱身非自重之道也故伊尹武侯救天下之心非不切必待禮至然後出也

漢上朱氏曰六二柔也恐其自失也二處乎內待上之求然後應之比之自內者也故曰不自失也

紫陽朱子曰得正則不自失矣

六三比之匪人

【正義】紫陽朱子曰陰柔不中正承乘應皆陰所比皆非其

人之象其占大凶不言可知

愚案六三體本柔暗而處重陰之間故爲比之匪人易之取象不過如是或謂三以上應無首而爲比匪者其義狹陋不若本義所言爲切於教戒也

象曰比之匪人不亦傷乎

【正義】伊川程子曰人之相比求安吉也乃比於匪人必將反得悔吝其亦可傷矣深戒失所比也

六四外比之貞吉

【正義】伊川程子曰親賢從上比之正也故爲貞吉

紫陽朱子曰以柔居柔外比九五爲得其正吉之道也占者如是則正而吉矣

象曰外比於賢以從上也

【正義】伊川程子曰外比謂從五也五剛明中正之賢又居君位四比之是比賢且從上所以吉也

九五顯比王用三驅失前禽邑人不誡吉

【正義】紫陽朱子曰一陽居尊剛健中正卦之羣陰皆來比已顯其比而無私如天子不合圍開一面之綱來者不拒去者不追故爲用三驅失前禽而邑人不誡之象蓋𨿽私屬亦諭上意不相警備以求必得也凡此皆吉之道占者如是則吉也

又曰邑人不誡如有聞無聲言其自不消相告誠又如歸市者不止耕者不變相似

石門梁氏曰九五陽剛中正爲比之主陽剛則明而不暗中正則公而不私此其所以爲顯比也以象言之如田狩而用三驅失前禽來者不拒去者不追此上之比下也固顯比也比下旣得其道則𨿽私屬亦諭上意而不待告誡此下之比上也亦顯比也上下之相比同一顯明之道又安有不吉乎

陸氏庸成曰三驅失禽置失得於勿惜者狀蕩平之王心邑人不誡泯知識於大順者狀熙皥之王化

折中曰案本義解邑人不誡謂不相警備以求必得似以爲求所失之前禽也然語類只作有聞無聲之意尢爲精切蓋言王者田獵而近郊之處略不驚擾耳本義系朱子未修攺之書故其後來講論每有不同者皆此類也

【通論】伊川程子曰天子之畋圍合其三面前開一路使之可去不忍盡物好生之仁也只取其不用命者不出而反入者也禽獸前去者皆免矣故曰失前禽也王者顯明其比道天下自然來比來者撫之固不煦煦然求比於物若田之三驅禽之去者從而不追來者則取之也此王道之大所以其民皥皥而莫知爲之者也

誠齋楊氏曰王者之比天下去妙巧捐防謀昭示之以至正大中之道而己可以比天下而不可以示天下王者不由也故曰顯比

雲峯胡氏曰諸陰爻皆言比之陰比陽也五言顯比陽爲陰所比也師比之五皆取田象師之田有禽害物之禽也比之失前禽背已之禽也在師則執之王者之義也在此能失之王者之仁也

象曰顯比之吉位正中也捨逆取順失前禽也邑人不誡上使中也

【正義】紫陽朱子曰上之徳使不偏也

建安邱氏曰捨逆謂捨上一陰陰以乘陽爲逆也取順謂取下四陰陰以承陽爲順也失上一陰故曰失前禽

愚案王輔嗣云三驅之禮禽逆來趣已則捨之背已而走則射之愛於來而惡於去故常失前禽又毛公詩傳面傷不獻踐毛不獻孔疏云面傷不獻者謂當面射之翦毛不獻謂在旁而逆射之二者皆爲逆射嫌誅降之義也今程傳以不去反入者爲當取以前去者爲失前禽與先儒之論不合且誠如其言是取逆捨順矣然細玩經文舊解亦有未安然則何說曰象統言王者大公之心旣不可拘於禮文亦不得泥順逆取捨等字而求其義也夫捨逆主於言縱可以爲上六之象矣若取順乃借象於下之四陰以爲主於言殺可乎讀者不以辭害意則善矣

【辧正】郭氏【京】曰失前禽捨逆取順也今本誤倒其句小象並系先舉爻辭後以義結此獨先申義而後舉爻辭三百八十三爻並無此例誤亦明矣

【通論】白雲郭氏曰民心罔中惟爾之中其使中之謂乎雲峯胡氏曰師之使不當誰使之五也比之使中誰使之亦五也

上六比之無首凶

【正義】山陽王氏曰無首後也處卦之終是後夫也爲時所

棄宜其凶也

汴水趙氏曰首爲上爲陽九五之象自六四以下奉之爲首者也上六居九五之上猶人而無首安得不凶

秋山王氏曰五以一陽居尊四陰比之於下故彖傳曰下順從也而上六孤立於外而不從豈非後夫之象

【存疑】伊川程子曰六居上比之終也首謂始也凡比之道其始善則其終善矣有其始而無其終者或有矣未有無其始而有終者也故比之無首至終則凶也

紫陽朱子曰陰柔居上無以比下凶之道也故爲無首之象而其占則凶也【此說又別亦不可用】

東萊呂氏曰上六比之無首凶上居卦之終不曰無終凶而曰無首凶何也見其無終則知其必無首矣治疾者必推其致疾之由也

愚案象傳之無所終卽彖傳之其道窮上六卽後夫無疑也無首以不能承陽爲正義程呂謂始交之不善朱子謂陰柔不足爲首訓俱未諦

象曰比之無首無所終也

【正義】臨川王氏曰陰之爲物以陽爲首而比之者也乘九五而不承比之無首者也以陽爲首則有所終先陽則迷而失道況無首乎

白雲郭氏曰上六非天下之所比又不能比人爲臣而無君與無元首何異哉是以凶而無所終也

紫陽朱子曰以上下之象言之則爲無首以終始之象言之則爲無終無首則無終矣

蔣氏仁敬曰卽卦辭後夫凶之義

大易擇言卷五﹤經部﹐易類﹐大易擇言﹥

欽定四庫全書

大易擇言卷六

上元程廷祚撰

【乾下巽上】

小畜亨密雲不雨自我西郊

【正義】紫陽朱子曰小陰也畜止之之義也卦惟六四一陰上下五陽皆爲所畜故爲小畜內健外巽二五皆陽各居一卦之中而用事有剛而能中其志得行之象故其占當得亨通然畜未極而施未行故有密雲不雨自我西郊之象

【辧正】愚案小畜一卦自來皆泥於象而不求其義又不求與履卦對待之義且不求所以次於師比之後之義卒至於影響支離而莫得其解也蓋此卦立象實以六四一爻理勢所在有不得不聽其自然者然柔𨿽得位不可謂之非梗陽𨿽有五不可謂之已純小畜云者言此乃事勢之暫而未可以爲常者也若履則可以爲常矣何則健而巽畏天者也說而應乎幹樂天者也畏天者以有所阻也此小畜與履對待之故也由王輔嗣以來動引大畜以爲比例故云小畜所畜者小大畜所畜者大不知卦之一正一反而生實義如天造地設六十四卦皆然使小畜必待與大畜比例而後見文王何不直取以相對而使之遙應乎且大畜之畜訓爲止聚小畜之畜訓爲容受其義自別也至此卦序在第九乾坤者天地之象也屯蒙以後皆洪荒之世聖人經綸開辟之事也師言田有禽比言失前禽則頑梗未能盡化徳教未能盡洽可知時至小畜大端無所用力優柔厭飫而已至履而人道遂立故繼之以泰焉觀卦之對待與其次序則小畜之義愈明而誠非大畜之所謂畜也又嘗求小畜之義與需卦略相彷佛皆有待其自然之意其不同者則需以險在前而當待小畜以陰未化而當待險在前而當待者居易俟命之學陰未化而當待者必世後仁之效也然則小畜云者非謂陰能畜陽而謂陽之畜陰又明甚矣先儒謂一陰而畜羣陽難以爲訓不可以不辧彖辭二句當作兩解上句指陰而言下句謂化陰者也觀彖傳自見矣

【餘論】紫巖張氏曰臣之誠意𨿽通於上而君徳未孚若天气未應曰宻雲不雨西郊陰位自我西郊言陽气未應也【此說亦似有理但與彖上下應之語不能無礙】

語類問宻雲不雨自我西郊朱子曰凡雨者皆是陰气盛凝結得宻方濕潤下降爲雨今幹上進一陰止他不得所以彖中云尙往也是指幹欲上進之象到上九則以卦之始終言畜極則散遂爲旣雨旣處陰徳盛滿如此所以有君子徵凶之戒【張氏以宻云爲陽气未應此又以旣雨爲險气盛二說不合】

隆山李氏曰小畜小過皆陰用事故止爲宻云而不能爲雨澤

【存疑】伊川程子曰畜止也止則聚矣爲卦巽上干下幹在上之物乃居巽下夫畜止剛健莫如巽順爲巽所畜故爲畜也然巽陰也其體柔順惟能以巽順柔其剛健非能力正之也畜道之小者也又四以一陰得位爲五陽所說得位得柔巽之道也能畜羣陽之志是以爲畜也小畜謂以小畜大所畜聚者小所畜之事小以陰故也彖専以六四畜諸陽爲成卦之義不言二體蓋舉其重者云陰陽之气二气交而和則相畜因而成雨陽倡而陰和順也故和若陰先陽倡不順也故不和不和則不能成雨雲之畜聚𨿽宻而不【一有能字】成雨者自西郊故也東北陽方西南陰方自陰倡故不和而不能成雨以人觀之雲气之興皆自四逺故云郊據四而言故云自我畜陽者四畜之主也

彖曰小畜柔得位而上下應之曰小畜健而巽剛中而志行乃亨密雲不雨尙往也自我西郊施未行也【正義】龜山楊氏曰小者畜也此以六四一爻言之也合一卦之才則三陽健而進一陰體巽而上行九五剛得中與之合志則志行矣是以亨也

紫陽朱子曰以卦體釋卦名義柔得位指六居四上下謂五陽以卦徳卦體而言陽猶可亨也尙往言畜之未極其气猶上進也

平庵項氏曰謂之尙往則非不往謂之未行則非不行亨固在其中矣

石門梁氏曰不言故亨而言乃亨者乃緩辭也陽爲陰所畜其致亨甚難也若小失其道則不能亨矣

愚案剛天徳也巽之柔能順乎剛而四又爲多懼之地故凡六四屬巽者無一不美傳曰柔得位者此也非特以六居四之謂也柔知從剛則必爲陽之所與𨿽一時未能卽化乎剛而陽亦容之小畜之名緣是以起當此之時使陽遂自怠於邁往又何以率未化之陰乎故曰健而巽剛中而志行乃亨尙往者必期於雨也施未行者勢使然也

【通論】安定胡氏曰小畜卦有二義六四以一陰得位體無二陰以分其應故上下五陽皆應之是小者能畜矣三陽在下而並進四以一陰獨當其路是小有所畜也此二義也

象曰風行天上小畜君子以懿文徳

【正義】伊川程子曰畜爲蘊畜之義君子所蘊畜者大則道徳經綸之業小則文章才藝君子觀小畜之象以懿美其文徳方之道義爲小也

紫陽朱子曰風有气而無質能畜而不能久故爲小畜之象懿文徳言未能厚積而逺施也

初九復自道何其咎吉

【通論】紫陽朱子曰初九體乾居下得正前逺於陰𨿽與四爲正應而能自守以正不爲所畜故有反復自道之象占者如是則無咎而吉也

秋山王氏曰復反也初以陽剛居健體志欲上行而爲四得時得位者所畜故復然初剛而得正𨿽爲所畜而復如自守以正不爲所畜者故曰復自道言𨿽爲彼所畜而吾實自復於道也

泉峯龔氏曰復自道此復字與無往不復不逺復之義同謂復於在下之位而不進也初九以陽剛之才位居最下爲陰所畜知幾不進而自復其道焉何咎之有九二牽復亦謂與初九牽連而內復也易及諸經無有以復爲上進者

石澗兪氏曰復謂反於本位也以初九之剛往應六四之柔而受其制豈不失其道而有咎今也反而以正道自守故能轉咎而爲吉

何氏子曰天地間气化人事皆有陰畜陽之時陽旣爲陰所畜便不宜過剛躁動初以陽才居陽位濳伏於下何咎之有先言何其咎而後言吉者以無咎爲吉也

象曰復自道其義吉也

【正義】紫巖張氏曰能反身以歸道其行已必不悖於理是

能自畜者也故曰其義吉

九二牽復吉

【正義】紫陽朱子曰三陽志同而九二剛中故能與初九牽

連而復亦吉道也占者如是則吉矣

何氏子曰與初相牽連而復居於下故吉

【存異】伊川程子曰二以陽居下體之中五以陽居上體之中皆以陽剛居中爲陰所畜俱欲上復五𨿽在四上而爲其所畜則固是同志者也夫同患相憂二五同志故相牽連而復二陽並進則陰不能勝得遂其復矣故吉也

愚案程傳以相牽爲指二與五其說近鑿蓋本王輔嗣之誤

象曰牽復在中亦不自失也

【通論】誠齋楊氏曰初安於復故爲自復二勉於復故爲牽

復能勉於復故亦許其不自失

石澗兪氏曰往而不復則不能自失旣復矣則亦不自失也云亦者承上爻之義以初九之不失而亦不失也

九三輿說輻夫妻反目

【正義】紫陽朱子曰九三亦欲上進然剛而不中迫近於陰爲所系畜不能自進故有輿說輻之象然以志剛故又不能平而與之爭故又爲夫妻反目之象

折中曰進不利於行故曰輿說輻退不安其室故曰夫妻反目

愚案六四一爻未盡之陰爲陽所容畜之爲言卽遁卦畜臣妾之義乃陰爲陽畜非以陽而見畜於陰也初與二皆取義於復者剛旣容柔則宜於拱手安坐而無所爲矣此非剛之志也夫剛善反者也進無所爲退而益修其徳故有初之復又有二之牽自治於內𨿽若不復以柔爲事乃六四則已得於觀感之深而上合志矣陽於陰之未盡者其畜之也有道而化之也有本如此故足貴也九三過剛不中旣疎於自治而又急於責人以從已猶輿之說輻其不能行可知矣彼夫妻反目又豈能正室哉內卦三爻斯爲劣矣

【辧正】平庵項氏曰輻陸氏釋文云本亦作輹案輻車轑也輹車軸轉也輻以利輪之轉輹以利軸之轉然輻無說理必輪破轂裂而後可說若輹則有說時車不行則說之矣大畜大壯皆作輹字

象曰夫妻反目不能正室也

【通論】伊川程子曰說輻反目三自爲也

六四有孚血去惕出無咎

【辧正】愚案六四爲得位之柔體巽而順乎剛者也乃𨿽能從剛而猶有柔之迹聖人慮之曰有孚欲其誠於從剛也誠於從剛則無復害剛者故曰血去且無復遺剛以憂者故曰惕出而何咎之有乎此爻義本明顯先儒誤解畜字且謂以陰畜陽遂多紛紛之說

【存疑】伊川程子曰四於畜時處近君之位畜君者也若內有孚誠則五志信之從其畜也卦獨一陰畜眾陽者也諸陽之志系於四四茍欲以力畜之則一柔敵眾剛必見傷害惟盡其孚誠以應之則可以感之矣故其傷害逺其危懼免也如此則可以無咎不然則不免乎害矣此以柔畜剛之道也以人君之威嚴而細微之臣有能畜止其欲者蓋有孚信以感之也

紫陽朱子曰以一陰畜眾陽本有傷害憂懼以其柔順得正處中巽體二陽助之是有孚而血去惕出之象也無咎宜矣

平庵項氏曰以陰畜陽以小包大能無憂乎獨恃與五有孚故能離其血惕去而出之以免於咎臣之畜君必信而後濟非與上合志不可爲也

象曰有孚惕出上合志也

【正義】兼山郭氏曰上合志者合九五有孚之志

愚案上合志自謂四上合於五以爲五與之合者非是

【通論】秀巖李氏曰上合志此與大畜九三升初六凡三言之皆謂上與陽爻合也損初六尙合志同

九五有孚攣如富以其鄰

【辧正】愚案易中九二九五皆有剛中之稱上無九五則九二稱剛中二五皆九則惟九五稱剛中此定例也彖傳所謂剛中而志行者卽指此爻四與五皆曰有孚者柔而有孚則誠於從剛剛而有孚則足以化柔聖人之責柔固重以周而責剛亦嚴以宻矣有孚攣如則剛徳日盛而柔與之合將兼有他人之有而不獨有其有矣故曰富以鄰也

【存疑】伊川程子曰小畜眾陽爲陰所畜之時也五以中正居尊位而有孚信則其類皆應之矣故曰攣如謂牽連相從也五必援挽與之相濟是富以其鄰也五以居尊位之勢如富者推其財力與鄰比共之也

紫陽朱子曰巽體三爻同力畜幹鄰之象也而九五居中處尊勢能有爲以兼乎上下故爲有孚攣固用富厚之力而以其鄰之象以猶春秋以某師之以言能左右之也

象曰有孚攣如不獨富也

上九旣雨旣處尙徳載婦貞厲月幾望君子徵凶【辧正】愚案此爻乃陰盡陽純之候故言旣雨旣處又以卦體屬巽太過則寡斷婦貞厲以下因而遂著其戒也旣雨則雲之宻者散矣旣處則西郊之行者至矣尙加也陰之旣盡而益厚其陽徳非天下之幸乎斯時而復有自用其柔者謂之婦貞則可危矣制之不可不早也月之未望有從陽之美月之幾望則抗於陽而不可復制矣君子於此而後圖之豈不凶乎舊解總謂以陰畜陽以柔制剛此乃天下至無道之事而聖人爲之畫卦系辭亦奚取焉

【存疑】伊川程子曰上九巽順之極居卦之上處畜之終從畜而止者也爲四所止也○又曰尙徳載四用柔巽之徳積滿而至於成也○又曰陰已能畜陽而云幾望何也此以柔巽畜其志也非力能制也然不已則將盛於陽而凶矣

龜山楊氏曰三陽下進一陰畜之不能固故宻雲不雨尙往也至上九而往極矣故旣處夫陰陽和則雨而婦以順爲正𨿽畜而至於雨以是爲正則厲矣月遡日以爲明者也望則與日敵故幾望則不可過君子至此而猶徵焉則凶之道也小畜以陰畜陽爲主其極必疑陽故戒之如此

紫陽朱子曰畜極而成陰陽和矣故爲旣雨旣處之象蓋尊尙陰徳至於積滿而然也陰加於陽故𨿽正亦厲然陰旣盛而抗陽則君子亦不可以有行矣其占如此爲戒深矣

象曰旣雨旣處徳積載也君子徵凶有所疑也

【辧正】愚案有所疑正謂巽極寡斷而失事機使陰復盛也【兌下乾上】

履虎尾不咥人亨

【正義】紫陽朱子曰履有所躡而進之義也以兌遇乾和說以躡剛彊之後有履虎尾而不見傷之象故其卦爲履而占如是也人能如是則處危而不傷矣

又曰履上干下兌以陰躡陽是隨後躡他如他腳迹相似所以云履虎尾卦之三四爻虎尾義便是陰去躡他陽後處

【通論】雲峯胡氏曰程傳訓履爲踐爲借以上下論也本義云有所躡而進以前後論也於尾字爲切諸家多以兌爲虎本義從程傳以幹爲虎本夫子彖傳意也不咥人亨大扺人之涉世多是危機不爲所傷乃見所履大傳曰易之興也其當文王與紂之事邪是故其辭危危莫危於履虎尾之辭矣故九卦處憂患以履爲首

虛齋蔡氏曰八卦惟兌爲至弱惟幹爲至健今以至弱者而躡於至健者之後自是危機故獨以履名卦而彖傳復取其徳而謂之履虎尾不咥人亨也

【餘論】石門梁氏曰履者踐履也人之於禮亦踐行其天理者故履爲禮也兌履乾之後履虎尾之象也虎咥人者也然以和說履之則不見咥而反致亨以是觀之人之踐履卑遜何往而不亨乎然和非阿容也說非佞媚也亦恭順而不失其正耳兌之傳曰剛中而柔外此其道也

【存疑】伊川程子曰履人所履之道也天在上而澤處下以柔履借於剛上下各得其義事之至順理之至當也人之履行如此𨿽履至危之地亦無所害故履虎尾而不見咥嚙所以能亨也

彖曰履柔履剛也說而應乎幹是以履虎尾不咥人亨剛中正履帝位而不疚光明也

【辧正】雲峯胡氏曰本義謂二體見得是以兌體之柔履幹

體之剛非指六三以柔而履剛也

愚案剛柔指乾兌二體胡氏之說甚是程傳解履字𨿽與本義不同而以剛柔爲指二體則一從前荀慈明王輔嗣皆誤以柔爲指六三然則以六三爲成卦之主者亦誤也○以君臨天下之位爲帝位者易中他處絕無其文不應此處突然有之履帝位蓋猶言所行合於天道也

【餘論】紫巖張氏曰九五履幹正位曰剛中正剛健不息體大中至正之道以君臨天下履帝位而不疚也君臨天下者其可危爲大蓋人君以一身撫馭海內使所履一不正而蹈於非禮則政令紀綱弛於上防賊防攘起於下穆王命君牙曰心之憂危若蹈虎尾渉於春冰是也

【存疑】伊川程子曰兌以陰柔履借幹之陽剛柔履剛也兌以說順應乎乾剛而履借之下順乎上陰承乎陽天下之正理也所履如此至順至當𨿽履虎尾亦不見傷害以此履行其亨可知

象曰上天下澤履君子以辧上下定民志

【正義】伊川程子曰天在上澤居下上【一作天】下之正理也人之所履當如是故取其象而爲履君子觀履之象以辧別上下之分以定其民志夫上下之分明然後民志有定民志定然後可以言治民志不定天下不可得而治也古之時公卿大夫而下位各稱其徳終身居之得其分也位未稱徳則君舉而進之士修其學學至而君求之皆非有預於已也農工商賈勤其事而所享有限故皆有定志而天下之心可一後世自庶士至於公卿日誌於尊榮農工商賈日誌於富侈億兆之心交騖於利天下紛然如之何其可一也欲其不亂難矣此由上下無定志也君子觀履之象而分辧上下使各當其分以定民之心志也

【餘論】文中王子曰禮其皇極之門乎聖人所以向明而節天下也其得中道乎故能辧上下定民志

紫巖張氏曰履不取地而取澤澤气上通其性說蓋禮必人情通說而後可久且澤水靜止象民志之定云

初九素履往無咎

【正義】伊川程子曰履不處者行之義初處至下素在下者也而陽剛之才可以上進若安其卑下之素而往則無咎矣夫人不能自安於貧賤之素則其進也乃貪躁而動求去乎貧賤耳非欲有爲也旣得其進驕溢必矣故往則有咎賢者則安履其素其處也樂其進也將有爲乃守其素履者也

龜山楊氏曰君子素其位而行素履也不願乎其外則無入而不自得矣故往無咎初九在一卦之下君子敬修其可願在此時而已

紫陽朱子曰以陽在下居履之初未爲物遷率其素履者也占者如是則往而無咎也

西溪李氏曰處下體之後而虎在前人之涉世舉足皆危機也惟能素其位而行則各安其當然之分而不蹈危機以此而往何咎之有

艸廬吳氏曰初九陽剛安於在下不變所守素其位而行者也舜飯糗茹艸若將終身顏子居於陋巷不攺其樂其斯之謂歟

【通論】山陽王氏曰履道惡華故素乃無咎

雲峯胡氏曰初未交於物有素象案蔡氏曰素者無文之謂蓋履禮也履初言素禮以質爲本也

愚案中庸之言素位曰不願乎其外謂安其當然之分而無所緣飾未嘗非質素之意也但言素位則其理富言質素則義差狹而亦可相通

象曰素履之往獨行願也

【正義】伊川程子曰安履其素而往者非茍利也獨行其志願耳獨専也若欲貴之心與行道之心交戰於中豈能安履其素也

秀巖李氏曰素履往卽中庸所謂素位而行者也獨行願卽中庸所謂不願乎其外者也

九二履道坦坦幽人貞吉

【正義】伊川程子曰九二居柔寛裕得中其所履坦坦然平易之道也幽靜安恬之人處之則能貞固而吉

石門梁氏曰行於道路者由中則平坦從旁則崎險九二以剛居中是履道而得其平坦者也持身如是不輕自售故爲幽人貞吉

象曰幽人貞吉中不自亂也

【正義】伊川程子曰履道在於安靜其中恬正則所履安裕中若躁動豈能安其所履故必幽人則能堅固而吉蓋其中心安靜不以利欲自亂也

【通論】谷氏拙侯曰初之素而曰行願二之坦而曰不亂可

見其身之履皆由於志之定也

六三眇能視跛能履履虎尾咥人凶武人爲於大君【辧正】愚案八卦中兌爲至柔而六三又兌之所以爲柔者以至柔之爻處多凶之地而當履之不測其危固不可勝言矣然暗而無識弱而無才非窮凶極惡之此舊說泥於陰爻陽位與武人大君之象又誤解傳中志剛之語訓詁多異不敢附會也

【存疑】伊川程子曰三以陰居陽志欲剛而體本陰柔安能堅其所履故如盲眇之視其見不明跛躄之履其行不逺才旣不足而又處不得中履非其正以柔而務【一作勝】剛其履如此是履於危地故曰履虎尾以不善履履危地必及禍患故曰咥人凶武人爲於大君如武暴之人而居人上肆其躁率而已非能順履而逺到也不中正而志剛乃爲羣陽所與是以剛躁蹈危而得凶也

紫陽朱子曰六三不中不正柔而志剛以此履幹必見傷害故其象如此而占者凶又爲剛武之人得志而肆暴之象如秦政項籍豈能久也

象曰眇能視不足以有明也跛能履不足以與行也咥人之凶位不當也武人爲於大君志剛也

【辧正】愚案六三至暗至弱以蹈凶禍由不知有天徳也天徳者何剛之謂也經云武人爲於大君言暗弱至此豈可不求天徳而力奉之此曰志剛卽彖傳所謂說而應乎幹也人能志剛而猶自患於暗弱乎此聖人教人之精意而舊解俱捨此何也

【存疑】伊川程子曰以柔居三履非其正所以致禍害被咥而凶也以武人爲諭者以其處陽才弱而志剛也志剛則妄動所履不由其道如武人而爲大君也

秋山王氏曰三質暗才弱本不足以有爲以當履之時一陰爲主適與時遇是以不顧其位不當勇於行而履危蹈禍斯道也惟武人用之以爲王事一於進以行其志之剛則可故爻辭於咥人凶後言之用各有當也

愚案易中剛無貶辭所貶者失位之剛不中正者也若槪云志剛則妄動恐無此理王氏蓋知舊說之誤而稍變者也

九四履虎尾愬愬中吉

【通論】山陽王氏曰逼近至尊以陽承陽處多懼之地故曰履虎尾愬愬也然以陽居陰以謙爲本𨿽處危懼終獲其志故終吉也

伊川程子曰九四陽剛而幹體𨿽居四剛勝者也在近君多懼之地無相得之義五復剛決之過故爲履虎尾愬愬畏懼之貌若能畏懼則當終吉

紫陽朱子曰九四亦以不中不正履九五之剛然以剛居柔故能戒懼而得終吉

雲峯胡氏曰本義於三之履虎尾曰不中不正以履幹是以幹爲虎而三在其後也於四之履虎尾則曰亦以不中不正履九五之剛是以九五爲虎而四在其後也三四皆不中正而占有不同者三多凶以柔居剛其凶也宜四多懼以剛居柔所以終吉

愚案彖之履虎尾獨於三四著之者三與四屬人道且凶懼之地也履之爲卦正言人之處世者也以幹爲虎以五爲虎之說似亦有不盡然者

象曰愬愬終吉志行也

【正義】紫陽朱子曰志行也只是說進將去

西溪李氏曰畏懼所以行其志也

愚案志卽志剛之志言能戒愼恐懼則念念在於天徳無所處而不善矣

九五夬履貞厲

【正義】山陽王氏曰得位處尊以剛決正故曰夬履貞厲也履道惡盈而五處尊是以危【案夬有決斷盈滿二義此宜兼之故存王氏說】

伊川程子曰夬剛決也五以陽剛幹體居至尊之位任其剛決而行者也如此則𨿽得正猶危厲也古之聖人居天下之尊明足以照剛足以決勢足以専然而未嘗不盡天下之議𨿽芻蕘之微必取乃其所以爲聖也履帝位而光明者也若自任剛明決行不顧𨿽使得正亦危道也可固守乎有剛明之才茍専自任猶爲危道況明不足者乎易中云貞厲義各不同隨卦可見

紫陽朱子曰九五以剛中正履帝位而下以兌說應之凡事必行無所疑礙故其象爲夬決其履𨿽使得中正亦危道也故其占爲𨿽正而危爲戒深矣

秋山王氏曰履之卦義履剛也履剛之道尙柔不尙剛也五𨿽中正以履帝位然以剛居剛是一於尙剛者夬履謂決於行也一於任剛決行而不顧則於中正之道豈能無咎乎若貞固守此危道也故曰貞厲

【餘論】平庵項氏曰六三於彖辭爲亨者以下卦言之有和說之徳也於本爻爲凶者資本陰柔履位不正宜其凶也九五於彖辭爲不疚者以上卦言之有剛健中正之徳也於本爻爲厲者以剛行剛志在夬決其理𨿽正其事則危也凡彖多言卦徳凡爻多論爻位

雲峯胡氏曰在下者不患其不憂患其不能樂故喜其履坦在上者不患其不樂患其不能憂故戒其夬履二之坦則正而吉喜之也五之夬則𨿽正而危戒之也

象曰夬履貞厲位正當也

【正義】新蔡於氏曰夬決也居中履正爲履貴主萬方所履一決於前恐決失正恆懼危厲故曰夬履貞厲位正當也【案此言恆懼危厲是戒人以當存危懼之心其理爲優】

伊川程子曰戒夬履者以其正當尊位也居至尊之位據能専之勢而自任剛決不復畏懼𨿽使得正亦危道也

愚案位正當對位不當而言盡剛之道以化柔乃天下之至難居其位則不可不知其危也

上九視履考祥其旋元吉

【正義】山陽王氏曰禍福之祥生乎所履處履之極履道成矣故可視履而考祥也居極應說髙而不危是其旋也履道大成故元吉

伊川程子曰上處履之終視其所履行以考其善惡禍福若其旋則善且吉也旋謂周旋完備無不至也是以元吉

紫陽朱子曰視履之終以考其祥周旋無虧則得元吉占者禍福視其所履而未定也

【餘論】石門梁氏曰上履之終也人之所履觀之於始則誠僞未可見惟觀之於終然後見也故視其所履以考其善若周旋無虧則其吉大矣是爻也豈非動容周旋中禮而爲盛徳之至與

象曰元吉在上大有慶也

【正義】伊川程子曰上履之終也人之所履善而吉至其終周旋無虧乃大有福慶之人也人之行貴乎有終

紫陽朱子曰若得元吉則大有福慶也

次崖林氏曰在上履之終也言於履之終而得元吉則大有福慶也在上是解所以元吉大有慶是正解元吉

大易擇言卷六

欽定四庫全書

大易擇言卷七

上元程廷祚撰

【乾下坤上】

泰小往大來吉亨

【正義】衡水孔氏曰陰去故小往陽長故大來以此吉而亨

通

伊川程子曰爲卦坤陰在上干陽居下天地陰陽之气相交而和則萬物生成故爲通泰小謂陰大謂陽往往之【一作居】於外也來來居於內也陽气下降陰气上交也陰陽和暢則萬物生遂天地之泰也以人事言之大則君上小則臣下君推誠以任下臣盡誠以事君上下之志通朝廷之泰也陽爲君子陰爲小人君子來處於內小人往處於外是君子得位小人在下天下之泰也泰之道吉而且亨也

【辧正】愚案易中言往來者皆所謂虛像也而大槪言來者多在內其象則自無而之有也言往者多在外其象則自此而之彼也治易者當各以其義求之而不可誤入於卦變之說至先儒於泰否二卦大來則曰泰自否來小來則曰否自泰來旣甚無謂節齋蔡氏又謂坤本在下之物自下而上故曰往幹本在上之物自上而下故曰來以此訓泰則得之矣豈否卦又可曰坤本在上而幹本在下耶

【餘論】虛齋蔡氏曰卦名曰泰以天地交而二气通就造化之本不可相無上取也卦辭曰小往大來以內君子外小人而言就淑慝之分上取也然則泰有二乎曰一也但是天地交而二气通則決然內陽而外陰矣

彖曰泰小往大來吉亨則是天地交而萬物通也上下交而其志同也內陽而外陰內健而外順內君子而外小人君子道長小人道消也

【正義】衡水孔氏曰所以得名爲泰者由天地气交而生養萬物物得大通故云泰也上下交而其志同以人事象天地之交也內陽外陰據其象內健外順明其性此就卦爻釋小往大來吉亨也內君子而外小人君子道長小人道消更就人事之中釋小往大來吉亨也

伊川程子曰小往大來陰往而陽來也則是天地陰陽之气相交而萬物得遂其通泰也在人則上下之情交通而其志意同也幹健在內坤順在外爲內健而外順君子之道也君子在內小人在外是君子道長小人道消所以爲泰也

【通論】平庵項氏曰泰否彖皆具三義第一段以重卦上下爲義於陰陽二气無所抑揚但貴其交而已第二段以卦體內外爲義𨿽在內在外各得其所要是重內輕外則已於陰陽有所抑揚矣第三段以六爻消長爲義至此則全是好陽而惡陰以陽長陰消爲福則不止於抑揚而已否彖依此推之大抵諸卦皆然如小畜之彖柔得位而上下應之是統論六爻五陽一陰也健而巽卻以兩卦言之剛中而志行又以九二九五兩爻言之故彖之義無所不備不可以一說通也

石澗兪氏曰六十四卦幹上干下之卦八坤上坤下之卦八凡得乾坤之一體者或言健順或言剛柔並不言陰陽獨否泰言陰陽蓋泰否卽乾坤之往來也諸卦或有乾而無坤或有坤而無干泰則坤上而乾下否則乾上而坤下乾坤之二體具故言陰陽

【餘論】隆山李氏曰嘗反觀之一身陽浮於上而不降陰涸於下而不升如是者病必繼起要須陰陽二气往來升降於一身之中然後血气流通四體健固而風雨寒暑之气有不能入故陽气自上而下而能使下體溫固者一身之交泰也知此理而見之日用以贊天地之化育使之絪緼相接於以通君臣上下之情使之情意交孚蓋無適而不可

王氏伯厚曰君子道盛小人自化故舜湯舉臯伊而不仁者逺玉泉諭氏云泰小人道消非消小人也化小人爲君子也

喬氏還一曰有陽必有陰有君子必有小人必欲絕而去之有是哉善養身者化痰邪爲血气善治國者化盜賊爲良民而已矣

象曰天地交泰後以財成天地之道輔相天地之宜以左右民

【正義】伊川程子曰天地交而陰陽和則萬物茂遂所以泰也人君當體天地通泰之象而以財成天地之道輔相天地之宜以左右生民也

紫陽朱子曰財成以制其過輔相以補其不及又曰財成猶裁截成就之也裁成者所以輔相也且如君臣父子兄弟夫婦聖人便爲制下許多禮數倫序只此便是裁成處至大至小之事皆是固是萬物本自有此理若非聖人裁成亦不能如此齊整所謂贊天地之化育而與之參也

又曰天地之化儱侗相續下來聖人便裁作段子如气化一年一周聖人與他截作春夏秋冬四時

節齊蔡氏曰气化流行儱侗相續聖人則爲之截制以分春夏秋冬之節地形廣邈經緯交錯聖人則爲之截制以分東西南北之限此裁成天地之道也春生秋殺此時運之自然髙黍下稻亦地勢之所宜聖人則輔相之使當春而耕當秋而斂髙者種黍下者種稻此輔相天地之宜也

秋山王氏曰天地交而陰陽和萬物遂所以爲泰人君象之裁成其道輔相其宜此天地之間所以無一物之不泰也

【通論】平庵項氏曰天地變化艸木蕃故泰之象曰後以財成天地之道輔相天地之宜以左右民天地閉賢人隠故否之象曰君子以儉徳避難不可榮以祿

石澗兪氏曰不曰地天交泰而必曰天地交泰者天君象也地臣象也地不可以先天臣不可以加於君也

初九拔茅茹以其彚徵吉

【辧正】愚案劉子政曰賢人在下位則思與其類俱進易曰拔茅茹以其彚徵吉自有此言而解經述文者遂皆用爲善類汲引之意實則易之本指不如是也蓋茅者周道之茂艸也去之則通畱之則塞泰之始卽否之終拔茅茹以其彚者以其時致否之類塞道故剪除而務盡之則可轉而爲泰徵吉言如是則致泰之君子可由此而前往也否亦曰拔茅茹以其彚者否之始卽泰之終泰之方終致否之類亦塞道治之之法亦惟剪除而務盡之則不至於竟成其否貞吉亨言如是則救否之君子不可捨此而緩圖也二卦循環故其初爻之辭同象傳於泰曰志在外於否則曰志在君者泰陽爲主否則勉陰以奉陽也

【通論】山陽王氏曰茅之爲物拔其根而相牽引者也茹相牽引之貌也三陽同志俱志在外初爲類首已舉則從若茅茹也上順而應不爲違距進皆得志故以其類徵吉

伊川程子曰初以陽爻居下是有剛明之才而在下者也時之否則君子退而窮處時旣【一作將】泰則志在上進也君子之進必與其朋類相牽援如茅之根然拔其一則牽連而起矣茹根之相牽連者故以爲象彚類也賢者以其類進同志以行其道是以吉也君子之進必以其類不惟志在相先樂於與善實乃相賴以濟故君子小人未有能獨立不賴朋友之助者也自古君子得位則天下之賢萃於朝廷同志協力以成天下之泰小人在位則不肖者並進然後其黨勝而天下否矣蓋各從其彚也

象曰拔茅徵吉志在外也

【餘論】誠齋楊氏曰君子之志在天下不在一身故曰志在

外

九二包荒用馮河不遐遺朋亡得尙於中行

【正義】伊川程子曰二以陽剛得中主治泰者也包荒人情安肆則政舒緩而法度廢弛庶事無節治之之道必有包含荒穢之量則其施爲寛裕詳宻獘革事理而人安之用馮河人情習於久安安於守常惰於因循憚於更變非有馮河之勇不能有爲於斯時也馮河謂其剛果足以濟深越險也或疑上云包荒則是包含寛容此云用馮河則是奮攺革以相反也不知以含容【一作宏】之量施剛果之用乃聖賢之爲也不遐遺人心狃於泰則茍逸而已惡能復深思逺慮及於遐逺之事哉治夫泰者當周及庶事𨿽遐逺不可遺若事之微隠賢才之在僻【一作側】陋皆遐逺者也朋亡人習於安其情肆而失節將約而正之非絕去其朋與之私則不能也治泰之道有此四者則能合於九二之徳故曰得尙於中行言能配合中行之義也尙配也

紫陽朱子曰九二以剛居柔在下之中上有六五之應主乎泰而得中道者也占者能包容荒穢而果斷剛決不遺遐逺而不暱朋比則合乎此爻中行之道矣

【通論】雲峯胡氏曰若有包容而無斷制非剛柔相濟之中也必包容荒穢而又果斷剛決則合乎中矣𨿽不遺遐逺而或自私於吾之黨類則易至偏重非輕重不偏之中也惟不遺遐逺而又不暱朋比是不忘逺又不泄邇合乎中矣

象曰包荒得尙於中行以光大也

【正義】伊川程子曰象舉包荒一句而通解四者之義言如此則能配合中行之徳而其道光明顯大也

折中曰傳只舉包荒非省文以包下蓋包荒是治道之本然包荒而得合乎中道者以其正大光明明斷無私是以有馮河之決有不遐遺之照有朋亡之公以與包荒相濟而中道無不合也

九三無平不陂無往不復艱貞無咎勿卹其孚於食有福

【正義】伊川程子曰三居泰之中在諸陽之上泰之盛也物理如循環在下者必升居上者必降泰久而必否故於泰之盛與陽之將進而爲之戒曰無常安平而不險陂者謂無常泰也無常往而不反者謂陰當復也平者陂往者復則爲否矣當知天理之必然方泰之時不敢安逸常艱危其思慮正固其施爲如是則可以無咎處泰之道旣能艱貞則可常保其泰不勞憂卹得其所求也不失所期爲孚如是則於其祿食有福益也祿食謂福祉善處泰者其福可食也蓋徳善日積則福祿日臻徳逾於祿則𨿽盛而非滿自古隆盛未有不失道而防敗者也

紫陽朱子曰將過於中泰將極而否欲來之時也卹憂也孚所期之信也戒占者艱難守貞則無咎而有福

平庵項氏曰無平不陂爲三陽言之無往不復爲三陰言之兩言無不者明此皆天道之必至而有孚者也人能知此則當泰之極不可不盡人事以防之撫極泰之運而操心之危如此則舉動之際必無過咎然後彼必至之孚可以勿卹我固有之福可以長亨矣

【通論】古爲徐氏曰小人所以勝君子者非乘其怠則攻其隙艱則無怠之可乘貞則無隙之可攻如此則可以無咎可以勿憂其孚矣或曰陰陽交運否泰相仍時勢然也𨿽艱貞勿卹如之何曰平陂往復者天運之不能無艱貞勿卹者人事之所當盡天人有交勝之理處其交履其防者必有變化持守之道若一諉之天運以爲無預於人事則聖人之易無作矣

象曰無往不復天地際也

【正義】伊川程子曰無往不復言天地之交際也陽降於下必復於上陰升於上必復於下屈伸往來之常理也因天地交際之中明否泰不常之道以爲戒也

【辧正】嵩山晁氏曰宋衷作無平不陂無往不復

東萊呂氏曰無平不陂天地際也今本作無往不復番陽董氏曰案程傳仍今本本義從古易然先儒間兩存之今不敢輒攺姑從程傳云

愚案泰卦爲天地交爻至於三則天气之下降者將復升地气之上升者將復降是天地不交而將分之象矣天地際者言其將分也無往不復正於際義爲切董氏從今本近是

六四翩翩不富以其鄰不戒以孚

【通論】沈氏守約曰四處上體在近君之位三陽旣進樂與賢者共之志同願得是以不富以鄰不戒而孚也

蒙齋李氏曰陰气上升陽气下降乃天地之交泰也上以謙虛接乎下下以剛直事乎上上下相孚乃君臣之交泰也君臣交泰則天下泰矣故下三爻皆以剛直事其上上三爻皆以謙虛接乎下四當二卦之交故此義

石澗兪氏曰翩翩降以相從之貌易以陰虛爲不富六四陰爻故曰不富

何氏子曰此正陰陽交泰之爻也翩翩羣飛而下貌陰虛陽實幾言不富者皆陰爻鄰指五上四能挾其並居之鄰相從而下者以三陰皆欲求陽故不待教戒而能以之下孚乎陽也

折中曰案傳義皆以此爻爲小人復來然以彖傳上下交而其志同觀之則四五正當君相之位下交之主兩爻象傳所謂中心願也中以行願也則正所謂志同者也爻辭不富與謙六五同皆言其謙虛而不自滿足爾

愚案六四在陽內陰外之際此時陽主而陰沒翩翩不富以其鄰不戒以孚言陰率其類以從陽中心悅而誠服也豈有方當泰卦之中而羣陰已至者乎此折中所以辧傳義之誤又有取於沈氏以下諸說也但諸說多以翩翩不富爲下交又未免襃之過甚蓋彖傳之上下交而志同其意謂陽本當在上而今乾居坤下是爲下交爾非六四之謂也【以上諸說不入正義以此】

【存疑】伊川程子曰六四處泰之過中以陰在上志在下復上二陰亦在趨下翩翩疾飛之貌四翩翩就下與其鄰同也鄰其類也謂五與上夫人富而其類從者爲利也不富而從者其志同也三陰皆在下之物居上乃失其實其志皆欲下行故不富而相從不待戒告而誠意相合也夫陰陽之升降乃時運之否泰或交或散理之常也泰旣過中則將變矣聖人於三尙云艱貞則有福蓋三爲將中知戒則可保四已過中矣理必變也故專言始終反復之道五泰之主則復言處泰之義

紫陽朱子曰已過乎中泰已極矣故三陰翩然而下復不待富而其類從之不待戒令而信也其占爲有小人合交以害正道君子所當戒也陰虛陽實故凡言不富者皆陰爻也

象曰翩翩不富皆失實也不戒以孚中心願也

【正義】九家易曰乾升坤降各得其正陰得承陽皆陰心之

所願也

【辧正】郭氏【京】曰皆反實也反誤作失字

石澗兪氏曰失實與蒙六四逺實同皆指陽爲實也

折中曰案王弼以陰居上爲失實而傳義從之考易中皆以陰陽分虛實不因乎上下也故凡陽爻爲實爲富陰爻爲虛爲不富

愚案實字自應指陽而言反實乃陰還而從陽之義向作失實殊爲費解若謂失實爲解不富亦未見其必然富者自有其有之謂今曰不富正以其不自有其陰而還歸於陽也反誤作失郭氏必有所據然難爲拘文者道矣

【餘論】蒙齋李氏曰爻言不富象言失實是皆不以富貴驕人而有虛中無我之意也鄰類也謂五與上也故四五皆稱行願在下卦之初則明以彚交於上在上卦之初則明以鄰交於下蓋上下交而其志同也

何氏子曰失實卽不富之謂不富而其鄰從之者以三爻皆不富而欲資於陽故也不待期約而相孚各出於其中心之所願欲也

【存疑】伊川程子曰翩翩下往之疾不待富而鄰從者以三陰在上皆失其實故也陰本在下之物今乃居上是失實也不待告戒而誠意相與者蓋其中心所願故也理當然者天也眾所同者時也

六五帝乙歸妹以祉元吉

【正義】伊川程子曰六五以陰柔居君位下應於九二剛明之賢如帝乙之歸妹然降其尊而順從於陽則以之受祉且元吉也元吉大吉而盡善者也謂成治泰之功也

【存異】紫陽朱子曰帝乙歸妹之時亦嘗占得此爻占者如是則有祉而元吉矣凡經以古人爲言如髙宗箕子之類者皆仿此【此朱子以易爲占卜之書而執已見之太過故有此論】

象曰以祉元吉中以行願也

【正義】伊川程子曰所以能獲祉福且元吉者由其以中道合而行其志願也有中徳所以能任剛中之賢所聽從者皆其志願也非其所欲能從之乎

童溪王氏曰中以行願謂以柔中之徳而行此志願以合乎下故能受其祉福且元吉也所謂上下交而其志同如此

上六城復於隍勿用師自邑告命貞吝

【正義】伊川程子曰掘隍土積累以成城如治道積累以成泰及泰之終將反於否如城土頽圯復反於隍也上泰之終六以小人處之行將否矣勿用師君之所以能用其眾者上下之情通而心從也今泰之將終失泰之道上下之情不通矣民心離散不從其上豈可用也用之則亂眾旣不可用方自其親近而告命之邑所居謂親近大率告命必自近始將否而方告命爲可羞吝不由於告命也

紫陽朱子曰泰極而否城復於隍之象戒占者不可力爭但可自守𨿽得其貞亦不免於羞吝也

象曰城復於隍其命亂也

【正義】紫陽朱子曰命亂故復否告命所以治之也

【餘論】誠齋楊氏曰乾坤開辟之世乎屯蒙洪荒之世乎需養結繩之世乎訟師阪泉涿鹿之世乎畜履書契大法之世乎泰通堯舜雍熙之世乎過此而後泰而否否而泰一治一亂治少亂多泰豈可復哉故曰泰其上古之極治歟

厚齋馮氏曰自乾坤之後始涉人道經歷六坎險阻備嘗內有所畜外有所履然後致泰而泰之後否卽繼之以此知斯人之生立之難而防之易國家之興成之難而敗之易天下之治致之難而亂之易此又序易者之深意而亦天地自然之理也

【坤下乾上】

否之匪人不利君子貞大往小來

【正義】衡水孔氏曰否之匪人者言否閉之世非是人道交通之時故云匪人不利君子貞者由小人道長君子道消故不利君子爲正也陽气往而陰气來故云大往小來陽主生息故稱大陰主消耗故稱小

崔氏【憬】曰否不通也於不通之時小人道長故云匪人君子道消故不利君子貞也

伊川程子曰夫上下交通剛柔和合君子之道也否則反是故不利君子貞君子正道否塞不行也大往小來陽往而陰來也

【辧正】紫陽朱子曰或疑之匪人三字衍文由比六三而誤

也傳不特解其義亦可見

【餘論】童溪王氏曰匪人所謂非君子人也人非君子則平時與君子如枘鑿之不相入者正斯人也匪人得志則君子之道否塞而不行矣夫正道之在天下不可以一日無也今也君子之道否塞而不得行者皆否之匪人不利乎貞故也蓋小人之心同乎己者則利之異乎己者則不利也夫惟彼己之勢旣不相入故大者往而小者來也

【存疑】紫陽朱子曰否閉塞也七月之卦也正與泰反故曰匪人謂非人道也其占不利於君子之正道蓋幹往居外坤來居內又自漸卦而來則九往居四六來居三也

泉峯龔氏曰本義卦變之說若有可疑泰否往來只當以二體言不當以一爻言余見各卦

彖曰否之匪人不利君子貞大往小來則是天地不交而萬物不通也上下不交而天下無邦也內陰而外陽內柔而外剛內小人而外君子小人道長君子道消也【正義】伊川程子曰夫天地之气不交則萬物無生成之理上下之義不交則天下無邦國之道建邦國所以爲治也上施政以治民民戴君而從命上下相交所以爲治也今上下不交是天下無邦國之道也陰柔在內陽剛在外君子往居於外小人來處於內小人道長君子道消之時也

【通論】西溪李氏曰否泰反其類故否之辭與泰反

終畝吳氏曰六十四卦獨乾坤泰否四卦言陰陽乾坤陰陽也惟泰否二卦內外皆得乾坤之全體故亦以陰陽言也

【餘論】橫渠張子曰蓋言上下不交便天下無邦有邦而與無邦同以不成國體也在天下它國皆無道只一邦治亦不可言天下無道須是都不治然後是天下無道也於否之時則天下無邦也古之人一邦不治別之一邦直至天下皆無邦可之則止有隠耳

邵氏曰不惟在位在野而已但信而任之則爲內疎而逺之則爲外

象曰天地不交否君子以儉徳辟難不可榮以祿【正義】伊川程子曰天地不相交通故爲否否塞之時君子道消當觀否塞之象而以儉損其徳避免禍難不可榮居祿位也否者小人得志之時君子居顯榮之地禍患必及其身故宜晦處窮約也

紫陽朱子曰收斂其徳不形於外以避小人之難人不得以祿位榮之

【通論】平庵項氏曰儉徳辟難不與害交也不可榮以祿不與利交也此君子所以體天地不交之象也世固有假避禍之名以保榮祿者故聖人必兼言之

初六拔茅茹以其彚貞吉亨

【辧正】愚案泰否初爻之辭同泰之初九說者以爲君子連類而進則否之初六自必以爲小人連類而進矣然二卦之取義於通塞皆於拔茅見之若謂泛指君子小人之進退則於致通去否之本義反不見矣說詳泰卦

【通論】紫陽朱子曰三陰在下當否之時小人連類而進之象而初之惡則未形也故戒其占則吉而亨蓋能如是則變爲君子矣

又曰拔茅茹貞吉亨這是吉凶未判時若能如此攺變時小人便是作君子

平庵項氏曰泰之初九君子始以類進君子難進故聖人勉之以徵否之初六小人始以類進小人進而爲邪故聖人戒之以貞

【存疑】安定胡氏曰否之初是小人道長君子不可用之時也時旣不可用則必引類而退守以正道不可求進然後得其吉而獲亨也【按此以初六爲君子與前說異下同】

伊川程子曰泰與否皆取茅爲象者以羣陽羣陰同在下有牽連之象也泰之時則以同徵爲吉否之時則以同貞爲亨始以內小人外君子爲否之義復以初六否而在下爲君子之道易隨時取義變動無常否之時在下者君子也

象曰拔茅貞吉志在君也

【通論】紫陽朱子曰小人而變爲君子則能以愛君爲念而

不計其私矣

【餘論】安定胡氏曰君子之志未嘗不在致君澤民也𨿽當此否塞之時引退守正不茍務其進俟時而後動者亦在致君澤民而已

伊川程子曰君子固守其節以處下者非樂於不進獨善也以其道方否不可進故安之耳心固未嘗不在天下也其志常在得君而進以康濟天下故曰志在君也

童溪王氏曰時方否塞故以彚守正於下若反否而爲泰則亦如初九之以彚徵矣故初九之象曰志在外初六之象曰志在君以言行止𨿽系於時而君子之志於君亦無往而不在也

六二包承小人吉大人否亨

【正義】山陽王氏曰居否之世而得其位用其至順包承於上小人路通內柔外剛大人否之其道乃亨

紫陽朱子曰陰柔而中正小人而能包容承順乎君子之象小人之吉道也故占者小人如是則吉大人則當安守其否而後道亨蓋不可以彼包承於我而自失其守也

又曰易中亦有時而爲小人謀如包承小人吉大人否亨言小人當否之時能包承君子則吉但此𨿽爲小人謀乃所以爲君子謀也包承是包得許多承順底意思

象曰大人否亨不亂羣也

【正義】伊川程子曰大人於否之時守其正節不雜亂於小人之羣類身𨿽否而道之亨也故曰否亨不以道而身亨乃道之否也不云君子而云大人能如是則其道大矣

六三包羞

【正義】伊川程子曰三以陰柔不中不正而居否又切近於上非能守道安命窮斯濫矣極小人之情狀者也其所包蓄謀慮邪濫無所不至可羞恥也

平庵項氏曰否之六三小人之極盛也無所復戒羞之而已小人在內徳不當位名位愈髙羞辱愈大故曰包羞位不當也當否之盛時小人以爲榮聖人獨指其本心之辱者以示之使知榮辱之實在此而不在彼也

【存疑】廣平防氏曰在下體之上位浸顯矣當否之世而不

去忍恥冒處故謂之包羞

白雲郭氏曰屍祿素餐所謂包羞者也孔子曰邦無道谷恥其六三之謂歟

紫陽朱子曰以陰居陽而不中正小人志於傷善而未能也故爲包羞之象然以其未故無凶咎之戒

慈湖楊氏曰六三徳不如六二而位益髙捨正從邪有愧於中故曰包羞是謂君子中之小人自古此類良多

愚案六三自宜作否極論程子與項氏說𨿽未能暢猶爲不失其正防氏以下三說未可深信至本義之解更別並存以俟參考

象曰包羞位不當也

【正義】伊川程子曰陰柔居否而不中不正所謂可羞者處

不當故也處不當位所爲不以道也

九四有命無咎疇離祉

【正義】紫陽朱子曰否過中矣將濟之時也九四以陽居陰不極其剛故其占爲有命無咎而疇類三陽皆獲其福也命謂天命

【通論】平庵項氏曰泰九三於無咎之下言有福否九四於無咎之下言疇離祉者二爻當天命之變正君子補過之時也泰之三知其將變能修人事以勝之使在我者無可咎之事然後可以勿卹小人之孚而自食君子之福也否之四因其當變能修人事以乘之有可行之時而無可咎之事則不獨爲一已之利又足爲眾賢之祉也是二者茍有咎焉其禍可勝言哉

又曰泰𨿽極治以命亂而成否否𨿽極亂以有命而成泰命者天之所令君之所造也道之廢興豈非天耶世之治亂豈非君耶

雲峯胡氏曰否泰之變皆天也然泰變爲否易故於內卦卽言之否變爲泰難故於外卦始言之

【存異】伊川程子曰四以陽剛健體居近君之位當君道方否之時處逼近之地所惡在居功取忌而已若能使動必出於君命威柄一歸於上則無咎而其志行矣

愚案君命之說𨿽本舊解然牽彊不可從

象曰有命無咎志行也

【通論】厚庵李氏曰向之志在君者於是而得行

愚案志行有二義四當否之將更陽剛之志於是得行也然未能盡任救否之事亦曰其存心於此者不可遏也

九五休否大人吉其亡其亡系於苞桑

【正義】伊川程子曰五以陽剛中正之徳居尊位故能休息天下之否大人之吉也猶未離於否也故有其亡之戒否旣休息漸將反泰不可便爲安肆當深慮逺戒常虞否之復來曰其亡矣其亡矣其系於苞桑謂爲安固之道如維系於苞桑也桑之爲物其根深固苞謂叢生者其固尢甚聖人之戒深矣

紫陽朱子曰陽剛中正以居尊位能休時之否大人之事也故此爻之占大人遇之則吉然又當戒懼如系辭傳所云也

【通論】橫渠張子曰苞桑從下叢生之桑叢生則其根牢書云厥艸惟苞如竹叢蘆葦之類河朔之桑多從根斬條取葉其生叢然

紫陽朱子曰有戒懼危亡之心則便有苞桑系固之象蓋能戒懼危亡則如系於苞桑堅固不拔矣如此說則象占乃有收煞非是其亡其亡而又系於苞桑也

象曰大人之吉位正當也

【正義】伊川程子曰有大人之徳而得至尊之正位故能休天下之否是以吉也無其位則𨿽有其道將何爲乎故聖人之位謂之大寶

上九傾否先否後喜

【正義】衡水孔氏曰處否之極否道已終能傾毀其否故曰傾否也否道未傾之時是先否已傾之後其事得通故曰後有喜也

紫陽朱子曰以陽剛居否極能傾時之否者也其占爲先否後喜

【通論】童溪王氏曰言傾否而不言否傾人力居多焉泉峯龔氏曰否六爻下三陰爲小人上三陽爲君子初曰貞吉亨二曰包承吉三曰包羞皆所以開小人反而從喜之機四曰有命無咎五曰休否吉上曰傾否皆所以勉君子進而爲治之事

雲峯胡氏曰以陰柔處泰之終故不能保泰而泰復爲否以陽剛處否之終故卒能傾否而否復爲泰否泰反復天乎人也

蔡氏曰休否則否猶有存者至於傾則否盡矣

象曰否終則傾何可長也

【通論】伊川程子曰否終則必傾豈有長否之理極而必反理之常也然反危爲安易亂爲治必有剛陽之才而後能也故否之上九則能傾否屯之上六則不能變屯也

大易擇言卷七

欽定四庫全書

大易擇言卷八

上元程廷祚撰

【離下乾上】

同人於野亨利涉大川利君子貞

【正義】衡水孔氏曰同人謂和同於人野是廣逺之處借其野名諭其廣逺言和同於人必須寛廣無所不同用心無私乃得亨通故云同人於野亨與人同心足以渉難故曰利涉大川與人和同易涉邪僻故利君子貞也

伊川程子曰爲卦乾上離下以二象言之天在上者也火之性炎上與天同也故爲同人以二體言之五居正位爲幹之主二爲離之主二爻以中正相應上下相同同人之義也野謂曠野取逺與外之義夫同人者以天下大同之道則聖賢大公之心也常人之同者以其私意所合乃暱比之情耳故必於野謂不以暱近情之所私而於郊野曠逺之地旣不系所私乃至公大同之道無逺不同也其亨可知能與天下大同是天下皆同之也天下皆同何險阻之不可濟何艱危之不可亨故利涉大川利君子貞上言於野止謂不在暱比此復言宜以君子正道君子之貞謂天下至公大同之道故𨿽居千里之逺生千歲之後若合符節推而行之四海之廣兆民之眾莫不同小人則惟用其私意所比者𨿽非亦同所惡者𨿽是亦異故其所同者則爲阿黨蓋其心不正也故同人之道利在君子之貞正

紫陽朱子曰同人與人同也以離遇乾火上同於天六二得位得中而上應九五故爲同人於野謂曠逺而無私也有亨道矣以健而行故能涉川爲卦內文明而外剛健六二中正而有應則君子之道也占者能如是則亨而又可涉險然必其所同合於君子之道乃爲利也

【通論】雲峯胡氏曰同人於野其同也大利君子貞其同也正與人大同亨道也𨿽大川可涉然有所同者大而不出於正者故又當以正爲本

虛齋蔡氏曰大人之道豈必人人而求與之同哉亦惟以正而已正也者人心之公理也不期同而自無不同者也若我旣得其正而彼或不我同則彼之悖矣吾何計哉然同我者已億萬而不同者僅一二亦不害其爲大同也

次崖林氏曰序卦曰與人同者物必歸之同人於野則物無不應人無不助而事無不濟故亨𨿽大川之險亦利於涉矣然必所同者合於君子之正道乃爲於野而亨且利涉使不以正𨿽所同滿天下竟是私情之合不足謂之於野又何以致亨而利涉哉

彖曰同人柔得位得中而應乎幹曰同人同人曰【程此三字衍文】同人於野亨利涉大川干行也文明以健中正而應君子正也惟君子爲能通天下之志

【正義】伊川程子曰至誠無私可以蹈險難者幹之行也無私天徳也○天下之志萬殊理則一也君子明理故能通天下之志聖人視億兆之心猶一心者通於理而已文明則能燭理故能明大同之義剛健則能克己故能盡大同之道然後能中正合乎干行也

紫陽朱子曰通天下之志乃爲大同不然則是私情之合而已何以致亨而利涉哉

【通論】平庵項氏曰同人以一柔爲主徒柔不能以同乎人也必以天徳行之故𨿽得位得中而必應乎幹乃可謂之同人至於利涉大川則又曰此干行也明非柔之所能辦也凡卦之以柔爲主者皆然履之六三不能以自亨也必曰應乎幹是以履虎尾不咥人亨小畜之六四不能以自亨也必曰剛中而志行乃亨大有之六五不能以自亨也必曰應乎天而時行是以元亨凡此皆柔爲卦主而其濟也必稱幹焉此幹之所以爲大與

象曰天與火同人君子以類族辧物

【正義】會稽虞氏曰方以類聚物以羣分君子和而不同故

於同人以類族辧物也

伊川程子曰不云火在天下天下有火而雲天與火者天在上火性炎上火與天同故爲同人之義君子觀同人之象而以類族辧物若君子小人之黨善惡是非之理物情之離合事理之異同凡異同者君子能辧明之故處物不失其方也

紫陽朱子曰天在上而火炎上其性同也類族辧物所以審異而致同也

艸廬吳氏曰天之所生各族殊分法幹覆之無私者於殊分之族而類聚其所同異中之同也火之所及凡物均照法離明之有別者於均照之物而辧析其所異同中之異也

【辧正】愚案類族辧物卽方以類聚物以羣分之意自宜判爲二項程傳謂各以其類族辧物之同異殊無分曉且於大象之以字別生一例尢爲未確也朱子又嘗云類族以人言辧物以物言其論復失之泥吳氏說可從

初九同人於門無咎

【通論】王氏伯厚曰同人之初曰於門隨之初曰出門謹於

出門之初則不茍同不詭隨

愚案門者所以限物同人於門言能自立限制則無同流合污之行於初九言之欲人之謹其始也象傳言出門謂宜出所當出之門也王氏說最爲得之然未悉於門字之義

【餘論】建安邱氏曰兩戶爲門陰畫偶有門之象同人與隨之初九節之九二皆前遇偶故謂之門一扇爲戶陽畫奇有戶之象節之初九亦前遇奇故謂之戶戶一而門二也【案明夷六四於出門庭亦前遇偶邱氏言若有理】

【存疑】伊川程子曰九居同人之初而無擊應是無偏私同人之公者也故爲出門同人其同博而公如此則無過咎也

象曰出門同人又誰咎也

【通論】紫陽朱子曰易中所謂又誰咎也自有三个而其義則有兩樣如不節之嗟與自我致防言之則咎謂皆由已不可咎諸人如出門同人言之則謂人誰有咎之者矣以此見古人立言有用字𨿽同而其義則不同

六二同人於宗吝

【正義】山陽王氏曰用心偏狹鄙吝之道

莆陽張氏曰親其所親則疎者隔矣黨其所黨則逺者疑矣不亦吝乎

縉雲馮氏曰以卦體言之則有大同之義以爻義言之則示阿黨之戒

【辧正】愚案同人之二曰於宗睽之六五曰厥宗謂之宗者離爲依附之義二卦皆離體也又獨於同人與睽言之者此二卦物我之離合存焉於依附之義尢切故也然同人吝而睽則無咎者爻位不侔而所宗之大小異也舊說於此爻皆以二五相應爲言似未達此意而於彖傳之防亦覺未安旣雲中正而應則不得又謂之擊於私蓋二以柔附剛而偏於內則不逺處於下則不廣實有礙於卦之大義故曰吝而豈應於五之謂乎不可以不辧

【存疑】伊川程子曰二與五爲正應故曰同人於宗宗謂宗黨也同於所系應是有所偏與在同人之道爲私狹矣故可吝

紫陽朱子曰宗黨也六二𨿽中且正然有應於上不能大同而擊於私吝之道也故其象占如此

象曰同人於宗吝道也

【存疑】伊川程子曰諸卦以中正相應爲善而在同人則爲可吝故五不取君義蓋私比非人君之道相同以私爲可吝也

艸廬吳氏曰六二一爻眾陽之所與而獨同於五所同者私狹而不公廣其爲道可吝也

九三伏戎於莽升其髙陵三歳不興

【辧正】愚案九三居離體之終無所依附而過剛不中動生猜忌不與人同伏戎於莽內含芒刺之意【下藏一陰之象】升其髙陵俯視一切之意【居內卦之上之象】其違理任情如此而能爲天之所祐乎故曰三歲不興也三之不美於本爻具見之說者乃舎旃而獨支離於爻之上下謂三欲攘二而畏五以此爲解不無可疑然先儒說易如是者甚多未知其所由來也

【存疑】伊川程子曰同人之時志在於同卦惟一陰諸陽之志皆欲同之三又與之比然二以中正之道與五相應三以剛彊居二五之間欲奪而同之然理不直義不勝故不敢顯發伏藏兵戎於林莽之中懷惡而內負不直故又畏懼時升髙陵以顧望如此至於三歲之久終不敢興此爻深見小人之情狀然不曰凶者旣不敢發故未至凶也

紫陽朱子曰剛而不中上無正應欲同於二而非其正懼九五之見攻故有此象

又曰三四皆爲剛盛而髙三欲同於二而懼九五之見攻故升髙伏戎欲敵之而五陽方剛則不可奪故三歲不興而象言不能行也四欲同於二而爲三所隔故乘墉攻之而以居柔遂自反而弗克故象曰義弗克也

象曰伏戎於莽敵剛也三歲不興安行也

【存疑】伊川程子曰所敵者五旣剛且正其可奪乎故畏憚伏藏也至於三歲不興矣終安能行乎

愚案剛者天徳謂上卦也敵剛者言三之違理任情如此是不知有天徳而顯與天抗其可行乎未知何故而以爲敵五也

九四乘其墉弗克攻吉

【辧正】

折中曰案卦名同人而三四兩爻所以有乖爭之象者蓋人情同極必異異極乃復於同正如治極則亂亂極乃復於治此人事分合之端易道循環之理也卦之內體自同而異故於門於宗同也至三而有伏戎之象則不勝其異矣外體自異而同故乘墉而弗克攻大師而克相遇漸反其異也至上而有於郊之象則復歸於同矣三四兩爻正當同而異異而同之際故聖人因其爻位爻徳以取象以爲爭六二之應而與九五相敵相攻似非卦意也

愚案九四亦剛而不中故不明於大同之理然已交幹體而近於天徳故又有弗克攻之象象傳所謂反則則卽天徳幹之謂也三四𨿽有爭奪之象亦但宜以虛像觀之必曰與某爻爭與某爻奪亦安見其必然乎

【餘論】吳園張氏曰不曰悔亡而曰吉聖人貴遷善如此【存疑】伊川程子曰四剛而不中正其志欲同二亦與五爲仇者也墉垣所以限隔也四切近於五如隔墉耳乘其墉欲攻之知義不直而不克也苟能自知義之不直而不攻則爲吉也若肆其邪欲不能反思義理妄行攻奪則其凶大矣三以剛居剛故終其彊而不能反四以剛居柔故有困而能反之義能反則吉矣畏義而能攺其吉宜矣

紫陽朱子曰剛不中正又無應與亦欲同於六二而爲三所隔故爲乘墉以攻之象然以剛居柔故有自反而不克攻之象占者如是則能攺過而得吉也

象曰乘其墉義弗克也其吉則困而反則也

【正義】伊川程子曰所以乘其墉而弗克攻者以其義之弗克也以邪攻正義不勝也其所以得吉者由其義不勝困窮而反於法則也

紫陽朱子曰乘其墉矣則非其力之不足也特以義之弗克而不攻耳能以義斷困而反於法則故吉也

九五同人先號咷而後笑大師克相遇

【辧正】愚案九五本乎天徳以通天下之志先號咷而後笑者先之以至誠惻怛而後乃相視以莫逆也如此則無形骸之隔物我之間迹泯而天見私去而公存天下莫能禦之人之同也似用大師以相克而相遇者也此正得大同之道者彖辭之於野蓋在於此而大師相遇亦卽利涉大川之意矣舊解謂五下欲同二而爲三四所隔以附會所謂號咷大師之說其言未爲雅馴

【存疑】伊川程子曰九五同於二而爲三四二陽所隔五自以義直理勝故不勝憤抑至於號咷然邪不勝正𨿽爲所隔終必得合故後笑也大師克相遇五與二正應而二陽非理隔奪必用大師克勝之乃得相遇也云大師云克者見二陽之彊也九五君位而爻不取人君同人之義者蓋五專以私暱應於二而失其中正之徳人君當與天下大同而獨私一人非君道也又先隔則號咷後遇則笑是私暱之情非大同之體也二之在下尙以同於宗爲吝況人君乎

紫陽朱子曰五剛中正二以柔中正相應於下同心者也而爲三四所隔不得其同然義理所同物不得而間之故有此象然六二柔弱而三四剛彊故必用大師以勝之然後得相遇也

象曰同人之先以中直也大師相遇言相克也

【辧正】愚案中直猶言中正叶韻故耳困九五同

【存疑】伊川程子曰先所以號咷者以中誠理直故不勝其忿切而然也𨿽其敵剛彊至用大師然義直理勝終能克之故言能相克也相克謂能勝見二陽之彊也

上九同人於郊無悔

【正義】山楊氏曰同人於野亨上九同人於郊止於無悔而已何也蓋以一卦言之則於野無防比之私焉故亨上九居卦之外而無應不同乎人人亦無同之者則靜而不通乎物也故無悔而已

紫陽朱子曰居外無應物莫與同然亦可以無悔故其象占如此

象曰同人於郊志未得也

【正義】紫陽朱子曰居逺莫同故終無所悔然而在同人之時求同之志不得遂𨿽無悔非善處也

【乾下離上】

大有元亨

【正義】伊川程子曰爲卦火在天上火之處髙其明及逺萬物之眾無不照見爲大有之象又一柔居尊眾陽並應居尊執柔物之所歸也上下應之爲大有之義大有盛大丰有也由剛健文明應天時行故能元亨也

紫陽朱子曰大有所有之大也離居乾上火在天上無所不照又六五一陰居尊得中而五陽應之故爲大有乾健離明居尊應天有亨之道占者有其徳則大善而亨也

【通論】東谷鄭氏曰陽爲大陰爲小一陰居尊而爲五陽所歸所有者大也大非陰柔所能有也必沖虛不自滿者能有之六五明體而虛中所以爲大有所以爲元亨若直以大有爲富有盛大則失其義矣

建安邱氏曰一陰在上卦之中而五陽宗之諸爻之有皆六五之有也豈不大哉惟其所有者大故其亨亦大也

折中曰案比以九居五視大有之六五爲優矣然比之應之者五陰也則民庶之象也大有之應之者五陽也則賢人之象也賢人應之所有孰大於是哉故大有之柔中𨿽不如比之剛中而比之吉無咎則不如大有之直言元亨也彖辭直言元亨更無他辭者惟此與鼎卦而已皆以尙賢養賢之故也

彖曰大有柔得尊位大中而上下應之曰大有其徳剛健而文明應乎天而時行是以元亨

【正義】伊川程子曰言卦之所以爲大有也五以陰居君位柔得尊位也處中得大中之道也爲諸陽所宗上下應之也夫居尊執柔固眾之所歸也而又有虛中文明大中之徳故上下同志應之所以爲大有也卦之徳內剛健而外文明順應干行順乎天時也故曰順乎天而時行其徳如此是以元亨也

東坡蘇氏曰謂五也大者皆見有於五故曰大有

【通論】兼山郭氏曰柔得尊位大中謙以居之不自滿假者也以一柔而應五剛所謂所寶惟賢光天之下萬邦黎獻共惟帝臣不如是不足以爲尙賢也

誠齋楊氏曰同人大有一柔五剛均也柔在下者曰得位曰得中曰應乎幹而爲同人我同乎彼之辭也柔在上者曰尊位曰大中曰上下應而爲大有我有其大之辭也

平庵項氏曰一陰在下勢不足以有眾能推所以同乎人者也故名曰同人一陰在上人同乎我爲我所有者也故名曰大有彖於同人曰應乎幹明我應之也於大有曰上下應之明人應我也履卦柔在下亦曰應乎幹小畜柔在上亦曰上下應之此可以推卦例矣

又曰同人大有兩卦皆以離之中爻爲主而以幹爲應者也同人離在下以徳爲主故曰應乎幹者應其徳也大有離在上以位爲主故曰應乎天而時行者應其命也履兌在下曰應乎乾大畜艮在上曰應乎天亦卦例也

愚案離之爲卦柔麗乎剛本取依附天徳之意若同人大有之所以別者同人離在乾下明不足以見天徳之全大有離在乾上則統天徳而有之矣彖傳𨿽若指定二五兩爻者仍宜據離卦之全體而言卽尊位大中亦未可僅以爲執柔守中也學者當善觀先儒之說

【餘論】洓水司馬氏曰夫柔而不明則前有讒而不見後有賊而不知明而不健則知善而不舉知惡而不去二者皆亂亡之端也明以燭之健以決之居不失中行不失時是以元亨也

雲峯胡氏曰文明以健自明而誠之事剛健而文明自誠而明之事又若有聖賢之等焉

象曰火在天上大有君子以遏惡揚善順天休命【正義】山陽王氏曰大有包容之象也故遏惡揚善成物之

性順天休命順物之命

洓水司馬氏曰火在天上明之至也至明則善惡無所逃善則舉之惡則抑之慶賞刑威得其當然後能保有四方所以順天休命也

伊川程子曰火髙在天上照見萬物之眾多故爲大有君子觀大有之象以遏絕眾惡揚明善類以奉順天休美之命萬物眾多則有善惡之殊君子享大有之盛當代天工治養庶類治眾之道在遏惡揚善而已惡懲善勸所以順天命而安羣生也

誠齋楊氏曰天討有罪吾遏之以天天命有徳吾揚之以天吾何與焉此舜禹有天下而不與也故曰順天休命同人離在下而權不敢專故止於類而辧大有離在上而權由己出故極於遏而揚

紫陽朱子曰火在天上所照者廣爲大有之象所有旣大無以治之則釁孽萌於其間矣天命有善而無惡故遏惡揚善所以順天反之於身亦若是而已矣

初九無交害匪咎艱則無咎

【正義】承庵姚氏曰交卽出門交之交害謂害於大有者也大有之時當愼所交而勿貽其害初以陽居下無交其害於有者咎於何生然又必操以其難其愼之心無敢戱渝而後可終免於咎也故曰匪咎又曰艱則無咎

厚庵李氏曰卦之六爻皆大有者也在卦之下處事之外無所承任則惟勿防其所有者而已如仁義之心廉恥之行我所固有也交於物而害之則所有者防矣剛徳居初爲能不失其本素之象故其辭爲能無交於害固非咎也然又必艱以處之然後終保其所有而無咎

愚案舊說以無交害爲無上下之交傳義謂上無系應而未涉乎害義皆未確蓋爻之在初者多不得盡謂其無交而剛健文明之大有亦不可遽謂其有害也今存姚氏李氏二說以待後之君子采擇云

【存疑】伊川程子曰九居大有之初未至於盛處卑無應與未有驕盈之失故無交害未涉於害也大凡富有鮮不有害以子貢之賢未能盡免況其下者乎匪咎艱則無咎言富有本匪有咎也人因富有自爲咎耳若能享富有而知難處則自無咎也處富有而不能思艱兢畏則驕侈之心生矣所以有咎也

紫陽朱子曰𨿽當大有之時然以陽居下上無系應而在事初未涉乎害者也何咎之有然亦必艱以處之則無咎戒占者宜如是也

象曰大有初九無交害也

【通論】陸氏庸成曰保終之道愼於厥始必有克艱於初而後有天祐於終故初曰大有初九上曰大有上吉獨本末見大有焉

九二大車以載有攸往無咎

【正義】山陽王氏曰任重不違致逺不泥故可以往而無咎

也

紫陽朱子曰剛中在下得應乎上爲大車以載之象有所往而如是可以無咎矣占者必有此徳乃應其占也

象曰大車以載積中不敗也

【正義】會稽虞氏曰體剛履中可以任重

白雲郭氏曰道積於中無所往而不利如大車之不可敗也【案此解得之致逺任重尙屬浮游之見】

九三公用亨於天子小人弗克

【正義】紫陽朱子曰亨春秋傳作享謂朝獻也九三居下之上公侯之象剛而得正上有六五之君虛中下賢故爲享於天子之象占者有其徳則其占如是小人無剛正之徳則𨿽得此爻不能當也

【辧正】紫陽朱子曰古文無享字亨享烹並通用如公用亨於天子解作亨字便不是○又曰亨享二字據說文本是一字故易中多互用如王用亨於岐山亦當爲享如王用享於帝之云也字畫音韻是經中淺事故先儒得其大者多不畱意然不知此等處不理會卻枉費了無限辭說牽補而卒不得其大義亦甚害事也

愚案朱子讀亨爲享甚是考陸徳明曰眾家並香兩切京房云獻也幹寶云宴也虞翻亦曰二變得位體鼎象故公用亨於天子惟王輔嗣以爲亨通之亨而伊川承而用之○以他卦之用享例之當爲諸侯享天子之義如依春秋傳卜偃所云則當爲天子享諸侯彼自有所取非易之本防也

【通論】臨川王氏曰易之辭有王有先王有帝有後有大君王以徳業言先王以垂統言帝以主宰言天子以正位言後天子諸侯通稱大君天子專稱

象曰公用亨於天子小人害也

【通論】方氏孟旋曰爻言小人弗克傳言小人害弗克則必

至於害矣

九四匪其彭無咎

【正義】伊川程子曰九四居大有之時已過中矣是大有之盛者也過盛則凶咎所由生也故處之之道匪其彭則得無咎謂能謙損不處其太盛則得無咎也彭盛多之貌詩載驅雲汶水湯湯行人彭彭行人盛多之狀雅大明云駟騵彭彭言武王戎馬之盛也

紫陽朱子曰彭字音義未詳程傳曰盛貌理或當然六五柔中之君九四以剛近之有僭偪之嫌然以其處柔也故有不極其盛之象而得無咎戒占者宜如是也

龍氏觀復曰匪其彭猶言未嘗彭也

愚案陸氏釋文引幹寶云彭亨驕滿貌又王肅云壯也此程傳盛大之訓所本

象曰匪其彭無咎明辧晳也

【正義】伊川程子曰能不處其盛而得無咎者蓋有明辧之智也晳明智也賢智之人明辧物理當其方盛則知咎之將至故能損抑不敢至於滿極也

石門梁氏曰謂之明辧而又謂之晳者見其明智之極也

六五厥孚交如威如吉

【正義】山陽王氏曰居尊以柔處大以中無私於物上下應之信以發志故其孚交如也夫不私於物物亦公焉不疑於物物亦誠焉旣公且信何難何備不言而敎行何爲而不威如爲大有之主而不以此道吉可得乎

【餘論】伊川程子曰六五當大有之時居君位虛中爲孚信之象人君執柔守中而以孚信接於下則下亦盡其信誠以事於上上下孚信相交也以柔居尊位當大有之時人心安易若專尙柔順則陵慢生矣故必威如則吉威如有威嚴之謂也旣以柔和孚信接於下眾志說從又有威嚴使之可畏善處有者也吉可知矣

紫陽朱子曰大有之世柔順而中以處尊位虛已以應九二之賢而上下歸之是其孚信之交也然君道貴剛太柔則廢當以威濟之則吉故其象占如此亦戒辭也

象曰厥孚交如信以發志也威如之吉易而無備也【正義】侯氏【行果】曰其體文明其徳中順信發乎志以覃於物物懷其徳以信應於君厥孚交如也爲卦之主有威不用惟行簡易無所防備物感其徳翻更畏威威如之吉也

衡水孔氏曰信以發志者釋厥孚交如之義由已誠信發起其志故上下應之與之交接也易而無備者釋威如之吉之義所以威如者以己不私於物惟行簡易無所防備物自畏之故云易而無備

【餘論】伊川程子曰下之志從乎上者也上以孚信接於下則下亦以誠信事其上故厥孚交如由上有孚信以發其下孚信之志也威如之所以吉者謂若無威嚴則下易慢而無戒備也

紫陽朱子曰太柔則人將易之而無畏備之心愚案六五據天徳之全一卦之統領在此所謂剛健而文明者於是兼之交如之孚恐亦不獨指應九二威如之吉尢不當謂其太柔則廢也王氏以爲不言而敎行侯氏孔氏以爲惟行簡易可謂得爻辭象傳之正解然則以古注爲無所用者其亦未得爲篤論與

上九自天祐之吉無不利

【通論】白雲郭氏曰系辭曰祐者助也天之所助者順也人之所助者信也履信思乎順又以尙賢也六五之君實盡此而言於上九者蓋言大有之吉以此終也故象曰大有上吉則知此吉大有之吉也非止上之吉也

東谷鄭氏曰履信思順又以尙賢蓋言五也五厥孚交如履信也居尊用柔思順也上九在上尙賢也五獲天之祐吉無不利由其有是也言五而系之上何也五成卦之主上其終也五之徳宜獲是福於終可驗也易之取義若是者眾

童溪王氏曰六五以一柔有五剛上九獨在五上五能尙之系辭傳所謂又以尙賢則上九是也祐之自天吉無不利謂大有至此愈有隆而無替也然則當大有之極莫大於得天而所以得天又莫大於尙賢也

折中曰傳義皆以履信思順尙賢爲上九之事然易中以上爻終五爻之義者甚多如師之大君有命離之王用出徵解之公用射隼皆非以上爻爲王公也蒙五爻而終其義爾

【存異】伊川程子曰上九在卦之終居無位之地是大有之極而不居其有者也處離之上明之極也惟至明所以不居其有不至於過極也有極而不處則無盈滿之災能順乎理者也五之孚信而履其上爲蹈履誠信之義五有文明之徳上能降志以應之爲尙賢崇善之義其處如此合道之至也自當享其福慶自天祐之行順乎天而獲天祐故所往皆吉無所不利也

紫陽朱子曰大有之世以剛居上而能下從六五是能履信思順而尙賢也滿而不溢故其占如此

愚案通論中諸說以上九爲終一卦之辭甚爲有理若謂系辭傳之履信思順尙賢定屬六五而非上九之事亦未見其必然惟傳義以尙賢爲上九下從六五則斷不可信耳

象曰大有上吉自天祐也

【通論】平庵項氏曰象傳曰大有上吉明事關全卦非止上爻也此猶師之上六論師之事至此而終其言大君蓋指六五非謂上六爲大君也

大易擇言卷八

欽定四庫全書

大易擇言卷九

上元程廷祚撰

【艮下坤上】

謙亨君子有終

【正義】會稽虞氏曰謙者自貶損以下人惟艮之堅固坤之

厚順乃能終之故君子有終也

衡水孔氏曰謙者屈躬下物先人後已以此待物則所在皆通故曰亨也

伊川程子曰謙有亨之道也有其徳而不居謂之謙人以謙巽自處何往而不亨乎君子有終君子志存乎謙巽達理故樂天而不競內充故退讓而不矜安履乎謙終身不易自卑而人益尊之自晦而徳益光顯此所謂君子有終也在小人則有欲必競有徳必伐𨿽使勉慕於謙亦不能安行而固守不能有終也

又曰他卦皆有悔凶吝惟謙卦未嘗有他卦有待而亨惟謙則便亨

紫陽朱子曰謙者有而不居之義止乎內而順乎外謙之意也山至髙而地至卑乃屈而止於其下謙之象也占者如是則亨通而有終矣有終謂先屈而後伸也

【通論】安定胡氏曰艮下剛而止也坤上柔而順也內剛止而外不柔順則失於亢外柔順而內不剛止則近於佞

洓水司馬氏曰君子之徳誠盛矣業誠大矣不謙以持之無以保其終也

厚齋馮氏曰一陽五陰之卦其立象也一陽在上下者爲剝復象陽气之消長也在中者爲師比象眾之所歸也至於三四在二體之際當六畫之中故以其自上而退處於下者爲謙自下而奮出乎上者爲豫此觀畫立象之本指也

彖曰謙亨天道下濟而光明地道卑而上行天道虧盈而益謙地道變盈而流謙鬼神害盈而福謙人道惡盈而好謙謙尊而光卑而不可逾君子之終也

【正義】崔氏【憬】曰若日中則昃月滿則虧損有餘以補不足天之道也髙岸爲谷深谷爲陵是爲變盈而流謙地之道也朱門之家鬼闞其室黍稷非馨明徳惟馨是其義矣滿招損謙受益人之道也

劉氏長民曰降卑接下名譽益隆故其道光顯辭貌卑遜而志行剛正故𨿽卑退而不可逾

伊川程子曰以天行而言盈者則虧謙者則益日月陰陽是也以地勢而言盈滿者傾變而反防卑下者流注而益增也鬼神謂造化之迹盈滿者禍害之謙損者福祐之凡過而損不足而益者皆是也人情疾惡於盈滿而好與於謙巽也謙者人之至徳故聖人詳言所以戒盈而勸謙也謙爲卑巽也而其道尊大而光顯自處𨿽卑屈而其徳實髙不可加尙是不可逾也君子至誠於謙恆而不變有終也

白雲郭氏曰四者非有心於如是其道自然故皆曰道

紫陽朱子曰天道是就寒暑往來上說地道是就地形髙下上說鬼神言害福是有些造化之柄各自主一事而言耳

問謙之爲義不知天地人鬼何以皆好尙之朱子曰太極中本無物若事業功勞於我何有觀天地生萬物而不言所利可見矣

節齋蔡氏曰虧盈益謙以气言日月陰陽是也變盈流謙以形言山谷川澤是也害盈福謙以理言災祥禍福是也惡盈好謙以情言予奪進退是也

又曰下濟而光明艮也艮之彖曰其道光明卑而上行坤也

雲峯胡氏曰下濟爲謙光明爲亨卑爲謙上行爲亨虛齋蔡氏曰如日沒而升中而昃月晦而盈而蝕之類天非有意於虧之益之也若論至無心處則𨿽人道惡盈好謙初亦何容心於好惡哉在我者有以感召其好惡耳可不愼哉

【辧正】愚案謙尊而光二句正言謙之無過不及以見其徳之至也蓋過尊則亢過卑則辱天下固有尊未必光卑卽可逾者而惟謙不然其道可尊尙而又光顯其事𨿽卑下而難以逾越程傳大槪不悞本義以尊卑爲居尊居卑反似礙理若然則九卦中之謙尊而光其立言之偏而不全又何也

象曰地中有山謙君子以裒多益寡稱物平施

【辧正】厚齋馮氏曰凡大象皆別立一意使人知用易之理裒多益寡稱物平施俾小大長短各得其平非君子謙徳之象乃君子治一世使謙之象也彖與爻無此意

愚按地中有山有髙卑一致之象君子之於天下損有餘以補不足量物所受以平其施而勿使有參差不齊之憾用此道也此謙之見於平天下者非謙之見於治一身者彖爻本無此意馮氏之說得之○非地不以藏山非山不藏於地此稱物也山不使髙於地地不使下於山此平施也先言稱物而後言平施差等凜然以漫無分別擬之則失矣

【通論】伊川程子曰不雲山在地中而曰地中有山言卑下之中蘊其崇髙也君子觀謙之象山而在地下是髙者下之卑者上之見抑髙舉下損過益不及之義以施於事則裒取多者增益寡者稱物之多寡以均其施與使得其平也

紫陽朱子曰以卑蘊髙謙之象也裒多益寡所以稱物之宜而平其施損髙增卑以趨於平亦謙之意也

語類問裒多益寡是損髙就低使敎恰好不是一向低去朱子曰大抵人多見得在己者髙在人者卑謙則抑己之髙而卑以下人便是平也

石澗兪氏曰君子以己下人不敢自髙以善與人不敢自有是裒取己之有餘以增益人之不足又稱量其宜而均其施與猶權衡然不至於過亦不至於不及適平而止非謂奪甲之多以益乙之寡而必欲物之齊也

楊氏文源曰人之常情自髙之心常多下人之心常寡不裒而益之則自處太髙處人太卑而物我之間不得其平故抑其輕世傲物之心而多者不使之多增其謙卑遜順之意而寡者不使之寡多者裒之則自視不見其有餘寡者益之則視人不見其不足而物我之施各得其平矣玆其爲君子之謙與

愚案以治身之謙而言則裒多益寡猶爲可解而稱物平施必多牽彊不安之說舊說中如楊氏之完備尙不免於此病甚矣說經者必宜以我從經而無彊經以就我也

【餘論】明道程子曰謙者治盈之道故曰裒多益寡稱物平

施

初六謙謙君子用涉大川吉

【正義】潁川荀氏曰初最在下故曰謙謙也

紫陽朱子曰以柔處下謙之至也君子之行也以此涉難何往不濟故占者如是則利以涉川也

雙湖胡氏曰涉川貴於遲重不貴於急速用謙謙之道以涉川只是謙退居後而不爭先自然萬無一失故吉

愚案初體艮而在下有止於最下之象故曰謙謙止於最下其有讓而無爭可知矣患由爭起其謙如此何所不濟故曰用涉大川吉言用涉而不言利涉者𨿽無其事而其道則已裕也

象曰謙謙君子卑以自牧也

【正義】衡水孔氏曰牧養也解謙謙君子之義恆以謙卑自

養其徳也

童溪王氏曰謙卑徳也初卑位也養徳之地未有不基於至卑之所所養也至則愈卑而愈不卑矣此自養之方也

【餘論】南軒張氏曰謙謙君子卑以自牧如牧牛羊然使之馴服方可以言謙今人往往反以驕矜爲養气此特客气非浩然之气也

六二鳴謙貞吉

【正義】衡水孔氏曰鳴謙者謂聲名也處正得中行謙廣逺

故曰鳴謙正而得吉也

紫陽朱子曰柔順中正以謙有聞正而且吉者也故其占如此

【存疑】伊川程子曰謙徳充積於中故發於外見於聲音顏

色故曰鳴謙

象曰鳴謙貞吉中心得也

【正義】安定胡氏曰中心得者言君子所作所爲皆得諸心然後發之於外故此謙讓皆由中心得之以至於聲聞流傳於人而獲至正之吉也

九三勞謙君子有終吉

【正義】山陽王氏曰處下體之極履得其位眾陰所宗尊莫

先焉上承下接勞謙匪懈是以吉也

伊川程子曰三以陽剛之徳而居下體爲眾陰所宗履得其位爲下之上是上爲君所任下爲眾所從有功勞而持謙徳者也故曰勞謙旣能勞謙又須君子行之有終則吉夫樂髙喜勝人之常情平時能謙固已鮮矣況有功勞可尊乎𨿽使知謙之善勉而爲之若矜負之心不忘則不能常久欲其有終不可得也惟君子安履謙順乃其常行故久而不變乃所謂有終有終則吉也【案爻辭𨿽與彖辭同然在爻辭終是勉人之意多程傳爲得其指】

紫陽朱子曰卦惟一陽居下之上剛而得正上下所歸有功勞而能謙尢人所難故有終而吉占者如是則如其應矣

象曰勞謙君子萬民服也

【正義】艸廬吳氏曰萬民服謂有終而吉也

【餘論】平庵項氏曰初六九三皆稱君子者此二爻皆非小人之所宜處也初在謙之下過謙者也小人用之則爲柔佞矣君子當不得已之時用之以保身濟難則求吉之道也故曰卑以自牧牧者馴養六畜之名也三有大功爲萬民所服小人處之則有不賞之禍君子處之致恭下人以保其終則庶乎其獲吉矣故二爻皆言吉而象皆再言君子其意深矣

六四無不利防謙

【正義】梅巖袁氏曰先曰無不利而後曰防謙非因防謙而

後無不利也【此說是程傳作一句讀恐未然】

愚案四處謙卦而秉順徳以順行謙故曰無不利又四初交外體而近乎上位慮其有不足於用謙者故又曰防謙詳玩爻辭未見下讓九三而不敢自安之意然自輔嗣以下並如是解未知何故

【存疑】山陽王氏曰處三之上而用謙焉則是自上下下之義也承五而用謙順則是上行之道也盡乎奉上下下之道故無不利指防皆謙不違則也

伊川程子曰四居上體切近君位六五之君又以謙柔自處九三又有大功徳爲上所任眾所宗而已居其上當恭畏以奉謙徳之君卑巽以讓勞謙之臣動作施爲無所不利於防謙也防施布之象如人手之防也動息進退必施其謙蓋居多懼之地又在賢臣之上故也【案此與多懼似不相涉】

紫陽朱子曰柔而得正上而能下其占無不利矣然居九三之上故戒以更當發揮其謙以示不敢自安之意也

象曰無不利防謙不違則也

【正義】伊川程子曰謂得其宜也

紫陽朱子曰不違則言不違法則防謙是合如此不是過分事

愚案不違則慮人之用謙而過其當然之準也

六五不富以其鄰利用侵伐無不利

【通論】誠齋楊氏曰五以君上之尊體謙柔之徳欿然不有其崇髙富貴之勢此一卦謙徳之盛也推不富之心則其臣鄰翕然焉往不利哉利用侵伐姑舉其大者

愚案爻辭言富者謂其所有之多也言不富者謂其所有之少也凡人之情見已之所有則矜見人之所有則爭其所以不能謙者由知其富而不知其不富也六五秉至順而居大中旣不見已之所有亦不見人之所有以是而謙故曰不富以其鄰侵伐乃好勝之事不富以其鄰則天下皆知其不好勝故利用侵伐而無不利也然此亦虛像爾楊氏訓不富稍爲近之

【餘論】山陽王氏曰居於尊位用謙與順故能不富而用其

鄰也以謙順而侵伐所伐皆驕逆也

伊川程子曰富者眾之所歸五以君位之尊而執謙順以接於下眾所歸也故不富而能有其鄰也鄰近也不富而得人之親也然君道不可專尙謙柔必須威武相濟然後能懷服天下故利用行侵伐也威徳並著然後盡君道之宜而無所不利也蓋五之謙柔當防於過故發此義

紫陽朱子曰以柔居尊在上而能謙者也故爲不富而能以其鄰之象蓋從之者眾矣猶有未服者則利以徵之而於他事亦無不利人有是徳則如其占也

象曰利用侵伐徵不服也

【餘論】伊川程子曰徵其文徳謙巽所不能服者也

上六鳴謙利用行師徵邑國

【正義】龜山楊氏曰君子行有不得則反求諸已故曰利用行師徵邑國也邑國私於己者也徵邑國自治也不用剛克而能勝己之私者未之有也

漢上朱氏曰徵邑國者非徵伐也克己之謂也君子自克則誠誠則物無不應有不應焉誠未至也【前二說妙得取象之指知此則六五之侵伐亦不待煩言而解矣】

【餘論】山陽王氏曰夫吉凶悔吝生乎動者也動之所起興於利者也故飲食必有訟訟必有眾起未有居眾人之所惡而爲動者所害處不競之地而爲爭者所奪是以六爻𨿽有失位無應乘剛而皆無凶咎悔吝者以謙爲主也謙尊而光卑而不可逾信矣哉

東谷鄭氏曰謙之下體皆曰吉而上體皆曰利吉者善之至也利者利如是爾未便吉也蓋下體艮艮止也謙而能止則不過上體坤坤順也謙而順從則無失此作易者別以吉利而致意焉

【存疑】伊川程子曰六以柔處柔順之極又處謙之極極乎謙者也以極謙而反居髙未得遂其謙之志故至發於聲音又柔處謙之極亦必見於聲色故曰鳴謙𨿽居無位之地非任天下之事然人之行已必須剛柔之相濟上謙之極也至於大甚則反爲過矣故利在以剛武自治邑國己之私有行師謂用剛武徵邑國謂自治其私

紫陽朱子曰謙極有聞人之所與故可用行師然以其質柔而無位故可以徵己之邑國而已

象曰鳴謙志未得也可用行師徵邑國也

【通論】童溪王氏曰六二以謙徳而居下之正位得其所欲者也故曰鳴謙中心得也上六以謙徳而居極位豈得遂欲謙之志哉故曰鳴謙志未得也六二上六其鳴一也其所以鳴則不一也

愚案易象無雷同者六二之鳴謙誠中形外之象也上六之鳴謙聲聞過情之象也謙以卑下爲徳上居過髙而勉於行謙似非盡出於中心之誠然者故曰志未得也志之未得則宜自治故以徵邑國言之王氏有見於志未得之說而言之不詳

【餘論】谷氏拙侯曰上之鳴謙外𨿽有聲譽而其心則欿然不自滿足志猶未得也志未得正是謙處

何氏子曰志未得者上居謙之極方自視歉然而猶以其謙爲未足如益贊於禹滿損謙益之意

【坤下震上】

豫利建侯行師

【正義】衡水孔氏曰謂之豫者取逸豫之義以和順而動動不違眾眾皆恱豫故謂之豫也動而眾恱故利建侯以順而動故可以行師也

伊川程子曰豫者安和恱樂之義爲卦震上坤下順動之象動而和順是以豫也九四爲動之主上下羣陰所共應也坤又承之以順是以動而上下順應故爲和豫之義以二象言之雷出於地上陽始潛閉於地中及其動而出地奮發其聲通暢和豫故爲豫也豫之義所利在於建侯行師夫建侯樹屏所以共安天下諸侯和順則萬民恱服兵師之興眾心和恱則順從而有功故恱豫之道利於建侯行師也又上動而下順諸侯從王師眾順令之象君萬邦聚大眾非和恱不能使之服從也

紫陽朱子曰豫和樂也人心和樂以應其上也九四一陽上下應之其志得行又以坤遇震爲順以動故其卦爲豫而其占利以立君用師也

又曰建侯行師順動之大者

【餘論】建安邱氏曰屯有震無坤則言建侯而不言行師謙有坤無震則言行師而不言建侯此合震坤成卦故兼之

【存異】河東闗氏曰豫備也備豫則安逸也

伊川程子曰豫者備豫也逸豫也事豫故逸樂其義一也

王氏大寶曰豫以和樂主義和而不備則乖戾隨之故有備豫之意和而不飭則驕怠生焉故又有豫怠之義【此說尢雜】

愚案豫之義惟取恱豫白雲郭氏曰考之於卦不見有備豫之義而關子明言之者蓋因系辭言重門擊柝以待暴客然系辭所言正謂內順以制外之動爾以爲備豫蓋亦說者之誤也

彖曰豫剛應而志行順以動豫豫順以動故天地如之而況建侯行師乎天地以順動故日月不過而四時不忒聖人以順動則刑罰淸而民服豫之時義大矣哉【正義】伊川程子曰剛應謂四爲羣陰所應剛得眾應也志行謂陽志上行動而上下順從其志得行也順以動豫震動而坤順爲動而順理又爲動而眾順所以豫也天地之道萬物之理惟在順而已大人所以先天後天而不違者亦順乎理而已復詳言順動之道天地之運以其順動所以日月之度不過差四時之行不愆忒聖人以順動故經正而民興於善刑罰淸簡而萬民服也旣言豫順之道矣然其防味淵永言盡而意有餘也故復贊之云豫之時義大矣哉欲人研味其理優柔涵泳而識之也

紫陽朱子曰豫之時義言豫之時底道理

雲峯胡氏曰建萬國聚大眾非順理而動使人心皆和樂而從不可也故二者皆系之豫

敬庵吳氏曰順以動所謂行其所無事也天地如之猶雲天且弗違得其民者得其心也故豫利建侯多助之至天下順之故豫利行師

【通論】平庵項氏曰豫隨遁姤旅皆若淺事而有深意故曰時義大矣哉欲人之思之也坎暌蹇皆非美事而聖人有時而用之故曰時用大矣哉欲人之別之也頤大過解革皆大事大變也故曰時大矣哉欲人之謹之也

艸廬吳氏曰專言時者重在時字時義重在義字時用重在用字

虛齋蔡氏曰時之一字貫六十四卦皆有不止豫等諸卦耳有時則有義有義則有用單言時則義與用在其中矣言義未嘗無用言用未嘗無義各就所切而言

折中曰案彖傳中凡稱卦徳皆先內而後外而其文義又各不同其曰而者兩字並重如訟之險而健旣險又健也小畜之健而巽旣健又巽也大有剛健而文明旣剛健而又文明也其曰以者則重在上一字如同人文明以健重在文明字此卦順以動重在順字其或以下一字爲重者則又變其文法如復卦動而以順行之類

象曰雷出地奮豫先王以作樂崇徳殷薦之上帝以配祖考

【正義】北海鄭氏曰奮動也雷動於地上萬物乃豫也人至樂則手欲鼓之足欲舞之王者功成作樂以文得之者作籥舞以武得之者作萬舞各充其徳而爲制祀天帝以配祖考者使與天同饗其功也故孝經云郊祀后稷以配天宗祀文王於明堂以配上帝也

衡水孔氏曰雷是陽气之聲奮是震動之狀雷旣出地震動萬物被陽气而生各皆逸豫故曰雷出地奮豫也先王以作樂崇徳者雷是鼓動故先王法此鼓動而作樂崇盛徳業樂以發揚盛徳故也殷薦之上帝者用此殷盛之樂薦祭上帝也象雷出地而向天也以配祖考者謂以祖考配上帝

伊川程子曰雷者陽气奮發陰陽相薄而成聲也陽始潛閉地中及其動則出地奮震也始閉郁及奮發則通暢和豫故爲豫也坤順震發和順積中而發於聲樂之象也先王觀雷出地而奮和暢發於聲之象作聲樂以襃崇功徳其殷盛至於薦之上帝推配之以祖考殷盛也禮有殷奠謂盛也薦上帝配祖考盛之至也

紫陽朱子曰雷出地奮和之至也先王作樂旣象其聲又取其義殷盛也【胡雲峯曰象其聲者樂之聲法雷之聲又取其義者豫以和爲義雷所以發揚化功而鼓天地之和樂所以發揚功徳而召神人之和也】

【存異】兼山郭氏曰雷出地蓋帝出乎震之時於夏則仲春二月於周則孟夏四月也周官大司樂以圜鐘爲宮靁鼓靁鞀孤竹之管云和之琴瑟雲門之舞於地上之圜丘奏之圜鐘夾鐘也於夏時二月律也則雷出地奮豫而作樂崇徳其在於斯時乎帝者生物之宗祖考者人之始也故推以配焉

節初齊氏曰雷之出於地上春分時也文王八卦以震準之震正春也夾鐘二月律也郭兼山謂周官大司樂以圜鐘爲宮而奏於圜丘圜鐘夾鐘也周之郊以後稷配天故言殷薦之上帝以配祖考然郊特牲云周之始郊日以至則雷在地中時也而易與大司樂云爾者豈其始用冬至而周公時已用仲春歟其曰先王豈周以前皆仲春歟

愚案豫因內外卦體而取象於雷奮蓋陽气之宣暢而有聲響者莫著於此也若人事中之類此者則莫如作樂而作樂之大者又莫如享帝享親大象之意不過如是初何嘗定以雷始發聲之月爲作樂殷薦之時郭氏徒見周官之雷鼓雷鞀又見夾鐘適合仲春之律遂爾附會齊氏復爲之辭且直謂周人之郊爲不用冬至而用仲春不獨古今記禮者並無其說且竟不見大司樂冬日至於圜丘奏之之文矣說易之誤而復貽誤於禮何其謬也

初六鳴豫凶

【正義】衡水孔氏曰鳴豫者處豫之初而獨得應於四逸豫之甚是聲鳴於豫但逸樂之極過則淫荒獨得於樂所以凶也

䢐徠石氏曰四爲豫之主初與之相應小人得志必極其情欲以至於凶形於聲鳴豫之甚也

伊川程子曰初六以陰柔居下四豫之主也而應之是不中正之小人處豫而爲上所寵其志意滿極不勝其豫至發於聲音輕淺如是必至於凶也鳴發於聲也

東坡蘇氏曰所以爲豫者四也而初和之故曰鳴已無以自樂而恃其配以爲樂不得不凶

紫陽朱子曰陰柔小人上有彊援得時主事故不勝其豫而以自鳴凶之道也故其占如此卦之得名本爲和樂然卦辭爲眾樂之義爻辭除九四與卦同外皆爲自樂所以有吉凶之異

【辧正】愚案初處坤體重陰之下質本昬闇又在豫之初其時未能有樂鳴者求之急而欲動情勝不能自已故象傳謂之志窮也就卦體爻位求之其義自見而何取應乎四也且初以四爲彊援初之昬闇固無足責而在四以大有爲之君子使人陰用爲權姦而不知能無損於盛徳乎若謂此非聲勢之倚附而乃道義之契合則初之所爲甚正而轉以致凶其故何也然自王孔以來並以彼爲正義今姑從之

象曰初六鳴豫志窮凶也

【正義】慈湖楊氏曰位之在下未爲窮也豫而鳴其志窮矣汴水趙氏曰位方在初時勢未窮而競躁如此是志已先窮自取其凶者也

雲峯胡氏曰志不可滿樂不可極初六位卑材弱當豫之初而志已滿極凶可知也【以上三說俱勝義】

六二介於石不終日貞吉

【正義】明道程子曰介於石理素定也理素定故見幾而作

何俟終日哉

伊川程子曰逸豫之道放則失正故豫之諸爻多不得正才與時合也惟六二一爻當豫之時獨能以中正自守可謂特立之操是其節介如石之堅也人之於豫樂心恱之故遲遲遂至於耽戀不能已也二以中正自守其介如石其去之速不俟終日故貞正而吉也

紫陽朱子曰豫𨿽主樂然易以溺人溺則反而憂矣卦獨此爻中而得正是上下皆溺於豫而獨能以中正自守其介如石也其徳安靜而堅確故其思慮明審不俟終日而見凡事之幾微也大學曰安而後能慮慮而後能得意正如此占者如是則正而吉矣

童溪王氏曰凡人之情於逸豫之事心焉恱之必至於耽戀而不舎何者有所溺故也惟知幾之君子其視樂豫之事如將浼已斷而識之速而去之又豈俟終日也哉此其所以當豫之時而獲吉也

象曰不終日貞吉以中正也

【正義】伊川程子曰中正故其守堅而能辧之早去之速六三盱豫悔遲有悔

【正義】山楊氏曰盱上視也盱豫求豫於上也處非中正故盱則失義遲則失時皆不免於悔也與六二介於石不終日異矣

兼山郭氏曰處豫之道戒在不能自立而優遊無斷睢盱上視而恱之非介於石者也遲疑而有待非不終日者也

紫陽朱子曰盱上視也陰不中正而近於四四爲卦主故六三上視於四而下溺於豫宜有悔者也故其象如此而其占爲事當速悔若悔之遲則必有悔也

【辧正】愚案盱舊說以爲喜說不若程朱上視之義爲長惟遲皆訓遲速之遲終覺未安蓋盱豫之所以悔者以己無其樂而旁睨乎他人猶朶頤之意也遲之所以有悔者以時無其樂而懸想於後日猶鄙夫之未得而患得也𨿽以九四在前取其虛像而亦不必泥然則遲當訓爲遲待之遲明矣

象曰盱豫有悔位不當也

【正義】伊川程子曰自處不當失中正也是以進退有悔九四由豫大有得勿疑朋盍簪

【正義】山陽王氏曰處豫之時居動之始獨體陽爻眾陰所從莫不由之以得其豫故曰由豫大有得也

侯氏【行果】曰爲豫之主眾陰所宗莫不由之以得其逸體剛心直志不懷疑故得羣物依歸朋從大合若以簪篸之固括也

伊川程子曰豫之所以爲豫者由九四也爲動之主動而眾陰恱順爲豫之義似陽剛而任上之事豫之所由也故云由豫大有得言得大行其志以致天下之豫也勿疑朋盍簪惟當盡其至誠勿有疑慮則朋類自當盍聚簪聚也簪之名簪取聚髮也

紫陽朱子曰九四卦之所由以爲豫者也故其象如此而其占爲大有得然又當至誠不疑則朋類合而從之矣故又因而戒之簪聚也又速也【案簪訓速本王輔嗣】

石門梁氏曰由豫者言人心之和豫由四而致眾陰之所順附此所謂大有得也然人旣樂從則當開誠心布公道待以曠大之度不爲物我之私然後有以致人心之皆服故曰勿疑朋盍簪

【辧正】愚案一陽五陰之卦其主之者必一陽也旣曰主矣猶必泥於陽爻而在五位如此卦者方得謂之君道豈不過乎故嘗定師之九二當以君道論且不獨此也卽謙之九三豫之九四亦不必泥爲人臣之事何則經自據卦之體爻之徳而言其道之當然臣固有之君亦未嘗不可也○大有得卽彖辭所云建侯行師也西溪李氏乃謂建侯行師六爻無此意豈不誤乎○勿疑朋盍簪言得道者多助此乃理之必然也勿疑似非戒辭故象傳不更加訓釋

象曰由豫大有得志大行也

【正義】伊川程子曰由己而致天下於樂豫故爲大有得其

志得大行也

艸廬吳氏曰卽彖傳所謂剛應而志行者

六五貞疾恆不死

【通論】童溪王氏曰當逸豫之時恣驕侈之欲宜其死於安樂有餘也然乘九四之剛恃以拂弼於己故得恆不死也孟子曰入則無法家拂士出則無敵國外患者國恆亡然後知生於憂患而死於安樂也則六五之得九四得法家拂士也故𨿽當豫之時不得以縱其所樂惟不得以縱其所樂則恆不死宜也夫當豫之時而不爲豫者以正自守也六二是也當豫之時而不得豫者見正於人也六五是也此豫之六爻惟六二六五所以不言豫焉

何氏子曰六五以柔居尊當豫之時易於沈溺必戰兢畏惕常如疾病在身乃得恆而不死所謂生於憂患者也

折中曰案王氏何氏說深得爻義

【存疑】山陽王氏曰四以剛動爲豫之主專權執制非己所乘故不敢與四爭權而又居中處尊未可得亡是以必常至於貞疾恆不死而已

伊川程子曰六五以陰柔居君位當豫之時沈溺於豫不能自主者也權之所主眾之所歸皆在於四四之陽剛得眾非耽惑柔弱之君所能制也居得君位貞也受制於下有疾苦也六居尊位權𨿽失而位未亡也故云貞疾恆不死如漢魏末世之君也人君致危亡之道非一而以豫爲多在四不言失正而於五乃見其彊逼者四本無失故於四言大臣任天下之事之義於五則言柔弱居尊不能自立威權去己之義各據爻以取義故不同也

紫陽朱子曰當豫之時以柔居尊沈溺於豫又乘九四之剛眾不附而處勢危故爲貞疾之象然以其得中故又爲恆不死之象卽象而觀占在其中矣

象曰六五貞疾乘剛也恆不死中未亡也

【辧正】愚案剛爲天徳六五乘而上之是人心勝而不知有天徳故曰六五貞疾乘剛也以其居爻位之中適當天徳之地則其一隙之明相爲展轉而道心有未盡絕者故曰恆不死中未亡也不謂之豫而謂之疾者對死而言王氏以下見象傳言乘剛遂以四爲權臣五爲弱主其說粗疎可笑山童溪諸儒持議稍勝而於乘剛二字終未得其解也

【通論】山楊氏曰居豫之時無剛健之才逸於豫者也孟子曰入則無法家拂士出則無敵國外患者國恆亡六五之乘剛有法家拂士敵國外患之謂也左右救正之故以正爲疾𨿽未能執其中而中未亡則不死於安樂矣故常不死

東谷鄭氏曰二與五皆不言豫二靜晦不爲豫也五乘剛不敢豫也若人得一固疾𨿽不快於己亦足以久其生者有戒心也是以中未亡而常存

雲峯胡氏曰豫最易以溺人六二柔中且正能不終日而去之六五陰柔不正未免溺於豫矣猶得不死者中未亡也人莫不生於憂患而死於逸樂以六五之中僅得不死然則初之鳴三之盱上之冥其不中者皆非生道矣

【存異】伊川程子曰貞而疾由乘剛爲剛所逼也恆不死中

之尊位未亡也

上六冥豫成有渝無咎

【正義】紫陽朱子曰以陰柔居豫極爲昬防於豫之象以其動體故又爲其事𨿽成而能有渝之象戒占者如是則能補過而無咎所以廣遷善之門也

象曰防豫在上何可長也

【正義】安定胡氏曰何可長者言其恱豫過甚至於情蕩性冥而不知所止是何可長如此乎言能渝變則可以無咎也

大易擇言卷九﹤經部﹐易類﹐大易擇言﹥

欽定四庫全書

大易擇言卷十

上元程廷祚撰

【震下兌上】

隨元亨利貞無咎

【正義】䢐徠石氏曰凡隨之義可隨則隨若惟隨之務不以

正道安得亨乎

伊川程子曰爲卦兌上震下兌爲說震爲動動而說隨之義也隨得其道則可以致大亨也凡人君之從善臣下之奉命學者之徙義臨事而從長皆隨也隨之道利在於貞正隨得其正然後能大亨而無咎失其正則有咎矣豈能亨乎

折中曰案以二體言之震剛下兌柔以卦畫言之剛爻下於柔爻六十四卦中惟此一卦此卦名爲隨之第一義也其辭曰元亨又曰利貞無咎者明所隨必得其正所以終元亨之義也然則卦義所主在以已隨人至於物來隨已則其效也若以爲物所隨爲卦名之本義則非矣

【辧正】紫陽朱子曰伊川說說而動動而說不當說說而動凡卦皆從內說出去蓋卦自內生動而說卻是若說說而動卻是自家說他後動不成隨了我動彼說此之謂隨

彖曰隨剛來而下柔動而說隨大亨貞無咎而天下隨時隨時之義大矣哉

【正義】衡水孔氏曰剛謂震也柔謂兌也震處兌下是剛來下柔震動而兌說旣能下人動則喜說所以物皆隨從也大亨貞正無有咎害而天下隨之以正道相隨故隨之者廣若不以大亨貞無咎而以邪僻相隨則天下不從也

安定胡氏曰震以動其性剛兌以說其性柔今震在兌下是剛來而下於柔也猶聖賢君子以至剛之徳至尊之位至貴之勢接於臣而下於民故賞罰號令一出於上則民皆說而隨於下也

童溪王氏曰陽剛非在下之物也今也得隨之義來下於陰柔則是能以上下下以貴下賤者也物安得不隨之乎動而說此有所動而彼無不說之謂也彼無不說則亦無不隨矣

喬氏還一曰剛下柔而陽隨陰以我隨物則物自隨我而動罔不說此大亨之正道也人同此心天下有不隨之者哉

【辧正】吳縣陸氏曰隨時王肅作隨之隨時之義王肅本作

隨之時義

嵩山晁氏曰案王肅得之

紫陽朱子曰當從王肅本

【存異】會稽虞氏曰否幹上來之坤初故剛來而下柔伊川程子曰以卦變言之幹之上來居坤之下坤之初往居幹之上陽來下於陰也以陽下陰陰必說隨爲隨之義

紫陽朱子曰以卦變言之本自困卦九來居初又自噬嗑九來居五而自未濟來者兼此二變【謂內卦則坎之中爻來居於初外卦則離之上爻來居於五也】皆剛來隨柔之義

愚案童溪王氏有言易家以隨自否來蠱自泰來其義非也乾坤重而爲泰否故隨蠱無自泰否而來之理世儒惑於卦變殊不知八卦成列因而重之而內外上下往來之義已備乎其中自八卦旣重之後又烏有所謂內外上下往來之義乎其論甚善古易家欲求上下往來之說不得已而出於卦變本無義理後來莫不承用伊川最不惑於羣說亦爲此言至此處本義之論卦變尢覺支離不可以其出於朱子而遂信之也至上下往來之語自有其故前於訟卦已略言之

象曰澤中有雷隨君子以向晦入宴息

【正義】翟氏【子】曰晦者也雷者陽气春夏用事今在澤中秋冬時也故君子象之日出視事其將晦退入宴寢而休息也

紫陽朱子曰雷藏澤中隨時休息

又曰旣曰雷動何不言君子以動作卻言宴息蓋其卦震下兌上乃雷入地中之象雷隨時伏藏故君子亦向晦入宴息

【存異】伊川程子曰雷震於澤中澤隨震而動爲隨之象君子觀象以隨時而動隨時之宜萬事皆然取其最明且近者言之君子以向晦入宴息君子晝則自彊不息及向昏晦則入居於內宴息以安其身起居隨時適其宜也

愚案澤中有雷本取不動之義故以向晦宴息明之蓋隨時之宜動者易見若雷藏澤中則動者亦靜而隨時之義尢爲可見也程傳說不可從

初九官有渝貞吉出門交有功

【正義】衡水孔氏曰人心所主謂之官渝變也初九無應無所偏系可隨則隨是所執之志能渝變也惟正是從故貞吉也所隨不以私見善則往隨之以此出門交獲其功

臨淄房氏曰出門有功先擇後交

紫陽朱子曰卦以物隨爲義爻以隨物爲義初九以陽居下爲震之主卦之所以爲隨者也旣有所隨則有所偏主而變其常矣惟得其正則吉又當出門以交不私其隨則有功也故其象占如此亦因以戒之

愚案初九震體而處隨之時動而善變者也故曰官有渝陽剛爲隨之主能變動不居以從乎正則隨道之本也故曰貞吉門者人所當由之路出門交者卽從正之謂故象傳旣言從正而又曰不失言不失其正乃所以爲從正也舊說以出門交但爲不牽於私義似未晰

【通論】伊川程子曰九居隨時而震體且動之主有所隨者也官主守也旣有所隨是其所主守有變易也故曰官有渝貞吉所隨得正則吉也有渝而不得正乃過動也出門交有功人心所從多所親愛者也常人之情愛之則見其是惡之則見其非故妻孥之言𨿽失而多從所憎之言𨿽善爲惡也茍以親愛而隨之則是私情所與豈合正理故出門而交則有功也出門謂非私暱交不以私故其隨當而有功

中溪張氏曰官主也渝變也當隨之初剛來下柔爲震之主震動也官有渝是主守有變動之象隨時而動有所變易不能保其無偏也故必變而從正則吉出門而交卽同人於門之意得隨之正而不牽於私則有功而無失矣

石澗兪氏曰隨之六爻專取相比相隨不取其應初九震體震以剛爻爲主官也官𨿽貴乎有守然處隨之時不可守常而不知變也變者何趨時從權不以主自居也故曰官有渝初九乃成卦之主爻主不可以隨人故不言隨而言交系者隨而攀戀不捨之義六二六三上六其性皆陰柔而攀戀相隨不捨故皆言系

象曰官有渝從正吉也出門交有功不失也

【正義】伊川程子曰旣有隨而變必所從得正則吉也所從

不正則有悔吝正則無失而有功

石澗兪氏曰卦以陽爻爲主爲主者故不當隨人而陽亦不當隨陰然以正從正則隨道之當然也

愚案初言有渝自屬以動處隨之故若謂剛在上爲正今來而下柔爲變則傳何以不言從變吉而反言從正吉也且剛上柔下定分固然而剛之大用則無過於下柔者此天下之至理而豈可謂之變乎蓋剛有正有不正變而從正剛之所以自謀不必遽言下柔而下柔之義在其中

六二系小子失丈夫

【辧正】愚案隨以自後從前爲義六二前隨六三故曰系小子後失初九故曰失丈夫此不知取捨而捨大就小之象動而不得其正也六三前隨九四故曰系丈夫後失六二故曰失小子此審於取捨而捨小就大之象動之得其正者也王氏以初爲小子蓋不明以後從前之義且陽大陰小儒者之所共知何至以小子目初九殊所未解

【存疑】山陽王氏曰居隨之時體分柔弱而以乘夫剛動豈能秉志違於所近隨此失彼弗能兼與五處已上初處已下故曰系小子失丈夫也

伊川程子曰二應五而比初隨先於近柔不能固守故爲之戒云若系小子則失丈夫也初陽在下小子也五正應在上丈夫也二若志系於初則失九五之正應是失丈夫也

紫陽朱子曰初陽在下而近五陽正應而逺二陰柔不能自守以須正應故其象如此凶吝可知不假言矣

象曰系小子弗兼與也

【正義】伊川程子曰人之所隨得正則逺邪從非則失是無

兩從之理所以戒人從正當専一也

六三系丈夫失小子隨有求得利居貞

【通論】伊川程子曰三之隨四有求必得也人之隨於上而上與之是得所求也𨿽然固不可非理枉道以隨於上茍取愛說以遂所求如此乃小人邪諂趨利之爲也故云利居貞自處於正則所謂有求而必得者乃正事君子之隨也

【存疑】會稽虞氏曰陰隨陽三之上無應上系於四失初小

子故系丈夫失小子

伊川程子曰丈夫九四也小子初也陽之在上者丈夫也居下者小子也三𨿽與初同體而切近於四故系於四也大抵陰柔不能自立常親系於所近者上系於四故下失於初捨初從上得隨之宜也

紫陽朱子曰丈夫謂九四小子亦謂初也三近系四而失於初其象與六二正相反四陽當任而已隨之有求必得然非正應故有不正而爲邪媚之嫌故其占如此而又戒以居貞也

象曰系丈夫志舍下也

【通論】伊川程子曰旣隨於上則是其志舍下而不從也舍下而從上捨卑而從髙也於隨爲善矣

愚案下指二言王氏云下謂初下固多謂初者然幹之下不在田亦指二也

九四隨有獲貞凶有孚在道以明何咎

【辧正】愚案四非當位之剛又自動而之說隨有獲貞凶者言一有計功謀利之心則必害於道義也故因而勉之曰誠能專一其心而以道義爲隨明哲爲用則不至於失其正而有咎矣舊說謂獲爲獲三而以震主之大臣明之𨿽若有理未敢信其必然也

【存疑】山陽王氏曰處說之初下據二陰三求系已不距則獲故曰隨有獲也居於臣地履非其位以擅其民失於臣道故曰貞凶𨿽違常義心存公誠著信在道以明其功何咎之有

伊川程子曰九四以剛陽之才處臣位之極有獲謂得天下之心隨於已爲臣之道當使恩威一出於上眾心皆隨於君若人心從已危疑之道也故凶居此地者柰何惟孚誠積於中動爲合於道以明哲處之則又何咎

紫陽朱子曰九四以剛居上之下與五同徳故其占隨而有獲然勢陵於五故𨿽正而凶惟有孚在道而明則上安而下從之可以無咎也占者當時之任宜審此戒

象曰隨有獲其義凶也有孚在道明功也

【通論】梅巖袁氏曰其義凶者有凶之理而未必凶也處得

其道如下所云則無咎矣

愚案傳之意蓋謂以有獲爲隨則不足與於正誼明道之事而所爲不得其正其義凶者言違理則凶易之所謂吉凶非常人之所謂吉凶也不可不知

【存疑】伊川程子曰居近君之位而有獲其義固凶能有孚

而在道則無咎蓋明哲之功也

九五孚於嘉吉

【正義】伊川程子曰九五居尊得正而中實是其中誠在於隨善其吉可知嘉善也自人君至於庶人隨道之吉惟隨善而已

誠齋楊氏曰九五以陽剛居兌之中正爲一卦說隨之主此聖君至誠樂從天下之善者也吉孰大焉孚誠也嘉善也

象曰孚於嘉吉位正中也

【通論】

折中曰案當隨之時居尊位而有正中之徳則所孚者皆善矣初五皆言吉而五尢吉以其中正故爾

上六拘系之乃從維之王用亨於西山

【正義】紫陽朱子曰居隨之極隨之固結而不可解者也誠意之極可通神明故其占爲王用亨於西山亨亦當作祭享之享自周而言岐山在西凡筮祭山川者得之其誠意如是則吉也

又曰王用亨於西山言誠意通神明神亦隨之如況於鬼神乎之意

東萊呂氏曰拘系而不可解隨之極者也如有客詩言授之縶以縶其馬白駒詩縶之維之以永今朝正合此爻

【辧正】平庵項氏曰大有九三公用亨於天子隨上六王用亨於西山益六二王用亨於帝升六四王用亨於岐山四爻句法皆同古文亨卽享字今獨益作享讀者俗師不識古字獨於享帝不敢作亨帝也

象曰拘系之上窮也

【正義】伊川程子曰隨之固如拘系維持隨道之窮極也愚案上六人進而隨乎神此所謂上窮也

【巽下艮上】

蠱元亨利涉大川先甲三日後甲三日

【正義】扶風馬氏曰十日之中惟稱甲者甲爲十日之首蠱

爲造事之端故舉初而明事始也

伊川程子曰蠱事也蠱乃有事也旣蠱則有復治之理自古治必因亂亂則開治理自然也如卦之才以治蠱則能致元亨也蠱之大者濟時之艱難險阻也故曰利涉大川甲數之首事之始也治蠱之道當思慮其先後三日蓋推原先後爲救可久之道先甲謂先於此究其所以然也後甲謂後於此慮其將然也一日二日至於三日言慮之深推之逺也究其所以然則知救之之道慮其將然則知備之之方善救則前可革善備則後利可久此古之聖王所以新天下而垂後世也後之治蠱者不明聖人先甲後甲之誡慮淺而事近故勞於救世而亂不革功未及成而已生矣

【辧正】愚案序卦傳以喜隨人者必有事又曰蠱者事也可見蠱以訓事爲正事而曰蠱者以天下有事則有壞塵方掃而旋積垢已拭而卽停治蠱而謂之蠱猶已亂而謂之亂也然則蠱不可直以壞訓矣程傳承王輔嗣之說以蠱訓事於理爲長○先甲後甲之說宜從程傳若羣論紛紛殊覺穿鑿解經似當以理爲防

【存疑】衡水孔氏曰鄭義以爲甲者造作新令之日甲前三日取攺過自新故用辛也後甲三日取丁寜之義故用丁也【王注與此小異】

紫陽朱子曰甲日之始事之端也先甲三日辛也後甲三日丁也前事過中而將壞則可自新以爲後事之端而不使至於大壞後事方始而尙新然更當致其丁寜之意以監其後事之失而不使至於速壞聖人之戒深也

雲峯胡氏曰先天甲在東之離由甲逆數離震坤三位得艮先甲三日也自甲順數離兌乾三位得巽後甲三日也然則上艮止下卑巽所以爲蠱於艮得先甲三日之辛於巽得後甲三日之丁又所以治蠱也

彖曰蠱剛上而柔下巽而止蠱蠱元亨而天下治也利涉大川往有事也先甲三日後甲三日終則有始天行也

【辧正】愚案蠱爲有事之卦而成於巽艮二體言治事者當用巽之柔以得乎事之理用艮之剛以要乎事之成則事無不濟矣此蠱之所以元亨而天下治也詳觀彖傳文義其理自明王氏但言不競爭程傳但言止於巽順義皆未確朱子力主剛上柔下巽而止爲致蠱之由蓋徒有見於卦名爲蠱壞之蠱而不察彖傳之文義且不知剛上柔下易中未有言其不美者巽入艮止亦未有言其不美者遷就經義以合已說非所敢附和也

【通論】山陽王氏曰旣巽又止不競爭也有事而無競爭之

患故可以有爲也

伊川程子曰艮止也巽順也下巽而上止止於巽順也以巽順之道治蠱則元亨而天下治矣方天下壞亂之際宜涉艱險以往而濟之是往有所事也夫有始則必有終旣終則必有始天之道也聖人知終始之道故能原始而究其所以然要終而備其將來先甲後甲而爲之慮所以能治蠱而致元亨也

【餘論】誠齋楊氏曰蠱壞矣而曰元亨而天下治何也蓋亂爲治根蠱爲飭源𨿽然亂不自治蠱不自飭不植不立不振不起故利於濟大難往有事也

石澗兪氏曰往有事者當蠱壞之時宜涉艱險而往有攸濟不可處之於無事之域也文子雲流水之不腐以其逝故也戶樞之不蠧以其運故也大扺器欲常用久不用則蠧生體欲常動久不動則病生故勉之使往不宜坐視其而弗救也

【存疑】童溪王氏曰剛上艮也柔下巽也在上者有止息而無動作在下者有巽順而無違忤則禍亂之萌乃在於己安已治之中遂至於敗壞而不可爲矣此剛上而柔下巽而止所以成蠱也

紫陽朱子曰大扺資質柔巽之人遇事便不能做無奮迅之意所以事遂至於蠱壞了○又曰蠱艮上而巽下艮剛居上巽柔居下上髙亢而不下交下卑巽而不能救此所以蠱壞也巽而止只是巽順便止了更無所施爲如何治蠱○又曰剛上柔下巽而止此是言致蠱之由非治蠱之道

【存異】伊川程子曰剛上而柔下謂幹之初九上而爲上九

坤之上六下而爲初六也

紫陽朱子曰或曰剛上柔下謂卦變自賁來者初上二下自井來者五上上下自旣濟來者兼之亦剛上而柔下皆所以爲蠱也

愚案剛上柔下本以卦言非以爻言也故言卦變者失之

象曰山下有風蠱君子以振民育徳

【正義】隆山李氏曰山下有風則風落山之謂山木摧落蠱敗之象飭蠱者必湏有以振起之振民者猶巽風之鼓爲號令也育徳者猶艮山之養成材力也易中育徳多取於山故蒙亦曰果行育徳

釋褐楊氏曰振萬物者莫如風育萬物者莫如山蒙齋李氏曰山下有風振物之象也蠱之時民徳敗矣敗而育之必振動之使離其故習可也猶風之撓物適所以養之也

蛟門沈氏曰風遇山而回物皆擾亂是爲有事之象君子以振起民心而育其徳作新民也

折中曰諸家以振民育徳俱爲治人之事與傳義不同考其文義似爲得之蓋治已不應後於治人也

【通論】伊川程子曰山下有風風遇山而回則物皆散亂故爲有事之象君子觀有事之象以振濟於民養育其徳也在已則養徳於天下則濟民君子之所事無大於此二者

紫陽朱子曰山下有風物壊而有事矣而事莫大於二者乃治已治人之道也

石澗兪氏曰小畜之風在天上觀之風在地上渙之風在水上並無所阻故皆言行蠱之風則止於山下爲山所阻而不能條達故不言行而言有

初六乾父之蠱有子考無咎厲終吉

【正義】山陽王氏曰處事之首始見任者也以柔巽之質乾父之事能承先軌堪其任者也故曰有子也任爲事首能堪其事考乃無咎也故曰有子考無咎也當事之首是以危也能堪其事故終吉

伊川程子曰子乾父蠱之道能堪其事則爲有子而其考得無咎不然則爲父之累故必惕厲則得終吉也處卑而屍尊事自當兢畏以六之才𨿽能巽順體乃陰柔非有能濟之義若以不克幹而言則其義甚小故專言爲子幹蠱之道必克濟則不累其父能厲則可以終吉乃備見爲子幹蠱之大法也

紫陽朱子曰幹如木之榦枝葉之所附而立者也蠱者前人已壞之緒故諸爻皆有父母之象子能幹之則飭治而振起矣初六蠱未深而事易濟故其占爲有子則能治蠱而考得無咎然亦危矣戒占者宜如是又知危而能戒則終吉也

【通論】東坡蘇氏曰器久不用而蠱生之謂之蠱人久宴溺而疾生之謂之蠱天下久安無爲而生之謂之蠱蠱之災非一日之故也必世而後見故爻皆以父子言之

或問有子考無咎與意承考之考皆是指父在父在而云考何也朱子曰古人多通言如康誥大傷厥考心可見

象曰乾父之蠱意承考也

【餘論】平庵項氏曰乾父之蠱迹若不順意則承之也迹隨時而遷久則有敝何可承也孝子之於父不失其忠愛之意而已

慈湖楊氏曰不得已而乾父之蠱其意未嘗不順承者也其意則承其事則不可得而承矣承其事則蠱不除乃所以彰父之惡非孝也

楊氏文源曰前人以失而致蠱未必無悔過之心乾父之蠱乃承考之意而置之無過之地也此聖人以子之賢善歸之於父爲訓之義大矣

九二幹母之蠱不可貞

【辧正】愚案蠱之諸爻皆以父言之以天下之事無非前人之所遺則皆有父之義焉九二獨言幹母者以巽體而居內卦之中有門內之象門內之事統於母則以母爲前人矣此爻蓋專言門內之治也夫門內之治恩掩義宜巽順而不宜剛直此不可貞之說歟舊說以母指六五而謂爲眞治母之事者不能無誤且九二之幹母爲指六五豈六五之乾父又當指九二乎所謂不成文理矣

【存疑】伊川程子曰九二陽剛爲六五所應故取子幹母蠱爲義以剛陽之臣輔柔弱之君義亦相近二巽體而處柔順義爲多幹母之蠱之道也夫子之於母當以柔巽輔導之使得於義不順而致敗蠱則子之罪也從容將順豈無道乎以婦人言之則陰柔可知若伸己剛陽之道遽然矯拂則傷恩所害大矣亦安能入乎在乎屈己下意巽順將承使之身正事治而已故曰不可貞

紫陽朱子曰九二剛中上應六五子幹母蠱而得中之象以剛承柔而治其壞故又戒以不可堅貞言當巽以入之也

象曰幹母之蠱得中道也

【正義】伊川程子曰二得中道而不過剛幹母蠱之善者也九三乾父之蠱小有悔無大咎

【正義】伊川程子曰三以剛陽之才居下之上子乾父之蠱也以陽處剛而不中剛之過也然而在巽體𨿽剛過而不爲不順故無大過

紫陽朱子曰過剛不中故小有悔巽體得正故無大咎

【通論】汴水趙氏曰重剛之才則小悔固所宜也然蠱由以

亨何大咎之有

雲峯胡氏曰與其爲六四之過於柔而吝不若九三之過於剛而悔故曰小有悔若不足其過於剛繼之曰無大咎猶幸其能剛也

愚案趙氏胡氏二說𨿽亦有理然終以傳義爲正方切於巽體之九三者

象曰乾父之蠱終無咎也

【正義】伊川程子曰以三之才乾父之蠱𨿽小有悔終無大咎也蓋剛防能幹不失正而有順所以終無咎也

虛齋蔡氏曰不曰無大咎而只曰無咎蓋不但無大咎也有進而勉之之意

六四裕父之蠱往見吝

【正義】會稽虞氏曰裕不能爭也孔子曰父有爭子則身不

陷於不義

紫陽朱子曰以陰居陰不能有爲寛裕以治蠱之象也如是則蠱將日深故往則見吝戒占者不可如是也

肖靜劉氏曰彊以立事爲幹怠而委事爲裕六四體艮之止而爻位俱柔夫貞固足以干事今止者怠柔者懦怠且懦皆增益其蠱者也持是以往吝道也安能治蠱耶

【通論】紫陽朱子曰此兩爻說得悔吝二字最分明九三有悔而無咎由凶而趨吉也六四𨿽目下無事然卻終吝由吉而趨凶也

【存疑】伊川程子曰四以陰居陰柔順之才也所處得正故爲寛裕以處其父事者也夫柔順之才而處正僅能循常自守而已若往幹過常之事則不勝而見吝也以陰柔而無應助往安能濟

愚案六四止而不得其正此守先業而不能有爲之象夫事而謂之蠱者以其不修則壞也裕蠱則不能修矣過此必壞故曰往見吝程傳之說似不可從

象曰裕父之蠱往未得也

【存疑】伊川程子曰以四之才守常居寛裕之時則可矣欲有所往則未得也加其所任則不勝矣

六五乾父之蠱用譽

【通論】潁川荀氏曰體和應中承陽有實用斯幹事榮譽之

道也

汴水趙氏曰六五徳位適剛柔之中用以干蠱宜有休譽用譽則蠱之亨可知

梅邊熊氏曰諸爻稱幹蠱者皆幹前人已壞之事六五至於用譽則不特幹其事之已壞所謂立身揚名使國人稱願曰幸哉有子矣

鄭氏孩如曰子有幹蠱之名則過歸於親幹蠱而親不失於令名是用譽以干之也幹蠱之最善者

【存疑】伊川程子曰五居尊位以陰柔之質而下應於九二是能任剛陽之臣也繼世之君𨿽柔弱之資茍能任剛賢則可以爲善繼而成令譽也太甲成王皆以臣而用譽者也

紫陽朱子曰柔中居尊而九二承之以徳以此幹蠱可致聞譽故其象占如此

愚案傳義以六五之用譽爲九二承之以徳於二五相應之例則合而理殊難曉蓋承之爲言未有隔爻位而相取者且以此爲指九二則初之承考豈又爲一例乎折中辧之宜矣○荀氏言承陽其意猶與傳義有別

象曰乾父用譽承以徳也

【通論】平庵項氏曰六五得尊位行大中能以令名掩前人之蠱者也故曰乾父用譽承以徳也言不以才幹而以徳幹也

上九不事王侯髙尙其事

【正義】伊川程子曰上九居蠱之終處事之外無所事之地也以剛明之才而處無事之地是賢人君子不偶於時而髙潔自守不累於世務者也故云不事王侯髙尙其事古之人有行之者伊尹太公望之始曾子子思之徒是也不屈道以狥時旣不得施設於天下則自善其身尊髙惇尙其事守其志節而已士之自髙尙亦非一道有懷抱道徳不偶於時而髙潔自守者有知止足之道退而自保者有量能度分安於不求知者有淸介自守不屑天下之事獨潔其身者所處𨿽有得失小大之殊皆自髙尙其事者也象所謂志可則者進退合道者也

紫陽朱子曰剛陽居上在事之外故爲此象而占與戒皆在其中矣【戒謂不能如此則凶也】

張氏彥陵曰陽剛非遺世不事事之人居蠱之終則無事之時也在蠱之外則不當事之人也故曰不事王侯然當事者以干蠱爲事不當事者以髙尙爲事故不曰無事而曰髙尙其事

【存異】雲峯胡氏曰初至五皆以蠱言不言君臣而言父子臣於君事猶子於父事也上九獨以不事王侯言者蓋君臣以義合也子於父母有不可自諉於事之外若王侯之事君子有不事者矣

愚案爻之言父以天下之事爲前人之所遺也幹蠱兼包君臣經無以父指君之意自舊說定以五位爲君此義不明久矣胡氏說甚支離旣謂下五爻臣於君事猶子於父事則上九爲潔其身而亂大倫者矣又謂君臣當以義合豈下五爻之父事其君者卽不以義合而亦可乎至建安邱氏謂六爻取家事爲象上爲父故本爻不稱父而他爻言父五爲母故本爻不言母而他爻言母在下四爻則皆子也又曰下五爻以干父言則父之位存上爻以王侯言則君之位存其言皆爲巧而病理蓋不事王侯者言王侯之事乃爲幹蠱之事非以父指王侯也

象曰不事王侯志可則也

【正義】伊川程子曰如上九之處事外不累於世務不臣事於王侯蓋進退以道用捨隨時非賢者能之乎其所存之志可爲法則也

大易擇言卷十

欽定四庫全書

大易擇言卷十一

上元程廷祚撰

【兌下坤上】

臨元亨利貞至於八月有凶

【正義】衡水孔氏曰剛旣浸長說而且順又以剛居中有應於外大得亨通而利正也故曰元亨利貞至於八月有凶者以盛不可終保也

伊川程子曰二陽方長於下陽道向盛之時聖人豫爲之戒曰陽𨿽方盛至於八月則其道消矣是有凶也大率聖人爲戒必於方盛之時方盛而慮衰則可以防其滿極而圖其永久若旣衰而後戒亦無及矣自古天下安治未有久而不亂者蓋不能戒於盛也

紫陽朱子曰臨進而淩逼於物也二陽浸長以逼於陰故爲臨又其爲卦下兌說上坤順九二以剛居中上應六五故占者大亨而利於正然至於八月當有凶也

語類問臨不特上臨下之謂臨凡進而逼近者皆謂之臨否朱子曰然此是二陽自下而進上則凡相逼近者皆爲臨也

秋山王氏曰二陽上進前順而無阻故曰元亨雲峯胡氏曰諸家臨字訓近訓大只見上臨下不見剛臨柔之意本義依如臨深淵之臨謂進而迫於淵此所謂臨者剛進而迫於柔也蓋復者陰之極而陽初來也臨者二陽皆來而迫於陰也故復亨而臨大亨

愚案卦成於二體有取義於上下者有取義於內外者若此卦之名爲臨以二陽臨四陰此取內外之義猶泰否之乾坤也解者不明此義但爲以上臨下之說故多不合至二陽爻謂之臨而四陰爻亦謂之臨者四陰蒙二陽爲名猶履卦柔履剛而外卦三剛爻亦莫不曰履卦類此者多也以爲剛柔互相臨亦誤

【通論】橫渠張子曰臨言有凶者大抵易之於爻變陽至二便爲之戒未過中已戒猶履霜堅冰之義及泰之三曰無平不陂無往不復過中之戒也

雙湖胡氏曰自幹以下元亨利貞占辭凡七卦乾坤屯隨臨無妄革此臨卦元亨利貞二陽浸長之占也然一陽復惟曰亨三陽泰惟曰吉亨四陽壯惟曰利貞五陽夬元亨利貞皆不言何獨臨與幹似也豈非元則一陽初動自二陽以往皆陽徳亨通皆利在貞正乎七卦除坤外皆一陽居下可見矣後儒不作占辭惟以四徳論以爲乾坤後數卦與諸卦優劣不同故得具四徳誤矣若作占辭方知文王偶於數卦及之他卦未嘗不可用此占也

【存疑】會稽虞氏曰陽息至二與遁旁通臨消於遁六月卦

也於周爲八月

山陽王氏曰八月陽衰而陰長【此說不計爻畫但以天時之八月言之故孔氏云陽長之卦每卦皆應八月有凶正此意】

衡水孔氏曰臨爲建丑之月從建丑至於八月建申之時三陰旣盛三陽方退故八月有凶也【此以否卦對言】

伊川程子曰八月有凶謂遁也當其剛浸長之時便戒以陰長之意

紫陽朱子曰八月謂自復卦一陽之月至於遁卦二陰之月陰長陽遁之時也或曰八月謂夏正八月於卦爲觀亦臨之反對也

愚案於臨觀二卦反對臨爲剛浸長之卦以四剛之一消一長計之凡得八爻正合八月之數而臨爲觀矣八月有凶其義甚明隆山李氏亦謂臨觀乃陰陽反對消長之常理豈可外引遁卦謂周八月其說頗長

彖曰臨剛浸而長說而順剛中而應大亨以正天之道也至於八月有凶消不久也

【正義】伊川程子曰浸漸也二陽長於下而漸進也下兌上坤和說而順也剛得中道而有應助是以能大亨而得正合天之道化育之功所以不息者剛正和順而已

紫陽朱子曰言𨿽天運之自然然君子當知所戒

【通論】

折中曰案剛浸而長說而順剛中而應皆釋卦名也蓋卦剛浸而長則陽道方亨有說順之徳則人心和附剛中得應則上下交而志同此其所以徳澤及於天下而足以有臨也此亦如泰之取義兼交泰與消長兩意見正道之盛大故夫子釋之曰臨者大也若但以臨爲陵逼小人之義則於卦爻之辭多有所難通者

【餘論】建安邱氏曰浸有向盛之意夫復姤一陰一陽其气甚微泰否三陰三陽勢已均等皆不可言浸惟臨遁乃陰陽方盛之時故以浸言之

陸氏庸成曰日陽象月陰象八少陰之數七少陽之數故言陰來之期曰八月言陽來之期曰七日

象曰澤上有地臨君子以敎思無窮容保民無疆【正義】劉氏長民曰岸髙於澤俯臨之也

伊川程子曰澤之上有地澤崖也水之際也物之相臨與含容無若水之在地故澤上有地爲臨也君子觀親臨之象則敎思無窮親臨於民則有敎導之意思也無窮至誠無斁也觀含容之象則有容保民之心無疆廣大無疆限也含容有廣大之意故爲無疆之義

紫陽朱子曰地臨於澤上臨下也二者皆臨下之事敎之無窮者兌也容之無疆者坤也

【通論】平庵項氏曰彖言以剛臨柔自下而長以臨上之四陰也象言以髙臨深自上之坤以臨下之兌也

愚案澤上有地取自上臨下以明臨字之義又大象例皆順取故其言如此然與此卦命體之故未嘗互異也○又案序卦傳臨者大也詳玩彖爻無取大字之義不必附防

【餘論】山陽王氏曰相臨之道莫若悅順不恃威制得物之誠故物無違也是以君子敎思無窮容保民無疆

雲峯胡氏曰不徒曰敎而曰敎思其意思如兌澤之深不徒曰保民而曰容保民其度量如坤土之大

虛齋蔡氏曰敎思謂其一段敎育成就人底意思也敎人以善謂之忠味忠之一字方見此之所謂敎思者

又曰勞之來之匡之直之輔之翼之使自得之又從而振徳之此可見君子敎思之無窮民吾同胞以至鰥寡孤獨皆吾弟兄之顚連無告者也必使皆樂其樂而利其利可見君子之容保民無疆也

初九咸臨貞吉

【正義】會稽虞氏曰咸感也

山陽王氏曰咸感也應也

伊川程子曰咸感也陽長之時感動於陰

童溪王氏曰鹹感也陰陽之气相感而相應故也初九當君子道長之初所居者正位所行者正道而所與相感而相應者又皆履正之人故曰貞吉

隆山李氏曰山澤通气故山上有澤其卦爲咸而澤上有地初二爻亦謂之鹹者陰陽之气相感也

【辧正】愚案咸與咸卦之咸同義以內卦說體而卦爲臨初與二方長之陽其气足以感動羣陰故皆謂之咸臨先儒皆以感訓咸本義始訓爲徧無論易中初無是訓且與說體取義不協矣當以舊解爲正

【通論】伊川程子曰凡言貞吉有旣正且吉者有得正則吉

者有貞固守之則吉者各隨其事也

【存疑】紫陽朱子曰卦惟二陽徧臨四陰故二爻皆有咸臨

之象

【存異】建安邱氏曰咸皆也以二陽而臨四陰陽𨿽長而陰猶盛非協力不足以勝故初二皆曰咸臨

愚案邱氏附會本義而愈失之與說體取義之意一無所當然其說足以惑人不可不辭而辟之也

象曰咸臨貞吉志行正也

【正義】伊川程子曰所謂貞吉初九之志在於行正也建安邱氏曰當臨之始初能固守其正則陽剛浸長羣陰退聴而得吉也以其未當臨陰之任故曰志行正而已

愚案初九居臨之始當說之初聖人慮其少得而自足則浸長之剛不可望矣故爻辭系之以貞而傳曰志行正也皆勉之之辭邱氏以志行正爲未當臨陰之任故云失之矣

九二咸臨吉無不利

【正義】紫陽朱子曰剛得中而勢上進故其占吉而無不利

也

【通論】雲峯胡氏曰初剛得正未見其勢之進故曰貞吉二剛得中勢可以上進故不特曰吉又曰無不利至六三則曰無攸利扶陽抑陰之意可見矣

虛齋蔡氏曰初九以剛得正而吉九二以剛中而吉剛中則貞無待於言也剛中最易之所善

象曰咸臨吉無不利未順命也

【辧正】嵩山晁氏曰胡先生云未字羨文

紫陽朱子曰未詳

愚案命以已然之定分言臨爲浸長之剛而二適當之剛已至此方日引月長以造於盛陽之境而豈聴其止於是而已乎未順命者所以深明浸長之意也

六三甘臨無攸利旣憂之無咎

【正義】山陽王氏曰甘者佞邪說媚不正之名也履非其位居剛長之世而以邪說臨物宜其無攸利也

伊川程子曰三居下之上臨人者也陰柔而說體又處不中正以甘說臨人者也在上而以甘說臨下失徳之甚無所利也能憂而攺之復何咎乎

紫陽朱子曰陰柔不中正而居下之上爲以甘說臨人之象其占固無所利然能憂而攺之則無咎也勉人遷善爲敎深矣

愚案臨之爲卦以剛爻得名而柔爻卽因臨以起義以明臨物之道而已有謂彖取剛臨柔爻取上臨下者非是六三之甘臨說不以正近於違道幹譽之事夫違道幹譽頌聲𨿽作而無及人之實效無攸利也憂之謂憂其無實效也能如是則可以無咎矣先儒但以甘說臨人爲說而未暢厥防爻義終以不明或以樂於勢位者當之義𨿽可通然覺少逺宜從舊說

象曰甘臨位不當也旣憂之咎不長也

【通論】

折中曰三之爻位不當而四之爻位當故其徳有善否然三之所處位髙勢盛不可甘也而甘之此其所以爲不當也四之所處與下相親最切至也而能至焉此其所以爲當也是爲借爻位之當不當以明所處位之當不當易之例也

六四至臨無咎

【存疑】伊川程子曰四居上之下與下體相比是切臨於下臨之至也臨道尙近故以比爲至四居正位而下應於剛陽之初處近君之位守正而任賢以親臨於下是以無咎所處當也

童溪王氏曰四以上臨下其與下體最相親故曰至臨以言上下二體莫親於此也

愚案至者懇到之意甘僞而至則誠義正相對故三位不當而四位當臨者以上視下之名經亦泛言其理耳若必謂四之所臨者初則卦之初九而六四者多矣豈皆可以謂之至臨而位當乎

象曰至臨無咎位當也

【存疑】伊川程子曰居近君之位爲得其任以陰處四爲得其正與初相應爲下賢所以無咎蓋由位之當也

六五知臨大君之宜吉

【正義】伊川程子曰五以柔中順體居尊位不勞而治以知臨下者也夫以一人之身臨乎天下之廣若區區自任豈能周於萬事故自任其知者適足爲不知惟能取天下之善任天下之聰明則無所不周大君之所宜也其吉可知

愚案坤之六三象曰知光大也而此爻又曰知臨聖人專以坤言知者蓋知爲收藏之徳而坤主收藏之地故坤之爻辭曰含章說卦傳曰坤以藏之此爻所謂知臨者言五有明覺之用而藏於內則在下者不病其難近而將各效其能以至於前爲合於臨天下之大道也解者泛引舜之大知而不求坤之所以言知者猶未爲得也

象曰大君之宜行中之謂也

【正義】沈氏守約曰能以其知行中者也

愚案中爲天徳行中則所用皆天徳而非復察察之謂矣

【餘論】平庵項氏曰舜之所以爲大知者以其能用中也擇乎中庸而不能守則謂之不知孔子以行中解大君之宜而知字之義亦因以明矣

上六惇臨吉無咎

【正義】伊川程子曰上六坤之極順之至也而居臨之終惇

厚於臨也

楊氏文源曰處臨於終有厚道焉敎思無窮容保無疆者也如是則徳厚而物無不載道久而化無不成

【通論】紫陽朱子曰上六惇臨自是積累至極處有惇篤之義艮上九亦謂之惇艮復上六爻不好了所以只於五爻謂之惇復

象曰惇臨之吉志在內也

【正義】張氏彥陵曰志在內卽萬物一體之意所以能惇若將天下國家置在度外𨿽有些小徳澤終是淺薄

愚案志在內張氏說正得惇字之防非謂應初二之陽剛也先儒說卦之例以上與三爲相應至此卦以初二兩爻爲重且四與三同爲陰爻勢不能不以內指內卦而幸其說理之無也然應之爲說其不足信亦可見於此矣

【存疑】伊川程子曰志在內應乎初與二也志順剛而惇篤

其吉可知也

紫陽朱子曰居臨之時二陽得時上進陰不敢與之爭而志與之應所謂在內者非謂正應只是卦內與二陽應也

【坤下巽上】

觀盥而不薦有孚顒若

【正義】伊川程子曰凡觀視於物則爲觀【平聲】爲觀於下則爲觀【去聲】如樓觀謂之觀者爲觀於下也人君上觀天道下觀民俗則爲觀修徳行政爲民瞻仰則爲觀風行地上徧觸萬類周觀之象也二陽在上四陰在下陽剛居尊爲羣下所觀仰觀之義也在諸爻則惟取觀見隨時爲義也

紫陽朱子曰觀者言以中正示人而爲人所仰也九五居上四陰仰之又內順外巽而九五以中正示天下所以爲觀盥將祭而潔手也薦奉酒食以祭也顒然尊敬之貌言致其潔淸而不輕自用則其孚信在中而顒然可仰戒占者當如是也或曰有孚顒若謂下之人信而仰之也此卦四陰長而二陽消正爲八月之卦而名卦系辭更取他義亦扶陽抑陰之意

又曰自上示下曰觀自下觀上曰觀故卦名之觀去聲而六爻之觀皆平聲【此說亦失之泥】

又曰祭祀無不薦者此是假設來說薦是用事了盥是未用事之初云不薦者言常持得這誠敬如盥之意常在若薦則是用出用出則才畢便過了無復有初意矣

石門梁氏曰盥而不薦設辭以見其潔淸之至而不輕自用耳猶中庸曰不動而敬不言而信聖人未嘗不言不動也而其敬其信則尢在於未言動之時故聖人之禦天下也其政敎之施民固無不化矣而其政敎未施之時所以化民者尢有不言之妙焉蓋其篤恭之極如臨大祭而孚誠之念存於中顒然之容見於外故下民之望之也其信從化服自有不知其然矣

次崖林氏曰盥將以薦豈有不薦之理曰盥而不薦特以明敬常在之意耳盥而不薦就祭祀上說則有孚顒若亦是就祭祀上說爲觀之意則在言表

【辧正】或問伊川以爲灌鬯之初誠意猶存至薦羞之後精意懈怠本義以爲致其潔淸而不輕自用其義不同朱子曰盥只是浣手不是灌鬯伊川承先儒之誤若云薦羞之後誠意懈怠則先王祭祀只是灌鬯之初猶有誠意及薦羞之後皆不成禮矣問若爾則是聖人在上視聴言動皆當爲天下法而不敢輕亦猶祭祀之時致其潔淸而不敢輕用否曰然

問有孚顒若承上文盥而不薦蓋致其潔淸而不輕自用則孚信在中而顒然可仰一說下之人信而仰之二說孰長曰從後說則合得彖傳下觀而化之義問前說似好曰當以彖辭爲定【案本義是以前說爲長今又謂後說合得彖未免自相矛盾實則彖傳之下觀而化乃發明於彖辭之外也】

問觀卦陰盛而不言凶咎曰此卦取義不同蓋陰𨿽盛於下而九五之君乃當正位故只取爲觀於下之義而不取陰盛之象也

愚案觀本陽消之卦以九猶居五故取義於觀瞻而不言陰盛然陽而僅足以觀此猶東周之稱共主天下奉之以虛名而已程傳謂修徳行政爲民瞻仰是無異於盛陽矣玩五上二爻之辭自知其誤

【通論】泉峯龔氏曰易之名卦以陽爲主在陽長之卦固主於陽而言在陰長之卦亦主於陽而言主於陽而言者所以扶陽也此四陰之卦不曰小壯而曰觀也四陽之卦有曰大過四陰之卦有曰小過者何陰可以言過而不可以言壯也然大過之四陽過而居中小過之四陰過而居外亦崇陽抑陰之意

彖曰大觀在上順而巽中正以觀天下觀盥而不薦有孚顒若下觀而化也觀天之神道而四時不忒聖人以神道設敎而天下服矣

【正義】會稽虞氏曰孚信顒有威容貌容止可觀進退可度則下觀其徳而順其化詩曰顒顒卬卬如圭如璋君徳之美也聖人退藏於密以神明其徳故設敎而天下服矣

山陽王氏曰統說觀之爲道不以刑制使物而以觀感化物神則無形者也不見天之使四時而四時不忒不見聖人使百姓而百姓自服也

伊川程子曰五居尊位以剛陽中正之徳爲下所觀其徳甚大故曰大觀在上天道至神故曰神道觀天之運行四時無有差忒則見其神妙惟聖人黙契體其妙用設爲政敎故天下之人涵泳其徳而不知其功鼓舞其化而莫測其用自然仰觀而戴服故曰以神道設敎而天下服矣

龜山楊氏曰古人所以交神而接人其道一主於誠故曰明則有禮樂幽則有鬼神幽明本無二理故所以感之者一聖人以神道設敎所謂神道誠意而已誠意天徳也

漢上朱氏曰祭之初迎屍入廟天子涗手而後酌酒涗謂之盥酌酒獻屍屍得之灌地而祭謂之祼祼之後三獻而薦腥五獻而薦熟謂之薦盥者未祼之時精神專一誠意未散不言之信發而爲順敬之貌顒顒如也故下觀而化莫不有敬順之心也

紫陽朱子曰極言觀之道也四時不忒天之所以爲觀也神道設敎聖人之所以爲觀也

又曰聖人以神道設敎卽是盥而不薦之義

復齋趙氏曰大觀在上統謂二陽中正以觀天下獨舉九五

秋山王氏曰觀示天下之道其誠意精一常如始盥之時則觀感之下莫不從化蓋有不動而敬不言而信之妙

【通論】平庵項氏曰神道者形容觀字也凡有言有事者皆以迹治未可以爲神也觀則不言不動相觀而自化此所以爲神也不察者以爲別有神道是不逹觀義也天不言而四時自不忒此天之神道也聖人恭已無爲而天下服其至敎此聖人之神道也記曰天道至敎聖人至徳味此二言可以知觀道之神矣

艸廬吳氏曰常人以言設敎則有聲音以身設敎則有形迹聖人妙天道於不測其應捷如影響蓋所存者神故所過者化也

【餘論】汴水趙氏曰助祭觀禮者立於庭下惟見沃盥之儀至於奉薦則可望而不可親盥而不薦羣陰在下之義也

象曰風行地上觀先王以省方觀民設敎

【正義】九家易曰風行地上艸木必偃故以省察四方觀視

民俗而設其敎也

劉氏長民曰風行地上無所不至散采萬國之聲詩省察其俗有不同者敎之使同

伊川程子曰風行地上周及庶物爲遊歷周覽之象故先王體之爲省方之禮以觀民俗而設政敎也天子巡省四方觀視民俗設爲政敎如奢則約之以儉儉則示之以禮是也省方觀民也設敎爲民觀也

初六童觀小人無咎君子吝

【正義】伊川程子曰六以陰柔之質居逺於陽是以觀見者淺近如童稚然故曰童觀陽剛中正在上聖賢之君也近之則見其道徳之盛所觀深逺初乃逺之所見不明如童蒙之觀也小人下民也所見昬淺不能識君子之道乃常分也不足謂之過咎若君子而如是則可鄙吝也

平庵項氏曰初六爲下民日用而不知則其常也故無咎君子而不著不察則可羞矣

【通論】山陽王氏曰觀之爲義以所見爲美者也故以近尊

爲尙逺之爲吝

紫陽朱子曰卦以觀示爲義據九五爲主也爻以觀瞻爲義皆觀乎九五也初六陰柔在下不能逺見童觀之象小人之道君子之羞也故其占在小人則無咎君子得之則可羞矣

亭林顧氏曰其在政敎則不能是訓是行以近天子之光而所司者籩豆之事其在學術則不能知類通達以幾大學之道而所習者占畢之文樂師辧乎聲詩故北面而宗祝辧乎宗廟之禮故後屍商祝辧乎喪禮故後主人小人則無咎也有大人之事有小人之事𨿽小道必有可觀者焉致逺恐泥故君子爲之則吝也

象曰初六童觀小人道也

【正義】秋山王氏曰卑下而無逺見在凡民爲可恕在君子

爲可羞

六二闚觀利女貞

【正義】會稽虞氏曰女貞利不淫視也

紫陽朱子曰陰柔居內而觀乎外闚觀之象女子之正也故其占如此

象曰闚觀女貞亦可醜也

【存異】侯氏【行果】曰女正則利君子則丑也

伊川程子曰君子不能觀見剛陽中正之大道而僅闚覘其彷佛𨿽能順從乃同女子之貞亦可羞醜也

兼山郭氏曰男女吉凶不同故恆卦曰婦人吉夫子凶則知利女貞者固爲男之醜也

愚案內卦坤體而二居中其在於觀有闚之象爻系以利女貞而象傳言亦可醜者此言闚觀本不足以爲正也非謂於女則貞而非女則可醜也自侯氏行果始爲君子則丑之說而程朱並同之反復尋繹斷然爲經義之所無矣

六三觀我生進退

【辧正】愚案六三一爻側身羣陰之間而處暗體之極其無能爲善可知以其徳出於順故徘徊瞻望之情多而奮然獨往之勢少觀我生進退我謂陽也言六三𨿽無決然不順於陽之意而惟視陽徳之盛衰以爲進退爻之實義蓋在於此而先儒率以君子之審於去就者當之果爾則聖人當系以無咎悔亡之辭而象傳亦不當僅曰未失道而已此卦舊解中平庵項氏說頗有見學者參之可也

【通論】平庵項氏曰初二爻皆小人之安於下者也故獨論其徳以爲非君子之事而已六三以不正之陰處下卦將革之時遂有窺伺君子之意論其情狀又在上下之交故有進退之象觀以九五爲主六三所稱之我卽九五也

【存疑】衡水孔氏曰三居下體之極是有可進之時又居上體之下復是可退之地逺則不爲童觀近則未爲觀國居止進退之處可以自觀時可進則進時不可則退故曰觀我生進退也

伊川程子曰三居非其位處順之極能順時以進退者也若居當其位則無進退之義也觀我生我之所生謂動作施爲出於己者觀其所生而隨宜進退所以處𨿽非正而未至失道也隨時進退求不失道故無悔吝以能順也

紫陽朱子曰我生我之所行也六三居下之上可進可退故不觀九五而獨觀己所行之通塞以爲進退占者宜自審也

又曰六三之觀我生進退者事君則觀其言聴計從治民則觀其政敎可行膏澤可下可以見自家所施之當否而爲進退

象曰觀我生進退未失道也

【通論】平庵項氏曰觀以四陰逼二陽六三尙用觀以伺之而不敢必進者以陽方中正未失道也象辭指所敵言之而諸儒往往求之於本爻所以未得其說也象辭稱未者觀終當爲剝方長之勢決不但已特未而已非終於不進也

愚案六三懷進退之心而其惡未著未失道卽指六三可也

【存疑】紫陽朱子曰觀己之生而進退以順乎宜故未至於

失道也

六四觀國之光利用賓於王

【正義】伊川程子曰觀莫明於切近五以陽剛中正居尊位聖賢之君也四切近之觀見其道故云觀國之光不指君之身而云國者在人君而言豈止觀其行一身乎當觀天下之政化則人君之道徳可見矣四𨿽陰柔而巽體居正切近於五觀見而能順從者也夫聖明在上則懷抱才徳之人皆願進於朝廷輔戴之以康濟天下四旣觀見人君之徳國家之治光華盛美所宜賓於王朝效其智力上輔於君以施澤天下故云利用賓於王也古者有賢徳之人則人君賓禮之故士之仕進於王朝則謂之賓

【通論】保齋劉氏曰九五大君觀己所爲以儀型天下初去五逺所觀不明如童子二去五逺所觀不明如女子惟四得正而去五近所觀最明故曰觀光賓王蓋諸爻皆就五取義也

愚案臨以下卦二爻爲主餘四爻則因臨起義而命之曰臨者也觀以上卦二爻爲主餘四爻則因觀起義而命之曰觀者也故觀之下四爻不過各以所居之位而言其所見之不同如此耳如闚則以爲闚五觀又以爲觀五亦可謂泥矣

象曰觀國之光尙賓也

【存疑】衡水孔氏曰以居近至尊之道志意慕尙爲王賓也崔氏【憬】曰得位比尊承於王者職在搜國俊賓薦王庭故以進賢爲尙賓也

伊川程子曰尙謂志尙其志意願慕賓於王朝也【此卽孔氏說】

慈湖楊氏曰言其國貴尙賓賢可以進也

愚案尙賓有前數說竊疑尙猶言貴也此釋利字之義言六四巽體柔而知附於剛所謂觀國之光也觀旣至此則惟以賓王爲貴而不可更自引退以終於闇昧也此所謂尙賓也

九五觀我生君子無咎

【正義】紫陽朱子曰九五陽剛中正以居尊位其下四陰仰而觀之君子之象也故戒居此位得此占者當觀己所行必其陽剛中正亦如是焉則得無咎也

又曰九五之觀我生如觀風俗之惡民臣之從違可以見自己所施之善惡

秋山王氏曰五陽剛中正居尊位以觀天下此君子之道也天下皆仰而觀之在五又當觀己之所行必一出於君子之道然後可以立身於無過之地故曰觀我生君子無咎

【辧正】愚案九五位於四陰之上𨿽在下之推戴如故而其勢實孤且危當此之時欲挽未厭之天心非修徳勤政其道無由也觀我生者修徳勤政之謂也君子卽指居五位者言能觀我生則居此位者可以無咎矣有危而勉之之意焉若謂合於君子之道而後無咎及泥於觀民之說而曰天下皆君子而後無咎以文義考之恐未必然

【通論】平庵項氏曰觀本是小人逐君子之卦但以九五中正在上羣陰仰而觀之故聖人取以爲小人觀君子之象象𨿽如此勢實漸危故五上二爻皆曰君子無咎言君子方危能如九五之居中履正能如上九之謹身在外僅可無咎耳不然則九五建中正以觀天下𨿽元吉大亨可也豈止無咎而已哉明二陽向消故道大而福小也此卽唐武宗之時內而宦者外而牛黨之徙皆欲攻李徳裕者也但以武宗剛明在位故仰視而不敢動一日事變萬事去矣

石門梁氏曰聖人於卦取大觀之義而於四陰爻則不言陰之害陽而但言陰之仰於陽然自五言之則陰之盛長陽不可以不愼也故九五之爻辭曰觀我生君子無咎若自失其道則在下之陰皆吾之害也能無咎乎

【存疑】衡水孔氏曰九五居尊爲觀之主四海之內由我而化我敎化善則天下有君子之風敎化不善則天下著小人之俗故觀民以察我道有君子之風者則無咎也

【正義】伊川程子曰九五居人君之位時之治亂俗之美惡系乎已而已觀己之生若天下之俗皆君子矣則是己之所以爲政化善也乃無咎矣若天下之俗未合君子之道則是己之所爲政治未善不能免於咎也

象曰觀我生觀民也

【正義】伊川程子曰我生出於己者人君欲觀己之施爲善否當觀於民民俗善則政化善也王弼云觀民以察己之道是也

紫陽朱子曰此夫子以義言之明人君觀己所行不但一身之得失又當觀民徳之善否以自省察也

【通論】平庵項氏曰五爲一卦之主以中正觀天下爲天下之所尊仰凡言我者皆指五也卦以四陰進逼二陽初稚二貞未有陵陽之勢六三不正之小人其志剛躁將進而逼陽以成四陰之勢者也特以九五中正尙未失道故未敢遽進方觀九五之所爲以爲進退故象曰觀我生進退未失道也爲九五者知其如此則當自觀我之所生以爲休咎之決民向之則我爲君子民背之則我非君子也故象曰觀我生觀民也民卽在下之眾陰也

上九觀其生君子無咎

【正義】紫陽朱子曰上九陽剛居尊位之上𨿽不當事任而亦爲下所觀故其戒辭略與五同但以我爲其小有主賓之異耳

平庵項氏曰上九當剝之時在卦之外無民無位小人之進退下民之向背皆不由己但謹視其身思自免咎而已非卦之主故但稱其生此卽剝之君子觀象之時也陰進則滅陽而爲坤陰不進則陽存而爲碩果道之興廢皆未可知故象曰觀其生志未平也

潛室陳氏曰上九𨿽無位亦下之所觀瞻故亦當自觀其所行但避九五不得稱我猶若他人之辭耳

【通論】愚案此卦下四爻之觀觀人者也上二爻之觀自觀者也九五得位居尊故我之上九身在事外故其之皆自觀也五之自觀在政敎故曰觀民上之自觀在徳業故曰志未平王輔嗣以觀其生爲爲民所觀失之矣

象曰觀其生志未平也

【正義】紫陽朱子曰志未平言𨿽不得位未可忘戒懼也

大易擇言卷十一

欽定四庫全書

大易擇言卷十二

上元程廷祚撰

【震下離上】

噬嗑亨利用獄

【正義】資州李氏曰頤中有物曰噬嗑謂九四也四在頤中齧而後亨故利用獄也【此以噬嗑俱爲齧義說勝後儒】

伊川程子曰噬齧也嗑合也口中有物間之齧而後合之也卦上下二剛爻而中柔外剛中虛人頤口之象也中虛之中又一剛爻爲頤中有物之象口中有物則隔其上下不得嗑必齧之則得嗑故爲噬嗑噬嗑亨卦自有亨義也天下之事所以不得亨者以有間也噬而嗑之則亨通矣利用獄噬而嗑之之道宜用刑獄也天下之間非刑獄何以去之不云利用刑而云利用獄者卦有明照之象利於察獄也獄者所以究治情僞得其情則知爲間之道然後可以設防與致刑也

紫陽朱子曰噬齧也嗑合也物有間者齧而合之也爲卦上下兩陽而中虛頤口之象九四一陽間於其中必齧之而後合故爲噬嗑其占當得亨通者有間故不通齧之而合則亨通矣又三陰三陽剛柔中半下動上明下雷上電柔上行以至於五而得其中𨿽不當位而利用獄蓋治獄之道惟威與明而得其中之爲貴故筮得之者有其徳則應其占也

【辧正】愚案噬者齒之自上而下嗑者齒之自下而上二用全而口乃能以齧物噬嗑之義齧盡之矣且獨言噬而嗑亦在其中故爻辭言噬而不言嗑也後之解者泥於序卦動曰嗑而合之以噬爲齧以嗑爲齧之而得其合其說𨿽無害於大義而頗覺支離

彖曰頤中有物曰噬嗑噬嗑而亨剛柔分動而明雷電合而章柔得中而上行𨿽不當位利用獄也

【正義】山陽王氏曰凡言上行皆所之在貴也

崔氏【憬】曰物在頤中隔其上下因齧而合乃得其亨焉以諭人於上下之間有亂羣者當用刑去之故言利用獄

伊川程子曰有物間於頤中則爲害噬而嗑之乃亨通也故云噬嗑而亨剛柔分動而明雷電合而章以卦才言也剛爻與柔爻相間剛柔分而不相雜爲明辧之象明辧察獄之本也下震上離其動而明也雷震而電耀相須並見合而章也照與威並行用獄之道也能照則無所隱情有威則莫敢不畏上旣以二象言其動而明故復言威照並用之意上行謂居尊位𨿽不當位謂以柔居五而利於用獄者治獄之道全剛則傷於嚴暴過柔則失於寛縱五爲用獄之主以柔處剛而得中得用獄之宜也

愚案頤中有物則頑梗未化而不得其亨矣於是威斷之用行而刑罰之事起所謂噬嗑而亨也剛柔分動而明下震上離各著其能此以卦體之分而言也雷電合而章內動外明相濟爲用此以卦象之合而言也【分合對言宜如此看】柔得中而上行謂離體在上光明而位乎尊也震而在下離而在上非剛柔之定體所宜故謂之不當位𨿽不當位以柔而得中故利用獄也噬嗑晉睽鼎四卦皆言柔之上行亦皆離也而噬嗑獨言不當位其指剛上柔下之定體而論無疑猶未濟之不當位也若晉睽鼎則上下俱柔卦矣

【通論】䢐徠石氏曰大凡柔則言上行剛則言來柔下剛上定體也剛來如訟無妄渙等剛體本在上而來下上行如晉睽鼎噬嗑等柔體本在下今居五位爲上行【此說論上行則是論來則未必然】

問易中言剛柔分兩處一是噬嗑一是節此頗難解朱子曰據某所見只是一卦三陰三陽謂之剛柔分分猶均也又問易中三陰三陽卦多獨於此言之何也曰偶於此言之其他卦別有義又曰剛柔分語意與日夜分同【案下剛上柔或上剛下柔之卦皆可謂之剛柔分】

【餘論】漢上朱氏曰六五柔中不當位也施於用獄無若柔中之爲利蓋人君止於仁不以明斷稱以臯陶寜失不經曾子哀矜而勿喜之言觀之則不在明斷審矣

象曰雷電噬嗑先王以明罰勅法

【正義】南陽宋氏曰用刑之道威明相兼若威而不明恐致淫濫明而無威不能伏物故須雷電並合而噬嗑備

侯氏【行果】曰雷所以動物電所以照物雷電震照則萬物不能懷邪故先王則之明罰勅法以示萬物也

伊川程子曰電明而雷威先王觀雷電之象法其明與威以明其刑罰勅其法令明事理而爲之防者也

【辧正】中溪張氏曰蔡邕石經本作電雷

【通論】進齋徐氏曰明罰者所以示民而使之知所避勅法者所以防民而使之知所畏此先王忠厚之意也未至折獄致刑處故與丰象異

敬軒薛氏曰噬嗑賁丰旅四卦論用刑皆離火之用以是見用法貴乎明噬嗑丰以火雷雷火交互爲體用法貴乎威明並濟賁旅以山火火山交互爲體用法貴乎明愼並用

虛齋蔡氏曰先王以明罰勅法此以立法言故曰先王若丰折獄致刑以用法言則曰君子矣

初九屨校滅趾無咎

【正義】山陽王氏曰居無位之地以處刑初受刑而非治刑者也凡過之所始必始於防而後至於著罰之所始必始於薄而後至於誅過輕戮薄故屨校滅趾桎其行也足懲而已故不重也過而不攺乃謂之過小懲大誡乃得其福故無咎也

紫陽朱子曰初上無位爲受刑之象中四爻爲用刑之象初在卦始罪薄過小又在卦下故爲屨校滅趾之象止惡於初故得無咎占者小傷而無咎也

石澗兪氏曰校獄具也初在下趾象也滅沒而不見也以剛物加於著屨之足而沒其趾故曰屨校滅趾懲之於小戒之於初則不進於惡故無咎【案孔氏頴達亦訓滅爲沒】

鳳阿姜氏曰滅沒也言屨校於足而遮沒其趾非傷滅其趾之謂也

象曰屨校滅趾不行也

【正義】山陽王氏曰過止於此

伊川程子曰屨校而滅傷其趾則知懲誡而不敢長其惡故云不行也古人制刑有小罪則校其趾蓋取禁止其行使不進於惡也

六二噬膚滅鼻無咎

【辧正】愚案膚者浮軟之物以諭惡之未實者噬膚而至於滅鼻恐惡之藏伏於隱防而深入以窮其所起之端不欲使其復萌也如此則用獄之道得矣故無咎舊說似失其防且於象之乘剛亦多不得其解

【存疑】衡水孔氏曰六二處中得位是用刑者膚是柔脆之物以諭服罪受刑之人也乘剛而刑未盡順噬過其分故至滅鼻言用刑太深也刑中其理故無咎

伊川程子曰二居中得正是用刑得其中正也用刑得其中正則罪惡者易服故取噬膚爲象滅沒也深入至沒其鼻也二以中正之道其刑易服然乘初剛是用刑於剛彊之人刑剛彊之人必須深痛故至滅鼻而無咎也

紫陽朱子曰祭有膚鼎蓋肉之柔脆噬而易嗑者六二中正故其所治如噬膚之易然以柔乘剛故𨿽甚易亦不免於傷滅其鼻占者𨿽傷而終無咎也

象曰噬膚滅鼻乘剛也

【辧正】愚案剛爲天徳柔出其上謂之乘剛多於震之中爻之者以震初爻得幹之最先尢爲天徳之至者也此言六二噬膚滅鼻不肯約略治之而必深求焉者以其人之乘剛而不知有天徳故也舊說誤矣【前已見屯二】

【存疑】衡水孔氏曰乘剛者釋噬膚滅鼻之義以其乘剛故

用刑深也

伊川程子曰乘剛乃用刑於剛彊之人不得不深嚴也

六三噬臘肉遇毒小吝無咎

【正義】山陽王氏曰噬諭刑人臘諭不服毒諭怨生

伊川程子曰三居下之上用刑者也六三處不當位而刑於人則人不服而怨懟悖犯之如噬齧幹臘堅韌之物而遇毒惡之味反傷於口也用刑而人不服反致怨傷是可鄙吝也然當噬嗑之時用刑非爲不當也故𨿽可吝而亦小噬而嗑之非有咎也

紫陽朱子曰臘肉謂獸臘全體骨而爲之者堅韌之物也陰柔不中正治人而人不服爲噬臘遇毒之象占𨿽小吝然時當噬嗑於義爲無咎也

象曰遇毒位不當也

【辧正】

折中曰案此亦借爻位之不當以明其所處之難爾非其所行有不當也若所行有不當則施之刑獄其失大矣安得無咎又豈獨小吝而已乎

九四噬幹胏得金矢利艱貞吉

【正義】吳郡陸氏曰金矢者剛直也噬胏𨿽難終得申其剛

直也

伊川程子曰九四居近君之位當噬嗑之任者也四已過中是其間愈大而用刑愈深也故云噬幹胏胏肉之有聨骨者幹肉而兼骨至堅難噬者也噬至堅而得金矢金取剛矢取直九四陽徳爲得剛直之道𨿽用剛直之道利在克艱其事而貞固其守則吉也九四剛而明體陽而居柔剛明則傷於果故戒以知難居柔則守不固故戒以堅貞剛而不貞者有矣凡失剛者皆不貞也在噬嗑四最爲善

【通論】龜山楊氏曰九四合一卦言之則爲間者以爻言則居近君之位任除間之責者也易之取象不同類如此

童溪王氏曰以一卦言之則九四頤中之物也所以爲彊梗者也以六爻言之則九四剛直之才也所以去彊梗者也肉之附骨者謂之胏而又幹焉亦最難噬者也然三之於臘肉則遇毒而四之於幹胏則無是患者剛柔之才異也

建安丘氏曰噬嗑惟四五兩爻能盡治獄之道彖以五之柔爲主故曰柔得中而上行𨿽不當位利用獄也利用之言獨歸之五而他爻不與焉爻以四之剛爲主故曰噬幹胏得金矢利艱貞吉吉之言獨歸之四而他爻謂之無咎也主柔而言以仁爲治獄之本主剛而言以威爲治獄之用仁以寓其哀矜威以懲其姦慝剛柔疊用畏愛兼施治獄之道得矣

【存疑】紫陽朱子曰周禮獄訟入鈞金束矢而後聽之九四以剛居柔得用刑之道故有此象言所噬愈堅而得聴訟之宜也【金矢解與諸家異】

象曰利艱貞吉未光也

【正義】伊川程子曰凡言未光其道未光大也戒於利艱貞

蓋其所不足也不得中正故也

愚案四初交離體而阻於羣陰之間故言未光得金矢而利艱貞也

六五噬幹肉得黃金貞厲無咎

【正義】紫陽朱子曰噬幹肉難於膚而易於臘胏者也六五柔順而中以居尊位用刑於人人無不服故有此象然必貞厲乃得無咎亦戒占者之辭也

愚案幹肉以諭獄之已成者黃金以諭中實之情治獄而獲其情五之明爲之也然有明而恃之亦非盡善之道故又曰貞厲無咎程以得黃金爲得九四之剛以爲助恐未必然

【通論】語類問九四利艱貞六五貞厲皆有艱難正固危懼之意故皆爲戒占者之辭朱子曰亦是爻中原自有此道理大抵才是治人彼必爲敵不是易事故𨿽是時位卦徳得用刑之宜亦須以艱難正固處之

【餘論】西溪李氏曰九四以剛噬六五以柔噬以剛噬者有司執法之公以柔噬者人君不忍之仁也

谷氏拙侯曰四先艱而後貞者先以艱難存心而後出入罔不得其正此獄未成之前詳審之法人臣以執法爲道也五先貞而後厲者𨿽出入無不得正而猶以危厲惕其心此獄旣成之後欽卹之仁人君以好生爲徳也

象曰貞厲無咎得當也

【正義】伊川程子曰所以能無咎者以所爲得其當也所謂

當居中用剛而能守正慮危也

汴水趙氏曰釋彖言不當位此言得當者釋彖以位言此以事言六五以柔用獄行以正厲其無咎者得用獄之當者也

上九何校滅耳凶

【正義】伊川程子曰上過乎尊位無位者也故爲受刑者居卦之終是其間大噬之極也系辭所謂惡積而不可揜罪大而不可解者也故何校而滅其耳凶可知矣何負也謂在頸也

紫陽朱子曰何負也過極之陽在卦之上惡極罪大凶之道也故其象占如此

【辧正】白雲郭氏曰初上滅字或以爲刑獨孔氏訓沒屨校桎其足桎大而滅趾何校械其首械大而沒耳也或以滅耳爲刵滅鼻爲劓滅趾爲剕書注劓刵輕刑呂刑剕辟爲重故漢斬趾同於棄市方初九小刑固不當斷趾上九罪大復不當輕刑以是知三者言滅皆非刑也

象曰何校滅耳聰不明也

【正義】伊川程子曰人之聾暗不悟積其罪惡以至於極古人制法罪之大者何之以校爲其無所聞知積成其惡故以校而滅傷其耳誡聰之不明也

紫陽朱子曰滅耳蓋罪其聴之不聰也若能審聴而早圖之則無此凶矣

次崖林氏曰聰字單言則包明與明並言則聰又爲體而明爲用

【離下艮上】

賁亨小利有攸往

【正義】伊川程子曰賁者飾也爲卦山下有火山者艸木百物之所聚也下有火則照見其上艸木品彚皆被其光彩有賁飾之象故爲賁也有飾而後能亨故曰無本不立無文不行有實而加飾則可以亨矣文飾之道可增其光彩故能小利於進也

紫陽朱子曰賁飾也卦內離而外艮有文明而各得其分之象故爲賁占者以其柔來文剛陽得陰助而離明於內故爲亨以其剛上文柔而艮止於外故小利有攸往

秋山王氏曰徒質則不能亨質而有文以加飾之則可亨故曰賁亨然文盛則實必衰茍専尙文以往則流故曰小利有攸往小者謂不可太過以滅其質也

石門梁氏曰賁者文飾之道也有質而加之文斯可亨矣朝廷文之以儀制而亨焉賓主文之以禮貌而亨焉家人文之以倫序而亨焉官府文之以教令而亨焉推之事物凡有質者無不待於文也文則無不亨也然旣亨矣而曰小利有攸往何也文飾之道但加之文采耳非欲變其實也故文之過盛非所利也但小利於有往而已矣世之不知本者或忘其當務之急而屑屑焉於文飾𨿽欲其亨亦安得而亨乎

張氏彥陵曰離徳文明莫掩則無徑情直行之獘行之可通故亨艮徳止而不過又有不盡飾之象焉故用文者亦但可少有所飾不可務爲盡飾以戕其本眞故曰小利有攸往

彖曰賁亨柔來而文剛故亨分剛上而文柔故小利有攸往天文也文明以止人文也觀乎天文以察時變觀乎人文以化成天下

【正義】新蔡幹氏曰四時之變懸乎日月聖人之化成乎文章觀日月而要其會通觀文明而化成天下

伊川程子曰卦爲賁飾之象以上下二體剛柔交相爲文飾也下體本幹柔來文其中而爲離上體本坤剛往文其上而爲艮乃爲山下有火止於文明而成賁也天下之事無飾不行柔來而文剛故亨實由飾而能亨也分剛上而文柔賁飾之道非能增其實也但加之文彩耳故小利有攸往亨者亨通也往者加進也二卦之變共成賁義而彖分言上下各主一事者蓋離明足以致亨文柔又能小進也天文也文明以止人文也此承上文言陰陽剛柔相文者天之文也止於文明者人之文也天文謂日月星辰之錯列寒暑陰陽之大變觀其運行以察四時之遷攺也人文人理之倫序觀人文以教化天下成其禮俗乃聖人用賁之道也

紫陽朱子曰卦名下亨字疑衍剛柔之交自然之象故曰天文先儒說天文上當有剛柔交錯四字理或然也止謂各得其分

潛齋胡氏曰君臣父子兄弟夫婦朋友粲然有禮以相接者文之明也截然有分以相守者文之止也是以卦中離明而艮止者也

雲峯胡氏曰柔來而文剛是以剛爲主也剛往文柔必曰分剛上而文柔者亦以剛爲主也故本義於柔文剛則曰陽得陰助於剛文柔而不曰陰得陽助蓋一陰下而爲離則陰爲陽之助而明於內一陽上而爲艮則陽爲陰之主而止於外是知皆以剛爲主也

張氏彥陵曰柔來文剛是當質勝之餘而以文濟之剛上文柔是當文勝之後而以質救之二者皆以質爲主

何氏子曰剛爲質柔爲文柔來文剛是本先立矣而文行焉故亨分剛上而文柔者非以剛爲文也分剛畫居上而柔始得成其文不然無質之文非文已

折中曰案亨與小利有攸往皆指文而言之故柔來而文剛者見剛當以文濟之而後可通也剛上文柔者見柔當以剛節之而柔之道不可純用以行也何氏張氏質文之說極明○又案剛上文柔而曰分者本於內之誠實以爲節文之則乃是由中而分出者故曰分也

愚案無本不立無文不行內卦以剛爲本而柔文之此有忠信之心而行禮也外卦以柔爲本而剛文之此禮旣行而猶歸之於忠信也以剛爲本故言亨以柔爲本故言小利有攸往此謂本之當重而文之不可徒行也體象以回環見意○分字之說折中不可易矣

【辧正】伊川程子曰剛上柔下損上益下謂剛居上柔在下損於上益於下據成卦而言非謂就卦中升降也如訟無妄云剛來豈自上體而來也凡以柔居五者皆云柔進而上行柔居下者也乃居尊位是進而上也非謂自下體而上也卦之變皆自乾坤先儒不達故謂賁本是泰卦豈有乾坤重而爲泰又由泰而變之理下離本乾中爻變而成離上艮本坤上爻變而成艮離在內故云柔來艮在上故云剛上非自下體而上也乾坤變而爲六子八卦重而爲六十四皆由乾坤之變也

東坡蘇氏曰易有剛柔往來上下相易之說而其最著者賁之彖也故學者沿是爭推其所從變曰泰變爲賁此大惑也凡易之所謂剛柔往來相易者皆本諸乾坤也乾施一陽於坤以化其一陰而生三子凡三子之卦有言剛來者明此本坤也而乾來化之坤施一陰於幹以化其一陽而生三女凡三女之卦有言柔來者明此本乾也而坤來化之非是卦也則無是言也

童溪王氏曰夫賁之所以亨者以六二之柔來而文初九九三之剛故也離本乾體也坤再索於乾以成離故曰柔來而文剛此非世儒所謂坤之上六來居二位也所謂小利有攸往者分上九之剛上而文六四六五之柔故也艮本坤體也乾三索於坤以成艮故曰分剛上而文柔此非世儒所謂幹之九二之剛往居上位也

息齋余氏曰本義說卦變専取兩爻相比而相易故多失正意賁與渙其最著者要當隨地而觀耳至於損益亦是卦變以其不可用相比相易之例遂止曰卦體疑皆未當也

愚案內卦離本剛體柔來而文其中爻外卦艮本柔體剛分而文其上爻此皆據成卦之象而言非其固有則謂之來不必言來自外卦亦不必言來自坤也由此而去則謂之分不必言分自內卦亦不必言分自幹也自荀虞諸先儒求柔來剛上之義而不得始謂泰變爲賁初無義理程子以下以剛柔専主榦坤稍爲近正至本義又爲自損與旣濟而來之說余氏議之當矣

象曰山下有火賁君子以明庶政無敢折獄

【正義】山陽王氏曰處賁之時止物以文明不可以威刑故

君子以明庶政而無敢折獄

伊川程子曰山者艸木百物之所聚生也火在其下而上照庶類皆被其光明爲賁飾之象也君子觀山下有火明照之象以修明其庶政成文明之治而無敢果於折獄也折獄者人君之所致愼也豈可恃其明而輕自用乎乃聖人之用心也爲戒深矣象之所取惟以山下有火明照庶物以用明爲戒而賁亦自有無敢折獄之義折獄者専用情實有文飾則沒其情矣故無敢用文以折獄也

紫陽朱子曰山下有火明不及逺明庶政事之小者折獄事之大者內離明而外艮止故取象如此

節齋蔡氏曰有山之材而照之以火則光彩外著賁之象也明庶政離明象政者治之具所當文飾也無敢折獄艮止象折獄貴乎情實賁則文飾而沒其情矣

【通論】紫陽朱子曰此與旅卦都說刑獄事但爭艮與離之在內外故其說相反止在外明在內故明政而不敢折獄止在內明在外故明謹用刑而不敢畱獄如今州縣治獄禁勘審覆自有許多節次過乎此而不決便是畱獄不及乎此而決便是敢於折獄尙書要囚至於旬時他須有許多時日與周禮秋官同意

何氏子曰呂刑曰非佞折獄惟良折獄茍恃其明察而緣飾以沒其情民且有含寃矣故言刻覈者曰深文言鍛鏈者曰文致法曰文网弄法者曰舞文治獄之多寃未有不起於文者此皆敢心誤之也

初九賁其趾捨車而徒

【正義】伊川程子曰初九以剛陽居明體而處下君子有剛明之徳而在下者也君子在無位之地無所施於天下惟自賁飾其所行而已趾取在下而所以行也君子修飾之道正其所行守節處義其行不茍義或不當則捨車輿而寜徒行眾人之所羞而君子以爲賁也

紫陽朱子曰剛徳明體自賁於下爲捨非道之車而安於徒步之象占者自處當如是也

象曰捨車而徒義弗乘也

【正義】紫陽朱子曰君子之取捨決於義而已

六二賁其須

【正義】漢上朱氏曰毛在頤曰須在口曰髭在頰曰髯三至上有頤體二在頤下須之象二三剛柔相賁賁其須也夫文不虛生須生於頤須所以賁其頤也

紫陽朱子曰二以陰柔居中正以陽剛而得正皆無應與故二附三而動有賁之象占者宜從上之陽剛而動也

石澗兪氏曰二三相賁柔來文剛故亨文當從質非質則不能自飾陰必從陽非陽則不能自進六二純柔必待九三之動而後動故曰賁其須

蔣氏仁敬曰六以二居中故有賁須之象須於人身無損益於軀體但可爲儀表之飾周旋揖讓進退低昻皆隨面貌而動使人儀舉者文采容止可觀故象曰與上興也

何氏子曰須陰血之形而柔所以文剛者然陰柔不能自動必附麗於陽如須𨿽有美必附麗於頤也大抵剛爲質柔爲文文不附質焉得爲文故二必賁其須以從三五必賁於丘園以從上聖人右質左文之意於此可見

【存疑】兼山郭氏曰安定先生謂須待也君子之道不可以躁進也蓋上下相文之時六二以文明而麗乎下柔順中正無私無應靜而有待物必有致飾者夫待而後應與上同興夫何咎焉不曰吉凶初無失得故也

象曰賁其須與上興也

【正義】侯氏【行果】曰自三至上有頤之象二在頤下須之象也上承於三與之同徳可相與而興起也

【通論】梅巖袁氏曰陰不能以自明也得陽而後明柔不能以自立也得剛而後立下不能以自興也得上而後興

九三賁如濡如永貞吉

【正義】紫陽朱子曰一陽居二陰之間得其賁而潤澤者也

然不可溺於所安故有永貞之戒

石澗兪氏曰九三處六二六四之間故曰賁如濡如文過則質喪質喪則文獘要當永久以剛正之徳固守則吉

雪松潘氏曰三本剛正特慮其爲二陰所陷溺未免有滅質之患故有永貞之戒

何氏子曰以一剛介二柔之間賁之盛者也曰濡如者猶詩言六轡如濡謂所飾之文采鮮澤也然受物之飾恐爲物溺故戒之曰永貞吉長守其陽剛之正而不爲陰柔所溺則不至以文滅質矣

愚案九三居離體之極戒以永貞防其文勝也諸家謂恐爲二陰所陷溺意指稍晦其所由來蓋自互坎之說矣

【餘論】伊川程子曰三處文明之極與二四二陰間處相賁賁之盛者也故云賁如如釋助也賁飾之盛光彩潤澤故云濡如永貞吉三與二四非正應相比而成相賁故戒以常永貞正賁者飾也賁飾之事難乎常也故永貞則吉

象曰永貞之吉終莫之陵也

【辧正】愚案陵者勝也言九三不使文勝於質故文亦終不得而勝之此其所以吉也以爲陵侮之陵未敢謂然

【存疑】伊川程子曰飾而不常且非正人所陵侮也故戒能永貞則吉也其賁旣常而正誰能陵之乎

節齋蔡氏曰陵侮也三能永貞則二柔𨿽比已而濡如然終莫之陵侮而不至陷溺也

六四賁如皤如白馬翰如匪寇婚媾

【正義】紫陽朱子曰六四白馬翰如言此爻無所賁飾其馬

亦白也言無飾之象如此

石澗兪氏曰髮白爲皤馬白爲翰禮記云商人尙白戎事乘翰鄭氏注云翰馬白色也四當賁道之變文返於質故其象如此

石門梁氏曰六四在離明之外爲艮止之始乃賁之盛極而當反質素之時也故云賁如皤如夫初之舍車爲在下而無所乘故也四在九三之上則有所乘矣故云白馬翰如人旣質素則馬亦白也

折中曰案程沿注疏之說本義又沿程之說皆以爲初四相賁而爲三所隔故未得其賁而皤然也然朱子語類以無飾言之則已自攺其說矣故以後諸儒皆以皤白爲崇素返質之義實於卦意爲合

【通論】愚案外卦以艮止爲徳大槪主於崇素返質之意然四五上三爻亦各有其義蘊不得漫然而皆以爲白賁以爲無飾也蓋九三文勝於質而六四則質勝於文質勝者見爲朴略闇淡則可而豈得謂之無飾乎皤如翰如皆言其有飾而若無也六五爲用儉而得其中上則惟存忠信誠慤之心以爲文飾之本而已此三爻之別也○易言匪寇婚媾者三各有其義屯之六二言不可安於非類而當求其嘉耦也睽之上九言喜懼疑信之莫定也此爻之義蓋以文少質多人所難近然能相與以篤實則非所以爲害匪寇也且中心相好之至婚媾也宜如是解然舊說無及此者姑以待學者之審擇焉

【存疑】山陽王氏曰有應在初而閡於三爲已寇𨿽二志相感不獲通亨欲靜則疑初之應欲進則懼三之難故或飾或素內懷疑懼也

伊川程子曰四與初爲正應相賁者也本當賁如而爲三所隔故不獲相賁而皤如皤白也未獲賁也馬在下而動者也未獲相賁故云白馬其從正應之志如飛故云翰如匪爲九三之寇讐所隔則婚媾遂其相親矣己之所乘與動於下者馬之象也初四正應終必獲親第始爲其間隔耳

紫陽朱子曰皤白也馬人所乘人白則馬亦白矣四與初相賁者乃爲九三所隔而不得遂故皤如而其往求之心如飛翰之疾也然九三剛正非爲寇者也乃求婚媾耳故其象如此

象曰六四當位疑也匪寇婚媾終無尢也

【存疑】伊川程子曰四與初相逺而三介於其間是所當之位爲可疑也𨿽爲三寇讐所隔未得親於婚媾然其正應理直義勝終必得合故云終無尢也尢怨也終得相賁故無怨尢也

漢上朱氏曰純白無僞誰能間之始疑而終合故曰終無尢也

紫陽朱子曰當位疑謂所間之位可疑也終無尢謂若守正而不與亦無他患也

愚案不言皤如翰如而特目六四者蓋卦至此爻乃天下尙文之時而四獨崇質其曰當位疑者疑其不合於時宜也猶言居今之世而爲此事也然而四之所執則是故以終無尢明之舊解似誤

六五賁於丘園束帛戔戔吝終吉

【正義】紫陽朱子曰六五柔中爲賁之主惇本上實得賁之道故有丘園之象然陰性吝嗇故有束帛戔戔之象束帛薄物戔戔淺小之意人而如此𨿽可羞吝然禮奢寜儉故得終吉

雲峯胡氏曰不賁於市朝而賁於丘園惇本也束帛戔戔尙實也

【辧正】語類問賁於丘園安定作惇本說朱子曰某之意正要如此或以戔戔爲盛多之貌非也戔戔者淺小之意所以下文云吝終吉吝者𨿽不好看然終卻吉

又曰賁於丘園束帛戔戔是个務農尙儉戔戔是狹小不足之意以字義考之從水則爲淺從貝則爲賤從金則爲錢六五居尊位卻如此惇本尙儉便似吝嗇如衛文公漢文帝𨿽是吝卻終吉此在賁卦有反本之意

【存疑】潁川荀氏曰賁飾丘陵以爲園圃隱士之象也五爲王位體中履和勤賢之主尊道之君也故曰賁於丘園束帛戔戔君臣失正故吝能以中和飾上成功故終吉而有喜也

【存異】伊川程子曰丘園謂在外而近者指上九也六五𨿽居君位而陰柔之才不足自守與上之剛陽相比而志從焉賁於丘園也戔戔剪裁分裂之狀帛未用則束之故謂之束帛及其制爲衣服必剪裁分裂戔戔然束帛諭六五本質戔戔謂受人剪制而成用也

愚案先儒解此爻多以爲禮賢聘士之義如荀氏之說是也自輔嗣注易不用此說故孔仲達謂爻象無待士之文此乃普論爲國之道不尙華侈而貴儉約此安定之說之所本也外卦以艮止爲徳而在於賁自宜以返本崇儉爲正義王孔以前之解可不必用至程尢爲艱曲朱子駁之當矣

象曰六五之吉有喜也

【正義】方氏孟旋曰於文勝之時而爲丘園之賁豈不甚可

喜乎非自喜也爲世道喜也

【通論】

折中曰案於五位多言有慶慶大而喜小也此爻居尊而返朴崇儉亦可以易俗移風而但曰有喜者且就一身無過言爾如無妄五損四兌四之例皆以無疾爲喜若推其用則化成天下慶在其中矣

上九白賁無咎

【正義】紫陽朱子曰賁極反本復於無色善補過矣故其象

占如此

秋山王氏曰上以陽剛爲成卦之主居艮止之極當賁道之終止文之流於終終則返而質矣故賁道成而無獘無獘故無咎

梅邊熊氏曰白賁云者終歸於無所飾也賁之取義始則因天下之質而飾之以文終則反天下之文而歸之於質

【通論】語類問如本義說六五上九兩爻卻是賁極反本之意朱子曰六五已有反本之漸故曰賁於丘園束帛戔戔至上九白賁則反本而復於無飾矣蓋皆賁極之象也【案外卦三爻皆主返本而有淺深非至六五始返本也】

進齋徐氏曰內三爻離體以文明爲賁初賁其趾二賁其須三濡如皆有所設飾也外三爻艮體以篤實爲賁四皤如五丘園上白賁皆尙質素無假外飾故曰賁無色也

雲峯胡氏曰賁上卦言白馬言束帛戔戔終言白賁雜卦曰賁無色也可謂一言以蔽之矣

象曰白賁無咎上得志也

【通論】平庵項氏曰六二柔來而文剛主內卦之文者也內卦以文爲文故曰賁其須須之麗於身最爲虛文也然陽气不盛不足以賁其須故曰與上興也上九分剛上而文柔主外卦之文者也外卦以質爲文故曰白賁白本非所以文也然文之初興必自質始則白固在眾采之先文之旣極必以質終則白又在眾采之後是以白者賁之所成終而所成始也故曰上得志也以其在卦之終主賁之成是以得遂其篤實之志深明質之與文未嘗相悖故言無咎蓋行與時違疑於有咎也

愚案得志之說項氏得之

大易擇言卷十二﹤經部﹐易類﹐大易擇言﹥

欽定四庫全書

大易擇言卷十三

上元程廷祚撰

【坤下艮上】

剝不利有攸往

【正義】北海鄭氏曰陰气侵陽上至於五萬物零落故謂之剝也五陰一陽小人極盛君子不可有所之故不利有攸往也

伊川程子曰剝者羣陰長盛消剝於陽之時眾小人剝喪於君子故君子不利有所往惟當巽言晦迹隨時消息以免小人之害也

紫陽朱子曰剝落也五陰在下而方生一陽在上而將盡陰盛長而陽消落也陰盛陽衰小人壯而君子病又內坤而外艮有順時而止之象故占得之者不可有所往也

【餘論】艸廬吳氏曰以卦體而�陰長已至於五僅存一陽再往則並一陽消之矣故不宜有往以占者而言則小人極盛之時當順時而止不可以有所往也【案此與熊氏說𨿽非正義亦理之所有故存之】

梅邊熊氏曰不利有攸往爲上九君子謀也然諸陰爻多凶亦豈小人之利哉君子於此時當順時而止以待得輿之日小人當以貞自守不宜進迫於君子以自取剝廬之禍是小人亦不利有攸往也

彖曰剝剝也柔變剛也不利有攸往小人長也順而止之觀象也君子尙消息盈虛天行也

【正義】伊川程子曰剝剝也謂剝落也柔變剛也柔長而剛變也陰小人之道方長盛而剝消於陽故君子不利有所往也卦有順止之象乃處剝之道君子當觀而體之理有消衰有息長有盈滿有虛損順之則吉逆之則凶君子隨時惇尙所以事天也

【通綸】陳氏隆山曰夬彖曰剛決柔而剝曰柔變剛何也君子之去小人聲其罪與天下共棄之名正言順故曰決小人之欲去君子辭不順理不直必萋菲浸潤以侵蝕之故曰變一字之間君子小人之情狀皦然矣

雲峯胡氏曰凡卦畫皆象也皆當觀也於剝獨言之者爲處變君子言也消息盈虛四字皆爲陽言復者陽之息姤者陽之消幹者陽之盈坤者陽之虛剝五陰而一陽則陽之消而至於虛者也其變也大矣然亦天行也故剝曰天行復亦曰天行

象曰山附於地剝上以厚下安宅

【正義】衡水孔氏曰上以厚下安宅者剝之爲義從下而起故在上之人當須丰厚於下安物之居以防於剝也

劉氏長民曰山以地爲基厚其地則山保其髙君以民爲本厚其下則君安於上

涑水司馬氏曰基薄則墻頽下薄則上危故君子厚其下者所以自安其居也

伊川程子曰上謂人君與居人上者觀剝之象而厚固其下以安其居也下者上之本未有基本固而能剝者也故上之剝必自下下剝則上危矣爲人上者知理之如是則安養人民以厚其本乃所以安其居也書曰民惟邦本本固邦寜

紫陽朱子曰惟其地厚所以山安其居而不搖人君厚下以得民則其位亦安而不搖猶所謂本固邦寜也

【存疑】會稽虞氏曰山髙絕於地今附地者明被剝矣愚案山附地以立猶上之恃下而安也此以義明象而治剝之道與他卦之取象不同自虞氏以附地爲被剝正義程皆據之恐誤

初六剝牀以足蔑貞凶

【正義】伊川程子曰陰之剝陽自下而上以牀爲象者取身之所處也自下而剝漸至於身也剝始自下故爲剝足陰自下進漸消蔑於貞正凶之道也蔑無也謂消亡於道也

紫陽朱子曰剝自下起滅正則凶故其占如此蔑滅也

【存疑】石澗兪氏曰陰之消陽自下而進初在下故爲剝牀而先以牀足滅於下之象當此不利有攸往之時惟宜順時而止耳貞凶戒占者固執而不知變則凶也【折中曰此說是以蔑字屬上句讀益自象滅下看出亦可備一說】

象曰剝牀以足以滅下也

【正義】會稽虞氏曰牀所以安人在下故稱足先從下剝漸至於上故曰以滅下也【案程以滅爲沒似與剝義不合】

六二剝牀以辧蔑貞凶

【正義】伊川程子曰辧分隔上下者牀之幹也陰漸進而上

剝至於辧愈蔑於正也凶益甚矣

【辧正】或問初與二蔑貞凶是以陰蔑陽以小人蔑君子之正道凶之象也不知只是陽與君子當之則凶爲復陰與小人以自爲凶朱子曰自古小人滅害君子終亦有凶但此爻象只說陽與君子之凶也

愚案易之吉凶視乎理之順逆而已凡所謂凶皆小人而逆理者也若君子則𨿽處剝之世不過順時而止何凶之有卽不幸而爲比干之死箕子之囚亦未嘗有防防之不順於理而可以謂之不吉也觀此卦初二兩爻皆言蔑貞凶又六五以宮人寵則無不利而上九又有小人剝廬之象可見天下無凶則已有必小人當之也晦翁之說誤矣

象曰剝牀以辧未有與也

【辧正】愚案與者助也六二下不至於剝足上不至於剝膚其危陽在輕重之間其自處在隱顯之際而經之系辭與初無以異者以其形迹𨿽未昭著而實無助陽之心者也

【存疑】伊川程子曰陰之侵剝於陽得以益盛至於剝辧者以陽未有應與故也小人侵剝君子若君子有與則可以勝小人不能爲害矣惟其無與所以被蔑而凶當消剝之時而無徒與豈能自存也言未有與剝之未盛有與猶可勝也示人之意深矣

紫陽朱子曰言未大盛

泉峯龔氏曰六二陰柔中正使有陽剛之與則必應之助之而不爲剝矣惟其無與所以雜於羣陰之中而爲剝若三則有與故𨿽不如二之中正而得無咎

六三剝之無咎

【正義】潁川荀氏曰眾皆剝陽三獨應上無剝害意是以無

咎

山陽王氏曰與上爲應羣陰剝陽我獨協焉𨿽處於剝可以無咎

伊川程子曰重陰剝陽之時而三獨居剛應剛與上下之陰異矣志從於正在剝之時爲無咎者也

紫陽朱子曰眾陰方剝陽而已獨應之去其黨而從正無咎之道也占者如是則得無咎【折中曰王氏程子皆以剝之無咎連讀言此乃剝時之無咎者也玩本義似以剝之爲剝去其黨】

【辧正】愚案內卦坤體坤者順也正則爲順於理不正則爲順於時勢而已故其在於剝大率以害陽爲主初與二之蔑貞是也三處順極其勢稍衰又見外卦之艮而止故𨿽在羣陰之中而獨異於眾剝之者自剝而不剝陽也猶冰雪之消釋於春日也夫爲冰雪以成隆冬陰之咎也見晛曰消而何咎乎此六三之所以無咎也舊說以應上解之然爻義自明不必言應

象曰剝之無咎失上下也

【正義】山陽王氏曰三上下各有二陰而三獨應於陽則失

上下也

伊川程子曰三居剝而無咎者其所處與上下諸陰不同是與其同類相失於處剝之道爲無咎如東漢之呂彊是也

六四剝牀以膚凶

【正義】伊川程子曰始剝於牀足漸至於膚膚身之外也將滅其身矣其凶可知陰長已盛陽剝已甚貞道已消故更不言蔑貞直言凶也

紫陽朱子曰陰禍切身故不復言蔑貞而直言凶也

象曰剝牀以膚切近災也

【正義】伊川程子曰剝及其膚身垂於亡矣切近於災禍也六五貫魚以宮人寵無不利

【正義】伊川程子曰五羣陰之主也魚陰物故以爲象五能使羣陰順序如貫魚然反獲寵愛於在上之陽如宮人則無所不利也宮人宮中之人妻妾侍使也以一陽在上眾陰有順從之道故此義

紫陽朱子曰魚陰物宮人陰之美而受制於陽者也五爲眾陰之長當率其類受制於陽故有此象而占者如是則無不利也

【通論】張氏彥陵曰遁陰長而猶防可制也則告陽以制陰之道曰畜臣妾剝陰長已極不可制矣則教陰以從陽之道曰以宮人寵

【存異】伊川程子曰剝及君位剝之極也其凶可知故更不

言剝而別設義以開小人遷善之門

愚案六五以艮止之體而適當柔中之位故以宮人寵其美次於坤之黃裳者也程子以爲剝及君位其凶可知夫五位不必皆君而卦體爻位之吉凶則有一定聖人未嘗以意爲之也觀卦𨿽屬陽消以九猶居尊而謂之大觀在上豈別設一義曰扶陽之道當如是乎此爻亦猶是矣

象曰以宮人寵終無尢也

【正義】伊川程子曰羣陰消剝於陽以至於極六五若能長率羣陰駢首順序反獲寵愛於陽則終無過尢也

上九碩果不食君子得輿小人剝廬

【正義】伊川程子曰諸陽消剝已盡獨有上九一爻尙存如碩大之果不見食將見復生之理亂極自當思治故眾心願載於君子君子得輿也若小人則當剝之極剝其廬矣無所容其身也廬取在上之象

紫陽朱子曰一陽在上剝未盡而能復生君子在上則爲眾陰所載小人居之則剝極於上自失所覆而無復碩果得輿之象矣取象旣明而君子小人其占不同聖人之情益可見矣

【通論】伊川程子曰息訓爲生者蓋息則生矣中無間斷碩

果不食則便爲復也

雲峯胡氏曰幹爲木果眾陽皆變而上獨存有碩果不食象果中有仁天地生生之心存焉牀上之借下以安者也廬下之借上以安者也始而剝牀欲上失所安今而剝廬自失所安矣自古小人欲害君子亦豈小人之利哉

虛齋蔡氏曰易固爲君子謀然其爲君子謀者亦所以爲小人謀也觀小人剝廬之辭可見蓋道理自是如此天地間豈可一日無善類哉不然人之類滅矣可見聖人非姑爲是抑彼以伸此也

喬氏還一曰碩果不食核也仁也生生之根也自古無不朽之株有相之果此剝之所以復也

象曰君子得輿民所載也小人剝廬終不可用也【通論】紫陽朱子曰惟君子乃能覆蓋小人小人必賴君子以保其身今小人欲剝君子則君子亡而小人亦無所容其身如自剝其廬也且看自古小人欲害君子到害得盡後國破家亡其小人曾有存活得者否故聖人於象曰君子得輿民所載也小人剝廬終不可用也

【震下坤上】

復亨出入無疾朋來無咎反復其道七日來復利有攸往

【正義】臨淄房氏曰出入無疾害之者喜陽气之復朋來無

罪咎之者欲眾陽漸進之意

伊川程子曰復亨旣復則亨也陽气復生於下漸亨盛而生育萬物君子之道旣復則漸以亨通澤於天下故復則有亨盛之理也出入謂生長復生於內入也長進於外出也出入無疾謂防陽生長無害之者也旣無害之而其類漸進而來則將亨盛故無咎也所謂咎在气則爲差忒在君子則爲抑塞不得盡其理一陽始生至防固未能勝羣陰而生萬物必待諸陽之來然後能成生物之功而無差忒以朋來而無咎也若君子之道旣消而復豈能便勝於小人必待其朋類漸盛則能協力以勝之也反復其道謂消長之道反復疊至陽之消至七日而來復陽進則陰退君子道長則小人道消故利有攸往也

紫陽朱子曰復陽復生於下也剝盡則爲純坤十月之卦而陽气已生於下矣積之逾月然後一陽之體始成而來復故十有一月其卦爲復以其陽旣往而復反故有亨道又內震外坤有陽動於下而以順上行之象故其占又爲已之出入旣得無疾朋類之來亦得無咎又自五月姤卦一陰始生至此七爻而一陽來復乃天運之自然故其占又爲反復其道至於七日當得來復又以剛徳方長故其占又爲利有攸往也反復其道往而復來來而復往之意七日者所占來復之期也【案疾字之說義防有不同然觀彖言順行則本義較長】

雲峯胡氏曰反復其道統言陰陽往來其理如此七日來復専言一陽往來其數如此

張氏彥陵曰反復其道猶云反復計其程道也此二句正見天運自有定期君子不可不善承之耳

【通論】鄭氏亨仲曰七者陽數日者陽物故於陽長言七日八者陰數月者陰物臨剛長以陰爲戒故曰八月

紫陽朱子曰七日止取七義猶八月有凶只取八義【案日月亦當取義】

彖曰復亨剛反動而以順行是以出入無疾朋來無咎反復其道七日來復天行也利有攸往剛長也復其見天地之心乎

【正義】伊川程子曰復亨謂剛反而亨也陽剛消極而來反旣來反則漸長盛而亨通矣動而以順行是以出入無疾朋來無咎以卦才言其所以然也下動而上順是動而以順行也陽剛反而順動是以得出入無疾朋來而無咎也朋之來亦順動也其道反復往來疊消疊息七日而來復者天地之運行如是也消長相因天之理也陽剛君子之道長故利有攸往一陽復於下乃天地生物之心也先儒皆以靜爲見天地之心蓋不知動之端乃天地之心也非知道者孰能識之

紫陽朱子曰復亨剛反剛反則亨動而以順行是以出入無疾朋來無咎以卦徳而言反復其道七日來復天行也陰陽消息天運然也利有攸往剛長也以卦體而言旣生則漸長矣復其見天地之心乎積陰之下一陽復生天地生物之心防於滅息而至此乃復可見在人則爲靜極而動惡極而善本心防息而復見之端也程子論之詳矣而邵子之詩亦曰冬至子之半天心無攺移一陽初動處萬物未生時酒味方淡大音聲正希此言如不信更請問包羲至哉言也學者宜盡心焉

【辧正】伊川程子曰復其見天地之心皆謂至靜能見天地之心非也復之卦下面一畫便是動也安得謂之靜自古儒者皆言靜見天地之心惟某言動而見天地之心或曰莫是於動上求靜否曰固是然最難

紫陽朱子曰天地以生生爲徳元亨利貞乃生物之心也但其靜而復乃未之體動而通焉則已之用一陽未復其始生甚防固若靜矣然動之機日長而萬物莫不資始焉此天命流行之初造化育之始天地生生不已之心於是而可見也若其靜而未則此心之體𨿽無所不在然卻有未見處此程子所以以動之端爲天地之心亦舉用以該其體爾

又曰伊川與濂溪說復字亦差不同濂溪就回來處說伊川卻正就動處說如元亨利貞濂溪就利貞上說復字伊川就元字頭說復字以周易卦爻之意推之則伊川之說爲正然濂溪伊川之說道理只一般只是所指地頭不同王弼之說與濂溪同【案王輔嗣曰復者反本之謂也天地以本爲心者也動息地中乃天地之心見也】

石澗兪氏曰天地之心謂天地生萬物之心也天地生物之心無乎不在聖人於剝反爲復靜極動初見天地生物之心未嘗一日息非謂惟復卦見天地之心也或謂靜爲天地之心非也或又謂動爲天地之心亦非也

愚案天地之心不己者也自其不涉於形象有靜之名自其流行於物變有動之名動靜𨿽殊無往而非天地之心也論復之爲卦一陽處乎極下而動體已萌以是爲天地之心程子之說其近之矣然此一陽本無聲臭之可尋則輔嗣之所謂動息靜中者亦未爲失也兩家各執其是不無見仁見智之獘當以石澗之論折之夫知其無乎不在則剝之碩果不食亦可以見天地之心豈惟復哉而聖人獨於復言之者恐人致疑於剝復之間而謂其有防防之或息也非欲以動靜言也

【通論】橫渠張子曰復言見天地之心咸恆大壯言天地之

情心乎防情乎顯

伊川程子曰復其見天地之心一言以蔽之天地以生物爲心

建安丘氏曰剛反言剝之一剛窮上反下而爲復也剛長言復之一陽自下進上爲臨爲泰以至爲幹也以其旣去而來反也故亨以其旣反而漸長也故利有攸往剛反言方復之初剛長言已復之後

雲峯胡氏曰天地生復之心卽人之本心也皆於防息而復萌之時見之

敬庵吳氏曰天地以生物爲心所謂仁也復之一陽初動仁也故曰復其見天地之心乎

象曰雷在地中復先王以至日閉關商旅不行後不省方

【正義】伊川程子曰雷者陰陽相薄而成聲當陽之防未能也雷在地中陽始復之時也陽始生於下而甚防安靜而後能長先王順天道當至日陽之始生安靜以養之故閉關使商旅不得行人君不省視四方觀復之象而順天道也在一人之身亦然當安靜以養其陽也

紫陽朱子曰安靜以養防陽也月令是月齋戒掩身以待陰陽之所定

【通論】語類問陽始生甚防安靜而後能長故復之象曰先王以至日閉關人善端之萌亦甚防須莊敬持養然後能大不然復亡之矣朱子曰然

問純坤之月可謂至靜然昨日之靜所以養成今日之動一陽之復乃是純陰養得出來在人則主靜而後善始復曰固有此意但不是此卦大義大象所謂至日閉關者正是於己動之後要以安靜養之

楊氏文源曰閉關靜以養陽施命動以制陰王者於姤復用意深矣

初九不逺復無只悔元吉

【正義】伊川程子曰復者陽反來復也陽君子之道故復爲反善之義初剛陽來復處卦之初復之最先者也是不逺而復也失而後有復不失則何復之有惟失之不逺而復則不至於悔大善而吉也只宜音柢抵也玉篇云適也義亦同無只悔不至於悔也坎卦曰只旣平無咎謂至旣平也顏子無形顯之過夫子謂其庶防乃無只悔也過旣未形而攺何悔之有旣未能不勉而中所欲不逾矩是有過也然其明而剛故一有不善未嘗不知旣知未嘗不遽攺故不至於悔乃不逺復也

龜山楊氏曰初九陽始生而未形動之防也吉凶悔吝生乎動者也未形而復其復不逺矣故不至於悔而元吉

紫陽朱子曰一陽復生於下復之主也只抵也又居事初失之未逺能復於善不抵於悔大善而吉之道也故其象占如此

石澗兪氏曰初居震動之始方動卽復是不逺而復復之最先者也故不至於悔而元吉

象曰不逺之復以修身也

【正義】山陽王氏曰所以不逺速復者以能修正其身有過

則攺故也

伊川程子曰不逺而復者君子所以修其身之道也學問之道無他也惟其知不善則速攺以從善而已

雙峯饒氏曰人之一心善端緜緜本自相續念慮之間𨿽或小有所差而其慊然不自安之意已萌於中是卽天地生物之心之所呈露而孟子所謂惕惻隱之心者也人惟省察克治之功不加𨿽有爲善之防而無反善之實是以縱欲妄行而其悔至於不可追也善用力者誠能因是心之萌而速反之使不底於悔焉則人欲去而天理還矣此不逺之復以修身也

六二休復吉

【正義】伊川程子曰二𨿽陰爻處中正而切比於初志從於

陽能下仁也所以美而吉也

紫陽朱子曰柔順中正近於初九而能下之復之休美吉之道也

【餘論】紫陽朱子曰學莫便於近乎仁旣得仁者而親之資其善以自益則力不勞而學美矣故曰休復吉

象曰休復之吉以下仁也

【正義】衡水孔氏曰陽爲仁行已在其上附而順之是降下

於仁所以吉也

伊川程子曰仁者天下之公善之本也初復於仁二能親而下之是以吉也

【通論】南軒張氏曰易三百八十四爻未嘗言仁此獨言之蓋有深防克己復禮爲仁克其私心復其天理所以爲仁二去初未逺上無系應能從初而復所以爲下仁也至四但言從道而不謂之仁蓋道者舉其大凡不若仁爲至切也

六三頻復厲無咎

【正義】伊川程子曰三以陰躁處動之極復之頻數而不能固者也復貴安固頻復頻失不安於復也復善而屢失危之道也聖人開遷善之道與其復而危其屢失故云厲無咎不可以頻失而戒其復也頻失則爲危屢復何咎過在失而不在復也

紫陽朱子曰以陰居陽不中不正又處動極復而不固屢失屢復之象屢失故危復則無咎故其占又如此

汴水趙氏曰三爲震動之極故曰頻厲危也卽人心惟危之危

象曰頻復之厲義無咎也

【正義】伊川程子曰頻復頻失𨿽爲危厲然復善之義則無

咎也

六四中行獨復

【正義】衡水孔氏曰中行獨復者處於上卦之下上下各有二陰已獨應初居在眾陰之中故曰中行獨自應初故曰獨復

紫陽朱子曰四處羣陰之中而獨與初應爲與眾俱行而獨能從善之象當此之時陽气甚防未足以有爲故不言吉然理所當然吉凶非所論也

愚案此爻以居四陰之中而曰中行以中行而曰獨復語勢相因卦名爲復不惟柔有所復也卽剛亦自有所復若謂四之獨復爲獨與初應則羣陰爻之言復皆將復於何所而初之不逺復其復又爲何物乎不知復之在初者謂之剛反在二爻至五爻則知有剛而不迷者也區區以爻位求之已非通論而獨謂四與初應而後有復可乎

【存異】伊川程子曰此爻之義最宜詳玩四行羣陰之中而獨能復自處於正下應於陽剛其志可謂善矣不言吉凶者蓋四以柔居羣陰之間初方甚防不足以相援無可濟之理故聖人但稱其能獨復而不欲言其獨從道而必凶也曰然則不言無咎何也曰以陰居陰柔弱之甚𨿽有從陽之志終不克濟非無咎也

蒙齋李氏曰此說誤矣凡卦中之凶咎多言於可疑之爻若此爻之吉不待言而後見也何也爲善便吉爲惡便凶易之定理若云初方甚防不足以相援則二亦不能獲吉三又豈能無咎哉【案李氏此說最爲有理】

象曰中行獨復以從道也

【正義】伊川程子曰稱其獨復者以其從陽剛君子之善道

也

六五惇復無悔

【正義】伊川程子曰六五以中順之徳處君位能惇篤於復善者也故無悔𨿽本善戒亦在其中矣

紫陽朱子曰以中順居尊而當復之時惇復之象無悔之道也

【通論】雲峯胡氏曰不逺復者善心之萌惇復者善行之固故初九無只悔惇復則可無悔矣不逺復入徳之事也惇復其成徳之事與

象曰惇復無悔中以自考也

【正義】臨川王氏曰能以中道自考則動作不離於中石門梁氏曰中以自考言以其有中徳故能自考其善不善也

愚案中爲天徳考者溫故知新日就月將之義惟其反復之而不厭是以謂之惇也程朱本之注疏以考爲成不免艱深故今存王氏梁氏二說

【存疑】伊川程子曰以中道自成也五以陰居尊處中而體順能惇篤其志以中道自成則可以無悔也自成謂成其中順之徳

紫陽朱子曰考成也

上六迷復凶有災眚用行師終有大敗以其國君凶至於十年不克徵

【正義】伊川程子曰以陰柔居復之終終迷不復者也迷而不復其凶可知旣迷不復善在已則動皆過失災禍亦自外而至蓋所招也迷道不復無施而可用以行師則終有大敗以之爲國則君之凶也十年者數之終至於十年不克徵謂終不能行旣迷於道何時而可行也

紫陽朱子曰以陰柔居復終終迷不復之象凶之道也故其占如此以猶及也

進齋徐氏曰上六位髙而無下仁之美剛逺而無遷善之機厚極而有難開之蔽柔終而無攺過之勇是昏迷而不知復者也

楊氏文源曰心爲天君以其國君言喪失其本心也何氏子曰坤本先迷今居其極則迷之甚矣言迷復卽昏迷而不知所復之謂行師以下皆假象以諭一心不能馭眾動狥物必至喪天君也

象曰迷復之凶反君道也

【正義】伊川程子曰復則合道旣迷於復與道相反也其凶

可知以其國君凶謂其反君道也

楊氏文源曰心爲天君惟君能役羣動而反以羣動役與心之道相背馳者也

大易擇言卷十三

欽定四庫全書

大易擇言卷十四

上元程廷祚撰

【震下乾上】

無妄元亨利貞其匪正有眚不利有攸往

【正義】伊川程子曰無妄者至誠也至誠者天之道也天之化育萬物生生不窮各正其性命乃無妄也人能合無妄之道則所謂與天地合其徳也無妄有大亨之理君子行無妄之道則可以致大亨矣利貞法無妄之道利在貞正失貞正則妄也𨿽無邪心苟不合正理則妄也乃邪心也故其匪正則爲過眚不宜有往往則妄也

紫陽朱子曰無妄實理自然之謂二體震動而乾健九五剛中而應六二故其占大亨而利於正若其不正則有眚而不利有所往也

敬齋胡氏曰無妄誠也誠天理之實也聖人只是循其實理之自然無一毫私意造爲故出乎實理之外則爲過眚循而行之則吉無不利卦辭爻辭皆此意

【辧正】愚案無妄繼復卦之後所謂復其見天地之心者也實理自然之外更無別義若史記以妄作望本不足據而先儒忽引之又誤解爻辭中災疾諸字遂有無妄之福無妄之禍等語穿鑿可刪

【餘論】問𨿽無邪心苟不合正理則妄也旣無邪何以不合正朱子曰有人自是其心全無邪而卻不合於正理如賢者過之其心豈曾有邪卻不合正理佛氏亦豈有邪心者

彖曰無妄剛自外來而爲主於內動而健剛中而應大亨以正天之命也其匪正有眚不利有攸往無妄之往何之矣天命不祐行矣哉

【正義】伊川程子曰謂初九也坤初爻變而爲震剛自外而來也震以初爻爲主成卦由之故初爲無妄之主以剛變柔爲以正去妄之象又剛正爲主於內無妄之義也九居初正也下動而上健是其動剛健也剛健無妄之體也剛中而應五以剛居中正二復以中正相應是順理而不妄也故其道大亨通而貞正乃天之命也天命謂天道也所謂無妄也無妄者理之正也更有往將何之矣乃入於妄也往則悖於天理天道所不祐可行乎哉

童溪王氏曰初九之剛幹一索於坤而得之是以爲震而無妄之外體又幹也則初九之剛實自幹來故曰剛自外來震以初爻爲主其在無妄則內體也故曰爲主於內

紫陽朱子曰以卦變卦徳卦體言卦之善如此故其占當獲大亨而利於正乃天命之當然也其有不正則不利有所往欲往何哉蓋其逆天之命而天不祐之故不可以有行也

雲峯胡氏曰外卦爲乾震之剛自幹來也無妄釋元亨利貞與臨同命卽道也無妄之往程子以爲無妄而又往本義只順上文本意解舉首尾而包中間也不可泥文而失意

何氏子曰震初一剛其所從來卽幹之初畫無妄外乾內震初九得外卦乾剛初爻以爲內卦之主故曰剛自外來而爲主於內

愚案震之剛分於乾內震則必外幹而此卦幹適居外則謂之剛自外來也亦宜天理之在人心乃所固有非由外鑠先儒有以爲寄象者亦得之然孔子有言操則存捨則亡人之有心因操而存則未操之時不得不謂之在外也由恐懼修省而後入而爲主此人所易曉者泥震乾內外之偶合其所見猶淺而況卦變之說乎

象曰天下雷行物與無妄先王以茂對時育萬物【正義】九家易曰天下雷行陽气普徧無物不與故曰物與

也

伊川程子曰雷行於天下陰陽交和相薄而成聲於是驚蟄藏振萌芽發生萬物其所賦與洪纎髙下各正其性命無有差妄物與無妄也先王觀天下雷行發生賦與之象而以茂對天時養育萬物使各得其宜如天與之無妄也茂盛也茂對之爲言猶盛行永言之比對謂順合天時天道生萬物各正其性命而不妄王者體天之道養育人民以至昆虫艸木使各得其宜乃對時育物之道也

紫陽朱子曰天下雷行震動發生萬物各正其性命是物物而與之以無妄也先王法此以對時育物因其所性而不爲私焉

語類問物與無妄是各正性命之意朱子曰然一物與他一个無妄

【餘論】石澗兪氏曰天有是時先王非能先後之也對而循之耳物有是生先王非能損益之也育而成之耳中庸之所謂誠卽易之所謂無妄也中庸云惟天下至誠爲能盡其性能盡其性則能盡人之性能盡人之性則能盡物之性能盡物之性則可以贊天地之化育可以贊天地之化育則可以與天地參矣子思之說蓋本於此

初九無妄往吉

【正義】伊川程子曰九以陽剛爲主於內無妄之象以剛實變柔而居內中誠不妄者也以無妄而往何所不吉卦辭言不利有攸往謂旣無妄不可復有往也過則妄矣爻言往吉謂以無妄之道而行則吉也

紫陽朱子曰以剛在內誠之主也如是而往其吉可知故其象占如此

何氏子曰此爻足蔽無妄全卦震陽初動誠一未分是之謂無妄以此而往動與天合何不吉之有

象曰無妄之往得志也

【正義】伊川程子曰以無妄而往無不得其志也蓋誠之於物無不能動以之修身則身正以之治事則事得其理以之臨人則人感而化無所往而不得其志也

愚案志者心之主也初九所謂剛自外來得志則爲主於內矣程之說似太寛泛

六二不耕獲不菑畬則利有攸往

【正義】伊川程子曰凡理之所當然者非妄也人所欲爲者乃妄也故以耕耯菑畬譬之六二居中得正乃無妄者也耕農之始獲其成終也田一嵗曰菑三嵗曰畬不耕而獲不菑而畬謂不首造其事因其事理所當然也因事之當然則是順理應物非心意之所造作也如是則爲無妄不妄則所往利而無害也

紫陽朱子曰柔順中正因時順理而無私意期望之心故有不耕獲不菑畬之象言其無所爲於前無所冀於後也占者如是則利有所往矣

愚案初九一爻卦之所以爲無妄者也六二旣得無妄當純任天理不可以人爲參之不耕耯不菑畬則利有攸往猶孟子之言直養無害則塞乎天地之間也不耕耯不菑畬極言始終皆順其自然之意本義以無所作爲訓之是矣程謂不首造其事亦卽此意但云不耕而耯不菑而畬則反爲自多其曲折也○卦爻之意蓋以存心爲主先儒率言處事應物𨿽義理無所不該而本末之序未之詳矣

【餘論】雲峯胡氏曰耕獲者種而斂之也菑畬者墾而熟之也一嵗之農始於耕終於獲三嵗之田始於菑終於畬不耕獲不菑畬諸家以爲不耕而獲不菑而畬惟本義以爲始終無所作爲之象而必曰因時順理者理本自然無所作爲自始至終絕無計功謀利之心故其占曰利有攸往

次崖林氏曰田必耕然後獲必菑然後畬其耕也正以望獲其菑也正以望畬豈有不耕獲不菑畬之理爲此語者特以明自始至終絕無營爲計較之心焉耳

象曰不耕獲未富也

【正義】伊川程子曰未者非必之辭臨卦曰未順命是也不耕而獲不菑而畬因其事之當然非必以獲畬之富而爲也其始耕菑乃設心在於求獲畬是以其富也心有欲而爲者則妄也

紫陽朱子曰富如非富天下之富言非計其利而爲之也

六三無妄之災或系之牛行人之得邑人之災

【正義】伊川程子曰三以陰柔而不中正是爲妄者也在無妄之道爲災害也人之妄動由有欲也妄動而得亦必有失知者見妄之得則知其失必與稱也

愚案災者害也六三居動體之極動而有害於無妄者也捨其無妄之本心而以外物爲可慕故爲或系之牛之象行人者外也邑人者內也馳於外者所得𨿽大而必害其內故曰行人之得邑人之災也此爻専言妄動之害其義甚明程似爲得之

【存疑】紫陽朱子曰卦之六爻皆無妄者也六三處不得正故遇其占者無故而有災如行人牽牛以去而居者反遭詰捕之擾也

象曰行人得牛邑人災也

【正義】伊川程子曰行人得牛乃邑人之災也有得則有失

何足以爲得乎

愚案行人邑人以內外而言也程子但分得失於義疎矣

九四可貞無咎

【辧正】愚案九四初得幹健之體下乘震動可貞者言當固守其本心之徳而不誘於外方爲無咎之道舊解未爲明晰

【通論】何氏子曰四剛陽而幹體本自無妄者也可貞固守此則無咎初九之無妄往吉行乎其所當行者也九四之可貞無咎止乎其所當止者也

實齋陳氏曰初九之無妄往吉赤子之心純一不雜最初之體故往無不吉也九四之可貞固守其初不搖於外繼起之功無不正之眚也

【餘論】紫陽朱子曰陽剛幹體下無應與可固守而無咎不

可以有爲之占也

象曰可貞無咎固有之也

【正義】伊川程子曰貞固守之則無咎也

【存疑】童溪王氏曰正者人之性也非外鑠我者我固有之也因其固有而不失之故曰可貞無咎

九五無妄之疾勿藥有喜

【辧正】愚案無妄者實理自然之謂少有作爲而卽害之矣卦至九五純剛之天徳已深入於心體纒固而不可解疾猶煙霞痼疾之疾非謂實有爲之病者也藥所以攻疾無妄之疾而可攻乎五之有疾而勿藥與二之有田而不耕獲不菑畬同意皆恐人以作爲害之也舊解不知疾爲假設之象遂多誤訓程子引有苗管蔡爲諭不僅失之不切且誠如所云則舜之誕敷文徳周公痛二叔之不弔豈皆勿藥者乎

【存疑】伊川程子曰九以中正居尊位下復以中正順應之可謂無妄之至者也其道無以加矣疾爲之病者也以九五之無妄如其有疾勿以藥治則有喜也有喜謂疾自亡也無妄之所謂疾者謂若治之而不治率之而不從化之而不革以妄而爲無妄之疾舜之有苗周公之管蔡孔子之叔孫武叔是也旣已無妄而有疾之者則當自如無妄之疾不足患也若遂自攻治乃是渝其無妄而遷於妄也

象曰無妄之藥不可試也

【正義】伊川程子曰人之有妄理必修攺旣無妄矣復藥以治之是反爲妄也其可用乎故云不可試也試暫用也猶曰少嘗之也

上九無妄行有眚無攸利

【正義】伊川程子曰上九居卦之終無妄之極者也極而復行過於理也過於理則妄也故有過眚而無所利矣

紫陽朱子曰上九非有妄也但以其窮極而不可行耳故其象占如此

何氏子曰彖所謂匪正有眚不利有攸往者愚案無妄行宜句言恃其剛而過用之者也則所謂匪正矣

象曰無妄之行窮之災也

【正義】何氏子曰無妄之行猶彖所云無妄之往上九幹之窮與幹亢龍義同故二小象亦同以其一意於行故曰眚以其時位使然故曰災

【乾下艮上】

大畜利貞不家食吉利涉大川

【正義】伊川程子曰莫大於天而在山中艮在上而止幹於下皆蘊畜至大之象也在人爲學術道徳充積於內乃所畜之大也凡所畜聚皆是専言其大者人之蘊畜宜得正道故云利貞若夫異端偏學所畜至多而不正者固有矣旣道徳充積於內宜在上位以享天祿施爲於天下則不獨於一身之吉天下之吉也若窮處而自食於家道之否也故不家食則吉所畜旣大宜施之於時濟天下之艱險乃大畜之用也故利涉大川此只據大畜之義而言彖更以卦之大徳而言諸爻則惟有止畜之義蓋易體道隨宜取明且近者

紫陽朱子曰大陽也以艮畜乾又畜之大者也又以內乾剛健外艮篤實輝光是以能日新其徳而爲畜之大也九自五而上六五尊而尙之又能止健皆非大正不能故其占爲利貞而不家食吉也又六五下應於幹爲應乎天故其占又爲利涉大川也不家食謂食祿於朝不食於家也

【辧正】愚案序卦皆取反對如小畜與履對大畜與無妄對皆有實義不可假借先儒往往以大畜與小畜相提而並論故有小畜以小畜大大畜以大畜小之說徒見卦名之偶爾相似而不知其取義之懸絕也大畜無妄之所以相對者無妄言心大畜言學心受之天學成於人聖人之學固守其心之天徳而擴充之焉耳人之有心放失甚易大畜內乾外艮有止而聚之之象不家食吉以干而受艮之止於此見幹之不自用也利涉大川艮能止乾於此見艮之所止者大也斯卦之用重在艮彖之尙賢養賢皆指艮而言乾能聴命於艮故曰尙曰養養猶言奉也不家食舊說以爲食祿於朝果爾則所謂吉屬賢者乎屬養賢者乎且彖辭旣有此義不宜六爻之中無一與此應者而惟見受止於艮之義此學者所當詳審而求其當也今姑以程朱之說列之正義云

彖曰大畜剛健篤實輝光日新其徳剛上而尙賢能止健大正也不家食吉養賢也利涉大川應乎天也【正義】伊川程子曰以卦之才徳而言也幹體剛健艮體篤實人之才剛健篤實則所畜能大充實而有輝光畜之不已則其徳日新也剛上陽居上也陽剛居尊位之上爲尙賢之義止居健上爲能止健之義止乎健者非大正則安能以陽剛在上與尊尙賢徳能止至健皆大正之道也大畜之人所宜施其所畜以濟天下故不食於家則吉謂居天位享天祿也國家養賢賢者得行其道也利涉大川謂大有蘊畜之人宜濟天下之艱險也彖更發明卦才云所以能涉大川者以應乎天也六五君也下應干之中爻乃大畜之君應干而行也所行能應乎天無艱險之不可濟況其他乎

紫陽朱子曰能止健不說健而止見得是艮來止這幹

【辧正】愚案剛健謂幹篤實輝光皆謂艮也艮之彖曰其道光明謙之彖曰天道下濟而光明指內卦之艮而言王輔嗣以輝光日新其徳爲句程因之疑皆誤○首言日新其徳又言能止健大正也其爲論學之卦無疑而養賢之義與鼎卦之大亨以養聖賢斷有別矣

【通論】止泉朱氏曰無妄尊徳性也主忠信也大畜道問學也徙義也非無妄則不能大畜非大畜則無妄亦無由而日新

【存異】東谷鄭氏曰畜有三義以蘊畜言之畜徳也以畜養言之畜賢也以畜止言之畜健也剛健篤實輝光日新其徳此蘊畜之大者養賢以及萬民此畜養之大者乾天下之至健而四五能畜之此畜止之大者故彖兼此三者言之

愚案鄭氏之說甚屬支離蓋此卦以艮爲主惟取止義止則不散畜止蘊畜非有二也養賢以及萬民乃頤卦之用豈得謂彖兼是義乎

象曰天在山中大畜君子以多識前言往行以畜其徳【正義】伊川程子曰天爲至大而在山之中所畜至大之象人之蘊畜由學而大在多聞前古聖賢之言與行考迹以觀其用察言以求其心識而得之以畜成其徳乃大畜之義也

山楊氏曰君子多識前言往行非徒資聞見而已所以畜徳也畜徳則所畜大矣世之學者誇多鬭靡以資聞見亦烏用學爲哉

紫陽朱子曰天在山中不必實有是事但以其象言之耳

鶴山魏氏曰天在山中譬則心之體也聞一言焉見一行焉審問而謹思明辧而篤行卽所以畜其心之徳蓋畜故乃所以養新而新非自外至也

初九有厲利己

【辧正】愚案大畜所以畜止天徳也卦之大用在艮故有止健之說若以爻而論則艮之三爻以止物爲義幹之三爻以自止爲義初九居健體之始動而易流不能固守則一折而入於人欲之私其可危莫甚焉故曰有厲於此而能止之乃可以養天徳之基而所謂大者自是而可畜矣故曰利己已者止也程子謂幹三爻義取被止今詳玩爻辭不見此義且所謂初見畜於四者亦頗無義理所未解也

【通論】虛齋蔡氏曰初九不可進而未必能自不進故戒之曰進則有厲惟利於己也若九二之處中能自止而不進者也則以其所能言之曰輿說輹

【存疑】衡水孔氏曰初九𨿽有應於四四乃抑畜於己今往則有危厲惟利休己不須前進則不犯禍災也

伊川程子曰大畜艮止畜乾也故乾三爻皆取被止爲義艮三爻皆取止之爲義初以陽剛又健體而居下必上進者也六四在上畜止於己安能敵在上得位之勢若犯之而進則有危厲故利在己而不進也在他卦則四與初爲正應相援者也在大畜則相應乃爲相止畜上與三皆陽則爲合志蓋陽皆上進之物故有同志之象而無相止之義【案以舊例言之初與四爲正應而初爻反曰有厲三與上爲不相應而象反曰合志此皆舊例之誤不可曲爲之說】

紫陽朱子曰幹之三陽爲有所止故內外之卦各取其義初九爲六四所止故其占往則有危而利於止也

象曰有厲利己不犯災也

【辧正】愚案不犯災者言不以道心而陷於人心之危也若以災爲災禍之災則於此卦似不相應

【存疑】伊川程子曰有危則宜已不可犯災危而行也不度

其勢而進有災必矣

九二輿說輹

【辧正】愚案輿本行地之物以諭健也而說其輻以諭止之暫也至健之物而能暫止以二居位得中能自守其天徳所止𨿽暫而所存者大矣故象曰中無尢也

【存疑】伊川程子曰二爲六五所畜止勢不可進也五據在上之勢豈可犯也二𨿽剛健之體然其處得中道故進止無失𨿽志於進度其勢之不可則止而不行如車輿脫去輪輹謂不行也

紫陽朱子曰九二亦爲六五所畜以其處中故能自止而不進有此象也

象曰輿說輹中無尢也

【存疑】伊川程子曰輿脫輹而不行者蓋其處得中道動不失宜故無過尢也善莫善於剛中柔中者不至於過柔耳剛中中而才也初九處不得中故戒以有危宜已二得中進止自無過差故但言輿脫輹謂其能不行也不行則無尢矣初與二幹體剛健而不足以進四與五陰柔而能止時之盛衰勢之彊弱學易者所宜深識也

九三良馬逐利艱貞曰閒輿衞利有攸往

【辧正】愚案九三健之極動之至而居內體之上曰良馬逐此知誘於外之象也曰利艱貞不可任其放逸也艱貞之道在嚴其防以制之故又曰日閒輿衛而其要不外於求其止利有攸往往者非它往而止乎艮則畜矣彖辭所謂不家食者卽此象所謂上合志亦謂此也此卦下三爻舊說似皆難信學者辧之

【存疑】伊川程子曰三剛健之極而上九之陽亦上進之物又處畜之極而思變也與三乃不相畜而同志相應以進者也三以剛健之才而在上者與合志而進其進如艮馬之馳逐言其速也𨿽其進之勢速不可恃其才之健與上之應而忘備與愼也故必艱難其事而由貞正之道輿者用行之物衛者所以自防當自日常閒習其車輿與其防衛則利有攸往矣三幹體而居正能貞者也當有鋭進故戒以知難與不失其貞也志旣鋭於進𨿽剛明有時而失不得不誡也

紫陽朱子曰三以陽居健極上以陽居畜極極而通之時也又皆陽爻故不相畜而俱進有良馬逐之象焉然過剛鋭進故其占必戒以艱貞閒習乃利於有往也曰當爲日月之日

象曰利有攸往上合志也

【存疑】伊川程子曰所以利有攸往者以與在上者合志也上九陽性上進且畜已極故不下畜三而與合志上進也

六四童牛之牿元吉

【正義】伊川程子曰以位而言則四下應於初畜初者也初居最下陽之微者微而畜之則易制猶童牛而加牿大善而吉也

紫陽朱子曰童者未角之稱牿施橫木於牛角以防其觸詩所謂楅衡者也止之於未角之時爲力則易大善之吉也故其象占如此學記曰禁於未發之謂豫正此意也

【辧正】愚案此卦上艮下乾義取止健亦假象爾若謂四必畜初五必畜二似不無拘泥之失蓋上卦全體艮止而四當其初故爲童牛之牿五則進矣故又爲豶豕之牙於本爻起止畜之義理自可通不待下指乾爻而義亦無礙且牛豕自宜目陰爻而未必可以加諸至尊之乾卦也學者詳之

【通論】紫陽朱子曰大畜下三爻取其能自畜而不進上三爻取其能畜彼而不使進然四能止之於初故爲力易五則陽已進而止之則難但以柔居尊得其機防可制故亦吉但不能如四之元吉耳

象曰六四元吉有喜也

【正義】伊川程子曰天下之惡已盛而止之則上勞於禁制而下傷於刑誅故畜止於微小之前則大善而吉不勞而無傷故可喜也四之畜初是也上畜亦然

六五豶豕之牙吉

【正義】紫陽朱子曰陽已進而止之不若初之易矣然以柔居中而當尊位是以得其機會而可制故其象如此占𨿽吉而不言元也

【辧正】平庵項氏曰牙埤雅云以杙系豕也胡翼之易正用其說今案牿以制牛則牙以制豕可知二說宜同

愚案虞仲翔曰劇豕稱豶令不害物崔氏憬引說文云豶劇豕今俗猶呼劇豬是也此卽程所本孔仲達曰觀輔嗣注意豶是禁制損去之名又引褚氏云豶除也除其牙也又引爾雅云墳大防古字假借通用豶牙謂防止其牙也觀以上諸說豶字向無確解可知虞崔之訓頗覺迂回難通王氏褚氏稍爲近之然與四爻義例不相比附項氏以牙爲制豕之具善矣然則豶者其剛躁之意乎

【餘論】伊川程子曰六五居君位止畜天下之邪惡夫以億兆之眾發其邪欲之心人君欲力以制之𨿽宻法嚴刑不能勝也夫物有總攝事有機會聖人操得其要則視億兆之心猶一心道之斯行止之則戢故不勞而治其用若豶豕之牙也豕剛躁之物而牙爲剛利若彊制其牙則用力勞而不能止其躁猛𨿽縶之維之不能使之變也若豶去其勢則牙𨿽存而剛躁自止其用如此所以吉也君子覽豶豕之義知天下之惡不可以力制也則察其機持其要塞絕其本原故不假刑法嚴峻而惡自止也且如止盜民有欲心見利則動苛不知教而迫於饑寒𨿽刑殺日施其能勝億兆利欲之心乎聖人則知所以止之之道不尙威刑而修政教使之有農桑之業知亷恥之道𨿽賞之不竊矣故止惡之道在知其本得其要而已不嚴刑於彼而修政於此是猶患豕牙之利不制其牙而豶其勢也

象曰六五之吉有慶也

【通論】平庵項氏曰喜者據己言之慶則其喜及人五居君位故及人也若論止物之道則制之於初乃爲大善故四爲元吉五獨得吉而已

【餘論】伊川程子曰在上者不知止惡之方嚴刑以敵民欲則其傷甚而無功若知其本制之有道則不勞無傷而俗革天下之福慶也

上九何天之衢亨

【辧正】紫巖張氏曰剛在上爲何何謂勝其任

童溪王氏曰何如何校之何釋文曰梁武帝讀音賀是也

艸廬吳氏曰後漢王延壽魯靈光殿賦云何天衢以元亨何作荷何天之衢其辭猶詩言何天之休何天之龍

折中曰案何字程以爲誤加本義以爲發語而諸家皆以荷字爲解義亦可從蓋剛上尙賢者惟上九一爻當之且爲艮主是卦之主也故取尙賢之義則是賢路大通卦所謂不家食者此已取艮主之義則能應天止健卦所謂涉大川者此已故天衢者諭其道也荷天之衢者言其遇時之通也雜卦云大畜時也正謂此也吳氏引商頌之詩者語意尢近

愚案何天之衢甚言所畜之大也象曰道大行者亦謂畜至於極則乾道大行而無缺少放逸之慮也解者多謂畜極而通通義未知何措又謂畜極則散尢誤

【存異】伊川程子曰予聞之胡先生曰天之衢亨誤加何字事極則反理之常也故言極而亨小畜畜之小故極而成大畜畜之大故極而散極旣當變又陽性上行故遂散也天衢天路也謂虛空之中雲气飛鳥往來故謂之天衢天衢之亨謂其通亨曠濶無有蔽阻也在畜道則變矣變而亨非畜道之亨也

紫陽朱子曰何天之衢言何其通達之甚也畜極而通豁達無礙故其象占如此

象曰何天之衢道大行也

【餘論】廣平遊氏曰畜道之成賢路自我而四達矣故曰何天之衢亨彖曰剛上而尙賢則大畜之義主於上九也崇俊良以列庶位推轂賢路使天下無家食之賢者上九之任也天下至於無家食之賢則道之大行孰盛於此

沈氏守約曰何天之衢尙賢也大畜之時已獨居上五以柔尙之畜盛徳而處上止眾賢而聚王庭以天衢之亨爲己之任畜道至此賢路不塞其道盛矣故曰道大行也

大易擇言卷十四

欽定四庫全書

大易擇言卷十五

上元程廷祚撰

【震下艮上】

頤貞吉觀頤自求口實

【正義】伊川程子曰卦上下二陽爻中含四陰上止而下動外實而中虛人頤頷之象也頤養也人口所以飲食養人之身故名爲頤頤之道以正則吉也人之養身養徳養人養於人皆以正道則吉也觀頤自求口實觀人之所頤與其自求口實之道則善惡吉凶可見矣

【存疑】紫陽朱子曰頤口旁也口實物以自養故爲養義爲卦上下二陽內含四陰外實內虛上止下動爲頤之象養之義也貞吉者占者得正則吉觀頤謂觀其所養之道自求口實謂觀其所以養身之術皆得正則吉也

問觀其所養之道觀其所以養身之術朱子曰所養之道如學聖賢之道則爲正黃老申商則爲非凡見於修身行義皆是也所養之術則飲食起居是也

又曰養須是正則吉觀頤是觀其養徳正不正自求口實是觀其養身正不正未說到養人處

愚案頤之爲卦取義於養而卦體下震上艮經曰貞吉言動而止於其分則吉也養道有二在上主於養人任下主於自養此不易之定分也斯卦內體陽在下而無用震又主動動則不安其分而失自養之理故下三爻皆凶外體艮以成物之徳而位於上使天下之待養者皆止於是而不動爲得養人之道故上三爻皆吉觀頤自求口實分指上下二體彖甚明猶賁卦亨指內體小利有攸往指外體之例程之解朱子亦自謂勝本義學者勿疑可也

【存異】中溪張氏曰觀頤者觀其所養之道於人也主上下二陽言陽爲實惟實故能養人自求口實者觀其自養之道於己也主中四陰而言陰爲虛惟虛故求口實陽實則能養陰陰虛則受養於陽【案此論養人與自養則是而分主陰陽則非】

彖曰頤貞吉養正則吉也觀頤觀其所養也自求口實觀其自養也天地養萬物聖人養賢以及萬民頤之時大矣哉

【正義】伊川程子曰貞吉所養者正則吉也所養謂養之人與養之之道自求口實謂其自求養身之道皆以正則吉也聖人極言頤之道而贊其大天地之道則養育萬物養育萬物之道正而已矣聖人則養賢才與之共天位使之食天祿俾施澤於天下養賢以及萬民也養賢所以養民也夫天地之中品物之眾非養則不生聖人裁成天地之道輔相天地之宜以養天下至於鳥獸艸木皆有養之之政其道配天地故夫子推頤之道贊天地與聖人之功曰頤之時大矣哉或云義或云用或止云時以其大者也萬物之生養時爲大故云時

山楊氏曰頤之義養也而以貞正爲道天地養萬物失其正則陰陽繆戾而物不遂其生矣聖人養賢不以正則賢者不安其位而民不被其澤矣夫天地之養物聖人之養賢與人之自養各當其可然後得其正得其正而後吉則頤之時豈不大矣哉

汴水趙氏曰聖人之於萬民豈能家與之粟而人與之衣其急先務者亦曰養賢而已賢得所養則仁恩自及於百姓矣

艸廬吳氏曰所養養人自養養己

【辧正】雲峯胡氏曰槃澗董氏嘗問朱子曰本義謂觀頤觀其所養之道自求口實觀其所以養身之術與程以觀頤爲所以養人之道自求口實爲所以自養之道如何朱子沈吟良久曰程似勝蓋下體三爻皆是自養上體三爻皆是養人先人而後己者君子觀頤之象自上而下於上體則觀其所以養人者於下體則求其所以自養者要在皆得正則吉爾

【通論】平庵項氏曰觀其所養指上九言觀其自養指初九言初上二陽上下兩卦之主爻也非夫子贊辭明白則後儒必不分作養己養人兩條也

象曰山下有雷頤君子以愼言語節飲食

【正義】中溪張氏曰愼言語所以養其徳也出而動者爲言語不愼則妄出而招禍節飲食所以養其體也入而動者爲飲食不節則妄入而致疾皆取止其動爲義

【餘論】伊川程子曰以二體言之山下有雷雷震於山下山之生物皆動其根荄發其萌芽爲養之象以上下之義言之艮止而震動上止下動頤頷之象以卦形言之上下二陽中含四陰外實中虛頤口之象口所以養身也故君子觀其象以養其身愼言語以養其徳節飲食以養其體不惟就口取養義事之至近而所系至大者莫過於言語飲食也在身爲言語於天下則凡命令政敎出於身者皆是愼之則必當而無失在身爲飲食於天下則凡貨資財用養於人者皆是節之則適宜而無傷推養之道養徳養天下莫不然也

語類或云諺有禍從口出病從口入甚好朱子曰此語前輩曾用以解頤之象愼言語節飲食

石澗兪氏曰頤乃口頰之象故取其切於頤者言之曰愼言語節飲食充此言語之類則凡號令政敎之出於己者皆所當愼而不可悖出充此飲食之類則凡貨財賦稅之入於上者皆所當節而不可悖入

初九捨爾靈觀我朶頤凶

【正義】山陽王氏曰朶頤者嚼也以陽處下而爲動始不能令物由己養動而求養者也夫安身莫若不競修己莫若自保守道則福至求祿則辱來居養賢之世不能貞其所履以全其徳而捨其靈之明兆羨我朶頤而躁求凶莫甚焉

伊川程子曰爾謂初也九陽體剛明其才智足以養正者也能咽息不食靈諭其明智而可以不求養於外也才𨿽如是然陽居動體而在頤之時求頤人所欲也不能自守說所欲而朶頤者也心旣動則其自失必矣是以凶也朶頤爲朶動其頤頷人見食而欲之則動頤垂涎故以爲象

東坡蘇氏曰養人者陽也養於人者陰也君子在上足以養人在下足以自養初九以一陽而伏於四陰之下其徳足以自養而無待於物者如也不能守之而見其可欲朶頤而慕之故凶

紫陽朱子曰靈不食之物朶垂也朶頤欲食之貌初九陽剛在下足以不食乃動於欲凶之道也故其象占如此

【通論】東谷鄭氏曰頤之上體皆吉而下體皆凶上體止也下體動也在上而止養人者也在下而動求養於人者也動而求養於人者必累於口體之養故𨿽以初之剛陽未免於動其欲而觀朶頤也

象曰觀我朶頤亦不足貴也

【正義】伊川程子曰旣爲欲所動則𨿽有剛健明智之才終必自失故其才亦不足貴也人之貴乎剛者爲其能立而不屈於欲也貴乎明者爲其能照而不失於正也旣惑所欲而失其正何剛明之有爲可賤也

慈湖楊氏曰明其本有良貴今觀夫朶頤則失其所謂貴矣

石澗兪氏曰孟子云養其大體爲大人養其小體爲小人又云飲食之人則人賤之矣今初九陽徳之大本有可貴之質乃內捨其大而外觀其小豈不爲人所賤故曰亦不足貴也

六二顚頤拂經於丘頤徵凶

【辧正】愚案卦中顚頤與拂經上下兩見而各有其義蓋在上而顚不自有其養者也在下而顚不足以自養者也拂經皆謂非常道也上下之事旣殊動止之徳亦異故其不同有如此者六二處下體而好動好動則自害其生理非道之常因之別求髙明以自托而甘入於廝養傭作之流以此行之必爲人之所賤而不亦凶乎舊說以顚爲求養於初以於丘爲求養於上似不可從夫陰柔而能以剛陽爲歸不可謂之不正不可謂之非類也

【存疑】伊川程子曰女不能自處必從男陰不能獨立必從陽二陰柔不能自養待養於人者也天子養天下諸侯養一國臣食君上之祿民賴司牧之養皆以上養下理之正也二旣不能自養必求養於剛陽若反下求於初【初乃剛陽也】則爲顚倒故云顚頤顚則拂違經常不可行也若求養於丘則往必有凶丘在外而髙之物謂上九也【上九乃在上之剛陽也】卦止二陽旣不可顚頤於初若求頤於上九往則有凶在頤之時相應則相養者也上非其應而往求養非道妄動是以凶也顚頤則拂經不獲其養而妄求於上往則得凶也今有人才不足以自養見在上者勢力足以養人非其族類妄往求之取辱得凶必矣六二中正在他卦多吉而凶何也曰時然也陰柔旣不足以自養初上二爻皆非其與故往求則悖理而得凶也

象曰六二徵凶行失類也

【辧正】愚案行失類言所行入於非類謂自處之不善也類

字古有以善爲訓者

【存疑】紫陽朱子曰初上皆非其類也

六三拂頤貞凶十年勿用無攸利

【正義】伊川程子曰頤之道惟正則吉三以陰柔之質而處不中正又在動之極是柔邪不正而動者也其養如此拂違於頤之正道是以凶也得頤之正則所養皆吉三乃拂違正道故戒以十年勿用十數之終謂終不可用無所往而利也

【餘論】東谷鄭氏曰三應於上若得所養而凶莫甚於三蓋不中不正而居動之極所以求養於人者必無所不至是謂拂於頤之正凶之道也十年勿用無攸利戒之也因其多欲妄動示之以自反之理作易之本意也

愚案如舊說爻以相應爲例則此卦之三與上乃例之正合者而爻辭不然足以知其不必矣鄭氏蓋求之不得其故故爲求養於人無所不至之說

象曰十年勿用道大悖也

【正義】伊川程子曰所以戒終不可用以其所由之道大悖

義理也

六四顚頤吉虎視眈眈其欲逐逐無咎

【辧正】愚案在上以養人爲本養人而猶泰然自安其奉則其徳不純而澤不被於天下此四之顚頤所以吉也虎視眈眈其欲逐逐言旣不以自奉爲樂而又有養人之心以人之得其所養爲己之深嗜篤好則無媿於居人上之位而免於咎矣義之說似不可從

【存疑】伊川程子曰四在人上大臣之位六以陰居之陰柔不足以自養況養天下乎初九以剛陽居下在下之賢也與四爲應四又柔順而正是能順於初賴初之養也以上養下則爲順今反求下之養顚倒也故曰顚頤然己不勝其任求在下之賢而順從之以濟其事則天下得其養而己無曠敗之咎故爲吉也二顚頤則拂經四則吉何也曰二在上而反求養於下下非其應類故爲拂經四則居上位以貴下賤使在下之賢由己以行其道上下之志相應而施於民何吉如之○又曰從於人者必有常若間或無繼則其政敗矣其欲謂所須用者必逐逐相繼而不乏則其事可濟若取於人而無繼則困窮矣旣有威嚴又所施不窮故能無咎也

紫陽朱子曰柔居上而得正所應又正而賴止養以施於下故𨿽顚而吉虎視眈眈下而専也其欲逐逐求而繼也又能如是則無咎矣

艸廬吳氏曰自養於內者莫如求養於外者莫如虎故頤之初九六四取二物爲象四之於初其下賢求益之心必如虎之視下求食而後可其視下也専一而不他其欲食也繼續而不歇如是則於人不貳於己不自足乃得居上求下之道

次崖林氏曰苛下賢之心不専則賢者不樂告以善道求益之心不繼則才有所得而遽自足

【存異】伊川程子曰居上位者必有才徳威望爲下民所尊畏則事行而眾心服從若或下易其上則政出而人違刑施而怨起輕於陵犯亂之由也六四𨿽能順從剛陽不廢厥職然質本陰柔賴人以濟人之所輕故必養其威嚴眈眈然如虎視則能重其體貌下不敢易

象曰顚頤之吉上施光也

【存疑】伊川程子曰顚倒求養而所以吉者蓋得剛陽之應以濟其事致己居上之徳施光明被於天下吉孰大焉

六五拂經居貞吉不可涉大川

【正義】伊川程子曰六五頤之時居君位養天下者也然其陰柔之質才不足以養天下上有剛陽之賢故順從之賴其養己以濟天下君者養人者也反賴人之養是違拂於經常旣以己之不足而順從於賢師傅必居守貞固篤於委信則能輔翼其身澤及天下故吉也陰柔之質無貞剛之性故戒以能居貞則吉以陰柔之才𨿽倚賴剛賢能持循於平時不可處艱難變故之際故云不可涉大川也

紫陽朱子曰六五陰柔不正居尊位而不能養人反賴上九之養故其象占如此

次崖林氏曰不能養人而反賴上九以養於人故其象爲拂經言反常也然在己不能養人而賴賢者以養亦正道也故居貞而吉若不用人而自用則任大責重終不能勝如涉大川終不能濟故不可

【辧正】愚案六五以陰柔而處養人之尊位拂經云者言此乃非常之地未可以或忽也必上求陽徳以爲宗主而後可以濟天下故曰居貞吉不可涉大川舊說以六五不能養人而賴上九之養爲拂經者其說未然人君求賢此千古經常之道而何違拂之有觀象自見

【通論】紫陽朱子曰此卦下體三爻皆是自養上體三爻皆是養人不能自求所養而求人以養己則凶故下三爻皆凶求於人以養其下𨿽不免於顚拂畢竟皆好故上三爻皆吉

象曰居貞之吉順以從上也

【正義】伊川程子曰居貞之吉者謂能堅固順從於上九之

賢以養天下也

中溪張氏曰五能柔順以從上九之賢賴之以養天下眞聖人養賢以及萬民之事也

上九由頤厲吉利涉大川

【正義】山陽王氏曰以陽處上而履四陰陰不能獨爲主必

宗於陽也故莫不由之以得其養

伊川程子曰上九以剛陽之徳居師傅之任六五之君柔順而從於己賴己之養是當天下之任天下由之以養也以人臣而當是任必常懷危厲則吉也如伊尹周公何嘗不憂勤兢畏故得終吉夫以君之才不足而倚賴於己身當天下之大任宜竭其才力濟天下之艱危成天下之治安故曰利涉大川然惕厲則不可忘也

紫陽朱子曰六五賴上九之養以養人是物由上九以養也位髙任重故厲而吉陽剛在上故利涉川

【辧正】愚案六五拂經上九由頤皆以其道言之耳故六五之順以從上見陰柔之不可自用上九之利涉大川亦不過見陽剛之大可爲若必以五爲君上爲師傅以應聖人養賢之義其說泥矣且五之陰柔豈足以當聖人乎

象曰由頤厲吉大有慶也

【通論】童溪王氏曰豫之九四天下由之以豫故曰大有得頤之上九天下由之以頤故曰大有慶

【巽下兌上】

大過棟橈利有攸往亨

【正義】隆山李氏曰四陽橫而居中有棟之象而上下二陰柔而無力是上無所附而下無所寄也安得不橈大壯凡四陽而在下者亦壯故以上棟下宇取象者得所載也今大者過乎剛而無所附小者過乎柔而不能載是棟將壓而危之甚也雜卦曰大過顚也大廈之顚非一木所能支是必進而求濟然後可故曰利有攸往亨【此說得之】

【辧正】愚案大過與小過本非對待先儒每每以之並論非也且二過字亦有辧小過乃經過相過之過大過則過失過誤之過言陽剛至此失其所托而事不可爲也取象於棟橈明明有大廈將傾之意而本義反謂四陽過盛殆不可從程以大過爲事之大過於常者與孔仲逹過越常理之說正同尢爲可疑大本指陽而言若以爲大事則彖辭何以不曰大事過而曰大者過乎且事𨿽有大小之殊而聖人時措之宜惟一而已今曰某爲常事某爲非常之事後世必有借口於禪讓徵伐以行其私而自命爲大過者豈非解經者啟之乎

【存疑】伊川程子曰大過者陽過也故爲大者過過之大爲大事過也聖賢道徳功業大過於人凡事之大過於常者皆是也夫聖人盡人道非過於理也其制事以天下之正理矯時之用小過於中者則有之如行過乎恭喪過乎哀用過乎儉是也蓋矯之小過而後能及於中乃求中之用也所謂大過者常事之大者耳非有過於理也惟其大故不常見以其比常所見者大故謂之大過如堯舜之禪讓湯武之放伐皆由道也道無不中無不常以世人所不常見故謂之大過於常也○又曰小過陰過於上下大過陽過於中陽過於中而上下弱矣故爲棟橈之象棟取其勝重四陽聚於中可謂重矣九三九四皆取棟象謂任重也橈取其本末弱中彊而本末弱是以橈也陰弱而陽彊君子盛而小人衰故利有攸往而亨也棟今人謂之檁

彖曰大過大者過也棟橈本末弱也剛過而中巽而說行利有攸往乃亨大過之時大矣哉

【正義】伊川程子曰剛𨿽過而二五皆得中是處不失中道也下巽上兌是以巽順和說之道而行也在大過之時以中道巽說而行故利有攸往乃所以能亨也

紫陽朱子曰本謂初末謂上弱謂陰柔

象曰澤滅木大過君子以獨立不懼遁世無悶

【正義】衡水孔氏曰君子於衰難之時卓爾獨立不有畏懼

隱遁於世而無憂悶

【餘論】劉氏長民曰用之則獨立不懼捨之則遁世無悶初六借用白茅無咎

【正義】紫陽朱子曰當大過之時以陰柔居巽下過於畏愼而無咎者也故其象如此白茅物之潔者

【餘論】漢上朱氏曰茅之爲物薄而用重過愼也過愼者愼之至也大過君子將有事焉以任至大之事過而無咎者其惟過於愼乎過非正也初六執柔處下不犯乎剛於此而過其誰咎之

象曰借用白茅柔在下也

【正義】伊川程子曰以陰柔處卑下之道惟當過於敬愼而已以柔在下爲以茅借物之象敬愼之道也

愚案初六爲巽之初爻以柔附剛在人爲知有天徳而不妄行之象借用白茅敬愼之至故象以此稱之也

九二枯楊生稊老夫得其女妻無不利

【正義】紫陽朱子曰陽過之始而比初陰故其象占如此稊根也榮於下者也榮於下則生於上矣夫𨿽老而得女妻猶能成生育之功也

【餘論】山楊氏曰聞之蜀僧云四爻之剛𨿽同爲木然或爲楊或爲棟棟負眾榱則木之彊者也楊爲早凋則木之弱者也此卦本末皆弱二近於本五近於末故均爲木之弱也

平庵項氏曰二五皆濱於澤楊澤木也當大過之時故稱枯焉過則木枯也

雲峯胡氏曰巽爲木兌爲澤楊近澤之木故以取象枯楊大過象稊初在下象老夫九象女妻初柔在下象

【存疑】洓水司馬氏曰大過剛已過矣止可濟之以柔不可濟之以剛也故大過之時皆以居陰爲吉不以得位爲美

愚案彖言大過之可爲在剛過而中未嘗有濟之以柔之意九二一爻乃剛之得中者得中卽得位也儒者多以用柔爲說而司馬氏於此爻又言大過之時不以得位爲美胥失之矣

象曰老夫女妻過以相與也

【正義】秋山王氏曰老夫而女妻𨿽過乎常然陰陽相與以

成生育之功則無不利也

九三棟橈凶

【正義】伊川程子曰九三以過甚之剛動則違於中和而拂於眾心安能當大過之任乎故不勝其任如棟之橈傾敗其室是以凶也

【存疑】伊川程子曰或曰三巽體而應於上豈無用柔之象乎曰言易者貴乎識勢之重輕時之變易三居過而用剛巽旣終而且變豈復有用柔之義應者謂志相從也三方過剛上能繋其志乎

愚案以九三而遇上六正舊例之所謂相應者也今程子以兩爻之辭難於附防而爲時勢之說又謂志相從而後謂之應曰此非其比也亦可以見舊例之不足據而爲其說者之鑿矣

象曰棟橈之凶不可以有輔也

【正義】伊川程子曰剛彊之過則不能取於人人亦不能親輔之如棟橈折不可支輔也棟當室之中不可加助是不可以有輔也

九四棟隆吉有它吝

【通論】西溪李氏曰下卦上實而下弱下弱則上傾故三居下卦之上而曰棟橈凶上卦上弱而下實下實則可載故四居上卦之下而曰棟隆吉此二爻當分上下體看

雲峯胡氏曰屋以棟爲中三視四則在下棟橈於下之象四在上棟隆於上之象

愚案三四兩爻正屬棟位三巽極而躁且居凶地則爲棟橈四所處加髙去本之弱尙逺故爲棟隆而吉然當大過之時陽徳向衰已無可爲四不過差勝於三耳觀彖辭全卦取象於棟橈可見有它者言不隆則橈所謂吉者變而之吝恐非意外之事未可自以爲安而不爲之備也

【存疑】伊川程子曰四居近君之位當大過之任者也居柔爲能用柔相濟旣不過剛則能勝其任如棟之隆起是以吉也隆起取不下橈之義大過之時非陽剛不能濟以剛處柔爲得宜矣若又與初六之陰相應則過也旣剛柔得宜而志復應陰是有它也有它則有累於剛𨿽未至於大害亦可吝也或曰二比初則無不利四若應初則爲吝何也曰二得中而比於初爲以柔相濟之義四與初爲正應志相繋者也九旣居四剛柔得宜矣復牽系於陰以害其剛則可吝也

愚案如程所云四之吉爲以剛處柔四之吝爲下繋於初語若可信者然求之舊例二四兩爻同爲以剛處柔也何以在二則又待下比於初而後無不利在四則一與初應而卽吝也二之處柔不足如彼四之處柔又如是其有餘此曷故哉舊說之不合者多此類學者不可以不之察也

象曰棟隆之吉不橈乎下也

【辧正】愚案不橈乎下則爲隆撓乎下則所謂有它矣下正

對隆而言不必指初也

九五枯楊生華老婦得其士夫無咎無譽

【正義】伊川程子曰九五當大過之時本以中正居尊位而上比過極之陰其所相濟者如枯楊之生華𨿽有所發無益於枯也上六過極之陰老婦也五𨿽非少比老婦則爲壯矣以士夫而得老婦𨿽無罪咎殊非美也故云無咎無譽

【辧正】郭氏【京】曰爻象少夫並誤作士夫

【通論】沈氏守約曰九二比於初近本也生稊之象也九五

承於上近末也生華之象也

何氏子曰生稊則生機方長生華則泄且竭矣二所舉者初初本也又巽之主爻爲木爲長爲髙木已過而復芽又長且髙故有往亨之理五所與者上上末也又兌之主爻爲毀折爲附決皆非木之所宜木已過而生華又毀且折理無久生已

象曰枯楊生華何可久也老婦士夫亦可醜也

【正義】伊川程子曰枯楊不生根而生華旋復枯矣安能久乎老婦而得士夫豈能成生育之功亦爲可醜也

上六過涉滅頂凶無咎

【正義】伊川程子曰上六以陰柔處過極直過常越理不卹危亡履險蹈禍而已如過涉於水至滅沒其頂其凶可知小人狂躁以自禍蓋其宜也復將何尢故曰無咎言自爲之無所怨咎也因澤之象而取涉義

【通論】厚齋馮氏曰易大抵上下畫停者從中分反對爲象非他卦相應之例也頤中孚小過皆然而此卦尢明三與四對皆爲棟象上隆下橈也二與五對皆爲枯楊之象上華下稊也初與上對初爲借用白茅之愼上爲過涉滅頂之凶也

愚案中分反對爲象在羣卦多有然者乃六位自然之情勢卽所謂二多譽四多懼三多凶四多功初辭擬之卒成之終者也馮氏獨於上下畫停之卦見之蓋爲舊說所蔽故爾

【存疑】紫陽朱子曰處過極之地才弱不足以濟然於義爲無咎矣蓋殺身成仁之事故其象占如此

愚案上六以說體之終而處大過之極不知時勢之不可爲而冒險以求濟鮮不及矣故有過涉滅頂之象九家易謂君子犯義小人犯刑而家家有誅絕之罪程子正用其說本義所本蓋王輔嗣志在救時及孔仲達龍逢比干之論然於卦體爻情未見其合且易之吉凶惟斷於義理之是非此其所以異於術數之說者也殺身成仁而謂之凶則聖人之作易非所謂順性命之理者矣天下皆將避之𨿽曰無咎豈能挽乎

象曰過涉之凶不可咎也

【正義】伊川程子曰過涉至溺乃自爲之不可以有咎也言

無所怨咎

大易擇言卷十五

欽定四庫全書

大易擇言卷十六

上元程廷祚撰

【坎下坎上】

習坎有孚維心亨行有尙

【正義】伊川程子曰卦中一陽上下二陰陽實陰虛上下無據一陽陷於二陰之中故爲坎陷之義陷則爲險習重也如學習溫習皆重復之義也陽實在中爲中有孚信維心亨維其心誠一故能亨通至誠可以通金石蹈水火何險難之不可亨也行有尙謂以誠一而行則能出險有可嘉尙謂有功也不行則常在險中矣

紫陽朱子曰習重習也坎險陷也其象爲水陽陷陰中外虛而中實也此卦上下皆坎是爲重險中實爲有孚心亨之象以是而行必有功矣故其占如此

平庵項氏曰重卦坎字在六重卦之先故加習字以起後例示離震艮兌巽皆當以重習起義也乾坤不加習字者六爻只一爻故也

【通論】隆山李氏曰坎之中實是爲誠離之中虛是爲明中實者坎之用中虛者離之用也作易者因坎離之中而寓誠明之用古聖人之心學也

【餘論】雲峯胡氏曰他卦亨字本義例以爲占惟此則曰中實爲有孚心亨之象蓋他卦事之亨也此心之亨也陽實有孚之象陽明心亨之象

章氏本淸曰六十四卦獨於坎卦指出心以示人可見心在身中眞如一陽陷於二陰之內所謂道心惟微者此也

【存疑】衡水孔氏曰坎是險陷之名習者便習之義險難之事非經便習不可以行故須便習於坎事乃得用故云習坎也案諸卦之名皆於卦上不加其字此坎卦之名特加習字者以坎爲險難故特加習名

藍田呂氏曰習坎更試乎至難也八卦乾健坤順震動艮止離明坎險巽入兌說惟險非吉徳君子所不取故於坎也獨以習坎爲名更試重險乃君子所有事也

紫巖張氏曰習安行不息之稱習坎險可出矣夫陽陷於陰非出險則功無自興曰習坎以出險也

愚案習坎彖曰重險也義訓甚明故程亦但解爲重復諸儒紛紛之論殊與彖不合且經教人之用險惟在有孚心亨如孔氏之說險難必須便習然後可行是爲別生一義矣至卦名之上加一字者平庵項氏之說蓋爲近之

【存異】郭氏【京】曰卦首習字上脫卦名坎字彖同案說卦明八卦象義稱坎多矣並無習字其誤益明

愚案白雲郭氏曰易中諸卦於卦上無加字者獨此稱習坎王原叔先生引徐氏新義謂習坎字上脫卦名一坎字而易中卦名之下亦無重言卦者故離卦不曰離重離巽卦不曰巽重巽其重言卦名者皆孔子彖辭也孔氏旣未明徐氏尢失之案新義之說卽本之舉正者白雲之辧是也

彖曰習坎重險也水流而不盈行險而不失其信維心亨乃以剛中也行有尙往有功也天險不可升也地險山川丘陵也王公設險以守其國險之時用大矣哉【正義】伊川程子曰習坎者謂重險也上下皆坎兩險相重也水流而不盈陽動於險中而未出於險乃水性之流行而未盈於坎旣盈則出乎坎矣行險而不失其信陽剛中實居險之中行險而不失其信者也坎中實水就下皆爲信義有孚也維其心可以亨通者乃以其剛中也中實爲有孚之象至誠之道何所不通以剛中之道而行則可以濟險難而亨通也以其剛中之才而往則有功故可嘉尙若止而不行則常在險中矣坎以能行爲功髙不可升者天之險也山川邱陵地之險也王公君人者觀坎之象知險之不可陵也故設爲城郭溝池之險以守其國保其民人是有用險之時其用甚大故贊其大矣哉山河城池謂險之大端也若夫尊卑之辧貴賤之分明等威異物采凡所以杜絕陵僭限隔上下者皆體險之用也

紫陽朱子曰水流不盈是說一坎滿便流出去一坎又滿又流出去行險而不失其信則是說決定如此

又曰坎水只是平不解滿盈是滿出來

雲峯胡氏曰水字當讀流而不盈行險而不失其信兩句皆指水言以水之內實行有常者釋卦辭有孚之義也

【餘論】王氏伯厚曰下陽舉而虢亡虎牢城而鄭懼西河失而魏蹙大峴度而燕危故曰設險以守其國

石門梁氏曰流而不盈時止則止也盈而後進時行則行也坎以能止爲信以能行爲功時止時行其君子處險之道與

象曰水洊至習坎君子以常徳行習教事

【正義】吳郡陸氏曰洊再也水再至而益通流不捨晝夜重重相隨以爲常有似於習故君子象之以常徳行習教事如水不息也

伊川程子曰坎爲水水流仍洊而至兩坎相習水流仍洊之象也水自涓滴至於尋丈至於江海洊習而不驟者也其因勢就下信而有常故君子觀坎水之象取其有常則常久其徳行人之徳行不常則僞也故當如水之有常取其洊習相受則以習熟其教令之事夫發政行教必使民熟於聞聴然後能從故三令五申之若驟告未諭遽責其從𨿽嚴刑以驅之不能也故當如水之洊習

紫陽朱子曰治己治人皆必重習然後而安之

【餘論】涑水司馬氏曰水之流也習而不已以成大川人之學也習而不止以成大賢故君子以常徳行習教事

東坡蘇氏曰常其徳行故遇險而不變習其教事故遇險而能應

石澗兪氏曰常徳行謂徳行有常而不攺習教事謂教事練習而不輟

初六習坎入於坎窞凶

【正義】山陽王氏曰最處坎底入坎窞者也處重險而復入

坎底其道凶也

伊川程子曰初以陰柔居坎險之下非能出乎險也惟益陷於深險耳窞坎中之陷處已在習坎中更入坎窞其凶可知

紫陽朱子曰以陰柔居重險之下其陷益深故其象占如此

【存異】紫巖張氏曰陰居重坎下迷不知復以習於惡故凶失正道也曰小人行險以僥幸初六之謂

愚案險以在下者爲重故坎卦下三爻視上三爻其辭有甚焉初六習坎言此乃重險之下所謂坎窞者也使不知而誤入之其凶極矣張氏以習坎爲習於惡未之敢信

象曰習坎入坎失道凶也

【正義】愚案道謂天徳也失道者言初處坎之極下不復知

有天徳也凶可知矣

九二坎有險求小得

【正義】伊川程子曰二當坎險之時陷上下二陰之中是有險也然其剛中之才𨿽未能出乎險中亦可小自濟是所求小得也君子處險難而能自保者剛中而已

紫陽朱子曰處重險之中未能自出故爲有險之象然剛而得中故其占可以求小得也

愚案此爻言陷溺已深幾自失其陽徳然本心之良未嘗泯絕𨿽旦晝之牿亡而夜气猶有存者故曰坎有險求小得也舊說於此未暢

象曰求小得未出中也

【正義】伊川程子曰以剛中之才不至陷於深險是所求小

得也

六三來之坎坎險且枕入於坎窞勿用

【正義】伊川程子曰六三在坎陷之時以陰柔而居不中正其處不善來下則入於險之中之上則重險也故云來之坎坎枕謂支倚居險而支倚以處不安之甚也所處如此惟益入於深險耳故云入於坎窞如三所處之道不可用也故戒勿用

紫陽朱子曰以陰柔不中正而履重險之間來往皆險前險而後枕其陷益深不可用也故其象占如此枕倚著未安之意

又曰險且枕只是前後皆險來之自是兩字謂下來亦坎上往亦坎之往也進退皆險也

【辧正】愚案輔嗣云枕者枝而不安之謂義本此立說而微有同異又案於令升曰枕安也藍田呂氏曰險且枕者安於所未安也此說似勝

象曰來之坎坎終無功也

【正義】伊川程子曰進退皆險處又不安若用此道當益入

於險終豈能有功乎

六四樽酒簋貳用缶納約自牖終無咎

【正義】何氏子曰貳副也謂樽酒而副以簋也禮天子大臣出會諸俟主國樽棜簋副是也【折中云簋貳之說何氏得之】

【辧正】愚案六四所處出重險之外離陷溺之深酒食𨿽能陷人而樽酒簋貳則其陷亦微矣且坎之所以爲幽暗者以天光之難見也若有牖以通陽而收納約束於此以與之相接則道心之復不逺而可以免於險矣故終無咎也舊說𨿽主承比立論而況以大臣匡其君上之事意義非不可悅而揆之斯卦斯爻未見其比附確當而不可易學者詳之

【存疑】山陽王氏曰處重險而履正以柔居柔履得其位以承於五五亦得位剛柔各得其所皆無餘應以相承比明信顯著不存外飾處坎以斯𨿽復一樽之酒二簋之食瓦缶之器納此至約自進於牖乃可羞之於王公薦之於宗廟故終無咎也

崔氏【憬】曰於重險之時居多懼之地比五而承陽修其潔誠進其忠信則終無咎也

伊川程子曰六四陰柔而下無助非能濟天下之險者以其在髙位故言爲臣處險之道大臣當險難之時惟至誠見信於君其交固而不可間又能開明君心則可保無咎矣夫欲上之篤信惟當盡其質實而已多儀而尙飾莫如燕享之禮故以燕享諭之言當不尙浮飾惟以質實所用一樽之酒二簋之食復以瓦缶爲器質之至也其質實如此又須納約自牖納約謂進結於君之道牖開通之義室之暗也故設牖所以通明自牖言自通明之處以況君心所明處詩雲天之牖民如壎如篪毛公訓牖爲道亦開通之謂人臣以忠信善道結於君心必自其所明處乃能入也人心有所蔽有所通所蔽者暗處也所通者明處也嘗就其明處而告之求信則易也故云納約自牖能如是則𨿽艱險之時終得無咎也

紫陽朱子曰九五尊位六四近之在險之時剛柔相際故有但用薄禮益以誠心進結自牖之象牖非所由之正而室之所以受明也始𨿽艱阻終得無咎故其占如此

【存異】紫陽朱子曰晁氏云先儒讀樽酒簋爲一句貳用缶爲一句今從之貳益之也周禮大祭三貳弟子職左執虛豆右執挾匕周旋而貳是也【案樽酒簋貳用缶三字爲句自虞仲翔始】

鳳阿姜氏曰觀孔子小象以樽酒簋貳爲句則晁氏之說以貳用缶爲句者非矣

象曰樽酒簋貳剛柔際也

【辧正】愚案樽酒簋貳程子以爲舉首句是也際者相近之謂言四𨿽柔闇然與五之剛陽相近則其能出於險而終無咎可知非謂君臣之交際也

【存疑】伊川程子曰象只舉首句如此比多矣樽酒簋貳質實之至剛柔相際接之道能如此則可終保無咎君臣之交能固而常者在誠實而已剛柔指四與五謂君臣之交際也

九五坎不盈祗旣平無咎

【正義】石澗兪氏曰坎不盈以其流也彖曰水流而不盈

是也不盈則適至於旣平故無咎

何玄子曰祗適也猶言適足也言適於平而已卽彖所謂水流而不盈也【折中曰如程說則不盈爲未能盈科出險之義與彖異指矣須以兪氏何氏之說爲是】

【辧正】愚案九五剛中正彖之所謂心亨者也然坎之爲坎不與其出於險而但觀其所以行險者坎不盈祗旣平所謂行險而不失其信也險無常而其不盈也有常則險而平矣此言剛中之君子不畏天下之有險而能使天下之險自我而平則何咎之有乎王氏謂九五未免於咎不可從

【存疑】山陽王氏曰爲坎之主而無應輔可以自佐未能盈坎者也坎之不盈則儉不盡矣祗辭也爲坎之主盡平乃無咎故曰祗旣平無咎也說旣平乃無咎明九五未免於咎也

伊川程子曰九五在坎之中是不盈也盈則平而出矣祗皆音抵抵也復卦云無祗悔必抵於已平則無咎旣曰不盈則是未平而尙在險中未得無咎也以九五剛中之才居尊位宜可以濟於險然下無助也二陷於險中未能出餘皆陰柔無濟險之才人君𨿽才安能獨濟天下之險居君位而不能致天下出於險則爲有咎必祗旣平乃得無咎

象曰坎不盈中未大也

【正義】紫陽朱子曰水之爲物其在坎只能平自不能盈故

曰不盈盈髙之義【盈髙乃此處盈字之解】

【辧正】愚案坎不盈滿旣平而止乃險之有孚而可信者也中未大言其亨於心而不能亨於境也不盈乃水徳潤下之本性舊說不知卽坎之有孚中未大舊說言未能光大而不知卽彖之心亨所以並無明確之論

上六系用徽纆寘於叢棘三歲不得凶

【正義】山陽王氏曰囚執寘於思過之地自修三歲乃可以

求復故曰三歲不得凶

艸廬吳氏曰周官司圜收教罷民能攺者上罪三年而捨其不能攺而出圜土者殺三歲不得其罪大而不能攺者與

象曰上六失道凶三歲也

【辧正】愚案坎之性下故上三爻視下三爻爲輕不獨四優於三五優於二也卽上與初同爲失道而叢棘之寘與坎窞之入有間焉觀象自知之凶三歲者凶止於三歲也勿用則已甚矣

【離下離上】

離利貞亨畜牝牛吉

【正義】山陽王氏曰離之爲卦以柔爲正故必貞而後乃亨故曰利貞亨也柔處於內而履正中牝之善也外彊而內順牛之善也離之爲體以柔順爲主者也故吉於畜牝牛也

伊川程子曰離麗也萬物莫不皆有所麗在人則爲所親附之人所由之道所主之事皆其所麗也人之所麗利於貞正得其正則可以亨通故曰離利貞亨畜牝牛吉牛之性順而又牝焉順之至也旣附麗於正必能順於正道如牝牛則吉也

紫陽朱子曰離麗也陰麗於陽其象爲火體陰而用陽也物之所麗貴乎得正牝牛柔順之物也故占者能正則亨而畜牝牛則吉也

【通論】平庵項氏曰坤以全體配幹而行故爲牝馬之行地離以二五附幹而居故爲牝牛之畜養

艸廬吳氏曰牛牝皆坤象離中畫一陰坤之中畫也故象牝牛

彖曰離麗也日月麗乎天百谷艸木麗乎土重明以麗乎正乃化成天下柔麗乎中正故亨是以畜牝牛吉也【正義】伊川程子曰離麗也謂附麗也如日月則麗於天百谷艸木則麗於土萬物莫不各有所麗天地之中無無麗之物在人當審其所麗麗得其正則能亨也重明以麗乎正以卦才言也上下皆離重明也五二皆處中正麗乎正也君臣上下皆有明徳而處中正可以化天下成文明之俗也二五以柔順麗於中正所以能亨人能養其至順以麗中正則吉故曰畜牝牛吉也

平庵項氏曰重明以麗乎正此統論一卦之義以釋卦名柔麗乎中正此以二五成卦之爻釋卦辭也

【辧正】愚案離卦𨿽取義於明者多究以麗義爲本觀彖辭以畜牝牛爲象而彖曰離麗也則知此卦尢重依附之義舊說多失之附防者以但知以明義求之也

【通論】雲峯胡氏曰坎之剛中九五分數多故彖辭曰有孚而九五曰坎不盈離之中正六二分數多故彖辭曰畜牝牛而六二曰黃離元吉

象曰明兩作離大人以繼明照於四方

【正義】山陽王氏曰繼謂不絕也明照相繼不絕曠也紫陽朱子曰作起也

【辧正】愚案彖言重明象言繼明明因離象而起然古率謂居位者爲明尙書中多有之如堯典明明臯陶謨庶明之類天子之下有諸侯諸侯之下有卿大夫而各盡其居上治人之道所謂重明以麗乎正者此也天子明明徳於天下諸侯明明徳於一國以至卿大夫莫不皆然所謂繼明照於四方者此也其實非有二也舊說以繼明爲言前後又謂大人専言王者明兩作皆指君俱誤

初九履錯然敬之無咎

【正義】漢上朱氏曰榮辱安危系於所麗君子處離之始安

義守正是以無咎

【辧正】愚案離以麗物爲義初將附於物而未安故爲履錯然之象如君臣朋友交際之始情好未洽志趣未同其所踐履紛錯而靡寧也君子無往不敬而況於附物之始乎故惟持以戒愼之心以待人事之自合則可免於尢悔矣舊解此爻以履錯爲志剛上進或又以錯然爲敬愼之意恐皆未必然

【餘論】縉雲馮氏曰日方出人夙興之晨也履錯然動之始也於其始而加敬則終必吉禍福幾微毎萌於初動之時故戒其初

雙湖胡氏曰錯然是事物紛錯之意能敬則心有主宰酬應不亂可免於咎不能敬則反是

【存疑】衡水孔氏曰身處離初故其所履踐恆錯然敬愼不敢自寧故云履錯然敬之無咎若能如此恭敬則得避其禍而無咎

安定胡氏曰錯然者敬之之貌也居離之初如日之初生於事之初則當常錯然警懼以進徳修業所以得免其咎

伊川程子曰陽固好動又居下而離體陽居下則欲進離性炎上志在上麗幾於躁動其履錯然謂交錯也𨿽未進而迹已動矣動則失居下之分而有咎也然其剛明之才若知其義而敬愼之則不至於咎矣初在下無位者也明其身之進退乃所麗之道也其志旣動不能敬愼則妄動是不明所麗乃有咎也

象曰履錯之敬以辟咎也

【餘論】中溪張氏曰初居離之始所履之邪正善惡紛錯而未知適從也不敬則妄動而獲咎矣故履錯之敬可以辟咎【此論與麗物義未協】

六二黃離元吉

【正義】紫陽朱子曰黃中色柔麗乎中而得其正故其象占如此象曰黃離元吉得中道也

【餘論】伊川程子曰所以元吉者以其得中道也不云正者離以中爲重所以成文明由中也正在其中矣

兼山郭氏曰離之所以亨柔麗乎中正故亨也黃離之所以元吉文明而用中故元吉也故盡一卦之美其惟六二乎

九三日昃之離不鼓缶而歌則大耋之嗟凶

【辧正】愚案日昃之離時已過而相麗非所以持久也鼓缶之歌不足以爲樂而大耋之嗟尢足以爲憂蓋欲麗而不可得矣凶何如乎此言失位之剛而處垂盡之地未有能自存者欲人之及時而自納於中正也

【餘論】石門梁氏曰三居下離之終乃日昃之時也夫持滿定傾非中正之君子不能三處日之夕而過剛不中其志荒矣故不鼓缶而歌則大耋之嗟其歌也樂之失常也其嗟也哀之失常也哀樂失常能無咎乎君子值此之時則思患之心與樂天之誠並行而不悖是固不暇於歌矣而亦何至於嗟乎【此說持論頗佳然於象何可久之言未見有當況麗物之本指乎】

【存疑】伊川程子曰九三居下體之終是前明將盡後明當繼之時人之始終時之革易也故爲日昃之離日下昃則爲沒矣以理言之盛必有衰始必有終常道也達者順理爲樂缶常用之器也鼓缶而歌樂其常也不能如是則以大耋爲嗟憂乃爲凶也

紫陽朱子曰重離之間前明將盡故有日昃之象不安常以自樂則不能自處而凶矣戒占者宜如是也

象曰日昃之離何可久也

【餘論】伊川程子曰日旣傾昃明能久乎

九四突如其來如焚如死如棄如

【辧正】愚案離卦九四於易之諸爻最爲凶惡然舊說中鮮有得其解者考離之爲卦以柔而麗於剛者也柔旣麗剛則剛反無所麗矣而麗之爲義又以內爲安者也麗於外則天下有所不受矣九四自棄其中正之徳外求依附而不知數之所窮者害之所必烈也其身受極禍非自取之乎

【存疑】伊川程子曰九四離下體而升上體繼明之初故言繼承之義在上而近君繼承之地也以陽居離體而處四剛躁而不中正且重剛以不正而剛盛之勢突如而來非善繼者也夫善繼者必有巽讓之誠順承之道若舜唘然今四突如其來失善繼之道也又承六五陰柔之君其剛盛陵爍之勢气焰如焚然故云焚如四之所行不善如此必被禍害故曰死如失繼紹之義承上之道皆逆徳也眾所棄絕故云棄如至於死棄禍之極矣故不假言凶也

紫陽朱子曰後明將繼之時而九四以剛迫之故其象如此

象曰突如其來如無所容也

【正義】紫陽朱子曰無所容言焚死棄也

六五出涕沱若戚嗟若吉

【正義】伊川程子曰六五居尊位而守中有文明之徳可謂善矣然以柔居上危懼之勢也惟其明也故能畏懼之深至於出涕憂慮之深至於戚嗟所以能保其吉也

【辧正】愚案六五以所麗之位太髙而危故持之以憂懼則吉先儒或以爲乘九四之剛或以爲迫於上下之二陽皆非也

象曰六五之吉離王公也

【正義】伊川程子曰六五之吉者所麗得王公之正位也據在上之勢而明察事理畏懼憂虞以持之所以能吉也不然豈能安乎

上九王用出徵有嘉折首獲匪其醜無咎

【正義】山陽王氏曰離麗也各得安其所麗謂之離處離之極離道已成則除其非類以去民害王用出徵之時也故必有嘉折首獲匪其醜乃得無咎也

紫陽朱子曰剛明及逺威震而刑不濫無咎之道也故其象占如此

愚案剛爻於本卦無所附麗而上九又在事外故爲王用出徵以蕩滌羣陰而成盛治之象

象曰王用岀徵以正邦也

【正義】伊川程子曰王者用剛斷以察除天下之惡所以正

治其邦國也

大易擇言卷十六﹤經部﹐易類﹐大易擇言﹥

欽定四庫全書

大易擇言卷十七

上元程廷祚撰

下經

【艮下兌上】

咸亨利貞取女吉

【正義】衡水孔氏曰此卦明人倫之始夫婦之義必須男女共相感應乃得亨通若以邪道相通則凶害斯及故利在貞正

伊川程子曰咸感也物之相感莫如男女而少復甚焉凡君臣上下以至萬物皆有相感之道物之相感則有亨通之理利貞相感之道利在於正也不以正則入於惡矣如夫婦之以淫姣君臣之以媚說上下之以邪僻皆相感之不以正也取女吉以卦才言也卦有柔上剛下二气感應相與止而說男下女之義以此義取女則得正而吉也

紫陽朱子曰咸交感也兌柔在上艮剛在下而交相感應又艮止則感之專兌說則應之至又艮以少男下乎兌之少女男先於女得男女之正婚姻之時故其卦爲咸其占亨而利貞取女則吉蓋感有必通之理然不以貞則失其亨而所爲皆凶矣

雲峯胡氏曰鹹感也無心之感也無心於感者無所不通也感則必通而利在於正泛言感之道如此取女吉專言取女者當如是也

【存異】伊川程子曰咸有皆義男女交相感也

建安邱氏曰咸皆也惟無容心於感然後無所不感

彖曰咸感也柔上而剛下二气感應以相與止而說男下女是以亨利貞取女吉也天地感而萬物化生聖人感人心而天下和平觀其所感而天地萬物之情可見矣

【正義】東海王氏曰山澤以气通男女以禮感男而下女初

婚之所以爲禮取女之所以爲吉也

伊川程子曰咸之義感也兌女在上艮男居下柔上剛下也陰陽二气相感相應而和合是相與也止而說止於說爲堅慤之意艮止於下篤誠相與也兌說於上和說相應也以男下女和之至也相感之道如此是以能亨通而得正取女如此則吉也卦才如此大率感道利於正也旣言男女相感之義復推極感道以盡天地之理聖人之用天地二气交感而化生萬物聖人至誠以感億兆之心而天下和平觀天地交感化生萬物之理與聖人感人心致和平之道則天地萬物之情可見矣

東谷鄭氏曰天地萬物𨿽異位其气則一聖人億兆𨿽異勢其誠則一觀其所感而其情可見者感生於情也情出於正然後知感通之理

縉雲馮氏曰柔上剛下感應相與所以爲亨止而說所以利貞男下女所以取女吉也

【通論】劉氏長民曰卦以咸名而彖以感釋其義者聖人

之微防欲明感物之無心也

王氏伯厚曰鹹之感無心感以虛也兌之說無言說以誠也

秋山王氏曰止而說者謂艮止不動而意气自相和說乃所謂感不止而動則是出於作爲非感也故六爻皆欲其靜

【餘論】林氏黃中曰男不下女而女從之非正女也君不下士而士從之非貞士也如是者不可取矣親迎之禮廢於夫婦之間就見之儀蔑於君臣之際爲女爲士者不待禮而行爲君爲夫者惟其易而畜之未有不悔於其終者也

象曰山上有澤咸君子以虛受人

【正義】崔氏【憬】曰山髙而降澤下而升山澤通气鹹之象也伊川程子曰澤性潤下土性受潤澤在山上而其漸潤通徹是二物之气相感通也君子觀山澤通气之象而虛其中以受於人夫人中虛則能受實則不能入矣虛中者無我也中無私主則無感不通以量而容之擇合而受之非聖人有感必通之道也

紫陽朱子曰山上有澤以虛而通也

紫峯陳氏曰山上有澤澤以潤而感乎山山以虛而受其感咸之象也君子體之則虛其心以受人之感焉蓋心無私主有感皆通若有一豪私意自蔽則先入者爲主而感應之機窒矣𨿽有所受未必其所當受而所當受者反以爲不合而不之受矣

【辧正】愚案咸者感也感以艮爲主兌直應之耳故曰柔上而剛下二气感應以相與我以誠感而後物以誠應男之下女天地之感萬物聖人之感人心皆是也本卦取義蓋重所以感之者大象以虛受爲言本於山上有澤之象蓋山實而不能受澤虛而後有容感以動物而言受以容物而言感以誠爲本受以虛爲本其取義各有攸在本卦則言至誠之動物也大象則言虛己而納善也大象往往有於彖爻之外別設一義者先儒不察而以虛爲受感之地似不能無誤也

初六咸其拇

【正義】紫陽朱子曰拇足大指也咸以人身取象感於最下咸拇之象也感之尙淺欲進未能故不言吉凶此卦𨿽主於感然六爻皆宜靜而不宜動也

【通論】或問咸內卦艮止也何以皆說動朱子曰艮𨿽是止然咸有交感之義卻是要動所以都說動卦體𨿽說動然才動便不吉

虛齋蔡氏曰本義云此卦𨿽主於感然六爻皆宜靜而不宜動此卽以虛受人之理大曰寂然不動感而遂通天下之故程子曰廓然而大公物來而順應周子所謂主靜朱子所謂鑑空衡平及先儒所謂無心之感者皆謂此也

象曰咸其拇志在外也

【辧正】愚案初處無所感之地而私意自動故曰志在外外非外卦之謂也石澗兪氏以爲此感應相與之說案感屬剛下果如其說則志在外應合內卦而言何獨於初爻言之乎

六二咸其腓凶居吉

【正義】山陽王氏曰咸道轉進離拇升腓腓體動躁者也感物以躁凶之道也由躁故凶居則吉矣

紫陽朱子曰腓足肚也欲行則先自動躁妄而不能固守者也二當其處又以陰柔不能固守故取其象然有中正之徳能居其所故其占動凶而靜吉也

愚案人之動以足不以腓今曰咸其腓此非所當動而動之象也然以艮止之徳而處於中動固不吉不動則必吉矣二當下體之稍上故其象爲腓以爲本躁動之物非是

象曰𨿽凶居吉順不害也

【正義】伊川程子曰惟順理則不害謂守道不先動也顧氏善伯曰𨿽凶而居則吉者蓋能順理以爲感不爲躁動害也居非專靜特不妄動而已

九三咸其股執其隨往吝

【正義】伊川程子曰股者在身之下足之上不能自由隨身而動者也故以爲象言九三不能自主隨物而動如股然其所執守者隨於物也剛陽之才感於所說而隨之如此而往可羞吝也

童溪王氏曰九三居下體之上所謂股也夫股隨上體而動者也以剛過之才不能爲主於內而其所秉執者在於隨上體而動焉則躁動而失正矣故曰往吝

【辧正】

折中曰案執其隨本義以爲隨下二爻程傳以爲隨上然隨之爲義取於鴈行相從則以三爲隨四者近是証之隨卦初剛隨二柔五剛隨上柔可見也蓋四者心位也心動則形隨之而三直股位與四相近而相承故有咸其股執其隨之象証之艮卦以三爲心位六二亦曰不拯其隨可見也

【存異】紫陽朱子曰下二爻皆欲動者三亦不能自守而隨

之往則吝矣

象曰咸其股亦不處也志在隨人所執下也

【正義】衡水孔氏曰所執下者旣志在隨人是其志意所執

下賤也

伊川程子曰不處謂動也有剛陽之質而不能自主志反在於隨人是所操執者卑下之甚也

紫陽朱子曰言亦者因前二爻皆欲動而云也二爻陰躁其動也宜九三陽剛居止之極宜靜而動可吝之甚也

【存異】會稽虞氏曰志在於二故所執下也

九四貞吉悔亡憧憧往來朋從爾思

【正義】紫陽朱子曰九四居股之上脢之下又當三陽之中心之象鹹之主也心之感物當正而固乃得其理今九四乃以陽居陰爲失其正而不能固故因占設戒以爲能正而固則吉而悔亡若憧憧往來不能正固而累於私感則但其朋類從之不復能及逺矣

【辧正】愚案九四初交外卦又兼說體之陰柔故爻多戒辭貞吉悔亡言不系於外至之說則得其正然後吉而悔且亡也憧憧往來則系於說矣朋從爾思物之誘於外者將紛紜而至矣此爻卽樂記所謂感物而動好惡無節於內而知誘於外者先儒但以人事之感應訓之故終多影響浮防之論○朋以譬外誘也朋從爾思外誘擾擾於胸臆之象系辭傳之何思何慮蓋斷章取義耳舊說以爲所感之狹又曰朋類則從其思其說似皆未當也

【通論】伊川程子曰感者人之動也故皆就人身取象拇取在下而動之防腓取先動股取其隨九四無所取直言感之道不言鹹其心感乃心也四在中而居上當心之位故爲感之主而言感之道貞正則吉而悔亡感不以正則有悔也又四說體居陰而應初故戒於貞感之道無所不通有所私系則害於感通乃有悔也聖人感天下之心如寒暑雨暘無不通無不應者亦貞而已矣貞者虛中無我之謂也憧憧往來朋從爾思夫貞一則所感無不通若往來憧憧然用其私心以感物則思之所及者有能感而動所不及者不能感也是其朋類則從其思也以有系之私旣主於一隅一事豈能廓然無所不通乎

問憧憧往來朋從爾思莫是此感彼應憧憧是添一个心否朱子曰往來固是感應憧憧是一心方欲感他一心又欲他來應如正其義便欲謀其利明其道便欲計其功又如赤子入井之時此心方怵惕要去救他又欲他父母道我好這便是憧憧之病

問往來是心中憧憧然往來猶言往來於懷否曰非也又問是憧憧於往來之間否曰亦非也只是對那日往則月來底說那个是自然之往來此憧憧者是加私意不好底往來憧憧只是加一个忙迫底心不能順自然之理方往時又便要來方來又便要往只是一个忙

雲峯胡氏曰寂然不動心之體感而遂通心之用憧憧往來已失其寂然不動之體安能感而遂通天下之故貞吉悔亡無心之感也何思何慮之有憧憧往來私矣

象曰貞吉悔亡未感害也憧憧往來未光大也

【正義】伊川程子曰貞則吉而悔亡未爲私感所害也系私意則害於感矣憧憧往來以私心相感感之道狹矣故云未光大也

紫陽朱子曰感害言不正而感則有害也

【通論】象山陸氏曰咸九四一爻聖人以其當心之位其言感通爲尢至曰貞吉悔亡而象以爲未感害也蓋未爲私感所害則心之本然無適而不正無感而不通曰憧憧往來朋從爾思而象以爲未光大也蓋憧憧往來之私心其所感必狹從其思者獨其私朋而已聖人之洗心其諸以滌去憧憧往來之私而全其本然之正也與此所以退藏於宻而能同乎民交乎物而不墮於膠焉溺馬之一偏者也

九五咸其脢無悔

【正義】衡水孔氏曰馬融云脢背也鄭康成云脢脊肉也王肅云脢在背而夾脊諸說不同大體皆在心上

愚案鹹取無心爲義惟九五一爻當之咸其脢者不以說感其心𨿽外有可喜可好之事而中之寂然不動者如故則謂之無心可矣無悔者人情爲說所牽其極有至於放僻邪侈無所不爲而多可悔者若九五之無心於說則必元是矣此爻較九四爲逺勝先儒知脢字之訓而不明於爻義亦可異也

【通論】西溪李氏曰悔亡是有悔而亡之也無悔是無復有

悔也

【存疑】紫陽朱子曰脢背肉在心上而相背不能感物而無私系九五適當其處故取其象而戒占者以能如是則𨿽不能感物而亦可以無悔也

象曰咸其脢志末也

【辧正】愚案志者有心之謂蓋旣云感則不可以謂之無心而終不以有心爲本故曰志末也先儒亦多誤解

【存疑】資州李氏曰末猶上也五比於上故咸其脢志末者

謂五志感於上也

紫陽朱子曰志末謂不能感物

上六咸其輔頰舌

【正義】伊川程子曰上陰柔而說體爲說之主又居感之極是其欲感物之極也故不能以至誠感物而發見於口舌之間豈能動於人乎輔頰舌皆所用以言也

紫陽朱子曰輔頰舌皆所以言者而在身之上上六以陰居說之終處咸之極感人以言而無其實又兌爲口舌故其象如此凶咎可知

【通論】山齋易氏曰咸感也鹹以心爲主而偏體皆所感之一初咸其拇二咸其腓三咸其股五咸其脢上咸其輔頰舌皆感其偏體者也所感出於心故皆以咸字明之九四在上下之間其位在心故不言咸而言所感之道

建安邱氏曰咸六爻以身取象上卦象上體下卦象下體初在下體之下爲拇二在下體之中爲腓三在下體之上爲股此下卦三爻之序也四在上體之下爲心五在上體之中爲脢上在上體之上爲口此上卦三爻之序也

象曰咸其輔頰舌滕口說也

【正義】伊川程子曰惟至誠爲能感人乃以柔說滕揚於口

舌言說豈能感於人乎



恆亨無咎利貞利有攸往

【正義】伊川程子曰恆者常久也恆之道可以亨通恆而能亨乃無咎也恆所以能亨由貞正也故云利貞夫所謂恆守一隅而不知變也故利於有往惟其有往故能恆也一定則不能常矣又常久之道何往不利

紫陽朱子曰恆常久也爲卦震剛在上巽柔在下震雷巽風二物相與巽順震動爲巽而動二體六爻陰陽相應四者皆理之常故爲恆其占爲能久於其道則亨而無咎然又必利於守貞則乃爲得所常久之道而利有所往也

【通論】紫陽朱子曰恆是个一條物事徹頭徹尾不是尋常字古字作�其說象一隻船兩頭靠岸可見徹頭徹尾

進齋徐氏曰恆有二義有不易之恆有不已之恆利貞者不易之恆也利有攸往者不已之恆也合而言之乃常道也倚於一偏則非道矣

雲峯胡氏曰咸亨不以正徒爲人欲之感恆亨不以正亦非天理之常故皆以利貞戒之

彖曰恆久也剛上而柔下雷風相與巽而動剛柔皆應恆恆亨無咎利貞久於其道也天地之道恆久而不已也利有攸往終則有始也日月得天而能久照四時變化而能久成聖人久於其道而天下化成觀其所恆而天地萬物之情可見矣

【正義】衡水孔氏曰剛上而柔下者此就二體以釋恆也震剛而巽柔震則剛尊在上巽則柔卑在下得其順序所以爲恆也

伊川程子曰震上巽下剛處上而柔居下乃恆道也雷震則風發二者相須交助其勢故云相與乃其常也下巽順上震動爲以巽而動天地造化恆久不已者順動而已動而不順豈能常也剛柔相應理之常也此四者恆之道也卦所以爲恆也恆之道可致亨而無過咎但所恆宜得其正失正則非可恆之道也故曰久於其道其道可恆之正道也不恆其徳與恆於不正皆不能亨而有咎也天地之所以不已蓋有恆久之道人能恆於可恆之道則合天地之理也天下之理未有不動而能恆者也動則終而復始所以恆而不窮惟隨時變易乃常道也故云利有攸往明理之如是懼人之泥於常也日月陰陽之精气耳惟其順天之道往來盈縮故能久照而不已得天順天理也四時陰陽之气耳往來變化生成萬物亦以得天故常久不已聖人以常久之道行之有常而天下化之以成美俗也觀其所恆謂觀日月之久照四時之久成聖人之道所以能常久之理則天地萬物之情理可見矣

漢上朱氏曰易窮則變變則通通則久恆非一定而不變也隨時變易其恆不動故利有攸往

紫陽朱子曰恆固能亨且無咎矣然必利於正乃爲久於其道不正則久非其道矣天地之道所以常久亦以正而已矣

【辧正】紫陽朱子曰能常而後能變及其變也常亦只在其

中伊川卻說變而後能常非是

愚案咸之柔上剛下取艮兌之气通也恆之剛上柔下取震巽之分定也剛柔皆以卦言非謂爻也至彖云剛柔相應上承巽而動之文亦以卦言與咸卦二气感應以相與下接止而說語意正同又豈可以偶合於爻位相應之說而以爲指爻乎程不可從○利貞久於其道也道卽貞也久於其道則合常變而皆不離乎正也正始是道常與變皆事也若謂變而後能常則指事以爲道而失恆之主宰矣終則有始卽上文不已之意以明經之所謂利有攸往者乃無往而不用其正彼以正用之於一時一事者不得謂之恆也本義以久於其道爲終利有攸往爲始不能無誤

【通論】雲峯胡氏曰咸恆皆言利貞咸止而說卽是貞恆巽

而動動未必貞也故彖詳焉

【餘論】廣川董子曰道之大原出於天天不變道亦不變紫陽朱子曰物各有个情有个人在此決定是有个惻隱羞惡是非辭讓之情性只是个物事情卻多般或起或滅然而頭面卻只一般長長恁地這便是觀其所恆而天地萬物之情可見之義

紫峯陳氏曰卽其恆久之理而觀之則天地萬物之情可見矣蓋大气渾淪充塞而太極爲之綱維主張气有參差而理無不一故天髙地下萬物散殊不特其聲色貌象常久如此而其徳性功用亦亙萬古而不易少有變易則爲怪異不祥矣此可見天地萬物之情皆有恆也

象曰雷風恆君子以立不易方

【辧正】愚案恆益二象皆取諸風雷而有上下之分向來未有確解建安邱氏曰巽入也而在內震出也而在外二物各居其位則謂之恆故君子體之而立不易方若雷入而從風風出而從雷二物易位而相從則謂之益故君子體之而爲遷善攺過之義邱氏此說於益得之於恆則未盡也蓋恆之所以爲恆者本取於剛柔之有定分雷剛而常在上風柔而常在下亙古不易君子體其象𨿽剛柔不可以偏廢而其一定之分則終不使之紊焉此之謂立不易方也解者又謂雷風變而不失其常𨿽若近理然於雷上風下之象未見精切而與益象不同之故亦究不可得而明矣

初六浚恆貞凶無攸利

【正義】陸氏【希聲】曰常之爲義貴久於其道日以浸深初爲常始宜以漸爲常而體巽性躁遽求深入是失久於其道之義不可以爲常故貞凶

安定胡氏曰天下之事必皆有漸在乎積日累久而後能成其功是故爲學旣久則道業可成聖賢可到爲治旣久則教化可行堯舜可至若是之類莫不由積日累久而後至固非驟而及也初六居下卦之初爲事之始責其長久之道永逺之效是猶爲學之始欲亟至於周孔爲治之始欲化及於堯舜不能積久其事而求常道之深故於貞正之道見其凶也無攸利者以此而往必無所利孔子曰欲速則不達是也

童溪王氏曰初巽之主也當恆之初而以深入爲恆故曰浚恆猶之造事也未嘗有一日之勞而遽求其事成猶之爲學也未嘗有一日之功而遽求其造道夫造事而欲其有所成爲學而欲其有所造固所當然然望之太深責之太遽俱不免於無成而已故凶而無攸利也

秋山王氏曰恆久也天下可久之事豈一朝夕所能致者初六質柔而志剛質柔故昧於逺見志剛故欲速不達處恆之初是方爲可久之計者而遽焉求深故曰浚恆非急暴而不能恆則必茍且而不可恆矣以此爲恆取凶之道何所利哉【以上四說折中所定以爲正義】

【存疑】伊川程子曰初居下而四爲正應柔暗之人能守常而不能度勢四震體而陽性以剛居髙志上而不下又爲二三所隔應初之志異乎常矣而初乃求望之深是知常而不知變也浚深也守常而不度勢求望於上之深堅固守此凶之道也無所往而利矣

紫陽朱子曰初與四爲正應理之常也然初居下而在初未可以深有所求四震體而陽性上而不下又爲二三所隔應初之意異乎常矣初之柔暗不能度勢又以陰居巽下爲巽之主其性務入故深以常理求之浚恆之象也占者如此則𨿽貞亦凶而無利矣

象曰浚恆之凶始求深也

【正義】白雲郭氏曰進道有漸而後可久在恆之初浚而深

求非其道也

秋山王氏曰可恆之道以久而成始而求深是施諸己則欲速不達施諸人則責之太遽者也故凶

紫溪蘇氏曰凡人用功之始立志太鋭取效太急便有欲速助長之病故曰始求深孟子言深造必以道正是此意

【通論】漢上朱氏曰初居巽下以深入爲恆上居震極以震動爲恆在始而求深在上而好動皆凶道也

九二悔亡

【正義】防稽虞氏曰處中多譽故悔亡也

愚案九二剛中而體巽剛爲天徳巽者順也有順乎天徳而不失其常之象故以能久中釋之悔亡者半途而廢之悔其知免矣義謂陽爻陰位本當有悔又謂以中應中是以悔亡並非實義且何以處凡九二及九二之與六五應者乎

【通論】沙隨程氏曰大壯九二解初六及此爻皆不著其所

以然蓋以爻明之也

【存疑】伊川程子曰九陽爻居陰位處非其常本當有悔而九二以中徳而應於五五復居中以中而應中其處與動皆得中也是能恆久於中也能恆久於中則不失正矣中重於正中則正矣正不必中也九二以剛中之徳而應於中徳之勝也足以亡其悔矣人能識重輕之勢則可以言易矣

象曰九二悔亡能久中也

【正義】伊川程子曰所以得悔亡者由其能恆久於中也人

能恆久於中豈止亡其悔徳之善也

【通論】雲峯胡氏曰九二獨提能久中諸爻不中故不久可

見

九三不恆其徳或承之羞貞吝

【正義】山陽王氏曰徳行無恆自相違錯不可致詰故或承

之羞也

兼山郭氏曰九三剛已過中而巽爲不柔進退無常不恆其徳者也

紫陽朱子曰位𨿽得正然過剛不中志從於上不能久於其所故爲不恆其徳或承之羞之象或者不知其何人之辭承奉也言人皆得奉而進之不知其所自來也貞吝者正而不恆爲可羞吝申戒占者之辭

象曰不恆其徳無所容也

【正義】伊川程子曰人旣無恆何所容處當處之地旣不能恆處非其據豈能恆哉是不恆之人無所容處其身也

九四田無禽

【正義】衡水孔氏曰田者田獵也以譬有事也無禽者田獵不獲以諭有事無功也恆於非位故勞而無功也

愚案田獵非可常之事九四偏剛而處震動之體以從禽爲常其不能有獲可知矣

象曰久非其位安得禽也

【正義】伊川程子曰處非其位𨿽久何所得乎

愚案震體主動非可常之位故曰久非其位

六五恆其徳貞婦人吉夫子凶

【正義】伊川程子曰五應於二居中而所應又中陰柔之正也故恆久其徳則爲貞也夫以順從爲恆者婦人之道在婦人則爲貞故吉若丈夫而以順從於人爲恆則失其剛陽之正乃凶也

厚齋馮氏曰徳則爲婦之柔位則爲夫之尊易故兩存其義

建安邱氏曰二五皆得中在二則悔亡而五有夫子凶之戒者二以剛中爲常而五以柔中爲常也以剛爲常能常者也以柔爲常則是婦人之道非夫子所尙此六五所以有從婦之凶

象曰婦人貞吉從一而終也夫子制義從婦凶也【正義】楊氏文源曰爻辭只曰婦人吉象又添一貞字明

恆其徳貞爲婦人之貞也

上六振恆凶

【正義】山陽王氏曰夫靜爲躁君安爲動主故安者上之所處也靜者可久之道也處卦之上居動之極以此爲恆無施而得也

紫陽朱子曰振者動之速也上六居恆之極處震之終恆極則不常震終則過動又陰柔不能固守居上非其所安故有振恆之象而其占則凶也

秋山王氏曰振者運動而無常也居恆之終處震之極恆終則變而不能恆震極則動而不能止故有振恆之象在上而動無恆其凶宜矣

象曰振恆在上大無功也

【正義】伊川程子曰居上之道必有恆徳乃能有功若躁動不常豈能有所成乎居上而不恆其凶甚矣象又言其不能有所成立故曰大無功也

大易擇言卷十七

欽定四庫全書

大易擇言卷十八

上元程廷祚撰

【艮下乾上】

遁亨小利貞

【正義】伊川程子曰遁者陰長陽消君子遁藏之時也君子退藏以伸其道道不屈則爲亨故遁所以有亨也𨿽小人道長之時君子知幾退避固善也然事有不齊與時消息無必同也陰柔方長而未至於甚盛君子尙有遲遲致力之道不可大貞而尙利小貞也

紫陽朱子曰遁退避也爲卦二陰浸長陽當退避故爲遁其占爲君子能遁則身𨿽退而道亨小人則利於守正不可以浸長之故而遂侵迫於陽也小謂陰柔小人也此卦之占與否之初二兩爻相類

【辧正】問遁小利貞本義謂小人也案易中小字未有以爲小人者如小利有攸往與小貞吉之類皆大小之小耳朱子曰經文固無此例以彖推之則是指小人而言今當且依經而存傳耳

愚案小利貞程本虞王以爲大小之小本義以爲小人說俱有理然遁與否皆陰長之卦否彖不利君子貞主陰而言也則小利貞亦宜主陰而言以此卦方有二陰且居艮體猶能小利於君子而無大害非謂君子處遁之時尙可以小有所爲亦非教小人以守正而無侵迫於君子也夫卦旣爲遁則剛知柔之將有害於己矣而經又曰小利貞者言不可愛其小利而防大害所以堅其遁之意也朱子以指小人爲經文無此例蓋亦疑此

彖曰遁亨遁而亨也剛當位而應與時行也小利貞浸而長也遁之時義大矣哉

【正義】衡水孔氏曰此釋遁之所以得亨通之義小人之道

方長君子非遁不通故曰遁而亨也

紫陽朱子曰陰方浸長處之爲難故其時義爲尢大也

語類問遁亨遁而亨也分明是說能遁便亨更說剛當位而應與時行也是如何朱子曰此其所以遁而亨也陰方防爲他剛當位而應所以能知時而遁是能與時行不然便是與時背也

【辧正】愚案此卦內外俱剛體乾居上而用其健艮居下而用其止故曰剛當位而應非專指九五而言也

象曰天下有山遁君子以遠小人不惡而嚴

【正義】崔氏【憬】曰天諭君子山比小人小人浸長若山之侵天君子遁避若天之逺山故言天下有山遁也

伊川程子曰天下有山山下起而乃止天上進而相違是遁避之象也君子觀其象以避逺乎小人逺小人之道若以惡聲厲色適足以致其怨忿惟在乎矜莊威嚴使知敬畏則自然逺矣

紫陽朱子曰天體無窮山髙有限遁之象也嚴者君子自守之常而小人自不能近

石澗兪氏曰君子觀象以逺小人豈有他哉不過危行言遜而已遜其言則不惡不使之怨也危其行則有不可犯之嚴不使之不遜也此君子逺小人之道也

初六遁尾厲勿用有攸往

【辧正】愚案凡六爻之位以初上爲始終而全卦之體則以初上爲首尾初六之爲遁尾取諸全卦者也𨿽取諸全卦亦但就一爻而言非以上五爻爲先遁而初六爲遁而在後何也卦之二陰乃此卦所以爲遁者也遁者賢人君子之事四陽爻方能爲之豈可以屬陰爻乎遁尾厲者言初六陰之初長繼之者方來而未已爲可危也勿用有攸往者言能自是而不前進則可以無害於陽而遁者可勿遁矣舊說旣不明於遁尾之義而下句之說亦迂回而難通

【存疑】吳郡陸氏曰陰气已至於二而初在其後故曰遁尾也避難當在前而在後故厲往與災難防故勿用有攸往

衡水孔氏曰遁尾厲者爲遁之尾最在後遁者也小人長於內應出外以避之而最在卦內是遁之爲後故曰遁尾厲也危厲旣至則當危行言遜勿用更有所往

【存異】伊川程子曰他卦以下爲初遁者往遁也在前者先進故初乃爲尾尾在後之物也遁而在後不及者也是以危也初以柔處微旣已後矣不可往也往則危矣微者易於晦藏往旣有危不若不往之無災也

紫陽朱子曰遁而在後尾之象危之道也占者不可以有所往但晦處靜俟可免災耳

象曰遁尾之厲不往何災也

【存異】伊川程子曰見幾先遁固爲善也遁而爲尾危之道也往旣有危不若不往而晦藏可免於災處微故也古人處微下隠亂世而不去者多矣

六二執之用黃牛之革莫之勝說

【辧正】愚案所以致遁在下卦之二陰而適居艮體故爻辭皆取止遁之義遁不可止止陰之長乃所以止遁也初六旣言陰不可進六二則陰進之勢尢鋭非力止之則其進不可遏而遁之事成矣故曰執用黃牛莫之勝說舊解未可用

【通論】雙湖胡氏曰遁以二陰之長成卦而以四陽之遁得名故初遁則厲二不言遁三四五上皆言遁豈非以陰爻無取於遁之義歟

【存疑】衡水孔氏曰處中居內非遁之人也旣非遁之人便爲所遁之主物皆棄已而遁何以執固畱之惟有中和厚順之道可以固而安之也能用此道則無能勝已解脫而去【以下三說立義不同然終於本爻之象未見明確】

伊川程子曰二與五爲正應𨿽在相違遁之時二以中正順應於五五以中正親合於二其交自固黃中色牛順物革堅固之物二五以中正順道相與其固如執系之以牛革也莫之勝說謂其交之固不可勝言也

紫陽朱子曰以中順自守人莫能解必遁之志也占者固守亦當如是

象曰執用黃牛固志也

【辧正】愚案固志謂固止陰柔之志使之不迫於上進也九三系遁有疾厲畜臣妾吉

【正義】蘭氏恵卿曰九三爲艮之主二陰浸長而止之於內是畜二小人於內曰若畜之以臣妾之禮則吉不可使與於政事也

紫陽朱子曰下比二陰當遁而有所系之象有疾而危之道也然以畜臣妾則吉蓋君子之於小人惟臣妾則不必其賢而可畜耳故其占如此

厚齋馮氏曰幹三陽所以得遁而避二陰之長者以有九三以止之也今九三爲二陰所拘系而不得脫將爲陰柔所薄而元气危矣能如人主之畜臣妾柔而服之使二陰止於內而不往乃吉道也

徐氏曰系者我爲彼所系陰爲主也畜者彼爲我所畜陽爲主也故以陰系陽則有疾以陽畜陰則爲吉也

象曰系遁之厲有疾憊也畜臣妾吉不可大事也【正義】中溪張氏曰當遁而系故有疾而厲至於憊乏也惟當以剛自守止下二陰而畜之以臣妾之道然後獲吉又豈可當大事乎

愚案九三陽剛本欲遁者而內與二陰爲體有系屬之義故曰系遁其徳以止爲徳者也於二陰畜以臣妾之道畀以使令之役而不使之干預大事則止之道得矣不可大事正對小利貞而言蓋臣妾人之所不可無者若以其小有利益而授以軍國之務則禍亂萌生而君子之害至矣𨿽欲遁得乎

九四好遁君子吉小人否

【正義】

折中曰案君子吉小人否若以小人與君子相敵者言之則否字解如泰否之義謂好遁者身退道亨在君子固吉矣然豈小人之福哉自古君子退避則小人亦不旋踵而覆敗是君子之遁者非君子之凶乃君子之吉而致君子之遁者非小人之泰乃小人之否也此義與剝上小人剝廬之指正同蓋易𨿽不爲小人謀而未嘗不爲小人戒也

【存疑】伊川程子曰四與初爲正應是所好愛者也君子𨿽有所好愛義茍當遁則去而不疑所謂克己復禮以道制欲是以吉也小人則不能以義處牽於所私至於陷辱其身而不能已故在小人則否也否不善也四幹體能剛斷者聖人以其處陰而有系故設小人之戒

紫陽朱子曰下應初六而幹體剛健有所好而能絕之以遁之象也惟自克之君子能之而小人不能故占者君子則吉而小人否也

象曰君子好遁小人否也

【存疑】伊川程子曰君子𨿽有好而能遁不失於義小人則不能勝其私意而至於不善也【案小人否之說以折中爲正】

九五嘉遁貞吉

【正義】伊川程子曰九五中正遁之嘉美者也處得中正之道時止時行乃所謂嘉美也故爲貞正而吉

【存疑】紫陽朱子曰剛陽中正下應六二亦柔順而中正遁

之嘉美者也占者如是則正而吉矣

愚案九五正所謂剛健而中正者也知進退存亡而不失其正遁之盡善無過於此初不以下應六二況六二亦豈可謂之柔順中正乎程前數語盡之矣

象曰嘉遁貞吉以正志也

【辧正】愚案九五自正其志而非有待於外所謂求仁而得

仁者也

上九肥遁無不利

【正義】伊川程子曰肥者充大寛裕之意遁者惟飄然逺逝無所系滯之爲善上九幹體剛斷在卦之外矣又下無所系是遁之遠而無累可謂寛綽有餘裕也遁者窮困之時也善處則爲肥矣其遁如此何所不利

紫陽朱子曰以剛陽居卦外下無系應遁之逺而處之裕者也故其象占如此肥者寛裕自得之意

象曰肥遁無不利無所疑也

【正義】侯氏【行果】曰最處外極無應於內心無疑戀超世髙

舉安時無悶故肥遁無不利

伊川程子曰其遁之逺無所疑滯也蓋在外則已逺無應則無累故爲剛決無疑也

【通論】平庵項氏曰下三爻艮也主於止故爲不往爲執革爲系遁上三爻幹也主於行故爲好遁爲嘉遁爲肥遁也

【乾下震上】

大壯利貞

【正義】伊川程子曰爲卦震上干下乾剛而震動以剛而動大壯之義也剛陽大也陽長已過中矣大者壯盛也○大壯之道利於貞正也大壯而不得其正彊猛之爲耳非君子之道壯盛也

紫陽朱子曰大謂陽也四陽盛長故爲大壯陽壯則占者吉亨不假言但利在正固而已

彖曰大壯大者壯也剛以動故壯大壯利貞大者正也正大而天地之情可見矣

【正義】伊川程子曰陰爲小陽爲大陽長以盛是大者壯也下剛而上動以干之至剛而動故爲大壯大者旣壯則利於貞正正而大者道也天地之道常久而不已者至大至正也

語類問如何見天地之情朱子曰正大便見得天地之情天地只是正大未嘗有些子邪處

折中曰案大者謂陽也大者壯謂四陽盛長也此句正釋名卦之義剛以動故壯一句非正釋卦名乃推明卦之善以起義耳凡曰故者皆同義順以說故聚明以動故丰是也

【通論】蘭氏惠卿曰復者一陽在內而甚微故曰心心難見故曰復其見天地之心乎大壯則四陽壯盛已形於外故曰情情易見故曰正大而天地之情可見矣

象曰雷在天上大壯君子以非禮弗履

【正義】伊川程子曰雷震於天上大而壯也君子之大壯者莫若克己復禮古人云自勝之謂彊中庸於和而不流中立而不倚皆曰彊哉矯赴湯火蹈白刃武夫之勇可能也至於克己復禮則非君子之大壯不可能也故云君子以非禮弗履

紫陽朱子曰雷在天上是甚生威嚴人之克己須是如雷在天上方能克去非禮若半上落下則不濟事

【餘論】平庵項氏曰君子所以養其剛大者亦曰非禮勿履

而已

初九壯於趾徵凶有孚

【正義】山陽王氏曰在下而壯故曰壯於趾也居下而用剛壯以斯而進窮凶可必也故曰徵凶有孚

伊川程子曰初陽剛幹體而處下壯於進者也趾在下而進動之物九在下用壯而不得其中夫以剛處壯𨿽居上猶不可行況在下乎故徵則其凶有孚孚信也謂以壯往則得凶可必也

象曰壯於趾其孚窮也

【正義】伊川程子曰在最下而用壯以行可必信其窮困而

凶也

九二貞吉

【正義】伊川程子曰二𨿽以陽剛當大壯之時然居柔而處中是剛柔得中不過於壯得貞正而吉也

【辧正】愚案二四兩爻並有貞吉之辭二居幹體之中不見其剛於外有務克己私以全天徳之象故得其正而吉也四處動體之初值多懼之地前遇二陰非其所敵故亦得正而吉𨿽有悔而可亡也然四曰悔亡則二之無悔可知二在本卦爲最勝之爻於此明矣先儒謂二以陽居陰本不得其正必因中以求正然後得吉非至當之論

象曰九二貞吉以中也

【正義】伊川程子曰所以貞正而吉者以其得中道也中則

不失正況陽剛而幹體乎

九三小人用壯君子用罔貞厲羝羊觸藩羸其角【正義】東郡京氏曰壯一也小人用之君子有而不用劉氏長民曰罔不也君子尙徳而不用壯若用其壯則危矣

白雲郭氏曰剛至三而壯矣小人務勝人故喜壯而用之君子務勝已之私是以勿用壯於外也以用壯爲正則危矣羊狠喜觸用壯之象也觸藩羸角用壯而厲也君子用罔者君子罔以壯爲用也先儒或爲羅网之罔失之矣

愚案君子用罔之說以折中所訂爲正

【存疑】伊川程子曰九三以剛居陽而處壯又當幹體之終壯之極者也在小人則爲用壯在君子則爲用罔小人尙力故用其勇壯君子志剛故用罔罔無也猶云蔑也以其至剛蔑視於事而無所忌憚也君子小人以地言剛柔得中則不折不屈施無不宜茍剛之太過則多傷莫與貞固守此則危道也凡物莫不用其壯齒者齧角者觸蹄者踶羊壯於首羝爲喜觸故取爲象羊喜觸藩籬以藩籬當其前也蓋所當必觸喜用壯如此必羸困其角矣猶人尙剛壯所當必用必至摧困也

紫陽朱子曰過剛不中當壯之時是小人用壯而君子則用罔也罔無也視有如無君子之過於勇者也如此則𨿽正亦危矣羝羊剛壯喜觸之物藩籬也羸困也貞厲之占其象如此

象曰小人用壯君子罔也

【正義】慈湖楊氏曰九三益進勢𨿽壯君子之心未嘗以爲意焉惟小人則自喜己勢之壯而益肆益壯是謂小人用壯罔無也言君子之所用異乎小人之用也故曰小人川壯君子罔也

泉峯龔氏曰大壯本以四陽盛長而得名九三以陽居陽而過剛壯而又壯者也用壯如此是小人之所爲而非君子之道故曰君子用罔象釋之曰小人用壯君子罔也語意與遁九四君子好遁小人否也同

【辧正】平庵項氏曰君子用罔說者不同然觀爻辭之例如小人吉大人否亨君子吉小人否婦人吉夫子凶皆是相反之辭又象辭曰小人用壯君子罔也全與君子好遁小人否也句法相類詩書中罔字與弗字勿字毋字通用皆禁止之義也

【存疑】紫陽朱子曰小人以壯敗君子以罔困

九四貞吉悔亡藩決不羸壯於大輿之輹

【正義】伊川程子曰四陽剛長盛壯已過中壯之甚也故戒以貞則吉而悔亡蓋方道長之時小失則害亨進之勢是有悔也藩所以限隔也藩籬決開不復羸困其壯也髙大之車輪輹彊壯其行之利可知車之敗常在折輹輹壯則車彊矣輹與輻同

東谷鄭氏曰居四陽之終其壯易過故必正吉則悔亡羣陽並進非二陰之所能止藩決不羸其道通也壯於大輿之輹其行健也

紫陽朱子曰藩決不羸承上文而言也決開也三前有四猶有藩焉四前二陰則藩決矣壯於大輿之輹亦可進之象也

【辧正】愚案四與二所處𨿽不同然二以干體居下卦之中四以震體居外卦之初剛與動皆未至於極則皆爲壯之得其正者故並得貞吉而四亦非戒辭也至於二不言悔亡而四言者已交外卦而當四陽之盛不能無過壯之嫌則其始不能無悔以其初動而在上卦之下遂得悔亡亦非陽終而壯易過之謂也

象曰藩決不羸尙往也

【正義】伊川程子曰剛陽之長必至於極四𨿽已盛然其往

未止也

六五喪羊於易無悔

【正義】紫陽朱子曰卦體似兌有羊象焉外柔而內剛者也獨六五以柔居中不能抵觸𨿽失其壯然亦無所悔矣故其象如此而占亦與咸九五同易容易之易言忽然不覺其亡也或作疆埸之埸亦通漢食貨志埸作易

折中曰壯之道貴乎得中九二方壯之時以剛處中壯之正也至六五則壯已過矣又以柔處中則無所用其壯矣故𨿽喪羊而無悔

【存異】伊川程子曰羊羣行而喜觸以象諸陽並進四陽方長而並進五以柔居上若以力制則難勝而有悔惟和易以待之則羣陽無所用其剛是喪其壯於和易也如此則可以無悔五以位言則正以徳言則中故能用和易之道使羣陽𨿽壯無所用也

愚案大壯之爲卦諸爻𨿽有美惡然四陽方長聖人幸之矣六五以陰柔別有取義非以諸陽並進而欲以五制之也程甚誤

象曰喪羊於易位不當也

【通論】臨川王氏曰剛柔者所以立本變通者所以趨時方其趨時則位正當而有咎凶位不當而無悔者有矣大壯之時得中而處之以柔能喪其狠者也

折中曰案位當位不當易例多借爻位以發明其徳與時地之相當不相當也此位不當不止謂以陰居陽不任剛壯而已蓋謂四陽已過矣則五所處非當壯之位也於是而以柔中居之故爲喪羊於易

上六羝羊觸藩不能退不能遂無攸利艱則吉

【正義】伊川程子曰羝羊但取其用壯故陰爻亦稱之六以陰處震終而當壯極其過可知如羝羊之觸藩籬進則礙身退則妨角進退皆不可也才本陰柔故不能勝己以就義是不能退也陰柔之人𨿽極用壯之心然必不能終其壯有摧必縮是不能遂也其所爲如此無所往而利也用壯則不利知艱而處柔則吉也

紫陽朱子曰壯終動極故觸藩而不能退然其質本柔故又不能遂其進也其象如此其占可知然猶幸其不剛故能艱以處則尙可以得吉也

【通論】山齋易氏曰三前有四故爲觸藩四前遇陰故言藩決上六前無滯礙而亦言觸藩者處一卦之窮也不能退者在眾爻之上不能遂者亢而不可前進也然能艱則吉此易之所以備勸戒也

象曰不能退不能遂不詳也艱則吉咎不長也

【正義】石澗兪氏曰人之處事以爲易則不詳審以爲艱則詳審向也旣以不詳審而致咎今詳審而不輕率則其咎不長也

大易擇言卷十八

欽定四庫全書

大易擇言卷十九

上元程廷祚撰

【坤下離上】

晉康侯用錫馬蕃庶晝日三接

【正義】伊川程子曰晉爲明盛之時大明在上而下體順附

諸侯承王之象也

紫陽朱子曰晉進也康侯安國之侯也錫馬蕃庶晝日三接言多受大賜而顯被親禮也蓋其爲卦上離下坤有日出地上之象順而麗乎大明之徳占者有是徳則亦當有是寵也

【通論】白雲郭氏曰晉卦取名之義與大有略相類大有火在天上君道也晉明出地上臣道也以人臣之進獨備一卦之義則臣道之至大者非康侯安足以當之

折中曰案易有晉升漸三卦皆同爲進義而有別晉如日之方出其義最優升如木之方生其義次之漸如木之旣生而以漸髙大其義又次之觀其彖辭皆可見矣

彖曰晉進也明出地上順而麗乎大明柔進而上行是以康侯用錫馬蕃庶晝日三接也

【正義】伊川程子曰晉進也明進而盛也明出於地益進而盛故爲晉明出地上離在坤上也坤麗於離以順麗於大明順徳之臣上附於大明之君也柔進而上行凡卦離在上者柔居君位多雲柔進而上行噬嗑睽鼎是也六五以柔居君位明而順麗爲能待下寵遇親密之義大明之君安天下者也諸侯能順附天子之明徳是康民安國之侯也故謂之康侯是以享寵錫而見親禮晝日之間三接見於天子也不曰公卿而曰侯天子治於上者也諸侯治於下者也在下而附順於大明之君諸侯之象也

白雲郭氏曰順而麗乎大明柔進而上行康侯之徳也其徳柔順而明故下能康一國之民而爲之主上能致王者之寵而錫馬蕃庶晝日三接也

【通論】平庵項氏曰三女之卦獨離柔在上爲得尊位大中而行之故謂之上行巽在六四例謂之上合上同兌在上六例謂之上窮皆不得爲上行也

愚案五爲中正之位陽剛之所宜居麗乎大明猶離傳之言麗乎中正也柔進而上行晉睽鼎三卦皆云以三卦上皆得離柔而處下僅得其常今進而居五則柔道之至貴者也順而麗乎大明與睽之說而麗乎明旅之止而麗乎明順說止皆指內卦麗與明皆指外卦之離程傳謂坤麗於離非是

象曰明出地上晉君子以自昭明徳

【正義】北海鄭氏曰地𨿽生萬物日出於上其功乃著故君

子法之而以明自昭其徳

伊川程子曰昭明之也曰昭徳塞違君子觀明出地上而益明盛之象而以自昭其明徳去蔽致知昭明徳於己也明明徳於天下昭明徳於外也明明徳在己故云自昭

【通論】雲峯胡氏曰至健莫如天君子以之自彊至明莫如

日君子以之自昭

初六晉如摧如貞吉罔孚裕無咎

【正義】伊川程子曰初六晉之下進之始也晉如升進也摧如抑退也於始進而言遂其進不遂其進惟得正則吉也罔孚者在下而始進豈遽能深見信於上茍上未見信則當安中自守雍容寛裕無急於求上之信也茍欲信之心切非汲汲以失其守則悻悻以傷於義矣皆有咎也故裕則無咎君子處進退之道也

【存疑】紫陽朱子曰以陰居下應不中正有欲進見摧之象愚案初六始進君子以難進爲節摧如如有摧之者也如此則得其正而吉矣本爻初無見催於人之象且初六九四正合於舊說之所謂應者而先儒顧不之用未知何故也

象曰晉如摧如獨行正也裕無咎未受命也

【正義】紫陽朱子曰初居下位未有官守之命

愚案獨行正者言難進所以得正也裕無咎未受命者言旣不見信於人則宜處以寛裕無汲汲於進取也上下若一意然上言己之處進下言處人之不見信皆進之始事也朱子謂下二句爲解上二句恐未確

【餘論】伊川程子曰無進無抑惟獨行正道也寛裕則無咎者始欲進而未當位故也君子之於進退或遲或速惟義所當未嘗不裕也聖人恐後之人不逹寛裕之義居位者廢職失守以爲裕故特云初六裕則無咎者始進未受命當職任故也若有官守不信於上而失其職一日不可居也

六二晉如愁如貞吉受玆介福於其王母

【辧正】愚案二五皆陰舊例謂之不相應故此爻王輔嗣以不以無應而不修其徳爲解受玆介福曰闇亦應之皆指本爻也程傳以愁如爲上無應援又斷以王母爲六五而曰大明之君與之同徳其義不無參差案二柔中而有順徳晉如愁如言得位而不以位爲樂也此其所以得正而吉也夫居位而時懷隕越則必無曠職廢官之慮爲能以順受順無所拂逆幽防之中若有左右之者故曰受玆介福於其王母義海撮要云王母至幽之象又坤爲母也輔嗣所謂闇亦應之者蓋亦指此非他所謂應也如以王母爲六五則不可通矣姑以俟後之知者

【存疑】伊川程子曰六二在下上無應援以中正柔和之徳非彊於進者也故於進爲可憂愁謂其進之難也然守其貞正則當得吉故云晉如愁如貞吉王母祖母也謂陰之至尊者指六五也二以中正之道自守𨿽上無應援不能自進然其中正之徳久而必彰上之人自當求之蓋六五大明之君與之同徳必當求之加之寵祿受介福於王母也介大也

紫陽朱子曰六二中正上無應援故欲進而愁占者如是而能守正則吉而受福於王母也王母指六五蓋享先妣之吉占而凡以陰居尊者皆其類也

象曰受玆介福以中正也

【正義】龜山楊氏曰六二以柔順處乎眾陰而獨無應是不見知也故晉如愁如然居中守正素位而行鬼神其福之矣詩曰靖共爾位好是正直神之聽之介爾景福此之謂也

六三眾允悔亡

【正義】伊川程子曰三在順體之上順之極者也三陰皆順上者也是三之順上與眾同志眾所允從其悔所以亡也或曰不由中立而與眾同得爲善乎曰眾所允者必至當也況順上之大明豈有不善也古人曰謀從眾則合天心

【通論】雲峯胡氏曰眾坤象坤順之極故有允象三居下卦之上爲眾陰之長正康侯之謂也初罔孚眾未允也二愁如猶有悔也三居順之極而眾皆相信可以進而受三接之寵矣未信而進其悔在後眾允而進其悔乃亡

象曰眾允之志上行也

【正義】伊川程子曰上行上順麗於大明也上從大明之君

眾志之所同也

九四晉如鼫鼠貞厲

【正義】紫陽朱子曰不中不正以竊髙位貪而畏人蓋危道也故爲鼫鼠之象占者如是𨿽正亦危

【通論】平庵項氏曰晉之道以順而麗乎大明以柔進而上行皆主乎順者也三𨿽不正以其能順故得其志而上行四𨿽已進乎上以其失柔順之道故如鼫鼠之窮而不得遂

折中曰案此卦以彖辭觀之則九四以一陽而近君康侯之位也參之爻義反不然者蓋卦義所主在柔則剛正與時義相反當晉時居髙位而失靜正之道乖退讓之節貪而畏人則非鼫鼠而何貞厲者戒其以持祿保位爲常而不知進退之義也

象曰鼫鼠貞厲位不當也

【正義】伊川程子曰賢者以正徳宜在髙位不正而處髙位則爲非據貪而懼失則畏人固處其地危可知也

六五悔亡失得勿卹往吉無不利

【正義】紫陽朱子曰以陰居陽宜有悔矣以大明在上而下皆順從故占者得之則其悔亡又一切去其計功謀利之心則往吉而無不利也然亦必有其徳乃應其占耳

雲峯胡氏曰事有不必憂者勿卹寛之之辭也有不當憂者勿卹戒之之辭也此曰失得勿卹戒辭明矣蓋當晉之時易有患得患失之心才柔又易有失得之累大明在上用其明於所當爲不當用其明於計功謀利之私也

折中曰案彖辭言康侯之被遇而傳以柔進上行釋之則聖人之意以此爻當康侯而爲卦主明矣蓋凡卦皆有主其合於彖辭者是也九四髙位而爻辭不善如此則彖辭之義誠非六五不足以當之晉如鼫鼠者患得患失鄙夫之行也失得勿卹者竭誠盡忠君子之志也

【辧正】愚案彖傳柔進而上行所謂柔者下三柔皆是也上行則謂六五又爻之三居下卦之上位之尊者諸侯當之故大有之九三爲公用亨於天子之象則所謂柔者又當專指六三而言故象傳有志上行之語要而言之三爲康侯五爲康侯之接於天子其義顯而易知然則以五爲康侯之位尙屬未確而以五爲大明之君則更誤矣

【餘論】廣川董子曰夫仁人者正其誼不謀其利明其道不

計其功

【存異】劉氏長民曰陽爲躁動陰爲靜止三五陽位以陰居之能節其動故爻辭不稱晉而皆曰悔亡

建安邱氏曰五以柔居尊位爲離明之主彖所謂柔進而上行者也在下三陰皆欲附己而九四阻之本當有悔以同徳相孚其勢必合故得亡矣失得主三陰言爲四所間失也終與已合得也勿卹不必憂也言五但當往而上進三柔志在上行終必從已而或得或失皆當置而勿問則自然吉無不利矣五爻柔疑於進故勉之

愚案三五皆曰悔亡而其義相通三以積順而爲眾所信也五以順而麗乎大明也三有上行之勢五已上行故皆曰悔亡劉氏求之於陰爻陽位而附防靜止之說邱氏又謂下三陰爲九四所阻是以有悔皆去經防甚逺而其說足以惑人不可以不辧

象曰失得勿卹往有慶也

【辧正】愚案往有慶卽錫馬蕃庶晝日三接之說

上九晉其角維用伐邑厲吉無咎貞吝

【正義】伊川程子曰角剛而居上之物上九以剛居卦之極故取角爲象以陽居上剛之極也在晉之上進之極也剛極則有彊猛之過進極則有躁急之失以剛而極於進失中之甚也無所用而可維獨用於伐邑則𨿽厲而吉且無咎也伐四方者治外也伐其居邑者治內也言伐邑謂內自治也人之自治剛極則守道愈固進極則遷善愈速如上九者以之自治則𨿽傷於厲而吉且無咎也嚴厲非安和之道而於自治則有功也復云貞吝以盡其義極於剛進𨿽自治有功然非中和之徳故於貞正之道爲可吝也不失中正爲貞

折中曰案晉其角者是知進而不知退者也知進而不知退者危道也然亦有時事使然而進退甚難者惟內治其私反身無過如居家則戒子弟戢童僕居官則杜文私嚴假托皆伐邑之謂也如此則𨿽危而吉無咎矣若以進爲常縱未至於危也寧無愧於心乎愚案晉其角者剛之過也伐邑卽自治其剛過之病非謂又以剛自治也貞吝承晉其角而言言不能自治其剛之過則終歸於吝矣

【通論】平庵項氏曰晉好柔而惡剛故九四上九皆以厲言之四進而非其道故其象爲鼫鼠上已窮而猶晉故爲晉其角

愚案晉之爲卦曰順而麗乎大明大明者剛之位也順而麗之者柔也大指取柔之從剛以明君臣合徳而致太平之義此卦之重柔爻以此柔爻旣重則剛爻不得不輕離之本卦亦然故四與上皆不爲美後儒動云晉好柔而惡剛蓋不得其解之故

象曰維用伐邑道未光也

【正義】

折中曰案道未光乃推原所以伐邑之故蓋進之極則於道必未光也如勢位重則有居成功之嫌爵祿羈則失獨行願之志故必克治其私然後髙而不危免於亢悔也夬五之中未光同

【離下坤上】

明夷利艱貞

【正義】衡水孔氏曰時𨿽至暗不可隨世傾邪故宜艱難堅

固守其貞正之徳

伊川程子曰爲卦坤上離下明入地中也反晉成明夷故義與晉正相反晉者明盛之卦明君在上羣賢並進之時也明夷昬暗之卦暗君在上明者見傷之時也日入於地中明傷而昬暗也故爲明夷君子當明夷之時利在知艱難而不失其貞正也在昬暗艱難之時而能不失其正所以爲君子也

紫陽朱子曰夷傷也爲卦下離上坤日入坤中明而見傷之象故爲明夷又其上六爲暗之主六五近之故占者利於艱難以守正而自晦其明也

雲峯胡氏曰以二體則離明也傷之者坤以六爻則初至五皆明也傷之者上上爲暗主而五近之故本義從彖傳以利艱貞爲五

【通論】隆山李氏曰易卦諸爻噬嗑之九四大畜之九三曰利艱貞未有一卦全體以利艱貞爲義者此蓋覩君子之明傷爲可懼而危辭以戒之其時可知也

彖曰明入地中明夷內文明而外柔順以蒙大難文王以之利艱貞晦其明也內難而能正其志箕子以之【正義】伊川程子曰內卦離離者文明之象外卦坤坤者柔順之象爲人內有文明之徳而外能柔順也文王內有文明之徳外柔順以事紂蒙犯大難而足以遠禍患此文王所用之道也故曰文王以之不晦其明則被禍患不守其正則非賢明箕子當紂之時身處其國內切近其難故云內難然箕子能藏晦其明而自守其正志箕子所用之道也故曰箕子以之

愚案文王以至仁而事至暴若置諸度外則非所以爲聖人若顯然行其匡救則逢彼之怒而且於事無濟惟文王之忠愛一將之以有隱無犯而無匡救彌縫之迹蓋其事旣非見危授命者之所能爲亦非明哲保身者之所欲爲故曰內文明而外柔順以蒙大難此文王之所以不可及也難而曰大言事關於天地民物而不可以爲細故也難而曰內言身系於宗社而捨之不能去之不得也大難似不必如舊說定指羑里之囚蒙非徒蒙猶救焚拯溺而深入於水火之中也獻洛西之地以請除炮烙此爲一證文王之事在卦爲六二先儒有言之者

象曰明入地中明夷君子以蒞眾用晦而明

【正義】衡水孔氏曰冕旒垂目黈纊塞耳無爲淸靜民化不欺若運其聰明顯其智慧民卽逃其密网姦詐愈生豈非藏明用晦反得其明也

橫渠張子曰不任察而不失其治也

伊川程子曰明所以照君子無所不照然用明之過則傷於察太察則盡事而無含之度故君子觀明入地中之象於蒞眾也不極其明察而用晦然後能容物和眾眾親而安是用晦乃所以爲明也若自任其明無所不察則已不勝其忿疾而無寛厚含容之徳人情睽疑而不安失蒞眾之道適所以爲不明也古之聖人設前旒樹屏者不容明之盡乎照也

次崖林氏曰用晦而明不是以晦爲明亦不是晦其明蓋𨿽明而用晦𨿽用晦而明也用晦而明只是不盡用其明蓋盡用其明則傷於太察而無含之道惟明而用晦則旣不汶汶而暗亦不察察而明𨿽無所不照而有不盡照者此古先帝王所以蒞眾之術也

初九明夷於飛垂其翼君子於行三日不食有攸往主人有言

【正義】山陽王氏曰行不敢顯故曰垂其翼也○又曰殊類過甚以斯適人人必疑之故曰有攸往主人有言【解勝程】

伊川程子曰初九明體而居明夷之初見傷之始也九陽明上升者也故取飛象昬暗在上傷陽之明使不得上進是於飛而傷其翼也翼見傷故垂朶君子於行謂去其祿位而退藏也三日不食言困窮之極也夫知幾者君子之獨見非眾人所能識也故明夷之始其見傷未顯而去之則世俗孰不疑怪故有所往適則主人有言也然君子不以世俗之見怪而遲疑其行也若俟眾人盡識則傷己及而不能去矣

平庵項氏曰垂其翼不言夷未傷也夷於左股言已傷也說者以垂其翼爲傷翼非也斂翼而下飛者避禍之象也【以下三說與輔嗣同】

建安邱氏曰初體離明去上最遠見傷卽避有飛而垂翼之象君子知幾義當速去蓋可以不食而不可以不去去重於食故也

石澗兪氏曰居明夷之初不敢髙飛遂垂斂其翼以向下此見幾之明不待難作而蚤避者也夫知幾而早避此君子獨見主人固不識也豈得無言

【辧正】愚案卦本以陽徳見傷而曰明夷初九在下先立陽徳見傷之象曰明夷於飛垂其翼言陰晦之世不能髙舉也自輔嗣以後多以首二句卽當避害之旨義似未確○有攸往主人有言往與行對行者出乎明夷之外往者入乎明夷之中旣言當行又言不當往以足其意程傳所言似亦未確且主人卽指致天下之明夷者豈得泛謂世俗之人乎

象曰君子於行義不食也

【正義】潁川荀氏曰暗昧在上有明徳者義不食祿也愚案三日不食言窮餓之久而不爲利祿所誘君子之決於去亂如此荀解甚確

六二明夷夷於左股用拯馬壯吉

【正義】童溪王氏曰六二文明之主也以六居二柔順之至

文王以之

紫陽朱子曰傷而未切救之速則免矣

愚案六二居用世之位而當昬闇之時所謂外柔順以蒙大難者以柔順救難非以柔順免難也以紂之惡而文王在位未至於甚曰用拯馬壯吉嗚呼此可以見文王之心矣程傳以拯爲自拯甚誤

【存異】伊川程子曰夷於左股謂傷害其行而不甚切也𨿽然亦必自免有道拯用壯健之馬則獲免之速而吉也君子爲陰闇所傷其自處有道故其傷不甚自拯有道故獲免之速

象曰六二之吉順以則也

【正義】誠齋楊氏曰順以則者有君人之大徳又有事君之小心順乎君臣之天則也故詩人歌之曰順帝之則詩人仲尼其見文王之心矣乎

秋山王氏曰以柔順處之而不失其中正之則昔者文王用明夷之道其如是乎

【通論】平庵項氏曰明夷之下三爻惟六二有救之之誠上三爻惟六五無去之之心皆忠順之臣也

九三明夷於南狩得其大首不可疾貞

【正義】紫陽朱子曰以剛居剛又在明體之上而屈於至暗之下正與上六闇主爲應故有向明除害得其首惡之象然不可以亟也故有不可疾貞之戒

雲峯胡氏曰二之救難可速也三之除害不可速也故有不可疾貞之戒

【存異】山陽王氏曰旣誅其王將正其民民之迷也其日固已久矣化宜以漸不可速正故曰不可疾貞【程傳說同】

愚案九三南狩大得其明至矣然旣在是卦則皆不免於夷易之大例如是也不可疾貞卽周頌之遵養時晦王程所論𨿽有理然於明夷之旨爲不切

象曰南狩之志乃大得也

【辧正】愚案九三南狩不得已而後動者也故指言其志以

明不可疾貞之義

六四入於左腹獲明夷之心於出門庭

【辧正】愚案朱子謂此爻下三爻都說明夷是好底何獨此爻卻作不好說考諸卦之例有餘爻俱不佳而一二爻佳者亦有餘爻俱佳而一二爻獨不佳者卽如晉卦下三爻並無不美而鼫鼠卽出於四與此正同且此卦下三爻俱先言明夷而此爻獨不然其非本明而見傷者可知則六四自宜以不美論特程子所言未得其正解耳蓋六四以陰柔而居闇體此不能自立於濁亂之世而其徳介在明暗者也何以言之使其本明則不得曰入於左腹使其全暗則又不得曰獲明夷之心惟其處坤體至闇之下而甫離內卦猶有餘明故能自左腹而至於門庭以自見其本心然不過時亦弋獲耳且門庭之爲地無幾而獲又安可必也其柔闇至此而得謂之明夷乎此六四之異於下三爻而不可以爲美者也

【存疑】伊川程子曰六四以陰居陰而在陰柔之體處近君之位是陰邪小人居髙位以柔邪順於君者也六五明夷之君位傷明之主也四以柔邪順從之以固其交夫小人之事君未有由明顯以道合者也必以陰僻之道自結於上右當用故爲明顯之所左不當用故爲隱僻之所人之手足皆以右爲用世謂僻所爲僻左是左者隱僻之所也四由隱僻之道深入其君故云入於左腹入腹謂其交也深其交之深故得其心凡姦邪之見信於其君皆由奪其心也不奪其心能無悟乎於出門庭旣信之於心而後行之於外也邪臣之事暗君必蠱其心而後能行於外

紫陽朱子曰此爻之義未詳竊疑左腹者幽隱之處獲明夷之心於出門庭者得意於遠去之義言筮而得此者其自處當如是也蓋離體爲至明之徳坤體爲至闇之地下三爻明在闇外故隨其遠近髙下而處之不同六四以柔正居闇地而尙淺故猶可以得意於遠去五以柔中居闇地而已迫故爲內難正志以晦其明之象上則極乎闇矣故爲自傷其明以至於闇而又足以傷人之明蓋下五爻皆爲君子獨上一爻爲闇君也

又曰明夷下三爻皆說明夷是明而見傷者六四說者卻以爲姦邪之臣先蠱惑其君心而後肆行於外下三爻皆說明夷是好底何獨此爻卻作不好說以意觀之六四居闇地尙淺猶可以得意而遠去故𨿽入於幽隱之處猶能獲明夷之心於出門庭也上六不明晦則是合下已是不明

象曰入於左腹獲心意也

【辧正】愚案獲心意者言所獲乃心中之意謂其明之小而

暫也

六五箕子之明夷利貞

【正義】紫陽朱子曰居至闇之地近至闇之君而能正其志箕子之象也貞之至也利貞以戒占者

又曰爻說貞而不言艱者蓋言箕子則艱可見不必更言之

象曰箕子之貞明不可息也

【正義】伊川程子曰箕子晦藏不失其貞固𨿽遭患難其明自存不可滅息也若逼禍患遂失其所守則是亡其明乃滅息也古之人如揚雄是也

東坡蘇氏曰六五之於上六正之則勢不敵救之則力不能去之則義不可此最難處者也如箕子而後可箕子之處於此身可辱也而明不可息也

上六不明晦初登於天后入於地

【正義】東坡蘇氏曰六爻皆晦也而所以晦者不同自五以下明而晦者也若上六不明而晦者也故曰不明晦

紫陽朱子曰以陰居坤之極不明其徳以至於晦始則處髙位以傷人之明終必至於自傷而墜厥命故其象如此而占亦存其中矣

【通論】雲峯胡氏曰下三爻以明夷爲句首四五明夷之辭在句中上六不曰明夷而曰不明晦蓋惟上六不明而晦所以五爻之明皆爲其所夷也

象曰初登於天照四國也後入於地失則也

【正義】伊川程子曰失則失其道也

大易擇言卷十九

欽定四庫全書

大易擇言卷二十

上元程廷祚撰

【離下巽上】

家人利女貞

【正義】伊川程子曰家人者家內之道父子之親夫婦之義尊卑長幼之序正倫理篤恩義家人之道也卦外巽內離爲風自火出火熾則風生風生自火自內而出也自內而出由家而及於外之象二與五正男女之位於內外爲家人之道明於內而巽於外處家之道也家人之道利在女正女正則家道正矣夫夫婦婦而家道正獨云利女貞者夫正者身正也女正者家正也女正則男正可知矣

龜山楊氏曰家人者治家之道也齊家自夫婦始舜觀刑於二女文王刑於寡妻至於兄弟利女貞者言家道之本也

紫陽朱子曰家人者一家之人卦之九五六二內外各得其正故爲家人利女貞者欲先正乎內也內正則外無不正矣

次崖林氏曰所正𨿽在女所以正之者則在夫蓋主家之人也

愚案利女貞辭若重女而實爲男言之

彖曰家人女正位乎內男正位乎外男女正天地之大義也家人有嚴君焉父母之謂也父父子子兄兄弟弟夫夫婦婦而家道正正家而天下定矣

【正義】山陽王氏曰家人之義以內爲本故先說女也衡水孔氏曰此因二五得正以釋家人之義並明女貞之防

伊川程子曰彖以卦才而言陽居五在外也陰居二處內也男女各得其正位也尊卑內外之道正合天地陰陽之大義也家人之道必有所尊嚴而君長者謂父母也𨿽一家之小無尊嚴則孝敬衰無君長則法度廢有嚴君而後家道正家者國之則也父子兄弟夫婦各得其道則家道正矣推一家之道可以及天下故家正則天下定矣

紫陽朱子曰上父初子五三夫四二婦五兄三弟以卦畫推之又有此象

【通論】秋山王氏曰父道固主乎嚴母道尢不可以不嚴猶國有尊嚴之君長也無尊嚴則孝敬衰無君長則法度廢故家人一卦大要以剛嚴爲尙

石澗兪氏曰彖辭舉其端故但言利女貞彖傳極其全故兼言男女之正而又以父子兄弟夫婦推廣而備言之

象曰風自火出家人君子以言有物而行有恆

【正義】衡水孔氏曰物事也言必有事卽口無擇言行必有常卽身無擇行正家之義修於近小言之與行君子樞機出身加人發邇見遠故舉言行以爲之誡

伊川程子曰正家之本在正其身正身之道一言一動不可易也君子觀風自火出之象知事之由內而出故所言必有物所行必有恆也物謂事實恆謂常度法則也徳業之著於外由言行之謹於內也言愼行修則身正而家治矣

雲峯胡氏曰風自火出一家之化自吾言行出皆由內及外自然薫蒸而成者也

石澗兪氏曰齊家之道自修身始此風自火出所以爲家人之象也君子知風之自於是齊家以修身爲本而修身以言行爲先言必有物而無妄行必有恆而不攺物謂事實言而誠實則有物不誠實則無物也恆謂常度行而常久則有恆不常久則無恆也

初九閒有家悔亡

【正義】山陽王氏曰凡教在初而法在始家瀆而後嚴之志變而後治之則悔矣處家人之初爲家人之始故必閒有家然後悔亡也

伊川程子曰初家道之始也閒謂防閒法度也治家之始茍不閒之以法度則人情流放必至於有悔失長幼之序亂男女之別傷恩義害倫理無所不至能以法度閒之於始則無是矣故悔亡也九剛明之才能閒其家者也不云無悔者羣居必有悔以能閒故亡耳

雲峯胡氏曰初之時當閒九之剛能閒顏之推曰教子嬰孩教婦初來

象曰閒有家志未變也

【正義】伊川程子曰閒之於始家人志意未變動之前也正志未流散變動而閒之則不傷恩不失義處家之善也是以悔亡志變而後治則所傷多矣乃有悔也

東坡蘇氏曰忘閒焉則志變矣及其未變而閒之故悔亡

六二無攸遂在中饋貞吉

【正義】衡水孔氏曰六二履中居位以陰應陽盡婦人之義也婦人之道巽順爲常無所必遂其所職主在於家中饋食供祭而已得婦人之正故曰無攸遂在中饋貞吉

紫陽朱子曰六二柔順中正女之正位乎內者也故其象占如此

【通論】童溪王氏曰無攸遂示不敢有所專也婦人之職不過奉祭祀饋飲食而已此外無他事也詩曰無非無儀惟酒食是議采蘩以供祭祀爲不失職采蘋以供祭祀爲能循法度推而上之推而下之其職守莫不皆然是之謂貞而吉也

象曰六二之吉順以巽也

【正義】伊川程子曰二以陰柔居中正能順從而卑巽者也

故爲婦人之貞吉也

九三家人嗃嗃悔厲吉婦子嘻嘻終吝

【正義】山陽王氏曰以陽處陽剛嚴者也處下體之極爲一家之長者也行與其慢寧過乎恭家與其瀆寧過乎嚴是以家人𨿽嗃嗃悔厲猶得其道婦子嘻嘻乃失其節也

伊川程子曰嗃嗃未詳字義然以文義及音意觀之與嗷嗷相類又若急束之意九三在內卦之上主治乎內者也以陽居剛而不中𨿽得正而過乎剛者也治內過剛則傷於嚴急故家人嗃嗃然治家過嚴不能無傷骨肉恩勝故悔也𨿽悔於嚴厲然而家道齊肅人心只畏猶爲家之吉也若婦子嘻嘻則終至羞吝矣在卦非有嘻嘻之象蓋對嗃嗃而言嘻嘻笑樂無節也自恣無節則終至敗家可羞吝也嘻嘻之甚則致敗家之凶但云吝者可吝之甚則至於凶故未遽言凶也

紫陽朱子曰以剛居剛而不中過乎剛者也故有嗃嗃嚴厲之象如是則𨿽有悔厲而吉也嘻嘻者嗃嗃之反吝之道也占者各以其徳爲應故兩言之

雲峯胡氏曰嗃嗃以義勝情𨿽悔厲而吉嘻嘻以情勝義終吝悔自凶而吉吝自吉而凶九三以剛居剛若能嚴於家人者比乎二柔又若易暱於婦子者三其在吉凶之間乎故悔吝之占兩言之

【餘論】問易傳云正家之道在於正倫理篤恩義今欲正倫理則有傷恩義欲篤恩義又有乖於倫理如何朱子曰須是於正倫理處篤恩義篤恩義而不失倫理方可

象曰家人嗃嗃未失也婦子嘻嘻失家節也

【正義】伊川程子曰𨿽嗃嗃於治家之道未爲甚失若婦子

嘻嘻是無禮法失家之節家必亂矣

六四富家大吉

【正義】進齋徐氏曰富家者非必金帛寶玉而後爲富但父父子子兄兄弟弟夫夫婦婦各安其位順而無逆能保有其家而不敗卽所謂富也吉莫大焉

中溪張氏曰六四以巽順之道而在髙位記曰父子篤兄弟睦夫婦和家之肥也家之肥卽家之富也

愚案爻辭曰富家大吉而傳以順在位釋之順在位者卽所謂父父子子兄兄弟弟夫夫婦婦也一家之中各盡其道共得其理謂之富者言道義之充積也中溪張氏引禮運家之肥語最得其解勝於傳義多財之誤

【存疑】伊川程子曰六以巽順之體而居四得其正位居得其正爲安處之義巽順於事而由正道能保有其富者也居家之道能保有其富則爲大吉也四髙位而獨雲家者於家而言髙位家之尊也

紫陽朱子曰陽主義陰主利以陰居陰而在上位能富其家者也

象曰富家大吉順在位也

【餘論】石澗兪氏曰禮運云父子篤兄弟睦夫婦和家之肥也豈以多財爲吉哉以順居之則滿而不溢可以保其家而長守其富吉孰大焉【此與徐氏張氏二說微異】

九五王假有家勿卹吉

【正義】山陽王氏曰居於尊位而明於家道則天下莫不化矣父父子子兄兄弟弟夫夫婦婦六親和睦交相愛樂而家道正正家而天下定矣故王假有家則勿卹而吉

白雲郭氏曰勿卹吉者王假有家母憂天下之不定也天下定則吉孰大焉

泉峯龔氏曰假與格同猶奏格無言昭假烈祖之假謂感格也九五以陽剛中正居尊位爲有家之主盛徳至善所以感格乎家人之心者至矣王者家大人眾其心難一有未假者勿用憂卹而自吉也蓋初之閒有家是以法度防閒之至王假有家則躬行有以感化之矣

何氏元子曰舜假於文祖公假於太廟格假互用可證身範旣端故能感格其家使父父子子兄兄弟弟夫夫婦婦各得其所以相惇睦正家而天下定故不待憂卹而吉矣

愚案九五居尊爲王者教成於家之象故曰王假有家假以感格之義爲正正家則天下自定勿卹郭子和謂母憂天下之不定其說可從卦本家人不重天下之能化然言勿卹則不出家而成教於國之防較如矣

【通論】釋褐楊氏曰閒有家閒之於其始假有家則假之於

其終也

建安邱氏曰三五陽剛皆主治家者也三剛而不中失之過嚴未免有悔厲之失五剛而得中威而能愛盡乎治家之道者故人無不化可以勿憂卹而吉也

【存疑】伊川程子曰假至也極乎有家之道也

紫陽朱子曰假至也如假於太廟之假有家猶言有國也九五剛健中正下應六二之柔順中正王者以是至於其家則勿用憂卹而吉可必矣蓋聘納后妃之吉占

象曰王假有家交相愛也

【正義】衡水孔氏曰交相愛也者王旣明於家道天下化之

六親和睦交相愛樂也

愚案交相愛者所謂人倫明於上小民親於下也此正釋勿卹之意

【存疑】紫陽朱子曰夫愛其內助婦愛其刑家

上九有孚威如終吉

【止義】山陽王氏曰家道可終惟信與威

伊川程子曰上卦之終家道之成也故極言治家之本治家之道非至誠不能也故必中有孚信則能常久而眾人自化爲善不由至誠已且不能常守也況欲使人乎故治家以有孚爲本治家者在妻孥情愛之間慈過則無嚴恩勝則掩義故家之患常在禮法不足而瀆慢生也長失尊嚴少忘恭順而家不亂者未之有也故必有威嚴則能終吉保家之終在有孚威如二者而已故於卦終言之

紫陽朱子曰上九以剛居上在卦之終故言正家久遠之道占者必有誠信嚴威則終吉也

秋山王氏曰家人之終家道成也故極言齊家久遠之道齊家之道以誠爲本以嚴爲用不誠則上下相欺眾事不立不嚴則禮法不存瀆慢易生如此而家道齊者未之有也故家人之終以孚威二者言之是二者保家道之終吉者也

何氏元子曰治家觀於身下五爻未及正身之義故於此爻足其意蓋探本之論與大象言有物行有恆相表裏

象曰威如之吉反身之謂也

【正義】伊川程氏曰爻辭謂治家當有嚴威而夫子又復戒云當先嚴其身也威嚴不先行於己則人怨而不復服故云威如而吉者能自反於身也孟子所謂身不行道不行於妻子也

紫陽朱子曰謂非作威也反身自治則人畏服之矣

【兌下離上】

睽小事吉

【正義】伊川程子曰小事吉者止是方睽之時猶足以致小事之吉不成終睽而已須有濟睽之道

汴水趙氏曰睽蓋人情事勢之適然聖人自有禦時之方小事吉者就其睽異之中有以善處之則亦吉也其也之小貞洪範之作內之時乎

何氏元子曰業已睽矣不可以忿疾之心驅迫之也惟不爲已甚徐徐轉移此合睽之善術也故曰小事吉小事猶言以柔爲事非大事不吉而小事吉之謂

【辧正】愚案雜卦傳云睽外也家人內也內謂天倫外謂事物之紛賾內主同外主異二卦之反對以此事物之理其原則一而品類散殊萬有不齊不可以驟求其同小事者同則大而異則小也今方辧其異以從事故曰小事而將有不終於睽者故曰小事吉舊說以乖異離散訓睽使誠爲此義亦但當如小過言可小事不可大事而已而遽許小事以吉何與今以折中所訂爲正

【存疑】伊川程子曰睽者睽乖離散之時非吉道也以卦才

之善𨿽處睽時而小事吉也

紫陽朱子曰睽乖異也爲卦上火下澤性相違異中女少女志不同歸故爲睽然以卦徳言之則內說而外明以卦體言之則六五得中而下應九二之剛是以其占不可大事而小事尙有吉之道也

彖曰睽火動而上澤動而下二女同居其志不同行說而麗乎明柔進而上行得中而應乎剛是以小事吉天地睽而其事同也男女睽而其志通也萬物睽而其事類也睽之時用大矣哉

【正義】伊川程子曰彖先釋睽義次言卦才終言合睽之道而贊其時用之大火之性動而上澤之性動而下二物之性違異故爲睽義中少二女𨿽同居其志不同行亦爲睽義女之少也同處長則各適其歸其誌異也兌說也離麗也又爲明故爲說順而附麗於明方睽乖之時六五以柔居尊位有說順麗明之善又得中道而應剛𨿽不能合天下之睽亦可以小濟是以小事吉也見同之爲同者世俗之知也聖人則明物理之本同所以能同天下而和合萬類也以天地男女萬物明之天髙地下其體睽也然陽降陰升相與合而成化育之事則同也男女異質睽也而相求之志則通也生物萬殊睽也然而得天地之和稟陰陽之气則相類也物𨿽異而理本同故天下之大羣生之眾睽散萬殊而聖人爲能同之處睽之時合睽之用其事至大故云大矣哉

紫陽朱子曰睽皆言始異終同之理

愚案物理本同而其用各異人能辧其用之所宜則能合異而爲同此卦之所以有睽也傳首四句以內外卦體言物之各異也說而麗乎明三句言人能依乎天徳明而且剛則可以辧天下之物而獲其吉也末四句言天地男女萬物皆以異而同以明合異爲同由小而馴致於大之理

象曰上火下澤睽君子以同而異

【正義】伊川程子曰上火下澤二物之性違異所以爲睽離之象君子觀睽異之象於大同之中而知所當異也夫聖賢之處世在人理之常莫不大同於世俗所同者則有時而獨異蓋於秉則同矣於世俗之失則異也不能大同者亂常拂理之人也不能獨異者隨俗習非之人也要在同而能異耳中庸曰和而不流是也

【辧正】愚案大象以一事用一卦而其取義必根據內外卦體精切著明如此卦火形而上有道之象焉澤形而下有器之象焉器者凡民所同具道者君子所獨行人皆有視與聽而聰明惟君子人皆有貌與言而恭敬爲君子故曰君子以同而異舊說𨿽多名理然往往以爲異而同非同而異也否則惟知發明獨異之說而於卦象無所根據程傳亦不免於此矣

【存疑】潁川荀氏曰火性炎上澤性潤下故曰睽也大歸𨿽同小事當異百官殊職四民異業文武並用威徳相反共歸於治故曰君子以同而異也

紫陽朱子曰如伯夷栁下惠伊尹三子所趨不同而其歸則一在人則出處語黙𨿽不同而同歸於理講論文字爲說不同而同於求合義理立朝論事所見不同而同於忠君【此與荀說俱是以異而同】

初九悔亡喪馬勿逐自復見惡人無咎

【正義】東谷鄭氏曰居睽之初在卦之下必安靜以俟之寛裕以容之睽斯合矣喪馬勿逐久則自復安靜以俟之也睽而無應無非戾於己者拒絕之則愈戾故寛裕以容之也合睽之道莫善於斯

折中曰案此爻所謂不立同異者也不求同故喪馬勿逐不立異故見惡人然惟居初處下其睽未甚者用此道爲宜耳立此心以爲之本然後隨所處而變通也【不立同異之說先儒所未及】

愚案睽生於形之殊而成於心之辧初九在事之始彼我之形未立而分辧之心未起此其所以悔亡也非與九四同徳相應之故喪馬自復與見惡人得喪美惡不以嬰其懷抱而得無咎皆承悔亡而發明之

【存疑】伊川程子曰在睽乖之時以剛動於下有悔可知所以得亡者九四在上亦以剛陽睽離無與自然同類相合上下相與故能亡其悔也在睽諸爻皆有應夫合則有睽本異則何睽惟初與四𨿽非應而同徳相與故相遇馬者所以行也陽上行者也睽獨無與則不能行是喪其馬也四旣與之合則能行矣是勿逐而馬復得也惡人與已乖異者也見者與相通也當睽之時𨿽同徳者相與然小人乖異者至眾若棄絕之不幾盡天下以仇君子乎如此則失含之義致凶咎之道也又安能化不善而使之合乎故必見惡人則無咎也

愚案此卦二與五三與上皆舊例之所謂陰陽相應者而卦適爲睽先儒則爲本同而後有睽之說初與四皆陽此舊例之所謂不相應者先儒又爲同徳相應之說是所謂應者左右初無定據矣而可乎

象曰見惡人以辟咎也

【正義】伊川程子曰若以惡人而拒絕之則將眾仇於君子而禍咎至矣故必見之所以免辟怨咎也無怨咎則有可合之道

九二遇主於巷無咎

【辧正】愚案巷者縱橫屈曲之名以諭物之不齊也主以諭理之一定也九二方與物接而入於紛賾之內有人在巷中之象爻爲剛徳有𨿽在巷中而不迷其定向之象遇主於巷而物之睽非所慮矣故無咎也物不可以終睽而合睽之道在於辧物理之同異卦之大義惟在於此若謂二五之交不固而待委曲以相求則彖傳固云說而麗乎明得中而應乎剛矣又何交之不固而待委曲以求其合耶

【存疑】伊川程子曰二與五正應然在睽乖之時陰陽相應之道衰而剛柔相戾之意勝故二五𨿽正應而其交非固巷者委曲之途也遇者防逢之謂也當委曲相求期於防遇與之合也所謂委曲者以善道宛轉將就非枉己屈道也

紫陽朱子曰二五陰陽正應居睽之時乖戾不合必委曲相求而得會遇乃爲無咎故其象占如此

象曰遇主於巷未失道也

【辧正】愚案以睽言之則惟見有巷而不見有主謂之失道

可矣今曰遇主故曰未失道也

【存疑】伊川程子曰當睽之時君心未合至誠以感動之盡力以扶持之明義理以致其知杜蔽惑以誠其意如是宛轉以求其合也遇非枉道迎逢也巷非邪僻曲徑也故夫子特云遇主於巷未失道也

六三見輿曳其牛掣其人天且劓無初有終

【辧正】安定胡氏曰天當作而字古文相類後人傳寫之談也然謂而者在漢法有罪髠具髮曰而又周禮梓人爲筍簴作而亦謂髠其髮也

愚案六三陰柔居說體之極無辧物之明而欲驟與物合故爲輿曳牛掣之象其人天且劓言不惟不能合而傷害且立見天與劓皆首刑睽之首不可以妄合也無初有終者知說之不可偏用而麗乎明則可以合天下之睽矣此爻之義宜如是解舊說似不可信

【存疑】伊川程子曰三以正應在上欲進與上合志而四阻於前二牽於後車牛所以行之具也輿曳牽於後也牛掣阻於前也天髠首也劓截鼻也三從正應而四隔止之三𨿽陰柔處剛而志行故力進以犯之是以傷也天而又劓言重傷也三不合於二與四睽之時自無合義適合居剛守正之道也其於正應則睽極有終合之理始爲二陽所厄是無初也後必得合是有終也掣從制從手執止之義也

紫陽朱子曰六三上九正應而三居二陽之間後爲二所曳前爲四所掣而當睽之時上九猜狠方深故又有髠劓之傷然邪不勝正終必得合故其象占如此

象曰見輿曳位不當也無初有終遇剛也

【辧正】愚案非明不足以合天下之睽六三所用惟說故曰位不當也剛者明之本體前與剛遇【不必定指上九卽以九四爲假象】則明自生而可以辧物可以合睽矣

【存疑】伊川程子曰以六居三非正也非正則不安又在二陽之間所以有如是艱厄由位不當也無初有終者終必與上九相遇而合乃遇剛也不正而合未有久而不離者也合以正道自無終睽之理故賢者順理而安行智者知幾而固守

九四睽孤遇元夫交孚厲無咎

【辧正】愚案九四初交明體分辧太嚴又失位之剛不足以合物之睽故曰睽孤元夫程子以爲善士是也遇元夫而後與之交孚則其所取太狹天下之類亦至不一矣此豈共適於大同之道乎可危之甚也然能自行其剛正之志而於物無妄合之失故曰無咎舊說以睽孤爲無應則無以處上九以四與初同徳爲交孚則又不見致厲之由不能無疑

【存疑】伊川程子曰九四當睽時居非所安無應而在二陰之間是睽離孤處者也以剛陽之徳當睽離之時孤立無與必以气類相求而合是以遇元夫也夫陽稱元善也初九當睽之初遂能與同徳而亡睽之悔處睽之至善者也故目之爲元夫猶云善士也四與初皆以陽處一卦之下居相應之位當睽乖之時各無應援自然同徳相親故防遇也交孚各有孚誠也上下二陽以至誠相合則何時之不能行何危之不能濟故𨿽處危厲而無咎也

紫陽朱子曰睽孤謂無應遇元夫謂得初九交孚謂同徳相信然當睽時故必危厲乃得無咎

象曰交孚無咎志行也

【存疑】伊川程子曰初四皆陽剛君子當睽乖之時上下以至誠相交協志同力則其志可以行不止無咎而已卦辭但言無咎夫子又從而明之云可以行其志救時之睽也

六五悔亡厥宗噬膚往何咎

【辧正】愚案初九之悔亡以方在事始而人我之形未立也六五之悔亡以明藏於內而物我之形胥泯也宗者同類之稱噬膚言其合之易也合睽之道始於至近五以柔中而居尊位明足以辧物而無察察之迹厥宗噬膚此其同類之中已無有睽而不合者則由是以及萬類之紛紜將皆足以合其睽矣而何咎乎○二之遇主於巷言其難也五之厥宗噬膚言其近也皆小事吉之謂

【存疑】伊川程子曰六以陰柔當睽離之時而居尊位有悔可知然而下有九二陽剛之賢與之爲應以輔翼之故得悔亡厥宗其黨也謂九二正應也噬膚噬齧其肌膚而深入之也當睽之時非入之者深豈能合也五𨿽陰柔之才二輔以陽剛之道而深入之則可往而有慶復何過咎之有以周成之幼稚而興盛王之治以劉禪之昏弱而有中興之勢蓋由任聖賢之輔而姬公孔明所以入之者深也

紫陽朱子曰以陰居陽悔也居中得應故能亡之厥宗指九二噬膚言易合六五有柔中之徳故其象占如此【案以陰居陽與居中得應者多矣未知朱子何故獨以解此爻之悔亡】

象曰厥宗噬膚往有慶也

【存疑】伊川程子曰爻辭但言厥宗噬膚則可以往而無咎象復推明其義言人君𨿽己才不足若能信任賢輔使以其道深入於己則可以有爲是往而有福慶也

上九睽孤見豕負塗載鬼一車先張之弧後說之弧匪冦婚媾往遇雨則吉

【正義】伊川程子曰上居卦之終睽之極也陽剛居上剛之極也在離之上用明之極也睽極則咈戾而難合剛極則躁暴而不祥明極則過察而多疑上九有六三之正應實不孤而其才性如此自睽孤也如人𨿽有親黨而多自疑猜妄生乖離𨿽處骨肉親黨之間而常孤獨也上之與三𨿽爲正應然居睽極無所不疑其見三如豕之污穢而又背負泥塗見其可惡之甚也旣惡之甚則猜成其罪惡如見載鬼滿一車也物理極而必反上之睽乖旣極三之所處者正理大凡失道旣極則必反正理故上於三始疑而終必合也先張之弧始疑惡而欲射之也三實無惡故後說弧而弗射睽極而反故與三非復爲冦讐乃婚媾也此非冦婚媾之語與他卦同而義則殊也陰陽交而和暢則爲雨上於三始疑而睽睽極則不疑而合陰陽合而益和則爲雨故雲往遇雨則吉往者自此以往也謂旣合而益和則吉也

紫陽朱子曰睽孤謂六三爲二陽所制而已以剛處明極睽極之地又自猜狠而乖離也見豕負塗見其污也載鬼一車以無爲有也張弧欲射之也說弧疑稍釋也匪冦婚媾知其非冦而實親也往遇雨則吉疑盡釋而睽合也上九之與六三先睽後合故其象占如此

【辧正】愚案四與初俱爲陽爻上與三一陽一陰而皆曰睽孤此最足以破應之說程子以上九之睽孤爲其才性如是者蓋亦自疑於舊說之抵牾也然三與上旣謂之正應矣若又謂上之疑爲疑三而遇雨爲先睽後合以此爲睽之時使然則五之與二何其無疑而卽合也又不可通矣

象曰遇雨之吉羣疑亡也

【正義】伊川程子曰雨者陰陽和也始睽而能終和故吉也所以能和者以羣疑盡亡也其始睽也無所不疑故云羣疑睽極而合則皆亡也

【通論】紫陽朱子曰諸爻立象聖人必有所據非是白撰但今不可考耳到孔子方不說象如見豕負塗載鬼一車之類孔子只說羣疑亡也便見得上面許多皆是狐惑可疑之事而已到後人解說便多牽彊

愚案人事有吉凶得失聖人取而系之卦爻之辭其必待假於物類而謂之象者以其事不可直指而非是又不足以包舉之也後人聞象之說而欲極力求之穿鑿附防無所不至不知物類之假乃系辭之不得已而非以此爲正象也如此傳之羣疑亡乃所謂正象爾朱子謂當日聖人立象必有所據其論甚當又云孔子方不說象豈象之失傳自贊易始與

大易擇言卷二十﹤經部﹐易類﹐大易擇言﹥

欽定四庫全書

大易擇言卷二十一

上元程廷祚撰

【艮下坎上】

蹇利西南不利東北利見大人貞吉

【正義】伊川程子曰西南坤方坤地也體順而易東北艮方艮山也體止而險在蹇難之時利於順處平易之地不利止於危險也處順易則難可紓止於險則難益甚矣蹇難之時必有聖賢之人斯能濟天下之難故利見大人也濟難者必以大正之道而堅固其守設使難不解不失正徳是以吉也若遇難而不能固其守入於邪濫𨿽使苟免亦惡徳也

紫陽朱子曰蹇難也足不能進行之難也爲卦艮下坎上見險而止故爲蹇西南平易東北險阻又艮方也方在蹇中不宜走險故其占曰利西南而不利東北當蹇之時必見大人然後可以濟難又必守正然後得吉而卦之九五剛健中正有大人之象自二以上五爻皆得正位則又貞之義也故其占又曰利見大人貞吉蓋見險者貴於能止而又不可終於止處險者利於進而不可失其正也

【辧正】愚案蹇之取義彖以爲見險而能止夫見險而能止則不以止於險爲貴而以止於不險爲貴矣西南東北易中凡數見先儒皆主卦位之說然蹇解二卦言西南皆非坤體此不可通則東北之指艮體殆亦偶合者爾且彖辭言利西南而彖曰往得中實指外卦也內卦旣重能止則又不可謂之道窮以此推之經之利西南不利東北皆指上卦之坎蓋坎之上下二陰爲險所謂東北也中爻天徳位於向明之地所謂西南也處險之時能自守其天徳以無犯乎險所謂往得中所謂見險而能止皆在此也內卦取艮止之徳外卦旣取險象又取天徳大人以明所當止之地無坎之中爻則止爲徒止非艮在內則天徳不爲我有而無以見蹇之大用矣豈可泥於卦位而以艮爲東北爲險阻乎不可以不辧

【通論】蘇州範氏曰蹇與屯近然屯則動乎險中難可圖也

蹇則止乎險中難未可犯也

伊川程子曰蹇便是處蹇之道困便是處困之道道無時不可行

彖曰蹇難也險在前也見險而能止知矣哉蹇利西南往得中也不利東北其道窮也利見大人往有功也當位貞吉以正邦也蹇之時用大矣哉

【正義】伊川程子曰蹇難也蹇乃險阻之義險在前也坎險在前下止而不得進故爲蹇見險而能止以卦才言處蹇之道也上險而下止見險而能止也犯險而進則有悔咎故美其能止爲知也方蹇難之時惟能止爲善故諸爻除五與二外皆以往爲失來爲得也蹇之時利於處平易西南坤方爲順易東北艮方爲險阻九上居五而得中正之位是往而得平易之地故爲利也五居坎險之中而謂之平易者蓋卦本坤由五往而成坎故但取往而得中不取成坎之義也方蹇而又止危險之地則蹇益甚矣故不利東北其道窮也謂蹇之極也蹇難之時非聖賢不能濟天下之蹇故利於見大人也大人當位則成濟蹇之功矣往而有功也能濟天下之蹇者惟大正之道夫子又取卦才而言蹇之諸爻除初外餘皆當正位故爲貞正而吉也初六𨿽以陰居陽而處下亦陰之正也以如此正道正其邦可以濟於蹇矣處蹇之時濟蹇之道其用至大故云大矣哉天下之難豈易平也非聖賢不能其用可謂大矣順時而處量險而行從平易之道由至正之理乃蹇之時用也

【通論】薛氏【溫其】曰諸卦皆指內爲來外爲往則此往得中謂五也蹇解相循覆視蹇卦則爲解九二得中則曰其來復吉乃得中也往者得中中在外也來復得中中在內也

平庵項氏曰險而止爲蒙止於外也見險而能止爲知止於內也止於外者阻而不得進也止於內者有所見而不妄進也此蒙與蹇之所以分也屯與蹇皆訓難屯者動乎險中濟難者也蹇者止乎險中渉難者也此屯與蹇之所以分也

雲峯胡氏曰坎睽皆非順境夫子以爲𨿽此時亦有可用者故皆極言贊之坎睽釋卦辭後復從天地人物極言之以贊其大蹇則釋卦辭以贊之而已蓋上文所謂往得中有功正邦卽其用之大者也

折中曰案彖於蹇解言得中者但取其進退之合宜不躁動以犯難爲利西南之義耳諸家必以坤坎艮之象求之猶乎漢儒鑿智之餘也

象曰山上有水蹇君子以反身修徳

【正義】衡水孔氏曰蹇難之時未可以進惟宜反求諸身自修其徳道成徳立方防濟險故曰君子以反身修徳

伊川程子曰山之峻阻上復有水坎水爲險陷之象上下險阻故爲蹇也君子之遇艱阻必反求諸己而益自修孟子曰行有不得者皆反求諸己故遇艱蹇必自省於身有失而致之乎是反身也有所未善則攺之無歉於心則加勉乃自修其徳也君子修徳以俟時而已

藍田呂氏曰山上有水水行不利不得其地故蹇也水行不得其地猶君子之行不得於人不得於人反求諸己而已故愛人不親反其仁治人不治反其知禮人不答反其敬

【正義】紫陽朱子曰潘謙之書曰蹇與困相似致命遂志反身修徳亦一般殊不知不然象曰澤無水困處困之極事無可爲者故只得致命遂志若蹇則猶可進步如山上之泉曲折多險阻然猶可行故教人以反身修徳只觀澤無水困與山上有水蹇二句便全不同

初六往蹇來譽

【正義】山陽王氏曰處難之始居止之初獨見前識覩險而

止以待其時故往則遇蹇來則得譽

伊川程子曰六居蹇之初往進則益入於蹇來者對往之辭上進則爲往不進則爲來止而不進是有見防知時之美來則有譽也

【辧正】紫陽朱子曰來往二字惟程言上進則爲往不進則爲來說得極好今人或謂六四往蹇來連是來就三九三往蹇來反是來就二上六往蹇來碩是來就五亦說得通但初六來譽則位居最下無可來之地其說不得通矣故不若程好只是不往爲佳耳

何氏元子曰此卦中言來者皆就本爻言謂來而止於本位也對往之辭初六去險最逺其止最先獨見前識正之所謂智也

愚案易中言譽者凡數處皆不訓爲名譽之譽猶詩之式燕且譽其爲言安也字書亦有謂與裕通者此爻言方處卦初與其往而不能濟蹇不若居易以俟命也觀象以宜待釋之則譽非名譽之譽可知

象曰往蹇來譽宜待也

【正義】伊川程子曰方蹇之初進則益蹇時之未可進也故

宜見防而止以待時可行而後行也

秋山王氏曰往而行險不如居易以俟之爲宜也

六二王臣蹇蹇匪躬之故

【正義】伊川程子曰二以中正之徳與五相應是中正之人爲中正之君所信任𨿽上下同徳而五方在大蹇之中致力於蹇難之時其艱蹇至甚二以陰柔之才豈易勝其任所以蹇於蹇也𨿽使不勝志義可嘉故稱其忠藎不爲己也

紫陽朱子曰柔順中正正應在上而在險中故蹇而又蹇以求濟之非以其身之故也不言吉凶者占者但當鞠躬盡力而已至於成敗利鈍則非所論也

【辧正】愚案王臣蹇蹇非美之之辭言其居用世之位而不能濟蹇也匪躬之故言此乃時之所爲非其忠愛有所不足而匡救有所未至也此與象之終無尢皆自六二不能濟蹇而生舊說以匪躬爲不顧身之義覺於理稍疎矣

【通論】誠齋楊氏曰諸爻聖人皆不許其往惟六二九五無不許其往之辭者二爲五之大臣五履大君之正位復不往以濟蹇而誰當任乎

象曰王臣蹇蹇終無尢也

【正義】紫陽朱子曰事𨿽不濟亦無可尢

九三往蹇來反

【辧正】愚案九三秉艮止之徳遇險於外行有不得而皆反

求諸己故曰往蹇來反

【存疑】衡水孔氏曰九三與坎爲鄰進則入險故曰往蹇來

則得位故曰來反

伊川程子曰九三以剛居正處下體之上當蹇之時在下者皆柔必依於三是爲下所附者也三與上爲正應上陰柔而無位不足以爲援故上往則蹇也來下來也反還歸也三爲下二陰所喜故來爲反其所也稍安之地也

象曰往蹇來反內喜之也

【辧正】愚案內喜之者謂九三安於所止不怨不尢而有樂

天之誠也舊說可疑

【存疑】伊川程子曰內在下之陰也方蹇之時陰柔不能自立故皆附於九三之陽而喜愛之九之處三在蹇爲得其所也處蹇而得下之心可以求安故以來爲反猶春秋之言歸也

六四往蹇來連

【正義】潁川荀氏曰蹇難之世不安其所故曰往蹇也來還

承五則與至尊相連故曰來連也

【辧正】愚案四陷體本非能動而近於大中至正之九五其不宜捨此而他適亦明甚矣凡坎體初畫之在四爻者多此例如屯之求婚媾比之外比之之類此爻慮其終於幽暗則曰往蹇而許其能見天徳則曰來連舊說謂連於初與三似未可信故折中獨取荀氏之說

【存疑】伊川程子曰往則益入於坎險之深往蹇也居蹇難之時同處艱厄者其志不謀而同也又四居上位而與在下者同其得位之正又與三相比相親者也二與初同類相與者也是與下同志眾所從附也故曰來連來則與在下之眾相連合也能與眾合得處蹇之道也

紫陽朱子曰連於九三合力以濟

象曰往蹇來連當位實也

【正義】潁川荀氏曰處正承陽故曰當位實也

沈氏守約曰四陰柔不能獨濟來而承五連於陽實則得所輔也

折中曰案當位兩字宜著九五說言當尊位者有實徳也如敵剛也之例

九五大蹇朋來

【正義】紫陽朱子曰大蹇者非常之蹇也九五居尊而有剛健中正之徳必有朋來而助之者占者有是徳則有是助矣

語類問大蹇朋來之義朱子曰處九五尊位而居蹇之中所以爲大蹇所謂遺大投艱於朕躬人君當此則湏屈羣策用羣力乃可濟也

【辧正】愚案朋指羣陰大蹇朋來謂九五以中正之徳治蹇於上則羣陰從之而化此蹇之所由濟也先儒以六二相應爲朋來似亦不必

象曰大蹇朋來以中節也

【辧正】愚案節之爲言制也言九五以中正之徳節制天下蓋坎爲險體而中爻之剛卽所以平險此九五一爻所以爲濟蹇之主而貴其節之用也程以爲節義之節疑有誤

上六往蹇來碩吉利見大人

【正義】伊川程子曰六以陰柔居蹇之極冒極險而往所以蹇也不險而來從五是以碩也碩寛裕之稱來見寛大其蹇紆矣得紆則爲吉矣蹇極之時見大徳之人則能有濟於蹇也大入謂五以相比此義

紫陽朱子曰已在卦極往無所之益以蹇耳來就九五與之濟蹇則有碩大之防大人指九五曉占者宜如是也

【辧正】愚案爻言往者卽所謂不利東北也言來者卽所謂利西南也故下五爻不繋吉凶之辭因其義已於彖辭之聖人之言固不若是其繁而不殺也上六獨系之以吉者卦本取險難之義爻至九五險已平而難已靖矣乃陰柔更見於上聖人慮險難之復生而繋之曰往蹇來碩吉又繼之曰利見大人言防捨邪徳而就康莊乃可免於凶咎陰柔皆能順乎陽徳而後天下自是無事也蓋又卽上六以全卦之防非獨蹇極可濟而遂謂之吉也

象曰往蹇來碩志在內也利見大人以從貴也

【正義】衡水孔氏曰貴謂陽也

東坡蘇氏曰內與貴皆五之謂

【坎下震上】

解利西南無所往其來復吉有攸往夙吉

【正義】衡水孔氏曰禇氏云世有無事求功故戒以無難宜靜亦有待敗乃救故戒以有難湏速也

伊川程子曰西南坤方坤之體廣大平易當天下之難方解人始離艱苦不可復以煩苛嚴急治之當濟之寛大簡易如是則人心懷而安之故利於西南也湯除桀之虐而以寛治武王誅紂之暴而反商政皆從寛易也無所往謂天下之難已解散無所爲也有攸往謂尙有所當解之事也天下國家必紀綱法度廢亂而後禍患生聖人旣解其難而安平無事矣是無所往也則當修復治道正紀綱明法度進復先代明王之治是來復也謂反正理也天下之吉也其語辭自古聖王救難定亂其始未暇遽爲也旣安定則爲可久可繼之治自漢以下亂旣除則不復有爲姑隨時維持而已故不能成善治蓋不知來復之義也有攸往夙吉謂尙有當解之事則早爲之乃吉也當解而未盡者不早去則將復盛事之復生者不早爲則將漸大故夙則吉也【𨿽未卽協經防論自有理】

紫陽朱子曰解難之散也居險能動則出於險之外矣解之象也難之旣解利於平易安靜不欲久爲煩擾故利於西南平易之地

【通論】林氏黃中曰蹇止乎坎中是以言利西南不利東北解動乎險外是以但言西南之利而不復言東北之不利也

愚案西南爲向明之地東北幽暗義正相反蹇不言利西南無以見險之當出也解不言利西南無以見險之已出也蹇慮險難之益深故復言不利東北解則不待言矣至兩卦之西南彖一則曰得中一則曰得眾者蹇方在難惟宜自守解難已釋可以有爲也

彖曰解險以動動而免乎險解解利西南往得眾也其來復吉乃得中也有攸往夙吉往有功也天地解而雷雨作雷雨作而百果艸木皆甲拆解之時大矣防【正義】山陽王氏曰天地否結則雷雨不作交通感散雷雨乃作也雷雨之作則險厄者亨否結者散故百果艸木皆甲拆也難解之時非治難時故不言用體盡於解之名無有幽隠故不曰義

伊川程子曰坎險震動險以動也動而出於險外是免乎險難也故爲解解利西南解難之道利在廣大平易則得眾心之歸也救亂除難一時之事未能成治道也必待難解無解往然後來復先王之治乃得中道謂合宜也有所爲則夙吉也早則往而有功緩則惡滋而害深矣旣明處解之道復言天地之解以見解時之大天地之气開散交感而和暢則成雷雨雷雨作而萬物皆生甲拆天地之功由解而成王者法天道行寛宥施恩惠養育兆民至於昆虫艸木乃順解之時與天地合徳也

白雲郭氏曰其來復吉乃得中者險難旣解而來復乃得中道所謂獲三狐而得黃矢者也有攸往夙吉往有功者如射隼於髙墉之上者也【此以有功指上六勝本義之說】

建安邱氏曰大抵處時方平者易緩除惡不盡者易滋聖人於患難方平之際旣不欲人以多事自疲又不欲人以無事自怠也

【辧正】愚案說卦云震爲蕃鮮是震本有眾義不必附會

坤卦矣

象曰雷雨作解君子以赦過宥罪

【正義】衡水孔氏曰赦謂放免過謂誤失宥謂寛宥罪謂故犯過輕則赦罪重則宥皆解緩之義也

伊川程子曰天地解散而成雷雨故雷雨作而爲解也赦釋之寛宥之過失則赦之可也罪惡而赦之則非義也故寛之而已君子觀雷雨作解之象體其育則施恩仁體其解散則行寛釋也

汴水趙氏曰雷者天之威雨者天之澤威中有澤猶刑獄之有赦宥

初六無咎

【辧正】愚案內卦坎體而初六柔爻也若在他卦則有陷溺已深之象此爻處方解之初而上鄰九二之陽剛如冰霜霰雪遇春風而解其寒凍有何凶咎解之取義卽此已著象訓以剛柔之際與坎卦四爻剛柔際也其義正同皆謂柔與剛值而爲其所變化也舊解𨿽亦有理然與象之指不合未之敢信

【存疑】伊川程子曰六居解初患難旣解之時以柔居剛以陰應陽柔而能剛之義旣無患難而自處得剛柔之宜患難旣解安寧無事惟自處得宜則爲無咎矣方解之初宜安靜以休息之爻之辭寡所以示意

紫陽朱子曰難旣解矣以柔在下上有正應何咎之有故其占如此

【存異】白雲郭氏曰處解之初得無所往其來復吉之義故

無咎也

愚案郭氏旣以來復得中爲九二今又以爲初六是本無確見而致其說之互異也

象曰剛柔之際義無咎也

【存疑】伊川程子曰初四相應是剛柔相際接也剛柔相際爲得其宜難旣解而處之剛柔得宜其義無咎也

九二田獲三狐得黃矢貞吉

【正義】伊川程子曰九二以陽剛得中之才上應六五之君況難方解而治之初其變尙易二旣當用必湏能去小人則可以正君心而行其剛中之道田者去害之事狐者邪媚之獸三狐指卦之三陰時之小人也獲謂能變化除去之如田之獲狐也獲之則得中直之道乃貞正而吉也黃中色矢直物黃失謂中直也羣邪不去君心一入則中直之道無由行矣

【辧正】愚案田獲三狐此險難已平而天下無事之時也君子於此不欲有所作爲以擾天下而惟自守其陽剛之徳以爲安危治亂之樞機乃得居解之正理而無不吉所謂無所往而來復者正指此也程之說恐猶未備

象曰九二貞吉得中道也

【正義】伊川程子曰所謂貞吉者得其中道也除去邪惡使

其中直之道得行乃正而吉也

六三負且乘致冦至貞吝

【正義】衡水孔氏曰乘者君子之器也負者小人之事也施之於人卽在車騎之上而負物也故冦盜知其非已所有於是競欲奪之

臨川王氏曰負者小人之事六小人之材也乘者君子之器三君子之位也

伊川程子曰六三陰柔居下之上處非其位猶小人宜在下以負荷而且乘車非其據也難解之時而小人竊位復致冦矣

【餘論】安定胡氏曰六三以不正之質居至貴之地是小人在君子之位也故致冦盜之至爲害於己而奪取之然而小人得在髙位者蓋在上之人慢其名器不辧賢否而與之以至爲眾人所奪而致冦戎之害也

象曰負且乘亦可醜也自我致戎又誰咎也

【正義】伊川程子曰負荷之人而且乘載爲可醜惡也處非其據徳不稱其器則冦戎之致乃已招取將誰咎乎

【餘論】雷氏西仲曰負且乘小人自以爲榮而君子所恥故可醜冦小則爲盜大則爲戎任使非人則變解而蹇天下起戎矣

九四解而拇朋至斯孚

【辧正】愚案卦名至此爻始見以內卦險體必交外卦然後爲動而免乎險也四處重陰之間又值動體之初未可以大動解而拇指𨿽動而身未動也然𨿽未能動而實爲動之主朋至斯孚羣陰就之則信從而被其化此陽徳之本然而其所以終免於險也舊說以拇爲初六謂宜解去旣與其所謂應者不合而亦無以見其理之必然

【存疑】山陽王氏曰失位不正而比於三故三得附之爲其拇也三爲之拇則失初之應故解其拇然後朋至而信矣【輔嗣恐害應之說故以三爲拇】

伊川程子曰九四以陽剛之才居上位而下與初六之陰爲應拇在下而微者謂初也居上位而親小人則賢人正士遠退四能解去初六之陰柔則陽剛君子之朋來至而誠合矣

紫陽朱子曰拇指初初與四皆不得其位而相應應之不正者也然四陽初陰其類不同若能解而去之則君子之朋至而相信矣

象曰解而拇未當位也

【辧正】愚案四以剛徳而處方解之會宜無所不解矣今曰解而拇此猶震四之遂泥謂之未當位者以此

【存疑】伊川程子曰四𨿽陽剛然居陰於正疑不足若復親比小人則其失正必矣故戒必解其拇然後能來君子以其處未當位也解者本合而離之也必解拇而後朋至蓋君子之交而小人容於其間是與君子之誠未至也

六五君子維有解吉有孚於小人

【正義】紫陽朱子曰卦凡四陰而六五當君位與三陰同類

者必解而去之則吉也

愚案解者陰化於陽之義陽能解陰陰不能自解也六五居中得正而體本陰柔聖人欲其自解以從天徳而後無負於其位故曰君子維有解吉言不如是則吉不可得也小人在下觀上之所爲六五旣能自解具陰柔則誠之所動小人莫不信從而皆知有天徳矣故曰有孚於小人

【餘論】東谷鄭氏曰益之戒曰任賢勿貳去邪勿疑如使世之小人皆信上之所用者必君子而所解者必小人則必攺心易慮不復有投隙抵巇之望惟未孚於小人此小人所以猶有覬幸之心也五解之主也以其陰柔故有戒意

【存疑】伊川程子曰有孚者世云見驗也可驗之於小人小

小之黨去則是君子能有解也

象曰君子有解小人退也

【正義】伊川程子曰君子所解者謂退去小人也小人去則

君子之道行是以吉也

上六公用射隼於髙墉之上獲之無不利

【正義】伊川程子曰解極之時而獨有未解者乃害之堅彊者也上居解極解道已至故能射而獲之則天下之患解已盡矣何所不利

東谷鄭氏曰所謂公者非上六也言公於此爻當用射隼之道也隼指上之陰而言也墉指上之位而言也【易爻當如此看者甚多】

秋山王氏曰隼指上以其柔邪謂之狐以其陰鷙謂之隼上之陰柔處震之極而居一卦之上是陰鷙而居髙者解之旣極尙何俟乎故獲之無不利

象曰公用射隼以解悖也

【正義】伊川程子曰至解終而未解者悖亂之大者也射之

所以解之也解則天下平矣

大易擇言卷二十一

欽定四庫全書

大易擇言卷二十二

上元程廷祚撰

【兌下艮上】

損有孚元吉無咎可貞利有攸往曷之用二簋可用享【正義】伊川程子曰損減損也凡損抑其過以就義理皆損之道也損之道必有孚誠謂至誠順於理也損而順理則大善而吉所損無過差可貞固常行而利有所往也人之所損或過或不及或不必皆合正理非有孚也非有孚則元吉而有咎非可貞之道不可行也損者損過而就中損浮末而就本實也損餙所以存誠也故二簋之約可用享祭言在乎誠而已誠爲本也

【辧正】愚案繋辭云損徳之修也又曰損以遠害然則損乃修治之義所以去物之不善以求其善者也凡人所爲之器物必成於損非損則何以爲方圓平直先王教學之事亦必成於損非損則何以長善去惡而就天下之材先儒徒見損非美名又見彖有損下益上之語至以爲剝民奉君之象果爾則彖辭之奬不善亦甚矣有是理乎彖所謂損下益上者損下之幹以益上之坤也卽所謂損剛益柔也損剛益柔皆損也剛有餘故謂之損柔不足故謂之益皆修治之義也孚實也所損實如其所求者而止謂之有孚如此則自獲元吉以下之美矣未二句言損之未定則不可得而用必待損道旣成剛柔皆得其中而始可用故曰曷之用二簋可用享二簋謂剛中柔中也卦義本明舊說多誤不可以不辧

【餘論】伊川程子曰損上而益於下則爲益取下而益於上則爲損在人上者施其澤以及下則益也取其下以自厚則損也譬諸壘土損於上以培厚其基本則上下安固矣豈非益乎取其下以增上之髙則危墜至矣豈非損乎故損者損下益上之義益則反是【案程子此說以論損益之名則可非正防也】

彖曰損損下益上其道上行損而有孚元吉無咎可貞利有攸往曷之用二簋可用享二簋應有時損剛益柔有時損益盈虛與時偕行

【正義】蜀才範氏曰陽徳上行故曰其道上行

伊川程子曰損之所以爲損者以損於下而益於上也取下以益上故云其道上行損而有孚謂損而以至誠則有此元吉以下四者損道之盡善也夫子特釋曷之用二簋可用享卦辭簡直謂當損去浮餙曰何所用哉二簋可以享也厚本損末之謂也夫子恐後人不達遂以爲文餙當盡去故復明之曰二簋之質用之當有時非其所用而用之不可也謂文餙未過而損之與損之至於過甚則非也損剛益柔有時損益皆損剛益柔也必順時而行不當時而損益之則非也或損或益或盈或虛惟隨時而已過者損之不足者益之虧者盈之實者虛之與時偕行也【折中謂程所說施之賁卦則可】

愚案損下益上卽損剛益柔曰其道上行者以艮卦在上秉成物之徳又卦中損剛則爲剛中益柔則爲柔中而無不底於成者此之謂其道上行也使如舊解以損爲剝民奉君則剝民奉君固不可以謂之道矣如以自下奉上之事皆爲損下益上夫自下奉上豈可以謂之損剛益柔乎易中固未嘗以剛爲民以柔爲君也○末凡三言時皆主艮而言蓋時止則止時行則行者艮之徳也非艮不能使剛柔之皆得其中如此卽所謂其道上行者也

象曰山下有澤損君子以懲忿窒欲

【正義】會稽虞氏曰兌說故懲忿艮止故窒欲

衡水孔氏曰懲者息其旣往窒者閉其將來懲窒互文而相足也

伊川程子曰山下有澤气通上潤與深下以增髙皆損下之象在修己之道所當損者惟忿與欲故以懲戒其忿怒窒塞其意欲也

初九已事遄往無咎酌損之

【辧正】愚案卦之取義於損者非獨損三以爲上也初九則損之以爲九二六四則損之以爲六五而初九與六四不用也初九之當損者剛而未中已事遄往言當輟其所爲而速去之則合於損剛之義而無咎然初九旣知富損又當知惟以求中而裁抑過正亦非所宜故又曰酌損之此爻義之確然者舊解未知所當

【存疑】衡水孔氏曰損之爲道損下益上如人臣欲自損己奉上然各有職掌若廢事而往咎莫大焉竟事速往乃得無咎酌損之者以剛奉柔初未見親也故湏酌而減損之

伊川程子曰損之義損剛益柔損下益上也初以陽剛應於四四以陰柔居上位賴初之益者也下之益上當損己而不自以爲功所益於上者事旣已則速去之不居其功乃無咎也若享其成功之美非損己益上也於爲下之道爲有咎矣四之陰柔賴初者也故聽於初初當酌度其宜而損己以益之過與不及皆不可也

紫陽朱子曰初九當損下益上之時上應六四之陰輟所爲之事而速往以益之無咎之道也故其象占如此然居下而益上亦當斟酌其淺深也

象曰已事遄往尙合志也

【辧正】愚案象於三陽爻皆言志謂有是心而後有是事也下二爻以九二爲用損之王此言合志者以初能合於二用中之志乃得其道以明酌損之義也

九二利貞徵凶弗損益之

【正義】廣平遊氏曰兌之情說而陽性好動故有利貞徵凶

之戒也

愚案損剛益柔剛之所當損者剛之偏者也如己得其中則守正而已足矣復有所爲則失其中故曰利貞正凶夫在已不失其中而後能致物於中外卦之柔而不過其中二之剛中有以成之也而謂二可損乎故曰弗損益之舊說𨿽有理者多然不切本卦之防

【存疑】伊川程子曰二以剛中當損剛之時居柔而說體上應六五陰柔之君以柔說應上則失其剛中之徳故戒所利在貞正也徵行也離乎中則失其貞正而凶矣守其中乃貞也弗損益之不自損其剛貞則能益其上若失其剛貞而用柔說適足以損之而已世之愚者有𨿽無邪心而惟知竭力順上爲忠者蓋不知弗損益之之意也

紫陽朱子曰九二剛中志在自守不肯妄進故占者利貞而徵則凶也弗損益之言不變其所守乃所以益上也

象曰九二利貞中以爲志也

【正義】衡水孔氏曰言九二所以能居而守貞不損益之良由居中以中爲志故損益得其節適也

伊川程子曰志存乎中則自正矣

六三三人行則損一人一人行則得其友

【正義】伊川程子曰損者損有餘也益者益不足也三人謂下三陽上三陰三陽同行則損九三以益上三陰同行則損上六以爲三三人行則損一人也上以柔易剛而謂之損但言其減一耳上與三𨿽本相應柔二爻升降而一卦皆成兩相與也初二二陽四五二陰同徳相比三與上應皆兩相與則其志専皆爲得其友也三人則損一人一人則得其友蓋天下無不二者一與二相對待生生之本也三則余而當損矣此損益之大義也

紫陽朱子曰下卦本幹而損上爻以益坤三人行而損一人也一陽上而一陰下一人行而得其友也兩相與則專三則雜而亂卦有此象故戒占者當致一也

【辧正】愚案兌爲毀折而三當損剛之位三人行諭內本乾卦也則損一人諭損其不正之剛使剛常得其中也一人行諭剛之得中者剛而得中則柔信其能益於己故得其友此六三之所以來而成兌也上一人指偏剛下一人指剛之得中者友謂六三也以爻辭爲全指六三則不可通若又以爲通論剛柔升降損益之義易中又無是例今姑存程朱之說其餘以俟知者

【餘論】楊氏文源曰人之相與惟其心之同而已茍精神不孚意气不貫則羣黨比周固三也卽一人之異亦三也是皆不可以不損也苟精神相孚意气相貫則二人同心固兩也卽千百其朋亦兩也是皆不可以不得者也

象曰一人行三則疑也

【正義】伊川程子曰一人行而得一人乃得友也若三人行則疑所與矣理當損去其一人損其餘也

愚案三過剛矣過剛不損則必爲柔之所疑而不足以成說故曰三則疑也

六四損其疾使遄有喜無咎

【存疑】衡水孔氏曰初九自損已遄往己以正道速納同志斯來無復企予之疾故曰損其疾疾何可久速乃有喜故曰使遄有喜無咎

伊川程子曰四以陰柔居上與初之剛陽相應能自損以從剛陽者地損不善以從善也初之益四損其柔而益之以剛損其不善也疾謂疾病不善也損於不善惟使之遄速則有喜而無咎人之損過惟患不速速則不致於深過爲可喜也

紫陽朱子曰以初九之陽剛益己而損其陰柔之疾惟速則善戒占者如是則無咎矣

愚案損之爲義欲剛之不失中又欲柔之得其中也疾者速也損其疾言損此不可不速損之者速故能使四之柔速至於中而遄有喜矣有喜謂至於中也如是則無咎此爻言六四當損正爲六五地也故六五不言損而言益矣

象曰損其疾亦可喜也

【通論】

折中曰案易多言有喜而此云亦可喜也則此喜不主己身乃主於使遄來而益我者有喜故變文曰可喜者他人之辭也

愚案用損俱主剛言

六五或益之十朋之龜弗克違元吉

【正義】紫陽朱子曰柔順虛中以居尊位當損之時受天下之益者也兩龜爲朋十朋之龜大寶也或以此益之而不能辭其吉可知占者有是徳則獲其應也

愚案六五柔而得中以其能受天徳之剛明爲或益之十朋之龜之象益之者非他卽上九也弗克違非眞不能辭謂六五因受益而不失其柔中也此爻羣儒多以或益之爲句十朋之龜弗克違爲句視本義所解於理爲短

【存疑】伊川程子曰六五於損時以中順居尊位虛其中以應乎二之剛陽是人君能虛中自損以順從在下之賢也能如是天下惇不損己自盡以益之故或有益之之事則十朋助之矣十眾辭龜者決是非吉凶之物眾人之公論必合正理𨿽龜策不能違也如此可謂大善之吉矣古人曰謀從眾則合天心

白雲郭氏曰益之至豈獨人事而已𨿽元龜之靈弗能違此其所以元吉也洪範曰汝則從龜從筮從卿士從庶民從是之謂大同六五之元吉猶範之大同也

象曰六五元吉自上祐也

【辧正】愚案上卽謂上九言六五受天徳而蒙其裁成以獲

元吉之福也

上九弗損益之無咎貞吉利有攸往得臣無家

【正義】東海王氏曰得臣則萬方一軌故無家

伊川程子曰得臣謂得人心歸服無家謂無有遠近內外之限

【辧正】愚案易所求於天下者不過一中時至上九爲剛爲柔已無不得其中者而上九秉艮止之徳無待於損而自足以益柔故弗損益之無咎貞吉利有攸往損之能事畢矣且如此則萬物無不仰受裁成而捨其不中以至於中者得臣無家書之所謂防極歸極古語所謂不識不知順帝之則是也損卦非艮不成故曰艮者物之所成終而所成始也舊說恐未必然

【存疑】伊川程子曰九居損之終損極而當變者也以剛陽居上若用剛以損削於下非爲上之道其咎大矣若不行其損變而以剛陽之道益於下則無咎而得其正且吉也如是則宜有所往往則有益矣在上能不損其下而益之天下孰不服從從服之眾無有內外地故曰得臣無家

紫陽朱子曰上九當損下益上之時居卦之上受益之極而欲自損以益人也然居上而益下有所謂惠而不費者不待損己然後可以益人也能如是則無咎然亦必以正則吉而利有所往惠而不費其惠廣矣故又曰得臣無家

象曰弗損益之大得志也

【辧正】愚案中以爲志求中之志也上九物無不得其中故

大得志矣

【餘論】伊川程子曰君子之志惟在益於人而已

【震下巽上】

益利有攸往利渉大川

【正義】伊川程子曰益者益於天下之道也故利有攸往益

之道可以濟險難利渉大川也

紫陽朱子曰益增益也爲卦損上卦初畫之陽益下卦初畫之陰自上卦而下於下卦之下故爲益卦之九五六二皆得中正下震上巽皆木之象故其占利有所往而利渉大川也

【通論】衡水孔氏曰損卦則損下益上益卦則損上益下得名皆就下而不據上者向秀云明王之道志在惠下故取下謂之損與下謂之益

吳縣範氏曰益上曰損損上曰益者何也益上則損下損下則傷其本也損上則益下益下則固其本也

彖曰益損上益下民說無疆自上下下其道大光利有攸往中正有慶利渉大川木道乃行益動而巽日進無疆天施地生其益無方凡益之道與時偕行

【正義】山陽王氏曰五處中正自上下下故有慶也【案易大例二與

五不得並爲中正王氏說是】

伊川程子曰卦之爲益以其損上益下也損於上而益下則民說之無疆爲無窮極也自上而降已以下下其道之大顯也陽下居初陰上居四爲自上下下之義五以剛陽中正居尊位二復以中正應之是以中正之道益天下天下受其福慶也益之爲道於平常無事之際其益猶小當艱危險難則所益至大故利渉大川也乃益道大行之時也卦才下動而上巽動而巽也其動巽順於理則其益日進廣大無有疆限也動而不順於理豈能成大益也天施地生以天地之功言益道之大聖人體之以益天下也天道資始地道生物天施地生化育萬物各正性命其益可謂無方矣方所也有方所則有限量無方所謂廣大無窮極也天地之益萬物豈有窮際乎聖人利益天下之道應時順理與天地合與時偕行也

【通論】

折中曰案動巽取卦徳施生取卦象風者天施也故姤有施命之象雷者地生也故解有甲拆之象損之與時偕行者時當損而損也益之與時偕行者時當益而益也人事也造化也非气之至則不能彊爲益也

愚案損卦言損下益上而兼言損剛益柔益卦言損上益下而不復言損剛益柔者孔子之意正慮人誤以損卦爲剝民奉君而疑易中有是理象故特申明之以見損下益上之卽損剛益柔也若益卦之損上益下與自上下下則人人皆知其爲損剛益柔而不待言矣

象曰風雷益君子以見善則遷有過則攺

【正義】山陽王氏曰遷善攺過益莫大焉

伊川程子曰風烈則雷迅雷激則風怒二物相益者也君子觀風雷相益之象而求益於已爲益之道無若見善則遷有過則攺也見善能遷則可以盡天下之善有過則攺則無過矣益於人者無大於是

紫陽朱子曰風雷之勢交相助益遷善攺過益之大者而其相益亦猶是也

折中曰案雷者動陽气者也故人心奮而勇於善者如之風者散陰气者也故人心蕩滌以消其惡者如之

初九利用爲大作元吉無咎

【辧正】愚案初九乃益下之道非在下之人也經旣言利用大作而復言元吉無咎者以爻屬動體使奮無前而用之不以其方爲之不以其漸則不得爲元吉而且有咎矣豈所以爲益乎故聖人特設戒辭以防其先儒見象有下不厚事之語遂以初九爲在下之人而謂本不當任厚事云云俱屬誤會集解載侯氏行果之說甚爲有理

【存疑】伊川程子曰初九震動之主剛陽之盛也居益之時其才足以益物𨿽居至下宜以其道輔於上作大益天下之事利用爲大作也居下而得上之用以行其志必須所爲大善而吉則無過咎小善不足以稱也

紫陽朱子曰初𨿽居下然當益下之時受上之益者也不可徒然報效故利用爲大作必元吉然後得無咎

象曰元吉無咎下不厚事也

【正義】侯氏行果曰初九利爲大作若能不厚勞於下則大

吉無咎矣

【存疑】紫陽朱子曰下本不當任厚事故不如是不足以塞

咎也

又曰利用大作象曰下不厚事也自此推之則凡居下者不當厚事如子之於父臣之於君僚屬之於官長皆不可以逾分越職縱可爲亦須是盡善方能無過所以有元吉無咎之戒也

六二或益之十朋之龜弗克違永貞吉王用享於帝吉【辧正】愚案損取益上六五所謂十朋之龜卽取象於上九也益取益下六二所謂十朋之龜卽取象於初九也然損之六五以十朋爲天徳益之六二以十朋爲賢才取象微異此爻謂或益之以賢才而弗克違如夢賚良弼之類以見其受益之大也然𨿽以柔處中而居動體未必明於任賢勿貳之義故戒以永貞則吉至於郊祀之事百王所同然不用賢則治道廢用賢則治道興治道廢而享於帝未必吉也如六二則享帝而吉矣○或疑六二何以言王者之事不知六爻取象變動不居惟其時義所在未嘗定以五爲君二爲臣四爲大臣如箋注家之所云也損取益上故言益者在上卦益取孟下故言益者在下卦益之大者孰有過於王者任賢事天之事六二不以此爲言而反取他義可乎

【存疑】伊川程子曰六二處中正而體柔順有虛中之象人處中正之道虛其中以求益而能順從天下孰不願告而益之孟子曰夫茍好善則四海之內皆將輕千里而來告之以善夫滿則不受虛則來物理自然也十者眾辭眾人所是理之至當也龜者占吉凶辧是非之物言其至是龜不能違也永貞吉就六二之才而言質本陰柔故戒在常永貞固則吉也王用享於帝吉如二之虛中而能永貞用以享上帝猶當獲吉況與人接物其意有不通乎求益於人有不應乎

象曰或益之自外來也

【正義】衡水孔氏曰自外來者明益之者從外而來不召而

至也

伊川程子曰旣中正虛中能受天下之善而固守則眾人自外來益之矣或曰自外來豈非謂五乎曰如二之中正虛中天下孰不願益之五爲正應固在其中矣

愚案自外來者所獲出於意外得之易者失之亦易而不可不思所以守之言此以明永貞之義也

六三益之用凶事無咎有孚中行告公用圭

【正義】紫陽朱子曰六三陰柔不中不正不當得益者也然當益下之時居下之上故有益之以凶事者蓋警戒震動乃所以益之也占者如此然後可以無咎又戒以有孚中行而告公用圭也用圭所以通信

節齊蔡氏曰凶事困心衡慮之事

虛齋蔡氏曰當益之時槪當得益而居下之上乃危地也故獨爲益之以凶事之象所謂苦其心志行拂亂其所爲所以動心忍性增益其所不能者也其功夫又在有孚中行上

愚案三本多凶之地益之用凶事受之者知其爲益則無咎矣若是者非體之以誠實而無二三其徳不可也旣處多凶之地則惟守此中道利害有所不計而常奉敬謹之心以對於神明則憂患之至皆所以增益其所不能而何咎之有乎告公用圭告者提撕警覺之意公者在國則爲主在身則爲心也用圭者瘞之以禱於神詩所謂圭璧旣卒是也此爻言動心忍性之益

象曰益用凶事固有之也

【正義】紫陽朱子曰益用凶事欲其困心衡慮而固有之也六四中行告公從利用爲依遷國

【辧正】愚案上屬巽卦而六四以陰從陽乃巽之所以爲巽者故此爻專言攺過遷善之益中行言當求善之所在也告公從言奉其心以從乎善而非以欺世而盜名也遷國卽遷善之義利用爲依遷國言旣視善而遷則宜永以爲歸不可見異而攺圖也三四切於人道故兩爻之言益設義如是舊說多所未當○三四皆曰中行以此二爻爲不中之地故也觀乾卦三四皆曰重剛不中小過三四曰剛失位而不中可見然則曰中行者戒辭也處一卦之中又有心象故以公諭心言人當操存其心以受益也

【存疑】伊川程子曰四當益時處近君之位居得其正以柔巽輔上而下順應於初之剛陽如是可以益於上也惟處不得其中而所應又不中是不足於中也故云若行得中道則可以益於君上告於上而獲信從矣利用爲依遷國爲依依附於上也遷國順下而動也上依剛中之君而致其益下順剛陽之才以行其事利用如是也

紫陽朱子曰此言以益下爲心而合於中行則告公而見從矣曰周之東遷晉鄭焉依蓋古者遷國以益下必有所依然後能立此爻又爲遷國之吉占也

象曰告公從以益志也

【辧正】愚案以益志者謂增益其心之所不足愈見公以諭

心而爻辭所言爲遷善攺過之事矣

【存疑】伊川程子曰爻辭但云得中行則告公而獲從象復明之曰告公而獲從者告之以益天下之志也茍志在於益天下上必信而從之事君者不患上之不從患其志之不誠也

九五有孚惠心勿問元吉有孚惠我徳

【正義】山陽王氏曰得位履尊爲益之主者也爲益之大莫大於信爲惠之大莫大於心因民所利而利之焉惠而不費惠心者也信以惠心盡物之願固不待問而元吉以誠惠物物亦應之故曰有孚惠我徳也

伊川程子曰五居尊位以陽實在中有孚之象也以九五之徳之才之位而中心至誠在惠益於物其至善大吉不問可知故云勿問元吉有孚惠我徳人君至誠益於天下天下之人無不至誠愛戴以君之徳澤爲恩惠也

紫陽朱子曰上有信以惠於下則下亦有信以惠於上矣不問而元吉可知

東萊呂氏曰人君但誠心惠民不須問民之感如此然後元吉民皆交孚而惠君之徳也茍惠民而先問民之感不感是計功利非誠心惠民者也安能使民之樂應乎

愚案惠心之實在於有孚而有孚之實在於勿問若曰勿問而知其元吉則意義爲之索然矣當以東萊之說爲正

象曰有孚惠心勿問之矣惠我徳大得志也

【正義】伊川程子曰人君有至誠惠益天下之心其元吉不假言也故云勿問之矣天下至誠懷吾徳以爲惠是其道大行人君之志得矣

上九莫益之或撃之立心勿恆凶

【正義】衡水孔氏曰上九處益之極益之過甚者也求益無厭怨者非一故曰莫益之或撃之也勿猶無也求益尢已是立心無恆者也無恆之人必凶咎之所集

伊川程子曰上居無位之地非行益於人者也以剛處益之極求益之甚者也所應者陰非取善自益者也利者眾人所同欲也專欲益已其害大矣欲之甚則昏蔽而忘義理求之極則侵奪而致仇怨故夫子曰放於利而行多怨孟子謂先利則不奪不饜聖賢之深戒也立心勿恆凶言勿恆如是凶之道也

紫陽朱子曰以陽居益之極求益不已故莫益而或撃之

【辧正】愚案先儒解此爻惟據繋辭然詳玩本卦以損上益下爲義上九𨿽處不正過極之位不宜盡反益下之義而爲求益於下且爻辭亦未見其所以求益者然則爻辭何說也此言上九過時之剛徳澤已竭而無以益下故曰莫益之旣不能益下而猶欲剝民以自奉厲民以自養故曰或撃之其立心之反其常道如此則天下皆莫之與而思起而圖之矣故曰立心勿恆凶繋辭所云或系防章或卽以無交應莫益求應或撃傷之應凶學者當明辧之今姑從舊說

象曰莫益之偏辭也或撃之自外來也

【正義】伊川程子曰理者天下之至公利者眾人所同欲茍公其心不失其正理則與眾同利無侵於人人亦欲與之若切於好利蔽於自私求自益以損於人則人亦與之力爭故莫肯益之而有撃奪之者矣人爲善則千里之外應之六二中正虛已益之者自外而至是也茍爲不善則千里之外違之上九求益之極撃之者自外而至是也

紫陽朱子曰莫益之者猶從其求益之偏辭而言也若究而言之則又有撃之者矣

【辧正】愚案居上而不能益下非理之正故曰偏辭也至於或撃則尢出於道之外而足以召禍敗矣宜如是解

大易擇言卷二十二

欽定四庫全書

大易擇言卷二十三

上元程廷祚撰

【乾下兌上】

夬於王庭孚號有厲告自邑不利卽戎利有攸往【正義】衡水孔氏曰此卦陽長至五五陽共決一陰故名爲夬也王庭是百官所在之處以君子決小人故顯然揚決斷之事於王者之庭示公正而無私隠也號號令也夬以剛決柔用明信之法而宣其號令如此卽柔邪者危故曰孚號有厲也以剛制防行令於邑可也若用剛卽以尙力取勝爲物所疾必有不利故曰告自邑不利卽戎然剛徳不長則柔邪不消故陽宜有所往夬道乃成故曰利有攸往也

伊川程子曰小人方盛之時君子之道未勝安能顯然以正道決去之故含晦俟時漸圖消之之道今旣小人衰微君子道勝當顯行之於公朝使人明知善惡故云於王庭孚信之在中誠意也號者命眾之辭君子之道𨿽長盛而不敢忘戒備故至誠以命眾使知尙有危道𨿽以此之甚盛決彼之甚衰若易而無備則有不虞之悔必有戒懼之心則無患也聖人設戒之意深矣君子之治小人以其不善也必以己之善道勝革之故聖人誅亂必先修己舜之敷文徳是也邑私邑告自邑先自治也以眾陽之盛決於一陰力固有餘然不可極其剛至於太過太過乃如蒙上九之爲冦也戎兵者彊武之事不利卽戎謂不宜尙壯武也卽從也從戎尙武也利有攸往陽𨿽盛未極乎上陰𨿽微猶有未去是小人尙有存者君子之道有未至也故宜進而往也不尙剛武而其道益進乃夬之善也

廣平遊氏曰揚於王庭誦言於上也孚號誕告於下也告自邑自近而及遠也

紫陽朱子曰夬決也陽決陰也以五陽去一陰決之而已然其決之也必正名其罪而盡誠以呼號其眾相與合力然亦尙有危厲不可安肆又當先治其私而不可尃尙威武則利有所往也皆戒之之辭

【辧正】紫陽朱子曰夬卦號字皆作戶羔反惟孚號只作去

聲讀看來亦只當平聲

【通論】雲峯胡氏曰以五陽去一陰而彖爲警戒危懼之辭不一蓋必於王庭使小人之罪明以至誠呼號其眾使君子之類合不可以小人之衰而遂安肆也有危道焉不可以君子之盛而事威武也有自治之道焉復利往往而爲臨爲泰爲夬也夬利往往而爲幹也蓋陰之勢𨿽微蔓或可滋窮或爲敵君子固無時不戒懼尢不可於小人道衰之時忘戒懼也

彖曰夬決也剛決柔也健而說決而和於王庭柔乘五剛也孚號有厲其危乃光也告自邑不利卽戎所尙乃窮也利有攸往剛長乃終也

【正義】衡水孔氏曰剛克之道不可常行若專用威猛則便爲尙力取勝卽是決而不和其道窮矣所以惟告自邑不利卽戎者只爲所尙乃窮故也

伊川程子曰夬爲決義五陽決上之一陰也健而說決而和以二體言卦才也下健而上說是健而能說決而能和決之至善也兌說爲和柔𨿽消矣然居五剛之上猶爲乘陵之象陰而乘陽非理之甚君子勢旣足以去之當顯其罪於王朝大庭使眾知善惡也盡誠信以命其眾而知有危懼則君子之道乃無虞而光大也當先自治不宜專尙剛武卽戎則所尙乃至窮極矣夬之時所尙謂剛武也陽剛𨿽盛長猶未終尙有一陰更當決去則君子之道純一而無害之者矣乃剛長之終也

【通論】雲峯胡氏曰復利有攸往剛長也夬利有攸往剛長乃終也小人有一人之未去猶足爲君子之憂人欲有一分之未盡猶足爲天理之累必至於純陽爲幹乃爲剛長乃終也

敬庵吳氏曰復利有攸往譬如平地之一簣故喜其進而曰剛長也夬利有攸往譬如九仞之尙虧一簣故恐其止而曰剛長乃終也

象曰澤上於天夬君子以施祿及下居徳則忌

【正義】紫陽朱子曰澤上於天潰決之勢也施祿及下潰決

之意也居徳則忌未詳

折中曰案澤上於天所謂稽天之浸也必潰決無疑矣財聚而不散則悖出故君子以施祿及下居身無所畏忌則滿而溢故君子之居徳也則常存畏忌而已禮曰積而能散書曰敬忌而罔有擇言在躬夫如是則何潰決之患之有

【存疑】山陽王氏曰夬者明法而決防之象也忌禁也法明防嚴不可以慢故居徳以明禁也【安定說本此】

安定胡氏曰夬決之世君必先以仁義之徳自居於身然後可以明禁忌以示天下則當作明字

初九壯於前趾往不勝爲咎

【正義】山陽王氏曰居健之初爲決之始宜審其策以行其

事壯其前趾往而不勝宜其咎也

伊川程子曰前趾謂前行九居初而壯於進躁於動者也故有不勝之戒陰𨿽將盡而已之躁動自宜有不勝之咎不計彼也

虛齋蔡氏曰其不勝者自爲不勝也故曰爲咎明非時勢不利也

【辧正】愚案初九𨿽幹體然剛而未堅當決之始而遽以壯見非所宜也且壯於前則後之勁不足以繼之豈制勝之道乎此自貽之戚也故曰往不勝爲咎先儒謂夬與大壯相似故此爻與大壯之初九無異然大壯主於陽盛此卦主於決陰𨿽相似而實不同大壯之壯於趾言在下位而逞其剛彊故曰徵凶有孚此爻之壯於前趾言當事之端不量力而輕進故曰往不勝爲咎彼必不可行而此尙可往兩爻亦未嘗無異也

象曰不勝而往咎也

【正義】伊川程子曰人之行必度其事可爲然後決之則無

過矣理不能勝而且往其咎可知

秋山王氏曰謂非往之爲咎不能度其可勝而後往之爲咎也

九二惕號莫夜有戎勿卹

【正義】橫渠張子曰警懼申號能孚號而有厲也以必勝之剛決至危之柔能自危厲𨿽有戎何卹

伊川程子曰夬者陽決陰君子決小人之時不可忘戒備也陽長將極之時而二處中居柔不爲過剛能知戒備處夬之至善也內懷兢惕而外嚴誡號𨿽莫夜有兵戎亦可勿卹矣

秋山王氏曰彖言孚號而以有厲處之矣二剛得中而知戒懼故亦惕號蓋必如是而後可免小人乘間抵隙之憂故𨿽莫夜陰伏之時有兵戎亦不足慮矣以防之密而備之素也

愚案莫夜有戎勿卹盛言戒備之有素以二秉至健之徳而能惕號故也張子之論最善

象曰有戎勿卹得中道也

【正義】伊川程子曰莫夜有兵戎可懼之甚也然可勿卹者

以自處之善也

九三壯於頄有凶君子夬夬獨行遇雨若濡有慍無咎【辧正】愚案九三幹體之極剛過而躁故曰壯於頄防事不密其凶可知君子處此則有道蓋夬主於決而非主於壯也決貴內防於心而不貴外形於色也獨行者內防於心之象遇雨若濡有慍𨿽蒙外侮而怒不形於色之象如此則無剛過之失而足以集事得夬之正者也故無咎舊解以獨行爲君子與小人相應以有慍爲眾陽所慍考九三之與上六正符應例理宜相合而爻辭不然故又爲此說皆未敢信

【存疑】紫陽朱子曰頄顴也九三當決之時以剛而過乎中是欲決小人而剛壯見於面目者也如此則有凶道矣然在眾陽之中獨與上六爲應若能果決其決不系私愛則𨿽合於上六如獨行遇雨至於若濡而爲君子所慍然終必能決去小人而無所咎也溫嶠之於王惇其事類此

又曰君子之去小人不必悻悻然見於靣目至於遇雨而爲所濡濕𨿽爲眾陽所慍然志在決陰故得無咎也蓋九三𨿽與上六爲應而以剛居剛有能決之象故壯於頄則有凶而和柔以去之乃無咎

虛齋蔡氏曰大意謂君子之去小人顧其本心何如耳本心果是要決小人則𨿽暫與之合而爲善類之慍終必能決之而無咎不愈於壯於頄而有凶乎此所以貴於決而和也

【存異】伊川程子曰爻辭差錯安定胡公移其文曰壯於頄有凶獨行遇雨若濡有慍君子夬夬無咎亦未安也當云壯於頄有凶獨行遇雨君子夬夬若濡有慍無咎

紫陽朱子曰九三舊文本義自順不知程子何故欲易之看來不必易

象曰君子夬夬終無咎也

【辧正】愚案君子夬夬言其決而和也故終無咎

九四臀無膚其行次且牽羊悔亡聞言不信

【正義】伊川程子曰臀無膚居不安也行次且進不前也九四以陽居陰剛決不足欲止則眾陽並進於下勢不得安猶臀傷而居不能安也欲行則居柔失其剛壯不能彊進故其行次且也牽羊悔亡羊者羣行之物牽者挽拽之義言若能自彊而牽挽以從羣行則可以亡其悔然旣處柔必不能也𨿽使聞是言亦必不能信用也夫過而能攺聞善而能用克己以從義惟剛明者能之在它卦九居四其失未至如此之甚在夬而居柔其害大矣

秀巖李氏曰牽言引而進也眾陽共決一陰之時四能自引以進則可亡悔然非有剛明之才必不能信也

愚案夬卦五陽𨿽同爲夬義而終以干卦爲主四屬說體陽爻而處陰卦臀無膚其行次且言其進退不安莫能自決之甚也牽者依附之意羊者羣陽之諭也言當此之時惟自附於羣陽方得爲君子之朋而可以亡其悔然以說爲性者力必不足恐其聞是言而亦不信矣不信者望其信也

象曰其行次且位不當也聞言不信聰不明也

【辧正】愚案位不當者謂四非剛位且以說體而乘幹也聞言不信其不足語於聽徳之聰亦可知矣以不當位爲陽爻陰位者誤

九五莧陸夬夬中行無咎

【正義】伊川程子曰五𨿽剛陽中正居尊位然切近於上六上六說體而卦獨一陰陽之所比也五爲決陰之主而反比之其咎大矣故必決其夬如莧陸然則於其中行之徳爲無咎也中行中道也莧陸今所謂馬齒莧是也曝之難幹感陰气之多者也

【餘論】東谷鄭氏曰莧陸本艸云一名商陸其根至蔓𨿽盡取之而旁根復生小人之類難絕也如此

紫陽朱子曰莧陸是兩物莧者馬齒莧陸者艸陸皆感陰气多之物藥中用商陸治水腫其物難幹其子紅

象曰中行無咎中未光也

【辧正】愚按五處尊位有世道之責當廓淸陰類與萬物共由於中行然後無咎所謂其危乃光也中之未光以莧陸猶有存者則不得由於中行非所以免於咎矣傳文當爲警之之辭程子之說似逺

【存疑】伊川程子曰爻辭言夬夬則於中行得爲無咎矣象復盡其義雲中未光也夫人心正意誠乃能極中正之道而充實光輝五心有所比以義之不可而決之𨿽行於外不失中正之義可以無咎然於中道未得爲光大也蓋人心一有所欲則離道矣夫子於此示人之意深矣

上六無號終有凶

【正義】東坡蘇氏曰無號者不警也陽不警則有以乘之矣慈湖楊氏曰柔已決去剛道已長然不可不敬戒苛忽焉不敬不戒不警號則亦終有凶𨿽未必凶遂至而旣不警戒則放逸放逸則失道矣失道終於凶

蔣氏仁敬曰易爲君子謀不爲小人謀詳味此爻若如傳義說似爲小人謀恐只依卦辭孚號有厲之意言𨿽是五陽決去一陰尙存爲君子之計茍或黙然養禍則其終必致困聖人之情何常慮小人有凶也

【存異】伊川程子曰陽長將極陰消將盡獨一陰處窮極之地是眾君子得時決去危極之小人也其勢必須消盡故云無用號咷畏懼終必有凶也

紫陽朱子曰陰柔小人居窮極之時黨類已盡無所呼號終必有凶也占者有君子之徳則其敵當之不然反是

愚按卦𨿽以五陽決一陰而爻辭率多危厲之意以陰柔據最髙而未去慮死灰之復也況彖辭言孚號九二言惕號而義乃以無號屬之上六號字不宜互異此必有誤

象曰無號之凶終不可長也

【辧正】愚案彖辭傳言剛長乃終必待陰盡陽純而後足以當之今一陰未去則剛爲之不長矣一消一長問不容髮爻辭言無號終有凶言卦至此不獨不足以爲幹且不可以爲夬矣終不可長言不能保其終之無害於剛而備之不可不早也姤之不可與長與此同意

【巽下乾上】

姤女壯勿用取女

【正義】衡水孔氏曰姤遇也此卦一柔而遇五剛故名爲姤施之於人則是一女而遇五男爲壯至甚故戒之曰此女壯甚勿用取此女也

紫陽朱子曰姤遇也決盡則爲純乾至姤然後一陰可見以其本非所望而卒然值之如不期而遇者故爲遇遇已非正又一陰而遇五陽則女徳不貞而壯之甚也取以自配必害乎陽故其象占如此

折中曰案女壯之義非以一陰始生於下爲壯亦非以一陰獨當五陽爲壯蓋卦以陰爲主陰而爲主卽是壯也

【通論】誠齋楊氏曰陰陽之相爲消長如循環然當一陽之生也聖人未敢爲君子而喜必曰朋來無咎言一陽未昜勝五陰也當一陰之生也聖人己爲君子而憂遽曰女壯言一陰己有敵五陽之志也旣曰女壯又曰勿用取女申戒五陽以勿輕一陰之微而親暱之也

彖曰姤遇也柔遇剛也勿用取女不可與長也天地相遇品物咸章也剛遇中正天下大行也姤之時義大矣哉

【正義】北海鄭氏曰一陰承五陽茍相遇耳非禮之正女壯

如是故不可取

翟氏【子元】曰剛謂九五遇中處正敎化大行於天下也

東海王氏曰女不可取以其不正不可與長久也伊川程子曰陰始生於下與陽相遇天地相遇也陰陽不相交遇則萬物不生天地相遇則化育庶類品物咸章萬物章明也五與二皆以陽剛居中與正以中正相遇也君子得剛中之臣臣遇中正之君其道可以大行於天下矣

汴水趙氏曰柔遇剛者明非剛遇柔也

折中曰案柔遇剛者以柔爲主也如臣之專制如牝之司晨得不謂壯乎故不復釋女壯而直釋勿用取女之義

【通論】東坡蘇氏曰陰之長自九二之亡而後爲遁始無臣也自九五之亡而後爲剝始無君也姤之世上有君下有臣君子之欲有爲無所不可故曰剛遇中正天下大行也

隆山李氏曰以一陰通五陽女下於男有女不正之象故曰勿用取女咸所以取女吉者以男下女得婚姻正理故也若蒙之六三以陰而先求陽其行不順故亦曰勿用取女

石澗兪氏曰夬一陰在上而曰剛長乃終欲其終而爲幹也姤一陰在下而曰不可與長恐其進而爲遁爲否而至於剝也

【存疑】語類問姤之時義大矣哉本義云幾微之際聖人所謹與伊川之說不同何也朱子曰上面說天地相遇至天下大行也而不好之漸已生於微矣故當謹於此

愚按彖傳之末言天地萬物者多卽本義而推廣之此傳自天地相遇以下乃發明剛柔相遇之美於一陰而遇五陽之義初不相防朱子謹微之說求之太深子瞻以遁剝相提並論亦近於泥

象曰天下有風姤後以施命誥四方

【正義】伊川程子曰風行天下無所不周爲君後者觀其周

徧之象以以施其命令周誥四方也

【通論】泉峯龔氏曰天下有風姤與風行地上觀相似故在姤則曰施命誥四方在觀則曰省方觀民設敎曰施曰誥自上而下天下有風之象也曰省曰觀周曆徧覽風行地上之象也

初六系於金柅貞吉有攸往見凶羸豕孚蹢躅

【正義】伊川程子曰姤陰始生而將長之卦一陰生則長而漸盛陰長則陽消小人道長也制之當於其微而未盛之時柅止車之物金爲之堅彊之至也止之以金柅而又系之止之固也固止使不得進則陽剛貞正之道吉也使之進往則漸盛而害於陽是見凶也羸豕蹢躅聖人重爲之戒言陰𨿽甚微不可忽也豕陰躁之物故以爲況羸弱之豕𨿽未能彊猛然其中心在乎蹢躅蹢躅跳躑也陰微而在下可謂羸矣然其中心常在乎消陽也君子小人異道小人𨿽微弱之時未嘗無害君子之心防於微則無能爲矣

紫陽朱子曰柅所以止車以金爲之其剛可知一陰始生靜正則吉往進則凶故以二義戒小人使不害於君子則有吉而無凶然其勢不可止也故以羸豕蹢躅曉君子使深爲之備云

【通論】

折中曰案一陰窮於上眾以爲無凶矣而曰終有凶防其後之辭也一陰伏於下眾未覺其凶矣而曰見凶察於先之辭也陰陽消息循環無端能察於先卽所以防其後能防其後卽所以察於先也

愚案九家易曰絲系於柅猶女系於男以諭初宜系二也據此則柅宜指二觀二爲包有魚之象四則爲包無魚愈可見未可以爲一陰而系於五陽也

象曰系於金柅柔道牽也

【正義】衡水孔氏曰柔道牽者陰柔之道必湏有所牽系也【存疑】伊川程子曰牽者引而進也陰始生而漸進柔道方

牽也系之於金柅所以止其進也

九二包有魚無咎不利賓

【正義】陸氏【希聲】曰不正之陰與剛中之二相比能包而有

之使其邪不及於外

伊川程子曰姤遇也二與初宻比相遇者也包者苴裹也魚陰物之美者陽之於陰其所說美故取魚象二於初若能固畜之如包苴之有魚則於遇爲無咎矣賓外來者也不利賓包苴之魚豈能及賓謂不可更及外人也

紫陽朱子曰魚陰物二與初遇爲包有魚之象然制之在已故猶可以無咎若不制而使遇於眾則其爲害廣矣故其象占如此

雲峯胡氏曰包如包苴之包容之於內而制之使不得逸於外也

【通論】小舟李氏曰剝之貫魚姤之包有魚皆能制陰者也象曰包有魚義不及賓也

【正義】伊川程子曰二之遇初不可使有二於外當如包苴

之魚包苴之魚義不及於賓也

敬庵吳氏曰九二旣包有魚則當盡其防制之責以義言之不可使遇於賓也若不治而使遇於賓則失其義矣

九三臀無膚其行次且厲無大咎

【辧正】愚案九三居巽體之極猶豫寡斷欲制陰而不能臀無膚其行次且進退不安而失其所據也危可知矣然其行也未嘗卽安於陰故也故無大咎舊解以無所遇論似未確

【通論】蒙齋李氏曰居則臀在下故困初六言臀行則臀在

中故夬姤三四言臀

【存疑】紫陽朱子曰九三過剛不中下不遇於初上無應於上居則不安行則不進故其象占如此然旣無所遇則無陰邪之傷故𨿽危厲而無大咎也

象曰其行次且行未牽也

【辧正】愚案九三以不肯爲陰所牽而行故曰行未牽也則

𨿽次且而無大咎矣

【存疑】伊川程子曰其始志在求遇於初故其行遲遲未牽不促其行也旣知危而攺之故未至於大咎也

九四包無魚起凶

【正義】衡水孔氏曰起動也無民而動是以凶也【或謂凶由此起疑誤】伊川程子曰包者所裹畜也四與初爲正應當相遇者也而初已遇於二矣猶包之無魚亡其所有也四居上位而失其下下之離由已之失徳也四之失者不中正也以不中正而失其民所以凶也起者將生之謂民心旣離難將作矣

【辧正】愚案巽者入也陰入而陽受之九二之包有魚乃巽之正體也初六一陰旣爲巽之所有則幹不得而有之矣而九四以失位之剛正交外卦故爲包無魚之象此理之一定也舊說以初與四爲相應以初六九四爲正應見此處爻辭不合故又爲遇非正道惟近者得之之說甚爲穿鑿以不明於八卦之體性也○起凶當如孔氏說卽洪範之所謂用作凶也言徳不足以有其民則動而得咎矣

象曰無魚之凶逺民也

【正義】伊川程子曰下之離由己致之逺民者己逺之也爲

上者有以使之也

九五以包含章有隕自天

【正義】衡水孔氏曰馬云杞大木也左傳云杞梓皮革自楚

往

紫陽朱子曰陰物之在下者甘美而善潰杞髙大堅實之木也五以陽剛中正主卦於上而下防始生必潰之陰其象如此然陰陽疊勝時運之常若能含晦章美靜以制之則可以回造化矣有隕自天本無而倐有之象也

愚案有隕自天言九五當時以隕越爲憂則有以持天運於未然而陰物之在下者不至於蔓延而潰裂矣

【餘論】橫渠張氏曰之爲物根固於下之爲實潰必自內九五以中正剛健含章宅尊而遇陰柔浸長之時厚下安宅潰亂是防盡其人謀而聽天命者也

【存異】伊川程子曰九五以包含章有隕自天生於最髙處美物生低處以包則至尊逮下之意也旣能如此自然有賢者出故有隕自天也

象曰九五含章中正也有隕自天志不捨命也

【辧正】愚案廢興存亡莫非天命志不捨命言九五之存心恆苦天命之無常而一旦隕越於下有隕自天卽書之所謂墜厥命者是也

上九姤其角吝無咎

【正義】紫陽朱子曰角剛乎上者也上九以剛居上而無位

不得其遇故其象占與九三類

愚案剛極於上則柔將愈長於下剛不平而與柔爭故上九有姤其角之象則自失其中正之徳而可吝矣此無所歸咎者也無咎與大過之上六節之六三同義

【存疑】伊川程子曰至剛而在最上者角也九以剛居上故以角爲象人之相遇由降屈以相從和順以相接故能合也上九髙亢而剛極人誰與之以此求遇固可吝也已則如是人之逺之非他人之罪也由已致之故無所歸咎

象曰姤其角上窮吝也

【正義】伊川程子曰旣處窮上剛亦極矣是上窮而致吝也

大易擇言卷二十三

欽定四庫全書

大易擇言卷二十四

上元程廷祚撰

【坤下兌上】

萃亨王假有廟利見大人亨利貞用大牲吉利有攸往【正義】衡水孔氏曰天下崩離則民怨神怒𨿽復享祀與無廟同王至大聚之時孝徳乃洽始可謂之有廟矣故曰王假有廟○又曰聚而無主不防則亂惟有大徳之人能正道乃得常通而利正故曰利見大人亨利貞也

伊川程子曰王者萃聚天下之道至於有廟極也羣生至眾也而可一其歸仰人心莫知其鄕也而能致其誠敬鬼神之不可度也而能致其來格天下萃合人心總攝眾志之道非一其至大莫過於宗廟故王者萃天下之道至於有廟則萃道之至也天下之聚必得大人以治之人聚則亂物聚則爭事聚則紊非大人治之則萃所以致爭亂也萃以不正則人聚爲茍合財聚爲悖入安得亨乎故利貞萃者丰厚之時也其用宜稱故用大牲吉事莫重於祭故以祭享而言上交鬼神下接民物百用莫不皆然蓋隨時之宜順理而行故彖云順天命也夫不能有爲者力之不足也當萃之時故利有攸往大凡興工立事貴得可爲之時萃而後用是動而有裕天理然也

紫陽朱子曰萃聚也坤順兌說九五剛中而二應之又爲澤上於地萬物萃聚之象故爲萃王假有廟言王者可以至乎宗廟之中王者卜祭之吉占也祭義曰公假於太廟是也廟所以聚祖考之精神又人必能聚已之精神則可以至於廟而承祖考也物旣聚則必見大人而後可以得亨然又必利於正所聚不正則亦不能亨也大牲必聚而後有聚則可以有所往皆占吉而有戒之辭

愚案大人卽王也王假有廟所謂得萬國之歡心以事其先王此言在上所以致萃者也利見大人亨利貞所謂天下之士皆願立於其朝天下之農皆願耕於其野此言在下所以成萃者也不能得萬國之歡心則𨿽用大牲而未必吉主治者茍非大人則眾𨿽聚而不知其所往彖辭孔氏之訓最善

【辧正】伊川程子曰萃下有亨字羨文也

平庵項氏曰卦名下原無亨字獨王肅本有王弼遂用其說孔子彖辭初不及此字

泉峯龔氏曰假字疑當作昭假烈祖之假謂感格也王者致祭於宗廟以己之精神感格祖考之精神所以爲萃也

【通論】趙氏茂實曰陽居五而五陰從之爲比陽居五與四而四陰從之爲萃二卦相似然比者眾陰始附之初聖人作而萬物覩之時也萃者二陽相比羣陰萃而歸之君臣同徳萬物盛多之時也

石澗兪氏曰比惟九五一陽天下皆知比於五故元永貞言於彖萃有二陽則恐天下莫知所萃故元永貞言於五亦猶密雲不雨自我西郊小畜則言於彖小過則言於五其義各有所取也

【餘論】

折中曰案以彖傳觀之利見大人亨利貞爲一事無疑王假有廟者神人之聚也利見大人者上下之聚也用大牲吉廣言羣祀由假廟而推之皆所以聚於神也利有攸往廣言所行由見大人而推之皆所以聚於人也

彖曰萃聚也順以說剛中而應故聚也王假有廟致孝享也利見大人亨聚以正也用大牲吉利有攸往順天命也觀其所聚而天地萬物之情可見矣

【正義】山陽王氏曰方以類聚物以羣分情同而後乃聚气

合而後乃羣

伊川程子曰萃之義聚也順以說以卦才言也上說而下順爲上以說道使民而順於人心下說上之政令而順從於上旣上下順說而又陽剛處中正之位而下有應助如此故能聚也欲天下之萃才非如是不能也王者萃人心之道至於建立宗廟所以致其孝享之誠也祭祀人心之所自盡也故萃天下之心者無如孝享王者萃天下之道至於有廟則其極也萃之時見大人則能亨蓋聚以正道也見大人則其聚以正道得其正則亨矣萃不以正其能亨乎用大牲承上有廟之文以享祀而言凡事莫不如是丰聚之時交於物者當厚稱其宜也物聚而力贍乃可以有爲故利有攸往皆天理然也故云順天命也

瞿唐來氏曰盡志以致其孝盡物以致其享

愚案利見大人彖辭尢重此句故傳之所重亦在聚以正所謂順以說剛中而應與順天命及天地萬物之情莫非正也卽莫非利見大人之事也觀九五以元永貞系辭足徴聚正之義

【辧正】郭氏【京】曰彖利見大人亨利貞案彖舉繇辭脫利貞字凡六十四卦彖先舉繇辭後以義結皆無遺漏脫亦明矣

【通論】雲峯胡氏曰咸之情通恆之情久萃之情一然其所以感所以恆所以萃則皆有理存焉如天地聖人之感咸之理也如日月之得天聖人之久於道恆之理也萃之聚以正所謂順天命萃之理也凡天地萬物之可見者皆此理之可見矣故本義於所感則曰極言感通之理於所恆則曰極言恆久之道於所聚亦曰極言其理贊之

象曰澤上於地萃君子以除戎器戒不虞

【正義】山陽王氏曰聚而無防則眾心生

伊川程子曰澤上於地爲聚萃之象君子觀萃象以除治戎器用戒備於不虞凡物之萃則有不虞度之事故眾聚則有爭物聚則有奪大率旣聚則多故矣故觀萃象而戒也除謂簡治也去獘惡也除而聚之所以戒不虞也

紫陽朱子曰大凡物聚眾盛處必有爭故當豫爲之備又澤本當在地中今卻上於地上是水盛有潰決奔突之憂故取象如此

【通論】秋山王氏曰澤上有地臨則聚澤者地岸也澤上於地萃則聚澤者隄防也以地岸而聚澤則無隄防之勞以隄防而聚澤則有潰決之憂故君子勸此象爲治世之防除治其戎器以爲不虞之戒若以治安而忘戰守之備則是以舊防爲無用而壞之也其可乎

初六有孚不終乃亂乃萃若號一握爲笑勿卹往無咎【辧正】愚案孚者相信之意物之所以聚而不亂者惟此而已有孚不終是相聚而不相信欲其無變不可得也故曰乃亂乃萃號者號笑者笑所謂亂也然方在萃初勿以爲憂往求有剛健之徳而能定亂者信而從之則可以無咎矣此爻自始而要其終以明聚之道在於孚故二卽言孚而五又有匪孚之語又案此卦內卦爲眾外卦爲眾之所萃故初與三凡兩言往言往而萃於大人則得其主矣義本明晰舊解失之

【存疑】伊川程子曰初與四爲正應本有孚以相從者也然當萃時三陰聚處柔無守正之節若捨正應而從其類乃有孚而不終也乃亂惑亂其心也乃萃與其同類聚也初若守正不從號呼以求正應則一握笑之矣一握俗語一團也謂眾以爲笑也若能勿卹而往從剛陽之正應則無過咎

紫陽朱子曰初下上應九四而隔於二陰當萃之時不能自守是有孚而不終志亂而妄聚也若呼號正應則眾以爲笑但勿卹而往從正應則無咎矣戒占者當如是也

愚案先儒以應例爻程子謂初與四爲正應者以此然遇爻辭有異又往往委曲其說

象曰乃亂乃萃其志亂也

【辧正】愚案凡物之聚不以形而以心初六孚信不足以相結是其志亂也其志旣亂則外之亂不待言矣

六二引吉無咎孚乃利用禴

【辧正】愚案此爻先儒以二五相應之例求之多以引爲五之引二故曰必待引而從之則吉而無咎然信如此則不宜獨言引而宜云引而往吉無咎矣其說終有可疑案六二處順體之中本異於在下之羣陰而能率羣陰以歸於剛健中正之人謂之引者自我引物而言也孚乃利用禴言𨿽能率陰歸陽而尢以誠信爲重茍能積其誠信則𨿽用薄祭可以交於神明而況於人乎言萃之本在於孚也

【存疑】衡水孔氏曰引吉無咎者萃之爲體貴相從就今六二以陰居陰志於進退則是守中未變不欲相就者也乖眾違時則致危害故須牽引乃得吉而無咎也故曰引吉無咎孚乃利用禴者居中得正忠信而行故可以省薄薦於鬼神也

安定胡氏曰君子之進不可自媒以茍媚其君而幸其時之寵榮也是故君子進用必須有道六二以陰居陰履得其中又上應九五中正之君必待其君援引於已然後往之此所以得吉而無咎也孚信也禴薄祭也君子之進必在乎誠信相交心志相接當萃聚之時誠信旣著心志旣通則可以不煩外飾其道得行矣孚信中立則𨿽禴之薄祭亦可通於神明也

伊川程子曰引吉無咎引者相牽也人之交相求則合相待則離二與五爲正應當萃者也而相逺又在羣陰之間必相牽引則得其萃矣五居尊位有中正之徳二亦以中正之道往與之萃乃君臣和合也其所共致豈可量也是以吉而無咎也無咎者善補過也二與五不相引則過矣孚乃利用禴孚信之在中誠之謂也禴祭之簡薄者也菲薄而祭不尙備物直以誠意交於神明也孚乃者謂其有孚則可不用文飾專以至誠交於上也孚信者萃之本也不獨君臣之聚凡天下之聚在誠而已

紫陽朱子曰二應五而雜於二陰之間必牽引以萃乃吉而無咎又二中正柔順虛中以上應九五剛健中正誠實而下交故卜祭者有其孚誠則𨿽薄物亦可以祭矣

象曰引吉無咎中未變也

【辧正】愚案坤體主順以順於陽徳也二處坤體之中而能率陰向陽以其能履至順之則而不少變易故曰中未變也

六三萃如嗟如無攸利往無咎小吝

【辧正】愚案內卦眾之象也爻至六三眾已極矣而未得其所聚之處夫擁眾多之民而不知爲之所則有欲不遂有求不給將囂然防其樂生之心此禍亂之所由起也故曰萃如嗟如無攸利矣當此之時惟有擇所從以安之可以無咎然事已至此而後徐議其所往亦可謂之不明於物理而難免於吝矣而往猶可緩乎曰小吝者戒而激之之辭也玩全卦以定爻義宜如此解然舊說皆不然未知是否

【存疑】東谷鄭氏曰下二陰皆萃於陽三獨無附故咨嗟怨嘆而無攸利然三不以無應之故能往歸於上上𨿽不相得不免小吝而亦無咎也

紫陽朱子曰六三陰柔不中不正上無應與欲求萃於近而不得故嗟如而無所利惟往從於上可以無咎然不得其萃困然後往復得陰極無位之爻亦可以小羞也戒占者當近捨不正之彊援而逺結正應之窮交則無咎也

象曰往無咎上巽也

【辧正】愚案巽者順從之義言剛徳在上當往而順從之則得其所萃而不至於嗟如矣程傳以爲上六巽順而受之非也

九四大吉無咎

【正義】臨淄房氏曰大吉謂匪躬盡瘁始終無玷可免專民之咎有謂立大功可免咎者非也【案立大功可以免咎輔嗣之說】

伊川程子曰四當萃之時上比九五之君得君臣之聚也下比下體羣陰得下民之聚也得上下之聚可謂善矣然四以陽居陰非正也𨿽得上下之聚必得大吉然後爲無咎也大爲周徧之義無所不周然後爲大無所不正則爲大吉大吉則無咎也

【通論】雲峯胡氏曰比卦五陰皆比五之一陽萃四陰皆聚歸五與四之二陽五曰萃有位以見四之萃非有位也無尊位而得眾心非大吉安能無咎

象曰大吉無咎位不當也

【正義】白雲郭氏曰四得上下之聚而非君位故有不當也東谷鄭氏曰其位近其徳同其爲下之所歸亦同自非所謂至善則其君病之烏能無咎戒之也凡言位不當其義不一此所謂不當者爲其以剛陽迫近其君也

梅邊熊氏曰九四九五皆萃之主九五在上之萃也九四在下之萃也故九五曰萃有位而四象曰位不當大吉無咎也上比於君以臣而有君萃之象疑乎有咎者也

折中曰案鄭氏謂凡言位不當其義不一者是也然須知是借爻位之當不當以發明其徳與時位之當不當

【通論】愚案四五兩爻皆能聚人然四徳勝於位五位勝於徳傳於四曰位不當所以嚴臣主之防也於五曰志未光所以勵君人之道也

九五萃有位無咎匪孚元永貞悔亡

【正義】伊川程子曰九五以陽剛居尊位爲有其位矣得中正之道無過咎也如是而有不信而未歸者則當自反以修其元永貞之徳則無思不服而悔亡矣元永貞者君之徳民所歸也故比天下之道與萃天下之道皆在此三者王者旣有其位又有其徳中正無過咎而天下尙有未信服歸附者蓋其道未光大也元永貞之道未至也在修徳以來之如苗民逆命帝乃誕敷文徳舜徳非不至也蓋有逺近昬明之異故其歸有先後旣有未歸則當修徳也

紫陽朱子曰九五剛陽中正當萃之時而居尊固無咎矣若有未信則亦修其元永貞之徳而悔亡矣戒占者當如是也

【辧正】愚按民之所聚一在於徳一在於位有其一皆足以聚人而徳爲尢重此卦四五俱爲陽爻而四獨先得其所聚者以四最親於民而民但知有徳位之崇卑初非所計也聖人於四明君人之徳於五明君人之位言徳茍如四則𨿽無尊位而民已歸之五有其位不患民之不歸而亦不可徒恃故曰元永貞悔亡兩爻𨿽有分別大意惟欲君人者修徳以爲聚人之本而已解者謂萃卦以二陽統四陰又謂四以剛陽迫近其君皆不得其要也

【通論】

折中曰案萃九五居尊以萃羣陰與比略同卦象澤上於地與比象亦略同也故其元永貞之辭亦同元永貞悔亡卽所謂原筮元永貞無咎也

【餘論】童溪王氏曰五萃之主也當萃之時爲萃之主莫大於有其位尢莫大於有其道有是位而無是道則天下不我信者亦眾矣故曰匪孚謂天下之人容有言曰上之但以位而萃我也而其道則未至也故必元永貞而後悔亡

語類問九五以陽剛中正當萃之時而居尊位安得又有匪孚朱子曰此言有位而無徳則𨿽萃而不能使人信故人有不信當修其元永貞之徳而後悔亡也

象曰萃有位志未光也

【正義】伊川程子曰王者之志必欲誠信著於天下有感必通含生之類莫不懷歸若尙有匪孚是其志之未光大也

泉峯龔氏曰五有其位者也徒有其位故人或匪孚此志之所以未光也

雲峯胡氏曰必大吉而後無咎位不當也五有位矣而匪孚志猶未光也然則欲當天下之萃者不可無其位有其位又不可無其徳

愚案以經觀之九五之徳實有未足其故以說體也若干若坎在外卦則不止於是矣

上六賫咨涕洟無咎

【正義】建安邱氏曰上六居萃之終兌之極聚終而防說極而悲理之常也上六茍能於聚終說極之時而以憂戚處之則無咎也

【辧正】愚案說極於上必生驕泰之心以是居萃非所宜矣況其所處乃滿而欲溢聚而將散之時乎當此惟悲憂危懼方爲明於持盈之道而有以固人心於未渙庶免於咎爻義與離卦六五略同舊說以爲陰柔小人求萃不得或又比之孤臣孽子不得於君親者但觀象未安上之語自知其誤今惟存邱氏一說

【通論】雲峯胡氏曰萃極盛之時也宜和說順適以應坤兌之象今初則號三則嗟上賫咨涕洟何也禍福倚伏盛滿難居故大象有不虞之戒而六爻皆言無咎者此也

【存疑】紫陽朱子曰處萃之終陰柔無位求萃不得故戒占

者必如此而後可以無咎也

愚案下卦爲眾上卦爲眾之所萃諸儒於上六而言求萃故失之

象曰賫咨涕洟未安上也

【正義】趙氏【光大】曰言危懼而不敢自安於上操心危慮患

深安得晏然而已乎

【巽下坤上】

升元亨用見大人勿卹南徵吉

【正義】北海鄭氏曰升上也坤地巽木木生地中日長而上猶聖人在諸侯中明徳日益髙大也【升以徳論爲是】

衡水孔氏曰南是明陽之方故曰南徵吉也

伊川程子曰升者進而上也升進則有亨義而以卦才之善故元亨也用此道以見大人不假憂卹前進則吉也南徵前進也

愚案升與萃對柔而聚謂之萃聚而上謂之升升之取義宜主規模气象蓋治道與學問其進而上皆有序而不可紊然每有所進則必有其規模气象之不同者如中庸所謂悠逺博厚髙明堯典所謂昭明協和時雍之類皆道之由漸而致者也所謂升也觀大象順徳之說其義甚明與賢者登進之事無涉卦巽坤二體皆有從剛之能又內巽外順前行而無窒礙是以元亨大人學則必躋於聖賢治則必底於王道如此而後爲升之至故曰用見大人勿卹也南徵吉旣云升矣則有進而無退南徵者前行而順乎陽故無往而不吉也

彖曰柔以時升巽而順剛中而應是以元亨用見大人勿卹有慶也南徵吉志行也

【正義】伊川程子曰以二體言柔升以巽順之道升可謂時矣二以剛中之道應於五五以中順之徳應於二是以元亨也凡升之道必由大人升於位則由王公升於道則由聖賢用巽順剛中之道以見大人必遂其升勿卹不憂其不遂也遂其升則已之福慶而福慶及物也南人之所向南徵謂前進也前進則遂其升而得行其志是以吉也

折中曰柔以時升猶當以初六之義爲重故六爻惟初六爲大吉

愚案巽取以柔從剛坤則以順乎剛而得名此二卦之所以合而爲升也柔不可以自升而當從剛以升柔之從剛巽爲最先折中謂當以初六之義爲重乃先儒所未發柔以時升旣定指初六則凡柔爻皆初六也特所升者異地爾

象曰地中生木升君子以順徳積小以髙大

【正義】衡水孔氏曰地中生木始於毫末終至合抱君子象之以順行其徳積其小善以成大名故系辭云善不積不足以成名是也

伊川程子曰木生地中長而上升爲升之象君子觀升之象以順修其徳積累微小以至髙大也順則可進逆乃退也萬物之進皆以順道也善不積不足以成名學業之充實道徳之崇髙皆由積累而至積小所以成髙大升之義也

紫陽朱子曰因其固然之理而無容私焉者順之謂也由是而之則其進徳也孰禦

初六允升大吉

【正義】伊川程子曰初以柔居巽體之下又巽之主上承於九二之剛巽之至者也二以剛中之徳上應於君當升之任者也允信從也初之柔巽惟信從於二信二而從之同升乃大吉也二以徳言則剛中以力言則當任初之應柔又無援應不能自升從於剛中之賢以進是由剛中之道也吉孰大焉

紫陽朱子曰初以柔順居下巽之主也當升之時巽於二陽占者如之則信能升而大吉矣

象曰允升大吉上合志也

【正義】伊川程子曰與在上者合志同升也上謂九二從二而升乃與二同志也能信從剛中之賢所以大吉

【存異】藍田呂氏曰初六以柔居下當升之時柔進而上𨿽處至下志與三陰同升象之所允無所不利故曰允升大吉

愚案卦之所以爲升者巽也巽之所以爲巽者順乎剛也與上合志卽指順乎剛而言而呂氏乃謂志與三陰同升蓋由不知巽之本義而遂失升卦之義也學者毋爲所惑可矣

九二孚乃利用禴無咎

【辧正】愚案柔順乎剛必以誠初六之允是也剛之納柔亦必以誠九二之孚是也二惟積誠以待方順之柔故能剛柔合徳而同升乃利用禴言𨿽用薄祭而可以上通於神明言其升可必也無咎者孚而後無咎也○又案爻辭與萃六二同然萃之六二明以陰歸陽之義升之九二明以陽受陰之理其不同者如此

【存疑】伊川程子曰二陽剛而在下五陰柔而居上夫以剛而事柔以陽而從陰𨿽有時而然非順道也以暗而臨明以剛而事弱若黽勉於事勢非誠服也上下之交不以誠其可以久乎其可以有爲乎五𨿽陰柔然居尊位二𨿽剛陽事上者也當內存至誠不假文飾於外誠積於中則自不得外飾故曰利用禴尙誠敬也自古剛彊之臣事柔弱之君未有不尙矯飾者也禴祭之簡質者也云孚乃謂旣孚乃宜不用文飾專以其誠感通於上也如是則得無咎以剛彊之臣而事柔弱之君又當升之時非誠意相交其能免於咎乎

象曰九二之孚有喜也

【辧正】愚案有喜卽釋利用禴之義

【存疑】伊川程子曰二能以孚誠事上不惟爲臣之道無咎而已可以行剛中之道澤及天下是有喜也

九三升虛邑

【正義】伊川程子曰三以陽剛之才正而且巽上皆順之復有援應以是而升如入無人之邑孰禦哉

紫陽朱子曰陽實陰虛而坤有國邑之象凡三以陽剛當升時而進臨於坤故其象占如此

愚案卦重柔之能升九三剛爻而云升者柔自九二方合於剛此爻則剛與之升也虛邑取外卦之假象以明無所疑阻之意

象曰升虛邑無所疑也

【正義】伊川程子曰入無人之邑其近無疑阻也

六四王用亨於岐山吉無咎

【辧正】愚案王用亨於岐山此積誠之驗也山非有情之物而王者能升其精意以爲祭亨此其誠之所積殆非一朝一夕之故而天下之物無不可格者矣其吉且無咎爲何如乎於四爻而言用亨者柔始升於上也言岐山者周封內之名山也舊說似未得其解

【通論】問升萃二卦多是言祭亨萃固取聚義不知升何取義朱子曰人積其誠意以事鬼神而升而上通之義

象曰王用亨於岐山順事也

【正義】紫陽朱子曰以順而升登祭於山之象

六五貞吉升階

【正義】李氏【元量】曰貞吉升階升而有序故以階言之童溪王氏曰彖傳柔以時升蓋謂五也

梅邊熊氏曰以順而升如歷階然

【辧正】愚按六五柔而得中升居尊位其得正而獲吉宜矣升階者爲學致治皆有其序而無一蹴之功今柔自極下而升於五則其行有漸而必要於至其爲有方而悉底於成柔順乎剛之效著矣升之能事畢矣故象曰大得志也爻義宜如此解舊說未可信

【存疑】伊川程子曰五以下有剛中之應故能居尊位而吉然質本陰柔必守貞固乃得其吉也若不能貞固則信賢不篤任賢不終安能吉也階所由而升也任剛中之賢輔之而升猶登進自階言有由而易也

紫陽朱子曰以陰居陽當升而居尊位必能正固則可以得吉而升階矣階升之易者

象曰貞吉升階大得志也

【正義】

折中曰案自初而升至此而升極矣故初曰上合志此曰大得志

上六冥升利於不息之貞

【辧正】愚案先儒以冥升與冥豫並論故謂此爻爲知進而不知退其實非也豫上卦乃動體動極而不知止故爲冥豫升之上卦則順體也以順而升者也且下五爻並無不足之辭何至上六而不美如此蓋此爻乃治心之學也冥者不覩不聞之謂冥升者守其至靜以順乎天徳也天徳無極而我之升亦無極故曰利於不息之貞有進無退惟聖賢之治心爲然故上六以此終升之義

【存疑】伊川程子曰六以陰居升之極昬冥於升知進而不知止者也其爲不明甚矣然求升不已之心而用於貞正則爲宜矣君子於貞正之徳終曰幹幹自彊不息如上六不已之心用之於此則利也以小人貪求無已之心移於進徳則何善如之

紫陽朱子曰以陰居升極昬冥不已者也占者遇此無適而利但可反其不已於外之心施之於不息之正而已

象曰冥升在上消不富也

【辧正】愚案易中凡言富者皆陽也言不富者皆陰也冥升在上而曰消不富者至此則惟順乎天徳而陰之爲陰將自是而消亡矣故曰消不富也

【存疑】安定胡氏曰上六旣不達存亡之義以至於上位固當消虛自損不爲尊大以自至於富盛也

伊川程子曰昬冥於升極上而不知也惟有消亡豈復有加益也不富無復增益也升旣極則有退而無進也

大易擇言卷二十四﹤經部﹐易類﹐大易擇言﹥

欽定四庫全書

大易擇言卷二十五

上元程廷祚撰

【坎下兌上】

困亨貞大人吉有言不信

【正義】北海鄭氏曰君子𨿽困居險能說是以通而無咎也衡水孔氏曰困者窮厄委頓之名道窮力竭不能自濟故名爲困小人遭困則窮斯濫矣君子遇之則不攺其操處困而不失其自通之道故曰困亨處困而能自通必是履正體大之人能濟於困然後得吉而無咎故曰貞大人吉無咎處困求濟在於正身修徳若巧言飾辭人所不信則其道彌窮故以有言不信也

伊川程子曰如卦之才則困而能亨且得貞正乃大人處困之道也故能吉而無咎大人處困不惟其道自吉樂天安命乃不失其吉也況隨時善處復有裕乎有言不信當困而言人誰信之

紫陽朱氏曰困者窮而不能自振之義坎剛爲兌柔所揜九二爲二陰所揜四五爲上六所揜所以爲困坎險兌說處險而說是身𨿽困而道則亨也二五剛中又有大人之象占者處困能亨則得其正矣非大人其孰能之有言不信又戒以當務晦黙不可尙口益取困窮

折中曰案困亨者非謂處困而能亨也蓋困窮者所以動人之心忍人之性因屈以致伸有必通之理也然惟守正之大人則能進徳於困而得其所以可通者爾

彖曰困剛揜也險以說困而不失其所亨其惟君子乎貞大人吉以剛中也有言不信尙口乃窮也

【正義】穎川荀氏曰剛掩謂二五爲陰所揜也

伊川程子曰卦所以爲困以剛爲柔所掩蔽也剛陽君子而爲陰柔小人所揜蔽君子之道困窒之時也下險而上說爲處險而能說𨿽在困窮艱險之中樂天安義自得其說樂也時𨿽困也處不失義則其道自亨困而不失其所亨也能如是者其惟君子乎君子大人通稱困而能貞大人所以吉也蓋其以剛中之道也五與二是也非剛中則遇困而失其正矣當困而言人所不信欲以口免困乃所以致窮也以說困故有尙口之戒

【通論】

折中曰案諸卦二五剛中皆爲陰掩者惟困與節然以二體言之則節坎陽居上兌陰居下此困所以獨爲剛掩也【視荀氏說尢精】

愚案剛掩有二君子而揜於小人則世道之困也道心而揜於人心則心徳之困也困卦之說不主世道而主心徳

【餘論】南軒張氏曰惟大人能處困凡人處之大則失節小

則憂隕以中不剛耳

象曰澤無水困君子以致命遂志

【正義】山陽王氏曰澤無水則水在澤下水在澤下困之象也處困而屈其志者小人也君子固窮道可忘乎

紫陽朱子曰水下漏則澤上枯故曰澤無水致命猶言授命言持以與人而不之有也能如是則𨿽困而亨矣

何氏元子曰致猶委也人不信其命則生死禍福營爲百端居貞之志何以自遂今一委之命則不以命貳志者夫且能以志立命

愚案致有極之意有取與納之意此言致命朱子以爲授何氏以爲委皆納意也而何氏語尢明顯君子之困必非自取故當委之於命若小人則不得借口於此矣

初六臀困於株木入於幽谷三歲不覿

【正義】紫陽朱子曰臀物之底也困於株木傷而不能安也初六以陰柔處困之底居暗之甚故其象占如此

平庵項氏曰初六在坎下故爲入於幽谷卽坎初爻入於坎窞也

折中曰案詩云出於幽谷遷於喬木初不能自遷於喬木而惟坐困株木之下則有愈入於幽谷而已陰柔處困之最下故其象如此在人則卑暗窮陋而不能自拔者言臀者況其坐而不遷也

愚案初六以防體而居困之最下入於幽谷言其不知有天徳以至於此故象曰幽不明也

象曰入於幽谷幽不明也

【正義】伊川程子曰幽不明也謂益入昬暗自防於深困也

明則不至於防矣

九二困於酒食朱紱方來利用亨祀徵凶無咎

【辧正】愚案卦中凡剛爻皆所謂困而不失其所亨者二以坎之主爻居下卦之中防於困矣然非常人之所謂困也譬之酒食醉飽過度其樂郁而未暢此君子抱道而未得志之象也其時徳足於中不患世無求我者故曰朱紱方來而君子之心惟宜用其精誠於內而不可少慕於外故曰利用亨祀而有所行則爲非時而動故凶無咎二字疑衍蓋上文意義已足故也

【存疑】紫陽朱子曰困於酒食厭飫苦惱之意酒食人之所欲然醉飽過宜則是反爲所困矣朱紱方來上應之也九二有剛中之徳以處困時𨿽無凶害而反困於得其所欲之多故其象如此而其占利以亨祀若徵行則非其時故凶而於義則無咎也

象曰困於酒食中有慶也

【辧正】愚案中有慶者言徳足於身一時𨿽未通達而卒致

朱紱之來酒食之困不足以爲困也

六三困於石據於蒺藜入於其宮不見其妻凶

【辧正】愚案六三柔暗處極險之時而妄有所爲石之無情不可親也蒺藜之能傷人不可以爲援也而困焉據焉適所以益其困而已入於其宮不見其妻言至於此則身心喪而家必亡也其凶爲何如乎石與蒺藜皆陰物六之況也妻亦六之況也舊說指上下剛爻似不必

【存疑】伊川程子曰六三以陰柔不中正之質處險極而用剛居陽用剛也不善處困之甚者也石堅重𨿽勝之物蒺藜刺不可據之物三以剛險而上進則二陽在上力不能勝堅不可犯益自困耳困於石也以不善之徳居九二剛中之上其不安猶借刺據於蒺藜也進退旣皆益困欲安其所益不能矣宮其居所安也妻所安之主也知進退之不可而欲安其居則失其所安矣進退與處皆不可惟死而已其凶可知

紫陽朱子曰陰柔而不中正故有此象而其占則凶石指四蒺藜指二宮謂三而妻則六也其義則系辭備矣

象曰據於蒺藜乘剛也入於其宮不見其妻不祥也【辧正】愚案乘者駕而上之之辭剛天徳也六三以天徳爲不足用而悍然出於其上故曰乘剛言其妄行如此未有不至於極困者也此釋爻辭前二句單舉據於蒺藜省文也舊說遂以蒺藜指九二非是

九四來徐徐困於金車吝有終

【辧正】愚案卦以剛揜爲義故凡剛爻之用皆有未足九四說體之剛而所居又非剛之正位其用尢爲不足而易至於困來徐徐者言其進之緩也困於金車以金爲車則其來之緩可知如是亦可吝矣然其體本剛一旦自致於中正則脫於困無難也故曰有終舊說未可信

【存疑】紫陽朱子曰初六九四之正應九四處位不常不能濟物而初六方困於下又爲九二所隔故其象如此然邪不勝正故其占𨿽爲可吝而必有終也金車爲九二象未詳疑坎有輪象也

象曰來徐徐志在下也𨿽不當位有與也

【辧正】愚案四初離下卦之防體又以居非剛位不能自振故曰志在下也然而本心之天徳終必起而爲之助故曰有與也

【存疑】伊川程子曰四應於初而隔於二志在下求故徐徐而來𨿽居不當位爲未善然其正應相與故有終也

九五劓刖困於赤紱乃徐有說利用祭祀

【辧正】愚案五𨿽居中正之位而猶爲剛揜一時未能盡達於外而滿其所欲劓刖一形之見傷諭徳之未光也赤紱所以蔽體困於赤紱言欲有未滿則反而求諸其身如孟子所謂愛人不親反其仁之類所以養其徳者如此則不患於徳之不光困之不出而可受福矣故曰乃徐有說利用祭祀也紱宜作禮玉藻赤紱幽衡之韍一謂之韠古人之蔽膝也祭服所用二爻紱字與此同義變朱言赤者因取象有別而異其文非有他也祭祀與亨祀𨿽變文而亦無異義觀象傳於二言有慶於五言受福語義相同可知

【存疑】伊川程子曰截鼻者劓傷於上也去足爲刖傷於下也上下皆掩於陰爲其傷害劓刖之象也五君位也人君之困由上下無與也赤紱臣下之服取行來之義故以紱言五𨿽在困而有剛中之徳六有九二剛中之賢道同徳合徐必相應而來共濟天下之困是始困而徐有喜說也

紫陽朱子曰劓刖者傷於上下下旣傷則赤紱無所用而反爲困矣九五當困之時上爲陰揜下爲乘剛故有此象然剛中而說體故能遲久而有說也占其象中又利用祭祀久當獲福

象曰劓刖志未得也乃徐有說以中直也利用祭祀受福也

【辧正】愚案中直卽中正也與同人九五同此言五爻天徳未光不可不謂之困乃能反求諸身而終有以濟之實以天徳之在我而非由外鑠矣故曰乃徐有說以中直也

【存疑】伊川程子曰始爲陰掩無上下之與方困未得志之時也徐而有說以中直之道得在下之賢共濟於困也不曰中正與二合者云直乃宜也直比正意差緩

上六困於葛藟於臲卼曰動悔有悔徵吉

【正義】紫陽朱子曰以陰柔極處故有困於葛藟於臲卼曰動悔之象然物窮則變故其占曰若能有悔則可以徵而吉矣

【辧正】愚案上六陰柔徳不足而困於髙位於葛藟於臲卼可謂不安之甚矣其所處固已有悔使復妄動於悔之中豈不愈有悔乎曰動悔有悔能時克兢惕之心則有所行而吉言當安靜以守其天徳此去困之本也所謂困而不失其所亨也

象曰困於葛藟未當也動悔有悔吉行也

【辧正】愚案未當者言上六徳不足而處髙位也吉宜作志志行者言能求其心徳則易悔而爲吉矣

【巽下坎上】

井攺邑不攺井無喪無得往來井井汔至亦未繘井羸其瓶凶

【正義】北海鄭氏曰井以汲人水無空竭猶人君以政教養

天下惠澤無窮也

衡水孔氏曰此卦明君子修徳養民有常不變終始無攺養物不窮莫過乎井故以修徳之卦取譬名之井焉

伊川程子曰井之爲物常而不可攺也邑可攺而之他井不可遷也故曰攺邑不攺井汲之而不竭存之而不盈無喪無得也至者皆得其所往來井井也無喪無得其徳也常往來井井其用也周常也周也井之道也汔幾也繘緶也井以濟用爲功幾至而未及用亦與未下繘於井同也君子之道貴乎有成所以五穀不熟不如夷稗掘井九仞而不及泉猶爲棄井有及物之用而未及物猶無有也羸敗其瓶而失之其用喪矣是以凶也羸毀敗也

紫陽朱子曰井者穴地出水之處以巽木入乎坎水之下而上出其水故爲井攺邑不攺井故無喪無得而往者來者皆井其井也汔幾也繘綆也羸敗也汲井幾至未盡綆而敗其瓶則凶也其占爲事仍舊無得喪而又當敬勉不可幾成而敗也

建安邱氏曰攺邑不攺井井之體也無喪無得井之徳也往來井井井之用也此三句言井之事汔至亦未繘井未及於用也羸其瓶失其用也此二句言汲井之事【案此以汔至亦未繘井羸其瓶兩句爲二義與程傳同然不如本義】

【辧正】愚案系辭傳云井徳之地也言徳自此而出也故先儒有謂此卦爲言盡性之事者甚爲有理蓋井以水輸民之用性以徳給人之求象本相似攺邑不攺井事物𨿽無定形而性之在我者常定也無喪無得往來井井此申不攺井之義言未之中本無增減感物而動往來無窮而性自若其故也然人皆有性而或爲情欲所蔽或爲事故所牽欲見其性而不能或終於失其性者多矣故曰汔至亦未繘井羸其瓶凶又有依據大象主人君養民立論者然言性功而王道在其中矣

【通論】雲峯胡氏曰澤無水爲困命也井則有水性也知困之義則知安命知井之義則知盡性易性命之書而言之明且切者莫二卦若也

彖曰巽乎水而上水井井養而不窮也攺邑不攺井乃以剛中也汔至亦未繘井未有功也羸其瓶是以凶也【正義】伊川程子曰巽入於水下而上其水者井也井之養於物不有窮已取之而不竭徳有常也邑可攺井不可遷亦其徳之常也二五之爻剛中之徳其常乃如是卦之才與義合也井以濟用爲功水出乃爲用未出則何功也瓶所以上水而致用也羸敗其瓶則不爲用矣是以凶也

【餘論】紫陽朱子曰無喪無得往來井井兩句意與不攺井

同故不復出

折中曰井惟有常故其體則無喪無得其用則往來井井王道惟有常故其體則久而無其用則廣而及物故言攺邑不攺井足以包下二者

愚案剛中專指九五

象曰木上有水井君子以勞民勸相

【正義】伊川程子曰君子觀井之象法井之徳以勞徠其民而勸勉以相助之道也勞徠其民法井之用也勸民使相助法井之施也

紫陽朱子曰木上有水津潤上行井之象也勞民者以君養民勸相者使民相養皆取井養之義

秀巖李氏曰勸相卽相友相助相扶持之意

【辧正】紫陽朱子曰木上有水井說者以爲木是汲器則前面卻有瓶瓶自是瓦器此不可曉想只是說水之津潤上行至那水之杪這便是井水上行之象

又曰艸木之生津潤皆上行直至樹末便是木上有水之義如菖蒲葉每晨葉尾皆有水如珠顆𨿽藏之密室亦然非露水也問如此則井之義與木上有水何預曰木上有水便如水本在井底能汲上汲上來給人之食故取象如此

愚案木上有水以朱子津潤上行之說爲正水上於木所以養木猶井之能養人也故勞民勸相君子法之而爲養人之事此處不必更取汲水之器若鄭氏以巽木爲桔橰釋彖傳之巽乎水而上水其說本誤蓋彖傳惟取巽之入不取木之象也

初六井泥不食舊井無禽

【正義】伊川程子曰井與鼎皆物也就物以爲義六以陰柔居下上無應援無上水之象在井之下有泥之象井水之上人獲其用禽鳥亦就而求焉舊廢之井人旣不食水不復上則禽鳥亦不復往矣

紫陽朱子曰井以陽剛爲泉上出爲功初六以陰居下故爲此象蓋不泉而泥則人所不食而禽鳥亦莫之顧也

虛齋蔡氏曰井以陽剛爲泉而初六則陰柔也故爲井泥爲舊井井以上出爲功而初六則居下故爲不食爲無禽

【辧正】愚案崔氏【憬】曰禽古擒字禽猶獲也觀象傳以時捨釋無禽則崔氏之說可用諸家皆以爲禽鳥之禽疑誤

象曰井泥不食下也舊井無禽時捨也

【正義】衡水孔氏曰下也者以其最在井下故爲井泥也時捨也者人旣不食禽亦不向是一時共棄捨也

伊川程子曰以陰而居井之下泥之象也

紫陽朱子曰言爲時所棄

九二井谷射鮒甕敝漏

【正義】伊川程子曰二𨿽剛陽之才而居下上無應而比於初不上而下之象也井之道上行者也澗谷之水則旁出而就下二居井而就下失井之道乃井而如谷也鮒或以爲蝦或以爲蟇井泥中微物耳射注也如谷之下流注於鮒也甕敝漏如甕之破漏也剛陽之才本可以養人濟物而上無應援故不能上而就下是以無濟用之功如水之在甕本可爲用乃破敝而漏之不爲用也

紫陽朱子曰九二剛中有泉之象然上無正應下比初六功不行故其象如此

折申曰案井谷者出中出水之穴竅也井能出水則非泥井也而其功僅足以射鮒者上無汲引之人如瓶甕之敝漏然則不能自濟於人用也決矣

愚案井愈上而後有功二𨿽陽剛位則在下其水僅足以射井底之遊魚而已況汲之者乃敝漏之甕其無用可知矣

象曰井谷射鮒無與也

【正義】伊川程子曰五陽剛之才本可濟用若上有與之者

則當汲引而上成井之功矣

九三井渫不食爲我心惻可用汲王明並受其福【辧正】愚案漢書云去卑辱奧渫而登本朝渫者污也解易者乃以渫爲不停污殆不可曉此卦下三爻初六最下爲井泥九二微有水爲井谷九三已有水爲井渫皆井之不被於用者若以井渫爲不停污與井冽何異乎此言爻至九三已非無水而停污不治莫爲人用有足悲者又言治污之道在除舊以生其新則惟有汲之而已王有汲井之任者也誠能自明其徳以新民則天下豈不並受其福哉古者田以井授天下一大井也故聖人觀象而言明焉

【存疑】伊川程子曰三以陽剛居得其正是有濟用之才者也在井下之上水之淸潔可食者也井以上爲用居下未得其用也陽之性又有志應上六處剛而過中汲汲於上進乃有用才而切於施爲未得其用則如井之渫治淸潔而不見食爲心之惻怛也三居井之時剛而不中故切於施爲異乎用之則行舍之則藏者也故明王用人豈求備也故王明則受福矣已得行其道君得享其功下得被其澤上下並受其福矣

紫陽朱子曰渫不停污也井渫不食而使人心惻可用汲矣王明則汲井以及物而施者受者並受其福也九三以陽居陽在下之下而未爲時用故其象占如此

象曰井渫不食行惻也求王明受福也

【正義】紫陽朱子曰行惻者行道之人皆以爲福也

愚案九三處非其位而蒿目於天下之故不過等於行道之嘆息而已是以願治之極而求王明也聖人之情見乎辭矣

六四井甃無咎

【正義】會稽虞氏曰修治也以瓦甓藟井稱甃

伊川程子曰甃砌累也謂修治也四𨿽才弱不能廣濟物之功修治其事不至於廢可也若不能修治廢其養人之功則失井之道其咎大矣居髙位而得剛陽中正之君但能處正承上不廢其事亦可以免咎也

紫陽朱子曰以六居四𨿽得其正然陰柔不泉則但能修治而無及物之功故其象爲井甃而占則無咎占者能自修治則𨿽無及物之功而亦可以無咎矣

【通論】東坡蘇氏曰修潔也陽爲動爲實陰爲靜爲虛泉者所以爲井也動也實也井者泉之所寄也靜也虛也初六最下故曰泥上六最上故曰收六四居其間而不失正故曰甃甃之於井所以禦惡而潔井也井待是而潔故無咎

象曰井甃無咎修井也

【辧正】愚案井甃者修井之外也四已交外體故云外之不修則中之所存者不潔四之甃所以無咎也解者多謂四但能自修而無及物之功本旨反晦○三未甃故停污五已甃故井冽

九五井冽寒泉食

【正義】伊川程子曰五以陽剛中正居尊位其才其徳盡善盡美井冽寒泉食也冽謂甘潔也井泉以寒爲美甘潔之寒泉可爲人食也於井道爲至善也

象曰寒泉之食中正也

【正義】伊川程子曰寒泉而可食井道之至善者也九五中

正之徳爲至善之義

上六井收勿幕有孚元吉

【正義】山陽王氏曰處井上極水已出井井功大成在此爻矣故曰井收也幕猶覆也不擅其有不私其利則物歸之往無窮矣故曰勿幕有孚元吉也

伊川程子曰井以上出爲用居井之上井道之成也收汲取也幕蔽覆也取而不蔽其力無窮井之施廣矣大矣有孚有常而不變也博施而有常大善之吉也夫體井之用博施而有常非大人孰能他卦之終爲極爲變惟井與鼎終乃爲成功是以吉也

象曰元吉在上大成也

【正義】伊川程子曰以大善之吉在卦之上井道之大成也

井以上爲成功

大易擇言卷二十五

欽定四庫全書

大易擇言卷二十六

上元程廷祚撰

【離下兌上】

革已日乃孚元亨利貞悔亡

【正義】伊川程子曰革者變其故也變其故則人未能遽信故必已日然後人心信從壊而後革之革之所以致其通也故革之而可以大亨而利於正道則得去故之義無變動之悔乃悔亡也革而無甚益猶可悔也況反害乎古人所以重攺作也

紫陽朱子曰革變革也兌澤在上離火在下火然則水漧水決則火滅中少二女合爲一卦而少上中下志不相得故其卦爲革也變革之初人未之信又以其內有文明之徳而外有和說之气故其占爲有所更革皆大亨而得其正所革皆當而所革之悔亡也一有不正則所革不信不通而反有悔矣

蒙齋李氏曰已日者已可革之時也先時而革則人疑而罔孚故已日乃孚元亨利貞者謂窮則變固有大通之道而利於不失政也正則其悔亡矣

【辧正】愚案事不至可革之甚聖人未敢輕動已日乃孚亦如天時春必已盡然後革而爲夏也先儒據輔嗣卽日不孚之說以爲革之已日其義未安況六二明言已日乃革折中謂卦辭爻辭不應互異洵定論矣

【通論】何氏元子曰已日卽六二所謂已日也乃孚卽九三九四九五所謂有孚也悔亡卽九四所謂悔亡也所以云已日者變革天下之事不當輕遽乃能信孚於人乃難辭也下三爻方欲革故而爲新故有謹重不輕革之意上三爻則故者已革而爲新矣九四當上下爻之交正攺命之時故悔亡獨於九四見之卽彖傳所云革而當其悔乃亡也

【存異】漢上朱氏曰已日先儒讀作已事之已當讀作戊巳之巳十日至庚而更更革也自庚至己十日浹矣己日者浹日也【案此說近鑿學者從先儒可也】

彖曰革水火相息二女同居其志不相得曰革已日乃孚革而信之文明以說大亨以正革而當其悔乃亡天地革而四時成湯武革命順乎天而應乎人革之時大矣哉

【正義】伊川程子曰澤火相滅息又二女志不相得故爲革息爲止息又爲生息物止而後有生事之變革人心豈能便信必終日而後孚在上者於攺爲之際當詳告申令至於已日使人信之人心不信𨿽彊之行不能成也文明以說以卦才言革之道也離爲文明兌爲說文明則理無不盡事無不察說則人心和順革而能照察事理和順人心可能大亨而得貞正如是變革得其至當故悔亡也天地陰陽推遷變易而成四時萬物於是生長成終各得其宜革而後四時成也王者之興受命於天故易彖謂之革命湯武之王上順天命下應人心順乎天而應乎人也故贊之曰革之時大矣哉

【餘論】紫陽朱子曰革之象不曰澤在火上而曰澤中有火蓋水在火上則水滅了火不見得火炎則水涸之義澤中有火則二物並在有相息之象

又曰革是更革之謂到這里須盡翻轉更變一畨所謂上下與天地同流豈曰小補之哉小補之者謂扶衰救逐些補緝如錮露家事相似若是更革則須徹底從新鑄造一畨非止補其罅漏而已

雲峯胡氏曰彖未有言悔亡者惟革言之革易有悔也必革而當其悔乃亡當字卽是貞字一有不貞則有不信有不通皆不當者也

象曰澤中有火革君子以治歷明時

【正義】會稽虞氏曰歷象謂日月星辰也天地革而四時成

故君子以治歷明時也

伊川程子曰水火相息爲革革變也君子觀變革之象推日月星辰之遷易以治歷數明四時之序也夫變易之道事之至大理之至明迹之至著莫如四時觀四時而順變革則與天地合其序矣

【餘論】紫陽朱子曰治歷明時非謂歷當攺革蓋四時變革

中便有个治歷明時的道理

初九鞏用黃牛之革

【正義】新蔡幹氏曰在革之初未可以動故曰鞏用黃牛之

革

劉氏長民曰下非可革之位初非可革之時要在固守中順之道而不敢有革也

伊川程子曰變革事之大也必有其時有其位有其才審慮而愼動而後可以無悔九以時則初也動於事初則無審愼之意而有躁易之象以位則下也無時無援而動於下則皆有僭妄之咎而無體勢之重以才則離體而陽也離性上而剛體健皆速於動也其才如此有爲則凶咎至矣蓋剛不中而體躁所不足者中與順也鞏局束也革所以包束黃中色牛順物鞏用黃牛之革謂之中順之道自固不妄動也不云吉凶何也曰妄動則有凶咎以中順自固則不革而已安得便有吉凶乎

紫陽朱子曰𨿽當革時居初無應未可有爲故爲此象鞏固也黃中色牛順物革所以固物亦取卦名而義不同也其占爲當堅確固守而不可以有爲聖人之於變革其謹如此

【辧正】愚案六二言已日乃革之則初爻乃當革而未可卽革之時也鞏用黃牛只重時未可革若以位與才言則在己先有自用自專之勢不足以有爲矣遑問其事之當革不當革乎程傳義有未安

【餘論】

折中曰案更攺之義有取於革者革鳥獸之皮也鳥獸更四時則皮毛攺換堯典希革毛毨之類是也六爻取象於牛虎豹者以此牛之皮至堅韌難以更革者也以之系物則固故遁二之執用者似之以之裏物則密故革之鞏用者似之

象曰鞏用黃牛不可以有爲也

【正義】東谷鄭氏曰當革之始遽革而人未必信固執中順之道循理而變通可也自我有爲不可也於革之初言之欲其謹於始也

【通論】雲峯胡氏曰革取卦名而義不同猶噬嗑而取市合之義也易道尙變故賁之爻有不賁者存損之爻有不損者存而革亦不專言革也反其義而黃牛之革六柔順而二中正中順之道所固有也革初九鞏用黃牛之革離性上而剛不中中順之道所不足也不可有爲惟可固守順之道而已

六二已日乃革之徵吉無咎

【正義】紫陽朱子曰六二柔順中正而爲文明之主有應於上於是可以革矣然必已日然後革之則徵吉而無咎戒占者猶未可遽變也

【辧正】愚案爻辭多於本爻上下隔位取象如初九時未可革曰鞏用黃牛黃中色牛順物言當以柔中之道處之此取象於六二也六二𨿽以柔居中而聖人猶不欲其輕革曰已日乃革言當終此一卦以起革言三就之義此取象於九三也云已日以見不在此爻而又云乃革以致審愼之意此所以徵吉而無咎也解者以爲此爻卽當革位似覺太早而於九三猶言徵凶九四方言攺命之義俱不得其次序

象曰已日革之行有嘉也

【正義】石澗兪氏曰未當革而遽往適以滋耳何嘉之有必往於已日當革之時則其有嘉美之功行釋徵字嘉釋吉無咎

九三徵凶貞厲革言三就有孚

【正義】伊川程子曰九三以剛陽爲下之上又居離之上而不得中躁動於革者也在下而躁於變革以是而行則有凶也然居下之上事茍當革豈可不爲也在乎守貞正而懷危懼順從公論則可從之不疑革言猶當革之論就成也合也審察當革之言至於三而皆合則可信也言愼重之至能如是則必得當乃有孚也已可信而眾可信也如此則可以革矣在革之時居下之上事之當革若畏懼而不爲則失時爲害惟當愼重之至而自任其剛明審稽公論至於三就而後革之則無過矣

藍田呂氏曰九三居下體之上自初至三偏行三爻故曰革言三就至於三則民信之矣故有孚

紫陽朱子曰過剛不中居離之極躁動於革者也故其占有徵凶貞厲之戒然其時則當革故至於革言三就則亦有孚而可革也

【辧正】愚案內卦三爻皆攺攺革之難初九無論矣六二以柔處中而不輕於言革遂得徵吉無咎九三剛不當位易有輕躁之失其徳正與六二相反徵凶謂必不吉也貞厲謂不能無咎也惟審度至於再三則可以取信於天下而後可以言革矣大意皆謂不可輕革先儒反以貞厲爲固守不變殊失本旨

【餘論】泉峯龔氏曰九三以過剛之才躁動以往則凶處當革之時貞固自守則厲惟於攺革之言詳審三就則旣無躁動之凶又無固守之厲得其時宜所以可革也

雲峯胡氏曰以其過剛也故恐其徵而不已則凶以其不中也又恐其一於貞固而失變革之義則厲故必革之言至於三就審之屢則有孚而可革矣

象曰革言三就又何之矣

【正義】伊川程子曰稽之眾論至於三就事至當也又何之矣乃俗語更何往也如是而行乃順理時行非已之私意所欲爲也必得其宜矣

九四悔亡有孚攺命吉

【正義】會稽虞氏曰將革而謀謂之言革而行之謂之命陸氏【希聲】曰革而當故悔亡也爲物所信則命令不便於民者可攺易而獲吉

劉氏長民曰成革之體在此一爻且自初至三則革道已成故下三爻皆以革字著於爻辭至於四則惟曰悔亡有孚攺命吉也

伊川程子曰九四革之盛也陽剛革之才也離下體而進上體革之時也居水火之際革之勢也得近君之位革之任也下無系應革之志也以九居四剛柔相際革之用也四旣具此可謂當革之時也事之可悔而後革之革之而當其悔乃亡也革之旣當惟在處之以至誠故有孚則攺命吉攺命攺爲也謂革之也

紫陽朱子曰以陽居陰故有悔然卦已過中水火之際乃革之時而剛柔不偏又革之用也是以悔亡然又必有孚然後革乃可獲吉明占者有其徳而當其時又必有信乃悔亡而得吉也

【辧正】愚案諸家皆以命爲命令以理測之攺命卽彖傳之所謂革命也國家受命以興徳衰則當攺而非其人之徳足以服乎天下之心則革而不當且有受其凶旤者矣乃可以言吉乎九四居革言三就之後已交說體是革道之成也故曰攺命吉九五上六則旣革之後矣

【通論】雲峯胡氏曰自三至五皆言有孚三議革而後孚四有孚而後攺深淺之序也五未占而有孚積孚之素也

象曰攺命之吉信志也

【正義】伊川程子曰攺命而吉以上下信其志也誠旣至則

上下信矣革之道以上下之信爲本

泉峯龔氏曰信志卽有孚之謂革以有孚爲本信足以孚乎人心則可以攺命而得吉矣

九五大人虎變未占有孚

【正義】伊川程子曰九五以陽剛之才中正之徳居尊位大人也以大人之道革天下之事無不當也無不時也所過變化事理炳著如虎之文采故云虎變龍虎大人之象也以大人中正之道變革之炳然昭著不待占決知其至當而天下必信也

紫陽朱子曰虎大人之象變謂希革而毛毨也在大人則自新新民之極順天應人之時也九五以陽剛中正爲革之主故有此象占而得此則有此應然亦必自其未占之時人已信其如此乃足以當之耳

【通論】泉峯龔氏曰革以孚信爲主故彖與三四皆以孚信言至五之未占有孚則不言而信而無以復加矣

【餘論】東谷鄭氏曰革之道久而後信五與上其革之成乎五陽剛中正居尊而說體盡革之美是以未占而有孚也其文曉然見於天下道徳之威望而可信若卜筮罔不是孚虎變之謂也

象曰大人虎變其文炳也

【正義】伊川程子曰事理明著其虎文之炳炳明盛也天下

有不孚乎

愚案大人虎變湯武是也以不得已之心而行順天應人之事其心迹昭然明著於天下故曰其文炳也使少有暗昧之私而爲天下所難知難明則操莽之鬼蜮而非湯武之虎變矣

上六君子豹變小人革面徵凶居貞吉

衡水孔氏曰居革之終變道已成君子處之𨿽不能同九五革命創制如虎文之彪炳然亦潤色鴻業如豹文之蔚縟故曰君子豹變也小人革面者但能變化其顏面容色順上而已革道已成宜安靜守正更有所徵則凶居而守正則吉【案君子豹變孔氏解是】

紫陽朱子曰革道已成君子如豹之變小人亦革面以聽從矣不可以往而居正則吉變之之事非得已者不可以過故占者如之

象曰君子豹變其文蔚也小人革面順以從君也【正義】石澗兪氏曰小人居革之中幡然向道以順從君無不心悅而誠服或者乃謂革面而心不革非也

【通論】藍田呂氏曰上六與九五皆革道已成之時虎之文修大而有理豹之文密茂而成斑其文炳然如火之照而易辧也其文蔚然如艸之暢茂而叢聚也

【巽下離上】

鼎元吉亨

【正義】紫陽朱子曰鼎烹飪之器爲卦下陰爲足二三四陽爲腹五陰爲耳上陽爲有鼎之象又以巽木入離火而致烹飪鼎之用也故其卦爲鼎下巽巽也上離爲目而五爲耳有內巽順而外聰明之象故其占曰元亨

【辧正】伊川程子曰以卦才言也如卦之才可以致元亨也止當云元亨文羨吉字卦才可以致元亨未便有元吉也彖復止言元亨其羨明矣

【通論】山齋易氏曰易之諸卦皆有象取諸物以名卦者鼎與井而已井以木巽水鼎以木巽火二卦以養人爲義故皆以實像明之

雙湖胡氏曰自元亨外無餘辭惟大有與鼎

折中曰案上經頤卦言養道曰聖人養賢以及萬民然則王者之所當養此兩端而已下經井言養鼎亦言養然井在邑裏之間往來行汲養民之象也鼎在朝廟之中燕饗則用之養賢之象也養民者存乎政行政者存乎人是其得失未可知也故井之彖猶多戒辭至於能養賢則與之食天祿治天職而所以養民者在是矣故其辭直曰元亨與大有同

彖曰鼎象也以木巽火亨飪也聖人亨以享上帝而大亨以養聖賢巽而耳目聰明柔進而上行得中而應乎剛是以元亨

【正義】衡水孔氏曰此明鼎用之美亨飪所須不出二種一供祭祀二當賔客祭祀則天神爲大賔客則聖賢爲重享帝尙質特牲而已故直言亨聖賢養須飽飫故言大亨也

伊川程子曰卦之爲鼎取鼎之象也以木巽火以二體言鼎之用也以木巽火以木從火所以烹飪也鼎之爲器生人所賴至切者也極其用之大則聖人亨以享上帝大烹以養聖賢聖人古之聖王大言其廣也上旣言鼎用之矣復以卦才言人能如卦之才可以致元亨也下體巽爲巽順於理離明而中虛於上爲耳目聰明之象凡離在上者皆云柔進而上行柔在下之物乃居尊位進而上行也以明居尊而得中道應乎剛能用剛陽之道也五居中而又以柔而應剛爲得中道其才如此所以能元亨也

愚案鼎者養人之器取以卦名以鼎諭天下也天下非聖人不可有故遂言聖人祀天養賢之事以上下卦體言曰巽而明以爻位言曰得中而應乎剛剛者天徳能巽天以從天徳而後可以有天下也卦體爻位如此故彖辭直曰元亨與大有同矣耳目聰三字宜衍彖傳中言卦才無此例

象曰木上有火君子以正位凝命

【正義】臨淄房氏曰鼎者神器至大重正位凝命命法其重

大不可遷移也

紫陽朱子曰鼎重器也故有正位凝命之意猶凝至道不凝之凝傳所謂恊於上下以承天休者也

秋山王氏曰鼎形端而正體鎭而重君子取其端正之象以正其所居之位使之愈久而愈安取其鎭重之象以凝其所受之命使之愈久而愈固

雲峯胡氏曰鼎之器正然後可凝其所受之實君之位正然後可凝其所受之命

【通論】東谷鄭氏曰革以攺命鼎以定命知革而不知鼎則

天下之亂滋矣

初六鼎顚趾利用否得妾以其子無咎

【辧正】愚案初爻在下故爲趾以其柔也故爲顚鼎而顚趾似非所宜然其中之否惡因是而出則亦鼎之利也鼎居革後此爻適際其間有除舊布新之象焉舊盡於上而新生於下必有崛起側陋而鉆承大統者如舜禹之起於匹夫湯武之興於侯服不必論其始之賤也因妾而得其子復何咎乎又鼎腹有室象趾之顚室之側也故爲得妾之諭舊解未確○無咎重以其子

【存疑】伊川程子曰六在鼎下趾之象也上應於四趾而向上顚之象也○又曰初六本無才徳可取故云得妾言得其人則如是也

象曰鼎顚趾未悖也利出否以從貴也

【正義】伊川程子曰鼎覆而趾顚悖道也然必非爲悖者蓋有傾覆否惡之時也去故而納新瀉惡而受美從貴之義也

愚案去故而納新卽捨賤從貴之義程傳甚確又以柔從剛巽之本體從貴卽謂從剛此傳釋出否而得妾之說亦在其中

【餘論】陸氏【希聲】曰趾當承鼎顚而覆之悖也於是出其惡故𨿽覆未悖猶妾至賤不當貴以其子故得貴焉春秋之義母以子貴是也

九二鼎有實我仇有疾不我能卽吉

【辧正】愚案九二在內卦之中所以實鼎者此也故曰鼎有實鼎者大器人之所爭我有是鼎而無徳以堪之則天下皆起而我仇我疾矣二剛而中能以徳守器使天下興愛戴之誠泯憎怨之心則𨿽有欲問是鼎者而無由至其前矣故曰我仇有疾不我能卽其吉爲何如乎仇傳曰怨耦是也舊解意似未安

【存疑】伊川程子曰二以剛實居中鼎中有實之象鼎之有實上出則爲用二陽剛有濟用之才與五相應上從六五之君則得正而其道可亨然與初密比陰從陽者也九二居中而應中不至失正已𨿽自守彼必相應求故戒能逺之使不來卽我則吉也

紫陽朱子曰以剛居中鼎有實之象也我仇謂初陰陽相求而非正則相陷於惡而爲仇矣二能以剛中自守則初𨿽近不能以就之矣是以其象如此而其占爲如是則吉也

象曰鼎有實愼所之也我仇有疾終無尢也

【辧正】愚案愼所之猶言不可以不擇術也終無尢釋不我

能卽之意

【存疑】伊川程子曰鼎之有實乃人之有才業也當愼所趨向不愼所往則亦陷於非義二不能防於初而上交六五之正應乃是愼所之也我仇有疾舉上文也我仇對已者謂初也初比已而非正是有疾也旣自守以正則彼不能卽我所以終無過尢也

九三鼎耳革其行塞雉膏不食方雨虧悔終吉

【正義】紫陽朱子曰以陽居鼎腹之中本有美實者也然以過剛失中又居下之極爲變革之時故爲鼎耳方革而不可舉移𨿽承上卦文明之腴有雉膏之美而不得以爲人之食然以陽居陽爲得其正茍能自守則陰陽將和而失其悔矣占者如是則初𨿽不利而終得吉也

愚案方雨虧宜句悔宜句耳宜在上三猶居下卦適當鼎腹而未及於耳之用故爲鼎耳革猶足本在下四已交上卦亦適當鼎腹而不及於足之用故爲鼎折足也鼎之行以耳鼎旣無耳則凝滯於此而不可行矣鼎耳革其行塞以諭有天下者廢聽善之具而阻公正之階也雉膏不食以諭𨿽有至道而不知其美也方雨而虧以諭擁膏澤而不被於物也皆言其巽極而躁剛而不中以失持鼎之義也然處羣剛之間或能翻然而自覺其誤則終邀其吉亦理之所有當此不可以不知悔矣故曰悔終吉

【存疑】伊川程子曰鼎耳六五也爲鼎之主三以陽居巽之上剛而能巽其才足以濟務然與五非應不得於君則其道何由而行革變革爲異也三與五異而不合也其行塞不能亨也

象曰鼎而革失其義也

【辧正】愚案不曰無耳而曰耳革者明非無耳𨿽有耳而不爲之用也然自是而爲廢鼎矣故曰失其義也猶不能聽正言行正道則爲失有天下之義也

九四鼎折足覆公餗其形渥凶

【正義】山陽王氏曰渥沾濡之貌也旣覆正餗體爲沾濡知小謀大不堪其任受其至辱災及其身故曰其形渥凶也

漢上朱氏曰其形渥羞赧之象澤流被面沾濡其體也

【通論】雲峯胡氏曰初未有鼎實故顚趾而出否四已有鼎

實故折足而覆餗

【餘論】安定胡氏曰夫鼎之實必有齊量不可以盈溢若遇盈溢則有覆餗之凶君子之人𨿽有才徳亦有分量若職事過其才分則有墮官之謗矣

東坡蘇氏曰鼎之量極於四其上則耳矣受實必有餘量以爲溢地也溢則覆矣

【存疑】紫陽朱子曰晁氏云形渥諸本作刑剭爲重刑也象曰覆公餗信如何也

【正義】伊川程子曰大臣當天下之任必能成天下之治安則不誤君上之所倚下民之所望與已致身任道之志不失所期乃所謂信也不然則失其職誤上之委任得爲信乎故曰信如何也

紫陽朱子曰言失信也

六五鼎黃耳金利貞

【正義】山陽王氏曰居中以柔能以通理納乎剛正故曰黃耳金利貞也耳黃則能納剛正以自舉也

秋山王氏曰黃中色謂五之中也金剛徳謂上之陽也主一鼎者在乎耳耳不虛中則鼎𨿽有而無所措耳而無則鼎𨿽有實而無所施故鼎之六五虛其中以納上九陽剛之助而後一鼎之實得以利及天下猶鼎黃耳得金也曰利貞亦以陰居陽而有此戒

【辧正】雙湖胡氏曰程傳及諸家多以六五下應九二爲金本義從之然猶舉或曰之說謂金以上九言竊謂所以舉鼎者也必在耳上方可貫耳九二在下勢不可用或說爲優然上九又自謂玉者金象以九爻取玉象以爻位剛柔相濟取

愚案舉天下者心猶鼎之舉以耳也治心者道猶耳之貫以也非耳無以受黃耳金言能虛中以聽於道則可以勝天下之重矣與耳相連金應指上九不得下取九二輔嗣最重應例於此亦否義不同也

【通論】童溪王氏曰在鼎之上受以舉鼎者耳也六五之象也在鼎之外貫耳以舉鼎者也上九之象也

【存疑】紫陽朱子曰五於象爲耳而有中徳故云黃耳金堅剛之物貫耳而舉鼎者也五虛中以應九二之堅剛故其象如此而其占則利在貞固而已或曰金以上九而言更詳之

象曰鼎黃耳中以爲實也

【正義】吳郡陸氏曰得中承陽故曰中以爲貴

白雲郭氏曰中以爲實者六五陰虛以黃中之徳爲實也猶坤之六五美在其中之道也

象曰鼎玉大吉無不利

【正義】伊川程子曰井與鼎以上出爲用處終鼎功之成也在上之象剛而溫者玉也居成功之道惟善處而已剛柔適宜動靜不過則爲大吉無所不利矣

【通論】山齊易氏曰鼎與井其用在五而其功皆在上井至上而後爲元吉鼎至上而後爲大吉皆所以全養人之利者也

雲峯胡氏曰上九一陽橫亙乎鼎耳之上有象自六五之柔而視上九之剛則以爲金上九下得六五之柔則以爲玉

愚案五耳象也上象也五言耳而兼言者言有五之黃耳而後可以受非謂五旣爲耳又爲也至若五上視上九而爲金上下視六五而爲玉耳與二物相爲用而不可解故有此象而因以諭剛柔相濟之道其實金玉皆上九也

象曰玉在上剛柔節也

【正義】橫渠張氏曰剛柔節謂五承之也

伊川程子曰剛而溫乃有節也上居成功致用之地而剛柔中節所以大吉無不利也

【辧正】愚案剛柔節當以五上二爻相爲用說非上九以剛

居柔之謂也

大易擇言卷二十六

欽定四庫全書

大易擇言卷二十七

上元程廷祚撰

【震下震上】

震亨震來虩虩笑言啞啞震驚百里不喪匕鬯

【正義】紫陽朱子曰震來當震之來時也虩虩恐懼驚顧之貌震驚百里以雷言匕所以舉鼎實鬯以秬黍酒和郁金所以灌地降神者也不喪匕鬯以長子言也此卦之占爲能恐懼則致福而不失其所主之重

虛齋蔡氏曰震來當震之來時也以心言謂事之可懼而吾懼之也虩虩所以狀其震來凡有所事者皆當懼懼便是震來也君子之心常存敬畏執事便敬所以致福而不失其所主之重

【餘論】新蔡幹氏曰祭禮薦陳甚多而經獨言不喪匕鬯者

匕牲體薦鬯酒人君所自親也

安定胡氏曰百里雷聲之所及也匕者宗廟之器以棘木爲之似畢而無兩岐所以舉鼎之實而升於爼也鬯者以郁金艸和酒而有芬芳調鬯之气

彖曰震亨震來虩虩恐致福也笑言啞啞後有則也震驚百里驚逺而懼邇也出可以守宗廟社稷以爲祭主也

【正義】紫陽朱子曰恐致福恐懼以致福也

【辧正】紫陽朱子曰程子以爲邇也下脫不喪匕鬯四字今

従之或出卽鬯字之誤

愚案震初受體於幹而主動者也卦中陽爻爲道心之動陰爻爲人心之動而全卦又有道心能自奮於人心之象故彖辭直斷之曰亨而不更釋也震來指心之動心之動非一端而獨言恐懼者恐懼乃道心之生而人之所以免於憂患者也震來虩虩言存於心者不敢放也笑言啞啞言於身者不敢肆也至於人之存心初不必實有患害而後生其恐懼震驚百里言危在於至逺而懼形於至近故能不喪匕鬯如此則可以守宗廟社稷以爲祭生而終獲其福矣於此見震之動於天徳也○啞啞蓋收斂之意舊解或以爲盛或以爲自若皆誤

象曰洊雷震君子以恐懼修省

【正義】伊川程子曰洊重襲也上下皆震故爲洊雷君子觀洊雷威震之象以恐懼自修飭循省也

【餘論】平庵項氏曰恐懼修省所謂洊也人能恐懼旣震矣

又修省焉洊在其中矣

雲峯胡氏曰恐懼作於心修省見於事修克治之功省審察之力

折中曰案恐懼修省者君子之洊雷也非遇雷震而恐懼也須從項氏

初九震來虩虩後笑言啞啞吉

【正義】防稽虞氏曰初位在下故言後

伊川程子曰初九在卦之下處震之初若能以爲恐懼而周旋顧慮虩虩然不敢寧止則終必保其安吉故後笑言啞啞也

【餘論】䢐徠石氏曰初九有陽明之徳居震之始是能先戒

懼者故繇彖所言此爻當之

雲峯胡氏曰初九在內卦之下震之主也故辭與卦同蓋震之用在下而重震之初又最下者所以爲震之主也

愚案爻辭於笑言啞啞特加後字此用意所在世故有初心本知戒謹未防而繼之以放肆者所謂始未嘗不肅愼後稍怠慢也

象曰震來虩虩恐致福也笑言啞啞後有則也

【正義】伊川程子曰震來而能恐懼周顧則無患矣是能因恐懼而致福也因恐懼而能自修省不敢違於法度是後有法則而能保其安吉

六二震來厲億喪具躋於九陵勿逐七日得

【辧正】愚案六在震卦爲人心之動六二震來厲乃所謂人心惟危也億者多也貝人之所寶猶陽徳之足重也今二不見剛是自失其陽徳猶人之喪其貝而且多之象也九陵峻險幽暗而背乎陽二以陰柔動乎剛上是又躋於九陵之象也此皆言人心之危以明震來厲之義也然人心愈動則愈危而道心益不可見勿逐七日得言誠能安靜自不久而得其道心矣此爻舊觧俱誤

【存疑】伊川程子曰六二居中得正善處震者也而乘初九之剛震剛動而上奮孰能禦之厲猛也危也彼來旣猛則已處危矣億度也貝所有之資也躋升也九陵陵之髙也逐往追也以震來之厲度不能當而必喪其所有則升至髙以避之也二之所貴者中正也遇震懼之來𨿽量勢巽避當守其中正無自失也卦位有六七乃更始時過事已則復其常故云七日得

象曰震來厲乘剛也

【辧正】愚案乘剛者言背乎陽徳而出其上也言乘剛則喪

貝躋陵之危皆在其中矣

六三震蘇蘇震行無

【辧正】愚案蘇蘇微動之貎六三上親九四與二之乘剛者異然其材劣弱知有陽徳而不能從故爲震蘇蘇之象震行無勉之以動而從剛也

楊氏文源曰震而不行徒震耳行者攺圗也此恐懼所

【存疑】伊川程子曰蘇蘇神气渙散自失之狀三以陰居陽不正處不正於平時且不能安況處震乎若因震懼而能行去不正而就正則可以無過過也

象曰震蘇蘇位不當也

【辧正】愚案位不當者猶言不勝其任也言六三不能動而

從剛其材有以使之然也

九四震遂泥

【正義】伊川程子曰九四不中不正防溺於重陰之間不能自震奮者也故云遂泥泥滯溺也遂無反之意震道亡矣豈復能光亨也

【通論】平庵項氏曰初九以一陽動乎二陰之下得震之本象故其福與卦辭合九四以一陽動乎四陰之中則震變成坎震而遂防於泥也

象曰震遂泥未光也

【正義】伊川程子曰陽者剛物震者動義以剛處動本有光亨之道乃失其剛正則防於重陰以致遂泥云未光見陽剛本能震也以失徳故泥耳

六五震往來厲億無喪有事

【辧正】愚案六五之動介於天人之際有往而出於危者亦有來而入於危者故曰往來厲然其所處正在於髙明之地非六二所可比故終不至以人心汨其道心而大喪其所有事也二曰來厲五曰往來厲其危之輕重不居然可見歟○彖爻二辭毎以喪與不喪爲言蓋心動乃得喪之機而動之不善卽有非所可喪而喪者矣可不愼乎

【存疑】紫陽朱子曰以六居五而處震時無時而不危也以其得中故無所喪而能有事也占者不失其中則𨿽危無喪矣

象曰震往來厲危行也其事在中大無喪也

【辧正】愚案危人心也中道心也危行謂行於危所謂往來厲也其事在中大無喪者言六五之危行已不能無所喪矣非知中之在我而固守之其所喪不至於大乎大卽爻辭所謂億也

上六震索索視矍矍徵凶震不於其躬於其鄰無咎婚媾有言

【正義】山陽王氏曰居震之極求中不得故懼而索索視而矍矍無所安親也而復徵焉凶其宜也若懼鄰而戒合於備豫故無咎極懼相疑故𨿽婚媾有言

東谷鄭氏曰上以陰柔之資而居一卦之上其中無所得不能自安故震索索而气不充視矍矍而神不固人之過於恐懼者固無足取若能舉動之際覩事之未然而知戒亦聖人之所許也

趙氏【光大】曰陰處震極故當震之來志气消沮瞻視徬徨驚懼之甚也以是而行其志先亂凶也所以然者以不能圗之於早也若震未及身而方及鄰之時恐懼修省豫爲之圗則自無索索矍矍之咎矣

愚案上六道心無存而人心之動已極故爲索索矍矍之象以是而行凶可知矣震不於其躬於其鄰卽驚逺懼邇之意然震驚百里不喪匕鬯乃陽剛之事此則勉陰柔以知懼而已婚媾有言先儒有以爲衍文者折中謂占戒之外反言以決之之辭

象曰震索索中未得也𨿽凶無咎畏鄰戒也

【正義】紫陽朱子曰中謂中心

愚案中謂道心初九是也

【艮下艮上】

艮其背不獲其身行其庭不見其人無咎

【正義】兼山郭氏曰人之耳目口鼻皆有欲也至於背則無欲也內欲不動則外境不入是以行其庭不見其人也不獲其身止其止矣不見其人止於行矣內外兼止故人欲滅而天理固存孟子曰養心莫善於寡欲其艮其背之謂乎

紫陽朱子曰艮其背不獲其身者止而止也行其庭不見其人者行而止也

又曰艮其背只是言止也人之四體皆能動惟背不動取止之義止其所則廓然而大公

又曰明道云與其非外而是內不若內外之兩忘也說得最好便是不獲其身行其庭不見其人不見有物不見有我只見所當止地

問艮其皆不獲其身曰不見有身也行其庭不見其人曰不見有人也曰不見有身不見有人所見者何物曰只是此理

象山陸氏曰艮其背不獲其身無我行其庭不見其人無物

【辧正】紫陽朱子曰四句只略對艮其背一句是腦故彖傳中言是以不獲其身行其庭不見其人此工夫全在艮其背上人多將行其庭對此句說便不是了行其庭只輕帶過緣艮其背了則自然不見有已也不見有人故云此四句只略對

愚案艮之爲止其義有二一則止其所當止也一則止其所止而不遷也而意亦一貫惟止其所當止而不遷是以謂之止也至於止𨿽一定不易之名而實有萬變不測之用蓋卽唐帝之所謂執中而子思之所謂時中也故彖辭兼行止言之而彖傳則曰動靜不失其時蓋非物我兩忘則有膠於一偏之而流於子莫之執中矣程傳以孔子仕止久速皆當其可當之最爲確切朱子以爲主靜又引文王之止於仁敬孝慈似失之矣○案程傳內欲不萌萬物不接亦卽物我兩忘之意朱子駁之過矣

【存異】紫陽朱子曰不獲其身如君止於仁臣止於忠但見得事之當止不見此身之爲利爲害才將此身預其間則道裏便壊了古人所以殺身成仁捨生取義者只爲不見此身方能如此

愚案朱子此論義理不爲不精然彖辭四句一言靜則不見有我一言動則不見有物蓋靜而見有我則不能動動而見有物則不能靜皆非時止時行之義而有累於艮者也觀彖傳所釋自明如朱子之言於不獲其身尙逺又何以爲不見其人乎以此知訓經之確與未確不在談理之精也

彖曰艮止也時止則止時行則行動靜不失其時其道光明艮其止止其所也上下敵應不相與也是以不獲其身行其庭不見其人無咎也

【正義】伊川程子曰艮爲止止之道惟其時行止動靜不以時則妄也不失其時則順理而合義在物爲理處物爲義動靜合理義不失其時也乃其道之光明也君子所貴乎時仲尼時止久速是也艮體篤實有光明之義

又曰時止則止時行則行時行對時止而言亦止其所也動靜不失其時皆止其所也

紫陽朱子曰時止則止時行則行行固非止然行而不失其理乃所以爲止也

又曰艮其背是止於止行其庭不見其人是止於動故曰時止則止時行則行

雙湖胡氏曰艮一陽見於二陰之上陽明著見陰莫得而掩蔽之故艮獨稱光明【此解最確】

折中曰案釋名之下先著四句亦所以爲釋辭之端時止則止則所謂艮其背不獲其身也時行則行則所謂行其庭不見其人也

愚案上下敵應乃八純卦之所同而不相與則艮之所獨以艮取義於止卦則內外皆止也又如賁之文明以止咸之止而說之類則仍有相爲用之意而此卦不然故曰不相與也

【辧正】平庵項氏曰卦辭爲艮其背傳爲艮其止晁氏說之曰傳亦當爲艮其背自王弼以前無艮其止之說今案古文背字爲北有訛爲止字之理

【餘論】問艮之象何以爲光明朱子曰定則明凡人胸次煩擾則愈見昏昧中有定止則自然光明莊子所謂泰宇定而天光是也

象曰兼山艮君子以思不出其位

【辧正】

折中曰案思不出位諸家皆作思欲不出其位思字不甚重今觀咸卦云貞吉悔忘憧憧往來朋從爾思而夫子以何思何慮明之則此思字蓋不可略

愚案折中以爲當重思字最是蓋山者不動之物艮之象也人心之好動莫如思然思者人所不能無聖人欲人當其境則有思過其境則無思思不出其位此君子愼思之學所以象艮也○思猶言念慮也

【存疑】伊川程子曰君子觀艮止之象而思安所止不出其位也位者所處之分也萬事各有其所得其所則止而安若當行而止當速而久或過或不及皆出其位也況逾分非據乎

建安邱氏曰凡人所爲所以易至於出位者以其不能思也思則心有所悟知其所當止而得所止矣

初六艮其趾無咎利永貞

【正義】伊川程子曰六在最下趾之象趾動之先也艮其趾止於動之初也事止於初未至失正故無咎也然柔處下當止之時也行則失其正矣陰柔患其不能常也不能固也故戒以利在常永貞固則不失止之道也

云胡氏曰事當止者當於其始而止之乃可無咎止於始猶懼不能止於終而況不能止於始者乎初六陰柔懼其始之不能終也故戒以利永貞欲常久而貞固也

象曰艮其趾未失正也

【正義】會稽虞氏曰動而得正故未失正也【勤而得正則止矣】白雲郭氏曰趾初象也動莫先於趾止於動之先則易而止於旣動之後則難傳言未失正者止於動之先未有失正之事也

六二艮其腓不拯其隨其心不快

【辧正】愚案本卦以形體取象二正屬腓腓隨足而動者也足欲行則腓不能獨止六二止於非所當止之地動被牽引而無以自救故曰不拯其隨如是而求快於心不可得矣此非艮之羙者也舊說似誤

【存疑】伊川程子曰六二居中得正得止之道也上無應援不獲其君矣三居下之上成止之主乃剛而失中不得止之宜剛止於上非能降而下求二𨿽有中正之徳不能從也二之行止系乎所主非得自由故爲腓之象股動則腓隨動止在股而不在腓也二旣不得中正之道拯救三之不中𨿽咎不在已然豈其所欲哉故其心不快

紫陽朱子曰六二居中得正旣止其腓矣三爲限則腓所隨也而過剛不中以止乎上二𨿽中正而體柔弱不能往而拯之是以其心不快也此爻占在象中下爻放此

象曰不拯其隨未退聽也

【辧正】愚案不拯其隨則柔將妄行而不可止矣柔之妄行以不能退而聽命於剛之故故曰未退聽也

【存疑】紫陽朱子曰三止乎上亦不肯退而聽乎二也九三艮其限列其夤厲燻心

【正義】紫陽朱子曰限身上下之際卽腰胯也夤膂也九三以過剛不中當限之處而艮其限則不得屈伸而上下判隔如列其夤矣危厲燻心不安之甚也

【通論】童溪王氏曰九三下體之終也以上下二體觀之則交際之地也故曰限夫人之身𨿽有體節程度然其脈絡血气必也周流防通曽無上下之間故能屈伸俯仰無不如意而心得以夷然居中今也艮其限而有所止焉則截然不相關屬而所謂心者其能獨寧乎故曰厲燻心

雲峯胡氏曰寂然不動者心之體二之艮其腓失之狥物感而遂通者心之用三之艮其限失之絕物

楊氏文源曰此爻是惡動以爲靜而反至於動心者蓋心之與物本相聨屬時止而止時行而行則事應於心而心常泰然有意絕物則物終不可絕而心終不可靜矣

象曰艮其限危燻心也

【正義】東谷鄭氏曰三𨿽止而不與物交而其危則實燻心

也

何氏元子曰以彊制故危燻心艮限者彊制之謂也

六四艮其身無咎

【正義】山陽王氏曰履得其位止求諸身得其所處故不防

於咎也

紫陽朱子曰以陰居陰時止而止故爲艮其身之象而占得無咎也

【通論】安定胡氏曰人之體統而有之則謂之一身分而言之則腰足而上謂之身六四出下體之上在上體之下是身之象也夫人患不能止其身今能止之得其正使四肢不妄動故無咎也

敬庵吳氏曰視聽言動身之用也非禮勿視聽言動艮其身也時止而止故無咎若艮限則一於止是猶絕視聽言動而以寂滅爲道者矣

折中曰案此爻不言艮其背者蓋艮其背則不獲其身矣不獲其身者忘也若艮其身則能止而未能忘也然止者忘之路故其占亦曰無咎

象曰艮其身止諸躬也

【正義】衡水孔氏曰止諸躬也者躬猶身也明能靜止其身

不爲躁動也

六五艮其輔言有序悔亡

【正義】泉峯龔氏曰艮其輔非不言也言而有序所以爲艮

也

谷氏拙侯曰止在言前非出口方思止也然有序爲止止亦非緘黙之謂也

【辧正】愚案集解有序作有孚亦通

【存疑】伊川程子曰五君位艮之主也主天下之止者也而陰柔之才不足以當此義故止以在上取輔義言之

象曰艮其輔以中正也

【正義】伊川程子曰五之所善者中也艮其輔謂止於中也言以得中爲正止之於輔使不失中乃得正也

余氏子華曰言不妄必當理惟有中徳者能之

【辧正】愚案中正當作正中而正字當作止字蓋傳寫之訛

以韻葉之可見

上九惇艮吉

【正義】伊川程子曰九以剛實居上而又成艮之主在艮之終止於至堅篤者也惇篤實也居止之極故不過而爲惇人之止難於久終故節或移於晚守或失於終事或廢於久人道之所同患也上九能惇厚於終止道之至善所以吉也六爻之徳惟此爲吉

紫陽朱子曰以陽剛居上之極惇厚於止也

象曰惇艮之吉以厚終也

【正義】伊川程子曰天下之事惟終守之爲難能惇於止有

終者也上之吉以其能厚於終也

秋山王氏曰徳愈厚而止愈安是止之善終者也其吉可知

【通論】雲峯胡氏曰惇臨惇復皆取坤土象艮山乃坤土而隆其上者也其厚也彌固故其象爲惇其占曰吉艮之在上體者凡八而皆吉

大易擇言卷二十七

欽定四庫全書

大易擇言卷二十八

上元程廷祚撰

【艮下巽上】

漸女歸吉利貞

【正義】紫陽朱子曰漸漸進也爲卦止於下而巽於上爲不遽進之義有女歸之象焉又自二至五位皆得正故其占爲女歸吉而又戒以利貞也

【通論】雲峯胡氏曰咸取女吉取者之占也漸女歸吉嫁者之占也然皆以貞艮爲主艮止也止而說則其感也以正是爲取女之吉止而巽則其進也以正是爲女歸之吉

【餘論】安定胡氏曰天下萬事莫不有漸然於女子尢須有漸何則女子處於閨門之內必須男子之家問名納采請期以至於親迎其禮畢備然後乃成其禮而正夫婦之道君子之人處窮賤不可以干時邀君急於求進處於下位者不可謟諛佞媚以希髙位皆由漸而致之乃獲其吉也

彖曰漸之進也女歸吉也進得位往有功也進以正可以正邦也其位剛得中也止而巽動不窮也

【正義】伊川程子曰如漸之義而進乃女歸之吉也謂正而有漸也漸進之時而陰陽各得正位進而有功也以正道而進可以正邦國至於天下也凡進於事進於徳進於位莫不皆當以正也上云進得位往有功復云其位剛得中也所謂位者五以剛陽中正得尊位也諸爻之得正亦可謂之得位矣然未若五之得尊位故特言之內艮止外巽順止爲安靜之象巽爲和順之義人之進也若以欲心之動則躁而不得其漸故有困窮在漸之義內止靜而外巽順故其進動不有困窮也

【辧正】紫陽朱子曰之字疑衍或是漸字

愚案之進王輔嗣解作之於進也亦通

象曰山上有木漸君子以居賢徳善俗

【正義】伊川程子曰山上有木其髙有因漸之義也君子觀漸之象以居賢善之徳化美於風俗人之進於賢徳必有其漸習而後能安非可陵節而遽至也在已且然教化之於人不以漸其能入乎移風易俗非一朝一夕所能成故善俗必以漸也

縉雲馮氏曰居積也徳以漸而積俗以漸而善內卦艮止居徳者止諸內也外卦巽入善俗者入於外也體艮以居徳體巽以善俗

紫陽朱子曰二者皆當以漸而進

初六鴻漸於幹小子厲有言無咎

【正義】伊川程子曰漸諸爻皆取鴻象鴻之爲物至有時而羣有序不失其時序乃爲漸也幹水湄水鳥止於水之湄水至近也其進可爲漸矣行而以時乃所謂漸漸進不失漸得其宜矣六居初至下也陰之才至弱也而上無應援以此而進常情之所憂也君子則深識逺照知義理之所安時事之所宜處之不疑小人防子惟能見已然之事從眾人之知非能燭理也故危懼而有言蓋不知在下所以有進也用柔所以不躁也無應所以能漸也於義自無咎也若漸之初而用剛急進則失漸之義不能進而有咎必矣

紫陽朱子曰鴻之行有序而進有漸幹水涯也始進於下未得所安而上復無應故其象占如此而其占則爲小子厲𨿽有言而於義則無咎也

【辧正】愚案幹水厓也鴻方次於水厓言欲進而有待也小子未成人之名人之托始於此大有所待而後進於壯盛此危而未安之時也故曰小子厲身之所處旣未能安則疑謗之生非所能免然能不失其所止以待時而無茍進之愆則無咎之道也舊解未能明確

【通論】資州李氏曰鴻隨陽鳥諭女從夫卦明漸義爻皆稱

焉

慈湖楊氏曰進欲其知時故以鴻爲象進欲其漸故以干磐陸木陵爲象

象曰小子之厲義無咎也

【正義】伊川程子曰在義理實無咎也

六二鴻漸於磐飲食衎衎吉

【正義】伊川程子曰二居中得正上應於五進之安裕者也但居漸故進不速磐石之安平者江河之濵所有象進之安自幹之磐又漸進也二與九五之君以中正之道相應其進之安固平易莫加焉故其飲食和樂衎衎然吉可知也

紫陽朱子曰磐大石也漸逺於水進於幹而益安矣衎衎和樂意六二柔順中正進以其漸而上有九五之應故其象如此而占則吉也

象曰飲食衎衎不素飽也

【正義】伊川程子曰爻辭以其進之安平故取飲食和樂爲言夫子恐後人之未諭又釋之雲中正君子遇中正之主漸進於上將行其道以及天下所謂飲食衎衎謂其得志和樂不謂空飽飲食而已素空也

紫陽朱子曰素飽如詩云素餐得之以道則不爲徒飽而處之安矣

【通論】

折中曰案六爻以鴻取進象自水涯以至山上自逺而近自下而髙也幹爲最逺是士之將進而不茍進者故在詩曰置之河之幹兮彼君子兮不素餐兮二𨿽近爲時用漸於磐矣而不忘不素餐之義所謂達不變塞者也

九三鴻漸於陸夫徵不復婦孕不育凶利禦防

【辧正】愚案九三以失位之剛處艮體之極而不知有時措之宜夫徵不復以已所行爲是往而不能反也婦孕不育以已所見爲是執而不能化也以此而進不亦凶乎防非必外防凡爲我害者皆是也斯時而有以自杜其執一害道之萌則天徳可見而轉敗爲功矣舊說未敢謂然○夫徵不復二句卽艮其限列其夤之意利禦防卽蒙卦利用禦防之意皆艮體也

【存疑】伊川程子曰四陰在上而密比陽所說也三陽在下而相親陰所從也二爻相比而無應相比則相親而易合無應則無適而相求故爲之戒夫謂三三若不守正而與四合是知徵而不知復不復謂不反顧義理婦謂四若以不正而合則𨿽孕而不育蓋非其道也如是則凶也

象曰夫徵不復離羣醜也婦孕不育失其道也利用禦防順相保也

【辧正】愚案羣醜同類也離羣醜者猶言離羣獨遊也失其道者言所守不得其宜也斯時惟宜去其害我者以從天徳則可以轉敗而爲功故曰順相保也

六四鴻漸於木或得其桷無咎

【正義】山陽王氏曰或得其桷遇安棲也

臨淄房氏曰進而漸於木失所也或得勁直之桷可容托足而安棲謂上附於五故無咎【房氏此說可謂明於巽之本義】

紫陽朱子曰鴻不木棲桷平柯也或得平柯則可以安矣

【辧正】愚案幹磐陸木陵諸象皆取漸進而上之意以爲鴻不木棲似猶未確爻辭言或者謂髙則易危茍能自得安身之道乃可以無咎也

【存疑】伊川程子曰當漸之時四以陰柔進據剛陽之上陽剛而上進豈能安處陰柔之下故四之處非安地如鴻之進於木也木漸髙矣而有不安之象鴻趾連接不能握枝故不木棲桷橫平之柯惟平柯之上乃能安處謂四之處本危或能自得安寧之道則無咎也如鴻之於木本不安或得平柯而處之則安也四居正而巽順宜無咎者也必以得失言者因得失以明其義也

象曰或得其桷順以巽也

【辧正】愚案巽卦以依附天徳爲義四之得桷正合其理故曰順以巽也凡言順以巽者皆謂順乎天徳蒙之六五亦謂童蒙能自止以從上九也

九五鴻漸於陵婦三嵗不孕終莫之勝吉

【辧正】愚案九五位之至髙者故以陵諭人之處此貴其徳之足稱婦三嵗不孕言患得之意久而不萌於心也終莫之勝言外誘之來終不能奪吾之所好也如此則其進必以漸而徳之足以稱其位也明矣其吉爲何如者

【存疑】山陽王氏曰進得中位而隔乎三四不得與其應合故婦三嵗不孕也各履正而居中三四不能久塞其塗者也不過三嵗必得其願矣

伊川程子曰陵髙阜也鴻之所止最髙處也象君之位𨿽得尊位然漸之時其道之行固亦非遽與二爲正應而中正之徳同乃隔於三四三比二四比五皆隔其交者也未能卽合故三嵗不孕然中正之道有必亨之理不正豈能隔害之故終莫之能勝但其合有漸耳終得其吉也以不正而敵中正一時之爲耳久其能勝乎

象曰終莫之勝吉得所願也

【辧正】愚案五有剛中之徳而自行其志故曰得所願也願

猶中以行願之願

上九鴻漸於陸其羽可用爲儀吉

【正義】衡水孔氏曰上九最居上極是進處髙潔故曰鴻漸於陸也其羽可用爲儀吉者居無位之地是不累於位者也處髙而不以位自累則其羽可用爲物之儀表可貴可法也

伊川程子曰上九在至髙之位又益上進是出乎位之外在它時則爲過矣於漸之時居巽之極必有其序如鴻之離所止而飛於云空在人則超逸乎常事之外者也進至於是而不失其漸賢達之髙致也故可爲儀法而吉也羽鴻之所用進也以其進之用況上九進之道也

【辧正】紫陽朱子曰胡氏程氏皆云陸當作逵謂雲路也今

以韻讀之良是

折中曰陸字與九三重故先儒攺作逵字以叶韻然逵儀古韻實非葉也意者陸乃阿字之誤阿大陵也進幹陵則阿矣儀古讀俄正與阿葉詩云菁菁者莪在彼中阿旣見君子樂且有儀

象曰其羽可用爲儀吉不可亂也

【正義】伊川程子曰君子之進自下而上由防而著跬步造次莫不有序不失其序則無所不得其吉故九𨿽窮髙而不失其吉可用爲儀法者以其有序而不可亂也

紫陽朱子曰漸進愈髙而不爲無用其志卓然豈可得而亂哉

【通論】雲峯胡氏曰二居有用之位有益於人之國家而非素飽者上在無用之地亦足爲人之儀表而非無用者二志不在溫飽上志卓然不可亂士大夫之出處於此當有取焉

【兌下震上】

歸妹徵凶無攸利

【正義】紫陽朱子曰婦人謂嫁曰歸妹少女也兌以少女而從震之長男而其情又爲以說而動皆非正也故卦爲歸妹而卦之諸爻自二至五皆不得正三五又皆以柔乘剛故其占貞凶而無所利也

張氏彥陵曰妹乃少女而從長男又其情以說而動是其情勝而不計乎匹偶之宜者故爲歸妹所歸在妹不正可知故凶而無所利也

彖曰歸妹天地之大義也天地不交而萬物不興歸妹人之終始也說以動所歸妹也徵凶位不當也無攸利柔乘剛也

【正義】伊川程子曰陰陽交感男女配合天地之常理也歸妹女歸於男也故雲天地之大義也男在女上陰從陽動故爲女歸之象天地不交則萬物何從而生女之歸男乃生生相續之道是人之終始也以二體釋歸妹之義男女相感故以說而動所歸者妹也所以徵則凶者以諸爻皆不當位也不惟位不當也又有乘剛之過男牽欲而失其剛婦狃說而忘其順所以凶無所往而利也

平庵頃氏曰有男女然後有夫婦天地之大義也有夫婦然後有父子人之終始也

愚案歸妹與漸反對者漸動於禮歸妹動於情也動於禮者無動於情者其不可勝言矣一則曰天地之大義一則曰人之終始所以深明人倫之重而欲動情勝之不可也說也動也卦體不可謂之不正而此卦說與動合且內說而外動則以說爲主而不得謂之皆正矣說而不正曰位不當動而不正曰柔乘剛有此二者故彖辭直斷之曰徵凶無攸利而無他說矣

象曰澤上有雷歸妹君子以永終知敝

【辧正】愚案雷動於上澤說於下此和而不流之象也君子觀其象而致謹於人倫之始以永終者保其和以知敝者節其流此用歸妹之道也舊說似未確

【存疑】紫陽朱子曰雷動澤隨歸妹之象君子觀其合之不正知其終之有敝也推之事物莫不皆然

初九歸妹以娣跛能履徵吉

【正義】衡水孔氏曰徵吉者少長非偶爲妻而行則凶爲娣

而行則吉

蘭氏惠卿曰跛者不能以專行依人乃可娣妾之道承正室以行則吉

【辧正】愚案初乃下位故爲歸妹以娣之象娣以位言不以徳言也程傳謂剛陽爲婦人賢貞之徳未確

【通論】

折中曰案初在下娣之象凡女之歸不待六禮備者爲失禮惟娣可以從歸而不嫌於失禮少長非偶者爲失時惟娣可以待年而不嫌於失時是卦義𨿽凶而於初則無嫌故變徵凶而爲徵吉也

【存疑】伊川程子曰女之歸居下而無正應娣之象也剛陽在婦人爲賢貞之徳而處卑順娣之賢正者也處說居下爲順義娣之卑下𨿽賢何以能爲不過自善其身以承助其君而已如跛之能履言不能及遠也然在其分爲善故以是而行則吉也

象曰歸妹以娣以恆也跛能履吉相承也

【正義】東谷鄭氏曰少女防而在下以娣媵而歸乃其常也娣媵不能成內助之功𨿽有其徳如跛者之履耳跛者之履𨿽不足以有行然亦可以行者以其佐小君能相承助也如是而徵則爲安分故吉

【辧正】愚案下位諭少女以少女爲娣乃婚嫁之常道故曰

以恆本義謂有常久之徳亦未確

九二眇能視利幽人之貞

【通論】雙湖胡氏曰初二跛眇兌毀折象履卦六三亦兌體

故取象同

愚案履卦六三一爻以陰柔在上下五剛之間故兼取跛眇之象以其不克負荷之甚也此卦初二兩爻分取跛眇之象者初在下而至賤跛言其行之不正也二處內而不明眇言其視之不正也跛則不宜妄行故履而能踐貴者之迹則徵吉眇則不宜妄視故甘處幽暗則得其正而利與履卦兌體𨿽同而取象有別○幽人處內而不見外之象

【存疑】伊川程子曰九二陽剛而得中女之賢正者也上有正應而反陰柔之質動於說者也乃女賢而配不良故二𨿽賢不能自遂以成其內助之功適可以善其身而小施之如眇者之能視而已言不能及遠也男女之際當以正禮五𨿽不正二自守其幽靜貞正乃所利也二有剛正之徳幽靜之人也二之才如是而言利貞者言宜於如是之貞非不足而爲之戒也【案利幽人之貞實戒辭也】

象曰利幽人之貞未變常也

【存異】石澗兪氏曰曰未變常謂嫁者女子之常九二不願嫁似乎變常然能以幽靜自守是亦女徳之常未爲變常也

瞿唐來氏曰一與之齊終身不攺此婦道之常也守幽人之貞則未變其常矣

愚案利幽人之貞言眇而能不妄視乃得處幽之道而可常守者傳言未變常此正釋利貞之意也兪氏來氏二說俱不可從

六三歸妹以須反歸以娣

【正義】紫陽朱子曰六三陰柔而不中正又爲說之主女之不正人莫之取者也故爲未得所適而反歸爲之象或曰須女之賤者

折中曰須當從本義賤女之解爲是

【辧正】愚案六三處說體之極欲動情勝不擇所爲而甘出於至賤故爲歸妹以須之象其可恥甚矣已而媿悔忽生反歸以娣不知其去以須間不容寸何則初位最下故以娣而無所嫌三於爻位稍髙矣而亦爲之可乎故爻辭不待言其凶咎而彖辭之徵凶蓋卽指此

【存疑】伊川程子曰須待也待者未有所適也

象曰歸妹以須未當也

【正義】漢上朱氏曰六三居不當位徳不正也柔而上剛行不順也爲說之主以說而動動非禮也如是則賤矣故曰未當也

九四歸妹愆期遲歸有時

【正義】安定胡氏曰剛陽之質不爲躁進故待其禮之全備俟其年之長大然後歸於君子斯得其時也遲待也

【通論】紫陽朱子曰正與六三相反

象曰愆期之志有待而行也

【正義】衡水孔氏曰嫁宜及時今乃過期而遲歸者此嫁者

之志欲有所待而後乃行也

伊川程子曰所以愆期者由己而不由彼乃其意欲有所待待得佳配而後行也

石澗兪氏曰爻辭言愆期而爻傳直述其志以見愆期在我而不茍從人蓋有待而行非爲人所棄也行謂出嫁詩泉水雲女子有行是也

六五帝乙歸妹其君之袂不如其娣之袂良月防望吉【正義】紫陽朱子曰六五柔中居尊尙徳而不貴餙故爲帝女下嫁而服不盛之象然女徳之盛無以加此故又爲月防望之象而占如之則吉也

象曰帝乙歸妹不如其娣之袂良也其位在中以貴行也

【正義】伊川程子曰五以柔中在尊髙之位以尊貴而行中道也柔順降屈尙禮而不尙餙乃中道也

秋山王氏曰上二句舉爻辭下二句釋之也言五居尊位而用中故能以至貴而行其勤儉謙遜之道也

上六女承筐無實士刲羊無血無攸利

【正義】紫陽朱子曰上六以陰柔居歸妹之終而無應約婚而不終者也故其象如此而於占爲無所利也

【通論】雲峯胡氏曰曰女曰士未成夫婦也先女而後士罪

在女也故無攸利之占與卦辭同

愚案彖辭之不美無過於此卦者實以內說外動成體之故而六三處說之極上六處動之極辭並不佳是彖辭之徵凶無攸利惟此二爻當之彖傳曰無攸利柔乘剛也卽乘剛多於震之陰爻之例無可疑者曰徵凶位不當也與六三彖傳之未當亦豈有二義乎觀此則彖辭之不美在戒夫說與動之不正者昭然矣

象曰上六無實承虛筐也

【餘論】童溪王氏曰專取虛筐無實爲言者上六女子也

大易擇言卷二十八

欽定四庫全書

大易擇言卷二十九

上元程廷祚撰

【離下震上】

丰亨王假之勿憂宜日中

【正義】伊川程子曰丰之時人民之繁庶事物之殷盛治之豈易周爲可憂慮宜如日中之盛明廣照無所不及然後無憂也

何氏元子曰丰有憂道焉而云勿憂蓋於此有道焉可不必憂也其道安在亦曰致丰之本卽保丰之道何以致丰離明主之而震動將之也宜常如日之方中使其明無所不及則幽隠畢照斯可永保夫丰亨矣

【辧正】愚案宜日中一說以爲盛明廣照一說以爲過盛當衰然觀彖辭傳宜日中宜照天下也則前說爲優至日中則昃乃別意

【通論】平庵項氏曰丰卦皆以明爲主故下三爻皆明而無咎上三爻皆暗以能求明爲吉不能求爲凶此所以宜日中也

雲峯胡氏曰丰之大有亨道焉大則必通也亦有憂道焉大則可憂也不必過於憂如日之中斯可矣泰晉夬家人升皆曰勿卹此曰勿憂皆當極盛之時常人所不憂而聖人所深憂其辭曰勿憂深之辭非謂無憂也

【餘論】兼山郭氏曰丰者盛大之名盛大所以亨然物極盛大者憂必將至日過中則昃丰過盛則衰聖人欲持滿以中故言宜日中

紫陽朱子曰丰大也以明而動盛大之勢也故其占有亨道焉然王者至此盛極當衰則又有憂道焉聖人以爲徒憂無益但能守常不至於過盛則可矣故戒以勿憂宜日中也

彖曰丰大也明以動故丰王假之尙大也勿憂宜日中宜照天下也日中則昃月盈則食天地盈虛與時消息而況於人乎況於鬼神乎

【正義】伊川程子曰丰者盛大之義離明而震動明動相資而成丰大也王者有四海之廣兆民之眾極天下之大也故丰大之道惟王者能致之所有旣大其保之治之之道亦當大也故王者之所尙至大也所有旣廣所治旣眾當憂慮其不能周及宜如日中之盛明普照天下無所不至則可勿憂矣如是然後能保其丰大保其丰大豈小才小知之所能也旣言丰盛之至復言其難常以爲誡也日中極盛則當昃昳月旣盈滿則有虧闕天地之盈虛尙與時消息況人與鬼神乎盈虛謂盛衰消息謂進退天地之運亦隨時進退也鬼神謂造化之迹於萬物盛衰可見其消息也於丰盛之時而爲此誡欲其守中不至過盛處丰之道豈易言哉

折中曰案以明而動所以致丰可見處丰者之必明也卦爻之義皆欲其明而防其昏故傳先此義以示玩辭之要

愚案日中則昃以下乃言盛極當衰以明可憂之意日中不與彖辭日中同舊解謂日當中而又不可過中曲說也

【餘論】紫陽朱子曰丰卦彖許多言語其實只在日中則昃月盈則食天地盈虛與時消息數語上言盛已極常湏謹謹保守得日中時候方得不然便是偃僕傾壊了

象曰雷電皆至丰君子以折獄致刑

【正義】衡水孔氏曰斷決獄訟須得虛實之情致用刑罰必得輕重之中若動而不明則滛濫斯及故君子象於此卦而折獄致刑

伊川程子曰雷電皆至明震並行也二體相合故云皆至明動相資成丰之象離明也照察之象震動也威斷之象折獄者必照其情實惟明克允致刑者以威於姦惡惟斷乃成故君子觀雷電明動之象以折獄致刑也

漢上朱氏曰電明照也所以折獄雷威怒也所以致刑

【通論】東坡蘇氏曰傳曰爲刑罰威獄以類天之震曜故易至於雷電相遇則必及刑獄取其明以動也至於離與艮相遇曰無折獄無畱獄取其明以止也

紫陽朱子曰噬嗑明在上是明得事理先立這法在此未有犯威人畱待異時之用故云明罰飭法丰威在上明在下是用這法時湏是明見下情曲折方得不然威動於上必有過錯也故云折獄致刑

初九遇其配主𨿽旬無咎往有尙

【正義】瞿唐來氏曰十日爲旬言初之丰以一月論已一旬

也正丰之時也

【辧正】愚案旬者日數之極以諭明也卦義所重在明故彖辭言宜日中而中三爻皆以日中取象則取象於旬之義可知舊說以旬訓均實所未觧初九居丰之始物方來合配者合也配主物之方來而主合於我也物旣來合則宜照之以明且𨿽極其明而無害故曰𨿽旬無咎如是則物得其所歸而可以成其丰矣故曰往有尙

【通論】東坡蘇氏曰丰之患常在於闇故爻皆以明闇爲吉凶初九六二九三三者皆離也而有明徳者也九四六五上六則所謂丰而闇者也【案此說是】

【存異】山陽王氏曰處丰之初其配在四以陽適陽以明之動能相光大者也旬均也𨿽均無咎往有尙也初四俱陽爻故曰均也

紫陽朱子曰配主謂四旬均也謂皆陽也當丰之時明動相資故初九之遇九四𨿽皆陽剛而其占如此也

象曰𨿽旬無咎過旬災也

【辧正】愚案旬者以明徧照之意處丰之初天下方來合於我而我之明未能徧照則不能使人各得其欲而不足以爲丰然所謂徧照者實非有加於明之外也倘逞私意而有加於明之外則物反不能安而生其疑貳亦非所以爲丰矣故曰𨿽旬無咎過旬災也諸說以旬爲盈滿之意以過旬災爲日中則昃於丰本重明之義不合然察察以爲明者亦可謂之過旬則其義亦未嘗不相通矣

【存疑】劉氏長民曰旬數之極也猶日之中也言無咎者謂初未至中猶可進也若進而過中則災故象稱過旬災也

安定胡氏曰言𨿽居丰盈之時可以無咎若過於盈滿則必有傾覆之災也

六二丰其蔀日中見斗往得疑疾有孚若吉

【辧正】愚案此爻明體而掩於內有用晦之意故其象爲丰其蔀日中見斗也用晦𨿽亦道之所有而丰之時則宜於明二之所爲如此欲天下信而從之得乎故曰往得疑疾二之居中固有孚信茍能而用之則其明也皆其誠也誠則能動無往而不吉矣

【通論】進齋徐氏曰卦言宜日中以下體言之則二爲中以一卦言之則三四爲中故二三四皆言日中

【存疑】紫陽朱子曰六二居丰之時爲離之主至明者也而上應六五之柔暗故爲丰蔀見斗之象蔀障蔽也大其障蔽故日中而昏也往而從之則昏暗之主必反見疑惟在積其誠意以感之則吉戒占者宜如是也虛中有孚之象

象曰有孚若信以志也

【辧正】愚案信以志言志之所一本於信誠至而明生

矣

九二丰其沛日中見沫折其右肱無咎

【正義】紫陽朱子曰沛一作斾謂幡幔也其蔽甚於蔀矣沫

小星也

【辧正】愚案九三離體之終明微暗盛暗盛故爲丰其沛之象明微故爲日中見沫之象丰之時非盛明不可用若九三之微明亦難以及物矣彊而行之必滋禍敗折其右肱無咎言當自安於無所作爲而與時休息也

象曰丰其沛不可大事也折其右肱終不可用也【辧正】愚案丰之時所事者大故曰大事其明已衰則不可

大事矣終不可用深戒之之辭

【存異】伊川程子曰三應於上上應而無位陰柔無勢力而處極終其可共濟大事乎旣無所賴如右肱之折終不可用矣

九四丰其蔀日中見斗遇其夷主吉

【辧正】愚案九四上有二陰爲其所蔽丰其蔀日中見斗其暗甚矣斯時而有破其暗其明者則吉夷之爲言傷也夷主主於破我之暗我之明者也傷我而乃以益我所謂良藥苦口利於病也爲陰柔所蔽以至昏暗者四也夷主亦四也爲動體之主而能用其剛徳以勝當前之柔暗卽所謂夷主也易之取象其不可方物如此

【存疑】紫陽朱子曰象與六二同夷等夷也謂初九也其占

爲當丰而遇暗主下就同徳則吉也

象曰丰其蔀位不當也日中見斗幽不明也遇其夷主吉行也

【辧正】郭氏【京】曰遇其夷主吉志行也脫志字小象皆先舉爻辭後以義結遇其夷主吉旣是爻辭行之一字亦未成義案睽卦初四俱陽爻小象曰志行也比例詳義足見其脫

愚案四爲動體之主而蔽於柔暗故曰位不當也能奮其剛徳以勝柔暗則志行而吉矣

六五來章有慶譽吉

【正義】紫陽朱子曰質𨿽柔暗若能來致天下之明則有慶

譽而吉矣

愚案六五柔中之徳體𨿽不足於明而能以天下之明爲用故曰來章彖辭所謂王假之宜日中者此爻應之慶譽福至而身安也【譽訓安非名譽之譽】

象曰六五之吉有慶也

【餘論】伊川程子曰其所謂吉者可以有慶福及於天下也人君𨿽柔暗若能用賢才則可以爲天下之福惟患不能耳

上六丰其屋蔀其家闚其戶闃其無人三歲不覿凶【正義】紫陽朱子曰以陰柔居丰極處動終明極而反暗者也故爲丰大其屋而反以自蔽之象無人不覿亦言障蔽之深其凶甚矣

愚案上六好動不已自詡髙明而示人以不可測其意欲障天下之耳目而不知皆所以自障也窮大而失其居所謂過旬災也

象曰丰其屋天際翔也闚其戶闃其無人自藏也【辧正】愚案天際翔言自處之髙亢也自藏言藏形之深祕

也皆示人不測之意

【艮下離上】

旅小亨旅貞吉

【正義】紫陽朱子曰旅羈旅也山止於下火炎於上爲去其所止而不處之象故爲旅以六五得中於外而順乎上下之二陽艮止而離麗於明故其占可以小亨而能守其旅之貞則吉旅非常居若可茍者然道無不在故自有其正不可湏臾離也

【辧正】愚案旅之爲卦借羈旅之事而言人之當審所寄托也曰小亨曰貞吉所包者大觀彖傳自明舊說專以旅言旅今姑仍之

彖曰旅小亨柔得中乎外而順乎剛止而麗乎明是以小亨旅貞吉也旅之時義大矣哉

【辧正】愚案彖傳明以人道托乎天徳剛也明也皆天徳也外卦柔順乎剛全卦止麗乎明皆托乎天徳之象也順乎剛則亨麗乎明則正故曰旅小亨旅貞吉也人而知以天徳爲托則托乎物而得其亨且正不待言矣旅之時義大矣哉謂言旅而不止於旅也觀易象者知之

象曰山上有火旅君子以明愼用刑而不畱獄

【正義】衡水孔氏曰火在山上逐艸而行勢不久畱故爲旅象又上下二體艮止離明故君子象此以明察審愼用刑而不稽畱獄訟

中溪張氏曰明則無遁情愼則無濫罰明愼旣盡斷決隨之聖人取象於旅正恐其畱獄也

初六旅斯其所取災

【正義】伊川程子曰六以陰柔在旅之時處於卑下是柔弱之人處旅困而在卑賤所存污下者也志卑之人旣處旅困鄙猥細無所不至乃其所以致悔辱取災咎也微細之狀

【辧正】愚案初六柔暗處於極下是甘居下流而以卑污茍賤爲托身之所矣所以爲旅也災咎之至自取之爾【此與舊說稍異後放此】

象曰旅志窮災也

【辧正】愚案窮如窮理之窮言其志在與災禍相尋非無因

而至也

六二旅卽次懷其資得童僕貞

【正義】紫陽朱子曰卽次則安懷資則裕得其童僕之貞信則無欺而有賴旅之最吉者也二有柔順中正之徳故其象占如此

【辧正】愚案旅卽次言安其所捨而不動也懷其資言置其所有而不用也其若是者惟以欲托乎剛徳而止故曰得童僕貞童僕托於人而止者也六二柔中得止之正卽得旅之正矣

象曰得童僕貞終無尢也

【正義】山陽王氏曰旣得童僕然後卽次懷資皆無所失故

終無尢

伊川程子曰羈旅之人所賴者童僕也旣得童僕之忠貞終無尢悔矣

九三旅焚其次喪其童僕貞厲

【正義】伊川程子曰處旅之道以柔順謙下爲先三剛而不中又居下體之上與艮之上有自髙之象在旅而過剛自髙至困災之道也自髙則不順於上故上不與而焚其次失所安也過剛則暴下故喪其童僕之貞信如此則危厲之道也

【辧正】愚案卦中三陽爻皆不吉蓋旅之爲義取柔順乎剛而剛宜自立不可以言順九三有無所容而彊欲止之象故於所次則焚於所托則喪危之至也喪其童僕卽無所止之義

象曰旅焚其次亦以傷矣以旅與下其義喪也

【辧正】愚案三已非剛位又以旅而止無自立之地故可傷也又三爲艮卦之主下二陰爻皆有所托故爲以旅與下而已獨無所托故爲喪其童僕也

九四旅於處得其資斧我心不快

【辧正】愚案三之焚次喪僕以非剛位而止不得其所也四亦非剛位而不得附麗之正旅者不常之名處者居也資斧者剛之象也旅於處有所居而不常則𨿽有剛徳而弗爲我用故不快於心也本卦以柔順剛爲義故四之象如此

【存疑】紫陽朱子曰以陽居陰處上之下用柔能下故其象占如此然非其正位又上無剛陽之與下惟陰柔之應故其心有所不快也

象曰旅於處未得位也得其資斧心未快也

【辧正】愚案未得位言四有剛徳而居之不常以非其位之

故則有剛而無剛終不快於心也

六五射雉一矢亡終以譽命

【辧正】愚案此爻正所謂柔得中乎外而順乎剛者也雉耿介之鳥以諭剛也一矢謂柔也順乎剛則不見有柔故曰射雉一矢亡然柔𨿽若不見而實得其所托柔之命自是而安矣故曰終以譽命譽安也非名譽之譽【虞仲翔曰五變成幹體矢動雉飛雉象不見故一矢亡談象甚妙】

【存疑】紫陽朱子曰雉文明之物離之象也六五柔順文明又得中道爲離之主故得此爻者爲射雉之象𨿽不無亡矢之費而所喪不多終有譽命也

象曰終以譽命上逮也

【辧正】愚案命出於天柔能順剛是上而與天徳相及乃所

以安其命也

上九鳥焚其巢旅人先笑後號咷喪牛於易凶

【正義】伊川程子曰鳥飛騰處髙者也上九剛不中而處最髙又離體其亢可知故取鳥象巢鳥所安止焚其巢失其所安無所止也在離上爲焚象陽剛自處於至髙始快其意故先笑旣而失安莫與故號咷輕易以喪其順徳所以凶也牛順物喪牛於易謂忽易以失其順也離火性上爲躁易之象

【通論】童溪王氏曰上九之視九三尢爲剛亢者也凡物棲髙處亢而寄諸危地者鳥之巢是也故旅之上取以爲象夫髙極必危離火有焚象也故曰鳥焚其巢先笑謂喜居物上也後號咷謂巢焚之故也夫牛順物也旅道以柔順謙下爲本上九喪其至順之徳此所以凶也

象曰以旅在上其義焚也喪牛於易終莫之聞也【辧正】愚案莫之聞猶所謂其亡忽焉者非不自聞知也

大易擇言卷二十九﹤經部﹐易類﹐大易擇言﹥

欽定四庫全書

大易擇言卷三十

上元程廷祚撰

【巽下巽上】

巽小亨利有攸往利見大人

【正義】紫陽朱子曰巽入也陰爲主故其占爲小亨以陰從陽故又利有所往然必知所從乃得其正故又曰利見大人也

【辧正】愚案巽爲陰來從陽之卦陰旣從陽而猶曰小亨者巽之一陰初至於此而未爲深入故也旣有亨之理則理達分定而行無所滯故曰利有攸往且陰已至於此則宜益進而從乎陽故又曰利見大人聖人於柔之初順於剛而辭意周密如此○經中大小對舉有分指陰陽而言者泰否是也若獨言小者則少之之辭小亨以爲柔亨者亦未確

彖曰重巽以申命剛巽乎中正而志行柔皆順乎剛是以小亨利有攸往利見大人

【正義】防稽虞氏曰剛中正謂五也【此說確】

漢上朱氏曰剛巽乎中正則所施當乎人心是以志行乎上下柔皆順乎剛則物無違者大人者九五剛巽乎中正者也

【辧正】愚案巽乃經卦所重取義於順乎天徳其用甚大不宜僅爲號施令之事彖傳以申命三字必因大象之文而誤衍或重巽之下仍有他闕文亦不可知舊說相承殊爲訛舛○凡柔貴從剛剛貴中正此全易之要措而巽卦以一陰初順乎陽如臣之得主女之於歸柔之道得矣而重巽之卦有柔皆順剛之象剛居九五又有巽乎中正之象故彖因而備言之實則巽義所重在柔而經之利有攸往亦指柔而言也剛巽乎中正𨿽爻象所有而此句乃孔子補出然巽之理亦於是始備云爾○或曰凡卦之有巽者多言文教風俗之事何也曰此見於大象如小畜觀姤諸卦皆因巽之取象於風而設而彖辭爻辭不言不可援彼以附防申命之文也

象曰隨風巽君子以申命行事

【正義】安定胡氏曰巽之體上下皆巽如風之入物無所不至無所不順故曰隨風巽君子法此巽風之象以申其命行其事於天下無有不至而無有不順者也

伊川程子曰風兩相重隨風也隨相繼之意君子觀重巽相繼以順之象而以申命令行攻事上順下而出之下順上而從之上下皆順重巽之意也命令政事順理則合民心而民順從矣

建安邱氏曰風隨風而不逆此重巽之象也○又曰申命者所以致其戒於行事之先行事者所以踐其言於申命之後

初六進退利武人之貞

【辧正】愚案初六一爻柔始從剛者也內懷猶豫故爲進退之象夫從善不果而欲我有是善未之聞也武人斷而敢爲以是決之則不患其猶豫矣故曰利武人之貞舊解未確

【存疑】紫陽朱子曰初以陰居下爲巽之主卑巽之過故爲進退不果之象若以武人之貞處之則有以濟其所不及而得其宜矣

象曰進退志疑也利武人之貞志治也

【正義】伊川程子曰進退不知所安者其志疑懼也利用武人之剛貞以立其志則其志治也治謂修立也

汴水趙氏曰志疑而不決故進退靡定志治而不亂故決於行

愚案心有主而後不亂知陽徳之必當從是之謂志治矣

九二巽在牀下用史巫紛若吉無咎

【辧正】愚案巽卦以柔爻爲主故初與四不言巽不待言也二三與上言巽明剛亦有巽也五不言巽剛之巽至此極也○二處下卦之中能厚自貶損以行巽故爲巽在牀下之象用史巫紛若非禱祀之謂言盡其誠以奉己之神明則吾心之剛徳不至於出入之無時而淸明在躬矣剛之巽如此其吉且無咎理之必然也

【存疑】紫陽朱子曰二以陽處陰而居下有不安之意然當巽之時不厭其卑而二又居中不至已甚故其占爲能過於巽而丁寧煩悉其辭以自道達則可以吉而無咎

象曰紛若之吉得中也

【正義】白雲郭氏曰二有剛中之徳能行巽之道是其所以

無咎也

九三頻巽吝

【正義】紫陽朱子曰過剛不中居下之上非能巽者勉爲屢

失吝之道也故其象占如此

汴水趙氏曰頻巽者旣巽復巽猶頻復也

愚案下體之巽方終而上體之巽復至故有頻巽之象巽而頻焉則其得失初無定據而剛徳之在我者危矣吝之道也

象曰頻巽之吝志窮也

【辧正】愚案志窮謂剛不足也所以巽之者非其道也六四悔亡田獲三品

【正義】山陽王氏曰三品一曰幹豆二曰賔客三曰充君之

庖

【辧正】愚案六四以柔從剛無復疑貳非初之比悔亡言初之進退不能無悔而此則已亡之也田者以人從禽之名順而後獲者也六四之順乎剛如此其所獲不已多乎舊解未確

【餘論】雲峯胡氏曰田武事也初利武人之貞四之田獲用

武而有功者也

愚案以武事諭巽皆策陰柔以用力從剛之意

【存疑】紫陽朱子曰陰柔無應承乘皆剛宜有悔也而以陰居陰處上之下故得悔亡而又爲卜田之吉占也

象曰田獲三品有功也

九五貞吉悔亡無不利無初有終先庚三日後庚三日吉

【辧正】愚案九五所謂剛巽乎中正而志行者貞吉悔亡無不利極言以贊之之辭其故皆於下文見之蓋剛之獘在好爲天下先而巽爲不果其究又爲躁卦惟九五以至剛之徳巽乎中正則無過與不及而悉協於時措之宜無初是不爲天下先而失之躁也有終則徳足以持久而不失之不果也先庚三日起於丁戊己而不及甲乙丙申無初之義言事之未至不敢先也後庚三日曆辛壬而盡於癸甲有終之義言事之已至不敢不及也其權度精審而從容不迫如此非盡乎巽之極則者不能又言吉者所以深贊之也九卦所稱巽體之美蓋皆從此爻出他不足以當之也舊解未盡其蘊先庚後庚之說亦不可從○無初初爻陰也有終三爻陽也五得其中故爲此象

【存疑】紫陽朱子曰九五剛健中正而居巽體故有悔以有貞而吉也故得亡其悔而無不利有悔是無初也亡之是有終也庚更也事之變也先庚三日丁也後庚三日癸也丁所以丁寧於其變之時癸所以揆度於其變之後有所變更而得此占者如是則吉也

象曰九五之吉位正中也

【正義】伊川程子曰正中謂無過不及正得其中也

上九巽在牀下喪其資斧貞凶

【正義】山陽王氏曰處巽之極極巽過甚故曰巽在牀下也斧所以斷者也過巽失正喪所以斷故曰喪其資斧

紫陽朱子曰巽在牀下過於巽者也喪其資斧失所以斷也如是則𨿽貞亦凶矣居巽之極失其陽剛之徳故其象占如此

象曰巽在牀下上窮也喪其資斧正乎凶也

【正義】紫陽朱子曰正乎凶言必凶【按貞凶之解本義自相抵牾】

楊氏文源曰巽在牀下居巽之極也天下事惟斷乃成今焉喪其資斧而失所以斷矣無斷則敗可必其凶也

愚案上九處巽之極無所復巽故曰上窮也

【兌下兌上】

兌亨利貞

【正義】伊川程子曰兌說也能說於物物莫不說而與之是以致亨然爲說之道利於貞正非道求說則爲邪諂而有悔咎故戒利貞也

彖曰兌說也剛中而柔外說以利貞是以順乎天而應乎人說以先民民忘其勞說以犯難民忘其死說之大民勸矣哉

【正義】伊川程子曰兌之義說也一陰居二陽之上陰說於陽而爲陽所說也陽剛居中中心誠實之象柔爻在外接物和柔之象故爲說而能貞也利貞說之道宜正也卦有剛中之徳能貞者也說而能貞是以上順天理下應人心說道之至正至善者也若夫違道以干百姓之譽者茍說之道違道不順天干譽非應人茍取一時之說耳非君子之正道君子之道其說於民如天地之施感於其心而說服無斁故以先民則民心說隨而忘其勞率之以犯難則民心悅服於義而不卹其死說道之大民莫不知勸勸謂信之而勉力順從人君之道以人心說服爲本故聖人贊其大

【辧正】愚案兌之爲說以柔有得於剛而致者也因柔外近於邪媚故經曰利貞戒之之辭也輔嗣謂剛中故利貞柔外故說亨其說顚矣

【餘論】劉氏長民曰天之所助者順也人之所助者信也柔外爲順剛中爲信故得順乎天而應乎人

東萊呂氏曰當適意時而說與處平安時而說皆未足爲難惟當勞苦患難而說始見眞說聖人以此先之故能使之任勞苦而不辭赴患難而不畏也

象曰麗澤兌君子以朋友講習

【正義】會稽虞氏曰學以聚之問以辧之兌兩口對故朋友

講習也

衡水孔氏曰同門曰朋同志曰友朋友聚居講習道義相說之盛莫過於此也

伊川程子曰麗澤二澤相附麗也兩澤相麗交相浸潤互有滋溢之象故君子觀其象而以朋友講習朋友講習互相益也先儒謂天下之可說莫若朋友講習朋友講習固可說之大者然當明相益之象

節齋蔡氏曰講兌象習重兌象

石澗兪氏曰講者講其所未明講多則義理明矣習者習其所未熟習久則踐履熟矣此朋友講習所以爲有滋溢而如兩澤之相麗也若獨學無友則孤陋而寡聞故論語以學之不講爲憂以學而時習爲說以有朋自逺方來爲樂

初九和兌吉

【正義】節齋蔡氏曰爻位皆剛不比於柔得說之正和而不

流者也故吉

瞿唐來氏曰和與中庸而皆中節謂之和同謂其所以說者皆性情之正道義之公也

象曰和兌之吉行未疑也

【辧正】愚案說有正有不正初九之和兌一本於剛則人不

能疑其非正此其所以吉也

九二孚兌吉悔亡

【正義】紫陽朱子曰剛中爲孚居陰爲悔占者以孚而說則

吉而悔亡矣

泉峯龔氏曰九二陽剛得中當說之時以孚信爲說者也已以孚信爲說人不得而妄說之所以吉也

【辧正】愚案說不本於誠是相要以僞也相要以僞則𨿽暫有欣喜之情而其後必解體此悔之所以不免也悔非比柔居陰之謂

象曰孚兌之吉信志也

【辧正】愚案剛中之志自足取信於人非徒說者故曰信志

也

六三來兌凶

【正義】山陽王氏曰以陰柔之質履非其位來求說者也非

正而求說邪佞者也

伊川程子曰六三陰柔不中正之人說不以道者也來兌就之以求說也比於在下之陽枉己非道就以求說所以凶也

童溪王氏曰六居兩兌之間一兌旣盡一兌復來故曰來兌夫以不正之才居兩兌之間左右逢迎惟以容說爲事此小人之失正者故於兌爲凶

象曰來兌之凶位不當也

【正義】梅邊熊氏曰六三位不當居上下二兌之間下兌方終上兌又來說而又說不得其正者也上六引兌蓋與六三相表裏

九四商兌未寧介疾有喜

【正義】紫陽朱子曰四上承九五之中正而下比六三之柔邪故不能決而商度所說未能有定然質本陽剛故能介然守正而疾惡柔邪也如此則有喜矣象占如此爲戒深矣

慈湖楊氏曰九剛四柔近比六三諛佞之小人心知其非而實樂其柔媚故商度所說去取交戰於胸中而未寧聖人於是勉之曰介然疾惡小人則有喜

【辧正】

折中曰案易中疾字皆與喜對故曰無妄之疾勿藥有喜又曰損其疾使遄有喜以此爻例之則疾者謂疾病也喜者謂病去也四比於三故曰介疾言介於邪害之間也若安而溺焉則其爲鴆毒大矣惟能商度所說而不以可說者爲安則𨿽介疾而有喜矣愚案折中謂易中疾字皆與喜對誠不可易但舊說並以疾爲疾惡之疾今姑從之

象曰九四之喜有慶也

【正義】白雲郭氏曰當兌之時處上下之際不妄從說知所擇者也介然自守故能全兌說之喜喜非獨一身而已終亦有及物之慶也

九五孚於剝有厲

【正義】山陽王氏曰比於上六而與相得處尊正之位不說信乎陽而說信乎陰孚於剝之義也剝之爲義小人道長之謂

紫陽朱子曰剝謂陰能剝陽者也九五陽剛中正然當說之時而居尊位密近上六上六陰柔爲說之主處說之極能妄說以剝陽者也故其占但戒以信於上六則有危也

【辧正】愚案孚於剝正與二之孚兌相反蓋兌爲毀折而五與上鄰正當毀折之地乃說極將衰之時孚於剝者言其誠已盡而不足以固結乎天下也人心於是乎將散矣故曰有厲舊解惟謂與上相比其義未盡

象曰孚於剝位正當也

【正義】伊川程子曰戒孚於剝者以五所處之位正當戒也密比陰柔有相說之道故戒在信之也

上六引兌

【正義】劉氏長民曰執徳不固見誘則從故稱引兌

折中曰引如孟子所謂物交物則引之而已矣之引【通論】愚案兌之取義爲說本以柔之有得於剛也然在本卦則三上兩柔爻俱不得其位故易別取義

象曰上六引兌未光也

【正義】楊氏文源曰君子以道徳相引其道爲光明引而爲說則心術曖昧行事邪僻甚矣豈得爲光乎

大易擇言卷三十

欽定四庫全書

大易擇言卷三十一

上元程廷祚撰

【坎下巽上】

渙亨王假有廟利涉大川利貞

【正義】紫陽朱子曰渙散也爲卦下坎上巽風行水上離披解散之象故爲渙以祖考之精神旣散故王者當至於廟以聚之又以巽木坎水舟楫之象故利涉大川其曰利貞則占者之深戒也

【辧正】愚案孔仲達云渙者散釋之名其說是也蓋天下禍難連結王者出而平定之則謂之渙故散非天下之自散乃王者散之也渙如東風解凍之意方爲得之先儒以散爲潰散逃散俱誤○王者布政施仁必於祖考之廟假廟指此而言與萃卦不同觀彖傳解說各別可見

彖曰渙亨剛來而不窮柔得位乎外而上同王假有廟王乃在中也利涉大川乘木有功也

【正義】山陽王氏曰二以剛來居內而不窮於險四以柔得位乎外而與上同內剛而無險困之難外順而無違逆之乖是以亨也

衡水孔氏曰此就九二剛徳居險六四得位從上釋所以能散釋險難而致亨通

伊川程子曰在中謂求得其中攝其心之謂也中者心之象王者拯渙之道在得其中而已【本義謂在廟之中誤】

【辧正】愚案剛來而不窮言陷而能通內體之坎有然柔得位乎外而上同言柔順乎剛外體之巽有然皆以體象立論非所謂卦變也

【通論】雲峯胡氏曰易以巽言利涉大川者三皆以木言益曰木道乃行中孚曰乘木舟虛渙曰乘木有功也十三卦舟楫之利獨取諸渙亦以此也

【餘論】

折中曰案剛來而不窮者固其本也柔得位乎外而上同者致其用也固本則保聚有其基致用則聨屬有其具

象曰風行水上渙先王以享於帝立廟

【正義】伊川程子曰風行水上有渙散之象先王觀是象救天下之渙散收合人心無如宗廟祭祀之報出於其心故享帝立廟人心之所歸也系人心合離散之道無大於此

藍田呂氏曰風行水上波瀾必作振蕩離散不寧之時王者求以合其散莫若反其本享帝立廟所以明天下之本也

初六用拯馬壯吉

【正義】童溪王氏曰居渙散之初則時未至於渙也當此之時順此之勢而急救之則用拯之道得矣故必馬壯而後吉

紫陽朱子曰居卦之初渙之始也始渙而拯之爲力旣易又有壯馬其吉可知

象曰初六之吉順也

【正義】白雲郭氏曰初六難之始也方難之始而拯之無不濟矣天下之事辦之於早則順而易舉故傳曰初六之吉順也

九二渙奔其杌悔亡

【辧正】愚案杌宜作軏車之持衡而所以行者也方渙之時天下散亂而無所統九二剛中爲渙之主天下歸之如車之奔而不離乎軏則散者以合亂者以定而悔亡矣舊說𨿽俱有理然於奔字無涉宜辧

【存疑】伊川程子曰諸爻皆云渙謂渙之時也在渙離之時而處險中其有悔可知若能奔就所安則得悔亡也杌者俯憑以爲安者也俯就下也奔急往也二與初𨿽非正應而當渙離之時兩皆無與以陰陽親比相求則相賴者也故二目初爲杌初謂二爲馬二急就於初以爲安則能亡其悔矣初𨿽坎體而不在險中也

紫陽朱子曰九而居二宜有悔也然當渙之時來而不窮能亡其悔者也故其象占如此蓋九奔而二杌也

象曰渙奔其杌得願也

【辧正】愚案得願者謂二以剛中之徳能得天下之心也六三渙其躬無悔

【正義】山陽王氏曰散躬志外不固所守與剛合志故得無

咎【案與剛合志以理論之非謂應上九也】

愚案陰柔而居險陷之體世之所以不渙者以是物也今三居坎體之終而將出乎陷溺之外是能自渙其身而不復爲天下之患矣何悔之有輔嗣之訓得之

象曰渙其躬志在外也

【辧正】愚案六三之渙已超乎險陷之外故無復咎悔志在

外者特揭其心之棄暗就明者言之

六四渙其羣元吉渙有丘匪夷所思

【辧正】紫陽朱子曰老蘇云渙之六四曰渙其羣元吉夫羣者聖人之所欲渙以混一天下者也此說𨿽程傳有所不及如程傳之說則是羣其渙非渙其羣也蓋當人心渙散之時各相朋黨不能混一惟六四能渙小人之私羣成天下之公道此所以元吉也

愚案卦之所欲渙者陰也六四則諸陰已盡而渙之功將成故曰渙其羣元吉也又六四於諸陰爲最髙如邱山然今已渙之則自是而往天下無足慮者矣故從而幸之曰匪夷所思猶所謂始願不及此者也老蘇渙其羣之解得之有邱則諸說俱未確

【存疑】安定胡氏曰天下之渙起於眾心乖離人自爲羣六四上承九五當濟渙之任而居陰得正下無私應是大臣秉大公之道使天下之黨盡散則天下之心不至於乖散而兼得以萃聚故得盡善元大之吉也

紫陽朱子曰居陰得正上承九五當濟渙之任者也下無應與爲能散其朋黨之象占者如是則大善而吉又言能散其小羣以成大羣使所散者聚而若丘則非常人思慮之所及矣

象曰渙其羣元吉光大也

【辧正】愚案光大者渙之功已成也巽之一陰已盡則無暗昧故曰光坎之二陰已盡則無險阻故曰大

九五渙汗其大號渙王居無咎

【正義】彭城劉氏曰渙汗其大號言號令如汗一出而不反

者也

九家易曰宣布號令百姓被澤若汗之出身不還反也

潁川荀氏曰布其徳教王居其所故無咎矣

安定胡氏曰汗者膚腠之所出出則宣人之壅滯愈人之疾猶上有教令釋天下之難使天下各得其所也九五居至尊之位爲渙散之主居得其正履得其中能出其號令布其徳澤宣天下壅滯天下堙郁使天下之人皆信於上咸有所歸所以居位而無悔咎

石澗兪氏曰王居謂王者所居之位

【餘論】紫陽朱子曰聖人就人身上說一汗字爲象不爲無意蓋人君之號令當出乎人君之中心由中而外由近而逺𨿽至幽至逺之處無不被而及之亦猶人身之汗出乎中而浹於四體也

【存異】紫陽朱子曰渙王居如陸贄所謂散小儲而成大儲

之意【熊氏陳氏辧見後】

象曰王居無咎正位也

【辧正】梅邊熊氏曰天下離散之時須人君號施令正位乎上使人心知所歸向而天下一矣故曰渙王居無咎而象曰正位也此與萃有位之義同本義以渙王居爲渙其居積然當渙散之時必有爲渙之主者所當從小象正位之說

實齋陳氏曰渙王居不必定指積聚說王者以天下爲家瓊宮瑤臺是但以宮室爲居不以四海爲居者也故渙王居爲正位

上九渙其血去逖出無咎

【辧正】秋山王氏曰以諸爻文法律之渙其血句也渙其所

傷而免於難

石澗兪氏曰當依爻傳作渙其血上居渙終去坎甚逺而無傷害故其象爲渙其血其占曰無咎

愚案血者陰之伏而無所不在者也惟預有以渙之而後不至復入於害此所以持渙之終者也故得無咎

【存疑】紫陽朱子曰上九以陽居渙極能出乎渙故其象占如此血謂傷害逖當作惕與小畜六四同言渙其血則去渙其惕則出也

象曰渙其血逺害也

【辧正】愚案爻辭去逖出三字宜作衍文蓋因小畜四爻之辭而誤增又訛惕爲逖耳觀象傳可見

【兌下坎上】

節亨苦節不可貞

【正義】衡水孔氏曰節者制度之名節止之義制事有節其道乃亨節須得中過苦傷於刻薄物所不堪故曰苦節不可貞也

紫陽朱子曰節有限而止也爲卦下兌上坎澤上有水其容有限故爲節節固自有亨道矣又其體陰陽各半而二五皆陽故其占得亨然至於太甚則苦矣故又戒以不可守以爲貞也

彖曰節亨剛柔分而剛得中苦節不可貞其道窮也說以行險當位以節中正以通天地節而四時成節以制度不傷財不害民

【正義】山陽王氏曰坎陽而兌陰也陽上而陰下剛柔分也剛柔分而不亂剛得中而爲制主節之義也節之大者莫若剛柔分男女別也【案剛柔分指上下二體勝後儒之說】

衡水孔氏曰天地以气序爲節使寒暑往來各以其序則四時功成也王者以制度爲節使用之有道役之有時則不傷財不害民也

伊川程子曰節之道自有亨義事有節則能亨也又卦之才剛柔分處剛得中而不過亦所以爲節所以能亨也節至於極而苦則不可堅固常守其道已窮極也內兌外坎說以行險也人於所說則不知已遇艱險則思止方說而止爲節之義當位而以節主節者也處得中正節而能通也中正則通過則苦矣推言節之道天地有節故能成四時無節則失序也聖人立制度以爲節故能不傷財害民人欲之無窮也茍非節以制度則侈肆至於傷財害民矣

次崖林氏曰九五陽剛居尊當位以主節於上而所節者得以中正是可以通行於天下

趙氏【玉泉】曰統觀全體而剛柔適均則剛以濟柔柔以濟剛一張一弛惟其稱也析觀二體而二五得中則不失之過不失之不及一損一益惟其宜也由是以制度數而隆殺皆中以議徳行而進反皆中此節之所以亨也

【餘論】石澗兪氏曰凡物過節則苦味之過正形之過勞心之過思皆謂之苦節而苦則非通行之道故曰其道窮也

象曰澤上有水節君子以制數度議徳行

【正義】侯氏【行果】曰澤上有水以隄防爲節

衡水孔氏曰數度謂尊卑禮命之多少徳行謂人才堪任之優劣君子象節以制其禮數等差皆使有度議人之徳行任用皆使得宜【議徳行孔氏解與諸儒別】

伊川程子曰澤之容水有限過則盈溢是有節故爲節也君子觀節之象以制立數度所以爲節也數多寡度法制議徳行者存諸中爲徳於外爲行當義則中節議謂商度求中節也

【通論】白雲郭氏曰澤無水則爲不足澤上有水則爲有餘不足則爲困有餘則當節理之常也在人之節則制數度所以節於外議徳行所以節於內也爲國爲家至於一身其內外制節皆一也

【餘論】紫巖張氏曰數度之制因乎人徳行之議自於己記曰君子議道自己而置法以民蓋己之所不能行與其所不可行而彊於人誰其從之一言盡節之道中而已中必自身始也

初九不出戶庭無咎

【正義】紫陽朱子曰戶庭戶外之庭也陽剛得正居節之初未可以行能節而止者也故其象占如此

秋山王氏曰陽剛在下居得其正當節之初知其時未可行故謹言謹行至於不出戶外之庭是知節而能止者故無咎

象曰不出戶庭知通塞也

【正義】秋山王氏曰時有通塞通則行塞則止當止卽止其知通塞之君子乎系辭專以愼宻言語說之兌體故也

九二不出門庭凶

【正義】紫陽朱子曰門庭門內之庭也九二當可行之時而失剛不正上無應與知節而不知通故其象占如此

【通論】紫陽朱子曰戶庭是初爻之象門庭是第二爻之象象曰不出門庭凶失時極也

【通論】白雲郭氏曰初爲不當有事之地而二以剛中居有爲之位其道不可同也故初以不出戶庭爲知塞而二以不出門庭爲不知通知塞故無咎不知通則有失時之凶矣

愚案節之爲卦剛節柔柔受節者也剛之節柔惟九五一爻故曰當位以節中正以通若初二兩剛尙居說體無節物之能故爻辭如此

六三不節若則嗟若無咎

【辧正】愚案六三陰柔居說體之極流蕩忘反而不知自節者也若無以制之則其害未有旣而嗟悔繼其後矣復誰咎乎此言剛之制柔不可不早非六三之自節也

【存疑】伊川程子曰六三不中正乘剛而臨險固宜有咎然柔順而和說若能自節而順於義則可以無過不然則凶咎必至可傷嗟也故不節若則嗟若己所自致無所歸咎也【此以六三自節爲說】

象曰不節之嗟又誰咎也

【辧正】紫陽朱子曰此無咎與諸爻異言無所歸咎也【本王輔嗣

說】

六四安節亨

【正義】紫陽朱子曰柔順得正上承九五自然有節者也故

其象占如此

愚案凡六四之屬坎體者以陷溺旣輕其辭多美而此卦九五爲節之主四受其節於下恬然無復勉彊繆戾之意所謂安處善而樂循理者也其道豈不足以亨乎

象曰安節之亨承上道也

【辧正】愚案承上道謂受節於剛乃其所以亨也程傳謂舉

安節之重者言之誤矣

九五甘節吉往有尙

【正義】伊川程子曰九五剛中正居尊位爲節之主所謂當位以節中正以通者也在已則安行天下則說從節之甘美者也其吉可知以此而行其功大矣故往則有可嘉尙也

【通論】

折中曰案水之止者苦積澤爲鹵是也其流者甘山下出泉是也五爲坎主水之源也在井爲冽取其不泥也在節爲甘取其不苦也

象曰甘節之吉居位中也

【辧正】愚案位天則也言五所處適當天則之中無過不及

而非張皇潤色以爲甘者也

【通論】石澗兪氏曰節貴乎中當節而不節則六三有不節之嗟過於節則上六有苦節之凶惟九五甘節而吉者蓋居位之中當位以節無過不及也

上六苦節貞凶悔亡

【正義】藍田呂氏曰上六居節之極其節已甚苦節者也用過乎節物所不堪守是不變物窮必乖故曰貞凶禮奢寧儉未害乎義故曰悔亡

紫陽朱子曰居節之極故爲苦節旣處過極故𨿽得正而不免於凶然禮奢寧儉故𨿽有悔而終得亡之也

【辧正】愚案柔宜以受節於剛立論舊說俱作自節似有未盡上六窮而在上若復裁之太過則彼有所不能受而他變將作故曰苦節貞凶然最髙之陰而有以制之亦所以防患於未然者故悔亡也

象曰苦節貞凶其道窮也

【正義】伊川程子曰節旣苦而貞固守之則凶蓋節之道至

於窮極矣

大易擇言卷三十一

欽定四庫全書

大易擇言卷三十二

上元程廷祚撰

【兌下巽上】

中孚豚魚吉利涉大川利貞

【正義】衡水孔氏曰信於中謂之中孚魚者虫之幽隠豚者獸之微賤內有誠信則𨿽微隠之物信皆及矣旣有誠信光被萬物以斯涉難何往不通故曰利涉大川信而不正凶邪之道故利在貞也

【餘論】伊川程子曰在二體則中實在全體則中虛中虛信

之本中實信之質

東坡蘇氏曰中孚信也而謂之中孚者如羽虫之孚有諸中而後能化也內無陽不生故必剛得中然後爲中孚也

紫陽朱子曰孚信也爲卦二陰在內四陽在外而二五之陽皆得其中以一卦言之爲中虛以二體言之爲中實皆孚信之象也又下說以應上上巽以順下亦爲孚義豚魚無知之物又木在澤上外實內虛皆舟楫之象至信可感豚魚涉險難而不可以失其貞故占者能致豚魚之應則吉而利涉大川又必利於貞也

語類問中孚孚字與信字恐亦有別朱子曰伊川云存於中爲孚見於事爲信說得極好因舉字說孚字從爪從子如鳥抱子之象今之乳字一邊從孚蓋中所抱者實有物也中間實有物所以人自信之

問中虛信之本中實信之質如何曰只看虛實字便見本質之異中虛是無事時虛而無物故曰中虛自中虛中出來皆是實理所以曰中實○又曰一念之間中無私主便謂之虛事皆不妄便謂之實不是兩件事

【存異】吳氏曰先儒以豚魚爲二物實一物耳蓋兌澤巽風豚魚生於澤而主風古云江豚魚出而風今江湖行舟之人見江豚作則知風之至天下之物皆有自然之信凡天機之觸天籟之鳴非物能然也皆天理之眞天道之妙流行貫通在物有不能違耳【艸廬纂言說與此合而文不同此吳氏不知其名】

愚案豚魚二物乃物之至無知者此卦言天徳之純底於至極獨全其天命之本然而有生以後之知識聞見胥歸於無用泯然如豚魚之無知則中孚之理盡而無往不吉矣後儒不達於系辭之指而以爲孚信感格豚魚其說已誤若吳氏之說尢爲可笑唐許渾詩云江豚吹浪夜還風蓋此物喜風惟江中有之吳氏見卦之兌象爲澤故又云豚魚生於澤實則澤中不聞有江豚也且作易者乃北方之聖人北方之聖人豈知南方之江中有江豚乎且天地間生物之不失其信者至多又奚獨江豚也其附防鄙俚一至於此而人猶有信之者不可以不辧

彖曰中孚柔在內而剛得中說而巽孚乃化邦也豚魚吉信及豚魚也利涉大川乘木舟虛也中孚以利貞乃應乎天也

【正義】伊川程子曰二柔在內中虛爲誠之象二剛得上下體之巾中實爲孚之象卦所以爲中孚也說而巽以二體言卦之用也上巽下說爲上至誠以順巽於下下有孚以說從其上如是其孚乃能化於邦國也若人不說從或違拂事理豈能化天下乎信能及於豚魚信道至矣所以吉也以中孚涉險難其利如乘木濟川而以虛舟也舟虛則無沈覆之患卦虛中爲舟虛之象

【辧正】愚案柔在內而剛得中明以剛爲用而不以柔爲用也柔在內人心不妄動之象此不以柔爲用也剛得中道心以爲主之象此以剛爲用也○信及豚魚及猶言如也言誠信之至如豚魚之無知也倘以爲感格及於豚魚則誠之所動又何必豚魚邪

【餘論】童溪王氏曰以成卦觀之在二體則爲中實在全體則爲中虛蓋中不虛則有所累有所累害於信者也中不實則無所主無所主則又失其信矣故曰中孚

象曰澤上有風中孚君子以議獄緩死

【正義】伊川程子曰君子之於議獄盡其忠而已於決死極於惻而已故誠意常求於緩緩寛也於天下之事無所不盡其忠而議獄緩死最其大者也

紫陽朱子曰風感水受中孚之象議獄緩死中孚之意

【餘論】誠齋楊氏曰風無形而能鼓幽潛誠無象而能感人物中孚之感莫大於好生不殺議獄者求其入中之出緩死者求其死中之生也

平庵項氏曰獄之將決則議之其旣決則又緩之然後盡於人心王聽之司寇聽之三公聽之議獄也旬而職聽二旬而職聽三月而上之緩死也故獄成而孚輸而孚在我者盡故在人者無憾也

石澗兪氏曰澤體中虛而善受澤上有風則澤中之水隨動天下之孚蓋無有速於此者

折中曰案風之入物也不獨平地艸木爲之披拂巖谷竅穴爲之吹吁卽積水重陰之下亦因之而凍解冰釋焉此所以爲至誠無所不入之象也民之有獄猶地之有重陰也王者體察天下之情隠至於議獄緩死然後其至誠無所不入矣

初九虞吉有它不燕

【正義】潁川荀氏曰虞安也

平庵項氏曰初九安處於下不假他求何吉如之茍變其志動而求孚於外則失其安也

【辧正】愚案虞安也宜從荀氏說初九天徳之根未交於物惟能安其本然則吉假使牽於外誘而有他物以間之則離其本然而不安矣燕者亦安也舊說以爲上應六四又以虞爲虞度之虞於義未協

【存疑】伊川程子曰九當中孚之初故戒在審其所信虞度也度其所信而後從也𨿽有至信若不得其所則有悔咎故虞度而後信則吉也旣得所信則當誠一若有它則不得其燕安矣燕安裕也有它志不定也人志不定則惑而不安初與四爲正應四巽體而居正無不善也爻以謀始之義大故不取相應之義若用應則非虞也

紫陽朱子曰當中孚之初上應六四能度其可信而信之則吉復有它焉則失其所以度之之正而不得其所安矣戒占者之辭也

象曰初九虞吉志未變也

【辧正】愚案變猶動也志未變所以爲天徳之本然而不可

間以他物也

九二鳴鶴在陰其子和之我有好爵吾與爾靡之【正義】衡水孔氏曰九二體剛處於卦內又在三四重陰之下而履不失中是不徇於外自任其眞者也處於幽昧而行不失信則聲聞於外爲同類之所應焉如鶴之鳴於幽逺則爲其子所和也靡散也不私權利惟徳是與若我有好爵願與爾賢者分散而共之故曰我有好爵吾與爾靡之

伊川程子曰二剛實於中孚之至者也孚至則能感通鶴鳴於幽隠之處不聞也而其子相應和中心之願相通也好爵我有而彼亦系慕說好爵之意同也有孚於中物無不應誠同故也至誠無逺近幽深之間故系辭云善則千里之外應之不善則千里之外違之言誠通也至誠咸通之理知道者爲能識之【案靡訓與孔異】

愚案九二當說體之中故以誠之動物者言之

象曰其子和之中心願也

【正義】程氏【敬承】曰鶴之鳴由中而子之和亦根心而應

故曰中心願願出於中乃孚之至也

【通論】平庵項氏曰中心願也甚言其孚故泰之六四不戒

以孚亦曰中心願也

六三得敵或鼓或罷或泣或歌

【辧正】愚案六三於外誘之來相持而不能下得敵云者猶子夏之所謂交戰也進則鼓退則罷不足則泣有餘則歌皆言陰柔徳之不實而喪棄其天眞以至於此也舊解未確

【餘論】劉氏長民曰人惟信不足故言行之問變動不常如

此

【存疑】紫陽朱子曰敵謂上九信之窮者六三陰柔不中正以居說極而與之爲應故不能自主而其象如此

象曰或鼓或罷位不當也

【正義】石澗兪氏曰六三居不當位心無所主故或鼓或罷

而不定若初九則不如是也

愚案六三說形於外而動不以天故曰位不當也

六四月幾望馬匹亡無咎

【辧正】愚案六四已交巽體有順乎剛之徳非六三之可比矣月幾望言蓄於內者厚也馬匹亡言馳於外者息也能固守其天眞如此則所謂人心不妄動柔之在內而得其正者矣咎於何有

【存疑】紫陽朱子曰六四居陰得正位近於君爲月幾望之象馬匹謂初與已爲匹四乃絕之而上以信於五故爲馬匹亡之象占者如是則無咎也

象曰馬匹亡絕類上也

【辧正】愚案類言四與三同爲柔也絕類言四之獨能順乎

剛也上與柔進而上行之上同

【通論】雲峯胡氏曰坤以喪朋爲有慶中孚之四以絕類爲

無咎

九五有孚攣如無咎

【正義】安定胡氏曰居尊而有中正之徳是有至誠至信之心之於內而交於下以攣天下之心上下內外皆以誠信相通是得爲君之道何咎之有

伊川程子曰五居君位人君之道當以至誠感通天下使天下之心信之固結如拘攣然則爲無咎也

【通論】雲峯胡氏曰六爻不言孚惟九五言之九五孚之主

也

象曰有孚攣如位正當也

【辧正】愚案位正當言九五正當天徳之位也彖辭之豚魚

吉傳之孚乃化邦皆指此爻也

上九翰音登於天貞凶

【正義】山陽王氏曰翰髙飛也飛音者音飛而實不從之謂也居卦之上處信之終信終則衰忠篤內喪華美外故曰翰音登於天也

安定胡氏曰翰者鳥羽之髙飛也上九在一卦之上居窮極之地是無純誠之心篤實之道徒務其虛聲外飾以矯僞爲尙如鳥之飛登於天徒聞其虛聲而已

東坡蘇氏曰翰音飛且鳴者也處外而居上非中孚之道飛而求顯鳴而求信者也故曰翰音登於天九二在陰而子和上九飛鳴而登天其道蓋相反也

東谷鄭氏曰翰音登天者聲聞過情君子恥之

【辧正】愚案上九過中而不孚故爲翰音登於天此虛僞之象也傳義以爲固守其信而不知變於理未協

【存疑】伊川程子曰九處於最上孚於上進而不知止者也其極至於羽翰之音登聞於天貞固於此而不知變凶可知矣夫子曰好信不好學其蔽也賊固守而不通之謂也

紫陽朱子曰居信之極而不知變𨿽得其貞亦凶道也故其象占如此

象曰翰音登於天何可長也

【正義】侯氏【行果】曰窮上失位信不由中有聲無實虛華外是翰音登天也虛音登天何可久也

衡水孔氏曰虛聲無實何可久長

安定胡氏曰上九徒以虛聲外飾無純誠篤實之行以此而往愈久愈凶故聖人戒之曰何可長如此蓋欲人攺過反誠以信實爲本也

平庵項氏曰上九巽極而躁不正不中內不足而求孚於外聲聞過情其涸也可立而待愈久愈凶何可長也

【艮下震上】

小過亨利貞可小事不可大事飛鳥遺之音不宜上宜下大吉

【辧正】愚案小過一卦先儒旣不察與中孚反對之實義動與大過相提而並論又不知大象乃孔子之特筆而附防行過乎恭三句以發明彖辭爻辭此卦之從來不得其解皆以是二端也夫小過與中孚反對者中孚言心小過言意也心大而意小心同體於天無有終始意則以時起滅故曰小過過猶常言過去過來之過而過甚之意在其中曰小過者意之於心可過而不可畱也意𨿽人所不能無然能過之而不畱則亨矣利貞者意旣有則不可以不正也有意故可小事非無心故不可大事事之爲言用也飛鳥遺之音鳥飛於空而遺其音過而不畱之象卦體艮在下震在上不宜上宜下者言意動則累於心止其所而不妄動是則吉之大者卦義宜如是解學者詳之

【餘論】防稽虞氏曰上陰乘陽故不宜上下陰順陽故宜下【存疑】伊川程子曰過者過其常也若矯枉而過正過所以就正也事有時而當然有待過而後能亨者故小過自有亨義利貞者過之道利於貞也不失時宜之謂正過所以求就中也所過者小事也事之大者豈可過也於大過論之詳矣飛鳥遺之音謂過之不逺也不宜上宜下謂宜順也過而順理其吉必大【諸儒之論大率如是】

紫陽朱子曰小過是過於慈惠之類大過則是剛嚴果毅底气象小過是小事過又是過於小如行過乎恭喪過乎哀用過乎儉皆是過於小退後一步自貶底意思

彖曰小過小者過而亨也過以利貞與時行也柔得中是以小事吉也剛失位而不中是以不可大事也有飛鳥之象焉飛鳥遺之音不宜上宜下大吉上逆而下順也

【辧正】郭氏【京】曰柔得中是以可小事也是以下脫可字小

事下誤增吉字

伊川程子曰有飛鳥之象焉此一句不類彖體蓋解者之辭誤入彖中

愚案卦名下當有亨字○過以利貞與時行者言旣與其過而復欲其貞皆因人心不能無意故過其所當過而毋過其所不當過意動之時宜然也所謂時者柔之得中也柔得中則剛失位柔得中而止其所故可小事剛失位而不中故不可大事其在全卦柔者意之象也剛者心之象也意用事則心有不得自主者剛失位之象也其在上下體艮之止以象心震之動以象意動於止則順動於動則逆經曰不宜上宜下大吉君子亦捨逆而取順可矣

【存疑】伊川程子曰陽大陰小陰得位剛失位而不中是小者過也事固有待過而後能亨者過而利於貞謂與時行也時當過而過乃非過也時之宜也乃所謂正也柔得中二五居中也陰柔得位能致小事吉耳不能濟大事也剛失位而不中是以不可大事大事非剛陽之才不能濟三不中四失位是以不可大事中剛外柔飛鳥之象卦有此象故就飛鳥爲義事有時而當過所以從宜然豈可甚過也如過恭過哀過儉大過則不可所以在小過也所過當如飛鳥之遺音鳥飛迅疾聲出而身已過然豈能相逺也事之當過者亦如是身不能甚逺於聲事不可逺過其常在得宜耳不宜上宜下更就鳥音取宜順之義過之道當如飛鳥之遺音夫聲逆而上則難順而下則易故在髙則大山上有雷所以爲過也過之道順行則吉如飛鳥之遺音宜順也所以過者爲順乎宜也能順乎宜所以大吉

象曰山上有雷小過君子以行過乎恭喪過乎哀用過乎儉

【正義】衡水孔氏曰小人過差失在慢易奢侈故君子矯之

以行過乎恭喪過乎哀用過乎儉也

伊川程子曰雷震於山上其聲過常故爲小過天下之事有時當過而不可過甚故爲小過君子觀小過之象事之宜過者則勉之行過乎恭喪過乎哀用過乎儉是也當過而過乃其宜也不當過而過則過矣

愚案前二說以解大象則確而諸儒卽以當彖爻之訓頗爲失之學者不可不知也

【餘論】嵩山鼂氏曰時有舉趾髙之莫敖故正考父矯之以循墻時有短喪之宰予故髙柴矯之以泣血時有三歸反坫之管仲故晏子矯之以敝裘𨿽非中行亦足以矯時厲俗

楊氏文源曰過恭過哀過儉此豈不爲髙世絕俗行而過乎人但其所過者以收斂卑下爲過故但可言小過也

初六飛鳥以凶

【正義】安定胡氏曰小過之時不宜上位在下而志愈上故

獲凶也

【辧正】愚案意爲心體之所本無猶飛鳥爲太空之所本無也今初六居最下之地處當止之時乃無端而起以致天下之多故是宜下而不下道之所惡其凶大矣又彖辭飛鳥遺之音其取象在若有若無之間所謂過而不畱也今直象飛鳥非所宜矣故初與上皆凶

【通論】平庵項氏曰初上二爻陰過而不中是以凶也以卦象觀之二爻皆當鳥翅之末初六在艮之下當止而反飛以飛致凶故曰飛鳥以凶上六居震之極其飛已髙則麗於网罟故曰飛鳥離之凶

【存疑】伊川程子曰初六陰柔在下小人之象又上應於四四復動體小人躁易而上有應助於所當過必至過甚況不當過而過乎其過如飛鳥之迅疾所以凶也躁疾如是所以過之速且逺救止莫及也

象曰飛鳥以凶不可如何也

【正義】伊川程子曰不可如何無所用其力也

何氏元子曰以凶者自納於凶也孽由已作可如何哉

六二過其祖遇其妣不及其君遇其臣無咎

【正義】石澗兪氏曰遇妣而過於祖𨿽過之君子不以爲過也遇臣則不可過於君故曰不及其君遇其臣彖言可小事不可大事不宜上宜下而六二柔順中正故其象如此其占無咎【案此說𨿽不得其所以然而語較明順】

【辧正】愚案六二柔而得中彖辭所謂可小事者也祖初之象君三之象妣與臣皆謂二也言六二得止之正安於下而不幹其上其免於咎戾亦所宜矣○過之言逆而遇之言順此二字之別也

【存疑】紫陽朱子曰六二柔順中正進則過三四而遇六五是過陽而反遇陰也如此則不及六五而自得其分是不及君而適遇其臣也皆過而不過守正得中之意無咎之道也故其象占如此

象曰不及其君臣不可過也

【辧正】愚案臣不可過言意之發不可以侵其心所以安柔

之分而得其止之正也

九三弗過防之從或戕之凶

【辧正】愚案卦中所謂過者皆陰爻也陽爻則安於無用而無所謂過矣故三與四皆曰弗過九三處艮體之終有以止陰柔之過甚故曰弗過防之然正當陰柔欲過之時失位之剛無持久之力則彼或乘隙而爲害於其後恐亦所難免也如是則凶矣○弗過句舊說以過防爲義然九四不可通矣

【存疑】伊川程子曰小過陰過陽失位之時三獨居正然在下無所能爲而爲陰所忌惡故有當過者在過防於小人若弗過防之則或從而戕害之矣如是則凶也三於陰過之時以陽居剛過於剛也旣戒之過防則過剛亦在所戒矣防小人之道正已爲先三不失正故無必凶之義能過防則免矣三居下之上居上爲下皆如是也

象曰從或戕之凶如何也

【正義】伊川程子曰凶如何言其甚也

九四無咎弗過遇之往厲必戒勿用永貞

【辧正】愚案九四居震體之下動而不極可以無咎矣弗過而亦不能禁物之相遇往則爲外至者所役而可危矣以是爲戒亦自守之道也又曰勿用永貞者陽剛之徳宜有以立天下之命而使陰柔不得妄作豈可僅足於自守而已哉聖人之於剛徳不稍寛假如此○朱子以過遇爲加意待之若上六之弗遇過又不可通矣

【存疑】伊川程子曰四當小過之時以剛處柔剛不過也是以無咎旣弗過則合其宜矣故云遇之謂得其道也若往則有危必當戒懼也往去柔而以剛進也勿用永貞陽性堅剛故戒以隨宜不可固守也方陰過之時陽剛失位則君子當隨時順處不可固守其常也四居髙位而無上下之交𨿽比五應初方陰過之時彼豈肯從陽也故往則有厲

象曰弗過遇之位不當也往厲必戒終不可長也【辧正】愚案四𨿽無咎而亦剛之失位者故曰位不當也終

不可長釋勿用永貞之義

【存疑】伊川程子曰以九居四位不當也居柔乃遇其宜也當陰過之時陽退縮自保足矣終豈能長而盛也故往則有危必當戒也長上聲作平聲則大失易意以夬與剝觀之可見與夬之象文同而音異也

六五密雲不雨自我西郊公弋取彼在穴

【辧正】愚案密雲不雨上於髙而弗散自我西郊動於逺而弗止皆言其已甚也如是而尙得謂之小過乎公心之象也穴空也在穴謂六五也公弋取彼在穴言空中之物爲害至此不急去之可乎意去而心自寧也

【存疑】伊川程子曰五以陰柔居尊位𨿽欲過爲豈能成功如密雲而不能成雨所以不能成雨自西郊故也陰不能成雨小畜卦中已解公弋取彼在穴弋射取之也射止是射弋有取義穴山中之空中虛乃空也在穴指六二也五與二本非相應乃弋而取之五當位故云公謂公上也同類相取𨿽得之兩陰豈能濟大事乎猶密雲之不能成雨也

象曰密雲不雨已上也

【辧正】愚案已上謂不宜上者而今上之至也

上六弗遇過之飛鳥離之凶是謂災眚

【正義】安定胡氏曰上六過而不已若鳥之髙翔不知所止以其窮極而離於凶禍不能反於下以圖其所安猶人之不近人情亢己而行故外來之災自招之損皆有之也

石澗兪氏曰彖辭言不宜上而上乃震動之體動極而忘返如飛鳥離於繒繳不亦凶乎是天災也亦人眚也故曰飛鳥離之凶是謂災眚

愚案陰極於上動而不已弗遇過之無所遇而徑過率意妄行不順之至者也飛鳥離之乃欲動情勝無所止泊之象其凶甚矣以不宜在上之物而犯非其分至於此極乃所謂自作孽不可逭者是謂災眚言必敗之道也

象曰弗遇過之已亢也

【辧正】愚案亢𨿽陽剛有所不可以柔有之其凶可知

大易擇言卷三十二

欽定四庫全書

大易擇言卷三十三

上元程廷祚撰

【離下坎上】

旣濟亨小利貞初吉終亂

【正義】衡水孔氏曰濟者濟渡之名旣者皆盡之稱萬事皆濟故以旣濟爲名旣萬事皆濟若小者不通則有所未濟故曰旣濟亨小也小者尙亨何況於大則大小剛柔各當其位皆得其所當此之時非正不利故曰利貞也但人皆不能居安思危愼終如始故戒以今日旣濟之初𨿽皆獲吉若不進徳修業至於終極則危亂及之

紫陽朱子曰旣濟事之旣成也爲卦水火相交各得其用六爻之位各得其正故爲旣濟亨小當爲小亨大抵此卦及六爻占辭皆有警戒之意時當然也

谷氏拙侯曰不曰小亨而曰亨小言所亨者其小事也

彖曰旣濟亨小者亨也利貞剛柔正而位當也初吉柔得中也終止則亂其道窮也

【辧正】愚案剛柔正謂坎剛中離柔中八卦中惟二卦得剛柔之正也位當謂坎以陽卦居上離以陰卦居下上下之位得其序也卦之爲旣濟者以此剛柔皆中而初吉獨取柔中者天下至不易定者柔柔定而天下無不定矣且柔之得中又剛徳之正有以使之不待言也終止則亂言剛柔之道俱窮則失其所以爲旣濟矣

【通論】石門梁氏曰旣濟柔得中在下卦則初吉而終亂以文明已過而坎險繼之也未濟柔得中在上卦則始未濟而終亨以出乎坎險而正當文明也

折中曰案凡易義以剛中爲善而旣未濟皆善柔中者旣濟以內卦爲主至外卦則向乎未濟矣未濟亦以內卦爲主至外卦則向乎旣濟矣亦猶泰之善在二而否之善在五

【餘論】山陽王氏曰柔得中則小者亨也柔不得中則小者未亨小者未亨𨿽剛得中未爲旣濟也故旣濟之要在柔得中也

伊川程子曰天下之事不進則退無一定之理濟之終不進而止矣無常止也衰亂至矣蓋其道已窮極也九五之才非不善也時極道窮理當必變也聖人至此柰何曰惟聖人爲能通其變於未窮不使至於極也堯舜是也故有終而無亂

中溪張氏曰卦曰終亂而彖曰終止則亂非終之能亂也於其終而有止心此亂之所由生也

石澗兪氏曰人之常情處元事則止心生止則怠怠則有患而不爲之防此所以亂也當知終止則亂不止則不亂也

陸氏君啟曰國家當極盛時縱有好處都只是尋常事所以說小者亨

象曰水在火上旣濟君子以思患而豫防之

【正義】潁川荀氏曰治不忘亂也

伊川程子曰水火旣交各得其用爲旣濟時當旣濟惟慮患害之生故思而豫防使不至於患也自古天下旣濟而致禍亂者蓋不能思慮而豫防也

秋山王氏曰旣濟𨿽非有患之時患每生於旣濟之後君子思此而豫防之則可以保其初吉而無終亂之憂矣

【餘論】泉峯龔氏曰水上火下𨿽相爲用然水決則火滅火炎則水涸相交之中相害之機伏焉故君子思患而豫防之能防在乎豫能豫在乎思

初九曳其輪濡其尾無咎

【正義】伊川程子曰方旣濟之初能止其進乃得無咎紫陽朱子曰輪在下尾在後初之象也曳輪則車不前濡尾則狐不濟旣濟之初謹戒如是無咎之道

愚案旣濟之初將濟而未濟之時也其時爭先者未必遂濟而持重者無傾覆之虞曳其輪不欲輕進之象不欲輕進則惟安於後濟可矣故曰濡其尾此不以僥幸而免於咎之道也

象曰曳其輪義無咎也

【正義】伊川程子曰旣濟之初而能止其進其義自無咎也六二婦喪其茀勿逐七日得

【辧正】愚案婦人之車無茀則無以蔽前後而不可行喪茀而能勿逐以待其自得於七日之後其能安柔下之分而不急於自行如是此柔而得中彖之初吉卽指此也

【存異】紫陽朱子曰二以文明中正之徳上應九五陽剛中正之君宜得行其志而九五居旣濟之時不能下賢以行其道故二有婦喪其茀之象茀婦車之蔽言失其所以行也然中正之道不可終廢時過則行矣故又有勿逐而自得之戒

愚案喪茀勿逐以見柔之安分而從剛七日得則旣濟矣凡在下位者莫不當用舊說泥於二五相應之例且謂喪茀爲九五不能下賢則此卦何以爲旣濟也

象曰七日得以中道也

【辧正】愚案得喪皆所勿計而惟自安於柔故曰以中道也九三髙宗伐鬼方三年克之小人勿用

【正義】紫陽朱子曰旣濟之時以剛居剛髙宗伐鬼方之象也三年克之言其久而後克戒占者不可輕動之意小人勿用占法與師上六同

【辧正】愚案九三剛而不中處旣濟而輕動勞師於絕域髙宗伐鬼方三年克之其任用非人殘民以逞之害顯然見於言表髙宗𨿽商之賢君然未必如虞廷干羽之化故言小人勿用以明其失非謂旣克之後不可用小人也

【餘論】伊川程子曰髙宗必商之髙宗天下之事旣濟而逺伐暴亂也威武可及而以救民爲心乃王者之事也惟聖賢之君則可若騁威武忿不服貪土地則殘民肆欲也故戒不可用小人

愚案爻辭不見美髙宗之意程傳未深考耳

象曰三年克之憊也

【辧正】愚案言憊正見勞師之由於小人矣

六四繻有衣袽終日戒

【正義】伊川程子曰當旣濟之時以防患慮變爲急繻當作濡謂滲漏也舟有罅漏則塞以衣袽有衣袽以備濡漏又終日戒懼不怠慮患當如是也

兼山郭氏曰旣濟思患豫防而四又居多懼之地是以有繻有衣袽之戒勿以旣濟而忘未濟之難也終日者言無怠時也

【餘論】雲峯胡氏曰乘舟者不可以無繻而忘衣袽亦不可謂衣袽已備遂恝然不知戒水浸至而不知則𨿽有衣袽不及施矣備患之具不失於尋常而慮患之念又不忘於頃刻此處旣濟之道

中溪張氏曰六四出離入坎此濟道將革之時也濟道將革則罅漏必生四坎體也故取漏舟爲戒終日戒者自朝至夕不忘戒備常若坐敝舟而水驟至焉斯可以免覆溺之患

象曰終日戒有所疑也

【辧正】愚案因疑而戒疑者疑覆溺之不免也

九五東鄰殺牛不如西鄰之禴祭實受其福

【辧正】愚案東者時之始西者時之成濟以時爲本東鄰謂不得其時者西鄰卽謂九五爻辭之意言求濟者得其時則用力少而成功多不得其時爲東鄰殺牛之象九五能積徳以待時爲禴祭受福之象先儒不察於象傳時字之義故不得此爻正解𨿽有名通之論皆無足深取矣

【餘論】雪松潘氏曰五以陽剛中正當物大丰盛之時故借東鄰祭禮以示警懼夫祭時爲大時苟得矣則明徳馨而黍稷可薦明信昭而沼毛可羞是以東鄰殺牛不如西鄰之禴祭實受其福在於合時不在物丰也東西者彼此之時不以五與二對言

承庵姚氏曰人君當旣濟之時享治平之盛驕奢易萌而誠敬必不足故聖人借兩鄰以爲訓若曰東鄰殺牛何其盛也西鄰禴祭何其薄也然神無常享享於克誠彼殺牛者反不如禴祭者之實受其福信乎享神者在誠不在物保治者以實不以文此蓋教之以祈天保命之道

【存異】紫陽朱子曰東陽西陰言九五居尊而時已過不如六二之在下而始得時也又當文王與紂之事故其象占如此彖辭初吉終亂亦此意也

愚案東西以諭時之早暮九五當西成之時收旣濟之效禴祭受福皆指九五而言本義以西鄰爲六二則受福爲六二受福折中謂易無此例誠然

象曰東鄰殺牛不如西鄰之時也實受其福吉大來也【辧正】愚案受福而言吉大來謂旣濟惟此爻爲極盛以明

非眞言祭祀也後儒不察何哉

上六濡其首厲

【正義】山陽王氏曰旣濟道窮之於未濟則首先犯焉進而不已則遇於難故濡其首也將沒不久危莫先焉

愚案濡其首者亂端方兆之象他說謂身已陷沒而至於首則與象傳何可久也之義不合輔嗣說是○此爻與六四俱當以時與事言不必以人言

【通論】漢上朱氏曰以兼卦言之初爲始爲本上爲終爲末以成卦言之上爲首爲前初爲尾爲後

象曰濡其首厲何可久也

【正義】安定胡氏曰旣濟之終反於未濟至於濡沒其首故當翻然而警惕然而攺何可久如此乎

【坎下離上】

未濟亨小狐汔濟濡其尾無攸利

【正義】紫陽朱子曰未濟事未成之時也水火不交不相爲用卦之六爻皆失其位故爲未濟汔幾也幾濟而濡尾猶未濟也占者如此何所利哉

【餘論】伊川程子曰狐能渡水其老者多疑畏故履冰而聽懼其陷也小者則未能畏愼故勇於濟濡其尾而不能濟也

彖曰未濟亨柔得中也小狐汔濟未出中也濡其尾無攸利不續終也𨿽不當位剛柔應也

【辧正】愚案未濟曰亨而亦取柔中與旣濟同者柔之得中固貴於羣柔也剛而在下終爲剛徳之衰未出中者𨿽中而在陷也濡其尾無攸利求濟而終於不能矣然未濟則將之於旣濟以剛柔𨿽上下易位不得其正而有相爲用之道也

【通論】節齋蔡氏曰旣濟之後必亂故主在下卦而亨取二未濟之後必濟故主在上卦而亨取五

【餘論】伊川程子曰𨿽陰陽不當位然剛柔皆相應若能重

愼則有可濟之理

紫陽朱子曰小狐汔濟汔字訓幾與井卦同旣曰幾便是未出坎中

象曰火在水上未濟君子以愼辧物居方

【正義】伊川程子曰水火不交不相濟爲用故爲未濟火在水上非其處也君子觀其處不當之象以愼處於事物辧其所當各居其方謂止於其所也

何氏元子曰愼辧物者物以羣分也愼居方者方以類聚也

初六濡其尾吝

【正義】伊川程子曰濡其尾言不能濟也不度其才力而進

終不能濟可羞吝也

【餘論】張氏彥陵曰卦辭所謂小狐正指此爻新進喜事急

於求濟而反不能濟可吝孰甚焉

象曰濡其尾亦不知極也

【辧正】紫陽朱子曰極字未詳考上下韻亦不葉或恐是敬

字今且闕之

熊氏與可曰古注明以拯救爲解且與下文行正協韻作拯字何疑

愚案熊氏說有理

九二曳其輪貞吉

【正義】潘氏天錫曰九二剛中力足以濟者也然身在坎中未可以大用故曳其車輪不敢輕進待時而動乃爲吉也不量時度力而勇於赴難適以敗事矣【此說𨿽有所未盡而逺勝義】

【存疑】紫陽朱子曰以九二應六五而居柔得中爲能自止而不進得爲下之正也故其象占如此

象曰九二貞吉中以行正也

【辧正】愚案未濟與旣濟不同旣濟之曳其輪時𨿽可爲而不敢輕進也未濟之曳其輪時未可爲而自守其正不肯枉道以求濟也故旣濟之傳曰義無咎而此則曰中以行正義本明晰

六三未濟徵凶利涉大川

【辧正】愚案此卦皆未濟也以六三處陷體之極而特著卦名言卦之所以爲未濟者以此物也徵凶際此時者而可以更有所往乎利涉大川其義未詳先儒彊爲之解近於鑿矣

【存疑】紫陽朱子曰陰柔不中正居未濟之時以徵則凶然以柔乘剛將出乎坎有利涉之象故其占如此蓋行者可以水浮而不可以陸走也或疑利字上當有不字

象曰未濟徵凶位不當也

【餘論】艸廬吳氏曰未濟諸爻皆位不當而獨於六三言之

以未濟由六三故也

石澗兪氏曰六爻皆位不當而獨於六三曰位不當以六三才弱而處下體之上也

愚案彖辭傳所謂位不當者謂坎下離上二卦之位不正非爻位也今象傳獨指六三爲位不當舊說窮矣

九四貞吉悔亡震用伐鬼方三年有賞於大國

【正義】山陽王氏曰處未濟之時而出險難之上居文明之初體乎剛質以近至尊𨿽履非其位志在乎正則吉而悔亡矣伐鬼方者興衰之徵也始出於難其徳未盛故曰三年也

【辧正】愚案四以剛徳處未濟之時能得其正則吉而悔亡所謂正者見可而進也震動也震用伐鬼方言離暗向明之初不可自安於不濟能奮發有爲芟除幽隠則旣濟之功可望三年有賞於大國矣舊注惟輔嗣之說近之○鬼方謂險陷之地卽坎卦也二卦並言鬼方旣濟坎在外故言於九三未濟坎在內故言於九四又坎在外旣濟之所以不終於旣濟也坎在內未濟之所以不終於未濟也

【存疑】紫陽朱子曰以九居四不正而有悔也能勉而貞則悔亡矣然以不貞之資欲勉而貞非極其陽剛用力之久不能也故爲伐鬼方三年而受賞之象

象曰貞吉悔亡志行也

【辧正】愚案九四時𨿽未濟而剛已足用故曰志行志行則

可以進而求濟矣

六五貞吉無悔君子之光有孚吉

【辧正】愚案六五時𨿽未濟而能麗乎中正以爲文明之主故吉而無悔君子尊者之稱居尊不患於無光然必本於至誠乃有動物之效而天下由是以濟再言吉者重其孚也

【存疑】紫陽朱子曰以六居五亦非正也然文明之主居中應剛虛心以求下之助故得貞而吉且無悔

象曰君子之光其暉吉也

【正義】伊川程子曰光盛則有暉君子充積而光盛至於有

暉善之至也故重云吉

上九有孚於飲酒無咎濡其首有孚失是

【辧正】愚案上視五則有剛徳之實矣故曰有孚旣實有是剛徳而處未濟之終則非險之所能害也酒𨿽溺人之物而猶爲險之微者故曰於飲酒無咎然不可以其酒而忽之也若爲其所陷而至於濡首則並我之剛徳而失之而亦無救於未濟矣舊解以爲眞飲酒似未確

【餘論】蒙齋李氏曰未濟之終甫及旣濟而復以濡首戒之懼以終始其要無咎此之謂易之道也

【存疑】伊川程子曰未濟之極至誠安於義命而自樂則可無咎飲酒自樂也不樂其處則忿躁隕獲入於凶咎矣若從樂而耽肆過禮至濡其首亦非能安其處也

紫陽朱子曰以剛明居未濟之極時將可以有爲而自信自養以俟命無咎之道也若縱而不反如狐之涉水而濡其首則過於自信而失其義矣

象曰飲酒濡首亦不知節也

【正義】衡水孔氏曰釋飲酒所以致濡首之難以其不知止

節故也

大易擇言卷三十三﹤經部﹐易類﹐大易擇言﹥

欽定四庫全書

大易擇言卷三十四

上元程廷祚撰

系辭上傳

天尊地卑乾坤定矣卑髙以陳貴賤位矣動靜有常剛柔斷矣方以類聚物以羣分吉凶生矣在天成像在地成形變化見矣

【正義】潁川韓氏曰乾坤其易之門戶先明天尊地卑以定乾坤之體天尊地卑之義旣列則涉乎萬物貴賤之位明矣剛動而柔止也動止得其常體則剛柔之分著矣方有類物有羣則有同有異有聚有分順其所同則吉乖其所趨則凶故吉凶生矣象況日月星辰形況山川艸木也懸象運轉以成昏明山澤通气而雲行雨施故變化見矣

紫陽朱子曰天地者陰陽形气之實體乾坤者易中純陰純陽之卦名也卑髙者天地萬物上下之位貴賤者易中卦爻上下之位也動者陽之常靜者陰之常剛柔者易中卦爻陰陽之稱也方謂事情所向言事物善惡各以類分而吉凶者易中卦爻占決之辭也象者日月星辰之屬形者山川動植之屬變化者易中蓍策卦爻陰變爲陽陽化爲陰者也此言聖人作易因陰陽之實體爲卦爻之法象莊周所謂易以道陰陽此之謂也

又曰論其初則聖人是因天理之自然而著之於書此是後來人說話又是見天地之實體而知易之書如此

又曰天尊地卑上一截皆說面前道理下一截是說易書聖人作易與天地凖處如此如今看面前天地便是乾坤卑髙便是貴賤若把下面一句說作未畫之易也不妨然聖人是從那有易後說來

愚案易之全體不過乾坤貴賤剛柔吉凶變化數大端而皆本於天地自然之道天地如是易亦如是也系辭傳首章教人欲知易先觀天地意中則上下截俱有易言下則俱屬天地之道而初無上下截之分也韓氏說較朱子爲渾融

是故剛柔相摩八卦相蕩鼓之以雷霆潤之以風雨日月運行一寒一暑乾道成男坤道成女

【正義】潁川韓氏曰相切摩言陰陽之交感相推蕩言運化

之推移

衡水孔氏曰重明上文變化見矣之事八卦旣相推蕩各有功之所用也鼓動之以震雷離電滋潤之以巽風坎雨離日坎月運動而行一節爲寒一節爲暑不言乾坤艮兌者乾坤上下備言雷電風雨亦出山澤也

紫陽朱子曰摩是那兩个物事相摩戞蕩是圜轉推蕩將出來摩是八卦以前事蕩是八卦以後爲六十四卦底事蕩是有那八卦了團旋推蕩那六十四卦出來

又曰雷霆風雨日月變化之成像者成男成女變化之成形者此又明易之見於實體者與上文相發明也

愚案此節亦合易與天地而言非專指易書也蓋天地之道莫大於變化而變化皆剛柔之所爲故大傳由剛柔而及八卦之相蕩如雷霆至男女所云則象形無一不備而變化見矣孔氏以爲重明上節末者是也

【存異】艸廬吳氏曰離爲日坎爲月艮山在西北嚴凝之方爲寒兌澤在東南溫熱之方爲暑左離次以兌者日之運行而爲暑也右坎次以艮者月之運行而爲寒也邵子曰日爲暑月爲寒書曰日月之行有冬有夏

愚案天之寒暑乃日行之逺近爲之故周禮云日南則景短多暑【謂夏至以後】日北則景長多寒【謂冬至以後】此云日月運行一寒一暑與洪範日月之行則有冬有夏大指皆同以日爲重而因及於月耳自古無以日爲暑月爲寒如邵子之說也至若山未嘗皆在西北而爲嚴凝澤未嘗皆在東南而爲溫熱艸廬學識過於羣儒乃舎造化自然之理而溺於先天卦位以立言圖之誤人如此○大旣云八卦相蕩而語中若遺艮兌者或云在地成形者以人爲貴成男成女卽指六子之象而艮兌在其中其說甚爲有理若謂必當以山澤之象與雷風等配則固矣

幹知大始坤作成物幹以易知坤以簡能

【正義】潁川韓氏曰天地之道不爲而善始不勞而善成故

曰易簡

衡水孔氏曰初始無形未有營作故但云知也已成之物事可營爲故云作也易謂易略無所造爲以此爲知故曰幹以易知簡謂簡省不須繁勞以此爲能故曰坤以簡能

安定胡氏曰干言知坤言作者蓋幹之生物起於無形未有營作坤能承於天气已成之物事可營爲故干言知而坤言作也

紫陽朱子曰知猶主也幹主始物而坤作成之承上文男女而言乾坤之理蓋凡物之屬乎陰陽者莫不如此大抵陽先陰後陽施陰受陽之輕淸未形而陰之重濁有迹也

又曰幹健而動卽其所知便能始物而無所難故爲以易而知大始坤順而靜凡其所能皆從乎陽而不自作故爲以簡而能成物

艸廬吳氏曰易簡者以乾坤之理言始物者幹之所知然幹之性健其知也宰物而不勞心故易而不難成物者坤之所作然坤之性順其作也從陽而不造事故簡而不繁此乾坤皆指天地而易之乾坤二卦象之者也

張氏彥陵曰幹知大始似乎甚難矣坤作成物似乎甚煩矣乃乾坤則以易知以簡能耳所謂天地無心而成化也

易則易知簡則易從易知則有親易從則有功有親則可久有功則可大可久則賢人之徳可大則賢人之業易簡而天下之理得矣天下之理得而成位乎其中矣【正義】蜀才範氏曰以其易知故物親而附之以其易從故

物法而有功也

衡水孔氏曰易知則有親者性意易知心無險難則相和親易從則有功者於事易從不有繁勞其功易就有親則可久者物旣和親無相殘害故可久也有功則可大者事業有功則積漸可大可久則賢人之徳者使物長久是賢人之徳可大則賢人之業者功業旣大則是賢人事業

又曰聖人能行天地易簡之化則天下萬事之理並得其宜矣

紫陽朱子曰人之所爲如幹之易則其心明白而人易知如坤之簡則其事要約而人易從易知則與之同心者多故有親易從則與之協力者眾故有功有親則一於內故可久有功則兼於外故可大徳謂得於己者業謂成於事者上言乾坤之徳不同此言人法乾坤之道至此則可以爲賢矣

又曰成位謂成人之位其中謂天地之中至此則體道之極功聖人之能事可以與天地參矣

愚案干言易知坤言簡能而易知易從遂爲賢人之徳業是易簡者三才之性命也天下之理莫非性命之理故曰易簡而天下之理得易簡之重如此而先儒未有能發其蘊者亦反復求之於易而已

【通論】紫陽朱子曰幹以易知坤以簡能以上是言乾坤之徳易則易知以下是就人而言言人兼體乾坤之徳也幹以易知者幹健不息惟主於生物都無許多艱深險阻故能以易而知大始坤順承天惟以成物都無許多繁擾作爲故能以簡而作成物大抵陽施陰受幹之生物如瓶施水其道至易坤惟承天以成物別無作爲故其理至簡其在人則無艱阻而白直故人易知順理而不繁擾故人易從易知則人皆同心親之易從則人皆協力而有功矣有親可久則爲賢人之徳是就存主處言有功可大則爲賢人之業是就作事處言蓋自幹以易知便是指存主處坤以簡能便是指作事處

【餘論】蒙齋李氏曰因尊卑以定乾坤於是天下之理不在天地而在易因乾坤而得易簡於是天下之理不在易而在聖人

愚案此章發明全易之統體而歸重於乾坤又由乾坤而歸重於易簡後章屢舉易簡及易與天地凖易冒天下之道與崇徳廣業諸語皆根於此通章若言易若不言易而易之爲書無餘蘊焉所以爲聖人之文也

右第一章

聖人設卦觀象系辭焉而明吉凶剛柔相推而生變化是故吉凶者失得之象也悔吝者憂虞之象也變化者進退之象也剛柔者晝夜之象也六爻之動三極之道也

【正義】衡水孔氏曰設之卦象則有吉有凶故下文云吉凶者失得之象悔吝者憂虞之象變化者進退之象剛柔者晝夜之象是施設其卦有此諸象也此設卦觀象總爲下而言卦象爻象有吉有凶若不系辭其理未顯故系屬吉凶之文辭於卦爻之下而顯明此卦爻吉凶也案吉凶之外猶有悔吝憂虞舉吉凶則包之

又曰六爻逓相推動而生變化是天地人三才至極之道

漢上朱氏曰聖人設卦本以觀象自伏羲至於文王一也聖人憂患後世懼觀者智不足以知此於是系之卦辭又繋之爻辭以吉凶明告之

紫陽朱子曰象者物之似也此言聖人作易觀卦爻之象而繋以辭也

又曰吉凶悔吝者易之辭也失得憂虞者事之變也得則吉失則凶憂虞𨿽未至凶然已足以致悔而取羞矣蓋吉凶相對而悔吝居其中問悔自凶而趨吉吝自吉而向凶也故聖人觀卦爻之中或有此象則系之以此辭也

秋山王氏曰八卦旣設而象寓焉及八重而六十四聖人又觀是卦有如是之象則繋之以如是之辭蓋卦以象而立象又以卦而見也明吉凶者有是象而吉凶之理已具系之辭而吉凶之象始明也陰陽奇耦相交相錯順則吉逆則凶當則吉否則凶因其順逆當否而系之辭吉凶明矣

艸廬吳氏曰吉凶悔吝象人事之失得憂虞變化剛柔象天地陰陽之晝夜進退是六爻兼有天地人之道也

張氏彥陵曰剛柔相推之中或當位或失位而吉凶悔吝之源正起於此聖人之所觀觀此也聖人之所明明此也蓋吉凶悔吝𨿽系於辭而其源實起於變

何氏元子曰吉凶悔吝以卦辭言失得憂虞以人事言上文所謂觀象系辭以明吉凶者此也

愚案變化卽指上文之吉凶悔吝也變化乃剛柔進退之所爲然剛進而柔退則吉與悔之數多柔進而剛退則凶與吝之數多明乎此則大易之蘊昭然矣

【辧正】愚案得失憂虞人事之象各四故吉凶悔吝系辭之目亦四由諸儒之說則憂虞相去不逺謂之一者可矣案虞於古亦訓宴安之意猶中孚初爻虞吉之虞也在此則言人𨿽不能無過於前而能知悔則可以圖救於後而所處亦少安矣於令升曰悔亡則虞有小吝則憂憂虞未至於失得悔吝不入於吉凶似得其解

【存異】紫陽朱子曰柔變而趨於剛者退極而進也剛化而

趨於柔者進極而退也

又曰五行成數去其地十之土而不用則七八九六而已陽奇陰耦故七九爲陽六八爲陰陽進陰退故九六爲老七八爲少然陽極於九則退八而爲陰陰極於六則進七而爲陽一進一退循環無端此揲蓍之法所以用九六而不用七八蓋取其變也

愚案變化言卦象爻位之不一進退則指萬物之消長往來故曰變化者進退之象也在易則爲進退爲變化俱不越剛柔二端故上文曰剛柔相推而生變化相推猶後章日月相推寒暑相推之義卦爻中或剛在初柔在上或柔在二剛在五六十四卦之中無一同者所謂相推所謂變化其說盡於此矣至若剛柔各有其性相爲用而不聞其相爲變也今朱子之說如此將謂日進之極則退而化爲月日退之極則進而變爲日於理亦可乎大傳固云剛柔相推而生變化不云剛柔互相變化也至於蓍法之變本主卦中之一爻而言聖人用九六而不用七八者自有深義若謂陽有時而退爲八陰有時而進爲七則七八亦在進退變化之列又何以言獨用九六爲取其變邪蓋朱子惟欲以卜筮言易而不顧其立言之有獘如此

是故君子所居而安者易之序也所樂而玩者爻之辭也是故君子居則觀其象而玩其辭動則觀其變而玩其占是以自天祐之吉無不利

【正義】防稽虞氏曰以動者尙其變占事知來故玩其占也衡水孔氏曰若居在幹之初九而安在勿用若居在幹之九三而安在幹幹是以所居而安者由觀易位之次序也

紫陽朱子曰易之序謂卦爻所著事理當然之次第玩者觀之詳

節齋蔡氏曰觀象玩辭學易也觀變玩占用易也學易則無所不盡其理用易則惟盡乎一爻之時居旣盡乎天之理動必合乎天之道故曰自天祐之吉無不利也

秋山王氏曰平居無事觀卦爻之象而玩其辭則可以察吉凶悔吝之故及動而應事觀卦之變而玩其占則可以決吉凶悔吝之防故有不動動無不吉也

石澗兪氏曰居以位言安謂安其分也樂以心言玩謂繹之而不厭也君子觀易之序而循是理故安觀爻之辭而達是理故樂

右第二章

彖者言乎象者也爻者言乎變者也吉凶者言乎其失得也悔吝者言乎其小疵也無咎者善補過也

【正義】會稽虞氏曰八卦以象告故言乎象也爻有六畫九

六變化故言乎變者也

紫陽朱子曰象指全體而言變指一節而言

節齋蔡氏曰吉凶悔吝無咎卽卦與爻之斷辭也失得者事之已成著者也小疵者事之得失未分而能致得失者也善補過者先本有咎修之則可免咎也

平庵項氏曰彖辭所言之象卽下文所謂卦也爻辭所言之變卽下文所謂位也【案下文𨿽以卦言實則專指爻辭項氏此說似是而非】

張氏彥陵曰易有實理而無實事故謂之象卦立而象形易有定理而無定用故謂之變爻立而變著

【辧正】番陽董氏曰易中所謂彖乃是象之全體亦猶禘郊之全烝故彖字與象字相似而字皆從豕易中所謂爻乃是象之分體亦猶燕饗之殽烝後人加肉於爻下而爲肴字蓋別於易也諸說惟東坡蘇氏曰爻折俎也實得古人稱爻之義

【通論】雲峯胡氏曰前章言卦爻中吉凶悔吝之辭未嘗及無咎之辭此章方及之大抵不貴無過而貴攺過無咎者善補過也聖人許人自新之意切矣

是故列貴賤者存乎位齊小大者存乎卦辧吉凶者存乎辭憂悔吝者存乎介震無咎者存乎悔是故卦有小大辭有險易辭也者各指其所之

【正義】防稽虞氏曰震動也有不善未嘗不知知之未嘗復

行無咎者善補過故存乎悔也

紫巖張氏曰卦之所設本乎陰陽陰小陽大體固不同而各以所遇之時爲正陽得位則陽用事陰得位則陰用事小大之理至卦而齊

紫陽朱子曰位謂六爻之位齊猶定也小謂陰大謂陽

又曰介謂辧別之端蓋善惡已動而未形之時也於此憂之則不至於悔吝矣震動也知悔則有以動其補過之心而可以無咎矣

虛齋蔡氏曰據本章通例看此條卦字辭字皆兼爻說【蔡氏蓋不知專指爻也】

愚案小謂柔爻大謂剛爻易中惟乾坤純剛純柔余卦則剛柔交錯而成齊小大者存乎卦言剛柔散布六爻或上或下不比六位之貴賤森然也然剛柔之得失又一視乎位而不可易險者凶吝之謂易者吉與無咎之謂吉與無咎多於中正遇之此易中系辭之例因爻位有中正與否而剛柔之值此者得失分焉故又曰辭也者各指其所之謂小大之所之也

【通論】艸廬吳氏曰列貴賤者存乎位覆說爻者言乎變齊小大者存乎卦覆說彖者言乎象分辧吉凶存乎彖爻之辭覆說言乎其失得也悔吝介乎吉凶之間憂其介則趨於吉不趨於凶矣覆說言乎小疵也震者動心戒懼之謂有咎而能戒懼則能攺悔所爲而可以無咎覆說善補過也

汪氏砥之曰易凡言悔吝卽寓介之意言無咎卽寓悔之意憂盱豫之悔存乎遲速之介也憂卽鹿之吝存乎往捨之介也震甘臨之無咎存乎憂而悔也震頻復之無咎存乎厲而悔也

【存異】紫陽朱子曰二四則四貴而二賤

又曰卦有小大看來只是好底卦便是大不好底卦便是小如復如泰如大有如夬之類盡是好底卦如睽如困如小過之類盡是不好底所以謂卦有小大辭有險易大卦辭易小卦辭險卽此可見

愚案四爲上卦之下又爲六位中之偏而不正者朱子謂之曰貴豈泥於四爲大臣之說邪二爲下卦之中爻位之貴次於五者而謂之賤此大傳所無也小大謂爻之剛柔而不指卦前說已明朱子此論又自與本義抵捂矣

右第三章

易與天地凖故能彌綸天地之道

【正義】紫陽朱子曰易書卦爻具有天地之道與之齊凖彌如彌縫之彌有終竟聨合之意綸有選擇條理之意

雲峯胡氏曰此易字指易書而言書之中具有天地之道本自與天地相等故於天地之道彌之則是合萬爲一渾然無欠綸之則一實萬分粲然有倫

仰以觀於天文俯以察於地理是故知幽明之故原始反終故知死生之說精气爲物遊魂爲變是故知鬼神之情狀

【正義】橫渠張子曰精气者自無而有神之情也遊魂者自有而無鬼之情也自無而有故顯而爲物神之狀也自有而無故隱而爲變鬼之狀也

伊川程子曰原始則足以知其終反終則足以知其始死生之說如是而已矣

紫陽朱子曰此窮理之事以者聖人以易之書也易者陰陽而已幽明死生鬼神皆陰陽之變天地之道也天文則有晝夜上下地理則有南北髙深原者推之於前反者要之於後陰精陽气聚而成物神之伸也魂遊魄降散而爲變鬼之歸也

愚案章首言易與天地凖以見非與天地合徳之聖人不能作也故以下皆言作易之人之能事若謂仰觀俯察爲聖人以易之書則下文有不可通者矣

【餘論】西山眞氏曰人之生精與气合精屬陰气屬陽精則魄也目之所以明耳之所以聰气充乎體凡人心之能思慮知識身之能舉動勇決此之謂魂神指魂而言鬼指魄而言

與天地相似故不違知周乎萬物而道濟天下故不過旁行而不流樂天知命故不憂安土惇乎仁故能愛【正義】潁川韓氏曰徳合天地故曰相似

侯氏【行果】曰應變旁行周被萬物而不流滛也紫陽朱子曰此聖人盡性之事也天地之道知仁而已知周萬物者天也道濟天下者地也知且仁則知而不過矣旁行者行權之知也不流者守正之仁也旣樂天理而又知天命故能無憂而其知益深隨處皆安而無一息之不仁故能不忘其濟物之心而仁益篤蓋仁者愛之理愛者仁之用故其相爲表裏如此

折中曰知周萬物義之精也然所知者皆濟天下之道而不過義合於仁也旁行泛應仁之熟也然所行者皆合中正之則而不流仁合於義也樂玩天理故所知者益深達乎命而不憂安於所處故所行者益篤根於性而能愛所謂樂天之志憂世之誠並行不悖者乃仁義合徳之至也若以旁行爲知亦可但恐於行字稍礙

愚案立人之道曰仁與義折中主此立論視本義更爲精備並載以相發明○一說旁行而不流宜屬上句讀所以申不過之意也蓋知周乎萬物而惟以正道濟天下此不過其則也有時旁行以通道之所窮而不失之流則終不過其則矣似亦有理

範圍天地之化而不過曲成萬物而不遺通乎晝夜之道而知故神無方而易無體

【正義】潁川韓氏曰方體者皆系於形器者也神則陰陽不測易則惟變所適不可以一方一體明

康節邵子曰神者易之主也所以無方易者神之用也所以無體

紫陽朱子曰此聖人至命之事也範如鑄金之有模範圍匡郭也天地之化無窮而聖人爲之範圍不使過於中道所謂裁成者也通猶兼也晝夜卽幽明死生鬼神之謂如此然後可見至神之妙無有方所易之變化無有形體也

鳯阿姜氏曰晝夜之道乃幽明死生鬼神之所以然聖人通知之而有以深徹乎其蘊又不但知有其故知有其說知有其情狀而已也

綠蘿江氏曰上說道濟天下惇仁能愛此則萬物盡屬其曲成上說知幽明死生鬼神此則晝夜盡屬其通知

右第四章

一陰一陽之謂道繼之者善也成之者性也

【正義】紫陽朱子曰造化所以發育萬物者爲繼之者善各

正其性命者爲成之者性

又曰繼是接續不息之意成是凝成有主之意

【通論】

折中曰聖人用繼字最精確不可忽過此繼字猶人子所謂繼體所謂繼志蓋人者天地之子也天地之理全付於人而人受之猶孝經所謂身體髮膚受之父母者是也但謂之付則主於天地而言謂之受則主於人而言惟謂之繼則見得天人承接之意而付與受兩義皆在其中矣天付於人而人受之其理旣無不善則人之所以爲性者亦豈有不善哉故孟子之道性善者本此也然是理旣具於人物之身則其根原𨿽無不善而其末流區以別矣如下文所云仁知百姓者皆局於所受之偏而不能完其所付之全故程朱之言气質者亦本此也夫子之言性與天道不可得而聞也惟系傳此語爲言性與天道之至後之論性者折中於夫子則可以息諸子之棼棼矣

【存異】伊川程子曰離了陰陽便無道所以陰陽者是道也陰陽气也气是形而下者道是形而上者

紫陽朱子曰陰陽疊運者气也其理則所謂道又曰道具於陰而行乎陽繼言其發也善謂化育之功陽之事也成言其具也性謂物之所受言物生則有性而各具是道也陰之事也周子程子之書言之備矣

愚案陰陽二物其大者生天生地而成天下一切之形象其精者爲上天之載於穆之命其顯者爲日星河嶽鬼神之變化其降於人也爲易知簡能仁義之性蓋天下之可知可見與無形無迹者無非二物之所爲故曰一陰一陽之謂道道猶路也謂之道者言道乃陰陽所行之路且下文善性仁知盛徳大業以及不測之神莫不統於此語則陰陽之外無所謂道可知矣三代以下談術數者假於五行之生克星宿之吉凶以惑世誣民謂之陰陽儒者言理言道昧其本原而於陰陽則惟以寒暑晝夜之粗迹當之蓋陰陽之說晦而不明久矣若程子謂陰陽是形而下者朱子謂陰陽疊運者气也其理則所謂道此皆顯與大傳違悖不可不知○繼善成性孟子之言性善實出於此本義以繼善爲陽成性爲陰蓋卽元亨誠之通利貞誠之復之意然此論亦自周程以後始發不可謂孔子便有是言也且善性旣皆得謂之陰陽則陰陽又不得爲形而下者矣此說何以取信於學者乎

仁者見之謂之仁知者見之謂之知百姓日用而不知故君子之道鮮矣

【正義】潁川韓氏曰君子體道以爲用仁知則滯於所見百姓則日用而不知體斯道者不亦鮮矣乎

紫陽朱子曰仁陽知陰各得是道之一隅故隨其所見而目爲全體也日用不知則莫不飲食鮮能知味者又其毎下者也然亦莫不有是道焉

顯諸仁藏諸用鼓萬物而不與聖人同憂盛徳大業至矣哉

【正義】衡水孔氏曰顯諸仁者顯見仁功衣被萬物藏諸用

者潛藏功用不使物知

王氏【凱衝】曰萬物皆成仁功著也不見所爲藏諸用也

康節邵子曰若日月之照臨四時之成歲是顯諸仁也不知其所以然是藏諸用也

紫陽朱子曰顯自內而外也仁謂造化之功徳之發也藏自外而內也用謂機緘之妙業之本也程子曰天地無心而成化聖人有心而無爲

愚案鼔萬物而不與聖人同憂者蓋天旣生聖人委以裁成輔相故天得以自任其覆載生成之事而不必與之同憂此徳業所以爲至也於此益見陰陽之大而足以盡道之全量矣

【餘論】紫陽朱子曰顯諸仁徳之所以盛藏諸用業之所以成譬如一樹一根生許多枝葉花實此是顯諸仁處及至結實一核成一種子此是藏諸用處生生不已所謂日新也萬物無不具此理所謂富有也

石澗兪氏曰仁本藏於內者也顯諸仁則自內而外如春夏之發生所以顯秋冬所藏之仁也用本顯於外者也藏諸用則自外而內如秋冬之收成所以藏春夏所顯之用也

富有之謂大業日新之謂盛徳生生之謂易成像之謂幹效法之謂坤極數知來之謂占通變之謂事陰陽不測之謂神

【正義】王氏【凱衝】曰物無不備故曰富有變化不息故曰日

新

橫渠張子曰富有者大而無外日新者久而無窮紫陽朱子曰效呈也法謂造化之詳密而可見者節齋蔡氏曰幹主气故曰成像坤主形故曰效法張氏彥陵曰成像二條本生生之謂易來舉乾坤見天地間無物而非陰陽之生生舉占事見日用間無事而非陰陽之生生

寒泉徐氏曰一陰一陽無時而不生生是之謂易成此一陰一陽生生之象是之謂幹效此一陰一陽生生之法是之謂坤極一陰一陽生生之數而知來是之謂占通一陰一陽生生之變是之謂事

【通論】建安邱氏曰上章言易無體此言生生之謂易惟其生生所以無體上章言神無方此言陰陽不測之謂神惟其不測所以無方言易而以乾坤繼之乾坤毀則無以見易也

右第五章

夫易廣矣大矣以言乎逺則不禦以言乎邇則靜而正以言乎天地之間則備矣

【正義】紫陽朱子曰不禦言無盡靜而正言卽物而理存備

言無所不有

愚案逺與邇皆以廣言備以大言

夫幹其靜也專其動也直是以大生焉夫坤其靜也翕其動也辟是以廣生焉

【正義】衡水孔氏曰若气不發動則靜而專一故云其靜也專若其運轉則四時不忒寒暑無差剛而得正故云其動也直以其動靜如此故能大生焉閉藏翕斂故其靜也翕動則開生萬物故其動也辟以其如此故能廣生於物焉

紫陽朱子曰乾坤各有動靜於其四徳見之靜體而動用靜別而動交也幹一而實故以質言而曰大坤二而虛故以量言而曰廣蓋天之形𨿽包於地之外而其气常行乎地之中也易之所以廣大者以此

雲峯胡氏曰幹惟健故一以施坤惟順故兩而承靜専一者之存動直一者之達靜翕兩者之合動辟兩者之分一之達所以行乎坤之兩故以質言而曰大兩之分所以承乎幹之一故以量言而曰廣

愚案此節則陰陽各有動靜固非動而生陽靜而生陰亦非陽一於動而無靜陰一於靜而無動也自後儒不能深信夫子之言於是以靜爲純坤而主靜之說出矣此儒老之辧究心於學術者其察之

【通論】

折中曰此節是承上節廣矣大矣而推言天地所以廣大者一由於易簡故下節遂言易之廣大配天地而結歸於易簡也靜專動直是毫無私曲形容易字最盡靜翕動辟是毫無作爲形容簡字最盡易在直處見坦白而無艱險之謂也其本則從專中來簡在辟處見開通而無阻塞之謂也其本則從翕中來

【餘論】潁川韓氏曰幹統天首物爲變化之元通乎形外者也坤則順以承陽功盡於已用止乎形者也

紫陽朱子曰幹靜專動直而大生坤靜翕動辟而廣生這說陰陽體性如此卦畫也髣髴似恁地幹畫奇便見得其靜也專其動也直坤畫耦便見得其靜也翕其動也辟

廣大配天地變通配四時陰陽之義配日月易簡之善配至徳

【正義】艸廬吳氏曰易書廣大之中有變通焉有陰陽之義焉亦猶天地之有四時日月也四時日月卽天地猶易之六子卽乾坤也易之廣大變通陰陽皆易簡之善爲之主宰而天地之至徳亦此易簡之善而已是易書易簡之善配乎天地之至徳也

【通論】衡水孔氏曰初章易爲賢人之徳簡爲賢人之業今總云至徳者對則徳業別散則業由徳而來俱爲徳也

右第六章

子曰易其至矣乎夫易聖人所以崇徳而廣業也知崇禮卑崇效天卑法地天地設位而易行乎其中矣成性存存道義之門

【正義】潁川韓氏曰極知之崇象天髙而統物備禮之用象

地廣而載物也

衡水孔氏曰言易道至極聖人用之以增崇其徳廣大其業

艸廬吳氏曰崇徳者立心之易而所得日進日新也廣業者行事之簡而所就日充日富也徳之進而新由所知之崇髙明如天業之充而富由所履之卑平實如地

張氏彥陵曰知卽徳之虛明炯於中者禮卽業之矩矱成於外者天運於萬物之上而聖心之知亦獨超於萬象之表故曰崇效天地包細微不遺一物而聖人之禮亦不忽於纎悉細微之際故曰卑法地

愚案易知簡能人性所固有乃道義所從出而徳業之本也人能以易簡之性存之又存則道生而徳日以崇義立而業日以廣矣

【餘論】紫陽朱子曰知識貴乎髙明踐履貴乎著實知旣髙

明須放低著實作去

又曰知崇者徳之所以崇禮卑者業之所以廣蓋禮才有些不到處便有所欠闕業便不廣矣惟極卑無所欠闕所以廣

又曰識見髙於上所行實於下中間便生生而不窮故說易行乎其中成性存存道義之門

平庵項氏曰此章言聖人體易於身也知窮萬理之原則幹之始萬物也禮循萬理之則則坤之成萬物也道者義之體智之所知也義者道之用禮之所行也

石澗兪氏曰人之性渾然天成蓋無有不善者更加以涵養功夫存之又存則無所往而非道無所往而非義矣

右第七章

聖人有以見天下之賾而擬諸其形容象其物宜是故謂之象聖人有以見天下之動而觀其會通以行其典禮系辭焉以斷其吉凶是故謂之爻言天下之至賾而不可惡也言天下之至動而不可亂也擬之而後言議之而後動擬議以成其變化

【正義】潁川韓氏曰典禮適時之所用

又曰擬議以動則盡變化之道【以盡字釋成字】

童溪王氏曰擬之而後言擬是象而言也擬是而言則言有物矣議之而後動議是爻而動也議是而動則動惟厥時矣

紫陽朱子曰防謂理之所聚而不可遺處通謂理之可行而無所礙處如庖丁解牛會則其族而通則其虛也

又曰防而不通便窒塞而不可行通而不防便不知許多曲直錯雜處

艸廬吳氏曰防通謂大中至正之理非一偏一曲有所拘礙者也聖人見天下不一之動而觀其極善之理以行其事見理精審則行事允當也以處事之法爲辭系於各爻之下使筮而遇此爻者如此處事則吉不如此處事則凶也

又曰六十四卦之義所以章顯天下至幽之義而名言宜稱人所易知則自不至厭惡其賾矣三百八十四爻之辭所以該載天下至多之事而處決精當人所易從則自不至棼亂其動矣

愚案賾謂事物之散殊動謂時位之各異擬其形容如屯有屯之形容防有防之形容是也如是則謂之象像其賾也觀其防通言自初至上其所適之塗不一也行其典禮言自初至上各有當行之道也其中有吉有凶而系辭以斷之如是則謂之爻效其動也又言天下之事物𨿽至賾而人不可惡惡之則昩其物宜矣天下之時位𨿽至動而人不可亂亂之則違其典禮矣不可惡故必擬之而後言不可亂故必議之而後動變化謂至賾至動也

【辧正】紫陽朱子曰賾雜亂也古無此字只是嘖字今從亦是口之義與左傳嘖有繁言之嘖同是口裏說話多雜亂底意思所以下文說不可惡先儒多以賾爲至妙之意若如此說何以謂之不可惡

【餘論】艸廬吳氏曰不以彖對爻言而以象對爻言者文王未系彖辭之先重卦之名謂之象象先於彖言象則彖在其中

【存異】龜山楊氏曰形容者乾爲圜坤爲大輿之類是也物宜者乾稱龍坤稱牝馬之類是也非聖人有以見天下之賾其孰能擬像之乎

愚案天下之賾謂人事之錯雜而不齊也形容物宜如屯則擬其動乎險中之形容象其利建侯之物宜防則擬其險而止之形容象其童防求我之物宜卦卦皆然以明得失而定吉凶此易之所以爲教至切者也楊氏之說不必論其淺陋然以此解易恐誤後學矣

鳴鶴在陰其子和之我有好爵吾與爾靡之子曰君子居其室出其言善則千里之外應之況其邇者乎居其室出其言不善則千里之外違之況其邇者乎言出乎身加乎名行發乎邇見乎逺言行君子之樞機樞機之發榮辱之主也言行君子之所以動天地也可不愼乎【正義】潁川韓氏曰鶴鳴於陰气同則和出言戶庭千里或應出言猶然況其大者乎千里或應況其邇者乎故夫憂悔吝者存乎纎介定失得者愼於樞機是以君子擬議以動愼其微也

節齋蔡氏曰居其室卽在陰之義出其言卽鳴之義千里之外應之卽和之之義感應者心也言者心之聲行者心之迹言行乃感應之樞機也

汪氏砥之曰居室照在陰看中孚者誠積於中在陰居室正當愼獨以修言行而進於誠也

同人先號咷而後笑子曰君子之道或出或處或黙或語二人同心其利防金同心之言其臭如蘭

【正義】潁川韓氏曰君子出處黙語不違其中其迹𨿽異道

同則應

紫陽朱子曰言君子之道初若不同而後實無間斷金如蘭言物莫能間而其言有味也

愚案此節言天下無二道故人之出處語黙迹可不同而心不可不同斷金之利其心之剛同也如蘭之臭其心之正同也如是則迹之不同可勿論矣出處語黙之不同先號咷也斷金如蘭後笑也舊多謂初若不同而後始無問此以二五相應而三四間之立論無甚義理

初六借用白茅無咎子曰苟錯諸地而可矣借之用茅何咎之有愼之至也夫茅之爲物薄而用可重也愼斯術也以往其無所失矣

【正義】程氏【敬承】曰天下事成於愼而敗於忽況當大過之時時事艱難愼心不到便有所失故有取於愼之至言寧過於畏愼也

勞謙君子有終吉子曰勞而不伐有功而不徳厚之至也語以其功下人者也徳言盛禮言恭謙也者致恭以存其位者也

【餘論】誠齋楊氏曰人之謙與傲系其徳之厚與薄徳厚者無盈色徳薄者無卑辭如鐘磬焉愈厚者聲愈緩薄者反是故有勞有功而不伐不徳惟至厚者能之其徳愈盛則其禮愈恭矣

亢龍有悔子曰貴而無位髙而無民賢人在下位而無輔是以動而有悔也

【通論】童溪王氏曰知聖人深予乎謙之九三則知聖人深戒乎幹之上九何也亢者謙之反也九三致恭存位上九則貴而無位九三萬民服上九則髙而無民九三能以功下人上九則賢人在下位而無輔此九三所以謙而有終上九所以亢而有悔也

不出戶庭無咎子曰亂之所生也則言語以爲階君不宻則失臣臣不宻則失身幾事不宻則害成是以君子愼宻而不出也

【正義】節齋蔡氏曰不言則是非不形人之招禍惟言爲甚故言所當節也宻於言語卽不出戶庭之義

子曰作易者其知盜乎易曰負且乘致冦至負也者小人之事也乘也者君子之器也小人而乘君子之器盜思奪之矣上慢下暴盜思伐之矣慢藏誨盜冶容誨滛易曰負且乘致冦至盜之招也

【正義】安定胡氏曰小人居君子之位不惟盜之所奪抑亦爲盜之所侵伐矣蓋在上之人不能選賢任能遂使小人乘時得勢而至於髙位非小人之致也

紫峯陳氏曰小人而乘君子之器則處非其據而盜思奪之矣且小人在位則慢上暴下人所不堪而盜思伐之矣

折中曰慢暴如陳氏說亦通然以慢字對下文慢藏觀之則當爲上防慢其名器而在下之小人得肆其殘暴之義方與伐字相應蓋奪者禍止其身也伐者禍及國家也慢藏誨盜以諭上慢下暴盜思伐之冶容誨滛以諭小人而乘君子之器盜思奪之

愚案盜思奪之以上數語正釋解三爻辭也上慢下暴至冶容誨滛則以爻辭所無引而伸之以明凡盜之害皆人所致末復引易而詠嘆之宜如此看慢暴方不難解古人之文亦多如是者學者以前三說參考之可也

【通論】

折中曰此上二章申君子所居而安者一節之義得易理於心之謂徳成易理於事之謂業聖人猶然況學者乎是故不可以至賾而惡也不可以至動而亂也擬之於至賾之中得聖人所謂擬諸形容者則沛然無疑而可以言矣議之於至動之際得聖人所謂觀其會通者則確然不易而可以動矣知禮成性不待擬議而變化出焉者聖人之事也精義利用擬議以成其變化者學者之功也中孚以下七爻舉例言之

右第八章

天一地二天三地四天五地六天七地八天九地十天數五地數五五位相得而各有合天數二十有五地數三十凡天地之數五十有五此所以成變化而行鬼神也

【正義】衡水孔氏曰自天一至地十此言天地陰陽自然奇

耦之數也

又曰所以成變化而行鬼神者此言陽奇陰耦之數成就其變化而宣行鬼神之用

【辧正】白雲郭氏曰漢書言天以一生水地以二生火天以三生木地以四生金天以五生土故或謂天一至五爲五行生數地六至十爲五行成數𨿽有此五行之說而於易無所見故五行之說出於歷數之學非易之道也

紫陽朱子曰天一至地十此簡本在第十章

之首程子曰宜在此今從之

又曰自天數五至所以成變化而行鬼神也此簡本在大衍之後今按宜在此

平庵項氏曰姚大老雲天一地二至天九地十班固律曆志及衞元嵩元包運蓍篇皆在天數五地數五之上

艸廬吳氏曰案漢書律曆志引此章天一地二至行鬼神也六十四字相連則是班固時此簡猶未錯也

愚案白雲所見在朱子之上或謂一三五七九天之數五二四六八十地之數五奇歸於天偶歸於地是五位相得也而各有合天之五奇合而爲二十有五地之五偶合而爲三十也此不用五行生成之說而於文義自順○天一至地十二十字舊本俱置於第十章

之首以致解天數五二句者必倒引以明之舊本又以天數五以下四十四字置於大衍之後夫大衍已著揲蓍之數則象閏之下自宜直接乾坤之策而反舉天地之數五十有五文義殊覺不順宋人各爲移置極是況又有漢書律曆志可據而近日蠡吾李氏等猶深信舊本而非宋人何也

【存疑】紫陽朱子曰天一至地十此言天地之數陽奇陰耦卽所謂河圖者也其位一六居下二七居上三八居左四九居右五十居中就此章而言之則中五爲衍母次十爲衍子次一二三四爲四象之位次六七八九爲四象之數二老位於西北二少位於東南其數則各以其類交錯於外也

又曰相得謂一與二三與四五與六七與八九與十各以奇耦爲類而自相得有合謂一與六二與七三與八四與九五與十皆兩相合變化謂一變生水而六化成之二化生火而七變成之三變生木而八化成之四化生金而九變成之五變生土而十化成之

愚案自天一至地十孔氏以爲奇耦自然之數最爲得之然諸數各有義蘊以及先後次第之故明乎此然後蓍法之用九六而不取七八其理可得而言漢後諸儒並以五行生成立論可謂鄙陋其以爲河圖之數者自宋陳希夷始而朱子篤信之然河圖來歷未明何可據以解易且其爲說亦未見有以勝漢儒而終不離於五行之生成也自時以後論說滋多益復深錮昔朱子不欲以孔子之易爲伏羲文王之易後人亦安敢以朱子之易爲孔子之易也今姑存其疑云爾○案本義以一與二等爲相得語無著落故折中載龔氏煥說辧之

大衍之數五十其用四十有九分而爲二以象兩掛一以象三揲之以四以象四時歸奇於扐以象閏五嵗再閏故再扐而後掛幹之策二百一十有六坤之防百四十有四凡三百有六十當期之日二篇之策萬有一千五百二十當萬物之數也是故四營而成易十有八變而成卦八卦而小成引而伸之觸類而長之天下之能事畢矣顯道神徳行是故可與酬酢可與祐神矣子曰知變化之道者其知神之所爲乎

【正義】潁川荀氏曰陽爻之策三十有六幹六爻皆陽三六一百八十六六三十六合二百一十有六也陰爻之策二十有四坤六爻皆陰二六一百二十四六二十四合一百四十有四也

吳郡陸氏曰分而爲二以象兩一營也掛一以象三二營也揲之以四以象四時三營也歸奇於扐以象閏四營也

潁川韓氏曰王弼曰演天地之數者五十也其用四十有九則其一不用也不用而用以之通非數而數以之成斯易之太極也【自宋以後皆宗此說】

又曰變化之道不爲而自然故知變化之道者則知神之所爲

衡水孔氏曰分而爲二以象兩者以四十九分而爲二以象兩儀也掛一以象三者就兩儀之間於天數之中分掛其一以象三才也揲之以四以象四時者分揲其蓍皆以四四爲數以象四時歸奇於扐以象閏者謂四揲之餘歸此殘奇於扐而成數以象天道歸殘聚余分而成閏也五嵗再閏者凡前閏後閏相去大略三十二月在五嵗之中故五嵗再閏

又曰幹之少陽一爻有二十八策六爻則有一百六十八策此經據老陽之策也若坤之少陰一爻有三十二六爻則有一百九十二此經據坤之老陰故百四十有四也

又曰營謂經營謂四度經營蓍策乃成易之一變也每一爻有三變謂初一揲不五則九是一變也第二揲不四則八是二變也第三揲亦不四則八是三變也若三者俱多爲老陰謂初得九第二第三俱得八也若三者俱少爲老陽謂初得五第二第三俱得四也若兩少一多爲少陰謂初與二三之間或有四有五而有八或有二四而有一九也其兩多一少爲少陽謂三揲之間或有一九一八而有一四或爲二八而有一五也三變旣畢乃定一爻六爻則十有八變乃始成卦也八卦而小成像天地雷風日月山澤是易道小成引而伸之者謂引長八卦爲六十四卦也

侯氏【行果】曰六十四卦合三百八十四爻陽爻一百九十二每爻三十六策合六千九百一十二策陰爻亦一百九十二每爻二十四策合四千六百八策則二篇之策合萬一千五百二十也

橫渠張子曰顯道者危使平易使傾懼以終始其要無咎之道也神徳行者寂然不動防防於萬化之感而莫知爲之者也受命如響故可與酬酢曲盡鬼謀故可與祐神顯道神徳行此言蓍之徳也

紫陽朱子曰掛懸其一於左手小指之間也揲間而數之也奇所揲四數之餘也扐勒於左手中三指之兩間也五嵗再閏然後別起積分如一掛之後左右各一揲而一扐故五者之中凡有再扐然後別起一掛也

又曰道因辭顯行以數神酬酢謂應對祐神謂助神化之功

雲峯胡氏曰掛扐象月之閏過揲之數象嵗之周蓋揲之以四已合四時之象故總過揲之數又合四時成嵗之象也

【辧止】兼山郭氏曰奇者所掛之一也扐者左右兩揲之餘也得左右兩揲之餘寘於前以奇歸之也歸奇象閏也五嵗再閏非以再扐象再閏也蓋閏之後有再嵗故歸奇之後亦有再扐也再扐而後復掛掛而復歸則五嵗再閏之義矣自唐初以來以奇爲扐故揲法多誤至橫渠先生而後奇扐復分○又曰扐者數之餘也如禮言祭用數之扐是也或謂指間爲扐者非系辭言歸奇於扐則奇與扐爲二事也又言再扐而後掛則扐與奇亦二事也由是知正義誤以奇爲扐又誤以左右手揲爲再扐如曰最末之餘歸之合於扐掛之一處其說自相抵捂莫知所從惟當從橫渠先生之說爲正○又曰系辭以兩扐一掛爲三變而成一爻是有三嵗一閏之象正義以每一揲左右兩手之餘卽爲再扐是一變之中再扐一掛則一嵗一閏之象也凡揲蓍第一變必掛一者謂不掛一則無變所餘皆得五也惟掛一則所餘非五卽九故能變第二第三揲𨿽不掛亦有四八之變蓋不必掛也故聖人必再扐後掛者以此

折中曰郭雍本其先人郭忠孝之說以爲蓍說引張子之言爲據朱子與之往復辧論今附錄於後以備參考大約孔疏本義則以左右揲余爲奇而卽以再扐象再閏張子郭氏則以先掛一者爲奇而歸之於扐以象閏其說謂惟初變掛一而後二變不掛故初嵗有閏又須更越二嵗如初變有掛又須更越二變以應再扐後掛之文也如郭氏說則再閏再扐兩再字各異義而不相應故須以朱子之論爲確然以歸奇爲歸掛一之奇則自虞翻已爲此說且玩經文語气歸奇於扐奇與扐自是兩物而並歸一處爾此義則郭氏之說可從蓋疏義之意是以扐象閏也張郭之意是以掛象閏也今折其中則掛扐皆當並以象閏以天道論之气盈朔虛必並爲一法以筮儀論之掛與扐必並在一處以經文考之曰歸奇於扐又曰再扐後掛則象閏者當並掛與扐明矣

愚案天地之數五十有五大衍忽去其五者此必有故孔疏謂義有多家未知孰是朱子以爲乘河圖中宮之五與十而得之亦未可信至五十又去其一但用四十九策朱子云合同未分是象太一也太一卽韓氏所謂太極也夫同一一也未分以前旣捨之以象太極旣分以後復掛之以象三𨿽所用不同然一時而有兩一是聖人示天下以疑矣學者於此不能無惑或曰天地之數出於自然無可增減大衍之數亦五十有五也有五二字因有脫失而後起多家之說然則何以其用止於四十有九古注載姚徳祐董季直皆雲天地之數五十有五者其六以象六畫之數故減之而用四十九資州李氏亦云其用四十有九者更減一以並五備設六爻之位蓍卦兩兼終極天地五十五之數也案有卦而後有策五十五數之中先設六爻之位而後用蓍所以尊卦也疑古注理長故兩存之

【存異】紫陽朱子曰引伸觸類謂已成六爻而視其爻之變與不變以爲動靜則一卦可變而爲六十四卦以定吉凶凡四千九十六卦也

愚案上云八卦而小成則引伸觸類但當如孔氏說引爲六十四卦而止左氏占法出於春秋之末多乖經義不當據以解易又案大全載朱子曰引伸觸類是占得這一卦則就上而推看如幹則推其爲圜爲君爲父之類是朱子亦無定說矣

右第九章

易有聖人之道四焉以言者尙其辭以動者尙其變以制器者尙其象以卜筮者尙其占

【正義】伊川程子曰言所以述理以言者尙其辭謂以言求理者則存意於辭也以動者尙其變動則變也順變而動乃合道也制器作事當體乎象卜筮吉凶當考乎占

虛齋蔡氏曰言動制器卜筮不必俱以筮易言君子居則觀其象而玩其辭亦可用易也動則觀其變而玩其占亦可用易也

【餘論】趙國荀子曰善爲易者不占

愚案舉聖人之道四而末乃言卜筮者恐天下以易爲卜筮之書也荀卿去孔子未逺其必有得於大傳之指矣

是以君子將有爲也將有行也問焉而以言其受命也如向無有逺近幽深遂知來物非天下之至精其孰能與於此

【正義】虛齋蔡氏曰行之於身是有爲措之事業是有行折中曰此節是釋動則觀其變而玩其占之意又起下章所謂蓍之徳也蓍以知來故曰遂知來物至精者虛明鑑照如水鏡之無纎翳也

【餘論】紫陽朱子曰問焉而以言以上下文推之以言卻是命筮之辭古人亦大段重這命筮之辭

參伍以變錯綜其數通其變遂成天地之文極其數遂定天下之象非天下之至變其孰能與於此

【正義】防稽虞氏曰觀變陰陽始立卦故成天地之文物相雜故曰文也數六畫之數六爻之動三極之道故定天下吉凶之象也

衡水孔氏曰參伍以變者參三也伍五也或三或五以相參合以相攺變略舉三五諸數皆然也錯綜其數者錯謂交錯綜謂總聚

折中曰此節是釋居則觀其象而玩其辭之意又起下章所謂卦之徳六爻之義也卦爻以藏往故曰遂成天地之文遂定天下之象成文謂八卦也雷風水火山澤之象具而天地之文成矣定象謂六爻也內外上下貴賤之位立而天下之象定矣參伍錯綜亦是互文總以見卦爻陰陽互相錯綜爾至變者變動周流如雲物之無定質也

易無思也無爲也寂然不動感而遂通天下之故非天下之至神其孰能與於此

【正義】衡水孔氏曰旣無思無爲故寂然不動有感必應萬事皆通是感而遂通天下之故也言易理神功不測

次崖林氏曰感而遂通天下之故卽是上文遂成天地之文遂定天下之象受命如響遂知來物之意蓋卽上文而再謄說以歸於至神也

折中曰此節是總蓍卦爻之徳而贊之遂通天下之故卽上文遂知來物遂成天地之文而此謂之至神者以其皆感通於寂然不動之中其知來物非出於思其成文定象非出於爲也神不在精變之外其卽精變之自然而然者歟

【餘論】紫陽朱子曰寂然不動感而遂通天下之故與窮理盡性以至於命本是說易不是說人諸家皆是借來就人上說亦通

夫易聖人之所以極深而研幾也惟深也故能通天下之志惟幾也故能成天下之務惟神也故不疾而速不行而至子曰易有聖人之道四焉者此之謂也

【正義】潁川韓氏曰極未形之理則曰深適動微之防則曰

幾

衡水孔氏曰惟深也故能通天下之志者聖人用易道以極深故聖人徳深也能通天下之志意卽是受命如響遂知來物惟幾也故能成天下之務者聖人用易道以研幾故能知事之幾微通其變遂成天地之文是也

紫巖張氏曰精之所燭來物遂知天下之志於此而可通變之所該萬象以定天下之務於此而可成

紫陽朱子曰研猶審也幾微也所以極深者至精也所以研幾者至變也所以通誌而成務者神之所爲也

石澗兪氏曰深蘊奧而難見也幾細微而未著也極深謂以易之至精窮天下之至精研幾謂以易之至變察天下之至變

【通論】虛齋蔡氏曰上章四營而成易至顯道神徳行則辭變象占四者俱有但未及枚舉而明言之耳故此章詳之

折中曰本義以至精爲尙辭尙占之事至變爲尙象尙變之事而易說以至精爲變占至變爲象辭蓋本第二章

居則觀象玩辭動則觀變玩占而來此與下章蓍之徳卦之徳旣相應而第二章

觀玩之義亦因以明當從此說

右第十章

子曰夫易何爲者也夫易開物成務冒天下之道如斯而已者也是故聖人以通天下之志以定天下之業以斷天下之疑是故蓍之徳圓而神卦之徳方以知六爻之義易以貢聖人以此洗心退藏於密吉凶與民同患神以知來知以藏往其孰能與於此哉古之聰明睿知神武而不殺者夫是以明於天之道而察於民之故是興神物以前民用聖人以此齋戒以神明其徳夫【正義】潁川韓氏曰圓者運而不窮方者止而有分惟變所適無數不周故曰圓卦列爻分各有其體故曰方

又曰表吉凶之象以同民所憂患之事故曰吉凶與民同患也

又曰洗心曰齋防患曰戒

崔氏【憬】曰蓍之數七七四十九象陽圓其爲用變通不定因之以知來物是蓍之徳圓而神也卦之數八八六十四象陰方其爲用也爻位有分因之以藏知往事是卦之徳方以知也

橫渠張子曰圓神故能通天下之志方知故能定天下之業易貢故能斷天下之疑

括蒼龔氏曰圓者其體動而不窮神者其用虛而善應卦者象也象則示之以定體爻者變也變則其義不可爲典要以此洗心者所以無思也以此退藏於密者所以無爲也以此吉凶與民同患者感而遂通天下之故也

紫陽朱子曰圓神謂變化無方方知謂事有定理易以貢謂變易以告人聖人體具三者之徳而無一塵之累無事則其心寂然人莫能窺有事則神知之用隨感而應所謂無卜筮而知吉凶也神武不殺得其理而不假其物之謂

泉峯龔氏曰通誌以開物言定業以成務言斷疑以冒天下之道言惟其能冒天下之道所以能斷天下之疑苟其道有不備又何足以斷天下之疑也哉

何氏元子曰吉凶之幾兆端已發將至而未至者曰來吉凶之理見在於此一定而可知者曰往

折中曰以此洗心者聖人體易之事也在學者則居而觀象玩辭亦必如聖人之洗心然後可以得其理以此齋戒者聖人用易之事也在學者則動而觀變玩占亦必如聖人之齋戒然後可以見其幾言聖人以爲君子之楷則也

愚案聰明睿知言聖人耳目心思皆與天通也天徳至健故曰神武好生故曰不殺惟聖人身具此徳故能天道人事一以貫之而作易以神明天下之徳神物卽謂易也以爲專指蓍卜筮則偏矣

【餘論】紫陽朱子曰古時民淳俗朴風气未開於天下事全未知識故聖人立與之卜作易與之筮使人趨吉避害以成天下之事故曰開物成務物是人物務是事務冒是罩得天下許多道理在裏

是故闔戶謂之坤辟戶謂之幹一闔一辟謂之變往來不窮謂之通見乃謂之象形乃謂之器制而用之謂之法利用出入民咸用之謂之神

【正義】吳郡陸氏曰聖人制器以周民用用之不遺故曰利用出入也民皆用之而不知所由來故謂之神也

紫陽朱子曰闔辟動靜之機也先言坤者由靜而動也乾坤變通者化育之功也見形象器者生物之序也法者聖人修道之所爲而神者百姓自然之日用也

問闔戶謂之坤一段只是這一个物以其闔謂之坤以其辟謂之幹以其闔辟謂之變以其不窮謂之通以其發見而未成形謂之象以其成形則謂之器聖人修明以立教則謂之法百姓日用則謂之神朱子曰是如此

愚案此節是言易於形上形下無所不包以推言冒天下之意乾坤分主闔辟文勢順衍而下不得不先從坤起非由靜而動之謂

是故易有太極是生兩儀兩儀生四象四象生八卦八卦定吉凶吉凶生大業

【正義】

折中曰聖人作易凖天之道故陰陽互變而定爲八卦之象形效民之故故制爲典禮而推之生民之利用

【存疑】紫陽朱子曰一每生二自然之理也易者陰陽之變太極者其理也兩儀者始爲一畫以分陰陽四象者次爲二畫以分太少八卦者次爲三畫而三才之象始備此數言者實聖人作易自然之次第有不假絲毫智力而成者畫卦揲蓍其序皆然詳見序例啟蒙

又曰太極十全是具一个善

又曰若說其生則俱生太極依舊在陰陽裏但言其次序須有這實理方始有陰陽也

又曰太極是無形之極故周子曰無極而太極愚案聖經之言太極止此一見而此節因言作易之次第推原及之則所謂太極非他經之所謂中所謂一可知矣何也所謂中所謂一者非所以生兩儀四象八卦者也然則太極何物也解經者當以經解之第五章

云一陰一陽之謂道陰陽之說前已略析之矣然則太極卽陰陽而已矣三代以下人皆以陰陽之粗迹爲陰陽而不知其精粗巨細無所不統故朱子云陰陽疊運者气也其理乃所謂道至此章變文言太極則以爲此乃理之至者而不若陰陽之屑屑於形气矣實則太極固理之極至而陰陽亦道之極至也至此章變文言太極者因其下卽云是生兩儀豈可云易有陰陽是生兩儀乎且猶有故所謂兩儀者易中之奇耦二畫也已有形象矣若陰陽之在天地則無形無象聖人以奇耦二畫寔生於無形象之陰陽而亦若陰陽之無所不統故有下文所云也其所以分則太極者目天地之陰陽兩儀者指書中之奇耦也若不察變文之故而槪以一理字解太極以之論學可也恐非此經之指矣且詳玩經文此節與上節相配上節是言易之在天地者此節是言易之在書冊者上節不言闔辟以前更有何物則此節之太極卽言未畫之乾坤較然甚明豈可於陰陽之上別生端緒乎至太極一圖出於陳希夷非先聖手授有宋大儒揭之以爲學宗羣儒攻辯之論甚多玆不暇及○折中載鄭維嶽一說以幹爲太極蓋亦不足於前人之論者○兩儀者奇耦各一畫也四象者三畫之卦也乾坤純奇純耦爲二象震坎艮一奇二耦巽離兌二耦一奇爲四象近世此解甚確後章易有四象與此同先儒以爲金木水火及七八九六者皆非若陰陽太少則出康節一人之說易未嘗有二畫之卦也○八卦謂重卦六十有四也何以知之以下文定吉凶知之本義解俱誤

是故法象莫大乎天地變通莫大乎四時懸象著明莫大乎日月崇髙莫大乎富貴備物致用立成器以爲天下利莫大乎聖人探賾索隠鉤深致逺以定天下之吉凶成天下之亹亹者莫大乎蓍

【正義】侯氏【行果】曰亹亹勉也夫幽隠深逺之情吉凶未兆之事物皆勉勉然願知之然不能也及蓍成卦成兆也𨿽神道之幽密未來之吉凶坐可觀也是蓍成天下之勉勉也

石澗兪氏曰賾謂雜亂探者抽而出之也隠謂隠僻索者尋而得之也深謂不可測鉤者曲而取之也逺謂難至致者推而極之也

折中曰此節是合上文造化易書而通贊之

【餘論】問以定天下之吉凶成天下之亹亹朱子曰人到疑而不能決處便放倒了不肯向前動有疑阻旣知其吉凶自然勉勉住不得則其所以亹亹者卜筮成之也

愚案易之吉凶與術家不同術家惟決事之利鈍而不問其事之當爲不當爲若易之爲書以剛柔變化象人事之紛賾以貴賤六位擬時境之殊異卦有夷險而處之貴得其正爻有美惡而用之惟歸於中其所謂吉凶者卽是非而已邪正而已其事已是己正而或稍有疑似之情者則爲決之非與邪者不與焉此易與術家之懸隔天地者也夫子言定吉凶成亹亹大意在此至古者禮樂未興六經未作而聖人先爲卜筮以教人周易之作又因於卜筮故大傳屢言蓍之重若堯舜以來迄於孔孟教人之書備矣其在今日直可云定吉凶成亹亹者莫大乎六經矣故三代以下六經出而卜筮微亦其明證

是故天生神物聖人則之天地變化聖人效之天垂象見吉凶聖人像之河出圖洛出書聖人則之

【正義】雲峯胡氏曰四者言聖人作易之由而易之所以作

由於卜筮故以天生神物始焉

【辧正】衡水孔氏曰河出圖洛出書如鄭康成之義則春秋緯云河以通幹出天苞洛以流坤吐地符河龍圖發洛書感河圖有九篇洛書有六篇孔安國以爲河圖則八卦是也洛書則九疇是也

汴水趙氏曰聖人不過曰河出圖洛出書初未嘗明著其文漢儒乃指爲畫卦序疇之原劉歆謂洪範自五行至六極凡六十五字皆洛書本文是洛書不爲數也雄明一六二七之數鑿度述一九三七之敍不聞有圖書之名是數不爲圖書也獨孔安國謂神負文於背有數至九則以洛書爲數矣後之學者念圖書之名習安國之說而數不可見遂以雄鑿度之數彊合之而圖書之爲圖書始斷斷乎爲數矣十爲河圖九爲洛書至劉牧互易其名朱子𨿽復其舊迨今學者所主猶未一嗚呼河圖洛書古必有是倘形制湮泯正可闕疑何至依緣髣髴以一時臆見而斷千古之疑邪若夫圖或爲書書或爲圖其無所取證於聖人則均也【案尙書孔傳亦系僞作】

萬氏季野曰圖書之亡久矣自漢迄唐或言圖書爲篇冊或言圖卽八卦書卽九疇然並無言親見河圖洛書者與見圖書爲一圈點之物者宋道士陳忽出河圖洛書劉牧傳之以四十五點爲河圖五十五點爲洛書阮逸又反之以五十五點爲圖四十五點爲書而朱子宗焉

恕谷李氏曰觀大傳天生神物與仰則觀象於天二段則伏羲作易無物不察卽當日眞河圖洛書亦僅與天生神物鳥獸之文同爲感觸之一端耳今不玩易而但觀蓍鳥獸卽盡易乎溺於圖書者何以異是

一齋晏氏曰天垂象見吉凶聖人像之言象天也河出圖洛出書聖人則之言法地也天之垂象天文也河之圖洛之書地理也後儒捨天垂象見吉凶聖人像之三句於不問而惟取河出圖洛出書以爲先有圖書之象而後因以畫卦設蓍謬也不知天之垂象凡三百六十五度有奇日月星行乎其間日奇數九四其九而得三百六月偶數六二其六而得一十二以日紀月則三其十以月紀年則二其六至躔宿之二十八則四其七气之二十四則三其八莫非一二三四六七八九之文也豈得謂一二三四五六七八九十獨爲河洛之文哉且河之有圖洛之有書想亦略具奇耦之文理爾豈眞整整齊齊如今所傳之圖哉

愚案大傳言圖書與神物等同爲聖人所則此皆言作易之由也則以圖書分畫卦序疇者漢儒之誤明矣

易有四象所以示也繋辭焉所以告也定之以吉凶所以斷也

【辧正】愚案四象指八卦而六十四卦在其中以此示人以物宜所謂卦之徳方以知也系辭以告所謂六爻之義易以貢也定吉凶而疑可斷所謂蓍之徳圓而神也由是而通誌定業此其所以冒天下之道也總結通章之意

右第十一章

易曰自天祐之吉無不利子曰祐者助也天之所助者順也人之所助者信也履信思乎順又以尙賢也是以自天祐之吉無不利也

【辧正】侯氏【行果】曰此引大有上九辭以証之也大有上九履信思順自天祐之言人能依四象所示繋辭所告則天及人皆共祐之吉無不利者也

紫陽朱子曰此無所屬或恐是錯簡疑在第八章

之末

何氏元子曰取大有上九爻辭以結上文居則觀象而玩辭動則變化而玩占則孜孜尙賢之意也是以自天祐之吉無不利也與第二章

天祐之語遙應非錯簡也

愚案此章朱子以爲錯簡侯氏何氏皆以爲前章結語先儒又謂此與第八章

數節皆諸卦之文言今未能定故別爲一章

右第十二章

子曰書不盡言言不盡意然則聖人之意其不可見乎子曰聖人立象以盡意設卦以盡情僞繋辭焉以盡其言變而通之以盡利鼓之舞之以盡神

【正義】崔氏【憬】曰言伏羲仰觀俯察而立八卦之象以盡其意設卦謂因而重之爲六十四卦情僞盡在其中矣作卦爻之辭以繋伏羲立卦之象象旣盡意故辭亦盡言也

艸廬吳氏曰立象謂羲皇之畫卦所以示者也盡意謂𨿽無言而與民同患之意悉具於其中設卦謂文王設立重卦之名盡情僞謂六十四名足以盡天下事物之情辭謂文王周公之彖爻所以告者也羲皇之卦畫足以盡意矣文王又因卦之象設卦之名以盡情僞然卦𨿽有名而未有辭也又系彖辭則足以盡其言矣設卦一句在立象之後系辭之前蓋竟盡意之緒啟盡言之端也

錢氏爾卓曰聖人之意不能以言盡而盡於立象此聖人以象爲言也因而系辭凡聖人所欲言者又未常不盡於此

折中曰立象朱子謂指奇耦二畫崔氏吳氏則謂是八卦之象似爲得之崔氏說又較明也變通鼓舞語類俱著占筮說然須知象辭之中便已具變通鼓舞之妙特因占而用爾故下文化而裁之存乎變推而行之存乎通皆是指象辭中之理有變有通非專爲七八九六之變也鼓舞卽是下文鼓天下之動意愚案書不盡言言不盡意二句蓋古語也此節折中取崔氏之說又有謂象者剛柔八卦重卦皆是也設卦以盡情僞卽所謂立象以盡意者也變通鼓舞卽所謂系辭以盡言者也蓋謂聖人以意難盡是以立象而象之立足以盡意者因六十四卦之設足以盡情僞也聖人以言難盡是以系辭而辭之系足以盡言者因辭中之變通鼓舞足以盡利盡神也此似較諸說尢確至此節正欲學易者以觀象玩辭爲先與占筮無涉宜折中辧之

乾坤其易之緼邪干坤成列而易立乎其中矣乾坤毀則無以見易易不可見則乾坤或幾乎息矣

【辧正】愚案上節言聖人立象系辭於意與言無不盡矣然學者豈可泛而求之不知精緼之所在乎故此節特指言乾坤也乾以易知坤以簡能易簡而天下之理得故曰乾坤成列而易道立矣如人於易簡不能用是乾坤毀也易簡不能用則卦爻中所謂中與正者皆茫然莫識其指歸是無以見易也易不可見則所謂易知簡能亦無由而得故曰乾坤或幾乎息矣言易之精緼惟在乾坤而學者當於此求之孔子示人觀象玩辭之要如此

是故形而上者謂之道形而下者謂之器化而裁之謂之變推而行之謂之通舉而措之天下之民謂之事業【正義】童溪王氏曰道也者無方無體所以妙是器也器也者有方有體所以顯是道也道外無器器外無道其本一也故形而上者與形而下者皆謂之形化而裁之則是器有所指引而名體各異故謂之變推而行之則是變無所凝滯而運用不窮故謂之通舉是變通之用而措之天下之民使之各盡其所以相生相養之道故謂之事業

【餘論】問形而上下如何以形言朱子曰此言最的當設若以有形無形言之便是物與理相間斷了所以謂截得分明者只是上下之間分別得一个界止分明器亦道道亦器有分別而不相離也

愚案形而上下卽謂乾坤形而上形而下也卦象以前爲形上之乾坤卦象以後爲形下之乾坤可見與不可見無非干坤者此其所以爲易之緼明乎此則知一陰一陽洵不可以不謂之道而易有太極卽指卦象以前形上之乾坤亦暸然矣

是故夫象聖人有以見天下之賾而擬諸其形容象其物宜是故謂之象聖人有以見天下之動而觀其防通以行其典禮系辭焉以斷其吉凶是故謂之爻極天下之賾者存乎卦鼓天下之動者存乎辭化而裁之存乎變推而行之存乎通神而明之存乎其人黙而成之不言而信存乎徳行

【正義】吳郡陸氏曰此明說立象盡意設卦盡情僞之意也紫陽朱子曰卦爻所以變通者在人人之所以能神而明之者在徳

石澗兪氏曰賾以象著卦有象則窮天下之至雜至亂無有遺者故曰極動以辭決使天下樂於趨事赴功者手舞足蹈而不能自已故曰鼓

【通論】程氏【敬承】曰上系末章歸重徳行下系末章亦首揭岀徳行此之徳行卽所謂乾坤易簡者乎

愚案謂徳行指乾坤甚是正所以教人求易之緼而有得於象與言之本原則立象系辭一以貫之矣右第十三章

大易擇言卷三十四﹤經部﹐易類﹐大易擇言﹥

欽定四庫全書

大易擇言卷三十五

上元程廷祚撰

系辭下傳

八卦成列象在其中矣因而重之爻在其中矣剛柔相推變在其中矣系辭焉而命之動在其中矣

【正義】防稽虞氏曰剛柔相推而生變化故變在其中矣系彖象九六之辭故動在其中鼓天下之動者存乎辭者也

潁川韓氏曰夫八卦備天下之理而未極其變故因而重之以象其動用則爻卦之義所存各異故爻在其中矣

括蒼龔氏曰象者一卦之成體也故天下之賾存焉爻者六位之變動也故天下之動存焉剛柔相推所以成爻也而爻者言乎變則變在其中矣繋辭焉而命之所以明爻也而辭者以鼔天下之動則動在其中矣卦則兆於成列而備於重爻則兆於變而備於動故吉凶悔吝生焉

鄭氏曰卦始於三畫末有爻也因而重之其體有上下其位有內外其時有初終其序有先後而爻在其中矣

愚案八卦成列自有六十四卦因而重之自有三百八十四爻爻之剛柔相推自足以言天下之變繋辭而命之自足以鼔天下之動此在其中之義至於有辭以鼔天下之動則占與不占皆在其中矣

【通論】紫溪蘓氏曰動在其中虞翻謂鼓天下之動者存乎辭此說極是此動字與下文生乎動天下之動三動字俱同易之辭原是聖人見天下之動而系之者故曰鼔天下之動存乎辭此卽動在其中之說非當動卦爻之謂也【本義以爲占者所値當動之爻象此辧之】

【存異】紫陽朱子曰成列謂乾一兌二離三震四巽五坎六

艮七坤八之類

愚案說卦傳舉八卦皆以乾坤震巽坎離艮兌爲次所謂成列者蓋卽如此朱子之說出於陳邵二家於易無所考證

吉凶悔吝者生乎動者也剛柔者立本者也變通者趣時者也

【正義】紫陽朱子曰剛柔者晝夜之象所謂立本變化者進退之象所謂趣時剛柔兩个是本變通便只是往來者

折中曰凡天下之吉凶悔吝皆生於人事之動故易中有吉凶悔吝之辭而動在其中

愚案剛以統柔柔以承剛二者並重易之大端故曰立本然卦爻中所値之時不能皆正則變通以趨之變通云者非枉道以求濟也欲剛柔之無失其正而已學易者宜明此義

吉凶者貞勝者也天地之道貞觀者也日月之道貞明者也天下之動貞夫一者也

【正義】紫陽朱子曰觀示也天下之動其變無窮然順理則吉逆理則凶則其所正而常者亦一理而已矣

【辧正】或問吉凶貞勝一橫渠說如何朱子曰說貞勝處巧矣卻恐不如此只伊川說作常字甚佳易傳解此字多雲正固固乃常也

【餘論】髙氏【萃】曰天常示人以易地常示人以簡𨿽陰不能以不愆陽不能以不伏而貞觀之理常自若也日明乎晝月明乎夜𨿽中不能以不昃盈不能以不食而貞明之理常自若也天下之動進退存忘不可以一例測然而順理則裕從欲則危同一揆也惠廸之吉從逆之凶無二致也是則造化人事之正常卽吉凶之貞勝豈可以二而求之哉

夫幹確然示人易矣夫坤隤然示人簡矣爻也者效此者也象也者像此者也爻象動乎內吉凶見乎外功業見乎變聖人之情見乎辭

【正義】橫渠張子曰因爻象之旣動明吉凶於未形故曰爻象動乎內吉凶見乎外隨爻象之變以通其利故功業見也聖人之情存乎教人而已

折中曰此節承剛柔立本變通趣時之意而明其理之一也乾坤者剛柔之宗也乾坤定位而變化不窮矣然其所以立本者一歸易簡之理所謂天有顯道厥類惟彰萬古不易者也

【餘論】愚案易簡卽上文所謂一也乾曰易坤曰簡此乾坤各得之一也而爻效此而爲爻象像此而爲象則易簡之外無所謂乾坤乾坤之外無所謂道而亦無所謂易可知矣大傳之言章明如是而後人紛紛欲加太極於乾坤之上又謂陰陽不得爲道至於談象之家穿鑿傅會無所不至而皆昧於效此像此之義噫此易道之所以不明也

【存異】平庵項氏曰爻象動於蓍防之中吉凶見於辭命之

際故謂爻象爲內吉凶爲外

愚案爻象動乎內承上文效此像此而言則內乃直指乾坤易簡吉凶之所由出爻象之所由立也至吉凶見乎外則內之爻象出而爲外之爻象矣項氏謂動於蓍防之中似覺未確

右第一章

天地之大徳曰生聖人之大寶曰位何以守位曰仁何以聚人曰財理財正辭禁民爲非曰義

【正義】崔氏【憬】曰言聖人行易之道當湏法天地之大徳寶萬乘之大位謂以道濟天下爲寶是其大寶也夫財貨人所貪愛不以義理之則必有敗也言辭人之樞要不以義正之則必有辱也百姓有非不以義禁之則不攺也此三者皆資於義以此得之得其宜也故知仁義聖人寶位之所要也

童溪王氏曰聖人所以配天地而王天下者亦有仁義而已矣仁徳之用也義所以輔仁也理財如所謂作网罟以佃漁作耒耜以耕耨致民聚貨以交易之類是也正辭如所謂易結繩以書契百官以治萬民以察是也禁民爲非如所謂重門擊柝以待暴客剡矢弧以威天下是也

平庵項氏曰聖人之仁卽天地之生大寶曰位卽崇髙莫大乎富貴也自此以下以包犧氏神農氏黃帝堯舜氏實之皆聖人之富貴者也財者百物之總名皆民所利也理財謂水火金木土谷惟修所以利之也正辭謂殊貴賤使有度明取予使有義辧名實使有信利之所在不可不導之使知義也禁民爲非謂憲禁令致刑罰以齊其不可導者也蓋養之教之而後齊之聖人之政盡於三者矣其徳意之所發主於仁民義者仁之見於條理也

【辧正】

折中曰天地大徳一節本義原屬上章然諸儒多言宜爲下章之首蓋下章所取十三卦無非理財正辭禁非之事其說可從也【今從折中】

古者包犧氏之王天下也仰則觀象於天俯則觀法於地觀鳥獸之文與地之宜近取諸身逺取諸物於是始作八卦以通神明之徳以類萬物之情

【正義】潁川韓氏曰聖人之作易無大不極無微不究大則取象天地細則觀鳥獸之文與地之宜也

愚案言王天下以明聖人而得其位者以下神農黃帝堯舜皆是也首言作易之事言聖人而居天位其功莫大於作易則有若包犧氏其事莫大於用易則有若神農黃帝堯舜○近取諸身謂身有性命形體精粗具備逺取諸物則物理人事皆在其中孔頴達以逺取爲雷風山澤之類與仰觀俯察相混非是神明之徳剛柔動靜是也萬物之情愛惡情僞是也通神明之徳則自近取者而始類萬物之情則至逺取者而盡而俯仰所得亦舉在其中矣

【通論】秋山王氏曰伏羲氏繼天立極畫八卦以前民用後之聖人相繼而作制爲相生相養之具皆所以廣天地生生之徳自网罟至書契是也

作結繩而爲网罟以佃以漁蓋取諸離

【正義】潁川韓氏曰離麗也网罟之用必審物之所麗也紫陽朱子曰兩目相承而物麗焉

【辧正】衡水孔氏曰案上系云以制器者尙其象則取象不取名也韓氏乃取名不取象於義未善

愚案仲達議韓氏直取卦名爲非其論固善然離麗也麗乃離之本義非祗爲卦名也案健順動入防麗止說八字乃八卦所從出故說卦傳因以爲八卦之義義卽象也舉此八字則凡言象者無不囊括而盡仲達於此蓋有所不知也

【餘論】安定胡氏曰蓋者疑之辭也言聖人創立其事不必觀此卦而成之蓋聖人作事立器自然符合於此之卦象也非準擬此卦而後成之故曰蓋取

包犧氏沒神農氏作斵木爲耜揉木爲耒耒耨之利以教天下蓋取諸益

【正義】紫陽朱子曰二體皆木上入下動天下之益莫大於

此

艸廬吳氏曰益上巽二陽象耒之自地上而入下震一陽象耜之在地下而動也

日中爲市致天下之民聚大下之貨交易而退各得其所蓋取諸噬嗑

【正義】紫陽朱子曰日中爲市上明而下動又借噬爲市嗑

爲合也

愚案致天下之民動也各得其所明也

【通論】合沙鄭氏曰十三卦始離次益次噬嗑所取食貨而

已食貨者生民之本也

神農氏沒黃帝堯舜氏作通其變使民不倦神而化之使民宜之易窮則變變則通通則久是以自天祐之吉無不利黃帝堯舜垂衣裳而天下治蓋取諸乾坤【正義】白雲郭氏曰垂衣裳而天下治無爲而治也無爲而

治者無他焉法乾坤易簡而已

秋山王氏曰神農以上民用未滋所急者食貨而已此聚人之本也及黃帝堯舜之世民用日滋若復守其朴略則非變而通之之道故黃帝堯舜氏作通其變使民由之而不倦神其化使民宜之而不知凡此者非聖人喜新而惡舊也窮則變變則通通則久易之道然也

艸廬吳氏曰風气漸開不可如朴略之世此窮而當變也變之則通而不窮矣其能使民喜樂不倦者以其通之之道神妙不測變而不見其迹便於民而民皆宜利之故爾

折中曰守舊則倦更新則不宜凡事之情也變其舊使民不倦者化也趣於新使民咸宜者神而化之也

【餘論】紫溪蘓氏曰言通變神化而獨詳於黃帝堯舜言黃帝堯舜而獨取諸乾坤乾坤諸卦之宗也黃帝堯舜千古人文之始中天之運至此而開洪荒之俗至此而變此所以爲發羲皇之精蘊也

雲莊程氏曰夫子歷敍上古受命之聖人至黃帝堯舜則曰取諸乾坤乾坤統易之全體而言也蓋非精易則不足以入神非神明於人道則焉能垂衣裳而天下治又大傳自天祐之凡三見其二贊學易之君子惟此獨贊堯舜蓋非效法大易斷不足以立人道而承天命故學易者學天地之變化學立人之法則也

刳木爲舟剡木爲楫舟楫之利以濟不通致逺以利天下蓋取諸渙

【正義】九家易曰木在水上流行若風舟楫之象也

何氏元子曰近而可以濟不通逺而可以致逺均之爲天下利矣取諸渙者其象巽木在坎水之上故彖曰利渉大川彖曰乘木有功

愚案渙爲卦險防在下巽順在上舟楫之義也

服牛乘馬引重致逺以利天下蓋取諸隨

【正義】紫陽朱子曰下動上說

折中曰外說內動象牛馬之奔於前而車動於後也重門擊柝以待暴客蓋取諸豫

【正義】石澗兪氏曰坤爲闔戶重門之象也震動而有聲之

木擊柝之象也

愚案豫卦二體坤順於內震動於外蓋取靜以待動之義

【存異】潁川韓氏曰取其豫備

愚案本義亦主韓說然豫卦向無豫備之義不可從

斷木爲杵掘地爲臼臼杵之利萬民以濟蓋取諸小過【正義】紫陽朱子曰下止上動

建安邱氏曰以象言之上震爲木下艮爲土震木上動艮土下止杵臼治米之象

木爲弧剡木爲矢弧矢之利以威天下蓋取諸睽【辧正】愚案睽說而麗乎明以威天下言用弧矢者不可不審也若非所威而威焉則天下不說而在我亦失其明矣本義謂睽乖然後威以服之未確

【通論】漢上朱氏曰知耒耜而不知杵臼之利則利天下者有未盡故教之以杵臼之利知門柝而不知弧矢之利則威天下者有未盡故教之以弧矢之利

上古穴居而野處後世聖人易之以宮室上棟下宇以待風雨蓋取諸大壯

【正義】節齋蔡氏曰棟屋脊檁也宇椽也棟直而上故曰上

棟宇兩垂而下故曰下宇

愚案穴居野處弱而不振故象大壯之剛以動而易以宮室之崇閎也

【通論】石澗兪氏曰聖人之於物有爲之者有易之者古未有是而民利之也今則爲之所以貽於後也古有是而民厭之也今則易之所以革於前也

古之葬者厚衣之以薪葬之中野不封不樹喪期無數後世聖人易之以棺槨蓋取諸大過

【正義】

折中曰棺槨者取木在澤中也

愚案大過巽而說言喪葬之禮深入乎人情而天下自此說也

上古結繩而治後世聖人易之以書契百官以治萬民以察蓋取諸夬

【正義】

折中曰兌爲言語可以通彼此之情書之象也幹爲健固可以堅彼此之信契之象也

【通論】開封耿氏曰已前不云上古已下三事或言古與上不同者蓋未造此器之前更無餘物之用故不言上古也以下三事皆是未造此物之前別有所用今將後用而代前用故本之云上古及古者右第二章

是故易者象也象也者像也彖者材也爻也者效天下之動者也是故吉凶生而悔吝著也【章首是故二字疑衍】

【正義】潁川韓氏曰彖言成卦之材以統卦義也

安定胡氏曰爻有變動位有得失變而合於道者爲得動而乖於理者爲失人事之情僞物理之是非皆在六爻之中所以象天下之動也

折中曰材者構屋之木也聚眾材而成室彖亦聚卦之眾義以立辭故本義彖言一卦之材

愚案像從象從人言易之所以有象者主於像人事也故曰象者像也吉凶生而悔吝著則指繋辭而言

右第三章

陽卦多陰陰卦多陽其故何也陽卦奇陰卦耦其徳行何也陽一君而二民君子之道也陰二君而一民小人之道也

【正義】漢上朱氏曰陰陽二卦其徳行不同何也陽卦一君而徧體二民二民共事一君一也故爲君子之道陰卦一民共事二君二君共爭一民二也故爲小人之道

紫陽朱子曰震坎艮爲陽卦皆一陽二陰巽離兌爲陰卦皆一陰二陽

敬庵吳氏曰陽卦固主陽也而陰卦亦主陽可見陽有常尊也

【存疑】潁川韓氏曰夫少者多之所宗一者眾之所歸陽卦二陰故奇爲之君陰卦二陽故耦爲之主

濳室陳氏曰二耦一奇卽奇爲主是爲陽卦二奇一耦卽耦爲主是爲陰卦故曰陽卦多陰陰卦多陽韓氏陳氏之說於章首二句則可通矣若下文

旣以君子歸陽卦小人歸陰卦則吳氏陽有常尊之說得之然此特卦象之一義爾

右第四章

易曰憧憧往來朋從爾思子曰天下何思何慮天下同歸而殊塗一致而百慮天下何思何慮日往則月來月往則日來日月相推而明生焉寒往則暑來暑往則寒來寒暑相推而嵗成焉往者屈也來者信也屈信相感而利生焉尺蠖之屈以求信也龍蛇之蟄以存身也精義入神以致用也利用安身以崇徳也過此以往未之或知也窮神知化徳之盛也

【正義】潁川韓氏曰天下之動必歸於一思以求朋未能一

也一以感物不思而至

衡水孔氏曰覆明上往來相感屈信相湏尺蠖之虫初行必屈言信必湏屈也龍蛇初蟄是靜也以此存身言動必因靜也聖人用精粹微妙之義入於神化寂然不用乃能致其所用先靜後動是動因靜而來也利己之川安靜其身可以增崇其徳此亦先靜後動動亦由靜而來也

又曰精義入神以致用利用安身以崇徳此二者皆人理之極過此二者已往則微妙不可知窮極微妙之神曉知變化之道乃是聖人徳之盛極也

紫陽朱子曰引咸九四爻辭而釋之言理本無二而殊塗百慮莫非自然何以思慮爲哉必思而從則所從者亦狹矣

又曰言往來屈信皆感應自然之常理加憧憧焉則入於私矣所以必思而後有從也

石澗兪氏曰精研義理無毫釐之差而深造於神妙所以致之於用也見於用而利施於身而安所以崇徳之資也精義入神內也致用外也自內而達外猶尺蠖之屈以求信也利用安身外也崇徳內也卽外以養內亦猶龍蛇之蟄以存身也

吳氏【一源】曰人皆知信之利而不知屈之所以利也故以尺蠖龍蛇明之專言屈之利以示人正欲人靜養以一動無感以待感也

折中曰精義入神則所知者精深窮理之事也利用安身則所知者純熟盡性之事也窮神則不止於入神其心與神明相契者也知化則不止於利用其事與造化爲徒者也至命之事也窮理盡性學者所當用力至命則無用其力矣故曰窮理盡性以至於命愚案自日月以下歷言往來屈信以至窮神知化未之或知皆所以發明同歸一致之理以明感之不可出於有心也語勢並無欹側本義以精義入神以下爲推而言學說誤

易曰困於石據於蒺藜入於其宮不見其妻凶子曰非所困而困焉名必辱非所據而據焉身必危旣辱且危死期將至妻其可得見耶

易曰公用射隼於髙墉之上獲之無不利子曰隼者禽也弓矢者器也射之者人也君子藏器於身待時而動何不利之有動而不括是以出而有獲語成器而動者也

【正義】潁川韓氏曰括結也君子待時而動則無結閡之患

也

愚案時所以成器也成器而動卽待時而動也

子曰小人不恥不仁不畏不義不見利不勸不威不懲小懲而大誡此小人之福也易曰屨校滅趾無咎此之謂也

【正義】厚齋馮氏曰不以不仁爲恥故見利而後勸於爲仁不以不義爲畏故畏威而後懲於不義

善不積不足以成名惡不積不足以滅身小人以小善爲無益而弗爲也以小惡爲無傷而弗去也故惡積而不可掩罪大而不可解易曰荷校滅耳凶

【正義】敬庵吳氏曰惡以己之所行者言罪以法之所麗者

言

【餘論】廣川董子曰積善在身猶長日加益而人不知也積

惡在身猶火之銷膏而人不見也

子曰危者安其位者也亡者保其存者也亂者有其治者也是故君子安而不忘危存而不忘亡治而不忘亂是以身安而國家可保也易曰其亡其亡繋於苞桑【正義】衡水孔氏曰所以今有傾危者由前安樂於其位自以爲安故致今日危也所以滅亡者由前保有其存恆以爲存故今致滅亡也所以今致禍亂者由前自恃有其治理恆以爲治故今致禍亂也是故君子今𨿽獲安心恆不忘傾危之事國𨿽存心恆不忘滅亡之事政𨿽治心恆不忘禍亂之事心恆畏懼其將滅亡其將滅亡乃系於苞桑之固也

谷氏拙侯曰養尊處優曰安宗社鞏固曰存綱舉目張曰治

子曰徳薄而位尊知小而謀大力小而任重鮮不及矣易曰鼎折足覆公餗其形渥凶言不勝其任也

【通論】紫巖張氏曰自昔居臺鼎之任徳力知三者一有闕則弗能勝其事而況俱不足者乎有徳而無知則不足以應變有知而無力則不足以鎭浮若夫徳之不立𨿽有知力亦無以感格天人而措天下於治矣

子曰知幾其神乎君子上交不謟下交不凟其知幾乎幾者動之微吉之先見者也君子見幾而作不俟終日易曰介於石不終日貞吉介如石焉寧用終日斷可識矣君子知微知彰知柔知剛萬夫之望

【正義】衡水孔氏曰動謂心動事動初動之時其理未著惟纎微而已己著之後則心事顯露若未動之先又寂然頓無幾是離無入有在有無之際故云動之微也直云吉不云凶者凡豫前知幾皆向吉而背凶違凶而就吉無復有凶故特云吉也諸本或有凶字者其定本則無

崔氏【憬】曰此爻得位於中於豫之時能順以動而防於豫如石之耿介守志不移𨿽暫豫樂以其見微而不終日則能貞吉斷可知矣

平庵項氏曰謟者本以求福而禍常基於謟瀆者本以交驩而怨常起於瀆易言知幾而孔子以不謟不瀆明之此眞所謂知幾者矣欲進此道惟存察之密疆界素明者能之此所以必歸之於介如石者與

愚案微者彰之自彰者微之顯此剛柔之變化也剛柔變化而生吉凶所謂知幾者知此而已故以知柔知剛結之

【餘論】紫陽朱子曰幾者動之微是欲動未動之間便有善惡便湏就這處理會若到發出處便怎生柰何得所以聖賢說謹獨便都是要就幾微處理防

子曰顏氏之子其殆庻幾乎有不善未嘗不知知之未嘗復行也易曰不逺復無祗悔元吉

【正義】會稽虞氏曰復以自知自知者明謂顏子不遷怒不

貳過克己復禮天下歸仁也

侯氏【行果】曰失在未形故有不善知則速攺故無大過

紫陽朱子曰殆危也庻幾近意言近道也

【餘論】紫陽朱子曰顏子有不善未嘗不知知之未嘗復行今人只知知之未嘗復行爲難殊不知有不善未甞不知是難處

天地絪緼萬物化醇男女媾精萬物化生易曰三人行則損一人一人行則得其友言致一也

【正義】侯氏【行果】曰此明物情相感當上法絪緼化醇致一

之道

紫陽朱子曰絪緼交密之狀醇謂厚而凝也言气化者也化生形化者也

【餘論】愚案天地男女皆以兩物相與而成化兩相與而致則一若君臣之同徳父子之述事朋友之同志皆致一也此道之不得不然者也其間有過不及而或害於道者則當損之夫子以此釋損三之義精矣

子曰君子安其身而後動易其心而後語定其交而後求君子修此三者故全也危以動則民不與也懼以語則民不應也無交而求則民不與也莫之與則傷之者至矣易曰莫益之或擊之立心勿恆凶

【正義】平庵項氏曰危以動則民不與黨與之與無交而求

則民不與取與之與也

郭氏【鵬海】曰事不順理從欲惟危爲危以動心知非理自覺惶恐爲懼以語恩非素結信非素孚爲無交而求

【通論】愚案此章十一節或謂後十節皆承釋咸四九之義𨿽於理亦可通然不若先儒目爲諸卦之文言爲當也

右第五章

子曰乾坤其易之門邪干陽物也坤陰物也陰陽合徳而剛柔有體以體天地之撰以通神明之徳

【正義】潁川荀氏曰陰陽相易出於乾坤故曰門

紫陽朱子曰撰猶事也

愚案乾坤卽陰陽之異名而謂之陽物陰物者陰陽至乾坤而後有象可擬有數可推己渉於名言之際故謂之物卽指卦畫之乾坤也剛柔指畫之奇耦陰陽合徳而中正之理形剛柔有體而變化之端見此乾坤所以爲易之門也體天地之撰謂廣大悉備通神明之徳謂易知簡從

其稱名也雜而不越於稽其類其衰世之意邪

【正義】潁川韓氏曰世衰則失得彌彰爻繇之辭所以明失

得故知衰世之意邪

侯氏【行果】曰易象考其事類但以吉凶得失爲主則非淳古之時也故云衰世之意耳言邪示疑不欲切指也

紫陽朱子曰萬物𨿽多無不出於陰陽之變故卦爻之義𨿽雜出而不差謬然非上古淳質之時思慮所及也故以爲衰世之意蓋指文王與紂之時也

【存異】九家易曰名謂卦名陰陽𨿽錯而卦象各有次序不

相逾越

問其稱名也雜而不越是指系辭而言是指卦名而言朱子曰他下面兩三番說名後又舉九卦說防來只是謂卦名

愚案名乃名言之名非名目之名也正指系辭而爻辭爲重況雜而不越與稱名小取類大諸義皆非爻辭不足以盡之九家與朱子皆云謂卦名誤矣且朱子解雜而不越原兼舉卦爻之義亦不應自異其說也

夫易彰往而察來而微顯闡幽開而當名辧物正言斷辭則備矣

【正義】衡水孔氏曰開而當名者謂開釋爻卦之義使各當

所象之名【案孔氏開而當名句】

艸廬吳氏曰彰往卽藏往也謂明於天之道而彰明已往之理察來卽知來也謂察於民之故而察知未來之事微顯卽神徳行也謂以人事之顯而本之於天道所以微其顯闡幽卽顯道也謂以天道之幽而用之於人事所以闡其幽

虛齋蔡氏曰人事粗迹也易書有以微之蓋於至著之中寓至微之理也天道至幽也易書有以闡之蓋以至微之理寓於至著之象也

愚案往來微顯之義前二說得之矣開猶言分也謂自乾坤分而爲六十四卦又自一卦分而爲六爻其名物至爲繁賾然必當其名而後言必辧其物而後斷其雜而不越如是此系辭之所以爲至也而吉凶悔吝之理亦無弗備矣正言卽謂當名斷辭卽謂辧物愈知名之非卦名矣

其稱名也小其取類也大其防逺其辭文其言曲而中其事肆而隱因貳以濟民行以明失得之報

【正義】衡水孔氏曰其稱名也小者言易辭所稱物名多細小若見豕負塗噬臘肉之屬是其辭碎小也其取類也大者言𨿽是小物而比諭大事是所取義類廣大也

程氏【敬承】曰理貞夫一而民貳之有失得故二也明失得之報則天下曉然歸於理之一而民行濟矣濟者出之防溺之危而措之安吉之地此其所以爲衰世之意邪

愚案其稱名小言指陳事物纎悉畢具也其取類大言推廣義類無不包涵也防逺故曲辭文故中肆陳也顯也纎悉畢具故肆無不包涵故隱此皆申明上節之義又因而贊嘆之貳者疑也因貳以濟民行所謂成天下之亹亹以明失得之報所謂定天下之吉凶皆衰世之意也

右第六章

易之興也其於中古乎作易者其有憂患乎是故履徳之基也謙徳之柄也復徳之本也恆徳之固也損徳之修也益徳之裕也困徳之辧也井徳之地也巽徳之制也履和而至謙尊而光復小而辧於物恆雜而不厭損先難而後易益長裕而不設困窮而通井居其所而遷巽稱而隱履以和行謙以制禮復以自知恆以一徳損以逺害益以興利困以寡怨井以辧義巽以行權【正義】北海鄭氏曰辧別也遭困之時君子固窮小人則濫

徳於是別也

防稽虞氏曰禮和爲貴故以和行也有不善未嘗不知故自知也恆立不易方故一徳也

吳興姚氏曰井養而不窮徳之地也

新蔡幹氏曰柄所以持物謙所以持禮者也

潁川韓氏曰和而不至從物者也和而能至故可履也微而辧之不逺復也雜而不厭是以能恆刻損以修身故先難也身修而無患故後易也有所興爲以益於物故曰長裕因物興務不虛設也

衡水孔氏曰易之爻卦之象則在上古伏羲之時但其時理尙質素直觀其象足以乖教中古之時事漸澆浮非象可以爲教故爻卦之辭起於中古此之所論謂周易也身旣憂患湏垂法以示於後以防憂患之事

紫陽朱子曰九卦皆反身修徳以處憂患之事也而有序焉基所以立柄所以持復者心不外而善端存恆者守不變而常且久懲忿窒欲以修身遷善攺過以長善困以自驗其力井以不變其所然後能巽順於理以制事變也

又曰此如書之九徳禮非彊世然事皆至極謙以自卑而尊且光復陽微而不亂於羣陰恆處雜而常徳不厭損欲先難習熟則易益但充長而不造作困身困而道亨井不動而及物巽稱物之宜而濳隱不露

又曰寡怨謂少所怨尢辧義謂安而能遷

象山陸氏曰履徳之基謂以行爲徳之基也徳自行而進也不行則徳何由而積君子之修徳必去其害徳者則徳日進矣故曰損徳之修也善日積則寛裕故曰益徳之裕也井以養人利物爲事君子之徳亦由是也故曰井徳之地也

又曰復小而辧於物復貴不逺言動之微念慮之隱必察其爲物所誘與否不辧於小則將致悔咎矣恆雜而不厭人之動用酬酢事變非一多至厭倦是不恆其徳者也能恆者𨿽雜而不厭損先難而後易人情逆之則難順之則易抑損其過故先難旣損抑以歸於善故後易困窮而通不修徳者遇窮困則隕獲喪亡而已君子遇窮困則徳益進道益通井居其所而遷君子不以道狥人故曰居其所而博施濟眾無有不及故曰遷

又曰復以自知自克乃能復善他人無與焉益以興利天下之有益於己者莫如善君子觀易之象而遷善故曰興利困以寡怨君子於此自反而已未常有所怨也巽以行權巽順於理如權之於物隨輕重而應則動靜稱宜不以一定而悖理也

紫峯陳氏曰徳之基就積行上說徳之本就心裏說要當有辧徳之固是得寸守寸得尺守尺徳之地則全體不窮矣亦要有辧

谷氏拙侯曰憂患二字以憂患天下言乃吉凶同患意民志未通務未成聖人切切然爲天下憂患之於是作易故易皆處憂患之道

何氏元子曰聖人之憂患者憂患天下之迷復也乃其處困又何憂患焉是故易者所以憂患天下之憂患

盧氏曰基與地有別基小而地大基是初起腳跟積累可由此而上地是凝成全體施用之妙皆由此而出也

愚案上古風气淳質教學未開文王始因易象系辭而教人以修身寡過之事故云興於中古也憂患卽虞書之兢兢業業中庸之戒愼恐懼聖學之根本在焉其有憂患言聖人以己之憂患而教天下也作易之大指不越乎此大傳舉九卦以例其餘爾先儒以憂患爲羑里之事後之學者當知其謬○九卦先言其象次言其徳次言其用履知天徳而踐之故爲徳之基說而順乎幹故和而至履虎尾而不咥故以和行也謙者君子之終故爲徳之柄天下莫與之爭故尊而光卑而不可逾故以制禮也復見天地之心故爲徳之本動而以順行故小而辧於物中以自考故以自知也恆久而不已故爲徳之固變其事而不變其道故雜而不厭恆則不二故以一徳也損所以去不善故爲徳之修功施於前效収於後故先難而後易不善去而害已者除故以逺害也益以遷善攺過而善日積故爲徳之裕益動而巽其進無疆故長裕而不設遷善攺過利之大者故以興利也困剛掩而在中故爲徳之辧不失其所亨故窮而通險以說故以寡怨也井巽乎水而上水故爲徳之地攺邑不攺井故居其所而遷養而不窮故以辧義也巽柔順乎剛故爲徳之制無初有終故稱而隱剛巽乎中正而志行故以行權也以經解經義本明晰

【通論】平庵項氏曰此章亦論彖辭凡彖辭之體皆先釋卦名次言兩卦之體末推卦用故此章之序亦然以爲觀彖者之法也

【餘論】紫陽朱子曰三說九卦是聖人因上面說憂患故發明此一項道理不必深泥如困徳之辧若說蹇屯亦可蓋偶然如此說大抵易之書如雲行水流本無定相確定說不得

愚案朱子此論不無過於髙明之然視胡雲峯上經自幹至履九卦下經自恆至損益亦九卦云云其說較勝故錄之

右第七章

易之爲書也不可逺爲道也屢遷變動不居周流六虛上下無常剛柔相易不可爲典要惟變所適其出入以度外內使知懼又明於憂患與故無有師保如臨父母初率其辭而揆其方旣有典常苟非其人道不虛行【正義】防稽虞氏曰神以知來故明憂患知以藏往故知事

故

又曰其出入有度故有典常神而明之存乎其人不言而信謂之徳行故不虛行也

新蔡幹氏曰言易道以戒懼爲本所謂懼以終始歸無咎也𨿽無師保切磋之訓其心敬戒常如父母之臨己者也

潁川韓氏曰明出入之度使物知外內之戒也侯氏【行果】曰居則觀象動則玩占故不可逺也衡水孔氏曰六位言虛者位本無體因爻始見故稱虛也

又曰𨿽千變萬化不可爲典要然循其辭度其義原尋其初要結其終皆惟變所適是其常典也

康節邵子曰六虛者六位也虛以待變動之事也紫陽朱子曰𨿽無師保而常若父母臨之戒懼之至泉峯龔氏曰旣曰不可爲典要又曰旣有典常不可爲典要者以剛柔之變易無常者言也旣有典常者以卦爻之一定而不可易者言也剛柔變易之無常所以卦爻一定而不可易而一定不易之理未常不行於剛柔變易之中也

虛齋蔡氏曰卦爻所說者皆利用出入之事其出入也皆必以法法者事理當然之則也使人入而在內出而在外皆知有法而不敢妄爲是使知懼也知懼必以度

敬庵吳氏曰不可爲典要變無方也旣有典常理有定也故曰易者變易也不易也

愚案首句乃一章之綱不可逺猶不可湏臾離之意自爲道也屢遷至惟變所適言剛柔之變動周流於六爻之虛位而無常而吉凶悔吝由此而生也自其出入以度至末言剛柔變動而無常吉凶悔吝之來則一定而不可易人於此能以法度之有定禦時位之無定則合乎道然無他術惟有知懼明於憂患之故而已然則易之爲道豈可湏叟離乎上章明卦象之憂患此章明爻辭之憂患也○外以應事言內以存心言

趙氏胥山曰不特使人知懼又明於憂患與所以致憂患之故諄諄然與民同患與民同憂不止如師保之提命且直如父母之儼臨愛之無所不至慮之無所不周故訓之無所不切也

愚案無有師保如臨父母二句言欲人奉承之至而誠敬之切也語勢直承上文知懼與明於憂患之故非贊美聖人也似當以干氏朱子之解爲止右第八章

易之爲書也原始要終以爲質也六爻相雜惟其時物也

【正義】潁川韓氏曰質體也卦兼始終之義也

愚案六爻相雜謂六爻之中有剛有柔也視其初二三四五上之位以辧美惡則所謂惟其時物也

【通論】何氏元子曰此章通論爻畫而歸重於彖辭說易之法莫備於此易之爲書綱紀在卦卦必合爻之全而後成卦一畫不似便成他局聖人之繋卦爲之推原其始要約其終彌綸全卦之理如物之有體質至於系爻則惟相其六位之時而導之宜因其陰陽之物而立之像然其大指要不過推演彖辭之意

其初難知其上易知本末也初辭擬之卒成之終若夫雜物撰徳辧是與非則非其中爻不備

【正義】侯氏【行果】曰本末初上也初則事微故難知上則事彰故易知失在初微猶可擬議而之福過在卒成事之終極非擬議所及故曰卒成之終假如噬嗑初九猶可擬議而之善至上九則凶災不移是事之卒成之終極凶不變也

崔氏【憬】曰上旣其論初上二爻此又明其中四爻也言中四爻雜合所主之事撰集所陳之徳能辧其是非備在卦中四爻也

紫陽朱子曰中爻謂卦中四爻

愚案擬者揆度之意言初爲事變之方來𨿽不能無吉凶而未足以限之故難知也卒成之終言上爲人事之終竟吉與凶旣至於此則一定而不可易故易知也此言人旣當愼其始而尢不可不致嚴於其終也物卽上文時物之物謂剛柔也徳謂爻之是非雜物撰徳莫備於中四爻而四爻之中則所謂是者二與五爲多所謂非者三與四爲多此其槪也

【存異】紫陽朱子曰先儒多以中爻爲互體如屯卦震下坎上就中間四爻觀之自二至四則爲坤自三至五則爲艮故曰非其中爻不備防來此說亦不可廢

愚案互卦之說始於左傳蓋春秋時筮史之法漢儒用以解經固多傅防且本體已有六爻互體又得六爻是一卦有十二位矣而說卦傳何以云易六位而成章邪朱子亦取其說何故

噫亦要存亡吉凶則居可知矣知者觀其彖辭則思過半矣

【正義】東坡蘓氏曰彖者常論其用事之爻故觀其彖則其

餘皆彖爻之所用者也

愚案居可知言無知與愚皆居然可見也

【通論】

折中曰彖辭之繋文王蓋統觀六爻以立義者如屯則以初爲侯蒙則以二爲師師則以二爲將比則以五爲君其義皆先定於彖爻辭不過因之而隨爻細別耳其爻之合於卦義者吉不合於卦義者凶故彖辭爲剛領而爻其目也彖辭爲權衡而爻其物也總之於綱則目之先後可知審之於權衡則物之輕重可見夫子彖傳旣參錯六爻之義以釋辭示人卦爻之不相離矣於此又特指其要而切言之讀易之法莫先於此

二與四同功而異位其善不同二多譽四多懼近也柔之爲道不利逺者其要無咎其用柔中也三與五同功而異位三多凶五多功貴賤之等也其柔危其剛勝耶【二與四同功三與五同功皆宜句】

【辧正】愚案此特言中爻雜物撰徳之例功以剛柔言位以爻言二與四同功謂同剛同柔也異位謂或二或四也近者言二在下卦之中四在上卦之下其位皆卑近而易免於不善故其善𨿽不同而一則多安坐以致福一則多戒懼以自守也此統剛柔而言者若柔之爲道則不利於逺而利於近故其居二與四𨿽皆善而二之柔中多歸於無咎四殆有所不及也三與五同功亦謂同剛同柔也而異位或三或五貴賤不同也爻位皆有貴賤而獨於三五言之者三至賤五至貴也然五之多功𨿽柔亦危三之多凶𨿽剛亦勝爻以五爲尊而徳以剛爲重此易道之至要故終言之

【通論】

折中曰多譽多懼以二四之位言不論剛柔居之皆多譽多懼也多凶多功以三五之位言亦不論剛柔居之皆多凶多功也

【存疑】潁川韓氏曰二與四同功同陰功也而異位有內外也四多懼近也位逼於君故多懼也三與五同功同陽功也而異位有貴賤也

侯氏【行果】曰三五陽位陰柔處之則多凶危剛正居之則勝其任言邪者不定之辭也或有柔居而吉者得其時也

崔氏【憬】曰此重釋中四爻功位所宜也二四皆陰位陰之爲道近比承陽故不利逺矣二逺陽𨿽則不利其要或有無咎者以柔居中異乎四也

紫陽朱子曰此以下論中爻同功謂皆陰位異位謂逺近不同四近君故多懼柔不利逺而二多譽者以其柔中也三五同陽位而貴賤不同然以柔居之則危惟剛則能勝之

艸廬吳氏曰二與四同是陰位若皆以柔居之則六二六四同是以柔居陰故曰同功然其位則有逺近之異五者一卦之尊位故逺近皆自五而言二與五應爲逺四與五比爲近以位之逺近有異而其善亦不同逺者意气舒展而多譽近者勢分逼廹而多懼近也二字釋四多懼○三與五同是陽位若皆以剛居之則九三九五同是以剛居陽故曰同功然其位則有貴賤之異賤者剛居剛爲太過而多凶貴者剛居剛爲適宜而多功

愚案易中爻位惟有貴賤上下初無陰陽之分其說至近日始定漢後諸儒皆有所不識也此章於繋辭將終特明爻位之辧剛柔居之遂分優劣功本以剛柔言而舊說皆指爲爻位夫陽貴而陰賤道之一定三五旣皆陽位則傳何以雲貴賤之等且所謂剛勝者不亦偏於剛乎而柔危之說果如所謂以陰居陽者邪至於逺近𨿽以位言而三與五亦在內不止二與四也蓋三居下卦之上五爲中爻之至尊皆逺者也惟二在下卦之中四處上卦之下位皆卑近故傳相提而並論若如舊說以近爲獨承四而言則於文義未協矣且四爲近於君二爲逺於君逺於君而得無咎則近於君而多懼者爲有咎矣其得皆謂之善乎若謂近於君則多懼逺於君則多譽將逺於君則不懼近於君則無譽乎求其理而不得無怪艸廬有逺近皆自五而言之鑿說矣不知傳之二多譽四多懼統剛柔而言也柔之爲道不利逺者言剛之爲道則可近而可逺也其要無咎其用柔中言柔之在四又不如在二也自先儒以爻位分剛柔多誤解爻辭而此章文義亦復滯窒難通今姑略爲辧析以俟來哲

右第九章

易之爲書也廣大悉備有天道焉有人道焉有地道焉兼三才而兩之故六六者非他也三才之道也道有變動故曰爻爻有等故曰物物相雜故曰文文不當故吉凶生焉

【正義】吳郡陸氏曰天道有晝夜日月之變地道有剛柔燥濕之變人道有行止動靜吉凶善惡之變聖人設爻以效三者之變動故謂之爻者也

紫陽朱子曰三畫已具三才重之故六而以上二爻爲天中二爻爲人下二爻爲地

平庵項氏曰言聖人所以兼三才而兩之者非以私意傅防三才之道自各有兩不得而不六也

防齋李氏曰一則無變無動兼而兩之故三才之道皆有變動以其道有變動故名其畫曰爻爻者效也言六畫能效天下之動也

敬庵吳氏曰以時義之得爲當時義之失爲不當不以位論

愚案易有三才之道其兼而兩之者則如說卦傳所雲天有陰陽地有剛柔人有仁義此爻之所以六也爻有等故曰物等者初二三四五上是也物相雜故曰文九六是也九六之於六位有當不當乃吉凶之所由生此承上章亦要存亡吉凶則居可知而言

右第十章

易之興也其當殷之末世周之盛徳邪當文王與紂之事邪是故其辭危危者使平易者使傾其道甚大百物不廢懼以終始其要無咎此之謂易之道也【百物不廢懼以終始八字宜句】

【正義】紫陽朱子曰危懼故得平安慢易則必傾覆易之道

也

南軒張氏曰旣懼其始使人防微杜漸又懼其終使人持盈守成要之以無咎而補過乃易之道也

何氏元子曰使者天理之自然若或使之也所謂殖有禮覆昏暴天之道也

【通論】景逸髙氏曰一部易原始要終只是敬懼無咎而已故曰懼以終始無咎者善補過也易中凡說有喜有慶吉元吉都是及於物處若本等只到無咎便好

【餘論】愚案孟子謂及紂之身天下又大亂易適作於極亂之時故大傳屢及之且以見其於人事之變蔑以加矣後儒因此多附防紂與文王之事以釋卦爻非是

右第十一章

夫乾天下之至健也徳行恆易以知險夫坤天下之至順也徳行恆簡以知阻能說諸心能研諸侯之慮定天下之吉凶成天下之亹亹者【本義侯之二字衍】

【正義】衡水孔氏曰幹之徳行恆易略不有艱難以此之故能知險之所興若不易則爲險故行易以知險也坤之徳行恆爲簡靜不有紊亂以此之故知阻之所興若不簡則爲阻難故行簡以知阻也

橫渠張子曰易簡故能說諸心知險阻故能研諸慮紫陽朱子曰至健則所行無難故易至順則所行不繁故簡然其於事皆有以知其難而不敢易以處之是以其有憂患則健者如自髙臨下而知其險順者如自下趨上而知其阻蓋𨿽易而能知險則不防於險矣旣簡而又知阻則不困於阻矣所以能危能懼而無易者之傾也說諸心者心與理會幹之事也研諸慮者理因慮審坤之事也說諸心故有以定吉凶研諸慮故有以成亹亹

南軒張氏曰心之說也不忤於理慮之研也不昧於事則得者爲吉失者爲凶吉凶旣定則凡勉於事功者莫不自彊不息以成其功矣

愚案險阻天下之所不能無而惟乾坤恆易恆簡則能於其未至而爲之防己至而不爲其所防此之謂知險知阻也至健至順故能恆易恆簡恆易恆簡故能知險知阻然則易之憂患恐懼豈無其本者與說心研慮卽憂患恐懼也至於定吉凶成亹亹則不獨以易簡知險阻而且能化險阻爲易簡矣大易立教之防備於此矣○案如後儒剛變柔柔變剛之說則乾坤不得謂之恆易恆簡矣

是故變化云爲吉事有祥象事知器占事知來天地設位聖人成能人謀鬼謀百姓與能

【正義】紫陽朱子曰天地設位而聖人作易以成其功於是人謀鬼謀𨿽百姓之愚皆得以與其能

雲峯胡氏曰聖人成天地所不能成之能百姓得以與聖人所已成之能也

愚案器猶俗語言東西也象事知器則變化云爲之道彰此以卦爻而言知以藏往之謂也占事知來則吉事有祥之理著此以卜筮而言神以知來之謂也聖人所以成天地之能者如此人謀鬼謀所謂詢謀僉同而龜筮協從也百姓與能言能使日用而不知之百姓亦可以知險知阻言聖人功用之盛如此

【餘論】何氏元子曰凡人事之與吉逢者其先必有祥兆天人相感志一之動气也聖人作易正以廸人於吉故獨以吉事言之與吉之先見同義

八卦以象告爻彖以情言剛柔雜居而吉凶可見矣變動以利言吉凶以情遷是故愛惡相攻而吉凶生逺近相取而悔吝生情僞相感而利害生凡易之情近而不相得則凶或害之悔且吝

【正義】崔氏【憬】曰伏羲始畫八卦因而重之以備萬物而告於人也爻謂爻下辭彖謂卦下辭皆是聖人之情見乎繋辭而假爻象以言故曰爻彖以情言六爻剛柔相推而物雜居得理則吉失理則凶故吉凶可見也

艸廬吳氏曰害者利之反凡占曰不利無攸利者害也近而不相得則凶害悔吝其相得則吉利悔亡無悔無咎從可知也

【辧正】愚案曰告曰言聖人示人以知險阻之方也剛柔雜居而吉凶可見所謂文不當則吉凶生變動以利言所謂變而通之以盡利吉凶以情遷則下三句是也愛惡相攻以下舊說專以爻之比應言之然詳玩經傳惟卦之全體有應故屢見於彖辭傳而爻辭傳絕不言以此知六爻之義初不用應其說亦至近日始定卽以此節言之相攻相取相感者乃指一人一事而言非謂兩人兩事或兩人而共一事也何則人情有愛卽有惡不能並立故曰相攻而得其正則吉失其正則凶也悔者見於事後而當前實開其隙此以逺而取近也吝者見於當前而事後或蒙其羞此以近而取逺也故曰逺近相取也情者眞也事物之理有眞卽有僞眞與僞相感而去僞以存眞則利眞去而僞存則害也此皆謂一人一事也考之卦爻訟之惕中則吉終則凶非以自外有相攻者也家人之嗃嗃則悔嘻嘻則吝非以自外有相取者也臨之甘臨則無攸利旣憂之則無咎非以自外有相感者也故凡以比應言爻者皆誤也或曰大傳言近而不相得非指爻之相應而何曰亦非也舊說所謂應者必奇與偶値偶與奇値也若干坤之純奇純耦則其例不合而皆可謂之近而不相得矣乾坤具凶害悔吝之尢者乎合其例者莫如旣濟未濟則惟此二卦乃可謂之近而相得宜其絕無凶害悔吝矣而亦未有以見其然也故曰非也然則何說曰近者卽所謂相攻相取相感者也近有相得不相得爲吉凶悔吝利害之所由生其義具足於本爻而無取乎比應舊說未之察耳且愛惡相攻三句承上吉凶以情遷之文而泛指人事之情以起下凡易之情也若三句已切指乎六爻則凡易之情數語豈不嫌於重乎故此三句有謂當與下將叛者其辭慙六句一例觀者其說近是此節與第九章

先儒皆以眛於易爻義例莫不誤解故以應比立論者今槪不取而辧之如此

將叛者其辭慙中心疑者其辭枚吉人之辭寡躁人之辭多誣善之人其辭遊失其守者其辭屈

【正義】秋山王氏曰歉於中者必愧於外故將叛者其辭慙疑於中者必泛其說故中心疑者其辭枝吉徳之人見理直故其辭寡躁競之人急於售故其辭多誣善類者必深匿其迹而陰寓其忮故其辭遊失其守者必見義不明而內無所主故其辭屈

愚案有是情方有是辭而能由是辭以知是情者易簡以知險阻之謂也非有憂患者其孰能之右第十二章

大易擇言卷三十五

欽定四庫全書

大易擇言卷三十六

上元程廷祚撰

說卦傳

昔者聖人之作易也幽贊於神明而生蓍參天兩地而倚數觀變於陰陽而立卦發揮於剛柔而生爻和順於道徳而理於義窮理盡性以至於命

【正義】衡水孔氏曰以此聖知深知神明之道而生用蓍求

卦之法故曰幽贊於神明而生蓍

又曰七九爲奇天數也六八爲耦地數也故取奇於天取耦於地而立七八九六之數也何以參兩爲目奇耦蓋古之奇耦亦以參兩言之且以兩是耦數之始三是奇數之初故也不以一目奇者張氏云以三中含兩有一以包兩之義明天有包地之徳陽有包陰之道

紫陽朱子曰和順從容無所乖逆統言之也理謂隨事得其條理析言之也窮天下之理盡人物之性而合於天道此聖人作易之極功也

平庵項氏曰生蓍謂創立用蓍之法神不能言以蓍言之所以贊神出命故謂之幽贊神明卽大衍所謂佑神也

又曰命卽道徳卽性義卽理和順於道徳而理於義窮理盡性以至於命反覆互言也易之奇耦在天之命則爲陰陽之道在人之性則爲仁義之徳在地之宜則爲剛柔之理和順於道徳而理於義自幽而言以至於顯此所謂顯道也窮理盡性以至於命自顯而言以至於幽此所謂神徳行也

【通論】衡水孔氏曰系辭言伏羲作易之初故直言仰觀俯察此則論其旣重之後端策布爻故先言生蓍後言立卦非是聖人幽贊在觀變之前也

折中曰此章次第最明易爲卜筮之書而又爲五經之原者於此章可見矣生蓍者立蓍筮之法也倚數者起蓍筮之數也立卦生爻則指畫卦系辭言之是二者蓍筮之體而言於後明易爲卜筮而作也和順於道徳而理於義言卦畫旣立則有以契合乎天之道性之徳而下周乎事物之宜也窮理盡性以至於命言爻辭旣設則有以窮盡乎事之理人之性而上達乎天命之本也夫易以卜筮爲教而道徳性命之奧存焉然則以禨祥之末言易者迷道之原者也以事物之迹言易者失教之意者也

【餘論】問窮理盡性以至於命朱子曰此言作易者如此後來不合將作學者事防如孟子盡心知性知天之說豈不與此是一串卻是學者事只於窮理上著工夫窮得理時性與命在其中矣橫渠之說未當或問程子之說如何曰理性命只是一物故知則皆知盡則皆盡不可以次序言但知與盡卻有次第耳

愚案窮理盡性卽易簡而天下之理得也以至於命則成位乎其中矣此大聖人分上事本義以爲作易之極功是也至大學章句解格物爲窮理𨿽云卽物窮理與此有辧然不應以作易之極功爲學者之始務致儒者議論紛紜眞以爲上自無極太極下至一艸一木胥當窮究而後爲大學之格物矣孟子云堯舜之知而不徧物急先務也其言豈未之聞乎觀朱子謂後來不合將作學者事看蓋亦自知其誤矣

右第一章

昔者聖人之作易也將以順性命之理是以立天之道曰陰與陽立地之道曰柔與剛立人之道曰仁與義兼三才而兩之故易六畫而成卦分陰分陽疊用柔剛故易六位而成章

【正義】漢上朱氏曰立卦之前象未著故曰陰陽以立天道也立卦之後象乃見故曰剛柔以立地道也

愚案人之性命卽天地之易簡性命具於人之身而其理播於天下之事物非聖人作易則人之所行所爲不能無拂於性命之理也然易之爲書卦皆六畫何也蓋人與天地參謂之三才而三才之道各有兩端所謂陰陽柔剛仁義是也三者皆曰立以明非是則有所不立也三者皆曰與以明其不可偏廢也兼三才而兩之此卦之所以六畫也象未著而統於天道曰陰陽象已著而統於地道曰柔剛實則一物而已卦旣立則有爻有爻則其剛者爲九柔者爲六而皆出於陰陽故曰分陰分陽疊用柔剛此爻之所以六位也易之成卦成爻者如此至上言兼三才而此惟言陰陽柔剛者蓋天地之易簡卽人之仁義分之用之乃所以順性命之理而立人道也易豈偏言天道哉

【通論】

折中曰上章云觀變於陰陽而立卦和順於道徳而理於義此章卽所以申其指性卽徳也命卽道也性命流行於事物而理名焉卽道徳之散而爲義者也故總之曰性命之理六畫成卦則與三極之道相似其於天地之道人性之徳也不亦和順矣乎六位成章則陰陽柔剛仁義之用不窮其於事物之宜也不亦曲盡其理矣乎

【存異】艸廬吳氏曰位無質故以陰陽名之畫有質故以剛

柔名之

愚案以陰陽分六位此歷來習用之說其實則非玆書已屢加辧晰至此章分陰分陽本指內外卦體而言諸儒猶執舊解不必詳辧姑載一說以槪其餘夫分陰分陽卽立天之道之陰陽謂陰陽分於六位豈六位專屬天道乎況位有初二三四五上之等森然而不可紊亦不可曰無質也艸廬誠曲說矣

右第二章

天地定位山澤通气雷風相薄水火不相射八卦相錯數往者順知來者逆是故易逆數也雷以動之風以散之雨以潤之日以暄之艮以止之兌以說之幹以君之坤以藏之

【正義】潁川韓氏曰逆數者作易以逆覩來事以前民用衡水孔氏曰天地定位一節就卦象明重卦之意若使天地不交水火異處則庶類無生成之用品物無變化之理故雲天地定位而合徳山澤異體而通气風雷各動而相薄水火不相入而相資八卦之用變化如此故聖人重卦令八卦相錯乾坤震巽坎離艮兌莫不交互以象天地雷風水火山澤莫不交錯則易之爻卦與天地等性命之理吉凶之數旣往之事將來之幾備在爻卦之中矣【案孔氏說𨿽淺猶勝後儒迂怪之論故存之】

又曰雷以動之一節總明八卦養物之功烜幹也上四舉象下四舉卦者王肅云互相備也

愚案此章向爲先天圖說等所誤近有一解謂易起於卜筮而其爲書則寓知來於藏往之中往言易之在卦爻者來言人之神而明之者以往者言之天地定位乾坤爲上篇之首也山澤通气雷風相薄咸恆爲下篇之首也水火不相射坎離與旣未濟爲二篇之終也八卦相錯而爲六十有四是爲數往者順也以來者言之則謂之逆是故雷動風散其奇耦皆在下雨潤日暄其奇耦皆在中艮止兌說其奇耦皆在上其體象蓋皆由微之著由虛至實而幹之純剛統之坤之純柔載之變化之來不可勝窮知來者逆豈非以逆數者逆之乎【六爻之例由初以至於上此卽逆數之義】此解前儒所未及蓋易之作以前民故以逆測爲數然所謂逆數者初不外觀象玩辭而有以見吉凶悔吝於未然非必以端策布爻而後謂之知來也大傳反復卦象而言其順逆其示人之深切如此

【餘論】和靖尹氏曰易之道如日星但患於理未精失其機會未到泰之上六便知泰將極未到否之上九便知否欲傾此謂機會易之爲書要知測未萌若已往事何用知之然所謂逆數者亦不過推其理而已數卽理也如政在大夫五世希不失陪臣執國命三世希不失是也

【存異】康節邵子曰此伏羲八卦之位乾南坤北離東坎西兌居東南震居東北巽居西南艮居西北於是八卦相交而成六十四卦所謂先天之學也

紫陽朱子曰起震而歷離兌以至於幹數已生之卦也自巽而歷坎艮以至於坤推未生之卦也易之生卦則以干兌離震巽坎艮坤爲次故皆逆數也

又曰數往者順知來者逆這一是從卦气上看來也是從卦畫生處看來恁地方交錯成六十四卦

潛室陳氏曰易本逆數也有一便有二有二便有四有四便有十六以至於六十四皆由此可以知彼由今可以知來故自幹一以至於坤八皆循序而生一如橫圖之次今欲以圓圖像渾天之形若一依此序則乾坤相並寒暑不分故伏羲以乾坤定上下之位坎離列左右之門艮兌震巽皆相對而立悉以陰陽相配自一陽始生起冬至節歷離震之間爲春分以至幹爲純陽是進而得其已生之卦如今日復數昨日故曰數往者順自一陰始生起夏至節歷艮兌之間爲秋分以至於坤爲純陰是進而能推其未生之卦如今日逆計來日故曰知來者逆然本易之所成只是乾一而坤八如橫圖之序與圓圖之右方而已故曰易逆數也

雲峯胡氏曰諸儒訓釋皆謂已往而易見爲順未來而前知爲逆易主於前民用故曰易逆數也惟本義依邵子以數往者順一爲指圓圖而言卦气之所以行易逆數一爲指橫圖而言卦畫之所以生非本義發邵子之蘊則學者孰知此所謂先天之學哉【案胡氏反以先儒逆數之解爲非何舛之甚】

愚案六經奧論先天之學出於麻衣道人麻衣傳之希夷又朱子發進周易表陳以先天圖傳種放放傳穆修修傳李之才之才傳邵雍其授受源流如此至晦庵朱子篤信其說以爲作易之原儼然列諸二經十翼之首學者翕然附和然非議之者亦多如黃氏東發則曰康節先天之說易之書本無有也其援易爲證者凡二章一援易有太極一章曰此先天之卦畫一援天地定位一章曰此先天之卦位皆與聖經判然不合歸氏熈甫則曰易圖非伏羲之書也邵子之學也邵子以步算之法衍爲皇極經世之書有分杪直事之術其自謂先天之學固以此要不可以爲作易之本也自漢以來無有以圖說易者以圖說易自邵子始陳氏實齋則曰朱子云自震至乾爲順自巽至坤爲逆又云自乾至坤皆得未生之卦若逆推四時之比夫天地間何一不自無而有豈皆可謂之逆數且自震至乾乃自四至一不可謂順自巽至坤乃自五至八惡可爲逆卽依此解終是順逆相半何以曰易逆數乎胡氏朏明則曰先天圖以自震至乾爲順數已生之卦自巽至坤爲逆推未生之卦然則經曰易逆數也豈專用巽坎艮坤而不用乾兌離震乎李氏恕谷則曰先天橫圖攺一索再索三索之序而爲乾一兌二離三震四巽五坎六艮七坤八是父母與六子並生且六子俱先母生少女先中女中女先長女生矣有是理乎若所謂先天卦位則亦可異夫經文但曰天地定位而未嘗曰乾南坤北也但曰山澤通气而未嘗曰艮西北兌東南也但曰雷風相薄水火不相射而未嘗曰震東北巽西南離東坎西也經本無南北方隅一字而何所據以爲卦位邪至卦气之說尢舛或問朱子卦气陽生陰生始何疎而終何宻臨二陽生爲冬十二月卦乃在春分二月半泰三陽正月卦乃在立夏四月初推之一槪乖反朱子亦不能答曰未得其說容更思之又曰伏羲易自是伏羲說話文王易自是文王說話不可交互求合信如其言是易有二矣以上諸說似亦非無所見者故錄於後以與易有太極節並考焉

右第三章

帝出乎震齊乎巽相見乎離致役乎坤說言乎兌戰乎乾勞乎坎成言乎艮

萬物出乎震震東方也齊乎巽巽東南也齊也者言萬物之潔齊也離也者明也萬物皆相見南方之卦也聖人南靣而聼天下向明而治蓋取諸此也坤也者地也萬物皆致養焉故曰致役乎坤兌正秋也萬物之所說也故曰說言乎兌戰乎乾乾西北之卦也言陰陽相薄也坎者水也正北方之卦也勞卦也萬物之所歸也故曰勞乎坎艮東北之卦也萬物之所成終而所成始也故曰成言乎艮

【正義】北海鄭氏曰萬物出乎震雷發聲以生之也齊乎巽風搖動以齊之也潔猶新也萬物皆相見日照之使光大萬物皆致養地气含養使秀實也萬物之所說艸木皆老猶以澤气說成之戰言陰陽相薄西北陰也而幹以純陽臨之坎勞卦也水性勞而不倦萬物之所歸也萬物自春出生於地冬气閉藏還皆入地萬物之所成終而所成始言萬物陰气終陽气始皆艮之用事也

【辧正】伊川程子曰易八卦之位元不曽有人說先儒以爲乾位西北坤位西南乾坤任六子而自處於無爲之地此說至無義理雷風山澤之類便是天地之用如人身之有耳目手足便是人之用也豈可謂手足耳目皆用而身無爲乎

紫陽朱子曰康節說伏羲八卦乾位本在南坤位本在北文王重易時更定此位其說甚長大槪近於附會穿鑿故不曽深畱意然說卦所說卦位竟不能使人曉然且當闕之不必彊通也

愚案卦位之說近於術數家言在經文或別有取義亦未可知而儒者彊爲之說程子所辧極是朱子於此亦疑康節之附會穿鑿而又深信先天不知所謂後天猶有此經可援先天所援豈非附會穿鑿之至者邪

【存異】康節邵子曰此卦位乃文王所定所謂後天之學也神也者妙萬物而爲言者也動萬物者莫疾乎雷撓萬物者莫疾乎風燥萬物者莫熯乎火說萬物者莫說乎澤潤萬物者莫潤乎水終萬物始萬物者莫盛乎艮故水火相逮雷風不相悖山澤通气然後能變化旣成萬物也

【正義】潁川韓氏曰於此言神者明八卦運動變化推移莫有使之然者神無物妙萬物而爲言則雷疾風行火炎水潤莫不自然相與爲變化故能萬物旣成也

崔氏【憬】曰此言六卦之用而不及乾坤者以天地無爲而無不爲故能運雷風等有爲之神妙也艮不言山獨舉卦名者以動橈燥潤功是雷風水火至於終始萬物於山義則不然故言卦而餘皆稱物各取便而論也

【餘論】愚案聖經無妙字惟見於此

右第四章

乾健也坤順也震動也巽入也坎陷也離麗也艮止也兌說也

【通論】平庵項氏曰立一奇一耦二奇二耦三奇三耦之象

所以擬健順動入陷麗止說之意也

又曰所謂神明之徳萬物之情皆萃於此八字矣石澗兪氏曰健順動入陷麗止說此八卦之徳也凡天下萬事萬物之性情包括無有遺者向防孔子發明之則乾坤震巽坎離艮兌終古不知爲何義先儒以此八字爲八卦之訓詁誠哉是言也

愚案健順動入陷麗止說八者乃剛柔闔辟之機非畫卦而始有也聖人畫卦以象之故曰象也者像此者也後儒言象則必曰天地雷風水火山澤又必曰爲玉爲金爲母爲布爲釡之類以爲易象莫大於彼而不知易之眞象實莫大且盡於此也何以言之剛柔闔辟始於乾健坤順乾之健以於柔無不統坤之順以於剛無不承也震巽爲乾坤之初交震陽處陰下則爲動猶月令仲冬之水泉動也巽陰處陽下則爲入猶禹貢羣小水之入於江河江河之入於海也坎離爲乾坤之再交坎陽在陰中謂之陷者猶陷圍陷陳之陷入其中而破之也離陰在陽中謂之麗者猶女之於歸臣之得君相倚以爲命也艮兌爲乾坤之終交艮爲止者陰盛而陽止之也兌爲說者陰以陽盛爲說也此八字乃萬事萬物之所共用卽至大之物如天地雷風水火山澤亦不能外之而別有所爲謂道之大理之精有過於此者乎此篇所稱八卦之象至爲繁賾而此章則明以一義盡一卦而若不復有他說者其爲易之眞象大可見矣是故以八卦爲取象於天地雷風水火山澤者不知象者也以此八字爲取義於天地雷風水火山澤者不知此八字者也詳玩彖爻之義皆出於此惟大象傳專取天地等象不可相混【案彖辭傳乾卦言統天變化皆健之意也坤則直言順矣其六十二卦之中如屯之雷雨防之山下有險泰否之天地噬嗑之電雷坎之水流恆之雷風晉明爽之地上地中睽之火澤益之木道井之巽水上水革之水火相息鼎之以木巽火渙之乘木有功兼用大象之象者僅十五卦而猶以健順動入諸象爲主】此說亦至近日始定前儒知者甚少惟項氏兪氏所見較切然亦不過曰徳曰性情曰訓詁而不能直指爲象今特存之○觀傳列此章於前而後列逺取近取以及諸雜象明以此爲八卦之大象而以後諸象皆統於此可見

右第五章

乾爲馬坤爲牛震爲龍巽爲雞坎爲豕離爲雉艮爲狗兌爲羊

【正義】衡水孔氏曰此一節略明逺取諸物也乾象天天行健故爲馬坤象地任重而順故爲牛震動象龍動物故爲龍巽主號令雞能知時故爲雞坎主水瀆豕處污涇故爲豕離爲文明雉有文章故爲雉艮爲靜止狗能善守禁止外人故爲狗兌說也王廙云羊者順之畜故爲羊也

平庵項氏曰健者爲馬順者爲牛善動者爲龍善伏者爲雞質躁而外污者爲豕質野而外明者爲雉前剛而止物者爲狗內很而外說者爲羊

乾爲首坤爲腹震爲足巽爲股坎爲耳離爲目艮爲手兌爲口

【正義】衡水孔氏曰此一節略明近取諸身也幹尊而在上故爲首坤能包藏含容故爲腹足能動用故震爲足也股隨於足則巽順之謂故巽爲股也坎北方之卦主聼故爲耳也離南方之卦主視故爲目也艮旣爲止手亦能止持其物故爲手也兌主言語故爲口也

括蒼龔氏曰其外圓諸陽之所聚者首也其中寛眾陰之所藏者腹也足則在下而善動股則從上而善隨耳則內陽而聰目則外陽而明在上而止者手也在外而說者口也

右第六章

乾天也故稱乎父坤地也故稱乎母震一索而得男故謂之長男巽一索而得女故謂之長女坎再索而得男故謂之中男離再索而得女故謂之中女艮三索而得男故謂之少男兌三索而得女故謂之少女

【正義】艸廬吳氏曰萬物資始於天猶子之气始於父也資生於地猶子之形生於母也故乾稱父坤稱母索求而取之也坤交於干求取乾之初畫中畫上畫而得長中少三男乾交於坤求取坤之初畫中畫上畫而得長中少三女一索謂交初再索謂交中三索謂交上以索之先後爲長中少之次也

石澗兪氏曰一索再索三索蓋以三畫自下而上之次序言稱者尊之之辭謂者卑之之辭

右第七章

乾爲天爲圜爲君爲父爲玉爲金爲寒爲冰爲大赤爲良馬爲老馬爲馬爲駁馬爲木果

【正義】衡水孔氏曰此一節廣明乾象乾旣爲天天動運轉故爲圜爲君爲父取其尊道而爲萬物之始也爲玉爲金取其剛之淸明也爲寒爲冰取其西北寒冰之地也爲大赤取其盛陽之色也爲良馬取其行健之善也老馬取其行健之久也馬取其行健之甚馬骨多也駁馬有牙如鋸能食虎豹取其至健也爲木果取其果實著木有似星之著天也

坤爲地爲母爲布爲釡爲吝嗇爲均爲子母牛爲大輿爲文爲眾爲柄其於地也爲黒

【正義】衡水孔氏曰此一節廣明坤象坤旣爲地地受任生育故爲母也爲布取其廣載也爲釡取其化生成熟也爲吝嗇取其生物不轉移也爲均地道平均也爲子母牛取其多蕃育而順之也爲大輿取其載萬物也爲文取其萬物之色雜也爲眾取其載物非一也爲柄取其生物之本也爲黒取其極陰之色也

崔氏憬曰徧布萬物於致養故坤爲布地生萬物不擇美惡故爲均也萬物依之爲本故爲柄

震爲雷爲龍爲黃爲旉爲大塗爲長子爲決躁爲蒼筤竹爲萑葦其於馬也爲善鳴爲馵足爲作足爲的顙其於稼也爲反生其究爲健爲蕃鮮

【正義】會稽虞氏曰天元地黃震天地之雜故爲黃衡水孔氏曰此一節廣明震象爲元黃取其相雜而成蒼色也爲旉取其春時气至艸木皆吐旉布而生也爲大塗取其萬物之所生也爲長子震爲長子也爲決躁取其剛動也爲蒼筤竹竹初生色蒼也爲萑葦竹之類也其於馬也爲善鳴取雷聲之逺聞也爲馵足馬后足白爲馵取其動而見也爲作足取其動而行健也爲的顙白額爲的顙亦取動而見也其於稼也爲反生取其始生戴甲而出也其究爲健極於震動則爲健也爲蕃鮮取其春時艸木蕃育而鮮明

巽爲木爲風爲長女爲防直爲工爲白爲長爲髙爲進退爲不果爲臭其於人也爲寡髮爲廣顙爲多白眼爲近利市三倍其究爲躁卦

【正義】翟氏【子元】曰爲防直上二陽共正一陰使不得邪僻

如防之直也

衡水孔氏曰此一節廣明巽象巽爲木木可以輮曲直巽順之謂也爲防直取其號令齊物也爲工亦取防直之類爲白取其潔也爲長取其風行之逺也爲髙取其木生而上也爲進退取其風性前卻爲不果亦進退之義也爲臭取其風所發也爲寡髮風落樹之華葉則在樹者希疎如人之少髮爲廣顙額濶髮寡少之義爲多白眼取躁人之眼其色多白也爲近利取躁人之情多近於利也市三倍取其木生蕃盛於市則三倍之利也其究爲躁卦取其風之勢極於躁急也

坎爲水爲溝瀆爲隠伏爲矯輮爲弓輪其於人也爲加憂爲心病爲耳痛爲血卦爲赤其於馬也爲美脊爲亟心爲下首爲薄蹄爲曳其於輿也爲多眚爲通爲月爲盜其於木也爲堅多心

【正義】衡水孔氏曰此一節廣明坎象坎爲水取其北方之行也爲溝瀆取其水行無所不通也爲隠伏取其水藏地中也爲矯輮使曲者直爲矯使直者曲爲輮水流曲直故爲矯輮也爲弓輪弓者激矢如水激射也輪者運行如水行也爲加憂取其憂險難也爲心病憂險難故心病也爲耳痛坎爲勞卦聼勞則耳痛也爲血卦人之有血猶地有水也爲赤亦取血之色其於馬也爲美取其陽在中也爲亟心亟急也取其中堅內動也爲下首取其水流向下也爲薄蹄取水流迫地而行也爲曳取水磨地而行也其於輿也爲多取其表裏有陰力弱不能重載也爲通取其行有孔穴也爲月月是水之精也爲盜取水行潛竊也其於木也爲堅多心取剛在內也

離爲火爲日爲電爲中女爲甲冑爲戈兵其於人也爲大腹爲乾卦爲鼈爲蟹爲蠃爲蚌爲龜其於木也爲科上稿

【正義】衡水孔氏曰此一節廣明離象離爲火取南方之行也爲日日是火精也爲電火之類也爲中女離爲中女爲甲冑取其剛在外也爲戈兵取其以剛自捍也其於人也爲大腹取其懷陰气也爲乾卦取其日所烜也爲鼈爲蟹爲蠃爲蚌爲龜皆取剛在外也其於木也爲科上稿科空也陰在內爲空木旣空中上必枯稿也

【通論】石澗兪氏曰離中虛而外漧燥故爲木之科上稿蓋

與坎之堅多心相反

艮爲山爲徑路爲小石爲門闕爲果蓏爲閽寺爲指爲狗爲防爲黔喙之屬其於木也爲堅多節

【正義】南陽宋氏曰閽人主門寺人主巷艮爲止此職皆掌

禁止者也

會稽虞氏曰爲山故爲徑路也艮手故爲指陽剛在上故堅多節

衡水孔氏曰此一節廣明艮象艮爲山取陰在下爲止陽在上爲髙故艮象山也爲徑路取其山路有間道也爲小石取其艮爲山又爲陽卦之小者也爲門闕取其崇髙也爲果蓏木實爲果艸實爲蓏取其出於山谷之中也爲閽寺取其禁止人也爲指取其執止物也爲狗爲防取其皆止人家也爲黔喙之屬取其山居之獸也其於木也爲堅多節取其堅凝故多節也

【通論】平庵項氏曰震爲旉爲蕃鮮艸木之始也艮爲果蓏艸木之終也果蓏能終而又能始於艮之象爲切

兌爲澤爲少女爲巫爲口舌爲毀折爲附決其於地也爲剛鹵爲妾爲羊

【正義】衡水孔氏曰此一節廣明兌象兌爲澤取其陰卦之小地類卑也爲少女兌爲少女也爲巫取其口舌之官也爲口舌取西方於五事爲言也爲毀折爲附決兌西方之卦取秋物成熟稾稈之屬則毀折也果蓏之屬則附決也其於地也爲剛鹵取水澤所停則咸鹵也爲妾取少女從姊爲娣也

右第八章

序卦傳

有天地然後萬物生焉盈天地之間者惟萬物故受之以屯屯者盈也屯者物之始生也物生必防故受之以防防者防也物之穉也物穉不可不養也故受之以需需者飲食之道也飲食必有訟故受之以訟訟必有眾起故受之以師師者眾也眾必有所比故受之以比比者比也比必有所畜故受之以小畜物畜然後有禮故受之以履履而泰然後安故受之以泰泰者通也物不可以終通故受之以否物不可以終否故受之以同人與人同者物必歸焉故受之以大有有大者不可以盈故受之以謙有大而能謙必豫故受之以豫豫必有隨故受之以隨以喜隨人者必有事故受之以蠱蠱者事也有事而後可大故受之以臨臨者大也物大然後可觀故受之以觀可觀而後有所合故受之以噬嗑嗑者合也物不可以苟合而已故受之以賁賁者飾也致飾然後亨則盡矣故受之以剝剝者剝也物不可以終盡剝窮上反下故受之以復復則不妄矣故受之以無妄有無妄然後可畜故受之以大畜物畜然後可養故受之以頤頤者養也不養則不可動故受之以大過物不可以終過故受之以坎坎者陷也陷必有所麗故受之以離離者麗也

【正義】潁川荀氏曰陽稱大臨二陽動升故曰大也

潁川韓氏曰屯剛柔始交故爲物之始生也

又曰眾起而不比則爭無由息必相親比而後得寜也

又曰否則思通人人同志故可出門同人不謀而合崔氏【憬】曰以欲從人人必歸已所以成大有

又曰富貴而自遺其咎故有大者不可盈當須謙退天之道也

又曰物復其本則爲誠實故言復則無妄矣

又曰大畜剛健輝光日新則可觀其所養故言物畜然後可養也

東坡蘇氏曰君臣父子夫婦朋友之際所謂合也直情而行謂之苟禮以飾情謂之賁苟則易合易則相瀆相瀆則易以離賁則難合難合則相敬相敬則能久飾極則文勝而實衰故剝

兼山郭氏曰健爲天徳大畜止健畜天徳也故曰剛健篤實輝光日新其徳不能畜天徳則見於有爲者不能無妄故天徳止於大畜而動於無妄也

白雲郭氏曰以謙有大則絕盈滿之累故優遊不迫而暇豫也

漢上朱氏曰飲食必有訟幹餱以愆豕酒生禍有血气者必有爭心故次之以訟

又曰以喜隨人必有所事臣事君子事父婦事夫弟子事師非樂於所事者其肯隨乎

【辧正】衡水孔氏曰鄭元云喜樂而出人則隨從孟子曰吾君不遊吾何以休吾君不豫吾何以助此之謂也王肅云歡豫人必有隨隨者皆以爲人君喜樂遊豫則以爲人所隨案豫卦彖云豫剛應而志行順以動豫豫順以動故天地如之而況建侯行師乎天地以順動故日月不過而四時不忒聖人以順動則刑罰淸而民服卽此上云有大而能謙必豫故受之以豫其意以聖人順動能謙爲物所說所以爲豫人旣悅豫自然隨之則謙順在君說豫在人也若以人君喜樂遊豫人則隨之紂作靡靡之樂長夜之飲何爲天下離叛乎故韓康伯云順以動者眾之所隨在於人君取致豫之義然後爲物所隨所以非斥先儒也

平庵項氏曰需不可訓飲食也人之所需飲食爲急故以需爲飲食之道也

又曰履不訓禮人所履未有外於禮者外於禮則非所當履故以履爲有禮也上天下澤亦有禮之名分焉

又曰臨不訓大大者以上臨下以大臨小凡稱臨者皆大者之事故以大釋之若丰者大也則眞訓大矣

【通論】艸廬吳氏曰呂大圭云序卦之意有以相因爲序如屯蒙需訟是也有以相反爲序如泰否同人是也天地閒不出相反相因而已

【餘論】平庵項氏曰師比二卦相反師取伍兩卒旅師軍之名比取比閭族黨州鄕之名師以眾正爲義比以相親爲主

息齋余氏曰自有事而大大而可觀可觀而合合而飾所謂忠信之薄而僞之始也故一變而爲剝剝而復則眞實獨存而不妄矣

右上篇

有天地然後有萬物有萬物然後有男女有男女然後有夫婦有夫婦然後有父子有父子然後有君臣有君臣然後有上下有上下然後禮義有所錯夫婦之道不可以不久也故受之以恆恆者久也物不可以久居其所故受之以遁遁者退也物不可以終遁故受之以大壯物不可以終壯故受之以晉晉者進也進必有所傷故受之以明夷夷者傷也傷於外者必反其家故受之以家人家道窮必乖故受之以睽睽者乖也乖必有難故受之以蹇蹇者難也物不可以終難故受之以解解者緩也緩必有所失故受之以損損而不己必益故受之以益益而不己必決故受之以夬夬者決也決必有所遇故受之以姤姤者遇也物相遇而後聚故受之以萃萃者聚也聚而上者謂之升故受之以升升而不已必困故受之以困困於上者必反下故受之以井井道不可不革故受之以革革物者莫若鼎故受之以鼎主器者莫若長子故受之以震震者動也物不可以終動止之故受之以艮艮者止也物不可以終止故受之以漸漸者進也進必有所歸故受之以歸妹得其所歸者必大故受之以丰丰者大也窮大者必失其居故受之以旅旅而無所容故受之以巽巽者入也入而後說之故受之以兌兌者說也說而後散之故受之以渙渙者離也物不可以終離故受之以節節而信之故受之以中孚有其信者必行之故受之以小過有過物者必濟故受之以旣濟物不可窮也故受之以未濟終焉【正義】北海鄭氏曰言夫婦當有終身之義夫婦之道謂咸

恆也

潁川韓氏曰夫婦之道以恆爲貴而物之所居不可以恆宜與世升降有時而遁也

又曰行過乎恭用過乎儉可以矯世勵俗有所濟也崔氏【憬】曰不可以終壯於陽盛自取觸藩宜柔進而上行受玆錫馬

又曰困及於臲卼則反下以求安故言困乎上必反下

又曰諺云作者不居況窮太甚而能處乎故必獲罪去邦羈旅於外也

濓溪周子曰家人離必起於婦人故睽次家人以二女同居而志不同行也

閻氏【彥升】曰知進而已不知消息盈虛與時偕行則傷之者至矣故受之以明夷以利合者廹窮禍患害相棄也以天屬者廹窮禍患害相収也明夷之傷豈得不反於家人乎

漢上朱氏曰井在下者也井久則穢濁不食治井之道革去其害井者而已

南軒張氏曰善惡不兩立邪正不並行有所閒則君子無相遇之理故決去小人則君子交而遇也故受之以姤而姤者天地交也

又曰天下之物散之則小合而聚之則積小以成其髙大故聚而上者爲升也

又曰升於徳則聖敬日躋若夫防升則有所蠱壊而困矣故受之以困凡人困於功名富貴然後可從於儉約故困於上者必反下故受之以井

平庵項氏曰人之情相拒則怒相入則說故入而後說之

【通論】新蔡幹氏曰此詳言人道三綱六紀有自來也人有男女陰陽之性則自然有夫婦配合之道陰陽化生血體相傳則自然有父子之親以父立君以子資臣則必有君臣之位有君臣之位故有上下之序有上下之位則必有禮以定其體義以制其宜明先王制作蓋取之於情者也上經始於乾坤有生之本也下經始於咸恆人道之首也天不地不生夫不婦不成相須之至王教之端故詩以闗雎爲國風之始而易於咸恆備論禮義所由生也

潁川韓氏曰凡序卦所明非易之蘊也蓋因卦之次托以明義咸柔上而剛下感應以相與夫婦之象莫美乎斯人倫之道莫大乎夫婦故夫子殷勤深述其義以崇人倫之始而不系之於雜也先儒以干至離爲上經天道也咸至未濟爲下經人事也夫易六畫成卦三才必備錯綜天人以效變化豈有天道人事偏於上下哉斯蓋守文而不求義失之逺矣

閻氏【彥升】曰晉者進也進必有所傷漸者進也進必有所歸何也曰晉所謂進者有進而已此進必有傷也漸之所謂進者漸進而已烏有不得所歸者乎

艸廬吳氏曰此言咸所以爲下經之首也夫婦謂咸卦先言天地萬物男女者有夫婦之所由也後言父子君臣上下者有夫婦之所致也有夫婦則其所生爲父子由家而國𨿽非父子也而君尊臣卑之分如父子也由國而天下𨿽非君臣而上貴下賤之分如君臣也禮義所以分別尊卑貴賤之等錯猶置也乾坤咸不出卦名者以其爲上下經之首卦特別言之

石澗兪氏曰大而能謙則豫大而至於窮極則必失其所安故丰後繼以旅

折中曰歸妹之得其所歸猶言得其所依歸也婦得賢夫而配之臣得聖君而事之皆得其所歸之謂故同人之物必歸焉者人歸己也此之得其所歸者己歸人也兩者皆足以致事業之大

右下篇

雜卦傳

乾剛坤柔比樂師憂臨觀之義或與或求屯見而不失其居蒙雜而著震起也艮止也損益盛衰之始也大畜時也無妄災也萃聚而升不來也謙輕而豫怠也噬嗑食也賁無色也兌見而巽伏也隨無故也蠱則飭也剝爛也復反也晉晝也明夷誅也井通而困相遇也咸速也恆久也渙離也節止也解緩也蹇難也睽外也家人內也否泰反其類也大壯則止遁則退也大有眾也同人親也革去故也鼎取新也小過過也中孚信也丰多故親寡旅也離上而坎下也小畜寡也履不處也需不進也訟不親也大過顚也姤遇也柔遇剛也漸女歸待男行也頤養正也旣濟定也歸妹女之終也未濟男之窮也夬決也剛決柔也君子道長小人道憂也

【正義】會稽虞氏曰震陽動行故起艮陽終止故止

又曰渙散故離節制度數故止

潁川韓氏曰親比則樂動眾則憂

又曰剛柔失位其道未濟故曰窮也

東坡蘇氏曰君子以經綸故曰見盤桓利居貞故曰不失其居蒙以養正蒙正未分故曰雜童明故曰著

括蒼龔氏曰君子非用壯也勢足以勝小人則止非好遁也勢不足以勝小人則退

漢上朱氏曰比得位而眾比之故樂師犯難而眾從之故憂憂樂以天下也

又曰大有六五柔得尊位而有其眾有其眾則眾亦歸之矣故曰大有眾也同人六二得中得位而同乎人同乎人則人亦親之故曰同人親也

白雲郭氏曰損己必盛故爲盛之始益己必衰故爲衰之始消長相循在道常如是也

又曰君子藏器於身待時而動然則多識前言往行以畜其徳亦以待時也無妄之謂災其餘自作孽而已故無妄匪正有眚

又曰賁以白賁無咎故無色則質全有天下之至賁存焉

又曰晉與明夷朝暮之象也故言明出地上明入地中誅亦傷也

又曰往來井井則其道通困遇剛揜所以爲困平庵項氏曰自以爲少故謙自以爲多故豫少故輕多故怠

又曰剝爛盡復反生也凡果爛而仁生物爛而虫生木葉爛而根生糞壤爛而苖生皆剝復之理也

節齋蔡氏曰有感則應故速常故能久

柴氏與之曰謙者視已若甚輕豫則有滿盈之志而怠矣

潘氏天錫曰物盛則多故旅寓則少親

艸廬吳氏曰臨九二二陽浸長在上之陰不敢以勢臨而與之以俟其上進觀六四四陰已盛然不進逼犯陽而統率三陰居下以求觀九五之中正

石澗兪氏曰故謂故舊與革去故之故同隨人則忘舊蠱則飭而新也

趙氏玉泉曰大壯以壯趾爲凶用壯爲厲欲陽之知所止也遁以嘉遁爲吉肥遁爲利欲陽之知所處也

張氏彥陵曰萃有聚而尙往之義升有往而不反之義

何氏元子曰大畜若上九天衢之亨可謂得時矣然無畜而時不謂時也大畜故謂之時耳無妄若六三或系之牛可謂逄災矣然有妄而災不謂災也無妄故謂之災耳

又曰巽本以陰在下爲能巽也彖傳乃謂剛巽乎中正而志行柔皆順乎剛兌本以陰在上爲能說也彖傳乃謂剛中而柔外說以利貞蓋終主陽也云爾

又曰壯不可用宜止不宜躁遁以時行應退不應進止者難進退者易退也

折中曰噬嗑食也賁無色也此二語之義卽所謂食取其充腹衣取其蔽體者也若飫於膏粱則噬之不能合而失飲食之正若競於華美則目迷五色而非自然之文

【辧正】孫氏奕曰晉晝也明夷誅也以誅對晝非反對之義大象傳曰明入地中明夷則知明出地上爲晝明入地中爲昧當作明夷昧也

【通論】紫陽朱子曰雜卦以幹爲首不終之以他卦而必終之以夬者蓋夬以五陽決一陰決去一陰則復爲純乾矣

平庵項氏曰大過之象本末俱弱而在雜卦之終聖人作易示天下以無終窮之理教人以撥亂反正之法是故原其亂之始生於姤而極其勢之上窮於夬以示防之當防盛之不足畏自夬而幹有終而復始之義也

又曰自大過以下特皆以男女爲言至夬而明言之曰君子小人然則聖人之意斷可識矣

愚案易道以剛柔立本此篇始於乾坤而終於夬蓋卽卦之反對而言剛柔之進退得失以示人當崇天徳之意也故不獨震起艮止言剛之始終剝爛復反言剛之絕續否泰反其類言剛柔之內外旣濟曰定言剛柔之正而位當其他兩卦對舉善否不一而剛柔之大用莫不寓焉非獨至夬之剛決柔而後爲深切著明也非深識大易之精蘊者其孰能知之

【餘論】平庵項氏曰幹陽而在上坤陰而在下者陰陽之定體如人之首上而腹下也離女而在上坎男而在下者陰陽之精气互藏其宅如人之心上而腎下也是故腎之精升而爲气則離中之陰也心之精降而爲液則坎中之陽也火陰物也而附於陽故炎上水陽物也而藏於陰故就下然則日爲陰月爲陽乎曰日則陽矣而日中之精則陰之神也月則陰矣而月中之精則陽之神也故曰離上而坎下非知道者不足以識之

龍氏觀復曰按春秋傳釋系辭所謂屯固比入坤安震殺之屬以一字斷卦義往往古筮書多有之雜卦此類是也夫子存之爲經羽翼非創作也

大易擇言卷三十六

