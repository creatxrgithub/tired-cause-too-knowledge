《易學辧惑》一卷﹝永樂大典本﹞

宋邵伯溫撰。伯溫字子文﹐邵子之子也。南渡後官至利路轉運副使。事迹具《宋史儒林傳》。案沈括《夢溪筆談》﹐載「江南鄭夬字揚庭﹐曾爲一書談《易》。後見兵部員外郎秦玠﹐論夬所談﹐玠駭然曰﹕『何處得此法﹖』玠嘗遇一異人﹐授此歷數﹐推往古興衰運歷無不皆驗。西都邵雍亦知大略」云云﹐蓋當時以邵子能前知﹐故引之以重其術。伯溫謂邵子《易》受之李之才﹐之才受之穆修﹐修受之陳摶﹐平時未嘗妄以語人。惟大名王天悅﹑滎陽張子望嘗從學﹐又皆蚤死。秦玠﹑鄭夬嘗欲從學﹐皆不之許。天悅感疾且卒﹐夬賂其僕於臥內竊得之﹐遂以爲學﹐著《易傳》《易測》《明範》《五經時用》數書﹐皆破碎妄作﹐穿鑿不根。因撰此書以辧之。《宋史》邵子本傳頗采其說。考《書錄解題》有鄭夬《易傳》十三卷﹐《宋史•藝文志》有鄭夬《時用書》二十卷﹐《明用書》九卷﹐《易傳辭》三卷﹐《易傳辭後語》一卷﹐今並佚。《司馬光集》有《進鄭夬易測札子》﹐稱其「不泥陰陽﹐不涉怪妄﹐專用人事﹐指明六爻﹐求之等倫﹐誠難多得。」與伯溫所辧﹐褒貶迥殊。光亦知《易》之人﹐不應背馳如是。以理推之﹐夬竊邵子之書而變化其說﹐以陰求駕乎其上。所撰《易測》﹐必尙隨爻演義﹐不涉術數﹐故光有「不泥陰陽﹐不涉怪妄」之薦。至其《時用書》之類﹐則純言占卜之法﹐故伯溫辭而辟之。其兼《易測》言之者﹐不過憎及儲胥之意耳。朱彜尊《經義考》載此書﹐注曰「未見」。此本自《永樂大典》錄出﹐蓋明初猶存。《宋史•藝文志》但題《辧惑》一卷﹐無「易學」字﹐《永樂大典》則有之﹐與《書錄解題》相合﹐故今仍以《易學辧惑》著錄焉。

欽定四庫全書易學辧惑宋邵伯溫撰沈存中筆談象數一篇內言江南人鄭夬曾爲一書談易其間一說曰乾坤大父母也復姤小父母也幹一變生復得一陽坤一變生姤得一陰漧再變生臨得二陽坤再變生遁得二陰漧三變生泰得四陽坤三變生否得四陰漧四變生大壯得八陽坤四變生觀得八陰漧五變生夬得十六陽幹五變生剝得十六陰漧六變生歸妹本得三十二陽坤六變生漸本得三十二陰乾坤錯綜陰陽各三十二生六十四卦夬之爲書皆荒唐之論獨有此變卦之說未知其是非予後因見兵部員外郎秦玠論夬所談駭然曰何處得此法玠云嘗遇一異人受此歷數推往古興衰運歷無不皆驗嘗恨不能盡其術西都邵某亦知大略已能洞吉凶之變此人乃形之於書必有天譴此非世人所得聞也予聞其言怪兼復甚祕不欲深詰之今邵某與夬玠已皆死終不知何術也竊惟我先君易學微妙深不肖所不得而知也其傳授次第前後數賢者本末在昔過庭則嘗聞其略矣懼世之士大夫但見存中所記有所惑也乃作辧惑先君受易於靑社李之才字挺之爲人倜儻不羣師事汶陽穆修伯長性嚴急少不如意或至呵叱挺之左右承順如事父兄略無倦意登科任孟州司戶挺之坦率不事儀矩太守範忠獻公以此頗不悅後忠獻建節移鎭延安郡僚多送至境外挺之但別於近郊眾或讓之挺之曰異時送太守止於是且情文貴稱範公實不我知而出疆逺送非情豈敢以不情事範公未幾忠獻責守安陸過洛三城故吏無一人往者獨挺之檄往省之忠獻始稱嘆遂受知焉又嘗爲衛州共城令先君築室蘇門山百源之上時丁先祖母李夫人喪布衣蔬食三年躬以養先祖挺之聞先君好學苦心志自造其廬問先君曰子何所學先君曰爲科舉進取之學耳挺之曰科舉之外有義理之學子知之乎先君曰未也願受教挺之曰義理之外有物理之學子知之乎先君曰未也願受教物理之外有性命之學子知之乎先君曰未也願受教於是先君傳其學挺之簽書澤州判官聽公事澤州人劉羲叟晚出其門受歷法亦爲知名士易學則惟先君得之也挺之後終殿中丞按原本作終殿中丞簽書澤州判官聽公事據宋史李之才傳石延年調兵河東辟之才澤州簽書判官轉殿中丞則澤州判官當書在前今依宋史攺正熙寧中其侄君翁嘗請文於先君以表其墓挺之之師卽穆修也修字伯長汶陽人後居蔡州遂葬於蔡師事華山處士陳摶圖南而傳其學修少豪放性褊少合多京洛間人嘗書其詩於禁中壁間眞廟見之深加嘆賞問侍臣曰此爲誰詩或以穆修對上曰有文如是公卿何不薦丁晉公在側曰此人行不逮文由是上不復問蓋伯長與晉公有布衣舊晉公頃赴夔漕伯長猶未仕相遇漢上晉公意欲伯長先致禮伯長竟不一揖而去晉公銜之由是短於上前後晉公貶朱崖徙道州有詩云卻訝有虞刑政失四凶何事不量移可見其不相善也伯長祥符二年梁固榜登進士第調海州理椽以忤通判遂爲捃摭由是削籍池州其集中有秋浦會遇詩自敍甚詳後遇赦敍潁州文學參軍故當時呼之曰穆參軍老益貧家有唐本韓桞集乃丐於所親厚者得金募工鏤板印數百帙攜入京師相國寺設肆鬻之伯長坐其旁有儒生數輩至其肆輒取閱伯長奪取怒視謂曰先輩能讀一篇不失句讀當以一部爲贈咱是經年不售時學者方從事聲律未知爲古文伯長首爲之倡其後尹源子漸洙師魯兄弟始從之學古文又傳其春秋學伯長國史有傳其師卽陳摶也摶字圖南亳州眞源人蓋唐末進士負經綸之才歷五季亂離遊行四方誌不遂入武當山後隱居華山自晉漢已後每聞一朝革命顰蹙數日人有問者瞪目不答一日方乘驢逰華陰市聞太祖登極圖南驚喜大笑人問其故曰天下自此定矣蓋太祖方潛龍時圖南常見天日之表知太平之有自矣遁迹之初有詩云十年蹤迹走紅塵回首靑山入夢頻紫陌縱榮爭及睡朱門𨿽貴不如貧愁聞劍扶危主悶見笙歌聒醉人攜取舊書歸舊隱野花啼鳥一般春豈淺丈夫哉周世宗召見問以黃白對曰陛下爲四海之主當以治政爲念柰何畱意於小道耶世宗不以爲忤拜諫議大夫固辭賜號白雲先生太平興國初太宗皇帝召至闕求一靜室休息乃賜館於建隆觀扄戶熟寐月餘方起詔以野服見於延英殿賜坐延問甚久上方欲徵河東圖南諫止之會軍已興詔復令寢於禦園及兵還經百餘日方寤乞歸山九年復來朝始陳河東可取曁王師再舉果降劉繼元北漢平按宋史北漢劉氏世家開寶二年春太祖親徵繼元閏五月班師太平興國四年太宗復親徵繼元繼元窮蹙五月甲申送降此云圖南九年來朝始陳河東可取曁王師再舉云云太平興國無九年已攺元爲雍熙太宗紀雍熙元年冬十月賜華山隱士陳摶號希夷先生與此合若初召諫徵河東及陳河東可取事太宗紀與摶傳俱不載而劉繼元之降又非雍熙元年事或伯溫追述所聞於歲時前後不能無誤也上謂宰相宋琪等曰摶方外之士在華山四十餘載度其年蓋百餘歲矣語論甚髙因送至中書琪等問曰先生得元黙修養之道可以教人乎對曰摶不知吐納養性之理神僊黃白之事非有方術可傳假令白日衝天何益於聖世聖上博通古今深究治亂眞有道仁明之主是君臣同徳致理之時勤行修煉無出於此琪等稱嘆以其語白上上益重之太宗問曰昔在堯舜之爲天下今可致否圖南對曰堯舜土階三尺茅茨不翦其迹自不可及然能以淸靜爲治卽今之堯舜也上善其對亦拜諫議大夫固辭乞歸上知其不可畱卽賜宴便殿詔宰執禁從作詩以﹖賜號希夷先生後再召辭曰九重僊詔休教丹鳳銜來一片野心已被白雲畱住將終預知死期上表云臣大數有終聖朝難戀已取某年七月二十二日化形於蓮花峯下張超谷中又艸疏遣其徒詣闕上之莫得而見也種放明逸表其墓能述其大略明逸亦傳其象學明逸授廬江許堅堅授範諤由此一枝傳於南方也世但以爲學神仙術善人倫風鑑而已非知圖南者也獨先君知之爲詳數數有詩及之圖南以上傳授不可悉考蓋自伏羲以至文王周公孔子以來世世相傳或隱或顯未嘗絕也如揚子云關子明王仲淹皆其所從來者也其學主於意言象數四者不可闕一其理具見於聖人之經不煩文字解說止有一圖以寓其陰陽消長之數與卦之生變圖亦非創意以作孔子系辭述之明矣嗚呼眞窮理盡性之學也先君之學𨿽有傳授而微妙變通蓋其所自得也能兼明意言象數之蘊而知易之體用成卦立爻之所自嘗有詩曰誰信畫前元有易須知刪後更無詩然其學卒無所傳平時未嘗妄以語人故當時人亦鮮克知之者惟以自樂而已有大名王豫及其甥滎陽張𨿽嘗從學而又皆早死王豫字天悅樞密直學士之子丁父憂居衛之新鄕先君居共城初未知先君有是學也以詩招先君曰邵子著書十萬許圖得聖人心甚苦何時惠然肯訪來吾當爲君具雞黍先君欣然就之天悅曰聞子好學未知讀何書先君曰平時居家讀五經泛觀諸子百家之書然無師匠未有所得也天悅曰子能相從乎先君曰固所願也天悅蓋魁偉豪傑之士雄辧該博先君但惟諾而已後及於易先君不復假借舉奧義數條皆不能答乃徐爲解說天悅得所未聞茫然自失遽反席再拜執古弟子之禮焉有時同行道路𨿽沽酒必具衣冠捧觴跪獻爲先生壽先生居百源絕四鄰居數年未嘗設榻天悅不以時造隆冬深夜外戶不扄但見燈下黙坐或時諷誦天悅於是尢加敬服每有所得筆而書之貯一錦囊中出入起居須臾造次必以自隨也一日有淸河役卒不以時放監護者又苦之眾怒持畚閘將入縣剽劫以起事吏民大恐莫知所爲天悅白令願自往令欲多假之從者天悅曰不可非獨無益且有害也乃衣衰絰步出郭外遇其眾諭以禍福皆不敢動捨杖羅拜以至感泣遣還役次州郡監司欲以其事上聞天悅力止之後簽書河陽節度判官聽公事有武臣爲守豪橫傲慢以至乾元節謝恩祝聖一切輒罷天悅告之曰乾元之儀天下所同不以臣之大小爲異公被遇兩朝歷位將相尙乖恭事苦元昊賊如何更可責以臣節守怒乃求他官以避之景佑慶曆中屢上書言事召赴資善堂命近臣詢訪語太激切爲所沮抑送政府問狀又以辭不屈忤時相報罷以太常寺太祝知河陽府伊闕縣事會甘陵妖賊王則爲變所在告捕黨與甚急洛之諸邑皆以獲捕爲功有以妖書告者株連蔓延凡二百餘人天悅至邑按問得情皆無狀但爲浮圖事所惑夜聚眾規利而已天悅嘆曰亂貝者王則也斯民何罪乃盡釋之其間豪彊數十人皆先已竄伏山谷結集旁邑儕輩皆巨盜天悅聞之遣其徒中一人遺以所衣布袍曰爲我告若曹玆事已十年矣縱長注誤亦屢經赦宥可以自新俾令觀此取信其人奔往以天悅之言諭之曰我令賜汝活具道天悅意將所得袍徧示之眾皆相賀歡欣從命又語旁邑人亦皆散去天悅素不能謟事上位尹雅不悅捃摭以故縱妖黨聞於朝執政者以宿怒深中之坐是奪兩官海州先君送至海上後得放還監亳州明道宮丁母憂以卒張字子望樞密直學士逸之孫比部員外郎廣西轉運使道宗之子與其兄峋子堅同年登科兄弟皆有文學子望尢喜窮經而恬於仕進少從先君學嘗語人曰師事先生二十年未嘗見先生說重復語先生之道深不可測亹亹日新如此有洛中遊春詩云平生自是愛花人到處尋芳不遇眞誰謂人間無正色今朝始見洛陽春言學於先君而方有所得也先君和之曰造物從來不負人萬般紅紫見天眞滿城車馬空撩亂未必逢春便是春恐其自畫而勉之使進也先君行狀子望所撰今載於褒徳集元丰官制行神宗皇帝以吳丞相充嘗薦諭執政除太常丞蔡確言資淺乃以爲寺簿未幾感疾卒於京師官才宣義郎子望平時記錄先君議論爲多家人但見其素所寶惜納之棺中其後子堅得其遺藳見授今觀物外篇是也蓋十才一二又嘗著易說藏於家熙寧初其父領漕廣西時初置常平使者兄子堅首除兩浙宰相欲見子望父兄彊之不得已而往宰相欲畱子望辭以父遠官嶺外當時行其難進易退如此若假之以年先君之學必有所傳惜哉子望有二子夭折平生著述散落陳恬叔猶能頌其遺詩情致深遠不愧前人之作也秦玠字伯鎭未詳何處人後居亳社有吏才善書翰亦好學問嘗以屯田貟外郎知懷州長先君一歲亦稱門人在河南日欲從先君學先君以其人頗好任數未之許也嘗有書與先君云先生鍵道彌固意謂先君靳其學不以告先君答書其略曰道滿天下何物不有之豈容人關鍵耶後歷兵部郎中判三司理欠憑由司遂退歸於亳書問常不絕先君亦之以詩先君旣沒洛人李吁端伯守官於亳見之尙無恙每語及先君之學也鄭夬字揚廷後以字爲名江東人客遊懷衛間依大姓宗氏亦嘗欲受教於先君先君曰吾學於李挺之也忘寒暑忘晝夜忘寢食忘進取挺之有所言吾必曰願略開端無竟其說請退而思之幸得之以爲然方敢自言或未也歸而再思之得之而後已又走四方就有道而正焉凡山川風俗人情物理吾皆究觀之有益於吾學者必取焉今足下志在口耳又多外慕能去是而誠心一意然後可以語此學夬固不能也後秦玠在河內嘗語夬以王天悅傳授先君之學有所記錄夬力求之天悅惡夬浮薄不與不幸天悅感疾且卒夬聞之賂其僕就臥內竊得之遂自以爲己學著易傳易測明範五經明用數書皆破碎妄作穿鑿不根嘗以變卦圖標秦玠夬旣竊天悅書遂去宗氏入京師補國子監生得解省試策問八卦次序夬以所得之說對主司異之擢在優等旣登第遊公卿門以其所著書爲投贄焉後調太原府司錄執政薦館職者數人將召試爲轉運李遇卿發其贓罪投竄南方遇赦得自便復事逰謁嘗過洛來見先君慚怍引咎先君曰足下向以拙者之言爲然不至此也不肖時在童稚尙能記其狀貌白晰短小輕狷人也後卒以窮死秦謂必有天譴恐指此而言也夬之所著易圖非是其說或有然者竊書秦實知之乃駭然嘆曰夬何處得此法又謂自得之異人西都邵某聞其大略已能洞吉凶之變近乎自欺矣先君易學淵源傳授本末秦不能知獨以爲洞吉凶之變何其小也謂得之異人非世人所聞尢爲怪誕然亦有謂蓋指陳希夷而言也自伏犧已來大中至正之道昭昭然具在易中孔子爲彖象系辭言之盡矣但世人信之者寡知之者鮮若謂非世人所聞將使誰聞之耶先君旣謝世秦爲此言存中又不得其詳但記秦所聞耳此不得不辧也不肖旣爲此述先君易學傳授次第及諸人事迹大略以解世惑因更記昔所聞見者於後頃年見章相言初任商洛令時鄭人宋孝孫爲太守宋與先生有契分招先生自洛來逰商山惇由是識先生時預坐席宋因話洛陽牡丹之盛未知名品共有幾何惇率爾而對曰惇婦家在緱山故多洛所謂牡丹惇皆識之矣宋曰先生洛陽人也先生曰洛中識花者三等有嗅根莖而識花識花之上也見芽葉而識花識花之次也見花識花識之下也如長官止可謂見花識花者也惇固已異其言宋又言先生易學妙於世不可不傳先生畱商甚久惇數聽餘論知先生爲有道者遂拜之商洛罷屢過洛欲遂從先生學惇問先生之學幾日可盡先生曰本無多事以子厚之才頃刻可盡也但子厚心志未定要湏相從林下數月使塵慮消散然後可告是時惇少年好不能畱也今且爲恨如先生易學舉世莫比始可謂知易王輔嗣輩以臆說配合人事惇一日可作百部竟何益也因以存中所記秦伯鎭言爲問章相云先生易學秦沈所不知也西河人李周字道濟平生不婚宦獨居陋巷先君一日訪之道濟方讀易先君笑曰易果在是乎只守此以求易恐終身未見道濟不知所以聞先君旣沒方深悔之白述古明之實純厚之士也嘗云述古聞先生論洪範古今人未嘗到此但自恨不曉數學不能傳授實與易道相通也邢和叔亦欲從先君學先君略爲開其端倪和叔援引古今不已先君曰姑置是此先天學未有許多語旣得此理則左右逢原矣和叔且當虛心使胸中蕩蕩然無一事然後可以學此故有詩云若問先天一字無後天方始有功夫拔山蓋世稱才力到此分毫彊得乎先君一日有小疾和叔親爲嘗粥藥先君笑曰不必如是吾非黃石癡老子被子房跪進一雙履便能取得但悠久至誠足矣苟無誠心去道已遠何所學乎和叔笑曰恕才萌此心早被先生捉著和叔畱別詩圯下每慚知孺子牀前時得拜龎公之句先君和曰觀君自比諸葛亮顧我殊非黃石公其斷章云出人才業尢湏惜愼勿輕爲西晉風示勸戒也程明道先生同弟伊川先生侍其親太中公秋日訪先君於天津舊廬先君以酒與之同遊月陂上歡飲劇談翌日明道謂周純甫曰昨日陪堯夫先生遊月陂自來聞堯夫議論未嘗至此振古之豪傑也純甫曰所言如何明道曰內聖外王之道也惜其老矣無所用於世先君嘗有詩云艸軟波平風細細雲輕日淡桞低捼狂吟不記道何句初云狂言不記道何事後攺作此劇飲未嘗如此杯景好只知閒信步朋歡那覺太開懷必期快作賞心事卻恐賞心難便來明道有詩和云先生相與賞西街小子親攜幾杖來行處每容參極論坐隅還許侍餘杯檻前流水心同樂林外靑山眼重開時心閒難兩得直湏乘興數追陪又雲月陂堤上四徘徊北有中天百尺臺萬物已隨秋色攺一樽聊爲晚涼開水心云影閒相照林下泉聲靜自來世事無端何足計但逢嘉日約重陪先君有安樂窩中好打乖詩明道亦和詩云聖賢事業本經綸肯爲巢由繼舊塵三幣未回伊尹志萬鍾難換子輿貧客求墨妙多攜捲天爲詩豪剩借春時止時行皆有命先生不是打乖人惟明道知先生爲深故先君之葬不肖請志其墓焉異時伊川同朱公掞訪先君先君畱之飲酒因以論道伊川指向前食卓曰此卓安在地上不知天地安在何處先君爲之極論天地萬物之理以及六合之外伊川嘆曰平生惟見周茂叔論至此周茂叔道州人名惇頥二程之師也然不及先生之有條理也伊川又同張子堅來方春時先君率同遊天門街花伊川辭曰平生未曾花先君曰庸何傷乎物物皆有至理吾儕花異於常人自可以觀造化之妙伊川曰如是則願從先生遊先君病且革鄕人聚議後事於後有欲葬近洛城者時先君臥正寢已知之曰袛從伊川先塋可也伊川曰先生至此他人無以致力願先生自主張先君曰平生學道固至此矣然亦無可主張伊川猶相問難不已先君戲之曰正叔可謂生薑樹頭生必是生薑樹頭出也伊川曰從此與先生訣矣更有可以見告者乎先君聲气已微舉張兩手以示之伊川曰何謂也先君曰面前路徑常令寛路徑窄則自無著身處況能使人行也亦有詩云面前路徑無令窄路徑窄時無過客過客無時路徑荒人間大率多荊棘前此橫渠先生自關中被召還館過洛見先君值感疾橫渠診其脈曰先生脈息不虧自當勿藥仍問先君曰先生信命乎載試爲先生推之先生曰世俗所謂命者某所不知若天命則知之矣橫渠先生曰旣曰天命則無可言者又數日司馬溫公來問疾先君曰某疾勢必不起且試與觀化一巡也願君實自愛溫公曰堯夫未應至此先君曰死生亦常事耳故臨終有詩云生於太平世長於太平世老於太平世死於太平世客問幾何年六十有七歲俯仰天地間浩然無所愧遂啟手足實煕寜十年七月五日也煕寜初歐陽文忠公遣其子棐叔弼來洛省王宣徽夫人之疾將行謂叔弼曰到洛惟可見邵先生爲致吾向慕之意叔弼旣見先君從容與語出處以及學術大槪後十年先君捐館又八年韓康公尹洛請謚於朝叔弼時爲太常博士適當議謚叔弼嘗謂說之以道云棐作邵堯夫謚議皆往昔親聞於先生者當時棐少年先生一見欣然延接遂及平生事故得其詳如此豈非先生道學絕世微妙元通前知來物預以相告耶先君之葬呂希純子進有挽詩云黔婁有謚合稱康叔弼謚曰康節時子進同爲博士其驗乃在八九年後嗚呼異哉永惟先君與四方鄕裏名公賢大夫逰平時話言不可勝記此獨舉其與道相發明者以系於後仍錄先君與伯鎭書李挺之墓表詩篇中及陳希夷與秦伯鎭者庶幾可以考證焉案此所云書表及詩原本俱未經附錄今惟擊壤集載觀陳希夷先生眞及墨迹詩三首寄亳州秦伯鎭兵部詩六首其與伯鎭書及挺之墓表撿邵氏諸書俱不載無從補入今並依原本闕之

