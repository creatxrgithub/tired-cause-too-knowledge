

欽定四庫全書

經部一

周易舉正

易類

提要

【臣】等謹案周易舉正三卷舊本題唐郭京撰京不知何許人崇文總目稱其官爲蘇州司戶防軍據自序言禦注孝經刪定月令則當爲開元後人序稱曽得王輔嗣韓康伯手寫眞本比校今世流行本及國鄕貢學人等本舉正其謬凡所攺定以朱墨書別之其書崇文總目始著錄書錄解題於宋咸易補注條不稱咸得此書於歐陽修是天聖慶曆間乃行於世也洪邁李燾並以爲信晁公武則謂以繇彖相正有闕漏可推而知托言得王韓手札及石繼趙汝楳亦詆其挾王韓之名以更古文王應麟又援後漢書左雄傳職斯祿薄句證其攺旅卦斯字爲防之非近時恵棟作九經古義駁之尢力今考是書唐志不載李燾以爲京開元後人故所爲書不得著錄【案燾說見文獻通考】然但可以解舊書經籍志耳若新書藝文志則唐末之書無不具列豈因開元以後而遺之疑其書出宋人依托非惟王韓手札不可信並唐郭京之名亦在有無疑似之間也顧其說推究文義往往近理故晁公武𨿽知其爲托名而所進易解乃多引用卽朱子本義於坤象之履霜堅冰賁象之剛柔交錯震彖之不喪匕鬯亦頗從其說則亦未嘗無可取矣晁公武讀書志載原序自稱所攺正者一百三十五處二百七十三字而洪邁容齋隨筆趙汝楳易序叢書皆作一百三處今本所載原序亦稱差謬處一百三節則晁氏所云殆爲疎舛又原本稱別以朱墨蓋用經典釋文之例今所行本已全以墨書蓋非其舊以非宏防之所系故仍從近刻焉乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

周易舉正原序

我唐禦注孝經刪定月令蓋爲前儒用意未及精研後漢太學刋石撰集說文慮其日月浸深轉冩訛謬京也歷代授五經爲業其於易道討覈偏深曽得王輔嗣韓康伯手冩注定授眞本讀誦比校今世流行本及國學鄕貢學人等本或將經入注用注作經小象中間以下句反居其上爻辭注內移後義卻防於前又兼有脫漏兩字顚倒訛誤增省義理不通今並依定本舉正其謬仍於謬誤之處以朱書異之希好事君子志學通儒詳而觀之則經注通流雅鄭不紊都計一部中差謬防總一百三節列爲一部具述訛舛因目爲周易舉正分爲上中下三卷諸志學者云

欽定四庫全書

周易舉正卷上

唐郭京撰

乾卦九三君子終日幹幹夕惕若厲無咎注純修上道則處下之禮曠終日幹幹至於夕猶惕若厲也謹按定本猶字在惕字上則夕字爲絕句今則惕字在猶字上則惕字爲絕句則下若字宜訓爲如夕字爲絕句則若字宜爲語辭若字爲語辭則與周公爻辭體同亦與夫子文言義合又與注意相順其爻辭則丰六二有孚發若吉注云若語辭也防九二用史巫紛若吉節六二不節若則嗟若無咎離六五出涕沱若戚嗟若吉其文言則云𨿽危無咎矣且𨿽危則是實有危假如有人𨿽馬墜不傷𨿽病不死則𨿽危是實有危也若訓爲如則與周公爻辭體背又與夫子文言義乖亦與注意不順足明轉寫誤爲顚倒矣

九五注龍得在天則大人之路亨也謹按得字誤作徳行之徳字龍若在九四之位𨿽或跳躍未得在天則諭大人路未通也今居九五之位則是飛騰騫翥得在於天乃諭大人道路通達得失之理義切相當諭其徳行未詳何徳也

彖曰大哉乾元萬物資始乃統天雲行雨施品物流形大明終始六位時成時乘六龍以禦天干道變化各正性命注天也者形之名也幹也者用形者也夫形也者物之累也有天之形而能永保無虧爲物之首統之者豈非至健哉萬物資始而生雲施雨潤品類之物各得流布其形大明乎終始之道故六位不失時而成升降無常隨時而用處則乘潛龍出則乘飛龍故曰時乘六龍也乘變化而禦大器靜専動直不失太和豈非正性命之情者邪謹按幹字誤作健字疏雲天是定體之名幹是體用之稱體卽形也足明用形是幹不合作健誤理昭矣又脫萬物資始四句審詳經文細尋注義足明轉寫脫遺也

文言第二節

是以動而有悔注文言首不論幹而先說元謹按今本文言字上誤增幹字旣在幹文言注義不合更舉幹文言旣與王氏理殊又乖易簡之體𨿽非反背入邪終是不依正本

坤彖注地也者形之名也坤也者用形者也形字誤作地字地是定體之名坤是用形之稱體卽形也秪合用坤順之體用不合用定體之地名

初六履霜堅冰至注始於履霜至於堅冰所謂至柔而動也剛陰之爲道本於卑弱而後積著者也故取履霜以明其始象曰履霜陰始凝也謹按陰始凝也上誤增堅冰字履霜與堅冰時頗異不合相連結義疏云初六陰气之微初寒之始履踐其霜微而漸積乃至堅冰也履霜者從初至三堅冰者從四至上觀注尋疏誤亦昭然

文言第六節

猶未離其類也注猶未去其陰類爲陽所滅也去字誤作失字謹按注中去字本解經文離字言上六𨿽陰盛似陽尙未去離陰之體類義在去離非在失卻又秦書以前去字多作無字轉寫筆誤理亦可知

屯卦六二屯如邅如注時方屯難正道未通涉逺而行難可以進謹按進字誤作通字亦有作濟字者且進義則理切通與濟則義疎然王注易聲勢相避成其文章詳諸義理誤亦可知

六三象曰卽鹿無虞何以從禽也脫何字非但定本詳尋義理何字不可無也

訟有孚窒惕中吉注窒謂窒塞也能惕然後可以獲中吉謹按今本注在中吉字上夫子彖辭六十四卦皆先舉卦名釋訖次舉爻辭每句以義釋之訟則以上剛下險險而健訟釋之有孚窒惕則以剛來而得中釋之終凶則以訟不可成釋之利見大人則以尙中正釋之不利涉大川則以入於淵釋之若注在中吉字上卽是背夫子意義又是隔注爲句古今注書無此例用心詳之見誤矣

彖注不閉其源使訟得至謹按得字誤作不字若閉其訟源訟則不至不閉訟源則訟得至得至不閉其源義通不至則與閉義弗合觀文尋義誤亦可知

師六五田有禽利執之無咎注可以執之經注之字並誤作言字謹按定本之字行書向下引腳稍類行書言字轉寫相仍遂成謬誤言字都無義理可安

比彖曰比吉吉字下誤增也字凡彖先舉爻辭後以義結下皆有也字爻辭下並無也字且據原筮元永貞無咎以剛中也不寧方來上下應也後夫凶其道窮也此三節爻辭下無也字足爲體例又下經漸卦女歸吉下亦誤增也字餘六十二卦爻辭下並無也字誤亦明矣

初六有孚比之無咎有孚盈缶終來有它吉注處比之始爲比之首者也夫以不信爲比之首則禍莫大焉故必有孚然後乃得免比之咎故曰有孚比之無咎也處比之首應不在一心無私吝則莫不比之著信立誠盈溢乎質素之器則物終來無衰竭也親乎天下著信盈缶應者豈一道而來故必有它吉也故必有孚字下今本多誤增盈缶字從處比之首應不在一下方釋盈缶之義審詳首末注理義自明矣

九五顯比王用三驅失前禽邑人不誡吉象曰顯比之吉位正中也失前禽捨逆取順也今本捨逆取順一句誤在失前禽上此小象三句釋爻辭其第一第三句並先舉爻辭後以義結中間一句獨先申義後舉爻辭三百八十三爻並無此例誤亦明矣

泰六四翩翩不富以其鄰不戒以孚注幹樂上復坤樂下復四處坤首不固所居見命則退故曰翩翩也坤爻皆樂下已退則從故不待富而用其鄰也莫不與已同其志願故不待戒而自孚也象曰翩翩不富皆反實也反誤作失字注云坤爻皆樂下復九三注坤本下也足明下是坤位本實之處則義在翩翩然下反上歸本實之地乃非失其本實也詳文及注義可見矣

否九五休否大人吉注惟大人乃能然故曰大人吉也惟大人字下脫乃字誤加而後字謹按定本則如此不同尋義理亦非妨廢務歸正本故亦舉之

同人彖同人曰同人於野亨利涉大川干行也注所以能同人於野亨利涉大川非二之所能也注所以下誤加乃字與前否九五注相類亦務歸正也

謙六五利用徵伐注以謙順而徵伐所伐皆驕逆者也象曰利用徵伐經注象三徵字並誤作侵字夫謙順之道不妨徵伐驕逆之人故上爻云利用行師徵邑國是也其侵奪之義皆是越已之分乃謂之侵實非君上之所行只合徵正之不合侵奪誤亦明矣

卦末注夫吉凶悔吝生乎動者也動之所起興於利也故飲食必有訟訟必有眾起未有居眾人之所惡不爲動者所害處不競之地而爲爭者所奪是以六爻𨿽有失位無應乘剛而皆無凶咎悔吝者以謙爲主也謙尊而光卑而不可逾也謹按所惡下不字誤作而字審詳若知其所惡之事及吉凶悔吝又知其因何立義則明不爲則義順而爲則理乖夫理有微妙諒難口傳故父子不能相授受豈翰墨能載而究其極也故孔子曰書不盡言言不盡意然則聖人之意其不可見乎子曰聖人立象以盡意設卦以盡情僞系辭焉以盡其言變而通之以盡利鼔之舞之以盡神也非孔子則不可言其盡也

隨彖曰隨剛來而下柔動而說隨大亨利貞無咎而天下隨時隨時之義大矣哉注相隨而不爲利正災之道也故大通利貞乃得無咎也爲隨而令大通利貞得於時也謹按彖大亨下脫利字觀文驗注理亦昭然

賁不利有攸往彖故不利有攸往注故不利有攸往也爻彖注三不字並誤作小字謹按定本不字艸書勢如小字然九二棄中和之道就亢極無位之地故疏云九二棄善從惡凡棄善從惡皆非人所願欲此乃大惡豈有小利誤亦明矣

剛柔交錯天文也注剛柔交錯而成文焉天之文也文明以止人文也注止物不以威武而以文明人之文也天文上脫剛柔交錯一句此是夫子廣美賁卦有天文之象欲人君取義以理化人審詳天文及人文注義誤脫昭然可知

剝彖曰剝剝落也按今本脫落字其落字本與剝字成義若無落字縱加剝字義亦不圓卽與序卦象者象也比者比也並解卦注解者解也相類舉此明彼則可知矣

六二剝牀以辧注辧者足之上也剝道浸長故剝其辧也稍近於人轉欲滅物之所處謹按注人字誤作牀字旣云剝牀以辧何得云稍近於牀若近於牀則不是牀也誤亦明矣

六四剝牀以膚凶注初二剝牀人所以安未剝其膚也至四剝道漸長牀旣剝膚欲及人身小人遂盛物將失身謹按注未剝其膚膚字誤作身字又牀旣剝膚膚字誤作盡字次下欲及人身欲字誤作以字觀文尋義誤亦明矣

上九碩果不食注處剝之終獨全不落故果至於碩而不見食也剝字誤作卦字觀文尋義理亦自明

無妄元亨利貞其匪正有眚不利有攸往彖曰無妄剛自外來而爲主於內注謂震也動而愈健注震動而乾健也剛中而應注謂五也大亨以正天之命也注剛自外來而爲主於內動而愈健剛中而應則威剛方正私欲不行何可以妄使有妄之道滅無妄之道成非大亨利貞而何剛自外來而爲主於內則柔邪之道消矣動而愈健則剛直之道通矣剛中而應則齊明之徳著矣故大亨以正也天之教命何可犯乎何可妄乎是以匪正則有眚而不利有攸往也謹按經脫愈字注脫則字詳其義理脫亦明矣

象曰天下雷行物與無妄先王以茂對時育物物上誤增萬字今本見注中萬字不審是注家意義便致誤增但注末舉經文嘆美對時育物莫盛於斯足明其誤也

六二不耕獲不菑畬則利有攸往注不耕而獲不菑而畬代終已成而不造也不擅其美乃盡臣節則利有攸往謹按象曰不耕而獲求富也求字誤作未字凡立身仕宦皆從微至著務求爵位漸髙而成富貴揚名顯親其六二不擅其美盡其臣節而豈圖謀未審而已故井九三井渫不食使我心惻象曰求王明受福也子曰富而可求是此類也

大畜上九象何天之衢亨道大行也脫亨字尋其義理不圓足明其脫也

頤六五拂經居貞吉不可涉大川注以陰居陽拂經之義行則失類故宜居貞也無應於下而比於上故可守貞從上得頤之吉𨿽得居貞之吉處順違謙難未可涉謹按順字誤作頤字審詳注義義自見矣

大過音過越之過也謹按音字下誤增相字之字上脫越字其過越之過惟在去聲相過之過在平聲誤亦明矣

九三棟橈凶注系心在一宜其淹溺而凶衰也謹按衰字誤作喪字大過義在拯衰危非在喪亡死喪之義誤亦明矣

九五枯楊生華老婦得其少夫注生華不可久少夫誠可醜也象曰老婦少夫謹按爻注象三少字並誤作士字定本少字虫傷類於士字誤亦明矣士字義理無取

坎習坎注坎陷之名也習便習之彖曰坎習坎重陷也謹按卦首習字上脫卦名坎字彖曰下亦脫坎字且王注卦首先解坎義後論便習足明習字上有坎字且按說卦明八卦生成之用云勞乎坎且無習字又說八卦名乾健也坤順也坎陷也亦無習字又離卦離上而離下也乾爲馬坎爲水並無習字誤脫亦明矣

離象曰明兩作離大人以明照繼明照於四方注繼謂不絕也明照相繼不絕曠也謹按脫明照字審詳注中義自見矣

六二黃離元吉注居中得位以柔處柔履文明之盛而得其中故曰黃離也柔居中正處得其位初則尙敬而我比焉爲卦之主能通其道體明履順吉之大者故曰元吉也少三十七字謹按墨書者解黃離朱書者解元吉今本多脫朱書者故錄出之以備其義也

九四注無應無乘謹按乘字誤作承字然四應在初初復陽體兩雄必爭是無應也三𨿽在下得位剛彊是無乘也蓋乘承聲同轉寫爲誤尋義趣可知也

周易舉正卷上

欽定四庫全書

周易舉正卷中

唐郭京撰

咸彖注不能感非類也謹按不字誤作亦字感非類冬筍之應注疏比類況詳之

遁彖小利貞浸而長注陰道𨿽浸而長正道亦未全滅故小利貞也謹按𨿽字誤作欲字子欲居九夷召子欲往皆未往之辭卦有六爻兩爻已變不可言欲誤亦明矣

大壯六五喪牛於易注牛壯也而喪其牛失其所居者也能喪壯於易不於險難故得無悔二履正吉能幹其任而已委焉則得無悔委之則難不至居之則敵冦來故曰喪牛於易象曰喪牛於易經注象五牛字並誤作羊字大壯之義莫先於牛義可見矣

明夷上六至晦注處明夷之極是至晦者也謹按晦字上脫至字誤增不明字按初九注明夷之主在於上六上六爲至暗者也據此三爻注義至晦之理極明斷可知矣

蹇象曰山上有水蹇君子以正身修徳注除難莫若正身修徳也謹按經注正字並誤作反字且博聞彊識而譲惇善行而不怠謂之君子旣成君子之名若反君子之身則是小人之道又曰難由正濟又曰遇難失正吉可得乎足明反身之義乖矣亦固在不惑昭然顯著

六二王臣蹇蹇匪躬之故注履中行義以存其正也謹按正字誤作上字疏云六二是五之臣往應於五履正居中志匡王家能涉蹇難而往濟蹇疏意只爲六二履正居中能濟蹇難觀疏尋義誤亦可知

九三往蹇來正注進則入險來則得位故曰往蹇來正爲下卦之主是內之所恃也象曰往蹇來正謹按經注象三正字並誤作反字此爻辭注爻皆當位各履其正又六四注得位履正當其本實九五注居不失正據四節正字義足明三處反字誤也

解初六無咎注解者解散也屯難盤結於是乎解也謹按脫散字已於上經剝卦論訖

損六五或益之十朋之龜弗克違元吉注陰非先唱柔非自任尊以自居損以守之故民用其力士竭其功智者慮能明者慮策弗能違也則眾才之用盡矣謹按士字誤作事字按注疏初論庶民次舉眾士三用才智四任明逺則是眾才之義非闗物務諸事蓋爲士事聲相近因而誤焉

益六三益之用凶事無咎有孚中行告公用圭注以陰居陽求益者也故曰益之益不外來已自爲之物所不與也故在謙則戮救凶則免以陰居陽處下卦之上壯之甚也用救衰危物所恃也故用凶事得無咎也若能益不爲私志在救難壯不至亢信不失中以此告公國主所任也用圭之禮備此道矣故曰有孚中行告公用圭也公者臣之極也凡事足以施天下則稱王次天下之大者則稱公六三才不足以告王足以告公而得用圭者故曰告公用圭也謹按亢字下脫信字中字下誤增行字其信字本爲有孚生義審詳首末注義義亦自明

姤女壯勿用取女彖曰姤遇也柔遇剛也女壯勿用取女不可與長也謹按爻辭取字下誤增女字彖辭勿用取上脫女壯字勿用取下誤增女字非但不背定本審詳六十四卦爻彖理例誤增誤脫亦甚昭晰可知

初六系於金柅貞吉有攸往見凶羸豕孚蹢躅注羸豕牝豕也羣豕之中豭彊而牝弱故謂之羸豕也孚猶鶩躁也夫陰質而躁怒羸豕特甚焉言以不貞之陰失其所牽其爲淫醜若羸豕鶩蹢躅也謹按鶩字並作務字字義恰作鶩字觀察義理自明矣

九二包有魚無咎不利賔注初陰而窮下故稱魚不正之陰處遇之始不能逆近者也初自樂來應己之廚非爲犯奪故無咎擅人之物以爲己惠義所不爲故不利賔也九四包無魚起凶注二有其魚故失之也無民而動失應而作是以凶也謹按無字誤作失字審詳九二爻注義義斯見矣

九五似杞包瓜含章有隕自天注杞之爲物生於肥地包瓜爲物系而不食九五履得尊位不遇其應得地而不食含章而未發不遇其應命未流行然處得其所體剛居中志不捨命而不可傾隕故曰有隕自天也謹按似字誤作以字審詳爻注文義義自見矣

萃亨王假有廟利見大人亨利貞用大牲吉利有攸往彖曰萃聚也順以說剛中而應故聚也王假有廟致孝亨也利見大人亨利貞聚以正也用大牲吉利有攸往順天命也謹按彖舉爻辭脫利貞字凡六十卦彖先舉爻辭後以義結皆無遺漏具錄彖如前審而詳之脫亦明矣

六三萃如嗟如無攸利往無咎小吝注履非其位以比於四四亦失位不正不正相聚患所生也今本注履非其位以比於四四亦失位不正相聚患所生也謹按注失位不正字下更合有不正字相聚字下不合更有相聚不正字具錄定本今本如上審而詳之誤可見矣

困初六臀困於株木入於幽谷三歳不覿謹按彖曰入於幽谷不明也不明字上誤增幽字義亦甚明也

井攺邑不攺井無喪無得往來井井汔至亦未繘井羸其瓶凶彖曰防乎水而上水井井養而不窮也攺邑不攺井無喪無得往來井井乃以剛中也汔至亦未繘井未有功也羸其瓶是以凶也謹按脫無喪無得往來井井兩句凡彖先舉卦名釋訖次舉爻辭後以義結六十三卦無如此者足明誤脫矣

鼎元吉亨彖曰鼎象也以木防火亨飪也聖人亨以享上帝以養聖賢注亨者鼎之所爲也革去故而鼎取新故爲亨飪調和之器也去故取新聖賢不可失也飪熟也天下莫不用也乃上以亨上帝而下以養聖賢也謹按經帝字下誤增而大亨字注養字上誤增大亨字非但定本且義理冗長誤自明焉

震亨震來虩虩笑言啞啞震驚百里不喪匕鬯彖曰震亨震來虩虩恐致福也笑言啞啞後有則也震驚百里驚逺而懼邇也不喪匕鬯出可以守宗廟社稷以爲祭主也注明所以堪長子之義也不喪匕鬯則已出可以守宗廟社稷也謹按經脫不喪匕鬯字注脫社稷字非惟定本理義且乖

艮其背不獲其身行其庭不見其人無咎注凡物對面而不相通否之道也艮止也不相交通之卦各止而不相與何得無咎惟不相見乃可也施止於背不見其所欲而得其所止也背者無見之處也無見則自然靜止靜止而無見則不獲其身矣相背者𨿽近而不相見故行其庭不見其人也夫施止不於無見令物自然而止若彊止之則姦邪並興近而不相得則凶其得無咎者艮其背而不獲其身行其庭不見其人故也謹按注見其所字誤作隔物字背者無見之處處字誤作物字其得無咎下脫者字亦詳義可知矣

彖艮其止止其所也注艮背曰止以明背則止也施止不可於面施背乃可也施止於止不施止於行得其所也故曰艮其止止其所也謹按注首艮字今本多作易字觀其義義可見矣

九三艮其限注止加其限謹按限字誤作身字但詳六四爻及注則義可知矣

六四艮其身無咎注中上稱身履得其位止於諸身得其所處故不陷於咎也謹按於字誤作求字義亦可知矣

漸彖女歸吉也謹按漸彖女歸吉下誤增也字已於上經比卦論訖

象君子以居賢徳善風俗賢徳以止防則居風俗以止防則善謹按脫風字觀注可知文句圓暢若無風字則文闕理亦甚明矣

歸妹六五小象不如其娣之袂良謹按良字下誤增也字驗三百八十三爻小象先舉爻辭後以義結爻辭下盡無也字誤亦明矣

丰初九遇其配主𨿽旬無咎往有尙注處丰之初其配在四以陽適陽以明之動能相光大者也旬均之也初四俱陽爻故曰均也是以𨿽旬無咎往有尙也今本注處丰之初其配在四以陽適陽以明之動能相光大者也旬均也𨿽均無咎往有尙也初四俱陽爻故曰均也謹按注初四俱陽爻故曰均也𨿽旬無咎往有尙也前𨿽字上仍脫是以字𨿽字下旬字又誤作均字爲脫誤相仍恐難分別故兩錄定本今本對明在達者審而詳之是非可見矣

九四丰其蔀日中見斗遇其夷主吉象曰丰其蔀位不當也日中見斗幽不明也遇其夷主吉志行也謹按脫志字小象皆先爻辭後以義結遇其夷主吉旣是爻辭行之一字亦未成義謹按睽卦初四俱陽爻小象云志行也比例詳義足見其脫矣

旅小亨旅貞吉彖曰旅小亨柔得中乎外而順乎剛止而麗乎明是以小亨旅貞吉也注夫物失其主則散柔乘於剛則乖旣乖且散物皆羇旅何由得小亨而貞吉也夫陽爲物長而陰皆順陽惟六五乘剛而復得中乎外以承於上陰皆順陽不爲乖逆止而麗明動不履妄𨿽不及剛得尊位恢大道是以小亨令羇旅者不失其正得所安也謹按羇字誤作附字審詳經注大義斯明矣

初六旅瑣瑣防其所取災注最處下極寄旅不得所安而爲防賤之役所取致災志窮且困謹按防字並合作防賤之義不合作斯此之意觀詳經注察其義理亦甚分明可知矣

六五射雉一矢亡終以譽命注射雉以一矢而又亡之則𨿽有雉而終不可得寄旅而進𨿽處文明之中居於貴位終不可有也以其能知禍福之萌不安其處以棄其下而上承於上故終以譽而見命謹按棄字誤作乘字未有書以前棄字與乘字相類轉寫漸誤理亦可昭矣

防彖重防以申命命乃行也注未有不防而命行也謹按命乃行也一句誤入注觀文尋義義亦相連了不闗注至如大過彖注以此救難難乃濟也又與易窮則變變則通通則久又與艮彖艮其止止其所也又與蹇爻注居難履正正邦之道何殊並義理相連誤亦明矣

九五注以陽居陽損於謙防然秉乎中正以宣其令物莫之違故曰貞吉悔亡無不利也謹按注然字下誤增後字其六四注乘剛則悔也然得位乘五卑得所奉𨿽以柔禦剛而位尊履正斯行命必能獲彊暴逺不仁驗六四注然字義與九五然字義理一同誤增後字理亦明矣

渙亨王假有廟利涉大川利貞彖曰渙亨剛來而不窮柔得位乎外而上同注二以剛來居內以不窮於險四以柔得位乎外而與上同內剛而無險困之難外順而無違逆之乖是以亨利涉大川利貞也凡剛得暢而無忌回之累柔履正而同志乎剛則皆亨利涉大川利貞也王假有廟王乃在中也利涉大川利貞乘木有功也注乘木卽涉難也木者所以涉川也涉難而常用正道必有功也謹按利涉大川下脫利貞字審詳爻辭及彖注足明脫矣又注木者所以涉川也所以字下誤增専字専字訓獨不二之義木之爲用廣矣大矣而云専涉川豈不大乖乎又注涉難而常用正道正字誤作渙字蹇爻注正道未否難由正濟遇難失正吉可得乎此涉難與蹇難何殊足明合用正道不合用渙離散之義亦明矣

節亨苦節不可貞彖曰節亨剛柔分而剛得中苦節不可貞其道窮也說以行險當位以節中正以通然後乃亨也注無說而行險過中而爲節則道窮也謹按然後乃亨也一句誤將入注此一句元釋節卦有孚通之義審詳六十四卦爻彖義例足見誤矣且序卦云有天地然後有萬物又孝經富貴不離其身然後能保其社稷子曰吾自衛反於魯然後樂正雅頌各得其所又曰嵗寒然後知松柏之後凋也且六經三史及凡著述未有無發端而以然後爲首辭者理亦明矣

中孚豚魚吉信及也謹按及字下誤增豚魚字驗六十四卦彖先舉爻辭後以義結更不重言爻文足明誤矣

九二鳴鶴在陰其子和之我有好爵吾與爾縻之注居內而處重陰之下而履不失中不徇於外任眞者也立誠篤信𨿽在暗昧物亦應焉故曰鳴鶴在陰其子和之不私權利惟徳是與誠之至也故曰我有好爵吾與爾縻之言與物散之謹按脫吾與爾縻之並言字驗三百八十四爻注義例足明誤矣

小過亨利貞可小事不可大事飛鳥遺之音不宜上宜下大吉彖小過小者過也過以利貞與時行也柔得中是以可小事也謹按是以下脫可字小事下誤增吉字彖舉爻辭例無增損若可小事下合有吉則不可大事下合有凶則小事不合有吉斷可知也

六五小象密雲不雨已止也注陽已止下故也謹按經注止字並誤作上字故字上仍脫下字察其文義可見矣

周易舉正卷中

欽定四庫全書

周易舉正卷下

唐郭京撰

旣濟亨小利貞初吉終亂彖曰旣濟亨小小者亨也注旣濟者以皆濟爲義也小者不通不爲皆濟故舉小者以明旣濟利貞剛柔正而位當也初吉柔得中也終止則亂其道窮也注柔得中則小者亨也柔不得中則小者未亨小者未亨𨿽剛得正則未爲旣濟也故旣濟之要在柔得中也以旣濟焉柔者道極無進終惟有亂故曰初吉終亂也終亂不爲自亂由止故亂故曰終止則亂也謹按彖亨小下脫小字旣濟之義只在小者亨若小者不亨不爲旣濟故夫子先舉爻辭旣濟亨小然後以小者亨也爲義結之若小字空者亨兩字實不成義也審而詳之義則明矣注小者不通通字誤作遺字注中通字本釋經文又通字下不字誤作乃字上句通旣誤作遺字下句不字理當變爲乃字則與閏月五日不殊審詳之義可見矣

彖第三注旣濟焉焉字誤作爲字此注上文云柔得中則小者亨柔不得中則小者未亨𨿽剛得正則未旣濟故旣濟之要在柔得中也以旣濟焉柔者道極無進終惟有亂義戒其柔者道極無進今誤作爲字則義理殊矣

上系第四章

一陰一陽之謂道注道者何無之稱也無不通也無不由也況之曰道寂然無體不可爲象必有之用極而無之功顯故至於神無方而易無體而道可見矣故窮變以盡神因神以明道也陰陽𨿽殊無一以待在陰爲無陽陽以之生在陽爲無陰陰以之成故曰一陰一陽也謹按注在陰爲無陽陽字誤作陰字在陽爲無陰陰字誤作陽字以上兩節本解陰陽𨿽殊無一以待之說者言陰之與陽𨿽有兩气恆用虛無之一以待之言在陽之時亦以爲虛無此陽也在陰之時亦以爲虛無此陰也言道所在皆無也𨿽無於陰陰終由道而生故言陰以之生也𨿽無於陽陽終由道而成故言陽以之成也聞諸師說在陰爲無陽陽以之生者是十月純陰用事至冬至之前正在純陰用事是在陰爲無陽冬至一陽生是陽以之生也在陽爲無陰陰以之成者則是四月純陽用事至夏至之前正在純陽用事是在陽爲無陰夏至一陰生是陰以之成也一陽下生時陰气猶在地上一陰下生時陽气亦在地下不待一陰气盡始生陽一陽气盡始生陰是陰陽𨿽殊無一以待之之義也

第九章

子曰知變化之道者其知神之不爲乎注夫變化之道不爲而自然故知變化者則知神之不爲乎謹按經注不字並誤作所字詳文義可明誤

第十二章

是故聖人有以見天下之賾謹按是故字下誤增夫象字此一節本是第六章

首於此引之者爲極天下之賾者以下爲引文成義之勢有夫象字驗第六章

足見誤矣

下系第一章

剛柔相推變在其中矣系辭焉而命之動在其中矣注剛柔相推況八卦相蕩或否或泰也系辭而命之況六爻之動動以適時者也立卦之義則見於彖象適時之功則存之爻辭王氏之例詳矣今本注剛柔相推八卦相蕩或否或泰也系辭而斷其吉凶況之六爻動以適時者也立卦之義則見於彖象適時之功則存於爻辭王氏之例詳矣謹按定本解變動則具舉經文論八卦六爻則義理相當其今本解變義則全舉經文釋動義則經文不具其經文具者易防經文不具者難明兩注具錄如前正謬昭然可見矣

第二章

包犧氏沒神農氏作斵木爲耜揉木爲耒耒耨之利以教天下蓋取諸益注制噐致農以益萬物也謹按農字誤作丰字教農之始未至收獲豈遽見丰足明誤也

第五章

子曰小人不恥不仁不畏不義不見利不動不威不懲小懲大戒此小人之福也謹按動字誤作勸字凡悔吝所生生乎動者則是小人見利而動其勸勉之義皆是善道故季康子問使人敬忠以勸則勸是勉令向善之義審其文句義理甚昭矣

又幾者動之微吉之先見者也注幾者去無入有而理未形不可名尋不可形覩者也惟神也不疾而速故能朗然照鑑於未形者也謹按而理字顚倒作理而且而理則易悟作理而則難明凡注釋本在曉人豈彊爲難防者也理亦昭然矣

又子曰君子安其身而後動易其心而後語定其交而後求君子修此三者故全也危以動則民不輔也懼以語則民不應也無交而求則民不與也莫之與則傷之者至矣謹按輔字誤作與字輔輔助之義甚明矣與之與大失況無交而求此則是與與字不可重用況大義又乖亦斷知矣

第九章

二與四同功而異位其善不同二多譽四多懼注懼近也位逼於君故多懼謹按誤將近也字作經近字上仍脫懼字三與五同功而異位其善不同三多凶五多功審其上下文足明經注殊理誤亦可知矣

說卦雷以動之風以散之雨以潤之日以烜之艮以止之兌以說之幹以居之坤以藏之謹按居字誤作君字夫子於此一節明八卦長養萬物之功無君臣父子之義

又神也者妙萬物而爲言者也注於此言神者明八卦運動變化推移莫有使之然者神則非物妙萬物爲言者也謹按非字誤作無字義理非字切當從其定本

序卦有天地然後萬物生焉盈天地之間者惟萬物故受之以屯屯者盈也屯者物之始生也始生必蒙謹按始字誤作物字𨿽義不甚乖貴從正本也

又蒙者蒙昧也謹按脫昧字已於上經剝卦論訖又比者親比也謹按脫親字亦同剝卦之論也

又故受之以剝注極飾則賢喪謹按賢字誤作實字然實亦麤通貴從正本也

又物不可以久居其所故受之以遁遁者退也謹按此一句今本脫者多詳其諸卦例可知也

又物不可以終遁注君子以逺小人遁而後亨何可終邪則小人道勝君子道消也故受之以大壯注陽盛陰消君子道勝也謹按前注小人道勝字誤作遂陵字驗後注君子道勝可知矣遂陵字何所取義也

又有過物者必濟注行過乎恭用過乎儉可以矯世厲俗有所濟也謹按用字誤作禮字此一節本因小過論義故引小過卦大象辭爲義誤作禮字理亦可知

雜卦屯見而不失其居注𨿽見難而盤桓利貞不失其居也謹按注脫難字處屯之初盤桓不進𨿽見其難爲其利貞不失其居詳文句可明其義理矣

又蒙稚而著注稚者未知所定求發其蒙則得所定也著定也謹按經注稚字並誤作雜字蒙之爲義當蒙昧幼稚之時心無所定非叢雜之義矣

又履不處也注王弼云履卦陽爻皆以不居其位爲美也謹按美字誤作吉字此是略例正文注首旣引王弼云則自然合依本文義在無惑矣

略例明象而或者定馬於幹謹按按文責卦有幹無馬今本作有馬無干其按文責卦只按責乾卦文辭旣云有馬則乾卦文辭實無馬字旣云無干則易無干卦矣推而尋之理甚明矣

周易舉正卷下

