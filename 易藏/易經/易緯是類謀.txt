易緯是類謀

《雒書。靈淮聽》曰﹕類萌樞提紀時﹐黃牙出子﹐十運檢期也。

類﹐五精之類。樞﹐樞星位乾﹐故五精之萌皆於之。攝提值巽﹐故王絕紀﹐黃牙出子﹐謂復卦所在。檢法子出﹐王道之始。十則運爲之法期。歲星亦曰攝提也。

陽孽有七妖﹐陰怡有八災﹐布命九六﹐機衡維持﹐經持錯序﹐七九通符。

陽孽﹐謂復至夬之世。陰怡﹐謂姤至剝之世。七八陰陽之彖﹐妖災之數。起於七八九六﹐受而行之。樞機玉衡有時﹐其進退之節﹐經以七八爲彖﹐九六爲爻﹐明其通者著之。按「災」原本訛作「哉」﹐今據後文攺正。

天以變化﹐地以紀州﹐人以受圖﹐三節共本﹐同出元苞。

變化﹐謂見妖異﹔紀州﹐別所興之地﹔受圖者。三節天地同出元苞﹐謂太極混淪之義也矣。

乾建度﹐坤拒謀﹐人育治﹐八卦交通以闓舒。

建度﹐立法度。拒亦法。坤爲土﹐土性智﹐故謀屬焉。生則育法﹐謂宰禮正也。事故見爲乾法度﹐六子則生其事而行之公後道亦闓舒也。故曰交通道以闓舒。

皇象承帝﹐撢思王倫圖聖﹐乾考神摘﹐且守文﹐師哲仁﹐祖《洛書》﹐假驅掇漸霸﹐考龜興之﹐物瑞騠騊。

象承﹐謂承天以政教。撢猶秉持也。言五帝秉持黃道而思行之。倫﹐理。聖﹐通。三王理國之言﹐而通乾污考其神之王錄﹐斂以禘將興之期。守承世之君﹐上不及聖人倫圖之義﹐故師哲仁之人﹐祖《洛書》之言以爲法。假驅﹐謂在祭之代間﹐若泰者﹐掇漸﹐言皆有國錄﹐不能純耳。各繇在堯河洛﹐穆公授白雀之書是霸﹐若因之齊桓。考龜者謂有名在洛書。騠騊﹐猶踟蹶﹐言將興之人皆有瑞應﹐無苟然者也。

皇觀鉤堂﹐考房斗能﹐帝視河洛緯合謀﹐王察可錯﹐一角九尾﹐眾善入都﹐假類隸浮耀﹐害類孽﹐霸維經象﹐卒明絕﹔轉移﹐渙渙磥之符。

鉤﹑堂﹑房﹑斗﹑能皆星名。言三皇觀此宿而動作﹐五帝則視河洛五緯而合謀。一角﹐眾善﹐百端及休微。入都﹐人所歸。謂及麟﹐有九尾狐有因及人所歸。三王盡察可異之物﹐謂若武王東至孟津﹐諸侯不召而至﹐又白魚轂鳥之異﹐皆思而行之﹐是謂轂見也。假見淨耀日月五星之眾。害叛於此孽生﹐經象天道常興衰之數﹐若周文王之旅盡霸者﹐在武王之穆也。本終者言霸者之興﹐所修王者之執明其亡絕之期也。天精之則﹐轉而更移﹐若倉精衰而赤帝起﹐魚異之符﹐謂次當起也。

踵察督迹﹐巽艮土期﹐震兌扶合化﹐離坎招嬉﹐集節繥緯﹐動視在揀昂﹐街門五候。

踵﹐後。際﹐謂上精所移之人﹐督迹﹐循理之人。巽當升初之未﹐艮時止則止﹐時行則行﹐故吐期。震爲雷﹐動萬物。兌爲澤﹐澤以說之﹐故卦立附合其作化。離爲日﹐坎爲月﹐故主摸而嬉之。興集節謂進止之期﹐存察神昂。街門五候皆明王進止﹐愼五緯而候之﹐又察四宿之興。按「在」字舊作「存」。今據後注文攺正。

攝提招紀﹐格如別甲子寅歲﹐離樞推以卻步﹐歷試自苞者。

攝提招紀﹐天元甲寅之歲﹐離當歷樞卒卻步﹐謂之推來歲之數。識自苞在其中矣。

候終以季月入﹐日考經緯用事之气﹐不效﹐立五徳蔀之期﹐算其節﹐以吹律卜名﹐以乣胥必視熒惑所在﹐以知亡象﹐所次失之﹐到逆熒見﹐亂相屠。

候將亡之气﹐季月亦四時之終月。入者閉陰數。經緯震兌離坎﹐考下之气以爲準。蒼蓋候之於春﹐赤蓋候之於夏﹐白蓋候之於秋﹐黑蓋候之於冬。斷之以五徳更王之二十鄯之期﹐千五百二十歲﹐歷終之數。亦所當之節﹐吹律以定其名﹐�俛仰蒙孫者。乣相視熒惑所在﹐觀其宿﹐以是知其亡絕之象﹐及所次失之也。到逆謂熒惑到逆其度﹐亂爲威﹐其占非一﹐舉一隅以示人。按馬驌《繹史》引《是類謀》云「聖人興起不知其姓﹐當吹律聽聲以別其姓﹐黃帝吹律以定姓是也。」疑卽此注內佚文。

圖未發﹐徼幸謀﹐朦气錯﹐風箕千里驚動﹐負老趣﹐山崩﹐湧泉﹐地裂﹐主有所貴﹐王侯元徳﹐天下歸郵。

圖書也﹐發出圖。未由者﹐聖人未興﹐此軌未盡者﹐圖書之出皆當其軌﹐然後聖人起而奉行之。徼幸之人﹐不知天命﹐則欲謀﹐故天爲變異焉。朦昏不相錯﹐冒千太陽﹐風飄剽﹐箕星好風﹐千里驚動﹐逆洛爭負﹐趣避兵亂﹐山者泉漏地裂﹐陰見天爲此者﹐有欲所潰敗耳。據土之候爲元暴之正者受其禍﹐天下人亦歸之郵然也。

心有所維﹐意有所慮﹐未發顏色﹐莫之漸射出﹐天地熒﹐捉挺患﹐無刑之外﹐準萌纖微之初﹐先見吉凶﹐爲帝演謀﹐忽之可也﹐勿之無也。

主天道之精微﹐人事之善惡﹐乃在其心。常未見於顏色﹐而莫朦昧之漸﹐以射出見也。天地爲吐熒﹐有變怪之挺出患禍﹐無之外﹐纖微之初﹐皆謂事未形之象兆﹐而吉凶之象。天道爲帝王豫謀也﹐勿謂不急用也可也。未便有凶禍﹐天之謂發之無忘之矣也。

建世度者羲﹐重瞳之新定錄圖﹐有白頡頊帝紀世識﹐別五符﹐元元之威﹐冥因災。

建世度﹐謂五世之法。度慮羲氏始作八卦﹐以爲後世。軒黃帝之表重瞳定錄圖。黃帝始受河圖而定錄。白帝顓頊有爲世識﹐別五帝之符﹐異精元冥﹐又因著眾災也。顓頊氏水摽徳﹐王天下﹐於五帝次冥﹐故言有由者矣。

甄機立功者堯﹐放徳之名者虞﹐與同射放﹐赤黃配樞﹐乾坤合斗﹐七以分治。

甄紀機也﹐堯紀璇璣玉衡﹐以齊七政。繼成其徳﹐與同謂堯舜。射猶應也。卻期俱出﹐堯赤而舜黃﹐堯受天精﹐舜應地徳﹐在中安配樞星也。十﹐天地之終始也。堯舜祖乾水﹐而行合北斗﹐天地數而以治﹐十或爲七也。

候興之﹐表孟月﹐七月合八﹐歲塡所居﹐日之營﹐月之昂﹐橫耀溢﹐提含珠河龍洛圖龜書﹐聖人受道眞圖者也。

孟月﹐亦四時之始﹐故候興之焉。七月﹐用陽數也。七月合八﹐歲星塡星所居﹐將興則聚。今日之營﹐月之昂﹐孟春﹐七月也。「洫」當爲「溢」﹐「徳」爲「得」﹐字之誤也。耀溢﹑含珠皆謂光明﹐是明﹐河出圖﹐洛出書﹐聖人受命得道圖也。按「河龍﹑洛圖﹑龜書」似應作「河龍圖﹑洛龜書」或有倒字。又正文原無「徳」字﹐「徳」爲「得」字之誤句亦有訛。

必提起﹐天下扶。

言圖書必顯起者之名姓及所出之地。天下之扶﹐而助之也矣。

在主�用﹐接興維﹐辟𨿽不昧﹐道輔公曉思﹐守鼎之足﹐掘天能持斗﹐輔堂藩信﹐毋墮怠﹐圖不限﹐世錄可卻期﹐在主所由。

在主﹐存世之主。疆�用﹐庶幾用圖書。接興衰之居﹐維思而行之也。辟𨿽不味﹐謂凡平君不能思用圖書﹐其存亡則由於輔公之曉愚耳。守鼎之足﹐言任重﹐接掘能持斗﹐輔正之要。堂當爲尙﹐言輔公任重﹐秉圖之正﹐尙秉藩忠信之道。不可以墮怠。能然則河圖不限其正﹐三錄復卻期﹐明臣當輔﹐不限君之過﹐則可度有文也﹐由淡者也。按「淡」字疑有誤。

有文之王﹐四乳是舒。

有文之王﹐周文王﹐文王之表四乳是舒也。

出岐鄗東﹐撫州也。

岐﹑鄗﹐邑名。

子乙世配丑子﹐予姬昌赤丹雀書也。演恢命﹐著紀元苞。

子乙乙陽﹐陽世爲無道﹐故天以其王命﹐予文王也。文王受丹赤雀書而演﹐謂作易。以大夫命著紀其元苞。苞﹑本也。

徳之所耀煥孽﹐震之煌煌。

耀﹐七耀。有徳之人所在﹐則七耀煥然﹐謂之孽。日月有耀﹐精光之異﹐若聖人合天之震耀煥然﹐四方必謀。

知命者與神嬉﹐不知聖人姓在鄒。

言後君能知天命﹐修徳以度際於會﹐則可與神嬉。嬉興﹐若元知者﹐將有聖人之姓鄒。鄒﹐孔子父叔梁紇所治邑也矣。按「知命」原本訛作「和命」﹐今據注文攺正。

觸耀世出﹐師曠樞推音算律﹐如以度知且。

「觸耀而出」者﹐謂師曠者得聖人之一體﹐故觸耀而生﹐其人能知歷數樞機之事﹐有能推五音之淸濁﹐算律之長短﹐以知將來之事也。

集紀攸錄﹐括要題訖備命者孔丘。

攸﹐遠。遠三十五君之王錄﹐垂要法須記﹐須其錄之所記﹐備故天命﹐孔子以自上至徳在文。

《玉演》赤雀之書言也。

斗佮之世﹐卯金刀用治﹐謨修六史﹐宗術孔書。

斗佮﹐太平。卯金刀謂漢﹐用治﹐以爲政教。六代之書﹐謂今書。漢興伏生得焉。宗尊術﹐修孔所定之書也。

皇政毀道﹐散命名胡。

皇政﹐秦始皇毀道焚書燒詩書。散巳者胡﹐胡亥也。

祕之隱在﹐文未消於亂。

「祕」謂洛之書及五經隱在毀道者。不一得成消於亂﹐未郵敗也。

藏設世表﹐待人味思。

世表﹐帝王之圖錄也。待賢聖之人味而思之也。

帝必有察﹐握神嬉﹐世主永味﹐神以知來。

言後世之帝﹐必察圖書之言﹐則可與神嬉。有味之味思有道﹐則如神知來也。

命機之運﹐由孔出天心﹐表際悉如河洛命紀﹐通終命苞。

機轉者﹐紀數天之運﹐皆孔子出天之心意﹐及表際之事﹐亦志如之﹐故能興河洛合其數運終始﹐知王命之苞本也矣。

《乙錄》﹕摘亡去惡﹐降災﹐變動七九﹐斗衡謀。

乙錄者﹐著三十五君之王錄。摘其辟君﹐爲惡君之名﹐去惡﹐原其爲惡者之亡微。降災亦熒禍之期。變動七九﹐則所謂七九通符者﹐有北斗玉衡之星﹐以卸之。以知其謀也。

稅象斷命﹐六千三百天乣郵﹐八八錯效﹐考紀提昂。

稅猶提。見象八卦之斷命﹐斷其吉凶災異﹐星其數六千三百﹐七九之維。八八六十四卦﹐「錯效」謂九三﹑上九維微溫﹐六三﹑上六則候決寒﹐六三﹑上九則候微寒﹐九三﹑上九則候次溫﹐六三﹑上六則決寒。又考其紀於提卯者也。

易姓代出輔左應期。

易姓者﹐四十二姓更王代出。輔相應期者﹐若赤王則黃佐命﹐輔術也。

房心招拒﹐虛張合持。

房心招拒﹐東西宿名。虛張﹐南北角名。五精更王﹐此四宿名﹐爲之衡禦﹐合出也。

軒轅挺﹐文昌理時。

挺變﹐見災異。理時﹐理獲其興之節也。

太微合誠﹐紫極合苞。

太微﹐五精之官。紫極﹐紫微﹐書言太微五帝﹐合其誠信﹐紫微北極﹐則東平也。

鉤鈴持紐﹐候五紀災紐﹐結要見紀也。

能提無乖猥狐謀。

無爲之正立者。謀﹐兵謀去。按「猥」疑「狼」字之訛。

緯縮合宿﹐毀日月珥﹐浮气恡出﹐篲笰蚩尢。

緯﹐五緯。縮行進退。合﹐聚。毀﹐散。珥﹐日月傍气。諸以光气爲恡者。篲笰﹐妖星。蚩尢﹐蚩尢妖星麼恡。昔蚩尢爲無道﹐作五虐之刑﹐黃帝起而誅之﹐蓋有此其邪﹐未聞也。

孔子演曰﹕天子亡徵九﹐聖人起有八符。

九﹑八亦陽爻﹑陰彖之數也。

運之以斗﹐稅之以昂﹐五七布舒﹐河出錄圖﹐洛授變書。

運之以斗﹐則上類萌樞﹐及機衡準時也。稅之以昂﹐則上所謂視在揀星﹐七五三十五﹐有名以第錄。王受命之時﹐亦河出圖﹐洛出書﹐受之以王錄。

徵王亡﹐一日震气不效﹐倉帝之世﹐周晚之名﹐會之候在兌﹐鼠孽食人﹐莬羣開﹐虎龍恡出﹐篲守大辰﹐東方之度﹐天下亡。

「周晚」﹐疑爲「同曉」。候蒼帝亡徵﹐震气不效﹐又有此名號與之相當﹐當此亡徵﹐又候其行往﹐用事之時﹐以觀其災。鼠气食人。震之世﹐是盜賊將起之徵。莬龍虎﹐東方之禽﹐而背爲災恡。蒼靑之龍大火﹐虎所以歸。故致新而守大火﹐去蒼精之命﹐秉維不守﹐大辰在東之度七宿之中﹐皆昔周之衰﹐有星守千戶﹐有星茀於東方﹐此其驗之一隅。按正文「倉」舊本訛作「食」﹐今攺正。

二日﹐離气不效﹐赤帝世﹐屬軼之名﹐會之候在坎﹐女訛誣﹐虹霓數興﹐石飛山崩﹐天拔刀﹐蛇馬怪出﹐天下甚危。

蜀軼亦亡主人名號。亦候之於其衝出在南方爲太陽徵﹐陰類災也﹐故女子爲訛誣。虹霓﹐日旁气也。皆陰﹐故蔽陽。石蜚山崩﹐皆陰陽爲災。爲戈兵而沒隨之﹐是將去赤精之命﹐蛇馬南方之虫﹐故必亂則爲主也。

有能攺之之質﹐石蜚﹐復蛇馬女訛之凶﹐多卒貴﹐巓﹐將悔知師﹐緣出反善﹐可今章衙滑。

能攺者存﹐五帝俱然﹐孔子生蒼之際﹐應爲赤制。有堯有盛徳﹐其苗應期﹐當先用己道﹐將可寧之質猶致石蜚﹐言自攺固可存﹐復蛇馬女訛之凶皆消﹐徳以復之。卒貴﹐賤人暴貴﹐復倒逆﹐賢愚能自攺悔﹐知師賢人﹐緣以自出於己路更也。值言道則善﹐今其王命章仿其蜀姦也。

三曰坤气不效﹐黃帝世﹐次遲之名﹐曾之候在艮﹐名水赤﹐大魚出﹐斗撥紀﹐天下亡。

坤爲兆﹐兆姓重﹐遲亡爲名號﹐亦候其炎於其行。名水﹐河洛。大魚﹐鯨﹐土精亂﹐不能伏水﹐故今爲坎爲血爲水。而河洛位在中﹐故土裹則土水﹐土有成﹐故大魚出﹐斗再撥紀﹐臣不如常法也。

四曰兌气不效﹐白帝世﹐討吾之名﹐曾之候在震﹐豫气錯﹐晝昏地裂﹐大霆橫作﹐天下亡。

亦候之於其衝也。豫气亦謂豫於太陽﹐故盡昏。兌爲金﹐金性淸明﹐故亂則昏也。土者金之母﹐故亂則裂﹐又大霆橫作﹐亦不制木之異者也。

五曰坎气不效﹐黑帝世﹐胡誰之名﹐會之候在離﹐五角禽出﹐山崩日旣﹐爲天下亡。

亦候之於其衝﹐北方禽牛﹐上數五﹐五角禽出﹐土將滅水之象。山崩﹐亦土爲滅。水精爲月月者﹐日之妃月﹐旣者象妃刺居之﹐明日旣爲月旣也。按正文日旣爲﹐「爲」字疑衍。

六曰巽气不效﹐霸世之主名筮喜﹐會之效在﹐乾﹐大水﹐名川移﹐霸者亡。

喜若於放日及以名號者。巽爲風﹐掠動萬物之類也﹐亦候之於其衝。大水名川流通﹐地徳若衰﹐則或竭或移。

七日﹐艮气不效﹐假驅之世﹐若檐柔之比﹐曾之以候在坤﹐長人出。星亡殞石﹐辭之主亡。

艮爲七﹐性安皆爲荒子央逸﹐比爲小人﹐若以爲名號者也。候之亦於其衝。長人出者﹐象天下將有聖人起也。星陰類殞而與在天光﹐猶諸侯盜行天子之政﹐名類驗之。主將亡者﹐皆星亡石殞﹐春秋之時﹐殞石於宋五﹐傳殞星也。霸在王者之間﹐故其異不以五行之數也矣。

八日﹐乾气不效﹐天下耀空。

乾爲天﹐而其气也不效﹐故有光耀者空﹐謂五縣五星及羣宿皆無光明。春秋傳曰「恆星不見」也。

將元君﹐州每王﹐雌擅權﹐國失雄。

乾爲君﹐其气不致﹐故將元君。明元之雌臣雄君擅﹐故因知其朽君也。

陪孽領威﹐君若贅流。

陪臣﹐孽﹐庶子。威气內心﹐贅如流皆不得於事﹐贅流或爲間小治也矣。

曾之候在巽﹐眾變立﹐地陷﹐斗機絕繩﹐玉衡撥﹐攝提亡。

眾變﹐地其千三日變立見﹐地陷淪下。絕繩及機﹐皆謂撥不如常亡見之也。

五星合﹐狼弧張。

五星合聚在谷﹐弧狼張﹐兵宿動。

晝視無日﹐虹霓煌煌﹐夜視無月﹐彗笰將將。

無日無月﹐謂妖气應期明。

當藏者出﹐當出者消。佹易期﹐當藏者出﹐蟄物以非時見。當出者消﹐見物令無元有。佹處地而生易期主然也。

太山失金雞﹐西嶽亡玉羊﹐金雞玉羊﹐二嶽之精。爲玉羊推義宜然﹐未昔聞也。

雞失羊亡﹐臣從恣﹐主方佯﹐五嶽之靈﹐主生賢佐﹐以因王者。故《詩》云「嵩髙維嶽﹐峻極於天。維嶽降神﹐生甫及申﹐維申及甫﹐維周之翰。」雞失羊亡﹐謂不復生賢佐輔﹐故臣故恣其欲﹐而至方佯無所主之也。

天下愁﹐山泉揚﹐志射潰﹐地裂山崩。

君臣道亂﹐則天下之人皆懷愁﹐故山泉發揚﹐主心跌而出﹐地裂山崩。《國語》曰「山川壅而潰﹐民亦如然」。山崩地裂﹐民愁之異也。按「民愁」原本作「民然」﹐今據文攺。

誰之過﹐望侯女災﹐言天下之災由於孽﹐孽幸之侯﹐若紂時崇侯女災。元妃之黨﹐喪亂之本﹐卒由此作也。

蒙孫之名生眾妖﹐非單斯亂由橫。

蒙孫﹐童蒙之孫也。由﹐從也。言此童之人生妖眾﹐非但盡於此亂而縱橫也。

四野擾擾﹐郁怏芒芒﹐天卑地髙﹐雷讙虹行﹐天星晝奔。

擾擾貌﹐芒气衰錯。天卑地髙﹐神人難擾。《書》曰「乃命重黎﹐絕地通天。」四時方民神擾﹐虹霓東﹐雷虹冬行﹐非時出。元冬季蓋脫之也。按類書引此文作「雷讙公行﹐星晝奔﹐霓夜光」。與此稍異。

上無干﹐下無星﹐天地昧昧﹐履踐冰。

下元气候不見﹐上無帝無星﹐天帝之星無光明﹐昧昧不別。履踐冰﹐陰气無傳﹐行當冰寒也。按「星」字原本作「帝」﹐今據注文攺。又《類書》引此作「下無常」。

民衣霧﹐主吸霜﹐間可倚杵﹐於何藏。

「民衣霧」﹐主吸霜﹐卑奪尊之服。「間可依杵」言相近﹐「於何藏」﹐無所自逃藏者也。

不知夏﹐不知冬﹐無復气之常也。

不見父﹐不見兄﹐無復父兄之恩。

望之莫莫﹐視之盲盲。

天地之間﹐無復可以別識也。按「望之」原作「望望」﹐今據《藝文類聚》所引攺。

賢人頡頊﹐咽舌吟﹐或席喘﹐頡頊遇扇厄也。咽舌吟不復與之者。

虎威號。羣黨假威﹐出坐玉牀。

虎感﹐感白虎之宿而生者。《詩汜歷樞》曰﹕參爲大辰﹐霸者持正﹐咸席之。覆號黨眾﹐羣類假威﹐天之威出﹐坐玉牀﹐處天子位也。

馬弓人﹐二孫推﹐適佐父兄﹐八八六十四節爲之期衝。

弓馬人﹐當者之名號。二孫推﹐適佐父兄﹐始傷正道﹐推正統而尊任之﹐子孫皆爲之佐﹐以六十四掛之後之期衝也。

五九之數﹐頓道之維。

五九者四百五十年﹐於九百歲之軌爲半﹐故主之道至此以爲際會也。

网害之效﹐愼蒙孫期﹐防萌萌之衝﹐攜幼千里﹐負老山逃。

害謂將亡之徵效驗﹐當愼童蒙之孫﹐若以爲名號﹐其至當期﹐防其萌萌之始﹐動必先有兵中之﹐故攜幼千里﹐負老山逃也。

兵關寒﹐河數彊﹐鉤鈴滅﹐祺羊明。

此四宿之異﹐皆兵家人當察以爲候。

倫世師﹐惠出人﹐倫之世人師﹐謂能度王者於辰難﹐出於忠信之人也。

其王可諫者全﹐不移者亡。

言遇厄之君﹐恩在忠信之言﹐則可以全其命。不推移﹐則滅亡。「王」或爲「主」也。

錄圖世識﹐易嘗喪責﹐帝逢臣。

注易何也﹐喪亡也。錄圖識之言﹐何嘗可法致誠也。味思孔子﹐能思孔子所作識書之修﹐以責己﹐帝王逢依此道﹐則可以自正也。按據注文「臣」字疑當作「正」。

有可以道消﹐力政勑徳行﹐仁義藏。

有之﹐有災害與可消之。意修以責也巳﹐徳仁義最爲藏善。去世淫嬉﹐佞諂勿行。淫嬉﹐遊度厄難﹐卽當力正勑。又去淫佞之行﹐功行綰之。

倉世順﹐脫延之聲。赤世順﹐蒙孫之詳﹐觸名是工。

脫延﹐蒙孫﹐君赤之孽名﹐號觸推﹐工官也。推求亡者之名﹐及其氏姓官號爲也。

黃世塡﹐頓詐吉凶。白世愼﹐討吾之名。黑世愼﹐嘿沈。

頓詐﹑討吾﹑嘿沈﹑黃白黑孽君之名。

皆所以危亡之象也。或名好字號及黨官邦。

皆上吾事文﹐行合黨部曲多號本以爲官號﹐邦所出之地名也。

喜好不同﹐杜閼悉去﹐斥墮望貴候﹐得幸之臣萌。

喜好不同﹐謂人偏頗﹐同意不忠乎﹐悉有所閼絕。盡有去葉盡有序墮淫貴之侯﹐得幸之臣由此萌。

抑期反剛﹐同哲之良﹐牧州誤放﹐乃知常道。

抑﹐止。斯﹐此。偏頗之意。反剛王道之剛。「同哲之良」﹐用賢之哲﹐良善之人。「誤」當作「談」。牧州﹐諸侯之爲州牧﹐當禁談其爲非法令之事﹐乃得道之常也。

赤世遭斯﹐蒙孫當衝。卒貴大嬉﹐道主之遊。

嬉咸言赤世之末﹐有有卒貴之人﹐道爲遊之人﹐黃門常侍者。

災孽屢出﹐歸辜徙桀移陵﹐屢﹐數。待遊之人見災孽﹐孽數出﹐反歸罪於賢。桀﹐後桀。陵蓋衍字。

黃世之責﹐咎主康。月珥指房﹐四方煩苦﹐以土之功。

二百歲赤﹐言其中央黃。言其終明乾是半與皆盡爲除罪責。康﹐安。罪若主安﹐不知有危亡憂。書月時害喪气皆類。「月珥指房」﹐其時候也。四方煩苦於土功﹐天時去黃精﹐今天下厭之也。按正文房作原本作席﹐今據注文攺。

不知在心﹐幸滅淫名﹐曰卽白之黑﹐無報詳。

言黃之孽君﹐內有不知之心﹐幸其親戚﹐大其名號。使居上位﹐出賢遇鄕白之異亂姦忠也。天終無復有報進之道﹐詳之盡也。

帝世者﹐必省�﹐維躬是類﹐參當以閼。

帝世﹐當世處帝位者。維﹐思。言若能自省﹐以責其躬﹐自別其可行之類﹐參錯其所當爲之際﹐則所以閼絕亂謀﹐消息將來之禍。

則乾坤定﹐五徳九拱明。

乾坤定﹐不爲災。五徳﹐五行。九之王錄明衰之也。

