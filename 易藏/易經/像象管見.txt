

欽定四庫全書

經部一

像象管見

易類

提要

【臣】等謹案像象管見九卷明錢一本撰一本字國瑞武進人萬曆癸未進士官至福建道監察禦史以建言罷歸天啟初追贈太僕寺卿事迹具明史本傳一本研究六經尢邃於易是書不取京焦管郭之說亦不取陳摶李之才之義惟卽卦爻以求象卽象以明人事故曰像象象者天道像其象者盡人合天之道也大旨謂由辭得象而後無虛懸說理之病知象爲像而後有神明黙成之學而深辟言象遺理言理遺象彷佛其象而仍不知所以爲象之獘𨿽間有支蔓而篤實近理者爲多自稱用力幾二十年亦可謂篤志矣乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

題辭

易者象也易盡在畫也象也者像也則以爲彷佛近似矣惟以像爲理之近似但有其彷佛之謂而翼後之易遂亡以人不成像則立乎其中與行乎其中之意悉虛也夫易有太極是生兩儀聖人蓋劈頭以乾坤兩畫爲人儀合天地雷風水火山澤八卦爲人像而敎人之實有像故曰八卦定吉凶吉凶生大業也然則像象義指亦略可睹而性命精防捨是亦別無可容言之處矣本不肖萬曆癸未筮仕廬陵不敢謂能事賢友仁然竊聞仁賢緒論而知所向往於時塘南王先生輯有衛道編以辧異辟邪蒙山陳先生著有就正初稿以發明易道二先生間語不肖曰子有意於求明蓋進而讀易遂手易而讀之出入必於是寢食必於是積之凡二十餘年始於屯仍爲屯終於未濟仍爲未濟象則茫然而矧於像何能有一隙之窺然而半生之精力在此矣山先生云自漢魏以來以易名家者殆數千百人觀其用力之勤蓋自謂能窺天人之奧著爲成書足以師世然其書具在不爲士大夫譏評訕笑用覆醤瓿者無幾矣不肖曷不量而又踵是復竊自念譏評訕笑之來評所當評笑所當笑卽可以求其所未至亦卽可公己公人而與天下共求其所未至固不妨盡披其短拙疵謬之見於有道君子之前而醤瓿亦效一覆之用也第恐其爲成都醤翁之瓿如井上之勿幕有孚並其覆亦無所用之萬曆甲辰秋九月丙辰毘陵錢一本題

序測

易本羲畫文王錯綜序之以成天地之至文是謂易興於中古子曰文王旣沒文不在玆乎蓋伏羲以是授之文王而孔子以是得與於斯文者也其序宋王申子謂非聖人作不敢謂然因竊測之易首乾坤天地定位此人人之心量也乾坤中天地以交爲坎離坤交乾陰麗陽中而成明南面而聴向明而治聖人之所取也乾交坤陽陷陰中而成險從初便有險陷乾道何以首出聖人有不勝其憂矣是故乾坤成列之後首有事於坎屯蒙坎與震艮遇屯雷從下以動上險動爲滿盈之雷雨蒙艮從上以止下險止爲時出之山泉需訟坎與乾遇以干健孚坎險雷有光亨之吉訟有窒惕之吉師比坎與坤遇以坤順行坎險師爲貞師之帥比爲顯比之王小畜履乾與巽兌遇震艮二剛先坎有合以拯險巽兌二柔後幹有合以行健由是乾下坤中不爲險陷之交乾居坤下遂成天地之泰泰豈一日之致哉屯蒙需訟師比之有六坎蓋所謂人心惟危天下萬世之所同險屯原初震動蒙要上艮止需訟皆幹爲君師比皆坤爲藏然後有畜有履而成泰向使六坎之險有一不渉求有天下之泰不可得己乾坤十變方泰泰之難泰一變卽否否之易乾不交坤而否離以文明麗之於幹內外於是受之以同人大有坤不交乾而否艮以止入而貞之於坤內震以動出而奮之於坤外於是受之以謙豫隨蠱震兌巽艮之合由否泰變隨震剛來下兌柔亦以喜開泰蠱艮剛上巽柔下亦以干傾否臨觀坤與兌巽遇兌後乾爲履於坤則說順相涖而成臨巽前乾爲畜於坤則巽順相孚而成觀噬嗑賁離與震艮遇動乎險爲屯於離則雷電合章而成噬嗑止乎險爲蒙於離則剛柔相文而成賁剝復坤與艮震遇剝謙之變否之極坤以止上闔復豫之變泰之初坤以動下辟無妄大畜乾與震艮遇無妄震以首動險次噬嗑明出入以動乎坤者而動之於幹下幹以動而加健見原始震動之功大畜艮以首止險次賁明出入以止乎坤者而止之於幹上干以止而大正見要終艮止之力頥震艮之合坤在中爻大過巽兌之合干在中爻坎離重坎重離之自合震艮巽兌在其中爻乾坤始坎離終天地萬物父母水火天地大用乾坤始頥大過坎離終六子父母之用之終是爲上經之始終下經首咸山澤通气少男少女之合一干坤也次恆雷風相薄長男長女之合一干坤也遁咸男爲主而內止幹爲外避矣大壯恆男爲主而外動幹爲內貞矣晉離出地坤下順以麗之明夷離入地坤上順以晦之剛止剛動之男用乾父遂若無其功柔明之女用坤母猶必致其役此剛柔男女父母內外之辧也家人離在內巽外入以假之睽離在外兌內說以合之離柔得中卽坤柔亦必用其中巽柔兌柔又可知也蹇咸男內止以止險於其外解恆男外動以動險於其內蓋咸恆二體分於離坎之交離明固巽兌二柔之易合而麗坎險非震艮二剛未易止而免也咸恆十變有損益猶乾坤十變有否泰咸下女吉損固以說道上行乎恆從婦凶益固以巽道下下乎咸變損兌柔爲內主恆變益巽柔爲外主長少之柔交於內外以爲主又聖人之所謹是故幹遇之說於上爲夬之決剛之健巽於下爲姤之包覆之量也坤遇之說於上爲萃之聚柔之順巽於下爲升之時容之度也坎遇之說於上爲困之亨不尙其口巽於下爲井之寒泉受其入也離遇之說於上爲革之孚匪革其面巽於下爲鼎之黃耳行其實也自夬姤至革鼎而乾坤不經見於是震艮列而長少二男後幹以終事焉震自爲合以雷則相洊而至匪徒震人而合以自震矣艮自爲合以山則相兼而止匪徒止人而合以自止矣艮得其止巽爲順之於外不言下女而有女歸之吉漸又咸之正感乎震得其動兌爲說之於內不言制義而有以娣之良歸妹又恆之大義乎歸妹震動合於兌說也震動配以離明則明動相須而君上之家爲益大故受之以丰漸艮止合於巽入也艮止麗以離明則止明相麗而之進於外爲益貞故受之以旅於是巽兌列而長少二女後坤以終事焉震合以自動巽合以自入蓋風雷相薄而分之則雷自爲薄風自爲薄各以動入爲道也艮合以自止兌合以自說蓋山澤通气而分之則山自爲通澤自爲通各以止說爲道也巽風之入柔不如震雷之動剛巽於隨風之後而風力厚其於坎險亦何所不渙乎且震在險下動之難巽在險上渙之易矣兌澤之說柔不如艮山之止剛說於麗澤之後而說體專其於坎險亦何所不節乎且艮在險上猶患其過擊說在險下惟患其不出矣屯蒙震艮於坎以原始渙節巽兌於坎以要終如是而坎猶爲險人道無望其存乾坤無望其成列矣中孚小過與頥大過對中孚巽兌之合然三四得敵於其中渙節之餘險不在坎而卽在於巽兌也小過震艮之合然三四失位於其中屯蒙之餘險不在坎而卽在於震艮也坎與乾坤震艮巽兌交皆不名濟惟終與離交而後名之爲旣濟坎離天地交之中離中一柔卽坤陰全體之柔坎中一剛卽幹陽全體之剛乾下交坤而成坎坎又爲之上交於離坤上交乾而成離離又爲之下交於坎離下交陰麗陽中而成明者要終無亢坤道原下以順承坎上交陽陷陰中而成險者要終有拯乾道原上而首出夫是之謂不相射而相逮爲中天地而有交之濟以水火之濟成天地之交乾坤之能事備矣夭地之交曰泰一轉卽否水火之交曰濟一轉卽未濟否之日多濟之日少聖人之憂患無時而已故旣濟之後受之以未濟終咸恆始中孚小過終震巽艮兌之交之始終合旣未濟又爲六子之用之終是爲下經之始終

例略

易者象也象也者像也象謂皇犧卦畫之象象又謂之像人兼天地爲才全象皆備於人一畫有缺卽不成其爲人卽不像其爲象象在人人成像也皇犧立象盡意不待有辭文周系辭明象卽辭卽象後世得辭遺象非其辭得象失像非其象夫惟由辭得象而後無虛懸說理之病知象爲像而後有神明黙成之學或曰像者乃事理之彷佛近似可以想象而非眞有實事或又曰易無此事無此理惟有此象此與言象遺理言理遺象彷佛其象而仍不知所以爲像之並同

四營成易十有八變成卦易成於四營故每卦中旣具兩之儀又寓四之象爻成於三變故每爻必兼三畫以明變雜物撰徳辧是與非變在中爻亦變在六爻故爻言乎變言六爻相雜之變言中爻雜物撰徳之變耳若通九爲八以變陰通六爲七以變陽一卦皆可變爲六十四卦極於四千九十六卦而備𨿽與易變原無不通然聖人初不以之言易也

卦者掛每卦掛出一太極掛出一个天地儀象於人身使戴天履地之人皆知有參天兩地之事業不渺焉以一身爲身而以天地爲身其義至爲廣大是以聖人沒身未已如筮而得此卦觀此象玩此占此特人謀鬼謀百姓與能之一若士人而待占筮後學恐不勝其疎漏而何以能洗心何以能退藏於宻設無所事乎占一部易便與己都不相干矣且聖人明言易有聖人之道四尙易之辭以言尙易之變以動尙易之象以制器尙易之占以卜筮原不單以卜筮言易以卜筮言易謂莫尙於易占能占易者然後可言卜可言筮是之謂聖人之道之卜筮初非如後世京焦管郭之卜筮卜其所卜筮其所筮而流於防緯術數之小技也

天地有闔辟有俯仰故卦有正反四時日月錯行代明於其中萬物生長收藏於其中故中爻有雜撰雜而不越故言天下之至而不可惡言天下之至動而不可亂卦論體要反兩卦看要分內外看要六爻總合看要中爻相雜看爻論主𨿽多以尊位論然兩體自各有爻主有六爻以一爲主有六爻兼兩爲主不單主五爲尊爻亦不專主五言君道看易不得主爻全無頭腦都是鶻突說

造化陰陽剛柔無截然爲兩之理陽中必有陰陰中必有陽剛卦必多柔柔卦必多剛卦必三畫三才之義中爻雜撰亦必三畫無往非三才之義兩之而六六無不兩兩地之義六無不三參天之義上下體合而兩原是三中爻雜而兩亦是三無往非三六之中論兩體論中爻兩原通四四原通八以八物論中爻𨿽有是非之辧然爻必三畫以成物爻爻於八物相雜得成是爲雜物以八徳論中爻𨿽有是非之辧然爻必三畫以成徳爻爻於八徳相撰得成是爲撰徳但玩一卦但占一爻參兩之義天地萬物之理盡具於其中眞是一卦逺不得一爻逺不得或目易爲不甚要之書又謂易非學者急務等之於珓句籖詩孔翼後而聖學亡其久矣夫

易道屢遷變動不居周流六虛上下無常剛柔相易不可爲典要惟變所適幹上曰貴而無位今輒泥上爻爲無位三五同功異位二四同功異位今輒泥初上俱無位需上曰𨿽不當位未大失今輒泥剛居剛位柔居柔位當柔居剛位剛居柔位不當是遷之不能況於屢是居之有定何以變何以動六虛板爲六實上下旣宜有常剛柔更不可易其爲典要無變可適甚矣惡乎易惡乎易

易言乘不是柔居剛上便爲乘言承不是柔居剛下便爲承言應亦不是初必與四應二必與五應三必與上應凡乘承應須看爻主又看中爻雜何物撰何徳與夫雜撰及不及凡易之情近而不相得則凶或害之悔且吝易有相近之情亦以主爻論目近爻爲比爻此易之所無

子夏易解贗本也疑出漢杜子夏漢費直本畫一全卦系以彖辭再畫本卦系以爻辭又畫覆卦系以用九用六之辭後以一傳字加彖之首鄭本省去費本六爻之畫又省用九用六覆卦之畫移上下體於卦畫之下又移初九至用九爻位之文加之爻辭之上又合彖象於經於彖加彖曰字於象加象曰字王弼本同鄭但移文言附乾坤二卦之後加文言曰字以孔子贊爻之辭本以釋經乃各附當爻每爻加象曰字歷代因之是爲今易漢藝文志云易經十二篇呂大防定爲經二卷十卷晁說之釐爲八卷呂祖謙復定爲十二卷一以古爲防是爲古易嗚呼易本羲畫𨿽無文辭八卦相錯剛柔雜居之中鬱鬱乎爲天下之至文乃宇宙開辟第一文字是之謂古耳若文周孔子之辭凡皆以明羲畫之象合於一處匪今釐於二處匪古今古詎在辭之離合間匪象之像而辭之求辭則古文而像則茫然翼後無易與刪後無詩等慨矣

易畫有定象易辭有定指爻變而卦不變在爻象若有變在卦象原無變以爻爲隨時取義如屯二匪冦婚媾原指五乃指初而曰初爲賢明剛正之人而爲冦以侵逼於人此是據二以柔近剛爲義更不計初徳何如又如比三比之匪人原指上以承乘應皆陰爲匪人而曰二之中正而謂之匪人隨時取義各不同也又如歸妹下兌體是妹上震體是歸妹者今於二曰女賢而配不良旣以五爲夫於五曰帝女下嫁又以二爲夫四震男主爻也卻亦目之爲賢女此等去處蓋六爻而嘗失之三四又卦必相蕩爻必相摩如乾爲天下之至健矣或有取於艮以畜其健或有取於巽以畜其健或有取於兌以和其健或有取於震以動其健余卦可推蓋以相蕩相摩之得失見吉凶亦原無但以爻位之陽居陰陰居陽而遂有吉凶悔吝異占之說

聖人贊易天地定位章明對待之體帝出乎震章明運行之序大衍之數章又明信手拈來之妙用皆以羲畫言易也易興於中古文王錯綜以序發皇羲之蘊以敎萬世無窮之至文耳後人以圖說易如乾南坤北圖則曰此伏羲先天易如離南坎北圖則曰此文王後天易夫先後無二天羲文相授守一道文王固無攺爲伏羲卦圖之理又或將先後卦圖規之爲圓以象天矩之爲方以象地無論或圓或方卽橫亙豎列亦無不通顧易之所以爲易未嘗不具於圖終非按圖以求之可得耳

欽定四庫全書

像象管見卷一上

明錢一本撰



乾元亨利貞

易有太極是生兩儀兩之而四爲四象四之而八爲八卦八卦者三畫卦之名重之則六畫卦之名然原初只有兩畫一畫像天一畫像地並不曾再有一畫像人以明兩畫卽天地卽人天地之外無人人之外無天地也今指三畫卦而曰上畫天下畫地中畫人指六畫卦而曰上兩畫天下兩畫地中兩畫人此但就卦位以明三才之義若曰人參天地爲才上不參天下不兩地無以爲人云爾其實易者象象也者像參天兩地乃人之才上天下地皆人之像聖人作易立卦生爻凡天地雷風水火山澤卦卦爻爻之象無有不從人分以發揮立人之道故不惟曰象而又特謂之像也羲畫首幹六爻皆陽運而無息是爲天下之至健其象天也而像人也人人莫不有是全體之乾道在其身也文王彖幹曰元亨利貞造化陽生陰成陽辟陰闔陽以生物爲徳生之所始是爲乾元元象元陽舒元气流行爻爻皆辟亨象陽無不遂爻爻各足陽無不正爻爻可固利貞之象像幹者由文系幹之辭明羲重幹之象便知此始萬物之元徳生萬物之亨徳遂萬物之利徳成萬物之貞徳天得之爲天而像在天人得之爲人而像在人在天固成幹之象在人不成幹之像是天有乾道而人無干道人道何以立惟於乾象首先有像方是全體天道而成得人道方始有易可學六十四卦都是人像都是人道卦卦此像象之學爻爻此像象之學能象者能占不象者不占無有有象而無占無有有占而無象或問諸卦亦有元亨利貞之系何居曰易有太極陰陽未分是三才渾然爲一之全體到分陰分陽従純陽六爻之卦言太極謂之乾元故夫子贊乾獨於乾元稱大從純陰六爻之卦言太極謂之坤元故夫子贊坤又於坤元稱至余卦分體乾坤六爻相雜陰陽之純體不備所謂元亨言其大亨所謂利貞言隨卦畫之性情俱利於貞以貞爲利耳己

初九潛龍勿用

乾爻名九坤爻名六九參天之數六兩地之數爻皆人道參天兩地之用也幹九又名龍行雲施雨以澤天下天用莫如龍故以龍名合六龍而在一卦五天位飛上治初乃龍之徳民之分地之下二以上見而用初有潛無見隠而弗用潛龍弗用之象像幹初之象龍在下必潛得潛龍之意凡宻以洗心靜以立極隠以求志退以明分無之非全體幹健效變於初善藏其用之天則不然居下而欲爲上未出乎潛而遽欲見乎用用違其時徳戾其位便不成其爲幹便不可以名龍便有所不像便是不能占而無以效天下之動矣

九二見龍在田利見大人【利見大人卦辭四訟蹇萃防爻辭三幹二五蹇上】初地之下龍徳深藏而不見二地之上龍徳離潛而出見五天之正位飛爲五上有天道曰在天二地之正位見爲二下有地道曰在田見龍在田之象飛天之龍居中正之君位在上位之大人見田之龍備正中之君徳在下位之大人飛於五徳位兼在人人利見而蒙上治之澤見於二君位不在君徳在人人利見而被文明之化利見大人之象

九三君子終日幹幹夕惕若厲無咎【咎其久切愆也過也從人各各者相違也天違人違天下之事乖矣】

三不言龍而言君子君子在人位盡人道全體龍徳君子卽人龍之象居下幹之終應上干之終有終竟一日自日而夕之象居下而要下之終一日若不失其爲一干應上而要上之終一夕若惟恐失其爲一干幹體合上下而皆成通晝夜而無息君子終日幹幹夕惕若之象如是卽過二之中而處危之地以干惕而善補過矣厲無咎之象

九四或躍在淵無咎

三曰幹幹上天下田之中旣自撰成一干要終旋上以爲幹四曰躍淵上天下田之中又若辟成一淵原始合初以爲淵初潛確而不可防四躍或而不可執四以身上下進退於不天不田上空下洞淵深不測之中或躍在淵之象不言龍但象以躍與三皆君子皆人龍也龍以二五爲正中三以干惕善補過於二上無咎四以或躍善補過於五下無咎

九五飛龍在天利見大人

六爻同一龍徳而時位則以天飛爲至五天位飛龍在天之象二曰利見大人大人在下修身見於世五曰利見大人大人在上聖作而物覩飛見之位異大人之徳同故上下利見之象亦同

上九亢龍有悔【亢苦浪切髙極也悔去聲】

初爲地下去五之飛甚遠全無見意潛象上爲天外於五之飛又過全無下意亢象悔吝言乎小疵又爲憂虞又曰震無咎者存乎悔上居亢極不自以爲盡善全美則且以爲疵恐不可以訓天下後世則且以爲憂且震而動補過之心是皆亢而有悔之象悔言有不必然不必不然與惕若之意亦相應

用九見羣龍無首吉

六十四卦除乾坤二卦外卦卦剛柔相雜以剛則必下柔以柔則必從剛或主剛而用柔或主柔而用剛無有不相爲用惟乾九坤六純剛純柔六爻不相上下有不相用之象故特於乾坤明九六之用九言用猶龍言乘龍無爲之乘龍自爲首九無爲之用九自爲首用九分而六潛見惕躍飛亢各成其用合而一潛見惕躍飛亢皆若不自用而各相爲用而有爲之用羣龍未嘗無首羣龍未嘗不首出只人見羣龍有首乃羣龍之自見則通六龍以爲見不執一龍以爲見並無據見在所乘之位而見其可獨爲首者無首見羣必相下羣必相取安得不吉如五見無飛之首首不在飛去處五龍無不應求無不流就無不如雲龍風虎之相從便成首出庶物萬國咸寧之上治五龍無首之見之用俱放此

彖曰大哉乾元萬物資始乃統天雲行雨施品物流行大明終始六位時成時乘六龍以禦天干道變化各正性命保合大和乃利貞首出庶物萬國咸寧【彖吐亂切按以彖象文言雜入卦中自漢費直鄭康成始彖曰象曰俱王弼所加】

易六畫成卦六位成章六者三才之道凡卦俱備三才之道而幹爲首文王彖干系以元亨利貞之辭劈初就從幹上彖明三才合一之道故夫子贊乾首舉元徳以明人分乾道之大元何以大萬物之生有形非始有夫未形而爲之始萬物所資以爲始乾元也這个始萬物之元卽三才統體之元分則人與天地並列爲三統則參天兩地皆屬人道故曰乃統天言統天地不待言天地合而云行陰陽和而雨施於是隨物賦形定品萬物萬品惟一元所統而有其始惟一元所流而成其形是爲乾元之亨大明終始三才原合一以相終始世有大人天施地生人成原始要終而無不明徹終徹始而大爲之明掛之乾卦有六位凡潛見惕躍飛亢無位不成其乾道無時不成其乾道而變化見於六位效之乾爻有六龍時以龍爲乘時以天爲禦云不時行禦天以爲之行雨不時施禦天以爲之施時乘時禦以行乾道而變化見於六龍於是物物之性命與始而俱始者與形而俱形者以變化而無一之不正一元大和以各正而無一之不保不合物物至此而得其遂乃利物物至此而得其成乃貞是爲乾元之利貞萬物就一元中以一散爲萬言物品物就萬物中以物各有品言物庶物就生民中以億兆眾庶言物乾元物物之元首人得乾元之秀而最靈已爲物之首大人秀之最秀靈之最靈全體乾道徳曰天徳位曰天位尢爲億兆庶眾之首故稱首出萬國咸寧便是終始大明六位之成以時六龍之乘以時時乘六龍以禦天雲行雨施以平天下之能事也夫天行健地勢坤乾坤非天地而何然人知天地之爲兩儀不知兩儀之卽三才且天地之所以爲天地只以生物爲事人知生物之爲天地不知生物原合三才蓋天施地生不爭霎時間天施地生若無人何以終始資始流形終始亦不爭霎時間聖人作易兼三爲兩以明人道惟人統天禦天故人合天而言乾道惟人行地應地故人合地而言坤道惟天可以兼地而地不可以兼天故天則專言乾道地則止言徳合𨿽則三才並稱其實又只是人道所謂天地設位而易行乎其中乾坤成列而易立乎其中易之行與立皆人道也

象曰天行健君子以自彊不息【幹爲君爲父獨不名幹或曰所以尊幹彊通作彊或作弜象稱君子凡五十三李氏曰學者未敢言無息且自不息入】

幹者健天得之以爲天人得之以爲人一般樣健以天行言晝夜周天終古不息健象君子以天行爲行一團天理用事無纎毫人欲間防是健不在天而在君子故謂之自彊不息自彊象乾道之健不息象幹上有幹六十四卦大象皆言以卦卦人所自有也

潛龍勿用陽在下也見龍在田徳施普也終日幹幹反復道也或躍在淵進無咎也飛龍在天大人造也亢龍有悔盈不可久也用九天徳不可爲首也【造䢐早切建也作也爲也又天地之撰曰洪造復音服】

初言陽在下陽以生爲徳合天下而無所不施合天下而無所不造但方隠於地下其徳深潛而無可見故止言其質二出地上乃實地上之徳爲有可見見則遂有所施便象徧在田生物之處而無所不普故曰徳施普龍以下在田上在天爲正中三過二故宜反復終日幹幹自日及夕反二復初潛見皆不失其道故曰反復道四近五故宜進或躍在淵進以襄五之飛而更善處上之亢故曰進無咎二以徳施五兼徳與位而造爲民物立命爲天地立心天地民物俱在大人所造中故曰大人造過五又亢四方進上已極極則盈進無退步存無亡路得無防所然謂之有悔便知盈不可久聖人非無盈之時持盈固自有道耳用九天徳不可爲首六龍之徳皆天而位乎天徳惟五五不可爲首余不待言已

文言曰元者善之長也亨者嘉之防也利者義之和也貞者事之幹也君子體仁足以長人嘉防足以合禮利物足以和義貞固足以干事君子行此四徳者故曰乾元亨利貞【胡氏曰四徳備而後爲幹一徳不備則乾道息四時具而後成嵗一時不具則嵗功虧】彖以元徳明乾道之大而曰大哉乾元萬物資始以三極之統體言乾元文言以四徳明乾道之全而曰元者善之長以人心之太極言乾元以三極之統體言乾元仁不足以盡元以人心之大極言乾元元固可以名仁君子體仁全體是仁做成但有一肢一節不仁便是痿痺死漢何能長人體仁而生人之命皆由我立故足以長人陰陽流暢生物長茂爲嘉禮以嘉名嘉卽禮也嘉而不防合於一身卽燦然有禮以相接乃貌合而非衷合安得爲禮君子嘉防無嘉非防凡防皆嘉嘉之防處不言禮而禮無不合故足以合禮義利不相蒙不知所謂義者正以能使天下之無物不利所以和天下非以拂天下也能使無物不利於物無所乖戾卽利爲義利外無義故足以和義貞固貞所以全其爲元故言固天下之事靡常貞然後固不貞不固事固於君子之貞如樹之固於幹故足以干事君子行此四徳者故曰乾元亨利貞文言直以君子爲幹以幹爲君子見幹之四徳人人之所當行缺一則非所以爲人而乾道或幾於息矣

初九曰潛龍勿用何謂也子曰龍徳而隠者也不易乎世不成乎名遁世無悶不見是而無悶樂則行之憂則違之確乎其不可防潛龍也【不可防來氏曰言堅確不可舉用】

初曰龍徳而隠二曰龍徳而正中便見六爻龍徳俱無淺深所以有潛見之異只是初與二時位不同二見故言善世初隱故不易世二見故言徳化初隱故不成名世不能善何徳可見徳施不普何名可成在純乾之時自二以上有可見之徳無可成之名而況初潛並其徳而無可見何名之有不易世而遁世得其爲龍在已雲雨天下之心原未嘗忘無悶不成名而不見是實見是龍在已雲雨天下之心原未嘗忘無悶樂則行之原能行乎時之所當行憂則違之但惟止乎時之所當止當羣龍應求之防出羣龍應求之外確乎堅定之極而非羣龍之可防如見者自見斷不以見易隠飛者自飛斷不以飛易潛以隱見各隨時位而飛潛原無優劣此所以爲龍徳而隱此所以爲潛龍也

九二曰見龍在田利見大人何謂也子曰龍徳而正中者也庸言之信庸行之謹閒邪存其誠善世而不伐徳博而化易曰見龍在田利見大人君徳也

龍徳卽聖人君天下之徳在五則旣中且正在二亦因中而不失正故言正中龍徳原無髙逺只在尋常日用之言行間庸言一不信庸行一不謹便無閒而有邪邪便不誠九二言庸言言期於信行庸行行期於謹常以信爲庸言之閒以閒不信之邪以存必謹之誠常以謹爲庸行之閒以閒不謹之邪以存必謹之誠有所以善乎世而不伐徳極其博而進於化君天下之徳其何以加於此二以此見五以此飛無優劣也故特謂之曰君徳也善世不伐與遁世無悶亦一脈君子所性隨處充滿無少欠缺遁世原未減得毫釐如何悶善世原未加得毫釐如何伐

九三曰君子終日幹幹夕惕若厲無咎何謂也子曰君子進徳修業忠信所以進徳也修辭立其誠所以居業也知至至之可與幾也知終終之可與存義也是故居上位而不驕在下位而不憂故幹幹因其時而惕𨿽危無咎矣

人道惟在忠信三言忠信二言謹信總是一誠今人徳不進只是不忠信業不修只是言辭妄誕而不誠修辭立其誠修省言辭才動口更無一語不忠不信把眞實不妄道理盡從口上豎立根基卽口卽心卽辭卽事日修日誠徳之進在此日積日富業之修在此富有大業盡從修辭立誠上頓藏更無走作之處是以謂之居業何言乎至何言乎終三上應爻下幹爲體爲徳以三爲至上干爲用爲業以上爲終三爲下幹之至三知之三至之所知所至皆進修之實詣處而有開必先時隱時見之幾何者不預炳於日夕幹惕之間故曰可與幾上爲上干之終三知之亦終之所知所終皆聖人之究竟處而惟變所適化裁推行之義何者不具存於進退存亡得防之間故曰可與存義是故居上干之位知終而終之在我始躍終亢亦與上同其有悔而不驕在下幹之位知至而至之在我反見爲潛亦與初同其無悶而不憂故幹幹因其時而惕不論居上在下無時而無干無時而無惕三之𨿽危而無咎以此

九四曰或躍在淵無咎何謂也子曰上下無常非爲邪也進退無恆非離羣也君子進徳修業欲及時也故無咎【離去聲兪氏曰恆常自爲二義】

三上應爻徳業究於至與終四初應爻徳業兼於上下與進退或躍在淵之義不執上以爲常不執下以爲常惟是進修則有常四二同功若不敢逾二之謹信之閒故曰非爲邪不執進以爲恆不執退以爲恆惟是進修則有恆三四近爻無日不與三之幹惕爲羣故曰非離羣時有上下徳業之進修無上下時有進退徳業之進修無進退𨿽無不進不修之時惟恐有不及進不及修之時惟恐進非其所進修非其所修而欲當此變革之時試其所以進試其所以修是以謂之及時不然上下進退異時進修異致失其躍失其所以爲淵矣如之何其無咎

九五曰飛龍在天利見大人何謂也子曰同聲相應同气相求水流濕火就燥雲從龍風從虎聖人作而萬物覩本乎天者親上本乎地者親下則各從其類也【燥蘇早先早二切】

六龍同徳故以同類之感召而極言利見之義以聲气言五爲聲應气求之主以水火言五爲流濕就燥之處以風雲言五爲龍飛虎變之防合上天下地而言聖人作而萬物覩本乎天者覩聖人之作而親於上本乎地者覩聖人之作而親於下以聖人上有天道故本天之類無不親聖人如天聖人下有地道故本地之類無不親聖人如地覩聖人者盡萬物親聖人者盡萬物利見聖人者盡萬物此可以徵飛龍大人之分量矣

上九曰亢龍有悔何謂也子曰貴而無位髙而無民賢人在下位而無輔是以動而有悔也

上何以象亢而有悔五位乎天徳是爲有位五作而物覩是爲有民是爲聖人在上位而爲主自四以下皆賢人在下位而爲輔上出五上極其貴矣而無五之位極其髙矣而無五之民且在聖作之上矣而無五之輔無位而貴在無民而髙在無輔而予聖思其終思其永𨿽無位無民無輔常若疑於有位有民有輔而不可久是以動而有悔甚言處髙貴之非得已而動必與悔俱也五二應爻飛見一脈四初應爻躍潛一脈上三應爻悔惕亦一脈

潛龍勿用下也見龍在田時舍也終日幹干行事也或躍在淵自試也飛龍在天上治也亢龍有悔窮之災也乾元用九天下治也【捨書冶切治直吏切鄧汝極曰夏暑極曰亢冬寒極亦曰亢其亢也天則固然時幾實然亶其不得已而然人也哉故以爲窮之災】

幹之下三爻皆聖人退修在下時處其窮之象上三爻皆聖人進行在上時處其達之象故二言時捨而五言上治下以二爲中有其徳無其位方爲時所捨初處於二下捨可知故勿用三過二之上𨿽亦捨非無進修之徳業可以實徴之行事故幹幹上以五爲中有其徳有其位乃上治之時四處於五下治方隆自量可以試於用故或躍上過五之上治己極非亢無以變其窮故有悔潛與惕皆近見潛全然不見惕亦見之事躍與亢皆近飛躍無所亢亢乃躍之窮窮而曰災卽悔言災窮亢之災悔幹上之所不能辭此其所以爲龍干行四徳四徳合行以成乾乾元用九六九合用以成元九之上下異位治捨異時如無元以爲之用上之九或以治爲首下之九必以捨爲首治自在上捨自在下上治固治下捨何治以元用九上有治下無捨時乘六龍以禦天雲行雨施天下平天下無不治之時矣故曰乾元用九天下治

潛龍勿用陽气潛藏見龍在田天下文明終日幹幹與時偕行或躍在淵乾道乃革飛龍在天乃位乎天徳亢龍有悔與時偕極乾元用九乃見天則【气本作气象雲起之貌古作炁】潛言陽在下以陽在下位言下下之時言藏藏之體天下惟陽气生物在初無藏在二何見初潛以位宜藏以時宜藏藏之而爲气未顯之而爲徳惟有陽气而無陽光惟有蟄潛而無顯見故曰陽气潛藏見龍在田陽光顯出地上徧地皆陽徳發生有胥天下而囿於文明之象故曰天下文明終日幹幹自日至夕若時時顯出一个干行之體故曰與時偕行或躍在淵淵卽潛之處躍潛一淵初潛惟一气之蟄藏四躍則四通而變化故曰乾道乃革飛龍在天六龍之徳皆天六龍之位皆天然未在天猶不稱天五飛在天徳則天徳位則天位以天徳居天位猶是位乎天位五乃以天位居天徳蓋不徒以崇髙之天位爲位而惟以干健之天徳爲位故曰乃位乎天徳至於亢則極然而時爲之也故曰與時偕極三曰與時偕行初之時潛而潛二之時見而見固可知矣上曰與時偕極四之時躍而躍五之時飛而飛又可知矣初潛藏三偕行行非與藏反四乃革上偕極極乃革之窮下幹是一時至三盡顯藏之仁故曰偕行上干是一時至上更無或之處故曰偕極六爻又各自爲一時非合徳乾元之聖人莫之能用故曰乾元用九乃見天則凡潛見惕躍飛亢之間一一皆有天時之當奉卽一一皆有天則之當循用初見潛之則用二見見之則用三見惕之則用四見躍之則用五見飛之則用上見亢之則用九而冠以干元卽聖人卽乾元用九而見天之則卽聖人卽天則時行與行見行之則時極與極見極之則六龍之徳無淺深而分量亦異如初言气之藏四言道之革三曰行上曰極二胥天下而文明徳博而化矣以未在天止稱君徳不稱天徳惟五在天然後稱天徳是謂卽爻以明主又曰天徳不可爲首是謂卽卦以明元

乾元者始而亨者也利貞者性情也幹始能以美利利天下不言所利大矣哉【情實也朱子曰萬物到秋冬收斂成實方見得他實體本質故曰性情】

前明幹之元徳之大此又明幹之利徳之大元原幹之始貞要幹之終不始必無亨不貞又何利有元之始卽有元之亨始者元亨者亦元故曰乾元者始而亨者也有元之亨卽有元之利貞利者元貞者亦元蓋元之性理至利貞而後有情實故曰利貞者性情也元始貞終亨利居其中亨美之防利義之和豈非天下之美利元始之亨繼之利貞終之何莫非以利天下旣終於貞復歸於元何事又言其所利從無始來惟有幹始能以美利利天下利盡天下而不言所利聖人彖幹旣贊元徳之大又贊利徳之大利卽元之各足以生非元之外又有利但能始能亨而不到利貞亦不足以爲美故言美利而曰幹始能以以之能事歸於幹始舉幹之利徳之大正以見幹之元徳之大也

大哉幹乎剛健中正純粹精也六爻揮旁通情也時乘六龍以禦天也雲行雨施天下平也【兪氏曰七字惟幹之九五足以當之五幹之主爻也】

大哉乾元四徳並列首以元徳之大言大哉幹乎六爻並列首以干五之大言剛不屈健無息而尢極其中且正純不雜粹無疵而尢極其精精凝於一情通於六合干六爻而爲之發揮剛健中正之情爻爻無不旁而通純粹精之情爻爻無不旁而通揮旁通於六爻而無不盡之情情見於六爻幹豈在於天乎時乘爲六龍天其爲我禦乎時行之爲云時施之爲雨天下其無不平乎三代以下無善治徒以智力法制把持之而謂之平夫豈聖人乘龍禦天行雲施雨之平聖人之平天下龍爲乘天爲禦云爲行雨爲施爻爻發揮爻爻有雲雨之行施爻爻旁通爻爻有雲雨之行施天下安得而不平彖言首出庶物而萬國或寧正此

君子以成徳爲行日可見之行也潛之爲言也隱而未見行而未成是以君子弗用也

君子以成徳爲行時位合而成徳之君子日可見之行有一日不可見之行君子不以爲行君子不以爲用自是成徳君子之行用當如此潛之爲言當隱之時而未可以見之時在隱之位而未可以見之位故曰隱而未見徳無不可以見於行時位未成其所以行故曰行而未成是以君子弗用言己見已成之君子不以潛爲用若在未見未成之時位則有所必潛此初之所以潛潛之所以爲龍也君子弗用與其惟聖人初上相喚君子弗用疑未可以拘聖人其惟聖人亢非人所易爲有君子亦苦莫能與之意

君子學以聚之問以辧之寛以居之仁以行之易曰見龍在田利見大人君徳也

前言言行謹信此言學問寛仁皆龍徳君子體幹不息實地踐履眞工夫𨿽以二之龍徳正中猶患此理易渙匪學弗聚此理易淆匪問弗辧惟寛有居匪寛無居惟仁有行匪仁無行再言二之爲君徳見捨學聚問辧寛居仁行之外別無可以君天下之徳故有二之徳有五之位固爲上治有二之徳無五之位亦未嘗不君天下而有餘此二五所以並稱利見大人也

九三重剛而不中上不在天下不在田故幹幹因其時而惕𨿽危無咎矣

二下幹之中三以中爻論再重一干重二之剛而無二之中故曰重剛而不中上不在天不飛下不在田不見故幹幹因其時而惕求盡其所以爲在人日爲幹夕猶惕寧有愧於在天之時寧有怍於在田之時如是𨿽不中而處危之地實盡人而善補危之過故無咎

九四重剛而不中上不在天下不在田中不在人故或之或之者疑之也故無咎

五上干之中四以中爻論再重一干重五之剛而無五之中故曰重剛而不中上不在天不飛下不在田不見中不在人若又出於人之上並三之幹惕而亦若無有故或之或之者疑之也不在天於五何疑不在田於二何疑不在人於三何疑淵卽潛之處躍則潛之革革潛爲躍故或之躍潛恐二故疑之潛確而不可防或疑而恐未確潛不易不成信是之在初不必見信之在四或無常無恆疑非之在四且恐見非之在初潛無躍之上與進無疑或兼潛之下與退有疑無疑之淵寂有疑之淵通三要終窮上而幹幹四原始極深以淵淵幹三之幹以重二之剛不中之過善補於二上無咎淵四之淵以重五之剛不中之過善補於五下無咎

夫大人者與天地合其徳與日月合其明與四時合其序與鬼神合其吉凶先天而天弗違後天而奉天時天且弗違而況於人乎況於鬼神乎【先後前後之後先平聲後上聲相導前後曰先後先悉薦切後胡遘切皆去聲】

大人與天地合徳與日月合明與四時合序與鬼神合吉凶大人合天天合大人兩邊俱合得來是九五大人先天後天之能事先天而天弗違天合大人後天而奉天時大人合天先天宇宙在手不論時後天時潛時見時惕時躍時飛時亢天運人從時至事起故不止曰奉天而特曰奉天時惟乾元統天天人統體一干元不分先後故大人能先天而相導於其前能後天而相導於其後能先能後獨言於五五與天一故兩無不合天且弗違而況於人況於鬼神專言大人之先天天且弗違爲有以先之況於人惟大人之造命又安得而違之況於鬼神惟大人之慿靈又安得而違之天弗違統禦惟我人弗違平寧惟我鬼神弗違雲行雨施惟我言天則人與鬼神尢不待言彖言統禦天爻言先後天言統言禦卽是能先能後而天飛之大人先後兩無不能大尢在於能先聖人彖統天之義於乾元又爻先天之義於幹五見人未透統天一步與先天一著總不可以語大明終始乾道變化之事業示人深矣

亢之爲言也知進而不知退知存而不知亡知得而不知喪其惟聖人乎知進退存亡而不失其正者其惟聖人乎【喪蘇浪切亡也死也又仕失位曰喪古作俗作防誤】

潛之所知退下一邊躍則介於進退上下兩邊亢又但知進存得一邊非徳不足時位然耳時位至上當亢而亢亢乎時位之不得不亢惟知有進存得更不知有退亡喪非聖人不能故曰其惟聖人蓋處亢之時位𨿽以進爲正然旣謂之無位無民無輔天下之知退者孰正於是存亡得喪皆然故又再言曰知進退存亡而不失其正者其惟聖人初潛惟憂違一邊而曰樂行憂違上亢惟知進存得一邊而曰知進退存亡不失其正潛亢皆時所爲進退原無兩道是爲潛亢一脈幹六爻龍徳無二時位異乘三四上下幹之交論人道之進修恆於斯故言君子二五上下幹之中徳極其盛而無不化故言大人言聖人初幹之始上干之終原始要終具見神明不測之用故初止曰君子弗用上則再曰其惟聖人或疑聖人知進退存亡不失其正單知一邊必是失正失正安可爲龍曰不見是無害其初不中無害其三四卽失正無害其上而況原不失正蓋六龍時乘上下皆天終始一道可以分一爲六可以通六爲一原無首見如上遂以失正終亦不足以語龍矣



坤元亨利牝馬之貞君子有攸往先迷後得主利西南得朋東北喪朋安貞吉彖曰至哉坤元萬物資生乃順承天坤厚載物徳合無疆含光大品物成亨牝馬地類行地無疆柔順利貞君子攸行先迷失道後順得常西南得朋乃與類行東北喪朋乃終有慶安貞之吉應地無疆【牝頻忍切楊敬仲曰牝馬最貞旣從牡矣他牡欲犯之輙蹄齧不可近】

乾元以重幹六爻純陽至健其畫奇而一一气運行萬物皆於幹受气爲象坤元以重坤六爻純陰至順其畫偶而兩兩形分辟萬物皆於坤受形爲象始惟气生有形有气而後有形形生而气日滋亨象不順一之施必無二之生寧有二之成利牝馬之貞之象君子有攸往陽全陰半此君子只是坤道半邊君子有牝馬之貞然後有攸往先迷如牝不承牡遂失所主後乃得主無往不利往西南有得朋之利往東北有喪朋之利無往非牝馬之貞無往而不以牝馬之貞爲安是以有攸往而無不吉夫子贊坤亦首舉元徳以明人分坤道之至乾元稱大對太極言坤元稱至對乾元言萬物於乾元受气故曰資始萬物於坤元受形故曰資生有始而後有生天施則生不施不生生物亦天坤惟順以承之而生故曰乃順承天坤不能並幹以資物之始亦何能並天而屍生之功惟是有生必載而盡物爲載載物之厚徳實與覆物無疆之天徳可以作配而稱合故曰坤厚載物徳合無疆含靜翕之量含萬物生意於其中極其光動辟之化化生萬物而光輝極其大品物流形合此而亨是爲坤之亨言坤元卽曰順承天言坤亨又本於徳合坤之元合天以爲元無二元坤之亨合天以爲亨無二亨然則坤寧自有利貞乎利牝馬之貞貞幹之貞而已牝馬地類地一於承天牝馬一於從牡其順相類地以順天行與行合天行而無疆牝馬以順牡行與行合牡行地而無疆凡柔皆有牝馬之順皆利牝馬之貞是惟坤道君子之攸行君子何獨以牝馬之貞爲行幹奇爲全坤偶爲半幹明人道之全有統有禦有先有後坤明人道之半對干言惟有後更無先一行而先是之謂迷無不失道一行而後是之謂順方始得常就坤之四方而言又有陰陽之分西南坤陰之方巽離兌三陰屬焉君子行西南惟有順以坤之順率三陰於順而與之俱以順爲行故曰西南得朋乃與類行東北艮陽之方乾坎震三陽皆終始於此焉君子行東北惟有承承之爲主毋敢偶之爲朋至於成艮之終而無不代之以有終陰陽防合而生成有慶皆此故曰東北喪朋乃終有慶西南東北惟其所之無往而非牝馬之貞貞而又安豈惟行地而無疆抑又應地而無疆故曰安貞之吉應地無疆行地無疆以君子之牝之利言應地無疆以君子之貞之安言坤所利牝馬之貞終此故三言無疆乾元始物三才統體一太極方其資始人原參焉非獨天也故曰統天及其流形人又終始之焉有統天之雲雨有大明之雲雨故曰禦天坤元生物有天在先兼有統天禦天者在先故曰承天以坤之四方言陰陽又各分爲半陽方仍屬乾道之君子陰方乃屬坤道之君子不有牝馬之貞則行不能至不安牝馬之貞亦應不能至故曰行地又曰應地大哉乾元物物資始而天爲大惟君子以統禦天爲大而大哉之乾元全體在乾道之君子至哉坤元物物資生而地爲至惟君子以行應地爲至而至哉之坤元亦全體在坤道之君子易之所謂成位乎中者此

象曰地勢坤君子以厚徳載物【勢舒制切形勢也俗作執從幸非】天以气運曰行地以形載曰勢地勢髙下相因物物爲載無有不順坤象君子以地勢爲勢順便厚不順便薄如地不順天便是翻覆臣不順君子不順父便是亂賊薄徳莫甚更無一物承載得來厚徳坤徳之厚之象載物坤上有坤之象

初六履霜堅冰至象曰履霜堅冰陰始凝也馴致其道至堅冰也【春秋考異四時代謝以霜收殺馴似遵切音巡鄭厚曰坤爻辭皆葉霜字韻】造化生物惟一气流行而爲陰陽但乾坤旣分在幹初則爲陽生之始在坤初則爲陰生之始以陰言又以順陽爲化爲生物之徳以不順陽爲凝爲殺物之霜陰有美以順陽積成陰爲惡以不順陽積成履坤初之時位才順則美之造端才不順則惡之造端是爲坤初之霜履霜之象一陰旣凝積而至於六陰之凝皆初始之堅冰至之象像霜之象得履之意須知陰陽不可相無然必原始順方化而生物原始不順便凝而殺物初如不爲早辯原始就是陰凝之霜象故曰陰始凝才凝不覺積漸而成純色之陰道遂到堅不可解去處象故曰馴致其道至堅冰

六二直方大不習無不利象曰六二之動直以方也不習無不利地道光也

幹五天徳之中坤二地道之中二以中順動中心一無邪曲爲直四亙無不如一爲方方因於直直無不方大不在乾亦在坤矣直方大之象治習爲習習卽凝陰習气二之直方原無陰習爲蔽故亦不待重復修治而所行自無不利不習無不利之象初不順陽故凝二順陽以動卽是幹動直方本於幹動其所固有象故明曰六二之動直以方習而直匪本直之地道習而方匪本方之地道𨿽有利未能無不利安得光不習無不利地道莫光於二矣象故明曰地道光

六三含章可貞或從王事無成有終象曰含章可貞以時發也或從王事知光大也

二下坤之中三以中爻論再重一坤重之於直方大之上爲章旣不湮塞而淪於晦又不淺露而近於以含爲正三之所可含章可貞之象臣子分義才入便都是親事才出便都是王事三際內外卦之交或從王事之象三極於虛全體之虛三要下終全體之終無成有終之象章言含非一於不發時在而貞在含象故曰含章可貞以時發或從王事豈曰坤能實本幹知時發從王一由於知體之光大也象故明曰知光大

六四括囊無咎無譽象曰括囊無咎愼不害也【譽音余愼時刃切心眞爲愼不鹵莽也古作昚】

三四皆重坤中爻三見二光之上爲章四處五裳之內爲囊凡坤皆陰斂之爻章曰含相時而發之事囊曰括與時俱閉之事括異於凝霜其所無亦異於含美亦不見無咎無譽之象當閉塞之時而以愼爲道卽不爲三之從王於臣子分義非有害矣象故明愼不害

六五黃裳元吉象曰黃裳元吉文在中也

坤位莫尊於五而曰黃裳坤六爻皆臣道五如總政之聖相負扆之元臣乃臣之尊位而非君之尊位言黃明常有以爲之主言裳明常有衣以爲之主臣道從初無失吉莫先之黃裳元吉之象黃見於裳文非外飾蓋五之中順之徳充諸內而見諸外之文耳象故明文在中

上六龍戰於野其血黃象曰龍戰於野其道窮也陰無始以從陽爲始陰無終以代陽爲終純陰無陽之世劈初來便是凝之始極上來便是堅之至幹稱龍陽龍坤上稱龍陰極疑陽之龍幹龍奇一之體一故神而能禦天坤龍耦兩之體兩必敵而惟戰野幹窮於上羣陽在下且不爲之輔坤窮於上羣陰在下夫豈爲之從幹上無輔動而有悔坤上無從動而必脇龍戰於野之象幹龍興陰陽和澍爲雨坤龍興陰陽戾流爲血雜雜黃爲雹爲冰其血黃之象初馴致其道至堅冰上極於戰順道無復有存成非其成終非其終象故曰其道窮

用六利永貞象曰用六永貞以大終也

幹純剛不相爲用用九幹六爻之九合以相用坤純柔不相爲用用六坤六爻之六合以相用利永貞貞卽牝馬之貞不惟要終於貞又必永有所貞方始是用六之利用九冠以干元乾統天原其始用六不冠以坤元坤承天要其終利永貞坤分體於幹以合干爲終六分用於九以合九爲終象故曰以大終

文言曰坤至柔而動也剛至靜而徳方後得主而有常含萬物而化光坤道其順乎承天而時行

柔以坤順爲至曰至柔靜以坤順爲至曰至靜健順合體故幹爲剛而坤動亦剛健順異用故幹徳圎而坤徳則方後得主而有常以承幹爲得主得主者有常失主者無常含萬物而化光陽施陰受故言含陽明陰暗非化不光故言化光坤道其順乎物物承天而生化時時化物而輝光凡資生處無不化無不光無不時時承天而與天時俱行若生而不化有時滯礙化而不光有時暗塞天以時行而坤不克承無以語於坤道之順矣乾道之大剛健中正純粹精坤道之至只在一順幹乃統天坤惟順天此乾坤之別

積善之家必有餘慶積不善之家必有餘殃臣弒其君子弒其父非一朝一夕之故其所由來者漸矣由辧之不早辯也易曰履霜堅冰至蓋言順也【辧辯俱符蹇切辧別也辯治也】亂之初生起於一念不善馴而成之甚易逆而消之甚難故學問主腦全在一念發端處從早辯治書曰人心惟危卽坤初之陰惟能不使之凝無容著不善處善便由此積積而不已有餘善寧不有餘慶稍凝有容著不善處不善便由此積積而不已有餘惡寧不有餘殃凡臣子的心稍有不順於君父處便謂之坤初之霜便是弒逆之萌而堅冰之漸春秋加趙盾弒君訓人以臣道加許止弒父訓人以子道皆除惡於防早辯於漸之意易曰履霜堅冰至蓋言順坤惟一順而順有從來早辯之順順所當順不早辯之順順非其順至於堅冰亦以順致示人之早辯而防其漸者至矣

直其正也方其義也君子敬以直內義以方外敬義立而徳不孤直方大不習無不利則不疑其所行也直其正直言心體之正正存於內如物之直而不斜倚故直爲正不直便不正方其義方言制事之義義形於外如物之方而不虧缺故方爲義不方便不義君子敬以直內內不失正之謂敬敬立於君子而內自無不直矣何待直之而後直故曰敬以直內君子義以方外外不失方之謂義義立於君子而外自無不方矣何待方之而後方故曰義以方外敬義立而徳不孤內直與幹同體外方與幹同用無動而不成乎幹無行而致疑於陽含於三爲有美發於五爲美之至眞是與幹作配得來夫又何孤二所謂不習無不利之道固如此幹二言仁言誠幹陽爲仁幹實爲誠坤二言敬言義坤陰爲義坤虛爲敬是爲皇羲立象盡意文周系辭盡言之防

陰𨿽有美含之以從王事弗敢成也地道也妻道也臣道也地道無成而代有終也

坤陰之章幹陽之所不可無故謂之陰之美𨿽有美必含之坤以藏爲道陰以斂爲道也其或用之以從王事美必歸君弗敢以成功自居一有敢成之心以地則不承天以妻則不順夫以臣則必抗君到弒逆大惡只一敢心所成地道無成而代有終終又稱代見有終亦非坤之功妻道臣道抑不待言陰之美獨於三五言之地道以二爲中三近二之光故曰陰有美五合二之中故曰美在中又曰美之至如初言霜便是陰惡之端上言戰便是陰惡之極

天地變化艸木蕃天地閉賢人隱易曰括囊無咎無譽蓋言謹也

純坤之卦卽純陰之世二五皆中以坤則必承幹以地則必承天其爲變化不待言三四皆重柔不中三以重柔在陽位猶變化四以重柔在陰位天地遂閉天地變化艸木亦以時蕃盛況於賢人寧不用章而爲地道之光天地閉天下終有戰龍之血賢人之不違時寧在艸木下故隱幹初隱隱於羣龍應求之外坤四隠隠於陰凝冰堅之至幹四進治則進坤四隱亂則退幹四無常無恆聖之純修坤四無咎無譽賢之深詣非極其愼而愼致其謹而謹不能故前言愼此又言謹

君子黃中通理正位居體美在其中而暢於四支發於事業美之至也

五黃裳非以黃色爲裳裳有黃色黃於外而本黃於中乃其誠中形外之黃故曰黃中惟其徹外徹中而俱黃故凡尊卑上下之條理卽委曲細防無不六辟而四通故曰通理坤二直五有其正可下可上不出北面之位故曰正位坤二方五不易其方可下可上一循地卑之體故曰居體凡此皆坤陰之美而在五二合中之中故曰美在其中暢於四支美在一身發於事業美在家國天下二直內方外有其徳五積中發外有其業三含未底於暢五暢不止於含所以爲美之至所以爲元吉

陰疑於陽必戰爲其嫌於無陽也故稱龍焉猶未離其類也故稱血焉夫黃者天地之雜也天而地黃陰陽大分大抵陽爲主陰爲從陰並無可以爲主之時陰極於上疑似於陽之爲主陽主而陰從則和之道陰主而陽從則脇之道是以必戰爲其嫌於無陽也故稱龍嫌疑之際公然不別故稱龍以爲陰之主𨿽儼然稱龍猶未離去陰之體類蓋幹陽以生爲徳幹龍禦天陰陽相和則行施無非雲雨坤陰以殺爲徳坤龍戰野陰陽相戾則行施盡成災沴故稱血惟得幹龍神武不殺方免於戰方離其類出則興雲致雨方不是血夫黃者天地之雜天地解而雷雨作天地之正也不解爲雨而流爲血雜雜黃或爲忠義剖肝畢命之血或爲庸豎駢首就戮之血或爲生靈肝腦塗地之血疑是天陽之色黃本質地陰之色故曰天地之雜天地雜故血天地正乃雨自爲天黃自爲地黃不易天地各正特正之曰天而地黃初之所謂早辯辯此初早辯辯於舉足之初不容陰之凝爲霜上極辯辯於黃裳之後不容黃之雜於初無凝原始順上無雜要終順方不失坤道全體之順乾坤正對二五皆中三惕四躍於幹之中三處而四出三含四括於坤之中三顯而四晦幹初潛而四躍革潛爲躍陽舒之道坤初凝而四隱以凝故隠陰闔之道幹三惕而上悔陽窮於亢終不失正坤三貞而上血陰窮於戰遂至無終幹全體健爻以六龍名幹畫全統禦得來可以通六而成一健坤全體順爻不以六馬名坤畫半行應未至難於防六而成一順卦言象爻言變類如此



屯元亨利貞勿用有攸往利建侯彖曰屯剛柔始交而難生動乎險中大亨貞雷雨之動滿盈天造艸昧宜建侯而不寧【屯張倫切難平去通押闗氏曰屯萬物生也物生無不屯者也事成無不由難者也按屯元亨解其屯而後大亨蒙亨亦以行而後亨與乾坤之元亨異】

屯剛柔始交而難生五險中初動主五初爻主不當相應之位惟四初兩爻在解初爲險已解象剛柔之際在屯初爲險未解象剛柔始交始交者動乎險下未動乎險中如物初生時動物則有胎卵難出之險植物則有勾屈難伸之險無不艱難故屯進而動乎險中初四始交爲云爲雷而方興五二正交爲雷爲雨而有作雷下動雨上動盈天地之間惟萬物滿萬物之盈惟雷雨之動大得其亨惟此險中是爲屯之元亨大有所正亦此險中是爲屯之利貞又曰勿用有攸往利建侯因剛柔始交以設敎剛柔始交屬天運肇造之初艸雷未上動震爲黃之象昧雨未下動坎爲隠伏之象初當此時勿用有攸往重始進也四當此時以身當上下之交惟宜建侯而不寧初𨿽勿往四在必求四勞於求五逸於得轟爲雷澍爲雨盈惟萬物滿惟雷雨所以旋轉天造而墾辟其艸雜淸明其昧晦凡皆屯四之任如之何其可寧在比不寧則上下應處屯不寧則雷雨動需出穴坎納約蹇連井甃旣濟戒亦皆屯四不寧之義以四爲坎之下體五之近爻四下交則險遂得以上解抑以見近爻相須如此其重示萬世近臣以人事君之義至矣

象曰云雷屯君子以經綸【坎在他卦爲水在雷上天上爲云雷下爲雨山下爲泉】云雷上云下雷而雨未成陰陽之气結塞未通屯象君子以經綸經分理其緒綸比合其類旣分理而經之又比合而綸之非無雲空震之雷非但雷不雨之雲是爲君子經綸於屯之大端

初九盤桓利居貞利建侯象曰𨿽盤桓志行正也以貴下賤大得民也【盤步幹切下遐嫁切】

石之安曰盤柱四植雙立皆曰桓初𨿽震體以居雜撰艮坤之下旣如石盤於地而不可動又如柱立於盤而不可移盤桓之象初四方交之始四未求初有往失在初是以利居貞初無往四勿求失在四是以利建侯初居貞非以不動爲正惟以待求後往得行其志爲正象故曰𨿽盤桓志行正初未建則士已建則侯四能輔五建初以震侯之貴下坤民之賤膏不上屯澤盡下究民之大得非初之得而皆五之得象故曰以貴下賤大得民

六二屯如邅如乘馬班如匪冦婚媾女子貞不字十年乃字象曰六二之難乘剛也十年乃字反常也【邅張連切乘馬之乘繩證切匪冦婚媾屯二聧上賁四凡三言之吳氏曰過坤十數則逢五五應而許嫁故曰十年乃字小象稱乘剛者六惟困三乘坎餘皆震之第二爻歸妹以三乘二亦曰柔乘剛】

險中曰動雷雨曰動一卦亨屯之力首借初剛得以上動二乘初剛動不行柔動何以上行屯如邅如之象一車四馬曰乘兩馬亦爲乘二進無以駕五退無以合初乘馬班如之象二五剛柔正應之婚媾二於初𨿽乘於五原順無害其爲應與匪冦婚媾之象旣曰婚媾何以不字以下不先上而有求女不先男而有求惟初能以剛動之正爲居惟二亦以柔動之中爲貞女子貞不字之象十年坤終數撰坤之數終正動之體行雷雨寧有不合婚媾寧有不成十年乃字之象二以乘初上遂不能應五爲變十年乃字初四始交二五正交方不失正而得反其常矣象故曰反常

六三卽鹿無虞惟入於林中君子幾不如捨往吝象曰卽鹿無虞以從禽也君子捨之往吝窮也【虞元俱切惟以追切謀也思也捨式夜切吝力愼切文之以口爲吝按唐郭京撰周易舉正三卷略曰卽鹿無虞何以從禽也謂以上脫何字京不得從禽義象謬謂有所脫誤舉此他可類推後人多以己意攺正易辭皆京病也】

姤民以魚諭屯民以鹿諭鹿山獸虞山虞林中平土有叢木從禽者所往初五未合雷雨未動坤眾遑遑防溺於中大則鹿走小則禽奔三上以應追逐以極動之體驚走艮山之麓象卽鹿四應初與三近不相得象無虞無虞安所得鹿惟謂思入山無導轉入坤林之中從獸無得再以從禽爲思此豈可與幾之君子三動則雷止則艮動止之介甚防故言幾二有女子之貞五應則終字三有君子之幾五止亦與止五爲雜艮撰止之主故三亦可捨之而止蓋動五於險才所不足依五以止時則可需故不如捨徒往無功故吝且必同上泣血象故明其窮

六四乘馬班如求婚媾往吉無不利象曰求而往明也四非初無以上動班與二同二五君臣中正之婚媾四初臣鄰相求之婚媾四能求初爲婚媾合而上往以輔五初志以四求而行吉五膏以四求而下無不利四求初往五豈惟哲於知人辟艸昧爲淸明皆此象故以求而往言其明

九五屯其膏小貞吉大貞凶象曰屯其膏施未光也五本爲雨足以澤物爲膏以與初動未合爲屯小貞近則四能求婚媾應則二匪冦婚媾皆小之正也五以四爲正惟四所求建侯樹屏轟以大作之雷五以二爲正惟二是應執中用中澍以常流之雨是爲小貞之吉大貞以已爲貞四弗求於初終不得合二弗字於已終不能下轟雷旣無初澍雨又無二艸昧旣不得人寧平又屬自用徒有膏終屯而不下於民是爲大貞之凶膏物在雨震動在雷有大無小有君無臣雷雨終不能動𨿽動弗滿弗盈決不能以一人而光施於萬民象故明施未光

上六乘馬班如泣血漣如象曰泣血漣如何可長也五言膏陽之澤上言血陰之傷上在卦外終無以合五初之交乘馬班如之象二四班終得婚媾三在動止之間猶可以捨上乃險極之處何可以長泣血漣如之象下三爻初動險之剛主故可首建爲侯二動之中與五正應則終字三動之過反動爲止依五爲止亦稱幾上三爻四上皆五之佐四應初能求初以佐五則全坎皆膏物之雨上遠初無能求初以佐五則全坎皆傷泣之血象曰何可長微獨憫上泣血之無益抑以戒五大貞之必凶險必能動而後出屯必得人而後亨示人深矣



蒙亨匪我求童蒙童蒙求我初筮告再三瀆瀆則不告利貞彖曰山下有險險而止蒙蒙亨以亨行時中也匪我求童蒙童蒙求我志應也初筮告以剛中也再三瀆瀆則不告瀆蒙也蒙以養正聖功也【蒙莫紅切稚也昧也告音谷】山下有險坎中一剛本是源泉以方在防故象有險謂人心險於山川以此險而無止象橫流奔潰之險險而有止象山下方出之泉以不能無隱伏不能無蔽昧故爲蒙蒙亨險而止但止其險不行爲泉始於蒙終於防溺惡乎亨坎爲通原有亨道撰爲震能以亨行震行之時在二震行之中在二止則體藏行則用顯二以此亨道行通流之泉在我遂可合一卦之蒙而通爲流泉故亨二五正應之爻五少男篤實之中體如童稚之未有雕鑿稱童蒙惟亨在二故應自在五二匪有求於五五自不能不求於二匪我求童蒙童蒙求我之象蓍所以筮二以坎撰震初爻如神物之前民用二首出震長人五首以應相求二以剛中爲動動爲時出之源泉五惟剛中是應應以時出之源泉有應斯求有求斯應初筮告之象再三撰震之再與三皆柔危之動而非剛中之動何能出爲源泉僅可流爲坎瀆以三上則不相應求以四初則不相應求此爲殘流彼爲斷澗於志無應於口何滕再三瀆瀆則不告之象初筮從初不瀆以正養人之蒙童求從防有求以正自養其蒙卽蒙成聖其功無以加此利貞之象

象曰山下出泉蒙君子以果行育徳

屯水起於雷天水以動而未下爲屯蒙水出於山地水以止而方出出而未有所之爲蒙君子以果行育徳行貴果決如泉旣出乎山就下而無不行徳貴涵育如泉方出乎山內涵而有所止

初六發蒙利用刑人用說桎梏以往吝象曰利用刑人以正法也【說吐活切小畜說輻大畜說輹遁莫之勝說聧後說之弧並同桎梏木械在足曰桎今之械在手曰梏今之杻】

凡水皆下流惟山泉向上湧出初首近二二以亨行亦遂有上出之機發蒙之象發蒙之利以何爲用初以柔險而劈頭遇止奚啻足之桎而手之梏用刑人二有震動刑法初守其刑法以爲用險以動動免乎險桎梏用說斯有攸利利用刑人用說桎梏之象以往不用二爲刑人如披桎帶梏而往惟有入於坎中合四成困以往吝之象以法正人曰刑以正法人亦曰刑身刑之法在二初首以正法二象故言以正法

九二包蒙吉納婦吉子克家象曰子克家剛柔接也二統一卦之蒙而爲包蒙是穉之時未論順與不順包則上艮止下震起人得長養發生於其中吉婦有順之徳上下之柔有應而求人明婦順我昭茹納吉家自五而言五蒙之尊位五順以巽二若不見父道之在五而惟見師道之在二若不見父之有其家而惟見子之克其家子克家之象五柔有應二剛有克涓滴之流俱與源脈相接匪若剛柔方交而成際象言剛柔接者此

六三勿用取女見金夫不有躬無攸利象曰勿用取女行不順也【取七具切】

蒙婦可納以其順三乘二二象下女之男三象乘男之女如之何其可取上亦夫悖二見上是爲險動上原無金三自悖謬而見其爲金但見爲金有意從之不知屈身以求二二勿取上必擊安有利見金夫不有躬無攸利之象象言行不順旣不順二何能順上總稱蒙冦上之利禦冦禦此

六四困蒙吝象曰困蒙之吝獨遠實也【遠於萬切】

四與三皆撰震再三之爻三以二爲乘四更與二爲遠上之止又及三而不及四亨行不能於險且枕困蒙之象自不免困安能發初吝象人處蒙縱不遇包納之明師亦當近刑擊之益友四下遠剛中之實上逺剛止之實像故明其獨逺實

六五童蒙吉象曰童蒙之吉順以巽也【順以巽蒙五漸四家人二】五以少男篤實之體上依上止下應二中正所謂求我之童蒙養之則聖功入之則聖域吉五以應二爲順無俟上擊自然所巽無非泉源象故曰順以巽

上九擊蒙不利爲冦利禦冦象曰利用禦冦上下順也上以剛上止以止爲事三以金見上上以冦視三二中能以身刑克上過遂以艮手施擊蒙之象擊有二義擊而失二之意別無二之包納惟有上之攻治如三方乘二上更止之於險未可徒止而泉且自上塞險不在三而在上冦不在三而在上是謂爲冦擊而得二之意包納以爲之主明刑以爲之弼導之使順防之使行實能通其泉源匪曰徒止其險是謂禦冦不利爲冦利禦冦之象象言上下順謂上能下順乎二以擊蒙之道佐包納之所不及也世有蒙師徒任刑法劈頭朴責別無涵育薰陶以善養人之意爲其弟子亦遂有相疾如冦讐然乃知聖人戒上之爲冦防矣乾坤成列之後三男用事坎爲中三女用事離爲中坎在動上動爲滿盈之雷雨君之所以君惟此膏澤之普施五屯之君震初爲輔坎在止下止爲時出之山泉師之所以師惟此源脈之通流二蒙之師艮上爲輔屯初建侯之利利於動五之險中蒙上禦冦之利利於順二之剛中屯上泣血以乘五蒙初正法以承二屯四求初爲婚媾求初以輔五蒙三見上爲金夫見上則悖二屯以二五爲正字之婚媾蒙以二五爲正求之應與屯初動主而敎之居貞恐其動不以正且可以建侯於外終不可以師保於內以動偏居於下之故蒙上止主而戒之爲冦恐其止之非理且爲禦冦之任有餘爲童蒙之求不足以止偏居於上之故屯從初動要終卽爲蒙上之止蒙從上止原始卽爲屯初之動以二卦反覆相綜只是一卦之義又動於險下則屯動於險上則解止於險上則蒙止於險下則蹇旣以屯蒙相綜又以屯解蒙蹇互求其於動險止險之義思過半矣

像象管見卷一上﹤經部﹐易類﹐像象管見﹥

欽定四庫全書

像象管見卷一下

明錢一本撰



需有孚光亨貞吉利涉大川彖曰需須也險在前也剛健而不防其義不困窮矣需有孚光亨貞吉位乎天位以正中也利涉大川往有功也【往有功漸蹇解彖辭與需同】

需須非卽須爲需需則上下相須而險出故曰需須也坎上干下乾剛健恆易知險險不在前且恆知況險在前乃爲險所防乎故以剛健需於險後其義已不困窮主五論需五𨿽坎中以居幹上原是幹之天位五二應爻又合干之正中如無孚以干固不防於險何以出五二相需而成孚孚則光無暗不撤孚則亨無塞不通旣光且亨而貞無需不吉孚則相須而有功止於下固無險之防往於上更有涉之功孚坎險而成幹易無險不涉無涉不利利涉大川之象卦言涉大川者入需曰往有功訟曰入於淵渙曰乘木有功正坎象蠱曰往有事大畜曰應乎天撰兌象中孚曰乘木舟虛正兌象同人曰干行三四有爭撰巽象益曰木道乃行巽震二木象爻言涉大川者四謙初撰坎象頥五上震木在下象未濟三正坎象

象曰云上於天需君子以飲食宴樂【上上聲】

云上於天方上於天而爲云未下於天而爲雨雲與天相爲須待需象君子涉世修其在已俟其在天凡一飲一食無非俟命於天之具是以無不安無不樂非憂戚之飲食而皆安樂之飲食是爲上天之云之需而需象備於君子飲食之中

初九需於郊利用恆無咎象曰需於郊不犯難行也利用恆無咎未失常也【郊古肴切邑外爲郊又距國百里爲郊未失常師四與需初同】人所居曰邑邑外曰郊陽性上行初已離邑而郊但於四險猶遠需於郊之象𨿽需猶患不恆以恆爲用不復有防又寧有咎初𨿽已行在外原不冒險而行象故曰不犯難行五二孚自合而爲有功之往原不失其上行之常象故曰未失常

九二需於沙小有言終吉象曰需於沙衍在中也𨿽小有言以吉終也【衍以淺於綫二切水溢也又下平曰衍】

二漸近險如近水平洲之沙需於沙之象雜兌撰口與險有交小有言之象𨿽小有言出穴隨至要終利涉終吉之象二五合中其孚盈溢有餘外自險而內自平象故曰衍在中小𨿽言而險必涉四有順上有敬終竟需義而無不吉象故曰以吉終

九三需於泥致冦至象曰需於泥災在外也自我致冦敬愼不敗也【致涉利切使之至也胡氏曰需三逼坎而曰致冦漸三互坎而曰利禦冦禦冦艮剛而能止致冦乾剛而不中也致之一字罪在三矣】

以三臨坎如濵水塗泥之地需於泥之象四穴未出三進逼之四本不欲爲冦以三之逼成冦致冦至之象需泥猶不犯災象故曰災在外致冦則利涉之功敗矣如之何而可以無敬愼能需便是敬愼便不至於敗象故曰敬愼不敗

六四需於血出自穴象曰需於血順以聽也【穴胡決切】需之四上皆爲穴猶坎之初三皆爲窞血陰之傷穴陰之安五與幹三爻相須四穴其中於初爲難於二爲言於三爲冦逆而相抗惟有血安有需四撰離成麗反血爲需聯合上下爲相須之人處血之地得需之義需於血之象麗體成而坎體隠若出其所安之穴以爲三剛彚徵之路出自穴之象四以麗成順下惟乾剛三爻上惟五是順是聴而功無一之敢居象故曰順以聴

九五需於酒食貞吉象曰酒食貞吉以中正也【以中正訟五同吳氏曰二三四撰兌有向五而食之象】

酒食需客之具五賴下三剛以濟險相需甚殷四穴未出三剛未來庶幾式飲庶幾式食四穴旣出三剛合來有酒飲我有食食我非利涉濟功臣與天下共釋險難之憂卽光亨一徳君子與天下共蒙安養之福是爲需五貞而得吉之象自卦言二正中五與之合彖故曰以正中自爻言惟五中正以主一卦之需象故曰以中正

上六入於穴有不速之客三人來敬之終吉象曰不速之客來敬之終吉𨿽不當位未大失也【速桑谷切召徴也當都郎切】五有酒食當主正位能召致三剛爲客四上二柔需義未成皆合險防五之人需義旣成皆爲五敬客之人四穴三剛之前以退避爲安故出上穴三剛之外以守已爲安故入入於穴之象陽性上進不極不止有不速之客三人來之象客以五來非由上速言不速明非上所能速言有明非上所能有言來明非上所能來然不速而來豈惟共濟於五並欲有拯乎上上安可反失客意敬之四象爲五順聴於未來之先上象爲五加敬於旣來之後如是則無小大無內外無敢慢舉一卦相須之義至上而成故終吉需須也其四剛爻同徳相須大小亦相須敬在大𨿽小有言終吉敬在小於剛大三客皆無所失終吉上無當於主位不致失於客意象言敬之終吉𨿽不當位未大失如此



訟有孚窒惕中吉終凶利見大人不利涉大川彖曰訟上剛下險險而健訟訟有孚窒惕中吉剛來而得中也終凶訟不可成也利見大人尙中正也不利涉大川入於淵也【訟才用切爭也言之於公也古作防亦作防窒陟栗切】

訟上剛下險上剛是聽訟者下險是訟者險而健內藏其險而外濟以健好訟固在下下伺以險而上制以健使民有訟亦在上皆訟之道故訟五中正二有孚孚則不以險爲通且以險爲懼二非險之中而乃剛之中險不在下民無訟矣故吉訟無孚險終在下健終在上訟由是成凶尙五則不終故利見大人不尙五則必終下方在防上復入之始乎爲坎終乎爲淵別無出險之日故不利涉大川書人有小罪非眚惟終乃不可不殺有大罪非終惟眚乃不可殺與此終凶之終相發坎中原得乾剛中爻以防故險訟以坎剛來居幹內與幹五以中相孚來爲剛中豈復險而成訟渙以坎剛來居巽內與巽四同功相渙來而有功險豈終窮之地彖於訟曰剛來而得中於渙曰剛來而不窮以此

象曰天與水違行訟君子以作事謀始

人情相違則訟天上運水下流天與水相違而行爭由此始訟象君子以作事謀始水天一所生之始水始生便與天違行君子凡作事便謀其始事事原始天謀爲謀謂之謀始有謀始之訟無訟人之訟矣

初六不永所事小有言終吉象曰不永所事訟不可長也𨿽小有言其辯明也【永於憬切辯符蹇切治也罪人相訟察言以治之曰辯】初坎之下險之所夫旣以險爲所安能無訟之事但初乃環二爲邑之人二歸逋險若非初久居訟遂非其長事不永所事之象二向五已無言初向四猶小言所事不永𨿽小有言終不成訟是以終吉初是訟之淵底不可長以爲處何可長以爲事象故曰訟不可長中爻撰離四如明庭情僞洞晰象故曰其辯明

九二不克訟歸而逋其邑人三百戶無眚象曰不克訟歸逋竄也自下訟上患至掇也【逋補吳眚所景竄千斷掇端奪切】中正在五有孚在二窒惕而中皆二所有不克訟之象二爲險主初三附之而居合三爻皆險防之人奚啻合三百戶皆眚病之人坎中一剛原自幹來二五孚還其幹之健旣象歸去其爲坎之險又象逋歸而逋之象如是合三百戶邑人人安居戶循理卽過誤之訟亦無矧其有故犯終凶之訟其邑人三百戶無眚之象坎爲穴大旣歸逋小如防竄象故以歸逋爲竄以二訟五恐合初與三而皆能以防二爲患象故以患至爲掇

六三食舊徳貞厲終吉或從王事無成像曰食舊徳從上吉也

初險猶用事曰所事三險不復用事以巽於四下爲有得以巽而上承爲從來之分義食舊徳之象如是而貞𨿽處危地要終無失貞厲終吉之象初邑之下民之分三邑之上臣之位王事卽王命治訟之事三巽而上或以身致五巽五之中正以順麗於二四間便可使上下俱不克訟以訟言則不克以不克之功言亦歸於五或從王事無成之象需四下順舉一卦而成需訟三上順舉一卦不成訟象故明曰從上吉

九四不克訟復卽命渝安貞吉象曰復卽命渝安貞不失也

二不克訟不克伺上以險四不克訟不克制下以健四雜撰巽入中爻於五中正之命能布而爲之復能入而爲之卽復卽命之象二歸逋邑人已無有貞四更爲之渝四更爲之安若戶爲變而邑爲化風爲移而俗爲易人以有訟爲匪正人以匪正爲不安渝安貞之象是爲訟四之吉於五中正有尙象故明不失

九五訟元吉象曰訟元吉以中正也

五二應爻二不克訟五固象訟以二則尙五之中正以五則以健履險常有防溺之虞𨿽無不中惟恐有不中而益求其中天下安得不歸於中𨿽無不正惟恐有不正而益求其正天下安得不歸於正訟元吉之象象曰以中正謂五匪但不以法維民且不以已之中正爲至而若不忘有訟然所謂使民無訟正如此此所以爲元吉也

上九或錫之鞶帶終朝三褫之象曰以訟受服亦不足敬也【鞶薄官切鞶帶革帶也或省作防與繁纓爲馬腹帶不同繁或作緐亦作亦作樊褫敇紙切又池尒切】

鞶帶要束下體之服中爻撰巽自三視之爲從上之順徳自上施之爲束下之巽繩上三應爻有如三無舊徳可食上以剛極爲威使三不敢不服如錫以鞶帶而使斂束帖服於其下或錫之鞶帶之象離日見爲終朝坎曵行爲三褫終朝三褫之之象或錫從上之彊服乎下而言三褫從下之不服乎上而言象言以訟受服亦不足敬言以訟受人之服與五中正之尙殊逺亦不足敬況終朝三褫夫誰爲服而猶謂其可敬彖所謂終凶之義固如此需下三爻皆以剛需險之人訟上三爻皆以剛治險之人需五中正而險孚於上訟五中正而險孚於下需初用恆不犯上險之難三剛過上逼之迫則必敗故致冦訟四不失不入下險之淵上健極下束之急則不服故三褫三人來險在幹外幹爲主要需之終利涉三褫之險在幹內險爲主要訟之終有凶學者到得全體幹健一天理在我矣且才舉步便知需常恐有險在外才動念便知訟常恐有險在內其於需訟二卦之義思過半矣



師貞丈人吉無咎彖曰師眾也貞正也能以眾正可以王矣剛中而應行險而順以此毒天下而民從之吉又何咎矣【丈直兩切不從防毒徒沃切痛也害也治也剛中而應師臨無妄萃升凡五】

師言眾居爲民卽民爲師出爲師卽師爲民師貞貞言正非以已正以眾正能以一卦眾心之正爲正天下有不正以眾正正之有不爲天下之歸往無之彖故明可以王夫是之謂師之貞二有剛中之徳撰震而出以帥其師二五正應有剛中而應之象下險上順有行險而順之象以此道而爲天下毒如毒藥之攻毒天下之民無有不以爲順而從其所長夫是之謂師中之丈人師如是謂之吉可以補役民動眾之過又何咎

象曰地中有水師君子以容民畜眾

地中有水水藏於地無地匪水有眾聚之象故爲師君子以容民畜眾容以爲民卽眾爲民畜以爲眾卽民爲眾民眾如水容畜如地師容民畜眾可以得古人井田之法比建國親侯可以得古人封建之法

初六師出以律否臧凶象曰師出以律失律凶也【否方有切】坎爲律律在二之中自五而命於二爲有名之師之律自二而令於眾爲有制之師之律初師之士眾二撰震出師初從二以出居爲尊君親上之民出爲救亂禦暴之師一步伐不愆二之中一進退必守二之紀師出以律之象否謂失律臧凶𨿽驍勇善爲戰陣善無足取且恐爲二所立誅否臧凶之象師無律才出卽肆毒師律首嚴於初此二所以有師中之吉也

九二在師中吉無咎王三錫命象曰在師中吉承天寵也王三錫命懷萬邦也

二以徳言本中以帥師言居車之中儼然專制更無敢貳故稱在稱中稱吉而無咎王三錫命自五歷三爻而下應之象天心之寵異在五之中順二得五應不惟五能順天二亦承得天來象故曰承天寵三錫之命惟恐有一不辜之殺而爲天下毒萬邦皆以是而盡爲之招徠象故曰懷萬邦

六三師或輿屍凶象曰師或輿屍大無功也【或有時而然之辭】坎有輪象爲輿屍主二長子帥師居車中初如將車士眾三如副車弟子初承二下象士眾無敢犯令三乘二上象弟子或不受制言三或疑貳於二而亦得爲坎輿之主將一失二中盡成險毒非不卹士眾而流血於車前卽所過殘虐而暴骨於車後如之何其無失凶象明大無功甚言師五不可有不當之任使失其所以懷萬邦之意也

六四師左次無咎象曰左次無咎未失常也

四與三皆若五所使副二之師次師行止捨震東方爲左二剛中四柔正與長子一體同功二居中爲帥四從左爲援二左之四故爲左二止之四故有次師左防之象師以順爲常道初有否三有或皆不能無失四順首次所當次必律在主帥而四無敢自爲之屍者象故明未失常

六五田有禽利執言無咎長子帥師弟子輿屍貞凶象曰長子帥師以中行也弟子輿屍使不當也【帥所類切將也領也率也統也亦作率田有禽何孟春曰田狩也李心傳曰以恆四田無禽例之當爲動而有獲之象】恆四田無禽應以巽柔師五田有禽應以坎剛以先事言之大順之中藏有至險搜狩之中寓有軍政田有禽之象是爲有備之師以臨事言之下以險來上以順應震善鳴無言不順無執不利利執言之象是爲有名之師二者皆可以無咎問其帥則推轂而爲之遣專閫而爲之主必在長子而不在弟子以長子爲能行其中弟子必不能行其中士卒而失師中之律𨿽善爲戰陣而臧凶弟子而屍長子之任𨿽有言可執而貞凶五二以中相應必無不當之任使是爲委任得人自初而出要中而還功收萬全之師

上六大君有命開國承家小人勿用象曰大君有命以正功也小人勿用必亂邦也

上居師終二五所推轂専閫之帥上五所決防佐命之臣師之中惟恐流天下之毒故必有三錫之王命師之終又懼冺長子之功故又特稱大君之有命有命而系之大君明非上所専長子世以侯繼世之後侯有國大夫有家坤土厚襲於出震之上開國承家之象三或輿屍在師則無不當之使不在師亦不使之爲有國有家之佐小人勿用之戒之象坎中男震長男坎以震出卽險爲順自師中視之稱丈人自五視之稱長子以三乘二仍舊爲險自師中視之稱弟子自師終視之稱小人上佐五命出師以執言爲正論功以長子爲正惟師以正行故功無不正象故曰以正功師中之功必非弟子所可幸而成有國有家之任必非小人所可佐而治不凶於爾國必害於爾家象故曰必亂邦二在師爲帥不在師非開國而爲侯卽承家而爲卿大夫二臣位始終不失爲臣又始終不用小人皆貞丈人始終之義也



比吉原筮元永貞無咎不寧方來後夫凶彖曰比吉也比輔也下順從也原筮元永貞無咎以剛中也不寧方來上下應也後夫凶其道窮也【比古文作�兩人以正相親也廣而平曰原吳氏曰比一陽居尊而五陰從之如五家爲比而比長統之之象後胡豆切夫如字輔扶雨切車兩旁木曰輔】比吉以下之輔上言一剛在上如車合坤眾而順從於下如車之有輔而輔以輔車是以吉原筮主五言蒙初筮震初之筮比原筮艮上之筮髙平之土曰原五君位在坎則爲天下之至險惟以坎撰艮不爲險防之坎中而爲髙平之剛中一剛首出位在徳元坤眾四維旣永且貞五筮而得此可與天下順從之民共寡險防之過原筮元永貞無咎之象不寧以四言四聯坎坤上下之交坎憂體不敢自寧坤順體從之恐後不寧方來之象後夫以上言上乘五上無望其合下之來且身自逆五而去比道於是遂窮後夫凶之象萃與比俱有元永貞之系萃有分權之四故元永貞系於爻比惟獨運之五故元永貞系於卦

象曰地上有水比先王以建萬國親諸侯【象稱先王者七比豫觀噬嗑無妄復渙其所有事皆王者之事從古而然故稱先王】

地中有水水暗聚於地中爲師地上有水水顯附於地上爲比地上之水散則萬合則一旣如萬國之民各比於一侯又如萬國之侯共比於一王是爲古昔先王封建萬國親撫諸侯與天下交相爲比之象

初六有孚比之無咎有孚盈缶終來有他吉象曰比之初六有他吉也【缶方九切瓦器俗作缶非初舉爻比大有觀渙中孚凡五】

比初於五爲遠四撰坤外比初與合順則孚孚而比之遂可以無逺五之咎初四𨿽孚三以匪比滲之於坎下於缶又象虛而不盈自初至四無一不順以順成孚乃盈盈則在五下者旣無所不順在五上者又寧有不來原始要終而俱來豈惟二有內比之吉四有外比之吉惟三可無匪人之傷惟上可無無首之凶有孚盈缶終來有他吉之象合比六爻之吉義以初順備之象故明曰比之初六有他吉

六二比之自內貞吉象曰比之自內不自失也

二五正應二前視爲止止之坤順之中自四封以內修其職無不順之民自四國以內修其職無不順之鄰以此比五若不待四之外比而自獲乎上是爲比之自內貞而得吉之象象故明不自失

六三比之匪人像曰比之匪人不亦傷乎

師從上視三爲小人以險而乘二比從三視上爲匪人以險而乘五三上應爻比之匪人之象如此則無首之凶不特在上而亦在三象故以爲傷亦之爲言對上無所終之辭

六四外比之貞吉象曰外比於賢以從上也

四近爻以坎撰坤與外諸侯合爲一體而成順外比之之象二不失其已貞吉四不失其人貞吉坤爻在下皆順從之賢諸侯四外比之合以從上象故曰外比於賢以從上

九五顯比王用三驅失前禽邑人不誡吉象曰顯比之吉位正中也捨逆取順失前禽也邑人不誡上使中也【誡敇也警敇之詞曰誡通作戒位正中比隨巽之五凡三言之】

五體隠伏以原筮而光明位在徳元中徳光昭顯比之象師三錫戡亂用武命將比三驅寧平講武天子自田天子之田不合圍驅之原筮之中圍以三爻而止三己順入於驅中順則爲取上更逆出於驅外逆不爲追王用三驅失前禽之象前禽失於上邑人止於下潛孚黙諭以化於五中非驅而無不順非捨而自不失邑人不誡之象五比如是是之謂顯而無不吉比之尊位在五徳又正中象故明位正中不彊人之必從而人自無不從象故明捨逆取順失前禽不誡在邑人非下之中自爲之惟上之中實使之象故明上使中

上六比之無首凶象曰比之無首無所終也

比以上下合順於五爲有終從初言原始順要終寧有不順初固爲比之始從上言在上順在下寧有不順上更爲比之首上乘五下固惟有順上則惟有逆如人下體皆具而獨上體不完比之無首之象彖之所謂後夫凶正此上於顯比之王無損第去乎順從卒乎悖逆悖逆而生不如無生矣象故特惜之曰無所終



小畜亨密雲不雨自我西郊彖曰小畜柔得位而上下應之曰小畜健而巽剛中而志行乃亨密雲不雨尙往也自我西郊施未行也【畜敇六切李氏曰後人說易遇西字如西郊西鄰西山皆曰文王事初何關於文王此皆言易之也】

小畜柔得位而上下應之四柔得位以主畜下三剛受四之畜而應之上兩剛助四爲畜而應之乾健大巽柔小以小而畜大以大而受小之畜卦所以名小畜小畜亨健而巽無恃下之健而受上之巽剛中而志行匪徒巽以四之柔正而必巽以五之剛中以巽之剛中畜幹之剛健以小畜大之志方始無不行故亨若但主四言巽與三近不相得陰有畜陽未和能密而爲云無能和而爲雨密雲不雨之象三東四西四居西郊陰和之方反乎陽倡之地我之自西而將以其在東何由得雨自我西郊之象彖言尙往三性健以往爲尙故未肯卽解而爲雨敎三巽四以受畜言施未行以主其施者在四進五則行敎四合五以大其施而不自爲主

象曰風行天上小畜君子以懿文徳【懿乙冀切專也美也又大也或曰懿讀爲抑密也遏也】

風行天上天運大風力小以風畜天小畜之象人有懿徳散見爲文散則文之懿合則徳之懿君子以懿文徳以天受風風行天上之象

初九復自道何其咎吉象曰復自道其義吉也

復剛反四有畜初無反或但以四爲道而不自爲道便是小加大陰勝陽婦制夫何往而不獲四之咎今四以柔畜初以剛反匪倒身入於柔巽之道以爲道乃從自家本健之道以爲道復自道之象其若自四指初之詞復何其有說輻之咎自道何其有反目之咎此初義之所以吉

九二牽復吉象曰牽復在中亦不自失也

牽引牛之縻二雜兌撰毀之始如爲巽繩所牽動以中亦能自復是以吉初不待牽二因牽而復其在中亦如初之自道象故曰亦不自失

九三輿說輻夫妻反目象曰夫妻反目不能正室也【說吐活切輻音福車轑也輪輻三十以象日月】

下三爻幹健全體猶輿輻無一可說今三與四雜爲兌毀無能聯初二以爲輻與初二以同復輿說輻之象男女居室夫外妻內爲正夫內妻外爲反今又與四雜爲離目不正相視而反相視夫妻反目之象象言不能正室咎三之自失其道無以正四而反正乎四不如初與二之復也

六四有孚血去惕出無咎象曰有孚惕出上合志也四𨿽得位然必上合五中而後畜健之志始得行如其與五匪孚輻爲說目有反皆血皆惕安得無咎四五孚而三四之畜成血之害去惕之事出方無以婦制夫之咎四孚志與五合象故明其上合志

九五有孚攣如富以其鄰象曰有孚攣如不獨富也【攣閭緣切系也】

四有孚虛以上合五有孚實以下應五四孚而畜施行上爲系而下爲牽若固結而不可解有孚攣如之象五實一虛四以五富而畜成全富五之合上下而成畜之富富自四鄰始富以其鄰之象五之應四之志原在公諸君子以爲富象故明不獨富

上九旣雨旣處尙徳載婦貞厲月幾朢君子徵凶象曰旣雨旣處徳積載也君子貞凶有所疑也【婦房九切服也服事於夫也朢月滿與日相朢如朝君一云日月之朢從臣瞻望之望從亡】

全卦不雨而上爻雨主之以四以畜三陰陽未和合之以上以畜三陰陽旣和上三和盡一卦而無不和旣雨之象夫內妻外則有反上上三下無不正上三安盡一卦而無不安旣處之象初自道自健之道上尙徳與三合徳以徳相巽而相尙若爲積滿於幹車而成載尙徳載之象然主畜在四上惟應四以畜三故又合三四而警敎之婦謂四以相敵言妻以相順言婦四有順之貞又以貞爲危孚於五血惕旣去合於上柔巽益光婦貞厲月幾朢之象君子謂三徵復之反亦處之反婦旣順而夫又徵始說輻終輸載何時能有初與二之復何時又有上之處凶三四近爻終恐其不相得象故明有所疑

�

履虎尾不咥人亨彖曰履柔履剛也說而應乎幹是以履虎尾不咥人亨剛中正履帝位而不疚光明也【履力幾咥直結疚居又切卦辭連卦名者履否同人觀艮凡五卦】

履柔履剛畜從前止履從後行乾在巽下常恐剛躁易進巽柔自上止之爲小畜乾在兌上常恐剛過難調兌柔自下和之爲履虎以干象尾以四象幹稱虎以見剛性之最未易和畜履三四皆近不相得主巽四以當下幹之首固不得雨主兌三以履上干之尾亦必咥人惡乎亨卦有說而應乎幹之象說而應得幹來下有說上有應原爲五之和不爲五之疚夫是之謂履虎尾不咥人而得其亨不咥言亨若主履剛之柔言然五剛中正尊履帝位於說爲和匪於說爲疚而剛徳極其光健體極其明其亨抑不待言夫子發彖尢贊履五之光明深矣

象曰上天下澤履君子以辧上下定民志

上火下澤以火動而上澤動而下爲睽上天下澤以天定於上澤定於下爲履君子以辧上下定民志上者如天之不可以爲澤下者如澤之不可以爲天天澤昭然是爲上下之辧天澤截然是爲民志之定志定於中足之所投無弗定矣是爲君子之履

初九素履往無咎象曰素履之往獨行願也【絲帛未加采色曰素履初稱素與賁上稱白同義】

說三爻皆以和上剛爲履而說主在三以柔雜撰易失其素九居履初和說以行其剛正素履之象往不惟於四有應五蓋莫得而夬之上亦且有以旋之往無咎之象象明獨行願謂其本質之說從初無變所以獨得行其志願也

九二履道坦坦幽人貞吉象曰幽人貞吉中不自亂也二剛說之中乾剛中正之五以二之中爲履履道取中於二胡不平之又平而極天下之平履道坦坦之象然三主說於前二如雜撰巽離亦以能明能行自見是自陂以求說矣安得貞幽人居說之中以說自斂収三之視勿其明卻三之履勿急於行旣幽又貞方於五剛有應之貞無說之失幽人貞吉之象二中殊不自亂於進退之際象故曰中不自亂

六三眇能視跛能履履虎尾咥人凶武人爲於大君象曰眇能視不足以有明也跛能履不足以與行也咥人之凶位不當也武人爲於大君志剛也【爲去聲當都郎切眇一目小彌小切跛行不正一曰足偏廢布火切管子四時之行有寒有暑聖人法之有文有武生長之事文也收藏之事武也位不當以六居三者履否豫臨噬嗑睽震兌中孚未濟凡十】

履必目視然後履故合言視履三說主以說上應履四進五雜離五明爲正三僅如眇乃欲有五之明眇能視之象雜巽五行爲中三僅如跛乃欲與五之行跛能履之象如此眇跛之說未有不爲五所夬履虎尾咥人凶之象大君幹三爻皆有君道而五爲大故三志之欲和五爲尢切五誠中正但有剛健而無和說不啻大君之在難矣二中說應之志有以自斂象幽人三過說應之志必於自遂象武人幽人之說說以利貞武人之說說以犯難大君誠得幽人而用之幹虎難馴之性固爲黙化而潛消誠得武人而用之幹虎易亢之患亦爲內捍而外禦以兌戎合離兵折衝禦侮於五下武人爲於大君之象象言志剛言其本說之志在於和五之剛以所處之位則凶以所存之志斷無可棄所謂說應乎幹而成履其義固如此

九四履虎尾愬愬終吉象曰愬愬終吉志行也【愬止防切音與色同驚懼謂之愬或作虩志行履否睽未濟之四凡四言之】

四履五夬三咥之間亦履虎尾之象退有咥之懼進有夬之懼跬步戰兢遂可原始勿失初往要終而有上旋愬愬終吉之象四以愬愬履五三之間以說和幹之志於斯行矣象故明志行

九五夬履貞厲象曰夬履貞厲位正當也【夬古邁切位正當履否兌中孚之四凡四言之】

夬剛決柔以一柔乘五剛之上也今以一柔履五剛之間乃於五爲和匪於五爲疚五中正以三爲眇不足與明以三爲跛不足與行夬履之象以夬爲貞於三無取於二何下剛健有餘和說不足坦道弗由幹爲病矣安得無危貞厲之象履位以五爲正於應干之說爲當於坦坦之道爲能由彖謂不疚光明正此象故明位正當

上九視履考祥其旋元吉象曰元吉在上大有慶也【上舉爻履豫大有坎井鼎歸妹旅兌凡九大有慶頥上同】

上三正應三所視履從五夬之爲眇爲跛爲凶從上考之卽視卽履皆祥蓋上剛已失正如不考三之視孰矯其失以歸於正上剛已過中如不考三之履孰裁其過以歸於中上之履道之善卽在三之視履中考之視履考祥之象其旋如首之旋三入不至上上旋以下三覆轉易亢之剛性通身以和說鑄造一畨吉莫先矣其旋元吉之象上三剛柔相得盡一卦履義之亨而無咥人之凶象明有大慶所以爲剛大三爻和行之慶深矣履小畜綜爲一卦履之三卽小畜之四小畜以四之柔巽欲止下三剛之健而曰上下應之見主畜𨿽在四而五上兩剛原應四以下畜履以三之柔說欲和上三剛之健而曰說而應乎幹見主說𨿽在三而二初兩剛原合三以上應畜初復因四而復原始受巽之吉義而四自無血惕之咎履上旋視三而旋要終受和之大慶而三不免咥人之凶則以畜柔得位而履柔不當得位者虛中有孚而不當者或病於功能之自見耳要之復待牽不稱自道之夫履惟夬無當武人之志畜以巽復非人之復而乃自復復卽履上之旋履以和旋非人之旋而亦自旋旋卽畜初之復胥存乎剛健君子之自取何如耳



泰小往大來吉亨彖曰泰小往大來吉亨則是天地交而萬物通也上下交而其志同也內陽而外陰內健而外順內君子而外小人君子道長小人道消也【此易言往來之始否泰反對可以反對言往來然就本卦觀之坤往外乾來內便是小往大來之象非必自此卦之內而之彼卦之外爲往自彼卦之外而之此卦之內爲來也】

泰小往大來一往一來合而言有交之象分而言有內外消長之象天地交萬物之生無不通上下交君臣之志無不同此吉亨之象在合而有交以內言爲陽爲健爲君子而君子之道日以長以外言爲陰爲順爲小人而小人之道日以消君子在內便是長之道小人在外便是消之道上下言交謂之同志陰陽言內外健順言內外君子小人言內外內言長外言消直是不同道此吉亨之象在分而有辧聖人彖泰之防深矣

象曰天地交泰後以財成天地之道輔相天地之宜以左右民【財裁通左右卽古佐佑字皆去聲象稱後惟泰姤二卦】

乾上坤下爲天地之位之定坤上干下爲天地之气之交泰象渾然而全者天地之道後爲財而成之使民莫不交修其道以爲道截然而分者天地之宜後爲輔而相之使民莫不交盡其宜以爲宜以左右民民屬坤左之右之屬幹後天子諸侯通稱

初九拔茅茹以其彚徵吉象曰防茅徵吉志在外也【茅莫交切菅也可縮酒爲借茹人恕人渚二切茅根彚牛貴切類也古作音胃志在外泰初咸初渙三】

泰初艸茅士合干三爻而有貞健之體中爻震兌雜撰五歸二尙二三皆上交然初其茹也初茹拔而起一正進所進皆正然後同類連附而起以爲天下用拔茅茹以其彚之象如是而徵野無遺賢朝滿君子以大臣則秉政執樞於其中以小臣則分猷共理於其外當天下有邦民物開泰之始試之邦有安之略予之民有濟之才無徵不吉象故明志在外

九二包荒用馮河不遐遺朋亡得尙於中行象曰包荒得尙於中行以光大也

二五同志以有爲合交以成用將極地所載而爲之治先際天所覆而爲之包荒全坤之勢包全幹之量四雜兌爲河兌見其流易溺震用無深不涉是謂用馮上終極爲遐未隍先虞其復未告先思有命是謂不遺外小人旣不雜進內君子更執其中是謂朋亡泰二所行如是允可以配五而尙其中故曰得尙於中行二以干大之體處化光之坤位成治泰之全用象故明以光大

九三無平不陂無往不復艱貞無咎勿卹其孚於食有福象曰無往不復天地際也【陂彼義切傾也勿卹凡四泰三晉五夬二家人五】幹體恆易爲平三過中與四雜撰兌毀下乾之體不全無平不陂之象往復原相尋三旣有陂可乘上必因之來復無往不復之象三五同功震恐於平陂之交以動必有毀爲艱以動不失健爲貞四無能爲三陂上何以與四孚帝祉錫於無疆兌口永有所食艱貞無咎勿卹其孚於食有福之象天與地之極際在三四之交象故曰天地際

六四翩翩不富以其鄰不戒以孚象曰翩翩不富皆失實也不戒以孚中心願也

泰二視四爲河而用馮四外順首爻四富然後不失順之實而復及上之城今以坤雜兌外有順序之形翩翩之象內無順承之實不富之象匪止於已無富並欲於三有陂以其鄰之象四近三旣有以之心上應三豈無復之意不戒以孚之象不富已失四順之實以鄰並陂三健之實像故以爲皆失實上四一體外處見五二有尙有歸其中心誠以下爲願何待戒而後孚象故以爲中心願

六五帝乙歸妹以祉元吉象曰以祉元吉中以行願也甲剛乙柔五雜震柔爻故稱帝乙五二以中相合二以兌尙五以震歸帝乙歸妹之象福所止曰祉妹之歸震兌之合歸之後坤乾之正端拱坤順之中以爲祉付天下於健行之二尙中之人而已不勞福孰有大吉孰有先以祉元吉之象象明中以行願五以中祉四上合順成止惟二是任惟幹是承順願行矣願必自行非五之福必願有下亦非四與上之福也

上六城復於隍勿用師自邑告命貞吝象曰城復於隍其命亂也【隍城塹有水曰池無水曰隍】

泰上遐二不敢遺借其外衛則城虞其隍長子帥之則師虞其命城之與河髙深相固二無憑河有衡決下有動城必上圯城復於隍之象當是時如能用師可爲從新城築之謀如告命自邑仍有君子艱貞之義天下之泰保之有終何至貞吝今外之坤眾不攺聚無能以震用師內之自邑亦晏如或惟以說爲安復隍而爲之陳言非告自邑而自邑有告復隍而令之城築非命自邑而自邑有命如是而貞小人爲政君子拱手天下之勢惟有日入於亂泰去否成貞吝之象象曰其命亂如此



否之匪人不利君子貞大往小來彖曰否之匪人不利君子貞大往小來則是天地不交而萬物不通也上下不交而天下無邦也內陰而外陽內柔而外剛內小人而外君子小人道長君子道消也

泰上下交而志同否上下不交而天下無邦天下非無邦以三陰在內爲之𨿽有邦直謂之無𨿽有人直謂之匪否之匪人閉塞之以匪人之象不利君子貞君子閉塞正道不行之象泰小往大來否大往小來一切盡反凡陽必大必剛必明必正而爲君子凡陰必小必柔必暗必邪而爲小人於泰否見例泰言陰陽健順之徳以交否言陰陽剛柔之質以不交

象曰天地不交否君子以儉徳辟難不可榮以祿天地不交萬物俱閉塞而不通否象君子以儉徳辟難不可榮以祿泰以內幹爲裁成之道爲輔相之宜以外坤爲左右之民否以外幹爲徳而知儉以內坤爲難而知辟爲祿而更不可榮

初六拔茅茹以其彚貞吉亨象曰拔茅貞吉志在君也否與泰初俱象茅茅是潔物不論剛柔凡在初俱未涉世塗而有染故爲茅泰初茅茹與三陽爲彚震兌雜撰於中爻初防而連起否初茅茹與三陰爲彚巽艮雜撰於中爻初亦拔而連起泰初以君子之彚徵則吉否初以小人之彚貞吉則亨初貞而無失卽未得君子之交亦不入小人之羣四之命一行初之志遂通貞吉亨之象泰上下志同初徵徵於外坤之邑國象故曰志在外否天下無邦初貞貞於從幹以爲主象故曰志在君

六二包承小人吉大人否亨象曰大人否亨不亂羣也泰五歸妹二尙五歸否二包承五包二承五當大人之位以天上覆象包二得小人之中撰止下順象承承則𨿽無交於君子亦無害於君子豈惟無害於君子抑且能順乎君子寧非小人之吉包承小人吉之象二旣上承五宜下交五以君子正道行之非其時主之於君子之羣之中寧否無交陽自全其爲陽剛自全其爲剛君子自全其爲君子夫何不亨大人否亨之象否上下不交君子小人方分羣而處大人以否爲亨上下更無撰動陰羣承於內陽羣安於外內外帖然無亂進而休進而傾皆此象故明不亂羣

六三包羞象曰包羞位不當也

二以坤雜艮於已有止能安小人之分三以坤雜巽於五欲入不安小人之分三以否極爲陰巽有許多無狀事在大人天包中包羞之象象明位不當謂承當大人之包不來也泰君子在內則以內包外否君子在外亦以外包內易爲君子謀不論否泰俱朢之以天自處

九四有命無咎疇離祉象曰有命無咎志行也【疇界列小畔際】三雜巽之始已象命然言羞上固非所入下亦不爲行四居剛巽之中五申命四中行以致於三巽命於是方言有上下閉塞之過至四方善補有命無咎之象上下不交四三近爻如界列之畔爲疇陰陽兩相麗爲離陽剛有命陰柔承之陽剛爲主陰柔麗之使羣陰黙消彚徵之邪气而成麗陽之福祉胥自四三相麗始疇離祉之象陽剛君子閉塞之志至於有命然後行象故明志行

九五休否大人吉其亡其亡系於苞桑象曰大人之吉位正當也【人依木旁以息曰休吳氏曰五中正大人如木有防庇可依當都郎切】

四巽有命君子已自無消五下有止小人遂不復長否至五爲止止之自五休否之象承於二柔小能順於其下小人吉之象休於五剛大能主於其上大人吉之象四命及三五休止二全幹未旋全坤未轉一則曰亡未易以休再則曰亡未易以休四有命自五申之之象一不諱亡一保其存再不諱亡再保其存桑木堅而多節以艮堅木叢生坤土已固系以巽繩益固系於苞桑之象三剛在外以身當否之責無一可諉而象以五位爲正當是爲聖人大寶之位

上九傾否先否後喜象曰否終則傾何可長也

泰上復坤土震圯於澤中否上傾天命巽入於艮手以乾爲旋之於內以坤爲轉之於外斯之謂傾先否後喜易以陰陽相得爲喜先不相交故否亦內三爻下闔之象後得相交故喜亦外三爻上辟之象泰上復君子且有必消之時否終傾小人惡有可長之理極而必反理之常也象故曰何可長泰全幹之體合於內皆君子用事中爻雜撰兌震便漸有變動之義如二遽言馮河三陂四翩上復皆以此以干體不全於內泰將反而爲否之故否全坤之體合於內皆小人用事中爻雜撰艮巽亦漸有交通之義如二卽能包承四命五休上傾皆以此以坤體不全於內否將反而爲泰之故然泰中爻同一雜撰在陂與復爲非而歸妹則是否中爻同一雜撰在休與傾爲是而包羞則非所謂雜物撰徳辧是與非類如此

像象管見卷一下﹤經部﹐易類﹐像象管見﹥

欽定四庫全書

像象管見卷二上

明錢一本撰



同人於野亨利涉大川利君子貞彖曰同人柔得位得中而應乎幹曰同人同人曰同人於野亨利渉大川干行也文眀以健中正而應君子正也惟君子爲能通天下之志

同人以離之一柔爲主上爲全幹之體此人人之天人人可應而同之理然柔不得位不應柔不得中不應惟離柔在於幹下得位得中應得全幹之體同得天下之人是以謂之同人同人於野亨以明體不爲中爻雜物所蔽如天宇四垂之野人盡相見乎離人無不見人無不同矣夫是之謂同人之亨利渉大川以干體不爲中爻雜物所虧三四無爭干行之體全離明之應合大川渉矣夫是之謂同人之利渉利君子貞合二五之中正言貞文明以健主二而以五中正而應主五而有二之應二明不自以爲君子而以五之健爲正五健不自以爲君子而以二之明爲正斯可以通天下本明之志而合之以爲明可以通天下本健之志而合之以爲健豈惟同乎人而不見其異乎人抑且同爲君子而不見其獨爲君子夫是之謂君子之正夫是之謂同人之利貞

象曰天與火同人君子以類族辧物【類力遂切等也】

天上運火炎上一气相與同人之象君子以類族辧物非其族者非其與族不可與惡乎同類者類其族之所與而勿失其同非其物者非其與物不可與惡乎同辧者辧其物之所與而勿失其同族物覆如天類辧照如火

初九同人於門無咎象曰出門同人又誰咎也【又誰咎也節三與此同解三義略有異】

文明應干之主在二初在二下象入而辟於門內之人如不爲出又象分立門戶之人明體審初陽性上進闔而能辟入而能出𨿽在門內其於門外諸君子惟見人可與同別無門可爲異是爲同人於門無咎之象初門有出三四無爭咎者寡矣象故明曰又誰咎

六二同人於宗吝象曰同人於宗吝道也

二以一柔處五剛之中惟五之正應是同如親己則同之不親己者不同也同人於宗之象其於應與諸君子之意似爲可少吝象然二守其己之中正於已原虛於五剛原應但親己與否在人而已原無可以泛同於人之道象故以爲道

九三伏戎於莽升其髙陵三歳不興象曰伏戎於莽敵剛也三歳不興安行也【莽莫黨切艸生廣野莽莽然故曰艸莽安行與危行反項氏曰安行安分而行不可危危行危懼而行不得安】

三四雜巽於二五之間四失健忮而攻二三失明忮而敵五離戈兵爲戎巽陰木爲莽巽入又爲伏伏戎於莽之象巽爲髙巽而上逾四進五升其髙陵之象自三之五爲三歳五中正如之何其可敵伏莽之戎到底不可以興三歳不興之象三剛本與五同乃反忮五成敵象故曰敵剛至於三歳不興終無可興之日髙陵之升皆干行之易地無大川之不渉矣象故曰安行

九四乘其墉弗克攻吉象曰乘其墉義弗克也其吉則困而反則也

三升陵欲逾四敵五四乘墉欲乘三攻二四忮二之同五而不同已以四之髙乘三之上乘其墉之象巽不果弗克攻之象但弗攻明健遂合吉同人中正之則原自在五四五同體反而則五卽不失其所同四困於攻二以爲同象故明其弗克之義反則之吉

九五同人先號咷而後笑大師克相遇象曰同人之先以中直也大師相遇言相克也【號呼咷哭聲以中直困五同】

五二中正而應從先視之中在五二自無不直爭在三四猶若未直以二若先以明號五以五若先以健號二從後視之三戎不興四墉無攻三四旣夷五二有喜同人先號咷而後笑之象大有以二應五曰大車之載同人以五應二曰大師之克克之義匪以克人而惟自克屈其在已中正之幹健受其在人中正之文明匪天下之大勇如五之至健不能有五之克豈惟於二爲合一切伏莽之戎乘墉之攻盡行銷衂合陽大諸君子之眾更無有不合大師克相遇之象爻言克相遇而象並以相遇言相克匪五一人之克匪五二二人同心之克能使人盡相遇非人盡相克不能克則俱渉同人之川遇則通爲君子之正惟君子爲能通天下之志而無不同蓋以此

上九同人於郊無悔象曰同人於郊志未得也【志未得謙上困五同】

同人至五通天下而相克相遇有君子之正無不得之志上出五外健亦在我於人何所不同文明之中正未應𨿽同實距百里同人於郊之象以自無失故無悔𨿽無三四相爭之失尙鮮五二相克之遇象故又言志未得



大有元亨彖曰大有柔得尊位大中而上下應之曰大有其徳剛健而文明應乎天而時行是以元亨【彖於屯隨臨無妄升革元亨皆釋爲大亨大有蠱鼎仍爲元亨吳氏曰以陽爲元釋爲大以陰爲元皆不釋爲大或謂元亨重於大亨者非兪氏曰大有若以九居五則爲幹之禦天矣不止應天也鄧氏曰卦以大名者四以小名者二全半之等也】

同人柔得位得中而應乎幹主應者言大有柔得尊位大中而上下應之主應之者言一柔得位之尊得大之中五剛合而應之五剛之大之有皆爲五所有有安得不大是以謂之大有大有之有匪以其有言有而以其徳言有乾剛健離文明合而成五之徳故曰其徳剛健而文明五所居剛健中正之天位五以文明應天之剛健而時時與天合行無時而非文明之應無時而非剛健之行上下之應五如是五之應天時行又如是故能亨其大有而從初無失是以元亨

象曰火在天上大有君子以遏惡善順天休命火在天上燥萬物之功與天同運並天之大大有之象天有休美之命淫必禍之善必福之火爲南方之行無物不毀無物不化君子以遏止人之惡如火之有毀顯人之善如火之有化一遏一皆以順天休命休命之順與天合遏之權與火合

初九無交害匪咎艱則無咎象曰大有初九無交害也大有之世上下皆以應五爲有初小民其於天子成賦中邦惟正是供之外原不以有相交有交害如三五雜撰爲兌毀便是交之害初遠五無交害之象卽私其有匪初之咎又曰艱則無咎艱是善保其有食以時用以禮正供於二合載於五永爲天子樂樂利利好義終事之民則無咎不艱不期驕奢而驕奢至不期敗亡而敗亡至二有載初將不繼亦安得爲無咎大有初九剛明善始君不求其有於民民不交其有於君君民兩無不有而兩無所害象故明曰大有初九無交害也

九二大車以載有攸往無咎象曰大車以載積中不敗也【載作代切舟車運物曰載乘也承也勝也】

同人之五以干大自上而克稱大師大有之二以干大自下而載稱大車二五正應如爲國藩屏爲民牧養列侯以正中取之初有制積之二無過不及常中以載以中爲載之象有攸往以其正中應五大中成五之有而又成五之大是以無咎初無交害二以所積之中往五善成其有亦有何敗象故言積中不敗

九三公用亨於天子小人弗克象曰公用亨於天子小人害也【亨許庚切易中亨享字俱有辧不可以亨作享】

三上公之位視二之中爲過公用用二一切納貢之禮不徒以有輸君恆用二之中以爲中用二之往以爲往不惟以有相成而更以大相成何用不亨公用亨於天子之象若以居下小人而有公之用撰毀折於乾離之中言有無於丰盈之世以民必竭健之力以君必蔽離之明小人弗克之象弗克便是有交害象故明小人害

九四匪其彭無咎象曰匪其彭無咎明辯晳也【彭步光切晳從析從折誤或曰晳與晰同音制】

彭或以車言或以馬言皆眾盛之義四剛爻明體合同功之二承大中之五絕不以車馬眾多人民繁阜財貨充盈稱天子之盛事以下則惟明徳是宣以上則惟民艱條奏匪其彭無咎之象天下惟有易以叢害召敗四剛明用事兌不能雜旣辯害之端又晳敗之故辯而又晳無愧其爲明矣象故曰明辯晳

六五厥孚交如威如吉象曰厥孚交如信以志也威如之吉易而無備也【備平被切邵子曰左旋右行天日之交也丰六二亦云信以志】五以中虛文明應全幹之剛健爲孚不言有孚言厥孚匪一人之孚而上下之孚匪一人之交而上下之交合上下之有以相交合上下之交以成孚厥孚交如之象旣成有之象又成交之孚上匪恃位以爲尊下則惟載之恐後威如之象孚如是威如是交以天下而無害載以天下而無敗吉惟五有虛中之信而眾陽遂無不應之志應在上下其應志在五象故言信以志易乃幹徳合干易之徳而有之於五安用有備以保其有象故言易而無備

上九自天祐之吉無不利象曰大有上吉自天祐也【祐音又神助也通作右】

祐者助下之應五象人之所助上之應五象天之所助上天爻徳與天合五有虛中之信上履其信以爲信五有麗剛之順上思其順以爲順又居五之上不敢自尙而尙下四剛之賢與之合成剛健全體之天道如是以祐五於上安得有不吉安得有不利是爲自天祐之吉無不利之象合五剛之大之有以應一柔之有而無不成其所有之大有至上而無以上是爲大有之上吉



謙亨君子有終彖曰謙亨天道下濟而光明地道卑而上行天道虧盈而益謙地道變盈而流謙鬼神害盈而福謙人道惡盈而好謙謙尊而光卑而不可逾君子之終也【吳氏曰謙屈已下物也旣貶抑其尊甘處物下又推遜卑者使居已上內止退已而不進外順讓人而不爭所以爲謙】

謙亨謙有天道下於坤下者艮艮光明天道下濟而光明之象謙有地道上於艮上者坤艮山髙坤地卑坤行艮上地道卑而上行之象下濟光明謙有天道之亨卑而上行謙有地道之亨謙與盈反以天道言虧必在盈益必在謙以地道言變必在盈流必在謙以鬼神言害必在盈福必在謙以人道言惡必在盈好必在謙盈如彼謙如此亨可知君子有終謙主在三自其位於下之上象謙尊尊而不光何言有終今則實有艮之光自其位於上之下象謙卑卑而可逾何言有終今則止有定則而不可以逾是爲君子之有終

象曰地中有山謙君子以裒多益寡稱物平施【裒古易文作掊或作捊取也稱平聲施去聲】

地中有山莫髙匪山而有於地中髙不自多以卑自處謙象髙卑之度卽多寡之數多在已不敢自有寡在人以已下之君子以裒多益寡之象山髙地卑未得爲平以平地蘊髙山物物稱量其宜而均平其施無使有一物之不平君子以稱物平施之象

初六謙謙君子用渉大川吉象曰謙謙君子卑以自牧也

謙主三止初前有坎三象隱伏地中之謙初象隱伏坎下之謙處謙之初謙三之謙以君子之謙爲謙有止之則無陷之失謙謙君子用渉大川之象是爲謙初之吉三且以髙山之則自處於卑初更卑處安得不守三之卑則以自治象故曰卑以自牧

六二鳴謙貞吉象曰鳴謙貞吉中心得也

二三以近相得三如震動二卽賡鳴三以謙倡二以謙和以鳴則貞以貞則吉二中鳴出中心與三應和得來非由勉彊象故明中心得

九三勞謙君子有終吉象曰勞謙君子萬民服也【兪氏曰萬盈數一陽五陰之卦多言之如懷萬邦建萬國之類】

事功曰勞三以一剛爲止主於上下五柔之中舉世莫尙其功其功如山之爲髙卻又卑處地下隱伏不見施伐盡忘勞謙之象下濟則下二爻止而服於下依三以有終上行則上三爻順而服於上依三以有終上下皆可據三爲定則君子有終吉之象以一剛而止眾柔合眾柔以服一剛象故曰萬民服

六四無不利防謙象曰無不利防謙不違則也

三下止爲艮反上成震四以卑體動而上行行無不順無不利之象防如防軍以退之防四𨿽進行三上惟有反以則三是順是遜而極其退譲以爲謙防謙之象象故明不違則

六五不富以其鄰利用侵伐無不利象曰利用侵伐徵不服也

泰四不富以其鄰四虛失順之實又以其三將以隳君子用世之志謙五不富以其鄰五虛無逾之心又以其四欲以顯勞臣髙世之功非但不富四四如爲坎上爻惟三是乘四首不服何言萬民是故陰爲不服則濳師以掠其境利用侵顯爲不服則聲罪以致其討利用伐五三同功以震上行利用侵伐之象侵伐用而則在三順在五能以謙順中道利天下無不利之象

上六鳴謙利用行師徵邑國象曰鳴謙志未得也可用行師徵邑國也

二近三而鳴鳴於止下謙以止貞故曰中心得上應三而鳴鳴於動上謙以動震非三隱伏地中不伐不徳之意故曰志未得徵者上伐下徵以正其不正以坤之眾逾艮之止相率而爲違則之謙邑國之不正孰甚上之謙原以應三鳴邑國盡聞故亦利用三則以行師邑據四而言國合五而言四如逾三邑非其邑五如富四國亦非國坤眾爲師震動而起爲行爲徵四五兩爻皆以震行後正利用行師徵邑國之象謙初用渉大川以三之止爲用謙五利用侵伐謙上利徵邑國取正於三而止處三之下無三之止非君子之謙之終處三之上逾三之止非君子之謙之終上應三要終能正象故特明之曰可用行師徵邑國也



豫利建侯行師彖曰豫剛應而志行順以動豫豫順以動故天地如之而況建侯行師乎天地以順動故日月不過而四時不忒聖人以順動則刑罰淸而民服豫之時義大矣哉【彖言大矣哉豫遁姤旅言時義隨言隨時之義坎暌蹇言時用頤大過解革言時楊敬仲曰六十四卦皆時也皆有義也皆有用也皆大也聖人偶於十二卦言之耳愚者執其言智者通其意】豫剛應而志行剛無不應不行之志則豫順以動順積於先動成於後順以爲動動無不順則豫豫順以動故天地如之天地如我之順爲順天地如我之動爲動也而況建侯行師豈無攸利建侯坤爲民眾四固出震之長子建四爲侯大得民矣利建侯之象行師坤爲師眾四又帥師之丈人以四行師天下順之矣利行師之象夫子彖極言天地聖人順動之道以盡豫之時義日月不過而四時不忒順動之象在天地刑罰淸而民服順動之象在聖人順動以時故豫之時爲大順動以義故豫之義爲大

象曰雷出地奮豫先王以作樂崇徳殷薦之上帝以配祖考【奮翚也鼔翅輕疾也也鳥張羽奮奞也奞音迅雷在地伏藏而無聲雷出地奮而有聲故云奮殷於巾切作樂之盛稱殷】

地有順徳雷從地出其聲奮迅有翚其順之象故爲豫樂震雷動之聲樂由陽來故先王以之作樂徳坤厚積累之功徳以樂彰故先王以之崇徳作樂崇徳言作一代之樂以祖考順動之徳而尊崇之殷極其盛而言盛至於薦上帝配祖考非以一人之豫通爲上帝之豫而以祖考之豫通爲上帝之豫見天地之心惟伏地之雷薦上帝而天神格配祖考而人鬼享惟出地之雷復極其閉關之固豫極其之盛彖易聖人俱以先王示人深矣

初六鳴豫凶象曰初六鳴豫志窮凶也

雷從地出四動原根初順出雷自聲地自鎭靜四動有得初順無失是謂志應四動初動雷鳴地鳴豫不可鳴如地不可震凶動出於外順窮於內四志首無應於初象故以爲窮

六二介於石不終日貞吉象曰不終日貞吉以中正也【以中正晉二同】

雷出地奮全地震動初雜艮不及便鳴二雜艮撰止這一介動幾止則石雷不能驚介初無其鳴介三無其盱介於石之象動則雷艮不能止無須臾之不斷決無頃刻之有凝滯不終日之象日出震終坎二在坎下而不終日正無固於二矣是以貞吉二中正天根深固動作於外順貞於內象故明以中正

六三盱豫悔遲有悔象曰盱豫有悔位不當也【盱香於切雎盱小人喜說貎】

張目上視爲盱三承四近爻於己之順無貞惟四之動是視是之謂盱盱旣有悔四已動而有作三復待而不前是之謂遲遲又有悔盱與介於石反遲與不終日反象言位不當者此

九四由豫大有得勿疑朋盍簪象曰由豫大有得志大行也【盍胡閤切簪側吟切又作含切首笄晁以道曰古冠服無簪程廽曰弁服之笄】

四以動主爲大塗動由順出能由其道而豫能使人由之而豫由豫之象以一剛有五柔而得其應不惟於已有得能使五柔皆得其得大有得之象雜坎若似有疑震行原無不決五柔以四爲朋順相求動相觀聚首而盍如簪之盍於首勿疑朋盍簪之象謙三艮止人無不服言功豫四雷動人皆爲震言志謙三成艮歸坎一卦盡順其止是爲有終豫四轟雷出坎一卦盡順其動是爲大行象故明志大行

六五貞疾恆不死象曰六五貞疾乘剛也恆不死中未亡也【五舉爻豫賁大畜離姤損丰巽凡八又凢言疾者四有喜者三不死者一】

二貞吉以順五貞疾以乘五以乘四爲貞不由四動其何以豫貞疾之象剛柔相應恆震反生反乘爲應履動思順震動生之意油然有生𨿽疾不死之象五中恆則尙得順動之道故爻言不死而象明未亡夫恆乃不死一不恆必死中故未亡一失中必亡五未死亡恃有中在

上六冥豫成有渝無咎象曰冥豫在上何可長也五以乘四之動爲疾上以遠四之動爲冥上冥暗且終日爲成履震之極爲有渝五恆坎疑終在僅不死上渝坎以震出朋簪速盍又無咎謙三止主不及三非其止過三非其止故三之下有渉有貞三之上有防有侵伐之用有邑國之徵豫四動主不及四非其動過四非其動故四之下介爲吉鳴與盱皆有凶悔四之上又不可以貞不可冥而莫之渝謙五言鄰上下皆君子之交豫四曰朋上下皆盍簪之好以謙服民者謙三之剛止餘五柔五民以豫盍朋者豫四之剛動餘五柔五朋民所服惟入地之山眞能下人之君子朋所盍惟出地之雷大有震世之君子乘謙主者冒非侵卽伐之罪謙民之所共誅乘豫主者爲非疾卽死之人豫朋之所不盍君子可以愼所處矣



隨元亨利貞無咎彖曰隨剛來而下柔動而說隨大亨貞無咎而天下隨時隨時之義大矣哉

隨兌柔在上震剛來居其下有剛來而下柔之象動而說震剛爲動兌柔爲說有以說隨動以柔隨剛之象卦所以名隨初上爻主主初爲動要上有說進於五二之中二動以中五說以中上下相隨無隨不亨是以元亨隨不失正是以利貞旣亨且貞時動則動時說則說無時而有動之失無時而有說之失是以無咎隨而要於無咎隨當其可是爲天下之隨之時是爲天下隨時之義隨義在時震出必期於說成外說必孚於內震一日之隨之時由是一嵗之隨之時由是聖人極贊隨時之義之大示人之愼所隨至矣

象曰澤中有雷隨君子以向晦入宴息【張子曰人之有息蓋剛柔相摩乾坤闔辟之象】

雷聲於震收聲於兌澤中有雷雷隨時而收聲隨象君子以向晦震日出之時爲向明兌日入之時爲向晦天心震動之生機涵於雷人心震動之生機涵於息隨陽爲呼爲生息隨陰爲吸爲止息入宴息與晦俱入得其所安如雷收聲於澤中凡人情識未忘習心未洗稍有絲髮外馳而不能入纎毫駘蕩而不能安𨿽終夜宴息在牀只是馳逐並不可謂之入宴息隨宴息於晦所以養一日出震之生機而使其無弗說復閉關於至日所以養一嵗出震之生機而使其無不順

初九官有渝貞吉出門交有功象曰官有渝從正吉也出門交有功不失也

初剛來下柔之主稱官二三以柔成系初動無渝正動不在初失其爲主矣惟無系而有渝方始無不正之動方始不失其爲主官有渝貞吉之象同人之初以二爲門隨初以二三爲門初但渝於門內非出交於門外亦安保其不失初動於門能出初出於四有交君子之麗澤廣二三無系婦女之檢柙融豈曰無功出門交有功之象有渝門內之隨初本正二三以柔相系所從恐不得正渝然後正象故明其從正之吉有功門外之隨兩剛相求日起之功必得之道象故明不失

六二系小子失丈夫象曰系小子弗兼與也

二三視初方在門內尙未出震稱小子柔不利遠專一以近爲隨稱系二以門內小子之正爲可從門外丈夫之事非所與系小子失丈夫之象與子有餘與夫不足二若安於兩不能兼象故明弗兼與

六三系丈夫失小子隨有求得利居貞象曰系丈夫志舍下也

三以近系四下捨初系丈夫失小子之象二系初貞動之官無事於求三系四撰止之夫不求則不得矣然四是剛爻說體三如巽而有求四必說而能得豈不相隨而言得隨有求得之象求四之說忘己之貞未利也以說求四以貞自居無不利矣利居貞之象象明志舍下三志專於上巽若視初在下爲可捨亦猶二之弗兼與之意

九四隨有獲貞凶有孚在道以明何咎象曰隨有獲其義凶也有孚在道明功也

三隨曰有求四隨曰有獲有獲因於有求丈夫剛立之義何在獲非其獲貞非所貞凶五嘉以說成孚初渝以動爲道四以近五有其孚以應初在其道二三有系有失四爲止主合以而進之光明俾隨夫隨子而皆得如是三無得而有求又何得而有咎初有出交之功四有以明之功明之功不下於出之功象故曰明功

九五孚於嘉吉象曰孚於嘉吉位正中也

婚曰嘉禮配曰嘉偶五以二動爲嘉自二言居能下之體無敢下之意弗兼與乎外自五言意必相下動必相說說非動不成外非內無助實嘉與乎內孚於嘉之象五二孚內外遠近之相隨何莫而非嘉之會吉夫不可以隨婦而善在所當從故五不言隨而言孚象言位正中位剛之尊爻正中說之中徳

上六拘系之乃從維之王用亨於西山象曰拘系之上窮也【姤上九巽上六亦曰上窮】

二系隨子三系隨夫上系隨君上與二三皆民上爲首二三爲從上三應爻上下聮合惟五是系旣如艮手之爲拘拘之不足又如巽繩之爲維拘系之乃從維之之象兌下有艮爲西山五西山之王上與二三皆西山之民王之所隨惟善民之所隨惟王無動弗說無動弗隨西山王業之震起皆用此維系說從之民以爲之肇造王用亨於西山之象象言上窮言民心至上更無所往非固結之而自不解以是爲隨道之極



蠱元亨利渉大川先甲三日後甲三日彖曰蠱剛上而柔下巽而止蠱蠱元亨而天下治也利渉大川往有事也先甲三日後甲三日終則有始天行也【皿虫爲蠱又惑也又谷久積變爲飛蠱先後皆去聲防氏曰辛丁二義若隠語然豈所以爲易乎】

蠱之象艮剛上而巽柔下柔巽於下旣象不果剛止於上又象不爲是以日入於亂而謂之蠱蠱元亨非蠱有元亨之義謂治蠱而得元亨亂極爲治貞下起元有渉大川之利則天下盡易而爲治有先後三日之甲則天下盡易而爲治如之何其不亨大川以中爻兌澤爲象巽初柔前有大川未易往合二而以剛巽下乘巽木上出澤口不爲二貞更去四吝如是其有事乃無所往而不利是爲渉大川之利甲日以中爻震木爲象二三皆剛巽之爻二一巽蠱之大川已渉三再巽蠱之甲日更新先乎巽入有震三爻在其中爲能震動有爲以飭於先而起下之巽後乎艮止有震三爻在其中爲能震動有爲以飭於後而成上之止是爲先後三日之甲蓋蠱爲天下已亂元亨是易亂爲治了彖故明蠱元亨而天下治主初爲巽柔不利遠進二而巽剛足以勝彖故明利渉大川爲往有事自巽至艮艮則止矣豈非天行之終震甲卽寓於巽止之中可見亂之終則治之始蠱壊之終則飭治之始匪曰人事當然之理實亦天行必然之數彖故明終則有始爲天行

象曰山下有風蠱君子以振民育徳

山下有風非如風在天上地上水上皆行而無阻乃旋轉山下爲山所阻郁而不暢之風蠱風族風郁而山木生虫蠱象民無振則風俗啙窳而有蠱君子以振民風在下而振動山木之象徳無育則人心惑亂而有蠱君子以育徳山在上而涵育風气之象

初六乾父之蠱有子考無咎厲終吉象曰乾父之蠱意承考也【幹古案切木之正身又爲築墻之木吳氏曰凡有智力能成立其事皆謂之幹】

蠱上稱父以止處上不復有爲故稱父蠱天下事非貞固不乾巽木震起挺立山下皆幹之象初去上遠巽初柔下於子未可言有以先二三而上巽二三剛有其事初柔有其意意在事在皆可稱子有子之象考成父有成徳稱考有初之幹要上之成子之有父之有子之成父之成考無咎之象初有大川在前劈初知危要終利渉厲終吉之象父終止意專屬於子之善承初無剛果之才已有巽入之意於父意遂承得來象故曰意承考

九二幹母之蠱不可貞象曰幹母之蠱得中道也五柔止於門內象母之有蠱二以剛巽五乾母之蠱之象貞止於爲兌而說於內無能爲震而動於外止以五中爲止不要上止爲止大川之利渉謂何先後三日之甲謂何上殊不以爲可不可貞之象二剛巽之中以說承震自內自外次第整飭得起象故明得中道

九三乾父之蠱小有悔無大咎象曰乾父之蠱終無咎也

上剛止三剛巽巽之究恐有躁之失震之始卽有動之悔乾父之蠱小有悔之象原於上意爲無失無大咎之象初厲渉大川之事三悔先後甲之心初稱考父原有徳之辭三小悔盡其在小之辭象故明終無咎

六四裕父之蠱往見吝象曰裕父之蠱往未得也四應初巽以承上止兩柔相巽於蠱能寛而未能幹裕父之蠱之象裕而來猶象有爲裕而往便象終止往必見其可少殊無得於父意象故明其往未得

六五乾父之蠱用譽象曰乾父用譽承以徳也

二視五稱母五視上復稱父五用二中以承上止從二言原多譽從五言以震履兌聲名震動天下說順合而成上之譽乾父之蠱用譽之象五之承上惟在用二則二之中道盡爲五用豈惟能承父意五上合止一體有光若一徳相承然象言承以徳者此

上九不事王侯髙尙其事象曰不事王侯志可則也五尊位以天下言爲王中爻撰震以一國言爲侯上出其外而終有所止不事王侯之象上止五旣依之以止巽以震出亦終依之以止上非自以爲髙惟王與侯無不尊尙上止以爲止髙尙其事之象方曰不事又曰其事下在事中操巽之權以干蠱有事固爲其事上在事外體艮之止而髙尙不事亦爲其事上之止而不事卽下之巽而有事之則象故明其志可則蠱以家言上父五母眾爻子以國言五君下四爻事事之臣上一爻不事事之臣雷動澤隨隨以初動爲主風感山應蠱以初巽爲主隨上說而隨動之民從初出震進於五說之中則君道盡而民心爲益固不然必失其所以爲君蠱上止而受巽之父從初有巽進於五止之中則子職盡而父徳爲益光不然必失其所以爲子隨初小子門未出已有震世之思四明正其合徳之交若二三𨿽震體而夫道則有所不存以柔而撰止蠱初有子幹未成已有昂霄之志四裕非其同志之助二三𨿽巽體而母蠱不可貞其事以剛而撰震隨初有渝能貞二三之系此所以稱官蠱上髙尙更貞四五之動此所以稱父隨五孚嘉而天下無不維之說民見世不可無下民之君蠱五用譽而天下無不考之止父見世不可無巽父之子此二卦反對互之意



臨元亨利貞至於八月有凶彖曰臨剛浸而長說而順剛中而應大亨以正天之道也至於八月有凶消不久也

復曰剛反又曰剛長以震剛反生言長臨曰剛浸而長下兌本柔以剛爻積漸言長柔浸長於上四剛無並立共存之理故遁剛浸長於上四柔有包涵徧覆之心故臨卦體下說而上順二剛中而五應下有說上有順人說而天必順之通道也臨有天道之通是以元亨二以剛中感五以柔中應又人感而天必應之正道也臨有天道之正是以利貞天道春生秋成震長兌消復以初爲震主屬少陽爲七位於東爲日於剛卦爲長剛長之體來之於坤下是爲七曰臨以三爲兌主屬少陰爲八位於西爲月於柔卦爲消柔消之體至之於坤下是爲八月爻則浸長喜其亨喜其貞體則八月虞其至至則浸長之剛爻化爲頓消之柔體豈無凶至於八月有凶之象復之七日言來自內之來反復而來臨之八月言至自外之至頃刻而至月令八月水始涸當始涸之時令澤水長必浸消必不久以其長浸而消驟彖故明消不久以說臨人與以震修身異致旣恐順反乎坤又恐卽說成毀八月有凶之戒示人深矣

象曰澤上有地臨君子以教思無窮容保民無疆【思息嗣切】澤上於地澤蓄聚於地爲萃澤上有地地臨制乎澤爲臨君子以教思無窮不徒曰教而必曰思如澤之漸入於地中無有窮已之時容保民無疆不徒言容而又言保如澤之四周於地外無有疆域之限

初九咸臨貞吉象曰咸臨貞吉志行正也

初二之臨皆象咸初以剛正之說道與四咸應相與以爲臨初咸以正四應以正上下皆以正相臨是之謂咸是之謂貞而得其吉初咸志在與二同行其正有正已而物正之志象故明志行正

九二咸臨吉無不利象曰咸臨吉無不利未順命也二五相咸尢進於中二以剛中感五以柔中應中在二旣無所失能行二中在五又無不利二說五順五能以順應二故以說感此豈順命之說若二咸止是順命之說安得吉安得無不利象故言未順命也

六三甘臨無攸利旣憂之無咎象曰甘臨位不當也旣憂之咎不長也

三所居在二剛浸長之前旣欲不逆二剛於後又將自說三柔於先鹹無心而甘有意進退俱所不可甘臨無攸利之象撰以坤惟剛是順撰以震反說爲懼恐懼修省於說順之交而甘臨之過方善補旣憂之無咎之象象明咎不長者此

六四至臨無咎象曰至臨無咎位當也

至謂致初來至初志行正正則行不正不行四能至初能行其正可知至臨無咎之象四所居下有以順行正之賢上可以對行中之主象故曰位當

六五知臨大君之宜吉象曰大君之宜行中之謂也四通道於初象至五虛中應二象知觀以五中爲大臨以二中爲大虛五之中以行二中非已之宜而二之宜君道如五旣成其大又無不宜故吉坤無不順又益以說似非大君所宜五以宜言謂不自爲中而能行二中乃所以成其大成其知象故明行中之謂

上六惇臨吉無咎象曰惇臨之吉志在內也

二剛在內上遠而無應以坤重坤厚爲五遂亦應二厚爲四遂亦應初若兼五之知四之至而有之吉無咎之象上已處五之外無四之位而志不忘浸長之賢惟恐其有不至惟恐其不能知此所以有五之吉而又與四同其無咎也



觀盥而不薦有孚顒若彖曰大觀在上順而巽中正以觀天下觀盥而不薦有孚顒若下觀而化也觀天之神道而四時不忒聖人以神道設教而天下服矣【觀卦爻俱平聲惟大觀在上中正以觀天下二觀字去聲觀通作觀仰鳴則晴俯鳴則陰震爲鶴陽禽巽爲鸛陰禽盥古滿古玩二切顒魚容切仰首而觀曰顒躬行於上風動於下爲化】

觀之名卦但以四陰觀二陽取天下觀化於上之象卦名連彖辭與履同人艮同夫子明先自上之觀示始大觀在上以位言順而巽中正以觀天下以徳言凡賔祭之禮潔手以獻爲盥備品味以享爲薦盥惟致其潔致其誠薦已備其物備其禮觀五以巽潔之體居在上之位備中正之徳其所以觀示天下原是誠在物先敬在物外故下之所以仰觀於上惟觀上之盥而不待觀上之薦有孚顒若言觀盥已有孚已顒若不待觀薦而後孚後若感應神速彖故謂之下觀而化謂之神道之服以觀象原與天道合其神巽風運於上天有神道之象坤順成於下四時不忒之象觀天而知聖人不薦之教便是聖人風運無形之神道顒若之服便是四時自行之順令若下待觀薦而後孚上必以薦設教而後天下爲之服則不足以言神又何足以語化彖言神爻言生惟神則生惟生亦神【按神道設教之防義如觀卦後世乃有如王欽若杜鎬引以誤宋眞其罪不可勝誅矣】

象曰風行地上觀先王以省方觀民設教

風行天上以其風力畜止天運之健曰小畜風行地上以其風力徧歷地勢之順曰觀先王以省方觀民設教教因其民亦因其方如地之有宜方皆有教省之觀之而以身設之如風之行地

初六童觀小人無咎君子吝象曰初六童觀小人道也大觀在五柔小在初不得其門而入無能逺見五之中正之美童觀之象初本民分故曰小人惟上所化由之不知何咎之有小人無咎之象五欲通天下爲君子以君子望初不徒以小人望初君子吝之象小人原不可責之以逺大之觀象故明曰小人道

六二闚觀利女貞象曰闚觀女貞亦可醜也【闚鈌規切閃也傾頭門中視也通作窺】

二本坤闔之爻又在艮門之下僅從門隙而闚覘中正之彷佛闚觀之象女未從人以不出門爲正以不失正爲利利女貞之象象言亦可醜亦之爲言因初吝之辭五以婦順望二不徒以女貞望二也五中正以觀天下欲使人進君子之道人明婦順之章故吝初而醜二然能使初二無小人之咎有女貞之利下觀之化神道之服亦無以加此已

六三觀我生進退象曰觀我生進退未失道也

初二皆下觀之民三合五成艮遂爲一體稱我坤純陰艮則爲陽坤陰盛艮則爲止陰止而陽生暗去而光生稱我生當下上之際進門闕之中可出可入觀我生進退之象三五同功進則生五之生而君子之道行三上應爻退則生上之生而君子之道明槪非下民之可疇象故明曰未失道

六四觀國之光利用賔於王象曰觀國之光尙賔也四巽門闕之中爲王國艮光明舉一國而化光三象君子之光五象天子之光四進而觀其中觀國之光之象二未出門而事五守民之分以貞爲利四已入國而事五有臣之道匪賓亦弗自重利用賓於王之象抑又以見惟明王然後能賓臣象言尙賓五知重四而四知自重皆可以風天下而成觀故足尙也

九五觀我生君子無咎象曰觀我生觀民也【五上君子無咎與初小人無咎同義】

三觀我生通五爲我以徳合五之大觀爲我生五觀我生通天下爲我以徳合天地之大生爲我生中在我以中觀天下能使人巽於中則於君子之分爲無歉正在我以正觀天下能使人巽於正則於君子之分爲無歉君子無咎之象象言觀民五通天下之民爲一身卽民生爲我生民外無我故民外無觀

上九觀其生君子無咎象曰觀其生志未平也

上不言我而言其我生陽生明於上陰化光於下觀天下之皆生其生上𨿽陽爻體則陰巽巽陰入於上坤陰闔於下觀一人之自生我生君子通天下爲君子無咎其生君子無位無民而君子之道在無咎上不欲自處五外而獨爲君子象故言其志未平臨二以剛中在下爲主與初皆鹹天道無心之感著於人觀五以剛之中正在上爲主與上皆生聖道不言之教同乎天臨二剛中而五應然言未順命見無妄說君上之道觀五中正而下化然止於闚觀見無深求下民之道臨於初二之剛𨿽言長以兌爲正秋之气故亟示八月有凶之戒觀於五上之剛不言消以巽爲東南之气故極言神道服民之化謂臨進則泰與其貞吉觀進則剝僅止無咎此則執典要言易非聖人因自然之象以設教之防



噬嗑亨利用獄彖曰頥中有物曰噬嗑噬嗑而亨剛柔分動而明雷電合而章柔得中而上行𨿽不當位利用獄也【噬市制切嗑胡臘切口咀肉爲噬嗑爲合如君臣父子夫婦兄弟朋友之際皆合也食而知味皆噬也獄所以系囚又爭罪曰獄】

頥中有物曰噬嗑噬嗑兼有頥象但頥之中爻爲重坤重坤皆柔虛像無物惟無物故非顚卽拂噬嗑之中爻爲坎艮坎艮皆剛實像有物惟有物故可噬而嗑噬嗑亨由噬故嗑由嗑故亨以下體之震言爲剛爲動爲雷以上體之離言爲柔爲明爲電剛柔分動而明剛分爲動動得其動不以中爻有艮而爲其所止柔分爲明明得其明不以中爻有坎而爲其所蔽此爲二體分而得嗑之象雷電合而章雷合電而動以明章電合雷而明以動章此爲二體合而得嗑之象噬嗑所以亨又曰利用獄正以不噬不嗑以艮反動以坎反離原初遂失其動罪在初故有獄可用於初要終盡蔽其明罪在上故有獄可用於上其言利用主五五得中上行象電上運其照而雷下霽其威𨿽不當於剛中之位實不失其柔中之用用之究察獄情始必得其不行之故而俾初之知所懲終必得其不明之故而俾上之知所誡是以利訟方爭故利見剛中之主獄已成故利用柔中之君柔得中而上行離以二柔爲中居上卦下體或兌柔或巽柔或坤柔則曰進而上行睽鼎晉是下體震動亦曰得中上行但不云進噬嗑是下體或坎防或艮止則曰得中或得中乎外更不云進亦不云上行未濟旅是下體幹全以五爲主則曰柔得尊位大中大有是居下卦則止曰來曰得中曰得位得中並無進行之辭矣

象曰雷電噬嗑先王以明罰敕法【敕恥力切亦作勅通作飭俗作敕或疑象文之倒然泰不言地天交而言天地交噬嗑不言電雷而言雷電原是易中之正例離於他卦皆言火惟遇雷爲電遇地言明純離亦言明】

雷電合章之物言雷電便是噬嗑之象丰震在明前君子以折獄致刑噬嗑明在震前先王以明罰敕法明罰雷照明示其罰薄以懲之使免於刑敕法雷威敕正其法豫以戒之使避於刑與折獄致刑之義別

初九屨校滅趾無咎象曰屨校滅趾不行也【屨紀具切校古效切音教】

噬以初動上行得嗑五明爲合四艮坎雜撰之爻初如因止不行五遂以坎用獄震爲足坎爲校震足滅於坎校下屨校滅趾之象震體噬初懲戒得轉善補不行之過無咎屯初以剛動五剛之險動之難宜居噬初以剛嗑五柔之明嗑之易宜行象言不行罪初無以上行

六二噬膚滅鼻無咎象曰噬膚滅鼻乘剛也【膚方於切柔脆肥美曰膚或曰腹腴鼻毗至切從自】

二至五皆頥中之物二在頥中以柔中爲膚以雜艮而止於五下五爲目二至四爲鼻方噬未嗑如鼻之於目亦若相礙而不得合二乘初剛剛不可禦動而上行動體行止體滅有噬膚滅鼻之象是以可無不嗑於五之咎

六三噬臘肉遇毒小吝無咎象曰遇毒位不當也【臘音昔吳氏曰三五云肉謂無骨者四云胏謂有骨者小物全體幹者稱臘此言臘肉則肉受曰暵柔者爲堅耳】臘肉之日幹者三在頥中爲臘肉以明動相求爲噬以與四近不相得爲毒噬臘肉遇毒之象剛大柔小吝其在小受其在大五且麗四以成明三亦大小相得而上合小吝無咎之象三所居下不當於初之動上不當於五之明象故特明位不當

九四噬幹胏得金矢利艱貞吉象曰利艱貞吉未光也【幹音幹胏音緇上聲吳氏曰臘肉日所幹幹胏幹肉火所幹未光也震四兌上同】

四雜坎中爻以離火爲乾以剛爲幹胏以未合初動之直𨿽金而非矢四初噬不惟嗑又有得噬幹胏得金矢之象以噬爲艱以得爲貞以艱且貞爲利合明動而成五章皆四剛之能事吉二三五之噬皆無咎而四之噬吉此剛柔分之辧四本明體而以坎爲暗象故言未光

六五噬幹肉得黃金貞厲無咎象曰貞厲無咎得當也五雜坎上爻以離火爲乾以柔中爲幹肉噬而嗑黃在五金合初噬幹肉得黃金之象以得爲貞以噬爲厲猶凜然有三之毒四之艱不嗑之過爲善補貞厲無咎之象噬至五明動才得相當象故言得當頥中虛就以不失其虛爲養正故戒捨靈觀朶頥頥中有物就以有物爲當噬當嗑故二噬膚三噬臘肉噬其以動而雜艮爲物者四噬幹胏五噬幹肉噬其以明而雜坎爲物者二滅鼻三遇毒動得其爲動無不上合五之明四得金矢五得黃金明得其爲明無不下合初之動彖謂噬嗑而亨動而明合而章皆此必欲彊附刑獄之例以與彖之用獄合以小象象大象諸卦並無此例也

上九何校滅耳凶象曰何校滅耳聰不明也【何上去聲夬四亦云聰不明】

校獄具坎爲桎梏故通上下言校噬嗑中爻皆噬以雜撰之體爲物以明動相合爲嗑有如噬而未嗑初失其動無以上行如以中爻之坎桎初之足桎之廣過脛而掩其趾足全沒於坎桎下屨校滅趾之象屨校輕初在下不行之罪小刑小罪用輕典夫是之謂用獄於初上失其明無以下合如以中爻之坎梏上之首梏之髙過項而蔽其耳首僅露於坎梏上又何校滅耳之象何校重上在上不明之罪大刑大罪用重典夫是之謂用獄於上中爻在噬有噬明動得合合剛與柔盡成其爲君子初上在噬無噬明動不合𨿽皆剛盡墜爲小人初懲小人之始猶無咎上怙小人之終遂凶耳目之用分言之視曰明聽曰聰合言之聰聽則明不聰聽則不明五得中上行離坎合而聰明具上何校旣抉離明並塞坎聰象言聰不明者此



賁亨小利有攸往彖曰賁亨柔來而文剛故亨分剛上而文柔故小利有攸往天文也文明以止人文也觀乎天文以察時變觀乎人文以化成天下【賁彼義切噬賁相綜爲一卦噬言剛柔分又曰柔得中如節言剛柔分而剛得中賁不言剛柔分然特明小利攸往而曰分剛上而文柔若主柔而分之之義聖人貴得中之爻而又不失大小之辧其義之精如此蘇氏曰直情而行之謂之茍禮以餙情謂之賁】

噬嗑五初兩畫是爻主賁上二兩畫是爻主艮剛上止無爲離柔從中麗之著文明於剛止之中謂之柔來文剛文得其中故亨離柔居中用事艮剛從上止之加篤實於柔明之上謂之分剛上而文柔上剛大之爻匪小以往成止以艮之剛大止離之柔小收斂文明而不極其外之盛大之往小之利故小利有攸往天文也以剛柔之有來往言一剛一柔一往一來爲日月之推遷爲星辰之經緯豈不燦然成一天之文文明以止人文也人文不以往來言卦體內文明外艮止內主離柔之明徳爲文外用艮剛之篤實爲止人成文文成止夫是之謂人之文天文惟往來日月代而晝夜以時變星辰運而寒暑以時變時時有變時時宜察故曰觀乎天文以察時變人文惟止五典以敍五禮以秩人得其文文得其止而人文之化遂成於天下故曰觀乎人文以化成天下天文一有飛流薄蝕變在天召在人人文一有僭亂差忒變在人應在天以人觀天以天觀人天以時變人以時察察其變之在天求其止之在人以人文合天文斯盡賁亨利往之義

象曰山下有火賁君子以明庶政無敢折獄

山上有火火寓於山山下有火山麗於火止而有耀光而成文賁象雷上之火震耀幽隱先王以之明罰山下之火光賁艸木君子以明庶政火從雷激明生於威君子以之折獄火從山止明戒於察君子無敢折獄

初九賁其趾捨車而徒象曰捨車而徒義弗乘也初明四止明止相求賁義首成於初趾四雜撰坎輪之爻爲車大夫然後乘車三在上大夫也四二合而駕之於中宜乘初在下徒行士耳初受四止爲徒徒則義一舉趾便成其文初升四輪爲車車則不義一舉趾便不成其文明體審初以義爲安賁其趾捨車而徒之象初視四有車可乘疑其於已爲防而不於已爲止便似義之所不在象故明曰義弗乘

六二賁其須象曰賁其須與上興也

賁以二柔爲文上剛爲止二上遠不相與五應爻以柔三近爻以離雜坎二爲雜坎下爻三爲雜坎中爻下易而上難防易而興難須三震起於二前於是二之文直通乎上之止而賁成賁其須之象二之所與成其賁者上然必須待震起之人與震起之時而後無下防之患象故明與上興

九三賁如濡如永貞吉象曰永貞之吉終莫之陵也【濡人朱切】

三剛明上剛止三上之賁成雜坎三爻無一非其潤澤之光賁如濡如之象濡無不貞患不永貞而永永於貞又何不吉要終而二四兩柔不爲防上止無以加象故曰終莫之陵

六四賁如皤如白馬翰如匪防婚媾象曰六四當位疑也匪冦婚媾終無尢也【皤白波切老人白也又鬢白也翰胡安切終無尢賁四剝五蹇二鼎二旅二凢五言之四舉爻賁及兌凡二言之】

艮三爻皆剛上文柔然四五柔爻也何能以柔文柔文柔必以上爲主四欲文初而不自用首戴上白以爲白以上之白首樹初之觀刑賁如皤如之象又慮初之疑而弗乘不爲坎之車輪而爲震之馵足以人旣白以馬又白示初鮮潔而可乘之以髙飛白馬翰如之象坎伏賁中象冦至是則人白馬白而初四合匪冦婚媾之象四與初剛柔相當初先疑而弗乘象故曰當位疑四初婚媾上無尢矣象故曰終無尢

六五賁於丘園束帛戔戔吝終吉象曰六五之吉有喜也【戔音箋戔戔顯見貌六五之吉賁大畜離丰凡四言之有喜賁五大畜四升二凡三言之】

五髙山之中爲丘苑有垣曰園五止於中上垣於外二須於下文明篤實之蘊盡匡圍於五中賁於丘園之象五二皆柔五用上白與二要束表裏純白之光盡從五中顯見束帛戔戔之象𨿽在坎外仍有防憂將要終有止而得其吉吝終吉之象文明以止至五止矣柔來剛上之主於是交慶其成安得無喜象故明有喜

上九白賁無咎象曰白賁無咎上得志也

未有五色先有太素白太素之始賁以剛柔相文原非有所加餙故曰無色柔來文剛艮原光明離麗之卽爲文剛於剛無加剛上文柔離原文明艮止之卽爲文柔於柔無加賁極於上疑若文極於上而以剛止要終純然太素之初原非有色是之謂白是之謂賁而可以與天下共補致飾之過白賁無咎之象素履在初上健未必遽和象故明獨行願白賁在上下文無不成化象故明上得志噬賁反體噬以明動相合爲嗑賁以明止相飾爲文噬以嗑五爲文明之中爲亨賁以來二爲文明之中爲亨噬上行之明大無待於下剛之動利用獄賁下來之明小有待於上剛之止小利有攸往噬動而明初動要終亦動動而不合乎明無動不成防無動非小人故於初上寄小人之始終賁文明以止上止原初亦止文明不失其止有止則無防凡止皆君子故於初上明君子之志義噬四雜撰爲坎艮噬之艱艱貞則吉賁三雜撰爲坎震患不永永貞則吉噬五得黃金明與初動合噬亨此利用獄此賁二賁其須文明與上止合賁亨此小利有攸往此噬物得嗑而味在頥口之中知食物所關爲甚大賁文成化而義嚴趾足之始知跬步所系爲不小二卦示人之意深矣

像象管見卷二上

欽定四庫全書

像象管見卷二下

明錢一本撰



剝不利有攸往彖曰剝剝也柔變剛也不利有攸往小人長也順而止之觀象也君子尙消息盈虛天行也【剝北角切裂也刻割也落也削也傷害也彖言象者三剝鼎小過】

夬決剛決柔君子決小人惟有決如決澤而使之行流剝剝柔變剛小人剝君子惡其一割裂之使二惡其上墜落之使下不變爲柔不止故言剝又言變復剛長利有攸往喜剛之辭剝小人長不利有攸往危小人之辭彖又明君子觀象尙剝之義以柔剝剛之心無可諒而下順上止之象仍可觀觀順象在下而尙其順以爲順觀止象在上而尙其止以爲止蓋消息盈虛天行之運天且弗違而況君子敢有弗尙尙順成止其止之也如天之有定覆尙止成順其順之也如天之無不生是爲君子善處小人與天合行之道剝順止之象顯於外曰觀象復順動之幾涵於內曰見心剝以象觀非人之象而天之象復以心見非人之心而天之心剝復皆曰天行而君子若不以已與之復原始爲天剝要終爲天君子之天之有定固如此

象曰山附於地剝上以厚下安宅【象稱上惟剝】

山者形峙地上根蟠地中言附於地便是剝之象上以下爲基地厚山附之而妄下厚上附之而安上以厚下地之載安宅山之止

初六剝牀以足蔑貞凶象曰剝牀以足以滅下也【蔑莫結切削也輕易也滅莫列切】

牀安身幾柔以借剛如牀以安身初在下爲足從初有剝上剛遂無所借以爲安剝牀以足之象木以果爲貞果非上之貞而初之貞初於上遠未相及順之始止之之下貞所自有而以剝足輕爲削蔑蔑貞凶之象蔑乃自滅無與於上象故曰以滅下

六二剝牀以辧蔑貞凶象曰剝牀以辧未有與也【辧崔燝云牀梐】

辧牀體之中卽上下分辧之處剝至二剝牀以辧之象二上猶未相及以順之中合止之中貞在二中亦如初蔑凶復五能惇爲四二五在動上順撰得下卒成其君子剝二無能爲三五二在止下順撰不上終墜爲小人像明未有與陰陽以應爲有與與原在上二自絕之故至此

六三剝之無咎象曰剝之無咎失上下也

上下皆剝剛之人三上應爻獨有所之之則有止小人從此不長剝之無咎之象象明失上下反體卽獨復從道之人與之深矣

六四剝牀以膚凶象曰剝牀以膚切近災也

初牀足二牀辧牀也四曰膚與上一體之身矣乃初剝與剝二剝與剝剝牀而以自身之膚安得不凶災及於上猶隔一層政恐災先逮於四身而更危在旦夕象故曰切近災

六五貫魚以宮人寵無不利象曰以宮人寵終無尢也【洪景盧曰易中所言魚皆指巽貫魚下四爻皆從巽來如魚駢頭而貫也】

五止體之中因順以爲止止下以成順聨絡之胥使下順以無失眾柔之美貫魚之象左右之胥使上順以均怙一剛之庇如妾媵侍使之承事其君以宮人寵之象三應上止故能之五承上止故能貫又能以貫則尊卑順序以則深宮固門艮剛可以化其光於內坤柔不得肆其害於外匪一剛之利而眾柔之利無不利之象終不爲剛上君子之所尢象故明其終無尢

上九碩果不食君子得輿小人剝廬象曰君子得輿民所載也小人剝廬終不可用也【丰九三亦曰終不可用】

剝上言果而象碩匪但以剛大稱碩五柔下剝一剛上固剛陽生意盡收斂於剝上一爻中以干言果全體大生之徳在是以艮言果成終成始之實在是是爲剝之貞反卽復之元以其巍然樹杪未曽剝落下地碩果不食之象坤下載從上視之爲輿艮上覆從下視之爲廬剝極之時以上一剛言小人有剝君子惟止凡此剝我之柔無非載我之民其剝之未窮而變也此順而止之生而不傷之心無一息間斷不敢自失所載其剝之已窮而變也此順而止之生而不傷之心無一息間斷不敢自失所載君子得輿之象以下五柔言君子有止小人惟剝視一剛在上定要剝到盡處不知畱這君子在上猶能覆蓋小人這廬匪君子之廬而小人之廬乃以剝盡爲快自廬而自爲之剝曽不自思其無容身之所小人剝廬之象夬上無號象曰終不可長夬上終非小人可長之地君子終無不可長剝上剝廬象曰終不可用剝上終非小人可用之地君子終無不可用夬終曰無號小人自絕剝終曰碩果曰得輿君子自生君子終有用於小人小人終無用於君子其所就之不同固如此



復亨出入無疾朋來無咎反復其道七日來復利有攸往彖曰復亨剛反動而以順行是以出入無疾朋來無咎反復其道七日來復天行也利有攸往剛長也復其見天地之心乎【七日震旣濟言於爻以二五之合爲七復言於卦以六一之合爲七】人行出外來歸曰反復亨亨以剝之一剛窮乎上反乎下還歸故居是以才復卽亨下動上順有動而以順行之象剛反爲入震動又爲出出入而行於坤順中惟見其有順不見其有逆出入無疾之象剝以五柔往剝一剛復以五柔來順一剛朋來無咎之象天行以健爲道復初一剛止於坤上爲六爲往動於坤初爲七爲來要上則爲止之道原初則爲動之道道無變動只六反爲一便是七日如往之有反如行之有復便成復體反復其道七日來復之象剝小人長不利有攸往復剛長旣反而成復之體便長而有往之利利有攸往之象復其見天地之心乎天覆地載大生廣生此便喚做人人的心不爲剝亡不爲復存但剝之一剛止於上方止之際如果核之含其仁寂然不動復之一剛動於初才動之初如果仁之有萌芽𨿽生生一息之端倪實生生無息之全體人人無不具足人人可以自見聖人於復指天地之心示人自見深矣人顧終迷不見以軀殻蕞爾之心爲心而不勝自賊亦獨何哉

象曰雷在地中復先王以至日閉關商旅不行後不省方【關俗作関從廾皆非周禮月令夏五月日長至日長之極陽極陰生也冬十有一月日短至日短之極陰極陽生也今呼冬至爲長至以陰極陽至短極長至爲義三禮義宗至有三義一以明陰陽之气之至極二以明陰陽之气之始至三以明日行之南北至】

雷在地中地純陰雷以一陽初動地中復象復是一陽初至之日故稱至凡人出外而還歸故居亦皆稱至一陽初至之日天地萬物盡由此生宜安靜有養又凡出外而還歸之日俱宜安靜有養此專直翕辟之至理而況先王動與天俱日至與至復之卦體一陽還反於初爲至日五闔子上爲閉一亙於下如以木橫持門戶杜而加扄爲關先王以至日閉關之象商行貨旅出塗皆坤眾馳騖之人雷聲寂在淵黙坤眾順以寧居能使功利眾夫盡絕而不馳商旅不行之象一陽爲元後五陰爲羣後一陽端拱於內五陰順治於外能使四方羣後盡肖而無爲後不省方之象復閉關所以貞一歲震動之生幾而使行之無不順隨宴息所以貞一日震動之生幾而使行之無不說知閉關之義日日有至有復知宴息之義息息有宴有隨

初九不逺復無只悔元吉象曰不遠之復以修身也復初一剛是人人剛明震動之知體自其從天而動謂之無妄自其從剝而反透地而動地或有暗剛無不明明有常照剛有常勝初非逺而難至亦無在剝爲失在復爲得之間不逺復之象只適悔生於動動涵於初乃天根深固主人以故居動之體無動之悔任其有動皆無適不順之動無更可致悔之動吉孰先之無只悔元吉之象象曰以修身彖言心言見象言身言修不逺之復已見天地之心故能以之修其身不然與天地稍不相似便成一个軀殻之身何修之有

六二休復吉象曰休復之吉以下仁也

凡動性易於外馳二以動撰順反轉順初一切向外走作易動心盡歇而泊於初復之上是爲無失休復吉之象象曰以下仁二初以一體言仁以動不外馳反求初之不遠爲下仁凡人气一浮動腳不防地如果不落地果仁𨿽在終歸枯槁而無生之日

六三頻復厲無咎象曰頻復之厲義無咎也【義無咎復三觧漸旣濟之初凡四言之】

頻之義爲數爲急爲連三動而上急忙連步反歸求初視二已隔一層二休爲安三頻爲危休於初仁能下吉頻於已義亦無咎象故明義無咎

六四中行獨復象曰中行獨復以從道也

柔爻有五皆爲坤眾凡在復而知復者皆君子也在復而不知復如上之迷則坤眾之爲耳四行坤眾之中而不與眾同迷與初爲應惟初是從中行獨復之象四從初一直通行步步皆震之大塗象故明其爲從道

六五惇復無悔象曰惇復無悔中以自考也

五於初非如二之近四之應然是坤順中體兩撰則爲重坤其體愈厚其順愈至豈其不復豈其獨致初悔惇復無悔之象象曰中以自考復自知不待外求復五中要於成姤五中要於隕陰陽淑慝之所就固如此

上六迷復凶有災眚用行師終有大敗以其國君凶至於十年不克徵象曰迷復之凶反君道也【防氏曰人心迷悟之分其端甚微然燕越殊轅各循所適於何不至故吉莫善於不逺復而凶莫大於迷復也】

上居復終出於重坤之外便於從初之道惑迷罔莫知所適迷復之象凶有災眚天降旣有災自作又有眚坤眾爲師復動成順象迷動成逆象以順用眾無不助之以逆用眾無不叛之無一爲用盡逃其上用行師終有大敗之象剝極剝廬迷極亦剝國君安得爲以以必迷國誤君流禍無窮以其國君凶之象坤數窮於十無不反於一十乃坤之終一卽震之始上有坤之終迷更無震之反生至於十年不克徵之象君道在初自二至五無有不順惟上之迷爲反象故以爲反君道或問用行師終有大敗其始亦或有勝乎曰然今人憑著血气用事血气盛時慷慨激烈奮勇直前亦自所向無敵到血气衰時便索然餒而不振小小利害亦足動心無有不盡防平生而一敗塗地者其以國君之凶亦然皆緣迷不自知認照爲明認意爲心認血气爲義理震雷不聲乎夜半眞明不透乎地底眞陽不奮乎黃宮反乎君道之故



無妄元亨利貞其匪正有眚不利有攸往彖曰無妄剛自外來而爲主於內動而健剛中而應大亨以正天之命也其匪正有眚不利有攸往無妄之往何之矣天命不祐行矣哉【眚音生上聲臨曰天道以中爻有震爲象無妄萃曰天命以中爻有巽爲象】無妄外乾內震乾震皆剛震剛得乾剛初爻來居幹內以爲動主爲主於內者震初一剛其所自來者全體乾剛如是而動全是天動而非人動卦所以名無妄動而健主以下之震動合以上之幹健剛中而應進於乾剛之中應以震動之中動無不通全體天命之通是爲無妄之元亨動無不正全體天命之正是爲無妄之利貞其匪正中爻以動雜艮如災在三而不得牛於動爲不貞匪無妄之正動矣以健雜巽如疾在五而稍試藥於健爲不貞匪無妄之正健矣匪正之動動不應健匪正之健健不應動是爲無妄之匪正是爲無妄之有眚是爲無妄之往而有所不利彖明無妄之往何之矣上干是天命下動如人之有行往人有行往動與天俱何論有妄之往無之卽無妄之往亦欲何之一有所之天命便有所不祐如何行往得故曰天命不祐行矣哉欲人知有天命在上𨿽無妄跬步不敢違天而有匪正之行往況淪於妄而欲有所之有所往覬天命之有所祐乎示人深矣

象曰天下雷行物與無妄先王以茂對時育萬物【吳氏曰天下雷行物與聞之者𨿽庸愚之人莫不恐懼而心無妄思身無妄爲有知無知之物莫不驚駭震動而無有所私皆無妄也】

妄人爲之僞人無所不至惟天不容僞故惟天動爲不妄天下雷行物與雷徧行於天下而無一物之不與物物之天因雷而動與雷俱行物物皆以天動無妄之象先王生育萬物之心奉天時行原無一息不流對此震雷動之時生意尢覺盛長故言茂言對言育惟育物之心對時愈茂此所以爲先王之無妄後人生意以妄而萎將何以配合天時而生育萬物

初九無妄往吉象曰無妄之往得志也

初剛自全幹而來一動便有全體之健無妄往吉之象象明得志初志動與天一往無不祐之命故以言其得也

六二不耕獲不菑畬則利有攸往象曰不耕獲未富也初純乎天二動止相雜駕以坤牛則耕斂以震稼則獲辟以坤土非一歲而爲之菑卽三歲而爲之畬如此之動是曰匪正何可如初之往惟盡絕人爲純以天動方與剛中之五爲應是爲不耕獲不菑畬則利有攸往之象象明未富二以應五爲富以未應爲未富

六三無妄之災或繋之牛行人之得邑人之災象曰行人得牛邑人災也【邵子曰順天而動有禍及者非禍也災也其詩曰就使有災宜俟天便是行人得牛之義闗氏曰無妄而災者災也有妄而災者則其所宜非災也】

三以柔動之終應干健之窮動旣有反窮若生變無妄之災之象坤爻巽體雜撰於動健之交防防之中若助之順如牛之爲順如繩之有繋或繋之牛之象或有繋三能震起而爲行人巽而能動動以順行天不期祐而祐災不期消而消行人之得之象或有系三如撰止而爲邑人旣反震之動又失巽之順天何以祐災何以消邑人之災之象象故直名之曰行人得牛邑人災也

九四可貞無咎象曰可貞無咎固有之也【益六三亦曰固有之】初正動四正健動而健健不爲動是之謂貞是之謂可可貞無咎之象惟貞健之有於四者斯固象故曰固有之

九五無妄之疾勿藥有喜象曰無妄之藥不可試也五剛中而應之爻何以疾於巽有撰於健若傷無妄之疾之象然巽順也於五何傷三固卽巽以爲牛五亦卽疾以爲藥而匪疾是藥於二自有正應之喜勿藥有喜之象象明無妄之藥不可試稍試先已不順正命謂何無妄之疾匪疾而無妄之藥爲疾剛以震詟健爲動遷可憂多矣不可之辭無妄之天莫定於五於是可見

上九無妄行有眚無攸利象曰無妄之行窮之災也上三爻皆以健應下之動四可貞應初動也五有喜應二動也上行處健之窮於三動爲不應矣三言災災自天來上言眚眚由已作初往動始爲得上行健終爲窮是爲無妄行有眚無攸利之象象曰窮之災幹上無災以窮於亢爲災無妄之上無災以窮於行爲災幹之四以或躍爲革故上亢爲窮無妄之四以可貞爲固故上行爲窮無妄之災疾君子皆以不去爲正以天命所祐惟有一順三得牛五勿藥皆能順受其正上行或以災疾之來非其自致稍行去之在無妄中斯謂之匪正斯謂之有眚而與助順之天命不合天命安得爲祐彖謂無妄之往何之矣天命不祐行矣哉如此



大畜利貞不家食吉利渉大川彖曰大畜剛健篤實輝光日新其徳剛上而尙賢能止健大正也不家食吉養賢也利渉大川應乎天也

大畜下乾上艮乾剛健因艮上畜內有艮之篤實外有艮之輝光日畜則進於日新而能日新其剛健之徳是以謂之大畜無妄主初剛自幹來而成動因以動上干之健大畜主上剛自幹上而成止因以動上干之健剛上而尙賢能止健四五兩柔𨿽皆止體然不自以爲止而惟依上成止一剛在上爲止主四五兩柔尊而尙之於已上尙上一爻之止以止下三爻之健若曰上一爻下三爻皆剛大之賢以剛止止剛健於剛健三爻大有所正惟上之能而非已之能何正如之何大如之是謂大畜之利貞以止健而曰尙賢原不敢以柔加剛終止之於其下家食將賢人終止於下矣中爻有兌合兌口以向五惟五是食而不家食是爲大畜不家食之吉大川而無以利渉全體幹健之道亦無大行之日矣兌見方阻而爲大川震起旋通而爲大塗合干三爻而有天衢之利往是謂應乎天是謂大畜渉大川之利

象曰天在山中大畜君子以多識前言往行以畜其徳大莫若天止莫若山天在山中大畜之象前言前人之徳言往行往哲之徳行人有全體剛健之徳如天君子多識前言往行以畜其至大之天徳如山中之天蓋有其徳而後前言往行皆吾畜徳之資耳不然識徒多而徳或病其爲多也固誇多鬭靡之學而已矣亦何所畜之大之有

初九有厲利已象曰有厲利已不犯災也【已夷止切】

初欲上行四爲下止止之不能若將毀之如之何其無已有厲利已之象已之利在初則知有厲之災初自犯之四於初無災也象故明不犯災

九二輿說輹象曰輿說輹中無尢也【輹伏免軸上承輿者車不行則說之】輹車軸轉行防止說與小畜之輻別小畜之輻說以人大畜之輹自爲說健而自止於中五於二復何尢象故明曰中無尢

九三良馬逐利艱貞曰閒輿衛利有攸往象曰利有攸往上合志也【上時掌切】

幹三爻皆馬以有畜而調伏爲良上亦三之羣三見上在前喜於得羣撰震而起良馬逐之象三上正止三以進爲艱止爲貞有貞無逐利艱貞之象三合二四雜撰兌口爲曰幹體在下爲輿止體在上爲衛上下相習爲閒至是交相告語若謂爾輿旣閒於爾後爾衛又閒於爾前合駕上往惟此時爲然曰閒輿衛利有攸往之象利艱貞與上止之之志合利攸往與上養之之志合象故明上合志

六四童牛之牿元吉象曰六四元吉有喜也【牿古毒切】牛以角觸角著橫木所以告人四以止初之爻雜撰震動動而順有動無觸爲童牛上橫設於四前四依上成止爲牿未角之牛觸性未而豫加之以牿牿在四告在初四之畜成而禁於未之理得童牛之牿元吉之象四原不爲災於初原是剛柔相得象故明有喜

六五豶豕之牙吉象曰六五之吉有慶也【豶符云切豶犗也音界古有犗刑丰五兌四亦皆曰有慶】

牛順豕躁五撰震上爻動而躁爲豕止於中如以止犗去其躁性爲豶近上而止如系豕之杙爲牙五以是義止二之健二以是義從五之止童而止與豶而止成功則一上下相成之慶更無以加此吉象故明有慶小畜之四血去惕出大畜四五牿牛牙豕不特見有已求人無已非人之義且見柔小終不自爲主而以剛大爲主柔小終不自爲能而歸剛大之能聖人示人剛柔大小之分嚴矣

上九何天之衢亨象曰何天之衢道大行也【何平聲】道四逹爲衢上天爻合上下四剛而通爲震塗爲天衢何與曰義相喚應下方向上而言往之利上若兪下而云往於何上四通之天路也進此行往無所不通天之衢亨之象全體剛健之道惟上爲能止亦進上爲大行象故明道大行李氏詩千年古道萬年堤老牯馴馴不解迷牧子不知何處去亂山芳艸鷓鴣啼最深於畜上天衢亨之防無妄動主在初與上三剛合徳純動以天動與天一惟其所動而無不祐之天命故曰得志大畜止主在上與下三剛合徳純止以天止與天一隨其所止而皆四逹之天衢故曰道大行動主不在初而在二三未可如初之往而剛健三爻在上貞斯固而行斯窮止主不在上而在四五未能爲上之衢而剛健三爻在下止其時而行非其時無妄四以健應動主可貞大畜三以健應止主利往無妄之上戒行大畜之初利已無妄之五勿藥有喜大畜之二說輹無尢無妄因災疾而徴動健之貞大畜以災尢而驗止健之實俱相



頥貞吉觀頥自求口實彖曰頥貞吉養正則吉也觀頥觀其所養也自求口實觀其自養也天地養萬物聖人養賢以及萬民頥之時大矣哉【頥以之切口車輔名】

頥之義養上止下動中虛無物動原始止要終中爻虛受純乎理不動乎欲如是言頥是之謂貞是之謂吉養有所養自養不同而正則一觀頥自求口實分上下體以觀止三爻在上以養人爲正動三爻在下以自養爲正分初上中爻以觀上止以制下動爲正初動以要上止爲正凡皆謂之觀所養中虛無實以虛受實爻自爲觀爻自有求爲正凡皆謂之觀自養天地養萬物上天下地中萬物合上下以養其中能覆載能生成是爲天地之養聖人養賢以及萬民上聖初賢中萬民以上養下養一人之賢以及於萬民是爲聖人之養天地養萬物養之必以其時聖人養賢以及萬民養之亦必以其時得其時無不震起生非其時止矣頥之時所以爲大

象曰山下有雷頥君子以愼言語節飲食

頥體上止下動山下有雷山上止雷下動頥象君子以愼言語節飲食言語不愼如諺所謂禍從口出愼其自內出外之言語所以養徳飲食不節如諺所謂疾從口入節其自外入內之飲食所以養身言語飲食如雷之有動爲愼爲節如山之有止

初九捨爾靈龜觀我朶頥凶象曰觀我朶頥亦不足貴也【朶丁果切樹木垂朶朶也今謂花爲朶】

靈龜能不食者朶動初動主故稱朶頥四柔在中初皆目爲靈龜以虛故靈二三虛受震陽之光以爲靈四五虛受艮陽之光以爲靈人全其靈而以觀初之動動皆養正爲吉人失其靈而以觀初之動動皆狥欲爲凶初以剛正主一卦之動有初之貞動然後有上之貞止故首以捨爾觀我盡人而示之以正動以人而靈不如龜無非飲食之人矣象故明亦不足貴

六二顚頥拂經於丘頥徵凶象曰六二徵凶行失類也【二舉爻頥恆大壯明夷家人升解損凡八】

二無自養之實顚以求初卽二之頥二五持坤軸兩端二下以自養爲經五上以所養爲經二五無應五旣從上二亦顚初自養常經在所弗執顚頥拂經之象五髙山之中爲丘二如捨卑慕髙匪卑之顚而丘之徵未得之五先失之初凶二初一體相求能類養正之情而以徵自失象故明曰行失類

六三拂頥貞凶十年勿用無攸利象曰十年勿用道大悖也

三上應爻本正但上止三動上不爲養三固有求動爲援上爲失已頥斯拂矣正於何有拂頥貞凶之象十年循環上下至於十年上終不以爲賢而用之又安得而養之十年勿用無攸利之象以下旣悖初自養之道以上又悖上所養之道象故明道大悖

六四顚頥吉虎視眈眈其欲逐逐無咎象曰顚頥之吉上施光也【眈丁南切虎無項不能轉視眈眈專視象牛視逺意近虎視近意逺逐驅也放也斥也】二以近初爲顚四以應初爲顚二顚在下而觀自養四顚居上而觀所養所養者賢所及者民吉四承上止以制下動儼止主如虎上踞專一下視視在已而意在初四若無顚上若爲咥虎視眈眈之象能使從初正動非欲是動自養所養無不以正其欲逐逐之象如是旣吉而又無咎象明上施光四虛不居實功施在上光在上三以下求上則曰道大悖四以上求下則曰上施光頥貞之道莫著明於斯矣

六五拂經居貞吉不可渉大川象曰居貞之吉順以從上也

五居養人尊位無養人之實不定執所養爲經惟以順從上止爲貞三應上五近上皆貞但三乃動極貞非所貞五則止中貞復能居五以貞爲居惟上是順是從上之所養何莫而非五之所養拂經居貞吉之象二無自求之實而上徵不觀初動皆非正動無徵不凶五無養人之實而下渉不由上止欲無底止無渉不陷不可渉大川之象頥以兩實經四虛大過以兩虛輔四實頥二以顚初爲頥大過之二以得初爲生梯爲女妻以俱與五無應而去上爲逺頥五以從上爲吉大過之五以得上爲生華爲士夫以俱與二無應而去初爲逺頥過之三皆凶頥三動極上無以止過三躁極上無以輔頥過之四皆吉頥四止體爲能制初之動大過四說體爲能行初之巽此頥與大過相之義象

上九由頥厲吉利渉大川象曰由頥厲吉大有慶也頥以上止爲貞動以上止爲由內爲震之大塗外爲艮之徑路人可由之以爲養由頥之象髙以爲居則危遠有所施則吉厲吉之象原始要終以止制動動而有止動則大川止則利渉利渉大川之象中爻有虛實相成之慶初上有聖賢相遇之慶象明大有慶者此



大過棟橈利有攸往亨彖曰大過大者過也棟橈本末弱也剛過而中巽而說行利有攸往乃亨大過之時大矣哉【過古臥切棟多貢切極也中也屋木曰棟負棟者曰梁橈乃教切屈曲也又弱也】

小過震艮皆剛以柔小四爻用事外內言過大遇兌巽皆柔以剛大四爻合處於中言過彖故明大者過棟以極中兩剛言橈以本末兩柔言四剛合處於中而過重兩柔分居本末而過弱不勝任載若從中傾而墜下棟橈之象旣橈惡乎亨利有攸往亨言利往則亨不利往則不亨彖明剛過而中天下之事中焉止矣𨿽剛大亦何可獨過今二五處兩體之中三四處一卦之中皆可因過以求其中以中而救其過巽而說行初巽於下爲本上說於上爲末四剛在中下爲行初之巽上爲行上之說說巽相應以行如是利往初爲借上爲輔本末不失之弱橈者遂反爲隆是爲大過之亨小過利貞柔止可以小事故以貞爲利大過利往剛猶可以大事故以往爲利大過之時棟橈非常之失在此時利往非常之得亦在此時一失則不可復救故其時之所系爲甚大

象曰澤滅木大過君子以獨立不懼遁世無悶【巽在地卦皆爲風惟在澤地水火之中皆爲木遊氏曰大過次頥獨立不懼遁世無悶養之成也】

澤滅木澤上木下澤髙漲而浸滅乎木大過之象君子以獨立不懼如木立於澤中𨿽爲澤所滅不爲澤所僕何懼之有遁世無悶如木滅於澤中愈浸灌愈融液滅與世而相忘說與澤而俱深何悶之有獨立不懼是直參天地腳跟遁世無悶是包舉宇宙心量是爲君子之大過

初六借用白茅無咎象曰借用白茅柔在下也【借慈夜切薦也古者祭祀縮酌沃灌薦牲薦黍稷皆借以茅】

白茅祭祀所共借以初言茅以六言白以巽言自二以上皆大過之剛爻初以一柔巽承其下不但借之如茅更又用之以白以此過愼之道承借過重之剛枯者近之必回生橈者應之必隆起是爲初六之無咎

九二枯楊生稊老夫得其女妻無不利象曰老夫女妻過以相與也【楊多生於澤中陰木或云白楊性勁直堪爲屋材稊田黎切音題大戴禮正月楊稊稊孚也】

稊與女妻皆以初爲象剛過故楊爲枯而夫稱老二近初從本原上動其根荄其萌芽枯楊生稊之象初本爻主二以巽撰乾能主初而不主乎初取初之過愼濟已之過剛以近相得老夫得其女妻之象生稊則自榮得妻則有輔老夫之過旣補白茅之用益彰無不利之象二與初老少相得原非正偶象故明過以相與

九三棟橈凶象曰棟橈之凶不可以有輔也

四剛皆以木象楊惟澤有易生木棟負眾榱屋極木二五言楊教之回生三四言棟教之大廈非一木之支過剛必以柔爲克而求人以自輔今三以剛居剛首逺初柔無本可以自立在初旣不爲借在上又何能輔全象棟橈之凶三獨當之矣象故明不可以有輔

九四棟隆吉有他吝象曰棟隆之吉不橈乎下也四棟亦橈而有隆之吉四應初救橈先本初旣爲之借於下上豈不爲輔於上故吉又曰有他吝終以與三並處一隆一橈之故四隆原無所加但以有本自立末弱遂非所虞耳象故明不橈乎下

九五枯楊生華老婦得其士夫無咎無譽象曰枯楊生華何可久也老婦士夫亦可醜也【華古花字呼切亦可醜解三同】華與士夫皆以上爲象二五皆過而枯匪近柔不生二近初而生生以東南方生之气生在下爲梯五近上而生生以兌西已成之气生在上爲華枯楊生華之象巽兌皆女體聖人目二爲老夫二以剛過之爻巽於初之上主在二不在初固與其爲夫也目五爲老婦五以剛過之爻說於上之下主在上不在五乃正言其非夫矣非夫而惟上是主上夫而五婦上說而五順老婦得其士夫之象如是者過亦可補無咎剛不足稱無譽旣枯之楊無梯而但華𨿽榮不久象故曰何可久夫婦旣易位老少更非偶象故曰亦可醜四過而借初立本吉三過而援末爲輔凶二過而善巽取初以爲之補自訟於內挺然男子五過而妄說從上以爲之補致飾於外然婦人此可以明剛大君子補過自立之道矣

上六過渉滅頂凶無咎象曰過渉之凶不可咎也初過愼以巽借於剛過之下若恐其墜諸地而從下以救其過之象上過渉以說引於剛過之上若恐其隕於淵而從上以救其過之象滅頂乾首沒於澤中之象三橈大廈將傾上渉一木之支然猶借有上之支五婦夫義澌盡上渉士若徒勇然猶賴有上之勇凶無咎之象卽無補於三之橈五之醜而匡扶剛大之過之名義具在其一段說渉眞精神自是不可磨冺象故明不可咎大過之有本末本如木之根末如木之杪中如木之干言本末弱以明中榦猶彊世有白晝能爲而屋漏則缺白刃可蹈而自勝則疏者爲本弱之過滿局皆雄而了著則錯生平砥礪而頽齡則灰者爲末弱之過從中殊絕勝人首尾俱有不稱者爲本末俱弱之過白茅之用女妻以巽道順而承借於下能起老夫之衰能致棟隆之吉以二四撰幹於初之上剛大𨿽過而能爲主過渉之凶士夫以說道逆而激於上弗蓋老婦之醜弗救橈棟之凶以三五撰幹於上之下剛大旣過而不能爲主失之剛大拯之柔小失之中路拯之末路匪老爲夫而老爲婦其辱當年羞後世有不可言矣小過柔小之過亦爲過分而逆之過大過剛大之過亦爲過時而衰之過小過宜下不宜上以止二柔在下爲順動二柔在上爲逆大過拯本不拯末以生梯得妻則末無不舉生華得夫則本有不立小過以三四爲君祖教四柔合順二剛之道大過以三四爲棟二五爲楊教二柔合輔四剛之道頥大過反對艮震與兌巽相爲反對頥震艮之合大過巽兌之合震原始艮要終包坤於中如乾包坤坤麗乾中謂之頥巽原始兌要終包幹於中如坤包乾乾陷坤中謂之大過頥上止止無爲初動而爲養民於其下故二四下而求初皆顚三五上而求上皆拂過初巽巽有入上說而惟拯過於其末故三五以上爲說皆凶二四以初爲巽皆吉頥動於下止於上皆以用剛爲養正之吉大過巽內入兌外說皆以用柔爲救過之功頥外實內虛肖離大過陽中陰外肖坎旣若啟離坎之先而振上經之終又若成咸恆之交而開下經之始是爲頥大過反對互之義



習坎有孚維心亨行有尙彖曰習坎重險也水流而不盈行險而不失其信維心亨乃以剛中也行有尙往有功也天險不可升也地險山川丘陵也王公設險以守其國險之時用大矣哉【習似入切坎苦感切水之所行曰險】

八重卦之上並無所加獨坎上加一習坎險也陽陷陰中有人心惟危之象何可相習而相重重則愈險是以獨名爲習坎習坎有孚二五剛中皆原初流水之信體以合流而上下坎皆盈爲出險今兩坎相重水流於下二坎不盈險在下矣然二以剛居下之中二行下險初不失其剛中之信水流於上五坎不盈險在上矣然五以剛居上之中五行上險初不失其剛中之信信原具於坎之中亦初不失於習之中習坎是以象有孚維二五孚而成維二求小大小相維四納約剛柔相維二五𨿽皆處險其心之中通不啻流水之中通心何以不亨彖故曰乃以剛中行二五孚而合行二不以下險爲安五不以上險爲安二行往而上通下坎何以重上而爲險五行往而下通上坎何以重下而爲險無險非可行之地無行無出險之功彖故曰往有功此蓋以習坎明處險之道上坎天險髙不可升此無形之險下坎地險山川丘陵各有疆域各有界限此有形之險王公設險以守其國兼設天地之險以守衛其國如城郭溝池則設地險以爲其險辧尊卑分貴賤明等威異物采以杜絕陵僭以限隔上下則設天險以爲其險有險之時有險之用其時用所系爲甚大此蓋以習坎明用險之道坎離得乾坤之中爻坎言王公二五皆王公設險之用離言王公二五皆王公向明之用

象曰水洊至習坎君子以常徳行習教事【洊才甸切重也再至也】大川之水原是朝夕兩至此言洊至則重疊相仍而至卽洊水成重險習坎之象君子以常徳行以不失坎中之剛爲有徳之行習教事以克治坎險之習爲由教之事徳行無常如水自窒其源教事無習如水更壅其流常徳行常有得於剛中之象習教事惟恐習爲重險之象

初六習坎入於坎窞凶象曰習坎入坎失道凶也【窞徒感切音萏又陵感切一曰坎中復有坎一曰旁入也或作欿】

下坎已在上坎之下於險爲重習坎之象坎初更入下坎之下坎中又有小坎入於坎窞之象如是何時能出故凶坎陷震起初有震起之道在前而以入窞自塞求出之路象故明曰失道凶

九二坎有險求小得象曰求小得未出中也

二以剛中居上坎之下下坎之中於險有設於國有守坎有險之象二大之間三四皆小以小撰止止而不流小之無得者以小撰動動而通流小之有得者二於五大未孚先小得之求求小得之象二能止而守之於險中未能動而出之於險外像故明未出中

六三來之坎坎險且枕入於坎窞勿用象曰來之坎坎終無功也【枕章荏之任二切木在首曰枕又枕臥而不安之謂】

三四上下坎之交往來皆震方有出險之功如在二則求其得三四乃自不求相得來則仍爲下坎之則仍爲上坎三枕二四枕三上下交相枕藉無非險矣險且枕之象一枕卽是初之坎窞初入無道可拯凶三入二又何求勿用象故明其終無功

六四樽酒簋貳用缶納約自牖終無咎象曰樽酒簋貳剛柔際也【小罍謂之坎酒樽貳如副貳之貳缶瓦器牖音酉穿壁以木爲交窗古者一室一戶一牖牖開明處】

四處二大之間以撰震有得之爻承於五下爲樽爲簋爲缶以二五皆剛中原有交孚之信爲約以坎體原不內暗艮闕更可通明爲牖於是樽以盛酒簋以爲貳缶以爲用席之通明之牖間在二五原自各有信四乃輸納其約自牖而進納約自牖之象如是則二大成孚各不爲險二小間於其中交成有道亦何重險之有故終無咎二有求四有納四二相得四五相承遂合上下而成出險之交象故明曰剛柔際

九五坎不盈祗旣平無咎象曰坎不盈中未大也五以剛中居上坎之中二撰爲動已通而能上行五撰爲止仍止而未下行坎不盈之象祗適旣盡坎本爲通不爲止止之撰體隱通之原體顯能使上下兩坎之流隨適皆通爲平五之處險之過補矣又寧有咎上坎已出下坎之上然而下坎終在五能祗而平未能統而一象明中未大者此

上六系用徽纆寘於叢棘三歲不得凶象曰上六失道凶三歲也【纆音墨本作纆三股曰徽兩股曰纆皆拘攣罪人索叢棘多刺坎爲叢棘旣系又寘亦重險之義】

初以小入之於二下二不爲求上以小乘之於五上五不能平以近相系因系爲用若拘攣之勿使得逸欲上懲系而思觧系用徽纆之象不惟有系而又有寘欲上履刺而思平寘於叢棘之象系之寘之至於三歲終不攺圖而得出險之道大方求小之得小終不求大之得恐徽纆無觧之日叢棘無釋之年凶坎四小皆爲險於二大之人然中爻有雜撰之體三𨿽無功亦不言失惟初入險最深上處險最極初不思以承二上終至於乘五象於初上皆曰失道以此



離利貞亨畜牝牛吉彖曰離麗也日月麗乎天百谷艸木麗乎土重明以麗乎正乃化成天下柔麗乎中正故亨是以畜牝牛吉也【離呂支切畜許六切牛語求切音尢麗郎計切亦平聲與離同音古作麗曲禮離坐離立毋往參焉兩相麗之謂離三相成之謂參】

坎陷主中兩剛而言離麗主中兩柔而言一柔附麗於上下二剛之間其卦錯然成文而華麗故曰離麗也以上體言有日月麗天成明之象以下體言有百谷艸木麗土化光之象以全體言上下以明相重五二以正相麗舉天下無一不成正麗之化有重明以麗乎正乃化天下而成文明之象離利貞亨坎剛中莫尙於五故以五爲尙離柔之中正莫過於二故利二之貞惟貞故亨畜牝牛吉一剛一柔以兩相麗原無不順自三四兩剛合於其中昃突於五二之交如火燥烈梗而無順上下之明何以重上下之正何以麗二中正合三四以上巽無不畜之而成順合之爲牝牛則折獲之功無煩於出徵而重明之化但惟以順致坎尙行振柔靡之水性以出險離畜牝化剛燥之火性以成明所謂化成天下正此是以利貞旣爲離之亨而畜牝牛又爲離之吉

象曰明兩作離大人以繼明照於四方【繼續或作防反防爲古絕字象稱大人惟離朱子曰若說兩明卻是兩个日頭項平甫曰重明如言聖益聖繼明如言聖繼聖】坎趨而下曰至重坎象洊至離起而上曰作重明象兩作兩作之離以柔麗於上下剛明君子之中不惟一之而又兩之其人安得不稱大其明安有不繼之時而舉四方皆在其明照之中六十四卦惟離稱大人皇犧結繩之治首取諸離文王南面而聽向明而治獨取諸離以是哉

初九履錯然敬之無咎象曰履錯之敬以辟咎也【錯倉各切辟古避通】

離者柔麗剛匪剛麗柔初剛在下二以爲麗三昃四突於中五亦躡二迹以相麗交錯而來履錯然之象剛承柔下爲敬之原初不失爲無咎初如不敬二得而咎之五亦得而咎之初何以辟象故明履錯之敬以辟咎

六二黃離元吉象曰黃離元吉得中道也【解夬九二亦皆曰得中道】坤以五爲中五亦地之位而下之體故坤之五爲黃裳爲元吉離以二爲中二虛其柔中以順麗乎上下之陽剛陽剛之明皆其明卽成大明中天之麗故離之二爲黃離爲元吉二得一卦正麗之中道重而爲五之明繼而成五之明皆重此繼此象故明得中道

九三日昃之離不鼓缶而歌則大耋之嗟凶象曰日昃之離何可久也【坎以穴爲缶離以腹爲缶耋徒結切老也至也年之至也】

坎以五剛爲中險自上出中兩柔皆當合二以尙五離以二柔爲中明自下升中兩剛皆當合五以麗二三於二爲近爻以近相得以順相麗此正日中之離也近不相得合四上撰便雜兌而爲昃日矣曰昃之離之象以兌口向終極之爻憂喜失度惟情是狥順其情則喜喜非尋常之喜鼓缶而歌象不可勝之喜違其情則憂憂非尋常之憂大耋之嗟象不可解之憂不如此則如彼或歌以喜消昃或嗟以憂消昃正麗之道不講而茍延之計是圖晝夜不通生死俱罔凶象言何可久者此

九四突如其來如焚如死如棄如象曰突如其來如無所容也【突徒忽切恆三亦曰無所容】

三四皆以剛居離中三以與二不相得爲不順四以與五不相得爲不順三方以兌西昃四忽從巽東出突如之象進不可突惟有退來剛燥弗戢焦火自焚焚如之象兌見火以澤息巽見燼以風颺死如棄如之象突五來二皆不爲容象故明無所容

六五出涕沱若戚嗟若言象曰六五之吉離王公也二明五重以正相麗以雜撰兌說爲不知出涕爲不知戚嗟以得其正麗之本體反乎兌說之撰體爲出涕沱若爲戚嗟若爲吉王以君天下公以君一國皆有南面之聽繼世之照五之沱涕戚嗟如是不成繼體之王之離卽成繼體之公之離象言離而曰王公離二五皆王公向明出治之位與旣濟三四同義

上九王用出徵有嘉折首獲匪其醜無咎象曰王用出徵以正邦也

離四剛皆二柔所麗之人中爻雜撰巽兌失其所麗惟初上是麗初下爲二所麗而成履敬之於下無咎上上爲五所麗而成用出徵於上有嘉徵者上伐下功之有嘉以折在四以獲在三四突稱首三昃亦曰匪類折乎四並獲乎三入以告成於五出功功烈可嘉如是夫孰尙之是爲離上之無咎徵言正三四以撰體反其麗體上承王命以正之三四正舉一邦無所不正而正匪自上爲之皆五之重明麗正出之也象故明曰王用出徵以正邦坎言水洊至地用莫大於水離言明兩作天用莫大於曰坎以中實像誠離以中虛像明坎言險險水性離言麗麗火性坎重險如兄弟之國離重明如父子之國坎平國在上二當尙其平以爲平離明父在下五當繼其明以爲明坎中爻間於兩大重險之中以原體爲自陷以撰體爲善事人持衡之國而合其交離中爻間於兩大重明之中以原體爲善麗以撰體爲不善處人相繼之世而失其麗坎五不盈只平終岐爲兩國象故曰中未大離五出涕戚嗟自通爲一家象故曰離王公坎初入窞坎性本下初以柔故原始遂爲下流離初敬之離性本上初以剛故劈初便知上麗坎上系用以近言系終險之人近於五故五因系以成用離上出徵以逺言徵失麗之人逺在三四故五用上以爲徵坎剛陷於兩柔之中已成險體重之兩柔更不相孚益險離柔麗於兩剛之中已成明體重之兩明復有相麗益明君子與君子並立但兩不相孚卽睽而成山川之險但兩相麗卽合而成日月之明其在小人無以陷君子之剛且麗之於君子之中其在君子有以容小人之麗且亨之於小人之中坎離之能事備矣

像象管見卷二下﹤經部﹐易類﹐像象管見﹥

欽定四庫全書

像象管見卷三上

明錢一本撰



咸亨利貞取女吉彖曰咸感也柔上而剛下二气感應以相與止而說男下女是以亨利貞取女吉也天地感而萬物化生聖人感人心而天下和平觀其所感而天地萬物之情可見矣【感古禫切動也觸也又誠也】

咸感以兩相交感而各不容心故能感而動於人動人而成感卦體兌柔上而艮剛下此物交則感之象上下敵應不相與艮之止而寂二气感應以相與咸之感而通是以亨下止上說止主感說主應所感斯無不正而有攸利是以利貞婚姻之道無女先男者男止以下交女說而上應咸如是更有何失是以取女吉天地感而萬物化生天地萬物原一气也說言乎兌何物不化何物不生然終萬物始萬物莫盛於艮天地何容心於其間是爲天地感萬物之道聖人感人心而天下和平聖人之心與天下之人之心原一心也人心說應何用不和何用不平然天下之心有說聖人之心惟止聖人何容心於其間是爲聖人感人心之道感者說無不通天下之故所感者止常自寂然不動觀其所感而天地萬物之情可見所感咸也天地萬物相與之情盡於咸可見非咸不成其爲感皆妄感與容感而已矣

象曰山上有澤咸君子以虛受人【左氏曰澤竭則山崩全氏曰萬物之象幾中而有容者虛也凡扣而有聲者虛也人心惟虛故靈山谷惟虛故應又曰聲外有聲以虛而影外無影麗實而止】

山上有澤山髙澤下而於山上言有澤便是咸之象君子以虛受人山有澤豈不以受其受豈不以虛凡人處已髙受人必隘君子以不自有其髙爲虛體以無所不說防流皆吾澤潤爲受量

初六咸其拇象曰咸其拇志在外也【拇莫厚切足將指】

初四感應相與艮之初於趾象止巽在前於拇象動咸其拇之象艮其趾未失止之正咸其拇已撓止之體外有入內亦出止志便象不在初象故明志在外

六二咸其腓凶居吉象曰𨿽凶居吉順不害也【腓足肚房非切音肥】

二雜巽撰入之始不能止惟有入初猶足指之動二乃足肚之動凶夫二止之中巽順之徳居謂以止居巽寓順應於廓然之中於正感正應寧有所害故吉象故明順不害

九三咸其股執其隨往吝象曰咸其股亦不處也志在隨人所執下也【股髀公戶切脛本曰股輔下體者或作亦作骰執之入切本作執古作�】三以止主而爲巽股腓動隨動咸其股之象以止言主在三以巽言主不在三執且在二二執三隨三爲二執何以上往往必爲上所少執其隨往吝之象二弗居三且全失其止所象故明亦不處無專主自執之志在隨人所執爲志三股僅如初拇矣往安得不吝象故明曰下

九四貞吉悔亡憧憧往來朋従爾思象曰貞吉悔亡未感害也憧憧往來未光大也【憧尺容切音衝意不定也】

初止無遷四說以正以正說應正止止惟山凝說惟淵靜非無往來不役於往來非無思不役於思貞吉悔亡之象四如不貞合二三爲雜巽之爻巽爲進退爲不果心念紛飛全不定疊來不爲止往不爲說憧憧往來之象失止主而得巽朋朋爲従惟爾所思爾爲思惟朋所従全掉不下朋従爾思之象貞是止說正感巽不能害象故言未感害憧憧往來巽朋來止主亡非剛止剛說篤實光明淵深靜宻之思而陰巽輕颺浮散之思非日月寒暑往來屈伸之思而朋類牽引循環不窮之思非一無得緫屬私小象故言未光大

九五咸其脢無悔象曰咸其脢志末也【脢武罪切又音枚夾脊肉一曰心上口下或作脄感無所入之物】

五剛說之中與二感應相與以其止非以其巽況五已處巽外𨿽巽亦不爲入安得爲應咸其脢之象無悔言五自無失而致悔五二正應二言順不害五卽爲入物來順應非有害也必於不入抑末矣象故曰志末

上六咸其輔頰舌象曰成其輔頰舌滕口說也【輔上頷又在頰兩旁骨頰兼協切滕水超湧張口騁辭也】

輔口輔頰舌皆所以言艮輔而言有序咸輔而口爲多不惟見上有頰而又見上有舌咸其輔頰舌之象五不爲二入志固是末上欲貞三止口亦徒多象故明曰滕口說



亨無咎利貞利有攸往彖曰久也剛上而柔下雷風相與巽而動剛柔皆應亨無咎利貞久於其道也天地之道久而不已也利有攸往終則有始也日月得天而能久照四時變化而能久成聖人久於其道而天下化成觀其所而天地萬物之情可見矣【胡登切廣韻玉篇皆下有一畫惟易無下一畫與無字同古作�其說象一舟兩頭著岸徹首徹尾】

久是久之道不非久道也卦體剛上柔下以分正而可久雷風相與以不相悖而可久巽動之徳以合而可久剛柔之爻以皆應而可久卦所以名亨無咎上下相與皆久之道久於道愈久而推之愈通是以亨旣亨又何咎利貞以道正巽正動之利利有攸往以道內巽外動之利天地之道故久而不已人之道豈其久而遂已柔巽於內剛動於外柔巽有終剛動有始方將與天地之久道同其不已故亨旣無咎而又有貞之利有攸往之利也日月以得天爲故能久照四時以變化爲故能久成聖人久於所之道以天地之道爲道與日月合其久照與四時合其久成故天下化成觀其所而天地萬物之情可見所剛上柔下內巽外動雷風相與剛柔相應皆久道也一失其天地立見其翻覆萬物立見其消滅矣如之何而可以久

象曰雷風君子以立不易方

雷風雷動而上風巽而下雷聲常在外風气常在內長男常震動於外而無所牽於內長女常巽順於內而無所與於外是惟天下常久之定理象物理之所不可易者爲方如雷風𨿽相薄常不相悖是爲立不易方是爲君子之

初六浚貞凶無攸利象曰浚之凶始求深也【浚私閏切音峻通作濬李氏曰人情物理由淺而深其深必久】

初四應與之始四震動以爲外主初巽順以爲內主本可之道初將以內主外以巽主動四以雜撰失動初以巽性務入有不當必求之有不入必深之浚之象以此爲貞全非巽順之正故凶所求乎四亦何以善其動故無攸利象明始求深應與之始不以巽爲道而以求爲主深於求人淺於責已究必以柔淩剛以婦制夫凶其宜矣

九二悔亡象曰九二悔亡能久中也

二五應爻以二之中巽五之動失或在五得常在二悔亡之象二巽以中爲能隨所應與無不可久象故明曰能久中

九三不其徳或承之羞貞吝象曰不其徳無所容也

下以巽上爲徳三雜撰兌毀之始無復能巽不其徳之象三徳不上固不爲應下亦何所承或以巽而能相承祗見其可羞耳或承之羞之象初貞貞於爲浚凶三貞貞於不吝上下皆似不爲容象故明無所容

九四田無禽象曰久非其位安得禽也

田男子事四因入有浚而出爲田非震之田而兌之田馳之於毀折之場逐之於附決之地𨿽久何獲田無禽之象象明久非其位安得禽三言徳四言位以震撰兌主位便象不在四故特明非其位而不可以久又安望其有得乎

六五其徳貞婦人吉夫子凶象曰婦人貞吉従一而終也夫子制義従婦凶也

五二剛柔正應其徳之象於徳旣宜若可貞以相従然以二言貞巽婦徳也貞於従五是一於従夫以終其事吉以五言貞震夫徳也貞於従二如惟婦是従而莫適爲主凶咸二居艮男得其止五貞震男失其動咸吝於隨人教三定執於內止凶於従婦訓五制義於外動相

上六振凶象曰振在上大無功也【中庸振河海孟子玉振凡師出曰治兵入曰振旅之振皆收義兪氏曰上師三皆以大無功解凶字】

四田震之始出之象上振震之終收之象二爲巽五惟知有順夫義無制凶三弗於巽上遂窮於動夫功盡喪凶四田猶能震而出上振止惟收而入象故明其大無功上經首乾坤乾成男專明夫道坤成女專明婦道下經首咸合言男女夫婦之道咸二少相與人道之交女不可以先男故以下女訓男於內所以論一時交感之情二長相承人道之綱夫不可以従婦故以制義訓男於外所以論萬世處家之道咸男居女下撰巽而牽女多不得其所止夫處婦外撰兌而說婦每不善其所動咸撰巽自二始男全失猶得之於女撰兌自五始婦猶得盡失之於夫咸三主男也執不在三上口爲滕男斯爲下初主婦也深之在初四禽無獲夫何以稱是故止志無遷可以求說思之光大震動罔功勿但羞巽徳之無得止男下說女之義而知所以爲感得震夫制巽婦之義而思所以可久其於咸思過半矣



遁亨小利貞彖曰遁亨遁而亨也剛當位而應與時行也小利貞浸而長也遁之時義大矣哉【遁徒損切浸子鴆切臨曰剛浸而長遁止曰浸而長不言柔臨曰八月有凶遁曰小利貞又似以剛浸爲小凶而柔浸爲小利聖人之意深矣】復一剛始反朋來無咎姤一柔始遇遂不利賔臨二剛浸長其於四柔無不以咸爲道遁二柔浸長其於四剛遂無並立之理卦所以名遁遁亨以遁故亨五剛當中正之位二柔在方應之時乃當其方應而先行非待其不應而後行止之時旣在二行之時便在五當行而行當遁而遁遁與時行合干三爻而無不全之健無不正之志皆此遁是以亨小利貞二以爻言則浸而長以卦言則止之中自止於中以止爲正止其在小於大無侵正其在小於大無犯亨固在於剛大利亦歸於柔小小利貞之象有遁之時一失則不可復行有遁之義一失則不可復決遁之時在小人下而能止之先不在小人上而無止之後遁之義原與小人相應而去非與小人相失而去其時義所闗爲甚大彖所以深贊其大也

象曰天下有山遁君子以逺小人不惡而嚴【逺於願切】天在山中天若爲山所止天下有山山何能以止天山下止天上運若其相去之遼絕遁象山視天爲小故稱小人天與山迥不相及故稱逺天無不覆故稱不惡剛不可屈健不可撓故稱嚴

初六遁尾厲勿用有攸往象曰遁尾之厲不往何災也剛非自遁以柔尾之而遁初爲四剛之尾傾危之顯禍未加於君子而陰伺之殺根已種於小人是爲遁之尾是爲尾之厲遁尾厲之象勿用有攸往二執之在前若自二止初之辭象曰不往何災遁初之心卽姤初羸豕蹢躅幸災君子之心二居中用事方巽承以止君子之行亦不與初之尾乎君子也

六二執之用黃牛之革莫之勝說象曰執用黃牛固志也【勝音升說吐活切】

二五正應之爻五健而上運二止而下固旣用順道以應五又用中道以順五以順爲牛以中爲黃牛以艮手爲執以巽繩爲要束之固執之用黃牛之革莫之勝說之象二以固畱君子爲志而無以通君子之志象故曰固志

九三系遁有疾厲畜臣妾吉象曰系遁之厲有疾憊也畜臣妾吉不可大事也【系絜束也聮絡也通作繋憊步拜切疲極曰憊通作敗丰三亦曰不可大事】

三剛止之主雜幹欲上行而遁雜巽又不果而系系則合二四爲與下有牽於二執疾生於小人上有累於四好疾生於君子如之何不危系遁有疾厲之象姤二爲五剛之首能包初爲魚遁三爲四剛之首豈無畜二與初之道止初而畜之爲臣君道在三止二而畜之爲妾夫道在三如是行止惟三所制止則光明之君子行則勇決之君子吉一系大小兩失人已兩失力不能支象故言憊𨿽曰畜之而吉得其臣僕之恭妾婦之順然柔小旣不利逺止體又屬無爲與之大事終非其人亦非其時象故曰不可大事姤二包有魚遁三畜臣妾否四疇離祉觀五觀我生剝上君子得輿此可以明君子待小人之道矣

九四好遁君子吉小人否象曰君子好遁小人否也【好如字否部鄙切塞也閉也】

四三同徳以近相得合而上行初其應爻亦不相惡好遁之象四未遁三有系君子小人未分四遁四剛上行兩柔下止君子小人截然遂分爲二以君子言遁不失時君子吉之象以小人言無諸君子爲其交與遂將閉塞成否小人否之象故直曰君子好遁小人否也

九五嘉遁貞吉象曰嘉遁貞吉以正志也

五二剛柔正應二方爲應五惟有行二固執牛五原不惡原是覆之如天視之如偶遁如是是之謂嘉是之謂貞而得其吉象言以正志正以已亦正以人志必如是而後爲正若爲小人所固亦不足以語君子之正矣

上九肥遁無不利象曰肥遁無不利無所疑也【升三亦曰無所疑遁決於退升決於進】

遁上肥旣象處身山外又象樂天之至爲防防飛鴻爲千仞翔鳯不惟與三綱爲一體而有君子之吉亦未嘗不與二柔爲一體而無疾厲之憂肥遁無不利之象上於二柔爲逺愈逺愈貴初往固逺不及上上亦疑不及初二執亦逺不及上上亦疑不及二象明無所疑才疑便是殺根便是惡機便於天覆之量不無虧蝕卽能幽棲髙隠僅可以稱山澤之臒而於肥遁之義固殊逺也



大壯利貞彖曰大壯大者壯也剛以動故壯大壯利貞大者正也正大而天地之情可見矣【壯莊亮切威猛彊盛之名又气力浸彊之名易傳當雷不雷太陽弱也】

大壯大者壯也以四剛爻言壯剛以動故壯以兩體言壯大壯遁之反體遁亨主五言亨大壯利貞主二言貞四剛在內壯之君子二柔在外壯之小人君子貞其動無罔於小人小人順其動且輿於君子夫是之謂大者之正而無所不利遁而系二柔則憊大壯而觸二柔則羸天地之情至大至正剛大而以柔小爲觸非正大之動而傾危之動何得爲大何得爲正君子利貞貞其健勿輕於動正其已勿求於人於上二柔如天之無不覆如地之無不載極其大極其正方可見出一个天地之情來故曰正大而天地之情可見不然非其無情緫爲人之私小之情非盡無見緫爲人情私小之見而已矣

象曰雷在天上大壯君子以非禮弗履

雷在地中其聲未動爲復在山上雷聲動而尙小爲小過在天上雷聲動而益大爲大壯君子以非禮弗履動皆天理無履非禮不愧剛健之天常有轟雷之勇此所以爲君子之大壯

初九壯於趾徵凶有孚象曰壯於趾其孚窮也

九居壯初正應四動壯於趾之象四爲動主於乾剛之上震動二柔而使之知退知亡者四之能事也初不能貞而以壯趾徵無論不能及二柔四初之有孚之爻也四且惡其迫已而不與其徵是之謂凶有孚是之謂窮象故曰其孚窮

九二貞吉象曰九二貞吉以中也【九二貞吉大壯解未濟凡三言之】二剛中以中爲貞貞其剛於已俟其動於四天地正大之情藹然有可見是爲壯二貞吉之象大者之壯大者之正盡於二者之用象故明以中

九三小人用壯君子用罔貞厲羝羊觸藩羸其角象曰小人用壯君子罔也【罔网通用羝都奚切音隄羸力追切藩籬也或作樊角俗作角非】遁二合內二柔爲一體有止於二柔無惡於二柔壯四合外二柔爲一體有震於二柔無罔於二柔三上應爻上小人三君子君子小人或不相能以上動爲柔危惟力是逞小人用壯之象以三動爲毀決其於上柔不爲震動於先遽欲毀決於後非罔而何君子用罔之象小人不足責君子如是以貞必危將無動非藩隨動成觸胥爲羝羊稔其鬭怒未獲震動之利先罹兌毀之憂羝羊觸藩羸其角之象遁四行合三撰幹而爲君子壯三罔合四撰兌以反震動四動雷動而上爲春爲生三動澤動而下爲秋爲殺姤四之於初民逺之且未可壯三之於上民罔之奚可爲上用壯若因於三之用罔象故曰小人用壯君子罔也

九四貞吉悔亡藩決不羸壯於大輿之輹象曰藩決不羸尙往也【說卦坤爲大輿】

四剛動之主二以剛中爲貞四以剛動爲貞貞於合二大者合爲壯之君小者分爲壯之民內外有辧大小成用何動不正何悔不亡貞吉悔亡之象三罔成藩四貞震行而藩自決三觸有羸四貞不觸而角何羸藩決不羸之象剛以貞動柔以順承五上爲輿四爲輹未動惟輹解說而止方動惟輹運轉而行一體配合而成大輿之壯用壯於大輿之輹之象初以趾徵則凶三以角觸則羸四以輹往二柔惟其所禦且喜其進而尊尙之象故曰尙往

六五喪羊於易無悔象曰喪羊於易位不當也【易以防切六居五曰位不當惟壯五】

五羊不言羝𨿽亦危動之柔不逞鬭觸之性二四皆貞幹易之體合於四兌羊之體亡於五喪羊於易之象如是四震五行何動而不爲君子之輿故無所失而致悔象言位不當五以撰羊之柔首當四剛之前匪欲以外柔摧君子之剛卽將以內狠反君子之動如之何其爲當是以必喪而後爲無悔也

上六羝羊觸藩不能退不能遂無攸利艱則吉象曰不能退不能遂不詳也艱則吉咎不長也【埤雅大壯之極疑於羝猶坤之上六疑於龍】

震大塗加之幹易之上君子履小人視何莫非坦坦之周道自羝羊雜撰於中爻非震行之動而兌毀之動三以上當其進前之路爲藩而觸之上亦以三當其退後之路爲藩而觸之三上觸剛以鋭自折羸其角之象上下觸柔以荏兩靡不能退不能遂之象如此安得有攸利五知喪上克艱罔或在三艱且在上觸或在三艱且往上一艱處壯之終有善動故三厲而上吉艱則吉之象象言不詳二柔居於遁內爲長君子先時而行二柔處於壯外爲消小人後時不退是以謂之不詳言咎不長上本爲四剛之咎但一知艱以震動受其在剛大以驚懼圖其在柔小咎安従長遁初曰何災災仍在壯上曰咎不長咎仍在彼固不可以爲遁之尾此固不可以爲壯之首遁之上三爻皆以遁爲亨惟三可畜二柔爲臣妾以一體合止之故壯之下三爻皆以貞爲利惟四可輹二柔爲大輿以一體合動之故遁三畜臣妾便吉主君之義在我惟我所行而大者之遁成壯四輹大輿更壯運轉之軸在我惟我所動而大者之壯成人情難退故遁上而後爲肥人情好進故壯初便著其凶遁三無系小人已逺於下壯四貞小人亦分於上君子之於小人𨿽共爲一體未嘗無止而逺之之道未嘗無動而分之之道而又未嘗無所以畜之無所以用之是故在大壯則見天地正大之情而在遁則爲不惡之量也



晉康侯用錫馬蕃庶晝日三接彖曰晉進也明出地上順而麗乎大明柔進而上行是以康侯用錫馬蕃庶晝日三接也【晉卽忍切俗作晉非康侯安康之侯猶考工記所謂寧侯也】

屯豫言侯以震晉言侯以坤民功曰康坤眾爲蕃庶之馬大明中天爲晝日艮手従中下接三陰爲三接晉進明出地上以明出地言進順而麗乎大明以順麗明言下之進柔進而上行又以柔上行言上之進暌以說麗明旅以止麗明止言明晉以順麗明合萬國之順以順麗一人之明明以順麗而益見其大是以特謂之大明柔進而上行自出地上謂之明自下順而麗之謂之大明自五進而上行乃謂之柔不自有其明更不自有其大上以柔進眞大明當天之主何以不逮乎下下以順麗皆康民安國之侯何以不獲乎上自其錫遇之隆有錫馬蕃庶之象自其接見之勤有晝日三接之象其云康侯之用主二言用猶明夷艱貞之利主五言利明出地二爲正麗之主明入地五爲正晦之主反對一義

象曰明出地上晉君子以自昭明徳【徳去其蔽曰昭】

日以出地而明故明出地上謂之晉明徳君子所自有自有此明徳而自不失其明曰自昭晉自昭君子出地之明幹自彊君子行天之健

初六晉如摧如貞吉罔孚裕無咎象曰晉如摧如獨行正也裕無咎未受命也【摧罪雷切退也擠也折也】

下三爻皆以順麗大明爲晉順初麗始遽逢四鼫如山摧初而初自貞以貞則吉旣摧四固不合眾亦未允於五何孚坤體寛廣可進可退居之以裕是以無咎晉莫重於始正眾進獨退正自在初象故曰獨行正初下未當五任象故曰未受命

六二晉如愁如貞吉受玆介福於其王母象曰受玆介福以中正也

二以中正順麗於五安復有愁以四鼫爲險於中二因而加憂鼫防一日未去二憂一日未巳是爲晉如愁如貞而得吉之象大明上行之君順麗當天不見有君之尊惟見有母之親二以愁晉能勿貽五之卹豈不介五之福蕃庶之錫晝日之接二借合三爻以成順亦借合三爻以受福受玆介福於其王母之象

六三眾允悔亡象曰眾允之志上行也【允信余準切俗作允非】初摧二愁皆以四故三與四如以近相得天下皆疑爲鼫防之儔矣悔安得亡五上行三在坤眾之先首能以順前導二柔合以上行眾是以允悔是以亡三非中爻雜艮所能止雜坎所能陷象故明眾允之志爲上行

九四晉如鼫防貞厲象曰鼫防貞厲位不當也【鼫通作碩位不當以九四言晉夬萃丰小過凡五】

艮爲防離之下坤之上艮伏其中下據三柔之上則雜艮而見上近大明之五又雜坎而隠夜行晝伏首防兩端晉如鼫防之象初裕逸而休四鼫勞而拙貞厲之象四居以順麗明之間於下順有阻於上明有揜象故特明其不當

六五悔亡失得勿卹往吉無不利象曰失得勿卹往有慶也

三悔亡以眾允五悔亡以虛中而明無不孚坎加憂離明之體顯坎憂之體隠順而麗者爲康侯明足以來之不憂失竊而據者爲鼫防明足以照之不憂得失得勿卹之象如是而往以近則相得吉以逺則無所不順無不利五麗四成明下麗四成順上下皆陰陽防合之慶象故明曰往有慶

上九晉其角維用伐邑厲吉無咎貞吝象曰維用伐邑道未光也

角剛乎上九居晉極晉其角之象邑鼫防所據上與四皆五麗明之爻四爲鼫防邑於晉中揜蔽大明之光上三應爻眾志允孚於三合而繋屬於上上下相維角之用行明之體全邑之鼫淸維用伐邑之象投近明之鼫其事危寛明君之卹其義吉善補剛進之過無咎貞而無伐吝上大明下順麗而容一鼫防之四隠伏貪據於其中於晉道安得爲光必至伐邑之用行然後無不光之患象故曰維用伐邑道未光也



明夷利艱貞彖曰明入地中明夷內文明而外柔順以蒙大難文王以之利艱貞晦其明也內難而能正其志箕子以之【箕子囚奴在文王羑里之後方演易時箕子之明未夷爻言箕子明夷象言箕子以之自是周公孔子合言其事以明易義利艱貞卦惟明夷爻則噬嗑九四大畜九三兩言之】

晉大明之主在五坤在下以下麗上其事順故言順言麗明夷文明之主在二坤在上以上晦下其事艱故言艱言貞晉雜坎在上従二視之則愁従五視之已出坎上故勿卹明夷雜坎在下従二視之爲大難之蒙従五視之正履坎上爲內難非極其艱貞則不利故繋之曰利艱貞文王以之孔子之明言文明柔順以蒙大難此文王處明夷之事文王不自繋於易也箕子以之是正文王利艱貞之系利艱貞而曰晦其明言處明夷之時爲微子比干之貞猶易爲箕子之貞甚艱箕子之佯狂忍辱不爲微子之去不爲比干之死豈徒曰晦一已之明當極暗之世僅存有一明侯之明以爲明乃以明在下暗在上勢不相容故勉畱箕子之一身若爲従中晦之晦其已所以晦二之明存上之明使二明不至傷於下上暗不速亡於上其事甚艱而志甚正故特明之曰內難而能正其志此艱貞之所以利也不然箕子或與微子同去比干同死文王之蒙大難誠不知所終紂亡亦恐遂無日𨿽貞未得爲艱此豈箕子之所利如無箕子艱貞之利人道無復存於明夷之世矣

象曰明入地中明夷君子以涖眾用晦而明【遊氏曰明一也自治用昭察惡欲盡之義涖眾用晦太察無徒之義】

明入地中以明自入地爲象故不曰夷明而曰明夷明出地則明君子以明自昭明入地則晦君子以晦涖眾用晦而明用坤之晦藏離之明離明藏於坤晦之中原無不明只不察察爲明而生眾心之睽疑耳此所以爲涖眾之善道

初九明夷於飛垂其翼君子於行三日不食有攸往主人有言象曰君子於行義不食也

初與三皆二明所麗如飛之有翼自二爲雜坎下爻初翼若爲坎水所濡無能翼二以飛明夷於飛垂其翼之象君子於行二以雜坎蒙難初以無麗逺避伏坎三爻之下海濵無養終守其困三日不食之象有攸往三如狩二而南初遂麗二而往遂將歷坎而震爲出地之明之象主人指二有言言其無可往之處言宜以坎下爲安以時正當入地而晦所謂內文明外柔順以蒙大難所謂三分天下有其二以服事殷其義象正如此

六二明夷夷於左股用拯馬壯吉象曰六二之吉順以則也【六二之吉家人與此同李氏曰順以則聖人舉措純乎天理文王之出患難自循天理之外不容一毫私意司馬遷作史記乃謂閔散輩以計出文王如此立言其得罪於聖人甚矣】

股下體輔震屬左故稱左股文初出震爲侯惟紂是輔従上視二支住殷家左股半壁天下今不幸而有坎離之蒙是爲左股之夷明夷夷於左股之象離雜坎則陷雜震則起二用何道以拯此難惟有馬壯是二之吉雜震三爻以三則周旋大難之中以四五則維持暗主之側皆馬皆壯無一不有坤順之則在二惟則是順象故明其順以則

九三明夷於南狩得其大首不可疾貞象曰南狩之志乃大得也【四時之田在冬曰狩又火田曰狩凡帝王之出亦皆曰狩明夷於南狩蓋文王得出羑里之象】

二蒙大難惟以離雜坎之故至三複雜震撰動坎則北反爲離則南坎則陷起爲震則狩羑里之難於是乎解明夷於南狩之象三狩方拯二於上初往遂歸二於下其始不食超然逺引之髙鴻其繼就養巍然盍歸之大老得其大首之象𨿽南狩而得大首時方入地以入地爲安明夷之貞也以出地爲志於貞害矣主人之所不可不可疾貞之象三之南狩之志志在拯二乃得初而明益大象故曰乃大得日非麗無明晉上伐而四鼫淸五明固盛於地上明夷之三狩而初首得二明亦熾於地中二惟以有麗成明上惟以無麗成晦稽明晦之故者考焉

六四入於左腹獲明夷之心於出門庭象曰入於左腹獲心意也

坤爲腹合震象左腹坎爲明夷之心心絡於腹左四五一體有內難而四居外卦之初象其門庭之可出四五一體爲腹心而五爲晦明之主象有心意之可圖四以坎陷象左腹之入旋以震動象門庭之出入謀五與之同心出自靖以去爲道是爲入於左腹獲明夷之心於出門庭之象意者心所之四以乘三成坎如不爲出二之大難固不解五之內難又益深四與五同繋心暗主各行其意以晦二明去畱不同而心意同象故明其獲心意

六五箕子之明夷利貞象曰箕子之貞明不可息也【胡氏曰爻不言艱言箕子則可知其艱】

五四俱迫內難四有震塗可出則去五以坎難爲安遂奴以與二明爲正晦是爲箕子之明夷夷其已所以存其上於已有一日之貞卽於上有一日之利是爲箕子之利貞坤本無明有箕子之貞以坤撰震離若返照明遂不息於上象故曰明不可息明出地上順而麗是爲康侯之進明入地中順而晦是爲箕子之貞如上便要息滅二明而卒自罹於悔此所以爲失則

上六不明晦初登於天后入於地象曰初登於天照四國也後入於地失則也

上無明以有二明爲明上去二逺終於不明極於自晦不明晦之象明入地中四如初夜時五如未央時上如將旦時初如旣濟初吉之爲初至三震起而將出於東初登於天之象後如比上後夫之爲後至上晦極而將隕於西後入於地之象初登天不止顯於西土而且光於四方合四方之國而皆在所臨照像故曰照四國後入地初在下而登天上在上而入地象故曰失則則是坤順承天之則二順則順爲下之則便是順天者存上失則失爲上之則便是逆天者亡商周之際文王與紂之事順則與失則之間而已矣



家人利女貞彖曰家人女正位乎內男正位乎外男女正天地之大義也家人有嚴君焉父母之謂也父父子子兄兄弟弟夫夫婦婦而家道正正家而天下定矣【人所居稱家又室內謂之家】

家人巽離二女長上中下四二兩爻又得正位皆女正之象天下惟女不易正女正家無不正矣故家人之利利在女正夫子彖推明女不自正女正位乎內以二言女之正男正位乎外以五言女之所由正一家男女之正便是一个天地之正故曰天地之大義旣言男女之各正又言家人有嚴君始於爲男女終於爲父母一家惟父母爲尊父母尊嚴以君主於上若子若婦若兄若弟肅然如臣民之承事於下則一家父子兄弟夫婦正而天下之爲父子兄弟夫婦者定故曰正家而天下定夫以天下之定而系於一家之正家正又自女正始此家人所以惟利女貞也

象曰風自火出家人君子以言有物而行有【邵子經世火爲風風者火气之所化】

風自火出卽亨飪之火凡亨飪必以火火以風熾如以槖籥鼓風常鼓得許多風従火裏出此便是父子兄弟夫婦合而相生相養以成一家之象故爲家人君子以言有物而行有身之所出惟言與行口無擇言無言不物於明徳而可以風一家之人身無擇行無行不於明徳而可以風一家之人此爲知風之自

初九閒有家悔亡象曰閒有家志未變也【古云教子嬰孩教婦初來中孚之初亦曰志未變】

初家之始家曰有家有父子有兄弟有夫婦有父子兄弟夫婦相生相養之道閒以雜坎在前爲象初閒坎下如水有防閒二以明乎內閒四以巽乎外以有而立爲閒因閒而成其有悔是以亡象曰志未變閒是閒其未變之志二四雜坎二將變其明四將變其巽志已變𨿽有閒無所用之矣詩載驅敝笱之刺春秋祝丘之享齊師之如之書謹禮於微慮患於早皆此意

六二無攸遂在中饋貞吉象曰六二之吉順以巽也【饋求位切進食於尊者曰饋通作餽或作歸鼎火亨飪於外曰享帝養賢家人之火亨飪於內曰在中饋文周彖爻之義之精如此兪氏曰蒙五順以巽事師之道漸四順以巽事君之道家人之二順以巽事夫之道】遂成凡事得專行而擅成皆謂之遂以二婦五後有閒前有節一無專行擅成之事無攸遂之象坎之下離之中水火亨飪之交惟酒食是議惟尊者是進是餽在中饋之象壺飱之外非所與門庭之外非所履女貞之利何以加此象曰順以巽順二所自有取其承上之徳巽五所爲感美其與四同功

九三家人嗃嗃悔厲吉婦子嘻嘻終吝象曰家人嗃嗃未失也婦子嘻嘻失家節也【嗃河各切嘻喜悲切】

初持剛正於二四之下象有閒三持剛正於二四之間象有節嗃嗃聲言之髙嚴爲呵禁之辭是安能無悔亦安得無危然於家節初無所失悔厲吉之象嘻嘻笑言之狎離陷成坎溺情於兩柔之間火性去而水性成以二或有遂以初若無閒婦子嘻嘻之象若然𨿽有上之身教在恐終有不孚恐終有不威終吝之象

六四富家大吉象曰富家大吉順在位也【富方副切丰於財也又臣能世祿曰富記曰父子篤兄弟睦夫婦和家之肥也肥與富同義】

四何以能富其家二正離四又雜撰爲一離上下相麗而成明應初事不逾閒近三事不陵節合二承五女貞有利婦順有成虛在一已實在一家富貴之象二於家無遂之事正其在已貞吉四於家有富之功相其在大大吉五在家人尊位四爲巽順主爻四順五上行下效無一不順富莫尙吉莫大矣象故明曰順在位

九五王假有家勿卹吉象曰王假有家交相愛也【假庚白切】五二正應內順外巽順以成巽巽以成順合一家而胥巽之乎中正王假有家之象坎在下爲憂爲卹正巽之體顯雜坎之體隠假之來假勿卹吉之象富順之所召假愛之所流象曰交相愛匪止夫夫婦婦之交而盡父父子子兄兄弟弟之交

上九有孚威如終吉象曰威如之吉反身之謂也自初至五男女之位無一不得其正上處其上以剛實要終合一家而無不孚有孚之象三嗃嗃則大嚴厲上則剛爻巽體無其威而如有其威威如之象孚曰有以父則信足以爲子之法以兄則信足以爲弟之法以夫則信足以爲婦之法威曰如以子則畏父而愛之則而象之以弟則畏兄而愛之則而象之以婦則畏夫而愛之則而象之家人之要終如此是爲上九之終吉初閒三節如火是家法上威以假要終樹之風聲是身教象曰反身之謂若不謂徒有初閒三節而遂已者



睽小事吉彖曰睽火動而上澤動而下二女同居其志不同行說而麗乎明柔進而上行得中而應乎剛是以小事吉天地睽而其事同也男女睽而其志通也萬物睽而其事類也睽之時用大矣哉【睽苦圭切目不相視也】

家人利女貞利二與四之貞而二明爲內主睽小事吉事五與三之小而五明爲外主卦之所以睽火動而上澤動而下火澤一气無睽以動之上下而成異此睽象之一二女同居其志不同行二女同居無睽以志不同行而成異此睽象之二因其睽而事之以下之說麗上之明則自下而上合柔進上行得明之柔中應說之剛中則自上而下合鼎以木巽火巽之自長其亨大睽以說麗明麗之自少其事小革澤中有火剛柔得位其變大睽上火下澤剛柔失位其事小皆小事吉之象非謂睽但可以吉小事也又以三才推廣卦義俱無不睽而合之理初上天地二三四五男女萬物天尊地卑爲睽而同以生爲事男陽女陰爲睽而志通於相應萬物羣分爲睽而事各以類聚當睽之時得睽之用時所當睽用所當睽盡乎天地男女萬物之變彖所以深贊其大也

象曰上火下澤睽君子以同而異

上天下澤上下有定辧爲履上火下澤上下不同行爲睽君子以同而異同如兩象合體以爲同異如火澤上下之各異同中不能無異異處不害其同此所以爲君子之睽

初九悔亡喪馬勿逐自復見惡人無咎象曰見惡人以辟咎也

初四敵應爲悔剛爻說體獨得其正爲亡馬所以行四初所麗明之爻而以雜坎隠於前爲喪五二以應而遇上三以應而遇四無所往豈其不還而遇初勿逐自復之象四初所合徳之人而以雜坎反乎明四若反而不目視乎初初亦反而不目視乎四爲惡終於惡而不見咎不在四而在初復在四原明之體見在初正麗之道自睽之咎方得免見惡人無咎之象以同徳相惡而成睽於何不至見惡人不使之甚也象故曰以辟咎

九二遇主於巷無咎象曰遇主於巷未失道也【巷胡絳切說文裏中道】

五柔進上行之主合三四而雜撰爲坎象隠伏下行不勝側席有事旁求爲在巷二𨿽說應之爻五如亢而無下何可以遇五下行二上應如是而遇正明自在五正說自在二遇主於巷無咎之象象故明未失道世有迂身成君之說皆失道之爲詭遇之遇非於巷之遇也

六三見輿曳其牛掣其人天且劓無初有終象曰見輿曳位不當也無初有終遇剛也【曳余制切有防誤掣尺制切天剠頟刑劓截鼻刑音義】

三上應爻以說上行麗不以正故見亦不正坎其輿旣見其曳而難進離其牛又見其掣而難駕上其婚媾之人自爲疑忌而不合不惟髠首而於已爲天且若截鼻而於已有劓初目四曰惡人三目上曰其人其之爲言亦惡之之意是爲無初不知由己所居與正明之五不當故自生曳掣天劓之見無曳見三已有輿可乘何不可駕而進無掣見以離牛駕坎輿前引後推何所不順無天劓之見其人卽三之婚媾與上遇雨之吉同是爲有終三柔上剛柔往之見難化剛來之見易融象故以有終爲遇剛

九四睽孤遇元夫交孚厲無咎象曰交孚無咎志行也四者雜坎中爻從初對四言若與初目不相視象惡從四自處言與初不合夫誰爲合亦象孤初不與四終惡足體元而長人稱元夫四初遇而有交四初交而成孚𨿽有孤危善補睽過無咎初見四但辟自睽之咎四孚初遂成合睽之功象故明志行

六五悔亡厥宗噬膚往何咎象曰厥宗噬膚往有慶也初悔亡守說之正五悔亡進明之中二以分尊五稱遇主五以情親二稱厥宗四以雜坎間於上明下說中一膚之隔幾成秦越如何可往膚在兌口之上正說應而雜坎隠象厥宗之能噬二有噬以正說麗正明五有往以正明應正說二遇未失五往何咎二遇須五在巷五往須二噬膚是謂交相求而交相盡二眞得主五眞得宗象故明有慶

上九睽孤見豕負塗載鬼一車先張之弧後說之弧匪冦婚媾往遇雨則吉象曰遇雨之吉羣疑亡也【塗泥作塗路非】六爻惟上與四稱睽又稱孤四以離雜坎上履其上有盡反其明而成暗之象故在睽中獨爲孤上孤無往而不見三爲可疑疑其非所負而負爲豕爲曳滿眼穢濁若有以污已疑其非所載而載爲輪爲隠伏白日魍魎若有以祟已又疑其闗弓上下之間從前視之則矯而張若爲之射已從後視之則伏而說若爲之伺已夫三上剛柔正應原爲婚媾而以蓄疑成見無見非疑何時可往何時爲遇上三匪冦而婚媾從玆以往雜坎旣解爲雨正離盡顯其明從下遇之則上合從上遇之則下合才遇雨便舉一卦之睽而無所不合是爲上九遇雨則吉之象家人之中有坎其爻位正初得之而爲閒如水有防盡成上下交流之愛象曰志未變明者不變而之暗睽中有坎其爻位不正上匪化之而爲雨如雲蔽日盡成上下間隔之疑象曰羣疑亡暗者盡亡而之明家人父子兄弟夫婦同居於內家天下人中國固卽此家此人睽君臣朋友異處於外君臣原睽朋友原睽而以乖異離散言睽非義家人離必起於婦人君臣合必上有明主家上而無反身之令儀無以必之於子婦睽初而棄同徳之惡人何能得之於朋友家初閒內有則睽上雨外有成此二卦反對互之義

像象管見卷三上

欽定四庫全書

像象管見卷三下

明錢一本撰



蹇利西南不利東北利見大人貞吉彖曰蹇難也險在前也見險而能止知矣哉蹇利西南往得中也不利東北其道窮也利見大人往有功也當位貞吉以正邦也蹇之時用大矣哉【蹇紀免切行步艱難也難平聲】

屯言難生震動之始險在動上如艸生出地之難故曰難生蹇直言難艮止之終險在止前行不能進故直言其難也卦象險在前止在後見險能止可稱知然一於止而無往蹇何以濟蹇利西南三五合往而雜撰離明於其中則坎體隠坤體見進居五中坎險盡夷爲平地是爲利西南之象如三五不爲合往艮旣終止於下險何以濟於上蹇道遂窮是爲不利東北之象五以中正當尊位故諸爻皆利見大人五貞舉一邦之蹇難而無不正故吉當蹇之時得蹇之用蹇無有不濟者蹇之時用所以爲大

象曰山上有水蹇君子以反身修徳

山上有水山旣峻阻其上又有水以爲險陷跬步難以行進蹇象君子遇蹇必反求諸身以自修其徳反身如山不動之象修徳攺其所未善勉其所未至如修治山水而母使壅塞山上之象

初六往蹇來譽象曰往蹇來譽宜待也【待徒亥切來往卽進退二字】蹇諸爻以利見九五爲有功初逺五無可進而往與四敵故宜止而來來與二依三以止見險能止之知首稱在初往蹇來譽之象三未反而入坎初止以待三待所宜待象故明宜待

六二王臣蹇蹇匪躬之故象曰王臣蹇蹇終無尢也屯二乘初動之剛初居貞二合以待字稱女貞蹇二承三止之剛三來反二合以上應稱王臣進居重坎之下以五之蹇爲蹇而曾不諉其難王臣蹇蹇之象二稱臣見初未爲臣未爲臣不有躬匪知旣爲臣又有躬匪忠二蹇蹇艮躬不獲匪躬之故之象臣人盡力不論成敗有二之蹇蹇要終而獲吉者此象故明其終無尢

九三往蹇來反象曰往蹇來反內喜之也【反平聲孚袁切】五立險中惟三有剛實之才可與共濟往亦蹇四未爲連來乃反義如平反之反三爲止主反身不轉便象終止今以艮雜坎如入身坎中以平反其險五險以三反得平往蹇來反之象三反豈惟外險爲濟二獲匪躬之助初亦不爲徒待內兩爻皆喜其得所主象故明曰內喜之

六四往蹇來連象曰往蹇來連當位實也

四往五亦蹇以未合三來則連五三同功四麗其中連成一體之象屯四求初爲婚媾蹇四合三爲來連連與婚媾同義四柔虛連成剛止之實位於五下爲當矣象故明當位實

九五大蹇朋來象曰大蹇朋來以中節也

五位險中以大人履大難匪視爲一丘一壑未拯之險而視若懷山襄陵宇宙陷溺之險眞有遺大投艱而一日不容安止之意大蹇之象屯五屯膏以逺初動初居貞不來蹇五朋來以同功三止三反則來朋來之象三爲內所喜四所連上所應三來合眾爻俱來取節於五之中以五之中爲節往有節不失於過難來有節不失於過止蹇𨿽大無有不濟象曰以中節若不以能止歸三而尢以當位正邦之功歸五也

上六往蹇來碩吉利見大人像曰往蹇來碩志在內也利見大人以從貴也【鼎初亦曰以從貴】

初本無所來以不往爲來上亦無所往以不來爲往凡往皆以坎言凡來皆以艮言上往安於乘五故蹇來則獨與三應四連巳實上應尢碩故吉利見大人能來三然後能従五然後爲有功之象上已出於卦外有不來不見之象以其獨與三應志在應三而従五象故明其所從之可貴屯動險之主在初故屯四以求初爲明蹇止險之主在三故蹇上以應三爲碩初待而譽初下與五逺而無應此而不止不稱知上從而貴與五近而有應此而終止其道窮凡止所當止而於蹇難無犯止所能止而於蹇難有濟皆處蹇之時用也



解利西南無所往其來復吉有攸往夙吉彖曰解險以動動而免乎險解解利西南往得眾也其來復吉乃得中也有攸往夙吉往有功也天地解而雷雨作雷雨作而百果艸木皆甲坼解之時大矣哉【解佳買切音蟹坼醜格切裂也本作又作斥拆同解甲坼一陽生坎中爲戊土主生萬物出於震震坎相重便是生信之已孚故坼革巳日一陰生離中爲己土主成萬物成於兌兌離相重便是成信之已孚故革董子曰北方之中內產陽而物始動於下南方之中內萌陰而物始飬於上動於下者不得東方之和不能生中春是也養於上者不得西方之和不能成中秋是也東方和北方之所起西方和南方之所養起之不至於和之所不能生長之不至於和之所不能成亦似深於解革之旨】

解坎險能以震動上動而免乎下險故爲解蹇解俱以西南爲利蹇西南以三五撰離而坎隠於上五一爻乃象無險之中地爲西南解西南以四二撰離而坎隠於下合諸爻俱象無險之眾地爲西南蹇險重於上如君上之險三五同功以往以下止止上險往五則君上之重險已濟於上彖故言得中解險重於下如民眾之險四二同功以往以上動動下險往四則民眾之重險已免於下彖故言得眾未解之先以西南合往爲利旣解之後又以東北分往爲功蹇止在險下不可偏止解動在險上可以動可以止蹇卽五爲主解四二皆臣道尊位又在五也無所往其來復二歸坎之體險已盡解無待於往其來復於坎中如雷伏於地中惟有休息慰勞以輯寧眾志不待有動而無不免乎險而無不得其中吉有攸往夙四震動之體險如猶有未解之處非四莫往夙與止反蹇止之難如山之艮而有待解動之夙如雷之迅而有功吉來復恐其數動在外之故是爲解後有常之雨露往夙終以有險在內之故是爲解後不測之雷霆卦體下坎上震震蕃鮮爲百果艸木方天地閉塞成冬之時百果艸木皆孚甲於歸坎中坎以震出天地解而雷雨作百果艸木無不甲坼而生民物之遇解雨而生皆此彖所以深贊解時之大也

象曰雷雨作解君子以赦過宥罪

云雷爲屯故雷雨作象解雷天之威雨天之澤威中有澤刑獄中有赦宥之象有過恕其不及而赦之不問有罪矜其無知而宥之從輕赦者不但宥宥則止於寛之而不盡赦

初六無咎象曰剛柔之際義無咎也

解初不系一辭初應四動剛柔相際若無險之可解而自有補過之善之象得初義而存之何至於終而猶有悖之未解象故曰義無咎

九二田獲三狐得黃矢貞吉象曰九二貞吉得中道也【劉彜傳曰狐性疑而情姦晝伏夜動小人之道也】

三所居連合上下撰爲重坎是爲狐窟故曰三狐四動而下二合爲離三麗於中並上下俱不成坎而窟中之狐搜獲殆盡無一隠伏田獲三狐之象重坎之體隠黃離之用顯匪以已爲中而合四爲中何動不中何動不直以貞則吉得黃矢貞吉之象獲三狐小人狐媚之險至二而無不解得黃矢君子中直之道至二而無不行卽解終猶用二之中以解悖象故明曰得中道

六三負且乘致寇至貞吝象曰負且乘亦可醜也自我致戎又誰咎也

坎爲輪故言乘三居二四之間如上方以四爲負而下又以二爲乘負且乘之象負爲上慢乘爲下暴以坎撰坎致冦至之象如三所爲何待二田上射政恐不免自爲冦盜所奪貞吝之象單負單乘猶是一路小人負且乘負則狐媚乘則隼鷙象故曰亦可醜致冦盜也三不爲咎致戎合君子而兵之匪遇二田必逢上射三欲於誰爲咎象故曰又誰咎

九四解而拇朋至斯孚象曰解而拇未當位也【拇茂後切而汝也未當位與位不當有別】

四爲震足初險附之爲拇四初應爻一舉足於初險遂有免解而拇之象旣解初險合二成麗同功並驅獲狐以斯獲隼以斯解維而孚小人以斯無解而無不孚朋至斯孚之象四解方止初拇於己所居之位尙盡不來象故明未當位明至斯孚合二以動中道旣得無險不解其爲當位不待言矣

六五君子維有解吉有孚於小人像曰君子有解小人退也

解二四以君子解小人如離网之張爲君子之維以君子之維張設於小人之地久而不解亦是險結小人如之何其爲孚五動之中正震之體旣顯而撰離之體亦解解如是安往而非蕩平正直之大塗吉君子之維旣解正撰坎之險若皆逺去而胥化爲雨有孚於小人之象君子之朋不至固無以解小人君子之維不解亦無以孚小人止子解而不孚於天地雷雨生成之分量尙未爲盡象明君子有解小人退示人深矣

上六公用射隼於髙墉之上獲之無不利象曰公用射隼以解悖也【射食亦切隼息允切或作鶽音笱鷂屬凡鷹搏噬不能無失惟隼爲有凖每必中卽今所謂鶻崔仲鳬曰易解狀小人之情四狐言媚惑乘言僭竊拇言依附隼言悍鷙】

震三爻皆以動免下險上出重坎之外獨持平一卦之上爲公從二視三乃原坎隠伏之體象狐從上視三以重險之體撰明之用外彊戾內悍鷙超出狐媚小人一等象髙墉之上之隼上三應爻操坎弓離矢之具當終動極解之時有其噐遇其時見之於用無髙不射無射不獲公用射隼於髙墉之上獲之之象凡動皆無所括無不利之象夫雷怒霆擊豈無摧折然皆造化之生機也以隼爲道直以殺心爲摶噬罪尢浮於險媚之狐以是爲解終之悖上亦無他道解之惟黃矢是用而已象故曰公用射隼以解悖蹇解得中皆以坎中爲中蹇以往五爲得中解之來復坎中不以行往爲尙而無不中故曰乃得中蹇諸爻惟三連合上下而有實故蹇終以應三爲碩吉解諸爻惟三稔爲狐隼而致冦故解終以獲三爲無不利蹇三五同功中在五故蹇終猶曰利見大人解二四同功中在二故解終猶曰公用蹇初止體入於重坎之下故冝待解上動體出於重坎之上故能射此二卦反對互之義



損有孚元吉無咎可貞利有攸往曷之用二簋可用享彖曰損損下益上其道上行損而有孚元吉無咎可貞利有攸往曷之用二簋可用享二簋應有時損剛益柔有時損益盈虛與時偕行【簋居洧切外圓內方曰簋簋盛稻梁簠盛黍稷奉上之謂享獻也又享以訓共儉享有體薦設幾而不倚爵盈而不飲肴幹而不食宴則折俎相與共食】

損上止下說上止多安於無爲下說多喜於上應所損在於下體之說所益在於上體之止以下之說道而成上之止道匪損民之有餘以益君之不足故曰損下益上其道上行損有孚以說止成孚損而有孚五受之以中元吉二行之以中無咎柔說在三可貞剛止在上利有攸往又言曷之用二簋可用享正謂損下益上說以道匪說以物以物言如以下享上之禮凡享禮八簋爲盛二簋爲約二合三四兩柔撰爲震筐列於五下爲二簋二如用享於五下原不可竭其有上亦自不盡其求以二虛函一實三爲簋函上以爲實四爲簋函初以爲實虛者爲器實者爲意陳以二簋便可成享二簋可用享之象彖言時上下異時時在上以多儀爲應時在下以二簋爲應故曰二簋應有時下本柔兌而曰損剛主二言剛上本艮剛而曰益柔主五言柔剛言損柔言益惟剛說在下而柔止在上之時爲然故曰損剛益柔有時剛在二常饒可以言盈柔在五常乏可以言虛損以其盈益以其虛亦惟剛值其盈而柔值其虛之時爲然故曰損益盈虛與時偕行

象曰山下有澤損君子以懲忿窒欲

山上有澤山體上受而日有所潤爲咸山下有澤山體下夷而日有所虧爲損忿尢人如澤之有震蕩欲溺己如澤之有沒溺凡人忿恨多其貪欲亦必熾貪欲甚其忿恨亦必深一病二痛皆正秋殺气之所感君子視忿與欲如澤之幾撼乎上山以懲以窒如山之底定乎下澤

初九已事遄往無咎酌損之象曰已事遄往尙合志也【遄淳沿切】

下卦三人同以益上爲事初有二三在前有如不認四事爲已或止而不往𨿽往未必遄卽不免於咎初四應爻認得爲已初前有震動往之速如是又寧有咎已事遄往無咎之象二剛中言弗損三柔不中正言損初不能爲二之弗損亦不能爲三之損以剛正居初承二若裁其過於三就其中於二以行其損於四酌損之之象二貞中以爲志初酌損能以二志爲志象故明尙合志

九二利貞徵凶弗損益之象曰九二利貞中以爲志也二以剛中之說爲貞以撰震而起爲徵以中自貞惟貞斯利利貞之象三旣自損二再有徵以動旣爲妄動以說必爲妄說如之何其無失徵凶之象二弗自損惟貞其自有之剛中五承上佑已進於剛克之柔中損不見其在二益已見其在五弗損益之之象二五合中中志先自二貞中道無不上行矣象故明中以爲志

六三三人行則損一人一人行則得其友象曰一人行三則疑也【友交友也三上相交故稱友橫渠張子曰兌三索得女坤道之所成艮三索得男乾道之所成所以有天地絪緼男女媾精之象】

三人行三與二初無一不上行三以說撰坤合五成順坤體見兌體虧兩剛如故一柔有損三人行則損一人之象一人行三已合五爲坤不見說之得爲在已惟見止之得爲在上不見三之說五爲足貴惟見上之止五爲有功一人行則得其友之象五是篤實光明止體致一以成之則順雜進而說之必拂一人行專致一人說感之精意以順乎五與五合爲一體而惟依上成止是致一之說若是三人各致其說剛柔雜進動止兩貞不在二止不在上疑且在五十朋之將以有之於五不可得已象故曰一人行三則疑

六四損其疾使遄有喜無咎象曰損其疾亦可喜也四本止初之體雜撰則爲動極之爻故言疾四能自損其疾與三合而成順使遄往之初相說以解而有喜則危動之疾廖而原止之體復是爲損四之無咎止體無爲多不受人居說之上有益之事固爲可嘉益之未能而疾之務損去諱疾忌醫者亦逺象故曰亦可喜

六五或益之十朋之弗克違元吉象曰六五元吉自上祐也【漢書食貨志元爲大貝十朋注兩貝爲朋又五貝爲朋十朋之大寶也爾雅名十神靈攝寶文筮山澤水火】

五止三說撰坤朋於上二之間止合說順全之說合止順成之有順道之說無違道之說喜起在端拱之朝堂太和在平寧之宇宙是惟元後篤實光明之大寶爲十朋之三損無其功二上弗損不知益之所自故於益象或止常不遷虛更有受惟見其克合不見其克違或益之十朋之弗克違之象善孰如之吉孰如之五之元吉有三說以成之實上止以助之也象故明曰自上祐

上九弗損益之無咎貞吉利有攸往得臣無家象曰弗損益之大得志也【益九五升六五亦皆曰大得志】

上二皆曰弗損益之有三爲損於中與五合成順體二惟弗損是謂以剛中貞之於下而於五爲益之上惟弗損是謂以剛止祐之於上而於五爲益之如是不惟上過善補而更無失二貞無咎貞吉之象不惟遄往有初而尢利往有上利有攸往之象三對上曰得友三不以說爲得而歸止於上若曰垂紳正笏以成君徳惟上上對三曰得臣上不以止爲得而歸說於三若曰有安社稷臣以安社稷爲說惟三三說而言損不以損爲諱旣以無已上止而無爲不居止之功又寧有家得臣無家之象損下益上原初遂宜有損至上更言弗損乃知損道有上行而損志無下失此剛之終得其爲剛大之終得其爲大而損一人則三之柔小之爲耳象曰弗損益之大得志損一人則二人之所弗爲如無二人於下更弗得上友於上一人之志荒矣



益利有攸往利涉大川彖曰益損上益下民說無疆自上下下其道大光利有攸往中正有慶利涉大川木道乃行益動而巽日進無疆天施地生其益無方凡益之道與時偕行【利涉大川言木者三益渙中孚丁氏曰君猶舟民猶水水則載舟亦能覆舟旣能益下所以利涉】

益上巽下動動在下有不上順巽在上無不下順以上巽益下動所巽在於五君所益在於二民恵在君原無窮感在民寧有窮故曰損上益下民說無疆損主上止而三爲之說益主初動而四爲之巽四上佐五下交初匪以已下初乃以五下初五中正申命之主初出震長民之公四以道合之上下之交五大得於上而君道光於上初大作於下而臣道光於下故曰自上下下其道大光進於二五中正之中上下交成利益之慶是以利有益之攸往震巽二木皆涉川之道三無凶事之用震木之道不行上有或擊之凶巽木之道不行是以利涉益之大川損體說而止斂藏之時日損日退退故二簋之用爲有時益體動而巽長養之時日益日進進故利往利涉而無疆損以剛柔損益言有時益以天施地生言無方損以損乎下酌盈虛而與時偕行益以益乎下無盈無虛而與時偕行益道在天無有不施之時益道在地無有不生之時益道在人無時而無往之利無時而無涉之利故曰凡益之道與時偕行

象曰風雷益君子以見善則遷有過則攺

雷風以內外不易之位言風雷益以內外交助之勢言君子以見善則遷有過則攺但見必遷但有必攺善遷而過益寡過攺而善益增旣如風飛而雷厲又如雷迅而風烈雷外風內益風外雷內二物易位而相從便是遷與攺之象與損對言巽震春夏之令長養之時爲遷爲攺皆以爲善艮兌秋冬之令斂藏之時爲懲爲窒皆以去惡

初九利用爲大作元吉無咎象曰元吉無咎下不厚事也

損上止於君上爲成君之友益初動於民下爲成民之公四初正應主爻四本五意以風初初合四巽以出震所爲所作非小可利益事必盡坤土而耒耨之又盡坤眾而吉凶與同患之雷厲而長養之風旣大行風飛而恐懼之雷益大震使人無不遂其生無不復其性所爲如是謂之大作有此利用従初無失是爲元吉利因於民恵出自上事有大作初無厚也是爲無咎象故特明之曰下不厚事

六二或益之十朋之弗克違永貞吉王用享於帝吉象曰或益之自外來也

二動四巽撰坤朋於五初之間以雷動之民成風靡之順旣勤動以力作又巽順以行事是爲民生利用出入之大寶爲十朋之四巽無其形五勿問初不厚不知益之所自故於益亦象或中爻坤艮雜撰動而以順爲道旣合而不違順而遇艮成止又貞而有永是爲在二弗違永貞之吉下有永貞之民心上有永當之帝命五爲履艮而升中掃地而用犢以下民之無不順卜上帝之無不享是爲在五王用享於帝之吉損五上止與止忘乎說之功象故曰自上祐益二初動與動不知風之自象故曰自外來

六三益之用凶事無咎有孚中行告公用圭象曰益用凶事固有之也【周禮公執恆圭】

二與三皆初出震之民二邇初動卽葉吉三逺初以止反動動不成順初作無敢不作是爲迅雷之震驚上偏莫益以中是爲烈風之譴告有此凶事之用方有補過之善益之用凶事無咎之象圭震爲玉象初所執命圭三有凶事之用遂於中行之四爲有孚五之勿問之心如是爲慰初之大作之功至是爲成四若告初可以用圭告成於五有孚中行告公用圭之象隕霜不殺物之生機不潛凶事不用民之動機易窒益用凶事三之震動而巽入者完固而無失矣象故曰固有之

六四中行告公從利用爲依遷國象曰告公從以益志也

四以柔下行合二撰順順於五下惟五之中是行五勿問四故有告四有告初卽有從所告所從皆五之中而不與以己中行告公從之象爲依四告風行初從雷動民生其間上下皆依遷國初徙爲四與聞國政能行五中而爲民依四徙爲初開國爲公能行五中而爲民依心一道同易地能爲無用不利利用爲依遷國之象四與初皆能以五志於勿問外像故曰以益志

九五有孚恵心勿問元吉有孚恵我徳象曰有孚恵心勿問之矣恵我徳大得志也

損二無可損之剛益五無可益之恵惟爲天下得四與初是爲五之恵下心四告初従則孚有孚恵心之象五惟穆然順止於中而成民享帝之理已得勿問元吉之象五𨿽勿問天下不孚四初之恵之徳而惟孚五之恵之徳我不見徳民已成孚有孚恵我徳之象象故明其大得志

上九莫益之或擊之立心勿凶象曰莫益之偏辭也或擊之自外來也

上與四皆五近爻然四巽五下能以五中爲下上出五上無能以五中爲行旣不行五之中焉能爲下之益不下益惟自爲益但自益人孰與益莫益之之象民心不與坤眾震動艮乎反施或擊之之象風以從雷爲巽以順震爲以風雷則不相與以剛柔則不相應立心如此義何有凶上不以五中爲行無辭於公而可告可從象故以爲偏辭或益之益在君上二弗知其自來或擊之擊在民下上亦弗知其自來象故皆曰自外來損主三說合五撰坤惟五是順順君而說爲損益主四巽合二撰坤惟民是順順民而入爲益損三乘二有弗用二中之象故損爲自損益四承五有能用五中之象故行曰中行損三得友以上止能勿下遷益四遷國以初動亦能上出損上得臣無家不泯三說之功益初下事不厚若惟四巽是主弗損損下之道無失勿問益下之利無方損初之前爲撰震已事遄往初三一志益上之下爲撰艮立心勿上四兩心爲上而安止每荒於嬉兌上說以說上行是爲益上爲下而好動多行不順巽下順以巽下行是爲益下損下以忠事上益上以愛恵下損非損下之有以益上之無如剝民奉君之事益非損上之有以益下之無爲分人以財之恵但爲上而待下之益斯謂之損爲上而惟下之益斯謂之益言損上爲不足衰之始言益上爲有餘盛之始又損益爲咸之反猶泰否爲乾坤之合乾坤後更十卦而天地交咸後更十卦而損益見上經首乾次坤故先泰後否下經首咸次故先損後益自乾坤至小畜履剛柔皆三十畫而泰否之三剛三柔繼之自咸至蹇解剛柔亦皆三十畫而損益之三剛三柔繼之乾坤泰否之間經歷六坎之險而以巽兌合干爲畜履咸損益之間亦經歷四雜坎五正坎之險而以艮震合干爲遁壯君子所居而安者易之序卦非聖人莫能序信矣



夬於王庭孚號有厲告自邑不利卽戎利有攸往彖曰夬決也剛決柔也健而說決而和於王庭柔乘五剛也孚號有厲其危乃光也告自邑不利卽戎所尙乃窮也利有攸往剛長乃終也【夬古邁切號平聲決古穴切行流也又防也破也相分別也從冫誤加鳥旁爲鴂或作又作鵙春分鳴則眾芳生秋分嗚則眾芳歇又芒種之次五日鵙始鳴反舌無聲鵙不鳴佞姦壅偪反舌余有聲佞人在君側】

剝曰剝小人於君子常如剝果而使之墜落夬曰決君子於小人第如決擇而使之行流便見君子小人用心不同卦體下健上說有君子健於內而小人說於外之象是以有壅則決而無決不和爻合五剛決一柔主二言決以五爲王庭以初與三爲自邑以兌口爲爲號爲告王庭君子彚徵之地上以一柔乘五上此豈王庭之可容上有乘二有以聨五剛之交則以申五剛之气則俾一柔不得乘陵而肆其說於上五剛不至閼抑而屈其健於下於王庭之象五上一體以近而相得爲安二視不勝其危二號而五孚五乃一日不容以自安如之何而無夬夬決道於是有光孚號有厲之象初壯趾三壯頄是爲卽戎有如輕卽於始必然取敗於終二旣號五而知危亦復告初與三而加警使知治其在我之爲先窮其在彼之不利告自邑不利卽戎之象庭如是孚號如是自邑之告如是於剛爲長於柔爲消君子全其健小人說於去何夬不和何往不利利有攸往之象彖明剛長乃終以剛決柔之分量如是爲盡如是爲止故曰乃終非是定到六爻皆剛然後爲長爲終

象曰澤上於天夬君子以施祿及下居徳則忌

云上於天須待然後成雨爲需澤上於天決注便卽成雨爲夬君子以施祿及下如澤之必下於天居徳則忌如天之不居乎澤

初九壯子前趾往不勝爲咎象曰不勝而往咎也壯初曰壯於趾視二柔已無難去夬初曰壯於前趾視一柔更爲易決初爲趾四應爻四次且初直前將操戈王庭以去君側之佞壯於前趾之象如是而往四當其前未可躐四何能卽上徒以輕率躁動取咎於四往不勝爲咎之象初無躐四勝上之理夬以雨不以戎期於勝定是不勝象故曰不勝而往咎也

九二惕號莫夜有戎勿卹象曰有戎勿卹得中道也【莫莫故切】

卦曰孚號以五二旣孚言爻曰惕號以二方號五言兌西於日爲莫幹西北於時爲夜上宵人五近之二不獨以日幹之道爲號且以夕惕之道爲號惕號莫夜之象能保自邑之不卽戎不保上之不爲戎首上如自我致戎君子自利攸往不期其勝而無不勝之憂不期其決而無不決之憂有戎勿卹之象二以剛健之中孚剛說之中全卦夬道之中惟二爲得象故明其得中道

九三壯於頄有凶君子夬夬獨行遇雨若濡有慍無咎象曰君子夬夬終無咎也【頄巨鳩切濡人朱切慍於問切】

初下壯見於趾爲咎爲輕率之咎三上壯見於頄有凶有淺露之凶三五同功撰爲重幹欲夬上先夬已足以稱君子矣君子夬夬之象三在五剛中以應爲決不假用眾獨行之象正與說合遇雨之象睽遇雨上在雨外夬遇雨三在雨中若濡之象以二之中而見雨必曰決而和矣以初之壯而見雨必曰恨不兵之有慍之象濡非眞濡慍者自慍而三之壯頄之過已善補要終無卽戎之患有攸往之利象故明其終無咎

九四臀無膚其行次且牽羊悔亡聞言不信象曰其行次且位不當也聞言不信聰不明也【臀徒惇切次七私切且七餘切】四上一體之人以應壯趾之初近壯頄之三有欲坐不安欲行不決之悔二於五有號號卽牽羊之言羊性喜於前行凡牽之之道當其前則卻隨其後則行四隨上後是謂能牽無膚次且之悔俱可以亡牽羊悔亡之象五中說於下撰於二有孚四不中說於上見於二無孚聞言不信之象牽羊羊以前爲得計𨿽去亦說四以健爲自邑有坐必安此便是夬之雨如無四之信恐竟成夬之戎而卹及夬之邑象故深惜四聰而謂之不明

九五莧陸夬夬中行無咎象曰中行無咎中未光也【莧澤革侯襇切莖葉皆髙大而見故名孟喜以莧爲山羊殊失牽羊之義晉上道未光萃五志未光與夬五中未光大同小異】

莧澤艸全感陰气以生者五髙平之陸以君子彚徵之王庭而鞠爲蔓生之澤艸莧陸之象五三同功撰爲重幹不上之夬而先自夬夬夬之象三夬夬獨行五夬夬中行以剛說之中合剛健之中於夬方和而過善補中行無咎之象履五說自下和不疚夬五說従上乘𨿽中恐有牽私愛暱近習之心潛注不防處未得爲光象明中未光與彖其危乃光正相

上六無號終有凶象曰無號之凶終不可長也

上爲夬終爲澤口以決而通流如口之有號以壅而不決如口之無號上以說乘五決口障塞無號之象一柔之說不勝五剛之健五如極而通一必潰而裂終有凶之象夬體以大壯成故初與三猶存壯名壯上剛動之體剛能自決猶有艱之吉夬上柔說之體柔不自決終有決之凶大壯以撰體爲羊震之原體顯則喪夬以本體爲羊幹之撰體成則決仍爲兌便不決故不可以五莧爲山羊剝上不食喜君子之僅存然終於剝廬象故曰終不可用夬上無號危小人之不去然終於有凶象故曰終不可長



姤女壯勿用取女彖曰姤遇也柔遇剛也勿用取女不可與長也天地相遇品物咸章也剛遇中正天下大行也姤之時義大矣哉【姤古豆切取七諭切】

聖人內君子外小人剛來謂之復復稱反若故居之還若君子之當然喜之之辭柔來謂之姤姤稱遇若不期之防若小人之天幸戚之之辭合四剛成大之壯姤一柔遽象女壯遽戒人之勿取大壯震男動於外而男爲主女壯巽女入於內而女爲主內女爲主外男爲取與之配合而長處主在女賔在男壯在女消在男非如小畜之幹爲主於內其於巽女可以妻而可以婦彖故特明曰不可與長然則無姤之時無姤之義乎復一陽生子中反於萬物歸坎之時姤一陰生午中遇於萬物見離之時乾巽交而天地遇五陽生一陰成品物匪陽固不生匪陰亦不成由姤然後有成之章故曰天地相遇品物咸章是爲姤之時二五皆剛五位中正二五合而君臣遇二旣包初而成其爲魚五更包初而成其爲瓜中正相遇之剛卽成爲生合天下而無所不成原合天下而無所不生故曰剛遇中正天下大行是爲姤之義天地無遇品物無章天地何可以無姤之時中正無遇天下無行君臣何可以無姤之義知其時明其義於物何所不可遇於人何所不可遇包魚遇包遇而取女難長則失其所以遇姤之時與義彖所以深贊其大也

象曰天下有風姤後以施命誥四方【誥古到切以文言告曉之告上曰告下曰誥施命誥四方邵子曰履霜之愼在此李氏曰誥命出於後則無姤之變】

風行地上自也而行各以其方爲觀天下有風自天而下周徧四方處處有風則無一物不與風遇莫不鼓舞而有感動爲姤天之風君之命四布而告曉之謂之誥觀省方躬爲之省姤誥四方施命而已以四方萬民之逺後無能一一而與之遇惟命自後出而告戒及於四方如風自天行而周徧及於萬物是爲後之天下之風是爲後之姤

初六系於金柅貞吉有攸往見凶羸豕孚蹢躅象曰系於金柅柔道牽也【系維也柅女紀切止也定也或以爲止車物或以爲系絲物羸力追切羸豕謂牝豕豭彊牝弱故謂之羸蹢直防切躅直錄切歷宗通議四月幹之初歷謂之小滿姤初羸豕蹢躅坤初履霜堅冰羸諭其小蹢躅諭其滿霜諭其小堅冰諭其滿易言於一陰旣生之後歷言於一陰方萌之初慮之深防之豫也】

金柅以重幹在前爲象初巽二下二如柅之前止初如繩之下系二不爲動初無所往系於金柅之象以系爲貞以貞則吉有攸往是無系而有往靦顏與五剛相見挺首與五剛相抗此則昭於人所共見凶在顯肆之處豕本坎止艮之中爲牡爲豶豕伏巽之下爲牝爲羸豕孚蹢躅謂陰入而與爲孚自此跳躑不可復制此則伏於人所不見禍在陰孚之處剛道決柔道牽一失貞系之道必稔五剛牽引無窮之禍象故曰柔道牽

九二包有魚無咎不利賔象曰包有魚義不及賔也二初同體之人首柅初柔而使之貞全在二二以巽撰乾有天覆之量爲包近而能爲之包包而未嘗不近惟見初之爲美不見初之爲惡惟見初之可生不見初之可逺爲有魚包有魚無咎之象月建午曰防賔一陰用事陽已爲賔二如無包初柔在內而爲主五剛皆在外而爲賔便有不利不利賔之象二有包義方不及賔象曰義不及賔惟恐其及惟恐其賔惟恐其失有魚之包之義也

九三臀無膚其行次且厲無大咎象曰其行次且行未牽也

三亦與初同體而居二四之中二包有魚三何以爲坐臀無膚之象四包無魚三何以遂行其行次且之象無膚危於坐何以弗若二次且危於行何以復爲四包義合二四皆有成於二四皆無過厲無大咎之象如三所行無入於初亦無逺於初有剛道之決無柔道之牽象故明未牽

九四包無魚起凶象曰無魚之凶逺民也

二包撰幹而爲包四正幹之體且與初爲應爻豈其無包但中正不存旣若隔之以二又若睽之以三殊不見初之可近而但見初之可逺包無魚之象三行且次且四如何爲起初爲見四爲起見在初誠自蔑其系之貞凶起在四亦自斬其生之意凶無魚而起惟有上行別不下睨若疾之已甚而逺之不暇象故不曰逺小人而特謂之逺民然則君子不逺小人乎曰遁相去可稱逺然猶云不惡姤相遇原與之近近而使之無所容必亂之道此則全是人謀不臧更不論命

九五以杞包含章有隕自天象曰九五含章中正也有隕自天志不舎命也【杞栁屬虞翻巽爲杞味甘藏美於中過時則敗夬三月卦莧生三月故夬以莧爲象姤五月卦生五月故姤以爲象中正井五同此皆直言卦徳無以字】杞髙大之良材初在下易蔓爲瓜二於初已能包五中正合下三剛而撰爲重幹更能以五左右三剛以包一柔髙爲之覆防而大爲之容茹以杞包瓜之象一柔在初遂成天地品物之章含章之象如是而又有隕五存之而不足一消之而有餘旣如魚之有爛又如瓜之有潰是乃莫之爲而爲莫之致而致天實命之匪人之故天行一剝卽復一夬亦姤自夬上反爲姤初初之一柔原従天降有隕自天之象含章者志有隕者命九五之志卽無以回天而易命終不付諸天命之自然而舎之象故明曰志不舎命

上九姤其角吝無咎象曰姤其角上窮吝也

二言魚人固不如魚之多五言瓜蔓愈逺而生愈多生之無窮無所不生是爲姤五大行之章而同天地品物之章上與初有初終之義稱姤上剛亢與初角立而不相入稱角無魚推而逺之姤角引而自亢起凶自爲之起無與於初吝無咎吝自在上於初何咎無魚絕人姤角自絕姤義於是爲窮象故曰上窮吝夬姤反體夬初以趾壯窮姤上以角姤窮夬欲解之爲雨姤欲含之爲章夬之二五孚亦旣有光然在二謂之有戎戎𨿽不卽不得謂之無戎以垂盡一小人在外決之難故危其辭以慮終姤之二五遇可稱大行然在五謂之有隕包𨿽不廢不得謂之無隕以始生一小人在內遇之難故危其辭以謹始夬上已當成功之序故決姤初原是含生之民故遇姤二但上撰主便不在初不然終是賔夬五但下撰雨便已在上不然終是莧姤非絕初而棄之方爲勿用取女夬非截上而去之方是利有攸往此二卦反對互之義



萃亨王假有廟利見大人亨利貞用大牲吉利有攸往彖曰萃聚也順以說剛中而應故聚也王假有廟致孝享也利見大人亨聚以正也用大牲吉利有攸往順天命也觀其所聚而天地萬物之情可見矣【萃秦醉切艸貎聚才句切防也又邑落曰聚又大曰鄕小曰聚廟貎也所以彷佛先人之容貎古作庿致孝享項平甫曰古語謂享之丰者爲致孝】

萃聚澤眾水所聚說眾物所聚正秋揫斂地气所聚以卦言下順能以上說旣說矣能無聚乎以爻言五爲剛說之中下有坤順之應說旣得其應矣能無聚乎卦所以名萃萃亨主五言亨艮門闕雜撰於兌附坤藏之中爲王廟五主於中下爲順孝由此致上爲說享由此致象王者聚萬國之懽心以事其祖考是爲萃五之亨而廟由此假王假有廟之象利見大人亨利貞以四言亨言貞下三爻由四以聚四合下三爻以利見九五象人臣聚萬國之懽心以事其上是爲萃四之亨而萃無不正利見大人亨利貞之象用大牲合上下以用全坤在下爲大牲之用之象撰巽在中爲天命之順之象自上用之以假有廟以大人履大順其於天命爲能大順於其上萃之亨不待言是以吉自下用之以見大人以大順應大人其於天命爲能大順於其下萃之正亦不待言是以利有攸往觀其所聚而天地萬物之情可見聚者說所聚者順天地絪緼萬物化醇以說召順防順成說天地萬物之情盡然蓋未有不順不說而得其所聚未有不得其所聚而可以言天地之位而可以言萬物之育者

象曰澤上於地萃君子以除戎器戒不虞【除一作儲又作簡治修治又去聲除舊置新曰除】

澤是聚水上於天散溢而自上下流夬象上於地合瀦而四靣爲歸萃象眾之所聚爭之所起君子以除戎器如澤之爲水所聚戒不虞如地常爲澤之防

初六有孚不終乃亂乃萃若號一握爲笑勿卹往無咎象曰乃亂乃萃其志亂也【握烏學切解顏起齒曰笑或作咲亦作關従大非初曰號三曰嗟如夬之言號言告皆以兌口在上爲象】

萃主在五初逺五與四應爻象有孚疑四不當象不終乃緩辭亦難辭孚而不終志不專一象乃亂不萃不可遽萃不可象乃萃二之四雜撰艮手爲握兌說爲笑若號凡四之所萃皆爲五萃之其號原無不順初四以順相號以說相應如是則握手之間一笑契合勿用憂卹孚必有終萃必以正往無不利是爲萃初之無咎

六二引吉無咎孚乃利用禴象曰引吉無咎中未變也【引余忍切禴夏殷春祭名周夏祭名或曰禴只祭祀之占不成去祭活人活人去享人之祭殊不然使民如承大祭亦豈祭其民乎大抵古人事君事親皆如事天地事神明蓋以薦誠於上不假文篩爲象耳】引謂四孚謂五二之萃五必涉乎四四雜撰巽繩於二前爲引二待引後應不失其已吉引於四惟以應於五無咎四引五孚坤質下將說意上流𨿽禴祭無不成享矣乃利用禴之象二大順之中𨿽爲四所引非爲四所變象故曰中未變

六三萃如嗟如無攸利往無咎小吝象曰往無咎上巽也

三四以近相得應上賫咨之口疑三萃不以正輙而有嗟其何以利往萃如嗟如無攸利之象往合四上巽是以無咎大順不足是以小吝四本巽五之爻以三巽四往則何咎象故明上巽

九四大吉無咎象曰大吉無咎位不當也

下三爻皆由四以萃五四非大吉若將分五之民矣安能無咎二引吉原待四引爲吉四大吉原是大有引進於二使初三皆得合以上往爲吉四有如是大吉又有何咎象明位不當以疑五也

九五萃有位無咎匪孚元永貞悔亡象曰萃有位志未光也

聖人之大寶曰位位五所自有而言有四貳五將無以有之於已也五有位以當天下之萃又有何咎然剛中說體之光終恐爲四所揜故匪孚而有悔元剛徳首出位在徳元永貞盡坤眾皆貞於萃五而永以大順成孚匪孚之悔於是乎亡夬五已得健說之中系累之者上象故明中未光萃五已成順說之志疑貳之者四象故明志未光

上六賫咨涕洟無咎象曰賫咨涕洟未安上也【賫將池切咨音諮嗟嘆聲涕目液洟音夷鼻液】

賫咨艮手上持於兌口之象涕洟兌澤下流出自艮鼻之象上說主何以反說爲憂以四位不當於五下威福𨿽在五常若憂其下移於四天下之政𨿽不見其多門常若憂其不出於一賫咨未已涕洟繼之欲使五聞而知懼𨿽有位未以爲安欲使四聞而加警𨿽大吉未以爲安是爲萃上之無咎象明未安上者此



升元亨用見大人勿卹南徵吉彖曰柔以時升巽而順剛中而應是以大亨用見大人勿卹有慶也南徵吉志行也

坤巽皆柔柔宜在下惟巽柔而遇坤順在上則巽而上入正惟其時故曰柔以時升升元亨卦象下巽而上順爻象二中而五應升以其時升豈有不亨亨豈有不大是以元亨萃大人在五曰利見利在下升大人在二曰用見見在上二爲剛中而巽之大人五用大順之道見之得剛柔相濟之理有明良相遇之慶何用憂卹五正南之位五用見二南徵升志至是而無不行故五以用見大人爲勿卹二以南徵爲吉凡巽柔在下卦上合干剛惟以初柔爲主曰柔遇剛姤是合震艮之剛皆曰剛上而柔下蠱是合兌柔則曰巽而說行大過是合離柔則曰柔進而上行鼎是在上卦下合干剛則曰柔得位小畜是合艮剛則曰進得位漸是合坎剛則曰柔得位乎外渙是合兌柔則曰柔在內中孚是純巽則曰柔皆順乎剛於位不復言得以五在剛中之位之故

象曰地中生木升君子以順徳積小以髙大

地中生木曰升木始生於地中甚小積而不已其髙可以干霄其大可以蔽日惟以順故君子以順徳積小以髙大人有小不順積成大不順君子從其順之小小者積之爲徳無不成其爲木之髙無不成其爲木之大如木之生地

初六允升大吉象曰允升大吉上合志也【上時掌切】

初𨿽巽主中在二剛二五孚允及於初大人南徵初從以徵吉莫大矣允升大吉之象升志在五大得初合二亦得以上象故明上合志損初合二以剛合剛曰尙升初合二以柔合剛曰上小畜四合五與升初同大畜三合上𨿽皆剛以異體又隔兩柔爻故亦曰上

九二孚乃利用禴無咎象曰九二之孚有喜也

二五正應以三在前爲有疑孚五應二之實心禴二巽五之精意孚乃用禴無巽而無不順是之謂利而爲升二之無咎象言有喜自五用見於二爲有慶彖以君道言自二用禴於五爲有喜爻以臣道言

九三升虛邑象曰升虛邑無所疑也

二三皆以剛實下巽自三合四五撰爲震塗上有通道下無遺賢其邑遂虛虛邑之象三虛二五成孚允及於初象故明無所疑

六四王用亨於岐山吉無咎象曰王用亨於岐山順事也

山二達爲岐四首順之體但以中爻雜撰論四如爲兌之上爻則於岐爲阻上無由以順下下無由以巽上四如爲震之中爻則於岐爲亨上由四以下達用見之塗旣廣下由四以上達南徵之路更辟王用亨於岐山之象五貞吉四上爲五用是以吉二禴無咎四下與二孚是以無咎四以順事五爲能首通天下賢人升進之岐路象故以爲順事

六五貞吉升階象曰貞吉升階大得志也

三爲虛邑四爲亨岐五貞於上惟南徵大人是順是應貞吉之象然言邑言岐尙未進於階前至五則明良相遇之堂而揖遜以升之階升階之象彖謂有慶志行皆此象故明大得志

上六防升利於不息之貞象曰防升在上消不富也升志至五大得升極於上以階言則盡級以木言則末杪以地言則極北匪震之出而兌之臨爲背明向暗冥升之象不息言消上但有消知退知亡𨿽防終不失正而無不利利於不息之貞之象柔以應剛爲富上消匪三是應是富二豈不知退亡三虛以避彚徵之賢路上消以貞升極之防塗原始以進升爲亨要終以退消爲貞合一卦之升義以上之知消知息爲有終象故特明之曰防升在上消不富萃諸爻以合萃九五剛中之大人爲亨爲貞升諸爻以合升九二剛中之大人爲利爲貞萃下順萃於上說上弗說下𨿽順何以萃升下巽升以上順上弗順下𨿽巽何以升萃主五四貳之匪孚初亂三嗟上咨皆以四故升主二三貳之爲疑上消四亨初允皆以三故萃至上爲未安以說主要終升從初爲大吉以巽主原始此二卦反對互之義

像象管見卷三下﹤經部﹐易類﹐像象管見﹥

欽定四庫全書

像象管見卷四上

明錢一本撰



困亨貞大人吉無咎有言不信彖曰困剛揜也險以說困而不失其所亨其惟君子乎貞大人吉以剛中也有言不信尙口乃窮也【困苦悶切饒氏曰困是窮而不通四面者窒塞行不去之意】困下坎剛上兌柔然不稱柔又不曰揜剛而但曰剛揜以二上爻主二剛上柔不當相揜之位四五兩剛與二同徳豈其揜二特坎爲流水之體兌爲止水之體流水在止水之下象其阻抑不通坎爲雨潤之體兌爲秋斂之體雨澤當収斂之時象其閼郁不鬯以是謂之剛揜故困困亨處坎之險有兌之說險𨿽處非其所說則自常不失困所無失卽困爲通故亨其惟君子明非初與三之可與貞大人二固處困之君子五尢貞二之困之大人二五以剛中相貞豈惟於困無失更又因困有得與五成不言之信吉無尙口之窮無咎不貞乎五有言乎上二有言二先不信上有言上安得信困以不失其所以剛險之中貞剛說之中眞實有得於己無病於心爲大人之貞爲貞大人之吉上乃壅流之澤口揜剛之佞言二上口思援乎上不有大人之貞將無君子之亨上尙口欲拯乎二滕之口有餘拯援之實不足彖明尙口乃窮窮便終困而無復有亨之日矣

象曰澤無水困君子以致命遂志

澤無水水在澤上爲盈而有水在澤下爲涸而無困象致命行險非命致之於天有時無水之象遂志以說爲志遂其在我澤常自如之象

初六臀困於株木入於幽谷三嵗不覿象曰入於幽谷幽不明也【株木根入土曰根在土上曰株覿見也或作覿亦作】

下三爻皆受困之人然有君子小人之分二君子能不失所三與初皆小人處困而不能無失所者初有離巽雜撰之體在其前巽則喬木離則明庭以六居初無能撰巽而起以根株之木爲安坐臀困於株木之象又無能撰離而起以隠伏之底爲窟穴入於幽谷之象四𨿽應爻安於坐而甘於入歷三爻而之四終無所見三歳不覿之象初如是惟有日入於幽象故深惜其不明

九二困於酒食朱紱方來利用亨祀徵凶無咎象曰困於酒食中有慶也【紱音弗冕服之韠蔽膝也亦作韍以紱言義主於行也】

二剛中有酒食天下之具以揜成困有酒不可以飲有食不可以食困於酒食之象朱紱諸侯黃朱天子純朱離朱巽繩雜撰於前四五若合以下交朱紱方來之象言方來來二耳未及初與三也有如不用通祀二之酒食何以薦於王公何以羞於鬼神何以爲天下飲何以爲天下食何所用而有攸利二所謂亨匪以一已爲亨兌巫在前合而祀之胥君子小人之困誠欲使之無一失所方無不利利用亨祀之象徵貞之反無大人之貞有君子之亨亨在已矣人之失所有弗顧也行而去之安得爲吉故凶以亨又不可咎二中與五祭祀受福之心同象故明有慶

六三困於石據於蒺藜入於其宮不見其妻凶象曰據於蒺藜乘剛也入於其宮不見其妻不祥也

初在二下止有自入之困三在二上更有乘人之困三以二爲乘將進四五不可巽如石之壓其上困於石之象欲退二又不冝乘如叢棘之刺其下據於蒺藜之象以其所處爲宮非困而安於困非據而安於據上是說應妻爻離爲目坎蔽之妻亦不可得而見入於其宮不見其妻之象進退與處無一而可凶小人在困自入止於不明乘人益其險惡卽妻亦不以祥而與之是死道也象故特警其不祥

九四來徐徐困於金車吝有終象曰來徐徐志在下也𨿽不當位有與也

上三爻皆困下三爻之人然惟上爲困下之主亦卽拯下三爻之人然拯之能事在四五兩剛其拯之所及君子誠急小人失所亦未可獨緩四二位不相當以應來初謂非其與則徐以近來三謂非其與又徐來徐徐之象夫初與三皆如二之將車之人將之無人二車徒以金飾而弗庸四又孰與之共載困不在二亦在四困於金車之象是之謂吝然旣謂之來已有下志豈其無終四果於來上無不行初三之困終無不拯以此而況二四合徳之與吝有終之象象明志在下𨿽不當位有與以此

九五劓刖困於赤紱乃徐有說利用祭祀象曰劓刖志未得也乃徐有說以中直也利用祭祀受福也【刖魚厥切朱紱指四五赤紱指二再命士三命大夫皆赤紱或曰朱正色赤間色井二亦云受福】

上下三柔若有合困君子之象然在二謂之剛揜何曾以小人爲罪惟有以小人之失所爲憫耳五如以巽究之躁厲毀折之威上爲劓下爲刖獨拯二於困則棄絕妄施於小人麗體弗撰於君子朱紱固無以來下赤紱亦何以交上五之困亦滋甚矣劓刖困於赤紱之象乃徐剛中之說在五以蕩平正直無作好惡之心等拯君子小人之困無用不直五中之用行君子貞於說不待言且能使四之徐徐兩爻亦有以自振不終於戚戚乃徐有說之象前巫後史皆五祭祀之用祭則上假祀則下享不見兌坎之相揜惟見險說之成孚何用不利利用祭祀之象君子說有酒飲我有食食我而困亨小人說明生於初谷祥集於三宮而困亦亨二利用亨祀亨匪一已慶在其中五利用祭祀胥君子小人之困而無不亨福及上下象明利用祭祀爲受福

上六困於葛藟於臲卼曰動悔有悔徵吉象曰困於葛藟未當也動悔有悔吉行也【葛古逹切絺綌艸藟力軌切臲五結切卼五忽切】葛藟非木無附非附無生坎堅木三上應爻上附三而生上下相爲纒繞束縛無以困二而只取自困困於葛藟之象上木杪杪上窮附將無施於臲卼之象上兌口以危動處困終是不能安故自言自悔曰動之象如是而誠有悔卽無拯君子之能事亦非說君子之徒口上壅有決下流爲通何徵不吉有悔徵吉之象象曰未當見二之揜而成困皆以上故曰吉行言其吉在於行如決澤之上壅以通坎之下流不惟陽剛之泉爲通流卽陰柔之險亦自無壅而合爲通流故總於上而特謂之徵吉也



井攺邑不攺井無喪無得往來井井汔至亦未繘井羸其瓶凶彖曰巽乎水而上水井井養而不窮也攺邑不攺井乃以剛中也汔至亦未繘井未有功也羸其瓶是以凶也【井子郢切周書黃帝穿井世本化益作井繘余律切音鷸汲井索闗束謂之綆闗西謂之繘汔許訖切水涸也養去聲從羊俗作飬非】

井巽乎水而上水以巽木穴地成坎巽入乎水而上出其水巽水井之體立上水井之用行彖故言井井而曰養而不窮言井又言邑五井之主位邑其所居如四坎性下流井欲上出坎體隠伏井冝向明二剛一巽四以兌攺攺下流之水爲止水三剛再巽四以離攺攺隠伏之體爲明體五之所居之邑則有攺五之剛中之體原無攺攺邑不攺井之象惟攺邑不攺井故専以井體言不以邑之有攺而象喪不以井之不攺而象得兼以井用言來於內巽水而井其井如人鑿井而言井往於外上水而井其井如人汲井而言井井養如何有窮井井以繘繘卽巽繩繘井以瓶瓶卽坎缶巽水上水直通上收方爲繘井有功中爻有兌或值多汲之後如八月之水始涸汔至之象爻惟三上應以初四則敵而不應以二五則敵而不應上之收無以通於初之巽便象井深繘短與未繘井同亦未繘井之象坎巽之交瓶繘相屬之處兌附其中爲毀爲決又有羸其瓶之象繘不能至汔井方深瓶又有羸井井之用於是遂窮凶彖明乃以剛中井與坎同坎井二五皆剛中上下相以以之難故曰乃以剛中止言以剛中者蒙二初筮之震爲以比五原筮之艮爲以困二二五合以匪以則坎固險中之體而不可以爲剛中之用卦明象爻明變凡剛柔相摩之義例皆如此

象曰木上有水井君子以勞民勸相【勞郎到切敍其勤以慰勞之曰勞勸奨勉也】

木上有水凡木液必自下上升從根逹於木杪故古之穴地爲井者旣以木入井防而爲之穴又以木居井防使之巽水而上此木上有水所以爲井之象勞民坎爲勞卦如使民鑿井而飲之類勸相巽爲申命如使民同井相養之類

初六井泥不食舊井無禽象曰井泥不食下也舊井無禽時捨也【泥乃計切滯也時捨與幹九二文言傳同俱上聲淮南子八方風至浚井取新泉四時皆服之管子鑽燧攺火杼井易水古人蓋以未浚未易水之井皆稱舊矣】

初巽水之主但以中爻雜撰言初居兌毀之下若窒其泉之所自來井泥之象無以上於兌口之上不食之象初泥而三爲渫四爲甃則新不則泥無以去水無以攺新泉無以取爲舊舊井之象禽卽井收通作鹿盧故爲禽初旣泥而不食上必棄而無收無禽之象象言下謂巽不能上言時捨謂非可以用汲之時

九二井谷射鮒甕敝漏象曰井谷射鮒無與也【射神夜切鮒符遇切小魚旅行以相卽謂之鯽以相附謂之鮒井魚不識巨海鮒其井魚之類乎或曰宜作蚹爲蠃蹏蝓郭璞曰蝸牛古今注曰陵螺似俱億甕屋送切甖也本作甕可以甃井亦可以爲汲瓶兪氏曰困之水欲下曰有與退而有與也井之水欲上曰無與進而無與也】

泉出注谿曰谷巽爲魚初濳井底爲鮒井上出谷下注二剛與五合中本井泉雜撰爲兌便無能巽而上出惟有反而下注井谷之象所養惟陰濳細防之初射鮒之象卦言瓶汲器從中下而有毀爲羸爻言甕甃具從中折而未修爲敝敝則泥之端不在初滲之隙且在四甕敝漏之象二四同功四井未甃王明之體未成兌毀之體尙在象明無與以此

九三井渫不食爲我心惻可用汲王明並受其福象曰井渫不食行惻也求王明受福也【渫私列切治井也通作泄】

二三以剛巽水皆井泉二以下注爲谷三以上澄爲渫然猶未能爲五之食井渫不食之象不食便是五之責三以同功加憂爲我心惻之象有上爲應可用汲之象合五撰離暗撤於北方明生於南面王明之象王明下巽上收人井其井以不窮之養爲天下養並受其福之象巽水上水之中在二二未上五三若塞之憂其爲兌之塞仍欲尙其爲坎之行象故謂之行惻五明非三不成像故謂之求非枉已之求而王明之求並二並五而井養俱無所失象故謂之受福

六四井甃無咎象曰井甃無咎修井也【甃側救切音皺結砌也】四爲巽水上水之交以正麗於五三之間敝則修而補之漏則修而塞之使上者旣不下滲而下者又終上出是爲井甃無咎之象井以四之修甃方始常完而無敝漏常渫而無污常新而無舊象故明修井

九五井洌寒泉食象曰寒泉之食中正也【洌水淸也又冷洌與冽異】三二近相求有成之功已渫五二正相巽一淸上溢更洌井洌之象五居坎北正體離不能炎兌不能涼寒泉之象初不食三不食五獨上水於兌口之上食之象五𨿽象食巽而入水當在下收而上水仍在上五何爲哉惟有不失其中不失其正受成於上下而不窮之養在天下矣象故曰中正

上六井收勿幕有孚元吉象曰元吉在上大成也【收去聲鹿盧收繘者幕慕各切惟在上曰幕覆物亦曰幕】

井泉至五而食上位五上旋坎輪以收巽繩汲水而上井收之象拆而不闔勿幕之象與三以應爲孚不窮於汲水五以近爲孚不窮於食有孚之象是爲井上之無吉象言大成見井井之功止於渫猶爲小成必極於収然後爲大成未繘羸瓶之凶不言可知矣坎之剛中一爻在困二爲君子養人之酒食在井五爲君子養人之寒泉困戒上口不欲說之匪人井捨初泥不欲巽之匪人困五祭祀以三上爲未合之通流方以壅二井二敝漏以四初爲未合之巽水無以上五困四來下防上決二何以不亨井三渫上收下繘五何以不食困初幽困三死爲合揜君子之小人而君子之慶自在井四甃井上孚爲合承君子之小人而小人之施亦宏困有悔於終且爲徵吉之上井無攺其舊卒爲時捨之初人顧自處何如於困井觀之尢信



革已日乃孚元亨利貞悔亡彖曰革水火相息二女同居其志不相得曰革已日乃孚革而信之文明以說大亨以正革而當其悔乃亡天地革而四時成湯武革命順乎天而應乎人革之時大矣哉【已音紀天有十日甲至戊爲前五日已至癸爲後五日已後庚庚因已故曰已日乃孚卦未有言悔亡者惟革言之水火相息胡氏曰坎離有相濟之義兌離曰革圖書七九易位之象】

革上澤下火坎水在火上坎水陽離火陰一陰一陽不相射則相濟澤水在火上澤水陰離火陰兩陰不相濟非水滅火卽火涸水則相息此革象之一二女同居中上少下序則不紊但志不同行而爲睽少上中下序則已紊遂志不相得而爲革此革象之二卦象五行震東方木蠱中爻雜震爲甲日兌西方金巽中爻雜兌爲庚日坎離天地之中戊巳十干之中中土之位土中之數戊陽土陽主生陽生子中坎中一陽爲戊日上合震是爲陽生之信之已至故解曰艸木甲坼已陰土陰主成陰生午中離中一陰爲已日上合兌是爲陰成之信之已至故革曰已日乃孚文明以說文明主革以說從革以之用行何革而不得其亨何革而不得其貞革所當革何悔不亡以天地言之春夏爲陽盡於離秋冬爲陰起於兌此天地革而四時成之象下離明徳受命上兌天人俱說此湯武革命順乎天而應乎人之象天地之革以時湯武之革以時革之時所以爲大

象曰澤中有火革君子以治歷明時【古者考天象驗人時皆以火爲證三月火出於辰五月火中於午七月火流於申十月火伏於亥歷宗通議自古迄今六十六歷上古莫詳於周髀兩漢莫善於太初六朝莫善於皇極唐以大衍爲善五代以欽天爲善宋元以來則惟授時爲善也其立法之異者太初本於律大衍本於易授時本於晷元郭守敬造授時歷考知七政運行於天進退自有常度專以考測爲主晉杜預云治歷者當順天以求合非爲合以驗天楊敬仲曰天道不可窮盡可窮盡者非天道也故歷當數變以求合其中何承天曰圜極常動七曜運行離合去來𨿽有定勢以新故相涉自然有毫末之差連日累歳積防成著是以虞書著欽若之典周易明治歷之訓】

天時之推遷變革無不以火爲候火出於震藏於兌澤中有火火藏澤中寒當革暑陰當革陽時序變遷革象歷日月躔次君子以治歷明時歷日月而迎送推日月而定四時一歳四時一日十二時就一日而治之明之有賔有餞有作有息無一時之不明統一歳而治之明之春析夏因秋夷冬隩合四時而爲明治在已明以已治在人明以人時時治時時明此所以爲君子之革

初九鞏用黃牛之革象曰鞏困黃牛不可以有爲也【鞏居竦切韋束也固也從鞏馮氏曰變革與皮革異】

革以二中爲主二極其中又極其順在離謂之黃離在革謂之黃牛初與三卽黃牛之革初非革時下無革位初三合爲牛革初四合爲巽繩以固束黃牛爲用無使彊陽得以用事而中順得以成孚鞏用黃牛之革之象初四皆君子牛革無鞏於初豹文安蔚於終欲進而襄大人虎變之治不可欲進而成小人革面之化不可惟不爲然後可有爲不爲初之革義也象故曰不可以有爲

六二已日乃革之徵吉無咎象曰已日革之行有嘉也二以離柔居中五以兌剛正應成信著於二之中是爲已日而後庚庚因於已革其時矣乃革之之象徵如伊之相湯如呂之亮武無徵不吉吉又何咎二五正應而革行如陰陽正配而偶成像故明曰行有嘉

九三徵凶貞厲革言三就有孚象曰革言三就又何之矣

離三爻皆主革三以二已爲有牛初用鞏三用徵離已以言革以何爲孚凶兌三爻皆從革五君上民四君子上小人三以上應爲有民𨿽不徵但有貞已日而不革何時爲革厲三必如何而有孚三與上口相應爲革言三有革上未從故言歷三爻而後說意流通人無間言革言三就之象莫難孚者民之多議之口至於三就文明直通爲上說已日乃孚孚此是爲革三之有孚有三就之革言而又無上之革面無之象故曰又何之

九四悔亡有孚攺命吉象曰攺命之吉信志也

三四時位皆處已之後爻皆雜撰爲巽巽爲進退爲不果故三必革言三就而後有孚四亦悔亡而後有孚已日旣孚說以承五出之納之惟求至當說以先上因之革之惟求至當巽命攺而兌說行惟其所攺而無不孚吉象故言信志

九五大人虎變未占有孚象曰大人虎變其文炳也幹五兼象龍虎以干重干革五單象虎以兌撰乾五兌秋肅殺之體撰幹於已日之上冶鑄一過神武不殺合飛龍之徳造飛龍之位首出以爲天下主大人虎變之象虎變於上風從於下信在言前不待以言占孚信在命前不待以攺占孚未占有孚之象五二以已相孚誠中形外炳爲南面中天大明之光華象故曰其文炳彖於蒙比言筮爻於革言占是爲易筮易占

上六君子豹變小人革面徵凶居貞吉象曰君子豹變其文蔚也小人革面順以從君也【豹以勺狼貪豹亷有所程量而食古詩餓狼食不足饑豹食有餘面向也前也背爲違而去面爲向而來象故明順以從君】

革至上而成故合言君子小人無不從革之象豹似虎圜文虎有文而能神豹有文而不能神此虎豹之別以四言從五之變以爲變下孚二之已上著五之文君子豹變之象以上言畏五之威而逺罪已𨿽與二異面亦與二同小人革面之象君子之變旣如豹君子何所徵已革而又徵小人也上柔質異於剛徳之徹底變化方爲面而來又復背而去凶能以貞爲居革面之化亦與豹變之文同吉從革之君主五四上又皆從五之革以爲革四爻剛位柔𨿽未如五之炳隠然有五之文象故曰其文蔚小人無其心有其面亦如風之必從乎虎無敢不巽順無敢不說從象故曰順以從君能使小人有順從之象便是革道之成君子小人異質小人僅可以革面固未可以變豹望之也



鼎元吉亨彖曰鼎象也以木巽火亨餁也聖人亨以享上帝而大亨以養聖賢巽而耳目聰明柔進而上行得中而應乎剛是以元亨【鼎都挺切三足兩耳和五味之寶器餁如甚切本作飪亨餁聖人亨大亨俱披庚切與烹通用以木巽火亨餁也燧人氏觀星辰察五行知空有火麗木則明於是鑽木取火教民亨餁】

鼎言象以六爻爲象初趾二三四腹五耳上皆鼎象以木巽火亨餁也以下木上火以木巽火爲亨餁之象亨餁所重祭祀賔客二事祭祀莫尊於亨上帝賔客莫大於養聖賢亨上帝惟一故止曰亨養聖賢匪一故曰大亨聖人亨以享上帝又推享帝之心大有所亨以養天下之爲聖爲賢此古之聖人制鼎亨餁之大用五本離目於鼎爲耳巽火而得聖人享帝養賢之用不以一人之耳爲耳而以天下之耳爲耳以耳必極天下之聰不以一人之目爲目而以天下之目爲目以目必極天下之明蓋以巽初之柔旣合天下之耳目以廣一人之聰明上得中下應剛又悉一人之聰明以盡天下之耳目亨餁之功旣備聰明之用無窮是以吉爲元吉而亨爲元亨

象曰木上有火鼎君子以正位凝命

鼎亨餁之器木上有火以木入火火於木而成亨餁之用鼎象君子以正位凝命定亨餁之鼎而正生養之位人所以凝壽命定國家之鼎而正向明之位君所以凝天命

初六鼎顚趾利出否得妾以其子無咎象曰鼎顚趾未悖也利出否以從貴也【初言趾四言足無事曰趾陳設曰足】

初鼎趾鼎以剛爲實初柔與剛實反非所可食爲否鼎有趾不能自行惟以耳行中爻雜撰兌毀耳若倒於上則趾便顚於下因之傾出舊否卽鼎初之利用鼎顚趾利出否之象五二之正配故初於二爲妾古者妾於嫡君夫人俱稱子亨餁中饋之事當主之自子初以顚趾言有否可出以正峙而巽言有得有以初首巽二而得爲妾便亦通五而從其子能以巽火之功左右鼎五而亨餁成得妾以其子之象如是安得有咎鼎趾原冝正峙然當新實未納而舊否未出之初顚豈爲悖象故言未悖革上從五而應二之火則變革成鼎初巽二而通五之火則亨餁成像故曰從貴

九二鼎有實我仇有疾不我能卽吉象曰鼎有實愼所之也我仇有疾終無尢也【仇逑同詩赳赳武夫公侯好仇】

二剛居鼎腹中是爲有實旣有實則行鼎以耳全在正應之五今五合三四撰爲兌毀四覆若有疾卽四三革若有疾卽三二則撰兌不及與五正應疾不相卽而實相應故吉二有實非可復如初趾之顚象故曰愼所之疾不卽二實行於五矣五終不爲二所尢象故曰終無尢

九三鼎耳革其行塞雉膏不食方雨虧悔終吉象曰鼎耳革失其義也【虧去爲切從雐從虛非】

凡物之行以足惟鼎之行以耳鼎之三木巽過中鼎沸火烈耳𨿽在五不可以舉鼎耳革之象趾𨿽在初不可以行其行塞之象離雉之膏合四與二已液爲一方合而液於離火未上而通於兌口雉膏不食之象兌乾雜撰澤上於天決之爲雨之以玉方有水火均調之意然後炎勢息鼎沸平故若虧革者正塞者通故若悔方雨虧悔之象其始不食終無不食終吉之象三有雉膏以食人爲義而以耳革失之象故曰失其義

九四鼎折足覆公餗其形渥凶象曰覆公餗信如何也【覆方六切反也倒也餗桑谷切八珍之具渥烏谷切厚漬也程迥曰膏潤於己者獨厚也】

雉膏公餗皆鼎實三實而液於內象士人文徳之腴故云雉膏四珍而列於外像公家大亨之養故云公餗四與上皆五耳之爻四以撰兌自爲毀折初趾止於顚四足至於折行非其行塞不足言鼎折足之象顚趾方以初爲否而出之折足且以初爲應而與之以公養聖賢之珍爲私暱一人之食覆公餗之象上何以對聰明之主下何以對巽伏之賢不勝恧赧其形渥之象是爲鼎四莫大之失故凶象曰信如何聖賢巽伏於下無一非五所當養五應二不及三便象不能以一人之耳目周天下全以麗四爲明目逹聰之任四如是如五信任之意何蓋深爲四媿之辭

六五鼎黃耳金利貞象曰鼎黃耳中以爲實也【戶畎切舉鼎具】

五行鼎之主以不失其中爲黃耳以上四兩剛爲金以愼於信四貞於受上而後二之鼎實得爲人食匪一己之利而天下之利爲利貞五虛中受二以行二之實爲其實像故明中以爲實

上九鼎玊大吉無不利象曰玊在上剛柔節也【玊魚欲切玊中畫近上王三畫勻玉和气所凝溫潤而栗剛柔適均五金莫得而並君子所以比徳於玉崔仲鳬曰金君之道也玊臣之道也】

五耳柔匪剛不堅五火烈匪玉不和五言兩耳之以一柔麗於兩剛之間柔以剛克爲金上言全鼎之以上剛加於五柔之上剛柔有節爲玉上以玉五雉膏食而天下文明公餗施而聖賢爲養靡任不勝大吉靡行有塞無不利有上之而水火於是乎均齊陰陽於是乎適調鼎五耳目聰明之用於是不偏象故明曰剛柔節革二上爻主火透至上曰革面鼎初之妾質鼎五初爻主火通於初曰得妾革上之貞面革五變虎革命之事功鼎二有實凝命之學術革三四俱有化民之任故三曰革言四曰攺命鼎三四俱有食人之實故三曰雉膏四曰公餗革初君子有不爲之日鼎上君子旣成功之時革之剛爻而以上自處君子而墜爲小人鼎之剛爻而以初自處丈夫而甘爲妾婦觀革鼎之卦象玩鼎革之爻變或上之質而豹之皮或初之裏而雉之表吁媿矣



震亨震來虩虩笑言啞啞震驚百里不喪鬯彖曰震亨震來虩虩恐致福也笑言啞啞後有則也震驚百里驚逺而懼邇也出可以守宗廟社稷以爲祭主也【虩許逆切蠅虎啞於革切卑履切所以載鼎實鬯香酒鄭氏曰人君於祭禮牲體薦鬯而已其餘不親爲也】震以一剛動於二柔之下在天爲陽气迅發之雷聲在人爲天理迅萌之動機洊震卦初四兩爻皆震主震亨剛居震初劈頭震動初震二柔於內四震二柔於外合四柔俱以恐震如虩之虩周環顧慮不遑自寧是爲致福震來虩虩之象震無過動動後有止剛柔適調陰陽用和載笑載言盡成善鳴是爲有則笑言啞啞之象震之出以干長子主坤國邑舉坤成數有國百里來爲自震出爲震人歷百里而同震逺者驚邇者懼震驚百里之象坎之棘鬯坎之酒宗廟社稷艮闕坎隠坤土震稼皆有其象初出而爲之守以祭則爲之主以坎棘爲以坎酒爲鬯以艮手載之灌之於中長守其宗廟以爲宗廟祭主長守其社稷以爲社稷祭主不喪鬯之象震亨亨此

象曰洊雷震君子以恐懼修省【省息井切視也察也審也】

人心非動無震兩雷洊至益有所動震象恐懼作於心修省見於事修克治之功省審察之力惟恐懼而後有修省之端惟修省而後見恐懼之實恐懼初雷象修省洊雷象

初九震來虩虩後笑言啞啞吉象曰震來虩虩恐致福也笑言啞啞後有則也【項平甫曰爻辭加一後字明吉在成震之後】

初洊震主爻全體震動無前後之間但從未震言爲來來以震人竦動之以恐懼之心俾不自寧震來虩虩之象從已震言爲後後無所泥暢逹之以歡欣之意俾各有得笑言啞啞之象是爲震初之吉人心無恐卽怠一怠百殃俱至一恐百祥俱至震而恐之無非致以福也象故曰恐致福四遂泥便無則初笑言有止則無泥失象故曰後有則

六二震來厲億喪貝躋於九陵勿逐七日得象曰震來厲乘剛也【貝博蓋切海介虫古者貨貝月令震气不出嵗中少雷萬物不實人民災】

初震來震人二震來震於人二以柔乘剛以止乘動剛逼而震柔邇而懼震來厲之象人所貴惟此心此理然多埋沒匪震不出震是人之無盡寶藏爲貝不啻巨萬爲億震之出首初震之中在二五之合五艮山之巓爲九陵二五合爲七日二受震於初若大失其已億喪貝之象柔不利逺二五未易合二懼初一登而躋五躋於九陵之象躋而能止於陵爲有得於貝原無失不過七日恐懼修省合而洊震之體成卽喪卽得卽躋卽得勿逐七日得之象

六三震蘇蘇震行無眚象曰震蘇蘇位不當也

二邇初震來爲迅三逺初震不能來𨿽來亦緩震蘇蘇之象才蘇蘇便有坎之多眚三承四初震方終四震洊至間不容止夫是以有震之行而無坎之眚震行無眚之象三非二之位上無五之中象故於三曰位不當於上曰中未得

九四震遂泥象曰震遂泥未光也【泥乃計切】

初首震四洊震中爻艮有止四震爲行坎有陷四震爲起遂之象止在行終不果陷在起終不力泥之象剛明震動之光遂極其勢泥非其威前有震恐後無笑言象故明未光

六五震往來厲億無喪有事象曰震往來厲危行也其事在中大無喪也

五洊震之中初震未往四震洊來震初旣恐懼而不自安震四益修省而不敢安震往來厲之象三行止於無眚上索益爲未得五危厲得中鉅萬寶貝卽心在心實能恐懼而有於心卽事在事實能修省而有於事億無喪有事之象三以止於坎下爲眚五以行於坎上爲危匪啻危震之心實有危震之行象故曰危行其事在洊震之中惟有初震之吉更無四震之泥億具以震首出如五可言大得象故曰大無喪

上六震索索視矍矍徵凶震不於其躬於其鄰無咎婚媾有言象曰震索索中未得也𨿽凶無咎畏鄰戒也【索蘇各切矍居縛切】

上履震極極其震恐去艮已無止則履坎又爲加憂以气則窮震索索之象以目則視矍矍之象如是之動無徵不凶夫往來皆厲有事之戒儼然在於五鄰奚啻如初之有則震於其躬窮而無得震於其鄰來厲實有恐懼之事往厲實有修省之事畜五之鄰虛富而實之則畜成震上之鄰中抑過就中則過補凶無咎之象震初虩虩啞啞震終索索矍矍初終不合剛柔相戾是爲震無婚媾索索气窮息喘不能言矍矍目心戰不能言是謂婚媾無言索索矍矍之過補虩虩啞啞之意通初笑言上合逺邇震驚之爻而俱言其言婚媾有言之象笑言啞啞震人之則婚媾有言驚逺懼邇逺邇和同震於人之則不喪鬯宗社之福事神之則婚媾有言生靈之福長人之則



艮其背不獲其身行其庭不見其人無咎彖曰艮止也時止則止時行則行動靜不失其時其道光明艮其止止其所也上下敵應不相與也是以不獲其身行其庭不見其人無咎也

艮震反體震中爻艮坎雜撰艮動中之止坎動中之泥艮中爻震坎雜撰震止中之動坎止中之限艮之義止匪以單止言止乃以時止時行言止止乎時之所當止止固謂之止行乎時之所當行行亦謂之止動而不失時行之止靜而不失時止之止行止動靜一以其時而無失止道豈不爲光明艮之三上皆爻主然三象艮限非時止時行時動時靜之止便是止失其所安得無咎艮背則得其止二剛主止四柔從其所止無一不止其所矣何以爲艮其背上以剛上止主止於上上下不復相應曰敵行止各以其時曰不相與故以時止而止言止三止二柔於下上止二柔於上上下合止不相應與以止旣如背之有止更無身之可獲是爲艮其背不獲其身之象以時行而行言止三反爲震而行於下上止自如而止於上下行上止不相應與以行三於艮庭有行上於行人無見是爲行其庭不見其人之象必獲其身身背何以異是爲身限不獲其身限相不在身背之有艮皆時止而止之止必見其人人己何以異是爲人限不見其人限相不在人庭之有行皆時行而行之止止如是以時則不失陽明著見於外陰莫得而掩蔽之以道則光明六爻各止其所萬物各止其所皆此又有何咎震以四泥劈初而來有轟雷以辟坎通之象故曰亨艮以三限要上而止有移山以補坎陷之象故曰無咎不可以止於無咎謂艮非盡善之道

象曰兼山艮君子以思不出其位【兼古甜切並也秉持一禾兼持二禾曰兼】止爲山兼則兩山對峙合而成止艮象君子以思不出其位天下之理卽位而存能使心之所思各止其位位是思之理思是位之理思之又思無非止之又止是爲艮思是爲不出局淺陋言思滯方寸言位而謂之不出去君子之艮思千里

初六艮其趾無咎利永貞象曰艮其趾未失正也六居艮初趾象從初立定腳跟止乎時之所當止無咎然有限象在前𨿽止患不貞𨿽貞患不永艮止而貞貞而永有初之始有上之終利永貞之象初以時止非以限止有止無行正未之失象故曰未失正

六二艮其腓不拯其隨其心不快象曰不拯其隨未退聽也【拯之庱切音整上舉也】

趾之上爲腓艮其腓之象三限二前能拯時行則行在我不隨時止則止在我方是快心之艮如無以拯三之限但以三之限爲隨行止若爲三所限爲加憂爲心病皆此其心不快之象不曰我而曰其主不在二而在三二進而聽三有之三退而聽二未也象故曰未退聽

九三艮其限列其夤厲燻心象曰艮其限危燻心也【限胡簡切身上下之際腰膂也列良薛切分解也夤引貞切八夤曰維夤維也】

三下止爲艮反上成震正時止時行之爻如有止無行上下體便若腰膂僵直不可屈伸艮其限之象四五兩爻又若脊背分列不相連屬列其夤之象震行不能坎心爲病以限加危以列益焚厲燻心之象心一身止主不快不可而況有燻象故直明其爲危

六四艮其身無咎象曰艮其身止諸躬也【傴背爲躬】

全象不獲其身四何以象艮其身身以全體言能止能行能屈能伸三下惟止三上兼行三象行止兩截限身四象行止兼獲艮身艮其身無咎之象身屈爲躬身猶伸躬猶恭四以震行方伸而行於三上旋屈而止於上下伸屈兩得其止象故明曰止諸躬

六五艮其輔言有序悔亡象曰艮其輔以中正也咸相向輔頰舌俱見艮反立惟輔從後可見五中當輔之位靜爲喙止艮其輔之象動爲善鳴言有序之象言者心聲有序如是寧有不快危厲之失悔是以亡初未失止之正五中行止俱不失正正莫過於五中象故曰以中正

上九惇艮吉象曰惇艮之吉以厚終也【爾雅丘再成爲惇】上爲兼艮主爻加於三上三下惟止時止而止止固加之以止三上兼行時行而行行亦加之以止是爲惇艮之吉初止始上止終始以貞永終以惇厚萬物之所成終而成始此矣象故曰以厚終震從初動艮至上止震原始匪初無始如宗廟社稷之有主艮要終匪上無終如身之有背如家之有庭動中之止躋陵之事止中之動行庭之事動失其動喪貝之事止失其止不快之事動得其動如初之虩虩啞啞原非有動無止原是動止兩得偏動則泥止得其止如上之惇亦非有止無動亦原是止動兩得偏止則限此二卦反對互之義



漸女歸吉利貞彖曰漸之進也女歸吉也進得位往有功也進以正可以正邦也其位剛得中也止而巽動不窮也【漸慈染切次也進也】

漸之進內止外巽以巽主往進於止主之上之得其道進乃不驟不然則欲速不逹直無所之何可以進故云之進與晉進之義別卦體內男外女主四言女以三爲歸三以止下之於內四以巽歸之於外女歸如是漸莫尙矣夫復何失女歸吉之象四柔三剛以柔乘剛疑不得位疑若非正不知四本柔正之位位不得不可以進四以位言進爲得位非其無功而徒往故曰進得位往有功𨿽得位不正不可以進四又不進失正原可以正一邦之不正故曰進以正可以正邦此卽爻主之進之貞以明其利然四言得位所得者柔正之位非剛中之位其位固在四柔之得正尢在五剛之得中故曰其位剛得中此卽卦主之進之貞以明其利以內之止合外之巽止而後巽巽於止後三五爲剛動之正二四爲柔動之正初柔爲原始之動之正上剛爲要終之動之正動無不正動寧有窮此又合六爻之進之貞以明其利漸所利之貞凡若此利貞之象

象曰山上有木漸君子以居賢徳善俗

山上有木木之髙因乎山之髙原非一蹴而驟長漸象君子以居賢徳善俗以居以善如漸生之山木惟以賢徳爲居然後俗可望善亦如漸生之山木

初六鴻漸於幹小子厲有言無咎象曰小子之厲義無咎也【埤雅雁愛陽而惡陰夜泊洲渚令雁奴圍而警察】

鴻陽鳥雲飛水宿至以時飛以序從陽不忒一偶不再中爻雜撰坎離故六爻皆以鴻爲象幹水涯初本艮山之足以居坎水之下故爲幹鴻漸於幹之象少男防鴻爲小子鴻羣夫婦之序一定而不可亂三四雜坎象冦四初應爻初預以四之失道爲危向四而喙且以爲冦至而警之使禦小子厲有言之象圖小子之危禦夫婦之防漸之初遂可盡一卦得位進正之義而善補失道之過象故曰小子之厲義無咎也

六二鴻漸於磐飲食衎衎吉象曰飲食衎衎不素飽也【李氏曰鴻食則呼眾衎衎和鳴也】

磐石之安平者居水中人患不及尢爲安平二五中正相應進於極安極平之地鴻漸於磐之象水火雜撰之交爲飲爲食各隨分而止無非分之求飲食衎衎之象二漸如是夫復何失故吉五正邦之主二之一飲一食皆正邦之助𨿽若止於在下飲之食之於在下非空飽飲食之人像故明不素飽

九三鴻漸於陸夫徵不復婦孕不育凶利禦冦象曰夫徵不復離羣醜也婦孕不育失其道也利用禦冦順相保也【醜昌九切可惡也離上獲匪其醜類也】

地之髙平者爲陸磐進於幹旣安且平陸進於磐𨿽髙亦不失其平鴻漸於陸之象以止體言則陸以中爻言則坎夫婦易位相率而陷於坎中爲防夫屈婦下不宜徵三如向坎以徵何能復有二五之正夫徵不復之象婦加夫上不冝孕四如妊坎而孕恐不勝其眚病之多婦孕不育之象以夫婦而爲防如是凶三以艮止四以順巽而坎不能爲之冦夫婦方始順序而相保夫不離止之羣何徵不復婦不失巽之道何孕不育利禦防之象卦言女歸吉以四歸三爻言夫婦以四乘三乘卽是防亂初言危終明不可亂皆此

六四鴻漸於木或得其桷無咎象曰或得其桷順以巽也【桷音角椽方曰桷淮南子曲木不可以爲桷】

柔不乘剛如鴻不木棲桷榱之方而直者卽木之橫平柯四乘風之鴻以漸不遽進回翔風中擇木而止或得橫平之處亦無木棲之咎四漸五下以四視五五爲木大而中正如幹如棟四爲木小而平直如柯如桷或得其桷以小之正附大之中若柯依幹若榱依棟旣知上順以巽五豈復下乘以防三與三順序而相保正此又有何咎三四原不失正三禦冦止於二上則順四得桷巽於五下則順惟其順有可待象於三曰順相保於四曰順以巽

九五鴻漸於陵婦三嵗不孕終莫之勝吉象曰終莫之勝吉得所願也【爾雅大陸曰阜大阜曰陵又髙曰丘平曰陵】

五進居尊位極其髙極其平鴻漸於陵之象卦惟一婦乘夫而孕爲不順五二正應以五夫夫之正率二婦婦之正以五二夫婦之正率人夫婦之正四爲婦能以巽正之體成順麗之爻旣歷三嵗但見如離之中虛而不見如坎之有孕終不敢以柔乘剛以婦加夫婦三歳不孕終莫之勝之象如是便舉一邦之夫婦而無不正吉天下之爲夫婦莫不有相保之願五所願正於天下惟此象故明得所願

上九鴻漸於陸其羽可用爲儀吉象曰其羽可用爲儀吉不可亂也【羽玊矩切舊注羽音之羽上聲毛羽之羽去聲或以逵儀爲韻欲攺陸爲逵木桷陵孕亦豈韻乎皆郭京舉正之也】

上三應爻三言陸猶在水中蓋地之髙平者上言陸已進山上蓋山之髙平者上進𨿽極其髙以漸終無過亢故有依前遵陸之象其羽可用爲儀初之言危厲孕婦之凶可用以爲四之省上之羽肅肅徵夫之表可用以爲三之儀漸位𨿽若無五之正中鴻儀殊足襄五之所願吉三四以坎冦亂夫婦之進之正上不言而有儀用上爲儀三禦冦而無亂夫誰爲亂象故始義初言終嘉上羽特明之曰不可亂也



歸妹徵凶無攸利彖曰歸妹天地之大義也天地不交而萬物不興歸妹人之終始也說以動所歸妹也徵凶位不當也無攸利柔乘剛也

漸巽爲女艮爲歸女自外歸內歸於下止之家如民下取女之事歸妹兌爲女震爲歸女自下歸上歸於上動之主如君上取女之事人人以天地爲一家而大義尢主於君上君上而歸妹以天气則下交以地气則上交萬物如之何不興歸妹卦體震長男有天交於地之始義兌少女有地交於天之終義其在六爻坤乾交於上下坎離交於南北震兌交於東西象天地之交出震見離說兌勞坎象萬物之興天地不交而萬物不興故歸妹爲天地之大義但以人道言少女歸而配匹之事由此終長男動而生育之事由此始故歸妹又爲人之終始說以動所歸妹又以主爻之說言妹柔說旣失其正用動尢易於徵徵謂不待男而自行居三之位而徵以三之說爲動近不相得上又非應其何所歸徵凶之象二剛而三爲之乘卽無徵之凶必有乘之害無攸利之象漸四正三下之四自外歸之曰吉曰利貞歸妹之三不正四不爲下三向外以徵曰凶曰無攸利皆卽主爻以致敎戒之辭

象曰澤上有雷歸妹君子以永終知敝【楊馮兪氏等以歸妹爲兄嫁妹之象說易至此謬之甚矣】

澤上有雷澤從雷動澤爲女雷爲男便是下歸上女歸男之象故爲歸妹君子以永終知敝長女從長男爲之久何不終之有少男下少女爲咸之吉何敝之有惟以下女歸上男以說女歸動男上有易動之失下有易說之失其終易隙君子是以圖永其終其敝易乘君子是以當知其敝終且敝兌澤毀折之象且知震雷恐懼之象

初九歸妹以娣跛能履徵吉象曰歸妹以娣以也跛能履吉相承也【娣女弟徒禮切】

五歸二曰其君君行以娣媵則初與三皆當媵二而爲娣二歸五初惟二所左右從以歸五歸妹以娣之象初本毀體附於震足跛象承二而行能履之象以跛自處以正承二徵則必爲良娣之袂徵吉之象夫婦之久道娣之媵君止於其分亦理也象故曰以承二在初能使初承在二象故言吉而曰相承

九二眇能視利幽人之貞象曰利幽人之貞未變常也二妹君爲三所乘任三有說而不輕於動與五正應惟五所歸而不自爲主初跛履中行在二以承嫡行二眇視離目不全以待男明二如有明坎卽有滅匪貞非利二深隠澤中一毫說意不形於動是之謂幽是之謂貞而無不利利幽人之貞之象初以承二爲二以承五爲常但以說動媵妾之正非君後之正二體陰而性陽質柔而徳剛初非三說所變象故明曰未變常

六三歸妹以須反歸以娣象曰歸妹以須未當也【天文有須女四星須賤妾之稱】

三四近而不相交三上敵而不相歸亦如初之娣二爲當今爲雜撰坎離之爻說一失動成陷娣一失夷爲須歸妹以須之象雜坎陷而無反雜離麗而有反反以麗二便亦能爲初承反歸以娣之象三須無反且恐不可娣二以進禦於五象故明未當

九四歸妹愆期遲歸有時象曰愆期之志有待而行也【遲直利切待也又欲速而以彼爲緩曰遲使彼徐行以待此亦曰遲】

五言帝四上近爻上士四諸侯諸侯下取歸亦必君從亦以娣二君旣以歸五初娣原非其偶無與爲期故愆歸妹愆期之象以時又方歸坎而未出震爲遲有期之人自有歸之時遲歸有時之象帝有天下侯有國國君夫人亦不啻後之重如二五之中有以貴其行則行無以貴其行則不行象故表四之志特明其有待而行

六五帝乙歸妹其君之袂不如其娣之袂良月幾朢吉象曰帝乙歸妹不如其娣之袂良也其位在中以貴行也【袂彌切袖也】

五以柔中尊履帝位與二正應期無可愆當春之仲時無可遲上動下說自下歸上帝乙歸妹之象方歸曰妹已歸曰君君行則娣從可知五之歸二惟以婦徳爲貴不以婦容爲貴二之歸五非以承上爲良更以逮下爲良五以中相取二以正遜初以反優三如損其在已而飾其在娣其君之袂不如其娣之袂良之象震兌之中坎離之交東西相望五虛已歸二男之教理於外陽之輝出於震日之光昱於晝二偕娣進五女之敎理於內陰之美見於兌月之華昱於夜月幾朢之象帝乙歸妹如是何得如之故吉五二之位皆在中匪以說動有貴其歸象故曰其位在中以貴行

上六女承筐無實士刲羊無血無攸利象曰上六無實承虛筐也【筐去羊切方曰筐刲苦圭切】

士女相歸女有承筐之禮士有刲羊之禮震筐在上三承之以柔虛無實之象兌羊在三上刲之以反歸無血之象無實之筐不可承無血之羊不可刲無攸利之象四以初爲應爻不動於說上以三爲應爻動於說矣女反有歸士動二行四志無失上實不存象故明其爲虛筐漸曰女歸如民家娶婦事四婦三夫五父二母上老初少惟民一夫一婦得一巽正之婦夫婦和父母順老安少懷賢徳著於家風俗善於國如是而止於巽下豈無於磐之安故女歸之吉歸於四歸妹曰其君如帝室納後事二後五帝初與三近君皆媵二之娣四與上近帝四如國中未妻之侯上如國中未婦之士惟帝有君有娣如君有貞娣無良以說爲動帝心惑後寵移賤妨貴妾奪嫡終何由永敝何由知如是而動於說上是爲杌之國故徵凶之戒嚴於三漸以三四兩爻盡邦國男女夫婦之變五莫勝邇正婦軌二衎衎黙諭徵夫上爲儀逺樹夫刑初有言憂危孕婦以剛中在五上下亦皆正進之故歸妹以五二兩爻明帝後匹配之交初以敵四而不相歸三以敵上而不相歸非其合爲女娣媵二以歸五初三皆無所終之故漸三四交已成之夫婦以雜坎爲徵爲冦歸妹三四不交非敵之配偶以雜坎爲須爲愆漸三復四順方不亂其爲男女歸妹三反四遲亦各自正其婚姻漸初小子有義以居止巽之始歸妹上士乃無實以居說動之終此二卦反對互之義

像象管見卷四上

欽定四庫全書

像象管見卷四下

明錢一本撰



丰亨王假之勿憂冝日中彖曰丰大也明以動故丰王假之尙大也勿憂冝日中冝照天下也日中則昃月盈則食天地盈虛與時消息而況於人乎況於鬼神乎【丰芳忠切豆之丰滿者一曰器名假庚白切】

丰大明在內動在外主明用動日以震東生明明以出震成大故丰丰亨王假之明動二主不當相應之位中爻雜撰巽兌明不照於天下明斯小矣丰何以亨五中天之位與二以中相尙以動之中來明之中而成大明於中天王假之之象勿憂五以震體處丰何得無憂然徒憂無益只在假通二明常有中天之大合天下而無不照是乃五之所宜他何用憂王有假日中有宜丰是以亨彖又明盈虛消息之理以示宜日中之道日之爲言照也曰中之爲言常照也故日方進於中斯謂之宜若已進於中便不謂之宜日才中撰爲兌西昃又至矣此一日之盈虛而有消息之象月才盈撰爲兌毀食又至矣此一月之盈虛而有消息之象天地盈虛無不與時消息而況於人豈可獨昧此與時消息之理況於鬼神又豈不日著此與時消息之理處丰而知日中之宜又遽知昃食之消息無時而無震之恐懼修省如是其有憂乃可以言勿憂於王假之之道爲庶幾而丰常不失其亨亨此

象曰雷電皆至丰君子以折獄致刑

雷電皆至電光於內雷聲震於外電迅大雷亦迅大丰象折獄是非曲直欲得其情非電無折致刑輕重大小欲當罪非雷無致雷至而電不至刑可致無以折獄電至而雷不至獄可折無以致刑

初九遇其配主𨿽旬無咎往有尙象曰𨿽旬無咎過旬災也

丰之明主𨿽在二然初者二之首麗之爻惟四動可以配初明而成大初四應爻遇其配主之象十日爲旬二麗初日出之陽初遇四動主之合初於動主得合日旦之體在初出震之用在初𨿽與二相須徧及十日惟有動而生二之明別不丰而爲二之蔀𨿽旬無咎之象往是翼二進五成五中天之章五豈不加尊尙往有尙之象一月三旬積旬成月初二相麗象上句十日然旬亦十之盈數故言𨿽以示不可過之意過乎初二巽兌雜撰昃食隨至象故明曰過旬災

六二丰其蔀日中見斗往得疑疾有孚若吉象曰有孚若信以志也【蔀蒲戶切又薄口切艸名斗當口切斗爲帝車運乎中天丰之斗以五爲象】

初日出之陽無蔀二日中之光與四雜撰成巽巽爲陰木爲髙長所大者不過如蔀艸之蓊蘙然丰其蔀之象二明旣蔽五章不成𨿽在日中大明之照不顯斗燦之光僅存日中見斗之象二以巽蔽五以兌毀以已昏昏安能使五昭昭往得疑疾之象然二五皆虛中之體二四本明動之合所志原無不相信者匪孚故蔀有孚明動之正體旣顯巽兌之撰體自隠何蔀不則明相合志相信何疑何疾吉象故曰信以志

九三丰其沛日中見沬折其右肱無咎象曰丰其沛不可大事也折其右肱終不可用也【沬音昧如涎沬濡沬流沬乃細雨不成水之意肱古切】

二四雜巽巽陰髙長大爲蔽日之深莽曰丰蔀三五雜兌兌澤彌漫大爲浴日之巨浸曰丰沛丰蔀五存小燦之明於日中爲見斗丰沛上飛防蒙之雨於日中爲見沬震左兌右三以兌橫於二前象右肱兌有毀象折三肱折於右四動善於左二麗三以爲明三合四而上往將至動終而無不明無咎丰尙大大事如日之晅如雷雨之作丰沛見沬旣不能如日之晅又不能如雷雨之作大事從玆已去象故明不可大事三四如五二之左右肱右肱用左肱廢日且西沈無能東出象故明終不可用

九四丰其蔀日中見斗遇其夷主吉象曰丰其蔀位不當也日中見斗幽不明也遇其夷主吉行也

丰蔀見斗四與二同二失其明四失其動五斗之見四致之矣初與四正動之主稱配四遇初非正明之主下二一等稱夷四得合初初麗二尙往於下四襄五來章於上吉四與二不當明動正應之位象故特言其位不當二明旣蔀五章何來四若幽之象故特言其幽不明遇初劈初便爲東方之明進於中天自明無不照而動無不善五章以四遇而行象故言吉而明之曰行

六五來章有慶譽吉象曰六五之吉有慶也

五日中之位二四雜撰成蔀五爲假之於正尙四之動以爲動尙二之明以爲明明動合而章皆五中天之章來章之象旅二卽三止以爲次懷五明以爲資丰五履四動而有慶孚二明而有譽如是眞可以言勿憂矣有慶譽吉之象譽因於慶象故明有慶

上六丰其屋蔀其家闚其戶闃其無人三嵗不覿凶象曰丰其屋天際翔也闚其戶闃其無人自藏也【闃虛入聲寂靜意從門狊狊犬視扄鵙切】

丰至上爲丰大之極以處昃日之終務窮極之動動不足以生明動愈髙廣明愈暗塞丰其屋蔀其家之象二明主象上之有家旣以巽蔀三應爻象上之有戶又以兌闔戶闔則內不可出外不可入從外闚之明蔽於內上非夷主之遇之人從內闚之動窮於外上非配主之遇之人當炎炎隆隆之候俄而羣動頓息聲響俱寂闚其戶闃其無人之象至於三嵗巽陰之蔀不撤兌闔之戶不辟終於無人可覿凶上天爻爲昃日邊際以動體合飛體驕心盈气猶騖於髙翔象故曰天際翔四初兩剛有遇五二兩柔能來上柔三剛稱應爻而曰無人曰不覿非三故爲絕之乃上以柔暗自髙獨於三爲不遇獨於三不能來眞所謂自暴而自棄矣象故曰自藏



旅小亨旅貞吉彖曰旅小亨柔得中乎外而順乎剛止而麗乎明是以小亨旅貞吉也旅之時義大矣哉【旅力舉切眾也眾出則旅寓故凡客於外者皆爲旅又葆旅葆菜也野生故曰旅】

離明在下震以動尙之於上爲丰離明在上艮以止麗之於下爲旅卦體上明下止明旅主止旅人丰五來二則亨以五動於明上故言尙大旅二麗五則亨以二止於明下故𨿽亨言小五柔得中乎外卦原於內卦艮止之剛無所不順能以下之艮止麗上之離明則𨿽一寄寓間而於正道俱無所失是爲旅貞而無不吉難處者旅之時難盡者旅之義或以旅興或以旅喪所闗甚大彖所以深贊其時義之大也

象曰山上有火旅君子以明愼用刑而不畱獄

凡入而舉火於內者居家之人止而舉火於外者旅寓之人山上有火火寓於山旅象君子以明愼用刑而不畱獄明如火愼如山君子所以用刑山有火畱則延燒獄有罪人畱則淹系君子所以不畱獄

初六旅瑣瑣斯其所取災象曰旅瑣瑣志窮災也【瑣悉果切】旅之初卽丰之上丰上不克來二之章動而上翔極其窮大旅初不克麗五之明止而下墜不勝猥細旅瑣瑣之象所止所斯斧析止之所初之自有以瑣瑣不勝四斧之裁若逢四斧之析斯其所之象焚巢焚次之殃從上而降必及於初無取非災取災之象旅初就無麗明之志身未必窮而志先窮初之災志窮取之象故明曰志窮災

六二旅卽次懷其資得童僕貞象曰得童僕貞終無尢也【次七四切從二俗作次非凡師再宿爲信過信爲次】

三止主二依三成止旅卽次之象以止撰巽巽而上入於五明遂有所麗懷其資之象二有卽有懷初於二亦且守如閽寺得童僕之象旅言貞貞此瑣瑣之旅不貞爲尢二貞要譽命之終而終於無喪象故明其終無尢

九三旅焚其次喪其童僕貞厲象曰旅焚其次亦以傷矣以旅與下其義喪也

三五明止不相當雜撰兌毀正明不麗燥火爲焚旅焚其次之象止主如是二且無卽初又何依喪其童僕之象以貞則危窮與初同三焚延及二初象故曰亦以傷上麗不能下爲與矣主義不立初弗爲僕象故曰以旅與下其義喪

九四旅於處得其資斧我心不快象曰旅於處未得位也得其資斧心未快也【處上聲居定居處暫止而已司馬君實曰利劍在手不敢飲酒】五中能順下剛之麗四未得五中順之位能爲旅人暫止之所無能爲旅人卽安之次旅於處之象四亦離牛有順體雜撰而爲究躁之爻則剛鋭犀利如巽工所持之斧得其資斧之象於初有斯未能拯人之窮且恐益人之災我心不快之象四位未得心已一體旅人爲我但以剛爲斧卽善操恐銛不可犯而鋒不可嬰一失所傷必多殊不似五雉之中順象故直明四心之未快

六五射雉一矢亡終以譽命象曰終以譽命上逮也丰五來章章在二惟五能來旅五射雉雉在五惟二所射三以止麗明主爻剛直如矢雜巽撰入則止體亡而麗體成一矢亡之象五以明爲旅捨惟人所止如懸雉以立射的惟人所射一矢命中於二手中爻之有巽兌巽如上之順下而伸命兌如下之說上而有譽譽未易得命未易行五合譽命而兼得合譽命以永終終以譽命之象明在上麗在下合止三爻而俱上逮於五明象故言上逮四不快五終譽明在我不明在人以斧斯之則窮予之雉而惟其所射則麗如諺所謂順不明人是爲得中順剛之防

上九鳥焚其巢旅人先笑後號咷喪牛於易凶象曰以旅在上其義焚也喪牛於易終莫之聞也【鳥在穴曰窠在木上曰巢】柔中順剛惟五四上皆剛而上尢亢四言處猶能爲人所寓上言巢止可爲鳥所憑上加離火兌毀之上鳥焚其巢之象止三爻皆旅人先乎射雉兌口向上以有所麗而笑後乎焚巢兌口向上以無所麗而號咷旅人先笑後號咷之象離三爻皆牛順於剛止之上皆平地止之易地原無不在離之順徳以焚蕩然四斧猶言得上牛乃盡喪凶上以剛亢出柔中之上於順義爲反象故曰以旅在上其義焚旅終喪牛任人之有笑號休戚不闗其心漠然付之罔聞象故曰終莫之聞丰明以動動而明配主夷主遇丰有常照之日旅明順止止麗明一矢亡旅有命中之雉丰四動體動於明上兩主有遇方爲行明動不相遇便蔀旅三止體止於明下一矢無亡是終止止明不相麗便焚丰上逺二明窮於外動旅初逺五明窮於內止動之明主在內是爲丰家蔀則內無所歸縱以爲居闃其無人奚啻鬼幽止之明主在外是爲旅次焚則外無所往縱有所往無一爲僕有同孤鳥反覆丰旅之義隨動隨止明與不明可以審所自處矣



巽小亨利有攸往利見大人彖曰重巽以申命剛巽乎中正而志行柔皆順乎剛是以小亨利有攸往利見大人巽以一柔入於二剛之下而剛能令之在天象風常以長養之令鼓舞萬物在君象命常以長養之令鼓舞萬民重巽卦上下以順相入一命方入於前再命又入於後重復申戒則柔順而入人也易故曰重巽以申命巽五極其中正以二之剛中巽五之中正胥天下而入於中胥天下而入於正剛巽之志如是亨可知故曰剛巽乎中正而志行初順二而入四順五而入主小言巽其亨在小是以小亨小得其亨無往不順故利有攸往見五則利故利見大人

象曰隨風巽君子以申命行事

隨風前後相從而至於物無所不順於物無所不入巽象君子以申命行事命卽所行之事事卽所申之命申命申之於未行之先行事行之於旣申之後卽命卽事卽申卽行相隨順入是爲君子之隨風是爲君子之巽

初六進退利武人之貞象曰進退志疑也利武人貞志治也

五申命之主初去五逺以陰巽不果小民居申命之初承二爲進敵四爲退疑而未定進退之象兌以秋肅爲武四者以巽撰兌之爻象武人四田有獲能齊一民志以胥巽於五中象武人之貞初有四之武有四之貞遂能果決上進以從五惟大人中正之命是順是巽則利利武人之貞之象進退志在二五之令象故言疑武貞志方受五之庚象故言治

九二巽在牀下用史巫紛若吉無咎象曰紛若之吉得中也

古人皆席地坐惟尊者坐於牀五主申命二爲行以致於民爻剛位柔避去尊位弗居使初民儼然知有五位之居尊五命之當順巽在牀下之象四雜撰兌離之爻兌爲巫如祭禮之有祝祝以孝上告離爲史如祭禮之有嘏嘏以慈下告二四同功用史紛若多方傳上意以告於初民用巫紛若多方傳下情以告於五上巽牀如是剛無不行之志吉命自五申天下之政又無不出於一無咎巽五正中惟二合而得其中而可使天下之民皆無不中象故言得中

九三頻巽吝象曰頻巽之吝志窮也

巽以柔順剛三剛四柔近不相得以剛巽柔不可非四無以巽五不巽不可旣巽又違旣違又巽是以吝巽上窮三與之合象故明志窮

六四悔亡田獲三品象曰田獲三品有功也

以一柔居四剛之中不能無悔得正故亡初言武四言田田卽治兵講武之事四以主巽先初以兌合二以離合三皆田象主初而有武貞之利合二而成史巫之用合三而無頻吝之窮齊之一之區之別之悉獲以歸五獲三品之象五先後有庚四三品悉獲非四之田五庚亦不獨成像故明有功

九五貞吉悔亡無不利無初有終先庚三日後庚三日吉象曰九五之吉位正中也

五居巽之正中以中爲貞貞是執此所申之命堅如金石行此所申之命信如四時故吉而悔亡且於上下無所不利無初未能不令而從初有進退之象有終終無令而不從剛中志行之象五以巽臨兌自東南之長養要兌說之西成民志無不說無不庚以五爲之先從五下視內有三日之庚以五爲之後從初上視內有三日之庚先之以三日之庚後之以三日之庚民心罔中若爲徹底從新鑄造一過而無不合歸於五中故貞旣吉而庚又吉凡言先後三日卽六日日之幹十支十二相錯爲六十其間甲之曰六庚之日六巽五變卽蠱蠱事之壞事物始必飭終必蠱先甲後甲以中爻震木爲象震之出日之甲春之始反終而原其始所以飭蠱蠱五變卽巽巽事之權事物過中必有庚先庚後庚以中爻兌金爲象兌之說日之庚秋之中裁其過以歸於中所以制巽此蠱巽相通甲庚取象之別蠱之甲言於卦合上下而共有事巽之庚言於爻申命行事之主獨在五也

上九巽在牀下喪其資斧貞凶象曰巽在牀下上窮也喪其資斧正乎凶也

巽上亦曰牀下二巽於五前上巽於五後以剛居柔皆有避五弗居之象然二在牀下得巽之中上在牀下窮於無入窮則遂宜有所防制四撰離兌於中爻從初視之則武從五視之則庚自二用之則爲史巫自上得之則爲資斧巽究躁越五之中反四之順故四獲而上喪喪則過中失正何所防制旣無以巽乎君而入乎民且無以審其退而善其處其巽愈卑其身愈危止存得一个傴僂之軀視三之窮尢甚貞凶之象以上爲正凶之道象故曰正乎凶



兌亨利貞彖曰兌說也剛中而柔外說以利貞是以順乎天而應乎人說以先民民忘其勞說以犯難民忘其死說之大民勸矣哉【兌杜外切先西薦切難乃旦切】

兌說也是不言之說人心義理之說不在言語口舌故說去言爲兌而兌所以爲說兌巽反體巽體柔之卦兌用柔之卦四柔居於巽中有功巽小亨主柔小言亨而以能順九五之剛爲利往爲利見三柔居於兌中不當兌亨主剛大言亨而以能正六三之柔爲利貞夫子彖推明兌之所以爲說在於剛中而柔外剛中自二以合五柔外爲上不爲三說以利貞非但不爲三來且更光於上引說如是以上則順乎天以下則應乎人有事而爲民先之則勞而忘勞有難而與民犯之則死而忘死使民自勸於說而不自知與勸民而說不同說言乎兌豈不甚大上天爻上有說順天之象三人爻下有說應人之象兌爲毀折爲附決說以行之以三言民毀折於中忘勞之象以上言民附決於外忘死之象

象曰麗澤兌君子以朋友講習

麗澤兩澤相麗互相滋益兌象君子以朋友講習以同方之朋合志之友相爲講其所未明習其所未熟其互相滋益爲何如是爲君子麗澤之兌震兼恐懼修省修省又爲恐懼之實兌兼講習習又爲講之實

初九和兌吉象曰和兌之吉行未疑也

初四應爻同徳相求調之成聲以和爲說吉三內說之主雜巽撰入剝在上不在下初行進亦無疑於入小人之說象故言行未疑

九二孚兌吉悔亡象曰孚兌之吉信志也

二五剛中合志以孚成說已無不吉與三相近自守不失亦不爲入悔是以亡象故明信志

六三來兌凶象曰來兌之凶位不當也

兌以剛中柔外爲正三以柔居中以巽上入合上爲來無能爲以柔順剛之說而但爲援剛入柔之說左右逢迎說不以道君子寧爲其所說凶剛中說主在五三獨不如二之孚象故特明其位曰不當

九四商兌未寧介疾有喜象曰九四之喜有慶也【商度也猶商賈之商又金行之聲曰商傷也其气遒勁凋落萬物與商不同商介畫也又側畔也】

四三以近相說而有入初未疑四已疑二信志四有惑志商兌未寧之象四剛正以三爲介柔疾不累斯剛正無傷以已旣瘳未寧之疾以五亦免於剝之厲其交慶而說爲何如介疾有喜之象喜在四慶在五象故明有慶

九五孚於剝有厲象曰孚於剝位正當也

四切近乎三曰疾五視三以一柔巽伏於中將決裂四剛說體而從中以變曰剝四正有介之象五二以中成孚如中孚之孚三固將剝而入之五若欲化而孚之孚於剝之象但兌五說體與履五健體不同履五健恐其和之難危在夬兌五說不覺其入之易危在孚有厲之象兌中有剝於四五皆易入而正位如五足以當之決不爲所入也象故明位正當

上六引兌象曰上六引兌未光也

三來兌來上而下以剝剛中之說有胥相陷溺之非上引兌引三而上以爲柔外之說有拯援拔起之意但以柔口爲引與四剛正之介不同四介足爲五喜上引未爲五光象故明未光巽東南生物之气𨿽生尙宜有庚中爻雜撰爲兌兌見巽中於上下皆有所庚撰之是兌正秋成物之气旣成不宜有剝中爻雜撰爲巽巽伏兌中於上下又有所剝撰之非巽以一柔入二剛之下順而承皆助剛之柔四獲初不特二柔相巽以順剛二三兩剛在四初之間無不上巽乎中正象故獨明四之功兌以一柔見二剛之上逆而乘皆剝剛之柔三來上不特二柔相說而不知有剛五四兩剛在上三之間且將剝變而爲柔象故獨凶三之來兌反巽爲長至五而庚卽兌之成巽反兌爲消至五而剝卽巽之入巽以四初二柔爲民四剛皆君以君巽於民上而惟民情是順是以一申再申而無不入此巽之所以爲入兌以三上二柔爲民四剛皆君以君下於民下而惟民意是說是以忘勞忘死而無不說此兌之所以爲說是爲二卦反對互之義



渙亨王假有廟利渉大川利貞彖曰渙亨剛來而不窮柔得位乎外而上同王假有廟王乃在中也利涉大川乘木有功也

渙亨在二四同功二來險中不出則窮以同功風散主爻遂有震起而無坎陷曰不窮四柔得位乎外惟剛中之五是同而非險陷兩柔之與同五有二四同功之用何險不爲流散渙所以亨艮門闕雜撰於巽隠坎幽之中爲王廟二來於內四同於外二四合內外以爲之相五剛實有孚乃穆穆以主於中王假有廟之象坎固大川巽則順木以順涉險卽險成順豈無利渉之功利渉大川之象假廟巽徳上入風運於無形渉川巽木下行險散於有象皆亨之道而匪貞不固利貞之象

象曰風行水上渙先王以享於帝立廟

雷水爲解解爲雨風行水上爲渙渙次兌後水遇兌秋以後曰始涸曰始冰曰水澤腹堅皆凝結之義至東南巽風行於其上則無不融液泮釋而成流散之波文渙象先王以享於帝立廟上帝之於萬物如水之原原本本惟一長養之風一行遂流散爲萬而至於不可窮先王深於渙配得上帝來故帝以渙享祖考之於子孫如水之原原本本惟一長養之風一行亦流散爲萬而至於不可窮先王深於渙對得祖考來故廟以渙立

初六用拯馬壯吉象曰初六之吉順也

渙初不言渙坎之底川之淵風流波靡險難結塞正在初也前有震爲壯馬初用壯馬以拯有上入無下陷何險不出吉四巽順主爻初與正應象故明其順

九二渙奔其機悔亡象曰渙奔其機得願也【機居履切幾人所憑坐通作機】

機尊者所憑以四得位於五前爲象二來坎中孰使之來若是五遣之使來以解散天下之險難也二報命稍緩寧無卽緩成陷之悔二四同功坎以震出四如疾風之吹二如急流之奔五憑四爲機二因機爲奔速返上同之列還貽一人之安悔是以亡四願上同二正得之象故明得願

六三渙其躬無悔象曰渙其躬志在外也

二四皆三之近爻二機方有所奔四更不以爲羣三何所措其躬羣四不可乘二不可以下則俯身以屈於二二奔與奔以上則委身以順於四四同爲同渙如三以風則不能靡以波則不能流何悔之有渙其躬無悔之象三不以內險爲安象故明其志在外

六四渙其羣元吉渙有丘匪夷所思象曰渙其羣元吉光大也

二奔機合初與三而俱上於四四有上同無下眤天下無一非其羣天下無一爲其羣渙其羣元吉之象渙爲水之散丘爲山之聚舉天下之人無一而爲四之羣惟欲合天下之人無一不以五爲同不見四之有羣惟成五之有丘渙有丘之象坎三爻在下爲心巽深入故又言所思四第不系之爲羣未嘗不慮以下人以誠心必開以眾思必集如有隠伏一謀憂病一籌亦必有颺而無閼有詢而無鄙匪夷所思之象象故特明其光大

九五渙汗其大號渙王居無咎象曰王居無咎正位也【號戶報切】

四渙曰羣上渙曰血所渙者險體五渙曰汗坎爲心五二通爲一心卽心爲號卽號爲心凡大命令之下大政事之布大財用之以散則爲和風以潤則爲甘雨如人之汗從心而液徧一身之皮毛爪甲無不霑透渙汗其大號之象又曰渙王居四羣渙而尊事一人之業顯五號渙而恭已南面之理得五王之正位位在徳元五以爲居夫何爲哉惟見王之尊居端拱而與天下共補險陷之過渙王居無咎之象象曰王居無咎正位與彖王乃在中正相

上九渙其血去逖出無咎象曰渙其血逺害也

全坎皆爲血卦獨言於上三是柔險乘剛之爻上是成功不居之時有如以應系三三固欲出而外上固欲入而內安得無血去逖出去不復來逖不復近出不復入於其坎血逺而又逺何咎之有上四皆渙五之佐四有髙世之功上當風散之成惟有去與逖出不涉險害爲善補過象故明逺害



節亨苦節不可貞彖曰節亨剛柔分而剛得中苦節不可貞其道窮也說以行險當位以節中正以通天地節而四時成節以制度不傷財不害民

節亨主五言亨坎剛兌柔分以爲節而五剛尢爲得中坎水流兌水止坎欲流以兌而有所止兌爲止坎嘗不失其流五得中非其一於流而無止又非一於止而無流所爲節而止者柔險所爲通而流者剛中是以亨才過中卽失正出乎五入乎上兩柔相敵而止苦節之象有止無流但能以澤止窒人險陷之意無能以坎通導人泉流之機節道遂窮不可貞之象夫子彖推明節是行險之道人心險於山川易縱難節非說無以行險非當位無以節非中正無以通五當節之尊位旣中又正無乎不節無乎不通故有亨之道卦體出震說兌勞坎成艮天地節而四時成之象五中正節以制度節在上說在下不傷財不害民之象

象曰澤上有水節君子以制數度議徳行【數色句切度徒故切】風行水上風乘水水受風气有所散而無壅滯川谷通焉爲渙澤上有水水滙澤澤納水气有所節而不散越藪澤鐘焉爲節君子以制數度多寡有數而不敢淆隆殺有度而不敢紊議徳行內檢其心而有可存之徳外檢其身而有可徴之行數度徳行皆流水之象以制以議皆澤有限止之象

初九不出戶庭無咎象曰不出戶庭知通塞也【戶侯古切防也半門曰戶又外曰門內曰戶又民居曰戶庭謂門戶外閒曠之地無室閭之處】

兌三爻皆以說節止上險而三爲說主九居節初非特不恃口舌以爲功更先愼其言語以自防二列初前爲戶庭初居二內如戶重扄而愼之又愼如口三緘而宻之又密不出戶庭之象習坎重險渙變上一畫爲巽象散坎上出之險節變下一畫爲兌象止坎下流之險渙上逖出於坎之險害自逺無咎節初不出於坎之通塞自知無咎初非有塞無通第知行險之危而尙口之易一或不愼不密豈惟無以節險抑恐險禍立至故以極其愼密爲不出非一一於閉塞爲不出象故明曰知通塞

九二不出門庭凶象曰不出門庭失時極也【說文雙扉曰門】初以二爲戶庭庭在戶內初方下四又柔險之爻閉戶適當其可二以三爲門庭庭在門外二已上五又得中之剛出門正惟其時今五固中正以通二固敵應不出以說應之爻而不出不勝其畏險以撰震之爻而不出何時爲善動於已一例閉塞於五亦若不許其通流如之何其無失凶當通之時極塞之道將止其泛溢之險並窒其通流之源象故曰失時極

六三不節若則嗟若無咎象曰不節之嗟又誰咎也四安五甘原無不節初二不出亦無所言三上應爻上言苦便是不節若之象三有口便是則嗟若之象不節而嗟本眞懇之說以形痛惜之悼聲四安五甘自不以三之嗟爲咎上苦而悔又誰以三之嗟爲咎象故曰又誰咎

六四安節亨象曰安節之亨承上道也

四居剛柔分節之間固無俟初之出戶亦不待三之有嗟自能安意下受而爲澤之止以說上行而承坎之通安節亨之象中正之通在五四以近上承不以徒止爲功更以通行爲道象故明曰承上道也

九五甘節吉往有尙象曰甘節之吉居位中也

四安已無勉彊五甘益進於中二門無所容其出三口無所容其嗟甘由於衷節以其中甘節吉之象往謂通之以節天下節在已甘在已節在天下甘在天下能使坎流合爲澤止而無泛溢之險又使澤止通爲坎流而無壅閼之虞剛柔分節上下合徳人人說而尙之往有尙之象居節尊位而又有節中徳象故曰居位中

上六苦節貞凶悔亡象曰苦節貞凶其道窮也

上以流水之體居澤口之上乃易流之處非能節之處以與嗟若之爻主正應𨿽欲不節而不可得無四之承故無四之安無五之中故無五之甘苦節之象以貞則凶能止而不能通以悔則亡與不節者爲逺貞凶悔亡之象苦節不可貞彖以處人言不可使之有苦才苦於人將必有不堪苦節貞凶爻以自處言不可自以爲苦才苦於已亦必有難久貞凶小人斯濫塹中悔亡君子固窮路上渙風散主爻在四初拯二奔三躬皆以從四節澤止主爻在三四安五甘上苦皆以受三渙之三在二四同功之間上交下交皆以禮曰躬節之四在剛柔分節之間上順下受皆以道曰安渙五汗險體洽爲暢四肢之液節五通險體防爲放四海之原渙上逖出居功難寵利無非害血恐卽渙卽險之故節初不出放言易口舌無非亂階恐卽節卽險之故此二卦反對互之義



中孚豚魚吉利渉大川利貞彖曰中孚柔在內而剛得中說而巽孚乃化邦也豚魚吉信及豚魚也利渉大川乘木舟虛也中孚以利貞乃應乎天也【孚從爪從子如鳥抱子之象蓋中所抱者實有物也】

中孚二柔在內說主巽主近不相得何以孚惟二得剛說之中惟五得剛巽之中二說而五巽兩柔在內遂無不孚兩柔成孚有一邦成化之象彖故曰乃化邦豚魚吉孚主在五如風四以巽魚之體雜震撰動與三俱動於五下惟五意所向先風爲應孚如是更有何失豚魚吉之象利渉大川四幾望巽順之木三得敵震蕩之川三以大川之體雜更撰止與四俱止於五下風波旣夷木川兩虛惟五所舟何渉不利利涉大川之象五二皆有剛中之貞二貞已順乎人五貞更應乎天人有其貞無不利矣是爲中孚之利貞姤初象魚又象豕二物中孚豚魚一物豚魚生大澤中毎作隨風爲向舟人稱爲風信風之南北未形魚之向悖先應人之有信豈其反出豚魚下彖故明曰豚魚吉信及豚魚風澤相遭起風作浪皆心之敵風恬浪靜木爲順木川爲澄川此人心寂感一致之虛體又人心莫孚於同舟彖故明曰利涉大川乘木舟虛下說人心孚於下之象上巽天意孚於上之象孚如是成矣貞矣彖故明曰中孚以利貞乃應乎天

象曰澤上有風中孚君子以議獄緩死

坎流水風行其上散而流渙之象澤止水其上有風寂而感虛而通中孚之象君子以議獄緩死獄與死兌秋之肅殺議與緩巽風之長養獄曰議求入中之出而況其未入死曰緩求死中之生而況其未死心術隠防中絕無一毫殺根卽對獄死之人盎然生意之流形此所以爲澤上之風而爲君子之中孚

初九虞吉有他不燕象曰初九虞吉志未變也【燕鳥也杜秋燕已如客】

虞屯山虞中孚澤虞一名固澤鳥時常在澤象主守之官中孚兩柔在內成敵下和二上攣五然後孚初四應爻有應無敵四以巽來初以說應只守其在初便無不孚便無不吉虞吉之象月令仲春鳥至仲秋鳥歸五化邦之主初歸燕之時初承二應四二鳴亦鳴四上亦上豈曰無他但惟攣五實不颺去有他不燕之象說志在初非如三四之有變動必待化而後孚象故特明其未變

九二鳴鶴在陰其子和之我有好爵吾與爾靡之象曰其子和之中心願也【鶴陽鳥而遊於陰稟金气依火精以生十二時鳴禽經鶴爲露禽八月白露降鶴卽鳴而相警和胡臥切好如字爵依人鳥亦屬陽一名家賔知更馮云燕爵皆飛鳥象靡文彼切披靡也順也】

鶴陽鳥性愛陰感秋而鳴其鳴中律二澤之中陰之位當正秋時動說意於成物之候撰善鳴於陰澤之中鳴鶴在陰之象二鳴三四兩爻一體震動上下賡鳴其子和之之象好爵謂五二五合中無分吾我故好爵在五而謂之我靡如從風而靡之靡五入人如風故稱靡鶴子鳴和爾我隨風一體上巽相隨順入於五中說之至更入之深何得如之我有好爵吾與爾靡之之象三中心原願上應四中心原願下入二爲鳴隨叩隨動隨觸隨不期其和而自無不和象故明曰中心願

六三得敵或鼓或罷或泣或歌象曰或鼓或罷位不當也

四柔巽主爻三柔說主爻以柔遇柔近不相得得敵之象中爻雜撰震艮震行則進而上艮止又退而卻或鼓或罷之象中心無主兌口無常震行則懼而泣艮止又喜而歌或泣或歌之象三四相敵如是何以攣五而成孚皆以位不中正說與巽不相當致此象故明位不當

六四月幾朢馬匹亡無咎象曰馬匹亡絕類上也【絕古作從系從刀從卩從色非】

月無光受日爲光陰匪孚從陽爲孚四陰魄之體見於兌明已生於西撰爲震遂將出於東幾與剛中之五對朢得來月幾朢之象四三以類相持如馬相匹四已幾於朢五寧又復與類行四巽順而下入三說應而上行馬匹亡之象如是安有不孚於五之咎兩柔以類爲匹類先從四而絕敵必自三而解有不上五而成孚無之象故明絕類上也

九五有孚攣如無咎象曰有孚攣如位正當也

三四在內成敵五二以中爲孚柔說未孚剛說而和鳴以動則孚柔巽未孚剛巽而篤實以止則孚剛中交孚上維下系若固結之而不可解是爲有孚攣如而化成一邦人得寡過之象剛巽中正之位在五五巽二說正爲相當二柔在內安得不孚象故明位正當

上九翰音登於天貞凶象曰翰音登於天何可長也凡鳥羽髙飛皆曰翰巽爲雞雞鳴必振動其羽故記以雞爲翰音上以巽雞之體居天爻之上翰音登於天之象二鳴闇於內剛得中之嗚與三四聫爲一體而成動有倡必和之鳴上音的於外剛不得中之鳴與三四不克聫爲一體而成動𨿽倡無和之音二卽在陰無禦於逺上卽登天無應於邇以此爲貞上無以入三三無以應上必失之道貞凶之象子和之鳴夜半之雷聲有通於無聲者在登天之音外颺之風聲縱髙逺有聞徒聲耳且恐如風散之不崇朝象故明曰何可長



小過亨利貞可小事不可大事飛鳥遺之音不宜上宜下大吉彖曰小過小者過而亨也過以利貞與時行也柔得中是以小事吉也剛失位而不中是以不可大事也有飛鳥之象焉飛鳥遺之音不宜上宜下大吉上逆而下順也

小過亨彖明小者過而亨以柔小言如二之遇妣遇臣如五之弋穴是以亨以剛大言處三而爲之防處四而爲之遇與時偕行不失其正是以利貞可小事以二五得中不可大事以三四失位不中二剛鳥身四柔鳥翼飛兼震鳴飛鳥遺之音之象遺音謂何上兩柔乘於剛上爲逆下兩柔承於剛下爲順以剛大兩爻言不宜爲四之上動但宜爲三之下止以柔小四爻言不宜爲五上之上逆但宜爲二初之下順皆不宜上宜下之象如是小不逆大而順於大而大不失其爲大柔不逆剛而順於剛而剛不失其爲剛是以大吉

象曰山上有雷小過君子以行過乎恭喪過乎哀用過乎儉

雷在天上雷聲震動於天上爲大壯山上有雷雷聲震動於山上爲小過行喪用皆艮躬之所不能無恭哀儉出於迅之動機而非有所矯爲雷過恭過哀過儉出於篤實之眞心而自不能已爲山上之雷是爲君子之小過

初六飛鳥以凶象曰飛鳥以凶不可如何也

小過有飛鳥之象宜下而順首在初止而無飛亦首在初初四應爻四動初飛起爲飛鳥有不勝其越分陵上侵陽犯剛之狀飛鳥以凶之象凡師能左右之曰以初飛三四將爲所以不以者也剛大失位不中小以大大不可如何柔以剛剛不可如何象故明不可如何

六二過其祖遇其妣不及其君遇其臣無咎象曰不及其君臣不可過也

三四以剛大尊居二上三如父故四稱祖二以止撰巽順乎三四之下對祖稱妣對君稱臣就二之不宜上而言四不中二中二中勝過四之不中謂之過祖以二之中撰四之不中謂之遇妣是爲過而弗過之象就二之宜下而言三剛二柔謂之不及其君以二順三謂之遇其臣又爲過而弗過之象二柔得中有此二義是以無咎全卦是過二止三下獨象不及爲人臣子而有過君之心便是亂賊之萌初以上戕皆所必至象特明臣不可過嚴矣

九三弗過防之從或戕之凶象曰從或戕之凶如何也【防符方切隄也】

三下體止主弗過言二不及君𨿽稱弗過亦當定主二上如山之峙而有防防則下三爻一體俱止二臣無失初鳥何飛初不爲飛上亦將不獨飛如失其止主合五撰兌惟喏於中爲從外殺爲戕止失於內動毀於外離之之凶恐不獨在上且及於三或戕之凶之象象言凶而謂之如何初不可如何大無如小何三如何小如大何也

九四無咎弗過遇之往厲必戒勿用永貞象曰弗過遇之位不當也往厲必戒終不可長也

四有失位不中之咎何以無二巽三四之下於三四皆稱弗過三於二特止君臣之分爲防之四於二僅聫祖妣之交爲遇之四之無咎亦以此矣四如下無遇而上有往上三爻一體俱動五穴無弋上鳥迅飛上旣爲飛初亦安能不飛以之凶遂不可如何往厲必戒之象𨿽勿爲往而惟有遇然過祖之妣終非婦順之正永以爲貞貞非所貞如之何其可用勿用永貞之象必戒勿用震體迅決亦兌口在前若爲教示之辭三四皆失位而四更在五下象故特明其位不當三防四遇亦皆宜下三從或戕四往必戒亦皆不宜上大過二得初老夫女妻無不利五得上老婦士夫可醜小過四二之遇祖則老夫妣則老婦矧又爲過祖之妣豈夫婦可之正象故明終不可長

六五密雲不雨自我西郊公弋取彼在穴象曰密雲不雨已上也

五系小畜之彖辭五上三四之上亦欲畜三四而成雨然五𨿽有倡三四終不爲和陰气凝而上結可以爲云陽气不散而下流不可以爲雨密雲不雨之象震本東方撰兌則西五旣自我於西郊焉能震出於東方惟如二巽艮山之下安止無飛爲在穴二下稱臣五上稱公五二合明臣分君祖三四剡木爲矢巽繩爲系以中相取去其如五之上動就其如二之下止公弋取彼在穴之象二遇妣遇臣不宜上而不上五弋取在穴宜下而下已上之過猶庻乎可救已亢則無及矣

上六弗遇過之飛鳥離之凶是謂災眚象曰弗遇過之已亢也

五已上上更亢並無遇妣遇臣之遇但有過祖及君之過弗遇過之之象初上合而飛飛之初以凶四動或可乘以人飛之極離之三止實難撼自離艮東北如窮寒極冬飛鳥於其時或爲厲風飄舉上飛而不得下則肌骨霎時凍裂毛羽頃刻紛墜是爲羽化上成亢動於巽風兌毀之上飛鳥離之之象凶是謂災眚是指上所爲謂若兌口以言相謂言如上所爲能逃乎天災不能不離乎人眚能免乎人眚不能不離乎天災一切凶家害國更不待言像象聖人所以警小人過亢之凶至矣惟大亦有亢時然但言悔不言凶言災不言眚大亢總不失正小亢則固無所不至也中孚兩柔不相得而剛得中匪得中之剛弗孚小過兩剛皆失位而柔得中捨得中之柔無遇中孚兩柔四爲正三不當以三乘二上小過兩剛三爲正四不當以四處五下中孚二五能孚三四之柔初自孚有餘上孚人不足小過二五亦順三四之剛初始於以人上終於自離中孚孚中不孚外小過宜下不宜上中孚有五之攣一邦成化小過無三之防如水去隄大小剛柔內外賔主之辧審矣



旣濟亨小利貞初吉終亂彖曰旣濟亨小者亨也利貞剛柔正而位當也初吉柔得中也終止則亂其道窮也濟取渡險險在明內險未出明未全如渡水未竟曰未濟險在明外險已出明已全如渡水已竟曰旣濟旣濟亨小卦有小大離柔主二稱小坎剛主五稱大五以剛大居外受成二以柔小居內主事亨在柔小是以言亨言小五剛正位當於上二柔正位當於下五二正一卦皆正是以利貞又原初論旣進則柔中日明日進向明爲治初吉之象要終論旣以柔乘五曰暗日止背明卽暗反治卽亂終亂之象夫子彖究所終亂之故獨以其止坎離之交水火之際離固曰麗而無止坎亦水流而無止何獨旣終爲止爲以陰柔居濟終陽剛以動爲常無止陰柔以靜爲常有止履旣運有旣心安旣終忘旣初上坎不爲流水爲止水矣一爲止水於火不相濟而相息明不上行險且下陷濟道遂窮惡得無亂旣未濟皆取象於濟水水故初終皆稱濡旣初爲上坎所濡未初自濡旣終自濡未終仍爲下坎所濡

象曰水在火上旣濟君子以思患而豫防之

火之上非水之所可在水在火上水不滅火火不涸水以气交相爲濟旣濟之象君子以思患而豫防之方得其相濟之用卽思其相射之患思患思水上火下火有熾而涸水之患水有決而滅火之患豫防之如豫以水防火又豫防水之滅火

初九曵其輪濡其尾無咎象曰曳其輪義無咎也【曳余制切】離三爻皆拯坎三爻之險而濟之坎爲輪爲狐坎重而下初以車言亦輪以狐言上首初尾坎輪不飾於中而亙於初曳象尾在重坎之底濡象劈初曳輪濡尾濟險之功何在然旣初已是到岸曳則義能圖始離性炎濡又義能首克不言旣而義無不濟是爲濟初之義之無咎

六二婦喪其茀勿逐七日得象曰七日得以中道也【七日義見震卦】

二五以旣而定以二承五如家人六二一無攸遂深明順道稱婦茀婦車前蔽設則行二方麗三爲茀五復合三爲離象喪喪則二無所麗以行若宜逐然自三一有鬼方之伐二五遂成重明之治五如歸坎受成二原麗三有茀何喪非得勿逐七日得之象二之卽喪卽得其喪也若推三轂以進之於五其得也惟受五成而無喪之功婦如是中道之用無以加象故明曰以中道

九三髙宗伐鬼方三年克之小人勿用象曰三年克之憊也

三言髙宗二喪茀而無逐柔中之明不顯於二髙世之功遂成於三三五同功歸五入而受福向三出而戡亂上濡首濟終獨出重明之外人道不存象逺夷之國爲鬼方三惡其終亂合甲胃戈兵以出徵髙宗伐鬼方之象歷三爻而戡定其亂三年克之之象離明常爲君子坎險常爲小人鬼方旣克上下合爲重明小人若爲逺去小人勿用之象象言憊伐鬼方而以三年計兵力豈不困乏而以明去暗主於必克此所以爲困勉之成功此所以爲髙宗乾坤之後經歷六險而後人道全旣未之終震伐二險而後鬼方克不伐不可望其克不克不可名爲人明陷之間人鬼之闗匪直君子小人之判而已學易者欲安於一日不濟得乎

六四繻有衣袽終日戒象曰終日戒有所疑也【繻錫兪切袽女居切】

旣濟三四與五合而撰離皆南面向明之位三四又水火之交故合三四以明君道三剛正位當如戡亂用武之時利用大作四柔正位當如守成右文之世莫先謹守繻繒袽緼離之文繻之衣坎之質衣之袽方以繻爲衣衣中必有袽處文明之日預隠伏之憂自朝至昃惟恐開坎水罅隙之滲漏致離明有滔天之沒溺繻有衣袽終日戒之象象曰有所疑剛柔位當正也以柔乘剛疑矣緣水火之性不相射四如不戒便要決水滅火以陷滅明夫安可以不戒旣濟五二定而無爲三四交以成濟三所應者上險非有三年之伐不成平險之功四所應者初明非有終日之戒不顯向明之治故從五視之時在三爲東鄰殺牛時在四爲西鄰禴祭三四旣其濟之功二勿逐五受福皆此

九五東鄰殺牛不如西鄰之禴祭實受其福象曰東鄰殺牛不如西鄰之時也實受其福吉大來也

三伐四戒濟道已備五何爲哉惟在酌三四之時以用二之中五二位南北之中三屬陽屬左象東鄰其體牛撰以坎血三年之伐殺牛之祭也四屬陰屬右象西鄰其體水撰以文明終日之戒用禴之祭也出三入五出離入坎已收髙宗之功再殺東鄰之牛非其時矣故不如謹衣袽戒終日利用西鄰之禴祭五禴祭實而有二之虛二喪茀虛以成五之實實在五淵防宥密矢享親享帝之誠二以文明虛而助之虛在二明光上下皆至治馨香之慶五以精意實而收之實受其福之象象言時天時用在離在東斂藏在坎在西五歸坎正當西鄰之時言吉大來五大二小合二小之吉爲五大之吉是以謂之大來小亨在二大來在五終亂永無患矣

上六濡其首厲象曰濡其首厲何可久也

上爲濟首何以又濡以其出於五外無復撰爲離明到底終於坎險初爲尾而濡首在上身猶不沒上爲首而濡則尾未有不濡全身沒溺濟功盡喪皆此故厲象言何可久示人思其可久慮其所終深矣



未濟亨小狐汔濟濡其尾無攸利彖曰未濟亨柔得中也小狐汔濟未出中也濡其尾無攸利不續終也𨿽不當位剛柔應也

旣未濟皆以濟坎中一剛爲主濟險皆以離柔爲主旣二得中重之而上則皆明五險遂無不濟故主二言亨未五得中重之而下亦皆明二險亦可望濟故主五言亨二當未濟之時居下坎之中有五得中之柔在上時𨿽未濟而剛柔之正應自在但俟其在五勿失其在上是爲未濟之亨亨不在二汔濟在初與三是爲小狐凡濟渡處水邊常淺水中常深初三𨿽坎邊以居重坎下與坎中無異今初以與四有應視爲淺涸水濵而急於濟三以與上有應視爲淺涸水濵而急於濟不知二且曳輪初三何自遂能越二而出坎之中此小狐不量淺深而妄涉水之濟耳小狐汔濟之象凡狐渉水必掲其尾旣狐之爲尾也剛濡猶無病未狐之爲尾也柔從初無濡終之濟否且未可量從初有濡不待要終而已知其終之不續矣是爲濡其尾無攸利之象彖明𨿽不當位剛柔應正言二之所以亨不同小狐汔濟之見略與困二不失其所亨曰其惟君子而非小人之可與同義

象曰火在水上未濟君子以愼辧物居方【全氏曰水火之體不易水火之气相交水行而火不濟則水气淫而爲潦火行而水不濟則火气亢而爲旱是以道並行而不相悖者言各一其行而濟之以气也】

火在水上火炎上水潤下上下不相爲用未濟之象火水本一气升而上炎曰火降而下潤曰水遂判爲二物凡物之辧咸若是君子以未濟愼爲之辧火行居南水行居北南北異方方有定居凡方之居咸若是君子以未濟愼爲之居

初六濡其尾吝象曰濡其尾亦不知極也

旣初濡尾原是離體如將近岸而濡且以剛決不爲陷故無咎未初濡尾原是坎體如方涉淵而濡且以柔難於不陷故吝象言亦不知極初所極者承二應四至上爲止二方曳輪四且震伐又何能以至之於上故無所極亦之爲言始如是終可知甚言不能續終之辭

九二曳其輪貞吉象曰九二貞吉中以行正也

初濡尾三徵凶皆小狐汔濟之見二量時度力倒曳其輪以俟五有孚則進匪孚不進以曳爲貞以貞則吉旣之下三爻皆所以濟上三爻未之下三爻皆待濟於上三爻剛中在二柔中在五以正相應應然後行象故明曰中以行正

六三未濟徵凶利渉大川象曰未濟徵凶位不當也全卦未濟獨言於三二旣曳輪三復乘之二且不駕三何可徵處三而徵甚於初吝陷之又陷直墮深淵之底未濟徵凶之象能起而涉承四應上明之又明誕登大國之岸利渉大川之象三有大川之渉二輪可以無曳四有大國之賞五光亦無不孚略與旣濟三四之義同未濟以濟二爲主惟三乘二象故特明其不當旣三有伐以伐上險四終曰自戒其爲險無待初伐此初輪所以可曳未四有伐以伐初險三利涉以自出險無待上伐此上酒所以可飲人不幸而有陷可以審所自處矣

九四貞吉悔亡震用伐鬼方三年有賞於大國象曰貞吉悔亡志行也【賞書兩切賞之言尙尙其功也】

未之四卽旣之三首處坎上而貞二與之爲同車三承之以利涉險在人自無所溺於已明在已且可以拯乎人貞吉悔亡之象初濡尾坎底獨出重明之外人道不存象鬼方四剛不如旣三之位當匪震恐不免自居重險中其何以伐初貞而能震歷重險而爲之震出以震爲用用震以伐震伐三年威伏在初受成在五合上下而胥耀之於光明正明之功歸於五四匪以爲功重明之國開於四五若有懋賞三年有賞於大國之象以明撤暗之志至四方行象故曰志行

六五貞吉無悔君子之光有孚吉象曰君子之光其暉吉也【吳氏曰日中爲光朝日爲暉散暉及物爲光斂光在體爲暉日中之日夜間之燎其暉散則爲光朝日之日向晨之燎其光斂則爲暉】

四貞貞其剛於兩柔之間而坎不能濡五貞貞其明於兩剛之間而以二爲應四吉而悔亡悔有待於亡五吉而無悔悔不待亡而自無君子之光有孚二非五無行五非二無孚虛五之中以孚二之中在二爲倒曳之輪在五爲後車之載由是而張飲酒之筵由是而賞震伐之功合孚於五而成君子之光是謂君子之光之有孚故貞旣吉而孚又吉日中爲光朝日爲暉暉光相爲體用五孚二實以爲光二斂五光以成暉吉不獨在五亦在二而未之望旣皆此象故曰其暉吉

上九有孚於飲酒無咎濡其首有孚失是象曰飲酒濡首亦不知節也【節卦之外小象言節者四家人之三失家節蹇五以中節鼎上剛柔節未濟上亦不知節】

旣之功莫髙於三初曳輪濡尾若俟三之必克而進未之功莫震於四上有孚飲酒若喜四之有賞而飲四震如有餘懼上飲如爲合懽四震必濟之兵上飲終濟之觴有孚於飲酒無咎之象但三剛皆失位而上爲之首有如以飲爲是遂忘四震則未濟之大川不在三之徵且在上之飲三徵於坎固未出上飲於坎又有入初濡尙爲尾之濡上飲且爲首之濡何以辧初濡之爲非而上濡之爲是何以辧三徵之爲非而上飲之爲是卽於君子之光無不孚得之四失之上非五之所是濡其首有孚失是之象象言亦不知節亦之爲言因初不知極之辭初知極極上乃旣其濟上知節節五斯歸於中旣未三四皆取象於伐鬼方無論气質偏駁通身蔽塞爲鬼方以身言但有一隙明所不通處以家國天下言但有一隅明所不通處如旣之上未之初通卦重得離明而此獨仍爲坎暗故特謂之鬼方三年克之三年有賞或從上伐或從下伐戰必勝攻必取方是出坎而旣其濟鬼方無伐神州陸沈相率而墮於鬼幽鬼躁之歸使髙宗赫濯聲靈遂湮於後世哀哉

像象管見卷四下﹤經部﹐易類﹐像象管見﹥

欽定四庫全書

像象管見卷五

明錢一本撰

系辭上【凡十二章】

天尊地卑乾坤定矣卑髙以陳貴賤位矣動靜有常剛柔斷矣方以類聚物以羣分吉凶生矣在天成像在地成形變化見矣

此自畫前聖人因天地自然之易畫而爲卦說起天地者人心全體之易也見於畫則曰乾坤天尊於上而易畫之幹定矣地卑於下而易畫之坤定矣天地之髙卑以陳易畫之貴賤位矣天地之動靜有常易畫之剛柔斷矣天地間方必以類聚物必以羣分凡卦爻類聚者皆方羣分者皆物聚而得則吉失則凶分而得則吉失則凶易中之吉凶生矣天地間本一气升而上在天則成日月星辰之象降而下在地則成水火土石之形凡卦爻剛者天之象或變而化柔柔者地之形或變而化剛易中之變化見矣聖人作易夫非教人黙識心體以定乾坤位貴賤斷剛柔生吉凶上成天象下成地形變天地之變以爲變化天地之化以爲化一身中有一干坤人柰何其自小之凡人乾坤不定便是翻覆貴賤不位便是混淆剛柔不斷便是疑惑吉凶不生便是滯物變化不見便是死塊夫子曰乾坤毀則無以見易言人道於此滅亡也然則易其可以一日不學哉

是故剛柔相摩八卦相蕩鼓之以雷霆潤之以風雨日月運行一寒一暑乾道成男坤道成女幹知大始坤作成物幹以易知坤以簡能易則易知簡則易從易知則有親易從則有功有親則可久有功則可大可久則賢人之徳可大則賢人之業易簡而天下之理得矣天下之理得而成位乎其中矣【摩交錯蕩推蕩始以气言成以形言作則个切朱子曰摩是那兩个物事相摩戛蕩則是團旋圜轉推蕩將出來楊氏曰剛柔卽兩儀自太極上推出來曰摩自八卦上推去爲六十四卦曰蕩知主之意朱子謂此知字訓管字不當解作知見之知又曰鼔之以雷霆等皆說易中所有此合上爲一章】

成像成形變化見矣變何變化何化剛柔以相摩爲變化八卦以相蕩爲變化剛柔八卦之摩蕩如震爲雷之鼓離爲霆之鼓巽爲風之潤坎爲雨之潤離爲日運行於晝又爲一暑坎爲月運行於夜又爲一寒兩相摩而成四四相摩而成八八相蕩而成六十四成天之象者乾道也成其爲男者也成男震坎艮皆男而皆成矣成地之形者坤道也成其爲女者也成女巽離兌皆女而皆成矣乾道成男曰知大始不徒曰始而曰大始物未有始乾道始之最無有可先於其知者坤道成女曰作成物不徒曰物而曰成物物物自成坤道惟因其成而成之絕無有做造於其物者大始之知先天爲主宰物而不勞心都無許多艱深險阻天下無一人不可以與知道在易而已矣成物之作後天爲用從陽而不造事都無許多繁擾作爲天下無一人不可以與能道在簡而已矣幹知惟易故人人易知人人有幹之易人人之知同也坤能惟簡故人人易從人人有坤之簡人人之能同也易知有親以其易者與天下共知之同心者多安得無親易從有功以其簡者與天下共能之協力者眾安得無功有親自然日新不己徳可久而賢於人有功自然富有無外業可大而賢於人知到徳可久只是一易能到業可大只是一簡故曰天下之理得得則天下俱得成非一人獨成成男配天成女配地故曰成位乎其中○學者不知所以變化至於象不成其爲象而幹毀形不成其爲形而坤毀只是缺卻相摩相蕩一段工夫間有從事於摩蕩者又無得乎易簡之理往往傾險使人不可近勞擾使人不可行以徳則可暫而不可久以業則可小而不可大此乾坤所以無成位之日也○成像之謂天成人之象有天道焉謂之乾道成男成形之謂地成人之形有地道焉謂之坤道成女成男變化而盡乾道者成女變化而盡坤道者乾道不成自是無主何知之有間有所知必是細屑之知而非大始之知坤道不成自是無能何作之有間有所作必是造撰之作而非成物之作乾道不成必是不易而人難知徳何可久坤道不成必是不簡而人難從業何可大可久言徳便是天尊而幹定可大言業便是地卑而坤定乾定者乾成乾位得乎易之理而已矣坤定者坤成坤位得乎簡之理而已矣○剛柔八卦皆人心之定理非人力所可安排布置非私智所可擬議增損然而聖人學易之功則實有用力之地如不以剛摩柔大柔則廢如不以柔摩剛大剛則折如不蕩之以干惡乎健如不蕩之以坤惡乎順如不蕩之以震惡乎動如不蕩之以巽惡乎入如不蕩之以坎惡乎陷如不蕩之以離惡乎麗如不蕩之以艮惡乎止如不蕩之以兌惡乎說故謂相摩相蕩爲易簡自然之定理可謂相摩相蕩爲易簡當然之實功可不然聖人學易之功又孰從而稽之哉○天原尊人多卑之而不尊有君失其爲君者有父失其爲父者有夫失其爲夫者皆卑之而不尊焉者也地原卑人多髙之而不卑有以臣而加君者有以子而加父者有以婦而加夫者皆髙之而不卑焉者也然則乾坤之位何能有定乎哉

聖人設卦觀象系辭焉而明吉凶剛柔相推而生變化是故吉凶者得失之象也悔吝者憂虞之象也變化者進退之象也剛柔者晝夜之象也六爻之動三極之道也是故君子所居而安者易之序也所樂而玩者爻之辭也是故君子居則觀其象而玩其辭動則觀其變而玩其占是以自天祐之吉無不利【朱子曰陽化爲柔只恁地消縮去無痕迹故曰化陰變爲剛是其勢浸長有頭面故曰變楊氏曰設更置之謂羲易六十四卦順陰陽生成自然之序而畫之爲圖未有辭也今以正反相對各以兩爲次序卦畫𨿽伏羲之舊其次序則自今更置之故曰設卦】易者象也八卦成列象在其中原初皇羲畫卦以象爲教不言而見吉凶文序周爻若更置而次第之謂之設卦設而象可見一卦有一卦之象一爻有一爻之象象見而辭可系一卦有一卦之辭一爻有一爻之辭文周系辭明吉凶爲觀象未明者設也剛柔相推而生變化剛柔兩盛則爲相摩剛柔疊勝則爲相推一剛一柔正反相推或自內而推之出外或自外而推之入內推則變變則化或剛化爲柔而柔又變剛或柔變爲剛而剛又化柔是故卦象何吉變化而得便成吉象卦象何凶變化而失便成凶象故曰吉凶者得失之象卦象又何以有悔吝失而凶必憂憂成悔又自凶趨吉之象得而吉必虞與娛同虞成吝又自吉趨凶之象故曰悔吝者憂虞之象吉凶悔吝變化生生而無已又只是一剛一柔相推而爲進退之象剛柔相推又只是晝夜相禪之象觀得失之象而動吉凶必明觀憂虞之象而動悔吝必審觀進退之象而動變化乃見觀晝夜之象而動剛柔以斷以效天道之用卦象之陰陽爻也動則天道之極立焉以效地道之用卦象之剛柔爻也動則地道之極立焉以效人道之用卦象之陽剛之仁陰柔之義之爻也動則人道之極立焉六爻之動三極之道無動非象無象非道非徒觀之以象而皆觀之以道是故易有次第都是三極之道君子所以存諸心皆易序也居之夫豈不安易有爻辭都是三極之道君子所以說諸心皆易爻也玩之夫豈不樂是故居則觀卦之象玩所系之辭而知吉凶動則觀爻之變玩所系之占而知吉凶居成像動成爻居旣盡乎天之理動必合乎天之道自天祐之吉無不利不亦宜乎

彖者言乎象者也爻者言乎變者也吉凶者言乎其失得也悔吝者言乎其小疵也無咎者善補過也是故列貴賤者存乎位齊小大者存乎卦辧吉凶者存乎辭憂悔吝者存乎介震無咎者存乎悔是故卦有小大辭有險易辭也者各指其所之【項氏曰存乎位以六爻言存乎辭以主爻言陰爻爲小陽爻爲大或小或大之象𨿽有不齊而爲一卦之主則無大小之間故謂之齊齊猶定也朱子曰介如界至界限之界自下體出上體自上體入下體常在三四之間此悔吝所從生張子曰辭各指其所之指之以趨時盡利順性命之理臻三極之道也】

彖言乎象彖卽彖辭統言一卦事理已具之定體不得而變者也爻言乎變爻卽爻辭錯言六位剛柔進退之無常惟變所適者也聖人系卦爻之辭吉凶言人之失得悔吝言人之小疵無咎善人之補過合彖象爻變而皆具也是故列貴賤者存乎位又自爻變中凡在上者必爲貴凡在下者必爲賤貴賤之有定列言齊小大者存乎卦又自彖象中乾坤主全體震主一坎主二艮主三巽主一離主二兌主三小大之有異齊言貴賤之列變之象也小大之齊象之變也辧吉凶者存乎辭吉凶者言乎其失得象有象辭之失得爻有爻辭之失得貴賤之位大小之卦或吉或凶一一爲分而辧之憂悔吝者存乎介悔吝者言乎其小疵悔未純乎吉吝未純乎凶然其路口略爭差些子不得全要介得分明謹之於微不可以小疵而自恕震無咎者存乎悔悔是天理萌動之機無咎者善補過善其悔過眞心劈頭震動覿體呈露當下憑此一念恐懼修省必期復於無過而後已若無如是之悔不過念轉隨罷口說便休悔殊未之震也又安得有補過之善乎是故卦有小大辭有險易辭也者各指其所之使人去危就安趨吉避凶險辭指象變所之之失而以言其凶否則亦必有小疵易辭指象變所之之得而以言其吉否則亦可以補過學易者而求補過之善其惟以悔爲震乎求小疵之不存其惟以介爲憂乎悔以震無咎介以憂悔吝則必常得而無失有吉而無凶矣

易與天地準故能彌綸天地之道仰以觀於天文俯以察於地理是故知幽明之故原始反終故知死生之說精气爲物遊魂爲變是故知鬼神之情狀與天地相似故不違【朱子門人竇文卿曰天地人謂之三極人才有些物欲害處便不與天地流通如何得相似誠爲難事】知周乎萬物而道濟天下故不過旁行而不流樂天知命故不憂安土惇乎仁故能愛範圍天地之化而不過曲成萬物而不遺通乎晝夜之道而知故神無方而易無體【凖古文準字均平凖度也乾凖天坤凖地九凖陽六凖陰彌補其不足而周之綸約其有餘而修理之問反字如何朱子曰方推原其始初卻折轉一折來如回頭之義是反回來觀其終也邵子曰滯於一方不能變化非神也有定體不能變通非易也】

易與天地凖故能彌綸天地之道天地之道於何爲凖以易爲凖也天地之道有幽明有死生有鬼神有幽明必有幽明之故孰從而知之以易凖而知之易有陰陽之畫非易之文而天之文仰觀而求其故天文吾文易有剛柔之畫非易之理而地之理俯察而求其故地理吾理此幽明之故之可知也有死生必有死生之說孰從而知之以易凖而知之易原始要終以爲質幹陽爲始爲生原幹之始而吾其始始生之所從來坤陰爲終爲死反坤之終而吾其終終死之所從去此死生之說之可知也有鬼神必有鬼神之情狀孰從而知之以易凖而知之易有陰物陽物有陰變陽變陽精之气爲神物爲神之情陰精之气爲鬼物爲鬼之情陽魂之遊爲神變爲神之狀陰魂之遊爲鬼變爲鬼之狀此鬼神情狀之可知也知幽明之故幽明何故故吾易知死生之說死生何說說吾易知鬼神之情狀鬼神何情狀情狀吾易是故易者天地之準惟與天地凖故與天地相似𨿽天地不得而違似以易之知天地有不周易無所不周似以易之道天地有不濟易無所不濟夫何過偏旁幽曲之處推而行之無不通旁行與正行一般夫何流樂天知命在在處處皆天之所命知有天命自然無所不樂夫何憂安土惇乎仁在在處處皆吾之安土安處皆是仁如土重疊堆垜來則益厚益安安人安百姓皆此夫何所不愛以範圍乎天地之化上天下地之化極其大皆入易之模範匡圍中夫何過以曲成乎萬物物物偏旁幽曲之處極其小皆易之成能夫何遺幽明死生鬼神晝夜一道通乎幽明之故而知通乎死生之說而知通乎鬼神之情狀而知通乎晝夜之道而知一知到通乎晝夜之道而知非天下之至神其孰能與於此神則陰陽不測而無可求之以其方大哉易也斯其至矣易則惟變所適而無可執之以爲體此易所以能彌綸天地之道而與天地準也人若晝夜不通便是不知便是神有方易有體了又惡足與語神語易哉○或問彌綸天地之道朱子曰彌如封彌之彌合萬爲一糊合無罅縫綸如綸絲之綸一實萬分各有條理彌如大徳惇化綸如小徳川流天地匪易無平是以謂之與天地準○或問幽明之故曰故者幽明之所以然天文爲明地理爲幽天文又自有幽明地理又自有幽明如闔戶謂之坤辟戶謂之幹闔處便是幽辟處便是明分闔辟而觀察之仰以觀於天文辟戶之觀俯以察於地理闔戶之察又合闔辟而觀察之時時有闔辟時時有幽明時時而觀察之則知其故矣念念有闔辟念念有幽明念念而觀察之則知其故矣○或問死生之說曰始卽生之說終卽死之說原探幹始而無失其始乾道在我方謂之知生反要坤終而無失其終坤道在我方謂之知死生言坤之乾死言乾之坤生言終之始死言始之終人而有得於易生固生死亦生人而無得於易死固死生亦死○或問鬼神之情狀曰鬼神有何情狀亦指易而情狀之耳易行乎其中易立乎其中皆人也人者鬼神之防人身之精气便是鬼神爲物之情狀人身之遊魂便是鬼神爲變之情狀今人說鬼神舎卻自身別去懸空求一个鬼神如何情狀得須是反諸人身而求之其不免爲鬼躁歟鬼幽歟其得號爲神明歟神靈歟如其不免爲鬼當下此身已卽是鬼豈待死而後謂之鬼如其得號爲神當下此身已卽是神豈待死而後謂之神情狀之以人身爲鬼爲神當下了然防不必求之身外與夫死生之際也

一陰一陽之謂道繼之者善也成之者性也【程子曰天只是以生爲道繼此生理者卽是善也善便有一个無底意思元者善之長萬物皆有春意便是繼之者善也成之者性也成卻待他萬物自成其性須得】仁者見之謂之仁知者見之謂之知百姓日用而不知故君子之道鮮矣顯諸仁藏諸用鼓萬物而不與聖人同憂盛徳大業至矣哉富有之謂大業日新之謂盛徳生生之謂易成像之謂幹效法之謂坤極數知來之謂占通變之謂事陰陽不測之謂神【管登之鼓萬物而不與句聖人同憂句鼓萬物而不與止是因物付物聖人同憂謂天地之心寄之於聖人聖人以天地之心爲心也張子曰聖人不以所可憂而同其無憂者有相之道存乎我也朱子曰象如日月星辰在天亦無个實形只是个懸象如此乾便略坤便詳效如效順效忠效力一似說效犬效羊效牛效馬呈出許多物蓋幹只是成得个大象坤便呈出那法來黃勉齋曰陰陽流形道便在其中不成別有个道蔡氏曰不云蔵諸體而云蔵諸用蓋其所蔵乃有用者卽所謂體也極數知來楊氏曰理之至無以加之謂極有所主管之謂知】陰陽是兩儀一是太極到陰陽不測便是聖神全體太極防太極動靜之全一陰一陽之謂道一而二二而四四而八八而十六十六而三十二三十二而六十四不過陰陽兩畫交易變易生生無已易之道如斯而已繼之者善也這一陰一陽端緒原是接續流行而有其繼之是之謂善成之者性也這一陰一陽全體無不凝成具足而有其成之是之謂性仁者見之謂之仁知者見之謂之知曰仁曰知皆繼之成之而見道分明者仁者有仁邊之見日用無非仁知者有知邊之見日用無非知日用而知善斯成性道所以有於君子百姓日用乎陰陽而一無所見不見那陰陽繼續底道理是以於善一無所知不見那陰陽凝成底道理是以於性一無所知君子之道豈不遂鮮於天下顯諸仁蔵諸用一陰一陽於仁中顯露顯卽顯其所以蔵於用處宻蔵蔵卽蔵其所以顯天地以此生萬物聖人以此成萬物天地鼓之以無心止於因物付物謂之不與聖人同之以有憂能以天地之心爲心謂之同憂以聖人之同憂成天地之無心合仁知爲一道通萬物爲一身徳至聖人而爲盛之至業至聖人而爲大之至盛徳大業如聖人至矣哉業言大蔵而愈有徳言盛顯而日新徳日新一干之大生業日富一坤之廣生不過一陰一陽之生生是以謂之易成此生生之象之謂易之幹效此生生之法之謂易之坤極生生之數而知來謂之易之占通生生之變而不至於窮謂之易之事聖人徳業之至見於生生之易如此欲執一陰一陽之道以求聖人則非不有所繼且成而莫測其所以繼所以成非不有所顯與蔵而莫測其所以顯所以蔵仁知各有所見聖人若無庸其見百姓日用不知聖人亦有所不知非天下之至神其孰能與於斯

夫易廣矣大矣以言乎逺則不禦以言乎邇則靜而正以言乎天地之間則備矣夫幹其靜也専其動也直是以大生焉夫坤其靜也翕其動也辟是以廣生焉廣大配天地變通配四時陰陽之義配日月易簡之善配至徳【朱子曰幹一而實坤二而虛大生是渾淪無所不包廣生是廣濶能容受得那天之气】

夫易廣矣大矣廣地道無所不受大天道無所不包廣廣生大大生以言乎逺無外故不禦以言乎邇無內故靜而正以言乎天地之間逺不禦而邇靜正故無不備𨿽然易之廣大乾坤兩畫而已幹畫奇而一坤畫耦而兩【靜而専一之體立動而直一之用行易之大生以是而已靜則翕而兩爲合動則辟而兩爲開易之廣生以是而已】専翕邇之靜正直辟逺之不禦一専一直一翕一辟天地之間之無不備是故大生莫大於天廣生莫廣於地易之廣大配之天地有四時易之變通配之天地有日月易之陰陽之義配之天地有至徳易之易簡之善配之易所以爲廣大而以言乎天地之間無不備備此

子曰易其至矣乎夫易聖人所以崇徳而廣業也知崇禮卑崇效天卑法地天地設位而易行乎其中矣成性存存道義之門【朱子日地卑便防廣髙則狹了若只揀取髙底做便狹又曰世上更無卑似地底地卑是兩腳踏地從貼底謹細處做將去又曰禮才有些不到處這便有所欠闕業便不廣矣惟是極卑無所欠闕所以廣成性是不曽做壊底成對虧而言】

易其至矣乎孰能至易之至聖人之徳業其至也聖人之徳之崇以其知之崇聖人之業之廣以其禮之卑崇莫崇於天聖人之知如天上運而極其髙明故曰崇效天卑莫卑於地聖人之禮如地下凝而極其卑順故曰卑法地知日崇徳日以崇禮日卑業日以廣天地若陳設得一个上下之位聖人便有崇效卑法位天位地之徳業行乎其中故曰天地設位而易行乎其中易行其中便能成其性成性存存成性未嘗不存只有聖人之徳業便不曽作壊了而能常存其所存如開了一个道義之門而利用出入之無窮故曰道義之門此聖人所以至易之至也

聖人有以見天下之賾【說文賾雜亂也】而擬諸其形容象其物宜是故謂之象聖人有以見天下之動而觀其防通【本義防謂理之所聚而不可遺處通謂理之可通而無所礙處】以行其典禮系辭焉以防其吉凶是故謂之爻言天下之至賾而不可惡也言天下之至動而不可亂也擬之而後言議之而後動擬議以成其變化【兪氏曰前言剛柔相推而生變化卦爻之陰陽變化出於伏羲之畫故曰生此言擬議以成變化文周以辭述而成之故曰成也一曰攺其舊質謂之變馴致於善謂之化因形而易謂之變離形而易謂之化】鳴鶴在陰其子和之我有好爵吾與爾靡之子曰君子居其室出其言善則千里之外應之況其邇者乎居其室出其言不善則千里之外違之況其邇者乎言出乎身加乎民行發乎邇見乎逺言行君子之樞機【戶之動發於樞矢之動發於機】樞機之發榮辱之主也言行君子之所以動天地也可不愼乎同人先號咷而後笑子曰君子之道或出或處或黙或語二人同心其利防金同心之言其臭如蘭初六借用白茅無咎子曰茍錯諸地而可矣借之用茅何咎之有愼之至也夫茅之爲物薄而用可重也愼斯術也以往其無所失矣勞謙君子有終吉子曰勞而不伐有功而不徳厚之至也語以其功下人者也徳言盛禮言功謙也者致恭以存其位者也亢龍有悔子曰貴而無位髙而無民賢人在下位而無輔是以動而有悔也不出戶庭無咎子曰亂之所生也則言語以爲階君不宻則失臣臣不宻則失身幾事不宻則害成是以君子愼宻而不出也子曰作易者其知盜乎易曰負且乘致冦至負也者小人之事也乘也者君子之器也小人而乘君子之器盜思奪之矣上慢下暴盜思伐之矣慢藏誨盜冶容誨淫易曰負且乘致冦至盜之招也【吳興唐氏曰慢蔵非謂蔵之不固理財正法只有量入爲出聖賢與天下爲公不令人自裒多裒來須益寡若慢然圖藏盜便思奪】

易何以謂之象天下萬物𨿽至賾而不可勝窮然無一之有可厭而惡凡有一物必有一个形容可擬必有一个物宜可象都是道理中合有底事自合理防如陰物有陰之形容陽物有陽之形容陰有陰物之所宜陽有陽物之所宜𨿽至賾所在皆於形容有所擬而於物宜無不象是故謂之象得其象無象不可居而安樂而玩言天下之至賾而不可惡以此易何以謂之爻天下萬務𨿽至動而不可勝窮然無一之有可紛而亂凡動皆有防如防府之防自彼而來面面可至凡動皆有通如通都之通自此而往方方可達𨿽至動所在合湊來都有一个無遺缺處貫通去都有一个不窒礙處無不可以行其大經大法之常禮行之而得動而合乎典禮系之辭以防其吉行之而失動而悖乎典禮系之辭以斷其凶是故謂之爻得其爻無爻不可居而安樂而玩言天下之至動而不可亂以此至賾有象至動有爻擬之象爻而後言言成像言成爻議之象爻而後動動成像動成爻一言一動寧有不得其宜乎寧有不合於禮乎擬言而變化成於言議動而變化成於動寧有一之可惡乎寧有一之可亂乎學易者而思擬議變化如之何得中孚之九二不必逺有所騖近在居室之間求之可以動天地者在此也得同人之九五不必泛有所交得二人與之同心精鏈如防金契合如臭蘭可以明出處宜語黙者在此也得大過之初六薄物且可重用況其重者乎是無微而不當愼也得謙之九三有功且以下人矧無功而欲上人乎是無適而不當謙也得幹之上九處髙貴則思亢極之悔得節之初九念亂階則峻戶庭之防得解之六三懼致冦則切負乘之羞以此擬言言必有物而變化成於言以此議動動必有恆而變化成於動不然言非其言動非其動不觸而若怒𨿽一物亦見其可惡而況天下之至賾不擾而若紛𨿽一動亦見其可亂而況天下之至動於聖人擬像系爻之義盡荒矣

天一地二天三地四天五地六天七地八天九地十天數五地數五五位相得而各有合天數二十有五地數三十凡天地之數五十有五此所以成變而行鬼神也大衍之數五十其用四十有九分而爲二以象兩掛一以象三揲之以四以象四時歸奇於扐以象閏五歳再閏故再扐而後掛幹之策二百一十有六坤之策百四十有四凡三百有六十當期之日二篇之策萬有一千五百二十當萬物之數也是故四營而成易十有八變而成卦八卦而小成引而伸之觸類而長之天下之能事畢矣顯道神徳行是故可與酬酢可與佑神矣子曰知變化之道者其知神之所爲乎【此夫子明河圖之數朱子曰凡變則生生則化之漸凡化則成成則變之成九家易曰陽往爲酬陰來爲酢陰往爲酬陽來爲酢陰陽倡和之象又陰陽相配卽謂之助神靈川全氏曰揲蓍之法虛一太極之存主掛一太極之流行虛一太極之分乎兩儀掛一兩儀之含乎太極紹興中新譜有不揲右手所分之說蓋兩儀者動靜之體天動而地靜故揲左不揲右猶取夫掛一之策皆以靜取之皆右分之策也且初揲卽得其數則獲一必知其三獲二必知其二獲四必知其四知之又何必於復揲之又曰用九所以含一用六所以含四以四爲奇者用五之一以八爲偶者用十之二用四用八十二月之數月數也用九通八用六通七三十之數日數也以十二三十相乘三百六十當期之數也又曰筮不虛一則不能動不掛一則不能變掛一者掛五中之一揲四者揲五中之四一餘九故陽用九四餘九故陰用六又曰八卦者四象之所生故策則四揲奇偶則四計九則四九六則四六七則四七八則四八故曰四營兵言營什伍居焉師之動靜因之卦言營九六七八寓焉爻之動靜因之筮之謂營猶卜之謂兆兆坼之方圓也】

天地之數始於一中於五一一而二一二而三一三而四一四而五一之生也五一而六五二而七五三而八五四而九五五而十五之成也天數五地數五五位相得而各有合合之五十有五五而十十而五歸於中也成變化而行鬼神鬼神不在變化之外變化卽在五而十十而五之中如一生六成三生八成一旣進而用三八必退而用六二生七成四生九成四旣退而用二七必進而用九二三合而爲五一生一成一進一退七八九六各合爲十五一生一成一進一退凡天數之生成主進以進爲變化地數之生成主退以退爲變化鬼神之屈伸往來卽行乎其中故曰成變化而行鬼神今人不知變化之道而妄測鬼神之情狀止可謂之言鬼神不可謂之行鬼神大衍之數謂蓍策之數大衍之數五十五十有五之數旣衍其五其用四十有九大衍之中又衍其一衍五參天兩地之中數五十有五之所宗者五衍一易有太極四十有九之所宗者一衍一以象太極分二以象兩儀掛一以象三才揲四以象四時揲左一扐以象一閏揲右再扐以象五歳再閏是爲一變再扐後掛獨言掛分二必掛一天地非人弗參之義合乾坤之策當期之日合二篇之策當萬物之數是故四營之而一變兩儀以運三才以備四時以行歳功以成天地設位易行其中乾坤合策易成其中三變成爻九變成卦每九變小成之而爲八卦每十有八變大成之而爲六十四卦引而伸之引謂加長之伸謂舒展之亦卽伸於萬物之上之伸伸之則二篇之策都是道之顯示者矣觸類而長之以此抵彼曰觸物之相同者曰類長謂增益之又長余也多也長之則二篇之策都是徳行之通乎神明者矣天下之能事畢天下人之所以爲能天下人之所當有事盡於此也若不爲引伸則恐局曲滯泥束其見於數之中而道何以顯不爲觸類而長則恐支離汗漫曽無得於數之妙而徳行何以神惟顯道是故可與酬酢而應對萬變惟神徳行是故可與佑神而贊助造化子曰知變化之道者其知神之所爲聖人立象以盡意因數而以神道設天下之教能知神之所爲一且無體四十有九又奚以用盡衍者也不知神之所爲則數而已矣是故謂之大衍之數

易有聖人之道四焉以言者尙其辭以動者尙其變以制器者尙其象以卜筮者尙其占是以君子將有爲也將有行也問焉而以言其受命也如向無有逺近幽深遂知來物非天下之至精其孰能與於此參伍以變錯綜其數通其變遂成天地之文極其數遂定天下之象非天下之至變其孰能與於此易無思也無爲也寂然不動感而遂通天下之故【程子曰易中故與宻字學者須要黙識此易之妙防】非天下之至神其孰能與於此夫易聖人所以極深而研幾也【古注極未形之理曰深研動微之防曰幾】惟深也故能通天下之志惟幾也故能成天下之務惟神也故不疾而速不行而至【張子曰一故神譬之人身四體皆一物故觸之而無不覺不疾而速不行而至也】子曰易有聖人之道四焉者此之謂也【動是幾處有善惡兩端之分器日用之謂或曰器卽動之有成者制器十三卦其中之一事不可専指制物器一節爲言朱子曰錯雜而互之綜條而理之綜宗之也又云如織綜之綜又云錯是往來底綜是上下底王巽卿曰易者無形之聖人聖人者有形之易指易以言聖人可指聖人以言易亦可又曰辭變象占卦卦爻爻備此四者伊川易止尙其辭康節數學止尙其象漢上易說止尙其變晦庵木義止尙其占謂之非易不可謂得聖人之道之四則恐猶有所遺也】

易有聖人之道四易辭聖人之言也易變聖人之動也易象聖人之器之制也易占聖人之卜之筮也辭變象占卦卦爻爻無不備具故不惟精而爲天下之至精不惟變而爲天下之至變不惟神而爲天下之至神凡人之言動制器卜筮不尙聖人之辭皆妄言而已矣不尙聖人之變皆妄動而已矣不尙聖人之象奇技淫巧無益有害皆失制之器而已矣不尙聖人之占以利害爲禍福不以義理爲禍福皆淫巫瞽史之卜筮而已矣將以求至精至變至神其可得哉至精聖人所以極深至變聖人所以研幾至神聖人所以幾深而入神深不極則天下之志不通而精者麤幾不研則天下之務不成而變者滯志不通務不成則疾之未必速行之未必至而神者卒於昏昏以死寧復有所謂聖人之道乎哉○君子將有爲有行問焉以言言辭占之事而變象在其中受命如向如向應聲自人問之爲言自易受之若命以言君子有爲有行皆以聖人之言爲問也惟問皆若聖人之前言故言皆若定命之當受此所以爲易辭此所以爲易占無有逺近幽深遂知來物來物非窈之朕兆乃前定之物理以今日之理與前日已定之理只是一个理不容有二三是以心聲向應近不遺逺不禦幽深不能隔精之又精而爲天下之至精○參伍以變錯綜其數言變象之事而辭占在其中天地之數函於三中於五參以三相參伍以五相伍錯綜以順逆相錯以上下相綜或曰卦以兩相對曰參伍爻以兩相互曰錯綜通參伍之變一剛一柔相間成文陽剛天文陰柔地文故曰遂成天地之文極錯綜之數自內自外剛柔有體內體內象外體外像故曰遂定天下之象變一理萬殊趣時應變變之又變故爲天下之至變○易無思無爲凡人易字不到手多是有心有心則思有思則爲易體自然無心故無思無思故無爲後人脫去易字而說無思無爲全不成義理無思爲便是寂寂然不動參伍錯綜之數函於太極原來不動感而遂通天下之故卽物物各具之太極寂然不動於其思感而遂通天下之思之故寂然不動於其爲感而遂通天下之爲之故寂而未始不感感而未始不寂寂感之故有神存非思之所可通非爲之所可能思以無思而思爲至神爲以無爲而爲爲至神至精亦從此具至變亦從此出人以有思有爲撓其寂然之體而窒其感通之用則多物於物而不神況天下之至神也哉山先生言正心到寂然不動處方是極致以此感而遂通天下之故深矣

子曰夫易何爲者也夫易開物成務冒天下之道如斯而已者也是故聖人以通天下之志以定天下之業以斷天下之疑是故蓍之徳圓而神【蓍數奇奇故圓渾融周足曰圓無方不測曰神】卦之徳方以知【卦象耦耦故方一定不移曰方明白有別曰知】六爻之義易以貢【易謂變化貢謂顯出於外非告語】聖人以此洗心退藏於宻【程子曰宻是用之源聖人之妙處又曰形而上者則是宻也朱子曰心中渾然此理別無他物又曰寂然之中眾理畢具而無眹可名又曰只是不粗疎恁地結宻一曰窺之無間渾全周宻】吉凶與民同患【吳幼淸曰吉凶民之所患聖人爲民患之】神以知來知以藏往【蓍探未來之吉凶示人卦蔵己往之吉凶示人張子曰開物於幾先故曰知來明患而弭其故故曰蔵往】其孰能與於此哉古之聡明睿知神武而不殺者夫是以明於天之道而察於民之故是興神物以前民用聖人以此齊戒以神明其徳夫【禮之言齊曰心不茍慮必依於道手足不茍動必依於禮齊者専致其精明之徳以交於神明也本義湛然純一之謂齊肅然警惕之謂戒又洗心曰齊防患曰戒月令廣義聖賢所謂齊者齊其心之不齊戒者戒其非心妄念無一日不齊戒也今人以茹素謂之齊戒不知平日用心何如也】是故闔戶謂之坤辟戶謂之幹【闔辟以一歳言之寒暑也以一日言之晝夜也以一時言之出入之息也】一闔一辟謂之變往來不窮謂之通見乃謂之象形乃謂之器制而用之謂之法利用出入民咸用之謂之神【易中之變通象器法神皆就卦爻上見】是故易有太極【朱子曰極是道理之極至總天地萬物之理便是太極又曰太極不是一物無方所頓放但以物論之便如木之有根又曰自見在事物觀之則陰陽函太極推其本則太極生陰陽又曰天地之間只有動靜兩端循環不已更無餘事此之謂易而其動其靜則必有所以動靜之理是則所謂太極者也】是生兩儀兩儀生四象四象生八卦八卦定吉凶吉凶生大業【張子曰有吉凶利害然後人謀作大業生若無施不宜則何業之有】是故法象莫大乎天地變通莫大乎四時縣象著明莫大乎日月崇髙莫大乎富貴備物致用立成器以爲天下利莫大乎聖人探賾索隠【朱子曰賾不是奧是紛亂時隠是隠奧也】鉤深致逺以定天下之吉凶成天下之亹亹者【朱子曰亹亹猶催迫天下人勉之爲善相似】莫大乎蓍是故天生神物聖人則之天地變化聖人效之天垂象見吉凶聖人像之河出圖洛出書聖人則之易有四象所以示也系辭焉所以告也定之以吉凶所以斷也【朱子曰系辭所以告理從辭上發出定猶言必然防剖決也】

夫易開物成務冒天下之道天地間有形者皆物也物不開則塞何以通天下隠而未發之志有爲者皆務也務不成則毀何以定天下爲而未成之業志不通而疑愈疑而愈不通業不定而疑愈疑而愈不定何以防天下然而未然之疑是故易之所爲作也聖人開物以通天下之志成務以定天下之業通誌定業又皆以斷天下之疑易所以冒天下之道也然聖人所以斷天下之疑者豈徒以蓍而神卦而知爻而貢哉天生神物則有蓍蓍是卦象未立未有定體故其徳圓而神【圓以圓融周足言神以神妙不測言】聖人之心先得蓍之徳夫何疑蓍以筮之而有卦卦是蓍變旣成已有定體故其徳方以知【方以一定不易言知以分辧可見言】聖人之心先得卦之徳夫何疑卦有六爻六爻之義變易於圓與方之間而貢示夫神與知之徳聖人之心先得爻之義夫何疑聖人所以防天下之疑防以聖心之無疑者也夫人心之疑多不克斷以物欲易污之故物欲之污稍有絲髮未滌而洗則一絲一髮皆得以牽而引之間而奪之罅隙旣形疎漏遂滋勞拙旣見顧慮尢多夫何退蔵於宻之有聖人之心無絲髮物欲之污則無絲髮之疑之不斷以圓神者洗心而欲窺其圓神之眹兆則杳然何以有方知者洗心而欲測其方知之端倪則寂然何得以易貢者洗心而欲問其易貢機緘則卽之而無其所愈洗愈退愈退愈蔵愈蔵愈宻退謂若一無前進蔵謂若一無發露宻謂若充塞天地一無疏漏非特絲毫物欲無可間而入𨿽鬼神亦若不能窺斯謂之宻而已矣吉凶與民同患以此通天下之志以此定天下之業以此斷天下之疑神知來蓍開無卦之先所以神圓神之徳在聖人神其神者亦在於同患之百姓則自今以來未定之吉凶夫誰不開先於蓍徳中而不迷於吉凶悔吝之塗知蔵往卦定有象之後所以知方知之徳在聖人知其知者亦在於同患之百姓則從前而往已定之吉凶夫誰不悉具於卦徳中而可考夫得失憂虞之故無蓍徳者不神來無以知無卦徳者不知往無以藏來曰知來今都主管得往曰藏往古盡在那裏面知來以神以蓍爲神而蓍外無神非世之神通之神蔵往以知以卦爲知而卦外無知非世之伎術之知若此者斯謂之通誌定業而能防天下之疑其惟古之聰明睿知神武不殺之聖人爲能開物成務如此乎陽生陰殺天理流行私欲淨盡神明英武不間以私不貳以疑斯謂之神武不殺生生之謂易亦只是不殺殺卽不生自古人心不死而多自殺以死亦獨何哉聖人惟無疑是以出入造化則於天道無不明進退古今則於民故無不察以聖心神知之徳易貢之義見之蓍而神物以興設之卦立之爻而民用以前聖人至明而無疑亦以此歟天下之民共明而無疑聖人至察而無疑亦以此與天下之民共察而無疑至明至察在聖人共明共察在天下聖人之所爲洗心而齊吉凶與民同患而戒以神明其聡明睿知神武不殺之徳者於是爲獨至矣又何天下之疑之有不防哉天下之疑有不防則凡闔辟往來利用出入之間無不滯於物天下之疑無不防則凡闔辟往來利用出入之間無不妙於神神也者非獨聡明睿知神明其徳之聖人用之而實天下之民之咸用之是故易首乾坤乾坤兩畫便是人之戶誰能出不由戶闔之斯謂之坤辟之斯謂之幹闔辟相乘或闔而復辟或辟而復闔斯謂之變闔爲往則辟爲來而不窮於往闔爲來則辟爲往而不窮於來斯謂之通凡闔辟變通往來之間可見乃謂之象不見者夫豈囿於象有形乃謂之器無形者夫豈滯於器制於象器而用之者謂之法超於象器而用之者夫豈泥於法以此利用以此出入自聖人以至塗人莫不用之其神同也特聖人爲能齊戒以神明之眾人則日用不知耳有能從闔辟而悟變通之利從象器而得制用之精以入於神則民之神明其徳亦與聖賢同歸矣是故易有太極太極者天地鬼神之奧神明之原卽所謂洗心以退蔵於密之密齊戒以神明其徳之徳舉天地萬物生生化化盡無以出於此亦無以加於此者也聖人防太極之全而兩儀四象八卦生焉八卦列而吉凶定焉吉凶定而大業生焉是故法象之大不在天地而在易變通之大不在四時而在易懸象著明之大不在日月而在易崇髙之大不在富貴而在易易也者備天地之法象以致天地之用備四時之變通以致四時之用備日月之著明以致日月之用備富貴之崇髙以致富貴之用凡成器之所以立而天下之所爲利皆易也皆聖人之大業也聖人之大業莫大乎定天下之吉凶成天下之亹亹亹亹猶勉勉成天下之亹亹則天下之吉於此乎定不成天下之亹亹則天下之凶於此乎定未有不亹亹而疑於可以吉未有亹亹而疑於或以凶聖人所以防天下之疑者防諸易防諸易者防諸蓍言天下之至賾至隠至深至逺而蓍有以探之索之鉤之致之吉凶以定亹亹以成者蓍之神之所以爲大皆聖人之易之所以爲大也是故聖人之易則蓍之神物以爲神【則者則其無心而知吉凶】效天地之變化以爲變化【效者效其體一而周萬變】象天垂象之吉凶以爲吉凶【象者象其不言而以象告】則馬圖之出於河者以爲圖則書之出於洛者以爲書聖人之所則而效象而則者蓍之神物天地之變化天象之吉凶河洛之圖書聖人之所全而體者太極也太極生兩儀兩儀生四象太極全體分明畫出所以示也四象生八卦而系之以辭所以告定之以吉凶所以防所謂以通天下之志以定天下之業以防天下之疑也示象之意伏羲之事系辭以告定吉凶以防文王周公之事易之開物成務冒天下之道者如斯而已者也

易曰自天祐之吉無不利子曰祐者助也天之所助者順也人之所助者信也履信思乎順又以尙賢也是以自天祐之吉無不利也子曰書不盡言言不盡意然則聖人之意其不可見乎子曰聖人立象以盡意設卦以盡情僞系辭焉以盡其言變而通之以盡利鼓之舞之以盡神【鼓舞動民之具周禮地官司徒之屬有鼔舞二官】乾坤其易之緼耶乾坤成列而易立乎其中矣乾坤毀【毀卽不成列也】則無以見易易不可見則乾坤或幾乎息矣【梁氏曰兩不立則一不可見一不可見則兩之用息】是故形而上者謂之道形而下者謂之器【凡見於卦畫者皆形也形而上者陰陽之流行形而下者制用之肖似形而上無可見形而下可見道以理言器以象言謂理有成像如成器然一曰器物之有成法者】化而裁之謂之變推而行之謂之通舉而措之天下之民謂之事業是故夫象聖人有以見天下之賾而擬諸其形容象其物宜是故謂之象聖人有以見天下之動而觀其防通以行其典禮系辭焉以斷其吉凶是故謂之爻極天下之賾者存乎卦鼓天下之動者存乎辭【胡氏曰窮天地萬物之象而歸諸卦曰極發天地萬物之理而見乎辭曰鼓正義以鼓爲發是也】化而裁之存乎變推而行之存乎通神而明之存乎其人黙而成之不言而信存乎徳行【朱子曰情僞只是个好不好如剝五陰只是要害一个陽這是不好底情便是僞如復如臨便是好底卦便是眞情又曰緼是个胎骨子問乾坤成列曰兩畫也是列八卦也是列六十四卦也是列】

自天祐之吉無不利天人之祐助尢在神明之人黙成之徳行書不盡言言不盡意聖人立象以盡意設卦以盡情僞系辭焉以盡其言辭能盡言矣不得其辭亦何以異於書象能盡意矣卦能盡情僞矣不得其象不得其卦亦何以異於言其惟變而通之於卦象與辭之間方盡利乎鼓之舞之於卦象與辭之間方盡神乎乾坤其易之緼謂之緼所以盡利盡神有出於乾坤成列之外也乾坤成列而易立乎其中非易與乾坤並立爲三卽乾坤兩畫以卦言易而成乎六十四以爻言易而成乎三百八十四不過乾坤兩畫變化而成故曰易立乎其中乾坤毀則無以見易乾坤先不成列也易不可見則乾坤或幾乎息但一有不易幹自幹獨陽不生坤自坤獨陰不成也是故乾坤之畫亦形也形而上者謂之道形而下者謂之器易之緼道之器也意之象也言之辭也所以必變通而後盡利者變也者化乎器而裁之以道斯不局於器而謂之變也通也者推乎器而行之以道斯不滯於器而謂之通也所以必鼓舞而後盡神者神也者利用出入民咸用之之事業舉乎器而措此道於天下之民使皆得以變其所變通其所通斯無器非道鼓舞盡神而謂之事業也是故極天下之賾者存乎卦象鼓天下之動者存乎爻辭茍非其人道不虛行也茍不至徳至道不凝也惟化裁而變推行而通神而明此形上之道斯盡利盡神由象而得意矣化裁而變推行而通默而成此形上之道不言而信有此形上之道斯盡利盡神由象而得言矣得意何言言不盡意得言何書書不盡言匪存乎人匪存乎徳行其何以與於此自天祐之吉無不利固其宜矣

像象管見卷五

欽定四庫全書

像象管見卷六

明錢一本撰

系辭下【凡十二章】

八卦成列象在其中矣因而重之爻在其中矣剛柔相推變在其中矣系辭焉而命之動在其中矣吉凶悔吝者生乎動者也【韓康伯曰有變動而後有吉凶動以用言卽變之所之或曰動因乘承近應而見柴氏中行曰如情僞相感逺近相取好惡相攻皆是動】剛柔者立本者也變通者趨時者也【蔡氏曰剛柔者變通之本體變通者剛柔之時用】吉凶者貞勝者也天地之道貞觀者也日月之道貞明者也【程子曰天地之道常垂象以示人故曰貞觀日月常明而不息故曰貞明】天下之動貞夫一者也【朱子曰天下之動𨿽有不齊常有一个定的蓋只把此理做个定則在那里惟隨其順逆以爲吉凶耳】夫幹確然示人易矣夫坤隤然示人簡矣爻也者效此者也象也者像此者也【效此易簡像此易簡】爻象動乎內吉凶見乎外【內外互言】功業見乎變【變者動之已定】聖人之情見乎辭天地之大徳曰生聖人之大寶曰位何以守位曰仁何以聚人曰財理財正辭禁民爲非曰義【李氏曰財言理是不相侵亂之意如以稅斂言之什一便是天下之正理正辭朱子曰大槪是分別是非是底說是不是底說不是教化便在正辭裏面項平甫曰理財備物致用也正辭辧物正言也禁民爲非防吉凶明失得外內使知懼也】

易有太極人之一也一生二二生四四生八八卦成列一之象也故曰象在其中因而重之一之交也故曰爻在其中有交則有變剛柔相推一之變也故曰變在其中有變則有動系辭焉而以吉凶命人一之動也故曰動在其中動而貞於一吉動而不貞於一凶動而介於一與不一之間悔與吝隨之吉凶悔吝生乎動之一與不一者也八卦有象重卦有爻原來只有剛柔兩畫剛柔者變通之立本者也剛柔相推而有變通變通者剛柔之趨時者也一動罔不吉不一動罔不凶吉凶者要終一以正勝不可僣也一之道天地以之貞觀日月以之貞明而況天下之動有不貞於一乎天下之動貞夫一以全體言之則太極以剛柔立本言之則幹之易而坤之簡也夫幹確然示人惟一易夫坤隤然示人惟一簡爻效此象像此爻象動乎內動此吉凶見乎外見此功業見乎變聖人之情見乎辭莫非見此天地之大徳曰生乾易坤簡一無所爲只以生物爲事聖人之大寶曰位兼君師言如不得君位則政人不來不得師位則教人不來何以守位曰仁仁卽天地生生之大徳聖人成位乎兩間合徳於天地之生生而已若非仁位是虛位何以守何以聚人曰財財卽天地所生之物以養其所生之人若無財人無生養何以聚理財正辭禁民爲非曰義財以義理辭以義正民之爲非以義禁財理而人聚人聚而仁存仁存而位守聖人大寶之位又無非所以成天地大徳之生而貞夫一耳此見教天下守一以善動便是聖人系辭以命人之情惟其一故象言至賾不可惡爻言至動不可亂

古者包犧氏之王天下也仰則觀象於天俯則觀法於地【纂言曰气之有文者曰象形之有理者曰法】觀鳥獸之文與地之宜【宜如髙黍下稻之類】近取諸身逺取諸物於是始作八卦以通神明之徳以類萬物之情作結繩而爲网罟以佃【佃平去二音亦作畋通作田治土也】以漁蓋取諸離【結繩网罟二事結繩以防欺詐因以爲网罟而佃漁】包犧氏沒神農氏作斵木爲耜揉木爲耒【耜柄】耒耨【耨耘除艸】之利以教天下蓋取諸益【二體皆木上入下動】日中爲市致天下之民聚天下之貨交易而退各得其所蓋取諸噬嗑【上明下動亦交合之義】神農氏沒黃帝堯舜氏作通其變使民不倦神而化之使民宜之易窮則變變則通通則久是以自天祐之吉無不利黃帝堯舜垂衣而天下治蓋取諸乾坤【君臣之義明上下之分定故天下治】刳木爲舟剡木爲楫舟楫之利以濟不通致逺以利天下蓋取諸渙【木在水上而風行之】服牛乘馬引重致逺以利天下蓋取諸隨【下動上說動則隨人】重門擊柝以待暴客蓋取諸豫【二陰在前重門之象震木動於外擊柝之象三陰安於內逸豫之象亦備豫之象】防木爲杵掘地爲臼臼杵之利萬民以濟蓋取諸小過【上動下止】木爲弧剡木爲矢弧矢之利以威天下蓋取諸睽【弧卻於後矢發於前弧曲而張矢直而利皆睽象】上古穴居而野處後世聖人易之以宮室上棟下宇以待風雨蓋取諸大壯【二陰覆於上四陽柱於下宮室之象】古之者厚衣之以薪之中野不封不樹喪期無數後世聖人易之以棺槨蓋取諸大過【四陽聚於中二陰包於外棺槨之象】上古結繩而治後世聖人易之以書契【書文字契合約】百官以治萬民以察蓋取諸夬【朱子曰蓋取諸等字乃模樣是恁地】此舉十三卦聖人制器尙象功業見乎變之事而首在包犧包犧氏通天地萬物爲一身而八卦始作非彊作也俯仰皆觀逺近皆取齊戒神明包犧氏有以通之而爲徳也徳通於神明情類於萬物以類一物之情而神明通於一物矣以類萬物之情而神明通於萬物矣今人但以塊然之形軀爲一身而俯仰不知所以觀逺近不知所以取尙何八卦之可作神明之徳之可通萬物之情之可類乎作結繩而爲网罟作結繩卽所以治故曰結繩而治因之以爲网罟非於結繩之外加宻加繁如後世繁宻之网罟以佃以漁佃治土又田獵漁取魚人得以養生在此物得以遂生在此蓋取諸離其象物相麗也其義卽向明之治也明者以養其大體可以通神明之徳可以類萬物之情不明者以養其小體則孟子所謂飲食之人而已矣甚者繁网宻罟漁獵其民以爲己養結繩之治遂不可復見於後世作易者之有憂患何時已哉○聖人制器尙象取諸離以爲网罟取諸益以爲耒耜取諸噬嗑以爲市所先者食貨食貨生民之本也取諸乾坤以爲衣裳取諸渙以爲舟楫取諸隨以服乘牛馬取諸豫以爲門柝取諸小過以爲臼杵取諸睽以爲弧矢取諸大壯以爲宮室取諸大過以爲棺槨取諸夬以爲書契而養生送死防姦制僞之事蓋無一之不具皆所以推廣天地生生之大徳而見於變之實功實業也蓋取諸云古人制作無一不與易合無一不以易爲用耳非謂必按某卦然後制某器尙某象也且易象無乎不具又豈止十三卦爲足以制器而十三卦之外顧一無可取之象哉○羲農黃帝堯舜對上古亦曰後世聖人耿希道曰十三卦之辭或言利或不言利有耒耜杵臼則网罟之利不足言此耒耜杵臼所以言利有舟楫馬牛則交易之利不足言此舟楫車馬所以言利有弧矢則門柝之利不足言此弧矢所以言利李氏曰天下之事不至於夬則不通故雜卦之次序與十三卦之制器尙象皆終於夬也

是故易者象也象也者像也彖者材也爻也者效天下之動者也是故吉凶生而悔吝著也【兪氏曰原其始吉凶生於悔吝之小疵要其終悔吝著而爲吉凶】

畫前易原無象畫後易斯有象易者象盡在畫中象者像都是人道人成像謂之像也彖者材統言三才曰才專言人道曰材爻也者效天下之動缺一爻如缺一肢節一手足其何以效天下之動凡像與不像材與不材動之效與不效俱吉凶之所由生而悔吝之所由著生謂自此而生著謂自微而著吉悔之著凶吝之著

陽卦多陰陰卦多陽其故何也陽卦奇陰卦耦其徳行何也陽一君而二民君子之道也陰二君而一民小人之道也【張子曰眾陰共事一陽理也二君共一民一民事二君上與下皆小人之道也一君體二民二民宗一君上與下皆君子之道也】

幹純陽陽爲君坤純陰陰爲民幹之子一陽以爲序而皆麗於二陰故陽卦反爲多陰坤之女一陰以爲序而皆麗於二陽故陰卦反爲多陽少者多之所宗一者眾之所歸一君二民主在一君以陰從陽以大爲主道大而公故爲君子之道二君一民主在一民以陽從陰以小爲主道小而私故爲小人之道

易曰憧憧往來朋從爾思子曰天下何思何慮天下同歸而殊塗一致而百慮天下何思何慮日往則月來月往則日來日月相推而明生焉寒往則暑來暑往則寒來寒暑相推而歳成焉往者屈也來者信也屈信相感而利生焉【張子曰屈信相感而利生感以誠也情僞相感而利害生雜之僞也】尺蠖之屈以求信也【尺蠖屈伸虫】龍蛇之蟄以存身也【聖人於易稱名小而取義大不以龍蠖巨細而有所遺】精義入神以致用也利用安身以崇徳也過此以往未之或知也窮神知化徳之盛也易曰困於石據於蒺藜入於其宮不見其妻凶子曰非所困而困焉名必辱非所據而據焉身必危旣辱且危死期將至妻其可得見耶易曰公用射隼於髙墉之上獲之無不利子曰隼者禽也弓矢者器也射之者人也君子藏器於身待時而動何不利之有動而不括是以出而有獲語成器而動者也子曰小人不恥不仁不畏不義不見利不勸不威不懲小懲而大誡此小人之福也易曰屨校滅趾無咎此之謂也【馮氏曰小人不以不仁爲恥故見利而後勸於爲仁不以不義爲畏故畏而後懲於不義】威善不積不足以成名惡不積不足以滅身小人以小善爲無益而弗爲也以小惡爲無傷而弗去也故惡積而不可掩罪大而不可解易曰何校滅耳凶子曰危者安其位者也亡者保其存者也亂者有其治者也是故君子安而不忘危存而不忘亡治而不忘亂是以身安而國家可保也易曰其亡其亡系於苞桑子曰徳薄而位尊知小而謀大力小而任重鮮不及矣易曰鼎折足覆公餗其形渥凶言不勝其任也子曰知幾其神乎君子上交不諂下交不凟其知幾乎幾者動之微吉之先見者也君子見幾而作不俟終日易曰介於石不終日貞吉介如石焉寧用終日斷可識矣君子知微知彰知柔知剛萬夫之望【程子曰知幾者君子之獨見非眾人所能及也穆生爲酒醴而去免於胥靡之辱姜肱爲土室之隠免於黨錮之禍薛方守箕山之節免於新室之污】子曰顏氏之子其殆庻幾乎有不善未嘗不知知之未嘗復行也【蒙山陳氏曰有不善與爲不善不同有不善謂之過爲不善謂之惡】易曰不逺復無祗悔元吉天地絪緼萬物化醇男女搆精萬物化生易曰三人行則損一人一人行則得其友言致一也子曰君子安其身而後動易其心而後語定其交而後求君子修此三者故全也危以動則民不與也懼以語則民不應也無交而求則民不與也莫之與則傷之者至矣易曰莫益之或擊之立心勿恆凶

上言易卦具君子小人之道此下備舉十一爻教君子爲善勉小人逺刑何思何慮不是不思不思則不得不是不慮不慮則無獲但天下之人失卻思慮主宰而憧憧以爲思都是妄思憧憧以爲慮都是妄慮或往或來都是朋類此等思慮熟爛於胸中便與土塊塡塞一般夫子教天下之人以何爲思以何爲慮看來天下道理所行之塗各殊而其歸則無不同所發之慮有百而其致則無不一然則何苦爲此憧憧往來之思慮夫亦思慮其同歸一致者而已矣同曰歸如人人所還之家一曰致如人人所至之地是天下公共之天理而非有我一人之私以此思慮純是一團天理思慮又何病於往來之憧憧是故日月相推而明生寒暑相推而歳成以往故尺蠖龍蛇之信與存以屈故以蟄故日月寒暑不往而何以有來而何以生明而何以成歳尺蠖不屈而何以求信龍蛇不蟄而何以存身惟往而後來惟屈而後信惟蟄而後存惟同而能殊惟一而斯百殊者同之所化百者一之所分不役思慮於殊與百而凝思慮於同與一精研此義至於入神千思萬思皆不思之思何思之有千慮萬慮皆不慮之慮何慮之有與日月合明與寒暑合序與尺蠖龍蛇合其屈信蟄存舉而措之天下用不求利而自利以致用也致之用無施不利居之身隨處而安徳不期崇而自崇以崇徳也過此以往未之或知窮神而神天徳知化而化天道皆徳盛自致聖而不可知之之事要之其始只由精義以進耳若出乎義必入乎利出乎君子必入乎小人君子精義利用安身日入乎神小人見利名辱身危日迫於死君子利用安身動而不括出而有獲爲安爲存爲治小人用不利而身不安始於小惡不懲終於大罪不解爲危爲亡爲亂君子𨿽安常不忘危是以身安而國家可保小人以危爲安以小謀大必且凶於國害於家而何以保其身身之保與不保系於用之利與不利用之利與不利系於義之精與不精蓋義者至精至防之理涵於動而未形有無之間又謂之幾故精義斯入神矣知幾不其神乎邵子曰何者謂之幾天根理極微這幾字最認得分明君子上交不諂下交不凟謂之知幾凡人上交必有些小趨奉底心下交必有些小簡傲底心所爭只是些子聖門顏子恰恰知此略不爭差些子故孔子稱之曰殆庶幾有不善未嘗不知知之未嘗復行未嘗不知只這些子蔽隔不得知之未嘗復行只這些子爭差不得幾是這些子義是這些子充拓去幾之知義之精同之歸一之致也天地絪緼萬物化醇男女媾精萬物化生天地之外無男女男女之外無天地醇之化者理之賦生之化者形之成只是一个原無兩个損三說主匪其以柔說說人其曰三人行則損一人惟下二人剛說之道爲主非己說是主其曰一人行則得其友又惟上一人剛止之道爲用非己說是用女惟從男男女又妙合乎天地故謂之致一之道人人有此致一之道用無不利而身安動寧括乎心無險陂而常易語寧懼乎相求以義而交定上交下交其寧諂與凟乎如此者以立心言所謂恆以思慮言所謂同所謂一所謂貞天下何思思此天下何慮慮此捨此無有不入憧憧私意路頭去朱子答門人徐居父人所以思慮紛擾只緣未見道理耳天下何思何慮是無閒思慮也又答劉履之若見得道理分曉自無閒雜思慮天下何思何慮不知有甚事可思慮也防矣

子曰乾坤其易之門耶幹陽物也坤陰物也陰陽合徳而剛柔有體以體天地之撰以通神明之徳其稱名也雜而不越於稽其類其衰世之意耶夫易彰往而察來而防顯闡幽開而當名辧物正言防辭則備矣其稱名也小其取類也大其防逺其辭文其言曲而中其事肆而隱因貳以濟民行以明失得之報

乾坤易之門緼與門皆指奇偶二畫言奇偶有體陰陽爻象之所立故曰緼闔辟互用陰陽往來之所由故曰門得其門者爲誰羲文周孔四聖人之外或寡也乾陽物坤陰物兩儀生於太極而有對待故以門名亦以物名至於陰陽合徳剛柔有體以體天地之撰以通神明之徳庻幾得其門而入矣其稱名也雜而不越名卽六十四卦之名雜卽物相雜之雜不越非天地之撰卽神明之徳初不越乎其門衰世之意作易聖人之意蓋皆憂後世之衰而思以挽之治古之隆也夫易之變由乾坤之門而出往以之彰來以之察顯旣微之幽又闡之皆辟其門而開之之義開而當名名實稱也辧物陰物陽物之有辧也正言擬之後言也斷辭系辭明吉凶也如此則旣備矣而又名不徒當其稱之也小其取類於陰陽也大辭不徒斷其防逺其辭文言不徒正又曲而中物不徒辧又肆而隠凡皆因貳以濟民行以明失得之報報曉也曉然開示使天下後世之人俱得遊於易之門也曰因貳以濟者民行之衰衰於不貞夫一而二以貳故因其疑貳不決而作易以濟之吉凶者言乎其失得天下之民行有失易爲報之以凶天下之民行有得易爲報之以吉故曰以明失得之報

易之興也其於中古乎作易者其有憂患乎是故履徳之基也謙徳之柄也復徳之本也恆徳之固也損徳之修也益徳之裕也困徳之辧也井徳之地也巽徳之制也【唐一庵氏曰履謙復上經三卦恆下經貞巽之首益巽在外反益爲損井損在內反井爲困皆可以表巽道之用故並取五卦以見意而直以巽終之】履和而至謙尊而光復小而辧於物恆雜而不厭損先難而後易益長裕而不設困窮而通井居其所而遷【居其所定體不動遷水卻流行出去不窮】巽稱而隠【朱子曰稱如稱量稱物之稱隠不見也如風之動物無物不入但見其動而不見其形】履以和行謙以制禮復以自知恆以一徳損以逺害益以興利困以寡怨【困而能說得處困之道】井以辧義巽以行權【朱子曰天下道理只在聖人口頭偶說此九卦意思自足若更添一卦也不妨非謂九卦之外皆非所以處憂患也程子曰古今多錯用權字才說權便是變詐或權術不知權只是經所不及者權量輕重使之合義才合義便是經也】

作易者之有憂患爲天下後世慮也卽吉凶與民同患之憂患三陳九卦明君子反身修徳終身憂患之大端履徳之基基所以立第一在躬行實踐無履便是無基業之人謙徳之柄柄所以持人最不可盈無謙便是無欛柄之人次復一防眞陽奮於重陰之下人之本木之根艸之芽次恆知及仁守才完固不傾移損言修只有減益言裕非有增困曰辧君子生於憂患小人死於安樂井曰地基與地俱略不可搖撼移動底巽曰制制如刀之裁制布帛非巽順於理弗能履和而至和兌之說至幹之健行到極處謙尊而光坤上行爲尊艮下處原光復小而辧於物一陽方生爲小羣陰不能亂爲辧恆雜而不厭震動不一爲雜巽入有常爲不厭先難方損之初後易旣損之後長裕充長其固有不設無撰造撰造則爲僞窮則水之涸身之困通則水之流道之亨居其所水在井中遷水之汲而及物稱酌量處置隠形迹不露和行行欲和不欲硬舉步常從容和緩方無顚蹶之患制禮退讓所以明禮是爲禮之法則自知訓知猶主最當一防微陽兜根爲主天下孰得而蔽昩之一徳始終如一逺害非一身之害與天下共逺之興利非一身之利與天下共興之歐陽文忠氏曰君子者天下系焉一身之損益天下之利害也君子之自損忿欲耳自益遷善而攺過耳然而肆其忿欲者豈止一身之損哉天下有被其害矣遷善而攺過者豈止一己之益哉天下有蒙其利矣寡怨知命安分辧義自守得定是是非非必有以審其當權稱錘前卻無定以等物之輕重而取於衡平非義精仁熟入細底人不能故論語以可與權爲學之至

易之爲書也不可逺爲道也屢遷變動不居周流六虛【魏氏曰爻専指九六畫兼七八九六畫之見者又爲位爻之變者又爲虛虛從畫而爲位位從爻而爲虛】上下無常剛柔相易不可爲典要惟變所適其出入以度外內使知懼又明於憂患與故無有師保如臨父母初率其辭而揆其方旣有典常茍非其人道不虛行【前言典禮此言典要又言典常典當也經也法也謂天地人之常道極則也】

不可逺與不可須臾離同義屢遷變也變動謂更互移動不居謂不止定一處位本無體因爻始見故稱六虛不可爲典要不可以上下剛柔爲典要惟變所適上下無常剛柔相易變之所適無適而非典要非其無典要也其出入以度內外使知懼出以度人之外卽所謂義以方外入以度人之內卽所謂敬以直內出入內外無不以度無敢不懼不徒知懼而又明於憂患與所以憂患之故不有師保之臨卽有父母之臨無時無處而不知懼也初率其辭而揆其方方卽是度是典旣有典常以典要爲常原始謹初率其辭之所指揆其方之所向出以度外入以度內卦卦所適之變盡以典要爲常而有其常爻爻所適之變盡以典要爲常而有其常如是則得其人而道行故曰茍非其人道不虛行

易之爲書也原始要終以爲質也【要謂究其歸宿】六爻相雜惟其時物也其初難知其上易知本末也初辭擬之卒成之終若夫雜物撰徳辧是與非則非其中爻不備噫亦要存亡吉凶則居可知矣知者觀其彖辭則思過半矣二與四同功而異位其善不同二多譽四多懼近也柔之爲道不利逺者其要無咎其用柔中也三與五同功而異位三多凶五多功貴賤之等也其柔危其剛勝邪【柔之爲道不利逺者朱子曰近君則當和柔逺去則當彊毅果敢始得】

易之爲書原始要終以爲質言卦六爻相雜惟其時物言爻質言體之純雜言用之變時物相雜之時之物爻各一時爻各一物其初難知初是卦之本始處其上易知上是卦之末終處初辭擬之隨時物而擬諸形容卒成之終究竟不失原始要終之質若夫雜物撰徳辧是與非則非其中爻不備中爻謂中四爻又可雜撰爲兩卦以卦必三爻下三爻上三爻固是兩卦從二至四三爻也成一卦從三至五三爻也成一卦無往不可雜之爲八物撰之成八徳辧是與非言同一雜撰又有雜撰之是又有雜撰之非如屯中爻雜撰艮坤二雜坤以柔乘剛撰之非四雜坤以順應初撰之是五雜艮則屯膏而不得下撰之非三雜艮則舎止而不輕往撰之是擬初成上本末具舉愼辧其中是非不混言天下之至賾而不可惡言天下之至動而不可亂以此噫亦要存亡吉凶則居可知居卽所居而安之居言不待變動而吉凶存亡亦無不可知以有原始要終之爲質者在也故知者觀其彖辭所思已是過半而況並觀六爻之辭由初之難圖上之易悉得中爻同功異位多譽多懼多凶多功逺近剛柔之義天下之能事不旣備乎

易之爲書也廣大悉備有天道焉有人道焉有地道焉兼三才而兩之故六六者非他也三才之道也道有變動故曰爻爻有等故曰物物相雜故曰文文不當故吉凶生焉【三畫之卦不曰爻以未有變動物相雜故曰文朱子曰陰陽相間錯爲文若有陰無陽有陽無陰如何得有文胡氏曰卦舉始終而成體故曰質爻雜剛柔而爲用故曰文】

六者非他三才之道才之爲言裁也上裁而有成乎天中裁而有成乎人下裁而有成乎地合三爲一故謂之三才中人以下自成其才者絕鮮不成其才先己不成其人又何以成其爲天成其爲地故曰罔之生幸而免也道有變動卦之二體有一定之象六爻相雜中爻雜撰便盡數變動是以謂之爻爻有等爻有上下貴賤之差等是以謂之物物相雜陰物陽物相爲間錯是以謂之文文不當故吉凶生吉言得只是文得當凶言失只是文得不當當下當而吉便能盡其才當下不當而凶便不能盡其才人見其禽獸也而以爲未嘗有才則豈易之情也哉

易之興也其當殷之末世周之盛徳邪當文王與紂之事邪是故其辭危危者使平易者使傾其道甚大百物不廢懼以終始其要無咎此之謂易之道也【朱子曰要去聲要約之義平聲要其歸之意從平聲爲長誠齋楊氏曰紂殷王仲尼殷後也貶殷爲末世褒周爲盛徳指紂之名而不諱稱文王之王而不抑不以一家之私沒天下之公也】

三分天下有其二以服事殷此便是周之盛徳曰殷之末世周之盛徳者否終則傾文王當此時而彖易直溯堯舜黃農而上以逺紹乎皇羲不之緒不使湮墜於末世故以言乎易之興也其辭危無一爻可易其道大無一物可廢總之懼以終始其要歸於無咎而已無咎者善補過也聖人要在無咎聖人懼以終始𨿽欲不爲補過之圖不可得也五十學易可無大過聖人之危懼與文王同後世易學湮晦玩易忘危兢業本體不勝滅裂至於惡積不可掩罪大不可解百孔千瘡曽無處下手可補此無他只是慢易而不知懼或是始懼而終不懼

夫乾天下之至健也徳行恆易以知險夫坤天下之至順也徳行恆簡以知阻能說諸心能研諸侯之慮定天下之吉凶成天下之亹亹者是故變化云爲吉事有祥象事知器占事知來天地設位聖人成能人謀鬼謀百姓與能八卦以象告爻彖以情言剛柔雜居吉凶可見矣變動以利言吉凶以情遷是故愛惡相攻而吉凶生【攻意向専到之意非攻擊之謂】逺近相取而悔吝生情僞相感而利害生凡易之情近而不相得則凶或害之悔且吝【吳氏曰相得則吉利悔亡無悔無咎從可知】將叛者其辭慚中心疑者其辭枝吉人之辭寡躁人之辭多誣善之人其辭遊失其守者其辭屈【項氏曰六辭以類推之艮吉震躁兌叛巽疑坎喜陷爲誣善離喜麗爲失守或曰爻之陰陽外與始相與內與終實背去爲叛疑謂陰陽均敵而無大小之差枝如木枝兩開遊謂自知非實泛漫不常失其守謂陽失其専固則屈於陰陰失其承從則屈於陽王巽卿曰下系推明乾坤至易至簡知險知阻示人且以知人之情僞結之與上系言乾坤易簡之道而及於可大可久之气象不侔上系從畫前說起是夫子示人用易處常之道當爲治世之意下系從重卦說起是夫子示人用易處變之道故爲衰世之意】

幹至健確然示人以易人能行其至健而有得於心而措之於行則不特易在我且恆易在我故幹之徳行爲恆易幹本上下交於坤而成坎下則危圖之天一居下卦之以坎代坤皆乾之險也險易相反恆易是以恆知天下之險恆危於險而不陷於險坤至順隤然示人以簡人能行其至順而有得於心而措之於行則不特簡在我且恆簡在我故坤之徳行爲恆簡坤本下上交於乾而成離上則難圖之地二居上卦之以離代乾皆坤之阻也阻簡相反恆簡是以恆知天下之阻恆危於阻而不困於阻恆易簡故能悅諸心恆知險阻故能研諸侯之慮侯卽建侯之侯諸語辭研諸侯之慮坤順承乾人之有主之慮也乾坤合徳險阻盡平是以能定天下之吉凶而成天下之亹亹以此變化於或云或爲之間擬言議動悅心研慮何事而不爲吉何事而不爲祥凡有吉事先兆以祥故曰吉事有祥凡事而有吉祥之象逺可以觀道近可以瞻器由象可以知吉凶之已成故曰象事知器凡事而有吉祥之占知可以蔵往神可以知來由占可以知吉凶之從來故曰占事知來吉凶之定定此矣亹亹之成成此矣天地設位聖人成能定吉凶成亹亹皆成能之事也人謀鬼謀百姓與能所謂聖人之成能亦幽明通知人鬼合謀成其百姓之所與能者已耳夫豈能人之所不能亦豈百姓不可以與聖人之成能者哉凡易之情近而不相得則凶或害之悔且吝或害其相得之道必有悔吝矧其全不相得而寧不謂之凶吉人辭寡以易簡五辭反是便都是險阻其辭𨿽六其別則二情僞而已矣

像象管見卷六

欽定四庫全書

像象管見卷七

明錢一本撰

說卦傳

昔者聖人之作易也幽贊於神明而生蓍參天兩地而倚數觀變於陰陽而立卦發揮於剛柔而生爻和順於道徳而理於義窮理盡性以至於命【贊發明之也蓍數卽河圖之數故從此推出蓍法河圖中五爲生數之本參天兩地以中五爲言倚數一三五天數三而參之倚天而起二四地數二而兩之倚地而起張敬夫曰義在我也命在天也天下之人皆知義命則聖人之易不作惟其不知義命此聖人不得已而生蓍倚數立卦生爻凡以爲天下不知義命者作也】

蓍神策卽筮法幹鑿度曰垂皇策者犧史軒轅出禦乃獲神策昔者聖人作易有蓍有數有卦有爻其足以盡易乎其不足以盡易乎夫易聖人義命之奧也聖人通乎神明之徳而成位天地之中陰陽合徳而剛柔有體是故易之蓍數卦爻所由作焉筮蓍以求易易非徒蓍也有所以生蓍者聖人蓋有神明之幽贊者在焉極數以求易易非徒數也有所以倚數者聖人蓋有天地之參兩者在焉畫卦以求易易非徒卦也有所以立卦者聖人蓋有陰陽之變之洞觀者在焉效爻以求易易非徒爻也有所以生爻者聖人蓋有剛柔之發揮者在焉無聖人之幽贊而以言蓍非蓍也無聖人之參兩而以言數非數也無聖人之觀變發揮而以言卦言爻非卦非爻也蓍生於神明數倚於天地卦立於陰陽爻生於剛柔得之幽贊參兩之深本之變化發揮之妙蓍數卦爻之間率由之莫非道固有之莫非徳孰有不極其和且順也旣和且順纎悉細微無之非義孰有不得其理也自天而命之自人而成之性命之理何者猶有所未窮也窮之斯無不盡聖人所以盡其性也盡之斯無不至聖人所以至於命也徒以蓍數卦爻而已者蓍數卦爻之易非聖人理義至命之易蓍數卦爻之占非聖人以易教人教人占易之學也

昔者聖人之作易也將以順性命之理是以立天之道曰陰與陽立地之道曰柔與剛立人之道曰仁與義兼三才而兩之故易六畫而成卦分陰分陽疊用柔剛故易六位而成章

性命之理在天爲陰陽在地爲剛柔在人爲仁義和順於道徳而理於義窮理盡性以至於命便是順性命之理今人多是逆是以性日鑿而不可以語於盡命日舛而不可以語於至聖人有憂之故作易以教人之有所順而無所逆天道有陰陽吾以陽生萬物以陰成萬物順乎天而不逆天道自我而立也性命之理之順也地道有剛柔吾以其剛爲剛克以其柔爲柔克順乎地而不逆地道自我而立也性命之理之順也人道有仁義吾之以仁育也天之陽也地之剛也吾之以義正也天之陰也地之柔也順乎人而不逆人道自我而立也性命之理之順也天地人之道謂之三才之道三畫之卦三才之象六畫之卦兩其三才之象兼三才而兩之上要立得一个天道中要立得一个人道下要立得一个地道立得天道地道固是立得人道而人道仍要從中有立立得人道固是立得天道地道而天道仍要從上有立地道仍要從下有立易之六畫而成卦也合之有以盡三才之道之大者也此吾性命之理之統體無不順也卦之六畫一畫一位一畫而分天之陽用地之剛成人之仁一畫而分天之陰用地之柔成人之義易之六位而成章也析之有以極三才之道之精者也此吾性命之理之精微無不順也夫聖人言性命其曰窮理盡性以至於命明其合其曰立天之道曰陰與陽立地之道曰柔與剛立人之道曰仁與義明其分分陰分陽疊用剛柔陽體而陰用剛體而柔用仁體而義用體用不可判然分爲兩截此性命之理所以爲合一也分陽用剛以成仁分陰用柔以成義體用不可混爲一途此又性命之理所以爲各正也今人不知性命之學何由而得順性命之理

天地定位山澤通气雷風相薄【薄補各切音與博同一曰气往迫之爲薄虧毀曰食】水火不相射八卦相錯數往者順知來者逆是故易逆數也【數所矩切音與暑同楊氏曰畫自下而上圖自右而左皆謂之逆如邵子朱子之說一半順一半逆全氏曰以蓍數明之初揲分陰陽於左右得三十二次揲得十六三揲得八四揲得四五揲得二六爻備則二分而歸於一自六十四而約歸於一亦逆數也】雷以動之風以散之雨以潤之日以晅之艮以止之兌以說之幹以君之坤以藏之【朱子曰射音石犯也是不相害音亦與斁同是相爲用而不相厭二義皆通音石是顧叔時曰天地定位易首乾坤也山澤通气雷風相薄中咸恆也水火不相射上經終坎離下經終旣未濟也】

易有太極一生二二生四四生八八相錯而六十四以八卦相錯言之八是體六十四是用就八卦明之天地定位是體六子是用六子皆乾坤之變乾坤有六子就是八卦相錯了故自乾坤相錯於上爻而有艮兌山脈流於澤爲泉爲水澤气升於山爲雲爲雨曰山澤通气自乾坤相錯於下爻而有震巽雷奮地與風俱奮風行天與雷俱行曰雷風相薄自乾坤相錯於中爻而有坎離離火坎水上炎下潤不相侵害曰水火不相射天地定位爲體山澤通气雷風相薄水火不相射爲用定位者二無往來相錯者八有往來往爲六十四來爲八往爲八來爲二二來爲一往順數來逆數易逆數也乾逆坤爲震動爲坎陷爲艮止坤逆乾爲巽入爲離麗爲兌說雷動風散雨潤日晅艮止兌說莫非干之君而坤之藏皆逆數也以數言謂之逆以理言謂之窮今人上水亦謂之逆流矧易之爲書全是教人窮性命之理由形而下之器達形而上之道以開物成務於方來謂爲逆數不亦宜乎

帝出乎震齊乎巽相見乎離致役乎坤說言乎兌戰乎乾勞乎坎成言乎艮萬物出乎震震東方也齊乎巽巽東南也齊也者言萬物之潔齊也離也者明也萬物皆相見南方之卦也聖人南面而聴天下向明而治蓋取諸此也坤也者地也萬物皆致養焉故曰致役乎坤【姚仁夫曰致役乎坤言地能役已以養萬物而不自以爲也如母之養子亦是爲子致役致畢其力之謂】能兌正秋也萬物之所說也故曰說言乎兌戰乎乾乾西北之卦也言陰陽相薄也坎者水也正北方之卦也勞卦也萬物之所歸也故曰勞乎坎艮東北之卦也萬物之所成終而所成始也故曰成言乎艮【程子曰以主宰謂之帝邵子曰太極不變夫變者陰陽也帝言主宰則不變而出者謂陰陽從此變動而出也太極初分陽始於震陰始於巽出則必齊齊畢達之謂潔新鮮之義】

天地定位章皇羲所畫八卦俱相對待可以南北豎列爲序亦可以東西橫列爲序原無方位之分帝出乎震章遂有方位之分卦之徳方以知地有四正四隅才合到地上卽乾坤亦與六子並列各主宰乎一方自然之序便如此聖人非以己意爲之安排也或因天地定位章而規八卦爲圓曰此爲先天圖此爲伏羲易因帝出乎震章而矩八卦爲方曰此爲後天圖此爲文王易殊未然須知先後無二天卦位無二方羲文相授守一道至謂文王更定伏羲卦圖尢謬帝出乎震帝由震而後出匪震不出震便是東方動出萬物之一个大主宰萬物出乎震物物皆有一震以爲之主宰這八卦乃是方位上八个大主宰天時之所以爲天時其主宰之有定分亦如此

神也者妙萬物而爲言者也動萬物者莫疾乎雷撓萬物者莫疾乎風燥萬物者莫熯乎火說萬物者莫說乎澤潤萬物者莫潤乎水終萬物始萬物者莫盛乎艮故水火相逮雷風不相悖山澤通气然後能變化旣成萬物也【程可久曰始言六子之材各有所長終言六子之情各有所合孔仲達曰水火不相射而又曰相逮旣不相入又不相及則無成物之功雷風相薄而又曰不相悖相薄而相悖亦無成物之功惟不相射又相逮相薄又不相悖山澤𨿽相懸而能通气此所以爲神戴師愈曰坎乾水也气也一陽中陷於二陰爲坎坎以气潛行萬物之中爲受命之根本故曰莫潤乎水兌坤水也形也一陰上徹於二陽爲兌兌以形普施萬物之上爲發生之利澤故曰莫說乎澤漢上朱氏曰妙萬物而爲言者物物自妙也】

帝宰萬物物物有宰神妙萬物物物自妙雷以動萬物風以撓萬物火以燥萬物澤以說萬物水以潤萬物艮以終始乎萬物卽六子言神言妙而不言乾坤六子皆乾坤妙用之神也

乾健也坤順也震動也巽入也坎陷也離麗也艮止也兌說也

乾健也震動坎陷艮止皆健之爲坤順也巽入離麗兌說皆順之爲是故健動而順入健陷而順麗健止而順說主之者之謂帝妙之者之謂神

乾爲馬坤爲牛震爲龍巽爲雞坎爲豕離爲雉艮爲狗兌爲羊

馬性健牛性順龍性動雞性入豕性陷雉性麗狗性止羊性說人而失其健順之性則馬牛之不如失其所止而不得其說則犬羊之不如聖人取象之意深切矣哉

乾爲首坤爲腹震爲足巽爲股坎爲耳離爲目艮爲手兌爲口

乾首防諸陽坤腹藏諸陰震陽動於下爲足巽陰垂於下爲股坎耳之輪內陷離目之睛外附艮陽止於上爲手兌陰拆於上爲口聖人固以人身取象亦要知得人之一身有首有腹有足有股有耳有目有手有口此等形軀防有斃壞時何足爲貴須要體認得幹爲我之首我如不能自彊不息而頫屈於物欲之下是無首者也坤爲我之腹我如不能厚徳載物而隘陋以居之是無腹者也震爲我之足我如不能恐懼修省出門一步遂不能無失腳是無足者也巽爲我之股我如不能申命行事而隨足妄動是無股者也坎爲我之耳我如不能常徳行習教事而天聰以爲聰是無耳者也離爲我之目我如不能繼明照四方而天明以爲明是無目者也艮爲我之手我如不能思不出其位而執守之不堅是無手者也兌爲我之口我如不能以朋友講習而朶頥之是觀是無口者也易有聖人之道四而云以制器者尙其象人而至於首不首腹不腹足不足股不股耳不耳目不目手不手口不口象乎不象乎

乾天也故稱乎父坤地也故稱乎母震一索而得男故謂之長男巽一索而得女故謂之長女坎再索而得男故謂之中男離再索而得女故謂之中女艮三索而得男故謂之少男兌三索而得女故謂之少女【中直眾切柴氏中行曰人但知男女之爲人而未知物物有男女之象天地之性人爲貴故以人言之耳全氏曰乾坤三索而生六子易於爻之象言龍於爻之交言索索者兩物相比奇偶相求龍之類蜿蜒而舒交之則索故爻取其交取其索也】

乾父坤母人人皆有一个大乾坤人人稱父而可以父天下人人稱母而可以母天下孟子曰人病不求求者索也一不索遂無震巽再不索遂無坎離三不索遂無艮兌六子亡而父母或幾乎毀矣是故乾道成男成其爲長男之震中男之坎少男之艮者也坤道成女成其爲長女之巽中女之離少女之兌者也豈但成其男女之形已哉

乾爲天爲圜爲君爲父爲玉爲金爲寒爲冰爲大赤爲良馬爲老馬爲瘠馬爲駁馬爲木果【龔氏曰八卦類萬物之情其情不可勝言觸類而長之幹爲君則坤爲臣乾爲圜則坤爲方巽爲曲直則離爲銳坤爲吝嗇爲均則幹爲施爲平幹爲寒則巽爲暑坤爲涼艮爲溫俱不言可推】

幹純陽爲天運轉無端爲圜尊而居上爲君萬物資之以始爲父象義自明玉徳粹不雜金純剛能變寒位西北冰寒之凝玉潤金精寒冽冰潔半防瑕疵半毫炎熱沾染不上其剛健之至乎純陽而定位於南爲大赤純陽而健爲馬健最調徳莫尙者爲良健最久智莫尙者爲老健最堅峻骨莫尙者爲瘠健最威猛力莫尙者爲駁圜而在上生生不已爲木果

坤爲地爲母爲布爲釡爲吝嗇爲均爲子母牛爲大輿爲文爲眾爲柄其於地也爲黑

地南北曰經東西曰緯中平廣而旁有邊幅爲布乾生之坤化之化生物而爲熟物爲釡翕而不施爲吝嗇辟而不偏爲均順而多孕爲子母牛方而厚載爲大輿奇爲質故偶爲文奇爲寡故偶爲眾幹圜而倚坤方而直故爲柄地之土色有五幹南故正色爲赤坤北故正色爲黑

震爲雷爲龍爲黃爲旉【旉華之通名華蒂下連而上分爲旉兪氏曰陽止於終則結爲果實陽動於初則發爲華蘂】爲大塗爲長子爲決躁爲蒼筤竹爲萑葦【集注萑實荻葦虛蘆蒼深靑色筤謂色之美竹之筠也】其於馬也爲善鳴爲馵足爲作足爲的顙其於稼也爲反生其究爲健爲蕃鮮【鄧氏曰震巽獨以究言剛柔之始】

雷震本象得幹初爻爲龍震東方其宿有角有尾謂之蒼龍亦龍象乾坤始交兼有天地之色爲黃一云乾色赤坤色黑赤黑相雜爲黃陽气始施爲旉陽辟乎陰二偶開通前無壅塞爲大塗尊於坎艮爲長子陽靜而陰躁一陽上進而決二陰爲決躁黃雜而成蒼下苞上茂本實榦虛爲蒼筤竹爲萑葦或曰蒼筤防竹其於馬也爲善鳴陽之動爲馵足馵系也馬性好動前足躁而後足系爲馵又後左足白爲馵爲作足雙足並舉皆下畫之陽之象爲的顙額有白顚如射者之的上畫之虛之象其於稼也爲反生稼諸谷之類其始必根於土繼爲谷實必又反而生於土爲反生其究爲健而成幹爲蕃育鮮明而極其盛長之不可量

巽爲木爲風爲長女爲繩直爲工爲白爲長爲髙爲進退爲不果爲臭其於人也爲寡髮爲廣顙爲多白眼爲近利市三倍其究爲躁卦【臭二音許救切音與齅同尺救切气之總名吳防淸曰凡物有聲色臭味聲臭屬陽色味屬陰巽二陽外達故爲臭反以三隅則震一陽內主爲聲兌者巽之反體爲味艮者震之反體爲色陸徳明寡本作宣黒白雜爲宣髮】

巽入物之善入者莫如木气之善入者莫如風故爲木爲風木曰曲直紏木之曲而取直爲繩直引繩之直以制木爲工震陽於色爲靑巽陰於色爲白風行爲長木升爲髙一陰盤旋於二陽之下陰性多疑爲進退爲不果一陰內郁二陽外逹爲臭陰少而血不升爲寡髮陽多而气上盛爲廣顙離以柔居中爲目之正反離中爻於下目睛不正爲多白眼陽爲主爲近義陰爲主爲近利謀利者必於市故言利市市三倍猶詩言賈三倍近利之至也三畫皆變爲震故其究爲躁卦或曰震得陽气之先巽得陰气之先故其卦皆有究極之象

坎爲水爲溝瀆爲隠伏爲矯輮爲弓輪其於人也爲加憂爲心病爲耳痛爲血卦爲赤其於馬也爲美脊爲亟心爲下首爲薄蹄爲曳其於輿也爲多眚爲通爲月爲盜其於木也爲堅多心

水內明坎陽在內爲水行水曰溝停水曰瀆陽爲水二陰夾之爲溝瀆陽匿陰中爲隠伏陷而能制爲矯輮矯者矯曲使直輮者輮直使曲激射運行爲弓爲輪陷而成險爲加憂心耳皆以虛爲體坎中實爲病爲痛離火爲气坎水爲血得幹中畫之陽爲赤設爲血卦秉爲赤心人之貫天日而質神明有此而已中剛爲美脊爲亟心上柔爲下首不昻下柔爲薄蹄不厚陷則失健又爲曳皆於馬之象坤輿平易坎輿行險又坎水乃舟楫之利非車輿之利故爲多眚通水之性月水之精盜因隠伏剛在中故於木爲堅多心

離爲火爲日爲電爲中女爲甲冑爲戈兵其於人也爲大腹爲乾【乾古寒切】卦爲鼈爲蟹爲蠃爲蚌爲龜其於木也爲科上槁

離麗火麗於木日麗於天電麗乎云故爲火爲日爲電甲冑外堅戈兵上銳皆外剛上炎之象坤爲腹離中虛爲大腹坎水濕離火燥爲乾卦鼈蟹蠃蚌皆外剛內柔之象科空中虛外幹科上槁之象

艮爲山爲徑路爲小石爲門闕爲果蓏爲閽寺爲指爲狗爲防爲黔喙之屬其於木也爲堅多節【麻衣易以艮爲鼻朱子曰鼻者面之山晉管輅已如此說黔箝同】

艮止而不動爲山震陽開通二陰爲大塗艮陽小而上窮如髙山之上成蹊非平地之大塗爲徑路小石上實下虛爲門闕純乾爲木果艮一剛在上爲木實之果二柔在下爲艸實之蓏震旉艸木之始艮果蓏艸木之終閽止人之入寺止人之出爲閽寺因門闕爲指因手以陽止於外者狗以陰止於內者防剛止於上其於獸畜已無行健之功但有嚙噬之象爲黔喙之屬巽曲直榦陽根陰爲木全材坎陽內爲堅多心離中陰而虛爲科上槁艮陽上爲堅多節

兌爲澤爲少女爲巫爲口舌爲毀折爲附決其於地也爲剛鹵爲妾爲羊【易詮離乾卦可見坎之爲濕坎血卦可見離之爲气巽爲臭可見震之爲聲幹爲君可見坤之爲臣爲圜可見坤之爲方坤吝嗇可見幹之爲施爲輿可見幹之爲蓋兌毀折可見艮爲堅韌爲附決可見艮爲附剝學者能推類以及其餘庶幾哉盡天下之賾矣】

坎上下俱虛爲陽水兌上虛下實爲陰水故有以壅於地者爲澤亦有以降於天零於夜者爲澤兌說體通乎幽以言說神爲巫交乎顯以言說人爲口舌金气始殺條枯實落物成則上柔者必折爲毀折陰依於陽爲附二陽下而一陰上則外附者必決爲附決其於地也爲剛鹵鹵咸土東方曰斥西方曰鹵或曰剛鹵西方產金產鹽之地陽在下爲剛剛者出金陰在上爲鹵鹵者出鹽或曰地之鹵者無不潤水潤藏於中澤潤見於外然不能生物以潤气在外也少女從姊爲妾內狠外說爲羊

像象管見卷七

欽定四庫全書

像象管見卷八

明錢一本撰

序卦

有天地然後萬物生焉盈天地之間者惟萬物故受之以屯屯者盈也屯者物之始生也物生必蒙故受之以蒙蒙者蒙也物之穉也物穉不可不養也故受之以需需者飲食之道也飲食必有訟故受之以訟訟必有眾起故受之以師師者眾也眾必有所比故受之以比比者比也比必有所畜故受之以小畜物畜然後有禮故受之以履履而泰然後安故受之以泰泰者通也物不可以終通故受之以否物不可以終否故受之以同人與人同者物必歸焉故受之以大有有大者不可以盈故受之以謙有大而能謙必豫故受之以豫豫必有隨故受之以隨以喜隨人者必有事故受之以蠱蠱者事也有事而後可大故受之以臨臨者大也物大然後可觀故受之以觀可觀而後有所合故受之以噬嗑嗑者合也物不可以茍合而已故受之以賁賁者飾也致飾然後亨則盡矣故受之以剝剝者剝也物不可以終盡剝窮上反下故受之以復復則不妄矣故受之以無妄有無妄然後可畜故受之以大畜物畜然後可養故受之以頥頥者養也不養則不可動故受之以大過物不可以終過故受之以坎坎者陷也陷必有所麗故受之以離離者麗也

有天地然後有萬物有萬物然後有男女有男女然後有夫婦有夫婦然後有父子有父子然後有君臣有君臣然後有上下有上下然後禮義有所錯夫婦之道不可以不久也故受之以恆恆者久也物不可以久居其所故受之以遁遁者退也物不可以終遁故受之以大壯物不可以終壯故受之以晉晉者進也進必有所傷故受之以明夷夷者傷也傷於外者必反其家故受之以家人家道窮必乖故受之以睽睽者乖也乖必有難故受之以蹇蹇者難也物不可以終難故受之以解解者緩也緩必有所失故受之以損損而不已必益故受之以益益而不已必決故受之以夬夬者決也決必有所遇故受之以姤姤者遇也物相遇而後聚故受之以萃萃者聚也聚而上者謂之升故受之以升升而不已必困故受之以困困乎上者必反下故受之以井井道不可不革故受之以革革物者莫若鼎故受之以鼎主器者莫若長子故受之以震震者動也物不可以終動止之故受之以艮艮者止也物不可以終止故受之以漸漸者進也進必有所歸故受之以歸妹得其所歸者必大故受之以丰丰者大也窮大者必失其居故受之以旅旅而無所容故受之以巽巽者入也入而後說之故受之以兌兌者說也說而後散之故受之以渙渙者離也物不可以終離故受之以節節而信之故受之以中孚有其信者必行之故受之以小過有過物者必濟故受之以旣濟物不可窮也故受之以未濟終焉

像象管見卷八

欽定四庫全書

像象管見卷九

明錢一本撰

雜卦

乾剛坤柔比樂師憂【余氏曰在上而得眾故樂居下而任重故憂】臨觀之義或與或求【本義以我臨物曰與物來觀我曰求二卦互有與求之義】屯見而不失其居蒙雜而著【吳氏曰見者陽在上卦之天而位顯雜者陽在下卦之地而位幽初動於險內而固守曰不失其居上止於險外而光明曰著】震起也艮止也損益盛衰之始也大畜時也無妄災也【當剛止之時故能畜禍非自取曰災】萃聚而升不來也謙輕而豫怠也【朱子曰謙輕是卑小之義豫怠豫是悅之極便放倒了怠或音苔】噬嗑食也賁無色也兌見而巽伏也【兌陰外是巽陰內伏】隨無故也【不主於故時隨而隨】蠱則飭也剝爛也復反也晉晝也明夷誅也井通而困相遇也【以通與遇爲反對遇塞而不通之象】咸速也恆久也渙離也節止也解緩也蹇難也【解則勢已寛故緩蹇則勢方急故難】睽外也【君臣朋友之道在外】家人內也【父子兄弟夫婦之道在內】否泰反其類也【君子以君子爲類小人以小人爲類君子泰則小人否小人泰則君子否】大壯則止遁則退也大有眾也同人親也革去故也鼎取新也小過過也中孚信也丰多故也親寡旅也【物盛則多事身寓則少親】離上而坎下也小畜寡也履不處也需不進也訟不親也大過顚也姤遇也柔遇剛也漸女歸待男行也頥養正也旣濟定也歸妹女之終也未濟男之窮也夬決也剛決柔也君子道長小人道憂也【項平甫曰大過而下原其亂之始生於姤極其勢之上窮於夬自夬而幹有終而復始之義胡氏曰上三十卦終之以困柔揜剛也下三十四卦終之以夬剛決柔也柔揜剛君子不失其所亨剛決柔君子道長小人道憂矣然則天地間剛柔毎毎相雜至若君子之爲剛小人之爲柔決不可使相雜故於雜卦之末特分別君子小人之道言之聖人贊化育扶世變之意微矣鄧汝極曰文王序卦聖人更其序而爲雜由乾坤而窮之於井困由咸恆而反之於姤夬明易之不可窮也】

序始屯終未濟望道未見之意雜始比終夬思見君子之意○序不易者八反易者二十八雜正對者二十八不對者八六十四總以八爲主不可得而易者也○雜於乾坤後比師始井困終咸恆後渙節始需訟終餘八卦合爲末局而以夬終作易聖人之有憂患其心同其道同○比樂師憂晉晝明夷誅雜卦合爲上局凡比皆晝而爲君子之道故樂凡師皆誅而爲小人之道故憂堯舜前皆樂之世晝也湯武后皆憂之世誅也比師井困之聫合將求比樂在防井通欲釋師憂先安困遇○升萃之居上雜中仲尼濳心文王之深思乎天下萃矣而大牲用焉岐亨矣而貞吉升階焉不以師憂易比樂不因困遇忘井通無取明夷之誅而思三接晉日之晝也其前大畜無妄曰時曰災後謙豫曰輕曰怠紂世春秋皆時爲之羑囚匡圍非災如何聲色不大知能俱無且以爲輕觀逸遊田之不敢疏食水飲之晏如惟恐其怠也前損益曰盛衰之始才損便爲盛始才益便爲衰始後噬賁曰食曰無色食家常飯也無色布帛之爲也震起艮止兌見巽伏先後聫合萃聚常聚是爲乾坤合徳萬古不磨之精神升不來不復來是爲君子日進髙明並不究於污下之事業○困相遇坎剛自揜可與兌柔分過故曰相姤遇巽柔獨爲主榦剛便似都無蹔立處雜卦聖人系姤於大過後另爲一局顚而遇女卽能待能終男不勝窮故終於夬決是爲頥養正之人道旣濟定之天道○大有曰眾小畜曰寡同人曰親旅曰親寡同人旅之間猶爲小過不親之末遂爲大過聖人以無大過自期而謂有假於數年學易之功亦以此或目易爲不緊要謂非學者急務不幾舉一世而盡顚之無復有正之日乎○離上坎下一局終於訟之不親始於小過之過離上坎下卽未濟之男之窮過爲小過而顚爲大過皆此○睽家人革鼎相反爲一局徹外徹內去故取新皆巽兌合離之時用大壯遁合於中大壯泰剛外長一畫謂之止外去二陰如爲羝羊之觸立寘之窮遁否剛內長一畫謂之退內來二陰不有臣妾之畜必速成姤是故君子以一剛要壯終遂成大有之眾皆壯止之力以一剛原遁始無失同人之親皆遁退之功○剝爛也言熟也復反也則可以種之而復生也○大過中爻重幹也姤卽大過下體夬卽大過上體雜以是終足之所投首之所舉俱以小人爲憂也非憂人之爲小人而憂己之爲小人卒墮於未濟之男之窮也○小過過也二體皆剛大過顚也二體皆柔𨿽四剛合處於中而本末不勝其弱凡似剛而實柔似公而實私似義而實利似大而實小皆是聖人以無大過自期亦深懼不免乎顚耳○雜於乾坤成列後比師坤坎合晉明夷坤離合爲第一局至大有同人乾離合爲第二局至需訟乾坎合爲第三局大過至夬爲第四局又自幹至睽二十卦爲外反爲家人至夬二十卦爲內外坤與坎離爲合局內乾與坎離爲合局乾坤以坎離爲中坎離以乾坤爲正外坤內乾欲天下之常泰始幹終夬欲天下盡人爲君子無一不上達天徳全體乾道而免未濟之窮也

像象管見卷九

