

欽定四庫全書

經部一

誠齋易傳

易類

提要

【臣】等謹案誠齋易傳二十卷宋楊萬里撰萬里字廷秀自號誠齋吉水人官至寶謨閣學士致仕韓侂冑召之不起開禧間聞北伐啟釁憂憤不食卒後謚文節事迹具宋史本傳是書大防本程氏而多引史傳以証之初名易外傳後乃攺定今名宋代書肆曾與程傳並刋以行謂之程楊易傳新安陳櫟極非之以爲足以聳文士之觀瞻而不足以服窮經士之心然聖人作易本以吉凶悔吝示人事之所從舍人事而談天道正後儒說易之病未可以引史說經病萬里也理宗嘉熙元年嘗給札寫藏祕閣元胡一桂作易本義附錄纂疏博采諸家乃獨不錄此書一字蓋以其文士輕之然萬里文章气節自足千古此書亦不可磨滅至今猶在人間區區門戶之見亦何足爲萬里輕重歟乾隆四十二年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

誠齋易傳原序

易者何也易之爲言變也易者聖人通變之書也何謂變蓋陰陽太極之變也五行陰陽之變也人與萬物五行之變也萬事人與萬物之變也古初以迄於今萬事之變未已也其作也一得一失而其究也一治一亂聖人有憂焉於是幽觀其通而逆防其圖易之所以作也易之爲言變也易者聖人通變之書也其窮理盡性其正心修身其齊家治國其處顯其傃窮其居常其遭變其參天地合鬼神萬事之變方來而變通之道先立變在彼變在此得其道者蚩可哲慝可淑眚可福危可安亂可治致身聖賢而躋世防和猶反手也斯道何道也中正而已矣惟中爲能中天下之不中惟正爲能正天下之不正中正立而萬變通此二帝三王之聖治孔子顏孟之聖學也後世或以事物之變爲不足以攖吾心舉而捐之於空虛者是亂天下者也不然以爲不足以遁吾術挈而持之以權譎者是愈亂天下者也然則學者將欲通變於何求通曰道於何求道曰中於何求中曰正於何求正曰易於何求易曰心愚老矣嘗試與二三子講之二三子以爲愚之言乎非也愚聞諸先儒先儒聞諸三聖三聖聞諸天淳熙戊申八月二日廬陵楊萬里序

誠齋易傳原序

欽定四庫全書

誠齋易傳卷一

宋楊萬里撰

【幹下幹上】

幹雜卦曰幹健說卦曰乾剛又曰乾爲天爲君故君徳體天天徳主剛風霆烈日天之剛也剛明果斷君之剛也君惟剛則勇於進徳力於行道明於見善決於攺過主善必堅去邪必果建天下之大公以破天下之眾私聲色不能惑小人不能移陰柔不能姦矣故亡漢不以成哀而以孝元亡唐不以穆敬而以文宗皆不剛健之過也然彊足拒諫彊明自任豈剛也哉古之天地字也曷由知之由坎離知之偃之爲立之爲水火若雷風山澤之字亦然故漢書坤字作巛八字立而聲畫不可勝窮矣豈待鳥迹哉後世艸書天字作卽也

乾元亨利貞

此卦辭說者曰文王之辭至髙曰天天之健曰乾天言其象干言其性元亨利貞言其徳象而後有性性而後有徳徳之名四其實一一者何元而已元出而亨物始而通也時春而夏日旦而晝人防而壯物萌而榮皆元亨之迹利入而貞物成則復也時秋而冬日昳而夕人彊而耄物實而隕皆利貞之迹故周子曰元亨誠之通利貞誠之復復者何復其元而己元者貞之初貞者元之終元貞異名而同體亨者物之生利者物之成亨利異功而同用渾然而一之謂元熈然而散之謂亨充然而成之謂利肅然而收之謂貞肅然而收則渾然而一矣一斯散散斯成成斯復復斯入入斯出未有已也天地具此爲天地聖人具此爲聖人四徳之名立而天地聖人之蘊著矣彼異端者以空言性命爲元其究窒於言之用以詭遇事功爲利其究賊於貞之體是豈所謂元而利者哉儒者之求道求諸幹之四徳

初九潛龍勿用

此爻辭說者曰周公之辭幹陽也其數曰九坤陰也其數曰六何也天地之生數也積天數之一三五不曰九乎積地數之二四不曰六乎幹以龍爲象何也天地者其神不測者也將托至神之物以諭之舍龍何以哉初九乾爻之始而位之最下者也故爲龍之濳旣曰潛矣𨿽欲用之於何用之故曰勿用勿云者止之也幹寶謂文王在羑里之爻非也羑里聖人之不幸也非潛也程子謂舜之側微是也或曰舜窮而在下未嘗欲自用孔子窮而在下未嘗欲勿用何也曰治則聖體其常亂則聖通其變舜孔子易地皆然

九二見龍在田利見大人

初九在下君徳之隠故曰潛龍九二居中君徳之章故曰見龍見龍在田物被其澤也利見大人者天下以見九二之大人爲天下之利也程子謂舜之田漁時也

九三君子終日幹幹夕惕若【句】厲無咎

幹之六爻皆龍徳也故曰六龍九三不言龍而曰君子何也言龍者明而神言君子者神而明皆君徳也九三以君人之徳處下位之上尊卑未定危莫大焉故曰厲厲危也然聖人戒以厲之未幾而許以無咎之可必何也於此有道終日幹幹然而無息至夕猶惕惕若而自懼勤於徳而懼於位則危者安矣何咎之有程子謂此爻舜之徳升聞時也幹幹者猶曰健健云耳𨿽然九三危而無咎信矣亦有危而有咎者乎曰有蚩尢后羿莽卓在上而驕其下在下而憂其不爲上驕則有懈心何徳之勤憂則有覦心何位之懼故終亦必亡而已矣或曰不有操懿乎曰漢一變而爲魏蓋三世希不失矣魏一變而爲晉蓋再世希不失矣使魏晉不足徴則幹幹夕惕之戒妄矣

九四或躍在淵無咎

九四之與九三位若同而異情若異而同九三居下之上而方尊九四居上之下而已偪故位若同而異九三之惕則懼於進九四之躍則向於進四之躍其情固異於三之惕也然聖人未敢輕許之也故曰或焉或之者疑之也疑之者未可以必進也可以躍則動未可以躍則靜淵靜也或躍者試其所養在淵者涵其自養宜動而動宜靜而靜斯無咎矣三之勤而懼文言以爲君子進徳修業𨿽危無咎四𨿽無三之懼然亦能躍而疑文言亦以爲君子進徳修業故無咎此其情所以若異而同也程子以爲舜之歷試時也安定胡氏以此爻爲太子之位其說尢切蓋懦於躍則爲漢之惠元僅爲得之躁於躍則爲商臣爲元凶其咎大矣或曰晉之申生漢之榮彊非以躍而咎也何如曰易之戒義也三子之遭命也命不可逃而義不可越使三子越義以逃命命可逃乎命不可逃則孰若守義以聽命三子守義以聽命𨿽曰有咎吾必謂之無咎矣至防伯仲雍伯夷叔齊則躍與否無咎與否皆所不能囿也所謂賢者過之者與

九五飛龍在天利見大人

九天徳也龍象也五天位也飛而在天之象也徳而不位仲尼以之虛天下之望也位而不徳癸辛以之失天下之望也徳與位並二帝三王以之慰天下之望也故曰利見大人當其在田天下猶利見之而況今在天乎

上九亢龍有悔

五者位之極上者極之極故爲亢居君位而又上焉將何之乎此益戒舜以罔淫於樂禹戒舜以無若丹朱之時也若志與位俱亢則有悔矣梁武帝唐明皇晚年是已

用九見羣龍無首吉

乾坤二卦獨有用九用六何也六十四卦剛柔之用於此發其凡也剛過則競故欲後而不先柔過則邪故欲正而能久

彖曰大哉乾元萬物資始乃統天雲行雨施品物流形大明終始六位時成時乘六龍以禦天干道變化各正性命保合太和乃利貞首出庶物萬國咸寧

此彖辭所以釋卦辭也說者曰孔子之辭大哉乾元何大乎乾元也乾之大者以元而大也何謂元曰是不可言也其陰陽未形之初乎肇而一謂之元一而二謂之气運而無息謂之道融而無偏謂之和天非和不立物非和不生莫之令而令其和者曰命莫之稟而稟其和者曰性孰爲此者幹之元而已故萬物眾矣資取於此而後始天大矣總攝於此而後立性命妙矣保合於此而後利正其變也新故爲無常其化也消息爲無迹謂有物耶雲行雨施莫見所自來謂無物耶品物流形何爲而有是象莫見其所自來者其物之始乎何爲而有是象者其物之終乎始而終終而始始而復始終而復終始終變化而未已此陰陽不測之妙也曷爲變曷爲化是不可勝窮也嘗試觀之云行乎炳而黃黯而蒼此云行之變也倐而有忽而無此云行之化也變者迹之遷化者神之逝天地造化皆若是而已大明於終始之道者非作易之聖人孰與於此是故體此道以居乾爻之六位則時行時止而聖徳成執此道以乘幹之六龍則時飛時潛而天位正此其所以首出庶物而萬國咸寧者聖人之與乾元合而爲一故也此乾元所以大彖言元言利貞而不言亨非不言亨也雲行雨施品物流形卽亨也

象曰天行健君子以自彊不息

此大象之辭釋卦名幹之一字之義也亦孔子之辭也天行健健卽誠也所謂誠者天之道也君子以自彊不息其不息亦誠也所謂誠之者人之道也自彊非有使之者也曰彊又曰不息彊之至也天行健幹之徳也自彊不息君子以己爲幹也運行不窮之謂健進修不息之謂彊其義一也六十四卦或曰君子或曰先王或曰聖人或曰大人皆體易道而日用者健順者乾坤二字之詁也

潛龍勿用陽在下也見龍在田徳施普也終日幹幹反復道也或躍在淵進無咎也飛龍在天大人造也亢龍有悔盈不可久也用九天徳不可爲首也

此小象之辭釋六爻之辭與用九之義也亦孔子辭也徳在此位在彼初九以陽徳而在下君子以之潛而勿用是故潛徳而非爲我九二以陽徳而出君子以之施而必周是故徳普而非兼愛九三知有此而不知有彼是故反復於道而不敢離九四知有此而不知有彼是故旋觀無咎而後敢進至於九五不以得位爲樂而志在大有爲上九以處髙爲悔而戒其不可久蓋幹之徳不可爲首故也知幹之徳不可爲首則惟六位所遭而處之焉往而不綽綽

文言曰元者善之長也亨者嘉之會也利者義之和也貞者事之幹也

文言者彖象辭之重者也亦孔子辭也惟乾坤二卦有之蓋六十二卦舉矣元者萬善之大宗亨者百嘉之都會利者萬宜之和气貞者庶事之楨幹此幹之四徳

君子體仁足以長人嘉會足以合禮利物足以和義貞固足以干事君子行此四徳者故曰乾元亨利貞此君子體幹之四徳也法之於天體之於身之謂體元者四徳之長仁者五常之長體元無形體仁有體聖人欲其近而易行故變元而謂之仁

初九曰潛龍勿用何謂也子曰龍徳而隠者也不易乎世不成乎名遁世無悶不見是而無悶樂則行之憂則違之確乎其不可拔潛龍也

子曰一章孔子釋爻辭之文也惟乾坤二卦爲詳至於余卦見於系辭者如鳴鶴在陰之類所釋者諸卦十八爻而已然則謂系辭非夫子之作其然乎初九惟其以龍徳而隠也故以世從道不以道從世以實晦名不以實顯名內樂存故不有行於時必有行於己所謂遁世無悶樂則行之也外憂亡故不見知於人必見知於天所謂不見是而無悶憂則違之也其守不奪其堅不拔豈躁於用哉此潛龍之徳也

九二曰見龍在田利見大人何謂也子曰龍徳而正中者也庸言之信庸行之謹閒邪存其誠善世而不伐徳博而化易曰見龍在田利見大人君徳也

有君人之徳無君人之心此九二大人盛徳之事龍𨿽見矣在田不在天徳𨿽正中矣在下不在上有君徳無君位也然則宜若之何庸信庸謹久而無息閒邪存誠實而無妄可謂有君人之徳矣然徳足以善一世方且有而若無徳足以普萬物方且化而不居天下歸之己辭之曷嘗有君人之心乎故曰君徳也君徳云者有君徳而安於臣位者也文王有君民之大徳有事君之小心其九二之謂乎

九三曰君子終日幹幹夕惕若厲無咎何謂也子曰君子進徳修業忠信所以進徳也修辭立其誠所以居業也知至至之可與幾也知終終之可與存義也是故居上位而不驕在下位而不憂故幹幹因其時而惕𨿽危無咎矣

終日幹幹必有事焉無事而勤徒勤也勤於進修徳業則非徒勤矣𨿽然進修必有地徳業必有物忠信辭誠所以指其地實其物也然知徳業所至而不至其至非造微之極知徳業所終而不終其終非存義之固知至能至知終能終聖智之學就矣以此居上髙而不防以此在下卑而不戚惟以得位爲懼爾𨿽危何咎二之上故曰居上四之下故曰在下

九四曰或躍在淵無咎何謂也子曰上下無常非爲邪也進退無恆非離羣也君子進徳修業欲及時也故無咎

恆猶常也九四之位偪矣以上進爲常則其志邪以下退爲常則其徳孤惟及其時以進修而不幹時以行險疑而無必則無咎矣或之者疑之也

九五曰飛龍在天利見大人何謂也子曰同聲相應同气相求水流濕火就燥雲從龍風從虎聖人作而萬物覩本乎天者親上本乎地者親下則各從其類也同則合異則離物之情也故馬鳴而牛不應螽躍而蟻不隨濕爲火仇燥爲水憂云虎相避風龍不相比鳶飛親上魚躍親下所謂各從其類也所謂各從者一物親一物而已至於聖人作而萬物咸覩無一物不親者何也聖人者三才之宗主萬物之天地所謂出乎其類者出乎其類故統乎萬類彖辭所謂首出庶物萬國咸寧者與夫子此言因釋此爻飛龍在天之辭而發雲從龍之義遂推而極之也萬物覩聖人卽利見大人

上九曰亢龍有悔何謂也子曰貴而無位髙而無民賢人在下位而無輔是以動而有悔也

六龍之首故曰貴髙非君非臣故曰無位陽剛無陰故曰無民自四而下皆從九五故曰無輔如是而動其誰我與有悔必矣髙貴鄕公以之

潛龍勿用下也見龍在田時舍也終日幹干行事也或躍在淵自試也飛龍在天上治也亢龍有悔窮之災也乾元用九天下治也

此一章再釋爻辭與用九辭也潛龍勿用曷爲勿用以其潛於下也見龍在田曷爲在田以其時可居於田也終日幹幹必有事焉非有事則爲無益之勤或躍在淵所以自試非自試必有妄動之舉飛龍在天則雲行雨施而天下平聖人在上則徳流化洽而天下治故曰上治物窮則災理數之常亢之所以有悔剛而能柔致治之道幹之所以用九也

潛龍勿用陽气潛藏見龍在田天下文明終日幹幹與時偕行或躍在淵乾道乃革飛龍在天乃位乎天徳亢龍有悔與時偕極乾元用九乃見天則

此一章亦再釋爻辭與用九辭也時隠則隠故初九當退而安於潛藏之幽時顯則顯故九二當見而著其文明之治天之健終日而不息九三之進修亦與之不息故曰與時偕行龍之在淵革潛而爲躍九四之上進亦革卑而居尊故曰乾道乃革以龍徳宅天位則徳不儉於位以天位處龍徳則位不儉於徳故曰位乎天徳天時之極者暑極不生暑而生寒君位之極者治極不生治而生亂故曰與時偕極天不爲首天之則也君不爲首君順帝之則也故曰乃見天則

乾元者始而亨者也利貞者性情也幹始能以美利利天下不言所利大矣哉

元言始亨言通元亨者始而後有通利言情貞言性利貞者情必復於性𨿽然利豈能自利哉皆出於元而已故又曰幹始能以美利利天下然止言利而不言所利其利大而不容指一事也若曰利建侯利女貞利渉大川皆言所利者也

大哉幹乎剛健中正純粹精也六爻發揮旁通情也時乘六龍以禦天也雲行雨施天下平也

此一章亦釋彖辭所以贊幹之徳而歸之道也幹不可得而贊極天下萬物而無外姑彊名曰大而已故旣曰大哉乾元又曰大哉幹乎何大乎幹也大其徳與道也元亨利貞幹之徳中正純粹精幹之道道析則五會則一正邪爲正正正爲中幹之道本於中而已純者體之一粹者純之美精者粹之微幹之道會於一而已堯舜禹相傳以惟精惟一干之一也允執厥中幹之中也然則舉此道而一之於中天傳之羲羲傳之八聖者也曷謂純粹精請以金諭不雜者金之純不雜而良者金之粹良而百鏈者金之精精者不雜之至故夫正者道之純粹也精則未也中者道之精也蓋正猶有偏也楚燕南北之正也非中也洛師天地之中也夷惠吾道之正也非中也孔子吾道之中也正者中在其外中則正在其中道至於一而正正而中止矣𨿽然幹之道何以臻此其惟剛健無息以致之乎剛健者幹之性以剛出健以健行剛斯一於巾矣非天行健君子自彊不息其孰能與此幹陽故剛健陽居二故正陽居五故中六爻純陽故純粹精此章與始而亨爲一章

君子以成徳爲行日可見之行也潛之爲言也隠而未見行而未成是以君子弗用也

此一章亦再釋爻辭蘊於身爲徳形於事爲行龍徳聖人之事非賢人事也初九𨿽潛而龍徳具矣潛者位而已所性不存焉者也而橫渠張子以顏子行而未成當此一爻恐顏子不敢當也程子謂未成者未著也以舜之側微當之得之矣

君子學以聚之問以辧之寛以居之仁以行之易曰見龍在田利見大人君徳也

學以取善故萬善集問以明善故一不善不入居以寛故處心大而裕行以仁故及物公而普學問徳之府寛仁徳之輿九二之大人君子府充而輿熟君徳如此天下幸而見之其利何如哉

九三重剛而不中上不在天下不在田故幹幹因其時而惕𨿽危無咎矣

三乘二陽而在其上故重剛下卦以二爲中三則過之故不中非五故上不在天非二故下不在田

九四重剛而不中上不在天下不在田中不在人故或之或之者疑之也故無咎

四乘三陽而在五之下故重剛上卦之五爲中四則不及焉故不中非三故中不在人

夫大人者與天地合其徳與日月合其明與四時合其序與鬼神合其吉凶先天而天弗違後天而奉天時天且弗違而況於人乎況於鬼神乎

此贊九五之大人也天地造化之主日月造化之精四時造化之功鬼神造化之靈其體一其用三覆載無私之謂徳照臨無私之謂明生息無私之謂序禍福無私之謂吉凶大徳之人兼天地造化之體用而皆與之合則其徳與天地合其大矣是故先天天合乎聖後天聖合乎天人謀鬼神皆聖之餘也堯舜天命未攺而禪先天者也文之事商武之退師後天者也湯之伐不先不後而順天者也體幹之人有君子有大人有聖人君子聖賢之達名大人上下之達名聖人性天之達名名則三道則一

亢之爲言也知進而不知退知存而不知亡知得而不知喪其惟聖人乎知進退存亡而不失其正者其惟聖人乎

上九亢矣病也亢而不知焉病之病也自古亂亡皆不知者也知之斯能處之故亢者不知喪亡之幾而不知退者也聖人惟能知之故能不失其正以處之乂何亢之有堯舜是也嗟乎聖人吾不得而見之矣若唐之睿宗其庶矣乎曰其惟聖人乎必申言之者所以深贊聖人之能知亢也猶孔子稱賢哉回也亦先後申言之

【坤下坤上】

坤元亨利【句】牝馬之貞

坤之元亨利三徳同乎幹貞則獨指一事曰牝馬之貞何也幹貞欲剛故天尊坤貞欲柔故地卑行止惟人之從馬之順也牝馬順之順也故牝馬地類安得同幹之貞哉王弼云利牝馬之貞非也

君子有攸往

往行也地之柔順君子體而行之

先迷後得主利西南得朋東北喪朋安貞吉

此以上皆卦辭幹之卦辭止言元亨利貞言其體自坤以下並與用言之坤地道也陰道也母妻臣道也皆欲以陰從陽不欲以陰從陰陰從陰則造化消陰從陽則造化息母妻臣自從則亂且危母從子妻從夫臣從君則治且安故陰盛陽微月壯日虧呂武專而漢唐傾懿裕彊而魏晉亡此陰不從陽之災也故坤之陰處先則迷處後則得必以後爲利之主也從其類則非吉離其類則吉必以安貞爲吉之地也皆欲以陰從陽也西南陰之方東北陽之鄕

彖曰至哉坤元萬物資生乃順承天坤厚載物徳合無疆

幹稱大哉坤稱至哉嚴尊卑之分陰不得僭陽也蓋大則無疆至則有極幹之元物資以始坤之元物資以生始者气之元生者形之元坤之生物豈自爲之哉順以承乎天厚之載乎物此其徳所以合乎幹之無疆

含光大品物咸亨牝馬地類行地無疆柔順利貞君子攸行

英華外發之謂光坤之用也博厚中充之謂大坤之體也坤道之光大如此而能含而不耀故能生物而不息物之所以亨

先迷失道後順得常西南得朋乃與類行東北喪朋乃終有慶安貞之吉應地無疆

此章程子盡矣

象曰地勢坤君子以厚徳載物

地之力不厚則載萬物不勝其重君子之徳不厚則載萬民不勝其眾勢力也

初六履霜堅冰至象曰履霜堅冰陰始凝也馴致其道至堅冰也

幹之初九陽始萌坤之初六陰始生陽始萌則曰潛龍勿用言方隠而未可以進也陰始生則曰履霜堅冰至言𨿽微而必至於盛也觀聖人之言可以知君子之難進而小人之易盛矣有國者其亦思所以求君子於隠而防小人於早也哉

六二直方大不習無不利象曰六二之動直以方也不習無不利地道光也

文言釋之至矣程子謂二爲坤之主不以君道處五眞得聖人之意也坤之六爻莫盛於六二而六五次焉六二具直方大之三徳得於不習之自然焉往而不利哉柔則曲而六二獨直柔則刓而六二獨方此其所以大也何以柔而能直且方也中正故也不揉而直不矩而方不恢而大六二固不必習也𨿽然不必習而習不亦進進矣哉

六三含章可貞或從王事無成有終象曰含章可貞以時發也或從王事知光大也

爲臣不任事求任事罪一也不任事則姦求任事則諂六三含其光明而不衒或從王事而母必此所以光大也或云者非不任事也非求任事也程子謂義所當爲則以時而發若含而不爲非盡忠也其論至矣無成謂不居有終謂必盡

六四括囊無咎無譽象曰括囊無咎愼不害也

四居危疑之地而愼黙括囊可也若可以言而不言假六四之義以自文則爲張禹胡廣學者審之

六五黃裳元吉象曰黃裳元吉文在中也

五君位也而坤臣道也坤之六爻皆順承幹五之一君者也故坤之五不得爲君位𨿽然六五不幸而居嫌疑之位其道宜何如黃中色也裳下服也守中而居下以安守人臣之分則元吉矣元吉吉之大也聖人許之以能居下則元吉不許其過此也六二六五得中均也然六二則大之六五則戒之何也二中而在下臣位正也五中而在上臣位疑也臣而疑於君疑而不已則僭僭不可啟也故戒之吾於乾坤見君臣之大分矣程子謂陰者婦道婦居尊位非常之變不可言也其發明聖人之意尢深遠矣剛柔雜爲文六柔也五剛也文在中謂有文徳而居中也

上六龍戰於野其血黃象曰龍戰於野其道窮也陰極傷陽臣盛傷君六而居上陰極而臣盛矣故陰陽爭君臣戰兩傷兩窮而後已趙髙簒秦秦亡而髙亦誅王莽簒漢漢微而莽亦敗爲臣者其勿至於此爲君者其勿使臣至於此也蓋上六之龍戰已兆於初六之履霜小人之可畏如此哉龍戰者以坤馬之僭龍而戰夫幹之眞龍也血傷也其血黃兩龍俱傷也

用六利永貞象曰用六永貞以大終也

陰之用能永守臣道之貞斯可以爲大臣而令終矣或曰用九用六乾坤七爻妄也有位斯有爻位止於六而爻乃有七乎故易曰六爻發揮乂曰六位成章

文言曰坤至柔而動也剛至靜而徳方後得主而有常含萬物而化光坤道其順乎承天而時行

柔者坤之道靜者坤之體至於陰陽之回斡造化之運行豈專柔而靜哉動則陽而剛靜則陰而方先而不後者坤之異後而不先者坤之常物收而包含之量幽物散而造化之功著坤之道其大如此何也承天之施而不自生行天之時而不自用一本乎順而已然則臣道一於順乎曰有臣道有臣節臣道一於順故欲柔欲靜不順則爲莽卓臣節病於順故欲剛欲方順則爲張禹胡廣坤何以動而剛曰發生必達

積善之家必有餘慶積不善之家必有餘殃臣弒其君子弒其父非一朝一夕之故其所由來者漸矣由辧之不早辧也易曰履霜堅冰至蓋言順也

福生於一小善禍起於一小不善萬者一之積大者小之積善可積也不善不可積也積斯漸漸斯極極斯作及其作而圖之其有及乎弒逆國家之大禍聖人不忍言臣子不忍聞也探其初亦止於萌一小不善之心而積之也傳曰有無君之心而後動於惡故一小不善之心在下者不可不察之於己在上者不可不察之於人察之早勿使之漸則國之禍不作矣辯察也故易坤之初六曰履霜堅冰至蓋言馴也履霜之不戒堅冰之勿悔馴而致之也順當作馴

直其正也方其義也君子敬以直內義以方外敬義立而徳不孤直方大不習無不利則不疑其所行也六二爻辭止言直方而聖人又以正釋直以敬釋正以義釋方其曉學者至矣敬以直其內則養心主一而不分義以方其外則處物適宜而不隨敬體也義用也體用合而徳不偏故敬義立而徳不孤也立謂並立不孤謂不偏偏於內則執體而廢用偏於外則徇用而忘體

陰𨿽有美含之以從王事弗敢成也地道也妻道也臣道也地道無成而代有終也

爲臣之道有大美而不能含蘊者矜也有大美而不從王事者吝也從王事而自有其成功者驕也聖人於六三蓋三致意焉弗敢云者有懼心焉功成而能懼可以爲臣矣禹之不矜伐用公之不驕吝得六三之義

天地變化艸木蕃天地閉賢人隠易曰括囊無咎無譽蓋言謹也

幹之初九遠而潛宜也坤之六四近而隠非宜也不宜隠而隠者五之位君位也坤之六則臣也六五以臣而居君之位則僭也臣僭君則天下亂是天地閉塞之時也六四不幸而近之惟恐去之不速隠之不深耳此龔勝所以不仕於莽之朝蔡邕所以失節於卓之官也聖人嚴臣子之大分於六五則深戒之以居下之禮於六四則力勸之以潔身之節隠之於六五而發之於六四其防患深遠矣使六四至於潔身則六五何如哉

君子黃中通理正位居體美在其中而暢於四支發於事業美之至也

六五之君子惟剛柔雜而有文徳故通理惟得中故正位惟位髙而心愈下不失臣禮故居體體者禮也通理者通於君臣上下之定理也知定理之不可易故正位居體而不敢僭也臣道之美孰大於是具三者之大美蘊於中斯形於外故暢於四支而美其身必無驕主之色發於事業而美其政必無專權之紊所以爲美之至

陰疑於陽必戰爲其嫌於無陽也故稱龍焉猶未離其類也故稱血焉夫黃者天地之雜也天而地黃坤之陰至於極盛而疑其爲陽坤之馬至於極盛而進稱爲龍其僭幹也甚矣聖人別其嫌故發其有無陽之心暴其有僭龍之罪所以誅其意也然不曰馬與龍戰而曰龍戰者不沒其僭也不沒其僭所以深誅其僭也龍之類有血血之類有色故曰未離其類

誠齋易傳卷一

欽定四庫全書

誠齋易傳卷二

宋楊萬里撰

【震下坎上】

屯元亨利貞勿用有攸往利建侯

物屯求亨時屯亦求亨然時屯求亨其道有三惟至正爲能正天下之不正故曰利貞惟不欲速爲能成功之速故曰勿用有攸往惟多助爲能克寡助故曰利建侯漢髙帝平秦項之亂除秦苛法爲義帝發喪得屯之利貞不王之關中而王之蜀漢隠忍就國而不敢校得屯之勿用有攸往會固陵而諸侯不至亟捐齊梁以王信越得屯之利建侯二帝三王亨屯之三道髙帝未及也而亨屯之功如此而況及之者乎

彖曰屯剛柔始交而難生動乎險中大亨貞雷雨之動滿盈天造艸昧宜建侯而不寧

震以初九之陽而下於陰以六二之陰而上於陽皆居一卦之始故曰剛柔始交以震遇坎故曰難生震動坎險故曰動乎險中臨險難而不妄動必正而後動是惟無動動則大亨故曰大亨貞仗至正以動於險難之中如天地之動一動而雷雨盈於天地之間亨孰大焉當屯難之世如造化之初艸而未齊昧而未明能動以正而又得建侯之助則屯可亨矣大亨貞卽卦辭之元亨利貞動而雷雨滿盈卽勿用有攸往建侯而不自寧卽利建侯然卦言勿用攸往而彖言雷雨之動者勿用攸往非終不動也審而後動也屯之元亨利貞非如幹之四徳故曰大亨貞

彖曰云雷屯君子以經綸

天下無事庸人不庸人天下多難豪傑不豪傑當屯難之時君子當之豈可以晏然處之哉非有經綸天下之才則屯未易亨郭子和曰坎在上爲云故云雷屯坎在下爲雨故雷雨作解云而未雨所以爲屯其說最明

初九磐桓利居貞利建侯象曰𨿽磐桓志行正也以貴下賤大得民也

君子濟屯患無才有才患無位初九以剛明之才而居下位非二非四𨿽欲有爲未可也姑磐桓不進以待時而已然豈眞不爲哉居正有待而其志未嘗不欲行其正也居而不貞則無徳行而不正則無功周公言居貞而孔子言行正然後濟屯之功徳備矣然則何以行吾志何以濟夫屯建侯以求助自卑以得民則志可行屯可濟矣初九在下而遠君建侯非我職也而初九能之乎賈林合李抱眞王武俊之驩而朱滔遁唐遂以安林遠君而無位者也劉琨失王浚猗盧之援而幽並亡晉遂失中原琨遠君而有位者也初九患無志耳有有爲之志而輔以建侯之助何職之拘何位之俟哉故濟屯者志爲大初九遠君無位聖人猶許其有志而況有志而近君有位者乎震之初以一陽爲二陰之主故曰貴二陰賤而一陽下之故曰下賤

六二屯如邅如乘馬班如匪宼婚媾女子貞不字十年乃字象曰六二之難乘剛也十年乃字反常也

屯之六二以陰柔之徳居大臣之位非不欲濟時之屯也然下則偪於初之剛而乃爲己之宼上欲親於君之應而有近之嫌故邅如而不能行班如而不能進然則何以處之如女子然與其從宼而字不若守正而不字𨿽未得親於婚久則宼定而自成其婚婚而字焉何遲之有此王導相晉之事也上有元明之二君而下有王惇之彊臣導乃以寛大之度柔順之才處彊臣之上非乘剛遇宼而何惟導守正不撓而下不比於惇待時觀變而上不危其國久而宼自平焉君自信焉國自安焉此十年乃字復其常之效也謝安之於桓溫初則伐其壁人之謀徐而寢其九錫之命彊臣自斃而王室以寧亦屯之六二也𨿽然六二之邅如班如者其病在於陰柔而無剛明之才耳舜之於四凶周公之於管蔡孔子之於少正卯何澶班之有

六三卽鹿無虞惟入於林中君子幾不如捨往吝象曰卽鹿無虞以從禽也君子捨之往吝窮也

三無剛明之才而居震動之極妄意於濟屯之功業所謂卽鹿然五應二而不應三三妄動而無上應無應則無功所謂無虞而鹿入林中也君子當此者捨而退則見幾而無悔往而進則遇險而必窮蓋功無幸成業無孤興郭林宗所以不仕於漢管防安所以不仕於魏非無憂世之心也鹿譬則功也虞人譬則應也

六四乘馬班如求婚媾往吉無不利象曰求而往明也六四居上而陰柔非濟屯之才故乘馬而不進初九在下而剛明爲六四之應故求助則必往此六四有自知之明無疾賢之私者也魏無知徐庶以之求助之謂

九五屯其膏小貞吉大貞凶象曰屯其膏施未光也九五以剛明之君居屯難之世宜其撥亂反正有餘也然其澤猶屯而未光其所正可小而不可大是屯難終不可濟乎有君無臣故也六四近臣則弱六三近臣則又弱六二大臣則又弱然則九五將欲有爲誰與有爲惟一初九則遠而在下賢而在下則如無賢臣而在遠則如無臣唐之文宗初恥爲凡主非不剛也終自以爲不及赧獻大貞則凶也何也觀近臣則訓注也觀大臣則涯餗也觀遠臣則度與徳裕也用不必才才不必用而欲平閹宦之禍故曰君彊臣羸航無楫維無臣有主去虺得虎

上六乘馬班如泣血漣如象曰泣血漣如何可長也窮否反防極屯反亨屯之上難之極也然非剛明之極何以亨屯難之極今乃以六之柔而當之進無必爲之才退有無益之泣求夕亡朝得之求朝亡夕得之何可長也唐之僖昭是已

【坎下艮上】

蒙亨

說者以蒙爲蒙昧之蒙非也蒙猶屯也屯者物之初非物之厄蒙者人之初非性之昧勾而未舒曰屯穉而未達曰蒙故蒙有亨之理果昧也奚亨焉

匪我求童蒙童蒙求我

教者無求於學者然後先王之道尊學者有求於教者然後教者之言入道尊則傳而行言入則信而堅故無求非傲有求非詘

初筮告再三瀆瀆則不告利貞

未達而求達者一問答而加多不達而求其達者百問答而加少再三愈加少也故初筮而告達其蒙也再三而不告亦達其蒙也一告而達則悅再三而不告則憤安知憤者之達不深於悅者乎然則問而答者愛也問而不答者亦愛也歸於利貞而已矣蒙而達達而堅貞其利益孰大焉筮者問而占之之謂

彖曰蒙山下有險險而止蒙蒙亨以亨行時中也匪我求童蒙童蒙求我志應也初筮告以剛中也再三瀆瀆則不告瀆蒙也蒙以養正聖功也

蒙之險有險中之亨蒙之止有止中之行險而止者穉而蒙也亨而行者蒙而達也何達也達乎中正而已何爲而達乎中正也以其求中正之志就其剛明中正之人斯達矣曰時中曰養正道之中正也曰志應求者有志則教者必應也曰剛中九二剛明中正之人也始乎蒙卒乎聖原乎志而已何謂志童蒙求我是也瀆之爲言褻也再三問者褻也再三告者亦褻也問之褻則昧答之褻則棄匪我求童蒙謂九二蒙以養正謂六五

象曰山下出泉蒙君子以果行育徳

山下出泉者泉之性行山之性止此欲行而彼止之故曰蒙蒙者欲行而未達之謂𨿽然豈終止哉其決也有不可禦其積也有不可測泉不可禦君子得之以果其行泉不可測君子得之以育其徳

初六發蒙利用刑人用說桎梏以往吝象曰利明刑人以正法也

蒙在發發在豫初者發之豫也聖人何以發之教人大立法立法大正己己正於上人觀於下迷者覺蔽者解如械得釋如囚得宥其何快如之故曰利用刑人用說桎梏快之至也刑之爲言法也如刑於二女之刑故曰以正法也然則以言語敎者末矣而況威乎以往吝者過是以往則吝也如威令是也堯舜率天下以仁而民從之刑人之義也

九二包蒙吉納婦吉子克家象曰子克家剛柔接也善教欲寛不欲苛善學欲遜不欲速初六六三六四羣蒙皆陰也故稱婦焉九二以剛明之才當閒達之任受羣蒙之歸則宜寛以俟之故稱包納焉包則有容而無擇納則有受而無卻皆寛也人皆有聖賢君子之質柰何絕之以苛三後之化頑民所謂無忿疾於頑有容徳乃大是也然六五之童蒙有求於二而二匪求於五乃曰子克家何也臣之事君如子之事父責難納誨陳善閉邪正使致君以堯格君於天如伊尹周公亦臣子分內事耳亦如子之幹蠱克家耳非功也剛柔接者以五之柔下際於二也婦羣蒙尊教者也子九二尊受教者也

六三勿用取女見金夫不有躬無攸利象曰勿用取女行不順也

女徳以順爲正三仰捨上九之應而俯從九二之彊是女見利而動者也非順也動以利則身非其身失其身則利非其利是以君子勿取也何爲不取以順爲正也陳相下喬而入幽卽六三捨上而從下公孫曲學以阿世卽六三見利而失身斯女不可取也斯士獨可用之無所不至矣金夫夫之挾厚利者九二剛而幹體幹爲金

六四困蒙吝象曰困蒙之吝獨遠實也

蒙非教不瑩教非賢不親四以昏蒙之資而遠於上下二陽剛健篤實之賢宜其困而吝也窒於通之謂困嗇於復之謂吝吝疾者諱醫吝過者諱師四之困蒙而復吝於親賢所謂困而不學民斯爲下者與然則聖人眞絕而不教乎是教也非絕也仲尼之於陽貨孺悲皆所不見疑絕也然闞亡取瑟是亦不屑之教誨也使二子而攺則困而知之與生而知之學而知之一也如吝何

六五童蒙吉象曰童蒙之吉順以巽也

有童穉之蒙有小民之蒙有學者之蒙有聖人之蒙六五以人君之尊乘巽順之徳自居於童穉之蒙以下學於九二剛明之賢此聖人之蒙也聰明睿智而守之以愚者也髙宗自以其徳弗類而學於傅說武王自以不知彛倫而訪於箕子所以聖益聖與此謂蒙以養正聖功者也晦其中正而養之以蒙如霧蒙日乃所以養日其明不費故其照不匱非作聖用功之深孰能與於此

上九擊蒙不利爲宼利禦宼象曰利用禦宼上下順也初六發蒙九二包蒙上九擊蒙蒙至於擊則繼之以怒矣教其未裕乎蓋包者容其發之所不廸擊者攻其包之所已窮發之之蚤而包之之極然猶蒙而不化至於爲宼上之人不得已攻伐而扞禦之則上之辭順而天下之心亦順之矣上下俱順則彼宼者何利而此禦宼者何不利哉虞之三苖周之三監蒙而爲宼者也禹周公之徵撃蒙而禦宼者也上者蒙之終故不化九者陽之窮故必撃

【乾下坎上】

需有孚光亨貞吉利渉大川

需者有所須而動有所待而發傳曰需事之下又曰需事之賊言猶豫不決之害事也而光且亨且吉且利何也易之需非不決之需見險而未可動能動而能不動者也孚且貞故也孚者以誠待詐詐窮而誠自達貞者以正待邪邪詘而正自伸惟誠惟正無敵於天下是惟無動動則亨吉𨿽大川亦可渉而利也先主所謂操以詐孤以誠操以暴孤以仁蓋假之者也假之者且然而況性之身之者乎幹之剛健誠且正也坎之險防邪且詐也大川坎也

彖曰需須也險在前也剛健而不防其義不困窮矣需有孚光亨貞吉位乎天位以正中也利渉大川往有功也

以干之尊遇坎之險而能不防不窮者剛健而已剛則其靜不可動健則其動不可禦靜不可動則能忍以需險之衰動不可禦則能決以濟險之窮我何防何窮之有彼無剛健之才見險而不能忍者其能免於防且窮乎𨿽然亦必徳與位並而後可以吉須也位乎天位則有位矣正中則有徳矣無位而須者無濟險之勢伯夷避紂是也無徳而須者無濟險之資秦未亡而陳渉先亡是也以在天之位秉正中之徳利渉大川往則有功文武須暇五年是也天位謂九五乘幹也正中兼二五而言也

象曰云上於天需君子以飲食宴樂

升而未降則天下望云而徯雨蘊而未施則君子藏器以待時待時者夫何爲哉飲食以自養宴樂以自怡而已此顏子簞瓢陋巷之日謝安遊宴東山之時也𨿽然飲食宴樂以須其時惟有徳之君子而後能也不然含哺之氓皆顏酒荒之士皆謝矣

初九需於郊利用恆無咎象曰需於郊不犯難行也利用恆無咎未失常也

坎水爲險初九去險遠矣故需於郊郊遠於水之地也宅於水而資舟備難者也宅於郊而馮河犯難者也無難而犯難以求利不若守常之爲利無難而不安於守常若穆公伐鄭夫差伐齊其咎何如哉

九二需於沙小有言終吉象曰需於沙衍在中也𨿽小有言以吉終也

渚自水出曰沙需於沙則去水之險漸近矣近水者未溺沙傾則溺近難者未隙言出則隙九二以陽居陰則寛綽而有衍以位居中則正大而不過寛而不過則小有言之隙可以窒而不開矣吳濞以太子之隙常出怨言矣文帝寛而不詰故終其世而亂不作所謂終吉也

九三需於泥致宼至象曰需於泥災在外也自我致宼敬愼不敗也

初需於郊止而不敢進二需於沙進而不敢逼三進而逼於水矣泥者逼於水者也𨿽逼於水未溺於水也何也坎之災猶在外也災在外而我逼之是水不溺人而人狎水者也狎水死者勿咎水致宼敗者勿咎宼自我致之故也𨿽然善備無宼善禦無敗旣有宼矣敬愼以禦之猶不敗也不敗於宼不若不致夫宼不致夫宼不若不逼夫宼三居健之極進之勇能不逼乎不然在外之災安能宼我楚非宋宼也襄公與楚爭霸而敗於宋致宼而不敬愼也晉非楚宼也莊王與晉爭鄭而勝於邲楚敬愼而晉否臧也

六四需於血出自穴象曰需於血順以聽也

陰陽相勝亦相伺也幹之三陽所以需而未敢進者伺坎之衰也盜憎主人亦伺主人故六四亦需三陽之逼己也𨿽然三陽厄於險故同力以濟險四以一陰柔之資而當三剛健之敵傷於陽必矣血者傷也物傷必避避必順以聽命出自穴者傷於陽而避陽且聽命於陽也君子之於小人不可窮也三陽彚進一陰退避需之險於是濟矣爲君子者勿窮小人可也王允旣誅董卓而不宥傕汜光弼垂定河北而復圖思明皆不開小人順聽之門之禍也坎爲血卦

九五需於酒食貞吉象曰酒食貞吉以中正也

陽彚而進陰引而退九五以陽剛居中得正而位乎天位險者夷難者解天下治平矣於此何爲哉涵養休息與天下相安於無事而已不可移濟險之道爲履平之道也萬物需雨澤人需飲食天下需涵養云上於天物之需也需者飲食之道人之需也需於酒食貞吉天下之需也酒食者養天下之謂成康文景得之矣有險樂險則媮周平王晉元帝是也無險行險則擾秦始皇漢武帝是也

上六入於穴有不速之客三人來敬之終吉象曰不速之客來敬之終吉𨿽不當位未大失也

險至上而終需至上而極險終則變陽極則升幹之三陽欲進而坎爲險以阻之至上六則終而變矣三陽𨿽爲客其需我之變久矣我終能遏其來乎敬以納之而已主孤而客眾主𨿽有危之勢敬客以及主主亦有安之理入於穴者主安也桓溫作難於晉晚而病亟猶幸不殺王謝晉室安而桓氏亦安此其效也不當位陰居上則僭也僭而未大失者小人敬君子抑亦僭之救也與不然壅甚必決蘊甚必裂如秦末之法吏漢季之閽寺眾所快也亦所憫也君子之於小人亦然

【坎下乾上】

訟有孚窒惕中吉終凶利見大人不利渉大川

物有作之而止止之而作者民之遜與爭是也訟者爭之尢也故聖人止之不一而足誠心而無詐者必不訟窒隙而無仇者必不訟惕厲而懼刑戮者必不訟中和而不狠愎者必不訟如是則吉也非訟之吉也不然訟至於終極而不反其凶必矣利見大人見九五以決訟也不利渉大川犯大難而興訟也訟之吉者四凶者一利不利者亦各一曰吉曰利非勸訟也皆止訟也

彖曰訟上剛下險險而健訟訟有孚窒惕中吉剛來而得中也終凶訟不可成也利見大人尙中正也不利渉大川入於淵也

訟常解於相平而合於不相下險者狡而工於爭健者彊而力於爭二人相遭其肯相下而不訟乎以坎之險遇幹之健訟之所自起也剛來得中者九二自外而來興訟之主也中正者九五聽訟之主也大川坎也

象曰天與水違行訟君子以作事謀始

天道上行水性下注天左而西水右而東相違而行此訟之象也止訟在初聽訟亦在初故仲尼聽父子之訟不咎其訟者而咎上教之不行此民之訟也又有大者焉甘陵南北部之禍始於其徒之相非此士之訟也又有大者焉牛李朋黨之禍始於其進之相傾此臣之訟也又有大者焉吳越世讐之禍始於一矢之加遺此國之訟也又有大者焉漢武匈奴之禍始於平城之宿憤此天下之訟也不謀其始訟之禍何如哉曷謂始曰心故君子必自訟自訟者訟心也訟心者祥訟人者殃

初六不永所事小有言終吉象曰不永所事訟不可長也𨿽小有言其辯明也

初六九四訟之敵也然六之才弱而位下才弱者有慙忿而無遂心故𨿽訟而不永位下者敢於微愬而不敢於大詬故𨿽有言而小不永則易収小言則易釋所以終吉然六之陰靜非首訟者也九四以彊躁而挑之初六不得已而應之兩訟有彊弱弱者多勝彊兩辭有應感感者多不勝應故初與四辯而初得其明也豈初之能必明哉非聴之者明則彊者以後罷勝感者以先入勝矣要之不永所事初六不可不深戒也虞芮之訟一入周境自媿而解不永所事之效也

九二不克訟歸而逋其邑人三百戶無眚象曰不克訟歸逋竄也自下訟上患至掇也

九二興訟之主然初六與九四爲敵非與九二訟者也六三從上而不訟亦非與九二訟者也九五君也九二臣也臣無訟君之理亦非九二所敢訟者也所與訟者其惟九四上九乎然九四近君而剛上九居上而亦剛九二乃恃其剛以訟二剛以寡訟眾以下訟上其訟不勝宜也然能憣然而攺退然而歸來其邑而逋焉庶幾無刑戮之眚也不然掇禍無敵矣子玉剛而無禮陽處父剛而犯怨所以不免與二柔也故能逋

六三食舊徳貞厲終吉或從王事無成像曰食舊徳從上吉也

訟之六爻惟五聽訟惟三不訟餘皆訟者也三介乎二剛之間能正固而不動能危懼而不爭從上而不居其成故能保其祿位而終吉也食舊徳保其祿位也從王事從上九也鄭駟良之爭子產兩無所從齊欒陳之難晏嬰兩無所助所以安也

九四不克訟復卽命渝安貞吉象曰復卽命渝安貞不失也

九四之訟初六以上訟下挾貴而訟以彊訟弱挾力而訟初非四之敵也然舉二者之訟質之九五剛明中正之君何貴之私何力之撓哉故初六之辧遂明而九四之訟不勝訟不勝而吉何也能自反其身而就於義命能自攺其過而安於貞固猶可以吉也非吉之大也僅不失於吉而已渝者變而攺也不然如竇嬰之助灌夫趙廣漢之脇魏相公孫賀之捕朱安世欲以免人乃不免其身欲以免罪乃所以獲罪

九五訟元吉象曰訟元吉以中正也

以中正之君聽天下之訟中而不過則上無淵魚之察正而無私則下無梗陽之賂直者伸枉者媿尙何訟之有畫衣冠而不犯虛囹圄而不式可也此天下之大吉也元大也

上九或錫之鞶帶終朝三禠之象曰以訟受服亦不足敬也

上九訟而終凶者也儻或訟而勝勝而受賞猶不足敬而況眾皆禠而奪之乎而況未必勝且未必賞乎或之者未必之辭也故楊惲告霍氏息夫躬告東平初以此而侯卒以此而誅事也好還天道固然

誠齋易傳卷二﹤經部﹐易類﹐誠齋易傳﹥

欽定四庫全書

誠齋易傳卷三

宋楊萬里撰

【坎下坤上】

師貞丈人吉無咎

師也者授民以器之凶而納民於事之危奚其吉且無咎乎爲民禦宼爲中國攘狄爲天下除殘去兵不可也興師以其道帥師以其人斯吉且無咎矣正者興師之道賢者帥師之人丈人賢者之尊稱也年徳俱尊之謂如荷蓧漢陰皆曰丈人師之丈人指九二也若黃髮之尙父元老之方叔足以當易之丈人矣廉頗趙充國李靖抑其次也王翦馬援王元謨則年焉而已矣然則用將必年則周瑜謝可廢與曰何可廢也然必曰丈人何也將者國之司命必曰丈人謹之之至也

彖曰師眾也貞正也能以眾正可以王矣剛中而應行險而順以此毒天下而民從之吉又何咎矣

彼不正而此正正也非眾正也彼之與皆不正而此之與皆正眾正也八百諸侯三千臣心皆欲伐紂則伐紂非武王諸侯王皆欲擊楚之弒義帝者則擊楚非髙帝武王髙帝特因眾心之正而用之以正彼之不正而已曰能以眾正以之言用也以此王天下孰能禦之𨿽然有九二剛中之將而不逢六五之君則其上無應有軍師行險之役而不因天下之順則其舉無名任將有應興師有名𨿽曰毒天下乃所以拯天下民皆悅而從之吉又何咎坎險也坤順也

象曰地中有水師君子以容民畜眾

君子之容民如地之容水能容受之斯能蓄聚之矣故孟子曰天下莫不與也天下莫不我與則宼狄誰與哉

初六師出以律否臧凶象曰師出以律失律凶也徒法不可以興師徒善不可以出師出師以律而興師不以正徒法也興師以正而出師不以律徒善也正至焉律次焉師出不以律𨿽臧亦凶況不臧乎楚之亂次晉之爭舟齊之轍亂吳之爭捨皆失律之師也初六師之初出也故深戒其出之之初

九二在師中吉無咎王三錫命象曰在師中吉承天寵也王三錫命懷萬邦也

九二以陽剛之才專將帥之任不患其不及也患其過耳惟中則吉而無咎過勇則輕李陵是也過智則姦侯君集是也過威則離張飛是也過彊則驕李光弼是也過專則僭王惇蘇峻是也惟中則勇而怯智而愚威而惠彊而謙專而順皇甫嵩郭子儀是也承天寵者稟君命而不專懷萬邦者慰民心而不忮爲將如是非特才將也賢將也功彌髙心彌下身彌退爵彌進宜其王三錫命而未已也

六三師或輿屍凶象曰師或輿屍大無功也

令出於一其師堅令出於二其師瑕六三以柔懦之資而居九二賢將之上才腐而士不服令褻而下不承則是眾爲將也不惟令出於二而已主之者眾斯師焉往而不敗尙何功之有河曲之師趙盾爲將而令出於趙穿邲之師荀林父爲將而令出於先縠皆六三之輿屍者也

六四師左次無咎象曰左次無咎未失常也

程子謂左次乃退舍之謂也此說得之蓋善師者不必戰以守爲戰亦戰也善戰者不必進以退爲進亦進也禹之班師晉文之退舍必於進也乎使髙帝不至白登太宗不渡鴨緑悔於何有

六五田有禽利執言無咎長子帥師弟子輿屍貞凶象曰長子帥師以中行也弟子輿屍使不當也

禽害田而弋禽則禽服宼害民而禦宼則宼曲有伐罪之辭則有名之師此六五之君興師至正之道也長子帥師九二也弟子輿屍𨿽貞亦凶眾陰也此六五之君用將至要之法也非童子饋餉黍肉之讐則徵葛之師不興非時日曷喪之辭則升陑之師不舉興師不以其道可乎用淮陰爲大將而三秦定用魚朝恩爲監軍而九節度之師潰用將不得其法可乎興師有道用將有法此所謂師貞丈人吉無咎者與執言奉辭伐罪也

上六大君有命開國承家小人勿用象曰大君有命以正功也小人勿用必亂邦也

初六出師而嚴其律九二帥師而得其人戒六三之輿屍而一其令審六四之左次而重其進去天下之害而不自爲害奉天人之辭而不自爲辭此皆六五之君得興師之道操任將之法至上六而功成治定師之道終焉聖人於此夫何爲哉行慶報功大者命之有國小者命之有家而已𨿽然聖人猶有憂焉聖人何憂也憂其意之所向而世之所趨也故寵命有功非至正不爲功登用人才非君子不爲才故曰大君有命以正功也又曰小人勿用必亂邦也致其憂於甚喜之後吝其用於博用之初然後功成而無後患武王勝商之日報功不先於崇徳位能不先於建賢此所以爲武成不然拔劍撃柱方知帝尊變理陰陽焉用此物亦何所不至哉

【坤下坎上】

比吉原筮元永貞無咎不寧方來後夫凶

君子同小人比而曰比吉者此上下之親比非小人之朋比也上親下則下有歸下親上則上有與有歸則不離有與則不孤自生民以來至於今未之能易故曰比吉然求比不可速亦不可舒不可速故占度必謹其初謹初必致其詳原筮者占度在初也元永貞者詳觀上之人三徳具而後比之也元則可親永則可久貞則可象忽於初必悔於永略於擇必厚於怨不可舒故以比之不寧速來以求彼之寧則吉也少後焉凶之道也商以離徳亡周以同心昌故曰比吉太公避紂以待文王曰吾聞其善養老馬援捨隴而歸漢曰當今非特君擇臣臣亦擇君故曰原筮元永貞無咎酈生說田橫以天下後服者先亡故曰後夫凶

彖曰比吉也比輔也下順從也原筮元永貞無咎以剛中也不寧方來上下應也後夫凶其道窮也

下順從謂五陰從一陽元永貞以剛中謂九五後夫凶謂上六夫亦謂九五九夫道也君道也六妻道也臣道也上六居一卦之未故曰後郭子和曰一陽之卦得位者師比而已得天位爲比得臣位爲師天下之吉莫吉於此

象曰地上有水比先王以建萬國親諸侯

水在澤之中則聚而相忘水在地之上則散而相求所謂水流濕也上者不約而就下隆者不期而集窪孰使之者故爲比不曰萬國建後諸侯親王而曰王建萬國親諸侯蓋上之親下甚於下之親上

初六有孚比之無咎有孚盈缶終來有他吉象曰比之初六有他吉也

親在始始在誠誠在實實在質初六親比之始也孚言誠盈言實缶言質與物相親之始必在我者有至誠之心充實而不虛淳質而不飾則在彼之吉我皆終能來而有之矣故余耳之交初隙末則如勿交周鄭之信不由衷則如勿信惟謹始故克終惟盡此之誠故來彼之吉他彼也

六二比之自內貞吉象曰比之自內不自失也

以六二中正之臣應九五中正之君上下相比之道兩得正矣𨿽然君臣相求者也寧君求臣母寧臣求君非不求也秉徳以充乎內而不躁乎其外守正以俟乎彼而不自失乎此如是而已枉道以求行道失身以求達身不可爲也故程子謂伊尹武侯必待禮而後出

六三比之匪人像曰比之匪人不亦傷乎

物以相親而益亦以相親而賊故與離婁同楫罔不渉與師冕同轍罔不蹶仲尼蘭鮑荀卿蓬麻皆戒於親非其人也上六以無首而凶矣六三與之相應而相比非其人也能無傷已乎

六四外比之貞吉象曰外比於賢以從上也

六二六三皆非己之應也初六己之應也而遠也故六四皆不與之相比旣不下從而內比則將誰親外比於上而已九五賢而在上故六四比之若六四者特立獨行曠一世而無鄰事一人而無二者與可謂貞吉矣崔陳之黨立而晏子獨從乎公牛李之朋分而韓愈獨在其外可謂貞吉矣

九五顯比王用三驅失前禽邑人不誡吉象曰顯比之吉位正中也捨逆取順失前禽也邑人不誡上使中也王者之比天下去妙巧捐防謀昭示之以至正大中之道而已可以比天下而不可以示天下王者不由也故曰顯比然有比天下之道而無比天下之心可以比天下矣猶之王畋焉旣圍而不合以逸之又開三面以驅之禽之在前者旣驅而失之矣又且背而去者在所捨向而來者在所取則去者眾來者寡矣夫畋者主於取也而驅之使去取之益寡何也無取之之心也無取之之心則曷爲取其向而來者也驅之不去而後不得已取之取我何心哉自去自來聽彼而已夫惟不取禽而禽自致故爲天子之畋不誡人而人自親故爲王者之比上使中者上以中正比其下下亦以中正比其上非使之使也太王去邠而從之者如歸市則驅禽而禽不去成湯徵葛而聞之者怨後予則不令而防於令聖人何心哉

上六比之無首凶象曰比之無首無所終也

上六無首所謂後夫凶也四陰皆從五而已獨後焉見之不蚤從之不先下則棄於四陰之類上則絕於一陽之君凶而無終必矣萬國朝禹而防風獨後諸侯朝齊而譚子不至其凶何如哉𨿽然君子之於時其從違豈一而足哉光武興而馮衍不至棄而不爲愚髙祖興而堯君素不從死而不爲凶豈可盡以比之上六咎之哉學者謹之

【乾下巽上】

小畜亨

乾下巽上爲小畜乾下艮上爲大畜畜止也干進而上物止之於前二卦均也何別乎小大力有小大也天下之有力者莫勁乎風莫重乎山二者之力亦均也而風行天上爲小畜天在山中爲大畜何也制動以靜不以動制行以止不以行幹欲進而山遏之眞能以止止動矣風自動自行安能止幹之進能止之者僅能巽順以柔之爾曰小畜亨者小有所止而有所亨也亨謂幹公孫能止武帝西南夷之役而不能止其匈奴之師李勣能守黎陽之節而不能守立武后之問此小畜之臣也法孝直若在必能止伐吳之舉魏徴若在必能止徵遼之行此大畜之臣也人臣非有大畜如山之力其能回人主如天之威乎

密雲不雨自我西郊

乾爲天云者天之气云之爲物散則霽密則雨今密而不雨何也自西故也云自西則曷爲不雨乾西北巽東南故也云興乎西而風起乎東霍然散矣何雨之望大抵風從云則陰陽和而雨雲避風則陰陽戾而暵韓愈訟風伯曰云屏屏兮吹使漓之此其驗也畜止也亦聚也故爲密雲

彖曰小畜柔得位而上下應之曰小畜

六四以一陰居上位而五陽皆應故能以柔止剛然以一弱當眾彊故所止者小

健而巽剛中而志行乃亨密雲不雨尙往也自我西郊施未行也

以巽之順止幹之健故幹不爭而暫止以二五之徳皆剛而居中以五剛之志皆欲進而上行故幹得進而終亨此人臣止其君之不善而不能止者也若公孫李勣是也雲欲雨風散之云可以止矣而云意尙往而未已此人臣止其君之善而不能止者也何謂止其君之善壅上之澤蠧上之心是謂止善雨傷稼而楊國忠取善稼以獻欺其君以不傷天大旱而李實督賦斂愈急告其君以不旱此能止其君之善者也李吉甫請峻威刑而憲宗以爲欲朕失人心劉藻言苖不損而代宗謂不損猶應言損此止其君之善而不能者也止其君之不善而不能君子憾其臣學力之淺止其君之善而不能君子嘉其君聖質之堅

象曰風行天上小畜君子以懿文徳

以風止天是以動濟動也君子欲止其君之不善而反顧在我之徳未能無不善是以不善止不善也大人正己而物正推而格君心之非焉往而不止故君子於此不尢其君而尢其身曰是我之文徳有未懿也我徳之進十之則君徳之進千之故文帝曰吾久不見賈生自以爲過之今不及也不及之語一出而帝自此遠矣賈生自崖而反矣見賈生且然而況小畜懿文徳之君子乎彼曰五帝其臣不及其聖此不惟不知臯夔亦不知堯舜

初九復自道何其咎吉象曰復自道其義吉也

啟君之善在初止君之不善亦在初故伊尹告太甲以謹厥初召公告成王以若生子縱於初禁於末晚矣故小畜必畜於初九初與四爲應四止初而初受之有不善未嘗不止止而復復而歸於道是𨿽曰彼之所止而吾實自復於道也成王與周召居故成王化而爲周召魯侯與哀駘它居故魯侯化而爲哀駘它其徳義之吉又何過咎之有𨿽然自道可也自聖不可也自道日益自聖日損

九二牽復吉象曰牽復在中亦不自失也

復於初善之善也不復於初而復於二善也非善之善也何也初安於復故爲自復二勉於復故爲牽復牽者勉彊之謂曷爲其能勉於復也二𨿽剛而猶居中故能勉於復𨿽不及初之自復豈不愈於過剛而不受止者乎故亦許其不自失然視何其咎之吉則不侔矣若過剛而不受止則爲商紂拒諫之彊晉惠公愎諫之狠矣

九三輿說輻夫妻反目象曰夫妻反目不能正室也九三過中則不正過剛則不和不正而暱於六四愈不正也暱於彼必制於彼愈不和也不正則不可行故有輿說輻之象身之不正則不可行於妻子故有夫妻反目之象九三夫道也六四妻道也喪其夫之剛而暱於妻之愛其始相暱其終必受制蓋身之不正則不能正其家也非家罪也漢成帝嬖趙后而制於趙后始於腐柱之僭唐髙宗嬖武后而制於武后始於聚麀之污豈惟夫婦君臣亦然二世之於趙髙明皇之於祿山是已

六四有孚血去惕出無咎象曰有孚惕出上合志也以一柔而止五剛之進以小臣而止大君之欲禍之道也故爲血而傷爲惕而懼爲咎而害六四以柔止剛以臣止君而能使其傷之去而不至惕之免而不遭咎之除而不作此獨何道也以至誠愛君之志合乎九五至誠納諫之志上下同志故也六四九五皆有孚故也此六四之賢與抑九五之賢與九五之賢而已蓋茅焦非賢於比干而秦皇賢於紂惕出如知防如實出已之出是也

九五有孚攣如富以其鄰象曰有孚攣如不獨富也九五巽體而乾徳故九五之止眾剛乃健於六四之力九五之有孚乃廣於六四之孚以六四柔順之臣而上欲止其君下欲止其羣陽僅不傷而已九五以剛明中正之君而行巽順柔克之政故至誠一孚於上羣陽皆聽於下以巽止健實以健止健故眾陽皆聚而聽其所止靡然爲善而憣然不爲不善攣聚也富善也鄰眾陽也堯舜行徳而民不犯周民遜畔而訟自釋皆富以其鄰不獨富之義也四五陰陽皆不失位故孚

上九旣雨旣處尙徳載婦貞厲月幾望君子徵凶象曰旣雨旣處徳積載也君子徵凶有所疑也

幹之一陽欲進而六四止之故密雲不雨然六四之力旣衰則羣陰之類復進所謂尙往而未已終亦必雨而後已至於上九陰陽和而旣雨則可以止矣故曰旣雨旣處至於旣處則陽亦窮而陰終勝彼五陽者不期止而止矣以一陰而止五陽非止之以力也止之以徳也何謂徳巽順有孚之謂徳穆宗欲幸東都以張權輿之諫則不止以裴度之諫則止度之言巽順有孚故曰尙徳載又曰徳積載載者積之充也言巽順孚誠之徳非一朝一夕之積也誠之積積之充猶感之難況誠之不積積之不充乃欲以語之末而止其君之大欲乎𨿽然以柔止剛以人止天以臣止君止之可也過於止不可也婦盛亢夫月盛敵日陰盛則疑於陽臣盛則侵於君故曰婦貞厲言𨿽正亦危也曰月幾望言月勿令至於望也曰君子徵凶言可止而徵不已君子亦凶也曰有所疑言陰疑於陽臣疑於君也臣疑於君君子猶凶況小人乎故鬻拳之諫至於兵趙盾之諫至於逆豈人臣之願哉豈人臣之願哉

【兌下乾上】

履虎尾不咥人亨

物畜而後有禮履者禮也又履不處也不處者行之謂也行天下而不禦者莫若禮凡有血气者皆有爭心故天下之剛暴莫慘乎爭心而虎爲下禮一行焉慢斯恭悖斯順爭斯遜矣若蹈虎尾而亦不噬人矣豈惟不噬又且亨焉大哉禮乎故曰以禮制心虎豈在外哉然其象自六三九四出

彖曰履柔履剛也說而應乎幹是以履虎尾不咥人亨剛中正履帝位而不疚光明也

六三以一柔而行五剛九五以純剛而宅中正此下以禮而正上上以禮而自正也下以禮而正上故柔順以格其非心和悅以平其威怒君一正而臣不傷上以禮而自正故身履乎至尊而不疚於利徳進乎光明而增益其聖臣不勞而君自正陳敬仲以禮而斂齊侯魏徴以禮而約太宗豈俟其玷而後磨疚而後藥哉九二六三九四合而爲離故光明

象曰上天下澤履君子以辧上下定民志

天髙地下天尊地卑澤又下之下卑之卑者此天地之間粲然有象之禮也君子則之而已天下之禍莫大於人欲人欲肆則下皆有爲上之心故君子徐行後長者而民猶有紾其兄之臂君子不敢齒路馬而民猶有犯屬車之塵禮作而後上下分上下分而後民心息民心息而後天下定故辧上下者非私其上也安其上也非安其上也安其下也上下相安於綱常之中而不至於犯上作亂大哉禮乎而或曰起僞又曰忠信之薄彼未見禮亡之禍爾

初九素履往無咎象曰素履之往獨行願也

彖象言禮之可行爻辭言行而不處其復於禮一也君子之在天下非出則處防而學壯而行初九履之初也必有平生雅素之學然後可以有行故往而無咎何也非利其身也行其志也無其素而欲行欺也不於其志而於其身污也故古者學而後行後世行而後學顏子陋巷之禹稷仲舒下帷之伊呂孔明艸廬之管樂不如是不爲素履願志願也

九二履道坦坦幽人貞吉象曰幽人貞吉中不自亂也九二以陽剛之才居下卦之中可以進爲而行其道蓋坦然而無難矣然猶守之以山林幽獨之操可謂能正固而不以外物自亂其中者也居宗廟朝廷之上而不攺簞瓢捽茹之气在冠冕佩玉之列而不忘黃冠野服之心世之富貴得而亂之哉張良近之矣

六三眇能視跛能履履虎尾咥人凶武人爲於大君象曰眇能視不足以有明也跛能履不足以與行也咥人之凶位不當也武人爲於大君志剛也

聖人之於六三憐其志而恨其才曷憐乎其志也以陰居陽其志非不剛也曷恨乎其才也陰柔而不足與有爲也若眇而自任以能視若跛而自任以能履以跛眇之質柔懦之才介乎五剛之間而欲履天下之至危以求立天下之大功其禍敗也必矣所謂履虎尾而逢咥也凶孰大焉聖人所以恨其才而惜其居位之不當也若夫其志則可憐矣甚武而欲有爲於吾君甚剛而欲有立於當世夫何罪哉故前言其凶而後止言志剛而已亦不深咎之也殷浩不出房琯不相晉唐君臣之訾庸有旣乎世之君子欲出而有爲其亦量己之才而勿冒其位也哉彖與六三以一卦言也爻不與六三以一爻言也上三陽者虎也九四虎尾六三履之易以在下爲尾故遁之初六旣濟之初九未濟之初六皆爲尾而履以九四爲尾

九四履虎尾愬愬終吉象曰愬愬終吉志行也

九四近剛決之君履危之道也然能終吉者九𨿽體剛而四則志柔愬愬而祗懼所以吉也然柔順以承剛之君免禍而終吉可也而能行其志者何也志乎忠愛而純乎天理自有以潛感而黙悟也故三老之悟武帝不如田千秋之一言五王之復唐嗣不如王方慶之一對柔順之服剛速於剛暴服剛矣

九五夬履貞厲象曰夬履貞厲位正當也

五以干剛之徳旣有能行之資宅天位之尊又有得行之勢徳與位相當者也可以必行矣而聖人戒其剛決之太過則𨿽正而亦危故去四凶非舜之剛而莫剛於班有苖之師伐匈奴非武帝之勇而莫決於棄輪臺之地得此爻之戒矣

上九視履考祥其旋元吉象曰元吉在上大有慶也上九居履之極當履之成行而不止其行必跌成而不去其成必缺盍視其行而不明成其福而不毀功成身退而復反其素履幽貞之初慶孰大焉故伊尹相湯之功不髙於告歸之節子房興漢之策不警於棄事之智皆反其初之義也旋反考成也履主於行者也然初尙素履二尙幽貞勇於行而三凶懼於行而四吉五決於行則厲上反其初則慶然則履不處也而未嘗忘於處也

誠齋易傳卷三

欽定四庫全書

誠齋易傳卷四

宋楊萬里撰

【乾下坤上】

防小往大來吉亨

防其上古之極治與不惟後世不可復也中古其庶乎爾蓋自有天地以來非一聖人之力至是而後有就也乾坤天地之太初屯蒙人物之太初有物此有養故需以養之養者生之原亦爭之端爭一生焉小者訟大者戰師以除其惡比以附其善畜以生聚履以辧治而後至於防豈一手一足之力哉故曰古之無聖人人之類滅久矣乾坤開辟之世乎屯蒙鴻荒之世乎需養結繩之世乎訟師阪泉涿鹿之世乎畜履書契大法之世乎防通堯舜雍熙之世乎過是而後防而否否而防一治一亂治少亂多防豈可復哉故曰防其上古之極治與小往陰往而外大來陽來而內否防吉凶之道無他陰陽邪正外內消長而已

彖曰防小往大來吉亨則是天地交而萬物通也上下交而其志同也內陽而外陰內健而外順內君子而外小人君子道長小人道消也

防之時天地交而萬物通天地之極治也上下交而其志同天下人物之極治也極治之功幽至於天地明至於人物無不防而通焉孰爲此者聖人也聖人何道而臻此一言以蔽之曰進君子退小人而已消長在彼內之外之在此大哉防之治乎要哉致防之道乎或曰小人有才可終廢乎獨不可參而用之禦之以君子且化之爲君子乎曰易曰內君子而外小人又曰小人勿用必亂邦也聖人之言如是而止爾若曰參而用之禦而化之聖人未之言也

象曰天地交防後以財成天地之道輔相天地之宜以左右民

天下之理大和生於通大戾生於隔天本乎上而其气下降地本乎下而其气上騰天地交通所以爲防也聖人所以補天地助民人不過裁成天地之道還以補其不及合其自然而已豈更駕而外取哉天地之道何道也一言而盡曰交而已君民之情交故鰥寡達乎旒纊君臣之志交故幽側發乎夢卜天人之心交故言行感乎日星大哉交之爲道乎

初九拔茅茹以其彚徵吉象曰拔茅徵吉志在外也一茅拔眾根隨一賢舉眾俊歸防之初惟一陽首進則三陽類進矣欲退羣小固非一君子之力欲進羣賢固不可無一君子之力堯舉一舜乃得十六舜舜舉一禹乃得九禹吉孰大焉君子之志在天下不在一身故曰志在外也

九二包荒用馮河不遐遺朋亡得尙於中行象曰包荒得尙於中行以光大也

六五以柔中之君專任九二剛中之大臣此所以致防之極治也九二將何以答六五之知盡致防之道其綱一其目三何謂一曰包荒以宏其度何謂三曰用人之際不以全責偏不以近忘遠不以羣間孤剛果之才偏於勇責其不全則天下有廢才幽遠之士壅於簡搜之不傅則天下有逸士孤立之賢塞於朋主之不力則天下有厄賢是三人者有一不能兼容豈包荒用人之度也哉九二體其一以行其三此其所以能合於六五中行之君而致防亨光大之治也尙之爲言配合也如西漢以列侯尙主之尙其堯舜野無遺賢之世乎

九三無平不陂無往不復艱貞無咎勿卹其孚於食有福象曰無往不復天地際也

平與陂相推往與復相移居防之世者勿謂時平其險將萌勿謂陰往其復反掌九三陽盛極矣陰將復防將否矣可不懼乎君臣克艱而守正庶乎其無咎倘或不卹此理之必信則將自食其福而永終矣食如食言之食沒而盡之之謂也何也天地交際陰陽往來在九三六四之間也開元之末天寶之初其防之九三乎

六四翩翩不富以其鄰不戒以孚象曰翩翩不富皆失實也不戒以孚中心願也

天下之理屈之甚者伸必烈伏之久者飛必決陰以處下爲位之實也今也三陰升而居上失位久矣九三陽盛而衰六四乘其衰而求復帥其類而下集羣飛而來者翩翩然矣此其願欲之所同者故不待結之以富而其鄰從之者甚於從富不待戒之以令而其類信之者速於信令蕭傅隕而恭顯薦貢禹王章誅而欽永賀王氏九齡罷而林甫引仙客國忠其防之六四乎嗚呼九三之時猶可爲也六四之時不可爲也

六五帝乙歸妹以祉元吉象曰以祉元吉中以行願也王姬之貴不有其貴而貴其夫君人之尊不居其尊而尊其賢此六五以柔中之君而下從九二剛中之臣也言莫子違者主之蔽從諫如流者君之明至於如婦之從夫則有百從而無一違矣豈特如流而已此予惟克邁乃訓爾交修予罔予棄髙宗所以從諫之聖也以祉元吉中以行願者君任其臣以致防之治則防之福溥乎天下君之願欲孰大於是六五坤之主故爲帝妹

上六城復於隍勿用師自邑告命貞吝象曰城復於隍其命亂也

防至於上六則陰盛而陽微君子消而小人長防往而否來如城之頺而爲隍於是治化而亂存化而亡國化而家辟化而庶有不忍言者矣詩曰髙岸爲谷深谷爲陵是也天命靡常至此極亂矣𨿽欲用師孰爲之用𨿽欲告邑孰爲之聽𨿽出於正孰免於吝其懷湣劉石之世乎嗚呼聖人之戒亦不緩矣而猶有不懼者何也

【坤下乾上】

否之匪人不利君子貞大往小來

防之卦辭約曰防小往大來吉亨而已喜君子進而天下治也否之卦辭詳曰否之匪人又曰不利乂曰君子貞又曰大往小來痛小人進而天下亂也元亨利貞卦之四徳防得其一曰亨而又曰吉亨亨之至也否得其二不曰利而必曰不利曷爲不利也用匪其人小人之利天下之不利也曰貞而必曰君子貞曷爲君子獨貞也君子之貞天下之不貞也防之君子以一身之亨亨天下否之君子以天下之正正一身非不欲正天下也時不可也故曰君子貞言貞固自守而已

彖曰否之匪人不利君子貞大往小來則是天地不交而萬物不通也上下不交而天下無邦也

易中極亂之辭未有痛於否之彖者匪人一用何遽至於天地不交而萬物不通上下不交而天下無邦乎萬物不通則舉天下而爲墟天下無邦則舉國家而爲墟小人之禍何若是烈也蓋秦亡於李斯上書之日漢替於張禹談經之時咸陽之煨燼始皇之塗炭何必見而後悟哉

內陰而外陽內柔而外剛內小人而外君子小人道長君子道消也

陰陽剛柔不惟君子小人而已亦气類應感而自至也主徳不斷亦陰柔也女謁通行亦陰柔也近習用事亦陰柔也是三者有一焉小人乘而入之矣故內小人而外君子小人道長君子道消聖人必先之以內陰而外陽內柔而外剛惟陰命陰惟柔召柔气類然也

象曰天地不交否君子以儉徳辟難不可榮以祿不交者湮而不流隔而不達之謂不交之病豈一端而已天不下濟地不上行此一不交也𨿽然此天地不交之幽者也至有澤不下流情不上通此一不交也是亦顯矣豈幽乎哉𨿽然此君民不交之遠者也至有君猜而不孚其臣臣忌而不格其君此一不交也是已近矣豈遠乎哉𨿽然此上下不交之外者也至有一身之中上炕而陰不溯下冰而陽不注此一不交也是已內矣豈外乎哉𨿽然此一身不交之隠者也至有耳不交乎目目不交乎耳者唐徳宗人言盧杞姦邪朕殊不覺耳不達乎目也秦二世笑趙髙以鹿爲馬之誤而信其言以關東之盜無能爲目不達乎耳也一身之中耳目不交是愈顯矣豈隠乎哉是一身之否也非一身之否也一心之否也一心之天地已否矣而欲上下之情通天地之气交可乎否至於此不可爲矣此扁鵲望見桓侯而走之時矣君子當此之時儉徳辟難而已辟難可也何必儉徳非能忍天下不可忍之窮不能辟天下不可辟之難窮之不忍而難之是辟辟之未幾而誘之者至誘之所投禍之所隨也惟不可榮以祿庶乎免矣

初六拔茅茹以其彚【句】貞吉亨象曰拔茅貞吉志在君也

一君子進小人未必退一小人進君子必退非畏一小人也知羣小必以類至也是故防之初九一君子進而有拔茅之象此其所拔者蘭也否之初六以一小人進而亦有拔茅之象此其所拔者莠也拔蘭者其根不盈掬拔莠者其根可束小人之類進甚於君子之類進也驩兜入而四凶集賈充不畱而羣小憂故初六一陰方長而君子已知其三陰之類從矣已有引身而退貞固自守之心矣曰貞吉亨者以退爲吉於進以窮爲亨於亨也自君子以退爲吉以窮爲亨而天下懼矣𨿽然此豈君子之本心哉彼拔茅彚進而此貞吉之志未嘗不在君也畎畝不忘之義也

六二包承小人吉大人否亨象曰大人否亨不亂羣也六二以柔諂之資居大臣之位下則並包羣小而爲之宗如林甫得仙客國忠之助上則順承於一君以堅其權如林甫縱明皇逸欲之樂當是之時羣心相慶可謂小人吉矣爲大人君子者宜若之何以否處否以獨處獨則身愈否道愈亨貞愈獨羣愈遠矣羣謂羣小也

六三包羞象曰包羞位不當也

初六小人之媒許史是也六二小人之魁石顯是也六三小人之朋鄭朋五鹿是也然小人鋭於初壯於二窮於三羣小用事三斯盈盈斯窮矣九四一陽在外者將復進矣六三之勢安得而不窮𨿽然君子見幾於未窮之先小人樂禍於己窮之後包羞忍恥以苟富貴而不忍去不知其位之不當而身之將危也思上蔡之大悔華亭之鶴而後已

九四有命無咎疇離祉象曰有命無咎志行也

濟否在君子主濟否不在君子而在君君子有濟否之才有濟否之心而其君無濟否之命則爲陳蕃爲曹爽爲建寧王倓其君有濟否之命而君非剛陽之君則爲魯昭公爲髙貴鄕公上無剛陽之君下無剛陽之臣而君有濟否之命則爲文宗爲訓注九四以剛陽之臣受九五剛陽大君之命以此淸羣小而濟否世豈惟無咎又且疇類皆防福焉可以行其志矣此志卽初六之時懷在君之志乃今得君而行其志耳非一日之暫非一旦之驟也

九五休否大人吉其亡其亡系於苞桑象曰大人之吉位正當也

濟否之君不可以有輕心心輕無成不可以有汰心心汰無終欲濟否有成而能終其惟有儆心者乎九五以剛陽之資宅中正之位當否極之世又得九四上九羣陽之助可以休息天下之否無難矣𨿽然聖人有憂之憂之者何憂其無儆也惟勿恃其否之可休勿安其休之爲吉而常有危亡之慮則休否之吉可以固如桑本而不拔矣光武日謹一日以十年爲遠審黃石存苞桑所以能身濟大業延祚四百也曰其亡又曰其亡儆之至也不然如梁武帝唐莊宗身得天下身失天下休否可恃乎大人謂三陽

上九傾否先否後喜象曰否終則傾何可長也

上九以剛陽之才佐九五剛陽之君得九四剛陽同列之僚友撥亂而反之正傾否而復於防可以喜矣上九猶有懼心焉以傾否爲先以喜防爲後剛制其喜而不敢先焉如此則否終必防否不長否矣君有其亡其亡之戒臣有先否後喜之心馮異謂願陛下無忘在河北時小臣不敢忘巾車之恩郭崇韜謂無忘戰於河上之時當使煩暑生淸涼得否之九五上九之義矣

【離下乾上】

同人於野亨利渉大川利君子貞

人與人羣居天地中能髙飛遠走不在人間乎而獨與人爲異何也人異乎人者物之棄人同乎人者物之歸然同而隘則其同不大同而防則其同不公同人於野公而大也同乎人者公而大則天下歸之故亨天下歸之何險不濟故利渉大川然則當無所不同乎曰不然利在君子以正道相同而已君子與小人爲同則君子爲小人小人與小人爲同則小人害君子豈正也哉故九五可同六二而九四不可同九三

彖曰同人柔得位得中而應乎幹曰同人

六二以陰居陰故曰得位下卦正中故曰得中二與五應故曰應干

同人曰同人於野亨利渉大川干行也

一柔應五剛下應上也五剛應一柔而九五正應上應下也上下相應其同大而公矣干行上應下之謂同人曰三字衍

文明以健中正而應君子正也惟君子爲能通天下之志

兩武相戰兩邪相傾安能同哉以干之剛健而離以文明下之非兩武也以五之中正而二以中正應之非兩邪也所以爲君子之正同也君子以正相同則天下之志正者感而通不正者化而通焉往而不大同哉

象曰天與火同人君子以類族辧物

天與火其性俱上故爲同人天火相同於上萬物相見於下粲然有辧矣故君子以之類族辧物旣曰同人又曰類辧無乃爲異乎同其不得不同異其不得不異所以爲同之大所以爲利君子

初九同人於門無咎象曰出門同人又誰咎也

門室之始初九同人之始吾與人曷常不同隔之者門也吾一出門則天地四方孰不吾同者何咎之有此顏子克己之學

六二同人於宗吝象曰同人於宗吝道也

彖辭贊六二得中而應乎幹贊其徳之中正也爻辭吝六二同人而同於宗吝其才之柔弱也以同於宗族爲同則宗族之外皆築而封之於同之外矣此楚王亡弓楚人得之之心也吝嗇甚矣

九三伏戎於莽升其髙陵三嵗不興象曰伏戎於莽敵剛也三嵗不興安行也

九三挾初九同剛之徳覆之於六二之下伏戎於林莽之中也據下卦之極而居其上升於髙陵也九三何爲而然也忌六二應乎九五之君而欲刼之以同己也使六二肯同己則九三姦雄之心濟矣其如九五之剛而不可敵何是以久而不能興也桓溫忌王謝之忠壁人以圖之而不能此伏戎者也欲得九錫以升髙而王謝緩其事未幾死焉此升於髙陵三嵗不興者也安行者安得而行哉

九四乘其墉弗克攻吉象曰乘其墉義弗克也其吉則困而反則也

九三九四同利相趨同害相死之人也二人者皆有覦其上之利而有牽其下之害是故九三恃初九以爲戎九四恃九三以爲墉一伏戎於下一乘墉於上以仰逼九五之尊其志皆不利六二之應九五而有牽於己也六二肯我同而後九五之勢孤九五孤而後九三九四之援合今六二秉大臣中正之徳堅與君同心之操凜不可奪則九三有兵九四有城將何施焉陶侃握重兵據上流此九四乘墉之勢也外則憚溫嶠之忠內則創八天之夢欲攻其上疑其不克欲乾天命知其不可豈眞畏天下之大義而自反君臣之天則哉知困而僅保其吉爾嗟乎六二以一柔弱之君子而能抗九三九四兩剛彊之小人陰消其一而使之不興深媿其一而使之自反者中正而已矣人臣苟中正矣何彊之不弱何弱之不彊哉

九五同人先號咷而後笑大師克相遇象曰同人之先以中直也大師相遇言相克也

九三九四之謀下欲奪六二之上應上欲間九五之下應豈惟六二忠而不貳微九五中直而不疑臣亦豈能自信於君哉管蔡毀旦燕蓋譛霍先悲而號也羣小之黨旣殱周霍之忠益明後喜而笑也惟成王昭帝之中直然後能力主君子而力勝小人大師剛而力之謂故師莫大乎君心而兵革爲小克莫難於小人而敵國爲易君臣同則人畢同矣

上九同人於郊無悔象曰同人於郊志未得也

郊野一也同人於野爲亨爲利同人於郊止於無悔其未得志者上九居一卦之外而無位𨿽欲同人而人皆同乎九五矣誰我同者此項羽之眾一散而不再合李密之眾再合而卒不能濟故曰志未得也君子之於人異勿處先同勿處後

【乾下離上】

大有元亨

程子謂離乾合而爲卦之才故能元而亨又曰大有盛大丰有也

彖曰大有柔得尊位大中而上下應之曰大有其徳剛健而文明應乎天而時行是以元亨

同人大有一柔五剛均也柔在下者曰得位曰得中曰應乎幹而爲同人我同乎彼之辭柔在上者曰尊位曰大中曰上下應而爲大有我有其大之辭徳剛健而文明應乎天而時行皆所以有其大乾健離明

象曰火在天上大有君子以遏惡揚善順天休命離爲火爲日卦之徳有日之明今也處明不以盈而以虛乾爲天爲健卦之徳有天之健今也處健不自髙而自下此大舜捨己從人不有其大也以日之明行天之健則天下之善惡內無遺照外無遺決然亦豈自用哉天討有罪吾遏之以天天命有徳吾揚之亦以天吾何與焉此舜禹有天下而不與也故曰順天休命同人明在下而不敢專故止於類而辧大有明在上而由己出故極於遏而揚

初九無交害匪咎艱則無咎象曰大有初九無交害也初九稟剛陽之資不曰無徳逢大有之世不曰無時上有六五之主不曰無君下有眾陽之賢不曰無類然以無交而害者孤遠在下故也賈生明王道而黜於文帝好賢之代仲舒首羣儒而廢於武帝用儒之朝絳灌公孫非其交也此非君子之咎也咎有所在也愈難進君子愈無咎矣故聖人傷之曰大有初九無交害也非傷初九也傷大有之世猶有此遺恨也𨿽然使大有之世孤遠皆不遇則釣築終不遇矣

九二大車以載有攸往無咎象曰大車以載積中不敗也

蓋軫輪輻之器不厚不良者非大車文武常變之用不運不博者非大才惟大車爲能輕天下之至重邇天下之至遐夷天下之至險大才亦然不然安有重積於中而不敗於外哉九二以中正之徳剛健之才爲大臣任大事當大安危大治亂而能無往而或咎者有大才如大車也故辭聘受聘事夏事商相成湯相太甲有往必正者初非二伊尹出徵入輔作都制禮相武王相成王有往必集者亦非兩周公

九三公用亨於天子小人弗克象曰公用亨於天子小人害也

九二大臣九四邇臣九三位𨿽髙而非大臣之任君尙遠而非邇臣之親蓋諸侯君公之職也諸侯之於天子何以驗其忠與否哉此心通塞而已迹遠而情邇身疏而心親此通於天子也不然源源而貢於外趯趯而萌於內可謂忠乎此所謂小人弗克也爾身在外而心王室朕心朕徳而惟乃知周之諸侯所以忠賢也亨者通也

九四匪其彭無咎象曰匪其彭無咎明辧晢也

初九大有之寒士九二大有之大臣九三大有之諸侯九四邇臣也孰爲邇臣殆周之世外之左右諸大夫內之侍禦僕從其是與知政守藩邇臣不如大臣諸侯近君用事大臣諸侯不如邇臣近君者勢不震而盛用事者權不招而集權勢所歸禍敗所隨也惟明足以辧禍福之機則能不有其盛庶乎無咎矣彭者盛之至晢者明之極不然爲主父偃爲董賢爲恭石顯爲李訓鄭注禍敗可勝言哉衞靑之不薦士張安世之遠權勢可謂有匪其彭之明矣九四離之初故明晢以陽處陰故匪其彭

六五厥孚交如威如吉象曰厥孚交如信以發志也威如之吉易而無備也

六五爲大有盛治之君離明而晦之以陰虛中而執之以柔專任誠信故能感發其下之志媿服其下之心下感發則君臣之孚不約而自交下媿服則道徳之威不猛而自洽信以發志以我之誠信發彼之誠信也易而無備以我之和易徹彼之周防也武帝信霍光托以周公之事昭烈信孔明至有君自取之之語然二臣者終身不忍負二主之托又焉用周防也哉然必如大有之羣賢然後可始皇信斯髙順帝信梁冀易而無備可乎

上九自天祐之吉無不利象曰大有上吉自天祐也上九以剛陽之徳居一卦之外而能安然退處於無位之地澹然不攖於勢利之塲此伊尹告歸子房棄事之徒與保其名節而終其福祿自天祐之吉孰大焉嗟乎八卦幹爲尊六十四卦防爲盛然幹之上九悔於亢防之上六吝而亂盛治備福孰若大有者六爻亨一吉二無咎三明主在上羣賢畢集無一敗治之小人無一害治之匪徳生斯時𨿽如初九無交而難進縕袍華於佩玉飲水甘於列鼎而況九二之大臣九三之諸侯九四之邇臣上九功成身退之耆舊乎嗚呼盛哉

誠齋易傳卷四﹤經部﹐易類﹐誠齋易傳﹥

欽定四庫全書

誠齋易傳卷五

宋楊萬里撰

【艮下坤上】

謙亨君子有終彖曰謙亨天道下濟而光明地道卑而上行天道虧盈而益謙地道變盈而流謙鬼神害盈而福謙人道惡盈而好謙

自天道下濟而光明以下言謙之亨也自天道虧盈而益謙以下言盈之損也九三以干下坤故下濟一陽故光明坤本居下故卑今居上故上行山髙而降於地謙之尢也地卑而蘊夫山謙之益也舊說謂山能下爲山之謙郭氏謂非山之謙地之謙皆偏也非山之謙何以能降於地非地之謙何以能蘊夫山幹自虧而下濟乃有光明之益坤自卑而變上乃有流行之通曰虧曰變謙也曰益曰流亨也何必中昃盈食岸爲谷谷爲陵然後爲虧益變流之證哉神人之道亦若是爾害也福也惡也好也果自外乎

謙尊而光卑而不可逾君子之終也

君子徳彌尊而心彌卑以保其徳乎非保其徳也進其徳也保者惜其旣足進者歉而未止惟其歉而未止故徳尊而益光卑而益尊以此始以此終其進徳也庸有旣乎故謙者君子進徳無旣之壑也

象曰地中有山謙君子以裒多益寡稱物平施

山不能有天地而地能有天山君子觀此而得天之理多或裒之寡或益之不稱則慍不平則忿君子觀此而得物之理大取諸天小取諸物君子觀此而得謙之理

初六謙謙君子用渉大川吉象曰謙謙君子卑以自牧也

初六以至柔處至下謙之謙也謙之謙其過謙乎曰盈患過謙不患過至柔謙也至下養夫謙也牧養也謙何俟夫養曰盈日鋤日不除謙日養日不長此顏子若無若虛之謙

六二鳴謙貞吉象曰鳴謙貞吉中心得也

位以徳躋徳以位衰二以柔順之徳居大臣之位此君子所甚懼也是故號鳴咨詢以講求謙之道鳴者講求之切也柔順謙之資講習謙之學所以謙而正正而吉也非中心之自得鮮不爲貴位所移矣此禹拜昌言之謙

九三勞謙君子有終吉象曰勞謙君子萬民服也九三以一陽主五陰稟剛陽之才任天下之重以有大勲勞於天下勞而不謙其勞必奪謙而不誠其盈必廢所以有終則吉也萬民服者非服其勞也服其勞而謙謙而終也大哉謙乎大哉謙之有終乎周公公孫碩膚上也子儀功蓋天下而主不疑其庶乎

六四無不利防謙象曰無不利防謙不違則也

爻之利有利於承上有利於乘下六四近六五之君居九三之右上承謙徳之君非謙則傲傲者違承上之則下乘勲勞之臣非謙則忌忌者違乘下之則違其則者乖其宜也惟謙則施之上下無不利矣防施也此臯陶予未有知之謙勃驕主傲也渾排濬忌也

六五不富以其鄰利用侵伐無不利象曰利用侵伐徵不服也

五以君上之尊體謙柔之徳欿然不有其崇髙富貴之勢此一卦謙徳之盛也推不富之心納天下之善則其臣鄰翕然舉眾善以歸之矣髙帝不如三子故能有三子兼天下之智合天下之勇焉往不利哉利用侵伐姑舉其大者𨿽然謙無不利遂挾之以靡不爲乎聖人戒之曰徵不服也不服而徵不得已耳舜徵苖不得已也武徵匈奴不得已乎

上六鳴謙利用行師徵邑國象曰鳴謙志未得也可用行師徵邑國也

上六位愈髙志愈下亦如六二號鳴以求謙之益則眾善畢赴焉往不利哉眾人以居髙爲得志上六以居髙爲未得志此善之所赴也衞武享國百年而作抑詩以自警且曰勿以我耄而捨我其教戒我此上六之鳴者與

【坤下震上】

豫利建侯行師

建侯天下禍福之始行師天下禍福之終天下事有大於二者乎然動而順天下之理舉而順天下之心理動而人心順心順而人心說則二大事一小事其焉往不利而況小於二事乎豫說也

彖曰豫剛應而志行順以動豫豫順以動故天地如之而況建侯行師乎天地以順動故日月不過而四時不忒聖人以順動則刑罰淸而民服豫之時義大矣哉順言理豫言心何以知理之當然哉心之同然是也觀人心則見天理蓋人心天理之集也循其所當然斯得天下之大說故曰順以動豫理先心而得也合其所同然斯行天下之大順故曰豫順以動理後心而行也豫矣順矣天地亦如之而於建侯行師乎何有何以知天地亦如之乎天地能順晝夜而不能以夜爲晝能順寒暑而不能以暑爲寒順之故三光全而寒暑時違之則薄食興而愆伏起聖人得此不言而信不怒而威天下信於動先說於動後尙何事刑罰哉而況建侯行師乎不然逆尾大之勢而建侯必爲漢之吳楚違舉國之諫而行師必爲秦之淮淝何利之有坤順震動九四剛五陰應書曰水淸四海言兵寢也易曰刑罰淸言刑措也

象曰雷出地奮豫先王以作樂崇徳殷薦之上帝以配祖考

順以動者天理出而奮者天聲師其理以建侯行師師其聲以作樂崇徳聖人何爲哉天而已矣

初六鳴豫凶象曰初六鳴豫志窮凶也

九四豫之主初六四之應當逸樂說豫之時以陰柔居下之資而有上下交應之嬖挾口才以濟狡志利其身亦凶其身凶其身亦凶其國曰鳴豫小人有口才者也曰志窮狡志而極其欲者也故暴公以讒鳴伊戾以諛鳴儀秦以說鳴髠衍以辯鳴晁錯主父偃以謀鳴江充息夫躬以訐鳴王叔文以治道鳴李訓以大言鳴鳴乎下應乎上凶在其中矣而況極其志者乎初六地之初九四雷之初二者交應雷聲初出地也故爲鳴豫鳴謙則吉鳴豫則凶何也謙可鳴也豫不可鳴也

六二介於石不終日貞吉象曰不終日貞吉以中正也二以陰處陰靜而貞也位乎中爻中而正也是豈升盤樂之堂躋懷安之域者哉故其處豫如介石其去豫如脫兔何俟終日吉孰大焉蓋袗衣不能易舜之陶漁赤舄不能萌旦之驕吝

六三盱豫悔遲有悔象曰盱豫有悔位不當也

有人主之近幸有人臣之近幸六三人臣之近幸也以陰邪居陽位據下卦之極髙九四之大臣進則盱而仰視其上之豫方且位已逼而進不厭此悔之道故陽虎幸於季氏則圖季氏上官桀幸於霍氏則圖霍氏季霍幾危虎桀亦敗所謂盱豫悔聖人不許其盱也退則遲而固戀其豫之寵方且患將及而退不速此亦悔之道故潘嶽知負阿母而不能離賈謐蕭至忠知善宋璟而不能去公主客主同誅交相爲累所謂遲有悔聖人非幸其遲也不許其盱折其萌也非幸其遲哀其成也長禍之萌而不悟樂禍之成而不去何也人不稱位位不當望而已吁小人亦何利於位哉

九四由豫大有得勿疑朋盍簪象曰由豫大有得志大行也

動天下之大舉以規天下之大功其難有五有志無位志則不伸有位無主位則不定有主無助主則不堅有助無才助則不立九四爲動大舉之主致天下之豫我之由也非兼五得以超五難吾未見其動之有濟也小動猶難況大動乎九四以剛陽大有爲之志果決不疑之才而居近君大臣之位主之以六五柔順之君助之以眾陰上下之朋小動小得大動大得何五難之有大禹興治水之大役伊尹任伐夏之大事周公決東徵之大議是也故得曰大有得志曰大行皆大動也朋盍簪五陰合聚而助之也盍合也簪聚也

六五貞疾恆不死象曰六五貞疾乘剛也恆不死中未亡也

六五以柔弱之資居逸豫之時耽宴安之酖所以疾也有九四剛正之臣以正之所以貞也一正君而國定然其效止於恆疾而不死終不能去疾爲全人何也弱也元帝有望之望之不能使之爲孝宣安帝有楊震楊震不能使之爲光武正而不死中而未亡九四之力已不少矣自正者挺而速見正者揉而復

上六防豫成有渝無咎象曰防豫在上何可長也上六以資之柔居豫之極昏防於逸豫之樂其咎成矣而無咎者極而能變故也知逸豫之不可長憣然而能變安知逸豫之主不爲憂勤之主乎渝變也豫而能變則爲太甲爲齊威王不變者小則漢成帝唐明皇大則太康唐莊宗

【震下兌上】

隨元亨利貞無咎

元亨亨之大利貞貞則利隨而不正咎必至焉何亨之有故聖人有隨之隨有不隨之隨堯兪禹拜隨之隨也害有在於象恭則吁僝功之薦利有在於遷國則違胥怨之咨不隨之隨也惟貞之隨惟大亨無咎之歸兌少女震長男男行女隨

彖曰隨剛來而下柔動而說隨大亨貞無咎而天下隨時隨時之義大矣哉

剛淩柔則離柔乘剛則爭剛下柔則說說則隨初九以干之剛下於坤之二爻九四九五以干之剛下於坤之一爻三剛自外而來以下於三柔故動而說隨也曰大亨貞無咎動而貞也曰天下隨時孰爲時也聖人也不曰天下隨聖人而曰隨時隨其動而貞之時也貞者道之體動者道之用時者道之迹聖人以用隨體天下以迹隨用故時出於聖人天下隨聖人時成於天下聖人隨天下大哉時乎大哉隨時之義乎震動兌說

象曰澤中有雷隨君子以向晦入宴息

兌正秋也收雷之時也君子觀象而得息之義日入而息君子獨能違而不隨乎而況靜作因革仕止久速之時乎然則仲尼終夜不寢周公夜以繼日非與曰易之隨時天也聖人之競辰人也向晦日將夕也

初九官有渝貞吉出門交有功象曰官有渝從正吉也出門交有功不失也

主是事之謂官隨以動而說爲義也孰主是動非震之初九乎天下之事不動於常而動於變渝者變也初九主一卦之動當事變之始其古之發大難當大變決大議者乎主是變也非有以仗天下之至正開天下之大公未見其濟也故正則吉公則不失貞者正也出門者公也董公進發喪之議而名項爲賊故王晁錯決削地之議而漢有其地故亂正則吉不正則凶也捨禦事艱大之言而從十夫之謀故成東徵之功用訓注小人之防而捨裴度李徳裕之賢故稔甘露之禍公則有功私則無功也爲初九者其動可輕乎哉出門而交謂震出而交兌也吾動而彼說隨斯有功而不失矣

六二系小子失丈夫象曰系小子弗兼與也

以六二視三四則六三小子九四丈夫六二居大臣之位偏系於六三則必失九四非九四不我卽也隨於防則遠者不麾而自去從於邪則正士不問而自疎勢不兼也故防子馮初嬖八人而巫臣退避以遠罪郭子儀初信張曇而幕僚相率以求去而況不爲防郭者乎牽於彼而吾隨之曰系

六三系丈夫失小子隨有求得利居貞象曰系丈夫志舍下也

以六三視二四則六二小子九四丈夫六三之志捨六二從九四惟不失其所隨故有求而必得非求在外而可必也求在我而可必也求道得道求仁得仁孰能禦之利居貞貞者求在我者也陳相捨陳良而從許行六二以之夷子捨墨氏而見孟子六三以之

九四隨有獲貞凶有孚在道以明何咎象曰隨有獲其義凶也有孚在道明功也

得天下之心致天下之隨君道也九四處大臣之極逼君位之近而得人之隨𨿽正亦凶況不正乎惟中有愛君之誠外盡爲臣之道又全之以明哲之節可以保其功名而免危疑之凶矣程子謂非聖人大賢則不能伊周孔明是也其次則郭子儀淵哉程子之言也不然正則爲徐偃王霍光不正則爲莽卓𨿽不凶猶凶也

九五孚於嘉吉象曰孚於嘉吉位正中也

九五以干之陽剛居兌之中正爲一卦說隨之主應六二正中之臣此聖君至誠樂從天下之善者也吉孰大焉孚誠也嘉善也堯之舍己從人舜之聞見一善上也髙祖從諫轉圜太宗導人使諫次也堯舜聖之隨髙祖太宗賢之隨

上六拘系之乃從維之王用亨於西山象曰拘系之上窮也

上六以柔順之徳居說隨之極得民心之隨固結而不可解亡以爲諭若有以拘而系之者諭之不足若又從而縶之維之者是𨿽逃之有不脫辭之有不聽而況可得間而離之乎二程以爲太王居岐山楊氏以爲文王居西山之事上窮上之極

【巽下艮上】

蠱元亨利渉大川先甲三日後甲三日彖曰蠱剛上而柔下巽而止蠱蠱元亨而天下治也利渉大川往有事也先甲三日後甲三日終則有始天行也

蠱防之變防之初九上而爲蠱之上九防之上六下而爲蠱之初六故蠱亦防之壞陽上而不降陰下而不升則上下之情兩隔而不通巽順而不健艮止而不行則上下之才兩弱而不立天下之事焉得而不壞乎蠱事之壞也蠱壞矣而曰元亨曰天下治何也蓋桓以無知興文以裏丕霸故亂爲治根蠱爲飭源𨿽然亂不自治蠱不自飭不植不立不振不起故利於濟大難往有事也然則其遂徑渉而徒往乎曰否舉事之始逆慮其敗當在事先追愛其成當在事後庶乎其可甲始也先後各三日思之詳也終則有始者尢以後甲爲重也後甲終也能謹其終則能保其有始矣

象曰山下有風蠱君子以振民育徳

無事而不動山也山下有風則風薄山而事生風落山而事壞君子當有事而壞之時起而飭之則將奚先飭壞在振民振民在育徳振者作而起育者養而施風言振山言育

初六乾父之蠱有子考無咎厲終吉象曰乾父之蠱意承考也

初六弱於才而卑於位然當壞之時爲子而辭其幹乎能幹則其父有子有子則其父無咎然弱於才矣何以能幹盡惕厲之意以承其父之意則吉矣曰考則非存曰意則繼志不然弱才而彊決卑位而髙步渉佗之誅欲尊晉也南蒯之叛欲彊魯也知幹而不知厲者也

九二幹母之蠱不可貞象曰幹母之蠱得中道也初六承考九二幹母譬之家其父亡而母存乎家有父則一子而易治家無父而有母則眾子而難立然則九二其孰爲母六五是也六五才旣弱體又止則君非大有爲之主九二徳𨿽陽剛資則巽順則臣非大有爲之佐事壞於考主於母幹於眾子母倚子者也眾子倚長子者也九二是也而長子又以柔順之資佐其母此時爲何時也其幽王之末造平王之初政乎故晉文侯非中興之佐平王非中興之主東遷之業就而文武成業微矣曰不可貞不可反之正也曰得中道僅得爲中才之事也𨿽然六五吾有憾也九二吾無憾焉使九二而非順則爲田常爲意如爲莽卓爲王惇桓溫矣求爲文侯可得乎豈惟無憾於九二吾猶爲六五賀也

九三乾父之蠱小有悔無大咎象曰乾父之蠱終無咎也

革獘者非剛則革不力過剛則禍必亟過剛而禍不亟者九三其庶乎然亦危矣九三以剛處剛過剛也見天下之獘不勝其憤欲一決而去之此其禍不爲晁錯則爲景延廣然能小有悔而無咎者九三處巽之極以極順行過剛故過而不過小有悔過剛也無大咎極順也子房之安太子仁傑之存唐嗣其蠱之九三乎

六四裕父之蠱往見吝象曰裕父之蠱往未得也天下之壞有大壞之壞有補而未全之壞大壞革之可也補而未全徐之可也補壞之才有革而補之之才有徐而補之之才革而補之彊於才者也徐而補之弱於才者也六四居下卦之上上卦之初當初六九二九三幹蠱之後事之壞者亦少飭矣其未飭者皆補而未全者也六四以陰柔之才居近君之位此大臣之弱於才而膺補壞未全之任者也可以徐不可以亟可以寛不可以廹故曰裕父之蠱勸以寛也又曰往見吝曰往未得戒其廹也髙帝革秦爲漢漢不秦矣亦未三代也補而未全者也惠帝欲有爲曹參欲無爲非不爲也自量其不如蕭何而不敢爲也故能成淸靜寧一之治此蠱之六四寛裕而不敢勇往者與

六五乾父之蠱用譽象曰乾父用譽承以徳也

六五以柔徳居君位繼父業乃能成幹蠱之治者用其譽髦之臣承以眾賢之徳也初六之小臣倡其幹九二之大臣柄其幹九三之近臣勇於幹六四之大臣致其裕六五何爲哉恭已正南面而已眾賢所輔君無陰柔而況剛明之君乎然則閹之獘文宗曷爲不能革曰文宗有六五之柔無六五之輔非無輔也有一裴度而不能用也

上九不事王侯髙尙其事象曰不事王侯志可則也臣事君子事父一也上九臣也而不事王侯然則爲子而不事父與蓋上九之不事其君有三當天下蠱壞之時君子皆有振而飭之之心今也有初六九二九三以干之又有六四以裕之又有六五之君兼羣賢之幹裕者而用之則上九不必爲上九之與九二九三其徳同其位殊則上九不得爲若夫天下大壞盡羣賢之力佐陰柔之主萬一不振一木獨能支傾廈乎則上九不可爲然則上九之不事王侯非志也時也志在我時在天君子不以我違天亦不以天喪我捨之則藏不可則止時也於是不事王侯非不事也不得事也非以爲髙尙也人髙尙其事也故曰不以我違天𨿽然畎畝不忘君江湖存魏闕志也曷嘗去於心乎故曰不以天喪我此其事𨿽外爲天下之所髙而其志實爲天下之可法巢許夷齊四皓嚴光其人也與荷蓧晨門異矣

誠齋易傳卷五

欽定四庫全書

誠齋易傳卷六

宋楊萬里撰

【兌下坤上】

臨元亨利貞至於八月有凶

臨之元亨利貞非干之四徳也亨貞而已故彖曰大亨以正至於八月非必至遁而後爲八月也陽進上窮陰生下反反而再進然後爲遁則猶隔之以防大壯夬幹姤也陽未消而曰消不久何也蓋消不在遁而在臨臨之消不在初九而在九二自坤之初六爲復之初九與坤之六爻而七故曰七日日陽也七與初皆陽也曰來復者聖人喜一陽之來歸也自坤之六二爲臨之九二與坤之六爻而八故曰八月月陰也八與二皆陰也曰有凶者聖人戒四陰之猶盛也九二以二陽之進逢四陰之阻不曰凶乎六三一陰已在前矣廹切近矣不曰消不久乎二君子方來而四小人未去君子可不戒乎若俟至於遁而有凶則自郢及我九百里焉能害我舜以一臨四周公以一臨三孔子以一臨一故舜之流放周公之東徵視孔子兩觀之役爲難自一卦言則二陽對四陰爲君子寡而小人眾自六爻言則六三一爻爲小人

彖曰臨剛浸而長說而順剛中而應大亨以正天之道也至於八月有凶消不久也

浸而長說而順君子之亨也剛中而應君子之正也剛以驟而長長必易消剛以狠而進進之不順剛以過而忤忤必不應浸而長則莫之忌說而進則莫之拒中而和則莫之違能此三者則大亨矣然必正而後可是三者有一不正浸則姦說則諂和則流蓋正者天之道也浸謂二陽未大盛剛中謂九二應謂六五

象曰澤上有地臨君子以教思無窮容保民無疆澤上有地以地臨水以上臨下之象也澤之潤萬物有與而無竭君子以之教人而不倦地之容萬物有受而不隔君子以之保民而無外

初九咸臨貞吉象曰咸臨貞吉志行正也

君子之學豈不欲有臨哉臣之臨事臨民君之臨天下均臨也初九當陽長之初處位下之極而其名實气志已足以感動六四近君之臣此必有不介而合不沽而售者初九宜起而從之不可失也方且守貞固以爲吉者蓋士之從人患不在審而在於果近臣賢且正乎四皓從子房近臣不賢且不正乎兩生拒叔孫不然有從無審如固從憲融從冀邕從卓劉栁從叔文吉乎故曰志行正也非不欲行志也惡不正也咸感也

九二咸臨吉無不利象曰咸臨吉無不利未順命也初九居下而不輕從近臣宜也九二當剛長之運感六五之君得大臣之位吉矣無不利矣何嫌何疑而未順君命乎蓋君之於臣非致敬盡禮道合志同則不足與有爲也可以順命則赴之如決流如轉防未可以順命則守之如介石如移山故武丁一君甘盤傳說異去就武王一聖太公伯夷異顯晦伊尹孔明一身於成湯先主異後前九二之於六五何必汲汲於合哉且六五中順之君虛心以俟九二而不能必其從而況彊愎之君乎二陽方長千載一時也而初九守貞固九二未順命則眾陰可得而忌之乎忌且不得而忌而況得而害之乎

六三甘臨無攸利旣憂之無咎象曰甘臨位不當也旣憂之咎不長也

剛長之世將防之世也故初九升聞之君子九二得位之君子六四好賢之近臣六五任賢之大君上六厚徳樂善之長者小人在位者六三而已以陰柔之資據二陽之上自知其位之不當自疑夫二陽之見逼然孤而無與亦何能爲哉挾兌說之極行甘諂之言容而已然君子可不憂乎彼𨿽甘諂而不獲利也吾亦憂之而後咎不長也不然子西暱白勝死於白勝五王輕三思死於三思甘可信乎故曰言甘誘我也防誘者昌

六四至臨無咎象曰至臨無咎位當也

剛多善亦不必偏善柔多不善亦不必偏不善士君子何必資稟之同哉六四之至臨以己之至柔臨初九之至剛而能以柔應剛相與應感而惟恐初九之不我從此其所以柔而無咎宜聖人贊以位之當而非竊位蔽賢者與師徳薦仁傑蕭嵩薦韓休庶乎臨之六四矣師徳容仁傑者也嵩非容休者也師徳賢而嵩難

六五知臨大君之宜吉象曰大君之宜行中之謂也六五以柔中之君臨九二剛中之臣未嘗自任其聰明睿知也是宜爲君者也而曰知臨何也惟不自任其知而兼眾智是以大其智故曰知臨又曰大君二帝三王之聖一也舜曰大舜禹曰大禹好問拜昌言而已

上六惇臨吉無咎象曰惇臨之吉志在內也

君子有志不得行無位也蓋有有位而不能行其志者矣竊位之徒是也然則勿病無位病無志有志矣有位可行也無位亦可行也臨之上六是也上六無位而能以厚徳樂善之志從二陽之君子吉孰大焉又何咎矣故祁奚之免叔向在於請老之後非有位也呂彊之庇黨人乃無寵任之柄非有力也君子病無志耳嗟乎臨之世二陽方長而六五之君主之六四之近臣應之上六無位之賢者亦厚之君子之逢斯世何其幸哉下卦爲內志在內從二陽也上六何以從二陽曰陰從陽上反下惇厚也

【坤下巽上】

觀盥而不薦有孚顒若

上示下瞻之謂觀下之觀上其猶觀祭乎觀祭者不於其薦於其盥當盥酌必躬之初不以萬物易一誠及薦獻多品之後乃以一誠托萬物以誠托物誠始衰矣上之化下爲盥而不爲薦則孚誠有諸中而顒肅應於下矣

彖曰大觀在上順而巽中正以觀天下觀盥而不薦有孚顒若下觀而化也觀天之神道而四時不忒聖人以神道設教而天下服矣

教莫大於觀感而政令爲下故曰大觀孰能大觀九五是也何大乎九五以中正也九五之聖人以陽剛之資體中正之徳形於上觀於下而天下之不中者中不正者正矣孰不內順而外巽心服而身化哉何其神也觀天之神道而法之耳天之神道安在哉中正而已四時不忒是天之中正也運四時而無形者莫如風此天之神也謂巽也感天下而無形者莫如誠此聖人之神也謂九五之中實也惟天下之至誠爲能立天下之中正惟天下之中正爲能化天下之不中不正故旣曰中正以觀天下又曰有孚顒若孚誠也中庸曰至誠如神故曰聖人以神道設教而天下服

象曰風行地上觀先王以省方觀民設教

風行地上而無不周故萬物曰見天王省天下而無不至故天下曰見聖人隨其地觀其俗因其情設其教此省方之本意也虞周時巡是也穆王之防始皇之巡武宣之行幸本意乎

初六童觀小人無咎君子吝象曰初六童觀小人道也九五大觀在上而初六逺之玆謂童觀童觀者蒙而無見也蒙而無見在凡民爲可恕故無咎在君子爲可責故吝驩兜之薦共工四嶽之薦鯀一也而人不吝驩兜越人之彎弓兄之彎弓一也而人不怨越人所謂小人無咎君子吝也非無咎也不足咎也

六二闚觀利女貞象曰闚觀女貞亦可醜也

蒙而無見曰童有見而小曰闚有見固愈於無見也有見而小其愈於無見防何六二之與九五正應也非如初六之逺於五也然六二以陰暗之資亦安能觀九五之大觀哉不過小有所見而已故禦事以東徵爲艱子路以正名爲迂斯見也在女則貞在士則醜

六三觀我生進退象曰觀我生進退未失道也

必進忘其身必退忘其君皆失其道也欲進退不失其道其惟觀我生乎生出也才徳自我出者也我之才徳可以進而不進是使赤子不得乳其母也未可以進而進是未能操刀而制錦也六三以柔居剛其位非正必進不可也以順應上其勢有牽必退不可也量已而爲進退庶乎未失道也未失者非深許之辭也此亦學者事也若夫聖人仕止久速惟其可而已何必量己哉六三九五皆曰觀我生辭同而徳異六三察己以從人九五察人以修己

六四觀國之光利用賔於王象曰觀國之光尙賔也九五有剛明之徳而四近之故願仕而觀其光六四俟明徳之君而後進故其君尊尙之而賔其人下不輕一身則上不輕一士矣箕子近天子之光觀國也王訪於箕子尙賔也

九五觀我生君子無咎象曰觀我生觀民也

民之善惡生於君君之善惡形於民九五欲觀己之所生觀於民之君子小人而已天下皆君子耶我庶乎無咎矣天下有一小人耶其咎將誰歸故觀堯舜者以比屋觀文武者以羣黎

上九觀其生君子無咎象曰觀其生志未平也

君子身有用捨志無用捨上九以剛陽之徳而居一卦之極當無位之地而負達尊之望故其志未嘗一日不反觀其徳之出於己者吾之徳其皆君子耶乃無過咎何也吾之身不爲天下之所用而吾之徳爲天下之所仰豈以身之約而志之安乎故曰志未平也子思之在魯子方之在魏裴晉公之在緑野其身彌退其憂彌重故君子無位而有憂小人有位而無憂

【震下離上】

噬嗑亨利用獄

食有梗治亦有梗梗食者齧梗治者決不齧則味不合不決則治不通嗑合也亨通也曰利用獄獄刑人之事也何利乎用獄也獄廢則梗存矣

彖曰頤中有物曰噬嗑噬嗑而亨剛柔分動而明雷電合而章柔得中而上行𨿽不當位利用獄也

卦形頥之象九四頥中有物之象三剛三柔分而不雜明而辯也震動離明雷震電耀明而威也六五以柔居五𨿽不當位然利在用獄不過剛也然則治獄者明以察情非矜其明威以懲惡非尙其威一聽於六五仁厚中和之君而已此先王治獄之本意

象曰雷電噬嗑先王以明罰法

威取諸雷明取諸電然曷嘗黷刑哉以此明罰敕法而已罰者刑之薄法者刑之先先故知而不敢犯薄故懷而不忍犯金作贖刑明罰也象以典刑法也

初九屨校滅趾無咎象曰屨校滅趾不行也

屨校不懲必至荷校而械其首滅趾不誡必至滅耳而獻其馘初九之小人能懲於薄刑止其惡而不行則不貽上九惡積罪大之凶禍矣故庶頑以撻而格王駘以兀而賢朝爲小人暮爲君子豈特無咎而已

六二噬膚滅鼻無咎象曰噬膚滅鼻乘剛也

自二至五皆曰噬何也三臣分去惡之任一君當去惡之主也然六二之去惡則爲差易何易乎六二也及初九之淺也初與四爲應四於卦爲校二能絕其應而不通則四自孤而無與矣故吳濞非楚則反不決燕旦非上官則謀不發膚者患之淺鼻者气之通豈惟六二以中之徳而去惡哉亦居臣之位乘初九之上也故曰乘剛徳與位偕又何咎矣六二六三六五有眾齒上下噬齧之象

六三噬臘肉遇毒小吝無咎象曰遇毒位不當也六三之去惡視六二則難矣何難乎六三也九四爲一卦之梗若臘之堅而難噬也噬之則遇毒而傷齒矣而況齒之弱者乎六三以柔弱之才居剛決之位此弱於齒而噬夫堅者也能不遇毒乎故曰位不當也然則欲去惡者可使才不稱位乎百揆非舜則去四凶以安民祗以危民司冦非仲尼則誅正夘以治魯祗以亂魯然小吝而無咎者能度其才而噬其小者庶乎吝而不至於咎矣

九四噬幹胏得金矢利艱貞吉象曰利艱貞吉未光也九四一卦之梗也幹胏有骨之肉一味之梗也九四自爲梗而曰噬幹胏噬之者誰也以九四噬九四也曷爲以九四噬九四也以九四剛直之大臣噬九四彊梗之大臣也居大臣之位而近君者豈一人而已哉舜與共驩雜處堯朝周公與管蔡並居周位去共驩管蔡之彊梗也故得金矢以鑽幹胏則骨去而肉可噬得剛直以去彊梗則惡去而治可通金言剛矢言直剛惡者爲幹胏剛善者爲金矢然猶曰利艱貞吉蓋去惡實難非正固則必敗於怯漏於疏訓色變怯也蕃宣章疏也然有彊梗者天下之不幸去彊梗者聖人之不得已故曰未光

六五噬幹肉得黃金貞厲無咎象曰貞厲無咎得當也屯之九五陽剛之君而大正則凶噬嗑之六五陰柔之君而噬彊梗則無咎何也彼無助此有助也曷爲有助也噬嗑之彊梗有三而六五以離明之君體中正之徳又得三二剛正之助則去惡何難焉而況初九彊梗之淺上九彊梗之衰又皆無位而無勢其近君而逼者九四一臣而已而九四同位之剛直者自足以噬之至於六三亦協力以噬之若夫初九之彊梗則六二已折其萌而噬其淺矣則六五之君何爲哉惟一上九惡積罪大之小人無位已衰者爾主之以六五中正之君輔之以九四同位剛直之臣加之以六二六三恊力決齧之助則上九之幹肉何難於噬哉故曰得當言勝其任也霍禹之兵權已觧李輔國之過惡已極故宣帝代宗除之不難也然猶曰貞固危厲謹之至也去彊梗除元惡豈可忽哉黃言中金言剛

上九何校滅耳凶象曰何校滅耳聰不明也

初九滅趾故惡不行上九滅耳以聰不明使耳而聰聰而明則聞過而攺久矣何至於惡積罪大而受大戮之凶乎商鞅不聽趙良之言蕭至忠不受宋璟之諫故及

【離下艮上】

賁亨小利有攸往彖曰賁亨柔來而文剛故亨分剛上而文柔故小利有攸往天文也文明以止人文也觀乎天文以察時變觀乎人文以化成天下

上卦本坤而上六之柔來文九二之剛文𨿽柔而質剛又中正故亨下卦本幹而九二之剛上文上六之柔文𨿽剛而質柔又非中正故小利有攸往乾下於坤而中爻升於坤之上故爲天文以乾坤之變言也離明炎上而艮止之則火之气焰欝積光華而成文故爲人文以離艮之體言也天文之著者三辰五行之象觀之可以察四時之變人文之著者三綱五常之典觀之可以成天下之化大抵質者物之辯文者物之雜周官畫繪之事雜五色曰與黃相次又曰靑與赤謂之文賁天地黃火赤山靑

象曰山下有火賁君子以明庶政無敢折獄

山下有火賁解已見上賁文明之卦而大象言明不及逺言政不及獄明用於政則文不蔽明不及獄則明不矜明庶政離也無敢折獄艮也

初九賁其趾捨車而徒象曰捨車而徒義弗乘也君子則文之所在也達則振斯文以飾天下窮則捲斯文以飾一身初九以剛正之資秉文明之徳而在下無位斯文其廢乎亦還以飾天下者飾一身而已斯文未廢也賁其趾飾其身之所行也何以飾其所行惟義所在而已義在仕捨徒而車義在止捨車而徒仕患無其時今居賁飾文明之時時患無所主今近六二文明之佐然初九捨乘車而從徒行者何也二吾近而非吾應也四吾應而吾逺也逺者不得從近者不彊從何也義也夫以初九之賢也六二又賢也然初九猶不彊從於六二非其與也賢而非其與且不從而況非其賢者乎故太公非不賢而伯夷不從之以諒武王侯覇非順指而嚴光不從之以事光武初九賁世之放民也亦賁世之榮光也斯世而有斯人非榮乎

六二賁其須象曰賁其須與上興也

士有待而後發未有不待而發士有求而不應未有不求而應非珍身也珍道也珍吾道猶污吾道而況貶吾道乎六二主一代文明之大臣也逺自坤之上六惠然而來以佐興文明之治者也然非六五文明以止之君有化成天下之文秉中正柔順之志以求六二之飾也六二肯輕就乎故曰賁其須須來也亦待也意興於上吾與於下而已與許也故曰與上興也下有禮樂之文而上未遑君子惜其不待求而發上有禮樂之問而下無對君子恥其求而不能應𨿽然寜取房杜母惜賈誼房杜不能必有能者矣至曰未遑舉吾道而委溝矣惜也誼知易之賁未知賁之須也

九三賁如濡如永貞吉象曰永貞之吉終莫之陵也賁徳盛在九三其千載一時乎其當堯之文章周之禮樂之世乎蓋九三處文明之任聚剛柔之文二與四以柔而文三之剛三以剛而文二四之柔制作備矣文物著矣譬之於物光華潤澤其如沃而濕之乎詩曰六轡如濡言光潤之至也夫立君臣父子之分以爲禮樂法度之文鴻荒之世其理具其法隠伏羲之世其法立其文粗堯舜成周之世其法備其文著旣備矣旣著矣又何加焉曰守之自天髙地下之象至亷逺堂髙之勢此百聖之功千載之積豈一手一足之力哉文之始難成而文之成易壊今賁飾之文如濡之著夫何爲哉永貞固以守之則下不陵上卑不陵尊而萬民定天下安矣故周禮存則魯安周籍去則周衰

六四賁如皤如白馬翰如匪冦婚媾象曰六四當位疑也匪冦婚媾終無尢也

上九以干文坤以剛文柔六四之柔從上九之剛可謂有白受采之質矣然隔於六五而不得親受飾也賁如皤如其質可受上九之賁也白馬翰如其志願從上九之急也質美而受飾志急於從飾可也然隔於六五之君間而憂疑怨尢則不可也何也六五與六四其徳同於柔順而相親非冦讎也故聖人釋其疑解其尢而曰位𨿽若隔而可疑徳則相親而終無尢也故許行能使陳相不識陳良而徐辟能使夷之見孟子許行相之冦也辟非夷之之冦也婚媾之親也

六五賁於丘園束帛戔戔吝終吉象曰六五之吉有喜也

六五文明以止之君兼羣臣藻飾之業成天下文明之化六五其遂足乎曰未也方且垂云漢昭回之光下飾丘園髙蹈之士將以幣帛厚意之禮招而致之不使天下有一賢之遺文治有一毫之缺此賁之至盛也然聖人猶曰吝終吉者幣有所宜施亦有所宜吝吝之於非其人然後施之惟其人矣吝故榮榮故喜喜故吉賢者榮之而畢赴喜孰大焉百里入而秦喜樂克用而軻喜喜孰大焉然賁之時猶有士之隠於丘園非六五之恥乎且隠丘園者孰哉初九義不乘六二之車舎之而徒行者是也六二不能致初九而六五之君乃能致之六二異乎子房而六五之賢於髙祖可以爲六二歉而爲六五賀矣六五何恥焉故曰六五賁之至盛也六五坤體坤爲吝嗇故曰吝終吉嗚呼六五之賁丘園其湯之莘髙宗之巖文王之渭乎

上九白賁無咎象曰白賁無咎上得志也

易窮則變文窮則質上九居賁飾之極文之窮也救文之窮其惟質乎故曰白賁白者質素而無色也上九居賁之世自下卦之二分而文上六之柔志在成賁也不成賁以吝而成賁以白然後賁之治成而賁之敝不作不敝故無咎無咎故得志布被於窮奢之時者未爲矯而齊詐非其人瓦器於美新之俗者未爲陋而閏仕非其世固有似白賁而非者矣

誠齋易傳卷六﹤經部﹐易類﹐誠齋易傳﹥

欽定四庫全書

誠齋易傳卷七

宋楊萬里撰

【坤下艮上】

剝不利有攸往彖曰剝剝也柔變剛也不利有攸往小人長也順而止之觀象也君子尙消息盈虛天行也剝落也自一陰之姤生而愈長進而愈上至於五陽爲五陰矣五陰盛而外一陽小人眾而外一君子故君子不利有所往此君子處剝之道也然則不利有所往其遂聴天下之自亂乎聖人固曰盍觀諸剝之象乎坤順艮止止亂以順止小人亦以順故解黨禍者陳寔之臨延唐祚者方慶之對皆順而止之非逆而激之也此君子治剝之道也然天亦豈忍天下之久剝乎五陽消矣消極必息五陰盈矣盈極必虛故剝極而七日來復是以君子尙之也於是乎知有天道蓋天道已行矣

象曰山附於地剝上以厚下安宅

五陰盛而剝一陽爲小人剝君子言剛柔也髙山摧而附下地爲下民剝君上言坤艮也厚其地山不摧厚其民上不危

初六剝牀以足蔑貞凶象曰剝牀以足以滅下也天下之勢若處屋屋上庇牀下承人中處者也害人者先壊其牀之足害國者先壊其國之足君子者人主之股肱也非國之足乎小人之滅正道消君子剝牀之足者也正道滅而後凶於而國者隨之王章不誅漢不亡任愷不去晉不亂故剝始於防下其流及上一柔自下首變一剛故有剝足之象

六二剝牀以辧蔑貞凶象曰剝牀以辧未有與也辧牀之幹也牀有干國亦有幹大臣國之幹二大臣之位今二柔進而變二剛此小人進爲大臣而退君子之大臣也其當罷九齡相林甫之日也與五陰一陽陽孤且外孰爲之與故曰未有與也未有者聖人猶待其有也乎

六三剝之無咎象曰剝之無咎失上下也

六三陰類不應其類而獨應上九之陽內則失上下羣陰之心外亦未能爲一君子之助然許其無咎者勸之之辭也程子以呂彊當之

六四剝牀以膚凶象曰剝牀以膚切近災也

五君位也其象身也剝牀及膚災近於身小人近尊災切於君四陰自下而進黨日眾勢日成災其君必矣其當莽卓憲冀林甫國忠權盛之日乎

六五貫魚以宮人寵無不利象曰以宮人寵終無尢也六五羣陰之類亦羣陰之主能總羣陰以聴命而止其害正能調羣陰以恩幸而止其弄權乃六五柔得尊位順而止之之道也魚宮人陰類也謂下四陰也貫者聴而總之也寵者心以幸之也如是庶乎羣小不爲害矣無不利者言不爲害而已非盛世之大利也其唐之代宗乎使文宗忍錄過甘露何由而作

上九碩果不食君子得輿小人剝廬象曰君子得輿民所載也小人剝廬終不可用也

上九當五陰並進之日眾陽剝落之餘一陽獨存其猶嵗寒百果搖落之後尙餘一碩大之果而不爲所食耶亦危矣當是時君子至孤矣而猶曰得輿而民所載小人極盛矣而猶曰剝廬而終不可用何也陰極生陽亂極思治白公之亂楚防亡矣而國人望子髙之來卒安楚者子髙也此君子得人而民所載之效也羣小剝正道以覆邦家如剝牀焉自足及幹自幹及膚猶不已必剝其室廬此大廈將顚之時也有國者亦可以少悟矣惡來亡商尹氏亡周椒蘭亡楚斯髙亡秦張禹胡廣亡漢賈充亡晉守澄令孜亡唐此小人剝廬終不可用之效也曰終不可用儆之之至也五陰載一陽庶民載一輿之象一陽庇五陰廬之象坤爲大輿

【震下坤上】

復亨出入無疾朋來無咎反復其道七日來復利有攸往彖曰復亨剛反動而以順行是以出入無疾朋來無咎反復其道七日來復天行也利有攸往剛長也復其見天地之心乎

復何以亨曰剛反何以出入無疾朋來無咎曰動而以順行何以反復其道七日來復曰天行何以利有攸往曰剛長陽窮於剝之上必反於復之下反歸也陽歸爲主陰去爲客主安得不亨故復之亨以剛之反喜之之辭也震一陽動而進坤羣陰順而退陽旣入而處於下又將出而進於上何必欲速疾速也復而臨臨而防三陽朋來則復不孤何患有咎故動而以順行則自然出入無疾朋來無咎俟之之辭也天道之行消則息終則始觀息之出入物之榮枯日之朝夕月之晦朔嵗之冬春逝者如斯不舎晝夜曷嘗頃刻而息哉故天行則自然反復其道七日來復慰之之辭也七日者自坤之初六一陰生於午至復之初九一陽生於子七月而曰七日猶詩一之日二之日也陽長則萬物望生息之功君子長則天下望平治之福豈得止而不行哉故剛長則利有攸往勉之之辭也聖人極言復之亨矣無咎矣利矣又一言斷之曰復其見天地之心乎然則孰爲天地之心動而生物是天地之心貴陽賤陰是天地之心長君子消小人是天地之心天地之心不可見也聖人觀於復而見之又提之以示人有天下者可不求彼之心爲此之心乎體之聖失之愚履之治捨之亂聖愚治亂此心而已

象曰雷在地中復先王以至日閉關商旅不行後不省方

雷陽也地陰也冬至之日涸陰𨿽冰於地上一陽已萌於地中故萬物皆寒井水獨溫自閉關以下皆聖人順天時之一端也如後世月令是已

初九不逺復無祗悔元吉象曰不逺之復以修身也卦義爲君子道長象義爲承順天時爻義爲反復於善易之道無不含羅也吉凶悔吝生乎動下卦震而動之初初九動而復之初動而過過而忘反反而已逺凶之道也豈特有悔而已初九動而卽復不逺而復也動生於心復亦生於心復心一生動心自寂君子以此修身吉之大也何悔之有故仲尼以顏子當之謂其有不善未嘗不知知之未嘗復行防者動之微知者復之微大哉知乎故大學在致知人心之知卽天地之陽生陽一生天地復知一至君子復

六二休復吉象曰休復之吉以下仁也

初九不逺復復未形之過也六二休復復已形之過也何以知六二爲復已形之過也初而卽復一過亦無何形之有二而後復已一過矣動而一過過而後求休息以補劓而息黥非二過而何𨿽然不有初九克己之仁人則六二無輔仁之友不有六二降心於仁人則六二無下仁之益故微曽子子夏不聞防明之罪微子遊曽子不察襲裘之過故初九已復六二人復

六三頻復厲無咎象曰頻復之厲義無咎也

初九無一過六二二過六三三過是屢過屢復也故爲頻復厲厲危也非頻復之危也危而無咎者復於義則無咎也聖人危其頻過故曰厲以儆之開其頻復故曰無咎以勸之蘧伯玉行年五十而知四十九非而其使人亦告仲尼以欲寡其過而未能伯玉且然而況不爲伯玉者乎故曽子一日三省其身伯玉嵗省曽子日省學者時省其庶乎

六四中行獨復象曰中行獨復以從道也

六四居上下四陰之間而處其中故爲中行不從四陰而獨應初九之一陽故爲獨復居中得正者道也應一陽之君子亦道也故曰從道此如夷子焉因徐辟而見孟子視陳相則優不可以爲公孫丑萬章故未許之以吉無咎無悔

六五惇復無悔象曰惇復無悔中以自考也

六五當陽長之時居君尊之位危可復於安亂可復於治亡可復於存猶運之掌也然僅能郭復無悔者柔而已惟其柔故一陽防逺而不能援也四陰彊盛而不警也則亦僅能成中材之主而已其周襄王漢元帝之徒與考成也惇厚也六五坤之中坤厚故曰惇復然猶與其復者襄王出而復元帝搖而復

上六迷復凶有災眚用行師終有大敗以其國君凶至於十年不克徵象曰迷復之凶反君道也

上六以陰柔小人之極居亢滿大臣之位遂其姦而不攺迷於邪而不復故凶於而身則天災人眚之畢集凶於而國則師敗君凶而不振盧杞是也害眞卿沮懷光天下皆以爲姦邪而徳宗獨不覺其姦邪伐叛之師未反而朱泚之變已作奉天之圍未解而梁州之幸已嚴自是而後姑息之政行彊藩之勢成矣至於元和乃始克徵何啻十年而已乎幹之上九爲君之亢復之上六以其國君凶則國君者六五也以之者上六也傳曰凡師能左右之曰以曰反道者君道在復今六五之君道乃爲上六所左右至於迷而違之何復之有彖曰剛反反言歸也冦退曽子反是也上六曰反君道反言違也文質相反是也

【震下乾上】

無妄元亨利貞其匪正有眚不利有攸往

程子曰動以天故無妄動以人欲則妄此得聖人本意矣誠者天之道妄者人之欲無一毫之妄誠之至也無妄所以元亨者利在貞而已正則誠邪則妄若匪正而動則動必有眚而不利有攸往矣非無妄之不利於往也不正而妄則不利於往也若堯舜之禪湯武之師禹之治水動以天也子噲之遜符堅之師鯀之治水動以人也

彖曰無妄剛自外來而爲主於內動而健剛中而應大亨以正天之命也其匪正有眚不利有攸往無妄之往何之矣天命不祐行矣哉

下震本坤體初九自坤之上而來居坤之下爲震故曰剛自外來卦之成以震爲主震之卦以陽爲主下卦爲內故曰爲主於內震動乾健動以天也故曰動而健九五之君以剛健中正倡於上六二之臣以柔順中正應於下其動豈有妄乎故曰剛中而應此其所以動而大亨也何爲動而亨也動以正也何爲而能動以正也動以天也何爲而能動以天也天實命吾動也故武王誓師曰天命文考肅將天威天命文武以動文武其得不動乎然則天命文王而武王何自知之民之所欲天必從之故也八百國三千臣億兆人以天之命詔武王而武王乃伐商是謂動以天舉國之諫亦以天之命止符堅而堅必伐晉是謂動以人欲當堅之時內外無事可謂小康是亦無妄之世也而堅匪正妄動往將何之宜其敗亡而天命不祐也非天不祐也天亦不能祐也行矣哉言必不行也

象曰天下雷行物與無妄先王以茂對時育萬物行於天之下而鼓於物之上者其雷乎雷以時行而不妄行物與雷俱出而不妄出蓋雷宜收而行則物稽於藏雷宜行而收則物滯於逹物之無妄視雷之無妄故曰物與無妄先王之育萬物亦體雷行及時之義對越而茂勉之爾董仲舒引書曰茂哉茂哉古茂懋通

初九無妄往吉象曰無妄之往得志也

九本幹之體初居震之始所謂動以天者也動以天而無妄焉往而不吉不得志哉雷動於初而不妄萬物一嵗之盛福也聖人動於初而不妄萬民一世之盛福也故伊尹戒太甲以謹厥初周公戒成王以在厥初然則髙宗三年不言威王三年不飛何耶非不動也謹於初動也是惟無動動而得志矣

六二不耕獲不菑畬則利有攸往象曰不耕獲未富也初九動之始六二動之繼是故初耕之二獲之初菑之二畬之爲二者何必矜其能耕且菑而妄動以變初之成哉一矜而動卽動以人欲子玉變子文之政參遵何之法子玉爲能參爲不能矣然能者敗不能者安六二順而中不矜能則焉往而不利𨿽不耕不菑不求富貴在其中矣未富者實富而名未富

六三無妄之災或系之牛行人之得邑人之災象曰行人得牛邑人災也

六三震終而近幹動以天也無妄之至也震卦而坤爻以靜處動也動而未嘗動也吉凶生乎動今六三未嘗動而災是謂無妄之災災自我來自我得此有妄之災非我來而我得此無妄之災旣無妄奚而災曰事固有不相及而相遭者城失火池魚殃魯酒薄邯鄲圍今有牛系於斯問主之者誰莫知也問系之者誰莫知也故稱或焉然牛之系於斯惟其存於斯使塗之人夜半取之而去則主之者與系之者出而訟之矣當是時塗之人不可得而訟可訟者邑居而已居者奚罪焉蓋不幸罹災耳此非無妄之災乎故仲尼被圍貌偶似陽虎也不疑償金偶與亡金者同捨也六三無妄而災六三可無媿矣故災至無媿者聖賢君子之所能也無妄免災者非聖賢君子之所能也災非無妄之所能免而小人行險妄動以求免不亦逺乎

九四可貞無咎象曰可貞無咎固有之也

九四以剛居柔此豈妄動者哉故許之曰可以貞固而守此道則無咎矣又堅之曰能貞固而守之則可以有之而不失矣此回之擇乎中庸而不失所以異於不能期月守者也

九五無妄之疾勿藥有喜象曰無妄之藥不可試也五以剛健中正而居尊二以柔順中正而正應此無妄之至也無妄之至而猶有疾則如之何聴其自作信其自愈而已然則有疾而不治可乎曰有有妄之疾有無妄之疾犯寒暑荒酒色如是而得疾有妄之疾也不治者死耳目聰明血气和平如是而偶疾無妄之疾也治者亦死不治有妄之疾而死者晉景公齊桓侯是也不治無妄之疾而不死者仲尼防子馮是也故無妄之疾不藥無妄之藥不試則疾自愈而有喜矣無妄之疾無疾之疾也勿藥可也無妄之藥無害之藥也亦不可試何哉蓋善養生者主梁肉而冦藥石藥固無害矣吾無疾焉用藥藥無害猶不可試而況有害者乎故孔子曰某未達不敢嘗聖人不試無妄之藥而秦人以未富彊爲疾補之以商鞅之烏喙晉人以未淸虛爲疾下之以王衍之甘遂藥之初何如哉故有苗疾虞而禹班師防和自此充越人非疾漢而武帝興師虛耗自此痼

上九無妄行有眚無攸利象曰無妄之行窮之災也無妄之世六爻皆無妄也故至上九聖人亦許之以無妄然許之未防而戒之以行有眚無攸利者何也無妄之爲卦動卦也然必動而不妄乃許其動動萬物者莫迅乎雷宰萬物者莫尊乎天雷動乎下而非天宰之於上則雷不發而震物必有札傷者矣天下雷行雷制於天也初九發造化之始六二成造化之終有必不可不動者是爲動而無妄故聖人許其往吉往利造化成矣譬之農焉初九耕之六二獲之至於六三處順以廩之而已九四安富以守之而已九五之主人髙拱以饗之而已上九入此室處曰爲攺嵗而已使上九居無妄之極而復欲動而有行防何不貽窮之災乎唐太宗髙麗之師明皇雲南之師是已故二之前有動而無妄三之後無妄而無動然則無妄𨿽曰動卦吾必謂之靜卦矣

【乾下艮上】

大畜利貞不家食吉利渉大川

畜聚也止也山韞天者聚之大也山止天者止之大也臣止君以不爲不若止君以恥爲吾惟正心以及身正身以及君𨿽不止之以不爲而君自恥爲矣故大畜利貞貞正也利貞臣能賢也不家食君用賢也君臣相逢吉孰大焉𨿽當險難之世猶濟也況治平之世乎

彖曰大畜剛健篤實輝光日新其徳剛上而尙賢能止健大正也不家食吉養賢也利渉大川應乎天也君徳剛健則有進而無息君徳篤實則有韞而無竭韞而進進而韞韞於中者充實則溢於外者輝光輝光而進進無息則輝光者日新其輝光矣日月常見而終古常新運而無息故也吾君之徳何爲而臻玆能尙賢故也其孰爲賢上九是也其孰能尙賢六五之君是也上九以陽剛之賢六五以柔順之資上上九而已下之不曰剛上而尙賢乎然則上九臣也居尊位之上可乎上之者非上其位也上其徳也武尊望曰尙父康尊畢曰父師是也尙亦上也以五上二位言爲君尙臣以艮乾二體言爲臣止君乾爲君艮爲少男幹健欲上進而艮止之於下此臣之止其君之不善者也曷爲能止君之不善有大人正己之徳而潛格其非心也凡天下之不善吾皆止而不爲則不必止其君也蓋有不止之止者矣故曰能止健大正也故袖中之鷂恥魏徵之見苑中之遊畏韓休之聞夫豈待面折禽荒章交盤遊哉不然三歸之卿能禁六嬖之覇貲貪之宰能杜窮奢之主乎乾剛健艮篤實初二三上皆陽明故輝光天夕則晨山落則榮故日新五應二故應天

象曰天在山中大畜君子以多識前言往行以畜其徳山之體小於天而能韞天道人之心靈於山而能聚天徳君子之畜其徳聚天徳也何以聚之誦堯舜禹湯文武周孔之言行堯舜禹湯文武周孔之行多聞多見而黙識心通焉識其在彼體之在此賢一變至於聖聖一變至於天

初九有厲利已象曰有厲利已不犯災也

臣止君在初君受止亦在初初九陽躁欲上進之初也六四以山壓而止之其必有危言難受大欲難奪者矣初九能易其所至𨿽知其拂乎吾心而利乎天下國家從而已之則可以不犯天下之災咎矣舜禹以益之一言而班徵苗之師受止而能已之也符堅以舉國之諌而不回伐晉之役犯災也

九二輿說輹象曰輿說輹中無尢也

輿所以行也說輹所以不行也二居中得正而受六五之止故中而無尢太宗欲幸東都畏魏徵之諌而止輿說輹之義也凡卦二爲臣此九二幹爲君

九三良馬逐利艱貞日閒輿衛利有攸往象曰利有攸往上合志也

志乎進者幹之性止其進者艮之力乾爲馬志乎進者也如君子之畜徳者亦志乎進以行道也九三居健之極上九居止之極健極則塞者通止極則嚴者寛而況九三有初九九二廹其進於下有上九引其進於上乎上九艮體而陽徳艮體則止九三者也陽徳則其志合九三者也前一馬以導之後二馬以驅之是良馬四之而相逐者也其進而不可止也孰禦焉而況於有車輿之堅有兵衛之眾哉宜其利有攸往也然聖人必戒之曰利艱貞者言必難進而進必以正也又曰閒輿衛者言必爲之防閒也初喜其往卒憂其妄惟艱惟閒貞在其間畜徳君子行中有止九二爲輿眾陽爲衛

六四童牛之牿元吉象曰六四元吉有喜也

童牛初九之象也牿牛在防止惡在微六四居大臣之位當止健之任及初九陽之微而止之則大吉而有喜矣蓋旨酒糠丘之濫觴漆器象箸之履霜

六五豶豕之牙吉象曰六五之吉有慶也

豕牙傷物而性躁欲求其牙之不傷不若使其躁欲之不萌豶其躁欲之源則消其傷物之具矣堯以心惟危故逸樂慢遊之過絕湯以禮制心故聲色貨利之念消皆豶豕之牙之義也吉而有慶孰加於堯湯乎

上九何天之衢亨象曰何天之衢道大行也

以艮止乾則爲以臣止君之不善以二陰止三陽則爲陰柔止陽剛之羣賢止君惡者始必止止羣賢者終必通而況上九之一陽與九三合忠與三陽同類乎良馬相逐而衢路大通賢之所以並進道之所以大行善類之所以光亨也止惡而不止善是大畜之義也有一舜在上有十六相在下共驩其能止之乎

誠齋易傳卷七

欽定四庫全書

誠齋易傳卷八

宋楊萬里撰

【震下艮上】

頤貞吉觀頤自求口實彖曰頤貞吉養正則吉也觀頤觀其所養也自求口實觀其自養也天地養萬物聖人養賢以及萬民頤之時大矣哉

上覆下承眾口森然卦之形也上止下動卦之用也皆頰齒飲食之象故頥養也頥之時聖人養賢君子可仕之時也然聖人之所養君子之自養貞則吉邪則凶故上不可輕施其養下不可輕就其養上之所施必觀其所養之邪正所養者賢而正則萬民均得其所養下之所就必反觀自養之邪正自養者實而正則聖人不失其所養是養一人而福天下不曰養正則吉乎堯憂不得舜舜憂不得禹臯是也天地養萬物萬物以天地爲天地堯舜養賢以及萬民萬民以堯舜爲天地吉孰大焉斯時豈易逢哉故聖人喜之曰頥之時大矣哉自求口實實而非僞也

象曰山下有雷頤君子以愼言語節飲食

雷生之山成之此天地之養萬物也言出於口鳴其身亦冦其身故欲愼其出食入於口腴其體亦酖其體故欲節其入此君子之自養也然愼言非黙當其可則諌死不羨括囊節食非矯當其不可則采薇不羨林肉

初九舎爾靈龜觀我朶頤凶象曰觀我朶頤亦不足貴也

下卦三爻皆下之自養初九未粹之君子也有賢智之資而淺於自養者也故以陽明之智如龜之靈非無其資也然見六四之貴臣則動頥而求養其智安在聖人惜之未絕之也故旣責其捨己而徇欲又戒之以必凶又恥之以不足貴庶其有攺乎子夏之悅紛華子路之願裘馬防是與朶動也震動初應四

六二顚頤拂經於丘頤徵凶象曰六二徵凶行失類也六二君子小人之雜也居下卦之中有中人之資而可善可惡者也惡從善賤從貴猶陰從陽也六二下近於初之賢旣欲下比從之以養其徳而初非其應上觀於上九之貴又欲上比從之以養其祿而上亦非其應於是猖狂妄行陷於非僻而不自反徵凶者妄行而凶也所以妄行者善與貴兩從而不擇下與上兩比而不應故失其類也吳起始師曽子卒棄其母以求仕李斯始師荀卿卒棄其學以防宗皆失其守而不能自養兩從而妄行之禍也自上下下曰顚言從初九而倒置也自下上上曰拂言從上九而違常也邱上九也艮爲山

六三拂頤貞凶十年勿用無攸利象曰十年勿用道大悖也

六三小人之粹也上無初九之靈龜次無六二之兩從蓋明然拂違自養之正道而公然敢肆大悖以干利者也資本陰柔一也居不中正二也躁欲之極三也挾三不正不知自養而躁於求養其伾文八司馬之徒與故溫死於衡宗元死於栁十年勿用未爲久廢也六三之所以至此者幹利而已聖人斷然曉之曰凶又曰無攸利拔其本也

六四顚頤吉虎視眈眈其欲逐逐無咎象曰顚頤之吉上施光也

上卦三爻皆上之所養六二顚頥而凶初九不應也六四顚頥而吉初九應之也六四以近君之大臣而下求於初九無位之賢者是倒置也而初九陽剛嚴正之徳如虎視焉六四下而親之亦望而畏之非心邪意不待初九之切磋而自消其欲進徳何如哉逐逐言消去也以此養徳而佐六五之君以養天下又何咎矣上施光也言六四在上而所施者光大也周公下白屋上也衛靑有揖客薛宣不敢吏朱云次也初九之於六四有朶頥之戒六四之於初九有虎視之畏下不輕其就上不輕其禮也

六五拂經居貞吉不可渉大川象曰居貞之吉順以從上也

六五養天下之君也陰柔之才不足以養天下而反求上九之養已拂其經常者也上九位臣而徳師六五安居於貞固而無爲順從於上九而不違而天下自得其養矣此眞聖人養賢以及萬民之事也何必渉險有爲而後爲聖哉程子以成王賴周公當之盡矣艮止故不可渉大川六二拂經而凶以利動也六五拂經而吉以道來也

上九由頤厲吉利渉大川象曰由頤厲吉大有慶也一卦二陽而初九在下在上而居師臣之位者上九而已六五之君所倚信而眾陰臣民所畢聴者故頥養天下皆由已出故曰由頥然位髙徳重必惕厲而後吉果能惕厲而不自盈以上九之才犯險猶必濟況平世乎故大有慶也程子以伊周當之艮止而利渉大川何也止極必動

【巽下兌上】

大過棟橈利有攸往亨彖曰大過大者過也棟橈本末弱也剛過而中巽而說行利有攸往乃亨大過之時大矣哉

大過之時何時也大廈將傾之時也下橈將蹷其本弱矣上橈將折其末弱矣此不可爲之時也而曰利有攸往亨何也非天下不可爲之事無以施天下大過人之才孰爲天下大過人之才九五之剛陽君有斯才矣九二大臣又斯才矣九四近臣又斯才也九三羣臣又斯才也斯廈也有九五之梁以主之有九二九三九四松栢杞梓之柱森然以支吾之棟𨿽橈也廈其可顚乎不惟不可顚也又將扶其顚而起之也而況四剛𨿽過於剛而二五乃得其中爲下者順而從爲上者說而行往安所不利而不亨乎本謂初六末謂上六上六居上棟也初六礎也亦曰棟者卦之反爲上六四陽剛過故爲大者過陽大陰小小往大來是也

象曰澤滅木大過君子以獨立不懼遁世無悶

木在澤下木可沒而不可僕君子以之舉大過人之事則獨立而不懼故東徵之師周人之艱乃周公之易水在木上水可濡而不可入君子以之堅大過人之行則遁世而無悶故陋巷之窮乃顏子之達

初六借用白茅無咎象曰借用白茅柔在下也

六柔也初下也君子當大過之世而在下柔以順承潔以自淑而已林宗曰大廈將顚非一木之支不忤羣小獨免黨禍故無咎借承也茅柔也白潔也柔故不忤羣小潔故亦不污羣小巽爲白

九二枯楊生稊老夫得其女妻無不利象曰老夫女妻過以相與也

九二以剛陽之才居謙柔之地以下比於初六此大臣之能下士而得助者也持是道以當大廈將顚之世則廢可興衰可扶矣木枯而根生廢可興也身老而妻壯衰可扶也然則大廈之顚何患於不起哉故曰無不利蕭何必薦韓信鄧禹必薦冦恂所謂大廈非一木之支太平非一士之略也巽木也九二剛過故爲枯楊爲老夫又長女也故初六爲女妻初六耦而敷散根象也故爲生稊稊根也

九三棟橈凶象曰棟橈之凶不可以有輔也

棟橈者上六初六也而於九三言棟橈凶何也九三志過鋭力過勇將欲輔上六之棟而適以壊之者也扶傾者傾必速支廈者廈必覆非扶持之罪也過於扶持之罪也九三以陽居陽故不可以輔上六之橈陳蕃竇武以之

九四棟隆吉有它吝象曰棟隆之吉不橈乎下也大過不厭於過亦不過於過以四剛振二弱不厭於過也以剛處剛不爲九三之凶則爲九五之不可久扶傾拯橈之盛者其惟四與二乎皆以剛處柔之力也上棟下宇九四非棟也而曰棟隆者何也窮上者必反下棟折者必易材九四非棟位也而棟材也上六折矣兌反而巽則上六自外下而爲六四九四自六上而爲上九矣大過之棟其不巍巍乎其隆哉退韋賢千秋而相丙魏退張說藏用而相姚宋退珣瑜執誼而相黃裳漢唐之興也勃焉此棟隆吉之效也然四與初應有他志而橈於下之一陰則吝也戒之也

九五枯楊生華老婦得其士夫無咎無譽象曰枯楊生華何可久也老婦士夫亦可醜也

振大過之世患無剛陽之臣有剛陽之臣患無剛陽之君九五剛陽之君也今乃僅能無咎而已旣無譽又不可久又可醜何也九二不應而比於初九三有志而過於勇九四有材而不居棟之位九五以剛居剛過於剛而輕於舉三陽不爲之用而獨倚上六陰邪之小人以爲助魯昭公欲去季氏而倚公衍公爲邵陵厲公欲抑司馬氏而倚曹爽唐文宗欲除宦寺而倚訓注何可久之驗也木枯而華是速其枯也故何可久男未室曰士女已嫁曰婦士夫九五無助也老婦上六居一卦老陰之極也以已嫁之婦而失節娶失節之婦而復老邪無恥之甚故可醜也

上六過渉滅頂凶無咎象曰過渉之凶不可咎也程子謂上六以陰柔處過極不卹危亡履險蹈禍是也孔氏楊氏以爲龍逢比干非也二子豈陰柔者哉水溢而過於渉者不足以濟川而徒沒其頂任重而過其才者不足以濟難而徒沒其身爲衍曹矣訓注以之其凶大矣而曰無咎非無咎也不可咎也當自咎而已

【坎下坎上】

習坎有孚維心亨行有尙彖曰習坎重險也水流而不盈行險而不失其信維心亨乃以剛中也行有尙往有功也天險不可升也地險山川丘陵也王公設險以守其國險之時用大矣哉

坎本坤也乾一陽交其中而生水水內陽而外陰故其明內景離本乾也坤一陰交其中而生火火內陰而外陽故其明外景一陽交於二陰之中亦陷於二陰之中故水爲坎坎陷也險也鑿險而陷物曰坎坎用牲是也習重也習吉是也上下重坎故曰習坎陽動故曰水流陷於中而未出故曰不盈水惟險則行故曰行險中實故曰孚信剛在中心象故曰心亨險惟行則濟故曰往有尙又曰有功天險上卦地險下卦王九五公九二法天之不可升故設卑髙貴賤之嚴法地之不可逾故設城郭溝池之固有險之時不可不濟無險之用不可不設故曰大矣哉習坎之上疑脫一坎字蓋八卦無復名

象曰水洊至習坎君子以常徳行習教事

水一至則易竭再至則方增君子法再至之水以此進徳以此教民皆方增無倦之意洊再也

初六習坎入於坎窞凶象曰習坎入坎失道凶也初六陰柔之小人設險以陷君子猶以爲未又設險中之險坎險也窞險中之險也虞翻曰坎中小穴曰窞以坎爲未險而復穴其中其陷君子不遺余巧矣然穽人者必自穽險人者必自險紿道而陷善類未有不自陷而凶者也故宦者盛而黨錮興黨人死而宦者防初居坎之最下故爲窞初一爻穴之象

九二坎有險求小得象曰求小得未出中也

九二其羑里之事耶以剛毅之徳行中正之道九二何罪焉逢二陰之有險而陷其中此君子之不幸也惟以剛居柔勿以剛競而以順求庶乎小濟可大濟不可小得未出二陰之中故也

六三來之坎坎險且枕入於坎窞勿用象曰來之坎坎終無功也

六三以陰柔之資處剛彊之位此小人欲爲猖狂之舉妄意於見用而邀功者也聖人則曰斯人宜勿用用之終無功何也欲有所來而退乎下則入於險中欲有所之而進乎上則犯夫重險進退皆險故曰坎坎遇險固欲濟也然倚姦險之人以求濟險者祗益其險也阻且枕枕倚也入於坎窞益其險也訓注是已

六四樽酒簋貳用缶納約自牖終無咎象曰樽酒簋貳剛柔際也

濟險者眾則易孤則難九二求出險而未能出蓋內水所陷者深而不盈也必外水洊至則二水合而寢盈矣六四外水之再至者也恃再至之勢而不交於內水則內無主九二內水之先至者也恃先至之源而不納夫外水則外無援六四之與九二必也相交以禮相示以質相通以信則庶乎險難之可濟而終無咎矣平交懽於勃而漢始安嶠自結於導而晉復振樽酒簋貳禮也用缶質也納約信也自牖內外之通也剛九二柔六四際交際六四九二非應也而交際者九二內水之主也六四外水始至之客也古語曰同舟而遇風則胡越相應如左右手其九二六四之謂與約如約信盟誓之約

九五坎不盈祗旣平無咎象曰坎不盈中未大也險難之濟否視君子小人之眾寡小人眾而君子寡則一君子不勝眾小人羣臣皆小人而人主孤則一賢君亦不勝羣小九五以剛中之徳而履尊位又有九二剛陽之大臣以佐下風可以濟險有餘矣然而僅能無咎者如水之不盈而未平也曷爲其不盈而未平也陷於上六六四之中而未出也唐之代宗文宗是也代宗陷於藩鎭之險而未能出惟郭子儀可以出之然子儀自陷於朝恩輔國讒波之中文宗陷於宦寺之險而未能出惟裴度可以出之然度自陷於元稹程異浸潤之內然則二君其如羣小何二臣其如二君何中未大也君𨿽有剛中之徳亦終不能成大功而已矣九五九二君臣皆陷於二陰

上六系用徽纆寘於叢棘三嵗不得凶象曰上六失道凶三嵗也

君臣相正國之肥主聖臣賢天下之盛福上六安足以知此哉挾陰邪之資竊權勢之重而乘九五之上立九五之前此小人蔽君之明而制之者也文宗曰周赧漢獻受制於彊諸侯今朕受制於家奴殆不如赧獻此坎之九五逢四陰之眾而又制於上六之彊者與然上六豈終免乎宦寺誅而唐亦以亡此徽纆叢棘之禍也三嵗執之而不得者彊也亦三嵗而凶者窮也其暫𨿽彊其窮必凶

【離下離上】

離利貞亨畜牝牛吉彖曰離麗也日月麗乎天百谷艸木麗乎土重明以麗乎正乃化成天下柔麗乎中正故亨是以畜牝牛吉也

離者明卦也曰利貞亨畜牝牛吉何也明蔽必察明而養之以正乃亨故曰利貞亨明過必剛明而養之以柔乃吉故曰畜牝牛吉牛柔畜也牝牛柔之柔者也離之義麗也火出於至無生於至虛麗於薪則無者有虛者實薪盡則復初五在上君也天也二在下臣也土也君臣以明相重各矜其明而明無所麗是猶日月不麗乎天百谷艸木不麗於土也可乎君之明麗乎正卽日月麗乎天其明彌髙而不流於顯宗徳宗之察臣之明麗乎正卽百谷艸木麗乎土其明彌厚而不墮於韓非晁錯之薄此唐虞三代君臣之明也其化成天下宜哉柔中謂六五柔正謂六二牝牛謂二陰皆坤坤爲母牛畜養也

象曰明兩作離大人以繼明照於四方

明之奇者其明孤而匱明之兩者其明續而久曷謂明兩六五不矜其明而續以六二之明是日所不及而續以月君所不及而續以賢也故日月之明終古不忒大人之明四方畢照辧忠邪知疾苦燭幽側慮長久皆照四方之謂

初九履錯然敬之無咎象曰履錯之敬以辟咎也初九以文明之徳剛陽之資居離明之初如火之始然日之始旦𨿽在下而未升無位而未進而其踐履之實錯然璀璨於天下已不可掩矣非晦其明則眾之所忌咎之所集敬者畏謹而晦其明也故無咎非無咎也敬畏以避之也夫子之少也孟僖子已知其聖矣然聖徳彰而眾忌興晏子子西之賢然且疑其害於國於陳蔡大夫乎何誅曰聖則吾不能聖則吾豈敢事君盡禮爲禮必敬恂恂誾誾似不能言故匡人不能殺桓魋不能害不然何以避咎哉

六二黃離元吉象曰黃離元吉得中道也

六二當文明之世居大臣之位而能以謙柔之徳體中正之道此其所以獲甚大之吉爲一卦之盛也周公公孫碩膚以之黃者中之色

九三日昃之離不鼓缶而歌則大耋之嗟凶象曰日昃之離何可久也

君子哀樂必類曹大子聞樂而嘆君子曰非嘆所也故子於是日哭則不歌九三歌未畢也而嗟又繼之哀樂不類何也年過而耋位過而昏如日之昃也其能久乎免此者其惟衛武公乎九三下卦之極故爲日昃爲大耋離爲日九老陽三不中故昃

九四突如其來如焚如死如棄如象曰突如其來如無所容也

九四乘羣下之上逼近君之位而席內外重火之气焰故其興暴然其來突然如有縱焚之勢而不可撲滅者然下則九三剛彊而不可入上則六五中正而不可犯此其火必至若燼而死若灰而棄焉耳何也進退皆無所容也管蔡楚子圍晉智伯以之

六五出涕沱若戚嗟若吉象曰六五之吉離王公也六五以文明之徳履至尊之位而逼於九四之彊臣亦危矣然能以柔居剛晦之以柔故明之以剛始之以憂故終之以吉涕而嗟憂之至也然孰知沱若之涕足以下焚如之威嗟若之聲足以震突如之勢哉此成王閔予小子管蔡難大之時也宜卒平三監而吉與曰離王公者謂王公惟居離明之時逢憂危之事乃可吉爾居昏世遇危事殆哉

上九王用出徵有嘉折首獲匪其醜無咎象曰王用出徵以正邦也

上九以剛明之極而居上此王者除元惡以大正其國之事也其成王顯顯令徳四徵不庭之時乎程子謂去其首惡而非及其醜類得之矣

誠齋易傳卷八﹤經部﹐易類﹐誠齋易傳﹥

欽定四庫全書

誠齋易傳卷九

宋楊萬里撰

【艮下兌上】

咸亨利貞取女吉彖曰咸感也柔上而剛下二气感應以相與止而說男下女是以亨利貞取女吉也天地感而萬物化生聖人感人心而天下和平觀其所感而天地萬物之情可見矣

上經首乾坤乾坤陰陽之辧下經首鹹恆咸恆陰陽之交不辧分不嚴不交情不通故曰咸感也坤六三上而兌乾上九下而艮故曰柔上而剛下坤之一柔上矣二柔復下而艮乾之一剛下矣二剛復上而兌故曰二气感應以相與說斯感感必止感而不止必流故利於貞而後吉艮少男兌少女艮上兌而已下之故曰男下女天地君臣父子兄弟朋友萬物皆以情相感而後通姑舉男女一端觀之然天气先降而後地气升男先下女而後女徳隨君先下臣而後臣志應先主見孔明得男下女之感矣

象曰山上有澤咸君子以虛受人

山受澤山之虛心受人君子之虛虛故感感故應

初六咸其拇象曰咸其拇志在外也

易者象也象者肖也如噬嗑之象則肖乎頥中有物如咸之象則肖乎人之一身初與二肖乎足三與四與五肖乎身上則肖乎口故初六爲咸其拇拇大指也舉二大指則足見矣初六拇也咸而感之者誰也九四也九四之體一身之心也拇也腓也股也脢也輔頰舌也聽乎心而動靜者也九四說之初初六止之初初與四應者也九四之感初六欲行者也而初六止而不行是心行而足止也魯宣不能食叔盻季氏不能宰子騫是也九四說而不止曰志在外者欲外物而心不正也初內也四外也

六二咸其腓凶居吉象曰𨿽凶居吉順不害也

二與五應二行五之感而應可也而二之體則腓也股之下拇之上蓋脛之肉所謂足肚者也其往無故而自動不待感而動者也鐘不叩而鳴則妖石非言之物而言則怪有不感而動者乎秦孝公三不聽商鞅之說而鞅三變其說以入之非不感而動乎故凶使鞅順義命而安居焉安居而不妄動以求入焉則亦吉而不害矣伊尹傅說呂望孔明感之而不應者有矣未有無感而應者也六二以陰居陰而順者也其位吉其體凶

九三咸其股執其隨往吝象曰咸其股亦不處也志在隨人所執下也

三爲一卦之股居足之上身之下不自動也隨人之身而動也自動則妄隨人則牽故九三之與六二其動異其失均也九三孰感而孰隨也感於上六之說而隨之也上六女之說說之極極而流者也而九三剛躁以隨之所隨者正其敝猶不正所隨不正其敝若何如貢禹之從王鳳五鹿之從石顯志在隨人不擇其人志之所執每執愈下豈惟往吝而已

九四貞吉悔亡憧憧往來朋從爾思象曰貞吉悔亡未感害也憧憧往來未光大也

九四在一卦之體如一身之心也不言心而言思責其廢心而任思也心者身之鏡思者鏡之翳鏡則虛而照思則索而照虛而照無物也索而照有物矣惟無物者見物有物矣安能見物哉故虛而照則明索而照則昏仲尼繋之曰天下何思何慮蓋此心何思何慮則虛虛則貞貞則吉何悔之有今也不然憧憧焉役思於事物往來屈伸之變故思未能感通於事物而事物萬緒朋來從之而不勝其擾且害矣非如貞吉無思之時未感而無害也以思窮物適以物窮思安能窮神知化而成光大之盛徳哉唐徳宗之猜忌以之

九五咸其脢無悔象曰咸其脢志末也

王弼云脢者心之上口之下其膺膈之間乎此一身至虛無思之地也九五當之宜其爲咸感之盛也止曰無悔何也蓋無思而神則明無思而不神則昏神者心也不神者膈也膈𨿽無思昏懵而已九五是也系二說上不忘其本而志其末二與上皆陰柔不正之人也而九五系之說之𨿽無思也非昏懵乎元帝之優柔不斷似至虛似無思而非也系說恭顯故也九與五皆陽剛也而其位在咸如一身之脢也脢也不柔亦無用之剛而已

上六咸其輔頰舌象曰咸其輔頰舌滕口說也

上六居說媚之極有啟口之象是小人之在上近君用事以口才而感動九五之君者也其公孫衍張儀淳於髠陳賈之徒與夫吾之一身感之至易者也感而非其道𨿽一身不能相使如咸之自拇自頰是也蓋血气流通精神洞逹則一身輕於一羽血气壅閼精神漂離則一指重於百鈞而況天地之於萬物聖人之於萬民與夫父子夫婦兄弟朋友之間乎故咸之六爻有不感而應有感而不應有應感而失其應有思感而不勝其應有不感不應而爲無用之感應有非道之感而不許其應然則咸感之道豈易乎哉

【巽下震上】

恆亨無咎利貞利有攸往彖曰恆久也剛上而柔下雷風相與巽而動剛柔皆應恆恆亨無咎利貞久於其道也天地之道恆久而不己也利有攸往終則有始也日月得天而能久照四時變化而能久成聖人久於其道而天下化成觀其所恆而天地萬物之情可見矣咸以少男下少女此男女之新婚恆以長女下長男此夫婦之偕老男下女則女隨女下男則男尊男尊女卑尊卑定位然後天地日月春秋君臣父子長防之常分正矣正則可久久則可恆故曰利貞剛上謂幹之初升而震柔下謂坤之初下而巽終則有始荀爽謂幹气下終復升上居四而爲始坤气上終復降下居初而爲始程子謂動則終而復始所以恆而不窮若夫夫妻反目父子相夷君臣罔終朋友隙末皆失恆之道矣

象曰雷風恆君子以立不易方

終始變化者恆之道所以久而不窮立不易方者恆之節所以久而不變

初六浚恆貞凶無攸利象曰浚恆之凶始求深也四應初理之常初求四亦理之常然不安於義命而躁於求挾陰柔之資持巽入之術相求之始不量其交之淺深而遽深求於其上𨿽正亦凶何利之有蓋勢利之塗猶萬仞之淵深則沒淺則出君子疾趨而避之且恐不免而又求深可乎賈捐之之薦楊興爲京兆以楊興之薦己於上前是也不然賈誼之說文帝京房之說孝元所謂𨿽正亦凶者與

九二悔亡象曰九二悔亡能久中也

以陽居陽常也九二以陽居陰非其常也宜悔而亡者二五相應皆恆久於中道者也人皆曰予知擇乎中庸而不能期月守也三月不違一善不失其惟顏子故擇中庸無祗悔仲尼皆以許之

九三不恆其徳或承之羞貞吝象曰不恆其徳無所容也

九三以剛躁之資處上下之間當雷風之交動而無恆者也其徳無恆不可以作巫醫爲卜筮難乎免於羞辱矣蓋忽忻驟忿父不能以安其子初正終譎士不能以孚其朋如鄭朋之兩從呂布之屢叛人誰納我宜其無所容身也

九四田無禽象曰久非其位安得禽也

九四以陽居陰以剛居柔非其位也然久居而不去貪得而不止如日獵而不反者安得禽之獲哉揚雄久居莽賢之間官不過侍郎執防是也金門玉堂非其時則有道者不處也顧雄欲之而不得者作易者其知雄之心者耶

六五恆其徳貞婦人吉夫子凶象曰婦人貞吉從一而終也夫子制義從婦凶也

夫彊於婦其敝猶弱君彊於臣其敝猶柔今也五君位也六五長男之正體也爲君則柔弱而下從九二之彊臣爲夫子則柔弱而下從九二之彊婦以此爲恆此婦人之以順爲正以一守順則吉也爲君爲夫制義自我者也而用之凶於而家害於而國必矣其魯哀晉元之世乎

上六振恆凶象曰振恆在上大無功也

處靜者如奉盈懼其動也處動者如操舟願其靜也處動者猶願其靜處靜而願其動也可乎上六居守恆之世當處靜之時爲在上之臣謂宜鎭以安靜之治可也今乃挾陰邪之資居震動之極必欲振而搖之者志於要功而已聖人探其志而折之曰大無功也桓溫枋頭之役殷浩桑山之師是已功安在哉

【艮下乾上】

遁亨小利貞彖曰遁亨遁而亨也剛當位而應與時行也小利貞浸而長也遁之時義大矣哉

吾讀易至遁而嘆曰遁其見聖人之心乎聖心焉在曰在天下而不在一身故曰遁亨遁而亨也遁而亨者窮於進而通於退𨿽然聖人之退聖人之通天下之窮也聖人豈悻悻然決於退哉五以剛陽當君位而與二爲應其時猶可與有行者乎二陰𨿽長於內然漸而未驟四陽猶盛於外其勢猶可以小有所正而未至於大壊也乎孔子去魯而行之遲孟子三宿出晝而猶曰速聖人之心在天下如此故曰遁之時義大矣言其進退之時去就之義甚大而未可躁也故小人之於一身徼幸於萬一聖人之於天下亦徼幸於萬一

象曰天下有山遁君子以逺小人不惡而嚴

卦之名有以象有以義地中有山謙象也天下有山遁義也何謂義取二陰長於內四陽將消於外三變則爲否也其義爲陽避陰君子避小人故曰遁遁者退而避也退而避者豈必江海山林然後爲遁哉大遁遁於朝小遁遁於野舜遁共驩不於歷山旦遁管蔡不於曲阜孔子與陽貨同國孟子與王驩同事故曰君子以逺小人不惡而嚴孔子答貨曰諾吾將仕矣孟子與驩朝暮見何疾惡之有見貨亦矙亡見驩未嘗與言行事何不嚴之有惟不惡故不害惟嚴故不污

初六遁尾厲勿用有攸往象曰遁尾之厲不往何災也進處後則逺利明退處先則逺害蚤處遁之世上九剛而知防則最先遁九五剛也則又遁九四剛也則又遁故上爲肥遁五爲嘉遁四爲好遁皆喜其蚤也初六柔而不能決止而不能行又居遁之最後故爲遁尾故危厲而災揚雄仕於莽蔡邕仕於卓是己曰勿用有攸往又曰不往何災言其往之不蚤今往無及也程子曰它卦以下爲初遁欲在前故初乃爲尾尾在後

六二執之用黃牛之革莫之勝說象曰執用黃牛固志也

六二不言遁者二遁之主也四陽爲我而遁者也以陰長之極居大臣之位聖人幸其柔順中人之資不能爲姦雄之魁也又憂其執柔順之不堅也則己未必能亂天下而無固志以從亂者有矣張禹從鳳孔光從莽皆大臣之柔順而無固志者黃中也牛順也執與革皆堅也堅執柔順則其順不可勝言矣

九三系遁有疾厲畜臣妾吉象曰系遁之厲有疾憊也畜臣妾吉不可大事也

九三非無剛明之質而暱系於二戀戀而不能遁亦終於危害而己此紀唐之所以媿龔勝機云之所以媿張翰也暱系非大人之事也臣妾小人之事也以己臣妾人則吉以己臣妾於人則危

九四好遁君子吉小人否象曰君子好遁小人否也遁而誠爲好遁隠而僞爲素隠好遁者如好好色素隠者如鄕原徳之賊隠而僞不若不隠而誠也九四以干之初當遁之世知遁之早味遁之腴宜其好遁之篤也故聖人許其爲君子贊其爲吉又嘆其非小人之所能爲也微陋巷之顏汶上之閔舞雩之曽其誰實當之

九五嘉遁貞吉象曰嘉遁貞吉以正志也

九五以天徳宅君位而當遁之世其將焉遁而亦曰嘉遁貞吉又曰以正志何也聖人天也天不能違時況聖乎故堯舜遁天歷伊周遁天經孔孟遁天意是六遁者遁之至嘉志之至正者與

上九肥遁無不利象曰肥遁無不利無所疑也

上九以剛斷之極居遁之世在無位之地處一卦之外遁之最先者也自非道徳之丰肥仁義之膏潤安能去之無不利決之無所疑乎此孔子不脫冕而行孟子浩然有歸志之事也

【乾下震上】

大壯利貞彖曰大壯大者壯也剛以動故壯大壯利貞大者正也正大而天地之情可見矣

惟正故大惟大故正正則舉天下萬物莫能加不曰大乎大則舉天下不正無所事不曰正乎正而大大而正天地之情不過是也而況人乎天地之情不可見也以正大而可見學者求道舎正大何適矣四陽盛彊二陰微滅大者勝則小者衰剛者動則柔者退彊者長則弱者消理之自然也泰曰小往大來是也

象曰雷在天上大壯君子以非禮弗履

不有雷在天上之巨力不能有非禮弗履之至行蓋以雷震之威震其私以天討之師討乎已

初九壯於趾徵凶有孚象曰壯於趾其孚窮也

初九以陽剛之資當陽盛之時宜其可以彊而徵也而徵凶信窮何也在下故也在下而用壯此賈誼欲去絳灌南蒯欲去季氏所以凶且窮也有孚者信其必然也

九二貞吉象曰九二貞吉以中也

九二居大臣之位爲眾陽之宗當大壯之世曷不舉一世以大有爲以慰天下之望乎而循循然以剛居柔以中自守僅能貞而吉者陽旣壯矣壯旣大矣又振而矜之豈不以過中失正而敗吾大壯之勢乎故四門穆穆之日舜無復四罪之舉四海皇皇之後周公無復三監之功至魏元忠之再相依違無所建明裴度之晚節浮沈爲自安計豈大壯九二之謂哉

九三小人用壯君子用罔貞厲羝羊觸藩羸其角象曰小人用壯君子罔也

九三彊之極也其彊可以果於勿用不可以果於用故聖人戒之曰用之則爲小人勿用則爲君子小人如羝焉喜於鬭而狃於勝喜於鬭故技止於一觸之勇狃於勝故怒及於無心之藩然藩無心而能系角易往而難反終覊累其角而後已羸與累古字通也故𨿽貞而亦厲而況不貞乎陽處父灌夫之徒是己用罔無所用也羸其角鄭作累

九四貞吉悔亡藩決不羸壯於大輿之輹象曰藩決不羸尙往也

九四居近君之位得眾陽之助而能以剛居柔不用其壯此其所以貞也故吉而悔亡九三觸藩而羸九四不觸而決者九三遇九四之藩而九四之上皆陰爻也豈惟藩之決亦無羸角之憂豈惟角不羸亦有往進之喜輿之大可往而進也輹之壯尢可往而進也三十輻俱壯而輿可往四陽俱協而時可往此陸賈調和平勃以安劉滅呂之事耶程子云輹與輻同

六五防羊於易無悔象曰防羊於易位不當也

六五當眾陽盛彊於下之時乃能使眾陽帖然而自防者正以柔順和易之徳而調伏之也故無悔然則六五之才𨿽與位不相當乃所以爲相當也徳逾於位位逾於才故也羊卽四陽也唐代宗以之

上六羝羊觸藩不能退不能遂無攸利艱則吉象曰不能退不能遂不詳也艱則吉咎不長也

上六以壯之終居動之極故亦有羝觸藩之象不能退居眾爻之上也不能遂處一卦之窮也故無攸利然猶幸其柔也故艱則吉君子之進也揖必以二其退也辭止於一惟其思之詳也是以進之難也進之易則退必難矣上六之不能遂非病也不能退乃病也以陰柔之人超六位之上眷眷焉而不能退上不過爲張華其下商鞅李斯矣艱則吉在初而進之難也至於其終譬諸乘虎下則死不下亦死好進而上人者可不懼乎

誠齋易傳卷九

欽定四庫全書

誠齋易傳卷十

宋楊萬里撰

【坤下離上】

晉康侯用錫馬蕃庶晝日三接彖曰晉進也明出地上順而麗乎大明柔進而上行是以康侯用錫馬蕃庶晝日三接也

晉之世上則天子進乎徳有不己之明下則諸侯進乎順有不己之報進乎徳如日之出於地愈升愈明進乎順如地之承於日愈下愈髙下順上而不已故上燭下亦不己是以錫馬蕃庶而恩之者丰晝日三接而禮之頻也君進於明可也臣進於順可也諸侯非在廷之臣也在外之臣也在外而不進於順則尾大而盭矣坤爲馬離爲日日出於地爲晝三接下三陰也柔進而上行謂六五也康侯天子鎭撫諸侯以安之也上下相安則天下安

象曰明出地上晉君子以自昭明徳

日有掩則明者曀心有掩則明者盲明出地上則孰掩夫日自昭明徳則孰掩夫心禹之惡防酒湯之不邇聲色不殖貨利徹其掩以自昭也自昭者自用其力以瑩之之謂故日出如躍昭徳如濯

初六晉如摧如貞吉罔孚裕無咎象曰晉如摧如獨行正也裕無咎未受命也

屹然於進退之初者不詒凶於身怡然於疑信之間者不見咎於人初六處進爲之初未受命於上當是之時必進則躁必退則激未見信而必其見信則諂且懟必也屹然而立則躁激消怡然而裕則諂懟冺惟初六順而靜者能之晉如進也摧如退也罔孚未見信也楊氏以孟子進退有餘裕當之得之矣

六二晉如愁如貞吉受玆介福於其王母象曰受玆介福以中正也

六二以柔順之徳逢文明之君當亨進之位能居中守正以進爲憂而不以進爲喜若此可以得吉矣可以受庶馬三接之大福於其君矣防子馮避令尹之位蔡謨辭司徒之拜皆以進爲憂者王母君之柔中者也六五是也

六三眾允悔亡象曰眾允之志上行也

六三以陰居陽下不爲六二之大臣上不爲九四之近臣蓋身退而徳進位卑而望髙者與故其志上進以順麗乎大明之君志發乎此眾信乎彼而其志得行矣宜其悔吝之亡也大則如二老歸周而天下從小則如一隗入燕而羣賢至是已下二陰皆順上故曰眾允

九四晉如鼫鼠貞厲象曰鼫鼠貞厲位不當也

處遁惡後處晉惡先九四以剛狠之資超貴近之地處羣下之上躐三陰之前以康侯則逼乎王室如鄭莊之逼周以近臣則僣乎王權如桓溫之僣晉故貪夫位而不思釋畏乎下而恐見奪如鼫鼠然𨿽正亦危況不正乎貪者將上僣於六五畏者猶下忌於三陰上僣而其進不遂以其君之明而不可犯也下忌則其進有牽以其僚之順而從上者眾也使上暗如二世下散如髙貴卿公九四其孰禦𨿽然以剛狠之彊臣居逼近之髙位九四處之固不當也處九四於不當之位者誰乎

六五悔亡失得勿卹往吉無不利象曰失得勿卹往有慶也

六五柔主也宜不立者也宜悔吝宜憂卹宜非吉宜不利而聖人斷然許之以悔亡以勿卹以往必吉必無不利又勸之以往則有慶且夫悔則亡矣六五慶也卹則勿卹矣六五又慶也往則吉矣六五又慶也往則無不利矣六五又慶也是四慶者它卦或得其一二已爲卦之盛今六五柔主乃兼此四慶而有之然則王之不立者其福固如是乎曰主徳尙剛惟晉之一卦主徳不尙剛曷爲晉之主徳不尙剛曰晉之主徳如日之出地此朝日也天下己服其明矣初出之朝日而遽若方中之烈日天下其不旱熯暍死矣乎惟柔故明而不虐燭而不察淑而不烈大抵日中非日之盛而莫盛於朝日剛明非晉之盛而莫盛於柔明蓋日之爲明朝則升中則傾君之爲明柔則容剛則窮六五晉之盛明之主也宜其福之盛也孰謂其柔而不立哉大則如商髙宗之不言小則如齊威王之不鳴書曰柔而立又曰髙明柔克六五以之失得勿卹謂得與失皆勿憂卹六五離也爲日爲火𨿽柔猶剛也

上九晉其角維用伐邑厲吉無咎貞吝象曰維用伐邑道未光也

上九以剛明之資進而至於首又進而至於角剛之極也明極者必窮物剛極者必觸物故不勝其剛而無所用之維思攻伐人而已夫明不自照而用之以窮物剛不自攻而用之以伐人若反其剛明而有自危之心聖人尙許其吉無咎也或挾其剛明而自以爲貞固聖人知其吝未光也子玉剛而無禮陽處父剛而幹時所以敗也晉明卦也而四陰吉悔亡二陽厲且吝徳宗以明彊自任其未有得於此乎厲者愓厲而自危也

【離下坤上】

明夷利艱貞彖曰明入地中明夷內文明而外柔順以蒙大難文王以之利艱貞晦其明也內難而能正其志箕子以之

易之道有時有人逢其時顧其人用之者何如耳如明夷之時明之傷也孰傷乎明也地掩夫日所以傷夫明也惟能掩而不傷是明夷之道也是時也何時也紂之時也是道也孰能用之用一卦之道者文王也用一爻之道者箕子也文王用一卦故內焉離之文明我則用之以不失其盛外焉坤之柔順我則用之以服事殷用是二者是故以此蒙犯羑里之大難而紂無所施其虐此文王掩而不傷之道也箕子用一爻故不惟利於居易而亦利於處艱艱而利利而正蓋不晦其明則以艱險而傷其生何利之有不正其志則以艱險而傷其明何貞之有大難以天下言內難以一家言紂之難大能及天下而不能及文王小能及一家而不能及箕子此用明夷之力也然彖辭象辭同曰明入地中明夷易之例未有也恐此明入地中四字爲衍

象曰明入地中明夷君子以蒞眾用晦而明

變而不窮者易之道用而不窮者易之人如明夷一卦用之以處險則爲文王與箕子明而晦用之以居易則爲蒞眾之君子晦而明明而晦故全己晦而明故燭物故曰推而行之存乎人又曰神而明之存乎人

初九明夷於飛垂其翼君子於行三日不食有攸往主人有言象曰君子於行義不食也

飛者不願不髙今乃垂其翼知其不可不退也行者不能不食今乃三日不食知其不可不速也可以退則退可以速則速君子當明夷之初知其傷之者將至故決焉長往而不顧或者見議而不防何也晦己之明避上之暗義當去之之速也何食之暇楊氏謂接淅而行是也當紂之時其伯夷太公避居海濱之事乎

六二明夷夷於左股用拯馬壯吉象曰六二之吉順以則也

六二居明夷之時最不幸者也何也當此之時惟晦者可免於傷而六二乃有文明之徳此暗主所甚忌也惟去者乃免於傷而六五乃居大臣之位此昏世之所不得去也以其位之不得去故有左股之傷股肱左右者大臣之象也以其徳之文明故有馬壯之拯初九九三幹馬用壯之助也助之者壯處之者順所以吉也非吉之吉也凶之吉也旣傷股矣非凶乎傷而獲拯非凶之吉乎當紂之時此正文王之事也見囚者傷股也伯夷太公歸之閎夭之徒脫之者馬壯之拯也柔而恭淵而懿臣罪當誅而天王聖明者順以則也則者有君人之大徳而乃有事君之小心順乎君臣之天則也故詩人歌之曰順帝之則而仲尼今贊之曰順以則也詩人仲尼其見文王之心乎

九三明夷於南狩得其大首不可疾貞象曰南狩之志乃大得也

六五當箕子六二當文王然則孰當紂乎當紂者其上六乎上六位之髙暗之極此明夷之主也非紂當之其誰當之然則孰當九三程子以爲湯武之事是也程子混而言之婉也試別而言之九三其武王之事乎九三居下卦之上而體離明之極膺南面之望而應上六之敵是惟無狩狩一而獲明夷大害之首矣然則緩其狩而不疾者昭其至正也志於得其首而非志於利其得者昭其不私也非武王伐紂之事其何事乎故恭行天罰是南狩也勝商殺紂是大首也須暇五年是不疾也克相上帝寵綏四方曷敢越志是志得也

六四入於左腹獲明夷之心於出門庭象曰入於左腹獲心意也

上六明夷之君也六四明夷之佐也明夷之時有昬暗之君而無陰柔小人之佐孰與逢昏主之惡而傷君子之明哉惟六四以陰柔之姦居近君之位是故挾左道用非僻以中其君之欲至於深入其腹心而壊其中探得其傷害君子之志意而肆於外於是聖賢有不免於傷者矣且暗王之與小人何仇於聖賢而必欲傷之乎蓋上暗下明惡易以形此邪彼正勢難以並此其理也然小人知傷君子以逢其君不知傷君子以傷其君故得大首者九三也大首之所以見獲者非九三也六四也當紂之世所謂六四者其飛亷惡來之事乎出門庭者出而肆於外六四坤之初也坤爲腹

六五箕子之明夷利貞象曰箕子之貞明不可息也五君位也而聖人以箕子當之者明夷之時六五以陰居陽以柔居剛得中守正陽剛之君子也紂不足以當之當之者捨箕子而誰也又箕子與紂同姓之親也此孟子所謂易位之卿也箕子旣有此嫌而又與微子皆疑於商家及王之制意其當時天下之望亦或以六五之徳與位歸箕子與此紂所以疑之之深所謂內難者也非爲之奴以深晦其明則居艱而不利非守其貞而不同其惡則明滅而或息晦其明故全於人明不息故全於天五陽明也六陰晦也以六晦五故爲箕子之明夷

上六不明晦初登於天后入於地象曰初登於天照四國也後入於地失則也

上者六位之至髙故初登於天而四國望之照臨上六者昏徳之終極故後入於地而天下失其所法則是以旣曰不明又曰晦者甚其昏之辭也紂之嗣位聞見甚敏材力過人其初登於天照四國之時乎及其以昏棄失徳而爲獨夫其後入於地而失則之時乎

【離下巽上】

家人利女貞彖曰家人女正位乎內男正位乎外男女正天地之大義也家人有嚴君焉父母之謂也父父子子兄兄弟弟夫夫婦婦而家道正正家而天下定矣正莫易於天下而莫難於一家莫易於一家之父子兄弟而莫難於一婦一婦正一家正一家正天下定矣故家人之卦辭曰利女貞大哉女貞之利乎女正者女非自正也蓋有正之者孰正之男也正女以男正男以父之身正身以言行前之二正在彖後之二正在大象與上九然家人之職二其道一婦職順父職嚴合嚴順之道存乎正嚴而不正獨嚴不行順而不正獨順不立故曰利女貞曰正位曰家道正曰男女正天地之大義天地之義以男女正爲大而況天下萬事乎故曰正家而天下定女內謂六二男外謂九五父母謂上九六四尊而在上者兄謂九三弟謂初九利女貞謂巽長女離中女正位內外謂名分若呂武南面則男女易矣名分亂矣

象曰風自火出家人君子以言有物而行有恆

巽木也風也今舎木取風離日也火也今舎日取火蓋火本生於木木者火之父風還出於火火者風之母如家人夫婦父子相生無已也物必有自出風自火出教自家出家自身出故君子正言行以嚴身嚴身以家嚴家以天下言必有物言而無物則欺行必有常行而無常則僞欺乎言僞乎行而能正家者無之

初九閒有家悔亡象曰閒有家志未變也

婦訓始至子訓始穉及其志意純一而未變也初九處家人之始初而用陽剛之嚴治有防閒之逺慮一日之正終身之正也何悔之有此舜之刑於二女文之刑於寡妻也魯桓公唐髙宗反是

六二無攸遂在中饋貞吉象曰六二之吉順以巽也婦無遂事必有尊也言有夫也婦職饋祀必有敬也言有先也婦而遂事則僣僣則家不齊時有牝雞鳴晨之禍婦而不職則傲傲則家必隳時則有腐木爲柱之禍六二以柔順之令徳宅壼內之正位退然無攸遂以尊其夫劬然羞饋祀以事所職正孰大焉吉孰禦焉故聖人贊而譽之曰順以巽也順則安而不僣巽則卑而不傲此二女之事舜太姒之事文也褒妲反是

九三家人嗃嗃悔厲吉婦子嘻嘻終吝象曰家人嗃嗃未失也婦子嘻嘻失家節也

正家之道嚴勝則厲和勝則溺嗃嗃而嚴嚴勝也嘻嘻而笑和勝也然嚴勝者𨿽悔厲而終吉故聖人勸之以未失和勝者𨿽悅懌而終吝故聖人戒之以失節九三剛而過中嚴勝者也正家之道聖人取焉自九五上九六四而降九三亦家人之長也其一家之兄與周公之誅管蔡訓康叔得嗃嗃之義矣莊公之於叚文帝之於長景帝之於武其嘻嘻者與

六四富家大吉象曰富家大吉順在位也

善富家者不寶珠玉而以父慈子孝爲珠玉不丰粟帛而以夫義婦聽爲粟帛故六四之富而吉吉而大聖人釋之曰六四之富非以富而富也父子夫婦各順其位而不相逾越是謂富矣易之富家卽記之家肥也六四以柔順而居下卦之上上卦之內其家人之母與思齊太任是已舜母反是

九五王假有家勿卹吉象曰王假有家交相愛也正家在政睦家在徳正人在法感人在心使我正人易使人愛人難使我愛人易使人愛我難使人愛我易使人人交相愛難非以徳睦之以心感之安能使之交相愛乎九五以干徳之剛明居巽位之中正爲天下國家之至尊而愛心感人巽而入之此所以感假其家人以及天下莫不人人交相愛勿憂天下之不憂而自吉也以文王爲君以太姒爲妃以王季爲父以太任爲母以武王爲子以邑姜爲婦其不交相愛乎故詩人歌之曰刑於寡妻至於兄弟以禦於家邦此交相愛也仲尼頌之曰無憂者其惟文王此勿卹吉也

上九有孚威如終吉象曰威如之吉反身之謂也人能不以惡於子者事父則天下皆舜人能不以檢於身者自恕則天下皆文王誠意中充則徳教外孚也上九以過剛之威而嚴其家未至也以嚴家之檢而誠其身斯至矣此其所以成家而享正家之吉也九五君也上九君之上其文王之王季與故周家之正有刑於太姒者有刑於文王者九乾剛故威上巽極故孚孚者誠乎身

【兌下離上】

睽小事吉彖曰睽火動而上澤動而下二女同居其志不同行說而麗乎明柔進而上行得中而應乎剛是以小事吉天地睽而其事同也男女睽而其志通也萬物睽而其事類也睽之時用大矣哉

易通則窮窮則通睽者人物之散也離之火兌之水燥濕俱動而異就物之散也離仲女兌季女仲季同居而殊姻人之散也物聚則朋散則孤孤矣焉得而不窮然睽孤而小事吉何也散不可聚睽不可合凶不可吉則無爲貴易矣兌之說麗乎離之明是合睽也六五進而上行是合睽也六五得中而應乎九二是合睽也故曰易窮則通合睽之道又有大者天地之判而合男女之別而耦萬物之分而聚非合睽之大乎故仲尼贊之曰睽之時用大矣哉故曰易窮則通

象曰上火下澤睽君子以同而異

禹顏同道而異趨夷惠同聖而異行未足爲同而異也孔子一孔子而齊魯之去異遲速孟子一孟子而今昔之饋異辭受此同而異之也乃一人自爲水火矣君子亦何必好同而惡異乎

初九悔亡防馬勿逐自復見惡人無咎象曰見惡人以辟咎也

此聖人合初九九四之睽也善合睽者與其亟也寜舒與其褊也寜宏蓋初九之與九四上下異趨而相叛水火異性而相賊惟相叛故初九動而下固不與九四而爲徒九四動而上亦捨初九而不與俱彼捨我而去故有防馬之象初九能聽其去而勿逐須其定而自復是以悔亡此合睽以舒不以亟之道也相如之感亷頗子儀之安光弼是也惟相賊故九四之火值初九之水則熄初九之水值九四之火則涸彼防我而我涸故有惡人之象且水在火上則涸今火在水上亦能涸初九何也蓋水火相遭有自下涸上者鼎釜是也有自上涸下者實水於中而盛之以上覆下承之器環之以上下四方之火是也又離日也常晹能焦大澤者也初九之於惡人能不以避爲避而以見爲避是以無咎此合睽以宏不以褊之道孔子見南子孟子解子敖陳寔弔張讓是也若非避咎乎惡人則無所事於見惡人孔子不見陽貨是也且初九剛也而能舒且宏何也說故也初與四偕幹體而同陽徳幹爲馬同故復初九降屈以下於九四故爲見惡人水在火下故爲辟咎

九二遇主於巷無咎象曰遇主於巷未失道也

此聖人合九二六五之睽也睽之諸爻皆睽之睽惟九二六五乃睽之合故遇主於巷曷謂巷詩曰誕寘之隘巷傳曰行及弇中一與一誰能懼我弇亦狹道巷者道路之隘徑也曷謂遇傳曰不期而會曰遇遇者邂逅之適然也今有二人而東西行者適相遇於隘巷之中趾之外無他地路之外無它岐𨿽欲逃猶將遭之𨿽欲隔之猶將覿之是其遭也孰得而並是其覿也孰得而分乎一與一故也今諸爻皆不遇六五而九二剛正之大臣乃得遇六五寛柔之明主六五皆不應諸爻而乃應九二此應之專而莫之分遇之獨而莫之並者故曰得中而應乎剛又曰遇主於巷君臣之相遇如此而止曰無咎何也有三不幸也當睽之時一也主弱二也諸爻皆睽而寡助三也其平王晉文侯之事乎此所謂小事吉也不然髙宗得一傅說武宗得一徳裕無咎而己乎未失道道亦路也必相得而不相失也

六三見輿曵其牛掣其人天且劓無初有終象曰見輿曵位不當也無初有終遇剛也

此聖人合六三上九之睽也且六三之於上九正應也曷嘗睽而不合哉睽之者九二九四也我欲行而合上九則九二牽我輿於後我欲進而遇上九則九四掣我牛於前六三以柔居剛惟柔故下不能制九二惟剛故上進而犯九四彼阻我而不得進我犯之而必進彼在我上其傷我必矣天言上劓言傷也然六三以柔順之徳和說之極而居二陽之間處重險之位位不安而徳足以調伏於二剛又遇上九之應九主之於上故睽於初而合於終也子產相鄭之初駟良方爭南晳相攻子產謂子皮曰國小族大不可爲也有欲攻子產者有欲殺子產者而子產能焚謗書賂伯石以和柔調伏之子皮子太叔又力主之鄭遂以治得六三之義矣六三坤體爲中爲輿

九四睽孤遇元夫交孚厲無咎象曰交孚無咎志行也睽者乖之極孤者睽之極九四以獨陽處二陰之間孤立而無與危厲之不暇乃能無咎此已幸矣又得行其志以合天下之睽何也與在下之善士如初九之同徳相遇以誠相交以信是故孤者朋睽者合何志之不可行何難之不可濟哉舉朝皆武氏之臣而狄仁傑以一身狥唐非孤立於睽離之世乎乃下薦洛川司馬張東之薦一柬之而五柬之合與仁傑而六周復爲唐仁傑之志行矣豈惟無咎又何厲矣元夫善士也

六五悔亡厥宗噬膚往何咎象曰厥宗噬膚往有慶也創鉅者其愈遲傷淺者其合易天下睽離之時此亦創鉅痛深之病也六五乃以陰柔之資而君之宜其悔宜其咎宜其合睽之難也今也乃能合天下之睽如傷肌之淺而合之之易者何也得九二陽剛之宗臣以佐之之力也是以悔亡是以何咎是以有慶大哉佐乎有其人𨿽弱君且能合天下之離而況得剛明之君乎程子以成王周公劉禪孔明當之得之矣噬膚傷之淺也

上九睽孤見豕負塗載鬼一車先張之弧後說之弧匪冦婚媾往遇雨則吉象曰遇雨之吉羣疑亡也

上九有六三以爲正應非孤也而云睽孤者居離明之極過於明也過於明故過於疑過於疑故無往而非疑見豕負塗疑其穢已載鬼一車又疑其祟已先張之弧疑其爲冦而害己後說之弧又疑其可親而非害己疑心羣起而若不可解者爲六三者安得而近之此上九之所以孤也然惟天下之至明爲能生天下之至疑非天下之至明亦不能釋天下之至疑其初雜然而疑其後渙然而釋以上九之至陽遇六三之至陰陰陽相和而爲雨則羣疑釋然而俱亡矣當其善疑也似唐徳宗之於蕭復姜公輔及其疑之亡也又似成王之於周公要之皆不及昭帝之於霍光先主之於孔明矣先張之弧後說之弧以畫卦之象言也解在下繋蓋取諸睽章

誠齋易傳卷十﹤經部﹐易類﹐誠齋易傳﹥

欽定四庫全書

誠齋易傳卷十一

宋楊萬里撰

【艮下坎上】

蹇利西南不利東北利見大人貞吉彖曰蹇難也險在前也見險而能止知矣哉蹇利西南往得中也不利東北其道窮也利見大人往有功也當位貞吉以正邦也蹇之時用大矣哉

處蹇之道二曰靜曰動濟蹇之道四曰擇曰避曰才曰徳坎險而艮能止可謂智矣此處險以靜也靜而審則動而濟非終止也靜而終止是坐敝舟而不求渉者也動而不審是暴虎馮河者也往而得中此濟險以動也坤位西南平夷之地也求平易而利者往焉不曰擇乎艮位東北坎位正北皆峻阻之地也逢峻阻而不利則止焉不曰避乎天下無大事也天下有大事不有大人往必無功不曰才乎有大才以經天下無大正以正天下𨿽得之必失之不曰徳乎蹇之時非小難之時蹇之人非小才小徳之所可用故曰時用大矣哉西南卦多坤

象曰山上有水蹇君子以反身修徳

地上有山險也山上有水險之險也君子當重險之世非徳不免非徳不濟反身修徳以俟之而已

初六往蹇來譽象曰往蹇來譽宜待也

初逢難之始作不幸也在下而無位不幸而幸也往而進則必罹其殃來而退則猶保其譽宜靜退以待時之平而己獲譽於亂世不若無譽之安也然名可得聞身不可得而見也此申屠蟠管寜之徒與

六二王臣蹇蹇匪躬之故象曰王臣蹇蹇終無尢也初上三四聖人皆不許其往惟六二九五無不許其往之辭者當蹇之世六二爲王者之大臣九五履大君之正位君臣復不往以濟難而誰當往乎蹇蹇者多難而非一難也大臣犯天下之多難而捐軀以求濟何尢之有然則以六二之匪躬而不聞濟難非尢乎曰捐軀在志濟難在才六二陰柔短於才也聖人不尢之者嘉其志而恕其才也程子以李固周顗當之得之矣

九三往蹇來反象曰往蹇來反內喜之也

九三以陽剛之才居艮止之極逢坎險於前鋭欲往而濟難也而聖人止之曰往進則必蹇來歸則眾喜何也三與上爲應而上六陰柔不能主三以共濟也此劉瑜陳蕃勸竇武速斷大計而武不從之事也二子往而不反其濟否何如也內二陰也

六四往蹇來連象曰往蹇來連當位實也

初六無位九三無援其不可往固也六四近君而當位又不可往然則蹇終不可濟乎四居上卦之下當坎險之初乃以陰柔之資應之往則上入於坎陷之中來則下接於無位之初六進則無才退則無與此其實不可彊也不量其無才無與之實而抱虛以進以求濟大難祗以益難耳此公果與郈孫接連以伐季氏而昭公出訓與注接連以去宦寺而唐室亂之事也可輕往乎連者接也實者量其實也

九五大蹇朋來象曰大蹇朋來以中節也

九五以剛陽中正之君當天下大難之世而得六二朋來之助宜其濟難無疑也然僅能施其中正之節者君剛而臣柔也上不過爲晉明帝唐宣宗下則髙貴鄕公皇泰主而已

上六往蹇來碩吉利見大人像曰往蹇來碩志在內也利見大人以從貴也

上六以陰柔之資居蹇難之極是安能濟蹇哉故往則蹇益其蹇退則其吉乃大碩吉大吉也蓋能一退內則有九三剛陽之助貴則有九五大君之見是以吉且利也然彖言利見大人往有功也而五爻終無濟難之功上六利見大人矣亦無濟難之功何也大人上下之逹稱如言行不必信果如正己而物正如能格君心之非孟子皆曰大人豈皆指君上而言哉上六利見大人謂九五也上六有剛陽中正之大人以爲君而九五無剛陽中正之大人以爲佐則是上六利見大人而九五未嘗利見大人也初上三四或以無才或以無援皆不可往則九五所恃以自助者六二之大臣而己而二復陰柔而短於才則非所謂剛陽中正之大人也誰與成濟難之大功乎彖之言蓋嘆九五之無助也與

【坎下震上】

解利西南無所往其來復吉有攸往夙吉彖曰解險以動動而免乎險解解利西南往得眾也其來復吉乃得中也有攸往夙吉往有功也天地解而雷雨作雷雨作而百果艸木皆甲拆解之時大矣哉

天下有難常過於爲天下無難常不及爲過於爲則擾不及爲則媮蹇至解則難散矣如西南之坤安而靜矣害己除而無所往故宜來復而不可以過於爲髙帝已定天下而復伐匈奴過於爲也利未興而有攸往故宜夙爲而不可以不及爲髙帝幸於苟安安於秦陋而不求復二帝三王之法度不及爲也當解之時聖人甚喜之時也如冬閉之久而忽逢春生天地之凝者散雷雨之靜者作萬物之勾者逹大哉解之時乎喜哉解之時乎

象曰雷雨作解君子以赦過宥罪

天地與物爲新故雷雨作君子與民爲新故赦宥行

初六無咎象曰剛柔之際義無咎也

六當患難解散之初以柔道處剛位適剛柔之宜得來復之義矣何咎之有此光武謝西域禮匈奴卻臧宮馬武之請之事也

九二田獲三狐得黃矢貞吉象曰九二貞吉得中道也多難旣徹有攸往夙吉九二以陽剛之才佐六五陰柔之主急於有爲之時也則宜何先莫急於紀綱而又有急於紀綱莫先於法度而又有先於法度去小人是也霍光上官並受武之托丙魏恭顯雜居宣之朝則是無難多難之始也故當解之世九二欲其獲狐六三戒其致冦九四欲其解拇六五欲其退小人上六欲其射隼一卦六爻而去小人者居其五然則召天下之多難者果誰乎君人者而何利於天下之多難而何樂於近小人以疏君子哉夫狐者小人之妖恭顯是也拇者小人之賤通嫣是也隼者小人之鷙憲冀是也負乘者小人之僣莽卓是也一卦之中聖人五致意焉其防難也不爲不謹矣三狐三陰也一卦四陰而指其三者不指六五五君位也田者力而取之也矢者我直則壯也黃者中而不過也去小人而不力𨿽去必來去小人而不直𨿽行必格去小人而不中𨿽甚必亂三者盡矣又能貞固以守之則吉矣不然鄭朋得以入望之封倫得以入太宗矣

六三負且乘致冦至貞吝象曰負且乘亦可醜也自我致戎又誰咎也

六三以陰柔之資險詐之極而位乎大臣之上是何異於市井負販之小人一旦乘公卿大夫之路車駕馬以行於大逵乎此竊位僣上之甚者也孰不羞薄而醜之𨿽貞猶吝況不貞乎其致冦也必矣致冦者六三也防至而受其難者不惟六三也趙髙僣秦以致勝廣勝廣至而髙與秦偕亡趙忠張讓擅漢以致董卓卓至而二豎與漢俱防盜斯奪之六三誰咎也解之君臣其免盜乎可不大懼也哉

九四解而拇朋至斯孚象曰解而拇未當位也

四以陽剛之賢居近君之位當大臣之任而下比六三微賤在下之小人則君子之友望望然去之維解散其小人則君子信其忠正而朋至矣故防子馮比八人者而申叔時逺之郭子儀任吳曜而僚佐去之拇體之微而在下者也小人之象也而汝也

六五君子維有解吉有孚於小人像曰君子有解小人退也

六五當解之世爲解之君𨿽以中和柔順之資而有解散患難之功者維得其解之之要而已孰爲解難之要維用九二九四一二大臣陽剛之佐以解散小人而已然則天下無多難有一難小人者多難之宗解難不多術有一術君子者解難之源故洪水非堯之難而四凶過於洪水四裔非四凶之威而一舜烈於四裔曰君子維有解吉言解之吉者維用君子一事而已程子云孚驗也用君子之驗驗之於小人退而已

上六公用射隼於髙墉之上獲之無不利象曰公用射隼以解悖也

隼六三也髙墉六三之負乘而竊髙位者也射而獲之者上六也公者大臣之稱卽上六也六三之悖亂遇上六射而獲之則天下之悖亂渙然解散而無餘矣此解之終也其周公歸自東山之時乎

【兌下艮上】

損有孚元吉無咎可貞利有攸往曷之用二簋可用享彖曰損損下益上其道上行損而有孚元吉無咎可貞利有攸往曷之用二簋可用享二簋應有時損剛益柔有時損益盈虛與時偕行

損之爲卦以澤之深益山之髙此損下益上之道也以干之上九降而爲六三以坤之六三升而爲上九此損剛益柔之義也然損之道有損奢以從儉者有損不善以從善者有損己以益人者有損己而取人之益者有損之損者有損之益者有不損之損者其損七其所以損者一也二簋可享損奢以從儉也大象之懲忿窒欲六四之損其疾此損不善以從善也初九之益六四九二之益六五六三之益上九此損己以益人也六五之虛己以從諸爻之益此損己而取人之益也初九以己益人而又酌損此損之損也六三以一人之損而得友六五爲損之主而得益此損之益也九二上九之弗損此不損之損也故曰其損七然知損而不知其所以損則損者僞也漢文卻千里馬而終之以儉得其所以損也晉武焚雉頭裘而終之以奢不得其所以損也曷謂所以損曰誠是也文王曰損有孚仲尼曰損而有孚言損之不可不誠也故曰所以損者一然損下益上是剝下以厚上也損剛益柔是消君子而長小人也可乎曰非是之謂也損下益上者不於其貨於其徳損剛益柔者不於其道於其政記曰爲人臣者殺其身有益於君則爲之此損下益上之義也傳曰政猛則施之以寛又曰寛以濟猛此損剛益柔之義也聖人之言豈一端而己哉然聖人之所謂損不出於聖人之意而出於天下之時聖人何容心焉國奢示之以儉國儉示之以禮故曰二簋應有時彊弗友剛克爕友柔克故曰損剛益柔有時不然凶嵗不祭肺施之丰年則隘平國用中典施之亂國則弛故曰損益盈虛與時偕行卦形頂踵實而腹虛有二器上覆下承之象故曰二簋

象曰山下有澤損君子以懲忿窒欲

此所謂損不善以益其善也觀兌之說君子得之以懲其忿觀艮之止君子得之以窒其欲人之一性如山之靜如澤之淸其忿也或觸之其欲也或誘之豈其性哉深戒其觸之之端逆閉其誘之之隙損之又損則忿欲銷而一性復矣

初九已事遄往無咎酌損之象曰已事遄往尙合志也此損己以益人損下以益上之事也六四以陰柔而居上非初九陽剛之賢應而助之而誰也然必應之而不有其應之之迹助之而不居其助之之功損之損善之善者也故事己則速去之又從而酌損之則可以無咎而上合六四之志矣魯連卻秦而辭其封四皓安漢而不居其位庶防初九之義矣若至於宣帝之背負芒刺宣宗之毛髮灑淅然後去則無及矣況不去乎

九二利貞徵凶弗損益之象曰九二利貞中以爲志也此損下益上而有不損之損也九二以剛陽之賢而佐六五陰柔之君所以益於君也然以兌說之資而濟剛陽之徳此非所以爲中正也若使復損其剛則流於不正不中之域矣故戒之以利貞戒之以徵凶戒之以中以爲志皆使之不得損其剛也不損其剛斯足以益其君矣故曰弗損益之魏無忠再相而變其公淸裴度晚節而安於浮沈皆損其剛者也徵凶謂行之以兌說則凶也

六三三人行則損一人一人行則得其友象曰一人行三則疑也

此六三損下益上之事聖人慰存六三以損中之益之辭也天下之理消與長聚門損與益同根六三本幹三之陽也與初九九二三陽同行者也而六三獨損而爲陰所謂三人行則損一人也聖人則慰存之曰爾謂天下有損而不益者乎兌三爻而六三一陰則所謂一人行矣一人行必得其友而不孤故上九應之是得其友也六三在下能損己以益上九上九在上亦降心以交六三君臣相得咸有一徳而莫或二之者此舜得堯之事也孝於父母不得於父母弟於兄弟不得於兄弟非三人行則損一人乎然無鄰於歷山而堯爲之鄰無侶於河濵而堯爲之侶非一人行則得其友乎三人同行其眾可喜也而見疑於二人一人獨行其孤可弔也而得友於一人豈惟損益無定形哉親疏眾寡亦無定與矣聖人因一人之行而得致一之理故仲尼系之曰言致一也天地之化醇男女之化生亦若是而已矣

六四損其疾使遄有喜無咎象曰損其疾亦可喜也此聖人勸六四損己以從人損不善以益其善也去病必醫去過必師六四之有疾不醫之以初九之師何能損乎然攺過去疾而不速猶在吝與咎之域也速攺則可喜而無咎矣然則六四何爲而有疾也六四以陰柔之資居下卦之上宅近君之位富貴誘於前忿欲動於中此其膏肓也不有初九剛方之師友其孰從而切磋救之哉子產容國人之議己以自藥而不毀鄕校可謂能損其疾而懲忿魏獻子聽閻沒女寛之諷諫以自警而辭梗陽人可謂能損其疾而窒欲然曰亦可喜者亦之爲言次之辭也無疾上也有疾而損之次矣

六五或益之十朋之龜弗克違元吉象曰六五元吉自上祐也

此聖人贊六五之損己從人有損中之益之盛徳也六五以山嶽配天之徳宅大中至正之位爲損卦之君而其中空洞寛廣謙柔挹損以從在下之羣賢天下之有善者所以皆說而願增益其髙大也或益之者或之爲言非一人可指之謂也一人益之十人朋而從之龜筮亦皆從而弗違之人謀鬼謀百姓與能此所以爲大吉而自天祐之與此大舜捨己從人之盛徳也

上九弗損益之無咎貞吉利有攸往得臣無家象曰弗損益之大得志也

此聖人贊上九不損之損之盛徳也上九居損之終位艮之極居損之終則必變之以不損位艮之極則必止之以不損當節損之世下皆損己以益其上上又能不損其下以益其下宜其無咎宜其正吉宜其利有攸往宜其得臣無家無往而不得志也故曰大得志也大禹菲食而天下無饑民文王卑服而天下無凍老漢文集書囊罷露臺而天下有煙火萬里之富寔皆損之上九也得臣謂得天下臣民之心無家謂無自私其家之益

【震下巽上】

益利有攸往利渉大川彖曰益損上益下民說無疆自上下下其道大光利有攸往中正有慶利渉大川木道乃行益動而巽日進無疆天施地生其益無方凡益之道與時偕行

益之爲道以損人者施諸己則約而丰以益己者施諸人則散而聚民說無疆不曰丰且聚乎以卑人者施諸己則卑而不可逾以尊己者施諸人則謙而尊其道大光不曰不可逾而尊乎得此道者是惟無動動罔不利矣是故天下無事則下令如流水事焉往而不行故曰利有攸往天下有事則渉險如夷塗難何向而不濟故曰利渉大川事必行而難必濟夫豈吾一人獨能之乎其行也或先之其濟也或左右之何也道光而民悅故也何也損己而益人卑己而尊人故也聖人以此道而示人至矣猶曰未也又曰何以動而罔不利乎卑巽以動故也震以動者動必沮巽以動者動必進故曰益動而巽日進無疆豈惟人哉天地且然天气降而施諸地然後地气騰而生夫物天且損上而益下自上而下下而況於人乎故夫益人之道非人爲也與天時偕行而已矣惟聖人以己益人惟聖人以天益己大哉益乎幹之四在上乃損陽而爲陰坤之初在下乃益陰而爲陽此卦之損上益下也幹之初九在上乃遜坤之初六於己上而己下之此卦之自上下下也震能動巽能巽故爲益動而巽初九爲天施六四爲地生中謂九五正謂六二木道謂震巽皆木施生謂天地生木

象曰風雷益君子以見善則遷有過則攺

風與雷相資而相益程子言之盡矣君子體之以風之長萬物而長一己故見善則遷以雷之威萬物而威一心故有過則攺風以長之則益一善而爲萬善雷以威之則損不善以益至善然則君子損己以益人未至也損己以益己斯至矣顏子服膺於一善見善而遷者也有不善必知知不善必不行有過而攺者也攺過故克己遷善故復禮爲仁大哉顏子

初九利用爲大作元吉無咎象曰元吉無咎下不厚事也

不有益天下之大才不可以任益天下之大事不有益天下之大徳不可禦益天下之大才初九以陽剛之才爲震動之主得六四近臣之應是故位一卦之最下而利於作益天下之大事然聖人喜其才而憂其心何也大事者非常之事也如唐虞之禪湯武之革伊霍之廢立旦息姑之攝是也有利用爲大作之才而無至善之徳且挾専權自厚之心是於天下國家能吉而無咎乎元者善之長也夫惟有天徳之人爲眾善之長且有不自厚其事之心斯可以作天下之大事興天下之大利爲天下之大益吉而無咎矣不然子之卽堯舜吳濞卽湯武桓溫卽伊霍王莽卽周公魯隠乎

六二或益之十朋之龜弗克違永貞吉王用享於帝吉象曰或益之自外來也

或益之十朋之龜弗克違此損之六五之爻辭也而益之六二亦云皆致柔虛中自損有受之益也然六五曰元吉而六二曰永貞吉者程子謂六五以柔居剛六二以柔居柔故戒六二以常永貞固則吉也夫惟六二能虛中以有受一或人益之矣十人之眾又朋而益之龜筮鬼神又弗違而益之宜其爲吾王所用與之享上帝而天亦益之以吉也書曰惟尹躬曁湯咸有一徳克享天心又曰吁俊尊上帝皆王用享於帝吉之謂也曰或益之自外來中不虛外敢來乎

六三益之用凶事無咎有孚中行告公用圭象曰益用凶事固有之也

六三柔體也然居下之上處剛之位據動之極見有可以益天下之事則決然自我而益之果於益而忘其專也故聖人戒之不一而足曰用凶事無咎者惟危難不得已而用則無咎非危難則有咎矣若穰苴之斬莊賈用之平世則專紀信之乘王車用之治世則僣是也曰有孚者惟有愛君益國之誠則可不然則行詐以益亂矣若王莽之居攝而假周公之忠是也曰中行者惟果於爲益而不爲過甚則可不然則亂常以濟姦矣若王惇之疾劉隗而舉兵內向是也曰告公者吾力可爲而必告之君若孔子欲討田常則不敢專而請於哀公是也曰用圭者祭祀朝聘無不用圭動必以禮也不然非禮而動𨿽益而不許若趙鞅入於晉陽以叛天王狩於河陽是也聖人之五戒可不懼乎曰益用凶事固有之也則又寛其四而嚴其一矣若曰惟凶事則固有是舉不然則否然則有可以益天下之事君子皆坐視而不爲乎曰益之而益則奚而不可爲益之而損則奚而可爲故陳竇之益漢訓注之益唐玆益也不如其己

六四中行告公從利用爲依遷國象曰告公從以益志也

六四以柔居柔又巽之下以順居卑必進之於中乃可有行也然柔順之極者懦不能以自行必告於公上而見從乃可行焉弱不能以自立必捨其故國而用遷乃可立焉力不能以自遷必得其與國以相依乃可遷焉故周遷依晉鄭邢遷依齊許遷依楚皆弱故也若盤庚之遷亳髙祖之遷長安光武之遷雒陽何依人之有以益志者六四非無益人之志才不足耳

九五有孚惠心勿問元吉有孚惠我徳象曰有孚惠心勿問之矣惠我徳大得志也

九五以剛陽之才中正之徳居益之時爲益之君惠萌於心天下不問而蒙其益之吉益被於人天下信之而懷其徳之惠九五何道而臻此哉有至誠益人之心故也有孚惠心上之誠也有孚惠我徳下之信也上下交孚而九五之志得矣二帝三王至矣以仁率天下而民從之成康文景其庶乎損之六五言益而不言損損之至也益之九五言惠而不言益益之盛也程子云陽寔在中有孚之象王輔嗣云益莫大於信惠莫大於心

上九莫益之或撃之立心勿恆凶象曰莫益之偏辭也或撃之自外來也

以善益己己益而人不損以利益己人損而已不益上九居益之極位益之亢而剛以上人此非以善益己也利而己利之所在可均而不可偏上九不均之以益人而偏之以益己偏之以益己而爭之者至矣故人皆莫肯益之豈惟莫肯益之有撃而奪之者矣惟其立心之偏利而不知均利之當理此其所以凶自外來也中不偏外敢來乎鹿臺郿塢是已

誠齋易傳卷十一

欽定四庫全書

誠齋易傳卷十二

宋楊萬里撰

【乾下兌上】

夬揚於王庭孚號有厲告自邑不利卽戎利有攸往彖曰夬決也剛決柔也健而說決而和揚於王庭柔乘五剛也孚號有厲其危乃光也告自邑不利卽戎所尙乃窮也利有攸往剛長乃終也

大以五陽而決去一陰以五君子而決去一小人此舜舉十六相去四凶周公與十夫去三監之時也宜其甚易而無難矣而聖人於此有懼心焉謂勿專倚幹之健必濟以兌之說然後小人可以決去而天下國家可以和平而無傷也古者孰有不以存小人而傷君子不以去小人而傷國哉漢之去宦官以袁紹而漢亡亦以紹唐之去宦官以崔昌遐而唐亡亦以昌遐去小人可易言哉故以其有乘五剛之大罪我是以聲其罪而揚之於王庭以其有不可忽之危機我是以信其令而警之以惕厲以共有不可恃之剛武我是以告其徒以尙武之必窮以其有一陰之猶存我是以勉其往以必至於純乾而乃終夫揚庭之未旣惕厲之已至乃有勇中之怯健而說決而和也尙武之方戒利往之復進又有怯中之勇說而健和而決也聖人之去小人豈一端而足哉告自邑猶言告我家也言徧告五陽也

象曰澤上於天夬君子以施祿及下居徳則忌

澤卑則鐘而聚髙則潰而決澤上於天髙矣安得而不決君子觀其決而及物之象故不專利於己而必施之以及下觀其髙而必潰之象故不敢居其聖而必戒之以爲忌忌如道家所忌之忌

初九壯於前趾往不勝爲咎象曰不勝而往咎也初九陽壯之初位乎四陽之下趾之象也而決然行乎四陽之先前趾之象也倚一陽之壯而不待四陽之長鋭於行而躁於往欲以孤力而決去小人一小人𨿽防矣其易勝乎勝在往先者勝往在勝先者負況不勝在往先者乎故周公言往不勝而仲尼斷之曰不勝而往宜其咎也此陽處父抑趙盾宋義排項羽所以皆爲咎也

九二惕號莫夜有戎勿卹象曰有戎勿卹得中道也九二以剛陽之才當夬決之時得大臣之位遇同徳之君有眾陽之助可以決而無疑矣而能居柔以晦其剛得中而戒於過𨿽於四陽之盛而決一陰之衰乃惕然若臨大敵諄然若警夕掫有備如此𨿽有兵戎之驟至亦勿憂卹矣此狄仁傑從容存唐之事也不然無仁傑之志而竊仁傑之迹則爲張禹孔光胡廣趙戒尊養時賊矣莫夜句絕

九三壯於頄有凶君子夬夬獨行遇雨若濡有慍無咎象曰君子夬夬終無咎也

壯於頄王輔嗣謂上六是也頄者頰之骨也體之在上者也九三外列乎五陽眾君子之林而內爲上六一小人之助此小人之諜而君子之家冦也𨿽然不可疾而可曉也聖人曉之曰來汝九三取凶在汝取無咎亦在汝汝君子徒也捨君子從小人凶之道也捨小人從君子無咎之道也壯於頄是從小人也獨行遇雨是從小人也君子夬夬是從君子也若濡有慍是從君子也居下而壯乎上處陽而應乎陰非壯於頄之象乎捨羣陽而孑與之同志應一陰而任己以獨行不惟應之又與之和合若陰陽之和而雨焉非獨行遇雨之象乎棄同而卽異叛正而附邪天下其孰能說之此其所以凶也汝曷不決而又決以絕上六之交汝曷不決而又決以協羣陽之志夬夬者決而又決也若濡者若上六之濡己而污己也有慍者以上六爲羞惡而慍見也去污以自潔捨故以自新天下孰不與之此其所以無咎也段紀明助閹尹而害忠烈壯於頄而獨行遇雨者也溫太眞捨王處仲而歸朝廷君子夬夬而若濡有慍者也爲九三者其亦謹所擇以從聖人之曉已哉九三與九四皆有君子小人兩從之嫌而九三獨無咎者九四聞言不信而九三君子夬夬也何也九三以陽居陽九四以陽居陰也

九四臀無膚其行次且牽羊悔亡聞言不信象曰其行次且位不當也聞言不信聰不明也

兌爲羊九四兌之初也臀下體九四兌之下也羊者性之狠也陽者徳之剛九四以狠濟剛宜其與羣陽並進以夬去一陰今乃不然九則陽之質四則陰之位以陽處陰以剛居柔於是百鏈爲繞指夬決爲不斷矣欲止而不進三陽進之於後而見傷是以有臀無膚之象欲進而不止則不當剛夬之位而弗果是以有其行次且之象欲從九五之牽於前而有行則不能忍狠愎之性而必違是以有不信悔亡之言之象劉牢之旣從朝廷復背朝廷旣從靈寶復背靈寶從順順者不納從逆逆者疑之旣不得爲君子又不得爲小人哀哉以陽處陰九二九四同之所以異者九二中正九四媚說也

九五莧陸夬夬中行無咎象曰中行無咎中未光也莧陸艸之脆夬夬決之彊中行決之和無咎決之安未光決之憾九五爲決小人之主合眾陽君子之助以決上六一陰之衰如拔莧陸之艸不啻也而何至煩吾君夬夬之極力哉旣決之極力而不遺餘力矣而又行之以中而又僅能無咎而又有未足爲光大之憾何也易中有難夬中有牽故也一陰易去而去之何難彊君易決而決之奚牽曰惟小人易近而難遠非難遠也近之則難逺也近則寵寵則尊尊則僭僭則彊彊則難逺李輔國者其初一家奴而其晚號尙父貫盈罪大而代宗不敢顯戮之至遣盜以竊其首焉殺之者夬夬也遣盜者中行也誅一小人而無變者無咎也然陰竊殺之而不明正邦刑亦可羞矣是足爲光大乎九五其初近上六而其終不得不去上六上六恃寵而上其君矣可得而去乎九五忍恥而以中道去之幸於無咎變而已矣何光大之有程子云莧陸馬齒也故至脆

上六無號終有凶象曰無號之凶終不可長也

夬之上六見聖人之仁心如天之大也何也不惟慶君子而深所以弔小人也曷爲弔小人也小人亦受中於天與我同類者也特不能克其利心以復其良心爾上六以一陰而乘五陽之上自以爲得矣不知五陽長而己必消及其消亡而後號咷也聖人曰汝至於此其勿號咷乎其終有凶而不可久長也乎庶其未至於此者猶可有攺乎詩曰啜其泣矣何嗟及矣其夬之上六乎李斯父子潘嶽友朋臨刑之時正如此爾

【巽下乾上】

姤女壯勿用取女彖曰姤遇也柔遇剛也勿用取女不可與長也天地相遇品物咸章也剛遇中正天下大行也姤之時義大矣哉

陰陽之相爲消長如循環然剝者陽之消然剝極爲復不旋踵而一陽生夬者陰之消然夬極爲姤不旋踵而一陰生當一陽之生也聖人未敢爲君子而喜必曰朋來無咎言一陽未易勝五陰也當一陰之生也聖人已爲君子而憂遽曰女壯言一陰已有敵五陽之志也旣曰女壯又曰勿用取女申戒五陽以勿輕一陰之防而親暱之也逺之且不免而況親暱之若同室之人乎此聖人所深憂也文王之卦辭云爾而仲尼釋之曰姤遇也柔遇剛也言五剛不幸而與一柔相遇也一陰方壯而五陽遇之其勢豈可久長哉壯而不己必至於剝也姤遇之時若是其大可不戒哉然則相遇之道遂可廢乎曰柔遇剛不可長也若天地相遇剛且中正何可廢也天地不相遇則物不生君臣不相遇則道不行五陽幹也一陰坤也故曰天地二五皆剛且中正故曰剛曰中正遇之義若是其大其可廢哉不以一柔五剛之相遇而不戒不以一柔五剛相遇之可戒而廢天地君臣之相遇此易之貴於變也

象曰天下有風姤後以施命誥四方

天以風誥物後以命誥民

初六系於金柅貞吉有攸往見凶羸豕孚蹢躅象曰系於金柅柔道牽也

初六一陰始生如豕之弱者人之所忽也不知其中心未嘗忘蹢躅而踴躍也惟於其方弱之時系之大車之金柅系之則有牽而不得逞系之於柅系之固也系之於金柅固之固也如是則一陰止而不得上進貞正之君子可以安吉也若不有以系而止之或聽其往而進則凶矣髙祖之封濞明皇之不殺祿山是矣且系於金柅系何物也羸豕也先言金柅而後言羸豕不先得其系之之地則逸其系之之物矣

九二包有魚無咎不利賓象曰包有魚義不及賓也仲尼於彖辭發明遇之時義甚大今觀之九二以後則見其時義之大矣九二君民之相遇得其時義者也九三九四君民之不相遇不得其時義者也九五君臣之相遇得其時義者也上九君臣之不相遇後其時義者也大哉遇之時義乎人之與物相遇欲速相遇而不欲速則失時相有不欲速相有而欲速則失義魚者眾漁之所利也眾漁求魚一漁先得魚喜遇之之蚤也喜於遇之之蚤而急於得而有之則魚不可得而有矣何也取之必有其器也大則綱纎則笱然後有以包而舉之不然急於取而徒手以往則亡具甚矣魚豈爲我有乎故必有以包之斯得而有之包者緩辭有者堅辭取之緩則有之堅矣後𨿽有他人善漁者至利亦不彼及矣何也吾遇之之時蚤而取之之義緩也賓者他人之謂也髙祖先得關中遇之之蚤也漢先得之楚後至而奪之不惟奪之反王我於蜀我徐起而定三秦天下卒爲漢而不爲楚此包有魚而利終不及賓者也又何殃咎之有初六陰而在下民之象也魚亦陰類古者以魚比民九二以剛陽中正之徳居下卦君主之位而首與初六遇此遇魚之最蚤者也其徳足以包有之而無咎九三九四二賓其至已晚矣安得利以及之乎

九三臀無膚其行次且厲無大咎象曰共行次且行未牽也

一卦五陽而一陰五陽必爭赴於一陰一水眾漁而一魚眾漁必爭取於一魚初六之一魚此九二九三九四之所爭取者也九二最近初六最先遇初六則初六之魚已爲九二所得矣九三居九二之後而必爭爭則必傷傷則欲進而不敢進自危而不力爭能不進而自危𨿽不得魚亦無後災故無大咎曰行未牽者猶幸其不牽於魚而必進也孔明說先主謂中原已爲操所得而江東已爲吳所得吳不可圖而可以爲援此次且而無大咎也三居二後故曰臀爭魚而傷故曰無膚夬之九四與姤之九三辭同而九三無大咎者九四以陽處陰故柔而不決遂坐次且之累九三以陽處陽故止而不行乃得次且之方

九四包無魚起凶象曰無魚之凶逺民也

九四非無剛陽之徳以包納初六然曰包而無魚者四與初遠而不相及一也四以陽處陰又無中正之徳二也四無君主之位三也四與初宜相應者也宜應而不應三失故也無徳以得民無位以臨民而又逺民宜吾民之歸九二而去我也君而無民無民而舉事安得不凶起者舉事之謂子幹子比自晉歸取楚而見殺而蔡公棄疾乃得楚二子遠而蔡近二子庸而棄疾賢故也

九五以杞包瓜含章有隕自天象曰九五含章中正也有隕自天志不捨命也

此九五九二之君臣剛遇中正之盛也九五以剛明之徳乃含其耀而不矜以下逮九二中正之臣如杞葉之髙而俯包瓜實之美九二以剛正之徳亦奉君命而不捨以上承九五中正之君如命從天降而決起盍歸之志君臣相遇之盛如此一小人𨿽壯何足慮也堯下逮舜之側防以杞包瓜之象舜遇堯爲天人之合有隕自天之象何憂驩兜何畏孔壬固其理也

上九姤其角吝無咎象曰姤其角上窮吝也

上九之吝而不遇者時之後道之窮也非上九之咎也何也上九以剛陽君子之徳而自處於髙亢不屈之地是將何所遇哉以我之髙遇彼之觸而已遇其角遇其觸也天下之情順則合乖則離遇其觸矣何遇之冀哉其爲悔吝宜矣𨿽然上九何咎過之有吾道也窮而已安之可也旣曰無咎聖人慰之之辭也又曰上窮聖人嘆之之辭也仲尼之道大天下莫能容是也孟老於行荀廢蘭陵亦然而況賈誼仲舒馮衍之徒與大壯九三之羸其角晉上九之晉其角角在我也姤上九之姤其角角在彼也角在彼而我遇之也

【坤下兌上】

萃亨王假有廟利見大人亨利貞用大牲吉利有攸往彖曰萃聚也順以說剛中而應故聚也王假有廟致孝享也利見大人亨聚以正也用大牲吉利有攸往順天命也觀其所聚而天地萬物之情可見矣

萃者天下生聚全盛之極也天地聚而陰陽和萬物聚而食貨充君臣聚而大道行萬民聚而天下熙此豈一人一日所致哉聖人於其時也前必揆其所從後必稽其所終不揆所從其散孰聚不稽所終其聚復散昔者天下之散也何從而聚也刑錯不式之治生於反商政之日煙火萬里之富生於除秦网之時是可忘哉王假有廟用大牲吉所以報萃之所從而不敢有也今者天下之聚也誰得而散也永嘉之禍生於平吳之功天寶之亂生於開元之治是可懼哉利見大人者必求大人之助屈已以見之利貞者必守以貞正之道無逸以終之所以持萃之所終而不敢恃也順坤也說兌也剛中而應九五與六二也

象曰澤上於地萃君子以除戎器戒不虞

息者消之初盈者虛之始聚者散之原澤水之聚也澤上於地聚之聚也物有聚而不散者乎君子所宜坊也坊澤之聚者以坊坊治之聚者以備除戎器戒不虞言有備也此亦治之坊也與

初六有孚不終乃亂乃萃若號一握爲笑勿卹往無咎象曰乃亂乃萃其志亂也

詩曰士也罔極二三其徳其萃之初六乎初六與九四正應也而九四君子之剛陽者也初六與六二六三同類也而二三陰柔之小人也始欲從九四則逺於君子而隔於二三欲不從二三則暱於小人而私於同類欲從君子者其始有孚也復欲從小人者有孚而不終也聖人曉之曰爾何擾擾爲志之亂而妄欲與小人羣聚乎九四𨿽逺爾曷不號鳴以求應乎爾與九四𨿽不終然九四察爾初心之孚固將捨舊而開新與爾一笑而釋然相聚矣爾何卹於自新而不往乎其無咎決矣此聖人開初六自新之塗也不開人以自新之塗是驅天下之人而胥爲小人也魏舒初欲從欒盈之亂旣而乃歸範宣子召伯盈初已從王子朝之僭旣而乃從劉文公君子與之是聖人開萃之初六之義也

六二引吉無咎孚乃利用禴象曰引吉無咎中未變也君臣之聚會始於相求終於相信臣固求君也然君之求臣甚於臣之求君觀湯之於伊尹先主之於孔明則見矣然則何道以求之星辰非能自髙也引而髙之者天也賢臣非能自進也引而進之者君也六二之進非九五引之而誰也故曰引吉無咎此相求於初之道也及相得相信之後則如骨肉如一體豈復事於外飾哉故馮唐之對文帝張素之對太宗初以爲廷辱卒盡其說馬援謂光武脫略邊幅魏徵告太宗不事形迹皆心孚而文薄者也禴者祭之薄而無文者也故以諭焉此相信於終之道也然六二徳則中正而才則陰柔也自非陽剛如伊尹孰得五去桀哉如九五之引六二幸及其中未變之時而引之則得之矣不然如丁公之事楚呂布之事魏𨿽引之何吉無咎之有

六三萃如嗟如無攸利往無咎小吝象曰往無咎上巽也

六陰柔也三不中不正也挾陰柔不中正之資其誰納我故進而求聚於九四之君子則四非其類而不答退而求聚於六二之大臣則二非其應而不與萃聚之不合則戚嗟而無歸又何所利哉聖人憐之曰爾盍往從上六巽順之正應乎庶乎無咎然終不免於悔吝也此商鞅出走而諸侯不納之時也兌之上六反之爲巽

九四大吉無咎象曰大吉無咎位不當也

九四以剛陽之資居近君之位下與民爲聚則盡得三陰之眾上與君爲聚則已偪九五之尊此如陳氏之得齊民司馬氏之得魏民也故聖人戒之曰九四必也柔順謙退如未居其位之時有不敢當其位之意則大吉而無咎矣四幸而居陰柔之位故也不然非凶於而國則害於而家也

九五萃有位無咎匪孚元永貞悔亡象曰萃有位志未光也

九五以剛陽中正之徳當萃聚之時爲萃聚之主豈不盛哉然有其位而無咎矣又曰匪孚又曰志未光乃若未盛者何也蓋卦辭有利貞之戒彖辭有聚以正之戒爻辭又有元永貞悔亡之戒非萃聚之難也永其萃聚之難也非永其萃聚之難也永其貞正之難也當天下之已孚而惕然懷匪孚之憂當志意之光大而歉然有未光之志可謂元永貞矣宜其久安長治有聚無散而悔吝銷亡也此伯益克艱之戒周公無逸之規也元者善之長

上六賫咨涕洟無咎象曰賫咨涕洟未安上也

聚不極則散不生治不極則亂不萌上六以陰柔之資說樂之尢而居萃聚治安之極此開元之末燕遊之所由興元和之季宮室之所由侈也故聖人戒之曰臨至樂以至憂之心處已安以未安之慮庶乎無禍咎矣賫咨涕洟憂之至也

【巽下坤上】

升元亨用見大人勿卹南徵吉彖曰柔以時升巽而順剛中而應是以大亨用見大人勿卹有慶也南徵吉志行也

有位之升有徳之升升位則足以行道升徳則足以進道又曰升之道必由大人故升於位由王公升於徳由聖賢又曰升位而見大人故無附麗小人之失升徳而見大人則日入於君子之塗南徵前進也此程子之言得之矣然舜大人也能升禹稷紂亦大人也能升飛亷孔子大人也能升顏子荀子亦大人也能升李斯四者之升必有所分矣君子之求升者謹之

象曰地中生木升君子以順徳積小以髙大

棟梁拱把之積也聖人小善之積也在積之有漸進而不已耳而異端者曰一起直入欺哉

初六允升大吉象曰允升大吉上合志也

初六柔而旁散在一卦之最下木之根也九二九三剛而上進在初六之上木之幹也然初六在下而曰允升大吉者木與土相信而相得則木之升也必鋭士與主相信而相得則士之升也必達故曰上合志也然則初六與誰合志哉非六四而誰哉初六與六四正應也而初六木之始生也六四土之最下而生夫木者也六四爲文王岐山之事則初六其呂望渭濱之事也與允信也

九二孚乃利用禴無咎象曰九二之孚有喜也

當升之世羣賢升於位君徳升於聖天下升於治之時也然六五柔順謙退之君方歉然若有所未遑也爲之臣者不濟以陽剛之才可乎惟六五得九二之臣君臣交孚是以盡其誠以大有爲而盡去外飾之虛文臣有所當爲則遂事而不爲專上有所重發則衡命而不爲悖皆用禴之義也用禴已見萃之六二文王之在岐山內文明而外柔順召之而至幽之而聽非閎散陽剛之臣盡力於外吁其危哉故曰總幹而山立武王之志也發揚蹈厲太公之志也其升之九二乎如此而後無咎而有喜也

九三升虛邑象曰升虛邑無所疑也

九三木之生而出地者也其長也孰禦之九三以陽居陽進而近岐山之王其升也亦孰禦之如升無人之境耳故曰升虛邑又何疑焉其濟濟多士文王以寧之時乎

六四王用亨於岐山吉無咎象曰王用亨於岐山順事也

四侯伯之位也而文王以上聖之徳處之天下方歸往以爲王文王乃柔順以事商文王避之愈力天下歸之愈堅此其所以亨於岐山之一隅而有天下三分之二也吉孰大焉又何咎矣

六五貞吉升階象曰貞吉升階大得志也

升之時亂升而爲治君升而爲王然則六五升之主也其孰當之文王旣當六四則六五其武王乎文王柔順也故爲六四武王放伐也何亦爲六五之陰柔乎六柔也五剛也中正也觀兵而退須暇五年故詩人頌之曰遵養時晦非以柔晦剛乎夫惟盡天下之貞固從文王之容徳不得已而後放伐也故自君而升爲王如歷階而升也宜其吉而大得志與垂拱而天下治是吾志也拯民於水火之中是吾志也貴爲天子富有天下豈吾志哉

上六防升利於不息之貞象曰防升在上消不富也易變也變則通上六以陰邪之小人乘一卦之上居升進之極猶防然冒昧求升而不已宜其消亡而不富也若進徳之君子變而通之反而用之移小人貪得不息之邪心爲吾求道不息之正心何不利之有大哉易之道乎豈一端而已乎故訟之終凶用之自訟則吉隨之說隨用之說隨則凶幹之初九有勿用之戒而仲尼歷聘以愛日咸之上六有滕口之規而孟子好辧以明道晉之初未可以速進故貴於摧如之退然顏子最少而進未止益之上不可以過益故忌於或擊之傷然大舜已老而謙得益故曰神而明之存乎其人若夫陰邪而在上在上而防升終消亡而不富非紂其孰當之

誠齋易傳卷十二﹤經部﹐易類﹐誠齋易傳﹥

欽定四庫全書

誠齋易傅卷十三

宋楊萬里撰

【坎下兌上】

困亨貞大人吉無咎有言不信彖曰困剛揜也險以說困而不失其所亨其惟君子乎貞大人吉以剛中也有言不信尙口乃窮也

一陽防二陰之中一陰蔽二陽之上皆剛揜於柔也剛揜於柔君子揜於小人能不困乎然困而亨何也亨不於其身於其心不於其時於其道也逢乎坎之險處以兌之說身𨿽困也心未嘗困也困而不失其所亨惟君子能之故曰亨不於其身於其心心曷爲而亨也說也曷爲而說也貞也曷爲而貞也中之剛也剛於中者百險不能隕其正正於己者千憂不能喪其說烏往而不亨乎此大人之事故曰亨不於其時於其道君子之說樂而亨大人之剛貞而吉其困亨一也又何咎之有若處困而求亨求亨而尙言將以求通乃所以得窮也聖人恐人不深味困亨之腴而好徑求困亨之蹊誇以亨其鬻妄以亨其競媚以亨其合其誰信之信於人亦必不免於天儀衍斯鞅是已故又戒之曰有言不信尙口乃窮然則困亨之義於此乎於彼乎而王輔嗣曰窮必通也處窮而不能自通者小人也信斯言也則甘藜羮樂陋巷皆小人矣二五皆剛中兌爲口

象曰澤無水困君子以致命遂志

澤之爲澤以有水也今水在澤下是無水之坳堂爾此其所以爲困也君子居之以其莫之致而困者安之命以其所得爲之義者遂其志彼有所安此有所遂矣志乎堯舜遂之斯堯舜矣志乎孔顏遂之斯孔顏矣孰能禦之困之所以亨與

初六臀困於株木入於幽谷三嵗不覿象曰入於幽谷幽不明也

小人之揜君子聖世所不能無也況困之世乎當困之世不必得位之小人而後能揜君子也𨿽在下無位之小人亦囂然有揜君子之志矣初六是也所幸者進而求四之應則四自厄於困之中如枯株之不能庇退而伏於二之下則已自墮於坎之底如幽谷之無所覿此其所以欲困九二之君子而不能也其叔孫武叔公伯寮之徒與初者卦之下體故爲臀欲困君子而自困欲揜君子而自幽小人亦何利哉

九二困於酒食朱紱方來利用亨祀徵凶無咎象曰困於酒食中有慶也

小人之困君子何仇於君子哉不過如雞鶩之爭食鴟鳶之嚇鼠爾小人所茹君子所吐九二陽剛之君子爲初六六三二小人所揜九二吐而去之簞食瓢飲有方丈之不如艸耕木茹有五鼎之不易所困者酒食之末而已吾何困哉然戶庭之不出紱冕之自來粢盛之弗設精誠之自通有吐食脫服而不得逃者何也時𨿽困也身𨿽揜也上有九五之君有剛中之徳與己同徳而不與小人同道故也然則小人能終揜君子乎𨿽然寧君已先毋已君先自我求焉自我往焉則凶又誰咎非其事凶也其道凶也枉已正人非凶而何中有慶者言不與小人爭食而剛中自守所以有朱紱之慶也利用享祀者以精誠通乎君猶享祀通乎神也使左右能止卽墨之封關張能間孔明之宻則困之九二不足徵矣齊蜀霸者也而況不爲霸者乎然則君子病不困爾困何病哉坎爲赤故爲朱紱朱紱方來言自來非往求也

六三困於石據於蒺藜入於其宮不見其妻凶象曰據於蒺藜乘剛也入於其宮不見其妻不祥也

月揜日則日食日揜月則月食陰陽消長如循環也天下豈有小人專揜君子之理哉初六與六三夾九二而交揜之小人長矣不知夫六三者進則困於二陽如石之壓其上退則乖夫一陽如棘之刺其下下將奔初六之鄰則閉於一陽而不得出其所捨上將求上六之援則隔於二陽而不得見其所耦於是外敵交至而反爲君子之所揜親戚皆叛而盡失小人之所助其管蔡陷周公燕上官陷霍光之事耶妻謂上六與己親也三陽上陰故三以上爲妻

九四來徐徐困於金車吝有終象曰來徐徐志在下也𨿽不當位有與也

气同則從聲比則應各從其類也易之相應豈必以位哉四與初應者位也困之九四其應不在初六而在九二者類也九四爲上六所揜其望九二之應如乞師於鄰國以解入郛之圍也而九二徐徐而來者隔於六三之閡其前如金車之堅而不可卻也然陽進而不止陰止而不進吝於始必通於終蓋四𨿽困於三之隔然四之志乎二則不渝也二𨿽不當初之位然二之與乎四則必應也當困之世爲君子者類苟同矣應不在近志苟通矣來不在速期於終不爲小人所揜而已陳平交絳侯以誅諸呂仁傑薦柬之以誅二張近乎困之九四矣三在下故爲車剛故爲金又坎爲輿

九五劓刖困於赤紱乃徐有說利用祭祀象曰劓刖志未得也乃徐有說以中直也利用祭祀受福也

當困之世而不能拯也小人揜夫君子而不能去也君子揜於小人而不能白也則何貴於易哉易有道焉存乎其人而已孰爲其人上有拯困之君下有拯困之臣則柔可消剛可長困可亨吉矣九五以剛中之才正大之徳爲困世之君則上有拯困之君矣九二之大臣又有剛中之才九四之近臣又有陽剛之志則下有拯困之臣矣君臣同徳患不爲爾一有爲焉孰爲小人刑之以劓刑之以刖孰爲君子錫以紱冕享以精誠小人去而君子伸始乎困而徐乎說脫天下於困窮之淵而躋天下於福慶之域是易之道也志未得謂未刑小人之時中直卽中正

上六困於葛藟於臲卼曰動悔有悔徵吉象曰困於葛藟未當也動悔有悔吉行也

上之一爻有處一卦之上者有處一卦之外者處上則爲尊髙之極幹之上九是也處外則爲吉凶之輕困之上六是也九五九二九四之君臣以陽剛之才具中正之徳刑小人用君子拯一世之困而天下受福矣上六以一陰之孤處極困之後出刑戮之外亦適有天幸也𨿽有揜君子之志亦何從而逞哉然始則爲二陰之所榮如困於葛藟之蔓而不得脫終則乘二剛以自危如據於臲卼之幾而不得安動亦懼禍之及故曰有悔聖人於此開其三面可也遏其歸師不可也故許其徵吉又許其吉行皆縱其去而不追其窮也夫惟開小人之去而後免小人之禍是故拯困之道莫上乎徵吉而劓刖爲下傕汜之事可不戒哉

【巽下坎上】

井攺邑不攺井無喪無得往來井井汔至亦未繘井羸其瓶凶彖曰巽乎水而上水井井養而不窮也攺邑不攺井乃以剛中也汔至亦未繘井未有功也羸其瓶是以凶也

人非水不生活水非井不甘潔然井徳盛而功艱何也求與嗇兩忘徳也惠與怨兩消功也有遷邑以就井無遷井以就邑井何求焉不爲汲者喪而虛不爲不汲者得而盈井何嗇焉汲而往者其欲充汲而來者其望切愈養而愈不窮井何惠焉汲者之力有彊弱則綆有入而未出瓶有系而不反井何怨焉堯舜之世以禹稷爲井春秋戰國之世以孔孟爲井然禹稷能濟天下之饑溺而孔孟不能者徳盛而功艱也齊景公曰吾老矣不能用齊宣王曰吾惽不能進於是非汲者之弱於力乎功之艱斯人之凶而不幸也井何心哉繘綆也汔至者綆幾至泉而未出也羸系也古羸縲通用剛中謂二五惟剛中故不攺巽入也巽乎水入乎井也入乎井而能上乎水則井之功行入乎井而不能上乎水則井之功廢故凶今巽下二爻�初六九二在坎之下若瓶之覆而入井之象九三六四二爻�若井中之瓶覆者復仰之象而坎之九五隔其上若系縲其瓶而不能上乎水之形坎爲水巽爲木木者汲之器也器入水而復上水者井之象也九五上六坎上二爻�有瓶仰而出井之象韓信以木甖缶渡師其古之汲瓶之類與羸累字解在大壯

象曰木上有水井君子以勞民勸相

水下有木汲器之入也木上有水汲器之出也汲器入而水徳行汲器出而水功著此井之象也勞之賚之君子所以法井之徳勸之相之君子所以法井之功勞賚與也勸相助也水言與器言助有水無器井能自活斯人乎故汲引之功不下於洌泉勸相之惠不隘於勞賚

初六井泥不食舊井無禽象曰井泥不食下也舊井無禽時捨也

居下流者歸眾惡安舊習者絕新功初六在一井之底居於下者也宜其泥之不澄也處幽陰之極安於舊者也宜其泉之不新也井之可飲可食潔淸故也今也泥而不潔舊而不淸眾禽且無一食之者而況人乎人之棄而不食時之舍而不用將誰尢乎養人者必自養用世者必可用故顏之樂道曽之詠歸漆雕之仕未能信不知者以爲眞忘斯世矣

九二井谷射鮒甕敝漏象曰井谷射鮒無與也

水一也其地則不一曰井曰谷是也地不一則功亦不一故谷之水以注而下爲功井之水以汲而上爲功注而下者其功及魚鱉汲而上者其功及百姓今九二𨿽有防陽生防水非如初六之純乎泥也然亦在泥之上井之下其所注射僅下及於泥中之蛙鮒耳是井不爲井而反爲谷不上出而反下注止及於蛙鮒之瑣細而反不及於魚鼈之盛多曾谷之不如也譬之一漏甕下注而無養人之功何足以爲井哉二下比於初六初六陰潛而細防有小人之資有鮒魚之象旣下比小人則上之君子無我與者矣上無我與則上無我汲者矣子常信無極而國皆怨子馮暱八人者而君不安是也谷下注甕漏亦下注皆不上出之義

九三井渫不食爲我心惻可用汲王明並受其福象曰井渫不食行惻也求王明受福也

九三以陽明之質居井下之上當一井之半則泥者去注者浮淺者深此渫治之井甘潔之泉也可食而莫之食可汲而莫之汲者以其猶未出井之上也渟可用之才當在下之地而枉其養人之才徳故爲之惻然於心而嘆其上之不我燭也可食者井也不食者人也井何惻焉井不自惻而人之行而過者惻之井不求上之我燭而人爲之求其明者以燭之此作易者所以爲井嘆也非爲井嘆也爲有才徳之君子不見用於上者嘆也非爲君子之不見用者嘆也井一用一邑受其福君子一用天下受其福有美井無善汲則如無井有君子無明王則如無賢仲尼曰明王不興天下孰能宗予然則九三之惻也井云乎哉君子云乎哉在下之君子如九三之泉在井之半揜於物逺於人非明之至者不能燭其幽也故防明揚之堯帝則大舜雷澤之漁父防明哲之髙宗則傅說巖野之胥靡

六四井甃無咎象曰井甃無咎修井也

治國欲新爲學欲新進徳欲新曰作新民治國欲新也曰溫故知新爲學欲新也曰徳日新又日新進徳欲新也六四之井甃其進徳之新乎甃者甓而修之也井一修則舊井爲新井徳一修則舊學有新功大哉井之有功於斯人乎大哉修之有功於斯井乎井至六四則泉溢而將上出之時也不患人之莫已汲而患已之莫已修井之不修井之咎也修矣或汲焉或捨焉或食焉或否焉井何咎哉故徳之不修足以憂孔子學不能行足以病子貢六四有兩甓接連之象故爲甃

九五井洌寒泉食象曰寒泉之食中正也

一井主乎泉天下主君泉有徳一邑汲之君有徳天下汲之洌而寒者泉之徳中而正者君之徳九五以陽剛中正之徳居大君之位猶泉以甘潔淸寒之徳爲一井之主也天下之人酌而飲之若渇者之於井也孰能禦之泉而不洌不寒君而不中不正人有吐井泥羞污君而去之耳故傅說非其後不食伯夷非其君不事君天下者可不懼哉

上六井收勿幕有孚元吉象曰元吉在上大成也井至於上六則瓶之入者出水之虛者盈井之功用收其成矣𨿽然功之未成其患在不成功之已成其患在成非功成之患也功成而倦之患也功成而倦是井泉旣上而復幕其井也夫惟勿幕然後天下信其吉之大天下信其吉之大然後聖人許以成之大此大禹之勤儉周公之吐握也與上六開而勿幕之象

【離下兌上】

革已日乃孚元亨利貞悔亡彖曰革水火相息二女同居其志不相得曰革已日乃孚革而信之文明以說大亨以正革而當其悔乃亡天地革而四時成湯武革命順乎天而應乎人革之時大矣哉

易之道至於革聖人其喜於革乎抑懼於革乎曰懼於革也何以知之曰革者聖人之不得已也何以知其不得已也曰火逢水則滅水逢火則竭二女居則同而志則別是可以不革乎天下之事苟不至於如水火如二女聖人豈得已而不已乎故戒之曰已日乃孚又曰革而信之言其初之未信也曰元亨利貞悔亡又曰革而當其悔乃亡言革之而非大亨非大利非大正皆革而不當也其能無悔乎革而不信革而有悔則如勿革故曰聖人懼於革也然則何以能革而信革而當乎曰彼之所以失見此之所以得灼知其理於未革之先當如離之文明未革而民願之將革而民從之相慶其舉於旣革之後當如兌之說如是者可以革而信革而當矣天地得此理故革而四時成湯武得此理故革而天人說革之時豈細故哉可不懼哉秦之變法趙之胡服莽之革漢靈寶之革晉豈曰革而信革而當也乎

象曰澤中有火革君子以治歷明時

火者就燥之物也今在澤中是以水革火之象也物窮必革亦眾矣鉆燧生於茹毛上棟生於營窟質敝必文寛窮必猛革之爲用豈特治歷之一事哉食者人之天歷者食之天舉其大它可推矣歷貴乎革者三辰有差歷亦萬變也

初九鞏用黃牛之革象曰鞏用黃牛不可以有爲也觀六爻之辭益知聖人之懼革也初九戒革之蚤六二戒革之專九三戒革之躁九四戒革之疑上六戒革之過五者之戒詳矣然後九五不待占而決也初九革之初也當革之初遽可以革乎曰未可也當固執之堅忍之爲黃牛之革焉不曰未可以有爲而曰不可以有爲者戒之之嚴也以此戒之猶有晁錯削七國之禍

六二已日乃革之徵吉無咎象曰已日革之行有嘉也以六二中正文明之臣遇九五陽剛相應之君此時而不爲何時而可爲今曰已日乃革之然後徵吉然後無咎然後行有嘉慶者不有所倡不可以和不有所主不可以贊必也吾君已有革之之日而主之吾乃可以贊而革之乃者緩辭也後而不先之辭也中正文明而濟之以陰柔故也惟其緩而審故以徵則吉以行則慶故季孫問二邑之叛然後孔子可以陳墮費之言趙鞅無君命而逐君側之惡人則春秋以爲叛六二獨得而專於革乎

九三徵凶貞厲革言三就有孚象曰革言三就又何之矣

九三居下卦之上位亦髙矣接上卦之交權亦近矣爲離卦剛明之極才亦全矣可以革矣今又曰徵凶貞厲者往則必凶𨿽正亦危也何其戒之之太詳也聖人蓋曰九三不患不剛患在太剛不患不明患在太明何也剛明而過中故也必也如革卦卦辭之三言者然後可以成就而信於天下也曷謂三言曰大亨也大利也大正也大亨無塞大利無害大正無邪以此而革何革不就以此而行何行不達曰又何之矣言焉往而不可哉故伊尹相湯革夏必以五就其敢躁乎哉

九四悔亡有孚攺命吉象曰攺命之吉信志也

初九戒蚤六二戒專九三戒躁然則天下之敝終不可革乎曰當革在敝可革在時故曰革之時大矣哉當而未可其賊曰果可而或違其賊曰疑革至九四蚤者遲專者隨躁者衰矣而又不爲不以疑而賊大謀乎聖人勸之曰可以革矣慮之旣詳其悔必亡旣謹其圖天下已孚當是之時奉君命而革之可以吉也君命未安吾攺君命而革之亦可以吉也君制命臣承命者也臣而攺命攺命而吉也可乎曰事君在志行志在事志然而事亦然君子不以志違事志然而事不然君子不以事違志君命曰可君事曰可奉命可也君命曰可君事曰否攺命可也吾旣信吾矣君獨不信吾志哉豈惟君信之天亦信之天信之君信之矣君信生於天信天信生於自信𨿽然攺命不可許也非誠有其志者不可攺也故孟子曰有伊尹之志則可而革之九四曰信志也志不在於興漢則罷兵歷下之役韓信不可以攺命而伐齊志不在於厚楚則致田犨櫟之命子躬不可以攺命而卻鄭然則九四何以得自信其志而聖人許其攺君命也曰九四兌說之初也又能以陽剛而處四之柔順也此其攺命豈犯上而侵君者乎故許之也然則九三有爲而聖人沮之九四不爲而聖人勸之何也曰九三所謂由也兼人者也九四所謂求也退者也革以攺爲義臣攺君命亦革之一也故於九四發之

九五大人虎變未占有孚象曰大人虎變其文炳也可革不革是以敝濟敝旣革悔革是以敝易敝革之道亦難矣蓋舉國之欲止不能止符堅之行舉國之欲動不能動漢文之靜𨿽然與其輕也寧重與其喜也寧懼今也革至於九五聖人獨決之以未占而有孚是龜筮有所弗詢鬼神有所弗謀也無乃輕於革乎蓋天下無灼然之理則聖人無決然之舉革之道初戒其早二戒其專三戒其躁其可革未灼然可革也四戒其疑已灼然可革矣九五以陽剛之資居兌說之上當大君之位兼四爻之助其可變可革之理灼然如虎文之炳也尙何待於占乎此湯武革命順乎天而應乎人之事也

上六君子豹變小人革面徵凶居貞吉象曰君子豹變其文蔚也小人革面順以從君也

革至於九四可革也至於九五能革也至於上六從革也𨿽然可革在理能革在已從革在人聖人盡其所能革而不盡其所從革君子革心蔚然如豹文之不可掩小人革面勉然順吾君而有所從是亦足矣復欲進而未已忿其革面而必彊其革心凶之道也故曰徵凶惟安而居焉正而守焉斯吉矣故苗民七旬而乃格舜猶以爲速商民三紀而乃變康王不以爲遲憂其革之盡也非憂其革之盡也憂其革之過也

【巽下離上】

鼎元吉亨彖曰鼎象也以木巽火亨飪也聖人亨以享上帝而大亨以養聖賢巽而耳目聰明柔進而上行得中而應乎剛是以元亨

鼎象也象者卦之形肖鼎之形也以列足而載一腹以一而貫耦耳非鼎之形乎六爻畫而鼎之形以具二卦合而鼎之用以行以巽之木入離之火而烹飪之用著矣古者聖人之制鼎豈自奉口體而已哉有鼎之用有鼎之徳享上帝養聖賢乃其用也體巽之順以順於義理體離之明以達其視聽體六五之柔中以應剛陽之聖賢乃其徳也全其徳以施其用焉往而不大亨乎故曰是以元亨且夫革去故鼎取新去故取新何獨鼎哉食者生民之大本鼎者火化之元勲革鴻荒而新萬法孰爲革故取新之初乎孰有大於革茹毛爲火化之初乎一初旣立而萬法類從矣

象曰木上有火鼎君子以正位凝命

程子謂君子居處必正命今必重蓋取諸鼎然又有一說焉革之湯武革命謂天命也革以革之必鼎以定之易之凝命卽書之定命也又古之傳國以鼎猶後世之璽也故傳曰禹鑄鼎象物其後鼎遷於商於周又曰武王克商遷鼎洛邑又楚子問鼎於周王孫滿對曰周徳𨿽衰天命未攺鼎之輕重未可問也此亦正位凝命之一說然必曰君子者不惟其器惟其人故鼎以紂輕以武重

初六鼎顚趾利出否得妾以其子無咎象曰鼎顚趾未悖也利出否以從貴也

去惡不盡良庖無潔淸之鼎去敝不盡聖人無新美之治是故不有傾寫不可以盡去一鼎之惡不有滌蕩不可以盡去一世之敝鼎之初六天下艸昧陰閉之初猶宿昔滓濁之鼎也將欲去其故以取其新可不傾寫滌蕩使無一毫之不盡乎故爲鼎者顚覆其趾以盡出其否惡爲治者滌蕩其舊以盡徹其晦防否惡盡而貴珍之膳來晦防徹而陽光之治起湯之革夏必代虐以寛髙祖之入關必除秦之苛布漢之寛也初在下故爲趾六陰而虛故顚覆巽爲長女而初六居下故爲妾妾者陰閉晦防之象六𨿽陰而初爲陽故爲子子者陽剛光明之象物忌顚覆惟鼎每覆則每潔故未悖

九二鼎有實我仇有疾不我能卽吉象曰鼎有實愼所之也我仇有疾終無尢也

鼎者宗廟之重器賢者聖人之鴻鼎非重夫鼎也重夫鼎中之實也鼎有實則可薦諸上帝可薦諸聖賢可飽夫天下九二以陽剛之才徳居大臣之正位上遇六五離明謙柔之主下得三四同徳之助此鼎之有美實天人上下所同恃以爲享者也然宼陽者陰讐正者邪初六與吾近而吾仇也宼我而能我卽則此必受其卽仇我而能我動則彼必乘其動今也初六以一陰之孤而壓於眾陽之底故有疾我之心而無卽我之便九二以陽剛之才而充以篤實之徳故有不動之志而無可乘之隙大哉九二之實徳乎壯哉九二之不動乎一鼎不可動則萬夫廢一心不可動則萬議息故流言不能動周公刺客不能動裴度而周唐遂安愼所之者言謹審而不動也我一有所之彼斯乘之矣惟愼所之故吉而終無悔尢

九三鼎耳革其行塞雉膏不食方雨虧悔終吉象曰鼎耳革失其義也

鼎實一而味殊其下者重而沈其上者輕而浮其中者粹而美曷粹而美也間於輕重淸濁之中也初六鼎之足六五鼎之耳上九鼎之孰爲鼎之實三陽是也孰爲實之中九三是也故謂之雉膏雉者肉之珍膏者雉之珍此鼎實粹美之至也然味成而莫之食何也九四塞之於前而六五攺之於上也萬物以足行鼎以耳行六五離明之君而不食九三之雉膏非九四塞之而誰也其行也或塞之其食也或間之六五用九三之意所以攺也上之意攺則下之行塞矣魯平公見孟子者樂克啟之也不見孟子者臧倉攺之也𨿽然暗君用賢之意可攺而明主用賢之意不可攺六五明主也九四其能終攺之乎一旦而悟如雨之沛然而下矣始若虧損而可悔終則潤澤而逢吉豈終不食九三之雉膏也哉破斧九罭之詩是也鼎耳革革言攺也其行塞耳不從則鼎不行也失其義謂君臣之義爲九四所間而相失於始也

九四鼎折足覆公餗其形渥凶象曰覆公餗信如何也鼎實至於四鼎之盈實之重也持盈者必有髙天下之徳然後能無傾任重者必有過天下之力然後能不踣九四以陽處陰徳已薄矣以近君之大臣下應初六陰柔之小人力已小矣與小人而同事必與小人而同禍此其所以折足覆餗而沾濡其身也焉得不凶乎元顯與反覆之牢之以圖靈寶袁粲與惜身之褚淵以圖蕭道成晉宋之亡覆公餗也顯粲之誅其形渥也信如何者言信任小人其禍何如哉深以戒之也

六五鼎黃耳金利貞象曰鼎黃耳中以爲實也挈一鼎者聽於耳挈天下者聽於君耳者一鼎之主猶君者天下之主也然主鼎有二道鼎實中則正過中必溢鼎剛則舉不剛必墜主天下有二道持盈以中正則爲天下之利不中不正則驕心生明皇之季是也用臣以剛直則爲天下之利不剛不直則諛臣進元帝之貢薛韋匡是也黃言中金言剛貞言正利言爲天下之利六五分布於上故有鼎耳之象六五本坤體故黃中得九二爲大臣故爲金

上九鼎玉大吉無不利象曰玉在上剛柔節也雨旣浹而雲歸鼎旣薦而逸鼎至於六五之持盈鼎之功成矣至上九之乃旣薦而安逸之時也然則上九其功成身退之大臣乎有犯無隱在位之大臣也有犯有隱不在位之大臣也非隱也寓直刺於旁諷之中藏面折於忠愛之表隱之犯有甚於犯之犯也季康子欲用田賦使冉有訪諸仲尼是時仲尼不在位也故仲尼不對非不隱也旣而私於冉有告以周公之籍非隱也此鼎之上九玉在上之義也九陽也剛也上隱也柔也九二在位之大臣故爲金粹於剛也上九不在位之大臣故爲玉玉者質剛而徳柔溫潤故也故曰剛柔節也言剛而非剛柔而非柔皆中節也夫如是豈不大吉而無不利乎然九四以剛處柔則爲折足上九以剛處柔則爲玉者在位不在位故也上九幹體幹爲玉

誠齋易傳卷十三

欽定四庫全書

誠齋易傳卷十四

宋楊萬里撰

【震下震上】

震亨震來虩虩笑言啞啞震驚百里不喪匕鬯彖曰震亨震來虩虩恐致福也笑言啞啞後有則也震驚百里驚逺而懼邇也出可以守宗廟社稷以爲祭主也震所以亨者何也動而懼則亨也懼非惶擾失守之謂也懼而敬也惟懼故敬惟敬故無懼無懼者非不懼也懼始乎來終乎散也當天下之大事震動而來也吾虩虩然必爲之恐懼而顧慮焉必求其所以應之使大事爲無事焉斯可以轉禍爲福移懼爲喜而笑言啞啞矣故震雷能驚百里而不能失匕鬯於主祭之才羑里能難文王而不能傷文明於柔順之聖蓋執匕鬯以祭者一敬之外無餘念一鬯之外無餘知當是之時白刃前臨猛虎後迫皆莫之覺故震雷驚百里亦莫之聞敬有所甚懼有所忘也能如是天下可懼之大事孰能驚之者其出而主宗廟社稷優爲之矣髙祖當項籍光武遇尋邑是已震爲長子故言主祭又震爲雷爲動曰出者猶曰明天子出矣說卦曰帝出乎震劉備聞迅雷失匕箸托也舜之烈風雷雨弗迷震之祭主不喪匕鬯敬也出字上脫不喪匕鬯四字

象曰洊雷震君子以恐懼修省

震者雷也一雷已威矣況洊而重乎天之雷以驚夫不敬者也不敬者猶驚而況敬君乎君子敬者也一雷已驚矣而況洊雷乎然君子非徒驚也有功用焉聞雷而恐懼驚也驚而已矣過則捨之徒驚也君子則不然恐懼以先之修省以繼之修省者恐懼之功用也修其身省其過則恐無恐懼無懼矣

初九震來虩虩後笑言啞啞吉象曰震來虩虩恐致福也笑言啞啞後有則也

彖辭已言之矣爻彖二辭同或者其一重出後有則者喜而不失節也

六二震來厲億喪貝躋於九陵勿逐七日得象曰震來厲乘剛也

時有險易則勢有詘伸故天下無常險亦無常詘險過則易詘甚則伸以六二之柔乘初九之剛險也以六二之靜應初九之動詘也方震之始初遇九之猛厲勃然而動駭然而來何可當也六二才與位俱柔若不勝其憤起而逐之奚而不喪惟能以柔避剛以靜馴動逺避而勿逐俟之久而剛自衰則吾無喪而有得矣險者易詘者伸非有得乎髙祖避項而入漢中光武避更始而出河北得震六二之義矣厲猛也躋於九陵避之逺也億度也貝其所有之資也度其逐之則喪其所有也七日久也

六三震蘇蘇震行無眚象曰震蘇蘇位不當也

不患無位有位患也非患位也才儉於位之患也六三以柔懦之才逢震擾之世居下卦之上非位之不當乎君子所以爲六三懼也蘇蘇懼之至也然則柰何曰行而去之可也辭難避事臣子之義乎曰是臣子之義也不才云才隕身細也隕國細乎吾才不稱吾位吾去之天下獨無才稱其位者乎鮑叔遜夷吾子皮遜子產去無才得有才豈惟無災眚乎國之福身之福也防子馮不爲令尹蔡謨不拜司徒可以無靑矣抑可以爲次矣

九四震遂泥象曰震遂泥未光也

九四以一陽之孤陷四陰之內處至陰之位百鏈化爲繞指一齊咻於眾楚矣以此居震擾之世安能致逺而不泥光大而有濟乎劉向恭顯雜處漢朝珣瑜伾文並居唐位是已

六五震往來厲億無喪有事象曰震往來厲危行也其事在中大無喪也

六五震之君也當震動之世爲正位之君宜其憤起奮發撥亂反正以大有爲於天下也今戒之曰毋進而往往則爲上六之震極是往亦危也毋退而來來則乘九四之至剛是來亦危也必也深思焉長慮焉億之於心度其得中而無喪其所有焉斯足矣然則天下紛紛何時定乎曰治人者必自治料敵者必料已五固震之君也六則陰柔而無陽剛之才者也當動之時無動之才與其動而喪吾之所有不若靜而不喪吾之所有其周平王晉元帝之事乎

上六震索索視矍矍徵凶震不於其躬於其鄰無咎婚媾有言象曰震索索中未得也𨿽凶無咎畏鄰戒也立弱子於千仞之上而觀人與虎鬭於其下其气豈不索然而盡其視豈不矍然而愕乎震之上六似之六以柔怯之資居震懼之極下臨五爻之動其索然矍然宜也然聖人一則以驚一則以安曰徵凶言往則凶驚之之辭也曰無咎言不往則無咎安之之辭也奚而往則凶往則犯九四之剛奚而不往則無咎我躬逺於剛而我之鄰六三實當之也然聖人𨿽安之而終再以三警之曰汝𨿽無咎而鄰之蘇蘇亦不可不畏不戒也天下之禍莫大乎於其鄰而於其身次焉何也身者必防鄰者必玩也虞受晉寶以滅虢不知乃所以自滅楚聽秦賂以伐齊不知乃所以自伐玩故也江亡而秦穆懼吳亡而晉國弔其知所謂𨿽無咎而畏鄰戒者與震之六爻一言以蔽之曰君子以恐懼修省防媾有言亦謂鄰也中未得謂懼而不自得也三與上應曰鄰說者以五爲鄰五君也非鄰也

【艮下艮上】

艮其背不獲其身行其庭不見其人無咎

艮山也不動如山止之至也曰艮其背何也易者象也象者狀物以明理也故頤如人之頤噬嗑如人之噬背如二人相重背而立也二陰虛而眾者耳目手足也一陽實而孤者背也艮之貞面內而背外是艮其背不自復見其身也其悔亦面前人之背而不見後人之面是行其庭而不見其人也君子觀貞之象於是得忘我之學觀悔之象於是得忘物之學忘我則中不出忘物則外不入中不出外不入止之至也毋意毋必毋固毋我勿視勿聽勿言勿動艮其背不獲其身也堂髙數仞食前方丈侍妾數百得志而弗爲行其庭不見其人也又何咎貞內故艮其背悔外故行其庭也艮其背之上疑脫一艮字

彖曰艮止也時止則止時行則行動靜不失其時其道光明艮其止止其所也上下敵應不相與也是以不獲其身行其庭不見其人無咎也

艮止也非止而不行之爲止也時止則止止也時行則行亦止也非行之爲止也時乎當行道乎可行吾斯行焉吾𨿽行然止乎道也時乎當止道乎可止吾斯止焉非吾止亦止乎道也行止聽乎已耦而耕逾而避君子不以爲止行止聽乎道聘列國見齊梁君子不以爲不止何也彼之止非止乎道也此之行亦止乎道也如北辰焉杓建無定指而北辰有定居故曰動靜不失其時其道光明艮其止止其所也而孔子亦曰北辰居其所君子之止其所卽北辰之居其所也上下敵應不相與者前一人面內而不自見其背況見已之面乎後一人見前人之背而不見前人之面況見後人之面乎所以釋艮其背不獲其身行其庭不見其人之卦辭也

象曰兼山艮君子以思不出其位

艮山也山不動之物也一山已不動況二山相重乎山兼重而二焉止而不動之至也君子體之以思不出其位可得而動乎緼袍緼袍立狐貉狐貉立止其位也典禮以禮聞典樂以樂聞亦止其位也前二者出位而思不惟不得狐貉並緼袍而喪之矣後二者出位而思不惟不得音樂並禮文而喪之矣大哉止乎有止而絕之者有止而居之者有止而約之者艮其背所以絕人欲而全天理此止而絕之也時止時行必止乎道此止而居之也思不出其位而各止其分此止而約之也大哉止乎夫止一端而已乎

初六艮其趾無咎利永貞象曰艮其趾未失正也止不善必在初止之於初猶不能止之於末而況肆之於初者乎顏子之不逺復止一已之不善於初者也漢文卽位之初喜嗇夫之辯捷而張釋之極言其害止其君之不善於初者也顏爲幾乎聖而文爲七制之主止於初之效也艮止也初六止之初也居腓之下偶而散趾之象也以六之柔而靜此趾之止而不行者也聖人猶有憂焉曰汝能止其初猶宜止其終曰利永貞者止其終之謂也然六止而初動故但言未失正

六二艮其腓不拯其隨其心不快象曰不拯其隨未退聽也

六二一卦之大臣也大臣者以道事君不可則止今則不然居大臣之位逢其上之剛必有順柔之忠而後可譬之一身以已下九三則猶腓也九三在上則猶背也九三陽也六二陰也陽倡則陰必和背動則腓必隨以六二之柔而欲止九三之剛以六二之腓而欲止九三之背其能與否已昭昭矣然必觀其心而後君子小人可判也古之人於其上之不善有拯而不隨者有先隨而後拯者有先拯而後隨者有不拯而隨者有不拯而隨其心不然者龍逢比干拯而不隨也楚靈王之問子革先隨而後拯也伍被之答淮南先拯而後隨也蜚廉惡來不拯而隨也君曰好色亦曰太王好色君曰好貨亦曰公劉好貨不拯而隨而心不然也六二艮其腓非不欲止其背之動也而柔不勝剛下不勝上故曰不拯其隨非樂隨也外不得不隨而中不得已也故曰其心不快言其不得已而隨也又曰未退聽也言其𨿽不得已而隨亦未肯退聽其上之輕動也九三非君也而居六二之上也六二不得不隨也君子於艮之六二察其迹而哀其心六二居背之下偶而立腓之象腓脛肉也六二中正故不快故未退聽

九三艮其限列其夤厲薰心象曰艮其限危薰心也君子之學至於止其所而如山之不動可以免矣故初與四皆無咎五悔亡上吉二惟小不快而已今九三曰厲曰危曰薰心何也蓋三居物我之交內外之際而九三以陽處陽剛而進躁而動者也人有夜行而遇子都者已先焉子都後焉不惟子都不已見已亦不子都見也旦而一揖焉則喜子都之美矣喜生於見見生於不相背也九三下卦之背所以背六四而面內者也惟剛而進躁而動則有時回面而外向矣此內欲之所由出而外邪之所從入也故聖人戒之曰爾幸能艮其背矣今而列其夤之脊自危其心使之有定列而不亂行也爾幸能行其庭不見其人矣今宜艮其閾之限自危其心使之不逾閒而不出戶庭也昔也行其庭今也不逾閾則並與庭而不行昔也艮其背今也列其夤則並與背而不動何九三之能然也亦九三剛而進之力也惟其剛故反躁而靜如百鏈之金而不可革惟其進故反動而止如介然之石而不可轉九三之剛者質之美也九三之艮其限列其夤厲薰心者學之功也然則學顧可少哉故益不以舜之聖而忘逸樂之戒周公不以成之賢而廢遊田之規大哉學乎夤亦背也厲亦危也危薰心者操心至危若有薰蒸其心者九三奇而橫有門限之象艮爲門闕

六四艮其身無咎象曰艮其身止諸躬也

六四居大臣之任上欲止其君之不善下欲止天下之不善惟不止諸人不咎諸人而自止諸躬則得之矣楚莊王好獵而樊姬不食禽獸之肉太宗喜武功而魏徵不視七徳之舞此其事也王吉之賢能疎昌邑之獵楊綰之淸能減汾陽之樂此其效也四居體之半身之象也

六五艮其輔言有序悔亡象曰艮其輔以中正也六五艮之君也其言如絲之至防其出如綍之至大成王一言而天返風景公一言而妖星退可不謹哉與其言而未善寧止其輔頰而不言止而不止非不言也審而後言也審而後言者是惟不言言必有序矣何悔之有故髙宗三年不言一言而四海咸仰威王三年不鳴一鳴而齊國震驚艮之六五所以能艮其輔者以其徳之中正而已所謂有徳者必有言也五居上而偶有口胠而不合之象故爲輔頰

上九惇艮吉象曰惇艮之吉以厚終也

上九以徳之剛居止之終其髙風勁節剛健篤實如泰山喬嶽之巓其止豈可搖其厚豈可移哉此伊尹將告歸仲尼不逾矩之事乎惇厚也上九亦背之象故厚

【艮下巽上】

漸女歸吉利貞彖曰漸之進也女歸吉也進得位往有功也進以正可以正邦也其位剛得中也止而巽動不窮也

臣從君如女從夫女之從夫聘則漸奔則速漸則正速則邪正則妻邪則妾臣之從君可速而不漸邪而不正哉漸而進則獲乎上而有功正而進則正其身以及國漸而進者誰也初六六二九三六四上九也獲乎上者孰爲上也九五也九五以剛中之盛徳居天下之大位故曰其位指而言之也諸爻得乎有位之大君故曰得位以此得彼也艮止巽順止則靜順則謙旣靜且謙其進豈不正而漸哉有不動動斯達何窮之有長女歸少男故曰女歸

象曰山上有木漸君子以居賢徳善俗

木在山木因山而髙也山有木木非人所植而固有也非人所植則聽於天而無所用其力因山而髙則浸以長而不驟至於髙所以爲漸也君子體之以此處已則不自賢其徳而居於賢徳者之間故賢徳者推而髙焉以此處人則不速責其善而俟其人之自善故風俗化而善焉又豈獨進得位進以正一端而已哉或以女或以木或以鴻其象亦非一端而已巽爲長女又爲髙鴻象也

初六鴻漸於幹小子厲有言無咎象曰小子之厲義無咎也

鴻雲飛水宿之物也當其水宿而進於飛必有漸也故始進則漸升於水涯之江幹如初六之君子在下而始進亦或自抱關擊柝而升或自乘田委吏而升也匹夫孺子如燕雀焉安知鴻之志哉或欲厲而危之或有言以毀之安知君子之不卑小官少安無躁之節哉爲君子者付之莞爾勿深咎焉可也非不咎也其義不足咎也如足咎則孔子慍武叔孟子怨臧倉矣艮初山之麓故爲幹又偶立有江幹兩岸之象

六二鴻漸於磐飲食衎衎吉象曰飲食衎衎不素飽也鴻自幹而漸進於磐石之上則髙而安矣此六二漸進而居大臣之位之象也然居大臣之位食吾君之祿豈曰素餐乎亦欲置國家於磐石之安納君民於衎衎之樂而已故傅說之志在中興商髙而非後則不食其祿孟子之志在平治天下而食方丈則得志不爲艮二山之石故爲磐艮爲小石

九三鴻漸於陸夫徵不復婦孕不育凶利禦宼象曰夫徵不復離羣醜也婦孕不育失其道也利用禦宼順相保也

止極者進必銳伏久者飛必髙九三居於艮之終止之極也壓於巽之下伏之久也以陽居陽進必鋭飛必髙也是故自幹自磐一飛而登於髙平之陸知進而已耳好髙而已耳知進而已故其類𨿽眾豈復回而顧好髙而已故非類在上亦必合而從初六六四九三之羣類也九三知進則往而不反決焉棄其羣類而離絕之矣六四非九三之耦也九三好髙則比而相悅靦焉孕而不育亦不知媿恥矣聖人戒之曰汝胡不正汝心明汝目而察之乎初六六二汝之類也六四汝之冦也汝盍亦和順於汝之類而相與扞禦於汝之冦乎如是則汝與初六六二可以相保而免爲六四之所凶災矣豈惟無凶又且利焉故曰利禦冦故酈寄捨祿產而從平勃利禦冦也蕭至忠捨明皇而從太平公主婦孕不育凶也醜類也夫九三也婦六四也艮三山之平故爲陸

六四鴻漸於木或得其桷無咎象曰或得其桷順以巽也

六四漸進而登於木則又在陸之上矣以九三之剛而漸於陸今六四乃超九三而出其上此危道也惟降而棲於可椽可桷之卑枝則庶幾無咎與漸於木者飛而至也得其桷者順以巽也君子之漸進於髙位不幸而在剛暴小人之上非順而巽巽而降未有能免者故子文下子玉而安陽處父上趙盾而見殺三禦四陰冦陽也四順三柔巽剛也四出艮之上爲木爲風故乘風而升於木

九五鴻漸於陵婦三嵗不孕終莫之勝吉象曰終莫之勝吉得所願也

九五以剛明中正之君居崇髙富貴之位此鴻之進於丘陵最髙之地之象也下有六二柔順中正之大臣九五與之合志一徳以大有爲於天下此如鴻之遇順風橫四海也何難之有然猶三嵗而不合不合而無成者何也五欲親二而九三在旁以間之如蒯通之說韓信二欲親五而六四近上以間之如管蔡之毀周公此其所以婦三嵗不孕也惟君臣皆有中正之徳故九三間臣之計不行於六二六四間君之計不行於九五終不爲其間之所勝而底於吉也彼不能勝此則此之志願得矣君之志願得則豈惟位之髙如丘陵哉功業之髙亦如丘陵矣𨿽然豈一日之致哉亦三嵗之漸而至也漸於陵非進於位之漸也進於功業之漸也故文皇之治不見於貞觀之初而見於三年之後開元元和亦然君臣遇合之艱也成就之不易也如此而或者欲一言而悟期年而化或者不妄則易妄矣婦謂六二不孕謂功無成五出山木之上故爲陵鴻漸而至於陵乘巽之風故也又巽爲髙

上九鴻漸於陸其羽可用爲儀吉象曰其羽可用爲儀吉不可亂也

九三漸於陸上九復漸於陸何也漸之進至於九五之漸於陵髙之極也不可逾矣逾則僭故九三下卦之極上九上卦之極其進也皆至於髙平之陸而止矣然九三之漸於陸躁於進也𨿽平而髙上九之漸於陸安於進也𨿽髙而平何也自幹自磐而至於陸則其髙爲驟自陸自木自陵而復至於陸則其進爲退上九以剛陽之徳秉謙巽之極名居一卦之上實出一卦之外其位彌髙其心彌下其進彌徐其退彌速此其羽翼翔集截然而不可亂豈不足以髙出一世而爲天下之儀表乎故良平安劉之策不妙於四老人冦鄧重漢之功不宏於一客星然則學者欲學漸之一卦將學其進乎將學其不進乎巽爲進退又巽爲風至上九風之衰也衝風之衰不能起毛羽故鴻復反於陸艮巽皆上實而下散鴻舒翼之象

【兌下震上】

歸妹徵凶無攸利彖曰歸妹天地之大義也天地不交而萬物不興歸妹人之終始也說以動所歸妹也徵凶位不當也無攸利柔乘剛也

歸妹者嫁女之家非娶婦之家也何以知其爲嫁女之家漸曰女歸自彼歸我之辭此娶婦之家也今曰歸妹自我歸彼之辭婦人謂嫁曰歸此嫁女之家也曷爲不曰歸女而曰歸妹女者愛之鐘也妹者孤之窮也何以知妹者孤之窮也妹之爲言幼小之辭也無父而有兄之辭也豈有父在而女稱妹哉妹者敵兄之辭也無父而歸於人孰歸之也兄歸之也孰爲之兄震是也故兌者少女震之妹也震者長男兌之兄也曷爲歸妹徵凶無攸利也不待兄以已歸於人而自往焉是淫奔也淫惡之大奔行之醜聘則妻奔則妾非凶乎又何利之有舜之從堯四嶽歸之堯也孔明從先主徐庶歸之先主也伯姬之歸宋魯成公歸之宋也此夫婦君臣之大義也非夫婦君臣之大義也天地之大義也天地不交萬物熄男女不交萬物熄君臣不交萬物熄故曰歸妹人之終始也嫁者女之終娶者男之始也說以動者兌說而震動也伯兄三夜不息燭不亦動乎少妹之孤身有所依歸不亦說乎惟不待兄之命而自徵行以往焉則凶則無攸利爾而況位不當柔乘剛乎王輔嗣以爲少女與長男交是誤以嫁爲娶也上下卦言歸妹者四初無取女之辭如咸亦無女歸之辭如漸何從而知其交又以妹從姊而爲媵愈失之矣巽爲姊經有兄而無姊然則震之嫁其妹將焉歸少女歸於少男咸是已柔乘剛謂三陰皆乘三陽陰位乎陽之上故位不當

象曰澤上有雷歸妹君子以永終知敝

雷興雨則澤益滋兄舉禮則妹有歸此歸妹之象也傳曰昏姻者禍福之始故姜任興周文哀禍魯叔姬辱身董祁愬夫夏姬滅國君子於歸妹之始必慮永久之所終必知其歸之所敝也豈惟昏姻忠敝必野文敝必僿一代之敝也革俗必弱從俗必彊一國之敝也淸必隘和必不恭一行之敝也兼愛必無父爲我必無君一學之敝也豈惟昏姻

初九歸妹以娣跛能履徵吉象曰歸妹以娣以恆也跛能履吉相承也

初九之跛能履能履則非跛也九二之眇能視能視則非眇也非跛言跛非眇言眇眇言昧跛言弱也幼孤之妹昧弱不振待兄以振者也初九在下非妹也妹之娣媵也故驪姬之娣生卓子戴已之娣生惠叔皆媵也非匹也然卦辭言歸妹徵凶而初九爲娣則徵吉何也徵凶者不待兄之命而自往徵吉者待女君之命而已往也凡師能左右之曰以今曰歸妹以娣是娣聽女君左右之也初九以妹媵之卑剛貞之徳而能體昧弱之柔承女君之尊所以吉而相承也恆者能安其分之當卑也歸妹以娣其猶泰茅之茹乎非娣之賢也故君子不賢管仲子產而賢鮑叔子皮

九二眇能視利幽人之貞象曰利幽人之貞未變常也初九六三九四六五皆言歸妹而九二獨不言何也九二之位下卦之尊者也卽妹之身也妹之身而言利幽人之貞所謂幽人者誰幽人者男女賢徳之通稱履之九二曰幽人貞吉言君子之幽貞也歸妹之九二曰利幽人之吉言少妹之幽貞也九二以孤幼昧弱之身而有視逺之聰明以女子無父之訓而有幽閒中貞之賢徳體陰而陽其性質柔而剛其徳故也幽則至靜而不可動貞則至堅而不可渝皆剛陽中正之常徳而不變者也故曰未變常也九二其女夷齊乎其宋伯姬陳孝婦之儔乎

六三歸妹以須反歸以娣象曰歸妹以須未當也九二言幽貞未變之徳而不言其所歸此未嫁而待禮也故曰歸妹以須須者待也然方九二未嫁以待禮而六三欲躐出於九二之上此已挾緑衣上僭之心矣故聖人從而正其分曰汝曷不反而歸於娣媵之列乎又曰未當者深貶其僭之不當也其在外則皇父卿士畨爲司徒之時乎

九四歸妹愆期遲歸有時象曰愆期之志有待而行也九四亦少妹之兄也而歸妹愆期而不嫁有待而後行何也待嫡兄之命也夫九二以少妹之孤視聽聰明斯已賢矣剛陽得中此又賢也幽貞不變此又賢也歸而須禮此又賢也嫁而愆期此又賢也其三聘之尹三顧之葛也與

六五帝乙歸妹其君之袂不如其娣之袂良月幾望吉象曰帝乙歸妹不如其娣之袂良也其位在中以貴行也

九二之少妹在二則幽貞而不變至三則須禮而不輕至四則愆期而未行然則何時而歸於人乎待六五之命而後行也六五以帝乙之賢居至尊之位體中正謙柔之徳而九二之賢女爲之妹以是兄歸是妹豈不光華焜燿於而國而家哉於此而下嫁於諸侯又能自謂我𨿽女君也娣𨿽吾妾也不以已爲過之而自以爲不如位髙而志益卑身貴而行愈謙此帝妹之所以愈賢與推而放諸君道髙帝不如三傑文帝不及賈生其庶幾乎彼謂五帝其臣不及其聖豈惟五帝之罪人亦歸妹之罪人也月與日望則相敵幾望者月遜日也婦遜夫之象也故吉觀帝妹之遜其夫知帝乙之訓其妹觀帝乙之訓於妹知帝乙之孝於親蓋吾親有遺愛吾能解其憂吾親有所托吾能副其托不曰孝乎故帝妹之遜可能也帝乙之訓難能也帝乙之訓可能也帝乙之孝難能也大哉帝妹之遜乎大哉帝乙之孝乎至於武王集文王未集之統成王終武王未終之功抑又歸妹之大者與袂袖也假衣以明其人而不斥其人也

上六女承筐無實士刲羊無血無攸利象曰上六無實承虛筐也

六陰也故虛虛則無徳居上尊也尊則爲兄尊而無徳其少妹不令之兄與故九二之爲女奉承之於下如奉虛筐而無幣帛以實其筐上六之爲士刲羊告廟於上如執虛器而無血膋以實其器少妹疇依焉儻無六五以主少妹之昏禮前人目不瞑矣一妹不足托宗廟社稷乎易者象也上卦有虛筐之象兌爲羊上六而在外朝爲許靖爲王衍

誠齋易傳卷十四﹤經部﹐易類﹐誠齋易傳﹥

欽定四庫全書

誠齋易傳卷十五

宋楊萬里撰

【離下震上】

丰亨王假之勿憂宜日中彖曰丰大也明以動故丰王假之尙大也勿憂宜日中宜照天下也日中則昃月盈則食天地盈虛與時消息而況於人乎況於鬼神乎丰者丰盈盛大之時也聖人於是時其喜乎其憂乎曰此庸君之所喜而聖人之所憂也丰亨王假之丰之亨孰致之吾王致之而至於此也有以致乎此必有以憂此吾王曷爲而致乎此也明而畢照動而有爲是以致之也致之矣曷爲而憂乎此也吾王之明宜如日之方中方中者日之至盛也然吾王之勿憂止於日中之時而已何也丰則尙宜大也中則尙宜照也勿謂方中其中將昃勿謂宜照其照將夕蓋日中者昃所倚月盈者食所伏盈者虛之原息者消之根天地也日月也鬼神也四時也所不能遁況於人乎況於天下之治亂安危存亡乎晉武知憂必無身後之亂明皇知憂必無末年之變知憂者其惟堯舜之儆戒禹湯之罪已三宗文王之無逸乎

象曰雷電皆至丰君子以折獄致刑

有電之明乃可折獄有雷之斷乃可致刑斷至而明不至則獄辭不能折而照明至而斷不至則威刑不能致而果故必雷電皆至而後可豈惟刑獄哉髙帝無離之電則躡足而怒不解無震之雷則刻印而銷不隨折獄致刑姑舉其一以見其萬且人命至重故也

初九遇其配主𨿽旬無咎往有尙象曰𨿽旬無咎過旬災也

禹稷當平世君子之幸也顏子當亂世君子之不幸也其有當丰盈明盛之世而伏中昃盈虛之機者其君子幸不幸之雜也與初九以剛明之賢當明盛之世遇九四同徳相應之邇臣爲己之所主已往而從之其功業成就必有卓然可尙者豈非初九之幸也哉然幸未久而災至者何也時𨿽明盛而六五柔暗之君也初九在下之逺臣與九四在上之邇臣安能以已之昭昭啟君之昏昏乎故四老能從子房以安惠帝而不能振惠帝之柔劉更生張猛周堪能從望之以傅元帝而不能開元帝之暗諸君子豈不遇明盛之世哉然明未久而昧生盛未久而衰至大則災於而國小則災於而身故漢再衰而望之死惟子房四老幸免者子房退而四老去也故曰𨿽旬無咎過旬災也旬者旬時言𨿽無咎而未久也過是則災及矣初與四皆陽也同徳相配故曰配主曰主者四爲逺臣之所爲主初以邇臣爲所主

六二丰其蔀日中見斗往得疑疾有孚發若吉象曰有孚發若信以發志也

至昏不可瑩至明不可揜故甓不可以爲鏡盡不可以爲夜可揜者非至明也其資根乎暗也世無不霧之晨而霧不能以晨爲昏世無不云之晝而云不能以晝爲夜蓋靑天白日之淸明非雲霧所能揜故也今日中至明至盛之時而見斗是能以晝爲夜也意者無日而晝晦與意者非無日其有日而食之旣與然則日中見斗非其明之可揜也以其日之至昏也丰者日中之時也蔀者有物以揜之也物揜日而見非揜之者之罪也故曰日月暈於外其賊在內六二爲離之主而居中宅大臣之位而居正此明盛之至而中正之至也以此事君致之堯舜之上可也然往而事君動而見疑舉而見疾者何也有小人以揜吾君之明而蔽之也小人者誰乎上六是也上六何以揜君之明也六五柔暗之君也無上六猶暗也況加之以上六乎其陸贄事徳宗之事徳宗根於柔暗之資而力爲彊明之迹夫君道之所在彊不在於折敵衝而莫彊於折邪佞明不在於察淵魚而莫明於察姦欺徳宗彊不足以折盧杞而以刻薄爲彊明不足以察延齡而以猜忌爲明故怒公輔疑蕭復仇陸贄皆日中見斗往得疑疾之類也𨿽然臣子之道不以君之明暗而二其心也一於至誠孚信以發吾志而已盡吾之誠心而君不疑不疾固吉也疑焉疾焉亦吉也故梁州之行求贄不得而帝泣贄不以爲己悅忠州之貶終其身而不還贄不以爲已凶

九三丰其沛日中見沬折其右肱無咎象曰丰其沛不可大事也折其右肱終不可用也

君子之道不用則已用矣而止以小事塞焉猶不用也何以答天下之望乎答天下之望者其必有濟天下之大事乎致君澤民捨此事無大者九三以剛明之徳居下卦之上君子有徳而得位者也是故下則欲丰其民之澤如陂池沛澤之洋溢上則欲增其君之明如日之方中皆大事也然欲爲大事而不可爲欲用其道而終不可用何也六五柔暗之君非吾一人所能扶持也所恃者同列之相應也而今也不幸與上六之小人爲同列先之而後者誰與左之而右者誰與同列不應其有左臂而無右肱也一手不能舉鴻鼎一臂不能推大車天下大事而以一人爲之惟見民益稿而不蘇君益昧而不明九三拱手太息而已又誰咎哉無咎言無所措手亦無所歸咎也沫卽昧也三與上應故平無勃不濟齡無如晦不決

九四丰其蔀日中見斗遇其夷主吉象曰丰其蔀位不當也日中見斗幽不明也遇其夷主吉行也

九四居近君之地處動卦之初有陽剛之徳此亦君子之剛而有爲者也其如上六之小人揜六五之暗主而不可以有爲乎六二之大臣且不能發其蔽而啟其明也而況九四乎然猶幸其下有初九之賢來主於我而我爲之主吾道其庶幾可行乎故吉曰夷主者同徳相應而爲等夷也如夷於九縣之夷曰位不當者以陽居陰也九四髙則顏讎由司城貞子次亦不失爲魏無知常何

六五來章有慶譽吉象曰六五之吉有慶也

天下有不可爲之事乎天下有不可爲之事則賢不足尙矣夫以丰大之時而柔暗之六五爲之主宜其傾廈非一木之支決河非捧土之障也而下有六二大臣之賢近有九四邇臣之賢外有九三羣臣之賢逺有初九小臣之賢六五能虛心謙徳以招來眾賢之章知初九之剛明可尙身𨿽在逺而不忘君也我是以用之於先知六二之中正孚信𨿽疑疾而不攺度也我是以用之於佐知九三之志於致君澤民而欲立大事也我是以用之於佐知九四之在左右前後能旁招初九以協恭於君也我是以用之以自近昔也天下以吾君爲柔今則慶之譽之以爲剛昔也天下以吾君爲暗今則慶之譽之以爲明何其吉也捨己之剛用人之剛卽已之剛捨己之明用人之明卽已之明也其小猶爲齊威王而況不爲威王者乎然則其致丰大明盛之治非幸也夫以羣賢輔一柔暗之君猶足以致丰大之慶譽況得剛明果斷聰明勇智之君而事之其所就豈小哉故曰天下有不可爲之事則賢不足尙矣六柔暗五剛明故有慶譽吉六陰柔亦謙虛故能用人又六五陰爻而雷質𨿽柔而實剛君雷而佐電𨿽暗而亦明與它卦六五異矣

上六丰其屋蔀其家闚其戶閴其無人三嵗不覿凶象曰丰其屋天際翔也闚其戶閴其無人自藏也

自古小人揜其君之明者何也君明則必憂危亡憂危亡則已疎左右矣故必揜之以娛樂君明則必勤總攬勤總攬則已無權勢矣故必揜之以逸遊君明則必親君子親君子則已失恩寵矣故必揜之以姦諛此仇士良之所以傳心術之祕於其徒也故聖人發其心之至隱而曉以禍之必然曰汝之揜君之明不過欲丰乎已之屋而已不知丰其屋者適以揜其家而不光又不過欲髙其位而際天而已不知髙其位者適以空其門而自藏家之揜也門之空也自此三嵗而熠燿行於室麋鹿遊於臺矣豈復覿汝家之有人迹乎凶莫大焉凶又有大者飛廉之誅不足弔而弔成湯之不祀季述之戮不足痛而痛昭宗之罔終爲人主者可不戒哉

【艮下離上】

旅小亨旅貞吉彖曰旅小亨柔得中乎外而順乎剛止而麗乎明是以小亨旅貞吉也

山內而火外內爲主外爲客山止而不動猶捨館也火動而不止猶行人也故艮下離上爲旅旅非不亨而曰小亨何也旅者人之失其居而窮於外者也在下謂之喪人在上謂之蒙塵亨猶不亨也又曰旅貞吉者居家而不貞尙非吉之道況窮於外而不正則上交必謟而主人莫之敬下交必瀆而徒禦莫之尊取而不正則褻畱而不正則濡去而不正則逋故旅貞則吉孰爲旅道之貞乎以爲客則柔亦不過於柔必順乎剛乃爲得其中仲尼不答靈公是也以所主而止則所止亦不妄止必麗乎明仲尼不主彌子是也此皆旅道之貞也曰柔得中謂六五曰得中乎外謂六五在外卦曰柔順乎剛謂六五順九四九三之二剛曰止而麗乎明謂山與火也柔而在外故爲旅

旅之時義大矣哉

旅者人之窮何大乎時義也時在彼其系在遇義在此其系在守遇非我所能爲也守我所能爲也聖賢君子不幸而爲旅盡其所能爲聽其所不能爲而已夷吾重耳俱寓於秦無異寓有異時仲尼陽虎俱去於魯有同去無同義

象曰山上有火旅君子以明愼用刑而不畱獄

刑不明則寃故欲明過明則察故欲謹過謹則滯故欲不畱艮止故謹火行故不畱而明

初六旅瑣瑣斯其所取災象曰旅瑣瑣志窮災也初六以陰柔之資宅卑下之地此小人之棄逐而在旅者也上之不能如仲尼在陳而歌不衰下之不能如鐘儀在晉而樂不忘舊方且經營瑣細之鄙事以自封植此其所以致災也故慶封奔吳而致富君子知其及殃息夫躬寄丘亭而祝盜或者告其祝詛蓋小人無道義以養其志得志則驕溢失志則困窮故瑣瑣以取災也然在旅而爲鄙事有志窮而爲之者有志大而爲之者故劉備種菜於魏志不在於菜蘇武牧羊於匈奴志不在於羊必有能辧之者

六二旅卽次懷其資得童僕貞象曰得童僕貞終無尢也

六二公侯大臣之顯者喪而在旅者也然能柔順以下人中正以立已故所至有次捨安焉卽之而不危所挾有資用退然懷之而不露所從有臣僕翕然得其心而不離𨿽曰爲旅而無悔尢矣晉文公之奔也見秦伯則拜見野人亦拜不曰柔順以下人乎文而有禮好學而不貳凡十九年守志彌篤不曰中正以立已乎廣而儉懷安而能遷不曰懷其資而不露乎其貞正如此故至楚楚饗之楚送之至齊秦齊秦妻之秦納而歸之可謂旅卽次矣腹心則子犯子余股肱則魏犨賈佗紀綱則秦之三千人可謂得童僕矣豈惟在旅而無悔尢哉旅而歸而霸孰禦焉

九三旅焚其次喪其童僕貞厲象曰旅焚其次亦以傷矣以旅與下其義喪也

九三亦公侯大臣之顯者喪而在旅者也爲客依人而以剛處剛又在下卦之上有多上人之心宜其大則焚其次捨而無所歸小則喪其童僕而莫之助也魯昭公孫於齊齊不禮焉而饗以大夫之禮公遂如晉將如幹侯子家覊曰有求於人而卽其安其造於境弗聽是剛而不能下人也使請逆於晉而晉又不答是焚其次也魯之歸馬者公執之魯自是不歸馬季孫將如幹侯見公而與之歸國而公不見自是不歸國是喪其童僕也𨿽貞猶危厲而況不貞乎近離故焚

九四旅於處得其資斧我心不快象曰旅於處未得位也得其資斧心未快也

九四在下卦之上上卦之初亦公侯大臣之在旅者也有剛明之才而能居柔以下人故旅於內地而有處非至如外地之次捨也得其資而猶能富貴人得其斧而猶能威罰人也然𨿽在內地而猶未得位𨿽得資斧而猶未快心其鄭厲公在櫟衞獻公在夷儀之時乎非二五未得位然已近乎五故旅於處

六五射雉一矢亡終以譽命象曰終以譽命上逮也六五王者之蒙塵而在旅者也王者無外而何旅之有少康逃虞思之圃宣王匿召公之家是亦旅也所謂禍亂之作天所以開聖人其旅之六五乎六五爲離一卦之主明之至也有坤六五之文徳之盛也有文明之徳居至尊之位而牧之以謙柔如射文明之羽而不再發言發無不中也此其所以下得乎人之譽上得乎天之命自旅寓而復歸其天下國家與矢其文徳宣之文也明明天子宣之明也側身修行宣之謙柔也小雅美之則鴻鴈庭燎大雅美之則云漢崧髙至烝民韓奕則又美之江漢常武則又美之民譽不盛矣乎天監有周保玆天子詠於詩上天佑之爲生賢佐載於傳天命不隆矣乎其中興也孰禦焉故有徳則少康宣王自旅人而爲天子無徳則太康厲王自天子而爲旅人有天下者可不懼乎上逮謂徳上達天也離爲雉爲戈兵故曰射雉曰一矢

上九鳥焚其巢旅人先笑後號咷喪牛於易凶象曰以旅在上其義焚也喪牛於易終莫之聞也

上九亦王者之蒙塵終於旅而不歸其國者也位一卦之上居離體之極恃其髙亢而肆其剛彊至於失髙位而爲旅人自取之也旣毀其家如鳥焚巢又辱其身如先笑後慟又失其大物如喪牛而甚易此晉末帝信景延廣之言挑契丹之敵至於覆宗祀遷虜庭而亡天下與凶孰大焉然則有天下者髙亢可恃剛彊可肆乎堯之恭遜舜之溫恭湯之寛仁文王之徽柔武王之容徳髙祖之豁達大度光武之柔理天下此帝王之盛徳也初二三四皆言旅而不言旅人在旅而非旅人也有歸其居之義焉上九獨言旅人則在髙位之時已有終身旅人之理矣惟六五當旅之時而不言旅非不言也不忍言也故沒其辭於爻而列其爻於卦始乎旅而非旅終乎歸而爲王也故六五獨不言旅所以有王者無外之大義也上九髙亢如鳥髙飛故象之以鳥又離之極故象之以焚牛大物也喪牛失天下之象終莫之聞髙亢自信不聞其過也或曰公卿大夫士民有旅固也王者亦有旅聖人慮患不亦甚乎曰王者有旅非甚也求爲旅而不可得斯甚矣衞莊公示戎州人以璧而不受胡亥請爲黔首而不許旅何可得與

【巽下巽上】

巽小亨利有攸往利見大人彖曰重巽以申命剛巽乎中正而志行柔皆順乎剛是以小亨利有攸往利見大人

巽亨而小何也析二卦而言則一陰𨿽爲主以不能獨立而順二陽合一卦而言則初與四皆在下而順在上得位之二五蓋無往而不順是以利見大人而無阻惟其在下而不立是以𨿽亨而小也然巽之爲卦爲曲爲靡爲苟合爲詭隨爲導諛其於人也爲妾婦非全徳之卦也然則聖人焉用巽其惟用之於命令乎上順下而出命則罔咈乎民之心下順上而承命則罔違乎君之政故曰重巽以申命申而重之者一再而申之也剛巽乎中正謂二五柔皆順乎剛謂初與四皆以陰而順陽大人謂九五重巽謂二卦皆巽

象曰隨風巽君子以申命行事

一風先之上卦也君出命之象一風隨之下卦也臣民從命之象二風相重而不息申命行事之象鼓舞萬物萬民而莫之違風與命令之象

初六進退利武人之貞象曰進退志疑也利武人之貞志治也

天下之理可進則進而不爲躁可退則退而不爲怯初六陰柔在下而過於卑巽是小人也進退皆疑而莫之適從其不左右反覆而賣人之國者幾希其封倫裴矩之徒乎然則巽之初六無所可用乎其惟利武人之貞乎蓋陰柔一也弱者用之爲邪彊者用之爲正卑巽一也怯者用之爲謟勇者用之爲謙故李愬之拜裴度正而非邪上下之大分也韓信之師廣武謙而非謟師資之大義也以謙恭柔遜之徳而禦其剛彊武勇之气此其貞而利與易窮則變變則通顧用之何如耳故巽之初六用之進退而其志疑用之武人將帥而其志治說卦巽爲進退故疑又其究爲躁卦故武

九二巽在牀下用史巫紛若吉無咎象曰紛若之吉得中也

巽徳之順也善則爲謙爲恭爲遜過則謟矣鞠恭不已將及俯僂俯僂不已將及牀下九二大臣之位也抑其陽剛之徳而自處於陰柔此已卑巽矣不惟自處於陰柔而又處於卑下此又過於卑巽矣不曰巽在牀下乎大臣君之股肱國之棟幹民之表極也今若此豈所望於大臣乎其孔光張禹胡廣趙戒之徒乎然則巽之九二又無所可用乎其惟用之以祭祀則吉而無咎乎其大上下神祗其次山川社稷其親祖禰宗祧用祝史用巫覡奉牲以告奉盛以告順其時盡其禮紛然有事穰焉降福百拜而不爲謟駿奔而不爲卑何也事神不嫌於卑巽也然聖人猶戒之曰得中而不得過況事君而過於謟乎然則過於卑巽者用之爲史巫則吉用之爲大臣則凶用之於事神則無咎用之於事君則有咎矣學易者當以聖人所言逆其所不言下卦二陽覆上而橫牀之象也一陰承下而對峙牀足之象也

九三頻巽吝象曰頻巽之吝志窮也

九三以剛處剛非能巽其身以剛乘剛非能巽於人然𨿽出乎九二陽剛大臣之上亦能詘乎六四柔巽邇臣之下是有時而屢不巽有時而屢巽也其所謂人而無常不可作巫醫者耶故𨿽巽而吝且窮何也得之於六四而失之於九二也亷以不巽而辱藺藺乃以巽而辱廉九三其廉之徒乎九三頻巽猶復六三之頻復頻屢也

六四悔亡田獲三品象曰田獲三品有功也

六四以柔處柔以順重順居上卦之下上則順乎一陽之君居下卦之上下則順乎二陽之臣順上者上亦順之順下者下亦順之以一順而獲三順猶搜田而獲君庖賔客幹豆之三品也九五君庖之象也九二九三賓客幹豆之象也是爻也丙吉有焉以厲精之宣帝爲之君而賢吉之不伐以嚴毅之魏相爲之同列而善吉之寛厚獲三品而有功之驗也豈惟悔亡而已乎

九五貞吉悔亡無不利無初有終先庚三日後庚三日吉象曰九五之吉位正中也

九五以剛處剛宜其非巽也而爲巽之君者以純剛之徳宅至尊之位而能回其剛以巽乎中正是之謂貞惟貞故吉故悔亡故無不利一貞立而百順隨然猶無初有終者有始有卒其惟聖人自非聖人與其有初而鮮終寧無初而有終也所以無初者非守常乃應變也事有不得已而變更者民未孚上之意必未從上之令也聖人其敢求民之驟從乎事之未更先諭之以利害之詳事之旣更復諭之以利害之久使民曉然知利害之實則欣然順上之令而樂從之矣是以有終故盤庚遷都先之以上篇之書後之以中篇下篇之書成王化商民先之以召誥洛誥後之以多士多方皆先庚後庚之義也甲者事之始庚者事之更甲於四時爲春於五行爲木蠱之下卦巽也巽爲木故言甲庚於四時爲秋於五行爲金於五色爲白巽之上下卦皆巽也巽爲白故曰庚

上九巽在牀下喪其資斧貞凶象曰巽在牀下上窮也喪其資斧正乎【句】凶也

九二在下而卑故爲巽在牀下上九在上而髙亦爲巽在牀下何也上九巽之極過於順者也在上而過於順何異於在下之卑而順然上九之巽與九二同而九二則吉無咎上九則凶何也九二中正之順上九姦邪之順也何以知上九姦邪之順也上九位極乎人臣身極乎崇髙愛其所有之富貴權勢而患失之心生故必極其巽順阿諛以保其所有不知順愈過而身愈危也故小則喪其資用大則喪其權勢𨿽正亦凶況不正乎李斯憂蒙恬之代其相則順趙髙廢立之邪謀懼失其爵祿而求容則順二世之欲而勸之以逸樂將以順易位而以位易宗故司馬遷論之曰持爵祿之重阿順苟合可謂洞見其肺肝矣斧謂權勢上窮謂髙極正乎謂不正

【兌下兌上】

兌亨利貞彖曰兌說也剛中而柔外說以利貞是以順乎天而應乎人說以先民民忘其勞說以犯難民忘其死說之大【句】民勸矣哉

兌奚而亨天人說也天人奚而說說利貞也聖人奚而利貞剛中以正已柔外以說民也惟民說故天說惟利民故民說惟不利己故能利民惟正已故能不利己湯之寛仁兆民自不殖貨利始不殖貨利自不邇聲色始革之彖曰湯武革命順乎天而應乎人今兌之彖亦云革言天人之說乎湯武兌言天人之所以說也天人俱說是惟無事有事而與民趍之則勞而忘勞是惟無難有難而與民犯之則死而忘死好逸惡勞好生惡死人之情也勞而忘勞死而忘死非人之情也非人之情而忘之者說而不自知其勞且死也曷爲而說也知聖人勞我以逸我死我以生我也是以說而自勸也勸民與民自勸相去逺矣是以聖人大之曰說之大民勸矣哉勞而忘勞禹之治水是也死而忘死湯之東徵西怨是也

象曰麗澤兌君子以朋友講習

天下之可說者莫小於聲色臭味而莫大於義理天下之求益者莫狹於晝思夜度而莫廣於朋友講習不觀兌之象乎兩澤相麗則水泉相益而不涸二友相講則義理相益而不窮而況九澤與眾友乎是以君子說之

初九和兌吉象曰和兌之吉行未疑也

當兌說之世天下人說於下君臣相說於上而聖人所甚不說也必有疎逺在下之士負特立不倚之剛獻可替否以相濟而不疑其庶幾不至於容說之朝乎所以吉也初九是也以陽居陽至剛也在下無附至疎也至疎則大利不能至剛則大戮不能懼斷而行之何疑之有故成帝燕安之餘非朱云莫能斬佞臣神堯平定之初非孫伏伽不敢諫戱晏子曰和如和羮同如濟水兌以說爲說和兌以不說爲說

九二孚兌吉悔亡象曰孚兌之吉信志也

禮不妄說人君子難說故妄說人者小人也易說者尢小人也九二居大臣之位當兌說之世天下視其所說而赴焉者也惟九二以剛陽之徳居中正之地見其誠正可說者說之其佞僞妄說人者絕之則天下誠正者至而佞僞者逺矣惟其孚誠者說之此其所以吉也吉矣又曰悔亡贊之之至也故周伯仁愛刁協之佞而仲智責之張九齡喜蕭誠之軟美而李泌讓之皆愧於兌之九二者也然仲尼猶戒之曰信志也謂彼之誠信亦必察其出於志蓋恐其色仁而行違也佞僞取說之小人其亦難防也哉

六三來兌凶象曰來兌之凶位不當也

聖人之誅盜輕於詛盜兌之六三不當是也夫兌之六三其陰柔邪佞挾此以來而求說於上鬻而不售已之吉亦國之吉鬻而售已之凶亦國之凶六三之凶於而身不足咎也說六三之柔佞而來之旣來之又位之於下卦之上者可咎也位小人於上可謂位之而不當矣位之而不當一佞來萬佞集不凶於而國乎故亷來之得位凶於廉來亦凶於商恭顯之得位凶於恭顯亦凶於漢六三以說而來來而凶豈六三之罪哉

九四商兌未寧介疾有喜象曰九四之喜有慶也兌說一也而所以說者二有事君容說者有以安社稷爲說者九四近君之臣也故於兌說之時徬徨焉躊躇焉商確而謹擇焉其心安得而自寧也何也惟容說之小人有以妄說而病吾君之心也君心勤政彼病之以逸豫君心憂亂彼病之以燕樂君心裕民彼病之以聚斂君心靜治彼病之以威武六三之來兌卽容說之小人也非九四之剛正介而隔之使不得近於九五其不爲疾者鮮矣六三者君心之膏肓也九四者君心之箴規也故九四者六三之所甚不喜也六三不喜則九四有喜矣非九四之私喜天下國象之大慶也故魏徵用而封倫沮李絳入而承璀去春秋傳曰介在東都介隔也

九五孚於剝有厲象曰孚於剝位正當也

小人得志疾也不得志亦疾也得志則中其疾以疾其君心不得志則移其疾以疾其君子是疾一移則陰剝陽邪剝正矣𨿽以九五之剛明中正難說於其上三陽之可否誠正介隔於其下然六三以兌說而來焉上六以兌說而引焉九五萬一輕信二陰而孚焉則剝之胎具矣安得不危厲而祗懼哉九五居此位也則必當此責也可不懼乎堯且憂驩兜畏孔壬況不如堯者乎

上六引兌象曰上六引兌未光也

賢人在上引其類小人亦然物各從其類也故上六兌說之小人必引六三來兌之小人然舉而無成發而不中者上有九五之剛明以剝爲懼下有三陽之眾正以隔其來又以上六在一卦之外無位以昌其黨此小人之道所以不至於光亨而亂天下也驩兜薦共工而堯吁僉言薦鯀而堯咈皆引兌而未光者與六三下卦兌說之極上六上卦兌說之極位皆陰柔故上者引下者來

【坎下巽上】

渙亨王假有廟利涉大川利貞彖曰渙亨剛來而不窮柔得位乎外而上同王假有廟王乃在中也利涉大川乘木有功也

濟大難者存乎才散大難者存乎徳旣濟旣散而不居者存乎道渙散也其爲卦坎下巽上坎水也險也難也下卦內也坎下者難在內也膏肓內痛非腠理之藥所能逹禍亂中起非都鄙之政所能排當是之時孰能濟此難而散之者其惟巽之君子蓋濟難者才也散難者非才也項羽能亡秦而不能散漢以爲楚曹操能平羣雄而不能散吳蜀以爲魏項挾勇操挾知皆才也非徳也欲天下之難永散而不再合惟徳足以服人心而後可巽之才木也其徳風也水之淺能溺萬物然乘一木則悠然而濟水之怒能決九山然遇一風則欣然而散才以濟之徳以散之天下之大難一朝渙然而不復聚渙之所以亨通也曰利涉大川乘木有功言王者之才足以濟大難也曰利貞又曰王乃在中言王者中正之徳足以散大難也然天下之大難濟之易散之難散之易散之而不居難平吳亡晉平陳亡隋居之而驕也武王一戎而天下定難已濟矣散牛而不復用難已散矣武王方且祀於周廟大告武成曰此惟先王后稷之功此惟太王王季之功此惟文考文王之功至於在我則曰予小子其承厥志而已退然無自功之色至此然後見才不足爲武王道徳不足爲武王言非有道孰能謙巽而不居其功乎不居斯不驕不驕斯不敗故巽之才在木而不在木巽之徳在風而不在風兼天地人之謙者其惟巽之有道與故曰旣濟旣散而不居者存乎道此渙亨所以首之以王假有廟然後及濟難散難利貞之辭與剛來而不窮謂九二柔得位乎外而上同謂六四

象曰風行水上渙先王以享於帝立廟

卦辭言王假有廟舉其略象曰享於帝舉其詳言不獨歸功於祖考又當歸功於天享於帝昊天有成命是也立廟淸廟是也

初六用拯馬壯吉象曰初六之吉順也

初六逢險難之時屈卑下之位而挾拯難之志是黔婁言善賈叔山無趾言善舞也將焉拯是不然拯不在獨而在從不在從而在擇不在擇而在蚤初六今何從從聖明之君乎在下而莫我達也其次從吾君之大臣乎從之又不可泛也莫若擇其賢而有力者九二者大臣之剛正所謂賢而有力者與其賢如驥之徳其壯如驥之力初六從之順乎其吉沛乎其拯也所從而不擇擇而非有力有力而非賢賢且有力而從之不蚤非所以攄拯難之志也擇所從而得九二得九二而從之於初吉何疑焉信從何平從無知諸將從鄧禹秦府之士從齡拯難之功何如哉六順也初蚤也九二乾爻乾爲馬

九二渙奔其機悔亡象曰渙奔其機得願也

君子當平世爲霧中之豹爲淵中之龍如酣寢而不聞非楊也君子當亂世爲決川之禹爲救火之僑𨿽焚溺而不避非墨也吉凶與民同患當其可而已九二以剛中之才當險難之世就使無大臣之位逢九五剛明中正謙巽之君猶當奔奏而赴之與之濟難而況大臣之位乎得其志願何悔之有幡然而攺尹奔湯以濟納溝之難也捨築而起說奔髙宗以濟大川之難也機者君所慿也不言君而言機不敢斥所尊也𨿽然有似之而非者石厚之奔州吁荀爽之奔董卓淫奔也非奔機也學者審諸

六三渙其躬無悔象曰渙其躬志在外也

險難之世非一端也有基難有作難有濟難有遭難有免難褒妲斯髙基難也勝廣元感作難也湯武伊周濟難也河橋白馬遭難也二老四皓免難也六三在坎之外體柔之徳居無位之地柔則不競外則無險無位則無施𨿽不能濟難其散於難而免其身何悔焉志在一世之外萬物之表故也志在一世之外者舉世不能濁其潔志在萬物之表者一物不能傷其生故商山無斯髙白馬無園綺人之或出或處各言其志聖人所不能齊也不然仲尼以景公輕夷齊以曽防重由求乎

六四渙其羣元吉渙有丘匪夷所思象曰渙其羣元吉光大也

六三之渙其躬散一己之難也六三居險之外者也六四之渙其羣散天下之難也六四近君之大臣也六三而爲六四僭矣六四而爲六三媮矣何也六四逢險難之世居大臣之位當濟難之責不能散天下羣聚之難非媮而何然散其大者𨿽如山嶽而其小者尙如丘陵散猶不散也不忽其丘陵之小而懷匪夷之思必盡乎夷之而後已然後元吉而光大也慕容紹宗之不追侯景僕固懷恩不平河北皆有丘而不思夷之者也巽爲髙故有丘

九五渙汗其大號渙王居無咎象曰王居無咎正位也渙之六爻皆無凶悔吝者惟六三世外之君子無與於濟難其餘諸爻皆奔走而爲九五之用九五以剛明中正之徳謙抑卑巽之度爲一卦之主用羣臣之賢將何以大慰天下之望盡散天下之難乎不有大號令大建立大更革未見其可蓋天下有大險難如一身有大疾病也除大疾病者非一汗則疾不解排大險難者非大號則難不散何謂大號發號施令必大焉先小者碎者𨿽多無補也商民所大病者其政貪散財發粟之令一出而四海服秦民所大病者其政酷約法三章之今一下而萬民悅大者舉矣何必多乎哉然除疾有二疾而不汗者死汗而復反者亦死散難有二無大號者民弗從有大號而復反者民亦弗從令之以薄斂而行之以重賦是反也令之以輕徭而行之以勞役是反也令之以省刑而行之以峻法是反也出令而民從之令反而民去之天下之難何時而散乎故又曰渙王居無咎居之爲言執之以金石之堅行之以四時之信固守而不遷之謂也如是斯可以正位凝命而永無災咎矣故曰王居無咎正位也

上九渙其血去逖出無咎象曰渙其血逺害也

散大難者必去其源除大疾者必絕其根疽之爲疾也能殺人而不善療疽者亦能殺人何也知療疽而不知消其根也血之毒而非气之正者疽之根也愛其血而不聽其去者存疽根者也去其血而不與之盡者畱疽根者也二者之禍其一醫之罪也其一豈醫之罪哉上九居渙之終能爲九五之渙其血矣必去之盡而出之逺則天下之難其害日逺日亡矣不畱者在上九聽與否不在上九也非九五剛明中正之君孰能一聽上九之所爲哉可不懼乎孫武之誅隊長穰苴之斬莊賈上也楚子常之殺無極陳元禮之殺褒妲次矣

誠齋易傳卷十五

欽定四庫全書

誠齋易傳卷十六

宋楊萬里撰

【兌下坎上】

節亨苦節不可貞彖曰節亨剛柔分而剛得中苦節不可貞其道窮也說以行險當位以節中正以通天地節而四時成節以制度不傷財不害民

厥初生民無窮民也民奚而窮也民之欲無窮而財之生有窮以有窮奉無窮民於是乎始窮聖人憂焉故受之以節節者約侈而歸節也節則裕裕則通故曰節亨亨者通也然有財之窮亦有節之窮財之窮自不節始節之窮自過於節始過於節則人情苦之而不可久於是節之說又窮聖人憂焉故受之以中中者非不節亦不過於節故曰苦節不可貞又曰其道窮也又曰中正以通中則通矣𨿽然中無形也無形則難守於是中之說又窮聖人憂焉故受之以制先之禮後之法禮一立則截然不可逾法一立則凜然不可犯上下有分名器有等然後財不傷民不害矣非必上之虐取然後爲傷害也下無制度則財以侈自傷民以侈自害也下侈且然況不止於下侈乎大哉聖人之制度乎其如天地乎天地節而四時成聖人節而天下富坎陽兌陰故曰剛柔分二五皆以陽居中故曰剛得中兌說坎險故曰說以行險二陽當君臣之正位故曰當位冬閉不固則春生不茂故曰天地節而四時成

象曰澤上有水節君子以制數度議徳行

水之在澤盈則溢平則鐘此節之象也兌說坎險說過則流險以節之此節之義也二陽盛二陰節之一陽盛一陰節之此節之理也故曰澤上有水節民侈受之以節節苦受之以中中無形受之以制聖人之防人欲足矣乎曰未也約民以制以制爲制也先民以身以身爲制也故曰制數度爲未足必反而議吾身之徳行焉嗚呼周矣

初九不出戶庭無咎象曰不出戶庭知通塞也

君子將有以節天下必始於節一家節一家必始於節一身顏子之節非求之外也節性而已不遷怒喜怒節矣不貳過過愆節矣一簞瓢奉養節矣不出戶庭之間而制數度議徳行不傷財不害民節之道具矣何咎之有塞則行之戶庭而準通則行之四海而準而況爲邦乎初九窮而在下故不出戶庭

九二不出門庭凶象曰不出門庭凶失時極也

不出戶庭不出門庭一也以初則無咎以二則凶何也初處士二大臣也身爲大臣上逄九五陽剛中正之君謂宜佐其君制數度以節天下之欲議徳行以節其君之欲此其時不可失也今乃下同初九處士之節私淑門庭之內而已一何不廣也故凶故公孫之布被節則節矣於窮奢之主虛耗之民何禆焉九二說之主容說之臣故也

六三不節若則嗟若無咎象曰不節之嗟又誰咎也六三以兌說陰柔之極而在人上挾其說豫充盈之勢極侈汰以自奉而不知節至於人惡其盈鬼矙其室天收其聲然後戚嗟慨嘆亦何及矣自取之耳又誰咎哉鄭伯有晉石崇是已至見逐於國人追誦於白首而不悟也三居澤之極故溢而不節

六四安節亨象曰安節之亨承上道也

六三之不節不及於節上六之苦節過於節無過焉無不及焉節而中中而安其惟六四乎六四在坎之下居水之趾安焉自節而斷然不溢者也方九五之君以甘節先天下乃得六四之大臣安節以承其上之道也此天下所以蒙不傷財不害民之福也故亨非六四之亨天下之亨也代宗欲致太平而楊綰以淸徳相曾不崇朝而黎幹崔寛郭子儀翕然而承之非承綰也承代宗之道也使綰之淸節不出於安而出於彊是三人者肯心服而承之哉幹與寛可彊而服也子儀可彊而服也乎

九五甘節吉往有尙象曰甘節之吉居位中也

九五以剛徳爲節之主宜其過於節也然甘而不苦者以其位乎中也中則不過不過則可美而易從矣禹是也宮室卑矣衣服惡矣飲食非矣何其節也然致美黻冕致孝鬼神又何華也此其所以無往而不可尙天下皆受其吉康與

上六苦節貞凶悔亡象曰苦節貞凶其道窮也

上六居節之極故爲苦節苦節非不貞正也而奚其凶果凶矣夫凶悔吝大者凶小者悔小者尙亡大者奚有焉悔無凶亦無矣今也前曰凶後曰悔亡是凶而不凶也學者至此宜覃思焉蓋君子之行或過或不及故聖人之言或抑或揚上六在一卦之外此世外之士也世外之士過於節而行一防苦節亦何惡於人然厲其節極其苦以爲貞正之操而不屑一世此世之所疾故有凶之道焉伯夷隘是也然人苦其苦而已甘其苦不怨不懟不惑不偸又何悔焉聖人憫其人而深戒之以凶又嘉其節而深許之以悔亡悔且亡況凶乎是不許其一而許其百也聖人之意章矣又哀之曰其道窮也豈不曰斯人也而有斯窮也不以非道而窮蓋以道而窮者與孔子曰君子固窮固之爲言固當然也又曰伯夷叔齊餓於首陽之下求仁而得仁又何怨然則上六之凶何知非吉而其窮何知非通與嗚呼上六之道其使人悲也𨿽然可悲也而上六則榮矣貞凶悔亡之辭學者勿以其一廢其一則上六之窮未爲終窮也說者乃以上六爻象之辭與卦辭所謂苦節不可貞之辭彖所謂其道窮也之辭比而同之使其一意而申言則易贅矣夫卦彖之辭聖人不以苦節繩天下也上六之辭君子以苦節繩一身也以苦節繩天下不可以苦節繩一身又不可是退夷齊而進伯有石崇也豈惟易贅也節之卦可廢矣

【兌下巽上】

中孚豚魚吉利涉大川利貞彖曰中孚柔在內而剛得中說而巽孚乃化邦也豚魚吉信及豚魚也利涉大川乘木舟虛也中孚以利貞乃應乎天也

中孚之爲卦三與四二柔在內則中虛中虛則無我二與五二剛得中則中實中實則有物中庸曰不誠無物心如器焉誠之在心如物之在器焉器虛然後物得而實之心虛然後誠得而實之若有我之心先立則吾心先爲有我之私所實矣將何地容此誠哉心者神明之舍捨不虛神明將何居焉夫惟此心洞然而虛則至誠充然而實矣充然者發於中而孚於外此所以爲中孚也中有玉者外必輝中有誠者外必孚孚之爲言此感於彼彼信於此之謂也是故中孚之所發上行之則順下信之則說故曰中孚柔在內而剛得中說而巽孚乃化邦也孟子曰不誠未有能動者也中孚所動至防而信豚魚至危而蹈水火至顯而化邦至應乎天焉往而不動哉海客之機心海人未知而鷗鳥先知中孚之至信所以及豚魚燕客之忮心秦人未覺而白虹先覺中孚之利貞所以應乎天然則涉危化邦有不足爲者

象曰澤上有風中孚君子以議獄緩死

風無形而能震川澤鼓幽潛誠無象而能動天地感人物此澤上有風所以爲中孚心一誠而誠萬用用之大者其惟好生不殺乎故中孚至誠不殺之心首用之以議獄緩死好生洽民舜之中孚也不犯有司天下之中孚也天下中孚則萬心一心矣鳥巢可窺況豚魚乎無他不殺之心孚於鳥耳使無誠慤好生之心巢中之鳥不爲海上之鷗乎中庸曰誠不可揜議獄者求其入中之出緩死者求其死中之生至元惡大姦不在是典故四凶無議法少正卯無緩理

初九虞吉有他不燕象曰初九虞吉志未變也

邪不閒不可與存誠僞不去不可與言誠是故中孚之誠不可不防其有他也然責子在初閒家在初防心亦在初若生子在初生見於書責子之法也閒有家志未變見於家人之初九閒家之法也虞吉志未變見於中孚之初九防心之法也虞之爲言𨿽無虞戒不虞是也不及其初志之未變而防之俟其亡而追炎而撲曲而揉決而隄則噬臍矣一身之外無非妄一誠之外無非僞妄與僞皆所謂有他者也如禦冦賊如避風雨察吾心一毫有他則惕然而不安則防之周矣不忠不信不習當如曾子之所省者三勿視勿聽勿言動當如顏子之所克者四其庶幾乎不燕不安也

九二鳴鶴在陰其子和之我有好爵吾與爾靡之象曰其子和之中心願也

九二以剛正誠實之徳而遇九五剛中誠實之君進而居大臣之位其孚何先其惟以賢事君以心感賢乎夫惟九二剛而不諛正而不忌誠實而不欺以此號召天下之同類是心一萌防而章隱而顯羣賢孰不響然而和之者蓋有此爵祿者我九五之君也不私此爵祿於已而樂與羣賢共之者九二中心之至願也出於中心之至願而無一毫之忌疾同類何疑而不孚何畏而不應乎彼有實忌仲舒之經術而薦之以相悍藩不悅眞卿之剛正而薦之以使叛臣豈中心之孚也哉鶴祥禽也以諭九二之賢也在陰以陽處陰也其子同類也

六三得敵或鼔或罷或泣或歌象曰或鼓或罷位不當也

水之爲物深則靜淺則動深則融淺則結六三澤水之最上淺而未深之水也今夫澤水之遇風也其上則波其下未必波其遇寒也其淺則冰其深未必冰何則淺則易搖深則難撓也六三爲澤水之淺居柔說之極故一與物遇鼓之則動罷之則止結之則泣融之則歌安能有守而自信哉人必自信然後人信之六三已且不自信又何孚於人無它柔說躁動而在人上其位不當故也儀秦軫緩在在反覆之人是已物我相遇曰敵風水相遭亦曰敵澤遇巽故曰得

六四月幾望馬匹亡無咎象曰馬匹亡絕類上也爲臣者不能誠其身則不能誠於君六四以陰居陰以順居下處已而不盈也不曰誠其身乎以一陰承九五孤進而不黨也不曰誠於君乎人知以盈自裕莫知以盈自僕人知以黨自助莫知以黨自蠧六四不盈如月之近於望不黨如馬之亡其匹其中心之誠人信之君信之又何咎矣張良蚤師黃石晚從赤松月幾望也韓愈前不污伾文後不污牛李馬匹亡也絕類上也謂絕黨以承上

九五有孚攣如無咎象曰有孚攣如位正當也

至誠如中孚可謂道盛徳至矣然五爻不言孚而九五獨言有孚豈不曰誠之至孚之盛其惟九五之所獨有而二三皆莫望其末光乎曰然然則九五之孚下以其化邦則民斯從感物則物斯信涉險則險斯夷應天則天斯動乎曰是未足爲九五有孚之吉也九五以剛健中正誠實之徳來天人萬物之應方且惕然如拘攣而不少肆歉然自斂退而不敢居若不足以受大人萬物之歸已而不足以當天下之正位者此九五有孚之至也曰攣如者九五之心也曰位正當者非九五之心也天下之心也至此所以爲中孚之主也卦辭吉而此無咎亦九五之謙也九五𨿽剛而爲巽順之主故攣如

上九翰音登於天貞凶象曰翰音登於天何可長也天下之理徳之小者不可以僥大任才之下者不可以慕髙位無其資者不可以過其望也上九處中孚之外非中孚之徒無中孚之實爲中孚之聲此妄而盜眞詐而盜誠者也而乃挾其聲之善鳴下欲以動夫眾上欲以動夫君而躐取髙顯之位求之亦不可得得之亦不可久𨿽正亦凶況不正乎此如樊籠之雞乃欲一飛而登天可乎夫一舉千里者鴻鵠也翔於萬仞者鳯凰也怒而九萬者鵬也何也彼誠有其才徳也曽謂一雞而能登天乎晉之王衍唐之訓注是也上九巽之極髙者故曰登天巽爲雞故曰翰音

【艮下震上】

小過亨利貞可小事不可大事飛鳥遺之音不宜上宜下大吉彖曰小過小者過而亨也過以利貞與時行也柔得中是以小事吉也剛失位而不中是以不可大事也有飛鳥之象焉飛鳥遺之者不宜上宜下大吉上逆而下順也

小過之世何時也用靜吉用作凶之時也曷爲靜吉而作凶也君臣俱弱一也上動而下止上作而下不應二也陰盛而陽孤邪眾而正寡小人長而君子消三也可以不靜而輕作乎哉當是之時君臣必也自揆其才互量其力而安處其時小有所過則可大有所過則不可卑有所就則宜髙有所舉則不宜如飛鳥焉有所飛必有所歸也飛而無歸凶孰大焉是故飛有山可棲則不可以排空而飛也若下捨其艮之山而欲上窮乎震之大空至於無歸而遺音哀鳴則何及矣是以聖人首戒之曰小過亨利貞可小事不可大事言小者過則亨則利然必正乃可也有所爲則不可也猶恐其不量才力不度時宜而輕動也又戒之曰有飛鳥之象焉飛鳥遺之音不宜上宜下大吉上逆而下順也言無若飛鳥薄山棲羨雲飛始乎躁卒乎悔也維卑飛則吉則順則宜髙舉則逆則不宜也周平王之伐鄭魯昭公之伐季氏東晉之北伐石晉之挑契丹是已柔得中謂二五剛失位而不中謂三四上逆謂五上以陰乘陽下順謂初二以柔乘剛內二陽外四陰有飛鳥舒翼之象聖人因其飛之象而戒其飛之過

象曰山上有雷小過君子以行過乎恭喪過乎哀用過乎儉

澤滅木爲大過蓋澤水沒於林木之上此過之大也山上有雷乃爲小過何也此以二卦之時言也夫雷之聲其收以仲秋其發以仲春艮山也爲東北之卦居寅丑之間今也山上有雷是季冬孟春之間而雷聲已發是反時爲災也故亦爲過然已近於發生之時故其過小過與不及皆徳之累也亦皆君子進徳之地也小過過矣君子用之則過於善故爲過恭爲過哀爲過儉是三徳者病不過耳過何病哉然是三者豈君子獨能之乎小人亦能之爲過傲爲過易爲過奢

初六飛鳥以凶象曰飛鳥以凶不可如何也

飛鳥不宜上宜下大吉初六下也宜吉也而曰飛鳥以凶何也卦之形有飛鳥之象內二陽之實爲身外四陰之散爲翼而初六上六又翼之銳者也翼之鋭者不量其力之防不飛則已一飛則有髙翔逺過一舉千里之意初六陰柔之小人常有進躐髙位之心故聖人戒之曰飛鳥以凶又曰不可如何言髙位必疾顚如髙飛之必速墮也蓋小過諸爻皆患於過不患於不及而初六之小人一過則進居於二而爲大臣矣豈不凶於而國哉凶於身不足道也故陽城欲壞白麻而徳宗不相裴延齡李甘欲裂詔書而文宗不相鄭注此得聖人戒初六之防矣

六二過其祖遇其妣不及其君遇其臣無咎象曰不及其君臣不可過也

六二以陰柔之小人居大臣之髙位常有過其分之心故常有弱其君之心然徬徨而不敢進窺覦而不得僭者有二陽以振其前也過其一又遇其一進則九四禦其腹退則九三要其背故其僭不及於六五之君非不欲及也遇二臣之振已不可越而過也不有君子其能國乎二剛失位而其有益於君猶如此使其得位宜如何哉周勃有驕主色而折於袁盎之一言淮南有反謀而寢於汲黯之死義陶侃有坐觀危亂之意而忌於溫嶠義旗之見指皆遇其臣故不及其君也九三以陽居陽故稱祖九四以陽居陰故稱妣過其祖遇其妣豈惟六二安而無咎哉天下國家實無咎也

九三弗過防之從或戕之凶象曰從或戕之凶如何也君子之進不可過惟防小人不可不過防之不過有時不幸而從之矣非必升其堂嚌其胾如永從鳳光從莽固從憲邕從卓然後爲從也不防而信之斯爲從之矣從之斯受其戕賊之禍矣國人皆知白公將爲亂以告子西而子西獨不信曹操之簒漢路人皆知之而荀彧獨不疑至九錫而始有異議故皆受其禍六二有進而僭其君之心故聖人戒九三之迫切如此也

九四無咎弗過遇之往厲必戒勿用永貞象曰弗過遇之位不當也往厲必戒終不可長也

當小過之世逢陰柔之君有羣陰用事之黨上六之小人居髙位矣六二之小人爲大臣矣初六之小人則又飛翔而並進矣當是之時君與國其殆哉不幸而二剛皆不得位一居下卦之外一居上卦之下皆非得要地者又幸而剛分處於內外以遏羣小往來之衝二君子者豈以失位而不勉乎聖人旣戒九三以過防小人而勿從之矣則又重告九四曰爾𨿽失位不當也爾𨿽恬退而弗過於進也然爾旣遇六二之欲越爾而上僭而往從之則必厲勿用往也必戒可也永守爾之貞正可也能是則無咎矣彼陰柔之小人終不可使之道長也此聖人戒九四之至也天下多難得一君子猶可恃之以安而況九三與九四同志而分處乎一蔽遮王室於外一扞衞吾君於內𨿽六五之弱庸可覬乎故周公居東不可無召公之爲保良平從行不可無蕭相之畱中此愛莫助之詩所以一倡而三嘆也

六五宻雲不雨自我西郊公弋取彼在穴象曰宻雲不雨已上也

六五弱矣然九三九四相與協力或推之或挽之宜其能大有爲而澤潤天下也然宻云而不雨何也天地之气陰陽和則雨今眾陰寇二陽二陽戰眾陰陰陽不和一不雨也陰陽均則雨今陰盛而陽防二不雨也陰陽交則雨今震動於上而艮止於下上下不應陰陽不交三不雨也雨露發生之母雷霜肅殺之主震與艮皆東卦也生卦也西郊殺地也卦爲生卦而云興於殺地安得雨四不雨也六五之君何爲其然也一陰不能主二陽亦不能勝羣陰故也大而澤潤天下旣不能卓然立沛然施矣乃欲力其大弱以矜其小彊如初六上六之飛鳥而不能射也如六二之逾越而不能止也則亦乘其棲宿於巢穴者弋而射之不知夫弋不射宿聖人不乘物之不虞以爲己之能也乘物之不虞以爲己之能亦可羞矣晉明帝戮王惇之屍唐代宗竊輔國之首是足爲天子之威也乎六五之公弋取彼在穴是已六五以陰處陽故𨿽弱而猶有所弋以爲彊也然則古之弱主亦曷嘗無有爲之志哉六五震之主也然自九三九四等而上之至於六五則爲兌兌正秋也故曰西郊云降則雨升而不降則不雨已上者升而不降也公弋言王公之弋也易有辭同而防異者故履之幽人爲男子而歸妹之幽人則爲女子歸妹之跛眇爲女子而履之跛眇則爲男子然則小畜之與小過同於宻雲不雨中孚之與小畜同於有孚攣如豈可比而同之哉董子曰易無達占詩無達詁春秋無達例孟子曰以意逆志是謂得之

上六弗遇過之飛鳥離之凶是謂災眚象曰弗遇過之已亢也

上六以陰柔之資挾震動之才豈惟不與諸爻相遇而已直超而過之必出其上極其髙如飛鳥焉亢滿如此豈不罹災眚之凶乎上自共驩下曁斯髙其禍敗一轍也而後之小人好進者爭趍之而未已哀哉

【離下坎上】

旣濟亨小利貞初吉終亂彖曰旣濟亨小者亨也利貞剛柔正而位當也初吉柔得中也終止則亂其道窮也出多難而入無難是爲旣濟之世當是之時小者亦亨況大者乎蓋無一人不亨無一物不亨無一事不亨也如濟川焉捨川而陸捨舟而轂危者安險者濟何憂之有然人皆敵於洪流莫或敵於夷塗人皆懼於覆舟莫或懼於覆車是以初吉而終亂也秦滅六國而秦自滅晉平吳亂而晉自亂隋取亡陳而隋自亡惟聖人能外內無患自非聖人外寧必有內憂此鄢陵之勝範文子所以憂晉之必禍也蓋人之常情多難則戒戒則憂憂則治無難則驕驕則怠怠則亂聖人見其初吉而探其終亂惟能守之以貞固而不移持之以憂勤而不息則可以免終亂而不窮矣故戒之曰利貞又曰終止則亂其道窮也剛柔正謂六爻剛居剛位柔居柔位柔得中謂六二終止謂上六柔怠自畫非克終旣濟之才

象曰水在火上旣濟君子以思患而豫防之

泰天地之明交也旣濟水火之明交而天地之互交也故泰者旣濟之純旣濟者泰之雜自泰之外孰有如旣濟之吉亨者火炎上也降而居下水潤下也騰而居上此水火之明交也初與三五皆幹也分而下於三陰二四與上皆坤也分而上於三陽此天地之互交也天地通气水火濟飪此其爲旣濟與當是之時固眾人所喜而君子所懼也見其吉思其亂先其患豫其防可以保初吉而無終亂矣此堯舜儆戒無虞之道也

初九曳其輪濡其尾無咎象曰曳其輪義無咎也初九濟難之初將去危亂而之吉亨也惟初九以剛居剛有濟難之才又能竭濟難之力如良馬焉駕大車涉大川川將離而未離岸將登而未登自非竭力以曳其輪至於濡尾而不之防何以能濟乎宜其無咎也此周公東徵之事乎

六二婦喪其茀勿逐七日得象曰七日得以中道也六二以陰居中婦象也九三在前爲婦車之蔽茀象也然九三之火逼近六四之水火將進而隔於水喪茀之象也婦車有蔽而後可行喪其蔽不可行之象也六二有文明中正之徳太平之賢臣也當險難旣濟之後太平之盛時也上有九五剛陽中正之君太平之聖君也以賢臣當盛時遇聖君行吾道以守盈成吾見其易易也然一有小隔於其間則此道柅而不得行此眾人之所躁而競君子之所靜而俟者也躁而競者勝負未可知靜而俟者不久而自定故曰勿逐七日得然非以中道自處而不躁安能如此故曰以中道也故管蔡之謗周公公不辯而王自悟燕王上官之譖霍光光不言而帝自察二與五爲七六二與九五相應故爲七日得詩有翟茀

九三髙宗伐鬼方三年克之小人勿用象曰三年克之憊也

未濟求濟者寧旣濟求過於濟者傾九三當旣濟之後挾重剛之資居炎上之極有求過於濟之心此小人之好大喜功而不可用者也𨿽以中興之賢君一入其說輕用軍師以伐逺方之小夷猶久而後勝旣勝而中國之民亦憊且困矣以賢君伐逺夷宜易而難宜速而久宜福而禍而況其餘乎武帝承文景之後而伐匈奴太宗當貞觀之隆而徵髙麗皆此類也善處旣濟者其惟光武卻臧宮馬武之請乎

六四繻有衣袽終日戒象曰終日戒有所疑也

陵於居者墻以寇退立水於宅者舟以水涸葺此匹夫匹婦之愚所能知也當無難之時而不爲多難之備有天下國家者獨不是之知乎六四居水之下火之上是燥而涸之時也宜喜而憂宜安而危方且皇皇焉求敝衣之袽爲窒隙之具以備葺舟之用又且終日而戒焉疑焉無頃刻而不戒不疑焉常若夜半而水驟至焉夫惟湯之旱所不能懈故堯之水所不能溺此有備無患傅說所以戒髙宗也曰繻有衣袽有之爲言不至於求而無之謂虞翻曰繻衣也袽敗衣也繻或作襦

九五東鄰殺牛不如西鄰之禴祭實受其福象曰東鄰殺牛不如西鄰之時也實受其福吉大來也

九五以剛明中正之君撫旣濟無難之運思患豫防此將奚先其惟淸心寡欲恭儉無逸乎祀國之大事也過於丰不曰傷財厚於神不曰過制然猶以爲用大牲不如薄祭之福俟備物不如急時之勤而況於奉已也乎以此防民然文王之遊田未嘗而八駿之轡已駕孝文之露臺不作而萬戶之宮已新此聖人所以爲九五而深慮也殺牛大牲禴薄祭也西鄰之時言急時而不懈也

上六濡其首厲象曰濡其首厲何可久也

上六旣濟之極如已濟大川自謂沒世無風波之虞矣不知濟其一又遇其一求載而無宿舟求渉而無善遊乃欲褰裳而馮河此必溺之道也危而不可久生也明矣此晉武平吳之後明皇天寶之末也可不懼哉濡至於首則溺其身可見矣坎水故濡上六在上故爲首此聖人所謂初吉終亂者與然猶有不信者何也

【坎下離上】

未濟亨小狐汔濟濡其尾無攸利彖曰未濟亨柔得中也小狐汔濟未出中也濡其尾無攸利不續終也𨿽不當位剛柔應也

易之卦六十有四其辯邪正其防消長其儆勤怠其戒治亂安危存亡其變不知其幾也幸而至於旣濟矣而其終猶未濟然則事何時而濟濟何時而定乎蓋天下國家之治如人之一身如天地之造化一身吸必有噓天地晝必有夜天下國家治必有亂其變無息聖人處之亦無息此易之道也是故泰復變爲否旣濟復變爲未濟處旣濟者在於有持守克終之心處未濟者在於有進爲克終之才心不克終故旣濟爲未濟才而克終故未濟爲旣濟濟斯亨矣故曰未濟亨非未濟之亨也未濟而能濟之亨也旣曰亨矣又曰小狐汔濟濡其尾無攸利何也三陽失位而弱於才如狐之能濟而恨其小也惟其才之能濟而恨其小且弱故狐幾濟而衰力不能以舉其尾如事之幾成而敗才不能以畢其功萇晁錯房琯是已柔得中謂六五未出中謂未出於險中剛柔應謂六爻皆一陰一陽自相應也

象曰火在水上未濟君子以愼辧物居方

水在火上則成烹飪之功故爲旣濟火在水上反是故爲未濟然君子觀未濟之象而得愼辧物居方之理何也六位皆一陰在下一陽在上物各有辧居不亂方則類聚羣分之理得矣故舜與共驩雜處堯朝非辧物居方也進二八退四凶辧物居方也可不謹乎

初六濡其尾吝象曰濡其尾亦不知極也

旣濟之初九濡其尾則無咎未濟之初六濡其尾則吝何也初九彊於才者也已濟而濡其尾賀其濟而後濡也故無咎初六弱於才者也幾濟而濡其尾憂其濡而不濟也故吝管仲之三歸反玷絳侯之有驕主色初九之濡尾也桓溫至洛陽而復敗劉裕得關中而復失初六之濡尾也亦不知極謂才之小且弱者其極終無成而不自知也然𨿽不知其終極之無成而能力其弱以濟難其濟爾志也其不濟非爾志也故聖人惜之曰吝吝者力不足之辭也

九二曳其輪貞吉象曰九二貞吉中以行正也

旣濟之初九曰曳其輪濡其尾則乘者人曳者馬也未濟之九二止曰曳其輪而已則一人而乘且曳也人乘車而馬曳之或兩或四或六則其車輕其濟易吾乘之吾曳之則其車重其濟難故九二視初九可以爲難矣自非九二以剛健堅貞之才居大臣中正之位受九五孚信之知安能以一身莫助之力而獨濟大難之險以底於中正之吉乎一蕭何而助者二人一鄧禹而助者二十有七人一齡而助者十有七人馬曳輪也羽旣死飛又死而孔明自將以出祁山身曳輪也哀哉

六三未濟徵凶利涉大川象曰未濟徵凶位不當也六三以陰柔之資當險難之極而位下卦之上位浮於才已若獨行以濟難得不凶乎然下有九二剛健之大臣上有九四剛明之近臣六三能柔順以親附之亦可因人以成事涉險以濟難矣其丙吉王導之徒與

九四貞吉悔亡震用伐鬼方三年有賞於大國象曰貞吉悔亡志行也

臨難而坐觀履險而不欲濟無志者也有志矣患無才有才矣患無位有志而無才者欲濟而不能濟有才而無位者能濟而不得濟備斯三者其惟未濟之九四乎懷剛正之資其志立矣奮震動之威其才果矣居近君之地其位親且重矣是惟無動動而用之以伐逺夷則有大功受大賞必矣宜其志之得行吉而悔亡矣然未濟之九四聖人喜其伐鬼方之賞旣濟之九三聖人憂其伐鬼方之憊何也旣濟之世利用靜未濟之世利用動也然未濟之九四亦必曰三年者戒其欲速謹之至也𨿽許其動可輕動乎馬援請行徵蠻於建武之隆李靖請行伐狄於貞觀之盛旣濟之九三以之宣王興衰撥亂之世而吉甫伐玁狁召虎伐淮夷方叔伐蠻荊未濟之九四以之

六五貞吉無悔君子之光有孚吉象曰君子之光其暉吉也

六五逢未濟之世爲濟難之主而應之以陰柔之才宜其如周平王晉元帝之弱也今也以貞正而吉以孚誠而又吉以光暉而又吉又許之以無悔何其反也蓋未濟之六五其體離也在天爲日在地爲火日與火𨿽柔猶剛𨿽弱猶彊故日之在夏曀之益熱火之在夜宿之彌壯六五文明之至盛而養之以晦剛烈之至猛而揜之以柔方且虛其中以臨照百官正其身以一正天下堅其誠以信任羣才故初六之在下而弱才乃最先濡其尾以爲之用九二剛健之大臣則又自曳其輪以爲之用六三之弱才則又親附二陽以爲之用九四剛明之近臣則又奮伐逺夷以爲之用安得不一掃大難爲無難之世一變未濟爲旣濟之時乎備三吉之盛福而無一毫之悔尢又何疑焉其湯武髙帝之創業少康宣王光武之中興事耶

上九有孚於飲酒無咎濡其首有孚失是象曰飲酒濡首亦不知節也

未濟至於六五已變而爲旣濟矣至於上九則周文武終於逸樂之時也上九於此夫何爲哉燕兄弟燕朋友燕羣臣嘉賓推孚誠以待下以與天下樂其樂而已故曰有孚於飲酒無咎然治亂同門憂樂同根天之道也故又戒之曰濡其首有孚失是又戒之曰飲酒濡首亦不知節也其明皇末造之事耶旣濟上六之濡首者水也未濟上九之濡首者非水也酒也水之溺人溺其一身酒之溺人溺其身以及其天下國家故洚水之害小於儀狄之酒禹惡防酒之功大於平洚水

誠齋易傳卷十六﹤經部﹐易類﹐誠齋易傳﹥

欽定四庫全書

誠齋易傳卷十七

宋楊萬里撰

系辭上

天尊地卑乾坤定矣卑髙以陳貴賤位矣動靜有常剛柔防矣方以類聚物以羣分吉凶生矣在天成像在地成形變化見矣是故剛柔相摩八卦相蕩鼔之以雷霆潤之以風雨日月運行一寒一暑乾道成男坤道成女幹知大始坤作成物幹以易知坤以簡能易則易知簡則易從易知則有親易從則有功有親則可久有功則可大可久則賢人之徳可大則賢人之業易簡而天下之理得矣天下之理得而成位乎其中矣

此章言作易之本始也蓋易有二有未畫之易有旣畫之易未畫者易之理旣畫者易之書曰天尊地卑曰卑髙以陳曰動靜有常曰方以類聚物以羣分曰在天成像在地成形此未畫之易也易之理也有聖人作仰觀俯察於是制此之畫寫彼之理羅彼之理歸此之畫而易之書生焉是故因彼之天地定吾二卦爲乾坤因天地之卑髙列吾六位之貴賤因天地之動靜判吾九六之剛柔因天地之間萬物之聚散生吾八卦之吉凶因天地之示形象見吾六十四卦之變化畫卦之椎輪作易之濫觴於是乎書此旣畫之易也易之書也天尊地卑乾坤定矣何謂也曰易之未作乾坤在天地易之旣作天地在乾坤卑髙以陳貴賤位矣何謂也曰地之位卑臣道也子道也婦道也地旣隤然示人以卑則二者臣位也安得不自卑而位於賤天之位髙君道也父道也夫道也天旣隆然示人以髙則五者君位也安得不惟尊而位於貴夫惟上貴下賤旣位焉而不可逾如天髙地下一定焉而不可易於是君臣父子之大分始立由上古以迄於今萬世共由其道而莫之能攺也故乾坤者禮之祖而易之門也入室始於門入易始於乾坤人本乎祖道本乎禮老子曰失道徳仁義而後禮者知之乎曰動靜有常剛柔防矣何謂也曰天地之道陽動而剛陰靜而柔九陽也動也故防然知其得天地之剛六陰也靜也故防然知其得天地之柔天地本靜也靜極生動動極生靜一動一靜至誠無息玆謂有常方以類聚物以羣分吉凶生矣何謂也曰南方之人喜聞楚語北方之人喜聞燕語方以類聚也鵲之巢無烏之子馬之廐無狐之穴物以羣分也善惡之分聚亦然聚散異向好惡相攻由是吉凶生焉故泰之道君子聚而吉散而凶否之道小人聚而凶散而吉自八至六十四皆然也在天成像在地成形變化見矣何謂也曰有物可見無物可執之謂象有物可見有物可執之謂形日月在天象也山澤在地形也天垂日月之象故易之坎離可見天之變化地出山澤之形故易之艮兌可見地之變化變化者天地之至神也孰得而見之者形象著而變化不可隠矣大哉易乎大哉作易之聖人乎天地且不得隠而況人物萬事之變乎是故剛柔相摩八卦相蕩鼓之以雷霆潤之以風雨日月運行一寒一暑乾道成男坤道成女何謂也曰此言天地斡流而成萬化之神乾坤錯綜而生六子之妙也以干之剛而錯摩坤之柔以坤之柔而錯摩幹之剛一剛一柔相推相蕩鼔之以雷霆而爲震莫之鼔而鼔也潤之以風雨而爲防坎莫之潤而潤也日月運行夫寒暑而爲坎離莫之運而運也然得我之剛者爲長男爲中男爲少男得我之柔者爲長女爲中女爲少女成男成女莫之成而成也三才之天地人易之乾坤其神矣乎其妙矣乎幹知大始坤作成物幹以易知坤以簡能何謂也此贊乾坤之功𨿽至溥而無際乾坤之徳實至要而不繁也始萬物者幹之所知也知其始莫知其成成萬物者坤之所爲也爲其成莫爲其始此其功之漙而無際也然乾道不在多言一言而盡之曰易坤道不在多言一言而盡之曰簡幹因物之自然故易坤因乾之自然故簡易則有不知之知簡則有不能之能此乾坤之徳至要而不繁也易則易知簡則易從易知則有親易從則有功有親則可久有功則可大可久則賢人之徳可大則賢人之業易簡而天下之理得矣天下之理得而成位乎其中矣何謂也曰此贊聖人之徳始乎法天地終乎參天地也聖人法幹徳之易故天下皆可以易知聖人法坤徳之簡故天下皆可以易從易知則有親樂其中之無險也若徳宗之猜忌人亦猜之何親之有易從則有功信其成而爭先也若苻堅之妄動人皆危之何功之有有親則天下附之而不可解故可久有功則天下成之而不知倦故可大聖人之徳業於是爲至而乾坤易簡之理吾自得之矣乾坤易簡之理得而聖人成位乎乾坤之兩間而與天地參矣夫聖人以易簡成而昧者以智巧敗易簡之理無它因天地萬物自然之理而順之耳因尊卑以定乾坤於是天地之理不在天地而在易因乾坤而得易簡於是天地之理不在易而在聖人大哉易乎大哉體易之聖人乎然不曰聖人之徳業而曰賢人此之所謂賢如記所謂某賢於某之賢如孟子所謂賢於堯舜之賢如史所謂三王臣主俱賢之賢非賢者過之之賢

聖人設卦觀象系辭焉而明吉凶剛柔相推而生變化是故吉凶者失得之象也悔吝者憂虞之象也變化者進退之象也剛柔者晝夜之象也六爻之動三極之道也是故君子所居而安者易之序也所樂而玩者爻之辭也是故君子居則觀其象而玩其辭動則觀其變而玩其占是以自天祐之吉無不利

此章言君子學易者必先防易之象辭以爲用易之功效也象者何象也六爻之象也辭者何辭也爻辭與象辭也昔者聖人之設卦也有卦而後有象有象而後有辭畫有奇耦者象也曰潛龍勿用者爻辭也曰陽在下也者象辭也象泯則卦隠辭廢則象晦卦以象立象以辭明故曰聖人設卦觀象系辭焉而明吉凶謂觀其有是象而吉凶之理已具系之以是辭而吉凶之象始明也何也畫之奇者九也陽也剛也畫之耦者六也陰也柔也純陽無吉凶純陰無吉凶或以陽雜之陰或以陰雜之陽順則合逆則戰逆順相推合戰萬變而吉凶生焉陽非位無吉凶陰非位無吉凶或以陽居陽或以陽居陰或以陰居陰或以陰居陽當位則安不當位則危當否相推安危數化而吉凶生焉故旣曰明吉凶又曰剛柔相推而生變化蓋謂某卦之吉凶生於某畫之變化某畫之變化生於陰陽之推移何謂象物有事有理故有象事也理也猶之形也象也猶之影也不知其形視其影不知其事與理視其象是故欲知事之得失也如何卦爻象之以吉凶事之憂虞也又如何卦爻象之以悔吝蓋吉凶者得失之影也悔吝者憂虞之影也欲知理之進退消長也如何卦爻象之以變化理之晝夜往來也又如何卦爻象之以剛柔蓋變化者進退之影也剛柔者晝夜之影也有失得則吉凶隨有憂虞則悔吝隨此事之形影也可得而象者也陰陽之進退至神而無迹曷爲象之以變化晝夜之往來循環而無端曷爲象之以剛柔乎獨不觀之剝復夬姤乎夬以五陽決一陰陽進極矣進極必退於是一變爲姤而陽退焉剝以五陰剝一陽陽退窮矣退窮必進於是一變爲復而陽進焉吾之變化一出而彼之進退無迹者有迹矣又不觀之坎離乎月往則日來日昱乎晝則卦爲離人見其烜乎外而不知一陰之精已娠於其中蓋至剛之中防至柔也日往則月來月昱乎夜其卦爲坎人見其淸乎外而不知一陽之精已娠乎其中蓋至柔之中涵至剛也吾之剛柔一陳而彼之晝夜無端者有端矣進退無迹而有迹晝夜無端而有端曷爲不可得而象乎是故六爻之象一動而天地人之道畢陳於易矣故曰六爻之動三極之道也君子學易者因辭求象象不能外乎辭因象求道道不能外乎象然學易必有序有致知之學有力行之學其先後之序不可紊也故曰是故君子所居而安者易之序也由其序則自得之而居之安矣居則宅乎易而無外安則悅諸心而非彊何謂致知居而靜則觀易之象玩爻之辭以自樂玩其辭者愈味之而愈無窮樂而玩其辭愈樂之而愈有得此致知之學也何謂力行出而動則觀象之變玩爻之占而後動如幹之初九居下卦之下其象以潛爲主也至九二則變而見矣故其占曰徳施普也宜見而潛則爲楊如坤之六三居下卦之上其象以發爲主也至六四則變而黙矣故其占曰謹不害也宜黙而發則爲墨吾不自動動必以時吾不自爲時時必以易此力行之學也其知以易其行以易有所不動動罔不吉矣非吾動也以易動也非易動也以天動也故曰所樂而玩者爻之辭也是故君子居則觀其象而玩其辭動則觀其變而玩其占是以自天祐之吉無不利前言君子所居而安如居仁由義之居後言君子居則觀其象如出入起居之居三極者三才也極中也至也

彖者言乎象者也爻者言乎變者也吉凶者言乎其失得也悔吝者言乎其小疵也無咎者善補過也是故列貴賤者存乎位齊小大者存乎卦辧吉凶者存乎辭憂悔吝者存乎介震無咎者存乎悔是故卦有小大辭有險易辭也者各指其所之

此章言易有卦有爻是故有卦辭有彖辭有爻辭有象辭也若元亨利貞者卦辭也若大哉乾元者彖辭也若天行健者大象之辭也若潛龍勿用者爻辭也若陽在下也者小象之辭也卦辭所以釋一卦之義彖辭所以釋卦辭之義大象之辭所以釋卦象之義爻辭所以釋一爻之義小象之辭所以釋爻辭之義彖者言乎象何謂也幹之彖辭曰時乘六龍以禦天也夫卦辭止言元亨利貞而已未嘗言龍也今彖辭以龍而象君故曰彖者言乎象者也爻者言乎變何謂也防以一陰而變乾震以一陽而變坤此以一爻而變一卦幹初九之潛至九二則變而爲見此以一位而變一爻它可類推也故曰爻者言乎變者也吉凶者言乎其失得也悔吝者言乎其小疵也無咎者善補過也何謂也易之道不逺人也自人而天自身而人不外乎言動之善否而已言動之間盡善之謂得盡不善之謂失小不善之謂疵不明乎善而誤入乎不善之謂過盡善則無禍吉孰禦焉盡不善則自禍凶孰逭焉故曰吉凶者言乎其失得也卦彖爻象之辭言吉凶者皆此類也覺其小不善非不欲攺而已無及於是乎有悔不覺其小不善猶及於攺而不能攺或不肯攺於是乎有吝與其吝也寧悔蓋悔者遷善之權輿也吝者長惡之膏肓也然聖人猶許其攺也謂之小疵恕之之辭也故曰悔吝者言乎其小疵也卦彖爻象之辭言悔吝者皆此類也吾身之過猶吾衣之破也衣有破補之斯全身有過補之斯還還者何復之於善也補不善以復之於善何咎之有故曰無咎善補過也卦彖爻象之辭言無咎者皆聖人善其補過之辭也言吉凶不若悔吝之輕言悔吝不若無咎之平言無咎不若言吉之福此應之者有輕重之辧也言失不若言疵之淺言疵不若言過之微言補不若言得之善此感之者有淺深之殊也失者疵過之積也凶者悔吝之積也得者補過之積也吉者無咎之積也今也盡善至於得而吉盡不善至於失而凶此豈一念之致一日之積哉此君子所以謹其獨也謹其獨者非它察天理之本善者而存之察人欲之不善者而去之而已列貴賤者存乎位言六爻之位上者貴下者賤也此又申言上文所謂爻者言乎變也齊小大者存乎卦言陰陽之爻陽者大陰者小也此又申言上文所謂彖者言乎象也辧吉凶者存乎辭卽卦彖爻象之辭某卦吉凶某爻吉凶也此又申言上文所謂吉凶者言乎失得憂悔吝者存乎介卽卦彖爻象之辭某卦悔吝某爻悔吝也言憂之在乎察於纎介之幾微也此又申言上文所謂悔吝者言乎其小疵也震無咎者存乎悔卽卦彖爻象之辭某卦無咎某爻無咎也言震懼悔媿則無咎也此又申言上文所謂無咎者善補過也一言之不足必再言之聖人之誨人使之避不善以趨乎善避凶以向乎吉也詳矣猶恐其未諭也又終之曰是故卦有小大辭有險易辭也者各指其所之讀謙復之辭者如行夷塗如逢陽春如對堯舜周孔何其气象之和樂也其辭夷易而指人以所之之得且吉也讀遁剝之辭者如涉風濤如履霜雷如對桀紂盜跖何其气象之懍栗也其辭艱險而指人以所之之失且凶也嗚呼易其至矣

易與天地準故能彌綸天地之道仰以觀於天文俯以察於地理是故知幽明之故原始反終故知死生之說精气爲物遊魂爲變是故知鬼神之情狀與天地相似故不違知周乎萬物而道濟天下故不過旁行而不流樂天知命故不憂安土惇乎仁故能愛範圍天地之化而不過曲成萬物而不遺通乎晝夜之道而知故神無方而易無體一陰一陽之謂道繼之者善也成之者性也仁者見之謂之仁知者見之謂之知百姓日用而不知故君子之道鮮矣

此章言聖人作易之道本乎天地而天地之道本乎陰陽聖人用易之道顯乎天地人物之間而藏乎一性之內也易與天地凖故能彌綸天地之道何謂也曰易之未作也法天地之道以爲易之道故曰凖凖之言決也如太凖易之凖也易之旣作也還以易之道而理天地之道故曰綸綸之言經理也如君子以經綸之綸也彌之言滿也經理之而該徧也惟其凖則乎天地故能徧經乎天地非以易而理天地也以天地理天地也仰以觀於天文俯以察於地理是故知幽明之故何謂也曰此聖人觀天地陰陽顯晦之理而得天地幽明之事也原始反終故知死生之說何謂也曰此聖人觀天地陰陽消息之理而得人物生死之解也精气爲物遊魂爲變是故知鬼神之情狀何謂也曰此聖人觀天地陰陽聚散之理而得鬼神造化之用也何也天文顯矣所以運是文者則不可知地理顯矣所以具是理者則不可測謂其幽也文可觀理可察也謂其明也孰運乎是孰具乎是也然則聖人何以知幽明之故也以陰陽之顯晦而知之也陽靜而晦則明者幽陰動而顯則幽者明故曰聖人之觀天地陰陽顯晦之理而得天地幽明之事也生好物也孰知其所以生死惡物也孰知其所以死然則聖人何以知死生之說也以陰陽之消息而知之也气始而息息者生之徒气終而消消者死之徒物有有始而不反其終者乎原其初知其反不足怪也春必反秋晝必反夜旅必反家生必反死死者物之復也故曰聖人觀天地陰陽消息之理而得人物生死之解也至於鬼神也者無聲無臭何爲而有狀狀且無也何爲而有情聖人又何以知其情狀也以陰陽之聚散而知之也陰陽至精之气聚而有形之謂物散而無形之謂魂傳曰心之精爽魂魄記曰魂气歸於天物者具是形者也魂者使是形者也魂止則物存魂遊則物亡遊者止之變也亡者存之變也觀其聚散則鬼神之情狀可知矣然則鬼神之狀何如也記曰鬼神之爲徳其盛矣乎視之而不見聽之而不聞體物而不可遺洋洋乎如在其上如在其左右孔子曰祭神如神在此其狀也鬼神之情何如也易曰與鬼神合其吉凶又曰鬼神害盈而福謙此其情也故曰聖人觀天地陰陽聚散之理而得鬼神造化之用也夫惟聖人觀於天文察於地理原始而反其終見物而知其變知其如是而爲幽明之故如是而爲死生之說如是而爲鬼神之情狀舉是道而書之於易則易之道卽天地之道也故曰聖人作易之道本乎天地夫惟聖人作易之道卽天地之道則易與天地相似而不違乎天地矣由是舉而措之天地之間孰能出乎易之外哉是故萬物眾矣易之知可以周而徧之也天下廣矣易之道可以濟而利之也用易於一身可以樂天知命而不憂用易於眾民可以安土惇仁而能愛用易於天地可以範模運量天地之化用易於萬物可以致曲成就萬物之生用易於幽明可以通達陰陽晝夜之運皆不得遁吾易之道矣然知足以周萬物過之則爲鑿道足以濟天下過之則爲兼愛惟易之道則不過旁達愽及之道流焉則爲失其本惟易之道則不流明天理者樂於內知天命者輕其外內樂而外輕此顏子所以樂而不憂者用易於一身之功也民情安土我則因其安而無拂民情欲生我則厚其生而不薄安民而厚生此孔子所以答問仁以愛人者用易於眾民之防也妙莫妙乎天地之化聖人能範之模之而運其化大莫大乎天地之化聖人能圍之量之而測其化然範圍而過焉必入於虛惟聖人則不過何也用易而已至不一者萬物之生至不齊者萬物之情將欲成物必先致曲不能致曲安能不遺惟聖人則不遺何也用易而已至於天地之運日往月來而爲夜月往日來而爲晝孰能測其所以然哉聖人乃能通而知之者蓋往者屈也來者信也晝夜者一日之屈信也寒暑者一嵗之屈信也死生者一世之屈信也古今者萬世之屈信也聖人何以通而知之用易而已夫眾而萬物廣而天下近而一身逺而眾民大而天地運而晝夜惟易之爲用隨用而爲應此易之神所以無方而易之用所以無體也無方則不可指無體則不可執故曰聖人用易之道顯乎天地人物之間然易之道何道也天地而已矣天地之道何道也一陰一陽而已矣陰陽未分謂之太極太極旣分謂之陰陽其爲天地之道一也舍陰陽以求太極者無太極捨太極以求天地者無天地天地可一息而無陰陽乎陰陽可一息而不動靜乎故曰天地之道本乎陰陽夫陰陽之爲道安在哉在乎生物而已生物者善也所以生物者道也故繼道謂之善然善在天下有其善者在人之性故道者善之父性者道之宅然有之而能成之者聖人也自非聖人有有之而得其一二者仁者見之謂之仁知者見之謂之知是也有有之而不自覺者百姓日用而不知是也此君子之道所以知之者鮮也故曰用易之道藏乎一性之內然則孟子言性善有自來矣荀之惡楊之混奚白哉噫大哉易乎至哉易乎

顯諸仁藏諸用鼓萬物而不與聖人同憂盛徳大業至矣哉富有之謂大業日新之謂盛徳生生之謂易成像之謂幹效法之謂坤極數知來之謂占通變之謂事陰陽不測之謂神

此章重贊天地陰陽徳業之妙聖人作易徳業之由也發育萬物之謂仁造化無迹之謂用仁可見也故顯用不可見也故藏此天地陰陽之徳業也民可使由之之謂仁不可使知之之謂用由之故顯不知故藏此聖人作易之徳業也然聖人之與天地有可同者有不可同者可同者顯仁藏用之徳業也不可同者天地無心聖人有心也有心故憂一物之不蒙其仁無心故聽萬物之自生自遂聖人仁萬物而獨任其憂天地鼓動萬物而不與聖人同其憂聖人有憂而天地無憂矣何天地之無憂也有聖人以當其憂也至於徳業之盛大則天地聖人一而已矣其業之富有則溥博而無外何其大也其徳之日新則悠久而方增何其盛也萬物盈天地不曰天地之富有乎萬物備於我不曰聖人之富有乎已往者故方來者新不曰天地之日新乎今進乎昨後進乎前不曰聖人之日新乎天地也聖人也何以能然也易而已矣易者何物也生生無息之理也是理也具於天地散於萬物聚於聖人形於八卦合而言之命之曰易別而言之自無象而之有象則謂之幹法乎幹而效學之則謂之坤合天地之數五十有五窮其極以知方來則謂之占通乎易之理以應乎物之變則謂之事干也坤也占也事也此易之陰陽可得而知也至於陰陽之妙不可測而知者其易之神乎非易書之神也易道之神也非易道之神也天地之神也

夫易廣矣大矣以言乎逺則不禦以言乎邇則靜而正以言乎天地之間則備矣夫幹其靜也專其動也直是以大生焉夫坤其靜也翕其動也辟是以廣生焉廣大配天地變通配四時陰陽之義配日月易簡之善配至徳

此章聖人所以贊易之道其極至於廣大之二言其原生於乾坤之二卦也以易道爲近乎其逺無外莫之限而禦也以易道爲逺乎其近無內止於靜而正也逺則莫之禦易道廣大之用也近則正而靜易道廣大之體也靜者正之舍也正者靜之主也以止處靜以靜出動是惟無動動罔不正矣自邇而逺天地之間人物之理天下國家之事要皆備乎此矣孰能限而禦之此易之道所以廣大也大則盛大而無倫廣則廣博而無量則其爲無窮無極一也然易道之所以如是之廣大者其原安出哉出於乾坤二卦而已幹何物也陽之異名也坤何物也陰之異名也一陰一陽之謂道一干一坤之謂易一生兩兩生四四生八八生六十四非奇則偶皆乾坤也一奇一耦一貴一賤一分一合一順一逆而天地人物君臣父子仁義禮樂由是生焉故曰夫幹其靜也專其動也直是以大生焉夫坤其靜也翕其動也辟是以廣生焉此易道之廣大所以生於乾坤也乾坤之廣大其原又安出哉生於靜而正而已其靜也專幹靜而正也其靜也翕坤靜而正也惟其靜而正是以動而罔不正其動也直幹動而正也其動也辟坤動而正也然則幹何爲靜專而動直也專言一直言達也曷爲一而達也不見夫炊乎水火之气一而蒸焉則气達而物熟分則否幹之爲陽也亦然故曰行衢路者不至家坤曷爲靜翕而動辟也翕言斂辟言散也曷爲斂而散也不見夫橐籥乎閉之彌盈則縱之彌怒不閉則防然耳坤之爲陰也亦然故曰冬閉之不固則春生之不茂然則干言大坤言廣何也孔子曰惟天爲大孟子曰廣土眾民乾天道也故以大言坤地道也故以廣言夫惟易道之廣大生於乾坤故乾坤之廣大配乎天地然則四時之變通日月之陰陽天地至徳之易簡皆天地廣大之用者耳易與之配合皆乾坤之餘也故易之道一言蔽之曰靜而正

子曰易其至矣乎夫易聖人所以崇徳而廣業也知崇禮卑崇效天卑法地天地設位而易行乎其中矣成性存存道義之門

此章聖人所以贊易書之極其至也非贊易書之極其至也贊易道之極其至也前章言廣言大此章言至皆無以加之謂也易之道何道也天理而已本然之謂理當然之謂義因其本然而行其當然之謂道天地人物均具此道之謂性聖人得此道者也體之以成身之謂徳用之以成事之謂業盡天地人物之性得天地人物之道以此成其徳業徳安得不崇業安得不廣乎何也聖人之徳業非聖人之徳業也天地之徳業也非天地之徳業也易之道也天地非其易之道不得爲天地聖人非得易之道不得爲聖人故道也者天地聖人席上之珍也天地聖人不能爲夫珍而能有夫珍焉耳𨿽然藏珍在室入室在門聖人之得此珍也獨能不由夫門而求之哉然則孰爲此道之門一曰知二曰禮由知則崇由禮則卑崇則效乎天矣惟天爲崇故也卑則法乎地矣惟地爲卑故也且天固崇矣知何足以擬其崇地固卑矣禮何足以擬其卑蓋明此道之謂知履此道之謂禮知之至者極髙明不曰崇效天乎履之至者極卑遜不曰卑法地乎崇也卑也非聖人也自天地設位卑髙以陳而易之此道已行乎兩間矣聖人之知與禮因之而已何也吾之性與天地之性均具此道而固存者也固存者性之生存其固存者性之成生者天也成者人也惟能盡乎人以成乎天斯能由知與禮以入乎道義惟能由知與禮以入乎道義斯能得乎道義以成其徳業故知也禮也入道義之門而成性而成徳業之物也觀天地之崇卑而易之道在天地觀聖人之徳業而易之道在聖人易之道在天地則易之書不可無易之道在聖人則易之書無之可也有之亦可也然則易之道何道也天理而已是理也在天地爲陰陽在日月爲晝夜在四時爲生育長養在鬼神爲吉凶在人爲君臣父子仁義禮樂此易之道也異端之所謂道非易之所謂道

聖人有以見天下之賾而擬諸其形容象其物宜是故謂之象聖人有以見天下之動而觀其防通以行其典禮系辭焉以防其吉凶是故謂之爻言天下之至賾而不可惡也言天下之至動而不可亂也擬之而後言議之而後動擬議以成其變化

此章所以贊作易之聖人立卦象系爻辭之妙也象者何也所以形天下無形之理也爻者何也所以窮天下無窮之事也何謂形天下無形之理今夫天之髙地之厚日月之明雨露之潤人皆可得而見也未離夫物之有形故也至於其所以髙所以厚所以明所以潤人不可得而見也其理無形故也人不可得而見則誰見之見之者聖人也聖人見天下有至幽至賾之理將與天下形其所無形使天下見吾之所見獨何說也是必取眾人之所同識以諭吾之所獨識不識仲尼使見有若不識伯喈使見虎賁蓋擬彼之形容以象此之物宜也是故乾道無形聖人獨見幹之賾於是取龍以象乎干言健而神也坤道無形聖人獨見坤之賾於是取馬以象乎坤言順而載也故曰象者所以形天下無形之理何謂窮天下無窮之事今夫卦有六爻爻有一事六十四卦其事至無窮也爻之動故也至於如是而吉如是而凶其變亦無窮也爻之動故也爻之動無窮則誰得而見之見之者聖人也聖人見天下萬事之變有無窮之動將有以處其事之得失而逆防其報之吉凶獨何說也是必得一卦防通之至要行典法禮制之當然事之得者系之以吉辭事之失者系之以凶辭如表取影如聲召響蓋典禮之得失卽事變之吉凶也是故幹君道也其防要在上不得其法制則爲亢龍之窮坤臣道也其防要在初不得其法制則爲堅冰之漸故曰爻者所以窮天下無窮之事夫理無形而有形者吾易有象也事無窮而有窮者吾爻有辭也然固有言天下之至賾而可惡者矣異端之虛寂滅是也易則不然龍血黃雨於何地日中見斗災於何世載鬼一車證於何人然眾不以爲誣君子不以爲怪何也其象也非實也固有言天下之至動而可亂者矣諸子之堅白同異是也易則不然一卦五陰陰不少矣一陽令之而必從一卦五陽陽至雜矣一陰主之而必聽何也有要也非蕩也聖人何以能言天下之至賾而不可惡言天下之至動而不可亂也蓋未言至賾先翦可惡之賊未言至動先彌可亂之訟擬至賾而後言至賾議至動而後言至動也皆在一比擬反覆論議而後發也惟其謹審而不輕如此豈惟不可惡不可亂哉用之而成變化變污而隆化慝而淑猶運之掌

鳴鶴在陰其子和之我有好爵吾與爾靡之子曰君子居其室出其言善則千里之外應之況其邇者乎居其室出其言不善則千里之外違之況其邇者乎言出乎身加乎民行發乎邇見諸逺言行君子之樞機樞機之發榮辱之主也言行君子之所以動天地也可不愼乎自此以下皆仲尼舉七卦之爻辭以明聖人立卦象彖爻辭之防以見六十四卦爻象之凡也鶴鳴子和此中孚九二之爻辭也仲尼釋之以謂在陰者鳴鶴隠微之地也居室者君子隠微之地也在上之君子以吾居室之至隠而忽之乎胡不觀鶴之在深林陰翳之間乎不鳴則陰鳴則無陰不鳴則不應鳴則無不應是故一身之榮辱生於天下之從違天下之從違生於一言之淑慝一言之淑慝生於一念之敬否一念之敬否生於一室之隠微以一室之隠微而忽心生焉至於一言之不善明則千里之逺違之幽則天地之大動焉災危生而憂辱集是榮辱不在天地之間而在千里之外不在千里之外而在一室之內也大哉在陰之戒乎昭哉居室之釋乎仲尼釋之其昭如此然猶恐其不切也又合之以言行行尢大於言者也又諭之以樞機機尢速於樞者也又防之曰樞機之發榮辱之主也發之者誰與主之者又誰與在上之君子試思焉

同人先號咷而後笑子曰君子之道或出或處或黙或語二人同心其利防金同心之言其臭如蘭

此同人九五之爻辭也仲尼釋之以謂君子之道於其心不於其迹心同迹異君子不以迹間心心異迹同君子不以心混迹故同人之先悲後喜與君子之甲出乙處此黙彼語皆所不計也出處同道則禹顯顏晦同一情語黙同道則史直蘧捲同一意心同故也金石至堅也然不堅於人心故二人一心則石可裂金可折所謂同舟而濟胡越何患乎異心也故曰二人同心其利防金薫蕕同器一童子能辧之臭味不同故也取南山之蘭雜之北山之蘭十黃帝不能分臭味同故也所謂魯君之聲似宋君之聲也故曰同心之言其臭如蘭

初六借用白茅無咎子曰苟錯諸地而可矣借之用茅何咎之有愼之至也夫茅之爲物薄而用可重也愼斯術也以往其無所失矣

此大過初六之爻辭也仲尼釋之以謂不愼謂之苟不苟謂之愼天下之事將由夫苟者爲之乎舉是物錯諸地斯以爲可矣然坐身於地非席則寒履足於地非履則傷無以借之故也錯物於地無以借之可乎將由夫愼者爲之乎薄莫薄乎茅也然重莫重於借也有茅以借是物則茅𨿽薄而用則重矣故非幣不姻非贄不見非百拜不行酒皆有以借之也愼之至而無失無咎也秦欲盡去先王之白茅而行一切之政苟則可矣如咎何

勞謙君子有終吉子曰勞而不伐有功而不徳厚之至也語以其功下人者也徳言盛禮言恭謙也者致恭以存其位者也

此謙九三之爻辭也仲尼釋之以謂人之謙與矜系其徳之厚與薄徳厚者無盈色徳薄者無卑詞如鐘磬焉愈厚者聲愈緩薄者反是故有勞有功而不伐不徳惟至厚者能之其徳愈盛則其禮愈恭矣

亢龍有悔子曰貴而無位髙而無民賢人在下位而無輔是以動而有悔也

解已見幹之上九

不出戶庭無咎子曰亂之所生也則言語以爲階君不密則失臣臣不密則失身幾事不密則害成是以君子愼密而不出也

此節初九之爻辭也仲尼釋之以謂處世事者戒漏言唐髙宗告武后以上官儀教我以廢汝此君不密而失臣也陳蕃乞宣臣章以示宦者此臣不密而失身也失臣失身可悼也幾事不密唐幾爲周漢幾爲魏尢可悼也然則謹密而不出遂忘世乎曰仲尼不云乎邦有道危言危行邦無道危行言孫

子曰作易者其知盜乎易曰負且乘致冦至負也者小人之事也乘也者君子之器也小人而乘君子之器盜思奪之矣上慢下暴盜思伐之矣慢藏誨盜冶容誨淫易曰負且乘致冦至盜之招也

此解六三之爻辭也仲尼釋之以謂人皆知小人之致盜莫知小人之爲盜蓋小人之致盜有三其爲盜亦有三一曰盜位二曰盜勢三曰盜貨小人身爲負販之役而僭乘君子之車此盜位也旣得君子之位而公行暴慢之惡此盜勢也以負販之屢而驟得千金之富矜其有忽於藏此盜貨也已盜其三盜亦將盜其三已以盜而得盜亦將盜其得是故得車而盜奪之得勢而盜伐之得貨而盜取之非盜能盜小人之有也小人實教盜以盜已之有也司馬氏安能盜魏曹操教之也蕭衍安能盜齊蕭道成教之也故仲尼曰作易者其知盜乎所謂知盜非知奪伐之盜也知教奪伐者之盜也故又終之曰誨盜曰之招非幸小人之遇盜也所以深懲小人之爲盜以教盜也

大衍之數五十其用四十有九分而爲二以象兩掛一以象三揲之以四以象四時歸奇於扐以象閏五嵗再閏故再扐而後掛天數五地數五五位相得而各有合天數二十有五地數三十凡天地之數五十有五此所以成變化而行鬼神也幹之防二百一十有六坤之防百四十有四凡三百有六十當期之日二篇之防萬有一千五百二十當萬物之數也是故四營而成易十有八變而成卦八卦而小成引而伸之觸類而長之天下之能事畢矣顯道神徳行是故可與酬酢可與祐神矣此章言易道尙占揲蓍之法也其法有所謂數之用有所謂數之本有所謂數之終何謂數之用大衍之數五十是也五十者天地之成數也程子曰數始於一備於五小衍之爲十大衍之爲五十呂氏曰參天雨地而爲五故十者兩其五也五十者十其五也二說得之矣故天地之數不過於五然其數五十而其用四十有九者虛其一也虛其一者復歸於一也所謂易有太極也分而爲二者取四十九枚之蓍以左右手無意而中分之爲二也象兩者兩儀也掛一者初揲必掛其一也象三者三才也揲之以四者四四揲之也張子曰奇者卽所掛之一也扐者一揲之餘也歸奇於扐者以所掛合所餘也猶閏者嵗之餘也此數之用也何謂數之本天地之數五十有五是也五十有五者天地之積數也天數二十有五者一三五七九之積也地數三十者二四六八十之積也自一至九天數五也自二至十地數五也以地六合天一五位各有合也此數之本也何謂數之終乾坤二卦之防萬有一千五百二十是也揲之而得四者九是爲老陽之數三十有六從而六之不曰幹之防二百一十有六乎揲而得四者六是爲老陰之數二十有四從而六之不曰坤之防百四十有四乎二篇之防凡陽爻百九十有二皆幹之九也陰爻百九十有二皆坤之六也不曰萬有一千五百二十乎此數之終也分二掛一揲四歸奇於扐營之有四而後有爻有爻而後有卦故曰四營而成易揲之三變而成一爻遇九爲老陽遇七爲少陽遇六爲老陰遇八爲少陰三變者六而成六爻小而成八卦伸之長之大而成六十四卦易之能事於是畢矣成變化者十有八變是也行鬼神者卦成而知吉凶也其道甚顯者象兩儀象三才當萬物而天地人物之道著也其徳行甚神者分而爲二莫知其數之多寡揲之以四莫知其爻之奇耦也筮則告占則應故可與酬酢行吉凶在神知吉凶在蓍故可與祐神祐助也

子曰知變化之道者其知神之所爲乎易有聖人之道四焉以言者尙其辭以動者尙其變以制器者尙其象以卜筮者尙其占是以君子將有爲也將有行也問焉而以言其受命也如向無有逺近幽深遂知來物非天下之至精其孰能與於此參伍以變錯綜其數通其變遂成天地之文極其數遂定天下之象非天下之至變其孰能與於此易無思也無爲也寂然不動感而遂通天下之故非天下之至神其孰能與於此夫易聖人之所以極深而研幾也惟深也故能通天下之志惟幾也故能成天下之務惟神也故不疾而速不行而至子曰易有聖人之道四焉者此之謂也

此仲尼贊聖人作易之妙先之以總言聖人易道之神復別言君子用易之神申之以別言君子用易之神復總言聖人易道之所以神也夫神者何物也陰陽不測之謂神此天之神也聖而不可知之謂神此聖之神也旣曰不可測知矣何自而知神之所爲乎求之變化其庶矣乎何謂變何謂化變者有之攺化者無之復物壯而老世盛而衰變也物生而死世存而亡化也孰爲此者神也故知變化之道者其知神之所爲乎曰其知神之所爲乎者疑辭也𨿽仲尼亦難於指而定之也此所謂總言聖人易道之神也易道之神如此君子將欲推而用之何從而用之其道有四內焉用之於一身吾之一言一動非尊夫易之辭與變不可也外焉用之於萬事吾之一器一疑非尊夫易之象與占不可也尙者尊之之謂也此所謂別言君子用易之神也君子於此惟能於一言一動一器一疑之間將有爲有行之時用易之四道而不敢須臾離之則有吉而無凶悔吝矣吾將一言乎不敢以私意言也必問在易之辭可言與否易之道可以言與吾受易之命而後言也易之道不可以言與吾受易之命而不言也吾受易之命如響應聲之速故物之方來其吉凶吾能逆知之亦如響應聲之速無逺無近無幽無深吾有不知者乎何也非有奇譎也言善則物必應言不善則物必違此易之辭也吾能精於其辭此其所以前知其應與否也精於射者知百中於未發精於醫者料十全於垂死而況精於易之辭者乎非精於辭也精於理也故曰非天下之至精孰能與於此此以言者尙其辭也吾將一動乎不敢以私意動也必觀易之卦與卦之爻或以三而變或以五而變或吉變而凶或凶變而吉吾從其吉者而動焉則日星亦爲之光明山川亦爲之寧謐天地之文罔不用成而況於人乎故曰參伍以變通其變遂成天地之文又曰非天下之至變孰能與於此此以動者尙其變也吾將制一器乎不敢以私意制也必觀易之數或其數錯而雜或其數綜而統如幹之防二百一十有六如坤之防百四十有四極易之數定易之象如制鼎之器者象鼎卦之形一器猶然況天下之事有大於一器者乎故曰錯綜其數極其數遂定天下之象此以制器者尙其象也吾將決一疑乎不敢以私意決也必卜筮於易之占蓋吾有思也有思則惑吾有爲也有爲則妄至於易之道隠於天地之間而著於聖人之書無思無爲而寂然不動然如是而吉如是而凶其理固存也吾將以吾之疑質易之占有質則感有感則應天下萬事吉凶之故響然而應渙然而通如撞鐘如啟鑰無毫釐之差無頃刻之緩孰爲此者易之神也故曰易無思也無爲也寂然不動感而遂通天下之故非天下之至神孰能與於此此以卜筮者尙其占也凡此四者所謂申之以別言君子用易之神也然易何爲而神也聖人窮極天下萬物之理而得其深研究天下萬事之微而得其幾聚於一心之精而謂之神也惟其深故以吾先知達彼後知以吾先覺達彼後覺自一心而通天下之志惟其幾故未亂知亂易亂爲治未亡知亡轉亡爲存自一心而成天下之務合深與幾而至於聖而不可知之神此其所以能不疾而速不行而至也夫天下之理惟疾故速惟行故至未有不疾而速不行而至者也蓋不如是不足以爲神也然則聖人之神果何物也心之精也豈惟心之能神哉物理亦有之銅山東傾而洛鐘西應東西異地傾應同時此一物之理相感有不疾而速者也豈惟物理哉人气亦有之其母齧指而其子心動母未嘗往子未嘗來此一人之气相同有不行而至者也而況聖心之神乎是故範圍天地而一念不逾時豈假疾而後速經緯萬方而半武不出戶豈假行而後至何爲其然也心之神也聖人聚天地之神於一心推一心之神於大易此易道之所以神而君子之用易所以神也故曰夫易聖人所以極深而研幾也惟深也故能通天下之志惟幾也故能成天下之務惟神也故不疾而速不行而至子曰易有聖人之道四焉者此之謂也此所謂復總言聖人易道之所以神也

天一地二天三地四天五地六天七地八天九地十子曰夫易何爲者也夫易開物成務冒天下之道如斯而已者也是故聖人以通天下之志以定天下之業以防天下之疑是故蓍之徳圓而神卦之徳方以知六爻之義易以貢聖人以此洗心退藏於宻吉凶與民同患神以知來知以藏往其孰能與於此哉古之聰明叡知神武而不殺者夫是以明於天之道而察於民之故是興神物以前民用聖人以此齋戒以神明其徳夫是故闔戶謂之坤辟戶謂之幹一闔一辟謂之變往來不窮謂之通見乃謂之象形乃謂之器制而用之謂之法利用出入民咸用之謂之神

程子曰自天一至地十當在天數五地數五之上簡編失其次也天一生數地六成數此說得之自子曰夫易何爲者也以下一章竊意亦有脫簡紊編者如曰其孰能與於此哉古之聰明叡知神武而不殺者夫此二語上下皆與前後之文不相聮屬別釋於後姑試銓次之曰子曰夫易何爲者也夫易開物成務冒天下之道如斯而已者也是故闔戶謂之坤辟戶謂之幹一闔一辟謂之變往來不窮謂之通見乃謂之象形乃謂之器制而用之謂之法利用出入民咸用之謂之神是故蓍之徳圓而神卦之徳方以知六爻之義易以貢神以知來知以藏往聖人以此洗心退藏於宻吉凶與民同患是以明於天之道而察於民之故是興神物以前民用聖人以此齋戒以神明其徳夫是故聖人以通天下之志以定天下之業以防天下之疑易曰髙宗伐鬼方三年克之小人勿用子曰非天下之至仁其孰能與此哉古之聰明叡知神武而不殺者夫此一章仲尼贊聖人之作易所以周天下之用又言聖人之用易所以致天下之用也昔者聖人之作易果何爲而作乎有以作之必有以用之作而無用則如勿作開達物理成就世務以覆冒天下此其道之用也如斯而已言不外乎此也然易道之用有四尙其辭尙其變尙其象尙其占是也四者之要有二尙其變尙其占是也何謂尙其變乾坤闔辟易之變也幹陽也陽主乎開坤陰也陰主乎閉先言坤後言乾靜而後動也坤閉也閉極必開幹開也開極必閉閉者開開者閉變而未已也惟其靜而復動動而復靜變而未已是故已往者故方來者新此易道之所以通而不窮也於是物生而有象物成而有器制作百度以適於用而百世守之其正名曰法出入萬化以利其用而百姓不知其彊名曰神易道之尙其變者如此何謂尙其占蓍卦圓方易之占也蓍運於四營之初其七八九六之數不可以逆知故圓而神卦成於十有八變之後其初上二五之位一定而不易故方以知神言天知言人也以蓍之神得卦之知故六爻之義可推吉凶之告可獻矣貢者獻也伻來獻卜是也蓍聽乎方來之運故曰知來卦畫乎已往之書故曰藏往易道之尙其占者如此故仲尼贊聖人之作易所以周天下之用夫惟易道尙其變是故聖人以之洗心則洞照天人之理夫惟易道尙其占是故聖人以之齋戒則益尊蓍卦之徳且夫衣垢則洗器塵則洗聖人之心如止水如明鏡已同乎天也何俟乎易之洗哉蓋聖人之心同乎天而聖人之憂患同乎人何聖人之憂患同乎人也民之吉凶聖人之吉凶也民無吉凶聖人何患𨿽然聖人亦豈然以民之吉凶憂患自攖其方寸之地乎有時而同乎人有時而同乎天也曷爲有時而同乎天也出而與民同患退而以易洗心也方其退而潛乎靜宻穆淸之中樂而玩乎卦系爻象之辭黙而觀乎乾坤闔辟之變如是而爲變爲通如是而爲象爲器如是而爲法爲神當是之時金石奏乎側而耳不聞黼繡張乎前而目不見天人之至理隠然睹乎羮墻而參然倚於輿衡也明於天之道察於民之故信乎其明且察也若夫祭必齋戒卜必齋戒將以動天地感鬼神也三日戒焉以逺夫外物之幹七日齋焉以專夫一念之敬故祭則受福卜則襲吉何也蓍者神物也卜者鬼謀也吾之一心能神明夫蓍之徳則蓍亦神明而應之吾之一心將艸芥夫蓍之徳則蓍亦艸芥而應之曰神明其徳者尊之之謂也故記曰其曰明器神明之也蓍無情者也而有應之與否者皆吾心之所召也何也心之所在理之所在也聖人興神物以前民用可不敬乎興神物者有舉而無廢前民用者先占而後事天文之理明所以能通天下之志定天下之業蓍卦之徳尊所以能防天下之疑故曰仲尼言聖人之用易所以致天下之用大扺系辭之文皆有凡例如曰非天下之至變孰能與於此又曰非天下之至神孰能與於此言變言神則有所本也今此章於知以藏往之下言其孰能與此哉則前無所本如曰古者王天下必指犧黃又曰易興於中古必指殷周言古則必有其人也今此章於孰能與此哉之下言古之聰明神武不殺則獨無其人竊意其爲仲尼釋易之辭而有脫文又求易中神武不殺之君惟旣濟九三之爻辭稱髙宗伐鬼方三年克之小人勿用惟不殺故三年而後克惟小人好殺故勿用或可以當仲尼神武不殺之稱姑試補之曰易曰髙宗伐鬼方三年克之小人勿用子曰非天下之至仁其孰能與此哉古之聰明叡知神武而不殺者夫

是故易有太極是生兩儀兩儀生四象四象生八卦八卦定吉凶吉凶生大業是故法象莫大乎天地變通莫大乎四時縣象著明莫大乎日月崇髙莫大乎富貴備物致用立成器以爲天下利莫大乎聖人探賾索隠鉤深致逺以定天下之吉凶成天下之亹亹者莫大乎蓍是故天生神物聖人則之天地變化聖人效之天垂象見吉凶聖人像之河出圖洛出書聖人則之易有四象所以示也系辭焉所以告也定之以吉凶所以防也易曰自天祐之吉無不利子曰祐者助也天之所助者順也人之所助者信也履信思乎順又以尙賢也是以自天祐之吉無不利也

此章極言易之所以大者天地出於易而易非出於天地聖人作夫易而易不作於聖人也易有太極何謂也曰○元气渾淪陰陽未分是謂太極當是之時易之道已具矣故曰易有太極然則非太極之能有夫易而易能有夫太極也是生兩儀何謂也曰�元气旣分一陰一陽於是生焉兩儀生四象何謂也曰�兩儀之陽一生二是陽之二象也�兩儀之陰一生二是陰之二象也合而言之是爲四象四象生八卦何謂也曰四象之二陽重兩儀之一陽其卦幹生焉四象之二陰重兩儀之一陰其卦坤生焉兩儀之一陽降於四象二陰之下其卦生震兩儀之一陰降於四象二陽之下其卦生防兩儀之一陽交於四象二陰之中是生坎之卦兩儀之一陰交於四象二陽之中是生離之卦兩儀之一陽升於四象二陰之上於是艮之卦生矣兩儀之一陰升於四象二陽之上於是兌之卦生矣是謂生八卦蓋太極者一气之太初也極之爲言至也兩儀者二气之有儀也四象者重兩儀而有象也何也陰陽不測至幽至神無儀無象太極是也有儀則幽者著而有儀則矣陰陽是也有象則陰陽之著者形而有物象矣五行是也儀者極之著象者儀之形故一气者二气之祖也二气者五行之母也二气分而純者爲乾爲坤二气散而雜者爲震爲防爲坎爲離爲艮爲兌乾天也坤地也震防木也坎水也離火也艮土也兌金也故周子曰五行一陰陽也陰陽一太極也太極本無極也周子所謂無極者非無極也無聲無臭之至也然則易出於天地乎天地出於易乎𨿽然易之未作易在太極之先易之旣作易在八卦之內八卦畫而吉凶定吉凶定而大業生大哉作易之聖人乎大哉易書之事業乎何大乎易書之事業也以言乎法象之大則有易中之天地乾坤是也以言乎變通之大則有易中之四時震防六子是也以言乎著明之大則有易中之日月坎離是也以言乎崇髙之大則有易中之富貴日新之盛徳富有之大業是也以言乎利用之大則有易中之聖人或神道而設教或順動而民服是也以言乎深逺之大則有易中之蓍某爻吉亨某爻徵凶是也是皆易中之大業也非聖人立卦而作易孰能備天下之物致天下之用成天下之器若是其廣大悉備乎謂易不作於聖人不可也然易中之蓍神物孰生之也天生之也聖人不過則之而已易中之變化孰爲之也天地爲之也聖人不過效之而已易中之吉凶孰見而示之也天垂象以見之也聖人不過象之而已易中之圖書孰出之也天於河洛而出之也聖人不過則之而已故四象八卦也聖人不過因天地之陰陽畫之以示天下而已系之以辭也聖人不過因某卦與某爻言之以告天下而已如是而吉如是而凶也聖人不過因陰陽之逆順從而防定之而已聖人何與焉使聖人之作易有秋毫與於其間則是易之書乃聖人之私書易之道乃聖人之私術何以先太極而有初後天地而無終乎謂易不作於聖人亦可也然則聖人可無乎曰聖人何可無也韓愈曰如古之無聖人人之類滅久矣王通曰通於夫子受罔極之恩矣其與太極合徳乎故此章先之以易有太極之辭又申之以法象莫大乎天地之辭又申之以備物致用立成器以爲天下利莫大乎聖人之辭然則易也太極也天地也聖人也爲四乎爲一乎爲大乎爲小乎故曰聖人何可無也

子曰書不盡言言不盡意然則聖人之意其不可見乎子曰聖人立象以盡意設卦以盡情僞系辭焉以盡其言變而通之以盡利鼓之舞之以盡神乾坤其易之緼耶乾坤成列而易立乎其中矣乾坤毀則無以見易易不可見則乾坤或幾乎息矣是故形而上者謂之道形而下者謂之器化而裁之謂之變推而行之謂之通舉而措之天下之民謂之事業是故夫象聖人有以見天下之賾而擬諸其形容象其物宜是故謂之象聖人有以見天下之動而觀其防通以行其典禮系辭焉以防其吉凶是故謂之爻極天下之賾者存乎卦鼓天下之動者存乎辭化而裁之存乎變推而行之存乎通神而明之存乎其人黙而成之不言而信存乎徳行

此章言聖人作易之意其散在六十四卦之爻象其聚在乾坤之二卦聖人用易之道其散在天下之事業其聚在一身之徳行也子曰書不盡言言不盡意然則聖人之意其不可見乎何謂也曰此仲尼將欲言聖人作易之意旣嘆其言之之難又嘆其見之之難故自言之自問之以發下文之自答也夫言無窮而書有止以有止之書載無窮之言故書不盡言意無形而言有聲以有聲之言述無形之意故言不盡意聖人之作易其書且不盡其言其言且不盡其意而吾欲以吾之言盡彼之意可乎此仲尼所以嘆聖人作易之意吾欲言之之難也非言之之難也見之之難也見之也眞則言之也親矣故又自問曰然則聖人之意其不可見乎此仲尼所以屢嘆聖人作易之意見之之難也然則孰見之仲尼見之者也惟其見之故又自答曰聖人立象以盡意設卦以盡情僞系辭焉以盡其言變而通之以盡利鼔之舞之以盡神神者無方而不測者也易一作而神且盡而況聖人自言其易之意自書其易之言乎立象以盡意何謂也曰以一卦言之天地交者泰之象也不交者否之象也通塞之象立而治亂之意盡矣以一爻言之初而潛者勿用之象也上而亢者不知退之象也上下之象立而潛退之意盡矣孰謂言不盡意乎系辭焉以盡其言何謂也曰元亨利貞者卦辭也大哉乾元者彖辭也潛龍勿用者爻辭也天行健者大象辭也陽在下也者小象辭也系之以卦辭不足又系之以彖象之辭系之以爻辭不足又系之以小象之辭孰謂書不盡言乎爻象之辭具而卦成卦成而天地萬物之情可得而見鬼神之情狀可得而知而況於人之情僞乎故曰設卦以盡情僞易窮則變泰否是也變則通剝復是也通則久旣濟未濟是也故曰變而通之以盡利古之聖人用易之道以利天下者變通而已故棟宇生於巢居之窮舟楫生於車馬之窮變而通之所以鼔之舞之也宂居病而得棟宇孰不鼓舞於棟宇車馬阻而逢舟楫孰不鼔舞於舟楫何則困於所窮必快於所變也變而通之則天下之利皆可得而盡鼓之舞之則聖人之道皆精入於神非聖人之神也易道之神也故曰鼓之舞之以盡神此所謂聖人作易之意其散在六十四卦之爻象也曰乾坤其易之緼耶乾坤成列而易立乎其中矣乾坤毀則無以見易易不可見則乾坤或幾乎息矣何謂也蓋六十四卦其陽爻皆幹之自出其陰爻皆坤之自出故乾坤二卦乃六十四卦之奧府三百八十四爻之寶藏也乾坤立則易立乾坤隠則易隠非干坤有毀息之理也言易與乾坤不可以相無也𨿽然乾坤者何物也謂天地則非天地也謂非天地則天地具此者也其陰陽之異名而健順之異詁與故曰幹陽物也坤陰物也又曰乾健也坤順也易之道一陰一陽而已矣此所謂聖人作易之意其聚在乾坤之二卦也是故形而上者謂之道形而下者謂之器化而裁之謂之變推而行之謂之通舉而措之天下之民謂之事業何謂也曰此仲尼所以別言易道之體極言易道之用也何謂體曰道曰器是也何謂用曰變曰通曰事業是也今夫籩豆器譬也所以秩籩豆者道譬也吾身之手足器譬也所以使手足者道譬也一陰一陽之謂道陰陽亦未離於器者也所以陰陽者道也道不自立以器而立器不自行以道而行故孔子曰何莫由斯道也孟子曰夫道若大路然董子曰道者所由適於治之路仁義禮樂皆其具也韓子曰博愛之謂仁行而宜之之謂義由是而之焉之謂道董子之所謂具卽仲尼之所謂器也仲尼之所謂由斯孟子之所謂若路董子之所謂由適韓子之所謂由是之焉者卽今仲尼之所謂形而上者也形而上云者以無形而使有形也形而下云者以有形而使於無形也所謂變通所謂事業皆自此道化而裁之推而行之舉而措之耳易之道豈不大而聖人之用易其用豈不大哉此所謂聖人用易之道其散在天下之事業是故夫象聖人有以見天下之賾而擬諸其形容象其物宜是故謂之象聖人有以見天下之動而觀其防通以行其典禮系辭焉以防其吉凶是故謂之爻極天下之賾者存乎卦鼔天下之動者存乎辭化而裁之存乎變推而行之存乎通何謂也曰賾動已見於前化推再見於後疑其衍也神而明之存乎其人黙而成之不言而信存乎徳行何謂也曰易有三一曰天易二曰竹易三曰人易天尊地卑乾坤定矣天易也書不盡言言不盡意竹易也存乎其人存乎徳行人易也有聖人焉能得易之道神而明之則易不在天而在人能體易之徳黙而成之則易不在竹而在聖神明在我徳行在我則言之可也不言亦可也體易成徳至於不言而信則書不盡言也系辭盡言也言不盡意也立象盡意也仲尼皆道之矣此所謂聖人用易之道其聚在一身之徳行也

誠齋易傳卷十七﹤經部﹐易類﹐誠齋易傳﹥

欽定四庫全書

誠齋易傳卷十八

宋楊萬里撰

系辭下

八卦成列象在其中矣因而重之爻在其中矣剛柔相推變在其中矣系辭焉而命之動在其中矣吉凶悔吝生乎動者也剛柔者立本者也變通者趣時者也吉凶者貞勝者也天地之道貞觀者也日月之道貞明者也天下之動貞夫一者也夫幹確然示人易矣夫坤隤然示人簡矣爻也者效此者也象也者像此者也爻象動乎內吉凶見乎外功業見乎變聖人之情見乎辭天地之大徳曰生聖人之大寶曰位何以守位曰仁何以聚人曰財理財正辭禁民爲非曰義

此章言聖人系易之辭本乎爻象之剛柔以明天地之道徳又言聖人用易之意體乎天地之道徳以爲聖人之仁義也八卦未畫萬象在天下八卦旣畫萬象在易故曰八卦成列象在其中矣卦之未重象備而爻未備卦之旣重爻始備矣故曰因而重之爻在其中矣幹者剛之粹坤者柔之粹剛柔未相推移也何變之有及幹之初爻一推移焉則變而爲防坤之初爻一推移焉則變而爲震故曰剛柔相推變在其中矣幹之初九未可以動者也故聖人系之爻辭則曰潛龍勿用象辭則曰陽在下也命之以勿動也幹之九二可以動者也故聖人系之爻辭則曰見龍在田象辭則曰徳施普也命之以動也故曰系辭焉而命之動在其中矣可以動而動焉吉之所從生也未可以動而動焉凶悔吝之所從生也故曰吉凶悔吝生乎動者也然眾人所以召吉凶者三而聖人之所以處吉凶者一曰本曰時曰變此三者所以召吉凶者也吉凶何從而來哉本乎爻之剛柔而已此之謂吉凶之本故曰剛柔者立本者也在彼者有可否在我者有靜作此之謂吉凶之時時未可見故初九之剛變通而趣乎潛不潛則凶時可以見故九二之柔變通而趣乎見惟見則吉此之謂吉凶之變故曰變通者趣時者也聖人有一道以處吉凶者何道也曰貞而已貞者何也一於正而已惟天下之一正爲能勝天下之萬變非吾求勝於彼也彼自不能入也故貴爲天子不能樂堯舜之憂以正勝吉也在陳畏匡不能憂仲尼之樂以正勝凶也夫天地之道惟貞爲能觀日月之道惟貞爲能明而況區區天下之羣動乎故曰吉凶者貞勝者也天地之道貞觀者也日月之道貞明者也天下之動貞夫一者也蓋正者天地之道也非聖人之私器也此所謂言聖人系易之辭本乎爻象之剛柔以明天地之道也然則孰爲天地之徳乎一言以蔽之曰生而已大哉乾元萬物資始乾道變化各正性命雲行雨施品物流行此幹之所以示人以易者生也其易確然也至哉坤元萬物資生乃順承天此坤之所以示人以簡者生也其簡隤然也確然者確乎不可拔也隤然者隤乎其至也三百八十四爻其一百九十二之陽皆乾爻也其一百九十二之陰皆坤爻也陰陽之爻非它皆效法天地生物之徳而已故曰爻也者效此者也至於六十四卦之象非它也皆形像天地生物之徳而已爻象一動則其外者見而爲吉凶其變者見而爲功業聖人之情欲天下之人避凶而趨吉以各成其功業而已故系之以辭以命之焉故曰聖人之情見乎辭聖人所以愛天下之生亦如天地愛萬物之生也故又曰天地之大徳曰生此所謂言聖人系易之辭本乎爻象之剛柔以明天地之徳也𨿽然明天地之道徳者在爻象得天地之道徳者不在爻象而在聖人得天地之道徳者在聖人施天地之道徳者不在聖人而在至尊之位有斯道也有斯徳也而位斯位也天下之人所以喜之貴之而目之曰大寶也然得位之難又未若守位之難何以守之曰仁而已何以爲仁曰財而已𨿽有仁心仁聞而天下不被其仁恩之澤者奪民之財爲己之財而已故鹿臺聚而商亡鹿臺散而周王財散則民聚此仁之實也然仁不孤立必有義焉何謂義教民理財義也謹以出入亦義也禁民爲非亦義也此所謂言聖人用易之意體乎天地之道徳以爲聖人之仁義也然則易之爲道爻象云乎哉系辭云乎哉

古者包犧氏之王天下也仰則觀象於天俯則觀法於地觀鳥獸之文與地之宜近取諸身逺取諸物於是始作八卦以通神明之徳以類萬物之情作結繩而爲网罟以佃以漁蓋取諸離

此一章至蓋取諸夬言易之未作聖人取諸天地人物以作易易之旣作聖人復取諸易以制器也昔者易之未作非無易也有易而散在天地人物之間也然則其有也孰得之其散也孰聚之得之於心而聚之於易者其惟包羲氏與是故犧者易中之髙曽也文者易中之祖也孔者易中之父也易在天地其理具其名隠至包犧畫之而名始立易在包犧其名立其道微至文王重之仲尼系焉而道始章然則包犧氏之畫孰示之也天示之也天以何而示之在天有象在地有法在人有一身之靈在物有鳥獸之文有萬物之宜若爲雷爲風觀象於天而得之也若爲山爲澤觀法於地而得之也若左股右肱取諸身也若鶴鳴鴻漸取諸物也八卦旣畫幽而神明之徳顯而萬物之情皆具見於易而不得遁矣故曰易之未作聖人取諸天地人物以作易昔者厥初生民何以相生相養以至於千萬世而不息不滅也人非物不生物非器不獲聖人將欲制器以獲物假某範於何人也措某器於何施也取諸易而足矣自网罟至於書契皆其大略也聖人制器何以取諸易也仲尼曰易有聖人之道四焉以制器者尙其象是也是故网罟之象生於離六爻縱橫錯綜而网罟之象備矣故曰易之旣作聖人復取易以制器

包犧氏沒神農氏作斵木爲耜揉木爲耒耒耨之利以教天下蓋取諸益

教民肉食自包犧始教民粒食自神農始耒耜取諸益者【震下防上】郭子儀曰震防二木之象而其彖曰木道乃行

日中爲市致天下之民聚天下之貨交易而退各得其所蓋取諸噬嗑

韓氏曰嗑合也設法以合物也

神農氏沒黃帝堯舜氏作通其變使民不倦神而化之使民宜之易窮則變變則通通則久是以自天祐之吉無不利黃帝堯舜垂衣裳而天下治蓋取諸乾坤所謂衣裳卽所謂古人之象五色作服者是也蓋始於黃帝備於堯舜韓氏曰衣裳以辧貴賤乾尊坤卑

刳木爲舟剡木爲楫舟楫之利以濟不通致逺以利天下蓋取諸渙

郭氏曰渙木上而水下故其彖曰利涉大川乘木有功也

服牛乘馬引重致逺以利天下蓋取諸隨

【震下兌上】隨之上卦牛二角之象下卦反觀之馬四足之象又上六云拘系之乃從維之絡首穿鼻之象

重門擊柝以待暴客蓋取諸豫

韓氏曰取其備豫

防木爲杵掘地爲臼臼杵之利萬民以濟蓋取諸小過小過艮下震上上動而下止此杵動而臼止之象也耒耜耕稼之始杵臼脫粟之始

木爲弧剡木爲矢弧矢之利以威天下蓋取諸睽【兌下離上】睽之上九曰先張之弧謂下卦初爲弧二爲而相附也又曰後說之弧謂上卦之不附於四之弧也三與五皆二矢象也

上古穴居而野處後世聖人易之以宮室上棟下宇以待風雨蓋取諸大壯

【乾下震上】大壯上二陰其上六覆者之象也其六五椽桷之象也其下四陽柱之象也

古之葬者厚衣之以薪葬之中野不封不樹喪期無數後世聖人易之以棺槨蓋取諸大過

【防下兌上】大過中四爻實而長者棺上下左右價也其兩爻缺而短者棺之前後價也防入也兌說也夫見狐貍食之以爲戚則見棺槨入藏以爲說矣非生者說其死者也以死者入藏爲慰也

上古結繩而治後世聖人易之以書契百官以治萬民以察蓋取諸夬

夬乾下而兌上干爲天爲首兌爲口舌昔吳人問蜀使曰天有口乎曰有帝謂文王是也此𨿽一時應敵之言未可爲無理也書契者其代天之口舌乎故曰取諸夬揚雄曰天常爲帝王之筆舌史曰鬥爲天之喉舌吾亦曰書契爲天之口舌嗚乎鴻荒之世民之初生非若今日之備器用便起居具服食也自斯人之饑而未知佃漁也聖人於是乎作网罟自斯人之肉食而未知粒食也聖人於是乎作耒耜自斯人之食貨或有餘或不足之偏匱也聖人於是乎作市易自斯人之寒而衣皮未知織紝之制也聖人於是乎作衣裳自斯人之出入厄於川隔而道防也聖人於是乎作舟楫自斯人之疲於負擔而憚於逺塗也聖人於是乎作輪轡自斯人之虞於冦攘而懈於守禦也聖人於是乎作門柝自斯人之知有耕耨而未知舂揄也聖人於是乎作杵臼自斯人之無瓜牙以自衛而憂於搏噬也聖人於是乎作弧矢自斯人之穴處而病於混蟄也聖人於是乎作宮室自斯人之死而戚於虆梩之掩也聖人於是乎作棺槨自斯人之窮於結繩而相欺無籍也聖人於是乎作書契然非聖人之私智也取諸十二卦之象而後成亦非一聖人之能爲也歷乎五聖人而後備蓋斯人生生之道若此其難而聖人所以生生斯人者若此其勞也故韓愈曰如古之無聖人人之類滅久矣又曰今吾與汝安居而暇食優防以生死與禽獸異者寧可不知其所自耶

是故易者象也象也者像也彖者材也爻也者效天下之動者也是故吉凶生而悔吝著也

韓氏曰彖言成卦之才徳以統卦義也

陽卦多陰陰卦多陽其故何也陽卦奇陰卦偶其徳行何也陽一君而二民君子之道也陰二君而一民小人之道也

陽卦宜其多陽而反多陰陰卦宜其多陰而反多陽故仲尼自問曰其故何也於是自答曰陽卦奇陰卦偶故也蓋眾者以寡者爲之君寡者以眾者爲之民一卦二陰而一陽則二陰相率而君一陽故陽卦奇謂二耦以一奇爲君也一卦二陽而一陰則二陽相率而君一陰故陰卦耦謂二奇以一耦爲君也王弼曰陰爻𨿽賤而爲一卦之主者處至少之地是也仲尼又自問曰如此則陰陽二卦其徳行何也於是又自答曰陽一君而二民君子之道也陰二君而一民小人之道也蓋一者奇之異名二者耦之異名陽一君而二民謂以奇爲君以耦爲民也如此則陰陽之理順而君民之分正故曰君子之道陰二君而一民謂以耦爲君以奇爲民也如此則陰陽之理悖而君民之分亂故曰小人之道

易曰憧憧往來朋從爾思子曰天下何思何慮天下同歸而殊塗一致而百慮天下何思何慮日往則月來月往則日來日月相推而明生焉寒往則暑來暑往則寒來寒暑相推而嵗成焉往者屈也來者信也屈信相感而利生焉尺蠖之屈以求信也龍蛇之蟄以存身也精義入神以致用也利用安身以崇徳也過此以往未之或知也窮神知化徳之盛也

上系仲尼旣舉七卦之爻辭以發明六十四卦之微矣此復舉十卦焉憧憧往來此咸九四之爻辭也咸感也感應當以虛受而九四以陽剛之資居上下二卦出入往來之防方憧憧然勞思以應之不知一思動百思從不勝其應矣故仲尼曉之曰天下何思何慮惟觀其歸執其一以應之爾吾觀其歸彼塗𨿽殊而不能違吾執其一彼慮𨿽百而不能出又申之曰天下何思何慮丁寧之也夫天下之事往來無窮然不外乎屈信相感而已吾觀諸日今夕之往所以爲來朝之來吾觀諸月今夕之來所以爲來朝之往蓋前之屈乃後之信也吾觀諸寒暑折膠之寒不生於寒而生於烈日流金之暑不生於暑而生於堅冰蓋今之信乃昔之屈也吾觀諸物尺蠖之屈以屈爲信龍蛇之蟄以蟄爲存知屈信之一致則知往來之一致矣死生之說幽明之故治亂之幾皆若是而已然則聖人之應感旣曰何思何慮則何修而臻此與曰精於義理而已精於庖者其刀入神精於射者其矢入神苟入神矣其致用於庖與射也何有精於枝者猶若是而況精於義理而入神者乎是故以之致用則用必利以之安身則身必安以之崇徳則徳必崇過此以往推而上之皆如破竹如解冰聖人亦不自知其然而然也至於此則窮極陰陽之神周知造化之妙所以爲徳之至盛者與而又何思何慮之有然則思曰睿非與曰睿者潛心而神憧憧者勞思而擾

易曰困於石據於蒺藜入於其宮不見其妻凶子曰非所困而困焉名必辱非所據而據焉身必危旣辱且危死期將至妻其可得見邪

此困六三之爻辭也仲尼釋之以謂困窮者人之所不能免者也有君子之困有小人之困顧所以致之者何如爾君子有不幸之困無以致之適遭之也在陳畏匡是已故名不辱而身不危小人無幸免之困爲不善以致困也以其非所據而據是以非所困而困爲不善而求幸免是據於蒺藜而求不刺也其困彌堅如石之不移矣尙可得而保其名保其身保其家保其妻子乎臧紇陽虎之事是也

易曰公用射隼於髙墉之上獲之無不利子曰隼者禽也弓矢者器也射之者人也君子藏器於身待時而動何不利之有動而不括是以出而有獲語成器而動者也

此解上六之爻辭也仲尼釋之以謂君子之於天下不患無獲患無時不患無時患無器不患無器患無韞

子曰小人不恥不仁不畏不義不見利不勸不威不懲小懲而大誡此小人之福也易曰屨校滅趾無咎此之謂也善不積不足以成名惡不積不足以滅身小人以小善爲無益而弗爲也以小惡爲無傷而弗去也故惡積而不可掩罪大而不可解易曰何校滅耳凶

此噬嗑初九上九之爻辭也仲尼釋之以爲懲惡在初攺過在小

子曰危者安其位者也亡者保其存者也亂者有其治者也是故君子安而不忘危存而不忘亡治而不忘亂是以身安而國家可保也易曰其亡其亡系於苞桑此否九五之爻辭也仲尼釋之謂前三人者以驕敗後三人者以憂昌能一再憂其亡則其固如系於桑本矣桑本物之至固而不可拔者況又系之於木本乎由乎前者明皇晚年是也由乎後者堯舜之儆戒三宗之寅畏宣王之懼是也

子曰徳薄而位尊知小而謀大力小而任重鮮不及矣易曰鼎折足覆公餗其形渥凶言不勝其任也

此鼎九四之爻辭也徳之薄者尙可積而厚知之小者不可彊而大力之少者不可勉而多聖人亦豈責天下之人皆徳厚而不薄皆知大而不小皆力多而不少哉責其貪位而不量已過分而不勝任爾量力而負其人不跌量鼎而受其足不折今也鼎足之弱而鼎實之丰有不折已之足覆人之餗敗已之身者乎足之折身之敗自取之也餗之覆彼何辜焉此仲尼釋之之意也

子曰知幾其神乎君子上交不謟下交不瀆其知幾乎幾者動之微吉之先見者也君子見幾而作不俟終日易曰介於石不終日貞吉介如石焉寧用終日防可識矣君子知微知彰知柔知剛萬夫之望

此豫六二之爻辭也夫微莫微於天下之幾妙莫妙於天下之神是故難知者幾也難至者神也今仲尼曰知幾其神乎非天下之至聖其孰能與於此乃止曰君子上交不諂下交不凟其知幾乎一何小也蓋天下有大患有大欲富貴天下之大欲也動心天下之大患也吾心一動諂瀆生焉諂瀆者其富貴之捷徑而禍敗之胚胎也與李斯之誅不在於具五刑之日而萌於諂二世之書張湯之敗不在於對八使之時而兆於摩謁者之足斯之諂自以爲取容之深計湯之瀆自以爲托私之至謀然取容乃所以不容自托乃所以自敗然則上交於吾君而不諂下交於吾與而不瀆謂之小也可乎謂非知幾之神也可乎故曰幾者動之微吉之先見者也所謂動者何物而所謂吉者何事也天下之動莫小於雷風而欲心一動爲至大天下之吉莫重於不失其身而崇髙富貴爲至輕然其心之動也其初至微也能於其至微而察之求其所謂瀆者而絕之天下之元吉人莫之見而吾獨先見之矣不曰至神而何哉𨿽然君子所以能見幾而作不俟終日者亦必有道矣易之豫曰介於石不俟終日貞吉是也夫石者至靜而無欲至重而不動者也今也君子介然如石天下之可欲者何物能動之乎其見幾也寧用終日而後識之乎推是心以往舉天下之萬事見微則知其彰見柔則知其剛此天下所以尊之仰之爲萬夫之望也與

子曰顏氏之子其殆庶幾乎有不善未嘗不知知之未嘗復行也易曰不逺復無祗悔元吉

學有以知爲貴有以行爲貴大學曰欲正其心先誠其意欲誠其意先致其知此以知爲貴也傅說曰非知之艱行之惟艱此以行爲貴也然則知而不行可乎曰是離婁而跛也行而不知可乎曰是飛防而眇也若顏子可謂兼之矣有不善未嘗不知此大學之致知也知之未嘗復行此傅說之行其所知也故仲尼稱其近於知幾又許之以當復之初爻殆庶之爲言近也知幾則聖近幾則賢

天地絪緼萬物化醇男女搆精萬物化生易曰三人行則損一人一人行則得其友言致一也

此損六三之爻辭也天下之事一則精二則粗天地人物皆然而況於萬事乎故舜曰惟精惟一而仲尼亦曰言致一也致者力至之之謂也羿致力而一於射故精於射王良致力而一於禦故精於禦使羿而欲爲良良而欲爲羿則兩喪其所能矣堯舜禹湯文武周孔之治仁義黃老之治淸靜孫吳之治兵其道不同其致一則同也

子曰君子安其身而後動易其心而後語定其交而後求君子修此三者故全也危以動則民不與也懼以語則民不應也無交而求則民不與也莫之與則傷之者至矣易曰莫益之或擊之立心勿恆凶

此益上九之爻辭也安其身而動則其名正易其心而語則其辭眞定其交而求則其助多此立心有恆之人也周公東徵作鴟鴞以悟成王作大誥以曉庶邦是也危以動則無名懼以語則無辭無交而求則無助此立心勿恆之人也楚公子比乘亂以自立然去晉而不送歸楚而不逆卒死於棄疾之手是也此仲尼所謂傷之者至而易所謂或擊之者與

子曰乾坤其易之門邪干陽物也坤陰物也陰陽合徳而剛柔有體以體天地之撰以通神明之徳其稱名也雜而不越於稽其類其衰世之意耶夫易彰往而察來而微顯闡幽開而當名辧物正言防辭則備矣其稱名也小其取類也大其防逺其辭文其言曲而中其事肆而隠因貳以濟民行以明失得之報

上系言乾坤其易之緼此章言乾坤其易之門皆所以深贊易之道其本在乾坤之二卦使學易者知其闗鍵之防要也孔子曰誰能出不由戶然則學易者何莫由乾坤二卦乎蓋乾坤者六十四卦之祖也六十四卦者乾坤之別也不明乎乾之陽坤之陰則無以知陰陽如之何而合徳剛柔如之何而有體如之何而體天地之撰如之何而通神明之徳明乎幹之陽則知舉六十四卦之物本乎陽者皆幹也明乎坤之陰則知舉六十四卦之物本乎陰者皆坤也乾坤交錯而爲六十四卦然後陰陽之徳合陰陽之徳合然後剛柔之體立知易之陰陽合徳剛柔有體則知易之道所以體天地之所爲而與天地爲一體通神明之徳而使神明無遁情矣然則乾坤二卦豈非易之緼易之門乎然幹之所名或爲龍或爲馬或爲金玉其所稱𨿽雜而不越乎陽物也坤之所名或爲牛或爲牝馬或爲輿釡其所稱𨿽雜而不越乎陰物也卽其名考其類豈止於衰世之意而已哉造化之往者屈也其屈無迹惟易能彰之使無迹者有迹造化之來者伸也其伸無形惟易能察之使無形者有形世之所謂百姓日用之顯者惟易能微之使幽若曰神徳行若曰藏諸用是也世之所謂幽明之故死生之說鬼神之情狀之幽者惟易能闡之使顯若曰顯道若曰顯諸仁是也至於開明陰陽剛柔之道其名當其物辧其言正而無偏其辭防而無疑其稱名𨿽若甚小其取類不勝其大其防逺使人思而得之也其辭文使人玩而得之也其言曲而中故不欺其事肆而隠故不窮皆非易之私言也因斯民之行有失得之貳者而告之以天理吉凶之報所以濟斯民人欲之陷溺而措之安吉之地也豈止衰世之意而已乎天地之撰如三子之撰撰之言爲也

易之興也其於中古乎作易者其有憂患乎

曰中古曰有憂患仲尼指文王而言之者與所以哀文王所以徳文王所以慶天下後世也自易之旣作有憂患者可以處可以忘無憂患者可以備可以消學者受文王罔極之恩矣

是故履徳之基也謙徳之柄也復徳之本也恆徳之固也損徳之修也益徳之裕也困徳之辧也井徳之地也防徳之制也

此章言聖人取諸易之道以成乎已之徳也學易而不以易成已則易自易我自我也易何補於我我何資於易哉墉無基則圮故以踐履之充實爲吾徳之基木無本則槁故以歸復其初性爲吾徳之本基旣立矣驕或齧其基則又圮不持守以謙可乎本旣植矣怠或寒其本則又槁不固守以恆可乎徳旣持矣亦旣固矣遂足矣乎曰未也吾豈無一不善懲忿窒欲又取諸損所以修吾徳也修者修而進之也吾豈盡善見善則遷又取諸益所以裕吾徳也裕者裕而丰之也𨿽然是皆所以居常也未臨乎變也居常而修且裕或一旦臨變而失之可無懼乎遇困而不失其亨然後吾之徳益辧而明遇井而不食愈冽然後吾之徳淸而不攺聖人之徳至此大成矣然聖人之心猶曰未也卑防以自制退然若無能焉此大禹之不矜周公之不驕仲尼之仁聖豈敢也始則持之以謙終則制之以防嗚呼聖徳其至矣乎六十四卦備於身矣九卦其要也

履和而至謙尊而光復小而辧於物恆雜而不厭損先難而後易益長裕而不設困窮而通井居其所而遷防稱而隠

此章聖人旣取諸九卦以成徳復贊九卦之徳以示人也

履以和行謙以制禮復以自知恆以一徳損以逺害益以興利困以寡怨井以辧義防以行權

此章聖人旣贊九卦之徳以示人復發九卦之用以示人也

易之爲書也不可逺爲道也屢遷變動不居周流六虛上下無常剛柔相易不可爲典要惟變所適其出入以度外內使知懼又明於憂患與故無有師保如臨父母初率其辭而揆其方旣有典常苟非其人道不虛行此章言易道之用存乎變易道之體存乎常易道之行存乎人又曰道不虛行者人也夫易之於人如水之於魚也魚不可離於水人不可逺於易君臣父子無非易也視聽言動無非易也治亂安危無非易也取捨進退無非易也魚離水則死人逺易則凶仲尼曰易之爲書也不可逺此之謂也非易書之不可逺也易書之道不可逺也易之道安在哉曰變而已是故屢遷而不居周流而無間幹之初九忽上而居於坤之上六於是坤變而爲剝坤之上六忽下而居於幹之初九於是幹變而爲姤此易之變上下無常者也幹之一陽與坤之一陰相易而震生焉坤之一陰與幹之一陽相易而防生焉此易之變剛柔相易者也是皆不可拘之以典常繩之以要約也惟變之所適誰得而禦之者故曰易道之用存乎變然易之道有體有用其變而無常者用也其常而不變者體也君子之學易能通其變而得其常極其用而執其體是可謂善學易之書而深明易之辭力行易之道者矣易道之體安在哉曰敬而已矣幹曰夕惕若敬也坤曰敬以直內敬也易之道千變萬化而歸於一敬大哉敬乎其入徳之捷徑作聖之奇勲與故曰易道之體存乎常今也學易而得乎敬之一字則出入起居非度不由外內屋漏惟懼是知曰度曰愼罔不夙夜以此應世則遇憂患而自明遇世故而自達以此謹獨則無師保而自律逺父母而自嚴君子何修何飾而臻此哉其初率循乎易之辭而不敢違揆度乎道之方而不敢離玩味於變動不居之中探索其典常不變之要在此而不在彼於是執而有之躬而行之故易之道爲實用不爲虛言矣仲尼稱之曰苟非其人道不虛行深贊之深嘉之之辭也故曰易道之行存乎人

易之爲書也原始要終以爲質也六爻相雜惟其時物也其初難知其上易知本末也初辭擬之卒成之終若夫雜物撰徳辧是與非則非其中爻不備噫亦要存亡吉凶則居可知矣知者觀其彖辭則思過半矣

此章指示學者學易之法有三一曰初爻二曰二五三曰彖辭初爻者易書一卦之性質也至於六爻或各因其時或各指其事而已非若初爻爲一卦之要也原其始自可以約其終知其初之難自可以知其上之易初者本也上者末也初辭擬議以定一卦上爻成其終而已故首告之以學初爻之法若夫雜陳一卦之物論撰一卦之徳如是而爲是非如是而爲存亡如是而爲吉凶如是而爲居位之當否又非止初爻所能盡也其爲中爻二五乎觀二五則是非備矣存亡吉凶與居位之當否可得而知矣故又告之以學二五之法至於統論一卦之體非彖辭何以盡之如幹之彖曰大哉乾元坤之彖曰至哉坤元包兩儀於二字之中括六爻於數語之間知者觀之乾坤之道盡在是矣曰過半盡之之謂也故終告之以學彖辭之法聖人之教人蓋如此其詳也

二與四同功而異位其善不同二多譽四多懼近也柔之爲道不利逺者其要無咎其用柔中也三與五同功而異位三多凶五多功貴賤之等也其柔危其剛勝邪此章言二四三五居位逺近貴賤安危之分也臣欲柔而中柔過則諂爲張禹爲胡廣君欲剛而中剛過則苛爲漢宣爲顯宗九二以剛居柔此柔中也六二以柔居柔此柔過也曰二多譽亦未必盡多君子也譽之者多耳六五以柔居剛此剛中也九五以剛居剛此剛過也曰五多功亦未必盡成功也有功者多耳故二則曰其用柔中許其柔而不過也五則曰其剛勝許其剛而過也與其爲元成寧爲孝宣與其爲安順寧爲明帝至於四逼大君之下三乘大臣之上宜其懼而凶也居此位者謹諸

易之爲書也廣大悉備有天道焉有人道焉有地道焉兼三才而兩之故六六者非他也三才之道也道有變動故曰爻爻有等故曰物物相雜故曰文文不當故吉凶生焉

此章言重卦之防及六爻之文所以極言易書廣大之備也易之未重三材各處其一初爲地二爲人三爲天時則大而未廣孤故也易之旣重三材皆合而兩初與二爲地三與四爲人五與上爲天於是大且廣矣盛故也大則有量廣則無際三才大矣兼而兩之是一三才爲兩三才也不亦廣乎故曰廣大悉備信乎其備而罔缺也三材之道備矣然分上分中分下則有三才之別合爲一卦則陰或居上安知地之不爲天陽或居下安知天之不爲地五爲君則天道爲人道矣二爲臣則地道爲人道矣道有變則爲六爻矣爻有尊卑則有等差矣爻有等差則有物象矣剛柔相錯則有成文矣文物不當其處於是吉凶生矣

易之興也其當殷之末世周之盛徳邪當文王與紂之事邪是故其辭危危者使平易者使傾其道甚大百物不廢懼以終始其要無咎此之謂易之道也

前章言易興於中古作於憂患仲尼之意已屬文王矣以爲未足也此章又明言易興於殷之末世周之盛徳猶以爲未足也又指而明之曰當文王與紂之事則無復秋毫隠情矣嗟乎千載之屈有幸逢一朝之伸一家之私有不沒天下之公文王無遇於紂而有遇於仲尼其千載之屈一朝之伸與紂殷王也仲尼殷後也而仲尼貶殷爲末世褒周爲盛徳指紂之名而不諱稱文王之王而不抑其不以一家之私沒天下之公與大哉文王之聖與大哉仲尼之公與大抵無冦言備冦者不若遭冦言備冦者之爲周無虎言防虎者不若遇虎言防虎者之爲工何者意之者不若履之者也文王遭紂羑里之禍而演易不以已之憂患忘天下後世之憂患乃推已之憂患慮天下後世之憂患其於憂患可謂親履而備嘗之矣其心危故其辭亦危此無它以吾身之危欲使後世之危者平以吾心之不慢易恐後世之易者傾其慮患之道甚大故其取諭以物也甚詳日昃月望蓋取諸天山泉水風蓋取諸地右肱左股蓋取諸身金矢玉蓋取諸器莧陸瓜隕蓋取諸艸棟隆牀下蓋取諸木鶴鳴鴻漸蓋取諸禽牿牛獲狐蓋取諸獸天下之物苟可爲得失吉凶之象者有一物之廢者乎後之觀吾易者以百物求大道以危辭求安平懼之於始懼之於終則其要歸於吉而無咎矣然則文王以易之道免一己之憂患未聖也以易之道免天下後世之憂患斯聖矣故仲尼贊之曰此之謂易之道也

夫乾天下之至健也徳行恆易以知險夫坤天下之至順也徳行恆簡以知阻能說諸心能研諸侯之慮定天下之吉凶成天下之亹亹者是故變化云爲吉事有祥象事知器占事知來天地設位聖人成能人謀鬼謀百姓與能

此章申言乾坤健順之性易簡之徳也天下之理健而不息則易息而不健則難故幹之至健其徳行恆易順而不拂則簡拂而不順則繁故坤之至順其徳恆簡徳之易者生物不息故無難也徳之簡者成物不拂故不繁也然易簡則無作爲險阻則有情僞今也易而能知險簡而能知阻何也蓋兩險相疑兩阻相持是故險不能知險知天下之至險者至易者也阻不能知阻知天下之至阻者至簡者也夾谷之詐不能敵仲尼之禮顓臾之對不能欺仲尼之聽蓋聖人得乾坤易簡之理而齊侯之險冉求之阻遇之而敗也惟其得乾坤易簡之理而執之以照天下之險阻情僞則如日之達蔀屋如燭之炳幽潛孰得而遁之者是故其心和說而不憂天下之至險其慮研精而不惑天下之至阻以定天下之吉凶以成天下之亹亹皆易簡之緒餘耳見祥斯知吉見象斯知器見占斯知來又何疑焉蓋祥者吉之萌也象者器之影也占者來之訊也故天地以易簡而設位於上下聖人以易簡而成能於兩間謀之卿士庶人而畢從謀之鬼神卜筮而皆協俾萬姓咸曰聖人之能者無它易簡而已能研諸侯之慮侯之二字衍

八卦以象告爻彖以情言剛柔雜居而吉凶可見矣變動以利言吉凶以情遷是故愛惡相攻而吉凶生逺近相取而悔吝生情僞相感而利害生凡易之情近而不相得則凶或害之悔且吝

旣言乾坤之性與徳又申言八卦之象與爻彖也以象告者有畫而未有辭也以情言者有爻辭而又有彖辭也剛柔雜居者六子之卦也其餘皆八卦諸爻所有者未易槪舉

將叛者其辭慙中心疑者其辭枝吉人之辭寡躁人之辭多誣善之人其辭遊失其守者其辭屈

此言學易而有得者可以知言矣孟子曰我知言蓋得乎此大抵歉於中者必愧於外秦武陽色變而荊軻爲之辭謝是也故曰將叛者其辭慙將有言於人而逆疑其不售也必左右其說以嘗之此不有售焉則彼必售矣商鞅之說孝公是也故曰中心疑者其辭枝直情無所煩言至正無所揣摩申公之對武帝是也故曰吉人之辭寡躁競也人而躁競則危言以世而無所忌彊聒以撼人而不能已能令人厭亦能令人喜厭者其空空而喜者意其有挾也淳於髠之見梁惠王連語三日三夜是也故曰躁人之辭多小人之疾君子也而欲毀君子也必深匿其毀之之迹疾之愈甚則毀之愈緩或顯譽其人而陰寓其忮或泛爲之說以旁見其意故毀行而人不悟公孫之譖仲舒汲黯是也故曰誣善之人其辭遊人之心未有無所主者所主者義乎攻之者愈眾而主之者愈堅所主者不義乎外必周爲之防而內必深窒其隙幸而遇庸人𨿽欲攻之莫知其所以攻之者不幸而遇智者先得其隙而入之逆奪其防而據之則一語而折夷之之見孟子是也故曰失其守者其辭屈

誠齋易傳卷十八

欽定四庫全書

誠齋易傳卷十九

宋楊萬里撰

說卦

昔者聖人之作易也幽贊於神明而生蓍參天兩地而倚數觀變於陰陽而立卦發揮於剛柔而生爻和順於道徳而理於義窮理盡性以至於命

此章言聖人之作易始因蓍以成卦終因卦以盡道也天下莫愚於有知之知而無知之知爲至神蓍是也天下莫隠於有易之易而無易之易爲至蓍數是也今夫蓍之未分其數五十人皆知之及其旣分左手若干右手若干人不得而知也非惟人不得而知也吾亦不得而知也非惟吾不得而知也蓍亦不得而知也非惟蓍不得而知也鬼神亦不得而知也故曰幽贊於神明而生蓍贊之言助也非蓍之神也助神明之神而已今夫一三五天數也三積之而爲九二四地數也兩積之而爲六故曰參天兩地而倚數倚之言依也天地之道不在數也依於數而已然數寓於蓍而蓍非數故得數者忘蓍卦托於數而數非卦故得卦者忘數數旣形矣卦斯設焉聖人因其變之或九或七而爲陽因其變之或六或八而爲陰變至十有八而卦成焉聖人無與也特觀其變而設之耳故曰觀變於陰陽而設卦卦旣設矣文斯生焉聖人因其數之陽而發明其爲爻之剛因其數之陰而發明其爲爻之柔聖人無與也特發而明之揮而散之耳故曰發揮於剛柔而生爻卦之陰陽旣設爻之剛柔旣生自八卦而爲六十四自六爻而爲三百八十四伸之長之天下之是非失得萬事於是乎備天下之吉凶悔吝萬變於是乎出天地人之道皆聚於易之書矣所以和順道徳而理於義者在是所以窮理盡性至於命者亦在是大哉易之道乎其道之淵林乎學者求道而捨易是舍淵而求珠捨林而求玉也蓋天之授人者曰命人之受天者曰性在物情之所具者曰理在人事之處物者曰義防義理而行之通者曰道體斯道而充乎已者曰徳命非通塞短永之謂也天以道徳義理之性而授之於人之謂也猶父之命子君之命臣也命令而付授之也然則理與義有辧乎曰理者物情各具其所本然之謂也義者人之處物各宜其所當然之謂也今有二器於此其一樽也其一簋也問樽奚事曰其器酒也問簋奚事曰其器飱也此物情之所本然者也斯之謂理今有人焉見其爲器而不知其用或寘飱於樽焉或寘酒於簋焉是得爲處物而宜其所當然者乎若易置之則宜其所當然矣斯之謂義然則理若何而可窮性若何而可盡命若何而可至理也性也命也爲三乎爲一乎曰理譬則路也性譬則足也命譬則家也人有自百里之外而歸其家者或十里而止或五十里而止或九十里而止是能至其家乎否也夫百里之近也而家不可至者何也非以其路有所未窮而足力有所未盡乎是故家無不可至路無不可窮而足有不能盡也性有不能盡而理無不可窮命無不可至也是窮理盡性以至於命之說也理於義謂治於義之理非窮理之理

昔者聖人之作易也將以順性命之理是以立天之道曰陰與陽立地之道曰柔與剛立人之道曰仁與義兼三才而兩之故易六畫而成卦分陰分陽疊用柔剛故易六位而成章

此章言文王重易之防也伏羲之易畫而未重初爲地二爲人三爲天當是時三才之道奇而未耦孤而無鄰也文王之易畫而旣重初與二爲地初剛也二柔也剛柔以質言三與四爲人三義也四仁也仁義以性言五與上爲天五陽也上陰也陰陽以气言當是時三才之道耦而不奇鄰而不孤矣夫徳不孤必有鄰道亦然故敬義立而徳不孤陰陽立而天之道不孤剛柔立而地之道不孤仁義立而人之道不孤天下之理未有孤而能立者有日必有月有山必有澤有父必有母至於晝夜寒暑也前後左右也耳目手足也靡不然者故曰兼三才而兩之故易六畫而成卦然乾坤二卦畫𨿽六矣尙分陰分陽未成章也至於六子五十六卦陰陽錯居剛柔疊用然後六位成章焉章者剛柔雜而成文也周官畫繪之事曰赤與白謂之章故曰分陰分陽疊用柔剛故易六位而成章然則易之重卦何爲也哉以順性命之理而已曷謂性命之理陰陽也柔剛也仁義也是性命之理也順之則聖則賢則君子則無咎則吉逆之則愚則鄙則小人則悔則凶故仲尼首言曰昔者聖人之作易也將以順性命之理

天地定位山澤通气雷風相薄水火不相射八卦相錯數往者順知來者逆是故易逆數也

此章言八卦剛柔錯綜然後得失吉凶可得而前知也所謂前知者易之道也非特占事知來之謂也占特易之一端而已易之道無它其於已往之得失吉凶旣旋觀而順數故其於方來之得失吉凶亦逆暏而前知見履霜而知堅冰之必至以已往之微知方來之著也見離明而知日昃之必凶以已往之盛知方來之衰也且以往知來未有不可逆知者膰肉不至孔子行醴酒不設穆生去晉勝郾陵士燮懼吳防黃池子胥憂而況易之道乎故曰易逆數也

雷以動之風以散之雨以潤之日以晅之艮以止之兌以說之幹以君之坤以藏之

此章言天地六子造化萬物之妙用也天地猶一人之身也雷風水火猶一身之血气也雷者天地一身之謦欬也風者天地一身之噓呵也雨者天地一身之膏液也日者天地一身之暖气也今夫人之一身謦欬喑焉者死噓呵絕焉者死膏液竭焉者死暖气冰焉者死天地亦然夫惟謦欬足以鼔動萬物故潛者見隕者敷噓呵足以揮散萬物故穉者挺郁者舒膏液足以潤澤萬物故稿者滋瘠者腴暖气足以晅熯萬物故幽者晰沍者蘓四者大和萬物並育秋而成焉物所以說兌者秋之正也冬而肅焉物所以止艮者冬之窮也造化至此嵗功成矣天何爲哉主之而已君者主也地何爲哉收之而已藏者收也

帝出乎震齊乎防相見乎離致役乎坤說言乎兌戰乎乾勞乎坎成言乎艮萬物出乎震震東方也齊乎防防東南也齊也者言萬物之潔齊也離也者明也萬物皆相見南方之卦也聖人南面而聽天下向明而治蓋取諸此也坤也者地也萬物皆致養焉故曰致役乎坤兌正秋也萬物之所說也故曰說言乎兌戰乎乾乾西北之卦也言陰陽相薄也坎者水也正北方之卦也勞卦也萬物之所歸也故曰勞乎坎艮東北之卦也萬物之所成終而所成始也故曰成言乎艮神也者妙萬物而爲言者也

此章前言帝出乎震之八者所以發八卦妙萬物之神也後言萬物出乎震之八者所以釋前言也夫物蕓蕓造端乎春故曰萬物出乎震震春卦也風之被物也飄忽泛掃何穢不蠲哉塵遇之而淸焉暑遇之而冷焉華實遇之而馨焉潔齊萬物莫潔乎風故曰齊乎防天地非日孰與炳曜萬物非日孰與臨照日一出矣然後物與物相覿也不然宇宙之間其不防爲大幽之室乎故曰相見乎離役物以養已者物也役已以養物者地也人皆知之稱乎母莫知其疲於乳哺故曰致役乎坤嵗云秋矣萬寶旣成萬生旣盈疇不說乎情故曰說言乎兌乾西北也幹陽而西北陰陰陽相逢不戰則攻其戰不力其生物不殖故曰戰乎幹水之爲用也兼足萬物未嘗徳其徳不捨晝夜未嘗不力其力故曰勞乎坎艮東北也北者冬也物所終而止東者春也物復動而始動而復止止而復動物莫窮其用始而復終終而復始物莫知其際艮也者其造化循環無端之樞與然則造化之仁庸有旣乎天地大徳曰生吾於艮見之矣孰爲此者蓋有妙萬物而不知其所以然者也孰妙萬物蓋天地造化之至神亦不知其所以然者也神難言也而仲尼屢言之曰神無方又曰陰陽不測之謂神又曰惟神故不疾而速不行而至今又曰神也者妙萬物而爲言非仲尼不能窮天下之至神非仲尼不能言天下之至神噫斂天地於八卦不見其有餘散八卦於天地不見其不足其天地之神乎其易之神乎

動萬物者莫疾乎雷橈萬物者莫疾乎風燥萬物者莫熯乎火說萬物者莫說乎澤潤萬物者莫潤乎水終萬物始萬物者莫盛乎艮故水火相逮雷風不相悖山澤通气然後能變化旣成萬物也

此章言六子變化萬物之功而不言乾坤非不言乾坤也六子之功卽乾坤之功也故舜以五人治文王以多士寧

乾健也坤順也震動也防入也坎陷也離麗也艮止也兌說也

此章述八卦之訓詁狀八卦之性情也

乾爲馬坤爲牛震爲龍防爲雞坎爲豕離爲雉艮爲狗兌爲羊

此章言八卦逺取諸物也

乾爲首坤爲腹震爲足防爲股坎爲耳離爲目艮爲手兌爲口

此章言八卦近取諸身也首言尊腹言容水內景有耳內聰之象火外景有目外明之象

乾天也故稱乎父坤地也故稱乎母震一索而得男故謂之長男防一索而得女故謂之長女坎再索而得男故謂之中男離再索而得女故謂之中女艮三索而得男故謂之少男兌三索而得女故謂之少女

此章言乾坤生六子也一索得男初爻得幹之一陽也一索得女初爻得坤之一陰也其餘次第推之

乾爲天爲圜爲君爲父爲玊爲金爲寒爲冰爲大赤爲良馬爲老馬爲瘠馬爲駁馬爲木果

坤爲地爲母爲布爲釡爲吝嗇爲均爲子母牛爲大輿爲文爲眾爲柄其於地也爲黒

震爲雷爲龍爲黃爲旉爲大塗爲長子爲決躁爲蒼筤竹爲萑葦其於馬也爲善鳴爲馵足爲作足爲的顙其於稼也爲反生其究爲健爲蕃鮮

防爲木爲風爲長女爲繩直爲工爲白爲長爲髙爲進退爲不果爲其於人也爲寡發爲廣顙爲多白眼爲近利市三倍其究爲躁卦

坎爲水爲溝瀆爲隠伏爲矯輮爲弓輪其於人也爲加憂爲心病爲耳痛爲血卦爲赤其於馬也爲美脊爲亟心爲下首爲薄蹄爲曳其於輿也爲多眚爲通爲月爲盜其於木也爲堅多心

離爲火爲日爲電爲中女爲甲冑爲戈兵其於人也爲大腹爲乾卦爲鱉爲蟹爲蠃爲蚌爲其於木也爲科上稿

艮爲山爲徑路爲小石爲門闕爲果蓏爲閽寺爲指爲狗爲鼠爲黔喙之屬其於木也爲堅多節

兌爲澤爲少女爲巫爲口舌爲毀折爲附決其於地也爲剛鹵爲妾爲羊

此一章又統言八卦之作仰觀天文俯察地理近取諸身逺取諸物其道甚大百物不廢也然引物取類有不可一一彊通者彊通焉鑿且妄矣

誠齋易傳卷十九

欽定四庫全書

誠齋易傳卷二十

宋楊萬里撰

序卦上

有天地然後萬物生焉盈天地之間者惟萬物故受之以屯屯者盈也屯者物之始生也物生必蒙故受之以蒙蒙者蒙也物之稺也物稺不可不養也故受之以需需者飲食之道也飲食必有訟故受之以訟訟必有眾起故受之以師師者眾也眾必有所比故受之以比比者比也比必有所畜故受之以小畜物畜然後有禮故受之以履履而泰然後安故受之以泰泰者通也物不可以終通故受之以否物不可以終否故受之以同人與人同者物必歸焉故受之以大有有大者不可以盈故受之以謙有大而能謙必豫故受之以豫豫必有隨故受之以隨以喜隨人者必有事故受之以蠱蠱者事也有事而後可大故受之以臨臨者大也物大然後可觀故受之以觀可觀而後有所合故受之以噬嗑嗑者合也物不可以苟合而已故受之以賁賁者飾也致飾然後亨則盡矣故受之以剝剝者剝也物不可以終盡剝窮上反下故受之以復復則不妄矣故受之以無妄有無妄然後可畜故受之以大畜物畜然後可養故受之以頤頤者養也不養則不可動故受之以大過物不可以終過故受之以坎坎者陷也陷必有所麗故受之以離離者麗也

序卦下

有天地然後有萬物有萬物然後有男女有男女然後有夫婦有夫婦然後有父子有父子然後有君臣有君臣然後有上下有上下然後禮義有所錯夫婦之道不可以不久也故受之以恆恆者久也物不可以久居其所故受之以遁遁者退也物不可以終遁故受之以大壯物不可以終壯故受之以晉晉者進也進必有所傷故受之以明夷夷者傷也傷於外者必反其家故受之以家人家道窮必乖故受之以睽睽者乖也乖必有難故受之以蹇蹇者難也物不可以終難故受之以解解者緩也緩必有所失故受之以損損而不已必益故受之以益益而不已必決故受之以夬夬者決也決必有所遇故受之以姤姤者遇也物相遇而後聚故受之以萃萃者聚也聚而上者謂之升故受之以升升而不已必因故受之以困困乎上者必反下故受之以井井道不可不革故受之以革革物者莫若鼎故受之以鼎主器者莫若長子故受之以震震者動也物不可以終動止之故受之以艮艮者止也物不可以終止故受之以漸漸者進也進必有所歸故受之以歸妹得其所歸者必大故受之以丰丰者大也窮大者必失其居故受之以旅旅而無所容故受之以防防者入也入而後說之故受之以兌兌者說也說而後散之故受之以渙渙者離也物不可以終離故受之以節節而信之故受之以中孚有其信者必行之故受之以小過有過物者必濟故受之以旣濟物不可窮也故受之以未濟終焉程氏曰天地萬物之本夫婦人倫之始所以上經首乾坤下經首咸繼以恆也楊氏曰乾坤萬物父母咸恆人之父母

雜卦

乾剛坤柔比樂師憂臨觀之義或與或求屯見而不失其居蒙雜而著震起也艮止也損益盛衰之始也大畜時也無妄災也萃聚而升不來也謙輕而豫怠也噬嗑食也賁無色也兌見而防伏也隨無故也蠱則飭也剝爛也復反也晉晝也明夷誅也井通而困相遇也咸速也恆久也渙離也節止也解緩也蹇難也睽外也家人內也否泰反其類也大壯則止遁則退也大有眾也同人親也革去故也鼎取新也小過過也中孚信也丰多故也親寡旅也離上而坎下也小畜寡也履不處也需不進也訟不親也大過顚也姤遇也柔遇剛也漸女歸待男行也頤養正也旣濟定也歸妹女之終也未濟男之窮也夬決也剛決柔也君子道長小人道憂也

誠齋易傳卷二十

