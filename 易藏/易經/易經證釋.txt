易經證釋

例言

一易自伏羲畫卦﹐亦文亦畫﹐本合圖畫文字爲一﹐𨿽太極等圖﹐系後人傳出﹐源流自遠﹐講易時﹐應並及各圖﹐以資參證。

一易爲聖人明天道以立極﹐立人道以制教﹐本爲明道而作﹐有關內修性命功甚多﹐故講易應注意道功。

一易旣本天地之道爲教﹐內中多闡神鬼之徳﹐陰陽之情﹐習易者﹐必有敬信之誠﹐而講易時﹐應注重人神因果之理。

一易明神道﹐爲明性命之源﹐吉凶禍福﹐均屬易中固有之義﹐凡人生窮達壽夭﹐皆有定數﹐不可妄干﹐則習易者﹐必明行藏之所宜﹐得失之有定﹔故講易時﹐應注重吉凶悔吝之說﹐而求其毋悖於數也。

一易者﹐包乎道徳﹑性情﹑數象﹑各類而言者也﹐言文必顧義﹐言數必徵象﹐因名思義﹐因類辧物﹐因詞審情﹐不可偏執﹐故講易時﹐務求其貫通一切﹐而洞明聖人立教之旨。

一易之言吉凶﹐重在數﹐言數﹐重在象﹐數見其气﹐象別其類﹐以徵人事之所合﹐卽以測天道之所宜﹐而見象必因著龜﹐明數必候气運﹔天干地支﹐五運六气﹐皆易所重﹔故講易時﹐應並及占筮之術﹐測驗之方。

一易之爲教﹐原以授民全生之道﹐推之成人成物﹐以至治國平天下﹐莫不貫通﹐而原始要終爲第一義﹐人之習易﹐亦當求其先後﹐不可好爲素隱行怪之談﹐故講易﹐𨿽不能如王弼之掃象﹐亦不可如費氏之徒以災異言也。

一易道博大精深﹐無不包被﹐內則修己以一天人﹐外則成人以一道徳﹐而本未一以貫之﹐實時中也﹔習易者旣諳斯義﹐必期實行﹐。務求行動咸宜﹐言思不悖﹐而能有徳以爲世則﹐有道以爲人師﹐庶可使易教重明﹐聖道彌廣。

一易之爲教﹐始於古聖﹐闡於道宗﹐成於儒者﹔言旣精微﹐旨尢玄妙﹔固賅各教之義﹐集諸派之大成﹔習易者當以聖人天下爲公之心﹐一本有教無類之旨﹔不可自存門戶﹐有入主出奴之見﹐以自狹而聖人之教也。

一易傳至今﹐注說不一﹔漢宋各異派﹐儒道不同宗﹐遂致議論紛歧﹐爭持齟齬﹐徒亂人意﹐何裨聖經﹖今玆講易﹐務求闡明微言﹐表章至道﹔不執於宗派之習﹐不徒爲同異之求﹔卽令漢宋諸儒有所卓見﹐能探經旨﹐不睽經義﹐仍可互相引證﹐期其貫通﹔無問其人﹐祇徵於是﹐則於聖人講示之後﹐又可多得研究之助云爾。

以上各條﹐系爲講易之前﹐必知之事﹐以易經至不易明﹐必先知其研習之道﹐方不爲歧途所誤﹐略指大槪﹐以告讀者﹐或亦極深研幾之一助焉。

孚佑帝君序

易道玄微﹐至於無名無形﹔易象廣博﹐包乎萬物萬事。蓋有天地以後。無物不在易中﹐未有天地以前﹐一气卽爲易體﹕故先後天之名﹐首著於易﹕天地鬼神之情﹐盡備於易﹔性命道徳之言﹐皆詳於易﹕生死變化之數﹐均述於易。

以言天地﹐則盡其神﹐以言人物﹐則槪共逍。以言往﹐則溯諸無始﹐而立其極﹐以言來﹐則推至無盡﹐而明其化﹐以修﹐則道立而徳成﹐以行﹐則事理而物順。以其功言﹐則成王道之治﹐而無所爲﹐以其體言﹐則符仙佛之眞﹐而大有得。以用於尋常﹐而不悖於情性﹕以致其遠大﹐而能底於中和﹔是爲道徳之宗﹐命數之本﹐天人之所由一﹐事物之所由平﹐政治以成﹐制作以著﹐君子小人各盡其徳﹐聖愚賢否各適所成﹐𨿽取捨萬殊﹐而底於一道﹕𨿽變化盡態﹐而歸於至中。

蓋本諸天道之常﹐仿於大道之則﹐宜於人物之情性﹐辧於幽明之感通﹐故在天地間﹐生成者莫能外﹔從事物間﹐行止者莫能違。允宜爲萬古之師﹐萬類所倚﹐以爲教化﹐則包諸宗﹔以爲文章﹐則造至極﹐苟非至聖﹐孰能爲之。

故夫子備言其精﹐諸儒各贊其要。合五經以證其終始﹐勵眾善以徵其初成﹐不可視爲古書﹐同諸舊史﹐不可作爲文藝﹐比之詩詞﹔精益求精﹐必實行而後得﹐博而反約﹐必貫通而有成。是以講演不厭其詳﹐研求尢須盡力﹐珍聞而寶藏於心﹐等諸拳拳之顏子﹐集思而實行於事﹐毋負循循之尼山﹐庶易道獲見重明﹐後生不迷古訓﹐則世運亦將成大治﹐萬國盡化於斯文矣﹗。是爲序。

序例

復聖序例——顏子

易者﹐古聖人作也。傳於庖犧﹐紹述於神農軒轅﹐繼承於堯舜及夏后氏﹐周文因而變化之﹐以成今傳之經。

蓋庖犧時﹐因河圖﹑洛書之見也﹐而明察天地之象﹐槪論人物之情﹐上以窮生化之初﹐下以辧變易之軌﹔幽以探於神鬼﹐明以合於日月﹔遠以徵於四極﹐近以求於一心﹐而後知天地生成﹐物類化育。

情性本於道﹐气質成於神﹐有其用必有其本﹐有其後必有其先﹐陰陽必循環以爲行﹐水火必生制以爲用﹐物必有極﹐事必有中﹐見諸外者﹐形質之消長﹐而變化以成﹐存於中者﹐气神之營運﹐而中極有立。

道者﹐依體以用而不窮﹐天者﹐依道以行而不息。是以有本則不失其序﹐有道則不盡於用﹐以不二爲徳﹐則生生不已﹐以至中爲體﹕則循環無端﹐皆順乎自然﹐適於至道。無爲而無不爲﹐無思而無不中﹐無慮而無不得。

故明道之爲道﹐則天地人物﹐莫外道以生成﹐明天之爲天﹐則生長盈虛﹐莫非气所運用﹔明生之爲生﹐則吉凶壽夭﹐不出數之進退﹐明數之爲數﹐則行藏出處﹐宜因時之推移。時者屬乎天﹐位者隸於地﹐天地者﹐人物生存傷殺之宰﹐時位者﹐事物消長代謝之機﹐由天地以後言﹐則人物自天地出﹔由天地以前言﹐則天地自道成。所謂形上爲道﹐形下爲器﹕道器之間﹐一以貫之﹐是謂之易。故作易以明一切﹐凡先天後天人物﹐莫不歸於易。

易者一也﹑中也﹑極也。無始而有始﹐無形而有形﹐無名而有名。易者﹐自有以溯無也﹐自無以推有也﹐有無均齊於易﹐故易作而有無以名。天地旣奠﹐日月山河﹐各有其紀﹔飛潛木石﹐各有其類﹔世代遞嬗﹐歲時遷移﹐各有其序﹔生長收藏﹐盈絀美惡﹐各有其名﹐而一於不一﹐同於不同﹔各因所適所宜﹐以始以終﹐其所維系之道﹔往來之途﹐各因所合所制﹐以成以敗﹐皆統於易﹐以歸中極﹐而順於天道﹕故易立而萬類以定。

天地之間﹐人爲貴﹔人之生也﹐受天地之中气﹐而有性命﹔順造化之推移﹐而辧等名﹐因生養老死之道﹐而有人事﹕因喜怒美惡之感﹐而有人情﹐而有以適之﹑全之﹑利之﹑導之﹑以底於成徳﹕而有以教之﹑誨之﹑鑑之﹑臨之﹑以盡其原始要終之道。是皆備於易﹐故易立而人道以全。

夫聖人之於天道也﹐通於神明﹐見於隱微﹕於人道也﹐明於性情﹐備於教政﹐於物之宜﹐事之利也﹐詳於本末﹐昭於變化﹕而後立易以告於天下﹐垂於有眾﹐使天下不迷所生化之道﹐不失其修爲之徳﹐不惑神鬼之靈﹐不悖性命之則﹐而皆生成安樂﹐與物同壽﹐與天地同徳﹐日月同明﹐鬼神同其吉凶﹐气運同其變化﹐而後聖人成物之道盡﹐成己之徳宏﹔而天下無不被其徳﹐悅其道﹐此則聖人立易教民之功﹐可並天地覆載﹐其明誠修道之行﹐卽同於治平政刑之施。

故易之立也爲教民﹐而人之明易﹐爲率聖人之教﹐以致於自明誠者也。天下人類﹐果皆率是教以立其誠﹐則易之道成矣。

易者﹐有易之義﹐言將易天下也﹔有不易之義﹐言示其體不易﹐而後其用不盡也。有簡易之義﹐言推始於太一﹐而立本不二﹕以成其無息之徳﹐達其用中之道也﹔知斯三義﹐而後明易﹐易豈易言乎哉﹗。

孚佑帝君附注

今先將講易之法說明﹐講時采用一善本爲準﹐五經各本﹐向多用朱本﹔惟易經﹐朱本有未善﹐不及後世來氏本﹐不過來氏所演圖表過繁﹐祇宜參考﹐難爲讀本。

今奉夫子命﹐就來本﹐節取必要圖表﹐附列經文之前﹐去其繁而存其精﹐以便初學﹐因言易用圖表﹐前人均有傳圖﹐爲講習之用﹔漢時儒者失之﹐乃傳於道家﹑及術數者流﹔儒人祇重文字訓詰﹐𨿽有所得﹐不以附經本﹐使圖表無傳﹐非易之不用圖表也。

宋時以周邵之所習﹐得於道家﹐參於術數之書﹐經程朱審擇﹐加於經本之前﹐易於是有圖說﹔而不得其全﹐不明其用﹐仍無補於易。來氏復增演之﹐。以廣其旨﹐固較詳備矣﹐而不明其統系﹐不知其用之主賓﹐義之先後﹐猶難使習者一目了然﹔﹔今就所演﹐加以審正﹐爲之講明﹐以見古人易教之全﹐而竟易道之用﹔庶於後世讀者有所裨益﹐至其錯誤或疑謬之處﹐隨時指正可也。

又曰言易本天道﹐而習易則人事也﹐言天道則重气數﹐言人事則重象﹔以气數言象﹐是天道﹐以象言气數﹐是人事。因气數難知﹐象易見也﹔先有气數而後生象﹐此天道之自然﹐先明象而後明气數﹐此人事之次序﹐要皆本末之道也。

如見天災時變﹐而知天意﹔卽由象以知气數﹐是由末達本者也。而象因气數所生成﹐非有象而後气數至﹐是由本及末之道也。故明本不必求末﹐而不及本者﹐必自末始。

今之災變多矣。天之風雨旱潦不必論﹐卽物之爲變亦夥矣﹐蛆出道上﹐雞生雙首﹔種種怪異﹐非象之見耶﹖至於蝗蝻之災﹐又其至明者﹐皆气數所感化而然﹔欲明气數﹐但求之象﹔卽知天變之不已矣﹗。故災有天災﹐異有物異﹕而莫非气數爲之﹐而亦非人心召之﹐人之變異尢多矣﹗

怪產奇病﹐且不必數﹔卽風尙之壞﹐情性之乖﹐或致逆倫悖理﹐鮮恥敗徳﹐皆自人心之非成之。人心如斯﹐欲气數之不變﹐得乎﹖此古人重天變﹐而必責於人事也。气數𨿽自天定﹐而變爲災福﹐則人所感召﹕人祇知天災之難堪﹐不知人心之難善﹔是重末忘本﹐如浮舟海中﹐欲其不動﹐何可得也。易者易也﹐以人易天﹐以天易數﹕皆有必至之勢﹐固然之理﹔精於易者﹐惟求易其不善爲善﹐而可易其災害爲福﹐是則聖人以易爲教之本旨﹐端在此乎。

孚佑帝君序例

易經上下篇﹐文王所制﹐其卦象本伏羲以來﹐所有卦辭爻象﹐參古易而加入新義﹐此今之經文也。系辭上下傳﹑說卦傳﹑文言各類文章。則夫子搜集古聖所傳﹐各易所用﹐而與文王易有相發明者。序卦傳則夫子就文王之卦序﹐而說明其義趣也。雜卦象則。夫子參合各易﹐變通文王之序而推衍其變化也﹔故傳皆成於夫子。文王之經﹐夫子之傳﹐乃爲今易之本﹔經文𨿽不盡作於文王﹐而文王總其成﹐以卦序實文王所制也﹐傳文𨿽不盡成於夫子﹐而夫子約其要﹐以刪訂十翼﹐實夫子之功也。此易經一書﹐𨿽曰自伏羲始﹐不過有其卦耳﹔𨿽曰歷神農﹑黃帝﹑唐﹑虞﹑夏﹑商﹑各易之變﹐不過間存其詞﹐見其義耳。故名之周易﹐實文王與夫子二聖之作。微文王﹐無周易﹔微夫子﹐周易之義不全﹐以經文簡﹐而當時憂讒畏譏﹐有不能盡諸文章者﹔故曰書不盡言﹐言不盡意﹐以此夫子必爲補之﹐補之不可雜於經﹐故列爲傳。

傳者﹐明有所傳也﹐系辭者﹐明其系於經也﹐凡系﹑傳﹑文言之類﹐皆爲周易不可少之文章。以周易之義﹐待文而後盡﹐若無之﹐則周易猶殘闕也﹐而夫子十翼之功﹐不在文王下﹐且文王未言者﹐亦得夫子爲詳其略﹐而顯其微﹐此足見夫子憲章之功矣。

經文與傳之有同異者﹐則由傳采自他易﹐傳於先賢﹐有所授也﹐或與傳文參差互出者﹐則由經文義有未盡﹐得於言外而爲補述也。故傳文中上下系傳。全爲輔證經文不足者﹐凡古人制作﹐取義必專﹐立旨必純﹐故成一家言。有獨重之義與旨﹐而不雜他說﹐卽有摭拾者﹐亦其言與其義旨同﹐𨿽言不同而實同﹐此不得視爲合各家言﹐文王之易亦如是也。

故所不錄者﹐惟宜補之於傳﹐而以系傳名之﹐明其義本經文應有﹐以未得列入﹐別立爲傅而系之於經云耳。故系傳上下﹐含義最宏﹐取例最多﹐凡以前各易﹐及涉於數象者﹐無不采錄﹔𨿽言近雜紀﹐義若旁搜﹐而皆本易中固有之理﹐與气數必明之道﹐如河圖﹑洛書﹑二气五行﹑九宮甲子﹑五音六律﹑五運六气﹑以及天文地理﹑日星軌度﹑歲時節候之類﹐凡屬於气之所化﹐形之所生﹕數有推移﹐象有升沈者﹐皆易也﹐皆易象固有者也﹔故皆宜采之以證易﹐而見易之廣大神用。此系傳所摭拾﹐非一家言﹐大之性道之功﹐小之術數之學﹐明則日用起居之事﹐玄則神天幽渺之說皆詳載焉。苟讀經而不先讀之﹐則將不知易之用矣﹗

系傳者﹐由習易言﹐較經尢要﹔經限於體制﹐故辭約義簡﹐傅則無所限也﹐而其辭贍﹐其義宏﹐上下古今巨細顯隱﹐無不及也﹐故其言易﹐有先天﹑有後天﹑有連歸﹑有本宮﹑有歲象﹑辟卦之類﹐其言數象也﹐有河圖﹑洛書﹑有太極兩儀﹑有天地生成數﹑有五運六气﹑甲子歲會之圖。其爲古聖所發明者﹐自伏羲卦象﹐變爲文字﹐神農醫藥﹐黃帝歷數﹑及諸制作﹑文物器具﹑設立教政﹑開天下先者﹐無不可由傳中知之﹔𨿽爲一經之傳﹐實儗於上世之史﹐其義則由於中國文化﹐自易卦始﹐易卦以前﹐𨿽有難稽﹐其可考者﹐皆在易卦後也﹐皆仿諸卦象者也。

故易卦實包天地﹐納古今而弗遺﹐言人道者﹐必從之﹐以明爲人之生。﹔言天道者﹐必因之﹐以明天地之建。故名曰易﹐旣太易﹐亦太一也。爲萬有之始﹐以上無所有也。故曰易﹐言自此而後變易﹐變易則無者爲有﹐一者爲眾矣。此易道至廣至髙﹐而系傳之辭以繁﹐義以博﹐職是故也。

全易大旨及習易要例

宣聖講義——孔子

易之爲書。傳自上古。伏羲氏始畫八卦。初具規模。後之聖人。紹述推衍。制卦旣備。列爻亦明。唐虞三代。各有演習。分爲連山歸藏乾坤之易。文王重加纂序。宏以文章。變其占例。著爲典則。周公紹之。詳陳論議。博采遺言。撰爲至教。是今傳之易也。

上古無文字。制作文物均極簡陋。伏羲覽河圖洛書而後制卦象。是則文字之所始也。𨿽當時類無文章。有如圖畫。實則象意之字。猶之鳥官氏之象形字也。字𨿽傳於鳥官。畫實創於伏羲。其象形之字。會意之文。多取義結繩。制於歷代。非創自鳥官也。以記載無史。傳說難詳。故莫能盡考所自作耳。

而易之卦象。則傳之最久。固昭昭於人耳目。知爲伏義之創制焉。其後聖人推其義。宏其用。以爲制作之本。典型之由。故尢重之。蓋歷代文物。莫不祖述於易也。易之所作。旣因圖書。傳之天然。有非人爲。其推衍變化。皆天地自然之序。其運用本末。皆造化自在之則。固非人制之。乃人爲明之耳。創之者然。述之者然。紹演變化者亦然。以其本末天道。終始運數。有定序。有極則。不得有所易也。故易者天道所自見。運數所由明。而備於人天相合之教者也。

卦象之制。亦本气數之盈虛而定。其多少變易。莫非天地自然之物所合者也。卦序之制。𨿽各易不同。亦本於气運之往復進止。循環以成。莫非天地常變之道所孚者也。卦之有本末內外及生成消息之象。爻之有時位變化天地人鬼之象。易之有天地父母萬物萬事之類。占之有吉凶禍福因果感應之類。皆本於天地固有者也。卦序之有先後天之別。卦用之有主客體用之別。易之有門戶槖鑰奇偶正反之名。占之有來去變異從違動靜之名。亦皆天道人道固然者也。

蓋易者聖人睹天地之序。測日月之度。明人物之情。達神鬼之徳。而推其始終本末生成變化之道。及夫人物事理所宜之類。明夫气數消長。時地遷移﹖以合於人生。立爲人道。而教民勿迷者也。易之爲道至矣。

天之所授。神之所明。聖人從而演之以告人耳。𨿽天地末有之前。尙在易中。況天地乎。𨿽天地難知之道。尙可推知。況人物乎。故易者其徳顯。其道微。其用明。其體不可見。其大無外。其細無內。觀其象可盡其義。通其意可孚於神。𨿽立人道以始終。而歸於天道。𨿽驗气數於旣往。而極於末來。是以歷代聖人。莫不諄諄焉。論之以闡其精。廣之以達其神。分合之以窮其變化。微驗之以明其气數。惟恐人之未能盡其義理。故象外詳其辭。經外者著其傳。輔以圖序。參以蓍龜。其先覺覺民之心。已可見矣。余於文周之遺。習之旣久。卒通其義。不敢負先聖垂教之意。更集其說以筆之書。授於二三子。旣承文周之作。道備言審。象當義充。足盡他易之旨。故於連山等略其說。而惟周易是傳焉。然讀斯易。亦可包舉他易。以其爲言精。爲義廣。讀其一。足盡其餘也。若有志者將更求之。亦易達連山歸藏之文矣。今當講周易之先。略述其大旨所闡。以資參究焉。

講易較難於他經。非望文釋義者也。易之始作。旣在上古。經歷代聖人敷文陳義。其間增滅已多。欲明作者之心。必略文而求象。然初習者捨文字外。恆不解象之眞義。歷代聖人。亦以此故。始推衍其旨。詳述其文。而後卦有卦辭。爻有爻辭。彖象分詮。文言附釋。猶以爲末盡。則更敷演其義。博采所聞。或系詞。或說序。以成傳文。麗於經語。其所陳釋。亦非一人之言。蓋得之師傳。參諸他本。集合其說。序列成章。無非以易道精宏。神用莫極。變化無盡。推測維艱。且以三易有殊。取材致用。不一類。不同科。較彼量此相得必多。去短畱長。歸奇於正。而辭有不備。文有難宣。或略於經則詳於傳。或重於卦則輕於爻。意有互參。用有聯及。則不獨象之宜重。文亦必詳。經之宜求。傳亦必讀。是習易者固當知也。

古人初制象時本以會意。𨿽文不傳。而畫已具。當視所畫之象爲最簡之文。厥後文字旣建。言詞漸繁。於原象之下。引申其意。綴爲文辭。則文字者旣原象之廣義。當視其辭爲漸明漸繁之象。不可分爲二也。蓋象亦會意之文。文亦釋意之象。千古聖人。後先同揆。作𨿽異時。義無二致。故讀易者象辭並重。先熟其辭。知象之會意有定義也。後習其象知文之釋意有微旨也。二者通之。無所疑惑。則易道可見。聖人之心可明。而後用之不違。推之能化。神明之徳天人之道。蓋莫不盡於象與辭焉。

且易之爲用。重在變化。以人之智慧。通天下之故。達神鬼之情。必於變化中得之。象之會意。以象一事一物一時一地者也。而通其變。則必合他象而通參之。辭者釋意以辧類。亦當合他卦爻之辭而通參之。故習易者象外求象。辭中索辭。如審物然。上下四旁內外形狀。必通知之。非據一面。而能盡其變化也。易之變化。亦有定序。則須合全易之象辭通參之。天道不變。𨿽雙仍不亂其序。故序者天下之定則也。而易之序則序卦傳爲主。此讀易必及之。易卦之序有數種。其用不同。故所序異。而周易之序。則凡今天下所通行之則。莫不依以變化。後所得者。𨿽變不止此。尙有待於後聖。然今日之數。則無違於此。

易之有體用者。亦由序卦之殊。如伏羲之序。異於文王。連山歸藏之易﹐異於周易。後人始有先後天之名。田先天不變。後天重在變。先天不用。後天重在用。由道言之。先天爲主。後天爲從。由人事言之。皆在後天。一至先天。無所爲矣。故周易之用。爲人道也。因時之宜。立道之極。而原始要終之事也。先天之易常靜。後天之易常動。而靜中有動。故先天必生後天。動中有靜。故後天不離先天。二者異途同歸。知其一則通其二。斯文王之聖智。乃能盡其變化。而建立周易之極。以全易之用也。

夫伏羲之時。豈無所用哉。豈不盡其變化以適人事哉。何以必待文王而後明也。是蓋有故焉。上古之時。人事簡略。民習於道。上有所制。下則循之。旣無所多需於變化。亦無所窮於用。且以文字未備。傳布難廣。作者心通其用。知者神會其變化。有其體已足矣。

迨文字旣成。文物漸備。迄乎三代。其用易已繁。其變化亦多。彼連山歸藏者。卽述前人之口傳。會伏羲之本象。而以盡其變化。致其用。而後制之。文王之卦。正猶是也。上依伏羲之本卦。下采連歸之變例。沿其舊制益其新規。而後周易以成。周易旣成。連歸可不復用。於是伏羲與文王二易。一體一用。一本卦。一變例。兩者著明。易道大備。吾故曰易之爲易。成於歷代聖人。非一人所作也。伏羲啟之。諸聖紹之。以其本天地自然之序。故作者異而易不異。易序異而易道不異。文王之易固源於歸藏。歸藏源於連山。而莫不出自伏羲。伏羲𨿽僅傳其體。而用仍紹於周易。則二者合而易以全。更無分於伏羲文王。不過周易傳自文王。今遂名之爲周易耳。讀者要當視爲一易。不可以其傳述之人不同。而謂有二易也。

夫易之有三者。非三易也。易之三變例也。旣有三變。已備天地人之數。爲用已足。𨿽有他變。終不出乎三者。文王之易。合三者而一之。故言卦之變與易之用。以周易爲主。此吾贊易取文王序卦之由也。卦變𨿽從文王。本卦必溯伏羲。故說卦兼及二者次序。後人不明易之用有正變。不知伏羲文王之卦同異之義。不解連山歸藏不用之由。妝加揣測。不獨易道不明。旣易之自出。亦不復曉。或摭拾殘編以爭執異辭。或采取他易以辧別圖序。皆失吾贊易原意者也。要知末有周易。則不得不采用連歸。旣有周易。則從周已足。此吾有從周之嘆也。

夏商遺典。固不可考。連山歸藏之易。吾於杞宋猶及見之。初亦以爲可取。及參之周易。始知二者已在其中矣。故從周易。易中諸辭。非盡文王之作。多沿二易之舊。今猶在也。而周易之精。不在辭之美備。而在序之精當。以能參天地二道。立人道之極。全變化之用。明始終之義。非如連歸所取義狹而立極有偏也。故合伏羲之旨。盡易之變化者。惟周易爲宜。此文王之所以聖者歟。夫易之有異同。旣可知矣。而習易之應從周易。又無疑矣。顯後人猶不達者。則以及門之士。末嘗將經傳詳爲講釋。以明旨趣。二三子好事者。又竊取連歸之本。授於門人。迨漢之興。言易者遂有同異。𨿽非乖離不稽之說。究爲門戶爭執之階。此則易道之不幸也。

然以今傳之本。旣無詳解之文。則他山之石。可以攻玉。取其所異以證其同。亦足以明周易之精美。而直探文王之心矣。易之言讖緯。誇占驗。及其以本宮生變爲序。以納甲合歲爲用者。其書𨿽殊。亦屬古人之遺。參而求之。尢足推廣周易之用。蓋𨿽近雜。亦非無益。是在讀者知以周易爲宗。勿認客作主。則占驗之說。正可爲修省之助。而生變之異。又可例易道之宏。其所益於易固自有在焉。

宗聖講義

易道至微﹐包義至廣﹐仁者見仁﹐智者見智﹐易固具仁智矣。而見者則依人而殊﹐非貫通之﹐誠不明易之爲易。而聖人之教﹐不得全行於世。𨿽曰讀易無益也﹐故必先明易之本義。

夫「易」者﹕賅象數以明气﹐辧時位以明用﹐詳變化以明生﹐測順逆以明吉凶﹐徵名類以明動靜﹐驗二五以明終始本末﹐會天人以明性情道徳﹐其含義無盡﹐致用不窮﹐其稱名不一﹐取類至廣﹐然有其始終焉。推事物之情﹐溯天地之道﹐以人立極﹐有其道也。故習易者有其例﹐不明其例﹐則莫知其旨﹐而例者指象數也。

象數者﹕圖畫文言之所示也﹐不先求於圖畫文言﹐則不明象數﹐不明象數﹐則不知易之本體﹐及其變化﹐若拘拘於經文﹐兢兢於名類﹐此爲文藝之事﹐而非以極深研幾也。如乾者﹐必先求其圖之所示﹐何以爲﹕必先考其爻之所名﹐何以爲九。必先溯其气之所始﹐何以爲陽﹐必先察其道之所存﹐何以爲天。皆必徵於象數而後知之﹐知之而後可言其徳﹐可名其用﹐可數其變化﹐可質其所分合﹐可因例而明其爻之所占﹐文之所釋﹔而後經文可得而釋也。此凡習易者﹐均當如此。

夫子韋編三絕﹐所用心亦如此﹔決非徒誦其經﹐熟其訓詁﹐卽足了事者﹔而講易之先﹐必自例始﹔例明而後通貫一切﹐庶無惑於經文之義﹔此爲講易第一事。

夫易自伏羲氏以後﹐象數卦儀﹐傳之旣久﹐因其用不同﹐而取義有異﹔故有連山﹑歸藏﹑乾坤三易之分﹔實以一爲三﹐非有他易也。連山首艮以明人道﹐夏代承用之﹐歸藏首坤﹐以重地道﹐商承用之﹐乾坤首乾﹐以尊天道﹐周承用之。以所首不同﹐故取義各異﹐正與夏正建寅﹐商正建丑﹐周正建子﹔其義一也。非歲序異﹐歲首異耳﹔故明人道者﹐以人爲先﹔重地道者﹐以地爲先﹐尊天道者﹐以天爲先﹐實則易道備天地人﹐先後𨿽殊﹐場道不異﹐殊其用耳。

周𨿽重天道﹐而兼二代之制﹐故文王重演坎離之卦﹐以合三爲一﹐而同於乾坤之易﹔乾坤之易﹐伏羲固已立制﹐而坎離之易﹐則文王爲之紹述者也﹔後人名之曰「先天易」﹑「後天易」﹐其實一體一用耳。

蓋乾坤易﹑明位者也﹔坎離易﹑用時者也﹔𨿽次序不同﹐而其爲易也無異。以乾坤之易﹐不能外坎離﹐坎離之用﹐亦不能不本乾坤﹔二者相參﹐而後變化以大﹐不獨二易以合用﹐卽三易亦由是以同功﹐此坎離之易﹐包括乎一切﹐而爲天地旣奠以後所不可少者﹐以其用之廣﹐而變化之神也﹔此習易者必先知之。知其一而求其二與三﹐則三二皆歸於一﹐以一槪易﹐名符義當﹐誠哉聖人之心﹐足以通天地﹐並日月矣﹗。

故文周之後﹐夫子必兢兢焉以祖述之﹐而爲文以著其義﹔使伏農曁文周之業﹐永垂無盡﹐此則夫子贊易之微志也。夫易有數義焉﹐以其至易﹐本於太一也﹐故自無始至有始﹐推之無盡﹐無不可知﹐此一義也。

以其不易也﹐立本於中﹐致用於極﹐中極不變﹐永執其中﹐其道乃久故能行變化而無息﹐主生成而不測﹔此一義也。

以其變易也﹐順天地之消息﹐應气數之盈虛﹐與時遷移﹐其道莫窮﹔故能握化之鈞﹐得循環之道﹔惟通以變。因適而宜﹔此一義也。

易之爲道﹐有本末始終﹐有體用內外﹐包乎萬有﹐極乎無盡﹐推之無窮﹐而無爲無不爲﹐此至誠之徳﹐中和之功﹐天人之所合﹐事物之所順﹔而明乎玄微﹐探乎繁嘖﹔至簡且易﹐至久且廣者也﹐此易之名與義也。

至易之爲象﹐上日下月﹐日月者﹐陰陽之所昭﹐而天地之道所見者也﹐以天之道﹐由日而明﹐地之道﹐由月以見﹐日月代行﹐天地不息﹐此坎離代乾坤爲主﹐而水火成陰陽之用﹐此在體用旣合﹐情性同見之時﹐而後知乎天地之道﹐曲成之妙者也﹐故明易者﹐必先明坎離之易﹐由下溯上﹐由外及內﹐由人及天﹐皆必然之序﹐不可臘者也。

且日者元陽之象﹐其體亦太極之象。故爲﹑卽﹑亦中字之形也﹔太極之體一﹐爲萬有之母﹐而易自太極始﹐日者生物之根﹐凡物不得日之光熱則不生﹐是日卽生物之母﹐勿者﹐古文物字﹐上日下勿﹐示生生之象﹐亦明天下萬物自生之源﹐其取意固精﹐而爲文卻顯﹐故知日月爲易﹐則知天地以陰陽而神其變化﹐亦卽知乾坤之易﹐以坎離而明其功用也。

知爲易﹐則知天下萬物﹐莫不生於太一﹐育於元陽﹐而易之爲教﹐莫外於溯萬有之始終﹐推萬物之生成長育﹐更由是以明天道人道之體用﹐及夫事物變化消息之數運也。

故易辭𨿽簡﹐爲義極宏﹐其道至深﹐爲言必備﹐苟欲洞明其故﹐則固不外求之象數與文辭也﹔而易之象數﹐則盡乎形气之精﹐易之文辭﹐則槪乎義理之至﹐不深研而通其趣﹐則必有所滯﹐不廣徵而匯其歸﹐則必有所失﹔此見仁見智之說﹐所由來也﹐習易者可不勉哉﹗。

夫易﹕明數者也﹐而數本乎气﹐气本於陰陽﹐陰陽本於太極﹐故太極爲易之始。太極者﹐一也﹐其初無名無形﹐由元气之凝而爲光﹕光生气﹐气成形﹐形成質﹐故物之始生﹐必先有气﹔斯气也﹐流行天地之間﹐分合萬有之體﹐而不可見。

見其形質焉﹐因气之分合多少偏全﹐而形質不齊﹐故數不等而象不一﹐求其象而後知其數﹐明其數而後辧其气﹐气有陰陽﹐數有奇偶﹐因分合而有四五﹐因偏全而有善惡﹔此气之變化也。因生物之時地有多寡﹐因境遇之變遷而有大小﹔此數之消長也。因所受之殊﹐而形質有殊﹔因所合之異﹐而性情有別﹔此象之進退也。

蓋气自太極以下日分﹐分而仍合﹔故兩儀﹑四象﹑五行﹑皆以次名﹐數自太一以下﹐亦漸散﹐而仍復聚﹐故天一地二﹑至天九地十﹑推而五十﹑六十四﹑百四十四﹑二百一十六﹑而萬一千五百二十之數以別﹐象自太極以下﹐由气數之推移變化﹐而諸物生成﹐名類日多﹐反復日眾﹐以仍循環終始﹐故八卦六爻之互相乘除﹐太陰少陽之互相推化﹐以成萬物之形﹐類萬有之情﹐名萬事之制﹐而不可窮盡﹐此皆順乎生化之序﹐有不期然而然者。

故總而言之﹕則一生二﹐二生三﹐三生萬物﹐分而言之﹐則太極以下﹐气數與象﹐各以類別﹐不可勝紀﹐以自上而下﹐則言之如此﹐如自下溯上﹐則必就其已見者徵之﹐此求象爲第一步﹐因象者於外﹐存於現在﹐耳之所聞﹐目之所見﹐手足之所執持者﹐固易爲徵﹐徵其象﹕則得其數與气﹐而後因其例﹐以辧其吉凶福禍﹔循其時地﹐以辧其道徳性情﹐而後行止有方﹐動定有則﹐而用乃著﹐而道乃彰﹐而後聖人立教之心可見矣﹗

故習場莫先於象數﹐明象數莫先於例。易之明例﹐實習渴之下手處﹐故講易必自例始﹐以其已知﹐求未知也。

夫易自伏羲畫卦﹐分列陰陽以定其位﹐重爲六爻以明其時﹔乾坤爲體﹐易行其中﹐乾坤成列﹐易立於中﹐二者體用之分﹐時位之辧﹐相錯以行﹐相交以變﹐生生不已﹐變化無盡。故由八卦而成六十四﹐六爻而推至三百八十四﹐皆本一气循環﹐二五互用﹐以成其象﹐以寓其數﹐以行其气。

故太極旣立﹐自生兩儀﹔卦象旣成﹐自生爻象﹔自然推衍者也。由乾坤定位之易﹐而見卦位之序﹔由坎離中立之易﹐而見卦气之時行﹐變化𨿽多﹐次序不亂﹐皆二五所生化﹐順乎天地萬物之次﹐而相交合五生成者也。

故欲知生化之迹﹐必列象而觀之﹐此圖畫爲所必重也。故習易必先將易之圖像﹐觀察明晰﹐如乾坤定位之圖等﹐一一列前﹔審其生化之序﹐及其推移之數﹐而後得其卦之由來﹐此固爲第一事也。

述聖講述——子思

讀易須先明易例﹕以其敷辭有定﹐陳象不二﹐必通其義﹐而後明其旨﹐必抉其情﹐而後達其用。如乾﹐天也﹑父也﹑之例﹐必先熟記之﹐則卦中有乾象﹐或通乾象﹔及其比偶反類之象者﹐皆有孚於乾之義﹐卽有類於乾之情﹐則其爲象﹐必同於乾之物﹔如天也﹑父也﹑之類﹐此易示象之例﹐有不易者也。又如乾之卦辭﹔元享利貞﹐其六爻之辭各異﹐而皆有其物與事以象之﹐則各卦中如有乾之辭﹐及其爻之辭﹐或比偶反類之辭﹐皆與乾通其義﹔必合對參之﹐以明其所指﹐而後知其辭之用﹐此易辭之例﹐必通解者也。

習易貴乎通﹐而用易在乎熟﹐苟執而不通﹐習而多忘﹐則何以窮天下之變﹐盡易道之蘊哉﹖蓋易者﹕以簡禦繁﹐以顯探微者也﹐因其爲用至廣﹐言文難備﹔爲道至大﹐事物同賅﹐則不得不操其本﹐用其極﹐以不二之道﹐成不測之功﹔以至易之文﹐成至神之用﹐此所以僅六十四卦﹐三百八十四爻﹐而盡天下之事物與變化也。不先明此﹐則不能窺聖人制易之心﹐亦不能全易道之用﹐則𨿽治易終無益也。故貴在能熟其辭而通其象。

易之爲用﹐有獨用者﹐有合用者﹐有對偶者﹐有推移者﹔有反逆相成者﹐有正順相制者﹐其類不一﹐其例至多﹔則可就其象驗之。如各卦各爻﹐均有獨用之例﹐而相合亦成其用。其對偶推移﹐順逆正反﹐則成其生克變化之用﹐此當就其成例測之。

蓋乾坤二卦﹐各獨立而爲天地父母﹔合則如泰否﹐其用不同﹐對偶推移﹐則如復姤遁臨之類﹔相生克以成變化﹐則如剝復損益旣未濟之類﹐皆有定例可尋者也。至其比例交錯﹐由此通彼﹐由上化下﹔則如咸恆之乾坤﹐益損之離坎﹐各極其變而成其用﹐亦自成例﹔故必列象﹐觀其分合變化﹐驗其生克消息﹐而後得其用焉。

故易有乾坤中立之序圖﹐有坎離上下之序圖﹐有其本宮變化之序﹐有依對偶推移之序﹐無非爲極其用也。必先於其同以求其異﹐於其異以證其同﹕而後知其變化由來﹐生克消息之例也。是以習易﹐非僅釋文義﹐諳象一變爲坎坎離上下之序圖﹐其原因如何﹖成用如何﹖而後知聖人易教之本旨﹐與吾人習易之何爲。

易之八卦爲綱﹐其所生化五十六卦爲目﹐而乾坤二卦﹐又綱之綱﹐以各卦皆自是出﹐卽萬物生於五行﹐五行成於二气也。由其數言﹐八卦者生成之數﹐五十六卦則相生相制之數也﹐萬物𨿽眾﹐皆包於六十四卦﹐則一卦之分合變化﹐所賅者多矣﹗故必詳徵於爻﹐爻者本於乾坤之﹑卽數之九六也﹐無論何爻﹐不外﹑﹐卽言萬物萬事﹐不出九六之數與陰陽之气也。

由其合觀之﹐則變化無盡﹔由其分言之﹐不過天地所賦之一耳。故乾坤爲天下之樞機﹐而﹑爲天下之本气﹔九六爲天下之總數﹐實爲生化之所始終者也。𨿽究其生化﹐有不可盡﹐而溯其本始﹐則不離於是。是卽中庸所謂﹕天地之道不二﹐而生物不測也。故易者﹕示天地萬物終始者也。無論何物何事﹐莫不包於易中﹐卽溯無始﹐以迄天地之滅﹐皆由易象盡之矣﹗

如以六十四卦次第列之爲圖﹐卽足以示天地世界之終始﹐卽自乾坤以迄旣未濟﹐其推移轉換﹐實一世界自然之序﹐而縮言之﹐卽一人終始生化之例﹐其爲變化者﹐則有方圓圖與歲序圖﹐及八宮之序﹐皆與經中次序相證﹐以互爲用﹕因大數𨿽有定例﹐而變化甚多﹔必合各圖而後知其變例。如後人京氏之八宮﹐焦氏之歲序﹐與邵氏所傳於道家之方圓圖﹐皆易中自具之例﹐爲推其變化﹐以與經本次序相證者也。

故大之足以盡宇宙之象﹐小之足以合歲時之紀﹐卽一人一地一時之事﹐亦由是足以占之﹐此則因天地生化自然之例﹐固如是也﹐卽其變例﹐亦不出於各圖之序﹐由正證變﹐皆如指掌﹔故可以明知未來﹐通達旣往﹐而盡其變化﹐致其用也。是易之象𨿽簡﹐而含義無窮﹐習易者必詳求之﹐始全其用﹔而其道總不外往復於六十四卦之內也﹐其變例爲圖尙多﹐此舉其至要而已傅者耳。習易之先﹐務熟記之。

亞聖講述孟子

夫子命將易經要義﹐先爲講釋﹐俾讀易者深解古聖演易之旨﹔文周說易之心﹐庶明儒教傳易原由﹐而知堯舜以來歷聖授受之薪傳要義﹐夫易自文王重演﹐周公繼之。夫子集其大成﹔而經文大明﹐義理大著﹔讀易者宜將系辭﹑說卦﹑序卦﹑雜卦諸章﹐與全經﹐俱明解無遺﹐然後得聖人演易之旨﹐及吾人習易之用也。

四傳詳於易例﹐爲輔翼易經之文﹐不讀四傳﹐不明易之爲教也﹕故夫子於訂易時﹐特揭之﹐爲易經參解以授弟子﹐俾明易之爲易﹐故讀易必及四傳﹔易象至簡﹐卦辭亦略﹔欲通其用﹐捨先求之四傳﹐不能測其端倪﹐蓋易起於上古﹐爲時久遠﹐文字未興﹐𨿽具其象﹐亦如河圖﹑洛書﹐僅演其點畫而已﹐經神農軒轅以迄唐虞﹐代有增易﹐文字旣制﹐政教益明﹐於易象之下﹐均加之演詞以著其義﹐因初傳於語言﹐難畱久逸﹐相習固有師授﹐而易代輒忘﹐相用固有成規﹐而易地輒異﹐以至於夏商二代﹐各沿所習﹐各本其制﹐而有連山之易﹐歸藏之易﹐其取用旣殊﹐而爲義亦不一矣﹗。

至文王取而重演之﹐以成今傳之易﹐因恐後人疑其同異﹐忘其本來﹐始詳著其詞﹐以明其教﹐此四傅之作固爲傳易爲教者也。時代旣殊﹐傳述又異﹔前之易者﹐徒存其象。今之詞者﹐乃備其文﹐故易道至周始昭﹐至夫子始定爲經。

夫子本文周之作﹐加以所習﹐而擴其義﹐敷詞具象﹐以次其序﹐明變著用﹐以列其圖而後易之爲易﹐有迹可尋﹐有文可讀﹐有圖可驗﹐有變化可徵﹔不似前日之奧窈難稽﹐同異莫辧矣﹐。故易教實成於夫子﹐而易義則備於四傳之文﹔欲知易者﹐必先知此﹐而後可進而求之也。

易之起源﹐非干坤也﹕蓋溯乾坤而上﹐則太極是也﹐然易有太極﹐是生兩儀之語﹐不見於經而見於傅﹔故必讀傅始知之也。易之爲教﹐非言休咎已也﹐而在因休咎以悟性命﹐以道在人爲性﹐易明人道﹐始於性善﹐「而繼之者善﹐成之者性」之語﹐亦詳傅中。

易之言數﹐始於圖書﹔自天一至地十﹐皆天地生成本數﹐而天一地二﹐大衍之數五十之語﹐亦在傳中﹔易之爲用﹐以其變也﹔變始於錯綜參伍﹐以生化各卦﹕而參伍以變﹐錯綜其數之義﹐亦詳傳中。易之同異﹐在於序圖。﹔以其本末始終﹐上下內外﹐各有其用﹐故有體有用﹐有同有異﹔而天地定位﹐帝出乎震﹐各方位序圖之說﹐亦詳傳中。

易之遞嬗﹐大別有三﹕時代以殊﹐名類遂異﹔如連山﹑歸藏之易﹐次序不同﹐卽體用生化之序﹐與男女之別﹐消長之象﹔其類皆異﹐其名皆殊﹔而本宮變化﹐與序卦次第﹐及連山﹑歸藏之首末位次﹐亦皆詳傳中﹐至如易之門戶﹐八卦之本義﹐六十四卦之時气﹐與天地人所象之名類﹔少長老幼之期﹐上下內外之位。皆自有所合。一歲之遷移﹐八方之分合﹔古今世界之終始﹐與人事吉凶禍福之占驗﹔莫不詳於傅中。若不熟於傳﹐則中智以下﹐決不能探天地之妙﹐測陰陽之神﹔而以達於性命之源﹐明於行止動靜之道矣﹗。故傳之作﹐爲教後人之習易也。

人求明易。不先明於傳文。是𨿽日讀經﹐恐無益於事﹔故夫子以其所得﹐指出其要﹐而集其義﹐爲傳於經之前後﹐其循循誘人之心﹐足千古矣﹗。𨿽其言得之先聖﹐非夫子一人所爲﹐而其編訂之功﹐實爲繼往開來之聖﹐讀者其毋負夫子之心焉爾。

且卦之象气與數﹐必視其變化﹐而後得其未來﹐若僅執現象﹐則往復者不可知﹐將何以窮神知化哉﹖故通易必參全易之變化﹐非就一卦六爻之象﹐旣足得其用也。又易者。因器明道者也﹐器可見﹐道不可見﹐必因有形以溯無形﹔有形者現具之象﹐無形則在無象之中﹐然棄有以求無﹐亦不得也﹕必求諸有而不執其有﹐方得其無焉﹐而非經文所盡也﹐必廣徵於先後天之圖﹐與本宮之序﹐及序卦之詞﹐而後知之﹐故必徵於傳文也。

如先後天之圖﹐不見於經﹔卽就乾坤之序﹐亦不知其位﹐惟天地定位一節﹐言先天八卦之位。帝出乎震一節﹐言後天八卦之序﹐皆足以證經文之不及者。如乾坤之序﹐爲今易所定﹐始於乾﹐終於未濟﹐此固讀經可知者。而其本宮之序﹐則不在經中﹐又非徵於傳文不可。傳有云「歸妹﹐女之終也」乃明本宮之始終。

蓋序卦之次序﹐本於後天八卦之生化﹐而爲用也﹕本宮之次序﹐則本先天八卦之生化﹐而爲體也﹔體靜象坤﹐故歸妹爲坤道之盡﹐後天用陽﹐而動象乾﹐故未濟爲乾道之終﹐二者終始各異﹐致用亦殊﹔而必由傳考之﹐始得明其故﹐不特此也﹐連山首艮﹐歸藏首坤。六十四卦之序各異﹐卽方圓與歲序圖皆不一﹔凡由乾坤變化而生者﹐皆有定序﹔而經但就文王所定者列之﹐若不徵於傳﹐則他易圖皆不得知﹔不獨不備於用﹐而經中各爻辭﹐恆有取前各易之舊者﹐其義亦難索解﹐譬之「歸妹女之終也」一語﹐苟不知八宮次序﹐終於雷澤歸妹﹐則其義將不解矣﹗。

以經文次序﹐明明終於末濟﹐與歸妹何涉﹖是則女終之義﹐實非取於今易者也﹐況一曰男﹐一曰女﹐對舉而言﹐卽分屬乾坤二者﹔乾道成男坤道成女﹐固有明解﹐而未濟之男窮﹐卽指乾气之盡﹔歸妹之女終﹐卽指坤气之盡﹐然序卦終以未濟﹐可見本乾道之始終也。本宮則本坤道﹐斯爲不同﹐而不同者正其同也﹐由於先後天也﹐合之則同﹐分之則異﹔未有離體用爲之者﹐故異仍同。

人之旣生﹐神形同具﹐性情兩全﹐若分則死矣﹐然性情自別﹐神形亦殊﹐又不可混爲一談。是以言易必廣徵其異﹐以歸於同﹐易之序卦爲主﹐餘皆爲參互之用﹔以余合一﹐則異皆同﹐故易經但取其一﹐夫子亦仍之﹔而恐人之忘其餘也﹐則備述於傳﹐以爲習易之助﹔俾讀者得會通之﹐而勿失其宗也。故傳者﹐習易所必先讀者也。

易之始終﹐爲象天地之气運數紀﹐而有先後天之不同﹐以先天包無始迄無終﹐未有物也﹐後天則自天地旣生﹐萬物皆具生化﹐有終有始者也故形神各類﹐有無異名﹔道器並行﹐人天別用﹐非諳其故﹐不知易之爲易也。自太極以下﹐迄於萬物之終﹐爲一天地﹐而其象則自乾坤始﹐以天地之外﹐難具名也﹐然𨿽無物而可象﹐物以名別﹐必有形與神﹐象以气數別﹐故𨿽無形有神﹐仍可類以名﹐辧以義也﹐人之生也﹐後於天地﹐則人事所關﹐必在後天之中﹐𨿽神流太虛﹐气通無始﹐而形限其動﹐迹循於有﹐不可外天地以言人事也。

故文王定卦﹐溯始乾坤﹔而明易致用﹐必以後天爲主﹔然恐人之囿於器而忘道﹐執於有而遺無﹐遂失所生﹐不知所歸﹐故卦詞皆參以先天﹐更於傳中補著其用﹐如天火同人水地比﹐皆先天之名﹐以後天離坎﹐卽先天干坤同處一位﹐故曰同﹐曰比﹐不獨以天火地水爲同气也。所有各卦義皆如是﹐意在使人不忘本來﹐而有以見道於象也。

夫易之爲教﹐端重人道﹐而先必明原始要終之義﹔不明先天﹐將何以見其始終﹖而致其原要之功哉﹗故先後天之易﹐不可偏廢也﹔易之有先後天﹐非二易也﹐其爲用仍一致﹐猶人之性情神形﹐不過靜動之間耳。果通其一﹐則必達其二﹐如一卦也﹐但明其後天之象﹐不足用也﹐必兼先天之象而一之﹐方得致其全功。而於人之占驗也亦然﹐明其所占之卦﹐此現在事也﹐必通先天﹐而後吉凶可徵﹐變化可見。

蓋後天爲一時﹐先天則槪來往﹐易以知來﹐數往爲用﹐不求之先天﹐將何以成其逆數之用哉﹖故易者﹐不能分先後天而爲言﹐文王之易﹐𨿽取後天之序﹐而用則仍本先天﹐此義後人全不知之﹐或爭爲先﹐或爭爲後。偏而不得其體用之全﹐辧而不明其變化之道﹐𨿽兢兢於文字之學﹐著龜之數﹕及其得辭﹐一無所驗﹔反不如街頭賣卜者之偶中﹐豈易之不可信耶﹖人之不明易也。

矧易道以簡易禦繁難﹐必先明其所以簡﹐所以易﹐而後可以致其繁與難於目前也﹐捨合先後天參之﹐則將不知其所以簡易﹐以象旣窮而辭復盡﹐何以見其變化哉﹖簡易云者﹐言象外也﹐而能禦繁難者﹐則因有象中象﹐辭中辭耳。

天地之數﹐由於气運﹐有定序也﹐因是皆成往復對待之象﹐易之所占﹐悉依此律﹔如乾坤﹑屯蒙﹑需訟﹑咸恆﹑旣末濟之類﹐無非相偶以進﹔乾坤也﹐坎離也﹐震巽艮兌也﹐皆成對偶之象﹔而以往復參錯爲序﹐如屯蒙需訟﹐其類相反﹐而相繼以生化也。

因天地之气﹐有生必有死﹐有合必有分﹐以生克而後成變化﹔此必至之勢也。若不循環﹐則气絕矣﹔惟其往者必復﹐生者必化﹐而成循環無盡之象﹐始成天地萬物之序﹐如一年也﹐春秋冬夏﹐皆相對以成歲﹐而冬盡必春﹐夏盡必秋﹐往復循環﹐萬年不攺。易之气運﹐正如斯例﹔其間變化﹐或稍遲速﹐或有餘不足﹐則運气有主客勝復﹐猶春之溫﹐夏之熱﹐秋之涼﹐冬之寒﹐或有應否之差﹐或有反令之災也﹐其在人事則善惡所感耳﹐然大致不忒﹐以其運序定自先天﹐故不忒也。

一易之變化﹐以後天爲用﹐則有不能盡知之事。合之先天﹐則無疑矣﹐蓋後天之事﹐輒因人之感召而異﹔而先天者﹐則在人事以上﹔故先天多靜﹐後天多動﹔合而參之﹐動靜不失其序﹔若偏一象﹐則不失於此﹐必迷於彼﹔坤之先迷後得﹐卽指此也。習易旣通﹐無復迷矣﹐故欲窮易之用﹐必先通乎先後天之象﹔精求其變化而不失其中﹐則何患乎迷。

易之爲易﹐固重在變易﹐以天地間之物無不變者﹐有形則變速﹐不變者必無形之物。故恆存之體必無息﹐惟至誠能之﹐息則變矣﹗天地之悠久﹐亦不息耳﹔人物之生﹐一息一變﹐故隨息而生死﹐不可復續﹔此聖智所悲﹐而必教人以至誠﹐蘄無息以免於變﹔易之爲教﹐其旨如是﹐故示人以變﹐而使之有惕於心﹔象物隨變以盡﹐警人之愼其終給﹐其以卦參伍變化﹐皆明人物之變化不可免者也。

因气使然﹐不復久駐﹕隨息以盡﹐不知歸處﹕故示人以生死自來﹐及身所歸宿﹐以人道立極而求其誠﹐以窮理盡性而求其合於天地﹐𨿽曰以變言﹐實盼人之無變也。人異於物﹐物莫能逃於變﹔故生死隨形﹐人則有其性靈﹐本含不變之體﹐苟怵於物之變﹐而重其性靈﹐順天地之气﹐而存其神﹔知气數之化﹐而致其誠﹐則性命固而神气永葆﹐𨿽在變化中﹐而不隨其變化﹐超乎物而與天地共存﹐則眞人以上﹐不爲气所賊﹔是則得道之士﹐足與言易之教矣﹗

蓋聖人作易﹐爲憫人之變而不可久﹐化而不復歸﹔生而瞢瞢﹐死而渺渺﹔不知所來﹐不知所往﹔戾乎气而不測於順逆﹐昧乎數而無擇於吉凶﹔𨿽稟天地之中﹐而不能葆﹔𨿽具性靈之眞﹐而不克全﹐遂與物同變化﹐而神形俱盡﹐實爲悖夫生生之則﹐反乎天地之道﹐故乃爲易以告斯民﹐指其去來﹐明其禍福﹔象其气數﹐示其所宜否﹐而使有所循﹐更諄諄以言﹐墾懇其辭﹐勸其善而戒其惡﹐導之存省﹐以致於誠明﹐詔之仁義﹐使盡其性﹐故其文日﹕「乾道變化﹐各正性命。」又曰﹕﹕「君子終日乾乾夕惕若厲﹐無咎。」無非教民知天而立命﹐修己而合道耳。

其示象﹐必明指天道如何﹐人道如何﹐何者吉﹐何者凶﹐何者可違﹐何者宜從﹔非徒述其休咎已也。故易者﹐聖人教民之作也﹐其以成人之徳﹐爲至誠之行﹐中庸所謂位天地﹐育萬物者也﹐夫誠則明﹐前知之道﹐必在至誠﹔易之知來﹐固重在「誠」字之一字﹔習易致用者其細味斯語。

圖像

宣聖講義——孔子

易之爲書。自來僅具圖像。無文章也。至唐虞以後。始由象而增以字。

由言而演而爲文。文字旣傳。圖像反晦。此則後人捨本逐末之過也。

要知伏羲畫卦之時。未有文字。語言可口傳。不可記錄。僅以圖像載之版冊。而將意義傳於語言。果不得其師。則不明其義。徒執圖像。不能通其用故也。

然旣有圖像復得師傳。則𨿽無文字可誦。而仍有語言代釋。其傳不失。所資於圖像者大矣。

及用文字之後。則意義均宣於文章。圖像之玄微。反不若文字之明顯。故文章日多。而習者不知重圖像。徒習爲文章。演講文字訓詁。不復從圖像中。究其精深。宏其體用。

蓋自周秦而後。易之圖像已漸亡矣。然今之所存者文字。由文字而能探易之用。亦猶古之僅有圖像。

由圖像而能盡易之義。其得失頗同。要皆偏於一端。不克見易道之全。是以欲明易教。必兼圖像文字而並重焉。

以文字釋圖像。則無待思索之煩。以圖像證文字。則不蹈虛疏之獘。是易之爲書。二者不可缺一也。

今日之易。多有詳於文字。而忘圖像。𨿽卦畫猶存。而圖像不備。間有補者。而不得編列之序。不解體用之道。𨿽有其圖。不充其義。是皆易本之失。玆旣講易。當先正之。俾圖像之用。與文字同。文字之精。與圖像合。則習是書。能直探古人之心。而有以昌明易教。其所益於世。抑大矣哉。

易之有圖。自伏羲以來亦漸加多。至周大備。秦漢乃遺之。連山歸藏易。皆由圖以別其用者。

無圖則不知有何以異也。古來圖像。皆爲紀气數之變。明天道之用者。故日圖讖。

以其明未來之事。合神鬼之吉凶。爲占卜之憑依。示人禍福休咎者也。故圖與卦同一用。𨿽簡略不文。而足以記數明變。如河圖洛書是也。

一切圖像。皆始於河圖洛書。故二者`爲圖像之袓。亦易卦之所本也。易之圖像。自不外河圖洛書。

而河圖洛書。非獨易所有也。易之所有者。如太極圖。兩儀四象八卦圖。六十四卦圖。及伏羲先天卦位。文王後天卦位。六十四分合變化諸圖表。

與卦象生化。卦气奇偶。卦用分合。其餘合日月之度。參音律數。納干支之气。明蓍龜之情。以及各卦變例。序卦次序。天地人之位。來往之時。各有圖表以紀其用。皆同河圖洛書。

爲易之圖像也。其間旣經遺失。不傳已久。後人𨿽補之。有未能合原本者。應逐一審定。明其次序。以爲習易者之途徑。亦以紹述古易本之精神。讀者其畱意焉。

復聖講述——顏子

易之爲道﹐本气與數﹔而習易者﹐必求之象與圖﹐前已言之矣。

易言气數﹐純本天地自然之象﹔猶一年也﹐自春而夏而秋而冬﹔爲二气所周流﹐成四時之往復﹔

以分言之﹐爲月十二﹐爲日三百六十﹔

而其气則有木火士金水﹐與太少陰陽之類﹐

其數則有四時﹐十二月﹐上中下三旬﹐

各日之名﹔皆以紀其气數所至﹐而使人知天道之流行也。例如七月七日﹐其數皆陽﹐而時屬秋﹐其气爲金﹐而質屬陰﹐以陽遇陰﹐爲配偶之象﹔

故有天孫河鼓相會之事。應其气數﹐以爲節令﹐非無稽也。

一年各月﹐均有此气數合值之日﹐均爲名節﹔

徵其數則知其气﹐覘其气則知其象﹔故象者﹐在天有其景﹐在地有其形﹔統名之日﹕「文」。

莫非天地之象﹐而莫非气數自然之序﹔故星躔日軌﹐水道陸形﹐皆有定度﹔

聖人則之﹐以著爲教﹔而後人知天地之事非荒渺者也。

惟易最詳﹐以其本气數而示圖像也﹐故習易必自象與圖始。

天地𨿽大。易則至簡﹔由已知已見﹐推於未知未見﹐無不合也﹔

故覽圖像﹐足以盡天地之妙﹐通气數之神﹔神也者﹐司气數而宰造化﹔

天地萬物﹐莫非自神主之﹔故易之爲教﹐以神道終始﹔

而易之圖像﹐旣始於龍龜之圖書﹐以明其神用也。

神用無極﹐神徳不測﹔故易道無窮。易之妙用﹐必由圖像始可以覘之﹔

往復生化﹐奇偶變遷﹐皆圖像所示﹔

智者見智﹐仁者見仁﹔則圖像者﹐正如天地之文﹐昭昭在目﹔

而欲窮其極﹐𨿽聖智有不逮﹐是在學者善體會之耳。

宗聖講述——曾子

圖像者﹐易之所以示其物類與气數之消長變化也。

如乾之爲﹐坤之爲﹔而乾坤合爲泰或否﹐﹔變爲復或姤﹔則陳其象。

如泰爲﹐以干在坤下﹕如否爲﹐則坤在乾下﹔觀此象﹐則知二卦皆乾坤各半合成者也。

又如復爲﹐以震在坤下﹐震爲長男﹐一陽初生﹐乾交坤而成震﹔

姤爲。則巽在乾下﹔巽爲長女﹐坤交乾而成巽﹔亦乾坤初交之象﹐爲陰陽初變之機﹔則觀二卦之象﹐卽可見乾坤交合相生之類﹔必以陰陽爲根﹐以陽者合陰﹐則爲異類﹐而交陰則爲異物﹔由其气之變否觀之也。

泰否反類﹐天地未易﹔復姤異物﹐乾坤已變﹔

故乾坤之合﹐不謂之異物﹔以气𨿽反而未變。若旣交﹐則變矣﹔

如巽震爲乾坤所變﹐其气與乾坤殊﹔故象亦異。

則觀象可知气數﹐而得象可辧物類﹔𨿽千萬變﹐猶可尋索。祇在就其圖像﹐而徵其終始耳。故欲知易之名物別類﹐必先省諸圖像。

夫列圖觀象﹐以探其本末始終﹐必先察其體用﹐及其變化﹔而由大及細﹐由卦及爻﹔由內及外﹐由初及終﹔必求其所生成消長之數﹐盈虛變易之气﹔

而更比類及物﹐觀其中爻﹐較其互卦﹐以與本卦參﹐而後可得其故焉。

蓋圖像者﹐以物示其气數﹔非一物一名可以盡之﹔必求其始終﹐極其變化﹐而後知气數之所至﹐與物類之辧﹐性情之分﹐各得其徵﹔

如天也﹐非爲蒼蒼其色已耳﹔知天者﹐必考日月星辰之行﹐風雲雨露之變﹔神鬼之徳﹐生物成物之道﹐而後得天之爲天也。

故觀卦必徵諸一切﹐必因其生成來往﹐而定其吉凶禍福﹔則由明其情性﹐知其好惡故也﹔

所好者吉﹐惡者凶﹔所生者福﹐克者禍﹔故必詳求之﹐而後可言占驗也。

夫圖像者﹐如地圖焉﹐習地圖者必明其它之所在﹐及名物之所出﹐並其山川田野之勢﹔

連接境界﹐道途遠近﹐人物之所贍養﹐皆熟知之﹔苦僅聞其名﹐則何益於用﹖

故察卦貴明其用﹐而列圖觀象貴詳其變﹔非僅識其名﹐紀其形﹐卽足也﹔

且觀象重在觀其變﹐生成變化﹐爲天地自然之數﹐以天地旣奠﹐凡物均以對待而生﹔

對待者﹐陰陽也﹔有陰必有陽﹐有生必有死﹔故有名必有對待﹔生以死名﹐長以消名﹐善以惡名﹐美以醜名﹐以相形而成﹔故有此卽有彼﹐旣由一陰一陽之相偶也。

故陰陽者﹐非止言气﹔凡對待以名者﹐皆陰陽之類也﹔

人執陰陽爲气﹐與不認有陰陽﹐皆不通道者也﹔

果無對待﹐則無陰陽﹔如天地之先﹐則無陰陽﹔

故太極旣立﹐兩儀隨生﹔不曰气而曰儀﹐旣明其類﹐不限於气也﹔無論事物時位之名類﹐皆有陰陽﹔故以儀名。

儀者﹐言名而釋義﹐指物而辧情﹔亦猶象也。凡物皆有兩象﹐

故太極之後﹐必生兩儀﹔而易卦之變﹐必相對待﹔如乾與坤﹐坎與離也﹔其序也﹐亦由對列而成﹔觀其對列之象﹐知陰陽之錯行而不紊也﹔

觀其變易之序﹐知陰陽之交合而不乖也﹔大之例天地世界之生成之始終﹐小之例人物日用之起居作息﹔

其數不可易﹐其气有必至者﹔故必列圖以觀﹐詳其始終變化﹐而後得性情物類﹐以致其用﹐決非昧昧者﹐徒於一卦一爻之辭可求者也。

易以乾坤終始﹐而溯源太極﹔乾坤爲兩儀之最大者﹐亦爲萬物之最先者﹔故能始終萬物﹐無不包容﹔

八卦﹑六十四卦﹑三百八十四爻﹑無非干坤卦爻推變而來﹔𨿽六十四卦變自八卦﹐而八卦之六仍分自乾坤﹔

故乾坤爲易門戶﹐亦易之總樞也﹔乾道象天﹐坤徳象地﹔乾坤卽天地也。天地之徳﹐以人而彰﹔人之徳﹐鼎立天地間﹔故人道立於乾坤之中﹐而合乾坤之徳以成人道﹔

乾道成男﹐坤道成女﹔而人道遂始終於咸怛與旣未濟﹔以明人與天地稱三才也。

由卦觀之﹐先天屬艮﹐人道所始﹔後天坎離﹐人道之用﹔皆在乾坤之中﹐以維系萬物﹔

而共覆載之徳﹐以燛理陰陽﹐而建中和之功﹔故觀易象當以人道爲主﹐如中極旣建﹐則萬物咸宜﹔此六爻之徳﹐以中爻爲重也﹔大扺聖人以易示教﹐首重人道﹔

𨿽尊天地﹐兼萬物﹐而以人終始之﹔故日﹕「天地大義人終始。」觀象習易﹐必求乎人道所存﹐而後聖人之心可見也。

夫易者﹐示人以變易也﹔以天道之變易﹐定人道之變易﹔以人道之變易﹐合天道之變易﹔

故以天人爲言﹐天道至微﹐人道則顯﹔天道無爲﹐人道則勤﹔

天道無名﹐人道則眾﹔爲類極殊﹐而必齊之一之﹔此所以謂之易也。

由象言之﹐同此八卦﹐而體用殊﹔同此六爻﹐而動靜殊。由數言之﹐同此九也﹐而老少殊﹔同此六也﹐而上下殊﹕

故爲物簡﹐而爲義眾﹔爲名一﹐而爲類多﹔得其本末﹐則由一及萬如解索﹔不知其由﹐則處常應變猶觸藩。

故習易者﹐於易外求易﹐以盡其變﹔於象中分象﹐以通其神﹔而後得聖人之心﹐垂象示教之意也。

觀象也﹐必觀其來往動定﹐必辧其分合交錯﹐必類物以別名﹐審情以辧性﹔而不失其中極焉。

蓋卦象以一象眾﹐亦猶言道以一馭萬﹔中極者﹐一也﹔一以貫之﹐方謂之通﹔故變化者﹐本於不變﹔動由不動﹐生由無生﹔必先明其故﹐方可以執象用易也。

夫執象觀易﹐譬之觀棋﹔何者生﹐何者死﹐何者進﹐何者退﹔皆應了然胸中﹐洞明目下﹐始得其生克變化之用。

如乾坤二象﹐原屬陰陽大用﹔而乾之大始﹐坤之成物﹔一生一成﹐一始一終﹔皆在象中見之。蓋陽生陰成﹐陽始陰終﹔此气之自然者。

陽數用九﹐陰數用六﹔九爲天數之終﹐六爲數之始﹔河圖之例也﹐以陰代陽﹐以始至終﹔循環往復﹐以成其用﹔此數之自然者。

合气數觀之﹐則知象之生死進退﹐分合消長﹐無不明暸﹔故日﹕「觀象知數﹐觀數知气。」

數成於气﹐象見於數﹔由上言之﹐明气出於道﹐得道之士﹐不言數象﹔

由下言之﹐則气無形﹐附數以行﹔數無質﹐附象以成﹔不求於象﹐安知气數。

易﹐逆數也﹔由下推上﹐由已知求未知﹔故必自象始。此聖人教人觀易之道﹐以中人之智﹐必如是也﹔若不明象﹐何以探易。又何以探天地之妙﹐萬物之賾哉。故觀象貴精﹐習易宜細也。

孚佑帝君附注

夫子之言至精詳﹔蓋陰陽二數相抱相接﹐而合化以成諸數﹔

其用則九六。以九爲陽數之純數﹐六爲陰數之純數﹐故也﹔試以九乘各數﹐其得數不變﹔以六乘之亦然。而他數不能矣﹗

至陰數逆行﹐人多知之﹔而始四終六﹐則往往不解﹔不知此河圖明明次列之序。

今試以純陰數六﹐乘陽數一三五七九﹐其所得數卽六八十二四﹐恰爲陰數之反﹔

從左而右﹐則爲四十二八六逆行之序﹔與河圖合。

又如以九乘陽數一三五七九﹐其得數亦恰爲陽數之反﹐卽九七五三一﹔從左而右則爲順行之序﹐亦合河圖。

又如以九除陽數一三五七九﹐其得數合其餘數﹔若以九除陰數﹐其餘數仍同陰數﹔

由此可見九六之用﹐與陰數逆行之序﹐皆屬自然﹐毫無牽彊﹔此所以聖人取則而可証之河圖者。此解近人頗有悟之者﹐獨未之其本於河圖自然之序耳。但其用心已足許矣﹗

夫天地之數﹐皆始於河圖﹐而闡明於易﹔惜讀者棄河圖不講。又因易傳文字錯簡﹐前後脫略不全﹔遂不復知傳中天一地二﹐一叚文字﹐系解釋河圖者﹔

更不知所言關乎數之根本﹐囫圇吞棗﹐終不得聖人立言之旨﹐誠可慨矣﹗

河圖所含理數﹐至精極宏﹐不易講盡﹔此不過撮其大要﹐爲講易所必知者﹔

若專研數學﹐貫通天人﹔則當於此進而求之﹐以窮其變化﹐而神其用﹔庶於天下數﹐莫不了然﹔卽推至過去未來﹐亦如指掌﹔

則此寥寥十數中﹐有無盡之神妙在﹔大可爲專書以繹其義﹐而傳其道焉。

又曰﹕講易先自圖解始﹐以示易之初僅圖像﹐並無文字可讀也。

然圖像者﹐非機械之類﹐含有深微妙用﹔亦如文字之變化靡盡也。

故觀圖像而能會通﹐則全部易經文義已在中矣﹗猶之太極圖﹐明二气之始終動靜﹐以生成萬物﹔𨿽萬言不盡其蘊﹐而圖則皆在此圓圈中﹐一覽無遺﹔此其神妙之用﹐實非聖人莫能爲之﹐莫能知之﹔人苟從而窮究其故﹐以深會其微妙﹐方知古人圖像不虛作﹔更見易經文字之不待言也。

今時人昧於道﹐忘其性﹔以精微之教﹐視爲荒渺之談﹔而造成亂世末劫﹐行同禽獸﹔以陷於苦海﹐莫之拔度﹔斯豈聖人所及料哉﹖大劫且臨﹐至教將絕﹔大道不復﹐人類奚存﹖有心救世者﹐要從易中原推致亂之故﹐而得挽回之途﹔是則吾人講易﹐不僅爲習古明經已耳。

又日﹕夫子所講五行相得有合之理﹐及土數用五之故﹔實爲中國文化根本﹐亦卽探索造化之源﹔指明气數之用﹐爲一切言數者之所本。

蓋二气𨿽分﹐未成形也﹔必再分爲五行﹐而後化成萬物﹔五行之成﹐在天有寒暑風燥濕之令﹐在時有春夏秋冬四季之候﹔在味有酸苦鹹甘之辧﹐在色有靑赤白黑黃之分﹔皆以五爲例﹐卽五行也。

猶之二气曰陰陽﹐曰柔剛﹐曰仁義﹐曰天地﹐曰乾坤﹐曰寒熱﹐曰日夜﹐曰正反﹐曰善惡﹐曰是非﹐皆以兩相對。

是故曰「兩儀」﹐而不限於气﹔五行亦然。曰「五行」者﹐示其周流無盡﹐合乎道之運行也﹔或屬於气﹐或屬於數﹐或屬於時﹐或屬於物﹐或屬於事﹐不限於一類﹔

故曰「五行」。兩儀總其綱﹐五行任其目﹔爲天地萬物一切之母體﹐凡有生有成有形有名有類者﹐皆不得外。是以生存長育﹐變化推遷﹐以遂其造化之用。

二气五形行者﹐卽造化之樞紐﹐萬物之胚胎﹔爲天下之祖气﹐萬有之特性也。二气以簡﹐而不能極生化之用﹔而藉五形﹐以成其錯綜變化之妙﹔

五行以化﹐漸移其初始之眞﹔故仍托於二气﹐以成其主宰之神。故二五爲生生之源﹐天下萬物﹐莫不以之相維相系﹔並育不害﹐並行不亂﹐以成其生化之序﹔而世界一切於是出焉。

乃曰二五媾精﹐萬物化生﹔此河圖所指﹐必以五行配二气﹔以見天地之生成﹐气數之相得﹐而各有合得也﹔

至於五行之數﹐大都用成數﹐而土則用生數﹔

試觀月令﹐卽知爲土主中央﹐五爲中數﹔而成數之十﹐仍生數之倍﹔二五無異一十﹐用五卽足﹔且天地妙用﹐常藏十不用﹔故數老於九﹐若十則反轉爲一﹔

以成其循環之道。故數未有用十者﹐以此土用五而不及十﹔學者須明乎此義﹐方明數之用﹐亦明天地之心在五﹔以五立極﹐合於中和之徳﹐時中之道﹔其妙義不可盡矣﹗

宗聖講義——曾子

夫子前講河圖﹐爲天地自然之數﹔其始終包萬物之生成﹐萬事之吉凶成敗﹔故易本此而示人以修養省存﹐趨避逆順之道﹔

蓋莫非气爲之也。天地爲萬物父母﹐言萬物必自天地始﹔而萬物之生成﹐得天地之气﹐其數亦分天地之數﹐河圖溯物之生成﹐明五行所出﹔二气所運﹐而以數示之﹐其旨深矣。

蓋气無形而難言﹐數有名而可紀﹔

故以數代气﹐數之所在﹐卽气之所至﹔數之幾分﹐卽气之幾分﹔以數之分合﹐而知气之變化﹔以數之順逆﹐而知气之吉凶﹔其言數﹐皆言气也。气有精粗﹐有動靜﹔數有奇偶﹐有多寡﹔

由數明气﹐則生化之迹﹐無不知之﹔故河圖實以數示造化之本者也。

數之爲用﹐自一至十﹔爲一切數之本﹐無論何數﹐皆自此生化﹔

故一至十之數﹐實包無盡數也﹔知其變化﹐不可盡於用﹔

不知﹐則不得其用﹔數者能示變化﹐而通鬼神﹔夫數旣出於气﹐气有陰陽﹐故數亦有陰陽﹔陽奇陰偶﹐陽屬天﹐陰屬地﹔以二者之分合﹐而萬有以生成變化﹔不獨五行也。

而五行爲生變之始﹐故舉之以例萬物﹔五者生變﹐由數知之﹔必將數之奇偶﹐位之順逆﹔相合而生成﹐變化乃見﹔

圖中之一三五七九﹐奇數順行﹔四二十八六﹐偶數逆行﹔而其合也﹐遂成一與六﹐二與七﹐三與八﹐四與九﹐五與十﹐各當其位﹔以生成水火木金土﹐依次列北南東西中﹔以示五者之所自出﹐本乎數之相得有合也﹔亦气之相生有成焉耳。

故知一之與六﹐兩數相得﹐而水之生成﹐得天地之气若幾分也﹔火木金土皆然﹐皆由天地之气﹐奇偶之數﹐恰相得而合也﹔故易曰「一陰一陽謂之道」。

數之順逆偕行﹐以循環始終﹔於是生化之道見焉。以奇偶之數﹐一陰一陽猶男女也﹔

而夫婦之道﹐卽人生之始﹔人以男女配偶﹐而生息無盡﹔數以奇偶配合﹐而生化無窮﹔

此天地造化之妙也。

故數之一三五七九﹐皆陽皆奇﹔二四六八十﹐皆陰而隅。二者相得有合﹐而五行生成﹔

陽道虛﹐陰道實﹔陰統於陽。陽包其陰﹔皆自然配偶﹐各有其序﹔故奇數合偶數﹐仍爲奇﹔奇數合奇數﹐反爲偶﹔偶數合偶數﹐仍爲偶﹔

以見陽之統攝陰﹐而不可亢﹔陰之順承陽﹐而不可離﹔亢則害﹐離則乖﹔惟相得有合﹐而後成其生化也。

河圖之數﹐天地之本數也﹔其用自其變化而生。五行之物﹐萬物之根本也﹔

其生化自其分合而成。蓋有天地而有萬物﹐有天地之大數﹐而後有萬物之數可紀﹔

故有序有類有名﹐而後成其徳﹔萬物並育而不相害﹐道並行而不相悖﹔此徳之見也。此「道」字﹐卽指一陰一之道﹐言二气並行而不亂其序﹐則由有數也。

猶物之陳於室﹐髙下遠近﹔各如其分﹔此數之所見也﹔

人之智愚賢否﹐貴賤壽夭﹐各有其數﹐以定其分﹔而能守其分﹐安其數﹐是爲知命﹔

以命自天﹐知命者﹐安於天命之數﹐而不失其序﹔以順承天生我之徳﹐而養育其中和之气﹔是爲明道。

道不離二气﹐知乎數而和於气﹐則成道之士也。

故易者﹐言數以明道﹐達命以知天者也﹔

夫易之言數﹐自河圖始﹔河圖之數﹐卽易之數﹔如水火木金土五者﹐易之乾坤離坎震兌也﹔由用言之﹐則坎離坎震兌﹐分合水火木金四气之象﹔

而艮爲土﹐此後天之卦也﹔若在先天﹐則乾坤震兌爲四方﹐而坎離在中﹔

其气數各有所合也。以一六之水﹐爲天地二气初化﹔二七之火﹐三八之木﹐四九之金﹐五十之土﹐皆依次而生成者﹔陽生則陰成者﹐陰生則陽成﹔

二气更互以生以成﹐五行於是出﹐萬物於是生﹔其生化之道﹐不離乎此圖之序﹔

其賦與之命﹐不外乎此圖之數﹔數之所在﹐卽二五之所分合﹔凡二五之所分合﹔凡屬後天之生物﹐莫不由此二五之分化也。

數有終始﹐運行有序﹔命有善惡﹐道有先後﹔皆气之所偏全有所合也。不合不生﹐故必合而有得也﹔此天地生化之妙用﹐亦世界自無入有之次第也。

數之所合﹐易卦而外﹐則干支爲最易知﹔以其習見習聞也。

天干之數﹐甲乙爲木﹐丙丁爲火﹐戊已爲土﹐庚辛爲金﹐壬癸爲水﹐其數同也﹔

地支之數﹐寅卯爲大﹐巳午爲火﹐申酉爲金﹐亥子爲水﹐辰戌丑未爲土﹐其數合也。

皆以五行分配﹐而相生相制﹔以成其生化之用﹐與圖相同﹔故易卦有納甲之義。

蓋卦象人或不知﹐而干支則易知﹔干支固無異於卦﹐皆以示气之運行﹐二五之化合﹔

或以卦示其象﹐或以干支系其名﹔其實皆出河圖﹐亦猶數算之代名也。因气數不易記﹐故以之代﹐而便於習究也﹔

如甲乙屬木﹐卽震巽也﹔丙丁屬火﹐卽離﹔庚辛屬金﹐卽兌﹔壬癸屬水﹐卽坎﹔戊已屬土。卽坤艮也。

而其爲用則與此稍異﹔以干納甲壬﹐示陽气之初動﹔

坤納乙癸﹐示陰气之偕行﹔震巽以木而納庚辛﹐示木受制而後成用也﹔

坎離納戊己﹐以水火之用成於土也﹔

兌艮納丙丁﹐以金受火制﹐土爲火生﹐各得其用也。

故其數與原位異﹐此先後天之殊﹐體用之不同也﹔然此所納亦有異同﹐則用者取義不一也﹔

如歸藏異乎連山﹐周易異乎歸藏﹔皆後天之用﹐非關先天之體用也﹔

其義詳洛書中。河圖洛書一體一用﹐各有其指也﹔故在圖之數﹐方位相當﹔次序無亂﹐與伏羲之卦象同﹔而爲一切數之根本﹐有不易者也。

圖中之數﹐𨿽自一至九﹔而五十二數﹐卻在中心﹔

故分數時﹐應分陽數一三七九﹐與陰數二四六八相對以合﹔另提五十二數爲中心立極。

依陰數逆行之例﹐與陰數之始四終六﹔則一三七九﹐與四二八六適恰相當﹔而生成之功見﹐生化之序明﹔而五十二數亦正相當。

若不如是﹐則位與數失﹐陰與陽乖﹔不克生成萬物矣﹗故一三七九陽數﹐必順次行﹔四二八六陰數﹐必顚倒而逆行﹔此必然之理。人知陽數順行﹐而不知陰數逆行﹔遂不明數之大用﹐此惑也。

夫使陰數亦如陽之順序而行﹐則一與二﹐三與四﹐五與六﹐七與八﹐九與十﹐相對而論﹐皆不能合﹔更何生成之功可言﹖蓋必一順一逆﹐一依次﹐一倒行﹔方能合其位﹐而成其用﹔而後一與四合﹐二與三合﹐七與八合﹐九與六合﹐五與十合﹐相得而皆有合﹔以成中極之數皆五也。故曰「天數五﹐地數五。」五位相得而有合也。

言合乎五﹐卽合天地之心﹔在道言之﹐卽合中和之徳﹐示人執中用之道也﹔

蓋數十而位五﹐惟五乃中﹔不得其五﹐卽不得其中﹔不得其中﹐必有所偏﹔

偏則害生﹐安能致生成之用﹖通天地之心哉。故五位之合﹐必依陰數逆行﹐而後得之也。

且陽順陰逆﹐气之自然﹔逆之云者﹐對陽順言﹔其實不過一往一復﹐一左一右而已。陰气原與陽對行﹐陽左則陰右﹐陽先則陰後﹐陽升則陰降﹐

自然而然﹐非圖之有異也﹔如晝夜寒暑﹐互相推移﹐而日歲以成﹔若同一途﹐則一气獨用﹐不復有生化之功矣﹗故言數不明可證於象﹐以象之明見於目也。

今就圖像証之﹐亦自可見﹔陽自一左旋至九﹐序位皆順﹔陰自四右旋至六﹐序位倒逆﹔

而恰合一六﹑三八﹑二七﹑四九﹑五十﹐之五行數﹐不待移易﹔卽此可知天地大數﹐不離陰陽生化之功﹐不外陰陽順逆之用﹔而萬物以生﹐萬事以立﹐其微妙固非難測者矣﹗

河圖

河圖歌

天一生水地六成之地二生火天七成之

天三生木地八成之地四生金天九成之

天五生土地十成之

宣聖講義——孔子

易傳曰河出圖。洛出書。聖人則之。此言河圖洛書所由來也。

天地之間。運行者气。紀量者數。顯示者象。而主其中禦之以合度者道。

道兼神形。气數則神之見也。象則形之呈也。

凡天文地理。可紀可指可名者。皆不外此三類。而皆不離乎道。

河圖者。天地自然气數所賦。而成其自然之象也。蓋天地旣奠。神形全具。有其气者有其數。有其數者有其象。

河圖之出。以象之顯也。其象之所示則數也。其數之所在則气也。

气有陰陽。名曰兩儀。言旣生成之後。必有此兩者之質。以爲其成物之本也。兩儀化合。遂分爲水火木金土五者之气。名曰五行。

言兩儀旣化。必有是五者流行其間。以辧其性而別其類。亦物之始成所秉者也。兩儀旣見。五行乃名。二五媾精。萬有始生。此屬天地萬物生生之本。莫之能外者也。

五行之气。因二爲五。𨿽五仍二。然言其本質。必自五者始。後人或云爲四。或云爲三。其意大同。究不若別之爲五。適合天地自然之气與數。試証之河圖。可見其旨矣。

河圖之中。點畫成像。自一至十。各相連而不混。相離而不乖。其數之自然。足見其气之自在也。

气之動也。以二气之分合而後化。故生成之數。必屬於天地。天地者。二气之所生也。物之生化。以五者爲類。而水火木金土。以辧以名。以成其五行。水火木金土者。

五行之所主也。故河圖之數。生成自天地。而名類止於水火木金土。而天下萬物莫不盡於是。

是故河圖之象。卽天地生化終始之圖。其气與數。卽天下萬有分合變化之本。斯所以爲天道之所見也。而聖人則之。因以明天道。以立天下萬物有生成變化之規。而述之爲易。則河圖者易之所自仿也。

易傳曰。天一地二。天三地四。天五地六。天七地八。天九地十。天數五。地數五。五位相得而各有合。天數二十有五。地數三十。天地之數五十有五云者。卽河圖中之數也。

河圖以天地統全數。以水火木金土分配各數。而建立天地萬物萬數之本。以明天下之物。莫不有數。莫非生成於天地。而得其气與數以成其气數。

自河圖言之。則气數者自然成形。自物言之。則气與數皆出自天地。

蓋天地亦在此气數中也。未有天地。气數已具。旣有天地。气數周流。以成萬物。故气數者。自天地以下。莫之能外也。

今言河圖气數溯始於天地。蓋自有象言之。卽自天地建立以後。而推溯萬物生化所本。萬有气數所由而已。

圖中自天一至地十。爲數之根本。亦生成之根源。

天一生水。地六成之。則言水之生成之由來。以天之一。合地之六。而後水之生成始全。分之則水者得天之一以生。地之六以成。天生地成。是其气之備天地也。

天一地六。是其數之賅天地也。而水以成。此五行之一所自生也。火也木也金土也亦然。而土爲其中心。故五十在中。水火木金四者。皆依乎土以立也。如一加五爲六。故水爲一六。二加五爲七。故火爲二七。三加五爲八。故木爲三八。四加五爲九。故金爲四九。土則五加五爲十。故土爲五十。此數所自合也。

天之數五。一三五七九。地之數五。二四六八十。生之數五。一二三四五。成之數五。六七八九十。其分也皆五。五則中央之數。中而不偏。動而能和。中和天地之道。土之徳也。

故五行皆以五爲其根。皆麗於土以爲生。此自然之序也。天數之累爲二十五。卽一三五七九之和也。地數累爲三十。卽二四六八十之和也。

二者𨿽分各半而數異。則卽生有形之後。得天者不足。地者有餘也。天地之總和五十有五。卽二十五加三十。以成天地生成全數。

爲大衍之數而餘五。五卽中央之數。二气之全。五行之本。爲天地數之妙用。卽河圖之中。天地之心也。明此五數之妙用。則通天地之數。直見天地之心。而萬物生化之序。無不明矣。

故一至十者。天地生成之數根。而五者。天地生成數之中極。此河圖四列各數。而獨以五十建立中極。其旨趣之微妙。有不盡矣。

五位相得各有合者。言數各五而必合。始能致生化之用。如一天數也。生數也。六地數也。成數也。二數合而後水以成。

以合則前數化。新數成。一六旣合。天地之气已化。而水乃成。此由數之合也。水之成分。得天之一。地之六。故水中所含者屬天者一。屬地者六。天地旣化。水數乃見。

凡五行之生化皆然。皆由二气之合也。五行亦有合矣。

如水與木﹐木與火﹑火與土﹑土與金﹑金與水。各以其合而生化萬物。則各以其數之合。而生成新數。故變化至無窮焉。

然二气之合與分。恆相得。五行則或得或否。如水與火﹑火與金﹑金與木﹑木與土﹑土與水﹑皆相害相制而不相得。

則數之因亦有相消相除相加相乘之異。其相得也。則生成之。其制害也。則克化之。

由其數驗之可知者也。故天一與地六合。一陰一陽。合乎道也。

若天一與地二。則不則生成矣。若天一與天三。更無所生成。以其不相得而不能合也。

故生化之序。必因相得而後合。合則生成之功見。不得則相反。反則變化之數成。

故天一至地十之數。實包舉天下生成變化之數。以至無盡。不可紀極。而莫外於合否二字。

由是可見天地造化之源。萬物生成變化之序。皆在河圖中。展轉推求。以窮其气數所至。則無不知之。

如天一地十之數。實數之根。二气者气之本。五行者萬物生成之本。皆造化之始基。

天地人物之原質。由一而二而三。而後萬物以生以成。其道固昭昭矣。二者兩儀。三者兩儀合化五行是也。

二五媾精。妙合而凝。天地因縕。萬物化醇。此由三而生萬物也。故河圖天地之數。生成之本數也。五行分合之數。萬物所自生化之本也。

由其位言之。則按乎天地之定序。南北東西方位。而相得者也。

故一六以水居北。三八以木居東。二七以火居南。四九以金居西。五十以土建立中極。以應四方而通天地。此地爲世界中心。憑之以測天地之生長萬物。

所謂極也。天地之極。卽數之中。卽五也。

河圖言五十。洛書則僅言五。以五已足賅十。

十卽二五。天地根數。祇存純數。不必及其餘盈。故言五而土之數已足。

不似水之必兼一六也。其所合也。往往因其生化見之。故一六之合。二七之合。皆孚自然之序。

而五與二五之十。尢可見矣。若言五則十已見。𨿽三五四五。仍不失其五。故不必徵於成數。而已知土之數之爲十五。

蓋以天之五。地之十。合而言之爲十五。去其十仍存五。此五數示土已足。其數𨿽一而內藏十矣。此爲言數者所當知也。

河圖之數。以二數合而成一象。故十數合爲五。以成水火木金土﹐

惟其合也。有變化見焉。以六爲成數之始。又地數也。九爲天數之終。又成數也。二數實天地之主數。

故易乾用九。坤用六。乾天也。陽也。坤地也。陰也。陽數用九。陰數用六。此中亦有自然之序存焉。

試就河圖觀之﹐自北之陽數一始。轉東之三。南之七。西之九。與中央之五。其次自然順行。爲一三五七九。是陽數始一終九。九則陽气已極。曰老陽。亦曰純陽。

故乾取之爲用。再就圖之陰數觀之陽終則陰始。陽數終於西之九。卽交於同方之四。陰數自四始。轉而南之二。東之八。北之六。合中央之十。其次亦自然逆行。爲四二十八六。是陰數始四終六。以六爲至陰。陰气亦極於六。故陰數用六。

以與陽九相接而正相得。蓋以圖平列其數觀之。陽之數自一至九。陰之數自四至六。自成一環。不待移易。陽气方終。陰气卽起。陰气甫盡。陽气卽伸。

陽老於西而陰卽始於西。陰極於北而陽卽始於北。二者相環相合。以成五行。周流無盡。以遂其生生不息之道。

而天地以立。萬有以生。一切事物。於以循環變化。此則大气自然之序。大道自存之規。莫之爲而爲。莫之致而至者也。惟聖人則之。而制爲易以象其度。

而因陰陽之盡。知乾坤之用在九與六。故取九六以代乾坤。全易無非由乾坤生。則全易之數無非自九六出。九在易卽一。六在易卽。與卽九與六。

故卦中有者。名曰九。如初九﹑九二﹑九三﹑九四﹑九五﹑上九﹑是也。卦中有一者。名日六。如初六。六二﹑六三﹑六四﹑六五﹑上六﹑是也。

人不知九六之來自河圖之數。而不明用九用六。與一之爲九。之爲六何義。實由不習河圖。遂不解九六之爲陽陰之主數。陽主九。陰主六。惟河圖中已明示之。易𨿽言九六。未指所出。後人莫能解。故河圖者。全易所本。欲明易象而忘河圖。宜其惝怳於文字間。而不得聖人取象之旨趣矣。

河圖之數。因陰陽之分合變化無盡。而萬物之气數由此以見。全易卦爻皆由此推移轉變而來。以象天下萬物萬事。

其始則仍是二气五形而已。圖中之象𨿽寥寥。而生化之物不可紀極。不僅此也。就圖數之次序。而推及其未來與其過去。則天地未生之前。與世界變遷之例。

皆可由此數以得之。蓋數者推之千萬無盡也。加減乘除而已。或分﹑或合﹑或奇﹑或偶﹑各致其用。用無窮則所生化亦無窮。要在知其用耳。

乾坤用九六爲天地大用。亦數之總綱。由九六而生化者不可紀極。而不外乎中極。

此圖中以五爲中心也。試就陰陽各數直列之。一三五七九與四二十八六。兩者相偶而加之。其和皆五。此卽天地之心。

爲陰陽二數之中極。亦陰陽二气之中和。天以此立極。世以此立樞。萬物以此爲紐。故並育不害。並行不悖。並生存往復不失其序。此神之所存。道之所見。而爲易之中極者也。

故陽者順行而奇。陰者逆行而偶。而皆集於中五﹑以爲主宰之區。以行鬼神。而通變化。此所謂位之相得而有合者。以其建中立極。而不失其次也。

河圖言數本乎气。通乎道實天地之精華。自然流露。而垂象於人。以示其例。非偶然所值者。亦非怪誕難稽者。

聖人則之。而易象以成。言道者之所宗。言數者之所本。卽一切方術。亦莫不由是以爲推衍之準。實人文所自始也。聖人在世感於天神。而圖乃見。圖爲聖人出也。故欲深究圖之妙義。必自聖人所作之易求之。易者依圖爲象。推衍其用。其例固繁。而其初則河圖之所見而已。

洛書

洛書歌

戴九履一左三右七二四爲肩

六八爲足五在中央

河圖洛書。同一數也。而象異。以體用之分也。天地生化萬物。自其先言之。則爲不易者也。自其後言之。則日易者也。故有體用之殊焉。體者一成不易。示其極也。用者隨事而易明其變也。

天地之大。萬物自生。變化自出。體用之間爲气數之所至。明其體而後知其本源。明其用而知其變化。

蓋气數同而所以气數不同也。河圖者气數之大體。洛書者气數之變化。以不息之徳。成無盡之用。此變化之例。有不可盡言。而洛書則舉其大用耳。

洛書之謂象。亦猶河圖。生於二气。分於五行。本於天地之數。成於陰陽之類而名一貫實異也。

故河圖之數重列五方。而洛書則平列九位。河圖之物。陰陽合得。而洛書則互爲推移。其象之殊。卽其取義之異。其物之別。卽其致用之差。由是以合於河圖。則體用以全。以證於易。則變化以見。苟非聖人。焉足以明之哉。

洛書象數。由河圖變化而來。其陽數自一而三。方位不變。自七而九。則互易矣。

陰數則全與河圖易其方位。蓋陽體陰用。洛書爲明用之圖。故陰數大易。

然自其次序觀之。則一之與六。以重列變爲先後平行。三之與八。四之與九。二之與七亦然。皆平行也。以一居北。而六在西北。三居東。而八在東北。九居南。而四在東南。七居西。而二在西南。

其所合仍相得也。五之在中。本於中極不變之理。此所以允執厥中爲至道也。體固如是。用亦不違。非中極之道。不足以諭之也。

就書象言之。數之變化在於動。以北方之一。東方之三。皆原位不動者。非不動也。先天之生化首爲水。後天之生化首爲木。其所變卽在其位。故動而不動也。

至南方之七。變而居西。西方之九。變而之南。以後天金火互用。與先天恰反其位。故動而易其地也。

以數之序言。則一三者順行北而東仍前。而七九者由西而南﹑則與前異。此由變化而分其用也。

陰數之序。則東南之四。而西南之二。與東北之八。而西北之六。其序已與河圖反行。而其合乎陽數。則正相得。

蓋陽由一三而七九分作兩途。一由北之東。一由西之南。以明四正之气。猶相偶合也。而陰數則與之成逆行。一由東南之西南。一由東北之西北。亦分兩途。以與陽合。

其所行之序𨿽變。而所合之數不差。蓋亦天地自然之變化。而成其用者也。

夫陽之與陰。爲萬物生化之本。有其一必有其二。

如陽數順分而變位。陰數勢必逆分而變方。以便合陽而成其生化之用。

故一之三。七之九。爲生成數之經然。

而四之二。八之六。爲生成數之緯然。經緯相得。生成之功見矣。且合數之。

自北而東。自西而南。陰陽之數。各得其半。卽由兩以生四。兩儀生四象是也。

陽由一三七九之一序。分爲一三與七九兩系。陰由四二八六之一系。分而爲四二與八六兩系。以成其四也。

故陽有太陽少陽。陰有太陰少陰。則一與九爲太陽。三與七爲少陽。四與六爲太陰。二與八爲少陰。

以在數之始終爲太。中爲少也。以此相分合。而變化成生成見。萬物自是出萬數自是成矣。

合此兩系之數觀之。爲一八三四。此自北而止於東南也。爲六七二九。此由西北而止於南也。

兩數相錯而正相得。以符天地生成之用。陰陽均平之數故也。

蓋左右兩行。亦陰陽之道路。二者必求其平均。

左之八與三。右之七與二。𨿽原來火木生成之數。

而二與八則互換其位以相合。若不換位。則三與二。七與八。皆相失。而生成之功不能見矣。

故二八易位而後陰陽之數以平。生成之功不攺。此則天地之自然之妙。不可不知者也。

因此互換。如是相對之位。皆合而成十。卽一與九。三與七。二與八。四與六。莫不成土之成數。洛書中央用五。而不見十。不知十之數。恰藏於八方。以相合而後得之。

河圖之合皆五。洛書之合皆十。明五十爲天地之心。土爲天地之中。萬物之本。其義至深切矣。夫洛書之象。明用者也。天地大用。在此圖中見之。

卽易之卦象。亦於此圖明之。

南九北一。由乾坤變爲離坎也。

東三西七。由離坎變爲震爲兌也。

東北之八。西南之二。由震巽變爲艮坤也。而艮坤易其位焉。

東南之四。西北之六。由兌艮變爲巽乾也。而巽乾首明其用焉。

此皆易象所自仿也。蓋河圖者體。合伏羲之卦。

而含文王卦之變者也。洛書者用。合文王之卦。而合文王之卦。而存伏羲之卦之體者也。

二者必互觀之。方明其義。以天地之生化萬物。由一而眾。故由太極。而兩儀。而四象。而八卦。

卽由二气。而五行。而九宮。皆由一而二。三而四。自少分多。自寡化眾。此生化自然之象。

而圖書所示之例也。以生化之始。不離於一。故生化之眾。

不失其中。有此中極。則千萬變化。不亂其序。此中央之五。永不易者也。

而其它象數。則隨气數所至。二五分合而成其變。變成而天地之大用見。萬物之生化出﹔。其理其事。固顯然如指掌矣﹗

洛書言數。有明用者。有明變者。有與道同者。有與人事同者。大別之有三。

﹝一﹞圖中之數與河圖異。河圖爲五十五。洛書則四十五。

此由天地生化。陰陽消長之數使然也。河圖言體。陰陽平均。此合乎道者也。

洛書則重在用。用者以陰從陽。以陽統陰。陽主陰從。天包地而生化方就其序。

故陽數二十五不變。陰數以三十變爲二十。明陽道常長。陰道常消。而以立天地之極。

正陰陽之位。俾下毋僭上。小毋陵大。並育不害並生不賊。而全其用。以至無窮也。

乃爲陽位者五。爲陰位者四。陽居四正。陰居四隅。陽正位中宮。陰環行四極。而後名正事順。體建用周。

𨿽陰陽似失其平衡。實則如是方得其平衡也。蓋陰气不可長。中極不可亂。以五之陽正立中宮。而四圍二气。仍自平均。未嘗偏頗。此其爲數以四十五爲制也。

﹝一﹞洛書之數。陰陽平列。而與河圖位異序殊。

與河圖數同而象二者何也。則河圖明天地生成者。所生成爲五行。其位限於五。

又河圖明天地偶合者。其合以順逆。故序惟依陽順陰逆之例。

洛書則由河圖而推其變化以極其用。所象在生成之後。自五行推至九宮。

以明生化之序。由二五而可推至無窮也。故數位分而爲九。又洛書明生化之例。

本於二气之交錯。二气分合。生化以眾。則數序之行。亦循環往復以至無盡。

而其序或順或逆。或移彼就此。或分此合彼。互相推移。成其變化。此亦天地生化自然之序。

萬類消長一定之例。有不易而易。不變而變。而變仍不失。易仍不亂之道存焉。

故與河圖同異也。如陽數東北原位。以水木之生成。先後天之所始。

言先天之生成者首水。以天之一气切化也。言後天之生成者首木。以天之二气再化也。

故卦象以六爲坤之用。定爻之數。以三爲卦之數。以八之自乘。爲全卦之數。皆取乎水木之數。以領先後天一切生成之象也。

若西南之七九。則先天後天之生化各異。

先天之火在南。數爲七。金在西。數爲九。

而後天之九屬火非金。七屬金非火。二者恰易其數。故變其位。蓋火之與金本相克也。

非同水木之相生。旣克則有勝有復。火之勝金於先天。

則金必復於後天。若勝而不復。則生化將窮。更何後天變化可言哉。

故在洛書火退而西。金進而南。恰得其反。以成其序。

蓋五行之生。火必因土而後生金。旣互易其位。

乃得受中央之土气。而後不相克而相生。生克之間。卽在此易位數耳。

且因變化之例。必二气之平衡。且相得有合也。

以火移西。以金移南。一則九與一對。一則七與三對。

皆合十而受土气。以自成後天之化。

卽以陰數言之。其變例亦同。以二之接七。而仍不失火之生成。

以二之對八而合十。以受土气。此二之必移西南與西七接也。

其它四六八皆然。旣以此互易。而後相得。

則其原位必依此變易而後成用。此固自然之理也。

﹝一﹞洛書中宮之數五。河圖之數十五。何也。則以河圖土之生成數全。

陰陽之體。不可少也。洛書以明用爲主。土之徳在五。言五已賅十。

前講河圖已詳其義。洛書之僅舉五者。又不獨以土徳用五之例。蓋洛書明生化之變。

爲後天之象。非河圖可比。後天之例。以生化爲用。生化之道𨿽本於五行。而非止於五行。

故其象皆變河圖之原例。而成新例。

後天者以生化無盡爲用。故各方之數皆由內而外。由寡而眾以分合變化示生化者也。生化旣眾。象數益繁。而並生不害。並育不亂者以有中極也。

中極止於一。此數用五而去十。明其不二也。天地之道。一言可盡。

爲物不二。則生物不測。此卽堯舜執中之道。以本天地之用。而見於洛書者也。

天地以五爲中心。五行以土爲根本。萬物萬事以中一爲立極。

皆自此象見之。以天道言之。則一切生化之數。不離於中五。而用以廣。徳以大。萬物所倚。萬數所持。皆此五也。故曰﹕天地心。亦陰陽之中气。五行之中道也。

易傳曰顯諸仁。藏諸用。此二語卽釋洛書者也。

洛書之中五。卽仁也。而曰藏用者。則言洛書用五藏十也。夫陰陽二道。相倚而成用。而陰必藏。陽必顯。

一藏一顯。其用始大。五與十皆土數。卽土徳也。一屬於仁陽也。一屬於智陰也。用仁而藏智。仁顯而智不顯。藏也者非去而不用。言藏之於內。不以顯也。

蓋天下之道。必首徳行。仁爲人之全徳。亦天地之全徳也。若智者。以成仁之用也。不可獨用。

仁顯其徳。而智全其用。則用不顯而自大。是中庸成已成物之功。所謂不慮而中。不思而得者也。惟聖與至誠則之。

以人之生本乎仁。仁之徳無不全也。而智成之。卽陰陽之道也。顯仁藏智。智在仁中。卽扶陽抑陰之道也。

此義則本於洛書。洛書顯五而藏十非無十也。

四正四偶。所合皆十。卽所謂藏也。藏之於內。而獨顯五。以明立極之義。實爲天地微妙之道所見者也。

天地之功。見於生成皆仁徳也。不見其智。而功莫與大。

此卽能藏其智以成其用也。

人若忘乎此義。不顯其仁而用智焉。是悖天逆道。無不敗矣。尙何成哉。

故洛書用五之義至深切矣。

洛書明變化之例。示生化之用。其所包者廣。此略舉其大者耳。要將河圖之象數。與之一一對參。而求其變化之迹。則可漸悟天地生物之則。聖人易教之心矣夫。

河洛大旨復聖講述

河圖負於龍馬。洛書呈於元龜。以其所出見在河洛也﹐故名河圖﹑洛書﹔

圖之出𨿽以馬龜。象之徵則符運數。蓋天地自然之象。顯於物者也﹔旣出見於物。得聖人解之。以造成人文之始。而易象乃具﹔

是河洛二圖者﹐天地之文顯於物。而用於人者也﹔

惟天地之神。能自成之﹐惟物顯之﹔惟人用之﹔蓋合天地人物四者之靈﹐而後見其功﹔成其名﹐以廣其徳﹐著其道﹐其爲物豈可輕言哉﹖

觀易象之所本﹐六經之所仿﹔百度之所制﹐一切政教之所創。其爲人文之袓﹐文化之源﹐固無他物可與方矣﹗

圖書之象簡﹐而包舉天地之間﹐生成之徳﹐變化之道﹔

盡气數之妙﹐示形神之全﹔固以一而賅萬﹐中而立極﹐有同易道者矣﹗

其所明用﹐在順自然之序﹔而推其不息之功﹐在本生化之原﹔而溯其不二之道﹐猶天地之覆載﹐人物之生育﹔而莫外於至一至中之極者也。然考其用之大例﹐有數則焉﹕

﹝一﹞河圖者﹔明位之用﹐位無動也﹔洛書者﹐明時之用﹐時有變也﹔

河圖立天地之極﹐而見其體﹐是明位不動﹐有其生成之序也﹔

洛書列天地之序﹐而著其變﹔是明時之時遷﹐有其復之情之也。

二者大例﹐一體一用﹔一守中而立極﹐一循行而不窮﹔是天地生成始終﹐道徳气數往復遷變﹐可見可微者也。

﹝一﹞河圖者﹔明天地之生成也﹔洛書者﹐明萬物之變化也﹔

河圖自陰陽二气之生成﹐而五行出﹔洛書自五方之推遷﹐而九宮見。

五行爲萬物之本﹐數簡而位定﹔九宮爲萬物之變﹐數繁而行周﹔此生化由簡而繁﹐气數由正而變之例﹔

故河圖之數﹐自一至十﹐不離五行﹐而成生成之母﹔洛書之數﹐自一至九﹐化分無盡﹐而明往復之理﹔

其例如﹕一六之水﹐則化爲一與六之北﹐與西北二宮﹔四九之金﹐則變爲九與四之南﹐與東南二宮﹔餘數皆然﹐𨿽水火之數不易而位移﹐火金之數互易而位攺﹔在河圖可名爲水火金木﹐在洛書則稱爲四正四偶各宮﹔

正猶易之兩儀﹐一變爲四象﹐再化爲八卦﹔其數已由合而分﹐其物亦由寡而眾﹔此天地生化自然之例﹐而易之所以爲易也﹐若執河圖以釋洛書﹐則將滯而不通矣﹗

﹝一﹞河圖者﹕以數紀二五之本質﹔洛書者﹐以數名九宮之循環。河圖不動而自生成﹐

洛書以動而形變化﹔

河圖像天地初奠﹐物類自生之時﹔洛書象萬有具陳。气數並行之例﹔

其合於易﹐則圖如伏羲之卦﹐定位明序﹐而立其極﹔書如文王之卦﹐變化錯綜﹐而推其用﹔二者各有其所象﹐亦不外造化自然之理數﹔

可徵於物﹐可驗於形﹐可候於時令﹔可證於天地之文﹐可通於人物之生變遷者也﹔

故河圖之象﹐不易而易﹐如天地之道也﹔洛書之象﹐易而不易﹐如天地之徳也﹔就河圖推而上之﹐可明天地之自始﹔就洛書推而化之﹐可知萬物之將來﹔

而天道以明﹐人道以建﹐天人以達﹐性命斯順﹔气數不乖﹐行止斯定﹔此易之所以立教﹐爲象天道以定人道者也。

夫河圖之數變﹐而洛書之象以成﹔其屬於天道者﹐萬物生化自然之象也﹔屬於人道者﹐則扶陽抑陰﹔中極不動﹐顯仁藏用﹐中和以成之義也。

蓋天道遠﹐人道邇﹔天道精微﹐聖人則之﹔人道明易﹐眾人能之﹔必以人道爲言﹐而後眾人可通天道也﹔

河圖之屬天道者多﹐洛書則寓人道﹔以後天之世﹐惟以人道爲急務也﹔

然人生自天命﹐人道出於天道﹔非天道之外有人道﹐乃天道之見於人事﹐而宜取法者﹔故名之人道﹐明人之所當由者也。

道路也﹔由之則可行﹔人生猶行路也﹐由道則全其生﹔大則治平之功﹐小則孝弟之事﹔遠則聖賢之徳﹐近則日用之常﹔皆必由是而達焉。此人道之所以爲重﹐而次於天道﹐以先於天道者也。

洛書之象﹐由河圖而變﹔卽由先天而爲後天﹐亦卽由天道而入人道﹔此可徵之於其數也。

五行雲者﹐非僅指水火木金土也﹐凡物與事之同列而有五者﹐皆是﹔亦如兩儀也﹔故在時﹐有春夏秋冬四季也﹔在地﹐有東南西北中央也﹔在人﹐有心肝脾肺賢也﹔在味﹐以酸鹹辛苦甘也﹔在音﹐有宮商角徵羽也﹔在徳﹐有仁義禮智信也﹔在倫﹐有君臣父子兄弟夫婦朋友也﹔其類正多﹐要皆五行也。

行者﹐言其周流往復循環而行﹐不相害也﹔故一年四時象之﹐年以四時成歲﹐而土旺於四季﹔

如河圖以水火木金定四方﹐而以五十之土立中極也﹔至洛書則方之四者變八﹐中之五者終不移﹔

則可知天道之行﹐有化少爲眾﹐變合爲分之例﹔而中極不易也。去其十者﹐抑陰而扶陽也﹐顯仁而藏用也﹔此卽人道所始仿也。

人之於生﹐有徳業焉﹐有事功焉﹔不得徒生也。故天命之性以成其徳﹐仁是也﹔天賦之知以立其功﹐智是也﹔

人之以仁成性﹐則道成而生全﹔以智立功﹐則事成而名貴﹔

二者人之所以爲人也﹐然必顯其一﹔而藏其一﹐以合乎洛書之象﹐而契乎天地之徳﹔若不能顯仁藏智﹐則有功無徳﹐失主之本﹔

若不顯仁而徒用智﹐則反未爲本﹔離性日遠﹐去道日甚﹔不獨無以全生﹐必反因以賈禍﹔

蓋智者﹐用也﹐末也﹐必有本體爲之先焉﹔失其仁而惟智是尙﹐是舍本逐末﹐失體求用﹔無根之花﹐無源之泉﹐何以自全而成用哉。

用者﹐言有所用也﹔有所主宰而後成其用也﹐非獨用可成功者﹔

故顯仁藏用﹐示天地之道﹔必先立徳﹐明人道之本﹔必先修已﹐其與中極不易之義﹔

爲易教並重者也。仁之徳﹐卽生成也﹔天地以生成爲本﹐故人以仁爲先﹔

仁﹑人也﹔有仁斯有生﹐安有忘其仁﹐而能生者﹖卽安有忘其生﹐而能致用也﹖故用者﹐爲仁用也﹔爲用以成其仁也。

分言之﹐則有諸徳之名﹔約言之﹐卽仁也﹔用之屬智﹐亦爲仁也﹔苟無仁﹐何以名其智哉﹖譬如其生且不省者﹐焉得爲智﹖此夫子有予智不能中庸之嘆也﹗

河洛二圖所重﹐在變化之例﹔洛書者﹐河圖之變﹔河圖者﹐天地之變﹔

河圖以二气之變﹐而五行出﹔洛書則五行之變﹐而九宮分﹔此易見者也。其中微妙難知者﹐則五行之數﹐本二气之數﹔

而九宮之數﹐卽五行之數﹔推之則萬物之數﹐莫非九宮之數﹐亦莫非五行之數﹐二气之數也﹐

溯而上之﹐則九而五而二﹐歸於太極之一﹔推而下之﹐則五而九﹐至於萬物﹐以達無窮﹔一本而萬殊﹐萬殊歸於一本﹔

如布之經緯﹐网之綱目﹔其爲數殊﹐爲絲一也﹔故自太極以至無窮﹐爲數𨿽殊﹐爲气無二﹔而數之殊者﹐非殊數也﹔

數之自加減乘除也。故數殊而不殊﹐𨿽由萬物至於無窮﹐仍不外此一二三四五六七八九之數﹔不過有其分合變化而已。

故數之殊者﹐數自殊之﹔非數外有數﹐則由气之不二也﹔

因气不離陰陽﹐𨿽有錯綜生化之殊﹐仍不失其爲陰陽﹔故气無殊﹐數無殊﹔數以紀气﹐气之所至則數成﹐數之所見則气達﹐气數無殊用也﹔

河洛者﹐明气數之用﹐示天地萬物之始終也﹔果明其變例﹐則天下之气數﹔皆可推而知之﹔以其用因變而後見也。

設無所變。卽無所用﹔果無變無用﹐天地已歸澌滅﹔更何河洛之圖存哉﹖

惟其變多則用神﹐用神則天地無極﹔人物無盡﹐莫不在气數之中﹔卽莫能出此圖像之外﹐而後河洛二圖﹐乃爲人之所必明﹐世之所必重者矣﹗

河圖與洛書異同之處﹐卽气數變之迹﹐與天地萬物生化之例﹔其所列𨿽僅此九宮之位﹐五行之名﹔而其類推﹐可至無盡﹔欲明其變﹐可就易象証之也﹔

所須知者﹐河洛之變何自來﹖其气數分合何所本﹖此則求明天地生成之序﹐人物生化之數﹐所必畱意者也﹔玆試論之﹕

洛書之數﹐因河圖而來﹔卽萬物之生化﹐本天地五行所出﹔如五行生自二气﹐卽天地也﹔已見河圖。而九宮變自五行﹐卽五方金木火水土也﹐

則見洛書﹔而九宮云者﹐非言九物﹐或九事也﹔以數盡於九﹐九宮足以包數之全﹔天下之物﹐盡在九數中﹐則莫逃乎九宮之外﹔

故九宮者﹐萬物萬事之所隸屬﹐而萬數之所循環者也。

無論生化之無盡﹐所推所衍﹐莫不盡於九數之中﹔由九而內則返於一﹐由九而外﹐則推至無量數﹔數𨿽無量﹐仍不外此九也﹔

乾之用九﹐已盡天下生生之道﹔而大衍之用四十九﹐已極天下往來之數﹔

其曰﹕大衍者﹐由中數之五﹐而十倍之也﹔衍者﹑推衍者﹕推其數之所至﹐而足以包舉一切數﹔故曰﹕大衍。

以數之老陽在九﹐老陰在六﹔六九五十四﹐去中五﹐而得四十九﹔

卽大衍之用﹐此亦河圖洛書所有之數也﹔以其數之重在變也﹐則河圖之象變爲洛書﹐所始在金火互易位也﹔

以金之九﹐爲先天數﹔若已變﹐則屬火﹔離代乾用﹐離爲火﹔而乾爲金﹐故其位隨乾離而易﹔此易見者也。其間尙含深意﹐卽以數之成﹐乃因气之行﹔气之行也﹐非置於一方而不動﹐必周流八方而無息﹔以位言之﹐則河圖之火與水對﹐金與木對﹔

數隨五行之气﹐而定其方﹐無所易也﹔若以時言之﹐則洛書北方之一﹐與東方之三﹐一屬太陽﹐一屬少陽﹔

而後南方易以九﹐西方易以七﹔亦一太陽﹐一少陽﹔其位互易﹐而後正對﹔以其气之旣行﹐不復如河圖之初生也。

河圖之气﹐以陽生陰﹐以陰繼陽﹔故陽老於西方之九﹐而陰四繼之﹔陰老於北方之六﹐而陽一承之。陰陽互根於定位﹐而相得以合﹐而生成之功乃見﹐此其以气之初生爲象也﹔

若在洛書﹐則陰陽已分﹐二气環行﹔行者有序﹐太少必對﹔是以北方之一﹐南方之九﹔一始一終﹐皆太陽﹔東方之三﹐西方之七﹔一生一成﹐皆少陽也﹔

陰气亦然﹐東北之八﹐西南之二﹐皆少陰﹔西北之六﹐東南之四﹐皆少陰﹔兩兩相當﹐以周行於八方﹔而成一陰一陽之道﹐遂不可不易其南西金火之位也。

此例可以一歲証之﹐春與秋對﹐冬與夏對﹔一寒一暑﹐相當其令﹔而一歲之气﹐周而復始﹐如環無端﹐此其用之可明者也。

故洛書之象﹐象後天已定之气數﹔陰陽疊興﹐數位周流﹔以成其往來不息之徳﹐不獨歲令然也﹔卽一人之生﹐一日之晝夜﹔無不如是﹐皆以循環爲率﹔此卽洛書以明變化之用爲象者也。

且數之旣變﹐有數例焉﹔陽之合陽﹐則反爲陰﹔陰之合陽﹐則化爲陽﹔故二陽相遇﹐則成陽中陰﹔二陰相遇﹐亦爲陰中陽﹔

此在太少之外﹐更有陰陽也。是一與九對而成十﹐則九爲陽。一爲陽之陰﹔

三與七對亦成十﹐則三爲陽﹐七爲陽之陰﹔陰數亦然。故四隅陰數﹐東北西南爲陽﹐相對爲陰﹔

其所以然者﹐合則變﹐分則化也﹔後天之數多雜﹐無純陽純陰之物。以其不能生化也。

洛書之數﹐參伍錯綜﹐各有其分合之用﹔故變化無盡﹐不獨火金之易﹔卽二八之易位﹐亦其例也﹔

天地生成﹐全依此陰陽之摩蕩﹔而後萬物生化。世界悠久﹐以迄無窮﹐此所謂造化之機也。其行也﹐則以往來爲則﹐循環不已﹐以成其生生不盡之功﹔

卽至誠無息之徳也。故气之陽者陰之﹐陰者陽之﹔天者下之﹐地者上之﹔左者右之﹐右者左之﹔相互以生﹐相交以成﹔不獨金火之互換也﹔

故東南西北﹐四方之序﹔不似河圖﹐自一至九﹐九宮之數﹔不同五行﹐而後見後天之道﹐明世間之數。

如河圖始於北﹐而洛書首東﹔河圖陰逆陽順﹐以一系行﹔洛書均分二系以往復﹐此皆二者同異﹐可資考證者也﹔

蓋先天之象﹐由無入有﹔其始生也﹐因气之動﹔後天則已生成之後﹐萬物隨之生化﹔

气之流行不息﹐數以變化不窮﹔其所以異者﹐皆自气合之﹔而气者﹐內徵於道﹐卽理也﹔外徵於象﹐卽數也﹔理數之間﹐不可過求其迹﹐以有神也﹔

神禦其用﹐故天地有主宰之數不易﹔而神不可測﹐以其微也﹔是陰陽之事﹐不可實之以物也。惟神通之﹐气感之﹔固聖智之事也。

以易言之﹐神而明之﹐存乎其人﹐言非易明也﹔而气數之常變﹐吉凶生焉﹐禍福降焉﹐則盡人所當知也。

故逢其合﹐適其宜﹔去其逆﹐塞其空﹔爲趨吉凶之道﹐不可不講﹔此數𨿽止於九﹐而用可千萬﹔物𨿽止於五﹐而道將無窮﹔

如水之數﹐遇金而旺﹐遇火而尊﹐遇木而退﹔遇土而死﹔其道有窮通也﹔他行皆然﹔以數合之而自卜之﹐則吉凶無遁情﹐禍福有定數﹔不必求之人也。是故數之爲用﹐

合道明生者也﹔知數知生﹐順數順道﹔其所指者義精意切﹐惜乎人之不講﹐而不明聖人立教之旨﹐斯可慨矣﹗

宗聖講述——曾子

古時象數﹐悉本河圖﹑洛書﹐是爲易象之源。河圖負於龍馬﹐洛書呈於文龜﹔皆天地自然之象數﹐而聖人則之以演易﹔

蓋所由來者遠矣﹗在天成像﹐在地成文﹐天地之象數﹐卽由天地自呈於人前﹔神道之感應﹐爲人道所昭彰﹔

固上世常見之事。以地天猶通﹐神人時契﹔人習於道﹐無不通神﹔則神亦降其靈﹐資人以智﹐發人以道﹐非可異也﹔故圖書出﹐而人文以創﹔

天地之道見﹐而人道以明﹔人之有文化教育﹐皆始於天地自然之象數文章﹔𨿽神而明之﹐存乎其人﹔而溯源探本﹐則有所自矣﹗

故圖書者﹐易象之袓﹔欲明易象﹐必明圖書﹔如木本水源﹐不得其故﹔則枝流莫可究詰﹐是以夫子曰「五十學易」﹐言由圖書以窮象數也。天五地十﹐五十爲天地中心﹔

天之道由此見﹐人道由此立。故五十爲圖書之中數﹐猶易之太極也﹔太極在數曰一﹐在位曰中﹔在性曰至善﹐在气曰純陽﹔爲無始之始﹐萬有之宗﹔老氏之天下之母﹐卽指此也﹔而其大包無外﹐廣盡萬類﹔故屬天地之中﹐亦天地所自成也。

數𨿽自一至九﹐而其宗則五與十﹔五十分列﹐則乾坤定位﹔五十合用﹐則大衍成形﹔故曰五曰十﹐或五十﹐皆數之本體﹐其化則用也﹔

乾用九﹐坤用六﹐九六爲乾坤之用﹔乾數極於九九﹐坤數包於六六﹔

人之數七﹐艮也﹔其數盡於七七﹐此大衍之用四十九﹐指人道也﹔天地之道﹐由人而明﹔天地之數﹐由人而用﹔故大衍之數﹐以七七爲用﹔而天地之數在其中矣。合則成用﹐分則爲位﹔交錯則變化生﹐乘除則盈虛見﹔而其本始﹐莫外乎圖書之數也。

河圖﹑洛書之象數﹐爲自然象數﹔易之象數﹐則本圖書而推其變化之象數也﹔易與圖書有同異﹔但天地象數﹐終不外圖書所有者﹔

至其變化﹐𨿽推之無盡﹐仍不能有違於圖書之例﹔則由天地生成之數定﹐不可越也﹔自上而下﹐則二五賦形﹐而萬物以生﹔自下而上﹐則萬有歸一﹔由形返神﹔

故圖書之數始一終九﹐五十在中﹔而二气五行備具。其化生萬物﹐則以用言﹔以二五互交﹐推演爲數﹔所謂二五媾精是也。

故其數陽五陰五﹐陽以順行﹐陰以逆行﹔相交以生﹐相克以變﹔而孤陰獨陽﹐則不生不變﹔

易以乾坤交用﹐坎離相制﹔以成生克﹐而形變化﹔由數之用言﹐則陽者﹐一三七九順行﹐始一終九﹐其位在西﹔陰者﹐四二八六逆行﹐始四終六﹐其位始於西北﹔

陽以九終交陰六﹐故陽數用九﹔陰數用六﹐九六相終始循環以生成變化﹔而五十主於中央﹐爲天地中極﹔萬物樞紐。

此圖書象數之大槪﹐卽爲易所本者﹔乾之用九﹐坤之用六﹔卽準河圖之陰陽數也。

觀河圖所列之數﹐作爲環形﹔則一三七九﹐由北而東而南而西﹔而四二八六﹐則自西北而西南而東南而東北﹔亦環而終始﹐惟五十在中焉。

洛書亦然﹐不過其用有異﹐由方圓不同也﹔由北之一﹐東之三﹐則以接西之七﹐南之九﹐皆陽數也﹔其陰數﹐則西北六﹐東北八﹐西南二﹐東南四﹔亦由東南之四﹐西南之二﹐接東北之八﹐西北之六﹐相環以終始﹐正如河圖﹔而五在中焉﹐

其不同者﹐圖屬先天﹐書屬後天﹔一體一用﹐一位一成﹐一位一時。

故洛書之數﹐以相交而行﹔而河圖則相貫也。洛書之位﹐以東南與西北易數﹐而河圖則順逆依序也。

孚佑帝君疏述

河圖之數﹐本於天地生成之象﹔蓋自無入有﹐首爲太極﹔一气旣動﹐兩儀以分﹔兩气相蕩﹐五行以具﹔

故河圖像之﹐其數自一至十﹔分爲陰陽﹐陽奇陰偶﹐各得其半﹔而生化之本﹐必基於二气之和﹔五行之分﹐卽由於陰陽之變﹔其生化也﹐以一陰一陽相合而成﹔

乃於是數中﹐以陰合陽﹐以陽合陰﹔天生則地成之﹐地生則天成之﹔故一至五爲生數﹐六至十爲成數﹔生成二數﹐各居陰陽之半﹔

如將籌比算之﹐自左設陽籌﹐右之陰籌﹔則左數爲一三五七九﹐右數爲二四六八十﹐左右各半也﹔更將其配合之﹐爲左設生數﹐右設成數﹔則左爲一二三四五﹐右爲六七八九十﹐亦各半也﹔皆以相得而合﹐而後有物生焉。

故自左之一陽﹐合右之六陰﹐而水生成﹔左之三陽﹐合右之八陰﹐而木生成﹔自右之二陰﹐合左之七陽﹐而火生成﹔自右之四陰﹐合左之九陽﹐而金生成﹔更餘陽之五﹐合陰之十﹐而土生成﹐此爲五行生成之次序也。

其生與成﹐恰爲相當之位﹔故其數相得﹐如一居左首﹐六居右首﹔

故恰相得﹐猶子與午對也﹔是爲配偶之定例也。因其位相當﹐而數相得﹔始有合﹐而見其生成之功﹔

此一六居北﹐二七居南﹔三八居東﹐四九居西﹔五十居中﹐以旣合而後同居﹔亦如人之夫婦也。故其位之相配以次﹐數之相得以序﹔

𨿽有一二之殊﹐卻非父子﹐而爲兄弟﹐不得視爲水生火也。

然五行之數﹐亦爲二气之量數﹔如一六爲水生成數﹐亦卽水之量數﹔以陽一陰六﹐爲其分也。其所差五數者﹐系以五之前爲生數﹐卽生气﹔

其气能生不主成﹐而成气必自五以下﹔猶之日與夜也﹐非至日落﹐不得爲夜﹔以生气未盡﹐不見成气﹔

故一必與六合﹐不能與二三四五合也﹔一六旣合﹐其次則屬二與七﹔二爲陰﹐七爲陽﹔二屬生﹐七屬成﹔陽多陰少﹐乃爲火之成分﹔亦如水之一六合也﹐以下皆同。

蓋五行之數字﹐包括數義﹔一示陰陽之成分﹐一示生成之先後次序﹐一示五行之量數﹐一示二气之分合總數﹐一示二五之化成原數也﹔

其義甚廣﹐而無不相通﹔實天地間至數﹐不得移易者也﹔如天一地二﹐謂之爲陽陰次序可﹐謂之爲天地气分量數亦可﹔

論五行生成﹐則次序也﹔論五行成分﹐則量數也﹔論生成次序﹐兼示陰陽量數﹔而以紀二五之精气所行﹐與天地之形气所積﹐莫不一致。

故河圖總數五十五﹐卽由一六﹑二七﹑三八﹑四九﹑五十﹑相加之積﹔其屬天者二十五﹐卽陽數之積﹔爲最淸輕之神﹐故居上而名天﹔

其屬地者三十﹐卽陰數之積﹔爲重濁之精气﹐故居下而名地﹔其實一陰一陽耳。其所間所差者五﹐此爲元气之未化者﹐𨿽在天地之中﹐卻非五十五數之內﹔

蓋可以名而無名﹐可以數而無數﹔故爲中气﹐卽陰陽之間所差之數﹐然先天初見生化﹐無序可紀﹐無量可數﹔有差而無差﹐有積而無積﹔蓋以陽陰之異﹐祇在動靜之間﹔

原同一气﹐因其動靜﹐而後有始數可知﹔然未遽定也﹐必待五行次第生成﹔五十五數確定之後﹐始知其屬天者幾﹐屬地者幾﹔不可以後天之數。名先天之气。

先天祇一團渾然之气﹐分之爲二﹔始爲兩儀﹐然無量可數也﹔其爲量者﹐乃五行生成之後﹐因而量之﹐始有其名﹔

當初生之時﹐祇宜名曰﹕一陰一陽之化合﹔一﹑一也﹐六﹑亦一也﹔二﹑一也﹐七﹑亦一也﹔

推之二十五與三十﹐初無異量﹐皆屬同气﹔不過旣分已久﹐生成已見﹔其气已化﹐其行漸成﹔而後前之一中﹐變爲有數可紀﹐有量可量﹔

如一六旣成水﹐始有水成分可言﹔蓋以陰陽之偏﹐遂生差異之數﹔如冷與熱﹐升降異也﹐輕與重﹐上下殊也﹔

於是有量有數﹐可以別其爲何物﹔而物則因之更生他物﹐气亦因之更化異气﹐此後天數有一定者也。

要知先天後天之分﹐本無多異﹔異者一有定﹐一無定﹔一有名有形﹐有象有數﹐故有定﹔一無名無形﹐無象無數﹐故無定﹔

而介乎先後天之間﹐爲初見生化之迹者﹔則可有可無之間﹐或定或否之類也﹔其象數﹐以上言之﹐先天也﹔以下言之﹐後天也﹔

故其象數可量而不可量﹐可紀而不可紀﹔此以在上下之中﹐有無之界﹔如數之一﹐如位之中﹐如物之極是也。

河圖之數亦如是﹐其數屬後天之始﹐其象屬初生之物﹔其气仍純﹐其數仍簡﹐乃能爲一切之母﹔故天地數止於十﹐而積之成五十五﹔其中之五十二數﹐卽代示五十全數﹔而最中之五﹐卽代示先天之中气﹔

先天中气﹐本無五名﹔而名之五者﹐卽由後天之五也﹔後天之五﹐亦主眾物﹐居中央﹐與先天同﹔故以其名先天之中气。且因天地各五數﹐其積之差亦五﹐而生成之中數亦爲五﹐天地之中心亦爲五﹔故五者先後天之中位﹐亦先後天之中極﹔五爲至中數﹐

由其序言之﹐命曰一﹔由其量言之﹐命曰五﹔由其位言之﹐命曰極﹔由其方言之﹐命曰中﹔皆此數也。

故五者賅先後天之气數﹐而獨立於其中者﹔且通先天中气﹐立後天中極﹔謂之先天可﹐謂之後天亦可﹔以在後天直名曰土﹐實則土應有三个五﹔

今僅曰中五者﹐卽暗指先天之中气矣﹗先天中气﹐本無可名﹐無定居﹐無定方﹐無定形﹐無定數﹔而以五名之﹐以土位之﹐則以後天爲主也﹐然此中气﹐先後天同﹐而舉土亦可以代示中气﹔因在後天五行﹐皆依於土而後成形﹔若無土﹐卽無水火木金之質可見﹔

是五行必賴土以成物﹐亦猶人物必賴中气以爲生﹔其義同也。

如河圖中五﹐視爲後天之數﹐則屬五行土之生數﹔若視爲先天之气﹐則屬中極之气﹔故由河圖一變爲洛書﹐僅畱此中五不移﹔由河洛一變爲八卦﹐則連此中五亦隱﹔所謂﹕「易無體」﹐卽隱此中五﹔而將土之成數﹐暗附於四方﹐與洛書同﹔此皆示中極之地﹐爲先後天中气所在﹔而先後天所以變﹐而不離其宗﹔生化﹐而不失其本﹔皆賴有此中五也。

故天地之差止五﹐而大衍與天地之積之差亦五﹔此五彼五﹐與先天之中气﹐後天土之生數﹐皆二而一也﹔

能通而一之﹐始能明生化之源﹐造化之機﹔天人之道﹐道器之途﹔莫不豁然貫通焉﹗夫子講義﹐特提出此五﹐以爲讀者告﹐其旨至深切矣﹗

先天之气﹐無形無名﹐因其動靜而後生成五行﹔故生之數五﹐成之數五﹐合爲十﹔

猶先天之一也。先天之一分爲十﹐又分爲陰陽各半﹔更由其生成次序﹐分爲生成各半﹔故生之初爲一屬陽﹐其次爲二屬陰﹔其次爲三爲四爲五﹐以奇偶而分屬陰陽﹔皆生之數也﹐然生者初見之气﹐必賴成者而後成物﹔

故初成者六﹐屬地陰﹔其次七﹐屬陽﹔其次八九十﹐亦以奇偶而分陰陽﹐其次序恰與生數相得﹔故一與六合﹐二與七合﹐三與八合﹐四與九合﹐五與十合﹔

而其生或成﹐亦以陰陽各得其一爲序﹔故一六爲水﹐則陽生而陰成之﹔二七爲火﹐則陰生而陽成﹔其下木金亦然。至五與十﹐又屬陽生陰成﹔

則陽占生者多之﹐陰居成者眾﹔以此爲後天生化之大則﹐卽必先陽而後陰也。

此生成之次序共五﹐而陰陽不等﹐其意實爲深微﹔果將此中數提出﹐而不與四方之數並列﹐則陰陽始平。

土𨿽爲五行之一﹐且居生成之終﹔卻能獨承先天之气﹐而爲後天之根﹔其兼備五行之數﹐合陰陽之徳者﹐實有自也﹔

故自五行生成之後﹐其數已定﹐其量始明﹔而其爲二气之差﹐亦恰此五﹔因其兼備先後天之气﹐而包含陰陽之徳﹔恆能齊所不齊﹐足所不足﹔而在後天之五﹐等於先天之元气﹔

作陰陽之中樞﹐物所資生﹐人所資育﹐初無限量﹔故在河洛之象﹐獨以之置於中央﹐而不與他數並列。

且陰逆陽順之序﹐他數皆易其次﹐獨中五之次不移﹔明其爲後天之極﹐卽先天之精也﹔

以數量言﹐屬後天者﹐本有多寡之殊﹐輕重之別﹔在先天則無殊無別﹐以皆一气也﹔

後天之異﹐而必求其同﹐則亦惟此五是賴﹔其所差者亦恰是此五數﹐果欲齊其不齊﹐足其未足﹐亦惟以此劑之﹔

此由後天觀測者也﹐苟明乎五行生成﹐原由二气之有多寡輕重﹔若其無也﹐則所生同一物矣﹗故所生之異﹐在乎數之不同﹔而其不同﹐卽所差之五﹔﹟六

如以此中五調劑之﹐固可齊一﹔此系後天之例。以一陰一陽﹐而後爲道。

故河洛之後﹐變爲大衍﹔其數始齊﹐若在河圖﹐猶陽少陰多﹔變爲洛書﹐則陰少陽多﹔皆不齊。待易大衍﹐截長補短﹐而成各半之數﹔

然大衍與河洛所差﹐亦皆此五數﹔以其恰合於中數﹐爲陰陽之樞﹔故少則可加之。多則可減之﹔以歸於齊一。若其它數﹐則不得加減之也﹔

河圖之數﹐原象也﹔洛書之數﹐變象也﹔大衍之數﹐例象也﹔言爲後天生化之例﹐包含天地之數﹐而得陰陽之平者也﹔

故日﹕大衍。衍者﹐演也﹔與古道字術近﹐卽一陰一陽之謂道﹐由此而演其用﹐以明生化之例耳﹔故齊者﹐人齊之﹔演者﹐人演之﹔以便於推算耳。如歷之制閏﹐與歲月相齊也。

且大衍之數𨿽五十﹐而用則四十九﹔此中妙義﹐亦多未知﹔蓋本於象也。五十之象﹐

𨿽陰陽各半﹔而其中一數﹐爲二者共有﹔亦中數也。

故用數止四十九﹐以陰陽分別數之﹐則各得二十五﹔若合數之﹐則各止二十四又半﹔故其用祇宜於合﹐不宜於分﹔苟分用時﹐則當更減去一數﹔卽中數之一。而各二十四﹐於是陰陽之數始平均﹔

若一歲之月十二﹐气侯二十四﹔以合日之行度﹐而月之三旬﹐有晦朔望上下弦﹐亦見月光者﹐止二十四日﹔上半月十二日﹐下半月十二日﹔爲得日照時﹐餘日則無光﹔是陽之合於陰﹐亦止二十四﹐與陽之度數同﹔

𨿽河圖像陰陽之數﹐共五十五﹔而至大衍之用﹐僅四十九﹔及其分用時﹐則止四十八﹔此由先天易爲後天數之差也。

其差者﹐因欲齊其不齊﹐足其未足﹔故恆截長補短﹐以劑於平﹔此後天之數﹐以平爲歸﹔而陰必後陽﹐天必包地﹔日必先月﹐女必順男﹔此皆後天一陰一陽之道﹐由河圖變易而來者。

河洛之數﹐則異乎是﹔天地之數不齊﹐陰陽之象各異﹔爲其初化﹐各物未具﹔數量猶混﹐不如後天之朗然若定﹔規然不移者也。

故在河圖之時﹐一六同級﹐二七等觀﹔三八如鄰﹐四九若親﹔五十爲偶﹐皆自相得﹔不多不少﹐而以成其五行也﹔

若旣生成五行﹐次序已明﹐數量以定﹔始得其所差﹐而辧其數﹔再因其中數﹐而求其齊﹔於後天陰陽之道始明﹐生化之機乃定﹔

故自河圖一變爲洛書﹐再變爲大衍﹔其數同而不同﹐與自太極兩儀四象八卦之變易﹐其例正同﹔八卦定而後後天之象見﹐大衍用而後後天之數明﹔

本末始終﹐各有所紀﹔通而一之﹐推而化之﹔則數不盡數﹐象不盡象﹔是在精研其自來﹐而貫澈其有無耳。

至於五行之生成﹐與夫先天元气之初化﹔何以如是生成﹖及天地之數﹐何以分生與成。是皆造化之階﹐爲自無入有經歷之級﹔

其理微﹐其義深﹔初非一二言所可盡﹐玆就大略言之﹕夫先天之气﹐光明純潔﹐密致剛健﹔凝然不動﹐晶然透澈﹔本無可名﹐無可形﹔

乃因含有熱性﹐溫气氤氳﹐光流渾圓﹔以成其動﹐動則气搖﹔先熱乃布﹐布則气分﹔於是渾圓者漸漸變化﹐光明者漸漸暗然﹔此由動而生變﹐卽由一而成兩之機也。

故無極而太極﹐直一气之轉移﹔動則有靜﹐陰陽始分﹔陰爲陽化﹐陽爲陰復﹔二者相施﹐兩儀乃判﹔其始判也﹐一陰一陽﹐猶甚純簡﹔以旋回之故﹐交合乃成﹔故陰陽漸離﹐其气時接﹔此則四象之漸成也。

其太陽太陰﹐全然兩儀之象﹐是爲水火之生﹔太者﹐言其大也﹔

然非純陰陽也﹐以各得其多者爲名﹔故水爲天生地成﹐火爲地生天成﹔斯爲兩儀之後﹐四象之初﹔太陰太陽之所象也。

繼之者﹐則少陽少陰﹐亦出於兩儀﹔而其所得者少﹐所成者弱﹐是爲木與金﹔此木亦天生地成﹐金亦地生天成﹔四者旣具﹐生成之气未盡﹐於是土乃成焉。

故土者﹑生成之末﹐而備兩儀之精﹔全後天之象﹔接先天之气﹔此其生成之序也。

然亦非如此簡單者﹐蓋气蕩無停﹐精流不見﹔生機旣啟﹐成數斯應﹔

天生於上﹐地乃應之﹔地生於下﹐天乃應之﹐以兩儀初分﹐力足精彊﹔行走至速﹐各含生機﹔均有成徳﹐此生彼成﹔

如電與雷﹐不差毫黍﹔其分之爲气者十﹐生成各半﹐以與陰陽奇偶﹐相見而合﹔故水之生於陽也。而陰成之。火之生於陰也﹐而陽成之﹐其所應至捷也﹔

然陽者﹐所生必陰﹔陰者﹐所生必陽﹐陽者下﹐而陰者上﹔陰者熱﹐而陽者涼﹔皆以動而變﹐得其反也。

故天動生水而流於地﹐地乃成之﹔地動生火而炎於天﹐天乃成之﹔皆气變自然而合﹐初無爲之序﹐而自成序也﹔

水火旣生﹐其气已弱﹔故木爲陽之微﹐金爲陰之微﹔气自至焉。生成旣眾﹐彊弱皆見﹔精復其始﹐徳返於初﹔於是土乃生成﹐而得气獨全﹐以其值气之復也。

土生於天﹐成於地﹔與先天初生同﹐而土質厚徳凝﹐爲後天萬有之本﹔其气全﹐其數中﹔此五行所獨有者﹐亦萬物所同母。

故其用周於天地﹐利於四行﹔𨿽在生成之終﹐卻居後天之首﹔乃位中央而數中極。

此其生化之妙﹐有非人之所能知﹔而後天生化無窮﹐莫不本於此土者﹔其得气固不同也。先天生化之序﹐至土而止﹔

而後生化之功﹐自土而成﹔是爲先後始終之樞﹐恰當道器上下之紐﹔其爲此世界之所貴者﹐自過於一切矣﹗

故先後天之生化次序﹐均不同也﹔而皆以土爲貫通之機﹐捨土則不獨後天之生化不成﹔旣先天之生成﹐亦無由竟其用﹔

故言後天與先天同異﹐必自土溯其根源﹔此天地萬物﹐莫不依土而後生存變化也。

五行之气﹐水本太陰﹐而根於陽﹔火本太陽﹐而根於陰﹔以所生之屬與所成異也。

故水火木金﹐皆陰體陽用﹐陽體陰用﹔惟土則兼陰陽體用﹐以得气全也﹔

气始動爲陽生陰﹐旣復則仍返於陽﹔气之初行﹐爲陰隨陽﹐旣定則仍抱於陰﹔

土之生成數﹐𨿽有陰陽﹐而五則備二气﹔十又五之倍﹐亦陽之所用﹔故其體用兼二气﹐以爲後天之母﹔四气之長﹐五行𨿽分﹐莫不依土而生變化﹔是土者﹐直二气之精﹐五行之本﹐萬物之源也﹔

按之易卦﹐以艮爲土﹐故曰「成始成終」。

以居先天生成之終﹐爲後天生化之始﹔在後天卦位﹐艮與坤對﹐

在連山易序﹐艮爲首位﹐卽洛書之象﹔二八易位﹐亦以艮坤相易﹐以明後天之土﹔代地之用﹐爲生化之本也。

夫艮卦屬土﹐而異於坤之地也﹔乃能代坤之用﹐履地之位﹔其因气之異﹐徳之充也﹔在先天艮爲山象﹐居西北隅﹔在後天則移東北﹐與坤對位﹐而其原位爲乾所居﹔明後天之土﹐卽先天之坤﹔

足與天同功﹐與地同徳﹔此連山易所以推爲首也。後天之艮﹐當坎震之交﹐明生化之源﹔其成萬物終始者﹐卽以其能代地而配天也﹔故艮在後天﹐非僅山之象﹐實土之總名也。

旣以山言﹐亦對海洋而論﹔以出海面也。故其代地之徳﹐多見於陸﹐而其象系大陸也。

因地之用﹐有陸水之別﹔而土之徳﹐則見於陸﹔卽水亦陸所載所防﹐而後成其用也﹔

故五行之水﹐受制於土﹔而八卦之坎﹐與艮連居﹔其義至深切矣。

土之在後天﹐實爲一切主﹔無論何物﹐莫不因地以爲生化﹔卽空中之气﹐亦附於地面而後殖﹔其它有形之物無論矣﹗

凡生在天地間者﹐無能離土以存以變﹔不獨人物之生也﹐卽植物等或無生之物﹐亦必賴土以存以變﹔此可以見土之徳﹐爲造化之本源所寄﹐亦卽气數之根株所在﹔故土之數五﹐實爲萬數之基﹔

而足通天地之用﹐爲人物之權衡﹔是五者﹐等於一﹔言其用廣﹐而能通一切數也﹔在河圖証之﹐一六居北﹐二七居南﹐三八在東﹐四九在西﹐五十處中﹔四方之數﹐均仰中央﹐而其差皆此五﹔已可見此中數所寓﹐卽中气所存。

又以陰陽順逆言之﹐一三七九﹐由北而西﹔四二八六﹐由西反北﹔兩者循環﹐以相終始﹔五獨居中﹐以運其樞﹐不隨之移易﹔

十以二五﹐亦同在中﹔皆气之妙用﹐數之妙合也﹔故陰數皆逆﹐而十不動﹔由先天之本序言﹐則二四六八應爲次﹐今以行之逆﹐故變四爲首﹐六爲終﹔

六者爲陰數始終之數﹐在成數爲始﹐在用數爲終﹔陽始一終九﹐陰始四終六﹔展轉相合﹐皆爲五﹔亦卽中數所寄﹐中气所存也。一四同行﹐至九六相交﹔莫非五數﹐以明中气之無不通也。

五行之數﹐固如上述﹔先天後天各殊﹐卽其方位﹐亦有此異﹔當五行之初見於數也﹐𨿽有南北東西之分﹐實則所指屬虛空之象﹔

如以中國論﹐自當北爲水﹐南爲火﹐木居東﹐金居西﹐而土在中央﹔若合天下言之﹐則有不然﹔

蓋赤道南﹐則反其寒熱方位矣﹗此理原易明﹐蓋所云方位者﹐爲其气之所宜也﹔今以土爲本﹐土之所在﹐當以大陸屬之﹔

則凡赤道以北﹐大陸爲多﹐而南則少﹔故當以北溫帶爲中央﹐而順是以次南北焉﹔若果赤道南之大陸﹐則正與北反﹔卽宜以南之北﹐當北之南﹐而反其五行之位。

蓋河圖五行﹐本無定方﹐僅有定位﹔上火下水﹐左木右金﹔若在北溫帶﹐則下爲北﹐上爲南﹔若移南溫帶﹐則下爲南﹐上爲北﹔

此固就所居地而定﹐不過水與火對﹐金與木配﹐乃不易耳﹔

更推言之﹐水𨿽居北﹐而中國北方皆陸﹔火𨿽在南﹐而中國南方多水﹔東方亦爲水居﹐西方則多髙地﹔是卽按之吾國﹐亦難以物質求之﹔

況水𨿽屬陰﹐而根於陽﹔火𨿽屬陽﹐而根於陰﹔是寒熱亦未盡水火之體用。

木在山多﹐金出水內﹔東海無森林之地﹐西陲少金石之丱﹔則東西以配木金﹐亦非一定之理﹔故五方云者﹐乃就气而言﹔

就先天之气言﹐與一歲所合同﹔初非一一按之實物也。

不然﹐春溫秋涼﹐冬寒夏熱﹐皆气之變耳﹔物或隨之或否﹐不得以物執其說也﹔然若謂此言無定﹐而不信五行之說﹐則不可﹐蓋五行正同於二气﹐無地無時不見之﹐其分別亦至明晰﹔

如水之流下﹐火之炎上﹐與春夏之溫熱﹐秋冬之涼寒﹐皆一定不移者。𨿽至何地何時﹐仍可驗者﹔故其分別﹐得气之殊﹐成像之異﹔實有至理﹐毫無可疑﹐不過學者宜會通其意﹐勿泥其辭﹔

貫徹其精﹐勿執其表﹔則天地之大﹐日月之明﹔山川之遙﹐艸木之庶﹔無不可候其气數﹐而得其類別也。

故言五行﹐重在其生化之功﹐而探研生克之理﹔以求其象數﹐通乎天道耳。近世科學漸已近於是理之討論﹐果假以時日﹐讀吾中土之書﹐精以求精﹐自有會歸一途之日﹔

蓋五行之說﹐乃古人探本生化之源﹔格物致知﹐窮理盡性﹔通天地鬼神之道﹐立人生修養之方﹔順吉凶禍福之常﹐爲日用起居之則﹔固與科學之義同﹐初非惝況無據之談﹐迷離莫詰之論﹔

故中國一切文物制度﹐無不準是而成﹔人倫綱紀﹐世道規範﹔以及醫卜之技﹐言行之箴﹔政教所成﹐禮法所制﹔初無不由是而出﹐所謂規法是也。

如天文之軌度﹐地理之紀程﹔各有規矩方圓﹐以應乎二五气數﹔故欲深通古時文化﹐必先自易探索﹔而易之仿始河洛圖書﹐以準天地之道﹐明鬼神之徳﹔其精義入神﹐初非言文所盡﹔今所論者﹐尙其大略耳﹔望世之讀者﹐更由是以深求之﹔庶乎有通於古﹐有造於今﹔而不獨中國文化之得傳﹐無負聖人之教矣﹗

又曰﹕天地之間﹐萬物並生﹔而所憑者﹐多在地土﹔則以土爲後天生化之母﹐備五行之气﹐而爲兩儀之所合化也﹔

其徳全而用宏﹐居中而運眾﹔𨿽天之髙﹐星辰之遠﹔日月之明﹐風雨之降﹔寒暑之往復﹐關於天時气候者﹐若不在地﹔而莫不自地見其用也。

地者﹐萬物之中樞﹔爲一切气數之機衡﹐生變之鑪冶﹔而人亦隨之生長死沒﹐至於無窮﹔故後天之土﹐𨿽居五行之末﹐實策生化之源﹔

而本數則五﹐故其用亦五﹔以五應天﹐則天數成﹐此十干之爲二五也﹔以五應時﹐則時令備﹐此歲序之分爲五時也。

在地則有五方﹐在人則有五臟﹔在行則有五徳﹐在聲則有五音﹔在色則有五色﹐在味則有五味﹔凡由天地人物生化之物﹐接觸之事﹔莫不以五類別之。

則以气之所成﹐數之所至﹐莫不本於土﹐而同爲五行之象也﹔五行雲者﹐言气之運行無息﹐而有度也﹔故五行之位定。而方無定﹔

言五者气自消長﹐不居一方﹐而其本位則不易也。如水流下﹐火炎上﹐其不變也﹔若以其所在言﹐則無定﹔如水可居山之髙原﹐火可入地之洞穴﹔其所異者﹐水不能炎上﹐火不能流下﹐以非其性也。

故五方之地﹐恆隨土而定﹐初非必南火而北水也﹔且方位者﹐本天空而言﹔以皆气也﹐不可以形論﹔故天空之气﹐流行不息﹐而五行隨之。

如人身之气也。人身𨿽以五臟配五行﹐心居上而賢居下﹐肝居左而肺居右﹐脾在中央﹔一如河圖之位﹐但考其實非定也﹔

蓋所配者气之流行﹐用之主管﹐非謂物質之偏處一方﹐不相涉也﹔故一身之中﹐气血周流﹐無處不至﹔則五藏之气﹐循環全體﹐無部不連﹔故曰五行﹐而不曰五物﹔正以其運行不定方﹐非物之可擬也。

其歲時聲色等﹐𨿽分五類﹐恆有兼體﹔气之所至﹐體用見焉﹔故五行之名﹐亦大略耳﹔

按之佛經﹐則爲四大﹔地水火風﹐分屬一體﹔其象同於易之四正。而地當土﹐風當木﹐合之水火﹐似少金位﹔

然風亦作气解﹐與乾金同徳﹔且佛以金剛爲佛體﹐而西方爲佛土﹔是其以金爲至堅至淨﹐非色非空﹐正與純陽之乾同象﹔則四大之外。仍有金也。合之中國河圖之象﹐易卦之位﹐小異大同﹔

此可以廣五行之解﹐而證五位之說也﹔蓋佛生印度﹐未聞中國之學﹔而言若是﹐足見五行之分類﹐實造化自然生成﹐非古人爲之名也﹔故五行之說﹐通於一切﹐而其徳用﹐尢推於無窮也。

要知五行之分﹐固在气之分合﹐生化之原質﹔而其用則在於生制之性﹐以後天生化﹐非二气之合﹐不能成其生﹔非二气之變﹐不能成其化﹔五行之性﹐有生有制﹐而後見其功用﹔

故水遇土則塞﹐遇火則克﹐遇金則悅﹐遇木則竭﹔金火土木亦然﹐各有所生﹐有所制﹔則各有所愛﹐有所畏﹔於是展轉推衍﹐以盡其性﹐而成其徳﹔

於是萬物以生以育﹐以化以滅﹔循環往復﹐莫可究詰﹔於是造化之功見﹐而世界以立﹔爲盛衰因果﹐繁枯消息﹔以竟二气分合之用﹐而達天地生成之徳﹔皆由此生制而來者也。

故其气往來不息﹐其數乘除不盡﹔其爲萬物稟受之本﹐生死之機﹔禍福吉凶之源﹐妖祥順逆之則﹔無巨細﹑遠近﹑多少﹑美醜﹑之倫類﹐必皆緣此以爲例﹔

無賢愚﹑老幼﹑動靜﹑之性情﹐必皆因此以爲範﹔故天地以之成度﹐人物以之成紀﹔世界以之成用﹐宇宙以之成法﹔神鬼以之成徳﹐形气以之成行﹔上下今古﹐精粗巨細﹐咸在其生制之中﹔

而後數命以成﹐气象以明﹔智者察之﹐以爲通道﹔愚者順之﹐以爲安生﹔聖人著其象於卦﹐示其用爲易﹐以立爲教﹐而詒天下後世﹐是易之所述﹐本於河圖﹔而其所擬﹐莫外於五形生制之例﹔此凡習易者所當先知也。

蓋易之卦﹐𨿽始爲八﹐終爲六十四﹔而其本﹐則兩儀也﹐五行也﹐及其分合與生制也﹔

故卦有性﹐不外陰陽﹔卦有徳﹐不外水火木金土﹔卦有用﹐不外五行生制﹔二气分合﹐以此卦象全演自河圖者﹔

而卦納甲﹑納音﹑納辰﹑各例﹐尢爲推五形之制﹐而盡其用﹔本二气消長﹐而竟其功﹔至詳且明也。此習易必先習河洛圖﹐而明卦必先明納甲﹑納辰﹐納音者﹐良有以也。

五行生克之理﹐由於气之分合﹔气有消長﹐則用有生殺﹔以後天生萬物並生﹐必有所制﹔否則獨亢﹐反生爲害﹔故有制使之不亢﹐而後成其生化﹔

如水得土﹐則無泛溢之害﹔火得水﹐則無焚燎之災﹔而後水火之用見﹐利多而害少﹐故物得其益﹔此造化之妙用﹐亦本气自然者也﹔

河圖之象﹐以當相生者相接﹐相克者相對﹔而明其承制之義。知其對偶﹐非仇則愛﹔蓋相當不讓則仇﹐相得有合則愛﹔卽以剛柔爲辧也。

剛遇剛則仇﹐柔遇剛則愛﹔故其承制﹐皆以相克而成其用﹔如水與火﹐木與金﹐皆得其所制爲助﹔以其克之﹐所以助之﹔𨿽抑其勢﹐實成其道﹔故相對若仇﹐而相得爲婚﹔其成生化﹐全在於此﹔

故五行之運用﹐必合其生克之情而後見﹔河圖如是﹐卦象亦然﹔八卦之位﹐亦以對偶承制而盡其用﹔

甲子亦如是。故子午卯酉﹐分合水火木金之位﹔而甲丙庚壬四剛亦如之﹐皆以相接相對﹐各成生克之用者也。

五行之名固有定﹐其气仍時通﹔故其用時相爲助﹐而成其生成之數﹐亦恆以爲用﹔如內經等書﹐以數紀用是也﹔在水火木金﹐多取地數﹔土則取天數﹐亦以其獨異也﹔土之生數五﹐成數爲二五﹔生數實賅成數﹐而五又中數﹔故獨取之以明其用﹐其旨實深矣﹗

太極圖講義

易傳曰。易有太極。是生兩儀。兩儀生四象。四象生八卦。此言易卦所自始也。

易卦有八。而本於四象之分。四象者﹕太陽﹑太陰﹑少陽﹑少陰也。

陰陽太少。𨿽有四象。而本於兩儀之化。兩儀者陰陽也。陰陽𨿽有兩儀。而本於太極之所生。太極者至極也。言天地萬物莫不有始。始於太極。由下而溯其源。至斯已極。故曰太極﹕

言無極也。太極之始。陰陽未分。兩儀未生。純然一气。精神光明。爲無始之始。無生之生。眞體圓靈。气周道凝。徳至玄玄。神至冥冥。光合息醇。悠然至淸。不可物擬。不可言名。名之太極。

立生之根。此太極之象。爲自無之有。太初之母。萬有之宗。一气之原也。故曰太極。

言其至極。無可上進。無可分移。而不得以名稱。以象類者也。夫天地萬物。同斯气也。同斯生也。同斯運行不息也。同斯有守有立也。而皆太極始。

以太極能生也。有始也。運行不息也。守中立極不二也。故爲天地萬物之母。气數之祖。生成變化之大本也。言其遠不可知。言其可知。則太極而已。言其外不可名。言其可名﹐亦太極而已。天地尙自太極生成﹐況其下者乎。故欲窮生化之源。气數之根。必自太極始。太極者固萬有之宗。而言易必以太極啟其端也。

易之始也。伏羲之一畫。卽太極也。爲體一。爲气純。無數之可紀。無象之可象。而紀之以一。象之以一。言數之始象之初也。

故易之卦象。卽自一始。蓋示太極者也。太極之爲象。𨿽僅此一畫。其气𨿽純。而有動靜之用。其精𨿽凝。而有生化之功。其初𨿽一。而其旣動則有所生。旣生則有所變。

故一之動也而二生。靜也而一復。一者爲陽。二者爲陰。兩儀乃生焉。兩儀者太極之初變也。太極以气之動靜。精之生化。動者自生。靜者自化。生者爲陰。化者爲陽。陰陽旣分。其气斯變。

前之一者變而二矣。前之太極者變而兩儀矣。故易自太極生兩儀。然兩儀𨿽生自太極。非如後來之生化有父母也。乃自至極之元气動蕩而生。

因其有動則有靜。動靜異也。異則有別。而後生化見也。𨿽生化而仍由一气之變。非生自二气也。𨿽化而成兩儀之名。其始仍爲一體也。

故曰易有太極是生兩儀。言兩儀之生。生自一气。而兩儀未生之前。固渾然一太極也。是生云者。言自是始生也。明示兩儀之生。爲生化之初始。而太極之變爲兩儀。實生化之初見其用。以溯天地生成之本。人物化育之源也。

故曰是生。凡古文是字有自此作始之義。且言其本能也。世界生物。莫不自陰陽之和生化。惟兩儀始生。則太極之一气所化。由其有動靜。動靜亦陰陽也。不過一气之動靜。而成兩體之陰陽。

老氏所謂一生二者卽指此也。夫太極之初。固渾然元气。無形無質。無色無象者也。然以其元气。有其光焉。光生熱。熱生動。動則有生。光者元气之體。熱與動者。元气之用。生者用之見也。

元者仁也。仁之徳。以生爲用。故元气以生化爲本。動而有生。生而陰陽出。此元气自然之徳。流行不息。而後陰陽之象。往復無窮。一生永生。一化眾化。而天地以成。人物以育。生之化之。日益以盛固元气之徳所見。亦造化之功所徵者也。

故太極者。主生化之樞。爲天地萬物之母。而溯世界之初始。則固來自渾然之一气也。是曰气化。气化作始。形化繼之。旣有陰陽。則生化者自二气之和合而後成。故有兩儀。乃生四象。有四象。乃生八卦。卽猶河圖自二气而生五行。洛書自五行而變九宮。老氏所謂二生三﹑三生萬物者是也。

陰者承陽。陽者包陰。二气環行。乃見生成。此亦气之自然。數之自合者也。故易之卦象。自之象。生與之兩儀。更生之四象。更由是推之。而生之八卦焉。皆气數自然化合而生成者。而其自出則太極也。卽一也。

圖而象之。則爲O。此示渾然之气也。以其旣具動靜也。則爲。示已生兩儀也。世傳之圖。有末盡合。應以此二圖爲則。一圖則太極之象。純淨光明。二圖則動靜生陰陽之象﹐黑白環抱。如是可見太極之體。及所兩儀之象也。

夫易象者言天地旣生之後者也。取象自太極以下。而八卦也。六十四卦也。三百八十四爻也。皆兩四象旣生之後之事物也。重在旣變之象。故名曰易。

易變易也。而易有太極一語。卽明示所自始也。易字不必指書名。當以卦象變易之義釋之。

有字不可屬於易經解。當以自無入有之義釋之。蓋言易之言變易也。必自其變所始考之。言變者必徵於有物之初。而始有者卽變之始見也。則太極者卽萬有之始。亦萬變之宗。

故言變易。而明變化之源。言自無入有。自當溯太極而爲全易之根本。則易有太極一語。其意義至深切著明也已。若視爲易經有太極。則不合矣。

太極非物也。言易𨿽自伏羲。而太極之有象。則天地之先也。故太極不得視爲易所有無者也。要知太極之象。傳之久矣。伏羲時畫之爲一。無此圖也。後聖漸由伏羲之一。演之爲圓圈﹐以示其體。又有由圓圈之象。演之爲。以明爲用。卽中字所自出也。

後更演之爲黑白交互之象。以明兩儀旣生。二气之周流不盡。而以證天地生化之序。乃合易象八卦之圖。此今世所傳之太極圖也。圖之爲象。在明其體用。黑白之圖。有用遺體。尙非全也。必先有渾圓明澈之圖。以象其本來元气。合以黑白交環之圖。以象其動靜生陰陽。於是體用皆全。變化自見。

如易之卦象。自生。自生四象八卦。皆有序也。若不循序觀之。則不知八卦所來。又何以明卦象之體用與變乎。故者太極也。者兩儀也。八卦皆自是生化者也。

古人言文尙簡。況當畫卦之時。尙無文字。所有之象。僅八卦與六十四卦。𨿽有太極之象。而未有圖。以未以列於卦象前後。不過口授之後人。知其有所始耳。迨文王之後。諸聖人之言。皆筆之書。

不獨易之象義。有其文言釋之。卽河洛太極之圖像。亦有傳序以解之。此系傳中有易有太極之語也。蓋恐後人不知易卦所自始。而忘其本。故特述先聖之言。而系辭以傳之耳。系傳者謂系於辭以爲傳授。以易象之未備。恐先人口傳不垂久遠。故系之辭。爲之傳。言猶系之於易。使毋遺耳。

天地之前一气所凝﹔固無物也。天地卽判。萬物續生。仍气之所周流。故盈天地者物也。運天地者气也。气化而物生。气化自太極始。太極者气之主宰。其生化之序。則見河洛二圖。

陰陽並行。生化無垠。曰陰陽者以太極气化之次序也。太極之初。元气純陽。不可分陰陽也。元气胚動。乃生陰焉。動則陰生。靜則陽復。气因動化。生以動成。故太極初生爲陰气。

而其後動靜往復。二气始分。此陰在陽先之義。非有所輕重也。至其旣化。二者並行。陽主陰從。剛先柔後。則陰統於陽。天包乎地。此有生之序。不可亂也。

故太極之後。河洛之象乃見。天地爲兩儀之大者。天生則地成。地生則天成。天地合精。生成乃見。非如太極之气化也。故兩儀分合。五行以出。五行往來。九宮以分。五行九宮。卽易之四象八卦也。

故卦有气。有數。有位。有時。有其名類。有其變化。皆由气之所至。生化自然之序。然生化𨿽眾。不得離於陰陽。以气化之後。必因陰陽之化合而後生也。

天地絪縕。萬物化生。此造化之序可紀者也。自太極以一气而分爲兩儀。其徳在生。徳流气薄。生生不已。太極爲有生之祖。兩儀爲有生父母。皆气之自至也。气之自至。是謂之道。以其循環往來不相害。消長盈虛不相亂。而以成其徳也。

惟道有徳。道不可見。其徳顯焉。兩儀之徳在生。卽其道之見也。道以成其生爲先。人之成道者。長生而生物。此卽順道致徳之土也。故道出於太極。見於兩儀。成於仁。全於性惟合乎道也。

人生之性。受於中气。亦太極之元气。生而有之。全性則全生。成仁則成性。生全仁成。純乎道也。故歸於太極。復於眞境。是謂得道。故曰道者返本復始者也。本始者太極也。返而復之。純於元气之體矣。

是故易之言教也。以道爲本。聖人立卦象﹐將以明道也。道之始乎太極。運行於二气。調和於五行。以應萬物萬事。而成其徳。以守中立極。而全其性。

𨿽依象以稽數。而判其吉凶。依數以言命。而明其順逆。而莫非指人以道。俾克全生以返本復始也。故易之言爲道言也。易之象。原始要終。爲教人各正性命也。故必推原道之所自。人生之源。气之所運。數之所合。以定其所宜。而爲人立其則。以辧其所至。而示人所有修。必以天道爲之準繩。人道爲之綱紀。盡人以合於天。致力修養。以全生適性。立徳成道。

此易有太極一節之大旨也。夫太極固示人以象矣。渾圓無名。虛然光明。凝然周流。悠然長存。气行不息。徳徵廣生。數紀太一。道在用中。固已純精至神。爲天地先。周環太和﹐爲萬物宗。其所象者。

道之體用。而人之所見者。徳之玄玄。仁智隨所識而得。生成隨所遇而合。無大無小。莫能外內。況參以河洛之圖。證以乾坤之卦。大哉至矣。其義有不可盡矣。

故易之象始於斯也。且易之言易﹐以不易明易。易明不易。溯始迄終。則天地推於無盡。返本復始。則萬歸於一原。太極主其始矣。而終亦盡於是。蓋以不易之元气。而主變易之陰陽。生生不窮。而眞體常存。行行不息。而中極永在。

此所以爲道之象也。天地尙自此出。而師其用。況其下者乎。故物物有極。事事有中。中極之徳。卽性命之所見。此中和之功並覆載。而仁智之徳同天地也。

易傳日分陰分陽。疊用柔剛。可以明太極之道矣。夫易自太極立其極。而以乾坤代名其兩儀。萬物皆自陰陽生。故全易卦爻。皆自乾坤出。

乾坤者。天地也。父母也。其徳則剛柔也。仁義也。其功則生成也。覆載也。何莫非陰陽之道所見耶。欲明道而知太極。必自易始。易固演太極而賅河洛之象者也。

孚佑帝君疏注

此文講太極要義﹐以舉其大者言之耳﹔太極圖像。秦後儒者失傳﹐惟道家存之﹔至宋時傳於周濂溪氏﹐而後儒者亦得有之﹔時以門戶之見﹐沿習之深﹐訛毀者大有人在﹔徒以易傳有易有太極一語﹐無能根本推翻之也﹔然周所傳﹐𨿽名「太極圖」實則太極已生兩儀之象﹐非太極之體也﹔後人有演爲一圈者﹐有爲黑白相互﹐中藏一小圓圈者﹔取意固善﹐然尙非全體﹔以太極之初本無極﹐由無入有﹐必有其象﹔如河圖之與洛書﹐由二五變爲九宮﹔其圖不能混爲一也。必先示太極之體﹐渾然元气之時﹔再示其動靜之用﹐陰陽生化之象﹔方可由圖見天地生成之序﹐陰陽未判之先也。

故夫子命作二圖以象之﹐一圓圈渾然明淨﹐此其體也﹔一黑白交互﹐二气流行﹐此其用也。體用旣全﹐始終在目﹔自易探造化究竟﹐而明曉由無入有之景象也。夫太極气之所化﹐全爲自然生化之物。因其气之有動靜。而後陰陽分﹔初則一气而已﹐二气旣判﹐生物無窮而此太極之象﹐仍如故也﹔蓋前者先天之气﹐後者後天之體﹔後天之生化﹐卽後者之所主﹔而先天之气﹐仍存其中也﹔習道者由後天陰陽之體﹐漸復於先天元气之時﹔當依此圖証之。苟在生時。百體俱用﹔情識未除﹐不能逃於陰陽往復之道﹔卽在生滅輪回之中﹐是後圖二气互爲消長之象。

若果屏除物好﹐絕制情識﹔充其性靈﹐致於中和﹔則由後天返於先天﹐卽前圖渾然光明之象﹔所謂返本復始。原始要終之道﹐皆在此二圖中驗之﹔其義固重在明道者也。夫子此文﹐抉易教之微﹐指修道之要﹔非僅釋易有太極之文義已也﹐讀者當三復焉。

夫子前講易本河洛圖像﹐不止言取其象而制爲易之卦象也﹔實則取其象﹐以立修道之教耳。蓋「道」字本無名之名﹐修道更難以言文明其方﹔必因圖像而指示之﹐乃得悟其本原。及其歸著處﹔而圖像則自河洛始﹐河洛圖像﹐以變者示人不變﹐不變者示人變﹔一靜一動而陰陽生﹐一順一逆而生成見﹔皆本道以明道﹐明之卽以教人修之也。故觀河洛圖像﹐重在動靜之間﹐順逆之序﹔更重在以天道立人道﹐以人道順天道﹔天人之相成者道﹐聖人之立教者亦道﹔道無二用﹐用之於身則成已﹔用之於人物﹐則成人成物﹔皆一以貫之。皆自河圖像始終之也。

故修道之教﹐不外於河洛之圖﹔而聖人之道﹐不殊於天地之數﹔由其淺言之﹐則爲人之事﹔由其深言之﹐則成道之功﹔易傳曰「仁者見之爲仁﹐智者見之謂智。」此語已盡河洛之義﹐一部易經如是﹐六經亦如是﹔除是外﹐更無他語足以盡之也。故道無大小﹐無遠近﹔人自見之﹐若推而言之﹔妄者謂之妄﹐愚者謂之愚﹔人自妄愚﹐何咎乎圖像也﹖

中國言道﹐以性理代之﹐此宋人言也﹔實則道字不止性理﹐凡天地之物﹐無不在道中生成往來﹐無一事不有道在﹐蓋天下物物事事﹐無不在气中行運﹐而自然生成往來者也﹔此气之名曰「陰陽」。气之用卽道也﹐故曰「一陰一陽之謂道」。天下物物事事不離陰陽﹐故不離道﹔非止性理名爲道也﹐气之所行﹐不獨生物﹔卽木石之類﹐無知無情者﹐皆有其气﹐皆在道中也﹔如一室中﹐或桌幾﹐或書畫﹐或玩好之物﹐皆在自然中位置﹔或主或客﹐或畜類﹐或虫蟻﹐出入住息﹐皆在自然中遊走去住﹐皆有其道也。

因天地成於此一陰一陽之道﹐則自天地以下﹐無大細﹐皆不得離道以生成往來﹔故道者﹐气之道﹐猶車之軌也﹔有車必有軌﹐有气必有道﹔同此气﹐卽同此道﹔太極者﹐气之所始﹐道之所自﹔言道而不溯太極﹐譬如行路而忘所自至地﹐徘徊歧路而已﹔故言道必先明太極之用﹐旣明太極﹐則性理在其中矣﹗所謂知其原﹐則流易測﹔得其本﹐則枝葉易探﹔此言道者所當知也。儒者言道莫先於易﹐易自太極出﹐則欲習道者﹐可不先求之太極哉﹗

又曰﹕陰陽動靜原相根﹐而動爲陽則陰生焉﹐靜爲陰則陽復焉﹔初無一刻之停﹐祇見消長之气﹔故動則陽生陰﹐靜則陰生陽﹔如人坐功﹐以動屬陽﹐而情見卽生陰﹔返於靜﹐則性見而陽復﹔二者斯須之間﹐往復之運﹐非了然二事也﹔果動矣﹐必由陽生陰﹔靜矣﹐必仍返於陽﹔此理自然而然者﹐以含有往復消息之義﹐足以明太極之气無一時停住﹐陰陽來去有相根之妙﹔卽天地間二者之相應﹐正如是也。

以陽爲主﹐則陰從之﹔以陰爲母﹐則陽生焉﹔非截斷可比。如靜坐至極﹐神气活潑﹔靈光周回﹐卽動也﹔然非動之動﹐乃靜生動也﹔故曰﹕陽復。太極之成兩儀﹐卽由此動﹐而分爲陰陽﹔若未動﹐固無二名﹔動則陰生﹐卽此義也。凡易理象气之流行者﹐若以不動者擬之﹐則失易義矣﹗易者﹐變易也﹔變易者﹐卽流行無住之義﹔陰陽互抱﹐初無可截爲二者﹐詳細體會之自明。

述聖講述——子思

太極圖者﹐自易象溯而上之﹐乃示其初之象也﹔天地之生也﹐依是象以生成﹔更依是气之推行變化﹐以生成萬物﹔其始則簡﹐其繼則繁﹔其本則合﹐其用則分﹔而實有定序與方位﹐有數量與名類﹐非無紀無序者也。

蓋天地出於太極﹐其象固大﹐大則難考﹔人物生於天地。其形已小﹔小則易徵﹐徵其小﹐自得其大﹔以其生也同﹐而气之行也一﹔不以大小有殊也。故言天者﹐必先求之人﹔言大者﹐必先求之小﹔物物有一太極﹐苟求之則自見﹐不疑爲無徵也﹔凡有生之物﹐皆同此气行而化﹐皆同此太極之象者也。

太極者﹐至極也﹔古文「太」字同大﹐大者無與比擬﹔言獨有而絕無﹐不可復加也﹔故有大一﹑大初﹑大素﹑諸名﹐皆示其獨有無復加者﹔太極亦然﹐以至境不可復進﹐曰極﹔而極之不可復加﹐曰太極﹔蓋自是以上﹐無可擬也﹔故凡物自大極始。然大極者﹐不可作上下看﹐或左右看﹐以端爲極也﹐祇宜作中心講﹔蓋極必有所立﹐必有其位﹐其處必至中也。

若無所立﹐不得謂之極﹔以無定也﹐無其位﹐不得謂之極﹔無所守也﹐非至中﹐不得謂之極﹔不可久也﹐惟有所立﹐則定於一而不二﹔惟有其位﹐則守於常而不失﹔惟其至中﹐則久於運用無所窮﹔故名之極。猶北辰之爲北極也。天之極定於北辰﹐地之極定於南北極﹔而世界之極﹐則定於太極也﹔以至其極﹐無復與比故也。何以爲至極無比﹖則以其所立𨿽定而無定﹐𨿽有位而無常位﹐𨿽至中而無常中﹔不似北辰之天極﹐南北端之地極也。

夫旣曰極﹐而曰無常﹐豈非異於極之爲極乎﹖曰非無常也﹐言無常而有常耳﹔以隨所在而立﹐所至而位﹐所行而至中也﹔故曰無極之極﹐曰太極焉。夫有之與無﹐同用異途﹔上之與下﹐同名異方﹔神之與形﹐同生異類﹔道之與器﹐同用異勢﹔故天地旣判﹐人物斯生﹔形神所分﹐陰陽乃別﹔此太極之爲至極﹐恰介乎兩者之中也。

由此以上﹐皆屬於無者﹑上﹑神者﹑道者﹑由此以下﹑則屬於有者﹑下者﹑形者﹑器者﹔兩者之中﹐乃爲極﹔而太極乃居之﹐故曰至中。而有位﹐有所立也﹔然有旣名﹐無未嘗無﹔下旣分﹐上未嘗隱﹔形旣生﹐神未嘗少﹔器旣成﹐道未嘗亡﹔則兩者宛轉生化﹐遷變相隨﹐未嘗一日異﹔而極之爲極﹐亦未嘗一時失其中與其位也﹔而亦未嘗執其中與位﹐執則失之﹔故有常而無常﹐故日物物有太極。取諭於小﹐足知其大﹔取譬於近﹐足證其遠﹔故太極者﹐極而非極﹐異乎物之兩端﹐天地之極也。果明乎此﹐可與言太極矣﹗

夫太極之象﹐示天地之生成﹐生化之循環﹔陰陽二气之遞嬗。萬物之生成變化﹔自無入有﹐自始至終﹔蓋無不包在象中也。故易之卦象﹐肇始於太極﹔而推溯萬有之源﹐亦惟太極﹔言物必始於有﹐言生成變化﹐必本於气之動靜﹔太極爲初有﹐而具動靜者也﹔故推而上之極於是﹐推而下之始於是﹔推而內之立於是﹐推而外之本於是﹔以是爲宗﹐而後可以推及其它﹔以是爲始﹐而後可以推至無盡。以天地之气﹐通行而無所滯﹔故其爲象也圓﹐爲物也周流不窮﹐爲用也無息不二﹔而太極爲之極﹐以定其位﹔守其中﹐以禦無盡﹐而行無窮。

故天地不離其度﹐萬物不乖其序﹔而易之卦象﹐遂本是以立以成以用﹔始終於易﹐以盡其變化﹔而後天地之道以見﹐人物之數以明﹐鬼神之徳以知﹔而後有形者適其生成﹐有气者通其變化﹔合陰陽而歸於太和﹐匯萬類而統於太一﹐同萬行而期於至中﹔以言乎道﹐則道至矣﹗以言乎物﹐則理備矣﹗以言乎事﹐則情見矣﹗以言乎天下﹐無不咸宜﹔而行之無不得﹐守之無所失﹔是以爲教之本﹐易之源﹔固非聖人莫之能知﹐亦非聖人莫之能言者矣﹗

夫子於中庸述其義﹐曰「時中」﹐於大學述其境﹐曰「至善」。曰「無所不用其極」﹐此「極」字與太極同一義﹔蓋有物必有則﹐有則必有極﹔太極爲一切之極﹐凡在有者﹐皆有極﹔而凡有用者﹐皆必有此極﹔此卽中庸「時中」之義也。簡名之曰「道」。故傳曰「一陰一陽之謂道」﹐而太極卽自陰陽成﹔人生受命於天﹐而有性﹔性亦合於太極也。故曰「成之者性」﹐性成於善﹐太極之行﹐至善也﹔故曰「繼之者善」﹐此太極者統一切事物而言之者也。

非僅以一物名之﹐凡有名者﹐皆合於太極﹔不問其爲物﹑爲事﹑爲道﹑爲器﹑爲形﹑爲神也﹔苟可言者﹐必自太極始﹔有行有守者﹐必依太極以行以守之也。蓋太極之爲道也﹐道之爲一陰一陽也﹔無能外陰陽以生成﹐故無能離道﹐亦無不合於太極也﹔𨿽然﹐太極固自生成者﹔人之生成中﹐而不克明太極之道﹐則爲忘生之本﹔聖人乃以教教之﹐使明其生﹔而易之義於是見也。

故易之溯太極﹐爲制卦也﹐爲以卦寓其教也﹔卦之所象﹐事事物物﹐皆道之所在﹔亦太極之所運行﹐無他物也﹔二气之消長盈虛﹐以成天地間之生成變化﹔而易象之以示人耳﹐是易之教﹐盡在太極中﹐天地萬物原在太極中﹔故易不得外之以爲教﹐人之求易之明﹐而不從太極始﹐將何以見易哉﹖故傳曰「易有太極」﹐其一語也﹐鄭重之矣﹗

伏羲八卦所自始﹐固溯源太極﹐而合乎河洛二圖者也。河圖以天地合化﹐生成五行﹔已分四方﹐卽四象也。洛書以五行生變﹐而爲九宮﹔四方之外﹐加爲四隅﹔遂分列八方﹐卽八卦之象也。中五者﹐太極本位﹔九宮名太乙本宮﹐太乙𨿽在中央﹐而以時行臨於八宮﹔故九宮皆有太乙至臨之時﹐而八方皆受太乙之气﹔八卦之象亦然﹐由四象而分爲八卦﹐虛其中以位太極﹔太極𨿽無象﹐其位固在﹔而其气運行於八卦﹐則八卦皆太極之象﹔分則爲八卦﹐合則一太極﹔此天地自然之象數也。

太極何以無象﹖則以易之重在變﹐而推其用﹐故隱其體﹔以體爲先天﹐非如後天之有形也﹔太極之爲太極﹐言其气之如是行﹐生化之如是成﹔不可以物擬之﹐故不象之也。然太極之气﹐無時不在﹔所行之道﹐無地不至﹔其所生化者﹐自物見之﹔故列八卦﹐卽有太極﹔太極自存八卦之中﹐見八卦卽見太極。猶道不可見﹐而以徳見之﹔神不可名﹐而以形名之。

先天者﹐麗於後天﹔道者﹐存於器﹔得其一﹐則知其二﹔不待別求之也。故八卦之位虛太極﹐而八卦之用﹐皆太極之用也﹔以太極有名無位﹐有位無象﹔故易有用無體﹐非無體也﹐見用卽知體﹐體在用中也﹔傳所謂﹕「神無方﹐易無體」者﹐卽此義也。神者﹐指太乙之神﹔無方﹐無定方也﹔言太乙𨿽居中宮﹐而周行八方無定也﹔易無體﹐則極之不顯其象﹐而其用存於八卦﹔不獨八卦﹑六十四卦﹑三百八十四爻﹑皆有所用﹐皆太極之用也。用見而體藏﹐故曰「無體」﹐後人不明此義﹐遂不解「無體」之謂何也。

夫天地之大﹐爲神者一﹐爲形者萬﹔爲體者一﹐爲用者萬﹔故有上下道器之殊。太極體道而用神﹐爲名可名﹐而物不可擬﹔合之則一﹐分之則萬﹔皆此太極也。如﹕合天地﹐一太極也﹐而天地間萬物皆有太極在﹔道﹐一太極也﹐而天下萬物皆有太極在﹔太極不可得而象者﹐恐象之而人疑爲物也﹔故𨿽有太極之圖﹐祇可視爲虛擬之象﹐不得認爲一物也﹔不得爲物﹐而物皆有之。

故易卦不列太極﹐而全易卦爻皆存之﹔伏羲一畫開天﹐豈非以一擬太極哉﹖則凡卦爻﹐莫非自此一來﹔固莫非太極之象﹐何事再象之乎﹖通者迖之﹐執者昧之﹐觀八卦之象﹐固無在而非太極﹐視人之能見得否耳。

伏羲八卦講義

宣聖講義——孔子

伏羲畫卦。始於太極。已見前講。所畫八卦者純本太極陰陽並行之象。

及河洛五行九宮之圖者也。太極之陰陽兩儀。非同等同類各據一方者也。

非守位不移者也。非分行不侔者也。其生也有序。化也有次。交也有多寡。行也有往復。一消一長。一降一升。非劃然兩截也。一盈一虛。一錯一綜。乃合而有得者也。

故自陰之始。至陰之終。陽之消。至陽之息。皆遞爲加減乘除。

而象其气之上下往復。皆序爲東南西北。而分其數爲奇偶盈虛。

故其名有等。位有級。類有大小。象有經緯。以成其變化。而賅天地萬物之始終者也。

故兩儀遞分爲四。四象遞變爲八。八卦於是成像矣。合之河洛亦恰同。

河洛之圖。由天地之數成五行。由五行之位變九宮。五行除中央則仍四象。九宮除中央則仍八卦也。

中央者太極也。八卦以中央爲虛。故列八方而虛其中。實則中央太極仍自在也。

八卦之象。本於太極。合於河洛。而象天地萬物之生成變化者。生成無盡。變化無窮。八卦之用亦無垠也。

易傳曰神無方。易無體。此卽指八卦之虛中位也。

中爲太極。元气周流。主之者神。行無定方。太極爲體。八卦成用。太極旣虛。故曰無體。

此八卦旣立之後。用其變化。而至無盡。𨿽曰無體。體見於用。猶神之無方而無不在也。

夫伏羲作卦之始。初無文字。卦象則象形之字也。其命名也。卽象物之名。

故爲乾象天。卽天字。天之古文。卽如卦之象。象陽气之聚於上也。

爲象地。卽地字。象地之形。地成於山水。其左爲山。右爲水。後人其狀爲地也離爲火。卽火字也。火爲旁實中虛。如後人變爲火字。或作。仍象也。

爲坎爲水。卽水字。象水之形。後人變爲。仍象也。

爲震爲雷。象天下之電光流照。卽雷字也。後人變。仍象所化。

爲艮爲山。象山在地面。髙出於土。卽山字。後人變爲。有作者。仍象也。

爲巽爲風。又爲木。象風行天空。木枝葉分披。後人變爲。或仍象也。

爲兌爲澤。象水之在澤。如湖沼之類。後人以其從水出。變爲。象水之瀦。而後流之意。又爲說言。象舌動而口啟也。

此皆最初之字。象形者也。𨿽以去古久遠。遷變已多。不盡相同。而其意仍在。且坎離二象。仍如初也。

坎之水。離之火。其象旣似。其數亦同。則一覽可知者矣。

因水火二者。陰陽之樞紐。天地之運用其自然之象。永古如斯。則字象亦不變也。況八卦明气與數者也。

气有陰陽。數有奇偶。故天爲陽奇。地爲陰偶。其所生者陽則奇。陰則偶。亦如之。

而陽卦多陰。陰卦多陽。明陰陽必交互而後見其用也。

所謂自然之理。自致至焉。不假人爲者也。

試觀八卦之名及其字。卽可以知其數與气。其符合者。純自然自在。非聖人所爲也。

八卦之气數。生化之所系。皆自四象來。

如乾與兌。太陽也。坤與艮太陰也。

坎與巽。少陽也。離與震。少陰也。

陰生陽。陽生陰。二气周流。循環無窮﹐其數則有先後。其位則有上下。

屬於陽者。近天而數奇。屬於陰者。近地而數偶。

天地者陰陽之總樞。故乾坤爲父母。水火者陰陽之大用。故坎離爲樞機。此四者居四方之正。

震巽艮兌者。陰陽之變化。消息盈虛終始之事也。故四者在四偶。以輔翼其生化。而變通其气數。此卦之有八。爲天地萬物之總象也。

夫伏羲作卦。以象明气數生化者也。而生必有始。化必有終。有其气。則有其物。有其數。則有其類。天地至大。萬物至眾。而約之於八卦。

其所象者簡。而所推者繁。所舉者易﹕而所變者多。則由其用之不窮也。天地一陰陽也。萬物亦一陰陽耳。故萬物𨿽生化無盡。不得外於天地。卽不得外於八卦也。

八卦之始終可得言也。而變化不可測。八卦之名物可得類也。而遷移有無窮。此所以名之曰卦。

言以一卦萬。以簡禦繁。以易禦眾。其爲徳不二。故能成其大也。此就八卦之名類气數略言之耳。

伏羲八卦。自象言之則包舉天地萬物之象。自數言之則納天下之數。自气言之﹑則通二五之气。

其設像有物。制卦有則。物者天地生成之物。則者河洛太極之象。故卦有大小。地有方位。行有次序。有往來之度。有變化之形。有奇偶對待之數。有陰陽分合之情。

故卦有名有義有位有時。有交合之類。變易之事。𨿽簡而不遺於物。𨿽繁而不乖於道。此其本於自然。成於固有者。非作者有意爲之也。

如八卦之气數。與河洛太極之圖合。自分陰陽。自成上下。

乾爲天而居上。坤爲地而居下。此天地自然之位也。陽從天下。陰從地上。陰陽上下。天地以交。生成乃見。此河圖之象也。

生成之數。首水次火。水以陰藏陽。火以陽包陰。水則潤下而隨陽升。火則炎上而隨陰降。陽左陰右。

故離東坎西。以象日月。日爲陽則東升。月爲陰則西出。其象亦天地自然者也。

天三生木。則陽气切生於陰。陽在天爲風。在地爲木。風行於空。木生就上。故震在東北。

巽在西南。陽息則陰消。陰虛則陽動。亦天地之气自然分合也。

地四天九。金以生成。金藏於山。而耀其質。含英則靜而居地。飛光則動而近天。

山乃厚藏。陽因陰用。澤乃流潤陰以陽耀。故艮爲山而居西北。以附於地。

兌爲澤而處東南。以麗於天。陰陽自分。方位以異。亦天地萬物自然之象也。

陽者從陽而樂交陰。陰者隨陰而喜順陽。

天地旣立其樞。六物因之而定。水火旣分其用。四象由之而行。

風雷震於東西。以成寒暑之令。山澤列於南北。以見生化之機。

此八卦之方位有所定也。

易傳曰﹐天地定位。山澤通气。雷風相博。水火不相射。此指伏羲八卦之方位也。

至八卦之次序。則本於太極兩儀之象。而分陰分陽。順逆以相交。成往復循環之數。

亦與河洛同。蓋太極之變易。河洛之生成。陰陽二气。自生至老。自始迄終。有其序也。而以數紀之。則次序乃明。

八卦亦然。乾爲陽統。坤爲陰統。乾數爲九。紀陽之老。坤數爲六。紀陰之終。

此二气之樞。爲各數之宰。循環者由陰始。行陰者由陽起。故陽自上統下。陰自下統上。左之卦上統於乾。右之卦下環於坤。一順一逆。而成環行。

陰乃繼陽。陽乃交陰。故自乾數之。則次爲兌。次爲離。次爲震。又次爲巽。次爲坎。次爲艮。次爲坤。以成一序。相貫而相得。莫見其盡也。

蓋乾者純陽靜則陰生矣。坤者純陰。動則陽生矣。以陽交陰。則生者必有死。以陰繼陽。則盈者必有虛。一往一來。一進一退。乃見其次序焉。

故太陽有二。太陰有二。少陽少陰亦然。以有始則有終。有來則有往。其行之自至也。

觀其卦象。則自知之。如一日然。日午夜子定其樞。晨夕定其行而自午至夕。自夕至子。自子至晨。自晨至午。气有異同。數有進退。象有盈虛消長。此自然之理。非有所爲也。

故卦之次序亦象之。陰陽二气。無一息之停。其序不亂。日月往來。無一時之失。其度不乖者。則由於有自然之次序也。

故八卦成列。則次序見。而推之無盡。變之無窮。猶依此序。未嘗有差。以合天道。以類萬物。無不咸得。則序之效也。

故有卦象。則有卦位以定其方。有卦序以定其行。方定則可守。行定則可遵。有守有遵。則可久可大。此易之道。大而無盡。久而不息者也。

八卦之象物。𨿽有天地水火風雷山澤之名。然舉其類。不止此也。蓋物之生也日繁。气之所賦。數之所同。有難盡舉。此則以其類而統之耳。

如乾象天。以其純陽也。其數九。其气陽。則凡類是者皆其屬也。他卦亦然。有是象者皆附是類。以象言之。不以物名之。故於所象之物名外。另爲之名。非其不限於此物也。

此象天。於天之名外。別名日乾。象地。於地之名外。別名日坤。示不止象天地也。故別稱之爲乾坤。他卦皆然。不可以名泥其象也。故曰象不曰物。猶之二气。不曰气。曰儀也。

凡物之生成。皆有其气數。則有所象。象何卦者屬何類。其多不可盡述。述其易見聞而名之。而恐人泥於名物。乃別名之。又恐人之不能推演其象。乃別述卦象於傳。𨿽所舉較多。實未盡也。

且天地間事事物物。生化無盡期。則分類無盡數。名不盡名。紀不盡紀。由其化合而得者。則自其所合之象合之。

由其化分而來者。則自其所分之象分之。此在人之推之也。

如八卦之象。固以天地水火風雷山澤之物名之。而八卦有分合而成者。則將自天地水火風雷山澤之分合而象之也。

推之至六十四卦。三百八十四爻。各有所象。有所合。有所分。有所變化。其所得之事物。亦自其象推之。無不知也。

故易象以簡象繁。以少象眾。由其本推之。可無盡也。夫乾坤之名。與六十四卦之名。名其象耳。不可泥於物。物不止此名。而象則同。

如陰陽之爲物。可千萬以至無盡。而象同於兩儀。五行亦然。九宮亦然。凡同此气數。同此生成者。皆同此象﹐或事或物。或隱或顯。或神或形。或過去。或未來。皆同在象中。皆得推而類之也。故象者象气數也。非象物。物從而象之耳。故在之卦曰乾曰天。不過名其卦而舉天以象之。非謂以象天已也。其它皆作如是觀。

伏羲六十四卦講義

宣聖講義——孔子

伏羲作卦。以象天地萬物。而自無之有。自始至終。無不包舉。所制卦象。初不必皆有其物也。而物之生成者自合焉。初不必皆有其事也。而事之遷變者自孚焉。

蓋本於气化而推之也。合而言之。則卦有物。分而言之。物自物。卦自卦。且卦簡而物事繁。一卦不止一物一事也。

故言物以象卦。言事以名卦。爲自未達本。不可盡也。必由卦以象物以名事。而後推之無盡。所謂由本以及末也。

伏羲首制八卦。以象天地水火風雷山澤。而天下之物與事未可盡也。乃重之以極其變。變之以通其化。變化旣生。其用乃宏。而八者重之爲六十四。六者重之爲三百八十四。此皆本於八卦之變。三爻之化而成者也。

卦𨿽盡於六十四。而卦之用未盡。爻𨿽盡於三百八十四。而爻之用無窮。以其變化之率言之。則適止於六十四卦。三百八十四爻也。

蓋卦之爲象三。以象天地人。各有陰陽。乃重之爲六爻。六爻者體用俱備。陰陽咸具之卦也。故卦成於六爻。天地人也。

八卦之爻皆六。分陰分陽。而天地之气以見。由六爻之變。而八卦成六十四卦。四十八爻﹑成三百八十四爻。此皆自本推之末也。

天地生成。自少而眾。人物生化。自簡而繁。𨿽有終始之殊。究無气數之異。故八者變爲六十四。四十八者變爲三百八十四。皆自气數之分合者也。

气數分合。有綱有紀。有起有止。卦之與爻。有統有屬。有錯有綜。以象之也。

八卦之分變而成六十四。由其卦象之推移可見者也。一卦所變爲八。八八爲六十四。故八卦爲綱也。

四十八爻之變爲三百八十四爻。其象亦同。由卦之象見之也。蓋爻者卦之支體。卦變則爻隨之。爻始於﹑。卽兩儀也。

積爻爲卦。不離兩儀。故爻之變不出於﹑之推往移往復。卦以爻成。故爻變而卦亦隨之。以卦言。則爻隨卦變。以爻言。則卦以爻變。實則皆气數之變也。如八卦自變。而自成。則由變者。莫不由變也。六爻成卦。六位成章。故卦有六變。六變。而成八卦。卽﹑六八之數。合之爲四十八爻。因其六位之易。而自有之體。

故以八變。八者後天之木數。物之初生也。以象生化之序。故八卦之變亦盡於八。以其變化之序言之。則凡者必變爲。者變爲。自其三位之爻言之。則其變者自下之爻始。六位之爻亦然。

故初變自下之爻。由下遞上。六變而至上位。與其對位本二者合之。則八變也。

故有一宮八卦之變象焉。其對位者。如天與地。水與火。雷與風。山與澤。皆正對也。亦陰與陽也。

本位者言返其本主也。如天之歸天。地之歸地。各復其本原。猶陰還陰。陽還陽也。故名對位曰遊魂。反位曰歸魂。

往者必復。終者仍始之道也。亦由气至而自致也。故變終於不變。此變之常度也。

八卦之變以此而極於八。八八六十四卦。而其變已盡。其气已極。盡則反始。極則復生。𨿽有變者。仍還於初。不必更推之也。故卦終於八八。而全易之卦已成矣。

爻隨卦動。卦以爻成。卦盡則爻亦盡。卦終則爻亦終。此爻亦盡於八之四十八。而止於三百八十四爻。

𨿽有變者。不更推之矣。夫數本於气。循環無端。寧有終極。而曰盡者言其一段也。如以三百六十五日紀一歲也。天地之數皆至是而更轉也。故卦爻盡焉。盡而未嘗盡也。

八卦自乾坤而成。六十四卦。自八卦而變。其義人盡知之。而其所以成所以變者。人或未之知也。本來天下之物物事事。莫外二气之推蕩所成所變。二气之推蕩自在流行。自然生化。﹨﹨

與天地間一切物事。自相分合。實气之自至。非有爲主宰之。驅策之也。其气自太極。而兩儀﹑而四象﹑而八卦。自生自成。莫之爲而爲。莫之致而至者也。而有其序焉。

有其位焉。有其時焉。有其類焉。非漫然無章。雜然並陳者。故其生化不相害。推移往復不相亂。是則謂之道。

道猶路也。路有自至。有近有遠。有水陸舟車之宜。有關山驛旅之便。各不亂也。

故行者利之。居者安之。天地之生化亦如是也。有其迹之可驗也。有其名之可紀也。有其外之可度內之可測。大之可計。小之可數。𨿽繁而不雜。多而不亂者。有一定不易之統緒也。

𨿽大而無外。細而無內。莫不可擬以象。可系以辭者。以其永久不息。終古如一也。故得其本。知其末。明其往。知其來。推其初。知其終。質其顯。知其隱。如合符契也。彼八卦固自乾坤出。而六十四卦。

則自八卦生。其序至明。其位至淸。其推移變化。至一不二。故觀一足以知十。察此足以見彼。祇在就其象而核之耳。

如乾坤之變。而離坎六卦成。祇由其卦象。索其爲乾爲坤者幾何。則知其出自乾抑坤。或乾坤之和。或乾之幾。而坤之幾。皆能了然矣。

六十四卦之成於八卦也亦然。除八卦外。爲五十六卦。屬於乾者幾。坤者幾﹕其它者幾。或由乾之消。坤之息。或由坤之進。乾之退。或其它之消息進退。皆可於卦象中見之。

故卦之變成於八卦。始出於兩儀。有一定之序者也。而合於一太極焉。卦𨿽有八。有六十四。爻𨿽有六。有四十八。有三百八十四。合之亦一太極耳。

以太極銜兩儀而行。卦爻隨二气以變。初無他物也。𨿽卦有象。爻有名。或所象所名無盡。總不外二气之消長生化耳。故物物事事𨿽不可窮。卦爻有可盡者也。明乎此義。則知卦爻之所自成也。

伏羲之卦象。爲象气之初行。道之始用。天地旣奠。人物以生。其數初見。其象漸成。其卦之序。有異於文王之易。故名之爲先天卦象。

然旣有象。是已有生成可言。旣有物。是已有名類可辧。非如太極之先天尙無所有者。不過伏羲之創作時。爲物也簡。爲名也寡。所象者气之所至。非有是物。而後象以卦。乃有是气。而後象之。

其後因其象。而得其物。物乃備。是伏羲之卦在物先也。非先天。乃先物。以物言之爲先天耳。

至其制卦。純本於气。而其所重。純在於象。初未致其用以極其變也。六十四卦。三百八十四爻。𨿽隨時皆成。

亦就其本體變化象之。未及其變體之用。蓋將以示天地之生成。人物之生化。而模其形。指其途。以教於眾。

使知天之爲天。地之爲地。人物之爲人物而已。初未演其用也。故其卦象。猶懸則以示民。如天之文。地之理。其象顯而變化有度。其義明而往來有紀。乃發天道之端。而立人道之極。故爲易之始基。

而後世諸易之所本也。此卦象之名先天。與文王之名後天者。一屬體。一屬用。一屬成則。一屬變例。其同異自其序可見者也。

夫伏羲旣立卦矣。寧不盡推其變而極其用哉。則由爲時太古。文字未傳。初無遺者。後之可考者。有連山歸藏之易。卽文王所資以作後天卦序者也。卦本無異。以序而異。伏羲之卦。畱其本則。而文王之卦。通其變例。其用不同耳。

然卦始自伏羲。則習易必先成則。以探其本。本達而後可言用也。

故卦之用。必從文王。而卦之習。必溯伏義。伏羲之卦爲後聖所采。以制作文物者多矣。其气所象不易故也。

物有生化。气永存也。物有成壞。气常在也。故言物不可盡。言气則有度有紀。伏羲之卦名先天者。以依於气而先於物也。非太極之先天也。

伏羲之卦。旣屬先天之象。則其卦所象。爲气而非物。其系物名者。多後人爲之辭也。

且卦少物眾。不可以物象者。則別名之。要皆非伏羲所名也。不獨六十四卦如是。八卦亦如是。故爲天而名乾。爲地而名坤。者。卦象气者也。天地者。象物者也。乾坤者。

別名者也。別名亦有其義。爲指事或會意。物名則象物者也。如巽之爲風又象木。離之爲火又象日。皆一物不可盡其象。而後名之以巽以離。然巽與離之義。不訓爲風木及火日也。

是則別名非象物者也。且古人尙有他名者。至文王始釐定今名。以其知者眾。而含義廣也。故習易時先知其名。與卦有同異。不可執名以求之也。

欲明卦之象。必求象之變化在爻位也。或陰或陽。必自其卦爻求之。始得伏羲之卦義也。伏羲之時。初無文字。所具者卦爻之畫而已。以畫之進退升降。知气之消長往復。以畫之變化遷移。知气之生成同異。故習之者。必列其卦爻以按之也。

伏羲卦序以八卦爲綱。每卦屬者共八。明自其本卦所生化也。然每卦之間。有連貫之气。非截然獨立者也。

如乾坤之卦。固相連而成變化者。非祇在本卦綱下也。其它亦然。故必會通而求。則其序可見。

此八宮之外有圓方圖二者。以其連貫生化自成方圓。象天地之气自相統屬也。圓者象天。方者象地。方在圓中。象天之包地。

其卦則象天上地下之物。及天地間之物也。象其气之周流終始。非限於何物也。故觀伏羲之卦。先八卦之變化。次六十四卦之推移。次六十四卦本宮之序次。及方圓各圖。以求其所以生化之迹。

以驗其所由周行之气。因以見天地生成之序。人物生化之次。皆可明了。則於伏羲作卦之意已知。而全易卦象之義可得。旣得其本。再求其用。旣得其則。再極其變。而後及於文王之卦。其終始可一覽而盡矣。是則習易者所當知也。

卦之變化。自其本宮所生者。則其本气所變也。自他宮生者。則間他气所變也。

如乾宮卦。自乾所變。若坤宮有乾卦所生者。則二宮之气共化也。八宮皆相通。

惟乾與坤。離與坎。震與巽。艮與兌。皆相對。半屬本宮。半屬對宮。以气之相當。而變之必至也。

如乾三變則受坤气﹔四變以下。皆坤卦之來化。此定例也。

惟最末仍返本宮。以歸於本原。明气化之終歸始也。此本宮變化之序也。方圓各圖。則以卦爲主。凡其卦之气屬某者。不問其宮。與各卦同序。

如乾卦凡屬乾者。不問在乾宮與別宮。皆列於一序。交錯各宮以成卦序。

因天地之气。流行八方。本無界限。气之所至。則卦象見焉。以此可气之周流。不限本宮。而天地間之物。不出兩气之生化分合也。故豎之則成行。橫之則成列。圓之則成環。方之則成塊。气之所至則成形。象之所見則成物。初無可泥也。不過行有度。至有紀。不相亂耳。

故卦相象錯綜。气數往來。天地之大。萬物之眾。無一非所生化者。則無在不有其气也。

觀乎伏羲卦象。知气之所化。而萬物生成。知气之所行。而萬物消長。气至有象。气行有序。象徵其物。序徵其數。髙下大小。遠近來去。莫不可徵。則天地人物。生化變易。莫不可知者矣。

故曰卦象。言卦以象之也天地尙在象內。況其下者乎。故物物事事。有名無名。總在卦中。就象驗之。無遁情矣。故易者通天地之造化。明天下之亹亹者也。

亞聖講述——孟子

易象莫先於伏羲之卦。由八而六十四﹐綱舉目張﹐條分縷晰﹔有體有用﹐有正有變。其體不見而用昭﹐其變無盡而正一﹔

必從其生自化﹐而求其推移之迹﹔必由其所位所行﹐而求其气數之類﹔

非一覽可盡者也。奇正錯綜。參伍變化﹔其義詳於象﹐昭於辭﹔

而引申於傅﹐不待贅述﹔玆所欲爲之言者﹐卦象之所自成﹔伏羲文王之易之所自異而已。

夫卦而言象﹐有所象也﹔非爲物象﹐物不可盡舉也﹔非爲事象﹐事不可盡稱也﹔蓋象夫气化。而仿於天地造化之機者也﹔

天地造化﹐無大小多寡﹐莫不出入於機﹔機動則生﹐機轉則化﹔機散則消﹐機靜則息﹔皆依於大气﹐符於眞宰﹔而包乎萬物萬事﹐立於至中至一者也。

故卦有所始焉﹐始於太極﹔有所仿焉﹐仿於河洛之圖﹔

皆自上而下﹐自一而眾﹔自神而形﹐以少禦多﹔以虛類實者也。卦名虛也。卦象少也﹔

虛則所類不滯於物﹐少則所徵不失其中﹔

故易之道﹐神而明﹔易之用﹐大而化﹔非聖人不能知其故﹐而立其義也。

夫天地萬物﹐莫不自無入有﹐自一而眾﹔故象造化者亦如之。河洛之圖﹐太極之象﹐皆如是也﹔

河圖之數﹐自一至十﹔洛書之數﹐起一終九﹔太極之數﹐由一生二﹔八卦之數﹐自一化八﹔其義同也。

故大气之動﹐而爲兩儀﹔二气之合。而成五行﹔二五之化。而分九宮﹔其變愈多﹐其物愈眾﹔而莫不自一始也。

河洛之圖﹐𨿽不見生化之序﹐而其方位與所得之數﹐已可明其所始矣﹗積之則成物﹐分之則化生﹔由數証之﹐可知其气﹔

故河圖之數﹐一六在北﹐二七在南﹔三八居東﹐四九居西﹔五十在中。此五行由二气之合化者也。

洛書之數﹐一九三七居四正﹐二四六八居四隅﹔五在中宮。

此九宮由二五之分化者也。數止此數﹐物已變易﹔則可知物𨿽殊而气猶同﹐名𨿽萬而機猶一也。

河圖像其初生﹐數定於位﹐各有所合﹔洛書象其旣化﹐數之往復順逆﹔錯行不已﹐以適其方。故河圖之位﹐至洛書而變也﹔

洛書之數﹐爲天下之大化﹔其縱橫往來﹐皆極變易之觀﹔其所象者多﹐故所用者廣﹔其所生化者眾﹐故所變易者神﹔

其數以一居北﹐九居南﹐三居東﹐七居西﹐已異河圖﹔而一之左﹐非二而爲八﹔九之次﹐非八而爲二﹔互易其位﹐以成其用﹔更殊於河圖者矣。

蓋以此遷移﹐生出變化﹔而見天地間造化之妙﹐禦用之神爾。

故其數無論如何數之﹐合三數皆十五﹔去中數則自成各數﹐得中數則同一數﹔以中五執生化之樞機﹐爲萬有之立宰也﹔

故數之變不離十五﹐而其中不離於五﹐十亦五所生也。天下萬物自五行生﹐而五行自二气合化﹔

此數之始終也。河洛之言數者如此﹐而气在數中﹔太極則以气寓數者也。

太極以兩儀互抱而周行﹐一消一長﹐一盈一虛﹔气之始終﹐卽可見數之進退﹐奇陽而偶陰也﹔

陽者左行﹐陰者右行﹔二者不可截然兩途也﹐必參伍而後見其變化之用﹔

故仍當合河洛之數以觀之。此卦象之數﹐必仿於河洛﹐而同於太極﹔

太極明气之升降﹐河洛明數之乘除﹐卦則合二者而象之也。

是故卦象﹐其象自虛﹐而用可實﹔其數自一﹐而變可百﹔其气自同﹐而生化可無盡﹔皆本乎自然者也。

言卦象必徵以物﹐言數必徵以名﹐言气必徵以類﹔是滯也﹐不知易之爲易者也﹔易豈得而執者哉﹖

故一象之徵﹐此殊而彼異﹔一數之合﹐今是而昨非﹔一气之推遷﹐來如此而往如彼﹔不相侔也。如懸則以測事物﹐則可﹔若謂此卽事物也﹐則不可﹔

故曰﹕卦者﹔卦也﹔卦之取象﹐非以物實之也﹔虛則用大而化﹐神而明﹔實則不化不明﹐故觀象必通其義焉。

卦𨿽此於六十四﹐其象可盡天下萬事萬物﹔其數無盡﹐其气無窮﹔由其常﹐則至中至一﹔極其用﹐則至奇至神﹔此言易所當知也。

伏羲之畫卦也﹐自八卦始﹔其初止於三爻﹐以符於洛書之象﹔而分爲八方﹐

以本於河圖之數﹔而定爲對偶﹐以推於太極之气﹔而立爲爻與序﹐可自其卦位卦體見之也。

乾坤之爲陽與陰也﹐其位正對﹔坎離亦然﹐以坎爲陰中陽﹐離爲陽中陰﹔由體而進於用也。

故同於乾坤﹐此四正之卦也﹐震兌巽艮﹐分列於旁﹔由震而兌﹐爲陰消陽長﹔

由巽至艮﹐爲陽退陰升﹔介乎坎離之間﹐屬於乾坤之類﹔各歸其體﹐各成其用﹔

以符气之升降﹐數之乘除﹔故分列四旁﹐而爲四隅之卦者也。

位如河洛﹐行如太極﹔賅气數而分陰陽﹐以進退而見生化者也。

故八卦以陰陽分之。屬陽者四﹐隨乎乾﹔屬陰者四﹐統乎坤﹔其序則左右也﹐其行則順逆也﹔其數則奇偶也﹐其位則相對與相反也﹔

皆以二气辧焉﹐以符太極﹐而本河洛者也。故卦有序﹐有行﹐有數﹐有位﹔以明气之始終﹐生化之推移﹐有一定也。以見天地之道﹐萬物萬事之變遷﹐有無盡也。

試就其三畫之卦証之﹔乾爲陽綱﹐其爻﹔其用九﹐三九二十七﹐其數奇也﹔

坤爲陰統﹐其爻﹔其用六﹐三六一十八﹐其數偶也。

坎艮震之爻﹐爲乾者一﹐爲坤者二﹔其數皆二十一﹐皆奇也﹐是皆爲陽﹔

離兌巽之爻﹐爲乾者二﹐爲坤者一﹔其數皆二十四。皆偶也﹐是皆爲陰。

陽則從陽而歸乾﹐故乾爲父﹐震坎艮爲三男也﹔陰則從陰而歸坤﹐故坤爲母﹐巽離兌爲三女也。

以數紀之﹐知其气所至﹔以象測之﹐知其气所行﹔故陽卦者﹐得陽气而成陽數﹔陰卦者﹐得陰气而成陰數﹔皆以象見之者也。

卦有相對者﹐有相反者﹐有相對兼反者﹔

皆以數見之﹐旣气之所至也。而必因以位以明之﹐因序以次之﹔以象气之消長進退也。

故卦象因位而別﹐因序而殊﹔八卦之位﹐乾坤居上下﹔相對也﹐亦兼反﹔坎離居左右﹐相反也﹐亦兼對﹔

此易見者也。若震與巽﹐則相對而非反也﹔

艮與兌亦然﹐而震與艮﹐則相反而非對也﹔巽與兌亦然。

蓋乾之與坤﹐離之與坎﹔皆位相當﹐而爻相反﹔以陰陽之不同也。

震之與巽﹐艮之與兌﹔其位固當﹐其類則別﹔是陰陽相對而已﹐不相反也。

若震之與艮﹐巽之於兌﹔一則陽在下﹐一則陰在上﹔一則陽多﹐一則陰多﹔

其數相反﹐而其位不相當也﹐故爲气之升降消息之象者也。由對言之﹐則爲配偶﹐或怨仇﹔由反言之﹐則爲侵襲﹐或退讓﹔

對者多異類﹐反者多同類﹔如震與巽﹐異類也﹔與艮﹐則同類﹔兌與艮﹐異類也﹔與巽則同類。

異則本爲敵也﹐同則原相近也﹔敵則對而無嫌於爭﹐近則違而適成其逆﹔

故對者位之當﹐反者序之逆﹔

以震遇艮爲陽自反﹐以兌遇巽爲陰自逆﹔其陽與陰消息不同也。

故乾坤坎離對且反﹐震巽艮兌爲對﹐震艮巽兌爲反﹔

以位與序証之﹐自可見也﹔卽在三爻之陰陽數求之耳。

八卦之位﹐相對者﹐皆異類﹔相連者﹐則多同類﹔

其序之次分二系﹐以陽從陽﹐以陰從陰﹔而陽中有陰也﹐則陰從陽﹔

陰中有陽也﹐則陽從陰。視其气所至耳。乾坤爲陽陰主﹐故陽卦從乾﹐陰卦從坤﹔

而兌爲少女﹐又從乾﹔艮爲少男﹐又從坤﹔則陰陽互近之序也。

兌出於離變﹐艮由於坎進﹔故𨿽不類﹐而相從也﹔

乾之左爲巽﹐坤之旁爲震﹔陽交於陰﹐陰交於陽﹔其气之遞嬗也﹐故位從之。

震者﹐坤之初得乾气也﹔巽者﹐乾之始換坤象也﹔故長男近母﹐長女近父﹔

以是交錯而孚於河洛之圖也。

河圖四方﹐天地之數﹐相合成物﹔洛書八方﹐陰陽之气﹐往復成文﹔皆二者相錯也。

故卦位序象之﹐然亦本於變化自然而然者也。气至則象見焉﹐二者之行﹐必一陰一陽相互﹔

以乾坤旣立﹐餘物皆自天地之和生化﹐則不得獨行也﹔

故陽卦以陰成﹐陰卦以陽成﹔而行也以交錯﹐至也以分合﹔各有其變化﹐則各具其數﹔

各有其消長﹐則各殊其象﹔非截然不乾者也。

對者非仇則偶﹐反者非主則從﹔皆自其象數可測者也。

夫气之動也﹐有消長往來之形﹐故卦象有對反分合之別﹔

以八卦之分陰陽﹐不過兩類﹔而乾坤主之。震坎艮屬陽﹐巽離兌屬陰﹔

此易見者也。而離象日。且可代乾﹔坎象月﹐且以代坤﹔

則前之陰者爲陽﹐陽者爲陰矣﹗豈非气有消長﹐象有往來﹔數有乘除﹐卦有升降乎﹖

故陰者樂陽﹐其體陰者其用陽﹔陽者樂陰﹐其體陽者用陰﹔此一定不易者也。

蓋先天之气﹐至後天而變﹔變則用殊﹐其因於動也﹔動則變見﹐不動不變﹔

則用不彰﹐而無所分於陰陽﹔旣動旣變﹐則用以明﹔而陰陽之象﹐不復渾淪﹔陰陽之途﹐亦隨遷易﹔此皆生成之例﹐造化之源﹔有必至者也。

故陽卦多化於陰﹐陰卦多化於陽﹔進則變矣﹐退則復矣﹔其迹可求於象﹐其行可見於序﹐其至可審於位也。

𨿽爲卦八﹐其變化可無窮焉﹔此固聖人體察入微﹐徵考有目﹔蓋能明河洛之象﹐闡太極之形﹔推之而不差﹐用之而不忒也。

夫河洛之數﹐陰陽相對﹐奇偶相生﹔皆示物之所生化﹐气之所流行﹔而明天下之大本也。故卦象之﹐以畫示其數﹐以卦成其名﹔

𨿽气之不可見﹐而數之多少可計也﹔𨿽物不可形﹐而卦之大小可名也﹔

故立卦﹐而萬物萬事皆自卦中出﹔天地尙不外是﹐況其下者乎﹖故卦者卦也﹐言以一而卦眾也﹔

懸則以測物﹐謂之卦﹔卦立﹐則物物事事皆得依則以測之﹔故能周知無窮。

八卦之序﹐乾一﹑兌二﹑離三﹑震四﹑巽五﹑坎六﹑艮七﹑坤八﹔

自乾至震﹐自巽至坤﹔分爲左右﹐而仍成圓形﹔以二气之往來相續﹐循環無已也。乾坤對列﹐六子成行﹔以明陰陽之有所屬﹐而升降之有次也。

故一二三四之序﹐乃位次也﹔必求於象之變化﹐始見气之進退﹔

如自下而上﹐則震者坤所變﹔自上而下﹐則巽者乾所化﹔其序不同﹐亦相當也。

蓋陰陽二者﹐往來不已﹐初非泥於一地也﹔升降有時﹐初非限於一日也﹔故時位不同序﹐升降往來不同道﹔

消長進退不同途﹐各以所宜而自至焉。卦象亦如之﹐故以兌次乾﹐言兌之上旣復﹐卽歸於乾﹔

以巽隨乾﹐言乾之初初變﹐卽成爲巽﹔一來一往﹐一進一退﹐各有序也。由兌溯離﹐可見其升之道﹔由巽推坎﹐可見其去之途﹔

其相次亦有定也。坤之與震艮亦然﹐不可泥一二之序﹐而執於一偏﹔必通各象之形﹐而尋其所至﹔此八卦位序所賅之義﹐實至精深也。

陽之進者﹐爲陰之退﹔陰之長者﹐爲陽之消﹔此易見者也。皆定於三畫﹐故有多必有少﹐有減必有加﹔

其象所具﹐則數之所計也。

故坤納艮之陽而變震﹐震之初爻﹐卽乾之下﹔

乾气初見﹐坤气卽潛﹔此震卦之象﹐示由靜初動﹐由陰生陽之機﹔

其象旣明﹐其气亦昭﹔觀其所變﹐卽得其所示之義矣﹗不獨震也﹐余卦皆然。

故來往有途﹐進退有道﹔以成環行﹐永無斷絕﹔此始彼終﹐非眞始終也﹔

爲便於紀錄﹐謂之始終耳。如春去夏來﹐秋往冬至﹔此一歲之始終﹐爲紀歲也﹔

實則冬去春復來﹐日月何嘗有所始終哉﹖彼八卦之交遞亦猶是也。故泥其迹則不達﹐通其意則皆知﹔

气行無垠﹐數至有紀﹔必旁通各象而會歸之﹐方得聖人立卦之心﹐與河洛圖書相合之義耳。

夫卦之用以測物﹐必自物之旣生始﹔物物事事所自生成者三﹐天地人是也﹔

故卦之爻三﹐旣仿河圖中之三五也。然生成必自二气之合化﹐孤陰獨陽不克生化也﹔

必合陰陽﹐而後生成之功始見﹔必列陰陽﹐而後事物之情始明。

此三爻之卦必重﹐重而後竟其用也﹔

亦卽河圖﹑洛書四方之數﹐以一陰一陽交合成像之義﹔故卦之體三爻﹐而成用﹐則六爻也。

天有陰陽﹐地有柔剛﹐人有仁義﹔皆二气相間﹐以生成事物﹐而見其情性者也﹔名之日道﹐言物物事事必由者也。

天地人之合﹐而二气行止於其間﹔故卦象以六爻分象之﹐而變化亦因之生矣﹗六爻之卦所自成者以此﹐原夫天下之物事﹐莫不以陰陽之從違﹐爲有無生化之本﹔

陰者求陽﹐陽者求陰﹔合而有得﹐生化無盡﹐則前之孤獨者﹐至此必偶﹔而前之三爻者﹐至此必重﹔此重卦之立﹐亦本乎生化自然所至者也。

如乾之三爻也﹐無所謂生成﹐故無所謂物事﹔不過以象天之元气而已。

若推其生成﹐象其物事﹐則必加其所行止之象﹐而仿其气之動靜﹔

名其數之奇偶﹐以盡其生化之用﹔則三爻之乾﹐卽重爲六爻矣﹗動靜之所別﹐行止之所殊﹔而後可記可名﹐不復渾沌﹔而气之所至﹐亦悠然見之於數矣﹗

如乾卦旣爲六爻﹐已由陽而生陰﹐奇而成偶﹔前之三九爲奇者﹐今已六九爲偶﹔奇之爲陽者﹐今已偶之爲陰矣﹗

此孚於二气之妙用﹐生化之大則﹔莫之爲而爲﹐莫之致而至者也。

蓋陽動必生陰﹐體陽者必用陰﹔乾𨿽純陽之气﹐若旣動矣﹐亦當生陰﹔

旣用矣﹐必當有陰﹔不必其變也。以三爻之重﹐逐換奇爲偶﹔非爻之變﹐其數之自易也﹔

乾卦如是﹐余卦亦然﹐故體用不同﹐動靜各異﹔因其異﹐而气乃見﹐數乃明﹔生成之功﹐乃得而言﹔事物之類﹐乃得而辧﹔

則六爻重卦者﹐實易道之本﹐而言易者所必知者也。

重卦之爻六﹐因而變化以成六十四卦﹔卽八自乘數也﹔

六爻之變爲三百八十四爻﹐因而變化以成四千九十六﹔卽六十四之乘數﹐皆自變出﹔

故六爻重卦﹐爲極卦之變﹐而窮象之用也。

伏羲之初創時﹐由八卦之三爻﹐易爲六爻﹐八卦之用以見﹔由六爻之變﹐成六十四卦﹐而八卦之變以明﹔若再推之﹐則變者愈多﹐爲用愈廣﹔其所以測事物者﹐亦無盡矣﹗

故卦之體止於八﹐而變則無盡﹔則由於六爻之重卦也。

其所仿者﹐河圖之數﹐易爲洛書﹔二气分合﹐化成萬類﹔

皆以數之變﹐而象以成﹐類以眾也﹔易卦之象﹐三爻者﹐陰陽自純﹐而六爻則交錯矣﹗

三爻者﹐生化未見﹔而六爻﹐則分明矣﹗六爻之卦﹐系後天之象﹐蓋气已動﹐而形亦成﹐數已繁﹔而用亦廣﹐非復單純之象可比﹔

則觀象以辧物﹐徵數以卜事者﹔必於爻求之﹐且必於重卦之爻求之也。

三爻之象天地人也﹐爲數甚簡﹔六爻則天在上﹐地在下﹐人居中﹔各得二爻﹐其數已繁﹔

由下而上﹐地居其始﹔由上而下﹐天處其顚﹔人在中央﹐得二气之和。

故爻六而气仍二﹐天气上行﹐地气下降﹔一卦之例﹐正如八卦之方位圖﹔

故乾气自初至五。爲乾之正位﹐卽九五也﹔坤气自上至二﹐爲坤之正位﹐則六二也。陽者陰用﹐陰者陽用﹔陰陽交用者也。

故天气下行﹐而地气上達﹐人在其中也﹔卦之有爻﹐以紀數也﹔爻之有象﹐以明气也﹔重卦之爻﹐二气或備﹔

六爻之用﹐八卦俱全﹔

陽奇陰偶﹐天往地來﹔

故在下爲初﹐在未爲上﹔

初以明時之始﹐上以紀位之髙﹔

皆气之所至﹑所行﹑所進﹑所退也。

故卦爻六﹐而所象甚多﹔類𨿽三﹐而所用無盡也。

文王八卦講義——宣聖講義

3文王八卦。世所稱爲後天卦象者。卽今本易經所傳。以別於連山歸藏。故曰周易。

其八卦方位次序。與伏羲者不同。易傳帝出乎震一節。卽指明其位次也。其位次之定。亦由於太極圖及洛書之象。

合伏羲卦而互闡其用也。蓋伏羲之卦。位次依於河圖。文王之卦。位次仿於洛書。一體一用。一天一人。其異者正其變化之迹。其變者正其自然之象。初非文王故異之而變之也。

文王之卦。原伏羲所制。八卦及六十四卦。六爻及三百八十四爻。皆無異也。

其所異者。方位次序而已。因方位之異。而見主客之殊。因次序之異。而見生化之別。

無非就天人之間。事物之內。盡其情狀。推其始終。以象之於卦。而足爲推測之用耳。

故位次之不同。乃卦之自變。文王不過因而演之。以成易耳。他如連山歸藏。亦如此例。各以不同而徵其變。以變而成其易而已。

夫易固取變易爲旨者。則推異致變。亦伏羲易之所有。而人事變易無窮。一易之象。無以盡之。則𨿽屢變屢異。

旣爲易道所包者。自可順其然。而推衍其新。蓋後天之事物日繁。气數日變。而易亦象之。以成後天之卦也。

故卦之方位。非前之地位。次序非前之交代。其各類以殊。道路以別。觀文王之制。卽可見後天與先天之不同也。夫先天八卦以乾坤居上下。而後天則易以離坎。先天以日月列東西。而後天則易以震兌。而乾坤反在其則。與巽艮同處於隅者﹑何也。

蓋卽後天之气數然耳。後天者本生生不息之例。爲變化不居之規。不息則位無定方。行無定所。不居則气有消長。數有盈虛。與先天者自異其趣矣。

以先天之气。變爲後天事物。則體用自殊。如後天之二气。以水火爲主。水火代乾坤大用。爲五行之首。爲陰陽主器。司萬物之生。故坎離二卦爲上下正位。示後天生化之本源。

如先天之乾坤也。且先天之气純。一交而分後天。則相錯以行。相和以化。不可劃爲二也。

如水火爲陰陽合體。水以陽合於陰。火以陰藏於陽。其成固非純。

而水以體陽用陰。故坎屬陽而在下。火以體陰用陽。故離屬陰而居上。

其行固交錯以推演之也。故連歸之後。文王又重演之。得文王之易。

而伏羲之卦象更明。以用能昭體。人能合天。其義一貫。其道互證。而其象數變化。尢能全始終。

一本末。足以探天下之繁賾。極事物之常變者也。故以先天名伏羲之易。後天名文王之易。示𨿽有異。不過先後之分。

其如一人亦有先後天。事物皆然。則先後天之易。猶一易也。何可異視之耶。

文王卦位次之變自伏羲卦者。由於先天之气數。因動靜往來而生變化。如河圖之象。因五行之交代而生變化也。故河圖易而洛書成。先天卦易而後天卦見。其例然也。

先天之象。陰陽始判。天地始位。气動而升。形定而降。

乾坤定位於上下。日月交行於東西。陽由地升而爲震。陰自上降而成風。澤則近天。以示陽之近極。艮則近地。以明陰之將盈。其位定而次明也。

定則不變。明則不化。不變則窮。不化則滅。而天地將息。事物何生。此先天之气數。必由窮而變。明而通。生而繼滅。化而繼盡。以太極之運。本不息也。

天地之气。原貴生也。故不息以行其位。而性使然也。水性流下。故就地。火性炎上。故親天。故天火爲同人。水地爲比。

且其致用。則水以體陽宜上升。火以體陰宜下濟。如天道尊而下。地道卑而上。

故水火爲旣濟。火水爲未濟。皆以其所得於二气者交錯。所行於天地者同化。

而足以爲萬物生化之本。代乾坤上下之用也。此後天八卦方位。皆定於坎離。不復同於先天矣。

夫坎離旣主後天之位﹐爲全易之宗﹐則猶先天之乾坤。爲諸卦之主。已無疑矣。

而先天日月之象。東西之行。今旣以坎離象水火。而代天地。則必易以震兌。而指日月之升降。明陰陽之道路。

在先天以天言。則爲東西。在後天以人言。則爲左右。先天之日月升降。卽後天之晝夜往來。

故震在東方。示日所生爲陽所始。兌居西方。示月所出爲陰所行。在一日爲旦夕之分。在一年爲春秋之別。

而以五行言之。則震爲東方之木。兌屬西方之金。木生火而相親。則陽升之道。金生水而相近。則陰降之途。

旣以水火主生化之中樞。自當以金木司生化之相位。此震兌在後天居左右之地。

代日月之明。本陰陽升降之機。爲天地生殺之宰。而與先天之象。以變而殊。化而易者。正由後天五行之气。萬物之生化。

自然而然。自至而成。其方位次序遂依此而見矣。

河圖之易爲洛書。由五行化爲九宮。此自然變化所至者也。先天卦之變後天亦如是。以先天之卦。分陰分陽。統於乾坤。

而後天之卦。則陰陽交錯。或老或少。升降往來。或多或少。而統於四正。卽坎離震兌也。

四卦應四象。而推演之。以加於四隅。象气之多寡。數之進退。而仍附於四正。

以其數不止四。卦則演爲八。猶陰陽之復分陰陽也。故八卦出於四象。

而四隅之卦。本於四正也。四隅之卦。乾坤巽艮。在先天爲正位。與老陰少陽。所象重要。

而在後天。則系坎離震兌之所分化。以明气之往來。數之大小而已。故反置於隅位。不似先天之重要矣。

蓋天地生化有主宰。气數有權衡。當位者貴。逢時者宜。坎離震兌。位當時逢。其綱領全易。如一歲之四時。天下之四方。爲拄持全體者也。

而乾坤巽艮。則其節目。附庸於四正者。故處於隅位。而當於閒時其取象自異於先天也。

先天以乾坤爲主。故二者獨尊。後天以四正爲綱。故餘者賤。道有輕重。物有先後。

不獨後天之乾坤。非先天比。且所象者亦異於先天。猶洛書之數𨿽同河圖。而其名類已非河圖之舊。

故乾坤在先天爲全易主體。在後天則僅一枝節之用。與巽艮同觀。人或疑其退處一隅爲不倫。或意其甘退讓爲自卑。皆誤也。

皆不明後天卦象所取義全異者也。夫後天之乾坤。爲本五行之物。推演而得之象。與各卦象同。非復統二气之乾坤矣。

後天二气之主。以水火當之。水火之外。則皆升降往來之象。乾在西北﹐坤處西南。其象不過陰陽升降之迹﹐水火往來之道耳。

後天之用。以事物爲主。不限於气。而气行有形。气至有質。所象有物。非空言天地也。故後天干坤。自水火之升降。陰陽之往來。而見其所象之物。不可與先天干坤等量齊觀。

若不明此義。而仍視如先天。則將坎離混觀。而亂其序。抑將天地顚倒。而失其眞。則何以明文王卦位哉。故乾坤巽艮之在後天。正同先天之震巽艮兌。其位序旣易。其象數隨殊。

此卽先後之分。體用之別。學者不可執於名。而忘其實。滯於象。而遺其位。混先後天而一之。使體用不彰。變化不明。而無以探易之蘊也。

文王卦位。以後天二五之气。分布天地間而不息。爲陽者求於陰而成生育。爲陰者近於陽見變化。

故系以分。類以別。正如洛書之數。陰陽次序。分爲兩系。奇偶之數。交錯以行。不似河圖之一气相環。終始相屬也﹐蓋動愈久。則變出愈多。生日眾。則類分日繁。有必至之勢也。

文王之卦。旣以坎離震兌。分列四柱。則乾坤巽艮。自隨之而各屬其類。因後天事物。以形爲主。形气所成。以方爲定。二五所生。隨其類而位於一方。水從北。火歸南。木在東。金居西。土行中央。而運四季。各有其序也。

水與金接。火與木連。風木相依。水天一气。山土成地。而載萬物。相生則承其气。相制則抗其位。各有其次也。

故先天干爲天。包舉宇宙。後天則屬金。建位西北。先天坤爲地。載育羣倫。後天則屬土。序次西南。

南爲離火。與土相生。北爲坎水。與乾相得。

而西方之兌屬金。亦生自土而類於乾。艮爲山。爲气之終。與土同類。而水泉潛焉。

震爲木之生地。木𨿽生於水。必得土之培。故自山出。巽亦木也。風之所見。風亦气也。火之所燃。其性相宜。其位相接。故成環也。

水爲火仇。金爲木敵。土受木制。金被火刑。水逢土掩。气爲風搖。相異其性。相抗其位。相制其能。相隔其次。故成錯也。環則气順生成。錯則气變化見。分則爲四爲八。推之無盡。合則爲五爲二。返之太極。此固後天自然之象。亦文王卦位次之所定也。

且文王卦。爲推伏羲卦之用。而盡其變也。卽本先天气數。推至後天事物。以求其遞嬗之迹也。

故伏羲卦位次。爲易之體。文王卦位次爲易之用。因用得體。因體得用。原無二致。則伏羲卦之位次。卽文王卦之前身。而文王卦之位次。卽伏羲卦之變象。

二者一而二也。由其異以求其同。知其同以辧其異。此習易者之所先務。而不可不通之爲一。以明其旨之所在。與象之所示也。

如文王八卦之序自震始。與伏羲似同。而一則出於坤。爲陽始生。一則變於艮。爲陽已動。是不同也。蓋先天之气。一六爲水。三八爲木。其序同也。

後天之物。因土制水。因水生木。其用殊也。故甲乙爲木。必得壬癸之生源。而甲已化土。方成生化之大用。

若徒水不生木也。有土以培之。有山以蓄之。則水用見。而木道成﹐此後天之序。有異於先天。

而震坤之位。有殊於前象者也。先天生化本乎气﹐故五行順序。後天生化存乎形。故五行錯行。

一年之序之自春始。一日之气自寅見。一地之气自東起。故後天以震司動令也。動者自靜出。則震必自艮出。艮者止也。由動而止於靜。此艮爲气之終。

由靜而漸於動。則艮又气之始。故艮者始終之地。先天以艮入地。後天以艮出水。故艮之先後天。皆爲終始之樞。而在後天尢至顯也。

東北之方。正生機所息。如春之先。冬之盡也。山土之中。正生物之所始。如木之根。艸之荄也。故艮者萬物之所資以生育者也。其同者則爲坤。故與抗位。然後天之序分相次也。以升降言。則坤艮相對。

以出入言。則巽艮相當。巽爲風木。艸也。气也。艸木之出於地。已異於艮之根荄。

風气之流於空。卻近於乾之金气。故與乾對。

而同艮比。乾爲气。若天空之气。與水一類。化而爲水。凝而爲金。位在坎兌間。則西與北之相生也。次於西北方。則淨土之天所在也。

佛稱淨土在西方。而佛身金剛不壞。佛相非空非色。其義與乾象同。佛言四大。地水火風。獨少金。而以西方淨土爲佛地。

亦與五行之言一也。故乾爲天。而性屬金。而以西北。與巽對。

以用言。則與坤對。坤司載物。乾司覆物。坤爲生。乾爲化。乾知大始。坤代有終。

皆功用之相當也。故位相比。此亦先後天之同異也。

在五行生制中。萬物生化以成。固气之所推蕩也。八卦之分五行以象物。因二气生降消長。以象生化之迹。而以後天之卦爲最明顯。

蓋先天之卦。爲示气之本體。與其行至之序。非如後天均可按之事物也。

後天卦象。全體生化。有行至之序。有變遷之迹。有相生制之象。有相循環之式。故分觀之。則一節一方之物。合觀之則全部全體之事。均貫通者也。

如先天之卦。天地水火對列。山澤風雷抗居。其气布於兩間。其數分於萬物。而不相聯接也。故分爲二。以屬於乾坤。

後天則不然。以水火爲主。金木爲輔。四隅相錯。皆相接也。因後天之象。由合而分。本無窮盡。𨿽本先天一气。可統於陰陽。而應五行生化。可變爲萬用。故水火司乾坤之用。金木助陰陽之功。功用以全。物事以備。

在先天以元气爲貴。故乾包坤。而後天以生化爲先。故陰先陽。

此離上坎下。與乾上坤下各不同也。生化之用。以陽求陰。得陰始生。陽不獨生也。

故曰陰陽。而上離下坎。離陰以代乾。坎陽以代坤。陰陽互濟。生化乃見。此實天下至理。萬物大本。而後天卦象位次之要義也。

若仍如先天之象。則生化不成。气數不續。道之窮也。窮則必變。變則後天之象見。此文王之卦。必繼伏羲而明。而離坎之位必代乾坤而立者也。

物變必因陰陽之交。事變必因气數之易。天地尙不得不變。況下者乎。

後天者變象也。變於先天。而成現在之象。故人道存焉。

人道以爲主。則乾坤退用。此離坎屬人。爲後天位次之樞。而主八卦之用也。學者當思之。

文王六十四卦講義宣聖講義「孔子」

六十四卦。自八卦出。無論伏羲文王一也。其次序自伏羲八卦方位定。無論先後天一也。

惟六十四卦。有本宮次序。有本卦次序。有相錯次序。有相和次序。各以其變化而定。

本宮者分乾坎艮震巽離坤兌八宮。各八變。成六十四卦。此序卦之自生也。

本卦者亦依八卦之生化。而以干兌震離巽坎艮坤之序。分屬一卦。以成八屬。

此明卦气之消長爲循環也。相錯者以卦之交錯。分乾坤坎離震艮巽兌。相交錯而成行。以循環而爲序。卽周易上下經之序也。

相和者亦卦之交錯。合其體用。明其常變。和先後天之例。一伏羲文王之序。並及連山歸藏之成規。

與本宮本卦參照而爲序者。卽雜卦傳之序也。蓋卦變本多。變必有例。易以明變。則一變有一序也。以此四者舉其凡。若盡其變。尙不止耳。

六十四卦旣由八卦出。八卦之序。已有不同。

則六十四卦之序。自分多類。不過後天易象重在交錯。二五流行。無不交互。天下萬類無非錯行。合則以生。分則以化。推之不盡。用之不窮。則當以文王所序之例爲主。

以能象現在之事物。而可推諸往來之气數也。其它各例。以備參考。俾知序變則用殊。易道不窮。則變例無盡。

有後聖者出。推而廣之亦足與文王易同。則變例之存。將有待於推闡。不獨溯源探本已也。

文王所定六十四卦次序。大別之爲上下篇。而上篇統於乾坤坎離。下篇統於震艮巽兌。此大略也。

其實皆相錯交互。明气之周流。二气消息往復無已。自爲環行。系後天自然之象。

由先天旣變。气隨形化。數隨事見。天道存於人物。化育寓於時位。皆莫爲而爲。莫致而至。以繼往啟來。垂今鑑古。無不符合。故爲易之主體。而見卦之大用也。

上篇三十。首乾坤而終坎離。明先後天之卦象異主。坎離卽以代乾坤。爲宇宙之樞機。運陰陽之中極。而天地間萬物從此生化也。

下篇首咸怛終旣未濟。卽本上篇乾坤坎離交錯。而成人類之萬事萬象。

以震艮巽兌縱橫其間。明事物之回環曲折。無窮無盡。人主其中。以代天地。並化育。爲世界開化。爲物類建極。以成天地人三才之徳。

而全易卦六爻之用。此下篇三十四卦始終。與上篇大同。皆以乾坤起。坎離終。而更交錯之也。

蓋後天之象異先天者。以多變也。變因於交錯。而天地旣判。人物已繁。往來其中者。形與气也。司形者數。司气者神。神主於隱。數行於顯。於是一者分爲二矣。

先天一气。同屬乾坤。𨿽二仍一。以气同也。後天之變。乾坤分居。坎離代用。形气並具。二者乃分。

故後天統於水火。分於木金。而同寓於土。非復先天二气之一源。生化盡於乾坤。周回歸於陰陽。其象簡。其數單。而明顯易見。純一易名也。

故後天之卦。必以交錯爲用。愈交愈生。愈錯愈化。生化日眾。交錯益多。此六十四卦。𨿽大類統於水火。屬於四正。而其往復之迹。消息之機。無不縱橫如織。回環若輪也。此文王六十四卦定序之義也。

文王六十四卦次序。𨿽因交錯。而因異本宮本卦之序。而其取法者。則仍乾坤對列之八卦位次也。

蓋乾坤對列之位次。𨿽屬先天卦象。究爲卦象本體。不得棄之而別取法也。若上離下坎之象。𨿽名後天位次。其爲用祇與本宮本卦之序相證。而非文王六十四卦序所本也。

此其異者。以先天之至後天。因其變。變有其例。因於體用。體此而用則彼。體先而用則後。文王八卦位次。仿自伏羲八卦。而與本宮本卦之序相應。一先一後。一體一用也。

二者同出異用。一常一變。常者不變。故其用能變。變而不失其常。若體已變。則何以用變。以變爲變。將不復知有常矣。

則易道亂。亂則何以神其用哉。故變者本於不變。而後天必本於先天也。

世之習易者。以文王六十四卦。不合其八卦位次。而其八卦位次。恰與本宮之序同。

有疑爲不如是者。不知六十四卦者。全易之象。八卦亦在其中。文王六十四卦之序。卽後天之象。與伏羲本宮卦序。正爲體應。非可疑也。

苟就六十四卦之象前後觀之。其气消息。其數盈虛。其行往復。其道回環。無不與伏羲八卦位次同。蓋可見其取法所自矣。

且六十四卦之序。不有數例在乎。試各按之。皆足以參證其用。以本宮言之。三變而後。則屬對宮。七變爲遊魂。八變爲歸魂。仍本先天八卦方位者也。

蓋變多必因交錯。气交數錯。變乃無盡。後天以變爲主。固必取交錯之例。

交錯以對位爲主。以旁行爲輔。對位爲交。旁行爲錯。如乾之坤。對位也。之離坎則旁行也。

文王六十四卦序。其例正如此。故以乾坤爲首。以旣未濟爲終。明後天之交錯。而象事物之生化也。

夫本宮之序。終於歸妹。與此之終於未濟。其義亦可互參。

傳曰歸妹女之終也。未濟男之窮也。

乾道成男。坤道成女。男女卽乾坤也。乾坤卽天地也。天地卽陰陽也。

陰盡於歸妹。明體靜也。陽盡於未濟。明用動也。

先天主靜。內陽外陰。後天主動。內陰外陽。

故文王之序。以干始。以未濟終。示陽气之循環。爲後天生化之本。

而陽气之終盡。爲人物窮竭之時。此其取義。亦象天地自然之气者也。況易者盡而無盡。窮而復通。以其循環也。

天地爲一大循環。終則有始。非不續也。故未濟窮而不窮。

先後天各易象數及圖表大同復聖講述——顏子

卦象先後天之異﹐在方位與次序﹐夫子已詳言之﹕惟先後天各圖像﹐位次各不同者﹐以其气數各有合也。伏羲八卦位序﹐爲一切根本﹐其六十四卦則有數種﹔位序不同﹐名類斯異﹔文王八卦位序﹐自伏羲變來﹐其六十四卦﹐亦與伏羲者殊﹐然皆出於上干下坤之八卦位序則同。蓋根本一﹐而變化無盡也。

伏羲六十四卦﹐應以本卦之序爲最明顯﹔卽依乾﹑兌﹑離﹑震﹑巽﹑坎﹑艮﹑坤之一﹑二﹑三﹑四﹑五﹑六﹑七﹑八次序﹐而將本卦所變者﹐統屬之於一卦﹔

如乾卦之下﹐兌乾﹑離乾﹑震乾﹑巽乾﹑坎乾﹑艮乾﹑坤乾﹑各卦﹔

卽夬﹑大有﹑大壯﹑小畜﹑需﹑大畜﹑泰﹐皆屬之乾卦﹔

其次則兌卦﹐兌所合者﹔如履﹑兌﹑暌﹑歸妹﹑中孚﹑節﹑損﹑臨﹑各卦﹐皆屬之﹔

兌以下﹐如離﹑如震﹑如巽﹑坎﹑艮﹑坤﹑各本卦所合者﹐依序列之﹐以爲全易次序﹔

因其由本卦所推﹐故名爲本卦序﹔因其依先天八卦位次﹐故名爲先天六十四卦序﹐或伏羲六十四卦序。

此種卦序﹐爲圖有方﹐有圓﹐有平列﹐有豎立﹐其象𨿽殊﹐致用略一﹐而其別於他類者﹔順八卦之位次﹐示本卦之分合﹔無交錯之用﹐純先天之象﹔

蓋其變化少﹐而生育之功不見﹔藉以定天地之位。辧气數之差而已。故後人多不曉其意義﹐不過備易象之一格﹐而爲他卦參證云爾。

又有本宮卦序者﹐則依文王八卦位次﹐而爲各類﹔其卦變化﹐則依本宮對宮相交錯﹐及比類五卦﹔

而推生各卦﹐皆爲八變﹔如乾宮自乾起﹐初變爲乾巽﹐次爲乾艮﹐次爲乾坤﹐次爲巽坤﹐次爲艮坤﹐次爲離坤四﹐終爲離乾﹔

卽乾﹑姤﹑遁﹑否﹑觀﹑剝﹑晉﹑大有﹑各卦﹐依次序列﹔屬之乾宮卦。

其次爲坎宮﹐自坎以下﹐爲節﹑屯﹑旣濟﹑革﹑丰﹑明夷﹑師﹑各卦﹐亦依變化之次序列﹐屬之坎宮卦。

以下如震﹑如巽﹑如離﹑如坤﹑如兌﹐皆依後天八卦位次序列﹐以推生全易卦象者也﹔

以其變由生於本宮﹐不似前之出於本卦者﹐故名本宮卦序﹐亦曰八宮卦序﹐或稱後天六十四卦序﹔

然非與文王六十四卦序同﹐不過序列各宮﹔依文王八卦位次﹐其推生變化﹔純先天例﹐有異文王後天交錯之序也﹐應仍屬之先天卦序之一種。

此種卦序﹐有一定之例﹔卽自本宮本卦起﹐三變而至對宮﹐七變而爲對比宮﹐是曰遊魂﹔八變由比宮仍還本卦﹐是曰歸魂﹔

大凡八卦﹐依伏羲方位相對者﹐曰對宮﹔相並者﹐曰比宮﹔

如乾與坤﹐離與坎﹐震與巽﹐艮與兌﹐對宮也﹔

如乾與離﹐坤與坎﹐震與艮﹐巽與兌﹐則比宮也﹔

對宮不獨本卦位次相對﹐其變化位次皆相對﹔如乾變之巽﹐之艮﹐至坤﹔由離返干﹐皆自上下行﹐由下返上﹔

而坤則之震﹐之兌﹐至乾﹔由坎返坤﹐皆自下上行﹐由上返下﹔所至所行﹐恰相對也。

其行各宮﹐而生變化﹔一宮所涉者五﹐不入者三﹔

如干涉巽﹑艮坤﹑離﹑坤則涉震﹑兌﹑乾﹑坎﹐余宮皆然﹔

此其例也。蓋气之變﹐必以動﹔變至三則易其位﹐至七則遊於比宮﹐八則歸於本宗﹔

故一宮八卦﹐所交五宮﹐亦自然變化之序﹔此序之用﹐爲納甲所本﹐於占法適宜﹔

是先天用法﹐古人常取之以卜筮﹐至今猶傳﹔與後天卦序有相闡發也。

此外有合一歲序者﹐亦有數種﹔

如以八卦八宮分候四季者﹐以乾坤二宮分候十二月者﹔以六十四卦分候全歲﹐一卦六日七分者﹔

其例詳各家書﹐皆傳自古﹐爲歷數家所用﹔亦本先天卦象﹐推其變化﹐而應於歲時﹐無不合也。

蓋卦象包羅無盡﹐其變化隨用而見﹐初非限於一例也。天文地理﹐日月度數﹔星辰躔次﹐山川里程﹔人物形體﹐皆有所象﹔

神而明之﹐無不符合﹔固不僅象一事一物﹐亦不止象一時一世﹔果推而廣之﹐則宇宙之圖﹐今古之迹﹔天下之事﹐神形之倫﹔在大气之中者﹐無不隨象而可徵也。

蓋气者生化之本源﹐卦象气也﹔則凡有生化者﹐舉不外於卦象﹐而視人之能明否耳。

文王之易﹐亦此一例﹔以後天之卦﹐象後天之气﹐而推及變化所至而已﹔

故易象一﹐而用無盡﹔一者本也﹐卽伏羲八卦是也。餘皆其用。

而所異則在次序﹔次序異﹐則象異﹔而象不因事物名﹐皆以气數紀﹔

先天之气純數簡﹐故取象少﹔旣伏羲八卦﹐已足爲萬變之宗﹔後天之气交數繁﹐故取象眾﹔

𨿽匯各序例﹐猶未盡其變﹔但歧途而同歸﹐仍不離一本之源﹔此無論爲伏羲﹐爲文王﹔爲連﹑歸﹐爲本宮本卦﹔六日七分﹐歲時星紀﹔種種例用﹐更無問其爲出自先天後天﹐合自八卦六十四卦﹐皆一也﹔

皆上干下坤之八卦位次﹐所生所化耳。

故伏羲八卦﹐爲一切卦之母﹔因得名先天之象﹐其餘皆後天也。

然以伏羲六十四卦本卦之序﹐與文王者異﹔亦名之先天﹐猶日後天之先天也﹔

若繩之八卦﹐則爲後天﹔若較之文王各卦﹐則爲先天﹔

故以此別之﹐其實先天之象祇一﹐而克稱先天者﹐上干下坤之八卦序耳﹔此爲爭論先後天之重要處﹔故表出之﹐以袪世人之惑。

文王六十四卦次序﹐所取旨意﹐已見序卦傳﹔而所應知者﹐則其例也﹔

其次序本於伏羲八卦方位﹐以往來交錯而成﹔而其連接者﹐皆相對也﹔

以後天生化﹐必一陰一陽﹐交互而行﹔非如先天之陽行於陽﹐陰行於陰也﹔

故文王六十四卦﹐取八宮各卦﹐分合而交錯之﹔本八卦位次﹐往復而對舉之﹔以成一陰一陽之道﹐而見天生地成之義。

凡各卦之有往者﹐必繼之以復﹔有上者﹐必對之以下﹔有奇者﹐必聯之以偶﹔有動者﹐必應之以靜﹔使本宮對宮相錯﹐比卦類卦相交﹔

不限於八宮之序﹐不囿於本卦之次﹔而其次序﹐恰與八宮相證﹐不亂其數﹔

恰與本卦相通﹐不乖其位﹔以後天自然之序也。天地人物﹐歲時日月﹔周行不息﹐動靜有度﹔皆如此序。

故以卦象言﹐文王六十四卦﹐自乾坤起﹔以乾坤對舉﹐陰陽交行也﹔終於旣未濟﹐以坎離互交﹐水火易位也﹔

其中各卦﹐莫非此例﹔皆以比偶相及﹐對應相生﹔分之自成一卦﹐合之則爲全序﹔

以卦𨿽六十四﹐而乾﹑坤﹑坎﹑離﹑頤﹑中孚﹑大小過﹑八卦﹐獨不同象﹔

其它五十六卦﹐皆反復自爲兩卦﹔

則五十六卦﹐實二十八也﹔

合之乾﹑坤﹑坎﹑離﹑頤﹑中孚﹑大小過﹑八卦﹐共三十六卦﹔以應周天之數﹐而象萬物之類。

故其次序﹐以上下篇分括六十四卦﹐而皆統之於乾坤坎離﹔明天地爲萬物之本﹐

水火爲二气之宗﹐而合乎伏羲八卦方位四正之象也﹔

故全易之序﹐皆以此四卦爲主﹔反復交互﹐上下錯綜﹔

更以震﹑巽﹑艮﹑兌﹑爲用﹐縱橫應接﹔奇偶對生﹐以盡二气之生化﹐而推五行之承制﹔蓋其旨意固如是也﹗

至文王卦序之例﹐可得言者﹐則其卦之對舉﹐合之本宮卦序﹔

必一與五世﹐二與四世﹐三與三世﹔遊魂與遊魂﹐歸魂與歸魂﹐皆不亂也﹔

如屯蒙二卦對舉﹐屯爲坎宮二世卦﹐蒙爲離宮四世卦﹔

又如同人大有二卦對舉﹐同人爲離宮歸魂﹐大有爲乾宮歸魂﹔是其所舉異宮﹐而仍同世也﹔

其次則乾﹑坤﹑坎﹑離﹑常以對舉﹐以屬先天對宮也﹔

震﹑巽﹑艮﹑兌﹑或對舉﹐或比類﹐以屬於先天四隅卦也。

又乾與坎﹐坤與離﹔或離與乾﹐坎與坤﹔亦比類連舉﹐以先天之乾坤﹐後天之坎離同位﹔先天干以離爲用﹐坤以坎爲用﹔其位次相比並﹐有如比肩﹔

故其在後天有相對之象﹐有相類之象﹔亦猶乾與坤﹐坎與離也﹔

震﹑巽﹑艮﹑兌﹑亦然﹔震之於艮﹑於兌﹑巽之於兌﹑於艮﹑艮之於震﹑於巽﹐兌之於巽﹑於震﹐皆以比類連舉﹔如震與巽﹑艮與兌之對舉也。

且在先天震巽爲對﹐後天則震與兌對﹔

先天艮兌爲對﹐後天則艮與坤對﹔

巽與乾對﹐其爲比類者﹐在後天變對舉﹔

故其序怛連舉也。又震與艮﹑巽與兌﹑二卦獨舉﹐不以先後天對宮﹐爲明四隅之卦﹐

以交錯爲先﹐以類及爲重﹔不似乾﹑坤﹑坎﹑離﹑四正之卦也。

故其下篇序﹐震艮連及﹐巽兌並列﹔

以先天方位次序﹐固如是對﹐而卦之性相同也。

震艮一長男也﹐一少男﹔巽兌一長女﹐一少女﹔性類不殊﹐气數可通﹔

故其致用也順﹐爲生也孚﹔風澤爲中孚﹐澤風爲太過﹔雷山爲小過﹐山雷爲頤﹔之四卦者﹐反復不變﹔

恰與乾﹑坤﹑坎﹑離﹑同﹐其並舉有由來矣﹗

又六十四卦﹐一往一復﹐無不相應﹔合之先天八卦方位﹐自可見也﹔

如乾坤之後﹐繼以屯蒙﹔屯爲水雷﹐蒙爲山水﹔

後天之用﹐始於震﹐終於艮﹐而藏機於坎﹔

坎水以代坤﹐坤之气見於坎﹔故坎陽體陰用﹔屯自水中陽出﹐蒙則山下水流﹔

屯爲往﹐蒙爲復﹔一往一復﹐見气之所化﹔

陽動而陰靜﹐陰出而陽歸﹔故二卦對舉﹐而見一陰一陽之道﹔

此後天生化之始﹐二气往復之初﹔以交互而生﹐以循環而化﹔

爲卦止二﹐爲象已多﹔天地之機以明﹐乾坤之用以啟﹔

故繼乾坤而爲六十四卦之首也。

雷之爲物﹐動而爲陽﹐靜而爲陰﹔故出於地﹐而升於天﹔

在後天﹐東方木也﹔木气生於天﹐成於地﹔木數生於三﹐成於八﹔

其本則天地也﹐其先則水火也﹔在先天水爲始﹐而後天木爲初﹔

故傳曰「帝出乎震」﹐言萬物之始生也。然自出者﹐必有本﹔震之所本﹐坎也﹔

坎爲水﹐先天之始生﹐後天之根源﹔震自坎出﹐爲先天化爲後天之啟端﹔

故屯卦爲全易各卦之初始﹐象萬物之初生也。祇在卦爻求之﹐卽可見矣﹗

然生者必化﹐往者必復﹐此後天公例﹔

旣有屯﹐以象往生﹔自有蒙﹐以象復化﹔化於此者﹐卽生於彼﹔往於昨者﹐必復於今﹔

此循環之定理。旣有屯蒙以明其初气﹐自有需訟以象其次數﹔

气數周流﹐生化無盡﹔而後萬物之象見﹐萬類之數明﹔其例固昭昭矣﹗

就屯蒙卦言﹐在先天八卦﹐坤之左右﹔雷自水出﹐泉流山下﹔

二者一自左上﹐一自右降﹔一升一降﹐仍還於原﹔

坤用重坎﹐故用水不言地﹐明卦序之爲後天也。

然後天者﹐仍出於先天﹐仍歸於先天﹔故需訟二卦﹐則一爲水天﹐一爲天水﹔

坎本得乾陽爲體﹐故遊魂之卦﹐仍溯源於所生﹔

而需訟之象﹐乃往復於乾坎也。

需訟二卦﹐一爲坤宮之遊魂﹐一爲離宮之遊魂﹐

坤之遊魂﹐卽乾宮之气所化﹔離之遊魂﹐卽坎宮之气所化﹔

則需卦爲乾坤二气之交互﹐訟卦卽離坎二气之循環﹔

以水天合而爲需﹐水上於天﹐卽坎與乾交﹐而陽上升﹔

以天水合而爲訟﹐天下近水﹐卽乾與坎交﹐而陽下降﹔

一升一降﹐一往一復﹐自相偶也﹔故需與訟二卦對舉﹐恰相當其位﹐而气數亦相得。

自先天八卦言之﹐乾與坎爲比類﹐卽後天之對位也﹔

在後天坎代坤用﹐有似於泰否二卦﹐與晉明夷卦二卦相類﹔

晉與明夷﹐一爲火地﹐一爲地火﹔爲坤與離﹐升降交互之卦﹔

離在後天代乾﹐與泰否亦相似﹐又與旣未濟亦相近也﹔蓋先天爲泰否﹐後天爲旣未濟﹔

半先半後﹐則需訟與晉明夷也﹔皆乾坤坎離交錯往復之卦﹐卽陰陽二气交互升降之象也。故皆對舉以成序﹐仍本於八卦位次者也。

需訟在八宮﹐以坤與離對﹔在八卦位次﹐以干與坎合﹔

對合之間﹐見其交錯之出於自然﹐明其生化之有其定序﹔不少差也。不獨其世同也﹐

凡此卦序﹐其例皆然﹔皆自气數所至﹐生化所成﹔非故爲之序也。

故六十四卦之序﹐循環終始﹐一一相得﹔而八卦之用﹐往來升降﹐一一相當﹔初無不偶之處﹐亦無相逆之情﹔其相對舉也﹐正一陰一陽之道﹐後天生化之理然也﹔

合之洛書﹐徵之太極﹐自易明曉﹔至其續之義﹐見序卦傳者﹐不贅述也。

宗聖講述曾子

周易之書﹐文王所作﹔易卦之象﹐伏羲所制﹔

文王演之以盡其變﹐是爲周易﹔故卦象一而用二﹐卦名同而用殊﹔

以伏羲初制爲先天象﹐文王復演爲後天象﹔以此分別﹐體用斯明。

然夫子刪訂六經﹐獨宗周易﹐而不及文王以前者﹔文王之作﹐足賅各易也﹔文王之易﹐𨿽屬後天﹐而先天存乎其中﹔

人之生也﹐神存形中﹔言形而神在﹐以神之徳﹐體物不遺也﹔先天之象亦然﹐先天以後天用﹐後天以先天神﹔先後並行﹐神用無極﹔

故曰「神無方﹐易無體。」以體不見。由其而用見也。

然體不可見﹐因而忘之﹐不可也﹔先天之象﹐不用可也﹐因而蔑之﹐不可也﹔

故言後天必及先天﹐原始要終﹐易之道固如是﹔

推來溯往﹐易之用亦當然﹔明乎先天﹐則知後天所出﹔明乎後天﹐則知先天所存﹔

气數不同﹐名類異致﹔𨿽猶木本與枝﹐水源與流﹔一脈所傳﹐而在旣變之後﹐形神各別﹐理气殊途﹔有一而不一﹐同而未同者在也。

故言文王之易﹐必溯以前之易﹔習文王之卦﹐必本以前之卦﹔卦同而異﹐以用不同﹔易異而同﹐以體無異﹔故𨿽有同異﹐而不得不求其合也。

合則通﹐通則神﹔不合不通﹐滯於物﹐而失其神﹔將何以致易之用哉﹖故學者﹐必將先後天二者﹐气與數之分﹐明晰無遺。再將二者之合﹐通貫無滯﹔

庶可以因文王之作﹐探伏羲之制﹔卽可由周易﹐包括以前之易也。請將先後天卦象之同異者略述之。

先天八卦方位次序﹐與後天異﹔先天干坤上下﹐離坎東西﹔震居坤左﹐巽在乾右﹔艮連坎坤﹐兌接離乾﹔此爲相對﹐方位卦象皆相對也。

乾陽坤陰﹐離陰坎陽﹔震艮皆陽﹐巽兌同陰﹔

陰下陽上﹐陰上陽下﹔一陽與一陰對﹐二陽與二陰對﹐無相失也﹔

故其數爲乾一﹑兌二﹑離三﹑震四﹑此左之行卦﹔巽五﹑坎六﹑艮七﹑坤八﹐

此右之下行卦﹔而其本數﹐則與河圖同﹔

其式爲左右兩行﹐左則自下數﹐右則自上數﹔左爲震一﹑離三﹑兌七﹑乾九﹐右爲巽四﹑坎二﹑艮八﹑坤六。

九乾巽四

七兌坎二

五

三離艮八

一震坤六

此卽先天卦數﹐合河圖者也﹔以干九坤六﹐爲乾坤大用﹔左爲陽數﹐一三七九﹐順行而上﹔

右爲陰數﹐四二八六﹐逆行而下﹔五在中央﹐以一合六爲水﹐三合八爲木﹐七合二爲火﹐九合四爲金﹔

五爲土﹐以成交互之則﹔一與四﹑三與二﹑七與八﹑九與六﹑皆成五﹐卽中央所得之數也﹔故卦八而數九﹐中數暗藏﹔明卦之體不見﹐而寓於用也。

乾用九﹐坤用六﹐爲用之最大者﹔以陽極於九﹐陰終於六﹔

九六爲乾坤之用﹐卽全易之用﹔故以九六代卦之用。九與六合爲十五﹐成中央土數﹐卽體也﹔

體以用見﹐故乾坤以下各卦之用﹐皆爲五﹐不違其體﹔體一而用殊﹐八卦各有所用﹐而體則一﹔

五在中央﹐名爲中數﹔中者天下之大本﹐八卦皆自此出﹔萬物皆歸於中道﹐此數之妙﹐亦气之所存也﹔

數以紀气﹐气行無垠﹔周流無息﹐而不離其宗﹔卽永系於中也。

中之气﹐先天之眞﹐八卦之气﹐兩儀之象﹐八卦有物﹔

故气有二﹐而成生化﹔有升降消長﹐而成變化﹔眞气無形﹔獨居中央﹐無動無變﹔八卦有名有數﹐中气無名﹐而數以用成﹔

此卽伏羲本河圖之象﹐制卦象也。卦八用九﹐而不以九卦者﹔爲示中气之先天﹐而有異乎他物也﹔然有物﹐則有此气﹔卦𨿽八﹐而中气仍在﹐其妙義可見矣﹗

後天八卦之象﹐方位次序﹐均與先天異﹐以先天之已變也﹔

其象本於洛書﹐而成二五交錯之用﹔故離上坎下﹐震東兌西﹔乾居西北﹐坤處西南﹔巽在東南﹐艮移東北﹔離陰而在上﹐坎陽而就下﹔

震木在東﹐如日之出﹔兌金在西﹐如月之升﹔乾以金而連兌﹐巽以木而接震﹔同類相親也。

坤以地而守南隅﹐艮以土而歸北角﹐土气分布也﹔陰陽皆交互以成生化﹐五行有生制以爲功用﹔以其後天之象﹐必由二五之交錯﹐气數之升降往來﹐而後見其生化﹐成其功用也。

四巽離九

三震坤二

五

八艮兌七

一坎乾六

由八卦之序數之﹐則爲乾﹑坎﹑艮﹑震﹑巽﹑離﹑坤﹑兌﹐循環以行﹐牽引以用﹔

而其本數﹐則爲坎一﹑坤二﹑震三﹑巽四﹑乾六﹑兌七﹑艮八﹑離九﹐其式仿洛書也。

坎爲一﹐自下始﹔左右皆由下上﹐陰陽皆交互行﹔不似先天在左上右下﹐左陽右陰﹔兩相對待﹐而未交合也﹔

後天之象﹐在生化之後﹐本已交合﹔故气爲同化﹐數爲連生﹔

自坎至巽﹐爲左之四卦﹔自乾至離﹐爲右之四卦﹔

其數原以一二三四居左﹐六七八九居右﹔而其中二八易位﹐坤艮易方﹔

故左則坎一﹑坤八﹑震三﹑巽四﹐右則乾六﹑兌七﹑艮二﹑離九﹐

以成後天之數﹐合乎洛書者也。

洛書之數﹐二在西南﹐與七連﹔八在東北﹐與三接。正符河圖之數。二七爲火﹐轉爲金﹐三八爲木也﹔

故後天卦數﹐下則坎一與乾六合﹐上則巽四與離九合﹐金水爲橫也﹔

左則坤八震三合﹐右則艮二與兌七合﹔木火爲縱也﹔

以在後天金火易位﹐變爲水火上下﹔金木東西﹐而巽木仍連震﹔

乾金仍接兌﹐離與坎對﹔水火相交﹐坤與艮偶﹔土地分化﹐土爲四季之旺﹐分布於四行中﹔故土在後天﹐得時最多﹐以成生化之本也。

水火旣濟﹐則萬物以生﹔雷澤歸妹﹐則萬物以化﹔

有地山之謙﹐以行其令﹐厚其徳﹔則萬物以成﹐而後後天之用可見也﹔

且以干六與巽四合十﹐則天風姤之象﹐示气之媾遇也﹔

以坎一與離九合十﹔則水火卽濟之象﹐示气之交濟也﹔

震三兌七亦合十﹐坤八艮二亦合十﹔則謙與歸妹之象﹐示气之通貫和好也。气皆交和﹐用乃宏大﹔

數皆錯列﹐功乃周密﹔而體以用見﹐神以功名﹔則中數之五與十﹐仍存其中矣﹗此後天八卦之象﹐全本乎洛書者也。

述聖講義﹝一﹞子思

周易一書﹐文王所本於連山﹑歸藏者﹐而復推衍其變﹐以與伏羲之作相證也﹔

故卦象不異﹐而序異焉﹔文王六十四卦序﹐𨿽參伍錯綜﹐往復循環﹐與本宮本卦之序異﹐而仍不變其宗。

宗者伏羲八卦之序是也﹐伏羲八卦爲各易根本。無論何易﹐皆由其序而推衍之﹔故連山﹑歸藏﹑周易三者﹐其所宗皆同﹔

卽本宮本卦﹐及六日七分﹑十二辟卦之序。亦自伏羲卦序所變﹐初無異也﹔其所異者﹐爲其用耳。

用者合於時宜﹐孚於人事﹔本於天道﹐翕於鬼神﹐而無間隔也﹔

故夏有連山。商有歸藏﹐周有周易﹐時之殊也﹔

有天地之序﹐日月之度﹐歲時之歷﹐人物之生﹐幽明之道﹐不相侔者﹐則卦用以變﹔

故有本宮﹑本卦﹑六日七分﹑辟卦之異﹔及夫納甲﹑納辰﹑納音﹑運气﹑占候之差也﹔

蓋卦以象物事﹐物事不一﹐則卦用不同﹔而卦之爲卦﹐仍止六十四﹔其應於變者﹐惟有異其序。序異則用殊﹐𨿽卦同﹐而爲象不同﹔

故各序皆有其象。以致其用﹐非重復也﹔亦別有他易﹐而異於伏羲文王之制也﹔

制羲之制最古﹐時世簡朴﹐事物純省﹔故爲序者少異例﹐以不用也﹐遞降而時移世易﹐物繁事多﹐則必推其變﹐以窮其用﹔

而後序之異例日加﹐爲易亦日眾﹐此自然之理也﹔苟有賢者﹐能通其變﹐則卦序猶可推衍之以應於用﹔亦如文王之變連歸爲周易也。

故周易﹔文王之制﹐周代之作﹔爲孚有周政教之用﹐應當時事物之變也﹔

三代之政教極於周﹐故夫子刪訂以周易爲主﹔周鑑二代﹐崇五帝﹔明周之作﹐卽足槪以上之制﹔取周易﹐足以窺各易之用也﹔

然周易之序﹐序周時之政教﹐卽足槪以上之制﹔取周易﹐足以窺各易之用也﹔然周易之序﹐序周時之政教﹐應事物之變者﹔以後有所傳者﹑亦可輔周易而廣其用。

非僅限於周易也﹔故於各序之列。有由來者﹐亦宜習之﹔以廣易道﹐而神變化﹐此固夫子之微意也。

本宮之序﹐以干﹑坤﹑坎﹑離﹑震﹑巽﹑艮﹑兌相對之卦次﹔

如乾本宮卦﹐一世爲姤﹐二世爲遁﹐三世爲否﹐則變於坤﹐四世爲觀﹐五世爲剝﹐皆坤卦所變﹔六世遊魂爲晉﹐則乾附於坤﹔七世歸魂爲大有﹐則乾反於乾﹔

自本卦至三世﹐屬本宮所變﹔自四世至五世。屬對宮所變﹔六爲附於對宮﹐故曰遊魂﹐言在外也﹔七爲返於本宮﹐故曰歸魂﹐言歸本也﹔

此本宮之序例﹐以本位與對位﹐相生相變﹐次第以成﹔七世而終必有始﹐往必有復﹔故三變而易對宮﹐七變而還本位﹐與其本卦成一宮﹔

八卦𨿽屬一宮﹐已見交錯往還之象﹔非純一宮卦也。

蓋旣有生化。必有陰陽﹔陽合於陰﹐陰交於陽﹐生化始成﹔陽還於陽。陰還於陰﹐循環始見﹔本來天地萬物生化﹐固如是也﹔

故卦序象之﹐其異乎周易者﹐則所交錯往復﹐僅限於相對二宮﹐而不及他卦﹔

故其所象者﹐先天初化﹐萬物始生﹔二气初調﹐五行未雜﹔其數簡﹐其气純﹔與周易之錯雜循環者異矣﹗

且本宮之序爲縱﹐周易之序爲橫﹔

本宮八卦﹐爲一宮卦屬﹐而不連他宮卦﹔

如乾宮各卦﹐皆屬金﹔納甲納辰﹑皆同乾卦﹔惟遊魂屬艮﹐歸魂屬坤﹐不同乎乾﹔

以其气變﹐數亦易也﹐气變則攺其情﹐數易則殊其名﹐此必至者也﹔然其大用﹐仍不離其宗﹔

故所取者﹐仍本宮內之所合卦﹔如晉取艮﹐則遁卦之所合﹔大有取坤﹐則否之所合﹔个二世三世之卦也。

夫卦在後天﹐以下卦爲主﹔而本宮卦以上卦爲先﹐

如姤卦乾上巽下﹔不從巽而屬乾﹐則以卦之變自下始也﹔

乾之變初爻爲陰﹐則成巽﹐而姤卦出﹔故以下卦明變也。

二變則爲艮﹐三變則成坤﹐四以後所變者﹐上卦各爻﹔

故反以對宮爲主﹐而坤不動也﹔迄七變歸魂﹐而始還於本來﹐

而後後天之用見﹐如大有一卦﹐乾在下﹐與前一二三世相孚﹔而乾卦之气乃完﹐生化循環之用乃盡﹔其序之次第﹐皆自然而然﹔

亦猶天地生化之序也﹐乾宮如此﹐他宮亦然﹔其例皆同﹐不待盡述。

本卦之序﹐有方圓二圖﹐卽世傳之先天六十四卦方圓圖﹔

宋人所得於道家者﹐實古人所畱傳也﹔

其序一依伏羲八卦位次之數﹐旣乾一﹑兌二﹑離三﹑震四﹑巽五﹑坎六﹑艮七﹑坤八﹐全與河圖數合﹔

乾與坤對﹐一始一終﹔離與坎對﹐一來一往﹔余卦順序﹐分陰分陽﹔以明气之升降﹐數之消長也﹔

自乾卦始﹐爲一之一﹐屬乾卦者則爲夬﹑大有﹑大壯﹑小畜﹑需﹑大畜﹑泰﹑八卦。

順序數之﹐則夬爲兌乾合﹐爲一之二﹔

大有爲離乾合﹐爲一之三﹔

大壯爲震乾合﹐爲一之四﹔

小畜爲巽乾合﹐爲一之五﹐

需爲坎乾合﹐爲一之六﹔

大畜爲艮乾合﹐爲一之七﹔

泰爲坤乾合﹐爲一之八﹔

是八卦皆屬乾卦所合而生者。乾之所生八卦﹐凡乾在下者﹐無論上卦何屬﹐皆歸乾﹐

其次第則全依先天數﹔自一至八﹐一爲乾﹑八爲坤﹑相循環也﹐故皆相對。

其次則兌卦所屬﹐自履始﹐爲乾兌﹐爲二之一﹔

次爲兌卦﹐爲二之二﹔次爲離兌之暌﹐爲二之三﹔次爲震兌歸妹﹐爲二之四﹔次爲巽兌之中孚﹐爲二之五﹔次爲坎兌之節﹐爲二之六﹔次爲艮兌之損﹐爲二之七﹔次爲坤兌之臨﹐爲二之八﹔

是八卦皆屬兌卦所合而生者﹐故爲兌卦屬﹔而其數以兌屬先天數二﹐故皆統於二。猶乾所統於一也。以下各卦皆依此例﹔以迄於坤卦﹐爲八之八﹐而殿六十四卦焉。

乾始坤終﹐乾一坤八﹔气數相得﹐而成全易之序﹐爲圖或方或圓皆同也﹔

蓋此卦序﹐純本先天之象﹐以明天地物事之序﹐有所定也﹔位有定方﹔至有定時﹔上下有次﹐左右有紀﹔升降有度﹐往復有制﹔

不相差於黍粒﹐不相失於毫毛﹔故其致用不同後天﹐而異乎周易之序﹐且不同先天生化之例﹐而異乎本宮各卦之序﹔

其象之所指﹐爲明先天之物與事﹐俾知气數之本源﹐而得生化之初象﹔方以象地﹐圓以象天﹐天地旣立﹐萬有斯定﹔

故其制爲道家所重﹐實足以探先天之奧﹐明無爲之道﹔超形迹之上﹐達天人之源者﹐惜乎世人未知其用耳。

本卦序與本宮序﹐二者有可印證處﹔

如本卦乾卦所生八卦﹐夬﹑大有﹑大壯﹑小畜﹑需﹑大畜﹑泰﹑諸卦。

合之本宮﹔則僅本卦之乾﹐與歸魂之大有﹐屬乾宮﹔

其泰﹑大壯﹑夬﹑需﹑四卦﹐則屬對宮坤宮﹔

其小畜﹑大畜﹑二卦﹑則一屬巽宮﹐一屬艮宮﹔

是八卦分屬四宮也。而所屬者﹐仍與本宮之例合﹔

如對宮四卦﹐原由本宮變﹔乾坤對變﹐原定例也﹔

大小畜二卦﹐𨿽非本對宮﹐而小畜由巽合﹐卽本宮一世之所變﹔大畜與艮合﹐卽本宮二世之所變﹔

本宮一世爲姤﹐亦變巽也﹔二世爲遁﹐亦變艮也﹔卦𨿽不同﹐所合之例仍同。

故本宮乾宮八卦﹐由對宮與對宮合變者﹐亦四卦﹔

與巽艮合變者﹐亦二卦﹔是與本卦之變例﹐異而不異也﹐坤卦亦然﹔

所屬八卦除本宮外﹐亦屬乾宮者四卦﹐屬震兌二者二卦﹐與本宮之變例皆同﹔

故卦𨿽殊﹐气之所合不殊也。乾之气由西下﹐而與對宮坤合﹔

坤之气由東上﹐而與對宮乾合﹔無論何序﹐其例不差﹐蓋天地陰陽之气﹐原來如是也﹔

凡本卦各卦﹐皆以陰陽升降﹐本對合化﹐而生各卦﹐其例不亂﹐故其序有定﹐如指與臂﹔其象有數﹐如綫串珠﹔無或差池﹐無少淩亂。

不過本卦之序﹐明先天之眞﹐由下而上﹐以返本復始﹔

故其卦以下卦爲主﹔本宮序則爲明後天之象﹐由內而外﹐溯源達流﹐故其卦以上卦爲本﹔

一自下而上﹐一自上而下﹐其變化次序不同耳。

苟細按之﹐自得其故﹔如爲人事吉凶﹐物理變化﹔

則本宮之序﹐便於用也。如爲天道往復﹐元气動靜﹐則本卦之序﹐得其眞也﹔

故術家卜筮﹐必取本宮飛伏納甲之圖﹔而道家修恃﹐必重本卦方圓合數之象﹔

皆易中精妙﹐非淺識可得﹔此不過舉其大要﹐以明其用耳。

易之合歲時者﹐有辟卦序﹑有六日七分﹑歲象序﹔

辟卦者﹐以乾坤二宮卦﹐除遊魂歸魂二卦外﹐分配十二月﹔自四月起乾﹐五月乾之一世姤﹐六月二世遁﹐七月三世否﹐八月四世觀﹐九月五世剝﹔十月則爲坤﹐十一月坤之一世復﹐十二月二世臨﹐正月三世泰﹐二月四世大壯﹐三月五世夬﹔

周而復始﹐以象二气之流行﹐明寒暑之疊更也。

另有分各月屬春夏秋冬四時﹐而分各宮分配之者﹔卽以震巽二宮分配四孟月﹐離坎二宮分配四仲月﹐艮兌二宮分配四季月﹐而循環交錯﹐以周一歲﹐與十二辟卦相應﹔

其取義蓋本周天之數﹐三百六十﹔天地主其綱﹐則半爲天﹐半爲地﹐各得百八十﹔故以乾坤二宮之卦﹐分主冬夏﹔自已至戌﹐屬天气﹐卽乾主之﹔

自亥至辰﹐屬地气﹐卽坤主之﹔而更以六子﹐分象四季之气﹔

震巽爲長﹐乾坤之長男長女﹐故震配春夏二孟月﹐卽正月四月﹔

巽配秋冬二孟月﹐卽七月十月﹔

坎離爲中男中女﹐故配四仲月﹐卽二五八十一月﹔

艮兌爲少男少女﹐故配四季月﹐卽三六九十二月﹔

如是乾坤二宮總主一歲﹐猶二气之升降消息也。

震巽六子分主四時﹐猶五行之分合生化也﹔故一年三百六十餘日﹐合之於六子之爻﹐亦三百六十爻﹔

乾坤二宮﹐則合十二月﹔𨿽綱目交錯﹐日月代嬗﹔若不相接﹐實則後天二五生化﹐固交錯而行﹐代嬗以成﹐非復先天之單純也。故卦象往復﹐爻象錯雜﹔

气數相間﹐循環無盡﹔𨿽以一歲爲例﹐非限於歲月也。

本來卦象﹐無所不包﹔其序旣殊﹐其用自異﹔而一歲气數﹐恰符周天之數﹔

日月推行﹐恰符陰陽消息之度﹔遠者可譬於近﹐難者可諭於易﹔

就其簡明者衍之﹐足以推於精微。極於髙深﹔非日六十四卦﹐專爲歲序用也﹔

故此歲序之易﹐亦言易之一例﹐有不可不知者焉。

六日七分歲象序者﹐以全易六十四卦分配一歲﹔

而將坎離震兌四卦﹐當二至二分﹔震主春分﹐離主夏至﹐兌主秋分﹐坎主冬至﹐謂之四正﹔

餘六十卦﹐以每月五卦﹐一卦主六日七分﹔

因一歲三百六十五日又四分一﹐則卦六十合三百六十爻﹔

每日八十分﹐一卦合六日七分﹐恰當一歲之數﹔

其气始於中孚﹐其時始於冬至之月﹔

由復至咸﹐共半歲﹔爲八十八陽爻﹐九十二陰爻﹔

自姤至中孚﹐亦半歲﹔爲八十八陰爻﹐九十二陽爻﹔

恰當百八十爻﹐而主陰陽寒暑之數。

而中孚至復﹐咸至姤﹐恰得六日七分﹔定爲例﹐實天時之度數﹐自然之序也﹔

卦以交錯﹐爻以次第﹔一升一降﹐一往一復﹔象气之周行﹐後天生化之例也﹔

故其序可以紀歲候時﹐可以占天驗气﹔卽四正之卦﹐分管四時﹐以候四气﹔春夏秋冬有其序﹐生長收藏有其令﹔木以長春﹐火以長夏﹐金以長秋﹐水以長冬﹔五行不失其常﹐二气不亂其道﹔以往復循環無盡﹐而消息進退可見﹔其易之傳﹐蓋已久矣﹗

蓋自黃帝造甲子﹐歷數漸明﹔堯舜之時﹐歷象尢備﹔其制仿於易卦﹐本於河洛之圖﹐合於日月之紀﹐非率爾之作也﹔

易傳曰﹔「懸象著明﹐莫大乎日月。」日爲陽﹐月爲陰﹔後天之離坎﹐代先天之乾坤﹔故歲象以坎離爲主﹐當冬夏二至﹔冬至爲陽生陰消﹐夏至陰生陽消﹔

實一歲寒暑之樞機﹐而四時气候之中宰﹔震司春分﹐如日之升﹔兌司秋分﹐如月之上﹔爲陰陽之管鑰﹐實歲時之道路﹔

皆爲气數所至﹐而象最明﹔以之合時令﹐則足爲歷家之所法﹔以之體天道﹐則足爲生化之模範。

蓋其序之取義﹔𨿽近辟卦﹐而尢善焉﹔不過辟卦法乎先天﹐故以乾坤二宮﹐爲一歲之綜﹔而歲象法乎後天﹐故以坎離四正﹐爲一歲之綱﹔

先天干坤對位。主於上下﹐此伏羲八卦之序﹔

後天坎離震兌分主四正﹐此文王八卦之序﹔

二者各有取義﹐而後者最宜於後天之用﹔以所象無不交錯往復﹐所配皆以消長平均﹔

以合一陰一陽之道﹐而能會通日月之行也。

故中國之歷法﹐實本此序﹔而後人以之占筮﹐亦無不驗﹔其爲易之精妙﹐亦足與周易相證﹔

卽合之其它各易﹐不問爲先天後天﹐亦無不貫通﹔要以後人多不明其用﹐忽其旨趣﹔門戶之見﹐以責難之﹐方技之辭﹐以鄙夷之﹔遂使上古流傳之易﹐反爲俗人所訛﹐豈不惜歟﹗

述聖講義﹝二﹞——子思

周易之用﹐在乎人之誠﹐不必一例﹔

如周易之序﹐固爲周時太卜所司﹔而太卜所用﹐兼及連﹑歸﹐不限文王之易也﹔

則可知易之爲用﹐不以序爲限﹔但有是序﹐卽有是變﹔有是變﹐卽有是用﹔伏羲之易﹐有伏羲之用﹐文王之易﹐有文王之用﹔

夫子合二者而作雜卦序﹐卽夫子之易﹐亦有夫子之用也。

推之連山之易﹐有連山之用﹔歸藏之易﹐有歸藏之用﹔

八宮之易﹐有八宮納甲之用﹔歲象之見﹐有六日七分之用﹐分而言之﹐各有其用﹔

合而通之﹐則易之用﹐廣無不包﹐變無可窮﹔

而能通之爲一者﹐則見天地之心﹔斯非聖知不克也﹗

就其最簡易者﹐則但執一易﹔審其象﹐參其數﹐列其圖﹔而合其先後天﹐明其辭而衍之經與傳﹐則亦可以得易之用矣﹗

故易之種類𨿽眾﹐精其一者﹐能通其餘﹔若一而未精﹐𨿽多奚益﹖目迷於象數之異﹐手迷於圖表之繁﹐能紀其粗﹐而遺其精﹔逐其物﹑忘其神﹔則爲易百年﹐曾不得易道之一二﹔此後世有掃象之說也。

夫易之本在象﹐而掃之﹐將何以見易﹖豈非以世人之馳於外﹐而遺其內﹔

求其未﹐而棄其本歟﹗故習易者﹐必先去其蔽﹐所敝者﹐多而不精﹐博而不深﹔能於貌﹐而不及於神﹔以爲能通習﹐而不知無一得也﹔

故各易之序。夫子不錄﹔僅取文王者著爲經﹐而集其它關乎易理者﹐述之爲傅﹔

做學者知所宗﹐而不紛其智﹐知所本﹐而不亂其思﹔庶由一以通其餘﹐由易以達事難﹐由近以賅其遠﹔則習之有成﹐而易道亦不荒塞﹔此則夫子刪易之微旨也。

夫易之致用。非爲卜筮也﹔若爲卜筮﹐則巫祝在﹐夫子不以之首六經也﹔

夫子以易爲六經之首者﹐以其用明天人之道﹐類萬物之情﹔定日月之行﹐奠山河之度﹔可以致治平之業﹐可以正性命之功﹔

可以四達神鬼之情﹔可以敷教化之徳﹔故其用在此﹐而不爲卜筮也。

然卜筮亦易所固有﹐卦爻之辭﹐吉凶之占﹔悔吝之途﹐君子小人之道﹔皆著於象數﹐徵於言文﹔苟按其數而卜之﹐因其辭而決之﹔

則所謂易逆數也。通變化而行鬼神者﹐皆在傳中揲卦之法﹐可見之也﹔故經不備者﹐傳則補之﹔經取其約﹐約而後尊﹔傳取其博﹐博而後宏﹔

用宏而道尊﹐則易之精粗皆備﹔故傳所舉者﹐有各易之例﹔凡連山歸藏之類﹐八宮歲象之圖﹔上自先天﹐旁及河洛﹐無不徵取﹐以爲周易之輔﹐而明易道之大也。

故讀經則專文王之制﹐𨿽伏羲之序不列﹔讀傳則必廣搜各易之圖﹐而不限於一種﹔此講易時必旁及各序也。

人或疑其言之雜﹐不知正欲其雜也﹔人或謂異於經文﹐不知正求其異也﹔

雜則變例多﹐而用可廣﹔異則分類明﹐而道可通﹔此傳之本旨﹐夫子訂易之徵意也。故傳中之辭﹐各不相類﹔

方位次序各不同﹔名類上下各不一﹐其所以然者﹐各易之原制如是也。

各易皆可用於卜筮﹐而周易最善﹔其次則八宮納甲法﹐其次則歲象六日七分術﹔

而伏羲先天本卦方圓序﹐則爲示修養之道﹐明先天之气﹔

若用於卜筮則淺矣﹗然亦能通﹐不過難測耳﹔至俗傅各種卜易法﹐皆由數者變化而來﹐有當有未當也﹔

與周易等者﹐前有連山﹑歸藏﹐後有夫子雜卦﹔皆以卦爻象數爲本﹐不取甲辰﹐不用日月﹔其道簡而理微﹐人多難知﹔

故卜者不用﹐而好八宮與歲象術﹔其實理數一也﹐苟通者無所忤焉。

做周易之卜﹐古之史傳常見其例﹔其應甚靈﹐豈古可用﹐而今不宜哉﹖

蓋用之在人﹐能誠而通神者﹐何易不可靈﹖否則𨿽俗淺之術﹐亦不得其效﹔

故易之用﹐不在序之異也﹔序之所異﹐不爲卜也﹔其理見前﹐可以知矣﹐周易之精﹐在以後天之物象﹐明先天之气數﹔

一卦一爻﹐各有所象﹐而貫通先後天﹐以明其變化﹔故不枝不離﹐而獨來獨往﹔爲最宜於時中之道﹐合於戒愼之教也。

以文王作此﹐正囚辱之時﹔憂天下之亂﹐存革正之心﹔鑑前人之敝﹐立新教之意﹔故其辭巽而決。其旨正而中﹐其道極變化﹐而仍守常度﹔

其志攘暴亂﹐而先重仁徳﹐故與夫子中庸之教﹐修道戒愼爲本﹔忠恕時中爲用﹐立誠復始爲成﹐其義正同。

夫子取之以繼堯舜之傳﹐而明文武之治﹐卽所謂祖述憲章者﹐易經居其首也﹐中庸之書﹐繼易而作﹔皆言事而歸於道﹐言人而歸於天﹐原怡返終﹐正其性命﹐明物達情﹐通其精粗﹔

故言博而約﹐辭詳而明﹔爲古聖心傳之所存﹐而儒家至教之所寄也。後之學者當加意焉﹗

亞聖講述——孟子

夫子刪定六經﹐取文王之易爲首﹐同於尙書﹐爲三代以上之遺﹔於此可見二帝三王之政教﹐神農伏羲之制作也﹔

而不取連山﹑歸藏﹐及伏羲神農之易﹐獨采文王者﹔

爲文王之易﹐卽各家之所傳﹔傳至文王變例已多﹐易道更明﹐易習易知也﹐伏羲神農堯舜之時﹐有象無文﹐有文未備﹔連山﹑歸藏之易﹐有文異義﹐有變未全﹔惟文王之易﹐象仍古昔﹐文備義明﹔變推新例﹐體具用昭﹔

故言易至文王﹐爲最宜於時之制﹐而易道亦更發皇光大矣﹗

此夫子序易﹐以周易爲本者也﹔然周易𨿽善﹐舊制亦不可盡棄﹔伏羲之作﹐固爲易之源﹐不可不知﹔卽神農堯舜夏商之易﹐亦不可不明﹔

則將其說備載於傳﹐系之於經﹐故曰系辭。而以證諸經文﹐廣其變﹐推其用也﹔

故有先天干坤上下之位序﹐爲伏羲之遺﹐卽天地定位一章所述也﹔有日月成歲﹐合乎天行之序﹐卽揲蓍求卦象一歲之一章所述也﹔

有納甲應爻﹐分宮飛伏之序﹐卽出震齊巽﹐先甲後甲各所述也﹔

有日月代行﹐水火上下之序﹐卽後天卦位﹐三索得男女各節所述也。

其它如地代有終﹐歸藏之羲也﹔艮爲終始﹐連山之義也﹐方圓之圖﹐伏羲之制也﹔

納甲納音﹐黃帝之制也﹔歲象辟卦﹐神農之制﹐及於堯舜﹐而更推衍者也﹔

九宮五行﹐五運六气﹐河洛之遺﹐及於黃帝﹐而更發明者也。

故易者成於各聖﹐傳於千古﹐而其義備於傳﹐以與周易證明也。夫子猶以爲未足﹐更合伏羲文王之作﹐先後天之象﹐各家之制﹐而成雜卦傳﹔

雜者合也﹐合各種而一之﹐以見其會通一貫之義也﹔

故以之終諸書﹐而成夫子之易﹐是易𨿽取文王﹐而仍包各書﹐夫子之作亦附焉﹐此讀者所宜知也。

易之致用﹐一而已﹔一者道也﹐故各易﹐皆爲明道用﹔

無論爲伏羲﹐爲文王﹐爲先天後天﹐爲連山﹑歸藏﹐皆不離於道﹔然道自一﹐何以各易不同﹖

則爲明道之方﹐有不同耳﹐道本無方無體﹐人之求之也﹐則有其方﹐以悟其體﹔

是猶行路﹐或車或馬或步行﹐其行一也﹔所以行不同也﹐故各易各有其方﹐以明其用﹔在太上之時﹐道至簡﹐事至略﹔人朴物醇﹐生計至易﹔

故象之者﹐亦直朴無文﹐而見道亦眞﹔其後則漸降漸變﹐漸繁而文﹔而象之者﹐隨之而異﹔故易自古入今﹐自簡趨繁﹐人事使然﹔道之爲道﹐固未攺也。

故一易之用﹐爲應時之需﹔時之不居﹐易亦必變﹐此易之所以爲易也﹔

伏羲之易﹐名爲先天﹐義爲修道﹐政尙虛靜﹐教崇純朴﹐其時然也﹔

神農黃帝以迄堯舜﹐生息日眾﹐世事日新﹔政日以備﹐教日以詳﹔善惡以明﹐吉凶斯判﹔故其易亦由簡而繁﹐其用由純而雜﹔

堯舜之後﹐文勝於質﹐政明於教﹔禮備於徳﹐事增於物﹔變化旣多﹐气數以分﹔於是三代之易﹐更張其舊﹐名適時宜﹐以爲新制﹔

至文王而變益異﹐時勢旣迫﹐事物乃非﹔道晦不明﹐教亡不復﹔政失其紀﹐俗失其常﹔善不敵惡﹐吉不侔凶﹔君子道消﹐小人在位﹔易道至是窮矣﹗

窮則必變﹐敝則必革﹔此湯伐桀之時也﹔

文王師之﹐以變爲新易﹐而寓教於卦象焉﹔故周易者﹐革舊攺新﹐正教明道者也﹔

當時晦塞﹐值身窮因﹐而欲爲此挽回教政﹐光復道徳﹐其非易事。蓋可知矣。故其爲象曲折反復﹐爲辭宛委丁寧﹔

一變前日之作﹐而成獨有之制﹔此其與伏羲之舊大殊﹐與連歸之辭亦異﹔而成一後天之易也。

蓋文王之易﹐與時相宜﹔後天者﹐奉時也﹔本無先後天之名﹐以別於伏羲﹐故曰後天﹔以能奉天時﹐故曰後天﹔其實易一也﹐

用異耳﹔若分先後﹐則文王以前者﹐皆宜先之﹔伏羲以後者﹐皆宜後之﹔而獨先伏羲後文王者﹐以二易足盡易之體用耳。

若推而言之﹐則連﹑歸各易﹐皆後天也﹔以其明伏羲之變﹐同於周易也﹔

不過歸藏出﹐而連山亡﹔周易成﹐而歸藏息﹔時之旣易﹐易亦隨之﹐由歷代之文物考之﹐則連歸可備參證﹔

若以時之宜﹐變之極﹐明易之道﹐爲後世之則﹔則惟周易足與伏羲表裏﹐取周易而他易其中矣﹗此夫子以周易爲輕。而博搜各易之義爲傳也。

周易之用﹐爲救時明道﹐而本於易之原旨﹔易者以六爻三極﹐合天地人者也﹔天道陰陽﹐居上兩爻﹔地道剛柔﹐居下兩爻﹔人道仁義﹐居於中央﹔此名三極﹐以人道爲綱﹔

故三四爻﹐人之位﹐善惡之門﹐吉凶之途﹐皆在是焉﹔人爲天地之中﹐道之所存﹐時之所依﹔教政所出﹐生化所成﹔

故天地之道﹐依人而明﹐時之敝﹐依人而新﹐教政之失﹐依人而復振﹔仁義之不講﹐時之亂也﹔教政之不明﹐人之責也﹔惟人能理亂救亡﹐正失止敝。

故聖人則之﹐以負其任﹔而文王適逢之﹐乃明易之變﹐而濟道之窮﹔

以教寓於象﹐而濟道之窮﹔以教寓於象﹐以心存於卦﹔

故其易與前異者﹐應夫時也。道之不明。時之所爲﹔時之不回﹐則人心失所主﹐而變生焉﹔變之亂者﹐時之咎也﹔變之治者﹐人之功也﹔人應時而爲變。變乃通﹐通乃道﹔

故道在時﹐而聖人乃能用時﹔用時變時﹐是曰時中﹔道之存也﹐時之隆也﹐則守其常﹔道之晦也﹐時之污也﹐則達其變﹔惟變乃復於中道﹐而道乃明。

聖人在因時明道﹐非守死而忘時也﹔乃因時而變之﹐以存亡正失也﹔

故文王之易在於是﹐其意若曰﹔伏羲之易﹐經常之道﹐不可變也﹔時無明之者﹐易乃日晦﹔必以變而新之﹐則前者益光大﹔

其義取在革卦﹐革以去故。言去時之污也﹔而其用取之鼎卦﹐鼎取新也﹔言新易之道﹐而光大伏羲之制也﹔

故其序以往復循環爲則﹐以吉凶相對﹐善惡相當﹔明世道之無往不復﹐而人心無時不動﹔必以善制惡﹐以新革故﹐以成循環之數﹐而復歸於道﹔此則文王之易所以異也。

夫連﹑歸遞嬗﹐夏商異代﹔其政教不一﹐制度各殊﹐故文王因之﹔而鑑於二者﹐成其新作﹐存其所長﹔尢能揭二代之善制﹐合兩易之成規﹔以開有周之政教﹐爲盡美盡善之禮樂制度﹔此夫子有從周之嘆也﹗

故文王之易﹐爲易道之大明﹔其旨在變﹐變以復道﹔乃宜於時之敝﹐道之衰﹐教之亡﹐政之失也﹔

故夫子獨取之﹐以鑑於周道之微﹔春秋之亂﹐非重新易教﹐不克以復堯舜文王之道﹐而續伏羲神農黃帝之徳也。其意見於雜卦焉﹐苟有明哲之主﹐而取用之﹔以新政教﹐振仁義﹔以盡人道﹐合乎天地之原旨﹔而因時推變﹐以孚革故鼎新之義﹔則文武之治﹐周初之禮樂制度﹐固當復見於世。

則夫子老安少懷之志﹐大同之願﹐時中之智﹐皆將見於行事﹐非復微言之擬﹐文章之可知而已﹔

觀夫雜卦傳末云「君子道長﹐小人道消。」云云﹐蓋已自言其效﹐或者他日必驗於世﹔時乎時乎﹐吾知之矣﹗運之流行﹐寧無極乎﹗請畱吾言﹐以待後人之証之也。

亞聖講述﹝二﹞——孟子

易道兼體用﹐統神形者也﹔先天卦象﹐可用以釋道之眞體﹔而明神天之徳﹐成誠明之功﹔

後天卦象﹐可用以釋道之大用﹔而明人物之生﹐成位育之徳﹔合而言之﹐則內聖外王之道﹐大學之修齊治平﹐中庸之中和誠明﹐莫不在易中也﹗智者見之謂智﹐仁者見之謂之仁﹔以道無大小﹐所見者有大小耳。

易之初﹐有象無文﹔象則隨人所解﹐文則泥於一詮﹔故以象用﹐而不重文字也﹔

易之後﹐兼象與文﹔象存其眞﹐文釋其例﹔二者並重﹐則後天物事可見﹔從文明象﹐則先天性亦知﹔故易在後天藏體於用﹐猶寓神於形也﹔

以人言之﹐其未生也﹐無神形可分﹔迨其旣生﹐形著神隱﹐神在形中﹐未嘗無也﹔神主其眞﹐形達其用﹔知覺運動俱全﹐而生育以見焉﹔易之爲用亦然﹐卦爻形也﹐气神也﹔

明其卦爻﹐得知其气﹔知气始終﹐得知生化﹔故必從象求之。

一卦一爻﹐象也﹔合數卦爻﹐亦象也﹔總六十四卦﹐三百八十四爻﹐無非象也﹔皆有其气﹐則皆有其神﹔故一易有一易之序﹐序之異者﹐象之異﹔象之異者。气之異﹔气之異者﹐神之異﹔神之異者﹐用之異﹔用之異者﹐生與化也﹐消與息也﹐往與復也﹐去與來也﹐變與不變﹐靜動也﹐生與無生﹐成敗也﹐吉凶悔吝之事也﹐從逆反側之道也﹐上下終始之行也﹐大小分合之情也﹔

而皆歸於陰陽﹐辧於五行﹔存於二气﹐通於微顯﹔孚於人天﹐以究其性情﹔探其數命﹐而致其徳﹔立其道﹐此易之大用。

有各易﹐而無不通﹔用各象﹐而無不達者也﹔智者察同﹐昏者察異﹔異其初﹐同其終也﹔何哉﹖

爲其不越於道耳。道之用或有異﹐其本大同﹔易𨿽多種﹐原始反終﹐則歸於一﹔一者道也﹐故曰﹕易以道陰陽﹐言由陰陽而歸於道﹔二者爲一﹐此則易之眞用也。

夫子以周易爲本﹐而於各易略采其一二﹐列之於傳﹐明易之爲用無二也﹔文王之易﹐所異於眾者﹐爲其取象﹔極變化之例﹐明循環之道﹔

言無道無往不復﹐而人事應之﹔人事無處不交﹐而天道順之﹔如人物生化﹐此往復也﹔气候遞嬗﹐此交錯也﹔有陽必有陰﹐有陰必有陽﹐此交錯也﹔陰窮則陽生﹐陽盡則陰息﹐此往復也。

日往則月來﹐寒往則暑來﹔一交一錯﹐而成紀焉﹔冬盡則春回﹐夜盡則朝回﹔一往一復﹐而成度焉﹔不得有失﹐有數可數﹔不得有差﹐有气可候﹔天道如是﹐萬物亦然﹔故今之是者﹐昨之非﹔往之得者﹐來之失﹔此成則彼敗﹐早生則晚殺﹔

有見於前﹐必應於後﹔有開於舊﹐必復於新﹔日久則移﹐風久則攺﹔滿者則傾﹐中者則側﹔昔之壯者今則老﹐今之微者後則盛﹔盛衰倚伏﹐成敗推移﹔吉凶無定時﹐悔吝無定位﹔生死相續﹐榮枯相聯﹔莫不自成循環往復之象。自合交錯來去之數﹔象數如是卦乃應之﹔故文王之易。純取此義﹐而異乎各易也。

夫文王作易﹐有爲而作之也﹔當商紂無道﹐湯徳旣衰﹔暴政虐民﹐污吏乾位﹔時非俗敝﹐上下交困﹔天怒民怨﹐神鬼同愁﹔文王身在憂囚﹐處地艱險﹔救民之志未已﹐切膚之痛且深﹔

鑑諸天道之推遷﹐欲期人事之攺革﹔故明志於易﹐易者變易也﹐言當變易之際﹐必有以處變易之道﹐而成變易之功﹔

時之變易﹐卽天之變易﹔天之變易﹐則人事不得不變易之﹐以順承天。

故其取義重於鼎革二卦﹐而明變足以適道﹔撥亂反正﹐足以順天應民﹔故明易之道﹐以寓其教﹐而在以天時示人事之則﹔如秋冬肅殺﹐萬物皆殘﹔若不易以春和﹐則生機且息﹔如子夜暗澹﹐萬物同昧﹐若不易以朝陽﹐則大道莫明﹔

此皆天之必變易者﹐而人事亦當應之﹔故卦象重在明變﹐變則通﹐通則道﹐而往復循環者﹐變之所由來﹔交錯消息者﹐變之所自至。

故綜論卦象之旨﹐不過明易之爲易﹐而推衍其變﹔以教天下後世﹐知道在變﹔則變爲道﹐不復以天不變﹐道不變爲言﹔

蓋變者﹑變而復於不變﹐非永變不亡也﹔故變亦道也。試當桀紂之時﹐果無湯武之變﹖天下尙有人類乎﹖故其變﹐天也﹔

天之宜變﹐則變爲天﹐豈悖天哉﹖故易道至文王爲一大變﹐自商湯至紂﹐爲數之窮﹐窮則變耳﹔而夫子之時﹐周徳旣衰﹐諸候僣竊﹔人民塗炭﹐政教乖違﹔以易言之﹐毋亦應變之世乎﹗故夫子取其義也。

夫周易之用﹐𨿽重明變﹐亦非有背於伏羲之旨﹔

伏羲之易﹐重常道以道爲本﹐而人事隨之﹔其用主常。

文王之易﹐以用爲本﹐其羲主變﹔然二者一也﹐一由上而下﹐一由下而上﹔文王以人事明天道﹐其終亦歸於天道﹔

故變而不失其常﹐其卦序始乾坤﹐終坎離﹔始咸恆﹐終旣未濟﹔仍以伏羲之序爲本。

乾坤定位﹐故首上經﹔坎離代用﹐故終上經﹔乾坤交錯﹐故咸恆首下經﹔坎離往來﹐故旣未濟終下經﹔合而言之﹐仍以乾坤爲經﹐坎離爲緯﹐與伏羲卦象同﹔分而言之﹐則多一交錯之用﹐卽所以見其變也。

旣未濟坎離二卦交錯﹐以終全易﹔而取未濟﹐不用旣濟者﹔明人事𨿽合終分﹐𨿽交終離﹔以復於先天之不生不滅﹐猶本天道立言﹐爲天道由無入有﹔

𨿽人事紛紜﹐時時交錯﹐及其至也﹐終返其本來﹐有仍歸無﹔如首之乾坤定位﹐上下不侔﹔而終未濟之水火不相射﹐卽伏羲八卦位次也﹔

水自下﹐火自上﹔水火相離﹐天地大定﹔此由有反無之道﹐而不生不滅之觀﹔至此生機已息﹐天地終老﹔萬物入定﹐世界將傾。

故全易之數﹐至此乃終﹔而出於乾坤者﹐仍歸之乾坤﹔成於陰陽者﹐仍分於陰陽﹔坎離不交﹐而一切同歸於盡﹔

此未濟一卦。爲天地大結束﹔而由生化言之﹐爲生化之气絕﹔由修持言之﹐則因緣之業淨﹔了然無礙﹐闊然無罣﹐空然無存﹔是則無聲無臭之時﹐而將同於上天之載﹔故曰大終﹐以人事無可再續也。

夫人事旣盡﹐易義自終﹔旣無生化可言﹐更何交錯之迹﹔故曰﹕未濟。明其濟則爲生﹐未生將何用哉﹖

文王之易﹐主於用者也﹔未濟用窮﹐故全易至此盡矣﹔果有續者﹐則再來天地﹐仍循環於初始之乾坤﹐則又一太極矣﹗

此義與先天卦象﹐自乾至坤﹐各不相離﹐正同﹐如本宮卦﹐大終於歸妹﹐其羲亦然﹔以歸妹之象﹐地气已盡﹔

天地分離﹐與未濟之乾气盡﹔水火分離﹐皆孤陰陽之象也﹔

故傳曰﹔「未濟男之窮也﹐歸妹女之終也。」言此二卦﹐爲二气之大終﹔終則生化息﹐而易道盡﹔易以道陰陽﹐陰陽旣盡﹐更何易道之存﹖故易之終﹐必終於二卦也。

