

欽定四庫全書

經部一

易小帖

易類

提要

【臣】等謹案易小帖五卷

國朝毛奇齡說易之語而其門人編次成書者也奇齡所著經解諸書惟仲氏易及春秋傳二種是其自編餘皆出門人之手故中間有附入門人語者此小帖凡一百四十三條皆講易之雜說與仲氏易相爲引伸朱彛尊載之經義考云皆西河氏紀說易之可議者今觀其書徵引前人之訓詁以糾近代說易之失於王弼陳二派攻擊尢力其間𨿽不免有彊詞漫衍以博濟辧之處而自明以來申明漢儒之學使儒者不敢以空言說經實奇齡開其先路其論子夏易傳及連山歸藏尢詳核第五卷

所記皆商防仲氏易之語初稿原附載仲氏易末後乃移入此編舊目本十卷今本五卷蓋其門人編錄有所刋削考盛唐所爲西河傳又稱易小帖八卷蓋十卷刪爲八卷又刪爲五卷也儒者尊奉一先生每一字一句奉爲蓍蔡多以未定之說編入語錄故二程遺書朱子有疑朱子語類又每與四書章句集注或問相左皆失於簡汰之故若奇齡之門人可謂能愛其師矣乾隆四十三年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

易小帖卷一

翰林院檢討毛奇齡撰

上系云剛柔相推而生變化又云變化者進退之象也夫剛柔者陰陽也自畫卦以後陰爻與陽爻皆屬一定有何相推有何變化殊不知變化者進退之象則文王繋詞左氏占驗全在乎進退諸陰陽之畫而變化之矣故又曰化而裁之存乎變推而行之存乎通神而明之存乎其人此推易之法也蓋推易者往來進退之事也是以易曰憧憧往來子曰日往則月來月往則日來日月相推而明生焉寒往則暑來暑往則寒來寒暑相推而嵗成焉故又曰夫易彰往而察來是以六十四卦於泰否二聚卦獨曰小往大來大往小來立往來大義而其中之往來者亹亹焉非推易乎

乾坤二卦皆有類字乾卦則各從其類也坤卦牝馬地類又曰乃與類行又曰猶未離其類也以乾坤爲聚卦之首故夫子於此特屢屢及之類猶聚也大傳曰方以類聚是也又乾卦飛龍在天大人造也劉歆父子作大人聚也見陸徳明釋文則是漢儒說易猶有知推易一法如此

夫子於推易指示極切卦卦有之若其領要則祗大傳方以類聚物以羣分八字故乾卦文言於九四一爻爲上下將分之際獨曰進退無恆非離羣也蓋言羣分非分卦之謂也陽聚而不離𨿽分卦而實非離羣故分聚祗就陰陽言觀後泰否聚卦於否之六二曰大人否亨不亂羣也正言三陰三陽各不相離之意則以不離爲不亂大傳所云不尢了然乎夫子屢示其意而必不明言所謂神明黙識存乎人也人柰何不三反也

道家言無極實言無气無形之始非如朱元晦所云老子言無極乃無窮之義也老子無極在列子有注腳以太易未見气始爲無極太初旣見气始爲太極故幹鑿度云太易始著太極成太易卽無極也此卽無極而太極也又曰太極成乾坤行此卽太極動而生陽靜而生陰也又曰有形始於弗形有法始於弗法此卽太極本無極也

物以羣分幹鑿度以三畫分三名曰物有始有壯有究究卽終也爻詞以三爻上爻爲終者卽此意說卦傳亦云其究爲某卦

彖字不解其義後讀繋傳曰彖材也謂一卦之體材也劉瓛云斷一卦之材是也或引論語集注無所取材語謂是裁度之裁材裁古通字則古但以財通裁如漢書財察財擇引決自財與泰象財成天地之道類並非材字論語集注故誤解耳

卦有列兩爲對者虞仲翔所謂旁通之卦而孔氏正義名曰變卦以陽變陰陰變陽也卦有合一而顚倒對者王輔嗣所謂反對而孔氏正義名曰覆卦覆卽反也第伏羲畫卦專取旁通乾坤一旁通六子三旁通凡四旁通而畫卦已畢文王序卦專取覆卦除乾坤坎離頤大過小過中孚八卦外凡五十六卦作二十八覆卦而六十四序卦已畢但又有以旁通兼覆卦者如泰否顚倒卦也然並列之則三陰三陽正復旁通推之而旣未濟歸妹漸蠱隨皆然然則易變可一端盡耶

易有日月相銜之文其字形則上日下月取其昭明其字義則日往月來取其變易此易緯所云也又易者生萬物不難所謂易也此則難易之易當讀異去聲又有不易之易謂不更攺天地名君臣位父子上下宜【俱以卦爻言】此攺易之易讀亦如字見幹鑿度

易原有去入二音其讀去聲者因舊時未分四聲故去入同音而北人讀字又有去無入是以漢晉以前多讀異隋唐以後多讀亦北人多讀異南人多讀亦其實一也自舊有去音昧者遂謂讀異者必易知之易夫幹以易知坤以簡能二者不偏廢也獨取易知是有陽無陰也而可乎

易有五易【見仲氏易首】𨿽去入兩音只是一義古變易之易皆讀去聲如班固東都賦紛綸後辟與蹈一聖之險易押可驗若謂漢晉以前無變易之解則系詞云神無方而易無體此夫子之解義也若謂隋唐以後始有入聲之讀則系詞云日新之謂盛徳生生之謂易又云乾坤毀則無以見易無以見易則乾坤或幾乎息此夫子之讀音也豎儒但觀一隙不覯大通偶聞易可讀異便妄生議論可鄙極矣至若說文以蜥蜴爲蜥易此重傍省文之字而楊升庵遂謂易是守宮之名則漢書食貨志以疆埸爲疆易得毋易又是疆畔名乎【古重傍省文字如欄幹瑯邪類】

何平叔作論語集解其於夫子之言性與天道句注云以元亨日新爲天之道而孔氏正義謂元亨利貞皆屬天道單舉元亨者略言之也觀此則乾卦四徳之解其來舊矣幹者天也幹徳卽天道也日新者終日幹幹自彊不息天行健也平叔以淸言解經尙知有此況文言本聖人書耶

乾卦終日幹幹以干字斷句此夫子讀法俗儒以夕字句固爲不通至夕惕若厲則在明諸儒多有以若字句者以易文有紛若嗟若語也但漢晉間儒俱以厲斷句此必有師承者予旣引淮南鴻烈及張平子班孟堅諸文爲證偶觀蜀志先主紀其自表漢中王文有云寤寐永嘆夕惕若厲漢新莽時孫竦爲陳崇艸奏有云易曰終日幹幹夕惕若厲則兩漢以來師承若一矣解經不考古而憑臆妄斷欲重違古人何可訓也

朱子發叢說云初奇二偶三奇四偶五奇六偶卦有奇偶爲象者如幹九四曰淵淵者重坎也自四至上有重坎象故也王氏易是曰幹二文明坤三含章俱合離象此皆主卦位爲說蓋卦位上坎下離一定之數而文王演辭亦往往取象於是詳見仲氏易諸卦及推易始末然卦畫純陰純陽則卦位尢顯乾坤是耳

說卦在漢時已亡至孝宣時河內女子發老屋得之至後漢荀爽集解又得八卦逸義三十有一今諸家所傳則皆逸義也此非可意造者故朱氏本義已補入荀氏集解於說卦傳下予又從他書補入數處如子夏傳坎爲小狐今所傳本𨿽無有然前儒引據有之則翻爲補入以舊子夏傳𨿽亦僞書然在隋唐前去漢未逺當或有所受耳

離有飛鳥之象說卦逸義曰離爲飛鳥以離位正南值鶉火之次鶉爲朱鳥虞書所云星鳥是也若歸藏初巽曰有鳥將來而垂其翼薛貞曰巽值鶉尾故稱飛鳥此當如小過互巽飛鳥與明夷之以離爲飛鳥不同蓋巽位東南正與離近當鶉火之尾故離巽皆象飛鳥以木火子母本相通故也若說卦巽爲雞離爲雉八畜之中獨離巽屬禽翼亦有取象飛鳥之意且兩畜木火亦正相通素問以雞爲木畜而實銜火精雉本午質火文而月令雉雊而雷發聲漢書陳倉有聲如雷而野雉皆雊則夏禽而感春气皆木火相通之驗故知說卦逸義𨿽極精當然尙有未備其偶作補苴非多事也

離爲鶴見虞氏易中孚九二有鶴鳴在陰以中孚爲大離故也然九家易又云震爲鵠而京房論中孚曰九二處和體震故象鳴鶴則震又爲鶴鶴鵠通字黃鶴樓以黃鵠山得名是也舊欲增震爲鶴於說卦中以旣有爲鵠則不必復出且房但言義無明明爲鶴二字故已之其及震者以中孚二四同功爲震故云

歸藏之幹有幹爲大赤爲天爲君爲父又爲辟爲卿爲馬爲禾又爲血卦此僞書不可據者夫子說卦本以注易如爾雅之注詩必易中有其辭而故爲標之爲卿爲辟爲禾將安用之若其餘則又夫子所已言者豈商易卦辭與周易有相通者耶

虞氏易有巽爲魚語見於剝姤及中孚三卦以剝有貫魚姤有包魚中孚有豚魚故也但姤及中孚皆有下巽而剝獨無有予嘗諦觀剝姤二卦皆以陰陽升降消息爲義魚𨿽陰類然在澤有魚而在山無魚故剝及五爻已成艮山姤及四爻亦漸成觀卦大艮之象是剝五貫魚喜其尙有魚而姤四無魚則正憂其魚之自此無也因於中孚豚魚則以巽爲解於姤之包魚則又兌澤爲解以兌澤與艮山反也且剝無巽也若仲氏易說卦下亦脫巽爲魚句則檢防不及非有意去取耳

何以守位曰仁何以聚人曰財言以顯仁守位以富有聚人也顯仁富有皆大傳中原文自朱注引陸氏釋文攺仁爲人致元吳澄明季本競起攺竄而作僞古本且謂古本如是可畏極矣盧東元作此辯云經文無義者或攺正之如井有仁焉吉之先見是也有義者不宜輕攺此類是也夫仁者天地之大徳也天子守位曰仁足矣何必攺從人乎武王有臣三千惟一心仁也紂有臣億萬人惟億萬心不仁也仁則寇戎爲父子不仁則赤子爲仇讎故大學曰有徳此有人蔡邕曰仁以守位

東陽盧東元嘗以本義易說太略且盡廢漢晉前儒之學引朱子自爲說云譬如燭籠添一條骨則障了一條明此引諭之最乖方者夫燭之加籠所以蔽風非以助明也如欲助明則當曰燈槃添膏不當曰燭籠添骨何則膏非增闇之物籠非助明之具也自漢至宋千有餘年說易君子不知凡幾至理宗朝程朱說出而諸儒盡廢膏之竭矣何有籠骨斯言良然【盧諱格明成化辛丑進士官監察禦史所著荷亭集崇禎間山陰劉念臺先生特爲之序稱其能宗六經誦法孔子篤行君子也每講學輒引其辧論以示學者】

蔡邕曰聖人之大寶曰位故以仁守位以財聚人見釋誨梁劉昭注後漢書於梁統傳注曰易系詞曰何以守位曰仁又北周蘇綽爲文帝作六條詔其六均賦役曰聖人之大寶曰位何以守位曰仁俱不作人字

禮記經解有易曰君子愼始差若毫釐繆以千里此明是易逸文故漢東方朔傳司馬遷自序皆引其語而王充論衡注及劉昭注仲長統昌言亦皆引此二語謂是易緯則春秋戰國間有何緯書此言誤矣若東方朔傳又有易曰正其本萬事理語而杜欽傳後漢範升傳亦皆有之則易未嘗經秦火安得逸文豈漢世說易家文而雜出於是者耶然不可考矣

雜卦傳晉晝也明夷誅也晝與誅失反對之義初亦疑之後觀宋人孫奕作示兒篇以爲明入地爲闇又卦略有明夷爲闇之主語因謂誅是昧字之誤昧與晝對此極近理若書與昧押則無入通韻三聲與大有象以發志也自天佑也賔之初筵三爵不識矧敢多又正同

王莽傳漢兵討莽莽遣張邯引同人九三爻詞以作符命謂伏戎於莽陰起兵以討莽也莽者皇帝名也升於髙陵升者劉伯升髙陵者髙陵侯子翟義也三歳不興言皆敗絕不得起也其說𨿽誣妄然以之占易則與周太史繇詞不甚逺矣要知漢去古未逺其據詞解斷猶得古遺法如此

朱氏本義所載筮儀本之焦氏易林揲法而不著所自宋人著書多類此

坎之九五象曰坎不盈中未大也李鼎祚易解作未光大也多一光字

否之九五系於苞桑謂苞桑微弱不堪重系也舊注以彊固解苞字失其義矣晉書儒林傳冉閔與冉諛同時爲光祿大夫閔拜其子爲大單於而以降胡一千處之麾下諛諫曰恐變起不測當思聖王苞桑之誡也則非彊固審矣苞者叢生無主榦之名

丰其沛沛者水艸之名公羊傳艸棘曰沛禮記王制注有艸所生曰萊水所生曰沛語應劭云沛者艸木之蔽茂齊侯田於沛是也自王輔嗣注作幡幔而字書遂有以斾通沛者然終是攺字非舊義矣若虞仲翔注易有曰日蔽雲中稱蔀日在云下稱沛則不知所據且一在雲中一在云下何所分別漢人有師承或非杜撰然何以謾誕乃爾

大過上六過涉滅頂以兌上爲澤口故涉之然而遁以干易兌則乾首因兌澤而滅故曰滅頂此推易之最明者若後漢趙典傳其兄子溫與李傕書曰於易一爲過再爲涉三而弗攺滅其頂凶則一二三次第在易文並無其且以四字作三截於大過卦義與上六爻義全不可解此不知主何師說以有此

馬季長於論語在邦必達在家必達注云謙尊而光卑而不可逾此引謙卦彖傳以爲上文慮以下人句作左證也論語邦家必達不止一謙而謙得槪之然則謙徳可少耶

女子貞不字字字虞翻荀爽九家易及唐儒崔憬李鼎祚諸注本皆作孕妊解卽說文玉篇諸字書亦只有孕乳撫育二義故文字之字亦以子母相生爲義可見也自朱子本義誤引曲禮女子二十許嫁笄而字語遂注曰許嫁曰字夫曲禮之字是名字之字故上文曰名子者不以國又曰男子二十冠而字父前子名君前臣名然後曰女子二十笄而字謂男子成人卽不名而字惟君父前則仍名而女子亦然故孔氏禮疏謂笄而字者如春秋之稱伯姬仲姬是也若曰許嫁則明儒郭子章有曰男子二十冠而許嫁必非禮意姚承庵有曰女子許嫁笄而許嫁定無是文義乃不幸元明字書竟入其說將漢魏六朝以及唐人凡爲墓銘者並無男娶女字之文而明代有之予嘗昌言其非而挽近陋儒依回兩端以已嫁者稱適未嫁者稱未字許字夫此系經文且爲易禮二書所共系之文而以此調停陋矣先仲氏曰人苦不讀書昏禮云女子許嫁稱字明於字字上加一稱字春秋僖九年伯姬卒公羊曰此未適人何以卒許嫁矣何以知許嫁婦人許嫁笄而字之則明以伯姬之稱而知其許嫁字者伯姬也人不識曲禮盍亦就諸經一觀之乎

大畜何天之衢何荷通卽在噬嗑何校已有之故鄭康成曰艮爲手乾爲首而肩當首手之間荷物處也則分明是負荷之義故康成又曰乾爲天艮爲徑路此天衢也則實言大畜三陽不家食而登天衢於卦義爻義兩俱了然程傳解爻詞則曰誤加何字解象傳則又曰何以謂之天衢作詰問解至本義又曰何其通達之甚此皆惑於王輔嗣語詞之注而誤之者宋人極倔彊獨於王注則遵若科律歐陽修謂易無王注則淪於異端反謂大衍非文王之事說卦非聖人之言其敢於毀孔子而必不敢違輔嗣何以至此

坎六四樽酒簋貳此孔子所讀者象曰樽酒簋貳是也貳者副也鄭康成曰天子大臣以王命出防諸侯主國尊棜簋副設酒而用缶此自可據而朱子以貳爲益酒之貳引酒正大祭三貳爲注則於簋貳爲不通矣於是引晁以道僞古本以爲先儒皆簋字作句以貳字連下讀及注象傳辭則明與孔子所讀不合乃又引晁氏據陸徳明釋文本謂原無貳字所當刪去則不信孔子而信挽近作僞之小儒大無理矣據晁氏云先儒多此讀考漢魏六朝並無其人惟虞仲翔易有禮有副樽故貳用缶則𨿽以貳字連下作說而仍以貳字解樽棜之副則仍以貳字句觀其於象傳仍不去貳字可驗且爻詞多有韻者坎自六三至上六皆有韻文字樽酒與用缶自牖三韻相協簋貳其讀也若曰樽酒簋不惟孔子不然文王演辭亦豈其然

樽酒簋貳以坎水有酒象坎之窞有簋缶之象若鄭康成謂四以互體居震之上爻而其辰在醜丑上值斗可以斟酒又斗上有建星其形似簋建星上有弁星其形又如缶此又以卦象方位解爻義者至離之九三鼓缶而歌又云此艮爻也【離從遁來故有艮爻】位在丑醜上值弁星似缶則以艮震皆東北方卦皆在丑位故云是坎合艮震【皆互卦】其爲簋爲缶又不止震上一爻如此

晉如鼫鼠說文云五技鼠也蔡伯喈云鼫鼠五能不成一技故古云五技而窮九家易解皆然來氏梁山易注以五技鼠爲飛鼠將以碩鼠當之𨿽字可通用然另一物矣若廣韻謂鼠類則更不然易凡象物必有據此是火地晉二四爲艮艮爲鼠故曰鼫鼠則實實是鼠非鼠類也

頤二五皆有拂經語舊不得其解謂二養於初五養於上爲反常按爻詞並無初上養人二五就養之義且古云無野人莫養君子又云諸縱生盡以養一丈夫則下原有養上之義卽上就下養未爲反常至於上之養下則養賢及民本文有之又不待言也且未有六五二字卽接反常而可以成爻詞者【六四顚頤拂經六五拂經】凡經有數義今字書所載止有經緯經常經界經過諸釋並不及經髒經路二義固屬缺陋而至於解易則率以經常槪之殊不知頤之拂經本讀作徑去聲謂吭也吭爲气經如徑之出入故讀徑此卽莊子之所謂緣督爲經淮南子之所爲熊經鳥呻者蓋督爲中脈下貫尾閭上合齗交而歸其气於喉吭之間如雲引脈作吭者至於熊經則莊子司馬彪注原云如熊之攀樹引气鳥之仰吭嚬呻而諸儒音讀皆作去聲則明明以熊經爲熊之引吭經者吭也自郭象注莊不曉此義但注經爲常而至於熊經則無可引據遂至蒙昧夫經之爲吭不止引吭爲然也考漢書列傳以貫髙縊死爲絕吭而死而諸書縊死皆作經死如論語自經溝瀆荀子救經引足類亦惟經卽是吭故旣可稱經亦可稱吭蓋縊處在經卽謂之經如走處在腓卽謂之腓覆處在翼卽謂之翼小雅小人所腓孟子輔之翼之是也【舊以經解縊非是】況引吭曰熊經絕吭曰雉經引吭絕吭總皆以禽獸爲諭𨿽雉飛熊走族類不一然猶是仰吭而在引气則謂之熊經在絕吭則謂之雉經其爲經同而所以爲經不同者止以熊善養气雉易搶死故有殊耳實則易之拂經莊子之緣經淮南子之熊經國語之雉經只是一經故熊經讀徑雉經亦讀徑陸徳明之注曰如字亦仍不甚解而誤爲正定者也若韋昭注雉經但云縊死而諸家以雉字解雉性耿介頭搶屈折皆不爲過獨孔仲達作檀弓疏引鄭注雉經字謂康成曽以絼箸牛鼻繩注云今人稱之爲雉遂以雉經爲牛鼻繩所縊而死則未免杜撰但仲達又云漢書所載趙人貫髙絕吭而死申生雉經當亦如是此是實據而字書蔑裂竟失此義陋矣若頤之拂經則正與頤類及者朶頤拂經皆欲食之狀何精核也詳見予本卦注下

解彖雷雨作而百果艸木皆甲拆甲者孚也芽萌於殻萚中拆則自甲分裂而出本自明白惟馬季長陸公理鄭康成本俱以甲拆爲甲宅謂皮曰甲根曰宅宅猶居也注釋家多引之然百果艸木皆皮根無是句理後考康成注原有皆讀如人倦之解解謂拆呼音罅則是皆字讀作懈而解作拆謂拆皮與根也此以皆爲拆故以拆爲宅不然但有皮根而無解拆雷雨之作何爲矣

明夷夷於左股左在右後卽師卦左次可驗惟蘇子瞻云爻言左右猶言內外也在我之上則於我爲左是以左在上右在下不知所據若鄭康成說以夷於左股爲睇於左股旁視曰睇謂六二視九三則似左在上矣然其解謂六二辰在酉酉是西方九三體在震震是東方六二下離爲目九三辰得巽气爲股六二有明徳欲承九三故云睇於左股則仍以方位言左東右西以西方之酉借離目以視東方巽气之股但指東西不拘上下與蘇說又不同

先子嘗言東林講易有輕薄子云每卦分六爻作六家使之一排居住有時相好有時相惡忽然起猜疑無端有嫉妒時或五家讎一家否則一處辟五處前牽後挽左控右訴顚倒反覆不知何故竊不審聖人說易何以設立此惡薄門戶其言𨿽輕薄鄰於侮謾然輔嗣易注與宋儒諸說易家原是如此且又抝曲作直重寃疊抑二原不猜三而就辭釋意彊坐以猜初未嘗惡二而因文立義誣指爲惡其意不過欲翻掀象數造此孽境然亦不宜惡薄如此𨿽曰作易在中古又曰當紂與文之世然有憂患者何必至是

屯六三卽鹿卽從也猶從獸從禽也後漢逸民傳有野王二老卽禽卽虎本此

易小帖卷一

欽定四庫全書

易小帖卷二

翰林院檢討毛奇齡撰

互卦三聖俱有之見予仲氏易系辭注中若漢儒則京焦馬鄭以後無不備及非是不足以成易也且漢儒尙有四爻五爻連體一法與二四三五以中爻立互者又別如虞仲翔於豫卦云初至五體比故利建侯三至上體師故利行師一以上四爻連體一以下五爻連體也若賁卦侯果曰自三至上有頤之象中孚虞氏曰自三至上體遁皆四爻連體一例

本義奔其杌無解按字書杌只是木與易義不合此杌字當是機字機幾同程傳謂俯而憑之是也若朱允升謂車中之杌則車中是軏車傍從兀系轅端衡木並無通作杌字者

帝乙歸妹程傳以帝乙爲成湯又爲祖乙按紂父名帝乙成湯名天乙天乙祖乙自皆與帝乙不同但干鑿度云易之帝乙爲成湯書之帝乙六世王同名不害以明功又曰湯以乙生嫁妹本天地正夫婦則當時原有以帝乙屬成湯者觀後漢荀爽傳其對策引易有云帝乙歸妹以祉元吉婦人謂嫁曰歸言湯以娶禮歸其妹於諸侯是也惟左傳杜注則指定微子之父與虞氏易曰紂父正同此是正解若又曰祖乙此卽鑿度所云六世王者商自湯至祖乙𨿽有十餘帝而父子相嬗祗得六世則正指其人要知天乙祖乙原非帝乙第漢儒解易必謂文王口中或不應斥言近帝則寧將三乙混稱之而後儒冒昧卽亦相習不察耳

本義旣濟亨小利貞以小字作句謂之亨小此本王輔嗣注然實不始輔嗣虞仲翔卽有小謂二也柔得中故亨小之文則始於虞矣後儒不見王以前易不知所始然本義則亦但本王注耳他何從知之

小狐汔濟汔幾也王輔嗣謂能剛健拔難然後克濟此稍有以汔爲畢力之文然未嘗明注曰汔當爲仡也程傳遵其說竟攺仡字且引秦誓仡仡勇夫爲證則失漢儒注書義矣易有習用字井卦汔至亦作幾解且與坎水接濟彼此隠合則何不如字爲恰當乎

丰之初爻𨿽旬無咎旬者十日之名鄭康成所謂十日者朝聘之禮是也自荀慈明本作均字而王輔嗣遂注旬爲均致程傳本義俱以均字爲旬字釋間嘗疑之及考周禮均人注凡均力政以嵗上下丰年則公旬用三日焉中年則公旬用二日焉無年則公旬用一日焉康成注云旬均也引易坤爲均今書亦有作旬者爲證此卽荀王釋均之所始第細繹禮文此是康成誤注者按公旬三日此與王制用民之力不過嵗三日同其曰公旬者非謂均人公役必當限以十日也嵗以日爲始日以旬爲終但言旬而日之成數已該所謂公旬亦祗曰公役之日云耳康成意以爲三日兩日不當稱旬故遂注爲均此孔仲達疏鄭意所謂三日非十日者然以均人均力而立爲均政亦何難直作均字且本文前後凡爲均字者不止十餘獨此一字忽以異形參其間世無是理若內則旬而見文亦注作均此卽康成注公旬之成見而一誤致再誤者按內則由命士以上及大夫之子旬而見冢子未食而見適子庶子已食而見其所云旬而見者正云越十日而始得見也曰未食已食者於十日之際見時或已食或未食也乃注旬爲均則其義難解於是增其說云有時適妾同時生子均而見者以生之先後見之旣見乃食則於本文旣周章不明而且增同時生子之說傅防增飾大無理矣若其引均旬字義證左絕罕旣引易說卦傳坤爲均有今本作旬字爲證則有無今本原不足憑縱有之亦字形之誤非本義也乃旣取作證而其注內則則又云旬字是均聲之誤則仍屬誤字並非字義且幾見均旬爲同聲者卽此兩證皆周章之特甚者而王氏承誤注旬爲均是王氏作注本欲攻鄭氏之短而此獨拾其棄唾而不自知何也況康成注易則又仍作十日也

鄭康成注𨿽旬無咎以旬爲十日此是確解前旣已詳言之矣但其云初修禮上朝四四以匹敵恩厚待之𨿽畱十日不爲咎正以十日者朝聘之禮止於主國以爲限聘禮畢歸又云大禮曰旬而稍旬之外爲稍久畱非常詳其說似云禮限十日過限卽非常禮也此於易義爲最合者第其禮別無他據且初爻朝四爻亦不可解豈以初九爻辭有遇其配主語謂四本初配而主有君稱故當朝耶然則九四亦有遇其夷主語此誰主耶此四又當朝誰耶

師中之中𨿽以二居中得名然兵法大將居中卽春秋傳所云將中軍者蓋兵𨿽凶禮尙右然兵貴有參參則勝而兩則爭何氏訂詁以周書人道尙中耳目役心當之非無爲也

師左次者兵禮尙右右前左後八陣以前衝爲右後衝爲左是也若焦弱侯云四乘坎之上與兵法右背山陵左前水澤意合故曰左朱楓林旁注謂四變則互震爲左來矣鮮云乾先坤後乾右坤左故明夷六四陰也曰左腹丰卦九三陽也曰右肱此皆以兵法並乾坤爲說統不如卦例以上一爻爲右下一爻爲左之簡當然此猶尙是有據之言

七日來復只從剝之上爻至復之初爻合七爻爲七日蓋十二辟卦以剝爲陽之將盡復爲陽之初生故特取二卦爲辟卦之驗則就剝上爻歷坤六爻至復而合爲七日【十二辟卦平分陰陽陰六卦自五月建午一陰生姤卦始歷二陰遁三陰否四陰觀五陰剝而陽將盡矣至六陰坤則陽旣盡而於是一陽復生謂之復】其所以必從剝起者緣姤遁觀坤皆別爲象義而惟剝與復則專言陰陽消長之理與否泰同故剝復倒對【復剝】但觀復而剝在其中不必別取他象而惟以復之所始者爲剝之所竟曰七日如臨觀倒對【臨觀】但言臨而觀在其中不必別取他象而惟以臨之所進爲觀之所止曰八月【臨進而泰大壯夬幹反而生姤遁否觀爲八月】此定理亦定例也侯果謂十一月天行至子五月天行至午凡歷七月爲七日其不言月而言日者猶豳風以一月爲一之日二月爲二之日也則自十一月子至十月亥仍是六陽六陰臨觀八月之說恐辟卦相形例無重見且八月是月七日是日以月作日究爲未安且六陰六陽亦是六月非七月也若何氏訂詁謂七日卽七月然非自五月建午掄至十一月建子爲七个月只五月便名七月周之七月夏之五月也則七日二字專屬五月一月謂五月一月而卽已來復大是無理惟李鼎祚易解謂易軌一嵗有四時十二月三百六十五日四分日之一以坎震離兌四方正卦【坎北方之卦爲冬至震東方之卦爲春分離南方之卦爲夏至兌西方之卦爲秋分此四正卦若艮巽坤乾則四隅卦矣】分直四時每一卦司一季一爻司一气每卦六爻六气合之得四六二十四气而以十二辟卦直十二月【復十一月起至坤十月止說見前】每一卦各管四卦【如坤十月卦也其所管爲未濟蹇頤中孚四卦】凡五卦直一月一爻直一日合之得五六三十日是易六十四卦除四正卦不直日外自十二辟卦以及餘四十八卦凡六十卦合之剛得三百六十日當一嵗周天之數其餘五日四分日之一則又每日分爲八十分五日分爲四百分加之四分日之一又爲二十分合之得四百二十分而以六十卦計之六七四十二每卦又各得七分是一卦六爻該所得六日零七分而以爲七日舉成數也今剝之至復隔坤一卦則正隔六日七分爲七日此以易緯分卦直日之法解易似乎精確但其中有大謬者夫剝之至復𨿽曰七日實在坤亥一月之中特未嘗外兼他月如臨觀八月之可以月計故卻月書日耳所云七日約七爻之日耳今直限七日而又非一爻一日反以六爻該七日是專以日不以爻似推歷法非推易法固已非是至實以分卦直日之法計之則所云自坤至復者計坤直十月凡管四卦坤之至復必歷未濟蹇頤中孚四卦而後至於復則已隔四七二十八日而況復之所接又是中孚並不是坤若謂中孚與復止隔一卦陽气之動實兆中孚則於陽生於復興於復見天地之心諸語又齟齬不通況京焦緯學甚屬矯彊卽時月與日並無分別積日成月積月成時原無有二今十二直月旣同列直日之數而獨於直時四卦不錄直日此皆以歷數彊合易數而究竟不齊不可訓者至覈日則尢謬之謬矣若近儒因推算不合又從而小變之謂七日之日以曆書每日一周天之日言不以緯書六日七分作一卦之日言則此說易乎抑說歷乎何不通至此

論語唐孔氏疏引春秋元命苞及樂緯稽耀嘉云夏以十三月爲正息卦受泰殷以十二月爲正息卦受臨周以十一月爲正息卦受復此卽三正相傳舊說而以三辟卦合之復辟十一月臨辟十二月泰辟正月十三月者正月也

易緯通卦驗論八風服防以爲八卦之風漧風不周立冬之候坎風廣莫冬至之候艮風融立春之候震風明庶春分之候巽風淸明立夏之候離風景夏至之候坤風涼立秋之候兌風閶闔秋分之候此卽直日卦气說而又小變者然亦說卦次第也融風一作調風卽條風

漢藝文志列尙書目引易曰河出圖洛出書聖人則之故書之所起逺矣則漢時皆以圖書爲書冊非防注圖畫如今陳摶所傳也但祗以洪範當洛書則惑於孔安國劉歆諸說爲非是耳若隋志謂河洛紀易代之徴先王恐其惑人祕而不傳又云孔子別立緯文及防以遺來世其圖出於前漢有河圖九篇洛書六篇又云自黃帝至周文王所受本文又別有三十八篇𨿽其言不經然其以圖書爲書冊之名則在宋人以前大抵相同

河洛圖書有謂自堯舜時所出尙書中侯曰堯沈璧於洛負書舜禮壇於河黃龍負捲舒圖出水壇畔見後漢方術傳序河洛之文龍之圖注

漢代圖防皆冒河洛名如元和下詔有河圖稱赤九防昌十世以光十一以興類

東漢楊厚傳就同郡鄭伯山受河洛書及天文推步之術此以圖防爲河洛書如曹褒傳河圖括地象類然亦是書非陳氏圖也傳稱厚祖父善圖防又云厚曉讀圖書及太后引見特問以圖防可驗若黃瓊疏順帝謂宜開石室案河洛則專指災異言又不同

崔駰達旨故能扶陽以出順陰而入注引幹鑿度謂太乙之行從陽出而從陰入起於坎北從中男出也止於西南之離從中陰入也則離不在南而在西南矣故二四爲肩離二與兌四也蔡氏以洛書配皇極而不知出入先後誤以坤九在南者爲離離二在西南者反爲坤是以九宮襲大傳方位而全失大衍之卦數者也其誤如此而斯世尙指爲洛書何耶

舊儒論互卦以京焦馬鄭諸說爲據此師承之說也後有據及大傳者如二四同功爲下互三五同功爲上互類亦旣明曉柰俗學鄙陋終執王韓之說謂無互卦予作仲氏易時已引本易爻詞及春秋傳斷詞確示之矣後作推易始末又悟伏羲卦名早及互卦如乾兌爲履履者禮也乾兌西金之卦於行屬義焉有所謂禮者旣視其畫則上互爲巽下互爲離離巽於南方爲火於行爲禮則在卦名已有之又泰之六五有帝乙歸妹之文泰爲坤乾並非震兌安得有兄妹之稱第以三五上互震二四下互兌故及之則演卦立名且有旁及互體者況其他耶予同館喬侍讀作易俟一書極駁互卦且曰折衷孔子予不知其何所解惜不作一札詰之

震來虩虩虩字不見他書卽音與義亦不明嘗攷許叔重說文虩字無訓但引易云履虎尾虩虩恐懼按履卦四爻祗有履虎尾愬愬終吉並無虩虩恐懼四字疑有錯誤後觀黃氏韻防其釋愬字曰音與索同又云驚懼謂之愬而丁氏集韻則云或作虩亦作覤至毛晃增韻則並出愬虩覤三字皆釋驚恐始知說文所引虩虩卽愬愬其引易文則止履虎尾虩虩五字而恐懼二字則釋虩虩之文也履卦止愬愬而震卦有虩虩蘇蘇索索三重字虩與索與愬同音皆生責切而愬與蘇又同音皆生䢐切惟毛晃音汔逆切稍異而其釋恐懼則諸書並同宋儒不識蘇蘇索索之解誤祖虞仲翔說謂蘇者死而復生索者索然气盡吳澄熊過奉爲金科至妄爲解義云虩者蠅虎之名則豈有生物名而疊之作重字者其誕妄可知也【按覤亦重字莊子覤覤然驚】

愬愬虩虩同字故履之履虎尾愬愬馬季長本作虩虩震之震來虩虩荀慈明本作愬愬對較便明易不經秦火任人傳讀故同讀之字一字數形其譌反多於他經有如此

商瞿魯人春秋時善易者其爲孔子弟子他無可考惟漢史有云魯商瞿子木受易於孔子以授魯橋庇子庸庸授江東馯臂子弓弓授燕周丑子家子家授東武孫虞子乖子乖授齊田何子裝漢興田何以齊田徙杜陵號杜田生是孔子之易五傳至何爲漢代傳易之宗而其親受孔子者實商瞿也若干鑿度稱孔子生不知易本偶筮其命得旅請益於商瞿氏曰子有聖知而無位孔子泣而曰鳯鳥不來河無圖至天之命也於是始作十翼是夫子素不知易反受教商瞿氏而後作易傳謬矣若後儒作僞子夏傳有云孔子之易傳之子夏商卽子夏名瞿子木者別是一人則橋庇子庸馯臂子弓輩皆連類並稱一人耶抑兩人耶

子夏傳易無考史誌子夏傳詩文選有子夏詩序或云詩小序亦子夏作又子夏有儀禮喪服一篇馬融諸儒曽爲訓說風俗通雲谷梁赤子夏門人故舊稱詩禮春秋皆子夏所傳述者然並不及易卽後漢徐防上書有云詩書禮樂定自孔子發明章句始於子夏則詩禮春秋而外並書亦並歸子夏然亦無易名漢藝文志易十三家無子夏撰述惟隋唐志有子夏傳二卷不知所始或謂系漢時杜子夏作以子夏名同見誤其說見孫坦周易析蘊然亦無實據嘗考陸徳明釋文及李鼎祚易解亦偶引及則在唐時已信行其書然陳氏有云釋文易解所引者反爲今子夏傳本所無有又在隋唐志止云二卷上卷已殘闕今所傳本有十一卷又孫坦云或取左氏傳証之晚又得十八占稱夫子曰縣官今亦無左傳與縣官之稱則不惟非子夏傳亦並非隋唐所傳本矣若晁以道謂舊子夏易傳二卷唐劉子已知其僞然其書不傳今號爲子夏傳者崇文總目知其爲僞而不知其所作之人乃獨知爲此唐時張弧所作不知何所據而云然按弧爲唐試大理評事館閣書目曽載弧所著書然亦無言作僞子夏傳者予仲氏易中亦偶引傳文並經文互異字總見陸氏釋文及李氏易解本若今所傳本則向無其書今適爲昆山徐氏所雕刻亦急閱一過然並不引及總之僞書無可道耳

左傳三墳五典八索九丘不知所指孔安國謂三墳者伏羲神農黃帝之書五典者少昊顓頊髙辛唐虞之書則其三與五亦但合三皇五帝數目而作僞三墳者竊子華子出於一立於兩成於三連山以之而呈形歸藏以之而禦气大易以之而立數遂造三墳名色曰山墳形墳气墳謂卽羲易與連山藏三皇之易則無理矣至八索九丘孔氏謂夏商周所傳大訓然又謂八卦之設謂之八索求眞義也九州之制謂之九丘言九州所聚也則豈八卦之設在夏商後耶若山堂考索曰八索八卦之說則正述孔氏語然孔氏又謂先君孔子贊易道以黜八索述職方以除九丘則八索九丘總爲夫子所除黜者更不可解

周禮太卜掌三易之法一曰連山二曰歸藏三曰周易鄭康成謂連山夏易歸藏商易與周易而三此必師承有據之說故禮運引孔子曰我欲觀殷道是故之宋而不足徴也吾得坤乾焉注者謂卽歸藏之書其名坤乾者以周易首幹商易首坤也然又名歸藏以大傳曰坤以藏之也由此而推則連山爲夏易可知故幹寶謂連山者列山氏之書也而夏人因之歸藏軒轅氏之書也而商人因之小成者伏羲之易也而文王因之則以連山歸藏適與炎黃二帝氏號相合則必二帝原有其書而夏商因而用之此與皇甫謐帝王世紀夏人因炎帝而曰連山商人因黃帝而曰歸藏正同若杜子春賈公彥輩注三易謂連山作於伏羲歸藏作於黃帝合周易爲三易則以連山屬伏羲爲夏易所因之書與連山本神農周易本伏羲之說大相刺謬而後儒祖其說以辟康成且有謂連山歸藏並非夏商之易則並賈杜亦矛盾矣賈杜謂夏易本羲易未嘗謂有羲易無夏易也正惟夏商原有易而周官太卜掌卜筮之法則三易兼用故並及之觀左傳國語筮卦有遇艮之八泰之八語注者謂夏商易占變不用九六而用七八故云公羊傳疏孔子欲作春秋卜之得陽豫之卦宋氏云此夏商之卦名則明明夏商有易且亦明列之三易之數爲太卜兼用與周官同而不學之徒尙謂夏時非易名羲易非夏易何其陋乎

舊儒作三統說者有謂周正建子實得天統故周易以幹爲首幹者天也商正建丑實得地統故商易以坤爲首坤者地也夏正建寅實得人統故夏易以艮爲首艮者人也按乾天坤地以之合天地二統最爲明確惟艮爲人統頗費解說一曰艮卦畫像似古文人字【�】不無穿鑿一曰周易艮卦六爻皆以人身取義則夏易連山何得先曉周易爻辭而取義於此若宋人謂幹始萬物坤終萬物而艮則終始萬物者其於首艮之義則得矣然以爲人統則仍未解按說卦傳艮爲東北卦於方爲寅寅者人也所謂天開於子地辟於丑人生於寅也則艮爲人統亦猶之寅爲人統而又何疑焉

十二辟卦十二月卦也自復至夬而爲幹自姤至剝而爲坤凡十二卦配十二月每一卦爲一月之主辟者君也主也謂主一月之卦也若推易之法則適以此十二卦爲聚卦爲他卦移易之主亦名十二辟卦其或以乾坤二聚卦無移易法則又去此二卦名十辟卦故漢儒又有十辟卦之說宋朱震元朱升仿漢儒說作十辟卦變是也其又名六辟卦如幹鑿度洛書摘六辟以建紀則又去十二之半者若晁景迂謂歸藏僞書中及十二辟卦似辟卦之說在夏商已有之則以歸藏本後儒僞撰而辟卦之說在僞書前遂襲取之非有他耳

幹寶注三易謂連山首艮歸藏首坤周易首幹然又云天地定位山澤通气雷風相薄水火不相射此小成之易也帝出乎震齊乎巽相見乎離致役乎坤說言乎兌戰乎乾勞乎坎成言乎艮此連山之易也初幹初�【卽坤】初艮初兌初犖【卽坎】初離初釐【卽震】初巽此歸藏之易也則連山終艮歸藏次坤與首艮首坤之說自相抵牾且以大傳帝出乎震一節爲歸藏之易亦不合且亦不知所據若又云伏羲之易小成爲先天神農之易中成爲中天黃帝之易大成爲後天此卽宋儒以伏羲爲先天以文王爲後天以八卦爲小成以六十四卦爲大成之所始夫大傳祗有八卦而小成一語此又增中成大成原是不妥且其云小成者就揲蓍者言之謂十八變中九變而成內卦祗爲小成必十八變而後引伸觸類能事已畢非謂伏羲祗畫八卦至神農而後重之如京房所云神農重乎八純史記所云神農觀日中交易而作重卦也八卦因重皆伏羲事與神農無與大傳自明其以小成屬羲易固已可怪若宋人造爲因重之法陰陽太少層累加畫指爲先天而以先天屬伏羲乃取說卦中夫子所傳羲易卦位攧撲不破者指爲後天反以爲此文王易非羲易則悖誕極矣小成大成先天後天太陽太陰少陽少陰皆前人已言而更易其說遂致懸絕始知偶然之言後將憑倚不可不愼也又大傳有上古結繩而治作易者其於中古語後儒遂增入下古以爲伏羲上古文王中古孔子下古易之影向可笑類如此

連山歸藏二易久亡按北史劉奏購求天下遺書其時劉頗有名遂造僞連山易魯史記等百餘卷上之已取賞去而後有訟之者免死除名鄭樵謂連山易至唐始出皆僞書也崇文總目載歸藏易晉太尉參軍薛貞注在隋世尙存十三卷後祗存初經齊母本蓍三篇至唐世又有司馬膺注十三卷至宋亦亡晁以道謂商易爲張天覺僞作或云卽司馬膺作故吳澄謂連山歸藏劉光伯司馬膺僞書也若衛元嵩作元包亦以先天後天太少陰陽立卦一如幹寶所言爲宋人竊襲僞造之始然亦冒名歸藏易以坤先乾此則倚傍不足道者第桓譚新論云連山八萬言歸藏四千三百言連山藏於蘭臺歸藏藏於太卜則必漢時尙見其書故字數鑿鑿如此惜不可考矣

宋人以羲易爲先天文王易爲後天始於陳摶此竊幹寶伏羲先天神農中天黃帝後天之說而攺襲之然不及中天也先天後天見文言若中天則揚雄太列九天之名一曰中天非中古之謂後有造爲陳氏中天圖者已可笑矣至宋咸淳末有東嘉朱元升者全襲其說作三易備遺以連山爲先天卽伏羲易以歸藏爲中天卽黃帝易以周易爲後天卽文王易此竊幹寶中天之名而又攺其說以附於陳氏三天之所未備仍取蔡季通所定河圖洛書而反之以一至九爲河圖一至十爲洛書悉如劉長民鉤隠所傳者以之糾纒八卦之中命爲易本乃取陳氏先天圖反覆回互以當連山取舊儒納音說牽彊傅防以當歸藏然又以禮器引夫子曰吾得夏時一語雜及律曆枝榦陰陽分合之數以充連山欲避文王後天卦位仍用先天轉旋四象老少諸說以充歸藏則又與連山先天歸藏納音之私說又無所分別且幹寶以大傳天地定位一章爲伏羲易以帝出乎震一章爲連山易而此又竊襲而更攺之以天地定位帝出乎震二章總爲連山易以雷以動之風以散之一章爲歸藏易大易何書夫子之傳何傳乃可任意割剝拗枉揉曲爾創彼見我執此臆有如是者此侮聖言無忌憚之甚者也元升中嘉定武舉爲處州龍泉等處巡檢咸淳中兩浙提刑上其書薦之而不見用今昆山徐氏雕其書入經解中凡十卷

易小帖卷二

欽定四庫全書

易小帖卷三

翰林院檢討毛奇齡撰

仲氏曰少讀屯至二爻懣極何以乘馬又何以班如急繙王氏注及朱氏本義但曰乘馬耳班布不進耳則倍懣不已【仲氏嘗謂自輔嗣易出而漢魏諸家之易俱亡自元晦本義出而宋元以後之言易者俱統於一斯世之易祗二家耳】後得推易法知二四與上皆與陽爻爲對易非泛泛六爻中陰陽奇偶者比則應有婚媾之象其皆曰乘馬宜也然且各對易而各退居於陰則亦各宜有不甘妃合之情於是又皆曰班如以合之屯難難進之義其鑿然明確有如是者

又曰六三亦陰爻而無婚媾正以三獨無移易也有難之者曰二陰與五陽應四陰與初陽應三與上皆陰無應故不乘馬非關移易也則何以上又乘馬乎

仲氏曰蒙之初筮與比之原筮亦易中要防王不注及朱則但指筮者言借問六十四卦何一非筮者乎

又曰蒙六三見金夫不有躬以蒙卦而忽及此最屬可疑而本義但云女之見金夫而不有其躬之象以觀輔嗣則云上不求三而三求上故不有躬則細審六爻中凡上陽下陰上陰下陽內外奇偶相應何限何所見而謂此卦六三當求上此卦上九不求三也若金夫多金之夫然亦有說以兌爲金艮者金之夫也以兌少女當配艮少男也此在推易九三爲升之互兌故云而王氏以金夫爲剛夫此何稱也若然則必木公稱柔夫矣王氏不尙五行然亦有本文五行不可不講者彼安知之

仲氏曰唐後儒不曉取象然動輒曰象如小畜一卦頗難解說而本義以象字了之於密雲不雨自我西郊曰故有密雲不雨自我西郊之象復自道曰故有進復自道之象輿說輻曰故有輿說輻之象夫妻反目曰又有夫妻反目之象有孚血去惕出曰是有孚而血去惕出之象有孚攣如富以其鄰曰故爲有孚攣固用富厚之力而以其鄰之象旣雨旣處曰故爲旣雨旣處之象如此則凡上下經六十四卦祗用此一語了之足矣何必又注也初讀小畜至密雲二語頗不能解及讀小過九五復有此二句而重疑之間考輔嗣注則第云陽上薄陰陰不能固陽故不雨夫以一陰而內外皆陽何曽上薄以五陽而爲一陰所畜何曽不固且不固不雨不必西郊也縱有西郊亦不必云自我也及觀推易則無絲毫可假借者夫以坎之爲水也其未成爲水則稱雨如曰雷雨之動滿盈是也未爲雨則又稱云如曰云雷屯是也故猶是坎水而不成坎則不成水不成水則並不成雨此辭例有然者今小畜一陰從姤夬來夬之上兌上半坎也姤之下巽下半坎也乃以兩半坎合之而成小畜其在一陰則仍當兩半坎之間此非密雲乎不成坎則不成雨非不雨乎推之小過則上震一陽下艮一陽震爲上半坎而艮爲下半坎與夬姤同乃合之而成小過其在二陽則仍當兩半坎之間與小畜同此天然比合者而況兌爲西郊小畜小過皆有互兌而小畜陰主之小過陽主之則其所爲西郊者皆稱自我無可易也所謂易有五易而實不易者此也

仲氏曰同人利涉大川按卦爻並無川象言象者自此窮矣此王輔嗣所以有一失其原巧愈彌甚之誚也但王注於此並不釋一字此豈非並巧亦不能者耶

仲氏曰夫子大象於卦爻無與然間有從推易者如隨卦曰君子以向晦入宴息隨合兌震澤中有雷全無晦宴向息之義而侯果曰坤爲晦乾之上九來入坤初向晦者也坤初升兌上爲休息入宴者也此推易也損卦曰君子以懲忿窒欲損合艮兌山下有澤亦全無忿欲懲窒之義而虞翻曰幹陽剛武爲忿坤陰吝嗇爲欲損幹之三以成兌說故懲忿據坤之上以成艮止故窒欲也此亦推易也

陳氏所傳河圖五十五數洛書四十五數本義襲之載周易之首然當時實不明指爲孰圖孰書故李漑親受之陳氏不再傳而劉牧作鉤隠圖易解卽已顚倒其說指五十五數者爲書四十五數者爲圖賴阮天隠作僞關朗傳以辟之然後南宋諸儒翕然變名如今所傳本然究有不盡變者朱子發作圖注聶麟作圖解魏華父張文饒作易義朱日華作三易備遺李蒙齋作學易記皆尙顚倒如劉長民說然則爲圖爲書在創授家且無成軌後此者將安宗之

朱漢上好論卦變卽大傳古之葬者不封不樹喪期無數後世聖人易之以棺槨蓋取諸大過亦以卦變爲解謂大過自遁四變所成一變訟乾見坤隠不封也再變巽木而兌金毀之不樹也三變鼎離爲目兌澤流喪也上九變而應三坎兌爲節喪期無數也木在澤下中有幹人棺槨也凡言卦變者皆稱之不知取大過而歷就其他變者以爲象則是他變卦非本變卦固無理矣至略按其說惟巽木兌尅爲不樹稍近理若干見坤隠則卦原無坤也至離目兌澤坎兌爲節卽自解亦不明矣若巽木兌口而納幹人於其中謂之棺槨則直襲虞仲翔說與卦變何與焉

革已日乃孚漢儒皆作已革之日解然彖詞已革之日乃始孚信猶云民不可與慮始必旣革而後信之尙可通也至爻詞六二已日乃革之則不通矣豈有已革之後乃始革之爲成文者惟朱漢上震以先後庚甲推之當是戊巳之巳此是確解但戊巳之巳亦有數義一說金曰從革於乾爲庚兌之行也過離而革先金一日爲已居火金之間正革之當其時者一說十干至庚有更革之義自庚至己十日浹矣已日浹日也革不卽孚浹日乃孚所謂乃者有待之詞耳一說天有十日甲至戊爲前五日己至癸爲後五日變革天下之事不當輕遽如以十日爲率與其革於未及中半之前不若革於已過中半之後亦所謂不輕革者乃者難詞也一說戊巳屬土巳則陰土也陰土者濕土爲金之母凡四時之行火金爲序金生於火必伏之未土之中今離火將尅兌金則中隔未土以爲轉尅爲生之地故月令於金火之間置一中央土卦位於離兌之間置一西南坤則此卦上兌下離接以巳土於義甚合舊舉諸說仲氏極以後說爲當旣而又謂巳土之說亦卽巳日中該之但火金之尅借土爲生是調和之非革之也遂不從蓋說有極精而仍未當者如此甚夥不可不辧

大衍之數五十以天一地二天三地四天五地六天七地八天九地十之數較之則天數二十有五地數三十其數不合於是漢儒立說紛紛而起然大槪牽彊附防並無一當惟唐崔憬闡陰陽老少之說謂陽從三起順數至五七九而成老陽不取一數陰從二起逆數至十八六而成老陰不取四數去一數四數而適得五十此稍近理然夫子傳文不然其於大衍五十之後卽接天數五地數五五位相得而各有合語明明以此作五十之注謂天數與地數相合各有生成之數而生數止於五成數止於十𨿽合數五十有五而生成大數止得五十此夫子自爲釋者若宋人朱元升作圖書合數謂河圖之數四十有五【此依劉長民倒置之說】合之洛書之數五十有五共百數也而分陰分陽則陽數剛五十陰數亦剛五十無少偏缺所謂大衍之數五十者如此夫合百數而止取五十取陽乎抑取陰乎且天數地數止有此數今所稱圖書者各言之耳以其所各言者而並數之將所雲天數五者今天數有十所謂坎一離二者今有坎二離四此大亂之道也夫夫子明數其數而指實之曰天數二十有五地數三十而此反曰天數五十地數五十夫子明曰凡天地之數五十有五而此反曰天地之數一百可乎陳氏河圖原竊鄭康成大衍之數注故五十五數與夫子所言之數合若洛書則竊幹鑿度太乙下九宮法其所云四十五數則自有易以來並無此數不惟夫子傳中無此卽漢儒田何以後下至唐儒孔陸諸徒言易千家亦何曽曰天壤間有四十五數之易而宋後丹竈之家亂及九筮六經從此掃地矣

易無干一兌二離三震四巽五坎六艮七坤八之數此陳氏先天畫卦所杜撰者宋儒回防其說無所不至卽上經首乾坤下經首咸恆上下經終坎離旣未濟一節繪圖者以干一與坤八畫作一層爲上經之首以兌二與艮七畫作二層爲下經之首以離三坎六畫作一層爲上下經之終以爲至精然而震四與巽五無屬矣且其以兌艮爲咸恆者謂咸卦兌上艮下也不知倒易爲恆則又震上巽下矣上經卦一層下經卦二層未嘗均等而圖繪儼然何也

易卦原無數其有數者總以大傳卦位爲言如坎之一干之六以坎位正北乾位西北與鄭康成所注大衍之數天一生水於北地六成之相合故云若干一兌二何據乎陳摶作先天圖位因兩儀四象畫卦而設故陰陽老少並非四象而圖以四象爲老陰老陽少陰少陽因之以幹爲老陽坤爲老陰震坎艮爲少陽巽離兌爲少陰若據唐崔憬老少之數則幹九老陽震七長陽坎五中陽艮三少陽坤六老陰巽八長陰離十中陰兌二少陰與乾一兌二離三震四巽五坎六艮七坤八之數全然不合若以揲蓍之老少言則幹九老陽坤六老陰震坎艮皆七少陽巽離兌皆八少陰其於乾一兌二諸數又不合然而揲蓍之數宋人所稔講也乾九坤六兩少七八程朱諸儒皆取用爲說者也於是巧爲曲全者造作四象八卦位數圖謂位從一至四順數從九至六逆數幹爲太陽則位一而數九巽離兌爲少陰則位二而數八震坎艮爲少陽則位三而數七坤爲太陰則位八而數六其位無五而數無十正以合之圖書八卦中央無位數之旨可謂匠心巧妙矣然以合之先天之數則乾兌離坎艮坤六卦尙可彊合而以震三之數當位二數八之陰巽五之數當位三數七之陽則鵠黑烏白矣六經以聖言爲主非聖之言𨿽多方鏝飾無一而可若卦位之數經無明文但就說卦推之則震一巽二離三坤四兌五乾六坎七艮八此斷斷不易者

卦位無數蓍莖有數故易之有數始於揲蓍然其數則夫子自言之無容後人增減者其曰幹之策二百一十有六謂揲蓍法以四莖起揲數老陽數九以四乘九則四九三十六爲一陽之數幹有六陽則三六一百八十又六六三十六合得二百一十六策又曰坤之策百四十有四謂老陰數六以四乘六則四六二十四爲一陰之數坤有六陰則二六一百二十又四六二十四合得一百四十四策又曰凡三百有六十當期之數謂幹策二百一十六與坤數一百四十四共得三百六十與律曆一期之數相值故曰當非謂易數必合歷數也乃又曰二篇之策萬有一千五百二十謂上下二經六十四卦該有三百八十四爻而陰陽各半則陽爻一百九十二每爻三十六可得六千九百一十二策陰爻一百九十二每爻二十四可得四千六百八策合之爲一萬一千五百二十其云當萬物之數以無象可當則取其盈數約略指之曰萬物其不得再指歷數可驗也宋人拾得舊儒凡卦皆反對一語以爲屯反爲蒙只是屯卦需反爲訟只是需卦於是將六十四卦中可反對者合並之凡五十六卦竟並作二十八卦而以乾坤坎離頤大過中孚小過八卦不反對者通計之得三十六卦乃卽此三十六卦中計其爻該有二百一十六於是二百一十六其六十之策共得一萬二千九百六十策因繪圖立說名爲周易六宮圖而大斷其說曰周易全數萬有二千九百六十策當邵氏皇極經世十二萬九千六百策一元之數是夫子之言非矣且不知其以二百一十六乘六十之數所謂六十者何數也夫反對之例創自文王而夫子於雜卦言之前儒又言之原非宋人創說可不必多方曲求過作狡獪若六十四卦則儼然在列周官太卜三易明云連山歸藏周易其經卦皆八其別卦皆六十有四而宋人敢曰周易三十六卦周易全策夫子明明指定之曰萬有一千五百二十當萬物之數而宋人敢曰周易全策萬有二千九百六十當邵氏皇極經世一元之數其離經叛道可謂極矣羲文作易未嘗爲律曆設其云當一期之數偶然以數適相當故云觀其後祗曰萬物可知若止作律算盈萬累億則一天文生能之卽不然一防計吏能之曽何足以難儒者而愚者輒以加一倍法爲神奇一似夫子翻有所未解者故吾謂律呂之學亡於備數推易亦然非虛語也

乾坤二策其數正合三百六十以干二百一十六坤一百四十四合之剛三百六十也其他屯蒙需訟四卦則屯蒙二陽需訟四陽合得六陽屯蒙四陰需訟二陰亦合得六陰正與乾坤二卦六陽六陰相合則其數亦自應三百六十此不須計也又推之師比小畜履四卦師比一陽五陰小畜履一陰五陽又適與乾坤六陽六陰合亦適得三百六十之數遂妄起推測以爲上下經序卦之例皆以三百六十數爲度自邵氏闡先天圖後凡南宋言易者爭相趨附乃作上下序卦例圖於以合於皇極經世運防之數及推之泰否同人大有四卦則泰否三陽三陰同人大有五陽一陰合之得八陽四陰共四百一十四策是必退其贏以合之三百六十謙豫隨蠱四卦則謙豫一陽五陰隨蠱三陽三陰合之得四陽八陰又必增其缺以合之三百六十則全易萬有一千五百二十之策原合上下經六十四卦三百八十四爻之數而統成之旣可那移則𨿽乾坤倒排六子混列彼此那移何嘗不合而以之定序卦數例此欲效狙公狡儈作暮四朝三之術而又不能矣宋人竊前儒一說遂矜爲獨得卽以此反訾前儒及其旣而浸淫無忌竟纂易聖言而不之過然倒底紕漏向使京焦施孟之徒有一於此則華山授受何處駐足況邵蔡後人之璅璅者與

揚子太分大衍之數以三八爲木四九爲金二七爲火一六爲水五五爲土此卽鄭氏大衍之注所由昉但鄭氏一六合水二七合火三八合木四九合金五十合土一生一成俱全舉其數而太五五生成兼並在五則有名而欠其實在十則得實而亡其名蓋以生數之極卽成數之本故六七八九俱從五數重累之如五加一則爲六故六與一合以六卽一也五加二則爲七故七與二合以七卽二也至加三爲八加四爲九皆然則五加五爲十不必言十而十在其中以五五卽十也亦不必言五而五在其中以五五爲十則一五爲五也故夫子言大衍之數明知爲五十有五而實指其數然又闕五數而曰五十則正以生成全數本末交互處槪言之以合之揲蓍之策已耳若太乙下九宮法今之冒稱洛書者謂太乙不再居中宮而有五無十則又失大衍數矣揚子五五正與夫子說有合而予作仲氏易時仍不用之者以五位相得本文自具必欲暴白其闕五之故恐聖言亦無是耳

虞仲翔以納甲闡五十五數謂甲乾乙坤相得合木丙艮丁兌相得合火戊坎己離相得合土庚震辛巽相得合金天壬地癸相得合水其言天地者卽乾坤也蓋十日之數自甲至癸卽自一至十干納甲壬以甲一壬九皆乾數也坤納乙癸以乙二癸十皆坤數也自是而震納庚數七巽納辛數八坎納戊數五離納己數六艮納丙數三兌納丁數四於以合於五位相得原數亦俱彷佛此本漢儒舊說而宋人多宗之者若劉牧竊襲虞鄭兩家之意以一六合坎二七合火三八合木四九合金其爲八純者本之康成己得四十數而以中央五十則仿之仲翔天地之數以爲天九地六合爲十五共五十五數則天地乾坤各分位數與虞氏之祗合卦气者又有礙矣天地卽乾坤支乾圜轉位無一定故數無一名豈可以大傳所定卦位而乾坤天地雜見錯出如是者陳氏之徒務爲新異而不知其不合如此

馬季長論大衍數謂太極生兩儀兩儀生日月日月生四時四時生五行五行生十二月十二月生二十四气太極一兩儀二日月又二於以合於四時五行十二月二十四气之數則剛得五十其用四十九者以太極不動也天數地數合五十五此夫子自作大衍之數之注而別取日月時气以實其數固已非是且其稱太極爲北辰本漢儒易緯習說然而北辰生天地可乎北辰樞機轉旋天地謂之運猶可謂之生則豈其然

有以律呂配易者亦祖馬季長說謂太極配黃鐘兩儀配陰陽二律日月配二變四時配四淸聲五行配五聲十二月配十二律二十四气配二十四調已剛得五十之數矣於是以七聲衍七調爲其用四十有九以七聲乘十二律爲其別六十有四以三百六十律爲三百六十策當期之數其於說非不巧合然以之言易於易理無與以之言樂於樂聲無與則何必然矣算律而律亡今乃以算律者而移之算易易焉得不長晦耶

鄭康成注天地之數五十有五以一二三四五爲五行生數六七八九十爲五行成數合五十有五其所以闕五爲大衍數者以五行生成兩兩並合則五行各气其分有兩其並卽一故曰五行各气並气並而減五是也朱漢上不解其說而以气並爲气通謂十日十二辰二十八宿皆有五行之气通於其間共五十五數而去五數爲五十此與京房幹鑿度說俱合然全非鄭說彊以坐之不可爲訓且五行之气旣已通之何故又去之亦不可解

荀慈明謂卦八爻六以六乘八六八四十八加之乾坤二用爲五十其用四十有九者以潛龍勿用也夫乾坤二用宜有十五劉長民以二用十五加八卦四十共五十五正此數也若以用進一以勿用退一則師之上六小人勿用蒙之六三勿用取女皆當退一爻矣豈有此理

大衍之數夫子但言乾坤之策而不及六子以揲蓍之法老變少不變乾老陽坤老陰老則當變故及之若以二少言則少陽數七以四揲相乘則四七二十八每卦六爻六其二十八則一百六十八也少陰數八以四揲相乘則四八三十二數每卦六爻六其三十二則一百九十二也以一百六十八合之一百九十二則猶是三百六十日當期之數與乾坤無異故震巽坎離艮兌六子𨿽老少不同而其爲三百六十策則八純皆同故究推其極則二篇之數少陽策二十有八凡一百九十二爻爲五千三百七十六策少陰三十有二凡一百九十二爻爲六千一百四十四策合之亦萬有一千五百二十當萬物之數與乾坤二老之策無異然其數亦止於此若再推則又律曆家之事非易義矣宋劉牧受陳氏之教然猶謂經惟舉乾坤二老三百六十之數而不及他卦疑卦气直日之說爲非是況其他乎

鼎之九二曰我仇有疾王弼以六五爲九二仇則以二五本相應且鼎以大壯之五剛爲二所易則二爲我匹其說是也若虞氏以九四爲二仇而程傳以初六爲二仇則雜亂矣無論五爲二應且爲二易二必匹五而卽以有疾推之惟六五居離中而離伏坎位坎爲心疾故有疾若初四則何疾之有朱漢上引僞子夏傳以爲二與四爲仇四以近權惡我專任怨耦敵我則旣襲仲翔舊說而又以仇爲怨恨倍失之矣隋時僞子夏傳以五爲仇且注曰君子好仇見陸氏釋文而宋時僞子夏傳則僞之又僞反以四爲仇且以怨耦曰仇爲解則正相矛盾緣後之作僞者不深考舊文凡唐儒所引者皆不之顧故並無一合而漢上引以解經豈不舛乎

範諤昌疑彖傳非孔子作以干彖傳大哉乾元諸語文言又從而贊之如時乘六龍以禦天也雲行雨施天下平也夫子不應自贊其語然明夷彖傳直以文王箕子對衍作彖則謂之文周舊文不得矣若謂諸象傳今所稱大象小象者皆周公作則更不然從來一卦總名原有卦辭如春秋傳史墨對趙簡子曰在易卦雷乘幹曰大壯類此卽大象也亦皆有每爻小象辭如陳文子斷困之大過引困象辭曰困於石往不濟也據於蒺藜所恃傷也入於其宮不見其妻防無所歸也類此卽小象也緣此時孔子大小象辭俱未見於世而在夫子之先又必先有大小象辭一如夫子所贊例故云云若周公原文則凡春秋傳卜筮所引必早及之矣夫子十翼其數目𨿽互有參錯然其云夫子作則自漢迄今無異詞者宋去古甚逺何足知之諤昌陳摶門人

艮爲門闕故凡言門者必有艮象在其中惟同人初九同人於門本卦無艮不知同人從姤來姤初移二則初與二皆陰爻連三爲艮爲門此推易法也虞仲翔謂幹爲門此本大傳乾坤其易之門耶語然同人五爻皆幹而以初同於四爲出門則於象有未安矣若干爲門不補入說卦者以大傳已有易之門語則不必補耳他仿此

論語曽子曰君子思不出其位往惑於範諤昌說以爲非夫子作豈有夫子贊易之語而曽子可直竊師說爲己說者旣而讀何晏論語集解知此與上節子曰不在其位不謀其政連作一章則子旣以在位爲言而曽子卽引子贊易之詞以爲之證此與牢曰子云吾不試故藝正同但彼有子云而此不加子曰者以此上獨系子言無太宰子貢雜說則不必又加子曰以別之也且或此句系古象詞而夫子偶襲其句如文言元者善之長類故曽子亦得引其言爲證亦未可知不然焉知曽子爲此言時必在夫子贊易後爲夫子語耶

易小帖卷三﹤經部﹐易類﹐易小帖﹥

欽定四庫全書

易小帖卷四

翰林院檢討毛奇齡撰

蠱彖先甲三日後甲三日馬融謂甲在東方其先三日爲東北之艮後三日爲東南之巽蠱之以艮巽成卦可謂巧合矣但以日作卦以一卦作三日俱無解處且於巽五先庚三日後庚三日不能相通及胡雲峯襲其說謂先天圖離在東主甲由離而震而坤越三卦而得艮謂之先三日由離而兌而乾越三卦而得巽謂之後三日離者日也此襲馬氏說而補救之然何所謂先天圖以文王作易而能據陳摶僞造之圖以爲辭此笑話也且蠱之爲卦以艮巽耳巽上下皆巽而先兌三位爲坤後兌三位爲坎先庚三日後庚三日其於坤坎何取焉至來知徳又襲兩家說以蠱合艮巽取易原圖爲說與馬氏同而略顚倒之以下巽爲先甲上艮爲後甲借以明異而於巽之先庚後庚則又取先天圓圖爲說謂艮巽夾兌於西之中則錯亂極矣先天不當與易本圖兩相錯舉且巽只是巽而主兌而夾以巽且復加艮展轉無理來易之襲舊儒說而每多不合有如此

蘇子瞻傳先甲後甲先庚後庚世多稱之但其說不可解據云先甲三日子戌申也爲陽盛陰生之時治將生亂也後甲三日午辰寅也爲陰盛陽生之時亂而後治也所謂終則有始也夫以庚甲十干而忽以子丑十二枝當之已怪極矣且陰陽往來治亂循環何卦不可云而獨於蠱彖發之有何理說乃其於巽五則又云先庚三日午辰寅也寅盡於亥先陰而後陽也後庚三日子戌申也申盡於已先亂而治也所謂無初有終也則甲以子戌申爲陰生爲亂而庚又以子戌申爲後陽爲治甲以午辰寅爲陽生爲治而庚又以午辰寅爲先陰爲亂支離矛盾吾所不解

復出入無疾出入有二義蘇傳自坤爲復謂之入自復爲幹謂之出李象先曰外陰用事爲出內陽爲主爲入其實出入卽往來出爲往入爲來出者自內而外入者自外而內本自明了若晁公武謂自剝至復爲入自復至夬爲出則仍是蘇說但各少一卦耳

觀卦觀我生生字最難解京房謂大臣當觀賢人之性以貢於王直以性字釋生字猶是近理若朱楓林竟以生之謂性之生字當之則以文王演易而襲戰國告子之言以爲辭眞笑話矣至虞氏易謂生卽是民如憑生蒼生之生𨿽觀我觀民於易義未合然猶顧字義而王弼以生爲道程氏以道徳行義皆爲生朱氏則專取行字而曰我生者我之所行則不惟易義無涉試問從來有此字義否乎

明來知徳謂觀生觀陰陽相生之正應也三之生指上五之生指二上之生指三則惟二五爲陰陽相應三上並陰彼此不應且相應非相生也何氏訂詁謂一陰姤生二陰遁二陰遁生三陰否三陰否生四陰觀則觀之四陰乃否所生也三之觀卽觀四也然六陰遞生皆自生耳非必前陰生後陰也且三觀四何爲乎及九五上九觀字又皆以陽觀陰謂四陰皆從陽生則益牽彊矣始知推易之妙自有至理豈逐節撰造比之盲子騎瞎馬東驀西闖無定在耶

履虎尾彖曰柔履剛也夫柔履剛則虎尾宜在六三之下故蘇氏以九二爲虎六三履之然於九四之履虎尾不通乃又曰六三亦虎尾九四履之則是剛履柔矣唐氏作易義直謂幹健如虎兌履其尾謂履剛不是乘剛是躡其後者乘以上下言躡以前後言然於九四之履虎尾終不得通因曲爲之說曰三之履尾是履彼尾也四之履尾是我有尾而爲人所履也則周章甚矣殊不知乾兌皆虎乾兌皆尾乾兌皆履其云柔履剛者𨿽單指六三一爻而實則履上履下或踐或躡統皆有之蓋乾兌皆金皆位西方而虎爲西方金獸禮所云右白虎者則彼踐此躡剛柔皆見而世不解也若虞仲翔謂坤爲虎艮爲尾震爲履以履與謙變對謙上坤下艮因以爲象則坤爲虎在九家易𨿽有之而以謙釋履捨烏而說鵠無是理矣至程傳一槪抹煞但曰𨿽履虎尾亦得此與朱氏解需彖𨿽涉大川猶可同一妙語夫大聖措詞必無泛設若然則鶴鳴鴻漸豶豖童牛皆洵口漫道可云演易乎

鞶帶釋文作大帶左傳鞶厲遊纓注鞶紳帶也大抵命服先系革帶使可懸懸佩然後加以拖紳之帶謂之大帶此與內則鞶袠春秋鞶鑑注作婦飾者不同特訟卦上九取象鞶帶不可解一謂上與三應三爲互離之二如大帶之橫於腰而闕其前一謂三爲離二與上九幹三相應離爲牛乾爲衣爲圓比之牛爲革帶而加幹衣鞶帶於其上一謂離爲股乾爲衣加衣於股之上則帶也一謂鞶帶家廟之服衣幹衣而入宗廟是爲鞶帶說𨿽雜出然舊人以象說易多如此至王弼以後則並象俱抹煞耳

鄭康成以三褫爲三拕晁以道云三拕卽拖紳之拖謂拽也此似訟勝受服有矜喜不自持之意最有意趣故何子謂褫亦作解衣解者脫也雪賦云褫佩解紳並非奪衣之謂觀孔子不言以訟奪服而曰以訟受服可驗據此則所云三褫者蓋束而解解而束束而又解如是不一所謂一日三摩挱矜喜之極也

比終來有他他字在建國親侯之外舊嘗以要荒外國當之按後漢魯恭諫北伐曰今邊境無事外夷重譯至矣易曰有孚盈缶終來有他言甘雨滿我之缶誠來有他而吉也以他爲外國同此義

漢郊祀志杜鄴說王商曰東鄰殺牛不如西鄰之禴祭謂禴祭是禴煮新菜以祭如蘋藻之類則禴與瀹同矣禮春祭曰禴漢郊祀志皆稱瀹祭可見

訟彖剛來而得中蜀才曰此本遁卦二進居三三降居二是以遁之九三來居訟之二而適得其中極是明白來氏易謂需與訟反對之卦凡反對必有往來訟之剛來而得中謂需之五來而爲訟之二也案需訟二五皆陽爻也亦皆中爻也向使需五非陽而訟二陽則可云剛來需五非中而訟二中則可曰得中今需訟對觀以爲剛則俱剛以爲中則俱中何往何來何得何失訟可曰剛來得中則需亦可曰剛來得中是亂矣來氏偶見漢儒言易與宋稍異遂多襲漢說而至於推易一法則考求未得遽以倒易法當之烏知文王三易又各有類乎

大畜童牛之牿牿楅也謂以木楅其角防其抵觸周禮封人職有楅衡注楅設於角衡設於鼻是也若尙書費誓曰牿馬牛則牿爲馬牛之圈另一義矣乃鄭康成解此有曰巽爲木而外體爲艮艮爲手互體爲震震爲足以艮手而施巽木於震之足間是設梏也則認牿作梏已屬可怪且無端而生巽一木則怪甚夫卦有巽乎然且作鄭志則又載冷剛曰蒙初六注云木在足曰桎在手曰梏今大畜六四施梏於足何也曰牛無手故以足言之則直是說經一大笑話釋物有定義以無手而手械可以加足則萬一有刖者於此曰我無足將以屨加手可乎

大畜剛健篤實輝光日新作句此在鄭虞翻管輅諸說易家皆如此讀惟王弼以下文其徳二字屬上作句則剛健篤實輝光無此句例矣後見漢禮樂志是以海內徧知上徳被服其風輝光日新直用此易文而以日新斷句始知漢後師儒皆如此讀王弼誤也

家人在中饋漢谷永傳作中餽陸氏釋文失引據者其疏曰言婦人不得與事也此與楊震傳引疏正同

鼎卦覆公餗說文以餗爲鼎實而詩維筍及蒲筍本作引易覆公爲證則易亦有作字者陸氏釋文類俱不引及又一脫誤也但作防解陳畱謂防爲而周禮醢人糝食注作菜餗鄭氏以爲餗者筍芽八珍之物是本餗字爲筍蔬別名可作鼎實其又作防者以或書故訛作防觀集韻以餗作又作並不作防可驗蓋防形誤耳

屯卦磐桓馬融諸儒俱解作盤旋不進之意與屯義合宋張載獨曰磐桓猶言柱石而後人遂分引字注曰磐石也桓杙也則於屯義旣乖反而且於爾雅釋訓凡連文單文分別義詁之例一槪蔑裂儒者欲釋經而不意其禍經如此

姤卦系於金柅柅爲止輪之木字書及漢注皆然惟子夏作鑈但以柅鑈通字耳何氏訂詁不辧主客因鑈注絡絲矍子遂謂柅亦是絡絲矍而反以止輪木爲誤是認客作主而可乎

大衍方位合以大傳之卦位而生卦數故乾六坎一艮八震三巽七離二坤九兌四此自然定數確不可易如乾與坤對乾爲太陽其數宜九坤居太陰其數宜六似當一如卦爻之以陽爲九陰爲六而乃幹反居六坤反居九以相對而恰相反此正陰陽交互剛柔相錯之至變而實至當者其他坎之一以一陽在中也離之二以一陰在中也陰以二爲一二偶數卽一陰也震之三則震以長男而當參天之位爲陽之始兌之四則兌以少女而當兩地之位爲陰之終以兩合一曰參以兩合兩曰兩也至若巽爲長女而近陽之盡故七艮爲少男而近陰之盡故八此皆相對相合𨿽依位生數而自然不易之理在其中焉若先天卦位則以方圖言之兌爲太陽震爲少陰巽爲少陽艮爲太陰已屬不通而以觀其數乾一兌九則九不通離二震八則八無理巽三坎七則三七難明艮四坤六則四六何解至以圓圖言之則又乾七兌二離八震三巽四坎九艮一坤六以干居少陽坤居太陰艮居太陽兌居少陰震居少陽巽居太陰坎居太陽離居少陰其不通倍甚故韓邦奇曰方圓之可怪如一六老陽二七少陽三八少陰四九太陰其於六七八九是矣若一二三四則何爲哉張南士亦曰卦位之數卽天地生成之數也生數居四正成數居四維相得而各合其義了然故坎北一離南二震東三兌西四乾西北六巽東南七艮西北八坤西南九攧撲不破今以干居正南當七坤居正北當六離居正東當八坎居正西當九則竟以大衍成數居四正而以艮居西北當一兌居東南當二震居東北當三巽居西南當四則又以大衍生數居四維而卦位之配俱於陰陽奇偶大不相合此非外氏誣罔所爲而何

陰陽稱九六舊俱不得其解有謂幹體有三畫坤體有六畫陽得兼陰故合三與六而稱九陰不得兼陽則但稱其數曰六而已然此皆一邊之言陽能兼陰陰亦能兼陽倘有人云陰兼三而成六則其語詘矣有謂九與六皆天地生數天以一三五三數合之成九地以二四兩數合之成六所謂參天兩地而倚數是也然此亦一邊之言天地有生必有成有一二三四五必有六七八九十故曰五位相得而各有合謂生與成合也今但舉生數爲言則倘有人曰吾用成數地有六八十三數天祗七九二數則參地兩天矣有謂八衍卦數七衍蓍數惟九六不極其衍故發揮而爲爻則更是一邊無據之言古並無有以七衍蓍者推其意不過謂蓍用四十有九適七七之數耳實則大衍五十揲蓍亦五十故五十是正數所云四十有九猶之分二揲四扐一之節目耳非衍數也若論衍數則以四揲九得三十六以四揲六得二十四合之爲五十蓍數非七七矣惟先仲氏解九六最爲簡易曰卦成於三三其三則爲九此參天也兩其三則爲六此兩地也

陰陽有九六又有七八舊亦未解春秋穆姜將往東宮筮之得艮之八史曰是謂艮之隨杜預謂艮者艮下艮上之卦也周禮太卜掌三易雜用連山歸藏周易謂之三易連山歸藏皆以七八爲占而其說未解如曰七八卽九六夏商以陽陰爲七八猶周以陽陰爲九六則其曰艮之陰不可解豈艮四陰爻皆占耶如曰除本卦六爻外以之卦之初爻爲七之卦之二爻爲八則何以無九十十一十二豈之卦必限於初與二耶如曰老陽爲九者陰爲六少陽爲七少陰爲八老變而少不變夏商占易皆以不變者爲占故占七八則此遇艮之八卽遇艮之隨隨止第二爻不變若國語遇泰之八卽遇泰之豫豫則上與五皆不變矣不止一八矣然亦曰之八將之上之八耶之五之八耶且有遇貞屯悔豫皆八者不知遇卦之卦何謂皆八何謂皆不變吾不解也若此者闕之可也

乃若九六七八用之揲筮之法則人各爲說亦各有是處而不能盡合崔憬曰說卦云幽贊於神明而生蓍參天兩地而倚數此大衍之法也但其所云參天者謂陽從三始自三而順數之而五而七而九不取於一也兩地者謂陰從兩始自二而逆數之而十而八而六不取於四也惟陽極於九故九爲老陽陰極於六故六爲老陰九六者乾坤二卦之策也而於是以次推之則七爲長陽爲震八爲長陰爲巽五爲中陽爲坎十爲中陰爲離三爲少陽爲艮二爲少陰爲兌而長陽數七則七七四十九而爲蓍圓長陰數八則八八六十四而爲卦方而一四不用則合天數地數五十有五而剛用五十此固大衍之數之可稽者然以之衍蓍則止有九六七八而並無五十三二且止當以九六爲老七八爲少而中長分配並無所用於是一行則又爲說曰蓍以少爲陽以多爲陰一變之揲非五則九二三變之揲非四則八然而遇五與四則爲陽以少也遇九與八則爲陰以多也使三變而得一五兩四爲十三數則三變皆陽老陽也老陽十三策則其餘策以四揲之適得九个四是九也使三變而得一九兩八爲二十五數則三變皆陰老陰也老陰二十五策則其餘策以四揲之適得六个四是六也使三變而得一五兩八爲二十一數則兩陰一陽少陽也少陽二十一策則其餘策以四揲之適得七个四是七也使三變而得一八兩五爲十八數則兩陽一陰少陰也少陰十八策則其餘策以四揲之適得八个四是八也其於揲筮之法亦云至宻而終未合者以七八皆餘數而非正數也且所餘皆四所餘皆偶數而徒以六七八九乘之此乘數並非餘數也乃郭子和則又爲說曰幹策二百一十六以六爻六分之每一爻得三十六而又四分之卽九也坤策百四十有四亦以六爻六分之每一爻得二十四而又四分之卽六也此九六之說也然而七八無有也乃又爲說曰二篇之策陽爻百九十有二以三十六乘之積六千九百十有二陰爻百九十有二以二十四乘之積四千六百八合之爲萬有一千五百二十則二篇之策亦祗有九六而七八無有乃卽此陽爻百九十有二以少陽二十八乘之積五千三百七十六卽此陰爻百九十有二以少陰三十二乘之積六千一百四十四合之亦爲萬有一千五百二十是祗此二篇之策而九六七八皆有合焉然而七八積數同於九六此卽暮四朝三之術猶之九六合十五七八亦合十五老少不分不可訓也若朱元晦遵陳摶之說謂兩儀所生四象卽老少陰陽以老陽居東第一位少陰居東第二位少陽居西第三位老陰居西第四位遂謂老陽居一則餘九少陰居二則餘八少陽居三則餘七老陰居四則餘六以爲至巧然仍以所餘爲所衍之數竊崔憬一行二法而又自造爲一二三四之位夫伏羲畫卦未嘗北面而乃畫從東起是左手畫也且少二之女何得先老四之母至再加一畫而乾一震二巽五坤八則又與乾坤九六六子七八之說盡反不合惟先仲氏曰此參天兩地也畫卦者始於一而成於三惟幹參天故三其三而得九此老陽也三畫也惟坤兩地故兩其三而得六此老陰也六畫也而於是以一三而兩兩者爲七爲三男則震也坎也艮也皆七畫也少陽也以兩三而一兩者爲八爲三女則巽也離也兌也皆八畫也少陰也是以數而言皆正數非餘數也亦皆揲數非乘揲之數也以位而言則有老少而無長中較之六子六位摘去其四者何等也有九六七八而無五十三二較之生成十位無故而捨六不用又何等也此簡易法也

爻詞亦名系詞本文王所作惟漢儒有云周公作者以箕子明夷王享岐山似武王時事故云然武王作履銘曰行必慮正視履所以正行也則視履二字出履卦上九爻詞是武王以前原有此詞恐非周公所能作也若謂韓宣子見易象春秋而曰吾乃知周公之徳以是爲周公演易之證則春秋豈周公作耶考幹鑿度云垂皇策者羲卦道演徳者文成命者孔通卦驗曰蒼牙通靈昌之成孔演命明道經史記日者傳故伏羲畫卦文王演爻象三百八十有四揚雄曰宓犧經八卦文王附六爻唐王績負苓傳亦云文王系爻詞如是者不可指數然總無有云周公作者

西南得朋陰與陰行故不如東北喪朋之有慶此最易明者朱氏謂喪朋之有慶仍當轉而西南則何如直曰西南得朋乃終有慶之爲明快乎且西南未必有慶也何子引參同契云雄不獨處雌不孤居以明牝牡意當相須假使二女共守顏色甚妹蘇秦通言張儀合媒推心調諧合爲夫妻敝發腐齒終不相知此正西南得朋類行無慶之證朱氏親注參同契而不知此理吾不解也

朋字從來作不好字故曰朋字未正漢後所謂朋黨可驗況陰聚爲朋則純乎小人矣是以西南爲三女之位則名朋東北爲三男之位卽喪朋此易明也朱氏祖程氏之說不以爲卦位而以爲方位竟曰西南是陰方東北是陽方夫以方位論則東南爲陽西北爲陰夫人而知之也少年教方名便知此義今一反而以南爲陰以北爲陽則夫子說卦曰聖人南面而聽天下向明而治謂之向陰而治可乎然程氏猶知喪朋是慶而朱氏必以得朋爲慶是反夫子語也夫子語何可反也

夬夬莧陸莧艸名陸者地之髙平者也荀爽謂陸亦是艸鄭康成謂卽澤艸名商陸者惟說文謂莧山羊而細角形與菟同而吳澄襲其說遂謂莧是兌羊其音同莞按虞仲翔易以莧爲悅陸爲睦莧讀如夫子莞爾而笑之莞蓋言悅也今旣以附防山羊之故解作兌羊已爲過巧乃又變其讀音以爲可別於荀爽山艸之名而不知又攺莧爲悅而全不覺也仲氏曰雜菜有鼠頭兔目狗尾腳馬舄蛇牀烏首牛唇鹿舌諸名卽莧一艸亦原有馬齒羊角狗血種種則或此莧名羊角亦未可知若竟以爲羊則於陸不屬且不得有莞音耳舊注生五月姤五月卦也故於姤言莧生三月夬三月卦也故於夬言莧此𨿽過巧然其釋莧爲艸則亦一證耳

歸藏易卦名有異字以坤爲以坎爲犖以震爲釐而他皆如字家舊有歸藏鏡八字皆異相傳歸藏易本如是要是後人僞爲之者今已無是物矣但八異字下仍有八正字予注易時亡兒佩韋懸其鏡項間指其字無不認者及能言婢以骨牌與之弄教以重六牌曰此天牌也曰非也此地牌耳父嘗言坤爲地指鏡六畫曰此非坤乎婢以告予予曰童烏解豈如是耶後竟以痘殤悲哉按字書有釐犖字無字

說文需防也遇雨不進止防也從雨而聲則防須與需本是同義而需下爲而則又以須而同聲故也若徐云李陽冰據易云上於天當從雨天而以篆文天字有似乎而因作而則又與而聲之說左矣字書之無凖往往如此

用九見羣龍無首吉與上九亢龍有悔合作一節春秋傳蔡墨之對原是如此後儒不解其義分作二節予旣已辧之乾卦中矣但又有說未盡者予謂幹之夬曰亢龍有悔此固幹上九爻也卽之坤曰見羣龍無首吉亦上九爻何也天下無非爻而可云變者旣能變坤則非上九不可也或曰不然幹之夬則幹上爻變故曰上九若之坤則六爻俱變何曽止上爻變而曰此上爻詞也則予又曰不然夫幹之變夬何曽止上爻變乎幹初變爲姤二變爲同人三變爲履四變爲小畜五變爲大有亦五爻皆變而後變夬特其變夬時則已前五爻不必皆變也但以全幹變上爻而卽曰之夬故曰幹之夬也若干之坤則亦未嘗以上爻變也但十辟所謂自姤至剝皆陰消幹之卦從幹起見故皆以干名如幹初變爲姤二變爲遁三變爲否四變爲觀五變爲剝而後六變而至坤則𨿽其變坤不止上爻且是剝之坤非干之坤而因乾而變則皆幹之變其遇爲幹而所之爲坤是非剝之上爻幹之上爻也然則之坤亦上九矣時予注易成而客仍有疑之者故復著此

易小帖卷四

欽定四庫全書

易小帖卷五

翰林院檢討毛奇齡撰

【易帖目有十卷後止存五卷且卷末多載學人雜問雜識今節錄數條於後】

【仲氏易攺系傳舊本一條始末】

是故易有太極是生兩儀兩儀生四象四象生八卦八卦定吉凶吉凶生大業

【舊傳本】此其中有至理焉極者至也所謂易其至焉者也其在天地以不二之物而生陰生陽生四時以生萬物此天地之至理也乃易亦有之以羲卦言太極一畫也一畫者理之至也卽陽也幹也乃以一生兩則生坤也坤象乾故曰儀儀者則也生坤而陰陽具矣乃取乾坤各二之以成四象如二乾爲巽離兌二坤爲震坎艮則兩陰兩陽合之爲四而於是八卦成焉【三索以一言四象以二言珠囊集曰陽二畫陰二畫卽四象也】乃以之推易則乾坤成列爲太極陰陽對聚爲兩儀易止於四爲四象【移易以一卦始以四卦止】而以之揲蓍則象兩象四前文可驗也故自八卦成而剛柔相推以之屬辭卽以之揲筮通民志而定大業皆在於此【系辭以明吉凶就系辭言此就占卦言然系辭所以占卦故兩屬之】

【先生嗣君姬潢南昌舟次上先生書】

逺宗讀易有太極是生兩儀兩儀生四象四象生八卦諸語不能釋然於心如陳氏之徒授受圖說其非經悖聖不必言矣今傳本以一畫爲太極加一陰畫爲兩儀陰陽各二之爲四象極其精辟然再四防繹猶似與陳氏相傳之說不甚相逺何則彼第以虛中夾畫爲太極一陰一陽爲兩儀不分二層亦卽以陰陽各二之爲四象而有老少之名與我所爲一畫而不虛中陰陽各二之而不名老少豈甚逺乎夫庖犧以一畫始卽當畫至三畫幹也三畫偶之卽坤也乾坤成而一索再索三索卽可成六子之卦安見當日一必生二二必生四四而後生八也以此轉展未安不能無疑乃反覆熟玩系傳前後文竊意夫子太極兩儀四象之說當耑爲揲蓍言也自大衍之數五十至易有聖人之道四焉者此也復重提天一地二天三地四天五地六天七地八天九地十而申之曰夫易何爲者也夫易開物成務冒天下之道如斯而已者也夫子於大衍之數如此其三致意也而朱子不解其意竟移天一諸語於大衍之數之前眞妄甚矣大衍之數蓍數也揲蓍在八卦旣畫之後非八卦未畫之前也是故易得而有之蓋大衍之數總而聚之陰陽奇偶渾然未判謂之太極太者大也極者中也喜怒哀樂之未發謂之中中也者天下之大本也陰陽奇偶之未判而謂之太極亦猶是也及分而爲二以象兩是生兩儀也揲之以四以象四時是生四象也乃再扐而後掛以至十有八變而成卦是生八卦也𨿽掛一象三三字未嘗再及然玩下文易有四象所以示也卽繼之以系詞告吉凶定亦不言太極亦不言兩儀此不必泥也且使四象在八卦未畫之前則四象惟伏羲畫卦時有之何以云所以示而系辭以告吉凶以定也系辭以告吉凶以定則在占筮之時也則四象者卽是揲之以四以象四時無疑也而太極之爲大衍未分兩儀之爲分之以二以象兩無疑也且夫生之云者生生之謂易也生變化生吉凶生情僞生利害參贊於神明而生蓍【生蓍非謂生蓍澤中亦卽因占筮而生】發揮於剛柔而生爻皆是也故一則曰易有再則曰易有言皆易之所有而揲蓍時則生之者也非推原作易之始也乃若作易之始夫子言之矣河出圖洛出書聖人則之是圖書者聖人之所則以作八卦者也又曰庖犧氏之王天下也仰以觀於天文俯以察於地理觀鳥獸之文與地之宜近取諸身逺取諸物於是始作八卦卽聖人則之之說也此則言作易之始也曰作卦所以別乎生卦也故曰太極兩儀四象之說當耑爲卜筮言也卜筮之道聖人成能百姓與能故言聖人洗心藏宻聖人齋戒以神明其徳推而至於利用出入民咸用之之謂神直接是故易有太極云云又推言法象變化之大而總以爲莫大於蓍又推言聖人法天地圖書以爲作卦之本而結之曰易有四象所以示也系辭焉所以告也定之以吉凶所以斷也夫子之意本是深切著明而後人何用紛紛其說乎觀崔憬以捨一蓍爲太極又或以四十九數合而未分時爲太極則古人相承原有耑指卜筮言者而其後言人人殊遂失之矣然本文前後脈絡貫串自無他指只順文解經便可了然故敢附呈管見稟問可否冒昧死罪

【先生得書遂立攺前本】

【攺傳本】此爲揲筮三致意也夫祗一揲筮而本乾坤而全民用至於如是是故未揲之先合五十之數聚而不分有大中之道焉說文極中也屋極謂之中言不分於一隅也崔憬云捨一蓍爲太極是也而於是分之爲二以象兩則是太極生兩儀也李氏易解云祗四十九數而未分爲太極分之爲陰陽是也而於是揲之以四以象四時則是兩儀生四象也虞翻謂四象卽四時是也而於是一扐再扐再變三變而八卦成焉則是四象生八卦也荀爽云四時通變爲八卦之所由始是也夫如是而所生止八卦已哉吉凶定則大業卽於是生而況其他矣所謂生生之謂易如是矣其不及掛一象三歸余象閏者略言之也猶後文祗言象四時耳【余詳本傳】予初釋此節凡兩換稿已略有成說忽兒子逺宗從南昌舟中寄書謂終狃習見恐是申言揲筮之意反覆舉似予幡然從之然此亦祕旨不謂其遽見到此

【李恕谷初授易舊傳本從桐鄕署寄先生札子】

塨啟塨讀先生易傳已廓然大辟一天地矣第系傳一條尙有請者易有太極節先儒舊說原不解以兩儀爲天地則八卦之乾坤卽天地也豈天地生天地乎系辭曰天地設位而易行乎其中是易者從乾坤六子而名之者也所謂有天地然後有易也今乃言易有太極以生天地豈有易然後有天地乎先生直以太極爲幹兩儀爲乾坤合一而後從兩乾兩坤分四象以生八卦其首未一串相生無礙眞度越前儒逺矣今塨細讀易傳至先生解夫易何爲句謂是闡大衍五十之數怳然有省因生一妄解敢請教正太極者大衍之舍一不用者也【崔憬有此說】兩儀者分而爲二以象兩也四象者揲之以四以象四時也八卦則四揲十有八變而成之者也言易大衍之數遞生以成八卦而吉凶以定趨吉避凶而大業以生仍闡明揲蓍之故也其不言掛一歸奇者卽在兩四之內也觀前有興神物以前民用後有定吉凶莫大乎蓍及易有四象定之以吉凶諸語似申言大衍之數以爲揲蓍致意者惟先生教之

【先生答札子】

昨來所訊病中不能閱並不能一一裁復越二日家侄文輝檢及舉易系一節謂此經攺過何緣又訊豈前所付易是舊未攺時本耶僕見大驚且仰天呼曰天復生是人耶噫乎吾學從此興矣當某注易成時已齋宿告先仲兄主前將付梓人而獨於此節凡兩換稿而終不自愜然已見樣本矣旣而兒子從南昌寓家人信以爲此節似申言揲筮之意因幡然攺之今足下又見及此何其相契之深若是也豈非羲文三聖嘿有以啟之也耶足下觀書如觀流水寓目卽駛而又灼灼若觀火此非挽近學儒所可到者論語曰徳不孤必有鄰吾旣得鄰古學豈孤乎勉矣攺易二葉並發惟查核不具

【李恕谷問易】

問先生辧錢生五行之說有云易象配五行無理又嘗別論易卦配五行無理何以言之

答某謂易配五行不合者以卦義言則離爲火坎爲水巽爲木似矣然而震不爲木兌不爲金卽幹之爲金不過與爲玉並言非五行之金也若坤則又不爲土而爲地艮則又不爲土而爲山則其於五者不詳不備不合一也以卦位言則震木兌金離火坎水似矣然而坤不是火艮不是水有四正而無四維卽曰坤艮是土正合五行然何以水火各一卦而金木與土則各有復卦且何以中央之土反無卦位二不合也以卦數言則天一爲坎地二爲離天三爲震地四爲兌而乾巽艮坤則又以六七八九就天地而分屬之似矣然而土爲五十反爲卦數所不取夫三五至精五行之數全在正五今卦有合五而無正五如金水爲一五木火爲一五皆可兩合而土之正五卦反不及三不合也況僕作是說亦自有爲言之謂太極圖說專論五行且欲以五行生八卦則世無此理故言之頗斷至於五行八卦本不相礙且亦彼此有根據處至京焦之易則直以五行爲主而撇卦辭卦義卦象於不問此𨿽非三聖之易然其不相礙而可相通固有然也

問康成天地生成五行之說思之未解易乾大生坤廣生皆生也而成在其中觀坤曰資生又曰成物可見也今天地各分生成不解一易曰幹知大始坤作成物則或可言天生而地成乃各或生或成不解二天三生而二成地三成而二生不解三水木土何以當生於天而成於地火金何以當生於地而成於天不解四土之生似當先於金而反居五且五行之配一二三四五何居不解五求先生教之

答天地俱有生成萬物之理𨿽言生而成在其中然而有生必有成成亦生也如人物之生皆不能以生該成人不生於衣食然無衣食則不生故又曰衣食者人之生也物可無衣矣然無食則不生植物可無衣並無食矣然無气之寒燠如衣雨露之滋養如食則又不生是物之成者亦卽其生之者也是以天地可各分生成有從陰生者有從陽生者黃鳥鳴春蟋蟀吟秋菱蒂結於夜槿花落於晝凡物皆然其從陰陽生者亦卽以陰陽成之故以易大生廣生言之則天地皆生以中庸悠久成物言之則天地皆成若夫天三生而地三成則究竟天主生而地主成其主客多寡之數原自有別猶之陽主生而陰主殺𨿽陽有時殺陰有時生而其爲主客多寡不可沫也如謂水木土何以生於天火金何以生於地則其中有至理焉天之生水陽生陰也故水居陰方而抱陽質以北方之卦而爲中男後儒所謂水外陰而中陽者是也地之生火陰生陽也故火居陽方而抱陰質以南方之卦而爲中女後儒所謂火外陽而中陰者是也天之生木陽生陽也木陽位陽質以東方長男而生陽火無非陽也地之生金陰生陰也金陰位陰質以西方少女而生陰水無非陰也至於土本地也然不謂之地而謂之土惟其本地則地不得生而天生之惟不謂之地而謂之土則不生於地而得成於地此固合陰陽之气以爲質者天數地數皆全彚於中而共爲生成其在四行之後者以生成大數得此而全非謂生成遞行以此爲殿蓋火不必後於水木亦不必後於火生成有先後五行無早晚也至謂水火木金土何以必配一二三四五則洪範曰一曰水水數一也乃易以坎爲水以北方之卦當之而曰天一生水於北是五位相得所雲天一者正天地生水之數也水必一也洪範曰二曰火火數二也乃易以離爲火以南方之卦當之而曰地二生火於南是五位相得所云地二者正天地生火之數也火必二也至於三曰木而易以東方之震當之曰天三生木於東四曰金而易以西方之兌當之曰地四生金於西五曰土而易以中央之土當之曰天五生土於中是五位相得所雲天三地四天五者皆天地生木金土之數而木之必三金之必四土之必五原本自然非有彊也顧人第知一二三四五之可疑而不知六七八九十之更當審也洪範有生數而無成數故有一二三四五而無六七八九十且有天地生五行之數而無五行相生之數故但有五位之相得而無五位之相合夫一二三四五此五位也此相得者也而一合五而成六二合五而成七三合五而成八四合五而成九五合五而成十則相合也以五生五卽以五合五所謂成也乃卽此成五而生在其中何也一之生水天之生水也有六之成水而金之生水見焉何也六金數也西北之數也水以金成然卽以金生也二之生火地之生火也有七之成火而木之生火見焉何也七木數也東南之數也火以木成然卽以木生也至於三之生木天生木也木非水不生而艮八居東北以水合土而生木於東謂之水生木四之生金地生金也金非土不生而坤九居西南以火合土而生金於西【火無土則尅金矣】謂之土生金至五之生土則有十以成之而木三與火二爲五金四與水一爲五而合之而總成爲十是五行之生洪範有之五行合生成而卽兼相生之數惟大衍有之大衍與五行原相爲表裏而文王六十四卦中從無五行夫子易有太極章亦無五行故曰易卦無五行太極配五行無理並非曰易無五行也

【盛樅陽問易】

問漢五行志謂蠱卦乾父之蠱有子考無咎謂其父有過爲子者必當見而攺之否則私其父厥妖爲人死復生是以哀帝建平中山陽女子田無嗇生子不舉塟之陌上及三日兒啼而生平帝時朔方女子趙春死斂棺積六日而出於棺外太守以聞當時引京氏易傳以爲後人不能攺前人之非故有此也夫乾父之蠱則不死其父者也子不死父則父𨿽死而猶生故兆爲死者復生今反曰不乾父蠱惡其生而謂之妖得毋與易義相乖反與

答人不能解易苟以爲能乾父蠱卽不問父與考死與生爻義詞義一槪蒙混但曰有子而已殊不知父與考不同父者生父考者死父也旣名考則爾時父死可知也然仍稱父則蠱尙未乾父此時又不可以死也故必也有子幹之而後可曰此考矣今而後其可死矣是幹蠱之子願考父不願父父也父父則死而復生矣此其義推易有之蠱從泰來以泰初三幹之陽推而爲蠱初下巽之陰乾爲父是亡父也又蠱從損來以損初互坤之兌推而爲互震倒兌之陰坤爲死今無坤則不死也然而震爲生將欲生而又爲倒兌以毀折之是生仍不生也蓋卦義爻位原有死而復生之象而幹之有子則槪反之是妖非兆是考非父是幹非不幹演辭占筮兩俱妙合向非推易其能發京易之祕有如是乎

問隋梁四公記梁天監中蜀闖四公謁武帝帝命沈約作覆令射時太史適獲一鼠緘匣以獻帝筮之遇蹇之噬嗑羣臣占射無中者惟帝謂上坎下艮坎爲盜而艮爲石則似有盜物不得而反見拘者此必鼠也噬嗑六爻無大咎而終曰荷校滅耳又似以噬齧獲戾必死鼠也而闖公之占則曰處暗而適離捨艮止而之震動是必幽隠之物不當晝見失本性而受拘系者其爲鼠固也然而又曰坎𨿽爲盜而又爲隠伏盜能隠伏猶未死也惟從坎變離離者南方之卦日中則昃日斂必死矣且必有四鼠金盛之月金數四此必四矣及發而止一生鼠帝與闖公皆失色逮晚鼠死剖之則懷妊三焉此種璅屑似兩晉已後管輅郭璞諸筮法不知與推易之法春秋太史諸占筮同異若何且蹇與噬嗑正互順逆並無兌象而曰金盛曰數四某未解焉

此卽推易法與春秋太史占筮並無不合特其說有未當者旣曰坎艮則不俟推測而卽知爲鼠何則夫子明曰坎爲豖艮爲狗爲鼠則未有狗豖而可入匣者此不必以隠盜顯拘從卦象求也況旣變噬嗑則更與黔喙之屬有明證者乎第鼠必不死梁武與闖公各有誤者捨蹇而之噬嗑則蹇足𨿽不行而噬口尙能囓不死也去坎陷艮止而就燥與動則燥出瀆閟動可決行又不死也且艮爲鬼防門死象也今乃變而爲震之反生夫反生非生乎又不死也然且鼠者艮也今攺艮鼠而爲震則鼠亡矣亡鼠宜死乃觀其同功而自二至四嵬然一艮髙出於離震之間未亡也又不死也若云荷校滅耳則坎爲耳坎受滅艮不受滅云日中則昃則蹇有互離噬嗑有小離大離三日遞出並未嘗昃況他物畏日昃鼠不畏日昃也至云逮晚鼠死則在射後矣射者當前之是射與後何涉此必當時傅防帝與公者故爲是言以飾之而不知其無是理也至若金盛數四之說則更屬大謬春秋太史並無有以時气占易者自臨之八月復之七日偶及月日而漢後易家遂有十二辟卦及緯書六日七分卦气直日之說然總非古法且於諸事並未一驗故一槪屏去今卽以其言按之覺有大荒唐者據焦氏卦气直日則蹇爲立秋七月之卦然兌初用事並非金盛月也若噬嗑則已在夏四月中矣至京房卦气直日則蹇在大雪十二月中噬嗑在立冬十月節並無秋金與唐書律曆志所載並同而後儒作循環變通諸法則更以噬嗑爲木道蹇困爲火行金且無有何有於四如以卦言則蹇與噬嗑並無一兌兌四之數於何見之子所言固不謬耳

問艮之爲鼠夫子之言也然夫子於離亦言爲蠃爲蚌爲爲蟹爲鼈今噬嗑有離何以不曰此蠃屬乎

答善哉問也但占物之法以遇卦爲主遇卦有物則不必更占之卦與蠃究之卦物也然物可兼占惜當時君臣見不及此無有以鼠作兼占者旣占爲鼠卽當云坎爲水爲濕而艮爲山爲門闕是必有水中之物去隠濕而登艮山可以藏諸室獻諸闕者得非乎況之卦之離顯有名則此中是亦容有之特吾謂必是鼠不是者坎爲盜不盜也噬嗑能囓物不囓物也震爲動爲躁決能動不能躁決也則鼠長耳使春秋太史而占物當必如此【李恕谷論仲氏易】

李塨曰八卦相錯卽承上定位通气相薄不相射而言正剛柔相推之法也詩傳曰東南爲交邪行爲錯中庸曰如四時之錯行大傳曰寒暑相推而嵗成焉則錯卽推也先生解錯綜其數曰乘除往復是也數往者順知來者逆卽先生言推易所謂訟本遁推三來二往諸言往來者也蓋從內向外曰往曰順從外向內曰來曰逆順而數內之所出卽逆而知外之所入大傳曰神以知來智以藏往彰往而察來往來不窮謂之通皆指此也

又曰有來必先有往而易彖象言來者多於往故曰往者屈也來者信也尺蠖之屈以求信也正所謂易逆數也不特此也卽聚卦無往來而泰曰小往大來復曰七日來復是亦數往知來也復主來復泰卦爲正月主三陽否卦爲七月主三陰亦逆數也又不特此也易爲卜筮重知來物數已往之卦而逆知將來之事故曰極數知來之謂占亦逆數也

又曰子張問十世欲知來也夫子舉夏殷周相因之禮是數往也然而百世可知是順以數往而卽能逆以知來亦逆數也

又曰參天兩地而倚數以上文讀之謂蓍依之以立數也筮法老陽數九九乾天也老陰數六六坤地也三奇爲老陽三三奇而九是參天也三偶爲老陰兩三偶而六是兩地也言周易之占九六也占法用九六七八者先生河洛原舛編解五位相得而各有合曰衍數以五爲主一合五爲六二合五爲七三合五爲八四合五爲九故用九六七八也不用十者再五爲十卽五也且衍法有一【除一不用】二【分而爲二】三【掛一象三】四【揲之以四】而成卦用九六七八總爲大衍之數五十而天地之數備矣若老變而少不變以陽九爲老陰六爲老者蓋以陽主上進九六七八則九無可進故曰老陽昔人云退變而爲八陰主下退九六七八則六無可退故曰老陰昔人曰進變而爲七

又曰用九用六用四十有九三用字同故朱子以用九六爲筮言蓋易原爲卜筮作也至朱子言爻變尙有只占本卦者則非易之占法矣聞韓苑洛曽辧之今觀先生言益信

又曰大衍之數五十者以天數五地數五也一五五也二五十也

【盛樅陽與人論仲氏易】

盛唐曰周易有三易序易用轉易分經用對易其對易取六子化體如咸恆旣未濟爲首尾卦以上四對下八而兩篇五十二卦陰陽各對無有畸零固已發前聖所未發矣然其功莫大於推易嘗細細領防詳究始末輒如接文孔謦欬於在前始而憬然又旣而爽然又旣則愉快愧悔不可名狀蓋漢魏以還學者失師承久矣自八比行世率泥於功令間有異義如馬鄭荀虞諸說輒變色搖手充塞兩耳比聞父母之過尢甚縱有闡精微以紹三聖如推易法而皆睥睨不一顧向時朱駮程傳以爲只說得一理於本義不相合然其作本義則又不推原始不詳比例不觀參互轉側不善觸類引伸是仍一呺然廓落之理而已卽間及往來上下或只據單卦如十辟之一而不知其他或泛引別卦如需訟非類聚旣未本羣分而來而多雜至若順文說理罔諦前後剛柔得中鑿稱五二陽奇陰偶卽名當位豖負塗曰見污車載鬼曰無有失前禽曰開一面田獲狐曰去媚邪由不曉居方辧物類聚羣分之祕而斤斤說理理那得該履五何爲夬同人何爲遇自道何自頤豫何由謙大畜無坎體而何川利涉困三上皆陰爻而何妻不見厥宗何宗渙羣何羣月何而望日何而昃雨何而虧云何而宻何一握爲笑而謬誤一班何革言三就而渾沌已審果十分之格乎曳翻之看乎小時蒙師授易講義寓目卽能通曉如看論語孟子不異凡六十四卦三百八十四爻盡得臚而數之曰某卦何云某爻何云及於揲筮所得不過如神廟籖詩吉凶早定確不可移所謂屢遷變動者安在𨿽若春秋史傳發繇布辭洞如觀火曠如發蒙者鮮不目爲誕漫不經爲緣飾附防是周易不亡於後世而亡於人心不亡於人心而亡於謬說流傳正義晦蔑夫易道難窮聖人韋編三絕尙蘄假年未學小子幹祿鄙夫談何容易曩者侍坐艾堂吾師曽舉坤屯二卦而說其大義怵然於心旣讀仲氏易反覆研尋累日不能了數卷自恨根鈍智昏不得與聞斯道已再發憤苦力研索遂稍稍達其條理一日至讀得十數卷大哉推易由聚而分因移而辧屢易而終不易凡焦贛康成範賢侯果虞翻知之不盡者悉演之而系之神明黙成蓋三聖在天百世以俟非偶然也或曰推移變化抑又何常東家之東卽西家之西非株兔筌魚則邊獐邊鹿耳是不知率辭而揆方者也夫東西無定立則有定獐鹿鶻突左右可鶻突耶泉從石冷風自花香銅山遙崩洛鐘近應公父文伯薄長者而厚婦人母言之賢而婦言之妬宋富人墻壞有盜其子見智而鄰父見疑試觀推易屬詞有一句一字無著落者耶有理障義閡不具神解者耶或曰君子引而不發若玆之推一卦而受數卦之來一爻而具數子之象而且卦背有錯有伏有坎離正位六畫有互有倒有大象首尾有環上下往來以經之廣陳卦象以緯之語不傷盡乎哉不知聖人嘗云爾矣書不盡言言不盡意生生之謂易往來不窮謂之通二篇之策萬有一千五百二十當萬物之數則吾師推易象其物宜觀其防通摩之蕩之擬之議之猶引端焉耳昔元仁宗朝限程傳本義取士而盡去漢易猶有曰我治漢易不過不得科第耳況三易之旨發自文孔而茫然不曉則大經淪沒終古聾瞶將虛生浪死不止不取科第矣至若王輔嗣獨標淸議世競宗之浸淫流潰範寧謂弼罪浮桀紂夫弼尙罪浮桀紂況宗弼者耶然則吾師之功何如乎讀者思之

易小帖卷五

