

欽定四庫全書

周易章句外編

宋程迥撰

天左旋一日一周天日月五星右旋期三百六十五度畸四分度之一日行一度月行十三度有畸一歲日月相會者十有二故天有十二次陰陽中分所以乾坤皆六爻也相變而爲六十四發揮而爲三百八十四爻所以當期之日兼閏而除小月六日蓍法四營蓋法四時也

王弼謂伏羲重易伊川先生曰舜典曰筮協從則重易尙矣司馬遷揚雄謂文王重易者非伊川先生曰蓍之徳圓而神猶日月五緯也卦之徳方以知猶二十八捨也

王沇之問六虛介甫曰位虛而爻實之

或問三極迥曰三才各有不於一偏處

伊川曰六爻皆用九故曰見羣龍無首吉以臨川只在上九一爻爲非

先儒謂物理深義理淺玉泉兪先生曰物理義理不可作兩般看

迥言易爻之變建康李大諒曰易有活法自此始如巽之九五變蠱乃與蠱卦相通先甲先庚是也先儒言變只在蠱之六五爻也履六三應上九然後九五大君以剛健夬決以決其履也九五曰夬履六三曰武入爲於大君此以應言也睽六五曰厥宗噬膚舊說皆以九二爲宗而不知九二變噬嗑此應爻自變也漸初六曰小子厲有言舊說皆指九三艮爲少男爲小子然初六艮之止體本不應四非有乘九三之志而三乃疑其見乘故危之以言謂之小子非禮法之所在也實不能相加也此以應爻之情言之旣濟西鄰𨿽曰六二自是九五君爻處之六二之時不當言九五之君不如六二之臣故小象以時言之

紹興中經筵講頤象

光堯曰自常人觀之愼言語所以省禍節飲食所以省疾人主則凡自內及外如言語皆不可不愼自外及內如飲食皆不可不節

葉石林言易中惟參伍以變錯綜其數爲難知迥謂十有八變成六爻毎爻蓋參以變故通其變則陰陽相錯遂成天地之文天地之數五位相得而各有合蓋伍以變綜其數而極之遂定天下之象如織婦之用綜合眾經相間而上下之也

建陽丘程字憲古甞賦詩曰易理分明在畫中誰知易道畫難窮不知畫意空箋注何異丹靑欲畫風憲古之學傳鄭東卿迥謂易起數以定畫因畫以生辭因辭以明立象以盡意

系辭曰無咎者善過也又曰震無咎者存乎悔王弼略例乃曰罪自已招無所歸咎亦曰無咎不知何所依據節六三曰不節若則嗟若無咎謂過而不知節能嗟怨自治亦得無咎嗟與戚嗟若之嗟同象曰不節之嗟又誰咎也與出門同人之象同惟王介甫於此不用王弼略例

玉泉先生曰泰小人之道消非消小人也化小人爲君子也

漢志曰商道弛文王演周易周道敝孔子述春秋必有所傳也系辭曰其衰世之意乎

迥甞解坤之六二曰以敬養其直於內以義行其方於外或曰不若先儒敬立則內自直義形則外自方且曰直方無體可據對曰外不方則害內直義不立則害內敬敬見於正心義見於行事實相爲形未甞無體也

井谷射鮒舊說爲蝦蟇子然古書未有以鮒爲蝦蟇子者今考爾雅等書宜作蚹爲蠃螔蝓郭璞曰蝸牛古今注曰陵螺廢井中多有之莊子注鮒小鰿顏師古注急就章鰿乃鯽魚

載鬼一車舊以爲鬼神然易之爲象也擬諸其形容象其物宜是故謂之象見鬼神載車豈物之宜哉今以爲方之人所以疑其爲寇而先張之弧也本朝獲羌酋曰鬼章猶以爲氏

恆上六振動以爲恆不恆其徳者也九三以當位之剛自下應之爭救之者也上旣不恆安能容受故羞辱及其所承此陳之泄冶唐髙宗時褚遂良輩也語曰南人有言曰人而無恆不可以作巫醫善夫不恆其徳或承之羞巫醫治疾者也若九三自不恆其徳豈待正固而後吝乎論語古注與此說同

其形渥渥厚漬也公餗所以養賢九四上不得君旣覆養賢之餗而膏潤於己者獨厚所以凶也所與者才弱不勝其任故以折足云是亦九四不勝其任也

無祗悔中說薛收問地只子曰示之以民此其義也詩序以鰥爲矜漢書刑法志哀鰥折獄卻以矜爲鰥古書以只爲示今復以爲只亦如矜鰥二字可以互川也韓康伯曰只大也古無以只訓大者先儒以爲祗然皆攺本字矣

迥謂天地之大徳曰生此天地之心達乎外者也復其見天地之心此天地之徳蘊於內者也不必論動靜

聞人茂徳先生謂迥曰頃在京師見人問張無垢曰如何天在山中無垢曰是洞天也迥曰此是戱言天之气在山中所畜者大也如天地交泰亦以气言

以六居五以九居二者爲卦一十有六𨿽爲時不同其十有五皆吉謂人君柔中虛已而任剛徳之臣其臣亦以剛中應之惟常卦則不然常從所應漢元帝似之迥甞爲書以上王刑部刑部名自勤字茂徳分水人

芮祭酒國器謂包承小人吉且曰小人不當有吉蓋楊文靖公之論也如王允之於董卓是也迥曰包承之事在小人則吉如婦人吉女子貞之在大人則否而亨孟軻所以聞王命而不果朝也此事甚難非況言君子者所能堪故以大人處之上饒公汪先生與玉泉書曰程可久大不以爲然玉泉易說與迥略同

井𨿽以汲井爲義然亦有井田之義攺邑不攺井舊井無禽勞民勸相是也舊以禽飲不擇潔丰鎬之井至深禽獸安能卽之

天形如雞子二十八宿布於中規半覆地上半繞地下故大象曰天行健所以寓重幹之象大河出西域經中國注渤海是也勢西北髙東南下也故地勢坤所以寓重坤之象

北方之气至陰之中而陽生焉曰習坎重險也於物爲爲蛇於方爲朔爲北於太配罔與防所以八純卦中獨冠以習

記曰不耕獲不菑畬凶荀子曰括囊無咎無譽腐儒之謂也皆未見象文言時爲此異論

迥甞謂古人思慮之微猶不出位舜命禹治水故思天下溺者猶已溺之與不在其位不謀其政不同禮曰謀人之國邑危則亡之不在其位者何以任其責玉泉先生曰心之官則思思則不出其位凡出其位者不思者也

卦爻之辭皆古人已行之事故曰彰往蓋以髙宗帝乙岐山箕子之事微見其端或以岐山箕子事在文王后乃曰周公作爻辭若文王之前聖人有辭安得不用況文王者乎如恆九二解之初六萃之九四大壯之九二皆未有辭故小象略其義

系辭多古先聖人爲易之辭如大衍之數五十其用四十有九之是也子曰者以別孔子之文

晁說之作古易象別異於卦爻欲學者不執以論卦不執象以論爻

迥作古易考曰上篇曰下篇曰彖上曰下曰象上曰象下曰文言曰系辭上曰系辭下曰說卦曰序卦曰雜卦凡十有二篇與邵康節百源易次序同

唐蘇州司屍參軍郭京作周易舉正自言得王韓手寫定本如曰卽鹿無虞何以從禽也今本脫何字

學者當本末具舉小學亦不可廢小象有聲韻潛龍勿用陽在下也下音戶與詩在南山之下同或躍在淵進無咎也咎音咎繇之咎讀爲上聲東北防朋乃終有慶慶音羌古人文字中多此蓋四聲與切響皆借用不可不知也明辧皙也與明星晰晰之晰同音制

卦反對者理亦反如否泰旣濟未濟是其章著者也爻之變者理亦變一爻變六十四爻𨿽初不出初二不出二然乘承而有愛惡應否而有用捨各隨其時非一理之能該故曰天下之至動而不可亂也

隋煬帝來江都筮易遇離之賁乃以離宮爲寺名曰山火取卦象也後攺曰山光在揚州北十五里地名灣頭其辭曰突如其來如焚如死如棄如王觀賦詩曰不須談賁卦興廢古今同觀字通叟

完顏亮入防防稽士夫筮之遇蠱迥爲占之曰內卦巽初六巽於二剛惟柔巽者能爲剛故初六利武人之貞至四則田有獲矣田有獲者用武而有功也外卦艮上下不相與以剛上窮其變隨隨內震爲動爲威怒外兌爲毀折隨自否卦中來斷幹之首墜於地下當殺亮

玉泉先生爲都督張魏公筮遇防之未濟其伏卦有震用伐鬼方之言魏公書曰程君於此學卻是曽畱心也衰晚日媿罔功但辦此心一聽之天

魏公罷都督府俾屬官李侍郎椿筮之遇頤之賁李曰𨿽不再用卻無他慮以之卦有終莫之陵也李字壽翁洺州人

迥初寓余姚僧捨筮之遇巽占曰有風火之恐而不及害未防捨北火焚十餘室至寓捨止縣取綱維與遺火僧杖之其占曰巽爲風互體離爲火兌爲毀折變震爲驚懼初六爲內卦之主不與離應故曰不及害巽爲寡發重巽二僧之象反對重兌兌爲決二僧受杖之象

李郁光祖曰易有辭同而旨異前而後明舉此而見彼者多矣大抵有於春秋學者有得於此則春秋庶幾矣

荀爽於說卦物象以足卦爻所載者查元章曰通論類不須不然更多亦不盡

小象又誰咎也三其二爻辭有無咎字當如前說【第十三條】獨解之六三曰自我致戎又誰咎也其爻中不言無咎𨿽罪自已招與王弼略例不同

小象稱固有之也者二言貞固乃有是無咎也

說卦於乾坎艮震四陽卦爲馬者三獨艮不爲馬以艮止非馬之性

說卦震爲長男於坎艮不列中男少男有尊嫡之義紹興三十一年沈丞相判明州時完顏亮入冦聞有窺海道者沈以易林筮之遇比之隨曰過時不歸若悲雄雌徘徊外國與叔分離亮前此來洛中畱今金主守國及敵馬飲江爲其下所殺而今金主代立所謂與叔分離者乎然其書於幹之姤曰仁政不暴鳯凰來舍四時順節民安其處曾不與潛龍之辭合干之同人曰子號索哺母行求食返見空巢訾我長息亦不與見龍之辭合其泰之豫曰東鄰好女爲王妃後莊公築館以尊主母歸於京師季姜悅喜其用事蓋誤也莊公築館豈妃後事邪其文不逮太逺甚

君子以施祿及下居徳則忌王輔嗣作明忌甞爲說曰居徳不一出一入也上六近君眾君子決之當知投鼠忌器之嫌芮國器曰禮運百姓明君而自治也其明亦誤作則蓋八分書石經而明字從目頗曵其兩旁歲久剝缺所以佀則字也不見是而無悶朱新仲舍人曰見人所行不是吾無悶焉此心潛法也若爲人慟哭流涕身安能潛我方潛而未見人孰非之此正義中意

司馬溫公議攺科舉法範忠宣曰朝廷欲求眾人之長而元宰先之佀非明夷涖眾之義不若淸心以俟眾論可者從之不可者更俟眾賢議之忠宣公之意欲用晦以來眾論

坎在內卦或曰有水或曰無水或曰出泉或曰雨作或曰水違行之殊不以一義該之他象皆然非訓詁之家言象者所能及也

一陰一陽之謂道卽乾坤見之繼之者善也卽四徳見之成之者性也卽利貞性情見之

或曰易占法中有天地生成數配律呂圖於易何用曰此所以辧六爻圖幹初始於寅舊以黃鐘配初九故也

漢儒引易曰君子正其始萬事理差之毫釐繆以千里此緯書通卦驗之文也亦猶先儒引左氏傳爲春秋也近世儒者舉此十六字附於坤卦文言之中曹建大不謂然而黃魯直爲大易傳不知何所本也

張叔潛知達州筮之遇否張不樂爲解之曰坤爲國土上承於君吉占也但以否故不召還爾成資復得劍州又得隨州

芮公以司業召先筮之得亢龍有悔之爻次年卒爲庚寅年

或人占婚姻筮之遇小過不知其占再筮之亦得小過而占之曰內卦兼互體爲漸漸女歸吉外卦互體爲歸妹說以動所歸妹也

迥鄕作古占法時有九六七八衍策數今見於此曰二篇之策萬有一千五百二十約而半之得五千七百六十是謂中數老陽爻六千九百一十二饒一千一百五十二防老陰爻四千六百有八乏一千一百五十二防右列饒乏數以十乘之復得二篇之防十也者自甲至癸以當日少陽爻五千三百七十六乏三百八十四防少陰爻六千一百四十四饒三百八十四防右列饒乏數以三十乘之則復得二篇之防三十也者自朔至晦以當月

或問乾坤動靜曰乾動而坤靜有常也方幹動而直坤乃順乾而行故其動辟及乾化旣終乃靜而專而坤用事坤亦靜而翕

童蒙童觀宜作僅童僕宜如字

列子曰一變而七七變而爲九九者究也乃復變而爲一迥謂一變爲七其中有六七變爲九其中有八九復變而爲一其中具天地之數然不若只爲易不必偶合他書

朋盍簮王弼曰簮疾也陸希聲本作捷所以訓爲疾晁以道云古冠服無簮故迥於豫傳占法中辧之卽弁服之笄也

武人爲於大君古今訓詁之家未有能髣髴者王沇之問介甫曰議者以爲上九爲大君六三應於上九有用於大君之象介甫曰武人以有爲爲大君用舊說以陵武加人欲爲大君尢不近理蓋六三應上九則陰柔乘眾剛故九五大君以剛健夬決六三之履耳故九五言夬履六三小象言志剛也者以此

先儒曰七八卦數九六爻數沈存中筆談曰卦爻之辭皆九六惟連山歸藏以七八占迥於古占法中辧之矣然七八之數必將馴致於六九謂其無朕易不能言者非也

天地設位聖人成能謂聖人成天地之能也易有陰陽而道行乎其中非是元气中列而爲三才也漢志曰太極元气函三爲一而太三摹以凖三才者宜非是蓋律數三紀布於十二辰紀分四辰初不自太極中分

蜀人馮時行字當可甞言易之象在畫易之道在用號縉雲先生其學傳李舜臣仙井人字子思亦有易傳

元城先生論易曰今之學者言象數則諱談義理言義理則恥說象數若象數可廢則無易矣若不說義理又非通論

易與太皆以道義配禍福故爲聖賢之書陰陽家獨言禍福而不配以道義故爲伎術如李林甫之得君彼則曰吉顏魯公以正行乎患難彼則曰凶故文中子曰京房郭璞古之亂常人也

邵堯夫曰誰信畫前元有易畫之前豈無天地陰陽乎或曰畫前有易其理甚微不知何故此語

近世儒者言居廟堂之髙則憂其民處江湖之逺則憂其君蓋泰言志在外否言志在君之意也此義𨿽精而與易象不合廟堂豈初九之位乎

迥與南康使君朱祕書論太極曰一室之小六合之大春熙之而溫秋肅之而涼晝而明夜而昏其體定不隨溫涼昏明之變化也推之於一身之近萬物之散殊亦莫不然

或問性命迥聞於師曰昔者聖人之作易也將以順性命之理是故乾爲君坤爲臣者命也盡君道盡臣道者性也其他上下交際皆然

譙定字天授涪州人甞授易於羌夷中郭載載告以見乃謂之象與擬議以成變化之義郭本蜀人其學傳自嚴君平定甞過武侯廟觀八陣圖謂必本於易甞見伊川先生於涪伊川欲與同修易書後迥伯舅和國許公薦於朝授通直卽扈從維揚先是胡原仲甞與定遊從於京師劉勉之爲作傳

迥謂凡乾道資始者皆有可見之象也鳴鶴在陰則擬易而爲言者也借用白茅則議易而爲動者也下文七爻乃發明言動變化之義不必求之於深逺

迥作周易古占法其序引曰邵康節以易數示吾家伯淳或謂明道先生道徳嚴重不當輕易字之迥曰楊修曰吾家子云老不解事彊作一書悔其少作蓋有來處也聖如仲尼門人猶字之

隨之初九曰官有渝貞吉出門交有功此文王之時二南國君從周召者也故上六曰王用享於西山曰大亨貞無咎而天下隨時隨時之義大矣哉非文王孰能與於此

無妄六二小象曰未富也蓋本爻以耕獲菑畬爲辭不耕不菑方聽九五倡始未暇爲富也

小象曰升在上消不富也家語記孔子曰凡持滿而能久者未之有也非道益之謂也道彌益而身彌損

蠱卦先甲三日後甲三日巽九五爻先庚三日後庚三日蓋日有十辰有十二相錯而爲六十其間之日六故先甲三日後甲三日也其意義則事物之始必飭其終必蠱伊川曰始終惟一時乃日新先後甲者屢提其始而飭蠱也如商人每稱成湯周人每稱文武唐人每稱武徳貞觀間皆此義也六十之間庚之日六先庚三日後庚三日者於事物過中則屢施之號令所以防蠱也巽九五之爻變蠱先儒論爻變只變蠱六五今乃入蠱之繇辭其意義特精深此不一蓋於前章論之

或問古人罰弗及嗣書有孥戮之文何也迥曰易謂小懲而大誡故誡之之辭可過也玉泉先生再三稱之曰不著仁心安能測知淺深也哉然先儒謂懲治小罪而大罪知誡不以爲誡告之辭當有能辯之者先是建炎中某公謂玉泉先生曰圍城中人大者宜誅三族小者誅其身不如是不足以振起衰弱先生曰若邂逅令弟在圍城中公置太夫人於何地某公愕然字書曰誡言警也則迥說爲是

坤地道也爲均裏井之義

先儒以西鄰禴祭爲文王東鄰殺牛爲紂然文王與紂非旣濟之時

伯舅和國易傳曰乾元一陽也坤元一陰也迥謂幹內卦三爻配元外卦三爻配亨內卦變配利外卦變配貞其四特變通之運如此

先儒曰序卦非易之蘊朱待制新仲甞謂迥曰序卦非聖人書唐僧一行易纂引孟喜序卦曰陰陽養萬物必訟而成之君臣養萬民亦訟而成之然則今序卦亦出於經師可知也而其間藏反對卦變之義其雜卦之末又出一卦特立之義

易有無悔有悔悔亡又曰悔吝者言乎其小疵也震無咎者存乎悔文中子曰平陳之後龍徳亢而卒不悔悲夫乃以龍亢爲非有悔爲善以有悔爲善則無悔爲不善乎

張蕓叟疑大觀在上之文且言陸希聲深病爻辭之不類輒欲去之歐陽公童子問王景山儒志亦疑於易文聖人之言逺如天固難知也謂不非也

泰小往大來否大往小來陽數饒其體大陰數乏其體小在人則如孟子所謂養其大體爲大人養其小體爲小人玉泉先生屢言君子有天下之私小人有一已之公其言本王景山儒志所載也

君子所居而安者易之序也序謂列貴賤者存乎位下文自天祐之吉無不利其言偶與大有上九爻同實不相謀

某公讀迥古易占法曰兩儀者乾坤之初畫也四象者乾坤初與二相錯而成也曰方其爲兩儀四象時未有乾坤之名迥曰春秋公羊傳當隠公時公子翚謂威公曰吾爲子曰隠矣漢紀髙祖嘗繇咸陽蓋皆後來定名稱於前日也

先儒曰周以建子爲正夫陽之始十干十二辰之端也日月初躔爲星之紀而其辰在丑故商以之爲正夏正建寅人事之所始也仲尼取之矣迥曰易艮東北之卦也萬物之所成終而成始也兌正秋也則夏正建寅可知不可但言便於人事

易者開物成務冒天下之道者也而辭象變占皆易中之一體主於一則用其三至秦指爲卜筮之書豈秦人以巽言對暴君俾得不焚抑所見者然邪近世郭兼山乃曰周易古者卜筮之書是襲秦人之謬也

伏羲文王孔子之爲易由略以致詳未嘗有異道也後世訓詁所得有淺深或支分派別乃入於防緯壬遁之學耳故曰前聖後聖其歸一揆

漢東萊費直序焦延壽易林曰易者廣矣大矣以言乎天地之間則傋矣推此言之繇辭說卦所以爲未盡也故連山歸藏周易皆異辭而共卦𨿽三家並行猶一隅爾

者書曰無窮妙義盡在畫中辭外見義方審易道則觀象識辭可以知變占矣

杜欽巽於王鳯以剛巽柔故小象謂志窮吝也

伊川先生序易傳門人曰太漏泄天機此未得先生之意者也乾坤示人以易簡易簡而天下之理得初未嘗祕何漏泄之有

比之初六曰終來有他吉子夏傳曰非應稱他也子夏易傳京房爲之箋先儒疑非卜商也近世有陋儒用王弼本爲之注鄙淺之甚亦托云子夏凡先儒所引子夏傳此本皆無之熙寜中房審權萃訓詁百家凡稱子夏者乃取後本贗

奇數一二三四防數六七八九五與十不用變數九六卦數七八陽升而陰降九六者易數之窮也

水火字立坎離之畫古文巛字亦坤畫也或曰木字離合巽畫

迥隆興甲申易傳成筮之遇巽之恆淳熙癸卯將爲文史評遇大畜

未濟之九四應於初六患在內也旣濟之九三應上六患在外也患在內者如薄伐獫狁至於太原患在外者如抵掌於伊吾之北者矣

莫子齊爲會稽校官忽問迥曰邵康節云宋四世而盛九世而中興何以知其然對曰周公曰商旣墜厥命我有周旣受我不敢知曰厥基永孚於休若天棐忱我亦不敢知曰其終出於不祥是以聖人爲易必於道徳而不必於數有以是意告上饒公汪先生者先生曰若以此論康節則待康節亦淺矣

碩果不食井渫不食兩不食字辭同而旨異前不食字謂陽實碩大不侵食於眾陰也後不食字言君子之才旣已修治而不爲時用前爲美後爲恨

迥謂艮爲果蓏在艸曰果蓏故曰上實而下柔也舊說木實爲果艸實爲蓏爲二物然則與幹爲木果者何以分別也說文曰在木曰果在地曰蓏應邵曰木實曰果艸實曰蓏張晏曰有核曰果無核曰蓏皆指爲二物也豳詩曰果臝之實亦施於宇則爲一物可知若木之實豈能延施於宇邪近世有江楶才孺曰肉在內殻在外有包裹之義者謂之果核在內肉在外有倮露之義者謂之蓏此由字說中來皆臆說也

待制程昌禹建炎三年守蔡州屢挫羣盜敗敵人初令術士趙井筮得益之無妄趙曰吉俄除鼎澧鎭撫使時中原甚亂蔡人盡隨待制渡江復破楊麼鐘相李合戎等劇盜蓋利用爲依遷國之爻也見劉瑞祐蔡鼎紀實錄【趙井占曰吉蓋以興利而且無妄軍必捷不出三日克在西南井未能知遷國之義也】

京房易積數曰初爲下貞二爲中貞三爲上貞四爲下悔五爲中悔上爲上悔二三四爲互體三四五爲約今傳注未有約象之名惟術家見之

幹九五下應坤六五坤六五上應干九五如舜湯得臯伊故臯伊爲聖人之耦

曹建立之以無妄名齋迥告之曰無妄有正與匪正先儒以無妄對有妄者非若爲齋名於理未安建玩繹經文大以爲然久之建歿趙成玉爲作行狀晦翁朱先生作墓表皆曰立之以無妄名齋豈不果攺邪

系辭論易言非夫古之聰明睿知神武而不殺者孰能與於此哉似指文王也內無睿知爲之主宰則視聽接於外者必惑是以書稱堯舜聰明故耳目聰明皆聖人極則之徳也其曰古之云者非見而知之

都聖與少卿作周易變體推廣沈丞相小傳如觀之九五不言觀我生君子無咎獨論剝六五貫魚以宮人寵推象數過當

孫皓筮並天下遇同人之頤三四五變也以干變坤內動而外止尙廣謂靑蓋入洛者如此

言象者三剝也鼎也小過也然易者也無非象也安土惇乎仁故能愛王介甫曰安土則不擇地而安之司馬公謂仁者求諸已不求諸人安土惇仁則內重而外物輕乃能自愛迥曰君子惇乎仁愛則使下民安土彼夫政煩賦重田萊多荒民卒流亡者以君子不用仁愛故也

解九二曰田獲三狐劉傳曰狐者性疑而情姦晝伏夜動小人之道也其說若有思致然未濟彖曰小狐汔濟未出中也蓋謂九二也則不見情姦之義

六爻不變以卦占一爻變以變占此諸家言占例之所同也然巽之九五變入蠱卦履之六三其凶在所應此非例之所能拘故古人三人占許爲別說蓋易變動不居非一理之能盡也當因所問而推其義

爻象動乎內吉凶見乎外介甫曰內而外顯今章句曰指易之書言之蓋爻象動乎易書之內吉凶見乎易書之外也

沙隨卜筮圖

【謀及乃心自忖度】

【不離於道不害扵義然後筮】

【揚雄曰不軌不筮謀及卿士】

汝有大疑【是皆識古今知道義之人茍可告心已鮮愧矣】

【茍與我謀豈以不義處我哉謀及庶民】

【彼至愚而神此可告彼皆孚焉其害道理者鮮矣】

【謀及卜筮

神聰明正直而一焉吾齋戒不敢防彼所告必不我誣】

周易章句外編

