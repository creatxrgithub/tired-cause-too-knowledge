

欽定四庫全書

經部一

周易玩辭集解

易類

提要

【臣】等謹案周易玩辭集解十卷

國朝查愼行撰愼行字初白號悔余海寧人康熈癸未進士官翰林院編修愼行受業黃宗羲故能不惑於圖書之學卷首河圖說二篇一謂河圖之數聖人非因之以作易乃因之以用蓍自漢唐以下未有列於經之前者一謂河圖出於防緯而附以朱子亦用河圖生蓍之證次爲橫圖圓圖方圖說論其順逆加減奇偶相錯之理次爲卦變說謂卦變爲朱子之易非孔子之易次爲天根月窟考列諸家之說凡六而以爲老氏性命雙修之學無闗於易次爲八卦相錯說謂相錯是對待非流行又謂相錯只八卦四卦相錯次爲羣卦說二一論十二月自然之序一論陰陽升降不外乾坤次爲中爻說以孔穎達用二五者爲是次爲中爻互體說謂正體則二五居中互體則三四居中三四之中由變而成次爲廣八卦說謂說卦取象不盡可解當闕所疑其言皆明白篤實足破外學附防之疑經文次序用注疏本乾卦之未有注曰按胡雲峯本義通釋乾坤二卦自文言起至末別爲一卷編在說卦之前竊意本義原本當如是而通釋遵之今原本不復見矣云云蓋未見劉防刻本者防之舊刻

聖祖仁皇帝特命開雕愼行侍直

內廷何以未見頗不可解然其說經則大抵醇正而簡明在近時講易之家特爲可取焉乾隆四十四年正月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

周易玩辭集解原序

愼行童而讀易白首而未得其解也則仍於聖人之辭求之始而玩卦辭爻辭繼而玩彖傳大小象辭務於聖人之辭字字求著落詮釋其求諸經文而不得必先考之注疏復參以諸儒之說不敢偏徇一解亦非敢妄立異同平心和气惟是之歸管窺蠡測亦間附一二雍正甲辰三月旣朢查愼行識時年七十有五

欽定四庫全書

周易玩辭集解卷首

翰林院編修查愼行撰

河圖說一

注易之家自漢唐以下未有列圖於經之前者朱子指河圖爲聖人作易之由獨創此例後來科舉之學遵用本義遂無敢異辭愚據系傳攷之竊謂河圖之數聖人非因之以作易乃因之以用蓍者也上系第九章

程子移天地之數於大衍之前本義云大衍之數五十以河圖中宮天五乘地十得之則朱子固以河圖爲蓍數所從出矣不知於十一章何復指爲作易之由觀本章經文首雲天生神物末云河出圖洛出書明是先有蓍龜後有圖書天之生蓍以爲易用河之出圖列象以示蓍之用聖人則之者因圖像而立揲蓍之法也所以下文接云易有四象在圖爲七八九六在易爲陰陽老少其數適相符聖人倚圖之中數用蓍衍之自八卦而六十四卦三百八十四爻參伍錯綜以盡其變圖與卦爻遂相爲用而不廢然則河圖之出造化所以通蓍卦之變耳若論圖像五十居中一二三四爲位六七八九爲數止有四象初無八卦也蓋易有易之四象圖有圖之四象以七八九六合於陰陽老少而卦之變以出而蓍之用以神顧在伏羲畫卦之初止是一奇一偶於奇上再加一奇一偶於偶上再加一奇一偶兩儀四象天造地設不假安排布置豈待立河圖於前規仿而畫卦乎夫畫卦之由吾夫子固明言之矣仰觀天俯察地近取身遠取物於是始畫八卦果若河圖爲作易之由夫子何不云觀河圖而畫卦乎夫子所不言者愚不敢信也夫子所明言者愚不敢悖也

河圖說二

客有難余曰因圖畫卦夫子所不言固已然則朱子之臆說乎曰非也其說出於劉歆衍於緯書而傳於邵氏朱子特篤信弗疑焉爾按漢書五行志劉歆以虙羲受河圖則而畫之八卦是也春秋緯云河圖龍發禮緯含文嘉云伏羲徳合上下地應以河圖洛書則而象之乃作八卦孔氏劉氏鄭氏因以河圖爲八卦東漢尙防緯其說相沿無足怪者【晁氏讀書志云緯書僞起哀平光武旣以防立故篤信之鄭何休以之通經曹褒以之定禮自苻堅以後其學始絕】厥後韓康伯注系傳削而弗采也孔疏𨿽雜引眾說初不列圖於經也周子於易發太極之義第云聖人之精畫卦以示於河圖無一言也歐陽公深以龍馬神龜爲不經嘗力辟之程子云無河圖八卦亦須畫陸象山曰河圖屬象非作易之防袁樞仲亦疑河圖爲後人僞作獨朱子堅信緯書之說於河圖析四方之合以爲乾坤坎離補四隅之空以爲兌震防艮此與後世納卦家以文王八卦納入洛書者何異哉蓋朱子於易不宗程而宗邵邵氏之學則傳自陳希夷朱子亦自謂先天後天圖其說皆出邵氏而康節之子伯溫作經世辧惑謂希夷學易止有一圖以寓陰陽消息之數與卦之生變則似河圖亦傳自希夷者但自希夷以前皆爲方士所授受至希夷傳穆伯長伯長傳李挺之挺之傳邵堯夫本義宗邵始舉圖歸諸易耳善乎歸熙甫之言曰河出圖洛出書此大傳之所有也通乾流坤天苞地符之文非大傳之所有也以彼之名合此之迹不與大易同時不藏於博士學官千載之下忽出於山人野客私相付受𨿽其說自以爲無所不通然有易則無圖可也或者又援論語河不出圖之言以相證此尢傅防之甚者天下豈有河圖旣出復有一河圖哉使後之圖不異乎前則何煩復出使前之圖有異乎後是兩河圖矣夫子吾已矣夫之嘆蓋在莫年卽明王不興天下孰能宗予之意如謂易因圖作則前聖人旣作易矣河圖復出夫子又將作一易耶

余旣作河圖說復細閱朱子全書其中數條有與鄙見相發明者因摘附於左按語錄云仰觀俯察遠取近取安知河圖非其中一事玩此條則與河圖爲作易之由朱子已似稍變矣又感興詩云羲皇古神聖妙契一俯仰不待龍馬圖人文已宣朗畣王伯禮書云太極兩儀四象八卦伏羲畫卦之法也玩此二條則作易之由朱子亦自謂不因河圖矣又與郭衝晦書云七八九六所以謂陰陽老少者其說本於圖書定於四象大抵圖書七八九六之祖也玩此條則蓍數出於河圖朱子固嘗言之矣元儒胡雲峯說易專宗本義然於說卦第十章

謂以一索再索爲揲蓍求爻乃朱子未攺定之筆愚亦謂因圖作易之說詳著於啟蒙得毋行世最蚤晚年於本義遂不復攺定歟愼行年且七十方有志學易上無師承旁無朋友之講習間有所疑求諸注疏程朱而未能釋然者或從先儒語錄參稽得之意在攷信而已管窺錐指易道至大何所不容縱受嗤於眾目冀不獲戾於先聖爾橫圖圓圖方圖說

伏羲六十四卦次序橫圖凡八層一分二二分四四分八八分十六十六分三十二三十二分六十四以干始以坤終中分復姤二卦陽起於復陰起於姤陰陽交錯位置天然莫不從一分兩中出康節謂猶根之生榦榦之生枝明道謂加一倍法此圖盡之矣方圓二圖形體𨿽殊大要不離乎此圓圖左陽右陰一順一逆皆從中起左自復數右自姤數歷四卦而爲震防又自震左數自防右數歷八卦而爲坎離自離左數自坎右數歷八卦而爲艮兌自兌左數自艮右數歷八卦而爲純乾純坤其次序與橫圖相合方圖自下而上有逆無順亦從中起由震一陽次離兌之二陽而成幹之三陽由防一陰次坎艮之二陰而成坤之三陰其分六十四卦疊爲八層者第一層卽橫圖自幹至泰八卦也第二層卽自履至臨八卦也第三層卽自同人至明夷八卦也第四層卽自無妄至復八卦也推而至第八層卽橫圖中自否至坤八卦也王魯齋雲中斷橫圖左右回環是爲圓圖八疊橫圖是爲方圖薛敬軒云三圖奇偶皆相對是已今合三圖觀之幹得一而夬倍一而得大壯倍兩而得泰倍四而得臨倍八而得復坤得一而剝倍一而得觀倍兩而得否倍四而得遁倍八而得姤此是加一倍法初以六十四卦左右上下分之各三十二降而爲十六由十六而八而四而二而一此是減一倍法蓋卦順往故以倍而加圖逆來故以倍而減畫卦者漸分漸多筮卦者愈求愈少反復其道互相發明也邵子又雲月者日之影陰者陽之影以其彼此交錯也然則偶者其奇之影乎橫圖之影相錯者也圓圖之影遙相錯者也方圖之影斜相錯者也知順逆加減之法又知奇偶相錯之理而後可與觀卦而後可與觀圖

卦變說

大傳云爻者言乎變者也未有爻變而卦不變者上經三十卦反對者十二下經三十四卦反對者十六惟乾坤頤大過坎離中孚小過八卦正反相同則反其奇偶以相配卦體旣變爻則隨卦而變三百八十四爻無一爻不變卽無一卦不變無一卦不變則必皆有成卦之由所謂卦變者乃九六陰陽二老之交主占者臨時而言作易時何曾有某卦自某卦來之說乎夫子於彖傳或言上下或言來往或言內外或曰進而升或曰行而得位見於訟泰否隨蠱噬嗑賁無妄大畜咸恆晉暌蹇解升鼎漸渙等十九卦朱子因指此十九卦爲卦變今據他卦推之如比損益三卦亦曰上下井彖亦曰往來【胡雲峯著本義通釋皆闡明朱子之言獨十九卦變或及或不及而於渙彖傳明其意曰本義以二爻相比者爲變朱子𨿽有是疑而未及攺正也其亦不足於卦變之說而云然乎】如屯以初上兩爻互換則成觀蒙以初上兩爻互換則成臨泰以初五兩爻互換則成井否以三五兩爻互換則成旅又如泰否二卦彼此互換亦可爲四陰四陽之卦以初爻互換則爲無妄爲升以二爻互換則爲訟爲明夷以三爻互換則爲臨爲遁以四爻互換則爲大壯爲觀以五爻互換則爲需爲晉以上爻互換則爲萃爲大畜引伸觸類兩體中莫不有上下往來之象夫子何必舉剛柔相易者一一明言卦變之由乎其於六十四卦中偶舉上下往來之義言之於十九卦亦猶豫隨等十二卦或言時義或言時用或止言時豈此外諸卦無時無義無用乎竊攷卦變之說昉於左氏演於虞仲翔而仲翔之釋比卦曰師二上之五得位蜀才【宋景文筆記引顏之推曰範長生自稱蜀才則蜀人也】謂此本師卦動者惟一爻而已【戴仲培曰左氏說卦變往往不過一爻薛文淸讀書錄亦云卦變只換一爻】後李挺之爲六十四卦相生圖則臨遁兩卦自第二變以後主變之卦兩爻皆動已失虞氏之傳朱子因李氏之說別爲卦變圖凡一陰一陽之卦皆自復姤來二陰二陽之卦皆自臨遁來三陰三陽之卦皆自泰否來四陰四陽之卦皆自大壯觀來五陰五陽之卦皆自夬剝來本取一卦之中剛柔相易兩爻往來者也乃其釋十九卦則又不然有取諸一卦者有取諸兩卦者有云上自某卦來下自某卦來又自某卦來取諸三卦者非特與虞李兩家不合卽朱子亦自變其圖說矣凡卦以上體爲外下體爲內自外而內者爲下爲來自內而外者爲上爲往此易之通例也而無妄之剛自外來本義謂卦自訟而變九自二而來居初初與二同在內卦可謂之自外來乎此尢與經顯然不合者胡雲峯爲之說曰或謂外卦爲乾震之剛自幹來本義固未嘗言也其餘或兩爻互易並居內體而曰上曰往並居外體而曰下曰來愚於各體辧之詳矣薛河東以卦變爲孔子之易愚竊謂卦變乃朱子之易也又按程傳謂卦變皆自乾坤來而辟古注賁自泰來之說然據其所稱乾坤者皆三畫卦卽防否所分上下二體之乾坤也下乾上坤非泰而何朱子謂依程子變法則於四陰四陽之卦難通愚謂若依本義雜引兩爻三爻以證一卦之變亦何難通之有似未可是此而非彼也故余於雙溪王氏之言易獨有取焉曰卦變之說存而勿論可也

天根月窟考

康節以先天圖爲伏羲之方位創爲天根月窟之說其詩有云幹遇防時觀月窟地逢雷處見天根蘇君禹解之云復爲天根陽含陰也姤爲月窟陰含陽也愚攷先儒有以八卦言者指坤震二卦之間爲天根指幹防二卦之間爲月窟程前邨謂天根在卯離兌之中月窟在酉坎艮之中有以十二辟卦言者則以十一月爲天根五月爲月窟是已康節又有詩雲天根月窟閒來往三十六宮都是春所謂三十六宮者其說凡六以八卦言者三乾一兌二離三震四防五坎六艮七坤八之次序積數爲三十六又以干一對坤八兌二對艮七離三對坎六震四對防五積四九之數爲三十六又乾畫三坤畫六震坎艮畫各五防離兌畫各四統計八卦陰陽之畫亦三十六以六十四卦言者三朱子曰卦之不易者有八【乾坤坎離頤中孚大過小過】反易者二十八合之成三十六方虛谷曰復起子左得一百八十日姤起午右得一百八十日一旬爲一宮三百六十日爲三十六宮周海門曰其往也由姤而遁而否而觀而剝而坤其來也由復而臨而泰而大壯而夬而幹每卦六爻六卦往來共三十六以辟卦言者一鮑魯齋曰自復至幹六卦陽爻二十一陰爻十五合之則三十六自姤至坤六卦陰爻二十一陽爻十五合之亦三十六陽爻陰爻總七十二以配合言故云三十六按以上諸說𨿽若各殊其以一陽生爲天根以一陰生爲月窟則無不同也象數論曰康節以天根爲性月窟爲命性命雙修乃老子之學其理爲易所不言故其數亦於易無與今第因邵氏之說而攷存之

八卦相錯說

八卦相錯邵氏謂伏羲先天之學乾一兌二離三震四防五坎六艮七坤八此先天八卦方位也邵子又有詩雲天地定位否泰反類山澤通气損鹹見義雷風相薄恆益起意水火相射旣濟未濟【經文雲水火不相射詩中刪去不字以就句法已失經防】則又以否泰損咸恆益旣濟未濟爲八卦愚於此不能無疑焉按方位南與北對東與西對東南與西北對西南與東北對皆就三畫卦對看未及重卦一陰對一陽二陰對二陽三陰對三陽妙在爻爻相錯一與八錯乾坤也二與七錯兌艮也三與六錯離坎也四與五錯震防也相錯之象不在互易而在對待所以爲先天若彼此互易則爲後天之流行矣今據其說推之否泰互易天地無定位矣旣濟未濟互易水火乃相射矣損咸恆益互易一陰對二陰一陽對二陽矣不但方位變遷且與經文不合邵子又云八卦相交而成六十四卦愚謂合觀下文只是八卦用順逆方得相錯乾兌離震前四卦爲往防坎艮坤後四卦爲來往者順乾一至震四皆用順數來者逆防五至坤八皆用逆數數往者之順而知來者之逆所以防五不次於震四而次於幹一若防五卽次震四之後則八卦不相錯矣相錯只就八卦言似不當說到六十四卦蔡虛齋云以順逆分判八卦八卦之位旣定則一卦各管一卦而六十四卦在其中矣不可以相錯者爲六十四卦皆逆數也先儒固有言之者矣亦非某臆說也

辟卦說一

京房卦气以十二卦分配十二月其源發於子夏傳所云極六位而反於坤之復其數七是也本義於純陽純陰二卦不注四月十月其餘復臨泰大壯夬五陽長卦姤遁否觀剝五陰長卦皆分注云此某月之卦則是祖京房說也今按乾坤而外上經泰否臨觀剝復六卦三十六畫而陰之多於陽者十二下經遁大壯夬姤四卦二十四畫而陽之多於陰者十二上經自泰正月臨十二月復十一月皆陽月也則逆數已往自否七月觀八月剝九月皆陰月也則順推未來下經自遁六月姤五月皆陰月也則逆數已往自大壯二月夬三月皆陽月也則順推方來此陰陽之多寡順逆自然之序也

辟卦說二

十二辟卦在上經者八在下經者四其說亦詳於邵氏以一歳之月一日之辰配一元之防一運之世皆十二也陽起十一月爲復於辰爲子十二月爲臨於辰爲丑正月爲泰於辰爲寅二月爲大壯於辰爲卯三月爲夬於辰爲辰四月爲幹於辰爲已陰起五月爲姤於辰爲午六月爲遁於辰爲未七月爲否於辰爲申八月爲觀於辰爲酉九月爲剝於辰爲戌十月爲坤於辰爲亥十二月三十六旬分之則七十二候十二卦三十六陽分之則七十二畫一陽之運息於復盈於幹消於姤虛於坤此其大略也按臨卦辭曰至於八月有凶十二月分卦自文王始至京房卦气圖以坎離震兌爲四正卦主二至二分以六十卦分辟侯大夫卿而復臨泰大壯夬幹姤遁否觀剝坤十二卦皆屬於辟每爻各主一候此辟卦之名所由昉要而論之陰陽升降不外乾坤十二畫中辟者主也爲之主者在內故也吾於辟卦益明乾坤之理

或問十二卦體但有乾坤震巽艮兌而無坎離何也曰震巽一陽一陰坎離二陽二陰所以未便成三陰三陽者以離中有少陰而二陽分必至於兌則陰在外而二陽合始可進而成三陽之乾坎中有少陽而二陰分必至於艮則陽在外而二陰合始可進而成三陰之坤復姤一陰一陽之後必合諸十六卦而後成二陽之臨二陰之遁者正以其有坎離故也觀夫子於治歷明時則獨取諸坎離者其義不昭然乎中爻說

中爻之義注疏與本義不同孔穎達分內外卦以二五爲中爻朱子除初上二爻而取二三四五吳艸廬則兼二說爲正體二爲內卦之中五爲外卦之中互體三爲內卦之中四爲外卦之中今合六十四卦爻象辭觀之言中者多在二五兩爻惟復卦六四一爻益卦三四兩爻則以三四爲中行說者以爲此互卦也因取左傳莊公二十二年周史爲陳侯筮遇觀之否曰坤土也巽風也風行於土上山也杜元凱注云自二至五艮象爲互卦占易之證凡卦爻所取象求之二體不得者求之互體往往得之非中爻不備其以此歟然觀下文二與四同陰位用柔又貴得中四過中又以近五而多懼得中者二也三與五同陽位用剛不用柔而云柔危剛勝者指三也五則剛柔皆吉蓋三四不中而二五中譽懼功凶之分由此據經文遠近對五言貴賤以等言所謂中爻仍以二五爲主但雜物撰徳辧是與非則非中四爻互體不備耳

中爻互體說

邵子云卦用六爻乾坤主之爻用四位坎離主之今據所謂先天圓圖取爲互法去其初上用中四位左方自幹至復三十二卦右方自姤至坤亦三十二卦取而互之各得十六卦皆以兩卦中四位相交而縮一卦實由六十四而三十二也蓋自太極肇判气以成形由一以生二及夫兩儀旣奠則形交气感復合二而生一斯造化之機緘大易之精蘊也按其二體之序上則乾一至坤八兩兩相對下則乾一至坤八四運疊周自然而然條理不紊誰爲之哉造化之自然也復以再互之左右各得八卦乾坤旣未四四相比共十六卦皆以四卦縮成一卦實由三十二而爲一十六也夫造化以乾坤坎離爲主故再互之卦則乾坤坎離具八體在下體則乾離坤坎分先後以著先天之體在上體則坎乾離坤明交錯以終後天之用也再以十六卦互之則成乾坤坎離否泰六卦蓋乾坤乃陰陽之純气坎離得陰陽之中气否泰則陰陽之交合乾坤爲易之門於此不更可見哉統而言之子午當陰陽之極故兩互而乾坤之位皆不易所以定上下之位也卯酉當陰陽之中故一互而坎離爲姤復再互則姤復歸乾坤而十六卦縮成兩卦矣所云乾坤爲大父母坎離復姤爲小父母以圖按之其序如此然互體旣分上下則上下亦有中位正體則二五爻居上下卦之中所以多譽多功互體則三四爻爲內外卦之中所以多凶多懼三四之中乃由變而成故曰雜物撰徳辧是與非則非中爻不備也

吾邑張待軒先生極辟中爻互卦之非謂孔子云非中爻不備者初上兩爻所不言中四爻備言之也二與四三與五乃總論中爻功位何嘗謂二三四爲一卦三四五爲一卦乎

廣八卦說

注疏於說卦取象字字分疏難免穿鑿之病本義又失之太略後學遂靡所折衷蓋夫子推廣八卦之象語大語小引伸觸類初非義類可拘有從文周彖爻例者有自引大象例者又有於說卦別取象者雲峯胡氏云周公以幹爲龍夫子以爲馬文王以坤爲馬夫子以爲牛象之不必泥如此然而求取卦爻亦往往有合者如幹爲馬則取諸大畜之良馬逐內卦乾體也巽爲雞則取諸中孚之翰音外卦巽體也坎爲豕則取諸睽之豕負塗中爻互坎也離爲雉則取諸旅之射雉外卦離體也兌爲羊則取諸犬之牽羊外卦兌體又取諸大壯之羝羊中爻互兌也又如幹爲首於乾卦用九得之坤爲腹於明夷外卦六四得之震爲足於大壯內卦初爻得之巽爲股於咸中爻互卦得之坎爲耳於噬嗑中爻互卦得之離爲目於履中爻互卦又於歸妹內卦九二得之艮爲手於蒙外卦上九得之兌爲口於咸外卦上六得之此外則有偏求卦爻而終不得其義者如坤卦辭言馬爻辭言冰今則取爲乾象蒙言金夫困言金車鼎言金玉卦中無干體也此以干象言之坤文言言天地黃此則言於地爲黑幹於爻言龍此則入震象賁四上兩爻言白卦中無巽體也此於巽言之坎初用事稱雲稱雨稱泉此則稱月未嘗見於卦爻也頤言靈龜損益言十朋之龜未嘗有離體也晉言鼫鼠未嘗有艮體也此則於離艮言之爻有兌雨兌月而兌象不及巽之用巫鼎之得妾亦無兌體也兌象則言之又如乾馬坤牛震龍艮狗兌羊皆重舉而巽雞坎豕離雉則不重舉干言爲圜爲君坤不言爲方爲臣凡若此者難以悉殫類非後人所能窺測楊龜山云說卦取類亦不止此爲之發其端使學者觸類取之耳此言得之學者只從近取諸身遠取諸物防其大意可解者解之不可解者毋以己說傅防彊解之君子於其所不知蓋闕如也聖人且云然學者顧欲彊不知以爲知乎哉

周易玩辭集觧卷首

欽定四庫全書

周易玩辭集解卷一

翰林院編修查愼行撰

上經

【愚按易歷三聖謂伏羲畫卦文王系辭孔子十翼自漢以下司馬遷班固鄭康成皇甫謐皆云然至孔穎達作注疏始據左傳韓宣子適魯見易象云吾乃知周公之徳斷爲卦辭文王所作六爻辭周公所作其說乃定】

【又按古易經文與翼傳各自成書乾卦之先彖辭次爻辭次彖傳次大象次小象則鄭康成本王輔嗣因之而以文言附於後自坤以下諸卦輔嗣又以彖傳附卦彖後以大象次彖傳後以小象附各爻後石經注疏從之俗本通行已久今次第不復攺更取便觀覽】

【幹下幹上】

乾元亨利貞

【程傳曰乾天也天者形體幹者性情楊仲堅曰幹非卽天乃天之所以爲天愚按幹以健爲義元亨利貞四徳周流貫徹只是形容幹健之妙幹是伏羲第一卦元亨利貞是文王彖辭第一句三百八十四爻多從六畫中出六十四卦卦辭多從元亨利貞四字中出全易之綱領也他卦言元亨利貞者多有益辭又或言元亨利而不言貞或言亨利貞而不言元或止言元亨或止言利貞或止言亨或止言利增減一字便不渾全惟乾卦六畫純陽故以元亨利貞歸之孔子發揮文王所未言析爲四徳以仁義禮智配之彖傳文言凡九百餘字又從天道推之人事反覆贊嘆不窮朱子則云若論文王之易大通而利於正只作兩字說孔子見得此四字好便挑開說了故本義例以元亨利貞爲占辭竊謂聖人觀象系辭初不專爲占者設也卜筮乃易中一事故曰以卜筮者尙其占黃氏日抄謂伊川專主於辭以明理乃易之要日用常行無往非易此語得之】

【按京氏易以十二辟卦配十二月本義於防否等十卦多引其說幹爲四月之卦不言於本卦而言於姤坤爲十月之卦不言於本卦而言於復以上彖辭】

初九潛龍勿用

【孔疏陽爻稱九陰爻稱六者老陽數九老陰數六老陰老陽皆變周易以變者爲占也蔡伯靜云初二三四五上爲位之陰陽九六爲爻之陰陽李子思曰陰陽之气自下而上各分爲六層卦之六爻似之故畫卦自下起愚按第一爻言初第六爻當言終第六爻言上第一爻當言下所以文不同者下言初則上有未義大過彖云本末弱是也六言上則初有下義本卦小象云陽在下是也互文相通】

【愚按說卦傳以震爲龍乃幹之初畫也幹是陽生之世故六爻皆取象於龍自潛至亢一龍也初潛在下先儒或以爲舜始漁於雷澤之象孔疏云若漢髙帝生於暴秦之世隱居爲泗上亭長是已愚更以後世事証之元史王約傳仁宗在東宮家令薛居敬上言陜西分地事因被命往理約謂居敬曰太子潛龍勿用之時而爲飛龍之事可乎以太子爲潛龍於義似尢當邵子有雲龍能大能小然受制於陰陽之气得時則能變化失時則不能今初陽在潛陰气正盛勿用者謂非用事之時而非世之不我用也勿字大有執持在陸庸成所云勿者我勿之也】

九二見龍在田利見大人【上見字音現】

【遁世爲潛出世爲見九二陽气發見故曰見龍以六畫言二地位有田象以三畫言二人位有人像二五皆陽大人像天下皆尊仰之之謂見皆蒙其澤之謂利卦體純陽自然剛健若論中正惟九五一爻而已九居二則中而不正其象昭然本義謂九二剛健中正初甚疑之後看胡雲峯集陳定宇櫟問曰本義幹九二剛健中正莫是剛健得中否胡答云凡言九五剛健中正易之正例幹九二變例也雲峯本義通釋恪遵朱子故云爾其實易取中正六十四卦一定不移者似不應於第一卦先成變例】

【程傳大徳之君九五也乾坤純體不分剛柔而以同徳相應本義云九二𨿽未得位而大人之徳已著王陽明云幹六爻只作一人看蓋乾卦無臣位所以爻辭與九五皆稱大人同爲物所利見來矣鮮謂利見九五之君以行其道則仍以二爲臣位矣】

九三君子終日幹幹夕惕若厲無咎【無俗作旡非】

【程傳曰理無形也故假象以顯義幹六爻皆然可見六爻無非龍象君子卽大人亦龍徳也因九三重剛不中在下之上居危懼之地則當有警惕之義故托君子以發之世稱龍嗜睡而物莫能害惟其善惕也有三之惕而後能躍能飛觀文言曰上不在天下不在田固以龍徳稱九三矣若以君子指占者言餘五爻豈無占者乎陽爲日居下幹之終日終而夕之象三當二幹之交故曰幹幹惕若老氏所云惕兮若驚也王伯厚曰危者使平易者使傾易之道也幹以惕無咎震以恐致福愚又謂聖人無危機惕若是其危機常存此心反復其道謀始要終何咎之有凡言無咎者本宜有咎處之得其道故無咎獨於三四言之者三多凶四多懼也】

九四或躍在淵無咎

【已離下體故曰躍猶在上體之下故曰淵淵卑於田二言在田四曰在淵者田乃發見之處淵乃安身之處在田未能變在淵則可變之時矣或者未定也亦詳審之辭時當變革更加詳審安其身而後動何咎之有】

九五飛龍在天利見大人

【陽气自下而上龍之由潛而見而惕而躍至於飛則陽剛極盛之時九五中正而居尊位在天之象鄭康成曰五於三才爲天道淸明無形而龍在焉飛之象也愚謂飛者龍之本體天者龍之本位云雷風雨翕然交集萬物皆見四海咸防其利非九五孰能當之此幹之主爻】

上九亢龍有悔

【位以九五爲中正過是則亢矣大旱爲亢旱龍居上九不能致雨亢之象陽極盛則陰將生龍旣飛則必至於亢故有悔謂所處適當其防宜有此悔也潘雪松曰惟亢而後天者盡惟悔而後天者還程敬承曰乾道豈遂以亢終其妙在悔識時通變從有悔得也黃石齋曰亢者上九之遇悔者上九之徳多不說壞爻象方與文言純粹精之義合】

【洪範筮占曰貞曰悔先儒多以內卦爲貞外卦爲悔胡雲峯曰幹上九外卦之終曰有悔坤六三內卦之終曰可貞於此發諸卦凡例愚按屯需之九五皆曰貞豫之六三蠱之九三皆曰悔亦有不盡然者易固難拘一例也】

用九見羣龍無首吉

【朱子以此爻爲揲蓍之法故其言曰五行成數去其地十之土而不用則用七八九六而已陽奇陰偶故七九爲陽六八爲陰陽進陰退故九六爲老七八爲少然陽極於九則退八而爲陰陰極於六則進七而爲陽一進一退循環無端凡占法皆用變爻揲蓍所以用九六取其變也見羣龍謂值此六爻皆九也無首謂陽變而陰也剛而能柔故吉愚按左傳蔡墨云在乾之坤曰見羣龍無首吉杜元凱注亦如此說又按蘇子瞻力辟老少進退之說其言曰謂陽極於九其次則七極者爲老其次爲少則陰當老於十而少於八謂陰不可加於陽故十不用猶當老於八而少於六也則又曰陽順而上其成數極於九陰逆而下其成數極於六夫自下而上陰陽均也稚於子午而壯於己亥始於姤復而終於乾坤陰猶陽也曷嘗有進退順逆之別乎且此自然者天地且不能知豈聖人得制其予奪哉愚竊謂此一爻兼承上六爻來故不但曰龍而曰羣龍羣龍未嘗無首只是屈伸往來其首不可得而見所謂善藏其用也故曰吉易主於用用易在人似非以剛變爲柔爲無首也若論周公爻辭只就爻立義尙未及卜筮用九用六隻當單指乾坤六爻說至於老少之說四聖人所不言乃卜筮家欲攷動爻之變始分別老少言之耳或者難曰六十二卦皆無用爻何獨於乾坤有之應之曰乾坤爲易之門所以獨稱用九用六者九六有象七八無象也以卦則六子之卦皆從乾坤中出以畫則六子皆乾坤之畫如震之初乾畫也震之二三坤畫也乾坤用九六而諸卦之得奇畫者皆用幹之九得偶畫者皆用坤之六此乃體易之人用易之道謂揲蓍之法亦在其中則可謂用九用六二爻專爲揲蓍而設則恐未必然】

【臨川鄒氏以用九節總爲上九之爻辭屬於亢龍有悔之下王氏亦云然竊采其說以備一解以上爻辭】

彖曰大哉乾元萬物資始乃統天【元與天葉】

【照古本彖曰當作彖傳曰程子所云卦下之辭爲彖夫子從而釋之本義亦云後凡言彖者仿此今刻本多削去傳字似以夫子釋彖之辭爲彖矣凡彖傳以易象與天道雜言見易之取象皆天道也以人事終之者見易之天道言人事也此六十四卦之例】

【本義此一節首釋元義愚按卦辭元亨利貞四字並言夫子獨提出元字而贊之曰大哉乾元蓋一元之气流行無間而物物於焉資始始萬物亦始天地故曰統天干之爲天文周所未言至夫子乃以天道發明幹義元者大也始也資始專就气言有是气方有是形故下文說到流形】

雲行雨施品物流形【以下四節葉】

【彖言元亨利貞傳獨不言亨本義謂此釋幹之亨也楊誠齋云雲行雨施气之亨也品物流形形之亨也愚謂萬物皆資始於气气之發泄則爲雲雨所謂神气風霆也不曰萬曰品者資生以後形質已具物各分類可爲區別矣流形者如水之流有生生不息之機蔡虛齋謂品物只是植物若飛潛等物豈待雲雨然後流形耶愚竊謂不然形對气言气以成形飛潛動植多在品物之內若但作植物看則解之雷雨作而艸木甲拆矣非干元統天之道也】

大明終始六位時成時乘六龍以禦天【天字葉汀】

【張彥陵曰萬物由元而亨人見其爲始而已聖人心通造化黙契夫循環之運防終始於一元而不生分別之見愚謂陽大陰小陽明陰暗故曰大明乾元資始者也有始則有終幹之六位也只據卦畫言之始於一畫終於六畫九三下幹之終九四上干之始終始者時也而六位成乎其中矣六位言六畫之定分六龍言六爻之變象六位以時成六爻因以時乘一剛加於初位是乘以一龍一剛加於二位是乘以二龍餘四位凖此天之六陽時序如此聖人加畫乾卦其序亦如此一無成心惟潛見惕躍飛亢之時而已時字首於乾象發之上以元始總明幹徳曰統天此六龍各分其位曰禦天統天言幹之體如身之統四體禦天言幹之用如心之禦五官本義謂是乃聖人之元亨】

乾道變化各正性命保合太和乃利貞

【孔疏云變者以漸攺移化者忽然而攺本義云變者化之漸化者變之成愚謂變者自無而有萬物之出機化者自有而無萬物之入機陽變陰化統而歸諸乾乾道變化而萬物各正性命所謂气化相催也以物所受謂之性以天所賦謂之命各正者有分別而不相侵奪萬物各具一元也保者常存而不虧合者翕聚而不散太和卽資始之气以其運而不息謂之道以其融而無偏謂之和萬物得是气而生有生則有成凡資始於元流形於亨者至此無少欠缺萬物統防一元也本義云此以釋利貞之義愚竊謂此節須從元亨說到利貞細玩乃字可見】

首出庶物萬國咸寧

【本義此言聖人之利貞也程敬承曰首卽乾元所云始也聖人體元以治世首萬物卽能終萬物愚按爻辭以無首爲吉彖傳云首出者龍之潛見惕躍飛亢皆時爲之六龍以時乘𨿽首出猶無首也首出不專指飛龍如夫子𨿽不得位而爲萬世師非潛龍之首出者乎庶物各正性命聖人又何事焉猶爲之領袖云爾𨿽有一切制作不過順其自然非謂功業旣成萬國始各得其所而咸寧也】

【張待軒曰羲皇六畫萬法皆備以一字名之曰幹以四字形容之曰元亨利貞夫子彖傳止以干元二字提綱而亨利貞錯綜防綴其間知元之爲元則亨利貞特張弛闔辟之節候耳說易者謂此是元此是亨此是利貞逐節界斷意味索然矣以上彖傳】

【彖傳小象皆夫子贊易之辭往往作韻語舉乾坤二卦餘可知】

象曰天行健君子以自彊不息

【每卦大象夫子別從卦體取義與文周絕不同幹與他卦又不同不曰重幹曰天行健健者幹之徳故以卦徳易卦名用冠六十四卦之首天之運行一日一周健者運而不息也卦體上下純陽無一毫陰柔以雜之故健在人爲無欲則剛君子以之自彊不息以者體易而用之也用易之人稱名非一大約前時創典則稱先王因時經世則稱後用之身心學問則稱君子】

【胡翼之曰天南極入地下三十六度北極出地上三十六度狀如倚杵其用則一晝一夜行九十餘萬里人一呼一吸爲一息一息之間天行八十餘里人一晝一夜有萬三千六百餘息故天行九十餘萬里天之行健可知故君子法之以自彊不息云愚謂君子與天共一干徳幹者健也自彊便是健不息便是行一刻不行卽一刻失其健矣】

【按此爲大象傳而釋六爻者爲小象傳皆夫子所系六爻之辭乃周公所系也本義謂此周公所系辭本連上作一气讀王弼削去傳字但稱象曰以致經傳淆亂】

【胡雲峯曰上經幹曰天行坤曰地勢坎曰水洊至離曰明兩作先體後用也下經震曰洊雷艮曰兼山巽曰隨風兌曰麗澤先用而後體也以上大象傳】

潛龍勿用陽在下也【下音戶與普葉】

【以下六節當有象傳曰三字以別於文言陽謂龍下謂潛周公取象於龍大是奇特夫子恐人泥於迹象涉於奇怪故詮之云陽在下明經之稱龍卽陽气也孔疏云第一爻言陽在下是舉自然之象胡庭芳云易卦爻辭無陰陽字夫子於幹初曰陽在下於坤初言陰始凝陰陽之稱始此卽太極所生兩儀之一以爲諸卦通例陰陽之名一立而動靜健順剛柔奇偶大小尊卑變化進退往來由是著矣】

見龍在田徳施普也

【在田則龍徳已見表出徳字明九二所謂大人𨿽未得君位已具君徳矣徳施普從見字看出如日之方升光已徧照矣】

終日幹幹反復道也【以下三節葉】

【反者自上而下復者自下而上如雲反反復復同在一條路上易之變化不窮只是反復其道反復莫密乎晝夜君子日幹夕惕如晝夜之往來總在道理上盤旋而已道本無止息君子體道之精神亦與道同其無息也】

或躍在淵進無咎也【咎音如咎繇之咎上聲讀與道造葉】

【四當進退之位爻言或躍乃疑而未定之詞夫子決之曰進無咎所以破其疑也本義謂可以進而不必進似與小象不合】

飛龍在天大人造也【古韻蕭豪與尢侯通用平昃皆同】

【九二之大人有徳而無位九五則有徳有位矣張橫渠云成性則躋聖而開天乃大人自造之地位本義云造猶作也言作而在上非制作之作也愚按大人釋龍字造釋飛字止是釋飛龍在天之義世稱天地曰造化曰大造聖人居天位而行天道其有造於天下萬世者大矣】

亢龍有悔盈不可久也【久與首葉】

【陽气至上而極故曰盈天道虧盈人道惡盈豈是可久之理亢者時之盈盈不可以久居悔者幾之微幾不可以久滯處亢之道只在不盈而已非但气不可盈徳亦不可盈盈其徳是昻其首以爲龍矣合下節看更明】

用九天徳不可爲首也

【天徳卽乾道也呂東萊曰幹者萬物之首非有心於首萬物也𨿽有首而未嘗爲首本義謂陽剛不可爲物先愚按不可爲首爲用九者言也不好處在爲字上九一爻在五爻之上翹然自以爲首聖人掲出不可爲三字以示戒此用九者所當知】

【朱啟莊曰周公爻辭取象離奇險怪夫子作小象傳不於取象處下一注腳斷章摘句一一歸之於理或提掇其要或推原其故或疏解其義或申明言外意或發爲感嘆或寄諸調笑離奇險怪悉歸平淡以上小象傳】

文言曰元者善之長也亨者嘉之防也利者義之和也貞者事之幹也君子體仁足以長人嘉防足以合禮利物足以和義貞固足以干事君子行此四徳者故曰乾元亨利貞【長上聲】

【自此至末皆文言也釋文引梁武語以文言爲文王所作觀辭中屢稱子曰其爲孔子無疑程傳云他卦彖象而已獨乾坤更設文言推乾坤之道施於人事也愚按施於人事不獨文言他彖傳往往有之但諸卦皆從乾坤中出故於此反覆發其蘊耳元者善之長也至足以干事八句出左傳襄九年穆姜薨於東宮始往而筮之遇艮之隨是於周易曰隨元亨利貞無咎元體之長也亨嘉之防也利義之和也貞事之幹也體仁足以長人嘉徳足以合禮利物足以和義貞固足以干事云雲中間惟體徳兩字不同歐陽永叔謂穆姜筮時去孔子之生尙十三年因疑文言先孔子而有愚竊意此八句本古隨卦繇辭夫子引之以贊幹耳其分元亨利貞爲四徳亦出穆姜語張待軒曰元亨利貞四字潔靜精微未易窺測夫子不得已以天道明其一二至於人如何法天如何學易不別下注腳只用穆姜相傳之語稱述一番而結之曰君子行此四徳者故曰乾元亨利貞以見乾道𨿽精深莫測只行此四徳便叫做元亨利貞四徳散見於諸卦者或分或合體例不一其純粹以精者獨幹而已故於此首發明之】

【愚按乾道所包者廣有在天之元亨利貞有聖人之元亨利貞有在人所具之元亨利貞此則就人所具而言元卽在人之仁亨卽在人之禮利卽在人之義貞卽在人之知此四句說天徳之自然體仁以下四句說人事之當然直指君子身上所謂行此四徳者也孔疏謂元亨利貞卽仁義禮信不論智者行此四事並資於智也文中子亦以貞屬信獨朱子以智爲貞愚謂智與信合方爲貞孟子所云知斯二者弗去是也知是智弗去是信若知不眞則信亦不堅焉得爲貞】

【張彥陵曰四徳𨿽分屬要以一元爲主元者生生大徳萬善之所始也亨利貞三者總謂之善合亨利貞而統於一元則謂之長嘉卽善之通生機發越其彪炳者聚防在此利卽善之宜生理充足其整肅者調和在此貞卽善之成生機完固其紛紜者植立於此袁了凡曰前言元者善之長長在理也後言體仁足以長人又推理之長以長天下也前言嘉之防以美之所聚爲亨也嘉防足以合禮又推合禮以爲美也利者義之和是卽義以明利利物足以和義是因利以成義也貞者事之幹是以立事爲貞貞固足以干事是謂貞能立事也】

【朱子又嘗以健順分配四徳其言曰仁禮健而義知順又曰禮者仁之著知者義之藏見玉山講義當時學徒無深究其說者惟李孝述問曰以仁爲動之始猶春之生物禮爲動之極猶夏之長物義爲靜之始猶秋之收而去華就實智爲靜之極猶冬之藏而歸根復命朱子答之曰此元亨利貞所以循環無端也以上第一節

申彖辭之意】

初九曰潛龍勿用何謂也子曰龍徳而隱者也不易乎世不成乎名遁世無悶不見是而無悶樂則行之憂則違之確乎其不可拔潛龍也

【何謂也是自相問答之詞後放此此以人事釋勿用之義勿用者何隠也惟有龍徳故能隱夫子恐人將爻辭勿用作不爲時所用解故又深贊之著三个不字兩个無字兩个則字以見內斷於心審時之未可有爲故確乎不拔如此困學記曰不易乎世是第一層到不成名才是眞遁不見是而無悶是名心盡處也遁世如龍之蟄猶可測其爲龍不見是則爲魚爲蛇爲蝘蜓不得以龍目之矣說統曰道可以易世不易者無必用之心隱可以成名不成者無潔身之迹愚謂兩悶字猶從已起見到樂行憂違處全是萬物一體之懷有憂有樂所以爲堯舜若僅無悶而不憂則巢許一流矣】

九二曰見龍在田利見大人何謂也子曰龍徳而正中者也庸言之信庸行之謹閒邪存其誠善世而不伐徳博而化易曰見龍在田利見大人君徳也【行去聲】

【九居二據爻例中而不正者也所以夫子稱龍徳不曰中正而曰正中蓋謂初爻在下三爻在上二所處之位正在內卦之中耳程子謂中重於正正有不中中無不正朱子亦以九二爲中正余於爻辭下辧之詳矣】

【夫子恐人以二爻爲臣位故再以君徳表之中庸二字發於此庸言之信庸行之謹皆中徳也兩庸字跟龍徳說來人知龍徳之變化而不知所以變化處只在平常日用之間謹信便是閒邪閒邪便是存誠邪自外入故曰閒誠自我有故曰存如此則不徒善一身兼可以善一世無智名勇功之迹故不伐非近功小效之比故博而化】

九三曰君子終日幹幹夕惕若厲無咎何謂也子曰君子進徳修業忠信所以進徳也修辭立其誠所以居業也知至至之可與幾也知終終之可與存義也是故居上位而不驕在下位而不憂故幹幹因其時而惕𨿽危無咎矣

【君子終日幹幹何所事乎進徳修業是已日新之謂盛徳故曰進富有之謂大業故曰居忠信所以爲進徳之基修辭立誠所以爲居業之地幾者心之初動義者事之得宜知時之當進而至乎上則奮然至之而不失事機之防知時當退而終乎下則確然終之而不拂分義之正三在內卦之上故曰居上位在外卦之下故曰在下位知至而至非爲位也故居上而不驕知終而終不出位也故在下而不憂去驕憂之根而幹惕之精神自因時而露正見進修工夫無歇手處此君子所以終日幹幹也】

九四曰或躍在淵無咎何謂也子曰上下無常非爲邪也進退無恆非離羣也君子進徳修業欲及時也故無咎

【本義內卦以徳學言外卦以時位言愚按上進二字釋躍字義下退二字釋淵字義無常無恆釋或字義非爲邪非離羣釋無咎義非字與欲字應四居可上可下可進可退之時故曰無常無恆上下無常似乎爲邪而非爲邪進退無恆似乎離羣而非離羣當躍而躍乃其時矣進徳修業承上說來三之進修正欲及此時而上進也故無咎】

九五曰飛龍在天利見大人何謂也子曰同聲相應同气相求水流濕火就燥雲從龍風從虎聖人作而萬物覩本乎天者親上本乎地者親下則各從其類也【同聲相應以下七句總以聖人作而萬物覩一句爲主聖人作飛龍在天也萬物覩利見大人也孔疏所謂上陳數事本以明此此亦同類相感也本乎天者親上二句則統說天地間同類感應之義本義謂本乎天者動物本乎地者植物正蒙曰有息者根於天無息者根於地此動植之分也息謂呼吸錢飲光曰聖人上有天道故本天之類親聖人如天聖人下有地道故本地之類親聖人如地九五具天徳居天位故一以聖神功化之妙言之楊誠齋曰所謂各從者一物親一物而已至於聖作物覩無一物之不親所謂出乎其類也出乎其類故統乎萬類】

上九曰亢龍有悔何謂也子曰貴而無位髙而無民賢人在下位而無輔是以動而有悔也

【楊誠齋曰六龍之首故曰貴曰髙非君非臣故曰無位陽剛無陰故曰無民自四以下皆從九五故曰無輔今按髙貴以品格言無位無民無輔以時地言】

【六位時成亢亦龍之一位而云無位者五居君位唐虞之世自有巢許也人豈有不動之時曰動而有悔妙在一動字天下極重難反之勢只在聖人一反掌間致悔之由止在一動處亢之道止在一悔而已以上第二節

申爻辭之意不釋用九一節不知何意】

【歐陽永叔以初九日以下六節爲漢時傳經師弟子問答之辭疑經之原文未必如此存其說俟再考】

潛龍勿用下也【以下二爻葉】

【胡庭芳曰前陽在下以气言此下也以位言】

見龍在田時舍也【捨去聲與下葉】

【本義言未爲時用也捨字作用捨之義馮奇之謂與出捨於郊之舍同適止於此非久安也蓋龍旣在田視初潛之時又進一位矣似不當作捨字解】

終日幹干行事也【以下四爻葉】

【以干惕之心施之於事則爲行道外無行反復其道只是行所當行而已】

或躍在淵自試也

【上下進退之宜內度諸已非人所能諭故曰自試蔡虛齋曰試其時非試其才也】

飛龍在天上治也

【不徒曰治而曰上治所謂有徳有位操制禮作樂之權者也】

亢龍有悔窮之災也【災葉玆去聲】

【龍至於上亢亦時爲之也陽窮於九天運適然於龍何病故曰窮之災】

乾元用九天下治也

【釋用九而稱乾元何也一百九十二陽爻皆用九此與諸卦不同其治亂關系天下非一身一家之事故曰天下治孔疏云九五只是一爻故云上治乾元總包六爻故雲天下治以上第三節

以人言】

潛龍勿用陽气潛藏【內卦三爻葉】

【藏字有不可輕泄之意藏之而爲气顯之而爲光此初二兩爻之別也】

見龍在田天下文明

【陰晦陽明陽光發見文明之象也】

終日幹幹與時偕行

【時者天行也天行晝夜一周日幹夕惕法天行也】

或躍在淵乾道乃革【外卦三爻葉】

【曰自試猶有斟酌進退意曰革陽气離下而上天道至此一變矣此就卦畫發取象之意】

飛龍在天乃位乎天徳

【潘雪松曰龍潛龍見龍躍皆非其本位惟在天乃還其本位人皆以九五爲位乎天位聖人曰此乃位乎天徳可見𨿽有其位苟無其徳不過位乎天位而已】

亢龍有悔與時偕極

【極者盡也一陽生於子六陽盡於已皆時爲之下幹與時偕行上干與時偕極龍至於亢宜其有悔適當其時也此就文詮釋之辭】

乾元用九乃見天則

【龍之變化無定形亦無定用顧無定之中有一定不易者存焉是謂天則天則不可見於用九而見之潛見惕躍飛亢何在非用而皆統於乾元故曰乾元用九乃見天則以上第四節

以時言】

乾元者始而亨者也利貞者性情也幹始能以美利利天下不言所利大矣哉

【文言首論人事旣分元亨利貞爲四徳矣至此復論天道故以元亨利貞合言之再提乾元者以元統四徳也始亨幹始兩始字與元同義彖所謂乾元者卽气化之始而亨非別有乾元也彖所謂利貞者卽乾元之性情非別有利貞也何以知之於乾元之所能者知之蓋物生於春非亨利貞之所能惟元爲生物之始以美利利天下者幹之能也到得利貞之時收斂歸藏已是坤道用事萬物之享其利者以爲坤之功也而不知皆幹之功此之謂不言所利幹之所以爲大】

【彖傳曰性命此曰性情蘇氏易傳曰情者性之動也溯而上至於命沿而下至於情無非性者卦以言其性爻以言其情情以爲利性以爲貞愚謂有生以後情用事而性日漓利貞者斂情以歸性也】

大哉幹乎剛健中正純粹精也六爻發揮旁通情也時乘六龍以禦天也雲行雨施天下平也【本節葉】

【元亨利貞文王所已言夫子復以剛健中正贊幹之大純陽之謂剛健無俟詮解矣中正二字全易要領夫子於乾卦發之中者二五所同中正者九五所獨三百八十四爻中而正者六十四中而不正者亦六十四正而不中者百二十八不中不正者亦百二十八湛元明謂陰陽剛柔器也得其中正者道也羅整庵辟之云但以得中正者爲道不過六十四爻而已餘爻三百二十以爲非道可乎夫子贊純乾爲中正意蓋如此又以干徳之妙非剛健中正所能盡復加純粹精三字孔疏謂六爻皆陽是純粹本義云純者不雜於陰柔粹者不雜於邪惡王凝齋云純言其不二粹言其不雜精則進乎粹矣趙汝楳曰兩卦不雜曰純八純卦是也剛柔不雜曰粹乾坤是也愚更以說卦爲證爲玉爲金卽純粹之義金取其不雜故言純玉取其無瑕故言粹精者純粹之至也】

【趙汝楳曰聖人於幹彖三釋之取義各殊此章專主爻畫言結束在六爻發揮一句性者爻之剛柔情者爻之好惡聖人因幹以發諸卦玩爻之例愚謂卦以言其性爻以言其情發揮者陳列其象旁通者曲盡其情也聖人立六爻以通乎幹之情乘六龍以行乎幹之道雲行雨施以沛乎幹之澤則乾道之大不在幹而在聖人矣以上第五節

重贊乾道以及聖人禦天之功】

君子以成徳爲行日可見之行也潛之爲言也隱而未見行而未成是以君子弗用也【未見見字音現弗疑當作勿】

【三个行字要細玩徳未成未可以行徳旣成然後可見之行君子成徳之稱初九徳已成矣可見之行矣爻辭謂之潛者時當隱而未見是以行而未成朱子云如伊尹耕於有莘之野便是行而未成此潛龍所以勿用】

君子學以聚之問以辧之寛以居之仁以行之易曰見龍在田利見大人君徳也

【程傳學聚問辧進徳也寛居仁行修業也困學記曰學貴多聞見故曰聚問以析精粗故曰辧寛居則有優遊不迫之功仁行則有天理流行之樂書贊成湯曰克寛克仁九二之爲君徳審矣愚竊謂仁以行之一句爲主聖人𨿽具天徳亦由學問而成功夫全在行仁君徳之成以此君子體仁足以長人故仁以行之便是君徳】

九三重剛而不中上不在天下不在田故幹幹因其時而惕𨿽危無咎矣【重平聲後同】

九四重剛而不中上不在天下不在田中不在人故或之或之者疑之也故無咎

【兩節當合看三居下卦之上四居上卦之下三四兩爻以剛遇剛故皆曰重剛猶離言重明巽言重巽非陽爻居陽位之謂也所以九四居陰位者亦曰重剛統六爻而論取其純陽析三四兩爻而論則嫌其重剛也黃氏日抄云三居內卦之極四居外卦之始兩陽交際之地故皆爲重剛其說甚明本義謂九四非重剛重字疑衍者似未可依下卦以二爲中三則已過上卦以五爲中四則不及故皆不中九四隻多中不在人一句前言進退無恆非離羣也此云不在人非離羣乎蓋三四皆人位四之躍淵離三而近五對天而言故曰人非謂人事已盡可以聽天正見天人交際之防舉動不可不愼或者據其迹疑者指其心惟其疑必審時以進矣故無咎】

夫大人者與天地合其徳與日月合其明與四時合其序與鬼神合其吉凶先天而天弗違後天而奉天時天且弗違而況於人乎況於鬼神乎

【同聲相應一節釋利見大人之義已備矣此言大人與造化合徳天地者造化之主宰日月者造化之精華四時者造化之流行鬼神者造化之功用覆載無私之謂徳容光必照之謂明寒暑不忒之謂序禍福先見之謂吉凶大人無不一一與之合以其創所未冇曰先天以其時至事起曰後天要之先天妙用卽在後天奉時中天之弗違大人卽先天大人之奉天時卽後天程傳所云大人心通天地之先而用必後天事起天地之後而知必先天也】

亢之爲言也知進而不知退知存而不知亡知得而不知喪其惟聖人乎知進退存亡而不失其正者其惟聖人乎【喪去聲】

【胡雲峯曰初九潛之爲言也二句釋一潛字而言君子者再必君子而後能安於潛也上九亢之爲言也三句釋一亢字而言聖人者再必聖人而後不至於亢也愚竊謂亢乃時之所必至聖人豈能避但當進退存亡得喪之防自有處亢之道其知冇此而不知冇彼者道在故也道者正而已以進爲正安得顧其退以存爲正安得慮其亡其知進不知退知存不知亡乃所謂知進退存亡而不失其正也此時一有知退知亡之心則失其正道矣若作以退爲進以亡爲存解又是老氏之學與聖人亦無涉其惟聖人乎兩句總是贊嘆處亢之道非謂聖人不至於亢也以上第六節

復據爻辭發不盡之意】

【按胡雲峯本義通釋乾坤二卦自文言曰起至末別爲一卷編在說卦傳之前竊意本義原本當如是而通釋遵之今原本不復見矣】

【坤下坤上】

坤元亨利牝馬之貞君子有攸往先迷【句】後得主【句】利【句】西南得朋東北喪朋安貞吉【喪去聲】

【說文土位在申坤字從土從申愚按陰起於午至申而三本卦三畫皆陰坤象也元亨利貞與幹同中多牝馬之象說卦乾爲馬坤爲牛牝馬者從幹而稱之也馬取其健牝馬取其順利牝馬之貞坤道以從幹爲正也天行健而坤從之冇攸往之象君子有攸往以下開示其例以明牝馬貞之意不必專就人事說往則宜審先後坤從乾則以乾爲主矣先幹而往則迷而不利後幹而往則得主而利利者順也得主是迷之反後得主三字當連讀觀文言自明蘇氏易傳云先則迷而失道後則順而得主張橫渠曰東北喪朋𨿽得主有慶而不可懷也故曰安貞吉楊慈湖曰迷爲失道後而得主利莫大焉午亭陳氏曰陽爲陰主得主故利參同契於坤卦亦云先迷失軌後爲主君利字當另爲一句本義謂先迷後得而主於利以主利二字爲句似與文言不合】

【西南東北據方位言見於大傳西南乃坤之本位兌離巽三陰與坤居之故曰得朋東北則乾與震坎艮皆陽位非陰之朋矣故曰喪朋惟喪其三陰之朋絕類以從陽乃安於正而吉也邵子所云坤統三女於西南幹統三男於東北卽是此象像抄云何以西南言得得兌所以承艮得離所以承坎得巽所以承震合之皆爲坤承乾何以東北欲喪巽喪成歸於震而巽乃終離喪成歸於坎而離乃終兌喪成歸於艮而兌乃終合之皆爲成歸於乾而坤乃終一說西南爲地陰土也東北爲山陽上也據卦體只有西南無東北故一曰得一曰喪愚又謂陰數偶二畫相比便是朋象故易之言朋者在陰位居多本卦六畫皆陰陰往求陽交一陽而爲復則羣陰相繼隨陽復卦所來之朋卽坤卦所喪之朋也合觀全卦總不外以陰從陽四字之義】

彖曰至哉坤元萬物資生乃順承天【本節元與天葉】

【乾元資始坤承乾之資始以生物故亦稱元始之者气也气至而生卽坤元矣才資始便資生始之之气機在幹而行於坤故並資生亦卽承其始气而發育萬物故曰乃順承天順字爲全卦要領夫子贊乾元曰大哉贊坤元曰至哉大者廣言之也至者究言之也分量固自有別大則無所不統至只是就他分量亦到極處也先儒或謂幹是吾儒之學坤是老氏之學儒者以剛爲用故稱大人老氏以柔爲用故稱至人此節釋坤元二字】

坤厚載物徳合無疆含光大品物咸亨【以下四節葉承上文來坤積順而成厚凡其所生之物卽其所載之物也幹不言覆物而坤言載物地之所載何一非天之所覆故曰徳合無疆謂與幹之不息合徳也遊定夫曰含言無所不包言無所不有光言無所不著大言無所不被含以靜翕言光大以動辟言愚按含光大四字正極贊坤徳之厚以其虛而受故曰含以其美而章故曰光大正萬物潔齊相見之象品物咸亨隨坤而亨也此節釋亨字】

牝馬地類行地無疆柔順利貞君子攸行

【牝馬地類類字與後類行義同猶云陰類也程傳行地無疆謂健也乾健坤順坤亦健乎曰非健何以配幹其動也剛不害其爲柔也本義亦以行地無疆爲順而健愚竊謂坤之貞只在順似不必添出健字以象言則爲牝馬行地以徳言則爲柔順利貞可見順以從陽乃坤之正道以柔順爲利貞則君子之所行也行字與上行地相應此節釋利牝馬之貞君子有攸往二句】

先迷失道後順得常西南得朋乃與類行東北喪朋乃終有慶【葉羌三百篇皆如此讀】

【柔者不爲物先先之斯述失坤道矣處後以順隨而不倡乃得坤道之常陽與陰非類也陰當從陽彖辭所謂得朋者不過同類爲朋耳惟喪其同類之朋而從陽則有得主之慶可以有終矣聖人之惡朋黨若此項乎庵曰乃終有慶所以發文王言外之意臣之事君婦之從夫皆喪朋之慶也此節釋先迷以下五句】

安貞之吉應地無疆

【安貞吉從人事言張彥陵曰人有才而不露於分之所在無成而代終徳器深厚直與厚徳載物者一般故與地之無疆相應彖傳三个無疆曰徳合是坤配乾曰行地是坤之本徳曰應地是人法坤之徳此節釋安貞吉句】

象曰地勢坤君子以厚徳載物

【地者形體坤乃地之性情李去非曰天以气運故曰行地以形載故曰勢愚按凡以髙臨卑以上臨下則謂之勢地居卑下而曰勢者以其順也坤字只作順字解與幹之健相配地之大勢西北髙東南下水皆就下其順可知就勢以見其順由順而知其厚君子以厚徳載物自處於萬物之下卑而法地與坤厚載物同所謂應地無疆也】

初六履霜堅冰至象曰履霜堅冰陰始凝也馴致其道至堅冰也【凝與冰葉】

【凡卦初爻取象於履者自坤起例說卦幹爲寒爲冰此何以取坤象王伯厚曰幹初九復也潛龍勿用卽閉關之義坤初六姤也履霜堅冰卽女壯之戒愚謂坤初爻自陽變陰冰霜畢竟是陰气所結然惟陽消於內故陰凝於外聖人於幹曰爲冰正可作此處注腳陰陽之气皆自下而上震爲足陽在下也巽爲股陰在下也履霜者陰從足下起也霜一陰之象冰重陰之象當履霜之始卽厪堅冰之防爻曰堅冰至要其終也象曰至堅冰原其始也始字最重陽主發散陰主收斂故曰凝大戴禮霜陰陽之气也气盛則凝爲霜廣韻霜凝露也馴者狎順之意其道小人道長之道積漸馴習以致陰道盛長豈一朝一夕之故哉一說陰以凝爲道凝又要堅幹初曰陽在下坤初曰陰始凝陽惟下然後能發生陰惟凝然後能收斂此兩爻乃三百八十四爻之根蔕不說壞坤道別是一解】

【郭京易舉正曰按陰始凝也上誤增堅冰字履霜與堅冰時候頗異不合相連結愚又按三國誌魏文帝紀注太史許芝引此象辭履霜上加初六二字而無堅冰字古本當然郭所云殆唐以後本也似當從古衍堅冰二字作初六履霜】

【本義陰陽者造化之本不能相無而消長有常亦非人所能損益也然陽主生陰主殺則其類有淑慝之分聖人作易於其不能相無者旣以健順仁義之屬明之而無所偏主至其消長之際淑慝之分未嘗不致其扶陽抑陰之意所以贊化育而參天地者其防深矣】

【朱罍庵曰坤與乾陰陽相反夫子於幹取象於冰周公於坤取象於冰者幹以時令坤以气質也以此知說卦取象苐舉一隅則剛柔健順𨿽各有據依而義可相通惟變所適康成令升之徒旣失之膠固卽輔嗣謂馬取其健牛取其順者亦得其一說而不知其又有一說也屯賁明夷以陰爻而稱馬何取於健革旣濟以陽爻而稱牛何取於順乎】

六二直方大不習無不利象曰六二之動直以方也不習無不利地道光也【方與光葉】

【乾道莫盛於九五坤道莫盛於六二八卦正位坤居二六二柔順中正坤之主爻也先儒謂陽主進進至上卦之中而止陰主退退至下卦之中而止天數五地數五干進止五坤退止二自上而下數之則仍五也五者中數也河圖之說本此】

【直方大三字程子謂至大至剛以直本義謂其徳內直外方而又盛大蔡節齋謂直者發於內而無私曲方者止於外而有定則內直外方其徳乃大來矣鮮曰直字卽至柔而動也剛之剛也方字卽至靜而徳方之方也大字卽含光大之大也張待軒曰自其承天之气有施卽生更無曲撓曰直自其因物賦形整齊畫一曰方自其厚徳載物配合無疆曰大愚按三字當分三徳看以是三徳承天而動毫無造作則曰不習無不利蘇紫溪曰不習非不假於學也曰敬曰義皆學中事然緝熙敬止初非矜持是之謂聖學愚又按幹其動也直二得坤道之純故小象以承天而動之事屬之直以方以字只作而字解直方以大居然配幹幹曰天道坤曰地道是以全坤歸此一爻矣光者發越之象人但知日月星辰爲天道之光不知地之爲道萬物資生百谷艸木莫不有光輝發越之盛非地道光乎】

六三含章可貞或從王事無成有終象曰含章可貞以時發也或從王事知光大也【大與下節害葉知去聲】

【陽爲章陰爲含三位陽而爻陰含章之象凡人露才揚已最是薄徳章而能含厚徳士也含章乃可貞之道其或出而從王事但當盡臣道而不可自專其成曰有終則不爲事始可知三居下卦之上故云終夫子懼人誤認可貞而一意株守也故申之曰以時發言含章非終於韜晦乃待時而發發者何爲乾用也乾知坤行惟行之而知之光大始著是之謂從王事是之謂代幹有終也王指幹與他卦以君道屬五者不同坤六爻皆臣道也呂伯恭曰惟其知光大故能含晦尋常人胸中淺狹才有一功一善便無安著處矣】

六四括囊無咎無譽象曰括囊無咎愼不害也

【囊所以貯物括者結其口使不得出六四重陰不中天地閉塞時也括囊之象人之處世無咎則有譽無譽則有咎二者往往疊相得失顧當六四之地無咎又須無譽乃爲藏身之固東漢諸賢只爲名心未忘互相標榜致成黨錮之禍非不愼之害與象但舉無咎者君子處末世不求有功但求無害譽者咎之招也六四之所以無咎者殆由無譽與】

六五黃裳元吉象曰黃裳元吉文在中也【中下與窮終葉乾爲坤爲黃乾爲衣坤爲裳黃中色裳下飾六五柔順居中黃裳之象元吉與大吉不同元吉者大善之吉也蓋吉有大而未必善者矣文在中與六三含章不同三所居之位不中章須含而不露五則柔順在中含章時發正其時矣故曰元吉坤六爻無君位猶幹六爻無臣位程傳謂此乃婦人居尊位之戒竊恐未然】

【此小象言中之始九五爲剛中正六二爲柔中正此外或言剛中或言柔中或言正中或言得中或言以中或言中行中道皆其例也】

上六龍戰於野其血黃象曰龍戰於野其道窮也【以陰從陽順之至也當純陰用事時忽然說到龍戰取象大是奇特戰者逆也順之反也胡雲峯曰不言陰與陽戰而曰龍戰於野與春秋王師敗績於茅戎天王狩於河陽同一書法幹令升曰坤位未申之維而气溢酉戌之間故曰於野王介甫云陰盛於陽故與陽俱稱龍陽衰於陰故與陰俱稱血蘇君禹云其血黃直是血戰猶言血流漂杵愚按此爻變艮爲剝陰陽相薄戰之象以寒凝之極而微陽薄之𨿽欲不戰得乎往戰之地未離乎陰而來戰之龍已乘乎陽龍當指陽血當指陰言黃者此震一索爲長男之候故大傳云震爲龍爲黃此其證也幹上九曰窮之災坤上六曰其道窮易窮則變上是當變之爻也】

用六利永貞象曰用六永貞以大終也

【用六與用九同說見乾卦貞卽牝馬之貞坤徳也用坤之柔則當法坤之貞利在長久而貞固此用六之道也象曰以大終大謂陽終卽乃終有慶無成有終之終程沙隨云幹以元爲本所以資始坤以貞爲本所以大終胡仲虎云坤安貞變而幹則爲永貞安者順而不動永者健而不息愚又謂幹以上爲首坤以上爲終變幹上之陽爲陰則陽不爲首變坤上之陰爲陽則陰以大終幹以大始而坤以大終終不失順承天之意凡窮於上者反於下故坤變則爲復幹變則爲姤先儒或謂幹六爻變爲全坤坤六爻變爲全幹而後占用九用六之二爻愚亦未敢謂然】

文言曰坤至柔而動也剛至靜而徳方後得主而有常含萬物而化光坤道其順乎承天而時行【葉杭】

【至柔二句本義謂此是釋牝馬之貞胡雲峯曰幹文言釋元亨利貞幹以君之所主在元也坤文言則首釋牝馬之貞坤以藏之所主在貞也愚又按乾卦文言將元亨利貞四字一一分疏坤卦於彖辭但取後得主三字其餘多作贊辭歸重在順承天三字乾剛坤柔定體也坤道固至柔矣然幹之雲行雨施至坤而生物之機不可遏止屈撓則又柔而能剛乾動坤靜定體也坤徳固至靜矣及其承幹之施陶鎔萬類各有定形不可移易則又靜中之方此皆坤隨乾後得乾以爲主乃坤道之常也故云後得主而有常先儒以此句爲釋坤之利含光大彖傳所已言此復言含萬物而化光先儒云此句釋坤之亨含萬物貞元之交也愚謂地之成物不翕聚則不能發生以艸木驗之凡果核其仁必兩瓣偶而屬陰其中生意則奇而屬陽生意妙在能含含而後能化化而後有光所以含之化之者陰也所以爲光者陽也總之只是順只是承天時行而已故以唱嘆結之】

【蘇子瞻曰物非剛者能剛惟柔者能剛蓄而不發其極必決故曰沈潛剛克又云物圓則好動故至靜所以爲方亦有理解】

【蔡虛齋謂其動也剛承幹而動愚竊謂坤一爻動則爲震故曰其動也剛又據說卦傳立地之道曰柔與剛其靜也翕其動也辟是地自有剛有動但天包地外地旋於天中質不動而气則動是爲承天耳時行者時未至不敢先時旣至不敢後正見坤道之順】

積善之家必有餘慶積不善之家必有餘殃臣弒其君子弒其父非一朝一夕之故其所由來者漸矣由辧之不早辧也易曰履霜堅冰至蓋言順也【慶葉平聲】

【幹文言元者善之長坤則兼善不善言之善惡之積其初由於一身不曰身而曰家者家之中不止一人也呂伯恭云胸中有容著善處善自然積胸中無容著惡處不善自然不積愚竊謂本節積字漸字順字理解相通積善之家子順其父妻順其夫以陰順陽者也積不善之家父順其子夫順其妻以陽順陰者也同一順也以漸而積善不善遂分焉是不可不辧辧之早則積善而有餘慶辧之不早則積不善而有餘殃上文兼言善不善下獨言弒父弒君者非惡其順惡其順乎陰也夫子目擊春秋時事故於坤初爻發之蓋言順也順字本義云當作愼按小象於六四一則曰愼不害再則曰蓋言謹矣此處只當作順經文未必訛也順者積漸使然非一朝一夕之故卽所謂馴致其道呂伯恭所云大凡惡念最不可順他得其解矣】

直其正也方其義也君子敬以直內義以方外敬義立而徳不孤直方大不習無不利則不疑其所行也【爻辭曰直曰方本自明白夫子恐人以率意徑行爲直故復申釋之曰直者心無私曲所謂正也恐人以拘攣固執爲方故復申釋之曰方者處置合宜所謂義也兩其字乃推原周公之意如此敬義二字卽直方之注腳敬以養其直於內義以行其方於外內直則旁引不得外方則移易不得內外交養表裏相資則徳不孤矣何大如之何不利之有不疑所行與幹可見之行義同皆成徳之事非勉彊而行者朱子有云立吾心於不疑之地然後若決江河以利吾往卽其解也】

【李子思曰幹九三言誠坤六二言敬誠敬者乾坤之別也後儒言誠敬之學本於此幹九二言仁坤六二言義仁義者陰陽之辧也後儒論仁義之用本諸此】

陰𨿽有美含之以從王事弗敢成也地道也妻道也臣道也地道無成而代有終也

【臣子𨿽有才美含藏而不自表暴以之從王事非才不足而不能有成乃分所弗敢也試看地出雲爲雨起气爲風而必上之於天地道之當然也妻道臣道何獨不然地道以承天爲順故無專成代有終者幹始能以美利利天下坤承其後而終之則地之所以有終者乃代天而有其終也】

天地變化艸木蕃天地閉賢人隱易曰括囊無咎無譽蓋言謹也

【天地變化二句乃引起下文之辭上二句言艸木而不言賢人下二句言賢人而不言艸木互文也艸木蕃召南序所謂朝廷旣治庶類蕃殖是也賢人隱洪範傳所謂百谷不成俊民用微是也坤本陰卦六四以陰居陰不中不正天地閉塞之象賢人當此身將隱矣焉用文之故必無咎而又無譽所謂愼密而不出也呂東萊曰人與天地萬物同是一气泰則見否則隱猶春生秋落气至則應眾人彊自隔絕故與天地之气不相通气至而覺者賢人而已愚竊謂陰遇陽則爲泰陽遇陰則爲否陰遇陰則曰閉天地閉塞時賢人之見幾獨早其隱與龍徳同不曰聖人曰賢人者聖人遁世因乎天賢人避世因乎地也賢人是開關啟鑰之人亦是扄戶逃名之人聖人不然辟則爲幹闔則爲坤矣】

君子黃中通理正位居體美在其中而暢於四支發於事業美之至也

【愚按此節極贊中徳之妙黃中者文在中也有諸中而應乎外則爲通應乎外而得其當則爲理正位謂五之位居體謂六之體𨿽居尊位而以下體自居美在其中自然英華外發暢於四支者日新之徳四體不言而諭也凡其發揮於事業無一非臣道所當爲而不嫌其僭坤徳之至合干之大故曰美之至也如周公相成王而制禮作樂此足以當之】

陰疑於陽必戰爲其嫌於無陽也故稱龍焉猶未離其類也故稱血焉夫黃者天地之雜也天而地黃【愚按全卦多是以陰從陽到末節大發扶陽抑陰之義一部易經本防也陰豈宜與陽敵夫子於上六爻辭闡透周公之意開口便說陰疑於陽蓋坤自西南得朋至此陰气極盛目中幾無陽矣其與陽戰乃勢所必然周公嫌其目中無陽也故獨稱龍戰若曰陰犯順而龍與之戰以討陰之義與陽不許陰爲敵也然陽𨿽稱龍而陰猶未離其類論理陰𨿽盛必傷論勢陽孤亦必見傷遂成兩敗俱傷之象於斯時也忠臣義士剖肝而露膽庸夫豎子駢首而就戮不辧風塵焉知天地周公獨云其血黃者血陰物也見得陰恃其類而敢與陽戰咎不在陽可知夫曰黃則天地之色幾乎雜矣殊不知天而地黃者兩間之定分也陰其可雜陽乎觀象玩辭直無一字虛設季彭山云當陰陽有定位之時天地黃今陰陽相雜猶理欲未明也故曰其血黃於經文虛字似尙欠理防】

【愚按聖人於幹六爻極著陽徳之盛始終無異象於坤六爻微防陰勢之漸各因其徳位之當否以斷其利咎與六十二卦例略同而不同於乾卦其於幹同者文言耳蓋天地間只有陰陽二气乾居其大坤居其至故亦反覆申釋之但干文言凡兩釋用九坤卦於用六一爻略而不釋蓋義已盡於彖傳爻象中矣】

周易玩辭集解卷一﹤經部﹐易類﹐周易玩辭集解﹥

欽定四庫全書

周易玩辭集解卷二

翰林院編修查愼行撰

【震下坎上】

屯元亨利貞勿用有攸往利建侯

【楊誠齋曰气始交未暢曰屯物勾萌未舒曰屯世多難未泰曰屯張待軒曰乾坤之後繼之以屯冰霜甫消戰血已盡龍起雲興萬物逡逡然將春矣故謂之屯愚按屯之時天地初辟元气未漓震坎二男起而用事非具天徳何以濟屯故亦以元亨利貞歸之勿用有攸往便是貞處利貞二字似是戒辭利建侯者言更無他事只願聖人早卽大位便可濟世安民也程傳謂屯難之世當建侯以自輔本義云利建以爲侯楊龜山云使人各有主而天下定王伯厚云封建與天地並立一旅復夏共和存周封建之效也愚竊謂卦之主爻在初九震爲長子帝出乎震侯卽帝也注疏所云得主則定是已自民心言則渙散無主利初九之爲君自初九言則事業方新利樹人以廣助必兼此二者建侯之義始備】

彖曰屯剛柔始交而難生動乎險中大亨貞雷雨之動滿盈天造艸昧宜建侯而不寧【難去聲】

【乾坤二卦贊辭皆言陰陽自屯以下皆言剛柔乾坤陰陽未交也剛柔之交自震初二兩畫始坎在上險體也故曰難生震在下動體也故曰動乎險中動未便能出險之外只在中而能動便見出險之才故曰大亨貞雷雨滿盈又從上動字說來蓋水在雷上一滴不漏此時山川震蕩日月晦防若天別造一艸昧世界者聖賢處此正當審時觀變未可輕動卦辭云勿用有攸往夫子卻將此句略過重在利建侯不言利而言宜者當屯時建侯所以慰羣望人情皆以爲宜非一已之利也不寧謂王者心不自安亦從動字來不寧之心卽起於勿用攸往之日其始不輕動者其後決不自安於小成也此夫子發文王未盡之意一說難讀平聲險在下震從上動動之易故爲解險在上震從下動動之難故爲屯亦是一解】

象曰云雷屯君子以經綸

【彖傳言其磅礡之勢則曰雷雨大象摹其經營之意則曰云雷坎在上體故言云雷而不言水水气方上騰猶未爲雨也卦之名屯以此需卦坎居上體亦曰云防卦坎在下體則曰泉可以義推君子以經綸者徹始徹終通盤打算不在雨勢滂沱之後而在精神停蓄之時如雷之斂而未發如雲之聚而未散方是取象於屯一雨卽爲雷水解矣】

初九磐桓利居貞利建侯象曰𨿽磐桓志行正也以貴下賤大得民也

【磐桓持重不輕動之義人多作盤旋解張橫渠則云磐桓猶言柱石按字書磐大石桓柱也初爲屯主爻如全卦之柱石於義亦通所云利建侯者卽其人矣利居貞卽勿用攸往之義貞者正也以剛居剛得位之正𨿽持重而不輕動乃其志則在濟世安民欲以行正也彖傳小象凡六卜五志字於此爻發之初以一陽居二陰之下故曰以貴下賤卽行正之實際處凡巖穴之士防獨之人無一不延攬無一不矜卹有不大得民心者乎得民乃建侯之根本夫子於爻辭只釋磐桓二字餘皆發周公未盡之意小象之變例也午亭陳氏曰天下大勢決於民而已初能大得民宜爲成卦之主也】

【胡雲峯曰乾坤初爻提出陰陽二字此則以陽爲貴陰爲賤陽爲君陰爲民尊陽之義嚴矣】

六二屯如邅如乘馬班如匪寇婚媾女子貞不字十年乃字象曰六二之難乘剛也十年乃字反常也

【易簡錄曰陽動而上云雷則屯矣陰乘於陽不交而乘矣乘剛始此剛不是論徳只據二所乘之位言之愚竊按二與初所謂剛柔始交者正應在五而近與初比志在從五而內忌於初曰屯邅曰寇皆難生之象夫初爲卦主本非寇也乃求二爲婚媾耳此人情之難卻者而二守貞不許知有五而已不字者不字於初乃字者終字於五至於十年而後復其陰陽相應之常道二之屯邅如此又按二四上三陰爻二取震馬四與上取坎馬二四上俱言班如二獨多屯邅者只爲以柔乘剛故遇始交之難屯如以時言塞而木通也邅如遲回不前之象班如分布不進之象】

六三卽鹿無虞惟入於林中君子幾不如捨往吝象曰卽鹿無虞以從禽也君子捨之往吝【句】窮也

【張彥陵云六三躁進者也愚謂凡陰必資陽以有爲君子志在濟世須得人相助六三陰居陽位才弱志剛卽鹿無虞之象在二陰之中入於林中之象羣雄逐鹿上有五而下有初識時務者見幾則當捨昧事機者往吝必致窮爻曰不如捨猶有斟酌之意象曰捨之直是決去之詞更不必商量矣周易舉正云以從禽也以字上當增何字愚竊按凡獵者必用虞人設駈逆之車使禽趨田然後有獲卽鹿無虞而可以從禽乎以從禽也大似調笑語不直言其事之無成而無成之意隠然言外若增一何字便非活句矣】

六四乘馬班如求婚媾往吉無不利象曰求而往明也

【先儒多謂四以陰輔五才不足濟屯故下求正應之初與之俱往愚竊謂初方求賢共濟四又近君新舊從違之間進退未決故有乘馬班如之象求婚媾者非四往求初乃是初來求四所謂以貴下賤也以卦言自內之外爲往自外之內爲來以爻言則我之人爲往人之我爲來四必待初來求而後往者二下初爲婚媾非正應故不字四下初爲婚媾正應也故往吉小象贊之以明見得觀時識變內度之已外度之人非明哲者不能也】

九五屯其膏小貞吉大貞凶象曰屯其膏施未光也【此爻先儒詮釋不甚明析愚竊取其義而詳說之蓋易道莫重於中正五居中處正本有徳有位者但在坎中一陽爲二陰所掩坎爲雨故有屯膏之象詩芃芃黍苗陰雨膏之今曰屯膏則不能霖雨天下可知初震體動而得時五坎體陷則失勢蓋事權在初五但有位而已夫人主之財當與天下共之在無事時謹身節用不失爲小貞之吉時方屯難待澤者多顧乃恩不下逮如有司出納之吝非大貞凶乎所謂可小事不可大事者也按周禮小宗伯之職若國大貞則奉玉帛以詔號太卜注云大貞大事求正於龜也貞字亦釋作事字象置吉凶於勿論特原其情曰施未光以五爲重陰所掩𨿽有恩施而未能光大與厚藏吝嗇者不同】

上六乘馬班如泣血漣如象曰泣血漣如何可長也【呂伯恭曰屯極則當通上正是一機防然以陰柔居之𨿽欲有爲而才不足徒爲無益之泣而已愚又謂二乘馬以應五也四乘馬往而應初之求也上居屯極陰柔無應乘馬將安往乎坎爲血卦泣血之象劈頭難到底迅雷轟霆動於坎下四之所媾爲彌天之雨上之所泣爲盈坎之血當此之時不能變屯爲治則入於亂亡而已曰何可長猶云豈是久訃要人思可長之道也卓去病曰上勢窮力弱有心泣血無力回天蓋遺老孤臣如漢末楊彪以司徒擁大位至不能庇其子求長久之計而不可得者也愚按自屯至比六卦皆有坎聖人防危虞險之微意】

【又按六十四卦上經除乾坤頤大過坎離六卦下經除中孚小過二卦無反對外自屯防至旣濟未濟凡五十六卦彖傳多從反對二卦發剛柔互易之義而已觀雜卦傳兩兩對舉其義昭然至京房虞翻輩推而衍之極六十四卦之變遂成四千九十六卦𨿽易道之大變化無方而由其說竊恐流爲小知小數無闗於大源大本故是編於諸家言卦變者間采一二卽本義所釋十九卦云某爻自某卦來亦未敢據爲定論卽如屯可云自坎來初二兩爻互易而成震亦可云自震來四五兩爻互易而爲坎亦可云自觀來初上兩爻互易而爲屯亦可云自萃來初四兩爻互易而爲屯莫不有卦變在其中餘可類推聖人所不言者似不必多生枝節也】

【坎下艮上】

蒙亨匪我求童蒙童蒙求我初筮告再三凟凟則不告利貞【告入聲下同】

【序卦傳蒙昧也不明之義愚按凡物之被掩蔽者謂之蒙如鏡之蒙垢目之蒙瞖而其本體之明自在亨乃防之本體下是養蒙之道先儒謂屯防二卦反對屯取建侯之義作之君也蒙取求我之義作之師也愚又按震變艮爲少男童蒙象蒙而曰童天性未漓爲教易入故亨本義謂亨以下皆占辭筮者明則人當求我而亨在人筮者暗則我當求人而亨在我愚竊謂匪我求童蒙卽不憤不啟不悱不發之謂此其義如筮者之揲蓍初筮必告由其一念之誠求也至再至三則煩凟矣不告者問此而答彼之謂筮字借作求字影子不必主卜筮言兩我字皆指九二童蒙指六五五來求二二爲卦主故曰我利貞者教之以正也】

彖曰蒙山下有險險而止蒙蒙亨以亨行時中也匪我求童蒙童蒙求我志應也初筮告以剛中也再三凟凟則不告凟蒙也蒙以養正聖功也

【蒙之所以不終蒙者自有可亨之道以險而止必以亨而行行則亨不行則止行對且說時止則止時行則行便是時中兼指二五兩爻五爲蒙童二則養蒙者非亨行必不能以正養非時中必不能及其蒙而養下文多是以亨行時中處時中二字乃聖功張本京氏傳云蒙自觀來志應者二五蓋往來之爻故有相求之象呂伯恭云教者𨿽不先求學者自有樂育精神感發來學處此無以感之彼安得而應之應生於感也愚按此諸卦言應之始剛中專指二告字從應字來洪鐘在懸隨叩隨應初筮所以告也再三之凟似是蒙來凟發蒙者何以云凟防呂伯恭曰至理不容擬議一言之下便當領防苟未領解吾置而不告彼𨿽未達其胸中天理固完然不動若再三告之則彼將入於擬議測度反凟其天眞矣凟童之義如此然所云不告者非棄之也乃養之耳卽孟子養不中養不才之義蒙自有其良知良能所謂正也從渾沌立根基不使鑿竅入聖之功由此不曰正以養蒙而曰蒙以養正張子所云使蒙不失其正教者之功也】

象曰山下出泉蒙君子以果行育徳【行去聲】

【眞西山曰艮之象山其徳止也山惟靜止故泉之出者無窮冇止而後冇行也吳艸廬曰童蒙猶山麓初出之泉汩之則淸者渾閼之則通者塞養之導之而後可果行者導之之方育徳者養之之方愚按蒙養在初猶泉之始達故不曰水而曰泉周子所云靜而淸也蓋坎爲流水泉者其源也泉之流或濁其源未有不淸者猶物欲乃後來之蔽性未有不善者蓄其源使常淸所貴果行育徳之功果行者體坎之剛中以果決其行育徳者體艮之靜止以涵育其徳也】

初六發蒙利用刑人用說桎梏以往吝象曰利用刑人以正法也【說與脫同】

【程傳謂去昏蒙之桎梏本義謂痛懲而暫捨楊龜山謂脫桎梏而聽之往似皆非爻辭正解愚竊謂防在初不可無以發之如昆虫伏地遇蟄則出有開豁警動之意初近二中爻互震凡易言用刑者必有震象刑卽書之朴作教刑禮之夏楚收威是已漢書刑法志械在手曰梏在足曰桎立教之始利用刑人然以爲蒙童而發之非以爲罪人而桎梏之也其或束縛過嚴學者將苦難而不知益如刑人而加以桎梏矣所貴敷教在寛藏修遊息使其手足冇所措則心思當日開故又取用說桎梏之象若一味任嚴以往則有吝矣以見立教當寛嚴相濟之意朱子嘗云教導後進須是嚴毅然須有以開發之方得此正解也楊敬仲曰知有陷開心亦有桎梏或錮於聞見或拘於私意眞明不得出矣此心之桎梏也故利用以說其桎梏也湛甘泉曰治蒙之初非用教刑則無以儆其惰破其愚所以然者使防不至於終防終蒙則過惡之甚至受桎梏之刑矣故初之用刑用以脫其桎梏之罪也兩用字有著落此解亦得愚又按鐘維新讀易抄曰防初有師道焉非用刑者也當如詩之刑於且法正之以身法也以正爲法桎梏自脫所謂名教中有樂地也此解更深一層項平甫云發之於初者正法示之而有餘擊之於終者干戈禦之而不足合初上兩爻看教防之義盡矣】

九二包蒙吉納婦吉子克家象曰子克家剛柔接也【一陽居中乃治蒙之主中以上則過中以下則不及童蒙之質精神未完血气未定治之稍過不及俱失其時故周子說蒙之義曰愼哉惟時中二之能包蒙以剛中也凡易之道以陽包陰以君子包小人防曰包蒙泰曰包荒姤曰包魚皆在九二包蒙有家庭容納之義故取象於婦子自初至此童年已長可以授室矣故曰納婦可以總家政矣故曰子克家剛者九也子也柔者二也婦也故曰剛柔接以一室言爲夫唱婦隨父作子述推之朝廷則周禮嬪禦膳夫庖人統於冢宰皆是也本義以剛柔接爲二五之應細看來本爻已具此義】

六三勿用取女見金夫不有躬無攸利象曰勿用取女行不順也【取去聲】

【三與上本正應但以陰居陽而不中又近比於九二女子之柔而多欲者也二𨿽以納婦爲吉此則戒其勿取嫌其遠正應而近相比也不有躬由於見金夫病在見字見利則忘身矣二剛中金夫之象凡剛居二爻者多稱金姤初之金柅用四之金車皆指二此金夫亦當指九二無疑孔疏謂指上九似非三往從上於行爲順今捨上而下比於二小象所以云行不順本義順字當作愼與坤文言略同又引荀子順墨作愼墨按術順墨而精雜污語出修身篇其義本難曉不知朱子何以援此爲證愚竊謂經文未必屢訛也蘇紫溪曰蒙卦凡三言順五之順在從人上之順在禦寇若爲利欲所誘則本性之拂逆多矣赤子之心順乎性者也利欲之誘逆乎性者也只就順字作解爲得】

六四困防吝象曰困防之吝獨遠實也

【本義以遠於陽而無正應爲困象是己愚又按六四以陰居陰質旣昏闇又無賢父兄師友之助者內有九二爲父兄而隔於三則包之所不及外有上九爲師友而隔於五則擊之所不加孑然處於晦昧之地困而不學終於下愚而已可羞孰甚焉陽實陰虛木卦陰爻多比陽惟四比應皆陰故曰獨遠實非實之遠四四自遠實也】

六五童防吉象曰童防之吉順以巽也

【此求我之童蒙也艮爲少男童象五居尊而下順於二惕誠齋以髙宗學於傅說武王訪於箕子証之愚謂五之受教於二能以童蒙自居如太甲之於伊尹成王之於周公不啻子承父命者然書曰復子明辟直謂之子可也以子承父而何不順以巽乎順者善受巽者善入皆童蒙之徳也若順而不巽則悅而不繹從而不攺矣夫子補爻辭所未言】

【愚又按六十四卦中六居五九居二者凡卜六卦而十五卦皆吉謂人君柔中虛已而任剛中之臣其臣亦以剛中之徳應之也於蒙卦首發其例陸君啟曰蒙之君願爲賢者童泰之君願爲賢者婦尊賢之義隆矣】

上九擊蒙不利爲寇利禦寇象曰利用禦寇上下順也【本義治蒙過剛爲擊象攻治太深則必反爲之害與小象上下順其義難合愚竊謂上之所擊者三也三𨿽與上正應而陰柔不中不正又居艮止坎陷之交三旣以二爲夫自上視之則爲寇矣故曰擊此遠不相得者也坎爲盜寇之象擊蒙有二義治之太過則激而爲寇因其來而禦之則可以止寇爲寇者不利則利在禦寇者矣艮爲閽寺守禦之象禦寇者上也胡雲峯曰上之剛不爲寇而止寇是上能順下三之蒙因其禦而不爲寇是下能順上得其解已】

【愚又謂本卦陰爻皆蒙二剛而居中包蒙所以養其善上剛而過中擊蒙所以懲其惡初之用刑防宼於早也上之用擊持法於終也】

【象數論曰初六乃立教之方九二陽爻師象三四五爻皆陰弟子象六三以陰居陽坎性趨下見金夫不有躬蒙之見誘於利欲者勿用取女有不屑教誨之意焉六四困而不學者也六五與二正應順以受教故以童蒙之吉與之上九陽剛居終有衞道之力者也凡異端曲學足以惑蒙童之聞見者皆寇也不利爲寇而利用禦往者不追來者不拒歸斯受之而已矣】

【蘇君禹曰乾坤初辟卽有屯蒙屯則未舒蒙則未覺其洪荒時乎唐虞以後智識漸開私欲之誘甚於金夫意見之障甚於桎梏名利之竊引寇而攻其外道徳之竊引寇而攻其中有如水之潰決而莫之止也夫水之源澄之也易水之流塞之也難故初言發不過開關啟鑰之功二言包猶有含垢匿瑕之度上曰擊則有移山壓卯之勢矣要學者求其在我得其初心則夜气之動卽爲仁義孩提之知卽爲堯舜困可通婦可納又何桎梏寇盜之足慮哉】

【乾下坎上】

需有孚光亨貞吉利涉大川

【愚按坎在上體者凡七卦聖人於屯蹇取濟險之功多是時防旣至經綸斡旋之事若時防未至以前須有一段忍耐工夫需是也需亦造化自然之候時方險難不得不待者也然往往陰柔者患不能出陽剛者患不能需卦體乾內而坎外卦徳妙在有孚二五剛中充實有孚之象中爻互離欲速見小蔽他不得光之象外卦坎爲通亨之象八卦正位坎在五剛中正貞之象貞則不妄動以犯險自然得吉合二體險在前陽剛臨之利涉大川之象末句兼指內卦三陽而援三陽以出險者九五之功也】

彖曰需須也險在前也剛健而不陷其義不困窮矣需有孚光亨貞吉位乎天位以正中也利涉大川往有功也

【須卽詩卭須我友之義彖辭言利涉大川者凡七惟需渙二卦有坎體渙坎在內卦故曰乘木有功需坎在外卦故曰險在前內卦三陽以健體居坎下喜其能需故剛健而不陷非由剛健故不陷也天下事躁進者毎多阻今遇險能須故其義不困窮外卦一陽居坎中而得位凡人阻於勢而不得不需九五位乎天位勢無所阻由其陽剛中正故能鎭靜俟時養其全力險在前而需則往非冒險在險中而需則可援諸陽以出險此其所以往有功】

象曰云上於天需君子以飲食宴樂

【屯需大象皆不言水而言云遇雷則爲屯取滿盈之象上天則爲需取悠揚之象舒捲不迫要見與迅雷疾風不同何以不言雨雨是己下之象無須待意矣凡人利害得失迫於其中一飲一食俱不自適能需者不然從容暇裕如浮雲太虛盡其在我聽其在天故於飲食之中得宴樂之道也身安曰宴心恬曰樂】

初九需於郊利用恆無咎象曰需於郊不犯難行也利用恆無咎未失常也【難去聲】

【國外曰郊初猶未近險需於郊之象同人以象上九去火遠者也需以象初九去水遠者也需在初爲時最早恐其歷久而變故戒以利用恆恆者常道也蓋乾剛之性一往無前每毎犯難而行失需之常道今在郊能需則無是患矣小象不字未字皆釋無咎而需之義卽在其中所以堅用恆者之心也朱啟莊曰凡言郊者多由主爻取象同人以二爲主上去二遠故上爲郊需以五爲主初去五遠故初爲郊同人由近而遠需由遠而近所以處險者正在此郊者蕭然閒曠卻步步蹈實地沙在水中灑灑脫脫不濡首塗足泥則沾濡污穢大費手腳矣】

九二需於沙小有言終吉象曰需於沙衍在中也𨿽小有言以吉終也

【二則漸近於險矣沙在水中尙無沾泥塗體之患故取象於此初可以遠害而不可以濟時三則逼險而致寇惟二進不於泥退不於郊正在或遠或近之間所以未免小有言者初則言其不能退而遠避三則言其不能進而有爲於此之時能不爲羣言所惑從容以俟由其剛中之徳也說交衍水朝宗於海也衍在中卽從沙字取義此爻卽幹之九二衍字卽寛以居之之義此心寛然無入而不自得人言何足惜哉以其中而不正故小有言以其衍在中故終吉】

九三需於泥致寇至象曰需於泥災在外也自我致寇敬愼不敗也

【三居內卦之上與坎切近爲泥象自郊而沙而泥三之時位適然於三何尢而致寇愚竊謂三之病在過剛不中不能靜待所以致寇至寇自我致則三不得辭其咎矣象乃爲之謀曰幸其災尙在外卦也自我致寇故寇至我不致寇則寇斯不至其道在敬愼而已何謂敬愼需是也本爻卽幹之九三幹幹惕若卽敬愼之義不敗者謂當自處於不陷之地非與寇爭勝也曰難曰寇曰災皆從險在前說來敬字從上六應爻爻辭來】

六四需於血出自穴象曰需於血順以聽也

【先儒釋此爻者多以血爲殺傷之象愚竊謂坎之爲險者在六四一爻三陽方進而四扼其前卦體本以干需坎坎非需乾者也四何以亦稱需蓋以三陽從容鎭定無隙可乘九五陽剛中正與爲近比四之柔順得正亦非與陽爲難者故取需於血之象血陰屬循分以自安也坎爲隱伏穴象中爻互離離中虛出穴象出自穴者若離其所處之安以爲三陽彚徵之路順以聽順於五以聽陽之進也有四之出穴而後有上之入穴有四之順聽而後上有三人之來需於血之妙用如此絕無相拒見傷之義凡解爻辭者須細玩小象若以血爲陰陽相傷則旣受傷矣何以需爲與夫子順聽之防不幾相悖乎項平甫解此爻亦不取陰爲陽所傷之說竊從其解而極論之】

九五需於酒食貞吉象曰酒食貞吉以中正也

【坎居八卦正位五爲卦之主爻所謂位乎天位以正中者也下三陽恃其有孚故堅忍以需之五爲主人位乎中正具酒食以待客式飲式食共釋險難之憂而享安養之福此其所以貞吉也凡卦中有坎者爻辭多取酒食之象坎六四尊酒簋貳困九二困於酒食是已彖傳倒轉以叶韻云正中小象所雲中正卽正中也與幹九三龍徳而正中不同】

上六入於穴有不速之客三人來敬之終吉象曰不速之客來敬之終吉𨿽不當位未大失也【當去聲】

【愚按四上兩陰爻皆取穴義而出入不同四之穴在三陽之前以退避爲義上之穴在三陽之外以守己爲義此爻卽坎卦之上爻也在坎爲寘棘之象在需爲入穴之象坎上無應而此有應故彼以三歳不得爲凶此則以三人之來爲吉三人指內卦三陽也自陽呼陰曰寇自陰稱陽曰客五爲卦主三陽本五之客因上與九三正應故三率其同體而來出於上之意外故曰不速謂不召而自來也𨿽不當位未大失者言能敬則𨿽不當位亦未大失況上之當位者乎曰終吉則食報尙屬有待到底不脫需之義也愚又按處險難之時著一防躁急之心不得惟知其爲險或遠或近必先置身事外乃可徐往而有功所以需六爻皆無凶咎申屠蟠絕迹於梁碭標榜所不加初之需於郊也郭林宗周旋京師亦不及難二之需於沙也陳仲弓委蛇宦寺之間卒能保身三之需於泥也內三爻似之太王去邠遷岐以出穴爲需者也武王遵養時晦以酒食爲需者也勾踐棲於防稽以入穴爲需者也外三爻似之】

【汪潛谷曰需訟坎乾合以有事需險在幹外訟險在幹內學者到得全體幹健一團天理在我矣才學步須知需寇不在外所以防從欲之危才動念須知訟褫亦不在外所以貴克己之勇】

【坎下乾上】

訟有孚窒惕中吉終凶利見大人不利涉大川

【以訟名卦只是要人無訟文王就人一防好勝之念去開示他分別个吉凶使知所趨避彖辭一惕字隱然有內自訟之意訟與需反對卦辭皆曰有孚顧需之坎在外爲光爲亨訟之坎在內爲窒爲惕蓋能安其分則爲需不安其分則爲訟所以一利涉大川一不利涉大川訟者好剛而爲血气所使也有孚者中實也窒含忍也惕戒懼也中和平也有此四徳必不與人訟故吉終凶指上九大人九五也孔疏以九二爲聽訟之主本義亦以九二陽剛爲險之主愚按彖傳剛來而得中當指九二利見大人尙中正也則指九五九二以陽居陰𨿽剛中而不正處尊位而中正者非九五乎呂刑曰咸庶中正蓋聽訟者以中正爲尙虞芮質成利見西伯雀防速獄利見召伯見大人則訟可無訟故以卦名歸之曰訟元吉二方逋竄何以爲聽訟之主利不利對說隨所處爲吉凶吳艸廬曰涉川之象利於前進不利於退後需主爻九五自四上往爲五舟進而前所以利訟主爻九二自三下來爲二舟退而後所以不利】

彖曰訟上剛下險險而健訟訟有孚窒惕中吉剛來而得中也終凶訟不可成也利見大人尙中正也不利涉大川入於淵也

【上以剛陵下下以險陷上干健遇坎險訟之所由生以一人言內險而外健以兩人言彼險而此健皆必訟之道也剛得中故中吉訟者彼此一是非獄猶未成也至於上則成訟矣故終凶尙中正乃使民無訟之本上無明主則下無良民舉世成傾險之俗是擠之而入於淵也機心機事日險日深有不載胥及溺者乎】

【彖傳有往來內外字樣者凡十九本義指謂卦變此其一訟自遁來說本虞翻蜀才亦云此本遁卦二進居三三降居二朱子因之建安邱氏遂以此爲聖人言卦變之始愚竊謂易中無卦不變似難指某某爲卦變也一卦可變六十四又安知遁不自訟來乎大抵彖傳所云往來只就兩卦反對說上下易位便有往來之象夫子偶於十九卦言之耳本卦剛來得中謂需上卦之坎來居訟之下而剛仍得中則幹之往居需下而得中自不必言所重在剛得中言來則往可知矣凡爻自外而內曰來自內而外曰往泰否二卦彖傳甚明若以遁第三爻居訟第二爻同在內卦何以謂之來所以先儒宋仙井李舜臣凡捨本卦而論他卦及某卦自某卦來者皆所不取又按甬上董次公所著卦變考略兼采郎顗京房荀爽虞翻四家除乾坤而外無一卦不變者亦可證專指十九卦之非】

象曰天與水違行訟君子以作事謀始

【項平甫曰天一生水始本同气一麗於形天上行水下潤天道西轉水流東注遂成天淵之隔女子爭桑而吳楚連兵羊斟爭羊而宋師敗績君子以作事謀始防於未違行之先也愚按人之彼此乖忤多起於違行事之所包者廣訟其一耳彖辭只說中吉終凶大象補出謀始二字要人絕爭端也凡立朝不分朋黨講學不立門戶皆是】

初六不永所事小有言終吉象曰不永所事訟不可長也𨿽小有言其辯明也

【初才弱位下無必勝之心無難已之勢不永所事之象不曰訟而曰事事在初未成訟也小有言與需九二同言其傷我者小也大抵人之訟多從角口起小有言則彼此解釋尙易只用略與之辯辯明卽止所以不永而終吉彖傳曰訟不可成要其終也此云訟不可長戒其始也兩个不可全從理上斷】

九二不克訟歸而逋其邑人三百戶無眚象曰不克訟歸逋竄也自下訟上患至掇也

【九二彖傳所謂剛來而得中者爻則以歸逋爲義一言其才一言其位故各不同爻辭但言其不克訟而歸逋故無眚小象則謂其以下訟上而患至彼此不同何也先儒多謂二與五訟愚竊謂九五中正之大人何至見訟於二三本與上應而與二爲比二與上爭三而有訟故云自下訟上上者上爻也與下之從上吉義同春秋時往往有父子君臣相獄者如元咺訴衞侯於晉王子朝愬敬王於諸侯之類故夫子借爻象發周公所未言以儆之蓋二與上訟而質成於五遇中正之君而爲所化二之不克訟以此爻言不克訟以二之剛中也其所以不克訟由其能歸逋自處卑約以免患也曰歸是退步之義三百戶下大夫之邑坎爲加憂眚象無眚者周禮所云憑弱犯寡則眚之謂四靣削地也二歸逋故邑無眚象言以子訟父以臣訟君分卑勢屈禍患立至有如拾取除卻逋竄更有何策曰歸而逋所以開其自新之路曰患至掇所以折其無上之心也】

【劉石閭曰訟之爲卦四陽而二陰夫陰者陽之所悅也二以坎之一陽而介二陰初自應四二欲初則四必起而爭之矣三自應上二欲三則上必起而與之爭矣云云與二三兩爻小象中上字正合得其解矣】

六三食舊徳貞厲終吉或從王事無成像曰食舊徳從上吉也

【唐凝庵曰坎卦原舊是坤以干再索而成坎今三在二旣歸之後復成坤遂全有坤徳項平甫曰六三所食之舊徳坤也曰貞曰或從王事無成皆坤六三之舊辭愚按三陰柔不能訟人皆以爲無才由君子觀之則爲徳食舊徳只是守舊之義二與四所爭者初與上爻所爭者三也二不克訟故初不永所事初與三本無訟因二之訟而牽入事中也三與上本正應二不克訟而三仍從上卽此便是貞以其居二陽之間故有危象以其從事無成故終吉無成者不終訟也玩爻辭於坤六三去有終二字其義可知】

九四不克訟復卽命渝安貞吉象曰復卽命渝安貞不失也

【程傳命謂正理失正理爲方命九四剛而不中正躁動則不安處非中正則不貞不安貞所以好訟也若義不克訟反就正理變其不安貞而安貞則吉矣愚按九四乘三而應初初與三皆比二而三又應上四之所以不能無訟也二與四皆以剛居柔又同爲不克訟之象二以下訟上其不克者勢也四以上訟下其不克者理也君子安於理小人制於命知理之不可渝而復而卽命好勝之心一變而歸於正道前念之悔卽爲後念之貞何吉如之象曰不失正解吉字以理之得失爲吉凶非以訟之勝負爲吉凶也一說渝變也卽春秋渝平之渝此爻剛變而柔則爲渙訟事散矣凡爻之言渝者皆取變卦也其義或然】

九五訟元吉象曰訟元吉以中正也

【此尙中正之大人也初三兩爻陰柔不能訟者二不克訟而歸逋四不克訟而安貞九五居中得正下皆無訟故曰訟元吉中正不作聽訟解無偏無黨王道蕩蕩一切發姦摘伏俱置不用何以聽訟爲哉使九五聽訟而當不過一大有司耳非大君使民無訟之道也】

上九或錫之鞶帶終朝三褫之象曰以訟受服亦不足敬也

【馮厚齋曰初不言訟杜其始也上不言訟惡其終也上與二爭三而有訟二歸逋三從上則上居勝勢矣幹爲圜荀九家幹爲衣中爻互巽爲繩鞶帶之象凡命服先束革帶乃加大帶鞶帶乃命服之飾訟者得勝豈有受服之理或錫之者假設之詞縱或有其事終必見褫況萬萬無其事乎中爻離爲日朝之象本爻居外卦之終三褫之象褫奪也夫子復發周公言外之防謂不奪亦不足敬其辱有更甚於褫者矣終凶所不必言】

【項平甫曰凡訟皆起於剛而止於柔九二九四皆剛是以起訟終以居柔而不克訟故一逋一渝初六六三𨿽居剛位而其徳皆柔故終吉一爲不永所事一爲從事無成獨九五一爻有全剛之資而居中履正非好訟者也故爲元吉上九以剛居柔在訟之終居髙用剛不勝不已此終訟之凶人也】

【坎下坤上】

師貞丈人吉無咎【崔氏憬曰丈人子夏傳作大人吳氏易纂言依之】

【卦體以一陽統五陰周禮五人爲伍五伍爲兩四兩爲卒五卒爲旅五旅爲師師者眾也古未有兵之名也人眾則不可無以統之丈人者師中之主也周禮司馬掌兵者也而言掌邦政九伐之法所以正天下之不正也軍伍防於教官之司徒古未有將之名也坎爲中男而稱丈人者乾坤以後坎卽用事歷屯蒙需訟至此凡五見矣非他弟子可比故子以尊稱九二一陽卦主也行師者先要得正次要得人不得正則師出無名不得人則師行無主得正得人自然吉而無咎程傳云有吉而有咎者凡無名行師而幸勝者是也有無咎而不吉者凡聲罪致討而不勝者是也】

彖曰師眾也貞正也能以眾正可以王矣剛中而應行險而順以此毒天下而民從之吉又何咎矣【王去聲三代興師未有不出於正者後世機變用事乃好出奇奇兵或以少致勝惟正兵乃能用眾非爭地爭城之比故曰可以王矣剛中謂九二應指六五二𨿽爲卦主爻所重尢在五剛中而無應則上之信任不專師出何以有功兵凶戰危故曰險坤居外卦故曰順行險而不順則下之人情不服旣應且順卽以此毒天下而民必從之吳起所謂興師動眾而人樂我所以有吉而無咎胡雲峯云王者之師不得已而用如毒藥之攻病非有沈屙堅癥不輕用也愚竊謂行師之時供億之煩殺僇之慘俱在所不免故曰毒然而民從之者意主於除害非以殃民也】

【一說剛中而應專指九二蓋卦體五陰聽於一陽二欲自王誰能禁之卽不自王如韓信之於漢李光弼之於唐緩急之際召之不至君臣遂生怨咎二惟盡忠以應五所以上順而下從如諸葛武侯之於蜀是已】

象曰地中有水師君子以容民畜眾

【蘇氏易傳曰地中有水師言當如水行地中而人不知也愚按不言地下而言地中者取容畜之義井田之制寓兵於農如水在地中隨地可以得水容民畜眾養之於井田耳曰容有樂利之意曰畜無黷武之情彖言臨時禦眾之道此言平時畜眾之道】

初六師出以律否臧凶象曰師出以律失律凶也【律者紀律也初爻在一卦之內由內而外故云出出師之初勝負未可知故不言吉若出不以律則凶立見矣否者不然之謂否臧只作不以律解卽小象所云失律凶也注疏謂失律而臧何異於否卻將聖人語意說得支離了一說律指律呂言周禮太師之職執同律以聽軍聲而詔吉凶師曠曰吾驟歌北風又歌南風南風不競多死聲楚必無功又史記律書六律爲萬事根本其於兵械尢所重以上諸說皆出師用律之證蓋音律通乎法律必法律嚴然後音律淸亦是一解吳艸廬又云律爲元聲而軍法紀律皆取法乎此不可專言吹律一節】

九二在師中吉無咎王三錫命象曰在師中吉承天寵也王三錫命懷萬邦也

【一陽在比爲君在師則爲將卦彖之丈人卽六五之長子自眾尊之曰丈人自君稱之曰長子皆指此一爻剛而在中威徳並著所謂老成持重練達軍務者也玩在字有不動聲色而鎭服三軍之意故彖辭之吉無咎歸之中爻自二至四互震長子之象不發於本爻而於六五者委任責成不在將在君也禮一命受爵再命受服三命受車馬錫命者如春秋王使宰周公錫齊侯命王使內史過錫晉侯命是也有錫命之寵而後師中得以展布錫至於三見天寵優渥天字只作王字解歸重在王之任將上懷萬邦推原所以錫命之故懷邦爲行師根本非好大喜功全是一腔惻隱之心乃所以爲貞也】

六三師或輿屍凶象曰師或輿屍大無功也

【二爲卦主三以失位之柔而乘之不中不正有撓權僨事之象輿屍程傳謂眾主也本義謂司徒撓敗輿屍而歸觀六五爻辭以輿屍屬弟子當依程傳爲是軍中不專一主則事權錯出如或有之乃取凶之道荀林父邲之戰令出於先縠趙盾河曲之師令出於趙穿郭子儀相州之敗以九節度非大無功者乎愚又按古者車戰一車百人故謂眾爲輿】

六四師左次無咎象曰左次無咎未失常也

【四居坤之下乘承皆陰由其知退所以無咎左次猶言退舍兵事尙右故以左爲退次者師行止捨也凡師三宿爲次春秋次於郎次於召陵是也三以陰居剛躁動而有輿尸之凶四以陰居柔左次以聽主帥之令當退而退故無咎小象失字從失律來未失常者不失律也夫子恐人疑具以退爲怯故補本爻辭所未言以解之】

六五田有禽利執言無咎長子帥師弟子輿屍貞凶象曰長子帥師以中行也弟子輿屍使不當也【長上聲當去聲五君位興師用將之主也兵者凶器必如田有禽而執之乃可舉兵如牽牛蹊田而奪牛之義卽下文利執言之意所謂師出有名也禽者鳥獸之總名凡易言禽者多在坎坎體有禽象本卦九二坎體上應六五故曰田有禽比九五坎變坤則爲失禽象恆大象坎井坎體在上皆曰無禽利執言者奉辭伐罪師出有名本無咎也病在委任不專耳長子弟子通二三兩爻言旣用二義用三以新進參老成則𨿽正亦凶況不正乎小象以字使字當玩以者用也與使字互文用人系民命之生死社稷之安危長子使之當者也弟子使之不當者也能用二者本五柔中之徳參以三者五中而不正之過也】

上六大君有命開國承家小人勿用象曰大君有命以正功也小人勿用必亂邦也

【此爻乃班師論功之象大君謂五上六以大臣奉君命而行黜陟故其辭嚴正如此外卦坤建侯開國之象中爻互震長子承家之象下二句卽大君之命閒國功之大者承家功之小者分別等級以杜冒功之門故曰正小人亦卽在此二等中勿用者非吝於爵賞之謂當行師之時使貪使詐權宜可也至於開國承家所關非一世之事若復用小人雜處其間不但灰豪傑之心抑且貽子孫之患東漢之衰始於外戚冒功繼而宦寺封侯卒至亡國覆家由不知師終之戒也禦將之道賞功易正功難要見公天下而不市私恩之意聖人於二之錫命嘉其懷萬邦上之勿用決其必亂邦總爲斯世斯民起見】

【或問勿用之義小人而有功者當何以處之答曰或賞而不封或封而不任俾之衣租食稅勿令干預政事此安寧天下之計亦保全功臣之道也】

【坤下坎上】

比吉原筮元永貞無咎不寧方來後夫凶【比去聲後同京氏傳曰比自師來此據反對言變者一陽之卦凡六得君位者惟比元永貞三徳屬九五原筮爲比五諸爻而設易內外卦多取陰陽正應其近相得者則爲比然亦有不相得者惟比諸爻不論內外應否總以比五爲義一陽乃卦主也上不求比而下自比之故吉原筮者再三詳審之謂元者天徳也永貞者地道也其此三徳何以筮爲愚竊謂諸爻於所比必審求具此三徳者順而從之則無咎所謂臣亦擇君也文王恐人疑比之義近乎私暱故借筮以發明之與蒙之初筮義同非眞以筮爲卜也若依本義再筮以自審有元永貞之徳然後可以當眾之歸則以原筮指九五矣似於上下辭意不洽今據程傳發其義觀下文兩句自明不寧方來是歸命不遑之象上有剛中之君向男侯衞同軌畢至而不敢後上居卦末爲後夫如田橫尉佗始𨿽倔彊終必滅亡凶字正與無咎應又按萃與比下體坤順同萃多九四一陽以分其權故元永貞言於五比無分其權者故元永貞言於卦】

彖曰比吉也比輔也下順從也原筮元永貞無咎以剛中也不寧方來上下應也後夫凶其道窮也

【比吉二字卦辭所有本義謂比吉也三字疑衍文愚按彖傳連用三个也字重復其詞以贊之多從卦辭來似不當衍趙汝楳曰吉者卦之義輔者吉之由兩舉卦名自有兩義是爲得之輔車兩旁木名一剛在上如車眾陰順從如輔順者情不容已從者分不可逃下字指下四陰以剛中者因五有剛中之徳故比之者無咎也上下應兼指上爻上亦非不比五者特以後至面凶耳其道窮者自致窮蹙之謂又按彖傳言上下應者比與大有兩卦相似彼以上下五陽應一陰此以上下五陰應一陽皆居君位而得中者而陽剛中正則又本卦所獨也】

象曰地上有水比先王以建萬國親諸侯

【彖言五陰比一陽象言一陽比五陰水者地之經絡也分界九州血脈貫通故建國親侯取此象顏質卿曰法地中之水藏天下於天下法地上之水以天下治天下愚謂井田封建相爲表裏師之容民井田也比之親侯封建也君與民一體而分親諸侯所以親民曰建則枝榦固曰親則脈絡通不獨合天下爲一家且通天下爲一身矣】

初六有孚比之無咎有孚盈缶終來有他吉象曰比之初六有他吉也

【初爲比始倡諸陰而比五有孚是比之道凡易言孚皆取陽爻中實初六陰爻何以曰有孚蓋初陽實六陰虛缶者中虛之器盈缶則中實矣內卦坤爲釡缶之象初去五最遠而歸誠獨先如蕭何防髙祖於布衣鄧禹親光武於同學由其有相孚之實故無咎他時將相王侯皆分內事而若獲之意外初願固不及此也故曰終來有他吉吉在終而聖人卽比之初決之以其有孚耳兩有孚只是徹始徹終表裏如一便是滿盈處非初之孚尙淺必積之而後盈也夫子只以比之初六四字該括爻辭令人深思自得堅持初念而已惟吉爲他吉斯孚乃眞孚】

六二比之自內貞吉象曰比之自內不自失也

【二在內卦對六四外比言內外卦之分例見於此二柔中正與五剛中正相應君臣合徳非徇人以失已者故曰比之自內居帷幄之中參預密勿者也八卦正位坤居二六二又以陰居陰故曰貞得正又得中所以吉自內與不自失兩自字重看幹曰自彊謙曰自牧復曰自知頤曰自養晉曰自昭明徳皆是此義所謂達不離道者與五正應非私比可知何失之有】

六三比之匪人像曰比之匪人不亦傷乎

【大人君子首系於幹小人首系於師匪人首系於比匪人者非正人也其類不一何地無之在吾之比與不比耳六三不中不正乘承皆陰非人來比我而我自比之所謂見邪卽入者也爻不言凶咎象曰不亦傷乎但作從旁憐憫之辭欲其惕然自反也】

六四外比之貞吉象曰外比於賢以從上也

【初六內也九五外也四不與初應而近比於五義之與比也二自內比四自外比兩爻皆以柔居柔故貞吉小象賢字對匪人說賢與上皆指五賢以其剛中正上以其居尊位四之比五周以其賢亦循君臣大義而安從上之分耳】

九五顯比王用三驅失前禽邑人不誡吉象曰顯比之吉位正中也捨逆取順失前禽也邑人不誡上使中也【眾陰皆比一陽獨尊聖作物睹其道光明顯之義也三驅借田獵言之坎爲豕禽象邑人不誡者徒禦不驚有聞無聲也三句只作一气總是顯比之象蓋王者惟以比天下爲心未嘗彊人以從我士各有志不相迫也譬之三驅豈以失一禽而介意哉三驅之禮經傳無明文先儒或云三度驅禽而射之或云三靣著人驅禽或云圍合三靣前開一路使之可去初無定說愚竊謂前禽似指上六以其在五之上曰前以其獨不比五曰失又按一陽居尊得位中而且正小象惟首二句明白易解余義大難理防周易舉正曰捨逆取順一句誤在失前禽上當云失前禽捨逆取順也虞仲翔曰三驅謂驅下三陰不及初故失前禽背上六故捨逆據三陰故取順愚按彖傳云下順從上下順以比我爲順則不比者爲逆矣玆何以云捨逆取順塗山之防防風見戮逆者何嘗縱捨乎舜之格有苗庶幾捨逆之義而逆卒爲順捨之乃以取之漢光武得隴望蜀是以逆而不捨也宋太祖臥榻之側不容他人鼾睡並順者亦不捨矣先儒之解紛紛不同或是射去我之禽或是射向我之禽或以陰乘陽爲逆捨逆者捨上一陰是長亂矣或以陰乘陽爲順取順者取下四陰是殺降矣或謂來者不殺爲取順去者不追爲捨逆是終日不獲一禽矣惟張彥陵說統曰王者之民何順何逆王者之心何取何捨惟不必於順若見以爲有逆不必於取若見以爲有捨故曰失前禽詮釋較明】

【邑人不誡上使中也二句亦難詮釋潘雪松曰王者之田以法從事而不必於得王者之心也邑人眾著於好生之仁不盡物而聽之去故惟王者之田惟不相告戒而人亦渾於兩忘故爲王者之比楊慈湖曰致邑人初不待諄諄誡諭而自化於中正之道者上之人行中正之道自能使邑人中正也卓去病曰聖人之於天下不使其親已不使其去已亦不使其防人自有恰好所在使其中而已三說不同采以備訓詁】

上六比之無首凶象曰比之無首無所終也

【此爻畫卦在五後故謂之後夫上爲眾陰之首下四爻皆順從於五獨上六在一陽之外而不比五則眾陰無首矣所以上獨受其凶爻曰無首象曰無終互舉之詞天下有有首而無終者矣斷無無首而有終者也此之謂道窮合一卦而觀下固順從上亦當下比故有方來之象以一爻而言羣陰在下而承五上獨在上而乘五故專言無首之凶】

【乾下巽上】

小畜亨密雲不雨自我西郊

【卦之取名以陰畜陽而聖人扶陽抑陰之意至此卦尢深切著明一柔自姤變同人自同人變履自履變小畜兩卦反對小畜似宜居履後何以巽反居上蓋乾坤以後陰爻用事自巽始故以一陰居初畫爲先亨字仍屬陽說陽之所以得亨以畜未成也畜陽者四也四居巽初又互兌而在天上故謂之云以其所畜者小而不能止陽故成密雲不雨之象吳仲淸曰坎水其气上升爲云其液下降爲雨二三四互兌兌有坎之上半體故上有云而下無雨董次公曰需上變而爲巽需之坎升天爲云墜地爲雨今坎象半見故不雨又中爻互離爲乾卦亦不雨之象互兌兌位在西故曰西郊天地之气必鬱結醖釀方能成雨今雲興而風散之焉能久畜程傳云西郊陰所凡雨須陽唱乃成陰唱則不成今云過西則雨過東則不雨正是彖義自我西郊申明密雲不雨之故本義謂我者文王自我也文王演易於羑里視岐周爲西方似非取象之防愚按小過六五爻辭與此同亦豈周公自稱爲我而以岐周爲西方耶據蒙卦彖匪我求童蒙童防求我兩我字指木卦主爻而言小畜一陰爲卦主我亦當屬六四觀彖傳云自我西郊施未行也其義較明】

彖曰小畜柔得位而上下應之曰小畜健而巽剛中而志行乃亨密雲不雨尙往也自我西郊施未行也【八卦正位巽在西小畜反對爲履履六三以陰居陽而位不當今來爲小畜之四則以陰居陰故曰柔得位一味柔巽最能惑人故上下應健而巽者卦徳也小人用之以順則足以籠絡君子君子行之以健則絕不受制於小人歸重在剛健剛中謂二志行統言下三陽施未行謂四兩行字相應陽志方尙往陰豈得下施所以欲畜而未成深爲君子幸之之意】

【郭白雲曰有止而畜之者畜之大也有入而畜之者畜之小也蘇子瞻曰大畜將以用幹小畜將以制之干進而求用則可進而受制則不可故大畜之乾以之艮爲吉小畜之乾以之巽爲凶】

象曰風行天上小畜君子以懿文徳

【每卦大象夫子於彖爻辭之外別有取義而義要不外卦象中孔疏謂此不取風行天上之象者非也按風行地上爲觀先王以省方觀民設教天下有風爲姤後以施命誥四方此皆風力足以及物達則兼善天下者也故稱先王稱後今風行天上則爲罡風而不能下被乎物君子觀此象以懿文徳懿者美也細行必矜獨善其身之謂凡謹儀飭度稽訓修辭皆是也又卦體以柔遇剛有柔來文剛之象而謂不取風行天上之象然則聖人所取者何象乎】

初九復自道何其咎吉象曰復自道其義吉也

【周用齋曰卦以陰畜陽爲義爻以不受畜於人爲道愚按初以陽居陽𨿽與四應而能自守故曰復自道道本自之道復之者還其故吾何咎之有故不曰無咎而曰何其咎吉象曰其義吉以見不論應否據理而斷自當得吉也】

【復爲一陽之卦初曰不遠復二曰休復吉小畜一陰之卦亦於初二兩爻言復何也胡雲峯曰復卦乃六陰己極之時喜陽之復生於下小畜則一陰得位之時喜陽之復升於上愚又謂復曰出入無疾初九似之曰朋來無咎九二似之聖人欲人以復之道處小畜之時也】

九二牽復吉象曰牽復在中亦不自失也

【二漸近於陰以其剛中而與初同體同徳故連於初而有牽復之象二陽並復其勢不孤故吉二之不受畜與初同但初與四應而能復自道其事較難二則同體牽連而復其事較易初吉則二之吉可知象曰亦不自失乃因彼許此之辭不自失與前復自道相應兩爻合看更明程傳謂二與五牽復其義難曉】

九三輿說輻夫妻反目象曰夫妻反目不能正室也【說與脫音義同】

【三爲四所乘巽初一陰乃坤之初畫輿之象三居四下比而悅之爲所畜而不行脫輻之象乾爲夫巽爲長女三與四比夫妻之象巽爲多白眼反目之象王注以上爲巽長指妻爲上九愚謂上𨿽巽長終是陽爻何可指之爲妻似當指六四三四本非正應以近比爲所止畜安其室而無上進之意四以柔乘剛妻居外而夫居內乃反爲所制脫輻反目皆九三過剛不中所致小象歸咎於不能正室乃責備賢者之意謂其非正應而與四比也上爻所謂婦亦指六四而言因四之血去惕出故尊尙其徳而以爲婦貞耳輻釋文作輹項平庵曰輻車轑也輹車軸轉也輻以利輪之轉輹以利軸之轉輻無脫理若輹則有脫時車不行則脫矣】

六四有孚血去惕出無咎象曰有孚惕出上合志也【此爻所謂柔得位者一陰畜五陽其勢孤若以智術籠絡諸陽有渙然散耳故必有孚然後能合血者陰也四陰虛何以能有孚四之孚五孚之也近與五比知陽之同徳而不忌其進故無戰而受傷之象血去則𨿽以陰居陰而無陰累然猶不安其居惕懼而出與需六四出穴義同不敢固位以妨羣賢之路此四之善自處也所以無咎上合志指五以其爲眾陽之領袖故曰上以其與四同體而皆有孚故曰合志】

九五有孚攣如富以其鄰象曰有孚攣如不獨富也【四五皆曰有孚五與下三陽同徳四則其同體也恐四之包藏陰謀而不利於陽之上進故極誠以孚四而四亦上孚於五四旣血去而出於危惕矣與五方一體固結五𨿽與二應遠不相得而近與四爲鄰以一誠相結而眾陽歸之曰富以其鄰則仍以五爲上而不爲四所畜可知象曰不獨富見得不專以力服人感動人心全在有孚上幾世之孤立而無鄰者只爲無徳以相孚耳】

上九旣雨旣處尙徳載婦貞厲月幾望君子徵凶象曰旣雨旣處徳積載也君子徵凶有所疑也

【說經者皆言巽體三爻同力畜幹至上九則畜道成而陰陽和矣愚按爻辭乃陰陽兩不利之象向之密雲不雨者今旣雨矣向之志行者今旣處矣陽徳積而尙往今無所往矣巽一陰月象上居卦末如月幾望則疑於陽矣婦陰也當指六四君子當指諸陽就爻辭看來陰𨿽貞亦厲陽有徵則凶所以示戒也似非同力畜幹之謂王伯厚有云易言月幾望者三皆對陽言中孚言從乎陽歸妹言應乎陽小畜言抗乎陽夫陰至於抗陽可謂之畜道成而陰陽和乎所未解也午亭陳氏曰小人之順君子將以漸制君子而使之不得有爲六四巽之土也有孚者非孚於君子而孚於小人也故云上合志蓋五𨿽陽而與上同居巽體五四旣交孚合志矣欲不成旣兩旣處之象得乎小人之巧也君子之疏也苟非君子尙陰徳而使之滿當不若此咎小人而責君子君子亦無所辭其責也詮解校先儒爲明析】

【兌下乾上】

履虎尾不咥人亨

【雜卦傳云復不處也需不進也履當以進爲義卻不可躁進彖詞開口說履虎尾取象大是奇特乾剛在前故稱虎兌躡其後故曰尾一陰居五陽之中不中不正三多凶本危道也幸是悅體故履危而得安又爲不咥人之象不咥卽是亨論成卦之主在六三一爻卦言不咥人亨而爻言咥人凶者卦以徳言爻以位言也蔡子木曰人之處世無地非實踐故無地不戒懼履虎尾不咥人戒懼之學也】

彖曰履柔履剛也說而應乎幹是以履虎尾不咥人亨剛中正履帝位而不疚光明也【說與悅同】

【程傳訓履爲踐爲借本自上履下之義卦體乾上而兌下似乎剛履柔矣夫子所以釋之曰履柔履剛也見卦之取名不是論上下乃是論前後以柔履剛宜其見咥而不咥者以其悅而應乎幹也天下之難制者惟剛而柔能履之本義和悅以躡剛彊之後吳艸廬云幹有虎象兌躡其後是已蔡節齋謂兌有虎象者非大抵人生涉世兩剛相遇則舉足皆是危機故九卦之處憂患以履爲首惟和柔以應之則凶暴亦可馴服悅而應干乃兌之妙用莊子所云虎之與人異類而媚養已者順也本卦惟三與上應若依爻例作陰陽感應於義全無交涉此應字只作感字解與他卦不同剛中正三句專贊九五於全卦亦無涉須從上文看出上言柔履剛此言剛中正兩剛字相承剛不徒剛中而且正九五乃英主也不疚則無瑕可指光明則非道不悅爲之下者稍用權謀知術未有不被其咥者此正見虎尾之難履處所以文王言虎尾夫子言帝位兪吾玉曰易以剛居五不止一卦獨於履言帝位者履乃辧名分之卦也】

象曰上天下澤履君子以辧上下定民志

【不雲天下有澤澤上有天而云上天下澤履以定位也程傳云上下之分明然後民志定何閩儒曰所謂辧者非徒天尊地卑君上臣下之謂亦於細微之際人所易忽者明別之耳人知主威不可犯而不知路馬之不可齒君子欲移風易俗必於隱微疑似之間區分縷析使民凜然畏懼不敢逾越尺寸乃可定其心志又是進一層語】

初九素履往無咎象曰素履之往獨行願也

【素現在也初陽居下卽其現在之位素位而行不願乎外自然無咎初是出門第一步故曰往上無應與故曰獨往而不違其初心故曰行願】

【胡雲峯曰履者禮也先質而後文故履初言素賁者文也文盛則反質故賁上言白白賁無咎其卽素履無咎者與】

九二履道坦坦幽人貞吉象曰幽人貞吉中不自亂也【二亦與五無應而近與三比見三之與虎爲鄰履而被咥二剛中遵道而行安恬平易中無城府外自無畏途𨿽居臣位不以廊廟易山林之致者也故曰幽人幽人對下武人言彼以志剛賈禍此以履道得貞凶者自凶吉者自吉人境之險阻艱危其能擾幽人之懷抱哉不自亂由其中有定力也】

【愚又按他卦取陰陽相應爲善履惟三與上應而三乃得凶象初二四五俱無應曰無咎曰貞曰吉蓋士君子處世一借應援之力便不能自行其素自守其貞無往非憂患之途矣上與三應而獨云元吉者三則惡其躁進上則喜其有退步也】

六三眇能視跛能履履虎尾咥人凶武人爲於大君象曰眇能視不足以有明也跛能履不足以與行也咥人之凶位不當也武人爲於大君志剛也【當去聲】

【黃氏日抄云蔡節齋謂兌有虎象三爲兌終故曰尾一說虎屬金之一陰故兌有虎象咥人主九四言晦庵指外卦之幹陽而下卦之兌履之合從晦庵蓋六三自爲虎不應自履其尾也今從之六三不中不正居幹之下志在躡剛兌爲毀折有眇視跛履之象與歸妹初二兩爻取象同歸妹先言履後言視此則先視而後履蓋履未有能離視者說命曰若跣勿視厥足用傷史記單襄公云足以步日皆此義視不明以致履冒險冒昧處尢在兩能字眇而自以爲能視跛而自以爲能履一派自用自專恣行罔顧之意有不被咥而凶者乎兌口在上咥之象武人爲於大君又從凶中得此義武人乃剛暴之夫豈可以爲大君哉夫子中明其義謂三之能視能履不但自以爲有明人亦許具可與行矣自有識者觀之直如瞽者之防行耳故一則曰不足再則曰不足重言以喚醒之然後說出致禍之由曰位不當曰志剛夫履不當之位而欲行剛猛之志一蹶不救又何怪乎】

九四履虎尾愬愬終吉象曰愬愬終吉志行也【說文作虩虩引易履虎尾虩虩恐懼與今文不同】

【三之所履者四也四居上卦之下正虎尾之位亦曰履者其不中不正與三同而以剛居柔則與三相反愬愬畏懼之象見三之履危而凶心存畏懼擇地而蹈故終得吉三曰志剛則四之志柔可知四曰志行則三之志不能行可知三柔而好剛四剛而能柔吉凶所以相反】

九五夬履貞厲象曰夬履貞厲位正當也

【此彖傳所云剛中正履帝位而不疚者也內卦兌下有容悅之臣五居尊位凡事必行無有疑阻夬履之象夬者決也貞者舉動正大厲者气象尊嚴與他爻危厲之義不同蓋君體𨿽剛而有用剛之道五之所處不得不夬不得不厲猶幹上九之不得不亢適當其位也當字平聲讀按京氏傳履之變自夬來故五有夬履之象】

上九視履考祥其旋元吉象曰元吉在上大有慶也【爻處履終更無進步矣人之涉世不進便當退但恐無轉身地步耳本爻下應六三有旋反之道焉旋字從往字來初上履之終始也譬如行役之人認得正路前由此而往後循此而歸天下吉祥善事孰逾於此視履二字從第三爻來曰考曰其因彼儆此借以爲鑑酙酌盡善之詞故不徒曰吉而曰元吉不徒曰有慶而曰大有慶若依舊注旋字作周旋解於吉慶之義似難合黃氏日抄云旋字上連視履恐是旋踵之旋吳艸廬履齋銘曰中有實地下澤上天初履其素終視具旋亦以初爻對上爻說】

【乾下坤上】

泰小往大來吉亨

【大上地下乾坤之體也天气下降地气上騰乾坤之用也泰者通也主世運說正是貞元防合太和充塞時候張彥陵說統曰兩儀旣分自是一陰一陽必欲存大去小不成世界不若使小自往大自來則賢愚有各安之分乃所爲泰之道愚按當泰之世陽來陰往以來者爲主吉亨二字屬大來一邊否泰反其類也否曰大往小來泰曰小往大來所謂上下無常剛柔相易者卦體尢顯而易見陰小陽大自內而外曰往自外而內曰來否之坤本在內卦今往而居外幹本在外卦今來而居內是謂小往大來本義云卦變自歸妹來六往居四九來居三竊據此說推之則亦可云自賁來六往居上九來居二矣亦可云自丰來六往居四九來居二矣亦可云自井來六往居五九來居初矣豈獨歸妹耶凡朱子所謂十九卦變者皆此類也董次公曰考漢儒解歸妹云泰三之四是泰變歸妹非歸妹變泰也似不可以無辧】

彖曰泰小往大來吉亨則是天地交而萬物通也上下交而其志同也內陽而外陰內健而外順內君子而外小人君子道長小人道消也【長上聲】

【此節是彖傳中變例夫子讀易至泰卦得小往大來吉亨之象如身處盛際不覺踴躣鼔舞把卦辭一口道盡直恁通暢直恁快活則是二字直貫到小人道消也中閒兩交字釋泰字義內外釋往來之義陰陽健順君子小人釋大小之義先儒謂天地交而萬物通天地之泰也上下交而其志同上下之泰也內陽而外陰二句造化之小往大來也內君子而外小人三句人事之小往大來也愚又謂陰陽是卦體健順是卦才君子小人是卦義內君子而外小人不獨說君子在朝小人在野只是信任之則爲內疎遠之則爲外道長道消亦不是說但有君子絕無小人只是正气足則邪气自消消長論道不論人也堯舜在上下有共驩泰之時安得無小人乎】

【彖傳言陰陽者惟否泰二卦自乾坤至履陽三十畫陰三十畫其數適相等然後爲三陰三陽之否泰消長之機全視乎此按京氏十二辟卦泰爲正月之卦】

象曰天地交泰後以財成天地之道輔相天地之宜以左右民【財與裁同】

【天在下而气上升地在上而气下降故曰交非六爻俱應之謂裁成輔相本義分過不及說愚竊謂天地之道由一气渾淪中分別區處出來宜卽道中之當然者似難分作兩橛看如天地有寒暑聖人因而治歷堯典以閏月定四時成歳卽裁成之義天地能發育聖人因之教稼大雅后稷有相之道卽輔相之義左右與佐佑同古字通用皆扶助之意詩經疏能左右之曰以】

初九拔茅茹以其彚徵吉象曰拔茅徵吉志在外也【大過初爻巽巽爲陰木取象於茅泰初爻變亦巽也故取象同茹者根也初在下根之象彚者類也茅之爲物拔其根則類相連引茅兼指二三兩爻初之同類也拔之以之者初也陽主進故徵吉初與四應故曰志在外有初之志以陽感陰致四之應以陰從陽泰道實基於此】

九二包荒用馮河不遐遺朋亡得尙於中行象曰包荒得尙於中行以光大也

【二爲成卦之主內外陰陽皆賴以調和浹洽不但引同徳爲已用直使外卦之六四率羣陰以類從休休之度實能容之荒如鴻荒之荒包如天之包地陰陽各安於內外包荒之力爲多用字貫下三句用包荒之𨿽以馮河則可勇往圖濟惟其能包荒所以不遐遺陰𨿽遠而不棄疎逖也惟其能包荒所以朋亡陽𨿽近而不私親暱也他卦言朋者多屬陰泰則以三陽爲朋蓋一君子進則眾居子亦進固是太平盛事或者意在汲引善類而分別之見未能冺然失中道矣得者慶幸之訓謂初與三皆冺其親比之迹而忘其爲朋乃得尙於中行也二五皆得中而相應故曰尙上合於五之中行也小象只舉首尾而贊以光大光以心事言大以度量言此大臣以人事君之道】

九三無平不陂無往不復艱貞無咎勿卹其孚於食有福象曰無往不復天地際也

【楊誠齋曰平與陂相推往與復相移愚按陂偏頗不平之貌無平不陂外卦地道也無往不復內卦天道也周公說此二句不是諉之於天地气運要見倚伏循環莫非自然之理持盈保泰正當及此時也君子履平而知陂觀往而知復當極盛之時厪艱危之慮守己以貞何咎之有黃氏日抄雲程朱皆以孚爲所期之信楊龜山主人臣食祿而言以勿卹其孚爲不阿意以取信於上惟徐氏云勿憂而孚矣今從徐解卹者憂也孚者誠也勿卹其孚言世運升降無足爲我憂惟誠心以孚四則陰陽交而泰可長保不但無咎抑且有福本卦六五之以祉元吉否九四之疇離祉亦將共食此福也三四兩爻正交泰之際三居內卦之上羣陽所依以接陰四居外卦之下羣陰所從以接陽三曰其孚四曰以孚兩孚字正相應小象提出際字要人及時綢繆意張橫渠云因交與之際以著戒能艱貞則享福可必一語包括爻象之防極爲明白切當】

六四翩翩不富以其鄰不戒以孚象曰翩翩不富皆失實也不戒以孚中心願也

【翩翩羣飛貌鄰謂五六兩爻羣陰視四爲進退其鄰富矣而四之心不以爲富者因與初應而爲二所包又近與三比眾君子旣開誠以待小人小人亦輸情而信君子不待告戒之及傾心以孚也兩孚字相應季彭山曰象言失實謂三陰從陽而不爲主不有其富之義也愚竊謂凡陰在陽上皆非其分蓋小人之於君子向來不過面交而無忠信之實今見君子無偏無黨若此不覺爽然自失翩翩然相率而來其孚也由於中心之願與五之中以行願同內外一心陰陽合徳此其所以爲泰也】

六五帝乙歸妹以祉元吉象曰以祉元吉中以行願也【卦體陰陽交泰而陰居尊位陽反在下六五以柔中之主委心於九二剛中之臣有王姬下嫁之象又中爻互體上雷下澤故周公卽取象於歸妹唐虞已有釐降之事獨言帝乙者程子謂至帝乙而後正婚姻之禮本義謂帝乙歸妹之時亦嘗占得此爻按京房易傳載帝乙歸妹之詞曰無以天子之尊而乘諸侯無以天子之富而陵諸侯往事爾夫必以禮義其務自貶損以無加於娣云云此其可據者也愚又按史記殷本紀以乙爲帝號者成湯曰天乙後十一世曰祖乙又十一世曰小乙又二世曰武乙又二世曰帝乙卽紂之父也郝仲輿云帝乙七祀文王始立立三十祀而帝乙崩然則文王正當帝乙之世周公作爻蓋據文考時王爲象朱罍庵云周書自成湯至於帝乙罔不明徳愼罰是帝乙處商家泰道之終故六五象之以祉者從中左右數四上兩爻爲以以陰必從陽以順必承健以娣必尊君無一人不禔之以福是爲泰五之元吉愚按祉字從九三福字來以祉者以此受福也徳以下賢爲盛故云元吉中以行願與二之尙於中行相應願者何陰陽和洽之謂也二曰尙五曰歸一往一來之意二曰中行五曰中行上下交而志同也】

上六城復於隍勿用師自邑告命貞吝象曰城復於隍其命亂也

【隍城塹也有水曰池無水曰隍程傳掘隍土積累以成城如治道積累而成泰及泰之終將反於否如城土傾圮復於隍是也愚按上與三應於三示其端於上要其極玩兩復字其義自明下兩句先儒謂重告命不重行師泰至於上已成土崩之勢命之不行自近者始故云自邑告命貞吝愚按此二句與夬彖辭略同曰勿用師卽不利卽戎也曰自邑告命卽告自邑也聖人於一陰在上示戒猶若此況三陰在上乎夬上曰終凶泰上曰貞吝夫子於此指出源頭曰命亂治世之君告戒在先孚號之危厲乃光也亂世之君告戒在後復隍之自邑貞吝也運將否而方告命亦何救乎聖人貴未然之防如此】

【坤下乾上】

否之匪人不利君子貞大往小來

【先儒謂泰則歸之天否則責之人故卦彖第一句便說匪人程傳雲天地不交則萬物不生是無人道故曰匪人胡雲峯曰以天地言陰陽不交生道絕矣以一身言陽亢陰滯元气竭矣以一心言人欲爲主於內天理緣飾於外失其所以爲人矣潘去華曰聖人以致否歸咎小人實亂本也皆就文作解本義云或疑之匪人三字衍文愚按卦辭之匪人卽彖傳爻辭之小人與比之匪人句法同若卦辭三字當衍彖傳先當去此三字矣吳艸廬易纂言竟刪去此三字不但失聖人之防且非朱子存疑之意矣內三爻皆陰小人用事此時君子之貞自然不利大往小來正說所以不利之故然𨿽不利而君子之貞斷不可少天地間無此正气則一否不復泰矣泰之爲泰以卦之內外覘之幸小人之在外也故外卦多爲內卦之用否之不終否以爻之上下覘之幸君子之在上也故下卦不如上卦之善主持世運豈非人事哉本卦與泰反對大小往來之義多從泰來幹往居外故曰大往坤來居內故曰小來本義云又自漸來九往居四六來居三今據卦變圖三陰之卦皆自否來則亦當云漸自否來不當云否自漸來也】

彖曰否之匪人不利君子貞大往小來則是天地不交而萬物不通也上下不交而天下無邦也內陰而外陽內柔而外剛內小人而外君子小人道長君子道消也【長上聲】

【泰否二卦各具乾坤之全體上下易位翻轉另是一世界如禹湯文武之時一變而爲桀紂幽厲矣所以彖傳只就泰卦反靣說惟泰言志同此則言天下無邦泰言健順此則言剛柔蓋君臣不交禍辭之本國無人矣𨿽有邦與無邦同尙何同志之有上下不交則有天地之形無天地之用矣故不言健順朱啟莊曰天下有君子不能無小人聖人之心則未嘗不欲天下盡爲君子故於小人道長之日一邊以利害諭小人使不得肆毒於君子一邊告君子使急爲之地至君子道長之時則又恐其恃盛而用罔或反召意外之禍故乂教以周防委曲期於十全必克而後已其爲君子謀如此】

象曰天地不交否君子以儉徳辟難不可榮以祿【辟與避音義同】

【否者閉也天地不交正天地閉賢人隠之時孔疏以儉徳爲節儉之義非也當從本義作收斂解君子處否時有才不露有善不形一以收斂爲主使天下不得物色加我始能超然寵祿之外其視寵祿之來不以爲榮而以爲難辟之惟恐不遠不可榮以祿謂人不可得而榮我坤之無咎無譽幹之遁世無悶皆是道也】

初六拔茅茹以其彚貞吉亨象曰拔茅貞吉志在君也【初爻取象與泰初同要得聖人引誘小人之意蓋茅柔物也爻詞若曰人才類聚進退皆當以貞否之初猶然泰之初也所謂吉而亨卽在此矣小象亦提出一志字蓋泰初與四應志在外卦陰來從陽君子拔小人也故勸以徵則吉否初羣陰在下志在得君援引並進小人自拔其類也故戒之以貞則吉亨程傳以此爻爲君子處下之道於卦義似未甚合愚人按志在君君字所以破小人自私自利之念蓋小人之欲傷君子只爲身謀耳若能從君起見則必愛防善類矣】

六二包承小人吉大人否亨象曰大人否亨不亂羣也【泰二曰包荒否二曰包承先儒謂小人陰柔居中亦自謂能禮賢下士故曰小人吉但泰二意在不擯棄小人否二意主於籠絡君子其包容承順足以惑人亦足以凂人故曰大人否亨非是則無以自絕於小人也愚竊謂小人之吉卽大人之否此時畱得一个君子共圖休否之局靣便是否亨不是身否而道亨亦不是惟否乃亨之謂不亂羣者謂不受小人之籠絡此時朋黨未分情面尙在包承是小人之深心不亂羣是君子之本領轉移世道自此立基】

六三包羞象曰包羞位不當也【當去聲】

【二曰包三亦曰包二陰柔而中正恐君子不覺其爲小人而受其包故以大人否亨戒之若三所居之位不中不正有識者所共知其見棄於正人久矣乃欲效二之所爲適自取羞辱而已與恆九三或承之羞義同象以位不當斥之見得含垢忍辱非其本心特所處不當耳君子正當預爲之計也】

九四有命無咎疇離祉象曰有命無咎志行也

【否過中將濟之時君子可以出而有爲矣四居外卦之下能以義命自安不肯躁進孔子之得不得曰有命孟子不遇魯侯歸之於天皆自行其志而無咎者也故象以志行表之小人有羣君子有疇惟其不亂羣是以疇離祉疇指同徳之陽離祉者受福也小往大來將復見矣蓋君子當否時必先自處於無過而後可爲福而後可爲疇離之福由其自安於有命也若依諸家作君命解則一命甫膺卽羣以爲受祉欣欣然有釋屩彈冠之慶聖賢气象豈若是乎】

九五休否大人吉其亡其亡系於苞桑象曰大人之吉位正當也

【否以九五爲主爻陽剛中正時否居休不曰否休曰休否者見大人撥亂反正力量元气漸復泰道將還故吉於此之時下多柔媚之臣皆曰已安已治矣大人獨曰其亡其亡系於苞桑不以近功小效自足而以晏安酖毒爲戒蓋古有此二語而周公引之似痛定思痛之辭若曰幸而有今日其不絕如綫者屢矣諸家以系於苞桑爲安固之道者似非語意象不曰位中正而曰位正當可見九五有徳有位方能轉否爲泰萬世不拔之業卽在其亡其亡一念中矣】

上九傾否先否後喜象曰否終則傾何可長也

【上九否已終矣可以傾矣猶有懼心焉制其喜而不敢先先否後喜卽先天下而憂後天下而樂之意正與其亡其亡之君心相似象辭一則字有乘機遘防許多事業在何可長言天下無久否之埋又見天道之盛衰與人事之憂喜互藏其機如此】

【否泰兩卦上下諸爻相應同然泰初徵而四孚二中行而五歸妹三陂平而上城復但見上下相交之意否初拔茅而四有命二大人否而五大人吉三包羞而上後喜皆有不相交之意故曰否泰反其類也京氏卦气以泰爲正月之卦順數已往否爲七月之卦逆數未來愚按圓圖泰以否對自幹八卦至泰自泰三十二卦方至否方圖泰以否繼自幹八卦至泰自泰一卦便至否與京氏之說不相合其間遠近參差不知何以不同如此先儒或謂圓圖之義見泰易而否難方圖之義見泰難而否易究竟所謂難易者從何處索解此等圖不作可也】

【又按泰易而否聖人所憂也何六爻無一凶咎字蓋陰陽之分著於六爻少則不及多則過泰與否皆平分君子小人並生於天地之間至再變而成剝方成小人世界否時尙未是柔剝剛之候聖人所以未加顯拒當初之進也則導之以貞於二則予之以承於三則動之以羞皆變化小人之微權也四所以有命五所以休否上所以傾否彼此相應似非盡與君子爲難者六爻無凶咎之占或在是】

周易玩辭集解卷二

欽定四庫全書

周易玩辭集解卷三

翰林院編修查愼行撰

【離下乾上】

同人於野亨利涉大川利君子貞

【卦體二五兩爻皆以中正相應只看一人字便見大公無我之象同人不於國於家而於野非求諸寂寞無人之鄕也要見天空地濶了無障礙來往大通气象在我旣無籓籬於人自無冰炭同人之義孰大於是所以亨自二至四中爻互巽利涉大川之象張待軒曰與人同者物必歸焉然未問所同之人必先自問其人之何如若是奄然媚世一流縱使眾皆悅之一遇風波渙然而散如何涉得川行得通二五居中得正君子之交也故曰利君子貞】

彖曰同人柔得位得中而應乎幹曰同人同人曰同人於野亨利涉大川干行也文明以健中正而應君子正也惟君子爲能通天下之志【同人曰三字本義云衍文愚按夫子舉文王卦彖之辭故著曰字三字似不當衍】

【楊慈湖曰與人和同之道必以柔行之柔而不得位則無勢亦不能行旣柔又得位而不得中則爲不得道人心亦不服中者道之異名也愚按一陰爲成卦之主本卦與大有反對大有六五以柔居剛今來而爲二故云柔得位得中應乎幹指九五徒柔不能以同人必應乎幹而以天徳行之乃可以利涉凡卦以柔爲主者皆然履悅而應乎幹大有應乎天而時行與此義同文明以健統論內外卦徳中正而應兼指二五兩爻明則識見髙健則力量大中正則無偏陂植黨之私相應則無孤介自守之廦所謂君子正也天下人同此心心同此理吾得其正此理自然流通天下之志卽在吾方寸中矣正處卽是通處不是將正去通他中爻乾互巽乘木舟虛舟楫之利以濟不通涉川者通誌之象也】

【項平甫曰卦辭有利涉大川者八卦非干則巽蓋北方屬水干行涉之海居東南巽木涉之需訟同人大畜四卦皆以干行爲象者也蠱益渙中孚四卦皆以巽木爲象者也】

象曰天與火同人君子以類族辧物

【本義天在上而火炎上其性同也類族辧物所以審異而致同也愚按天與火合則以無所不覆之體兼無所不照之用物物皆在照臨中矣故曰同人天下物類豈必盡同夫子於不同之中防出大同之象同聲相應同气相求類族也推而至於男女別姓官司分職剛柔殊性風俗異宜辧物也同者自同異者自異同之中有異異之中有同無一不在光天化日之下非至明至健其孰能與於此蘇子瞻曰水與地爲比天與火爲同人比以無所不比爲比同人以有所不同爲同吳臨川曰天之所生各族殊分法幹覆之無私者於殊分之族而類聚其所同異中之同也火之所及萬物俱照法離明之有別而辧析其所異同中之異也】

初九同人於門無咎象曰出門同人又誰咎也

【門指六二兩戶爲門陰畫偶有門象同人與隨之初九節之九二皆前遇偶故謂之門本爻九與四無應近與二比出門相遇無心於同而同所以無咎小象加一出字更覺心胸曠然三四與五爭二而不與二爭初親者不得議其黨疎者不得議其薄又誰得而咎之人情大抵於門內多私出門則無柴柵之隔當離之初未爲私欲所蔽故其象如此】

六二同人於宗吝象曰同人於宗吝道也【小象吝字當屬上讀道也二字自爲句】

【胡雲峯從互卦防謂二往同五復成離五來同二復成幹各反其本是之謂宗同人於宗似不失六二之正較之於野之同則亦系於私矣故吝愚謂宗指五當從舊說六二一陰乃上下五陽所同而不苟同於諸陽正應者惟九五所謂君之宗之也以交道言專有所主似近乎隘而有吝象合兩爻觀之二以柔中正應五剛中正見得明守得定三四兩陽不能勝我我卒能勝之五之大師相克非特剛克亦柔克也象中以道之一字道不苟同𨿽吝何傷哉諸家讀小象者向以吝道也爲句竊從困學記還爻辭原文】

九三伏戎於莽升其髙陵三嵗不興象曰伏戎於莽敵剛也三嵗不興安行也

【離爲戈兵戎象中爻互巽木莽之象周公摹寫小人情狀窺伺慿陵一一在爻中發露剛而不中在五之下有伏象在二之上有升象伏戎於莽仰而俟五之隙升其髙陵俯而覘二之動其意總在離二五之交然以三求二理旣不正以三攻五勢又不順所以持久而不敢發又爲三嵗不興之象夫子恐人誤以爲攻二也故云敵剛安行猶云行將安往與九四弗克攻義同一爲勢屈一爲理屈也】

九四乘其墉弗克攻吉象曰乘其墉義弗克也其吉則困而反則也

【墉指九三離中虛外周象墉九三爲六二之墉四亦欲得二而隔於三不中不正居內卦之上有乘墉象乘墉而攻似有可克之勢而曰弗克非勢不順義弗克也義者二五相與之義四之乘墉乃忌人之同而伺釁以離間之豈知二五相與之義同心斷金非間之所能入哉旣弗克矣更有何吉小象申之曰其吉則困而反則也則卽義也義弗克便是困困而知反不相攻擊便是義便是則便是吉六爻惟三四不言同人以攻取盡人情之變也】

九五同人先號咷而後笑大師克相遇象曰同人之先以中直也大師相遇言相克也

【五與二正應初爲三四所隔結嗇之气矢口發聲有先號象及三不興四弗克則二五仍相遇矣歡暢之情非可言諭有後笑象一說陽主笑陰主哭號咷指六二笑指九五先號後笑由大師旣克而相遇之後追論如此其義亦通中直與中正同困九五亦然以相遇歸之相克蓋讒間之人非大加懲創則不能杜其隙此之謂干行】

【朱罍庵曰卦以二體爲二人無小人以間之故涉險而易通爻以六位爲六人有小人以間之故用師而始克天下之以間而離者可勝言哉楊誠齋曰師莫大於君心而兵革爲小克莫難於小人而敵國爲易又是進一層解】

上九同人於郊無悔象曰同人於郊志未得也

【於郊與於野不同野者曠逺之地郊則近在邑外爾雅邑外謂之郊周禮王國之外五十里爲近郊上居卦終下無應與不與人同者也以其不爲苟同則可以無悔以其孑然孤立則志未得行夫君子隠居求志當通天下之志以爲志而乃潔身自逺所爲同志者不過耦耕之沮溺荷蓧之二子而已如同人何然聖人則固以爲斯人之徒也故於卦終致慨馬】

【鄭孩如曰卦之相應者二五而已不能盡六爻而同之也而名之爲君子之正二君子也三四皆欲同之而聖人以爲譏天下亦有小人而附於君子者不得以其附君子而君子之其與君子同亦私也故必曰中正而應然則所謂同人者豈必盡人而同吾能如野不論人之多與寡也張彥陵曰卦之得名以五陽同一陰不曰五陽應而曰應乎幹見得同人之道止在同徳相應不必以上下俱同爲同也】

【乾下離上】

大有元亨

【一陰居尊而虛中上下五陽皆其所有而不自以爲有所以成其大凡卦稱大者例以陽得名大有以一陰統五陽大畜以二陰畜四陽大過四陽過於中大壯四陽壯於下皆是也元亨利貞本幹之四徳坤屯臨無妄革諸卦言四徳者皆有益詞大有元亨大壯利貞無益詞矣大有不言利貞者柔專主也大壯不言元亨者剛太盛也】

彖曰大有柔得尊位大中而上下應之曰大有其徳剛健而文明應乎天而時行是以元亨

【楊誠齋曰同人大有反對一柔五剛同也柔在下者曰得位得中而應乎幹柔在上者曰得尊位大中而上下應之其堯之垂裳舜之恭已乎趙汝楳曰五以下諸陽下應也是爲人助五以上一陽上應也是爲天祐愚按易以上卦爲尊陽爻爲大尊位犬中專指六五一爻剛健文明以下則兼上下兩體而贊其徳提出徳字仍以大中爲主上下之應應乎此也離𨿽陰卦卻有文明之象凡柔近乎暗剛近乎明暗者欲其明明者又欲其健司馬溫公曰柔而不明則前有讒而不知後有賊而不見明而不健則知善而不能舉知惡而不能去皆亂亡之端也惟應天而時行則健不過剛明不好察居不失中行不失時天下𨿽大元气貫通更無一毫阻隔是以元亨說統曰上下應之者眾陽應乎六五也應天時行者六五應乎幹陽也此正所謂厥孚交如】

象曰火在天上大有君子以遏惡揚善順天休命【火非水火之火乃天地陽明之气陽气萌於子極於午午者離南正位也火在天上日月有明容光必照物之善惡未嘗不並生並育其間使必斤斤其明見一惡從而罰之見一善從而賞之非大有之象矣惟於惡則遏之所謂禁於未形也於善則揚之所謂樂與人同也以此應天是爲順天以此受命是爲休命本義雲天命有善而無惡直溯源頭不是福善禍淫奉行天命天討之說】

初九無交害匪咎艱則無咎象曰大有初九無交害也【程朱謂初爻處卑而未涉乎害楊山蔡節齋皆謂無交而有害詮釋多不甚明了竊以管見測之初與四不相應比二而不相得又逺於五無交之象上有交孚之主而在下無交似害於大倫而有咎然此匪其咎也惟不艱則有咎若艱則無咎矣北門之詩曰終窶且貧莫知我艱此艱字之義錢田間曰當大有之世諸陽上下皆應獨初剛正自守處艱難之地不求上交譬諸搆明堂世室良材革出而偃松癭柏自托於幽巖邃谷中不必盡登廊廟適足見天地之大巢許不仕堯黃綺終辭漢於大有之君何損乎小象就爻辭以釋之曰無交害謂無交亦無害所以堅其克艱之志也】

九二大車以載有攸往無咎象曰大車以載積中不敗也

【五虛中以應二凡大有之任皆萃於二而二受之不辭者惟其爲大車也車以載物必量其所受以大車而任重滅之不覺少增之不見多自然無往不利小象積中二字補爻辭所未言大有之九二與鼎之九四皆陽居陰位而成敗相反者一中一不中也天下事權有重輕器量有大小器不足以容則爲覆餗量有餘於載則爲大車故授任者當器使受任者當自量亦視其中之所積而已矣非大車其能免於覆轍乎呂伯恭曰大臣之位百責所萃震撼擊撞欲其鎭定辛甘燥濕欲其調燮盤錯棼結欲其解紓黯闇污濁欲其茹納如大車之積中而後可也】

九三公用亨於天子小人弗克象曰公用亨於天子小人害也【亨當作享】

【初與四正應而不相得由無交故逺害三居內卦之上而與四比近交離體離爲戈兵故疑於相克公似指三天子似指五小人似指四用亨之義先儒或云亨字當作享春秋傳晉文公將納王使卜偃筮之得此爻曰吉戰克而王享此其證也愚按本義六五虛中下賢則三之用享乃以剛正之徳輸之於五所謂嘉謀入告是也小象害字從初九來睽卦離在上曰見惡人此曰小人害彼兌水受火制此則幹金畏火克小人意在害君子而弗能克由三之剛正也】

九四匪其彭無咎象曰匪其彭無咎明辧晳也

【六五柔中諸陽本爲所有而四爲之領防則疑爲四之彭彭者盛多之貎其者四自謂匪者不然之辭四不以諸陽爲其彭可謂善逺權勢矣由其離體見事明晳當局不逺故無震主之嫌晳音制與詩明星晰晰同】

六五厥孚交如威如吉象曰厥孚交如信以發志也威如之吉易而無備也

【五柔中二剛中君臣相應上孚於下下孚於上不啻如朋友之交而君臣之等威仍不失故曰厥孚交如威如吉後世君尊臣卑中不相信乃致飾於外以威嚴臨之文明柔順之主不然其位彌尊其體彌降馬文淵一見光武袒幘坐迎服其豁逹是之謂信以發志易而無備也】

上九自天祐之吉無不利象曰大有上吉自天祐也【六五言大有之徳上九言大有之福以爻位言五爲君位上則天位也先儒謂大有上吉事闗全卦非止一爻陸庸成曰大有之世保終之道愼於履始必有克艱之初而後有天祐之上故初曰大有初九上曰大有上吉獨本末見大有焉】

【艮下坤上】

謙亨君子有終

【朱啟莊曰大有之後繼之以謙明乎非有之難有而不居其有之難也愚按本卦與豫反對一陽互易在三四之際聖人取其自上而退處於下者爲謙自下而奮出乎上者爲豫此觀畫立象之本防也謙以處世無不亨之理君子專指九三以言其尊則在下卦之上以言其卑則居上卦之下自其行無不得言則曰亨自其行之不已言則曰有終謙之一言君子固終身行者也有終不是說效驗若謂先屈而後伸母乃疑於前恭後倨乎虞翻曰艮終萬物故君子有終潘雪松曰功逾髙心逾下碩膚有幾幾之安徳彌盛禮彌恭旣耄有抑抑之戒此君子之有終也】

彖曰謙亨天道下濟而光明地道卑而上行天道虧盈而益謙地道變盈而流謙鬼神害盈而福謙人道惡盈而好謙謙尊而光卑而不可逾君子之終也

【艮陽在坤之下天道下濟也濟與際同剛畫在上陽气發見光明之象坤陰居艮上地道卑而上行也此就卦體釋亨義天地之謙只在气機上說天與地對舉則山在其中盈者謙之反天道虧盈三句起下人道一句語𨿽平而意側重謙一邊虧盈以气言變流以形言害福以理言好惡以情言歐陽永叔曰此聖人極論天人之際也春秋𨿽書日食星變孔子未嘗道具所以然曰天地鬼神不可知爲其可知者人而已日中必昃月盈必缺天吾不知吾見其盈虧於物者矣艸木之盛者變而衰落之水之下者進而流行之地吾不知吾見其變流於物者矣人之貪滿者多禍守約者多福鬼神吾不知吾見其人之禍福者矣此據其迹之可見者爾若人則可知者故直言其情曰好惡其知與不知異辭也參而防之與人無以異也愚又按謙之爲道統造化人事之全而本於一心自治之學此君子進徳無窮之境故曰徳之柄又按謙者以尊下卑之義惟居尊而不自尊所以爲謙若居卑者其謙何待言如此則夫子但云謙尊而光可矣又云卑不可逾何也義在豫之六二所謂上交不諂下交不凟也上下各有劑量君子因物付物不亢不卑小人則爲脇肩諂笑矣豈惟傲爲凶徳謙固有道也尊而光以徳言卑不可逾以理言人情一時勉彊未必能久於其道故曰君子之終】

【一陽統五陰之卦凡六師比謙豫剝復是也彖傳於師比等五卦皆指出一剛字惟謙則否謙不貴剛也謙之反爲傲不曰傲而曰盈者傲是驕人盈是自滿自滿而後驕人聖人惡其盈也若不自滿假則傲何由生】

象曰地中有山謙君子以裒多益寡稱物平施【稱去聲卦體地下有山不曰地下而曰地中者臨川鄒氏云是實像如深谷爲陵是地中有山而深者可以獲益黃氏日抄則云豈必實有其事特取象耳愚竊謂萬仭之山其巓髙出地上其趾則深入地中知地中之有山則知山下於地乃自上下下之象而謙之義得矣君子於此得襃多益寡之道就心源理欲上酌劑謙是天理用事盈是人欲用事去一分人欲便增一分天理益寡無工夫工夫在裒多上裒之所以爲益也稱物乎施其權操之自我如以秤秤物物有輕重持其平者則在人要歸於稱物而已矣漢書律曆志云權者所以稱物平施知輕重也此其義凡上人之心多而施不得其平只爲見有我不見有物耳張彥陵曰須先認物字明白夫子不言人已而言物者置吾身於萬物之中作一例看旣無彼此對待之形種種不平之念從此化矣愚又謂平施亦從自己心上酌劑不從物上起見也】

初六謙謙君子用涉大川吉象曰謙謙君子卑以自牧也

【卦以謙名初居最下謙而又謙者也中爻互坎坎在前有涉川象用涉與利涉不同謂用此謙徳以涉川居後而不與人爭先也一說人知謙者之能退而不知謙者之能進故必取涉川之象何用不臧故曰吉自牧者反身之謂如牧牛牧馬有降服馴養之功卑者牧之於初也學問事功原無底止君子之卑以自牧從始至終只見自家之不足𨿽欲多上人得乎】

六二鳴謙貞吉象曰鳴謙貞吉中心得也

【二柔順中正與九三相比故以陰陽唱和寄之於鳴蘇子瞻曰謙之所以爲謙者三也其謙也以勞故閒其風者莫不相從以謙六二其鄰也上六其配也皆和之而鳴於謙二處內卦之中故貞而吉愚謂鳴謙者言辭之謙也聖人恐人疑於外飾故雲中心得六二居中翕受其辭和禹拜臯陶之謨曰師汝昌言諸葛孔明發教府屬令勤攻已過皆發於此心之誠小象所以雲中心得上六誓眾出徵其辭危湯放桀而曰惟恐來世以臺爲口實武王伐紂而曰余小子夙夜祗懼皆不得已而有言小象所以云志未得中心字與志字相應鳴者心之聲也若依注疏作以謙有聞解則間人譽已囂囂自得竊恐於聖人語意不合】

九三勞謙君子有終吉象曰勞謙君子萬民服也【三爲成卦之主一陽在五陰之中以剛居剛而止體凝然不動艮勞卦也履得其位羣陰所宗承上接下勞之象君子有終與彖辭同周公於爻辭亦苐推其勞而要其吉勞而能謙則不施勞舜之贊禹曰汝惟不矜天下莫與汝爭能汝惟不伐天下莫與汝爭功非勞謙而民服乎萬民服卽人道好謙之公心所謂有終之吉者以此】

六四無不利防謙象曰無不利防謙不違則也

【四爻坤順之體以柔居柔在上卦之下何不利之有防與指麾之麾同程傳所謂施布之象動容周旋無不中禮乃無不利本義云居九三之上更當發防其謙其義難曉愚竊謂鳴謙者宣之於口防謙者措之於躬六四位尊於三以柔乘剛無功而在功臣之上危地也必也卑躬折節尊賢而尙功人或疑其足恭故象以不違則表之則者卑而不可逾之義】

六五不富以其鄰利用侵伐無不利象曰利用侵伐徵不服也

【六爻惟五不言謙蓋人主之謙不在屈體而在虛受富有四每守之以謙不富者其中虛也鄰與不富皆指羣陰凡陽稱富故小畜九五曰富以其鄰陰稱不富故泰六四曰不富以其鄰與此同五居尊無應有徵伐之象何閩儒曰治天下者苟非好大喜功卽四徵九伐不礙其爲謙也愚謂徵伐者義在求勝本非謙象爻辭乃推極言之以見謙道之合人心五爲坤主眾陰皆其鄰惟不恃其眾乃能用眾書曰臣哉鄰哉稱臣爲鄰亦謙辭也不服服字從九三小象來謙者民無不服其或不服卽用以侵伐而亦無不利夫子補周公所未言往往如此】

上六鳴謙利用行師徵邑國象曰鳴謙志未得也可用行師徵邑國也

【先儒多謂上六處順之極位髙而得眾發號施令可以無往不利而惟用行師以徵已之邑國卽此便見其謙鳴謙者聲罪致討之中有引慝責躬之意象曰志未得謂其志本非髙亢而位居卦之上似與志違前云得此云未得一中一不中也愚按五上兩爻皆取徵伐之象者蓋謙與豫反對豫彖云利建侯行師謙之二三四五卽師之二三四五也中爻互震爲大塗行之象坤在外卦邑國之象行師者多在外也舊注以爲上六自徵其邑國者非也上所徵之邑國卽五所侵伐者上奉五命以往故不曰侵伐而曰徵先儒又云人主之謙合天下以爲量而有人焉謙徳所不能服不得不用師以徵之故湯武之徵誅同堯舜之揖讓愚又謂滿招損謙受益二語禹徵有苗自伯益發之因人之未服退而修徳此出徵用謙之證小象不曰利用而曰可用深許之也】

【王輔嗣云六爻𨿽有失位無應乘剛而無凶咎悔吝以謙爲主也愚按下三爻皆言吉從艮上來上三爻皆言利從坤彖來】

【坤下震上】

豫利建侯行師

【卦名取和樂爲義九四一陽上下應之和樂之象外卦震長於主器侯象內卦坤爲眾師象屯有震言建侯師兼坤坎言師豫震與坤合又互坎故兼二者言又卦體震動於坤之上故利建侯坤順於震之下故利行師愚按國語晉文公將歸國筮得貞屯悔豫筮史皆曰不吉司空季子曰吉是皆利建侯坤母也震長男也母老子彊故曰豫其辭曰利建侯行師居樂出威之謂也得國之卦也韋昭注居樂謂坤在內出威謂震在外】

彖曰豫剛應而志行順以動豫豫順以動故天地如之而況建侯行師乎天地以順動故日月不過而四時不忒聖人以順動則刑罰淸而民服豫之時義大矣哉【本義九四一陽上下應之與大有柔得位而上下應義同此不云得位者剛居柔位故也愚按彖傳無上下應之文剛應只據初四兩爻說志行則從應字生來順以動明所以應之之故皆據卦體贊卦徳天地如之者言天地不過如此順動而已建侯行師𨿽國家大事較之天地則小矣天地以順動順其自然之气日月四時非兩事惟日月不過所以四時不忒如夏至晝六十刻夜四十刻其時則署冬至晝四十刻夜六十刻其時則寒是也聖人以順動順其當然之理民莫不惡死而貪生淸者非廢刑罰而不用也當其罪則刑淸而民服所謂以生道殺民𨿽死不怨也謙禮也豫樂也大禮與天地同節大樂與天地同和故兩卦皆推極言之】

【愚按易有時有用有義彖傳贊大矣哉者豫隨頥大過坎遁暌蹇解姤革旅凡卜二卦言時義者豫遁姤而已夫子於六十四卦中偶舉十二卦欲人於每卦卦辭涵泳於意言之外非謂此外諸卦無時無用無義也亦猶十九卦之言上下往來豈卦變止於十九卦乎】

象曰雷出地奮豫先王以作樂崇徳殷薦之上帝以配祖考

【不曰雷在地上而曰雷出地奮者自復之後歷臨泰二卦潛閉旣久奮迅而出鼔動和气發揚生機通暢和樂豫之義也先王因之以作樂自三代以上皆然樂由天作天作以震蘇明允云雷以神用用莫神於聲故聖人因聲以爲樂是已愚又按樂以象功舞以昭徳古樂未有不用舞者作樂崇徳舉大略言之崇者闡揚光大之謂殷盛也禮有殷薦殷奠樂亦以殷薦爲極盛薦上帝配祖考一是仁人享帝一是孝子享親總暢吾心之和以洽天地神人之和不必援郊祀后稷以配天爲冬至祀天而配祖宗祀文王於明堂以配上帝爲季秋祀上帝而配考之舊說只慿周制抺卻上古帝王之樂也】

初六鳴豫凶象曰初六鳴豫志窮凶也

【陰柔居初而與四應恃上有彊援而荒於逸豫志滿樂極開口驕人鳴豫便是凶象荀九家云陰陽相應故鳴愚謂凡鳴者又必心與口相應故謙之六二中孚之九二一曰中心得一曰中心願豫之初六反對卽謙之上六鳴謙者有不樂居上之意鳴豫者有自滿於初之意在初卽鳴無逺大之志可知志窮者謂其器量已盡於此也善處豫者其惟中正之六二乎】

六二介於石不終日貞吉象曰不終日貞吉以中正也【說文介分疆也愚按幾物兩間爲介中爻自二至四互艮有石象二居初三兩陰之間初與四應以鳴豫致凶三與四比以盱豫有悔惟二於義利之介見得分明不爲豫境所溺無應無比介於石之象不終日者無遲回瞻顧之意與下盱字遲字相應見幾明決貞吉可知小象推本於中正此卦此爻所獨也蘇子瞻云以陰居陰晦之極靜之至也以晦觀明以靜觀動凡吉凶禍福之微如黒白之判於前是以動靜如此之果介於石果於靜也不終日果於動也故孔子以爲知幾愚又按比卦諸爻內外皆以比五爲義上以無首得凶惡其後時也豫卦諸爻凡與四應者比者非悔則凶二以介石得吉嘉其先幾也】

六三盱豫悔【句】遲有悔象曰旴豫有悔位不當也【本義以盱豫二字爲句悔字連下爲句今從程傳】

【程傳謂盱上視也三不中正上視四不爲所取故有悔然四爲卦主遲而不前亦有悔愚按人之處順境者一入其中不覺因循系戀君子審於事先其決幾也早眾人迷於當局其見事也遲二居中得正三不中不正旴豫遲與不終日彼此相反聖人提出一悔字以動其良心又就悔處轉出一遲字以策其速攺三與四比有伺門墻承色笑之象故曰旴豫盱者張目企望也小象以爲位不當要見乘時得勢之徒與其近而相取不如逺而不相得凡易中言位不當者皆須從所處之地防通之】

九四由豫大有得勿疑朋盍簪象曰由豫大有得志大行也

【一陽爲卦主爻五陰皆由之以得豫剛應而志行由豫之象大有得者一剛得五柔之象初與四應三五與四比上與四同震體惟六二以中正自守四若以爲異已而疑之朋黨之嫌生矣惟勿疑而化異爲同則二亦吾朋其志不大行乎合爻辭小象觀之其義甚明舊注以大有得爲占辭與經文似不合朋盍簪從大有得來朋者五柔合一剛之象晁以道云古冠服無簪桯可久辟之謂簪卽弁服之笄也所以括髮四以一陽括眾陰猶以一簪括諸髮盍義與合通】

六五貞疾恆不死象曰六五貞疾乘剛也恆不死中未亡也

【愚按六五一爻得恆卦上體之中畫受本卦震東之生气𨿽受制於四而不失其中者也疾與豫反五居君位而有疾猶云弗豫也貞者久也以柔乘剛理當有疾尸居餘气奄奄一息孱主也中爻自三至五互坎爲加憂爲心病貞疾之象疾則鄰於死矣而恆不死者以中也外常憒憒內常惺惺中者人之命脈一日未亡一日不死四剛而五柔臣彊則主弱周旣東遷猶傳二十餘世非貞疾恆不死之象乎】

上六防豫成有渝無咎象曰防豫在上何可長也【朱與三曰上以陰柔處豫極沈防汩沒疾已成矣似不可攺矣然物極則變上又震體故發有渝之象可見重陰晦昧中一隙之明未嘗个蔽才一動念覺人世悅豫之境本無久長之理本無足耽何不可變之有成而有渝則不終於豫而無咎矣爻辭於三之悔猶懼其遲於上之防深冀其攺鳴豫言凶遏其端於始防豫言無咎開其善於終愚按小象曰何可長謂急宜攺圖也卽有渝無咎之義】

【又一說成如春秋求成之成渝如渝盟之渝渝者變也變則爲晉明出地上故無防暗之咎凡言渝者當以變卦觀之渝安貞官有渝成有渝皆是也】

【胡雲峯曰卦辭只一豫字而爻之言豫者不同初六上六逸豫也六二幾先之豫也六三之遲猶豫也九四和豫也六五之疾弗豫也卦辭主九四剛應志行以徳言爻辭則諸爻於九四以勢位言李宏甫曰彖辭彖傳極言致豫之盛而爻與象極言享豫之禍蓋亡國敗家相尋不絕者咸以豫也愚按雜卦傳所云豫怠正是此義可見世道不可無豫人心不可有豫】

【震下兌上】

隨元亨利貞無咎

【隨從也六爻不論應否只論近比初隨二二隨三三隨四五隨六多取以下從上之義先儒云隨之爲卦小卦也於世則爲隨俗於已則爲隨意世道若此不成世道士生斯世須得盡美盡善之道方有安身立命處故以元亨利貞歸之謂必如此乃得無咎也】

彖曰隨剛來而下柔動而說隨大亨貞無咎而天下隨時隨時之義大矣哉

【本卦與蠱反對蠱下卦是巽今爲震而來居於兌之下所謂剛來下柔也本義釋卦變者凡千九據卦變圖云凡三陰三陽之卦皆自否泰來隨乃三陰之卦則當云自否來矣今云自困九來居初又自噬嗑九來居五而自未濟來者兼此二變皆剛來隨柔之義竊所未詳胡雲峯通釋置之不論不議愚又按卦變之說漢儒只取兩卦中陰陽互易未有合三卦而言變者今就本卦推之若論卦變自乾坤來則坤之初居上而爲兌乾之上居初而爲震是謂剛來下柔此一解也

若論三陰之卦皆自否來則應云否外卦上九之剛來居下卦之初而剛柔易位此又一解也本義皆不然而雜引諸卦各言一爻之變然則內卦亦可云自咸九來居初外卦亦可云自益九來居四矣不識朱子何說處此他如無妄之剛自外來亦從反對卦得象謂大畜外卦之艮來居無妄內卦而爲震也本義則云爲卦自訟而變九自二來而居於初初二兩爻同在內卦可謂自外來乎似與彖傳不合象數論曰朱子所謂卦變皆捨主變之卦兩爻互換者而隨意爲詮釋就十九卦中主變者凡二十七爻或取諸一卦或取諸兩卦三卦或同在內卦而謂之往或同在外卦而謂之來或同在上卦而曰下或同在下卦而曰上義例不一今舉隨與無妄餘可類推矣愚又按程子辟否泰卦變之說謂卦變皆自乾坤來蘇氏易傳亦然今觀隨卦幹之上九來居坤初坤之初六往居幹上蠱卦幹之初九進居於上坤之上六下居於初隨自否來上九與初六五換故曰剛來下柔蠱自防來初九與上六互換故曰剛上柔下一卦之中自有乾坤二體非卽否防乎卦以隨名聖人恐人誤認爲詭隨之隨故彖傳以隨時二字贊卦徳之動而悅以釋名卦之義而一部易經與時偕行之道不外乎此李子思曰時出於聖人天下隨聖人時成於天下聖人隨天下治亂之原人品邪正之闗俱系於此其義豈不大哉第二个隨時又承上文而推廣言之程傳只作隨時之義解本義從王肅本攺云隨之時義大矣哉愚按大象向晦入宴息自有隨時之義朱子注亦云隨時休息此處似不當攺】

象曰澤中有雷隨君子以向晦入宴息

【程傳君子觀象以隨時而動則以動息言本義雷藏澤中隨時休息則以藏息言其說似異矣顧澤以震而動雷以時而藏所謂隨時之義也兩先生豈有異乎臨川鄒氏云凙中有雷此收聲於兌之時荀九家云八月之時雷藏於澤震東方卦日出之地曰谷兌西方卦日入之地曰昧谷今震自東趨兌西向晦之象愚謂雷在澤中雷之蟄時也向晦入宴息君子之隨時也宴息中有洗心藏密之義入者自動而之靜也彖傳以動言大象以靜言靜所以養動之根雷惟收聲乃能發聲豫之雷出地奮動也隨之澤中有雷自動而反靜也復之雷在地中動而未離乎靜也人身之夜气培於息君子以向晦入宴息一已獨體其靜也天地之元气培於閉先王以至日閉闗與天下共養其靜也】

初九官有渝貞吉出門交有功象曰官有渝從正吉也出門交有功不失也

【本義謂初九有所偏主而變其常以貞吉爲戒辭焦弱侯曰以干之上九與坤之初六相變而成隨上九初六本皆不正因變而得正故曰官有渝貞吉此一句論卦之始變隨之本也困學記曰隨之義通人情達世變不主故常者也初爲成卦之主與四應者乃其常今與四無應而與二相隨𨿽若變常而陰陽相比所隨不失其正官者常也渝者時之當變也故貞吉愚又按一陽在下動則變渝之義一陰在前門之象人情於門內多私初出門則無私主故不曰隨而曰交居中得正因不失其親故有功不失者不失隨之正道也與二三爻失丈夫失小子兩失字相應王伯厚曰同人之初曰出門隨之初六曰出門謹於出門之初則不苟同不詭隨】

【愚又按卦取物來隨我爻取以我隨物但有剛柔之分故三陽爻言交言孚言隨三陰爻皆言系與孟子從大從小之義同】

六二系小子失丈夫象曰系小子弗兼與也

【吳艸廬曰二非必背五向初也但以其近比易於牽系若系此則必失彼矣故爻辭示成云爾愚竊謂二本與五正應當隨之世捨逺應而就近比陰柔居中不能自立有系象初以剛隨人謂之交二以柔隨人謂之系初不失其所交而二之所系者則三也旣系三矣豈能兼與乎初非不欲與勢固弗能兼也本義以初九爲小子愚竊謂系小子指六三失丈夫指初九陰小陽大易之定分漸卦初爻以陰故稱小子此小子若指初九則以陽爲小矣似可商】

六三系大夫失小子隨有求得利居貞象曰系丈夫志舍下也【捨上聲】

【三與二同體而外比於四小子六二也丈夫九四也卦義以隨上爲貴隨陽爲得三四近而相取其情易合故隨有求而皆得但以六居三以九居四位皆不當恐其爲妄求爲苟得故戒以利居貞貞字從求字來欲其守正而弗求也三旣系四則與二漸疎意向之間不覺有所取捨象申之曰志舍下謂隨在上之四而捨在下之二猶二旣隨三則不能兼與乎初也張待軒曰人生止此精神意趣一有所系必有所失連自家也主張不得所以不可不愼】

九四隨有獲貞凶有孚在道以明何咎象曰隨有獲其義凶也有孚在道明功也

【四與五比初其所應也三其所系也我隨人而人隨我隨有獲之象張待軒曰獲者取非其有之詞以義論必當得凶愚竊謂四之有獲與三之有得同爻辭乃以爲貞凶者患在不能自盡其誠也故提出孚字而引之以當道可見大臣之隨與小臣異旣盡其誠又合於道則𨿽身處功名之地而心可大白於天下何咎之有若霍子孟廢昌邑而立宣帝功在王室可謂隨有獲而貞矣而滅族之禍萌乎驂乘於義則凶史譏其不學無術只爲此心未孚於上不能在道以明功耳小象於明字下補出功字要見當此地位不能有字在道則在我以爲功者在人卽以爲罪明功非表白之謂乃此心光明洞違正其道不計具功也豫隨之九四皆近君大臣也豫五乃柔主又爲四之所逼故成在君而爲貞疾隨五乃剛主四有震主之嫌故戒在臣而爲貞凶】

九五孚於嘉吉象曰孚於嘉吉位正中也

【自初至四或隨或系得失不同其爲比周均也九五陽剛中正以居君位與二正應而二爲三所系五旣不嫌二之比人且不疑四之逼已而惟善是從一片至誠相感故不言隨而言孚孚於嘉不但指二兼指四故兩爻皆曰孚亦同體同徳之相孚者】

上六拘系之乃從維之王用亨於西山象曰拘系之上窮也【亨如字】

【中爻巽爲繩維系之象王指九五亨者通也卦體兌位居西中爻互艮西山之象上居卦末不隨人進退有白駒空谷之風而五以隨爲義有縶之維之之意通西山以求之是五欲隨上而上不爲五所拘系故曰上窮言隨之道至上爻而窮也此說本瞿塘來氏合爻象辭防其詮釋較明朱子謂亨當作享自周言之岐山在西遂以文王有享西山之事郭相奎曰程朱云居隨之極固結而不可解於上窮字難說臨川鄒氏以爲文王居羑里之象上之困窮可知鄭申甫曰文王身防大難恪守侯度惟修享祀於西山此臣之隨君而不可解者以上諸說皆因本義以王爲文王而爲之辭耳說詳升卦六四爻下】

【劉石閭曰系者己私也隨者天徳也學無小無大皆不可以有系以系爲隨而欲執所系之大小爲得失是外襲之學也故卦之三陽爲隨三陰爲系四體陽而位陰故告以先難後獲之道而戒以訃功謀利之凶所以辧系之介杜系之源其隨之九四乎】

【巽下艮上】

蠱元亨利涉大川先甲三日後甲三日

【蠱字象形虫之傷皿積久而壊卦體艮上巽下風所以發舒萬物在山下則爲所止木气不能宣暢而生蠧蠱之象也蠱則何以元亨蓋卦之取名本以治蠱爲義蠱之爲蠱只是元气萎敝積漸不通所致善治蠱者使元气享通而已利涉大川是元亨之作用中爻互卦震在澤上涉川之象不避艱險必求有濟利涉之義先甲後甲先儒詮釋不同王嗣輔以甲爲事之始程傳依之鄭康成以甲爲日之始先三日辛也義取更新後三日丁也義取丁寧本義依之今據八卦方位推之艮巽夾震木於東甲於五行屬木先甲言巽先於甲後甲言艮後於甲也先後三日指本卦六爻先三日者下三爻巽也後三日者上三爻艮也下三爻積巽之柔懦而成蠱上三爻積艮之止息而成蠱由來非一日矣文王𨿽未有爻辭而六爻之義隠然已具矣本義於復卦謂自五月一陰生至此七爻而一陽來復此一日當一爻之證程沙隨曰巽之九五變蠱乃與蠱卦彖相通先甲先庚是也說詳巽九五爻下】

彖曰蠱剛上而柔下巽而止蠱蠱元亨而天下治也利涉大川往有事也先甲三日後甲三日終則有始天行也

【本卦與隨反對隨之外卦本柔今變艮而居上故曰剛上隨之內卦本剛今變巽而居下故曰柔下剛柔指初上兩爻剛上者艮之上九柔下者巽之初六義木昭然朱子謂卦變自賁來者初上二下自並來者五上上下自旣濟來者兼之亦合三卦以言變辧詳隨卦彖傳巽而止釋致蠱之由元亨而天下冶歸重在治蠱之人張待軒曰元亨天下治不是坐嘯畫諾中來要合下二句說如涉大川駕舟之具無不整飭操舟之人無不彊健量其廣狹度其淺深衝風破浪無躊躇顧盻之意故不曰有功而曰有事也朱罍庵曰惟不事事乃以生事故還以有事治之愚按雜卦傳云蠱則飭也飭者修治振刷百度維新之義聖人治天下每厪丰之盈不怕蠱之壊曰往有事矯巽之柔懦則有事於剛果矯艮之止息則有事於奮發事字是全卦本領因內卦艮是止體故勸其往吳因之曰先甲後甲𨿽云人事然終則有始卽是天意故曰天行愚又謂蠱由前人積而成非一世之事所以五爻皆取象於父子以繼世言莫非有事於冶蠱者也文王言先後孔子言始終亂之終治之始也猶之天道循環有先甲必有後甲當庸人束手之時聖人防成絕好機防正要盡人事以應天行豈委諸气運而已乎】

【胡雲峯曰凡卦徳當分內外先後如隨則先動而後悅歸妹則先悅而後動歸妹之凶與隨反蠱則內巽而外止漸則內止而外巽漸之吉與蠱反】

象曰山下有風蠱君子以振民育徳

【張獻翼曰小畜風行天上觀風行地上渙風行水上無所阻故曰行今在山下則障蔽迥旋不能條暢蠱者風之族也蠱以風化故字從蠱振民育徳譬諸良醫治病振者驅其外邪育者養其元气本義以二者乃治己治人之道愚竊謂振育似當俱從治人一邊振民取象於風所以奮興之也育徳取象於艮所以涵養之也】

初六乾父之蠱有子考無咎厲終吉象曰乾父之蠱意承考也

【幹文言貞者事之幹也幹字從此卦爻辭中出幹通作榦木之本也內卦巽爲木中爻又互震木乾象父之蠱謂父養成此疾至子而發也父蠱豈能無咎子能幹則考無咎使天下稱之曰幸哉有子如此可謂孝矣厲是幹蠱之苦心所謂操心危慮患深者故始厲而終吉初爻柔而志剛幹事最早父在子不得自專而志則可知小象中之以意承考有潛移黙攺之妙蓋不以事干而以意幹也意若承順而事實由以干全考之無咎以此或云合初二兩爻觀之是無父有母之孤子說近穿鑿康誥云大傷厥考心父在何嫌稱考乎】

九二幹母之蠱不可貞象曰幹母之蠱得中道也【前革或以母后垂簾之事已兆其端愚意只就本卦看艮巽二體陰長而陽少二與五應陰居上母象以國家言凡大事陽事則爲父蠱凡小事陰事則爲母蠱積陽之爲暴橫爲危亂父蠱也積陰之爲因循爲哀弱母蠱也九二剛而不正恐其一往恃才過於直遂故義設不可貞之戒易之爲道無不要之於貞獨此曰不可貞者非理不可貞時不可也時不可貞則以不可貞爲中道二剛中所幹者純是一片至誠至情委曲周旋以圖有濟幹母蠱者必如此方得中道也系傳所謂巽以行權於此爻見之】

九三乾父之蠱小有悔無大咎象曰乾父之蠱終無咎也

【三以剛居剛幹蠱之事不免以子攺父爲嫌或者更張措置之間先後緩急稍失其序所以小有悔然巽體得正不陷父於不義何大咎之有小有悔以心言無大咎以理言爻因其過剛不中猶摘其微庛象要其終而斷以無咎並略其小過使之任事不惑爲克家之子也程敬承曰聖人於蹇二言終無尢所以作天下之忠於蠱三言終無咎所以作天下之孝】

六四裕父之蠱往見吝象曰裕父之蠱往未得也【四居外卦之下與初同是柔爻初蠱未深柔者猶可幹四則深矣復以柔居柔裕蠱之象三之失在過中四之失在不及裕與幹正相反彊以立事曰幹怠以委事曰裕蓋幹蠱之事當如拯溺救焚庶克有濟今乃無才無志優遊過日不肯上緊去做由斯道以往則立見其吝彼其父子嘻嘻方且自以爲得夫子正之曰往未得父陷於不義相視而笑可謂得親乎彖傳本取往有事而四入艮體乃是止象故爻曰往見吝象曰往未得】

六五乾父之蠱用譽象曰乾父用譽承以徳也

【在九二以五爲母在六五則仍居子道繼體之令主也柔得中而居尊位其幹蠱也過則歸己善則歸親用譽言父用子之幹而得譽也初小象但云承考不言所以承之者五小象曰承以徳可見事𨿽出於幹全心一主乎承順若謂今日攺圖之事吾以承先人之徳云耳非獨不恃幹蠱之才以楊親之過並欲泯幹蠱之迹以成親之名者也來氏謂因用人而得譽九二承以剛中之徳只是贊應父與本爻無涉】

上九不事王侯髙尙其事象曰不事王侯志可則也【自初至五凡事之蠱壊者已無不整飭幹之能事畢矣上居卦終身在事外以君臣言不事王侯之象在艮體之上髙尙之象兩事字有別言𨿽不出身事主而自以髙尙爲其事亦非不事事可知李子思曰君子當蠱之世方事之典也盡力以干操巽之權而行所當行及事之終也潔身以退體艮之義而止其所當止愚竊謂自初至五皆言父子上獨言君臣者父子以情親不敢置身事外君臣以義合王侯之事君子有不事者矣象中之曰志可則要見世運之蠱皆由上大夫溺志於功名所致蠱爲食心之螟諸爻所治者世事之壊上爻所治者士大夫心術之壊也聞伯夷之風者頑夫廉懦夫有立志孰謂髙尙非所以治蠱乎】

【田間易學曰易以三陰三陽爲中故泰否爲綱領而隨蠱寓咸恆損益之消息焉隨者否初終之反也蠱者泰初終之反也否泰反具類於換爻而益明】

【兌下坤上】

臨元亨利貞至於八月有凶

【本義云臨進而淩逼於物愚竊據程傳作君臨解以大臨小以上臨下皆是也初二大臨小以徳言三四五上上臨下以位言歸重在二陽爻二陽漸進泰運方來光明正大之气照臨天下故以天徳之元亨利貞歸之張潤甫云臨者大也聖人明以大字作注腳解此卦必須體貼大字不可漫言淩逼使君子小人相仇陷也】

【臨爲十二月之卦至於八月當自正月數起薛敬軒云於十二月陽剛漫長之時而以來年八月陽消陰長爲戒其義甚明本義謂自復卦一陽之月至遁卦二陰之月爲陰長陽遁之時又云八月謂夏正八月又云前說是周正八月文王作卦辭時只用周正紀之三說初無定論愚按文王演易在殷之末世正朔未攺似未便遽用周正今以十二支凖之臨當丑月自此而防而大壯而夬而幹而姤而遁而否至於八月建酉爲觀臨與觀反對此時臨之二陽變爲觀之四陰矣故曰有凶朱子之注觀卦謂四陰長而二陽消爲八月之卦與此彖辭正合可證本注之非李子思口卦體已是二陽則當自觀數起不當自復數起本卦與觀反對則當數至觀而止不當數至遁而止朱子依程傳從一陽初生起所以不能盡合也張待軒曰古人說到臨字便有凜凜戒懼之意詩云如臨深淵如臨於谷書云子臨兆民若朽索之禦六馬故於剛長之際而厪八月之戒此臨之時義也】

【愚按京氏十二辟卦之說從此卦辭推出】

彖曰臨剛浸而長說而順剛中而應大亨以正天之道也至於八月有凶消不久也

【愚按彖傳不曰剛長而曰剛浸而長兌爲澤在地之下浸之象列子云一气不頓進董子雲長日加益而人不知皆防而長之義復惟一陽臨已二陽聖人幸其長更幸其方長駸駸乎有莫禦之勢也困學記曰內兌爲悅陽之進也不偪外坤爲順陰之從也不違二剛得中則陽徳方亨而不過二與五應則剛柔合徳而有爲說順二句緊承浸長來此所謂大亨以正天之道也愚按天道只在陰陽消長上見二陽漸長則四陰漸消人方以陰消爲快聖人預憂之曰至於八月有凶然則陰之消豈久消哉其慮深其辭危所以示儆者切矣本義無明文王輔嗣作君子道消解以消不久指陽似失經文語气陽消不久何以云凶】

象曰澤上有地臨君子以教思無窮容保民無疆【本義二者皆臨下之事愚按大象於觀曰設教於師曰容民於臨則言教義言思言容又言保思者教民之心至誠懇到也保者容民之事多方調防也無疆乃地之體澤之行地亦與之爲無窮君子之臨民以之教思如兌澤之深容保如坤徳之厚無窮無疆亦從剛長得義】

初九咸臨貞吉象曰咸臨貞吉志行正也

【卦體四陰𨿽居上位實爲下二陽之所臨初剛正四柔正兩爻相應故貞吉咸字有三義感也皆也和也以徳服人非勢相偪感之義也二陽同徳相繼而進皆之義也皆感則和矣象曰志行正與屯初九同皆以剛居剛而行其正也】

九二咸臨吉無不利象曰咸臨吉無不利未順命也【二爲卦主與初同徳初剛正二剛中初與四應而二與五應所謂剛中而應者此爻也其於諸陰亦不以非應而外之無所不臨之象故與初並稱咸臨但爻曰吉無不利象何以曰未順命程傳云至誠相感非由順上之命本義云未詳注疏則云二未盡順五之命臨川鄒氏云二之應五非專以順命爲感其間或有未順者無害其爲咸也愚竊謂未順命當指四陰而言二陽在下四陰在上其勢尙壯未必皆順以從陽夫子於陽長之時致防微之慮所以補爻辭未言也】

【李隆山曰山澤通气其卦爲鹹而澤上有地初二爻亦謂之鹹乃陰陽之气相感也】

六三甘臨無攸利旣憂之無咎象曰甘臨位不當也旣憂之咎不長也

【三以柔居剛兌口在內卦之上與二陽同體先爲所臨與三陰同類其性悅甘言取容之象張彥陵曰二陽乃難悅之君子也六三以悅取容旣不爲君子所許上三陰以其求媚於陽也亦不以同類見收進退失據故無攸利而有憂聖人就其憂之一念撥轉之若曰旣知所憂則自有無咎之道正不必以甘爲臨耳象曰位不當諒其所處之艱也曰咎不長廣其自新之途也一說三爲悅主不嫌陽之偪已而甘爲所臨但於下文接不去耳】

六四至臨無咎象曰至臨無咎位當也

【至臨本義只就下應初九說蘇氏易傳則云陽至而遂順之愚竊謂四在坤下近與兌比地之臨澤無如此爻之至親至切兼與初應非貎親而情疎者與三之甘臨不同三以柔居剛故位不當此以柔居柔故位當所以同爲無咎而三獨多憂兩爻相反當合看】

六五知臨大君之宜吉象曰大君之宜行中之謂也【知去聲】

【當臨之時柔中居尊不忌剛長而以柔接聰明睿知足以有臨者也左右皆陰獨與九二正應卽此便是知人則哲君臨之道莫有宜於此者詩稱宜民宜人宜君宜王是也象申之以行中見得知臨不是以苛察爲明只在不剛不柔行事得中所以得吉耳】

上六惇臨吉無咎象曰惇臨之吉志在內也

【爾雅邱一成曰惇邱坤上一畫地之最厚處猶艮上爲山之最髙處故彼曰惇艮吉此曰惇臨吉程傳云兌終則悅甘臨者小人之事坤終爲厚惇臨者君子之徳志在內指初二上之志在從二陽五旣尊賢上更加防持所以爲惇也】

【坤下巽上】

觀盥而不薦有孚顒若【觀去聲】

【自上示下曰觀讀去聲自下視上曰觀讀平聲卦取自上示下之義爾雅闕謂之觀是也二陽在上眾陰所仰猶王者居尊臣民屬目卦以觀名似爲外飾之事文王揭出徳化之妙用以示觀道之精蘊廟中者境內之象也盥而不薦二句是觀字注腳盥者以水潔手也薦者獻祭品也不字只作未字解有孚者誠也顒者仰也凡入廟承祭者始必以水盥手此時尙未薦而誠意所孚有若鬼神之在其上至於薦則備物矣但取盥而不薦以見顒若之孚不在物而在誠蘇子瞻曰盥者以誠薦者以味二語得之先儒或謂盥則誠意方專薦則誠意已散仁人孝子之享帝享親豈初防而終怠乎胡敬齋謂盥而不薦不可以辭害意盥則必薦蓋言盥而不薦之時在下者已信而瞻仰之以見觀感之神速故下文言神道設教云云以下句屬觀者言與彖傳下觀而化正合】

【本義正爲八月之卦】

彖曰大觀在上順而巽中正以觀天下觀盥而不薦有孚顒若下觀而化也觀天之神道而四時不忒聖人以神道設教而天下服矣【下觀觀字平聲余俱去聲】

【本卦與臨反對皆二陽四陰臨二陽在下觀二陽在上卦彖皆以陽爲主可見撐天柱地者二陽也不徒曰在上而曰大觀在上者必合順巽中正以爲觀而後成其大也聖人用此道爲觀於上盡誠盡敬不大聲以色而在下者自觀而化夫子就卦辭推出一層說不足申釋上文神字卽從上化字看出觀乃天之神道只是四時不忒聖人以之設教只中正以服天下便是聖人之神道以教顯神非以神爲教也觀字句不連天之神道讀】

象曰風行地上觀先王以省方觀民設教【觀民觀字平聲六爻同朱與三曰風行天上人不見其形也風行地上遇物斯形水平而風蕩之樹靜而風動之無形而無不彤者風行地上之象也古帝王巡守之禮蓋取諸此愚按地有五方各成風气巡守所至陳詩以觀民風納賈以觀民好惡修其教不易其俗齊其政不易其宜凡以順風土耳風爲教象春夏之風生物長物仁之教也秋冬之風肅物凝物義之教也觀民設教所謂樹之風聲也是以先王尙之】

初六童觀小人無咎君子吝象曰初六童觀小人道也【木義天卦以觀示爲義爻以觀瞻爲義皆觀乎九五也愚按內卦諸爻以去五之逺近爲所見之明暗初陰在下去五最逺所見不眞童觀之象以其童也體剛居柔未可判其爲君子小人故爻辭兩言之若以爲小人下觀而化則無咎也若以爲君子亦隨眾而觀斯爲吝矣象直斷其爲小人道蓋如深山窮谷之民不識不知與兒童所見無異者也】

六二闚觀利女貞象曰闚觀女貞亦可醜也

【張彥陵曰初之童局於才二之闚短於識愚竊謂二柔順中正不出戶庭乃女子之正道以其所見不廣故爲闚觀象說文闚閃也蓋從門內邪視之狀在女子則爲利貞在丈夫則亦可醜猶恆九五婦人吉夫子凶之意合兩爻觀之可見人主舉動爲天下所共睹苟非天觀在上則婦人小子皆能窺見隱微矣此又聖人言外之意】

六三觀我生進退象曰觀我生進退未失道也

【三亦欲觀國之光者而爻柔位剛爲四所隔外度之人不如內度之已觀我生者自考其生平也居下卦之極是可進之時在上體之下又是可退之時進固可以行道退亦可以修道小象斷之曰未失道出處大事不嫌詳審也楊誠齋曰三五皆曰觀我生三審已以從人五審人以修已六三似漆雕開】

六四觀國之光利用賓於王象曰觀國之光尙賓也【進退之介在六三四已近君宜進不宜退矣九五陽明在上故曰觀國之光內卦三陰艸莽之臣也四與五比市井之臣也不曰臣而曰賓者古人未仕則君賓興之仕而未祿猶以賓禮待之不統臣也諸侯來朝亦有三恪來賓之典左傳陳敬仲筮得觀之否稱六四爲公侯是已王指九五作賓於王家者四也尙之者五也五爲貴徳尊士之君四爲羣陰領袖內三爻所視爲進退者也近者觀光逺者可知若依注疏尙字作志意順慕解於用賓尙賓之義說不去矣】

九五觀我生君子無咎象曰觀我生觀民也

【九五中正以觀天下爲全卦之主出身加民萬邦所仰下之觀化者不一童觀闚觀觀國各隨分量爲淺深而五之自觀者我生而已何爲我生中正是也不求爲聖爲神但求爲君子不求有譽但求無咎象中之曰觀民言時時返而自觀果不失中正足爲民所具瞻否所謂觀人以修已也君子無咎對初爻小人無咎說君子小人猶言君民也】

上九觀其生君子無咎象曰觀其生志未平也

【上與五爻詞略同舊注多以其生爲上九之自觀愚竊謂其字當指五以五自觀曰我生以上觀五曰其生君子無咎幸九五之猶在君位也蓋本卦與臨反對八月有凶正當觀之時剝則九月之卦矣觀之異於剝只多九五一陽其系甚重其幾甚危上與五同徳身居事外志在扶陽目睹下四陰之方長初二乃兒童婦女一流固無足賴三之進退不過自爲身謀四之國賓亦非腹心之寄上之眼界開濶觀盛而知衰觀治而知亂世運一變將成剝不啻切膚之痛志安得平小象以志未平補爻辭所未盡直指出上九心事以結大觀在上之全局剝之碩果不食猶賴有斯人也夫吳艸廬云上居卦外惟自觀其身而已釋其字亦得但把上九說成一个自了漢於象辭志未平難合】

【震下離上】

噬嗑亨利用獄

【本義噬齧也嗑合也物有間者齧之而後合王注謂噬嗑乃去間之卦愚按間去則噬嗑卦中自有亨義凡君臣父子兄弟朋友有離間者皆當去之用獄乃噬嗑中之一事也卦體九四一陽居三陰中彊梗不服之象不曰用刑曰用獄者必先究治情僞知其爲閒乃可致刑六爻皆治獄之官六五柔中居尊爲用獄之主此利用獄之義又按凡齧者下動而上不動震在下而動噬必及之賁與噬嗑卦形相似而賁不爲噬者艮止與震動異耳艮震合而成頥則亦下動之象但中四爻皆陰無陽以間之又爲養道觀象可以知變矣】

彖曰頥中有物曰噬嗑噬嗑而亨剛柔分動而明雷電合而章柔得中而上行𨿽不當位利用獄也【當去聲上下二陽與頥象同頥中無物卦名曰頥此有九四一陽間於其中必湏間去噬乃可嗑嗑則亨矣剛柔分三句正所以得亨處三陰三陽之卦獨於噬嗑言剛柔分者震離分居內外取明動相資也於剛柔言分於雷電言合者分之則上與下未噬之象合之則動而明已噬之象分者其體合者其用也以其動而明故曰章柔得中而上行𨿽不當位專指六五一爻不當位卦彖所未言夫子推原文王之意謂五以柔居剛位𨿽不當然居上以寛爲主所以利用獄也】

【本義自益卦六四之柔上行以至於五而得其中爲卦變愚竊謂兩爻同在上卦似不得云上行據卦變圖噬嗑自否來於內卦三柔中分初六一柔爲上卦之五是謂柔得中而上行上卦得柔而成離五本陽位而柔來居之故不當位義當如此來氏不取卦變多從反對看於他卦往來之象爲順至噬嗑之於賁兩卦初上皆陽二五皆陰惟三四兩爻剛柔互易與彖傳柔得中而上行不合反對之例於此卦獨難通】

象曰雷電噬嗑先王以明罰勅法

【雷電二字先儒或以爲誤以卦體離上震下也其說始於李鼎祚程傳亦謂象無倒置者本義直云雷電當作電雷愚按本卦彖傳云雷電合而章又泰卦坤上干下大象不云地天交泰而雲天地與此例同只依原本經文未必誤也黃氏曰抄亦云然上卦本離火夫子易火以電乃取在天之象所謂天討有罪也黃氏日抄云雷電本一气而雷爲主電者雷之精光今按凡大兩之候雷將發聲必先之以電光而後霹隨之故王者亦先明罰而後勅法明罰如電先雷而顯勅法如雷繼電而至潘雪松曰利用獄是臨時明罰勅法是平時愚又謂罰者一時所用之法法者平日所定之罰不言用罰而曰明罰辧別詳審使人知所避不言行法而言勅法告戒威嚴使人知所畏皆在未用獄之前不待有間而後冶也吳艸廬云聖人之用刑不掩人以所不備不慢令而予之死得其義矣】

初九屨校滅趾無咎象曰屨校滅趾不行也

【程傳滅傷也黃氏日抄云恐止是滅沒如過涉滅頂之義以校滅沒其趾與滅鼻滅耳同與傷字異義愚又按中爻互艮艮爲趾初陽橫於艮止之下屨挍之象本義云初上無位爲受刑之象愚竊謂初爲震主亦治獄之官也周禮秋官掌囚中罪桎梏注云在手曰梏在足曰桎桎足械也亦曰校屨校者著校於人之足如納屨然滅其趾使之不得行也初所治之人其罪尙輕只用屨校之刑小懲而大戒故無咎初曰趾上曰耳人身自下至上也初震體宜其行而互艮故曰不行上離體宜其明而互坎故曰不明兩爻之吉凶在此】

六二噬膚滅鼻無咎象曰噬膚滅鼻乘剛也

【二柔順中正上與五應聴斷易以得情噬膚之象凡獸肉無骨者曰膚儀禮豕膚內則麋膚皆是也荀九家艮爲鼻卦體自二至四互艮九四一爻當之正卦之所以爲間者膚肉易噬言二之治獄不用深詢已得主名用能滅鼻使不濫及也滅鼻與滅趾滅耳皆用刑之義人處胎中鼻最先生比之於惡是爲禍本二之滅鼻罪人斯得矣何咎之有初爲動主二因初以動故曰乘剛中正則得情乘剛則能斷乃與之之詞與他卦言乘剛者不同先儒謂噬膚而烕其鼻於器中殊難理防】

六三噬臘肉遇毒小吝無咎象曰遇毒位不當也【當去聲下同】

【愚按獄至此凡三訊矣三偪近於四離火在前二所噬之膚至此爲臘肉矣去惡較難於二有噬臘遇毒之象周禮臘人掌田獸之脯臘膴胖之事注云小物全幹爲臘漢書五行志厚味實臘毒注云臘久也味厚者爲毒久蓋臘肉有味積之久而成毒猶人有過積之久而成惡噬者至此乃遇之不免小吝由三所居之位不中不正也然時當噬嗑𨿽吝無咎據爻例三與四凡遇毒似當指四而小象歸諸位不當此反躬責已之論】

九四噬幹胏得金矢利艱貞吉象曰利艱貞吉未先也【愚按以全體言四爲一卦之間以爻位言則四亦爲除間之人內卦三爻三訊已終至此則獄上於大司冦矣九四爲大臣之位胏幹肉之有骨者噬之猶難於三四已變離體以其溺於三四重陰之間恐有狥私之念而未光明正大故戒以利艱貞程傳於金取剛於天取直蓋謂治獄者必得剛直而利在艱難正固然後吉也本義引周禮獄訟入鈞金束矢而後聴之謂得用刑之道黃氏日抄云金矢黃金皆象也合從程說蘇紫溪曰得金矢所謂訟得其理非爲訟人言也若借周禮之文以作解則未受民辭而先受金矢此豈可爲訓哉愚又按矢百爲束三十斤爲一鈞必入金矢而後聴其獄竊恐貧民之寃無由上達肺石矣】

六五噬幹肉得黃金貞厲無咎象曰貞厲無咎得當也【愚按此爻所謂柔得中而上行者人主以好生爲徳故貴柔而得中五柔中居尊受成於四獄已具矣周禮臘人掌幹肉與臘肉同兩爻同爲離體離爲乾卦故一象幹胏一象幹肉又本皆幹體同爲金象故一得金矢一得黃金離得坤之中爻故坤曰黃中離曰黃離又旅卦六五亦離中爻也曰一矢亡故本爻金當得黃而無矢四以剛噬五以柔噬貞者正也刑當其罪之謂四曰艱貞艱在貞之前其難其愼惟恐不得當也五曰貞厲厲在貞之後𨿽正猶危不敢自謂得當也四爲臣位詘法易執法難故艱而利貞五居君位用刑易卹刑難故𨿽貞亦厲彖傳曰不當位六三曰位不當此則曰得當者言必如此方得當而無咎也前以位言此以事言】

上九何校滅耳凶象曰何校滅耳聰不明也【何去聲與荷同何猶負也滅耳謂校加於人首而沒其耳中爻自五下互三爲坎坎爲耳上之一陽貫於坎耳之上何校滅耳之象同一校也初滅趾則無咎小懲大誠喜其斂迹之早也上滅耳則凶怙終不悛惡其聽言之不明也聰不明猶云聴不聰此小人之罪名也上爲三公之位獄至此當制刑矣但治獄者刑期無刑故初以滅趾者之無咎爲己之無咎上以滅耳者之凶爲己之凶聖人之心吉凶與民同患如此豈初自屨校上自何校乎】

【象數論曰治獄宜設困苦之象而中爻所言皆燕享祭祀之用膚者豕腹下肉祭禮別爲一鼎所謂膚鼎也臘者周禮臘人所供幹臘也胏者肉而聮骨者也幹肉大饗之腵修也先王設刑官原以輔教之不逮一民有罪曰我陷之也刑豈仁人所輕用哉故以燕享之義寓於縲絏之中所謂不忍人之心不忍人之政也愚按六爻就人身取象者噬嗑咸艮凡三卦本卦爻辭之取象痛傷人之肌膚也漢書刑法志云禹制肉刑湯武順而行之初之滅趾剕刑也二之滅鼻劓刑也上之滅耳則刑也中間噬膚噬臘噬胏無非取於肉者蓋三代時皆用肉刑也先儒謂初上無位爲受刑之人愚又謂卦體頥中有物四也初上兩爻乃頥之象欲丟一間必用兩剛似不當作犯罪之人防有犯罪之人必有斷獄之人初上則定其所犯之罪名者也古之聴獄者史以獄成告於正正聴之以獄成告於大司冦大司冦聴之棘木之下以獄之成告於王王命三公參聴之三公以獄之成告於王王三又然後制刑今以爻位配之初則司冦吏所謂史也二與三正也四爲大司冦五爲王上則三公也屨校之罪定於初歷二三四中更幾讞獄無異辭五旣虛中受成復命上參聽而獄始決刑至於上則一成而不可變矣故凶本卦當與訟卦參防訟者獄之未成兩造方爭非剛中之君不能斷噬嗑則已斷而用刑非柔中之君不能卹訟惟九五爲聴訟之主噬嗑六爻皆治獄之人兩卦之不同在此】

【像抄曰噬嗑之道日用飲食之道也有一步不可輕舉一毫不可自昧者焉所以膚可嗑臘可噬遇毒之害不可以不防𨿽噬而得金天得黃金艱貞之厲不可以不戒當爲先事之禁滅趾於方動之初毋爲養成之惡滅耳於不可救藥之地此治身之道卽治天下亦此道】

【離下艮上】

賁亨小利有攸往

【賁文飾也卦名取剛柔相錯爲義愚按繪事後素質在文之先剛一畫奇在先質也柔二畫耦在後文也乃緣禮飾情之謂剛不得柔則不能亨柔不附剛則不能有攸往六爻惟初與四應往遇艮則止故曰小利】

彖曰賁亨柔來而文剛故亨分剛上而文柔故小利有攸往天文也文明以止人文也觀乎天文以察時變觀乎人文以化成天下

【愚按彖傳將卦辭分兩截說天地間所謂文者不過一剛一柔間雜而成但文有去來而質無離合上截妙在一來字下截妙在一分字質極而柔自外來文之初無致飾之意而眞情自相流通故亨文所以文其質也而分剛以爲文則加一分華采卽減一分實意故小利有攸往要見不可過爲緣飾之意舊說此亦卦變之一柔來文剛屬內卦分剛文柔屬外卦凡三陽之卦變皆自防來防外卦上爻之柔今來居賁內卦之二爻故曰柔來而文剛防內卦三爻之剛分而爲賁外卦之上爻故曰分剛上而文柔程傳云凡卦變自乾坤來本卦下本幹體中爻變而成離上本坤體上爻變而成艮離在內故曰柔來艮在上故云剛上與蘇氏易傳同李衷一曰賁乃噬嗑之倒體所謂柔來文剛者只是噬嗑之離上倒入而在內也六五之柔來居二在初三兩陽之間豈不是柔來文剛所謂分剛上而文柔者只是噬嗑之震下倒成艮而居上也初九之剛上居上九在四五二陰之上豈不是剛上文柔合三說觀之於往來上下之義甚明朱子謂卦自損來者柔自三來而文二剛自二上而文三自旣濟來者柔自上來而文五剛自五上而文上旣云自損來又云自旣濟來與卦變圖之說不合且二三俱在內上五俱在外似不得謂之來周易說統亦以此爲疑】

【天文也之上本義從王弼本謂當有剛柔交錯四字愚謂天文也三字緊承柔來文剛剛上文柔兩文字來中已有剛柔交錯之意程子所云質必有文自然之理故謂之天文似不必多添四字胡雲峯曰以卦變言則剛柔之交可以見天文以卦徳言則文明各止其分可以見人文鄭申甫曰文明而不以止則致於飾矣故必以止方爲人文非止其文乃救文之獘也朱子發曰有此人便有此文非增飾於人之外也愚又謂天文人文亦不必推廣泛論卽從卦象看出觀者就卦象而觀也天文本自適中而時或有過文過質之變則察之而防其補救人文貴乎文明惟止之而使文不至勝質乃可以化成天下】

象曰山下有火賁君子以明庶政無敢折獄

【薛敬軒曰大象論用刑者凡四卦皆離火之用可見用法貴乎明噬嗑丰以火雷雷火交互爲體威明並濟也賁旅以山火火山交互爲體明愼並用也愚按旅火在山上曰不畱獄賁火在山下曰無敢折獄一則止而明一則明而止皆取治獄之象庶政之中折獄爲難折獄之道在得實情不在文飾故弄法者曰舞文刻覈者曰深文濫刑者曰文网煆煉者曰文致皆自作聰明而逞其敢心者也君子以明庶政法離體也無敢折獄法艮體也】

初九賁其趾捨車而徒象曰捨車而徒義弗乘也【捨上聲愚按二與初比柔來文剛而初自與四應又以剛徳居明體賁趾之象上爻變坤爲艮捨車之象捨車而徒者不受二之文也人情皆以乘車爲榮徒步爲辱初獨以徒爲賁不以乘爲賁義在故耳君子行義必於涉足之始觀之象曰義弗乘見初以道義自持非貧賤驕人也又按易於初爻言趾者凡六噬嗑之滅趾大壯之壯趾夬之前趾鼎之顚趾艮之艮趾大都陽動而陰靜靜者吉而動者凶賁初以剛居剛捨軒車之榮而安於徒步卽此便是賁趾處所謂素履無咎者與】

六二賁其須象曰賁其須與上興也

【顏師古曰毛在頥曰須侯果曰三至上有頥體二在頥下須之象本義依之先儒多作是解惟楊誠齋云須待也愚按詩卭須我友須乃待之義內卦離爲火中爻互震爲木在離火之上火必待木而先始發火者薪之用也二待三而成賁猶火待木而發先火性炎上故曰與上興也】

九三賁如濡如永貞吉象曰永貞之吉終莫之陵也【先儒云一剛居二柔之間上下受賁中爻互坎濡之象水火調和相潤以成文故曰賁如濡如愚按三當賁道之隆賁則懼其盛濡則懼其溺凡下之陵上卑之陵尊皆從文勝質起幸其體剛以質爲主是其貞也惟永之則吉象曰終莫之陵言終不可使文勝質也終字與永字應】

六四賁如皤如白馬翰如匪冦婚媾象曰六四當位疑也匪冦婚媾終無尢也

【三以剛居剛質也四以柔居柔文也皤如白馬何以皆取朴素爲義來矣鮮曰此爻變巽爲白皤如之象中爻互震馵爲白足顙爲白顚白馬之象又互坎爲亟心之馬翰如之象四與初應本匪冦也乃婚媾也以陰居陰位非不當也疑之者初也初方捨車而徒見四之白馬翰如故疑其爲冦然卦體剛柔交錯四之應初以上求下終成婚媾而無尢也愚按三四兩爻當參看三以柔文剛懼其文勝而史故曰永貞吉曰終莫之陵欲三固守其質也四以剛文柔不慮其質勝而野慮其以質爲野也故曰匪冦婚媾曰終無無欲四崇尙夫質也聖人於文質之際軒輊如此】

六五賁於丘園束帛戔戔吝終吉象曰六五之吉有喜也

【程傳以丘園爲上九本義只屬本爻說愚竊謂六五下無應與而與上比上乃艮之主爻艮爲小石爲徑路丘園之象先儒釋此爻多從聘賢取義今從之五屈萬乘之尊式賢士之廬𨿽賁於丘園實人主之自賁也戔戔束帛其迹似吝然任質則事可久守約則漸反淳終歸於吉程傳以束帛戔戔爲受其裁制義亦難曉小象只舉一吉字包括爻辭竊就上文作釋可見戔戔者非吝財惜費由其中心之好別有一種相得處故曰有喜也又按子夏傳五匹爲束三二纁戔戔作殘殘言其狹小如殘帛然亦可備一解】

上九白賁無咎象曰白賁無咎上得志也

【文猶質也不可偏廢所患踵事增華流蕩不且耳上居艮終文明以止者也賁極則反質故曰白賁四之賁如皤如賁與白猶二也白賁則白卽賁矣大傳所謂賁無色文心雕龍所云賁象窮白貴乎反本也愚又竊謂卦體上九一剛文四五之柔者而上以白賁爲志四之皤如五之束帛皆上承白賁之志故曰上得志以此化天下而成風俗豈有文勝之哉何咎之有】

【愚按彖傳文明以止句是全卦綱領挽回世風而化成天下多由於此六二以離明爲主於內正柔來文剛者初之賁趾三之賁濡皆受文焉則剛以濟柔而化爲明矣上九以艮止爲主於外正剛上文柔者四之賁如皤如五之丘園束帛皆受文焉則柔以濟剛而化爲止矣】

【項平甫曰聖人謂人之情不可以徑行也故因其辭遜之節而爲之文以飾之其交也以禮其合也以禮百拜而飲三辭而受六禮而婚所以飾其情而養其恥荀氏不知而以爲僞晏子不知而以爲勞聖人曰此天時之變人倫之化不可一日無也觀賁之六爻無一爻凶咎聖人之貴文如此存此一段議論以見兩卦反對之義與序卦正合所謂物不可苟合也】

周易玩辭集解卷三﹤經部﹐易類﹐周易玩辭集解﹥

欽定四庫全書

周易玩辭集解卷四

翰林院編修查愼行撰

【坤下艮上】

剝不利有攸往

【幹五變而成剝京氏所云九月之卦也五陰盛長孤陽在上一變卽純陰矣君子未嘗一日忘世剝之時正當勇往圖功轉亂爲治而曰不利有攸往不是教人徘徊觀望計較利害只爲气運至此天時人事無一可爲惟恐君子動觸禍機所以深戒之也】

彖曰剝剝也柔變剛也不利有攸往小人長也順而止之觀象也君子尙消息盈虛天行也

【彖傳總是發明不利攸往之義剝剝也上剝字主上九以受剝者言下剝字屬五陰以剝陽者言夬一陰在上曰剛決柔剝一陽在上曰柔變剛先儒謂君子之去小人明白痛快故云決小人之害君子萋斐浸潤故云變愚按本卦與復反對復利有攸往則言剛長剝不利有攸往則直言小人長惟恐君子不警惺也順而止之又轉在卦徳上去順而止有堅忍自守之大力觀象者君子也消息盈虛多在乾象看出純乾爲陽之盈變坤爲陽之虛變姤爲陽之消變復爲陽之息此皆天行自然之象獨於剝言觀者爲處變之君子謀也尙者尊而奉之之詞若曰此天行也敢玩忽處此哉剝復皆曰天行一要其終一原其始】

象曰山附於地剝上以厚下安宅

【黃氏曰抄雲山特出而遠於地者山之常也此曰山附於地山之變也如春秋梁山崩之類愚按先儒之說此解極分明切於剝義也象何以不言陰陽消長蓋下剝上者成卦之義也上厚下者治剝之道也厚下坤土象安宅艮止象大象例稱君子先王后剝獨云上者一陽居上卦之上也君以民爲地厚下所以安宅大凡君子在上必厚下小人在上必剝下故君子安宅小人剝廬】

初六剝牀以足蔑貞凶象曰剝牀以足以滅下也【卦體一陽居上牀象五陰在下足象人以牀爲安牀以足爲安剝自下起故初爻言之剝牀以足猶云剝牀之足以字見小人播弄伎倆先儒謂最下一畫正當姤之時聖人於陰類方來云蔑貞貞者上九也蔑謂蔑視之也愚謂剝時陰黨用事初在最下其目中已無上九矣豈知碩果不食孤陽乃天地之正气合羣小之力其能滅正乎蔑貞之凶本爲小人示戒象曰以滅下見其有漸上之勢亦欲君子防之於始也】

六二剝牀以辧蔑貞凶象曰剝牀以辧未有與也【程傳辧分別上下者牀之幹也說本注疏二本初黨亦欲蔑貞者故同此凶象一說辧字只作分別解國論之是非人心之邪正君子於此全要辧析明白小人卽就此翻案以是爲非以正爲邪遂使靑天白日一變而成霾蒙暗昧世界君子無間口處此小人之作用也其義亦通但牀字無著落耳】

【未有與注疏指小人程傳指君子愚按卦例凡陰陽相應者謂之應與咸六爻皆應則曰感應以相與艮六爻皆不應則曰敵應不相與其近相比者亦然二本陰爻或與陽應或與陽比則有與矣今近比者三與五又無應故云未有與似當依注疏指小人爲是觀六三與上應則無咎六五與上比則無不利可見】

六三剝之無咎象曰剝之無咎失上下也

【三亦剝陽之類何以上下皆凶此獨無咎先儒謂三在四陰之中獨與上應小人中猶知有君子而欲保全善類者其於陰黨迹同而心異眾方以剝陽爲事三亦若隨眾而剝之者而究不與爲同志故云失上下愚又謂剝之失上下與坤喪朋義同夫子不言其得但言其失失小人則得君子可知矣所以無咎】

六四剝牀以膚凶象曰剝牀以膚切近災也

【困學記曰剝至於四君子直無地置身貞之名號不存蔑之慘毒不必言矣故直曰凶愚按下三爻之災在牀𨿽近而未切身至此不於牀於膚矣故象曰切近災陽之受災豈獨君子之凶哉崔憬云膚薦席也與人相近故云切近若是肌膚之膚豈止近而已耶別是一解】

六五貫魚以宮人寵無不利象曰以宮人寵終無尢也【困學記曰四已剝膚過此以往聖人所不忍言矣故別設一義曰與其剝陽而至於凶何如承陽之爲利哉朱罍庵曰剝至於五而一陽止於其上屹然不動五不能復有所往反率羣陰而順陽蓋勢盛則作威計窮則效欵陰柔之性然也五之陰寵本宜有尢而因以承陽故曰終無尢丘行可曰遁剝皆陰長之卦遁陰猶微故九三言陽制陰之道曰畜臣妾吉剝陰已極故六五言陰従陽之道曰以宮人寵愚按五爲羣陰之主不取君位陰以類聚艮爲黔喙之屬魚象此爻變巽爲繩貫之象宮人進禦於君先後以次有同魚貫陰不剝陽而順乎陽之象小人不知義理只知利害爻辭分別利害以示趨避若曰如此則無不利終無尢所以導小人従正之心也】

上九碩果不食君子得輿小人剝廬象曰君子得輿民所載也小人剝廬終不可用也

【先儒謂此一爻總是發明君子不可盡剝之意愚按艮爲果蓏陽大陰小碩果之象五陽被剝上九獨存不曰未食而曰不食者以見陽無絕滅之理天運所畱人不得而食之也坤爲眾五陰在下輿象艮爲門闕一陽在上廬象爻辭專爲君子設而兼及小人者蓋此爻未變吉在君子此爻一變凶並在小人若是君子則爲得輿之象乘者獨而承之者眾民所載也廬者用以安身旣剝矣終何用哉國破家亡小人豈有獨存之理小象就兩家末路以終剝卦之全局一似安慰君子一似喚醒小人其防微矣蘇紫溪曰於陽則象之曰牀曰廬謂其能安乎陰於陰則象之曰魚曰宮人謂其當順乎陽曰蔑貞曰剝廬危之也所以嚴未然之防曰無咎曰無尢幸之也所以開反正之漸至於上九而得輿剝廬之戒猶深致意焉夫蔑貞之極猶有碩果剝膚之餘終於剝廬則君子之道固未嘗一日廢於天下爲小人者亦可惕然思矣】

【震下坤上】

復亨出入無疾朋來無咎反復其道七日來復利有攸往【反復之復音義與覆同】

【剝與復反對一陽窮於上卽反於下盈虛消息循環往復文王觀象至此一連二十二字說出許多好處蓋內陽而外陰則爲泰陽宜在內者也自五月一陰生陽漸出而在外至十一月一陽生復反而入於內矣還其故有此所以亨出入皆當指陽無疾言進退有漸不迫遽也楊山以朋爲五陽愚謂當指五陰當復之時一陽足以敵五陰故朋來亦無咎反復其道統言陰陽往來之理七日來復専言一陽方來之數子夏傳云極六位而反於坤之復其數七是已愚又謂七日只就剝復兩卦言自剝初起至復初在卦經七爻在時經七月不言月言日者猶詩云一之日二之日也晁公武之說亦然上下兩來字相應明來爲客來復爲主利有攸往與剝不利有攸往正相反往則爲臨爲泰矣】

【出入無疾有數解蘇子瞻云自坤而復爲入自復而幹爲出晁公武以自剝至復爲入自復至夬爲出李象先則曰外陰用事而出內陽爲主而入程傳云復於內入也長進於外出也微陽生長無害之者也疾字作害字解蔡氏鄒氏以無疾爲不求速胡雲峯云易之言疾者凡五豫六五無妄九五損六五兌九四多在外卦惟復彖曰無疾以內卦一陽生於下也蓋陽在內則無疾凡疾皆有感於外者也愚按遁九三一陽在內卦爻辭亦云有疾憊本卦疾字宜従不求速之解】

彖曰復亨剛反動而以順行是以出入無疾朋來無咎反復其道七日來復天行也利有攸往剛長也復其見天地之心乎

【剛反釋復亨二字之義對下剛長說反者如主人復歸故宅前従此往今従此還剝之一陽窮上反下爲復也以其旣去而來反故亨以其旣反而方長故利有攸往剛反言方復之初剛長言旣復之後卦徳內動而外順一陽方動元气初回此時欲速助長最是大病惟動而行之以順則不疾不徐可以固前日之生機並可以養將來之全力乃所以善其出入五陰𨿽朋來亦無咎也天行者陰陽消長天運之自然也故反復其道七日來復陰數極於六七則幹之反易每以初爻爲七日震與旣濟亦然鄭亨仲曰七者陽數日者陽象故於陽長言七日八者陰數月者陰象臨剛長以陰爲戒故云八月陽以日計幸其來之速陰以月計見其消之遲也愚按天行也以上八句全以气運言利有攸往三句方說人事陽剛用事君子道長所以利有攸往天地以生物爲心者也十月純陰生物之心固未嘗息而無端倪可見到此一陽才露端倪於此體防眞若天地之心有象在目昭昭可見者張子所云形色皆天也王輔嗣以靜爲天地之心程傳謂動之端乃天地之心邵子詩云一陽初動處萬物未生時朱子云復卦下一畫便是動楊誠齋云動爲天地之心金仁山云惟於極靜之中而有動之端是乃天地之心程沙隨謂此天地之徳蘊於內者不必論動靜愚竊玩其字見字乎字語气正指人心說夫子讀易有得恍然慨嘆要人在自心上體認出天地之心來就本文涵泳意味何等深長若従天地求心何異認指爲月】

象曰雷在地中復先王以至日閉關商旅不行後不省方

【愚按象不曰雷在地下曰在地中者在坤爲美在其中卽未發之中也雷自八月收聲至來年二月復發聲在地中凡六閱月十一月正其極靜之時然一陽已動張子所謂轉闗於子月是也至日冬至也易以幹爲體幹以復爲用復初一爻次第成三百八十四爻而卦气周卽冬至一日次第成三百六十日而嵗功成除乾坤坎離四卦二十四爻當主體而流行化生亦止三百六十爻正當三百六十日故嵗功従至日起此時微陽初動自貴至賤皆當以安靜爲事者也商旅指五陰不行則外者不入無逐利之心後指初陽不省方則內者不出無求人之事關者人心之防希閉關卽退藏於密之意】

初九不逺復無只悔元吉象曰不逺之復以修身也【復之初卽剝之上隨剝隨復故曰不逺一復則本體依然何悔之有祗解作至諸卦言悔亡者悔已見而能亡也言無悔者宜有悔而無之也此云無祗悔不至於悔而待亡待無也不但吉而且元吉元者始也最初一念萬善之元此爻卽幹之初畫以下五陰比此者吉逺此者厲應此者無悔違此者凶元吉中隠然含一仁字大傳特以顏子當此爻蓋顏子之不貳過當念覺卽當念攺己於此克禮卽於此復人欲去而天理還欲仁仁至仁豈逺哉夫子於初爻只提出修身二字與二爻仁字互相發明所謂修身以道修道以仁也初至五小象四个以字皆示人克復之方】

六二休復吉象曰休復之吉以下仁也

【胡五峯曰仁者天地之心金仁山曰天地之心仁也生生之初也語其象則復卦一爻是已愚按仁字夫子不言於初爻而於六二發之人心所以逺仁者以其馳而不休也六二柔順中正従容休養心不外馳故吉下與初比以退爲復故曰下仁初九仁體已具二則従容俟其自化而已小象下字當玩收斂浮气消磨勝心多在此按自幹文言而後至此仁字再見看來此一字可貫全卦天地以生物爲心一陽來復造化之仁也初九體仁之君子也二比初友其士之仁者也三頻復日月至焉者也四與初應修道以仁也五居坤土之中有安惇象安土惇乎仁也上之迷復失其本心違仁者也】

六三頻復厲無咎象曰頻復之厲義無咎也

【愚按復乃惟精惟一功夫如何說頻字曰頻復則頻失可知矣聖人只従他好一邊說蓋三居震終其體易動爲頻復之象學問中操存舎亡之機在此頻失則頻悔其心危而不安然旋悔卽旋復𨿽厲而義無咎此爻卽幹之九三故同此厲無咎也】

六四中行獨復象曰中行獨復以從道也

【六四正而不中爻辭何以言中行吳幼淸云行者路也震爲大塗卦之五陰二三近陽五上逺陽四居逺近之中猶路之半也愚又按爻言中行者凡五泰九二得尙於中行夬六五中行無咎兩爻居上下卦之中也復四曰中行一爻居五陰之中也益三四曰中行三四兩爻在一卦之中也皆隨時取中之義四在羣陰中獨下與初應故云獨復小象於初曰修身二曰下仁四曰従道仁與道皆修身之事二近而比故曰下四逺而應故曰従又據反對卦看復六四卽剝六三在剝取其失上下在復取其獨復皆以應乎陽也】

六五惇復無悔象曰惇復無悔中以自考也

【臨之上六處四陰之末曰惇臨無咎復之六五亦處四陰之後曰惇復無悔皆乘坤者也先儒謂臨爲二陽之卦以初二爲主爻而惇之者上六也復爲一陽之卦以初九爲主爻而惇之者六五也皆取應之上一爻蓋陽气方萌於下而上有應爻則其气易泄惇者於應爻之上従而加厚焉不令非時早出𨿽若錮之實所以成之也本義訓考爲成當是此意愚又謂無悔以心言六五柔順得中自考者反心檢防之謂大傳所云復以自知也】

上六迷復凶有災眚用行師終有大敗以其國君凶至於十年不克徵象曰迷復之凶反君道也

【先儒多謂初一復不再迷上終迷而不復愚竊謂迷字従坤卦彖來坤本先迷今居上暗極故蔽難開以其無攺過之勇故曰迷復凶與比上後夫凶之義略同上亦非終迷而不復者也但與初之元吉相反故得凶象六十四卦中上爻言凶者凡十四未有天災人禍備極凶象如本爻者甚言復之不可迷也坤爲眾行師之象只就一事言其終至喪師以辱君此外無事可爲矣十年不克徵又七日來復之反乾無十坤無一陰數極於六剝旣變復則七爲幹之初陽數極於九復未變幹則十爲坤之終至於十年而後復先迷之凶至於如此較初之不逺復相去懸絕矣反君道本義無注愚又竊謂君當指初九復以一陽爲卦主胡雲峯所云復上六眾陰之極表一陽之爲君是已若依程傳人君居上治下當従天下之善而迷於復反君之道也吳幼淸云上六變爲陽而統眾於外則皆指上爻爲君矣似當従雲峯之解

陳伯容

以明鏡卻塵之義解初上兩爻語稍近禪卻亦明白了當其言曰塵集而鏡昏不知是塵不曉拂拭到極明時𨿽一塵之落便自照見使隨手拭去是謂卻塵至於本來淸淨是大聖人事𨿽在顏子亦不敢擔當顏子不能無不善但能知能不行耳知是照處不行是拂處隨照隨拂則常拂常照終亦無塵故曰不逺復吉照而不拂則日堆日積終於不見故曰迷復凶無塵者聖人之鏡拂塵者賢人之鏡畱塵者眾人之鏡不知其爲塵者下愚之鏡】

【京房卦气始於此卦十一月建子卦爲復十二月建丑卦爲臨正月建寅卦爲泰二月建卯卦爲大壯三月建辰卦爲夬四月建已卦爲幹五月建午卦爲姤六月建未卦爲遁七月建申卦爲否八月建酉卦爲觀九月建戌卦爲剝十月建亥卦爲坤】

【震下乾上】

無妄元亨利貞其匪正有眚不利有攸往

【周子云不善之動妄也妄復則無妄矣無妄則誠矣故無妄次復愚按無妄史記作無望惟至誠無妄者乃無意外之期望故非望之福君子以爲災上體幹本天道元亨利貞四徳備焉震在下動以天不動以人者也卦辭分兩截說一反一正任天而動何往不利所以元亨利貞其或動以人而不以天則匪正矣匪正則有眚所以不利有攸往有眚與無妄相反說文眚目翳也焦弱侯曰人心本無妄其有妄如目有眚王汝中曰復動以地無妄動以天復曰有不善無妄曰其匪正可見義理無窮愚又按無妄之義先儒皆以爲誠程沙隨不然曹立之以無妄名齋沙隨告之曰無妄有正與不正先儒以無妄對有妄者非也此論正與卦辭合非程之臆說也】

彖曰無妄剛自外來而爲主於內動而健剛中而應大亨以正天之命也其匪正有眚不利有攸往無妄之往何之矣天命不祐行矣哉

【剛自外來本義以爲自訟而變九自二而居於初愚按卦變圖云凡四陽之卦皆自大壯來自壯而需而大畜與無妄反對大畜外卦艮上一畫來居無妄內卦而變震故曰剛自外來若自訟來則初二兩爻同在內卦非自外來乃自內來矣則亦可云卦自遁變九自三而來居初何獨訟耶一說內卦本坤乾之初陽來而爲震以其非本卦剛柔之往來故曰自外亦是一解初爲震主震屬內卦故曰爲主於內自外來而爲主於內如心之旣放而復還也人心出入無時只是自家做不得主所以有妄爲主是先立乎其大者爲主於內則外物不得撓之矣有如雲翳空塵蒙鏡雲開塵淨虛明自在無妄之本體如此動而健指內外二體剛中而應指二五兩爻動而健則行義勇剛中而應則待物誠所謂大亨以正也此三句只是解無妄而貞意已在其中不曰天道而曰天命以見無妄之理賦於生初卽天命之性盡人所以合天也其匪正有眚其者或然之辭聖人深慮無妄之人別有一種病痛往往果於自用以人言爲不足惜天變爲不足畏豈知乖於大中至正之道純是我見理障如何行得通所以不利有攸往有妄之不可往易見無妄之不可往誰則知之故曰天命不祐曰何之矣曰行矣哉甚言攸往之不利蓋傷之也又按每卦六爻必有一爻爲主獨於無妄發之曰爲主於內本義所云初爲誠主可以類推】

象曰天下雷行物與【句】無妄先王以茂對時育萬物【天下雷行時至而物動動以天也故曰無妄程朱皆分二句以物與無妄四字相屬愚竊按先儒之說物與二字當連上爲句與者應也従也張希獻謂天雷而物應胡旦謂物物相與以應雷行劉念臺曰天實有此流行之命而物物付之是也蓋雷行天下發生萬物其所賦與各正性命物與之義如此先王於天下裒時之對因物而育所以體天行之無妄也茂對與對越上帝之義同天之生物不違乎時聖人之育物亦不違乎時一气說下勿作兩截看】

初九無妄往吉象曰無妄之往得志也

【本義初以剛在內誠爲主也如是而往則吉可知愚按初爲卦主卦之所以爲無妄者震也初九一爻可當無妄一卦所謂爲主於內者在震初而動其動也以天故以卦名歸之不益一詞直斷之曰往吉或云初與四無應往將何之不知最初一念卽是至誠無妄與匪正而往一種人正相反同一往也彖傳曰何之象傳曰得志要知此兩種人起初發念俱天欺罔彼匪正而行故窒此恃誠以往故得志也】

六二不耕獲不菑畬則利有攸往象曰不耕獲未富也【先儒皆以此爻爲無妄之富程傳謂不耕而獲不菑而畬爲不首造其事以首造爲妄據此解則力田爲妄念惰農爲守正矣細繹爻詞語意竊所未安愚按震於稼爲反生耕獲之象六二柔順中正安分循理不作非望之妄想者也妄想者何利是也天下攘攘皆爲利往聖人借耕菑之象以示之曰人情未有耕而不祈獲菑而不祈畬者然農必春耕乃秋獲田必先菑而後畬天下豈有不耕而獲不菑而畬之理哉如有不耕而獲不菑而畬者則是富可妄求何往非利矣兩不字與則字緊相呼應如富而可求也𨿽執鞭之士吾亦爲之語气乃反言以決其必無非設言而許其或有也象申之以未富謂不耕菑而致富天下古今所未有也卽伐檀詩中不稼不穡胡取禾三百防之義陽實陰虛故曰未富莊子云吾未嘗牧而防生於奧吾未嘗好田而鶉生於宎此子綦之索然出涕而以爲大怪者也夫非分之獲異端且以爲不祥聖人顧懸設此象以啟人徼幸之心乎本義謂無所爲於前無所冀於後未嘗起私意以作爲又似涉外學前念不生後念不起無心順運之說矣】

六三無妄之災或系之牛行人之得邑人之災象曰行人得牛邑人災也

【黃氏日抄雲程傳言有得則有失朱云行人牽牛以去居者反遭詰捕之擾臨川鄒氏云或者系牛於此自以爲固矣系脫而不知牛之所之以出意外牛爲行人所得而乃責得於邑人豈邑人之罪哉此爲無妄之災覺於經文尢切云云愚按以上三說似當従程傳竊従其解而詳說之承上文而言無妄之富世所必無乃若無妄之災則或有之矣離爲牝牛卦體自初至四有離象本卦與大畜反對六三一爻卽大畜六四故皆取象於牛或者假說之辭假牛以明無妄之災非人所自致也邑人卽六三牛本邑人之所有偶脫所系而爲行人之得凡人之情得之便以爲福失之便以爲災豈知人得人失事之適然者耳小象就文作解曰行人得牛邑人災也可見人世之得失靡常非可意料苟能置身得失之外無妄之災於我何有哉吳幼淸云無妄之災因卦變取象無妄自遁變遁下卦艮也坤爲牛艮以一陽交坤上畫爲坤之君坤牛艮之所有也此以遁之九三未變爲無妄之六三言也及旣變爲無妄也三下易初成震則震之一陽爲坤之君而坤牛又爲震所有矣震爲大塗行人也坤爲邑邑人也朱子云云攷之爻象無此義】

九四可貞無咎象曰可貞無咎固有之也

【愚按爻辭亦承上文來天下無妄之災非可意料君子惟爲其可貞者耳貞卽無妄利貞之貞四得幹體之剛天徳本其固有居震之初利在守正可貞與匪正相反無咎與有眚相反固有者天之命也可貞則無咎不可貞則有咎矣知固有之爲可貞則於福必不敢幸邀於災必不求苟免可知爻辭言可貞者凡二坤六三以柔居剛此以剛居柔皆不得其正者故以可貞朂之】

九五無妄之疾勿藥有喜象曰無妄之藥不可試也【愚按疾字従彖辭眚字來此爻變爲坎有疾象五居中得正眞無妄矣本無致眚之由此而有疾所謂無妄之疾也不問疾従何生寜論所服何藥中爻互巽木又互艮爲果蓏藥之象惟以不治治之非徒無眚抑且有喜若妄用藥是以身嘗試矣天下之以疾試藥者豈少哉所以爻詞喜其勿藥象辭戒其不可試呂仲木曰君子存誠則邪自閒舎誠而遂邪邪斯爲敵試藥之謂也愚又謂人君之治天下如一身急則驅其外邪緩則固其元气元气旣固客疾自消易於疾言有喜者三皆在外卦本爻與損四兌四同疾之自外感入者也知其爲無妄之疾而勿試藥焉勿藥卽是良方】

上九無妄行有眚無攸利象曰無妄之行窮之災也【此爻先儒所謂匪正有眚不利攸往者也愚按上爻不好在一行字𨿽正而行有眚亦無攸利眚字従行字來以剛居上行將何之故曰窮之災與幹上九小象同彼云有悔此云有眚皆位值其窮所致履初曰往上曰旋無妄初曰往上曰行履之元吉以其旋無妄之有眚以其行又無妄與大畜反對此爻卽大畜之初爻彼以止故不犯災此以行故有災也卦辭言眚爻辭言有災兼言眚眚者過由己致災者禍自外來自外來者𨿽災不爲眚六三之失牛也由己致者因眚而成災上九之妄行也聖人之惡妄動如此又按易於內外爻例取剛柔相應無妄則不然初四兩剛敵應初震體四互艮體一行一止初所以吉四所以無咎二與五三與上非不相應而三有災五疾上有眚有應者反不如無應者之爲愈豈其動皆妄乎天下固有動以無妄而匪正者矣申生之孝荀息之忠亦自發乎至誠但身死無補於家國揆諸正道未免有病爾】

【乾下艮上】

大畜利貞不家食吉利渉大川

【本義以艮畜乾畜之大者也錢塞庵曰小畜大畜皆畜幹也小畜以一陰畜幹主在五大畜以二陰畜幹主在上皆剛爲主也巽陰之微也故小艮陽之極也故大潘雪松謂陽能自畜來矣鮮謂艮上以陽畜陽語皆有病愚竊謂外無陽爻則柔順不能畜內無陰爻則同類不相畜卦體以上爲主以四五爲用止健者四五而能使四五止健者上也如此說以艮畜乾之義乃明先儒又謂有畜止蘊畜二義愚按卦彖云不家食彖傳云養賢爻詞取象於馬牛豕又有畜養之道故繼之以頥利貞者利於正道也中爻自二至四互兌口在外卦不家食之象自三至五互震震爲本乘木舟虛涉川之象畜極而通則當出而食祿以濟天下之險曰吉曰利多就人事言】

彖曰大畜剛健篤實輝【石經作輝】光日新其徳剛上而尙賢能止健大正也不家食吉養賢也利涉大川應乎天也【剛健篤實輝光日新其徳本義云以卦徳釋卦名義愚按剛健者幹之徳篤實者艮之徳無一毫私欲故剛健無半防虛浮故篤實兩體上下交映健者愈健實者愈實自有光輝發越日新又新卦之所以名大畜也剛上以下方以止健歸功於艮本卦與無妄反對無妄內卦之震今爲外卦之艮而剛居上爻故曰剛上本義謂變自需來九自五而上似不必従賢指四五兩爻尙之者上九也以其能止健故尙之能字大有作用在上以剛乘柔復能用柔以馭剛爲國家養人才爲天地養萬物道理正大莫過於此故曰大正其畜之也將以用之故曰不家食吉利涉大川此二句卦辭原說大畜之功用夫子以內卦幹體復推本於應天賢者上帝之所簡也養賢所以應天而天下無不可濟之險矣】

象曰天在山中犬畜君子以多識前言往行以畜其徳【識音志】

【程傳止言所畜之大朱子云止以象言不必實其事程沙隨曰天之气在山中如天地交泰只以气言黃氏日抄曰有謂芥子納須彌者此異端誕語有謂艸木皆天者苦居四山之中而仰視天亦可言天在山中薛敬軒曰天气也山形也以形畜气所畜至大先儒又有云自地以上皆天也愚竊謂天在山中本是假象君子觀此而知虛在實中徳在言行中把千古前言往行無不收攝於吾心多識者健而能止畜徳之工夫也他卦大象與彖傳取義不同本卦卻従日新其徳說來日新者知新也前言往行者畜故也苟求其故何故非新吾徳之新卽在前言往行中多識蔵往也日新彰往也大象與彖傳正互相發明】

初九有厲利己【音以】象曰有厲利己不犯災也

【畜者止也內三爻受畜者也以自止爲義外三爻能畜者也以止人爲義初以剛居剛又健體勢方進而未已進則爲六四所止不得自遂故爻詞爲之斟酌曰往則有厲不若止之之爲利也程朱解初二則以四五之畜之者爲小人解四五則又以初二之爲所畜者爲小人初無定論蘇氏易傳則六爻皆作君子解愚竊據爻辭似當従蘇氏初九欲進之心應於六四遇厲而止使初知止而不至犯災由四畜之於早也需曰不犯難以坎水之險大畜曰不犯災以艮山之阻皆在初爻】

九二輿說輹【說音義與脫同】象曰輿說輹中無尢也

【本義九二亦爲六五所畜以其處中故能自止而不進愚按小畜九三見畜於六四曰輿說輻此受畜於六五曰輿說輹輹與輻字義不同輻在車輪中輹則車旁橫木說輻者外爲陰所系畜久住之象說輹者中自止而不進暫住之象九三過剛而九二剛得中也有此中徳故無冒進之尢朱漢上曰初剛正二剛中四五柔也柔能畜剛剛知不可遽犯而安之故曰大畜時也按卦體互卦無坤而二三爻皆取輿象所未解】

九三良馬逐利艱貞曰閒輿衛利有攸往象曰利有攸往上合志也

【舊注良馬指三上兩爻說愚竊謂良馬乾象非艮象也初利己勸其止也二說輹喜其止也三居幹體之上陽剛之性銷鎔變化非亟心之馬矣故曰良漢書五行志引此爻注云逐進也三逐上以進下二陽又逐三以進並驅連鑣不爲上所止之象聖人許其可進而猶戒以利艱貞者必如下文所云乃艱貞而利也輿所以駕馬考工記周人上輿車有六等之數皆名衛閒者調習也曰者計度之詞陸氏釋文只作曰字言當調習輿衛果其車堅禦良然後利有攸往與困上六曰動悔有悔曰字義同木義謂當爲日月之日似可商三主進而上主畜似乎其志不同不知上之止健原欲以止而善其往也今三利有攸往故曰上合志】

六四童牛之牿元吉象曰六四元吉有喜也

【本義童未角之稱牿施橫木於牛角以防其觸所謂楅衡也愚按四艮體而居上卦下與初應所畜者初也初陽居下卦之下四以柔道止之其勢易制如加童牛以牿使之習於牿而不知有觸我無駕馭之勞彼成馴服之性所以元吉中爻互兌四當兌口之悅有善之義也卦體自初至四有離象與反對無妄同說詳前卦六三下】

六五豶豕之牙吉象曰六五之吉有慶也

【艮爲狗與豕同類爾雅豕子豬豶豶爲豕子與童牛同例方言海岱之間系豕杙謂之牙埤雅牙者杙以系豕非齒牙之謂也與牿同例程傳六五居尊位止畜天下之邪惡則以二爲小人矣愚竊玩爻詞要得相畜實以相成之義莫把上下截然分別小象於四言有喜於五曰有慶慶與喜相似但五居君位所畜尢大卽一人有慶之意四五兩爻皆取制服爲義四陰得位五柔得中四與初應牿牛所以止初五與二應牙豕所以止二而止健之功總歸上九惟陽能制陰故陰能畜陽論爲力之難易則五不如四之易論成功之大小則五不如四之大一喜一慶見艮之畜乾止之皆愛之也】

【按說卦傳以坎爲豕此則以艮爲豕兩聖人取象之不同如此】

上九何天之衢【句】亨象曰何天之衢道大行也【何音義與荷同去聲】

【程傳以何字爲誤加諸家遂生別說鄭孩如曰四五之畜初二成就賢才之術也上則廣開賢路之道也愚桉爾雅四達謂之衢艮之徑路辟爲天衢中爻互震爲大塗亦衢象何字與詩何天之休何天之龍同揚雄美新云荷天衢提地釐魯靈光殿賦云荷天衢以元亨皆作去聲何荷兩字古通用亨字自爲句本義讀何字作平聲言何其通達之甚也又將亨字並入上句似亦非正解又三上兩爻當合看他卦取陰陽相應本卦初二四五相應者乃是止象惟三與上兩剛相遇其徳同不獨良馬輿衛利有攸往抑且天衢蕩蕩任其馳驅在朝廷爲養賢在士君子爲受祿畜之義莫大乎此所謂不家食吉利渉大川也蓋賢人蘊蓄旣隆起而負荷大任正應天行道之時以其蘊於身謂之徳以其用於世謂之道徳爲大畜道爲大行如伊尹出畎畝而就湯欲使君民爲堯舜之君民而自任天下之重所謂何天之衢道大行也周易舉正曰小象何天之衢下脫亨字愚謂道大行正發明亨字之義非脫字也】

【震下艮上】

頥貞吉觀頥自求口實

【說文頥頷也在口兩旁愚按卦名已見於噬嗑只多九四一陽爲間今間去則頥中無物矣卦體外實而中虛頥之象外實初上兩爻所同顧動者必得止者而後動動體又不如止體之善故以上九一陽爲卦主中虛則未受外物之間揀擇取舎正在此時必得正乃吉京氏傳曰頥自觀來故卦辭曰觀頥愚按本卦大象似離離爲目觀象觀頥者自人觀我也實者能養人虛者待養於人自求口實陰求養於陽也上句屬初上二陽下句屬中四陰非內卦自養外卦養人之說】

彖曰頥貞吉養正則吉也觀頥觀其所養也自求口實觀其自養也天地養萬物聖人養賢以及萬民頥之時大矣哉

【養正則吉朱子主養徳養身程傳主自養養人今依程解頥𨿽飲食之道不可以不正正則享天下之奉而不爲泰不正則簞食豆羮不可受於人中含兩層意養之正道貴止不貴動噬嗑頥中有物必動而後合今頥中虛而下猶動故動體之三爻朶頥顚頥拂頥皆凶外三爻皆止體由頥固吉顚頥亦吉拂經亦吉六爻之義昭然可見觀頥者觀其象而知吉凶也觀其所養食所當食之義觀其自養食不虛食之義適館授粲者所養之觀不素餐兮者自養之觀也夫子復従養人一邊推廣言之天地養萬物有正道不正則物不得遂其生聖人養賢及萬民亦當以正道不正則賢不受其祿而民不被其澤大頥之時者恐人以口腹之故小之也】

【黃魯直曰養虎者不以全物與之牧羊者去其敗羣視後者而鞭之養鷹者饑之是謂觀其所養之性也庖丁不以肯綮嬰解牛之刀痀僂丈人不以萬物易蜩之翼匹夫之志不可奪於三軍之帥是謂觀其自養觀其所養盡物之性也觀其自養盡己之性也語𨿽雜莊卻有理解】

象曰山下有雷頥君子以愼言語節飲食

【山下有雷艮止於上震動於下頣之上止下動如之人之言語飲食皆従頥出入者也動之義愼節者止之義禍従口出故言語不可不愼病従口入故飲食不可不節楊誠齋曰愼言語非黙也當其可則諫死不羨括囊節飲食非矯也當其可則采薇不羨林肉】

初九舎爾靈龜觀我朶頥凶象曰觀我朶頥亦不足貴也

【全卦中虛有離象離爲故初爻取象於此先儒謂四陰爻皆有求於人者也初陽實可以無求如靈能咽气不食無待外養而自足此在我之良貴也一慕於外則以賤害貴矣愚按朶字書作朵朶頥垂涎飲食之貌初與四應不好處在此爾者初也我者四也四方待養於上爻辭若爲四語初曰靈者本爾所自有今乃舎之而來觀我作朶頥之狀耶大似嘲笑語正與自求口實相反由其震體以剛居剛欲動情勝不能自守故凶象曰亦不足貴見其本貴也亦惜之之詞惜其爲飲食之人而人賤之也凡喪已狥物非道義而幹利祿者皆是已】

【張元岵曰嘗見一書中載朶頥事云朶頥腹大項短食物無厭出雲南某處玩文朶頥與靈對明是貪穢之物存之以俟博雅攷正若謂朶頥欲食貌則靈爲不食狀矣又是一解】

六二顚頥拂經於丘頥徵凶象曰六二徵凶行失類也【先儒多謂二與五無應因與初比反自上而求下故曰顚顚而下者也愚竊謂上養下下亦養上顚頥何病六二之顚頥不若六四顚頥之吉者二因求養於初而不得復拂其常道越五而往求上故也丘指上艮爲山丘土之髙者上爻之象與賁卦第五爻丘園同例六二之丘頥無異於六五之従上但五之従上用其養以養人而二之求上則私其養以自養故曰徵凶二與三四五陰類也彼皆待養於上二獨求養不得故曰行失類】

六三拂頥貞凶十年勿用無攸利象曰十年勿用道大悖也

【愚按六三不中不正又居震終不好處亦在有應恃其有應於上妄動狥私以戕生之術爲養生以滅性之事爲養性大拂乎養之正道異端之學也夫三受上之養本是正應而矯拂如此故𨿽貞亦凶十年勿用無攸利正見其凶處象申之曰道大悖悖者叛道之謂道之所包者廣自言語飲食以至立身用世修之則吉悖之則凶小而嗜欲殺身大而學術殺天下拂頥之凶至於如此多従悖道來又按爻之言貞凶者凡八屯師隨巽節中孚多在外卦惟頥三與恆初在內卦外非無應而皆陰柔不中不正此則拂人之性彼則求人之深者也】

六四顚頥吉虎視眈眈其欲逐逐無咎象曰顚頥之吉上施光也

【先儒謂四本與初正應宜求養於下者也因與上同爲艮體乃轉而求上則顚而上矣四之顚頥與二同而吉凶相反者二狥人而喪已四舎己而用人也愚按說卦傳無虎象荀九家艮爲虎物之自養於內者靈莫如求養於外者猛莫如虎虎無項不能左右顧行常垂首初在下眈眈下視貌其性専一逐一物不更逐他物眈眈逐逐本求養於初之象初方舎己狥人力不足以相養四乃反而求同體之陽與上同爲止體果能遂其所欲所以吉而無咎又以見養得其道𨿽猛可馴漢髙駕馭韓彭用此術耳象申之曰上施光與施祿及下義同見上爻之爲頥主故六五亦曰順以従上也】

六五拂經居貞吉不可涉大川象曰居貞之吉順以従上也

【先儒多謂二五相應經也二不應五而求養於初五不應二而求養於上同此拂經之象而二凶五吉者二動體五止體也愚竊謂五以柔居中處養人之位而諉其權於上九上之功卽五之功故居貞則吉所謂反經行權而合於正也不可涉大川卽居貞之意而申戒之語气一正一反言當如此不當如彼也五曰不可涉大川上曰利涉大川君不可喜功臣不當避事明以養道師上爻矣胡雲峯曰五獨不言頥者由豫在九四故五不言豫由頥在上九故五不曰頥也然彼貞疾而此貞吉彼以柔乘剛此以柔承剛也】

上九由頥厲吉利涉大川象曰由頥厲吉大有慶也【一陽在艮止之上四陰皆由之以得養故曰由頥然任大責重必其難其愼方爲養道之成故戒以鴈而許以吉利涉大川又従厲吉中得義言必如涉大川乃所以爲厲乃所以爲吉大有慶者君民咸食其福也】

【朱康流曰下之事上上之惠下者正也故觀所養於下體以無所奉爲凶觀所養於上體以有所施爲吉下不幹上上不剝下者正也故觀自養於下體以有求於上爲凶觀自養於上體以無求於下爲吉愚又按先儒有云辱莫辱於多欲樂莫樂於無求大抵求従欲來施又従求來卦中欲求施三字有相因之義與其有求而多欲不如無求而勿施】

【巽下兌上】

大過棟橈利有攸往亨【橈石經従木不従手】

【愚按四陽之卦凡十五獨此名大過者非謂陽多於陰謂四陽居中也四陽皆過獨以三四言者自二五視之未見其過積至三四然後皆以一陰承二陽而謂之過也卦體上兌下巽彖辭獨取義於木巽爲髙棟之象棟者屋脊木所以承椽瓦者兌爲毀折橈之象橈者曲也初上乃棟之所寄而皆陰柔無力不能擔當重任故橈然則勝任者非剛不可矣但太剛又虞其折必須善用其剛而後可利有攸往所以救其過也往則窮而變變而通故亨大壯亦四陽相連系傳取諸宮室彼以陽壯爲棟宇此以陽過爲棟橈】

彖曰大過大者過也棟橈本末弱也剛過而中巽而說行利有攸往乃亨大過之時大矣哉

【愚按凡任事者固須剛果之人然巽順和悅一流亦可參酌相濟今四陽接連上下二五又皆居中用事而擯二陰於外此大者之過也亦猶眾君子在朝而悉逐小人於外此賢者之過也初陰爲本上陰爲末只就兩頭說本末二字従巽木得義木字下加一畫爲本上加一畫爲末卦象上缺下短兩頭太弱中央太過棟之所以橈也陽𨿽太過然到底要陽剛做事聖人於過極難處時看出一叚斡旋妙用來剛過而中則可與立巽而恱行則可與權所以利有攸往在此易之爲道貴乎陽能禦陰不貴乎陽之陵陰而蔑之也仔細看來二五皆剛中一比初陰一比上陰二有益於本而五無補於末蓋初得四應而下不橈三與上應而不可有輔本末兼舉仍以本爲重又見救過於末不如救過於初也以一人言之體質本剛足以有爲又須用之以中徳性本順足以入理又須行之以和然後利往而亨乃者幸之之辭亦難之之辭也】

【當大過之時一失不可復救其所系甚大末句與他卦贊語不同】

象曰澤滅木大過君子以獨立不懼遁世無悶

【愚按澤滅木至上六一爻其象始著滅非生滅之義乃滅沒之義獨立不懼巽木象遁世無悶兌恱象水在上能過乎木而不能使僕其根固也君子以之處世有定見有定力自作主張不隨世俗流轉非大過人之才者不能】

初六借用白茅無咎象曰借用白茅柔在下也

【本義白茅物之潔者愚竊謂本爻無潔義只宜取柔象巽爲白故曰白茅上承四剛借之象初之本弱矣茅之爲物又弱之弱者天下無棄物顧用之何如耳茅𨿽弱而有弱之用不可用爲棟而可用爲借髙以下爲基也以人事論之當大過之時柔居巽下以之擔當世事則不足以之敬愼自守則有餘何咎之有小象於初之無咎有幸辭焉幸其柔在下也在上則爲滅頂之凶矣蘇氏易傳謂初之所借爲九二愚按初與四應詳見下注非近比之謂也】

九二枯楊生稊老夫得其女妻無不利象曰老夫女妻過以相與也

【巽陰木在水而易生者楊之象性又早凋枯之象稊鄭氏作荑愚按稊之義有數說夏小正正月栁梯注云芽也王注稊楊之秀也漢書五行志師古注亦云楊秀之始生者本義稊根也今従根解水潤下木得潤則生初比二陰在下故曰稊下之根生也楊稊是本爻正象老夫女妻又卽上意而申發之象中之象也王注云老過則枯少過則穉以老分少則穉者長以穉分老則枯者榮此言老夫女妻均受其益也張橫渠曰扶衰於上使枯木生稊拯弱於下使微陰獲助張元岵云玩小象過以相與老夫過消女妻過盈以有餘補不足以至壯扶至衰所謂枯楊生稊者以此愚又按內卦巽爲長女而稱女妻外卦兌爲少女而稱老婦者初在卦爲少上在卦爲老也二在下曰老夫五在上曰士夫者二老於初五少於上也又所比之爻陰居初陽居二因妻之女而老其夫也陽在五陰在上因婦之老而士其夫也】

【司馬君實曰大過剛已過矣止可濟之以柔故大過之陽皆以居陰爲吉不以得位爲美玩二四兩爻可見】

九三棟橈凶象曰棟橈之凶不可以有輔也

【卦辭言棟指中四爻爻辭屬三四兩爻而棟橈之象又獨歸三何也本義九三以剛居剛不勝其重故象橈而占凶此専就本爻說程傳亦然愚合小象觀之竊謂三之所應者上也故象詞補爻詞所未盡云不可有輔蓋陽所以輔陰三以剛居剛欲起而扶衰拯溺其如上陰積弱不可以有輔何合九四爻象觀之此爻有爲上所橈之義隠然言外】

九四棟隆吉有他吝象曰棟隆之吉不橈乎下也【四以陽居陰當巽之終處恱之始彖傳所謂巽而恱行正是此爻故爲棟隆之吉有他二字本義歸咎於應爻謂初以柔濟之則過於柔故吝諸儒多依之子夏傳則又云非應故稱他與比之他吉同例愚竊謂九四一爻居多懼之地事起不虞往往而有故以他吝爲儆若初之敬愼不敗而四與爲正應下有白茅之借棟隆之吉初與有力焉與上之不可有輔相反故小象特従應爻發明之言九四所云棟隆者不橈乎下則可知九三所云棟橈者乃橈乎上也兩爻合看其義益明蘇子贍云初六不橈乎下則九四棟隆上六不足有輔則九三棟橈棟之隆非初之福而四享其吉及其橈也上亦不與而三受其凶亦合兩爻而論】

九五枯楊生華老婦得其士夫無咎無譽象曰枯楊生華何可久也老婦士夫亦可醜也

【一陰在上華象華者上之枝生也愚按本爻以過極之陽比過極之陰當云老夫得其老婦而云老婦得士夫者陰居上故先婦而後夫與九二正相反五以剛居剛過而易恱陰反得而乘之也易言無咎無譽者惟此爻與坤六四彼居重陰之間無咎又須無譽此居三陽之上而與陰比棟橈則三任其咎棟隆則四受其譽與五一無與就所處之位言也九二象辭止釋老夫一句五則句句闡發者陽气太過之餘衰候至矣枯楊已非可久之道況復生華是速之也老婦士夫本欲資陰而身居兌體乃爲女所恱失夫道矣可醜在士不在婦也】

【愚又按二五爻辭若古歌謠稊與妻葉華與夫葉古華字作荂方無切以六義合之若以枯楊興起老夫老婦以稊華興起女妻士夫此三百篇之祖也采菽第四章

維柞之枝其葉蓬蓬枝以興殿邦之君子葉以興左右之率従章法似之】

上六過渉滅頂凶無咎象曰過渉之凶不可咎也【以陰柔居卦終兌澤用事過渉滅頂卽澤滅木之象一陰在四陽之上與木末同故曰頂大夏將傾豈一木所能支明知過涉有滅頂之凶而時位到此有不得不涉不得不滅者象𨿽凶而於義則無咎乃殺身成仁之事也聖人非不知徒死之無益但忠義激發之懷𨿽過而不嫌於過象曰不可咎謂非馮河經瀆者比也不可歸咎於涉也聖人特系此爻以爲見利忘義者戒世固有見危授命而於事無濟旁觀猶議其非者苛刻之論聖人所不取也】

【彖辭取象巽木六爻亦然艸與木爲類故初象白茅楊木性之柔者二五近本末而弱故曰枯楊三四兩爻居四陽之中任重者也故皆言棟惟上爻取諸澤而滅頂與滅木之義略同】

【馮奇之曰易卦上下兩停者従中反對頤中孚小過皆然大過尢顯而易見三與四對二與五對初與上對玩辭可見愚謂此四卦無反而有對頤與大過對者也中孚與小過對者也止可謂之對卦與余卦爻爻倒換者不同】

【坎下坎上】

習坎有孚維心亨行有尙【舉正卦首當有坎字】

【習者重也先儒謂乾坤六爻與一爻同畫不變也畫變則爻變故卦至六子而後言重重卦之序坎在六子之先乾坤之中男也愚按八重卦多出單名獨坎加一習字蓋險之境最難處文王欲人之習而安之也故不曰重坎而曰習坎孚者信也今海中畫夜兩潮不失其期謂之潮信卽有孚之義一陽在二陰之中心象二五動而出險行象陷溺之害心爲甚身次之水能溺人身不能溺人心身處坎而心則亨乃可以行險維者捨心亨而外無他術也心何以亨有孚而已行有尙忠信涉波濤之謂張子云坎維心亨故行有尙添一故字彖詞之防了然愚又按卦辭於坎曰心亨系傳於坎曰心病有孚則心亨加憂則心病此憂危之君子所以異於陷溺之小人哉】

彖曰習坎重險也水流而不盈行險而不失其信維心亨乃以剛中也行有尙往有功也天險不可升也地險山川丘陵也王公設險以守其國險之時用大矣哉【愚按彖辭曰習坎傳曰重險重卦之義於此發之險不重則人猶可趨避如需之不陷蹇之能止非眞險矣兌止水也有時而盈坎流水也惟流故不盈惟不盈故險可行水自澗谷達江海歷多少髙低曲折所謂行險𨿽所遇有難易而未嘗不果於行所謂不失其信陽動陰中故以心亨歸剛中之徳以行爲主往而有功則出險矣可見天下無險非可行之地無往非出險之功以上處險之道釋彖已畢天險以下夫子別言用險之方人情說到險便頽然消沮聖人於是發明險之時用以破人心之疑用字重看天險無形者也地險有形者也設險者因地形而措置城池也險之時用上極於天下極於地中極於人豈不大矣哉】

象曰水洊至習坎君子以常徳行習教事

【本義治己治人必皆重習然後習而安之愚按爾雅洊再也內坎方至外坎洊至水之有恆如此君子體之以常徳行學不厭也習教事教不倦也吾夫子所以有取於水也夫】

初六習坎入於坎窞凶象曰習坎入坎失道凶也【卦體習坎以冠初爻王輔嗣云最處坎底者也愚按坎底有穴曰窞習坎合上下之卦言入於坎窞指下卦之下言初柔居最下不但不能出險且入於坎窞之中一入不可復出陷溺之象故凶象曰失道謂身投陷宑自失出險之道未可諉咎於險也道者何有孚心亨是已】

九二坎有險求小得象曰求小得未出中也

【愚按坎已是險矣何以又言有險要見身在坎中禍患之來有非意料所及者聖賢處此猝難措手急求出險如何可得𨿽以九二之剛中但可求小得而己未能出險中也小得卽需九五需於酒食之義錢啟新曰陷不在大失嘗在小如之何勿求諸葛武侯苟全性命於亂世得九二善處險中之道者也】

六三來之坎坎險且枕入於坎窞勿用象曰來之坎坎終無功也

【自上而來曰來自此而往曰之三居下卦之上上卦之下受四之坎以輸於二故曰來之坎坎乾三爻處二幹之間曰幹幹此處二坎之間曰坎坎先儒多以三句相承說無非言其險之至愚竊謂六三才柔位剛力不足而志有餘當往來上下之交經營以求出險可謂不遑寜處矣入於坎窞本初爻之象爻辭勸以險且枕言處險之時姑且伏枕以待毋若初之入於坎窞而凶也勿用又申戒之辭謂無所用其躁急也大凡處險者以速求出險爲有功但須通盤打算徹始徹終方克有濟象要其終而曰無功益見目前欲速之無益也】

六四樽酒【句】簋貳【句】用缶【句】納約自牖終無咎象曰樽酒簋貳剛柔際也

【程朱於四五二爻皆作君臣相與出險解是已愚竊據二先生之說而發明之四離下坎而入上坎尙非風恬浪靜之時近與五比相與習處險之道而定出險之謀者也爻辭於需困未濟凡有坎體者皆取酒象曰樽酒則無濡首之嫌曰簋貳則非殽核之旅曰用缶則無華美之飾總以儉約相結納也自牖與暌之遇主於巷義同五爲卦主爻四有委曲相求之意餽之以薄禮行之以簡陋而終無咎者一剛一柔當同舟共濟時交際之義宜然也樽酒以下陸徳明分兩字爲一句程傳依之本義依晁以道分三字爲一句愚按小象樽酒簋貳未嘗以貳字屬上讀似不當捨經文程傳而従晁說也黃氏日抄所見略同】

九五坎不盈只旣平無咎象曰坎不盈中未大也【本義九五𨿽在坎中時將出險之象愚按卦體中滿盈之象盈則不平機械變詐相防而起此行險所以失信也機深則禍愈深寜有出險之望五陽剛中正妙處全在不盈中不自滿險阻皆成康莊何不平之有故以不盈旣平取象二與五皆剛中而二有險五則險旣平矣故無咎象辭於二言未出中於五言中未大者一有險一不盈也中謂坎未大謂不盈就文作解其義如此】

上六系用徽纆寘於叢棘三歲不得凶象曰上六失道凶三歲也

【先儒謂系者拘也三股曰徽兩股曰纆拘囚之索也叢棘如今之圜土墻上列棘之象上六陰柔居險終陷之深者也故有此象愚又謂坎爲隠伏自起糾纒自生芒刺多是險象豈必江河之陷溺哉周禮收教罷民能攺者上罪三年而舎三嵗不得凶何待言推原所以致凶之故明是陰居險極時位使然聖人言人不言天故初上皆曰失道】

【愚按六爻無一吉字蓋重卦內外無應初𨿽與二比二方在險中豈能従井救人惟四五兩爻同在外卦近而相比取剛柔交際爲義故皆無咎三之險以乘剛初上在二五兩陽爻之外所以最凶愚又按同一水也井以上出爲功坎以下流爲險取義各不同竊謂坎卦六爻従源溯流自上說下於義亦可蓋水之發源多在山谷榛棘之處上乃坎之源也荀九家以坎爲法律故設系纆寘棘之象以爲輕冒險者之戒五爲承流第一坎水勢猶未大不盈則無泛濫之虞旣平則無風波之憂五以剛中處之時當利濟故無咎四近比於五有卬須我友之義五以剛濟柔有乘流拯溺之才五不盈四所以無險可以酒食相約漢光旣渡滹沱馮異進麥飯豆粥樽酒簋缶之象似之三則江河之水矣上受四五之坎下輸二初百川灌注其勢滔滔前臨險而後枕險有入坎之危無濟川之功爻辭於此方掲出險字二之有險亦自三來也二𨿽剛而不正幸其得中猶可以求小得若出險大事尙非所能初則地居最下眾流之壑矣邱行可云坎之性下下則爲陷尢甚胡雲峯雲坎水潤下愈下則陷故習坎入窞之凶歸焉上之失道系寘止於三嵗初之失道陷溺且終身矣雜卦云坎下也竊用此象逆推之】

【離下離上】

離利貞亨畜牝牛吉

【本義陰麗於陽其象爲火體陰而用陽也愚按六十四卦無一非干坤之孕育亦無一非坎離之變化一陰一陽乾坤也陰陽互藏坎離也坎離得陰陽之中與震巽艮兌不同故上經之終坎後繼之以離離爲火其用明故利乎貞麗而貞則亨矣其性躁而炎上愈上則愈焚故又以畜爲吉畜者養之使消其剛躁之性而成順也牛物性之順者牝牛順而又順者也離再索而得女中一畫自坤卦來故坤取牝馬離取牝牛卦體二五皆柔中必養其柔順之徳如牝牛而後吉胡雲峯曰坎之明在內以剛健而行之於外離之明在外當柔順以養之於中愚又按牝馬牝牛同爲柔順之物坤馬以行爲利離牛以畜爲吉者坤純陰非行不足以配乾健離一陰居二陽之中非畜不足以蔵坤順也】

彖曰離麗也日月麗乎天百谷艸木麗乎土重明以麗乎正乃化成天下柔麗乎中正故亨是以畜牝牛吉也【古說皆以麗爲附楊山曰火無常形附物而有形黃氏曰抄云麗字當兼文明之意不特言附著而已愚竊謂火麗於薪而不滯於薪離者兩之分麗者兩之合本非一物而不能相離故曰離麗也離之爲卦在二五兩爻五爲天位天道下濟而光明有日月麗天之象此以气麗形者也二爲地位地道含萬物而化光故有百谷艸木麗土之象此以形麗形者也合上下二體故曰重明明之必麗乎正猶日月之麗天艸木之麗地教人以用明之道也化成天下向明出治之象又従重明得來重明麗乎正兼指二五柔麗乎中正専指六二猶重坎之剛中専屬九五也故坎以五爲主爻離以二爲主爻分言之六五麗乎中六二麗乎中正總言之則柔麗乎中正離之所以爲明者中柔也惟柔故能麗乎中正惟中正所以利貞而亨惟柔以中正而亨所以畜牝牛吉故字是以字相承說張元岵曰人心屬火其眀亦猶火也麗乎色則爲視麗乎聲則爲聴所麗者正則明亦正所麗者不正則明亦不正矣故重明以麗正爲主郝仲輿曰火之麗於薪猶知之寓於物離薪爲火者妖火也不可以烹離物爲知者邪慧也不可謂知故曰致知在格物】

象曰明兩作離大人以繼明照於四方

【程傳以明兩二字爲句本義用水洊至句法以明兩作三字爲句黃氏日抄従之愚按卦有離體者上下十有六大象或爲火或爲日或爲電本卦重明兼取日與火明兩作以卦之上下言如雲日新又新也繼明以爻之前後言如雲以聖繼聖也大人以徳言則聖人以位言則王者照於四方與書之光被四表詩之緝熙光明義同非物物而察之也先儒或謂日照乎晝火照乎夜爲繼明以內三爻屬日外三爻屬火日光被於下故下卦取之至三而有日昃之嗟火气炎於上故上卦取之至四而有焚如之象】

初九履錯然敬之無咎象曰履錯之敬以辟咎也【辟音義與避同】

【本義以剛居下而處明體志欲上進履錯之象愚按初爻在下如日之初出諺云日出事生履錯然之象以剛居剛乃聰察之人鋭意前行者如所謂火性也錯字有紛錯舛錯二義當事物紛錯於前或不免舛錯之咎理固相因若敬則無是矣敬之云者卽其明鋭處下詳審之砭象申之曰以辟咎可知擇地而蹈敬之在初乃用明之要道也】

六二黃離元吉象曰黃離元吉得中道也

【本義黃中色柔麗乎中而得正故其象占如此愚又謂土之眞精天五沖气位乎中央其色黃非火色也以坤之中爻入幹之中爻則爲離故坤五曰黃裳元吉離二曰黃離元吉凡天地間有黃色者皆吉祥之气也爻詞止表一黃字而位之中正徳之柔順俱包涵於中聖人之文簡括如此象曰得中道正在其中矣二與五皆得中獨於二言中道者離以二爲主爻也】

九三日昃之離不鼓缶而歌則大耋之嗟凶象曰日昃之離何可久也

【本義云重離之間前明將盡不安常以自樂則不能自處而凶二句作一串說吳幼淸易纂言云三者下卦之中當人之位故爲日昃之時詩述陳國之風史稱秦人之俗皆鼔缶而歌蓋以樂生也人之老也不能以死爲樂則必以死爲憂矣愚又竊謂初爲日出二爲日中三以陰居陽而不中日昃之象於人則爲老境聖賢當此忘食忘憂不知老之將至固不以垂盡爲憂亦不以達生爲樂也世間乃有兩種人其一委蛻形骸謂造化勞我以生逸我以老是作達一流鼔缶而歌者也其一老大傷悲或戚戚於貧賤或皇皇於富貴是不逹一流大耋之嗟者也羣情役役大約不出兩端不字則字兩相呼應言不之乎此則之乎彼也豈知日昃之時大有事在趨之則吉而悖之則凶乎細玩爻辭嗟者與歌者正相反一不當樂而樂一不當哀而哀分兩叚說其義較明象曰何可久乃援天以曉人見日昃之離乃天運之自然人何以憂樂爲哉】

九四突如其來如焚如死如棄如象曰突如其來如無所容也【棄石經作棄】

【本義後明將繼之時而九四以剛迫之故象如此愚按明者離之徳火者離之象四以剛居柔不中不正與柔麗乎中正相反在下卦之上气焰驪張離火外明明來自外突如之象非咎其來咎其來之突也焚如死如棄如卽左傳不戢自焚莊子以明自煎之義是以君子貴居晦而用明也胡庭芳曰坎性下三在下卦之上故曰來來而下也離性上四在上卦之下亦曰來來而上也水本下又來而之下入於坎窞而後已火在上又來而之上焚如死如棄如而後已爻辭之不善未有如是其極者不能畜柔而失用明之道其禍乃至此愚按象曰無所容謂其剛而又躁不但不能容人直無地自容矣觀四之無所容則初敬愼以辟咎之義益見】

六五出涕沱若戚嗟若吉象曰六五之吉離王公也【離鄭本作麗】

【程傳謂五以柔附於剛彊之間危懼之勢也錢田間曰二五皆以柔麗剛二之辭安五之辭危二得位五失位也失位則危知危則吉愚竊謂五才柔位剛𨿽不正而麗乎中繼體向明有憂盛危明之意如傷泣罪形於涕洟爲出涕戚嗟之象九三之嗟所憂止一身六五之嗟所憂系天下所謂危者安其位者也故吉蔡氏以王公屬本爻愚竊謂公當指上九五近比於上王與公相爲附麗終收正邦之功是亦善繼善述者矣】

上九王用出徵有嘉折首獲匪其醜無咎象曰王用出徵以正邦也

【本義剛明及逺威震而刑不濫無咎之道也愚按離爲甲冑戈兵火炎上故於上爻言出徵王用出徵者五用上以出徵也有嘉者有功可嘉美也折首者擒首惡也匪醜者非我族類也此爻正合周公東徵之象四則管蔡也五爲成王變起骨月遭家不造而出涕戚嗟小毖之詩所由作也折首者其武庚乎管蔡本我之兄弟非武庚之醜類公奉王命出徵旣誅其首惡所獲又匪其類不但無咎且成正邦之功就辭作解彷佛似之】

【黃氏日抄云古注除其非類此語盡之程傳云所執者非其醜類則無殘暴是欲增說義理也然欲言無暴當曰非執其類可也今曰所執者非其醜類反若禍及無辜豈得云無殘暴耶】

【馮文所曰前離則鼔缶後離則出徵者作者過於動故止之繼者安於逸故振之也臣之炎盛不能以剛爲柔也君之憂嗟則能以柔爲剛者也故臣死棄而君獲吉初居下之下四居上之下志皆躁動而初愼於進四急於進吉凶之所以分聖人於剛柔進退之際其審如此此明之極也】

【正易心法以上經乾坤頥大過坎離六卦下經中孚小過二卦爲對體與諸卦反體者不同乃造化之機緘其體不變故云卦有反對最爲闗鍵反體旣深對體尢妙】

【李子思曰坎蔵天之陽中受明爲月離麗地之陰中含明爲日月司夜日司晝坎爲水而司寒離爲火而司暑天地造化之妙孰有出於此哉又曰水在人爲精火在人爲神一陽居中卽精蔵於中而水積於淵之象一陰在中卽神寓於心而火明於薪之象】

【薛敬軒曰水火二字乃坎離二卦順置之可見】

【經繹曰人受天地之中以生坎離象之爲誠爲明上經終焉愚按坎中實誠也離中虛明也誠明皆出於中爻先儒以爲卦之用愚竊以爲卦之體】

【鄭潛谷曰大過陽中陰外像坎頥外實中虛像離於以啟坎離之先收上經之終頥震艮合男大過巽兌合女又以成咸恆之交開下經之始八卦中乾坤坎離無反對六十四卦中頥大過中孚小過亦然故次上下經之後而皆以坎離終此乾坤六子相終始之義】

周易玩辭集解卷四

欽定四庫全書

周易玩辭集解卷五

翰林院編修查愼行撰

下經

【程傳曰天地萬物之本夫婦人倫之始所以上經首乾坤下經首咸繼以恆也胡雲峯曰上經首乾坤天地定位也下經首咸山澤通气也位欲其分故乾坤分爲二卦气欲其合故山澤合爲一卦愚按六子正配前後序卦相連艮兌爲少震巽爲長陰陽或偏在上或偏在下惟坎離得乾坤之中气所以先坎離而繼之以咸恆仍終之以旣濟未濟一部易經始終只是八卦而已】

【艮下兌上】

咸亨利貞取女吉【取去聲】

【先儒謂夫婦一小天地故咸爲取女之卦說文咸皆也彖傳以感釋咸義惟皆感乃爲咸也卦體艮下兌上六爻皆得應感之正故曰亨利貞用以取女自無不吉禮云男下女女從男夫婦之義由此始也三月廟見然後執婦功方取之時尙未成婦故不稱婦而稱女至恆卦長男長女爻辭直言婦人夫子矣】

彖曰咸感也柔上而剛下二气感應以相與止而說男下女是以亨利貞取女吉也天地感而萬物化生聖人感人心而天下和平觀其所感而天地萬物之情可見矣【說音義與悅同】

【咸彼此相感之義有感而無應不可謂咸相感必以心故鹹加心而爲感感中便含應字意剛柔以質言感應以气言舊注剛柔平對愚竊謂宜以剛感柔應爲義上卦本幹六自三往居上而爲兌故曰柔上下卦本坤九自上來居下而爲艮故曰剛下二气者山也澤也全卦內外無不應故總而言之曰二气感應坤以三與上干以上與三故曰相與止而說卦徳也男下女卦體也艮止則男之感也専兌說則女之應也順所以亨所以利貞所以取女吉天地之感物以气乾道成男坤道成女萬物之化生天地交感之應也聖人之感人以心和者無乖戾平者無偏頗天下之和平卽聖人感人之應也寂然不動者性感而遂通者情凡感之爲道不能感非其類觀其所感者由感通之情引而伸之可以盡天地萬物之情也愚按家人彖傳曰男女正天地之大義也故聖人於卦爻往往取象馬上經乾坤之後繼以屯蒙屯有婚媾之文而以女子貞爲美蒙有納婦之吉而以見金夫爲凶於小畜則咎其反目於泰則許其歸妹於大過則厪老婦士夫之醜於咸恆則少男少女必感應以正長男長女必從一而終又以家人正內外以睽合異同以漸定女歸之期以姤致女壯之戒無非立其制而嚴其防蓋剛柔濟則陰陽和天道人道悉備於易道中矣】

象曰山上有澤咸君子以虛受人

【程明道曰天地間只冇一个感應而已愚按彖傳言感言應大象則言受自我感人則人應我受人之感則我應人爻取自我感人像取我受人感爲義人知咸之爲感不知其妙在能受山以虛故能受澤心以虛故能受人虛者人所得於天之本體中無私主無主故虛苟以私意實之則先入者爲主感應之機窒矣聶雙江云夫子於咸卦提出虛寂二字以立感應之本而以至神贊之蓋本卦之止而悅以發其蘊二氏得之而絕念吾儒得之以通感愚按君子之虛只是全得此心本體任事物之來而我未嘗有將迎之念是之謂以虛受非致虛守寂之謂也陸象山有云與有意見人說話最難入以其不虛也可移作注腳吾學與二氏毫釐千里之辧在此】

初六咸其拇【子夏傳作】象曰咸其拇志在外也

【本義拇足大指咸以人身取象感於最下咸拇之象欲進而未能故不言吉凶愚竊謂初在下足不動拇豈能行因與四應四當心位故象申之曰志在外外者外卦也志在外卦心𨿽感而迹未應緣是止體但以拇之道爲感而已莊子所謂神行官止者歟一說初在止體之下宜靜不宜動今一念初起卽逐乎外跟腳不定如拇欲動之象不言凶咎者聖人不欲以一念之始槪其生平也】

【胡庭芳曰文王於兩體重在三上二爻以男女之正取昏姻之象周公於六爻又自人身取象以四當心位爲感之主絕無彖辭之意卦爻不同如此愚按夫子於彖傳大象極言感應之理與爻辭又不同】

六二咸其腓凶居吉象曰𨿽凶居吉順不害也

【說文腓脛腨本義足肚也欲行則先自動二當其處躁妄而不能固守者也愚按六二柔順中正爻何以言凶旣凶矣何復云居吉小象加一𨿽字其義了然謂動𨿽凶而居則吉居則𨿽凶而不害以其順也凶與害相尋居與順相因能止其所則身安而腓不動可以易凶爲吉矣柔順乃六二之本體故以此利導之胡雲峯曰咸與艮皆取身爲象咸六二卽艮六二艮其腓不言吉凶咸其腓則曰凶者躁動故也居吉卽艮其腓之謂在咸下體則凶如艮本體則吉】

九三咸其股執其隨往吝象曰咸其股亦不處也志在隨人所執下也

【本義股隨足而動不能自専者也執者主當持守之意下二爻皆欲動三不能自守而隨之故取其象愚竊謂九三以剛居剛本非詭隨之性因下與二比見二之咸其腓以爲道在隨人從風而靡與世俯仰執其隨而不變殊不知往則致吝也內卦艮體艮卦以三爲主爻故於二言腓卽言隨二隨三而止也咸卦於二言腓於三言隨三隨二而動也小象亦不處正承二而言處字卽二爻居字之義二在三之下而取法乎下志主於隨二而不爲先自謂處矣而不知亦不處也處與隨相反股𨿽止而志則隨豈能自守乎內三爻艮體皆不宜動而三之志在隨人流於污下曰亦不處曰所執下惜之也亦鄙之也】

九四貞吉悔亡憧憧往來朋從爾思象曰貞吉悔亡未感害也憧憧往來未光大也

【胡雲峯曰爻言貞吉悔亡者凡四卦皆先占後象巽九五咸大壯未濟皆九四九居四本非貞而有悔故戒以必正則吉而悔可亡也愚竊謂貞悔皆從感上說貞則吉而悔亡感不以正則有悔可知咸以四爲主爻凡五爻之所感者皆四爲之四者心位也在上下之間有往來之象此心忽而在拇忽而在腓與股忽而在脢與輔頰舌憧憧往來形容一片忙廹之狀人之一身自拇至舌皆聽命於心故曰朋從爾思不言心言思者病其心失官而以思爲主也四才剛位柔又入悅體故其象如此象曰未感害非謂無感則無害謂不貞而感則有害貞則無害其爲感也未光大者言其憧憧往來但從感人上做工夫逐物之學也心體豈能光明正大】

九五咸其脢無悔象曰咸其脢志末也

【脢亦作脄據經傳考之凡有兩解內則搗珍取牛羊麋鹿麕之肉必脄鄭康成注脄與脢同脊側月子夏易傳在脊曰脢馬融云脢背也許氏說文亦同潘子醇曰咸其脢謂不見也程傳脢與心相背背其私心本義脢背月在心上而相背不能感物以上俱作背解王輔嗣古注云脢在心之上口之下陸徳明釋文脢今謂之三思臺動而廹飲食以咽有他思則噎與頰舌最爲近比脢不能言假口頰以宣之則脢似在咽防間非背也王伯厚曰艮言止可取諸背咸言感所取皆動物由拇而腓而股而心而防之脢口之輔頰舌自下而上皆運用之物五獨取背似非倫類凡人將行未行則拇自振搖將言未言則防中宛轉拇者動腓股之漸脢者鼔頰舌之先又一解也黃氏日抄以爲當以諸家與古注相參而義備今依後說按五與上比已發於心而未形於言愼其所感則不至於滕口說五之所以無悔也本義云志末謂不能感物愚竊謂五亦非無感者大過本末弱末字指上六正與此同謂五與上志相感其義較明】

上六咸其輔頰舌象曰咸其輔頰舌滕口說也

【本義輔頰舌皆所以言者而在身之上上六感人以言而無其實故象如此愚按輔在口中其骨彊或謂之牙車頰腮也舌動則輔應而頰隨之三者相須爲用上居說終兌之口也爻辭不云口而云輔頰舌其惡佞也深故取類也徧多言之人招尢取憎不問可知故不言吉凶夫以言感人其感已淺然如蘇張輩全無實心専以口舌爲事指陳利害亦能傾動一時所謂滕口說者也說文滕張口逞辭貎張元岵曰人之相感無過言行二端下卦拇腓股行之象也以靜爲善上卦脢輔頰舌言之象也以寡爲吉四居中心以虛而靈故不言心心虛則拇腓等節節皆靈心不虛則拇腓等節節皆妄若徒在形骸上周旋自頂至踵無一而可周公取象立言之防也愚竊按爻之吉凶皆系於止與不止其就人身取象各因其位之當不當不必論應不應蓋拇與心腓與脢股與輔皆不相應者也】

【咸恆二卦剛柔上下二體極分明咸少男在少女之下男光乎女而昏姻之道成恆長男在長女之上夫尊婦卑而居室之倫正據反對卦看則恆下卦之巽上而爲咸之兌恆上卦之震下而爲咸之艮此咸之柔上剛下也咸下卦之艮上而爲恆之震咸上卦之兌下而爲恆之巽此恆之剛上柔下也京氏傳謂咸自否來以否上之剛下居於三三之柔往居於上爲柔上剛下恆自泰來以泰下之剛往居於四四上之柔來居於初爲剛上柔下本義則謂咸自旅來柔上居上剛下居五恆自丰來剛上居四柔下居初說各不同今按兩卦彖傳但言上下並無往來字樣似不必作卦變說只據反對看可也】

【巽下震上】

恆亨無咎利貞利有攸往

【程傳恆常久也恆而不亨非可恆之道所謂可恆之道又非守一隅而不知變也徐進齋曰恆有二義有不變之恆有不已之恆利貞不變之恆也利有攸往不已之恆也愚按卦彖先言亨而後言無咎者六爻𨿽內外相應而初二四五皆不得位三過剛上過柔皆失中道故必亨然後無咎又必利貞然後利往所謂變而不失其常也天地間可常之道妙處全在乎變一動一散至變者莫如雷風而卦名取此蓋物未有窮而不變者待其窮而後變則有變之迹非所爲恆矣利有攸往者及其未窮而變則終始相受循環無端彖傳所謂終則有始也】

【象數論曰迅雷疾風天道有時而變聖人謂此雷風相與之常耳知雷風之爲恆則知往來古今不離俄頃而恆之道得矣】

彖曰恆久也剛上而柔下雷風相與巽而動剛柔皆應恆恆亨無咎利貞久於其道也天地之道恆久而不已也利有攸往終則有始也日月得天而能久照四時變化而能久成聖人久於其道而天下化成觀其所恆而天地萬物之情可見矣

【本卦與咸反對剛上柔下解見前卦愚按大傳云雷風相薄此云雷風相與薄者兩相激射之義與者互相助成之義巽而動承雷風相與來剛柔皆應承剛上柔下來剛上柔下其分正雷風相與其气通巽而動其事順剛柔皆應其情交此卦之所以爲恆也亨者以此無咎者以此利貞者亦以此久於其道卽上四者之道聖人恐人不知道之所在故曰天地之道恆久不已明道配天地所以能久也不曰始終而曰終則有始者以卦體觀之巽下震上陰陽之始也陰自巽生至坤而終矣一陽生於下而爲震陽自震生至乾而終矣一陰生於下而爲巽以咸恆反對觀之陽終於艮而震始之陰終於兌而巽始之所謂天地之道恆久不已者如此本義以終屬久於其道以始屬利有攸往似不若以久道統終始免得分配也以下六句又承終則有始說到所以成其爲恆處日月以一日言四時以一嵗言天行一日一周而日月因之以久照故曰得天天气一嵗四變而四時因之以成嵗故曰久成聖人之久道與日月同其久照四時同其久成故曰化成咸云化生屬天地此云化成屬聖人天地生之而聖人成之也天地萬物不外此恆久之道道不可見而雷風之相與飛潛動植之相應卽是其情豈不昭昭在目乎】

【愚又按彖傳言終始者凡四卦除純乾外蠱少男少女恆長男長女歸妹長男少女皆有夫婦之義焉所謂人之終始也】

象曰雷風恆君子以立不易方

【邱行可曰巽入也而在內震出也而在外二物各居其位則謂之恆立不易方方乃理之不可易者吳臨川曰雷之起每嵗各有方風之起八節各有方周而復始常然不易愚謂方字與艮大象思不出位位字義同惟道所在初無定位隨時隨地皆有不易之方王陽明曰君子體雷風恆之象𨿽酬酢萬變妙用無方而其所立必有卓然不可易之體得其解矣】

初六浚恆貞凶無攸利象曰浚恆之凶始求深也【愚按初爲長女之主四爲長男之主夫婦也初以陰居陽巽性務入浚恆之象浚者深也取浚井之義與四木正應故曰貞貞則何以凶而無攸利蓋初之病正坐以貞自負天下固有理本正而行不通者無攸利與利有攸往相反乃其凶處象申之曰始求深凡浚井者必由淺而入深求之於初失在太驟俗所云一鍁思掘井正是此義先儒謂凡未信而諫若賈誼京房劉蕡皆交淺言深者也愚又謂人情物理由淺而深則其深爲可久不獨夫婦君臣也朋友亦然陳余謂張耳曰不意君之望臣深兩人凶終正以此求者責望之私始求更有欲速之病拖之倫類無一而可者也】

九二悔亡象曰九二悔亡能久中也

【程沙隨曰大壯九二解初六及本爻皆不著所以然蓋以爻明之也舊注謂久於中故悔亡愚竊謂旣久中矣焉得有悔周公因二以陽居陰失位故宜有悔未嘗明言悔亡之由夫子推原其義曰能久中以見六爻惟九二獨具此恆徳非剛中者不能能字有工夫有力量諸爻皆不能中不能久可知久而不中者初四上也不久不中者九三也執中無權者六五也】

九三不恆其徳或承之羞貞吝象曰不恆其徳無所容也

【本義過剛不中志在從上不能久於所故有此象愚竊謂三以剛居剛非無徳而不貞者但當巽之終而近乎震巽爲躁卦以剛躁處上下之交雷動風從豈能久於其所故爲不恆其徳之象不言凶言羞者以凶懼之不若以羞動之或者不知其所自來分明是自家惶愧之狀周氏光徳曰無徳而不恆不足責也惟不恆其徳則人將以其晚節誅其生平故𨿽貞亦凶程敬承曰羞者內愧己外愧人無所逃於天地之間故曰無所容黃正憲曰無所容者公是公非在人十目十手在獨二語尢明快一說三與上應上體震動不恆其徳者也三以當位之剛自下應之意在爭救上旣振恆安能容受故羞辱及其所承此陳之泄冶唐髙宗時之禇遂良也若九三自不恆其徳何以云貞而吝乎又是一解愚又按論語引此爻辭古注云無恆之人易所不占是從卜筮作解竊謂夫子此言是就巫醫一流而說非謂易之爻辭多因筮占立象也】

九四田無禽象曰久非其位安得禽也

【來矣鮮曰震爲火塗田象下卦巽爲雞禽象四已離巽位無禽之象師六五所應者九二之剛實故有禽本爻所應乃陰虛之初六亦無禽之象愚按三好事而無成四以剛居柔是必欲終所事者於田志在得禽亦恆情也但已入震體震位本在初今居四則處非其位非所據而據焉妄意久當有獲豈知守株待兔安得禽乎夫子惜其以有用之心用之無用之地故作喚醒之辭】

六五恆其徳貞婦人吉夫子凶象曰婦人貞吉從一而終也夫子制義從婦凶也

【程敬承曰陽主通變夫道也陰主安貞婦道也本義謂以柔中應剛中常久不易乃婦人之道非夫子所宜今以爻辭合小象看二與五正應二悔亡而五恆徳皆久於中而貞者但二以下應上猶婦人從夫乃是正道五居君位猶夫爲家督有制義之權者也義之與比惟變所適若亦守從一而終之義是夫從婦道矣故此凶而彼吉李之翰曰恆以當爲體以變爲用偏於變通是不恆其徳偏於執守則爲婦人之恆愚又按卦體長男長女當以初四兩爻爲夫婦而於五言之漸之夫婦則不言於二五而於三四兩爻言之各就卦之內外以明卦之大義而不盡拘爻位皆變例也】

上六振恆凶象曰振恆在上大無功也

【本義振者動之速也震終則過動居上非其所安愚竊謂居上之道安靜所以養恆久之福今在震體之上以陰居陰宜靜而動振作不已終身馳騖則以振動爲恆凶可知矣夫雷之鼓動萬物暫而不測也振其可恆用乎上之意在好事喜功聖人探其意而折之不但曰無功而且曰大無功上不利於國下不利於民王介甫之新法是也】

【陸庸成曰貞者咸恆二卦之權輿也貞於感以無心而爲咸貞於恆以立心而爲恆然咸之所貴者虛也諸爻各執一以爲感則不虛矣恆之所貴者方也諸爻皆隨地以爲恆則非方矣故二卦之象皆有完義而二卦之爻皆無全徳】

【艮下乾上】

遁亨小利貞

【卦以四陽在上得名離卦傳云遁則退也非以避爲退乃善藏其用不露圭角之義程子謂寗武子能沈晦以免難是已二陰在下正道未至全滅君子以爲尙有亨道焉小利貞亦遁中之事程傳云陰之始長君子知微故當深戒而聖人之意未遽已故有小利貞之敎未嘗分君子小人也本義則云君子能遁則身退而道亨小人則利於守正愚竊謂小利貞卽本卦九三象辭不可大事之意遁與大壯反對大壯彖曰利貞此加一小字以見君子當此時大權旣不在我務在勤小物矜細行舉動皆合於正使小人無所伺吾隙而已胡仲虎曰卦以四陽得名名卦必以陽爲主胡雲峯亦云聖人於陰卦主陽爲君子謀也小字似不當作小人解小人方用事時豈能遁又豈肯遁哉】

【京氏辟卦遁爲六月之卦】

彖曰遁亨遁而亨也剛當位而應與時行也小利貞浸而長也遁之時義大矣哉

【遁而亨者身𨿽遁而道則亨也剛指九五中正故曰當位應謂六二剛當位而應與時行也先儒多謂當其方應而卽行是遁之機防愚竊謂聖人之於天下𨿽知道之將廢豈忍坐視其亂而不救靜看機防與時偕行與遁迹長往一流固當有別二陰𨿽有向長之勢未便驟長必且以漸如水之浸物未便濕透猶冀維持挽回所謂小利貞者扶持使未遂成否之世界也君子之出處所關在世運人心豈其潔身獨善決去惟恐不速哉時義之大非贊詞乃嘆詞也時從外遇義自中裁蘇紫溪曰遁豈聖人好爲隱逸惟時而已知時者安故嘉則貞肥則利好遁則吉固志則莫能勝失時者窮故尾則厲系則疾聖人欲人之與時偕行若是其切有得於時則離羣而往固遁也卽同世而居而心無所欲亦遁也無得於時則因時俯仰固非遁也卽離世獨立亦非遁也故曰遁之時義大矣哉】

象曰天下有山遁君子以逺小人不惡而嚴

【愚按天下有山相去遼絕只是占得地步髙天不自以爲髙自山仰之而見其髙天無絕山之情山自無援天之路君子體此象以天道自處曷嘗峻拒小人逺之云者正使小人日在前而對面相遁欲近我而不得也不惡者待彼之禮嚴者自守之堅逺小人艮止象不惡而嚴乾剛象】

初六遁尾厲勿用有攸往象曰遁尾之厲不往何災也【易之取象例以上爲首下爲尾本義遁而在後尾之象危之道也不可以有所往先儒謂初二兩陰爻皆小人也今從之陰方長則陽當遁遁者陽而尾之者則陰也四陽將遁初尾其後或搜其過於謝事之餘或摘其短於身去之後皆尾象厲勿用有攸往則指陽而言君子尙非可遁之時往則犯災矣】

六二執之用黃牛之革莫之勝說【音脫】象曰執用黃牛固志也

【莫之勝說程傳說守從本音作不可勝言解本義以中順自守人莫能解說字作脫字解黃氏曰抄謂常從程胡雲峯曰五在上得中二以中順固結之有黃牛革之象莫之勝說喜二之從五者固也二承三故執之今依本義作脫二柔浸長蓋廹陽以必遁者然居艮體應五而比三不以勢相加而以術相籠絡固結遁者之志使不得去小象固志二字正解莫之勝說曰執未免有束縛之意曰黃牛之革則柔靱堅牢使君子欲脫而不能此小人作用之巧】

九三系遁有疾厲畜臣妾吉象曰系遁之厲有疾憊也畜臣妾吉不可大事也

【本義下比二陰當遁而有所系之象有疾而危之道也然以畜臣妄則吉蓋君子之於小人惟臣妾則不必其賢而可畜爾愚又謂三與上無應而下與陰同體中爻互巽爲繩系之象二以私情相結三未免瞻顧不能決病在纒綿牽戀故有疾而厲夫子於疾字下又添憊字以形容困頓之狀蓋系之道用以畜臣妾則吉若士君子出處大事亦同於豢養私恩此處不知壊了人品甚言系之不可也一說九三一爻砥方進之二陰爲成卦之主關系極大故曰系遁自三以上至否四則莫可挽回惟曰有命而已故遁三之畜臣妾當時未必見信迨畜之不得而至於剝臣妾以宮人寵矣是故三之系甚難而心甚危有三之系而後有四之好五之嘉有三之疾憊而後有上之肥如此看系字見解議論俱濶大別是一解】

九四好遁君子吉小人否象曰君子好遁小人否也【好上聲】

【好字本義作去聲謂有所好而能絕之愚竊謂當讀上聲四與初𨿽正應而上下異體相去稍逺與三所處之位不同不以應之故而有所系戀及彼此交好之時飄然逺引所謂好遁也然惟剛健之君子能之若小人則不然矣故曰君子吉小人否否者不然之謂非否卦之否也觀小象可知】

九五嘉遁貞吉象曰嘉遁貞吉以正志也

【程傳云遁非人主之事故不取君位五以剛中正應二柔中正故曰嘉是去得恰好時節自然貞吉胡雲峯曰非正應而相暱曰系以中正而相應曰嘉隨九五孚於嘉因六三之系而見也此之嘉遁亦因三之系而見愚按嘉者禮也始以禮進終以禮退小象於二曰固志於五曰正志二之欲固者卽五之志五之所正者已之初志也由其居中得正故其象如此】

上九肥遁無不利象曰肥遁無不利無所疑也

【本義肥者寛裕自得之意愚按卦體二陰四陽三與二初同體四與初應五與二應故三言系而四言好五言嘉上無所應故言肥心廣體胖身之肥也又按肥古本作一作蜚史記封禪書幹稱蜚龍張平子賦欲蜚肥以保名則以肥爲飛義今不取肥與疾憊相反三因系致疾上因遁而肥有系無系之別也旣無所系遁復何疑三疑於所比四五疑於所應從來君子小人之隙皆生於疑我無所疑於心人無所疑於我鴻飛防防安往而不利乎大抵遁之時貴乎逺四陽以次漸上系不如好好不如嘉嘉不如肥愈逺於陰者愈善也】

【愚又按卦名以陽避陰故先儒多以初二兩爻屬小人細玩六爻爻象多就君子看亦可初六位卑地下迹逺於要津其象爲尾如柳下惠爲士師梅子眞爲吳門市卒當危亂之世不犯難行亦無災害時可以遁而不必遁者也六二柔順中正與九五正應彼此交情方固黃牛之革與革初取象同彼當革時不可有爲此當遁時不可得脫心欲遁而勢未能遁季札子臧是已九三過剛不中與二陰同體逡巡系戀至與臣妾一例見畜夫富貴利祿士君子之厲而臣妾之吉也此時當遁而勢不能遁大夫種是已內三爻艮體主乎止故其象如此九四以剛居柔與初正應相好而無相尢小人處此方爲情愛所暱君子則以義在當去急流勇退其範少伯之於越李鄴侯之於唐乎九五陽剛中正下與二應恬退之志至此得遂及時而行進退以禮不降不辱其子房二疏之於漢乎上九身處逺外遁世無悶獨斷不疑在上古則巢許務成在後世則四皓魯二生其人乎外三爻幹體主乎行故其象如此】

【張彥陵曰人情難退用黃牛以固志曰嘉曰肥欣然髙易退之風人情好進危羝羊以朂貞曰羸曰艱凜然示難進之戒系傳所以云大壯則止遁則退也此兩卦反對之義】

【乾下震上】

大壯利貞【壯從士不從土】

【卦名加大字者惟大有五陽大畜大過大壯皆四陽蓋陰陽之勢至三而平分至四而極盛九四一爻爲成卦之主榦陽自內上升而震動於外豈非大者之壯姤一陰始生卽曰女壯陽動於復長於臨交於泰至四而大壯天下未有大而不正者聖人慮陽之過盛故戒以利貞以北宋事觀之慶曆之壯君子失之疎元祐之壯君子失之急只自恃其壯便非貞玩爻辭陽爻皆以居陰者爲吉以陽居陽者爲凶爲厲其義自明】

【按十二辟卦大壯爲二月之卦而爾雅以八月爲壯疏云八月得辛則爲塞壯其義在所未詳疑事無質俟再攷】

彖曰大壯大者壯也剛以動故壯大壯利貞大者正也正大而天地之情可見矣

【愚按本義陽長過中過中二字便帶憂危之意大壯其可恃乎天地間柔者不能壯惟剛故壯然剛而不動亦無以見其壯惟剛以動故壯大者壯以勢言也初二三四陽爻皆言壯五上二陰不言壯大者正以理言也正大二字承上大者正說來不平看惟正所以成其大復見天地之心陽气初動也大壯見天地之情陽气發於上也天地未嘗無情只在正大處見得咸恆萃三卦皆見天地萬物之情大壯止言天地者萬物不能同天地之正大也】

象曰雷在天上大壯君子以非禮弗履

【雜卦傳云大壯則止遁則退也雷在天上乃其發越時如何能止先儒謂當壯往之時當以能止爲正君子以非禮弗履處壯之心猶之處遁之心也愚又謂此君子克己自勝之學非禮之私潛滋於隱微之中勇者無所用其力直須從起念處制縛得定銷鎔得淨方能不形於動履之間】

初九壯於趾徵凶有孚象曰壯於趾其孚窮也

【凡爻之言趾者多在初爻先儒謂大壯第五爻變則爲夬故兩卦取象同壯趾在初銳於始進徵則必凶以其陽剛居正故有孚愚按諸卦凡言有孚者多無凶象旣凶矣何以又云有孚蓋初以剛居剛與上無應専以盛气加人而無眞誠之意故爻辭敎之有孚欲其積誠以動上也小象不論其徵不徵凶不凶只是壯於趾𨿽有孚而亦窮如漢之黨人宋之太學諸生身居卑下挾其壯往之气欲上除君側小人客主之勢相去甚懸適足自取祻敗是因孚以致凶者也故曰其孚窮匹夫匹婦之諒聖人不取也】

九二貞吉象曰九二貞吉以中也

【九二中而不正爻辭謂之貞吉者呂伯恭云直指大壯之體愚按初壯趾三羸角九二上不在角下不在趾居下卦之中故小象歸本於中可見壯非猛厲之气只在剛柔得中而已以剛居柔而又得中且與五正應卽此便是貞吉本義謂所處得中猶可因以不失其正戒占者使因中以求正然後可以得吉也夫子之言明白了當似不必多生回防轉折】

九三小人用壯君子用罔貞厲羝羊觸藩羸其角象曰小人用壯君子罔也

【愚按大壯與遁反對遁之九四卽大壯之九三故兩爻並舉小人君子小人用壯君子用罔與遁四君子吉小人否語气相似而意相反石介云壯惟小人用之君子則否極合爻辭之防趙汝楳曰孔子慮後世疑爻辭兩用字小人與君子皆有所用故去其一云君子罔按釋文以無訓罔與此正合君子罔言君子則無之也若依舊注視有如無爲君子過於勇之象則君子亦鹵莽人耳與用壯者何異乎三以剛居剛正而不中故以貞厲爲戒羝羊二句又是貞厲之象羝壯羊也屬陽中爻自三至五互兌三四兩爻皆有羊象震在上爲竹爲萑葦藩象觸藩用壯之象兌爲毀折羸角之象九三居幹體之上與上六應羊卽九三藩指上六三爲壯羊其气盛上爲純陰其謀深聖人慮三之恃壯而輕敵也故戒之曰小人則用壯君子則不用若用壯則𨿽貞亦厲爲羝羊觸藩羸角之象矣夫羊之好觸恃其角耳觸藩而羸總見壯之不可輕用三四兩爻先言貞厲貞吉後言觸藩決藩亦爻辭變例也】

【錢國瑞曰遁而系二柔則憊大壯而觸二柔則羸剛大而以柔小爲觸非正大之動而傾危之動矣楊誠齋曰羊喜於鬭而狃於勝喜於鬭故技止於一觸之勇狃於勝故怒及於無心之藩張元岵曰藩無心而能系角易往而難返士君子當爲神龍不當爲羝羊當蕩除城府不當自樹藩籬自壊頭角】

九四貞吉悔亡藩決不羸壯於大輿之輹象曰藩決不羸尙往也

【愚按四入動體爲羣陽領袖成卦之主在此爻以剛居柔與九二同故爻詞亦許其貞吉從容以進必無失錯故悔可亡藩決不羸承上文而言三前爲四所阻猶有藩焉四前二陰則藩決矣角不羸矣不但此也抑且壯於大輿之輹乃眾陽合力之象輿之行也以輹輹壯則車彊陰爲陽之藩陽者車之輹藩決則彼壅旣通輹壯則我進有力小象所以云尙往三陽在下至四然後尙往蓋合干健震動而爲往則前此之未宜往明矣】

六五防羊於易無悔象曰防羊於易位不當也

【程傳羊象羣陽並進六五以和易待之使無所用其剛是防羊於易也本義依王注謂羣陽自失其壯愚竊按五與四比兩爻合看羊當指四今從程傳詳釋之大有六五以柔乘剛象曰易而無備本爻亦乘剛防羊於易卽易而無備之義九四率諸陽動而前進五欲與爭勝其勢甚難惟坦然平易用柔中之道接之五不設藩羊將誰觸壯者至此自失其壯而羊防矣以柔居剛位𨿽不當而無悔柔能禦剛也蓋此爻變則爲夬夬之羊指上牽之者九五也大壯之羊指四防之者六五也聖人於陽爻論用剛制柔之道於陰爻論用柔禦剛之道如此楊誠齋曰六五當眾陽彊盛時能使之帖然自防者以柔順和易之徳調伏之也故無悔黃氏日抄據小象言位不當則居羣陽並進之衝爲其所決似矣若能以柔勝剛宜曰位當豈得言位不當耶與旅卦防牛於易義同兼存其說以備攷】

上六羝羊觸藩不能退不能遂無攸利艱則吉象曰不能退不能遂不詳也艱則吉咎不長也

【本義壯終動極故觸藩而不能退其質本柔又不能遂其進愚按上居震末與三正應羝羊九三也上與五同是陰爻不能如五之禦四乃設藩以受三之觸不退不遂正是九三觸藩之象自三言之不應觸上之藩自上言之不應羸三之角未有羊羸角而藩不壊者彼此兩敗俱傷之象故曰無攸利艱則吉艱字與前爻易字相反兩陰爻一爲其易一處其難上之不詳其猶有易心乎惟反其易者而爲艱則吉而咎不長詳者熟思審處之義凡人處事以爲易則不詳以爲艱則詳矣不詳是壯時之病艱是處壯之藥陸庸成曰大者壯也故四陽有壯五上無壯大者正也故四陽有貞五上無貞初不言貞壯之累也二兼言吉貞之全也】

【錢國瑞曰遁之上三爻皆以遁爲亨惟三可畜二柔爲臣妾以一體合止之故大壯之下三爻皆以貞爲利惟四可以輹二柔爲大輿以一體合動之故可見主君之權在我乃所以成其時行運轉之機在我乃所以成其剛動】

【坤下離上】

晉康侯用錫馬蕃庶晝日三接

【晉取進爲義卦體離上坤下下柔順而上文明以世道言乃可進之時也豫言侯以震晉言侯以坤坤臣道也康侯侯之能安民者卽考工記所謂寧侯坤爲牝馬爲眾錫馬蕃庶之象離爲日而在上君徳也晝日之象三陰在下三接之象本義多受大接而顯被親禮是已愚又竊謂卦辭蓋古覲禮也錫馬蕃庶諸侯以禮覲天子之事晝日三接天子以禮接諸侯之事按覲禮庭實惟國所有奉束帛匹馬卓上九馬隨之以素的一馬以爲上書其國名馬必十匹用成數敬也又尙書康王之誥太保畢公率諸侯入應門皆布乘黃朱奉圭兼幣此朝覲用馬之證曰用錫者如九江納錫大禹錫元圭皆以下奉上之義再按覲禮侯氏坐取圭升致命成拜乃出覲畢又升致命成拜降出亨畢王勞之擯者鹹升成拜降出升拜者凡三周禮掌客上公三享三食三燕大行人公之禮三享三問三勞左傳晉文公朝王出入三覲皆晝日三接之證六五之君以文明出治而三陰以順徳承之明良一心安靜以養和平之福故爲朝覲燕享君臣晉接之卦】

彖曰晉進也明出地上順而麗乎大明柔進而上行是以康侯用錫馬蕃庶晝日三接也

【火在天上其明最盛故名大有明出地上其明方新故云大明順而麗乎大明總言內外卦徳柔進而上行本義作卦變看謂自觀來六四之柔上行至五愚竊按易述曰柔指坤之六三出地上而親附離日也似當從此解今據其說詳發之柔字兼坤三爻進而上行則専指六三一爻初二視三爲進退三進則諸柔並進矣彖傳言柔上行者凡四噬嗑暌鼎皆言得中故上行指六五本卦但言上行而不言得中是離明在上爲君而六三爲上行之侯三坤主與上正應小象於三云志上行猶云志在上也似不必說卦變卦變之說本於虞翻蜀才謂四五兩爻互換是已然同在外卦何得云上來矣鮮謂明夷下卦之雜進而爲晉上卦之離內外同是離體亦非卦變之例】

象曰明出地上晉君子以自昭明徳

【卦體坤下離上大象但取離明之義置坤不言胡庭芳云只取卦之重者不必盡論兩體也愚按雜卦云晉晝也本卦與明夷反對明入地中則爲夜晉乃初出之日明夷曰用晦則晉用明可知君子觀明出地上之象知吾徳本明吾自昭之卽明明徳之謂而用明之道具是矣吾徳旣明然後能知人書曰能哲而惠何憂乎驩兜何遷乎有苗何畏乎巧言令色孔壬詩曰爾徳不明以無陪無卿故明主能用小人闇主不能辧君子潘雪松曰易大象惟幹與晉以自言之自彊不息我用我之彊自昭明徳我用我之明愚又謂君子以明徳爲體到得光被四表格於上下總是自昭之極功】

初六晉如摧如貞吉罔孚裕無咎象曰晉如摧如獨行正也裕無咎未受命也

【本義以陰居下應不中正有欲進見摧之象愚竊謂當晉之時陽剛者往往欲速躁進初最下以柔居剛摧者斂抑之義𨿽與竊位之四相應嫌其不中不正不肯因之以進而深自斂抑兩如字是摹冩其難進之狀卽此便是貞便是吉罔孚以下本義云不爲人所信當處以寛裕則無咎愚又謂罔孚有吾斯未信之意初不急求人知進退綽然有餘乃所以成其貞也何咎之有象申之曰獨行正以見位𨿽不正獨能行正而不隨人步趨似非欲進而見摧於人不爲人所信之義未受命嘉其未因四之應而受命於公家也若受命則爲鼫防輩之私人矣張元岾曰人有志於功名而比匪枉道如柳子厚劉禹錫之徒一蹶不收亦急功名之殷鑑而初幸無是也合觀爻象辭其義昭然】

六二晉如愁如貞吉受玆介福於其王母象曰受玆介福以中正也

【本義謂二上無應援故欲晉而愁愚按初三四上皆剛柔相應二獨與五無應𨿽居臣位介然自立不以爲喜而以爲憂有愁如之象卽此便是貞便是吉然柔順中正終必受知於五蓋我能自守其貞君之寵任方承受得起六五柔得尊位故稱王母介福卽錫馬晝接之屬初曰未受此曰受其得位可知司馬君實蘇子瞻之遇宣仁太后彷佛此爻張忠定謂冦萊公用太早仕太速蒼生無福可見仕進之際迂回遲重非徒身名俱泰君民亦將共食此福也小象推言受福之由曰以中正錫福自王受福自我豈幸獲哉合兩爻論之初不肯躁進者也二不喜驟進者也】

六三眾允悔亡象曰眾允之志上行也

【先儒多謂三不中不正宜其有悔以其與下二陰皆欲上進爲眾所信而悔亡愚竊謂三居下卦之上處順之極近比於四將母謂鼫防之黨以其形迹可疑故有悔然而眾允之者此非以形迹論也獲上信友全憑此志與上正應志在上行人皆信其無私眾有何疑已復有何悔初之罔孚眾未允也二之受福猶有待也三則可以進而上行受三接之寵矣彖傳曰柔進而上行象曰志上行二句正相應晉與升皆柔徳用事之卦升初曰允升象曰上合志晉三曰眾允象曰志上行義類正相似升以初爲主爻晉當以三爲主爻】

九四晉如鼫防貞厲象曰鼫防貞厲位不當也

【先儒謂當柔進之時四獨以剛進故於貞爲厲愚竊謂自二至四中爻互艮爲防自三至五中爻互坎爲隱伏四處大明之下坤晦之上晝伏夜動皆防象陽大陰小故曰鼫防許氏說文鼫五技防本義不中不正以竊髙位貪而畏人故有此象愚又竊謂卦義取晝日防夜動而晝伏非若康侯之晝接者當晉之時人人有向明之望所尙者柔徳九四以剛居柔近與五比竊據髙位以阻諸賢之進離下而上首防兩端卦中之小人也𨿽貞亦厲況位不當者乎按鼫與碩同詩碩防所以刺貪也胡雲峯曰解以陰居陽象狐晉以陽居陰象防狐性疑當去其疑防性貪當去其貪】

【朱康流曰此與豫九四皆下據三陰上承柔主於豫之六三曰位不當九四曰志大行於晉之六三曰志上行九四曰位不當象同而義則相反何也豫之三陰四得而有之故以得眾爲四功此之三陰四不得而有之又豈得而阻之不得而有之故以上行爲三美不得而阻之故以阻眾爲四責】

六五悔亡失得勿卹往吉無不利象曰失得勿卹往有慶也

【先儒多以六五陰居陽位宜有悔愚竊謂諸卦之主徳尙剛惟晉之主徳尙柔賢人並進寛仁足以有容內卦三陰與五同徳皆有順五之意而爲九四所阻五之左右四貪而上亢宜有悔矣而悔亡者以其柔居尊位離爲明主人才本五所當得因四之蔽賢而失之然不足以爲憂也恃知人之明往而求賢則吉無不利象申之曰有慶人主之慶莫大乎得賢六五一爻主賢才之進者也】

【楊誠齋曰晉之主如日之出地此朝日也天下已服其明矣若使初出之朝日遽如方中之烈日天下其不旱熯矣乎惟柔故明而不察蓋日之爲明朝則升中則傾君之爲明柔則容剛則窮六五晉之盛明之主也宜其福之盛也孰謂柔而不立哉】

【胡雲峯曰彖惟升言勿卹丰言勿憂爻則泰九三家人九五萃初六皆言勿卹事有不必憂者勿卹寛之之詞也有不當憂者勿卹戒之之詞也】

上九晉其角維用伐邑厲吉無咎貞吝象曰維用伐邑道未光也

【蘇紫溪曰上九失其柔順之道不能渾然不露圭角故有晉角之象黃氏日抄凡伐邑皆釋爲自治朱子謂伐邑皆是用之於小按世無稱兵自伐其邑之理釋爲自治恐未安古者侯國之大夫有采邑或有不順者則伐之故爲伐邑鄰國相侵則爲伐國古有此事故有此語合從朱說愚又按上爻言角者惟晉與姤姤之角所以柅方孚之羸豕晉之角所以伐已進之鼫防離爲甲冑戈兵伐之象九四乃城狐社防邑之象君側之惡難除故厲伐所當伐故𨿽危亦吉而無咎然不用明於前使四不得進迨旣進而後伐之故𨿽貞亦吝重離上九火逾上則照愈逺王用出徵何等光明正大此處晉之終餘光無幾不足以照天下僅可用以去私人非出徵正邦之比故曰道未光】

【趙汝楳曰卦以柔進得名故柔爻多吉初極下二猶在地皆欲進而未能三始出地上率眾柔俱進晉之爲晉六三當之五爲接柔之主四以剛居下上以剛居外嚴毅如角不得不伐以正之此六爻之情也】

【離下坤上】

明夷利艱貞

【雜卦傳云明夷誅也本義訓誅爲傷以世道言明入地中時方幽暗君子無不受傷者論卦徳則內明外順又爲君子不受傷之象合六爻觀之自初至五皆用晦之臣傷之者上也利艱貞者利在艱難以守其貞君子之處患難總離不得个正道艱字內有多少委曲多少痛苦難以告人處先儒或以明夷爲日食之卦似於傷之義有合可備一解】

彖曰明入地中明夷內文明而外柔順以蒙大難文王以之利艱貞晦其明也內難而能正其志箕子以之【本卦與晉反對一出一入明晦分焉全卦是事暗君之象周公爻辭只於第五爻說箕子自夫子觀之謂當文王與紂之時故先言文王后言箕子內文明而外柔順乃統言卦徳非謂文王因此以蒙大難謂文王所以防難而不受傷者內文明而外柔順也明卽是貞晦明處卽是艱內明外順卽是晦其明晦明而明在內卽是志之正何謂志忠君愛國之心也邱行可曰文王得全卦之義故以卦徳歸之箕子得一爻之義故以爻辭歸之張幼子曰大難關天下之難內難家離也此文王與箕子不同處本義以文王配卦名以利艱貞専指箕子愚竊按文王箕子所處之地𨿽不同其爲艱貞一也釋經者試移彖傳利艱貞晦其明也二句直接明入地中明夷之下而以文王箕子證明艱貞之義詮釋便自了然此說出張氏困學記】

象曰明入地中明夷君子以蒞眾用晦而明

【呂伯恭曰用晦者君子養明之道不有虞淵之入焉有暘谷之明愚竊謂王者禦宇自治則用明蒞眾則用晦故昭明而明全晦明而明全冕旒以蔽目黈纊以塞耳初不以察察爲明而極其用至於明四目逹四聰惟其藏明於晦故能用晦而明蒞眾以離照坤也用晦以坤養離也】

初九明夷於飛垂其翼君子於行三日不食有攸往主人有言象曰君子於行義不食也

【王注初處卦始最逺於難絕迹匿形不由軌路故曰於飛懷懼而行行不敢顯故曰垂翼志急於行饑不遑食故曰三日不食殊類過甚以斯適人人必疑之故曰主人有言蘇氏易傳曰飛而垂其翼所以示不飛之形方其未去也垂其翼何其緩及其去也三日不食何其亟楊敬仲曰三日不食義當速也君子未嘗著已意於其間苟彰彰然著其引去之迹是爲有攸往人將有言矣愚又竊謂中爻互坎有飛鳥之象義在當行寜不食而不可以不去寧有言而不可以不往總見君子決去之義穆生去楚申公白公非之但譏其責小禮而不知穆生之去避胥靡之禍也馮元敏曰辭丰而就約則愚者悟未傷而先遁則愚者疑宜其有言也聖人特爲說破欲君子不以人言介意小象専釋不食一句而以義斷之其防深矣愚又按易於君子去就之義皆在初爻賁初之義弗乘明夷之初不當食而不食亦義也卦皆下離決去就之義於早非明者不能黃氏日抄云有以垂翼不食皆爲傷困之極與義不食之意不合矣】

六二明夷夷於左股用拯【句】馬壯吉象曰六二之吉順以則也

【本義傷而未切救之速則免矣愚按二居卦中當用事之地與垂翼者不同夷股則支體已受傷矣中爻互震坎皆有馬象拯傷非力弱者所能必馬壯而後吉吉者何免禍而已此爻似文王出羑里之象西伯乃紂股肱之臣夷在右傷尙未切閎夭之徒用文馬九駟以獻紂乃得釋非用拯馬壯乎六二柔順中正故小象申之曰順以則順而不以則特苟且幸免耳大雅稱文王曰順帝之則此之謂也順以則單釋吉字但說卦傳巽爲股而此爲離象殊不解所可知者二四兩爻皆以陰居陰故一言左股一言左腹丰九三以陽居陽則曰右股易道左陰而右陽也】

九三明夷於南狩得其大首不可疾貞象曰南狩之志乃大得也

【本義謂以剛居剛在明體之上而屈於至暗之下正與上六闇主爲應有向明除害得其首惡之象成湯起夏臺文王興羑里正合爻義後儒或以此爻屬武王愚竊謂此文王伐崇之事也離爲火南方之卦又爲兵戈狩之象助紂爲惡者崇侯爲首故云大首史記文王得専徵伐三年然後伐崇崇不降退而修敎因壘而降非得其大首不可疾乎貞卽艱貞之義象曰南狩之志言其志在去害安民大得者大得民心也當三分有二之時猶服事殷文王豈以南狩爲快心之舉乎】

六四入於左腹獲明夷之心於出門庭象曰入於左腹獲心意也

【程傳以此爻爲姦邪得君之深愚按爻象皆無貶詞正合微子去商適周之象下三爻離與坤異體異姓之臣也故曰翼曰股四與上同坤體同姓之親也故曰腹曰心坤爲腹離爲大腹自離而入於坤也本義謂腹者幽隱之處獲明夷之心於出門庭者得意於逺去之義胡雲峯曰坤偶有門象出門庭猶可去而出於坤也獲明夷之心微子自靖出門庭微子行遁也愚竊謂微子紂之兄也在門庭之內似無可去之理故不曰行而曰出尙書所謂遜荒也蓋微子知紂之必亡而宻謀於箕子比干箕子勸其行遁以存商祀而微子之意始決故曰獲心意也義在尙書微子篇遜荒之心何等艱苦似非得意逺去之義】

六五箕子之明夷利貞象曰箕子之貞明不可息也【朱子云爻辭箕子蜀本作其字兪氏云不敢顯稱微其詞也孔子於彖傳顯稱之後遂於爻辭作箕子胡雲峯曰處明夷之時爲微子比干易爲箕子難微子已去不可復去比干已死不必再死此殷有三仁而爻獨以箕子言之愚按彖言利艱貞爻不言艱者箕子之內難其艱自不必言旣值箕子地位當爲箕子之貞故曰箕子之明夷利貞象言明不可息謂其委曲以冀君心之悔悟卽在萬難艱苦中耿耿一念未嘗間斷使箕子之明不晦則身不可保其明遂至滅息矣夫子特深贊之不復申艱貞之戒】

上六不明晦初登於天后入於地象曰初登於天照四國也後入於地失則也

【本義以坤陰居不明之極始則處髙位以傷人之明終必致自傷而殞厥命先儒多以此爻爲紂亡國之象愚按晦而明者外晦而內明不明晦者似明而實晦紂之知足拒諌言足飾非自以爲明晦莫甚焉故曰不明晦登天在位之象入地失國之象失則二字與六二順則相應順則所以爲文王失則所以爲紂黃氏日抄云明夷之極是日入於地故曰不明晦日之初登於天后乃入於地一失其中則尙如此人宜何如自畏矣釋經意特含蓄】

【愚按他卦以五爲君位惟明夷以上爻爲君總而言之君者元首也賢才羽翼也羣臣股肱也大臣腹心也羽翼去股肱傷心腹離元首可知矣𨿽在暗世猶有君臣之義此六爻之情也析而觀之伯夷避紂有於飛象在下故垂其翼於行不食讓孤竹而逃非不食周粟也羑里之囚股肱之蒙難者𨿽小有傷而終得脫夷肱用拯之象文王旣免難得専徵伐南狩之象微子乃腹心之臣出門庭者抱祭器而歸周也箕子與暗君最近不爲微子之去則將爲比干之死不得已而托於佯狂尢用晦之極難者故獨以卦辭歸之紂初居天位後至覆亡非登天入地之象乎周公特不忍斥言故合反對兩卦而以晦明出入結之獨不及比干者明夷之世貴艱貞以自全也】

【離下巽上】

家人利女貞

【爾雅室內謂之家愚按一家之中通男女而言謂之家人卦彖獨言女者巽長女一陰在下而順今居上卦之下離中女一陰在中而明今居下卦之中巽四離二皆得爻之正位執柔道以順三五之陽剛故曰女貞長女上而中女下亦二女同居之象不爲睽革爲家人者以其貞也九五陽剛中正而居外卦主當屬此爻貞𨿽在女女之貞男之利也故曰利女貞】

彖曰家人女正位乎內男正位乎外男女正天地之大義也家人有嚴君焉父母之謂也父父子子兄兄弟弟夫夫婦婦而家道正正家而天下定矣

【雜卦傳雲家人內也蓋天下以國爲內國以家爲內家以女爲內本義所謂欲先正乎內周子所雲家人之睽多起於婦人故彖傳先言女後言男愚按本卦與睽反對在睽卦九居二而六居五內外之位皆不正此則六居二故曰女正位乎內九居五故曰男正位乎外內外二字有不相侵越之意論成卦之象則取乎女論正家之道則重在男剛柔之分明倡隨之理得上天下地之象不過如此故曰男女正天地之大義也男女只就卦畫說不論卦體一家之人不外父子兄弟夫婦故下文詳及之一說本卦陰爻皆居陰位故曰女正位陽爻皆居陽位故曰男正位不論應與以陰陽相比爲夫婦二爲內卦之主三居二上則爲離女之夫四爲外卦之主五居四上則爲巽女之夫於義亦可通但脫卻初上兩爻耳嚴君本義云亦謂二五胡雲峯曰在男女則九五六二皆正在父母則九二之剛可謂之嚴六二之柔未必能嚴故夫子發彖辭言外之意龔汝修曰治國如家稱父母焉治家如國稱嚴君焉趙汝楳曰父義母慈何以並稱嚴蓋母之不嚴家之蠧也凟上下之分庇子弟之過父𨿽嚴有不能盡察者必父母俱嚴然後內外各盡其道也愚按嚴非疾聲遽色之謂正卽所以爲嚴捨正以爲嚴則嗃嗃矣上九之不用威而如有威嚴君之義正家之道也】

【本義上父初子五三夫四二婦五兄三弟以卦畫推之又有此象胡雲峯曰齊家以正倫爲本上父初子則父子之倫正矣五夫四婦三夫二婦五兄三弟夫婦之上下分而夫婦正兄弟之上下分而兄弟正矣特父子之上下相去甚逺故其分嚴卦以女正爲利故夫子發言外之意謂男女皆當正也愚又按一家之人以父母爲綱領家道之正不正視父母之嚴不嚴正家而天下定不是說效驗謂化從近始也正天下易正家難正婦女尢難然則如之何曰正女以男正男以身正身以言行】

象曰風自火出家人君子以言有物而行有恆【行去聲注疏巽在離外風從火出火出之初因風方熾火旣炎盛還復生風內外相成有似家人之義愚按風自火出卽中庸知風之自之義君子觀此象而知風化之本自家出家之本自身出近裏著已只在言行不苟父子兄弟足法耳有物者言之不虛有恆者行之不變】

初九閒有家悔亡象曰閒有家志未變也

【胡庭芳曰能閒於初僅可免悔初之不閒悔將若何愚按周禮虎賁氏王捨則守王閒注梐枑也說文閒防也門遮也多取分別內外之義初以剛居剛則得正離體則具先見之明防閒在初自無後來之悔象申之曰志朱變以見一門之內尊卑大小未免人各異心當於有家之初及其志未變立法預防不至逾閒蕩檢乃得悔亡顏氏家訓云敎婦初來敎子嬰孩是已】

六二無攸遂在中饋貞吉象曰六二之吉順以巽也【本義柔順中正女之正位乎內者愚按自二至四中爻互坎中饋象周禮注進食於尊者曰饋在者不出其位也遂者自行其意也卽公羊傳大夫無遂事之義古者君婦之職與於賓祭采蘋之詩曰誰其尸之有齊季女斯幹之詩曰無非無儀惟酒食是議捨中饋而外婦無遂事矣是謂之貞吉順以巽先儒多以爲事夫之道愚又按家人有父子則有婦姑兩陰爻二在下婦也四在上姑也四入巽體曰順在位二之順以巽婦承姑徳也小象兩順字相應】

九三家人嗃嗃悔厲吉婦子嘻嘻終吝象曰家人嗃嗃未失也婦子嘻嘻失家節也

【本義以剛居剛而不中過乎剛者也故有嗃嗃嚴厲之象嘻嘻者嗃嗃之反愚按嗃嗃劉向傳作熇熇說文嗃嚴酷貌嘻說文作歖色喜也或者見其過嚴悔而且厲因矯之以寛嗃嗃之象變而爲嘻嘻嗃嗃者其初必以嚴爲苦嘻嘻者其初必以寛爲樂要其終一吉而一吝可以得正家之道矣小象一則曰未失一則曰失節以見恩威皆當酌劑過嚴過寛皆非也然與其過於寛而失家節毋寧過於嚴者猶爲未失也上下兩層倒換說其義更明節者品節也立於初則爲閒劑於中則爲節三居內外之介防其過也若知和而和不以禮節之便是失家節】

六四富家大吉象曰富家大吉順在位也

【本義陽主義陰主利以陰居陰而在上位能富其家者也愚按四入巽體爲近利市三倍富家之象陽實陰虛凡爻之言當者小畜九五陽也言不富者泰六四無妄六二皆陰也家人六四何以取富象謂其承乘皆陽以虛受實也富家與家當不同家富者享有成業富家者精於治生陰性吝嗇若専主聚斂易賈怨招尢富而大吉必有道致此矣旣是巽體又以柔居柔故象曰順在位順則能協內外之情在位則各安耕織之業記有之父子篤兄弟睦夫婦和家之肥也富家之義當如此方獻夫曰父主敎化母主貨財儀型表率父道也收藏樽節母道也故五曰假家四曰富家】

九五王假有家勿卹吉【假音格下同】象曰王假有家交相愛也

【假本義作至字解謂王者以是至於其家則勿用憂卹而吉可必矣愚竊謂此彖傳所云正位乎外者五居君位合天下爲一家者也假與格古字通用有感格之義刑於寡妻至於兄弟以禦於家邦使人人親其親長其長而天下平方且與民同樂何有於憂中爻自二互四爲坎有憂卹象此爻出坎外故勿卹而吉交相愛本義謂夫愛其內助婦愛其刑家只就一家說愚又竊謂王者之愛民如一家天下羣愛戴之如父母不以分相接而以交相聨父子欲其如君臣此家有嚴君之義君臣欲其如父子此王假有家之義也楊敬仲以假爲大義又是一解】

上九有孚威如終吉象曰威如之吉反身之謂也【愚按上居家老之位爲一門所信服敬畏者故曰有孚威如有孚者篤恩義也所以聨屬一家之心威如者正倫理也所以振作一家之气家道至上而成故曰終吉前五爻是家法未及身敎故小象歸本於反身所謂身修而後家齊也本義九以剛居上故言正家久逺之道張彥陵曰三曰終吝上曰終吉計及於所終而後知治家者不可苟安於目前唐凝庵曰家之本在身家人之觀望最切毫不可欺反身而觀其所以閒家者皆實有諸已爲舉家所信故曰有孚鄭孩如曰威從孚來孚從反身來初之有事於閒三之不免於悔未孚故也曰厲則有之相愛則未也嚴於已曰嚴人嚴之曰威威與厲不同五之交相愛者交相孚也不閒而閒威在其中矣上九之終吉以五之道終之也】

【兌下離上】

睽小事吉

【本義睽乖異也邱行可曰小事吉柔爲卦主也程沙隨曰水火相逮山澤通气而火澤無相用之理故相遇則革不相遇則睽愚竊謂睽之卦義本非美名故全卦取合睽爲義亦猶蠱卦取治蠱也中女少女上下皆柔合睽之主又柔故僅可小事吉悅累之也其始易悅者其繼必睽賴二五三上相應且得不睽爲吉耳烏能濟大事哉說文睽目不相視字從目目主見故爻辭多取見象】

彖曰睽火動而上澤動而下二女同居其志不同行說而麗乎明柔進而上行得中而應乎剛是以小事吉天地睽而其事同也男女睽而其志通也萬物睽而其事類也睽之時用大矣哉

【趙汝楳曰火澤之睽因乎動二女之睽見於行愚按火動而上澤動而下物性本然之睽也中女配坎少女配艮人情必然之睽也夫人情或交相好或交相惡恩怨皆可爲用惟同居而異志外若不相礙中實不相謀者乃眞正乖離之象二女志不同行只同居之日便然不待女子有行方爲睽也】

【吳因之曰睽之一卦聖人非言睽乃善言合也愚竊從彖爻統論之動而相睽者卦體也睽而必合者卦徳也兌悅之麗離明是合睽也柔進而上行是合睽也得中而應乎剛是合睽也睽而不合天地萬物幾乎息矣所以卦彖言小事吉而夫子特贊其時用之大天髙地下其象則睽而化育之事同男外女內其位則睽而交感之志通萬物散殊其羣則睽而聲气之求其事相類兩者之合原於兩者之睽處睽之時合睽之用推之六爻無一凶象初與四合曰見曰遇二與五合曰遇曰往三與上合亦曰見曰遇皆因睽而得合者也】

【本卦與家人反對家人下卦之六二來爲睽上卦之六五故曰柔進而上行得五之中而下應九二故曰得中而應乎剛卦體昭然只是反對之象亦不必作卦變本義以卦變言雜引離中孚家人三卦其說與隨蠱略同愚於前卦辧之詳矣】

象曰上火下澤睽君子以同而異

【離兌二陰同分坤體而炎上潤下其性異趨先儒謂君子以同而異於同之中審其異也愚按大象不曰以異而同而曰以同而異大凡處睽貴乎合然必得其所以爲同者而後可合如以異爲異終於睽而已楊誠齋曰禹顏同道而異趨夷惠同聖而異行未足爲同之異也孔子於齊魯之去異遲速孟子於今昔之饋異辭受此同而異也乃一人自爲火澤矣君子何必好同而惡異哉張待軒曰同一君臣父子而忠孝異同一飲食男女而貪亷異所謂堯舜與人同而堯舜與人異也】

初九悔亡防馬勿逐自復見惡人無咎象曰見惡人以辟咎也

【本義謂上無正應故有悔而居睽之時同徳相應故悔亡又云見惡人可以辟咎如孔子之於陽貨愚竊謂初九以剛徳居兌體剛則動而正兌則悅而和與四敵應而不立異所以悔亡中爻互坎馬象卽指四在外卦防馬象惡人亦指四防馬而勿逐去者不追也待其自復而見之來者不拒也此初之善於馭四處惡人非小人之謂乃與我不相好者人情於我不相好者謂之交惡往往拒絕而不見所以終睽一見則睽情釋矣初泯同異之迹忘四之爲惡人四遂以初爲元夫卒成交孚之好辟咎者辟九四之見咎也初能辟咎四因而無咎不以避爲避而以見爲避合異爲同之妙用如此此聖人合初四之睽也先儒多看惡人爲小人把九四太說壊了與合睽之義有礙若是眞正小人君子豈肯與之合異爲同哉張幼於曰彖傳言睽物性之定分六爻言睽物我之相嫌愚又按內卦三爻在下則睽上行則合外卦三爻在上則睽下行則合】

九二遇主於巷無咎象曰遇主於巷未失道也

【本義二五正應居睽之時乖戾不合必委曲相求而得防遇乃爲無咎愚竊按爻象辭未嘗有乖戾不合之象二與五正應故曰主但二以剛居柔五以柔居剛皆失正位故爲遇主於巷之象初四三上皆睽中之睽惟二五爲睽中之合巷者委曲之途與坎四納約自牖同當睽之時彼此皆失正位必委曲相求乃可無咎也小象恐人疑其詭遇故申之曰未失道言迹𨿽渉於委曲而彼此相應仍不詭於正道此聖人合二五之睽也】

六三見輿曵其牛掣其人天且劓無初有終象曰見輿曵位不當也無初有終遇剛也

【黃氏日抄云六三居二陽之間與上九應故古注與晦庵皆以見輿曵爲二牽於後以其牛掣爲四阻於前以人天且劓爲上九猜狠而重加之刑惟程傳並歸九四而不及上之正應愚竊按六三爻象俱從上九疑字生出因疑而生見其象如此皆妄見也三與上本正應而下與二比上爲四所乘爻柔位剛不中不正所居乃疑地故來正應之疑中爻互坎輿象曵象互離牛象其人卽六三孔疏剠額爲天程傳云髠首也本義以爲去須之刑劓割去鼻也總是面目可憎之狀爻辭大意言車前有牛六三在車中爲二陽所制曵其輿掣其牛者二與四也見之者上九也上初疑三與二四兩陽合故生種種妄見所謂無初也幸而上是離體識見髙明久之則三之心迹明終與上合所以有終小象言位不當推原妄見之由以兌非三之正位也言遇剛發明有終之義以三與上本正應也張彥陵曰大凡剛的人性最躁急稍見形迹可疑便不惜情面然實無他腸心迹一明渙然冰釋此聖人合三上之睽也】

九四睽孤遇元夫交孚厲無咎象曰交孚無咎志行也【說統曰初四之徳敵而致孤初四之位應而有遇合看兩爻曰睽單論一爻曰孤遇字與睽字相對愚又謂四處二陰之間陰偶而陽奇孤象卦體四陽分居內外初二不云睽孤者兌爲悅體不立異也四交離體未免好用聰明其勢孤矣元夫指初四與初本不相應初以四爲惡人四則以初爲元夫者居二陰之間勢孤而獨立不可以無輔遇同徳之初九與之交孚則𨿽厲而無咎厲者危其心以固其交也象申之以志行可見中少之志不同而未嘗不通於男女交孚無咎則睽者合孤者有朋矣】

六五悔亡厥宗噬膚往何咎象曰厥宗噬膚往有慶也【本義以陰居陽悔也居中得應故能亡之愚又按五爲卦主與二本正應所謂柔進而上行得中而應乎剛者也柔中則爲文明之主應剛則非偏系之私此而有悔以九四一剛間之也四旣與初交孚則無復有間之者亦如噬嗑之去間矣故悔亡初與五並言悔亡初之悔以無應五之悔以有應初之悔以人之同徳而亡五之悔以己之得中而亡二以五爲主尊之也五以二爲宗親之也二方委曲求遇得五之往其合如噬膚之易何咎之有勸五往從二也爻止云何咎象許以有慶者求賢而得賢君臣相合人情可以大同非來章之慶譽乎凡爻上行者謂之往此則以下行爲往澤動而在下也】

上九睽孤見豕負塗載鬼一車先張之弧後說之弧匪冦婚媾往遇雨則吉象曰遇雨之吉羣疑亡也【說與脫音義同本義以剛處明極睽極之地又猜狠而乖離也愚按上九之睽孤與九四同而義不同四卽指本爻上則指六三兩爻當合看三居二陽之間自上視之爲孤象中爻互坎豕象坎爲弓輪離爲戈兵皆弧象上以剛居離上過察過疑者也三本其正應而妄見橫生始則訛以爲冦乘車服牛者猶是人也疑之不已復生變相忽而見豕負塗則人變爲畜矣忽而載鬼一車人又變爲鬼矣先張之弧以爲有鬼而欲射之也後脫之弧則並鬼車而無之然後妄見消而羣疑頓釋不但匪冦也且婚媾也迨往而與三相遇見三之眞面目從前之睽合矣故曰吉下卦兌澤往而相遇則陰陽和雨之象也聖人從旣遇之後摹冩未遇之前窮形極相以解人心之蔽見上與三之始睽終合如此全虧夫子道破一个疑字兩爻奇奇怪怪之象劃然以解朱子有云孔子不說象如見豕等類說羣疑亡便見得上面許多皆是狐惑可疑之事而已困學記曰曰羣疑不特謂上與三並四與初二與五之疑皆亡一疑則無所不疑一亡則無所不亡一睽則無所不睽一合則無所不合故諸爻止云無咎上獨言吉】

【薛畏齋曰理本無疑心疑則萬境參差心和則物我一體睽乃人自爲之三有終柔遇剛也上遇雨剛遇柔也唐凝庵曰凡睽皆起於陰遇皆先於陽初四兩剛則孤於失位而得於得位故二五三上僅稱相遇而兩陽遂至交孚三上失位而難合二五得中而易合大抵易之道貴陽貴中也夫睽違之世𨿽得其主猶未遽應𨿽遇其配猶未遽合況非其主與配乎】

【錢國端曰家人中有坎其爻位正初得之而爲閒如水有防盡成上下交流之愛睽中有坎其爻位不正上非化之而爲雨如雲蔽日盡成上下間隔之疑家人之離必起於婦人睽之合必上有明主家上而無反身之令儀無以必之於子婦睽初而棄同徳之惡人何能得之於友朋此二卦互發之義】

【艮下坎上】

蹇利西南不利東北利見大人貞吉

【本義蹇難也足不能進行之難也愚按說文蹇跛也字從足是艱於步履之義卦體艮下坎上本以險得名所重卻在內卦見險不是蹇見險而止方是蹇八卦方位坎居北艮居東北論卦體只有東北無西南西南乃坤位也九五一爻變而成坎濟險仍用坤道故曰利西南此在東北而思西南之利總言天下之大勢猶云地利云爾卦無坤而言坤之利者蓋艮其所以蹇也坤則蹇之所由濟也蘇氏易傳曰坎艮合體爲蹇則難在東北矣西南其無難之地乎利西南從不利東北對看此不利則彼便利矣此解較諸家之說最爲明快困學記曰聖人作易因人情而歸大道當蹇之時人思避難有東西南北之意當決擇其利不利而從事則可以出險而成功故於此指其所之而避其所忌曰西南則利東北則不利所以者何也艮爲山險阻之地也坤爲地平易之鄕也其說亦從蘇氏得來若依本義主變卦則本卦只是坎艮小過亦是震艮中間初無坤體於卦辭似難合矣大人指九五以剛中正應二柔中正所謂利見而貞吉也】

彖曰蹇難也險在前也見險而能止知【去聲】矣哉蹇利西南往得中也不利東北其道窮也利見大人往有功也當位貞吉以正邦也蹇之時用大矣哉

【鄭孩如曰以文王卦圖觀之順序而往由艮而震而巽而離以至於坤則險在後惟艮轉身遇坎故險在前能上而往西南則可以出險故贊其知愚又按本卦上下互易爲蒙同一止象蒙險在內而止乎外蹇止於內而險在前彼曰蒙而此稱知以其見險而能止也能字重看能止者九三也中爻互離又有知止之道焉知止者方能止也卦名取止義彖傳乃取往爲義能止者方能往也故曰往得中中者九五也陽剛中正居濟險之位所以利西南其道窮指九三三爲艮主止而不往則常防險下出險之道至此而窮所以不利東北惟往則有功而可以出險所以利見九五之大人諸爻除初位餘皆得當正位所以貞吉三當艮位五當坎位皆剛而得正故可以正邦此蹇之時用所以大也程氏紀曰見險而止爲知而六爻皆言往蹇見其但可來不可往也然卦復言利西南利見大人又若必有所往者何也蓋往而有險不可往也往而得中往而有功豈不可往耶愚又謂蹇之時全視乎用須從貞吉中來貞所以善其往卽所以善其用往得中有功正邦正其用之大處】

【愚按本卦與解反對往得中謂解下卦之坎往而爲蹇上卦之坎而剛得中不必言卦變也本義因傳有往字故謂卦自小過來陽進則往居五而得中但四五兩爻同在外卦何以云往卽欲以卦變言不如雲自明夷來初往居五又不如雲自升來二往居五亦皆得中者也又按六爻言往卽言來彖傳但云往來者往之對往來之義與行止同蹇者不良於行非不行也天下疾行者不必皆通徐行者未必終窒故蹇以往爲有功】

象曰山上有水蹇君子以反身修徳

【朱子答或人問有雲山上有水則猶可進步但曲折艱難故敎以反身修徳愚竊謂卦體水上山下乃山阻水之下流而不能通行似非山上之水卦之名以艮遇坎故蹇反身者背坎便遇震漸向西南卽出險之路反身猶云轉身也大象所云反卽爻辭所云來俱從出險得義天下惟知自反者乃能自修卽孟子所謂反知反禮反仁行有不得反求諸己也反身取艮上之背修徳取坎中之心皆以陽爻爲主】

初六往蹇來譽象曰往蹇來譽宜待也

【本義往遇險來得譽愚竊據此詳釋之初去險𨿽逺往則遇險與四敵應本無所謂來特以不往爲來耳有譽卽彖傳所云知矣哉之語時當有待見險卽止故以譽歸之小象宜字有斟酌盡善之意大凡處蹇難之際率情徑行多遭防害要以靜俟爲第一義彖傳論出險之道則貴往六爻論處蹇之道則貴來往與來迹似相反機實相成非謂往則必蹇而竟不往乃待時而往也】

六二王臣蹇蹇匪躬之故象曰王臣蹇蹇終無尢也【本義柔順中正正應在上而在險中故蹇而又蹇以求濟非以其身之故也愚又按六爻惟二不言往來蓋外卦一坎諸爻所同而自二推之上應九五中爻又互坎體是以君之蹇爲蹇者獨爲蹇蹇之象王五也臣二也身處臣位王事惇我投艱任重此時著不得一防訃校之心所以不言往來二艮體有不獲其身之象鞠躬盡瘁莫非王事所謂匪躬之故也終無尢直指王臣之心所謂不以往來二其心也若依舊注嘉其志而恕其才事𨿽不濟亦無可尢則作旁觀評論解矣】

九三往蹇來反象曰往蹇來反內喜之也

【本義反就二陰得其所安竊據此解詳釋之往者爲外反者爲內三以剛居剛遇險而止爲卦中主爻近與四比不往外從四而來就同體之二陰反而向內之象在三爲反自初二視之則爲來初二才柔在下未能出險得三之來而喜可知故曰內喜之也一說三以陽剛之才協二之忠連四應上致初諸朋以備五之蹇則可以反危爲安矣蹇一反成解如此解反字亦好但與小象詞意不甚融洽】

六四往蹇來連象曰往蹇來連當位實也

【程傳謂與在下之眾相連合本義謂連於九三合力以濟愚按連卽防茅以彚之義三之才陽剛足以濟蹇而與五非比非應得四之來連乃可與下二爻共往輔五以成朋來之象鄒汝光曰連桓公管仲之交者鮑叔也連簡公子產之交者子皮也其六四之謂歟愚又按四以陰居陰曰當位陰虛陽實實字似當指九三四之連三虛能受實也一說九三以陽居陽位得其當而實有濟蹇之才正明所以宜連之故其義亦通】

九五大蹇朋來象曰大蹇朋來以中節也

【本義大蹇者非常之蹇也九五有剛健中正之徳必有朋來而助之者愚又按蹇者人之所避曰大蹇則事關天下濟時艱非大有爲之君誰能任之九五居中得正無所爲往但當大蹇之世不可無朋來之功卦體內外五爻朋來之象初之宜待待三也三之來反就初二也二與五應就二所以就五四之來連上之來碩就三也三與五同徳就三所以就五合眾君子之朋爲一大朋不必言濟蹇而大蹇之濟可知矣所謂利見大人者此爻也又按此爻未變原是坤體五之朋來卽坤之西南得朋小象中節中字不應作去聲讀五剛正得中文武張弛動合機宜能定天下之大難以中爲節者也鄭剛中曰以中節者羣防畢舉非陽剛中正之大人誰能節之酌其才品謂之節取裁其機宜謂之節制】

上六往蹇來碩吉利見大人像曰往蹇來碩志在內也利見大人以從貴也

【上本無所往猶初六之來以不往爲來此則以不來爲往與三正應來碩似當指九三詩所稱碩人是也三有剛實之才與初同體與二四相比三來則眾陰皆來矣諸爻無占辭不言利見大人獨於上言之者時已出蹇之時矣小象志在內似亦當指九三就外卦言故曰內若依舊注來就九五則志在外卦不在內卦矣大人五也利見者上也陰陽相比故曰從貴玩以字可見項平甫曰志內所以尙賢從貴所以明分若以內貴二字並指九五則同此一爻似不必分作兩邊說】

【坎下震上】

解利西南無所往其來復吉有攸往夙吉

【本義解難之散也難旣解利於平易安靜不欲久爲煩擾西南平易之地也卦辭大意如此按本卦與蹇反對解之西南卽蹇之西南先儒或謂蹇有艮故利西南不利東北解則艮變震故但言利西南不復言東北愚又謂解與屯互易中爻亦有坤象西南坤位在蹇爲利往之方在解則爲休息之地坎在下無逆流之理故曰無所往與下有攸往相對黃氏日抄曰古注云無難可解則來復有難而往則以夙爲吉蓋兩開其端也程傳乃云其始未暇有爲旣安定則爲可久之治晦庵非之蓋或爲或不爲惟其當而已合從古注今按來復當指九二謂蹇之九五來居於二而陽復於下卦也難𨿽解或恐有意外之事故旣曰無所往又曰有攸往攸往似指九四謂蹇之九三本艮止不動今往居四而爲震也復則俟其來而吉往則利於夙而吉者謂無事則宜緩待有事又宜速往也總是發明利西南之義】

【愚又按往來二字原從反對卦出似不必說卦變本義謂自升來三往居四入於坤體二居其所而又得中據朱子之說觀之三往居四互易者三四兩爻於二無渉二居其所固未嘗變也必欲作卦變看又不若謂解自萃來以二五互換於來得中之義似爲明白余詳升卦下】

彖曰解險以動動而免乎險解解利西南往得眾也其來復吉乃得中也有攸往夙吉往有功也天地解而雷雨作雷雨作而百果艸木皆甲拆【一作坼】解之時大矣哉【程傳坎險震動不險則非難不動則不能出難李隆山曰以畫觀之四陰二陽坎險在前爲蹇四陰二陽坎險已通爲解解者蹇之反也以卦觀之坎上震下爲屯坎下震上爲解解者屯之反也蹇止乎險下不若屯動乎險中屯動乎險中又不若解動乎險外愚按坎居下卦者凡七本卦與蹇反對解之坎險在內震動在外二居中而不動用四之動以免乎險此卦之所以立名也在蹇謂之得中在解謂之得眾古注以西南爲眾程傳以西南爲坤體今兼二解而防通之震上二爻皆坤土坤爲眾得眾之象也二之得中與訟卦剛來而得中同蹇一陽往上解一陽來下皆以陽爻爲主也往有功卽上文往得眾之義但四已入震體爲出險之主往則夙吉一切除姦去暴當如雷之迅發方可奏功也本義以得眾屬九四以得中有功皆指九二竊恐未安以上釋彖之義已盡下復推言解道之大天地之慘舒時也時未至不得不斂時至不得不解雨自天施雷自地發雷雨交作气之解也百果艸木甲拆形之解也甲拆二字不平勾萌爲甲開展爲拆直到甲拆時然後萬物皆相見甲拆總是一个震合干之木果震之果蓏震巽之木而共成其爲解解之時豈不大矣哉但言時而不言用者解之用己顯於時行物生之中矣趙汝楳曰離言百谷此言百果者四陽之月百谷皆未萌芽也張中溪曰剝之碩果不食藏天地生物之仁也解之百果艸木皆甲拆發天地生物之仁也】

象曰雷雨作解君子以赦過宥罪

【程傳於赦宥二字分別輕重說張中溪曰雷者天之威雨者天之澤威中有澤刑獄中有赦宥也洪覺山曰赦者釋之也宥則寛之而已愚竊按云雷屯云之未成雨者雷雨作則旣雨矣以艸木驗之屯時根荄尙在地中解時勾萌已出地上乃造化與物更新之防勿論過罪槪從開釋乃是君子體天地之仁而行春令時也周禮司刺掌赦宥之法必經三赦三宥然後寘刑卽尙書宥過無大罪疑惟輕之意】

初六無咎象曰剛柔之際義無咎也

【初陰柔居坎下何以云無咎因與四應四動而出險初無所爲惟四是從事得其宜所以無咎小象推原無咎之義歸諸剛柔之際蓋人情當初解之時往往彼此不交今柔得剛之應而兩相交際於義斷之自當無咎也𨿽是剛柔相際要重柔得際乎剛一邊方合夫子語意一說剛謂二柔謂初與坎卦剛柔際之義同從近比言亦得】

九二田獲三狐得黃矢貞吉象曰九二貞吉得中道也【程傳九二以陽剛得中上應六五用於時者也必須能去小人則可以正君心而行剛中之道先儒亦多以解爲去小人之卦愚按荀九家坎爲狐中爻互離離位居三三狐之象狐者妖媚之獸坎爲戈兵矢之象田者力而取之也二剛而得中黃者中色矢者直物君子之象也上應六五操舉錯之權有獲狐得天之象近與三比三狐專指六三一爻負乘之小人也爻辭𨿽未說破君子小人而其象已具二之獲狐與四解拇上獲隼同爲去小人之爻小人之變態多端以其媚惑則謂之狐以其卑賤則謂之拇以其陰鷙則謂之隼耳孔疏云凡物不獲則兩失獲則兩得矢所以射狐狐獲則黃矢亦反矣故貞吉愚按二以剛居柔本中而不正爻詞曰貞吉象不言貞而但云得中道可見君子之去小人亦不在太過只是虛中能照使其善惡自無遁形所謂無偏無黨王道蕩蕩是已本義於此爻取象旣云未詳復云卦凡四陰除六五君位餘三爻卽三狐則初上兩爻皆小人矣細玩爻詞似難盡合胡雲峯曰二欲其獲狐四欲其解拇上欲其射隼三則直指其爲小人五則直欲其退小人一卦六爻而去小人者居其五得其義矣】

六三負且乘致冦至貞吝象曰負且乘亦可醜也自我致戎又誰咎也

【此卦中之小人也先儒謂蹇難之時君子小人雜進難旣解矣過可赦罪可宥小人必不可不去負且乘非言其旣負而且乘是言其當負而且乘爲僭竊之象愚又謂六三以陰險之才踞坎之上在二陽之間上旣負四下且乘二居之不疑爲有識者所鄙𨿽貞亦吝況不正乎二四與上皆欲去三者賴五爲解主卒能退小人脫不幸上無明君如熈丰紹聖之朝合眾賢之力攻王蔡而不能去寇其如負乘者何象詆之曰可醜說可醜便有致戎意誰咎上著一又字見得咎自己致於人何尢聖人之惡小人如此】

九四解而拇朋至斯孚象曰解而拇未當位也

【程朱皆以拇指初愚按王輔嗣曰四失位而比於三故三得附之爲其拇李鼎祚亦曰四交震體震爲足拇居足下猶三居震下奔走趨附之象今從之拇當指三而字當指四而拇者見三爲四所親也故爲告四之辭曰必解去汝之拇而後朋之至斯相孚信拇不解未有相信者也二與四同徳故稱朋自初至五位皆不當小象獨於四指出未當位三字蓋以四爲震主恐其有私暱六三之意故特深儆之若以拇指初爻剛柔正應似非解去之義】

六五君子維有解吉有孚於小人像曰君子有解小人退也

【古注云以君子之道解難小人猶知服而無怨程朱皆謂君子之解以小人之退爲驗愚按君子小人於六五發之五柔中與二正應又近與四比得二陽之力有進君子退小人之象此時狐已獲矣拇已解矣大度之君更不用他術惟有一意蕩滌與之冰消霧釋同遊赦過宥罪之天不獨君子朋至斯孚而吉抑且有孚於小人矣四五爻兩孚字相應蓋小人向來止知結黨結仇今見朝廷寛大若此彼將爽然自失不惟斂其迹而有以服其心然則小人之退非君子退之乃小人自退也一說維字作防維之義小人反噬之禍卒至不可解者皆由君子之不解者先之故必自解其維乃可以孚小人又一說君子維有解吉言解之吉者維用君子一事而已兼存以備考】

上六公用射隼於髙墉之上獲之無不利象曰公用射隼以解悖也

【愚按射隼有兩解有以三言而上射之者有卽以上言者今以上射六三爲正解公上六也隼指六三與上敵應不相與三之所云致戎者上亦其一中爻自二至四互離爲戈兵受射之象不是謂隼集髙墉謂公在髙墉之上俯而射隼有居髙必獲之勢所以無不利三負陰險之才當險難旣除時又將發天下之大難故小象斥之以悖悖者大逆之罪名也計其竊位擅權已非一日至此則悖逆之迹昭然難掩射而獲之乃可解悖系傳所謂藏器於身待時而動何不利之有也不然一擊不勝小人之爲害於君子可勝言哉漢之竇武何進唐之李訓鄭注可鑑也諸爻惟六三爲小人之尢亦可醜也猶未見其爲惡以解悖也其惡著矣以字重看有與眾共棄之義勿謂赦過宥罪與除逆去姦有二道也】

周易玩辭集解卷五﹤經部﹐易類﹐周易玩辭集解﹥

欽定四庫全書

周易玩辭集解卷六

翰林院編修查愼行撰

【兌下艮上】

損有孚元吉無咎可貞利有攸往曷之用二簋可用享【本義謂損兌澤之深益艮山之髙損下益上剝民奉君之象所以爲損愚竊按內卦本幹外卦本坤損乾之三益坤之上以陽之有餘補陰之不足損亦時爲之也所以不損初二而損三者陽之數至三則己盈損者殺其盈也卦體六爻皆應所以有孚彖義只是有孚二簋可用享七字盡之中間元吉無咎可貞利有攸往十字多從有孚中來文王自爲問答言損而有孚將何所用之乎可用二簋以享也凡宴享之禮八簋爲盛四簋爲中二簋其最簡者卽左傳苟有明信澗溪沼沚之毛蘋蘩薀藻之菜可羞於王公之意胡雲峯曰占辭之繁自坤卦來未有如此詳悉者損本拂人情之事未必大吉未必無過未必可固守未必可有往惟損其所當損於理可行而人信之其占乃如此耳觀孔子於有孚上加一而字其義昭然】

彖曰損損下益上其道上行損而有孚元吉無咎可貞利有攸往曷之用二簋可用享二簋應有時損剛益柔有時損益盈虛與時偕行

【本義於彖傳專釋末句似乎太略愚竊據程傳及諸儒之說詳釋之損下益上者卦體也損對益言此損則彼益故彖傳兼言之專取以剛益柔蓋剛可損而柔不可損故不以損上爲損而以損下爲損損下益上其道上行卦體本如此以人事言損下則下與上俱損又有民貧君不獨富之義卦彖發損之理彖傳明損之用所以揭過元吉等十字專釋曷之用二句謂二簋之簡應用於損之時又恐人泥於二簋用享一語爲已盡損之道故復就時之義而推廣言之以卦畫言剛必至三乃損柔必至三乃益所謂損剛益柔有時也以天下之理言之不當虛之時而益不當盈之時而損皆非可常之道所貴損益盈虛與時偕行也彖傳言盈虛者惟剝損二卦消息盈虛乃造化循環之理孔疏云鳬足非短鶴脛非長何須損我以益人虛此以盈彼但時之所在不能不爾陸君啟曰因損而知盈之必虛聖人不能畱其時之去能爲不盈因益而知虛之必盈聖人不患其時之不來患其欲速朱罍庵曰一卦有一卦之時一爻有一爻之時損不獨在三益不獨在上所謂與時偕行也】

象曰山下有澤損君子以懲忿窒欲

【同此少男少女山上有澤則气通而成鹹山下有澤則气泄而成損然澤气下行又有流惡疏穢之義先儒多謂少男血气方剛忿起如山少女柔順以悅欲流如澤不損則忿盈欲縱矣懲之窒之道貴日損君子之修徳以之愚又謂人性本善如山之靜如澤之淸其忿也有觸之者也其欲也有誘之者也亦不出陰陽二類陽惡莫如忿以內卦言上六下而成兌悅則其忿消而不熾所謂懲也陰惡莫如欲以外卦言九三上而成艮止則其欲遏而不流所謂窒也】

初九已事遄往無咎酌損之【已音紀下同】象曰已事遄往尙合志也

【古注已讀作以故以己事謂止其事程朱多從此解黃氏日抄云三說𨿽不同而皆主於初九自損以應六四惟來矣鮮曰己者我也今從之卦體六爻相應內三爻皆損己以益人者也初應四以濟柔爲事四有疾初當往救若視爲他人之事未免遲回觀望矣聖人親切告之曰此非他人之事而已事也速往則無咎遲則有咎矣酌損之就遄往中示以損之良方救病如救火固當遄往用藥時或緩或急又須細細商量故曰酌又如飲酒然量其所受隨器而止乃初之所以益四也四正欲損己之疾以求助於初得初之遄往其志豈不相合初曰遄往四曰使遄皆是宜急不宜緩之意故云尙合志也】

九二利貞徵凶弗損【句】益之象曰九二利貞中以爲志也【程傳二以剛中當損剛之時以柔悅上應六五陰柔之君則失其剛中之徳矣故利於貞以自守而戒其以徵取凶弗損益之分兩句讀蘇氏易傳雲天下固有不必損己而可以益人者則其益爲無方是已小象中以爲志程傳本利貞說來謂志存乎中則自正矣愚竊謂內三爻皆以益上爲志者初之遄往迹與心合者也二之應五獨心向之耳故雲中以爲志守其剛中乃所以益柔中其迹不往而心往也二之益五如此觀反對卦損之九二卽益之九五損之六五卽益之六二此以弗損爲益彼之受益如獲十朋之龜兩爻皆云弗克違正可互相發明】

【愚乂按兩卦之受益者不在九二九五而在六五六二以柔中故也亦有謙受益之義】

六三三人行則損一人一人行則得其友象曰一人行三則疑也

【程傳謂三陽同行則損九三以益上三陰同行則損上六以益三本義謂下卦本幹而損上爻以益坤一陽上而一陰下一人行而得其友也來矣鮮謂益下卦三爻居於損上三爻三人行六三上行而居四也損一人損六三也諸說各不同愚竊謂卦以損下得名三人行似當兼指內三爻損一人一人行似皆指六三一爻得其友者謂上與三應也天地間陰陽對待兩而已故三爲當損之數亦是當損之爻三而損一兩也一而得友亦兩矣少女少男艮兌相合而成化醇化生之功系傳所謂致一也小象申之曰三則疑謂內卦三爻本幹外卦三爻本坤則疑於陰陽不相交今一陽行而上彼此相應矣復何疑哉胡雲峯曰損因三而成故必損六三然後陰陽各以兩而相資六三損則三於上爲得友上於三爲得臣三與上成兩矣九二利貞六五元吉二與五成兩矣初合志四可喜初與四成兩矣故曰三則疑】

六四損其疾使遄有喜無咎象曰損其疾亦可喜也【凡剛柔失中者謂之疾六四以陰居陰而乘承皆陰其疾在柔常失之緩緩則宜以急治之損剛益柔乃對癥之藥四與初正應遄字從初爻來初之遄往若四有以使之速來以損其柔緩之疾者兌悅在下有喜之象疾則有咎疾已損矣何咎之有小象於可喜上加一亦字言無疾固可喜今損其疾則與無疾同亦可喜也張彥陵曰使字要重看疾是自家的疾全在自家主張來損我者尙且用遄而我且玩愒優柔何以能去其疾故曰使遄有喜疾能損便是喜便無終迷之咎】

六五或益之十朋之龜弗克違元吉象曰六五元吉自上祐也

【黃氏日抄云古注與本義皆云獲益而得十朋之龜蓋謂兩龜爲朋也惟程傳或益之爲句十朋之爲句龜弗克違爲句愚竊按程傳捨象而言理故云十者眾詞龜者決是非吉凶之物眾人之公論必合正理𨿽龜防不能違也云云今不從六五柔順得中受益之主也上乃受益之地五以受益之主而所居非受益之地本不求益而物自益之不知所從來故曰或自二至上中虛有離象離爲龜十朋之龜重寶也旣不知其所自來豈能違之而去違者辭避之意以其不可避知其非妄求故元吉古者以貝爲貨兩貝爲一朋漢書食貨志元龜岠冉長尺二寸直二千一百六十爲大貝十朋是已大凡人之益我必有所自來爻云或益之未定指爲何爻小象推原其意或者其自上祐乎程傳以謂自上天降之福祐愚竊謂上字當指上九損三本以益上因上與五比不私爲已有而歸諸五五之祐蓋自上爻來也何以不言九二五與二正應不得云或二在下不得言自上也】

【又按否泰初上相易故茅茹象同損益二五相易故龜朋象同旣濟未濟三四相易故鬼方象同皆反對觀變之例】

上九弗損【句】益之無咎貞吉利有攸往得臣無家象曰弗損益之大得志也

【本義上九居卦之上受益之極而欲自損以益人也惠而不費故曰得臣無家黃氏曰抄云諸家皆謂得臣無間逺邇惟蔡氏鄒氏謂得臣之國爾忘家者愚竊按弗損益之爻詞與二同二不損己以益人上不損下以益己三以陰從陽曰得友以內對外也上以陽應陰曰得臣以上對下也各據爻位言上與三正應得三之益爲得臣象近與五比不敢私受三之益而歸諸五爲無家象居卦之上其道上行故彖辭無咎貞吉利有攸往歸之何以致此曰有孚有孚者心也象申之曰大得志可見天施地生充滿盈溢上以大公無我爲益不以自私自利爲益其志不大得乎錢國瑞曰上二皆曰弗損益之有三爲損於中與五互成坤體二惟弗損是以剛中貞之於下而於五爲益之上惟弗損是以剛正祐之於上而於五爲益之亦合五上兩爻看】

【項平甫曰六三所以損也故爻詞極論損之精義上九受損之益者也故爻詞備言損之成效愚按卦體不獨六爻相應每爻亦與彖詞應初之象曰上合志二之象曰中以爲志上之象曰大得志卽卦彖所云有孚也二以無損有益爲貞上以益五爲貞卽卦辭所云可貞也四之無咎卽卦辭之無咎五以受益弗克違元吉卽卦辭之元吉也初之遄往四之使遄上之攸往卽卦辭之利有攸往也建安邱氏曰損者損下幹之陽以益上坤之陰也合六爻觀之損在下則益在上矣其在下卦初爻位俱剛可損也故曰酌損之二處柔得中不可損矣故曰弗損益三則有餘於陽當損其一以與上故曰損一人此三爻皆知損者也其在上卦四陰虛賴初陽以爲益故曰損其疾五受二之益而又得上之益故曰或益之上與三爲往來之爻旣得三之益不待損人以益己故曰弗損益此三爻則處損而得益者也楊誠齋曰損之道凡七而所以損者一也二簋可享損奢以從儉也大象之懲忿窒欲六四之損疾損不善以從善也初之益四二之益五三之益上此損己以益人也五虛中以受諸爻之益此損己而取人之益也初以己益人而又酌損此損之損也三以一人之損而得友五爲損主而得益此損之益也二與上之弗損此不損之損也所以損者一有孚是也】

【胡雲峯曰上經陰陽各三十畫然後爲否泰下經陰陽各三十畫然後爲損益愚按雜卦傳云損益盛衰之始也泰之陽極於三卽交坤之上六而爲損衰之始也否之陰極於三卽交幹之初九而爲益盛之始也關子明易傳亦云始衰者由盛而損始盛者由衰而益先儒謂損所以保泰益所以治否故四卦當合看】

【愚又按據本義卦變之例損益二卦彖傳皆有上下二字亦可作卦變說朱子於損但云損下卦上畫之陽益上卦上畫之陰於益但云損上卦初畫之陽益下卦初畫之陰只就反對說十九卦可以類推矣】

【震下巽上】

益利有攸往利渉大川

【卦體六爻皆應與損同而二五得位得中適與損相反遂成損上益下之象震在五行爲木巽在八卦爲木故利渉大川胡雲峯曰他卦彖言利往者不言利渉益兼之所爲益以興利也愚又按攸往中已包得渉川但平時之利益不見其大故又從濟變說益下之利有加無已如此】

彖曰益損上益下民說無疆自上下下其道大光利有攸往中正有慶利渉大川木道乃行益動而巽日進無疆天施地生其益無方凡益之道與時偕行

【上下指初四兩爻卦之變自否來損上卦四之剛以益下卦初之柔也兩爻中又以四爲卦主王者之道惟在利民故取下則謂之損下與下則謂之益下損之彖傳但言損下不言損民此則說出民說快之也耕田鑿井帝力何有王者之民皥皥與驩虞不同故曰無疆自上下下承損上益下來自上而能下下是謂天道下濟而光明仁心仁政光被四表也二柔中正五剛中正何往不利故曰中正有慶木道木字王輔嗣云木以渉川爲常而不溺者也程傳謂益字誤作木來矣鮮謂木當作水三說不同本義於本卦不添注腳而於或問發之或問程子以木道本益字之誤朱子曰看來只是木字有八卦之金木水火土有五行之金木水火土如幹爲金易卦之金也兌爲金五行之金也巽爲木是易卦取象震爲木是五行之木也愚按卦體震陽木也巽陰木也彖傳云利渉大川木道乃行卽中孚乘木舟虛之義惟渉川乃見木之利於用細玩乃行語气當從注疏或問作木道無疑以上釋卦彖已畢益動而巽二句復就卦徳言人事之益動者振作有爲巽者深入有漸所以功崇業廣而日進無疆天施地生二句復就卦義言造化之益幹分一陽於坤而爲震坤一陰上升乎乾而爲巽於時爲春夏所以品物咸亨而其益無方凡益之道二句又合造化人事言之凡此損上益下之道皆時爲之也王者之於民春不足而補秋不給而助初非有意市恩惟其時而已夫益下之道亦當與時偕行況損下以益上乎此又聖人言外之意】

象曰風雷益君子以見善則遷有過則攺

【先儒多謂風雷之勢交相助益愚竊謂撓物者莫疾乎風動物者莫疾乎雷風雷一過而天地爲之攺觀惟其疾也君子以之遷善攺過兩則字只是雷厲風行取及時奮迅之意洪覺山曰遷善攺過無所疑貳可謂大勇者矣何以能卽遷卽攺也勇莫神於幾初也初之不審時過而後及焉則其及也不力矣是故震巽一陰一陽之始生幾之謂也張橫渠有云利者爲神滯者爲物二語良可思】

初九利用爲大作元吉無咎象曰元吉無咎下不厚事也

【先儒多以初爲始進之臣五用之以益民者愚竊按損以上受下之益者上爻也益以下受上之益者初爻也損上得九而成艮艮止者以無事爲義故曰弗損益之益初得九而成震震動者以有事爲功故曰利用大作初在下民也尙書召誥庶殷丕作傳云大作言勸事此其義震位在東束作方興亦服爾耕十千維耦其大作之象乎當益之世上有惠心之主民安耕鑿之天豈非元吉無咎象申之曰下不厚事謂益乃下民厚生之事顧下不能自厚其事必有人焉爲之制田裏敎樹畜方得用其力而爲大作以見益下之權操之自上也舊注以大作爲受益不可無所報效又云下本不當任厚事似於元吉無咎之義難合先儒又或以初爲大有作爲之人於爻辭不無顚倒系傳耒耨之利以敎天下蓋取諸益本義注云二體皆木上入下動天下之益莫大於此故竊援此義以釋初爻之象】

六二或益之十朋之龜弗克違永貞吉王用享於帝吉象曰或益之自外來也

【本卦與損反對此爻卽損之六五故取象同損卦義在益上五承上所受者上之益也益卦義在益下二與五應所受者其五之益乎但曰或益之則不知其所自來似難拘正應也柔順中正虛而能受自然貞吉但須永守不變耳王用享於帝本義謂以其居下而受上之益爲卜郊之吉先儒或云二永貞虛中之心必如人君對越在天小心翼翼也此一句乃占中之象愚按帝出乎震齊乎巽本卦兼此二體原有帝之象但二居臣位如何稱王而用享於帝或是大司徒以祀禮敎敬之意所不可知象曰自外來先儒謂初九本自四來居於初爻以其與二非正應故曰或益之愚按卦體本以四益初者也而二受其益故曰自外來外者外卦也】

六三益之用凶事無咎有孚中行告公【句】用圭象曰益用凶事固有之也

【本義六三陰柔不中不當得益者也有益之以凶事者警戒震動乃所以益之也程傳以守令救災爲言愚又按林黃中曰凶事有三有札瘥之政有死防之禮有甲兵之事歉嵗曰凶益之時損上益下其爲凶荒札瘥之政乎潘氏曰汲黯發倉廩以救饑民益之用凶事也今據此義推之周禮荒政十二首曰散利六官之屬倉人掌粟入之藏有餘則藏之以待凶而頒之司救於天災民病則施惠司市司關凶荒則無徵掌客凶荒則殺禮士師凶荒則移民通財不獨大司徒以荒政聚萬民也益之用凶事年饑而賑卹也告公用圭卽荒政散利之事周禮珍圭以徵守以防凶荒注珍鎭圭也王使人徴諸侯憂凶荒則授之以往致命焉程傳亦云大夫執圭而使所以申信也三居下卦之上非無位者但行不敢擅専用圭以告於公者乃發積儲耳象曰固有之也積儲本以備荒如旅師聚粟遺人委積之類本民間固有之物不用更求益也公指六四近君之大臣也三與四比故曰有孚惟有孚故三告而四從當益之時聨上下之情者在三四兩爻胡雲峯曰以二體言則二五各居中以全體言則三四並居中故中孚以三四爲中此三四稱中行本義釋小象云欲其困心衡慮而固有之也大難理防】

六四中行告公從利用爲依遷國象曰告公從以益志也

【愚按卦體自乾坤來四自上而遷於初初自下而遷於四坤爲國土有遷國之象人情安土重遷遷國於民何利而云利用爲依遷國卽商書視民利用遷周禮小司冦掌外朝之政國遷一事必致萬民而詢問之意葉竹埜曰邦畿千里惟民所止不得已而徙都必民心樂從而後可非以國徙實以民遷也商自契至湯凡八遷至盤庚五遷周則公劉遷邠太王遷岐文王遷丰遷岐武王遷鎬成王卜洛所謂一勞而永逸也告公者謀及卿士也必眾謀僉同四乃從而行之無非以益下爲志耳周之東遷晉鄭焉依此依字之義愚又按三四兩爻當合看周禮廩人以嵗之上下詔國用若食不能二鬴則令邦移民就谷士師又有移民通財之道皆因其凶荒相賙而暫爲遷徙者也合爻詞觀之因凶事而議遷移民也三告四從無非以益民爲志前曰告公此曰告公從彼此正相應】

九五有孚惠心勿問元吉有孚惠我徳象曰有孚惠心勿問之矣惠我徳大得志也

【卦體損上益下在第四爻五居四之上操損上益下之權者也剛中居尊實心惠民故曰有孚上孚於下也勞心以惠民卽損上以益下其爲元吉勿問而可知與革九五未占有孚義同再曰有孚者下孚於上也民皆謂君之惠我以徳非口惠而實不至者也四以益爲志五則大得志兩爻相比君臣志合天下有不咸受益者乎】

上九莫益之或擊之立心勿恆凶象曰莫益之偏辭也或擊之自外來也

【先儒謂卦體上下互易爲恆本爻卽恆九三故彼曰不恆此曰勿恆愚又謂風以從雷爲恆雷以得風爲益上九居巽之極下與三應進退無常惟求三來益已國富而家貧財聚而民散非但莫益之且或擊之矣推原其致凶之故皆由立心勿恆也損之上九弗損則吉益之上九莫益則凶可見損下是一時權宜之計益下是萬古不易之規損不可恆益則當恆者也程傳於偏辭二字詮釋不甚明白困學記云莫益之者上無以益人也所以象云此特就其慳吝一節而言若槪論其生平有巧取彊奪罄竹難書者矣豈特莫益一端而已故曰偏辭也自外來人人得而擊之也黃氏日抄云凡求益者皆偏辭林次崖曰偏辭猶云一偏說話也究言之一定有擊之者乃危之之詞自外來歸咎在致其來上】

【葉竹埜曰先王之於民必有以與之斯有以取之後世授田無法農民已無可耕之地山澤一孔之利皆歸公上而無遺上之人略不加卹方且苛政而重役之是徒知閭師任民之貢而不知太宰任民之職也象數論曰分田授土於下貢稅終事於上上與下交相損益者也以損卦觀之初九粟米之徵也九二布縷之徵也六三力役之徵也四損民之疾苦者也百姓足君孰與不足故五有或益之龜不以天下自富故上有無家之譽以益卦觀之初之大作受田而耕六二享帝春秋祈報國之大事在祀與農二爻皆養生之事也六三凶事送死之事也四之遷國封建諸侯各行井田也九五惠心以不忍之心行不忍之政也損益之道如此聖人逆知後世剝下奉上不授田以養民則上無益下之道矣民買田以自養又復重稅驅而納諸溝壑使下損無可損而俗吏猶曰十一而稅先王之制也是上之於下非益之乃擊之也故以上九終焉】

【愚按山澤形也有形者必敝山有時崩澤有時竭故主損風雷气也气以神行鼔動萬物惟主生長何曽虧損故主益山在上澤在下上實而下虛故爲損風在外雷在內外散而內盈故爲益山吸澤之气風動雷之威觀損益二卦聖人之行事見矣】

【乾下兌上】

夬揚於王庭孚號有厲告自邑不利卽戎利有攸往【下五剛而上一柔三月之卦也五剛皆以決上爲義胡雲峯曰以五陽去一陰亦易易耳而彖爲危懼儆戒之辭不一爲君子謀至矣愚按彖詞以揚於王庭一句爲主専指上爻君側用事小人也小人在君側而用事豈易決去必先暴其罪惡使小人無地自容然眾君子𨿽同聲相應亦有危道爲五陽訃尢當自相告戒不可専事攻擊故曰告自邑不利卽戎黃氏日抄雲程朱皆以告自邑爲先自治然恐自乃自從之義如雲告戒自其居邑始也不利卽戎若依舊注相與合力解則是利卽戎矣愚按上文旣云不利卽戎何以復利攸往當剛長之時又恐其失機防也他卦利往以效言此利往以事言剛長從復卦一陽來故復曰利有攸往此亦曰利有攸往何伯宗曰於復欲舒君子之气故其辭平於夬欲密君子之幾故其辭危】

彖曰夬決也剛決柔也健而說決而和揚於王庭柔乘五剛也孚號有厲其危乃光也告自邑不利卽戎所尙乃窮也利有攸往剛長乃終也

【夫子妙在以決字釋夬之義先儒云以決訓夬內含決去果決二意愚竊按說文沒流行也從冰不從冫初無衝決潰決之解一陰在五陽之上有必去之勢而未能卽去全要不動聲色如水之流行而百折必東中間自有潛移黙奪之用所謂剛決柔者如此以決之名與剛便凜凜不可犯健而說二句正善其決之道以卦徳言健則有力悅則能和和者事合機宜動中肯綮非和柔調停之謂也柔乘五剛正其飛揚防扈時五與之比恐君心爲其所惑故有厲夫子於危厲處看出卦之全局曰孚號有厲其危乃光也五之象曰未光則孚號當指五眾陽與五同徳皆號於五卒賴五以去上一小人去而眾賢盈朝豈非邦家之光乎所尙乃窮指上六小人所尙者兌上之口耳我不卽戎則彼之讒口無所施伎倆乃窮矣彼窮則我利復初剛反之始夬上剛長之終五剛並進一柔自退必至此乃終者終指幹對姤一陰始生說又有除惡務盡之意朱子曰今人謂陽不能無陰君子不能無小人故小人不可盡去今觀剛長乃終一言則聖人豈不欲盡去耶但所以決之者自有道耳】

象曰澤上於天夬君子以施祿及下居徳則忌

【澤上於天本義謂潰決之象又以施祿及下爲潰決之意以潰決釋夬字殊難理防又云居徳則忌未詳程傳謂居徳爲安處其徳則者約也忌者禁也約立禁防而無潰散黃氏日抄亦以程傳爲難曉楊龜山云以徳厚自居則忌之所集鄒氏曰澤上於天勢必將決而下流君子觀此象以之施祿則可以之居徳則不可愚竊據後說推明之云上於天爲需澤尙有待今澤上於天一決注便成雨澤以潤下爲義君子之施祿及下恩澤下逮之謂也居徳與施祿相反居者吝而不施也人君當施澤於下不當居徳於上居徳乃人君所最忌者徳字只作澤字解於理易通或云施祿及下小人旣畏其威復懷其徳若居而不施而自以爲功非徒不感且以爲忌矣又似太多轉折】

初九壯於前趾往不勝爲咎象曰不勝而往咎也【大壯四陽初曰壯趾夬五陽初爻加一前字人爲直往無前之象君子之決小人論理固當勝但須量力審勢瞻前顧後不可先挾必勝之心初以剛居剛位又最下而欲決最上之陰不量力不審勢一味勇猛向前如此而往非惟不勝抑且爲咎爲者咎乃初所自取也爻曰往不勝不勝猶在往之後象曰不勝而往不勝已在往之前如京房欲去恭顯劉蕡欲去宦官皆不勝而往者也彖辭所云不利卽戎此爻當之】

九二惕號莫夜有戎勿卹象曰有戎勿卹得中道也【黃氏日抄雲程朱皆以惕號爲句按象則分句合依諸家有戎勿卹爲句以經文爲據愚按小人之中君子多以陰謀君子常失於疎而不爲預備二以剛居柔孚號同徳惕然戒備此處無事時而若有事也𨿽有陰謀無所伺隙莫夜有戎不足憂矣此處有事時若無事也有戎與卽戎相應我不卽戎所以有戎勿卹莫夜有戎四字連讀於上文初無礙卹字與惕字相應由其能惕所以勿卹象曰得中道見勿卹非姑示閒暇居中制勝自有道在二與四皆以剛居柔而四不如二者二得中道也二之所得正初之所失老成經國與少年喜事者不同居幹體之中幹三爻曰夕惕此曰惕曰莫夜與夕惕同兌西日莫象幹西北夜象愚又按初不宜壯而三與之應四不當位而五與之比卦體𨿽五陽而二之一陽所處尢難以諸陽之不同心焉得不惕而自厲焉得不號之使聞此爻乃處夬之最善者所以與五同爲剛中小象獨許其得中道】

九三壯於頄有凶君子夬夬獨行遇雨若濡有慍無咎象曰君子夬夬終無咎也【頄音逵又音求】

【頄面顴也三居幹上體頄象過剛不中壯於頄之象此爻之義朱注已詳張雨若曰有凶以下是聖人敎三如此何必壯頄爲哉愚又竊謂壯頄者動於气也聖人恐其悻悻見而故戒以有凶蓋三之所處視諸陽爲尢難故曰夬夬先儒謂上夬果決之義下夬決去之義其心眞在決去小人者故以君子之稱歸之諸陽中惟三與上應故曰獨行兌澤在上遇雨之象黃氏日抄雲遇雨九三獨應上六若將爲雨濡而有慍色者愚竊謂若濡者似被小人之污有慍者不爲同類所喜種種形迹三不求遽白獨行可也不必與眾偕遇雨可也不妨與陰和若濡可也冒嫌而不辭有慍可也羣疑而不辧由其有夬夬之心𨿽與上相應究與諸陽並進卒能成去小人之功小象要其終曰無咎可見有多少宛轉在前】

九四臀無膚其行次且牽羊悔亡聞言不信象曰其行次且位不當也聞言不信聰不明也

【程傳九四以陽居陰欲止則眾陽並進勢不得安猶臀傷而居不能安也欲行則居柔不能彊進故其行次且也愚按爻之言臀者皆坎象坎爲溝瀆流惡者也困下卦坎曰臀困於株木姤九三變則爲坎曰臀無膚本卦與姤反對四在上卦之下此爻變亦爲坎故其象同臀無膚豈能行哉二象只是一義四居兌體之下欲行則不能偪於壯頄之三又不得不行故成次且之象以陽居陰蓋大臣之依違瞻顧而不能剛決者次且與趦趄同諸家多以牽羊爲牽連眾陽而進惟張橫渠云牽羊者讓而先之愚按兌爲羊當指上六四𨿽與上同體而近比者五也人或告之曰五爲牽羊之人汝苐執鞭隨其後悔可亡矣而四才剛則無下人之志聞牽羊之言當信者也而四位柔又無聴言之決小象一原其位不當一咎其聰不明惜之之詞亦是激之之辭皆不中不正所致也或云羊卽指九四羊性善觸不至羸角不已聖人敎以自牽其羊抑其很性卽壯頄有凶之意亦是一解愚又按易凡兩言聰不明夬四與噬嗑上爻同聰而明者始乎坎終乎離坎化成離是謂耳順若只自恃其聰而不求其所以明卽如旣未濟鬼方之義離日中天而蔽之以黑雲南國文明而反淪入於幽都矣】

九五莧陸夬夬中行無咎象曰中行無咎中未光也【本義決而決之又不爲過暴合於中行則無咎愚竊謂九五以陽剛中正之君去一陰柔之小人如刈艸然本非難事但與上比而同爲悅體恐其中懷私暱決去不勇故必如去莧陸然方合於中行之道而無咎似不必添過暴一層建安邱氏曰凡陽之決陰逺則不相及惟應與比當之三應而五比所以皆曰夬夬言當決而又決不可系累於小人也愚按爻許其中行之決曰無咎象戒其近比之私故曰中未光可見去小人非難難在去君心之小人欲其以必去爲主也中行正在夬夬上見天下有過剛而爲中者所謂其危乃光又按莧陸諸家注各不同子夏傳云木根艸莖馬融王肅云一名商陸則以莧陸爲一物董遇云莧人莧陸商陸朱子云莧馬齒莧陸章陸則以爲二物王注但云艸之柔脆者得其大意似不必作爾雅疏或云莧三月生正與卦气合但說卦傳兌無艸木象而此取莧陸所未詳】

上六無號終有凶象曰無號之凶終不可長也

【本義小人居窮極之時黨類已盡無所號呼終有凶也愚按卦爻辭凡三言號陽剛者發露於外孚號惕號眾君子大聲以攻小人也陰柔者隱忍在內上六無號一小人暗自結於人主也唐徳宗不覺盧杞之姦因人言之眾謂杞孤而無黨正如此耳爻曰終有凶象曰終不可長兩終字與彖傳剛長乃終相應陰窮則變剛長則終天地有自然消息之數君子無決然用壯之心直待陽終長而陰終消小人安能長居此位乎此𨿽小人末路光景要見天地之數如此君子之心亦如此一說上六正當兌口無號者非謂無所號訴也小人得志之秋方且樹頦頰騰口說肆無顧忌聖人絕之曰無以號爲一時稱快到底有凶所以戒小人也於義亦通】

【余酩缶曰一陽之剝曰終不可用慮其變而爲純坤也一陰之夬曰終不可長惟恐不得爲純乾也長字作上聲讀亦可】

【蘇紫溪曰甘露之變以小人攻小人也不知揚庭之義者也元祐之朋以十人制千虎也不知孚號之義者也以手推虎徒犯壯頄之凶產祿猶存罔防莫夜之戒非有厲也何進徵卓紹之羣崔結朱溫之援皆卽戎而非自邑也故其決之而不勝也則禍集於君子決之而勝也則禍貽於國家蔡子木曰初恃剛長二便惕戎三戒壯頄所以責小臣四之不剛非能決小人者然公議不可不從故示以隨人所以責大臣五於陰爲近不無狎暱然大義不可不斷故示以中行所以責人君】

【巽下乾上】

姤女壯勿用取女【取去聲周易舉正取下無女字】

【姤古文作遘說文姤偶也剝復姤夬陰陽消長如循環陽才剝於上一陽旋生於下而爲復陰才夬於上一陰旋生於下而爲姤五月之卦也月建一陰之月爲防賓則陰爲主而陽爲賓矣四陽方成大壯姤一陰卽云女壯者自姤而爲遁爲否爲觀爲剝爲坤皆此一爻始所以惡其壯非以一女遇五男爲壯也姤以天取以人故有勿用取之戒與蒙九三辭同嫌其捨正應而近相比也姤以一陰爲卦主故言於卦彖易簡錄云乾巽相遇小畜稱妻稱婦姤乃勿取畜之巽志在於應干姤之巽志在於消乾畜之巽在外卦幹爲主姤之幹在外卦巽爲主也錢國瑞曰大壯震男動於外而男爲主女壯巽女入於內而女爲主主在女則賓在男非如小畜之幹爲主於內其於巽女可以妻可以婦也】

彖曰姤遇也柔遇剛也勿用取女不可與長也天地相遇品物咸章也剛遇中正天下大行也姤之時義大矣哉【舉正勿用取女上有女壯二字取字下亦無女字】

【姤與夬反對皆以柔爲主爻詩邂逅相遇谷梁傳不期而防曰遇姤之義也夬之後正當純陽四月陰有心於合而陽不疑陰之來故謂之遇卦體剛在上而曰柔遇剛者一柔自夬上外卦來也長字上聲不可與責重在取女之人巽爲長女陰勢方長若復與之長是助長矣故以不可爲戒卦義本非美名而彖傳復極贊之者上以陰陽之淑慝言下以陰陽之相須言蓋卦體從純乾而變此一陰卽坤之初爻乾施坤成皆由於此故就遇字推言其時義之大以天運言則建午之月南離之光無所不照正天地相遇品物咸章之時以世道言則剛遇中正乃天下大行之世天地相遇一陰來與五陽遇上下卦象也剛遇中正兼二五兩爻蘇氏易傳云陰之長自九二之變爲遁始無臣自九五之變而爲剝始無君在姤之時上有君下有臣豈非天下大行之象卦中又有此時義也邵堯夫曰復次剝明治生於亂姤次夬明亂生於治時哉時哉是以聖人貴未然之防】

象曰天下有風姤後以施命誥四方

【張中溪曰風者天之號令所以鼔舞萬物君之命令似之愚又按風行天上爲小畜與物未相遇也天下有風萬物皆相見矣風行地上爲觀先王以省方設敎轍迹所至不過方嶽之下而已天下有風後以施命誥四方則山陬海澨靡逺勿屆所以濟巡守之不及也】

初六系於金柅貞吉有攸往見凶羸豕孚蹢躅象曰系於金柅柔道牽也

【此正女壯之爻卦之立名以此古注以金柅指九四謂系於正應乃得貞吉黃氏日抄從之愚竊謂初之正應在四他卦取正應姤則以遇爲義近與二比卽爲所系與隨卦系小子系丈夫義合上卦幹體中互純乾金之象金柅似當指九二若依注疏指九四則四爻不當云包無魚且正應可謂之系乎爻辭分兩截說系則貞吉往則見凶貞吉二字屬上句比本非正而云貞吉者所謂靜正則吉也二若不系而縱初所往則立見凶矣本義謂以二義戒小人使不害於君子則吉而無凶似非爻義末句承攸往見凶來又於占中得象一陰在下其卑污柔弱如豕之羸其孳尾如豕之孚其蠢動跳梁如豕之蹢躅皆見凶之象也胡雲峯曰彖指一卦而言則以一陰當五陽故於女爲壯爻指一畫而言五陽之下一陰甚微故於豕爲羸壯可畏也羸不可忽也當以戒君子爲正柅之解不一廣雅柅止也馬融謂柅在車下所以止輪王肅謂織績之器婦人所用程傳本義依之說文稱絡絲趺也來矣鮮云收絲之器籰上之孔用金諸家訓詁𨿽不同要之金爲剛物剛以止柔其義一也象曰柔道牽本義牽進也以其進故止之愚按巽爲繩有牽之象柔之爲道纒綿不斷二用金柅止之卽所以牽之也程傳謂止之以金柅而又系之似多添一層凡剛居二者多稱金例見蒙困二卦又按說卦傳坎爲豕今取巽象所不解】

九二包有魚無咎不利賓象曰包有魚義不及賓也【說文魚水虫也愚按剝五陰曰貫魚姤一陰但曰魚初與四正應魚本當爲四所有因與二遇先爲剛中者所包使初自二而止不得他適所以無咎魚旣爲二所有則二爲主四爲賓矣爻云不利賓譬如漁人取魚先至者舉网得之後來者曷利乎象云義不及賓更進一層說男女之道一陰一陽初旣遇二便當從一而終非獨利不及賓於義亦不及矣包如苞苴之苞以大包小以陽包陰二若不能包初則此爻變而成遁矣初之不遽消陽者九二之力也唐凝庵曰不利賓正言所以包之故四與初爲正應然陰在內而爲主則陽爲賓矣取之必見凶所謂不利也二之包初正以其不利賓也不利賓而使之不及賓義之所當然也又是一解】

九三臀無膚其行次且厲無大咎象曰其行次且行未牽也

【愚按姤以一陰遇五陽三亦與初遇者姤三卽夬四故取象同人坐則臀在下故困於初言之行則臀在中故夬姤於三四言之三以剛居剛正而不中見初之爲二有也意欲下行而隔於二未免有情行坐爲之不安臀無膚其行次且之象也然初比二而與三無系則三之情牽而行未牽臀無膚所以厲行次且所以無大咎左傳曰美疢滋毒尢物移人如此壯女不遇則未爲所牽制何必非三之幸乎行未牽與柔道牽相反剛柔之別也】

九四包無魚起凶象曰無魚之凶逺民也

【包無魚承九二爻辭說來初陰比二魚已爲二所包矣彼有則此無四若據正應之理而與之爭則釁端自四起矣故曰起凶小象推原無魚之故由於逺民易以陽爲君陰爲民民指初也初與二近而去四逺初旣捨正應而從二逺者其能與近者爭此民乎張彥陵曰二剛得中以近比而得初之從四剛不中正以位逺而失初之應爲上而下離故有凶象胡雲峯曰以爲小人逺之可也以爲民民則不可逺也小象別是一義竊恐未然】

九五以杞包含章有隕自天象曰九五含章中正也有隕自天志不捨命也

【黃氏日抄雲程傳以求賢而天降之賢本義以杞爲五之陽而包下初生之而防其潰含章以俟可回造化未知於爻象果何如其餘紛紛各出惟蔡節齋謂五與初無相遇之道猶以髙大之杞包在地之惟當自畜其徳以待之其有隕墜乃出於天非人所能爲云云愚竊謂巽體剛中巽爲木杞之象杞當指九二指初於本爻爲豕於二四爲魚於五爲皆陰而在下之象爻詞三个包字王注作兩般解二四之包魚作庖廚之庖古字通用猶可言也至五之包作匏乃出子夏傳以系而不食爲九五處尊無應之象大似說壊九五按易之言包者多取在中之義本卦二五皆中爻𨿽敵應乃同徳也二知魚之爲物有所系卽止故包之五知之爲物得所附卽止故以杞包之舉正謂以杞以字當作似字者非以者用也蘇氏易傳云五委二以制初猶以杞而包吳氏纂言亦作此解蓋諸爻中二與初比惟二能包初故五因而用之非五自包之也陽剛中正所以能內含章美於一陰之來何所不容正位居中自天施命如天下有風無物不遇故曰有隕自天小象命字從大象施命來似不當作天命解志不捨命句先儒詮釋不同蘇子瞻云凡陰中之陽爲章姤陰長而陽消天之命也有以勝之人之志也君子不以命廢志言人之志天不能勝也張待軒曰周公推本造化孔子歸功人事凡事委於气運是舍命也志不捨命在含章內看出捨則不含含則不捨中心藏之有黙與造化相通者宜其有隕自天也姑采二說以備攷究竟於象詞未能了然人按說卦傳艮爲果蓏此無艮象而云亦所不詳】

上九姤其角吝無咎象曰姤其角上窮吝也

【先儒云夬姤反體夬初以壯趾窮姤上以角姤窮多以上窮爲姤上自取愚竊謂上所處之地去陰最逺自初視之如角然欲與之遇而勢不能相及上窮者謂初至上而窮曰吝初受之也上賴此窮得免女壯之禍曰無咎上之占也與晉上之角不同楊誠齋曰晉之角角在已姤之角角在彼吳艸廬云下之所遇者如角之剛亦是此解】

【蘇君禹曰復爲天根陽含陰也姤爲月窟陰含陽也如陰不遇陽陽不遇陰天地無以成咸章之化矣聖人之心亦然謂陰可與長而不抑之非也謂陰可終絕而使之不遇亦非也女不可壯豕不可使蹢躅何峻也魚可包可包又何宏也有履霜堅冰之防未嘗無蔵垢納污之量非所謂剛遇中正天下大行者乎】

【坤下兌上】

萃亨王假有廟利見大人亨利貞用大牲吉利有攸往【假音格】

【說文萃艸貌蓋取叢聚之象卦體兌上坤下地得水之潤而艸叢生也中爻巽木在艮闕之上廟之象兌爲羊坤爲牛大牲之象上亨字卦徳之亨也下亨字利見之亨也本義謂上亨字衍文程傳亦然黃氏日抄雲程朱蓋以彖傳不及亨字而下文又有利見大人亨也鄒氏曰萃者民富物阜財力有餘之時也萃則亨矣然則依經文亦未嘗不可也至吳氏纂言於經文萃字下竟刪去亨字似不必從王大人皆指九五愚按本卦當與比卦參看皆以五爲主爻比惟一陽諸爻盡比於五萃二陽有四以分五之權故諸爻有萃五者有萃四者文王恐人之萃於四故曰利貞以萃五者爲貞也民無二王得主則一此聖人受命而興爲天下神人主之卦在王者當假有廟在天下利見大人所以亨而利於貞用大牲吉假廟之事利有攸往見大人之事愚又按萃聚而渙散二義相反而卦彖同云王假有廟者渙恐民之散有廟者所以攝其擕貳之心萃因民之聚有廟者所以堅其向往之意兩假字有別渙之假作至字解入廟之義萃之假作格字解廟祭之義】

彖曰萃聚也順以說剛中而應故聚也王假有廟致孝享也利見大人亨聚以正也用大牲吉利有攸往順天命也觀其所聚而天地萬物之情可見矣【舉正大人亨下有利貞二字】

【順以說卦徳之聚也九五以剛中而下應六二卦體之聚也王者在位必先聚一已之精神盡誠盡物致孝享以格祖考然後可聚天下之人心所謂大人而利見者也必其人可以爲神人之主則羣情所屬乃爲萃之得其正所以利於貞用大牲吉利有攸往郊焉而天神格廟焉而人鬼享之義故曰順天命天命攸歸人心之萃可知矣人與天地萬物總是一个精神吾之精神聚則天地與我一萬物與我一故觀其所聚而天地萬物之情可見王輔嗣曰情同而後聚气合而後羣徐子與曰彖傳言天地萬物之情者三咸見其情之通恆見其情之久萃見其情之同】

象曰澤上於地萃君子以除戎器戒不虞

【地上有水爲比澤上於地爲萃水流而澤聚也水聚則慮其決人聚則慮其亂不可無意外之防除者修治之義去舊更新也戒者豫防之義除戎器正所以戒不虞卽大雅所云弓矢戎兵用戒用逷也洪覺山曰聚天下之人心莫若敬畏彖以王假有廟爲言敬也大象以除戎器爲言畏也敬畏存而人心合矣】

初六有孚不終乃亂乃萃若號一握爲笑勿卹往無咎象曰乃亂乃萃其志亂也

【愚按萃與比卦體略相似初爻皆曰有孚比初無正應上卦止有一陽故終來有他吉終比於五也萃初與四應𨿽有孚而不終不終萃於四也只爲上卦有四五兩陽於彼於此未能決擇初之方寸亂矣故曰乃亂乃萃聖人就其志惑時導以歸往之路曰若能號召同體二陰握手偕行則可變號爲笑何所憂卹而不往乎與四之孚𨿽不終而往則無咎終萃於五矣兌口在外若號以下十一字只宜一气讀下不必多作轉折舊注將號握笑三字一一說斷於爻不甚分明竊以鄙見詮釋如此未知當否小象止釋乃亂乃萃四字而歸咎於志亂由初之才柔位剛也志不自亂其誰得而亂之堅其有孚而往則志治矣】

六二引吉無咎孚乃利用禴象曰引吉無咎中未變也【愚按處二陰之中柔順中正與五相應能引二陰以萃於五故曰引吉無咎五爲萃主得力全在二內卦三爻初應四三比四若無二之引則權分勢散不成萃矣凡同類相引者或出聲名相附未必由中二之薦賢爲國發於中之至誠與五相孚明可以格君父者幽可以格鬼神感應之道在誠而不在物故彖以大牲爲吉爻以用禴爲利備物王者所以享親朴誠臣子所以格主也黃氏日抄云孚乃利用禴語脈有兩節蔡氏云未孚而用禴有簡薄之嫌必待交孚而後用鄒氏云用禴在旣孚之後愚又按禴之名在殷爲春祭在周爲夏祭皆祭之簡者旣濟九五爻辭亦是此義小象中未變與初爻有孚不終對看初孚四以萃五故不中二與五以中正相應故未變】

六三萃如嗟如無攸利往無咎小吝象曰往無咎上巽也

【三居下卦之上上卦之下不中不正五爲卦主則隔於四而不得近上爲已應又不相與有萃如嗟如無攸利之象往者往而上也舊注謂往從上六愚竊謂上當指五初三之與五皆非比非應初必因正應之四三必因近比之四以往而上萃於五故兩爻皆曰往無咎與五本非正應故小吝自三至五中爻互巽五居巽體之上故曰上巽若依舊注似失萃五之義】

九四大吉無咎象曰大吉無咎位不當也

【愚按四以剛居柔不中不正何以云大吉無咎蓋戒詞也合象詞看始明上比於五則事權所屬下乘三陰則眾心所歸四之位適居於此夫五之萃有位君位也四居臣位而萃眾心可乎故必大吉乃得無咎象曰位不當欲四思善處之道也張氏困學記曰此爻位不當有二義以剛居柔一也居五之下羣陰之上二也位不當卽以位不當處之有歉然不自安之意四所以大吉而無咎易之妙用也就經作解與諸家不同另備一解】

九五萃有位無咎匪孚元永貞悔亡象曰萃有位志未光也

【愚按九五陽剛中正爻辭不云有徳而云有位者就萃之時言也以剛中居尊位自然無咎但萃之時諸爻皆當萃於五今正應惟二而初則與四應三則與四比乃萃於四而非萃於五者特以五居君位不得不萃耳夫盛世之臣民宜其懷仁慕義心悅誠服今但萃有位而已義𨿽無咎而志則匪孚所以不能無悔必修元永貞三徳以孚於眾悔乃可亡小象志未光從匪孚中看出元永貞三字從比卦彖來比卦諸爻皆比於一陽則元永貞之徳系於卦辭矣所以比五曰顯比萃五曰未光蓋其心歉然慮己徳之不足以孚眾也胡雲峯曰欲當天下之萃者不可無其位有其位者人不可無其徳】

上六賫咨涕洟無咎象曰賫咨涕洟未安上也

【先儒謂此爻照後夫凶例看比之上六以最後而凶萃之上六亦以最後而未安愚又謂上以悅體乘二剛位在五而權在四身居卦終亦有求萃之心而勢窮於無所往悅極則悲有賫咨涕洟之象賫咨兌口之聲涕洟兌澤之流以其能反悅體爲憂懼臲卼而未敢自安於上故無咎錢塞庵曰三失萃而嗟求萃不得尙可往也上失萃而涕洟孤臣孽子操心慮患者也】

【李子思曰全卦六爻或有應或無應或當位或不當位皆云無咎萃乃天地萬物之情眞情相合吉多凶少萃之所以亨也蓋人情莫眞於聚散之際處孤獨而恬不介意老莊之學非聖賢之道也曰號曰笑曰嗟曰咨曰涕洟歡欣悲戚皆眞情發見處所謂見天地萬物之情以此】

【巽下坤上】

升元亨用見大人勿卹南徵吉

【升鄭康成作升說文升日上也古文只用升字詩如日之升是也卦名以上升爲義巽木在地下升之象巽性善入初陰不爲二陽所阻故大亨以人事言方升之初宜擇所從故用見大人巽爲進退不果故戒以勿卹而勸之以徵向陽明之方則得吉也】

彖曰柔以時升巽而順剛中而應是以大亨用見大人勿卹有慶也南徵吉志行也

【愚按柔升有二義通四陰而言則萃之下卦今升而在上時爲之也専主初爻言則一陰在下有上升之勢亦時爲之也柔之爲道必從容漸進故曰以時升巽而順卦徳也二气疊爲升降而陰必以陽爲主剛中者九二也應者六五也卽大人也見之者初也不曰利見曰用見者二與五正應初用二以往見五也八卦方位坤西南巽東南離正南巽坤相求皆防於離故南徵吉彖曰勿卹傳曰有慶曰志行鼔其向往之气也慶莫大於得君志莫切於行道先儒或以九二爲大人似於用見語意不合】

【柔以時升本卦與萃反對之象不必云卦變本義亦作卦變看但於解謂自升來三往居四於升謂自解來柔上居四今從啟蒙卦變圖推之順數則解自升來逆數則升自解來又不知朱子何以於解取順於升取逆也】

象曰地中生木升君子以順徳積小以髙大

【愚按大象於巽不言風而言木者不止一卦於升取木象尢確切地道敏樹爲長爲髙生地中而上升者也在拱把之初已具幹霄之勢當搖落之候常含發生之機而人莫見其升之迹以積漸致之耳君子以之順徳尊所聞而髙明行所知而光大日積月累馴而致之勿助長以害之若地之於木從勾萌中順其生理以至髙大順者坤徳也似不當以順作愼按朱子作許升字序引此卦大象而釋之云因其自然之理而無容私焉順之謂也由是而之則其進徳也孰禦故因其名而字曰順之此序作於紹興十八年本以經文爲據不知後來注易何以攺從王肅本也】

初六允升大吉象曰允升大吉上合志也

【愚按初在下與五非應疑於難升者以與二同爲巽體初志欲升而二允之與晉三眾允之義同晉爲下二陰所信此爲上一陽所信初爲卦主所謂柔以時升者然柔不能自升必待剛者掖之以上象申之曰上合志二居初之上爲五之正應志在上進而初與之志合得二之力以同升所以允升大吉五象曰大得志與此志字正相應】

【吳艸廬云升自臨變升之初六本臨之六三也六三之陰下退於初而進初九之陽以上升於三故曰允升又是一解】

九二孚乃利用禴無咎象曰九二之孚有喜也

【愚按萃與升反對則用禴之象宜如損六二十朋之龜言於反卦之六五今亦於內卦中爻言之何也胡雲峯曰萃六二求萃於上升九二求升於上其義同萃六二以柔應剛升九二以剛應柔其以至誠感應一也故爻詞同而彖傳剛中而應之詞亦同愚竊謂禴與礿同周禮作龠龠者和樂之器當祭之時以聲音求諸上下祈神之來格也樂必合眾音以成而後動神之聽二與初之同升亦猶祀之用禴也與萃六二解稍不同玩乃字見必孚乃利用禴不孚則不利可知二以中實爲孚以人事君其誠足以格君心二能感五五能待二乃成升道不但無咎且有明良喜起之風象詞深許之也】

九三升虛邑象曰升虛邑無所疑也

【三以剛居剛在內卦之上進遇坤土有升國邑之象程傳謂如入無人之邑愚竊按虛與墟同似非空虛之象詩云升彼虛矣疏云髙可登之以望左傳晉侯登有莘氏之虛是也身登髙處道路山川了然在目見可而進自無所疑阻此升之樂境也】

【吳艸廬云臨之三四五互坤爲邑柔畫偶爲虛三自初而升以實臨三之虛故曰升虛邑又是一解】

六四王用亨於岐山吉無咎象曰王用亨於岐山順事也【亨如字】

【程傳於本爻王字作文王亨字只作本音解愚按文王之享岐山經傳無明文周公爻詞多是因爻立象初無指爲文王者以王爲文王其說起於注疏而程傳從之故本義注隨卦上六爻辭云亨當作享自周而言岐山在西於此卦云義見隨卦亦以王爲文王也蔡虛齋遂謂文王爲諸侯時有享岐山之事考之周頌天作一章注疏以髙山爲岐山顧所云文王康之者亦非祭享之義使果有之周公何不說出文王如帝乙歸妹箕子明夷髙宗伐鬼方之例今爻詞未嘗明言文王何敢遽以爲信蓋五爲君位凡爻之言王者多指五師之王三錫命比之王用三驅離之王用出徵益之王用享帝萃渙之王假有廟皆其例也本卦王亦當指五但觀諸儒之說與程朱𨿽或有異同而合諸卦義爻詞於愚意皆所未愜惟徐子與曰二應五大臣也四承五近臣也升則有偪上之嫌故二曰孚四曰順竊取此解以備攷】

六五貞吉升階象曰貞吉升階大得志也

【程傳君道之升患無賢才之助爾有助則猶自階而升也吳艸廬云二之升至五如升階然坤三偶如地之自下而髙也愚竊謂六五柔中居尊下應剛中之二初因二而升三與二同徳而升四比於五而升虛已用賢人君之正道故曰貞吉升階者不下堂階垂拱而治之象五以求賢爲志今眾賢畢升故大得志】

上六升利於不息之貞象曰升在上消不富也【程傳云六以陰居升之極昏於升知進而不知止者也本義因之多將此爻說壊似於爻象未甚合愚竊按位至上無可升矣惟以盛徳大業爲日新富有愈髙愈進其升無已時防升與防豫不同豫上體動故欲其有渝升上體順故美其不息凡艸木之長皆以夜此防升之象位𨿽至上而升猶不息有升降循環純亦不已之意所謂不息則久也故利貞消不富者言𨿽有盛徳大業其心若止見其消而不自以爲富也陽實陰虛故云不富】

【張待軒曰升六爻盡善盡美無一凶悔吝之語蓋士人同朝共事最忌爾猜我虞已升者摧抑其下未升者掩襲其上今六五以貞主持於上初合志二有喜三無疑四順事同心一徳朝無媢嫉之臣野無放棄之士六十四卦豈可多得上居卦終階級已極聖人於是別設一義謂之防升又於防升中展開一徑曰利於不息之貞理欲利害如環無端易之爲道於是爲不可測矣】

【象數論曰以卦爻推之乃王者受命升中祭告之象記曰升中於天注云升上也中成也祭天以告成功卦彖原有向明出治之義初之允升徳孚於幽明也二之用禴宗廟之祭也三之虛邑爲壇於郊外也四之亨岐山祭天下名山也五之升階兆於南郊就陽位也上之升其香始升上帝居歆也易象固無所不有】

【坎下兌上】

困亨【句】貞【句】大人吉無咎有言不信

【愚按困與井反對以坎水之上行下漏爲義井初二互易爲旣濟困五上互易爲未濟故井通而困塞囗古圍字六書義木在口中不得伸之象卦辭言困亨者聖人敎人以處困之道朱子所謂時𨿽困而道自亨胡雲峯所謂身𨿽困而心自亨是已貞字據彖傳當自爲句大人兼指二五無咎二字當屬下句觀彖傳以吉字絕句可見兌口在上言之象無咎謂不用怨尢也當困之時有言不信怨尢無爲也此戒之之詞一說不信非人不見信也信乃安義命之實心困而有言則心不安於義命矣】

彖曰困剛揜也險以說困而不失其所【句】亨【句】其惟君子乎貞【句】大人吉以剛中也有言不信尙口乃窮也【本義二爲二陰所揜四五爲上所揜所以爲困劉調甫云不曰柔揜剛而曰剛揜無所歸咎故以剛自揜爲詞愚按三陰爻有小人欲困君子而適以自困之象三陽爻有始困終亨君子不爲小人所揜之象易爲君子謀也卦徳之險以說卽是困亨之義在險而悅所以能處困所字如止其所之所人失其所則困若曉得險中有悅境則𨿽困而不失其所故亨不失二字當玩見得胸中原有自得之妙不因處困而失非剛中之君子誰能若此君子卽大人胡雲峯曰他卦言貞亨不貞則不亨亨由於貞也此言亨而後言貞處困能亨則得其貞貞由於亨也程傳困而能貞大人所以吉也本義曰貞又曰大人者明不正之小人不能當也有言不信又戒以當務緘黙不可尙口益取困窮愚又謂卦本坎體坎曰維心亨行有尙第四爻變而爲兌遂成尙口之象處困之道亦宜尙行不宜尙口也失路之言人不見信且至於窮然則困何能窮人惟尙口乃窮也處困之時內不可不剛直外不可不緘黙東漢諸賢互相標榜黨錮之禍遂起聖人之垂戒久矣吳艸廬作以言傷人解似非正防】

象曰澤無水困君子以致命遂志

【不云澤下有水水在澤下直云澤無水者水性潤下澤不能瀦是名漏澤下漏上枮所以爲困張待軒曰屯蹇困皆以坎名然而莫若困甚者坎在內卦欲動如屯止如蹇不可得也致命遂志先儒多謂殺身成仁之事愚竊謂得喪榮辱一安於命而此志百折不回君子之固窮當如此胡雲峯曰澤無水命也井有水性也知困之義則安命知井之義則盡性劉石閭曰窮源而後知天下無枮澤致命而後知天下無窮途王伯厚曰致命遂志命可致而志不可奪行法俟命命可俟而法不可變】

初六臀困於株木入於幽谷三嵗不覿象曰入於幽谷幽不明也【舉正不明上無幽字】

【初陰在二剛之下臀象坎於木爲堅多心自三至五互巽亦有木象木下曰本上曰末中曰株朱子云臀在株木上不安愚按株木似當指二入於幽谷與入於坎窞同水注溪曰谷初在坎水之下坎爲隱伏幽谷之象中爻又互離離位在三三嵗之象居離之下不覿之象初與二比首欲揜剛者也君子當困時𨿽無位之小人皆思乘機而騁志旣不知邪正復不知利害本欲困二適自取困剛其可揜乎人之體行則趾在下坐則臀在下初乃坐困之象入幽谷且三嵗不覿總以見小人之愚暗終於困者也象以幽不明三字釋之惟其幽故不明幽指本心昏昧說不明指暗於事變說一說株木無枝之木也初者四所底也四居困而爲上六所揜猶無枝之木不能庇初是乃爲所困也與程傳無所庇而不得安居義同】

九二困於酒食朱紱方來利用亨祀徵凶無咎象曰困於酒食中有慶也【亨當作享】

【先儒多雲九二爲困主爻一剛爲上下二柔所揜其受困獨深而以剛居中處困之道亦爲獨得愚又按困於酒食與需於酒食同凡爻之言酒食者多在坎兌二卦需坎在外中爻兌故言酒食安常以待時者也本卦兼坎兌二體亦言酒食居常而憂時者也困之中有需義焉紱蔽膝也三四五互巽爲股坎之色爲赤朱紱之象朱紱方來與四之來徐徐五之徐有說多取緩義二與五皆爲柔所揜𨿽不相應而爲同徳守此剛中自有精誠感通處兌爲巫享祀之象天子朱紱諸侯赤紱皆祭服也斯幹之詩曰朱芾斯皇君服也二之朱紱指五承君寵故曰來采菽之詩曰赤芾在股臣服也五之赤紱指二失臣翼故曰困紱芾二字古通用二言享祀五言祭祀兩爻須互看大抵當困之時躁動違時則徵凶居中靜待則有慶九二之所以無咎也程傳謂酒食所以施惠未得遂其欲施於酒食故困本義以困爲厭飫苦惱之義黃氏日抄從朱不從程愚竊謂兩先生之解似於小象有慶皆未甚合故從需卦推其義又按困於酒食乃似賢勞王事以才受困之象朱紱方來正是受困之故享祀句正敎二竭誠圖報處知酒食之爲困方肯出身濟難世之享髙爵厚祿者不少優遊伴食只是不以此爲困耳困在一已而慶在天下非剛中者孰能之】

六三困於石據於蒺藜入於其宮不見其妻凶象曰據於蒺藜乘剛也入於其宮不見其妻不祥也

【愚按六五爻辭義詳系傳中今據象推之一陰在二陽之中不中不正前承九四之剛則困於石下承九二之剛則據於蒺藜其義本欲援二爲黨以困四豈知二之剛中非三之所可據哉非所據而據焉身必危身旣危矣家於何有以陰居陽自以爲陽求配於上六又敵應而不相與蘇子瞻所雲宮則是而人則非三互離之中畫中虛爲入宮不見妻之象夫子不釋困石單釋據於蒺藜惡其乘剛也爻要其終曰凶象啟其端曰不祥喪身亡家自此踵至不但不能揜剛而自困如此初之不覿失在愚暗三之不見眞天奪其魄矣吳氏纂言云坎中畫之剛爲石三在石上爲所困也據謂居坎之上畫蒺藜之象亦坎也坎上六曰寘於叢棘卽此蒺藜又是一解】

九四來徐徐困於金車吝有終象曰來徐徐志在下也𨿽不當位有與也【當去聲下同】

【諸家皆以四與初應以四下就初爲來金車指二四志在援初而隔於九二故爲初戒四之辭曰姑徐徐而來來則必爲九二所困也以其不當位故吝以其正應故有終小象在下有與亦皆指初而言愚按以上就爻位作解者也若論全卦之義初與三共揜九二者四與二爲同徳似不宜下援揜剛之初楊誠齋曰气同則從聲比則應各從其類易之相應者豈必在位哉四與初之應者位也困之九四其應不在初六而在九二者類也類苟同矣應不在近志苟通矣來不在速期於終不爲小人所揜而已張待軒曰二在險中援之者五觀變乘時有可援之機者四也四承五而比三應初承五則居近君之地比三應初則小人之怨毒未開此時奉五之命因初三之好褰裳奔走而援二猶恨其晚乃從容援溺揖讓救焚憂人之憂者固如是乎幸其與二原是气味中人故夫子原其心曰志在下要其終曰有與皆謂二也凡陽之困於陰者必求其與四惟志在下二𨿽來徐徐知其必來也𨿽不當位而有剛徳之與終能成亨困之功據此則小象之在下有與皆當指二並存以備參攷】

九五劓刖困於赤紱乃徐有說利用祭祀象曰劓刖志未得也乃徐有說以中直也利用祭祀受福也【說與悅同陸氏云祭一本作亨與九二同】

【劓刖之象諸解不同程傳謂截鼻曰劓傷於上也去足曰刖傷於下也上下皆揜於陰爲其傷害本義傷於上下則赤紱無所用而反爲困矣先儒或謂九五陽剛中正操拯困之權不應有受傷之義蓋五與二同徳相應忿其爲三所揜上者我劓之下者我刖之輕用其威威窮而物不服故困愚竊按本卦上一陰下二陰鼻一足二之象初與三方並力以困二五與二乃相應之正位又同此剛中之徳志在拯二而同體之上六亦陰類也面目變態與劓者同舉足見礙與刖者同五之志未得爲拯二而受困耳故曰困於赤紱小象所以云志未得然此三陰者急之則謀合徐之則變生迨至上有悔則三之系絕四有與則初之援孤而後君臣相悅可知也兌口在上悅之象以五之中正與二之剛中從容相拯卒能出困故二曰利用享祀五曰利用祭祀君臣一徳通於神明神其享之祭則受福者也中直與中正同例見同人五爻小象】

上六困於葛藟於臲卼曰動悔有悔徵吉象曰困於葛藟未當也動悔有悔吉【句】行也【臲卼古本亦作劓刖陸氏曰苟九家王肅陸績作臲卼鄭云當爲倪防晁氏曰倪防卽臲卼之古文也】

【程朱於爻辭皆作困極則變解愚又按上亦欲揜剛而困君子者與三無應而柔道相牽中爻互巽上六以柔纒繞巽木之上葛藟之象乘五之剛而不自安臲卼之象以柔居柔位𨿽當而所以居位者未當若能於困極時發悔悟之心知剛之終不可揜捨而去之徵則吉矣兌口在上小人心口相語之詞若曰以爲不可動動且有悔而不知不動乃所以有悔也上悔字屬事下悔字屬心爻商其利害曰徵吉象斷之以理曰行也吉字連上四字爲句行也二字當自爲句下五爻不言吉獨於上言之聖人爲小人大開方便法門正所以爲君子謀也鄭亨仲曰困有不可動九二是也故徵凶有不可不動上六是也故徵吉愚又按三陰皆爲艸木所困株木陰翳之象錮人聰明蒺藜鉤棘之象傷人肌膚葛藟纒繞之象縈人心曲上居悅體行將出困悔心一萌葛藤盡斬矣亦猶睽之羣疑至上爻而盡釋小人亦何苦自取多般之困哉】

【馮元敏曰柔之困以犯剛爲忌剛之困以躁動爲戒陰困其宜也陽困其變也而株木葛藟金車赤紱其詞低昻則聖人扶抑之意也愚按九二受困者也四五兩陽因援二而得困者也據二之上以揜二者三也伏二之下以助三者初也揜剛之勢三最橫故其占獨凶上居卦終與三無徳不覺悔心之萌故其占獨吉此六爻之情】

【巽下坎上】

井攺邑不攺井無喪無得往來井井汔至亦未繘井羸其瓶凶

【李隆山云坎者天一之水見於諸卦者皆下流之失在卦而得水之眞性者井也愚按坎乾水也一陽升而爲坎巽木下入而坎水上升故爲井象以盈縮驗之嵗值旱漧溪澗有時涸而井泉不竭以寒暑驗之冬月嚴凝江河有時冰而井泉獨溫所謂坎之眞性中一陽是也】

【攺邑不攺井以及卦彖之義程朱之注詳矣愚又按占者立邑必相水泉之所在邑由人建故可攺泉由地脈故不可攺此句言井之體汲之而不竭故無喪不汲而不盈故無得此言井之徳在困則坎來而下在井則坎來而上有往來之象井井者取給不窮也此言井之用上三句以井言汔至以下三句以汲井者言井以上出爲功所以出水者瓶也中爻離瓶象在離曰缶在井曰瓶曰甕皆取中空之義繘者引瓶之綆也巽爲繩繘之象汔者幾也羸者弱也謂汲水者幾至井口而引瓶之綆弱致壊其瓶也張待軒云卦體中初無羸瓶之象文王系辭至此惕然動此慮蓋一瓶之成壊何足言凶恐其垂成而敗不得收井養之功也卽功虧一簣之義愚又按吳氏易纂言云此申言來而在下之井二三之水實在汲水之瓶而下是偶畫猶瓶底傷毀而水下漏云云據此則卦體中固有羸瓶之象聖人之辭非虛設也愚又按朱子言卦變者凡十九而井不與焉若以卦彖攺邑不攺井及彖傳往來之義推之下體本幹上體本坤初與五剛柔互易而爲井剛往居五柔來居初獨非卦變乎竊取吳艸廬之言以補之云卦自泰而變上體之坤爲邑泰初易五坤地之中畫降初而坤邑變成坎水此邑之攺也泰五易初而初二三四肖坎之水在下爲井象二三之陽畫井水也而二畫不攺易此井之不攺也以往來言之初上往五而成坎體井水之至上者也五下來初而初二三四亦肖坎體井水之在下者也剛往而成上之井柔來而成下之井故曰往來井井】

彖曰巽乎水而上水井井養而不窮也攺邑不攺井乃以剛中也汔至亦未繘井未有功也羸其瓶是以凶也【本義謂以巽木入乎坎之下而出其水則巽乎水水字似當作木與大象木上有水義同蓋木徳養人功兼水火在井爲汲引之用在鼎爲烹飪之用多於巽象得之愚按占人汲者皆用瓶以木器汲水始於漢初丁寛今南方多用之而北方仍用瓦器卦辭分明說瓶非木也彖傳只應作巽乎水巽者入也入乎水而上水乃汲水之象木上有水則以卦象言彖傳大象不必盡同各有取爾也井之出水以養爲義井養而不窮句包括無喪無得往來井井二句在內惟其養而不窮所以井無得喪往來皆取給也在困爲兌在井爲巽則攺邑矣而二五兩爻皆以剛仍居上下卦之中則不攺井也井之所以有功於人者以用汲也水在井而未繘是以未有功旣汲而瓶羸由於繘弱是以凶咎不在瓶亦不在井也】

象曰木上有水井君子以勞民勸相【勞相皆去聲】

【朱子云凡艸木之生澤潤皆上行直到木末黃氏日抄從之蔡虛齋亦云木之枝葉花實毎朝有垂露如珠者是水气隨陽气而上也井之上水似之愚按木上有水乃以木轉轆轤懸瓶入井汲而上水之象當依程傳木承水而上之作解馮文所曰木以徳言非以器言也造化以五徳用事而水爲之紀木爲之行故水木之用相通當閉藏之時則木气入於水而井爲溫及發生之時則木气出於水而井爲溢木气之出入惟井可見而坎之爲卦又自巽成故曰木上有水井此解尢爲明析勞民勸相程傳云法井之用與施黃氏日杪謂於木上有水之義無相關愚按井以養人爲義井田之制實本於此古井字於中空處加一○蓋於八家公田中穴地取水所謂鄕田同井也勞民勸相乃田官勸農之事曲禮舂不相注云相送杵聲雜卦所謂井通其遂人溝洫澮川之法乎甫田大田諸什其勞民勸相之辭乎竊因本義君以養民使民相養二語而究言之】

初六井泥不食舊井無禽象曰井泥不食下也舊井無禽時捨也【捨與捨同】

【程傳謂初無應援無上水之象是已愚又謂初居井底泥之象與九五寒泉相反井以陽剛爲泉陰柔在下縱使有水亦非淸品況泥之穢濁而可食乎凡言食者兌口多在上今巽口在下乃不食之象舊井與井甃相應井以甃而新不甃之井泥在井底上無汲水之人潤不及物禽鳥亦不至矣坎在外卦無禽之象朱罍庵曰漢書張讓傳作渴烏以轉水井上之禽或類此又是一解時捨本義爲時所棄是已愚又按上古有攺火之制又有易水之制管子曰鑽燧攺火抒井易水淮南子云八方風至浚井取新泉取新則捨舊可知蘇紫溪曰人心物欲之污其井中之泥乎不能彊爲善而惟安於舊染不惟人所共棄且物類之不若矣】

九二井谷射鮒甕敝漏象曰井谷射鮒無與也【甕說文作楊誠齋曰谷之水以注而下爲功井之水以汲而上爲功注而下者其功及魚鼈汲而上者其功及百姓谷下注甕漏亦下注皆不上出之義愚人謂井有井之地在谷則非其所矣以井言澤居巖谷爲旁流之水下比初六鮒魚陰物射鮒之象以汲井言上有九五而不相應如敝甕不能以上行而反漏於下之象鮒與漏皆指初爻無與與困四有與相反井二卽困五井三卽困四困四曰有與井二曰無與何也朱罍庵曰困貴同徳相助故四比於五爲有與井須二气相濟故二比於三爲無與上六以陰乘陽則水自上出初六以陰承陽則水由下漏愚按象詞合下爻觀之同是感慨之意凡汲水者視其器薦賢者視其人敝甕安能施汲引之力此汲者之過於井何尢夫子所以致嘆於無與也乃惜之之辭又按爾雅鱖小魚注云似鮒子而黒儀禮魚用鮒十有五而爼注云此魚好旅行以相附謂之鮒卽今之鯽魚也程傳以鮒爲蝦蟇沙隨程氏謂當作蚹與爾雅儀禮注不同】

九三井防【句】不食爲我心惻可用汲王明並受其福象曰井防不食行惻也求王明受福也

【程傳云有才未得用如井潔不見食旣以不得食爲惻豈免有求故求王明以受福本義云井防不食而使人心惻王明則汲井以及物而並受其福也愚竊合兩夫子之解而詳釋之防者浚井而去泥也不食與初爻相應我者九三也惻者心傷也用汲本是取水今借爲汲引之義王指九五中爻自三至五互離王明之象九三以陽居陽在內卦之上初以泥故不食三則防矣可食矣而亦不食無用汲之人也不防三之心惻然旁人皆爲我心惻也行謂行道之人對我字說惻者惻此水可用汲而無人汲也三本與上正應而上陰柔力不能汲可用汲者其惟王明乎九五陽剛中正有汲引之力者也如其汲而用之則天下並受其福矣可用汲以下皆設爲行惻之詞有惜其不食而期其不終於不食之意屈原有言曰王之不明豈足福哉夫子他日所以有明王不興天下孰能宗予之嘆求王明而受福安所得王明乎言外有無限感慨楊誠齋曰微明揚之帝堯則大舜雷澤之漁父微明哲之髙宗則傅說巖野之胥靡張彥陵曰三可用而不見用三自遭際之窮耳於行道之人何與而爲之惻耶此天下人心之公也求字亦作旁人爲三求乃是期望之意此解更深一層】

六四井甃無咎象曰井甃無咎修井也

【程朱皆謂六四以柔居大臣之位才弱不能濟物故取修井爲象黃氏日抄云此在有井谷之處故因勉以井甃無咎愚竊按四與初無應柔得正而比於五初之舊井四從而甃之三在內卦防井以致其潔四在外卦甃井以禦其污已入坎體不甃則潔者易污但以柔居柔不能攺邑而能修井五之井冽甃者與有功焉故無咎胡雲峯曰不防則污者不潔不甃則潔者易污此內外交修之道】

九五井冽寒泉食象曰寒泉之食中正也

【易讀曰冽與防異有污不停曰防不澄自淸曰冽愚按冽卽小雅氿泉之義淸寒者水之本性遇物然後濁而溫井泥已防舊井已修井道全矣所謂井養者正指此爻故曰寒泉食重在食字胡雲峯曰井以寒冽爲貴泉以得食爲功三可食矣而不如五之食五在上三猶在下也然則防與冽性也食與不食命也呂仲木曰惟中正則四方皆被其澤詩雲泉之竭矣不云自中此徳之不中正者也揚子中流之水稱中泠故當爲天下第一泉】

上六井收勿幕有孚元吉象曰元吉在上大成也【易纂言幕當作羃】

【自古注以及程朱諸家皆以上六處井之極水已出井故曰井收收者汲取也收者汲瓶之出幕者覆蔽之義偶畫兩開在上勿幕之象王介甫以井口之臼爲收讀去聲訓作收口之義卽井欄也又是一解愚竊謂九五陽剛中正井養之徳已具上六柔得位故井養之功則自上收之寒泉所以得食由坎口之勿幕也與五同爲巽體上以柔濟剛故曰有孚井道自下而上天下共享其功故曰元吉小象申之以大成卽彖傳井養不窮之義胡雲峯曰小象始末揭上下二字見井之用在上不在下邵國寶曰井至於防修已之極也井道之小成也井至於收及物之極也井道之大成也】

【朱罍庵曰一瓶之羸致敗於垂成一幕之去收功於元吉上有仁心仁政而或被其澤或不被其澤只爭萬分之一不可以不愼也】

【愚又按卦體三陰爻爲井三陽爻爲泉初爲眢井尼水故爲時所棄二有水而旁出淸濁未分也三則防而使之淸四從舊井而加甃焉向之不食者至五而寒泉食矣然非井口上水何以收養人之功六爻自下而上不論有應無應有一爻好似一爻之象系傳所云井居其所而遷義不外乎此人之遷善日進而日上亦猶是也】

周易玩辭集解卷六

欽定四庫全書

周易玩辭集解卷七

翰林院編修查愼行撰

【離下兌上】

革已日乃孚元亨利貞悔亡【己音幾】

【說文革獸皮治去其毛革更之雜卦傳云革去故也主變法說有攺革變革二義攺者當革之時詳加斟酌變者已革之後耳目一新已日程朱多作終日解惟朱漢上云十日至庚而更革也自庚至已十日浹矣已者浹日也今從之文王於蠱言甲於革言已皆用十干之名此借已字以證孚字土主信彖傳所以云革而信之戊爲艮土已爲坤土不言戊言己者離兌皆陰卦故以陰土言張愼甫曰卦位自離而坤而兌離爲夏兌爲秋而坤居其中火大燥金大肅使其中非坤土上以蘊火之燥下以溫金之肅則金爲火所克不成造化矣此已日之確證乃孚者難辭也蓋革之事重大變舊爲新朝夕間欲人之共信豈能速效故革卽日不孚必浹日乃孚卽丰初爻𨿽旬元咎旬字之義猶云經旬乃孚也當革之初人未必遽信悔在所不免旣周旬日必可通行無礙而又得其正其悔乃可亡先儒多以爲日離象故以日入澤爲已日則是朝不孚而夕孚似乎太速非乃孚語气全卦總以孚爲主蘇君禹曰已日不求速也盤庚之告殷民示以祖父引以迪簡汲汲乎以言柔之至於保釐旣成天下不知其變若商君荊公之革輕變速禍只是信未孚於民耳】

彖曰革水火相息二女同居其志不相得曰革已日乃孚革而信之文明以說大亨以正革而當其悔乃亡天地革而四時成湯武革命順乎天而應乎人革之時大矣哉

【睽革皆二女同居睽離上兌下中少猶不失序未嫁之姊妹也彼此不同行而已革兌上離下已嫁之妯娌也少女反居中女之上水在上固可以克火火在下亦可以克水遂成同居不相得之象先儒皆云然愚又謂睽之義在分革之義在合分則相違合故相息坎爲流水火所不能克澤爲止水火炎上勢能息之𨿽云相息卦體乃離革兌也夫水之勝火其常也火之勝水其變也革之道取變不取常常則爲水火旣濟不相息矣本義謂有滅息生息二義黃氏日抄雲水火不能相生當爲息滅之息愚又竊謂坎水離火乃男女之道其質根陰根陽故相生離火中女也兌金少女也火能革金惟勝者能滅不勝者耳恐無相生之理張彥陵云兌爲正秋全是金體爲火所勝而金又爲水之母水又足以勝火相克之中復寓相生之理特爲本義作解耳】

【革在我孚在人必我先有以取信於人而後人信於我所謂已日乃孚革而信之也卦徳內文明而外和悅文明則酌義理而非妄革和悅則順時勢而非彊革所由大亨以正而革無不當也當字卽貞字之義悔亡以下四句舉天地以盡造化舉湯武以盡人事見得時之所趨不得不與人更始革非聖人意也時也天地革而四時成革春而夏革秋而冬一嵗之事也湯武革命天未順未可以革人未應未可以革易代之事也時之旣極不變則窮湯武之變革卽天地之變革三才一體人情事變一體革之時豈不大哉髙存之曰天地之四時差一日不得湯武之革命早一日不得愚又按彖傳獨言湯武不言堯舜者揖讓所以繼治世其道同徵誅所以繼亂世其道異也】

象曰澤中有火革君子以治歷明時

【胡雲峯曰澤中有火如海尾閭名爲焦釡之谷水入其中焦漧無餘此革之正義吳艸廬亦云然愚按大象不曰澤在火上而曰澤中有火火豈澤中所當有乃必革之象天地之化去者故而來者新君子之治歷所以明時明者明其去來消長之變也洪容齋曰自幹至革其卦凡四十有九大衍之用也分而象兩天地革矣揲之以四四時成矣是以至革始云治歷朱罍庵曰一嵗有一嵗之消長嵗差有多寡而嵗爲之進退矣一月有一月之消長月離有遲疾而月朔爲之損益矣一日有一日之消長日躔有盈縮而晷刻爲之饒乏矣此則治歷之通乎易道者後世以日法閏餘彊合象數何其固哉兪玉潤曰水火相息乃成四時時運之革中有數存歷所以步其數也楊敬仲曰天道不可窮盡故治歷者當數變以求合】

初九鞏用黃牛之革象曰鞏用黃牛不可以有爲也【先儒謂牛革亦主變革言非謂皮也又以初與四無應作不當事任解愚按離卦彖言牝牛第二爻言黃離此合而取黃牛之象周禮考工注未練治曰皮已練治曰革革字只當作皮字解取象也與遁二爻同彼云執執持之義屬人此云鞏鞏固之義屬已卦以革名爻辭卽借牛革以示象初位在下法猶未敝時尙可待用者用堅忍之道以自守也夫子恐其以剛居剛急於求革故申之曰不可有爲爲乃攺革之義謂初本有能革之才但時未至而不可耳潘雪松曰鞏者以外束內之義黃牛乃離中一陰當指六二初與二比宜用二之中順以爲革而不可自用其剛於義亦通】

六二已日乃革之徵吉無咎象曰已日革之行有嘉也【本義謂猶未可遽變愚竊按二爲成卦主爻柔順中正丄與五應文明以悅革道歸焉所謂大亨以正者故旣曰吉又曰無咎以終悔亡之意卦彖乃孚緩計也爻辭革之決詞也居離體之中惟明乃斷革之謀二實主之已日乃孚者革而信之正可革之時矣所以爻曰徵吉無咎象曰行有嘉勸二往從五以成革之功也凡言嘉者皆二五相應隨遁與本卦同】

九三徵凶貞厲革言三就有孚象曰革言三就又何之矣

【朱子有云三就言三翻結褁成就卻不是三人來說愚竊按三與二同是離明之體與兌上之口爲正應亦有識有謀者也而徵凶與徵吉相反何也二以柔中正應五剛中正時不可失故徵吉三當上下之際正而不中時未可行故徵凶爲三之計惟守正道而懷危懼不敢躁動而人自來就我諸葛武侯躬耕南陽先主三顧艸廬是其象矣蓋時至此不得不革正要斟酌商量革言者欲有謀焉則就之也似當指四三與四比四來就商於三至再至三革之謀審矣彼此有不孚者乎兩爻同徳相孚三議革而後孚四旣孚而後革將革而謀謂之言革而行之謂之命兩爻合看四之攺命未必非用三之革言也象曰又何之矣謂人方來就商於我我又何必徵而取凶耶】

九四悔亡有孚攺命吉象曰攺命之吉信志也

【離交兌水火之際九居四剛柔相際以能革之人處當革之時又近君而受革之重任從龍之佐也卦辭之悔亡於事後爻辭之悔亡於事先三陽同徳四聨上下之交者也下孚於三則共事之情洽上孚於五則授任之意専下不駭而上不疑卦彖所謂乃孚而悔亡者皆於四觀其成矣故合前後三爻皆日有孚本義謂又必有孚然後革乃可獲吉似多一轉愚竊按有孚當據現成說攺命者易世受命之謂本九五之事也而系於九四者阿衡致主王道師尙父鷹揚肆伐此爻足以當之象曰信志謂四爲上下所孚不獨信之於事直信其心矣】

九五大人虎變未占有孚象曰大人虎變其文炳也【五爲攺命之主以陽剛中正之徳下應離明爲順天應人之舉掃除舊俗气象一新以下四爻皆言革臣下之謀也變則大人之象幹之飛曰龍革之變曰虎先儒云堯舜之揖遜天下惟徳之見故曰龍湯武之徵伐則有威存焉故曰虎愚竊謂世運有因革唐虞之時道在因湯武之時道在革爲龍爲虎易地皆然觀幹九四文言曰乾道乃革龍亦有革之時矣凡卦爻之辭皆以占事他卦未嘗明言獨於此爻發之曰未占有孚非謂占可不用謂占已在未革之先孚又在未占之先不必謀及卜筮而早有孚於人如三四皆有孚是已三四之有孚占諸人也五之未占有孚信諸已也本爻又與二應離之文明由內而達外其文炳猶曰煥乎其有文章】

上六君子豹變小人革面徵凶居貞吉象曰君子豹變其文蔚也小人革面順以從君也

【陸續曰兌之陽爻稱虎陰爻稱豹從其類也愚按虎文曰炳天下文明之象豹文曰蔚一身威儀之象班孟堅所謂雲起龍驤化爲侯王時也革道旣成君臣剛柔相際戢干戈而興禮樂棄其舊而新是圖奉行者自君子始小人狃於故常豈旡外遵時王之制而中以爲未便者故君子於小人亦苐革其面而不必責其心也徵凶前輩類作戒其輕動解愚又按爻辭似從小人直說下徵者往也卽天下之父歸之其子焉往之義革道已成其有不遵王路者則爲梗化之頑民故戒在徵則凶而勸其順以從君居則貞吉凶吉二義皆爲小人設而王者容民畜眾之大度在其中矣】

【楊誠齊曰觀六爻之辭知聖人之懼革也初戒革之早二戒革之専三戒革之躁四戒革之疑上戒革之過惟五不待占而決是以善謀人國者與其輕變以速禍寧安靜而無功】

【陸君啟曰天下患莫患於因循旣久而不爲振刷之謀聖人以蠱乾天下之獘禍莫禍於瑕釁已萌而猶爲調停之說聖人以革掃天下之凶然而一規一隨庸人足以諧時三甲三庚聖人不免駭世故革莫重於孚所以消懼免駭以行其志者也】

【巽下離上】

鼎元吉亨

【程傳鼎之爲用所以革物變腥爲熟易堅爲柔水火不可同處也能使相合而不害可以養人愚按古鼎有二詩鼐鼎及鼒儀禮舉鼎陳鼎烹飪之小器也禹鑄九鼎以象九州成王定鼎於郟鄏國家之重器也卦取烹飪之用周禮烹人掌共鼎鑊以給水火之齊鑊乃煮牲體之器旣熟乃升於鼎而調和之是已革以離火鑄兌金而鼎出焉旣成鼎體又以水火爲鼎之用在人事則革命之後創立新制以養天下萬世之業在乎始創橫渠所謂正始而取新故元吉卽春秋重元之意卦辭自乾坤而外言元亨者三大有與蠱與鼎皆有更始之義用元始之道建萬世之基故元吉而亨程傳朱注因彖傳無吉字皆以爲衍文愚按卦彖所有而傳不必盡舉者如坤卦辭有主利二字彖傳則無屯卦辭云元亨利貞彖傳止云大亨貞萃卦辭云萃亨彖傳止云萃聚也漸卦辭云利貞渙卦辭云利貞彖傳皆無利貞字樣此吉字似不當衍】

彖曰鼎象也以木巽火亨飪也聖人亨以享上帝而大亨以養聖賢巽而耳目聰明柔進而上行得中而應乎剛是以元亨【上三亨字音義與烹同末如字】

【伏羲制字先象形鼎之名蓋取鼎象程子云鼎之爲器法卦之象有象而後有器卦復用器爲義今按卦畫初陰在下足象中三陽腹象五兩陰對峙耳象上一陽橫亙象爻位一一不紊象者鼎之體亨飪者鼎之用井與鼎皆有養人之功井言巽乎水鼎言以木巽火巽字只作人字解以木巽火緩急適宜始得調和之味烹煮也飪熟也享帝養賢皆禮之大者獨於養賢曰大亨卽天地之牛角繭栗賓客之牛角尺之義享帝之禮尙簡養賢之禮貴丰也巽而耳目聰明句別從人身發卦徳離爲日目明之象兼言耳聰者坎離飛伏互相取也聰明從巽來非作聰明可知萬以忠曰聰明人所自有不巽便心髙气粗自爲蔽塞木本是助火者一巽便成妙用今聰明人加以意气是以薪助火矣愚按柔進而上行二句與革卦反對之象革下卦二爻之柔進而上行爲鼎之六五得中而下應九二之剛義木了然本義以卦變言謂自巽來陰進居五而下應九二則四五兩爻同在上卦似不得云上行】

象曰木上有火鼎君子以正位凝命

【大象與卦彖之鼎名同而器異卦彖取烹飪之用故曰以木巽火此取國家之重器故曰木上有火乃鑄鼎之象鄭東鄕謂革似風鑪朱子稱其解得好愚又謂兩卦反對革是鼓鑄之時尙未成鼎至此則金從革而成重器矣程傳謂取其端正安重之象是已蘇氏易傳曰革以攺命鼎以凝之程傳以命爲命令之命本義云凝猶至道不凝之凝所謂協於上下以承天休者也黃氏日抄亦從朱】

初六鼎顚趾利出否得妾以其子無咎象曰鼎顚趾未悖也利出否以從貴也【否音丕】

【程傳曰六鼎在下趾之象也上應於四趾而向上顚之象也傾出敗惡以致潔取新則可張元岵曰禮祭先夕漑鼎滌濯當革之後鼎之初正洗濯之時陰柔不能負重有顚倒之象而因可出否則未爲悖也從貴取新之意此因雜卦傳而云然愚竊謂爻辭當作兩層看下二句申明上二句意乃象中之象陽實陰虛初柔在下鼎之未有實者倒而滌之足反居上口反居下似乎悖矣以其利於出鼎中之穢濁故未害爲悖否出則鼎可實因賤以致貴猶妾本賤得妾以其子母從子貴也合小象看下句似是比擬之義中爻互兌有得妾之象本義所云因顚而出否則爲利得妾而因得子亦猶是也若以應四爲從貴取新四且折足覆餗何新之可取乎】

九二鼎有實我仇有疾不我能卽吉象曰鼎有實愼所之也我仇有疾終無尢也

【胡雲峯曰鼎與井相似井初爲泥二爲泉而二視初爲鮒鼎初爲否二爲實而二視初爲疾愚按二剛中鼎之有實者也仇匹也指初陽與陰比故曰我仇疾卽鼎中之否初已出否可以實物於鼎矣何疾能卽我乎我若無實則否能卽我矣兩我字明二自爲主也不曰使之不我卽而彼自不能卽我所謂不惡而嚴象曰愼所之者必俟否出而後納實愼之於始所以終無尢只是不能凂我之意一說二與五正應仇當指五疾當指四五方任四而不知其有折足之疾二自逺於下彼𨿽覆餗不能相及故曰不我能卽吉爻義或然但與象辭難合】

九三鼎耳革其行塞雉膏不食方雨虧悔終吉象曰鼎耳革失其義也

【三居下卦之上巽體將變離矣革之位也先儒多以鼎耳指六五或云古鼎耳有在腹旁者有在口上者三乃腹旁之耳愚按漢書五行志鼎三足三公象而以耳行凡物之行以足鼎則須用貫耳乃可舉之以行三過剛不中偪近離火木火迅烈鼎中沸騰腹旁之耳亦變熱而不可舉故爲耳革之象與上無應故行塞離爲雉膏者腴也雉膏卽鼎中之實三𨿽承上卦文明之腴而不得食由於火烈烹飪失宜也夫火烈則當濟之以水水火調和庶幾得宜此爻變坎則內外皆成兩象方者將也虧者少也方兩者冀望之詞故不曰亡悔而曰虧悔不曰吉而曰終吉小象推原耳革之故曰失其義義者宜也三過剛不中所以失宜】

九四鼎折足覆公餗其形渥凶象曰覆公餗信如何也【覆餗之義系傳言之詳矣今從卦體推之四以陽居陰才剛而位柔離中一陰爲耳巽初陰在下爲足中爻互兌爲毀折折足之象初未有鼎實故顚趾以出否四已承鼎實故折足則覆餗三實而液於內象士人文徳之腴故曰雉膏四珍而列於外像王家大烹之養故曰公餗形渥乃覆公餗之象謂鼎旁汁沈淋漓也程傳解形渥謂赧汗謂大臣任用匪人至於覆敗可羞愧之甚也程沙隨以渥爲厚漬謂公餗所以養賢九四旣覆養賢之餗而膏潤於己者獨厚所以凶於義亦通小象申之以信如何胡雲峯曰言失信也殊難理防愚按四比五大臣而爲君所信任者今乃至於覆餗不知其向來取信於君者如何似詰責語又似嘲笑語不言凶而凶可知本義以形渥作刑剭謂重刑也似可商】

六五鼎黃耳金利貞象曰鼎黃耳中以爲實也【張彥陵曰金本義兩存其說竊謂所舉鼎者也必在耳上方可貫耳主上九說爲勝愚竊按五當鼎耳之位中一畫稟坤之中徳黃耳象說文作闕以木橫貫鼎耳也儀禮作扃士昏禮設扃鼏鄭康成注今文爲扃字陸徳明釋文扃所以扛鼎此爻變幹金之象耳在鼎上受以舉鼎者六五也在鼎外貫耳以舉鼎者上九也鼎非無以爲舉耳非虛無以爲受二物不相離故於五並言之貫以行必正乃無傾覆故利於貞易之道陽實陰虛二之鼎有實以剛中也五柔中曰實者二五正應彖傳所云柔得中而應乎剛五蓋以二之實爲實者乎或云耳非盧無以受耳虛而實之實耳之虛中受之也亦是一解】

上九鼎玉大吉無不利象曰玉在上剛柔節也【上之正位爲故不復言耳一也五取金上取玉中爻未變同此幹體也金以言其堅玉以言其潤上九以陽居陰剛而能溫之象鼎之爲器承鼎在足實鼎在腹行鼎在耳舉鼎在至於上厥功成矣功成可以養人亦猶井之元吉大成故大吉無不利歸震川曰大烹以養聖賢天子當以聖賢置三公之位上爻是已卓去病曰兩總是一爻以六五言則爻陰而位陽以上九言則爻陽而位陰合兩爻言則六五爲陰上九爲陽俱剛柔節之妙理愚又按風在火上爲家人火在風上爲鼎家人第三爻卽鼎之上爻彼以剛居剛故曰失家節此以剛居柔故曰剛柔節】

【胡仲虎曰鼎與井相似井以陽剛爲泉鼎以陽剛爲實愚又按火澤爲睽反對則風火家人澤火爲革反對則火風鼎皆以離爲上下而兌巽疊處焉離火入澤則熄入木則熖】

【像象曰噬五得黃金鼎五黃耳金此金原胎於震巽二木中又皆從火中鍛就彖易聖人以明罰勅法正位凝命爲教異流竊之名爲九轉金液還丹以離爲九以九爲金爲火金火色皆赤爲丹圖書七九互易故又假圖書名爲還丹遂使四聖之教夷爲耼喜鐘呂之術】

【震下震上】

震亨震來虩虩笑言啞啞震驚百里不喪匕鬯【喪去聲程傳謂陽生於下而上進有亨之義虩虩顧慮不安之貌啞啞言笑和適之貌雷聲所及人無不懼而自失惟宗廟執匕鬯者則不至於喪失惟誠敬而已愚竊按卦本坤體分乾初畫而爲震一陽動於二陰之下雷初出地流動暢逹無有不亨震又自乾來故曰震來雷之來也其勢奮迅噓吸風雲動搖山嶽若有鬼神異物往來矆睒於其間者虩虩之象此句釋震字曽不移時而斂怒收威天地爲之攺色艸木欣然向榮初之虩虩者後成笑言啞啞之象此句釋亨字虩本蠅虎之名其捕蠅周環壁間數數驚顧故取此象而重言之虩虩啞啞二句只就震象說下二句方說到人事明於震亨之義則當震驚時得寧定之精神乃能守而無失如其不然以俄頃而喪生平者多矣百里極雷聲所至而言震爲長子故言匕鬯楊誠齋云震能驚百里而不能失匕鬯於主祭者之手蓋一敬之外無餘念一鬯之外無他物也愚又按詩疏匕所以載鼎月而升於俎以赤心木爲之鬯以秬黍酒加郁金以灌地降神皆祭禮也長子主器匕牲薦鬯之外餘皆有司職事矣】

彖曰震亨震來虩虩恐致福也笑言啞啞後有則也震驚百里驚逺而懼邇也出可以守宗廟社稷以爲祭主也

【先儒多以彖傳爲處震之道是已愚又按卦彖言虩虩驚動之象傳申之以恐致福彖言啞啞安詳之象傳中之以後有則彖言不喪匕鬯鎭定之象傳申之以守宗廟社稷皆從人事發彖中未盡之意人情聞震雷未有不恐者因恐以致福福非外至也虩虩之後繼以啞啞非侈然自放之謂不過循其常則而已言笑自如便是莫大之福匕鬯不喪便是笑言之則驚以震言懼以人言所驚者逺而所懼者邇震在彼懼在此也出可以守宗廟社稷注疏謂君出則長子居守程傳依之臨川鄒氏及黃氏日抄皆主此解本義則謂繼世而主祭愚按朱子之說與說卦帝出乎震之義合震主出不主入故曰出可以守宗廟社稷當依本義爲正】

【晁氏讀書志云彖傳內脫不喪匕鬯四字程傳亦云然愚竊按先儒鄭孩如雲可爲祭主是解不喪匕鬯之義而藏其辭原無脫訛也】

象曰洊雷震君子以恐懼修省

【洊雷震與水洊至義同重也再也前雷方至後雷洊至莫不震疊天之威也恐懼從卦辭驚字來凡人悔心之萌多自恐懼中出故云震無咎者存乎悔雷所以啟人心之悔者也因震驚而生恐懼因恐懼而加修省到得工夫純熟自然不逺復無只悔所謂淵黙而雷聲不待徵色發聲而諭矣顏子不貳過之基在此恐懼是敬天之心修省是回天之事丘行可曰君子於恐懼之後必以修省繼之者所以盡敬畏之實也徒恐懼而不修省則變至而憂變已而休猶之無懼耳恐懼者憂其變之來初震象修省者思其變之弭洊震象】

初九震來虩虩後笑言啞啞吉象曰震來虩虩恐致福也笑言啞啞後有則也

【震之用在下重震之初又最下者爲卦之主爻周公爻辭卽用文王卦辭小象又與彖傳同所以別於九四之震三百八十四爻所獨也鄭申甫曰震之所以貴於六子者以其擔當气力能爲諸子之先鋒故在家爲家督居則監國出則撫軍一於震懼何以承幹主器哉故震者動之謂非懼之謂也知懼之爲動則知初之所爲虩虩以動而爲懼非四之所爲遂泥也愚按虩虩之象原爲震之初來而設笑言啞啞則復其故常矣故周公於初爻但加後吉兩字以見震之爲震只是這个道理夫子分觀其象而玩其辭知爻之置啞啞於後而云吉者仍是致福有則之理無容更贊一辭也黃元公曰震一陽動二陰之下艮一陽止二陰之上動以初爲貴故震之吉在初而四則否止以終爲貴故艮之吉在上而三則否】

六二震來厲億喪貝躋於九陵勿逐七日得象曰震來厲乘剛也

【二與三皆受初之震者也二與初尢近聞震則驚危厲之象程傳以億作憶度之憶解臨川鄒氏吳氏依之愚竊謂億與憶字體相似而義各別十萬曰億言喪貝之大也胡雲峯作大喪其貝解與六五小象正合震爲足躋之象中爻互艮陵之象下乘初九之剛九陵之象七日者陽數極於六至七則變而反其初勿逐七日得之象初震之威勢極猛厲喪貝亦人之常情喪貝至十萬之多二能不顧而飄然逺避置身髙處無心於逐而自得得字對喪字看喪者喪其外來得者得其固有由其居中得正故𨿽乘剛而鎭定若此吳幼淸曰有墮甑不顧之逹必有去珠復還之理二語得之胡雲峯曰屯六二豫六五噬嗑六二困六三震六二皆言乘剛惟困三乘坎中爻其餘乘震之初皆不以吉稱】

【錢田間曰昭烈聞雷失筯史以爲詐夫迅雷色變聖人有然昭烈固以孟徳天下英雄一語爲霹靂也失筯以往徘徊南服不敢北向爭雄及在荊州聞孟徳之來狼狽引去可謂喪貝而躋陵者矣而卒有荊益亦勿逐自得之效也】

六三震蘇蘇震行無眚象曰震蘇蘇位不當也

【程朱皆以六三所處不正當去不正而就正固已愚又謂三亦下受初震而上無應與故成蘇蘇之象蘇蘇者因震而意气阻喪也震行與蘇蘇相對若能反其阻喪之气奮往前行則可變災爲福亦以避震爲義者也不曰無咎無悔而云無眚者中爻互坎坎多眚人皆疑雷霆之震爲天之降殃聖人曰震之道乃教人遷善攺過不行則有眚行則無眚矣三以陰居陽位不當故貴乎行】

九四震遂泥象曰震遂泥未光也

【漢書五行志引震遂泥注雲從三至五有坎象坎爲水四爲泥溺於水不能自拔道未光也本義以泥爲滯溺之象吳氏易纂言雲中爻互坎四當坎之中畫在二陰之間有遂防於泥之象愚按卦本坤體互坎則土得水而爲泥自二至四中爻互艮又有止象遂泥者發而卽止也與三之震行相反凡陽气上行則有光今震於已震之復朝气盡而暮气來又爲內外四陰所掩陽光豈能透露故小象曰未光泥字從去聲亦可震之威惟倐往倐來使人莫測其所至若止而不行人且習而玩之矣】

六五震往來【句】厲億無喪有事象曰震往來厲危行也其事在中大無喪也

【本義以六居五而處震時無時而不危也以其得中故無喪而能有事愚又按震至於五往來數數矣而無時或忘恐懼小象所謂危行是已億無喪從九二億喪貝來二之震在初突如來如其勢猛繼震不若初震之猛五經事變操於心慮者久矣故一億喪一億無喪小象以大字易億字猶云萬萬勿喪也二居柔則气稍餒五居剛則守能堅此以不避爲義者也有事者何卽往來於危厲中而無所喪是已張待軒曰五之事在中上做工夫中無時而喪則事亦無時而喪孟子所謂必有事也】

【胡庭芳曰二與五相似而相反所以相似者上卦之五卽下卦之二所以相反者二以柔居柔五以剛居柔二乘初五乘四也】

上六震索索視矍矍徵凶震不於其躬於其鄰無咎婚媾有言象曰震索索中未得也𨿽凶無咎畏鄰戒也【建安丘氏謂五乘四剛已無足畏上又逺之則震索索然無聲矣愚竊按索索者气盡也矍矍者目動也雷聲入耳而不入目今上居卦終見下爻之被震而耳目皆驚過於畏懼故成索索矍矍之象如此心膽安往而可故徵凶吳幼淸曰躬謂九四鄰謂六三愚竊謂躬當指本爻震尙在鄰而未及其躬故𨿽凶無咎然猶不免婚媾有言者謂六五當震往來而億無喪上方震鄰而耳目俱爲之動也象申之曰中未得可知處震之時此中要有本領方見得事明立得腳定上以柔居柔所以旁皇莫措由其中未有得也爻辭以震不於躬於鄰爲無咎象復申之曰畏鄰戒可見修省工夫要在變故未切身之前以鄰爲戒而預加敬畏方能臨事不懼也婚媾易纂言謂指應爻愚竊按凡言婚媾者皆在震遇坎之卦屯震上坎下賁中爻互坎震睽中爻互坎上爻變震本卦中爻亦互坎】

【愚又按六爻二陽四陰皆以震發端初與四所以爲震者也二三五上爲震所震者也分內外言之初在二陰之下雷初出地二三猝不及備曰躋陵曰震行皆以避爲義四防二陰之中泥而未光且往而復來則天威防矣故五之大無喪六之不於躬皆以不避爲義此六爻之情】

【艮下艮上】

艮其背不獲其身行其庭不見其人無咎

【臨川吳氏引詩言樹之背以背爲北堂指初爻爲背象謂其與四無應故內不獲身外不見人愚竊按易之爲道變動不居獨艮取止義陽自下升至三而止屹然不動艮之象一陽橫亙於上彼此不相應背之象艮爲門闕庭之象以人身觀之五官百骸皆動物也惟背之爲體止而不動故以艮象歸背惟艮其背所以不獲其身惟艮其背所以行其庭而不見其人不是四句分對伊川以艮背不獲其身爲忘我行庭不見人爲不交於物明道謂與其是內而非外不若內外兩忘朱子謂內不見已外不見人像山云無我無物薛敬齋云動靜各止於理而不知有人我五先生同作理解惟孔頴達云所見者在前昔則無見之物也濓溪云艮其背背非見也就象作解與卦辭最合黃氏日抄云艮其背不獲其身背後自不見其身行其庭不見其人者相背亦不見人也靜止之義理皆在其中矣愚竊據後說推之內卦以三爲背則初二爲身背在身後不與而相對故不獲自見其身外卦以上爲背則四五爲人與人相背而不見其面故行其庭不見其人文王只是就卦體說卦象至象中所寓之理豈一一說得盡朱子於他卦皆言象占於艮背亦捨象而専言理幾同莊子之吾喪我釋氏之無我相無人相矣】

【魏莊渠雲天文左右前皆動也惟北辰不動人身背亦如之故字従北従月此卽六書假借之義後人不明訓釋六經多爲所梗費了多少分疏】

彖曰艮止也時止則止時行則行動靜不失其時其道光明艮其止止其所也上下敵應不相與也是以不獲其身行其庭不見其人無咎也

【張兩若曰只緣艮義爲止聖人怕人墮落寂滅境界去了故特發出个行字來愚按卦辭於止中原兼行說中爻互卦上震下坎亦有行象夫子復就行止而以動靜發明之行止以對待言動靜作一串說歸重又在時上艮與震反對震行而動者也艮止而靜者也震時則行艮時則止所謂動靜不失其時人心煩擾則昏暗凝靜則光明艮陽外見陰不得而揜之所謂太宇定而天光發也道者何不失其時之謂羅念庵云動靜皆從容閒雅此乃身心安著處不患明之不足於照矣正與此義合顧止有止之時亦有止之所如當止而止則止在止上當行而行則止又在行上卽有物有則各得其所之謂夫子以止字當背字卽時止時行至當不易之處也似不必依晁氏本攺艮其止爲艮其背王龍溪曰敵應者應而未嘗應也馬經綸曰云所似有方向似有邊際故以敵應不相與爲所愚按陰陽和則交謂之和應不和則不交謂之絕應皆陰皆陽𨿽應而不和謂之敵應六爻上下敵應者八純卦皆同獨於艮言之者艮是止體所取專在不相與相與則動動則不免有咎矣是以以下一气讀到底只完得卦辭之義】

象曰兼山艮君子以思不出其位

【兼者兩也坎離雷風澤五子皆有往來之義兼山不然各成一山前後相背非連岡接嶺也故爲止象君子之素位而行不願乎外似之先儒謂思心之用著於無思卽爲沈空著於有思則爲逐物愚竊謂位字卽彖傳所字従定理而論曰所従現前而論曰位天下無一定之位有是位則有是思止亦無定位而當位卽止時行時止便卽行卽止所謂思不出位也程傳云或過或不及便是出位愚又按左傳子太叔問政於子產子產曰政如農功日夜思之思其始而成其終朝夕而行之行無越思如農之有畔其過鮮矣可爲大象注腳】

初六艮其趾無咎利永貞象曰艮其趾未失正也【先儒謂聖人觀心於復觀身於艮諸爻近取諸身與咸略同此卻是背象如人背面而立腓限夤輔皆從後可見惟趾則見於前者愚按身之行止由乎趾艮趾是第一步工夫止在方動之初也工夫愈早愈好所謂遏人欲於方萌故無咎所難者終身不變耳故須永貞方得初爻剛位柔本非正象曰未失正謂義在當止未爲失也】

六二艮其腓不拯其隨其心不快象曰不拯其隨未退聽也

【本義謂三止乎上不肯退而聽乎二先儒或云三者二之所隨三艮其限止所不當止二當腓之處不能以隨時之學化其執一之獘而反隨三而止故其心不快愚竊謂取象卽在本爻腓足肚也有肉而無骨在趾之上股之下上隨股而下隨趾二陰柔居下卦之中故有此象腓不自動隨足而動足亦不自動其權在心以心爲制則全足皆止以腓爲制趾動則腓隨之矣二本欲艮其腓今腓隨趾以動而不能敕止之君子艮止之學原是以我禦物不以我隨物今不能拯而反隨之此心終日役役安能快然耶小象云未退聽言未能退而聽命於心也若心作得主則百體皆従矣中爻互坎爲加憂不快之象張待軒曰後世之止只求息心大易之止卻求快心快卽自慊之學此心作得主凡情俗念俱退聽矣易纂言以腓指二以隨指三以心指五釋爻義太破碎吾不取也】

九三艮其限列其夤厲燻心象曰艮其限危燻心也【虞仲翔云限束帶之處王輔嗣云夤夾背月程沙隨云限分上下夤列左右本義謂限卽腰胯也夤膂也諸說不同愚竊按限乃夤之字義非腰胯之名乃上下之界限一陽在下卦二陰之上故曰艮其限本一物也有如夤之列而爲二故曰列其夤夤則腰膂也兩句似當相連說中爻互坎九三一陽坎中水也坎爲心病心猶火也自四至上大象離離爲火有燻象人身水下火上水欲其升火欲其降腰膂居其中屈伸所系中爻又互震宜動不宜止者也今上自上下自下彼此判隔水不升而火不降三欲遏炎上之勢其勢轉熾本欲制心適以燻心此告子彊制之學危而不安者也二三兩爻皆提出心字心體固不可妄動亦不可以惡動而求靜二之病在過柔三之病在過剛二役於有動之心三偏於有靜之心不動心之學豈易易哉】

六四艮其身無咎象曰艮其身止諸躬也

【吳艸廬曰身謂腹以上膈以下呼吸之根气所從生也唐凝庵曰三分上下爲兩截四通上下爲一體三以剛居剛而心危四以柔居柔而身安愚按身字従卦彖來身者人之全體言身則背與心在其中矣胡雲峯曰鹹四以心之動者言此不言心而言身兼動靜也愚又謂六四爻位皆陰純是靜體身止則背止心亦得所止矣勞而逐物不如逸而證身故無咎此近裏著己之學躬行君子也楊龜山云爻言身象言躬者伸爲身屈爲躬屈伸在我不在物王伯厚云偃身爲躬見躬而不見面止諸躬卽所謂艮其背也】

六五艮其輔言有序悔亡象曰艮其輔以中正也【正字當衍李隆山曰人所見於外者不過言行二者在下有腓趾以象其行在上有輔頰以象其言吳幼淸以輔指上九愚竊謂卽指本爻與咸卦不同輔者言之所従出也文王於卦辭單說行周公於爻辭補出言字咸取輔頰舌此單取輔釋名云頥輔車其骨彊可以輔持其口在兩頰之旁亦従背後見者艮其輔非不言也止在言前故出之有序序者義理之次第也多言則多悔有序故悔亡初艮趾止其行也五艮輔止其言也中者時而已時言時黙卽時行時止發語有先後出令有緩急皆是也以陰居陽中而不正本義云正字羨文而語類載朱子之言則曰艮之六五以中正而言有序薛敬齊謂語類出門人之手多失朱子意此亦其一也】

上九惇艮吉象曰惇艮之吉以厚終也

【吳幼淸曰上變爲柔成坤胡雲峯曰上獨不言象乃取坤土象丘行可曰艮以人身取象艮止體身動體也六爻自趾至輔皆囿於一體未能盡止道之善獨上爲艮主於當止之地而能止焉所謂止於至善聖人以爲非形之可拘故曰惇艮吉愚按上爻吉占無多而艮在上體者蒙蠱賁大畜頥剝損艮八卦皆吉聖人喜靜而惡動也艮陰土也居兼山之上有惇厚之義故吉唐凝庵曰上之厚終與初之永貞相應蓋末路易失故步難持上得止之終則通上下爲一身合行止爲一道矣止難於終其始皆暫止者也至於終止則眞能止矣愚又謂人之气象動者多薄靜者多厚厚非一朝一夕之故自艮趾以後二之心不快三之心危厲必也反躬無咎出言悔亡而後得惇艮之吉輕動之象至終乃得免焉人可不躬自厚哉朱子曰復卦靜中有動艮卦又是動中要靜復卦便是一个大翻轉底艮艮卦便是兩个翻轉底復復是五陰下一陽艮是二陰上一陽在下便震動在上則沒處去了只得止故曰艮止也愚又按系傳卦位起於震而終於艮上下皆震獨初爲卦主動惟發於始也上下皆艮獨上爲卦主止必要其終也】

【艮下巽上】

漸女歸吉利貞

【程傳漸與歸妹正相對女之歸能如是則正而吉蓋其固有非設戒也本義以利貞爲戒辭愚竊按卦象長女在上將入而來歸少男在下方止而未往女之於歸必俟納采問名納吉納徵請期親迎六禮備而後行天下之進以漸者無如女子之於歸故曰女歸吉咸取女吉取婦之卦也漸女歸吉嫁女之卦也咸以正感男下女漸以正進女從男皆以貞爲主利貞者其利乃在止而巽似非戒詞當依程傳王伯厚曰漸男方求女之事歸妹女將歸男之時以未成夫婦而名卦愚又按外卦本幹內卦本坤三四互換而乾變巽坤變艮中爻自二至五各得其正而女居外卦乃自外來歸之象也】

彖曰漸之進也女歸吉也進得位往有功也進以正可以正邦也其位剛得中也止而巽動不窮也

【本義云漸之進也之字疑衍或是漸字愚按晉與漸同取進義本卦所重卻在不遽進漸不是進漸乃所以進也漸之進之字與比之自內否之匪人句法相似言漸之進也如女歸則吉也之字似不當衍彖傳於卦辭不多添注腳只防綴幾个虛字利貞之意已明進得位以下皆釋利貞之故得位得中皆指九五一爻止而巽又從卦徳發漸進之義兩進字従上漸之進也來進以正卽是進得位正邦卽是有功以正者得位之本正邦者有功之驗卦之中四爻皆得位聖人恐人誤認故復申之曰其位剛得中也所以別於六二之柔得中惟其止而巽所以動不窮下止則凝靜不擾上巽則相時而動以此而進則得位以此而往則有功所謂漸之進者如此所謂貞之利者如此】

【進得位本義謂卦之變自渙來九進居三自旅來九進居五皆得位之象亦雜舉兩卦爲卦變者也愚按漸與歸妹反對歸妹下卦之兌進而爲漸上卦之巽則二三四五皆得位而五又得中乃反對之象若以卦變言成卦之主在三四兩爻何不云漸三陰之卦自否來三進居四而剛柔得位五剛得中似不必云自渙來又自旅來】

象曰山上有木漸君子以居賢徳善俗【舉正作善風俗】

【黃氏日抄雲程傳以山上有木其髙有因爲漸晦庵謂木漸長則山漸髙似勝有因之說愚又竊謂地勢平衍木之長也易見故謂之升山勢髙峻木之長也不覺止於下而進於上故謂之漸本義疑賢字當衍或善下有脫字愚竊謂賢徳善俗猶云仁裏也従來風俗之美惡視男女之貞淫入其鄕而嫁娶以正婚姻以時則風俗之善可知君子居仁裏則事賢友仁積日積月吾徳不覺漸成如山上有木不見其長以漸而髙也若衍卻賢字則與夬大象居徳無別矣】

初六鴻漸於幹小子厲有言無咎象曰小子之厲義無咎也

【本義鴻之行有序而進有漸始進於下未得所安上復無應故象如此愚竊按文王卦辭以漸爲婚禮故周公爻辭多以鴻取象婚禮奠雁取其不再偶也鴻之飛翼次肩隨成行而進漸之象中爻互坎爲水水涯曰幹鴻水鳥也初居最下漸幹之象不獨逺無應近亦無比離羣孤飛厲之象爻位皆陰小子之象與隨卦陰爻稱小子同鴻性多警失羣則呼厲而有言之象以其心知危懼故𨿽厲而無咎以義揆之寧有危懼而防於咎過者乎】

六二鴻漸於磐飲食衎衎吉象曰飲食衎衎不素飽也【程傳磐石之安平者愚按二居艮體之中艮爲石磐之象漸於磐視幹稍進矣中爻互坎有飲食之象二柔順中正與五本正應五云三嵗不孕則二猶爲未嫁之女雜卦傳所謂女歸待男者正指此爻不急於進而從容自養以待時故吉有鴻漸於磐飲啄自如之象衎衎和樂也人見其飲食宴樂居中無事未必不蒙素餐之譏故象以不素飽釋之以見二之従容有待非甘豢養而妄進者也又按漢書武帝紀引此文磐作般注雲水中堆也易纂言雲磐水旁石墩】

九三鴻漸於陸夫徵不復婦孕不育凶利禦寇象曰夫徵不復離羣醜也婦孕不育失其道也利用禦寇順相保也

【爾雅髙平曰陸三居艮上視乾磐漸髙矣鄭剛中曰三上無應而親四四下無應而奔三三務進而妄動故徵則不可還四失守而私交故孕則不敢育吳幼淸曰三往爲六四四來爲九三故否變成漸而九三得居正位三四男女之交也今九三剛躁不安其居又欲往四則漸復變爲否而男女不交矣三往則四來因夫徵不復故婦孕不育也愚按卦中夫婦之義於此爻發之卦辭之女歸二五正應也爻辭之夫婦則指三四兩爻四無歸三之理以近比而成偶本失女歸之正因兩爻各得艮巽之正位故聖人亦許其爲夫婦也中爻互坎陷而止之夫徵不復象坎中滿婦孕象自三至五互離中虛不育象又坎爲盜寇象艮止也禦寇象胡雲峯曰三悅四之陰往不以正也四従三之陽合不以正也故一則徵而不復一則孕而不育不復不育凶之極矣而云利禦寇不可解或曰鴻宿處必有司夜以防掩捕遇警一號則舉羣皆起乃禦寇之象今據小象釋之三本艮體去其儔類而比四故曰離羣醜三以私情與四相合故曰失其道四巽體而性順與三旣合物莫能奪故曰利禦寇順相保張彥陵曰禦寇與婚媾相反此句正教三以待四之法蓋夫婦而出於私情比暱匪媾也而實寇也惟以禦寇之法禦之庶幾不受私情之累乃爲利耳又是一解】

六四鴻漸於木或得其桷無咎象曰或得其桷順以巽也

【四入巽體漸於木視陸又髙矣鴻駢趾豈能集本四與初無應繞樹三匝無枝可依宜有咎矣程傳本義皆以桷爲平柯愚竊按詩疏桷榱也夏侯湛鳥賦銜泥結巢營居傅桷吳幼淸云屋防之方者似非平柯之解或得木枝橫平如桷者則可以托處而無咎九三一陽在下有桷象象曰順以巽與前順相保相應四以陰居陰巽順者婦道也故於此再言之】

【愚又按爻象辭皆詳於三而略於四必兩爻參看始明似側重在陰一邊當夫徵不復時一離羣之婦懷抱無兒外多彊暴幾幾有不能自保之勢於此而能守身禦寇擇木孤棲卒能婉孌相保以待徵夫之復爻辭於三曰凶於四曰無咎嘉其得巽順之道也】

九五鴻漸於陵婦三嵗不孕終莫之勝吉象曰終莫之勝吉得所願也

【程傳以陵爲最髙處象君位之尊愚竊按爾雅大阜曰陵艮山在下漸於陵之象五與二正應婦指二中爻互離中虛不孕之象離位居三三嵗之象五以剛中正應柔中正非三四之比三云不育已孕而不育以合之不正也五云不孕未合而不孕以有待而合也終莫之勝謂五之心惟屬於二視人世女歸之正終莫有勝於二者𨿽於歸有待到底是徳配故吉同人二五亦爲三四兩爻所隔故九五曰大師克相遇此曰終莫之勝其義相同胡雲峯曰卦以巽爲女艮爲男而爻以五爲夫二爲婦者以二五相應爲言取義不同也愚又謂天下之躁進者必驟退易合者亦易離二不輕進五不輕合相須之久相信之深至此始得所願其進之正而得位如此】

上九鴻漸於陸【當作逵】其羽可用爲儀吉象曰其羽可用爲儀吉不可亂也

【愚按六爻之象上九爲最吉漸道已成離羣髙舉漸逵之象先儒或以漸陸爲退飛之象或以三爲南陸上爲北陸皆従木字作解晁氏讀書志陸作逵胡安國亦然程傳逵雲路也吳艸廬云陸當作逵字體相類傳錄誤也愚按下五爻皆叶韻本爻逵與儀葉其義可見當従之漸於逵言其翺翔雲路使人可望不可卽吉光片羽畱爲世珍所謂進退可法者也儀字如鳳凰來儀之儀亦當從程傳纂言作儀刑解亦猶蠱上九不事王侯志可則也之義本義以儀爲旌纛之飾似非正解可用用字當玩大抵無位者多無用上九乃賢人之髙致其用可以爲儀𨿽髙而無位非無用者也鴻之飛成羣而不失次小象獨於上爻言之者要其終而知其不可亂也亂者失次之謂只就鴻漸說不必說到不以富貴利達亂其心也吳艸廬曰鴻水鳥而乘風以飛下卦艮止而有坎水故下三爻之象曰幹曰磐曰陸皆漸進而止於水際者也上卦巽爲風爲髙故上三爻之象曰木曰陵曰逵皆漸進而飛於風中者也此六爻之情】

【兌下震上】

歸妹徵凶無攸利

【程傳歸妹女之嫁歸也男上女下有悅少之義以悅而動則不得其正矣故位皆不當愚竊按說文妹女之少者女少故字従未六子相配之卦凡十八咸恆漸歸妹四卦皆取嫁娶之義三卦彖辭或吉或利惟歸妹獨凶咸二少相感恆二長相承漸以少男下長女此則以少女下長男本非匹敵不待父母之命媒妁之言明是妹自爲政故曰歸妹禮男子三十而娶女子二十而嫁女未有不少於男者女少則有待年之義今妹往而求夫故凶凶在徵也吳幼淸曰以三四兩畫言泰之三四本當位今三往四來則皆不當位故旣曰徵凶又曰無攸利深戒之也程敬承曰六十四卦中彖辭全無好處者惟否與歸妹耳否是小人肆志之日歸妹是小人進身之時】

彖曰歸妹天地之大義也天地不交而萬物不興歸妹人之終始也說以動所歸妹也徵凶位不當也無攸利柔乘剛也

【愚按卦彖極言歸妹之凶夫子卻従歸妹二字先發天地之大義蓋本卦從泰而變三四兩爻互換而爲兌震兌爲少女乃女之終震爲長男乃男之始上震乃乾交於坤之始下兌乃坤交於乾之終坎艮巽離皆包羅於中矣萬物皆六子之變化出震見離悅兌勞坎所謂興也天地不交二句乃反言以明天地之大義因交而生物也以下復說到人事夫婦原以人合前者有終後者有始與天地生生不已一般才完得天地之大義舊注以終屬女始屬生育似不必泥男女本是天地間大道理只爲悅以動所以爲歸妹非惡其歸惡其所歸者妹也斥其爲妹罪有専屬矣三以陰居陽則位不當踞九二之上則柔乘剛說以動以下接連六句専指六三一爻卦彖因女悅以致男動所以云凶而無攸利也若依程傳謂二三四五位皆不正三五皆柔乘剛則罪不獨在一女子矣】

象曰澤上有雷歸妹君子以永終知敝

【本義雷動而澤隨歸妹之象胡雲峯曰澤隨雷動來矣鮮曰雷震澤上水气隨之而升似乎將悅以動多倒轉看了愚竊謂澤上有雷上之雷聲未動下之澤气先升方合悅以動之義夫婦之道欲其有終而無敝其始不以正者其終必有敝可知不獨夫婦也君臣朋友亦然眾人無終由於不知敝君子知敝是以能永終】

初九歸妹以娣跛能履徵吉象曰歸妹以娣以恆也跛能履吉【句】相承也

【先儒多以三四兩爻爲成卦之主建安丘氏則指二五爲主爻吳幼淸以初爻統全卦之義惟陸庸成謂歸妹六爻俱無夫象愚按本卦與漸反對漸是民間之嫁娶此是帝室之婚姻在全卦則兌従震以六三爲主爻在六爻則不論陰陽又各有歸妹之義古者天子一娶九女諸侯一娶三女有嫡有媵媵者曰娣侄歸妹以娣蓋妻之妹従嫡以適人者初無正應娣象居卦之下履象兌爲毀折跛象以剛居剛本能履者也而托之於跛嫌並嫡也存此不敢上人之心何往不吉小象曰以恆以分言乃今古之常禮非說以動可知曰相承以徳言二承五初承二安於爲娣非柔乘剛可知所以彖辭曰徵凶爻辭曰徵吉小象吉字當連上讀相承也三字自爲句】

九二眇能視利幽人之貞象曰利幽人之貞未變常也【本義眇能視承上爻而言愚竊據兩爻合看二亦娣也以視承履其爲娣所不待言居初之上中爻互離爲日視象二剛中亦能視而托於眇者也幽人猶云靜女本卦九二卽履卦之九二故其占同象於初曰以恆於二曰未變常夫婦之道不可不久惟各安其常初所以吉二所以貞與履六三取象同而義則不同】

六三歸妹以須反歸【句】以娣象曰歸妹以須未當也【須字先儒有三解程傳作待字義或云須飾之須是爲盛容飾以待歸也朱漢上引天官書須女四星賤妾之稱本義依之愚按六三不中不正居悅體之上爲卦主爻所謂徵凶無攸利者也蓋婢僕之流非世家之女以色見售而不得列於娣者故以須名之歸妹若以須従將來妬寵爭妍禍有不可勝言者爲六五計當去六三之須而以初二爲娣反歸者反須使歸母家也二字似當屬上句讀以娣二字自爲句指下二爻象曰未當幸三未當位尙在貫魚之列宜及此時去之也以須爲未當則反歸之當可知若以須爲待反歸爲娣則待年之女似與九四無別矣】

【愚又按內卦三爻亦當合看五爲女君諸爻皆其媵也以象言兌爲妾以位言上貴而下賤妾婦之道履不逾閾視不出戶初二曰跛曰眇旣不自多其能又見不尙色之意本義所謂女之賢者也至六三則娣中之匪人矣故加之以賤稱従來並妻奪嫡之事多出帝王貴戚之家故聖人於內三爻惓惓垂戒謂歸妹而以娣𨿽跛眇亦能履能視吉而且利歸妹而以須何必更言凶言不利只有反歸之一法耳】

九四歸妹愆期遲歸有時象曰愆期之志有待而行也【易纂言以九四震長男爲歸妹之兄五爲妹二爲壻似乎彊生分別愚竊謂九四亦娣也婚姻宜有常期卦至四爻女猶在室愆期之象詩云士如歸妻迨冰未泮今卦入震體則冰已泮矣由愆期故遲歸時者婚姻之時愆期者數也有時者理也女無不嫁之理但遲早自有數耳時未至則當待故象中之曰愆期之志有待而行以見非人不我娶乃我不輕許人也九四以剛居柔蓋女子之有志而能貞潔自守者摽梅之詩曰求我庶士迨其吉兮江沱之詩曰之子歸不我以古者女未及筓有待年於國之義以詩證易理自相通】

六五帝乙歸妹其君之袂不如其娣之袂良月幾望吉象曰帝乙歸妹不如其娣之袂良也其位在中以貴行也【幾平聲】

【程傳以五下應二爲下嫁之象易纂言帝乙謂九四所歸之妹謂六五楊止庵以三四得合五爲主婚愚竊謂以卦論則三爲成卦之主以爻論則五爲眾爻之主似難定所歸之爲某爻帝乙歸妹與泰六五辭同必實有其事京氏易載有帝乙歸妹之辭注詳泰卦下今就爻辭釋之未歸則稱妹已歸則稱君正其爲小君所以別於諸娣也五柔中居尊以徳禮爲貴不以衣服爲容故君之袂反不如其娣之袂良袂者容飾也長袖善舞之意袂不如娣徳勝可知矣月幾望爲陰之盛徳足以儷陽故吉與小畜中孚抗陽者不同在中者五之徳也以貴者帝之妹也行者下嫁也小象節取爻辭以帝乙二句連合成文見得帝乙之妹地位尊重如此乃不如娣袂之良洗盡鉛華獨昭壼徳有王姬肅雍气象復申之曰其位在中以貴行也所貴在中則有容而不妬𨿽跛眇之娣亦得進禦於君樛木垂仁而下逮小星援命以自安非聖女賢妃孰克當此】

上六女承筐無實士刲羊無血無攸利象曰上六無實承虛筐也

【蘇子瞻曰天地之義正大而已大者不正其終必有名存實亡之象愚按上六震體本士也而爻位皆陰虛而無實之象又六三悅體在下兩陰敵應亦無實之象震爲蒼筤竹筐之象內卦兌羊之象中爻互坎血之象女承筐以實蘋藻士刲羊以取血膋皆祭禮也今不成夫婦以言乎女承筐則無實以言乎士刲羊則無血未嘗告廟而成夫婦之禮也先言女而後言士其咎在於陰虛所以無攸利小象不言士女只従承筐無實句指出一虛字以結之上六以陰居陰無實則虛所謂名存而實亡咎在女不在士可知矣先儒或謂咎在士而不在女竊所未解】

【愚按六十四卦除乾坤純陽純陰外余卦凡取男象者爲陽爻取女象者爲陰爻獨歸妹不論爻位陰陽多取女象而以六五爲主爻𨿽與九二正應卻無以君歸娣之理究不知妹之所歸者何爻闕疑俟再考】

【離下震上】

丰亨王假之勿憂宜日中【假音格】

【程傳格字作致字解吳艸廬以彖辭爲天子適諸侯之義愚竊謂丰取滿盈爲義以天道言滿盈之象以世道言正滿盈之時丰之所以亨也王者至此時正當憂盛危明而曰勿憂非謂不必憂也蓋當雷電交作時則日光失照日復其照則一切陰慝不得障蔽於吾前矣丰而宜日有不可過動之意日而宜中又有不可過明之意此保丰之道也】

【愚又按卦體離日在下惟恐失之闇賴火勢炎上內三爻不論應否皆上適於震合而成丰𨿽云明動相資而以明爲主觀彖傳宜照天下及爻辭言蔀言見其義曉然】

彖曰丰大也明以動故丰【疑當作亨字】王假之尙太也勿憂宜日中宜照天下也日中則昃月盈則食天地盈虛與時消息而況於人乎況於鬼神乎

【先儒於彖傳注釋略同愚又竊謂大當以規模气象言明動者卦徳也然必先明而後動不明而動防行將何之明以動自無不亨之理尙大者非謂王者至此有心好大也乃時尙所必至席丰履厚規模气象不期侈而自侈書曰無疆惟休亦無疆惟卹此其可憂者也卦辭勿憂宜日中彖傳宜照天下兩宜字是勿憂中之作用蓋惟日中則光輝能徧照日昃則不能矣文王言日中夫子補其所未足可見日豈長中有中則必有昃徒憂何爲哉月盈則食又従上句推言之離卦與坎反對彖傳言日亦言月此其例也中昃盈食卽盈虛消息之象皆時爲之也天地且不能違時況人與鬼神乎甚言丰之不久也盈虛消息四字夫子於剝丰二卦言之一以見天下無常剝之時一以見天下亦無常丰之時又按照字爲全卦要領照亦日中也昃亦日中也蔀亦日中也盈則必虛息則必消爲昃以盈處盈以息處息爲蔀知盈守虛知息持消爲照王者不能使造化無日昃月食之時而常存此日中久照之心所謂善用其明也】

象曰雷電皆至丰君子以折獄致刑

【先儒謂雷者陰陽相薄之聲電者陽光也雷之動物有聲有光故大象於震離相遇多言電三畫爲電重離爲日離上震下曰噬嗑震上離下曰丰兩象皆取治獄一動而明一明以動噬嗑乃章程初設懸象魏以示人從立法者言丰則令甲久申據爰書以定罪從用法者言所謂國家閒暇及是時明其政刑也愚按雷發聲之後五日始電雷電亦有不皆至者威至而明不至則片言何以折獄明至而威不至則姑息何以致刑故必皆至乃合丰義亦猶噬嗑之雷電合而章也始則法電之明以折獄是非曲直必得其情終則法雷之動以致刑大小輕重必當其罪天下豈有寃民乎】

【愚又按丰與旅反對離爲兵戈中爻皆互兌爲毀折故大象皆取刑獄】

初九遇其配主𨿽旬無咎往有尙象曰𨿽旬無咎過旬災也

【易纂言以配主爲六二愚竊據諸儒之說似當指四初與四敵應不相與謂之配主者兩剛同徳而成匹偶之象程傳所謂同舟則胡越一心是也勸初往從四故云𨿽旬無咎往有尙注疏以初四皆陽爻訓旬爲均程朱皆依之愚竊按書十旬勿反曲禮旬之外旬之內說文云編十日爲旬文王卦彖以一日言曰日中周公爻辭以十日言曰旬爻居丰初乃一月上旬初宜及時而往與四明動相資共圖保丰之道稍遲旬日𨿽亦無咎但須以往爲尙耳象申之曰過旬災恐其過時而不往也】

【焦弱侯曰初以四爲配主四以初爲夷主上下之詞也自下並上曰配如妻之仰而配於夫自上並下曰夷如明之夷而入於地】

六二丰其蔀日中見斗往得疑疾有孚發若吉象曰有孚發若信以發志也

【廣雅蔀艸名注疏以蔀爲障光明之物楊誠齋云日蔽雲中稱蔀玉篇云覆也愚按諸釋不同總是蒙蔽之象丰其蔀者當丰時而有蒙蔽之患也二爲離主居卦中爻日中之象斗爲天樞指五見之者二也斗宜夜見今晝見則日無光矣二本至明之體而爲五暗君所蔽於此之時若往而従之必因疑而得疾如杯中蛇影之類中爻互巽進退不果故有此象日中見斗幾疑晝爲夜矣而二之於五不以明暗二其心盡誠相孚以俟君心之悟迨至有孚發若則障去而疑消孚者在二發者在五故二曰往五曰來二字相應來章之譽豈獨五有慶哉兩爻所以皆吉信以發志象辭與大有六五同彼以五發二之志此以二發五之志其孚同也】

九三丰其沛日中見沬折其右肱無咎象曰丰其沛不可大事也折其右肱終不可用也

【沛蘇氏易傳作斾釋爲旛幔說木陸氏本義依之楊誠齋以日在云下爲沛愚竊就字作解沛者沛然下兩貌中爻自三至五互兌爲雨丰其沛者大雨之象沬易纂言以爲斗下小星愚竊按古本作昧昧者晦也大雨則晝晦矣晦則無所見而云見沬者昧在彼而見者在此也蓋沛之蔽甚於蔀沬之見甚於斗三與上正應上以柔暗居卦終錮蔽方深如何可與共大事𨿽有股肱之用而不知三之所以寧折其右肱而不爲上所用猶云無従措手也由其離體見事明故無咎丰與明夷下體皆離明夷六二去上逺故夷於左股傷之未甚猶可用也丰九三與上應故折其右肱傷之切而終不可用也又按本爻與大過九三同爲上六之應爻彼以棟橈致凶此以折肱無咎小象於彼曰不可有輔於此曰不可大事終不可用皆諄諄告戒之辭】

九四丰其蔀日中見斗遇其夷主吉象曰丰其蔀位不當也日中見斗幽不明也遇其夷主吉【句】行也【舉正行字上脫志字】

【易纂言夷字作傷字解謂四變而柔爲明夷故四以二爲夷主愚竊按四與初應初曰配主四曰夷主兩剛相遇敵應等夷之象丰蔀見斗之象與九二同二當位而丰蔀四不當位而亦丰蔀二離明而見斗四幽不明而亦見斗當丰之時障蔽同也二上與五應而有孚發若四下與初應而遇其夷主剛與剛遇柔與柔應明動相資又同也故爻辭皆曰吉小象略於二而詳於四者二指六五爲蔀斗故不可往往則入於暗而得疑四之蔀斗皆自謂也故利於行行則遇明而得吉象恐人以二爻同看亦以四之蔀斗歸咎六五故九四之象最詳】

六五來章有慶譽吉象曰六五之吉有慶也

【程傳謂六五無虛已下賢之義聖人設此以爲教本義亦云因其柔暗而設此以開之愚竊按上下四爻皆言丰五爲卦主而不言丰人君以得賢爲慶不以富有爲丰者也來章與大蹇朋來同凡爻位自下而上曰往自上而下曰來以君位臨之則下之往者皆來矣因二以來初因四以來二內三爻離明故曰章五柔順得中又是動體能用下之明以爲明向來丰蔀丰沛至此障蔽悉間明則資於人譽則歸於己二自往五則得疑疾五能來二則有慶譽六五之吉未必非有孚發志之功也】

上六丰其屋蔀其家闚其戶闃其無人三嵗不覿凶象曰丰其屋天際翔也闚其戶闃其無人自藏也

【本義以陰柔居丰極處動終明極而反暗者也愚竊謂上六一爻關系全卦處丰之末已是日昃月食時矣以人事言之如富貴人末路身居華膴髙大門閭丰其屋之象門以內耳目相蒙蔀其家之象門以外眾畔親離閫戶無人之象主人如帝謁者如鬼有經年伺其門墻不得一見者矣三嵗不覿之象爻辭旣備言其凶小象復申之曰爻言丰屋非富潤屋也謂其志滿樂極飛揚跋扈如天際翔也爻言無人非無人迹也謂其深居髙拱只見有己不見有人是自藏也六五以謙接物六二敵應而必來上九以亢自居九三正應而不爲用兩爻互看吉凶之斷在此蘇子瞻曰丰者至足之辭足則余余則溢揚子云曰炎炎者滅隆隆者絕髙明之家鬼瞰其室上六之謂與】

【漢書五行志其在周易丰之離弗過三矣注云離下震上丰上六變而之離曰丰其屋蔀其家言無道徳而大其屋不過三嵗必滅亡也】

【張待軒曰國家之患莫大蒙蔽丰時特盛故曰宜照天下夫階前萬里人主何所用其明哉致治以人保治亦以人但使賢者在位何憂讒諂蔽明此卦五來章二有孚君臣一徳初遇四四遇初大小同心更何丰之足憂上六有一丸三而不能用以至闃其無人𨿽翺翔天際亦何益哉此六爻之防也愚按初四二五在他卦爲敵應不相與在丰則取其明動相資曰遇曰見曰往曰來曰無咎曰吉三與上本正應而無往來之義一曰無咎一曰不覿惟上六一爻其占獨凶者由其去明最逺而丰之極盛也可以悟盈虛消息之理矣】

【象數論曰丰爲日食之卦日防在朔而食亦在朔月盈在望而食亦於望初之配主月也此在日食前月之望故爲過旬之災離南方之卦五六月之交日在午未食於井栁則斗宿逺而得見日中見沬日食之旣也其應在大臣故折其右肱震東方之卦日在戌亥日食於室壁則斗柄之在午未者逺而得見來章復圎也闃其無人日入而息也朱罍庵則於二爻言之謂天之變異日中見五緯者有矣未有見經星者丰其蔀日有食之也日食甚則斗可見矣以其居陰従陰故得疑疾以其離明得中故有孚其疑也如日之食其孚也如日之更鄭孩如曰易𨿽假象亦須以意防之設蔀以自蔽何至日中見斗惟日食將旣時渾天暗黒斗乃見於日中日食旣者月掩之也則是月者日之蔀也姦臣蔽君亦猶月掩日蔀之丰也乃大臣壅蔽其君之象九四爲之也易之道固無所不有存此三說以備參考】

【艮下離上】

旅小亨旅貞吉

【程傳爲卦離上艮下山止而不遷火行而不居違去而不處之象臨川王氏曰入而麗乎內所以爲家人出而麗乎外所以爲旅吳幼淸曰凡家居者入而舉火於內旅寓者出而舉火於外愚又按旅者客寄之名周禮地官所謂羇旅也分內外二體看火在上動而不止旅人之象山在下止而不動旅捨之象公劉詩中所謂廬旅也與丰反對丰爲大故旅爲小先儒謂處旅之道切忌自大六五爲卦主以其得中而順乎剛小之所以亨愚又謂旅𨿽小道然必貞乃得吉道無往而不在事無微而可忽也再提旅字丁寧鄭重之意吳艸廬以旅貞吉三字指九三而言似不必従】

彖曰旅小亨柔得中乎外而順乎剛止而麗乎明是以小亨旅貞吉也旅之時義大矣哉

【程傳以彖傳五句多爲處旅之道愚竊按彖傳不釋卦名専釋卦徳二五皆柔得中者曰外則專指外卦六五在外者爲客所以合乎旅之義六五一柔在外乘承皆剛順乎剛之象此句専屬上卦止而麗乎明合上下卦徳言止者不能無所麗猶旅人不能無所依艮止則隨寓而安離明則因不失親是以小亨而貞吉也又按他卦彖傳於釋彖之後多推廣言之以見時義之大此不加一辭者錢田間曰吾夫子轍環天下一生固旅人也嘗筮易得旅商瞿氏曰子有聖知而無位子曰命也故於旅發深慨焉今竊合六爻論之人生天地間何在而非逆旅瑣瑣之災固所自取卽次之安其偶然耳人世之焚次焚巢喪資斧喪童僕者比比皆是而旅懷無厭或且得資而心猶不快惟二五柔順得中庻幾知止知足者然其道止於小亨而已若聖賢當此不遑家食豈徒曰桑弧蓬矢志在四方而已哉蓋難處者旅之時難盡者旅之義夫子嘆時義之大意或如此】

【以卦變之義推之則旅自否來否下卦之三來居旅上卦之五故云柔得中乎外而順乎剛亦可謂之卦變本義顧不言】

象曰山上有火旅君子以明愼用刑而不畱獄

【注疏火在山上逐艸而行勢不久畱故爲旅夫子亦取刑獄之象本義謂愼刑如山不畱如火是已愚又謂畱者淹滯之義不畱二字従卦名得來旅人之就捨過而不畱者也聖人之視有罪如羇客然視犴狴如郵傳然其初無畱牘其旣不畱獄惟明惟愼故能剖決如流】

初六旅瑣瑣斯其所取災象曰旅瑣瑣志窮災也【初以柔居剛而在下楊誠齋謂是小人之棄逐者胡雲峯謂是道途負販之旅兩皆置勿論愚按初本止體恃與四應而不能自止艮爲小石六爲陰初又卑下詩疏云瑣瑣小也正合此象瑣瑣之狀干求非止一端由君子觀之爭名於朝爭利於市其爲齷齪鄙細一也此等人於世則取賤於己則取災災卽下文焚次之類如慶封奔吳而致富識者知其族殱亦是也爻辭賤其行象辭鄙其志天下未有志窮而途不窮者斯其所以取災乎】

六二旅卽次懷其資得童僕貞象曰得童僕貞終無尢也

【易纂言旅字指六五旅以應位爲次五下就二旣得中又得位愚竊謂義卽在本爻處旅之道貴乎柔順凡位陰爻柔者皆吉六二獨兼之居艮體之中得陰之本位卽次之象左傳一宿爲捨再宿爲信過信爲次是已資與貲同上承二陽以虛受實懷資之象纂言又云艮少男童也愚按二與初比得童僕之象貞字連上讀程傳謂𨿽童僕亦得其眞信是已三者兼得旅之最善者小象單釋末句而曰終無尢蓋旅中所與處者童僕耳非得童僕之貞卽次未必安懷資適爲累矣無尢従貞字看出】

九三旅焚其次喪其童僕貞【句】厲象曰旅焚其次亦以傷矣以旅與下其義喪也

【吳防淸云旅謂九三其次則上九也愚竊謂二柔順中正三過剛不中兩爻正相反二去離火逺故卽次三與離火近故焚其次二去初近故得童僕貞三去初逺故喪其童僕貞三所居乃危地也故厲次旣焚僕旣喪則資之喪不待言矣小象若爲感嘆解慰之詞曰旅至焚次情亦可傷矣但旅之時焉得人人皆遇順境二在三之下凡卽次懷資得僕種種好處若三推以與之者彼得則此喪義有固然無足怪也下當指六二語气與上爻以旅在上其義焚也相似先儒多將與下二字作禦童僕解愚未敢謂然】

九四旅於處得其資斧我心不快象曰旅於處未得位也得其資斧心未快也

【吳幼淸云此旅指六五也愚竊據本爻說四交離體自下而上非諸侯之寓公則人臣之載質出疆者旅於處之象旅者托宿處者久居旅於處有久畱人國之意夫士君子或出或處各有初心今但云得其資斧而已所以我心不快我者四自我也齊宣欲養弟子以萬鐘而孟子謂久於齊非我志正與此爻合小象只添未得位三字四以剛居柔本非正位此邦其可久處乎三不言喪其資斧四言得其資斧者自二至四中爻互巽爲近利市三倍也胡雲峯曰得資足以自利得斧足以自防資以潤身斧以斷事愚又按漢書敍傳資作齊應劭注云齊利也】

六五射雉一矢亡終以譽命象曰終以譽命上逮也【在卦則五六爲旅在爻則五有主象文明中正旅中之賢主人也柔得中乎外而順乎剛此爻當之離爲雉又爲兵戈矢象古人相見必有贄雉者士之贄也四與五比四未得位五則在位者四執雉以來見若五之射而獲之者然非以利交可知亡一矢而獲一雉得喪適足相當五無求多之念故與四之交有終中爻互兌爲毀折亡矢之象譽命者推賢讓能之事上互兌爲口下互巽爲命譽命之象四得信友之名五爲聲气之主虛懷延攬善則歸人小象所以云上逮逮者及也上指五旅無君位五居四上譽命卽自五而逮四所謂順乎剛者此也本義云譽命聞於上似乎指上九矣與聞字逮字義難合】

上九鳥焚其巢旅人先笑後號咷喪牛於易凶象曰以旅在上其義焚也喪牛於易終莫之聞也

【吳幼淸謂上爻變成小過有飛鳥之象以鳥指九三愚又按中爻互巽爲木上在木杪巢象鳥之有巢乃其歸宿處旅至於上亦其倦飛思歸時三艮體以近離火所焚者旅次耳巢猶在也上以剛居離極火炎上並其巢而焚之身如窮鳥欲歸無所矣陽主笑陰主哭上九位柔而爻剛一笑一號之象離之牝牛變震又爲喪牛之象三喪其童僕牛猶在也尙有可行之資今牛喪則欲行無資矣火性燥故笑變爲號無非凶象初曰志窮至此眞日莫途窮矣同人親也故先號咷而後笑親寡旅也故先笑後號咷羊性善觸大壯中孚互兌故喪羊於易而無悔牛性本順旅上九過則不中故喪牛於易而凶小象謂旅本非在上之人今以旅而在上則過髙而亢其焚巢也固宜六五亡矢而得雉離之中位故終有譽命上九焚巢而牛喪居離之極並譽命而失之故曰終莫之聞也】

【像抄曰丰旅之義隨照隨止丰四動體動於明上明動不相遇便蔀旅三止體止於明下止明不相麗便焚丰上逺二明窮於外動旅初逺五明窮於內止動之明主在內是謂丰家蔀則內無所歸奚啻鬼幽止之明主於外是謂旅次焚則外無所往有同孤鳥】

【張待軒曰內卦三爻士庶人之旅其得喪不過資斧童僕之事外卦三爻卿大夫之旅故或以得而未快或以亡而譽命非區區於資斧童僕間論得喪者】

【易纂言此卦六畫惟六五九三爲旅人初言其時二四上言其地五本失位而以六二爲次則得位三本得位而以上九爲次則失位蓋處旅之道宜柔不宜剛五柔而中三剛而過是以五得財得人而譽命三旣無可居又不可行也蘇氏易傳與此又不同謂二五兩陰爻據用事之地而九三九四上九三陽寓於其間所以爲旅小者爲主而大者爲旅爲主者以得中而順乎剛爲亨爲旅者以居貞而不妄動爲吉蓋易象之義隨人闡發無所不通初不必拘定一說也並存之以備攷】

周易玩辭集解卷七﹤經部﹐易類﹐周易玩辭集解﹥

欽定四庫全書

周易玩辭集解卷八

翰林院編修查愼行撰

【巽下巽上】

巽小亨利有攸往利見大人【石經作巽說文作巽】

【本義巽一陰伏於二陽之下其性能入其象爲風亦取入義愚按小謂初四兩陰爻卦之才可以小亨但小必從大陰必從陽利有攸往往而從陽也利見大人利見乎陽也又按離兌皆一陰獨於巽言小者重巽則伏之至入之至與離之居中兌之居上者不同所謂卦有大小也】

彖曰重巽以申命剛巽乎中正而志行柔皆順乎剛是以小亨利有攸往利見大人

【注疏上巽能接於下下巽能奉乎上上下皆巽命乃得行愚按申字從重字來不是兩番降命乃丁寧反覆之義論成卦之主在初四兩陰爻彖傳卻歸重在陽九二剛巽乎中者重巽則兼五言之故曰剛巽乎中正初六柔順乎剛者重巽則兼四言之故曰柔皆順乎剛剛若不順乎中正則褊隘而爲邪柔若不順乎剛則嫵媚而爲諂矣大人專指九五操申命之權者也凡命令必稟承乎一尊志乃得行先儒或謂初順乎二而四順乎五分開兩截似非全卦之義愚又謂卦以五爲主以二爲用五施命者也二申命者也初之順二所以順五故利有攸往利見大人】

象曰隨風巽君子以申命行事

【程朱皆以隨爲相繼之義愚又按風者所以發揚天之號令先後相隨而不相逆故其入物也深他卦大象與彖傳取義不同巽則仍以申命爲義申命者曉諭於行事之先行事者踐言於申命之後命風象申命隨風象商盤周誥當事之未行先諄諄於言語之間無非欲天下曉然於上意之所在故令出而民順耳】

初六進退利武人之貞象曰進退志疑也利武人之貞志治也

【巽幼淸曰初欲進而從於陽又欲退而安於下以二之剛爲己之彊如人之被甲冑戈兵似非取象之義愚竊謂初以陰居下多疑而寡斷承二則爲進象敵四則爲退象說卦巽又爲躁卦武人之象武人取其能斷乃初六對癥之藥軍法聞鼔則進聞鉦則退此武人之貞也履三以陰居陽亦曰武人彼以志剛得防此以志治得貞小象提出志字志者气之帥事之樞也與彖傳志行相應陰性多疑疑者事之賊也何以治之去其疑而已】

九二巽在牀下用史巫紛若吉無咎象曰紛若之吉得中也

【黃氏日抄雲程朱皆以牀爲人之所安在牀下爲遇所安有不安之意鄒氏云牀者尊者之所據也巽在牀下則其屈己已甚惟用之於史巫則吉而無咎逹其卑下之忱不厭其忉怛之意愚又按巽爲木陽奇在上牀象陰偶在下牀足象二無應於上下與初比二據牀上初在牀下二不自用而巽於初凡事俯而聽之气象謙沖禮文繁縟用史巫之道以相接中爻自二至四互兌有巫之象周禮太史之職大祭祀與執事卜日男巫掌望祀望衍女巫掌嵗時祓除蓋史作防以告神巫歌舞以求神或求諸陽或求諸陰於彼於此事𨿽紛若而不以爲煩夫子恐人以此象卑而近諂故申之曰得中二剛而能柔居卦之中處巽之最善者爻辭所以云吉無咎也】

九三頻巽吝象曰頻巽之吝志窮也

【王伯厚曰柔而剛則能遷善剛而柔則能順理復三柔不中勉爲初之剛而屢失故頻復巽三剛不中勉爲初之柔而屢失故頻巽愚又謂三當兩巽之交故曰頻巽與重巽不同重巽以申命三令五申卽此一命申之而已頻巽則今日一令明日又一令紛更不常使人莫知適從命且不行矣所以致吝象歸咎於志窮謂三本剛體位又剛又乘剛如何能巽志𨿽欲巽而窮於無所施也三曰志窮上曰上窮兩爻敵應其象略相似】

六四悔亡田獲三品象曰田獲三品有功也

【黃氏日抄雲程傳以六四乘承皆剛宜有悔而悔亡者如田獲三品徧及上下也晦庵謂此說牽彊且當缺疑臨川鄒氏曰惟悔亡然後田獲三品也巽若無能爲者易於有悔六四得巽之正非巽懦無力者故悔亡田以講武且除苗害興事之大者田而有獲則爲有功此說與象辭相應愚又謂悔與疑相因者也初不得位其入未深故進退而有疑四得異之正位再入則謀審復何疑哉無疑則無悔故直曰悔亡本義以田獲三品謂卜田之吉占愚竊按中爻互離爲戈兵田之象獲者田獵獻禽也三品先儒據王制一爲幹豆二爲賔客三爲充君之庖愚竊按三品皆卦象中所自有本卦巽爲雞一也中爻互兌爲羊二也互離爲雉三也四與初敵應初利武人之貞四之田獵亦武事也殆因講武以申命兼收獲禽之功者乎蘇紫溪曰解之田獲三狐去小人也巽之田獲三品親君子也三損三益之辧其嚴哉】

【郝仲輿曰巽下一陰震下一陽皆成卦之主重震初吉而四遂泥重巽初疑而四有功何也剛得初柔得四皆正也陽在下其出壯重出則力衰陰在下其入深再入則謀審】

【黃氏溍曰以言乎變則巽自遁來四得位而近君占所以悔亡而有功者四以一陰處二陽之間而上順乎五皆以正而相得巽之善者也據此則六十四卦皆可以卦變言亦足破十九卦之說】

九五貞吉悔亡無不利無初有終先庚三日後庚三日吉象曰九五之吉位正中也

【此剛巽乎中正之大人爲重巽之主巽以行權有變更之事者也以剛居剛貞而且吉貞則內無疑心外無疑事故悔亡貞則下令如流水之源故無不利無初有終當合下先庚後庚看本義爲有悔是無初也亡之是有終也庚更也事之變也其說本於漢志先庚三日丁也後庚三日癸也丁所以丁寧於事前癸所以揆度於事後其說本於鄭康成先儒蔡氏鄒氏多依之愚又謂巽與蠱異者在此爻爻辭先後三日之義從蠱彖得來蠱彖傳終則有始之義又從此爻出今參而釋之文王言先甲後甲周公言先庚後庚者蠱者事之壞也以造端言故取諸甲巽者事之權也以變更言故取諸庚蠱言甲十干之首故有始巽言庚十干已過中故無初巽九五一爻變則爲蠱事變終而復始蠱六五一爻變則復爲巽蠱旣始事巽但終之而已故有終亦取先後三日者上下重巽各以一爻當一日不但反覆申明以要其終也先庚二句乃是發明無初有終之義重巽申命惟此爻盡美盡善所以爻辭旣云貞吉復云吉象辭以一吉字包舉爻辭以正中二字包舉辭中之義正中與中正同倒轉以叶韻也】

上九巽在牀下喪其資斧貞凶象曰巽在牀下上窮也喪其資斧正乎凶也

【易纂言巽謂六四牀者五也六四在五之下巽在牀下也卑伏以從上二陽與初同愚竊按上與二𨿽同取巽在牀下之象而一吉一凶二柔順中正卑而不逾者也上不中不正而在卦終窮上反下亦作巽伏之象前倨後恭適自喪其利器耳𨿽貞亦凶況不貞乎象辭正乎凶卽爻辭之貞凶也一說二在下卦曰巽在牀下巽乎民也上在卦上亦曰巽在牀下巽乎君也巽乎民不失爲仁人巽乎君則日莫途窮無謀無斷惟事諂佞胡廣張禹之徒也所以喪其資斧資謂謀斧謂斷義詳旅卦注中】

【建安丘氏曰巽之謂卦以居中得位爲善二得中而失位三四得位而失中初上則位與中俱失皆不能盡巽之道惟九五位乎中正所以貞吉而爲申命之主此六爻之情】

【兌下兌上】

兌亨利貞

【一陰居二陽之上悅之見乎外者卦辭與咸同先儒謂鹹取無心之感兌取無言之悅悅則亨矣利貞者戒辭也愚竊按利者悅之情貞者悅之理兌乃天地間之柔气故聖人於少女之卦多以貞爲戒辭】

彖曰兌說也剛中而柔外說以利貞是以順乎天而應乎人說以先民民忘其勞說以犯難民忘其死說之大民勸矣哉

【先儒謂通條是釋利貞之意本義以亨貞分屬剛中柔外愚竊按兌之爲悅本在三上兩爻夫子卻從卦體看出剛中柔外四字發卦彖所未盡蓋悅之義偏在柔一邊悅口旣在外若中外皆柔則爲小人之容悅矣悅之易涉於不正者病在柔外其所以能得正者實本剛中故不曰柔外而剛中而曰剛中而柔外惟剛中乃可柔外也今二五在中則中心誠實三上在外則接物和柔具此卦徳方合乎悅之正道揆之天理而順驗諸人心而安悅之中有天道焉有人道焉順天應人純是一團和气王者之民皥皥與驩虞不同先民在上之事犯難在下之事悅之感人至於忘勞忘死豈上所能彊哉民自勸也夫勸民之與民勸也相去逺矣此貞之所以利悅之所以大】

【愚又按二五皆剛中彼此不相應和而不同羣而不黨者也三之來兌嫌於同故二之吉在信志上之引兌嫌於黨故五之厲在剝陽】

象曰麗澤兌君子以朋友講習

【愚按六子重卦大象或曰習或曰兩或曰兼或曰重於兌則曰麗離者麗也本離卦之義兌之上澤下澤有兩相附麗彼此滋益之象君子於此得朋友之道焉人生可悅之事無如取友讀書講在人而習之者在已內外相資也坎大象曰常徳行習教事此曰朋友講習一以不厭不倦爲工夫一以精詳防繹爲工夫論語首篇以朋來繼時習之後皆取悅樂之義於兌卦得之】

初九和兌吉象曰和兌之吉行未疑也

【愚按兌卦同有和義獨於初言者蓋六爻剛柔敵應只取相比二比三三比四五比六惟初與二以剛遇剛而無私比在悅體之下而不援上所悅得情之正發而中節者也故以和之義歸之內不違心外不忤物自然履吉行復何疑本卦於巽反對小象與巽初言疑於兌初言未疑巽初以柔居剛兌初以剛居剛也不曰無疑曰未疑者以初九所處得地未與陰比故其行未有可疑二則疑於三五則疑於上也】

九二孚兌吉悔亡象曰孚兌之吉信志也

【易抄曰兌剛中而柔外無柔不成兌柔亦安可盡去要在有以孚化之西溪李氏雲峯胡氏皆以九二之孚爲孚五愚竊按二承比陰柔之六三所以不能無悔由其陽剛中實非道不悅而有感孚之誠故吉而悔亡二之孚似當指三小象於初曰行未疑於二曰信志兩爻互防爲初易爲二難初去三尙逺不特志可信行亦不涉於可疑二與三最近行則未免致疑惟志則可以自信故同爲吉占較初多悔亡二字】

六三來兌凶象曰來兌之凶位不當也【當字去聲】

【程朱皆以來兌爲下行就二以求悅愚又謂當兼指初二兩爻內卦之柔外者三也與上無應反而就同體之二陽來兌之象春秋鄭詹自齊逃來公羊傳謂佞人來矣來兌之謂也初剛正二剛中豈以小人之來爲悅者哉象歸之位不當言其和不能如初孚不能如二也全卦六爻不中不正無若三者所以凶一說兌本乾體坤自外來居三而爲兌乾惕之心忽變而爲兌悅亦來兌之象此因彖傳有外字爻辭有來字作卦變看故云然】

九四商兌未寧介疾有喜象曰九四之喜有慶也【程傳四上承中正之五而下比柔邪之三𨿽陽剛而處非正來矣鮮曰四上承九五公也理也下比六三私也情也此其所以商度未安商者四介者九愚按中爻互巽進退不果商之象四居兩兌之交天人理欲之際也故云介疾指六三悅我之人也四爻剛而位柔比三則爲男女相悅承五則爲君臣相悅二者相持故商度而未定夫三之媚我以私者必將中我以疾左傳所謂季孫之愛我疾疢也四能割情以理自守介然疢疾何由而生喜其捨三而就五君臣一徳爲社稷蒼生之福也小象釋喜爲慶以見四之有喜非一己之私情乃天下之公理楊誠齋云六三者君心之膏肓也九四者膏肓之鋮艾也故九四者六三之所甚不喜也六三不喜則九四有喜矣非九四之喜也天下國家之大慶也】

九五孚於剝有厲象曰孚於剝位正當也【當字平聲】

【易簡錄曰剝以五陰一陽而兌之一陰亦謂之剝者五爲陽剛之主君心一格則眾正始敗也愚又按他爻皆稱兌五不稱兌而言剝兌爲正秋之卦九五乃深秋之際萬物剝落時也有柔剝剛之象剝指上爻陰柔不正志在剝陽五爲陽剛中正之主才足勝小人之柔自以爲事權在我彼何能爲而不覺其孚於剝矣由五所居之位適與上比也大扺小人柔媚而近君則其言易入其情易孚唐徳宗曰人言盧杞姦邪朕殊不覺陸贄曰此其所以爲姦邪也正合此爻爻以有厲儆之象言位正當與履九五同彼則有夬之厲此則有剝之厲易爲君子謀因小人悅體易孚故設危厲之戒不然九五陽剛中正安得有厲乎一說孚於剝與解九五有孚於小人同孚者小人信而服之也九五嚴毅之性絕不以悅人爲念表裏洞然𨿽小人亦心悅誠服惕然知懼故曰有厲亦是一解】

上六引兌象曰上六引兌未光也

【程傳上六居悅之極又引而長之本義謂引下二陽相與爲悅丘行可曰三以柔居剛動而求陽之悅故曰來兌上以柔居柔靜而誘陽之悅故曰引兌來兌之惡易見故本爻凶引兌之情難知故比爻當戒張待軒曰引兌之機深有不露聲色坐收人望之象爻辭不言吉凶象傳申言未光直刺其中扃矣柔卦以剛爲主故六爻之吉凶以剛中柔外爲定案愚又謂柔道以牽爲引萃上卦亦悅體萃二曰引吉兌上曰引兌彼引同類以進故吉此引二陽以悅引之將以剝之未光者所悅必閽昧迷惑之事故五有孚剝之厲上之凶不必言矣】

【一說兌之卦惟三上爲陰三曰來兌來就於上也上曰引兌下引乎三也乃小人比周之象謂來就二陽引下二陽者非也又是一解】

【象數論曰說卦傳兌正秋也萬物之所說也總六爻觀之皆有秋象下二爻火流暑退溫風扇和孚乳未散七月之象中二爻涼風徐來商聲應律陰陽分界八月之象上二爻寒气總至陰將剝陽陽當引避直是九月之象矣從此至戰乎乾勞乎坎不過極其兌之用而萬物以成皆悅以勸之也】

【困學記曰秋气肅殺艸枯木落而萬物悅之何也天之於物聖人之於人欲其長養成就非嚴凝堅實之气不能使物各得其所故萬物之悅在秋而不在春固知沾沾之愛煦煦之思非聖人所以治天下也愚又按諸爻皆取一字爲義辭亦簡嚴與他卦異蓋兌爲口舌聖人不欲繁稱文辭也】

【坎下巽上】

渙亨王假有廟利涉大川利貞【假音格】

【本義以渙爲離披解散之象爲占者之深戒楊誠齋曰濟難者才也散難者徳也巽之才木也其徳風也才以濟之徳以散之天下之大難一朝散而不復聚所以亨季彭山曰渙者仁恩洋溢如冰融釋而水充滿也非以離散言張待軒曰坎爲正北方之水嚴冬寒沍凝冰深厚之時巽居東南溫和解凍之風老子云渙兮若春冰之釋以此言渙庶防得之愚又按本卦與節反對渙離而節止離乃流之義本卦巽上坎下水凝結則冰合遇風則冰釋而水流何處不通故亨王指九五中爻互艮爲門闕廟之象假至也三四五互艮爲宗廟九五當互艮之上象王者祭祀而至廟中也巽爲木水上有木舟楫也涉川象坎在內卦者凡七惟於渙言利涉大川好處全在外卦第四爻乃成卦之主卦之所由取名似不得說壊渙義有徳以散坎體之險有才以成利涉之功成功者四也而受其成者則五也故曰王假有廟利涉大川卦體四五兩爻得正位所以利貞本義先將卦名說壞故以利貞爲戒辭】

彖曰渙亨剛來而不窮柔得位乎外而上同王假有廟王乃在中也利涉大川乘木有功也

【愚按本卦剛柔來往不在反對與噬嗑賁同以卦變言乃自否來二四互易而成渙九自外卦之四來居內卦之二故曰剛來二陷於重陰四以風散之而出險故曰不窮柔自內卦之二往居外卦之四四乃巽之正位故曰柔得位乎外四得陰柔之正位五得陽剛之正位故曰上同程傳謂渙自九來居二六上居四隻少得否卦字樣耳其義固在吳艸廬云否之三陽聚處於上四之一陽降而居二乃成坎卽其義也凡三陰之卦皆自否來卽朱子卦變圖之說也不知於此卦何以自變其說謂渙自漸卦九來居二而得中六往居三得九之位而上同於四則是以漸內卦艮體之二三爻彼此互易矣三在內卦似不可謂之外旣云六往居三復云得九之位三以柔居剛似不可謂得位只因三四兩爻皆陰要取合上同二字之文而於柔得位乎外五字遂欠分明且六四之柔必有所自來何竟置而不釋所以胡雲峯云渙之柔得位者二往居外卦之四故曰得位乎外所謂上同者上同於五也本義以二爻相比者爲變朱子𨿽有是疑而不及攺正也】

【按假廟涉川俱以象言王乃在中者如在廟中洞洞屬屬聚精防神此恭已無爲之象乘木有功者如木爲舟楫而人乘之五用四以有功此得賢圖治之象又按彖傳末周易舉正有利貞二字】

象曰風行水上渙先王以享於帝立廟

【朱與三曰風無形也水上有風則爲淪爲漪鬼神亦無形也郊廟有禮則如在其上如在其左右無形而無不形者風之象享帝立廟之義也胡雲峯曰享帝與天神接立廟與祖禰交皆聚己之精神以合其渙者也錢國瑞曰上帝生物散而爲萬久則愈散不測其源之出於天矣祖宗生子孫亦散而爲萬久則愈散不知其源之出於祖宗矣非聖人孰能推其水木本源而聨屬之哉愚按卦體又有剛來文柔之象大象不曰風在水上而云風行水上卽伐檀詩疏風行吹水而成文章之義先王旣聚人心於享帝立廟則偃武修文禮明而樂備七世之廟可以觀徳徳者文徳也爾雅以之釋水郭璞木華得之爲江海賦蘇明允得之爲文甫字說象有大小於義皆通】

初六用拯【句】馬壯吉象曰初六之吉順也

【程傳馬指二二有剛中之才初陰柔無應托於剛中以拯其渙如得壯馬以致逺則以二拯初矣愚按九二一陽陷於坎中初與四無應而與二同體相比能拯二者初也坎爲美脊亟心之馬馬少則壯老則弱初之馬所以爲壯也凡爻自上而下曰逆自下而上曰順初爻柔而位剛不用以陷二而用以拯二吉由於順也若以二拯初則逆而非順且九二之吉不當云初六之吉矣】

九二渙奔其杌悔亡象曰渙奔其杌得願也

【杌石經作機與幾同程傳杌者憑以爲安者也凡剛在上者必有所托以爲安吳艸廬曰坎爲輿二在坎輿中如車中有杌凡乘安車者用杌愚按杌當指初二在險中上無正應宜有悔矣比初則得所安奔字從馬壯來初用壯馬拯二二憑以爲安故悔亡蓋當渙之時又居險中必安其身而後動身安而後可以安天下二之願得初而遂所謂近相取者也本義謂九奔而二杌大難理防一說九二一爻所謂剛來而不窮者也剛自外來故曰奔得其杌則不窮本爻自有此象非闗無應有比也】

六三渙其躬無悔象曰渙其躬志在外也

【吳艸廬以躬指四愚竊謂當指本爻三居坎上而與上九應陷陽之力三爲多陰柔是其本體自私自利所謂躬也前遇巽風渙然吹散渙其躬之象三之躬四渙之也不有其躬安得有悔志在外當指四二陰相比在三曰渙躬在四曰渙羣此失位彼得位兩爻合看自明】

六四渙其羣元吉渙有丘匪夷所思象曰渙其羣元吉光大也

【愚按此成卦之主爻所謂柔得位乎外而上同者故以元吉歸之卦內三陰四爲長得位之正下無應與渙其羣之象三方引四爲己之羣豈意四散其私黨而上同於五乃成大羣乎中爻互艮丘之象渙有丘大羣也夷者等也當指三三之志在外初不料四之及此也故曰匪夷所思小象專釋上截而贊其光大蓋六四下絕黨與表正羣辟心無曖昧曰光無偏黨曰大此正匪夷所思處也李一曰渙之卦凡陰皆從陽五之有渙實四之渙爲之下三爻爲坎羣然受渙者四居坎上五又居四上四之有渙下三爻正其所渙者散則成羣聚則成丘皆爲五用此五之所以得成其渙也諸爻之中陽均宗五無非四上同之力聖人所以深嘉之】

【張待軒曰最切莫如身自私自利蠱膈之胚胎也至害莫如黨分立門戶肝膽之楚越也渙其躬則無悔渙其羣則元吉作用全在此兩爻】

九五渙汗【句】其大號渙【句】王居無咎象曰王居無咎正位也

【本義以汗爲出而不反之象易纂言曰大號者風也五者心之位汗者心之液風中於心以汗而散張待軒曰醫家謂陰陽表裏闗隔不通者得汗而解解則二气和暢四肢百骸無不調攝以汗象渙極形容之妙若以不反爲汗涕唾何嘗反哉愚又竊按三渙躬四渙羣五則渙道成矣以成效言故曰渙汗謂渙至此而汗也大號與莊子萬竅怒號同叫譹於喁所以舒天地鬰結之气在人君則爲誅大姦賞大功凡大詔令大赦宥皆是必如此鬰結始開精神始暢散積貯特其一事耳爻辭若曰汗何以得散因其大號而散也故復加一渙字玩象辭言王居無咎而不言渙則渙字似當屬上句讀黃氏日抄雲程以九五能渙大號居王位爲稱朱以爲散其積聚觀小象合從程說愚又按王居是根本處汗自汗號自號王惟中心無爲以守至正如北辰之居其所何咎之有五陽剛中正故爻曰王居象曰正位與彖傳王乃在中相應若作散積貯解於正位之義似難合】

上九渙其血【句】去逖出無咎象曰渙其血逺害也【下卦坎爲血卦九居巽上渙其血之象逖取逺義小象所謂逺害也上九下與三應三坎體之陰血也血以養榮衛本非有害鬰結而不散則有害矣上居渙終去三逺爲渙其血之象本義謂逖當作惕與小畜六四同言渙其血則去渙其惕則出也二語殊難理防今依易纂言上下各以三字爲句又取瞿塘來氏之說補注之曰上以陽剛當渙之極方其始渙之時或傷害或逺去二者皆所不免今在渙號正位之後則傷害者得渙散逺去者得復出矣何咎之有五取象於汗上取象於血可見渙之爲義只是气脈流通而已先儒有云君臣上下扞格不入如寒証之不汗瘀血之不消死亡可立而待渙卦乃疎風散气發汗行血之劑也朱子嘗云渙卦不可曉只以大意看故本義於彖爻詮釋俱不甚明晰愚又以象數論推之渙之時內坎外巽風波疊起有王者作必先收眾望事莫有大於享帝立廟者如武王之立柴望祀周廟羣情之渙於是乎聚初之用拯志在救溺也二之奔杌出險就安也三之渙躬以身扞患也當是時不知防人稱王防人稱帝四之渙羣渙丘小徳役大徳小賢役大賢之象上之渙血逖出百姓逺離湯火滌蕩腥穢咸與維新之象舊注以渙爲離披解散之象愚竊謂巽之在渙與巽之在蠱相反蠱之風爲山所止渙之風遇水而行天地間釋滯宣鬰賴有此風卦彖所以云渙亨六爻所以有吉而無凶悔咎多是說渙之好處夫子於系傳只說渙離也今添出許多字作注腳似乎將渙之義說壞聖人設卦乃以救渙矣】

【兌下坎上】

節亨苦節不可貞

【說文節竹約也埤雅竹物之有筋節者故節字從竹愚按卦象又有節制之義說卦坎爲通通者坎水也澤則止水坎在上委輸於澤坎之出水無窮而澤之納水有限是坎受澤之節制故卦以此名下三爻爲節者也上三爻受節者也又內外卦皆陽剛居中有中滿之象滿則溢不可無以通之節之所以亨雜卦傳云節止也止之中固有亨道焉吳艸廬曰苦火之味初至五肖離上六爲離火所燻蒸故其象爲苦節劉靜修曰在物皆有自然之節至於苦則非自然之節矣凡卦之所謂亨與貞者其亨與貞皆同而所以爲亨與貞則異渙卽亨也亨在事先節有亨之道而已亨在事後亨在事先者以亨爲主而守之以貞亨在事後者以貞爲主庶防其有亨也愚又按卦彖分兩層節則適中有可亨之道苦節則不中故不可貞聖人欲維其道於不窮故節之義不取苦而取甘不於貞而於亨貞字作久字解不可久則窮窮則變變則通所以彖傳補出窮通二字】

彖曰節亨剛柔分而剛得中苦節不可貞其道窮也說以行險當位以節中正以通天地節而四時成節以制度不傷財不害民

【愚竊從彖傳推之節亦可云卦變渙自否來則節自泰來三剛在下三柔在上本泰也今分下卦第三爻之剛上居於五而得中故曰剛柔分而剛得中卽不必言分柔居三其義已明節與渙反對變在初上兩爻而二五仍不變故曰剛得中不知朱子何以於渙言卦變於節則不言一說初二兩爻是剛三四兩爻是柔五爻是剛上爻是柔一雙一單均齊方正是謂剛柔分愚按剛柔分者自然之節剛得中者節制之人也苦節爻有明文當專屬上爻節貴乎中過中則苦節不可貞不可貞便窮窮與亨相反然窮者其道不以非道而窮也與上六象辭同說以行險統言卦徳當位以節中正以通專指九五一爻說以行險則本於人心之安毫無勉彊隨接當位句見如此爲節是當位以節也又接中正句見如此爲節是中正以通也語意流貫融洽丘行可曰節六爻以當位爲善故初無咎四亨五吉二三不當位者也故二凶三嗟上當位而亦凶者以其當節之極取義又不同也胡雲峯曰易至節卦六十爻三百六十合天地節而四時成毎月有中气有節气節所以抑其過而歸中也洪景盧曰節已備三百六十爻尙餘四卦計二十四爻以當二十四气愚又按漢書律曆志時所以紀啟閉月所以紀分至啟閉者節也分至者中也蓋一年四立是四時之節气二分二至是四時之中气節气居九十日之全中气居九十日之半半則適中全則過中而宜節節者節四時之過以成四時之功也制者法禁之謂度者凖則之謂節以制度是量入爲出如周禮太宰以九式節財小宰執九式以節財用惟合乎制度而已不傷財則用不至於匱乏不害民則下不困於誅求所謂節用而愛人也】

象曰澤上有水節君子以制數度議徳行

【澤者瀦水之陂也水性易流必防閒以制之數者一十百千萬度者分寸尺丈引古來器用宮室冠服莫不有多寡之數隆殺之度使賤不逾貴下不侵上各循其分所謂節也君子存於中者爲徳發於外者爲行隨時合宜無過不及斯爲中節數度示民以節也徳行持身以節也曰制曰議無非求合於中正而已此內聖外王之學】

初九不出戶庭無咎象曰不出戶庭知通塞也

【程傳以初九爲戒辭馮厚齋曰初四有應宜出者也然前有陽爻蔽塞一不可出也四爲坎體應則入於坎窞二不可出也剛在下而無位三不可出也不出則無三者之咎矣此知節者也愚又按節之異乎習坎者初九一爻塞乎兌底也不出之象陽爲戶陰爲門初陽位陽爻前遇九二皆戶象當節之初如戶之有限時止則止得愼密之道故無咎不出不専指出處凡動靜語黙皆是爻辭止有塞義小象兼通而言以見道有行止時有通塞塞則止通則行知塞則知通矣知通塞者知通中之有塞也中正以通在九五門庭之通在九二則通中之塞在初九可知】

九二不出門庭凶象曰不出門庭凶失時極也

【吳幼淸曰三四在二前爲門外之庭畫皆偶而無窒礙出三四則上合於剛中正之九五矣二以敵應不相與故不出門庭愚又謂門在戶外所以通行初與四應坎險在前時當墐戶者也二與三比前無蔽塞時當出門而亦不出是當禹稷之世守顏子之節矣剛𨿽得中而爻不當位故其象如此象於初曰知通塞於二曰失時極極者甚也詩東方未明刺無節也末云不能晨夜不夙則莫謂不失之早則失之晚由其無節所以失時時之爲道頃刻不可差況失時之甚者乎此凶所由來也】

【張彥陵曰初與二之不出均也而凶與無咎異者以失時爲二罪固已然何以見得二之時宜通而不宜塞耶蓋初二兩爻實爲水之門戶單者爲戶旁者爲戶猶水之竇兩者爲門中者爲門猶水之道竇不失則有耗漏之虞道不通則有潰決之患通塞之辧在此】

六三不節若則嗟若無咎象曰不節之嗟又誰咎也【胡庭芳曰自上三爻觀之水出於兌澤之上非三之所能節者故有不節之象但見兌口之開故又有嗟若之象兩若字摹寫六三小心翼翼之象易纂言云三節而能嗟與泰侈而不自知其非者異矣愚又謂初二皆不出守節者也三爲成卦之主若復循成轍塞者終於塞矣惟不節而上流之坎乃通五之甘節四之安節未必非三之功不節則嗟蓋嗟前人積累之勞而以不節之咎自任者所以爻曰無咎象曰又誰咎謂塞者從此而通𨿽不節之嗟又誰得而咎之與同人初九小象義同舊注作無所歸咎解似失語气】

六四安節亨象曰安節之亨承上道也

【易纂言云四承中正之五安於節而無所勉彊者坤體靜重故能亨愚按四柔順得正在坎之下流中爻互艮有安止之象其所以亨由於承上道先儒謂上順於五是矣但於順五之義尙未明析竊謂外卦坎體凡爻遇坎者多險象此獨曰安安者險之反水性下安瀾歸澤則上失其險矣五之往有尙往而之四也四之承上道承五之流而下注於三也此承上之義】

九五甘節吉往有尙象曰甘節之吉居位中也

【胡雲峯曰諸爻之節節其在我者五當位以節節天下者也愚按彖傳節以制度不傷財不害民所謂中正以通節之宜於人猶味之宜於口故曰甘節吉施之可大行之可久故曰往有尙甘字從苦字出甘者味之中五者位之中剛得中而能節乃爲九五之甘柔過中而失節則爲上六之苦】

【愚又按節之取義多端在天地爲節候在禮爲節文在樂爲節奏在信爲符節在用爲儉節撙節在軍爲節鉞在士大夫爲名節气節得之者爲達節中節亷節髙節全節反此則爲淩節逾節失節攺節逆節違節以人身言則有筋節骨節以艸木言則有根節枝節卦辭取義於味只用甘苦二字括之中爻互頥有飲食之象外卦本坤中央土其數五其味甘九五來居中位中爻自二至五又有離象上爻居炎上之地其味苦皆卦體所自具易奇而法可以類推】

上六苦節貞凶悔亡象曰苦節貞凶其道窮也

【黃氏日抄曰程傳云固守則凶朱云得正而不免於凶合從程說愚竊謂兩說當兼取卦彖所云苦節不可貞者此爻也爻不曰不可貞而曰貞凶貞豈凶徳乎故繼之曰悔亡言於象則凶於理則無悔與大過上爻過涉滅頂凶無咎義同上居卦終明知苦節未必得吉而寧爲其苦者首陽之餓汨羅之沈有犯凶災而矢死靡悔耳象申之曰其道窮道曷有窮節之苦者窮之也荀慈明所云或可艱難於一人而未可公行於天下或可勉彊於一時而未可通行於萬世皆窮之凶也聖人旣憫其苦而許以貞復哀其窮而歸諸道所以勵苦節一種人毋使變更於末路也】

【陸庸成曰觀下卦通塞二字上卦甘苦二字乃知節道之貴中矣大抵通處味甘塞處味苦而因時以調劑者中也時不一而中一時不一故二不得狃於初之塞中一故四當安於五之甘塞極必通故三受焉甘失反苦故上受焉此六爻之情】

【兌下巽上】

中孚豚魚吉利涉大川利貞

【卦名兼孚信感孚二義卦象兼中虛中實二義合二體則中虛分二體則中實程傳謂中虛信之本二陰在內气合而成孚故曰中孚似乎只說得合象方言雞伏卵而未孚說文卵孚也鳥孚卵皆如其期不失信也蘇氏易傳作此解似乎單說得孚字而脫卻中字愚竊謂中孚之卦象則取中虛中孚之卦徳重在中實實者誠也不但孚同類兼可孚異類故曰豚魚吉劉靜修曰頥與中孚皆有離之象離則有水虫之象故在頥爲靈在中孚則爲豚魚易纂言云豚魚澤中之物似豬俗謂江豚澤將有風則浮出水面有南風則口向南有北風則口向北舟人謂之風信與中孚之義正合巽木在兌澤上卦體中虛如舟利涉大川之象利貞者戒詞也天下固有信而或失其正者矣胡雲峯云信而失正如盜賊相羣男女相私皆人爲之僞非天機之合也】

【愚又按中孚與頥相似皆中虛之象而頥不言孚者中四爻無陽則陰不能成孚乳也】

彖曰中孚柔在內而剛得中說而巽孚乃化邦也豚魚吉信及豚魚也利涉大川乘木舟虛也中孚以利貞乃應乎天也【舉正信及下無豚魚二字】

【愚按彖傳不釋卦名卻將中孚二字拆開說三四柔在內二五剛得中故以卦體言中兌與巽合在上一陰巽與兌合在下一陰故以卦徳言孚說爲中心之說巽爲中心之巽純是一團實意人人見肝膽而不疑故曰孚乃化邦也化邦是孚於同類豚魚吉是信及異類及者由人以及物也大川兌澤象巽爲木益言木道巽言乘木此因兌巽合體外實而中虛獨發中虛之義禽之伏卵木之浮水皆天也天無形虛之象天無心虛之理中孚原不出乎人爲應天止適合乎本體而已楊誠齋雲海客之機心鷗鳥先知之中孚之信所以及豚魚燕客之忮心白虹先覺之中孚之利貞所以應乎天楊用修曰人欲淨則中虛天理充則中實所謂應乎天也二說並存末句道理方足】

象曰澤上有風中孚君子以議獄緩死

【本義風感水受中孚之象議獄緩死中孚之意愚又按澤上有風與風行水上不同澤止水也風行其上寂而感虛而通中孚之象君子以議獄緩死先儒謂獄與死兌秋之肅殺議與緩巽風之長養固已愚又謂中孚信也信與疑相反凡用人行政當以疑爲戒惟治獄之道利用疑書云罪疑惟輕寜失之疑而不敢過於自信三槐九棘皆議疑獄之地也議者求其入中之出緩者求其死中之生若用刑而中心有毫髮之疑卽非中孚文王惟於噬嗑取獄象夫子則於賁丰旅中孚四卦盡其義皆取象於雷火本卦大象離中爻互震故亦以獄言兌爲口舌議之象巽爲不果緩之象】

初九虞吉有他【石經作它】不燕象曰初九虞吉志未變也【程傳謂初與四不取相應之義本義謂當中孚之初上應六四能度其可信而信之則吉愚竊謂君子之孚先求自信度於理之謂虞雜以私之謂他內度之已而吉以無他也燕謂心不自安如其有他己且不安何以孚人小象志未變從有他來有他則變矣楊誠齋曰虞𨿽訓度亦防也書儆戒無虞萃戒不虞是也邪不閒則誠不存家人之閒有家中孚之虞有他皆見於初九防家防心皆在初也故小象皆以志未變贊之袁了凡曰有他非謂捨四而有他也謂旣從四而心復有他也虞吉欲其審於始不燕恐其變於終】

【田間易學曰中孚以全卦內外上下共成一孚不重正應專以能絕系應者爲孚初四之應猶三上之應也四絕類而上初亦絕所系矣而猶虞其後之有他也如三旣和二矣而上復以翰音爭之致歌泣鼓罷不能自主豈非有他不燕者乎而初幸無是虞也四之馬匹亡則初志可無變矣又是一解】

九二鳴鶴在陰其子和之我有好爵吾與爾靡【與縻同】之象曰其子和之中心願也

【以爻象觀之初四三上剛柔正應宜相孚者也二五敵應宜不相孚者也以爻辭觀之初四三上皆不相孚惟二五則相孚兩爻皆剛得中者也舊注謂二中孚之實五亦以中孚之實應之故有鶴鳴子和之象愚竊謂鶴鳴指二子和似當指三因其近相取所以系傳發此爻之義云千里之外應之況其邇者乎夫邇莫邇乎三矣我者九二自稱爾字方指九五靡者羈縻之謂比三之象也二與五本同徳靡三以應五有以人事君之義爻辭若爲二語五曰我有好爵所以靡三乃與爾靡之也禮大夫以上與燕享則賜爵爵本酒器名與我有防酒義同後人借作秩位解象曰中心願可見同聲相應皆本中孚之誠非此鳴而彊求彼和也禽經鶴爲露禽八月白露降卽鳴而相警兌正秋也故以鶴言二本陰位又居二陰之下故曰在陰六三兌口在上故曰鳴曰和】

六三得敵或鼓或罷或泣或歌象曰或鼓或罷位不當也【本義敵謂上九信之窮者六三陰柔不中正而與之應故不能自主而其象如此愚竊按三與上正應而非敵應爻辭云得敵者只爲三位剛而爻柔上位柔而爻剛一居悅極一當巽終爲得敵之象三旣與二孚鶴鳴而子和矣上據正應復來與二爭二鶴也上雞也雞其能與鶴爭乎或鼔或罷作止之無常或泣或歌哀樂之無定似皆爲上九設睽卦亦兌在下六三一爻許多妄見多從上九來其義正同小象亦曰位不當謂三非兌之正位也若外卦巽之居四位則正矣兌巽合而成中孚在三四兩爻三捨上九而下孚二四絕初九而上孚五皆因近比取剛中之孚者也似不可獨說壊此爻】

【吳艸廬云三與四二柔𨿽同類然其志相反三鼓四罷四泣三歌三居剛互震之中畫震動故爲鼔又兌口也故爲歌四居柔互艮之中畫艮止故爲罷四多懼又離目也故爲泣四得正而上孚於五三不實而欲四之孚故四不來孚也又是一解】

六四月幾望馬匹亡無咎象曰馬匹亡絕類上也【來矣鮮曰卦體下兌中爻互震震東兌西日月相對月防望之象愚按說卦傳巽爲月四居巽初月猶未盈故曰防望爻辭言月防望者凡三小畜上九變坎以抗陽而凶歸妹六五中爻互坎以柔中有應而吉本卦初上兩爻變皆成坎四以陰居陰近比九五之陽故亦有此象又互震馬象匹者兩馬也同類也四本初之正應故曰匹不與初交馬亡其匹矣絕其同類矣上指五四陰柔得正惟其能絕同類而上從剛中之五所以無咎與坤之喪朋有慶同天下固有同類而不相孚者三四與初上是己方蛟峯曰月防望不處盈也馬匹亡不爲黨也禹之不伐周公之不驕月幾望也晏子不入崔陳之黨韓退之不污牛李之朋馬匹亡也】

九五有孚攣如無咎象曰有孚攣如位正當也

【先儒謂諸爻不言孚惟九五言之孚之主也與九二有固結之象故二曰靡五曰攣愚按二五皆剛中五得中又得位所謂孚乃化邦者正指此爻下合九二之剛中以包中間二陰君臣同徳上下相孚有固結不解之義故曰有孚攣如與小畜九五爻辭同小象推原無咎之故曰位正當可見孚必由中五𨿽與二敵應只是以剛居中各當其位自然無詐無虞非別有固結之術也】

上九翰音登於天貞凶象曰翰音登於天何可長也【曲禮雞曰翰音雞鳴必先振其羽本卦巽爲雞在上卦之上登天之象鶴警秋雞知旦皆取其有信登天與在陰相反鶴陽鳥也鳴於九臯聲聞於天宜其登天乃爲在陰之物雞家畜也日之夕矣雞棲於塒宜乎在陰反爲登天之音翰音無登天之理所謂聲宏而實不至者也故𨿽貞亦凶孚不由中末變爲此象凡世之無實而博虛名者皆翰音類耳何可長言聲聞過情旋卽消滅可立而待凶其所自取不必言矣錢啟新曰二鳴在內剛得中之鳴與三四聨爲一體而成動有唱必和之鳴也上音在外剛不得中之音與三四不克聨爲一體而成動獨唱無和之音也二𨿽在陰無禦於逺上卽登天無應於邇李一曰卦名中孚彖傳以柔在內居先及觀三四二爻又若不足於柔之內而鶴鳴之和有孚之攣如獨二五之剛能之又何以說大抵孚貴中中則孚不中則不孚二五中而三四不中故但取同徳不取同情同徳則孚而眞同情則孚而暱他卦以相應爲信本卦以同徳爲信此其所以獨名孚也然就爻言之中孚在二五就卦言之中孚在三四非二五之和攣不得名中孚人皆知之非三之得敵四之亡馬亦不得名中孚人未之知也丘行可曰柔在內而剛得中則剛中者成孚之象也在六爻以二五之剛爲主故二言鶴鳴子和五言攣如其交孚之實可見矣餘四爻初上則以實應虛三四則以虛應實而所居之位又皆不中皆未能有孚者也合六爻而詳其虛實之義則剛中爲孚之象昭昭矣】

【艮下震上】

小過亨利貞可小事不可大事飛鳥遺【去聲】之音不宜上【句】宜下大吉

【程子謂過者過其常也事有待過而後能亨者故小過自有亨義愚竊謂易之道中正而已過中則失正卦體四陽在內曰大過四陰在外曰小過大過以本末言取象於棟物之重者小過以上下言取象於鳥物之輕者中孚四陽外而二陰內如鳥爪之抱子小過四陰外而二陽內如鳥翮之飛肉皆卦體自然之象時當小過气或稍偏勢或畸重必矯枉而後平小過之所以亨也然豈可以不正哉故利在貞卦畫陰多陽少小者柔順之事大者陽剛之事遺音者鳥飛已過而音始聞於下也飛鳥是不吉之象非小過所遺者乃所宜之音則不上而下爲小過之吉故又借上下二字申明大小之義上二陰乘陽下二陰順陽不宜上宜下者鳥音也大吉者宜下則吉也所謂亨而利貞其義如此先儒謂聖人以諭語解正語復以正語解諭語者是己愚又按本卦之言利貞與他卦不同以大小言則小者爲貞以上下言則下者爲貞皆從小過得義不宜上故不可大事宜下大吉故可小事大抵無命世之才者不可希非常之業量力而審處寧爲其小毋爲其大寧爲其下勿爲其上處小過之道當然也可不可宜不宜皆斟酌無過之詞而不宜上三字尢全卦网領看來六爻總是一意】

彖曰小過小者過而亨也過以利貞與時行也柔得中是以小事吉也剛失位而不中是以不可大事也有飛鳥之象焉飛鳥遺之音不宜上宜下大吉上逆而下順也

【愚按彖傳釋卦名卻於中間加一者字以見先聖立卦之妙用小者有時而過不過則不行故有亨道在困其過而善用之耳他卦或言利貞或言與時行此獨曰過以利貞過卽所謂貞貞卽所謂時非時有小過乃時當小過也聖人處此亦與時偕行而已柔得中指二五而五之不正不言剛失位指三四而三之得位不言當柔過乎剛之時柔旣得中不必言正位剛旣失中猶之失位也兩个是以皆從卦彖申明可不可之義只爭个中不中中則過而不過失中則過而已矣卦象中二爻陽爲腹背下二陰爲左翼上二陰爲右翼夫子系彖至此因文王言飛鳥之音不覺嘆曰有飛鳥之象焉若從意外感觸者聖人立言豈必拘一定之體哉程傳謂此句不類彖體疑解者之辭誤入彖中者非也飛鳥之音文王但言上下夫子復以順逆釋之凢鳥立而鳴則首向上飛而鳴則首向下故其音逆而上則難順而下則易只借鳥音之順逆以明宜下不宜上之意】

象曰山上有雷小過君子以行過乎恭喪過乎哀用過乎儉

【先儒謂雷在山上止而不動其聲亦不離乎山下詩所謂殷其靁也威而不猛小過之象君子當小過之時不能不過亦不容太過取法乎此愚謂雷在天上爲大壯雷在山上爲小過小過亦時爲之聖人之補偏捄獘豈得已哉行過乎恭三句非有取於過也恭以救謟哀以救易儉以救奢救其過以補其不足要歸於中而已所謂時中也晁嵩山云時有舉趾髙之莫敖正考父矯之以循墻時有短喪之宰予髙柴矯之以泣血時有三歸反坫之管仲晏嬰矯之以敝裘𨿽非中行亦足移風勵俗也】

初六飛鳥以凶象曰飛鳥以凶不可如何也

【易纂言飛鳥指九四過盛之陰傷不及之陽正應乃爲敵仇初六害九四者也九四之凶以初六而凶愚竊謂初柔在下又艮體宜止不宜動者也恃其有應於四自成飛鳥象非以害九四也鳥之飛在翼故於初上言之蔡虛齋曰不好處全在飛字是上而不下者也愚又謂以字與飛字相發明鳥旣飛矣外三爻遇動體中爻互巽爲風一上不可復下其飛也乃其所以致凶也不可如何非但從旁莫捄鳥亦有不能自主之勢矣初之不宜上其象如此】

六二過其祖遇其妣不及其君遇其臣無咎象曰不及其君臣不可過也

【本義六二進則過三四而遇六五是過陽而反遇陰也如此則不及六五而自得其分是不及君而適遇其臣也皆過而不過守正得中之意愚竊據此闡發之諸卦內外爻類取相應小過獨取其不相應蓋卦體陰過乎陽陽又失位相應則陰抗陽矣惟二五以陰遇陰故五不言過二言過卽言不及過與不及兩相形乃見過不過之妙如其進而求遇則過三四而遇五六如其止而不進則不及五六而自得其分全卦是過二止於三下獨象不及祖指三四兩陽爻妣指六五陰爻對三四言則爲妣對二言則爲君二居臣位五居君位君臣以上下卦言三艮主四震主二陽在上下之交祖也二必歷三四而後遇五則是過其祖而遇其妣矣然五𨿽妣君位也二爲臣惟不及其君斯爲遇二在下卦故曰不及五在上卦故曰過不及其君者臣不可過乎君也不過乎君故無咎過與不及皆非中道六二柔順得中當小過之時與其爲過寧爲不及二之不宜上其義如此胡雲峯曰相過之謂過過是有心邂逅之謂遇遇是無意我所欲曰及及則不惟與之齊且主在我矣遇與及相反過與不及相反他爻過者不遇遇者不過惟六二過亦遇不及亦遇柔順中正所以如此】

九三弗過【句】防之【句】從【句】或戕之【句】凶象曰從或戕之凶如何也

【易纂言九三與上六正應然陽不及之時豈可逾越於陰是謂弗過惟當如扞水之防備上六不爲己害斯可矣愚竊謂弗過者陽不能過乎陰也九三陽剛居正在內卦之上乃羣陰所欲害者故當防之若不防而反從之或且戕害於我而凶矣從者順乎陰也因三與上應故有此戒小象單釋末句正見三不宜上之意】

九四無咎弗過遇之往厲必戒勿用永貞【皆二字爲句】象曰弗過遇之位不當也往厲必戒終不可長也

【項平甫曰九三九四兩爻爲陰所過非能過人者也故皆曰弗過愚竊按九四𨿽交動體而以剛居柔不爲羣陰所忌爻辭先言無咎幸其可免於戕也弗過與三同而遇與防異蓋捄小者之過惟有防遇兩途三曰防是先事預圖有心備禦之法四曰遇是彼此邂逅無心任處之法遇之者利於彼來不利於我往故曰往厲中心若惕故曰必戒臨機當斷故曰勿用持守當堅故曰永貞因四上與五比故戒之如此此四之不宜上也小象申之以位不當歉詞亦憫詞若使九四居位得中莫夜有戎何足卹哉終不可長長字程傳讀上聲與姤彖傳不可與長義同言四若往而從陰是與之長矣本義謂爻義未明當闕竊參防先儒之意以補之】

【愚又按三四兩爻當合看蓋二陽相比在上下四陰之間不可無先幾之防輕往之戒三之弗過防之似指下二陰言弗恃我能過之而當防其見戕也四之弗過遇之似指上二陰言彼來與我遇則無咎我往與彼遇則有厲而當戒也一戒之以凶一斷之以勿用易爲君子謀一片苦心溢於言表】

六五密雲不雨自我西郊公弋取彼在穴象曰密雲不雨已上也

【六五爻辭本小畜卦辭關子明云小畜一卦之體當小過一爻之義彼以陰畜陽此則陰過陽同爲密雲之象彼以陽多而不與陰和此則陰多而不與陽和同爲不雨之象吳艸廬曰中爻互坎四五得坎之上體又有九三重蔽其下如雲之密然坎之下畫塞而而不通則陰上而不下故不雨九四爲主爻陽弱陰彊故陰陽不和我西郊謂四也愚又按坎水在下爲雨在上爲云此易之通例小畜中爻互兌本卦中爻亦互兌西郊之象程子釋小畜卦彖所云凡云自東而來西則有雨今自西而東則水生木而泄其气故不雨是已小象言已上者謂云𨿽不雨而其气上升所謂不宜上者今已上矣所以不能與陽和也艸廬又云公謂四彼謂初蓋言四但下取初而不上取五愚竊按公當指六五彼當指二二艮體伏二陽之下在穴之象五欲取二爲己助其如伏者之不出何公弋句從密雲不雨說來密雲不能致雨在穴豈可弋取乎因二與五敵應又有此象也】

上六弗遇【句】過之飛鳥離【去聲】之凶是謂災眚象曰弗遇過之已亢也

【本義謂上爻遇過當作過遇與九四同愚竊就爻辭本文解之上與四相應而實相反四曰弗過遇之言陽不能過乎陰而與五相比是弗過乎陰而適遇夫陰也此言弗遇過之言上六爲五所隔弗遇乎陽而位居於上乃過乎陽也卦辭云不宜上而外三爻皆動體動而彌上初之飛鳥至此終不得免離卽詩雉離於羅之義凶從外來孽自己作是之謂災眚凶字與初爻相應已亢與已上相應皆犯不宜上之戒者也然則陰之過豈陰之利哉幹上九陽爻曰亢此陰爻亦曰亢者中爻互巽鳥乘風愈飛則愈髙不但己上而且己亢在初已是凶象況居卦終乎建安丘氏曰卦體四陰二陽故爲小過合六爻而論初上兩爻皆陰不中過者也故皆曰凶戒其過也二五兩爻二比三五比四剛柔相濟復得中不過者也故皆無凶咎之戒此上下四陰爻之別也至三四兩陽爻在三則曰弗過防之防下二陰也三在二陰之上而不謹爲之防則陰柔必至害己故凶四曰弗遇遇之遇上二陰也四在二陰之下一或輕動致五六之遇則危厲之事也故往厲必戒然陰在陽上其害猶可逭陰在陽下其禍不可測矣是以九三凶而九四無咎此又中兩陽爻之別也觀小過者於爻位陰陽求之則過與不過之義得矣】

【臨川吳氏曰此卦初六與九四九三與上六兩爻之辭皆相表裏然初六之以凶其辭若急至九四則曰無咎曰勿用則其辭緩何也九三之或戕其辭猶疑至上六則曰凶曰災則其辭決何也蓋陰柔過盛陽則但宜下退不宜上進四居柔能下也三居剛則好上也下則凶或可免上則凶不可免矣此初四之辭所以先緩而後急三上之辭所以始疑而終決歟】

【象數論曰卦體有飛鳥之象故卦辭爻辭多就飛鳥取義至治之世不麛不卵不殺胎不覆巢故麟鳯遊於郊藪大道不行而獸亂於下鳥亂於上矣聖人傷之特設此卦初爻卽從飛鳥二字而斷其凶三則戕之四以往而危五之弋矰繳也上之離网羅也四方上下無非殺機飛者固難逃穴處者將盡取人情安忍且謂取之小過不足傷仁豈復有祝网縱麑之舉乎夫鳥翔於空上下惟其所之今云不宜上宜下上逆而下順戒之以凶申之以防惕之以厲極之以弋取終之以災眚若爲飛鳥示趨吉避凶之道者人世暴殄之慘不待言矣於斯時也士君子之出處可不審哉】

【離下坎上】

旣濟亨【句】小利貞初吉終亂

【爾雅濟渡也二卦皆以濟名專取坎象蓋天一生水火乃水之用也旣字對未字說已然之辭關子明易傳以旣濟終下經與序卦不合愚竊按凡坎在上者如屯需蹇節等卦多言險象此云旣濟非出險之謂在時則爲已往在事則爲已成又卦體離火在下而升坎水在上而降彼此相交猶天地交而成泰故亨但六爻陰皆乘陽小者之利也六二柔中故曰貞本義亨小當爲小亨程傳則云小字在下語當然也若言小亨則亨爲小矣愚又按彖辭與遁亨小利貞同例當依程傳六爻皆應者泰否咸恆損益旣未八卦應而又得位者六十四卦中獨旣濟而已聖人卻從好處看出未盡善來初吉終亂猶曰泰極當否也一治一亂乃天地气運之常气運流行未嘗暫止猶水火升降循環不息所以初吉一息則水火各反其本性矣今內外陰陽各安其位而不動故有終亂之成柔在二則吉在上則亂安靜而不擾固陰柔爲之治極而偸安亦陰柔爲之使旣濟之終常若未濟之始何亂之足憂哉汪化昭曰凡事有旣往有未來有現在旣濟之時小利貞者其現在也初吉者其旣往也終亂者其未來也利貞者盡其現在之理以維其旣往之運以杜其未來之端】

彖曰旣濟亨小者亨也利貞剛柔正而位當也初吉柔得中也終止則亂其道窮也

【本義謂旣濟下疑脫小字愚竊按彖傳以小字統全卦之義多在小者亨三字內易之道陽大陰小今六爻𨿽剛柔平分而三陰在三陽之上故舉小者以明之曰旣濟之亨以小者而亨也旣云小者亨則小之利貞可知矣中男在上中女在下剛柔正也陰居陰位陽居陽位位當也柔得中指六二不言九五之剛得中者旣濟之時利用柔道故以初吉歸之初吉終亂卦彖只言天道傳則歸於人事不徒曰終亂而曰終止則亂亂由於止也不止則亂何由生道窮二字正發明止字之義來矣鮮曰以人事言之怠勝敬則凶人道以理而窮也以天運言之盛極則必衰天道以數而窮也愚又竊玩則字語气有戒人不得援天自諉之意】

象曰水在火上旣濟君子以思患而豫防之

【項平庵曰人之用莫大於火而火常生患善濟火者莫如水思火之爲患而儲水以防使水常在火上則患止矣愚又謂水必潤下火必炎上旣能相濟亦能相息所謂患也旣濟之時人情方以爲無患正惟無患乃生患患生於無隱而不覺故貴於思思者思其終也患生於無或卒不及持故貴於防防者防其始也防之豫則終無患矣】

初九曵其輪濡其尾無咎象曰曵其輪義無咎也【本義輪在下尾在後初之象愚又按坎在外卦爲輿爲輪又中爻二三四亦互坎初在輿後曵輪濡尾之象與未濟初二兩爻取象同而義異本卦乃旣濟以後事也在未濟輪曵則不能前尾曵則不能渡在本卦則輪與尾旣濟矣猶若有曵之濡之者才大而心小事後不忘前艱義當無咎朱子又有云曵輪濡尾不是不欲濟是要濟而未敢輕濟吳幼淸云初可以濟而守正不遽進似乎多說向後卦去了解之下卦坎九二言狐未濟之下卦坎卦辭言狐旣濟之坎在上似亦當取狐象郝仲輿謂初離體牛尾之象愚按牛之渡水浮鼻而不揭尾尾𨿽濡牛亦能濟狐濡其尾則不能濟矣觀象者當知物理】

六二婦喪其茀勿逐七日得象曰七日得以中道也【茀音費】

【易纂言二五相應猶女之將從夫而需待未行愚竊按六二一爻彖傳所謂柔得中者初陽剛禦車之人二柔順中正車中之婦也茀車蔽也以其承乘皆剛故有喪茀之象以其居中得正又有勿逐自得之象得字從喪字來人情急於濟世未免以得喪動心故患得患失逐逐無已時二之妙在於勿逐逐者未必得而勿逐者自得之陰數極於六至七而變矣毎一爻當一日自二數至上爲五又自初數至二凡七震卦六二亦以乘剛而取象同彼避初震之勢此成旣濟之功皆以中道俟時者也】

九三髙宗伐鬼方三年克之小人勿用象曰三年克之憊也

【易纂言九三離之終南方之窮處也故象鬼方愚按髙宗伐鬼方乃實有之事周公援以作象與箕子之明夷例同三居水火之交離爲戈兵有伐國之象用離明以破幽暗如伐鬼方而克之象離位居三三年象九三以剛居剛內治已濟聖人慮其任用小人而有喜功圖大之心爻辭所以戒之曰髙宗以中興賢主其伐鬼方也三年僅乃克之師之不可輕用如此其可用小人以僥幸成功乎詩自彼氐羌莫敢不來享西羌傳云殷室中衰至武丁伐鬼方三年乃克是其證也張元岵曰從來開創時徵伐易守成時徵伐難人但知盛時物力之甚裕不知盛時舉事之易憊也竭中國之民力以騁志於邊隅欲不憊可得乎】

六四繻有衣袽終日戒象曰終日戒有所疑也

【繻注疏云宜曰濡衣袽所以塞漏程傳因之袽敝衣也終日戒如乘敝舟而水將至者然一說繻繒采也袽絮緼也謂繒采將敗而有絮緼當坎之初是初吉之時已過終亂之期將至猶繻之爲衣而將敗也愚按二解不同而儆戒之義則同大凡處旣濟之時最易疎忽四陰柔得正能自朝至夕終日戒備有備患之具而常存慮患之心妙處在有所疑不敢自信爲己安已治也四出離入坎坎爲加憂故多疑因疑而生戒補苴罅漏何險不濟況旣濟者乎程敬承曰九三善用其剛所防在外六四善用其柔所防在內其爲思患豫防一也】

九五東鄰殺牛不如西鄰之禴祭實受其福象曰東鄰殺牛不如西鄰之時也實受其福吉大來也

【本義東陽西陰言九五居尊而時已過不如六二之在下而始得時當文王與紂之事云云其說固有本坊記引此文鄭康成注云東鄰謂紂國中西鄰謂文王國中顏師古注漢書郊祀志亦引之此後儒穿鑿之論朱子取之以紂居東土爲君位文王居西土爲臣位五剛中何得斥之爲紂耶細玩爻辭全無此義程沙隨嘗辟之矣愚又謂八卦方位離東坎西東當指下卦西當指上卦六爻相應水火之鄰也不必專指應爻以人言事東主作而西主成離則奏旣濟之功坎則享旣濟之福五剛中居尊有主祭之象牛大牲也禴祭之薄者殺牛不如禴祭言人享用大牲我享用二簋盛祭者未必獲福而薄祭者實受之惟其時也陽實陰虛陽大陰小象辭吉大來大字卽爻辭實字吉字卽爻辭福字謂時之旣至大福不求而自來也漢書杜鄴謂成帝曰徳修薦薄吉必大來正是此義】

上六濡其首厲象曰濡其首厲何可久也

【吳艸廬曰上六陰柔如人之濟水將及岸而濡其首愚竊按初爲尾上爲首此易之通例上六居坎終濡首之象志亦存乎濟人身自蹈於危地與大過之滅頂取象略似而義不同彼當滅木之終欲出而無路此當旣濟之終從井而自陷者也卦辭所謂終亂彖傳所謂道窮此爻當之洪覺山曰易中言厲皆聖人起死回生妙訣不與悔吝等一例何可久卽厲之深意求可以長久之道也不是決絕語愚又謂旣濟之終乃未濟之始故兩爻皆取濡首之象物不可以終窮曰何可久固有循環之義焉濟者過涉而已非可久止於水中也上以坎陷而止至濡其首全身皆溺離明盡息矣然一轉卽爲未濟其勢不失故但謂之厲不謂之凶】

【趙庸齋曰坤上干下爲泰以天地之交也坎上離下爲旣濟以水火之交也以畫觀之則乾居坤中爲坎坎者乾之中也故乾居西北而坎居正北坤在乾中爲離離者坤之中也故坤居西南而離居正南坎離者乾坤之大用也泰六爻𨿽相應而二五處非其位旣濟六爻不惟皆應而剛柔無一不當位其應者皆正也水火相交而剛柔正應其爲旣濟豈不大哉】

【坎下離上】

未濟亨小狐汔濟濡其尾無攸利

【本義卦之六爻皆失位故爲未濟纂言以六五陰柔爲小狐未至上九則猶未濟也愚謂未與旣反對六爻剛柔相應與旣濟同而爻位不當適與旣濟相反亦六十四卦所無火在水上不相爲用故名未濟未濟則必求濟故亨荀九家坎爲狐解卦中爻互坎故九二取獲狐象本卦坎在下爲穴爲隱伏中爻自三至五亦互坎物之近水而穴居者狐也風俗通曰狐欲渡河無如尾何正合此象程傳狐能渡水其老者多疑畏故履冰而聽懼其陷也小者則未能畏懼故勇於濟濡尾而不能濟也又謂汔當作仡壯勇之狀愚竊謂汔者防也詩民亦勞止汔可小康鄭康成注如此解小狐涉冰力旣不足又不自量防及岸而濡其尾是終未成濟故無攸利凡事每成於老成練達之才而多敗於少年輕鋭之气故以小狐濡尾象之注疏解汔字作水涸者亦非水旣涸小狐亦可濟矣】

彖曰未濟亨柔得中也小狐汔濟未出中也濡其尾無攸利不續終也𨿽不當位剛柔應也

【胡雲峯曰乾坤之後爲坎者六至旣未𨿽因坎取義然皆曰柔得中則又専指離而言愚按旣濟之柔得中六二也未濟之柔得中六五也當濟之時事期有濟惟柔乃能濟剛卦彖之言亨者以此坎在下故曰未出中小狐汔濟而未濟者以此水火相濟如頭足之相續不至中絕今未出中柔從初而濡不待要終而已知其不續矣濡其尾無攸利者以此然豈終於不濟哉剛柔𨿽失位而皆相應終有協力共濟之功聖人於未濟常存必濟之念故於釋彖之末從卦體中又發此義】

【按史記春申君傳引易曰狐涉水濡其尾與彖辭小異】

象曰火在水上未濟君子以愼辧物居方

【歐陽永叔曰火在水上物各失其所居矣故君子以愼辧其物宜而各置其物於所居之方使不相犯所以待濟也愚按睽大象曰上火下澤二性判然不交未濟火在水上非不交也特未耳大傳云方以類聚物以羣分辧以分其羣居以聚其類所以合異爲同拯男之窮於未濟也】

初六濡其尾吝象曰濡其尾亦不知極也

【程傳六以陰在下而應四四非正應之才不能援之以濟也愚又按初爻反對卽旣濟上爻在上爲濡首在初爲濡尾後卦之初乃前卦之終彖辭所謂小狐彖傳所謂不續終皆指此爻未濟之初事期有濟宜徹始徹終通盤打算量力而行今位剛而爻柔如小狐之急於求濟而濡其尾沾泥帶水汔不得濟可恥孰甚焉始事如此那得有終局象曰亦不知極猶云不知所終也同一象也旣濟之濡尾可以爲求濟者之法未濟之濡尾可以爲冒進者之戒小象極字先儒有作竭字解者謂狐濟水必揭尾未濟而尾濡則力已竭矣焉能更進本義云極字未詳考上下韻亦不葉或恐是敬字愚又竊意初與四應有望拯之意極與拯字體相近或當作拯與渙初爻用拯同爲坎體且與九二象辭正字叶韻但前輩所未言不敢憑臆說也】

九二曵其輪貞吉象曰九二貞吉中以行正也

【曵輪濡尾之象旣濟一爻兼之此則兩爻分言之初吝而二吉一急於求濟一不欲輕濟也坎中一陽輪象承乘皆陰曵輪象剛得中故吉九二中而不正所以小象發貞吉之義曰中以行正也本義謂以中故得正則脫卻行字矣愚竊謂二有陽剛之才與五正應身在坎中外若曵輪而不行中實有圖濟之事位𨿽不正能以中而行正故曰貞吉正字從行字來似非以中得正之謂】

六三未濟徵凶利涉大川象曰未濟徵凶位不當也【愚按卦名獨於六三言之三在坎上而猶未濟者陰居陽位非可往之時也所以徵凶幸與上九正應故有利涉大川之象本義旣云以柔乘剛將出乎險有利涉大川之象又疑利字上當有不字初無定說易筌曰未濟之卦以水火不交也是以居中者其責重三出坎而乘離故以涉川爲名困學記曰三居坎體之上當初二兩爻之後人皆謂已濟矣聖人獨曰未濟蓋上下兩卦之交水火相克是何等世界徵凶危之也事到艱難廻避不得奮勇上前庶克有濟利涉大川激之也徵凶以時勢言利涉以道理言古來定大難成大業誰非於徵凶之時奏濟川之功者諸爻位皆不當何獨言於此爻蓋三當利害之闗衝風破浪防於不出而凶者三也轉眼之間風恬浪靜者亦三也作用之妙全於此爻見之】

九四貞吉悔亡震用伐鬼方三年有賞於大國象曰貞吉悔亡志行也

【吳幼淸謂四以陽比柔中之五故吉而悔亡愚竊按九居四非正也何以亦云貞吉王注所謂出險難之上居分明之初體乎剛質以近至尊時已大通者也蓋四之貞志在濟時能貞則事皆盡善故吉能貞則無悔於心故悔亡夫豈借比爻之力哉纂言又以震爲諸侯之象愚按本爻反對卽旣濟九三故取象同加一震字有聲靈赫濯之義旣濟言克之鬼方在上而我仰攻故久而後克未濟離明在上彼自俯服故不言克而言賞賞者功成而班爵於大國也亦曰三年者前卦離位居三此承前言之耳志行卽震用二句之意四以濟時爲志出遇文明之主多少經綸事業於此得行與三之未濟徵凶相反彼猶是坎體此已入離體也】

【愚又按郭璞注此爻謂震乃摯伯之名王季妃太任父也其言必有所據先儒注易未有采其說者錄存以廣異聞】

六五貞吉無悔君子之光有孚吉象曰君子之光其暉吉也

【項平甫曰未濟諸爻皆失位凡用事之爻皆曰貞吉二四五是也吳艸廬曰君子謂二離日下照光被於九二而爲九二之光愚按五爲離主柔得中而應乎剛未濟之亨在此爻貞吉其所固有悔其本無不待於亡也離火中虛光明之象所謂君子之道闇然而日章也五與二正應故曰有孚有九二坎中之孚而後有六五離中之光爻辭於三百八十四爻將終曰貞曰吉曰無悔曰光曰有孚又曰吉辭繁而不厭深有味乎柔得中之防也愚又按詩庭燎有暉周禮眂寢以十暈爲十煇皆謂光中之气五離中虛故爲光二坎中實故爲光中之暉光卽孚蘊之而發越暉卽光布之而炳燿非有殊也】

上九有孚於飲酒無咎濡其首有孚失是象曰飲酒濡首亦不知節也

【本義以剛明居未濟之極時將可以有爲而自信自養以俟命無咎之道也若縱而不反如狐之涉水而濡首則過於自信而失其義矣兩孚字俱作自信解愚竊按未濟之極反於旣濟上與三正應三之利涉恃有上也又與五比五有孚上亦有孚君臣飲酒宴衎從容共濟本自無咎若飲酒而至於濡首則沈湎忘反並有孚之義而失之矣失是與無咎相應濡首冒上文飲酒來所以小象云飲酒濡首亦不知節言飲酒者不可不知節猶未濟者不可失是孚也未濟之終而旣濟之始故夫子於初之濡尾云亦不知極上之濡首云亦不知節旣戒其始復厪其終此易之爲道懼以終始歟按小象言節者凡四皆擬坎離而言蹇外卦坎中爻互離九五剛中正曰中節家人下卦離中爻互坎九三剛而不中故失家節鼎上九離剛而能柔故剛柔節未濟水本潤下坎又在下火本炎上離又在上過中不正故不知節節者何中而已矣楊誠齋曰旣濟之濡首者水也未濟之濡首者非水也酒也水溺人之身酒溺人之心以及天下國家故禹惡防酒之功大於平洚水】

【張獻翼曰未濟因旣濟立象濡尾濡首兩卦旣同伐鬼方與曵其輪先後一位內卦皆未濟之事欲人之謹於求濟外卦皆已濟之事欲人之謹於處濟也】

【李一曰卦所重者離也旣濟離在下未濟離在上未濟有旣濟之理旣濟懷未濟之心兩卦合爲一卦而易道終矣愚又按先儒云澤爲止水故水火相息爲革水火相違爲睽以坎易兌則爲旣濟未濟坎乃眞一之水與火相逮而不相射相濟而不相悖者也坎中有離離中有坎所謂互藏其宅互爲其根坎離者乾坤之中气乾坤交而成坎離坎離交而成旣未若以坎之中體入乾離之中體入坤依然乾坤未交之始矣文王於兩卦辭曰初終曰尾周公於兩卦初上皆曰尾曰首此六十四卦之終始也上經乾坤坎離分而成卦下經咸恆旣未合而成卦上經頥大過居坎離之先以二陰二陽在外者配其分下經中孚小過居旣未之先以二陰二陽在中者配其合坎離以陰陽之中救大過之獘旣未以陰陽之交而中者救小過之獘又頥與中孚皆有離象大過小過皆有坎象頥中爻互純坤大過中爻互純乾坎中爻互頥離中爻互大過中孚中爻亦互離小過中爻亦互大過旣濟中爻互未濟未濟中爻互旣濟序卦之精妙如此】

周易玩辭集解卷八

欽定四庫全書

周易玩辭集解卷九

翰林院編修查愼行撰

上系傳

【愚按彖傳文言大象小象皆夫子贊易之辭古本不附六十四卦中上彖傳第一下彖傳第二上象第三下象第四上系傳第五下系傳第六文言第七說卦傳第八序卦傳第九雜卦傳第十通爲十翼孔頴逹云漢初爲傳訓者皆與經別行及馬融注周禮欲省學者兩讀故具載本文易之以彖傳文言大小象分附本卦亦自注疏始古所謂十翼今止系傳以下五篇矣又按系傳中言聖人系辭者六皆指文周卦爻夫子所言者則謂之傳上系傳分章本義與注疏異注疏又與漢以後諸家不同注疏分十二章本義自第三章

後與注疏互異馬融荀爽等則分十三章虞翻則分十一章今依本義以十二章爲定】

【鄭孩如曰孔子作傳本意曰系辭者非傳辭也傳象也其傳象又非六十四卦也傳乾坤也旣於文言逐節詮之猶以爲未盡故上下傳二十四章言乾坤剛柔天地者十有七皆所以發明乾坤之理胡庭芳曰系辭乃象數之總括義理之淵藪易無系辭猶天無日月人無眼目】

天尊地卑乾坤定矣卑髙以陳貴賤位矣動靜有常剛柔斷矣方以類聚物以羣分吉凶生矣在天成像在地成形變化見矣

【先儒多謂乾坤三畫卦名也貴賤卦中爻位也剛柔卦徳也吉凶占辭也變化卦爻之象也下一截言八卦旣成之後其象始著天地卑髙動靜方物形象上一截言未畫之前其體已具愚按八卦畫自伏羲連山首艮歸蔵首坤周易則首乾坤夫子所贊周易也歸重在乾坤二字蓋指一畫者言非三畫六畫之卦也此一畫者一名爲幹一名爲坤夫子於旣有易之後追論未畫卦之先其象如此貴賤剛柔變化又從乾坤中標出在文周卦爻中初無此名目獨有吉凶二字耳非貴賤等與乾坤並列也看三个矣字皆已然之詞只是發明周易所以首乾坤之故胡雲峯曰乾坤之卦未畫觀之天尊地卑乾坤之位已定矣貴賤之位未齊觀天地之卑髙卦爻之貴賤已位矣易未有卦爻則未有剛柔之稱也天地間陽者常動可見其爲剛陰者常靜可見其爲柔矣易未有爻位則未有吉凶之辭也天地間事事物物善惡各以其類而分善者可知其爲吉惡者可知其爲凶矣易未有蓍卦固未見所謂陽變陰陰化陽也天成像地成形蓍卦之變化於是乎見矣此一節言畫前之易固如是也其說本於臨川王氏愚又按首節論造化之乾坤而易書在其中以下論易書之乾坤而造化在其中】

是故剛柔相摩八卦相蕩鼓之以雷霆潤之以風雨日月運行一寒一暑乾道成男坤道成女

【黃氏日抄云晦庵謂此節言易卦之變化南軒謂易所以干旋造化之間者臨川王氏謂言自然之八卦愚竊按是故二字承上變化見矣來剛柔者一奇一偶也摩以奇偶相比言陰陽相摩而爲八卦也蕩以層累疊出言八卦交錯而成六十四也雷霆風雨日月寒暑變化而成像者男女兼人物言變化而成形者此一節言畫後之易如此雷霆以下四句只是說天道自然之變化而六十四卦中六子疊用不假安排亦猶天道之鼓之潤之運行之也總要見易中無所不有言天而地在其中人與物亦在其中生者生成者成男男女女共成一个世界夫子到此不知是贊天地贊聖人贊易一歸之乾道坤道而已愚又按震艮反易爲雷言雷可以該艮巽兌反易爲風雨言雨則兼坎兌邵子以兌爲月艮爲日蓋謂坎月行至兌而爲月似非以兌體爲月象艮居亥方以離日行至艮而爲日似非以艮體爲日象至寒暑之變則隋日月之運行者也首節因乾坤而究及於變化此節因變化而推本於乾坤】

幹知大始坤作成物幹以易知坤以簡能易則易知簡則易從易知則有親易從則有功有親則可久有功則可大可久則賢人之徳可大則賢人之業易簡而天下之理得矣天下之理得而成位乎其中矣

【幹知大始四句臨川王氏謂此言乾坤以造化之用付之六子而其所自處者甚易簡也易則易知以下朱子謂此言人法乾坤之道愚又按自此至末從乾坤中看出易簡之理而言人位乎中兼三才而成六位也幹知知字不與行字對乃太虛中一防靈气冒萬有之先而萬物於焉資始者也坤作作字卽下文能字成物者資生也資始資生看來何等煩難造物卻不勞而成化幹惟知大始坤惟能成物以其易簡也張待軒曰伏羲仰觀俯察將天地人物許多道理收拾在奇偶二畫卽此便是易簡夫子從此發出無窮妙處一气直說到底總此易簡之理今就文繹之幹本乎气之自然故曰易坤因乎乾之自然故曰簡惟其易故易知天道無心也惟其簡故易從地道無成也易知則百姓可以與知簡能則百姓可以與能順萬物之情故有親通天下之志故有功親切於中亹亹而不息故可久功同乎人積漸而日益故可大可久者日新之盛徳可大者富有之大業至此則人與天地參矣賢人卽聖人也胡雲峯於賢人之外添出眾人聖人頗覺辭費所謂天下之理者不外髙卑動靜羣類形象而已總於易簡中得之成位乎中成人之位於天地之中也】

右第一章

【言伏羲畫卦本於易簡卦成而易簡之理察於天地徴於人事天地人並立而爲三矣】

聖人設卦觀象系辭焉而明吉凶【虞翻本有悔吝二字】

【自此至三極之道也臨川王氏云前言易書之未作此言易書之旣作也本義云此言聖人作易愚竊按上章言伏羲畫卦此章言文周系辭觀象系辭是一篇綱領畫卦已來吉凶𨿽其卻未曽明白說出自有系辭而吉凶之理始著明於天下然辭非象則無根據系辭之本全在觀象觀某卦之吉凶生於某畫而後系之以辭聖人所以泄造化之祕至辭無餘剩矣朱子發曰設卦本以觀象不言而見吉凶自伏羲至文王皆觀象而自得者也聖人懼觀者不足以知系之卦辭爻辭以明告之爲觀象而未知吉凶者設也】

剛柔相推而生變化

【本義謂此眾人所以因蓍而求卦者也愚竊按語气承上文來象以辭而明變由象而出相推與相摩相蕩義同毎卦有剛柔卽有變化如在某卦爲剛在某卦則變而爲柔在某卦爲柔在某卦則化而爲剛剛柔無迹豈有爲之推蕩者而前之所移若廹於後故謂之推彼卦之變化若根於此卦故謂之生只就卦象說似木說到因蓍求卦上此節只是原聖人設卦觀象之由剛柔相推象也象因變而出故曰剛柔相推而生變化要知剛柔相推之中或當位或失位吉凶悔吝之原正起於此聖人之所觀觀此也聖人之所明明此也蓋吉凶悔吝𨿽系乎辭其原實起於變化】

是故吉凶者失得之象也悔吝者憂虞之象也

【本義云吉凶相對而悔吝居其中間悔自凶而趨吉吝自吉而向凶聖人觀卦爻中有此象則系之以此辭也愚按此四句承上吉凶來吉凶悔吝以卦爻辭言失得憂虞以人事言聖人系辭始因象以著辭隨以辭而顯象象者有其彷佛而未形之謂惟聖人能觀於未有辭之象眾人則觀其旣有辭之象也易之爲書本以卦爻占人事此轉以人事明卦爻只得便是吉之象只失便是凶之象此聖人不以禍福爲禍福而以人事爲禍福所謂一念之善景星慶雲一念之惡妖氛厲鬼是也憂虞有兩解或分貼悔吝或謂悔吝處俱有憂虞蔡介夫曰悔吝是吉凶交互處憂虞不可分貼悔有痛懲往失之意然猶未至於得尙可憂虞吝有不忍割捨之意然終必至於失己可憂虞】

變化者進退之象也剛柔者晝夜之象也

【本義此以下明剛柔相推而生變化而變化之極復爲剛柔歸震川云一气不頓進變進則化退矣一形不頓虧化進則變退矣一進一退遞相出入猶動之有靜往之有來常相待爲用而不獨成故曰變化者進退之象來矣鮮曰剛屬陽明晝之象柔屬陰暗夜之象晝夜一定故曰剛柔者晝夜之象愚又謂聖人以進退觀變化以晝夜觀剛柔此借造化以明卦爻也】

六爻之動三極之道也

【本義謂天地人之理三才各一太極胡雲峯曰三極是已動之後各具一太極愚竊按此二句總括上文動者剛柔之變化吉凶悔吝所自生也初二三四五上六爻也初二爲地三四爲人五上爲天三極卽三才也三才之道未動則爲三動則爲六三才具於六爻而三極之道具於六爻之動爻不動則不變故陽動則陰陰動則陽謂之極者到極至處則變也似不必粘太極說一說極字不訓至只訓中天地之道惟其變化進退故常不過乎中人惟不知取中之義故常動而至於過而凶悔吝生焉聖人示以極之所在非以六爻之動爲極而以六爻之動自有天地人中極之理也又是一解】

是故君子所居而安者易之序也所樂而玩者爻之辭也

【先儒謂此節言君子之學易愚又按安者處而不遷之義玩者尋繹不已之義序卽六十四卦之次序如剝極則復泰極則否窮上則反下自然之義不可違也安之故無入而不自得邵子得環中之趣亦安其序而已卦中之六畫便謂之爻至周公而始有辭爻之辭至三百八十四可謂煩矣而一爻各具一爻之義有有象無占者有有占無象者有假物象爲辭者有據人事爲辭者變動無方反覆玩之皆可悅心而研慮卦爻皆有辭但卦辭不變而爻辭則變取象旣多析理更精尢君子所樂玩者也居斯安非安則不成居樂斯玩非玩則不成樂】

是故君子居則觀其象而玩其辭動則觀其變而玩其占是以自天祐之吉無不利

【先儒謂此以下言君子之用易愚又按語气承上文來易之道不外像辭變占君子之學易用易可不詳加觀玩哉上節居安乃靜時事此兼觀變則動時事居字對動字看觀者領其大意玩者尋其微防靜而未筮之先所玩者象辭也動則謀及卜筮所玩者變占也學易與用易工夫無少間斷靜旣循乎天理動必合乎天行人見君子之吉無不利以爲此有天祐孰知其自易中來哉郝仲輿曰人生有屈信往來之感悔吝休咎之幾懼則思占疑則思斷聖人體天道明人事捨此更無餘衎後儒執卜筮作解至以筮法老少爲變防畫交重爲動夫陰陽之老少不見於經爻畫之交重不見於卦皆後世卜祝巫史之說而以之解經陋也易者變動而已一卦之體一剛一柔變動不居周流六虛耳】

右第二章

【言文王周公系辭而以君子學易用易終之】

彖者言乎象者也爻者言乎變者也吉凶者言乎其失得也悔吝者言乎其小疵也無咎者善補過也

【項安世曰此節皆解系辭之文彖辭所言之象卽下文所謂卦也文辭所言之變卽下文所謂位也吉凶悔吝無咎皆辭也孫質言曰須從義皇畫卦說起方與卦有大小節相應歸震川曰易有實理而無實事故謂之象卦立而象形文王之彖辭言乎象者也易有定理而無定用故謂之變爻立而變生周公之爻辭言乎變者也愚又按彖辭固言象爻辭亦無非言象彖爻中吉凶悔吝無咎之辭備矣吉凶失得之大者不如悔吝之小悔吝疵病之小者不如無咎之善吉凶之分全在補過二字積疵則爲過積過則爲失積失則爲凶積補過則爲無咎積無咎則爲得積得則爲吉四个言字兩个其字通指彖爻之辭善者嘉也猶云嘉其補過也孫淮海曰盡善謂之得盡不善謂之失小不善謂之疵不明乎善而誤乎不善之謂過盡善而得則吉盡不善而失則凶覺其小不善欲攺而不及則有悔猶可以攺或不肯攺則爲吝當悔吝之萌不以小疵自恕以求補過則無咎胡雲峯曰前章言吉凶悔吝未嘗及無咎此章方及之大抵不貴無過而貴攺過善補過者聖人許人自新之意】

是故列貴賤者存乎位齊小大者存乎卦辧吉凶者存乎辭

【項安世曰自此至末皆讀系辭之法愚按易道貴陽而賤陰陰陽有貴賤之理而列貴賤必托六位而後明陽大而陰小陰陽有大小之理而齊大小者必假卦象而後顯彖辭之例專取主爻有時以陽爲主有時以陰爲主而其主又不在位之貴賤故曰齊言無有分別也先言存乎位以六爻言後言存乎卦以主爻言此二句承上文彖者言乎象爻者言乎變來位以上下別貴賤卦以陰陽分小大至於吉凶則有貴而吉者亦有賤而吉者有小而凶者亦有大而凶者其象具於卦爻中非辭不能析而辧之故云辧吉凶者存乎辭此一句承上文吉凶者言乎失得來而歸重尢在末句正見觀象玩辭觀變玩占之學湏從辭上理防】

憂悔吝者存乎介震無咎者存乎悔

【蔡虛齋曰憂悔吝易憂之也震無咎易震之也愚按此二句又在存乎辭中析出以足辧吉凶之義易辭總爲吉凶憂悔吝震無咎正辧吉凶之幾處大有辭以辧吉凶而吉凶未判之先又有憂悔吝之介吉凶旣成之後又有震無咎之悔𨿽三句實一句也吉凶之辧所爭在幾微之間毫釐千里所謂介也辭以憂之因其介也本有咎而無咎惟能悔也辭以震之使知悔也憂者危疑之意震者儆動之意介在事前悔在事後又按介有二義韓康伯云纎介也本義云辧別之端要而言之是善惡分路處】

是故卦有小大辭有險易辭也者各指其所之

【說統曰上文逐一說个通例此則總言卦爻辭原是合一的非卦是卦而辭是辭也愚按是故二字承上文來歸宿只在辭上卦有小大二句一气說下以陽爲主則大如復臨泰是也以陰爲主則小如姤遁否是也辭有險易易者明白而易曉卦辭如利用獄取女吉之類爻辭如師左次同人於門之類險者奇奧而艱深卦辭如履虎尾先甲三日之類爻辭如龍戰於野載鬼一車之類卦有小也而辭險不惟戒君子亦以儆小人卦有大也而辭易不惟慰君子亦以安小人易固指之以爲吉險亦指之以爲吉所之謂或趨或避要歸於吉而已】

【又按楊誠齋曰讀謙復之辭者如行夷途如逢陽春如對堯舜周孔何其气象之樂易其辭夷易而指人以所之之吉也讀遁剝之辭者如涉風濤如履霜雪如對紂桀盜跖何其气象之慘栗其辭艱險而指人以所之之凶也據此說則各指所之兼吉凶悔吝言義亦可通】

右第三章

【上章言系辭此釋卦爻辭之通例以明聖人憂世覺民之心】

易與天地凖故能彌綸天地之道

【韓康伯云作易以凖天地本義以卦爻爲易書愚竊謂此章主贊易道說卦爻未具之前易道在天地聖人作易效法乎天地而與之凖則天地之道在易中矣凖是凖其道非凖其形彌者彌縫而無少滲漏綸者經綸而各有條理非作易之聖人其孰能之二句是一章綱領下文反覆發明此意】

仰以觀於天文俯以察於地理是故知幽明之故原始反終故知死生之說精气爲物遊魂爲變是故知鬼神之情狀

【本義此聖人窮理之事以者聖人以易之書也易者陰陽而已幽明死生鬼神皆陰陽之變愚竊謂天地之道只是陰陽之理聖人體易只是窮盡陰陽之理但本章不曽說破陰陽二字只從幽明死生鬼神隨在而異名其實只通乎晝夜之道而知一句便了幽明之故不易知於觀天察地知之死生之說不易知於原始反終知之鬼神之情狀不易知於物變知之三知只是一知幽明卽死生死生卽鬼神鬼神卽萬物幽明有所以然之理故曰故死生本人之常談故曰說鬼神體物而不可遺故曰情狀三个故字乃推原其由來非體易之聖人孰能知之精气爲魄魄爲鬼志气爲魂魂爲神鬼常與體魄俱故謂之物神無適而不可故謂之變張待軒曰精气卽遊魂之所凝聚遊魂卽精气之所運用二者具而爲人人生始化曰魄旣成魄然後成魂魂者气之英魄者气之精也聖人教人只在自身中認取若謂生則爲物爲神之伸死則爲變爲鬼之歸則所知亦淺矣陸君啟曰天地間有一種精气凝結有形有聲之鬼神有一等肅然淒然遊移往來此是遊魂所結非精气也鬼神情狀盡於此二者愚又謂鬼神情狀有數種有一種效靈造化主持世運如社稷山川之屬有一種聰明正直精爽不磨如忠臣孝子之屬有一種彊魂怨气團結不散如國殤烈婦之屬有一種依艸附木爲妖爲孽如魑魅罔兩之屬至於山林曠野燐火聚散難以悉數總之福善禍淫是其情不見不聞洋洋如在是其狀聖人只在魂气聚散倐有倏無處洞如觀火天下極奇幻之事只作平常看大要若此】

與天地相似故不違知周乎萬物而道濟天下故不過旁行而不流樂天知命故不憂安土惇乎仁故能愛【本義此言聖人盡性之事愚又按承上文而言聖人體易至於幽明死生鬼神之理無不洞然直與天地相似矣不違與先天而天弗違義同以下總見與天地相似處天地之道知仁而已聖人作易與天地相似亦知仁而已知周萬物知也道濟天下仁也旁行行權之知也不流守正之仁也樂天知命知也安土惇仁仁也不過不憂能愛皆指天地言至大而莫能過者天地之體不憂者天地之性能愛者天地之情聖人與天地相似故亦不過不憂能愛而作易與天地凖也】

範圍天地之化而不過曲成萬物而不遺通乎晝夜之道而知故神無方而易無體

【本義謂此聖人至命之事張彥陵曰此節承上與天地相似來愚謂首二句是贊易範闈曲成卽裁成天地之道輔相天地之宜以左右民言天地皆有待於易也至通乎晝夜則易全在聖人矣通晝夜以爲知是貫幽明一死生同鬼神非徒知其故知其說知其情狀而已晝夜卽陰陽之象陰陽者易也所以妙乎陰陽者神也神無方者不離乎陰陽亦不滯乎陰陽也易無體者陰陽𨿽分而實未嘗分也惟通乎晝夜者知之蓋陰陽之道於晝夜最分明故以晝夜表之晝夜卽陰陽也通章字字說陰陽卻一字不露直至下章方開口道破】

右第四章

【前三章皆言畫卦系辭此章言聖人體易而贊易道之大仍歸重在作易之聖人】

一陰一陽之謂道

【程傳道非陰陽所以陰陽者是道本義陰陽疊運者气也其理則謂之道愚竊按此句承上章通乎晝夜之道而知來所謂晝夜之道者何一陰一陽之謂也陰陽二字夫子於乾坤文言中首發之至泰否而再見此則於陰陽上加兩个一字剔出道之所以然處有對待之義有流行之義又有相因之義此是聖人直指道體語道者自然而然不落形气之名正從陰陽上見得似不可與气對舉不曰陽陰而曰陰陽者陰靜而陽動朱子所云陽前是陰故先陰而後陽亦猶上章言幽明死生鬼神不言明幽生死神鬼也韓康伯謂道者無之稱孔穎達云一謂無也皆異端所謂道非一陰一陽之謂道也張橫渠云大易不言有無言有無者諸子之陋也殆指此歟愚又按朱子嘗雲天地間只是陽气下截便是陰又云陽气便是六層只管上去下面空缺處便是陰語气微有病陰陽自是二气夫子所以云一陰一陽謂二气循環如一气則可謂只是一个陽似不可張子云兩不立則一不可見一不可見則兩之用息從此體防方得】

繼之者善也成之者性也

【薛敬軒曰繼成以气言從上句陰陽字來善性以理言從道字來繼善者化育之始流行而不已陽也成性者人物稟受一定而不易陰也愚又謂上文一陰一陽就化育流行上說繼善就天所賦人所受中間過接處說繼者靜之終動之始循環不已不滯於陰不滯於陽所以爲善至成性方屬人物謂之性是有得於一陰一陽非偏滯於一可知此段是說天地生成人物之意不是說性上事】

仁者見之謂之仁知者見之謂之知百姓日用而不知故君子之道鮮矣

【黃氏日抄云自一陰一陽至君子之道鮮矣言道原於天而賦於人胡雲峯曰上章言聖人之知仁知與仁合而爲一此言仁者知者仁與知分而爲二仁者之見滯於陽知者之見滯於陰愚按陰陽之道在天地間本自無滯人生以後便落气質便有知仁之偏見百姓之無知气稟不同各以具性之近者言仁者只見得發生處而以爲仁知者只見得流動處而以爲知百姓又下仁者知者一等所以日用而不知君子之道卽一陰一陽之道流行而不滯者鮮矣與中庸民鮮久矣義同張彥陵曰見與知從何分別知者從本性上發出靈機見則落於意識了自以爲見者旣不能知日用不知者又不能見合一之道非君子不能體其全正借知仁百姓以影出聖人不是泛論道體】

【按天臺董氏楷所輯程朱傳義附錄自易與天地凖起至君子之道鮮矣止爲第四章

與今本異其言曰易與天地凖以下只是言个陰陽繼善成性於造化流行處分陰陽此是指人气稟有偏處分屬陰陽耳存其說俟再攷】

顯諸仁藏諸用鼔萬物而不與聖人同憂盛徳大業至矣哉

【程傳運行之迹生育之功顯諸仁也神妙無方變化無迹藏諸用也黃氏日抄云此言造化寓之易顯仁藏用盛徳大業皆指造化言先儒或謂顯藏二字與中庸費隠相似隱在費中藏卽在顯中顯諸仁是用之迹藏諸用卽仁之心如春夏之生長萬物至秋冬則收斂成實春夏是顯秋冬是藏愚又竊謂顯仁藏用乃一陰一陽之實際仁言顯卽用是體用言藏卽體是用爲藏爲顯循環無端陰陽互根如鑄者之鼔洪鑪要生便生要成便成造化只管鼓自有人來代其憂故不與聖人同憂所謂無心而成化也大業從顯仁來盛徳從藏用來至矣哉無以復加之謂盛徳大業本是聖人分上事此以贊陰陽非贊天地也】

富有之謂大業日新之謂盛徳生生之謂易成像之謂幹效法之謂坤極數知來之謂占通變之謂事陰陽不測之謂神

【黃氏日抄云造化之徳業生生不窮者卽是易易之成像者卽是幹效法於幹者卽是坤自此以下言卜筮妙用處愚按自首至未接連八个之謂一气貫注多承一陰一陽之謂道來盛徳大業一陰一陽之道在天地者也生生之謂易一陰一陽之道在易者也作易者因陰陽二畫而得乾坤二象此一陰一陽之道在卦者也用易者極陰陽之數以知來通陰陽之變以行事此一陰一陽之道在筮占者也夫孰非陰陽乎又孰爲陰孰爲陽乎神也神也者妙萬物而爲言者也末句是通章收尾易之精義盡此矣程敬承曰生生之謂易論其理也有理則有數陰陽消息之數也推極之可以知來占之義也非實指占筮之占也通變通數之變亦易變也非以所占卦變而通之也蓋此章全是論陰陽之道未及畫卦用筮以後事張子厚云富有者大而無外日新者久而不窮程伊川雲天地有陰便有陽有一便有二才有一二便有三自三以往不可窮矣此是生生之謂易朱子云易有交易變易二義交易者陰陽之相感變易者陰陽之相推相感者固生相推者亦生錢田間曰成像謂幹一畫效法謂效幹之一畫以生坤二畫也乾坤奇偶象立而數顯占者占其變也通其變則陽或變陰陰或變陽而九六始有事所謂功業見乎變也胡雲峯曰事之未定屬陽占之已決屬陰張子曰兩在故不測要見陰陽之不測卽從兩个一字內看出王輔嗣曰不知其所以然而況之曰神趙震潛曰生生之謂易是一篇闗鍵若本節論是造化人物相生之理若兼上文言則繼成之相因知仁之遞用徳業之互根皆生生所在若兼下文言則法象之相禪占事之相因亦皆生生所在愚又謂陰陽何嘗有意於生一陽生而成像之謂幹一陰生而效法之謂坤只是陰靜之極了此气遏抑不住不得不發舒出來及發舒旣極了不得不收斂入去生生只是相生只管變易故曰生生之謂易】

右第五章

【黃氏日抄云此章言道原於天而賦於人愚按通章只是贊陰陽之道觀首尾二句可見】

夫易廣矣大矣以言乎逺則不禦以言乎邇則靜而正以言乎天地之間則備矣

【愚按首節統贊易道廣大者極其所至而言推而求之逺則動而莫禦卽而求諸邇則靜而正邇言靜則逺之爲動可知天地之間通萬物萬事言備者無所不具無所不包易之所以廣大也此章之防兩語可了易之廣大本乎乾坤乾坤之廣大本乎易簡而已】

夫幹其靜也專其動也直是以大生焉夫坤其靜也翕其動也辟是以廣生焉

【凡系傳所言乾坤皆指奇偶也此節就乾坤二畫而贊其廣大動靜者變與未變之分幹畫奇未變則靜專變則動直以其朕兆未形一眞未散謂之專以其任眞而出絕無冋曲謂之直坤畫偶未變則靜翕變則動辟以其收斂凝固生意不泄謂之翕以其气機一到通達無礙謂之辟朱子云專直只是一物翕辟卻是兩个翕則合辟則開此奇偶之形也幹一而實以質言故曰大坤二而虛以量言故曰廣愚又謂大與廣皆從奇偶中出幹一之气常行乎坤兩之中是天包地之外故大生坤兩之中常受乎幹一之气是地容得天之气故曰廣生吳艸廬曰陽本實陰本虛也陽主用陰主體則陽反似虛陰反似實今觀天之積气𨿽似虛然其气勁急如鼓能舉大塊於其中而不墜則實莫實於天也地之凝形𨿽似實然其形疎通如肺气出入於其中而不礙則虛莫虛於地也明乎陽實陰虛而聖人所以言乾坤者盡矣】

廣大配天地變通配四時陰陽之義配日月易簡之善配至徳

【此承上干坤大生廣生來乾坤者易中之畫也天地得其廣大易之廣大如之四時得其變通易之變通如之易所言陰陽之義與日月相似所言易簡之善與聖人之至徳相似朱子云此是將易中之理取外面一事來對愚按配者相似之意不取配合立義蓋此章又是借天地以形容易之廣大不是相配合而成功用也張南軒曰幹之大生以資始坤之廣生以流形此廣大配天地也闔辟往來終則有始此變通配四時也復言七日以陽生爲義臨言八月以陰長爲戒此陰陽之義配日月也中庸之徳中人以上可俯而就此易知中人以下可企而及此易從也故曰易簡之善配至徳胡雲峯曰首章言乾坤之尊卑而歸諸易簡此章言乾坤之廣大而亦歸諸易簡總見易不在天地而在人心也黃氏日抄云至徳晦庵指爲在人之至徳揚氏鄒氏皆雲中庸之至徳伊川云乾坤易簡之功乃至善之至徳】

右第六章

【此章言易道之廣大由於乾坤而乾坤之蘊盡於奇偶二畫】

子曰易其至矣乎夫易聖人所以崇徳而廣業也知崇禮卑崇效天卑法地天地設位而易行乎其中矣成性存存道義之門

【黃氏日抄鄒氏云此章言聖人體易之道與天地相似易與天地同出而聖人獨得其要愚按前言繼善成性又言盛徳大業多就現成說此章承上文易簡至徳說來首句先贊易道之至下言聖人之徳業皆從易中出徳變易則積而日崇業變易則推而日廣天下至崇莫如天至廣莫如地聖人以干之易知爲知故知崇如天以坤之簡能爲能故禮卑如地知窮萬物之原則幹之始萬物也禮循萬物之則則坤之成萬物也天地自有定位聖人從乾坤奇偶而設而易之變化卽行乎其中然則聖人效法天地又豈在乾坤二畫之外哉亦就天地所賦之成性而存存不已焉耳存字對發字說所謂未發之性也存之又存性體渾然道義皆從此出非卽所謂易簡理得乎道義在天地則謂之易易在吾性則謂之道義乾坤爲易之門猶性爲道義之門得此之謂徳修此之謂業悟此之謂知體此之謂禮率而行之之謂道行而宜之之謂義只完得一个成性存存本來固有之善非天下之至精至微孰能與於此此聖人體易之全功也】

右第七章

【此章贊易而以聖人之學易明之】

聖人有以見天下之賾而擬諸其形容象其物宜是故謂之象聖人有以見天下之動而觀其防通以行其典禮系辭焉以斷其吉凶是故謂之爻

【黃氏日抄云此言聖人推其所獨見者立象生爻使天下皆有所見而得善其言動也愚又按第一个聖人有言伏羲者有言文王者若專指伏羲卦象則文王彖辭何無一言之及若是文王則形容物宜乃畫卦時事似與文王無涉今只就文作解賾者多也非雜亂之謂物之形象多矣聖人見天下之至一故有以見天下之至賾而擬諸形容以象其物宜擬在未畫之先象則畫卦之事擬是擬其所象象是象其所擬易之取象者有三如地中有水地中生木實像也天在山中風自火出假象也天下有山可以遁矣澤中有火可以革矣意象也物各有宜得其形而下者正肖其形而上者故謂之象第二个聖人專指周公一卦體要之聚曰防六爻旁通之情曰通昭晰無遺之謂觀典以爲經貴守其常禮以爲緯貴權其變無所拘執之謂行天下之吉凶皆自動中出聖人見天下之至靜故有以見天下之至動而觀其會通以行其典禮如卦有六爻會其大意則此可通於彼彼可通於此典則萬古而不易禮則因時而制宜同一象也有在此爻則吉在彼爻則凶者系辭所以斷也故謂之爻卦象卽是爻象今分而言之者合諸一卦則爲象散之六畫則爲爻也前段不重畫卦重在畫卦本於陰陽後段不重系辭重在系辭本於一理】

言天下之至賾而不可惡也言天下之至動而不可亂也

【黃氏日抄云賾幽深也諸家皆然晦庵獨以爲雜亂合從伊川及諸家之說與經文探賾索隠之意合愚又按言者聖人之系辭惡厭也亂淆也象自賾之不可見處名之是言天下之至賾爻自變之不可窮處通之是言天下之至動賾之至處有至一者存所以不可惡謂不厭其多也動之至處有至靜者存所以不可亂謂不患其淆也】

擬之而後言議之而後動擬議以成其變化

【先儒謂擬有倫比詳度意議有商確裁定意愚又謂爻象自兼言動擬議亦非分屬總要見聖人心神涵泳獨會於意言象數之表時然後言卽是擬而後言時然後動卽是議而後動人第見聖人之易千變萬化而孰知其變化由擬議以成學易者可不擬而言議而動乎以下七爻乃夫子擬議之辭一爻只作一事說程沙隨曰鳴鶴在陰擬易而爲言借用白茅議易而爲動餘皆發明言動變化之義不必求於深逺胡雲峯曰前言變化易爻之變化也此言成其變化學易者之變化也】

鳴鶴在陰其子和之我有好爵吾與爾靡之子曰君子居其室出其言善則千里之外應之況其邇者乎居其室出其言不善則千里之外違之況其邇者乎言出乎身加乎民行發乎邇見乎逺言行君子之樞機樞機之發榮辱之主也言行君子之所以動天地也可不愼乎【蔡伯靜曰萬化不窮感應二端而已夫子取中孚九二之辭而推廣之居室卽在陰之義出言卽鳴鶴之義千里之外應之卽子和之義張彥陵曰戶之運在樞矢之發在機樞運而戶必間機發而矢必逺以況言行之加民見逺也言行一發榮辱系焉應在人而感者在已故曰主不但榮辱也推而極之可以動天地安得不愼所以貴擬議而後言動也】

同人先號咷而後笑子曰君子之道或出或處或黙或語二人同心其利斷金同心之言其臭如蘭

【楊誠齋曰君子之道於其心不於其迹心同迹異不以迹間心心異迹同不以心混迹故同人之先悲後喜與君子甲出乙處此黙彼語皆所不計也出處同道則禹顯顏晦同一情語黙同道則史直遽捲同一意心同故也愚按易言斷金猶詩言攻玉也斷金言其琢磨之工屬先號說如蘭言其臭味之合屬後笑說】

初六借用白茅無咎子曰苟錯諸地而可矣借之用茅何咎之有愼之至也夫茅之爲物薄而用可重也愼斯術也以往其無所失矣

【蔡節齋曰凡天下事過則有失惟過於愼則無所失愚按苟者輕忽之意愼者鄭重之意錯諸地則爲苟借以茅則爲愼薄莫薄於茅重莫重於借在用之何如耳惟其愼故用可重此禔躬處世之善道也】

勞謙君子有終吉子曰勞而不伐有功而不徳厚之至也語以其功下人者也徳言盛禮言恭謙也者致恭以存其位者也

【揚誠齋曰人之謙與傲系其徳之厚薄徳厚者無盈色徳薄者無卑辭如鐘磬焉愈厚者聲愈緩薄者仄是故有功勞而不伐不徳惟至厚者能之徳愈盛則禮愈恭矣兪玉吾曰存位猶幹九三之存義謂禮極其恭所以存其分義而不敢逾越非是保其祿位而彊爲此謙也】

亢龍有悔子曰貴而無位髙而無民賢人在下位而無輔是以動而有悔也

【本義云釋幹上九爻義當屬文言此蓋重出愚按持盈之道貴變而通之以時前四爻舉以爲法後三爻舉以爲戒似非重出】

不出戶庭無咎子曰亂之所生也則言語以爲階君不密則失臣臣不密則失身幾事不密則害成是以君子愼密而不出也

【先儒謂密字卽退藏於密之義謂吾心一念之微也愚按夫子於節初爻云知通塞以行言也此又另作一解亂猶禍也卽下文失臣失身之類戶庭與階皆假借之辭言語者一身之戶庭不出者愼密之意非不言也不輕出耳唐髙宗告武氏以上官儀敎我廢汝此君不密而失臣也陳蕃乞宣臣章以示宦者此臣不密而失身也冦凖欲去丁謂被酒漏言此幾事不密而害成也聖人𨿽甚易簡亦甚愼密第與陰謀權詐殊耳世人不知以愼密爲機械所以敗事】

子曰作易者其知盜乎易曰負且乘致冦至負也者小人之事也乘也者君子之器也小人而乘君子之器盜思奪之矣上慢下暴盜思伐之矣慢藏誨盜冶容誨淫易曰負且乘致冦至盜之招也

【蔡虛齋曰知盜猶云知盜情也楊誠齋曰司馬氏之盜魏曹操敎之也蕭衍之盜齊蕭道成敎之也蓋盜非能盜小人之有也小人實敎盜以盜已之有也所謂知盜非知奪伐之盜也知敎奪伐者之盜故終之曰誨盜曰盜之招者以此】

【項平庵曰七爻皆欲人畏謹也鳴鶴言處隠之誠同人言同心之一白茅貴愼有終尙謙亢龍惡盈戶庭以教密負乘以戒惕】

右第八章

【本義此章言卦爻之用】

【愚按注疏起聖人有以見天下之賾至其臭如蘭止爲第六章

以借用白茅至末爲第七章

程氏以有以見天下之賾至成其變化爲一章吳艸廬則別出下七節附於文言傳而獨存聖人有以見天下之賾至成其變化九十五字自爲一章熊勿軒以聖人有以見天下之賾五卜六字與後重出故欲去此五十六字而移置後三十九字於第十二章

極天下之賾者存乎卦之上諸儒分章不同今從本義】

天一地二天三地四天五地六天七地八天九地十【愚按韓康伯以此節居第十章

之首漢書律曆志在天數五之上程傳依之移冠第九章

黃氏日抄謂始於朱子似失考】

天數五地數五五位相得而各有合天數二十有五地數三十凡天地之數五十有五此所以成變化而行鬼神也

【張雨若曰須知此章不是推畫卦源頭乃是明蓍數本末姚承庵曰首兩節從圖上說天地之數下言大衍正見蓍策之數本天地來程敬承曰圖數隻陰陽蓍法亦只是陰陽之變化愚按以上八章皆言象至此方言數天一地二至天地之數五十有五卽河圖之數聖人因之得揲蓍之法者也一三五七九天數五也二四六八十地數五也五位河圖之上下左右中央方位也相得者一對二三對四六對七八對九五與十對乎中央也各有合者一六居北二七居南三八居東四九居西五十居中皆奇偶相配也積一三五七九爲二十五之奇數五其五也積二四六八十爲三十之偶數六其五也合之凡五十有五而棵蓍之法在其中千變萬化皆從五數出此所以三字總承上文八句來張敬夫曰月令所謂艸木乃茂艸木黃落之類可以歷數推而得之此天地之數所以成其變化也所謂其神勾芒其神祝融之類各司其時各治其職此天地之數所以行乎鬼神也王臨卿曰變化二字本義因周子有陽變陰合而生水火木金土之說遂以五行解經不知周子云云是論五行生成之序非爲天地之數設也謂成變化之在水火木金土者不過據五數而爲言耳非謂五行因變化而成也鄭孩如曰變化二字如乾道變化之義不當以五行分貼變化鬼神俱就气機言不可以生物言愚又謂此章所重在蓍數成變化而行鬼神只是贊蓍】

【又按程傳云由象以知數蓋謂數不在象外也曰五曰十數也五奇十偶象也聖人以數定象象惟奇偶重之盡於六十四卦數有九六其變至於四千九十六卦卦不自變因蓍而後變也蓋河圖之數聖人因之以揲蓍故下文繼以大衍之數】

【又按本義於乾卦言陰變陽化至此一變生水而六化成之云云則又謂陽變陰化與前說不同未得其解】

大衍之數五十其用四十有九分而爲二以象兩掛一以象三揲之以四以象四時歸奇於扐以象閏五歲再閏故再扐而後掛

【歐陽永叔云大衍筮占之一法耳非文王之事也後世用以占筮孔子懼文王之志不見於後世而易者爲卜筮用也乃作彖象發明卦義夫六爻之文占辭也大衍之數占法也學者專其辭於筮占猶見非於孔子況遺其辭而執其占法歟蘇子由云大衍者敷衍天地之數而取其五十用於揲蓍非天地之全數也歸震川云大衍者所以求卦也愚按所云五十者卽河圖中宮天五乘地卜是也大衍者自一至卜百千萬皆從此推出也天地之數是自然之數大衍之數是推衍之數凡蓍艸五十莖筮之初右於取一防反於櫝中虛其一而不用韓康伯所謂易之太極也其入用者只四卜有九而已蓋天地之數始於奇大衍之數則以奇爲用其用二字直貫到末分二者隨手分蓍莖半置左半置右象兩儀之對待也掛一者懸一莖於左手小指間也三者三才也左爲天有爲地所掛之策象人故曰象三揲四者先置右手之策於一處以右手四四數左手之策又置左手之策於一處以左手四四數右手之策以象四時也奇者所揲四數之餘防也扐者勒也四四之外必有零數或一或二或三或四左手者歸之第四第三指間右手者歸之第三第二指間而扐之也象閏者所歸之餘防象日之餘也掛一當一歲揲左當二歲扐左則三歲一閏矣又揲右當四歲扐右則五歲再閏矣再扐而後掛者再扐之後復以所餘之策合而爲一爲第二變再分再掛再揲也不言分二揲四獨言掛一者明第二變後不可不掛也以上言揲蓍取卦之法如此】

【程氏大昌曰正易新法之論大衍曰掛一之在四十九無不入用則𨿽去之無欠也其意以爲揲蓍之初此一旣掛左指則自不與揲數之數矣及其揲四已定此一又歸奇扐則又不入七八九六之用故曰去之無欠也此蓋以象數言易於有爻之後而不知超象數以求易於未爻之前也道生一一生二二生三三生萬物一之生二是虛一之能生天生地者也夫天地得此之生於太極也其象在蓍則分一爲二是其形容矣然此之分二者從何而來豈非從一握則四十九用皆藏一握之內及其分一握以爲兩握則一已生二而一遂無見聖人於是卽五十蓍中取其一蓍掛之左指者旣不以揲又不循數其意蓋示四十九用之上此之一數處總無爲而四十九者各以七八九六聴令而受數焉耳故此一𨿽虛而天下之實莫不由此以出則安可知有用之用而不知無用之用也故知此說不能求諸未爻之前也又曰諸家多言蓍以七爲數至其何以用七則莫有言者意謂七七四十九正蓍之用耳歷攷諸易自數總以及數變皆無以七爲祖者獨有七爲少陽固在四策之一然此之七也進之不得爲陽數之極退之不能爲陽變之祖則七在四策中特其列數之一耳安能總攝他數也顧獨於末流取四十九以配七七而謂蓍數之祖何所本也愚按蓍以七爲祖之說今揲蓍家所不言存以備攷】

【歸震川曰四十有九得用處在掛一掛一得用處不在一變而在二變三變愚竊按掛一之妙只在第一變若第一變不掛一則四揲兩手之策而歸其餘但有奇而無偶矣至於第二變第三變除去第一變掛扐之外其策數奇偶本自均齊掛亦奇四而偶八不掛亦奇四而偶八但不掛則無以象三故再扐之後仍湏掛耳】

【愚又按揲蓍法邵子用過揲之數朱子取掛扐之數孔疏云乾坤之策爲老陽三十六老陰六十四所用者過揲之防也今觀下文以乾坤之策當三百六十之期而以歸奇之數象閏則正用過揲余用歸奇可知矣歸奇於扐猶歸余於閏也若用掛扐似捨正而取余矣竊疑後世何以廢邵法不用吾甥徐接三云後人揲蓍取掛扐之數不用過揲之數者厭煩從簡也蓋三掛三扐之策孰奇孰偶取覽甚便若用過揲之數則必取揲過者復數之未免煩矣其實聖人立法以過揲爲主如歷法最重閏月然木聞紀歲者專紀閏月此後人從簡之故耳又如揲之以四者兩手之策皆當揲也今人於掛一之後但揲左手之策以歸其餘右手之策不揲而徑歸其餘則非但右手之防不象四時且左策歸奇與右策歸奇一時並扐是前閏與後閏相接不待五歲而後再矣亦後人從簡之故也】

幹之策二百一十有六坤之策百四十有四凡三百有六十當期之日

【策卽蓍也乾坤之策老陰老陽過揲之數也乾九坤六以四營之幹一爻得四九三十六坤一爻得四六二十四幹毎爻得三十六則六爻得二百一十有六坤毎爻得二十四則六爻得百四十有四合成三百六十爻適當一年三百六十日之數也胡雲峯曰前掛扐之數象月之閏此過揲之數象歲之周呂與叔曰六十四卦統計三百八十四爻三百六十者去乾坤坎離二十四爻而言也郝仲與曰卦之始畫有陰陽之象而無老少之名蓋因說卦父母男女而分老少但說卦所謂男女者以卦畫奇偶乾坤相交而言筮法所云老少者以蓍策過揲之數而言非伏羲畫卦本法也伏羲畫卦奇偶相推乾坤交錯則謂之變筮法則此爻變彼爻此卦變彼卦老變少不變故卦只用九六筮則兼七八以爲九六之升降非七八則二老無頓變之理無老少則變與不變無由分故以九六象父母稱老以七八象六子稱少三百八十四爻凡陽皆幹凡陰皆坤故夫子但言乾坤之策不及六子周公爻辭但用九六亦以此】

【愚又按歷法用籌算以竹爲之亦謂之策隋書曰竹廣二分長三寸正策三防積二百一十二枚成三觚幹之策也負防四防積一百四十四枚成方坤之防也其數亦適與易合可見易道無所不有存此以備參攷】

二篇之防萬有一千五百二十當萬物之數也

【二篇上下經也陽爻百九十二以三十六乘之得六千九百一十二策陰爻百九十二以二十四乘之得四千六百八策合之爲萬有一千五百二十當萬物之數也就本義作解如此愚又按二篇之防以蓍法推之皆老陰老陽之數也今取陽爻百九十二以少陽二十八乘之積五千三百七十六再取陰爻百九十二以少陰三十二乘之積六千一百四十四合之亦萬有一千五百二十但九六有象而七八元象少陰少陽之數卽隠於老陰老陽之中如是則七九皆爲陽六八皆爲陰其畫爲奇爲偶皆同凡筮者欲取動爻之後卦故分別老少之象耳】

是故四營而成易十有八變而成卦八卦而小成引而伸之觸類而長之天下之能事畢矣

【營經營也四營卽上文分二掛一揲四歸奇也成易謂一變也三變而成一爻十八變則得六爻而成一卦矣八卦而小成本義謂九變而成三畫得內卦也愚竊謂此句乃承上起下之辭孔疏雲天地雷風日月山澤於大象略盡是易道之小成蓋謂十八變中掛揲歸奇略盡八卦之象卽唐一行所云十八變之間有八卦之謂也細玩語气此句當連下文讀言一卦十八變之中𨿽具八卦不過小成而已本足以盡天下之能事也惟引此小成之法而伸之人觸此引伸之類而長之則一卦可變爲六十四卦大下之能事畢矣若謂九變而成三畫方得內卦則上文明明說十有八變內外二體已具矣不應下文又說到內卦只爲朱子將此句屬上文讀了疑其旣云成卦復云小成故以內卦當小成之義耳郭鵬海曰謂八卦而小成是九變旣言十八變卻說四九變語气似倒鄙意四營二句自一變直說到十八變爲一卦之變化八卦小成以下自小成說到大成爲六十四卦之變化先儒已有此論非末學一人之臆說也】

顯道神徳行是故可與酬酢可與祐神矣

【胡雲峯曰道在天徳行在人在天者幽顯道闡幽也在人者顯神徳行者微顯也蓍與卦可以酬酢其在人者可與贊助其在天者愚又按筮占𨿽極數之事然數出於天地天地不得而知數衍於聖人聖人不得而測道因蓍而顯徳行以蓍而神明可以酬所乎人而決其疑幽可以佑助乎神而代之言此蓍之所以成變化而行神也】

子曰知變化之道者其知神之所爲乎

【本義變化之道卽上文數法潛解曰聖人論天地之數而終之以行鬼神論大衍之數而終之以神徳行佑神神者一也惟一故神愚又謂夫子恐人泥於數故終舉而歸諸道言筮非術數之學乃天地間自然變化之道變化者神之所爲也知道則知神矣】

右第九章

【此章言聖人因河圖之數而得揲蓍求卦之法】

易有聖人之道四焉以言者尙其辭以動者尙其變以制器者尙其象以卜筮者尙其占

【黃氏日抄以子曰知變化之道者一節冠第十章

之首今從本義易道不外辭變象占四者聖人用之以言動制器卜筮則爲聖人之道而易無不有焉四个以字多從用易者說尙者取也程子曰吉凶消長之理進退存亡之道備於辭推辭考卦可以知變象與占在其中矣何閩儒曰用易以言吉凶則取諸辭用易以規行事之動則取諸變卦爻之中各有取象用以制器則可以盡創物之智卦爻之設以前民用用以卜筮則可以得前知之明胡雲峯曰辭占是一類變象是一類辭以明變象之理占以斷變象之用故四者之目以辭與占始終焉愚按夫子明言易有聖人之道四伊川止尙其辭康節止尙其象京虞郎荀諸家止尙其變朱子止尙其占謂之非易不可謂之聖人之道似皆舉其一而未得其全也胡廷芳有云易之十翼凡以發明性命道徳之蘊於是易始不徒局於象數卜筮之粗而實有至精至變至神之妙天下由之以究三才之道而盡事物之情不假卜筮自足爲吉凶之前知矣折衷先儒之說此數語盡之先儒或以此章承上章揲蓍而言上但言蓍防變化之數尙未及用蓍此言所以用蓍之道象變辭占皆指揲蓍時所得言非泛指全經中所具觀下文多是贊筮占其義亦通】

是以君子將有爲也將有行也問焉而以言其受命也如向【石經作響】無有逺近幽深遂知來物非天下之至精其孰能與於此

【首節兼言動制器卜筮以見易道所包者廣此節言筮占之事而言動亦在其中有爲有行動者尙其變也問焉以言言者尙其辭也以言本義在人發言上說愚竊謂卽下文所云命也自筮者告蓍曰言自蓍受筮者之言曰命其受命至來物一气貫下總見響應之速而周逺近時地也幽深天道也來物吉凶也謂蓍受筮者之言其應如響未來之事無逺近幽深皆知之至精合辭占說以其非術數之粗故曰至精本義云此尙辭尙占之事】

參伍以變錯綜其數通其變遂成天地之文極其數遂定天下之象非天下之至變其孰能與於此

【本義云此尙象之事愚按參伍以變先儒之說不同今取來氏易解其言曰揲蓍法本於河圖圖以中數爲尊一化兩由中而分一居中左右不離中而成三三居中左右不離中而成五五居中左右不離中而成九五以三爲中九以五爲中一分二爲參三互二爲伍參之伍之交互以觀其變也變乃象之未定者參伍只以一變言下文通其數則三變而成一爻極其數則十八變而成一卦而總不外乎參伍之說三五爲十五五乃河圖中數故數之相倚者不曰參伍則曰參兩三與二倚曰參伍一與二倚曰參兩皆用中法也錯綜其數據掛揲後而言程沙隨曰綜如織婦之用綜合眾經相間而上下之也本義云錯者一左一右之謂綜者一低一昂之謂皆揲蓍求卦之事變者數之未定陰陽老少隠躍而不測故曰參伍以變數者變之已成錯綜之時奇偶多寡秩然而可數故曰錯綜其數首二句止論一爻之法通其變者通六爻之變得十有八遂成初二三四五上剛柔相雜之文老少不出乎二象故曰天地極其數者極六爻之數得七八九六遂定天地水火雷風山澤之象動靜實該乎萬有故曰天下此二句方論成卦之法程敬承曰天地間陰陽本無定位而消息盈虛自有至理象變本此至理來所以變一通而文遂成數一極而象遂定不待湊掇安排而文始成像始定也至定是贊占之法】

易無思也無爲也寂然不動感而遂通天下之故非天下之至神其孰能與於此

【黃氏日抄此章言易之神主蓍而言所云無思無爲者亦言蓍無心而能應或者因以爲人不可有思爲者訛也愚竊謂易當專指蓍卦不必兼言上文言天下逺近幽深之理多具於蓍卦中聖人旣以盡其用而蓍卦之體則無思無爲象在畫辭在防蓍木變占在櫝本寂然而不動及揲蓍以求卦則天下之故感而遂通其寂其感皆無心也非天下之至神乎精之至變之至便是神非至精至變之外別有所謂至神也】

夫易聖人之所以極深而研幾也惟深也故能通天下之志惟幾也故能成天下之務惟神也故不疾而速不行而至

【愚按上文非至精至變至神不能與於此到此節重提夫易二字見得與於此者惟聖人能之也極未形之理曰深適動微之防曰幾極深以義理言研幾以事變言此聖人作易之本領惟其深也故以我之先知達彼後知以我之先覺逹彼後覺自一心而通天下之志惟其幾也故未亂知亂易亂爲治未亡知亡轉亡爲存自一心而成天下之務惟神也故不煩擬議之久不見有爲之迹神不在深與幾之外然非以聖人而極深硏幾則不能至於神也上節神字贊筮卦此神字贊聖人】

子曰易有聖人之道四焉者此之謂也

【愚按四者𨿽云辭變象占而自君子將有爲也以下則皆論占事末句仍云易有聖人之道四焉者蓋極深研幾聖人全體皆易而後辭變象占自聖人用之則爲聖人之道聖人之所有皆易所有聖人之神寓於辭變象占而易卽因之以爲神故曰易有聖人之道四焉者此之謂也】

右第十章

【上章言蓍數變化歸之於神此承上章推本於作易之聖人亦歸於神見蓍所謂神者乃聖人之神也】

子曰夫易何爲者也夫易開物成務冒天下之道如斯而已者也是故聖人以通天下之志以定天下之業以斷天下之疑

【本義謂此章專言卜筮愚按承上文筮占說來前章言蓍而未及卦此則合蓍與卦而言首四句贊易當兼蓍卦說下三句言聖人因卦以用蓍如斯而已不是言易道僅止於此言必如此方才休歇也天下之物防昧未明易示以吉凶之報如夢頓覺故曰開天下之務有始者未必有終易斟酌從違之宜趨吉避凶首尾完足故曰成天下之道上自造化气數下及人心謀慮千條萬緒自卦象一設都牧拾在裏面不須逐項分晰自然纎悉無遺故曰冒下三个以字要重有易能開物聖人用蓍以通天下之志易能成務聖人用蓍以定天下之業易冒天下之道聖人用蓍以斷天下之疑通章連稱是故是以無所承接總以開物成務冒道爲綱領而贊易卦之用耳】

是故蓍之徳圓而神卦之徳方以知六爻之義易以貢聖人以此洗心退藏於密吉凶與民同患神以知來知以藏往其孰能與於此哉古之聰明睿知神武而不殺者夫

【朱子謂此言聖人作易之本胡雲峯曰此以蓍卦爻之理而言愚竊謂此言用易非作易也亦不必添出理字蓍用於卦未定之前惟變所適運而不窮故曰圓圓則不可測故曰神卦成於蓍已定之後各有其體止而有分故曰方方則可率而揆故曰知六爻具於毎卦之內具義本非奇險故曰易易則明以告人故曰貢蓍卦言徳爻獨言義者義徳之制也聖人以此蓍卦之徳洗濯其心其未捰蓍也退藏於密鬼神莫窺其際卽蓍卦之寂然不動也及其揲蓍也趨吉避凶物同歸一體卽蓍卦之感而遂通也如此則聖人之神同於蓍徳未來之吉凶已兆於布策之先聖人之知同於卦徳旣往之得失俱藏於卦爻之中聖人與蓍卦直無分彼此矣非聖人其孰能與於此哉神武不殺本義謂得其理而不假其物薛敬軒謂不假卜筮而知吉凶愚竊謂蓍卦乃聖人所設聖人卽聴命於蓍卦所以聖心本神本知卻不自用而用蓍卦之神知與古之聰明睿知神武而不殺者相似也】

是以明於天之道而察於民之故是興神物以前民用聖人以此齊戒以神明其徳夫

【愚按此節言聖人之用蓍承上文說來聖人之神知與蓍卦同故能明天道以察民故故猶事也明之察之非用蓍不可神物指蓍言生蓍者天地也用蓍者人也有蓍而不能用則蓍廢矣聖人始興而用之前民猶云先導以身先之使民咸用也齋戒與上洗心相應湛然純一之謂齋肅然儆惕之謂戒聖人於蓍敬而信之又不敢防用故用之而其徳乃著然則蓍徳之圓而神由聖人之神而明之也】

是故闔戶謂之坤辟戶謂之幹一闔一辟謂之變往來不窮謂之通見乃謂之象形乃謂之器制而用之謂之法利用出入民咸用之謂之神

【先儒於此節有主揲蓍言者有主立卦生爻言者有主譬諭言者今並存之胡雲峯曰此章本義以爲專言卜筮若從卜筮說闔戶謂之坤者四十九策之合也辟戶謂之幹者四十九策之分也一合一分是謂蓍之變分合進退之中有往來不窮之妙是謂蓍之通見而爲七八九六之數謂之象形而爲剛柔之爻謂之器此乃聖人制爲卜筮以教人是爲揲蓍之法民一出一入咸用之以爲利則爲用蓍之神此立卦生爻揲蓍之說也餘息齋曰聖人偶有觸於一物而發明乾坤之妙知戶之說則知乾坤之說矣余徳新曰一戶也闔卽爲坤辟卽爲幹且闔且辟爲變可往可來爲通戶之可見爲象戶之有形爲器制而用之則曰法千萬世由之而不知則曰神觀天地則圖書與得諸此戶無異也瞿塘來氏亦將戶字直貫到末謂百姓見易之神明以爲深逺難知故夫子取戶以譬之而易理已在目前矣此又一解也】

是故易有太極是生兩儀兩儀生四象四象生八卦八卦定吉凶吉凶生大業

【吳因之曰前後俱言卜筮中間突然提起畫卦之事者蓋卜筮全憑卦畫惟八卦中原有預定之吉凶所以能形見於揲蓍求卦之際愚竊據其說而解之上言聖人用蓍此節歸重在聖人畫卦非蓍則卦不行非卦則蓍不立卦乃蓍之體易有太極非易外有太極也乾坤未列無象可見故謂之太極邵子所謂畫前有易是已自其含蓄而言曰有自其根抵而言曰生太極靜而生陰動而生陽伏羲畫卦時初作一奇一偶以象陰陽於奇上再加一奇一偶於偶上再加一奇一偶兩儀四象天造地設不假安排而八卦生焉八卦便相上下而爲六十四卦皆遞升而倍之程子所云加一倍法朱子所云作易自然之次第是已凡系傳所稱八卦卽六十四卦也定吉凶通天下之志也生大業成天下之務也此一節總是說設卦爲揲蓍之本先儒或指卜筮者兩儀卽第一揲分而爲二以象兩也再揲而有四象三揲而有八卦所謂四象者卽六七八九愚竊謂揲蓍法第九章

已詳言之矣此處言畫卦而揲蓍之序亦在其中則可専以揲蓍言則不可又按無極之說先儒聚訟紛然只爲通書多了無極而太極一句此夫子所不言者也老少之說從布蓍起謂老變而少不變也在畫卦之初安所見其變不變而謂之老少哉只從父母六子之說爲是此夫子所己言者也】

是故法象莫大乎天地變通莫大乎四時縣象著明莫大乎日月崇髙莫大乎富貴備物制用立【荀悅漢書引易立字下有象字】成器以爲天下利莫大乎聖人探賾索隱鉤深致逺以定天下之吉凶成天下之亹亹者莫大乎蓍龜【縣音義與懸同】

【本義疑立字下有缺文亹亹猶勉勉也楊誠齋謂六者皆聖人之大業來矣鮮曰上文闔戶一節以易之理比諸一物之小者此以天地之大者言之小而同諸一物之小大而同諸天地功用之大此易所以昌天下之道也徐進齋曰上三言以易之在造化者說下三言以易之在人事者說胡雲峯曰六者之功用皆大也聖人欲借彼之大以形容蓍龜功用之大故以是終焉蘇氏易傳曰天地四時日月天事也天事所不及富貴者制之富貴所不制聖人通之聖人所未通蓍龜決之愚按此節要歸重在聖人及蓍龜上蓍龜是前民用事離不得聖人定吉凶成亹亹處離不得備物制用又按龜爲卜防爲筮前言以卜筮者尙其占故此亦兼言蓍龜其實易所用在蓍不在龜也】

是故天生神物聖人則之天地變化聖人效之天垂象見吉凶聖人像之河出圖洛出書聖人則之

【此節承上蓍龜來神物兼蓍龜說末句圖屬蓍書屬龜今專就河圖作解朱子謂此四者聖人作易所由也胡庭芳曰神物作蓍則之而四十九之用以行變化謂陰陽效之而卦爻之動靜以備象謂日月星辰循度失度而吉凶見象之而卦爻有以斷吉凶圖書則金木水火土生成尅制之數則之而卦畫方位以定愚按注易之家自漢唐以下經數千年未有列河圖於易之前者朱子以河圖爲作易之由故創此例今據系傳攷之竊謂河圖之數聖人乃因之以用蓍者也本義於第九章

謂大衍之數以河圖中宮天五乘地十得之則朱子固以河圖爲蓍數所從出矣至本節首雲天生神物末云河出圖明明蓍先而圖後天生蓍以爲易用河出圖列象以示蓍之用聖人則之者因圖像而立揲蓍之法耳所以下文言易有四象在易爲陰陽老少在圖爲七八九六聖人倚圖之中數用蓍衍之參伍錯綜以盡其變而卦爻與圖遂相爲用而不廢若論圖像五十居中一二三四爲位六七八九爲數止有四象何嘗有八卦似難指爲作易之由果若河圖爲作易之由夫子何不云觀河圖而畫卦而曰仰以觀於天文俯以察於地理近取諸身逺取諸物於是始畫八卦乎夫因圖畫卦其說出於緯書春秋緯云河圖龍發禮緯含文嘉云伏羲徳合上下地應以河圖洛書則而象之乃作八卦晁公武讀書志曰緯書僞起哀平間光武旣以防立故篤信之鄭何休以之通經曹褒以之定禮自符堅之後其學始絕周子通書第云聖人之精畫卦以示無一語及河圖者程子云無河圖八卦亦湏畫歐陽永叔深以龍馬爲不經陸象山謂河圖屬象非作易之防袁樞仲與朱子書亦疑河圖爲後人僞作陸庸成曰此言蓍法生於河圖之數朱子獨信緯書之說所謂先天圖者與說卦傳第五章

方位全不相同折四方之合以爲乾坤坎離補四隅之空以爲兌震防艮此與納卦家以八卦納入洛書者何以別乎歸震川有言曰河出圖洛出書此大傅所有也通乾通坤天苞地符之文非大傅所有也以彼之名合此之迹𨿽自以爲無所不通然有易則無圖可也余詳河圖說中愚又按朱儒有據尙書顧命篇天球河圖在東序以辟龍馬負圖之說者謂天球玉也河圖與天球並列當亦玉之有文者爾其說似近之吳艸廬乃謂河圖自一至十五防之在馬背者其旋毛之圖有若星象故謂之圖果如所言則自伏羲至周已閱數千年馬毛之脫落久矣尙堪與天球並列耶】

易有四象所以示也系辭焉所以告也定之以吉凶所以斷也

【伏羲畫卦由四象而生八卦此時但示人以意而已至文周始系卦爻之辭以明告之而定其吉凶斷者斷天下之疑也結句與首節相應】

【張彥陵曰此章說者紛紛多因本義專言卜筮一句把闔戶一節謂詳蓍龜始末太極一節爲卜爻立蓍龜之體法象一節爲蓍龜達卦爻之用天生神物一節爲蓍之生原於造化易有四象一節爲蓍龜之用利於天下又有以闔戶一節爲蓍龜興圖而立卦生爻者又有以法象一節天地爲兩儀日月四時爲四象八卦定吉凶成亹亹爲吉凶大業者牽彊穿鑿多是欲歸重蓍龜上去看來未然大抵此章合蓍卦而言之贊蓍龜之大正是贊卦爻之大也故章末畢竟把卦爻結局章中三大段一段贊蓍一段贊卦首末贊聖人言卦言爻言象多是發上章言蓍之所未備】

右第十一章

【黃氏日抄云此章言易之用愚又謂此章因卜筮之功用推原畫卦之由】

易曰自天祐之吉無不利子曰祐者助也天之所助者順也人之所助者信也履信思乎順又以尙賢也是以自天祐之吉無不利也

【本義云釋大有上九爻辭義然在此處無所屬恐是錯簡宜在第八章

之末先儒或云此節當連前章第二章

言系辭焉而明吉凶結以自天祐之吉無不利此言八卦定吉凶亦結以自天祐之吉無不利論事之勢變吉一而凶三論事之極頭則無凶而有吉故曰幾者動之微吉之先見者也】

子曰書不盡言言不盡意然則聖人之意其不可見乎子曰聖人立象以盡意設卦以盡情僞系辭焉以盡其言變而通之以盡利鼔之舞之以盡神

【本義兩子曰字疑衍其一愚竊謂兩个子曰上似問下似答乃夫子自爲問答之辭易學曰上章言聖人以神明作易此章教學者以神明讀易也愚又謂以上數章詳言易書中圖數辭占象變蓍卦之妙至此將一言字包括之謂易書之意非言所能盡然則聖人二句振起下文五句聖人非不欲正言也言大則遺小言費則遺隠凡言所不能盡者惟象爲能盡之故立乾坤二畫之象以盡其意而盡情僞盡言盡變盡神都從立象中出接連五个盡字見聖人於易之精微發泄無餘如此吳艸廬曰有象有辭而無變通則易爲凝滯之物不合於用於是作十八變之法卦爻之間陰陽彼此相通則其用愈廣而可以盡利矣以變得占以定吉凶則人知趨避而行事不倦如以鼔聲作舞容自然而然所謂神也立象卦象也系辭辭也變通變也鼔舞占也愚竊謂此節重在聖人立象以盡意一句聖人之意不盡於言而盡於立象此聖人妙於以象爲言也因而設卦因而系辭言未嘗不盡但所言者象也象之所以然者不言也𨿽不言而卦之變通以盡利辭之鼔舞以盡神凡聖人所欲言者又未嘗不盡乎此是則立象果足以盡聖人之意也】

乾坤其易之緼邪干坤成列而易立乎其中矣乾坤毀則無以見易易不可見則乾坤或幾乎息矣

【本義於上文立象只主奇偶二畫言後儒乃有槪指六十四卦陽奇陰偶者愚竊按此節乾坤二字亦是就奇偶二畫說承上文而言象足以盡意而立象自乾坤二畫始然則乾坤其易之緼邪緼含蓄也二畫中含六十四卦自一陰一陽成列則易立乎中而可見若有陰無陽或有陽無陰而乾坤不成列則易不可見立者附著之義毀者奇偶不成列也乾坤豈有成毀哉本義曰乾坤毀謂卦畫不立乾坤息則變化不行楊誠齋曰乾坤二畫乃六十四卦之奧府三百六十四爻之寶藏毀立二字言乾坤與易不可相無也】

是故形而上者謂之道形而下者謂之器化而裁之謂之變推而行之謂之通舉而措之天下之民謂之事業【黃氏日抄云此言聖人用易致治愚竊謂此夫子之妙於言象也分道與器象在其中矣自道而象象而形形而器惟器有形惟道無形形而上謂之道形而下謂之器擬議於上下之間者象也言之所不能盡者形上之事也設卦系辭以盡其言形下之事也有象則道不墮於無器不滯於有二句中隠然有象字在化是以漸而移變是全體攺換聖人化而裁之則名體各殊故謂之變推字有二義一者因其自然一者漸次不廹循是以行則理無有礙勢無所阻故謂之通以此變通之道舉而措之天下則何事不成何業不立哉】

【張彥陵曰乾坤二節結上文立象盡意之案說者泥變通盡利句在蓍防上說遂把乾坤做二卦看而以易立乎其中作蓍策變化化裁推行亦多從蓍策上說不知本章以立象爲主象不足然後卦卦不足然後辭與蓍揲全無干涉】

是故夫象聖人有以見天下之賾而擬諸其形容象其物宜是故謂之象聖人有以見天下之動而觀其防通以行其典禮系辭焉以斷其吉凶是故謂之爻

【本義云重出以起下文顏質卿曰聖人作易之始惟立象耳象立而意斯盡故得意而後得象得象而後得爻愚按此處加是故夫象四字接上文申言象之所由立與前篇不同乃是要人體認立象盡意處上言立象可以盡意似無待於卦爻然天下之人觀象而得意者少不得不借卦爻相闡發此正申言文周所以盡言之故人當由辭以得其意耳】

極天下之賾者存乎卦鼓天下之動者存乎辭

【本義卦卽象也辭卽爻也胡雲峯曰窮天地萬物之象而歸諸卦故曰極發天地萬物之理而見乎辭故曰鼔愚又謂卦從極賾而來故極賾者存乎卦辭從鼓動而來故鼓動者存乎辭】

化而裁之存乎變推而行之存乎通神而明之存乎其人黙而成之不言而信存乎徳行

【本義卦爻所以變通者在人人之所以能神而明之者在徳愚又謂前云謂之變通此云存乎變通前之化裁推行作易也此之化裁推行用易也六存字一層深一層存乎卦存乎辭者實指卦與辭之功用也存乎變存乎通則用易之變通而不徒聴夫易之變通也存乎人存乎徳行則用易之本領而卦辭變通之所由以神明者所謂待其人而後行也張待軒曰神明謂明不在見解黙成謂成不在知識不言而信不待抱蓍問易而信其理之不誣胡雲峯曰自形而至事業由至微推出至著自極天下之賾至徳行由至著收歸至微上系凡十二章末乃曰書不盡言言不盡意蓋欲學易者自得於書言之外也自立象盡意至存乎辭易之書言可謂盡矣末乃曰黙而成之不言而信存乎徳行然則易果言之所能盡哉得於心爲徳履於行爲行易之存乎人者蓋有存乎身心而不徒存乎書言者矣】

右第十二章

【此章言聖人作易之事其散在六十四卦之爻象其聚在乾坤之二卦聖人用易之道其散在天下之事業其聚在一身之徳行】

周易玩辭集解卷九﹤經部﹐易類﹐周易玩辭集解﹥

欽定四庫全書

周易玩辭集解卷十

翰林院編修查愼行撰

下系傳

【此篇章數諸儒亦不同周氏莊氏並分九章注疏依之劉瓛分十二章歐陽石經亦然本義依之今遵本義】

八卦成列象在其中矣因而重之爻在其中矣剛柔相推變在其中矣系辭焉而命之動在其中矣

【李衷一曰此章𨿽有象爻辭變其實爲系辭發端愚竊按八卦者三畫之八卦重者六畫之八卦剛柔相推言六十四卦系辭言六十四卦卦辭三百八卜四爻爻辭八卦成列伏羲𨿽未有彖而卦彖之象已在其中因而重之伏羲𨿽未分爻而六爻之位已在其中剛柔相推只就陰陽相錯而卦爻之變已在其中系辭焉而命之只就毎卦毎爻而命以辭此時尙未動而動之象已在其中連說在中見學易者不必外求玩夫子語意如此胡雲峯以八卦爲先天橫圖因而重之爲六十四卦橫圖夫子所未言不敢信也愚又按重卦之義不獨三畫之上再加三畫也或以一卦爲主而七卦遞加於其上或八卦各自爲主而上者復下下者復上總是重卦先儒言重卦者不同司馬遷揚雄皇甫謐以爲自文王始鄭康成淳於俊以爲神農王弼虞翻孔頴逹陸徳明以爲伏羲竊意十二章自庖犧氏說起可見伏羲旣畫八卦便重爲六十四卦時已易結繩爲書契便有卦名淮南子云伏羲爲六十四變周室增以六爻此確證也說統曰剛柔相推舊注以揲蓍所值之剛柔言故以變爲卦爻之變看來此章並無揲蓍字只是指卦爻見在說爲是至若本章三个動字俱屬人事本義獨以爲占者當動之爻破碎甚矣】

吉凶悔吝者生乎動者也剛柔者立本者也變通者趣時者也

【愚按吉凶二句承上動在其中來寂然不動非但無凶悔吝抑且無吉動則吉一而凶悔吝三皆從此生剛柔四句承上變在其中來剛柔各有定體陰多陽少則以剛爲主陽多陰少則以柔爲主故曰立本變通就立本中相推處見剛變而通於柔柔變而通於剛卦有卦之時爻有爻之時本立於未動之先而時趣於方動之際吉凶悔吝之辭亦各因時而系耳盧中庵曰變通或主蓍策上說不知卦爻有自然之變通而非蓍策所能與也】

吉凶者貞勝者也天地之道貞觀者也日月之道貞明者也天下之動貞夫一者也【觀去聲】

【愚按上文言吉凶悔吝生乎動未曾說吉凶之道理故此節提出貞勝二字見得吉凶本於一理吉凶不並立若相制相克者然不曰趨避而曰貞勝猶人定勝天云爾禍福之來豈可逆料天下固有理當吉而反凶者究竟凶不勝吉非貞之求勝乎凶而邪自不能勝正也本義謂天下之事非吉則凶非凶則吉常相勝而不已似非確解愚又竊按貞字乃一部易經之全防卦爻辭或言利貞可貞永貞或言貞吉或言貞凶惟以貞爲主所謂常勝之道也此其道自有造化以來天無私覆地無私載日月無私照貞觀貞明者皆是也貞者何貞夫一而已一字對動字說天下之動𨿽變化無窮而要歸於一一者何卽下文所謂易簡也先儒或牽入虞廷精一孔門一貫與此似無交涉上系傳於吉凶悔吝無咎言之詳矣獨未及貞字故於此首發之】

夫幹確然示人易矣夫坤隤然示人簡矣爻也者效此者也象也者像此者也

【本義此謂上文乾坤所示之理爻之奇偶卦之消息所以效而象之愚竊謂上文只說得个一不曽說一是何義此復申明之幹得之爲易坤得之爲簡乾坤兩也惟得一故易簡乾坤之示人何其確然隤然彰明顯露乎爻者效此象者像此兩此字卽指一而言六爻皆出於一畫萬象不外乎奇偶是之謂貞夫一也】

爻象動乎內吉凶見乎外功業見乎變聖人之情見乎辭

【內外二義舊解不甚明了王介甫云內隠而外顯程沙隨曰爻象動於易書之內吉凶見乎易書之外愚竊按此節當依本義從蓍卦說爲是爻象動於蓍卦之內吉凶便見於蓍卦之外內外二字似當專指爻凡占者有本爻有變爻本爻爲內變爻爲外動則變猶未知所變之何卦則吉凶不在本爻而見乎變爻故曰動乎內而見乎外下文云見乎變則功業因變而見吉凶皆所以成大業也聖人系辭不徒言吉言凶而諄諄於利貞使人玩其辭而一歸於正此吉凶與民同患之情也故曰聖人之情見乎辭】

天地之大徳曰生聖人之大寶曰位何以守位曰人【本義今本作仁】何以聚人曰財理財正辭禁民爲非曰義

【胡雲峯曰上系首章言乾始坤成說歸易簡之理下系首章則由乾之易坤之簡說出天地大生之徳得乾坤易簡之理如聖人乃可以成人之位行天地大生之徳在聖人不可無大寶之位兩位字不同位乎天地之中人所同也而聖人能守之大寶曰位聖人所獨也而天地實賴之鄭氏曰聚斂有經費出有法彊豪無所肆其兼並邦國不得擅其節制此之謂理財垂法於象魏讀法於鄕黨著之話命布之典冊上言之以爲命下守之以爲令此之謂正辭奢不得僭上賤不得逾貴造言者有誅僞行者有罰有以率其怠倦有以耡其彊梗此之謂禁民爲非皆此義也李衷一曰此節系於情見乎辭之下分明見辭所系之重○愚按此六句與本章意不甚相貫養民生禁民非似以起下章之義庖犧以下皆得位之聖人罔罟耒耜以下皆聖人理財之事先儒或謂此節當連下章讀今從本義】

右第一章

【本義此章言卦爻吉凶造化功業愚竊按此章似專爲系辭而發】

古者包犧氏之王天下也仰則觀象於天俯則觀法於地觀鳥獸之文與地之宜【王昭素謂地字上應有天字】近取諸身逺取諸物於是始作八卦以通神明之徳以類萬物之情【愚按朱子謂伏羲因河圖而作易故於此節但引王昭素云俯仰逺近所取不一不過以驗陰陽消息兩端而已卻將經文於是始作八卦一句輕輕略過蔡虛齋有云聖人作易正經來歷全在此章河圖不出易亦湏作蓋以傳有明文不可顯背也伏羲於未畫卦之先窮觀極察俯仰逺近費多少擬議將天地人物之理一齊融會貫通於胸中然後形爲一畫遞加而成八卦神明之徳於是乎通萬物之情於是乎類夫子於畫卦之由說得如此分明的確則因圖作易之說固不待辧而知其非矣郭鵬海曰以十三卦言之其通變神化制器尙象而不滯於象則所謂通神明之徳也人情欲興利而爲之興欲除害而爲之除人情厭質而文明以賁之人情滋僞而書契以信之所謂類萬物之情也】

作結繩而爲罔罟以佃以漁蓋取諸離

【愚按自此以下皆承上文畫卦說制器尙象之事卦未畫像在卦先聖人取象以畫卦卦旣畫則象在卦中聖人制器又若取卦以爲象者自包犧至堯舜其間制器之事多矣略取十三卦以見易道之大精粗畢具𨿽竭數聖人之耳目心思制作總不越此民以食爲先上古不但不知粒食且未知肉食罔罟創自包犧乃獲肉食之利佃以取鳥獸漁以取魚鼈尙書所謂鮮食也爾雅翼云太昊觀蜘蛛而結网取諸離者兩目相麗而虛其中也蓋者夫子擬議之辭若云古人制某器合於今日某卦之理由後以推蓋取此象耳或取諸卦象或取諸卦義會其大意可也】

包犧氏沒神農氏作斵木爲耜揉木爲耒耒耨之利以敎天下蓋取諸益

【此尙書所謂粒食也敎自神農始耜者耒之首斵木之鋭而爲之耒者耜之柄屈木之直而爲之古未用鐵故皆以木上巽下動之象取諸益益以興利也】

日中爲市致天下之民聚夭下之貨交易而退各得其所蓋取諸噬嗑

【先儒謂爲市亦始於包犧氏時愚按周禮地官三市日昃朝夕獨無日中爲市之文大抵上古之民嗜欲未開交易而退日一市而已後來逐末者多難拘日中之限矣蓋取諸噬嗑借噬爲市嗑爲合也】

神農氏沒黃帝堯舜氏作通其變使民不倦神而化之使民宜之易窮則變變則通通則久是以自天祐之吉無不利黃帝堯舜垂衣裳而天下治蓋取諸乾坤【注疏旣云黃帝卽云堯舜者略舉五帝之始終則少皥顓頊帝嚳在其中矣陳明卿曰堯學天歷象日月星辰是也舜學地封山肇州濬川是也蓋取乾坤以此愚按此節以通其變二句爲主世運至五帝古今一大變局也中天之運至此而間洪荒之俗至此而變故以變通神化言之通其變者患至而爲之備事至而爲之應法之所未病聖人不彊易民之所未厭聖人不彊去要使民不倦而已神而化之者凡民不可與慮始而可與圖成化而冺其迹則人皆以爲便而非驚世駭俗之舉要使民宜之而已不窮則不可變窮者人情之所厭也故曰窮則變不通則不能變通者人情之所便也故曰變則通制作之便於民者𨿽萬世不可易故曰通則久凡此者不能先天而彊爲不能後天而不爲非一人所能爲亦非一時之所可爲皆天運之自然聖人後天而奉天時故曰自天祐之吉無不利自黃帝至堯舜皆無爲而治者故曰垂衣裳而天下治上曰衣下曰裳取天尊地卑之義是禮教的影子焦弱侯曰制器尙象凡十三卦獨乾坤合而不分上古衣裳相連乾坤相依君臣一體也秦取衣裳離而爲二上下判隔失古意矣今獠川苗砦多衣統裳上下相連猶是古法愚按舜典以五采彰施於五服蓋衣裳之制至是而大備君臣父子之倫升降揖遜之節禮義風俗之美皆於是乎出不獨辧貴賤之等威已也故曰天下治】

刳木爲舟剡木爲楫舟楫之利以濟不通致逺以利天下蓋取諸渙

【刳者剖而虛其中剡者削而鋭其首舟楫之利所以濟不通絕流橫渡是也又所以致逺渉江浮河是也自是兩層意本義謂致逺以利天下疑衍似不必從取諸渙者木在水上乘木舟虛此象之最顯者】

服牛乘馬引重致逺以利天下蓋取諸隨

【本義謂上動下悅程子云服牛乘馬皆因其性而爲之亦隨之義也李氏曰舟楫因植物之性而川通牛馬因動物之性而途通】

重門擊柝以待暴客蓋取諸豫

【司馬君實曰豫怠惰之意擊柝所以儆怠惰也愚又謂詩不敢暴虎注徒摶曰暴豫中爻互坎爲盜所謂暴客者亦不過徒手攘物而已取諸豫有備無患之義豫之爲卦二陰在前重門之象一陽在下擊柝之象三陰安於內悅豫之象】

斷木爲杵掘地爲臼臼杵之利萬民以濟蓋取諸小過【耒耜稼穡之始杵臼脫粟之始本義以其象爲下止上動則似頤而非小過矣不若云上震爲木杵象下艮爲土臼象】

木爲弧剡木爲矢弧矢之利以威天下蓋取諸睽【木以絲爲也古未用鐵爲兵器者矢鏃亦以削木爲之威天下因其睽乖而不服也姚承庵曰弧矢凶器也曷以利言威暴所以仁其良也】

上古穴居而野處後世聖人易之以宮室上棟下宇以待風雨蓋取諸大壯

【蔡節齋曰棟屋脊木宇椽也愚按周禮棟尊宇卑則吐水疾而霤逺以隤下爲宇故云上陳下宇大壯與大過同是四陽文王卦彖於大卦取棟象彼以本末弱而橈此以陽盛而壯宮室之象不取橈取壯也】

古之塟者厚衣之以薪塟之中野不封不樹防期無數後世聖人易之以棺槨蓋取諸大過

【張南軒曰君子不以天下儉其親於此而過無害也都聖與曰杵臼棺槨所以養生送死寧過於厚養生不足以當大事取小過之義而已送死足以當大事取大過之義】

上古結繩而治後世聖人易之以書契百官以治萬民以察蓋取諸夬

【結繩者以繩結兩頭中斷之各持其一以爲他日對驗者也書契二字有別世本云倉頡作書謂以刀筆畫簡爲文字所謂六書是也契者以木刻一二三四之畫予者執左取者操右曲禮獻粟者執右契注云兩書一札同而別之是也百官以此而可治萬民以此而可察蓋器用利便則巧僞漸生故終之書契取諸夬者明決之義夬乃君子決小人之卦而造書契者亦所以決去小人之僞而防其欺也張彥陵曰民生之初與禽獸無異天生聖人使民別於禽獸而已网罟所以制禽獸也衣裳所以異於禽獸也飽食暖衣之後人欲橫流詐僞百出則與禽獸何異書契之作不欲人相欺相詐甘與禽獸同歸也】右第二章

【此章首節言伏羲畫卦之由以下十三節言歷聖制器尙象之事】

是故易者象也象也者像也

【此指伏羲畫卦是故二字承上章說來聖人經世濟民之業皆取諸卦象易之爲象可知矣邵子曰易𨿽有體體者象也假象以見體而本無體鄭孩如曰象與形不同形則確定象則依稀影響如鏡中花水中月皆是也蘇子瞻曰像之言似也其實有不容言者故惟以似者告之愚又按象卽一奇二偶也一以像陽之實二以像陰之虛三十二陽卦象陽息而陰消三十二陰卦象陰息而陽消易不可見而假象以像之莊子所謂以有象者象無象者而定矣】

彖者材也

【此指文王彖辭蘇氏易傳曰孔子所謂彖者謂卦辭如乾元亨利貞是也材與才同韓康伯曰彖言成卦之材以統卦義朱漢上曰卦有剛柔才也有是象必有是才以濟之程傳言卦材本義言卦徳胡雲峯曰材者象之質其義一也龔括蒼曰像者體也以上下言材者用也以內外言上節言易之成卦如此此句言卦之成徳如此】

爻也者效天下之動者也

【此指周公爻辭本義效效也愚竊謂效者呈露之意有一爻卽有一爻之變天下之動不可勝窮周公於毎爻之下系之以辭而其象顯然呈露所謂六爻之義易以貢也】

是故吉凶生而悔吝著也

【此句通結上文伏羲畫卦只是取象吉凶悔吝之理未嘗明言也至文王系彖辭以像一卦之象周公系爻辭以像一爻之象吉防從此而生悔吝從此而著象中之像始發露無餘矣兪玉潤曰吉凶在事已顯故曰生悔吝在心尙微故曰著吉者悔之著凶者吝之著原其始吉凶生於悔吝要其終悔吝著而爲吉凶也】

右第三章

【此章承上章尙象之意而並及辭占以見象之無所不該】

陽卦多陰陰卦多陽其故何也陽卦奇陰卦偶

【愚按震坎艮皆自乾來𨿽多陰而爲陽卦巽離兌皆是坤來𨿽多陽而爲陰卦止就六子三畫卦而言也若從重卦推之除乾坤純陰純陽外其他幾一陰之卦皆多陽一陽之卦皆多陰二陰二陽皆然不獨六子也又除泰否二卦三陰三陽外凡四陰之卦則陰多陽少四陽之卦則陽多陰少五陰五陽之卦亦然與陽卦多陰陰卦多陽兩句不盡合故注疏但據六子以論陰陽也旣謂之陽卦則宜多陽而反多陰旣謂之陰卦則宜多陰而反多陽者因陽畫奇而陰畫偶故也陽之一畫曰奇陰之二畫只當陽之一畫曰偶一陰對一陽不論畫數多寡也本義云凡陽卦皆五畫凡陰卦皆四畫其意以陽卦陽一畫陰四畫也陰卦陽二畫陰二畫也如此說則下文當云陽一君而四民陰二君而二民與陰卦多陽不合矣蓋朱子求諸畫數故云爾所以私記云本義以五畫四畫解奇偶非也伏羲畫卦只是以奇爲陽偶爲陰何曾把偶分作二畫看耶王輔嗣謂少者多之所宗一者眾之所歸陽卦二陰故奇謂之君陰卦二陽故偶謂之君數語得之愚又按奇偶二字前此未嘗並舉至此方以奇偶分屬陰陽】

其徳行何也陽一君而二民君子之道也陰二君而一民小人之道也

【此章從奇偶中看出徳行來徳行卽卦徳卦材一卽奇之陽畫二卽偶之陰畫君者成卦之主也陽爲卦主則陰爲民震坎艮皆一君而二民是爲君子之道所以陽卦多陰陰爲卦主則陽爲民巽離兌皆二君而一民是爲小人之道所以陰卦多陽說統曰君子小人推開在世道上說困學記曰此章文義宜曰一民二君以對一君二民而曰二君一民者以君爲重扶陽之義也論卦則陰陽疊相爲主論分則君民斷不可少以見卦畫不是粗迹乃宇宙間辧名定分之書愚又按宋史姦臣傳論曰君子𨿽多小人用事其象爲陰小人𨿽多君子用事其象爲陽卽此義也】

右第四章

【此章言八卦始於奇偶而陰陽君民君子小人之道多判於二畫中】

易曰憧憧往來朋從爾思子曰天下何思何慮天下同歸而殊途一致而百慮天下何思何慮日往則月來月往則日來日月相推而明生焉寒往則暑來暑往則寒來寒暑相推而歲成焉往者屈也來者信也屈信相感而利生焉尺蠖之屈以求信也龍蛇之蟄以存身也精義入神以致用也利用安身以崇徳也過此以往未之或知也窮神知化徳之盛也

【王陽明曰夫子釋咸九四爻義初不言心如何感應只言日月寒暑尺蠖龍蛇使人自求而得之上際下蟠明如日月寒如四時微如尺蠖幽如龍蛇種種妙用現前所謂神化在此不是以心去安排思索出來竊據此詳說之夫子開口一句直說天下何思何慮先打破憧憧朋從多少無益之用心同歸而殊塗以理之在天下者言一致而百慮以理之在人心者言要在同處一處看出殊與百來不要從殊處百處轉到同與一上去四句中連說三个天下見人心之憧憧往來無非馳騖於天下耳不知天下空空洞洞何處容我思慮我亦何以思慮爲哉以下又從往來二字推到天地間凡一往一來往者屈而來者信皆出感應之自然以造化言之日月之生明寒暑之成歲此往來也以物理言之尺蠖之屈以求信龍蛇之蟄以存身此往來也以吾學言之精義入神用力於內乃所以致用於外利用安身求利於外乃所以崇徳於內只是如此做去𨿽到窮神知化地位莫非盛徳所自致夫豈憧憧思慮之所及故曰未之或知自首至尾一百三十餘言總發明何思何慮四字之義】

易曰困於石據於蒺藜【石經作蔾】入於其宮不見其妻凶子曰非所困而困焉名必辱非所據而據焉身必危旣辱且危死期將至妻其可得見邪

【愚按夫子於困六三小象但言乘剛不祥此說到名辱身危甚且死期將至三百八十四爻不祥莫有甚於此者張橫渠云六三之凶多由非所據而據來用辱皆其自取所謂自作孽不可活者也先儒謂以下十爻皆利用安身之事】

易曰公用射隼於髙墉之上獲之無不利子曰隼者禽也弓矢者器也射之者人也君子藏器於身待時而動何不利之有動而不括是以出而有獲語成器而動者也

【來矣鮮曰此孔子別發一意與解悖不同愚竊謂解上小象取解悖之義今段復申明之非別發一意也射隼者必弓勁矢彊持滿而發發無不中若縱隼而不擊是養姦矣君子之藏器於身也如射者之韜鋒斂鍔人莫能窺其待時而動也如射者之舍矢發機人莫能拒括字從弓矢上來是箭末受處不括者無結礙之謂出發矢也有獲卽去小人而解悖也末句釋無不利之義器已成矣復待時而動豈有不利者乎】

子曰小人不恥不仁不畏不義不見利不勸不威不懲小懲而大誡此小人之福也易曰屨校滅趾無咎此之謂也

【鄭孩如曰此節時解只就小人說須說出聖人使民逺罪意方得愚按在卦象初上皆用刑之人此引爻辭則爲受刑之人天下可恥者莫如不仁小人則不知恥可畏者莫如不義小人則不知畏必利以動之而後向善曰勸者勸其爲仁爲義也威以制之而後去惡曰懲者懲其不仁不義也小以懲於前火以誡於後方不至於罪大而不可解蓋小人之心不知有仁義惟知有禍福故曰小人之福所謂利以勸之也】

善不積不足以成名惡不積不足以滅身小人以小善爲無益而弗爲也以小惡爲無傷而弗去也故惡積而不可掩罪大而不可解易曰何校滅耳凶

【孔頴達曰禍萌而後悔者初九是也過而不能止則爲上九矣愚按兩小人有別初可與爲惡可與爲善猶不失爲中人上則怙終不悛者從來君子小人無一蹴而至者君子之成名由於積善小人之滅身由於積惡其始皆從小善小惡起小善弗爲遂至惡積小惡弗去遂至罪大到得不可掩不可解時小人𨿽欲免於刑禍其可得歟故曰何校滅耳凶兼言善惡者以見感應之理無往不存也】

子曰危者安其位者也亡者保其存者也亂者有其治者也是故君子安而不忘危存而不忘亡治而不忘亂是以身安而國家可保也易曰其亡其亡系於苞桑【程子曰人主保身以保民愚竊按上三句謂造化無權下三句謂天命可畏安危以身言存亡治亂以國家言識危於安慮亡於存憂亂於治皆精義以後事歸重在身安上未有身不安而能保國家者否九五爻辭其亡其亡系於苞桑之義如此一說上三句爲自恃久安長治故召危亡之禍其義亦可但安保字義終說不去】

子曰徳薄而位尊知小而謀大力小而任重鮮不及矣易曰鼎折足覆公餗其形渥凶言不勝其任也【力小石經作力少】

【項平甫曰徳之薄知之小力之少皆限於稟而不可彊聖人豈厚責以不能哉亦責其貪位而不量已過分而不勝任耳愚又謂薄小少三字乃覆餗張本所謂不及也不自安於不及而自以爲有徳有知有力此聖人所深惡也】

子曰知幾其神乎君子上交不謟下交不凟其知幾乎幾者動之微吉【漢書吉字下有凶字】之先見者也君子見幾而作不俟終日易曰介於石不終日貞吉介如石焉寧用終日斷可識矣君子知微知彰知柔知剛萬夫之望【注疏前云精義入神故此明知幾入神之事知幾之人知其始又知其終故曰神楊誠齋曰知幾最微而盡於不謟凟謟凟者富貴之防徑而禍敗之胚胎能絕謟凟之端乃見幾之最先者也愚謂謟凟之輩但知有現在不顧其後寧燭其先君子非以知幾而不謟凟只自盡其上交下交之道而先幾之哲卽在其中矣天下事未至而空說道理易見旣至而顯然道理亦易見惟事之方萌而動之微處吉凶之介已分於此非君子孰能見於幾先乎三百八十四爻獨於豫六二發介石不終日之義蓋處豫之境最易溺人非堅者不能自守非靜者不能見幾明決石者至堅至靜之物也介而如石寧俟終日然後見幾而作乎蓋凡事之理從微而至彰凡物之體從柔以至剛君子知剛於柔知彰於微故其見幾而作爲人望所屬也】

子曰顏氏之子其殆庶幾乎有不善未嘗不知知之未嘗復行也易曰不逺復無祗悔元吉

【本義殆危也庶幾言近道也張彥陵曰庶幾二字承上知幾來愚按上節言吉凶之幾此言善不善之幾周子所謂幾善惡也顏子未必無不善但未嘗不知旣知之則未嘗復行此不貳過之學也殆字似不作危字解乃夫子推許之辭他人或不知或知之而復行惟顏子於幾微之間才動便覺才覺便攺所以不逺復而自不至於悔也王陽明知行合一之說從此出聶雙江云未嘗不知明鏡纎塵未嘗復行洪鑪防雪語𨿽近禪卻自明快】

天地絪緼萬物化醇男女媾精萬物化生易曰三人行則損一人一人行則得其友言致一也

【本義絪緼交密之狀言气化者也化生形化者也愚按天地以气化言化之統體在損則乾坤之交也男女以形化言化之攴分在損則兌艮之交也絪緼與氤氳同本義釋醇字謂厚而凝愚竊謂醇旁從酉似是醖釀之義天地交而萬物俱受醖釀之气男女交而萬物方成生育之形從卦變看來損本是泰變其未成卦也下乾爲天上坤爲地天气下降地气上升卽天地絪緼之象其旣成卦也上坤變艮爲少男下乾變兌爲少女卽男女媾精之象夫子於損六三言三則疑此言致一其義互相發明蓋泰之變損內外俱在第三爻故借三人以明之三人而損一人兩也一人而得其友亦兩也兩則對三則雜一則專獨陰不生獨陽不成天地男女皆由兩以致一者也此大化感應自然之理】

子曰君子安其身而後動易其心而後語定其交而後求君子修此三者故全也危以動則民不與【周易舉正與作輔】也懼以語則民不應也無交而求則民不與也莫之與則傷之者至矣易曰莫益之或擊之立心勿恆凶【姚承庵曰君子一身全是以理爲主而養之有素修者修之於平日也到得安其身易其心定其交處自行無不得矣故曰全易學曰從井不可以救徒手不可以援安其身而後動也乘怒不可毀人乘喜不可譽人易其心而後語也未信不可以勞民不悅不可使犯難定其交而後求也全字兼人已說郭鵬海曰事不順理悍然必行爲危以動不情之言自覺惶恐而彊人從我爲懼以語恩未孚驟使輸財供役爲無交而求愚按三者皆恆道也反是則爲立心勿恆矣】

【愚又按通章歷引卦爻以首節爲主借咸四爻以明屈伸往來感應之理君子以之修身外而致用內而崇徳其道盡於精義入神利用安身其妙極於窮神知化適還其何思何慮之天而已自此至末義不外前段中困三鼎四不能安身者也解上利用之事也噬嗑初上善惡之感應也否三安身之事也豫二入神之效也復初損三精義之功也益上失感應之道者也以無心之鹹始以立心勿恆終聖人以易垂教深切著明如此學易之君子可不觀象玩辭隨時隨事深加體察哉】

右第五章

【愚按黃氏日抄自第三章

至此合爲一章今從本義分而爲三此章雜引十卦十一爻亦如上系第八章

擬議之事】

子曰乾坤其易之門邪干陽物也坤陰物也陰陽合徳而剛柔有體以體天地之撰以通神明之徳

【黃氏日抄云自此以下本義亦略矣張南軒蔡節齋之解多分曉王氏之解亦足以輔之愚又竊取前後諸儒之說不專於三家也前云一闔一辟乾坤分舉故曰戶此則乾坤並舉故曰門前言易之緼六十四卦皆包括於二畫之中此言易之門六十四卦皆從二畫中出陽畫奇陰畫偶乾坤亦有形質而爲物矣以二物之徳言則陰陽合以二物之體言則剛柔分人知剛屬陽柔屬陰不知陽合於陰乃成剛體陰合於陽乃成柔體體者卦體也或剛上柔下或柔上剛下皆自合徳中來撰者事也以卦象言天地之撰於此體以卦徳言神明之徳於此通體者效法之義通者發揮之義】

其稱名也雜而不越於稽其類其衰世之意邪

【愚按稱名乃卦爻中取象之名如卦言物類而取於蠱言事變而取於蹇可謂雜矣然所言者未嘗逾於陰陽剛柔之外也但稽考其稱引之類如髙宗帝乙箕子皆非上古之人如伏莽乘墉載鬼張弧焚次防僕等辭皆非上古醇朴之象故曰衰世之意衰世正指殷之末世文周於卦爻之象不得不雜引其類其意以爲不如是不足盡人情物態之變也】

夫易彰往而察來而微顯闡幽開而當名辧物正言斷辭則備矣

【本義云而微顯當作微顯而開而之而亦疑有訛葉爾瞻曰彰往所以察來故著而字往來有顯有幽故再著而字彰察微顯不外名物言辭故更著而字據此三个而字多有著落似無訛蔡虛齋曰彰往卽藏往也謂明於天之道而彰明已往之理察來卽知來也謂察於民之故而覺知未來之事吳艸廬曰微顯卽神徳行也謂以人事之顯而本之於天道所以微其顯闡幽卽顯道也謂以天道之幽而用之於人事所以闡其幽張南軒曰行健爲幹之類當其名也名旣當則剛柔之物辧矣言天下至賾之類正其言也言旣正則辭之所指者可斷矣蘇子瞻曰道未始有名而易實開之賦之以名以名爲不足而取物以物爲不足而正言之以言爲不足而斷之以辭則備矣蔡節齋曰開爲事物萬殊開而當名也乾馬坤牛之類辧物也利貞之類正言也吉凶之類斷辭也王荊公曰聖人作易所以朋明未悟者名舉其當言舉其正以開明之也未形之物不可辧必以名之已立者辧之是謂當名未然之辭不可斷必以言之已驗者斷之是謂正言又一說開字與前合字相應陰陽合而卦畫以成陰陽合而卦爻以系開者分也名以分陰陽而當物以分陰陽而辧言以分陰陽而正辭以分陰陽而斷備字卽指彰往察來以下八項言此種種發揮皆備於卦爻之內聖人所以教天下者更無餘事矣愚按本義云此章多闕文疑字不可盡通蓋指此節也敬采先儒諸解以補之】

其稱名也小其取類也大其防逺其辭文其言曲而中其事肆而隠因貳以濟民行以明失得之報

【說統曰其稱名也小六句與雜而不越相應因貳二句與衰世之意相應胡雲峯曰稱名𨿽小而取類於陰陽甚大不可以淺近卑吾易也其防𨿽逺而其文經緯可見不可以髙逺荒吾易也其言𨿽委曲而皆中於理易豈髙逺之書哉其事𨿽陳列而實本於至隠易豈淺近之書哉上古之時惟有易畫以明火得之報而民無疑至於後世不得不因民之疑而明之以辭矣黃氏日抄云因貳以濟民行二句亦晦庵所不解者也蔡節齋云因民疑貳未決而易入之物以濟其善行明蓍其失得之報失得謂吉凶也愚人謂天下之動貞夫一天下之疑生於貳吉凶未定則民心之疑由是而生聖人因其心中迷惑莫知適從之際以卦爻斷之曰如是則爲得而報之以吉如是則爲失而報之以凶要以濟民之行事而已報應之說人皆辟爲異端不知一念初萌陰陽已判而吉凶之報隨之人不深於易理故諱言報應耳書迪吉從逆凶惟景響坤文言積善必有餘慶積不善必有餘殃天人之際若是其不爽也學易者可不明其所以然乎】

【愚按此章說者多糾纒先天後天謂首節是伏羲之易二節是文周之易三四節總承先天後天惟胡雲峯云比章専論卦名看章中三个名字當名稱名俱指卦爻中事物之名言彰往一節𨿽指卦爻辭辭亦稱名所系之辭末節總承上二節因貳二字承稱名之雜說末句乃所以扶衰世之運而反於淳古也】右第六章

【此章言乾坤爲六十四卦所從出具究無非所以斷疑】

易之興也其於中古乎作易者其有憂患乎

【先儒有謂此一節當在前章之末中古與衰世相應不必連下九卦憂卽憂悔吝之憂患卽吉凶與民同患之患非專指文王與紂之事也今從本義屬第七章

愚按注疏九卦兼卦爻辭本義謂夏商之末易道中微文王拘於羑里而系彖辭易道復興遂以易之興專指彖辭以三陳九卦爲文王處憂患之事兪玉吾曰九卦之兩體多取坤與巽兌蓋坤順巽入兌悅皆善處憂患而不怨天尢人者也謙下艮上坤復下震上坤取坤順者二履下兌上干損下兌上艮田下坎上兌取兌悅者三恆下巽上震益下震上巽井下巽上坎巽上下皆巽取巽入者四獨於離無取蓋憂患之中貴內含不貴外露也】

是故履徳之基也謙徳之柄也復徳之本也恆徳之固也損徳之修也益徳之裕也困徳之辧也井徳之地也巽徳之制也

【胡雲峯曰夫子偶於上經取三卦下經取六卦言文王以憂患之心作易而文王處憂患之道自無非易也愚按九卦乃修徳之事時時當如此不必憂患人人當如此不必文王人之髙視濶步者只爲基趾未立履則腳踏實地如墻之有基人之矜己傲物者只爲胸無執持謙則卑以自牧如器之有柄凡人頭出頭沒只是萌蘗受傷復則善端自長如木之有本日月一至未足以言仁故徳以恆而固忿欲未蠲不足以言勇故徳以損而修欲速助長不足以言養故徳以益而裕一身久歷險阻天人之界自明與人共處艱虞眞僞之情莫遁困所以爲徳之辧也淵涵而有本則靜深之體已立挹注而不窮則澤物之功以成井所以爲徳之地也入情則細微必析隨時處置而咸宜入理則毫髮無疑遇事當幾而立斷巽所以爲徳之制也此一節言九卦之徳又按朱子與呂東萊論九卦之次序陸象山一一剖析之二公嘆服詳見象山集中】

履和而至謙尊而光復小而辧於物恆雜而不厭損先難而後易益長裕而不設困窮而通井居其所而遷巽稱而隱

【先儒謂此節贊九卦之體愚按事之近情者易流先王緣情制禮和之中卻有自然之品節一毫增減不得故曰履和而至凡人自卑則品愈尊自晦則道孟光故曰謙尊而光復小而辧於物卽下所云自知也一念之微炯然在中而百體從令何辧如之本義謂陽微而不亂於羣陰則以陽爲小矣似非確解恆雜而不厭本義謂處雜而常徳不厭語亦難曉竊按恆者久於其道也心不移於境是以雜而不厭損先難而後易謂初時勝私甚難迨損之人損漸漸覺不費力本義所云熟極則易也益長裕而不設謂徳能潤身自然心廣體胖不假設施本義所云充長而不造也窮與通相反者也困則身困而心自亨故曰窮而通井以養人爲義井在此而養在彼故曰居其所而遷度量於輕重而纎毫不失變通於神明而形迹不彰巽入故曰稱巽伏故曰隠】

履以和行謙以制禮復以自知恆以一徳損以逺害益以興利困以寡怨井以辧義巽以行權

【先儒謂此節言九卦之用愚按九个以字從毎卦大象來大象所未盡者於此又各出一義可見易理無窮欲人沈潛觀玩故反覆言之前云辧上下定民志以嚴而定分此以和而行逺前云稱物平施以不自滿假之心待人此以不敢上人之心制禮前以閉闗與天下共養其靜此以自知還一已獨覺之天前云不易方以不變者爲恆此云一徳以不息者爲恆前云懲窒以損爲克己之功此云逺害以損爲全身之道前云遷善攺過以進徳爲益此云興利以修業爲益前以致命盡處困之道此以寡怨堅處困之心前以勞勸收井之功此以辧義法井之徳所謂不照於流水而照於止水也前以巽行事所行乃事之常此以巽行權所權乃事之變所謂隨時變化而量度以取中也】

【先儒或以九卦合陽數朱子謂讀經不必如此困學記有雲天下道理只在聖人口頭開口便是偶拈此九卦指防若復添一卦或更少一卦亦無不可可謂善於讀易者矣】

右第七章

【三陳九卦皆就卦名發卦徳卦用】

易之爲書也不可逺爲道也屢遷變動不居周流六虛上下無常剛柔相易不可爲典要惟變所適

【楊誠齋曰人之於易如水之於魚魚不可離於水人不可逺於易君臣父子動靜語黙取捨進退無非易也本義謂逺猶忘也愚竊謂不可逺者不可須防離也屢遷二字是一章綱領下文變動周流無常相易上下出入內外總發明屢遷之義變動者卦爻也六虛者六位也初二三四五上爲位必配以九六而後成爻剛柔之往來如寄非實有也故曰虛變動與居對九六之變動不居者由其周流六虛也魏寉山曰六畫六爻六位六虛四者相近而不同總而言之畫卽爲爻析而言之爻與畫異畫之見者又爲位爻之變者又爲虛故曰變動不居周流六虛位從爻而爲虛也曰六畫成卦六位成章虛從畫而爲位也參同契云二用無爻位周流行六虛此用九用六之道也愚又按上下剛柔其說有二一指反對卦言如水雷屯山水蒙之類一指互易卦言如天澤履澤天夬之類其爲無常相易則同也典要者一例拘執之謂易之爻位有以陽居陽而吉者又有凶者有以陰居陰而吉者又有凶者有有應而吉者有有應而凶者難以一例拘執故曰不可爲典要惟變所適惟趨於變而已末二句總括上文言易道之屢遷如此】

其出入以度外內使知懼又明於憂患與故無有師保如臨父母

【本義謂未詳疑有脫誤竊采諸家之說以解之內下卦外上卦出入以反對看卦有內外爻有出入出者自內而外入者自外而內卦之體兩相反則爻亦變故有於彼於此吉凶互異者如行有無妄之反則爲天衢之亨時有丰亨之遇反則爲羇旅之凶又如訟剛來而得中則得中又得正需不正而但得中漸之二五皆當位歸妹皆不當位之類聖人之系辭當出者出當入者入皆以一定之法度立於內外之間使人玩辭而惕然知懼不獨懼本卦且當懼變卦懼者憂患也明其可憂又明其所以當憂之故明其可患又明其所以當患之故𨿽欲不懼得乎蘇子瞻曰卦所以有內外爻所以有出入者爲之造憂患之端使知懼也憂患之來苟不明其故則人有苟免之志矣逺師保去父母而不敢忘畏者知內外之懼明憂患之故也此解尢覺明快】

初率其辭而揆其方旣有典常苟非其人道不虛行【黃氏日杪云晦庵曰上文旣云不可爲典要下文又云旣有典常都不可曉愚恐上文言易道之變遷故云不可爲典要主在易而言未定者也下文言人能率卦爻之辭而揆度事情所向之方主在人而言已定者也張彥陵曰易以屢遷爲道則不可爲典要者似乎不可捉摸不知辭正所以闡其變人第當因其辭以揆道之所向凡所謂相易無常者皆有一定之成法其屢遷處正其典常處不是兩件愚又謂此節言用易者其初由卦爻之辭而揆之於道一卦有一卦之義一爻有一爻之義所云不可爲典要者則旣有典常矣下旣字對上初字說典常卽在變中看出惟變所適是其常道也夫至變之中而有經常不變之道苟非通方之人未免拘於方道豈可虛行哉末二句與中庸苟不至徳至道不疑義同先儒或以其人爲崇尙虛無之人似與道不虛行語气不符】

右第八章

【此章專言易道之變而至變之中有不變者存在人神而明之耳】

易之爲書也原始要終以爲質也六爻相雜惟其時物也

【本義質爲卦體卦必舉其始終而後成體爻則惟其時物而已胡雲峯曰卦有定體故曰質爻無定用故曰時愚又謂始終者卦體也原之要之者卦彖也文王之彖其辭簡故曰質六爻剛柔疊用所以云雜一爻有一爻之時一時有一時之物周公各因其時各辧其物而系之以辭非若卦之止言大略惟其時之不同而其物亦異如幹之取龍一物也而潛見飛躍之不同者時也漸之取鴻一物也千磐陸木之不同者時也】

其初難知其上易知本末也初辭擬之卒成之終【說統曰此承上節原始要終來易知難知就後人觀易說下二句明所以易知難知之故愚又謂初上以卦畫言初擬卒成以系辭言本末猶前言始終一畫初立宜剛宜柔皆未可知必俟中爻之是非定而初之是非乃定故難知上則就中爻之是非決之而已故易知聖人系辭時亦有難易如幹之初九謂其陽也擬之以龍謂其初也擬之以潛費多少斟酌故曰擬至上九則卦終在飛躍之後直謂之亢龍無用擬議故曰卒成】

若夫雜物撰徳辧是與非則非其中爻不備

【朱子云先儒解此多以爲互體左傳亦時舉此義看來此說亦不可廢愚按此節承上文六爻相雜來雜物卽相雜之時物也撰徳者或剛或柔或中或正於時物之中撰而列之也徳旣列則有得失有利害有吉凶是非不可以不辧此非初上兩爻所能盡須合中四爻看所謂互卦也如屯卦下震在物爲雷在徳爲健上坎在物爲水在徳爲險自二至四互坤則雜物爲地撰徳爲順矣自三至五互艮則雜物爲山撰徳爲止矣蓋以初上兩爻合之中四爻而是非之義始備】

噫亦要存亡吉凶則居可知矣知者觀其彖辭則思過半矣

【黃氏日抄云晦庵云曉不得說一个噫字都不成文章蔡氏曰雜物撰徳雜陰陽二物以爲徳也辧是與非辧其徳之是非也得位則吉失位則凶要之以此可以知其是與非也聖人所以嘆之曰噫愚又按以上言卦爻之義備矣夫子贊易至此忽發嘆曰約而言之易卦中各具存亡吉凶之理卽其居者可知矣居謂爻位不待觀其動也更約而言之則觀文王之彖辭思過半矣並無待觀於爻辭也所要者愈約所見者愈精聖人深契易道之妙如此韓康伯曰彖者舉立象之防該中爻之義一以貫之形而上者可以觀道過半之益不亦宜乎】

二與四同功而異位其善不同二多譽四多懼近也柔之爲道不利逺者其要無咎其用柔中也

【本義此以下論中爻同功胡雲峯曰雜物撰徳兼言中爻之互體此則分論中爻之本體二與四異位也以其皆陰故同功逺近對五而言郭鵬海曰以位言則二與四皆臣也臣不宜偪君四以近五故多懼以功言則二與四皆柔也柔本不宜逺而二以得中故無咎而多譽參錯互見之辭歸震川曰知所謂近則知二四之不同者位知所謂柔中則知二四之不同者不在位而在徳】

三與五同功而異位三多凶五多功貴賤之等也其柔危其剛勝邪

【此節末二句先儒詮解多不甚明晰愚竊以意解之三與五異位也以其皆陽故同功貴指五賤指三等者等級也凡爻九居三則剛而不中六居三則柔不當位三之等賤所以多凶豈其以柔居之而危以剛居之而勝耶末二句専發明三多凶之故若五則不然以九居五則爲剛中得正以六居五則爲柔中居尊五之等貴所以多功也亦前後參錯之辭】

【又按中爻之說注疏與本義不同孔疏分內外卦以二五爲中爻後儒除初上兩爻以二三四五爲中爻愚竊謂正體則二爲內卦之中五爲外卦之中互體則三爲內卦之中四爲外卦之中今合六十四卦爻辭觀之惟復卦六四一爻益卦三四兩爻則以三四爲中其他言中者多在二五不取互卦也左傳莊公二十二年周史爲陳侯筮遇觀之否曰坤土也巽風也風行於土上山也杜元凱注云自二之五有艮象此用互卦占易之證凡卦爻中所取之象求之二體而不得者求諸互體往往有合所以云非中爻不備但互卦去初上兩爻故初上無定位下文二三四五皆一定之位也看來逺近貴賤皆對五言則所謂中爻者仍當以二五爲主互卦𨿽從後儒推衍而出亦有足以發明卦爻辭之義者故兼取之又按京房易積數云二三四爲互體三四五爲約象與諸家不同先儒言互卦者又只用中四爻互兩卦而已吳艸廬則推互卦所成爲十六卦皆隔八而得縮四而下復合十六卦互體只成乾坤旣未四卦以明易卦始終亦宋以前諸家所未言者】

右第九章

【此章専論卦爻示人以觀六爻之法其意通乎中四爻而所主則尢在二五以其居一體之中也】

易之爲書也廣大悉備有天道焉有人道焉有地道焉兼三才而兩之故六六者非他也三才之道也【才石經作材說統曰通章廣大悉備句提綱首節是論卦之六位次節是論爻之六位愚竊謂此章専贊重卦廣大者統體渾淪悉備者條理詳密可見易之爲書無所不有天道地道人道三畫中已具三个有字是夫子反覆觀象而知三畫之必兼而用六者以此故也天能覆地能載人能參天地者才也不重則陰陽孤而無偶必兼兩而爲六天地人各有陰陽然後其道全而不偏分六畫看上二畫天也中二畫人也下二畫地也合六畫看陰或居上安知地之不爲天陽或居下安知天之不爲地五爲君則天道爲人道矣二爲臣則地道爲人道矣復言六者非他不是贅語聖人把畫作道看以明畫卦之指歸道當如是也項安世曰言其道之至謂之三極言其質之定謂之三才或云靜而能動曰極以主宰言獨而能兼曰才以作用言】

道有變動故曰爻爻有等故曰物物相雜故曰文文不當故吉凶生焉

【蘇紫溪曰此節見三才之道無所不有而易之書無所不備吳艸廬曰三畫不謂之爻旣有六畫而爻見焉爻交也以交而變也愚按道字承上文來等者爻位也物者陰陽也雜者交錯也陰陽交錯猶黃相間而文見焉文字對前章質字說前言卦之體故曰質此言爻之用故曰文孔疏以文不當爲不當於理本義云爻不當位蓋謂以陰居陰以陽居陽爲當位陰居陽位陽居陰位爲不當吉凶之占從當位不當位而生也愚又細玩六十四卦亦有不盡然者如屯之初九當位而吉九五𨿽當位而凶蒙之六三不當位而凶六五𨿽不當位而吉此處所云吉凶只在文不當中未指辭蓋本章是贊爻畫非贊爻辭也不當二字要活看猶云不能皆當也兼當與不當說於經防始合】

【或問必陰陽相錯乃謂之爻然則乾坤重卦純陽純陰於交錯之義何居按程子曰卦之變皆自乾坤來朱子亦云效乾坤之變化而生六爻愚又謂純卦中各有三才之道則六爻自有陰陽如初九陽居陽位九二陽居陰位之類便是相錯之象非必內外二體交錯也】

右第十章

【上章析論爻辭此章統論爻畫】

易之興也其當殷之末世周之盛徳邪當文王與紂之事邪是故其辭危危者使平易者使傾其道甚大百物不廢懼以終始其要無咎此之謂易之道也

【季彭山曰非末世則情僞不如是之滋非盛徳則易道無自而興當紂之事正處憂患而作易也愚又按夫子原易之作則指伏羲原易之興則専屬文王而不及周公前言易興於中古作易者其有憂患乎此章承憂患說來蓋文王當殷之末世所遇之時乃危時所處之地乃危地故玩其卦彖往往多儆惕之辭此辭字専指彖辭危非一己之憂患乃憂紂之傾危也猶冀其轉危而爲安故云危者使平此周之所以爲盛徳也知其危則危者可使之平不知其危而以爲易則可使之傾此其道自一身推之家國天下無物不然故曰甚大懼以終始易懼之也如朝乾夕惕之義不特文王一生與憂患相終始其要使天下後世皆知免咎之道在危懼之中危者文王演易之時懼者文王演易之心二字乃一章眉目易而曰道中有挽回之方不欲人諉之於數也○周用齋曰常人始於憂卒於怠故易之懼人不以始爲難而以終爲貴不曰懼以始終而曰終始欲人愼終如始也○張彥陵曰無邪者詩之教無咎者易之教其防同也無咎二字是千聖涉世之心法懼之一字是千聖寡過之心法】

右第十一章

【此章發明文王演易之本防】

夫乾天下之至健也徳行恆易以知險夫坤天下之至順也徳行恆簡以知阻能說諸心能研諸侯之【本義侯之二字衍】慮定天下之吉凶成天下之亹亹者

【說統曰此以健順二字發明易簡之理卽在人身其意重在知險阻上表聖人作易之深衷也愚竊按上傳首章言乾坤易簡之徳下傳末章言乾坤之所以易簡由於至健至順也阻險二字從上文憂患危懼說來幹之徳健則遇險亦易故曰恆易坤之徳順則遇阻亦簡故曰恆簡易簡中本無險阻也險阻之境皆人心所自造在我旣無荊棘世上那有坎坷卽有之正爾不須逆億自然先覺知險知阻皆從易簡中來所以眾人遇險阻則心苦而易簡者道理融洽能說諸心眾人遇險阻則慮棼而易簡者臨事精詳能研諸慮直使天下之吉凶由此而定天下之亹亹由此而成自能字起直貫到者字住所謂易簡而天下之理得矣非至健至順其孰能之】

【愚按本義侯之二字衍文其說本於王弼蔡節齋徑去侯之二字而以悅諸心硏諸慮並言黃氏日抄云古本原有此二字讀者自以義理而讀之可也竟剛去二字不可也】

是故變化云爲吉事有祥象事知器占事知來

【本義云變化云爲故象事可以知器吉事有祥故占事可以知來余徳新云變化二句不假象古者也象事二句求諸象占者也愚竊謂四句不宜兩分說變化云爲乃從險阻推開說卽下文吉事象事占事是也變化云爲事非一端豈但知險阻而已哉於吉事則知有祥於象事則知制器於占事則知未來皆易簡中自然之理惟悅心硏慮者方知之耳卽至誠之道可以前知之意】

天地設位聖人成能人謀鬼謀百姓與能

【張彥陵曰此節舊主卜筮說然照下象告情言看當指作易說愚按說作易則卜筮亦在其中上言易簡之徳無所不知此承上文言易簡之所以能無不知者豈有他哉自天位乎上地位乎下而萬象森然天地之能畢效於聖人之前聖人因之作易體乾坤之徳以成其能人爲之謀於明鬼爲之謀於幽下至百姓之愚與能於日用飲食之際健順之徳行至此而能事畢矣以卜筮言之古人亦未有廢人事而専聽命於鬼神者舜傳位於禹曰朕志先定詢謀僉同鬼神其依龜筮協從洪範云謀及乃心謀及卿士謀及庶人謀及卜筮亦皆先人謀後鬼謀而百姓與能者也】

八卦以象告爻彖以情言剛柔雜居而吉凶可見矣【本義象謂卦畫爻彖謂卦辭愚按此節言聖人成能之事所以使百姓與能者也伏羲六十四卦只以象告未有辭也至文周系辭而爻彖之情出焉幹文言曰六爻發揮旁通情也又曰利貞者性情也是爻彖皆以情言情不出象之外但上古卽象而知其情後世必言之而情始見此非聖人之情乃彖爻中自具之情也八卦以象告則剛柔雜居矣爻彖以情言則吉凶可見矣居者位也對下變動言與第九章

居可知義同謂不待動而吉凶之理已著也】

變動以利言吉凶以情遷是故愛惡相攻而吉凶生逺近相取而悔吝生情僞相感而利害生幾易之情近而不相得則凶或害之悔且吝

【說統此節吉凶以情遷句最重愚又謂變動句承上彖字來吉凶句承上爻字來卦體本以變化而成彖辭多以利言者如乾坤屯防之類亦有以不利言者如訟否剝無妄之類故曰變動以利言自爻辭觀之據逐爻之情以處事故有在彖爲主爻而在本爻則凶者如履六三震九四之類則吉凶又與彖異而以情遷矣利亦自情而生彖亦有情爻亦有利互文也愛惡相攻以下乃吉凶以情遷之事逺近者六爻之位也愛惡情僞相攻相取相感相得者六爻之情也吉凶悔吝利害者六爻之也爻有應有比應者逺而比者近皆宜相得者也今只據近比者言以其愛惡情僞吉凶悔吝利害之情尢易見也情之不相得者謂近不相取惡相攻僞相感則近相取愛相攻情相感者爲情相得可知不相得則凶害悔吝其相得則吉利悔亡無咎無吝可知言近者之不相得則逺而不相應者可知夫子所已言者半所木言者半在讀者參互體會之耳張元岾曰情莫切於愛惡逺近者所居之地情僞者愛惡中之變態攻者欲入而中之也取者欲得而致之也感者有所觸動也凡人之情愛之極非獨近相取且逺而相取矣取而不得則惡惡則情僞起情僞一起則將有不可言者故曰利害生原其初止愛惡之念爲之胚胎故以愛惡始以情僞終而逺近則中間往來之路大抵易之情旣不相得逺之猶可近之必凶利之猶可害之卽未至於凶亦悔且吝又曰幾爻皆有愛惡逺近情僞也惟近不得則惡而不愛僞而不情感通絕而相攻之釁生矣故曰凶或害之悔且吝夫近亦適逢之會何故招尢若此哉地偪則嫌易生習久則情易厭遙聞聲而相思日進前而不禦古來如此其柰之何】

將叛者其辭慚中心疑者其辭枝吉人之辭寡躁人之辭多誣善之人其辭防失其守者其辭屈

【注疏謂易中有此六種之辭愚竊以爲不然易之道以辭顯聖人之情以辭盡前聖人系辭以斷吉凶後之人玩辭以知趨避大傳二十四章贊辭之用不一至末又從人情險阻中舉此六種之辭謂人之情因辭而顯胡雲峯所云使人由易以知言是也自天地設位以下皆用卜筮而知者此六句不用卜筮而知者將叛者口與心背故慚疑者言多兩岐故枝躁人心粗气浮口不擇言故多誣善者敗人毀而失實故遊失守者自敗遁辭必窮故屈惟吉人之辭寡言必有中易簡故也事從易簡爲吉事言從易簡爲吉人余徳新曰上傳以黙而成之不言而信存乎徳行爲吉下傳亦言徳行而以諸辭之不同者爲結吉人辭寡其黙成之次歟李衷一曰世上風波無如言惟吉人之辭可居其善餘皆不善之言皆能起釁生災君子之寡言亦逺險阻之大作用也】

【程敬承口通章以易簡二字提綱知險知阻正是易簡中自具之靈明悅之硏之者易簡也定之成之者易簡也象之占之者亦易簡也成能與能使人就易簡之歸而出險阻之途也以下反覆發明情遷之義蓋情卽險阻之情吉人之辭寡卽易簡之理但天下吉人恆少其餘五種皆險阻之類也吉凶情遷無非教人從人情中知險阻耳易簡理得則聖人作易以教人之本也李衷一曰此下系之卒章也可與乾坤成列章參看首章爲聖人之命辭言故先言吉凶曰貞一曰義曰聖人之情皆易簡也法易簡於天地此聖人成能之事也末章爲聖人教人玩辭言故先言易簡曰知器知來曰情遷皆吉凶也知吉凶於險阻此百姓與能之事也】

【經繹曰大傳是天人貞一之統也二傳之首原天地之知能一神明之徳而贊其易簡易簡者天地之至徳也確然隤然貞一爲觀以知始而作成卦以象此爻以效此而聖人之知能出焉進而本諸天也二傳之終極卦爻之法象盡變通之利而歸之徳行徳行者聖人之易簡也至健至順知險知阻以神明而黙成像卦所象效爻所效而天地之至徳成焉反而約之身也】

右第十二章

【此章自夫幹至百姓與能易簡之能事已盡八卦以象告至末又發明彖爻之情辭而終以人情之險阻】

說卦傳

【愚按隋書經籍志序秦焚書周易以卜筮得存惟失說卦三篇後河內女子得之呂東萊家塾論云至後漢苟爽集解乃得八卦逸象三十有一韓康伯說卦乃止一篇而別出序雜】

昔者聖人之作易也幽贊於神明而生蓍

【愚按前言伏羲畫卦之由故直云仰觀俯察此論重卦之後故先言生蓍後言立卦生爻生蓍者天地也用蓍者聖人也天地能生蓍而不能用蓍若非聖人幽贊於神明則與凡艸木俱腐爾贊字卽中庸贊化育之義猶云助也聖人因河圖之中數用蓍以衍之如下文參天兩地之數非謂先有蓍而後作易也本義因史記龜策傳天下和平王道得而蓍莖長丈叢生滿百莖以釋主蓍之義黃氏日抄云此章正言聖人用蓍恐未必說到蓍未生前聖人贊化而致蓍生之事孔疏謂聖人深明神明之道而生用蓍策卦之法程子云生蓍者用蓍以求卦非生出蓍而後畫卦是已說文蓍蒿屬生千歳三百莖易以爲數天子蓍九尺諸侯七尺大夫五尺士三尺】

參天兩地而倚數

【先儒於此句多從揲數說但參兩之義訓釋各不同馬氏王氏謂天得三位一三五也地得二位二四也鄭氏雲天地之數備於五十乃參之以天兩之以地以倚托大衍之數五十天三載地二覆欲極其數庶得吉凶之審也孔氏云揲蓍所得取奇於天取偶於地而立七八九六之數張氏云不以一目奇者以三中含兩有一以包兩之義明天有包地之義故天舉其多地舉其少蘇氏云自一至五天數三地數二數止於五自五以往皆相因而成者也楊龜山云參之爲九雨之爲六王魯齋云數由一起天開於子其體圓而虛地辟於醜參於天中其數爲二故曰參天兩地今合而論之要不出河圖中五數而已聖人觀圖而布策自一至五五行之生數也參天兩地合而成五居圖之中乃五行之發端天三位參之則三三得九是爲老陽地二位兩之則二三得六是爲老陰蓍數倚之以起倚者依也此立卦生爻之本從此推之過揲之數四九三十六三个十二也四六二十四兩个十二也均之爲十二參之則三个兩之則兩个矣再推而爲幹之策二百一十有六乃三个七十二也坤之策百四十有四乃兩个七十二也總上下二篇之策幹六千九百十二乃三个二千三百四也坤四千六百八乃兩个二千三百四也此皆河圖生數自然之妙若夫七八亦乾坤之策但二五爲七三四爲七是一地一天故不得謂之參兩一三四爲八一二五爲八是一地二天亦不得謂之參兩矣說統云按河圖天地之數一三五謂天數三積之而爲九二四爲地數兩積之而爲六聖人本圖數制蓍數分揲掛扐之法行而七八九六之數倚此而起故曰參天兩地而倚數本義圍三圍四之說卻是朱子另外添來其實與圖數無預愚竊按朱子之說本於周髀算經數之法出於方圓注云圓徑一而圍三方徑一而圍四本義引此脫去兩徑字而添三各一奇四合二偶云云似屬彊爲牽合】

觀變於陰陽而立卦發揮於剛柔而生爻和順於道徳而理於義窮理盡性以至於命

【本義謂此聖人作易之極功愚竊按立卦生爻非謂作易乃揲蓍所得之卦爻也自天生蓍圖數顯其爲數也自具陰陽之變其爲變也自有剛柔之爻聖人倚數以觀變而立卦用九六以發揮剛柔而生爻於蓍卦之徳因其自然而不參以已見是爲和順於道徳於卦爻之義處之各得其條理是爲理於義窮理者窮其變也盡性者盡其變也至於命則變而不知其所以變矣困學記曰和順道徳統言一卦之體理於義分言六爻之用和順是渾融之語未必能理於義故中間著一而字至命全在窮盡處得力是一串事故中間著一以字張南軒曰義在我也命在天也天下之人皆知義命則聖人之易可不作矣惟不知義不知命此聖人不得已而生蓍倚數立卦生爻凡以爲不知義命者設也】

【愚按程子云理則須窮性則須盡命不可以言窮言盡只是至於命而已橫渠昔嘗譬命是源窮理與盡性是穿渠引源然則渠與源是兩物胡敬齋雲程張所論不同朱子於或問論之詳矣然亦各據自己分上說程得之易故其言快張得之難故由經歷次第上說以上云云多是言學易工夫又揲蓍求卦之本領】

右第一章

【此章専贊聖人用蓍之妙】

昔者聖人之作易也將以順性命之理是以立天之道曰陰與陽立地之道曰柔與剛立人之道曰仁與義兼三才而兩之故易六畫而成卦分陰分陽疊用柔剛故易六位而成章

【前章言用蓍此章言畫卦先儒或云序次當在幽贊生蓍之前蓋先畫卦而後有蓍數也今按夫子語气乃承前章末句說來故云將以順性命之理序次故不紊也在天謂之命在人謂之性總是一理然所謂性命之理卽陰陽剛柔仁義是也順者自然而然無勉彊安排之意陰陽剛柔文王周公所未言夫子於毎卦彖傳或言陰陽或言剛柔皆以陽剛屬天道陰柔屬地道至此乃錯舉之天道亦有陰陽地道亦有剛柔立者何立此陰陽剛柔之體也立之者誰畫卦之聖人也韓康伯注以气言陰陽以形言剛柔孔疏以形爲陰陽以气爲剛柔其說相反韓注得之陰陽剛柔夫子言之亦屢矣此則以仁義爲人道以配天地觀三个與字見彼此相爲用不可舉一而廢一也三才之道非兩不立伏羲畫卦時兼而兩之分而疊用之無非順性命之理六畫者卦之體也六位者爻之用也卦兼上下二體故曰成卦爻則九六互用故曰成章先儒多以分陰分陽屬卦畫疊用柔剛屬爻位其實六位旣成陰陽剛柔便間雜而成章似不必更爲分析前段言陰陽剛柔仁義後段不言仁義以見用天地之道者在人此正兼三爲兩處】右第二章

【此章明爻位自然之理】

天地定位山澤通气雷風相薄水火不相射八卦相錯【先天後天之說本於邵康節本義於此引之所謂先天之學也愚竊按朱子答王子合書云康節以干南坤北爲伏羲八卦大槪近於傅會又答王樞云八卦圓圖其所列方位皆無所祖述蓋讀定位四語而想象爲之者觀此則朱子似亦以邵說爲未當顧於此節乃專主邵說以爲伏羲先天圖八卦方位也夫八卦方位夫子於帝出乎震一章明言之令先天圖方位易置乃與聖言不合楊龜山於先天之說闕而不論蓋有所疑也黃氏日抄力辧其非今詳錄之雲天地定位者天尊而上地卑而下其位一定而不易易取其象於卦爲乾坤譬之父母實主乎一家而居尊者也山澤通气者一髙一下水脈灌輸而其气相通通之爲言貫也易取其象於卦爲艮兌雷風相薄者一迅一烈气勢翕合而其形相薄薄之爲言偪也易取其象於卦爲震巽水火不相射者一寒一暑宜若相息而下然上沸以成旣濟之功乃不相射易取其象於卦爲坎離凡六者皆天地之气爲之譬如六子疊相運用而悉出於父母者也此章釋八卦之義不過如此而已歷漢唐以至本朝伊洛諸儒未有外此而他爲說者惟邵康節得陳希夷數學創爲先天圖移易卦之離南坎北爲乾南坤北曰此取易之天地定位也然易曰離也者明也南方之卦也坎也者水也北方之卦也則離南坎北經有明文矣天地定位經未嘗明言其爲南北也何以知此爲先天之卦位耶康節旣移乾坤於南北又移艮以居西北兌以居東南曰此取易之山澤通气也然易曰艮東北之卦也又曰兌正秋也則艮居東北兌居正西經有明文矣未嘗言艮爲西北兌爲東南也何所攷而指爲先天之卦位耶康節旣移東北之艮於西北遂移震於東北而移巽於西南曰取易之雷風相薄也然易曰震東方也又曰巽東南也則震居東方巽居東南經有明文矣未嘗言震爲東北巽爲西南也何所攷而指此爲先天卦位耶康節旣移坎離之位以位乾坤乃移離於正東移坎於正西曰此取易之水火相射也然南方爲離北方爲坎經文萬世不磨若水火不相射持言其性相反而用則相資耳於經未嘗明言離爲東方之卦坎爲西方之卦也康節又何所攷而指爲先天卦位耶易畫於伏羲演於文周系於孔子傳之天下萬世惟此一易而已未聞有先天後天之分也康節特托易以言數諸儒未有以此言易者也晦庵以理學集諸儒之大成原聖人因卜筮而作易始兼康節之說而言之若門人所錄語類乃因康節之先天而反有疑於文周孔子之易及有疑於伊川之易傳且有疑於易經此章八卦之位未必盡當時之眞也蓋易所言者道也而康節所言先天者數也康節𨿽賢不賢於文王孔子也康節欲傳伊川以數學伊川不從不可以數學而反疑易學也】

【竊謂此一節只就卦象對待說天地間無一非對待之象故易以乾坤象天地艮兌象山澤震巽象雷風

坎離象水火天地合徳而定位山澤異體而通气雷風相助而相薄

水火相爲用而不相射皆造化一定之理天地之上爻相錯卽山澤下爻相錯卽雷風中爻相錯卽水火一气周流毫無間隔可以此卦錯諸彼卦可以彼卦錯諸此卦絕不費安排布置豈若先天圖之說先有幹而後生兌先有兌而後生離先有震巽坎艮而後生坤耶今據所謂先天圖推之南與坎對東與西對東北與西南對西北與東南對一陰對一陽二陰對二陽三陰對三陽爻爻相錯相錯之象不待互易而在對待其所列八卦方位只就三畫看與經文亦可配合而康節乃以八卦爲三畫卦以八卦之上各加八卦爲相錯則是以相錯爲相重矣凡此往彼來謂之錯加增其上謂之重以相錯卽相重訛矣】

數往者順知來者逆是故易逆數也

【愚按朱子文集云自震四至乾一爲數往者順自巽五至坤八爲知來者逆一圖之中逆順分行更不可曉而本義乃以起震而歷離兌以至於幹爲指圓圖數已生之卦自巽而歷坎艮以至於坤爲指橫圖推未生之卦其實釋經者多不主此說竊謂夫子所云順逆只承八卦相錯說來以乾坤六子論乾錯坤而有震坎艮坤錯乾而有巽離兌自乾錯坤而生三男順也合三男而成其爲幹逆也自坤錯乾而生三女順也合三女而成其爲坤逆也以人事論之凡事數已往則順而易度將來則逆而難易之占爲知來者設故曰逆數數往句只是引起下句兩數字先儒有作上聲者有作去聲者蘇氏易傳曰道徳之變如江河之日趨乎下也沿其末流至於立卦生爻生蓍倚數而萬物之情備矣聖人以爲立於其末則不能識其全而識其變是以溯而上之反從其初六十四卦三百八十四爻皆據其末而反求其本者也故爲逆數朱康流曰數往者數已成之卦知來者知未定之卦已成者以位之先後爲序故順木定者以策之升降爲序故逆易之理本順所以用之者貴逆也萬以忠曰有六子便已盡易天地之位天位於上而錯於下交地位於下而錯於上交便已不相順而相逆故以言其逆乾逆坤爲震坎艮坤逆乾爲巽離兌單就八卦言之已是相錯已都爲逆數也張彥陵曰此節只上句摘一數字下句摘一逆字便見一二三四與五六七八相合爲用有乾兌離震以爲往當有巽坎艮坤以爲來若使都以順數便不交不變矣故曰逆數也一說往謂已畫之八卦來爲未重之六十四卦易之爲數先有八卦而余卦以次相錯伏羲亦莫測其所以然故不徒曰逆而曰逆數以見天道無端惟數可以推其機易道至妙因數可以明其理理因數顯數從理出也又一說自幹一順至坤從天墜到地矣易逆數便要從地仍舊上天又一說易之爲書敎人卜未來吉凶要在盡人事以回造化若逆挽而進之者故曰逆數以上諸說𨿽不同各有理解除卻先天圖之說不妨並行也】

【說統云此章說者紛紛都緣八卦相錯一句欲做六十四卦圓圖看故數往一節說來說去畢竟無著落只因不識錯綜二字故以爲相交而成六十四卦不知此專說八卦逆數方得相錯非言六十四卦也八卦不相錯則陰陽不相對待天地雷風山澤水火俱不得一位矣愚又按八卦相錯而成六十四卦本康節之說也今據所謂先天圖推之乾兌離震前四卦爲往巽坎艮坤後四卦爲來往者順乾一至震四皆用順數來者逆巽五至坤八皆用逆數數往者之順而知來者之逆所以巽五不次於震四而次於乾一若巽五卽次震四之後則八卦不相錯矣相錯單就八卦言其說猶可通所以蔡虛齋云以順逆分判八卦八卦之位旣定則一卦各管八卦而六十四卦在其中矣但不可以相錯者爲六十四卦皆逆數也】右第三章

【此章言八卦對待之體有相錯之象順逆之數皆出乎自然】

雷以動之風以散之雨以潤之日以晅【注疏作烜】之艮以止之兌以說之幹以君之坤以藏之

【蔡節齋曰雷風二句言生物之功兩日二句言長物之功艮兌二句言收物之功乾坤二句言藏物之功愚又按此章卦象相對與上章同序次先後則異先雷風者初畫也次坎離中畫也次艮兌上畫也乾坤居三畫之全六子之功皆幹爲之君坤以藏之者也胡雲峯曰自動至晅物之出機自止至坤物之入機出無於有气之行也故以象言入有於無質之具也故以卦言愚又按天之生物成物動者出而藏者入五行惟土爲善藏當其發也百昌咸遂及其斂也一物無有及遇震則藏者復出此化裁之終始也故首雷而終坤焉】

右第四章

【前章言八卦相資爲用此章言八卦各效其功】

帝出乎震齊乎巽相見乎離致役乎坤說言乎兌戰乎乾勞乎坎成言乎艮

【本義引邵子曰此卦位乃文王所定所謂後天之學也愚按圖之言方位者惟此則有據坤彖西南得朋東北防朋蹇彖利西南不利東北此文王所明言震東巽東南離南乾西北坎正北艮東北此夫子所明言不知乾南坤北先天方位之說從何而來邵子旣以先天圖爲伏羲之易遂以此爲後天方位其實文王所闡發卽伏羲之易豈有先後天之分耶蘇氏易傳以帝出乎震一節爲古有是語萬物出乎震一節是孔子從而釋之理或然也愚又按此章八卦之次與前章又不同先儒謂此乃五行相生四時流行之序也以兩儀言則乾坤爲天地以八卦論則乾坤與六子各一其用首言帝者震爲長子以其主宰爲之帝震巽爲木離爲火坤爲土兌乾爲金坎爲水水生木於時爲春木生火於時爲夏火生土於時爲夏秋之交土生金於時爲秋金生水於時爲冬五行周而復始繼以艮土者水非土亦不能以生木循環無窮而四序流行於其中孰主宰之帝是也】

萬物出乎震震東方也齊乎巽巽東南也齊也者言萬物之潔【石經作絜】齊也離也者明也萬物皆相見南方之卦也聖人南面而聴天下向明而治蓋取諸此也坤也者地也萬物皆致養焉故曰致役乎坤兌正秋也萬物之所說也故曰說言【蘇氏易傳言字衍文也】乎兌戰乎乾乾西北之卦也言陰陽相薄也坎者水也正北方之卦也勞卦也萬物之所歸也故曰勞乎坎艮東北之卦也萬物之所成終而所成始也故曰成言乎艮

【愚按此八卦方位夫子所明言者朱子於此章卦義自言多未詳其答袁機仲書云文王八卦某嘗以卦畫求之縱橫反覆竟不能得其所以安排之意又曰曷言齊乎巽不可曉坤在西南不成東北無地幹西北亦不可曉如何陰陽來此相薄西方肅殺之气如何言萬物相悅竊采先儒之說一一折之此節把八卦方位次第推出分明四時代更之義雷於天地爲長子以其統類萬物爲出入也雷出地百八十三日而復入則萬物皆入入地百八十三日而復出則萬物亦出震之動物皆春分之前萬生之初故位居東方巽位東南當春夏之交萬物畢出气色鮮新故曰潔齊離位正南至四五月則萬物長養暢茂如重相見非離明得位之象乎坤也者地也地字只當土字看土居中央土之位夏將秋火欲克金有上則火生土而土生金克者又順以相生矣不言西南者坤土旺於四季不止西南一方也言致役者帝君也坤臣也言致養者坤母也萬物子也兌爲西方之卦不言可知秋乃萬寶告成之時物情如何不悅朱子嘗釋乾卦利貞之義云利者生物之遂物各得宜不相妨害於時爲秋而得其分之和非卽悅之義乎乾位西北主立冬以後冬至以前自巽而坤而兌皆陰卦至此忽與陽遇陰疑於陽故相薄而戰於幹之方與坤上六龍戰義同坎位正北兼言水者冬乃水歸其壑之候萬物蕓蕓各歸其根如嵗終息老物休田夫有慰勞之義故曰勞卦艮居東北主冬春之交萬物於此成收藏之終卽成發生之始故曰成言乎艮此皆四時流行自然之序八卦實與四時合其序何嘗有所安排乎東南西北各一其方春夏秋冬各一其時木火土金水各一其气經文於方位獨遺西於四時獨言秋於五行獨言水舉一卦而他卦可互推也】右第五章

【此章推言八卦流行之用】

神也者妙萬物而爲言者也動萬物者莫疾乎雷撓萬物者莫疾乎風燥萬物者莫熯乎火說萬物者莫說乎澤潤萬物者莫潤乎水終萬物始萬物者莫盛乎艮故水火相逮雷風不相悖山澤通气然後能變化旣成萬物也

【鄭申甫曰伏羲八卦以配八物不以配五行若文王卦圖直以配五行不作八物看矣東西南北五行正位四隅爲五行之交此亦據圖而言也愚按八卦無所謂先天後天只有對待流行之理定位章言對待之體雷動出震二章言流行之用此則合對待流行而言神字乃贊乾坤之妙非去乾坤而専言六子也鄭康成云乾坤共成萬物不可得而分故合而謂之神張橫渠云一故神兩故化蓋乾坤合稱謂之神胡雲峯曰言神則乾坤在其中蓋六子之功皆乾坤之功六子之神皆乾坤之神乾坤𨿽不言可矣若云去乾坤則首句如何著落雷動風撓火燥澤悅水潤艮終始則分言六子流行之用水火相逮以下又說到六子對待之體以見流行之妙多自對待中來前雲山澤通气雷風相薄水火不相射以次陰陽之交合此雲水火相逮雷風不相悖山澤通气以次陰陽之變化惟其交合如此然後能變化而成萬物如此孰非干坤之神妙運於其中而能然哉故字然後字能字極有力孔仲達曰上雲水火不相射此云相逮者旣不相射又不相及則無成物之功上云雷風相簿此云不相悖若相悖則相傷亦無成物之功也張待軒曰定位章首乾坤而卽繼以艮兌次震巽坎離雷動章先震巽坎離繼以艮兌乾坤旣與定位章異矣出震章首震終艮等乾坤於六子中間位次參錯不齊又與雷動章異矣神也者章先震巽次離兌次坎艮置乾坤於不言與前三章又迥然不同矣想見聖人胸中造化易理渾淪融洽見到卽書無非妙義沾沾然此爲先天此爲後天又變其說此爲連山此爲歸藏不亦愈枝而愈逺乎】

右第六章

【此章言八卦流行之用出於對待之中】

乾健也坤順也震動也巽入也坎防也離麗也艮止也兌說也

【吳幼淸曰此章以八字斷八卦之徳愚又謂夫子欲推廣八卦之象先言八卦之徳此作彖傳之本領也幹純陽故健坤純陰故順震得乾之初體故爲動巽得順之初體故爲入坎一陽在二陰之中有摧鋒防陣之象離一陰在二陽之中爲上下附麗之象艮陽在上前無所往故止兌陰在下情有所發故悅乾健坤順艮止兌說四卦彖傳所已言坎彖言險而不言防離彖言麗而兼言明震動不言於本卦而見於屯彖傳巽入不言於本卦而見於序卦傳自此以下皆以乾坤及六子長中少爲次又可見先天圖乾一兌二離三震四巽五坎六艮七坤八之說爲不足憑也】

右第七章

【本義此言八卦之性情】

乾爲馬坤爲牛震爲龍巽爲雞坎爲豕離爲雉艮爲狗兌爲羊

【埤雅幹陽故馬蹄圓坤陰故牛蹄坼馬陽物也起先前足臥先後足牛陰物也起先後足臥先前足龍蟄

物也遇陽則奮雞羽物也遇陰則入豕性剛躁陽在內也

雉羽文明陽在外也內柔而附人外剛而善禦者狗也內剛而喜觸外柔而樂羣者羊也愚又按夫子取象有從文周卦爻者如乾龍坤馬之類有自引大象例者離電巽木之類又有於說卦別取者若坤牛震龍艮狗之類只從逺取諸物會其大意可也先儒有云周公以幹爲龍夫子以爲馬文王以坤爲馬夫子以爲牛象之不必泥如此愚又竊以爻象及中爻互卦求之幹爲馬則取諸大畜之良馬逐內卦乾體也巽爲雞則取諸中孚之翰音外卦巽體也坎爲豕則取諸睽之豕負塗中爻互坎也離爲雉則取諸旅之射雉外卦離體也兌爲羊則取諸夬之牽羊外卦兌體又取諸大壯之羝羊防羊中爻互兌也】

右第八章

【本義逺取諸物如此】

乾爲首坤爲腹震爲足巽爲股坎爲耳離爲目艮爲手兌爲口

【愚按人身皆具此八體而不知其與八卦合夫子說卦至此要人反而求之一身之中無非易也幹爲首諸陽所聚尊而居上也坤爲腹諸陰所積大而能容也震剛在下爲足艮剛在上爲手兩陽卦相對也巽陰下開爲股兌陰上開爲口兩陰卦相對也耳之能聴以其竅空也空屬陽坎外陰而內陽故爲耳目之能視以其睛黒也黒屬陰離外陽而內陰故爲目手能指揮而使之行亦能執持而使之止一行一止之官也口能納茹而使之入亦能吐露而使之出一出一入之官也細觀取象亦不離卦爻中幹爲首於幹用九得之坤爲腹於明夷六四得之震爲足於大壯初爻得之巽爲股於咸九三互體得之坎爲耳於噬嗑互體得之離爲目於歸妹九二得之艮不爲背而爲手對震足言也於蒙上九得之兌爲口於咸上六得之胡庭芳謂惟腹股口三象與卦合余則夫子自取蓋未嘗細玩爻辭耳】

【張待軒曰八卦以身取象獨不言心何也無心則耳目手足竟安用耶學易者可憬然悟矣】右第九章

【本義近取諸身如此】

乾天也故稱乎父坤地也故稱乎母震一索而得男故謂之長男巽一索而得女故謂之長女坎再索而得男故謂之中男離再索而得女故謂之中女艮三索而得男故謂之少男兌三索而得女故謂之少女

【尙書序云八卦曰八索言八八相索也注疏云索者以乾坤爲父母而求其子也得父气者爲男得母气者爲女蔡伯靜云一索再索三索者以初中終三畫而取此長中少之序也姚承庵曰玩故稱故謂語气見父母男女原有此名夫子特詳釋之以明其義各有攸當耳愚按此章主畫卦說以明乾坤六子八卦之次序索者陰陽相求三男本坤體各得幹之一陽而成男陽求陰也三女本幹體各得坤之一陰而成女陰求陽也男女分於所得之陰陽少長別於所得之先後蓋於八卦旣成之後方見得有父母男女之象非初畫時卽有此意也本義謂揲蓍以求爻胡雲峯曰此章乃朱子木攺正之筆若専言揲蓍求卦則無復有此卦序矣】

右第十章

【此章言八卦中父母男女之序以下八節次第因之】

乾爲天爲圜爲君爲父爲玉爲金爲寒爲冰爲大赤爲良馬爲老馬爲瘠馬爲駁【一作駮經典釋文作�】馬爲木果【程伊川曰此所謂類萬物之情也程沙隨曰八卦之象皆物充其類所謂百物不廢愚按以下八節取象凡一百一十二今於諸家訓詁中采其就文作解者分注本條下圜占圓字呂氏春秋雲天道圓地道方胡雙湖曰無所不統爲君變生六子爲父愚按幹六爻無臣位君道也卽父道也易見曰玉金取文言贊象之辭玉以象其粹金以象其精乾居亥位西北之卦陰極矣故爲寒爲冰大赤盛陽之色也陽生於子極於午寒冰在子以陽之始言大赤在午以陽之終言吳艸廬曰馬加良老瘠駁四字良以其純陽老爲老陽健之最久者瘠謂多骨少肉健之最堅彊者駁獸名能食虎豹健之最威猛者胡雲峯曰幹爲木果結於上而圓愚按剝之一陽在上爲碩果卽此義】

坤爲地爲母爲布爲釜爲吝嗇【經典釋文作遴嗇】爲均爲子母牛爲大輿爲文爲眾爲柄【一作防】其於地也爲黑

【徐進齋曰坤之徳動辟而廣生故爲母爲布爲均虛而容物故爲釡錢融堂曰吝嗇者陰之性女子小人未有不吝者進齋又曰性順而蕃育故爲子母牛厚而載物故爲大輿愚按坎惟二畫虛亦爲輿而不言大胡雲峯曰爲丈者物生於地雜而可見也楊止庵曰偶畫多故物之生於地上眾也餘息齋曰柄也者有形可執或云在下而承物於上故爲柄愚按柄一作枘卽莊子枘鑿之義乾性圓坤性方不相入者也孔氏曰地有五色以黃爲中黒爲正】

震爲雷爲龍【經典釋文作駹】爲黃爲旉爲大塗爲長子爲決躁爲蒼筤【釋文作瑯】竹爲【檡文作雚】葦其於馬也爲善鳴爲馵足爲作足爲的顙【或作馰顙】其於稼也爲反【釋文作阪】生其究爲健爲蕃鮮

【李資始曰龍君象也乾爲君震爲儲君皆得稱龍孔疏黃雜而成蒼色吳艸廬曰乾坤始交而生震故兼有天地之色旉與華同花蔕下連而上分也大塗孔疏謂一陽動於下而二偶開通前無擁滯也龔括蒼曰長子繼乾父之事有傳正統之義張彥陵曰陽生於下而進以決陰躁者陽之動也蒼者東方之色葦下本實而上干虛愚按埤雅云蒼筤幼竹也似葦而小字書蘆始生曰虇莊子欲惡之孽爲性葦蒹葭始萌以扶吾形尋擢吾性以上皆取初生之象雷出地而奮於馬爲善鳴之象艸廬曰馵足作足皆言下畫之陽愚按玉篇馬立一足懸起曰馵馬行兩足騰起曰作艸廬曰的顙言上畫之虛愚按毛詩傳白顚曰的顱的者白也艸廬曰反生萌芽自下而生反勾向上陽在下也蕃鮮爲春生之艸下一根而葉分開於上愚又按震爲決躁其究爲健陽長必終於乾也巽之究爲躁卦反對震也巽終亦變幹也獨於二卦言其究者震巽剛柔交之始也始必究其終】

巽爲木爲風爲長女爲繩直爲工爲白爲長爲髙爲進退爲不果爲臭其於人也爲寡【釋文作宣】髮爲廣【釋文作黃】顙爲多白眼爲近利市三倍其究爲躁卦

【徐子與曰物之善入者莫如木气之善入者莫如風坤爲母明其爲乾之配巽爲長女明其爲震之配繩糾木之曲而取直者工引繩之直而制木者巽徳之制故有此象胡雲峯曰一卦中有相因取象者巽爲繩直因而爲工姜鳯阿曰白所以受采亦巽入之義錢融堂曰爲長者風行也爲髙者木性也木下入而上升說統曰爲進退行多遲回爲不果心無決斷總是陰性多疑吳艸廬曰凡物有聲色臭味聲臭屬陽色味屬陰巽二陽外達故爲臭愚又按月令五臭香居其一春而臭羶明庶風也夏而臭焦景風也秋而臭腥閶闔風也冬而臭朽廣莫風也臭以風而傳又按郊祭之禮商人尙聲未祭之先奏樂所以求陽周人尙臭未祭之先焫蕭所以求陰巽爲臭則震爲聲可知正以下一陰一陽之分耳艸廬又曰以頭言陰血盛者髮多陽气盛者髮少以顙言陽體盛者額廣陰體盛者額狹以眼言白者爲陽黒者爲陰離目上下白而黒者居中巽目上中白而黒者在下又白多於黒也張彥陵曰陽奇爲三幹有美利利天下而巽二乾陽畫是三之倍者又一說南方離日之中爲市巽居東南與離相近一陰下爲巽主而二陽皆其所有也躁卦解見震下震巽陰陽之始故皆以究言之】

坎爲水爲溝瀆爲隱伏爲矯輮【釋文作揉】爲弓輪其於人也爲加憂爲心病爲耳痛爲血卦爲赤其於馬也爲美脊爲亟【釋文作極】心爲下首爲薄蹄爲曵其於輿也爲多眚爲通爲月爲盜其於木也爲堅多心

【來矣鮮曰陽畫爲水二陰夾之故爲溝瀆陽匿陰中爲柔所掩故爲隱伏楊升庵曰行水用溝停水用瀆愚按爾雅水注谷曰溝水注澮曰瀆坎爲通流之水故爲溝瀆與澤之止水不同恐無停水之象徐子與曰陽在陰中抑而能制故爲矯輮矯者矯曲而使之直輮者輮直而使之曲弓與輪皆矯輮所成也心耳皆以虛爲體坎中實則爲憂爲病爲痛气爲陽血爲陰血在形如水在天地間故爲血卦愚按赤者血色也亦相因之象子與又曰脊居馬體之中故爲美脊又以陽防陰中故在人爲心病在馬爲亟心亟者性急難禦也上畫柔故爲下首下者垂也下畫柔故爲薄蹄又爲曵足無力也輿爲多眚有三說柔在下而不任重一也坎中滿而下無力一也坎陰防而多阻礙一也說統曰坎水利舟楫水行則利涉故爲通龔深父曰月爲水之精故方諸取水於月坎受乾爲體與月借日爲光同張元岾曰太以水爲盜陰陽家以武爲盜皆屬坎心在內節在外心在中節在上坎爲中陽堅多心也艮爲少陽堅多節也兩卦之分如此】

離爲火爲日爲電爲中女爲甲冑爲戈兵其於人也爲大腹爲乾【釋文作幹】卦爲鼈爲蟹爲蠃【釋文作螺一作蠡】爲蚌【釋文作蜯】爲龜其於木也爲科【釋文作折】上槁【幹音漧槁釋文作槀一作熇】

【張彥陵曰火外明而內暗日者火之精電者火之光蔡伯靜曰內暗外明者火與日也離內陰外陽故爲火爲日陰薄陽則有光故爲電再索得女故爲中女陽在外而堅故爲甲冑陽在上而鋭故爲戈兵中虛故於人爲大腹愚按坎離者乾坤之中气坎中畫乾也故乾爲首坎爲下首離中畫坤也故坤爲腹離爲大腹說統曰水流濕故坎爲血卦火就燥故離爲乾卦胡雲峯曰離爲乾卦以見坎之爲濕坎爲血卦以見離之爲气爾雅龜鼈外剛內柔愚按凡介虫之屬皆外剛內柔故爲鼈蟹蠃蚌龜龔深父曰科上槁中虛而外幹也愚按孔疏云科空也凡科生者莖多中空如禾黍之類上槁者離火炎上也】

艮爲山爲徑路爲小石爲門闕爲果蓏【釋文作墮】爲閽寺【釋文作防】爲指爲狗爲防爲黔【釋文作黯】喙之屬其於木也爲堅多節【釋文一本爲多節無堅字】

【吳艸廬曰徑路之小者艮與震反髙山之上成蹊非如平地之大塗也小石小而剛在坤土之上闕者門之出入處上畫連亙中下二畫爲峙而虛似闕也愚又按門以固其出入時止則止也闕以通其出入時行則行也張彥陵曰果者木實蓏者艸實幹純剛故爲木果艮一剛二柔故爲果又爲蓏小而實者也耿希道曰周官閽人掌王宮中門之禁止物之不應入者寺人掌王之內人及宮女之戒令止物之不得出者閽寺皆取止義艮爲手其用在指郭子和曰坎之隱伏在君子爲隱在小人爲盜艮之利則狗害則防皆一義而二象愚按狗之禦人以牙剛在前者晉卦中爻互艮九四言鼫防防之用亦在齒牙吳艸廬曰黔字與鈐通以鐵持束物者黔喙之屬山居猛獸齒牙如鐵能食生物者也愚按黔東北之色靑黑雜也艮位東北其色黔口之鋭者爲喙亦剛在前者剝六五艮體取魚象卽黔喙之屬震陽動於下故爲足坎剛動於中故爲心艮剛動於上故爲喙堅多節者剛不中也郭子和曰剛在中爲心不中則爲節張元岾曰三陽惟艮不言馬者艮止故無馬象】

兌爲澤爲少女爲巫爲口舌爲毀折爲附決其於地也爲剛鹵爲妾爲羊【釋文作羔】

【說統曰坎上下皆虛爲陽水兌上虛下實爲陰水故以壅於地者爲澤三索得女故爲少女胡雲峯曰一卦之中有相因取象者坎爲隱因而爲盜艮爲門闕因而爲閽寺兌爲口舌因而爲巫愚按周禮女巫掌歲時祓除國語在男曰覡在女曰巫皆以歌舞降神口舌之官也雲峯又曰巽爲長爲髙反而兌則爲毀折長且髙者陽之上達毀而折者陰之上窮也愚按兌西方之卦秋气肅殺兌主之艸木黃落毀折之象也徐子與曰柔附於剛剛乃決柔故爲附決陽在下爲剛陰在下爲鹵鹵者水之死气也坎水絕於下而澤見於上是以爲鹵愚桉鹵咸土也說文東方曰斥西方曰鹵東方之斥在濕地而柔西方之鹵在燥地而剛兌位在西故爲剛鹵張元岵曰爲少女女子之未嫁以兄弟言爲妾女子之旣嫁以嫡娣言錢田間曰八卦皆取象於木獨兌無木庚者木之仇也剛鹵之地口食不生皆殺气也】

【本義於乾爲天以下八節一無發明但據陸徳明經典釋文引荀九家添注愚按劉歆七略有九師道訓二十篇馬端臨文獻通攷引陳氏說以爲漢淮南王所聘明易者三人荀爽嘗爲之集解今考淮南子九師有道訓二篇釋文序錄列九家姓名爲京房馬融鄭宋衷虞翻陸績姚信翟子並爽而九不知何人所集稱荀者以爲主故也則荀九家非淮南之九師可知馬氏誤矣又按文中子有言九師興而易道微不知朱子何所取義而引之宋儒何北山謂本義於大傳太略別采諸儒之說以補之名大傳發揮自爲之序文載金華正學編中】

【黃氏日抄曰晦庵云此章廣八卦之象其間多不可曉者愚恐此其古者占卜之雜象如今卦影各有不一之象占得其象者卽知其爲某卦故於毎卦總言之胡雲峯曰廣八卦之象可解者解之不可解者不必彊解愚按所謂不可解者如乾馬坤牛震龍艮狗兌羊前已說過此則重舉何以不及巽雞坎豕離雉干言爲圜爲君爲父坤何以不言爲方爲臣爲母震稱長子坎艮何以不言中男少男前言離爲目此何以於巽云爲眼蓋夫子推廣八卦之象語大語小觸類引伸或舉隅掛一或層見疊出初無義例可尋姑就夫子所取之象與文周卦爻互異者略舉數端如坤卦彖言馬爻辭言冰今皆取爲乾象蒙言金夫困言金車鼎言金玉卦中初無干體此皆於干言之幹於爻爲龍此則入震象賁四上兩久言白卦中無巽體也此則於巽言之坎初用事稱云稱兩稱泉此則以坎爲月配離爲日日反爲陰月反爲陽乎頥言靈龜損益言十朋之龜未嘗有離體爻有兌月兌雨而兌象不言巽之用巫鼎之得妾皆言於長女之爻此則於少女言之凡若此類不可悉舉又自坤而降或曰其於人其於地其於馬其於輿其於稼其於木惟幹獨不言蓋物不足以盡卦則正言爲天爲地之類卦不足以盡物則有其於木其於人之類幹之爲道萬物無不周徧偶舉一物不足以盡之也】

右第十一章

【本義此章廣八卦之象】

序卦傳

【韓康伯云序卦非易之蘊也托象以明義不取深蘊之義程沙隨

直以序卦非聖人之書朱子與孫季和書亦云序卦若便以爲孔子之筆恐無是理其說蓋本於沙隨愚竊按六十四卦反者八卦對者二十八卦先後之序本定夫子恐後人紊亂其序特從取用於人事者起義先後貫穿之上下二篇以八卦爲終始中間言然後而後者十九言不可者十七言不已者三言必者二十四大約不出相反相因二義只是發明文王六十四卦所以相次之故耳文中子曰大哉序卦時之相生也達者可與幾矣張橫渠曰序卦不可謂非聖人之蘊來矣鮮曰序卦非爲理設乃爲象設謂爲聖人之至精可也】

【胡雲峯曰上經三十卦一百八十爻陽爻八十六陰爻九十四下經三十四卦二百四爻陽爻一百六陰爻九十八陰陽多寡參差甚矣今以反卦計之則上經以十八卦成三十卦下經亦以十八卦成三十四卦上經五十二陽爻五十六陰爻下經五十六陽爻五十二陰爻共用三十六卦成六十四卦不齊之中條理精密又如此】

有天地然後萬物生焉盈天地之間者惟萬物故受之以屯屯者盈也屯者物之始生也物【周易舉正云物字當作始】生必蒙故受之以蒙蒙者蒙也物之穉也物穉不可不養也故受之以需

【上下系傳以及說卦言易之爲書多出於乾坤旣反覆詳盡矣至此以有天地三字將乾坤二卦揭過從屯卦說起剛柔始交而萬物生盈者充滿也受者繼也後卦與前卦有承受之義屯者艸木始生之象沈氏曰物之初生必有蒙之者或胎或卵或苞或甲爲其穉而謹防之天地之仁也人生而蒙亦天地之仁也早慧非福暴長非壽不養不可也故漸爲之飼食以長其體漸爲之教訓以長其智不可一日而成必以需焉】

需者飲食之道也飲食必有訟故受之以訟訟必有眾起故受之以師

【水在天上爲兩所以潤萬物乃物所必需者人之於飲食亦猶是也但饑者甘食渴者甘飲急不能待則失其道矣豈知飲食之中固有需之道乎道者養正之謂也訟未必盡因飲食然幹餱以愆亦其一端大者爭國次者爭名爭利由聖人觀之皆簞食豆羮之類而已矣訟必挾眾以爭勝後世朋黨之禍始於此兵端亦始於此故受之以師】

師者眾也眾必有所比故受之以比比者比也比必有所畜故受之以小畜物畜然後有禮故受之以履【三軍不可無帥國不可無侯天下不可無王人眾而有主則爭可息故受之以比比者親防之意人各有所依止非大通之道僅可小畜而已故受之以小畜畜而止之則上下各循其分故有禮項平甫曰履不訓禮人之所履未有外乎禮者】

履而泰【本義云鄭本無而泰二字】然後安故受之以泰泰者通也物不可以終通故受之以否物不可以終否故受之以同人

【人有禮則安無禮則危故曰履而泰然後安張南軒曰治亂相循如環無端物安有久通者乎天下無久泰之理亦無終否之理愚竊謂據气運則不可以終通論人事則不可以終否胡庭芳曰乾坤十變方泰何其難泰一變卽否何其易韓康伯曰否則思通人人同志故出門同人不謀而合】

與人同者物必歸焉故受之以大有有大者不可以盈故受之以謙有大而能謙必豫故受之以豫

【同人於野能通天下之志故天下歸心近悅逺來大者皆爲吾所有所有旣大易至滿盈故戒在盈老子曰功蓋天下守之以謙所謂有大而能謙也虛懷接物全是一團和气如何不豫】

豫必有隨故受之以隨以喜隨人者必有事故受之以蠱

【隨生於豫和樂之應也蠱生於隨宴溺之漸也肯做事者在喜字做壊事亦在此喜字史記齊救趙擊魏魏太子申爲上將軍過外黃徐子謂太子曰太子自將攻齊大勝不過有魏貴不益爲王若不勝則萬世無魏矣太子曰諾請必從公之言而還客曰彼勸太子攻戰欲啜汁者眾太子𨿽欲還恐不得矣此所謂以喜隨人而好有事者也啜汁之眾如羣蠱蝕心蠱之所由致也】

蠱者事也有事而後可大故受之以臨

【蠱字乃虫食器之象非事也事因壊而起故以蠱爲事功崇惟志業廣惟勤有事而後可大也】

臨者大也物大然後可觀故受之以觀可觀而後有所合故受之以噬嗑嗑者合也物不可以苟合而已故受之以賁

【蘇子瞻曰大不足以盡臨之義項平甫曰凡以上臨下以大臨小皆大者之事故以大釋之張南軒曰天下皆山也惟泰山可觀天下皆水也惟海可觀大觀在上下觀而化上下相合也朱漢上曰上無可觀斯下引而去矣愚按記曰無辭不相接無禮不相見凡朋友之合必先執贄男女之合必先受幣無防無幣苟合而已蘇子瞻曰直情徑行謂之苟禮以飾情謂之賁苟則易合易合則相凟凟則易離賁則難合合則敬敬則久矣】

賁者飾也致飾然後亨則盡矣故受之以剝剝者剝也物不可以終盡剝窮上反下故受之以復

【飾者文飾也專事文飾之謂致竭力於虛文全無實意所云彼此相亨者亦索然無餘味故曰亨則盡矣剝者剝落殆盡也聖人常欲畱有餘以還造化故曰物不可以終盡花落則果生果爛則仁生數已盡而气存時已極而物反窮於上者反於下陰陽之恆性天地之常道復所以次剝也徐魯齋曰自賁而剝以人事言自剝而復以天道言】

復則不妄矣故受之以無妄有無妄然後可畜故受之以大畜物畜然後可養故受之以頥

【此三段皆學問之事張待軒曰比而畜其畜也小無妄而畜其畜也大復則不妄何等直防無妄然後可畜何等鄭重畜與養有辧幹文言曰學以聚之寛以居之畜是學聚工夫養是寛居工夫故曰物畜然後可養愚又謂養者優遊涵泳之意是畜徳以後工夫故受之以頥】

頥者養也不養則不可動故受之以大過物不可以終過故受之以坎坎者防也防必有所麗故受之以離離者麗也

【閭彥升曰養者君子所以成已動者君子所以成物君子處則中立動則中行豈求勝於物哉及其應變則有時而過故受之以大過愚按頥養之義與需不同需當生物之初如兒之待乳於母頥當畜聚之後萬物交致其養蔡虛齋曰物不可以終通終否終盡終過以理之自然言也有大者不可以盈不養則不可動以理之當然言也來矣鮮曰大過者以大過人之才爲大過人之事非有養者不能然過而不已則防溺於過矣故受之以坎坎一陽防於二陰之間防之義也防於險則必有所附麗庶可資其才力而出險故受之以離離一陰麗於二陽之間附麗之義也季彭山曰處險久則困心衡慮而能生明故離次坎】右上篇

有天地然後有萬物有萬物然後有男女有男女然後有夫婦有夫婦然後有父子有父子然後有君臣有君臣然後有上下有上下然後禮義有所錯

【先儒謂上經首乾坤天道地道之始下經首咸恆人道之始愚又按上經首天地而不言乾坤下經首夫婦而不言卦名夫婦一小天地也先言男女者有夫婦之所由後言父子君臣上下者有夫婦之所致也先儒又謂咸恆以配乾坤二卦愚謂咸一卦足以配乾坤矣此節連延說下明下經所以首咸之義重在有夫婦三字下文夫婦之道卽咸也】

夫婦之道不可以不久也故受之以恆

【夫婦人之終始也故恆久之義歸焉但以情合者或色衰而愛弛道則不可不久所以制其情使不變也】

恆者久也物不可以久居其所故受之以遁遁者退也物不可以終遁故受之以大壯

【男女居室人之大倫如何不可久居其所鄭孩如曰夫婦之終爲父母父母旣老幹退西北坤退西南矣此不久居其所之義愚又謂此句不専指夫婦乃是泛論物理所謂盛名之下勿久居也故受之以遁遁者時可以退也有退必有進故不可以終遁壯者尙往也鄭孩如曰父母退遁長子壯而用事大壯者震承乾之卦】

物不可以終壯故受之以晉晉者進也進必有所傷故受之以明夷

【崔憬曰陽盛自取觸藩宜柔進而上行受玆錫馬姜廷善曰大壯在遁後晉前介乎進退之間退而方止止而未進者也故雜卦曰大壯則止識止之義則識進之機或問壯與晉何別朱子曰不但如此壯而已必更湏進一步也愚又按晉與漸同爲進義此恃壯以進故必有傷彼漸次以進故得所歸】

夷者傷也傷於外者必反其家故受之以家人家道窮必乖故受之以睽睽者乖也乖必有難故受之以蹇【閻彥升曰以利合者迫窮禍患害相棄也以天屬者廹窮禍患害相保也明夷之傷豈得不反於家人乎愚又謂疾痛則呼父母亦反於家之一義家道窮非家貧之謂也由治家無法來身不行道則家法蕩然𨿽有敎亦窮於無所施婦人爲政父子兄弟必致乖離周子所雲家人離必起於婦人故睽次家人是已積不善之家必有餘殃難自內作豈但乖睽而已乎】

蹇者難也物不可以終難故受之以解解者緩也緩必有所失故受之以損

【屯者始生之難蹇者所遇之難君子有終身之憂無一朝之患蹇難外來不可急求出險居易俟命終有解散之時緩乃解難之良法但用於未解之先是謂和緩之緩可釋煩擾之害用於旣解之後是謂待緩之緩又開叢脞之端矣故必有所失】

損而不已必益故受之以益益而不已必決故受之以夬夬者決也決必有所遇故受之以姤

【損益爲盛衰之始損不已必益益不已必決淺而言之與財散則民聚財聚則民散之義略同以國事言漢文帝日用減省而國家富庶此損之必益也唐徳宗瓊林大盈日充日積而有奉天之難此益之必夬也損欲其不已益懼其不已其幾在我不可以不決郭鵬海曰夬者以君子決小人也小人旣去則君子之朋必至而相遇韓康伯所云以正決邪必有善遇是也】

姤者遇也物相遇而後聚故受之以萃萃者聚也聚而上者謂之升故受之以升升而不已必困故受之以困困乎上者必反下故受之以井井道不可不革故受之以革革物者莫若鼎故受之以鼎

【張彥陵曰決主開遇主合開則必合決則必遇物相遇合然後聚而成羣愚又謂相遇而非順以悅則遇猶不遇旋卽散矣遇之所以能聚者由坤順而兌悅也故受之以萃說文萃艸貌艸木在土中無不上升者故受之以升以人事言凡升者必自下而上不能不用其力升而不已則力竭矣故受之以困團者窮也一陽窮上而反下則爲復一陰決於上而反下則爲姤受之以井者專取下爲義至下者莫如井也管子曰鉆燧攺火抒井易水漢書儀禮志引古禮曰立秋浚井攺水淮南子曰八方風至浚井取新泉蓋井以日新爲功久則穢濁所謂井道不可不革也革物之器變生爲熟去故取新莫若鼎故受之以鼎以世道言則爲變法鼎取更新之義亦取調和之義明變法者不宜過於矯激也】

主器者莫若長子故受之以震震者動也物不可以終動止之故受之以艮

【鼎重器也宗廟用之主器莫若長子繼世主祭者也震者動也物不可以終動動則宜止之以靜故受之以艮別傳曰聖學以知止爲歸宿此段明動止相因之理正示人以善動之方於方動之時卽寓知止之義止不在旣動以後也張待軒曰止之二字有摧撞折牙永息機用如收奔馬如息烈熖萬鈞之力】

艮者止也物不可以終止故受之以漸漸者進也進必有所歸故受之以歸妹得其所歸者必大故受之以丰丰者大也窮大者必失其居故受之以旅

【別傳曰艮後繼之以漸者處動欲其善止處止又不欲其遽動此止至善之學愚按艮之義原取時止時行其初能止者其進必以漸學問之道最忌躐等漸進不已必有義理歸宿之地受之以歸妹者夫子特借卦名歸字以論其序非明卦防也進必有傷以壯而進也進必有歸以漸而進也朱漢上曰大有次同人曰與人同者物必歸焉言處大之道丰次歸妹曰得其所歸者必大言致大之由諸子相曰窮大而失居親寡旅也如唐明皇宋徽宗一入蜀一入燕亦旅人之象】

旅而無所容故受之以巽巽者入也入而後說之故受之以兌

【不善處旅者與人相拒而不相入相拒則無所容相入則兩相悅悅心之境非深入其中者不知】

兌者說也說而後散之故受之以渙渙者離也物不可以終離故受之以節

【以人情言憂則鬰結悅則發舒散者舒其鬱結之气也故曰悅而後散之以人事言渙則離離則不可無以防閒聨絡之故受之以節】

節而信之故受之以中孚有其信者必行之故受之以小過

【說文節竹約也節之取義不一此以符節言古者用以守國半在內半在外有事則合之荀子云合符節所以示信也中孚卦體似之節而信之者言無節則無信也有其信者以此自負而有之也自恃其信其行必果而過於中其能免於小過乎】

有過物者必濟故受之以旣濟物不可窮也故受之以未濟終焉

【過物猶云有過人之才也只就卦名過字取義窮字卽卦象終止則亂其道窮也之義不可窮一句括盡全易之防終者六十四卦之序至未濟而畢也鄭申甫曰物不可以終窮句括盡全經之防項平甫曰坎離之交謂之旣濟此生生不窮所由出也聖人猶以爲有窮又終之以木濟此卽咸感之後繼以恆久之義也蓋情之交者不能久而無獘必以分之正者終之人之心腎何嘗不交而心必在上腎必在下不可易也觀此可以知旣濟未濟之道矣呂氏要指云上經乾坤天地也坎離水火也以體言下經咸恆夫婦也旣未濟水火之交不交也以用言三才之間坎離最爲切用故上下經皆以坎離終焉】

右下篇

雜卦傳

【愚按序卦者次序言之也雜卦者錯綜言之也夫子旣詮檡其序又恐後世拘守序卦而失反對變通之意故序乾坤二卦之外不論先後次第但取兩兩反對相反之象加以韻語或仍取彖傳之義或另發一義至未並將反對卦亦拆開說以見易道之變通如此張南軒曰雜卦言卦畫反對各以其類於雜之中有不雜者存焉易臆曰雜卦有二義曰相對相反有二例曰相錯相綜錯者二卦並而相錯乾坤坎離大過頥小過中孚八卦是已綜者一卦倒而相綜比師等五十六卦是也五十二卦其實二十八卦上經錯卦六綜卦十二下經錯卦二綜卦十二其實皆十八卦也來矣鮮主此說然本於韓康伯】

乾剛坤柔比樂師憂

【六十二卦皆剛柔相錯惟乾坤純剛純柔故以二字歸之以气言爲陰陽以徳言爲健順以畫言爲奇偶總不外剛柔之體也閻彥升曰比順動故樂師行險故憂吳艸廬曰比九五居上爲顯比之主師九二居下爲行險之主憂樂之分以此皆指坎中陽爻】

臨觀之義或與或求

【本義以我臨物曰與物來觀我曰求或曰二卦互有與求之義愚按兩或字與非専屬臨求非專屬觀當從後說居上臨下有與之之義然與所以應其求自下觀上有求之之義然求所以視其與其義如此也】

屯見而不失其居防雜而著【舉正雜作穉】

【孔疏屯以初言蒙以二言愚竊謂蒙之坎上而爲屯九五陽剛得位故見而不失其居屯之坎下而爲蒙九二雜於二陰之間爲發蒙之主故雜而著以坎之上下言】

震起也艮止也

【震一陽起於初艮一陽止於上天道之起止皆主陽爻言此主化機說】

損益盛衰之始也

【上經自乾坤至泰否十二卦下經自咸恆至損益十二卦雜卦傳除乾坤外自比師至損益十卦自咸恆至否泰十卦愚按損益者否泰之變盛衰轉闗在陰陽反覆之介時有消息否泰盡之事有因革損益盡之故他卦皆分舉此四卦皆合言以見盛衰無常反復甚速盛者衰之始衰者盛之始互文也】

大畜時也無妄災也

【止其不當止適然之時得所不當得偶然之災沈徳培曰偶獲之福不足喜當思所以杜其萌偶值之災不足懼當思所以善其動餘息齋曰止有靜中之得故大畜曰時動有意外之失故無妄曰災】

萃聚而升不來也

【蔡節齋曰澤聚而下木升而上不來謂升而不下也易例以上爲往下爲來】

謙輕而豫怠也

【謙之心虛近乎自輕豫之志逸失諸自怠輕作自卑之義敬心也豫作逸樂之義肆心也】

噬嗑食也賁無色也

【噬取其合去中間而可合賁取其文相間而後成文一說頥中有物食其所有白賁無色文其所無】

兌見而巽伏也

【楊誠齋曰柔一也居於上爲見處於下爲伏項平庵曰屯見而蒙雜皆指陽爻兌見而巽伏皆指陰爻】

隨無故也蠱則飭也

【隨時而行不主於故常遇蠱則飭不忘所有事項平庵曰隨以無故而偸安蠱以有壊而修飭故聖人不畏多難而畏無難】

剝爛也復反也

【徐子與曰剝爛則陽窮於上復反則陽生於下猶果爛而墜於下則可種而生矣一說爛如果之潰壊於枝杪復如芽之反生於地上說統曰此以陽道消長言】

晉晝也明夷誅【一作昧】也

【孫奕示兒編云誅當作昧郭白雲曰晉與明夷朝莫象也故言明出地上明入地中愚按誅與昧字體相近其說似可從若以傷訓誅與晝字似無反對之義】

井通而困相遇也

【韓康伯曰並物所通用而不吝困安於所遇而不濫葉爾瞻曰澤及於物不求通而通徳揜於邪非所遇而遇項平庵曰以通與遇爲反對則遇爲相抵而不通之象巽上一陽塞坎之上源而井之坎乃出巽上所以通兌下一陽塞水之下流而坎適在兌下正遇其塞所以困也】

【愚按自乾坤至此凡三十卦正與上經之數相當而下經亦以咸恆爲始以此見卦傳𨿽以雜名而上下經之首則未嘗雜也】

咸速也恆久也

【程敬承曰虛以受故速方不易故久愚又按理之速者莫如感應情之久者莫如夫婦咸非訓速咸必速也恆非訓久恆必久也】

渙離也節止也解緩也蹇難也

【吳艸廬曰渙九二坎水在巽風之下爲風所離散節九五坎水在兌澤之上爲澤所節止解九二坎防在內震則出險而動於外內險已解緩也蹇九五坎險在外艮則見險而止於內外險方艱難也】

睽外也家人內也

【闗子明曰明乎外者物自睽明乎內者家自齊吳幼淸曰睽六五在外爲主家人六二在內爲主錢田間曰內外以離言火在外則气散火在內則神凝張待軒曰外疏之也故二女二心內戚之也故一家一心愚又謂二女志各有行故曰外二女正位乎內故曰內序卦先家人而後睽雜卦先睽而後家人者外以乾坤並列爲主內以乾坤交合爲主故家人之後卽受之以否泰】

否泰反其類也

【邵堯夫曰泰則君子養小人否則小人傷君子故云反其類愚竊謂以內外卦言泰則內陽而外陰否則內陰而外陽固相反矣以卦變言隨卦否初上兩爻之變也蠱卦泰初上兩爻之變也亦相反之義】

大壯則止遁則退也

【蘇子瞻曰大壯則小人自止遁則君子當退吳幼淸曰大壯四陽盛長恐後陽之恃其壯故不欲九四之進而欲其止遁二陰浸長恐前陽之不及遁故不欲六二之進而欲其退像象曰君子以一剛要壯終遂成大有之眾皆壯止之力以一剛原遁始無失同人之親皆遁退之功】

大有眾也同人親也革去故也鼎取新也小過過也中孚信也

【張彥陵曰所有大者勢統於尊而曰眾與人同者情通於一而曰親一說人歸於我無眾不容我同於人必擇所親愚又按大有同人皆以離之中爻爲主在上則人歸於我在下則我同於人項平庵曰革以火鎔金故爲去故鼎以木鉆火故爲取新吳艸廬曰小過陰盛能過陽衰不及也中孚陽實能感陰虛能應也一說過而小方是過孚由中方是信】

丰多故親寡旅也離上而坎下也

【錢田間曰故卽故舊也故與親對多與寡對丰時則爲故舊多旅時則爲親戚寡此世情也文特參錯項平庵曰火陰物也離中畫陰附於陽故炎上水陽物也坎中畫陽藏於陰故就下如人之心上而腎下腎之精升而爲气則離中之陰心之精降而爲液則坎中之陽】

小畜寡也履不處也需不進也訟不親也

【小畜以一陰畜下三陽欲止而不能止陽得尙往陰寡也履以一陰躡上三陽三不宜進而躁進至於被咥陰不處也皆主陰爻言需之乾止坎之下安分待時故不進訟之乾違坎而上越理求勝故不親皆主干言李隆山曰乾上離下爲同人離爲火火性炎上而趨幹故曰親乾上坎下爲訟坎爲水水性就下與幹違行故不親】

大過顚也姤【石經於此獨作遘】遇也柔遇剛也漸女歸待男行也頥養正也旣濟定也歸妹女之終也未濟男之窮也夬決也剛決柔也君子道長小人道憂也

【本義云自大過以下卦不反對或疑其錯簡未詳何義蘇氏易傳攺大過與頥對旣濟與未濟對歸妹與漸對夬與姤對蔡節齋依之胡雙湖亦有順與大過對之說胡雲峯則云此指中爻互體而言先天圖左互復頥旣濟家人歸妹睽夬幹八卦右互姤大過未濟解漸蹇剝坤八卦此則於右取姤大過未濟漸四卦於左取頥旣濟歸妹夬四卦各舉其半於雜卦中取互卦又其最雜者也以上諸說今皆不取取其就傳作解者田間易學曰不用反對此所以爲雜也細按之皆扶陽抑陰之義首揭乾坤以明剛柔並用至大過以剛過乎柔而顚聖人恐人遂以剛之不可過柔而未知柔之難制也則舉始之一柔而忽之矣於是舍頥而言姤明柔之遇剛𨿽五剛不能制一柔也夫世豈有剛而廢柔男而廢女者故繼之以漸如漸之女歸待男行貞女也可娶也若姤以柔遇剛則邪女也不可娶也漸後繼之以頥言飲食男女之事無不以正爲其道也頥以養正如是而剛柔可交矣故繼之以旣濟六爻陽居陽位陰居陰位止而不動故曰定女不歸男則無家故歸妹女之終也男不交女則無後故未濟男之窮也男女剛柔豈可偏廢乎所惡於柔者遇剛之柔將至於滅剛也不得不以夬治之夬之剛夬柔決此遇剛之柔也有夬之決而後乾剛坤柔可並行於天地間矣胡雲峯曰雜卦上三十卦終之以困柔揜剛也下三十四卦終之以夬剛決柔也柔揜剛君子不失其所亨剛決柔君子道長小人道憂矣天地間剛柔毎毎相雜至若君子之爲剛小人之爲柔決不可使相雜也雜卦之末特分別君子小人聖人之防微矣愚按夬以五陽決一陰不曰小人道消而曰小人道憂者蓋必上下交而志同如泰之時然後小人之道消若以五陽決一陰惟能使小人憂而已如元祐之世眾君子盈朝一變而爲紹述小人有憂君子可不深慮哉】

【王介甫曰序卦先後有倫雜卦則揉雜眾卦以暢無窮之用黃氏日抄云序卦之後有雜卦猶旣濟之後有未濟以見易之無窮】

【陸務觀防朱氏易傳曰易道廣大非一人所能盡堅守一家之說未爲得也元晦尊程氏至矣然其爲說亦已大異讀者當知之】

【天臺董氏楷曰朱子於詩傳自以爲無復余憾而意甚不滿於易本義蓋先生之意只欲作卜筮用而先儒說道理者多終是翻這窠臼未盡故不能不致余憾云】

周易玩辭集解卷十

