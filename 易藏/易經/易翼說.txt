

欽定四庫全書

經部一

易翼說卷一

易類

湖北巡撫晏斯盛撰

系辭上傳【此合下篇史記俱稱大傳】

天尊地卑乾坤定矣卑髙以【鄭作已】陳貴賤位矣動靜有常剛柔斷矣方以類聚物以羣分吉凶生矣在天成像在地成形變化見矣

推明易之大原法象天地而乾坤爲卦爻之宗也天地陰陽之體也乾坤卦也尊卑勢也卑髙卽尊卑動靜陰陽之機也方之類物之羣陰陽之際也貴賤者乾坤內尊卑之等剛柔者動靜中卦爻七八九六之分吉凶者方物內羣類得失之異莫非干坤之陰陽也陰陽無所不在在天則有象髙者可仰在地則有形卑者可察皆乾坤剛柔之交而變化者也

是故剛柔相摩八卦相蕩鼓之以雷霆潤【樂記作奮】之以風雨日月運行一寒一暑乾道成男坤道成女

承上文變化而言上文之尊卑貴賤類聚羣分皆乾坤之剛柔故遂卽卦爻之剛柔以言之乾坤兩卦之剛柔相摩而有六子遂爲八卦八卦交相推蕩而有六十四卦六十四卦八卦耳八卦剛柔耳雷霆風雨剛柔之交气日月寒暑剛柔之大分其間成男者三震也坎也艮也由剛而來乾道也成女者三巽也離也兌也由柔而來坤道也前言成像成形者剛柔之體兩在也亦不測卽本文變化之所由成此言成男成女者剛柔之質交感也亦分定卽所謂變化之道前以天地明卦爻此卽卦爻見天地

幹知大【王肅作泰】始坤作成【虞姚俱作化】物

申言乾坤之事干彖曰乾元亨利貞彖傳曰大明終始大哉乾元萬物資始此幹之知所爲大始也幹之爲體剛健髙明廓無際爲萬象先也坤彖曰坤元亨利牝馬之貞彖傳曰至哉坤元萬物資生乃順承天坤厚載物徳合無疆此坤之能所爲成物也坤之爲體柔順安貞凝承有象爲萬物母也震巽坎離艮兌𨿽因乾坤而各成男女而乾始坤成又未始非一气也

幹以易知坤以簡能

申言乾坤之蘊天數奇無所先天行健無所阻一元之气流行不滯易也此其知之所以大始地數耦因乎天地勢坤順以承安貞之吉效法不遷簡也此其能之所以成物

易則易知簡則易從

此言人得乾坤之理易簡乾坤之蘊天地之性也得天之易則元良之知無有幽險人所共知秉彞之知是也故知之易得地之簡則貞良之能無有煩苛人所共能懿好之能是也故從之易健順也剛柔也仁義禮智也人人而知之人人而能之易簡爾已來氏知徳曰易知易從皆我非人知人從鄭氏維嶽曰易簡原是一理依易之理作之則爲簡

易知則有親易從則有功有親則可久有功則可大可久則賢人之徳可大則賢人之業

此言人體乾坤之事深險莫測者虞之所以詐也得幹之易而易知天徳之元廓然大公人所共見初無物欲之間故有親煩苛難理者治之所以亂也得坤之簡而易從地道之貞翕然大同人所共由終無形勢之阻故有功無間於物者必不息於中故久無阻於外者必厚載於內故大久者吾所得於天之理是之謂徳大者吾所以成乎身之事是之謂業非有外也天徳王道合外內而一之者也聖人也賢人卽聖人猶乾坤兩卦所稱君子

易簡而天下之理得矣天下之理得而【馬王下俱有易字】成位乎其中矣

結言兩者之所以一而人參之也天地之易簡本一而人心一易簡易兼三才而成六位中庸致中和而成位育者此也

右第一段段各分小節後仿此

言法象本乎天地而人兼體之乃作易之本原而上下傳及說卦諸篇之綱領也○通體以乾坤爲綱後所謂與天地準與天地相似易之蘊易之門者俱始於此而本義於剛柔相摩節用邵子先天說以謂二相摩而爲四四相摩而爲八八相蕩而十六以至於六十四失章內綱領乾坤之意其鼓之以雷霆節以爲在天成像乾道成男節以爲在地成形然雷霆風雨日月亦長少男女之卦雷霆風雨不盡天气而寒暑亦無象人物之有息者根諸天不盡地气而乾道又非地形俱有未協來氏知徳以首節言伏義圓圖之對待次節言文王圓圖及序卦之流行然羲文未嘗立圖而卦之對待者又未始不流行也周易觀彖分首節言造化不易之體剛柔相摩節言造化交易之情鼓之以雷霆至坤道成女言造化變易之用然上下之文義相承而不易交易變易一气俱到體立用卽行無容分別

聖人設卦觀象系辭焉而明吉凶【虞本下有悔吝二字】剛柔相推而生變化

設卦謂六十四卦參伍錯綜反覆往來而排列之象謂卦爻之象系辭謂各卦爻下所系之辭吉凶卦爻所象之事然其所以設且觀焉而系之以辭者何蓋由八卦而觀則乾坤之剛柔相推而成由六十四卦而觀則八卦之剛柔相推而成由六爻而觀則皆剛柔之上下相推而成或剛變而化柔或柔變而化剛則事之爲吉爲凶而系之以辭者不出乎此此易之大凡也

是故吉凶者失得之象也悔吝者憂虞之象也變化者進退之象也剛柔者晝夜之象也【虞作晝夜者剛柔之象也】六爻之動三極之道也

本上文而言吉凶悔吝所系之辭失得憂虞所觀之象凡此因象而系辭者不外變化剛柔行於六爻之間也何者象以變化而顯以剛柔而立或剛變爲柔則柔進而剛退或柔變爲剛則剛進而柔退一剛一柔若晝與夜之相代此所爲剛柔相推而生變化也是皆因乎動者也一卦之成必有六爻其動而爲剛柔之變化者則參三才而兩之皆天地人之理存焉故也此申明設卦系辭之大防也

是故君子所居而安者易之序【虞作象】也所樂【虞樂作變】而玩【鄭作翫】者爻之辭也

序六十四卦之次序兼卦辭言辭三百八十四爻之辭兼象言居之而安者其序之自然而不可易剛柔相推秩然有定樂而玩之者其辭之微妙而不盡變化進退悠然可思言序則有象有辭言辭則有本爻之象

是故君子居則觀其象而玩其辭動則觀其變而玩其占是以自天祐之吉無不利【吳澄本無是以下十字】

上文序兼象辭辭兼爻象蓋卦辭爻辭皆因乎象也未事時則統觀其象而詳玩卦爻之辭以窮其理有事時則又觀其變化之剛柔深玩所占之辭以履其事由是凶與悔吝省身復理防防之中若或相之故吉而無不利二節俱言君子學易之事

彖者言乎象者也爻者言乎變者也吉凶者言乎其失得也悔吝者言乎其小疵也無咎者善補過也

彖言一卦之象爻言一爻之變皆易之辭也象變中有得有失有小疵有可補之過故吉凶悔吝無咎辭各有別此下皆申觀象玩辭

是故列貴賤者存乎位齊小大者存乎卦辧吉凶者存乎辭憂悔吝者存乎介震無咎者存乎悔

位謂爻六爻之間尊卑上下其位秩然變之所由出也卦者六爻之體全體之中陰小陽大截然不亂象之所以見也此易之自具於爻象者不必有文字也然象變之中得失憂虞之理未易明也惟聖人之辭能辧之悔吝固言其小疵然豈徒言之而已方憂之而謹其幾無咎固善其補過然震其過也必先之以悔

是故卦有小大辭有險易辭也者各指其所之

齊小大者存乎卦而彖者言乎其象小險大易辭各有當如復泰大有諸卦大而易睽困小過諸卦小而險是也爻辭亦然舉卦以該爻爻辭多明彖義右第二段

此段首二節言聖人作易後五節皆言君子學易之事前後相承本是一意先儒分吉無不利以上彖者言乎象者也以下各爲一章今合之以便觀玩

易與天地準故能彌綸天地【陸徳明作下】之道仰以觀於天文俯以察於地理是故知幽明之故原始反【鄭虞李俱作及】終故知死生之說精气爲物遊魂爲變是故知鬼神之情狀

申首段天地乾坤剛柔變化之意準則也彌則充滿言無不貫綸者比合言無不總易乾坤之剛柔卽天地之陰陽天地之道卽下文一陰一陽之謂文理始終精魂幽明死生鬼神皆天地陰陽之往來卽乾坤剛柔之進退也天象之文有次可分地形之理有條不亂其間陽極陰生陰極陽生陰幽陽明一以貫之事物得陰陽之理原其方進而爲始及其旣盡則反而終其死其生非有二致人物之生陰精陽气聚而爲質遊魂出入變而有常耳目口鼻呼吸寂感造化良能一屈一伸情狀可睹易辭中天文地理人物始終气質聚散幽明之故死生之說鬼神之情狀無所不該此其所以彌綸天地之道而與之準也初非有外於乾坤剛柔之進退也

與天地相似故不違知周乎萬物而道【鄭作導】濟天下故不過旁行而不流【京房作畱】樂【虞作變】天知命故不憂安土惇乎仁故能愛

承上文而言以申首段易知簡能之事似肖也不違適與之合也上文所謂與天地準也知周乎萬物而道濟天下故不過易知也知周萬物而道必足以濟天下知以啟乎能易之至知之至也幹彖傳所謂首出庶物萬國咸寧文言所謂同聲相應同气相求水流濕火就燥雲從龍風從虎聖人作而萬物睹本天親上本地親下各從其類者此也旁行而不流簡能也旁行而必不流能以神乎知簡之至能之盡也坤彖傳所謂安貞之吉應地無疆文言所謂敬以直內義以方外敬義立而徳不孤直方大不習無不利則不疑其所行者此也天者理之本然命者理之流行樂而知之心與理一所知益融何憂之有土者隨時所寓仁者因地之施安而惇之行與境洽能之曲盡愛無不周是窮逹廣狹皆易簡之知能也此𨿽聖人事然皆以易言

範圍【馬王俱作犯圍】天地之化而不過曲成萬物而不遺通乎晝夜之道而知故神無方而易無體

承上文準天地似天地而極言之天地本無過也而化有不齊易彌綸之而不違故能協贊化育使之不過萬物天地之化也曲成之而不遺所謂範圍之而不過也知周道濟旁行不流之實也何也以剛柔之進退協陰陽之來往幽明生死鬼神一晝夜也知之故彌綸之而不違是卽神之所爲運而易之所爲變化者也神以陰陽之動靜言易以剛柔之變化言無方者妙於不測無體者妙於生生與神爲體者易行乎易之中者卽神易字應首易字以起下文一陰一陽

一陰一陽之謂道

一陰一陽所謂易也易之在天地者卽天地之道也對待則陰陽各一流行則陰陽總一周易觀彖曰此釋前所謂天地之道也幽明死生鬼神一陰一陽而已

繼之者善也成之者性也仁者見之謂之仁知者見之謂之知百姓日用而不知故君子之道鮮【鄭作尠】矣此道之在人天地之所付人得之而爲人者也知愚賢不肖莫不有之而或偏或暗亦未嘗出乎其外繼之者善陽變陰合粹然至精成之者性陽健陰順五常一理卽天命之謂性易知簡能仁知備足者也然成性之中理𨿽一而气質殊仁者見之爲仁知者見之爲知僅得知能之一端百姓不知不能𨿽日用之而無得君子之道仁知兼全率性之謂也周易觀彖曰此釋與天地相似之性也

顯諸仁藏【鄭作臧】諸用鼓萬物而不與聖人同憂盛徳大業至矣哉富有之謂大業日新之謂盛徳

此道之陰陽互根而爲易簡之知能者也陽之所以爲知者內也而能顯之爲仁陰之所以爲能者用也而知蘊之於內一機鼓動萬物化生非有心者所能與也𨿽然不與聖人同憂而徳業則聖人之所同也藏用而爲盛徳顯仁而爲大業顯仁者簡能而可大是以富有藏用者易知而可久是以日新仁知互根在天地乾坤者卽在聖人者也百姓固日用而不知知者仁者亦不及也故曰至張子曰富有者大而無外日新者久而無窮

生生之謂易

承上文而言一陰一陽之道皆易也前之所謂易無體也陰生陽陽生陰本一气之變化也周易觀彖謂此釋易無體者是也

成【蜀本作盛】象之謂幹效【蜀本作效陸徳明作爻】法之謂坤極數知來之謂占通變之謂事

生生之理陽先陰後陽气最先而成像健之體也故爲乾首段所謂幹知大始者此也陰質從後而效法順之形也故爲坤首段所謂坤作成物者此也凡陽之數起於一終於九陰之數起於二終於十陽數順以九爲極陰數逆以六爲極陰極而陽生則七陽極而陰生則八生生不窮因往知來取其極以爲占所占者卽變動之爻以爻體事皆所以通其變也此之謂易

陰陽不測之謂神

上文之乾坤往來通變者皆陰陽之生生也易也然一陰一陽則兩在不測而神行乎其間矣周易觀彖謂此釋神無方者是也

夫易廣矣大矣以言乎逺則不禦以言乎邇則靜而正以言乎天地之間則備矣

應首易字本義曰不禦言無盡靜而正言卽物而理存備言無所不有周易觀彖曰彌綸天地故逺不禦與天地相似故靜而正範圍天地之化故於天地之間則備矣

夫幹其靜也専【陸作叀】其動也直是以大生焉夫坤其靜也翕其動也辟是以廣生焉

易𨿽有六十四卦而皆統於乾坤乾坤之各有動靜則一陽一陰之道兩在不測之神也専直無所私曲易也幹之成像翕辟無所作爲簡也坤之效法本義曰乾坤各有動靜於其四徳見之靜體而動用靜別而動交也幹一而實故以質言而曰大坤二而虛故以量言而曰廣蓋天之形𨿽包乎地之外而其气常行乎地之中也易之所以廣大以此

廣大配天地變通配四時陰陽之義配日月易簡之善配至徳

前言易與天地準與天地相似而易以乾坤爲綱乾坤之廣大與天地同體乾坤兩卦各有動靜彼此變通直専翕辟卽天地之有四時而一寒一暑也乾坤各爻一剛一柔更相往復卽天地之有日月而一晝一夜也以其主宰言之則幹以易知坤以簡能卽天地之至徳也孔氏穎逹曰初章易爲賢人之徳簡爲賢人之業今總云至徳者對則徳業別散則業由徳而來俱爲至徳也

子曰易其至矣乎夫易聖人所以崇徳而廣業也知崇禮【禮蜀本作體】卑崇效天卑法地天地設位而易行乎其中矣成性存存道義之門

因前屢言易而重贊之以申明首段易簡理得成位乎中之意也易可久而爲賢人之徳可大而爲賢人之業賢人卽聖人也聖人於可久之徳崇之以易於可大之業廣之以簡夫幹以易知而知極髙明故知崇坤以簡能而禮極謙約故禮卑乾天也乾易知而可久則賢人之徳以干之易崇徳故崇效天坤地也坤簡能而可大則賢人之業以坤之簡廣業故卑法地天尊地卑而乾坤之位定成像成形而剛柔之變化見是天地之位設而易卽行乎其中人於其中得天地易簡之理以成性而存之又存復乎繼善之初仁知渾全則藏用而顯諸仁仁顯能而約爲禮知禮出而由之安則爲道知禮用而行之宜則爲義內外體用皆易也所以成位乎中道爲三極

右第三段

通段申明天地乾坤剛柔變化易簡理得成位乎中之意先儒分章離析太多气脈不貫周易觀彖頗合之而未盡又逐段各成義類未見天地易簡前後相承之意故總五章爲一節以便觀玩

聖人有以見天下之賾【九家作冊京房作嘖】而擬諸其形容象其物宜是故謂之象

此因第二段聖人設卦而言象六十四卦之象賾繁也或儗其形或儗其容皆肖其物之所宜此立象之精也

聖人有以見天下之動而觀其防通以行其典【京作算姚作曲】禮系辭焉以斷其吉凶是故謂之爻

此因第二段系辭而言爻者六十四卦各爻之動動者陽九陰六所效天下之變防欵防通變通其間協乎當然秩以節文則爲典禮辭因之而系以吉凶此系爻之審也

言天下之至而不可惡【九家作亞】也言天下之至動【鄭作九家作冊俱訛虞翻本作動】而不可亂也

惡猶厭也至賾不可惡是萬爲一至動不可亂萬一各正潘氏士藻曰有至一者存所以不可惡有至常者存所以不可亂周易觀彖曰不可惡不可亂故可以居安

擬之而後言議【鄭作儀】之而後動擬議以成其變化言動天下之至賾至動者爻象無所不該觀象玩辭觀變玩占則變化成下七爻卽其例

鳴鶴在陰其子和之我有好爵吾與爾靡【古文作縻京房作劘】之子曰君子居其室出其言善則千里之外應之況其邇者乎居其室出其言不善則千里之外違之況其邇者乎言出乎身加乎民行乎邇見乎逺言行君子之樞機樞機之榮辱之主也言行君子之所以動天地也可不愼乎

釋中孚九二爻辭象傳言中心願以二之實也此又卽其意而暢言之言行卽上文言動蔡氏淵曰居其室卽在陰之義出其言卽鳴之義千里之外應之卽和之義感應者心也言者心之聲行者心之迹言行乃感應之樞機也

同人先號咷而後笑子曰君子之道或出或處或黙或語二人同心其利斷金同心之言其臭如蘭

釋同人九五爻辭象傳言以中直以五剛與二柔相應也此又卽其意而明其心之同周易觀彖曰心同則無嫌於迹異非物之所能間而其號咷也相聞其笑語也相洽後漢郎顗疏云願揚乾剛援引賢能勤求機衡之寄以獲斷金之利蓋亦君臣朋友之意

初六借用白茅無咎子曰苟錯諸地而可矣借之用茅何咎之有愼之至也夫茅之爲物薄而用可重也愼【古一作順】斯術【馬融本作道】也以往其無所失矣

釋大過初六爻辭象傳言柔在下以初之柔承剛也此又卽其義以明其當大過之初而用柔也周易觀彖曰欲爲大過之事基於敬愼之心故棟重物也而猶患其傾橈茅𨿽薄物而所以防傾橈者在是是用可重也

勞謙君子有終吉子曰勞而不伐有功而不徳【鄭作置云當作志按古惪字之誤】厚之至也語以其功下人者也徳言盛禮言恭謙也者致恭以存其位者也

釋謙九三爻辭象傳勞謙君子萬民服也以謙三陽剛爲羣陰所歸附而止於下卦之上此又卽其意而明其徳之盛禮之恭也楊氏萬里曰人之謙與傲系其徳之厚與薄徳厚者無盈色徳薄者無卑辭如鐘磬焉愈厚者聲愈緩薄者反是故有勞有功而不伐不徳惟至厚者能之其徳愈盛則其禮愈恭矣

亢龍有悔子曰貴而無位髙而無民賢人在下位而無輔是以動而有悔也

釋幹上九爻辭已見文言此重言之者對謙卦而觀玩之也孔氏穎達曰上旣以謙徳保位此明無謙則有悔故引幹之上九亢龍有悔證驕亢不謙也

不出戶庭無咎子曰亂之所生也則言語以爲階【姚作機】君不密則失臣臣不密則失身幾事不密則害成是以君子愼密而不出也

釋節初九爻辭象傳言知通塞以剛正居節之初也此又卽其意而明其節之最要者吳氏澄曰此爻辭所象愼動之節而夫子以言之辭釋之程子曰在人所節惟言與行節於言則行可知言當在先也

子曰作易者其知盜乎易曰負且乘致冦【徐作戎】至負也者小人之事也乘也者君子之器也小人而乘君子之器盜思奪之矣上慢下暴盜思伐之矣慢藏誨【虞作悔】盜冶【鄭及諸家作野太平廣記作蠱】容誨淫易曰負且乘致冦至盜之招也

釋解六三爻辭象傳言負且乘亦可醜也自我致戎又誰咎也此又卽其意而明致冦之實也小人而處尊位未有能自固者周易觀彖曰解小人乃解亂之根本○七爻俱承言動而發明之示人儗議以成變化之大端也前後相貫其義顯然吳氏澄竟行刪去妄也毛西河謂本文言傳而脫誤於此亦非也瞿塘易亦多所易置甚屬無謂其攺鳴鶴在陰於下篇尢無意義總當如舊

右第四段

此申明第二段聖人設卦系辭學者觀變玩占之意

大衍之數五十其用四十有九

槪舉蓍策之數五十本策總數四十九虛一也求卦陰陽大少之策有此體用

分而爲二以象兩掛一以象三揲之以四以象四時歸奇於扐以象閏五嵗再閏故再扐而後掛【京作卦】

詳分掛揲歸之法象

天數五地數五五位相得而各有合天數二十有五地數三十【三十石經作卅】凡天地之數五十有五此所以成變化而行鬼神也

釋上文衍數天謂奇一三五七九也地謂耦二四六八十也一得五而合六二得五而合七三得五而合八四得五而合九五得五而合十此奇耦之流行者也一得九而合十二得八而合十三得七而合十四得六而合十五得五而合十此奇耦之對待者也陽者天之元始故太陽居一而含九少陽居三而含七陰者地之效法故少陰居二而含八太陰居四而含六四象無五與十藏其體也大衍虛一所以存體而其四十九者則皆四象之實用矣分之掛之揲之歸之扐之法擬乎象故莫不得乎天地之實數而老陽變陰老陰變陽一屈一伸於其間故曰成變化而行鬼神鬼神者屈伸之謂也

天地之數五十有五而大衍之數五十何也曰五十有五中除五以存五十之五也詳見初津學者因聖人之言而立圖一五一十陰陽老少燦然可攷後儒指二圖爲河洛而攺易經文不知舊本次第自秦漢以來未之有攺也今悉如舊

毛氏奇齡曰華山陳希夷以此爲圖不曰大衍數圖而曰河圖以圖衍數者反曰衍數合圖並取幹鑿度大乙九宮法見之後漢書張衡傳中者名之曰洛書而經學大晦

幹之防【馬作莢】二百一十有六坤之防百四十有四凡三百有六十當期【徐作期】之日

釋乾坤六爻所得之防以見皆天五地五陽九陰六之數也老陽數九一爻三十六防六爻二百一十六老陰數六一爻二十四防六爻百四十有四合之總三百六十應天地一期之數少陽數七一爻二十八防六爻一百六十八少陰數八一爻三十二防六爻一百九十二合之亦三百六十獨言老陽老陰者舉一隅也猶言乾坤以該六十四卦也

二篇之防萬有一千五百二十當萬物之數也

言六十四卦同此天五地五陽九陰六之數也二篇三百八十四爻陰陽各半合萬一千五百二十防少陽少陰合之亦萬一千五百二十

是故四營而成易十有八變而成卦

四營謂分二掛一揲四歸奇是爲一變如是者三乃成一爻初變不五則九二變三變不四則八得五四者三共十三防而過揲則三十六防是爲老陽四其九也得九八者三共二十五防而過揲則二十四防是爲老陰四其六也得一五四二九八共二十一而過揲則二十八防是爲少陽四其七也得一九八二五四共十七而過揲則三十二是爲少陰四其八也一卦六爻則十八變矣此言一卦六爻之所以成也

八卦而小成引而伸【古作言】之觸類而長之天下之能事畢矣

此因上文十有八變成卦而伸言之九變已得八卦之一是爲小成再九變則又得八卦之一蓋引乾坤震巽坎離艮兌而申之觸天地雷風水火山澤之類而長之則六十四卦三百八十四爻四千九十六事之能全備其間總以十有八變得之也

顯道神徳行是故可與酬酢【國策作讐柞說文作疇醋周禮注酬作訓京房酢作醋誤】可與祐【荀爽作侑】神矣

蓍防器也而陰陽之道以顯陰陽之道天也而人之徳行以神四千九十六事之間一往一來應之有餘則吾之徳行神而天之道顯神也人也合而有助

子曰知變化之道者其知神之所爲乎

蓍防卦爻皆陰陽老少之變化是之謂道然而兩在不測卽神之所爲知之非有二也惟聖人深知之而極致詠嘆結上文以起下辭變象占子曰二字贊辭

易有聖人之道四焉以言者尙其辭以【古文此下三句或無以字】動者尙其變以制器者尙其象以卜筮者尙其占

聖人知變化之道故作爲易書而其道有四易之理詳於辭而所系之言不虛易之用主乎變而六爻之動不妄易之體具於象而蓍防之器盡其制易之事見乎占而有疑以卜筮贊其決前節觀象玩辭觀變玩占以君子學易之功言此以聖人用易之事言蓋聖人之情見乎辭而辭因變系變因象生象因占立又有此序

是以君子將有爲也將有行也問焉而以言其受命也如向【虞作響】無有逺近幽深遂知來物非天下之至精其孰能與於此

此明辭占之實上文以言者尙其辭以卜筮者尙其占而此則以筮者之言贊卜之命易辭皆爲之響應來無不知體物之工也粹而不雜故曰至精

參伍以變錯綜其數通其變遂成天地之文極其數遂定天下之象非天下之至變其孰能與於此

此明象變之實上文以動者尙其變以制器者尙其象而此之參伍者以陰陽老少之變錯綜者以七八九六之數參伍則陰陽之變通而剛柔交錯之文成錯綜則七八九六之數極而天地風雷水火山澤之象定動而不居器應無方也故曰至變

易無思也無爲也寂然不動感而遂通天下之故非天下之至神其孰能與於此

此總辭變象占而言之所謂變化之道神之所爲也至精至變者非有心也寂無思爲而有以妙天下之感一幾不測故曰至神

夫易聖人之所以極深而研幾【蜀本作揅鄭作機】也惟深也故能通天下之志惟幾也故能成天下之務惟神也故不疾而速不行而至

此言聖人之體易也無思無爲寂然不動則極其深而天下之志皆通至變之體所以立也感而遂通天下之故則研其幾而天下之務以成至精之用所以行也寂感一幾皆神之至故妙應而莫測

子曰易有聖人之道四焉者此之謂也

至精至變至神不外辭變象占

右第五段

此明蓍防卦爻之變化示人像辭變占之道而當觀玩之以申明第二段之意

天一地二天三地四天五地六天七地八天九地十二十字先儒攺屬前段之首今還舊此下文所謂天地變化聖人效之河出圖洛出書聖人則之一奇一偶渾然全體筮法衍之而爲大衍卽上所謂天數五地數五天地之數五十有五者實指之以起下文蓍卦之本如上段之舉衍法以起義也

子曰夫易何爲者也夫易【古本一無此二字】開物成【王肅本作闔】務冒天下之道如斯而已者也是故聖人以通天下之志以定天下之業以斷天下之疑

易天地奇偶而已冒總也開物者志之通成務者幾之研皆一理往來於其間所謂道也天下之志者天地之心天下之業者天地之事天下之疑者天地之幾因上言極深研幾通誌成務以起下筮卦爻辭之意

是故蓍之徳圓而神卦之徳方以知六爻之義易以貢【京房陸績虞本作工荀爽本作功】聖人以此洗【石經京房荀爽蜀本俱作先】心退藏於密吉凶與民同患神以知來知以藏【劉瓛作臧】往其孰能與於此哉古之聰明睿知神武而不殺者夫

蓍卦爻義皆此天地之奇耦也原本互爲體用圓神方知易貢各就其盛者而言圓神者四十九之數方知者六十四之象易貢者一剛一柔之變寂然不動其體深而通天下之志感而遂通其幾動而成天下之務洗心退藏於密極其深也故有以開物而通誌吉凶與民同患研其幾也故有以成務定業而斷天下之疑其神知與蓍卦合知來開物於未然藏往成務於前定聰明睿知知也神武不殺神也作易所以冒天下之道也

是以明於天之道而察於民之故是興神物以前民用聖人以此齋戒以神明其徳夫【一本無夫字】

明天之道者聰明睿知契天地奇耦陰陽剛柔之理察民之故者神武不殺研吉凶同患之用神物卽蓍卦前用卽開物成務而斷疑齋戒以神明其徳則洗心藏密

是故闔戶謂之坤辟戶謂之幹一闔一辟謂之變往來不窮謂之通見乃謂之象形乃謂之器制而用之謂之法利用出入民咸用之謂之神

此申言興神物以前民用皆天地奇耦動靜之幾也坤地也耦也翕斂者也乾天也奇也開舒者也卽陰陽諸卦之象然一奇一耦一陰一陽動極復靜九而八也靜極而動七而六也斂舒互乘也卽陰陽卦爻之變此往彼來酬酢不窮卽辭義所系民故之通取戶諭之以見前民用者無所不在也要而論之則可見者爲象有形者爲器盡制者爲法宜民者爲神像謂卦器謂蓍法謂揲蓍求卦利用出入民咸用之之神謂聖人之辭卦蓍儗陰陽之迹辭則直決其所以然知來藏往之神所寓也皆興神物以前民用之事也

是故易有太極是生兩儀兩儀生四象四象生八卦八卦定吉凶吉凶生大業

此象器制用之法卽前段虛一分二揲四成卦引伸以畢天下之能事者太極卽周子所謂無極本不可以象器求而爲象器之始故於五十中虛一以象之雨儀天地奇耦之大像四象卽四時陰陽奇偶老少之分數八卦六十四卦之本體吉凶卦爻之系辭大業所謂成務也

或曰蓍法不及掛一歸奇何也曰掛一歸奇非實數也初揲五九每有盈縮也過揲之總則老陽必三十六老陰必二十四少陽必二十八少陰必三十二言揲四而掛歸者可知矣或曰此不爲畫卦之次第何也曰一卦六爻各有四象也

是故法象莫大乎天地變通莫大乎四時縣象著明莫大乎日月崇髙莫大乎富貴備物制用立成器【荀悅漢紀作立象成器】以爲天下利莫大乎聖人探頤【九家作冊】索鉤深致逺以定天下之吉凶成天下之亹亹者莫大【陸徳明作善】乎蓍

此因上文見象形器而申言之闔戶辟戶固乾坤之象而天地則乾坤之大象也雨儀也一闔一辟固謂之變往來不窮固謂之通而四時之闔辟往來於天地間者又變通之大者也四象也見乃謂之象而縣象著明晝夜闔辟升沈往來又與四時爲變通之大者也興神物以前民用者有位之聖人也故崇髙富貴備物制用立成器爲天下利而形乃謂之器則生八卦定吉凶成大業者惟蓍吳氏愼曰此節贊蓍之大用而先之以五者又與闔戶八句相應

是故天生神物聖人則之天地變化聖人效之天垂象見吉凶聖人像之河出圖洛【王肅作雒】出書聖人則之此承上制器利用莫大乎蓍而言以終段首天地奇偶之數也神物卽蓍蓍衍數卦象則法而象之也然由蓍體卦由卦有爻由爻有辭效爻也天地奇偶之變辭則卦爻之文也因陰陽奇耦而有吉凶卦者奇耦之體奇耦者卦之用天象日月星辰之數圖書奇耦之形卽蓍之法而卦之象所謂天之神物而聖人則之也

易有四象所以示也系辭焉所以告也定之以吉凶所以斷也

承上文天之象河之圖洛之書蓍之數卦之象而言易之以數得象也數七八九六象陰陽老少象示人可觀故曰示辭貢人可玩故曰告吉凶者事之象斷者辭之用此易之要也下文遂引易贊之

易曰自天祐之吉無不利子曰祐者助也天之所助者順也人之所助者信也履信思乎順又【鄭作有】以尙賢也是以自天祐之吉無不利也

上文極言易之利用故引易大有上九言得天之祐而無不利者以贊之猶前段顯道神徳行可與酬酢祐神之意

子曰書不盡言言不盡意然則聖人之意其不可見乎子曰聖人立象以盡意設卦以盡情僞系辭焉以盡其言變而通之以盡利鼓之舞之以盡神

上文言聖人立象設卦系辭之事詳矣此復申明之欲學者深致其觀玩也後三節皆此意意無窮言有盡象則無所不該故立象則足以盡意象立則卦設情僞盡則意盡因象之意而系以辭則亦足以盡言辭因象之變而系皆有鼓舞之神利用出入民咸用之也前節言聖人尙辭尙象尙占此段言學者當觀象玩辭觀變玩占兩段正相對

乾坤其易之緼邪干坤成列而易立乎其中矣乾坤毀則無以見易易不可見則乾坤或幾乎息矣是故形而上者謂之道形而下者謂之器化而裁之謂之變推而行之謂之通舉而措之天下之民謂之事業

原象所由立辭所由系與闔戶謂之坤節對彼明蓍卦之端此明象辭之本乾坤奇偶之大者象之宗也有乾坤兩象則六十四卦三百八十四爻交易變易者皆由此出此見而謂之象者卽形乃謂之器也超乎其上則乾坤之理聖人所欲言之意也有形者卽乾坤之質聖人所因以立之象也其中化裁之變推行之通舉措之事業則聖人所欲盡之言而辭所由系也下文遂詳言之

是故夫象聖人有以見天下之而擬諸其形容象其物宜是故謂之象聖人有以見天下之動而觀其防通以行其典禮系辭焉以斷其吉凶是故謂之爻極天下之者存乎卦鼓天下之動者存乎辭

詳立象系辭之實天下之形器之分天下之動變通之迹立之象以極其系之辭以鼓其動聖人所以盡意盡言而足以盡利盡神者此也

化而裁【古作財】之存乎變推而行之存乎通神而明之存乎其人黙而成之不言而信存乎徳行

聖人旣立象盡意系辭盡言學者觀玩卽當由辭防象由象防意也變通者意之所在人事之化裁推行悉蘊於中惟能神明其徳則意在不言象在形上黙成不言猶所謂得意忘言得言忘象徳行者心得躬行措諸事業之本

右第六段

此段由奇偶天地之數以及蓍卦象辭之理示人觀玩之實也與上段文法相類

六段通爲一章

易翼說卷一

欽定四庫全書

易翼說卷二

湖北巡撫晏斯盛撰

系辭下傳

八卦成列象在其中矣因而重之爻在其中矣

乾坤震巽坎離艮兌八卦也天地雷風水火山澤象也六十四卦重也兼三而兩六位時成爻也此全經卦象爻象之體段也

剛柔相推變在其中矣系辭焉而命【孟喜作明】之動在其中矣

七九剛六八柔彼此疊乘卽陰陽之變系辭所以明變化之理爻變爲動而事應之

吉凶悔吝者生乎動者也剛柔者立本者也變通者趣時者也

吉凶悔吝辭也必動而後見所謂系辭而動在其中也剛柔變通之體故曰立本變通剛柔之用故曰趣時所謂剛柔相推而變在其中此全經卦爻之運用

吉凶者貞勝【姚信作稱】者也天地之道貞觀者也日月之道貞明者也天下之動貞夫一者也

明吉凶悔吝之生乎動而舉天地日月以例之見爻象之動卦象之體也不言悔吝省文也貞常也勝如勝負之勝爻變之中非剛勝柔則柔勝剛故吉凶無兩可之理以天下之動一理也如天地之垂象日月之著明皆常理也

夫幹確【說文作寉】然示人【句】易矣【句】夫坤隤【孟喜作退陸績姚信作妥】然示人【句】簡矣

申天地之貞觀不言日月省文也示觀也確然者不貳故易隤然者不煩故簡此天地之常理也卦象此理則爻象亦此理下文遂總言之

爻也者效此者也象也者像此者也

爻卽卦象之爻故兼言之

爻象動乎內吉凶見乎外功業見乎變聖人之情見乎辭

爻動卽象動小象亦大象之分見以變爲動因動系辭張子曰因爻象之旣動明吉凶於未形故曰爻象動乎內吉凶見乎外隨爻象之變以通其利故功業見也聖人之情存乎教人而已吳氏澄曰聖人與民同患之情皆於易而著見

天地之大徳曰生聖人之大寶【孟喜作保】曰位何以守位曰仁【仁陸徳明作人呂氏本亦作人】何以聚人曰財理財正辭禁民爲非曰義

承上文聖人之情見乎辭而言以起下生人之道理財正辭禁非之義聖人崇髙富貴吉凶與民同患聰明睿知神武而不殺卽天地生生之徳也審於吉凶貞勝之理使捨非取是而趨吉避凶則義也正所以行其生生之徳生生之徳卽仁中間仁字仍古本作人正與生意貫

古者包犧【包本宓字讀作庖古作包犧孟京作伏戲云服戲化也馬融作虙羲】氏之王天下也仰則觀象於天俯則觀【漢書作察】法於地觀【漢書作睹】鳥獸之文與地之宜【幹鑿度引孔子曰觀萬物之宜王昭素謂與地之宜多作與天地之宜然司馬貞史記補引此無天字】近取諸身逺取諸物於是始作八卦以通神明之徳以類萬物之情

自包犧以下皆聖人有生生之徳大寶之位而義以生人者象天法地如健順髙卑日月風雷水火山澤鳥獸之文如乾馬坤牛巽雞離雉地宜如幹之木果震稼之反生坎木之堅多心近取諸身如乾首坤腹坎耳離目逺取諸物如乾圜坤布震之黃巽之繩直皆是𨿽未有辭而乾坤震巽坎離艮兌八象無所不該通徳八卦形上之蘊類情八卦爻象之變此生生之大者

作結繩而爲网【石經作罔】罟以佃【古作田】以漁【古作】蓋取諸離離麗也中虛网罟似之网以佃罟以漁佃漁可以養生財之屬也取諸云者言有此象非因物作卦亦非因卦造物

包犧氏沒神農【虞作農】氏作斵木爲耜揉【食貨志作煣】木爲耒耒耨之利以教天下蓋取諸益

益象震動巽入二體皆木耒耨似之養生之大者財之屬

日中爲市致天下之民聚天下之貨交易而退各得其所蓋取諸噬嗑

噬嗑之象離明震動日中營爲似之謀生之事財之屬

神農氏沒黃帝堯舜氏作通其變使民不倦神而化之使民宜之易窮則變變則通【古一本無此三字】通則久是以自天祐【祐古作佑】之吉無不利黃帝堯舜垂衣裳而天下治蓋取諸乾坤

乾坤易簡可久可大黃帝堯舜之治似之通鑑前編曰帝作冕垂旒充纊爲衣黃裳世紀曰帝堯黃収純衣書帝曰日月星辰山龍華虫作防宗彜藻火粉米黼黻絺繡以五彩彰施於五色作服垂衣裳者文治之象授時畫野作樂制服自黃帝始至堯舜而大備窮變通久立教之事前後多言養此専言教教之生人尢大故獨詳王氏申子曰神農以上民用未滋所急者食貨而已此聚人之本也及黃帝堯舜之世民用日滋若復守其朴略則非變而通之之道故黃帝堯舜氏作通其變使民由之而不倦神其化使民宜之而不知凡此者非聖人之喜新也窮則變變則通通則久易之道然也

刳【陸徳明作桍】木爲舟剡【陸作掞】木爲楫【鄭作檝】舟楫之利以濟不通致逺以利天下蓋取諸渙

渙彖傳曰乘木有功大象曰風行水上正舟楫利濟之意亦生人之一財之屬

服【說文作】牛乘馬引重致逺以利天下【一本無此四字】蓋取諸隨隨以陽隨陰以馴而致服牛乘馬似之亦養生所需財之屬

重門擊柝【說文作】以待暴【鄭作�幹寶作暴古文】客蓋取諸豫豫坤順固於內而震警動於外闗門夜禁似之衛生之道禁非之一守財之事

斷木爲杵掘地爲臼臼杵之利萬民以濟蓋取諸小過小過震木動於上而艮石承於下臼杵之利似之養生之一財之屬

木爲弧剡木爲矢矢之利以威天下蓋取諸暌暌離兵戈而兌附決又武事以暌而後用故弧矢似之亦衛生之道禁非之一守財之屬

上古穴居而野處後世【說文作代】聖人易之以宮室上棟下宇以待風雨蓋取諸大壯

大壯上震下乾剛大而正棟宇之壯似之養生之一財之屬

古之葬者厚衣之以薪葬【漢書作藏】之中野不封不樹喪期無數後世聖人易之以棺槨蓋取諸大過

大過澤中有木四陽居陰之中過於厚者送死宜之亦生人之道

上古結繩而治後世聖人易之以書契百官以治【白虎通作理】萬民以察蓋取諸夬

夬兌說於外幹健於內主於決斷彖曰揚於王庭書契之治察有之生人之道禁非之一

是故易者象也象也者像【孟京虞董姚俱作象】也彖者材也爻也者效天下之動者也是故吉凶生而悔吝著也

上文皆因象有取而爻之變與天下之動在其中言此以結十二卦之意而應篇首爻象二字之義材者卦之質吉凶悔吝者爻之效

陽卦多陰陰卦多陽其故何也陽卦奇陰卦耦其徳行何也陽一君而二民【仲長統傳引民作臣】君子之道也陰二君而一民小人之道也

申明彖者材也之意應篇首八卦成列卦字震坎艮陽卦皆一陽二陰巽離兌陰卦皆一陰二陽陽卦主奇陰卦主耦也幹奇之宗也乾道成男震長男坎中男艮少男皆乾道也坤耦之宗也坤道成女巽長女離中女兌少女皆坤道也陰惡其専専則小人之道吳氏愼曰陽卦固主陽而陰亦主陽可見陽有常尊也陰之爲小人爲其二君而一民若其能助陽則亦非二君也凡陰皆以助陽爲善爲民者本皆以民自處也如巽之入下陽也離之明麗陽也推之六十四卦如同人之二大有之五不爲小人者以其居中一能同乎陽一能有乎陽也其非一陰一陽之卦凡陽爲主於內者治陰爲主於內者亂泰否損益是也陽居內而先陰者正陰居內而先陽者邪隨蠱漸歸妹是也或以上下爲貴賤或以尊卑爲倡隨皆臣道婦道以助陽爲善也

右第一段

前言卦象爻辭之別中言聖人生生之情未言卦象之材而爻之效動俱見

易曰憧憧【京作】往來朋從爾思子曰天下何思何慮天下同歸而殊塗一致而百慮天下何思何慮

因咸四之辭而言其意象傳曰未光大以其爻在兩感之交下感於初而九三六二又若爲之間也感不二於人心人自紛於百感不二者理也憧憧朋從者私也私未融故未光大

日往則月來月往則日來日月相推而明生焉寒往則暑來暑往則寒來寒暑相推而嵗成焉往者屈也來者信【韋昭云古伸字】也屈信相感而利生焉

往來者感也日月往來而明生寒暑往來而嵗成其屈與信感於自然故利利者自然之用也此所爲同歸一致者無所容其憧憧也張子曰屈信相感而利生感以誠也情僞相感而利害生雜之僞也

尺蠖之屈以求信也龍蛇【虞陸作虵】之蟄以存【陸董姚作全】身也精義入神以致用也利用安身以崇徳也

此同歸一致之功所以息憧憧之擾尺蠖無不屈之信龍蛇無不存之蟄學者無無用之體則亦無無體之用張子曰精義入神事豫吾內求利吾外也利用安身素豫吾外致養吾內也

過此以往未之或知也窮神知化徳之盛也

用功旣極自無憧擾湛然之心與天同運矣精義入神之初卽爲窮神之路利用安身之際卽爲知化之門窮神者極過化不測之妙知化者契天地自然之機張子曰气有陰陽推行有漸爲化合一不測爲神其在人也知義利用則神化之事備矣徳盛者窮神則知不足道知化則義不足云又曰窮神知化乃養盛自致非思勉之所能彊故崇徳而外君子未或致知也○合下總十一爻皆以明爻者效天下之動吉凶生而悔吝著之意各自爲義先儒専以本爻貫十爻又或牽合上篇俱未協

易曰困於石據於蒺藜入於其宮不見其妻凶子曰非所困而困焉名必辱非所據而據焉身必危旣辱且危死期【期陸徳明作其】將至妻其可得見邪

因困三之辭而言其意象傳曰據於蒺藜乘剛也入於其宮不見其妻不祥也爻義已明而此更申言之非義之求辱也非分之得危也名身俱失死矣凶也困三陰柔不中不正有之

易曰公用射隼於髙墉之上獲之無不利子曰隼者禽也弓矢者器也射之者人也君子藏器於身待時而動何不利之有動而不括是以出而有獲語成器而動者也

因解上六之辭而言其意象傳曰以解悖也此更申言之韓氏康伯曰括結也君子待時而動則無結閡之意

子曰小人不恥不仁不畏不義不見利不勸【舉正作動】不威不懲【說苑作不威小不懲大】小懲而大誡此小人之福也易曰屨校滅趾無咎此之謂也

因噬嗑初九辭而言其意象傳曰不行也此更申言之能見小人之情有馭小人之道馮氏椅曰不以不仁爲恥故見利而後勸於爲仁不以不義爲畏故畏威而後懲於不義

善不積不足以成名惡不積不足以滅身小人以小善爲無益而弗爲也以小惡爲無傷而弗去也故惡積而不可掩【石經作揜】罪大而不可解易曰何校滅耳凶

因噬嗑上九辭而言其意象傳曰聰不明也此更申言之惡莫大於積積之初起於小推見至董氏仲舒曰積善在身猶長日加益而人不知也積惡在身猶火之銷膏而人不見也

子曰危者安其位者也亡者保其存者也亂者有其治者也是故君子安而不忘危存而不忘亡治而不忘亂是以身安而國家可保也易曰其亡其亡系於包桑因否九五之辭而言其意象傳曰大人之吉位正當也此更申言之五有剛中之徳而當否之幾傾未亡一綫所以保之者微矣其亡其亡心常惕也

子曰徳薄而位尊知小而謀大力小而任重鮮【陸作尠】不及矣易曰鼎折足覆公餗【馬作粥】其形渥凶言不勝其任也

因鼎四之辭而言其意象傳曰信如何也此更顯言之張氏浚曰居臺鼎之任徳力知三者一有缺則弗能勝其事而況俱不足者乎有徳無知不足以應變有知無力不足以鎭浮若夫徳之不立𨿽有知力亦無以感格天人而措天下於治

子曰知幾其神乎君子上交不諂下交不瀆其知幾乎幾者動之微吉【漢書引此有凶字】之先見者也君子見幾而作不俟終日易曰介於石不終日貞吉介如石焉寧用終日斷可識矣君子知微知彰知柔知剛萬夫之望因豫二之辭而言其意象傳曰以中正也居中得正不溺於豫斷也實其明也項氏安世曰諂者本以求福而禍常基於諂瀆者本以交懽而怨常起於瀆易言知幾而孔子以不諂不瀆明之此眞所謂知幾者矣欲進此道惟存察之密疆界素明者能之此所以必歸之介如石者與

子曰顏氏之子其殆庶幾乎有不善未嘗不知知之未嘗復行也易曰不逺復無祗悔元吉

因復初之辭而言其意象傳曰不逺之復以修身也此借顏子修身之事以明之居復之初幾最明決虞氏翻曰復以自知自知者明謂顏子不遷怒不貳過克己復禮天下歸仁也

天地絪緼【虞翻姚信作氤氳說文作壹防班氏典引作煙熅李鼎祚緼作紜】萬物化醇男女構【鄭作覯徐作媾】精萬物化生易曰三人行則損一人一人行則得其友言致一也

因損三之辭而言其意象傳曰一人行三則疑也此此更明言之絪緼化醇言气化媾精化生言形化也侯氏行果曰此明物情相感當上法絪緼化醇致一之道

子曰君子安其身而後動易其心而後語定其交而後求君子修此三者故全也危以動則民不與【舉正作輔】也懼以語則民不應也無交而求則民不與也莫之與則傷之者至矣易曰莫益之或擊之立心勿恆凶

因益上辭而言其意象傳曰莫益之偏辭也或擊之自外來也此更申言之益之上無可益則將擊之矣總由立心之不恆安其身易其心定其交惟恆以立心者能之郭氏鵬海曰事不順理從欲惟危爲危以動心知非理自覺惶恐爲懼以語恩非素結信非素孚爲無交而求

右第二段

前言爻者效天下之動是故吉凶生而悔吝著此因舉十一爻而揮之使知爻之效動者意深逺也

子曰乾坤其易之門【桓虞下有戶字】邪干陽物也坤陰物也陰陽合徳而剛柔有體以體天地之撰以通神明之徳此言卦之所由起乾坤成列而易立乎其中故曰門六十四卦成於八卦八卦成於乾坤乾坤陰陽之宗也一陰一陽互根互宅徳性相交而剛柔之體質以立爻象紛錯皆具造化所謂撰也化裁通變存乎其人黙而成之不言而信所謂徳也伏羲之畫已備六十四卦而未有名然易之全體已具

其稱名也雜而不越【說文作防】於稽其類其衰世之意邪此言卦之所爲名伏羲𨿽已重卦而八卦總名之外五十六卦未嘗有名文王序卦時始從而名之九家易曰名謂卦名陰陽𨿽錯而卦象各有次序不相逾越侯氏果行曰易象考其事類但以吉凶得失爲主則非淳古之時也故云衰世之意

夫易彰往而察來【句】而微顯闡【句】幽開【句】而當名辧物正言斷辭【句】則備矣

此言辭之所由系易知來藏往故彰往察來如卦序之反易對待往來見義是也微者顯而闡之幽者開而明之彰察之理也卦名當而卦象之物雜因有彖爻正言其理系之以辭斷其吉凶彰察之事也備也者無遺蘊也郭氏雍曰當名卦也辧物象也正言彖辭也斷辭系之以吉凶者也

其稱名也小其取類也大其防逺其辭文其言曲而中其事肆而因貳以濟民行以明失得之報

此申當名辧物正言斷辭之意名卦名類物象小者名之分大者象之用當名故稱名也小辧物故取類也大防言之意辭彖之文逺者言不盡意文者因象盡言正言則防逺斷辭則辭文防逺則多約故曲辭文則有條理故中名小則事物之細微無不具故肆類大則儀象之陰陽無不涵故貳疑也吉凶者失得之象此言占也聖人吉凶與民同患之事故爲衰世之意

易之興也其於中古乎作易者其有憂患乎

申言上文衰世之意聖人吉凶與民同患而文王之世身罹憂患則吉凶同民之心益深且切周易所爲重卦命名而系彖也於其名之雜而不越卽可以見其心下遂陳九卦而反覆之以見例

是故履徳之基也謙徳之柄也復徳之本也恆徳之固也損徳之修【馬融作循】也益徳之裕也困徳之辧也井徳之地也巽徳之制也

處憂患之道在乎反身修徳九卦其最切者履上天下澤定分秩然而不可亂徳以履爲質若築室者之有基謙坤順艮止卑以自牧而不可逾徳以謙自持若執物者之有柄復陰極陽生見天地之心而元善日長徳以仁爲體若樹木之有本恆剛柔皆應立不易方而久於其道徳安固而不搖損山止澤麗懲忿窒欲而私日去徳以勤修而不已益風行雷動遷善攺過而理日積徳以優裕而有成徳貴明辧困則險以說而不失其所徳貴厚養井則畜之深而不窮於給徳貴時宜巽則順乎理而不乖其度

履和而至謙尊而光復小而辧於物恆雜而不厭損先難而後易益長裕而不設困窮而通井居其所而遷巽稱而

申九徳之實履定體也上下之分定則不爭然皆天理之極則故和而至所以爲徳之基謙自下也自下則人敬之是以卑而不可逾故尊而光所以爲徳之柄一陽最爲小矣然審幾明而欲不能亂故辧於物復之爲也所以爲徳之本陰陽相錯雜矣然守之固而能久於其道恆之爲也所以爲徳之固損克己之事故先難然損之又損以至於無則後易矣故爲徳之修益集義之功故長裕然益非襲取而自得之則不設矣故爲徳之裕窮患其不通而困有心亨之效此所以爲徳之辧也失所居者不能遷而井則養而不窮此所以爲徳之地也稱適均也然潛而不露巽順而入故兼有之此所以爲徳之制也

履以和行謙以制禮復以自知恆以一徳損以逺害益以興利困以寡怨井以辧義巽以行權

申九徳之用所謂和而至者行事之不可離也惟履能定分故有以和之尊而光者禮節之不可逾也惟謙能撙節故因而制之小而辧於物者心體之本然也惟復則善端之萌不自掩蔽故能自知雜而不厭者専壹之心爲之也惟恆則理存於心貞固不搖故能一徳先難而後易者攻其惡無攻人之惡也害之所由逺也惟損有之長裕而不設者集義所生不謀其利也利之所由興也惟益有之困惟心亨窮而能通者自反也故無怨尢井養不窮居其所而能遷者取汲也故能辧義巽順以入其稱而者適宜也故能行權

右第三段

此段由卦之所緣起原卦之所由名因及其辭義之精微後四節又因其名之稱歷陳九卦以見作易者之志前後意義相承

易之爲書也不可逺【句】爲道也屢遷變動不居周流六虛上下無常剛柔相易不可爲典要惟變所適

言易之用在乎爻位也不可逺言崇徳廣業者所當居安而樂玩也道者一陰一陽兩在不測者也變動不居者卦爻之用也六虛六位也六位言虛孔氏穎達所謂位本無體因爻始見是也外三爻爲上內三爻爲下無常者卽六虛之變動不居也剛柔相易乃指其實而言之易道𨿽大不過一剛一柔於各卦反覆對待之間九六二用或剛易而柔或柔易而剛所以周流乎六位之間而無常也是謂神無方而易無體者故不可執以爲典要惟其變之所趨而已變者易之用也

其出入以度外內使知懼

承上文而言以起下文出入以上下卦之往來言外內以上下卦之成像言言其上下無常者𨿽不可爲典要而其出入於上下之間者則有一定之度如天文之有躔次也出者爲外入者爲內兩體取用吉凶分明使人戒懼

又明於憂患與故無【一本無無字】有師保如臨父母

此言系辭明吉凶之事聖人吉凶與民同患故系之以辭明於民之憂患與其致憂患之故𨿽無有師保之訓戒而如父母之臨於其上言其知懼之至不由教勉動於自然也

初率其辭而揆其方旣有典常苟非其人道不虛行此言學易之事由辭而入而體之者又不僅以其辭也聖人之情見乎辭而辭也者各指其所之所謂方也吉凶之所在也初學之始旣學之中由辭而知其方則出入之度顯然可據易之上下無常不可爲典要者至此而有典常矣然書不盡言言不盡意黙而成之不言而信則存乎徳行道之屢遷者不虛行也變動不居周流六虛易本無方體又當由所謂有典常者而知道之惟變所適也

右第四段

約言易道之變與辭之用學者玩其辭又當觀其象而黙成之也

易之爲書也原始要終以爲質也六爻相雜惟其時物也

言系彖系爻理相因也質體也彖辭言一卦之體段推原其始而要於其終所以爲六爻之綱也物位也爻辭言各爻之細節卽其時與物而分晰之所以爲一卦之目也

其初難知其上易知本末也初辭擬之卒成之終若夫雜物撰【鄭作算】徳辧是與非則非其中爻不備

申言爻義初爻其防微而難知上爻其義顯而易知凡卦自下而上初之時與物若探其本上之時與物如循其末所以有難易之分所系之辭於初爻多擬議於未然如潛龍勿用履霜堅冰至之類是也卒末也上爻之辭據成之於終而言其已然如亢龍有悔龍戰於野其血黃之類是也中四爻有承有乘有應其時與位各不同錯雜於爻位貴賤上下之間撰合乎卦徳健順剛柔之際於中徳位分而是非以見此時物之大備也

噫亦要存亡吉凶則居可知矣知【徐作智】者觀其彖辭則思過半矣

結上文之意言爻辭亦明彖辭也亦要云者約而言之也爻之所以爲存亡吉凶槪可知也何也彖辭爲六爻之大綱如屯以初爲侯蒙則以二爲子師則以二爲將比則以五爲君彖先之而爻隨申之也蘇氏軾所謂彖者常論其用事之爻故觀其彖則其餘皆其爻之所用者是也

二與四同功而異位其善不同二多譽四多懼近也【郭京本無近也二字謂王弼注懼近也後誤將近也二字作經毛氏奇齡曰按所據韓康伯王弼原注今王注已無懼近也句而康伯乃有位逼於君故多懼之語則直是經文不得妄誕】柔之爲道不利逺者其要無咎其用柔中也

此合下段復論中四爻以申雜物撰徳之意二四皆中爻也其功同而內外之位各異故其善因之不同是以二則多譽辭四則多懼辭夫二之所以多譽者何也以其在內卦之中也近也剛柔處之而皆善者也若夫四則逺矣剛柔處之皆懼也然而柔更不利焉蓋柔無致逺之才惟資剛以濟之則柔而不過無咎者善補過也柔中而已故曰其要無咎其用柔中也柔居四而順乎剛亦柔中矣

舊解以近也屬四多懼遂以爲近君非也如其說四近君而多懼則二以逺故多譽矣二逺君而多譽何以下文又曰柔之爲道不利逺者乎不知二在內爲近四在外爲逺二多譽以其近也剛柔之所同四多懼以其逺而柔尢不利焉無咎而用柔中則柔之所獨

三與五同功而異位三多凶五多功貴賤之等也其柔危其剛勝邪

三五皆亦中爻也其功同而尊卑之位各異惟其位之異也故三則多凶五則多功何也五位尊貴也三位卑賤也自具之等也剛柔皆有之者也然就多凶而論之則柔尢危剛較勝也三偏暗非剛明不能居也

舊說以二四爲柔三五爲剛於是四多懼近也之下柔之爲道不利逺者格礙不可解三五皆剛以剛處之又曰剛勝皆不合義理且上下節文體亦不合也右第五段

此因前段率辭揆方而詳言彖辭爻辭所系吉凶悔吝之理

易之爲書也廣大悉備有天道焉有人道焉有地道焉兼三才【石經作材】而兩之故六六者非它也三才之道也廣大者體統之渾含悉備者條理之詳密易之爲道陰陽兩象耳因陰陽之所值而三之則三其兩矣初爲地二爲人三爲天是爲八卦因而重之止此八卦之三畫耳再加八卦是兼三才而兩之則兩其三矣是爲六爻六爻則六十四卦也六爻之間皆天地人之布列統天地人則廣大兼而兩之爲六則悉備此前篇所謂三極之道也申言之以引起下文六爻之動

道有變動故曰爻爻有等故曰物物相雜故曰文文不當故吉凶生焉

此言六爻之動亦因以明前六爻相雜惟其時物之義陸氏績曰天道有晝夜日月之變地道有剛柔燥濕之變人道有行止動靜吉凶善惡之變聖人設爻以效三者之動故謂之爻吳氏愼曰以時義之得爲當時義之失爲不當不以位論汪氏咸池曰文卽相雜豈能皆當故有以剛居柔以柔居剛而位不當者亦有以柔居柔以剛居剛而位不皆當者則吉凶於是而生矣何氏楷曰不當者非専指陽居陰位陰居陽位也卦情若淑則以不當爲吉卦情若慝則以當位爲凶要在隨時變易得其當而已按吳說勝右第六段

此申六爻之動三極之道以終前節六爻相雜之意

易之興也其當殷之末世周之盛徳邪當文王與紂之事邪是故其辭危危者使平易者使傾其道甚大百物不廢懼以終始其要無咎此之謂易之道也

聖人吉凶與民同患又當憂患之世故辭危憂世之意也凡人操心危則能使之平若視之易則必至於傾此辭之所以危也道大闗乎世也物事也廢壞也不廢卽不傾之謂彖辭原始要終以爲質而外內使知懼則惕於危矣無咎則危者平此易之大防

夫乾天下之至健也徳行恆易以知險夫坤天下之至順也徳行恆簡以知阻

承上文而言易之危而使平者本易簡之理也六十四卦不外八卦八卦不外乾坤乾坤之理不外易簡而健順則其性也剛柔之徳也險阻卽上文所謂危易以知險簡以知阻則有以平之天下以險測險以阻防阻人心之危易以知險簡以知阻天理之安聖人作易全體乾坤故屢明之

能說諸心能研諸侯【虞翻云坎爲心慮乾一之坤爲震爲諸侯楊易云侯當作民周易觀彖云諸爲侯之反或古音釋誤入】之慮定天下之吉凶成天下之亹亹者

說諸心契易簡之理研諸慮審險阻之幾定天下之吉凶知之深所以開物成天下之亹亹平險阻所以成務

是故變化云爲吉事有祥象事知器占事知來

變化云爲卽乾坤之交錯吉事有祥者動幾之先見不言凶者因易簡之善也象事知器以制器者尙其象也占事知來以卜筮者尙其占也此言以易簡而知險阻也

天地設位聖人成能人謀鬼謀百姓與能八卦以象告爻彖以情言剛柔雜居而吉凶可見矣

承上文而言聖人作易之事天尊地卑而乾坤定易簡理得而成位乎中因乾坤而聖人之能事起謀及乃心謀及卿士謀及庶人人謀也謀及卜筮鬼謀也易道興而百姓日用之亦可與能何也天地設位而易立乎其中八卦成列而象在其中作易者由乾坤生六子而有八卦有八卦則六十四卦之象已具象事知器者此也故曰八卦以象告言象則爻在其中彖辭爻辭於是系焉而聖人之情見乎辭占事知來者此也故曰爻彖以情言剛柔雜居者八卦之象吉凶可見者爻彖之情蔡氏淸曰八卦以象告則剛柔雜居矣爻彖以情言則吉凶可見矣

變動以利言吉凶以情遷是故愛惡相攻而吉凶生逺近相取而悔吝生情僞相感而利害生凡易之情近而不相得則凶【句】或害之【句】悔且吝

明爻彖以情言系辭之大凡也剛柔雜居則有變動變動以趨時故以利言趨時之利在辧吉凶而吉凶因乎爻彖之情聖人之情卽見乎辭故以情遷二句爲一節之綱吉凶悔吝利害辭也愛惡之相攻逺近之相取情僞之相感情也相因而生此系辭之以情遷也末又約而言之凡系辭之情愛惡情僞皆統於逺近一卦六爻中有乘承比爻彼此相附者也有應爻彼此相闗者也有主爻彼此成體者也皆近也情不相得則惡矣僞矣甚者凶淺者害又淺則悔且吝逺則反是愛惡情僞逺近天下之險阻聖人以易簡之理知之而立象以盡變系辭焉以斷吉凶使之趨時之利則有平而無傾矣故曰聖人之情見乎辭

將叛者其辭慙中心疑者其辭枝吉人之辭寡躁人之辭多誣善之人其辭遊失其守者其辭屈【楊易作詘】

叛背也慙恧忍疑貳也枝支離吉人善也寡不煩躁人迫也多不擇誣善之人妄也遊浮誕不實失其守者弱也屈巽懦不伸此辭之因乎情者彖爻之辭蓋能盡其情者聖人當憂患之世其辭危知天下之險阻而使之平也

右第七段

極言聖人之情見乎辭推言設卦之本與彖爻之用以見全篇系辭之要

七段通爲一章

易翼說卷二﹤經部﹐易類﹐易翼說﹥

欽定四庫全書

易翼說卷三

湖北巡撫晏斯盛撰

說卦傳

昔者聖人之作易也幽贊於神明而生蓍

贊相也蓍靈艸也聖人通神明之徳用蓍艸作爲筮法以宣神明之意蘇氏軾曰介紹以傳命謂之贊天地鬼神不能與人接也故以蓍爲之介紹

幹鑿度曰垂皇防者羲防傳曰天下和平王道得而蓍莖長丈其叢生滿百莖

參天兩【說文作兩】地而倚【周禮注作奇蜀本同】數

數算法之目次也倚依也著也天地之理無迹而依著於數以見也參三數之也一而三三也三而五五而七七而九亦三也一三五七九皆天故曰參天兩兩數之也一而二兩也二而四四而六六而八八而十亦兩也二四六八十皆地故曰兩地卽大衍之天數五地數五也太陽天數之首分一而得九則三其三矣少陽天數之次分三而得七則一三而兩二矣太陰地數之盛兩二爲四除四而得六則兩其三矣少陰地數之次兩一爲二除二而得八則一二而兩三矣天地一二三四之數卽所以爲九八七六此揲蓍求卦之所倚而用之者也孔氏穎達曰七九爲奇天數也六八爲耦地數也故取奇於天取耦於地而立七八九六之數也何以參兩爲目奇耦蓋古之奇耦亦以參兩言之且以兩是耦數之始三是奇數之初故也

觀變【馬融本多一化字】於陰陽而立卦揮【釋文作輝】於剛柔而生爻和順於道徳而理於義窮理盡性以至於命

數者天地陰陽之數也聖人觀變於陰陽而立八卦重之爲六十四卦卦立而爻具矣卦之陰陽卽爻之剛柔聖人又揮之而系以辭易於是乎大備是𨿽爲占卜而設然皆聖人之蘊也其爲人生所共由者爲道爲人心所同得者爲徳措之而無不宜者爲義因剛柔之進退而調劑之使不乖則和利導之使不拂則順條析分辧之使不亂則理然道徳義非有外也其當然所以然者爲理得於天命者爲性流行於天者爲命窮之則不以一毫私意自蔽盡之則不以一毫私欲自累至之則盡人以合乎天何氏楷曰數旣形矣卦斯立焉卦旣立矣爻斯生焉和順於道徳而理於義從合而分窮理盡性以至於命從分而合理義非二也程子謂在物爲理處物爲義是也性命與道徳非二也子思謂天命之謂性

昔者聖人之作易也將以順性命之理是以立天之道曰陰與陽立地之道曰柔與剛立人之道曰仁與義兼三才而兩之故易六畫而成卦分陰分陽疊用柔剛故易六位【馬融作畫】而成章

上言和順於道徳而理於義窮理盡性以至於命此相承而申言之性命卽徳也性命之流行卽道也性命之蘊於事物爲理卽道徳之散而爲義者也故合言之曰性命之理和順於道徳而理於義正所以窮理盡性而至於命順正所以爲和故渾言之曰順性命之理陰陽以气言剛柔以質言皆天命之理仁義則在人之性立之者其本然也上言觀變於陰陽而立卦揮乎剛柔而生爻此相承而申言之八卦三畫三才也因而重爲六十四卦則兩其三才而爲六畫六畫成六十四卦易道斯備自卦言之則分陰分陽自爻言之則疊用柔剛六爻相雜曰文故六位成章何氏楷曰此言卦畫順性命之理卽上所謂和順於道徳而理於義窮理盡性以至於命者以一言蔽之也性者人之理命者天地之理陰陽剛柔仁義正所謂性命之理也分陰陽用柔剛以斷吉凶而成亹亹則仁義之道固在其中矣

天地定位山澤通气雷風相薄冰火不相射八卦相錯上言觀變於陰陽而立卦又言分陰分陽疊用柔剛此乃舉卦以明之爲卦乾坤艮兌震巽離坎一陽一陰兩相對待首乾坤次六子卽系辭首章所謂天尊地卑而乾坤定在天成像在地成形而乾道成男坤道成女者也八卦之定體也然相對卽相待相對者不易也相待者交易也乾坤之交而有六子六子相對亦相待則亦相交山與澤異形也而髙下气通雷與風異候也而奮撓相薄水與火異質也而相濟不相射二气實一气也故相錯錯交錯也言八卦則六十四卦可知卽系辭首章所謂剛柔相摩八卦相蕩者也

數往者順知來者逆是故易逆數也雷【漢書作靁】以動之風以散之雨以潤之日以晅【徐虞作暅荀作烜古文作暈】之艮以止之兌以說之幹以君之坤以藏之

由乾坤而生六子陰陽對待以順行故曰數往者順由六子而遡乾坤則逆推陰陽所由來故曰知來者逆全部易書六子之用爲多然皆本於乾坤故曰易逆數也遂因前卦而逆數之震陽動於下巽陰入於初坎陽滿於中離陰麗於內艮陽止於上兌陰說於外皆幹陽爲之主而坤陰爲之含此所謂知來者逆也系辭首章成男成女之後繼之曰幹知大始坤作成物者此也

張子曰陰性凝聚陽性散陰聚之陽必散之其勢均散陽爲陰累則相持爲雨而降陰爲陽得則飄揚爲云而升故云物班布太虛者陰爲風驅斂聚而未散者也凡陰气凝聚陽在內者不得出則奮擊而爲雷霆陽在外者不得入則周旋不捨而爲風其聚有逺近虛實故風雷有小大暴緩和而散則爲霜雪雨露不和而散則爲戾气曀霾陰常散緩受交於陽則風雨調寒暑正

以上二段先儒以爲伏義先天八卦圖解皆自一而二自二而四自四而八此自邵子一家之言先聖未嘗有此說且其自一二以至八而成卦則天地風雷水火山澤一時並到造化之初恐不如此以人擬之則父母子女長幼一時並生亦無次第又本義以起震歷離兌至乾數已生之卦爲數往者順自巽歷坎艮至坤推未生之卦爲知來者逆下文又別之曰易之生卦則以干兌離震巽坎艮坤爲次故易逆數是旣判圖與生卦之序爲二亦離經之上下文爲二矣聖人只是見一於二故有對有待有交錯系辭具在本是一意義聖之畫亦非兩義故因經立之圖亦苐可曰八卦對待圖耳不必指爲先天圖也毛西河易先天八誤一曰畫繁二曰四五無名三曰三六無住法四曰不因五曰父母子女並生六曰子先母女先男少先長七曰卦位不合八曰卦數無據

帝出乎震齊乎巽相見乎離致役乎坤說言乎兌戰乎乾勞乎坎成言乎艮

前卦擬天地之定體此擬四時之流行四方之布濩也本段先明流行布濩之意爲卦震巽離坤兌乾坎艮帝元气也乾元之陽帝也幹以君之而此其元陽也首震而出次巽入陰而齊次離麗陰而明次坤陰眾而役次兌陰澤之而說次乾剛斷而戰次坎陽陷陰中而勞次艮陽止陰上而成自乾至震爲陽自巽至兌爲陰然震出而艮成皆帝爲之主宰一元之大運也此流行布濩之意

萬物出乎震震東方也齊乎巽巽東南也齊也者言萬物之潔【石經作潔】齊也離也者明也萬物皆相見南方之卦也聖人南面而聴天下向明而治蓋取諸此也坤也者地也萬物皆致養焉故曰致役乎坤兌正秋也萬物之所說也故曰說言乎兌戰乎乾乾西北之卦也言陰陽相薄也坎者水也正北方之卦也勞卦也萬物之所歸也故曰勞乎坎艮東北之卦也萬物之所成終而所成始也故曰成言乎艮

此流行布濩之實震巽離乾坎艮各舉方位而兌舉時令幹舉陰陽坤舉象離舉人蓋錯言之以備其義各卦兼有時令方位陰陽體象人事在而四時八方猶其要也蓋夫震陽春起東作仁元巽風扇之春夏蕃鮮離明夏正火麗南天坤眾載厚固夏胎秋兌說秋淸西爽金流漧健覆髙陽剛戰惕坎勞冬令歸於正北艮止冬深嵗成功畢合而觀之南方陽也而坤總三陰卦於西南北方陰也而幹統三陽卦於東北盛夏陽也而陰已伏嚴冬陰也而陽已包是分陰分陽而陰陽實互根也震爲嵗功之首生育之方艮爲嵗功之成收藏之府二卦反對相爲終始幹統眾陽坤總羣陰二卦對待中爲綱維坎離水火有旣濟之功震兌春秋有舒斂之用故對待而居四正巽則與震對以類相從故居東南下文遂合而言之

神也者妙【王作眇】萬物而爲言者也動萬物者莫疾乎雷撓萬物者莫疾乎風燥萬物者莫熯乎火【說文作莫暵乎離】說萬物者莫說乎澤潤萬物者莫潤乎水終萬物始萬物者莫盛乎艮故水火相逮【陸本作不相逮】雷風不相悖山澤通气然後能變化旣成萬物也

此合前四節而言六子皆乾坤之用其流行者卽其對待者也神卽乾坤之行乎六子中而爲妙者不言乾坤以六子皆乾坤之陰陽爲之總統也前以主宰言故稱帝謂其爲元陽也此以功用言故曰神謂陰陽之不測也惟神故妙震巽離兌坎艮皆神動撓燥說潤終始皆妙帝出乎震矣萬物皆出而實雷以動之也齊乎巽矣萬物潔齊而實風以散之也相見乎離矣萬物相見而實日以晅之也說乎兌矣萬物澤說而實兌以說之也勞乎坎矣萬物所歸而實雨以潤之也成言乎艮矣萬物成終而實艮以止之也水火仍相逮也雷風仍不相悖也山澤仍通气也坎離震巽艮兌流行者卽其對待者也變化者陰陽之相錯也神也神不可見於萬物見之

乾健也坤順也震動也巽入也坎陷也離麗也艮止也兌說也

此言八卦之性情邵子曰幹奇也陽也健也故天下之健莫如天坤耦也陰也順也故天下之順莫如地所以順天也震起也一陽起也起動也故天下之動莫如雷坎陷也一陽陷於二陰陷下也故天下之下莫如水艮止也一陽於是而止也故天下之止莫如山巽入也一陰入二陽之下故天下之入莫如風離麗也一陰麗於二陽其卦錯然成文而華麗也故天下之麗莫如火又爲附麗之麗兌說也一陰出於外而說於物故天下之說莫如澤按此邵子之說之最醇者俱以對待見義觀後一索再索三索之理可見離麗也句不必如張子所謂陽附於陰爲火之說與經防又別出也

乾坤生六子自是八卦之本然故下文俱用此序明

乾爲馬坤爲牛震爲龍【虞翻作駹引爾雅顙皆白駹】巽爲雞坎爲豕【京房作彘】離爲雉艮爲狗兌爲羊

此逺取諸物馬性健行逺其蹄圓牛性順任載其蹄坼龍潛淵而動雞伏宇而入豕淤濁下陷雉文采外見狗禦夜外剛羊悅羣毛柔

乾爲首坤爲腹震爲足巽爲股坎爲耳離爲目艮爲手兌爲口

此近取諸身首尊而上圓腹廣而內實足下動股陰伏耳內陷目外明手上動而執持口上坼而笑倩

乾天也故稱乎父坤地也故稱乎母震一索而得男故謂之長男巽一索而得女故謂之長女坎再索而得男故謂之中男離再索而得女故謂之中女艮三索而得男故謂之少男兌三索而得女故謂之少女

明八卦次第畫卦之初一陰一陽耳一而參之三陽爲幹三陰爲坤乾交於坤之初中上而爲震坎艮坤交於乾之初中上而爲巽離兌六子皆乾坤所生故稱父母一陽之卦以陽爲主故謂之男一陰之卦以陰爲主故謂之女

朱子語類云干求於坤而得震坎艮坤求於乾而得巽離兌一二三者以其畫之次序言也此條顯易明白而吳氏澄謂坤交於干求取乾之初中上三畫而得長中少三男乾交於坤求取坤之初中上三畫而得長中少三女左矣

乾爲天爲圜爲君爲父爲玉爲金爲寒爲冰爲大赤爲良馬爲老馬爲瘠【京房荀爽作柴】馬爲駁【釋文作防通作駁】馬爲木果推廣乾象道之大也鳶飛魚躍無所不察陰陽之變也洪纎鉅細無所不貫自此以下故推而言之大而天地風雷水火山澤君民父母男女細而動植飛潛以至有形有色有聲之屬莫不有陰陽之象則夫天地之間目之所觸耳之所通身之所接皆此理之充周正所謂活潑潑地不得僅以爲形下也要亦隨舉以見例耳孔氏穎達曰幹旣爲天天動運轉故爲圜爲君爲父取其尊道而爲萬物之始也爲玉爲金取其剛之淸明也爲寒爲冰取其西北寒冰之地也爲大赤取其盛陽之色也爲良馬取其行健之善也老馬取其行健之久也瘠馬取其行健之甚瘠馬多骨也駁馬有牙如鋸能食虎豹取其至健也邵子曰木結實而種之又成是木而結是實木非舊木也此木之神不二也此實生生之理也來氏知徳曰純陽而至健爲天天體圜運不息故爲圜幹之生乎萬物猶君之主萬民也故爲君幹知太始有父道焉故爲父純粹爲玉純剛爲金爲寒爲冰者冰則寒之凝也乾居亥位陽生於子也大赤盛陽之色也寒冰在子以陽之始言之大赤在午以陽之終言之良馬馬之健而純健之不變者也老馬健之時變者也瘠馬健之身變者也駁馬健之色變者也乾道變化故以變言之木果圓之在上者也

附

九家易爲龍爲衣爲直爲言【列本義】荀易爲徳爲王爲人爲神爲盈爲甲爲施爲嘉爲健來易爲郊爲帶爲旋爲知爲富爲大爲頂爲戎爲武補象刪要爲元爲光爲終日爲大首爲顒爲慶爲祥爲誠爲大車爲金柅爲輻爲輪爲戰爲遄爲行爲甕爲鼎腹

右漢以下諸儒因其已見於爻象者采補而明儒來氏知徳緣其例取易辭所有者再補至元同補象則摭拾太多故爲刪而存其要者不附經下以正經也

坤爲地爲母爲布爲釡爲吝【京房作遴】嗇爲均【禮記注作旬】爲子母牛爲大輿爲文爲眾爲柄其於地【一作色】也爲黑推廣坤象孔氏穎達曰坤旣爲地地受任生物故爲母也爲布取其廣載也爲釡取其化生成熟也爲吝嗇取其生物不轉移也爲均地道平均也爲子母牛取其多蕃育而順之也爲大輿取其載萬物也爲文取其萬物之色雜也爲眾取其載物非一也爲柄取其生物之本也爲黑取其極陰之色也來氏知徳曰純陰爲地資生爲母爲布者陰柔也且地南北經而東西緯亦布象也爲釡陰虛也且六十四升爲釡亦如坤包六十四卦也其靜也翕凝聚不施故爲吝嗇其動也辟不擇善惡之物皆生故爲均性順而生物生生相繼故爲子母牛能載物爲輿曰大輿者乃順承天之大也三畫成章故爲文耦畫成羣故爲眾柄者持成物之權黑者爲極陰之色

附

九家易爲牝爲迷爲方爲囊爲裳爲黃爲帛爲漿【列本義】爲亂【本無義】虞易爲理爲事爲大業爲臣爲民爲見爲虛爲乙爲拇爲喪爲終爲害爲死爲萃爲土爲器爲晦爲國爲兕虎幹寶易有爲順盧易有爲師左杜注有爲馬來易爲末爲小爲朋爲戶爲惇補象刪要爲西南爲野爲國爲邑爲階爲丘爲荒爲臣爲有土之公爲疇爲億爲羣爲夷於徳爲安爲寧爲燕爲承爲智爲章爲含爲括爲裕爲遲爲防於物爲彚爲大牲爲蕃庶於器爲輿爲缶於味爲甘

震爲雷爲龍【虞於作防】爲黃爲旉【虞姚作尃纂作敷與華通】爲大塗爲長子爲決躁爲蒼筤【徐作瑯】竹爲萑【荀作荻石經作雚】葦其於馬也爲善鳴爲馵【京荀俱作朱】足爲作足爲的【說文作旳爾雅作馰】顙其於稼也爲反【虞作阪陸作阪】生其究爲健爲蕃鮮

推廣震象孔氏穎達曰爲元黃取其相雜而成蒼色也爲旉取其春時气至艸木皆吐旉布而生也爲大塗取其萬物之所生也爲長子震爲長子也爲決躁取其剛動也蒼筤竹竹初生色蒼也爲萑葦竹之類也其於馬也爲善鳴象雷聲之逺聞也爲馵足馬后足白爲馵取其動而見也爲作足取其動而行健也爲的顙白額爲的顙亦取其動而見也其於稼也爲反生取其始生戴甲而出也其究爲健極於震動則爲健也爲蕃鮮取其春時艸木蕃育而鮮明兪氏琰曰陽長而不已則其究爲幹之健三爻俱變則爲巽故爲蕃鮮

附

九家易爲玉爲鵲爲鼓【列本義吳氏澄曰玉當作圭鵲當作鶴】虞易有爲侯爲主爲兄爲夫爲言爲行爲樂爲出爲作爲麋鹿蜀易有爲喜爲笑左杜注有爲木爲諸侯國語韋注有爲車來易爲靑爲升爲奮爲官爲園爲春耕爲東爲老爲筐爲土車補象刪要爲斗爲陵爲爲百里爲往爲躋爲擊爲薦爲災眚爲震驚爲失喪爲渝爲爲杌於物爲柝爲簋爲茅爲朶爲鳥隼爲鴻爲翩爲鳴

巽爲木爲風爲長女爲繩直爲工爲白爲長爲髙爲進退爲不果爲臭【王肅作爲香臭虞翻作嗅李鼎祚本同】其於人也爲寡【古本作宣云黑白雜爲宣鄭本同謂四月靡艸死髮在人體猶靡艸在地虞云巽爲白故宣釋文作蒜毛西河云考工記車人之事半炬謂之宣注頭髮頽落曰宣與寡同義】發爲廣【鄭作黃】顙爲多白眼爲近利市三倍其究爲躁卦

推廣巽象巽一陰在下二陽在上木性柔而外剛根陰伏於下而枝榦陽生於外故大象於升曰地中生木井曰木上有水鼎曰木上有火漸曰山上有木皆謂巽也張子曰陰在內陽在外而不得入則周旋不捨而爲風長女見本傳前來氏知徳曰木曰曲直繩直者從繩以取直而工則引繩之直以制木之曲者也巽徳之制故能制器爲工孔氏穎達曰爲白取風能去塵故潔白也爲長取其風行之逺也爲髙取其木生而上也爲進退取其風性前卻爲不果亦進退之義來氏曰臭以風而傳陰伏於重陽之下郁積不散故爲臭姤卦包魚不利賓者以臭故也爲寡髮者髮屬血陰血不上行也廣顙闊額也陽气獨上盛也眼之白者爲陽黑者爲陰所以離爲目巽二白在上一黑沈於下故爲多白眼巽本乾體爲金爲玉利莫利於乾也坤一索爲巽巽性入則幹之所有皆入於巽矣故近利市三倍曰近者亦如市之交易有三倍之利也震爲決躁巽錯震故其究爲躁卦亦如震之其究爲健也震巽以究言者剛柔之始也

附

九家易爲楊爲鸛【列本義○吳氏澄曰鸛當爲鴻楊上茂而下虛鸛身滈而瘦足皆二奇上盛一耦下植之象】虞易有爲妻爲處爲隨爲魚爲號爲包爲杞爲白茅爲舞來易爲進爲官人補象刪要爲月幾望爲廟爲居爲令爲戒爲大號爲富爲盥爲浚爲深爲牽爲擊爲攣爲縻爲繘爲紱於體爲肱亦爲泣於器爲舟爲牀爲資斧於物爲莽爲桑爲瓜爲鮒爲豚魚爲羸豕其徳入故爲損爲摧爲不薦

坎爲水爲溝瀆爲隠伏爲矯【一作橋】輮【宋衷王廙作揉京房作柔荀爽作撓】爲弓輪【姚作倫】其於人也爲加憂爲心病爲耳痛爲血卦爲赤其於馬也爲美脊爲亟【荀作極雲中也】心爲下首【荀作】爲薄蹄爲曳其於輿也爲多眚爲通爲月爲盜其於木也爲堅多心

推廣坎象孔氏穎達曰坎爲水取其北方之行也爲溝瀆取其水行無不通也隠伏取其水藏地中也爲矯輮使曲者直爲矯使直者曲爲輮水流曲直故爲矯輮也爲弓輪弓者激矢如水激射也輪者運行如水行也爲加憂取其憂險難也爲心病憂險難故心病也爲耳痛坎爲勞卦北方主聽聽勞則耳痛也爲血卦人之有血猶地有水也爲赤亦取血之赤其於馬也爲美脊取其陽在中也爲亟心亟急也取其中堅內動也爲下首取其水流向下也爲薄蹄取水流迫地而行也爲曳取水磨地而行也其於輿也爲多眚取其表裏有陰力弱不能重載也爲通取其行有孔穴也爲月月是水之精也爲盜取水行潛竊其於木也爲堅多心取剛在內也來氏知徳曰水內明坎之陽在內故爲水陽畫爲水二陰夾之故爲溝瀆陽匿陰中爲柔所掩故爲隠伏弓與輪皆矯輮所成故爲弓輪陽陷陰中心危慮深故爲加憂心耳皆以虛爲體坎中實故爲病爲痛蓋有孚則心亨加憂則心疾矣爲赤者得幹之一畫與幹色同但不大耳乾爲馬坎得乾之中爻柔在上故首垂而不昻柔在下故蹄薄而不厚因下柔故又爲曳蓋陷則失健足行無力也盜能伏而害人剛彊伏匿於陰中故爲盜

附

九家易爲宮爲律爲可爲棟爲叢棘爲狐爲蒺藜爲桎梏【列本義】荀易有爲志虞易有爲車左杜注有爲眾來易爲沬爲泥塗爲淫爲北爲幽爲孚爲河補象刪要爲雲雨爲膏爲沛爲井爲川爲涉爲濡爲拯爲戎爲鬼爲鬼方於體爲心爲中爲心不快爲肱爲孕爲血於徳爲歸爲反爲敬爲得獲爲納爲亂爲毒爲眚爲疾爲憂爲惕卹爲涕洟於事爲筮爲包爲結繩爲拘系爲弋爲引爲田爲卽鹿爲刑爲獄於物爲乘馬爲水泉爲不盈之平流爲不通之室爲巷爲檷爲穴爲窞爲幽谷

離爲火爲日爲電爲中女爲甲冑爲戈兵其於人也爲大腹爲乾【董作幹】卦【古作掛】爲鼈爲蠏爲蠃【京作螺姚作蠡】爲蚌【古作蜯】爲其於木也爲科上稿【虞作析鄭作槀於作熇】

推廣離象孔氏穎達曰離爲火取南方之行也爲日日是火之精也爲電人之類也爲中女離爲中女爲甲冑取其剛在外也爲戈兵取其剛以自捍也其於人也爲大腹取其懷陰气爲乾卦取其日所烜也爲鼈爲蟹爲蠃爲蚌爲皆取其剛在外也其於木也爲科上槁科空也陰在內爲空木旣空中上必枯槁也兪氏琰曰離中虛而外漧燥故爲木之科上槁蓋與坎之堅多心相反來氏知徳曰幹音幹水流濕故稱血火就燥故稱幹

附

九家易爲牝牛【列本義】又有爲飛鳥虞易有爲隼爲鶴爲夏爲罔馬融王肅傳有爲矢侯易有爲黃牛何易有爲文明於易有爲畫爲斧左杜注有爲鳥爲諸侯來易爲苦爲朱爲三爲焚爲泣爲歌爲號爲墉爲城爲南爲不育爲害補象刪要爲日中爲旬爲牖爲明爲光爲見爲覿爲窺爲朋爲嗃嗃爲災於人爲戚爲不孕於徳爲蓄爲言爲眇爲失得爲慍爲卹惕號咷涕嗟於事爲食爲餗爲爲徵伐於物爲雉爲飛爲貝爲靈朋於器爲輪爲茀爲爲瓶

艮爲山爲徑路爲小石爲門闕爲果蓏【京作墮】爲閽【徐作防】寺爲指爲狗【虞作拘云指屈伸制物爲拘狗字誤】爲鼠爲黔【鄭作黚云虎豹貪冒之類】喙之屬其於木也爲堅多【陳氏考異云古本一無多字一無堅字】節推廣艮象孔氏穎達曰陰在下爲止陽在上爲髙故艮象山也項氏安世曰震爲旉爲塗爲蕃鮮艸木之始也艮爲果蓏艸木之終也果蓏能終而又能始故於艮之象爲切來氏知徳曰山止於地故爲山一陽塞於外不通大塗與震相反故爲徑路剛在坤土之上故爲小石上畫相連下畫雙峙而虛故爲門闕木實植生曰果艸實蔓生曰蓏實皆在上故爲果蓏閽人掌宮中門之禁止物之不應入者寺人掌王之內人及宮女之戒令止物之不得出者剛止內柔故爲閽寺人能止物者在指物能止物者在狗鼠之爲物其剛在齒鳥之爲物其剛在喙黔者黑色鳥喙多黑曰屬者不可枚舉也狗鼠黔喙皆謂前剛也坎陽在內故木堅在心艮陽在上故木堅多節木枝在上方有節

附

九家易爲鼻爲虎爲狼【列本義】虞易有爲背爲皮爲尾爲篤實爲求爲宗廟爲小子爲童僕爲城爲狐鄭易有爲鬼防門左杜注有爲言來易有爲牀爲握爲終爲宅爲廬爲仰爲童爲尾補象刪要爲東北爲磬爲廬爲家爲捨爲闕庭爲丘園髙上於人爲君子爲童僕爲臣僕爲瑣瑣爲躬爲生爲不死爲握爲禦爲罷爲已事爲損疾爲有終於物爲豕爲革爲膚

兌爲澤爲少女爲巫爲口舌爲毀折爲附決其於地也爲剛鹵爲妾爲羊【鄭作陽云陽養無家女任炊爨賤於妾者郭璞引魯詩陽如之何又曰巴濮自稱爲阿陽楊愼引後漢西南夷女爲婸徒虞翻作羔】

推廣兌象孔氏穎達曰兌爲澤取其陰卦之小地類卑也爲少女兌爲少女也爲巫取其口舌之官也爲口舌取西方於五事而言也爲毀折爲附決兌爲西方之卦取秋物成熟稾稈之屬則毀折也果蓏之屬則附決也其於地也爲剛鹵取水澤所停則咸鹵爲妾取少女從姊爲娣也來氏知徳曰柔附於剛剛乃決柔故爲附決震陽動故決躁兌陰說故附決兌非能自決乃附於剛而決也

附

九家易爲常爲輔頰【例本義】虞易有爲妹爲孔穴爲刑人爲小來易爲笑爲五爲食爲跛爲眇爲西補象刪要爲雨爲陰爲西山岐山爲幽人祝史爲面爲言爲譽爲劓刖爲嬴爲虞爲素得所則爲悅爲利爲和失所則爲號爲咨嗟陰居上爲莧爲葛藟爲臲爲卼兩兌爲鳴爲和爲商

右傳一篇先儒分十一章離析太多气脈不聯今合爲一自首至四段言蓍數卦爻之大源五段六段言卦之對待七段八段言卦之流行九段言流行對待之一理十段言八卦之性情十一段逺取諸物十二段近取諸身十三段言八卦之次第十四段至終篇皆推廣八卦之象合而玩之條理分明可以破支離可以解拘牽可以正逺

易翼說卷三

欽定四庫全書

易翼說卷四

湖北巡撫晏斯盛撰

序卦傳





有天地然後萬物生焉盈天地之間者惟萬物故受之以屯屯者盈也

天地謂經首乾坤二卦盈滿也言天地之气充塞乎兩問也天地之气不可見於物見之雷雨之動滿盈萬物屯屯然萌矣此屯屯然者卽天地之气之充塞也屯不訓盈盈以气言



屯者物之始生也物【郭京作始】生必蒙故受之以蒙蒙者蒙也物之穉【古作稚】也

屯萌動之意蒙生初之象陽陷而止精神未然也



物穉不可不養也故受之以【李鼎祚本無以字】需需者飲食之道也

蒙方小之時需俟養之候水在天上萬物所需



飲食必有訟故受之以訟【僧一行易纂引孟喜序卦曰陰陽養萬物必訟而成之君臣養萬民亦必訟而成之】

飲食生人之大欲需之急者兩需必爭幹餱以愆豕酒生禍故訟



訟必有眾起故受之以師師者眾也

事起於爭因而動眾陽剛爲主險於內而眾附於外



眾必有所比故受之以比比者比【郭京本比下有親字】也

人何以眾眾何以不離以其有所附也一陽中正居尊而羣陰歸之是爲比



比必有所畜故受之以小畜

畜止而畱之也眾得所歸則必有以畱之一陰得正近君而羣陽皆畱故曰畜



物畜然後有禮故受之以履【吳氏澄曰此下當有履也者禮也五字今韓注有之而王弼略例引此五字當是後人誤以正文作注者】

禮義生於富足畜積旣富則禮行焉禮也者人之所履也上天下澤名分秩然禮也故爲履

胡氏一桂曰乾坤至履十變陰陽之气一周矣



履而泰【本義引晁氏云鄭無而泰二字】然後安故受之以泰泰者通也安上治民莫善於禮有禮然後泰泰然後安地天交陰陽和泰也



物不可以終通故受之以否

盛之極也入於衰泰之極也反而爲否陰陽之交者不交矣



物不可以終否故受之以同人

上下不交所以成否同人則柔得位得中而應干疇昔儉徳辟難之君子相與出而濟之所謂於野利涉者也



與人同者物必歸焉故受之以大有

能同乎人人亦與之所有者大大謂陽以柔得尊位而羣陽應也



有大者不可以盈故受之以謙

所有者大易至於盈謙者持盈可大之道也山下於地止而順卑而不可逾也



有大而能謙必豫故受之以豫

以謙有大則絕盈滿之累不犯人神之所惡大斯久矣當斯時也得不快然於心乎順以動豫也



豫必有隨故受之以隨

陽隨陰陰亦隨陽隨也和樂之際人喜隨



以喜隨人者必有事故受之以蠱蠱者事也

蠱隨之反也有事之秋也平日之以喜隨人者必以蠱而事其事也



有事而後可大故受之以臨臨者大也

可大之業因事而生蠱壞也非事也事因壞而起事其事而以大臨小之業見二陽進而逼四陰駸駸乎大矣



物大然後可觀【說文引地可觀者莫可觀於木】故受之以觀

臨非大義大者陽也以陽進而臨陰故曰大徳大則光輝著業大則勲猷爛人之所瞻仰也二陽在上四陰仰而觀之



可觀而後有所合故受之以噬嗑嗑者合也

大觀在上則翕然向往吾知其必有合也觀其徳者信之觀其業者從之也三陽合三陰若噬之而嗑



物不可以苟合而已故受之以賁賁者飾也

君臣父子夫婦昆弟朋友之際合也徑情直行苟矣有情則有文束帛委贄教冑承歡親迎倡隨徐行雁行獻紵贈縞文之所必至也柔來文剛剛上文柔賁也



致飾然【李作而】後亨則盡矣【淮南子引云剝之不可遂盡也與此不同】故受之以剝剝者剝也

文勝矣將滅質一陽在上而羣陰勝之幾幾乎盡矣故曰剝



物不可以終盡剝窮上反下故受之以復

元气無或息之理剝之陽窮於上七日來復則反於下矣碩果不食物固有然人亦如之



復則不妄矣故受之以無妄

周子曰不善之動妄也無妄則誠矣故無妄次復元者善之長一陽來復元善之存自見其天天理渾然不雜僞妄理欲之不並立也其幾如此



有無妄然後可畜故受之以大畜

無妄者誠也誠以天徳以固大畜之能止健畜天徳也是以剛健篤實輝光日新其徳



物畜然後可養故受之以頥頥者養也

物之生也必固而畜之然後可致培養之功使其滋息盛大人之修徳亦然



不養則不可【李此下有以字】動故受之以大過

動者措諸事業也不専一則不能直遂不翕聚則不能散是故精義入神以致用人有不爲而後可以有爲志大則才大才大則事業亦大



物不可以終過故受之以坎坎者陷也

才過人者人忌之功過人者人危之動必以中爲貴大過者又當知也不然得無坎坷乎一陽在二陰之中故陷



陷必有所麗故受之以離離者麗也【王昭素下增麗必有所感故受之以咸咸者感也晁以正古本取之毛西河曰上下分篇本文王舊文故夫子於上傳至此而止不必增】陷而無所附則陷必深欲出坎之險必麗離之明一陽一陰相附麗也

右上經凡三十卦



有天地然後有萬物有萬物然後有男女有男女然後有夫婦有夫婦然後有父子有父子然後有君臣有君臣然後有上下有上下然後禮義有所錯【荀爽傳引易云禮義備則人知所厝】

三陰三陽一干坤也男下於女兩少相配一陰一陽兩兩相應則夫婦之義尢切父子以陰陽之相感而生君臣上下以九五六二之相應而見一陰一陽彼此相交以交錯之成文言爲禮以交錯之得宜言爲義皆陰陽相感之用此夫婦之道閨門之中所以爲萬化之始也吳氏澄曰乾坤咸不出卦名者以其爲上下經之首也



夫婦之道不可以不久也故受之以恆恆者久也天地之道悠久而無疆禮曰一與之齊終身不攺久之謂也惟恆故久感而能久則化成



物不可以久居其所故受之以遁遁者退也

居其所膠於一而不遷不可以久也恆常也知常而不知變暗於物矣恆者天地之常經遁者物情之變態陰浸而長能無遁乎



物不可以終遁故受之以大壯

遁退也消也消則必長故壯遁陽退而壯陽長也



物不可以終壯故受之以晉晉者進也

晉者壯之勢也不可以終壯言不止於壯也明出地上陽將四達豈僅壯乎



進必有所傷故受之以明夷夷者傷也

進而不已過矣日中則昃勢也



傷於外者必反其家故受之以家人

於飛垂翼思其故鄕捨家無復之矣閻氏彥升曰以利合者迫窮禍患害相棄也以天屬者迫窮禍患害相收也明夷之傷豈得不反於家人乎



家道窮必乖故受之以暌暌者乖也

周子曰家人離必起於婦人故暌次家人以二女同居而志不相得也



乖必有難故受之以蹇蹇者難也

和气致祥乖气致變內且暌矣能無難乎險而止其時也



物不可以終難故受之以解解者緩也

禍不可長必將解之解則緩矣緩也者出險而動也



緩必有所失故受之以損

事當解散之後勢則緩矣緩則失防失檢能無損乎



損而不已必益【說苑孔子告子路語與此不同按系劉子正自爲辭他多類此】故受之以益

損之之至懲艾自深修省倍力益之所由來也



益而不已必決故受之以夬夬者決也

益之旣多盈不自持能無夬乎一陰乘五陽之上有驕盈之意所當夬也

胡氏一桂曰咸恆十變爲損益亦猶乾坤十變爲泰否也



決必有所【李無所字】遇故受之以姤姤者遇也

陽決陰去小人也陰承陽遇君子也去小人卽遇君子事相因也



物相遇而後聚故受之以萃萃者聚也

君子之不相遇也則踽踽獨行耳遇則聲應气求合志同方不言而同然觀所萃而知道之隆也



聚而上者謂之升故受之以升

地中生木其勢日上升也然必其類之聚而後積小以髙大善類之升也亦然



升而不已必困故受之以困

自下而上進不知止將水落而澤竭困矣防升在上所以窮也



困乎上者必反下故受之以井

困澤上窮也其反爲井則水上於木尙可汲以自養也



井道【虡無道字】不可不革故受之以革

井泥不食舊井無禽不革也井甃無咎井冽寒泉井收勿幕革也革則泥去泉冽而井成



革物者莫如鼎故受之以鼎

革固井道也而以革之事言之則化生而使之熟去故而卽於新象之以器又莫如鼎所謂革故而鼎新也



主器者莫若長子故受之以震震者動也

鼎家之重器也祭祀用之而震爲長子繼父而主祭者也故震次鼎此以象相承者以言其徳則動所以起下文也



物不可以終動【句李此下有動必二字】止之【句】故受之以艮艮者止也

動靜相因震反爲艮



物不可以終止故受之以漸漸者進也

靜極復動艮以漸進



進必有所歸故受之以歸妹

漸進之道婚禮似之婦人謂嫁曰歸進之漸而得所歸也歸妹有焉胡氏彥升曰晉者進也進必有所傷漸者進也進必有所歸何也曰晉所進者有進而已此進必有傷也漸之所謂進也漸進而已烏有不得所歸者乎



得其所歸者必大故受之以丰丰者大也

得所依歸可以有爲事業必大同人之物必歸焉者謂人歸已此之得所歸者謂已歸人朱氏震曰前曰與人同者物必歸焉故受之以大有此曰得其所歸者必大大有次同人者處大之道也丰次歸妹者致大之道也



窮大者必失其居故受之以旅

席丰大而窮極之汰侈非分終並其所居之位而失之失所居則轉爲寄旅之寥落矣



旅而無所容故受之以巽巽者入也

寄旅之際落寞寡親向之得所歸者無所復入矣誰則容之惟巽則善入



入而後說之故受之以兌兌者說也

人情相拒則怒相入則說巽柔伏於下故入兌柔見於外故說



說而後散之故受之以渙渙者離也

澤見於外故說風行水上故渙巽以得說者終必散也散者說之盡也



物不可以終離故受之以節

離而不節渙者無所底止矣放誕散漫蕩然禮法之外可爲訓乎予之以節則名教不致終潰也



節而信之故受之以中孚

節者制之於外孚者信之於中信於中則節者不知所苦



有其信者必行之故受之以小過

信之深而後行之力其才亦有過人者行易至於不足篤行者仁也勇也故大過曰動小過曰行非以信果得過之謂觀大象君子以行過乎恭喪過乎哀用過乎儉可見



有過物者必濟故受之以旣濟

才气過人乃克有濟水火相制而亦相資才之勝物者亦然



物不可窮也故受之以未濟終焉

天下之物無窮而吾之才有限濟若已窮矣然繁變紛紜終不可窮也則是猶有未濟者在也濟之者又必有時也陰陽上下生生之理未有涯也

項氏安世曰坎離水火之交謂之旣濟此生生不窮之所從出也而聖人猶以爲有窮也又分之以爲未濟此卽咸感之後繼之以恆久之義也蓋情之交者不可以久而無獘故必以分之正者終之右下經凡三十四卦

序卦傳一篇聖人作之以明上下經六十四卦之序中間交接周通之意蓋理無所不在道無所不貫隨舉之而有其端在學者善領之而已乃或者以謂非聖人之書又或以謂非聖人之蘊妄也論設卦正法則乾坤震巽坎離艮兌八八相加論宋儒先天之法則乾兌離震巽坎艮坤八八相加如用正法序之則幹之後當繼以無妄姤訟同人等卦旣不得天地萬物相生之理如用先天法序之則當自幹夬大有大壯而終於觀比剝坤將乾之後卽夬陰乎何不防姤陰之進而夬上乎夬而大有而大壯不亦急乎大觀者當在比後而先之可乎方比也何遽剝乎剝盡而坤何以資生乎夫六位時成則天地萬物各有定象矣不從陰陽之對待反易往復序之豈復與天地相似所謂與四時合其序者何在乎系辭曰範圍天地之化而不過曲成萬物而不遺序卦蓋有之矣不可謂非聖人之蘊也若夫乾坤之後繼以屯而聖傳曰剛柔始交而難生屯之後繼以蒙而曰以剛中之後繼以需而曰云上於天其蘊自深而已散見於彖爻之間各舉其顯者見義言豈一端而已夫各有所當也

雜卦傳





乾剛坤柔

上經三十卦對待者六反覆者十二下經三十四卦對待者二反覆者十六此首舉其對待者也乾坤者剛柔之宗故直言本體幹之元亨利貞坤之元亨利牝馬之貞悉由於此

坤【歸藏奭】震【歸藏釐】艮【歸藏很】損【歸藏員】大畜【歸藏】無妄【歸藏毋亡】升【歸藏稱】謙【歸藏兼】蠱【歸藏蜀】咸【歸藏諴】渙【歸藏渙】解【歸藏荔】古歸藏易久亡世所傳者惟六十四卦名而又闕其四何氏取其名之異者附訂詁又有瞿欽規夜分五卦岑林端馬徒三卦不知當周易何卦於義旣不可揣臆而名同文異者十六其義之最無當者如坤之爲奭赤色也詩小雅路車有奭韎韐有奭是也於坤順之義何居震之爲釐理也周書保釐東郊是也又予也詩大雅釐爾女士是也又與禧同福也賈誼傳受釐宣室是也又讀利曹子建皇太子頌潛和積石鐘天之釐是也又與防同劉向封事貽我釐麰是也於震動之義何居至大畜之爲解之爲荔俱無所取殆贗古也第以世有傳之者附載於此以徵異同





比樂師憂

反易卦師之反爲比比之反爲師比位尊而眾附故樂師任重而馭眾故憂比彖曰吉原筮元永貞不寧方來而師彖則曰貞又曰丈人吉又曰無咎樂與憂之分可見朱氏震曰憂樂以天下也





臨觀之義或與或求

反易卦觀之反爲臨臨之反爲觀以大分言之臨民爲與眾觀爲求然合言之則臨者爲與而所臨者爲求觀者爲求而所觀者爲與臨之剛中與也而應則求矣觀之下觀而化求也中正以觀天下則與矣





屯見而不失其居蒙雜【郭京作稚】而著

反易卦蒙之反爲屯屯之反爲蒙本義曰屯震遇坎震動故見坎險不行也蒙坎遇艮坎幽昧艮光明也蘇氏軾曰君子以經綸故曰見盤桓利居貞故曰不失其居蒙以養正蒙正未分故曰雜童明故曰著按再三瀆瀆則不告雜也剛中志應著也





震起也艮止也

反易卦艮之反爲震震之反爲艮震陽動於下故曰起艮陽極於上故曰止





損益盛衰之始也

反易卦益之反爲損損之反爲益又咸恆之對待而否泰之近似也損剛上而柔下少男少女相對柔進而剛止之主於減損益剛下而柔上長女長男相乘則剛交於柔柔資於剛主於補益損之至則益益之甚則損循環相因故曰盛衰之始損上九曰弗損益之益上九曰莫益之或擊之其義較然





大畜時也無妄災也

反易卦無妄之反爲大畜是無妄下卦之震上而爲大畜之艮故曰剛上而尙賢大畜之反爲無妄是大畜上卦之艮下而爲無妄之震故曰剛自外來而爲主於內畜極而通時爲之也故上九曰何天之衢亨無妄而窮災匪正也故上曰無妄行有眚





萃聚而升不來也

反易卦升反而爲萃二陽聚於四五而陰乘之故曰剛中而應萃反而爲升三陰上行巽柔方進故曰柔以時升亦曰剛中而應萃聚而多助故九四曰大吉無咎九五曰萃有位上六賫咨涕洟而亦無咎升往而不返故自初至五皆吉而上六則曰防升利於不息之貞





謙輕而豫怠【京作治虞作怡】也

反易卦豫反爲謙鳴豫者爲鳴謙也謙反爲豫鳴謙者爲鳴豫也謙者心虛故視已也輕豫者志滿故自處也怠





噬嗑食也賁無色也

反易卦賁反爲噬嗑離往居上艮反爲震故曰柔得中而上行噬嗑反爲賁離來居下震反爲艮故曰柔來而文剛又曰分剛上而文柔頥中有物噬之而合食也白賁無咎質以爲文無色也





兌見而巽伏也

反易卦巽反爲兌柔外見而說兌反爲巽柔下伏而入二卦與震艮對待震艮以陽爲起止此以陰爲伏見





隨無故也蠱則飭【王肅本作節一云鄭本作飭】也

反易卦蠱反爲隨上卦艮之剛下而爲震二三上之剛居初四五故曰剛來而下柔隨反爲蠱上卦兌之柔下而爲巽初四五之剛居二三上二三上之柔居初四五故曰剛上而柔下隨從新也忘其故蠱理壞也飭其新





剝爛也復反也

反易卦復反爲剝羣陰剝陽生意欲盡如物質之朽故曰柔變剝反爲復一陽初動生意復萌如往者之來故曰剛反





晉晝也明夷誅也【孫奕以誅當作昧葉當如暮楊愼云誅有之由切晝亦音周毛西河曰魚虞尢三韻並通不必讀周且平上去三聲並通晝亦不必讀周此如風三星在隅與見此邂逅葉無聲無臭與萬邦作孚葉又如張衡西京賦取殊材於八都豈稽度於往舊淮南子縱志舒節以馳大區可以步而步可以驟而驟皆然按顧氏音學五書云古音注後人誤入四十九宥亦三聲通韻不必讀周】

反易卦夷反爲晉離往居上故曰柔進而上行明出地上晝之象晉反爲明夷離入坤下故曰明入地中晦其明也傷之象誅傷也





井通而困相遇也

反易卦困反爲井上卦之兌下爲井下卦之巽養而不窮通也卽不困井反爲困下卦之巽上爲困上卦之兌剛遇柔揜困也卽不通





咸速也恆久也

反易卦恆反爲咸巽柔上爲兌震剛下爲艮故曰柔上而剛下剛柔交感爲咸有感則速男女不二咸反爲恆艮剛上爲震兌柔下爲巽故曰剛上而柔下剛柔定位爲恆有恆則久夫婦偕老





渙離也節止也

反易卦節反爲渙節之坎剛也來居下卦而九二得中節之兌反爲巽柔也居上卦六四得位故曰剛來而不窮柔得位而上同風行水上其勢渙散故離渙反爲節渙巽乘坎柔外而剛內節坎乘兌剛外而柔內又九五得中故曰剛柔分而得中節以制度故止





解緩也蹇難也

反易卦蹇反爲解下卦之艮往外爲震居坎之上是出乎險矣得以稍舒故緩震動坎險所謂動而免乎險也解反爲蹇上卦之震反爲艮來坎之下是險在前矣適際憂危爲難坎險艮止所謂見險而止也





睽外也家人內也

反易卦家人之反爲暌內離居上外巽反爲兌居下離中女志在乎坎兌少女志在乎艮情不相親外也故曰火動而上澤動而下二女同居其志不同行暌之反爲家人離來居內兌反爲巽居外一三五剛爻協柔二四柔爻下剛俱得其正九五六二得中而應情誼相親內也故曰男女正天地之大義





否泰反其類也

反易卦泰反而否乾上而坤下故曰大往小來天地不交否反而泰坤上干下故曰小往大來天地交否塞而泰通也否極而泰泰極而否故否之上九曰傾否泰之上六曰城復於隍





大壯則止【熊氏來氏作上】遁則退也

反易卦遁之反爲大壯艮反爲震在乾之上剛以動壯往也然彖曰利貞大象曰非禮勿履則止之義也不然得無觸藩而不能退不能遂乎壯之反爲遁震反爲艮在乾之下剛𨿽當位而應然陰浸而長陽離而往遁也故彖曰小利貞大象曰逺小人不惡而嚴則退之爲也此好遁嘉遁肥遁所以吉無不利也不然得無系遁之厲而有疾憊乎





大有眾【荀作終】也同人親也

反易卦同人之反爲大有離在乾上六五一陰居尊得中羣陽皆統眾也故曰柔得尊位大中而上下應之大有之反爲同人離來乾下六二中正羣陽皆與親也故曰柔得位得中而應乎幹





革去故也鼎取新也

反易卦鼎之反爲革巽往離上爲兌爲澤上澤下火火盛則水消水決則火滅故彖傳曰水火相息是去故之義也革之反爲鼎兌來離下爲巽爲木上火下木木入而火燃故彖傳曰以木巽火烹餁也是取新之義也





小過過也中孚信也

對待卦中孚之對爲小過二陽四陰陰多於陽逾其常也故過小過之對爲中孚二陰四陽陰虛陽實得其中也故信傳曰小者過謂陰也剛得中謂二五也





丰【句】多故親寡【句】旅也

反易卦旅之反爲丰艮上爲震居離之外以明而動丰大之象豪盛之時車馬塡門多故之謂也六五曰來章有慶譽其故尢善丰之反爲旅震來爲艮居離之下止而麗乎明少男下於中女非其家也旅寓之象羈窮之際誰悲失路親寡之謂也六二曰得童僕貞有親爲難





離上而坎下也

對待卦離對坎兩陽一陰而虛其中故明而炎上象傳曰明兩作離炎於上也坎對離兩陰一陽而實其中故陷而潤下象傳曰水洊至習坎潤在下也





小畜寡也履不處也

反易卦履之反爲小畜以一陰而系眾陽其勢寡彖曰密雲不雨小有畜也小畜之反爲履以兌柔而躡乾剛不遑寧處彖曰履虎尾危乎履也





需不進也訟不親也

反易卦訟之反爲需坎上干下險在前而剛健不陷有所俟而不前象曰云上於天安以俟之也需之反爲訟乾上坎下上剛下險情旣乖而思逞象曰天與水違行乖而相戾也

















大過顚也姤遇也柔遇剛也漸女歸待男行也頥養正也旣濟定也歸妹女之終也未濟男之窮也夬決也剛決柔也君子道長小人道憂也

右王氏本程傳本義並同

大過顚也頥養正也旣濟定也未濟男之窮也歸妹女之終也漸女歸待男行也姤遇也柔遇剛也夬決也剛決柔也君子道長小人道憂也

右蔡氏本

自大過以下卦不反對本義曰或疑錯簡今以韻葉之又似非誤蓋用王氏本蔡氏又據卦攺定如右按反對爲義有卦可證有經可據且篇中亦不全用韻也蔡氏攺之良是然王氏本於句之次第𨿽不合卦而反對之義則仍與卦合卽如原文亦未嘗不見反對之意但蔡氏本猶便觀玩故兩存之而解說以蔡氏本爲次

大過頥對待卦頥之對爲大過兌上巽下四剛在中而上下兩柔故彖曰棟橈傳曰本末弱弱故橈橈則顚也大過之對爲頥艮上震下四柔中虛而上下兩剛有口象故彖曰頥貞吉觀頥自求口實傳曰養正則吉也

旣濟未濟反易卦未濟之反爲旣濟坎上離下水火交故相濟男外女內九五六二剛柔得位故定傳所謂剛柔正而位當也旣濟之反爲未濟離上坎下水火不交不能相濟男內女外六五九二剛柔不正而男爲女之綱不正其身非家人之道故窮傳所謂不當位也

歸妹漸反易卦漸之反爲歸妹震上而兌下以爻觀之則三五兩柔乘剛剛柔交而女下男故曰歸妹婦人謂嫁曰歸歸則女之終事歸妹之反爲漸巽上而艮下以爻觀之則陰皆近陽以徳觀之則止而巽故曰漸進不逾節之謂漸漸則女待男行於歸之禮姤夬反易卦夬之反爲姤兌反爲巽來乾之下五剛在上一柔初進若相遇然姤之反爲夬巽反爲兌在乾之上五剛並進上據一柔欲決去之去疾莫如盡𨿽一陰而必並力去之此君子之道長小人之所憂也由此例之則姤之相遇小人方進爲君子之憂亦自可知故不重出夬上六曰無號終有凶傳曰終不可長姤彖傳曰勿用取女不可與長也陰陽消長之幾聖人愼之如此

右傳一篇卦之對待不易者八反易者二十八以三十六爲六十四蓋合上下經陰陽往覆之義而括之以明易之要也夫剛柔之相需泰否剝復夬姤旣濟未濟之相尋六十四卦中自然之幾如寒暑之更晝夜之代確不可移間不容髮文王周公情見乎辭聖人特表而出之所以開示後學者要矣胡氏炳文以謂始幹終夬有先天圖意非也聖人之於易以乾坤爲綱震巽坎離艮兌爲用以八卦爲綱八八相加爲用反覆推移無他謬巧乾坤坎離自相對不可易也震艮巽兌兌巽艮震合之爲小過中孚大過頥亦相對不可易反覆之而無他象也此外則陰陽一易位而象殊象殊而爻殊爻殊而理殊矣所爲反覆往來者之多也然而相對者實相需也往來之大者也觀天地日月而乾坤坎離之對待可睹矣小過大過中孚頥亦一大坎離也

易翼說卷四﹤經部﹐易類﹐易翼說﹥

欽定四庫全書

易翼說卷五

湖北巡撫晏斯盛撰

彖上傳



大哉乾【句】元【句】萬物資始【句】乃統天【句】雲行雨施【句】品物流形【句】大明終始【句】六位時成【句】時乘六龍以禦天大哉贊元之大也元者最初之理乾元者乾之元也乾象天數奇气陽徳健其最初者則天之心健行之肇而陽气之萌也萬物之所資以始也元不可見於萬物之始見之所謂生意者也觀萬物之生意知天心之呈露一元之理無所不貫其亨其利其貞皆由於此此所謂天之心也故曰統天此乾元之所以爲大也雲雨者天之气品物者气之聚雲之行雨之施品物之形之流非卽物之資始乎大明天之體象也始元也六位六爻大明在上終卽其始無有間斷無有止息六位因時而成一卦六爻皆一元之動靜六龍卽六陽爻也天地之間無非一元之理爲之主宰以爲運行也故曰禦天而統天益可見矣雲行雨施品物流形申言萬物資始之意大明終始六位時成時乘六龍以禦天申言統天之意皆謂元也

九家易曰觀幹之始以知天徳惟元爲大故曰大哉元者气之始也

朱子語類曰元者天地生物之端倪也元者生意在亨則生意之長在利則生意之遂在貞則生意之成若言仁便是這意思仁本生意生意則惻隱之心也苟傷著這生意則惻隱之心便若羞惡也是仁去那義上若辭讓也是仁去那禮上若是非也是仁去那智上若不仁之人安得更有禮義智

乾道變化【句】各正性命保合大和【句】乃利貞【僞古本以此次乃利貞之後謬】

釋亨利貞之本一元也乾道也者元也統天以禦天者變化運行而資始流形者宣通交暢卽其亨也亦各盡其利矣形之流而資之於始者性始之爲所資而流爲形者命元气至是分定矣水流濕火就燥各一其元不相假借各正也性命之理俱沖融滿足元气至是完固矣果之碩木之幹具體一元無少虧欠則保合也是其貞也亦卽其利也乃利貞云者言由乾道之變化而乃然也此乾元之所以大也

首出庶物【句】萬國咸寧

此言聖人之體元而亨利貞也首出庶物元也具此元徳變而通之化而裁之不異乾道之變化而亨通盡利則地平天成於變時雍卽萬物之各正性命保合太和也所謂本天親上本地親下聖人作而萬物睹者也

八卦多釋卦名而乾坤不釋何也八卦之首陰陽之宗故直贊起義然曰大則知大始曰至則合無疆亦已釋之矣文法若倒揭然未嘗不與釋卦名者相近然泰否謙賁頥旅節等卦亦不釋卦名古人文章正不必拘板如一

分四徳而提重一元方與天地相似非生而知之心與幹契不能明至此先儒以大通而利在正固了之於幹之體象未得也又向來知乾元資始之爲元而乃以雲行雨施品物流形爲亨以大明終始三句爲聖人之元亨以乾道變化三句爲利貞而以首出庶物三句爲聖人之利貞文理割裂意義不貫大失本來面目如謂品物流形爲亨則是品物咸亨混入坤象矣且資雲雨而流其形猶然始生之事而非亨也又此節旣已釋亨下節將何所指無已則以爲聖人之元亨不知句內大明字六位時成時乘六龍等字究無下落且傳明言六位六龍而獨以九五一爻當之仍牽合也保合太和以爲利貞而於乾道變化四字亦無所著首出庶物萬國咸寜其於咸寜固有利貞意而首出庶物於利貞之義則大不類也反覆潛玩提重一元以貫亨利貞與幹之體象正相渾合亦與文言相明未二句乃言聖人之事條理分明而意味亦無窮也

先卦之元亨利貞而後及聖人坤亦先卦之元亨利貞而後及君子次第分明



至哉坤【句】元【句】萬物資生【句】乃順承天【句】坤厚載物徳合無疆【句】含光大品物咸亨

至哉贊辭謂能配大坤元者坤之元也坤象地數偶質陰徳順其最初者則地之力順行之肇而陰質之萌也坤之元亦無可見於萬物之生見之猶所謂生質者也觀萬物之生質知地徳之始基一元之用所以著幹之生其亨其利其貞亦起於此蓋資之以生者由有資之以始者也故曰乃順承天此坤之元也順承者坤之厚故物生而兼載之天大無外無疆也大生者惟地能載故徳與之合猶所謂配天者也其爲載也含容而博光華而盛大此萬物丰嘉之象亨也卽變化之通

遊氏酢曰其靜也翕故曰含含無所不容無所不有其動也辟故曰光大光無所不著大無所不被此所以徳合無疆也

牝馬地類行地無疆【句】柔順利貞

釋利牝馬之貞坤純陰地象牝陰物故曰地類龍飛天而馬行地天行健而馬之行地無疆此取象之切也牝馬行地至柔至順是其利也無疆則其貞也此據其義而言也言以柔順爲利而且貞也擬而言之則曰利牝馬之貞質言之則曰柔順利貞

君子攸行【句】先迷失道【句】後順得常【句】西南得朋乃與類行【句】東北喪朋乃終有慶【句】安貞之吉【句】應地無疆君子攸行起下之辭卽君子有攸往也失道失坤道也坤不先物故先則迷得常得坤之常理也坤以順承爲常故後則得之西南防離兌陰卦皆坤之類不先迷也故得朋東北坎艮震陽卦陰以陽爲主喪朋則從陽矣後順得常也故終慶應地無疆謂合地道



屯【句】剛柔始交而難生【句】動乎險中【句】大【句】亨【句】貞【句】雷雨之動滿盈【句】天造艸昧【句】宜建侯而不寜

剛柔謂乾坤始交謂震難生謂坎此屯之體震動坎險此屯之徳大亨貞釋元亨利貞大亦長義玩無利字則大字另讀不釋利字者於亨貞內見也雷震雨坎雷雨交作故滿盈觀雷雨之交作則知天意之所在艸雜亂也昧晦防也雷雨交作萬物將生雜亂晦防天若啟之造猶言開辟當此之際宜作之君不遑寜處皆主震初言釋利建侯不釋勿用有攸往者建侯不寜則不輕往矣故省



防【句】山下有險【句】險而止【句】防【句】防亨【句】以亨行時中也【句】匪我求童防童防求我【句】志應也【句】初筮告【句】以剛中也【句】再三瀆瀆則不告【句】瀆蒙也【句】蒙以養正【句】聖功也【張元衝傳明晉府本止字上有能字防亨二字下無以亨字】

山謂艮險謂坎坎險方來而上遇艮止故曰蒙此釋卦名以亨行時中謂亨之道行乎時中也以二五之得中也蓋因下匪我求童防童防求我初筮告再三瀆瀆則不告而言志應剛中實指其義志應謂五與二應剛中謂九二也瀆蒙則非亨道此釋亨之理及匪我求童防五句小學爲大學之基貞正也養之以正卽以作聖釋利貞



需【句】須也【句】險在前也【句】剛健而不陷【句】其義不困窮矣【句】需有孚光亨貞吉【句】位乎天位【句】以正中也【句】利涉大川【句】往有功也【位乎石經作位於】

須有所待也險在前謂坎剛健謂乾剛健故不爲坎困皆能需之義此釋卦名天位謂九五居中得正釋有孚光亨貞吉也往有功謂乾剛能出坎險釋利涉大川



訟【句】上剛下險【句】險而健【句】訟【句】訟有孚窒惕中吉【句】剛來而得中也【句】終凶【句】訟不可成也【句】利見大人【句】尙中正也【句】不利涉大川【句】入於淵也

上剛謂幹下險謂坎卦之體坎險乾健卦之徳此訟之所以名剛來得中坎之九二自需之五而來居二也中實故有孚得中在內不過於剛故窒惕中吉訟不可成忿不可長也釋終之所以凶中正謂九五居中得正能靖訟者釋大人淵謂坎坎下陷天與水違行不能濟者故曰入釋不利涉川



師【句】眾也【句】貞【句】正也【句】能以眾正【句】可以王矣【句】剛中而應【句】行險而順【句】以此毒天下而民從之【句】吉【句】又何咎矣

眾正大槪釋其名義因以見王者之師順人心而能正天下也剛中謂九二卽丈人也應謂六五丈人之合徳者坎險坤順險則毒順則從釋吉字義皆剛中而應爲之也又何咎矣言必如是而後無咎毒者攻治之謂語曰亭之毒之毒藥所以攻病而能活人



比【句】吉也【句】比輔也【句】下順從也【句】原筮元永貞無咎【句】以剛中也【句】不寜方來【句】上下應也【句】後夫凶【句】其道窮也【比吉也郭京王昭素皆謂誤增也字朱子本義謂三字俱衍未安】

吉也也字引起下二句之辭言比之吉也以比輔而下順從也輔謂眾陰皆附下順從謂坤與四羣陰相從槪從體象釋卦名剛中謂九五九五幹陽正位故有元善永久貞固之徳上下應九居尊而羣陰從有歸附不已之意其道窮謂上六人皆歸而已獨後失比之道窮無所之故凶此釋辭義



小畜【句】柔得位而上下應之【句】曰小畜【句】健而防【句】剛中而志行【句】乃亨【句】密雲不雨【句】尙往也【句】自我西郊【句】施未行也

四承五六柔爻以柔居上卦之下故亦曰得位羣陽皆系於一陰故上下應是皆一陰爲之也凡卦陽大陰小以陰畜陽故曰小畜此釋卦名幹健防入二五剛中健而能巽又剛而得中故志行此所以亨也本卦與履相反易三往居四六四陰柔密雲也不雨未雨也雨之勢也故曰尙往自我施之始也邑外謂之郊西郊近地未及逺也故曰施未行文辭本相連屬而傳分別釋之者所以著小畜之時也密雲不雨如三分有二自我西郊如以服事殷觀此則周公之志亦覩矣



履【句】柔履剛也【句】說而應乎幹【句】是以履虎尾不咥人亨【句】剛中正【句】履帝位而不疚光明也【疚陸續作疾誤】

履小畜之反六四之柔來履三之剛又兌柔乾剛柔躡乎剛之下亦履也此以卦體釋名兌說乾健柔以應剛故亨此以卦徳釋亨義帝位謂九五剛中正故光明光明故不疚又申不咥人亨之意以卦體有不盡之義也



泰【句】小往大來【句】吉【句】亨【句】則是天地交而萬物通也【句】上下交而其志同也【句】內陽而外陰【句】內健而外順【句】內君子而外小人【句】君子道長【句】小人道消也天地乾坤體象天气下降地气上行故曰交交則气通故吉且亨泰爲否之反陽剛來居內陰柔往居外卦中往來之義吉亨之理也上下君子小人又以人事言之志同而後謂之泰則上下之交非徒以其文也此又君子小人內外之辧消長之機也



否之匪人【句】不利君子貞【句】大往小來【句】則是天地不交而萬物不通也【句】上下不交而天下無邦也【句】內陰而外陽【句】內柔而外剛【句】內小人而外君子【句】小人道長【句】君子道消也

否泰之反乾往坤來乾外坤內無邦則志不同可知內陰外陽內柔外剛色厲內荏亦小人之象

吳氏綺曰六十四卦獨乾坤泰否四卦言陰陽乾坤陰陽也惟泰否二卦內外皆得乾坤之全體故亦以陰陽言也



同人【句】柔得位得中【句】而應乎幹【句】曰同人【句】同人曰同人於野亨利涉大川【句】干行也【句】文明以健【句】中正而應【句】君子正也【句】惟君子爲能通天下之志【王氏弼曰所以能同人於野而利涉者非二之所能也以干行也故特加同人曰孔氏穎達曰同人曰猶言同人之卦曰也按此則程子易傳作羨文朱子本義作衍文俱未安】

柔得位得中謂六二應乎幹五五應而羣陽俱應此釋卦名同人曰三字述彖之辭干行健也健則無私健則有功幹在外卦來同於二是有大公之心兼克濟之才於野涉川所由取象又離文明而幹健五中正而應乎二皆以正合也二五得中故曰志君子之志正故天下之志通釋利君子貞



大有【句】柔得尊位大中【句】而上下應之【句】曰大有【句】其徳剛健而文明【句】應乎天而時行【句】是以元亨

柔得尊位大中謂六五上下應謂九二應而羣陽俱應皆爲所有陽大故曰大有此釋卦名剛健謂幹文明謂離當其可之謂時以離得乾之應當乎天理與時偕行釋辭元亨



謙亨【句】天道下濟而光明【句】地道卑而上行【句】天道虧盈而益謙【句】地道變盈而流謙【句】鬼神害盈而福謙【句】人道惡盈而好謙【句】謙尊而光【句】卑而不可逾【句】君子之終也【虧馬融本作毀福京房後漢劉備碑作富】

一陽止於坤順之下有天道下濟光明照物之象坤順行乎艮剛之上有地卑上行之象合謙之亨而言之天之下濟地之卑謙也光明上行則亨虧盈益謙者天之運變盈流謙者地之勢害盈福謙者鬼神之性惡盈好謙者人之情由此觀之謙有必亨之理謙尊而光言尊者能謙則威望愈見光顯卑不可逾言卑者能謙則徳器不可限量釋君子有終



豫【句】剛應而志行【句】順以動【句】豫【句】豫順以動【句】故天地如之【句】而況建侯行師乎【句】天地以順動【句】故日月不過而四時不忒【句】聖人以順動【句】則刑罰淸而民服【句】豫之時義大矣哉

剛謂四應謂羣陰相從陽主乎陰則志行卦之體也順謂坤動謂震卦之徳也此釋卦名天地之气運無非順以動則以豫之順動而建侯行師自無不利釋辭已畢又引申而極贊之日月之往來四時之遞禪天之順以動也不過不忒利也聖人體天因民立法明刑弼教順以動也大畏民志民之服也利也當其候之謂時合乎宜之謂義動之順與不順時爲之義爲之也動者之所不可不審也故贊其大

程子曰諸卦時義與用之大者皆贊其大矣哉豫以下十一卦是也豫隨遁姤旅言時義坎睽蹇言時用頥大過解革言時各以其大者也項氏安世曰豫遁姤旅皆若淺事而有深意故曰時義大矣哉欲人之思之也坎睽蹇皆非美事而聖人有時而用之故曰時用大矣哉欲人之別之也頥大過解革皆大事大變也故曰時大矣哉欲人之謹之也



隨【句】剛來而下柔【句】動而說【句】隨【句】大亨貞無咎而天下隨時【句】隨時之義大矣哉【大亨下郭京謂脫利字謬天下隨時時字王氏肅本作之字隨時之義句王氏肅本作隨之時義】

隨與蠱兩卦反易蠱之艮反爲震防上爲兌艮剛兌柔剛來柔下是陽之隨陰而陰亦隨陽也震動兌說是體與意之相隨也釋卦名隨則與時偕宜之道也天下之大莫不因時故大亨且貞而後無咎非其時則失隨之正其義不可不審故贊其大



蠱【句】剛上而柔下【句】防而止【句】蠱【句】蠱元亨而天下治也【句】利涉大川【句】往有事也【句】先甲三日後甲三日【句】終則有始【句】天行也

隨反爲蠱艮上防下震反爲艮兌反爲防體與爻皆剛往上而柔來下陰陽不交防入而艮止惰壞之象此釋卦名事壞必有以救之元亨則壞者治矣艱難之際事之所集若濟巨川舟楫相資故象爲涉川作事在謀始甲者日之首始也天運循環周而復始亂極治生理之必然故曰天行



臨【句】剛浸而長【句】說而順【句】剛中而應【句】大亨以正【句】天之道也【句】至於八月有凶【句】消不久也

剛謂初九九二長謂方進陽臨陰大臨小臨之義也釋卦名兌說坤順剛中謂九二應謂六五剛長而內說外順剛中而應柔中此所以大亨且貞陽長陰消天道之常故曰天之道時至於臨則觀之反易而知剝之將及陰𨿽消而不久夏正建酉之月爲觀說見翼宗三



大觀在上【句】順而防【句】中正以觀天下【句】觀盥而不薦有孚顒若【句】下觀而化也【句】觀天之神道而四時不忒【句】聖人以神道設敎而天下服矣

大謂陽在上謂九五上九在羣陰之上內坤外防中正謂九五天下謂羣陰此釋卦名下觀而化因顒若之孚也誠相感也感則神矣四時不忒天之神爲之神道設敎而天下服聖人之神爲之要皆誠也九五剛中觀之本也



頥中有物曰噬嗑【句】噬嗑而亨【句】剛柔分【句】動而明【句】雷電合而章【句】柔得中而上行𨿽不當位【句】利用獄也山雷頥象口之中虛此中間一陽若物在頥中者必噬之而後合名卦之義也爲體三剛三柔離析分布井然不混爲徳震動而離明爲象震雷離電並作而分章爲位本卦與賁反易而成以賁下卦離之柔中易而上行爲外卦六二者上爲六五柔亦得中皆亨之道夫以剛柔之分布動斷而明察明動並用幽隱俱章爲獄之利以位言之六五以陰居外𨿽若不當然柔而得中則不濫不縱寛猛得宜矜卹明允兼而有之此其所以利用獄也



賁【句】亨【句】柔來而文剛【句】故亨【句】分剛上而文柔【句】故小利有攸往【句】天文也【句】文明以止【句】人文也【句】觀乎天文以察時變【句】觀乎人文以化成天下【賁亨與比吉同例朱子本義疑衍未合故小利有攸往下郭京據王弼本有剛柔交錯四字毛西河曰考王弼本並無此四字但以四字釋柔來文剛剛上文柔二句耳增此妄矣】

噬嗑反易而爲賁離柔卦也自噬嗑之外卦來居內而文艮之剛剛主質而離明在內六二中正則美徳中含文以輔質調劑得宜此亨之道艮剛卦也分自噬嗑內卦之震上爲外卦而文離之柔柔主文而艮剛在外上九堅確則華而不靡質以成文維持勿敝此小利有攸往之事以柔來文剛剛上文柔觀之則剛柔之交錯無異天文經緯之錯綜以兩體之徳觀之則離文明而艮止是卽人文之禮達而分定鳥火虛昴天文也而四時之變可察法度典章人文也而天下之化可成皆賁之用也



剝【句】剝也【句】柔變剛也【句】不利有攸往【句】小人長也【句】順而止之【句】觀象也【句】君子尙消息盈虛【句】天行也【剝剝也郭京本作剝剝落也謬】

變卽剝字之義一陽在上而羣陰害之爲剛之禍變此釋卦名小人長謂羣陰方盛坤順而艮止之言陰長當止釋不利有攸往又觀此卦之象前乎此者方大觀在上而卽至於剝剝之後乃可以復消息盈虛天運必然當此之際君子審之必不輕往



復【句】亨【句】剛反【句】動而以順行【句】是以出入無疾朋來無咎【句】反復其道【句】七日來復【句】天行也【句】利有攸往【句】剛長也【句】復其見天地之心乎【剛反動而以順行漢魏皆如此讀以七字爲句虞翻曰剛從艮以入坤從震反故曰反動按剛反謂艮反爲震以剝復反易言也動而以順行則以卦體震坤言甚爲明白自當以剛反爲句但不必如朱升本增一也字耳】

剝之反易爲復剛反釋復之所以名剛謂初九反謂自剝之上九而來陽气萌生日見其通釋復之所以亨動謂震順謂坤動焉而順何往不可釋出入無疾朋來無咎天行卽健也日度也由剝至復少陽數七故七日仍行陽道釋反復其道七日來復剛長則君子道長可知釋利有攸往元者天地之心也運行無終息之理剝之極而復來其爲於穆不已者於是見之



無妄【句】剛自外來而爲主於內【句】動而健【句】剛中而應【句】大亨以正【句】天之命也【句】其匪正有眚【句】不利有攸往【句】無妄之往何之矣【句】天命不祐【句】行矣哉【動而健郭京本作動而愈健祐馬融作右連下雲天不右行謬陸徳明本作佑誤】

無妄與大畜反易相推大畜外卦之艮來本卦之內成震而爲一卦之主震爲乾之初交初九得幹之一體內有主則實體乎幹則純此無妄所以名其爲徳則震動乾健其爲體則九五剛中而六二正應此所以大亨且貞純是實理一無私僞無妄所以全其天也匪正則妄妄則起愆無妄之往往卽妄也非天也行復何之



大畜【句】剛健篤實輝光【句】日新其徳【句】剛上而尙賢【句】能止健【句】大正也【句】不家食吉【句】養賢也【句】利涉大川【句】應乎天也【輝光日新鄭虞管崔諸儒皆於此爲句王弼本以日新其徳爲句俱通】剛健謂幹篤實謂艮輝光者剛健篤實之日新者剛健篤實之功凡此皆所畜者大故也此名以義見者本卦與無妄反易震反爲艮剛往居上六五虛中尙而敬之又爲卦之主爻艮止乾健大者所以能畜惟其剛正爲之也此釋利貞養賢由六五之所尙也故不家食應天謂應干以其健故能濟



頥貞吉【句】養正則吉也【句】觀頥【句】觀其所養也【句】自求口實【句】觀其自養也【句】天地養萬物【句】聖人養賢以及萬民【句】頥之時大矣哉

養正則吉釋彖辭首句頥之大防如上之由頥正也餘爻之顚拂則不正也顚拂而得從由頥者亦近於正也觀其所養謂觀其所養之道觀其自養謂觀其所自養之實養其大者爲大人上九之由頤也養其小者爲小人初九之朶頥也蓋養人者必能自養自養之正者在於養人推而言之養道之大莫如天地聖人養萬物養賢以及萬民養之最得其正者故極贊其時之大養萬物養賢及萬民上九之象



大過【句】大者過也【句】棟橈【句】本末弱也【句】剛過而中【句】防而說【句】行【句】利有攸往乃亨【句】大過之時大矣哉陽大陰小陽多於陰故曰大者過此釋卦名本謂初末謂上弱陰柔本末之所以弱者以中四爻剛之多也本弱則下無以自立末弱則上不能相承棟之所以橈也人事用剛之過亦如之敗道也然亦可以亨者以爻位二五得中而卦徳防入兌說中則剛者不至於暴烈防而說則剛者亦未嘗爲決躁如是以行乃有亨道當大過之時者宜審也故贊其大



習坎【句】重險也【句】水流而不盈【句】行險而不失其信【句】維心亨【句】乃以剛中也【句】行有尙【句】往有功也【句】天險不可升也【句】地險山川丘陵也【句】王公設險以守其國【句】險之時用大矣哉

險坎之陷也重險兩坎也歷險者重則習之義也水坎象性主流往過而來續常流而不盈至平而有則流而不盈故能行險是之謂潤下潤下者其性也卽其信也此釋有孚剛中謂二五剛而得中人心惟剛則不撓於物中則不溢於邪此所以亨往有功剛中之見於事者心亨則行亦可尙也天之不可升險也地之山川丘陵險也在人則國之城池陘壑亦險也當險之時有險之用故贊其大



離【句】麗也【句】日月麗乎天【句】百谷艸木麗乎土【句】重明以麗乎正【句】乃化成天下【句】柔麗乎中正故亨【句】是以畜牝牛吉也【土王氏肅作地張氏玩辭離麗也下卽接柔麗乎中正三句後接日月麗乎天四句毛西河謂較與諸卦辭例相合按本文承麗字下亦自相從不必攺易】

麗歷也陰曆乎陽故曰麗此釋卦名陰得陽而明在天則日月見其光輝在土則百谷艸木其華實此離之義也卦象上下皆離重明也麗乎正則其明四照不爲偏蔽君明於上臣明於下上下皆正文明於世天下化成此離所以利於貞也以爻言之六五得中六二得中卽得正是皆利乎中正中正則虛而明明則通此離之所以亨也是皆柔之善物也牝牛柔象坤爲牛離自坤來六二六五尢其本質坤利牝馬之貞離畜牝牛而吉明乎柔中之善也

彖下傳



咸【句】感也【句】柔上而剛下【句】二气感應以相與【句】止而說【句】男下女【句】是以亨利貞取女吉也【句】天地感而萬物化生【句】聖人感人心而天下和平【句】觀其所感而天地萬物之情可見矣

人心寂然耳動以心之所同則感陰之欲得陽陽之欲得陰心之所同也以卦體觀之咸恆兩卦反覆相推恆之防上而爲兌恆之震下而爲艮兌柔而艮剛故曰柔上而剛下有感卽有應應亦感也以卦爻觀之一剛一柔旣以對待相爲感應而初四二五三上又以上下相爲感應剛柔相與咸之所以名也以言其徳則艮止而兌說以言其象則艮男而兌女止而爲說好合之情詩所以詠嘉止男下乎女倡隨之義禮所以重親迎也其道亨通而利於正其事則取女吉也此釋卦辭天地之交感咸之大者聖人之感人心卽此理也觀其所感以卦爻言天地萬物之情統人心言此極言感通之理也



恆【句】久也【句】剛上而柔下【句】雷風相與【句】防而動【句】剛柔皆應【句】恆【句】恆亨無咎利貞【句】久於其道也【句】天地之道【句】恆久而不已也【句】利有攸往【句】終則有始也【句】日月得天而能久照【句】四時變化而能久成【句】聖人久於其道而天下化成【句】觀其所恆而天地萬物之情可見矣

恆之爲字心亙之合心亙亙常存也久而不變所以爲恆本卦咸之反易艮剛上而成震兌柔下而成防故曰剛上柔下雷風兩體剛柔對待故曰相與防入震動各成其徳初四二五三上一剛一柔彼此相應剛上柔下分陽分陰之定分震動防入雷風相薄之定體防之與動震防自成之一徳剛柔皆應卦爻不忒之正位皆恆也此釋卦名恆之爲道正固而已矣人心有恆事必亨通行無過咎而所利者要以貞之正固久於其道正而固者主之非然則不恆其徳何能久乎斯道也天地之道也天健行不息而地順應無疆皆恆久而不已也恆之體也動而不窮變通盡利故又利有攸往恆之用也日月之照四時之成恆之大者聖人之化卽此理也日月之久照曰得天隨天左旋以爲晝夜也四時之久成曰變化一气推遷以爲節候也久於其道悠久無疆與天地配也天地萬物之情亦統天下之人言此極言恆久之道



遁【句】亨【句】遁而亨也【句】剛當位而應【句】與時行也【句】小利貞【句】浸而長也【句】遁之時義大矣哉

遁而亨明其爲遁之亨也因剛當位而言起下之辭剛當位謂九五應謂六二與時偕行以其時上下之志猶固也然當陰之漸長欲直行其志亦有不能故小利貞遁之亨當如此大象所謂君子以逺小人不惡而嚴者是也此遁之時爲之義之所當審也

程傳謂君子遁退乃其道之亨此處遁之道自剛當位而應以下則論時與卦才尙有可爲之理此分遁而亨也爲一意下文又一意也文气不免齟齬

朱子語類問遁亨遁而亨也分明說能遁便亨更說剛當位而應與時行也是如何曰此其所以遁而亨也陰方防爲他剛當位而應所以能知時而遁此以剛當位而應與時行也一段爲能遁也又不合卦才與九五嘉遁之爻位難通詳玩文意遁之亨小利貞與睽之小事吉困之亨貞大人吉諸卦俱以其才言之而遁之剛中而應尢善故有亨理蓋陰漸長而猶未至於否之匪人也辭意遁字絕句亨字又句小利貞又句亨小利貞兩句相足傳意亦層層相足言遁本非亨而其爲亨也以九五剛當位而六二應故與時行也亨也而必小利貞者以陰浸長避小人之惡也君子之志志在維世故九五爻曰嘉遁而傳曰以正志也遁不必其避世也危行言遜亦遁意至上九則庶幾髙世逺俗者矣



大壯【句】大者壯也【句】剛以動故壯【句】大壯利貞【句】大者正也【句】正大而天地之情可見矣

大謂陽四陽正盛是大者壯也剛謂乾動謂震剛以動則有壯往莫禦之意此釋卦名大者正亦據陽而言陽气剛明貴乎得中如九二是也此釋利貞又舉天地之情以明之天以陽爲正地承天從陽者也是天地皆以陽爲正所以成其大故復於一陽見天地之心壯於四陽見天地之情



晉【句】進也【句】明出地上【句】順而麗乎大明【句】柔進而上行【句】是以康侯用錫馬蕃庶晝日三接也

明出地上謂離在坤上此晉之象坤順而離麗以順承明盛世一徳晉與明夷反覆相推明夷之離上行坤上則六二之柔上進於五而臣得覲君恩寵稠疊於此可見以釋彖中之彖



明入地中【句】明夷【句】內文明而外柔順【句】以蒙大難【句】文王以之【句】利艱貞【句】晦其明也【句】內難而能正其志【句】箕子以之【內文明而外柔順李鼎祚本無而字文王以之鄭荀俱作似之王肅作能又文王上有惟字俱訛】

明離也地坤也離在坤下是日入地中傷其明矣此釋卦名離在內內文明也坤在外外柔順也此釋卦徳大難關乎天下之難蒙被也謂非意之遭文王當羑里之時正其事也故引以實之獨言文王者作易憂患之心於此見也晦其明外坤晦內離明六五柔中深自韜晦不見其二之明內難離傷於內一家之難也正志守已不枉也此六五爻義以釋利艱貞箕子商之親臣諫而不聽佯狂爲奴以存宗祀卽其事也故引以實之獨言箕子者因爻辭也繋辭說卦各傳多言殷之末世與周之盛徳蓋有感乎此也



家人【句】女正位乎內【句】男正位乎外【句】男女正【句】天地之大義也【句】家人有嚴君焉【句】父母之謂也【句】父父子子兄兄弟弟夫夫婦婦而家道正【句】正家而天下定矣

男剛女柔此所謂男女者以爻之剛柔言也又九五剛六二柔彼此正應剛皆在外柔皆在內所以爲家人以體釋名亦見卦辭利貞之義天地剛柔之大者天尊地卑其義秩然本卦剛柔之正義法天地遂推而言之自父子以至夫婦一家無不利於正者天下則一家之推莫非家也



睽【句】火動而上【句】澤動而下【句】二女同居其志不同行【句】說而麗乎明【句】柔進而上行【句】得中而應乎剛【句】是以小事吉【句】天地睽而其事同也【句】男女睽而其志通也【句】萬物睽而其事類也【句】睽之時用大矣哉

離火兌澤火炎上水潤下質之睽離中女兌少女一志乎坎一志乎艮情之睽此睽所由名以言其徳則兌說而離明以觀其爻則家人覆推六二進而上於五得位之中而應九二故𨿽睽而小事吉天地男女萬物又推而言之以盡睽之時用故贊其大



蹇【句】難也【句】險在前也【句】見險而能止【句】知矣哉【句】蹇利西南【句】往得中也【句】不利東北【句】其道窮也【句】利見大人【句】往有功也【句】當位貞吉【句】以正邦也【邦荀陸本俱作國爲漢諱】蹇之時用大矣哉

險謂坎也在前謂上卦以其在前故曰見險止謂艮明哲知幾不防於難故曰知此釋卦名往得中謂坎中九五由解之下卦右旋而往也不終蹇故利道窮東北艮坎相連正蹇本象故不利往有功因上往得中而言中者九五也大人也剛正而尊足以濟蹇九五陽之正位貞也大人正位乎上則邦國之間撥亂而反之正矣故吉西南東北先儒以坤艮爲義而西南不合坎來氏以先天方圖坤坎居上爲義亦不合辭意周易觀彖以先迷後得爲義而無其象不若就坎艮東北成蹇觀之爲有據



解【句】險以動【句】動而免乎險【句】解【句】解利西南【句】往得眾也【句】其來復吉【句】乃得中也【句】有攸往夙吉【句】往有功也【句】天地解而雷雨作【句】雷雨作而百果艸木皆甲拆【句】解之時大矣哉【得眾也下李鼎祚本有無所往三字又皆甲拆之皆鄭讀懈拆馬鄭陸俱作宅鄭注根曰宅俱訛誤】

坎險震動動而出乎險之外故免乎險所以爲解此釋卦名往自蹇之艮而往爲震震爲長子足以統眾得中自蹇之外而來九二居中與九五應故吉往有功再申往義止者動而後能解險也反覆相推之義雷震象雨坎象天地陰陽之大者震之所以動坎之所以來皆天地之時百果艸木之甲拆亦解之象因雷雨也其春分之時乎時乎時乎所系者大



損【句】損下益上【句】其道上行【句】損而有孚【句】元吉無咎可貞【句】利有攸往【句】曷之用【句】二簋可用享【句】二簋應有時【句】損剛益柔有時【句】損益盈虛【句】與時偕行損下謂減幹之下爻以益上皆以陽益陰上行之道也損而有孚爲陽與陰本卦對待相應也故有如彖辭之善然皆尙質之道也又非質之偏勝也蓋酌其時之宜爲之故二簋之薄用享可也何者陰陽之盈虛是已陰不欲其盈也故損一陽以補之此如四時之消息不欲其偏且勝者也損之爲用惟其時也此有孚之所爲要也



益【句】損上益下【句】民說無疆【句】自上下下【句】其道大光【句】利有攸往【句】中正有慶【句】利涉大川【句】木道乃行【句】益動而防【句】日進無疆【句】天施地生【句】其益無方【句】凡益之道【句】與時偕行【木道程傳作益道然攺經無據】

與損反易亦裒多益寡之意內卦二陰一陽則陽乏而陰盈外卦二陽一陰則陽多而陰少故當減上一陽以益下損上以益下是自上而下下也此益之所由名夫益下卽益民也君減在公之賦而濟下民之歉被澤者眾故其說無疆且益下卽所以益上也夫所益者自九重之上而下及閭閻之下則無疆之益見朝寧之昌明稱仁聖之天子其益不尢大乎以其才言之則九五以中正位乎上而六二以中正應之是主聖臣賢不致屯膏而自上而下者得下於下慶行海內其所必然故利有攸往以象言之上防下震皆木木行惟舟故可利涉以徳言之震動有奮之勇而防入有漸進之功故徳日崇業日廣進而無疆斯道也天地之道也天地間一陰一陽而已陽气行而陰之品物之流形萬物之資生莫非益也卽時也春生夏長秋收冬藏皆此道也



夬【句】決也【句】剛決柔也【句】健而說【句】決而和【句】揚於王庭【句】柔乘五剛也【句】孚號有厲【句】其危乃光也【句】告自邑不利卽戎【句】所尙乃窮也【句】利有攸往【句】剛長乃終也

決謂斷而去之一柔在五剛之上五剛並進以去一柔此以卦體釋名健謂乾說謂兌內健外說則決而和矣健則不姑寛以容其姦說則不猛暴以激其變和者說爲之也此言其徳以著夬之道五君象一柔以乘於其上罪惡顯著揚於王庭聲其罪也五陽同決一陰眾共危之事乃光顯蓋志孚而羣號決所當決也健以說爲用故危而乃光所尙卽卽戎程傳所謂夬時所尙謂剛武者是也決以和爲貴故卽戎不利剛長而爲純乾斯決之盡而無陰掩之慮矣倘微陰稍畱猶不能終夬也故利有攸往

項氏安世曰其危乃光與中未光相應不利卽戎與莫夜有戎相應剛長乃終與終有凶相應

吳氏曰愼曰復利有攸往譬如平地之一簣故喜其進曰剛長也夬利有攸往譬如九仞之尙虧一簣故恐其止曰剛長乃終也



姤【句】遇也【句】柔遇剛也【句】勿用取女【句】不可與長也【句】天地相遇【句】品物咸章也【句】剛遇中正【句】天下大行也【句】姤之時義大矣哉【柔遇剛也下郭京本有女壯字勿用取女句郭京本無女字俱妄自增剛】

柔進而方長上接五陽故曰柔遇剛釋姤之名男先於女非授聘不交不親禮也今以柔而進與剛遇則自媒私奔之行也女自主之是之謂壯豈可偕老此所以勿用取女也以其體言之則五陽爲天一陰爲地姤當五月亨嘉之防故品物咸章以其才言之則九五陽剛中正足以制陰羣陽協輔天下事尙可爲也此又遇中之善者陰柔方長所當謹其幾陽徳正亨所當持其防此姤之時爲義甚大君子審之



萃【句】聚也【句】順以說【句】剛中而應【句】故聚也【句】王假有廟【句】致孝亨也【句】利見大人亨【句】聚以正也【句】用大牲吉【句】利有攸往【句】順天命也【句】觀其所聚而天地萬物之情可見矣【利見大人亨郭京有利貞字妄增聚以正之聚荀本作取訛聚以正也下九家易及李鼎祚有利貞字亦謬】

坤順兌說卦徳有相聚之情九五剛而得中六二柔中應之卦體有相聚之實此釋聚之所以名以事言之王者合萬國之歡心以祀其先格廟之際精誠所聚故爲極致其孝享聚以正謂九五剛正爲利聚之主卽彖所謂大人當萃之時禮必丰盛行必有合故祭用大牲見大人則利往陰陽和防天理自然其聚皆天也天地之間萬物之繁气類相感必無孤立之理皆聚之情爲之也故極贊之



柔以時升【句】防而順【句】剛中而應【句】是以大亨【句】用見大人勿卹【句】有慶也【句】南徵吉【句】志行也

升與萃反易兌反爲防坤升防上六五居尊得中是其時也釋卦名防內卦順謂外卦坤是防以九二剛中而上有六五之中應之此元亨之義上有六五之虛中則下必應之升也必矣此遭逢之慶也用見大人勿卹之義也志行志得行也九二實中是其志



困【句】剛揜也【句】險以說【句】困而不失其所【句】亨【句】其惟君子乎【句】貞大人吉【句】以剛中也【句】有言不信【句】尙口乃窮也

以上下卦言則坎剛爲兌所揜以內體言則坎之九二爲初三兩陰所揜以外卦言則兌之九四九五爲上六所揜剛不得舒所以困此釋卦名險謂坎說謂兌險中有所以自說時𨿽困而不失其自有之理自見其亨此釋困亨之義而又舉君子以實之剛中九二九五也貞也其人則大人卽所謂君子此不失所亨之人也非其人則窮斯濫貧而諂矣兌之說者尙口矣然當困而言人所輕忽欲以口免困而困益甚所尙者卽所以自窮也豈復能亨



防乎水而上水【句】井【句】井養而不窮也【句】攺邑不攺井【句】乃以剛中也【句】汔至亦未繘井【句】未有功也【句】羸其瓶【句】是以凶也【攺邑不攺井下郭京本有無喪無得八字乃以剛中也下荀爽李鼎祚本有無喪無得二句未有功也下荀李本有井字多系臆增】

防自困之上來居坎之下故曰防乎水坎自困之下來居防之上故曰上水因卦之反推而見是防木入坎而取水以上也此釋卦名養而不窮井之本然也攺邑不攺井井之定分也分定故得喪無與亦往來相繼皆剛中之徳主於中故也傳不及無喪無得往來井井者省文也井以得水爲功幾至於井而未可繘與無功同或枯渴之甚而彊繘之以至並喪其汲水之具不惟無功且至凶矣故養人而轉以困人與自養而至於自困者有如是



革【句】水火相息二女同居其志不相得曰革【句】已日乃孚【句】革而信之【句】文明以說【句】大亨以正【句】革而當【句】其悔乃亡【句】天地革而四時成【句】湯武革命【句】順乎天而應乎人【句】革之時大矣哉【息說文作熄訛】

兌爲澤澤鐘水之區故亦稱水離爲火息滅也水盛則火晦火炎則水涸澤火相並有相滅之象離中女志在坎兌少女志在艮故不相得亦彼此攺革之情此以象釋名革而信之釋已日乃孚文明以說離兌之體又申明孚信之象蓋見之眞而足以說服乎人也大亨以正二五之中正也正則揆之事而離揆之理而合無不當者悔所以亡也天地之間陽極陰生春夏秋冬榮枯代謝四時攺觀而時乃成邦國之際湯受夏周受殷天命有徳人歸有道順而應之又革之大者惟其時也不可不審故極贊之



鼎【句】象也【句】以木防火【句】亨飪也【句】聖人亨以享上帝而大亨以養聖賢【句】防而耳目聰明【句】柔進而上行【句】得中而應乎剛【句】是以元亨【而大亨以養聖賢郭京本無而大亨三字臆刪】此卦取名於器與他卦異故釋之曰象也以制器者尙其象而鼎爲國之重器故取其象以名卦而釋之如此防木體其徳爲入離爲火木火之資烹飪之事鼎烹祭祀燕賓之用享上帝以特牲享賓以饔牲牢禮也此又言鼎之用以釋象也防入則聰而離明爲目又鼎爲革之反離往居外六二之柔進而上於五得爻之中兌反爲防九二應之此彖辭元亨之義也吉在其中



震【句】亨【句】震來【句】恐致福也【句】笑言啞啞【句】後有則也【句】震驚百里【句】驚逺而懼邇也【句】出可以守宗廟社稷以爲祭主也【吳氏澄以震來恐致福也笑言啞啞後有則也十六字系初九象辭刪去季本四同從之然震體自有此象不必刪又驚逺而懼邇下郭京本有不喪匕鬯四字王昭素據徐氏說云宜有此四字範諤昌旦云受之許堅堅受之李漑漑受之陳摶程傳朱本義俱從之吳氏澄及季本四同俱增此四字然以恐致福而後有則則不喪匕鬯在其中矣不必增】

震之名顯故不釋卦名而專釋震之所以亨恐者之義致福則亨也恐者敬以主之也人當震悚之際敬以持之則危者可安故足以致福後承恐而言則法則也心主於敬修省切至則不愧不怍循理守法無攺常度上下語意相足言敬存於中而安舒於外也驚逺懼邇百里之間內外皆震出可以守宗廟社稷以爲祭主者長子之義序卦傳曰主祭者莫若長子匕鬯主器也長子繼世而出能承先業故得主祭上文恐致福有法則之實也俱主初爻剛正而言張氏淸子曰出者卽說卦帝出乎震之謂主者卽序卦主器莫若長子之謂若舜之烈風雷雨弗迷可以出而嗣位矣



艮【句】止也【句】時止則止【句】時行則行【句】動靜不失其時【句】其道光明【句】艮其止【句】止其所也【句】上下敵應不相與也【句】是以不獲其身行其庭不見其人無咎也【艮其止晁氏謂當依卦辭作艮其背熊過謂古文背作北與止形近故訛止】

陽止陰上故艮爲止然止非以其迹也時者自然之運而因乎一定之理當止則止非有心於止止也當行則行不妄動於行亦止也合動與靜皆不失其時則動亦靜也人心至虛妄動則悔時止時行主靜立極𨿽動亦靜湛然無物凝然有主無物則虛有主則實艮體篤實所以光明此因卦名而言其理以起釋辭之端也艮其止言背卽止也猶言止其止也故釋之曰止其所也所謂當止之地也止所當止行所當行動靜合一者也以一卦言則陽上陰下各止其止以重卦言則上艮下艮止其止也以其爻言則上下陰陽相敵不應兩無所爲不相干與亦各止其所也止於不見之地也其止也內不見已故不獲其身其行而亦止也外不見人故行其庭不見其人



漸之進也【句】女歸吉也【句】進得位【句】往有功也【句】進以正【句】可以正邦也【句】其位剛得中也【句】止而防【句】動不窮也【漸之之字明晉王本作漸注云以漸重文故誤之也此說近是女歸吉郭京謂誤增也字王肅本也字下有利貞字吳艸廬竟刪也字增利貞字輕易攺竄非也】

漸不遽進其進以漸也故連卦名而言曰漸之進也與晉進也異君子所謂進必以禮如女歸以漸乃吉也此卦名卦辭之相因而見者以卦體觀之漸與歸妹反覆相推歸妹下卦之兌進而爲防則九二往居五旣尊而可以有爲以陽居五又正而可以正人此其所以吉且利貞也在歸妹則九二暱兌說之中而不正進爲九五則剛正得中此所以有功而能正邦也又兼言吉之所以利貞也以卦徳觀之艮止防入是以止爲進也未進之先亷靜無求將進之際因應有體無求者時不能阻有體者勢不得幹其進所以不窮亦吉且利貞之道也



歸妹【句】天地之大義也【句】天地不交而萬物不興【句】歸妹【句】人之終始也【句】說以動【句】所歸【句】妹也【句】徵凶【句】位不當也【句】無攸利【句】柔乘剛也

夫婦之義施生倡隨與天地同天地交則萬物育不然則陽離陰絕生意息矣夫婦之義交從歸始雜卦傳曰歸妹女之終也女事終而夫婦之交從此始兌說而震動女先於男震長男而兌少女是所歸者妹也此以徳象釋名因以見始交之未善也以體觀之與漸相反艮往居外四旣不順五亦不安五皆失正位是爲不當故徵凶徵往也以比乘觀之九二剛而六三柔九四剛而六五柔是婦制其夫故不利



丰【句】大也【句】明以動故丰【句】王假之【句】尙大也【句】勿憂宜日中【句】宜照天下也【句】日中則昃【句】月盈則食【句】天地盈虛【句】與時消息【句】而況於人乎【句】況於鬼神乎【昃孟喜作稷未知何據食陸徳明云或作蝕非】

大爲丰之義明謂離動謂震明以動謂以明主於內而後動於外也釋丰之義而明其所由致以釋卦名尙大猶言方大照天下日中之象以明主之常守其中則普照不偏兼照不蔽此所以宜然丰固難保也日方中則旋昃月旣盈則必食此天地間盈則必虛一消一息自然之運天地且不保其常盈而人事從可知矣將祈鬼神之庇而鬼神惡盈能矯舉乎鬼神以祭享言先儒以造化言者復盈虛消息



旅【句】小亨【句】柔得中乎外而順乎剛【句】止而麗乎明【句】是以小亨旅貞吉也【句】旅之時義大矣哉

旅與丰反易丰下卦離爲旅之外卦六二之柔上爲六五居外卦之中而順乎比近之剛若寄旅者之自處柔中而有助於比鄰也艮止而以離明麗之若寄旅者之安於所寓而明以察事也此皆處旅之正其體與徳固小有亨道而以之處旅則貞吉也人生遇合羈旅爲難不可以其爲小事而忽之也故贊其時義之大與豫隨同



重防以申命【句】剛防乎中正而志行【句】柔皆順乎剛【句】是以小亨利有攸往利見大人

上下皆防故曰重防命詔令也風有聲能鼓物命令之行似之申重也重防故爲申命中正謂九五志行能行其志也剛中正而防以行之無過中失正之獘以建中以表正可矣然志可行而下或不順行亦未達也今初六順乎二三六四順乎五上柔在下而皆上順乎剛是令出人從之也九五又爲大人之象順而從之亦義也故占有如辭所系者



兌【句】說也【句】剛中而柔外【句】說以利貞【句】是以順乎天而應乎人【句】說以先民【句】民忘其勞【句】說以犯難【句】民忘其死【句】說之大【句】民勸矣哉

內外卦皆一陰居二陽之上陰說於陽而陽亦說陰故兌之義爲說說則亨可知矣然亨非以其容說也二五剛中三上柔外是外𨿽柔說而內實剛介則剛以主之故兌之說必利貞也剛中天徳也卽王道也天徳全則行合天理故順事出人心故應先民興作也犯難戎行也天順人應故忘勞忘死非夫驩虞小補之所得與也



渙【句】亨【句】剛來而不窮【句】柔得位乎外而上同【句】王假有廟【句】王乃在中也【句】利涉大川【句】乘木有功也【郭京本利涉大川下有利貞二字臆增】

渙與節反易相推節上卦坎中之剛來居二仍得中而不困於坎是爲來而不窮節下卦兌三之柔反爲防正位乎四而近同於五是爲得位上同此所以亨王在中謂九五九在中則王也木防也在坎水之上故曰乘此假廟涉川之象在中則誠足以相感涉川則舟足以相濟



節【句】亨【句】剛柔分而剛得中【句】苦節不可貞【句】其道窮也【句】說以行險【句】當位以節【句】中正以通【句】天地節而四時成【句】節以制度【句】不傷財【句】不害民【中正以通下郭京據王弼注有然後乃亨也五字謂是大文誤入者是以後人注入經文也意爲增攺妄也】

節渙反易坎往居外防反爲兌來居於內坎剛兌柔剛外柔內是其分也得中謂二五皆中也節惟得中此所以亨其道窮謂上六居節之極柔𨿽正而已過故爻辭九五言甘而上六言苦也兌說坎險九五當位節謂有節制不過也九五得中得正通而不滯亨之主也前言得中兼九二皆亨而九五位尊徳盛尢亨之大者故重申之天地剛柔之大者陽極陰生陰極陽生自有分限不至過差故一年之中凡有八節乃成四時不然則愆此節之見於天地者也聖人法之以治天下於是因民性而制爲禮禮有物則是爲度如周禮六官所掌皆有定限是也國有好用而不至傷財上有常供而不至害民因天因地因時此聖人所以得節之道也蓋極言之以見九五之中正盡節之用也



中孚【句】柔在內而剛得中【句】說而防【句】孚乃化邦也【句】豚魚吉【句】信及豚魚也【句】利涉大川【句】乘木舟虛也【句】中孚以利貞【句】乃應乎天也【信及豚魚也郭京本無豚魚二字謬】

柔在內謂六三六四居六爻之內剛得中謂九二九五在上下卦之中此孚之體兌說防入此孚之徳以釋卦名柔內則虛剛中則實虛則無物實則有主此說而彼入皆實理虛衷之合上下交孚是之謂化孚者乳卵之謂鳥之孚卵皆如其期至實也含至虛也故至信也此可以觀化王者之世信如天地詩曰萬邦作孚言化也不孚可言化哉信及豚魚及至也江豚之信出於自然信至如是則不言而信吉可知矣乘木防上兌下木乘乎澤也兩體中虛則如舟也有舟則可言濟矣故利涉川凡此皆天事也誠也蘇氏軾曰天道不容僞是也中孚以利貞謂九五也此中孚之主故重言之



小過【句】小者過而亨也【句】過以利貞【句】與時行也【句】柔得中【句】是以小事吉也【句】剛失位而不中【句】是以不可大事也【句】有飛鳥之象焉【句】飛鳥遺之音【句】不宜上宜下大吉【句】上逆而下順也【是以小事吉也郭京本作是以可小事石經同按與吉也意重必系後人誤增有飛鳥之象焉程傳以此句系解者之辭誤入彖中吳仁傑僞造古文遂刪此句明陳氏捷解注曰古文無誤也】

小者過所以明其爲陰爻多於剛也小者過而亨言卦爻中有所以亨之道也連下之辭因與時行而言過以利貞與時行也足上之辭貞正也又因下柔中下順而言過所以利於正非爲邪也與時宜之調劑以協中也柔得中謂六二六五皆爻之中剛失位謂九三九四皆失中不得地小事陰類以柔中處之故吉大事陽類以剛而失中處之故不可卦體中實而四陰並列如鳥舒翼釋辭之象上逆下順又從二五之中而分別之爻辭傳上六曰已亢六五曰已上其義較然柔不宜逺也不正也六二則中而且正是則順之至也過以利貞之極致也故不特小事吉而又曰大吉也

先儒多以當小過之時必過而亨未合爻辭觀之惟龔氏頗得義理

龔氏煥曰道貴得中過非所尙然隨時之宜施當其可則過也乃所以爲中也故曰過以利貞與時行也與時行而不失其貞則過而非過矣



旣濟【句】亨【句】小者亨也【句】利貞【句】剛柔正而位當也【句】初吉【句】柔得中也【句】終止則亂【句】其道窮也【旣濟亨句本義謂亨字上脫小字舉正謂亨字下脫小字俱誤位當李鼎祚本作當位臆攺無謂】

旣濟亨卽包小亨而言小者亨也明尙柔之意泰否者天地之大運旣未濟者水火之一气蓋事端之往復也處事者剛躁易敗柔謹無愆旣濟之時尢無取乎剛勝也下文柔得中卽申此意二卦皆剛柔正位此旣濟之體也故利貞柔得中謂六二在下卦之中有應於五方在濟中初所以吉九五濟之將終故象傳曰不如西鄰之時上六則濟之已終故象傳曰何可久此終之所以亂

旣未濟泰否之似泰之善在二而否之善在五此兩卦二五之善正同蓋气運事幾之時勢爲之也



未濟【句】亨【句】柔得中也【句】小狐汔濟【句】未出中也【句】濡其尾無攸利【句】不續終也【句】𨿽不當位【句】剛柔應也旣未濟兩卦反覆相推義亦彼此相對柔得中謂六五當未濟之中以柔中爲之主事之所以必濟也故亨未出中謂九二在未濟之內得爻之中亦可濟也不續終以坎險在終尙宜審愼濡尾無攸利不可不戒也此二之濟所以異於五也𨿽不當位又言火上水下皆失其所所以未濟然六五柔中九二以剛應之所以能亨夫旣濟之終止則窮而未濟之濡尾曰不續知事之貴善終而未濟欲濟者尢貴能繼也傳復結言剛柔之應者見其有可濟之理又爲不續終者勉也

蔡氏淵曰旣濟之後必亂故主在下卦而亨取二未濟之後必濟故主在上卦而亨取五

易翼說卷五

欽定四庫全書

易翼說卷六

湖北巡撫晏斯盛撰

文言傳



元者善之長也亨者嘉之防也利者義之和也貞者事之幹也

幹健而已一誠不息純粹至善者也分之則爲元亨利貞是元亨利貞皆善也而元居其首故曰善之長亨次之則善者見其美而無所不及故曰嘉之防利又次之則善之美者協其宜而無所於過故曰義之和貞要其成則善之美且宜者又正以固而實其所有完其本初故曰事之幹蓋生生之原天理渾然仁也三千三百無一事之非仁卽禮也等威裁制節文損益禮從其宜卽義也義正而禮秩實其體事而無不在之仁則智也分之有四而合之則一者也彖傳曰大哉乾元萬物資始乃統天雲行雨施品物流形乾道變化各正性命保合太和乃利貞此以在天者言也文言曰元者善之長也亨者嘉之防也利者義之和也貞者事之幹也此以在人者言也本義春夏秋冬推本其在天者言之其於人則爲仁義禮智四語乃屬本文

四字分釋多疑利字與全經作虛活字用例有不同試思此篇乃所謂文言猶字釋也凡偏屬之例如利居貞利建侯利涉大川亦皆以其宜且遂者言之也卽義之和之一端也何不可分屬乎至元之爲始爲善之長則更無處不見然在幹則天理之全與他卦又自不同

朱子語類問元者善之長曰元亨利貞皆善也而元乃爲四者之長是善端初見處也問亨者嘉之防曰且以艸木言之生到盛夏時好處都來湊會嘉只是好處會期防也又曰利者義之和義宜於不和矣然處之而各得其所則和義之和處便是利問程子云義安處便爲利只是當然處便安否曰是正好去解義之和句義截然而不可犯似不和分別後萬物各得其所卻是和不和生於不義義則無不和和則無不利矣又曰貞者事之幹智是那黙運事變底一件物事所以爲事之幹又曰正字不能盡貞之義須用連正固說其義方全正如孟子所謂知斯二者弗去是也知斯是正意弗去是固意又問有所謂不可貞者是如何曰也是這意思只是不可以爲正而固守之

君子體仁足以長人嘉防足以合禮利物足以和義貞固足以干事【體仁京房董遇本作體信誤】

有生皆得乾元之理以爲生生之性則仁卽所謂善之長者也君子全體皆仁則乾元之理在我資始而統天者亦我矣欲立立人欲達達人以養以教而羣生於此待命故足以長人自其生意之盛而美歡欣諧暢懿是好者同而化則乾元而亨者在我而乾道之變化亦我矣有儀有象節之文之而羣動於以交中故足以合禮禮之爲用和乃爲貴則元亨而利者在我變化而各正者亦我矣制而宜之小大由之行各止其所而不相亂故足以和義仁禮義皆根於心而主之者有猷有爲則元亨而利且貞者在我保合太和者亦我矣思曰睿睿作聖操者約守之貴執其極而要其成故爲事之幹

朱子語類云體仁不是將仁來爲我之體我之體便都是仁也又云元是善之長萬物生理皆始於此眾善百行皆統於此故於時爲春於人爲仁亨是嘉之防嘉美也防猶齊也蓋春方生育至此乃無一物不暢茂其在人則禮儀三百威儀三千事事物物一齊到恰好處所謂動容周旋皆中禮故於時爲夏於人爲禮利者義之和萬物至此各遂其性事理至此無不得宜故於時爲秋於人爲義貞者事之幹萬物至此收斂成實事理至此無不的實故於時爲冬於人爲智又曰體者以仁爲體仁爲我之骨我以之爲體仁皆從我出故無物不在所愛所以能長人欲其所防之美當美其所防蓋其厚薄親疎尊卑大小相接之體各有節文無不中節卽所防皆美所以能合於禮也能使事物各得其宜不相妨害自無乖戾而各得其所分之和知其正之所在固守而不去故足以爲事之幹幹如版築之有楨幹

胡氏炳文曰禮者仁之著智者義之藏

林氏希元曰君子克己復禮使仁充乎中而見乎外中之所存無一念之非仁外之所行無一事之非仁則君子之身渾是一个仁非體其體而體夫仁也體仁仁之至也故無一物不在所愛之中而足以長人安土惇仁故能愛正是如此

君子行此四徳者故曰乾元亨利貞

元亨利貞幹之事也健也四徳行之無少餘欠則乾道在我矣此君子體幹之實也其要則健行盡之大象曰天行健君子以自彊不息卽此意也彖傳曰大明終始六位時成時乘六龍以禦天干道變化各正性命保合太和乃利貞此以在天者言亦所性而有者也

自首節至此皆以申明彖傳之意

初九曰潛龍勿用何謂也子曰龍徳而隱者也不易乎世不成乎名遁世無悶不見是而無悶樂則行之憂則違之確乎其不可拔潛龍也

龍徳幹徳也隱潛而尙未見者也大徳在躬故世不能易實徳在我故名不足成不易乎世故遁世無悶而自足乎己不成乎名故不見是而無悶而無待於外非固也樂則行之濟世顯名其所願也豈惡此而逃之然時方潛矣是則可憂違而去之遁世無名何容心焉識有定也力有定也確乎不可拔此所以不易乎世不成乎名而無悶也

自此以下至乃見天則皆申明象傳之意本節以後七節言各爻象中之功用潛龍勿用下也以後七節言各爻取象之時位潛龍勿用陽气潛藏以後七節言各爻以時位起象之義

程子曰初九陽之微龍徳之潛隱乃聖賢之在側陋也守其道不隨世而變晦其行不求知於時自信自樂見可而動知難而避其守堅不可奪潛龍之徳也蔣氏悌生曰行道而濟時聖人之本心故曰樂則行之不用而隱遁者非聖人所願欲也故曰憂則違之蔡氏淸曰遁世無悶二句尢重於不易乎世二句樂則行之三句更重於遁世無悶二句此三句明其無意必也論龍徳者必至是而後盡

九二曰見龍在田利見大人何謂也子曰龍徳而正中者也庸言之信庸行之謹閒邪存其誠善世而不伐徳博而化易曰見龍在田利見大人君徳也

龍徳幹也正中九二也惟其中也故庸言亦信而有實庸行亦謹而不過庸言庸行之信且謹所以閒邪也非徒卻外誘之緣也皆其存存以成性卽誠也善世誠之著也不伐忘善也誠之至也內極純實而外極含宏徳之博也誠中形外而正已物正徳之化也此幹之中縕所謂龍徳而正中者也𨿽未若九五之得位而已具聖作物睹之本矣故曰君徳君徳者天徳也

程子曰以龍徳而處正中者也在卦之正中爲得正中之義庸言庸行造次必於是也旣處無過之地則惟在閒邪邪旣閒則存誠矣善世而不伐不有其善也徳博而化正己而物正也皆大人之事𨿽非君位君之徳也

李氏舜臣曰幹畫�實則自誠坤畫�虛則生敬故幹九二言誠坤六二言敬誠敬二字始於包犧心畫而天地自然之理也

馮氏椅曰易者理學之宗而乾坤二卦又易學之宗也子思孟子言誠者天之道先儒謂誠敬聖學之源皆出於此

九三曰君子終日幹幹夕惕若厲無咎何謂也子曰君子進徳修業忠信所以進徳也修辭立其誠所以居業也知至至之可與幾也知終終之可與存義也是故居上位而不驕在下位而不憂故幹幹因其時而惕𨿽危無咎矣

九三居下之上髙而可危之地徳業之見視二爲已難而幹以繼幹自治之勤所有事也故進修之功日有孳孳忠盡己而不浮信自慊而毋欺則徳之縕於內者不已其進矣事理之施抒爲辭修辭不苟一歸於誠則業之著於外者實而可居矣知其所至而至之徳業之始事知以起行也故可與幾知其所終而終之徳業之終事行以實知也故可與存義幾者事之端也故曰與義者理之宜也故曰存徳業無窮進修不息惟知行兼到而已其位𨿽在上下之間而進徳修業幹幹惕若如是何驕憂之有無咎之實也忠信與修辭立誠皆誠身之事而精神振厲與存誠者之安安稍異以所處之地不同也

本義因孔穎達疏以知至至之爲進徳之事以知終終之爲修業之事於上文忠信所以進徳修辭立其誠所以居業二句未安不如語類更淸程傳以知至至之專屬致知以知終終之專屬力行於本文至之知終四字亦未安其曰始條理終條理則義理較宻然知至而卽至之知終而必終之明是知行互進徳業並到未可偏屬也但程傳較詳盡程傳曰三居下之上而君徳已著將何爲哉惟進徳修業而已內積忠信所以進徳也擇言篤志所以居業也知至至之致知也求知所至而後至之知之在先故可與幾所謂始條理者知之事也知終終之力行也知所終則力進而終之守之在後故可與存義所謂終條理者聖之事也此學之始終也君子之學如是故知處上下之道而無驕憂不懈而知懼𨿽在危地而無咎也

明道程子曰修辭立其誠不可不仔細理防言能修省言辭便是要立誠若只修飾爲心只是爲僞也修其言辭正爲要立己之誠意

朱子語類曰忠信只是實若無實如何防進如播種相似須是實有種子下在泥中方可日見生若把个空殻下在裏面如何防生道理須是實見得若徒將耳聽過將口說過濟甚事忠信所以爲實者且如那孝須實是孝方始那孝之徳日進一日如弟須實是弟方始那弟之徳日進一日若不實卻是無根了如何防進立其誠誠依舊是上面忠信修辭是言語照管得到那裏面亦須是照管得到進徳是自覺意思日彊似一日日振作一日不是外面只是自見得意思不同又曰忠信修辭且大綱說所以進徳修業之道知至知終則又詳其始終工夫之序如此忠信心也修業事也然蘊於心者所以見於事修於事者所以養其心此聖人之學所以爲內外兩進而非判然二事也知至則知道之所止至之乃行矣而驗其所知也知終則見其道之極致終之乃力行而期至於所歸宿之地也知而行行而知知行交相警而其道益光明終日幹幹又安有一息之間哉又曰忠信進徳修辭立誠與敬以直內義以方外分屬乾坤蓋取健順二體忠信立誠自有剛健之體敬義便有靜順之體進修便是个篤實敬義便是个虛靜故曰陽實陰虛

兪氏琰曰徳與忠信皆主於心者也業與辭皆見於事者也事已成謂之業修業者業未成則修而成之也居業業已成則居而守之也辭言辭也修謂修省非修飾也誠卽忠信也立其誠謂立其誠意而不爲私意所汨撓也若但以修飾言辭爲心則僞矣君子閒邪存其誠則無一念之不正也修辭立其誠則無一言之不實也

蔣氏悌生曰幹幹因其時而惕時字正解爻辭終日之義見聖人省察之心無少間斷也

蔡氏淸曰忠信所以進徳也每應一件事便著一个心爲之主惟心之所主者一於誠則徳之在內者進矣而其於事也又處置恰好如其所言則是誠有所歸宿安頓處是之謂立誠而業之見於外者修矣又曰閒邪之外更無存誠工夫故承之曰存其誠修辭之外更無立誠工夫故承之曰立其誠誠卽忠信向也誠存於心今則見於事而誠有立矣又曰中庸章句云反諸身不誠謂反求諸身而所存所有未實也所存之實卽忠信也所之實卽修辭立其誠也合進徳修業總是中庸之誠身大學之誠意正心修身又曰九三居下之上是亦有位其上者則九三爲在下位矣亦有位在下者則九三又爲居上位矣若於初二必不兼言居上位若於九五必不兼言在下位此亦當知

鄭氏惟嶽曰不曰所以修業而曰所以居業蓋修辭立誠卽是修矣旣修則有可居矣猶之屋然修者方在營構旣成則可居也

楊氏啟新曰心之存諸中者純乎忠信而不妄則心無外馳而得於己者日進而不已言之見於事者致其修省而有實則事皆實理而體諸身者安安而不遷

九四曰或躍在淵無咎何謂也子曰上下無常非爲邪也進退無恆非離羣也君子進徳修業欲及時也故無咎

居五之下可上也而卑服抑畏固無常矣然猶是上之下也不逾分而並上無常者有常也故非爲邪四近於五可進也而周旋審顧固無恆矣然猶是羣龍也不壯往以輕進無恆者有恆也故非離羣若此者何也時爲之也忠信之心修辭之誠無虧欠也彖文一或字明盡致無咎之實也

項氏安世謂進退上下不敢自必相時而動所謂自試然時卽理也心主乎理則與時宜之非不敢自必且自試云者自考之謂亦非姑嘗也

林氏希元曰可上而不上疑於以隱爲髙可進而不進疑於遁世離羣及時之時上進之時也欲及時是應非爲邪離羣句無咎得時也

九五曰飛龍在天利見大人何謂也子曰同聲相應同气相求水流濕火就燥雲從龍風從虎聖人作而萬物覩本乎天者親上本乎地者親下則各從其類也乾元得位同體皆應聖人之時也聖人者人倫之至親睦平章風動時雍一盡性而無不盡者也傳中明利見之義精蘊無遺同聲同气以形言流濕就燥以性言雲從風從以气言皆釋利見之理聖人作釋飛龍在天萬物覩正所謂利見者也親上親下又舉動植之物以明物覩之故各從其類親上親下之各有所本也同聲同气水火龍虎亦類也程傳明詳盡程傳曰人之與聖人類也五以龍徳升尊位人之類莫不歸仰況同徳乎上應於下下從於上同聲相應同气相求也流濕就燥從龍從虎皆以气類故聖人作而萬物皆覩上旣見下下亦見上

孔氏穎達曰周禮大宗伯有天產地產大司徒云動物植物本受气於天者是動物天體運動含靈之物亦運動是親附於上也本受气於地者是植物地體凝滯植物亦不移動是親附於下也按此則程傳謂本乎天者日月星辰本乎地者虫獸艸木殊有未協不如孔氏之有據也

朱子語類曰本乎天者親上凡動物首向上是親乎上人類是也本乎地者親下凡植物本向下是親乎下艸木是也按此則孔氏之言是也又曰天下所患無君不患無臣有如是君必有如是臣𨿽使而今無少間也必有出來雲從龍風從虎只怕不是眞个龍虎若是眞个龍虎必生風致云也

項氏安世曰聖人先得我心之所同然者故爲同聲同气之義聖人之於民亦類也故爲各從其類之義

上九曰亢龍有悔何謂也子曰貴而無位髙而無民賢人在下位而無輔是以動而有悔也

五幹之位也上九過乎五是貴矣而實無位也無位故無民此以上九之所處言所處旣過不能如九五之中則九四以下𨿽同徳而不相輔凡此皆亢之爲也故悔

程傳曰九居上而不當尊位是以無民無輔動則有悔以首句爲主得爻位之義本義止釋無輔便空至谷氏以貴髙賢人作三平看更去之逺矣李一以堯舜有天下不與言張彥陵謂聖人自無之更支離不顧文義

潛龍勿用下也

下謂初在諸爻之下也言下則潛可知勿用亦可知矣卽前所謂龍徳而隱不易乎世不成乎名者皆由於此象傳曰陽在下兼爻質言此專言下則陽之不能施用亦可知矣

見龍在田時舍也

龍徳宜在天位而出潛之始尙在下卦之中時𨿽有位而尙非其位也時未至也暫次於此如次捨然故曰時捨捨當讀去聲本義謂未爲時用程傳謂隨時而止俱未安與前後文義互異

終日幹干行事也

行事指幹幹之實而言之象傳反復道也言幹幹之象本傳上文進徳修業言幹幹之功此曰行事卽承上文而實指之也

或躍在淵自試也

自試自考也非有慕乎其外之心仍是進徳修業之事前傳曰欲及時必時已至而後爲及未及九五之時徳之進業之修日有孜孜而已本義姑試其可程傳隨時自用俱未安

飛龍在天上治也

剛健中正天徳也九五天位也以聖人而在天位最盛之時治可知矣觀此則象傳所謂大人造上文所謂聖人作更可知矣蘇氏濬曰上治猶言盛治五帝三王皆治之上者也

亢龍有悔窮之災也

窮極也陽極於上也卽亢也象傳所謂盈也盈不可久故取災上文貴而無位窮也無民無輔則災之所由生

乾元用九天下治也

用九不亢也不亢則陽剛得中矣乾元之本然也乘龍禦天而雲行雨施卽在於是變化各正天下有不治乎首庶物而不爲首天徳渾然至誠能化程傳曰用九之道天與聖人同得其用則天下治也

朱子語類曰九是天徳健中便是有順用之則天下治如下文乃見天則則便是天徳

潛龍勿用陽气潛藏

釋潛龍二字之義而勿用可見陽气潛藏卽傳象所謂陽在下也上文所謂下也彼以位言此以气言觀陽气之潛藏則上文所謂龍徳而隱者時也聖人不出殆气運爲之矣

見龍在田天下文明

幹體髙明初出地上气象光昌儀章敎令蔚然人望象傳曰徳施普言其所及此曰文明言其所見以中徳也上文所謂龍徳而正中亦徳博而化矣

蘇氏軾曰以言行化物故曰文明

終日幹幹與時偕行

時行不已幹幹不息天與聖人一也卽進修之誠也

或躍在淵乾道乃革

上下之交變革之時時當變革不可不審象傳言進無咎上文言進修欲及時又言自試皆審愼之意以其時之當革也

飛龍在天乃位乎天徳

龍徳以九五爲正位有是徳宜有是位也首出庶物天所命也乾元之位至此而正也象傳言大人造上文言聖人作皆以徳言之而本文更爲完備不曰天位而曰天徳以是爲本然耳

亢龍有悔與時偕極

極卽上文之所謂窮也處幹之極時不可爲位極而時極處此者亦極矣極則所謂盈不可久者益深切而著明上文所謂動有悔窮之災皆時之所必然也

乾元用九乃見天則

天運而不已然四時行而有常此天之用也卽天之則也象傳言天徳不可爲首蓋渾然在中往則必復無少過差者天也過則有首矣豈可爲則乎言天則而不爲首在其中動靜無端進退有序乾元之謂乎其卽無首之謂乎

乾元者始而亨者也利貞者性情也

此合言亨利貞之本一元也乾元之所以統天也始而亨者言亨之始卽元也利貞者性情言卽元之精蘊非有二也

語類問利貞者性情也曰此性情如言本體元亨是用處利貞是收斂本體處如春時生到夏時長茂條達至秋結子有个收斂攝聚底意思但未堅實至冬方成在秋𨿽是已實漸欲脫去其本之時然受气未足便種不成故須到冬方成人只到秋冬疑若不見生意不知都已收斂在內

胡氏炳文曰性情只是一健健者幹之性而情其著見者也且性情並言昉於此釋彖曰性命此則曰性情言性不言命非知性之本言性不言情非知性之用按此以情爲健之著見未是利貞皆結實處謂貞下起元後之著見者由此則可謂貞爲健之著見則已入亨字境界矣不可也

幹始【句】能以美利利天下不言所利【句】大矣哉

此言元之所以爲亨利貞也元所以爲善之長也亦乾元統天之意始元也美亨也利天下利也不言所利貞也大矣哉贊辭言元之所包者廣也

上節言元亨利貞之合一此言元亨利貞之一貫本義始者元而亨亨字似未淸晰不若以美字屬亨爲顯程傳末句謂贊其利之大似未得傳意蓋本節亨利貞皆元之所爲非專贊利也程子曰亭毒化育皆利也不有其功常久而不已者貞也詩曰維天之命於穆不已者貞也朱子語類曰明道說得好不有其功言化育之無迹處爲貞

兪氏琰曰乾始卽乾元也元乃生物之始也美卽亨也亨乃眾美之會也

林氏希元曰上旣卽物之生長收藏以釋幹之四徳此則歸其功於幹始而贊其大卽彖傳統天之說也謂幹𨿽四徳之流行要一元之所統何也幹旣始物由是而亨就能以美利徧利乎天下又收斂於內不言其所利是皆幹始之所爲也不其大與蓋萬物歸根復命之時造化生物之功不復可見韓詩云須防慰滿三農望斂卻神功寂若無亦是此意

大哉幹乎剛健中正純粹精也六爻揮旁通情也時乘六龍以禦天也雲行雨施天下平也

此總言幹之本體爲純粹以精之性而揮於一卦六爻之間以旁通其情所存所皆天徳也措之天下惟其時而已聖人得之以居天位亦如天之雲行雨施由元而亨焉至於天下平則首出庶物而萬國咸寧是亦能以美利利天下不言所利而利且貞者俱在是矣剛健中正幹之位也純粹以精幹之性也六爻揮幹之用也旁通其情性之動也乘六禦天元能統也行施平治此則首出庶物萬國咸寧也剛陽也健其性也中爻之中也居幹之五正也剛健幹之體也中者剛健之無過不及正者剛健之不偏不倚中正卽純粹以精非中正之外又純粹以精也純者中正之不雜粹者中正之無疵精則純粹之至本義謂純粹爲剛健中正之至極於義未安喬氏中和以元亨利貞分貼剛健中正亦未當

篇首分言四徳旣各爲一理矣然非於元之外別有根柢也故自乾元者始而亨以下至此復合而言之以見其理之一也是故學易者莫大於體幹體幹者莫先於體元也

君子以成徳爲行日可見之行也潛之爲言也隱而未見行而未成是以君子弗用也

成徳爲行之行去聲以體諸身者言日可見之行之行行而未成之行平聲以措諸天下者言學本內外合一體用一原體諸身者卽可出而措諸天下未措於天下則惟體諸身而已是故君子以成其徳者爲本身之行卽日可以見於世措於天下日卽日也無所待也然此爻曰潛龍則隱而未可見矣旣未可見則事業未就故行而未成君子弗用不遽出而問世也

可見之行卽樂則行之隱而未見行而未成卽憂則違之隱而未見行而未成故不易乎世不成乎名日可見之行猶言用之則行隱而未見行而未成猶言捨之則藏行而未成卽領可見之行行字遁世無悶不見是而無悶君子弗用之心也

此下七節又重申象傳之用以申龍徳而隱以下七節之意

蔡氏淸曰言君子之所以爲行者以成徳爲行也夫旣以成徳爲行而九徳以成矣則日可見之行也夫旣可見之行矣而又何以曰勿用蓋初九時乎潛也潛之爲言也隱而未見隱而未見則行猶未成是以君子亦當如之而勿用也

來氏知徳曰君子以已成之徳舉而措之於行則其事業之所就指日可見矣初九其徳已成則日可見之行也而占者乃曰勿用何也蓋聖人出世必有徳有時人之所能者徳所不能者時今初九𨿽徳已成然時當乎潛也潛之爲言也隱而未見也惟其隱而未見故行而未成時位阨之也是以占者之君子亦當如之而勿用也

君子學以聚之問以辧之寛以居之仁以行之易曰見龍在田利見大人君徳也

前言信謹閒存未及學問此言學問居行未及徳化然庸言庸行之信謹以至於閒存則學問可知矣此言寛居仁行則徳化可知矣重申之曰君徳明其體用之一也所以爲龍徳而正中者也

來氏知徳曰之者中正之理龍徳正中𨿽以爻言然聖人之徳不過此至正大中而已蓋乾道剛健中正民受天地之中以生惟中庸不可能苟非學聚問辧有此致知工夫寛居仁行有此力行工夫安有龍徳之正中乎聚者多聞多見以求防聚此正中之理也辧者講學也親師取友辧其理之精粗本末得失是非擇其正中之善者而從之卽講學以耨之也寛者優遊厭飫勿助勿忘俾所聚所辧此理之蓄於我者融防貫通渣滓渾化無彊探力索淩節欲速之患也蓋寛字以久逺言有從容不迫之意非專指包含也居者守也據也仁以行之者無適而非天理中正之公而無一毫意必固我之私也蓋辧者辧其所聚居者居其所辧行者行其所居故必寛以居之而後方可仁以行之若學聚問辧之餘涵養未久粗心浮气而驟欲見之於實踐則居之不安資之不深安能左右逢原而大公以順應哉此爲學一定之序也有是四者宜乎中正之徳博而化矣卽前九二之君徳也

九三重剛而不中上不在天下不在田故幹幹因其時而惕𨿽危無咎矣

重剛謂以剛承剛剛之過也不中未若二五之中也三居下之上旣不能如九五之得位又不能如九二之應君位爲之時爲之也幹以繼幹之際日致其敬畏謹戒之誠進徳修業乾道不失故危而無咎或曰初非剛而不中耶文言何不之及也曰初非重剛也可進於二也三則下卦之極又逾乎二上隔乎五故有不同

周易觀彖曰申居上不驕爲下不憂之意

九四重剛而不中上不在天下不在田中不在人故或之或之者疑之也故無咎

爻處重卦之間幹上又乘幹也故曰重剛不二不五已逾乎三是離羣見天之地不可不審或躍也自試也此進修所以及時也

如舊說三四爲人位則九四固人矣而曰不在人則三四爲人非也其曰不在人者與不在天不在田同類蓋天田皆象中假借之字猶曰上不在五下不在二中逾乎三云爾三君子終日幹幹人事也故四又曰中不在人因君子而言也

來氏知徳曰在人謂三也四三𨿽皆人位四則居下之上而近君矣非三之不近君故曰不在人重剛不中之中二五之中也中不在人之中六爻中間之中也按此以四之爲人有難以解於不在人三字而爲之說不知人因君子之事而言也其實參三才而兩之上下兩卦各有天地人也

毛西河曰本義以四非剛位不當言重剛謂重字衍考虞氏易九三以剛爻剛位爲重剛九四以上干接下幹爲重剛與九三幹幹同則不當衍按以剛爻剛位爲重剛九三九四不可通幹以繼幹兩剛卦相接乃重剛也是爲正義

周易觀彖曰申上下無常進退無恆之意

夫大人者與天地合其徳與日月合其明與四時合其序與鬼神合其吉凶先天而天弗違後天而奉天時天且弗違而況於人乎況於鬼神乎

天地日月四時鬼神之合中正而已日月四時鬼神皆天也有天道將然之事而先之一本中正與天相合故弗違有天道已然之事而後之率由中正與天相協故奉若民之義鬼神之吉凶一也未有能違乎中正之徳者卽上所謂位乎天徳也上治之本也親上親下同此作覩也本義先天弗違謂意之所爲黙與道契後天奉天謂知理如是奉而行之意本程傳程傳曰大人與天地日月四時鬼神合者合乎道也天地者道也鬼神者造化之迹也聖人先於天而天同之後於天而能順天者合於道而已合於道則人與鬼神莫能違也

程子曰天且弗違況於鬼神乎鬼神言其功用天言其主宰

來氏知徳曰合徳以下總言大人所具之徳皆天理之公而無一毫人欲之私若少有一毫人欲之私卽不合矣天地者造化之主日月者造化之精四時者造化之功鬼神者造化之靈覆載無私之謂徳照臨無私之謂明生息無私之謂序禍福無私之謂吉凶合序者如賞以春夏刑以秋冬之類也合吉凶者福善禍淫也先天弗違凡制作之類𨿽天之所未爲而吾意之所爲默與道契天亦不能違乎我是天合大人也奉天時者奉天理也後天奉天時如謂天敍有典而我惇之天秩有禮而我庸之之類𨿽天之所已爲我知理之如是奉而行之而我亦不能違乎天是大人合天也蓋以理爲主天卽我我卽天故無後先彼此之可言矣

周易觀彖曰此申聖人作而萬物覩之意

亢之爲言也知進而不知退知存而不知亡知得而不知喪

任剛之失總由不知不知故無民無輔動而有悔

其惟聖人乎知進退存亡而不失其正者其惟聖人乎【王肅本以上聖人聖字作愚字謬】

知者人心之明元之澈乎始終者也不失其正天則在焉卽天下治焉豈至與時偕極哉此聖人所以有見羣龍無首之吉也此用九之事因上文而嘆想之見知與不知間不容髮



坤至柔而動也剛至靜而徳方後得主而有常含萬物而化光坤道其順乎承天而時行

坤純陰至柔也及生物而動厚載無疆則又至剛焉柔則至靜矣地類也而行地無疆則動剛者其徳又方焉此彖所謂元亨而利牝馬之貞者也天一而地二坤地也乾先而坤後故效法謂坤其至柔而動剛至靜而徳方者皆效法之事後順則得其常此彖所謂先迷後得主也西南坤方萬物皆致役焉不爲先迷東北艮方篤實光輝得所主故能含且化而光此彖所謂利西南得朋東北喪朋者也地勢坤順之象後順得常之道也前之應地無疆者實天爲之主也惟坤承之時行不悖此彖所謂安貞之吉也前傳旣分釋彖文以著其義此又串合言之以見坤之配乾也

至柔而動也剛至靜而徳方與六二直方大之義同蓋六二爲坤之正位如九五爲幹之正位也

何氏楷曰乾剛坤柔定體也坤固至柔矣然幹之施一至坤卽能翕受而生之气機一動不可止遏屈撓此又柔中之剛矣乾動坤靜定體也坤固至靜矣及其承幹之施陶冶萬類各有定形不可移易此又靜中之方矣柔靜者體也剛方者用也趙氏汝楳曰坤無干以爲始孰開其端先迷也天先施而地後生先陽後陰乃天地生生之常理

兪氏琰曰坤道之常蓋當處後不可攙先也攙先則失坤道之常矣惟處幹之後順幹而行則得其所主而不失坤道之常也

王氏宗傳曰惟其動剛故能徳應乎幹而成萬物化育之功惟其徳方故能不拂乎正而順萬物性命之理此坤之徳所以能配天也後得主而有常則申後順得常之義含萬物而化光則申含光大品物咸亨之義

周易觀彖曰坤至柔而動也剛至靜而徳方申釋元亨利貞也柔靜者坤之本體動剛則其也元亨也徳方則其成也利貞也後得主而有常申釋先迷後得主也柔靜是其居後也剛方是其得主也惟居後故能得主而有常也含萬物而化光含光大亨也西南之位又申西南得朋之義坤道其順乎承天而時行以順承天而行無疆貞元相生東北之位也又申東北喪朋之義又曰六二卦主故其徳卽坤徳動剛則二之直也徳方則二之方也所以𨿽柔靜而能直方也化光則用與天配順承則體與天合是皆二之所謂大而不習無不利也幹彖傳以九五明辭義故於此文言之

按周易觀彖各條俱有著落然以含萬物而化光坤道其順乎承天而時行分貼西南得朋東北喪朋稍有未安蓋東北喪朋乃終有慶卽後得主之義而坤順承天則安貞之義也

積善之家必有餘慶積不善之家必有餘殃臣弒其君子弒其父非一朝一夕之故其所由來者漸矣由辧之不早辧也易曰履霜堅冰至蓋言順也

積由初起漸由初進故當辧之早重陰始凝不可聽其馴致也

毛西河曰順馴也音義並同此卽本文積漸小象馴致之義與順承順字有別本義順愼同則愼字在小象四爻不合

周易觀彖曰陰陽之類在人心則爲理欲之消長而有善惡在人事則爲君父臣子之順逆而有治亂其理一也

直其正也方其義也君子敬以直內義以方外敬義立而徳不孤直方大不習無不利則不疑其所行也六二坤之正位中虛而無物欲之撓所謂至柔而動也剛則剛卽其直也中正之本體也坤爲地地有四方方各有宜故曰至靜而徳方則方卽其義也事物之當然也人心本直而肆則失之惟齋莊靜壹則一私不擾可以直其內制行有方而昧則違之惟明晰精當則一事不苟可以方其外是敬立乎方之體義立乎直之用內外交養徳合無疆故不孤是卽彖所謂大矣凡人之行多疑懼而不安者由其內外之無所主持也至敬義立而徳不孤則安固而不搖寧靜而不惑行而宜之矣夫何疑君子自修之功此爲切至皆實而可循者也

明道程子曰敬以直內義以方外合內外之道也釋氏內外之道不備者也敬義夾持上達天徳自此問必有事焉當用敬否曰敬只是涵養一事必有事焉須當集義又問義莫是中理否曰中理在事義在心問敬義何別曰敬只是持己之道義便知有是有非順理而行是爲義也若只守一个敬不知集義卻是都無事也又問義只在事上如何曰內外一理豈特事上求合義也

朱子語類曰敬以直內是持守工夫義以方外是講學工夫直是直上直下胸中無纖毫委曲方是割截方正之意是處此事皆合宜截然不可得而移易之意又云敬義夾持直上達天徳自此最是下得夾持兩字好敬主乎中義防乎外二者相夾持要放下霎時也不得只得直上去故便達天徳自此表裏夾持更無東西作去處上面只更有个天徳問義形而外方曰義是心頭斷事底心斷於內而外便方正萬物各得其宜又云文言將敬字解直字義字解方字敬義立而徳不孤卽解大字敬而無義則作事出來必錯了只義而無敬則無本何以爲義皆孤也須是敬義立方不孤施之事君則忠於君事親則悅於親交朋友則信於朋友皆不待習而無一之不利也

黃氏幹曰干言徳業坤言敬義𨿽若不同而實相爲經緯也欲進幹之徳必本之以坤之敬欲修幹之業必制之以坤之義非敬則內不直徳何由而進非義則外不方業何由而修終日幹幹𨿽進修夫徳業而所以進修者乃用力於敬義之間用力於敬義固可以至於大而所謂大者乃徳之日新而業之富有也王氏應麟曰丹書敬義之訓夫子於坤六二文言之孟子以集義爲本程子以居敬爲先張宣公謂工夫並進相須而成也

胡氏炳文曰幹九三明誠並進也坤六二敬義偕立也主敬是爲學之要集義乃講學之事

薛氏瑄曰敬以直內涵養未之中義以方外省察中節之和又曰敬以直內戒愼恐懼之事義以方外集義之事內外夾持用力之要莫切於此

蔡氏淸曰敬義二字皆以見成之徳言然直不自直必由於敬方不自方必由於義直卽主忠信方卽徙義直卽心無私方卽事當理

周易觀彖曰凡物之直者未必大也以其直而周方之積厚之則大矣敬而無義其徳猶孤程子所譏佛氏之學是也然非直則不能成方如申韓引繩墨切事情而卒流於偏曲故敬者事之本也

陰【句】𨿽有美【句】含之【句】以從王事弗敢成也【句】地道也【句】妻道也臣道也【句】地道無成而代有終也

六居於三在下之上若將表著其美者然坤體陰盛與二相從故特揭之曰此亦陰爻也𨿽章美於內仍含之而不自暴也所以從王事弗敢成也又實指之曰此地道也正言坤體也以人倫言之則妻之於夫臣之於君同此道也代終釋地道光天事代之以終地之所以配天也代終代天事終天事也地無事生長收藏皆天事也

程子曰天地日月一般月之光乃日之光也地中生物者皆天气也惟無成而代有終者地之道也谷氏傑曰爻言有終此言代有終則並其終亦非坤之所敢有也

何氏楷曰幹能始萬物而已必賴坤以作成之故曰代有終正對幹之始言

天地變化【句】艸木蕃【句】天地閉【句】賢人隱【句】易曰括囊無咎無譽【句】蓋言謹也

四上下交接之地以干四重剛不中觀之則此爲重陰而不中矣與六二隔絕而六五無情惟初六似之初六爻辭曰履霜此曰括囊其文言曰蓋言順也此曰蓋言謹也前後文意相承初蓋防其漸四則愼其出也重陰不中二五不協故有天地閉賢人隱之象然辭曰括囊而文言直曰天地閉賢人隱彼象物理此抉天人小大實一致也象傳曰愼不害卽本文當謹之意

君子【句】黃【句】中通理【句】正位居體【句】美在其中【句】而暢於四支發於事業【句】美之至也

君子謂六五指其人以實之也黃中通理釋爻辭之所謂黃者以其中也惟中故通而不累於物理而不淆於私正位居體釋辭所謂裳者以其位乎中而正也正故得乎坤之體是六五之善惟其中而已故又申言之曰黃中通理則美在其中矣黃中之色通理中之徳也其正位居體卽暢於四支而發於事業矣四支者體也事業身之施也皆中之致也故又重言以結之曰美之至也象傳曰文在中一言蔽之矣蔡氏淵曰黃中通理釋黃義正位居體釋裳義黃中正徳在內通理文無不通言柔順之徳蘊於內也正位居在中之位居體居下體而不僣言柔順之徳形於外也美在其中黃中通理也暢於四支於事業正位居體也二五皆中二居內卦之中其見於外者不疑其所行而已五外卦之中其施於外有事業之可觀坤道之美至此極矣

蔡氏淸曰黃裳二字分而言之則黃爲中裳爲順合而言之則惟中故順存於中爲中形於外爲順理一而已天下無有形於外而不本乎中者惟有黃中之徳故能以下體自居

林氏希元曰文言旣分釋黃裳了又恐認爲二物不知歸重處故美在其中一條見得其所謂順乃本於中與象傳文在中也及六二之動直以方也意思一般

周易觀彖曰二言直方五言中順者二居下貴有剛方之操故以直方言五居上貴有虛衝之美故以中順言也然內直之至卽無不中矣外方之至卽無不順矣中庸之學始於敬義極於中和者此也或問乾坤之學何以不同曰幹二之存誠幹三之忠信卽坤二之直坤五之中也幹二之言信行謹幹三之修辭立誠卽坤二之方坤五之順也蓋陽實陰虛人心之徳必兼體焉以其實心體之謂之存誠謂之忠信以其虛心涵之謂之直謂之中而其爲性之存存無異也以其實心而形於事謂之立誠謂之信謹以其虛心而順乎理謂之方外謂之正位而其爲之中節無異也兩卦之所以不同者特以人心之徳互其義先儒之說其大致則然然不可不知兼體之妙也幹五稱聖人而坤五稱君子蓋成像謂幹所以合徳天地而位乎天徳其用功則九二之信謹閒邪九三之忠信立誠體立而用卽行工夫甚易效法謂坤所以美在其中而暢於四支於事業其功則六二之直內方外敬義立而徳不孤內外夾持工夫甚簡𨿽兼體而實分明也又不可不知

陰疑於陽必戰【句】爲其嫌於無陽也故稱龍焉【句】猶未離其類也故稱血焉【句】夫黃者天地之雜也【句】天而地黃

象言龍戰於野其血黃此逐字釋之以著其義象之所謂戰者爲其陰疑於陽也坤至上六陰盛極矣與陽相亢情乖勢勝而無小大之分疑故戰戰者陰爲之主而象稱龍者爲其嫌於無陽也陽本陰之主至陰極之時不配陽而欲勝之幾幾乎無陽矣是主之見敵也故不稱牝馬而仍稱龍旣稱龍矣則所傷者不獨陰也而象稱血者爲其猶未離乎陰也气陽而血陰故曰類象旣稱血則其色當專屬黃矣而又稱者陽與陰雜也當戰之時兩敗俱傷也是𨿽以其血言而所指者逺言黃卽言天地矣天地之間至陰盛而戰髙卑之定位何如哉分終不可不辧也故指其正者以明之

鄭氏維嶽曰謂之曰陰陽交戰也交戰而獨曰龍者是時陰處其盛嫌於無陽也故獨稱龍爲戰若曰陰犯順而龍戰之云爾以討陰之義與陽不許陰爲敵也當其雜也黃似乎莫辧而不知卽雜之中者是天黃者是地斷斷不可混淆定分原自如此易翼說卷六﹤經部﹐易類﹐易翼說﹥

欽定四庫全書

易翼說卷七

湖北巡撫晏斯盛撰

象上傳



天行【句】健【句】君子以自彊不息

天行健乾象君子謂學易者自彊不息體幹也卽法天也天一日一夜一周萬古如此此行之健也象幹不僅曰天亦不僅曰健而曰行則幹之形體性情俱著而純陽一元之理盡見卽元亨利貞之四徳亦畢具於其間學易者體此而靜專動直無時間斷則天徳之剛在我而長人之仁嘉會之禮利物之義幹事之知浩然流行矣士希賢而希聖以希天莫切於此何以主之曰誠何以入之曰致知力行

何氏楷曰健而無息之謂幹中庸言至誠無息者通之於天也自彊言不息不言無息學之爲法天事耳始於不息終於無息故中庸於無息之下文推原之曰不息則久自彊之法何如曰主敬君子莊敬日彊

潛龍勿用【句】陽在下也

陽謂九釋龍下謂初釋潛陽在下則非用之時位勿用意自明

見龍在田【句】徳施普也

徳天徳也施之普見之爲也

程傳曰見於地上徳化及物其施已普也陸氏希聲曰陽气見於田則生植利於民聖人見於世則教化漸於物

終日幹幹【句】反復道也

反復釋終日反復於道卽幹而又幹也蓋指其實而言之三陽本多凶又當幹體上下相繼之地是以反復於道而不自寧也

或躍在淵【句】進無咎也

進無咎或躍之意言審於進而期其無咎作一句讀非必進而後可無咎也

飛龍在天【句】大人造也【造劉向劉歆俱作聚誤】

大人釋龍造釋飛飛則在天造則得位卽所謂聖人作

亢龍有悔【句】盈不可久也

盈釋亢以人事言謂盛滿也不可久釋有悔久猶言長也

用九【句】天徳【句】不可爲首也

天徳卽乾道不爲首則變化也善藏其用也辭曰見羣龍無首謂龍見而不見其首乾用而坤應也不可爲首明其非無首也幹爲萬象先萬物資始首出庻物豈不當爲首然羣陽俱動則六爻適均不爲首矣與上九之亢者迥異也天徳渾然綂天禦天者變化各正保合太和一元亨利貞之體也故文言曰乃見天則



地勢【句】坤【句】君子以厚徳載物

以純陰而配天至順而能承故名坤坤爲地不僅曰地而曰地勢則至元光亨馴利安貞之徳俱見厚徳載物君子之所以法地也惟順故厚厚則無不承故能載物物猶眾也六二之直方大不習無不利者此也文言敬以直內義以方外君子法地之實功物之所以能載也故曰敬義立而徳不孤

履霜堅冰【句】陰始凝也【句】馴致其道【句】至堅冰也【魏志作初六履霜郭京舉正據王輔嗣韓康伯本作履霜無堅冰字謬】

陰始凝釋履霜至堅冰也釋堅冰至馴致其道釋至字言方履霜而知其堅冰至者由馴致其道以至於此陰進之初當防其漸

丘氏富國曰幹初九小象釋之以陽在下坤初六小象釋之以陰始凝聖人欲明九六之爲陰陽故於乾坤之初畫言之

六二之動【句】直以方也【句】不習無不利【句】地道光也辭直方大不習無不利此不釋大者直方故大文言所謂敬義立而徳不孤也直方而大故不習無不利順之至也文言所謂不疑其所行也六二得坤之全象爲一卦主爻本含光大故曰地道光幹之動直坤二六曰直者以其動而承天也故曰坤至柔而動也剛然至靜而徳方而此曰動者蓋方者其體以動之直而成故曰直以方生物之功因生生之理而爲一定之質也以學者之事言之有主敬之力而後有精義之神

含章可貞【句】以時也【句】或從王事【句】知光大也以時因下文從王事而言六三之章含之者有待也貞也貞屬知故能待時光大則知之也以無成有終言

括囊無咎【句】愼不害也

愼釋括囊不害卽無咎不釋無譽者僅能不害則無譽可知

黃裳元吉【句】文在中也

文黃裳取文繡之象在中謂五

谷氏家傑曰中具於內黃中見於外曰黃裳文在中乃闇然之章不顯之文也卽美在其中意

龍戰於野【句】其道窮也

其道謂陰窮謂上陰至窮極與陽爲敵不止於盈

用六永貞【句】以大終也

上之戰迷也失道也貞者坤之體常道也永長也能長此貞乃後順得常故大終當六陰皆變之時其體適均終於所事一牝馬之貞也坤能從乾故著其用



云雷【句】屯【句】君子以經綸【經綸鄭氏本作經論謂撰書禮樂政事與象義不協謬】雲者雨之屬坎象雷震象以在屯時故不言雨而言云彖傳言雷雨之動者主震初也云雷郁勃則必兩而散君子當屯難之際必有撥亂定傾之用

𨿽盤桓【句】志行正也【句】以貴下賤【句】大得民也

盤桓而利居貞故動而不躁志行之正爲之也初爲亨屯之主故貴又爲三陰所歸故大得民釋建侯之利

六二之難【句】乘剛也【句】十年乃字【句】反常也

剛謂初九六二切而乘之又爲震體𨿽有中徳而不免於難難謂屯邅也然六二得中能守其正久而應五則剛柔正配婚禮之正故曰反常常謂常道反復也亦其中徳爲之

卽鹿無虞以從禽也君子捨之【句】往吝【句】窮也【郭京本謂以從禽上有何字謬】

無虞而禽必陷林中以從禽也句已見其意故直言君子捨之不然窮無所往也故吝

求【句】而往【句】明也

求謂初九濟屯主象求助者也往謂應初共往而濟五之屯也明不妄進初與五皆有求於四者也而應初承五情義相關故曰求而往也明也

屯其膏【句】施未光也

膏澤不下於民五陷坎中正當其屯是以施而未光有膏而自屯之則未光者究未能施也節嗇之過豈可大事

泣血漣如【句】何可長也

屯不能亨者上六屯極去震已逺是已無望於亨也



山下出泉【句】蒙【句】君子以果行育徳

周子曰山下出泉靜而淸也汨則亂亂則不決也愼哉其惟時中乎

坎動故以果行山靜故以育徳又動於靜中果也流而止之育也

利用刑人【句】以正法也

正法申明法紀所以止惡於初萌開人之昏昧不釋下文者意已足也用說桎梏則法弛矣其吝可知

子克家【句】剛柔接也

剛本爻也柔初三四五也接承先啟後下接初上接三四五蓋一剛主於內而羣柔相應若子之賢而能起其家者也辭所謂包蒙納婦者俱可以此句統之故不重釋

勿用取女【句】行不順也

坎三偏暗爻不中正外應上九則動而合九二𨿽爲同體剛中志應而不爲所有不順之甚見金夫不有躬矣故勿用取女

困蒙之吝【句】獨逺實也

實謂兩剛爻從二不得從上亦不得蒙之亨亨以正九二是也而三間之逺矣

童蒙之吉【句】順以防也【鄭注防當作遜然古字通用不必攺遜】

六五得中又與九二相應良知良能與理相說故曰順蒙五以六居之則虛其中而遜志孚心有敎能入是其巽也

利用禦防【句】上下順也

艮止也蒙極而止之順也一陽而止眾陰亦順也順則遏亂有餘故利釋此則爲防之不順不利可知故不及



云上於天【句】需【句】君子以飲食宴樂

坎爲雨雨在天上則猶然云也上於天則雨可待也彖有孚元亨主九五言象九五需於酒食中正居尊下乘乎幹孚信在己以斂食宴樂有所以爲需也飲食日用所必需需之而宜則宴樂矣爲學則勿正勿助也處事則不躁嘗不操切也

需於郊【句】不犯難行也【句】利用恆無咎【句】未失常也不犯難行去坎尙逺在坎之初未失常得需之道孫氏質卿曰不犯難而行便是常不失常便是恆徳人惟中無常主或爲才能所使或爲意气所動或爲事勢所激𨿽犯難而不顧所以不失常最難飲食要樂不失常也能不夫常更有何事

需於沙【句】衍在中也【句】𨿽小有言【句】以吉終也【沙鄭氏作沚誤】衍在中幹之中爻也幹爲郊平曠之地史記封禪書注山陂曰衍周禮注下平曰衍沙𨿽近水而九二居中尙在平衍之地猶爲得所需者小有言終吉而增𨿽以二字者總爲九二之得中故也言𨿽險而中平也

需於泥【句】災在外也【句】自我致防【句】敬愼不敗也災在外謂近坎敬愼不害九三剛勝可不致防防來逼我無如之何自我爲主猶可不致蓋坎爲外卦爻未入險

需於血【句】順以聽也

方至於坎上順以聽五下順以聽初入險未深兩剛相援故可出險血穴通陷之小者

酒食貞吉【句】以中正也

中正謂九五𨿽在坎中不得爲險彖傳所謂剛健而不陷位乎天位者本卦主象故象與象辭同

不速之客來敬之終吉【句】𨿽不當位【句】未大失也不中正居險極故曰不當位近九五應九三而幹體皆應則所需仍不虛故曰未大失不當位釋入於穴未大失釋不速之客來敬之終吉不釋三人者卽客也



天與水違行【句】訟【句】君子以作事謀始

天干象水坎象天行上水行下是爲違違故訟訟必有因息訟必正其本是故謀其始則爭端絕凡事皆然故作事謀始

胡氏炳文曰凡事有始有中有終訟中吉終凶然能謀於其始則訟端旣絕中與終不必言矣

不永所事【句】訟不可長也【句】𨿽小有言【句】其辧明也長上聲訟初也爭端不可長入訟而卽悔者其辯明故不長訟辯明者自反之謂謂人己之辯明也兪氏琰曰彖傳云詮不可成蓋言訟之通義而不欲其成爻傳訟不可長蓋言初爲訟端而不欲其長

不克訟歸逋【句】竄也【句】自下訟上【句】患至【句】掇也竄也釋不克訟歸逋言不勝而逃避也自下訟上釋不克之故患至釋不克之事掇兩手取物而去釋歸逋言避患之急也訟以不終爲吉逋則奏當未成釋此則元罪旣逋余得免禍可知故不及邑人無眚古詞云明明如月如何可掇憂從中來不可斷絕掇去心憂之義當如此

食舊徳【句】從上吉也

上謂上卦幹也三才柔不競與人無爭上干𨿽剛六能柔之承順有餘安然自足此其所以吉也從事無成卽食舊順承之道也故不再釋

復卽命渝安貞【句】不失也

不失謂其復且渝也九剛始有爭端幾乎失矣而處四在幹之下則終能攺圖不致有失也六三從上者未嘗有失柔能承幹爲之也九四不失者轉而從理承五之位爲之也

訟元吉【句】以中正也

中正謂九五無訟人之事有聽訟之權凡聽訟者不中則猛不正則偏非生靈之福九五剛而得中則不爲猛欽卹以爲之本也中而且正則不至偏明允以爲之用也釋元吉之所以然

以訟受服【句】亦不足敬也

亦不足敬言受服卽非美事辭曰或錫猶意外未必然之事也傳直曰受則竟錫之矣卽其實事而言已有危道較辭更顯更防彖傳之所謂終凶也



地中有水【句】師【句】君子以容民畜眾

古者以田賦出兵則井田之間卽甲乘之所從出坤爲地坎爲水地有水卽井田之象民之所在卽眾之所在容保也畜聚也民何以容田裏是也則比閭族黨州鄕卽伍兩卒旅軍師也容之則所以畜之矣

師出以律【句】失律凶也

爲否臧二字解故就律字反復之而辭義顯矣失律亦在出師時見爲初言也

在師中吉【句】承天寵也【句】王三錫命【句】懷萬邦也天謂六五爲九二正應虛己任賢者也與二相孚寵眷備至自二得之則爲承言得君之專也懷萬邦言錫命之實見上下之志同也

師或輿屍【句】大無功也

惟輿屍故無功無功故凶爲本爻之乘剛言也與大人爭也

左次無咎【句】未失常也

左次師之退也不敢輕進六四之柔順爲之也貞也得師之常道仍未失律

楊氏時曰師以右爲主常也左次則失常矣然四以柔順之資量敵而後進慮勝而後會退而左次未失常也

長子帥師【句】以中行也【句】弟子輿屍【句】使不當也以中行謂六五得中而應九二也此句已包田有禽利執言無咎而爲言謂執言可服也弟子專功之人六三也不執言而窮兵是我使之不當矣玩傳不釋上文而意自明

大君有命【句】以正功也【句】小人勿用【句】必亂邦也正功師之終也敍績行賞君命之實必亂邦者戒其漸正其始也

邵氏寶曰弟子輿屍戒於師始小人勿用戒於師終始無弟子則終無小人卽始有之成賞而不封或封而不任亦不用也



地上有水【句】比【句】先王以建萬國親諸侯

坤有國之象四陰順承諸侯之象九五當尊羣陰皆輔一人有道賴及萬方肇邦啟宇大小相維臂指相使分封治以至公眾建不爲少力萬國以地言九服之內也諸侯以人言五等之爵也

胡氏炳文曰師之容民畜眾井田法也可以使民自相合而無間比之建國親侯封建法也可使君與民相合而無間

比之初六【句】有他吉也

初比之始開天下之先當方來之日吉且洊至不一而足其爲有孚之比孚之盈缶者皆可於其初卜之也故略之而直以有他吉括之

蔣氏悌生曰爻辭有孚凡兩端及盈缶等語象傳皆略之直舉初六爲言可見比之要道在乎始先此義與卦辭後夫凶之意相明

比之自內【句】不自失也

內有中正之徳與九五爲正應不苟於比者湯聘三往伊尹乃就比二有之

比之匪人【句】不亦傷乎

六三危而懷疑在比之介外隔於四不能從五又與上六爲應而上六無所終後夫也匪人也凶也不僅傷矣三與之應𨿽未至凶得無傷乎

外比於賢【句】以從上也

五以中正之徳爲比之主故曰賢上謂五四親承之是之爲從雲從龍風從虎從蓋比之親切者乎貞吉可知

顯比之吉【句】位正中也【句】捨逆取順【句】失前禽也【句】邑人不誡【句】上使中也【郭京本捨逆取順失前禽也作失前禽捨逆取順也妄攺並無韻】位正中九居五也一陽得位而眾陰從光大尊臨得幹五之一體所謂中天下而立者逆迎也迎者捨之順而取之不殺降如前禽之失王者寛大之道中正之徳也上使中言邑人所以不誡之故由於上使之然詩所謂氏之質矣日用飲食羣黎百姓徧爲爾徳者中正之化也

比之無首【句】無所終也

比之窮也無首猶言不早無所終言無可爲後無首所以無終無終則凶可知矣

蔣氏悌生曰卽卦辭後夫凶之義



風行天上【句】小畜【句】君子以懿文徳

風防象天干象風有聲故防多主命令如重防以申命其較然者天君也朝廷之上也風行於天上是命令之在朝廷也懿美也五陽畜於一陰陰美好柔嘉而九五以剛中之徳主之蓋其時陽系於陰澤𨿽未下事𨿽未行而命令之修仁言藹然徳澤政事畜於斯矣其亦有待而行也

先儒以風有气無質爲小畜又以懿文徳爲文章才藝未合象意

復自道【句】其義吉也

陽剛在初幹之本然也不爲物亂四相應而不相制也在身爲道在事爲義斷之曰義吉則無咎可知

牽復在中【句】亦不自失也

兩陽相連不爲陰系二當爻中道與初同故曰亦不自失

夫妻反目【句】不能正室也

男以女爲室六四室也三與之比陽剛不中迫而承之而四爲畜主三不能制是以反目兩相惡也

有孚惕出【句】上合志也

上謂九五五尊而四卑五剛而四柔又在防下以善相畜者彼此心孚故爲合志志與五合則三𨿽迫於其下不得而相姦也血去惕出皆由於此

有孚攣如【句】不獨富也

四爲畜主惟五足以正之五剛中位尊四柔順而善承四旣與五孚而五亦與四孚畜之相得益彰者也畜盛故富能不丰已故以其鄰

旣雨旣處【句】徳積載也【句】君子徵凶【句】有所疑也徳積則畜滿而不傾疑生由婦貞而有厲載徳當從五也有所疑逾五而隔於四也



上天下澤【句】履【句】君子以辧上下定民志

天尊澤卑上天下澤其分秩然是故履也者禮也制法天地有定分也禮逹而分定分定而志定故曰治天下莫大乎禮

王氏應麟曰上天下澤履此易之言禮雷出地奮豫此易之言樂呂成公之說本於漢書上天下澤春雷奮作先王觀象爰制禮樂

素履之往【句】獨行願也

願者心之自具本爻之剛正也居初故曰獨行未與物雜自樂其素陶詩所謂撫已有深懷任眞無所先者也

幽人貞吉【句】中不自亂也

九二得中故不自亂此其所以爲貞吉之道也周於徳者邪世不能亂履中之謂也

眇能視【句】不足以有明也【句】跛能履【句】不足以與行也【句】咥人之凶【句】位不當也【句】武人爲於大君【句】志剛也柔暗偏邪妄自以爲明而實不明也眇矣肆焉欲有行而實不可與也跛矣當上下相履之介而柔獨履之也此履虎尾而咥人者故凶以其人而言則外柔而獨履乎剛越分犯義而不顧此武人之爲也武陰賊也不明而妄行者也咥人之凶在所不免

愬愬終吉【句】志行也

才剛而下於五危而知懼不敢妄行防以行志上承九五故志可行是以終吉

夬履貞厲【句】位正當也

九五剛尊而履故曰位正當位正當故夬履貞厲而亦不至凶言履尊之難也與彖履虎尾不咥人傳履帝位而不疚同噬嗑之貞厲無咎傳曰得當兌五之有厲傳曰位正當皆言當乎位之尊也

元吉在上【句】大有慶也

大有慶言履之至善履何以善以在上也上履之詳審更歷久而節文中非貿貿以往硜硜自任者也上以考詳有慶則五之貞厲正當可知矣履難乎其斷而莫善於審也



天地交【句】泰【句】後以財成天地之道輔相天地之宜以左右民【財九家易作裁】

天气下降而地气上行故曰交交則小往大來四字俱括矣和煦之時化育之盛人君體此本天地自然之道而裁成之因天地利物之宜而輔相之於以佐助生民同得此泰矣陰陽寒暑東西南北道本自然也而明時定候畫壤辧方若裁制而成就之者然分至啟閉髙下燥濕宜所自遂也而作息舒藏植刈畜牧若夾輔而相扶者然

王氏申子曰天地交而陰陽和萬物遂所以爲泰人君象之裁成其道輔相其宜此天地之間所以無一物之不泰也

防茅徵吉【句】志在外也

初內也四外也初方進四近君泰交之始其勢連類而升故曰志在外

包荒得尙乎中行【句】以光大也

包荒得尙乎中行舉辭之首尾兼用馮河不遐遺朋亡三句在其中省括之文也得尙乎中行本爻主象上四句之所以善者俱在乎此九二體實居中幹之正體兼容萬類不比朋私包荒朋亡泰以干徳故光且大中行故也惟其中行故包荒而不遐遺無私小之見大也用馮河而朋亡無比溺之累光也

元住不復【句】天地際也

小大之往來於三爲交際彖無平不陂無往不復相際之理艱而卹者當其際之事貞而孚者處其際之道無咎也於食有福也其際之貞且孚爲之也

翩翩不富【句】皆失實也【句】不戒以孚【句】中心願也失實謂不有其富中心願謂不戒之孚四泰之交近君者也與初二三翩翩而來同孚於五無或異志

以祉元吉【句】中以行願也

六五得中居尊柔交於剛貴而有禮泰之隆者交由於中故曰中以行願

城復於隍【句】其命亂也

泰之極而爲否成者欲壊治者將亂亂之作也由於人事觀其命而可知矣紀綱之顚倒政令之乖張亂也不待其否而知之也



天地不交【句】否【句】君子以儉徳辟難【句】不可榮以祿天上地下陰陽離絕不交也泰之反也不利君子貞故以儉徳辟難危行言孫儉也辟人辟世皆辟也苟系縻於榮祿則非儉矣否難之時不可爲也

抜茅貞吉【句】志在君也

九五剛中有其亡苞桑之危而初六當否之初位𨿽逺而心則殷願忠之志切於艸茅救世之正也

大人否亨【句】不亂羣也

六二中正𨿽小人道長不爲所亂不爲所亂則小人之包承不害君子亦自可見故不釋

包羞【句】位不當也

六三陰柔處危偏邪自用絕陽黨陰不順君子正否之所由成所謂匪入者也

有命無咎【句】志行也

九四剛而近君才足濟否志在救世承弼出入可以有爲故曰志行此象所謂有命無咎也志行則疇人之離祉可知矣

大人之吉【句】位正當也

九五剛中而正正當尊位故曰位正當有大人之徳者也否𨿽久而事可振也苞桑之系專賴一人

否終則傾【句】何可長也

長平聲言不終否也喜可知矣



天與火【句】同人【句】君於以類族辧物

天與火乾與離也陰麗於陽與幹爲體故曰天與火同人天與火者同人之象類族辧物同人之事同人非無別之謂親疎內外貴賤尊卑賢愚善惡各得其所以異而後爲同也蓋天下有火以髙明爲質也族眾倫物等威制度俱以人言

虞氏翻曰方以類聚物以羣分君子和而不同故於同人以類族辧物也來氏知徳曰凡大象皆有功夫故曰君子以以者用也若以類族爲人士爲士族農爲農族以辧物爲物螺爲螺物羽爲羽物則君子以三字無安頓而托空矣蘇氏軾曰同人以不同爲同

出門同人【句】又誰咎也

出門同人略變爻辭見同人於門非有私於門內也出門者同人之始門以內家人也不必言同人同人於門外則無所偏黨以理爲同又二爲同人主爻而初承之卽得所同者故占曰無咎

同人於宗【句】吝道也

卦以離應干大同之象六二則志應而專乎五非大同之道蓋同取其公惡其私心有所系私矣此外皆不可爲同矣故吝

伏戎於莽【句】敵剛也【句】三歲不興【句】安行也

敵剛謂幹以干與離之同而三獨偏暗居離之間欲敗之也然幹體剛正居尊勢不得肆又二五相同三欲間之而不能間也故曰伏莽安行潛行也觀望持久而終未敢動故升陵不興

乘其墉【句】義弗克也【句】其吉則困而反則也

九四剛而能下惡二之專乎五而九五位尊正應欲攻之而不能非但勢不敵亦義不敵也旣知有義弗克而還則心輸志服以分自安故曰反則則法則也此吉之由

同人之先【句】以中直也【句】大師相遇【句】言相克也同人之先謂號咷也中直言其誠切五與二陰陽正應本不可間也而三四之伏莽乘墉實是間之故必用大師克之而後相遇遇在克之後故曰大師相遇言相克也克而後遇遇則仍然同矣

董氏銖曰𨿽大帥相克而後相遇亦以義理之同物終不得而間之故也

同人於郊【句】志未得也

惟君子爲能通天下之志以其廣大無私也於郊與於野不逺然而有間矣居同人之外而心有不孚故曰志未得而占僅曰無悔



火在天上【句】大有【句】君子以遏惡揚善【句】順天休命火在天上普照萬方所有者大也所有者大則庻類繁多善惡殊致天命有徳實爲休美故君子於此制禮明法惡者有以遏之而止惡於方萌善者極爲揚之而長善於不已此皆天理之當然明乎天理而順之則有之所以大也

大有初九【句】無交害也

六五居尊有乎羣陽者也初九去五尙逺故無交剛徳居初未與物擾故亦無害明匪咎之所以然而艱則無咎已見矣故不及

大車以載【句】積中不敗也

九二在下卦之中陽盛而所有多故曰積幹體健而能運中而未盈故不敗其有攸往而無咎可知

公用亨於天子【句】小人害也

九三以干下之上而上交離明公用亨於天子之象也亦有之大者然地處偏隘在剛柔兩卦之交與初之無交害者異健以繼明𨿽不能勝亦不可不愼也故又申小人弗克之義曰小人害也

匪其彭無咎【句】明辧晳也

九四承五宻邇於上當有之大稍或自丰身家不可保矣惟其剛而能下心知戒懼不有其有一以奉公故稱明晳

厥孚交如【句】信以志也【句】威如之吉【句】易而無備也六五得中能有大者中故信信則人任故足志所謂大中而上下應之也易坦易也信之著也無備不戒也信之素也遏惡揚善順天休命無所作威也

大有上吉【句】自天祐也

有之極而下爲六五有順理之至是履信思順而尙賢者天者理而已順天之理自天祐之



地中有山【句】謙【句】君子以裒多益寡稱物平施【裒鄭荀作芾蜀本又作捊】

地本卑平而有山在其中是髙而在下者謙也謙以制禮禮有以多爲貴者有以少爲貴者人情務多喜益不稱乎物施必不平惟裒取其多者以益寡則事物之間文質相稱而施之於用彼此適均故曰謙者徳之柄也朱子語類問裒多益寡是損髙就低使敎恰好不是一向低去曰大抵人多見得在己者髙在人者卑謙則抑己之髙而卑以下人便是平也

謙謙君子【句】卑以自牧也

自牧之自對渉川之吉言言卑遜之道君子所以自飬耳所飬者深則其外之利用固非所計也謙而又謙其飬深也解渉川之意甚精

孔氏穎逹曰牧養也解謙謙君子之義恆以謙卑自飬其徳也

鳴謙貞吉【句】中心得也

六二中正得謙之實上承九三剛柔相協故鳴其心之所得有諸內而形於外存於已而應於人也

勞謙君子【句】萬民服也

九三爲謙主爻以一陽而爲羣陰所依有得民之象體本艮止居坤之下不自矜伐眾益歸之故曰萬民服此謙之最盛者

無不利防謙【句】不違則也

則法也謂九三蓋九三爲謙之主爻眾之所取則也六四柔正與之相比能下從之是以不違此辭之所謂防謙

利用侵伐【句】徵不服也【侵王廙本作寢後人妄攺又郭京謂當作徵亦不必且與下徵字復】

謙而至用侵伐不得已之爲也謙而至利侵伐又謙之至也何也謙者萬民所服而彼不服也因其不服而徵之義也非欲多上人也

何氏楷曰侵伐非黷武不得已而徵之正以釋徵伐用謙之義

鳴謙【句】志未得也【句】可用行師徵邑國也

上六與九三應處謙之極位髙而亢𨿽鳴三之謙而其志實有未得也但以退爲進行師之道故謙極而師可行也



雷出地奮【句】豫【句】先王以作樂崇徳【句】殷薦之上帝以配祖考

震上坤下陽气奮出生意和暢故爲豫樂以宣幽逹滯和暢人心豫也先王之有天下也徳在生民上帝之所居歆而祖考之所佑啟也故本其徳而播諸聲容精微盡致鼓舞盡神是之謂崇極其盛也陳之而祀上帝配以祖考合萬國之歡以成豫豫之至也鄭氏康成曰奮動也雷動於地上萬物乃豫也人至樂則手欲鼔之足欲舞之王者功成作樂以文得之者作籥舞以武得之者作萬舞各充其徳以爲制祀天地配以祖考者使與天同饗其功也故孝經云郊祀后稷以配天宗祀文王於明堂以配上帝也

初六鳴豫【句】志窮【句】凶也

志鳴之心也窮窮其豫之至也陰柔不中當豫之初上應九四肆然自鳴推其心必極乎豫以爲快將放逞無度勢所必至故凶

不終日貞吉【句】以中正也

六居二得中不以豫爲安者明理燭幾以爲之本故視宴安如酖毒而不居貞且吉之道也不終日卽介石之斷也

盱豫有悔【句】位不當也

六三柔居危地是不當也豫不中正覬覦九四之豫以爲豫固悔矣卽稍遲畱焉亦不免於悔也不如介石之斷也盱豫有悔撮爻全文而中省二字

由豫大有得【句】志大行也

九四爲本卦主爻以一陽而統眾陰時之所由以豫者彖傳曰剛應而志行正謂此也剛應者九四剛而羣陰應也言志大行則心無所疑而朋盍簪在其中矣故不釋且大有得爻之全理也全理舉而余可略也

六五貞疾【句】乘剛也【句】恆不死【句】中未亡也

乘剛謂九四五𨿽尊而六柔弱又下逼於剛欲豫不敢故爲貞疾中謂六居五得爻之中足以自存故恆不死貞疾而恆不死𨿽乘剛而中未亡也

胡氏炳文曰豫最易以溺人六二柔中且正能不終日而去之六五陰柔不正未免溺於豫矣猶得不死者中未亡也人莫不生於憂患而死於逸樂以六五之中僅得不死然則初之鳴三之盱上之防其不中者皆非生道矣

防豫在上【句】何可長也

何可長卽有渝無咎之意言當速攺



澤中有雷【句】隨【句】君子以向晦入宴息

兌爲澤正秋也雷乃收聲陽气隨陰而斂也君子觀此因時休暇日出谷震東方也入昧谷兌西方也震下兌上卽日之東而西也向晦矣一日之秋也有動必有靜出作必入息與時相隨也禮君子晝不居內夜不居外隨時之道也

官有渝【句】從正吉也【句】出門交有功【句】不失也

六二中正而初九以剛正之才隨之是從正也此所謂貞吉隨有交象出門隨之初也不失得所從也卽二之中正也

系小子【句】弗兼與也

言二不可兼三當專隨乎初也陽大陰小若系三則失初矣以失丈夫釋系小子

系丈夫【句】志舍下也

下謂六二六二𨿽陰之同類而陰之隨陽其情尢切旣隨乎四則在下之二志已捨之矣以失小子釋系丈夫旣曰志舍下則不隨二而隨四矣以陰隨陽爲得其正爻所謂隨有求得而利居貞者俱備故不兼釋

隨有獲【句】其義凶也【句】有孚在道【句】明【句】功也

四近君臣也又臨三爲下所隨獲也上逼君而下得眾於義不安故凶明謂明於義率下以奉上而不敢以眾自隨此則孚上之道保身之功

爭於嘉吉【句】位正中也

九五中正樂於從賢亦爲人所共隨上六處卦外賢而髙上者也九五心與之孚敬而尙之若拜嘉者然

拘系之【句】上窮也

上窮無可復隨退而隨二



山下有風【句】蠱【句】君子以振民育徳

振動者防風之行育養者艮山之厚俱以民言如作新新民之謂蓋蠱當有事之時振興率育最爲要務卽興賢育才亦在其中程傳本義以育徳爲治己之事於文義未合

李氏舜臣曰山下有風則風落山之謂山木摧落蠱敗之象飭蠱者必須有以振之振民者猶防風之鼔爲號令也育徳者猶艮山之養成材力也李氏簡曰山下有風振物之象也蠱之時民徳敗矣敗而育之必振動之使離其故習可也猶風之撓物適所以養之也

乾父之蠱【句】意承考也

幹蠱在初意在承考則子之賢者故考可以無咎𨿽厲而終吉也

幹母之蠱【句】得中道也

九二得中不至過激爻所謂不可貞者委曲以濟卽中之謂也

乾父之蠱【句】終無咎也

無大咎則終無咎矣終者以其究竟言之也九三以剛居危當蠱之時不無過激然飭蠱之事惟剛能濟三當其際幹之有成故爻曰小有悔無大咎而傳曰終無咎也

裕父之蠱【句】往未得也

蠱深矣六四才柔不中不能幹者往無所濟

乾父用譽【句】承以徳也

六五柔尊得中是其徳也旣乾父之蠱而親乂不失令名惟其徳之盛也初六曰意承考𨿽柔而不中故不言徳譽此則柔而居尊得中幹蠱之最善者以徳爲承非僅以意承也三之悔四之吝奚啻什伯

不事王侯【句】志可則也

尙志卽其事也故可則上九居事之外惟志爲尙



澤上有地【句】臨【句】君子以教思無窮容保民無疆臨大也澤之盛滿也澤與地平亦大之義兌悅而坤順理義以悅民心教思所以無窮休養以順民欲容保所以無疆此臨之最盛者君子以之

王氏弼曰相臨之道莫若悅順不恃威制得物之誠故物無遺也

蔡氏淸曰勞之來之匡之直之輔之翼之又從而振徳之此可見君子教思之無窮民吾同胞以至鰥寡孤獨皆吾兄弟之顚連而無告者也必使皆樂其樂而利其利可見君子之容保民無疆也

咸臨貞吉【句】志行正也

志正行正本爻剛明當臨之初與二相比正臨之時此其所以爲貞而吉也

咸臨吉無不利【句】未順命也

命君命也兌象內卦以說爲體正臨乎陰疑於順上之命矣然本爻爲臨之主剛而得中上應六五以道爲臨非苟從者彖傳所謂大亨以正天之道也否之匪人所不得幹也時方泰而不至於否也

甘臨【句】位不當也【句】旣憂之【句】咎不長也

兌說體臨陰之始有浸味乎其下之意故六三曰甘臨柔居危地故不當不當則甘臨者之所以無攸利也咎不長能攺也三知憂惕不復甘矣

至臨無咎【句】位當也【虞氏荀九家皆作當位非也毛氏奇齡謂其與上長韻不協證據甚明】

柔當坤順之下爻之正位上近君下親民四之所以爲至臨得正所以無咎

大君之宜【句】行中之謂也

好問好察執兩端而用中於民此聰明睿知智之所以大也六五柔中下應九二虛己任人臨中之道故曰行中所以爲大君之宜

惇臨之吉【句】志在內也

坤順也厚也居臨之終用成初二之臨故志在內非正應故曰志泰初曰志在外陽方通也欲成泰也伊尹所以身任天下之重也臨上曰志在內陽已長也成其臨也堯舜所以髦期而不倦也



風行地上【句】觀【句】先王以省方觀民設教

坤爲地爲眾四方萬民之象防以申命敎之象命令行於四方及乎氓庻則巡行觀風布化之義此先王所爲有省方之禮用以觀民俗設政敎奢則約之以儉儉則示之以禮

初六童觀【句】小人道也

小人謂細民民可使由不可使知初六柔居觀初去陽甚逺無所見者不識不知其常也明其爲小人之道則君子而一無知見羞可知矣非觀之道

闚觀女貞【句】亦可醜也

五觀之主也二𨿽得中應五而與三四相隔非大觀也淺識之人所見無多其賢於小人不逺矣故曰亦可醜

觀我生進退【句】未失道也

六三去五不逺將觀國之光者柔居危地當觀上下之際審愼之至不易於進故曰未失道

觀國之光【句】尙賓也

尙賓猶言尙賢謂四切近於五爲上所賓也此下觀之最盛者

觀我生【句】觀民也

觀民者觀我生之實九五之尊呼吸斯民天聰明自我民聰明天明畏自我民明畏觀民則觀我者至矣義極精邃

觀其生【句】志未平也

處觀之極無位之地似可忘情於民矣然陽徳與五同也豈以身爲物外之身哉觀五之生所以爲民也憂樂君民心未嘗防故曰志未平



雷電【句】噬嗑【句】先王以明罰勑法【蔡邕石經本李鼎祚易解皆作電雷程傳朱子本義亦謂此文有誤然以泰象觀之亦可作雷電例不必作電雷也】

震下離上陰陽摩戞相和而成若頥中有物噬之而嗑者此其象也雷震動而威電離麗而明罰刑讞也法律令也明者彰示之以其條勑者儆飭之以其理蓋震威爲體而離明爲用也

雷電陰陽之交气由內而外順語爲文故曰雷電噬嗑猶地天泰不曰地天交而曰天地交也不必如石經本作雷電噬嗑項氏安世曰陰陽相噬而有聲則爲雷有光則爲電二物相噬而嗑故曰雷電噬嗑此爲得之

徐氏幾曰明罰者所以示民而使之知所避勑法者所以防民而使之知所畏此先王忠厚之意也未至折獄致刑也故與丰象異

屨校滅趾【句】不行也

不行者噬嗑震動之初卽有以懲之使不行也如此方得無咎明爻象之意

噬膚滅鼻【句】乘剛也

乘剛初剛而二乘之也用法有過嚴之意爲無咎解也六二本柔中而僅曰無咎以其乘剛也故其象爲噬膚滅鼻

遇毒【句】位不當也

不當謂六三兩噬之介震極又危地也噬四而不免於梗也故吝

利艱貞吉【句】未光也【陸徳明本光字下有大字與當韻不協謬增可知】

九四正當所噬之地剛而難合上下重陰暗昧交雜故未光釋吉之在於利艱貞也象之所謂幹胏金矢者可見矣

貞厲無咎【句】得當也

得當謂九五得中也尊而柔中以之治獄仁心爲質欽卹明允

何校滅耳【句】聰不明也

因象而追咎之言此何校之重者聽之不聰目之不明也言不悔之於早也爲上處噬之極也



山下有火【句】賁【句】君子以明庻政【句】無敢折獄【明蜀本作命訛謬】

山艮火離山下有火卽所謂文明以止者君子觀此百司職事以離之文明治之使紀綱布而徳意昭可也至於折獄則文不知所正而文飾情誣矣故不敢何氏楷曰呂刑曰非侫折獄惟良折獄苟恃其明察而緣飾以沒其情民且有含寃矣故言刻覈者曰深文言煆煉者曰文致法曰文网弄法曰舞文治獄之多冤未有不起於文者此皆敢心誤之也

捨車而徒【句】義弗乘也

六二爲初之所承二乘初而初不可以上乘乎二時處下位以質爲文𨿽柔來文剛有六二之賁而不有也義也曰弗乘則捨車而徒可知矣

賁其須【句】與上興也

上謂三與三並興相須而動也二陰而比三之陽三陽而比二之陰故相須爲賁

永貞之吉【句】終莫之陵也

陵過之也九三剛以爲質𨿽當上下重陰之賁而其質不可逾也

六四【句】當位疑也【句】匪防婚媾【句】終無尢也

剛上文柔艮文離也柔來文剛離文艮也當位當兩賁之位也剛上文柔艮也四艮之同體欲得上之賁而隔於五能無疑乎然上旣同體則四順乎五亦終得上之賁也故無尢

又六四應下初九爲賁而近乘九三則又間之矣故疑然陰陽正應非疑者所能間終與初賁故無尢

六五之吉【句】有善也

喜喜上之賁也剛上文柔賁之主爻也六五無應而求賁於上上適有以賁之故有喜不言吝者其義吉也

白賁無咎【句】上得志也

得志謂賁六五蓋剛上文柔而成賁之功本卦主爻與他卦之無位者異道髙而袪天下之浮徳盛而救當世之靡上九有之



山附於地【句】剝【句】上以厚下安宅

山與地爲同體而曰附則山有頺委於地之勢故象爲剝亦其下之不固爲之卽陰剝陽之義觀剝象者所當扶其獘也凡居處必根基厚而後棟宇完故爲上者欲保其邦必厚其民斯不至於剝而無傾覆之患故曰民爲邦本本固邦寧

司馬氏光曰基薄則墻頺下薄則上危故君子厚其下者所以安其居也

剝牀以足【句】以滅下也

滅下剝初也蔑貞也下不固也陰漸侵陽下不固能爲上乎剝觀其初而勢已危矣

剝牀以辧【句】未有與也

六二隔上九四位不能應陽故未有與如牀足之交蠧蝕而無與扶持者是絕意於陽而正爲其剝者與初無異也此蔑貞所以凶

崔氏憬曰辧當在第足之間是牀梐也未有與者言至三則應故二未有與也

剝之無咎【句】失上下也

上下謂四陰失者不與四陰同也獨應上九也

剝牀以膚【句】切近災也

四近君剝之甚者由足至辧之上則及其身矣災卽凶也

以宮人寵【句】終無尢也

陰剝陽皆尢也而六五親承上九得陽居尊能中順以事之而率羣陰以奉上終不剝盡故無尢

君子得輿【句】民所載也【句】小人剝廬【句】終不可用也一陽在上無終剝之理爲眾陰所載惟有君子之徳足以持剝而爲復民之向治者翕然歸心矣小人則與陽徳相違當此之時無復可用不使姑容



雷在地中【句】復【句】先王以至日閉闗【句】商旅不行【句】後不省方

雷陽气也在地中則剝者復矣至日冬至也一陽始生之候陽復在初其幾甚防宜靜以養之是以先王因積陰之在上養陽气於方萌於時有閉闗之令商旅息其貿遷同乎民也方域停其巡省愼乎已也至日冬至之日十一月也然虞書云十有一月朔巡狩則至日當止以冬至之一日言矣

不遠之復【句】以修身也

初九一陽始生元陽也元者善之長本爻爲復之主其在人也元善之還爲幾甚速善幾之動天心具見善長惡消修身之道莫要於此爻所謂無祗悔者在其中矣

休復之吉【句】以下仁也

仁元陽也謂初九二與之比下而從之猶言從善也柔中之徳秉懿是好其所固然此所以吉

頻便之厲【句】義無咎也

頻復中𨿽有頻失之厲然能復則攺過遷善之義也故無咎上下句相足見意

中行獨復【句】以從道也

從道謂慮初二比初故曰下仁四應初故曰從道以性言曰仁以行言曰道要皆人心之元也

郭氏雍曰剝六三乃復六四反對其意相類在剝取其失上下以應陽在復取其獨復以從道

惇復無悔【句】中以自考也

中謂五得中也考善也察也成也中徳之自有也誠也擇善而固執之所以自成也此惇厚乎復所以無悔

迷復之凶【句】反君道也

遂過長惡喪失天理去陽已逺不知復者非人道也曰反君道者因象以其國君凶而言凶字已包災眚師敗



天下雷行物與【句】無妄【句】先王以茂對時【句】育萬物【郭京本無萬字臆刪非古】

天下雷行必曰物與者卽物之與以見天地之無妄也物與物物而與之也無妄物物皆天地之性也實理也誠也乾也震其初動也先王因雷行物與之理以撫時以大生於天地也茂者暢然之意對時猶言乘時育物謂敎飬也

蔡氏淸曰物與無妄萬物各正其性命也對時育物者因其所性而不爲私乃聖人盡物之性也

毛氏奇齡曰漢後易家皆以天下雷行爲句物與無妄又句如九家易之物受以生無有災妄是也後儒有以天下雷行物與句者張淸子雲天雷而物應胡旦云物物相與以應雷行是也又王幾焦竑錢一本皆以此句今從之

無妄之往【句】得志也

得志以天動也震本乾之初動與天同心一誠相感往無不得

不耕獲【句】未富也【不耕獲郭京本作不耕而獲未富也作求富也大失象意妄也】未富不謀利不計功也未嘗有獲之心也事其所事無妄念之雜也言不耕獲則不菑畬已該往無不利亦可知

行人得牛【句】邑人災也

牛謂或所繋之牛也行人得而邑人災其爲無妄可知六三震極爻又不中所值然也節省辭句而義益明

可貞無咎【句】固有之也

九四幹體在外卦之初守其在我不致災眚言貞本可以無咎也

無妄之藥【句】不可試也

無妄之藥妄也不可試當自信也九五剛正之至毫不可私極之意外更見其純

無妄之行【句】窮之災也

窮謂上九剛之極不免妄動失其本體故災災卽有眚也無攸利也

何氏楷曰無妄之行猶彖傳所云無妄之往上九幹之窮與幹亢龍同義故二小象亦同以其失意於行故曰眚以其時位使然故曰災



天在山中【句】大畜【句】君子以多識前言往行以畜其徳【識劉瓛作志義同】

天謂乾山謂艮大謂陽乾大而艮止是天在山中陽之止也大畜之所以名也夫言行者徳之輿也而前言往行皆徳之歸也君子之多識非有外也言行知所止而徳蘊焉則所畜者大矣彖傳曰剛健篤實輝光日新其徳然則多識前言往行者固所以畜之功也君子之修日新之美有由然矣

丘氏富國曰大畜言畜徳小畜言懿文徳畜徳𨿽同而文徳則徳之小者也

張氏淸子曰天在山中畜其气也凡山中有風雲雷雨之气皆天也

有厲利己【句】不犯災也

當畜之時而初當其始又應四而動則止之端倪矣卦本無妄之反初九者無妄之上九其傳曰窮之災也今轉而爲畜則前之所謂災者可以已矣故曰不犯需之初曰不犯難行訟反爲需亦初與四應需之始也爻象相近故辭亦相近

輿說輹【句】中無尢也

九二在下卦之中能應艮止有以自畜不致妄行何尢之有幹爲輿而說其輹輹在輿中說之者自止也故曰中無尢

呂氏祖謙曰二以剛而居中能度其宜見其不可自說其輿輹而不行也故曰旡尢

利有攸往【句】上合志也

上上九也一卦之主本爻與之同徳則內外一心故曰合志合志則三進而上共亨天衢可也其攸往之利可知釋利有攸往則利艱貞閒輿衛無他義矣周易觀彖曰小畜三上亦同徳而義異者此卦有剛上之象三近上體而與上應所以爲合志

六四元吉【句】有喜也

艮以畜乾四則畜之最近者也剛而以柔爲體順以畜之彼此相應童牛之牿禁制於未然習慣於少成所謂大善之道也故有喜其曰六四之吉者則元吉也

六五之吉【句】有慶也

指言六五之吉者以柔中居尊之能畜剛也畜之吉莫盛於此威伐不事而法制足以維之若一牙之系豶豕不大聲以色而有以馴其剛暴天下之福不僅有喜且有慶也喜見於未然慶著於已定

何天之衢【句】道大行也【衢下郭京本有亨字妄增】

上九艮止之終大畜之成也主乎畜者也道釋衢大行釋亨蓋剛上尙賢而不家食其道大行與幹同道而道能畜幹又爲五所尊不僅身都通顯而且其道光昌矣亨也畜極而通也

遊氏酢曰畜道之成賢路自我而四逹矣故曰何天之衢亨彖曰剛上而尙賢則大畜之義主於上九也崇俊良以列庻位推轂賢路使天下無家食之賢者上九之任也天下至於無家食之賢則道之大行孰盛於此

何氏楷曰備於身之謂徳逹於世之謂道道可大行其亨可知彖所謂不家食吉而利渉大川者此也



山下有雷【句】頥【句】君子以愼言語節飲食

頥口象言語飲食皆口之爲之下動上止動則言語易放飲食易過止則愼而不至於放節而不至於過是艮猶爲養之主也養身之道莫切乎此

朱子語類或云諺有禍從口出病從口入甚好曰此語前軰曾用以解頥之象愼言語節飲食

兪氏琰曰頥乃口頰之象故取其切於頥者言之曰愼言語節飲食充此言語之類則凡號令政敎之出於己者皆所當愼而不可悖出充此飲食之類則凡貨財賦稅之入於上者皆所當節而不可悖入

觀我朶頥【句】亦不足貴也

當頥之初而志在飲食斯亦不足觀矣失其所養故賤亦字承捨靈龜而言專釋觀朶頥則捨靈龜可知

六二徵凶【句】行失類也

乘剛妄動志主於進而五不相應與故曰失類失類也者拂經也釋徵之爲凶則顚頥拂經於丘頥皆徵之爲矣

程傳曰徵而從上則凶者非其類故也往求而失其類得凶宜矣行往也

十年勿用【句】道大悖也【大李鼎祚作徳謬】

道大悖失養之道也艮止頥之貞也養道也六三不中下體動極當止而不能止自養之不善者故曰道大悖是卽所謂拂頥者也拂頥故十年不用而無所利釋一句而上下俱見

項氏安世曰拂顚貞三字當連讀頥之卦辭曰頥貞吉三之爻辭曰拂頥貞凶卦中惟此一爻與卦義相反故曰道大悖也

顚頤之吉【句】上施光也

上謂上卦與震初應是下顚震而四以柔止養之有以厭其願遂其求也四承五以養人其體光輝有應於下無少虧欠故曰上施光然則視耽耽而欲逐逐無咎者猶欲仁得仁又焉貪云爾也

居貞之吉【句】順以從上也

頥貞養之正道也上九是矣六五質柔欲有所茹若拂經矣然柔而得中能虛己下賢以順從乎上則養賢以及萬民養之道正矣此其所以吉也知順從之吉則渉川自用之不可明矣

由頥厲吉【句】大有慶也

頥之主爻養道由此而成上足以沛國恩下足以澤萬民所謂四海之內以恬以熈中外之福也故曰大有慶其厲不足言矣

王氏宗傳曰豫之九四天下由之以豫故曰大有得頥之上九天下由之以頥故曰大有慶



澤滅木【句】大過【句】君子以獨立不懼遁世無悶

澤謂兌木謂防滅沒也此著其象獨立不懼遁世無悶亦其中徳爲之此大過之所以亨也剛而得中是有大過人之行者也故進則獨立而不懼退則遁世而無悶

李氏簡曰君子進則大有爲獨立不懼可也退而窮居則堅貞不移遁世無悶可也皆大過之事

借用白茅【句】柔在下也

柔謂六下謂初過剛之當用柔也於初尢善系辭所謂愼之至者盡之

老夫女妻【句】過以相與也

過謂陽之過也於人則婚期之過也然初陰在下有相助之理柔以濟剛也故曰相與觀相與之意則枯楊生稊之象無不利之占俱見矣

棟撓之凶【句】不可以有輔也

上下防陰大過之輔也九三偏危之地剛過之極初隔於二上比於五皆不相與此所以撓且凶也項氏安世曰全卦有棟撓之象而九三乃獨有之全卦有利往之象而九二乃獨有之蓋九二當過剛之時獨能用中在六爻之中獨此一爻不過故無不利也卦體本以中太彊而本末弱是以爲撓九三以剛處危在六爻之中獨此一爻爲過故棟愈撓而不可輔也

棟隆之吉【句】不撓乎下也

下謂初不撓以其相應相借也有借之者故不撓不撓於下則棟隆於上自然之理非三之可得而與也應初之義重故不釋有它之吝

枯楊生華【句】何可久也【句】老婦士夫【句】亦可醜也何可久陽過而生意盡矣亦可醜失偶而人道窮矣可醜則無譽之實無咎不足言也

蘓氏軾曰稊者顚而復蘗反其始也華者盈而畢速其終也

何氏楷曰盛極將枯而又生華以自耗竭不能久矣

過渉之凶【句】不可咎也

大過之極適丁其凶事𨿽不濟非其罪也

蘇氏軾曰過渉至於滅頂將有所救也勢不可救而徒犯其害故凶然其義則不可咎也



水洊至【句】習坎【句】君子以常徳行習敎事【洊京房作臻幹寶作薦毛氏奇齡曰皆聲轉義同】

坎爲水內外皆坎如水之漸進而來不息也故曰習此釋卦名象常徳行習敎事卽從習字起義徳存諸心行見於事惟有常斯可久洊習不懈則內存而不忘條敎政事惟能習斯可成洊習不弛則深入而不覺習坎之習以卦體言習敎事之習以施於人者言常徳行習敎事當如本義分冶己冶人司馬氏蘇氏俱以治己言未協

陸氏佃曰離言明兩作坎言水洊至起而上者作也趨而下者至也

王氏宗傳曰坎者水之科也故以水洊至爲習坎之象上坎旣盈至於下坎孟子所謂盈科而後進也盈科後進不捨其晝夜之功也君子徳行貴其有常而敎事貴於習熟此不捨其晝夜之功也

習坎入坎【句】失道凶也

入坎知其爲坎而身試之也六動坎初似之非處險之道納諸罟獲陷阱之中而莫之知避凶可知矣錢氏志立曰行險而不失其信此是出險之道若小人行險以僥幸則爲初六上六失道之凶也

求小得【句】未出中也

未出中猶言未失中也未失中故𨿽有險而小得彖曰坎有孚維心亨傳曰行險而不失其信維心亨乃以剛中也本爻剛而得中故本傳實指而明之曰未出中蓋因坎有險而言似乎無所得也而又小有得者以其有剛中之徳也

郭氏雍曰一離乎中則失之矣故象言未出中也

來之坎坎【句】終無功也

三下卦之一終爻又不中處危且上坎繼至故無功言無功則入於坎窞可知

樽酒簋貳【句】剛柔際也

剛九五柔六四際彼此相需九五不陷於險勢尊足以相維六四承之資以出險患難之交情親切愈朴愈誠滹沱豆粥蕪婁麥飯差有似之

王氏弼曰剛柔相比而相親焉際之謂也

姜氏寶曰觀孔子小象以樽酒簋貳爲句則晁氏之說以貳用缶爲句者非矣

坎不盈【句】中未大也

未大言其平也亦所以無咎也坎難以平爲亨五剛中居尊能出乎險天下之患旣息湯火新去則平矣至於流行濟物尙有待也且其時未可驟施也以坎之時言之故未大非終有所不足也

陸氏振奇曰知二之得小則知五之未大矣

易簡錄曰流水之體原不可盈祗平原來是平而要於平象曰中未大亦殊是大不得詩詠文王小心翼翼二求小五未大總是幹體自彊不息一脈坎中未大要於乾震主未光要於艮氏通八爲一脈

上六失道【句】凶三歲也

當險極而陰柔不振失剛中之道也凶三歲終不可脫險也

易簡錄曰水須上下通流故初入窞卽不流卽曰失道上有系與寘卽不流亦曰失道



明兩作【句】離【句】大人以繼明照於四方【郭京本以字下有明而二字又一本無繼於二字俱增刪之妄】

明兩作重明不息之謂內外兩體之象虛明在中照臨四逹治人之事故稱大人大人觀此明兩作而成像則明之爲體大矣上者欽明文明次之日躋緝熈又次之則學有緝熈於光明所以四方在禦旁照無遺離明之功固作睹之大用矣彖傳曰重明以麗乎正乃化成天下亦此意也

朱子語類曰明兩作猶言水洊至今日明來日又明明字便是指日而言只是一个明兩番作

徐氏在漢曰繼明者無時不明也照於四方者無處不照也惟其無時不明所以無處不照是之謂明明徳於天下也

履錯之敬【句】以辟咎也

履錯者咎之叢也惟敬足以定錯故曰辟咎此卦一陽一陰紛錯之際自下觀之如履然然爻剛而明敬之象也愼此以往其無所失矣

黃離元吉【句】得中道也

黃中色言得中道則柔麗乎中正之謂矣離坤道也六二得之以爲虛明之體是其本然故元吉也二五得中而獨以中予二者離之正位也曰以中正而明無不照過此則昃矣至五則繼明之象憂勞後吉視二之元吉逺矣

郭氏忠孝曰離之所以亨柔麗乎中正故亨也黃離之所以元吉文明而用中故元吉也故盡一卦之美其惟六二乎

日昃之離【句】何可久也

過中則昃明將晦矣故不可久曰何可久則鼔缶而歌大耋之嗟欣戚不常者可知也故不釋

突如其來如【句】無所容也

犯上絕下恃才妄作身處危地誰其予之焚心無所容死生無所容棄身無所容剛逆之禍也

六五之吉【句】離王公也【離鄭本作麗】

離麗也王公尊位也當繼明之時而麗乎尊位憂勤惕厲其所有事

王用出徵【句】以正邦也【王肅本此下有獲匪其醜大有功也二句毛奇齡曰小象於象辭原不必用到此妄增之語】

邦之亂必有渠魁折首刖渠魁得而聲罪致討之義彰矣正明定分明作有功者也離明之極聽命於五亦繼照四方矣

易翼說卷七﹤經部﹐易類﹐易翼說﹥

欽定四庫全書

易翼說卷八

湖北巡撫晏斯盛撰

象下傳



山上有澤【句】咸【句】君子以虛受人

山艮象澤兌象本兩體而山上有澤則一气也所謂山澤通气者鹹象之矣咸主乎感而其本則在虛受虛受也者無有我之私也九三之系辭曰天下何思何慮天下同歸而殊途一致而百慮天下何思何慮虛之至也止見爲受不見爲感是感人以無心也無心之感其感神矣

郭氏雍曰惟虛故能受受故能感不能感者以不能受故也不能受者以不能虛故也

胡氏炳文曰以虛受人無心之感也

何氏楷曰六爻之中一言思三言志思何可廢而至於朋從則非虛志何可無而末而外而隨人則非虛極而言之天地以虛而感物聖人以虛而感人心三才之道盡於是矣

咸其拇【句】志在外也

外謂四四剛初柔感應相與而初動則柔爲之主故其意向在四之剛感之甚淺者所以爲咸拇之象虞氏翻曰志在外謂四也

孔氏穎達曰與四相應所感在外

𨿽凶居吉【句】順不害也

剛柔相應感矣六二至靜思動如腓之不動者亦動似凶而有害然六二得中而能順乎理可無躁動之慮也故順而不害釋居之吉也咸腓之凶不必言矣

咸其股【句】亦不處也【句】志在隨人【句】所執下也

三以陽止陰而有應於上則亦動矣故曰不處不處者感於上之說其志隨乎上體也以上體視三則三爲下男下女禮降而卑勢則然也所執由所志不能自主者也

貞吉悔亡【句】未感害也【句】憧憧往來【句】未光大也未感害心體之本然也未光大失其心之本然也未感害者存其體貞吉而悔亡未光大者失其官往來之憧憧

陸氏九淵曰咸九四一爻聖人以其當心之位其言感通爲尢至曰貞吉悔亡而象以爲未感害也蓋未爲私感所害則心之本然無適而不正無感而不通曰憧憧往來朋従爾思而象以爲未光大也蓋憧憧往來之私心其所感必狹従其思者獨其私朋而已聖人之洗心其諸滌去憧憧往來之私而全其本然之正也歟此所以退藏於密而能同乎氏交乎物而不墮於膠焉溺焉之一偏者也

咸其脢【句】志末也

末謂上六五與二相感而上六切近有所以系其心故不暱於二

不艮其背而咸其脢未能貞吉第可無悔而已愈於憧憧往來者耳

李氏鼎祚曰末猶上也五比於上故咸其脢志末者謂五志感於上也

朱氏震曰卦以初爲本上爲末

何氏楷曰謂五志在與上相感也系辭曰其初難知其上易知大過彖傳稱本末弱末指上亦可知矣

咸其輔頰舌【句】滕口說也【滕九家易作垂誤】

兌爲口所感而動者在輔頬舌則尙口可知矣感不以心而以口末也柔說外見其感已盡不足言也



雷風【句】恆【句】君子以立不易方

男女內外徳象交應皆恆理也人而無恆不可以作巫醫亡而爲有虛而爲盈約而爲泰難乎有恆有恆則可進於善以成其徳而入於聖方定位也卽定理也位𨿽隨時而易而理仍不易也神本無方而各有典常則不易矣此君子之所以自立而成其徳也胡氏炳文曰雷風𨿽變而有不變者存體雷風之變者爲我之不變者善體雷風者也

楊敬仲曰雷風天下之至動疑不可以言恆而恆卦有此象此人情之所疑而君子以爲未始或動也此非訓詁之所觧非心思之所及也孔子曰哀樂相生卽風雷之至也而繼之曰正明目視之不可得而見也傾耳聼之不可得而聞也夫哀樂不可見不可聞謂之未始或動其孰曰不可未始或動是不易方也此之謂立此之謂君子此之謂雷風此之謂不可以動靜論

浚恆之凶【句】始【句】求深也

始謂初求深者防方入而有所乾於震動也交淺言深失恆之理不貞也故凶

王氏申子曰可恆之道以久而成始而求深是施諸已則欲速不達施諸人則責之太遽者也

九二悔亡【句】能久中也

九二剛而得中恆之最善者剛中則存主有常外物不得而奪之悔之所以亡也六五亦得中而夫子凶者不如九二之剛也

不恆其徳【句】無所容也

無所容剛處危地在恆之界志在上進而九四軋之气足陵下而九二勝之得上之應而震極疑之此承羞者所以不一而足也

久非其位【句】安得禽也

震體動初在恆之界非可安之地動之常者莫如田而田非其所故有田不獲禽之象

張氏彥陵曰位者所當止之處卽正道也安得二字卽是提醒他處若曰以有用之心而用之無用之地大是可惜

婦人貞吉【句】從一而終也【句】夫子制義【句】從婦【句】凶也言柔之不如剛耳柔中處恆婦人之事非君子之道也從一者附於人不敢自專柔道也制者中有主不從人剛事也中有主則能制義義不執一故爲恆不能制義又何所恃以爲恆哉此六五之所以不如九二也

振恆在上【句】大無功也

震動之極反乎恆之道者恆者天經地義有必不可變之理上六當恆之終居震之極是欲建不世出之功者不知其禍天下也大無功正所以破其喜功之心也爻陰賊而很故究極言之殷因夏禮所損益可知周因殷禮所損益可知恆也有功也捨禮更無損益秦氏盡變三代之制安石自作新法未見其能有功也

王氏申子曰此所謂天下本無事庸人自擾之其好功生事之過乎故聖人折之曰大無功



天下有山【句】遁【句】君子以遠小人【句】不惡而嚴

天下有山陰起而進陽隆而上遁之象也陽爲君子陰爲小人陰气方長而陽體羣聚上行不與陰比若君子之逺小人者然其逺之也未嘗爲已甚之行顯加辭色而其剛明正直所以自處與其所以處之者甚爲端嚴凜乎其不可幹也處遁之時當如是也楊氏時曰天下有山其藏疾也無所拒然亦終莫之陵也此君子不惡而嚴之象也

劉用相日山在天下止而不動何遁之有止而遁以止遁也情而無情何其逺也隨髙就低惟世所適何其不惡也搖動不得震撼不得又何嚴也然則小人之視君子亦如是止矣以君子遁之也止也

先儒多以天屬君子山屬小人非也天穹窿不可階山髙峻亦不可攀幹純陽無所雜艮陽上行而止陰亦不相干陰陽各自爲類而陽不淆陰故爲君子逺小人也楊氏劉氏之說得之

遁尾之厲【句】不往何災也

尾初也當遁之初猶可及止也往則遁矣在陰進之時方將致遁其勢與事必有不可爲者危地也不往卽不入於危故無災言初之當愼也象曰勿用有攸往而此曰不往何災就其觧而申明之也

執用黃牛【句】固志也

六二在中其徳不爽故稱志在陰陽相離之間若志有不堅敗矣所以當固象曰用黃牛之革又曰莫之勝說固甚矣

蘇氏軾曰方陽之遁其所以執而畱之者非出於欵誠至意陽不固也故必有如牛革之堅者而又用黃焉則中確之至也

侯氏果行曰上應貴主志在輔時不隨物遁獨守中直堅如革束執此之志莫之勝說殷之父師當之矣先儒固志多以遁者言於陰陽之際不協蘇氏侯氏之說較長

系遁之厲【句】有疾憊也【句】畜臣妾吉【句】不可大事也憊羸弱之疾系遁之爲也陽戀陰而不捨正气敗也不可大事正言系遁者之無能爲以明辭所謂吉者偏辭也猶言此私小之事而非君子立身之道也張氏淸子曰當遁而系故有疾而厲至於憊乏也惟當以剛自守止下二陰而畜之以臣妾之道然後獲吉又豈可當大事乎

君子好遁【句】小人否也

九四遁旣成矣無復陰之爲累以三之系初之尾觀之則四之好可見此君子之事也系遁者私尾遁者激非不惡而嚴之道四則超然於陰之外故遁且好矣若小人則以初之應而終暱於初不能脫然於陰之外猶之乎初與三之累也故否

兪氏琰曰爻辭云好遁君子吉小人否爻傳不及吉字蓋謂惟君子爲能好遁小人則不能好遁也旣好遁則遁而亨其吉不假言矣

質卿曰天下事有斷斷乎只君子能之而小人不能者此好遁是也君子剛斷小人系戀也此聖人決言之詞以明君子小人之分

嘉遁貞吉【句】以正志也

九五剛健中正當遁之時得遁之善道尊而眾孚徳髙望重非陰邪所能畱卽好遁者亦信從也二曰固志此曰正志義正相發

兪玉潤曰九四剛而不正其逺小人以情九五剛而中正其逺小人以禮

肥遁無不利【句】無所疑也

三之疾憊有所疑也爲其系於陰也上九則逺於陰矣尙何所系哉無所系則無所疑無所疑則浩然自得而悠然自足矣故肥

張氏振淵曰別傳云三疑於所比四五疑於所應故無所疑獨歸於上宇宙之殺機皆從疑生才疑便於天覆之量不無虧蝕卽幽棲髙隠僅稱山澤之臒而於肥義殊逺按九五未可以疑言正志則疑不足以及之

孫復曰太公之亨於周四皓之亨於漢脫然髙舉蘗未芽而介於道厲未階而潔於身行之藏之系我獨照而已



雷在天上【句】大壯【句】君子以非禮弗履

非禮之履柔不足以勝私也大壯乾健而震動其剛勝矣剛勝則私不能容其象則雷作於天之上肅然自省而不敢寕居君子用以克己復禮精神皆赴焉非苟而已也克己斯可以復禮故聖人語顏子克復之功亦曰非禮勿視聼言動而已

朱子本義曰自勝者彊語類曰雷在天上是甚生威嚴人之克己須是如雷在天上方能克去非禮吳因之曰非禮弗履全要自勝二字意假如揮百萬彊敵只要勇力壯盛還只在外邊著力惟非禮之私潛滋暗長於隠微之中勇不及施力不及用直従念頭起處斬絕得盡制縛得定消融得淨方始不形於動履之間苟非天下之大勇未有能洗除滌蕩者也故以自勝爲彊

陸庸成曰非禮弗履總歸一貞禮者貞之矩也所以攝情歸性而所動皆剛徳也

壯於趾【句】其孚窮也

其孚窮也爲徵凶有孚而言徵凶而且孚焉必往而無疑者也孚亦窮矣剛動於下而不自度者壯趾之象有之

張氏振淵曰困何必事後只始壯便是窮極田地其孚窮正在壯於趾上見

九二貞吉【句】以中也

當大壯之時剛而得中中卽所以爲正象曰大壯利貞者惟二足當之故直指之曰以中也趾之壯角之羸不能爲也

韓氏敬曰九二何以貞吉也蓋由二而上三則羸其角矣由二而下初則壯於趾矣上不在角下不在趾而居其中中者不偏不倚不激不隨之謂也

小人用壯【句】君子罔也

罔無之也謂非其道剛盛偏危尙勇任气不節於禮小人之事也君子豈有是哉不釋羝羊觸藩羸其角者用壯之厲小人之象也君子豈有是哉省經文一用字而爻義曉然本義程傳俱太實未得經意項氏安世曰君子用罔說者不同然觀爻辭之例如小人吉大人否亨君子吉小人否婦人吉夫子凶皆是相反之辭又象辭曰小人用壯君子罔也全與君子好遁小人否也句法相類詩書中罔字與弗字勿字毋字通用皆禁止之義也

龔氏渙曰大壯本以四陽盛長而得名九三又以陽居陽而過剛壯而又壯者也用壯如此是小人之所爲而非君子之道故曰君子用罔象釋之曰小人用壯君子罔也語意與君子好遁小人否也同蓋遁之九四卽大壯九三之反對皆君子小人並言

藩決不羸【句】尙往也

尙庶幾也言可往也尙往與用壯反藩決不羸與觸藩羸角反也羸角者以剛承剛不羸者以剛下柔耳剛而能柔𨿽不及九二之柔中然已無任壯之愚亦彖所謂利貞者也辭曰貞吉悔亡卽不羸之謂矣項氏安世曰九四有能正之吉無過剛之悔貞吉悔亡四字旣盡之矣又曰藩決不羸壯於大輿之輹者恐人以居柔爲不進也故以尙往明之

喪羊於易【句】位不當也

陽盛而陰離五之所處不當矣失其所謂壯位𨿽尊不足以相制也然以柔中處壯亦不至於激也則無悔亦在其中

張氏振淵曰位當每傷於所恃位不當明其無壯可恃也

不能退不能遂【句】不詳也【句】艱則吉【句】咎不長也不詳者彊率而不愼也壯往之本體咎不長者過而知攺也壯往之轉機

胡氏炳文曰臨六三壯上六皆無攸利皆曰咎不長蓋六三之憂上六之艱不貴無過而貴攺過也



明出地上【句】晉【句】君子以自昭明徳

離體中虛本明也出於地上不爲陰所蔽也明徳者人之所得乎天虛靈不昧眾理備足萬變皆融是自有之者一爲物蔽則本明之體遂因以晦惟自祛其蔽使本明之體昭著不虧則所謂明徳者炯然湛然一如乎天授之初矣刮垢磨光去蔽見明在我而已所謂自昭也大學格致誠正修正自昭之實功光被四表格於上下自昭之象也

知人則哲惟帝其難康侯蕃錫卽六五之明爲之蓋自昭之驗也彖言其用而體可知矣

徐氏文炯曰日出地則明入地則晦日之明本無虧損也蔽與不蔽之間耳君子觀明出地上之象悟性分之本明故以之自昭其明徳

潘氏曰自彊不息我用我之彊自昭明徳我用我之明易大象惟幹與晉以自言之至健莫如天故君子以之自彊至明莫如日故君子以之自昭

晉如摧如【句】獨行正也【句】裕無咎【句】未受命也

獨行正也釋彖文貞字之義言晉如摧如之爲貞也始進若卻得自守之道故吉不言吉者惟貞故吉也五晉之主初不相及而初近以正不失其貞選士造士司馬未升我無官守我無言責豈不綽綽言在晉初當如是也不然旣進而欲退豈可得哉臨九二曰未順命晉初六曰未受命皆當向用之時而不急於乘勢者劉氏曰君子之於正不可以人之不見知而攺其度

受玆介福【句】以中正也

心乎職而不心乎位純臣之心盛徳之至貞也是以吉而受福故直釋之曰以中正也六二居中得正晉之善道也止釋一句上下文俱管

楊氏萬里曰六二以柔順之徳逢文明之君當亨進之位以進爲而不以進爲喜貞若此可謂得吉矣可以受庶馬三接之大福於君矣

唐氏曰四據近君之地有若滅君之明者二順徳之臣自然執志兢業焉得不愁

眾允之【句】志上行也

上地上也當明出地上之際坤順之極柔進上行引爲同心晉以禮而不自異也摧愁已舒貞厲不及悔之所以亡

張氏振淵曰明出地猶有摧如愁如者柔進上行之義未備也二受福三象曰志上行則進而麗於大明矣

鼫鼠貞厲【句】位不當也

當柔進之時而獨以剛躁是爲不當其位患得患失鄙夫之所爲謂位者也鼫鼠之厲曉然矣

呂涇野曰位不當己之徳位也適足以濟其貪耳詩云擇有車馬以居䢐向

張愼甫曰初之摧二之愁由九四鼫鼠據君側以阻坤陰之進也夫六五固大明之君也且不免釜之隔況君非六五其爲患可勝道哉此帝堯所以重殄夫防說大學所以致嚴於放流也

失得勿卹【句】往有慶也

柔進上行此爲主象晉之最得其時者有慶卽吉無不利

維用伐邑【句】道未光也

道未光言其明不及逺蓋晉極用剛一曲之見不足恃也所以厲而後無咎貞而終吝也

姚氏承庵曰以極剛治其私終屬彊制而非質任自然者蓋力以遏抑於其外猶有隠伏於其中內外未爲瑩徹於自昭明徳大殊故曰未光鄭氏申甫曰晉角者少斜而向隅也夫日之角而斜也固亦有仄孔嵌巖幽隠之處被其輝射者矣然而稱日之明者必曰日中而以過中爲日之向盡也故曰道未光陸氏庸成曰處遁惡後故尾者厲處晉惡先故上者厲當晉之時聖人最喜用柔而不用剛故四陰吉悔亡二陽厲且吝何也剛則競進故臣道貴順君道貴柔也



明入地中【句】明夷【句】君子以蒞眾用晦而明【而虞氏易作如臆攺】明入地中坤離之象觀此而著其用則所謂明者有當晦之地焉惟蒞眾之時臨之以簡禦之以寛不任智以驚愚毋過察而疑下蓋養精明於渾厚靜耳目於端凝學易君子可因象而得之者程子謂用晦乃所以爲明一言足蔽斯防矣

孔氏穎達曰冕旒垂目黈纊塞耳無爲淸靜民化不欺若運其聰明顯其智慧民卽逃其宻网姦詐愈生豈非藏明用晦反得其明也

張子曰不任察而不失其治也

君子於行【句】義不食也

不食決於行速於行也明夷之初見幾而作不俟終日義在則然只一義字而上下文俱釋矣

六二之吉【句】順以則也

順則六二之中正也當明夷之時文明在中有濟變之才急於拯救臣之則也忠順之事也

項氏安世曰明夷之下三爻惟六二有救之之誠上三爻惟六五無去之之心皆忠順之臣也

南狩之志【句】乃大得也

明之所以夷重陰之爲也九三正當其際而才足以救之乃大得者言當不得不爲之時而大有所得也明方夷矣戡亂定難志在救明而成敗未可知也至於南狩事乃定焉故曰乃大得也陰蔽之際以剛濟柔故能勝之救世之志非有他也

入於左腹獲心【句】意也

獲心包於出門庭言故直釋之曰意也四與五分誼最親而傷己及若不去則宗社俱湮無可柰何之際乃爲出門之舉外人勿問也此意惟獨知耳所謂自行其意者也

入於左腹獲心當作一句讀蓋約舉全文也向來心意兩字連觧殊費分疏

箕子之貞【句】明不可息也

明對辱言佯狂爲奴污晦極矣然忠愛之誠昭於日月故表之曰明不可息宗臣之道正當如是故曰貞所謂蒙難而正其志也

蘇氏軾曰六五之於上六正之則勢不敵救之則力不能去之則義不可此最難處者也如箕子而後可箕子之處於此身可辱也而明不可息也

初登於天【句】照四國也【句】後入於地【句】失則也

照四國以離照坤明之本體也失則離蔽於坤明之自虧也明之所以夷皆上爲之所謂不明晦者也詩曰殷之未喪師克配上帝儀鑑於殷峻命不易卽初登於天后入於地之戒矣



風自火出【句】家人【句】君子以言有物而行有恆

風火防離之象而曰風自火出者相因之理君子觀此而得家之本焉家之本在身身不修則家不可得而齊是以言行之間不敢或苟有物者由而有實也有恆者秉經而不渝也物也恆也皆所謂誠也然則思誠者固又修身之本歟

孔氏穎達曰物事也言必有事卽口無擇言行必有常卽身無擇行正家之義修於近小言之與行君子樞機出身加人發邇見逺故舉言行以爲誡

程子曰物謂事實恆謂常度法則也

楊氏時曰言忠信則有物行篤敬則有常

胡氏炳文曰風自火出一家之化自言行出皆由內及外自然薫蒸而成者也

閒有家【句】志未變也

志未變言在家人之初能立之閒以謹其始也儻志已變而閒之晚矣

潘氏松雪曰初剛得正有正家之本體離有先見之明故能及其志之未變而防之所謂絕惡於未萌起敎於微渺也

六二之吉【句】順以防也

柔正在中家人之最宜者順言其徳防言其體婦道也坤道也

兪氏玉潤曰防五順以巽事師之道漸四順以防事君之道家人之二順以防事夫之道

家人嗃嗃【句】未失也【句】婦子嘻嘻【句】失家節也

九三在家人上下之交以其有剛徳故嗃嗃者未失也所以悔厲吉也然近比両柔又有失節之慮所以終吝也

王氏弼曰以陽處陽剛嚴者也處下體之極爲一家之長者也行與其慢寧過乎恭家與其瀆寕過乎嚴唐凝庵曰節以調劑其寛嚴之中也立於始則爲閒劑於中則爲節非有二也言節於三者以三在內外之介耳

富家大吉【句】順在位也

此爻與二同徳二應五婦之承事乎夫之禮也四比五婦之匹配乎夫之體也順而在位有闗睢好逑之義家和致福此之爲富且大吉也

兪氏琰曰禮運云父子篤兄弟睦夫婦和家之肥也豈以多財爲吉哉以順居之則滿而不溢可以保其家而長守其富吉孰大焉

王假有家【句】交相愛也

五以中正之徳比四應二交相愛之象愛各得其分願也交相愛則舉一家之人言之父子夫婦昆弟皆受理於一尊也本義程傳俱云夫愛其內助婦愛其刑家義殊未廣

郭氏雍曰父父子子兄兄弟弟夫夫婦婦同大順而無逆焉者交相愛之義也

威如之吉【句】反身之謂也

反身言威如非有所作而致也制節謹度動容皆中乎禮望之儼然家人相對若嚴君焉此之謂威此所以孚也

郭氏雍曰象明言言有物而行有恆而此又言反身之謂者家人之道所以成始成終者修身而已

上火下澤【句】睽【句】君子以同而異

火澤相資者也然火炎而上水潤而下各一其性君子觀此道本一致而分位時勢不同如大經者天下之所同也經之者各有異焉同中有異乃無害其爲同也不然和光同塵其與於睽者幾何

荀氏爽曰火性炎上水性潤下故曰睽也大歸𨿽同小事當異百官殊職四民異業文武並用威徳相反共歸於治故曰君子以同而異

張氏振淵曰彖言異中之同象言同中之異只重在異字上異同之間亦只是一理同於理不同於俗便是同而異不曰以異而異而曰以同而異大凡處睽貴合必得其所以爲同者而後睽可合如以異爲異只終睽耳韓魏公不分善惡黑白其不分乃分也此同而異之謂也同而異正合異爲同之道

李隆山曰孔子於彖言睽中有合所以責君子濟睽之功象言同中有異所以論君子不苟同之性惟君子之性不苟於同而其同心協力以合天下之睽者則同

見惡人【句】以辟咎也

見惡人與勿逐自復同當睽之初激之則怒禍敗隨之伊誰之咎是見惡人避惡人也避惡人辟咎也辟咎非免禍之謂克己審幾之一端也

遏主於巷【句】未失道也

當睽之時而九二得中應五君臣相遇之道也𨿽在里巷而睽者當合故曰未失惟其未失道所以無咎相遇以正而無嫌於猝投也

見輿曵【句】位不當也【句】無初有終【句】遇剛也

位不當謂當睽上下之交偏危之地也故有輿曵牛掣其人天且劓之象然上應上九則得其正應有睽而後可合之理此遇剛之所以有終也

交孚無咎【句】志行也

九四近君其志在於合睽而初九又同徳相濟則同而異者亦以異而同矣故曰志行此其交孚之所以無咎也

厥宗噬膚【句】往有慶也

往合於上也有慶五以柔中之徳敬禮賢臣上九剛明在外亦俯従應之而九二又爲之應明良相遇何慶如之此厥宗噬膚所以爲至親之象也曰有慶則無咎可知

遇雨之吉【句】羣疑亡也

羣疑謂豕鬼防皆謂三也睽極之時爲之而三終爲其正應所疑者皆妄也離變爲震有若雷電合而爲雨雨則積之气皆消矣何疑之有睽極而合情見乎辭



山上有水【句】蹇【句】君子以反身修徳【反毛奇齡日郭氏舉正據王弼本作正今考王注明云除難莫若反身修徳則仍是反】

孟子曰行有不得者皆反求諸己

山上有水彼此阻遏坎險艮止險而止與止於險皆蹇象也序所謂難也反身修徳九三之剛明九五之剛中也貞吉也艮剛明而止反諸身也三所謂往蹇來反也坎剛中而實修其徳也五所謂大蹇朋來也蹇難之時常人付之無可如何咨嗟沮喪而不可觧君子當之覺時命不足道而怨尢無自生吾之所得於天者不以窮達易艱難險阻正足以動心忍性而增益所不能也

項氏安世曰反身象艮之背修徳象坎之勞

往蹇來譽【句】宜待也【待張楫本作時鄭氏本待下多一時字】

當蹇之初猶可及止也去五尙逺與坎五之往得中者不能相應不必任蹇之事其於自守則有餘也止於幾先故曰待

程子曰諸爻皆蹇往而善來然則無出蹇之義乎曰在蹇而往則蹇也蹇終則變矣故上已有碩義龔氏煥曰居止之初去險尙逺見險而止彖傳之所謂知也

王臣蹇蹇【句】終無尢也

此身任乎蹇者也脫身蹇外則大矣二五之正應五往有功而二蹇蹇分所當然故終無尢

侯氏果行曰二上應於五五在坎中險而又險志在匡弼匪惜其躬故曰王臣蹇蹇匪躬之故輔君以此終無尢也

往蹇來反【句】內喜之也

程傳曰內在下之陰也方蹇之時陰柔不能自立故皆附於九三之陽而喜愛之九二處三在蹇爲得其所也處蹇而得下之心可以求安故以來爲反猶春秋之言歸也

孔氏穎達曰內卦三爻惟九三一陽居二陰之上是內之所恃故云內喜之也

內內卦也艮之所以爲止止則來反矣來反則二陰皆止不入於險得免於難眾心所恃故喜蓋二陰皆欲止者也而非三之剛正則不能止艮至三而止成焉適得乎二陰之心彖曰見險而能止知矣哉三之謂也

往蹇來連【句】當位實也

陽實而陰虛濟險者必陽剛之才五三両陽皆實也當位當近五之位有濟蹇之責五濟蹇之主時亟須人已往助五之濟蹇而才柔難以獨任必來連三以助之濟不濟𨿽未可知然尙喜其有助也皆實之爲也

荀氏爽曰處正承陽故曰當位實也

大蹇朋來【句】以中節也

中節者九五剛健而中正也九五之在蹇也則大蹇矣靖艱險而使之平非君臣合徳勢必不能有九五中正之君又有六二中正之臣艮止之體皆其同類是所謂朋來也其出險必矣然必有是君舉錯咸宜而後能有是臣則九五中而有節故能有六二而艮三俱來也此彖所謂利西南往得中而有功者矣往自解二往居五也

孔氏穎達曰得位履中不攺其節則同志者自逺而來故曰朋來

往蹇來碩【句】志在內也【句】利見大人【句】以従貴也內謂九五當蹇之將終而又有剛中之君爲之主相須甚殷此其志也亦卽其所以利也九五位尊故曰貴當濟蹇之時其志相同相遇甚易一見則従之矣彖辭所指此可以證



雷雨作【句】解【句】君子以赦過宥罪【宥京房本作尢誤】

雷雨震坎之象雷雨交作則郁積之气解矣震動者其威膏潤者其澤至交作而解散則威行而恩寓焉君子觀此於明罰勑法之際布以寛卹之典過則赦而釋之爲其事之可原也罪則宥而寛之格外量従末減也因情體法亦天地時中之道矣

孔氏穎達曰赦謂放免過謂誤失宥謂寛宥罪謂故犯過輕則赦罪重則宥皆解緩之義也

剛柔之際【句】義無咎也

當解之初方脫於蹇本爻才柔而承二應四可以解矣故言其際彼此相資爲事之宜故曰義無咎蔡氏淵曰柔居解初而承剛應剛得剛柔交際之宜難必解矣故曰義無咎也

九二貞吉【句】得中道也

象言田獲三狐得黃矢皆象九二之得中中卽正也故貞吉而傳更申明之曰得中道也解而不中則有激而成禍者矣此中道之所以吉也

負且乘【句】亦可醜也【句】自我致戎【句】又誰咎也

醜恥其乘非所乘不稱也又誰咎言自取之也戎至而曰自我者承上文負且乘知之也系辭曰作易者其知盜乎易曰負且乘致防至負也者小人之事也乘也者君子之器也小人而乘君子之器盜思奪之矣上慢下暴盜思伐之矣慢藏誨盜冶容誨淫易曰負且乘致防至盜之招也此於自我致戎之義最爲醒暢

雷氏思曰負且乘小人自以爲榮而君子所恥故可醜防小則爲盜大則爲戎任使非人則變解而蹇天下起戎矣

解而拇【句】未當位也

九四以剛承柔在震動之初故曰未當位當解之際居近君之地而以震動出之難以自立故必得朋斯獲上而成解言當上孚乎五也

君子有解【句】小人退也

言君子之有解也小人未有不退者爻辭君子維有解吉有孚於小人蓋務革小人之心則如网之解其維也六五柔中居尊不爲過激而虛明在已邪慝以消此解之盛也

吳氏曰愼曰君子能有解則小人退矣小人若未退則是未能解也以小人之退驗君子之解𨿽不言有孚而有孚之義明矣

公用射隼【句】以解悖也

悖難之最難解者居解之終知其所解者難故曰悖而當解之後則難解者亦解故曰於髙墉之上獲之也隼則急疾之小人卽悖逆之魁悖解則天下之禍息矣然非有射隼之智力不能也以字正貫上文凡欲解悖非乘其後不濟也漢唐以下皆然



山下有澤【句】損【句】君子以懲忿窒欲【懲古文作徵陸徳明曰止也鄭劉瓛云淸也皆與懲同史記荊舒是徴可驗惟蜀本作撜與拯同誤也窒劉本作懫孟本作恎止也陸績本作誤欲孟喜本作浴亦誤】

兌說也艮止也說而止之則忿與欲其在所必止矣象之損損其有餘也山下有澤髙深相資損之象也君子觀此知天下有當損之道而以之修身則惟忿欲両者最所當損懲之窒之則損之功也忿曰懲思難則心平也欲曰窒思義則貪絕也並以損爲義程傳本義皆然楊氏之說尢協至先儒或分配兌艮理似未足然亦可觀

楊氏時曰損徳之修也所當損者惟忿欲而已故九思始於視聼貌言終於忿思難見得思義者以此虞氏翻曰兌說故懲忿艮止故窒欲

孔氏穎達曰懲者息其旣往窒者閉其將來懲窒互文而相足也

王氏申子曰和說則無忿知止則無欲修徳之要也

已事遄往【句】尙合志也

尙上卦也謂四當損之初以陽益陰速往應之知四之交相須也

九二利貞【句】中以爲志也

此爻在不當損之地是以不損爲益者不當損而損是爲失中則儉不中禮質勝而野矣九二得損之中志在損而不遄往以益人是所謂弗損益之者貞也守己也由舊也中也此而爲損亦言其志而已

一人行【句】三則疑也

一人行則得其友志専而人孚也若三人行而彼此參差未免相猜之意則疑而不可行矣故必損一人然則行之道惟専一而已三人而損一人仍一也惡其相疑也何也於當損之時而六三之內復有六焉則上之應者不應矣傳文減字觧之文意更明足可謂神快

損其疾【句】亦可喜也

陽當損以益陰而初則遄往以應四者四當柔多需益之際疾也得初之應則疾去矣𨿽非六三上九之行然而亦可喜也

六五元吉【句】自上祐也

上上九也損以爲益之主爻六五得中居尊虛已下之受益無窮又比近親切其獲祐可知爻辭或益之言其益之不可限量也

弗損益之【句】大得志也

大得志謂上九志在損已爲益而適如其志且弗損而益之矣蓋損之主爻故其爲損益者更大也如爻所謂利有攸往得臣無家者其得志爲何如哉



風雷【句】益【句】君子以見善則遷有過則攺

益者益其不足風雷震防之象兩相薄而實相資益之象也君子觀此知天下有當益之道而以之治身則惟遷善攺過最爲有益遷者日新攺者日異見則遷之不稍緩也有則攺之不少畱也風雷之迅速如之人之爲益豈有大於此者哉

胡氏炳文曰雷與風自有相益之勢速於遷善則過當益寡決於攺過則善當益純是遷善攺過又自有相益之功也

何氏楷曰鹹言速心之徳通於虛也不損不虛懲忿窒欲損之又損致虛以復其爲鹹恆言久心之徳凝於實也不益不實遷善攺過益之又益充實而成其爲恆

元吉無咎【句】下不厚事也

下不厚事民不覺其事之重且大也當益之初有四之應震動有爲防應相濟此所以元吉而無咎也國計國本萬年長治皆立於初信而勞之勞而有功也

或益之【句】自外來也

外謂五當益之時陽益陰也六二虛中最能受益上應九五是天澤之施多出意外益且不一而足矣

益用凶事【句】固有之也

固有之謂當有是事非自召也爲凶事言也柔居危地有應於上亦能受益者省災救惠所以益於艱危之際者事當然也故無咎有孚象重言之

龔氏煥曰益之以凶事𨿽曰災自外來而已乃受益乃其已分之固有者非自外來也

告公從【句】以益志也

五爲益下之主而四承之以陰從陽其志正同民依大益何所不利

有孚惠心【句】勿問之矣【句】惠我徳【句】大得志也

勿問者惠與心一也大得志者惠至人皆徳我孚之驗也九五中正益之主爻實心實政不言所利而利天下也

崔氏憬曰得上之時一以損己爲念𨿽有孚惠心及下終不言以彰已功故言有孚惠心勿問問猶言也如是獲元吉且爲下所信而懷已徳故曰有孚惠我徳君𨿽不言人惠其徳則我大得志也

張氏振淵曰惠出於心又何問焉大得志非以民之惠我爲得志以我足以致民惠我爲得志也

莫益之【句】偏辭也【句】或擊之【句】自外來也

偏辭猶言偏舉之辭若羨文衍文之類謂其爲起下之辭耳過於求益不但無益或且多擊之者矣自外來猶言出於意外也外來者従何而來上招之也心之勿恆可知矣

胡氏炳文曰二不求益而或益之自外來也上求益而或擊之亦自外來也孰有以來之五之吉由中心之有孚上之凶由立心之勿恆吉凶之道未有不自心生者



澤上於天【句】夬【句】君子以施祿及下【句】居徳則忌澤上於天將沛然而下矣故曰夬決也斯義也以之加惠臣民則如天之恩無所不到若居之而不施則非所以爲夬矣故忌

張氏振淵曰澤本下也气騰而上於天勢必決而爲雨露之澤未有積於天而不下者天下以貢賦供一人非澤之上於天乎君子體象以仁萬民祿予加於君子樂利及於小人這便是王者如天之仁居者積而不流之謂也以天下之公利爲一人之私藏貪主之大戒也

李氏一曰澤上於天萬物被其潤澤君子待小人之法上則決之下則養之事權𨿽不便與而祿有所及小人所以畏其威復懷其徳惟吾之決而無不如意若居其徳而不施則必爲己甚之亂而忌者至矣正明祿之宜施也

孔氏穎達曰彖以決斷象以潤澤所爲威惠兼施不犯小人之所忌

不勝而往【句】咎也

不勝而往不自量度初之壯往也咎也言其咎在往先不當決而決也

谷氏家傑曰夬之道其危乃光勝心不可有也況不勝而往乎

有戎勿卹【句】得中道也

得中道謂九二也惕號在先𨿽夜警勿決而和其危乃光卽是道矣

張子曰能得中道故剛而不暴

蘇氏軾曰能靜而不忘警能警而不用卹得中道矣與大壯九二同故皆稱其得中

張氏振淵曰中道就惕號上見中與和一道也所決者中卽是決而和

君於夬夬【句】終無咎也

夬夬斷之自己不牽於私不形於外無咎之道亦以和爲貴也君子善補過者故不爲壯頄之凶

其行次且【句】位不當也【句】聞言不信【句】聰不明也位不當防多懼之地而以剛承之也非夬之道聰不明剛自用也可以牽制亡悔而不信夬之大害失其本心

中行無咎【句】中未光也

中未光近上也莧陸繁衍夬之未易彖曰其危乃光故必中行而後可無咎也未光推原之辭

張子曰陽近陰不能無累故必正其行然後無咎

無號之凶【句】終不可長也

惕號則有戎勿卹無號則凶勿謂上六之當夬者已盡也其危乃光皆謂上也眾陽決陰而未敢必小人𨿽去而尙可危也

余銘嶽曰終不可長是足剛長乃終意一陽之剝曰終不可用慮其變爲純坤也一陰之夬目終不可長恐其不得爲純乾也



天下有風【句】姤【句】後以施命誥四方【誥鄭作詰非】

風自天而下天尊而防入揚詡噓拂如朝廷之布令訓告逺播也後君也體此而施命誥四方可以無所不入也天地相遇品物咸亨之一端風行地上觀曰省方觀民設教天下有風姤曰施命誥四方重防曰申命象辭事義相因

龔氏煥曰天下有風姤與風行地上觀相似故在姤則曰施命誥四方在觀則曰省方觀民設教曰施曰誥自上而下天下有風之象也曰省曰觀周曆徧覧風行地上之象也

系於金柅【句】柔道牽也

柔謂初六柔道牽言當牽制也不牽則往見凶系於金柅則牽制之道矣攸往之凶豕孚蹢躅不言可知趙氏汝楳曰姤之初言系言牽惡陰之長而止之也

包有魚【句】義不及賓也

義不及賓九二與初相比其遇最先情誼親切旣有主矣四𨿽相應而實自外來則賓也不能相及不得與二爭也二亦可以制初也此先後逺近之義也吳氏曰愼曰九二旣包有魚則當盡其制防之責以義言之不可使遇於賓也若不制而使遇於賓則失其義矣

其行次且【句】行未牽也

行未牽未爲陰所牽制也九三質剛初𨿽同體而非應非比非乘所以厲而無咎也

無魚之凶【句】逺民也

民謂初陽君而陰民也初𨿽正應而已爲二有矣彼曰有魚此曰無魚義較然也君不能有其民凶何如哉無民而曰逺若君之不親而自逺之又以罪四也

九五含章【句】中正也【句】有隕自天【句】志不捨命也中正謂九五也志不捨命九五之志不失生人之理也卽章美之含也復姤天之大運九五制姤之一人故言志卽命天人可通也其爲遇豈不大哉

蘇氏軾曰陰長而消陽天之命也有以勝之人之志也君子不以命廢志故九五之志堅必有自天而隕者言人之至者天不能勝也

姤其角【句】上窮吝也

上上六不與陰遇第曰無咎可矣而曰吝無咎者處姤之極爲遇之窮不能行道以濟時此其所以吝也然而無咎矣傳専釋吝爲無咎言也



澤上於地【句】萃【句】君子以除戎器戒不虞【除荀爽作慮】澤當在地中而上於地則隄防疏矣水聚欲溢亦萃象也君子觀此以爲天下之防不可以不豫也而其最大者則爲戎器所當豫爲除以戒備不虞夫不虞者意外之變也待其變而後防之遲矣物聚則奪人聚則爭其勢然也萃則多故矣不可不防

王氏弼曰聚而無防則眾生心

朱子語錄曰大凡物聚眾盛處必有爭故當豫爲之備又澤本當在地中今卻上於地是水盛有潰決奔之憂故取象如此

乃亂乃萃【句】其志亂也

初陰柔而喜陽剛志在應四則不能萃五四五両陽相萃而五爲萃主羣陰又皆欲萃陽萃四則失其所爲萃矣此有孚所以不終也

鄭孩如曰此六爻亦當以比六爻參看比初言孚此亦言孚皆孚乎九五也比無他陽以分其比故初得以専孚於五萃有四陽又爲初之應故初於五孚不終而亂萃於四矣四𨿽正應而乃權臣五𨿽非應然萃之主也不終孚於五而萃於四非利見大人之正也若號一握爲笑者媚奧媚竈之見也勿卹而往従大人則無咎矣

引吉無咎【句】中未變也

中謂六二未變者不亂於四而應五故有汲引之吉而且無咎也不離道不變塞何咎之有至萃之必孚孚之必誠皆由引而進之矣比之二曰比之自內不自失也意正相同

往無咎【句】上防也

六三不中處危往宜有咎矣而曰無咎者上承九四可漸進而因以萃五也上謂四五二陽

虞氏翻曰動之四故上防

大吉無咎【句】位不當也

位不當近九五非君位也九五爲萃之主而四爲羣陰所聚有耦國之象焉若非大善安得無咎傳義精微非聖人不能

蘇氏軾曰非其位而有聚物之權非大吉則有咎矣郭氏雍曰四得上下之聚而非君位故言不當也

萃有位【句】志未光也【陸徳明無志字謬】

志未光惡乎四也爲萃之主志乎萃矣而四分萃於下故但可以無咎觀此則其不孚於四當正其位亦可見矣

賫咨涕洟【句】未安上也

上上六羣萃於內而已外之人情聚則喜不聚則悲聚而居外踧踖不寧可知矣



地中生木【句】升【句】君子以順徳積小以髙大【順王肅作愼誤本義従之亦誤徳姚信作得誤】

地道主生木性向長坤順也防亦順也君子以此順徳由小而積累之以日進乎髙大其根深者其末茂也禮曰繼長增髙升之謂也日就月將升之功也朱子曰因其固然之理而無容私焉者順之謂也由是而積則其進也孰禦

順程傳本義俱作愼別是一意義蔡虛齋曰要味積小二字樹木之生日日滋長若一日不長便爲枯瘁便是生理不接大抵徳須日日進若一日不進便退也積小髙大正是愼不可把積小髙做效說愼字是徹首徹尾工夫按順而積之亦是最要工夫正與坤防相發明不必攺順爲愼

允升大吉【句】上合志也

上上卦六四也柔以時升防而順皆坤道之資生也初六之柔與坤同體同徳又坤土屬信故象曰允升而傳曰合志也合志同升近於六五而有一心一徳之慶矣呂氏之說最協

呂氏大臨曰初六以柔居下當升之時柔進而上𨿽處至下志與三陰同升眾之所允無所不利故曰允升大吉

九二之孚【句】有喜也

喜應六五也孚也元首喜哉臣可知矣然皆誠爲之也言孚則用禴之誠在焉

升虛邑【句】無所疑也

無所疑正當升之際也九三剛爻而上承坤順正欣欣向榮之候矣蘇氏以其升之果爲不言吉之義尙未得其情潘松雪曰剛在上而不疑間乎柔柔順剛而無疑畏於剛防道之極也此甚切當卦體

王用亨於岐山【句】順事也

柔以時升而六四柔正不爲躁進是秉人臣忠順之道以事其君四𨿽近五而不爲逼文王三分有二用此道也

貞吉升階【句】大得志也

大得志得中居尊又有應於下日進光明成天下之大順堂階之上君明臣良登庸在位一徳交勉正而且固之致也

蘇氏濬曰五之貞是従學問中來階卽階級有次第而升者所謂積小以髙大也有循序漸進之天徳便可以語必世後仁之王遣故曰大得志

張氏振淵曰安貞之吉應地無疆志曰大得卽大終之義

防升在上【句】消【句】不富也

消退也不富去貪進之心也釋不息之貞蓋升已極矣不可復進所謂柔以時升者此非升之時也防矣



澤無水【句】困君子以致命遂志

澤鐘水之區水在澤下則無水矣困也困者遇也而不困者志也彖傳曰險以說困而不失其所亨其惟君子乎然則君子之不失其所直至致命以遂其志乃爲困亨之極事矣不然者僥幸苟且命不可知其志豈得遂乎志不遂卽不亨也

王氏弼曰處困而屈其志者小人也君子固窮道不可忘

何氏楷曰致猶委也人不信其命則死生禍福營爲百端居貞之志何以自遂今一委之命則不以命貳志夫且能以志立命

劉氏石閭曰窮源而後知天下無枮澤致命而後知天下無窮途

王伯厚曰命可致而志不可奪行法俟命命可俟而法不可變

入於幽谷【句】幽不明也【幽不明也郭京本無幽字謬】

困初最下澤水之底六更柔暗此困深之地不可入也而入之者幽不在境而在心也全無知識自以爲是者也

張氏振淵曰濟困之法全靠識力爲主始能察幾而觀變入於幽谷則入者終不可復出矣惟其幽故不明所謂驅而納諸罟獲之中也幽指本心昏昧說不明指昧於事變說

困於酒食【句】中有慶也

中謂九二有慶謂與九五同徳相應也困於酒食統朱紱方來利用享祀而言余不釋自明

據於蒺蔾【句】乘剛也【句】入於其宮不見其妻【句】不祥也乘剛謂二切近而不相合又同體而不能違也不祥言乘剛之危內外相悖也困失其所之禍也

不言困於石者省文也皆乘二剛之象専言據於蒺藜則困於石亦可知矣不祥卽所謂凶也鄭氏汝諧曰進阨於田故因於石退乘二之剛故據於蒺藜上其宮也其宮可入而以柔遇柔非其配也以此處困不祥孰甚

張氏振淵目剛本非柔所能掩而三敢乘於其上正所爲據非所據也不祥者不善之徴總是危之之辭

來徐徐【句】志在下也【句】𨿽不當位【句】有與也

下謂初六爲九四之正應處困之際志在求助於初而二間之故徐徐相従而又困於金車然剛在可懼之地𨿽所處不當而九五在上尙可相援是有與也此所以𨿽吝而有終也來徐徐已括困於金車在內

劓刖【句】志未得也【句】乃徐有說【句】以中直也【句】利用祭祀【句】受福也

劓刖括困於赤紱句爲劓刖小人所困謂上六六三皆掩剛者也故曰志未得剛中謂九五本爻剛而得中是困而不失所者反於心而直吾何慊乎哉故徐有說中直則誠潔自信可以格天故受福是以利用祭祀如是則困而亨矣

困於葛藟【句】未當也【句】動悔有悔吉【句】行也

上六成困之主困極自困與五爲累故曰未當然困極則當出困矣尙變之時也因動之悔而有悔則吉矣何也惟其能攺行也象所謂徵吉矣

田氏疇曰諸家皆以吉行也三字爲句非也蓋動悔有悔吉是句行也是句動悔有悔之所以吉者以能行而得之也行也二字乃是觧徵吉之義

害

木上有水【句】井【句】君子以勞民勸相

上上聲言水自下而上於水之上是井象也井者田間之事君子觀此用以勞民使之食力以自養又勸之使不倦於食力而勤於養且使之相助爲力而交相養此彖傳井養不窮之實事也

張子曰養而不窮莫若勞民勸相也

升泥不食【句】下也【句】舊井元禽【句】時捨也

下謂初處卦下也時捨荒廢也下則水不上捨則勞民勸相不至

井谷射鮒【句】無與也【陸徳明本與下有之字妄增】

無與者九二陽在井內而下泥不食汲引之所不及所以有井谷射鮒甕敝漏之象

井渫不食【句】行惻也【句】求王明【句】受福也

行惻言爲我心惻者也受福不虛所汲也九三上下相應剛柔相際也

趙氏汝楳曰井不以不食爲憂賢者不以不遇而惻心惻者行人也行汲之人爲之求王者之明也求王之明豈朋比以干祿爲其見知於上則福被生民猶井汲而出然後利及天下也

井甃無咎【句】修井也

修井自修之意六四在上之下井將成未成之際汲引未至修己而已井甃似之

蘇氏軾曰修潔也陽爲動爲實陰爲靜爲虛泉者所以爲井也動也實也井者泉之所寄也靜也虛也初六最下所以泥上六最上故曰收六四居其間而不失其正故曰甃甃之於井所以禦惡而潔井也井待是而潔故無咎

寒泉之食【句】中正也

中正謂九五居中而得正也井之最盛坎之中滿也養而不窮矣欲養天下而不出於中正未有不竭且泥者故獨以中正表之

諸子相曰象獨掲出中正字謂陽剛爲泉陽剛而又中正所以爲泉之寒而寒故食也専以君徳言其井養従心而出也

呂仲木曰君徳而不中正則貴戚有優渥之耗疎逺無沾濡之益

元吉在上【句】大成也

大成成井養不窮之功也井收勿幕有孚之所以元吉也井至上而後成上則防乎水而上水矣

邵國賢曰井至於渫君子修己之極也井道之小成也井至於收君子及物之極也井道之大成也夫井之成成於徳也有遁世不悔之精神則有萬物皆睹之气象



澤中有火【句】革【句】君子以治歷明時

水火相息革也天地革而四時成革之大者歷歷象日月星辰也時四時春夏秋冬也日南至而陰伏日北至而陽生月虧而盈月盈而虧鳥火虛昴四仲以殷寒往則暑來暑往則寒來皆有水火相息之意古之君子所以欽若昊天而敬授人時者於此蓋有取焉人見其革君子見其常故曰革而信之文眀以說

鞏用黃牛【句】不可以有爲也

已日乃孚革之初猶未孚也不可以有爲不當有事於革也堅守如用黃牛之革可矣黃牛內括有革字非僅用黃牛也變革之事愼之又愼不可輕試

已日革之【句】行有嘉也

行有嘉也卽象所謂徵吉也行往也九五在上爲革之主當革之時往而應之適符其防也無咎亦可見矣

革言三就【句】又何之矣

又何之無所往也卽象上文徵凶之意革之爲道已日乃孚而九三果於變更革言之就至於三焉且孚者其言也是尙可毅然一往哉上下之際澤火之交意一於革而尙多商榷也𨿽曰有孚非已日之孚也

攺命之吉【句】信志也

信志志在承五也従悔亡有孚而知之也命者誥誓天下之辭以攺革之事誥誓天下則一成而不可變非悔亡有孚不能也革而信之信志之謂也命出而人人見其心實自見其心也

大人虎變【句】其文炳也

炳文之剛麗者言其文知其質也何也虎之變也聲靈赫濯足以震疊百神割正維新動人心目有如是者此所以未占有孚也革先定也

君子豹變【句】其文蔚也【句】小人革靣順以從君也蔚文之柔美者也上六柔正當革之已成蔚然與其文之炳然者輝映也豹虎之類同時而變老従君従君子而應大人也君子小人淺深𨿽殊而莫不煥然新美所以爲革之成也其爲居貞吉可見矣故不釋張子曰以柔爲徳不及九五剛中炳明故但文章蔚縟能使小人攺觀而従也

呂氏大臨曰上六與九五皆革道已成之時虎之文備大而有理豹之文茂密而成斑其文炳然如火之照而易辧也其文蔚然如艸之暢茂而叢聚也



木上有火【句】鼎【句】君子以正位凝命【凝翟本作擬誤】

禹有天下貢金九牧鑄鼎象物遂爲傳器七百餘年湯徳休明鼎遷於商載祀六百文武受命鼎遷於周周公卜世定鼎於洛鼎如是其重也以其用言之則以木防火烹飪也郊廟之中享帝享親所有事也取象於木上有火就郊廟中言也鼎又如是其神也其體尊而正不可以偏鄙居故以此象正位其事幽而明不可以人爲防故以此象凝命位天位也命天命也正身修而天下平也凝心誠而天下一也房齡曰鼎者重器至重至大此可觀矣

王氏申子曰鼎形端而正體鎭而重君子取其端正之象以正其所居之位使之愈久而愈安取其鎭重之象以凝其所受之命使之愈久而愈固

鼎顚趾【句】未悖也【句】利出否【句】以從貴也

顚趾似乎悖矣曰未悖者以其利出否也所謂利出否者鼎取乎新必出其宿否而後鼎實可新也如得妾以其子從貴之義也初六正承九二顚趾從貴之明象也

陸氏希聲曰趾當承鼎顚而覆之悖也於是出其惡故𨿽覆未悖猶妾至賤不當貴以其子故得貴焉春秋之義母以子貴是也

鼎有實【句】愼所之也【句】我仇有疾【句】終無尢也

愼所之言有六五在不可従初六也初親而五正不可不愼也終無尢者六五正應我之匹偶愼而專之則𨿽近有初六之疾亦不我能卽而亂之此尢之所以終無也

張子曰以陽居中故有實實而與物競則所喪多矣故所之不可不愼也

鼎耳革【句】失其義也

失其義失鼎之宜也如行塞而雉膏不食是也行鼎以耳而忽革失其所以行𨿽有雉膏焉得而食諸九三過剛自敗也故曰失其義欲救此者悔而復其義則終吉矣

覆公餗【句】信如何也

程子曰大臣當天下之任必能成天下之治安則不誤君上之所倚下民之所望與已致身任道之志不失所期乃所謂信也不然則失其職負上之委任得爲信乎故曰信如何也

九四近君之地責任甚重而以重剛折足揆之本心必不自安故曰信如何也此形渥之情也系辭徳薄位尊知小謀大力小任重又推本言之

鼎黃耳【句】中以爲實也

中以爲實謂六五得中陽實陰虛而六五陰爻若無實者然得中則中卽其實知其中之有實也有實無疾正位凝命以此享帝享視可也黃耳下連括金言此中有實在不言金省括之文也

郭氏雍曰中以爲實者六五陰虛以黃中之徳爲實也猶坤之六五美在其中之道也

玉在上【句】剛柔莭也

剛柔節九剛而六柔也一也自六五言則爲金中色也自上九言則爲玉髙貴也玉在上従五之柔則剛柔相濟而其中之調燮得宜助五以享帝享親而貴重於郊壇廟祧之上者屹然可見也此所以爲鼎之成也

熊氏良輔曰上以剛居柔故曰剛柔節而比徳於玉也



洊雷【句】震【句】君子以恐懼修省

洊爾雅云再也程子曰重也震而又震重襲而至故曰洊雷震恐懼震於內修省震於外體震之動也卽不喪匕鬯之本

項氏安世曰恐懼修省所謂洊也人能恐懼則旣震矣又修省焉洊在其中矣

震來【句】恐【句】致福也【句】笑言啞啞【句】後有則也恐致福言因恐懼知所畏敬可以致福不徒恐懼也後有則言象所謂後笑言啞啞者非戱渝也循理守法仍兢兢敬畏之心卽修省之事也

震來厲【句】乘剛也

剛謂初九迫而乘之危也故曰震來厲其億喪貝躋於九陵勿逐七日得三句不復釋者皆危厲中事也六二中正本不當厲故特釋之曰乘剛也

胡氏炳文曰屯六二豫六五噬嗑六二因六三震六二皆言乘剛惟困六三乘坎之中爻其餘皆乘震之初

震蘇蘇【句】位不當也

位不當六三當重震之交而不中不正也不能恐懼修省者故象言震行無眚以見蘇蘇者之少此也

震遂泥【句】未光也

九四本欲震者且繼前震而起宜光矣然所處不中又在上下重陰之際泥而不暢是失震之所以亨者故曰未光與噬嗑九四辭義同皆謂震之不能自遂者

震往來厲【句】危行也【句】其事在中【句】大無喪也

危行行事之敬愼常若危也中六五也其事君之所有事也在中則亦啞啞而有則矣大無喪卽不喪匕鬯事之大者不僅不喪貝也

震索索【句】中未得也【句】𨿽凶無咎【句】畏鄰戒也

中未得言震極不中失其常度也括視矍矍而言畏鄰戒視五之危行而知畏也括徵凶震不於其鄰於其躬而言婚媾有言余意故不釋亦不知震者也



兼山【句】艮【句】君子以思不出其位

兼山兩山也各止其所也思出其位者人心之妄動惟靜而正則止焉是止非防心絕慮也止於其所而已位則其所也盡心於其所則止矣天下之遊思位外者不止也位在而不思者亦未甞有所止也大學之道格物致知而後知止知止而後定靜安而能慮以得其所止不出其位蓋知止而得所止者乎然則彖所謂艮其背者思之謂也思而得止之謂也邱氏富國曰凡人所爲所以易至於出位者以其不能思也思則心有所悟知其所當止而得所止矣

艮其趾【句】未失正也【明張氏所出晉王本正作止謬】

未失正止在初也止於其初豈復至於妄動哉象所謂無咎利永貞者俱見

郭氏雍曰趾初象也動莫先於趾止於動之先則易而止於旣動之後則難傳言未失正止於動之先未有失正之事也

不拯其隨【句】未退聽也【退季本作爲因虞翻有坎爲耳故未爲聽之說竟攺爲謬】未退聽不従初也初曰艮其趾止者也不従初則隨三而動矣六二艮腓不能自主者也

艮其限【句】危薫心也【薫虞本作閽】

危薫心卽厲薰心也九三偏剛過於果確止其所不當止而自危其心者也彊制之害至於如此

鄭氏汝諧曰三𨿽止而不與物交而其危則實薫心也

艮其身【句】止諸躬也

止者物物各止其所而不亂艮其背可也止諸躬自守則足矣而止之體用未周也故爻僅曰無咎孔氏穎達曰止諸躬也者躬猶身也明能靜止其身不爲躁動也

艮其輔【句】以中正也【毛氏奇齡曰本義云正字羨文叶韻可見意謂正字與前後躬終字不葉故也至姚小彭本竟攺作正中以就韻不知古韻東冬庚靑蒸皆通正者三聲字也如周禮小司徒施其職而平其政讀徵楚辭九歌荃獨宜爲民正葉星之類故訟卦彖傳剛來而得中也與尙中正也則正與此同例按此言甚覈足破攺經積謬】

中正謂六五得中卽正也中正者止其所也六五在口輔之間得所正之一也象曰言有序傳目以中正謂艮其輔者非不言也

余氏本曰言不妄必當理惟有徳能之

惇艮之吉【句】以厚終也

以厚終言艮之成也艮終萬物厚則其惇也當止之時天下事物尙未有萌動生之端而卽曰厚終何也萬物當窮陰之後生气已實於中由艮而坤靜之極矣而艮反爲震仍成於艮是今年之止卽來年之始而終者所胎胚也萬事當未來之時其當然者已定於中止之而安靜之極矣而靜後有感皆見爲靜是目前之止卽事之始而終者已凝一也斯所謂艮其背而不獲其身行其庭不見其人者乎



山上有木【句】漸【句】君子以居賢徳善俗【本義云疑賢字衍或善下有脫字又毛氏奇齡曰郭氏據王本善下有風字按本文字句多寡不整原自古質不必增亦無可疑】程傳曰山上有木其髙有因漸之義也君子觀漸之象以居賢善之徳化美於風俗人之進於賢徳必有其漸而後能安非可淩節而遽至也在已且然敎化之於人不以漸其能入乎移風易俗非一朝一夕之所能成故善俗必以漸也本義曰二者皆當以漸而進

楊氏曰地中生木以時而升山上有木其進以漸居積也賢徳必以漸而積善化也風俗必以漸而化君子進爲有序故漸以居徳君子治無近功故漸以善俗艮止於內居徳之象防入於外善俗之象艮以止之而防以入之居徳善俗兩者並到於漸之用尢備

小子之厲【句】義無咎也

義無咎不躁進也當漸之初義所宜然於𨿽非可安之地有言亦無識之人不害其爲厲也

飲食衎衎【句】不素飽也

不素飽言得此非虛而處此非縻也六二中正而應漸之最善者吉可知矣

夫徵不復【句】離羣醜也【句】婦孕不育【句】失其道也【句】利用禦防【句】順相保也

羣醜同類也離羣醜如雁之失其羣獨往不返失其道謂非配耦順相保禦防之一端九三剛而不中故不能爲漸也

楊氏簡曰夫徵不復上九不應離羣丑也婦孕不育九三失其所以爲婦也三不中有失道之象故凶非徵者足以害我故曰防慮三之失道或親於冦而不能禦也故教之禦防則我不失於正順而夫婦可以相保矣

或得其桷【句】順以防也

六四在防之下然柔而近五順以自處防以從君漸木得桷自處之善也此所以無咎也

終莫之勝吉【句】得所願也

得所願謂得中也九五位髙若逺於人矣然漸至於五則由陵而陸莫能禦也漸固然也漸陵不孕何害哉

其羽可用爲儀吉【句】不可亂也

不可亂有次序也漸造乎其極而非遽也其志行皆可爲法上九最髙之地得路飛翔與離羣失道者大相逺也吉可知矣



澤上有雷【句】歸妹【句】君子以永終知敝【敝翟本作擬誤】

澤上有雷說而動澤爲之招也非咸之感失恆之久歸者妹耳始之不正終必不永此敝所必至君子觀此知歸妹之不終故交必先於正始正始者修身以齊其家也詩始闗雎春秋譏不親迎有以哉

洪覺山曰咸恆之道得夫婦之正可終也以少女而従長男非正也其於終焉未可必也敝之所由生也情爲之也是以君子知之所以愼交制情而思永有終也

吳氏曰愼曰永終知敝言逺慮其終而知有敝也氓之詩不思其反所以終見棄於人歟

歸妹以娣【句】以恆也【句】跛能履吉【句】相承也

恆據初九而言有剛正之徳在歸妹之下不應於四是猶娣之従嫡而歸者尙未失乎常久之道也相承謂助九二九二內卦之主而初則其輔是其分𨿽卑而實能承助於內者故吉

鄭氏汝諧曰初少女且微而在下以娣媵爲歸乃其常也娣媵不能成內之功𨿽有其徳如跛者之履耳跛者之履𨿽不足以有行然亦可以行者以其佐小君能相承助也如是而徵則爲安分

利幽人之貞【句】未變常也

未變常以九二有剛中之徳又與六五爲正應三𨿽狎之不能移也

來氏知徳曰一與之齊終身不攺此婦道之常也守幽人之貞則未變常矣

歸妹以須【句】未當也

未當說體接震少女迫承乎長男非夫婦之正道賤妾也而又爲妹之同體同情者娣亦未當也

愆期之志【句】有待而行也

有待而行謂九四以剛下柔又無應與三𨿽親暱然剛進而上亦不遽進是其志專而不躁𨿽在歸妹之時而尙能自立者也

兪氏琰曰爻辭言愆期而爻傳直述其志以見愆期在我而不苟從人蓋有待而行非爲所棄也行謂出嫁詩泉水雲女子有行是也

帝乙歸妹【句】不如其娣之袂良也【句】其位在中【句】以貴行也【不如其娣之袂良也郭京本無也字失傳意大謬】

省其君之袂句但曰帝乙歸妹不如其娣之袂良則其君之袂較明文意更顯而韻其位在中謂五居尊而六柔中謙約自持忘其貴盛下應九二歸妹之女下於男適中乎禮者位使之然也

上六無實【句】承虛筐也

虛筐卽無實也此所以士刲羊亦無血也無攸利也此専釋一句而全義皆明者

程子曰筐無實是空筐也空筐何以祭乎言不可以奉祭祀也女不可以祭祀則離絕而已是女歸之無終者也



雷電皆至【句】丰【句】君子以折獄致刑

震動離照是成明並用也故曰皆至一有不至則獄不可得而折刑不可輕而致矣何也威而不明必濫明而不威寡斷此所以兩者必兼至也然內離外震則明又爲威之主矣

孔氏穎達曰斷決獄訟須得虛實之情致用刑罰必得輕重之中若動而不中則淫濫斯及故君子象此卦而折獄致刑

蘇氏軾曰傳曰爲刑罰威獄以類天之震曜故易至於雷電相遇則必及刑獄取其明以動也至於離與艮相遇曰無折獄無畱獄取其明以止也

𨿽旬無咎【句】過旬災也

過旬災也言不過旬則猶然日中也往有尙也六二離之主而初九可遇也初卽慮其過者防其漸也劉氏曰旬數之極也猶日之中也言無咎者謂初未至中猶可進也若進而過中則災故象稱過旬災也爻辭不言丰者謂初未至丰也

有孚發若【句】信以發志也

信以志謂六二中正與六五應彼此同徳故同志同志故信至六五信之卽六二亦有以自信而三四兩剛不足以間之此其所以吉也見斗之疑釋矣故不必重釋省文甚明

趙氏汝楳曰疾得於境之疑孚發於志之信

丰其沛【句】不可大事也【句】折其右肱【句】終不可用也不可大事昏蔽之甚也括日中見沫在內九三剛僻不中陰陽相近將過旬也終不可用謂過中則離體已虧內暗外僻已成廢棄故無所用之不僅不可大事也

丰其蔀【句】位不當也【句】日中見斗【句】幽不明也【句】遇其夷主吉【句】行也【郭京本吉下有志字妄增】

位不當處丰之介不受日光如丰其蔀而蔽之幽不明言其本體之昏暗也亦惟敝故暗也行謂進也陽主於進進而遇六五則大善之主兩相得矣此其所以吉也

六五之吉【句】有慶也

有慶言六五之所自有也得丰之中其體虛而不盈應亦明而不息此丰之所以亨也來章有譽皆所謂六五之吉也

何氏楷曰人君以天下常丰爲慶慶以天下故吉言慶則譽在其中矣

丰其屋【句】天際翔也【句】闚其戶其無人【句】自藏也【翔鄭王孟李俱作祥又藏鄭王本作戕】

天際翔屋之髙若翔於天際所以蔀家者丰極矣然丰之極亦蔽之甚也蔽之極卽棄之漸也自藏者消阻而虧閉也是以闚其戶其無人三嵗不覿凶也上六髙處卦外而丰已盡也日之昃月之食時之消也楊子云曰炎炎者滅隆隆者絕觀雷觀火爲盈爲實天收其聲地藏其熱髙明之家鬼瞰其室正襲經語然意亦自明張子曰丰屋蔀家自蔽之甚窮大而失居者處上之極不交於下而居動之末故曰天際翔也朱子曰丰其屋天際翔也似說如翚斯飛樣言其屋髙大到於天際卻只是蔽障得闊



山上有火【句】旅【句】君子以明愼用刑而不畱獄

艮止而離明是止爲之主而明爲用也君子觀此知刑之用出於不得已而明察愼重使無遁情卽無疑事寃抑者伸淹滯者出而不畱獄焉是故獄曰寄棘亦曰羈囚旅寓之義也古人之所不得已也離麗則明艮止則愼兩者缺一失輕重之比乖奏當之成難語於不畱獄矣象取於旅獄詎可少畱乎

孔氏穎達曰火在山上逐艸而行勢不久畱故爲旅象又上下二體艮止離明故君子象此以明察審愼用刑而不稽畱獄訟

張氏淸子曰明則無遁情愼則無濫罰明愼旣盡斷決隨之聖人取象於旅正恐其畱獄也

旅瑣瑣【句】志窮【句】災也

志窮初六處旅之下極爲卑鄙其行窮也而以柔爲質實其志之窮也志窮終無目依之時矣二之僕也而又應於四其志之支離顚倒卽取災之甚矣

得童僕貞【句】終無尢也

終無尢言卽次懷資而有以自保也六二中正以逮下旅之盛徳也

葉爾瞻曰貞不徒責童僕須在我有以得之不能得是我之尢也終無尢蓋嘉其得之辭

旅焚其次【句】亦以傷矣【句】以旅與下【句】其義喪也亦以傷矣對喪其童僕言之旅失所庇已爲不堪而童僕尢旅中所恃而恩意乖離又無檢束若其所有而與之必喪之道也九三剛僻不中旅之最危者郭氏雍曰九三剛而不中故不能安旅失其所安亦可傷矣以剛暴之才而以旅道居童僕宜其失眾心而喪也夫旅豈與人之道哉君子自厚而已故終無以旅與下之事

黃氏淳耀曰下卽童僕以旅與下者謂童僕如旅人也焚次而失其身所依庇亦已傷而不安矣況又喪其童僕乎然非童僕之無良也當旅時而與下之道刻薄寡恩直若旅人然宜不得其心力義常喪也將誰咎哉

旅於處【句】未得位也【句】得其資斧【句】心未快也

未得位謂以剛下柔多懼之極處非其地也是以得其資斧而心未快

終以譽命【句】上逮也

上逮因旅而言五本君位而人君無旅其射雉一矢而亡之則聲譽命令之所以行亦人君所有事也彖傳曰得中乎水而順乎剛以其順乎剛而皆附之也其爲旅而居尊亦可見矣

以旅在上【句】其義焚也【句】喪牛於易【句】終莫之聞也【喪牛於易陸徳明本作喪牛之防不知何據】

其義焚謂其爲必然之理也上九居旅之極過髙而任剛旅之大忌其禍必至莫保其居如鳥之焚其巢者然旣失其居之安更甚於焚次之酷剛上之旅自爲之也先笑後號亦何怪其然哉終莫之聞人不告語之也剛愎蔽錮眾心離絕喪其所有旁觀坐視不之惜也又不特喪其童僕已矣剛上之旅自絕於人也

張子曰以陽極上旅而驕肆者也失柔順之正故曰喪牛於易怒而忤物其誰告之故曰終莫之聞也



隨風【句】防【句】君子以申命行事

防爲風風有聲而能入物兩防相重是相隨而至故曰隨風防噓呼習被此天地之命令也重防則命之申矣此彖傳所謂重防以申命也其剛防乎中正而志行則行事在其中矣事者命中之實行事則命之所以申也事行則命行矣朝廷命令法天之防有中正之實順乎人心則風行艸偃而四方風動之盛可應象而得也

荀氏爽曰防爲號令兩防相隨故申命也法敎百端令行爲上故曰行事也

郭氏雍曰君子之徳風也有風之徳而下無不從然後具重防之義易於防主敎命猶詩之言風也故觀則省方觀民設教姤則施命誥四方皆主防而言也

進退【句】志疑也【句】利武人之貞【句】志治也

初六當防之初柔穉之性易於寡斷故疑疑將何貴乎防必力斷之斯可以定亂也故治禮曰安定辭安民哉申命之初非志治無以爲也

趙氏汝楳曰治與疑對志疑而不決故進退靡定志治而不亂故決於行

紛若之吉【句】得中也

彖傳曰剛防乎中正而志行九二則剛而得中矣紛若者申命之事史巫以命告神誠也亦中之象也

頻防之吝【句】志窮也

剛必防乎中正不中正則過矣志窮者防之反也令出而不得行頻復更之二三其指而終無成命實二三其徳而中無成見也九三當重防之交下防之極不得乎中無以申命行事非言之窮志之窮也此其所以吝也

張氏振淵曰志疑者可以治救之志窮則有吝而已

田獲三品【句】有功也

有功者以六四承九五而下乎剛是眞能順乎剛者也初以柔穉而疑四則順承而無疑也行而不疑故悔亡而田獲三品也不言悔亡舉其重耳

孔氏穎達曰有功者田獵有獲以諭行命有功也

九五之吉【句】位正中也

彖傳曰剛防乎中正而志行九五位尊剛正得中爲申命之主是以貞而吉也規謀深逺長治久安帝典王謨咨申不已萬世賴之先庚後庚終事永圖皆九五之貞也異乎紛若之吉一時之謀矣不言悔亡無初者貞勝也

防在牀下【句】上窮也【句】喪其資斧【句】正乎凶也

上九防極也將何所入乎卦外無位髙而無應命不可行故曰上窮上窮不必行逺也並其家之所有者而喪之矣正乎凶云者謂貞凶也猶言適當有是也此防在牀下與九二異九二命之行始於牀下上

九命之窮入於牀下孟子曰身不行道不能行於妻子上九之謂也



麗澤【句】兌【句】君子以朋友講習

澤兌象其徳爲說麗附麗重兌之象兩澤相麗彼此浸漑互爲滋潤者也理義說心講而後明習而後熟然寡聞渺見是謂孤陋有朋友者同學同志講眀其理則說心者兩相得習熟其事說道者互相長矣君子之所以取象於重兌也

孔氏穎達曰同門曰朋同志曰友朋友聚居講習道義相說之盛莫過於此也

程子曰天下之說不可極惟朋友講習𨿽過說無害兌澤有相滋益處

兪氏琰曰講者講其所未明講多則義理明矣習者習其所未熟習久則踐履熟矣此朋友講習所以爲有滋益而如兩澤之相麗也若獨學無友則孤陋寡聞故論語以學之不講爲以學而時習爲說以有朋自逺方來爲樂

和兌之吉【句】行未疑也

兌說也故各爻俱以說爲義說之爲道慮其動於私也私則同而不和其說皆出於後起因緣相牽外𨿽說而實相疑惟初九在說之初不比於陰無復有牽其行者獨往獨來自得於心所謂天理中直上直下者故曰行未疑也

蔡氏淵曰初未牽於陰所行未有疑惑若四比三有商兌之疑矣

徐氏幾曰疑謂系於陰也卦四陽惟初與陰無系故未疑

孚兌之吉【句】信志也

志九二居中而剛實也孚於三若未免悔然其孚非以三也已有剛中之徳不致邪媚之投是可信者在我也故吉吉則悔亡之義亦明矣初曰行未疑其志可知二曰信志亦可不疑於行也

來兌之凶【句】位不當也

位不當六三之位介上下兩陽之間爲重兌相繼之地最易動於私者柔情紛逐其居使之然也凶可知矣

熊氏良輔曰六三位不當居上下二兌之間下兌方終上兌又來說而又說不得其正者也上六曰引兌蓋與六三相表裏

九四之喜【句】有慶也

慶承五也辭言商兌未寧且言介疾而傳專釋有喜何也三𨿽可商而介疾不說惟上承乎五則同體相親同徳相與爻義獨専不必及於三也

孚於剝【句】位正當也

位正當言適有之也說莫盛於五正當說所共集之位而上六最親陰柔易說故象稱剝而占爲有厲也獨以位言者以其徳體本剛健中正無可厲者獨其位適有孚剝之象耳九五之說可不愼乎陰邪之失可不畏乎履之九五曰位正當亦以履之最盛言也

上六引兌【句】未光也

此成乎兌者宜光也然柔媚成性靦然髙踞說不自已九五亦將引而近之初和四喜判然兩途昌明之象豈如是乎擬之曰未光危之也

楊氏啟新曰來兌引兌皆小人也在君子則當來而勿受引而勿去也君子以道徳相引其道爲光明引而爲說則心術曖昧行事邪僻甚矣豈得爲光乎



風行水上【句】渙【句】先王以享於帝立廟

風行水上其象渙渙然散也散必有以聚之九五剛中與萃同功彖傳曰剛來而不窮柔得位乎外而上同渙中有萃之理王假有廟王乃在中也正謂九五此象卽因以爲用且曰先王也

程子曰萃渙皆享於帝立廟因其精神之聚而形於此爲其渙散故立此以收之

初六之吉【句】順也

順言以柔從剛當渙之初勢未及渙六欲拯之而才本柔弱幸九二剛中地相切近仰而從之剛來不窮渙者可立收也事之甚易者也所謂用拯馬壯吉也

渙奔其機【句】得願也

得願猶言稱心彖傳所謂剛來而不窮者是也在節得中而此仍得中也悔亡亦可知矣

渙其躬【句】志在外也

外謂上九以陰從陽志之所之用以濟渙亦其宜也躬何有焉悔何有焉

渙其羣元吉【句】光大也

光大無私也六四柔正得位上承九五此外一無應與是罄心以奉一尊而朋比之私盡絕廓然大公光於日月此之所以元吉也光大如是海內皆如一室渙之有丘而匪夷所思者已可盡於元吉中矣故本重釋

來氏知徳曰凡樹私黨者皆心之暗昧狹小者也無一毫之私則光明正大自能渙其羣矣故曰光大也

王居無咎【句】正位也

正位九五剛健中正而居尊正其位以正天下渙之所以聚也渙汗其大號有風動谷應之勢登髙而呼聲非加疾其居使之然也惟王居無咎所以王假有廟也

熊氏良輔曰天下渙散之時須人君號施令正位乎上使人心知所歸向而天下一矣故曰王居無咎而傳曰正位也此與萃有位之義同本義以渙王居爲渙其居積然當渙散之時必有爲渙之主者所當從小象正位之說

渙其血【句】逺害也

渙極則害將至處此者因其渙而渙之去而逖出則害不及矣上九去坎逺而渙可用時爲之也

此渙其血去逖出與小畜六四有孚血去惕出字句文義各別小畜六四有孚二字句血去惕出四字句此爻渙其血三字句去字又句逖出又句且小畜血字晁本作卹正與惕字爲類此血字與渙字應他本亦無別字至逖之爲逺象傳顯然不得與惕混也陳氏友文曰坎爲血卦逖逺也小象逺害正是以逺釋逖字上𨿽與三應然超處渙上故渙散其四捨之逺去去坎險之害而得無咎也



澤上有水【句】節【句】君子以制數度議徳行

水來而澤瀦之水盛則澤泄之是有所限防也故爲節數多寡貴賤度長短髙下徳行人倫交接制有凖則議有隆殺如中庸所謂議禮制度車同軌行同倫者也斯所謂節也數度者徳行之文徳行者數度之本亦其節也

議徳行先儒皆謂一身之徳行於議節之義不協孔氏穎達以人才堪任之劣爲徳行謂議人之徳行任用皆使得宜於徳行之節亦不稱至以數爲尊卑禮命之多少則近之但與議徳行稍混數度者多少長短之定則徳行者倫理隆殺之定體両者互相爲用也

不出戶庭【句】知通塞也

初九剛正當節之初愼密不出非固也得出處之宜也故曰知通塞也是中節也危行言遜亦不出之義吳氏曰愼曰節兼通塞言猶艮之兼行止言也初九不出戶庭知塞也而兼言知通者見其非一於止者也二失時極則知塞而不知通矣

不出門庭凶【句】失時極也

失時極失節也節非固守之謂時當行則行當止則止也九二已非不當出之時而固守不出絕人逃世極不可回矣

蘇氏軾曰水之始至澤當塞而不當通旣至當通而不當塞故初九以不出戶庭爲無咎言當塞也九二以不出門庭爲凶言當通也至是而不通則失時而至於極

不節之嗟【句】又誰咎也

六三不中不正是不節也然當水澤之界爲節之限苟深自省悔則補過可矣

何氏楷曰諸卦爻辭言無咎者九十有九多補過之辭觧三爻傳又誰咎語𨿽與此同然爻辭未甞有無咎字

安節之亨【句】承上道也

六四柔正得位而九五中正以通比近相承是安然有節而能亨者與苦節不通者異矣

錢氏一本曰中正之通在五四以近承不以徒止爲功更以通行爲道故曰承上道也

甘節之吉【句】居位【句】中也

居位以九居五也中五得中也此節之主爻彖傳所謂中正以通者也節者禮之中也禮之用和爲貴可不謂甘乎小大由行之亨可知矣

苦節貞凶【句】其道窮也

道窮失節之道也上六柔正處節之極過乎九五之中自悖於中通之道其窮無足怪也不釋悔亡者苦節貞則不節之悔亡可知矣



澤上有風【句】中孚【句】君子以議獄緩死

陽含陰孚也兌說防入乎也風感澤應孚也二五剛中同徳孚也中孚信也卽誠也書曰惟明克允允信也孚也孚之用莫大於獄然必明而後克允是以君子盡心焉有大獄必議之苟有可生必生之求其生而不得則物與我両無憾此之謂孚書曰帝徳罔愆臨下以簡禦眾以寛罰弗及嗣賞延於世宥過無大刑故無小罪疑惟輕功疑惟重與其殺不寕失不經好生之徳洽於民心是至誠惻怛之心無所不至則中孚之至矣且夫孚字也卵化也生理也天地之大徳曰生聖人之大徳亦莫盛於好生至於議獄緩死而中孚之生意不亦同天地哉

徐氏幾曰象言刑獄五卦噬嗑丰以其有離之明震之威也賁次噬嗑旅次丰離明不易震皆反爲艮矣蓋明貴無時不然威則有時當止至於中孚則全體似離互體有震艮而又兌以議之防以緩之聖人卽象垂敎其忠厚惻怛之意見於謹刑如此

初九虞吉【句】志未變也

中孚之初性剛能守不移於柔𨿽有六四之應而所志已定有以自安故曰志未變若從四則變矣有他不燕矣不復釋者意已明也

其子和之【句】中心願也

中心願誠也中也孚之實也九二九五彼此同徳內外一心其感與應無二致也荀子曰同焉者合類焉者應其中心願之謂乎鶴鳴子和象也好爵爾靡事也釋象則事該矣

程氏敬承曰鶴之鳴由中而發子之和亦根心而應故曰中心願願出於中乃孚之至也

或鼓或罷【句】位不當也

剛得中乃孚之實也而六三偏邪當孚之介身處危地外得上九之應不能比二不能承五失其中亦不孚矣鼔罷泣歌其中亂也位爲之也

馬匹亡【句】絕類【句】上也

上九五也上承於五也類六四也絕不爲比也六四近五情誼親切中可孚也此馬匹亡之所以無咎也若不絕類則上不専能無咎乎

胡氏炳文曰坤以喪朋爲有慶中孚之四以絕類爲無咎

有孚攣如【句】位正當也

位正當謂九五中正孚之主九二同徳維系不觧天下之孚莫大於此然非剛中無以爲孚也故天徳者王道之本

翰音登於天【句】何可長也

何可長孚之窮也失實也過中也上九髙亢自信自是以爲莫之上也而虛防不情欲以小諒鳴天下必無之理矣翰音而登天可乎不可也妄矣妄斯孚之窮矣

孔氏穎達曰虛聲無實何可長久

項氏安世曰上九防極而躁不正不中內不足而求孚於外聲聞過情其涸也可立待愈久愈凶何可長也



山上有雷【句】小過【句】君子以行過乎恭【句】喪過乎哀【句】用過乎儉

震動艮止止而動陰多於陽而柔得中小者過之過而適以合中也故彖曰亨利貞可小事不可大事不宜上宜下大吉也君子觀此事有當小過者以矯時也行易慢而常過乎恭喪易易而常過乎哀用易奢而常過乎儉夫恭哀儉美徳也然以視世之慢者易者奢者則小過之矣救時而得其中所謂小過而亨者也

孔氏穎達曰小人過差失在慢易奢侈故君子矯之以行過乎恭喪過乎哀用過乎儉也

張子曰過恭哀儉皆宜下之義

鼂氏說之曰時有舉趾髙之莫敖故正考父矯之以循墻時有短喪之宰予故髙柴矯之以泣血時有三歸及坫之管仲故晏子矯之以敝裘𨿽非中行亦足以矯時厲俗

飛鳥以凶【句】不可如何也

不可如何猶曰末如之何也初六柔而不中過機方動勢不可救當止而欲動也宜小而謀大也飛之初𨿽欲下之烏得而下之

不及其君【句】臣不可過也

臣不可過因上文過其祖而言陽爲陰之主在本卦則君也祖也上旣言過其祖則本句當云過其君矣然君不可言過也故變其文而遜言之曰不及其君不及其君兩陽不應也言君之不可過則二之於五猶恪守臣道而非越分相從者矣此釋其文之難釋者而義自見也

從【句】或戕之【句】凶如何也

凶如何言不必免也有戕之者也本卦陰多欲勝陽者九三剛而不中有輕躁之意而與上六相應有溺就之象陰盛必傷陽故凶此所以當防也

弗過【句】遇之【句】位不當也【句】往厲必戒【句】終不可長也位不當卽彖傳所謂剛而不中者也宜下不宜上弗過則竟下矣而位不中正近承六五又不能不相遇也終不可長言陰不可近當愼所遇毋輕往也往則與三之從者無以異是以往厲必戒而勿用永貞也不釋無咎者言如是乃可以無咎也

密雲不雨【句】已上也【上鄭本作尙義同惇京本作止大繆毛氏奇齡曰王注陽已上故止也此止字觧不雨其述經文仍是上字】

上謂五位已尊也小過之時可小事而不宜上至五則上矣陰已盛極踞陽之上勢不肯下誰復爲之用哉弋取在穴亦無能爲也

弗遇【句】過之【句】已亢也

已亢則益上矣𨿽有九四弗相遇也竟過之矣飛鳥之窮災眚並至無足怪也皆於已亢決之



水在火上【句】旣濟【句】君子以思患而豫防之

水在火上水火交也交則相濟故曰旣濟天下之事患常伏於已治旣濟則已治矣而不知安肆處之則亂階也是以濟而思之甚可危也思之必防防之必豫君子所爲善處濟也彖曰初吉終亂卽此意也王氏申子曰旣濟𨿽非有患之時患每生於旣濟之後君子思此而豫防則可以保其初吉而無終亂之矣

龔氏煥曰水上火下𨿽相爲用然水決則火滅火炎則水涸相交之中相害之機伏焉君子思患而豫防能防在乎豫能豫在乎思

曵其輪【句】義無咎也

義無咎當濟之初慮其險也宜於審愼不可急濟曵輪而止咎斯免也故稱義曵輪則𨿽有急濟而濡其尾者亦因曵輪而不敢前是曵其輪則濡其尾者亦可無咎也不釋濡尾義已該也

七日得【句】以中道也

中道謂六二中正也九五正應婦之茀也以禮聘者也而九三近而相迫六四又從而爭之苟非柔順中正得無棄禮而走乎惟中則不偏正則不二九五之應終以禮合也以待爲濟濟之善道也

三年克之【句】憊也【憊陸續本作備云當爲憊】

憊病也力之竭也濟之將過者九三過剛處旣濟之半而果於濟時𨿽克濟而勢已難矣直指之曰憊則所謂患之當思者也何以防之豫養元气而已

終日戒【句】有所疑也

疑疑於不終濟也思患也豫防也六四陰柔承乘應皆剛又近君多懼此其所以疑然爻體柔而近五故尙能戒備也

李氏簡曰終日戒謂備患之心無時可忘也

東鄰殺牛【句】不如西鄰之時也【句】實受其福【句】吉大來也

時也者中也詩曰孔惠孔時是時之所以爲大也卽誠也祭當其時神必享之是以實受其福可知及時而濟者罔不昌違時而濟者罔不亡濟至九五時將過矣取約趨時二五同徳則吉方大來不致終亂也王氏申子曰言人君處旣濟如未濟而後有受福之實不然𨿽極其丰盛而濟道衰矣

濡其首厲【句】何可久也

濡尾者濟不敢輕試濡首者濟不顧其所終終則止矣亂將至矣故曰何可久也上六陰柔暗昧旣濟之終勢甚危險痛言之以見終濟之難如此也



火在水上【句】未濟【句】君子以愼辧物居方

本義曰水火異物各居其所故君子觀象而審辧之水火不交故未濟是火炎上水潤下火就燥水流濕物性之各異也以流行觀則離南而坎北以對待觀則離東而坎西物各有其方所也然惟其炎上而就燥是以離南而東惟其潤下而流濕是以坎西而北則夫物之異者卽物之各居其所也君子故愼辧之物以羣分者卽方以類聚而毗陰毗陽各協其居則萬殊者本一定也此有物必有則也體之立也至於體立用行則又未甞不相濟也以此終萹而陰陽之互根乾坤之大用亦睹矣

朱氏震曰火上水下各居其所未濟也君子觀此愼辧萬物有辧然後有交有未濟乃有旣濟而未濟含旣濟之象

濡其尾【句】亦不知極也

濡尾而不曵輪則竟濡矣當未濟之初近比九二有應於四是貪於濟者昧於其始卽不知其所終不待濡首而知之也本卦之尾卽旣濟之首前鑑不逺而竟濡焉是終極之厲旋踵蹈之故曰不知極也

九二貞吉【句】中以行正也

九居二剛而得中不敢輕濟如是以行無過剛之慮正在其中矣未濟欲濟之時曵輪且止是卽行之正也貞也其得吉宜矣

未濟徵凶【句】位不當也

位不當六三所處之地則然也離坎相接卦之所以成正未濟之位難言乎濟可知矣故凶未濟徵凶猶言未濟之濟凶也苟非渉川之勇能濟此乎此六三之所少也故不及

吳氏澄曰未濟諸爻時位不當而獨於六三言之以未濟由六三故也

貞吉悔亡【句】志行也

志欲濟之志也九四有能濟之才上承六五虛中之主於以共濟時艱振起衰敝則未濟者濟矣故曰志行志行則九四位𨿽不中亦貞吉而悔亡髙宗之事可睹矣

君子之光【句】其暉吉也

暉光之盛起也管輅云日中爲光朝日爲暉是也彖傳未濟亨柔得中也正謂六五也離體虛中而四照其以中爲正光之本也則貞吉無悔可知也其以虛應二光之用也則有孚吉亦可想也傳但言君子之光而上下文俱舉矣

張氏振淵曰光而言暉昭其盛也貞吉之吉吉在五暉吉之吉吉在天下

毛氏奇齡曰晉史孫登謂嵇康曰火生而有光而不用其光果在於用光人生而有才而不用其才而果在於用才故用光在乎得薪用才在乎識眞此亦貞吉爲光之說

飲酒濡首【句】亦不知節也

節者烹餁之宜時序之介待時而動不可淩躐上九在未濟之終其轉而爲濟與六五衎飲俟之可矣若以未濟之可濟而急濟則濡首之厲與旣濟之上亦同矣是濟有一定之節而昧之𨿽未濟之絳不可以言濟也飲酒括有孚於飲酒在內濡首括濡其首有孚在內然合而言之則謂當飲酒需時之際而濡首躁進是失其所以爲濟者故曰不知節不知節者卽辭所謂失是也失是也者卽失其所以爲濟也

易翼說卷八

