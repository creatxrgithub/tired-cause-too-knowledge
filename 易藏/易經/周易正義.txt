

《周易正義》

上經乾傳卷一

上經需傳卷二

上經隨傳卷三

下經咸傳卷四

下經夬傳卷五

下經丰傳卷六

系辭上卷七

系辭下卷八

說卦卷九

序卦卷十

雜卦卷十一

《周易正義》注魏﹟王弼等疏唐﹟孔穎達

《周易正義》

上經乾傳卷一

上經乾傳卷一

乾下乾上。乾﹕元﹑亨﹑利﹑貞。

﹝疏﹞正義曰「乾」者﹐此卦之名。謂之卦者﹐《易緯》云「卦者掛也﹐言縣掛物象﹐以示於人﹐故謂之卦。」但二畫之體﹐𨿽象陰陽之气﹐未成萬物之象﹐未得成卦﹐必三畫以象三才﹐寫天﹑地﹑雷﹑風﹑水﹑火﹑山﹑澤之象﹐乃謂之卦也。故系辭云「八卦成列﹐象在其中矣」是也。但初有三畫﹐𨿽有萬物之象﹐於萬物變通之理﹐猶有未盡﹐故更重之而有六畫﹐備萬物之形象﹐窮天下之能事﹐故六畫成卦也。此乾卦本以象天﹐天乃積諸陽气而成天﹐故此卦六爻皆陽畫成卦也。此旣象天﹐何不謂之天﹐而謂之「乾」者﹖天者定體之名﹐「乾」者體用之稱。故《說卦》云「乾﹐健也」。言天之體﹐以健爲用。聖人作《易》本以教人﹐欲使人法天之用﹐不法天之體﹐故名「乾」﹐不名天也。天以健爲用者﹐運行不息﹐應化無窮﹐此天之自然之理﹐故聖人當法此自然之象而施人事﹐亦當應物成務﹐云爲不已﹐「終日乾乾」﹐無時懈倦﹐所以因天象以教人事。於物象言之﹐則純陽也﹐天也。於人事言之﹐則君也。父也。以其居尊﹐故在諸卦之首﹐爲《易》理之初。但聖人名卦﹐體例不同﹐或則以物象而爲卦名者﹐若否﹑泰﹑剝﹑頤﹑鼎之屬是也﹐或以象之所用而爲卦名者﹐卽乾﹑坤之屬是也。如此之類多矣。𨿽取物象﹐乃以人事而爲卦名者﹐卽家人﹑歸妹﹑謙﹑履之屬是也。所以如此不同者﹐但物有萬象﹐人有萬事﹐若執一事﹐不可包萬物之象﹔若限局一象﹐不可總萬有之事﹐故名有隱顯﹐辭有踳駁﹐不可一例求之﹐不可一類取之。故《系辭》云「上下無常﹐剛柔相易﹐不可爲典要。」韓康伯注云「不可立定準」是也。「元﹑亨﹑利﹑貞」者﹐是乾之四徳也。子夏傳云「元﹐始也。亨﹐通也。利﹐和也。貞﹐正也。」言此卦之徳﹐有純陽之性﹐自然能以陽气始生萬物而得元始亨通﹐能使物性和諧﹐各有其利﹐又能使物堅固貞正得終。此卦自然令物有此四種使得其所﹐故謂之四徳﹕言聖人亦當法此卦而行善道﹐以長萬物﹐物得生存而爲「元」也。又當以嘉美之事﹐會合萬物﹐令使開通而爲「亨」也。又當以義協和萬物﹐使物各得其理而爲「利」也。又當以貞固幹事﹐使物各得其正而爲「貞」也。是以聖人法乾而行此四徳﹐故曰「元﹑亨﹑利﹑貞」。其委曲條例﹐備在《文言》。

初九﹕潛龍勿用。《文言》備矣。

﹝疏﹞正義曰﹕居第一之位﹐故稱「初」﹔以其陽爻﹐故稱「九」。潛者﹐隱伏之名﹔龍者﹐變化之物。言天之自然之气起於建子之月﹐陰气始盛﹐陽气潛在地下﹐故言「初九潛龍」也。此自然之象﹐聖人作法﹐言於此潛龍之時﹐小人道盛﹐聖人𨿽有龍徳﹐於此時惟宜潛藏﹐勿可施用﹐故言「勿用」。張氏云「以道未可行﹐故稱『勿用』以誡之。」於此小人道盛之時﹐若其施用﹐則爲小人所害。寡不敵眾﹐弱不勝彊﹐禍害斯及﹐故誡「勿用」。若漢髙祖生於暴秦之世﹐惟隱居爲泗水亭長﹐是勿用也。諸儒皆以爲舜始漁於雷澤。舜之時﹐當堯之世﹐堯君在上﹐不得爲小人道盛。此「潛龍」始起﹐在建子之月﹐於義恐非也。第一位言「初」﹐第六位當言「終」﹔第六位言「上」﹐第一位當言「下」。所以文不同者﹐莊氏云「下言初則上有末義。」故《大過﹟彖》云「棟橈﹐本末弱。」是上有末義「六」言「上」﹐則「初」當言「下」。故《小象》云「潛龍勿用﹐陽在下也。」則是初有下義﹐互文相通﹐義或然也。且第一言「初」者﹐欲明萬物積漸﹐從無入有﹐所以言初不言一與下也。六言「上」者﹐欲見位居卦上﹐故不言六與末也。此初九之等﹐是乾之六爻之辭﹐但干卦是陽生之世﹐故六爻所述﹐皆以聖人出處託之﹐其餘卦六爻﹐各因象明義﹐隨義而發﹐不必皆論聖人。他皆仿此。謂之「爻」者﹐《系辭》云「爻也者﹐效此者也。」聖人畫爻﹐以仿效萬物之象。先儒云﹐後代聖人以《易》占事之時﹐先用蓍以求數﹐得數以定爻﹐累爻而成卦﹐因卦以生辭﹐則蓍爲爻卦之本﹐爻卦爲蓍之末。今案﹕《說卦》云「聖人之作《易》也﹐幽贊於神明而生蓍﹐三天兩地而倚數﹐觀變於陰陽而立卦﹐發揮於剛柔而生爻。」《系辭》云「成天下之亹亹者﹐莫大乎蓍龜。是故天生神物﹐聖人則之。」又《易乾鑿度》云「垂皇策者犧。」據此諸文﹐皆是用蓍以求卦。先儒之說﹐理當然矣。然陽爻稱「九」﹐陰爻稱「六」﹐其說有二﹕一者《乾》體有三畫﹐《坤》體有六畫﹐陽得兼陰﹐故其數九﹐陰不得兼陽﹐故其數六。二者老陽數九﹐老陰數六﹐老陰老陽皆變﹐《周易》以變者爲占﹐故杜元凱注襄九年《傳》遇《艮》之八﹐及鄭康成注《易》﹐皆稱《周易》以變者爲占﹐故稱九﹑稱六。所以老陽數九﹐老陰數六者﹐以揲蓍之數﹐九遇揲則得老陽﹐六遇揲則得老陰﹐其少陽稱七﹐少陰稱八﹐義亦準此。張氏以爲陽數有七有九﹐陰數有八有六﹐但七爲少陽﹐八爲少陰﹐質而不變﹐爲爻之本體。九爲老陽﹐六爲老陰﹐文而從變﹐故爲爻之別名。且七旣爲陽爻﹐其畫已長。今有九之老陽﹐不可復畫爲陽﹐所以重錢﹐避少陽七數﹐故稱九也。八爲陰數而畫陰爻﹐今六爲老陰﹐不可復畫陰爻。故交其錢﹐避八而稱六。但《易》含萬象﹐所託多塗﹐義或然也。

九二﹕見龍在田﹐利見大人。出潛離隱﹐故曰「見龍」﹐處於地上﹐故曰「在田」。徳施周普﹐居中不偏﹐𨿽非君位﹐君之徳也。初則不彰﹐三則「乾乾」﹐四則「或躍」﹐上則過亢。「利見大人」﹐惟二﹑五焉。

﹝疏﹞「九二」至「利見大人」。○正義曰﹕陽處二位﹐故曰「九二」。陽气發見﹐故曰「見龍」。田是地上可營爲有益之處﹐陽气發在地上﹐故曰「在田」。且一之與二﹐俱爲地道﹐二在一上﹐所以稱「田」。「見龍在田」﹐是自然之象。「利見大人」﹐以人事託之﹐言龍見在田之時﹐猶似聖人久潛稍出﹐𨿽非君位而有君徳﹐故天下眾庶利見九二之「大人」。故先儒云﹕若夫子教於洙泗﹐利益天下﹐有人君之徳﹐故稱「大人」。案﹕《文言》云「九二徳博而化。」又云「君徳也。」王輔嗣注云「𨿽非君位﹐君之徳也。」是九二有人君之徳﹐所以稱「大人」也。輔嗣又云「利見大人﹐惟二五焉。」是二之與五﹐俱是「大人」﹐爲天下所「利見」也。而褚氏﹑張氏同鄭康成之說﹐皆以爲九二利見九五之大人﹐其義非也。且「大人」之云﹐不專在九五與九二﹐故《訟卦》云「利見大人。」又《蹇卦》﹕「利見大人。」此「大人」之文﹐施處廣矣﹐故輔嗣注謂九二也。是「大人」非專九五。○注「處於地上」至「惟二五焉」。○正義曰「處於地上﹐故曰在田」者﹐先儒以爲重卦之時﹐重於上下兩體﹐故初與四相應﹐二與五相應﹐三與上相應。是上下兩體﹐論天地人各別﹐但《易》含萬象﹐爲例非一。及其六位﹐則一﹑二爲地道﹐三﹑四爲人道﹐五﹑上爲天道。二在一上﹐是九二處其地上﹐所田食之處﹐惟在地上﹐所以稱「田」也。觀輔嗣之注意﹐惟取地上稱田﹐諸儒更廣而稱之﹐言田之耕稼利益﹐及於萬物﹐盈滿有益於人﹐猶若聖人益於萬物﹐故稱「田」也。「徳施周普」者﹐下《小象》文﹐謂周而普徧。「居中不偏」者﹐九二居在下卦之中﹐而於上於下﹐其心一等﹐是「居中不偏」也。不偏則周普也。「𨿽非君位」者﹐二爲大人﹐己居二位﹐是非君位也。「君之徳」者﹐以徳施周普也。《文言》云「徳博而化。」又云「君徳也。」是九二有人君之徳也。「初則不彰」者﹐謂潛隱不彰顯也。「三則乾乾」者﹐危懼不安也。「四則或躍」者﹐謂進退懷疑也。「上則過亢」﹐過謂過甚﹐亢謂亢極。「利見大人﹐惟二五焉」者﹐言範模乾之一卦﹐故云「惟二五焉」。於別卦言之﹐非惟二五而己。故訟卦﹑蹇卦並云「利見大人」﹐所以施處廣﹐非惟二五也。諸儒以爲九二當太蔟之月﹐陽气發見﹐則九三爲建辰之月﹐九四爲建午之月﹐九五爲建申之月﹐爲陰气始殺﹐不宜稱「飛龍在天」。上九爲建戌之月﹐羣陰旣盛﹐上九不得言「與時偕極」。於此時陽气僅存﹐何極之有﹖諸儒此說﹐於理稍乖。此乾之陽气漸生﹐似聖人漸出﹐宜據十一月之後。至建巳之月已來﹐此九二當據建丑﹑建寅之間﹐於時地之萌牙初有出者﹐卽是陽气發見之義。乾卦之象﹐其應然也。但陰陽二气﹐共成歲功﹐故陰興之時﹐仍有陽在﹐陽生之月﹐尙有陰存。所以六律六呂﹐陰陽相間﹐取象論義﹐與此不殊。乾之初九﹐則與復卦不殊。乾之九二﹐又與臨卦無別。何以復﹑臨二卦與此不同者﹐但《易》論象﹐復﹑臨二卦﹐旣有羣陰見象於上﹐卽須論卦之象義﹐各自爲文。此乾卦初九﹑九二﹐只論居位一爻﹐無羣陰見象﹐故但自明當爻之地﹐爲此與臨﹑復不同。

九三﹕君子終日乾乾﹐夕惕若厲﹐無咎。處下體之極﹐居上體之下﹐在不中之位﹐履重剛之險。上不在天﹐未可以安其尊也。下不在田﹐未可以寧其居也。純修下道﹐則居上之徳廢﹔純修上道﹐則處下之禮曠。故「終日乾乾」﹐至於夕惕猶若厲也。居上不驕﹐在下不憂﹐因時而惕﹐不失其幾﹐𨿽危而勞﹐可以「無咎」。處下卦之極﹐愈於上九之亢﹐故竭知力而後免於咎也。乾三以處下卦之上﹐故免亢龍之悔。坤三以處下卦之上﹐故免龍戰之災。

﹝疏﹞「九三君子」至「夕惕若厲無咎」。○正義曰﹕以陽居三位﹐故稱「九三」﹔以居不得中﹐故不稱「大人」﹔陽而得位﹐故稱君子。在憂危之地﹐故「終日乾乾」﹐言每恆終竟此日﹐健健自彊﹐勉力不有止息。「夕惕」者﹐謂終竟此日後﹐至向夕之時﹐猶懷憂惕。「若厲」者﹐若﹐如也﹔厲﹐危也。言尋常憂懼﹐恆如傾危﹐乃得無咎。謂旣能如此戒愼﹐則無罪咎﹐如其不然﹐則有咎。故《系辭》云「無咎者﹐善補過也。」此一爻﹐因陽居九三之位﹐皆以人事明其象。○注「處下體之極」至「免龍戰之災」。○正義曰「處下體之極」者﹐極﹐終也。三是上卦之下﹐下體之極﹐故云「極」也。又云「居上體之下」者﹐四﹑五與上是上體﹐三居四下﹐未入上體﹐但居上體之下﹐四則已入上體﹐但居其上體之下﹐故九四注云「居上體之下」﹐與此別也。云「履重剛之險」者﹐上下皆有陽爻﹐剛彊好爲險難﹐故云「履重剛之險」。云「上不在天﹐未可以安其尊」者﹐若在天位﹐其尊自然安處﹐在上卦之下﹐𨿽在下卦之上﹐其尊未安﹐故云「未可以安其尊」也。「下不在田﹐未可以寧其居」者﹐田是所居之處﹐又是中和之所﹐旣不在田﹐故不得安其居。「純修下道﹐則居上之徳廢」者﹐言若純修下道以事上卦﹐則己居下卦之上﹐其徳廢壞﹐言其太卑柔也。「純修上道﹐則處下之禮曠」者﹐曠謂空曠﹐言已純修居下卦之上道以自驕矜﹐則處上卦之下﹐其禮終竟空曠。「夕惕猶若厲也」者﹐言𨿽至於夕﹐恆懷惕懼﹐猶如未夕之前﹐當若厲也。案﹕此卦九三所居之處﹐實有危厲。又《文言》云「𨿽危無咎。」是實有危也。據其上下文勢﹐「若」字宜爲語辭﹐但諸儒並以「若」爲「如」﹐如似有厲﹐是實無厲也﹐理恐未盡。今且依「如」解之。「因時而惕﹐不失其幾」者﹐「因時」謂因可憂之時﹐故《文言》云「因時而惕」﹐又云「知至至之﹐可與幾也」。是「因時而惕﹐不失其幾」也。「𨿽危而勞」者﹐「若厲」是「𨿽危」﹐「終日乾乾」是「而勞」也。「故竭知力而後免於咎」者﹐王以九三與上九相並﹐九三處下卦之極﹐其位猶卑﹐故竭知力而得免咎也。上九在上卦之上其位極尊﹐𨿽竭知力﹐不免亢極﹐言下勝於上﹐卑勝於尊。

九四﹕或躍在淵﹐無咎。去下體之極﹐居上體之下﹐乾道革之時也。上不在天﹐下不在田﹐中不在人﹐履重剛之險﹐而無定位所處﹐斯誠進退無常之時也。近乎尊位﹐欲進其道﹐迫乎在下﹐非躍所及。欲靜其居﹐居非所安﹐持疑猶豫未敢決志。用心存公﹐進不在私﹐疑以爲慮﹐不謬於果﹐故「無咎」也。

﹝疏﹞「九四﹕或躍在淵﹐無咎」。○正義曰「或﹐疑也。躍﹐跳躍也。言九四陽气漸進﹐似若龍體欲飛﹐猶「疑或」也。躍於在淵﹐未卽飛也。此自然之象﹐猶若聖人位漸尊髙欲進於王位﹐猶豫鷃疑﹐在於故位﹐未卽進也。云「無咎」者﹐以其鷃疑進退﹐不卽果敢以取尊位﹐故「無咎」也。若其貪利務進﹐時未可行而行﹐則物所不與﹐故有咎也。若周西伯內執王心﹐外率諸侯以事紂也。○注「去下體之極」至「無咎也」。○正義曰「去下體之極」者﹐離下體入上體﹐但在下體之上﹐故云「去下體之極」。注九三云「處下體之極」﹐彼仍處九三﹐與此別也。云「乾道革之時」者﹐革﹐變也。九四去下體入上體﹐是乾道革之時。云「上不在天﹐下不在田﹐中不在人」者﹐《易》之爲體﹐三與四爲人道﹐人近在下不﹐近於上﹐故九四云「中不在人」﹐異於九三也。云「而無定位所處」者﹐九四以陽居陰上﹐旣不在於天﹐下復不在於地﹐中又不當於人﹐上下皆無定位所處也。「斯誠進退無常之時」者﹐《文言》云「上下無常」﹑「進退無恆」是也。「欲進其道﹐迫乎在下﹐非躍所及」者﹐謂欲進已聖道而居王位﹐但逼迫於下﹐羣眾未許﹐非己獨躍所能進及也。「欲靜其居﹐居非所安﹐持疑猶豫﹐未敢決志」者﹐謂志欲靜其居處﹐百姓旣未離禍患﹐須當拯救﹐所以不得安居﹐故遲疑猶豫﹐未敢決斷其志而苟進也。「用心存公﹐進不在私」者﹐本爲救亂除患﹐不爲於己﹐是進不在私也。「疑以爲慮﹐不謬於果」者﹐謬謂謬錯﹐果謂果敢﹔若不思慮﹐苟欲求進﹐當錯謬於果敢之事﹐而致敗亡﹔若疑惑以爲思慮﹐則不錯謬於果敢之事。其錯謬者﹐若宋襄公與楚人戰而致敗亡是也。

九五﹕飛龍在天﹐利見大人。不行不躍而在乎天﹐非飛而何﹖故曰「飛龍」也。龍徳在天﹐則大人之路亨也。夫位以徳興﹐徳以位敍﹐以至徳而處盛位﹐萬物之睹﹐不亦宜乎﹖

﹝疏﹞「九五」至「利見大人」。○正義曰﹕言九五陽气盛至於天﹐故云「飛龍在天」。此自然之象﹐猶若聖人有龍徳飛騰而居天位﹐徳備天下﹐爲萬物所瞻睹﹐故天下利見此居王位之大人。○注「龍徳在天」。○正義曰「龍徳在天﹐則大人之路亨」﹐謂若聖人有龍徳居在天位﹐則大人道路得亨通。猶若文王拘在羑里﹐是大人道路未亨也。「夫位以徳興」者﹐位謂王位﹐以聖徳之人能興王位也。「徳以位敍」者﹐謂有聖徳之人﹐得居王位﹐乃能敍其聖徳。若孔子𨿽有聖徳﹐而無其位﹐是徳不能以位敍也。

上九﹕亢龍有悔。

﹝疏﹞正義曰﹕上九亢陽之至﹐大而極盛﹐故曰「亢龍」。此自然之象﹐以人事言之﹐似聖人有龍徳﹐上居天位﹐久而亢極﹐物極則反﹐故「有悔」也。純陽𨿽極﹐未至大凶﹐但有悔吝而己。《系辭》云「悔吝者﹐言乎其小疵也。」故鄭引堯之末年﹐四凶在朝﹐是以有悔未大凶也。凡悔之爲文﹐旣是小疵﹐不單稱悔也。必以余字配之。其悔若在﹐則言「有悔」﹐謂當有此悔﹐則此經是也。其悔若無﹐則言「悔亡」﹐言其悔已亡也﹐若《恆卦﹟九二》「悔亡」是也。其悔𨿽亡﹐或是更取他文結之﹐若《復卦﹟初九》「不遠復無祗悔」之類是也。但聖人至極﹐終始無虧﹐故《文言》云「知進退存亡而不失其正者﹐其惟聖人乎﹖」是知大聖之人﹐本無此悔。但九五天位﹐有大聖而居者﹐亦有非大聖而居者﹐不能不有驕亢﹐故聖人設法以戒之也。

用九﹕見羣龍﹐無首﹐吉。九﹐天之徳也。能用天徳﹐乃見「羣龍」之義焉。夫以剛健而居人之首﹐則物之所不與也。以柔順而爲不正﹐則佞邪之道也。故《乾》吉在「無首」﹐《坤》利在「永貞」。

﹝疏﹞「用九﹕見羣龍﹐無首﹐吉」。○正義曰「用九見羣龍」者﹐此一句說「乾元」能用天徳也。九﹐天徳也。若體「乾元」﹐聖人能用天徳﹐則見「羣龍」之義。「羣龍」之義﹐以無首爲吉﹐故曰「用九﹐見羣龍﹐無首﹐吉」也。○注「九﹐天之徳」。○正義曰「九﹐天之徳」者﹐言六爻俱九﹐乃共成天徳﹐非是一爻之九﹐則爲天徳也。

《彖》曰﹕大哉乾元﹗萬物資始﹐乃統天。雲行雨施﹐品物流形﹐大明終始﹐六位時成﹐時乘六龍﹐以禦天。乾道變化﹐各正性命。天也者﹐形之名也。健也者﹐用形者也。夫形也者﹐物之累也。有天之形而能永保無虧﹐爲物之首﹐統之者豈非至健哉﹗大明乎終始之道﹐故六位不失其時而成﹐升降無常﹐隨時而用﹐處則乘潛龍﹐出則乘飛龍﹐故曰「時乘六龍」也。乘變化而禦大器﹐靜專動直﹐不失大和﹐豈非正性命之情者邪﹖

﹝疏﹞「彖曰大哉乾元」至「各正性命」。○正義曰﹕夫子所作《彖》辭﹐統論一卦之義﹐或說其卦之徳﹐或說其卦之義﹐或說其卦之名﹐故《略例》云「彖者何也﹖統論一卦之體﹐明其所由之主。」案﹕褚氏﹑莊氏並云「彖﹐斷也﹐斷定一卦之義﹐所以名爲彖也。」但此《彖》釋乾與元﹑亨﹑利﹑貞之徳。但諸儒所說此《彖》分解四徳﹐意各不同。今案﹕莊氏之說﹐於理稍密﹐依而用之。「大哉乾元﹐萬物資始﹐乃統天」者﹐此三句裛釋乾與元也。「乾」是卦名﹐「元」是乾徳之首﹐故以元徳配乾釋之。「大哉乾元」者﹐陽气昊大﹐乾體廣遠﹐又以元大始生萬物﹐故曰「大哉乾元」。「萬物資始」者﹐釋其「乾元」稱「大」之義﹐以萬象之物﹐皆資取「乾元」﹐而各得始生﹐不失其宜﹐所以稱「大」也。「乃統天」者﹐以其至健而爲物始﹐以此乃能統領於天﹐天是有形之物﹐以其至健﹐能總統有形﹐是「乾元」之徳也。「雲行雨施﹐品物流形」者﹐此二句釋「亨」之徳也﹐言乾能用天之徳﹐使雲气流行﹐雨澤施布﹐故品類之物﹐流布成形﹐各得亨通﹐無所壅蔽﹐是其「亨」也。「大明終始﹐六位時成」者﹐此二句總結乾卦之徳也。以干之爲徳﹐大明曉乎萬物終始之道﹐始則潛伏﹐終則飛躍﹐可潛則潛﹐可飛則飛﹐是明達乎始終之道﹐故六爻之位﹐依時而成。若其不明終始之道﹐應潛而飛﹐應飛而潛﹐應生而殺﹐應殺而生﹐六位不以時而成也。「時乘六龍﹐以禦天」者﹐此二句申明「乾元」「乃統天」之義﹐言乾之爲徳﹐以依時乘駕六爻之陽气﹐以控禦於天體。六龍﹐卽六位之龍也。以所居上下言之﹐謂之六位也﹔陽气升降﹐謂之六龍也。上文以至健元始總明乾徳﹐故云「乃統天」也。此名乘駕六龍﹐各分其事﹐故云「以禦天」也。「乾道變化﹐各正性命」者﹐此二句更申明乾元資始之義。道體無形﹐自然使物開通﹐謂之爲「道」。言乾卦之徳﹐自然通物﹐故云「乾道」也。「變」謂後來攺前﹐以漸移攺﹐謂之變也。「化」謂一有一無﹐忽然而攺﹐謂之爲化。言乾之爲道﹐使物漸變者﹐使物卒化者﹐各能正定物之性命。性者天生之質﹐若剛柔遲速之別﹔命者人所稟受﹐若貴賤夭壽之屬是也。○注「天也者形之名也」至「豈非正性命之情者邪」。○正義曰﹕夫形也者﹐物之累也。凡有形之物﹐以形爲累﹐是含生之屬﹐各憂性命。而天地𨿽復有形﹐常能永保無虧﹐爲物之首﹐豈非統用之者至極健哉﹗若非至健﹐何能使天形無累﹖見其無累﹐則知「至健」也。「乘變化而禦大器」者﹐乘變化﹐則乘潛龍﹐飛龍之屬是也。「而禦大器」﹐大器謂天也。乘此潛龍﹑飛龍而控禦天體﹐所以運動不息﹐故云「而禦大器」也。「靜專動直﹐不失大和」者﹐謂乾之爲體﹐其靜住之時﹐則專一不轉移也﹐其運動之時﹐正直不傾邪也。故《上系辭》云「夫乾﹐其靜也專﹐其動也直﹐是以大生焉。」韓康伯注云「專﹐專一也。直﹐剛正也。」「不失大和」﹐則下文「保合大和」是也。「豈非正性命之情者邪」﹐以干能正定物之性命﹐故云「豈非正性命之情者邪」﹐謂物之性命各有情﹐非天之情也。天本無情﹐何情之有﹖而物之性命﹐各有情也。所稟生者謂之性﹐隨時念慮謂之情﹐無識無情﹐今據有識而言﹐故稱曰「情」也。夫子爲《彖》之體﹐斷明一卦之義﹐體例不同。莊氏以爲凡有一十二體﹐今則略舉大綱﹐不可事事繁說。莊氏云「《彖》者發首則嘆美卦」者﹐則此《乾﹟彖》云「大哉乾元」﹐《坤卦﹟彖》云「至哉坤元」。以干﹑坤徳大﹐故先嘆美之﹐乃後詳說其義。或有先疊文解義而後嘆者﹐則《豫卦﹟彖》云「《豫》之時義大矣哉」之類是也。或有先釋卦名之義﹐後以卦名結之者﹐則《同人﹟彖》云「柔得位得中而應乎《乾》﹐曰同人」﹐《大有﹟彖》云「柔得尊位大中而上下應之曰「大有之例是也。或有特疊卦名而稱其卦者﹐則同人彖云「《同人》曰﹕同人於野﹐亨。」注云「『同人於野﹐亨﹐利涉大川』﹐非二之所能也。是乾之所行﹐故特曰『同人曰』。」此等之屬﹐爲文不同﹐惟《同人》之《彖》特稱「同人曰」﹐注又別釋。其餘諸卦之《彖》﹐或詳或略﹐或先或後﹐故上下參差﹐體例不同﹐或難其解﹐或易略解。若一一比並﹐曲生節例﹐非聖人之本趣﹐恐學者之徒勞﹐心不曉也。今皆略而不言﹐必有其義﹐於卦下而具說。

保合大和﹐乃利貞。不和而剛暴。

﹝疏﹞正義曰﹕此二句釋「利貞」也。純陽剛暴﹐若無和順﹐則物不得利﹐又失其正。以能保安合會大利之道﹐乃能利貞於萬物﹐言萬物得利而貞正也。

首出庶物﹐萬國咸寧。萬國所以寧﹐各以有君也。

﹝疏﹞正義曰﹕自上已來﹐皆論乾徳自然養萬物之道。此二句論聖人上法乾徳﹐生養萬物﹐言聖人爲君在眾物之上﹐最尊髙於物﹐以頭首出於眾物之上﹐各置君長以領萬國﹐故萬國皆得寧也。人君位實尊髙﹐故於此云首出於庶物者也。志須卑下﹐故前經云「無首﹐吉」也。但前文說乾用天徳﹐其事旣詳﹐故此文聖人以人事象乾﹐於文略也。以此言之﹐聖人亦當令萬物資始﹐統領於天位﹐而「雲行雨施」﹐布散恩澤﹐使兆庶眾物﹐各流布其形﹐又大明乎盛衰終始之道﹐使天地四時貴賤髙下﹐各以時而成。又任用羣賢﹐以奉行聖化﹐使物各正性命。此聖人所以象乾而立化。

《象》曰﹕天行健﹐君子以自彊不息。

﹝疏﹞「《象》曰天行健」至「自彊不息」。○正義曰﹕此《大象》也。《十翼》之中第三翼﹐總象一卦﹐故謂之「大象」。但萬物之體﹐自然各有形象﹐聖人設卦以寫萬物之象。今夫子釋此卦之所象﹐故言「《象》曰」。天有純剛﹐故有健用。今畫純陽之卦以比擬之﹐故謂之《象》。《象》在《彖》後者﹐《彖》詳而《象》略也。是以過半之義﹐思在《彖》而不在《象》﹐有由而然也。「天行健」者﹐行者﹐運動之稱﹐健者彊壯之名﹐「乾」是眾健之訓。今《大象》不取余健爲釋﹐偏說「天」者﹐萬物壯健﹐皆有衰怠﹐惟天運動日過一度﹐蓋運轉混沒﹐未曾休息﹐故云「天行健」。健是「乾」之訓也。順者「坤」之訓也。《坤》則云「地勢坤」。此不言「天行乾」而言「健」者﹐劉表云「詳其名也。」然則「天」是體名﹐「乾」則用名﹐「健」是其訓﹐三者並見﹐最爲詳悉﹐所以尊乾異於他卦。凡六十四卦﹐說象不同﹕或總舉象之所由﹐不論象之實體﹐又總包六爻﹐不顯上體下體﹐則乾﹑坤二卦是也。或直舉上下二體者﹐若「云雷﹐屯」﹐也。「天地交﹐泰」也。「天地不交﹐否」也。「雷電﹐噬嗑」也﹐「雷風﹐恆」也﹐「雷雨作﹐解」也﹐「風雷﹐益」也﹐「雷電皆至﹐丰」也﹐「洊雷﹐震」也﹐「隨風﹐巽」也﹐「習坎﹐坎」也﹐「明兩作﹐離」也﹐「兼山﹐艮」也﹐「麗澤﹐兌」也。凡此一十四卦﹐皆裛舉兩體而結義也。取兩體俱成﹐或有直舉兩體上下相對者﹐「天與水違行﹐訟」也﹐「上天下澤﹐履」也﹐「天與火同﹐人」也﹐「上火下澤﹐睽」也﹐凡此四卦﹐或取兩體相違﹐或取兩體相合﹐或取兩體上下相承而爲卦也﹐故兩體相對而俱言也。𨿽上下二體﹐共成一卦﹐或直指上體而爲文者﹐若「云上於天﹐需」也﹐「風行天上﹐小畜」也﹐「火在天上﹐大有」也﹐「雷出地奮﹐豫」也﹐「風行地上﹐觀」也﹐「山附於地﹐剝」也﹐「澤滅木﹐大過」也﹐「雷在天上﹐大壯」也﹐「明出地上﹐晉」也﹐「風自火出﹐家人」也﹐「澤上於天﹐夬」也﹐「澤上於地﹐萃」也。「風行水上﹐渙」也﹐「水在火上﹐旣濟」也﹐「火在水上﹐未濟」也。凡此十五卦﹐皆先舉上象而連於下﹐亦意取上象以立卦名也。亦有𨿽意在上象﹐而先舉下象﹐以出上象者﹐「地上有水﹐比」也﹐「澤上有地﹐臨」也﹐「山上有澤﹐咸」也﹐「山上有火﹐旅」也﹐「木上有水﹐井」也﹐「木上有火﹐鼎」也﹐「山上有木﹐漸」也﹐「澤上有雷﹐歸妹」也﹐「山上有水﹐蹇」也﹐「澤上有水﹐節」也﹐「澤上有風﹐中孚」也﹐「山上有雷﹐小過」也。凡此十二卦﹐皆先舉下象以出上象﹐亦意取上象﹐共下象而成卦也。或先舉上象而出下象﹐義取下象以成卦義者﹐「山下出泉﹐蒙」也﹐「地中有水﹐師」也﹐「山下有風﹐蠱」也﹐「山下有火﹐賁」也﹐「天下雷行﹐無妄」也﹐「山下有雷﹐頤」也﹐「天下有山﹐遁」也﹐「山下有澤﹐損」也﹐「天下有風﹐姤」也﹐「地中有山﹐謙」也﹐「澤中有雷﹐隨」也﹐「地中生木﹐升也」﹐「澤中有火﹐革」也。凡此十三卦﹐皆先舉上體﹐後明下體也。其上體是天﹐天與山則稱「下」也。若上體是地﹐地與澤則稱「中」也。或有𨿽先舉下象﹐稱在上象之下者﹐若「雷在地中﹐復」也﹐「天在山中﹐大畜」也﹐「明入地中﹐明夷」也﹐「澤無水﹐困」也。是先舉下象而稱在上象之下﹐亦義取下象以立卦也。所論之例者﹐皆大判而言之﹐其間委曲﹐各於卦下別更詳之。先儒所云此等象辭﹐或有實像﹐或有假象。實像者﹐若「地上有水﹐比」也﹐「地中生木﹐升」也﹐皆非虛﹐故言實也。假象者﹐若「天在山中」﹐「風自火出」﹐如此之類﹐實無此象﹐假而爲義﹐故謂之假也。𨿽有實像﹑假象﹐皆以義示人﹐總謂之「象」也。「天行健」者﹐謂天體之行﹐晝夜不息﹐周而復始﹐無時虧退﹐故云「天行健」。此謂天之自然之象。「君子以自彊不息」﹐此以人事法天所行﹐言君子之人﹐用此卦象﹐自彊勉力﹐不有止息。言「君子」者﹐謂君臨上位﹐子愛下民﹐通天子諸侯﹐兼公卿大夫有地者。凡言「君子」﹐義皆然也。但位尊者象卦之義多也﹐位卑者象卦之義少也。但須量力而行﹐各法其卦也﹐所以諸卦並稱「君子」。若卦體之義﹐惟施於天子﹐不兼包在下者﹐則言「先王」也。若《比卦》稱「先王以建萬國」﹐《豫卦》稱「先王以作樂崇徳」﹐《觀卦》稱「先王以省方觀民設教」﹐《噬嗑》稱「先王以明罰敕法」﹐《復卦》稱「先王以至日閉關」﹐《無妄》稱「先王以茂對時育萬物」﹐《渙卦》稱「先王以享於帝立廟」﹐《泰卦》稱「後以財成天地之道」﹐《姤卦》稱「後以施命誥四方」。稱「後」兼諸侯也﹐自外卦並稱「君子」。

「潛龍勿用」﹐陽在下也。「見龍在田」﹐徳施普也。「終日乾乾」﹐反復道也。以上言之則不驕﹐以下言之則不憂﹐反覆皆道也。

﹝疏﹞「潛龍勿用」至「反覆道也」。正義曰﹕自此以下至「盈不可久」﹐是夫子釋六爻之《象》辭﹐謂之「小象」。以初九陽潛地中﹐故云「陽在下也」。經言「龍」而《象》言「陽」者﹐明經之稱「龍」﹐則陽气也。此一爻之象﹐專明天之自然之气也。「見龍在田﹐徳施普」者﹐此以人事言之﹐用龍徳在田﹐似聖人己出在世﹐道徳恩施﹐能普徧也。《比》「初九勿用」﹐是其周普也。若《比》九五﹐則猶狹也。「終日乾乾﹐反復道」者﹐此亦以人事言之。君子「終日乾乾」﹐自彊不息﹐故反之與覆﹐皆合其道。反謂進反在上也﹐處下卦之上﹐能不驕逸﹐是反能合道也。覆謂從上倒覆而下﹐居上卦之下﹐能不憂懼﹐是覆能合道也。

「或躍在淵」﹐進無咎也。「飛龍在天」﹐大人造也。「亢龍有悔」﹐盈不可久也。

﹝疏﹞「或躍在淵」至「盈不可久也」。○正義曰「或躍在淵﹐進無咎」者﹐此亦人事言之。進則跳躍在上﹐退在潛處在淵﹐猶聖人疑或﹐而在於貴位也。心所欲進﹐意在於公﹐非是爲私﹐故「進無咎」也。「飛龍在天﹐大人造」者﹐此亦人事言之。「飛龍在天」﹐猶聖人之在王位。造﹐爲也。惟大人能爲之而成就也。姚信﹑陸績之屬﹐皆以「造」爲造至之「造」。今案﹕《象》辭皆上下爲韻﹐則姚信之義﹐其讀非也。「亢龍有悔﹐盈不可久」者﹐此亦人事言之。九五是盈也﹐盈而不已則至上九﹐地致亢極﹐有悔恨也。故云「盈不可久也」。但此六爻《象》辭﹐第一爻言「陽在下」﹐是舉自然之象﹐明其餘五爻皆有自然之象﹐舉初以見未。五爻並論人事﹐則知初爻亦有人事﹐互文相通也。

用九﹐天徳不可爲首也。

﹝疏﹞正義曰﹕此一節釋經之「用九」之《象》辭。經稱「用九」﹐故《象》更疊云「用九」。云「天徳不可爲首」者﹐此夫子釋辭也。九是天之徳也﹐天徳剛健﹐當以柔和接待於下﹐不可更懷尊剛爲物之首﹐故云「天徳不可爲首也」。

《文言》曰﹕元者善之長也﹐亨者嘉之會也﹐利者義之和也﹐貞者事之幹也。君子體仁足以長人﹐嘉會足以合禮﹐利物足以和義﹐貞固足以干事。君子行此四徳者﹐故曰「乾﹐元﹑亨﹑利﹑貞。」

﹝疏﹞「《文言》曰」至「乾元亨利貞」。○正義曰﹕《文言》者﹐是夫子第七翼也。以干﹑坤其《易》之門戶邪﹐其餘諸卦及爻﹐皆從乾﹑坤而出﹐義理深奧﹐故特作《文言》以開釋之。莊氏云「文謂文飾﹐以干﹑坤徳大﹐故特文飾﹐以爲《文言》。」今謂夫子但贊明易道﹐申說義理﹐非是文飾華彩﹐當謂釋二卦之經文﹐故稱《文言》。從此至「元亨利貞」﹐明乾之四徳﹐爲第一節

﹔從「初九曰潛龍勿用」至「動而有悔」﹐明六爻之義﹐爲第二節

﹔自「潛龍勿用」下至「天下治也」﹐論六爻之人事﹐爲第三節

﹔自「潛龍勿用﹐陽气潛藏」至「乃見天則」﹐論六爻自然之气﹐爲第四節

﹔自「乾元者」至「天下平也」﹐此一節復說「乾元」之「四徳」之義﹐爲第五節

﹔自「君子以成徳爲行」至「其惟聖人乎」﹐此一節更廣明六爻之義﹐爲第六節

。今各依文解之。此第一節

論乾之四徳也。「元者善之長也」﹐此巳下論乾之「四徳」﹐但干之爲體﹐是天之用。凡天地運化﹐自然而爾﹐因無而生有也﹐無爲而自爲。天本無心﹐豈造「元亨利貞」之徳也﹖天本無名﹐豈造「元亨利貞」之名也﹖但聖人以人事託之﹐謂此自然之功﹐爲天之四徳﹐垂教於下﹐使後代聖人法天之所爲﹐故立天「四徳」以設教也。莊氏云「第一節

『元者善之長』者﹐謂天之體性﹐生養萬物﹐善之大者﹐莫善施生﹐元爲施生之宗﹐故言『元者善之長』也。『亨者嘉之會』者﹐嘉﹐美也。言天能通暢萬物﹐使物嘉美之會聚﹐故云『嘉之會』也。『利者義之和』者﹐言天能利益庶物﹐使物各得其宜而和同也。『貞者事之幹』者﹐言天能以中正之气﹐成就萬物﹐使物皆得幹濟。」莊氏之意﹐以此四句明天之徳也﹐而配四時。「元」是物始﹐於時配春﹐春爲發生﹐故下云「體仁」﹐仁則春也。「亨」是通暢萬物﹐於時配夏﹐故下云「合禮」﹐禮則夏也。「利」爲和義﹐於時配秋﹐秋旣物成﹐各合其宜。「貞」爲事干﹐於時配冬﹐冬旣收藏﹐事皆幹了也。於五行之气﹐惟少土也。土則分王四季﹐四气之行﹐非土不載﹐故不言也。「君子體仁足以長人」者﹐自此巳下﹐明人法天之行此「四徳」﹐言君子之人﹐體包仁道﹐泛愛施生﹐足以尊長於人也。仁則善也﹐謂行仁徳﹐法天之「元」徳也。「嘉會足以合禮」者﹐言君子能使萬物嘉美集會﹐足以配合於禮﹐謂法天之「亨」也。「利物足以和義」者﹐言君子利益萬物﹐使物各得其宜﹐足以和合於義﹐法天之「利」也。「貞固足以干事」者﹐言君子能堅固貞正﹐令物得成﹐使事皆幹濟﹐此法天之「貞」也。施於王事言之﹐元則仁也﹐亨則禮也﹐利則義也﹐貞則信也。不論智者﹐行此四事﹐並須資於知。且《乾鑿度》雲「水土二行﹐兼信與知也。」故略而不言也。「君子行此四徳者﹐故曰﹕乾﹐元亨利貞」﹐以君子之人﹐當行此四種之徳。是以文王作《易》﹐稱「元亨利貞」之徳﹐欲使君子法之。但行此「四徳」﹐則與天同功﹐非聖人不可。惟云「君子」者﹐但易之爲道。廣爲垂法。若限尙聖人﹐恐不逮餘下。故總云「君子」﹐使諸侯公卿之等﹐悉皆行之。但聖人行此「四徳」﹐能盡其極也。君子行此「四徳」﹐各量力而爲﹐多少各有其分。但干卦象天﹐故以此「四徳」皆爲天徳。但陰陽合會﹐二象相成﹐皆能有徳﹐非獨乾之一卦。是以諸卦之中亦有「四徳」﹐但餘卦「四徳」有劣於乾故乾。卦直云「四徳」。更無所言﹐欲見乾之「四徳」﹐無所不包。其餘卦「四徳」之下﹐則更有餘事﹐以「四徳」狹劣﹐故以餘事系之﹐卽《坤卦》之類是也。亦有「四徳」之上﹐卽論餘事﹐若《革卦》云「巳日乃孚﹐元亨利貞﹐悔亡」也。由「乃孚」之後有「元亨利貞」﹐乃得「悔亡」也。有「四徳」者﹐卽乾﹑坤﹑屯﹑臨﹑隨﹑無妄﹑革七卦是也。亦有其卦非善﹐而有「四徳」者﹐以其卦凶﹐故有「四徳」乃可也。故《隨卦》有「元亨利貞」﹐乃得無咎」是也。「四徳」具者﹐其卦未必善也。亦有三徳者﹐卽離﹑咸﹑萃﹑兌﹑渙﹑小過。凡六卦就三徳之中﹐爲文不一﹐或總稱三徳於上﹐更別陳餘事於下﹐若離﹑咸之屬是也。就三徳之中﹐上下不一﹐《離》則云「利貞亨」。由利貞乃得亨也。亦有先云「亨」﹐更陳餘事﹐乃始云「利貞」者﹐以有餘事﹐乃得利貞故也。有二徳者﹐大有﹑蠱﹑漸﹑大畜﹑升﹑困﹑中孚凡七卦。此二徳或在事上言之﹐或在事後言之由後有事﹐乃致此二徳故也。亦有一徳者﹐若蒙﹑師﹑小﹑畜﹑履﹑泰﹑謙﹑噬嗑﹑賁﹑復﹑大過﹑震﹑丰﹑節﹑旣濟﹑未濟﹑凡十五卦﹐皆一徳也﹐並是「亨」也。或多在事上言之﹐或在事後言。《履卦》云「履虎尾﹐不咥人﹐亨。」由有事乃得亨。以前所論徳者﹐皆於經文挺然特明徳者乃言之也。其有因事相連而言徳者﹐則不數之也。若《需卦》云「需﹐有孚﹐光亨貞吉。」𨿽有亨﹑貞二徳﹐連事起文﹐故不數也。《遁卦》云「亨﹐小利貞。」𨿽有三徳﹐亦不數也。《旅卦》云「旅﹐小亨。旅﹐貞吉。」𨿽有亨﹑貞二徳﹐亦連他事﹐不數也。《比卦》云「原筮﹐元永貞﹐無咎。」《否卦》云「否之匪人﹐不利君子貞。」𨿽有「貞」字﹐亦連他文言之﹐又非本卦徳﹐亦不數之。《同人》云「同人於野﹐亨。」《坎卦》云「有孚﹐維心亨。」《損卦》云「無咎可貞。」此等𨿽有一徳﹐皆連事而言之﹐故亦不數﹐所以然者﹐但易含萬象﹐事義非一﹐隨時曲變﹐不可爲典要故也。其有意義﹐各於卦下詳之。亦有卦善而徳少者﹐若泰與謙﹑復之類﹐𨿽善﹐惟一徳也。亦有全無徳者﹐若豫﹑觀﹑剝﹑晉﹑蹇﹑解﹑夬﹑姤﹑井﹑艮﹑歸妹﹑凡十一卦也。大略惟有凶卦無徳者﹐若剝﹑蹇﹑夬﹑姤之屬是也。亦有卦善而無徳者﹐晉﹑解之屬是也。各於卦下詳之。凡「四徳」者﹐亨之與貞﹐其徳特行﹐若元之與利﹐則配連他事。其意以元配亨﹐以利配貞﹐𨿽配他事爲文﹐元是元大也﹐始首也﹔利是利益也﹐合和也。以當分言之﹐各是其一徳也。惟配亨﹑貞﹐俱爲四徳。元𨿽配亨﹐亦配他事﹐故比卦云「元永貞」﹐《坤﹟六五》「黃裳元吉」是也。利亦非獨利貞﹐亦所利餘事多矣﹐若「利涉大川」﹐「利建侯」﹐「利見大人」﹐「利君子貞」。如此之屬﹐是利字所施處廣﹐故諸卦謂他事之利﹐不數以爲徳也。此「四徳」非惟卦下有之﹐亦於爻下有之﹐但爻下其事稍少。故「黃裳元吉」及「何天之衢亨﹐小貞吉﹐大貞凶」﹐此皆於爻下言之﹐其利則諸爻皆有。

初九曰「潛龍勿用」﹐何謂也﹖子曰「龍徳而隱者也。不易乎世﹐不爲世俗所移易也。

﹝疏﹞「初九曰」至「不易乎世」。○正義曰﹕此第二節

釋初九爻辭也。「初九曰潛龍勿用﹐何謂也」者﹐此夫子疊經初九爻辭﹐故言「初九曰」。方釋其義﹐假設問辭﹐故言「潛龍勿用何謂也」。「子曰龍徳而隱者也」﹐此夫子以人事釋「潛龍」之義﹐聖人有龍徳隱居者也。「不易乎世」者﹐不移易其心在於世俗﹐𨿽逢險難﹐不易本志也。

不成乎名﹐遁世無悶﹐不見是而無悶﹐樂則行之﹐憂則違之﹐確乎其不可拔﹐『潛龍』也。」

﹝疏﹞「不成乎名」至「潛龍也」。○正義曰「不成乎名」者﹐言自隱默﹐不成就於令名﹐使人知也。「遁世無悶」者﹐謂逃遁避世﹐𨿽逢無道﹐心無所悶。「不見是而無悶」者﹐言舉世皆非﹐𨿽不見善﹐而心亦無悶。上云「遁世無悶」﹐心處僻陋﹐不見是而無悶﹐此因見世俗行惡﹐是亦「無悶」﹐故再起「無悶」之文。「樂則行之﹐憂則違之」者﹐心以爲樂﹐已則行之﹐心以爲憂﹐已則違之。「確乎其不可拔」者﹐身𨿽逐物推移﹐隱潛避世﹐心志守道﹐確乎堅實其不可拔﹐此是「潛龍」之義也。

九二曰「見龍在田﹐利見大人」﹐何謂也﹖子曰「龍徳而正中者也。庸言之信﹐庸行之謹﹐閒邪存其誠﹐善世而不伐﹐徳博而化。《易》曰﹕『見龍在田﹐利見大人。』君徳也。」

﹝疏﹞「九二曰」至「君徳也」。○正義曰﹕此釋九二爻辭。「子曰﹕龍徳而正中」者﹐九二居中不偏﹐然不如九五居尊得位﹐故但云「龍徳而正中者也」。「庸言之信﹐庸行之謹」者﹐庸謂中庸﹐庸﹐常也。從始至末﹐常言之信實﹐常行之謹愼。「閒邪存其誠」者﹐言防閒邪惡﹐當自存其誠實也。「善世而不伐」者﹐謂爲善於世﹐而不自伐其功。「徳博而化」者﹐言徳能廣博﹐而變化於世俗。初爻則全隱遁避世﹐二爻則漸見徳行以化於俗也。若舜漁於雷澤﹐陶於河濱﹐以器不窳﹐民漸化之是也。「《易》曰﹕見龍在田﹐利見大人。君徳」者﹐以其異於諸爻﹐故特稱「《易》曰」。「見龍在田」﹐未是君位﹐但云「君徳」也。

九三曰「君子終日乾乾﹐夕惕若厲﹐無咎」﹐何謂也﹖子曰「君子進徳修業。忠信所以進徳也。修辭立其誠﹐所以居業也。知至至之﹐可與幾也。知終終之﹐可與存義也。處一體之極﹐是「至」也。居一卦之盡﹐是「終」也。處事之至而不犯咎﹐「知至」者也。故可與成務矣。處終而能全其終﹐「知終」者也。夫進物之速者﹐義不若利﹐存物之終者﹐利不及義。故「靡不有初﹐鮮克有終」。夫「可與存義」者﹐其惟「知終」者乎﹖

﹝疏﹞「九三曰」至「可與存義也」。○正義曰﹕此釋九三爻辭也。「子曰﹕君子進徳修業」者﹐徳謂徳行﹐業謂功業。九三所以「終日乾乾」者﹐欲進益道徳﹐修營功業﹐故「終日乾乾」匪懈也。「進徳」則「知至」﹐將進也﹔「修業」則「知終」﹐存義也。「忠信所以進徳」者﹐復解進徳之事﹐推忠於人﹐以信待物﹐人則親而尊之﹐其徳日進﹐是「進徳」也。「修辭立其誠﹐所以居業」者﹐辭謂文教﹐誠謂誠實也。外則修理文教﹐內則立其誠實﹐內外相成﹐則有功業可居﹐故云「居業」也。上云「進徳」﹐下復云「進徳」﹔上云「修業」﹐下變云「居業」者﹐以其間有修辭之文﹐故避其修文而云「居業」。且功業宜云「居」也。「知至至之﹐可與幾」者﹐九三處一體之極﹐方至上卦之下﹐是「至」也。旣居上卦之下﹐而不凶咎﹐是「知至」也。旣能知是將至﹐則是識幾知理﹐可與共論幾事。幾者﹐去無入有﹐有理而未形之時。此九三旣知時節將至﹐知理欲到﹐可與共營幾也。「知終終之﹐可與存義」者﹐居一體之盡﹐而全其終竟﹐是「知終」也。旣能知此終竟﹐是終盡之時﹐可與保存其義。義者宜也﹐保全其位﹐不有失喪﹐於事得宜。九三旣能知其自全﹐故可存義。然九三惟是一爻﹐或使之欲進知幾也﹐或使之欲退存義也。一進一退﹐其意不同﹐以九三處進退之時﹐若可進則進﹐可退則退﹐兩意並行。○注「處一體之極」至「其惟知終者乎」。○正義曰「處一體之極﹐是至也」者﹐莊氏云「極卽至也。三在下卦之上﹐是至極。」褚氏云「一體之極是至者﹐是下卦巳極﹐將至上卦之下﹐至謂至上卦也。」下云「在下位而不憂」﹐注云「知夫至至﹐故不憂」﹐此以人事言之。旣云「下位」﹐明知在上卦之下﹐欲至上卦﹐故不憂﹐是知將至上卦。若莊氏之說﹐直云「下卦」上極是至極﹐儻無上卦之體﹐何可至也﹖何須與幾也﹖是知至者﹐據上卦爲文。莊說非也。「處事之至而不犯咎」﹐是「知至」者﹐謂三近上卦﹐事之將至﹐能以禮知屈﹐而不觸犯上卦之咎﹐則是知事之將至。「故可與成務」者﹐務謂事務。旣識事之先幾﹐可與以成其事務。「與」猶許也﹐言可許之事﹐不謂此人共彼相與也。「進物之速者﹐義不若利」者﹐利則隨幾而發﹐見利則行也。義者依分而動﹐不妄求進。故進物速疾﹐義不如利﹐由義靜而利動故也。「存物之終者﹐利不及義」者﹐保全巳成之物﹐不妄興動﹐故「利不及義」也。「故靡不有初﹐鮮克有終」者﹐見利則行﹐不顧在後﹐是「靡不有初」﹔不能守成其業﹐是「鮮克有終」。

是故居上位而不驕﹐在下位而不憂。居下體之上﹐在上體之下﹐明夫終敝﹐故「不驕」也。知夫至至﹐故「不憂」也。

﹝疏﹞「是故居上位而不驕﹐在下位而不憂」。○正義曰「是故居上位而不驕」者﹐謂居下體之上位而不驕也﹐以其「知終」﹐故不敢懷驕慢。「在下位而不憂」者﹐處上卦之下﹐故稱「下位」﹐以其知事將至﹐務幾欲進﹐故不可憂也。○注「明夫終敝故不驕也」至「故不憂也」。○正義曰「明夫終敝﹐故不驕」者﹐解「知終」也。「知夫至至﹐故不憂」者﹐解「知至」也。前經「知至」在前﹐「知終」在後﹐此經先解「知終」﹐後解「知至」者﹐隨文便而言之也。

故乾乾因其時而惕﹐𨿽危無咎矣。惕﹐怵惕之謂也。處事之極﹐失時則廢﹐懈怠則曠﹐故「因其時而惕﹐𨿽危無咎」。

﹝疏﹞「故乾乾」至「無咎矣」。○正義曰﹕九三以此之故﹐恆「乾乾」也。因其巳終﹑巳至之時﹐而心懷惕懼﹐𨿽危不寧﹐以其知終﹑知至﹐故「無咎」。○注「處事之極」至「解怠則曠」。○正義曰「處事之極﹐失時則廢」者﹐謂三在下卦之上體﹐是處事之極至也。至失時不進﹐則幾務廢闕﹐所以「乾乾」須進也。「懈怠則曠」者﹐旣處事極﹐極則終也﹐當保守巳終之業﹔若懈怠驕逸﹐則功業空曠﹐所以「乾乾」也。「失時則廢」﹐解「知至」也。「懈怠則曠」﹐解「知終」也。

九四曰「或躍在淵﹐無咎」﹐何謂也﹖子曰「上下無常﹐非爲邪也。進退無恆﹐非離羣也。君子進徳修業﹐欲及時也﹐故無咎。」

﹝疏﹞「九四曰」至「故無咎」。○正義曰﹕此明九四爻辭也。「子曰「上下無常﹐非爲邪」者﹐上而欲躍﹐下而欲退﹐是無常也。意在於公﹐非是爲邪也。「進退無恆﹐非離羣」者﹐何氏云「所以『進退無恆』者﹐時使之然﹐非苟欲離羣也。」何氏又云「言上下者﹐據位也。進退者﹐據爻也。」所謂「非離羣」者﹐言𨿽「進退無恆」﹐猶依羣眾而行﹐和光俯仰﹐並同於眾﹐非是卓絕獨離羣也。「君子進徳修業﹐欲及時」者﹐「進徳」則欲上﹑欲進也。「修業」則欲下﹑欲退也。進者棄位欲躍﹐是「進徳」之謂也。退者仍退在淵﹐是「修業」之謂也。其意與九三同﹐但九四欲前進多於九三﹐故云「欲及時」也。九三則不云「及時」﹐但「可與言幾」而巳。

九五曰「飛龍在天﹐利見大人」﹐何謂也﹖子曰「同聲相應﹐同气相求。水流濕﹐火就燥﹐雲從龍﹐風從虎﹐聖人作而萬物睹﹐本乎天者親上﹐本乎地者親下﹐則各從其類也。」

﹝疏﹞「九五曰」至「各從其類也」。○正義曰﹕此明九五爻之義。「飛龍在天」者﹐言天能廣感眾物﹐眾物應之﹐所以「利見大人」。因大人與眾物感應﹐故廣陳眾物相感應﹐以明聖人之作而萬物瞻睹以結之也。「同聲相應」者﹐若彈宮而宮應﹐彈角而角動是也。「同气相求」者﹐若天欲雨而柱礎潤是也。此二者聲气相感也。「水流濕﹐火就燥」者﹐此二者以形象相感﹐水流於地﹐先就濕處﹔火焚其薪﹐先就燥處。此同气水火﹐皆無識而相感﹐先明自然之物﹐故發初言之也。「雲從龍﹐風從虎」者﹐龍是水畜﹐雲是水气。故龍吟則景云出﹐是「雲從龍」也。虎是威猛之獸﹐風是震動之气﹐此亦是同類相感。故虎嘯則谷風生﹐是「風從虎」也。此二句明有識之物感無識﹐故以次言之﹐漸就有識而言也。「聖人作而萬物睹」者﹐此二句正釋「飛龍在天﹐利見大人」之義。「聖人作」則「飛龍在天」也﹐「萬物睹」則「利見大人」也。陳上數事之名﹐本明於此﹐是有識感有識也。此亦同類相感﹐聖人有生養之徳﹐萬物有生養之情﹐故相感應也。「本乎天者親上﹐本乎地者親下」者﹐在上𨿽陳感應﹐惟明數事而巳。此則廣解天地之閒共相感應之義。莊氏云「天地絪縕﹐和合二气﹐共生萬物。」然萬物之體﹐有感於天气偏多者﹐有感於地气偏多者﹐故《周禮﹟大宗伯》有「天產」﹑「地產」《大司徒》云「動物」﹑「植物」﹐本受气於天者﹐是動物含靈之屬﹐天體運動﹐含靈之物亦運動﹐是親附於上也。本受气於地者﹐是植物無識之屬﹐地體凝滯﹐植物亦不移動﹐是親附於下也。「則各從其類者」﹐言天地之間﹐共相感應﹐各從其气類。此類因聖人感萬物以同類﹐故以同類言之。其造化之性﹐陶甄之器﹐非惟同類相感﹐亦有異類相感者。若磁石引鍼﹐琥珀拾芥﹐蠶吐絲而商弦絕﹐銅山崩而洛鍾應﹐其類煩多﹐難一一言也。皆冥理自然﹐不知其所以然也。感者動也﹐應者報也。皆先者爲感﹐後者爲應﹐非惟近事則相感﹐亦有遠事遙相感者。若周時獲麟﹐乃爲漢髙之應﹔漢時黃星﹐後爲曹公之兆。感應之事廣﹐非片言可悉﹐今意在釋理﹐故略舉大綱而巳。

上九曰「亢龍有悔」﹐何謂也﹖子曰「貴而無位﹐髙而無民。下無陰也。

﹝疏﹞正義曰﹕此明上九爻辭也。「子曰貴而無位」者﹐以上九非位而上九居之﹐是無位也。「髙而無民」者﹐六爻皆無陰﹐是無民也。

賢人在下位而無輔﹐賢人𨿽在下而當位﹐不爲之助。

﹝疏﹞正義曰﹕賢人𨿽在下位﹐不爲之輔助也。

是以動而有悔也。處上卦之極而不當位﹐故盡陳其闕也。獨立而動物莫之與矣。《乾﹟文言》首不論「乾」而先說「元」﹐下乃曰「乾」﹐何也﹖夫「乾」者統行四事者也。君子以自彊不息﹐行此四者﹐故首不論「乾」而下曰「乾﹑元﹑亨﹑利﹑貞」。餘爻皆說龍﹐至於九三獨以「君子」爲目﹐何也﹖夫易者象也。象之所生﹐生於義也。有斯義﹐然後明之以其物﹐故以龍敍「乾」﹐以馬明「坤」﹐隨其事義而取象焉。是故初九﹑九二﹐龍徳皆應其義﹐故可論龍以明之也。至於九三「乾乾夕惕」﹐非龍徳也﹐明以君子當其象矣。統而舉之﹐「乾」體皆龍﹐別而敍之﹐各隨其義。

﹝疏﹞「是以動而有悔也」。○正義曰﹕聖人設戒﹐居此之時不可動作也。○注「夫乾者統行四事者也」。○正義曰「夫乾者統行四事者也﹐君子以自彊不息﹐行此四者」﹐注意以「乾」爲四徳之主﹐《文言》之首﹐不先說「乾」而先說四徳者﹐故自發問而釋之﹐以「乾」體當分無功﹐惟統行此四徳之事。行此四徳﹐乃是「乾」之功。故《文言》先說君子以自彊不息行此四徳者﹐故先言之﹐發首不論「乾」也。但能四徳旣備﹐「乾」功自成﹐故下始云「乾元亨利貞」。

「潛龍勿用」﹐下也。「見龍在田」﹐時捨也。「終日乾乾」﹐行事也。「或躍在淵」﹐自試也。「飛龍在天」﹐上治也。「亢龍有悔」﹐窮之災也。乾元「用九」﹐天下治也。此一章全以人事明之也。九﹐陽也。陽﹐剛直之物也。夫能全用剛直﹐放遠善柔﹐非天下至理﹐未之能也。故「乾元用九」﹐則「天下治」也。夫識物之動﹐則其所以然之理﹐皆可知也。龍之爲徳﹐不爲妄者也。潛而勿用﹐何乎﹖必窮處於下也。見而在田﹐必以時之通捨也。以爻爲人以位爲時﹐人不妄動﹐則時皆可知也。文王明夷﹐則主可知矣。仲尼旅人﹐則國可知矣。

﹝疏﹞「潛龍勿用」至「天下治也」。○正義曰「此一節是《文言》第三節

﹐說六爻人事所治之義。「潛龍勿用﹐下也」者﹐言聖人於此潛龍之時﹐在卑下也。」見龍在田﹐時捨」者﹐捨謂通捨。九二以見龍在田﹐是時之通捨也。「終日乾乾﹐行事」者﹐言行此知至﹑知終之事也。「或躍在淵﹐自試」者﹐言聖人逼近五位﹐不敢果決而進﹐惟漸漸自試﹐意欲前進﹐遲疑不定﹐故云「自試」也。「飛龍在天﹐上治」者﹐言聖人居上位而治理也。「亢龍有悔﹐窮之災」者﹐言位窮而致災﹐災則悔也﹐非爲大禍災也。「乾元用九﹐天下治」者﹐《易經》上稱「用九」﹐「用九」之文﹐總是「乾」徳。又「乾」字不可獨言﹐故舉「元」徳以配「乾」也。言此「乾元」用九徳而天下治。九五止是一爻﹐觀見事狹﹐但云「上治」。「乾元」裛包六爻﹐觀見事闊﹐故云「天下治」也。○注「此一章全以人事」至「國可知矣」。○正義曰「此一章全以人事明之」者﹐下云「陽气潛藏」﹐又云「乃位乎天徳」﹐又云「乃見天則」此一章﹐但云「天下治」﹐是皆以人事說之也。「夫能全用剛直﹐放遠善柔﹐非天下至理﹐未之能也」者﹐以」乾元用九」﹐六爻皆陽﹐是「全用剛直」。「放遠善柔」﹐謂放棄善柔之人。善能柔諂﹐貌恭心狠﹐使人不知其惡﹐識之爲難。此用九純陽者﹐是全用剛直﹐更無餘陰。柔善之人﹐堯尙病之﹐故云「非天下之至理﹐未之能也」。「夫識物之動﹐則其所以然之理﹐皆可知」者﹐此欲明在下龍潛見之義。故張氏云「識物之動﹐謂龍之動也。則其所以然之理﹐皆可知者﹐謂識龍之所以潛所以見﹐然此之理皆可知也。」「龍之爲徳﹐不爲妄者」﹐言龍靈異於他獸﹐不妄舉動﹐可潛則潛﹐可見則見﹐是不虛妄也。「見而在田﹐必以時之通捨」者﹐經惟云「時捨」也。注云「必以時之通捨」者﹐則輔嗣以通解捨﹐「捨」是通義也。初九潛藏不見﹐九二旣見而在田﹐是時之通捨之義也。「以爻爲人﹐以位爲時」者﹐爻居其位﹐猶若人遇其時﹐故「文王明夷﹐則主可知矣」。主則時也﹐謂當時無道﹐故明傷也。「仲尼旅人﹐則國可知矣」﹐國亦時也﹐若見仲尼羈旅於人﹐則知國君無道﹐令其羈旅出外。引文王﹑仲尼者﹐明龍潛﹑龍見之義。

「潛龍勿用」﹐陽气潛藏。「見龍在田」﹐天下文明。「終日乾乾」﹐與時偕行。與天時俱不息。

﹝疏﹞「潛龍勿用」至「與時偕行」。○正義曰﹕此一節是《文言》第四節

﹐明六爻天气之義。「天下文明」者﹐陽气在田﹐始生萬物﹐故天下有文章而光明也。「與時偕行」者﹐此以天道釋爻象也。所以九三乾乾不息﹐終日自戒者﹐同於天時﹐生物不息﹐言「與時偕行」也。偕﹐俱也。諸儒以爲建辰之月﹐萬物生長﹐不有止息﹐與天時而俱行。若以不息言之﹐是建寅之月﹐三陽用事﹐三當生物之初﹐生物不息。同於天時生物不息﹐故言「與時偕行」也。

「或躍在淵」﹐乾道乃革。「飛龍在天」﹐乃位乎天徳。「亢龍有悔」﹐與時偕極。與時運俱終極。

﹝疏﹞「或躍在淵」至「與時偕極」。○正義曰「乾道乃革」者﹐去下體﹐入上體﹐故云「乃革」也。「乃位乎天徳」者﹐位當天徳之位﹐言九五陽居於天﹐照臨廣大﹐故云「天徳」也。

「乾元用九」﹐乃見天則。此一章全說天气以明之也。九﹐剛直之物﹐惟「乾」體能用之﹐用純剛以觀天﹐天則可見矣。

﹝疏﹞正義曰「乃見天則」者﹐陽是剛亢之物﹐能用此純剛﹐惟天乃然﹐故云「乃見天則」。

「乾元」者﹐始而亨者也。「利貞」者﹐性情也。不爲「乾元」﹐何能通物之始無不性其情﹐何能久行其正﹖是故「始而亨者」﹐必「乾元」也。利而正者﹐必「性情」也。

﹝疏﹞「乾元者」至「性情也」。○正義曰「此一節是第五節

﹐復明上初章及「乾」四徳之義也。「乾元者﹐始而亨者也」﹐以「乾」非自當分有徳﹐以元﹑亨﹑利﹑貞爲徳。「元」是四徳之首﹐故夫子恆以「元」配「乾」而言之﹐欲見乾﹑元﹑相將之義也。以有「乾」之元徳﹐故能爲物之始而亨通也。此解元﹑亨二徳也。「利貞者﹐性情也」者﹐所以能利益於物而得正者﹐由性制於情也。○注「不爲乾元」至「必性情也」。○正義曰「乾」之元气﹐其徳廣大﹐故能徧通諸物之始。若余卦元徳﹐𨿽能始生萬物﹐徳不周普﹐故云「不爲乾元﹐何能通物之始」﹖其實「坤元」亦能通諸物之始﹐以此《文言》論「乾元」之徳﹐故注連言「乾元」也。「不性其情﹐何能久行其正」者﹐性者天生之質﹐正而不邪﹔情者性之欲也。言若不能以性制情﹐使其情如性﹐則不能久行其正。其六爻發揮之義﹐案﹕《略例。云「爻者﹐言乎變者也」。故合散屈伸﹐與體相乖﹐形躁好靜﹐質柔愛剛﹐體與情反﹐質與原違。是爻者所以明情﹐故六爻發散﹐旁通萬物之情。輔嗣之意﹐以初爲無用之地﹐上爲盡末之境。其居位者惟二﹑三﹑四﹑五﹐故《系辭》惟論此四爻。初﹑上𨿽無正位﹐統而論之﹐爻亦始末之位﹐故《乾﹟彖》云「六位時成」。二﹑四爲陰位﹐陰居爲得位﹐陽居爲失位﹔三﹑五爲陽位﹐陽居爲得位﹐陰居爲失位。《略例》云「陽之所求者陰也﹐陰之所求者陽也」。一與四﹐二與五﹐三與上﹐若一陰一陽爲有應﹐若俱陰俱陽爲無應。此其六爻之大略﹐其義具於《系辭》﹐於此略言之。

乾始﹐能以美利利天下﹐不言所利﹐大矣哉﹗大哉乾乎﹐剛健中正﹐純粹精也﹗六爻發揮﹐旁通情也。「時乘六龍」﹐以禦天也。「雲行雨施」﹐天下平也。

﹝疏﹞「乾始﹐能以美利」至「天下平也」。○正義曰「乾始﹐能以美利利天下﹐不言所利﹐大矣哉」者﹐此復說始而亨﹑利﹑貞之義。「乾始」﹐謂乾能始生萬物﹐解「元」也。「能以美利利天下」﹐解「利」也。謂能以生長美善之道﹐利益天下也。不復說亨﹑貞者﹐前文「亨」旣連始﹐「貞」又連利﹐舉始舉利﹐則通包亨﹑貞也。「不言所利﹐大矣哉」者﹐若《坤卦》云「利牝馬之貞」﹐及「利建侯」﹐「利涉大川」﹐皆言所利之事。此直云「利貞」﹐不言所利之事﹐欲見無不利也。非惟止一事而已故云「不言所利大矣哉其實此利爲無所不利此貞亦無所不貞是乾徳大也﹐「大哉乾乎﹐剛健中正﹐純粹精」者﹐此正論乾徳﹐不兼通「元」也。故直云「大哉乾乎﹐剛健中正﹐謂純陽剛健﹐其性剛彊﹐其行勁健。「中」謂二與五也﹐「正」謂五與二也﹐故云「剛健中正」。六爻俱陽﹐是純粹也。純粹不雜﹐是精靈﹐故云「純粹精也」。「六爻發揮﹐旁通情」者﹐發謂發越也﹐揮謂揮散也﹐言六爻發越揮散﹐旁通萬物之情也。「時乘六龍﹐以禦天」者﹐重取《乾﹟彖》之文﹐以贊美此乾之義。「雲行雨施﹐天下平」者﹐言天下普得其利而均平不偏陂。

君子以成徳爲行﹐日可見之行也。潛之爲言也﹐隱而未見﹐行而未成﹐是以君子弗用也。

﹝疏﹞「君子以成徳爲行」至「君子弗用也」。○正義曰﹕此一節是《文言》第六節

﹐更復明六爻之義。此節明初九爻辭。周氏云「上第六節

『乾元者始而亨者也』﹐是廣明『乾』與『四徳』之義﹐此『君子以成徳爲行』﹐亦是第六節

﹐明六爻之義﹐總屬第六節

﹐不更爲第七節

。」義或當然也。「君子以成徳爲行」者﹐明初九「潛龍」之義﹐故先開此語也。言君子之人﹐當以成就道徳爲行﹐令其徳行彰顯﹐使人日可見其徳行之事﹐此君子之常也﹐不應潛隱。所以今日潛者﹐以時未可見﹐故須潛也。「潛之爲言也﹐隱而未見﹐行而未成」﹐此夫子解「潛龍」之義。此經中「潛龍」之言﹐是徳之幽隱而未宣見﹐所行之行未可成就。「是以君子弗用」者﹐徳旣幽隱﹐行又未成﹐是君子於時不用﹐以逢眾陰﹐未可用也。周氏云「徳出於己﹐在身內之物﹐故云﹕『成』﹔行被於人﹐在外之事﹐故云爲『行』。」下又卽云「行而未成」﹐是行亦稱成。周氏之說﹐恐義非也。「成徳爲行」者﹐言君子成就道徳以爲其行。其「成徳爲行」﹐未必文相對。

君子學以聚之﹐問以辯之﹐以君徳而處下體﹐資納於物者也。

﹝疏﹞正義曰﹕此復明九二之徳。「君子學以聚之」者﹐九二從微而進﹐未在君位﹐故且習學以畜其徳。「問以辯之」者﹐學有未了﹐更詳問其事﹐以辯決於疑也。

寬以居之﹐仁以行之。《易》曰「見龍在田﹐利見大人」﹐君徳也。

﹝疏﹞正義曰「寬以居之」者﹐當用寬裕之道﹐居處其位也。「仁以行之」者﹐以仁恩之心﹐行之被物。「《易》曰『見龍在田﹐利見大人』﹐君徳」者﹐旣陳其徳於上﹐然後引《易》本文以結之。《易》之所云是君徳﹐「寬以居之﹐仁以行之」是也。但有君徳﹐未是君位。

九三﹐重剛而不中﹐上不在天﹐下不在田。故乾乾因其時而惕﹐𨿽危無咎矣。

﹝疏﹞「九三」至「無咎矣」。○正義曰﹕此明九三爻辭。上之初九﹑九二皆豫陳其徳於上﹐不發首云初九﹑九二﹐此九三﹑九四﹐則發首先言九三﹑九四﹔其九五全不引《易》文﹐上九則發首云「亢之爲言」也。上下不爲例者﹐夫子意在釋經﹐義便則言﹐以潛見須言其始﹐故豫張本於上。三﹑四俱言「重剛不中」﹐恐其義同﹐故並先云爻位並重剛不中之事。九五前章已備﹐故不復引《易》﹐但云「大人」也。上九亦前章備顯﹐故此直言「亢之爲言」也。案﹕初九云「潛之爲言」﹐上爻云「亢之爲言」﹐獨二爻云「言」者﹐褚氏以初﹑上居無位之地﹐故稱言也﹔其餘四爻是有位﹐故不云「言」﹐義或然也。「重剛」者﹐上下俱陽﹐故「重剛」也。「不中」者﹐不在二﹑五之位﹐故「不中」也。「上不在天」﹐謂非五位﹔「下不在田」﹐謂非二位也。「故乾乾因其時而惕﹐𨿽危無咎矣」者﹐居危之地﹐以「乾乾夕惕」﹐戒懼不息﹐得「無咎」也。

九四﹐重剛而不中﹐上不在天﹐下不在田﹐中不在人﹐故或之。或之者﹐疑之也﹐故無咎。

﹝疏﹞「九四」至「故無咎正義」。曰﹕此明九四爻辭也。其「重剛不中﹐上不在天﹐下不在田」﹐並與九三同也。「中不在人」者﹐三之與四﹐俱爲人道。但人道之中﹐人下近於地﹐上遠於天﹐九三近二﹐是下近於地﹐正是人道﹐故九三不云「中不在人」。九四則上近於天﹐下遠於地﹐非人所處﹐故特云「中不在人」。「故或之」者﹐以其上下無定﹐故心或之也。「或之者﹐疑之也」者﹐此夫子釋經「或」字。經稱「或」是疑惑之辭﹐欲進欲退﹐猶豫不定﹐故疑之也。九三中𨿽在人﹐但位卑近下﹐向上爲難﹐故危惕﹐其憂深也。九四則陽徳漸盛﹐去五彌近﹐前進稍易﹐故但疑惑﹐憂則淺也。

夫大人者﹐與天地合其徳﹐與日月合其明﹐與四時合其序﹐與鬼神合其吉凶。先天而天弗違﹐後天而奉天時。天且弗違﹐而況於人乎﹖況於鬼神乎﹖

﹝疏﹞「夫大人者」至「況於鬼神乎」。○正義曰﹕此明九五爻辭。但上節明大人與萬物相感﹐此論大人之徳﹐無所不合﹐廣言所合之事。「與天地合其徳」者﹐莊氏云「謂覆載也」。「與日月合其明」者﹐謂照臨也。「與四時合其序」者﹐若賞以春夏﹐刑以秋冬之類也。「與鬼神合其吉凶」者﹐若福善禍淫也。「先天而天弗違」者﹐若在天時之先行事﹐天乃在後不違﹐是天合大人也。「後天而奉天時」者﹐若在天時之後行事﹐能奉順上天﹐是大人合天也。「天且弗違﹐而況於人乎﹐況於鬼神乎」者﹐夫子以天且不違﹐遂明大人之徳﹐言尊而遠者尙不違﹐況小而近者可有違乎﹖況於人乎﹖況於鬼神乎﹖

「亢」之爲言也﹐知進而不知退﹐知存而不知亡﹐知得而不知喪。其惟聖人乎﹗知進退存亡﹐而不失其正者﹐其惟聖人乎﹗

﹝疏﹞「亢之爲言也」至「其惟聖人乎」。○正義曰﹕此明上九之義也。「知進而不知退﹐知存而不知亡﹐知得而不知喪」者﹐言此上九所以亢極有悔者﹐正由有此三事。若能三事備知﹐𨿽居上位﹐不至於「亢」也。此設誡辭。莊氏云「進退據心﹐存亡據身﹐得喪據位。」「其惟聖人乎﹐知進退存亡」者﹐言惟聖人乃能「知進退存亡」也。何不云得喪者﹐得喪輕於存亡﹐舉重略輕也。「而不失其正者﹐其惟聖人乎」者﹐聖人非但只知進退存亡﹐又能不失其正道﹐其惟聖人乎﹗此經再稱「其惟聖人乎」者﹐上稱「聖人」爲「知進退存亡」發文﹐下稱「其惟聖人乎」者﹐爲「不失其正」發文﹐言「聖人」非但「知進退存亡」﹐又能「不失其正」﹐故再發「聖人」之文也。

坤下坤上。坤﹕元﹑亨﹐利牝馬之貞。坤﹐貞之所利﹐利於牝馬也。馬在下而行者也﹐而又牝焉﹐順之至也。至順而後乃「亨」﹐故惟利於「牝馬之貞」。

﹝疏﹞「坤﹕元﹑亨﹐利牝馬之貞」。○正義曰﹕此一節是文王於坤卦之下陳坤徳之辭。但干﹑坤合體之物﹐故乾後次坤﹐言地之爲體﹐亦能始生萬物﹐各得亨通﹐故云「元亨」與乾同也。「利牝馬之貞」者﹐此與乾異。乾之所貞﹐利於萬事爲貞﹐此惟云「利牝馬之貞」﹐「坤」是陰道﹐當以柔順爲貞正﹐借柔順之象﹐以明柔順之徳也。牝對牝爲柔﹐馬對龍爲順﹐還借此柔順以明柔道﹐故云「利牝馬之貞」。「牝馬」﹐外物自然之象﹐此亦聖人因「坤元亨﹐利牝馬之貞」自然之徳以垂教也。不云牛而云馬者﹐牛𨿽柔順﹐不能行地無疆﹐以見「坤」廣生之徳﹐馬𨿽比龍爲劣﹐所而亦能廣遠﹐象地之廣育。○注「至順而後乃亨」至「惟利於牝馬之貞」。○正義曰「至順而後乃亨﹐故惟利於牝馬之貞」者﹐案﹕牝馬是至順﹐「牝馬」在「元亨」之下﹐在「貞」之上﹐應云至順而後乃貞。今云「至順而後乃亨」﹐倒取上文者﹐輔嗣之意﹐下句旣云「牝馬之貞」﹐避此「貞」文﹐故云「乃亨」。但亨﹑貞相將之物﹐故云至順之「貞」﹐亦是至順之「亨」。此「坤」徳以牝馬至順乃得貞也。下文又云「東北喪朋」﹐去陰就陽﹐乃得貞吉。上下義反者﹐但易含萬象﹐一屈一伸。此句與「乾」相對﹐不可純剛敵「乾」﹐故「利牝馬」。下句論凡所交接﹐不可純陰﹐當須剛柔交錯﹐故「喪朋吉」也。

君子有攸往﹐先迷後得﹐主利。西南得朋﹐東北喪朋﹐安貞吉。西南致養之地﹐與「坤」同道者也﹐故曰「得朋」。東北反西南者也﹐故曰「喪朋」。陰之爲物﹐必離其黨﹐之於反類﹐而後獲安貞吉。

﹝疏﹞「君子有攸往」至「安貞吉」。○正義曰「君子有攸往」者﹐以其柔順利貞﹐故君子利有所往。「先迷後得﹐主利」者﹐以其至柔﹐當待唱而後和。凡有所爲﹐若在物之先卽迷惑﹐若在物之後卽得主利﹐以陰不可先唱﹐猶臣不可先君﹐卑不可先尊故也。「西南得朋」者﹐此假象以明人事。西南坤位﹐是陰也﹐今以陰詣陰乃得朋﹐俱是陰類﹐不獲吉也。猶人旣懷陰柔之行﹐又向陰柔之方﹐是純陰柔弱﹐故非吉也。「東北喪朋﹐安貞吉」者﹐西南旣爲陰﹐東北反西南﹐卽爲陽也。以柔順之道﹐往詣於陽﹐是喪失陰朋﹐故得安靜貞正之吉﹐以陰而兼有陽故也。若以人事言之﹐象人臣離其黨而入君之朝﹐女子離其家而入夫之室。莊氏云「『先迷後得主利』者﹐惟據臣事君也。得朋﹑喪朋﹐惟據婦適夫也」。其褊狹﹐非復弘通之道。○注「西南致養之地」至「後獲安貞吉」。○正義曰﹕坤位居西南。《說卦》云「坤也者﹐地也﹐萬物皆致養焉。」「坤」旣養物﹐若向西南﹐「與坤同道」也。「陰之爲物﹐必離其黨﹐之於反類﹐而後獲安貞吉」者﹐若二女同居﹐其志不同﹐必之於陽﹐是之於反類﹐乃得吉也。凡言朋者﹐非惟人爲其黨﹐性行相同﹐亦爲其黨。假令人是陰柔而之剛正﹐亦是離其黨。

《彖》曰﹕至哉坤元﹗萬物資生﹐乃順承天﹐坤厚載物﹐徳合無疆。含弘光大﹐品物咸亨﹐牝馬地類﹐行地無疆。地之所以得「無疆」者﹐以卑順行之故也。乾以龍禦天﹐坤以馬行地。

﹝疏﹞「《彖》曰」至「行合無疆」。○正義曰「至哉坤元」至「徳合無疆」﹐此五句總明坤義及二徳之首也。但「元」是坤徳之首﹐故連言之﹐猶乾之「元」徳﹐與乾相通共文也。「至哉坤元」者﹐嘆美坤徳﹐故云「至哉」。「至」謂至極也﹐言地能生養至極﹐與天同也。但天亦至極﹐包籠於地﹐非但至極﹐又大於地。故《乾》言「大哉」﹐《坤》言「至哉」。「萬物資生」者﹐言萬物資地而生。初稟其气謂之始﹐成形謂之生。「乾」本气初﹐故云「資始」﹐「坤」據成形﹐故云「資生」。「乃順承天」者﹐「乾」是剛健能統領於天﹐「坤」是陰柔以和順承平於天。「坤厚載物﹐徳合無疆」者﹐以其廣厚﹐故能載物﹐有此生長之徳﹐合會無疆。凡言「無疆」者﹐其有二義﹐一是廣傳無疆﹐二是長久無疆也。自此已上﹐論「坤元」之气也。「含弘光大﹐品物咸亨」者﹐包含以厚﹐光著盛大﹐故品類之物﹐皆得亨通。但「坤」比「元」﹐卽不得大名﹐若比眾物﹐其實大也﹐故曰「含弘光大」者也。此二句釋「亨」也。「牝馬地類﹐行地無疆」者﹐以其柔順﹐故云「地類」﹐以柔順爲體﹐終無禍患﹐故「行地無疆」不復窮已。此二句釋「利貞」也。故上文云「利牝馬之貞」是也。

柔順利貞﹐君子攸行﹐先迷失道﹐後順得常。「西南得朋」﹐乃與類行。「東北喪朋」﹐乃終有慶。「安貞」之吉﹐應地無疆。地也者﹐形之名也。「坤」也者﹐用地者也。夫用雄必爭﹐二主必危﹐有地之形﹐與剛健爲耦﹐而以永保無疆﹐用之者不亦至順乎﹖若夫行之不以「牝馬」﹐利之不以「永貞」﹐方而又剛﹐柔而又圓﹐求安難矣。

﹝疏﹞「柔順利貞」至「應地無疆」。○正義曰「柔順利貞﹐君子攸行」者﹐重釋「利貞」之義﹐是君子之所行﹐兼釋前文「君子有攸往」。「先迷失道」者﹐以陰在是之先﹐失其爲陰之道。「後順得常」者﹐以陰在物之後﹐陽唱而陰和﹐人得「主利」﹐是「後順得常」。「西南得朋﹐乃與類行」者﹐以陰而造坤位﹐是乃與類俱行。「東北喪朋﹐乃終有慶」者﹐以陰而詣陽﹐初𨿽離羣﹐乃終久有慶善也。「安貞之吉﹐應地無疆」者﹐安謂安靜﹐貞謂貞正﹐地體安靜而貞正﹐人若得靜而能正﹐卽得其吉﹐應合地之無疆﹐是慶善之事也。○注「行之不以牝馬」至「求安難矣」。○正義曰「行之不以牝「馬」﹐牝馬謂柔順也。「利之不以永貞」﹐永貞謂貞固剛正也﹐言坤旣至柔順﹐而利之卽不兼剛正也。」方而又剛「者﹐言體旣方正﹐而性又剛彊﹐卽太剛也。所以須「牝馬」也。「柔而又圓」者﹐謂性旣柔順﹐體又圓曲﹐謂太柔也﹐故須「永貞」也。若其坤無牝馬﹐又無永貞﹐求安難矣。云「永貞」者﹐是下「用六」爻辭也。「東北喪朋」﹐去陰就陽﹐是利之永貞。

《象》曰﹕地勢坤。地形不順﹐其勢順。

﹝疏﹞正義曰﹕地勢方直﹐是不順也。其勢承天﹐是其順也。

君子以厚徳載物。

﹝疏﹞正義曰﹕君子用此地之厚徳容載萬物。言「君子」者﹐亦包公卿諸侯之等﹐但「厚徳載物」﹐隨分多少﹐非如至聖載物之極也。

初六﹕履霜﹐堅冰至。始於履霜﹐至於堅冰﹐所謂至柔而動也剛。陰之爲道﹐本於卑弱而後積著者也﹐故取「履霜」以明其始。陽之爲物﹐非基於始以至於著者也﹐故以出處明之﹐則以初爲潛。

﹝疏﹞「初六﹕履霜﹐堅冰至」。○正義曰﹕初六陰气之微﹐似若初寒之始﹐但履踐其霜﹐微而積漸﹐故堅冰乃至。義所謂陰道﹐初𨿽柔順﹐漸漸積著﹐乃至堅剛。凡易者象也﹐以物象而明人事﹐若《詩》之比諭也。或取天地陰陽之象以明義者﹐若《乾》之「潛龍」﹐「見龍」﹐《坤》之「履霜堅冰」﹐「龍戰」之屬是也。或取萬物雜象以明義者﹐若《屯》之六三「卽鹿無虞」﹐六四「乘馬班如」之屬是也。如此之類﹐《易》中多矣。或直以人事﹐不取物象以明義者﹐若《乾》之九三「君子終日乾乾」﹐《坤》之六三「含章可貞」之例是也。聖人之意﹐可以取象者則取象也﹐可以取人事者則取人事也。故《文言》注云「至於九三﹐獨以君子爲目者何也﹖」「乾乾夕惕﹐非龍徳也」。故以人事明之﹐是其義也。

《象》曰「履霜堅冰﹐陰始凝也。馴致其道﹐至「堅冰」也。

﹝疏﹞「《象》曰履霜堅冰」至「至堅冰也」。○正義曰﹕夫子所作《象》辭﹐元在六爻經辭之後﹐以自卑退﹐不敢於亂先聖正經之辭。及至輔嗣之意﹐以爲「象」者本釋經文﹐宜相附近﹐其義易了﹐故分爻之《象》辭﹐各附其當爻下言之﹐猶如元凱注《左傳》分經之年﹐與傳相附。「陰始疑也」者﹐釋「履霜」之義﹐言陰气始凝﹐結而爲霜也。「馴致其道﹐至堅冰也」者﹐馴猶狎順也。若鳥獸馴狎然。言順其陰柔之道﹐習而不已﹐乃至「堅冰」也。褚氏云「履霜者﹐從初六至六三。堅冰者﹐從六四至上六。」陰陽之气無爲﹐故積馴履霜﹐必至於堅冰。以明人事有爲﹐不可不制其節度﹐故於履霜而逆以堅冰爲戒﹐所以防漸慮微﹐愼終於始也。

六二﹕直方大﹐不習無不利。居中得正﹐極於地質﹐任其自然而物自生﹐不假修營而功自成﹐故「不習」焉而「無不利」。

﹝疏﹞「六二」至「無不利」。正義曰﹕《文言》云「直其正也」。二得其位﹐極地之質﹐故亦同地也。俱包三徳﹐生物不邪﹐謂之直也。地體安靜﹐是其方也。無物不載﹐是其大也。旣有三徳極地之美﹐自然而生﹐不假修營﹐故云「不習無不利」。物皆自成﹐無所不利﹐以此爻居中得位﹐極於地體故﹐盡極地之義。此因自然之性﹐以明人事﹐居在此位﹐亦當如地之所爲。注「居中得正」。○正義曰「居中得正﹐極於地質」者﹐質謂形質﹐地之形質直方又大﹐此六二「居中得正」﹐是盡極地之體質也。所以「直」者﹐言气至卽生物﹐由是體正直之性。其運動生物之時﹐又能任其質性﹐直而且方﹐故《象》云「六二之動﹐直以方也」。

《象》曰﹕六二之動﹐直以方也。動而直方﹐任其質也。

﹝疏﹞「《象》曰」至「直以方也」。○正義曰﹕言六二之體﹐所有興動﹐任其自然之性﹐故云「直以方」也。○注「動而直方」。正義曰﹕是質以直方﹐動又直方﹐是質之與行﹐內外相副。物有內外不相副者﹐故《略例》云「形躁好靜﹐質柔愛剛」﹐此之類是也。

不習無不利﹐地道光也。

﹝疏﹞正義曰﹕言所以不假修習﹐物無不利﹐猶地道光大故也。

六三﹕含章可貞﹐或從王事﹐無成有終。三處下卦之極﹐而不疑於陽﹐應斯義者也。不爲事始﹐須唱乃應﹐待命乃發﹐含美而可正者也﹐故曰「含章可貞」也。有事則從﹐不敢爲首﹐故曰「或從王事」也。不爲事主﹐順命而終﹐故曰「無成有終」也。

﹝疏﹞「六三」至「無成有終」。○正義曰「含章可貞」者﹐六三處下卦之極﹐而能不被疑於陽。章﹐美也。旣居陰極﹐能自降退﹐不爲事始﹐惟內含章美之道﹐待命乃行﹐可以得正﹐故曰「含章可貞」。「或從王事﹐無成有終」者﹐言六三爲臣﹐或順從於王事﹐故不敢爲事之首﹐主成於物﹐故云「無成」。惟上唱下和﹐奉行其終﹐故云「有終」。○注「三處下卦之極」。○正義曰「三處下卦之極」者﹐欲見三𨿽陰爻﹐其位尊也。「不疑於陽」者﹐陰之尊極﹐將與陽敵﹐體必被陽所忌。今不被疑於陽言陽﹐不害也。「應斯義」者﹐斯﹐此也﹐若能應此義﹐惟行「含章可貞」已下之事﹐乃應斯義。此爻全以人事明之。

《象》曰「含章可貞」﹐以時發也﹐「或從王事」﹐知光大也。知慮光大﹐故不擅其美。

﹝疏﹞「《象》曰」至「知光大也」。○正義曰「含章可貞﹐以時發」者﹐夫子釋「含章」之義﹐以身居陰極﹐不敢爲物之首﹐但內含章美之道﹐待時而發﹐是「以時發也」。「或從王事﹐知光大」者﹐釋「無成有終」也。旣隨從王事﹐不敢主成物始﹐但奉終而行﹐是知慮光大﹐不自擅其美﹐惟奉於上。

六四﹕括囊﹐無咎地譽。處陰之卦﹐以陰居陰﹐履非中位﹐無「直方」之質﹐不造陽事﹐無「含章」之美﹐括結否閉﹐賢人乃隱。施愼則可﹐非泰之道。

﹝疏﹞「六四」至「無譽」。○正義曰﹕括﹐結也。囊所以貯物﹐以譬心藏知也。閉其知而不用﹐故曰「括囊」。功不顯物﹐故曰「無譽」。不與物忤﹐故曰「無咎」。○注「不造陽事」至「非泰之道」。○正義曰「不造陽事﹐無含章之美」者﹐六三以陰居陽位﹐是造爲陽事﹐但不爲事始﹐待唱乃行﹐是陽事猶在﹐故云「含章」﹐章卽陽之美也。今六四以陰處陰﹐內無陽事﹐是「不造陽事﹐無含章之美」﹐當「括結否閉」之時﹐是「賢人乃隱」﹐惟施謹愼則可﹐非通泰之道也。

《象》曰「括囊無咎」﹐愼不害也。

﹝疏﹞正義曰「愼不害」者﹐釋所以「括囊無咎」之義。曰其謹愼﹐不與物競﹐故不被害也。

六五﹕黃裳元吉。黃﹐中之色也﹐裳﹐下之飾也。「坤」爲臣道﹐美盡於下。夫體無剛健而能極物之情﹐通理者也。以柔順之徳﹐處於盛位﹐任夫文理者也。垂黃裳以獲元吉﹐非用武者也。極陰之盛﹐不至疑陽﹐以「文在中」﹐美之至也。

﹝疏﹞「六五黃裳元吉」。○正義曰﹕黃是中之色﹐裳是下之飾﹐「坤」爲臣道﹐五居君位﹐是臣之極貴者也。能以中和通於物理﹐居於臣職﹐故云「黃裳元吉」。元大也。以其徳能如此﹐故得大吉也。○注「黃中之色」。○正義曰「黃﹐中之色﹐裳﹐下之飾」者﹐《左氏﹟昭十二年傳》文也。裳﹐下之飾﹐則上衣比君﹐下裳法臣也。「垂黃裳以獲元吉﹐非用武」者﹐以體無剛健﹐是非用威武也。以內有文徳﹐通達物理﹐故象云「文在中」也。

《象》曰「黃裳元吉」﹐文在中也。用黃裳而獲元吉﹐以「文在中也」。

﹝疏﹞正義曰﹕釋所以「黃裳元吉」之義﹐以其文徳在中故也。旣有中和﹐又奉臣職﹐通達文理﹐故云文在其中﹐言不用威武也。

上六﹕龍戰於野﹐其血玄黃。陰之爲道﹐卑順不盈﹐乃全其美。盛而不已﹐固陽之地﹐陽所不堪﹐故「戰於野」。

﹝疏﹞「上六」至「其血玄黃」。○正義曰﹕以陽謂之龍﹐上六是陰之至極﹐陰盛似陽﹐故稱「龍」焉。「盛而不已﹐固陽之地﹐陽所不堪」﹐故陽气之龍與之交戰﹐卽《說卦》云「戰乎乾」是也。戰於卦外﹐故曰「於野」。陰陽相傷﹐故「其血玄黃」。○注「盛而不已」。○正義曰「盛而不己﹐固陽之地」者﹐固爲占固﹐陰去則陽來﹐陰乃盛而不去﹐占固此陽所生之地﹐故陽气之龍與之交戰。

《象》曰「龍戰於野」﹐其道窮也。

用六﹕利永貞。用六之利﹐「利永貞」也。

﹝疏﹞正義曰「用六﹐利永貞」者﹐此坤之六爻裛辭也。言坤之所用﹐用此眾爻之六﹐六是柔順﹐不可純柔﹐故利在永貞。永﹐長也。貞﹐正也。言長能貞正也。

《象》曰﹕用六﹐「永貞」﹐以大終也。能以永貞大終者也。

﹝疏﹞正義曰「以大終」者﹐釋「永貞」之義﹐旣能用此柔順﹐長守貞正﹐所以廣大而終也。若不用永貞﹐則是柔而又圓﹐卽前注云「求安難」矣。此「永貞」卽坤卦之下「安貞吉」是也。

《文言》曰﹕坤至柔而動也剛﹐至靜而徳方。動之方直﹐不爲邪也。柔而又圓﹐消之道也。其徳至靜﹐徳必方也。

﹝疏﹞正義曰﹕此一節是第一節

﹐明坤之徳也。自「積善之家」以下是第二節

也﹐分釋六爻之義。「坤至柔而動也剛」者﹐六爻皆陰﹐是至柔也。體𨿽至柔而運動也剛﹐柔而積漸﹐乃至堅剛﹐則上云「履霜堅冰」是也。又地能生物﹐初𨿽柔弱﹐後至堅剛而成就。「至靜而徳方」者﹐地體不動﹐是「至靜」。生物不邪﹐是徳能方正。

後得主而有常﹐含萬物而化光。「坤」道其順乎﹖承天而時行﹗

﹝疏﹞正義曰「後得主而有常」者﹐陰主卑退﹐若在事之後﹐不爲物先﹐卽「得主」也。此陰之恆理﹐故云「有常」。「含萬物而化光」者﹐自明《彖》辭含弘光大﹐言含養萬物而徳化光大也。「坤道其順乎﹐承天而時行」者﹐言「坤」道柔順﹐承奉於天﹐以量時而行﹐卽不敢爲物之先﹐恆相時而動。

積善之家﹐必有餘慶。積不善之家﹐必有餘殃。臣弒其君﹐子弒其父﹐非一朝一夕之故﹐其所由來者漸矣﹐由辯之不早辯也。《易》曰「履霜堅冰至」﹐蓋言順也。

﹝疏﹞「積善之家」至「蓋言順也」。○正義曰﹕此一節明初六爻辭也。「積善之家﹐必有餘慶﹐積不善之家﹐必有餘殃」者﹐欲明初六其惡有漸﹐故先明其所行善惡事﹐由久而積漸﹐故致後之吉凶。「其所由來者漸矣」者﹐言弒君弒父﹐非一朝一夕率然而起﹐其禍患所從來者積漸久遠矣。「由辯之不早辯」者﹐臣子所以久包禍心﹐由君父欲辯明之事﹐不早分辯故也。此戒君父防臣子之惡。「蓋言順」者﹐言此「履霜堅冰至」﹐蓋言順習陰惡之道﹐積微而不已﹐乃致此弒害。稱「蓋」者是疑之辭。凡萬事之起﹐皆從小至大﹐從微至著﹐故上文善惡並言﹐今獨言弒君弒父有漸者﹐以陰主柔順﹐積柔不已﹐乃終至禍亂﹐故特於坤之初六言之﹐欲戒其防柔弱之初﹐又陰爲弒害﹐故寄此以明義。

直其正也﹐方其義也。君子敬以直內﹐義以方外﹐敬義立而徳不孤。「直方大﹐不習無不利」﹐則不疑其所行也。

﹝疏﹞「直其正也」至「所行也」。○正義曰﹕此一節釋六二爻辭。「直其正」者﹐經稱直是其正也。「方其義」者﹐經稱方是其義也。義者﹐宜也﹐於事得宜﹐故曰義。「君子敬以直內」者﹐覆釋「直其正」也。言君子用敬以直內﹐內謂心也﹐用此恭敬以直內理。「義以方外」者﹐用此義事﹐以方正外物﹐言君子法地正直而生萬物﹐皆得所宜﹐各以方正﹐然卽前云「直其正也﹐方其義也」。下云「義以方外」﹐卽此應云「正以直內」。攺云「敬以直內」者﹐欲見正則能敬﹐故變「正」爲「敬」也。「敬義立而徳不孤」者﹐身有敬義﹐以接於人﹐則人亦敬﹐義以應之﹐是徳不孤也。直則不邪﹐正則謙恭﹐義則與物無競﹐方則凝重不躁﹐旣「不習無不利」﹐則所行不須疑慮﹐故曰「不疑其所行」。

陰𨿽有美﹐含之以從王事﹐弗敢成也。地道也﹐妻道也﹐臣道也。地道無成﹐而代有終也。

﹝疏﹞「陰𨿽有美」至「有終也」。○正義曰﹕此一節明六三爻辭﹐言「陰𨿽有美﹐含之以從王事」者﹐釋「含章可貞」之義也。言六三之陰﹐𨿽有美道包含之徳﹐苟或從王事﹐不敢爲主先成之也。「地道也﹐妻道也﹐臣道也」者﹐欲明「坤」道處卑﹐待唱乃和﹐故歷言此三事﹐皆卑應於尊﹐下順於上也。「地道無成﹐而代有終」者﹐其地道卑柔﹐無敢先唱成物﹐必待陽始先唱﹐而後代陽有終也。

天地變化﹐艸木蕃﹐天地閉﹐賢人隱。《易》曰「括囊無咎無譽」﹐蓋言謹也。

﹝疏﹞「天地變化」至「蓋言謹也」。○正義曰﹕此一節明六四爻辭。「天地變化」﹐謂二气交通﹐生養萬物﹐故艸木蕃滋。「天地閉﹐賢人隱」者﹐謂二气不相交通﹐天地否閉﹐賢人潛隱。天地通則艸木蕃﹐明天地閉艸木不蕃﹔「天地閉﹐賢人隱」﹐明天地通則賢人出﹐互而相通﹐此乃「括囊無咎」﹐故賢人隱屬天地閉也。「蓋言謹」者﹐謹謂謹愼﹐蓋言賢人君子於此之時須謹愼也。

君子黃中通理﹐正位居體﹐美在其中﹐而暢於四支﹐發於事業﹐美之至也。

﹝疏﹞「君子」至「美之至也」。○正義曰﹕此一節明六五爻辭也。「黃中通理」者﹐以黃居中﹐兼四方之色﹐奉承臣職﹐是通曉物理也。「正位居體」者﹐居中得正﹐是正位也﹔處上體之中﹐是居體也。黃中通理﹐是「美在其中」。有美在於中﹐必通暢於外﹐故云「暢於四支」。四支猶人手足﹐比於四方物務也。外內俱善﹐能宣發於事業。所營謂之事﹐事成謂之業﹐美莫過之﹐故云「美之至」也。

陰疑於陽必戰。辯之不早﹐疑盛乃動﹐故「必戰」。

﹝疏﹞正義曰﹕此一節明上六爻辭。「陰疑於陽﹐必戰」者﹐陰盛爲陽所疑﹐陽乃發動﹐欲除去此陰﹐陰旣彊盛﹐不肯退避﹐故「必戰」也。

爲其嫌於無陽也﹐爲其嫌於非陽而戰。故稱「龍」焉。

﹝疏﹞正義曰﹕上六陰盛﹐似陽﹐爲嫌純陰非陽﹐故稱「龍」以明之。

猶未離其類也﹐猶未失其陰類﹐爲陽所滅。故稱「血」焉。猶與陽戰而相傷﹐故稱血。

﹝疏﹞正義曰﹕言上六𨿽陰盛似陽﹐然猶未能離其陽類﹐故爲陽所傷而見成也。

夫玄黃者天地之雜也﹐天玄而地黃。

﹝疏﹞正義曰﹕釋「其血玄黃」之義。莊氏云「上六之爻﹐兼有天地雜气﹐所以上六被傷﹐『其血玄黃』也。天色玄﹐地色黃﹐故血有天地之色。」今輔嗣注云「猶與陽戰而相傷」﹐是言陰陽俱傷也。恐莊氏之言﹐非王之本意﹐今所不取也。

震下坎上。屯﹕元﹑亨﹑利﹑貞。剛柔始交﹐是以「屯」也。不交則否﹐故屯乃大亨也。大亨則無險﹐故「利貞」。

﹝疏﹞正義曰﹕屯﹐難也。剛柔始交而難生﹐初相逢遇﹐故云「屯﹐難也」。以陰陽始交而爲難﹐因難物始大通﹐故「元亨」也。萬物大亨﹐乃得利益而貞正﹐故「利貞」也。但「屯」之四徳﹐劣於「乾」之四徳﹐故屯乃元亨﹐亨乃利貞。「乾」之四徳﹐無所不包。此卽「勿用有攸往」﹐又別言「利建侯」﹐不如乾之無所不利。此已上說「屯」之自然之四徳﹐聖人當法之。

勿用有攸往﹐往﹐益「屯」也。利建侯。得王則定。

﹝疏﹞正義曰「勿用有攸往﹐利建侯」者﹐以其屯難之世﹐世道初創﹐其物未寧﹐故宜「利建侯」以寧之。此二句釋人事也。

《彖》曰﹕屯﹐剛柔始交而難生﹐動乎險中﹐大亨貞。始於險難﹐至於大亨﹐而後全正﹐故曰「屯﹐元亨利貞」。

﹝疏﹞「彖曰」至「大亨貞」。○正義曰「屯﹐剛柔始交而難生」者﹐此一句釋屯之名﹐以剛柔二气始欲相交﹐未相通感﹐情意未得﹐故「難生」也。若剛柔已交之後﹐物皆通泰﹐非復難也。惟初始交時而有難﹐故云「剛柔始交而難生」。「動乎險中﹐大亨貞」者﹐此釋四徳也。坎爲險﹐震爲動﹐震在坎下﹐是動於險中。初動險中﹐故屯難動而不已﹔將出於險﹐故得「大亨貞」也。大亨卽元亨也﹐不言「利」者﹐利屬於貞﹐故直言「大亨貞」。

雷雨之動滿盈。雷雨之動﹐乃得滿盈﹐皆剛柔始交之所爲。

﹝疏﹞「雷雨之動滿盈」。○正義曰﹕周氏云「此一句覆釋亨也」。但屯有二義﹐一難也﹐一盈也。上旣以剛柔始交釋屯難也﹐此又以雷雨二象解盈也。言雷雨二气﹐初相交動﹐以生養萬物﹐故得滿盈﹐卽是亨之義也。覆釋「亨」者﹐以屯難之世不宜亨通﹐恐亨義難曉﹐故特釋之。此己下說屯之自然之象也。○注「雷雨之動乃得滿盈」。○正義曰「雷雨之動﹐乃得滿盈」者﹐周氏﹑褚氏云「釋亨也﹐萬物盈滿則亨通也」。「皆剛柔始交之所爲」者﹐雷雨之動﹐亦陰陽始交也。萬物盈滿﹐亦陰陽而致之﹐故云「皆剛柔始交之所爲」也。若取屯難﹐則坎爲險﹐則上云「動乎險中」是也。若取亨通﹐則坎爲雨﹐震爲動﹐此云「雷雨之動」是也。隨義而取象﹐其義不一。

天造艸昧﹐宜建侯而不寧。「屯」體不寧﹐故利「建侯」也。「屯」者﹐天地造始之時也﹐造物之始﹐始於冥昧﹐故曰「艸昧」也。處造始之時﹐所宜之善﹐莫善「建侯」也。

﹝疏﹞「天造艸昧至不寧」。○正義曰﹕釋「利建侯」也。艸謂艸創﹐昧謂冥昧﹐言天造萬物於艸創之始﹐如在冥昧之時也。於此艸昧之時﹐王者當法此屯卦﹐宜建立諸侯以撫卹萬方之物﹐而不得安居於事。此二句以人事釋「屯」之義。○注「屯體不寧」。○正義曰「屯體不寧」者﹐以此屯邅險難﹐其體不寧﹐故「宜建侯」也。「造物之始﹐始於冥昧」者﹐「造物之始」﹐卽天造艸昧也。艸謂艸創初始之義﹐「始於冥昧」者﹐言物之初造﹐其形未著﹐其體未彰﹐故在幽冥闇昧也。

《象》曰﹕云雷屯﹐君子以經綸。君子經綸之時。

﹝疏﹞正義曰「經」謂經緯﹐「綸」謂綱綸﹐言君子法此屯象有爲之時﹐以經綸天下﹐約束於物﹐故云「君子以經綸」也。姚信云「綸謂綱也﹐以織綜經緯。」此君子之事﹐非其義也。劉表﹑鄭玄云「以綸爲淪字」﹐非王本意也。

初九﹕磐桓﹐利居貞﹐利建侯。處屯之初﹐動則難生﹐不可以進﹐故「磐桓」也。處此時也﹐其利安在﹖不惟居貞建侯乎﹖夫息亂以靜﹐守靜以侯﹐安民在正﹐弘正在謙。屯難之世﹐陰求於陽﹐弱求於彊﹐民思其主之時也。初處其首而又下焉。爻備斯義﹐宜其得民也。

﹝疏﹞「初九」至「利建侯」。○正義曰﹕磐桓﹐不進之貌。處屯之初﹐動卽難生﹐故「磐桓」也。不可進﹐惟宜利居處貞正﹐亦宜建立諸侯。○注「息亂以靜」至「得民也」。○正義曰「息亂以靜」者﹐解「利居貞」也。「守靜以侯」者﹐解「利建侯」也。「安民在正」者﹐解「貞」也。「弘正在謙」者﹐取象其「以貴下賤」也。言弘大此屯﹐正在於謙也。「陰求於陽﹐弱求於彊」者﹐解「大得民」也。

《象》曰﹕𨿽「磐桓」﹐志行正也。不可以進﹐故「磐桓」也。非爲宴安棄成務也﹐故「𨿽磐桓﹐志行正也」。

﹝疏﹞「《象》曰」至「志行正也」。○正義曰﹕言初九𨿽磐桓不進﹐非苟求宴安﹐志欲以靜息亂﹐故居處貞也。非是苟貪逸樂﹐惟志行守正也。○注「非爲宴安棄成務」。○正義曰「非爲宴安棄成務」者﹐言巳止爲前進有難﹐故磐桓且住﹐非是苟求宴安﹐棄此所成之務而不爲也。言身𨿽住﹐但欲以靜息亂也。

以貴下賤﹐大得民也。陽貴而陰賤也。

﹝疏﹞正義曰﹕貴謂陽也﹐賤謂陰也。言初九之陽在三陰之下﹐是「以貴下賤」。屯難之世﹐民思其主之時﹐旣能「以貴下賤」﹐所以大得民心也。

六二﹕屯如邅如﹐乘馬班如﹐匪寇婚媾。女子貞不字﹐十年乃字。志在乎「五」﹐不從於初。屯難之時﹐正道未行﹐與初相近而不相得﹐困於侵害﹐故屯邅。「屯」時方屯難﹐正道未通﹐涉遠而行﹐難可以進﹐故曰「乘馬班如」也。寇謂初也。無「初」之難﹐則與「五」婚矣﹐故曰「匪寇婚媾」也。「志在於五」﹐不從於初﹐故曰「女子貞不字」也。屯難之世﹐勢不過十年者也。十年則反常﹐反常則本志斯獲矣。故曰「十年乃字」。

﹝疏﹞「六二」至「十年乃字」。○正義曰「屯如邅如」者﹐屯是屯難﹐邅是邅回﹐如是語辭也。言六二欲應於九五﹐卽畏初九逼之﹐不敢前進﹐故「屯如邅如」也。「乘馬班如」者﹐《子夏傳》云「班如者﹐謂相牽不進也」。馬季長云「班﹐班旋不進也」。言二欲乘馬往適於五﹐正道未通﹐故班旋而不進也。「匪寇婚媾」者﹐寇謂初也﹐言二非有初九與巳作寇害﹐則得其五爲婚媾矣。馬季長云「重婚曰媾。」鄭玄云「媾猶會也。」「女子貞不字」者﹐貞﹐正也﹐女子﹐謂六二也﹐女子以守貞正﹐不受初九之愛﹐「字」訓愛也。「十年乃字」者﹐十年難息之後﹐卽初不害巳也。乃得往適於五﹐受五之字愛。十者數之極﹐數極則變﹐故云「十年」也。

《象》曰﹕六二之難﹐乘剛也。十年乃字﹐反常也。

﹝疏﹞正義曰「六二之難﹐乘剛也」者﹐釋所以「屯如邅如」也。有畏難者﹐以其乘陵初剛﹐不肯從之﹐故有難也。「十年乃字﹐反常」者﹐謂十年之後﹐屯難止息﹐得「反常」者﹐謂反常道﹐卽二適於五﹐是其得常也。巳前有難﹐不得行常﹐十年難息﹐得反歸於常以適五也。此爻因六二之象﹐以明女子婚媾之事﹐卽其餘人事﹐亦當法此。猶如有人逼近於彊﹐𨿽遠有外應﹐未敢苟進﹐被近者所陵﹐經夕之後﹐乃得與應相合。是知萬事皆象於此﹐非惟男女而巳。諸爻所云陰陽﹑男女之象﹐義皆仿於此。

六三﹕卽鹿無虞﹐惟入於林中。君子幾﹐不如捨﹐往吝。三旣近五而無寇難﹐四𨿽比五﹐其志在初﹐不妨已路﹐可以進而無屯邅也。見路之易﹐不揆其志﹐五應在二﹐往必不納﹐何異無虞以從禽乎﹖𨿽見其禽而無其虞﹐徒入於林中﹐其可獲乎﹖幾﹐辭也。夫君子之動﹐豈取恨辱哉﹗故不如捨﹐「往吝﹐窮也」。

﹝疏﹞「六三」至「捨往吝」。○正義曰「卽鹿無虞」者﹐卽﹐就也。虞謂虞官﹐如人之田獵﹐欲從就於鹿﹐當有虞官助已﹐商度形勢可否﹐乃始得鹿﹐若無虞官﹐卽虛入於林木之中﹐必不得虞﹐故云「惟入於林中」。此是假物爲諭。今六三欲往從五﹐如就鹿也。五自應二﹐今乃不自揆度彼五之情納已以否﹐是「無虞」也。卽徒往向五﹐五所不納﹐是徒入於林中。「君子幾﹐不如捨」者﹐幾﹐辭也。夫君子之動﹐自知可否﹐豈取恨辱哉﹗見此形勢﹐卽不如休捨也。言六三不如捨此求五之心勿往也。「往吝」者﹐若往求五﹐卽有悔吝也。○注「見路之易﹐不揆其志」。○正義曰「見路之易﹐不揆其志」者﹐三𨿽比四﹐四不害已﹐身夫屯邅﹐是路之平易﹐卽意欲向五而不預先揆度五之情意納已以否﹐是「無虞」也。獵人先遣虞官商度鹿之所有﹐猶若三欲適五﹐先遣人測度五之情意。幾爲語辭﹐不爲義也。知此「幾」不爲事之幾微﹐凡「幾微」者﹐乃從無向有﹐其事未見﹐乃爲「幾」也。今「卽鹿無虞」﹐是巳成之事﹐事巳顯者﹐故不得爲幾微之義。

《象》曰「卽鹿無虞」﹐以從禽也。君子捨之﹐「往吝」窮也。

﹝疏﹞正義曰「卽鹿無虞﹐以從禽」者﹐言卽鹿當有虞官﹐卽有鹿也﹐若無虞官﹐以從逐於禽﹐亦不可得也。「君子捨之﹐往吝窮」者﹐君子見此之時﹐當捨而不往。若往則有悔吝窮苦也。

六四﹕乘馬班如﹐求婚媾﹐往吉﹐無不利。二𨿽比初﹐執貞不從﹐不害巳志者也。求與合好﹐往必見納矣。故曰「往吉﹐無不利」。

﹝疏﹞正義曰﹕六四應初﹐故「乘馬」也。慮二妨巳路﹐故初時班如旋也。二旣不從於初﹐故四求之爲婚﹐必得媾合﹐所以「往吉﹐無不利」。

《象》曰﹕求而往﹐明也。見彼之情狀也。

﹝疏﹞正義曰﹕言求初而往婚媾﹐明識初與二之情狀﹐知初納巳﹐知二不害巳志﹐是其明矣。

九五﹕屯其膏﹐小貞吉﹐大貞凶。處屯難之時﹐居尊位之上﹐不能恢弘博施﹐無物不與﹐拯濟微滯﹐亨於羣小﹐而系應在二﹐屯難其膏﹐非能光其施者也。固志同好﹐不容他間﹐小貞之吉﹐大貞之凶。

﹝疏﹞「九五屯其膏」至「大貞凶」。○正義曰「屯其膏」者﹐「膏」謂膏澤恩惠之類﹐言九五旣居尊位﹐當恢弘博施﹐惟系應在二﹐而所施者褊狹﹐是「屯難其膏」。「小貞吉﹐大貞凶」者﹐貞﹐正也。出納之吝謂之有司﹐是小正爲吉。若大人不能恢弘博施﹐是大正爲凶。○注「固志同好﹐不容他間」。○正義曰「固志同好﹐不容他間」者﹐間者﹐廁也。五應在二﹐是堅固其志﹐在於同好﹐不容他人間廁其間也。

《象》曰「屯其膏」﹐施未光也。

上六﹕乘馬班如﹐泣血漣如。處險難之極﹐下無應援﹐進無所適﹐𨿽比於五﹐五屯其膏﹐不與相得﹐居不獲安﹐行無所﹐適窮困闉厄﹐無所委仰﹐故「泣血漣如」。

﹝疏﹞正義曰﹕處險難之極﹐而下無應援﹐若欲前進﹐卽無所之適﹐故「乘馬班如」﹐「窮困闉厄﹐無所委仰」﹐故「泣血漣如」。

《象》曰「泣血漣如」﹐何可長也﹖

﹝疏﹞正義曰「何可長」者﹐言窮困泣血﹐何可久長也﹖

坎下艮上。蒙﹕亨。匪我求童蒙﹐童蒙求我。初筮告﹐再﹑三瀆﹐瀆則不告。「筮」﹐筮者決疑之物也。童蒙之來求我﹐欲決所惑也。決之不一﹐不知所從﹐則復惑也。故初筮則告﹐再﹑三則瀆。瀆﹐蒙也。能爲初筮﹐其惟二乎﹖以剛處中﹐能斷夫疑者也。

﹝疏﹞「蒙亨」至「瀆則不告」。○正義曰﹕蒙者﹐微昧闇弱之名。物皆蒙昧﹐惟原亨通﹐故云「蒙﹑亨」。「匪我求童蒙﹐童蒙求我」者﹐物旣闇弱而意原亨通﹐卽明者不求於闇﹐卽匪我師徳之髙明往求童蒙之闇﹐但闇者求明﹐明者不諮於闇﹐故云「童蒙求我」也。「初筮告」者﹐初者﹐發始之辭﹔筮者﹐決疑之物。童蒙旣來求我﹐我當以初始一理剖決告之。「再三瀆﹐瀆則不告」者﹐師若遲疑不定﹐或再或三﹐是褻瀆﹐瀆則不告。童蒙來問﹐本爲決疑﹐師若以廣深二義再三之言告之﹐則童蒙聞之﹐轉亦瀆亂﹐故不如不告也。自此以上﹐解「蒙亨」之義。順此上事﹐乃得「亨」也。故「亨」文在此事之上也。不云「元」者﹐謂時當蒙弱﹐未有元也。○注「初筮告」。○正義曰「初筮則告」者﹐童蒙旣來求我﹐我當以初心所念所筮之義﹐一理而剖告之。「再三則瀆﹐瀆﹐蒙也」者﹐若以棄此初本之意﹐而猶豫遲疑﹐岐頭別說﹐則童蒙之人﹐聞之褻瀆而煩亂也。故「再三則瀆﹐瀆﹐蒙也」。「能爲初筮﹐其惟二乎」者﹐以《彖》云「初筮告﹐以剛中」者﹐剛而得中故知是二也。

利貞。「蒙」之所利﹐乃利正也。夫明莫若聖﹐昧莫若蒙。蒙以養正乃聖功也。然則養正以明﹐失其道矣。

﹝疏﹞「利貞」。○正義曰﹕貞﹐正也。言蒙之爲義﹐利以養正﹐故《彖》云「蒙以養正」﹐乃「聖功也」。若養正以明﹐卽失其道也。○注「然則養正以明失其道」。○正義曰「然則養正以明﹐失其道」者﹐言人𨿽懷聖徳﹐若隱默不言﹐人則莫測其淺深﹐不知其大小﹐所以聖徳彌遠而難測矣。若彰顯其徳﹐苟自發明﹐卽人知其所爲﹐識其淺深。故《明夷》注云「明夷蒞眾﹐顯明於外﹐巧所避」是也。此卦﹐《系辭》皆以人事明之。

《彖》曰﹕蒙﹐山下有險﹐險而止﹐蒙。退則困險﹐進則閡山﹐不知所適﹐蒙之義也。

﹝疏﹞正義曰「山下有險」者﹐坎在艮下﹐是山下有險。艮爲止﹐坎上遇止﹐是險而止也。恐進退不可﹐故蒙昧也。此釋蒙卦之名。

「蒙﹐亨」﹐以亨行﹐時中也。時之所願﹐惟願「亨」也。以亨行之﹐得「時中」也。

﹝疏﹞正義曰﹕疊「蒙亨」之義﹐言居「蒙「之時﹐人皆願「亨」。若以亨道行之於時﹐則得中也。故云「時中」也。

「匪我求童蒙﹐童蒙求我」﹐志應也。「我」謂非「童蒙」者也。非「童蒙」者﹐卽陽也。凡不識者求問識者﹐識者不求所告﹔闇者求明﹐明者不諮於闇。故《蒙》之爲義﹐「匪我求童蒙﹐童蒙求我」也。童蒙之來求我﹐志應故也。

﹝疏﹞正義曰﹕以童蒙闇昧之志﹐而求應會明者﹐故云「志應」也。

初筮告﹐以剛中也。謂二也。二爲眾陰之主也﹐無剛失中﹐何由得初筮之告乎﹖再﹑三瀆﹐瀆則不告。瀆﹐蒙也。蒙以養正﹐聖功也。

﹝疏﹞正義曰「再三瀆﹐瀆則不告。瀆﹐蒙」者﹐所以再三不告﹐恐瀆亂蒙者。自此以上﹐《彖》辭總釋「蒙亨」之義。「蒙以養正﹐聖功也」者﹐能以蒙昧隱默自養正道﹐乃成至聖之功。此一句釋經之「利貞」。

《彖》曰﹕山下出泉﹐蒙。山下出泉﹐未知所適﹐蒙之象也。

﹝疏﹞正義曰﹕山下出泉﹐未有所適之處﹐是險而止﹐故蒙昧之象也。

君子以果行育徳。「果行」者﹐初筮之義也。「育徳」者﹐養正之功也。

﹝疏﹞正義曰﹕君子當發此蒙道﹐以果決其行﹐告示蒙者﹐則「初筮之義」。「育徳」謂隱默懷藏﹐不自彰顯﹐以育養其徳。「果行」﹑「育徳」者﹐自相違錯﹐若童蒙來問﹐則果行也﹐尋常處眾則育徳﹐是不相須也。

初六﹕發蒙﹐利用刑人﹐用說桎梏﹐以往吝。處蒙之初﹐二照其上﹐故蒙發也。蒙發疑明﹐刑說當也。「以往吝」﹐刑不可長。

﹝疏﹞「初六」至「以往吝」。正義曰「發蒙」者﹐以初近於九二﹐二以陽處中﹐而明能照闇﹐故初六以能發去其蒙也。「利用刑人﹐用說桎梏」者﹐蒙旣發去﹐無所疑滯﹐故利用刑戮於人﹐又利用說去罪人桎梏﹐以蒙旣發去﹐疑事顯明﹐刑人說桎梏皆得當。在足曰桎﹐在手曰梏。《小雅》云「杻謂之梏﹐械謂之桎。」「以往吝」者﹐若以正道而往﹐卽其事益善矣﹔若以刑人之道出往﹐往之卽有鄙吝。

《象》曰「利用刑人『﹐以正法也。刑人之道﹐道所惡也。以正法制﹐故刑人也。

﹝疏﹞正義曰﹕且刑人之道乃賊害於物﹐是道之所惡﹐以利用刑人者﹐以正其法制﹐不可不刑矣。故刑罰不可不施於國﹐鞭撲不可不施於家。案﹕此經刑人﹑說人二事﹐《象》直云「利用刑人」一者﹐但舉刑重故也。

九二﹕包蒙吉﹐納婦吉﹐子克家。以剛居中﹐童蒙所歸﹐包而不距則遠近咸至﹐故「包蒙吉」也。婦者﹐配巳而成徳者也。體陽而能包蒙﹐以剛而能居中﹐以此納配物莫不應﹐故「納婦吉」也。處於卦內﹐以剛接柔﹐親而得中﹐能幹其任﹐施之於子﹐克家之義。

﹝疏﹞「九二」至「子克家」。正義曰「包」謂包含﹐九二以剛居中﹐童蒙悉來歸己﹐九二能含容而不距﹐皆與之決疑﹐故得吉也。九二以剛居中﹐陰來應之。「婦」謂配也﹐故納此匹配而得吉也。此爻在下體之中﹐能包蒙納婦﹐任內理中﹐幹了其任﹐卽是子孫能克荷家事﹐故云「子克家」也。○注「親而得中」。○正義曰「親而得中」者﹐言九二居下卦之中央﹐上下俱陰﹐以己之兩陽迎接上下二陰﹐陰陽相親﹐故云「親而得中」也。「能幹其任」者﹐旣能包蒙﹐又能納匹﹐是能幹其任。

《象》曰「子克家」﹐剛柔節也。

﹝疏﹞正義曰﹕以陽居於卦內﹐接待羣陰﹐是剛柔相接﹐故克幹家事也。

六三﹕勿用取女。見金夫﹐不有躬﹐無攸利。童蒙之時﹐陰求於陽﹐晦求於明﹐各求發其昧者也。六三在下卦之上﹐上九在上卦之上﹐男女之義也。上不求三而三求上﹐女先求男者也。女之爲體﹐正行以待命者也。見剛夫而求之﹐故曰「不有躬」也。施之於女行在不順故「勿用取女」﹐而「無攸利」。

﹝疏﹞「六三」至「無攸利」。○正義曰「勿用取女」者﹐女謂六三﹐言勿用取此六三之女。所以不須者﹐此童蒙之世﹐陰求於陽﹐是女求男之時也。「見金夫」者﹐謂上九以其剛陽﹐故稱「金夫」。此六三之女﹐自往求見「金夫」。女之爲禮﹐正行以待命而嫁。今先求於夫﹐是爲女不能自保其躬﹐固守貞信﹐乃非禮而動﹐行旣不順﹐若欲取之﹐無所利益﹐故云「不有躬﹐無攸利」也。

《象》曰「勿用取女」﹐行不順也。

﹝疏﹞正義曰﹕釋「勿用取女」之義。所以勿用取此女者﹐以女行不順故也。

六四﹕困蒙﹐吝。獨遠於陽﹐處兩陰之中﹐闇莫之發﹐故曰「困蒙」也。困於蒙昧﹐不能比賢以發其志﹐亦以鄙矣﹐故曰「吝」也。

﹝疏﹞正義曰﹕此釋六四爻辭也。六四在兩陰之中﹐去九二旣遠﹐無人發去其童蒙﹐故曰困於蒙昧而有鄙吝。

《象》曰「困蒙」之吝﹐獨遠實也。陽稱實也。

﹝疏﹞「《象》曰」至「獨遠實也」。○正義曰「獨遠實』者﹐實謂九二之陽也。九二以陽﹐故稱實也。六三近九二﹐六五近上九﹐又應九二﹐惟此六四旣不近二﹐又不近上﹐故云「獨遠實也」。○注「陽實也」。○正義曰﹕陽主生息﹐故稱實。陰主消損﹐故不得言實。

六五﹕童蒙吉。以夫陰質居於尊位﹐不自任察而委於二﹐付物以能﹐不勞聰明﹐功斯克矣﹐故曰「童蒙吉」。

﹝疏﹞正義曰﹕言六五以陰居於尊位﹐其應在二﹐二剛而得中﹐五則以事委任於二﹐不勞巳之聰明﹐猶若童稚蒙昧之人﹐故所以得吉也。

《象》曰「童蒙」之吉﹐順以巽也。委物以能﹐不先不爲﹐「順以巽也」。

﹝疏﹞「《象》曰」至「順以巽也」。正義曰「順以巽也」﹐釋童蒙之吉﹐巽以順也﹐猶委物於二。順謂心順﹐巽謂貌順。故褚氏云「順者﹐心不違也。巽者﹐外迹相卑下也。」○注「委物以能」至「順以巽也」。○正義曰「委物以能」﹐謂委付事物與有能之人﹐謂委二也。「不先不爲」者﹐五𨿽居尊位﹐而專委任於二﹐不在二先而首唱﹐是順於二也。「不爲」者﹐謂不自造爲﹐是委任二也。不先於二﹐是心順也﹔不自造爲﹐是貌順也。

上九﹕擊蒙﹐不利爲寇﹐利禦寇。處蒙之終﹐以剛居上﹐能擊去童蒙﹐以發其昧者也﹐故曰「擊蒙」也。童蒙原發而已能擊去之﹐合上下之願﹐故莫不順也。爲之捍禦﹐則物咸附之。若欲取之﹐則物咸叛矣﹐故「不利爲寇﹐利禦寇」也。

﹝疏﹞正義曰﹕處蒙之終﹐以剛居上﹐能擊去眾陰之蒙﹐合上下之願﹐故莫不順從也。若因物之來卽欲取之而爲寇害﹐物皆叛矣﹐故「不利爲寇」也。若物從外來﹐爲之捍禦﹐則物咸附之﹐故「利用禦寇」也。

《象》曰﹕利用禦寇﹐上下順也。

﹝疏﹞正義曰﹕所宜利爲物禦寇者﹐由上下順從故也。言此爻旣能發去眾蒙﹐以合上下之願﹐又能爲之禦寇﹐故上下彌更順從也。

《周易正義》注魏﹟王弼等疏唐﹟孔穎達

《周易正義》

上經需傳卷二

上經需傳卷二

乾下坎上。需﹕有孚﹐光亨貞吉﹐利涉大川。

﹝疏﹞正義曰「此需卦系辭也。「需」者﹐待也。物初蒙稚﹐待養而成﹐無信卽不立﹐所待惟信也﹐故云「需有孚」﹐言《需》之爲體﹐惟有信也。「光亨貞吉」者﹐若能有信﹐卽需道光明物得亨通﹐於正則吉﹐故云「光亨貞吉」也。「利涉大川」者﹐以剛健而進﹐卽不患於險﹐乾徳乃亨﹐故云「利涉大川」。

《彖》曰﹕需﹐須也﹐險在前也。剛健而不陷﹐其義不困窮矣。「需有孚﹐光亨貞吉」﹐位乎天位﹐以正中也。謂五也﹐位乎天位﹐用其中正﹐以此待物﹐需道畢矣﹐故「光亨貞吉」。

﹝疏﹞「彖曰需須也」至「以正中也」。○正義曰﹕此釋需卦系辭。需﹐須也。「險在前」者﹐釋需卦之名也﹐是需待之義﹐故云「需﹐須也」。「險在前」﹐釋所以需待由險難在前﹐故有待乃進也。「剛健而不陷﹐其義不困窮矣」者﹐解需道所以得亨﹐由乾之剛健﹐前𨿽遇險而不被陷滯﹐是其需待之義﹐不有困窮矣﹐故得「光亨貞吉」﹐由乾之徳也。「需有孚﹐光亨貞吉﹐位乎天位以正中」者﹐此疊出需卦系辭﹐然後釋之也。言此需體非但得乾之剛彊而不陷﹐又由中正之力也。以九五居乎天子之位﹐又以陽居陽﹐正而得中﹐故能有信﹐光明亨通而貞吉也。剛健而不陷﹐只由二象之徳﹐位乎天位以正中﹐是九五之徳也。凡卦之爲體﹐或直取象而爲卦徳者﹐或直取爻而爲卦徳者﹐或以兼象兼爻而爲卦徳者﹐此卦之例是也。○注「謂五也」至」光亨貞吉「。○正義曰「需道畢矣」者﹐凡需待之義先須於信﹐後乃光明亨通於物而貞吉﹐能備此事﹐是須道終畢。五卽居於天位﹐以陽居尊﹐中則不偏﹐正則無邪。以此待物﹐則所爲皆成﹐故「需道畢矣」。

利涉大川﹐往有功也。乾徳獲進﹐往輒亨也。

﹝疏﹞「利涉大川往有功也」。○正義曰﹕釋「利涉大川」之義﹐以干剛健﹐故行險有功也。○注「乾徳」至「亨也」。○正義曰﹕前云「剛健而不陷」﹐此云「往有功」﹐剛健卽「乾」也。故「乾」徳獲進﹐往而有功﹐卽是往輒亨通也。此𨿽釋「利涉大川」﹐兼釋上「光亨」之義﹐由是「光亨」乃得「利涉大川」﹐故於利涉大川乃明亨也。

《象》曰﹕云上於天﹐需﹐君子以飲食宴樂。童蒙已發﹐盛徳光亨﹐飲食宴樂﹐其在玆乎﹗

﹝疏﹞「《象》曰」至「飲食宴樂」。○正義曰﹕坎旣爲險﹐又爲雨﹐今不言險雨者﹐此象不取險難之義也。故不云「險」也。雨是巳下之物﹐不是須待之義﹐故不雲「雨」也。不言天上有云﹐而言「云上於天」者﹐若是天上有云﹐無以見欲雨之義﹐故云「云上於天」。若言「云上於天」﹐是天之欲雨﹐待時而落﹐所以明「需」大惠將施而盛徳又亨﹐故君子於此之時「以飲食宴樂」。

初九﹕需於郊﹐利用恆﹐無咎。居需之時﹐最遠於難﹐能抑其進以遠險待時﹐𨿽不應幾﹐可以保常也。

﹝疏﹞正義曰﹕但難在於坎﹐初九去難旣遠﹐故待時在於郊。郊者是境上之地﹐亦去水遠也。「利用恆﹐無咎」者﹐恆﹐常也﹐遠難待時以避其害﹐故宜利保守其常﹐所以無咎﹐猶不能見幾速進﹐但得無咎而已。

《象》曰「需於郊」﹐不犯難行也。「利用恆無咎」﹐未失常也。

﹝疏﹞正義曰「不犯難行」者﹐去難旣遠﹐故不犯難而行﹐「未失常」者﹐不敢速進﹐遠難待時﹐是未失常也。

九二﹕需於沙﹐小有言﹐終吉。將近於難﹐故曰「需於沙」也。不至致寇﹐故曰「小有言」也。近不逼難﹐遠不後時﹐履健居中﹐以待其會﹐𨿽「小有言」﹐以吉終也。

﹝疏﹞正義曰﹕沙是水傍之地﹐去水漸近﹐待時於沙﹐故難稍近。𨿽未致寇﹐而「小有言」以相責讓。「近不逼難﹐遠不後時」﹐但「履健居中﹐以待要會」﹐𨿽小有責讓之言﹐而終得其吉也。

《象》曰「需於沙」﹐衍在中也。𨿽「小有言」﹐以終吉也。

﹝疏﹞正義曰「需於沙衍在中」者﹐衍謂寬衍﹐去難𨿽近﹐猶未逼於難﹐而寬衍在其中也﹐故「𨿽小有言﹐以吉終也」。

九三﹕需於泥﹐致寇至。以剛逼難﹐欲進其道﹐所以招寇而致敵也。猶有須焉﹐不陷其剛。寇之來也﹐自我所招﹐敬愼防備﹐可以不敗。

﹝疏﹞正義曰﹕泥者﹐水傍之地﹐泥溺之處﹐逼近於難﹐欲進其道﹐難必害已。故致寇至﹐猶且遲疑而需待時﹐𨿽卽有寇至﹐亦未爲禍敗也。

《象》曰「需於泥」﹐災在外也。白我致寇﹐敬愼不敗也。

﹝疏﹞正義曰「災在外」者﹐釋「需於泥」之義﹐言爲「需」𨿽復在泥﹐泥猶居水之外﹐卽災在身外之義﹐未陷其剛之義﹐故可用「需」以免。「自我致寇﹐敬愼不敗」者﹐自﹐由也﹐由我欲進而致寇來﹐已若敬愼﹐則不有禍敗也。

六四﹕需於血﹐出自穴。凡稱血者﹐陰陽相傷者也。陰陽相近而不相得﹐陽欲進而陰塞之﹐則相害也。穴者﹐陰之路也﹐處坎之始﹐居穴者也。九三剛進﹐四不能距﹐見侵則辟﹐順以聽命者也﹐故曰「需於血﹐出自穴」也。

﹝疏﹞「六四需於血出自穴」。○正義曰「需於血」者﹐謂陰陽相傷﹐故有血也。九三之陽而欲上進﹐此六四之陰而塞其路﹐兩相妨害﹐故稱「血」。言待時於血﹐猶待時於難中也。「出自穴」者﹐穴卽陰之路也﹐而處坎之始﹐是居穴者也。三來逼己﹐四不能距﹐故出此所居之穴以避之﹐但順以聽命而得免咎也﹐故《象》云「需於血﹐順以聽命」也。○注「凡稱血者」至「出自穴也」。○正義曰「凡稱血」者﹐陰陽相傷者也﹐卽坤之上六「其血玄黃」是也。「穴者陰之路也」者﹐凡孔穴穿道﹐皆是幽隱﹐故云「陰之路也」。「處坎之始﹐居穴」者﹐坎是坎險﹐若處坎之上﹐卽是出穴者也﹐處坎之始﹐是居穴者也。但易含萬象﹐此六四一爻﹐若以戰鬥言之﹐其出則爲血也﹔若以居處言之﹐其處則爲穴也。穴之與血﹐各隨事義也。

《象》曰「需於血」﹐順以聽也。

九五﹕需於酒食﹐貞吉。「需」之所須﹐以待達也。已得天位﹐暢其中正﹐無所復須﹐故酒食而已獲「貞吉」也。

﹝疏﹞正義曰「需於酒食貞吉」者﹐五旣爲需之主﹐已得天位﹐無所復需﹐但以需待酒食以遞相宴樂而得貞吉。

《象》曰「酒食貞吉」﹐以中正也。

﹝疏﹞正義曰﹕釋「酒食貞吉」之義﹐言九五居中得正﹐「需」道亨通﹐上下無事也。

上六﹕入於穴﹐有不速之客三人來﹐敬之﹐終吉。六四所以「出自穴」者﹐以不與三相得而塞其路﹐不辟則害﹐故不得不「出自穴」而辟之也。至於上六﹐處卦之終﹐非塞路者也。與三爲應﹐三來之已﹐乃爲己援﹐故無畏害之辟﹐而乃有入穴之固也。三陽所以不敢進者﹐須難之終也。難終則至﹐不待召也。己居難終﹐故自來也。處無位之地﹐以一陰而爲三陽之主﹐故必敬之而後終吉。

﹝疏﹞「上六」至「敬之終吉」。○正義曰「上六入於穴」者﹐上六陰爻﹐故亦稱「穴」也。上六與三相應﹐三來之已﹐不爲禍害﹐乃得爲已援助﹐故上六無所畏忌﹐乃「入於穴」而居也。「有不速之客三人來」者﹐速﹐召也﹐不須召喚之客有三人自來。三人謂「初九」﹑「九二」﹑「九三」。此三陽務欲前進﹐但畏於險難﹐不能前進。其難旣通﹐三陽務欲上升﹐不須召喚而自來﹐故云「有不速之客三人來」也。「敬之終吉」者﹐上六居無位之地﹐以一陰而爲三陽之主﹐不可怠慢﹐故須恭敬此三陽﹐乃得終吉。

《象》曰﹕不速之客來﹐「敬之終吉」﹐𨿽不當位﹐未大失也。處無位之地﹐不當位者也。敬之則得終吉﹐故𨿽不當位﹐未大失也。

﹝疏﹞正義曰「𨿽不當位未大失」者﹐釋「敬之終吉」之義。言已𨿽不當位﹐而以一陰爲三陽之主﹐若不敬之﹐則有凶害。今由己能敬之﹐𨿽不當位﹐亦未有大失﹐言初時𨿽有小失﹐終久乃獲吉﹐故云「未大失」也。且《需》之一卦﹐須待難通﹐其於六爻﹐皆假他物之象以明人事﹐待通而亨﹐須待之義。且凡人萬事﹐或有去難遠近﹐須出須處﹐法此六爻﹐卽萬事盡矣﹐不可皆以人事曲細比之。《易》之諸爻之例﹐並皆放此。

坎下乾上。訟﹕有孚﹐窒惕﹐中吉﹐窒謂窒塞也。皆惕﹐然後可以獲中吉。

﹝疏﹞正義曰﹕窒﹐塞也。惕﹐懼也。凡訟者﹐物有不和﹐情相乖爭而致其訟。凡訟之體﹐不可妄興﹐必有信實﹐被物止塞﹐而能惕懼﹐中道而止﹐乃得吉也。

終凶。利見大人﹐不利涉大川。

﹝疏﹞正義曰「終凶」者﹐訟不可長﹐若終竟訟事﹐𨿽復窒惕﹐亦有凶也。「利見大人」者﹐物旣有訟﹐須大人決之﹐故「利見大人」也。「不利涉大川」者﹐以訟不可長﹐若以訟而往涉危難﹐必有禍患﹐故「不利涉大川」。

《彖》曰﹕訟﹐上剛下險﹐險而健﹐訟。「訟有孚﹐窒惕中吉」﹐剛來而得中也。「終凶」﹐訟不可成也。「利見大人」﹐尙中正也。「不利涉大川」﹐入於淵也。凡不和而訟﹐無施而可﹐涉難特甚焉。惟有信而見塞懼者﹐乃可以得吉也。猶復不可終﹐中乃吉也。不閉其源使訟不至﹐𨿽每不枉而訟至終竟﹐此亦凶矣。故𨿽復有信﹐而見塞懼猶﹐不可以爲終也。故曰「訟有孚﹐窒惕中吉﹐終凶」也。無善聽者﹐𨿽有其實﹐何由得明﹖而令有信塞懼者得其「中吉」﹐必有善聽之主焉﹐其在二乎﹖以剛而來正夫羣小﹐斷不失中﹐應斯任也。

﹝疏﹞「《彖》曰訟上剛下險」至「入於淵也」。正義曰﹕此釋繇辭之義。「訟﹐上剛下險﹐險而健﹐訟」者﹐上剛卽乾也﹐下險卽坎也﹐猶人意懷險惡﹐性又剛健﹐所以訟也。此二句因卦之象以顯有訟之所由。案﹕上「需」﹐須也﹐以釋卦之名。此《訟卦》不釋「訟」名者﹐「訟」義可知﹐故不釋也。諸卦其名難者則釋之﹐其名易者則不釋之﹐他皆仿此。「訟有孚﹐窒惕中吉﹐剛來而得中」者﹐先疊出訟之繇辭﹐以「剛來而得中」者﹐釋所以訟得其「有孚﹐窒惕中吉」者﹐言中九二之剛﹐來向下體而處下卦之中﹐爲訟之主﹐而聽斷獄訟﹐故訟者得其「有孚﹐窒惕中吉」也。「終凶﹐訟不可成」者﹐釋「終凶」之義﹐以爭訟之事﹐不可使成﹐故「終凶」也。「利見大人﹐尙中正」者﹐釋「利見大人」之義。所以於訟之時﹐利見此大人者﹐以時方鬥爭﹐貴尙居中得正之主而聽斷之。「不利涉大川﹐入於淵」者﹐釋「不利涉大川」之義。若以訟事往涉於川﹐卽必墜於深淵而陷於難也。○注「凡不和而訟」至「應斯任也」。○正義曰「無施而可」者﹐言若性好不和﹐又與人鬥訟﹐卽無處施設而可也。言所往之處皆不可也。「涉難特甚焉」者﹐言好訟之人﹐習常施爲﹐己且不可﹐若更以訟涉難﹐其不可特甚焉﹐故云「涉難特甚焉」。「中乃吉」者﹐謂此訟事以中途而止﹐乃得吉也。前注云「可以獲中吉」。謂獲中止之吉。「不閉其源﹐使訟不至」者﹐若能謙虛退讓﹐與物不競﹐卽此是閉塞訟之根源﹐使訟不至也。今不能如此﹐是不閉塞訟源﹐使訟得至也。「𨿽每不枉而訟至終竟」者﹐謂𨿽每訴訟陳其道理﹐不有枉曲﹐而訟至終竟﹐此亦凶矣。

《象》曰﹕天與水違行﹐訟。君子以作事謀始。「聽訟﹐吾猶人也。必也使無訟乎﹖」無訟在於謀始﹐謀始在於作制。契之不明﹐訟之所以生也。物有其分﹐職不相濫﹐爭何由興﹖訟之所以起﹐契之過也。故有徳司契而不責於人。

﹝疏﹞「天與水違行訟」至「作事謀始」。○正義曰﹕天道西轉﹐水流東注﹐是天與水相違而行﹐相違而行﹐象人彼此兩相乖戾﹐故致訟也。不雲「水與天違行」者﹐凡訟之所起﹐必剛健在先﹐以爲訟始﹐故云「天與水違行」也。「君子以作事謀始」者﹐物旣有訟﹐言君子當防此訟源。凡欲興作其事﹐先須謀慮其始。若初始分職分明﹐不相干涉﹐卽終無所訟也。○注「聽訟」至「不責於人」。○正義曰「訟之所以起﹐契之過」者﹐凡鬥訟之起﹐只由初時契要之過﹐謂作契要不分明。「有徳司契」者﹐言上之有徳司主契要﹐而能使分明以斷於下﹐亦不須責在下之人有爭訟也。「有徳司契」之文﹐出《老子》經也。

初六﹕不永所事﹐小有言﹐終吉。處訟之始﹐訟不可終﹐故「不永所事」﹐然後乃吉。凡陽唱而陰和﹐陰非先唱者也。四召而應﹐見犯乃訟。處訟之始﹐不爲訟先﹐𨿽不能不訟﹐而了訟必辯明矣。

﹝疏﹞「初六」至「小有言終吉」。○正義曰「不永所事」者﹐永﹐長也﹐不可長久爲鬥訟之事﹐以「訟不可終」也。「小有言﹐終吉」者﹐言「終吉」者﹐言初六應於九四。然九四剛陽﹐先來非理犯己﹐初六陰柔﹐見犯乃訟﹐𨿽不能不訟﹐是不獲己而訟也﹐故「小有言」﹔以處訟之始﹐不爲訟先﹐故「終吉」。○注「處訟之始」至「必辯明也」。○正義曰「處訟之始」者﹐始入訟境﹐言訟事尙微﹐故云「處訟之始」也。「不爲訟先」者﹐言己是陰柔﹐待唱乃和﹐故云「不爲訟先也」。

《象》曰「不永所事」﹐訟不可長也。𨿽「小有言」﹐其辯明也。

﹝疏﹞正義曰「訟不可長」者﹐釋「不永所事」﹐以訟不可長﹐故不長此鬥爭之事。「其辯明」者﹐釋「小有言」﹐以訟必辯析分明。四𨿽初時犯己﹐己能辯訟﹐道理分明﹐故初時「小有言」也。

九二﹕不克訟﹐歸而逋其邑。人三百戶﹐無眚。以剛處訟﹐不能下物﹐自下訟上﹐宜其不克。若能以懼歸竄其邑﹐乃可以免災。邑過三百﹐非爲竄也。竄而據彊﹐災未免也。

﹝疏﹞「九二」至「三百戶無眚」。○正義曰「不克訟」者﹐克﹐勝也﹔以剛處訟﹐不能下物﹐自下訟上﹐與五相敵﹐不勝其訟﹐言訟不得勝也。「歸而逋其邑」者﹐訟旣不勝﹐怖懼還歸﹐逋竄其邑。若其邑彊大﹐則大都偶國﹐非逋竄之道。「人三百戶﹐無眚」者﹐若其邑狹少﹐惟三百戶乃可也。「三百戶」者﹐鄭注《禮記》云「小國下大夫之制。」又鄭注《周禮﹟小司徒》云﹕方十里爲成﹐九百夫之地﹐溝渠﹑城郭﹑道路三分去其一﹐餘六百夫。又以田有不易﹐有一易﹐有再易﹐定受田三百家。卽此「三百戶」者﹐一成之地也。鄭注云﹕不易之田﹐歲種之﹔一易之田﹐休一歲乃種﹔再易之地﹐休二歲乃種。言至薄也。苟自藏隱﹐不敢與五相敵﹐則無眚災。○注「以剛處訟」至「災未免也」。○正義曰「若能以懼歸竄其邑﹐乃可免災」者﹐如此注意﹐則經稱「其邑」二字連上爲句﹐「人三百戶」合下爲句。

《象》曰「不克訟」﹐歸逋竄也。自下訟上﹐患至掇也。

﹝疏﹞正義曰「歸逋竄」者﹐釋歸而逋邑﹐以訟之不勝﹐故退歸逋竄也。「患至掇」者﹐掇猶拾掇也。自下訟上﹐悖逆之道﹐故禍患來至﹐若手自拾掇其物﹐言患必來也。故王肅云「若手拾掇物然。」

六三﹕食舊徳﹐貞厲﹐終吉。或從王事無成。體夫柔弱以順於上﹐不爲九二自下訟上﹐不見侵奪﹐保全其有﹐故得食其舊徳而不失也。居爭訟之時﹐處兩剛之閒﹐而皆近不相得﹐故曰「貞厲」。柔體不爭﹐系應在上﹐眾莫能傾﹐故曰「終吉」。上壯爭勝﹐難可忤也﹐故或從王事﹐不敢成也。

﹝疏﹞「六三﹐食舊徳」至「王事無成」。正義曰「食舊徳」者﹐六三以陰柔順從上九﹐不爲上九侵奪﹐故保全己之所有﹐故食其舊日之徳祿位。「貞厲」者﹐貞﹐正也﹔厲﹐危也。居爭訟之時﹐處兩剛之閒﹐故須貞正自危厲﹐故曰「貞厲」。然六三柔體不爭﹐系應在上﹐眾莫能傾﹐故「終吉」也。「或從王事無成」者﹐三應於上﹐上則壯而又勝﹐故六三或從上九之王事﹐不敢觸忤﹐無敢先成﹐故云「無成」。

《象》曰「食舊徳」﹐從上吉也。

﹝疏﹞正義曰「從上吉」者﹐釋所以食舊徳以順從上九﹐故得其吉食舊徳也。

九四﹕不克訟。初辯明也。

﹝疏﹞正義曰﹕九四旣非理陵犯於初﹐初能分辯道理﹐故九四訟不勝也。

復卽命渝﹐安貞吉。處上訟下﹐可以攺變者也﹐故其咎不大。若能反從本理﹐變前之命﹐安貞不犯﹐不失其道﹐「爲仁猶已」﹐故吉從之。

﹝疏﹞「復卽命渝安貞吉」。○正義曰「復卽命渝」者﹐復﹐反也﹔卽﹐就也。九四訟旣不勝﹐若能反就本理﹐變前與初爭訟之命﹐能自渝變休息﹐不與初訟﹐故云「復卽命渝」。「安貞吉」者﹐旣能反從本理﹐渝變往前爭訟之命﹐卽得安居貞吉。○注「處上訟下」至「故吉從之」。○正義曰「若能反從本理」者﹐釋「復卽」之義。復﹐反也﹔卽﹐從也。本理謂原本不與初訟之理。當反從此原本不爭之理﹐故云「反從本理」。「變前之命」者﹐解「命渝」也。渝﹐變也。但倒經「渝」字在「命」上﹐故云「變前之命」。「前命」者﹐謂往前共初相訟之命也﹐今乃變之也。「安貞不犯」者﹐謂四安居貞正﹐不復犯初﹐故云「安貞不犯」。「爲仁由己﹐故吉從之」者﹐「爲仁由己」﹐《論語》文。初不犯己﹐己莫陵於初﹐是爲仁義之道﹐自由於己﹐故云「爲仁由己」。

《象》曰「復卽命渝」﹐安貞不失也。

﹝疏﹞正義曰「安貞不失」者﹐釋「復卽命渝」之義﹐以其反理變命﹐故得安貞之吉﹐不失其道。

九五﹕訟元吉。處得尊位﹐爲訟之主﹐用其中正以斷枉直﹐中則不過﹐正則不邪﹐剛無所溺﹐公無所偏﹐故訟「元吉」。

﹝疏﹞「九五訟元吉」。○正義曰﹕處得尊位﹐中而且正﹐以斷獄訟﹐故得「元吉」也。○注「處得尊位」至「故訟元吉」。○正義曰「處得尊位爲訟之主」者﹐居九五之位﹐當爭訟之時﹐是主斷獄訟者也。然此卦之內﹐斷獄訟之人﹐凡有二主。案上注云「善聽之主﹐其在二乎」﹖是二爲主也。此注又云「爲訟之主﹐用其中正以斷枉直」﹐是五又爲主也。一卦兩主者﹐凡諸卦之內﹐如此者多矣。五是其卦尊位之主﹐餘爻是其卦爲義之主﹐猶若復卦初九是復卦之主﹐「復」義在於初九也。六五亦居復之尊位﹐爲復卦尊位之主﹐如此之例﹐非一卦也。所以然者﹐五居尊位﹐猶若天子總統萬機﹐與萬物爲主﹐故諸卦皆五居尊位。諸爻則偏主一事﹐猶若六卿春官主禮﹐秋官主刑之類偏主一事﹐則其餘諸爻各主一事也。卽六卿總歸於天子﹐諸卦之爻﹐皆以九五爲尊位也。若卦由五位﹐五又居尊﹐正爲一主也﹐若比之九五之類是也。今此訟卦二旣爲主﹐五又爲主﹐皆有斷獄之徳﹐其五與二爻﹐其義同然也﹐故俱以爲主也。案﹕上《彖》辭「剛來而得中」﹐今九五《象》辭云「訟元吉﹐以中正」也﹐知《彖》辭「剛來得中」﹐非據九五也。輔嗣必以爲九二者﹐凡上下二象在於下象者﹐則稱「來」。故《賁卦》云「柔來而文剛」﹐是離下艮上而稱「柔來」。今此云「剛來而得中」﹐故知九二也。且凡云「來」者﹐皆據異類而來。九二在二陰之中故稱「來」﹔九五在外卦﹐又三爻俱陽﹐不得稱「來」。若於爻辭之中﹐亦有從下卦向上卦稱「來」也。故需上六「有不速之客三人來」﹐謂下卦三陽來。然需上六陰爻﹐陽來詣之﹐亦是往非類而稱「來」也。「以斷枉直」者﹐枉﹐曲也。凡二人來訟﹐必一曲一直﹐此九五聽訟能斷定曲直者﹐故云「以斷枉直」。

《象》曰「訟元吉」﹐以中正也。

﹝疏﹞正義曰「以中正也」者﹐釋「元吉」之義。所以訟得大吉者﹐以九五處中而得正位﹐中則不有過差﹐正則不有邪曲﹐中正爲徳﹐故「元吉」。

上九﹕或錫之鞶帶﹐終朝三褫之。處訟之極﹐以剛居上﹐訟而得勝者也。以訟受錫﹐榮何可保﹖故終朝之閒﹐褫帶者三也。

﹝疏﹞正義曰「或錫之鞶帶」者﹐上九以剛居上﹐是訟而得勝者也。若以謙讓蒙錫﹐則可長保有。若因訟而得勝﹐𨿽或錫與鞶帶﹐不可長久﹐終一朝之閒三被褫脫﹐故云「終朝三褫之」。

《象》曰﹕以訟受服﹐亦不足敬也。

﹝疏﹞正義曰「釋終朝三褫」之義。以其因訟得勝﹐受此錫服﹐非徳而受﹐亦不足可敬﹐故終朝之間﹐三被褫脫也。凡言「或」者﹐或之言「有」也。言或有如此﹐故言「或」。則上云「或從王事無成」﹐及《坤》之六三「或從王事無成」之類是也。鞶帶謂大帶也。故杜元凱桓二年《傳》「鞶厲旒纓」注云「盤﹐大帶也。」此訟一卦及爻辭並以人事明之﹐惟「不利涉大川」﹐假外物之象以諭人事。

坎下坤上。師﹕貞﹐丈人吉﹐無咎。丈人﹐嚴莊之稱也。爲師之正﹐丈人乃吉也。興役動眾無功﹐罪也﹐故吉乃無咎也。

﹝疏﹞「師﹕貞﹐丈人吉﹐無咎」。○正義曰「師」﹐眾也。貞﹐正也。丈人謂嚴莊尊重之人﹐言爲師之正﹐惟得嚴莊丈人監臨主領﹐乃得「吉無咎」。若不得丈人監臨之﹐無不畏懼﹐不能齊眾﹐必有咎害。○注「丈人嚴戒之稱也」至「乃無咎也」。○正義曰「興役動眾無功﹐罪」者﹐監臨師旅﹐當以威嚴﹐則有功勞﹐乃得無咎﹔若其不以威嚴﹐師必無功而獲其罪﹐故云「興役動眾無功﹐罪」也。

《彖》曰﹕師﹐眾也。貞﹐正也。能以眾正﹐可以王矣。剛中而應﹐行險而順﹐以此毒天下而民從之﹐吉又何咎矣﹖毒猶役也。

﹝疏﹞「彖曰」至「又何咎矣」。○正義曰「師﹐眾也。貞﹐正也。能以眾正﹐可以王矣」者﹐此釋師卦之名﹐並明用師有功之義。但師訓旣多﹐或訓爲法﹐或訓爲長﹐恐此師名取法之與長﹐故特明之師訓爲眾也。貞爲正也。貞之爲正﹐其義已見於此﹐復云「「貞﹐正」者﹐欲見齊眾必須以正﹐故訓貞爲正也。與下文爲首引之勢﹐故云「能以眾正﹐可以王矣」。「剛中而應」者﹐「剛中」謂九二﹐而「應」謂六五。「行險而順」者﹐「行險」謂下體坎也﹐而「順」謂上體坤也。若剛中而無應﹐或有應而不剛中﹐或行險而不柔順﹐皆不可行師得吉也。「以此毒天下而民從之﹐吉又何咎矣」者﹐毒猶役也﹐若用此諸徳使役天下之眾﹐人必從之以得其吉﹐又何無功而咎責乎﹖自「剛中」以下釋「丈人吉﹐無咎」也﹐言丈人能備此諸徳也。

《象》曰﹕地中有水﹐師。君子以容民畜眾。

﹝疏﹞正義曰「君子以容民畜眾」者﹐言君子法此師卦﹐容納其民﹐畜養其眾。若爲人除害﹐使眾得寧﹐此則「容民畜眾」也。又爲師之﹐主𨿽尙威嚴﹐當赦其小過﹐不可純用威猛於軍師之中﹐亦是容民畜眾之義。所以《象》稱「地中有水」﹐欲見地能包水﹐水又眾大﹐是容民畜眾之象。若其不然﹐或當云「地在水上」﹐或云「上地下水」﹐或雲「水上有地」。今云「地中有水」﹐蓋取容﹑畜之義也。

初六﹕師出以律﹐否臧凶。爲師之始﹐齊師者也。齊眾以律﹐失律則散。故師出以律﹐律不可失。失律而臧﹐何異於否﹖失令有功﹐法所不赦。故師出不以律﹐否臧皆凶。

﹝疏﹞「初六師出」至「否臧凶」。○正義曰「初六師出以律」者﹐律﹐法也。初六爲師之始﹐是整齊師眾者也。旣齊整師眾﹐使師出之時﹐當須以其法制整齊之﹐故云「師出以律」也。「否臧凶」者﹐若其失律行師﹐無問否之與臧﹐皆爲凶也。「否」謂破敗﹐「臧」謂有功。然「否」爲破敗﹐卽是凶也。何須更云「否臧凶」者﹐本意所明﹐𨿽臧亦凶。「臧」文旣單﹐故以「否」配之﹐欲盛言臧凶﹐不可單言﹐故云否之與臧﹐皆爲凶也。○注「爲師之始」至「否臧皆凶」。○正義曰「爲師之始﹐齊師者也」者﹐以師之初爻﹐故云「爲師之始」。在師之首﹐先唱發始﹐是齊整師眾者也。「失律而臧﹐何異於否」者﹐若棄失法律﹐不奉法而行﹐𨿽有功而臧﹐何異於否也﹖「失令有功﹐法所不赦」者﹐解「何異於否」之義。令則法律也。若失此法令﹐𨿽有功勞﹐軍法所不容赦﹐故云「何異於否」。然閫外之事﹐將軍所載﹐臨事制宜﹐不必皆依君命﹐何得有功「法所不赦」者﹕凡爲師之體﹐理非一端﹐量事制宜﹐隨時進退﹐此則將軍所制﹐隨時施行。若苟順私情﹐故違君命﹐犯律觸法﹐則事不可赦耳。

《象》曰「師出以律」﹐失律凶也。

﹝疏﹞正義曰「失律凶」者﹐釋「師出以律」之義。言所以必須以律者﹐以其失律則凶。反經之文﹐以明經義。

九二﹕在師中﹐吉﹐無咎﹐王三錫命。以剛居中﹐而應於上﹐在師而得其中者也。承上之寵﹐爲師之主﹐任大役重﹐無功則凶﹐故吉乃無咎也。行師得吉﹐莫善懷邦﹐邦懷眾服﹐錫莫重焉﹐故乃得成命。

﹝疏﹞「九二」至「王三錫命」。○正義曰「在師中吉」者﹐以剛居中而應於五﹐是「在師中吉」也。「無咎」者﹐承上之寵﹐爲師之主﹐任大役重﹐無功則凶﹐故吉乃無咎。「王三錫命」者﹐以其有功﹐故王三加錫命。○注「以剛居中」至「故乃得成命」。○正義曰「在師而得中」者﹐觀注之意﹐以「在師中」爲句﹐其「吉」字屬下﹔觀《象》之文﹐「在師中吉﹐承天寵」者﹐則似「吉」字屬上。此「吉」之一字上下兼該﹐故注文屬下﹐《象》文屬上﹐但《象》略其「無咎」之字﹐故「吉」屬「師中」也。「故乃得成命」者﹐案《曲禮》云「三賜不及車馬。」一命受爵﹐再命受服﹐三命受車馬。三賜三命﹐而尊之得成﹐故「乃得成命」也。

《象》曰「在師中吉」﹐承天寵也。「王三錫命」﹐懷萬邦也。

﹝疏﹞正義曰「承天寵」者﹐釋「在師中吉」之義也。正謂承受五之恩寵﹐故「中吉」也。「懷萬邦也」者﹐以其有功﹐能招懷萬邦﹐故被「王三錫命」也。

六三﹕師或輿屍﹐凶。以陰處陽﹐以柔乘剛﹐進則無應﹐退無所守﹐以此用師﹐宜獲「輿屍」之凶。

﹝疏﹞「六三師或輿屍凶」。○正義曰﹕以陰處陽﹐以柔乘剛﹐進無所應﹐退無所守﹐以此用師﹐或有輿尸之凶。○注「以陰處陽」至「輿尸之凶」。○正義曰「退無所守」者﹐倒退而下﹐乘二之剛﹐已又以陰居陽﹐是「退無所守」。

《象》曰「師或輿屍」﹐大無功也。

﹝疏﹞正義曰「大無功也」者﹐釋「輿屍」之義﹐以其輿屍﹐則大無功也。

六四﹕師左次﹐無咎。得位而無應﹐無應不可以行﹐得位則可以處﹐故左次之﹐而無咎也。行師之法﹐欲右背髙﹐故左次之。

﹝疏﹞「六四﹐師左次﹐無咎」。○正義曰﹕六四得位而無應﹐無應不可以行﹐得位則可以處﹐故云「師左次﹐無咎」。故師在髙險之左﹐以次止則無凶咎也。○注「行師之法」至「故左次之」。○正義曰「行師之法﹐欲右背髙」者﹐此兵法也。故《漢書》韓信云「兵法欲右背山陵﹐前左水澤。」

《象》曰「左次無咎」﹐未失常也。𨿽不能有獲﹐足以不失其常也。

﹝疏﹞正義曰「未失常」者﹐釋「無咎」之義﹐以其𨿽未有功﹐未失常道。

六五﹕田有禽﹐利執言﹐無咎。長子帥師﹐弟子輿屍﹐貞凶。處師之時﹐柔得尊位﹐陰不先唱﹐柔不犯物﹐犯而後應﹐往必得直﹐故「田有禽」也。物先犯己﹐故可以執言而無咎也。柔非軍帥﹐陰非剛武﹐故不躬行﹐必以授也。授不得王﹐則眾不從﹐故「長子帥師」可也。弟子之凶﹐故其宜也。

﹝疏﹞「六五田有禽」至「輿屍貞凶」。○正義曰「田有禽﹐利執言」者﹐柔得尊位﹐陰不先唱﹐柔不犯物﹐犯而後應﹐往必得直﹐故往卽有功。猶如田中有禽而來犯苗﹐若往獵之﹐則無咎過也。人之修田﹐非禽之所犯。王者守國﹐非叛者所亂。禽之犯苗﹐則可獵取。叛人亂國﹐則可誅之。此假他象以諭人事﹐故「利執言﹐無咎」﹐已不直則有咎。己今得直﹐故可以執此言往問之而無咎也。「長子帥師﹐弟子輿屍﹐貞凶」者﹐以已是柔﹐不可爲軍帥。已又是陰﹐身非剛武﹐不可以親行﹐故須役任長子﹑弟子之等。若任役長子﹐則可以帥師。若任用弟子﹐則軍必破敗而輿屍﹐是爲正之凶。莊氏云「『長子』謂九二﹐徳長於人。『弟子』謂六三﹐徳劣於物。」今案﹕《象》辭云「長子帥師﹐以中行也」﹐是九二居中也。「弟子輿屍﹐使不當也」﹐謂六三失位也。○注至「往必得直」。○正義曰「往必得直」者﹐見犯乃得欲往徵之﹐則於理正直﹐故云「往必得直」。

《象》曰「長子帥師」﹐以中行也。「弟子輿屍」﹐使不當也。

上六﹕大君有命﹐開國承家﹐小人勿用。處師之極﹐師之終也。大君之命﹐不失功也。開國承家﹐以寧邦也。小人勿用﹐非其道也。

﹝疏﹞「上六大君有命」至「小人勿用」。○正義曰「大君有命」者﹐上六處師之極﹐是師之終竟也。「大君」謂天子也﹐言天子爵命此上六﹐若其功大﹐使之開國爲諸侯﹔若其功小﹐使之承家爲卿大夫。「小人勿用」者﹐言開國承家﹐須用君子﹐勿用小人也。

《象》曰「大君有命」﹐以正功也。「小人勿用」﹐必亂邦也。

﹝疏﹞正義曰「大君有命﹐以正功也」者﹐正此上六之功也。「小人勿用﹐必亂邦也」者﹐若用小人﹐必亂邦國﹐故不得用小人也。

坤下坎上。比﹕吉﹐原筮﹐元永貞﹐無咎。不寧方來﹐後夫凶。

﹝疏﹞正義曰「比吉」者﹐謂能相親比而得具吉。「原筮﹐元永貞﹐無咎」者﹐欲相親比﹐必能原窮其情﹐筮決其意﹐惟有元大永長貞正﹐乃得無咎。「元永貞」者﹐謂兩相親比﹐皆須「永貞」。「不寧方來」者﹐此是寧樂之時﹐若能與人親比﹐則不寧之方﹐皆悉歸來。「後夫凶」者﹐夫﹐語辭也。親比貴速﹐若及早而來﹐人皆親已故在先者吉。若在後而至者﹐人或疏己﹐親比不成﹐故「後夫凶」。或以「夫」爲丈夫﹐謂後來之人也。

《彖》曰﹕比﹐吉也。比﹐輔也﹐下順從也。「原筮﹐元永貞﹐無咎」﹐以剛中也。處比之時﹐將原筮以求無咎﹐其惟元永貞乎﹖夫羣黨相比﹐而不以「元永貞」﹐則凶邪之道也。若不遇其主﹐則𨿽永貞而猶未足免於咎也。使永貞而無咎者﹐其惟九五乎﹖

﹝疏﹞「彖曰」至「以剛中也」。○正義曰「比﹐吉也」者﹐釋親比爲善﹐言相親比而得吉也。「比﹐輔也」者﹐釋「比」所以得吉﹐由「比」者人來相輔助也﹐「下順從」者﹐在下之人﹐順從於上﹐是相輔助也﹐謂眾陰順從九五也。自此以上﹐釋比名爲吉之義。「原筮﹐元永貞﹐無咎﹐以剛中」者﹐釋「原筮﹐元永貞﹐無咎」之義﹐所以得如此者﹐以九五剛而處中﹐故使「比」者皆得「原筮﹐元永貞﹐無咎」也。○注「處比之時」至「其惟九五乎」﹖○正義曰「將原筮以求無咎﹐其惟元永貞乎」者﹐原謂原窮比者根本﹐筮謂筮決求比之情﹐以求久長無咎。「其惟元永貞乎」﹐元﹐大也﹔永﹐長也。爲已有大長貞正﹐乃能原筮相親比之情﹐得久長而無咎﹐謂彼此相親比也。「若不遇其主﹐則𨿽永貞而猶未足免於咎」者﹐若不逢遇明主﹐則彼此相求﹐「比」者𨿽各懷永貞﹐而猶未足免離於咎。𨿽有永貞﹐而無明主照察﹐不被上知﹐相親涉於明黨﹐故不免咎也。「使永貞而無咎者﹐其惟九五乎」者﹐使「比」者得免咎﹐保永貞﹐久而無咎﹐其惟九五乎﹖以九五爲比之主﹐剛而處中﹐能識「比」者之情意﹐故使「比」者得保永貞﹐無內咎也。

「不寧方來」﹐上下應也。上下無陽以分其民﹐五獨處尊﹐莫不歸之﹐上下應之﹐旣親且安﹐安則不安者託焉﹐故不寧方所以來﹐「上下應」故也。夫無者求有﹐有者不求所與﹐危者求安﹐安者不求所保。火有其炎﹐寒者附之。故已苟安焉﹐則不寧方來矣。

﹝疏﹞正義曰﹕釋「不寧方來」之義﹐以九五處中﹐故上下羣陰皆來應之。於此之時﹐陰往比陽﹐羣陰未得其所﹐皆未寧也。

「後夫凶」﹐其道窮也。將合和親而獨在後﹐親成則誅﹐是以凶也。

﹝疏﹞「後夫凶﹐其道窮也」。○正義曰﹕釋「後夫凶」。他悉親比﹐己獨後來﹐比道窮困﹐無人與親﹐故其凶也。此謂上六也。○注「將合和親」至「是以凶也」。○正義曰「親成則誅」者﹐彼此相比﹐皆速來爲親﹔親道已成﹐已獨在後而來﹐眾則嫌其離貳﹐所以被誅而凶也。

《象》曰﹕地上有水﹐比。先王以建萬國﹐親諸侯。萬國以「比」建﹐諸侯以「比」親。

﹝疏﹞正義曰「建萬國親諸侯」﹐非諸侯以下之所爲﹐故特云「先王」也。「建萬國」謂割土而封建之。「親諸侯」謂爵賞恩澤而親友之。萬國據其境域﹐故曰「建」也。「諸侯」謂其君身﹐故云「親」也。地上有水﹐猶域中有萬國﹐使之各相親比﹐猶地上有水﹐流通相潤及物﹐故云「地上有水﹐比」也。

初六﹕有孚比之﹐無咎。有孚盈缶﹐終來有它吉。處比之始﹐爲比之首者也。夫以不信爲比之首﹐則禍莫大焉﹐故必「有孚盈缶」﹐然後乃得免比之咎﹐故曰「有孚比之﹐無咎」也。處比之首﹐應不在一﹐心無私吝﹐則莫不比之。著信立誠﹐盈溢乎質素之器﹐則物終來無衰竭也。親乎天下﹐著信盈缶﹐應者豈一道而來﹖故必「有他吉」也。

﹝疏﹞「初六有孚」至「有他吉」。○正義曰「有孚比之無咎」者﹐處比之始﹐爲比之首﹐若無誠信﹐禍莫大焉。必有誠信而相親比﹐終始如一﹐爲之誠信﹐乃得無咎。「有孚盈缶﹐終來有他吉」者﹐身處比之首﹐應不在一﹐心無私吝﹐莫不比之。有此孚信盈溢質素之缶﹐以此待物﹐物皆歸向﹐從始至終﹐尋常恆來﹐非惟一人而已﹐更有他人並來而得吉﹐故云「終來有他吉」也。此假外像諭人事也。○注「應不在一﹐心無私吝」。○正義曰「應不在一」者﹐初六無應﹐是「應不在一」﹐故「心無私吝」也。若心有偏應﹐卽私有愛吝也﹐以「應不在一」﹐故「心無私吝」也。

《象》曰﹕比之初六﹐「有它吉」也。

六二﹕比之自內﹐貞吉。處比之時﹐居中得位﹐而系應在五﹐不能來它﹐故得其自內貞吉而已。

﹝疏﹞正義曰「比之自內﹐貞吉」者﹐居中得位﹐系應在五﹐不能使它悉來﹐惟親比之道﹐自在其內﹐獨與五應﹐但「貞吉」而已﹐不如初六「有它吉」也。

《象》曰「比之自內」﹐不自失也。

﹝疏﹞正義曰「不自失」者﹐釋「比之自內」之義﹐不自失其所應之偶﹐故云「比之自內﹐不自失」也。

六三﹕比之匪人。四自外比﹐二爲五貞﹐近不相得﹐遠則無應﹐所與比者﹐皆非巳親﹐故曰「比之匪人」。《象》曰「比之匪人」﹐不亦傷乎﹗

﹝疏﹞正義曰「比之匪人不亦傷乎」者﹐言六三所比﹐皆非己親之人。四自外比﹐二爲五貞﹐近不相得﹐遠又無應﹐是所欲親比﹐皆非其親﹐是以悲傷也。

六四﹕外比之﹐貞吉。外比於五﹐復得其位﹐比不失賢﹐處不失位﹐故「貞吉」也。

﹝疏﹞正義曰﹕六四上比於五﹐欲外比也。居得其位﹐比不失賢﹐所以貞吉。凡下體爲內﹐上體爲外﹐六四比五﹐故云「外比」也。

《象》曰﹕外比於賢﹐以從上也。

﹝疏﹞正義曰﹕九五﹐居中得位﹐故稱「賢」也。五在四上﹐四往比之﹐是「以從上」也。

九五﹕顯比。王用三驅﹐失前禽。邑人不誡﹐吉。爲比之主而有應在二﹐「顯比」者也。比而顯之﹐則所親者狹矣。夫無私於物﹐惟賢是與﹐則去之與來﹐皆無失也。夫三驅之禮﹐禽逆來趣已則捨之﹐背已而走則射之﹐愛於來而惡於去也﹐故其所施﹐常「失前禽」也。以「顯比」而居王位﹐用三驅之道者也﹐故曰「王用三驅﹐失前禽也」。用其中正﹐徵討有常﹐伐不加邑﹐動必討叛﹐邑人無虞﹐故「不誡」也﹐𨿽不得乎大人之吉﹐是「顯比」之吉也。此可以爲上之使﹐非爲上道也。

﹝疏﹞「九五顯比」至「邑人不誡吉」。○正義曰﹕五應於二﹐顯明比道﹐不能普徧相親﹐是比道狹也。「王用三驅失前禽」者﹐此假田獵之道﹐以諭「顯比」之事。凡三驅之禮﹐禽向已者則捨之﹐背已者則射之﹐是失於「前禽」也。「顯比」之道﹐與己相應者則親之﹐與己不相應者則疏之﹐與三驅田獵﹐愛來惡去相似﹐故云「王用三驅﹐失前禽」也。言「顯比」之道﹐似於此也。「邑人不誡吉」者﹐𨿽不能廣普親比於自己相親之處﹐不妄加討罰﹐所以己邑之人﹐不須防誡而有吉也。至於「邑人不誡」而「爲吉」﹐非是大人弘闊之道﹐不可爲大人之道﹐但可爲大人之使。○注「爲比之主」至「非爲上之道」。○正義曰「去之與來皆無失」者﹐若「比」道弘闊﹐不偏私於物﹐惟賢是親﹐則背己去者與來向己者﹐皆悉親附無所失也﹔言去亦不失﹐來亦不失。夫三驅之禮者﹐先儒皆云「三度驅禽而射之也」。三度則已﹐今亦從之﹐去則射之。褚氏諸儒皆以「爲三面著人驅禽」﹐必知「三面」者﹐禽惟有背己﹑向己﹑趣己﹐故左右及於後皆有驅之。「愛於來而惡於去」者﹐來則捨之﹐是愛於來也﹔去則射之﹐是惡於去也。「故其所施常失前禽」者﹐言獨「比」所應﹐則所比爲失。如三驅所施﹐愛來憎去﹐則失在前禽也。「用其中正﹐徵討有常﹐伐不加邑﹐動必討叛」者﹐此九五居中得正﹐故云「用其中正」也。心旣中正﹐不妄喜怒﹐故徵伐有常也。所伐之事﹐不加親己之邑﹔興師動眾﹐必欲討其叛逆。五以其「顯比」﹐親者伐所不加也﹐叛者﹐必欲徵伐也。云「𨿽不得乎大人之吉﹐是顯比之吉」者﹐以《象》云「顯比之吉」﹐其比狹也。若「大人之吉」﹐則「比」道弘通也。「可以爲上之使﹐非爲上之道」者﹐九五居上之位﹐若爲行如此﹐身𨿽爲王﹐止可爲上使之人﹐非是爲王之道﹐故云「非爲上之道」。

《象》曰「顯比」之吉﹐位正中也。捨逆取順﹐「失前禽」也。「邑人不誡」﹐上使中也。

﹝疏﹞「顯比之吉」至「上使中也」。○正義曰「顯比之吉﹐位正中」者﹐所以「顯比」得吉者﹐以所居之位正而且中﹐故云「顯比之吉」。「捨逆取順失前禽也」者﹐禽逆來向己者﹐則捨之而不害﹐禽順去背己而走者﹐則射而取之﹐是「失前禽」也。「邑人不誡上使中也」者﹐釋「邑人不誡」之義﹐所以己邑之人﹐不須防誡﹐止由在上九五之使得其中正之人﹐伐不加邑﹐動必討叛﹐不橫加無罪﹐止由在上使中也。「中」謂九五也。此九五𨿽不得爲王者之身﹐堪爲王者之使﹐以居中位﹐故云「上使中」也。

上六﹕比之無首﹐凶。無首﹐後已﹐處卦之終﹐是後夫也。親道已成﹐無所與終﹐爲時所棄﹐宜其凶也。

﹝疏﹞正義曰「無首凶」者﹐謂無能爲頭首。它人皆「比」﹐己獨在後﹐是親比於人﹐無能爲頭首也。它人皆「比」﹐親道已成﹐己獨在後﹐眾人所棄﹐宜其凶也。

《象》曰「比之無首」﹐無所終也。

﹝疏﹞正義曰「無所終」者﹐釋「比之無首」﹐旣不能爲比之初首﹐被人所棄﹐故無能與之共終也。

乾下巽上。小畜﹕亨。不能畜大﹐止健剛志﹐故行是以亨。

﹝疏﹞正義曰﹕但小有所畜﹐惟「畜」九三而已。初九﹑九二﹐猶剛健得行﹐是以剛志上得亨通﹐故云「小畜亨」也。若大畜﹑乾在於下﹐艮在於上﹐艮是陽卦﹐又能止物﹐能止此乾之剛健﹐所畜者大﹐故稱「大畜」。此卦則巽在於上﹐乾在於下﹐巽是陰﹐柔性﹐又和順﹐不能止畜在下之乾﹐惟能畜止九三﹐所畜狹小﹐故名「小畜」。

密雲不雨﹐自我西郊。

﹝疏﹞正義曰「密雲不雨」者﹐若陽之上升﹐陰能畜止﹐兩气相薄則爲雨也。今惟能畜止九三﹐其气被畜﹐但爲密雲﹐初九﹑九二﹐猶自上通﹐所以不能爲雨也。「自我西郊」者﹐所聚密雲﹐由在我之西郊﹐去我旣遠﹐潤澤不能行也﹐但聚在西郊而已。

《彖。曰﹕小畜﹐柔得位而上下應之﹐曰「小畜」。謂六四也﹐成卦之義﹐在此爻也。體無二陰﹐以分其應故上下應之也。旣得其位﹐而上下應之﹐三不能陵﹐小畜之義。

﹝疏﹞正義曰「柔得位」﹐謂六四也。以陰居陰﹐故稱得位。此卦惟有一陰﹐上下諸陽皆來應之﹐故曰「小畜」。此釋小畜卦名也。言此卦之畜﹐六四惟畜其下九三﹐初九﹑九二猶不能擁畜﹐而云「上下應之」者﹐若細別而言﹐小畜之義﹐惟當畜止在下。三陽猶不能畜盡﹐但畜九三而已。若大判而言之﹐上下五陽總應六四﹐故云「上下應之」。其四𨿽應何妨﹐總不能畜止剛健也。

健而巽﹐剛中而志行﹐乃亨。「密雲不雨」﹐尙往也﹔「自我西郊」﹐施未行也。小畜之勢﹐足作密雲﹐乃「自我西郊」﹐未足以爲雨也。何由知未能爲雨﹖夫能爲雨者﹐陽上薄陰﹐陰能固之﹐然後烝而爲雨。今不能制初九之「復道」﹐固九二之「牽復」﹐九三更以不能復爲劣也。下方尙往﹐施豈得行﹖故密雲而不能爲雨﹐尙往故也。何以明之﹖去陰能固之﹐然後乃雨乎。上九獨能固九三之路﹐故九三不可以進而「輿說輻」也。能固其路而安於上﹐故得「旣雨旣處」。若四﹑五皆能若上九之善畜﹐則能雨明矣。故舉一卦而論之﹐能爲小畜密雲而已。陰苟不足以固陽﹐則𨿽復至盛﹐密雲自我西郊﹐故不能雨也。雨之未下﹐卽施之未行也。《彖》至論一卦之體﹐故曰「密雲不雨」。《象》各言一爻之徳﹐故曰「旣雨旣處」也。

﹝疏﹞「健而巽」至「施未行也」。○正義曰「健而巽﹐剛中而志行﹐乃亨」者﹐內旣剛健而外逢柔順﹐剛發於外﹐不被摧抑﹐而志意得行。以此言之﹐故剛健之志﹐乃得亨通﹐此釋「亨」也。「密雲不雨﹐尙往」者﹐所以密雲不雨者﹐不能畜止諸陽﹐初九﹑九二﹐猶得上進﹐陰陽气通﹐所以不雨﹐釋「密雲不雨」也。「自我西郊施未行」者﹐釋「自我西郊」之義。所以密雲不雨﹐從我西郊而積聚者﹐猶所施潤澤﹐未得流行周徧﹐故不覆國都﹐但遠聚西郊也。然云在國都而不雨﹐亦是施未行也。必云在西郊者﹐若在國都﹐雨𨿽未落﹐猶有覆蔭之施﹐不得云「施未行」﹐今言在西郊﹐去施遠也。○注「小畜之勢」至「旣雨旣處也」。○正義曰「九三更以不能復爲劣」者﹐初九旣得「復道」﹐九二可「牽」以獲「復」﹐皆得剛健上通﹐則是陰不能固陽﹐而九三劣弱﹐又不能自復﹐則是陽不薄陰﹐是以皆不雨也。且小畜之義﹐貴於上往﹐而九三不能自復﹐更爲劣弱﹐故言「九三更不能復爲劣」也。「能固其路而安於上」者﹐謂上九能閉固九三之道路﹐不被九三所陵﹐得安於上﹐所以「旣雨旣處」也﹐故舉一卦而論之。「能爲小畜密雲而已」者﹐此明卦之與爻﹐其義別也。但卦總二象﹐明上體不能閉固下體﹐所以密雲不能爲雨。爻則止明一爻之事﹐上九能固九三﹐所以上九而有雨也。所以卦與爻其義異也。諸卦多然。若《比卦》云「比吉」﹐上六則云「比之無首凶」也﹔《復卦》云「復亨」﹐上六云「迷復凶」也。此皆卦之與爻﹐義相違反﹐它皆仿此。

《象》曰﹕風行天上﹐小畜。君子以懿文徳。未能行其施者﹐故可以懿文徳而已。

﹝疏﹞正義曰「君子以懿文徳」者﹐懿﹐美也。以於其時施末得行﹐諭君子之人但修美文徳﹐待時而發。風爲號令﹐若「風行天下」﹐則施附於物﹐不得云「施未行」也。今風在天上﹐去物旣遠﹐無所施及﹐故曰「風行天上」。凡大象﹐君子所取之義﹐或取二卦之象而法之者﹐若「地中有水﹐師﹐君子以容民畜眾」﹐取卦象包容之義﹔若《履卦﹟象》云「上天下澤﹐履﹐君子以辯上下」﹐取上下尊卑之義。如此之類﹐皆取二象﹐君子法以爲行也。或直取卦名﹐因其卦義所有﹐君子法之﹐須合卦義行事者。若《訟卦》云「君子以作事謀始」﹐防其所訟之源﹐不取「天與水違行」之象﹔若《小畜》「君子以懿文徳」﹐不取「風行天上」之象。餘皆仿此。

初九﹕復自道﹐何其咎﹖吉。處乾之始﹐以升巽初﹐四爲已應﹐不距已者也。以陽升陰﹐復自其道﹐順而無違﹐何所犯咎﹐得義之吉。

﹝疏﹞正義曰﹕處乾之始以升巽﹐初四爲已應﹐以陽升陰﹐反復於上﹐自用已道﹐四則順而無違﹐於已無咎﹐故云「復自道﹐何其咎﹖吉」。

《象》曰「復自道」﹐其義吉也。

﹝疏﹞正義曰「其義吉」者﹐以陽升陰﹐以剛應柔﹐其義於理吉也。

九二﹕牽復吉。處乾之中﹐以升巽五﹐五非畜極﹐非固已者也。𨿽不能若陰之不違﹐可牽以獲復﹐是以吉也。

﹝疏﹞正義曰「牽」謂牽連﹐「復」謂反復﹐二欲往五﹐五非止畜之極﹐不閉固於已﹐可自牽連反復於上而得吉也。

《象》曰「牽復」在中﹐亦不自失也。

﹝疏﹞正義曰﹕旣彊牽連﹐而復在下卦之中﹐以其得中﹐不被閉固﹐亦於已不自有失﹐解「牽復吉」也。

九三﹕輿說輻。夫妻反目。上爲畜盛﹐不可牽徵﹐以斯而進﹐故必「說輻」也。已爲陽極﹐上爲陰長﹐畜於陰長﹐不能自復﹐方之「夫妻反目」之義也。

﹝疏﹞正義曰﹕九三欲復而進﹐上九固而止之﹐不可以行﹐故車輿說其輻。「夫妻反目」者﹐上九體巽爲長女之陰﹐今九三之陽﹐被長女閉固﹐不能自復﹐夫妻乖戾﹐故反目相視。

《象》曰「夫妻反目」﹐不能正室也。

﹝疏﹞正義曰「不能正室」者﹐釋「夫妻反目」之義。以九三之夫不能正上九之室﹐故「反目」也。此假象以諭人事也。

六四﹕有孚﹐血去惕出﹐無咎。夫言「血」者﹐陽犯陰也。四乘於三﹐近不相得﹐三務於進﹐而已隔之﹐將懼侵克者也。上亦惡三而能制焉﹐志與上合﹐共同斯誠﹐三𨿽逼己﹐而不能犯﹐故得血去懼除﹐保無咎也。

﹝疏﹞「六四」至「無咎」。○正義曰﹕六四居九三之上﹐乘陵於三﹐三旣務進﹐而已固之﹐懼三害己﹐故有「血」也。畏三侵陵﹐故惕懼也。但上九亦憎惡九三﹐六四與上九同志﹐共惡於三三不害己﹐己故得其血去除﹐其惕出散﹐信能血去懼除﹐乃得無咎。○注「夫言血者」至「無咎也」。○正義曰「夫言血者陽犯陰也」者﹐謂此卦言「血」﹐陽犯陰也。「夫」者﹐發語之端﹐非是總凡之辭。故《需》六四云「需於血」﹐《注》云「凡稱血者﹐陰陽相傷也」。則稱血者﹐非惟陽犯陰也。

《象》曰﹕有孚惕出﹐上合志也。

﹝疏﹞正義曰﹕釋「惕出」之意。所以「惕出」者﹐由己與上九同合其志﹐共惡於三也。

九五﹕有孚攣如﹐富以其鄰。處得尊位﹐不疑於二﹐來而不距。二牽已攣﹐不爲專固﹐「有孚攣如」之謂也。以陽居陽﹐處實者也。居盛處實而不專固﹐富以其鄰者也。

﹝疏﹞正義曰「有孚攣如」者﹐五居尊位﹐不疑於二﹐來而不距。二旣牽挽而來﹐已又攀攣而迎接﹐志意合同﹐不有專固相逼﹐是有信而相牽攣也。「如」﹐語辭﹐非義類。「富以其鄰」者﹐五是陽爻﹐卽必富實。心不專固﹐故能用富以與其鄰。「鄰」謂二也。

《象》曰「有孚攣如」﹐不獨富也。

﹝疏﹞正義曰「不獨富也」者﹐釋「攣如」之義。所以攀攣於二者﹐以其不獨自專固於富﹐欲分與二也。

上九﹕旣雨旣處﹐尙徳載﹐婦貞厲﹐月幾望﹐君子徵凶。處小畜之極﹐能畜者也。陽不獲亨﹐故「旣雨」也。剛不能侵﹐故「旣處」也。體《巽》處上﹐剛不敢犯﹐「尙徳」者也。爲陰之長﹐能畜剛健﹐徳積載者也。婦制其夫﹐臣制其君﹐𨿽貞近危﹐故曰「婦貞厲」也。陰之盈盛莫盛於此﹐故曰「月幾望」也。滿而又進﹐必失其道﹐陰疑於陽﹐必見戰伐﹐𨿽復君子﹐以徵必凶﹐故曰「君子徵凶」。

﹝疏﹞「上九﹐旣雨旣處」至「君子徵凶」。○正義曰「旣雨旣處」者﹐九三欲進﹐已能固之﹐陰陽不通﹐故已得其雨也。「旣處」者﹐三不能侵﹐不憂危害﹐故已得其處也。「尙徳載」者﹐體《巽》處上﹐剛不敢犯﹐爲陰之長﹐能畜正剛健﹐慕尙此徳之積聚而運載也﹐故云「尙徳載」也。言慕尙此道徳之積載也。「婦貞厲」者﹐上九制九三﹐是婦制其夫﹐臣制其君﹐𨿽復貞正﹐而近危厲也。「月幾望」者﹐婦人之制夫﹐猶如月在望時盛極以敵日也。「幾」﹐辭也﹐已從上釋﹐故於此不復言也。「君子徵凶」者﹐陰疑於陽﹐必見戰伐﹐𨿽復君子之行而亦凶也。○注「處小畜之極」至「君子徵凶」。○正義曰「處小畜之極﹐能畜者也」者。已處小畜盛極﹐是閉畜者也。「陽不獲亨﹐故旣雨也」者﹐陽若亨通則不雨也。所以卦系辭云「小畜﹐亨﹐密雲不雨。」今九三之陽﹐被上九所固﹐不獲亨通﹐故「旣雨」也。

《象》曰「旣雨旣處」﹐徳積載也。「君子徵凶」﹐有所疑也。夫處下可以徵而無咎者﹐惟泰也則然。坤本體下﹐又順而弱﹐不能敵剛﹐故可以全其類﹐徵而吉也。自此以往﹐則其進各有難矣。夫巽𨿽不能若艮之善畜﹐猶不肯爲坤之順從也﹐故可得少進﹐不可盡陵也。是以初九﹑九二﹐其復則可﹐至於九三﹐則「輿說輻」也。夫大畜者﹐畜之極也。畜而不已﹐畜極則通﹐是以其畜之盛在於四﹑五﹐至於上九﹐道乃大行。小畜積極而後乃能畜﹐是以四﹑五可以進﹐而上九說徵之輻。

﹝疏﹞「《象》曰旣雨旣處」至「有所疑也」。○正義曰「旣雨旣處﹐徳積載」者﹐釋「旣雨旣處」之義。言所以得「旣雨旣處」者﹐以上九道徳積聚﹐可以運載﹐使人慕尙﹐故云「旣雨旣處」也。「君子徵凶有所疑」者﹐釋「君子徵凶」之義﹐言所以「徵凶」者﹐陰气盛滿﹐被陽有所疑忌﹐必見戰伐﹐故「徵凶」也。○注「夫處下」至「說徵之輻」。○正義曰「夫巽𨿽不能若艮之善畜」者﹐謂𨿽不能如大畜艮卦在上﹐善畜下之乾也。「巽𨿽不能如艮之善畜」﹐故其畜小也。「猶不肯爲坤之順從」者﹐謂猶不肯如泰卦﹑坤在於上順從乾也。「故可得少進」者﹐謂初九﹑九二得前進也。「不可盡陵」者﹐九三欲陵上九﹐被上九所固﹐是不可得「盡陵」也。「畜而不已﹐畜極則通﹐是以其畜之盛在於四五﹐至於上九﹐道乃大行」者﹐此論大畜義也。大畜畜而不已﹐謂之「大畜」。四爻﹑五爻是畜之盛極﹐而不休已﹐畜極則通。四﹑五畜道旣極﹐至於上九﹐無可所畜﹐故上九道乃大行﹐無所畜也。「小畜積極而後乃能畜」者﹐小畜之道旣微﹐積其終極﹐至於上九﹐乃能畜也﹐謂「畜」九三也。「是以四﹑五可以進」者﹐四𨿽畜初﹐五𨿽畜二﹐畜道旣弱﹐故九二可以進。「上九說徵之輻」者﹐上九畜之「積極」﹐故能說此九三徵行之輻。案﹕九三但有「說輻」﹐無「徵」之文。而王氏言上九「說徵之輻」者﹐輿之有輻﹐可以徵行。九三爻有「徵」義﹐今輿輻旣說﹐則是說徵之輻﹐因上九「徵凶」之文﹐徵則行也。文𨿽不言﹐於義必有言「輻」者﹐鄭《注》云「謂輿下縛木﹐與軸相連﹐鉤心之木」是也。《子夏傳》云「輻﹐車劇也。」

兌下乾上。履﹕虎尾﹐不咥人﹐亨。

﹝疏﹞正義曰﹕《履卦》之義﹐以六三爲主。六三以陰柔履踐九二之剛﹐履危者也﹐猶如履虎尾﹐爲危之甚。「不咥人亨」者﹐以六三在兌體﹐兌爲和說﹐而應干剛﹐𨿽履其危﹐而不見害﹐故得亨通﹐猶若履虎尾不見咥齧於人。此假物之象以諭人事。

《彖》曰﹕履﹐柔履剛也。說而應乎乾﹐是以「履虎尾﹐不咥人亨」。凡「彖」者﹐言乎一卦之所以爲主也﹐成卦之體在六三也。「履虎尾」者﹐言其危也。三爲履主﹐以柔履剛﹐履危者也。「履虎尾」﹐有「不見咥」者﹐以其說而應乎乾也。乾﹐剛正之徳者也。不以說行夫佞邪﹐而以說應乎《乾》﹐宜其「履虎尾」﹐不見咥而亨。

﹝疏﹞「《彖》曰履柔履剛也」至「不咥人亨」。○正義曰「履﹐柔履剛」者﹐言履卦之義﹐是柔之履剛。六三陰爻﹐在九二陽爻之上﹐故云「柔履剛」也。「履」謂履踐也。此釋履卦之義。「說而應乎乾﹐是以履虎尾﹐不咥人亨」者﹐釋「不咥人亨」之義。六三在兌體﹐兌爲和說﹐應於上九﹐上九在乾體。兌自和說﹐應乎乾剛﹐以說應剛﹐無所見害。是以履踐虎尾﹐不咥害於人﹐而得亨通也。若以和說之行﹐而應於陰柔﹐則是邪佞之道﹐由以說應於剛﹐故得吉也。

剛中正﹐履帝位而不疚﹐光明也。言五之徳。

﹝疏﹞正義曰「剛中正履帝位」者﹐謂九五也。以剛處中﹐得其正位﹐居九五之尊﹐是「剛中正履帝位」也。「而不疚光明」者﹐能以剛中而居帝位﹐不有疚病﹐由徳之光明故也。此一句贊明履卦徳養之美﹐於經無所釋也。

《象》曰﹕上天下澤﹐履。君子以辯上下﹑定民志。

﹝疏﹞正義曰﹕天尊在上﹐澤卑處下﹐君子法此履卦之象﹐以分辯上下尊卑﹐以定正民之志意﹐使尊卑有序也。但此履卦名合二義﹐若以爻言之﹐則在上履踐於下﹐六三「履」九二也。若以二卦上下之象言之﹐則「履」﹐禮也﹐在下以禮承事於上。此象之所言﹐取上下二卦卑承尊之義﹐故云「上天下澤﹐履」。但易合萬象﹐反覆取義﹐不可定爲一體故也。

初九﹕素履往﹐無咎。處履之初﹐爲履之始﹐履道惡華﹐故素乃無咎。處履以素﹐何往不從﹖必獨行其願﹐物無犯也。

﹝疏﹞正義曰﹕處履之始﹐而用質素﹐故往而無咎。若不以質素﹐則有咎也。

《象》曰﹕素履之往﹐獨行原也。

﹝疏﹞正義曰「獨行願」者﹐釋「素履」之往﹐它人尙華﹐己獨質素﹐則何咎也﹖故獨行所願﹐則物無犯也。

九二﹕履道坦坦﹐幽人貞吉。履道尙謙﹐不喜處盈﹐務在致誠﹐惡夫外飾者。也而二以陽處陰﹐履於謙也。居內履中﹐隱顯同也。履道之美﹐於斯爲盛。故「履道坦坦」﹐無險厄也。在幽而貞﹐宜其吉。

﹝疏﹞「九二」至「幽人貞吉」。○正義曰「履道坦坦」者﹐坦坦﹐平易之貌。九二以陽處陰﹐履於謙退﹐已能謙退﹐故「履道坦坦」者﹐易無險難也。「幽人貞吉」者﹐旣無險難﹐故在幽隱之人﹐守正得吉。○注「履道尙謙」至「宜其吉」。○正義曰「履道尙謙」者﹐言履踐之道﹐貴尙謙退﹐然後乃能踐物。「履」又爲禮﹐故「尙謙」也。「居內履中﹐隱顯同」者﹐「履道尙謙」﹐不喜處盈﹐然以陽處陰﹐尙於謙徳。「居內履中」﹐以信爲道﹐不以居外爲榮﹐處內爲屈。若居在外﹐亦能履中謙退﹐隱之與顯﹐在心齊等﹐故曰「隱顯同」也。「在幽而貞﹐宜其吉」者﹐以其在內卦之中﹐故云「在幽」也。謙而得中﹐是貞正也。「在幽」能行此正﹐故曰「宜其吉」。

《象》曰「幽人貞吉」﹐中不自亂也。

﹝疏﹞正義曰「中不自亂」者﹐釋「幽人貞吉」﹐以其居中﹐不以危險而自亂也。旣能謙退幽居﹐何有危險自亂之事﹖

六三﹕眇能視﹐跛能履。履虎尾﹐咥人凶。武人爲於大君。居「履」之時﹐以陽處陽﹐猶曰不謙﹐而況以陰居陽﹐以柔乘剛者乎﹖故以此爲明眇目者也﹐以此爲行跛足者也﹐以此履危見咥者也。志在剛健﹐不修所履﹐欲以陵武於人﹐「爲於大君」﹐行未能免於凶﹐而志存於五﹐頑之甚也。

﹝疏﹞「六三眇能視」至「武人爲於大君」。○正義曰「眇能視﹐跛能履」者﹐居「履」之時﹐當須謙退。今六三以陰居陽﹐而又失其位﹐以此視物﹐猶如眇目自爲能視﹐不足爲明也﹔以此履踐﹐猶如跛足自爲能履﹐不足與之行也。「履虎尾咥人凶」者﹐以此履虎尾﹐咥齧於人﹐所以凶也。「武人爲於大君」者﹐行此威武加陵於人﹐欲自「爲於大君」﹐以六三之微﹐欲行九五之志﹐頑愚之甚。

《象》曰「眇能視」﹐不足以有明也。「跛能履」﹐不足以與行也。咥人之凶﹐位不當也。「武人爲於大君」﹐志剛也。

﹝疏﹞「《象》曰眇能視」至「武人爲於大君志剛也」。○正義曰「不足以有明」者﹐釋「眇能視物」。目旣隆眇﹐假使能視﹐無多明也。「不足以與行」者﹐解「跛能履」。足旣蹇跛﹐假使能履﹐行不能遠﹐故云「不足以與行」也。「位不當」者﹐釋「咥人之凶」。所以被咥見凶者﹐緣居位不當﹐爲以陰處陽也。「志剛」者﹐釋「武人爲於大君」。所以陵武加人﹐欲爲大君﹐以其志意剛猛﹐以陰而處陽﹐是志意剛也。

九四﹕履虎尾﹐愬愬﹐終吉。逼近至尊﹐以陽承陽﹐處多懼之地﹐故曰「履虎尾﹐愬愬」也。然以陽居陰﹐以謙爲本﹐𨿽處危懼﹐終獲其志﹐故「終吉」也。

﹝疏﹞正義曰「履虎尾愬愬」者﹐逼近五之尊位﹐是「履虎尾」近其危也。以陽承陽﹐處嫌隙之地﹐故「愬愬」危懼也。「終吉」者﹐以陽居陰﹐意能謙退﹐故終得其吉也。

《象》曰「愬愬終吉」﹐志行也。

﹝疏﹞正義曰「志行」者﹐釋「愬愬終吉」。初𨿽「愬愬」﹐終得其吉﹐以謙志得行﹐故「終吉」也。

九五﹕夬履﹐貞厲。得位處尊﹐以剛決正﹐故曰「夬履貞厲」也。履道惡盈而五處尊﹐是以危。

﹝疏﹞正義曰「夬履」者﹐夬者﹐決也。得位處尊﹐以剛決正﹐履道行正﹐故夬履也。「貞厲」者﹐厲﹐危也。履道惡盈﹐而五以陽居尊﹐故危厲也。

《象》曰「夬履﹐貞厲」﹐位正當也。

﹝疏﹞正義曰「位正當」者﹐釋「夬履貞厲」之義。所以「夬履貞厲」者﹐以其位正﹐當處在九五之位﹐不得不決斷其理﹐不得不有其貞厲﹐以位居此地故也。

上九﹕視履考祥﹐其旋元吉。禍福之祥﹐生乎無所履﹐處履之極﹐履道成矣﹐故可「視履」而「考祥」也。居極應說﹐髙而不危﹐是其旋也。履道大成﹐故「元吉」也。

﹝疏﹞正義曰「視履考祥」者﹐祥謂徵祥。上九處履之極﹐履道已成﹐故視其所履之行﹔善惡得失﹐考其禍福之徵祥。「其旋元吉」者﹐旋謂旋反也。上九處履之極﹐下應兌說﹐髙而不危﹐是其不墜於「履」﹐而能旋反行之﹐履道大成﹐故「元吉」也。

《象》曰「元吉」﹐在上大有慶也。

﹝疏﹞正義曰「大有慶」者﹐解「元吉」在上之義。旣以「元吉」而在上九﹐是大有福慶也﹐以有福慶﹐故在上元吉也。

乾下坤上。泰﹕小往大來﹐吉亨。

﹝疏﹞正義曰﹕陰去故「小往」﹐陽長故「大來」﹐以此吉而亨通。此卦亨通之極﹐而四徳不具者﹐物旣太通﹐多失其節﹐故不得以爲元始而利貞也。所以《象》云「財成」﹑「輔相」﹐故四徳不具。

《彖》曰「泰﹐小往大來﹐吉亨」﹐則是天地交而萬物通也﹐上下交而其志同也。內陽而外陰﹐內健而外順﹐內君子而外小人。君子道長﹐小人道消也。

﹝疏﹞「《彖》曰泰小往大來」至「小人道消也」。○正義曰「泰﹐小往大來﹐吉亨﹐則是天地交而萬物通」者﹐釋此卦「小往大來吉亨」名爲「泰」也。所以得名爲「泰」者﹐止由天地气交而生養萬物﹐物得大通﹐故云「泰」也。「上下交而其志同」者﹐此以人事象天地之交。上謂君也。下謂臣也﹐君臣交好﹐故志意和同。「內陽而外陰﹐內健而外順」﹐內健則內陽﹐外順則外陰。內陽外陰據其象﹐內健外順明其性﹐此說泰卦之徳也。陰陽言爻﹐健順言卦。此就卦爻釋「小往大來吉亨」也。「內君子而外小人﹐君子道長﹐小人道消」者﹐更就人事之中﹐釋「小往大來吉亨」也。

《象》曰﹕天地交﹐泰。後以財成天地之道﹐輔相天地之宜﹐以左右民。泰者﹐物大通之時也。上下大通﹐則物失其節﹐故財成而輔相﹐以左右民也。

﹝疏﹞「《象》曰天地交泰」至「以左右民」。○正義曰「後以財成天地之道」者﹐由物皆通泰﹐則上下失節。後﹐君也。於此之時﹐君當翦財﹐成就天地之道。「輔相天地之宜」者﹐相﹐助也。當輔助天地所生之宜。「以左右民」者﹐左右﹐助也﹐以助養其人也。「天地之道」者﹐謂四時也﹐冬寒﹑夏暑﹑春生﹑秋殺之道。若气相交通﹐則物失其節。物失其節﹐則冬溫﹑夏寒﹑秋生﹑春殺。君當財節成就﹐使寒暑得其常﹐生殺依其節﹐此天地自然之气﹐故云「天地之道」也。「天地之宜」者﹐謂天地所生之物各有其宜。若《大司徒》云「其動物植物」﹐及《職方》云楊州其貢宜稻麥﹐雍州其貢宜黍稷。若天气大同﹐則所宜相反。故人君輔助天地所宜之物﹐各安其性﹐得其宜﹐據物言之﹐故稱「宜」也。此卦言「後」者﹐以不兼公卿大夫﹐故不云君子也。兼通諸侯﹐故不得直言先王﹐欲見天子諸侯﹐俱是南面之君﹐故特言「後」也。

初九﹕拔茅茹﹐以其匯﹐徵吉。茅之爲物﹐拔其根而相牽引者也。「茹」﹐相牽引之貌也。三陽同志﹐俱志在外﹐初爲類首﹐已舉則從﹐若「茅茹」也。上順而應﹐不爲違距﹐進皆得志﹐故以其類「徵吉」。

﹝疏﹞正義曰「拔茅茹」者﹐初九欲往於上﹐九二﹑九三﹐皆欲上行﹐已去則從﹐而似拔茅舉其根相牽茹也。「以其匯」者﹐匯﹐類也﹐以類相從。「徵吉」者﹐徵﹐行也。上坤而順下﹐應於乾﹐己去則納﹐故徵行而吉。

《象》曰「拔茅」﹑「徵吉」﹐志在外也。

﹝疏﹞正義曰「志在外」者﹐釋「拔茅徵吉」之義。以其三陽志意皆在於外﹐己行則從﹐而似「拔茅徵行」而得吉。此假外物以明義也。

九二﹕包荒﹐用馮河﹐不遐遺﹐朋亡。得尙於中行。體健居中而用乎「泰」﹐能包含荒穢﹐受納「馮河」者也。用心弘大﹐無所遐棄﹐故曰「不遐遺」也。無私無偏﹐存乎光大﹐故曰「朋亡」也。如此乃可以「得尙於中行」。尙﹐尢配也。「中行」﹐謂五。

﹝疏﹞正義曰「包荒用馮河」者﹐體健居中﹐而用乎「泰」﹐能包含荒穢之物﹐故云「包荒」也。「用馮河」者﹐無舟渡水﹐馮陵於河﹐是頑愚之人﹐此九二能包含容受﹐故曰「用馮河」也。「不遐遺」者﹐遐﹐遠也。遺﹐棄也。用心弘大﹐無所疏遠棄遺於物。「朋亡」者﹐得中無偏﹐所在皆納﹐無私於朋黨之事﹐「亡﹐無也」﹐故云「朋亡」也。「得尙於中行」者﹐「中行」謂六五也﹐處中而行﹐以九二所爲如此。尙﹐配也﹐得配六五之中也。

《象》曰「包荒」﹐「得尙於中行」﹐以光大也。

﹝疏﹞正義曰﹕釋「得尙中行」之義。所以包荒﹑得配此六五之中者﹐以無私無偏﹐存乎光大之道﹐故此包荒。皆假外物以明義也。

九三﹕無平不陂﹐無往不復。艱貞無咎。勿卹其孚﹐於食有福。乾本上也﹐坤本下也﹐而得泰者﹐降與升也。而三處天地之際﹐將復其所處。復其所處﹐則上守其尊﹐下守其卑﹐是故無往而不復也﹐無平而不陂也。處天地之將閉﹐平路之將陂﹐時將大變﹐世將大革﹐而居不失其正﹐動不失其應﹐艱而能貞﹐不失其義﹐故「無咎」也。信義誠著﹐故不卹其孚而自明也﹐故曰「勿卹其孚﹐於食有福」也。

﹝疏﹞「九三無平不陂」至「於食有福」。○正義曰「無平不陂」者﹐九三處天地相交之際﹐將各分復其所處。乾體初𨿽在下﹐今將復歸於上﹐坤體初𨿽在上﹐今欲復歸於下﹐是初始平者﹐必將有險陂也。初始往者﹐必將有反復也。無有平而不陂﹐無有往而不復者﹐猶若元在下者而不在上﹐元在下者而不歸下也。「艱貞無咎」者﹐已居變革之世﹐應有危殆﹐只爲己居得其正﹐動有其應﹐艱難貞正﹐乃得「無咎」。「勿卹其孚﹐於食有福」者﹐卹﹐憂也﹔孚﹐信也。信義先以誠著﹐故不須憂其孚信也。信義自明﹐故於食祿之道﹐自有福慶也。○注「將復其所處」至「於食有福也」。○正義曰「將復其所處」者﹐以泰卦「乾體」在下﹐此九三將棄三而向四﹐是將復其乾之上體所處也。泰卦「坤體」在上﹐此六四今將去四而歸向初﹐復其「坤體」所處也。「處天地之將閉﹐平路之將陂」者﹐天將處上﹐地將處下﹐閉而不通﹐是「天地之將閉」也。所以往前通泰﹐路無險難﹐自今巳後﹐時旣否閉﹐路有傾危﹐是「平路之將陂」也。此因三之向四﹐是下欲上也。則上六將歸於下﹐是上欲下也﹐故云「復其所處」也。「信義誠著」者﹐以九三居不失正﹐動不失應﹐是信義誠著也。「故不卹其孚而自明」者﹐解「於食有福」﹐以信義自明﹐故飲食有福。

《象》曰「無往不復」﹐天地際也。天地將各分復之際。

﹝疏﹞正義曰「天地際」者﹐釋「無往不復」之義。而三處天地交際之處﹐天體將上﹐地體將下﹐故往者將復﹐平者將陂。

六四﹕翩翩﹐不富以其鄰。不戒以孚。乾樂上復﹐坤樂下復﹐四處坤首﹐不固所居﹐見命則退﹐故曰「翩翩」也。坤爻皆樂下﹐已退則從﹐故不待富而用其鄰也。莫不與已同其志願﹐故不待戒而自孚也。

﹝疏﹞正義曰「六四翩翩」者﹐四主坤首﹐而欲下復﹐見命則退﹐故翩翩而下也。「不富以其鄰」者﹐以﹐用也。「鄰」謂五與上也。今己下復﹐眾陰悉皆從之﹐故不待財富而用其鄰。「不戒以孚」者﹐鄰皆從己﹐共同志願﹐不待戒告而自孚信以從已也。

《象》曰「翩翩不富」﹐皆失實也。「不戒以孚」﹐中心願也。

﹝疏﹞正義曰「皆失實」者﹐解「翩翩不富」之義﹐猶眾陰皆失其本實所居之處﹐今旣見命﹐翩翩樂動﹐不待財富﹐並悉從之﹐故云「皆失實」也。「不戒以孚中心願」者﹐解「不戒以孚」之義﹐所以不待六四之戒告﹐而六五﹑上六﹐皆以孚信者﹐由中心皆願下復﹐故不待戒而自孚也。

六五﹕帝乙歸妹﹐以祉元吉。婦人謂嫁曰「歸」。「泰」者﹐陰陽交通之時也。女處尊位﹐履中居順﹐降身應二﹐感以相與﹐用中行願﹐不失其禮。「帝乙歸妹」﹐誠合斯義。履順居中﹐行原以祉﹐盡夫陰陽交配之宜﹐故「元吉」也。

﹝疏﹞「六五」至「以祉元吉」。○正義曰「帝乙歸妹」者﹐女處尊位﹐履中居順﹐降身應二﹐感以相與﹐用其中情﹐行其志願﹐不失於禮。爻備斯義者﹐惟帝乙歸嫁於妹而能然也。故作《易》者﹐引此「帝乙歸妹」以明之也。「以祉元吉」者﹐履順居中﹐得行志願﹐以獲祉福﹐盡夫陰陽交配之道﹐故大吉也。○注「婦人謂嫁曰歸」。○正義曰「婦人謂嫁曰歸」﹐隱二年《公羊傳》文也。

《象》曰「以祉元吉」﹐中以行願也。

﹝疏﹞正義曰「中以行願」者﹐釋「以祉元吉」之義﹐正由中順﹐行其志願﹐故得福而元吉也。

上六﹕城復於隍﹐勿用師。自邑告命﹐貞吝。居泰上極﹐各反所應﹐泰道將滅﹐上下不交﹐卑不上承﹐尊不下施﹐是故「城復子隍」﹐卑道崩也。「勿用師」﹐不煩攻也。「自邑告命﹐貞吝」﹐否道已成﹐命不行也。

﹝疏﹞「上六城復於隍」至「自邑告命貞吝」。○正義曰「城復於隍」者﹐居泰上極﹐各反所應﹐泰道將滅﹐上下不交﹐卑不上承﹐尊不下施﹐猶若「城復於隍」也。《子夏傳》云「隍是城下池也」。城之爲體﹐由基土陪扶﹐乃得爲城。今下不陪扶﹐城則隕壞﹐以此崩倒﹐反復於隍﹐猶君之爲體﹐由臣之輔翼。今上下不交﹐臣不扶君。君道傾危﹐故云「城復於隍」。此假外像以諭人事。「勿用師」者﹐謂君道已傾﹐不煩用師也。「自邑告命貞吝」者﹐否道己成﹐物不順從﹐惟於自已之邑而施告命﹐下旣不從﹐故「貞吝」。○注「卑道崩也」。○正義曰「卑道崩也」者﹐卑道向下﹐不與上交﹐故卑之道崩壞﹐不承事於上也。

《象》曰「城復於隍」﹐其命亂也。

﹝疏﹞正義曰「其命亂」者﹐釋「城復於隍」之義。若教命不亂﹐臣當輔君﹐猶土當扶城。由其命錯亂﹐下不奉上﹐猶上不陪城﹐使復於隍﹐故云「其命亂」也。

坤下乾上。否之匪人﹐不利君子貞。大往小來。

﹝疏﹞正義曰「否之匪人」者﹐言否閉之世﹐非是人道交通之時﹐故云「匪人」。「不利君子貞」者﹐由小人道長﹐君子道消﹐故不利君子爲正也。陽气往而陰气來﹐故云「大往小來」。陽主生息﹐故稱「大」﹔陰主消耗﹐故稱「小」。

《彖》曰「否之匪人﹐不利君子貞﹐大往小來」﹐則是天地不交﹐而萬物不通也﹔上下不交﹐而天下無邦也。內陰而外陽﹐內柔而外剛﹐內小人而外君子﹐小人道長﹐君子道消也。

﹝疏﹞正義曰「上下不交而天下無邦」者﹐與泰卦反也。《泰卦》云「上下交而其志同」﹐此應云「上下不交則其志不同」也。非但其志不同﹐上下乖隔﹐則邦國滅亡﹐故變云「天下無邦」也。「內柔而外剛」者﹐欲取否塞之義﹐故內至柔弱﹐外禦剛彊﹐所以否閉。若欲取「通泰」之義﹐則云「內健」「外順」。各隨義爲文﹐故此云「剛柔」﹐不云「健順」。

《象》曰﹕天地不交﹐否。君子以儉徳辟難﹐不可榮以祿。

﹝疏﹞正義曰「君子以儉徳辟難」者﹐言君子於此否塞之時﹐以節儉爲徳﹐辟其危難﹐不可榮華其身﹐以居祿位。此若據諸侯公卿言之﹐辟其羣小之難﹐不可重受官賞﹔若據王者言之﹐謂節儉爲徳﹐辟其陰陽已運之難﹐不可重自榮華而驕逸也。

初六﹕拔茅茹﹐以其匯﹐貞﹐吉亨。居否之初﹐處順之始﹐爲類之首者也。順非健也﹐何可以徵﹖居否之時﹐動則入邪﹐三陰同道﹐皆不可進。故「茅茹」以類﹐貞而不諂﹐則「吉亨」。

﹝疏﹞正義曰「拔茅茹」者﹐以居否之初﹐處順之始﹐未可以動﹐動則入邪﹐不敢前進。三陰皆然﹐猶若拔茅牽連其根相茹也。己若不進﹐餘皆從之﹐故云「拔茅茹」也。「以其匯」者﹐以其同類﹐共皆如此。「貞吉亨」者﹐守正而居志在於君﹐乃得吉而亨通。

《象》曰﹕拔茅貞吉﹐志在君也。志在於君﹐故不苟進。

﹝疏﹞正義曰「志在君」者﹐釋「拔茅貞吉」之義。所以居而守正者﹐以其志意在君﹐不敢懷諂苟進﹐故得「吉亨」也。此假外物以明人事。

六二﹕包承﹐小人吉﹐大人否﹐亨。居「否」之世﹐而得其位﹐用其至順﹐包承於上﹐小人路通﹐內柔外剛﹐大人「否」之﹐其道乃「亨」。

﹝疏﹞正義曰「包承」者﹐居「否」之世而得其位﹐用其志順﹐包承於上。「小人吉」者﹐否閉之時﹐小人路通﹐故於小人爲吉也。「大人否亨」者﹐若大人用此「包承」之徳﹐能否閉小人之「吉」﹐其道乃亨。

《象》曰「大人否亨」﹐不亂羣也。

﹝疏﹞正義曰﹕此釋所以大人「否亨」之意﹐良由否閉小人﹐防之以得其道﹐小人𨿽盛﹐不敢亂羣﹐故言「不亂羣」也。

六三﹕包羞。俱用小道以承其上﹐而但不當﹐所以「包羞」也。《象》曰「包羞」﹐位不當也。

﹝疏﹞正義曰「包羞」者﹐言羣陰俱用小人之道包承於上﹐以失位不當﹐所包承之事﹐惟羞辱己。

九四﹕有命無咎。疇離祉。夫處「否」而不可以有命者﹐以所應者小人也。有命於小人﹐則消君子之道者也。今初志在君﹐處乎窮下﹐故可以有命無咎而疇麗福也。疇謂初也。

﹝疏﹞正義曰「有命無咎」者﹐九四處否之時﹐其陰爻皆是小人。若有命於小人﹐則君子道消也。今初六志在於君﹐守正不進﹐處於窮下。今九四有命命之﹐故「無咎」。「疇離祉」者﹐疇謂疇匹﹐謂初六也。離﹐麗也。麗謂附著也。言九四命初﹐身旣無咎﹐初旣被命﹐附依祉福﹐言初六得福也。

《象》曰「有命無咎」﹐志行也。

﹝疏﹞正義曰﹕釋「有命無咎」之義﹐所以九四有命﹐得無咎者﹐由初六志意得行﹐守正而應於上﹐故九四之命得無咎。

九五﹕休否﹐大人吉。其亡其亡﹐系於苞桑。居尊得位﹐能休否道者也。施否於小人﹐否之休也。惟大人而後能然﹐故曰「大人吉」也。處君子道消之時﹐已居尊位﹐何可以安﹖故心存將危﹐乃得固也。

﹝疏﹞「九五休否」至「系於苞桑」。○正義曰「休否」者﹐休﹐美也。謂能行休美之事於否塞之時﹐能施此否閉之道﹐遏絕小人﹐則是「否」之休美者也﹐故云「休否」。「大人吉」者﹐惟大人乃能如此而得吉也﹐若其凡人﹐則不能。「其亡其亡﹐系於苞桑」者﹐在道消之世﹐居於尊位而遏小人﹐必近危難﹐須恆自戒愼其意﹐常懼其危亡﹐言丁寧戒愼如此也。「系於苞桑」者﹐苞﹐本也。凡物系於桑之苞本則牢固也。若能「其亡其亡」﹐以自戒愼﹐則有「系於苞桑」之固﹐無傾危也。○注「心存將危」。○正義曰「心存將危」﹐解「其亡其亡」之義。身𨿽安靜﹐心意常存將有危難﹐但念「其亡其亡」﹐乃得固者﹐卽「系於苞桑」也。必云「苞桑」者﹔取會韻之義。又桑之爲物﹐其根眾也。眾﹐則牢固之義。

《象》曰﹕大人之吉﹐位正當也。

﹝疏﹞正義曰﹕釋「大人吉」之義﹐言九五居尊得位﹐正所以當遏絕小人得其吉。

上九﹕傾否﹐先否後喜。先傾後通﹐故「後喜」也。始以傾爲「否」﹐後得通乃喜。

﹝疏﹞正義曰﹕處否之極﹐否道已終﹐此上九能傾毀其否﹐故曰「傾否」也。「先否後喜」者﹐否道未傾之時﹐是「先否」之道﹔否道巳傾之後﹐其事得通﹐故曰「後有喜」也。

《象》曰﹕否終則傾﹐何可長也﹖

﹝疏﹞正義曰﹕釋「傾否」之義。否道巳終﹐通道將至。故「否」之終極﹐則傾損其否﹐何得長久﹖故云「何可長也」。

離下乾上。同人於野﹐亨﹐利涉大川﹐利君子貞。

﹝疏﹞正義曰「同人」﹐謂和同於人。「於野﹐亨」者﹐野是廣遠之處﹐借其野名﹐諭其廣遠﹐言和同於人﹐必須寬廣﹐無所不同。用心無私﹐處非近狹﹐遠至於野﹐乃得亨進﹐故云「同人於野亨」。與人同心﹐足以涉難﹐故曰「利涉大川」也。與人和同﹐義涉邪僻﹐故「利君子貞」也。此「利涉大川」﹐假物象以明人事。

《彖》曰﹕同人﹐柔得位得中而應乎乾﹐曰「同人」。二爲同人之主。

﹝疏﹞正義曰﹕此釋所以能同於人之義。「柔得位得中」者﹐謂六二也﹐上應九五﹐是「應於乾」也。

《同人》曰「同人於野﹐亨﹐利涉大川。」乾﹐行也。所以乃能「同人於野﹐亨﹐利涉大川」﹐非二之所能也﹐是乾之所行﹐故特曰「同人曰」。

﹝疏﹞「同人曰」至「干行也」。○正義曰﹕釋「同人於野﹐亨﹐利涉大川」之義。所以能如此者﹐由乾之所行也。言乾能行此徳﹐非六二之所能也﹐故特云「同人曰」﹐乃云「同人於野﹐亨」﹐與諸卦別也。○注「故特曰同人曰」。○正義曰「故特曰同人曰」者﹐謂卦之《彖》辭﹐發首卽疊卦名﹐以釋其義﹐則以例言之﹐此發首應云「同人於野亨」﹐今此「同人於野亨」之上別云「同人曰」者﹐是其義有異。此同人卦名﹐以六二爲主﹐故同人卦名系屬六二﹐故稱「同人曰」﹐猶言「同人卦曰」也。「同人於野﹐亨﹐利涉大川」﹐𨿽是《同人》卦下之辭﹐不關六二之義﹐故更疊「同人於野亨」之文﹐乃是乾之所行也。

文明以健﹐中正而應﹐君子正也。行健不以武﹐而以文明用之﹐相應不以邪﹐而以中正應之﹐君子正也﹐故曰「利君子貞」。

﹝疏﹞正義曰﹕此釋「君子貞」也。此以二象明之﹐故云「文明以健」。「中正而應」﹐謂六二﹑九五﹐皆居中得正﹐而又相應﹐是君子之正道也﹐故云「君子正」也。若以威武而爲健﹐邪僻而相應﹐則非君子之正也。

惟君子爲能通天下之志。君子以文明爲徳。

﹝疏﹞「惟君子爲能通天下之志」。○正義曰﹕此更贊明君子貞正之義。惟君子之人於「同人」之時﹐能以正道通達天下之志﹐故利君子之貞。○注「君子以文明爲徳」。○正義曰﹕若非君子﹐則用威武。今卦之下體爲離﹐故《彖》云「文明」﹐又云「惟君子能通天下之志」﹐是君子用文明爲徳也。謂文理通明也。

《象》曰﹕天與火﹐同人。天體在上﹐而火炎上﹐同人之義也。

﹝疏﹞正義曰﹕天體在上﹐火又炎上﹐取其性同﹐故云「天與火﹐同人」。

君子以類族辧物。君子小人﹐各得所同。

﹝疏﹞正義曰﹕族﹐聚也。言君子法此同人﹐以類而聚也。「辧物」謂分辧事物﹐各同其黨﹐使自相同﹐不間雜也。

初九﹕同人於門﹐無咎。居同人之始﹐爲同人之首者也。無應於上﹐心無系吝﹐通夫大同﹐出門皆同。故曰「同人於門」也。出門同人﹐誰與爲咎﹖

﹝疏﹞正義曰「同人於門」者﹐居同人之首﹐無應於上﹐心無系吝﹐含弘光大﹐和同於人﹐在於門外﹐出門皆同﹐故云「無咎」也。

《象》曰﹕出門同人﹐又誰咎也﹖

﹝疏﹞正義曰「又誰咎」者﹐釋「出門同人無咎」之義。言旣心無系吝﹐出門逢人皆同﹐則誰與爲過咎﹖

六二﹕同人於宗﹐吝。應在乎五﹐惟同於主﹐過主則否。用心扁狹﹐鄙吝之道。

﹝疏﹞正義曰﹕系應在五﹐而和同於人在於宗族﹐不能弘闊﹐是鄙吝之道﹐故《象》云「吝道」也。

《象》曰「同人於宗」﹐吝道也。

九三﹕伏戎於莽﹐升其髙陵﹐三歲不興。居同人之際﹐履下卦之極﹐不能包弘上下﹐通夫大同﹔物黨相分﹐欲乖其道﹐貧於所比﹐據上之應﹔其敵剛健﹐非力所當﹐故「伏戎於莽」﹐不敢顯亢也。「升其髙陵」﹐望不敢進﹐量斯勢也﹐三歲不能興者也。三歲不能興﹐則五道亦以成矣﹐安所行焉﹖

﹝疏﹞「九三伏戎於莽」至「三歲不興」。○正義曰「伏戎於莽」者﹐九三處下卦之極﹐不能包弘上下﹐通夫大同﹐欲下據六二﹐上與九五相爭也。但九五剛健﹐九三力不能敵﹐故伏潛兵戎於艸莽之中﹐升其髙陵。「三歲不興」者﹐惟升髙陵以望前敵﹐量斯勢也﹐縱令更經三歲﹐亦不能興起也。○注「不能包弘上下」至「安所行焉」。○正義曰「不能包弘上下﹐通夫大同」者﹐初九出門皆同﹐無所系著﹐是包弘上下﹐通夫大同。今九三欲下據六二﹐奪上之應﹐是不能包弘也。「物黨相分」者﹐謂同人之時﹐物各有黨類而相分別也﹔二則與五相親﹐與三相分別也。「欲乖其道﹐貪於所比﹐據上之應」者﹐言此九三欲乖其同人之道﹐不以類相從﹐不知二之從五﹐直以苟貪﹐與二之比近而欲取之﹐據上九五之應也。

《象》曰「伏戎於莽」﹐敵剛也。「三歲不興」﹐安行也。安﹐辭也。

﹝疏﹞正義曰「伏戎於莽敵剛」者﹐釋「伏戎於莽」之義。以其當九五之剛﹐不敢顯亢﹐故「伏戎於莽」﹐「三歲不興」﹐「安行」者﹐釋「三歲不興」之義﹐𨿽經三歲﹐猶不能興起也。安﹐語辭也﹐猶言何也。旣三歲不興﹐五道亦已成矣﹐何可行也﹖故云「安行也」。此假外物以明人事。

九四﹕乘其墉﹐弗克攻﹐吉。處上攻下﹐力能乘墉者也。履非其位﹐以與人爭﹐二自五應﹐三非犯己﹐攻三求二﹐尢而效之﹐違義傷理﹐無所不與﹐故𨿽乘墉而不克也。不克則反﹐反則得吉也。不克乃反﹐其所以得吉﹐「困而反則」者也。

﹝疏﹞正義曰「乘其墉」者﹐履非其位﹐與人鬥爭﹐與三爭二﹐欲攻於三。旣是上體﹐力能顯亢﹐故乘上髙墉﹐欲攻三也。「弗克攻吉」者﹐三欲求二﹐其事已非。四又效之﹐以求其二﹐違義傷理﹐無所不與﹐𨿽復乘墉﹐不能攻三也。「吉」者﹐旣不能攻三﹐能反自思愆﹐以從法則﹐故得吉也。此爻亦假物象也。

《象》曰「乘其墉」﹐義弗克也。其吉﹐則困而反則也。

﹝疏﹞正義曰「乘其墉義弗克也」者﹐釋不克之義。所以乘墉攻三不能克者﹐以其違義﹐眾所不從﹐故云「義不克」也。「其吉則困而反則」者﹐釋「其吉」之義。所以得「其吉」者﹐九四則以不克﹐困苦而反歸其法則﹐故得吉也。

九五﹕同人先號咷﹐而後笑﹐大師克相遇。《彖》曰「柔得位得中﹐而應乎乾﹐曰同人。」然則體柔居中﹐眾之所與﹔執剛用直﹐無所未從﹐故近隔乎二剛﹐未獲厥志﹐是以「先號咷」也。居中處尊﹐戰必克勝﹐故「後笑」也。不能使物自歸而用其彊直﹐故必須大師克之﹐然後相遇也。

﹝疏﹞正義曰「同人先號咷」者﹐五與二應﹐用其剛直﹐無所未從﹐故九五共二﹐欲相和同﹐九三﹑九四﹐與之競二也。五未得二﹐故志未和同於二﹐故「先號咷」也。「而後笑」者﹐處得尊位﹐戰必克勝﹐故「後笑」也。「大師克相遇」者﹐不能使物自歸己﹐用其剛直﹐必以大師與三﹑四戰克﹐乃得與二相遇。此爻假物象以明人事。

《象》曰﹕同人之先﹐以中直也。大師相遇﹐言相克也。

﹝疏﹞正義曰「同人之先以中直」者﹐解「先號咷」之意﹐以其用中正剛直之道﹐物所未從﹐故「先號咷」也。但《象》略「號咷」之字﹐故直云「同人之先以中直」也。「大師相遇言相克」者﹐釋「相遇」之義﹐所以必用大師﹐乃能相遇也。以其用大師與三四相伐而得克勝﹐乃與二相遇﹐故言「相克」也。

上九﹕同人於郊﹐無悔。郊者﹐外之極也。處「同人」之時﹐最在於外﹐不獲同志﹐而遠於內爭﹐故𨿽無悔吝﹐亦未得其志。

﹝疏﹞「上九同人於郊無悔」。○正義曰「同人於郊」者﹐處同人之極﹐最在於外﹐𨿽欲「同人」﹐人必疏己﹐不獲所同﹐其志未得。然𨿽陽在於外﹐遠於內之爭訟﹐故無悔吝也。○注「不獲同志」至「未得其志」。○正義曰「不獲同志」者﹐若彼此在內相同﹐則獲其同志意也。若已爲郊境之人﹐而與相同﹐人未親己﹐是「不獲同志」也。「遠於內爭」者﹐以外而同﹐不於室家之內﹐是遠於內爭也。以遠內爭﹐故無悔吝。以在外郊﹐故未得志也。

《象》曰「同人於郊」﹐志未得也。凡處同人而不泰焉﹐則必用師矣。不能大通﹐則各私其黨而求利焉。楚人亡弓﹐不能亡楚。愛國愈甚﹐益爲它災。是以同人不弘剛健之爻﹐皆至用師也。

﹝疏﹞「《象》曰同人於郊志未得也」。正義曰﹕釋「同人於郊」之義。同人在郊境遠處﹐與人疏遠﹐和同之志﹐猶未得也。○注「凡處同人」至「用師也」。○正義曰「凡處同人而不泰焉則必用師矣」者﹐王氏注意非止上九一爻﹐乃總論同人一卦之義。去初上而言﹐二有同宗之吝﹐三有「伏戎」之禍﹐四有不克之困﹐五有「大師」之患﹐是處「同人」之世﹐無大通之志﹐則必用師矣。「楚人亡弓﹐不能亡楚。愛國愈甚﹐益爲它災」者﹐案《孔子家語﹟弟子好生篇》云「楚昭王出遊﹐亡烏號之弓﹐左右請求之。王曰﹕『楚人亡弓﹐楚得之﹐又何求焉。』孔子聞之曰﹕『惜乎﹗其志不大也。不曰人亡弓﹐人得之﹐何必楚也。』」昭王名軫﹐哀六年﹐吳伐陳﹐楚救陳﹐在城父卒。此愛國而致它災也。引此者﹐證同人不弘皆至用師矣。

乾下離上。大有﹕元亨。不大通﹐何由得「大有」乎﹖「大有」則必元亨矣。

﹝疏﹞正義曰﹕柔處尊位﹐陽並應﹐大能所有﹐故稱「大有」。旣能「大有」﹐則其物大得亨通﹐故云「大有元亨」。

《彖》曰﹕大有﹐柔得尊位大中﹐而上下應之﹐曰「大有」。處尊以柔﹐居中以大﹐體無二陰以分其應﹐上下應之﹐靡所不納﹐大有之義也。

﹝疏﹞正義曰﹕釋此卦稱「大有」之義。「大中」者﹐謂六五處大以中﹐柔處尊位﹐是其大也。居上卦之內﹐是其中也。

其徳剛健而文明﹐應乎天而時行﹐是以「元亨」。徳應於天﹐則行不失時矣。剛健不滯﹐文明不犯﹐應天則大﹐時行無違﹐是以「元亨」。

﹝疏﹞「其徳剛健」至「是以元亨」。○正義曰﹕釋「元亨」之義。「剛健」謂乾也。「文明」謂離也。「應乎天而時行」者﹐褚氏﹑莊氏云「六五應《乾》九二。」亦與五爲體﹐故云「應乎天」也。徳應於天﹐則行不失時﹐與時無違﹐𨿽萬物皆得亨通﹐故云「是以元亨」。注「剛健不滯」至「是以元亨」。○正義曰「剛健不滯」者﹐剛健則物不擁滯也。「文明不犯」者﹐文則明粲而不犯於物也。「應天則大」者﹐能應於天則盛大也。「時行無違」者﹐以時而行﹐物無違也。以有此諸事﹐故大通而「元亨」也。

《象》曰﹕火在天上﹐「大有」。君子以遏惡揚善﹐順天休命。《大有》﹐包容之象也。故遏惡揚善﹐成物之性﹐順天休命﹐順物之命。

﹝疏﹞正義曰「君子以遏惡揚善」者﹐「大有」包容之義﹐故君子象之﹐亦當包含遏匿其惡﹐褒揚其善﹐順奉天徳﹐休美物之性命﹐巽順含容之義也。不雲天在火下而云「火在天上」者﹐天體髙明﹐火性炎上﹐是照耀之物而在於天上﹐是光明之甚﹐無所不照﹐亦是包含之義﹐又爲揚善之理也。

初九﹕無交害。匪咎﹐艱則無咎。以夫剛健爲大有之始﹐不能履中﹐滿而不溢﹐術斯以往﹐後害必至。其欲匪咎﹐「艱則無咎也」。

﹝疏﹞「初九」至「艱則無咎」。○正義曰﹕以夫剛健爲大有之始﹐不能履中謙退﹐𨿽無交切之害﹐久必有凶。其欲「匪咎」﹐能自艱難其志﹐則得「無咎」﹐故云「無交害﹐匪咎﹐艱則無咎」也。○注「不能履中」至「無咎也」。○正義曰「不能履中﹐滿而不溢」者﹐初不在二位﹐是不能履中。在大有之初﹐是盈滿﹐身行剛健﹐是溢也﹐故云「不能履中滿而不溢」也。

《象》曰﹕大有初九﹐無交害也。

九二﹕大車以載﹐任重而不危。

﹝疏﹞「九二大車以載」。○正義曰「大車以載」者﹐體是剛健﹐而又居中﹐身被委任﹐其任重也。能堪受其任﹐不有傾危﹐猶若大車以載物也。此假外像以諭人事。○注「任重而不危」。○正義曰﹕釋「大車以載」之意。大車謂牛車也。載物旣多﹐故云「任重」。車材彊壯﹐故不有傾危也。

有攸往﹐無咎。健不違中﹐爲五所任﹐任重不危﹐致遠不泥﹐故可以往而「無咎」也。

﹝疏﹞正義曰﹕堪當重任﹐故有所往無咎者﹐以居失其位﹐嫌有凶咎﹐故云「無咎」也。

《象》曰「大車以載」﹐積中不敗也。

﹝疏﹞正義曰「積中不敗」者﹐釋「大車以載」之義。物旣積聚﹐身有中和﹐堪受所積之聚在身上﹐上不至於敗也。

九三﹕公用亨於天子﹐小人弗克。處「大有」之時﹐居下體之極﹐乘剛健之上﹐而履得其位﹐與五同功﹐威權之盛﹐莫此過焉。公用斯位﹐乃得通乎天子之道也。小人不克﹐害可待也。

﹝疏﹞「九三」至「小人弗克」。○正義曰「公用亨於天子」者﹐九三處「大有」之時﹐居下體之極﹐乘剛健之上﹐履得其位﹐與五同功。五爲王位﹐三旣與之同功﹐則威權之盛﹐莫盛於此﹐乃得通乎天子之道﹐故云「公用亨於天子」。「小人弗克」者﹐小人徳劣﹐不能勝其位﹐必致禍害﹐故云「小人不克」也。。○注「與五同功」至「莫此過焉」。○正義曰「與五同功」者﹐《系辭》云「三與五同功」。此云「與五同功」﹐謂五爲王位﹐三旣能與五之同功﹐則威權與五相似﹐故云「威權之盛﹐莫此過焉」。

《象》曰「公用亨於天子」﹐小人害也。

九四﹕匪其彭﹐無咎。旣失其位﹐而上近至尊之威﹐下比分權之臣﹐其爲懼也﹐可謂危矣。惟夫有聖知者﹐乃能免斯咎也。三𨿽至盛﹐五不可捨﹐能辯斯數﹐專心承五﹐常匪其旁﹐則「無咎」矣。旁謂三也。

﹝疏﹞「九四匪其彭無咎」。○正義曰「匪其彭無咎」者﹐匪﹐非也。彭﹐旁也。謂九三在九四之旁﹐九四若能專心承五﹐非取其旁﹐言不用三也。如此乃得「無咎」也。旣失其位﹐上近至尊之威﹐下比分權之臣﹐可謂危矣。能棄三歸五﹐得「無咎」也。

《象》曰「匪其彭﹐無咎」﹐明辯晢也。明猶才也。

﹝疏﹞正義曰「明辯晢也」者﹐釋「匪其彭無咎」之義。明猶才也。九四所以能去其旁之九三者﹐由九四才性辯而晢知﹐能斟酌事宜﹐故云「明辯晢」也。

六五﹕厥孚交如﹐威如﹐吉。君尊以柔﹐處大以中﹐無私於物﹐上下應之﹐信以發志﹐故其孚交如也。夫不私於物﹐物亦公焉。不疑於物﹐物亦誠焉。旣公且信﹐何難何備﹖不言而教行﹐何爲而不威如﹖爲「大有」之主﹐而不以此道﹐吉可得乎﹖

﹝疏﹞正義曰「六五﹐厥孚交如」者﹐「厥」﹐其也。「孚」﹐信也。「交」謂交接也。「如」﹐語辭也。六五居尊以柔﹐處大以中﹐無私於物﹐上下應之﹐故其誠信﹐物來交接﹐故云「厥孚交如」也。「威如吉」者﹐威﹐畏也。旣誠且信﹐不言而教行﹐所爲之處﹐人皆畏敬﹐故云「威如」。以用此道﹐故得吉也。

《象》曰「厥孚交如」﹐信以發志也。「威如」之吉﹐易而無備也。

﹝疏﹞正義曰「信以發志」者﹐釋「厥孚交如」之義。由巳誠信﹐發起其志﹐故上下應之﹐與之交接也。「威如之吉﹐易而無備」者﹐釋「威如之吉」之義。所以威如得吉者﹐以已不私於物﹐惟行簡易﹐無所防備﹐物自畏之﹐故云「易而無備」也。

上九﹕自天祐之﹐吉無不利。「大有」﹐丰富之世也。處「大有」之上而不累於位﹐志尙乎賢者也。餘爻皆乘剛﹐而巳獨乘柔順也。五爲信徳﹐而巳履焉﹐履信之謂也。𨿽不能體柔﹐而以剛乘柔﹐思順之義也。居丰有之世﹐而不以物累其心﹐髙尙其志﹐尙賢者也。爻有三徳﹐盡夫助道﹐故《系辭》具焉。

﹝疏﹞「上九」至「無不利」。○正義曰﹕釋所以「大有」。上九而得吉者﹐以有三徳﹐從天巳下﹐悉皆祐之﹐故云「自天祐之」。○注「不累於位」至「盡夫助道」。○正義曰「不累於位﹐志尙乎賢」者﹐旣居丰富之時﹐應須以富有爲累也。旣居無位之地﹐不以富有縈心﹐是不系累於位。旣能淸靜髙絜﹐是慕尙賢人行也。「爻有三徳」者﹐「五爲信徳﹐而巳履焉﹐履信之謂」﹐是一也。「以剛乘柔﹐思順之義」﹐是二也。「不以物累於心﹐髙尙其志﹐尙賢者」﹐是三也。「爻有三徳﹐盡夫助道」者﹐天尙祐之﹐則無物不祐﹐故云「盡夫助道」也。

《象》曰﹕大有上吉﹐自天祐也。

艮下坤上。謙﹕亨。君子有終。

﹝疏﹞正義曰「謙」者﹐屈躬下物﹐先人後己﹐以此待物﹐則所在皆通﹐故曰「亨」也。小人行謙則不能長久﹐惟「君子有終」也。然案謙卦之象﹐「謙」爲諸行之善﹐是善之最極﹐而不言元與利貞及吉者﹐元是物首也﹐利﹑貞是幹正也。於人旣爲謙退﹐何可爲之首也﹖以謙下人﹐何以干正於物﹖故不云元與利﹑貞也。謙必獲吉﹐其吉可知﹐故不言之。況《易經》之體有吉理可知而不言吉者﹐卽此《謙卦》之繇及《乾》之九五「利見大人」﹐是吉理分明﹐故不云「吉」也。諸卦言「吉」者﹐其義有嫌者﹐爻兼善惡也。若行事有善﹐則吉乃隨之。若行事有惡﹐則不得其吉。諸稱「吉」者﹐嫌其不言﹐故稱「吉」也。若坤之六五﹐及泰之六五﹐並以陰居尊位﹐若不行此事﹐則無吉﹐若行此事﹐則得其吉﹐故並稱「元吉」。其餘皆言吉﹐事亦仿此。亦有大人爲吉﹐於小人爲凶﹐若《否》之九五云﹕休否﹐大人吉」是也。或有於小人爲吉﹐大人爲凶﹐若屯之九五「小貞吉﹐大貞凶」﹐及《否》之六三「包承﹐小人吉」之類是也。亦有其吉灼然而稱「吉」者﹐若《大有》上九「自天祐之﹐吉無不利」之類是也。但《易》之爲體﹐不可以一爲例。今各隨文解之﹐義具諸卦之下。今《謙卦》之繇﹐其吉可知也。旣不云「吉」﹐何故初六﹑六二及九三並云「吉」者﹖《謙卦》是總諸六爻﹐其善旣大﹐故不須云「吉」也。六爻各明其義﹐其義有優劣﹐其徳旣不嫌其不吉﹐故須「吉」以明之也。

《彖》曰﹕謙﹐亨﹐天道下濟而光明﹐地道卑而上行。天道虧盈而益謙﹐地道變盈而流謙﹐鬼神害盈而福謙﹐人道惡盈而好謙。謙尊而光﹐卑而不可逾﹐君子之終也。

﹝疏﹞「彖曰」至「君子之終也」。○正義曰「謙亨﹐天道下濟而光明﹐地道卑而上行」者﹐釋「亨」義也。欲明天地上下交通﹐坤體在上﹐故言「地道卑而上行」也。其地道旣上行﹐天地相對﹐則「天道下濟」也。且艮爲陽卦﹐又爲山。天之髙明﹐今在下體﹐亦是天道下濟之義也。「下濟」者﹐謂降下濟生萬物也。而「光明」者﹐謂三光垂耀而顯明也。「地道卑而上行」者﹐地體卑柔而气上行﹐交通於天以生萬物也。「天道虧盈而益謙」者﹐從此巳下﹐廣說謙徳之美﹐以結君子能終之義也。「虧」謂減損﹐減損盈滿而增益謙退。若日中則昃﹐月盈則食﹐是虧減其盈。盈者虧減﹐則謙者受益也。「地道變盈而流謙」者﹐丘陵川谷之屬﹐髙者漸下﹐下者益髙﹐是攺變「盈」者﹐流布「謙」者也。「鬼神害盈而福謙」者﹐驕盈者被害﹐謙退者受福﹐是「害盈而福謙」也。「人道惡盈而好謙」者﹐盈溢驕慢﹐皆以惡之﹔謙退恭巽﹐悉皆好之。「謙尊而光﹐卑而不可逾」者﹐尊者有謙而更光明盛大﹐卑謙而不可逾越﹐是君子之所終也。言君子能終其謙之善事﹐又獲謙之終福﹐故云「君子之終」也。

《象》曰﹕地中有山﹐謙。君子以裒多益寡﹐稱物平施。多者用謙以爲裒﹐少者用謙以爲益﹐隨物而與﹐施不失平也。

﹝疏﹞「《象》曰」至「稱物平施」。正義曰「裒多」者﹐君子若能用此謙道﹐則裒益其多﹐言多者得謙﹐物更裒聚﹐彌益多也。故云「裒多」﹐卽謙尊而光也﹐是尊者得謙而光大也。「益寡」者﹐謂寡者得謙而更進益﹐卽卑而不可逾也。是卑者得謙而更增益﹐不可逾越也。「稱物平施」者﹐稱此物之多少﹐均平而施﹐物之先多者而得其施也﹐物之先寡者﹐而亦得其施也。故云「稱物平施也。此謙卦之象以山爲主是於山爲謙於地爲不謙﹐應言「山在地中」。今乃云「地中有山」者﹐意取多之與少皆得其益﹐似「地中有山」﹐以包取其物以與於人﹐故變其文也。○注「多者用謙」至「不失平也」。正義曰「多者用謙以爲裒」者﹐《爾雅﹟釋詁》云「裒﹐聚也」。於先多者﹐其物𨿽多﹐未得積聚﹐以謙故益其物更多而積聚﹐故云「多者用謙以爲裒」也。「少者用謙以爲益」者﹐其物先少﹐今旣用謙而更增益﹐故云「用謙以爲益」也。「隨物而與」者﹐多少俱與﹐隨多隨少﹐而皆與也。「施不失平」者﹐多者亦得施恩﹐少者亦得施恩﹐是「施不失平」也。言君子於下若有謙者﹐官之先髙﹐則增之榮秩﹐位之先卑﹐亦加以爵祿﹐隨其官之髙下﹐考其謙之多少﹐皆因其多少而施與之也。

初六﹕謙謙君子﹐用涉大川﹐吉。處謙之下﹐謙之謙者也。能體「謙謙」﹐其惟君子。用涉大難﹐物無害也。

﹝疏﹞正義曰「謙謙君子」者﹐能體謙謙﹐惟君子者能之。以此涉難﹐其吉宜也。「用涉大川」﹐假象言也。

《象》曰「謙謙君子」﹐卑以自牧也。牧﹐養也。

﹝疏﹞正義曰「卑以自牧」者﹐牧﹐養也﹐解「謙謙君子」之義﹐恆以謙卑自養其徳也。

六二﹕鳴謙﹐貞吉。鳴者﹐聲名聞之謂也。得位居中﹐謙而正焉。

﹝疏﹞正義曰「鳴謙」者﹐謂聲名也。處正得中﹐行謙廣遠﹐故曰「鳴謙」﹐正而得吉也。

《象》曰「鳴謙貞吉」﹐中心得也。

﹝疏﹞正義曰「中心得」者﹐鳴聲中吉﹐以中和爲心﹐而得其所﹐鳴謙得中吉也。

九三﹕勞謙﹐君子有終吉。處下體之極﹐履得其位﹐上下無陽以分其民﹐眾陰所宗﹐尊莫先焉。居謙之世﹐何可安尊﹖上承下接﹐勞謙匪解﹐是以吉也。

﹝疏﹞正義曰「勞謙君子」者﹐處下體之極﹐履得其位﹐上下無陽以分其民﹐上承下接﹐勞倦於謙也。惟君子能終而得吉也。

《象》曰「勞謙君子」﹐萬民服也。

﹝疏﹞正義曰「萬民服」者﹐釋所以勞謙之義。以上下羣陰﹐象萬民皆來歸服﹐事須引接﹐故疲勞也。

六四﹕無不利﹐捴謙。處三之上﹐而用謙焉﹐則是自上下下之義也。承五而用謙順﹐則是上行之道也。盡乎奉上下下之道﹐故「無不利」。「指捴」皆謙﹐不違則也。

﹝疏﹞正義曰「無不利」者﹐處三之上而用謙焉﹐則是自上下下之義。承五而用謙順﹐則是上行之道。盡乎奉上下下之道﹐故無所不利也。

《象》曰「無不利﹐捴謙」﹐不違則也。

﹝疏﹞正義曰「指捴皆謙不違則」者﹐釋「無不利捴謙」之義。所以「指捴皆謙」者﹐以不違法則﹐動合於理﹐故無所不利也。

六五﹕不富以其鄰﹐利用侵伐﹐無不利。居於尊位﹐用謙與順﹐故能不富而用其鄰也。以謙順而侵伐﹐所伐皆驕逆也。

﹝疏﹞正義曰「不富以其鄰」者﹐以﹐用也。凡人必將財物周贍鄰里﹐乃能用之。六五居於尊位﹐用謙與順﹐鄰自歸之﹐故不待丰富能用其鄰也。「利用侵伐無不利」者﹐居謙履順﹐必不濫罰無罪。若有驕逆不服﹐則須伐之﹐以謙得眾﹐故「利用侵伐﹐無不利」者也。

《象》曰「利用侵伐」﹐徵不服也。

上六﹕鳴謙。利用行師徵邑國。最處於外﹐不與內政﹐故有名而巳﹐志功未得也。處外而履謙順﹐可以邑一國而巳。

﹝疏﹞正義曰「鳴謙」者﹐上六最處於外﹐不與內政﹐不能於實事而謙﹐但有虛名聲聞之謙﹐故云「鳴謙」。志欲立功﹐未能遂事﹐其志未得。旣在外而行謙順﹐惟利用行師徵伐外旁國邑而巳﹐不能立功在內也。

《象》曰「鳴謙」﹐志未得也。可用行師﹐「徵邑國」也。夫吉凶悔吝﹐生乎動者也。動之所起﹐興於利者也。故飲食必有訟﹐訟必有眾起﹐末有居眾人之所惡而爲動者所害﹐處不競之地而爲爭者所奪﹐是以六爻𨿽有失位﹐無應乘剛﹐而皆無凶咎悔吝者﹐以謙爲主也。「謙尊而光﹐卑而不可逾」﹐信矣哉﹗

﹝疏﹞「《象》曰鳴謙」至「徵邑國也」。○正義曰「志未得」者﹐釋「鳴謙」之義也。所以但有聲鳴之謙﹐不能實爭立功者﹐以其居在於外﹐其內立功之志﹐猶未得也。「可用行師徵邑國」者﹐釋「行師徵邑國」之意。《經》言「利用」﹐《象》攺「利」爲「可」者﹐言內志𨿽未得﹐猶可在外興行軍師徵邑國也。○注「動之所起興於利者也」。○正義曰「動之所起興於利」者﹐凡人若不見利﹐則心無所動。今動之所以起者﹐見利乃動﹐故云「興於利」也。「飲食必有訟﹐訟必有眾起」者﹐欲明爲利乃有動﹐動而致訟﹐訟則起兵。故《序卦》「需」爲飲食﹐飲食必有訟﹐故需卦之後次訟卦也。爭訟必興兵﹐故訟卦之後次師卦也。

坤下震上。豫﹕利建侯行師。

﹝疏﹞正義曰﹕謂之豫者﹐取逸豫之義﹐以和順而動﹐動不違眾﹐眾皆說豫﹐故謂之豫也。動而眾說﹐故可利建侯也。以順而動﹐不加無罪﹐故可以行師也。無四徳者﹐以逸豫之事不可以常行﹐時有所爲也。縱恣寬暇之事不可長行以經邦訓俗﹐故無元亨也。逸豫非干正之道﹐故不云「利貞」也。莊氏云「建侯﹐卽元亨也。行師﹐卽利貞也。」案﹕《屯卦》「元亨利貞」之後﹐別云「利建侯」﹐則「建侯」非「元亨」也。恐莊氏說非也。

《彖》曰﹕豫﹐剛應而志行﹐順以動﹐豫。豫順以動﹐故天地如之﹐而況「建侯行師」乎﹖天地以順動﹐故日月不過﹐而四時不忒﹐聖人以順動﹐則刑罰淸而民服。豫之時義大矣哉﹗

﹝疏﹞「《彖》曰豫剛應而志行」至「大矣哉」。○正義曰「豫﹐剛應而志行﹐順以動﹐豫」者﹐「剛」謂九四也﹔「應」謂初六也。旣陰陽相應﹐故「志行」也。此就爻明豫義。順以動﹐坤在下﹐是順也。震在上﹐是動也。以順而動﹐故豫也。此以上下二象明豫義也。自此巳上﹐釋豫卦之理也。「豫順以動﹐故天地如之﹐而況建侯行師乎﹖」者﹐此釋「利建侯行師」也。若聖人和順而動﹐合天地之徳﹐故天地亦如聖人而爲之也。天地尊大而遠﹐神之難者猶尙如之﹐況於封建諸侯﹑行師徵伐乎﹖難者旣從﹐易者可知。若「建侯」能順動﹐則人從之。「行師」能順動﹐則眾從之。天地以順動﹐故日月不過而四時不忒。自此以下﹐廣明天地聖人順動之功也。若天地以順而動﹐則日月不有過差﹐依其晷度﹐四時不有忒變﹐寒暑以時。「聖人以順動﹐則刑罰淸而民服」者﹐聖人能以理順而動﹐則不赦有罪﹐不濫無辜﹐故「刑罰淸」也。刑罰當理﹐故人服也。「豫之時義大矣哉」者﹐嘆美爲豫之善﹐言於逸豫之時﹐其義大矣。此嘆卦也。凡言不盡意者﹐不可煩文其說﹐且嘆之以示情﹐使後生思其餘蘊﹐得意而忘言也。然嘆卦有三體﹕一直嘆時﹐如「大過之時大矣哉」之例是也﹔二嘆時並用﹐如「險之時用大矣哉」之例是也﹔三嘆時並義﹐「豫之時義大矣哉」之例是也。夫立卦之體﹐各象其時﹐時有屯夷﹐事非一揆﹐故爻來適時﹐有凶有吉。人之生世﹐亦復如斯﹐或逢治世﹐或遇亂時﹐出處存身﹐此道豈小﹖故曰「大矣哉」也。然時運𨿽多﹐大體不出四種者﹕一者治時﹐「頤養」之世是也﹔二者亂時﹐「大過」之世是也﹔三者離散之時﹐「解緩」之世是也﹔四者攺易之時﹐「革變」之世是也。故舉此四卦之時爲嘆﹐餘皆可知。言「用」者﹐謂適時之用也。𨿽知居時之難﹐此事不小﹐而未知以何而用之耳。故坎﹑睽﹑蹇之時宜用君子﹐小人勿用。用險取濟﹐不可爲常﹐斟酌得宜﹐是用時之大略。舉險難等三卦﹐余從可知矣。又言「義」者﹐《姤卦》注云「凡言義者﹐不盡於所見﹐中有意謂」者也。是其時皆有義也。略明佚樂之世﹐相隨相遇之日﹐隱遁羈旅之時﹐凡五卦﹐其義不小﹐則余卦亦可知也。今所嘆者十二卦﹐足以發明大義﹐恢弘妙理者也。凡於《彖》之末嘆云「大哉」者﹐凡一十二卦。若《豫》《旅》《遁》《姤》凡四卦﹐皆云「時義」。案﹕《姤卦》注云「凡言義者﹐不盡於所見﹐中有意謂。」以此言之﹐則四卦卦各未盡其理﹐其中更有餘意﹐不可盡申﹐故總云「義」也。《隨》之一卦亦言「義」﹐但與四卦其文稍別。四卦皆云「時義」﹐《隨卦》則「隨時之義」者﹐非但其中別有義意﹐又取隨逐其時﹐故變云「隨時之義大矣哉﹗《睽》《蹇》《坎》此三卦皆云「時用」。案﹕《睽卦》注云「睽離之時﹐非小人之所能用。」《蹇卦》亦云「非小人之所能用」。此二卦言「大矣哉」者﹐則是大人能用﹐故云「大矣哉」﹗其中更無餘義﹐惟大人能用﹐故云「用」不云「義」也。《坎卦》「時用」﹐則與《睽》《蹇》稍別﹐故注云「非用之常﹐用有時也」。謂《坎》險之事﹐時之須用﹐利益乃大﹐與《睽》《蹇》「時用」文同而義異也。《解》之「時」﹐《革》之「時」﹐《頤》之「時」﹐《大過》之「時」﹐此四卦直云「時」﹐不云「義」與「用」也。案﹕《解卦》注難解之時﹐非治難時﹐故不言「用」。體盡於《解》之名﹐無有幽隱﹐故不曰「義」﹐以此注言之﹐直云「時」者﹐尋卦之名則其意具盡﹐中間更無餘義﹐故不言「義」﹐其卦名之事﹐事巳行了﹐不須別有所用﹐故《解》《革》及《頤》事巳行了﹐不須言「用」。惟《大過》稱「時」﹐注云「君子有爲之時。」與《解》《革》《頤》其理稍別。《大過》是有用之時﹐亦直稱「時」者﹐取「大過」之名﹐其意卽盡﹐更無餘意﹐故直稱「時」﹐不云「義」﹐又略不云「用」也。

《象》曰﹕雷出地奮﹐豫。先王以作樂崇徳。殷薦之上帝﹐以配祖考。

﹝疏﹞正義曰﹕案諸卦之象﹐或云「云上於天」﹐或云「風行天上」﹐以類言之﹐今此應云「雷出地上」﹐乃云「雷出地奮豫」者﹐雷是陽气之聲﹐奮是震動之狀。雷旣出地﹐震動萬物﹐被陽气而生﹐各皆逸豫﹐故曰「雷出地奮﹐豫」也。「先王以作樂崇徳」者﹐雷是鼓動﹐故先王法此鼓動而作樂﹐崇盛徳業﹐樂以發揚盛徳故也。「殷薦之上帝」者﹐用此殷盛之樂﹐薦祭上帝也﹐象雷出地而向天也。「以配祖考」者﹐謂以祖考配上帝。用祖用考﹐若周夏正郊天配靈威仰﹐以祖后稷配也﹔配祀明堂五方之帝﹐以考文王也﹐故云「以配祖考」也。

初六﹕鳴豫﹐凶。處豫之初﹐而特得志於上﹐樂過則淫﹐志窮則凶﹐豫何可鳴﹖

﹝疏﹞正義曰「鳴豫」者﹐處豫之初﹐而獨得應於四﹐逸豫之甚﹐是聲鳴於豫。但逸樂之極﹐過則淫荒。獨得於樂﹐所以「凶」也。

《象》曰「初六鳴豫」﹐志窮凶也。

﹝疏﹞正義曰﹕釋「鳴豫」之義。而初時鳴豫﹐後則樂志窮盡﹐故爲「凶」也。

六二﹕介於石﹐不終日﹐貞吉。處豫之時﹐得位履中﹐安夫貞正﹐不求苟「豫」者也。順不苟從﹐豫不違中﹐是以上交不諂﹐下交不瀆。明禍福之所生﹐故不苟說﹔辯必然之理﹐故不攺其操介如石焉。「不終日」明矣。

﹝疏﹞正義曰「介於石」者﹐得位履中﹐安夫貞正﹐不苟求逸豫﹐上交不諂﹐下交不瀆﹐知幾事之初始﹐明禍福之所生﹐不苟求逸豫﹐守志耿介似於石。然見幾之速﹐不待終竟一日﹐去惡修善﹐相守正得吉也。

《象》曰「不終日貞吉」﹐以中正也。

﹝疏﹞正義曰﹕釋「貞吉」之義﹐所以見其惡事﹐卽能離去﹐不待終日守正吉者﹐以比六二居中守正﹐順不苟從﹐豫不違中﹐故不須待其一日終守貞吉也。

六三﹕盱豫悔﹐遲有悔。居下體之極﹐處兩卦之際﹐履非其位﹐承「動豫」之主。若其睢盱而豫﹐悔亦生焉。遲而不從﹐豫之所疾﹐位非所據﹐而以從豫進退﹐離悔宜其然矣。

﹝疏﹞正義曰「盱豫悔」者﹐六三履非其位﹐上承「動豫」之主。「盱」謂睢盱。睢盱者﹐喜說之貌。若睢盱之求豫﹐則悔吝也。「遲有悔」者﹐居豫之時﹐若遲停不求於豫﹐亦有悔也。

《象》曰﹕盱豫有悔﹐位不當也。

﹝疏﹞正義曰﹕解其「盱豫有悔」之義﹐以六三居不當位﹐進退不得其所﹐故「盱豫有悔」。但《象》載經文﹐多從省略。經有「盱豫有悔」﹑「遲有悔」﹐兩文具載﹐《象》惟云「盱豫有悔」﹐不言「遲」者﹐略其文也。故直云「盱豫」。舉其欲進﹐略云「有悔」﹐舉其遲也。

九四﹕由豫﹐大有得。勿疑﹐朋盍簪。處豫之時﹐居動之始﹐獨體陽爻﹐眾陰所從﹐莫不由之以得其豫﹐故曰「由豫﹐大有得」也。夫不信於物﹐物亦疑焉﹐故勿疑則朋合疾也。盍﹐合也。簪﹐疾也。

﹝疏﹞正義曰「由豫大有得」者﹐處豫之時﹐居動之始﹐獨體陽爻﹐爲眾陰之所從﹐莫不由之以得其豫﹐故云「由豫」也。「大有得」者﹐眾陰皆歸﹐是大有所得。「勿疑朋盍簪」者﹐盍﹐合也。簪﹐疾也。若能不疑於物﹐以信待之﹐則眾陰羣朋合聚而疾來也。

《象》曰「由豫﹐大有得」﹐志大行也。

﹝疏﹞正義曰「釋由豫大有」之意。眾陰旣由之而豫﹐大有所得﹐是志意大同也。

六五﹕貞疾﹐恆不死。四以剛動爲豫之主﹐專權執制﹐非巳所乘﹐故不敢與四爭權﹐而又居中處尊﹐未可得亡﹐是以必常至於「貞疾﹐恆不死」而巳。

﹝疏﹞正義曰﹕四以剛動爲豫之主﹐專權執制﹐非已所乘﹐故不敢與四專權。而又居中處尊﹐未可得亡滅之﹐是以必常至於貞疾﹐恆得不死而巳。

《象》曰﹕六五﹐「貞疾」﹐乘剛也。「恆不死」﹐中未亡也。

﹝疏﹞正義曰「六五貞疾乘剛」者﹐解「貞疾」之義。以乘九四之剛﹐故正得其疾﹐恆不死也。「中未亡」者﹐以其居中處尊﹐未可亡滅之也。

上六﹐冥豫成﹐有渝無咎。處「動豫」之極﹐極豫盡樂﹐故至於「冥豫成」也。過豫不巳﹐何可長乎﹖故必渝變然後無咎。

﹝疏﹞正義曰「處動豫之極﹐極豫盡樂」﹐乃至於冥昧之豫而成就也。如俾晝作夜﹐不能休巳﹐滅亡在近。「有渝無咎」者﹐渝﹐變也。若能自思攺變﹐不爲「冥豫」﹐乃得「無咎」也。

《象》曰「冥豫」在上﹐何可長也﹖

《周易正義》注魏﹟王弼等疏唐﹟孔穎達

《周易正義》

上經隨傳卷三

上經隨傳卷三

震下兌上。隨﹕元亨﹐利貞﹐無咎。

﹝疏﹞「隨元亨利貞無咎」。○正義曰「元亨」者﹐於相隨之世﹐必大得亨通。若其不大亨通﹐則無以相隨﹐逆於時也。「利貞」者﹐相隨之體﹐須利在得正。隨而不正﹐則邪僻之道﹐必須利貞也。「無咎」者﹐有此四徳﹑乃無咎。以苟相從﹐涉於朋黨﹐故必須四徳乃無咎也。凡卦有四徳者﹐或其卦當時之義﹐卽有四徳﹐如乾﹑坤﹑屯﹑臨﹑無妄﹐此五卦之時﹐卽能四徳備具。其隨卦以惡相隨﹐則不可也。有此四徳乃無咎﹐無此四徳則有咎也。與前五卦其義稍別。其《革卦》「巳日乃孚有四徳」﹐若不「巳日乃孚」﹐則無四徳﹐與乾﹑坤﹑屯﹑臨﹑無妄﹑隨其義又別。若當卦之時﹐其卦𨿽美﹐未有四徳。若行此美﹐方得在後始致四徳者﹐於卦則不言其徳也。若謙﹑泰及復之等﹐徳義旣美﹐行之不巳﹐久必致此四徳。但當初之時﹐其徳未具﹐故卦不顯四徳也。其諸卦之三徳巳下﹐其義大略亦然也。

《彖》曰﹕隨﹐剛來而下柔﹐動而說﹐隨。大亨貞無咎﹐而天下隨時。隨時之義大矣哉﹗震剛而兌柔也﹐以剛下柔動而之說﹐乃得隨也。爲隨而不大通﹐逆於時也。相隨而不爲利﹐正災之道也。故大通利貞﹐乃得無咎也。爲隨而令大通利貞﹐得於時也。得時則天下隨之矣。隨之所施﹐惟在於時也。時異而不隨﹐否之道也﹐故「隨時之義大矣哉」﹗

﹝疏﹞「彖曰」至「大矣哉」。○正義曰「隨剛來而下柔﹐動而說﹐隨」者﹐此釋隨卦之義。所以致此隨者﹐由剛來而下柔。「剛」謂震也﹐柔謂兌也。震處兌下﹐是剛來下柔。震動而兌說﹐旣能下人﹐動則喜說﹐所以物皆隨從也。「大亨貞無咎而天下隨時」者﹐以有大亨貞正﹐無有咎害﹐而天下隨之﹐以正道相隨﹐故隨之者廣。若不以「大亨貞無咎」﹐而以邪僻相隨﹐則天下不從也。「隨時之義大矣哉」﹐若以「元亨利貞」﹐則天下隨從﹐卽隨之義意廣大矣哉﹐謂隨之初始﹐其道未弘﹐終久義意而美大者。特云「隨時」者﹐謂隨其時節之義﹐謂此時宜行「元亨利貞」﹐故云「隨時」也。○注「震剛而兌」至「大矣哉」﹗○正義曰﹕爲隨而不大通﹐逆於時也。物旣相隨之時﹐若王者不以廣大開通﹐使物閉塞﹐是違逆於隨從之時也。「相隨而不爲利﹐正災之道」者﹐凡物之相隨﹐多曲相朋附﹐不能利益於物﹐守其正直﹐此則小人之道長﹐災禍及之﹐故云「災之道」也。「隨之所施﹐惟在於時」者﹐釋「隨時」之義﹐言隨時施設﹐惟在於得時。若能大通利貞﹐是得時也。若不能大通利貞﹐是失時也。「時異而不隨﹐否之道」者﹐凡所遇之時﹐體無恆定﹐或值不動之時﹐或值相隨之時﹐舊來恆往﹐今須隨從。時旣殊異於前﹐而不使物相隨﹐則是否塞之道﹐當須可隨則隨﹐逐時而用﹐所利則大﹐故云「隨時之義大矣哉」﹗

《象》曰﹕澤中有雷﹐隨﹐君子以鄕晦入宴息。澤中有雷﹐「動說」之象也。物皆說隨﹐可以無爲﹐不勞明鑑。故君子「向晦入宴息」也。

﹝疏﹞「象曰」至「宴息」。○正義曰﹕《說卦》云「動萬物者莫疾乎雷﹐……說萬物者莫說乎澤。故《注》云「澤中有雷﹐動說之象也。」「君子以鄕晦入宴息」者﹐明物皆說豫相隨﹐不勞明鑑﹐故君子象之。鄭玄云「晦﹐宴也。猶人君旣夕之後﹐入於宴寢而止息。」

初九﹕官有渝﹐貞吉。出門交有功。居隨之始﹐上無其應﹐無所偏系﹐動能隨時﹐意無所主者也。隨不以欲﹐以欲隨宜者也。故官有渝變﹐隨不失正也。出門無違﹐何所失哉﹗

﹝疏﹞「初九」至「有功」。○正義曰「官有渝」者﹐官謂執掌之職。人心執掌﹐與官同稱﹐故人心所主﹐謂之「官渝變」也。此初九旣無其應﹐無所偏系﹐可隨則隨﹐是所執之志有能渝變也。惟正是從﹐故「貞吉」也。「出門交有功」者﹐所隨不以私欲﹐故見善則往隨之﹐以此出門﹐交獲其功。○注「居隨之始」至「何所失哉」。○正義曰﹕言「隨不以欲﹐以欲隨宜」者﹐若有其應﹐則有私欲﹐以無偏應﹐是所隨之事不以私欲﹐有正則從﹐是以欲隨其所宜也。

《象》曰「官有渝」﹐從正吉也。「出門交有功」﹐不失也。

﹝疏﹞正義曰「官有渝從正吉」者﹐釋「官有渝」之義。所執官守正﹐能隨時渝變﹐以見貞正則往隨從﹐故云「從正吉」。「出門交有功不失」者﹐釋「交有功」之義。以所隨之處﹐不失正道﹐故出門卽有功也。

六二﹕系小子﹐失丈夫。陰之爲物﹐以處隨世﹐不能獨立﹐必有系也。居隨之時﹐體於柔弱﹐而以乘夫剛動﹐豈能秉志違於所近﹖隨此失彼﹐弗能兼與。五處已上﹐初處已下﹐故曰「系小子﹐失丈夫」也。

﹝疏﹞「六二」至「失丈夫」。○正義曰「小子」謂初九也。「丈夫」謂九五也。初九處卑﹐故稱「小子」。五居尊位﹐故稱「丈夫」。六二旣是陰柔﹐不能獨立所處﹐必近系屬初九﹐故云「系小子」。旣屬初九﹐則不得往應於五﹐故云「失丈夫」也。

《象》曰「系小子」﹐弗兼與也。

﹝疏﹞正義曰﹕釋「系小子」之意。旣隨此初九﹐則失彼九五丈夫﹐是不能兩處兼有﹐故云「弗兼與」也。

六三﹕系丈夫﹐失小子。隨有求得﹐利居貞。陰之爲物﹐以處隨世﹐不能獨立﹐必有系也。𨿽體下卦﹐二巳據初﹐將何所附﹖故捨初系四﹐志在「丈夫」。四俱無應﹐亦欲於巳隨之﹐則得其所求矣﹐故曰「隨有求得」也。應非其正﹐以系於人﹐何可以妄曰「利居貞」也﹖初處己下﹐四處已上﹐故曰「系丈夫﹐失小子」也。

﹝疏﹞「六三系丈夫」至「利居貞」。○正義曰﹕六三陰柔﹐近於九四﹐是系於「丈夫」也。初九旣被六二之所據﹐六三不可復往從之﹐是「失小子」也。「隨有求得」者﹐三從往隨於四﹐四亦更無他應。己往隨於四﹐四不能逆己﹐是三之所隨﹐有求而皆得也。「利居貞」者﹐己非其正﹐以系於人﹐不可妄動﹐惟利在俱處守正﹐故云「利居貞也」。○注「四俱無應」至「小子也」。○正義曰「四俱無應」者﹐三旣無應﹐四亦無應﹐是四與三俱無應也。此六二﹑六三因陰陽之象﹐假丈夫﹑小子以明人事﹐余無義也。

《象》曰「系丈夫」﹐志舍下也。「下」謂初也。

﹝疏﹞正義曰﹕釋「系丈夫」之義。六三旣系九四之「丈夫」﹐志意則舍下之初九也。

九四﹕隨有獲﹐貞凶。有孚在道以明﹐何咎﹖處說之初﹐下據二陰﹐三求系己﹐不距則獲﹐故曰「隨有獲」也。居於臣地﹐履非其位﹐以擅其民﹐失於臣道﹐違正者也﹐故曰「貞凶」。體剛居說而得民心﹐能幹其事﹐而成其功者也。𨿽爲常義﹐志在濟物﹐心有公誠﹐著信在道以明其功﹐何咎之有﹖

﹝疏﹞「九四」至「餌咎」。○正義曰「隨有獲」者﹐處說之初﹐下據二陰﹐三求系己﹐不距則獲﹐故曰「隨有獲」也。「貞凶」者﹐居於臣地﹐履非其位﹐以擅其民﹐失其臣道﹐違其正理﹐故「貞凶」也。「有孚在道以明﹐何咎」者﹐體剛居說而得民心﹐𨿽違常義﹐志在濟物﹐心存公誠﹐著信在於正道﹐有功以明﹐更有何咎﹖故云「有孚在道以明﹐何咎」也。

《象》曰「隨有獲」﹐其義凶也。「有孚在道」﹐明功也。

﹝疏﹞正義曰「隨有獲其義凶」者﹐釋「隨有獲貞凶」之意。九四旣有六三﹑六二﹐獲得九五之民﹐爲臣而擅君之民﹐失於臣義﹐是以宜其凶也。「有孚在道明功」者﹐釋「以明何咎」之義。旣能著信在於正道﹐是明立其功﹐故無咎也。

九五﹕孚於嘉﹐吉。履正居中﹐而處隨世﹐盡「隨時」之宜﹐得物之誠﹐故「嘉吉」也。

﹝疏﹞正義曰﹕嘉﹐善也。履中居正﹐而處隨世﹐盡隨時之義﹐得物之誠信﹐故獲美善之吉也。

《象》曰「孚於嘉﹐吉」﹐位正中也。

上六﹕拘系之乃從。維之。王用亨於西山。隨之爲體﹐陰順陽者也。最處上極﹐不從者也。隨道巳成﹐而特不從﹐故「拘系之乃從」也。「率土之濱﹐莫非王臣」﹐而爲不從﹐王之所討也﹐故「維之王用亨於西山」也。兌爲西方﹐山者﹐途之險隔也。處西方而爲不從﹐故王用通於西山。

﹝疏﹞「《象》曰」至「於西山」。○正義曰﹕最處上極﹐是不隨從者也。隨道巳成而特不從﹐故須拘系之﹐乃始從也。「維之王用亨於西山」者﹐若欲維系此上六﹐王者必須用兵﹐通於西山險難之處﹐乃得拘系也。山謂險阻﹐兌處西方﹐故謂「西山」。令有不從﹐必須維系﹐此乃王者必須用兵通於險阻之道﹐非是意在好刑﹐故曰「王用亨於西山。」

《象》曰「拘系之」﹐上窮也。處於上極﹐故窮也。

﹝疏﹞正義曰﹕釋「拘系」之義。所以須拘系者﹐以其在上而窮極﹐不肯隨從故也。

巽下艮上。蠱﹕元亨﹐利涉大川。先甲三日﹐後甲三日。

﹝疏﹞「蠱元亨」至「後甲三日」。○正義曰﹕蠱者事也。有事營爲﹐則大得亨通。有爲之時﹐利在拯難﹐故「利涉大川」也。「先甲三日﹐後甲三日」者﹐甲者創制之令﹐旣在有爲之時﹐不可因仍舊令。今用創制之令以治於人﹐人若犯者﹐未可卽加刑罰﹐以民未習﹐故先此宣令之前三日﹐殷勤而語之﹐又如此宣令之後三日﹐更丁寧而語之﹐其人不從﹐乃加刑罰也。其褚氏﹑何氏﹑周氏等並同鄭義﹐以爲「甲」者造作新令之日﹐甲前三日﹐取攺過自新﹐故用辛也。甲後三日﹐取丁寧之義﹐故用丁也。今案輔嗣《注》﹐「甲者﹐創制之令」﹐不云創制之日。又《巽卦》九五「先庚三日﹐後庚三日」﹐輔嗣《注》﹕「申命令謂之庚」。輔嗣又云「甲﹑庚皆申命之謂」。則輔嗣不以甲爲創制之日﹐而諸儒不顧輔嗣《注》旨﹐妄作異端﹐非也。

《彖》曰﹕蠱﹐剛上而柔下﹐上剛可以斷制﹐下柔可以施令。巽而止。蠱。旣巽又止﹐不競爭也。有事而無競爭之患﹐故可以有爲也。

﹝疏﹞「《彖》曰」至「止蠱」。○正義曰「剛上而柔下﹐巽而止蠱」者﹐此釋蠱卦之名﹐並明稱蠱之義也。以上剛能制斷﹐下柔能施令﹐巽順止靜﹐故可以有爲也。褚氏云「蠱者惑也。物旣惑亂﹐終致損壞﹐當須有事也﹐有爲治理也。故《序卦》云﹕『蠱者事也。』」謂物蠱必有事﹐非謂訓蠱爲事義當然也。

蠱﹐元亨而天下治也。有爲而大亨﹐非天下治而何也﹖

﹝疏﹞正義曰﹕釋「元亨」之義。以有爲而得「元亨」﹐是天下治理也。

「利涉大川」﹐往有事也。「先甲三日﹐後甲三日」﹐終則有始﹐天行也。蠱者有事而待能之時也。可以有爲﹐其在此時矣。物巳說隨﹐則待夫作制以定其事也。進徳修業﹐往則亨矣。故「元亨﹐利涉大川」也。甲者﹐創制之令也。創制不可責之以舊﹐故先之三日﹐後之三日﹐使令治而後乃誅也。因事申令﹐終則復始﹐若天之行用四時也。

﹝疏﹞正義曰「利涉大川﹐往有事也」者﹐釋「利涉大川」也。蠱者有爲之時﹐拔拯危難﹐往當有事﹐故「利涉大川」。此則假外像以諭危難也。「先甲三日﹐後甲三日﹐終則有始天行」者﹐釋「先甲三日﹐後甲三日」之義也。民之犯令﹐告之巳終﹐更復從始﹐告之殷勤不巳﹐若天之行﹐四時旣終﹐更復從春爲始﹐象天之行﹐故云「天行也」。○注「蠱者」至「四時也」。○正義曰「蠱者有事待能之時」者﹐物旣蠱壞﹐須有事營爲﹐所作之事﹐非賢能不可。故《經》云「乾父之蠱」﹐幹則能也。「甲者創制之令」者。甲爲十日之首﹐創造之令爲在後諸令之首﹐故以創造之令謂之爲甲。故漢時謂令之重者謂之「甲令」﹐則此義也。「創制不可責之以舊」者﹐以人有犯令而致罪者﹐不可責之舊法﹐有犯則刑。故須先後三日﹐殷勤語之﹐使曉知新令﹐而後乃誅﹐誅謂兼通責讓之罪﹐非專謂誅殺也。

《象》曰﹕山下有風﹐蠱。君子以振民育徳。蠱者﹐有事而待能之時也﹐故君子以濟民養徳也。

﹝疏﹞正義曰﹕必云「山下有風」者﹐風能搖動﹐散布潤澤。今「山下有風」﹐取君子能以恩澤下振於民﹐育養以徳。「振民」﹐象「山下有風」﹔「育徳」象山在上也。

初六﹕乾父之蠱﹐有子﹐考無咎﹐厲終吉。處事之首﹐始見任者也。以柔巽之質﹐乾父之事﹐能承先軌﹐堪其任者也﹐故曰「有子」也。任爲事首﹐能堪其事﹐「考」乃無咎也﹐故曰「有子考無咎」也。當事之首﹐是以危也。能堪其事﹐故「終吉」。

﹝疏﹞「初六」至「厲終吉」。○正義曰「乾父之蠱」者﹐處事之首﹐以柔巽之質乾父之事﹐堪其任也。「有子考無咎」者﹐有子旣能堪任父事﹐「考」乃「無咎」也。以其處事之初﹐若不堪父事﹐則「考」有咎也。「厲終吉」者﹐厲﹐危也。旣爲事初﹐所以危也。能堪其事﹐所以「終吉」也。

《象》曰「乾父之蠱」﹐意承「考」也。幹事之首﹐時有損益﹐不可盡承﹐故意承而已。

﹝疏﹞正義曰﹕釋「乾父之蠱」義。凡堪乾父事﹐不可小大損益一依父命﹐當量事制宜以意承考而巳。對文父沒稱「考」﹐若散而言之﹐生亦稱「考」。若《康誥》云「大傷厥考心。」是父在稱考。此避乾父之文﹐故變云「考也」。

九二﹕幹母之蠱﹐不可貞。居於內中﹐宜幹母事﹐故曰「幹母之蠱」也。婦人之性難可全正﹐宜屈已剛。旣幹且順﹐故曰「不可貞」也。幹不失中﹐得中道也。

﹝疏﹞正義曰﹕居內處中﹐是幹母事也。「不可貞」者﹐婦人之性難可全正﹐宜屈己剛﹐不可固守貞正﹐故云「不可貞」也。

《象》曰「幹母之蠱」﹐得中道也。

﹝疏﹞正義曰「得中道」者﹐釋「幹母之蠱」義。𨿽不能全正﹐猶不失在中之道﹐故云「得中道」也。

九三﹕乾父之蠱﹐小有悔﹐無大咎。以剛幹事﹐而無其應﹐故「有悔」也。履得其位﹐以正乾父﹐𨿽「小有悔」﹐終無大咎。

﹝疏﹞正義曰「乾父之蠱小有悔」者﹐以剛幹事而無其應﹐故「小有悔」也。「無大咎」者﹐履得其位﹐故終無大咎也。

《象》曰「乾父之蠱」﹐終無咎也。

六四﹕裕父之蠱﹐往見吝。體柔當位﹐幹不以剛而以柔和﹐能裕先事者也。然無其應﹐往必不合﹐故曰「往見吝」。

﹝疏﹞「《象》曰」至「見吝」。○正義曰「裕父之蠱」者﹐體柔當位﹐幹不以剛﹐而以柔和能容裕父之事也。「往見吝」者﹐以其無應﹐所往之處﹐見其鄙吝﹐故「往未得」也。

《象》曰「裕父之蠱」﹐往未得也。

六五﹕乾父之蠱﹐用譽。以柔處尊﹐用中而應﹐承先以斯﹐用譽之道也。

﹝疏﹞「《象》曰」至「用譽」。○正義曰「乾父之蠱用譽」者﹐以柔處尊﹐用中而應﹐以此承父﹐用有聲譽。

《象》曰「乾父用譽」﹐承以徳也。以柔處中﹐不任威力也。

﹝疏﹞正義曰﹕釋「乾父用譽」之義。奉承父事﹐惟以中和之徳﹐不以威力﹐故云「承以徳」也。

上九﹕不事王侯﹐髙尙其事。最處事上而不累於位﹐「不事王侯﹐髙尙其事」也。

﹝疏﹞正義曰﹕最處事上﹐不復以世事爲心﹐不系累於職位﹐故不承事王侯﹐但自尊髙慕尙其淸虛之事﹐故云「髙尙其事」也。

《象》曰「不事王侯」﹐志可則也。

﹝疏﹞正義曰﹕釋「不事王侯」之義。身旣不事王侯﹐志則淸虛髙尙﹐可法則也。

兌下坤上。臨﹕元亨利貞。至於八月有凶。

﹝疏﹞「臨元亨」至「有凶」。○正義曰﹕案《序卦》云「臨﹐大也。」以陽之浸長﹐其徳壯大﹐可以監臨於下。故曰「臨」也。剛旣浸長﹐說而且順﹐又以剛居中﹐有應於外大﹐得亨通而利正也﹐故曰「元亨利貞」也。「至於八月有凶」者﹐以物盛必衰﹐陰長陽退﹐臨爲建丑之月﹐從建丑至於七月建申之時﹐三陰旣盛﹐三陽方退﹐小人道長﹐君子道消﹐故八月有凶也。以盛不可終保﹐聖人作《易》以戒之也。

《彖》曰﹕臨﹐剛浸而長﹐說而順﹐剛中而應﹐大亨以正﹐天之道也。陽轉進長﹐陰道日消﹐君子日長﹐小人日憂﹐「大亨以正」之義。

﹝疏﹞「《彖》曰」至「天之道也」。○正義曰「臨剛浸而長說而順」者﹐此釋卦義也。凡諸卦之例﹐說而順之﹐下應以「臨」字結之。此無「臨」字者﹐以其剛中而應﹐亦是「臨」義﹐故不得於剛中之上而加「臨」也。「剛中而應﹐大亨以正﹐天之道」者﹐天道以剛居中而下﹐與地相應﹐使物大得亨通而利正﹐故《乾卦》「元﹑亨﹑利﹑貞」。今此《臨》卦﹐其義亦然﹐故云「天之道也」。

至於八月有凶﹐消不久也。八月陽衰而陰長﹐小人道長﹐君子道消也﹐故曰「有凶」。

﹝疏﹞「至於八月」至「久也」。○正義曰﹕證「有凶」之義﹐以其陽道旣消﹐不可常久﹐故「有凶」也。但復卦一陽始復﹐剛性尙微﹐又不得其中﹐故未有「元亨利貞」。泰卦三陽之時﹐三陽在下﹐而成乾體﹐乾下坤上﹐象天降下﹐地升上﹐上下通泰﹐物通則失正﹐故不具四徳。惟此卦二陽浸長﹐陽浸壯大﹐特得稱臨﹐所以四徳具也。然陽長之卦﹐每卦皆應「八月有凶」。但此卦名臨﹐是盛大之義﹐故於此卦特戒之耳。若以類言之﹐則陽長之卦﹐至其終末皆有凶也。○注「八月」至「有凶」。○正義曰﹕云「八月」者﹐何氏云「從建子陽生至建未爲八月。」褚氏云「自建寅至建酉爲八月。」今案﹕此注云「小人道長﹐君子道消」﹐宜據否卦之時﹐故以臨卦建丑﹐而至否卦建申爲八月也。

《象》曰﹕澤上有地﹐臨。君子以教思無窮﹐容保民無疆。相臨之道﹐莫若說順也。不恃威制﹐得物之誠﹐故物無違也。是以「君子教思無窮﹐容保民無疆」也。

﹝疏﹞「《象》曰」至「無疆」。○正義曰「澤上有地」者﹐欲見地臨於澤﹐在上臨下之義﹐故云「澤上有地」也。「君子以教思無窮」者﹐君子於此臨卦之時﹐其下莫不喜說和順﹐在上但須教化﹐思念無窮巳也﹐欲使教恆不絕也。「容保民無疆」者﹐容謂容受也。保安其民﹐無有疆境﹐象地之闊遠﹐故云「無疆」也。

初九﹕咸臨﹐貞吉。「咸」感也。感﹐應也。有應於四﹐感以臨者也。四履正位﹐而已應焉﹐志行正者也。以剛感順﹐志行其正﹐以斯臨物﹐正而獲吉也。

﹝疏﹞正義曰﹕咸﹐感也。有應於四﹐感之而臨﹐志行得正﹐故「貞吉」也。

《象》曰「咸臨貞吉」﹐志行正也。

﹝疏﹞正義曰「咸臨貞吉﹐志行正」者﹐釋「咸臨貞吉」之義。四旣履得正位﹐己往與之相應﹐是己之志意行而歸正也。

九二﹕咸臨﹐吉﹐無不利。有應在五﹐感以臨者也。剛勝則柔危﹐而五體柔﹐非能同斯志者也。若順於五﹐則剛徳不長﹐何由得「吉無不利」乎﹖全與相違﹐則失於感應﹐其得「咸臨﹐吉無不利」﹐必未順命也。

﹝疏﹞正義曰「咸臨吉」者﹐咸﹐感也。有應於五﹐是感以臨而得其吉也。「無不利」者﹐二𨿽與五相應﹐二體是剛﹐五體是柔﹐兩𨿽相感﹐其志不同。若純用剛往﹐則五所不從﹐若純用柔往﹐又損已剛性﹐必須商量事宜﹐有從有否﹐乃得「無不利」也。

《象》曰「咸臨﹐吉﹐無不利」﹐未順命也。

﹝疏﹞正義曰「未順命」者﹐釋「無不利」之義。未可盡順五命﹐須斟酌事宜﹐有從有否﹐故得「無不利」也。則君臣上下獻可替否之義也。

六三﹕甘臨﹐無攸利。旣憂之﹐無咎。甘者﹐佞邪說媚不正之名也。履非其位﹐居剛長之世﹐而以邪說臨物﹐宜其「無攸利」也。若能盡憂其危﹐攺修其道﹐剛不害正﹐故「咎不長」。

﹝疏﹞正義曰「甘臨」者﹐謂甘美諂佞也。履非其位﹐居剛長之世﹐而以邪說臨物﹐故「無攸利」也。「旣憂之無咎」者﹐旣﹐盡也。若能盡憂其危﹐則剛不害正﹐故「無咎」也。

《象》曰「甘臨」﹐位不當也。「旣憂之」﹐咎不長也。

﹝疏﹞正義曰「旣憂之﹐咎不長」者﹐能盡憂其事﹐攺過自修﹐其咎則止﹐不復長久﹐故「無咎」也。

六四﹕至臨﹐無咎。處順應陽﹐不忌剛長﹐而乃應之﹐履得其位﹐盡其至者也。剛勝則柔危﹐柔不失正﹐乃得「無咎」也。

﹝疏﹞正義曰﹕履順應陽﹐不畏剛長﹐而巳應之﹐履得其位﹐能盡其至極之善而爲臨﹐故云「至臨」。以柔不失正﹐故「無咎」也。

《象》曰「至臨﹐無咎」﹐位當也。

﹝疏﹞正義曰﹕釋「無咎」之義。以六四以陰所居得正﹐柔不爲邪﹐位當其處﹐故無咎也。

六五﹕知臨﹐大君之宜﹐吉。處於尊位﹐履得其中﹐能納剛以禮﹐用建其正﹐不忌剛長而能任之﹐委物以能而不犯焉﹐則聰明者竭其視聽﹐知力者盡其謀能﹐不爲而成﹐不行而至矣。「大君之宜」﹐如此而已﹐故曰「知臨大君之宜吉」也。

﹝疏﹞正義曰「處於尊位﹐履得其中﹐能納剛以禮﹐用建其正﹐不忌剛長而能任之」﹐故「聰明者竭其視聽﹐知力者盡其謀能」﹐是知爲臨之道﹐大君之所宜以吉也。

《象》曰「大君之宜」﹐行中之謂也。

﹝疏﹞正義曰﹕釋「大君之宜」﹐所以得宜者﹐止由六五處中﹐行此中和之行﹐致得「大君之宜」﹐故言「行中之謂也」。

上六﹕惇臨﹐吉﹐無咎。處坤之極﹐以惇而臨者也。志在助賢﹐以惇爲徳﹐𨿽在剛長﹐剛不害厚﹐故「無咎」也。

﹝疏﹞正義曰﹕惇﹐厚也。上六處坤之上﹐惇厚而爲臨﹐志在助賢﹐以惇爲徳﹐故云「惇臨﹐吉」。𨿽在剛長﹐而志行惇厚﹐剛所以不害﹐故「無咎」也。

象曰「惇臨」之吉﹐志在內也。

﹝疏﹞正義曰﹕釋「惇臨吉」之義。𨿽在上卦之極﹐志意恆在於內之二陽﹐意在助賢﹐故得吉也。

坤下巽上。觀﹕盥而不薦﹐有孚顒若。王道之可觀者﹐莫盛乎宗廟。宗廟之可觀者﹐莫盛於盥也。至薦簡略﹐不足復觀﹐故觀盥而不觀薦也。孔子曰「禘自旣灌而往者﹐吾不欲觀之矣。」盡夫觀盛﹐則「下觀而化」矣。故觀至盥則「有孚顒若」也。

﹝疏﹞「觀盥而」至「顒若」。○正義曰「觀」者﹐王者道徳之美而可觀也﹐故謂之觀。「觀盥而不薦」者﹐可觀之事﹐莫過宗廟之祭盥﹐其禮盛也。薦者﹐謂旣灌之後﹐陳薦籩豆之事﹐故云「觀盥而不薦」也。「有孚顒若」者﹐孚﹐信也。但下觀此盛禮﹐莫不皆化﹐悉有孚信而顒然﹐故云「有孚顒若」。○注「王道之可觀」至「有孚顒若也」。○正義曰「盡夫觀盛則下觀而化」者﹐「觀盛」謂觀盥禮盛則休而止﹐是觀其大﹐不觀其細﹐此是下之效上﹐因「觀」而皆化之矣。故「觀至盥則有孚顒若」者﹐顒是嚴正之貌﹐「若」爲語辭﹐言「下觀而化」﹐皆孚信容貌儼然也。

《彖》曰﹕大觀在上﹐下賤而上貴也。

﹝疏﹞正義曰﹕謂大爲在下﹐所觀惟在於上﹐由在上旣貴﹐故在下大觀。今大觀在於上。

順而巽﹐中正以觀天下﹐觀。「盥而不薦﹐有孚顒若」﹐下觀而化也。觀天之神道﹐而四時不忒。聖人以神道設教﹐而天下服矣。統說觀之爲道﹐不以刑制使物﹐而以觀感化物者也。神則無形者也。不見天之使四時﹐「而四時不忒」﹐不見聖人使百姓﹐而百姓自服也。

﹝疏﹞「順而巽」至「天下服矣」。○正義曰﹕順而和巽﹐居中得正﹐以觀於天下﹐謂之「觀」也。此釋觀卦之名。「觀盥而不薦﹐有孚顒若﹐下觀而化」者﹐釋「有孚顒若」之義﹐本由在下﹐觀效在上而變化﹐故「有孚顒若」也。「觀天之神道而四時不忒」者﹐此盛名觀卦之美﹐言「觀盥」與天之神道相合﹐觀此天之神道而四時不有差忒。「神道」者﹐微妙無方﹐理不可知﹐目不可見﹐不知所以然而然﹐謂之「神道」﹐而四時之節气見矣。豈見天之所爲﹐不知從何而來邪﹖蓋四時流行﹐不有差忒﹐故云「觀天之神道而四時不忒」也。「聖人以神道設教﹐而天下服矣」者﹐此明聖人用此天之神道﹐以「觀」設教而天下服矣。天旣不言而行﹐不爲而成﹐聖人法則天之神道﹐本身自行善﹐垂化於人﹐不假言語教戒﹐不須威刑恐逼﹐在下自然觀化服從﹐故云「天下服矣」。

《象》曰﹕風行地上﹐觀。先王以省方觀民設教。

﹝疏﹞正義曰「風行地上」者﹐風主號令行於地上﹐猶如先王設教在於民上﹐故云「風行地上觀」也。「先王以省方觀民設教」者﹐以省視萬方﹐觀看民之風俗﹐以設於教﹐非諸侯以下之所爲﹐故云「先王」也。

初六﹕童觀﹐小人無咎﹐君子吝。處於觀時﹐而最遠朝美﹐體於陰柔﹐不能自進﹐無所鑑見﹐故曰「童觀」。巽順而巳﹐無所能爲﹐小人之道也﹐故曰「小人無咎」。君子處大觀之時而爲「童觀」﹐不亦鄙乎﹖

﹝疏﹞正義曰「童觀」者﹐處於觀時而最遠朝廷之美觀﹐是柔弱不能自進﹐無所鑑見﹐惟如童稚之子而觀之。爲「小人無咎君子吝」者﹐爲此觀看﹐趣在順從而巳﹐無所能爲﹐於小人行之﹐才得無咎﹐若君子行之﹐則鄙吝也。

象曰「初六童觀」﹐小人道也。

六二﹕闚觀﹐利女貞。處在於內﹐無所鑑見。體性柔弱﹐從順而巳。猶有應焉﹐不爲全蒙﹐所見者狹﹐故曰「闚觀」。居觀得位﹐柔順寡見﹐故曰「利女貞」﹐婦人之道也。處「大觀」之時﹐居中得位﹐不能大觀廣鑑﹐闚觀而巳﹐誠「可醜」也。

﹝疏﹞「象曰」至「利女貞」。○正義曰「闚觀利女貞」者﹐旣是陰爻﹐又處在卦內﹐性又柔弱﹐惟闚竊而觀。如此之事﹐惟利女之所貞﹐非丈夫所爲之事也。注「處在於內」至「誠可醜也」。○正義曰「猶有應焉﹐不爲全蒙」者﹐六二以柔弱在內﹐猶有九五剛陽與之爲應﹐則爲有闚竊﹐不爲全蒙。童蒙如初六也﹐故能闚而外觀。此童「觀」﹑闚「觀」﹐皆讀爲去聲也。

《象》曰「闚觀﹐女貞」﹐亦可醜也。

六三﹕觀我生進退。居下體之極﹐處二卦之際﹐近不比尊﹐遠不「童觀」﹐觀風者也。居此時也﹐可以「觀我生進退」也。

﹝疏﹞「象曰」至「進退」。○正義曰「觀我生進退」者﹐「我生」﹐我身所動出。三居下體之極﹐是有可進之時﹔又居上體之下﹐復是可退之地。遠則不爲童觀﹐近則未爲觀國﹐居在進退之處﹐可以自觀我之動出也。故時可則進﹐時不可則退﹐觀風相幾﹐未失其道﹐故曰「觀我生進退」也。道得名「生」者﹐道是開通生利萬物。故《系辭》云「生生之謂易」﹐是道爲「生」也。

《象》曰「觀我生進退」﹐未失道也。處進退之時﹐以觀進退之幾﹐「未失道」也。

六四﹕觀國之光﹐利用賓於王。居觀之時﹐最近至尊﹐「觀國之光」者也。居近得位﹐明習國儀者也﹐故曰「利用賓於王」也。

﹝疏﹞正義曰﹕最近至尊﹐是「觀國之光」。「利用賓於王」者﹐居在親近而得其位﹐明習國之禮儀﹐故曰利用賓於王庭也。

《象》曰「觀國之光」﹐尙賓也。

﹝疏﹞正義曰﹕釋「觀國之光」義。以居近至尊之道﹐志意慕尙爲王賓也。

九五﹕觀我生﹐君子無咎。居於尊位﹐爲觀之主﹐宣弘大化﹐光於四表﹐觀之極者也。上之化下﹐猶風之靡艸﹐故觀民之俗﹐以察己道﹐百姓有罪﹐在於一人。君子風著﹐己乃「無咎」。上爲觀主﹐將欲自觀乃觀民也。

﹝疏﹞正義曰﹕九五居尊﹐爲觀之主。四海之內﹐由我而觀﹐而教化善﹐則天下有君子之風﹔教化不善﹐則天下著小人之俗﹐故則民以察我道﹐有君子之風著﹐則無咎也。故曰「觀我生﹐君子無咎」也。

《象》曰「觀我生」﹐觀民也。

﹝疏﹞正義曰﹕謂觀民以觀我﹐故觀我卽觀民也。

上九﹕觀其生﹐君子無咎。「觀我生」﹐自觀其道也。「觀其生」﹐爲民所觀者也。不在於位﹐最處上極﹐髙尙其志﹐爲天下所觀者也。處天下所觀之地﹐可不愼乎﹖故君子徳見﹐乃得「無咎」。「生」﹐猶動出也。

﹝疏﹞「上九」至「無咎」。○正義曰「觀其生」者﹐最處上極﹐髙尙其志﹐生亦道也。爲天下觀其巳之道﹐故云「觀其生」也。「君子無咎」者﹐旣居天下可觀之地﹐可不愼乎﹖故居子謹愼﹐乃得「無咎」也。注「觀我生」至「動出也」。○正義曰「生猶勸出」者﹐或動﹑或出﹐是生長之義。故云「生猶動出」。六三﹑九五皆云「觀我生」﹐上九云「觀其生」﹐此等云「生」皆爲「動出」﹐故於卦末﹐《注》總明之也。

《象》曰「觀其生」﹐志未平也。將處異地﹐爲眾所觀﹐不爲平易﹐和光流通﹐「志未平」也。

﹝疏﹞正義曰﹕釋「觀其生」之義。以特處異地﹐爲無所觀﹐不爲平易。和光流通﹐志未與世俗均平。世無危懼之憂﹐我有符同之慮﹐故曰「志未平」也。

震下離上。噬嗑﹕亨。利用獄。噬﹐嚙也﹔嗑﹐合也。凡物之不親﹐由有間也。物之不齊﹐由有過也。有間與過﹐嚙而合之﹐所以通也。刑克以通﹐獄之利也。

﹝疏﹞正義曰「噬嗑亨」者﹐噬﹐嚙也﹔嗑﹐合也。物在於口﹐則隔其上下﹐若嚙去其物﹐上下乃合而得「亨」也。此卦之名﹐假借口象以爲義﹐以諭刑法也。凡上下之間﹐有物間隔﹐當須用刑法去之﹐乃得亨通﹐故云「噬嗑亨」也。「利用獄」者﹐以刑除間隔之物﹐故「利用獄」也。

《彖》曰﹕頤中有物﹐曰「噬嗑」。頤中有物﹐嚙而合之﹐「噬嗑」之義也。

﹝疏﹞正義曰﹕此釋「噬嗑」名也。案﹕諸卦之《彖》﹐先標卦名﹐乃復言曰某卦﹑曰同人﹑曰大有﹑曰小畜之類是也。此發首不疊卦名者﹐若義幽隱者﹐先出卦名﹐後更以卦名結之﹐若具義顯露﹐則不先出卦名﹐則此「頤中有物曰噬嗑」之類﹐其事可知﹐故不先出卦名。此乃夫子因義理文勢﹐隨義而發﹐不爲例也。

噬嗑而亨。有物有間﹐不嚙不合﹐無由「亨」也。

﹝疏﹞正義曰﹕釋「亨」義﹐由「噬嗑」而得「亨」也。

剛柔分動而明﹐雷電合而章。剛柔分動﹐不混乃明﹐雷電並合﹐不亂乃章﹐皆「利用獄」之義。

﹝疏﹞「剛柔分動」至「合而章」。正義曰﹕釋「利用獄」之義。剛柔旣分﹐不相混雜﹐故動而顯明也。雷電旣合﹐而不錯亂﹐故事得彰著﹐明而且著﹐可以斷獄。剛柔分謂震剛在下﹐離柔在上。「剛柔」云「分」﹐「雷電」云「合」者﹐欲見「明」之與「動」﹐各是一事﹐故「剛柔」云「分」也。明﹑動𨿽各一事﹐相須而用﹐故「雷電」云「合」。但易之爲體﹐取象旣多。若取分義﹐則云「震下離上」。若取合義﹐則云離﹑震合體﹐共成一卦也。此釋二象「利用獄」之義也。○注「剛柔分動」至「用獄之義」。○正義曰「雷電並合﹐不亂乃章」者﹐《彖》文惟云「雷電合」﹐注云「不亂乃章」者﹐不亂之文﹐以其上云「剛柔分」。「剛柔分」則是不亂﹐故云「雷電並合﹐不亂乃章」也。

柔得中而上行﹐𨿽不當位﹐「利用獄」也。謂五也。能爲齧合而通﹐必有其主﹐五則是也。「上行」謂所之在進也。凡言「上行」﹐皆所之在貴也。𨿽不當位﹐不害用獄也。

﹝疏﹞「柔得中」至「用獄也」。○正義曰﹕此釋爻有「利用獄」之義。陰居五位﹐是「柔得中」也。而「上行」者旣居上卦﹐意在向進﹐故云「上行」。其徳如此﹐𨿽不當位者﹐所居陰位﹐猶「利用獄」也。○注「謂五也」至「不害用獄也」。正義曰﹕凡言「上行」﹐皆所之在貴者﹐輔嗣此注﹐恐畏之適五位則是上行﹐故於此明之。凡言「上行」﹐但所之在進﹐皆曰「上行」﹐不是惟向五位﹐乃稱「上行」也。故《謙卦》序《彖》云「地道卑而上行」﹐坤道體在上﹐故總云「上行」﹐不止也。又《損卦﹟彖》云「損下益上曰上行。」是減下卦益上卦﹐謂之「上行」﹐是亦不據五也。然則此云「上行」﹐及《晉卦﹟彖》云「上行」﹐旣在五位而又稱上行﹐則似若王者﹐𨿽見在尊位﹐猶意在欲進﹐仰慕三皇五帝可貴之道﹐故稱「上行」者也。

《象》曰「雷電」「噬嗑」﹐先王以明罰敕法。

﹝疏﹞正義曰「雷電噬嗑」者﹐但噬嗑之象﹐其象在口。雷電非噬嗑之體﹐但「噬嗑」象外物﹐旣有雷電之體﹐則雷電欲取明罰敕法﹐可畏之義﹐故連云「雷電」也。

初九﹕屨校滅趾﹐無咎。居無位之地以處刑初﹐受刑而非治刑者也。凡過之所始﹐必始於微﹐而後至於著。罰之所始﹐必始於薄﹐而後至於誅。過輕戮薄﹐故「屨校滅趾」﹐桎其行也。足懲而巳﹐故不重也。過而不攺﹐乃謂之過。小懲大誡﹐乃得其福﹐故「無咎」也。「校」者﹐以木絞校者也﹐卽械也﹐校者取其通名也。

﹝疏﹞「初九」至「無咎」。○正義曰「屨校滅趾」者﹐屨謂著而履踐也﹐校謂所施之械也。處刑之初﹐居無位之地﹐是「受刑」之人﹐「非治刑」之主。「凡過之所始﹐必始於微」﹐積而不已﹐遂至於著。「罰之所始」﹐必始於薄刑。薄刑之不巳﹐遂至於誅。在刑之初﹐過輕戮薄﹐必校之在足﹐足爲懲誡﹐故不復重犯。故校之在足﹐巳沒其趾﹐桎其小過﹐誡其大惡﹐過而能攺﹐乃是其福。𨿽復「滅趾」﹐可謂「無咎」﹐故言「屨校滅趾無咎」也。

《象》曰「屨校滅趾」﹐不行也。過止於此。

﹝疏﹞正義曰﹕釋「屨校滅趾」之義﹐猶著校滅沒其趾也。小懲大誡﹐故罪過止息不行也。

六二﹕噬膚滅鼻﹐無咎。噬﹐齧也。齧者﹐刑克之謂也。處中得位﹐所刑者當﹐故曰「噬膚」也。乘剛而刑﹐未盡順道﹐噬過其分﹐故「滅鼻」也。刑得所疾﹐故𨿽「滅鼻」而「無咎」也。「膚」者﹐柔脆之物也。

﹝疏﹞正義曰﹕六二處中得位﹐是用刑者。所刑中當﹐故曰「噬膚」。膚是柔脆之物﹐以諭服罪受刑之人也。「乘剛而刑﹐未盡順道﹐噬過其分」﹐故至「滅鼻」﹐言用刑大深也。「無咎」者﹐用刑得其所疾﹐謂刑中其理﹐故「無咎」也。

《象》曰「噬膚滅鼻」﹐乘剛也。

﹝疏﹞正義曰「乘剛」者﹐釋「噬膚滅鼻」之義﹐以其乘剛﹐故用刑深也。

六三﹕噬臘肉﹐遇毒﹐小吝無咎。處下體之極﹐而履非其位﹐以斯食物﹐其物必堅。豈惟堅乎﹖將遇其毒。「噬」以諭刑人﹐「臘」以諭不服﹐「毒」以諭怨生。然承於四而不乘剛﹐𨿽失其正﹐刑不侵順﹐故𨿽「遇毒﹐小吝無咎」。

﹝疏﹞正義曰「噬臘肉」者﹐「臘」是堅剛之肉也。「毒」者﹐苦惡之物也。三處下體之上﹐失政刑人﹐刑人不服。若齧其「臘肉」﹐非但難齧﹐亦更生怨咎﹐猶噬臘而難入﹐復遇其毒味然也。三以柔不乘剛﹐刑不侵順道﹐𨿽有遇毒之吝﹐於徳亦無大咎﹐故曰「噬臘肉遇毒﹐小吝無咎」也。

《象》曰「遇毒」﹐位不當也。

﹝疏﹞正義曰「位不當」者﹐謂處位不當也。

九四﹕噬乾胏﹐得金矢。利艱貞吉。𨿽體陽爻﹐爲陰之主﹐履不獲中﹐而居其非位﹐以斯噬物﹐物亦不服﹐故曰「噬乾胏」也。金﹐剛也﹐矢﹐直也。「噬乾胏」而得剛直﹐可以利於艱貞之吉﹐未足以盡通理之道也。

﹝疏﹞正義曰「噬乾胏」者﹐乾胏是臠肉之乾者﹐履不獲中﹐居其非位﹐以斯治物﹐物亦不服﹐猶如「噬乾胏」然也。「得金矢」者﹐金﹐剛也。矢﹐直也。𨿽刑不能服物﹐而能得其剛直也。「利艱貞吉」者﹐旣得剛直﹐利益艱難﹐守貞正之吉﹐猶未能光大通理之道﹐故《象》云「未光」也。

《象》曰「利艱貞吉」﹐未光也。

六五﹕噬乾肉﹐得黃金﹐貞厲無咎。乾肉﹐堅也。黃﹐中也。金﹐剛也。以陰處陽﹐以柔乘剛﹐以噬於物﹐物亦不服﹐故曰「噬乾肉」也。然處得尊位﹐以柔乘剛而居於中﹐能行其戮者也。履不正而能行其戮﹐剛勝者也。噬𨿽不服﹐得中而勝﹐故曰「噬乾肉得黃金」也。己𨿽不正﹐而刑戮得當﹐故𨿽「貞厲」而「無咎」也。

﹝疏﹞「《象》曰」至「貞厲無咎」。○正義曰「噬乾肉」者﹐乾肉﹐堅也。以陰處陽﹐以柔乘剛﹐以此治罪於人﹐人亦不服﹐如似「噬乾肉」也。「得黃金」者﹐黃﹐中也。金﹐剛也。以居於中是黃也﹐「以柔乘剛」是金也。旣中而行剛﹐「能行其戮﹐剛勝者」也。故曰「得黃金」也。「貞厲無咎」者﹐巳𨿽不正﹐刑戮得當﹐故𨿽貞正自危而無咎害。位𨿽不當﹐而用刑得當﹐故《象》云「得當」也。

《象》曰「貞厲無咎」﹐得當也。

上九﹕何校滅耳﹐凶。處罰之極﹐惡積不攺者也。罪非所懲﹐故刑及其首﹐至於「滅耳」﹐及首非誡﹐「滅耳」非懲﹐凶莫甚焉。

﹝疏﹞「《象》曰」至「滅耳凶」。正義曰「何校滅耳凶」者﹐「何」謂檐何﹐處罰之極﹐惡積不攺﹐故罪及其首﹐何檐枷械﹐滅沒於耳﹐以至誥沒。以其聰之不明﹐積惡致此﹐故《象》云「聰不明」也。○注「處罰之極」至「凶莫甚焉」。○正義曰「罪非所懲」者﹐言其惡積旣深﹐尋常刑罪﹐非能懲誡﹐故云「罪非所懲」也。「及首非誡﹐滅耳非懲」者﹐若罪未及首﹐猶可誡懼歸善也。罪巳「及首」﹐性命將盡﹐非復可誡﹐故云「及首非誡」也。校旣「滅耳」﹐將欲刑殺﹐非可懲攺﹐故云「滅耳非懲」也。

《象》曰「何校滅耳」﹐聰不明也﹐聰不明﹐故不慮惡積﹐至於不可解也。

離下艮上。賁﹕亨。小利有攸往。

﹝疏﹞正義曰「賁」飾也。以剛柔二象交相文飾也。「賁亨」者﹐以柔來文剛而得亨通﹐故曰「賁亨」也。「小利有攸往」者﹐以剛上文柔﹐不得中正﹐故不能大有所往﹐故云「小利有攸往」也。

《彖》曰﹕賁「亨」﹐柔來而文剛﹐故「亨」。分剛上而文柔﹐故「小利有攸往」。剛柔不分﹐文何由生﹖故坤之上六來居二位﹐「柔來文剛」之義也。柔來文剛﹐居位得中﹐是以「亨」。乾之九二﹐分居上位﹐分剛上而文柔之義也。剛上文柔﹐不得中位﹐不若柔來文剛﹐故「小利有攸往」

﹝疏﹞「《彖》曰」至「有攸往」。○正義曰「賁亨柔來而文剛故亨」者﹐此釋「賁亨」之義。不直言「賁」連云「賁亨」者﹐由「賁」而致亨﹐事義相連也﹐若「大哉乾元」以「元」連「乾」者也。「柔來而文剛﹐故亨」﹐柔來文剛﹐以文相飾﹐是賁義也。相飾卽有爲亨﹐故云「賁亨」。「亨」之下不重﹐以「賁」字結之者﹐以「亨」之與「賁」相連而釋﹐所以「亨」下不得重結「賁」字。分剛上而文柔﹐故「小利有攸往」者﹐釋「小利有攸往」義。乾體在下﹐今分乾之九二﹐上向文飾坤之上六﹐是「分剛上而文柔」也。棄此九二之中﹐往居無立之地﹐棄善從惡﹐往無大利﹐故「小利有攸往」也。○注「剛柔不分」至「小利有攸往」。○正義曰﹕坤之上六﹐何以來居二位不居於初三﹐乾之九二﹐何以分居上位不居於五者﹐乾性剛亢﹐故以巳九二居坤極﹔坤性柔順﹐不爲物首﹐故以巳上六下居乾之二位也。且若柔不分居乾二﹐剛不分居坤極﹐則不得文明以止故也。又陽本在上﹐陰本在下﹐應分剛而下﹐分柔而上﹐何因分剛向上﹐分柔向下者﹐今謂此本泰卦故也。若天地交泰﹐則剛柔得交。若干上坤下﹐則是天地否閉﹐剛柔不得交﹐故分剛而上﹐分柔而下也。

剛柔交錯﹐天文也。剛柔交錯而成文焉﹐天之文也。

﹝疏﹞正義曰﹕天之爲體﹐二象剛柔﹐剛柔交錯成文﹐是天文也。

文明以止﹐人文也。止物不以威武而以文明﹐人之文也。

﹝疏﹞正義曰﹕文明﹐離也﹔以止﹐艮也。用此文明之道﹐裁止於人﹐是人之文徳之教﹐此賁卦之象。旣有天文﹑人文﹐欲廣美天文﹑人文之義﹐聖人用之以治於物也。

觀乎「天文」﹐以察時變﹔觀乎「人文」﹐以化成天下。觀天之文﹐則時變可知也﹔觀人之文﹐則化成可爲也。

﹝疏﹞正義曰「觀乎天文﹐以察時變」者﹐言聖人當觀視天文﹐剛柔交錯﹐相飾成文﹐以察四時變化。若四月純陽用事﹐陰在其中﹐靡艸死也。十月純陰用事﹐陽在其中﹐齊麥生也。是觀剛柔而察時變也。「觀乎人文以化成天下」者﹐言聖人觀察人文﹐則《詩》《書》《禮》《樂》之謂﹐當法此教而「化成天下」也。

《象》曰﹕山下有火﹐賁。君子以明庶政﹐無敢折獄。處賁之時﹐止物以文明﹐不可以威刑﹐故「君子以明庶政」﹐而「無敢折獄」。

﹝疏﹞正義曰「山下有火賁」者﹐欲見火上照山﹐有光明文飾也。又取山含火之光明﹐象君子內含文明﹐以理庶政﹐故云「山有火賁」也。「以明庶政」者﹐用此文章明達以治理庶政也。「無敢折獄」者﹐勿得直用果敢﹐折斷訟獄。

初九﹕賁其趾﹐捨車而徒。在賁之始﹐以剛處下﹐居於無位﹐棄於不義﹐安夫徒步以從其志者也。故飾其趾﹐捨車而徒﹐義弗乘之謂也。

﹝疏﹞正義曰﹕在《賁》之始﹐以剛處下﹐居於無位之地﹐乃棄於不義之車﹐而從有義之徒步﹐故云「捨車而徒」。以其志行髙絜﹐不苟就輿乘﹐是以義不肯乘﹐故《象》云「義弗乘」也。

《象》曰「捨車而徒」﹐義弗乘也。

六二﹕賁其須。得其位而無應﹐三亦無應﹐俱無應而比焉﹐近而相得者也。「須」之爲物﹐上附者也。循其所履以附於上﹐故曰「賁其須」也。

﹝疏﹞正義曰「賁其須」者﹐須是上須於面﹐六二常上附於三﹐若似賁飾其須也。循其所履﹐以附於上﹐與上同爲興起﹐故《象》云「與上興」也。

《象》曰「賁其須」﹐與上興也。

九三﹕賁如濡如﹐永貞吉。處下體之極﹐居得其位﹐與二相比﹐俱履其正﹐和合相潤﹐以成其文者也。旣得其飾﹐又得其潤﹐故曰「賁如濡如」也。永保其貞﹐物莫之陵﹐故曰「永貞吉」也。

﹝疏﹞正義曰「賁如濡如」者﹐賁如﹐華飾之貌。濡如﹐潤澤之理。居得其位﹐與二相比﹐和合文飾﹐而有潤澤﹐故曰「賁如濡如」。其美如此﹐長保貞吉﹐物莫之陵﹐故《象》云「永貞之吉﹐終莫之陵」也。

《象》曰「永貞」之「吉」﹐終莫之陵也。

六四﹕賁如皤如﹐白馬翰如。匪寇﹐婚媾。有應在初而閡於三﹐爲己寇難﹐二志相感﹐不獲通亨﹐欲靜則疑初之應﹐欲進則懼三之難﹐故或飾或素﹐內懷疑懼也。鮮絜其馬﹐「翰如」以待﹐𨿽履正位﹐未敢果其志也。三爲剛猛﹐未可輕犯﹐匪寇乃婚﹐終無尢也。

﹝疏﹞「《象》曰永貞之吉」至「匪寇婚媾」。正義曰「賁如皤如」者﹐皤是素白之色。六四有應在初﹐欲往從之﹐三爲已難﹐故已猶豫。或以文絜﹐故「賁如」也﹔或守質素﹐故「皤如」也。「白馬翰如」者﹐但鮮絜其馬﹐其色「翰如」﹐徘徊待之﹐未敢輒進也。「匪寇婚媾」者﹐若非九三爲已寇害﹐乃得與初爲婚媾也。

《象》曰﹕六四當位﹐疑也。「匪寇﹐婚媾」﹐終無尢也。

﹝疏﹞正義曰「六四當位疑」者﹐以其當位﹐得與初爲應﹐但礙於三﹐故遲疑也。若不當位﹐則與初非應﹐何須欲往而致遲疑也﹖「匪寇婚媾﹐終無尢」者﹐釋「匪寇婚媾」之義。若待匪有寇難乃爲婚媾﹐則終無尢過。若犯寇難而爲婚媾﹐則終有尢也。

六五﹕賁於丘園﹐束帛戔戔。吝﹐終吉。處得尊位﹐爲飾之主﹐飾之盛者也。施飾於物﹐其道害也。施飾丘園﹐盛莫大焉﹐故賁於束帛﹐丘園乃落﹐賁於丘園帛﹐乃「戔戔」。用莫過儉﹐泰而能約﹐故必「吝」焉乃得終吉也。

﹝疏﹞「六五﹐賁於丘園」至「終吉」。○正義曰「賁於丘園」者﹐丘園是質素之處。六五「處得尊位﹐爲飾之主」。若能施飾在於質素之處﹐不華侈費用﹐則所束之帛﹐「戔戔」眾多也。「吝終吉」者﹐初時儉約﹐故是其「吝」也。必儉約之「吝」﹐乃得「終吉」﹐而有喜也﹐故《象》云「六五之吉﹐有喜」也。○注「處得尊位」至「乃得終吉也」。○正義曰「爲飾之主﹐飾之盛者」﹐若宮室輿服之屬﹐五爲飾主。若施設華飾在於輿服宮館之物﹐則大道損害也。「施飾丘園盛莫大焉」者﹐丘謂丘墟﹐園謂園圃。惟艸木所生﹐是質素之處﹐非華美之所。若能施飾﹐每事質素﹐與丘園相似﹐「盛莫大焉」。故「賁於束帛﹐丘園乃落」者﹐束帛﹐財物也。舉束帛言之﹐則金銀珠玉之等皆是也。若賁飾於此束帛﹐珍寶則素質之道乃隕落﹐故云「丘園乃落」也。「賁於丘園﹐帛乃戔戔」者﹐設飾在於丘園質素之所﹐則不靡費財物﹐束帛乃「戔戔」眾多也。諸儒以爲若賁飾束帛﹐不用聘士﹐則丘園之上乃落也。若賁飾丘園之士與之﹐故束帛乃「戔戔」也。諸家注《易》﹐多爲此解。但今案﹕輔嗣之《注》全無聘賢之意﹐且爻之與《象》﹐亦無待士之文。輔嗣云「用莫過儉﹐泰而能約﹐故必吝焉﹐乃得終吉。」此則普論爲國之道﹐不尙華侈﹐而貴儉約也。若從先師﹐惟用束帛招聘丘園﹐以儉約待賢﹐豈其義也﹖所以漢聘隱士﹐或乃用羔雁玄纁﹐蒲輪駟馬﹐豈止「束帛」之間﹐而云儉約之事﹖今觀《注》意﹐故爲此解耳。

《象》曰﹕六五之「吉」﹐有喜也。

上九﹕白賁﹐無咎。處飾之終﹐飾終反素﹐故在其質素﹐不勞文飾而「無咎」也。以白爲飾﹐而無患憂﹐得志者也。

﹝疏﹞正義曰「白賁無咎」者﹐「處飾之終」﹐飾終則反素﹐故在其質素﹐不勞文飾﹐故曰「白賁無咎」也。守志任眞﹐得其本性﹐故《象》云「上得志」也。言居上得志也。

《象》曰「白賁無咎」﹐上得志也。

坤下艮上。剝﹕不利有攸往。

﹝疏﹞正義曰「剝」者﹐剝落也。今陰長變剛﹐剛陽剝落﹐故稱「剝」也。小人旣長﹐故「不利有攸往」也。

《彖》曰﹕剝﹐剝也﹐柔變剛也。「不利有攸往」﹐小人長也。順而止之﹐觀象也。君子尙消息盈虛﹐天行也。「坤」順而「艮」止也。所以「順而止之」﹐不敢以剛止者﹐以觀其形象也。彊亢激拂﹐觸忤以隕身﹐身旣傾焉。功又不就﹐非君子之所尙也。

﹝疏﹞「彖曰」至「天行也」。○正義曰「剝﹐剝也」者﹐釋剝卦名爲「剝」﹐不知何以稱「剝」﹐故釋云「剝」者解「剝」之義﹐是陰長解剝於陽也。「柔變剛」者﹐釋所以此卦名剝之意也。「不利有攸往﹐小人道長」者﹐此釋「不利有攸往」之義。小人道長﹐世旣闇亂﹐何由可進﹖往則遇災﹐故「不利有攸往」也。「順而止之觀象」者﹐明在剝之時﹐世旣無道﹐君子行之﹐不敢顯其剛直﹐但以柔順止約其上﹐惟望君上形象﹐量其顏色而止也。「君子尙消息盈虛天行」者﹐解所以在剝之時﹐順而止之。觀其顏色形象者﹐須量時制變﹐隨物而動。君子通達物理﹐貴尙消息盈虛﹐道消之時﹐行消道也﹐道息之時﹐行息道也﹔在盈之時﹐行盈道也﹔在虛之時﹐行虛道也。若值消虛之時﹐存身避害﹐「危行言遜」也。若值盈息之時﹐極言正諫﹐建事立功也。「天行」謂逐時消息盈虛﹐乃天道之所行也。春夏始生之時﹐天气盛大﹐秋冬嚴殺之時﹐天气消滅﹐故云「天行」也。○注「坤順而艮止也」至「君子之所尙也」。○正義曰「非君子之所尙」者﹐不逐時消息盈虛﹐於無道之時﹐剛亢激拂﹐觸忤以隕身﹔身旣傾隕﹐功又不就﹐「非君子之所尙也」。

《象》曰﹕山附於地﹐剝。上以厚下安宅。「厚下」者﹐無不見剝也。「安宅」者﹐物不失處也。「厚下安宅」﹐治「剝」之道也。

﹝疏﹞正義曰「山附於地剝」者﹐山本髙峻﹐今附於地﹐卽是剝落之象﹐故云「山附於地剝」也。「上以厚下安宅」者﹐剝之爲義﹐從下而起﹐故在上之人﹐當須丰厚於下﹐安物之居﹐以防於剝也。

初六﹕剝牀以足﹐蔑貞凶。牀者﹐人之所以安也。「剝牀以足」﹐猶云剝牀之足也。「蔑」猶削也。剝牀之足﹐滅下之道也。下道始滅﹐剛隕柔長﹐則正削而凶來也。

﹝疏﹞正義曰「剝牀以足」者﹐牀者人之所以安處也。在剝之初﹐剝道從下而起﹐剝牀之足﹐言牀足已「剝」也。下道始滅也。「蔑貞凶」者﹐蔑﹐削也。貞﹐正也。下道旣蔑﹐則以侵削其貞正﹐所以「凶」也。

《象》曰「剝牀以足」﹐以滅下也。

﹝疏﹞正義曰「釋剝牀以足」之義。牀在人下﹐足又在牀下。今剝牀之足﹐是盡滅於下也。

六二﹐剝牀以辧﹐蔑貞凶。「蔑」猶甚極之辭也。辧者﹐足之上也。剝道浸長﹐故「剝」其辧也。稍近於「牀」﹐轉欲滅物之所處﹐長柔而削正。以斯爲徳﹐物所棄也。

﹝疏﹞「六二」至「蔑貞凶」。○正義曰「剝牀以辧」者﹐辧﹐謂牀身之下﹐無足之上﹐足與牀身分辧之處也。今剝落侵上﹐乃至於「辧」﹐是漸近人身﹐故云「剝牀以辧」也。「蔑貞凶」者﹐蔑﹐削也。削除中正之道﹐故「凶」也。初六「蔑貞」﹐但小削而已﹐六二「蔑貞」﹐是削之甚極﹐故更云「蔑貞凶」也。長此陰柔﹐削其正道﹐以此爲徳﹐則物之所棄。故《象》云「未有與」也。言無人與助之也。○注「蔑猶甚極」至「物所棄也」。○正義曰「蔑猶甚極之辭」者﹐初旣稱「蔑」﹐二又稱「蔑」﹐「蔑」上復「蔑」﹐此爲蔑甚極﹐故云「蔑猶甚極之辭」也。「蔑」謂微蔑﹐物之見削﹐則微蔑也﹐故以「蔑」爲「削」。「稍近於牀轉欲蔑物之處」者﹐物之所處謂牀也。今剝道旣至於辧﹐在牀體下畔之間﹐是將欲滅牀﹐故云「轉欲滅物之所處」也。

《象》曰「剝牀以辧」﹐未有與也。

六三﹕剝之﹐無咎。與上爲應﹐羣陰剝陽﹐我獨協焉﹐𨿽處於剝﹐可以「無咎」。

﹝疏﹞正義曰﹕六三與上九爲應﹐𨿽在剝陽之時﹐獨能與陽相應﹐𨿽失位處剝而「無咎」也。

《象》曰「剝之﹐無咎」﹐失上下也。三上下各有二陰﹐而二獨應於陽﹐則「失上下」也。

﹝疏﹞正義曰﹕釋所以無咎之義。上下羣陰皆悉剝陽也﹐己獨能違失上下之情而往應之﹐所以「無咎」也。

六四﹕剝牀以膚﹐凶。初二剝牀﹐民所以安﹐未剝其身也。至四剝道浸長﹐牀旣剝盡﹐以及人身﹐小人遂盛﹐物將失身﹐豈惟削正﹐靡所不凶。

﹝疏﹞正義曰﹕四道浸長﹐剝牀已盡﹐乃至人之膚體﹐物皆失身﹐所以凶也。

《象》曰「剝牀以膚」﹐切近災也。

﹝疏﹞正義曰「切近災」者﹐其災已至﹐故云「切近災」也。

六五﹕貫魚﹐以宮人寵﹐無不利。處剝之時﹐居得尊位﹐爲「剝」之主者也。「剝」之爲害﹐小人得寵﹐以消君子者也。若能施寵小人﹐於宮人而己﹐不害於正﹐則所寵𨿽眾﹐終無尢也。「貫魚」謂此眾陰也﹐駢頭相次﹐似「貫魚」也。

﹝疏﹞正義曰「貫魚以宮人寵」者﹐處得尊位﹐「爲剝之主」﹐剝之爲害﹐小人得寵以消君子。「貫魚」者﹐謂眾陰也。駢頭相次﹐似若貫穿之魚。此六五若能處待眾陰﹐但以宮人之寵相似。宮人被寵﹐不害正事﹐則終無尢過﹐無所不利﹐故云「無不利」。故《象》云「終無尢也」。

《象》曰「以宮人寵」﹐終無尢也。

上九﹕碩果不食﹐君子得輿﹐小人剝廬。處卦之終﹐獨全不落﹐故果至於碩而不見食也。君子居之﹐則爲民覆蔭﹔小人用之﹐則剝下所庇也。

﹝疏﹞正義曰「碩果不食」者﹐處卦之終﹐獨得完全﹐不被剝落﹐猶如碩大之果﹐不爲人食也。「君子得輿」者﹐若君子而居此位﹐能覆蔭於下﹐使得全安﹐是君子居之﹐則得車輿也。若小人居之﹐下無庇蔭﹐在下之人﹐被剝徹廬舍也。

《象》曰「君子得輿」﹐民所載也。「小人剝廬」﹐終不可用也。

﹝疏﹞正義曰「君子得輿民所載」者﹐釋「得輿」之義。若君﹐剝徹民之廬舍﹐此小人終不可用爲君也。

震下坤上。復﹕亨。出入無疾﹐朋來無咎。反復其道﹐七日來復﹐利有攸往。

﹝疏﹞正義曰「復亨」者﹐陽气反復而得亨通﹐故云「復亨」也。「出入無疾」者﹐出則剛長﹐入則陽反﹐理會其時﹐故無疾病也。「朋來無咎」者﹐朋謂陽也。反復眾陽﹐朋聚而來﹐則「無咎」也。若非陽眾來﹐則有咎﹐以其眾陽之來﹐故「無咎」也。「反復其道﹐七日來復」者﹐欲速反之與復而得其道﹐不可過遠。惟七日則來復﹐乃合於道也。「利有攸往」者﹐以陽气方長﹐往則小人道消﹐故「利有攸往」也。

《彖》曰「復﹐亨」﹐剛反動而以順行﹐是以「出入無疾」﹐入則爲反﹐出則剛長﹐故「無疾」。疾猶病也。「朋來無咎」﹐「朋」謂陽也。

﹝疏﹞「彖曰」至「無咎」。○正義曰「復亨」者﹐以陽復則亨﹐故以亨連復而釋之也。「剛反動而以順行」者﹐旣上釋「復亨」之義﹐又下釋「出入無疾朋來無咎」之理﹐故云「是以出入無疾朋來無咎」也。

「反復其道﹐七日來復」陽气始剝盡至來復時﹐凡七日。

﹝疏﹞正義曰「陽气始剝盡」﹐謂陽气始於剝盡之後﹐至陽气來復時﹐凡經七日。觀《注》之意﹐陽气從剝盡之後﹐至於反復﹐凡經七日。其《注》分明。如褚氏﹑莊氏並云「五月一陰生﹐至十一月一陽生」﹐凡七月。而云「七日」﹐不云「月」者﹐欲見陽長須速﹐故變月言日。今輔嗣云「剝盡」至「來復」﹐是從盡至來復﹐經七日也。若從五月言之﹐何得云「始盡」也﹖又臨卦亦是陽長而言八月﹐今《復卦》亦是陽長﹐何以獨變月而稱七日﹖觀《注》之意﹐必謂不然﹐亦用《易緯》六日七分之義﹐同鄭康成之說。但於文省略﹐不復具言。案《易緯稽覽圖》云「卦气起中孚。」故離﹑坎﹑震﹑兌﹐各主其一方﹐其餘六十卦﹐卦有六爻﹐爻別主一日﹐凡主三百六十日。余有五日四分日之一者﹐每日分爲八十分﹐五日分爲四百分四分日之一又爲二十分﹐是四百二十分。六十卦分之﹐六七四十二卦﹐別各得七分﹐是每卦得六日七分也。剝卦陽气之盡在於九月之末﹐十月當純坤用事。坤卦有六日七分。坤卦之盡﹐則復卦陽來﹐是從剝盡至陽气來復﹐隔坤之一卦六日七分﹐舉成數言之﹐故輔嗣言「凡七日」也。「反復」者﹐則出入之義。反謂入而倒反復謂旣反﹐之後復而向上也。

天行也。以天之行﹐反覆不過七日﹐復之不可遠也。

﹝疏﹞正義曰「反復其道﹐七日來復。天行」者﹐以天行釋「反復其道七日來復」之義。言反之與復得合其道。惟七日而來復﹐不可久遠也。此是天之所行也。天之陽气絕滅之後﹐不過七日﹐陽气復生﹐此乃天之自然之理﹐故曰「天行」也。

「利有攸往」﹐剛長也。往則小人道消也。

﹝疏﹞正義曰「以剛長」釋「利有攸往」之義也。

復﹐其見天地之心乎。復者﹐反本之謂也﹐天地以本爲心者也。凡動息則靜﹐靜非對動者也。語息則默﹐默非對語者也。然則天地𨿽大﹐富有萬物﹐雷動風行﹐運化萬變﹐寂然至無﹐是其本矣。故動息地中﹐乃天地之心見也。若其以有爲心﹐則異類未獲具存矣。

﹝疏﹞「復見天地之心乎」。○正義曰「復其見天地之心乎」者﹐此贊明復卦之義。天地養萬物﹐以靜爲心﹐不爲而物自爲﹐不生而物自生﹐寂然不動﹐此天地之心也。此復卦之象﹐「動」息地中﹐雷在地下﹐息而不動﹐靜寂之義﹐與天地之心相似。觀此復象﹐乃「見天地之心」也。天地非有主宰﹐何得有心﹖以人事之心﹐託天地以示法爾。○注「復者反本之謂也」至「未獲具存矣」。○正義曰「復者反本之謂也」者﹐往前離本處而去﹐今更反於本處﹐是「反本」之謂也。「天地以本爲心」者﹐「本」謂靜也。言天地寂然不動﹐是「以本爲心」者也。凡動息則靜﹐靜非對動者也。天地之動﹐靜爲其本﹐動爲其末﹐言靜時多也﹐動時少也。若暫時而動﹐止息則歸靜﹐是靜非對動﹐言靜之爲本﹐自然而有﹐非對動而生靜﹐故曰「靜非對動」者也。「語息則默﹐默非對語」者﹐語則聲之動﹐默則口之靜﹐是不語之時﹐恆常默也。非是對語有默以動靜語默﹐而地別體﹐故云「非對」也。云「天地𨿽大﹐富有萬物﹐雷動風行﹐運化萬變」者﹐此言天地之動也。言「寂然至無是其本矣」者﹐凡有二義﹕一者萬物𨿽運動於外﹐而天地寂然至於其內也。外是其末﹐內是其本﹐言天地無心也。二者𨿽雷動風行﹐千化萬變﹐若其雷風止息﹐運化停住之後﹐亦寂然至無也。「若其以有爲心﹐則異類未獲具存」者﹐凡以無爲心﹐則物我齊致﹐親疏一等﹐則不害異類﹐彼此獲寧。若其以有爲心﹐則我之自我﹐不能普及於物﹐物之自物﹐不能普賴於我﹐物則被害﹐故「未獲具存」也。

《象》曰﹕雷在地中﹐復。先王以至日閉關﹐商旅不行﹐後不省方。方﹐事也。冬至﹐陰之復也。夏至﹐陽之復也。故爲復則至於寂然大靜﹐先王則天地而行者也。動復則靜﹐行復則止﹐事復則無事也。

﹝疏﹞「《象》曰」至「後不省方」。○正義曰「雷在地中復」者﹐雷是動物﹐復卦以動息爲主﹐故曰「雷在地中」。「先王以至日閉關」者﹐先王象此復卦﹐以二至之日閉塞其關﹐使商旅不行於道路也。「後不省方」者﹐方﹐事也。後不省視其方事也。以地掩閉於雷﹐故關門掩閉﹐商旅不行。君後掩閉於事﹐皆取「動息」之義。○注「方事也」至「事復則無事也」。○正義曰「方﹐事」者﹐恐「方」是四方境域﹐故以「方」爲事也。言至日不但不可出行﹐亦不可省視事也。「冬至陰之復﹐夏至陽之復」者﹐復謂反本﹐靜爲動本。冬至一陽生﹐是陽動用而陰復於靜也。夏至一陰生﹐是陰動用而陽復於靜也。「動復則靜﹐行復則止﹐事復則無事」者﹐動而反復則歸靜﹐行而反復則歸止﹐事而反復則歸於無事也。

初九﹕不遠復﹐無祗悔﹐元吉。最處復初﹐始復者也。復之不速﹐遂至迷凶﹐不遠而復﹐幾悔而反﹐以此修身﹐患難遠矣。錯之於事﹐其始庶幾乎﹖故「元吉」也。

﹝疏﹞正義曰「不遠復」者﹐最處復初﹐是始復者也。旣在陽復﹐卽能從而復之﹐是迷而不遠﹐卽能復也。「無祗悔元吉」者﹐韓氏云「祗﹐大也。」旣能速復﹐是無大悔﹐所以大吉。

《象》曰「不遠」之復﹐以修身也。

﹝疏﹞正義曰「釋不遠之復」也。所以不遠速復者﹐以能修正其身﹐有過則攺故也。

六二﹕休復﹐吉。得位處中﹐最比於初。上無陽爻以疑其親﹐陽爲仁行﹐在初之上而附順之﹐下仁之謂也。旣處中位﹐親仁善鄰﹐復之休也。

﹝疏﹞正義曰﹕得位處中﹐最比於初﹐陽爲仁行﹐已在其上﹐附而順之﹐是降下於仁﹐是休美之復﹐故云「休復吉」也。以其下仁﹐所以「吉」也。故《象》云「休復之吉﹐以下仁也」。

《象》曰「休復」之吉﹐以下仁也。

六三﹕頻復﹐厲無咎。頻﹐頻蹙之貌也。處下體之終﹐𨿽愈於上六之迷﹐巳失復遠矣﹐是以蹙也。蹙而求復﹐未至於迷﹐故𨿽危無咎也。復道宜速﹐蹙而乃復﹐義𨿽無咎﹐它來難保。

﹝疏﹞「《象》曰休復之吉」至「無咎」。○正義曰「頻復」者﹐頻謂頻蹙。六三處下體之上﹐去復稍遠﹐𨿽勝於上六迷復﹐猶頻蹙而復﹐復道宜速﹐謂蹙而求復也。去復猶近﹐𨿽有危厲﹐於義無咎。故《象》云「義無咎」也。注「頻蹙之貌」至「它來難保」。○正義曰「義𨿽無咎﹐它來難保」者﹐去復未甚大遠﹐於義𨿽復無咎﹐謂以道自守﹐得「無咎」也。若自守之外﹐更有他事而來﹐則難可保此無咎之吉也。所以《象》云「義無咎」﹐守常之義得無咎也。

《象》曰「頻復」之厲﹐義無咎也。

六四﹕中行獨復。四上下各有二陰而處厥中﹐履得其位而應於初﹐獨得所復﹐順道而反﹐物莫之犯﹐故曰「中行獨復」也。

﹝疏﹞「《象》曰」至「中行獨復」。○正義曰「中行獨復」者﹐處於上卦之下﹐上下各有二陰﹐巳獨應初﹐居在眾陰之中﹐故云「中行」。獨自應初﹐故云「獨復」。從道而歸﹐故《象》云「以從道也」。

《象》曰「中行獨復」﹐以從道也。

六五﹕惇復﹐無悔。居厚而履中﹐居厚則無怨﹐履中則可以自考﹐𨿽不足以及「休復」之吉﹐守厚以復﹐悔可免也。

﹝疏﹞正義曰「惇復無悔」者﹐處坤之中﹐是惇厚於復﹐故云「惇復」。旣能履中﹐又能自考成其行。旣居惇厚物﹐無所怨﹐𨿽不及六二之「休復」﹐猶得免於悔吝﹐故云「無悔」也。

《象》曰「惇復﹐無悔」﹐中以自考也。

﹝疏﹞正義曰﹕釋「無悔」之義。以其處中﹐能自考其身﹐故「無悔」也。

上六﹕迷復﹐凶﹐有災眚。用行師﹐終有大敗。以其國君凶﹐至於十年不克徵。最處復後﹐是迷者也。以迷求復﹐故曰「迷復」也。用之行師﹐難用有克也﹐終必大敗。用之於國﹐則反乎君道也。大敗乃復量斯勢也。𨿽復十年修之﹐猶未能徵也。

﹝疏﹞「上六迷復凶」至「不克徵」。○正義曰「迷復凶」者﹐最處復後﹐是迷闇於復。「以迷求復」﹐所以「凶」也。「有災眚」者﹐闇於復道﹐必無福慶﹐惟有災眚也。「用行師終有大敗」者﹐所爲旣凶﹐故用之行師﹐必無克勝﹐惟「終有大敗」也。「以其國君凶」者﹐以﹐用也。用此迷復於其國內﹐則反違君道﹐所以凶也。「至於十年不克徵」者﹐師敗國凶﹐量斯形勢﹐𨿽至十年猶不能徵伐。以其迷闇不復﹐而反違於君道﹐故《象》云「迷復之凶﹐反君道也」。

《象》曰「迷復」之凶﹐反君道也。

震下乾上。無妄﹕元﹑亨﹑利﹑貞。其匪正有眚﹐不利有攸往。

﹝疏﹞正義曰﹕無妄者﹐以剛爲內主﹐動而能健﹐以此臨下﹐物皆無敢詐僞虛妄﹐俱行實理﹐所以大得亨通﹐利於貞正﹐故曰「元亨利貞」也。「其匪正有眚不利有攸往」者﹐物旣無妄﹐當以正道行之。若其匪依正道﹐則有眚災﹐不利有所往也。

《彖》曰﹕無妄﹐剛自外來而爲主於內。謂震也。動而健﹐震動而乾健也。

﹝疏﹞正義曰﹕以此卦象釋能致無妄之義。以震之剛從外而來﹐爲主於內﹐震動而乾健﹐故能使物「無妄」也。

剛中而應。謂五也。

﹝疏﹞正義曰﹕明爻義能致無妄。九五以剛處中﹐六二應之﹐是「剛中而應」。剛中則能制斷虛實﹐有應則物所順從﹐不敢虛妄也。

大亨以正﹐天之命也。剛自外來﹐而爲主於內﹐動而愈健。「剛中而應」﹐威剛方正﹐私欲不行﹐何可以妄﹖使有妄之道滅﹐無妄之道成﹐非大亨利貞而何﹖剛自外來﹐而爲主於內﹐則柔邪之道消矣。動而愈健﹐則剛直之道通矣。「剛中而應」﹐則齊明之徳著矣。故「大亨以正」也。天之教命﹐何可犯乎﹖何可妄乎﹖是以匪正則有眚﹐而「不利有攸往」也。

﹝疏﹞「大亨以正﹐天之命也」。○正義曰﹕釋「元亨利貞」之義。威剛方正﹐私欲不行﹐何可以妄﹖此天之教命也。天道純陽﹐剛而能健﹐是乾徳相似﹐故云「天之命」也。旣是天命﹐豈可犯乎﹖○注「剛自外來」至「不利有攸往」也。○正義曰﹕云「使有妄之道滅﹐無妄之道成」者﹐妄﹐謂虛妄矯詐﹐不循正理。若無剛中之主﹐柔弱邪僻﹐則物皆詐妄﹐是有妄之道興也。今遇剛中之主﹐威嚴剛正﹐在下畏威﹐不敢詐妄﹐是有妄之道滅﹐無妄之道成。

「其匪正有眚﹐不利有攸往」。無妄之往﹐何之矣﹖天命不祐﹐行矣哉﹗匪正有眚﹐不求攺以從正﹐而欲有所往﹐居不可以妄之時﹐而欲以不正有所往﹐將欲何之天命之所不祐﹐竟矣哉﹗

﹝疏﹞「其匪正有眚」至「天命不祐行矣哉」。○正義曰「其匪正有眚﹐不利有攸往﹐無妄之往何之矣」者﹐此釋「匪正有眚不利有攸往」之義也。「無妄之往何之矣」﹐上「之」是語辭﹐下「之」是適也。身旣非正﹐在「無妄」之世﹐欲有所往﹐何所之適矣﹖故云「無妄之往何之矣」。「天命不祐行矣哉」者﹐身旣非正﹐欲有所往﹐犯違天命﹐則天命不祐助也。必竟行矣哉﹗言終竟行此不祐之事也。○注「匪正有眚」至「不祐竟矣哉」。○正義曰「竟矣哉」者﹐竟謂終竟﹐言天所不祐﹐終竟行矣哉﹗

《象》曰﹕天下雷行﹐物與無妄。與﹐辭也﹐猶皆也。天下雷行﹐物皆不可以妄也。

﹝疏﹞正義曰「天下雷行」者﹐雷是威恐之聲。今天下雷行﹐震動萬物﹐物皆驚肅﹐無敢虛妄﹐故云「天下雷行」﹐物皆「無妄」也。

先王以茂對時育萬物。茂﹐盛也。物皆不敢妄﹐然後萬物乃得各全其性﹐對時育物﹐莫盛於斯也。

﹝疏﹞正義曰﹕茂﹐盛也。對﹐當也。言先王以此無妄盛事﹐當其無妄之時﹐育養萬物也。此惟王者其徳乃耳﹐非諸侯已下所能﹐故不云君子﹐而言「先王」也。案﹕諸卦之《象》﹐直言兩象﹐卽以卦名結之﹐若「雷在地中﹐復」。今《無妄》應云「天下雷行﹐無妄。」今云「物與無妄」者﹐欲見萬物皆無妄﹐故加「物與」二字也。其餘諸卦﹐未必萬物皆與卦名同義﹐故直顯象﹐以卦結之。至如復卦﹐惟陽气復﹐非是萬物皆復。舉復一卦﹐餘可知矣。

初九﹕無妄往﹐吉。體剛處下﹐以貴下賤﹐行不犯妄﹐故往得其志。

﹝疏﹞正義曰﹕體剛居下﹐以貴下賤﹐所行教化﹐不爲妄動﹐故「往吉」而得志也。

《象》曰「無妄」之往﹐得志也。

六二﹕不耕獲﹐不菑畬﹐則利有攸往。不耕而獲﹐不菑而畬﹐代終已成而不造也。不擅其美﹐乃盡臣道﹐故「利有攸往」。

﹝疏﹞「《象》曰」至「利有攸往」。○正義曰「不耕獲不菑畬」者﹐六二處中得位﹐盡於臣道﹐不敢創首﹐惟守其終﹐猶若田農不敢發首而耕﹐惟在後獲刈而已。不敢菑發新田﹐惟治其菑熟之地﹐皆是不爲其始而成其末﹐猶若爲臣之道﹐不爲事始而代君有終也。則「利有攸往」者﹐爲臣如此﹐則利有攸往﹐若不如此﹐則往而無利也。

《象》曰「不耕獲」﹐未富也。

﹝疏﹞正義曰﹕釋「不耕而獲」之義。不敢前耕﹐但守後獲者﹐未敢以耕耕之與獲﹐俱爲己事。惟爲後獲﹐不敢先耕事。旣闕初﹐不擅其美﹐故云「未富也」。

六三﹕無妄之災﹐或系之牛。行人之得﹐邑人之災。以陰居陽﹐行違謙順﹐是「無妄」之所以爲災也。牛者稼穡之資也。二以不耕而獲﹐「利有攸往」﹐而三爲不順之行﹐故「或系之牛」﹐是有司之所以爲獲﹐彼人之所以爲災也﹐故曰「行人之得﹐邑人之災」也。

﹝疏﹞「六三」至「人之災」。○正義曰「無妄」之世﹐邪道不行。六三陰居陽位﹐失其正道﹐行違謙順而乖臣範﹐故「無妄」之所以爲災矣。牛者稼穡之資。六三僣爲耕事﹐行唱始之道﹐而爲不順王事之行﹐故有司或系其牛﹐制之使不妄造﹐故曰「或系之牛」也。「行人」者﹐有司之義也。有司系得其牛﹐是「行人」制之得功﹐故曰「行人之得」。彼居三者﹐是處邑之人僣爲耕事﹐受其災罰﹐故曰「行人之得﹐邑人之災」也。

《象》曰「行人」得牛﹐「邑人」災也。

﹝疏﹞正義曰﹕釋「行人之得」義也。以行人所得﹐謂得牛也。此則得牛﹐彼則爲災﹐故云「邑人災」也。

九四﹕可貞﹐無咎。處「無妄」之時﹐以陽居陰﹐以剛乘柔﹐履於謙順﹐比近至尊﹐故可以任正﹐固有所守而「無咎」也。

﹝疏﹞正義曰﹕以陽居陰﹐以剛乘柔﹐履於謙順﹐上近至尊﹐可以任正﹐固有所守而無咎﹐故曰「可貞無咎」也。

《象》曰「可貞﹐無咎」﹐固有之也。

﹝疏﹞正義曰﹕釋「可貞無咎」之義。所以可執貞正﹐言堅固有所執守﹐故曰「無咎」也。

九五﹕無妄之疾﹐勿藥有喜。居得尊位﹐爲無妄之主者也。下皆「無妄」﹐害非所致而取藥焉﹐疾之甚也。非妄之災﹐勿治自復﹐非妄而藥之則凶﹐故曰「勿藥有喜」。

﹝疏﹞正義曰「無妄之疾」者﹐凡禍疾所起﹐由有妄而來。今九五居得尊位﹐爲無妄之主﹐下皆「無妄」﹐而偶然有此疾害﹐故云「無妄之疾」也。「勿藥有喜」者﹐若疾自己招﹐或寒暑飲食所致﹐當須治療。若其自然之疾﹐非己所致﹐疾當自損﹐勿須藥療而「有喜」也。此假病象以諭人事﹐猶若人主而剛正自修﹐身無虛妄﹐下亦無虛妄﹐而遇逢凶禍﹐若堯﹑湯之厄﹐災非己招﹐但順時修徳﹐勿須治理﹐必欲除去﹐不勞煩天下﹐是「有喜」也。然堯遭洪水﹐使鯀﹑禹治之者﹐𨿽知災未可息﹐必須順民之心。鯀之不成﹐以災未息也。禹能治救﹐災欲盡也﹐是亦自然之災﹐「勿藥有喜」之義也。

《象》曰﹕無妄之藥﹐不可試也。藥攻有妄者也﹐而反攻「無妄」﹐故不可試也。

﹝疏﹞正義曰﹕解「勿藥有喜」之義。若有妄致疾﹐其藥可用。若身旣「無妄」﹐自然致疾﹐其藥不可試也。若其試之﹐恐更益疾也。言非妄有災不可治也﹐若必欲治之﹐則勞煩於下﹐害更甚也。此非直施於人主﹐至於凡人之事﹐亦皆然也。若己之無罪﹐忽逢禍患﹐此乃自然之理﹐不須憂勞救護﹐亦恐反傷其性。

上九﹕無妄行﹐有眚﹐無攸利。處不可妄之極﹐惟宜靜保其身而已﹐故不可以行也。

﹝疏﹞正義曰﹕處不可妄之極﹐惟宜靜保其身。若動行﹐必有災眚﹐無所利也。位處窮極﹐動則致災。故《象》云「無妄之行﹐窮之災也。」

《象》曰「無妄」之行﹐窮之災也。

乾下艮上。大畜﹕利貞。不家食﹐吉。利涉大川。

﹝疏﹞正義曰﹕謂之「大畜」者﹐乾健上進﹐艮止在上﹐止而畜之﹐能畜止剛健﹐故曰「大畜」。《彖》云「能止健﹐大正」也。是能止健﹐故爲大畜也。小畜則巽在乾上﹐以其巽順﹐不能畜止乾之剛﹐故云小畜也。此則艮能止之﹐故爲大畜也。「利貞」者﹐人能止健﹐非正不可﹐故「利貞」也。「不家食吉」者﹐己有大畜之資﹐當須養順賢人﹐不使賢人在家自食﹐如此乃吉也。「利涉大川」者﹐丰則養賢﹐應於天道﹐不憂險難﹐故「利涉大川」。

《彖》曰﹕《大畜》﹐剛健篤實﹐輝光日新其徳。凡牧旣厭而退者﹐弱也﹔旣榮而隕者﹐薄也。夫能「輝光日新其徳」者﹐惟「剛健篤實」也。

﹝疏﹞正義曰﹕言「大畜剛健篤實」者﹐此釋大畜之義﹐「剛健」謂乾也。乾體剛性健﹐故言「剛健」也。「篤實」﹐謂艮也。艮體靜止﹐故稱「篤實」也。「輝光日新其徳」者﹐以其剛健篤實之故﹐故能輝耀光榮﹐日日增新其徳。若無剛健﹐則劣弱也﹐必旣厭而退。若無篤實﹐則虛薄也﹐必旣榮而隕﹐何能久有輝光﹐日新其徳乎﹖○注「凡物旣厭」至「剛健篤實也」。○正義曰「凡物旣厭而退者﹐弱也」者﹐釋《經》「剛健」也。若不剛健﹐則見厭被退。能剛健﹐則所爲日進﹐不被厭退也。「旣榮而隕者薄也」者﹐釋《經》「篤實」也。凡物暫時榮華而卽損落者﹐由體質虛薄也。若能篤厚充實﹐則恆保榮美﹐不有損落也。

剛上而尙賢﹐謂上九也。處上而大通﹐剛來而不距﹐「尙賢」之謂也。

﹝疏﹞「剛上而尙賢」。○正義曰「剛上」謂上九也。乾剛向上﹐上九不距﹐是貴尙賢也。○注「謂上九」至「尙賢之謂也」。○正義曰「謂上九也」者﹐言上九之徳﹐見乾之上進而不距逆﹐是貴「尙賢」也。「處上而大通」者﹐釋上九「何天之衢亨」﹐是處上通也。旣處於上﹐下應於天﹐有大通之徳也。「剛來而不距」者﹐以有大通﹐旣見乾來而不距逆﹐是「尙賢」之義也。

能止健﹐大正也。健莫過乾而能止之﹐非夫「大正」﹐未之能也。

﹝疏﹞正義曰﹕釋「利貞」義。所以艮能止乾之健者﹐徳能大正﹐故「能止健」也。

「不家食吉」﹐養賢也。「利涉大川」﹐應乎天也。有大畜之實﹐以之養賢﹐令賢者不家食﹐乃吉也。「尙賢」制健﹐「大正」應天﹐不憂險難﹐故「利涉大川」也。

﹝疏﹞「不家食吉」至「應乎天也」。○正義曰「不家食吉﹐養賢」者﹐釋「不家食吉」﹐所以不使賢者在家自食而獲吉也。以在上有「大畜」之實﹐養此賢人﹐故不使賢者在家自食也。「利涉大川應乎天」者﹐以貴尙賢人﹐大正應天﹐可逾越險難﹐故「利涉大川」也。○注「有大畜之實」至「利涉大川也」。○正義曰「尙賢制健」者﹐謂上九剛來不距﹐「尙賢」之謂也。艮能畜剛﹐「制健」之謂也。故上《經》云「剛上而尙賢」。王《注》云「謂上九也。」又云「能止健﹐大正也。」王《注》云「健莫過乾﹐而能止之﹐非夫大正﹐未之能也。」則是全論艮體。「明知尙賢」﹐謂上九也。「制健」謂艮體也。「大正應天」者﹐謂艮也。故前文云「能止健﹐大正也。」止健是艮也﹐應天者﹐上體之艮﹐應下體之乾﹐故稱「應天」也。此取上卦﹑下卦而相應﹐非謂一陰一陽而相應也。

《象》曰﹕天在山中﹐大畜。君子以多識前言往行﹐以畜其徳。物之可畜於懷﹐令徳不散﹐盡於此也。

﹝疏﹞「《象》曰」至「以畜其徳」。○正義曰「天在山中」者﹐欲取徳積於身中﹐故云「天在山中」也。「君子以多識前言﹐往行以畜其徳」者﹐君子則此「大畜」﹐物旣「大畜」﹐徳亦「大畜」﹐故多記識前代之言﹐往賢之行﹐使多聞多見﹐以畜積己徳﹐故云「以畜其徳」也。○注「物之可畜」至「盡於此也」。○正義曰﹕物之可畜於懷﹐令其道徳不有棄散者﹐惟貯藏「前言往行」於懷﹐可以令徳不散也。惟此而已﹐故云「盡於此也」。

初九﹕有厲利巳。四乃畜巳﹐未可犯也。故進則有厲﹐已則利也。

﹝疏﹞正義曰﹕初九𨿽有應於四﹐四乃抑畜於己。己今若往﹐則有危厲。惟利休巳﹐不須前進﹐則不犯禍凶也。故《象》云「不犯災也。」

《象》曰「有厲利巳」﹐不犯災也。處健之始﹐未果其健者﹐故能利巳。

九二﹕輿說輹。五處畜盛﹐未可犯也。遇斯而進﹐故「輿說輹」也。居得其中﹐能以其中不爲馮河﹐死而無悔﹐遇難能止﹐故「無尢」也。

﹝疏﹞正義曰﹕九二𨿽與六五相應﹐「五處畜盛﹐未可犯也」。若遇斯而進﹐則輿說其輹﹐車破敗也。以其居中﹐能遇難而止﹐則無尢過﹐故《象》云「中無尢」也。以其居中能自止息﹐故「無尢」也。此「輿說輹」﹐亦假象以明人事也。

《象》曰「輿說輹」﹐中無尢也。

九三﹕良馬逐﹐利艱貞。曰﹕閒輿衛﹐利有攸往。凡物極則反﹐故畜極則通。初二之進﹐值於畜盛﹐故不可以升。至於九三﹐升於上九﹐而上九處天衢之亨﹐途徑大通﹐進無違距﹐可以馳騁﹐故曰「良馬逐」也。履當其位﹐進得其時﹐在乎通路﹐不憂險厄﹐故「利艱貞」也。閒﹐閡也。衛﹐護也。進得其時﹐𨿽涉艱難而無患也﹐輿𨿽遇閒而故衛也。與上合志﹐故「利有攸往」也。

﹝疏﹞正義曰「九三良馬逐」者﹐「初二之進﹐值於畜盛」﹐不可以升。「至於九三﹐升於上九﹐而上九處天衢之亨﹐途徑大通﹐進無違距」﹐故九三可以良馬馳逐也。「利艱貞」者﹐「履當其位﹐進得其時﹐在乎通路﹐不憂險厄」﹐故宜利艱難而貞正也。若不值此時﹐𨿽平易守正而尙不可﹐況艱難而欲行正乎﹖「曰閒輿衛」者﹐進得其時﹐涉難無患﹐𨿽曰有人欲閒閡車輿﹐乃是防衛見護也﹐故云「曰閒輿衛」也。「利有攸往」者﹐與上合志﹐利有所往﹐故《象》曰「上合志」也。

《象》曰「利有攸往」﹐上合志也。

六四﹕童牛之牿﹐元吉。處艮之始﹐履得其位﹐能止健初﹐距不以角﹐柔以止剛﹐剛不敢犯。抑銳之始﹐以息彊爭﹐豈惟獨利﹖乃將「有喜」也。

﹝疏﹞正義曰「童牛之牿」者﹐處艮之始﹐履得其位﹐能抑止剛健之初。距此初九﹐不須用角﹐故用童牛牿止其初也。「元吉」者﹐柔以止剛﹐剛不敢犯﹐以息彊爭所以大吉而有喜也﹐故《象》云「元吉﹐有喜也。」

《象》曰﹕六四「元吉」﹐有喜也。

六五﹕豶豕之牙﹐吉。豕牙橫猾﹐剛暴難制之物﹐謂二也。五處得尊位﹐爲畜之主。二剛而進﹐能豶其牙﹐柔能制健﹐禁暴抑盛﹐豈惟能固其位﹐乃將「有慶」也﹗

﹝疏﹞「《象》曰」至「豶豕之牙吉」。○正義曰「豶豕之牙」者﹐豕牙謂九二也。二旣剛陽﹐似豕牙之橫猾。九二欲進﹐此六五處得尊位﹐能豶損其牙﹐故云「豶豕之牙」。柔能制剛﹐禁暴抑盛﹐所以「吉」也。非惟獨吉﹐乃終久有慶。故《象》云「六五之吉﹐有慶也」。○注「豕牙橫猾」至「將有慶」。○正義曰「能豶其牙者﹐觀注意則豶是禁制損去之名褚氏云「豶除也。除其牙也。然豶之爲除﹐《爾雅》無訓。案《爾雅》云「墳﹐大防。」則墳是隄防之義。此「豶其牙」﹐謂防止其牙。古字假借﹐𨿽豕傍土邊之異﹐其義亦通。「豶其牙」﹐謂止其牙也。

《象》曰﹕六五之「吉」﹐有慶也。

上九﹕何天之衢﹐亨。處畜之極﹐畜極則通﹐大畜以至於大亨之時。何﹐辭也﹐猶云何畜﹐乃天之衢亨也。

﹝疏﹞正義曰「何天之衢亨」者﹐何謂語辭﹐猶云「何畜」也。處畜極之時﹐更何所畜﹖乃天之衢亨﹐無所不通也。故《象》云「何天之衢﹐道大行也」。何氏云「天衢旣通﹐道乃大亨。」

《象》曰「何天之衢」﹐道大行也。

震下艮上。頤﹕貞吉。觀頤﹐自求口實。

﹝疏﹞正義曰「頤貞吉」者﹐於頤養之世﹐養此貞正﹐則得吉也。「觀頤」者﹐頤﹐養也﹐觀此聖人所養物也。「自求口實」者﹐觀其自養﹐求其口中之實也。

《彖》曰﹕頤「貞吉」﹐養正則吉也。「觀頤」﹐觀其所養也。「自求口實」﹐觀其自養也。天地養萬物﹐聖人養賢以及萬民﹐頤之時太矣哉﹗

﹝疏﹞「《彖》曰」至「大矣哉」。○正義曰「頤貞吉﹐養正則吉」者﹐釋「頤貞吉」之義。頤﹐養也。貞﹐正也。所養得正﹐則有吉也。其養正之言﹐乃兼二義﹕一者養此賢人﹐是其「養正」﹐故下云「聖人養賢以及萬民」。二者謂養身得正﹐故《象》云「愼言語﹐節飲食」。以此言之﹐則「養正」之文﹐兼養賢及自養之義也。「觀頤觀其所養也」者﹐釋「觀頤」之義也。言在下觀視在上頤養所養何人﹐故云「觀頤﹐觀其所養也」。「自求口實﹐觀其自養」者﹐釋「自求口實」之義也。謂在下之人﹐觀此在上自求口中之實﹐是觀其自養﹐則是在下觀上﹐乃有二義﹕若所養是賢﹐及自養有節﹐則是其徳盛也﹔若所養非賢﹐及自養乖度﹐則其徳惡也。此卦之意﹐欲使所養得也﹐不欲所養失也。「天地養萬物」者﹐自此已下﹐廣言《頤卦》所養事大﹐故云「天地養萬物」也。「聖人養賢以及萬民」者﹐先須養賢﹐乃得養民﹐故云「養賢以及萬民」也。聖人但養賢人使治眾﹐眾皆獲安﹐有如虞舜五人﹐周武十人﹐漢帝張良﹐齊君管仲﹐此皆養得賢人以爲輔佐﹐政治世康﹐兆庶咸說﹐此則「聖人養賢以及萬民」之養也。「頤之時大矣哉」者﹐以《彖》釋「頤」義於理旣盡﹐更無餘意﹐故不云義﹐所以直言「頤之時大矣哉」。以所養得廣﹐故云「大矣哉」。

《象》曰﹕山下有雷﹐頤。君子以愼言語﹐節飲食。言語﹑飲食猶愼而節之﹐而況其餘乎﹖

﹝疏﹞正義曰﹕山止於上﹐雷動於下。頤之爲用﹐下動上止﹐故曰「山下有雷﹐頤。」人之開發言語﹑咀嚼﹑飲食﹐皆動頤之事﹐故君子觀此頤象﹐以謹愼言語﹐裁節飲食。先儒云「禍從口出﹐患從口入。」故於頤養而愼節也。

初九﹕捨爾靈龜﹐觀我朵頤﹐凶。「朵頤」者﹐嚼也。以陽處下而爲動始﹐不能令物由己養﹐動而求養者也。夫安身莫若不競﹐修己莫若自保。守道則福至﹐求祿則辱來。居養賢之世﹐不能貞其所履以全其徳﹐而捨其靈龜之明兆﹐羨我朵頤而躁求﹐離其致養之至道﹐闚我寵祿而競進﹐凶莫甚焉。

﹝疏﹞「初九」至「觀我朵頤凶」。○正義曰「靈龜」謂神靈明鑑之龜。「兆」以諭己之明徳也。「朵頤」謂朵動之頤以嚼物﹐諭貪婪以求食也。初九「以陽處下而爲動始」﹐不能使物賴已而養﹐而更自動求養﹐是舍其靈龜之明兆﹐觀我朵頤而躁求。是損己廉靜之徳﹐行其貪竊之情﹐所以「凶」也。不足可貴﹐故《象》云「亦不足貴」也。注「朵頤者嚼也」至「凶莫甚焉」。○正義曰「朵頤者嚼也」者﹐朵是動義﹐如手之捉物謂之朵也。今動其頤﹐故知嚼也。「不能令物猶己養」者﹐若道徳弘大﹐則己能養物﹐是物由己養。今身處無位之地﹐又居震動之始﹐是動而自求養也。「離其致養之至道﹐闚我寵祿而競進」者﹐若能自守廉靜﹐保其明徳﹐則能致君上所養。今不能守廉靜﹐是「離其致養之至道」﹐反以求其寵祿而競進也。

《象》曰「觀我朵頤」﹐亦不足貴也。

六二﹕顚頤﹐拂經於丘。頤﹐徵凶。養下曰顚。拂﹐違也。經猶義也。丘﹐所履之常也。處下體之中﹐無應於上﹐反而養初居下﹐不奉上而反養下﹐故曰「顚頤拂經於丘也」。以此而養﹐未見其福也﹔以此而行﹐未見有與﹐故曰「頤貞凶」。

﹝疏﹞正義曰﹕顚﹐倒也。拂﹐違也。經﹐義也。丘﹐所履之常處也。六二處下體之中﹐無應於上﹐反倒下養初﹐故曰「顚頤」。下當奉上﹐是義之常處也。今不奉於上﹐而反養於下﹐是違此經義於常之處﹐故云「拂經於丘」也。「頤徵凶」者﹐徵﹐行也。若以此而養﹐所行皆凶﹐故曰「頤徵凶」也。

《象》曰﹕六二﹐「徵凶」﹐行失類也。類皆上養﹐而二處下養初。

﹝疏﹞正義曰﹕頤養之體﹐類皆養上也。今此獨養下﹐是所行失類也。

六三﹕拂頤﹐貞凶。十年勿用﹐無攸利。履夫不正﹐以養於上﹐納上以諂者也。拂養正之義﹐故曰「拂頤貞凶」也。處頤而爲此行﹐十年見棄者也。立行於斯﹐無施而利。

﹝疏﹞正義曰「拂頤貞凶」者﹐拂﹐違也。履夫不正﹐以養上九﹐是自納於上以諂媚者也。違養正之義﹐故曰拂頤貞而有凶也。爲行如此﹐𨿽至十年﹐猶勿用而見棄也﹐故曰「十年勿用」。立行於此﹐故無所利也。

《象》曰「十年勿用」﹐道大悖也。

﹝疏﹞正義曰﹕釋「十年勿用」之義。以其養上以諂媚﹐則於正道大悖亂﹐解「十年勿用」見棄也。

六四﹕顚頤﹐吉。虎視耽耽﹐其欲逐逐﹐無咎。體屬上體﹐居得其位﹐而應於初﹐以上養下﹐得頤之義﹐故曰「顚頤吉」也。下交不可以瀆﹐故「虎視耽耽」﹐威而不猛﹐不惡而嚴。養徳施賢﹐何可有利﹖故「其欲逐逐」﹐尙惇實也。修此二者﹐然後乃得全其吉而「無咎」。觀其自養則履正﹐察其所養則養陽﹐頤爻之貴﹐斯爲盛矣。

﹝疏﹞「六四﹐顚頤吉」至「無咎」。○正義曰「顚頤吉」者﹐「體屬上體﹐居得其位﹐而應於初﹐以上養下」﹐得養之宜﹐所以吉也。「虎視耽耽」者﹐以上養下﹐不可褻瀆﹐恆如虎視耽耽﹐然威而不猛也。「其欲逐逐」者﹐旣養於下﹐不可有求﹐其情之所欲逐逐然﹐尙於惇實也。「無咎」者﹐若能「虎視耽耽﹐其欲逐逐」﹐𨿽復「顚頤」養下﹐則得吉而「無咎」也。○注「體屬上體」至「斯爲盛矣」。○正義曰「觀其自養則履正」者﹐以陰處陰﹐四自處其身﹐是觀其自養﹐則能履正道也。「察其所養則養陽」者﹐六四下養於初﹐是觀其所養。初是陽爻﹐則能養陽也。

《象》曰「顚頤」之吉﹐上施光也。

﹝疏﹞正義曰﹕釋「顚頤吉」之義。「上」謂四也。下養於初﹐是上施也。能威而不猛﹐如虎視耽耽﹐又寡欲少求﹐其欲逐逐﹐能爲此二者﹐是上之所施有光明也。然六二「顚頤」則爲凶﹐六四「顚頤」得爲吉者﹐六二身處下體而又下養﹐所以凶也﹔六四身處上體﹐又應於初﹐陰而應陽﹐又能威嚴寡欲﹐所以吉也。

六五﹕拂經﹐居貞﹐吉。不可涉大川。以陰居陽﹐「拂頤」之義也。行則失類﹐故宜「居貞」也。無應於下而比於上﹐故可守貞從上﹐得頤之吉﹐𨿽得居貞之吉﹐處頤違謙﹐難未可涉也。

﹝疏﹞正義曰﹕拂﹐違也。經﹐義也。以陰居陽﹐不有謙退﹐乖違於「頤養」之義﹐故言「拂經」也。「居貞吉」者﹐行則失類﹐「居貞吉」也。「不可涉大川」者﹐處頤違謙﹐患難未解﹐故「不可涉大川」﹐故「居貞吉」也。

《象》曰「居貞」之吉﹐順以從上也。

﹝疏﹞正義曰﹕釋「居貞」之義。以五近上九﹐以陰順陽﹐親從於上﹐故得「居貞吉」也。

上九﹕由頤﹐厲吉﹐利涉大川。以陽處上而履四陰﹐陰不能獨爲主﹐必宗於陽也。故莫不由之以得其養﹐故曰「由頤」。爲眾陰之主﹐不可瀆也﹐故厲乃吉。有似《家人》「悔厲」之義﹐貴而無位﹐是以厲也。髙而有民﹐是以吉也。爲養之主﹐物莫之違﹐故「利涉大川」也。

﹝疏﹞正義曰「由頤」者﹐以陽處上而履四陰﹐陰不能獨爲其主﹐必宗事於陽也。眾陰莫不由之以得其養﹐故曰「由頤」也。「厲吉」者﹐爲眾陰之主﹐不可褻瀆﹐嚴厲乃吉﹐故曰「厲吉」也。「利涉大川」者﹐爲養之主﹐無所不爲﹐故「利涉大川」而有慶也。故《象》云「大有慶也」。

《象》曰「由頤厲吉」﹐大有慶也。

巽下兌上。大過﹕音相過之過。

﹝疏﹞「大過」。○正義曰「過」謂過越之「過」﹐非經過之「過」。此衰難之世﹐惟陽爻﹐乃大能過越常理以拯患難也。故曰「大過」。以人事言之﹐猶若聖人過越常理以拯患難也。○注「音相過之過」。○正義曰「相過」者﹐謂相過越之甚也﹐非謂相過從之「過」﹐故《象》云「澤滅木」。是過越之甚也。四陽在中﹐二陰在外﹐以陽之過越之甚也。

棟撓﹐利有攸往﹐亨。

﹝疏﹞正義曰「棟撓」者﹐謂屋棟也。本之與末俱撓弱﹐以言衰亂之世﹐始終皆弱也。「利有攸往亨」者﹐旣遭衰難﹐聖人「利有攸往」﹐以拯患難﹐乃得亨通﹐故云「利有攸往亨」也。

《彖》曰﹕大過﹐大者過也。大者乃能過也。

﹝疏﹞正義曰﹕釋大過之義也。「大者過」﹐謂盛大者乃能過其分理以拯難也。故於二爻陽處陰位﹐乃能拯難也﹐亦是過甚之義。

「棟撓」﹐本末弱也。初爲本﹐而上爲末也。

﹝疏﹞正義曰﹕釋「棟撓」義。以大過本末俱弱﹐故屋棟撓弱也﹐似若衰難之時始終弱。

剛過而中﹐謂二也。居陰﹐「過」也﹔處二﹐「中」也。拯弱興衰﹐不失其中也。巽而說行﹐「巽而說行」﹐以此救難﹐難乃濟也。「利有攸往」﹐乃亨。危而弗持﹐則將安用﹖故往乃亨。

﹝疏﹞正義曰「剛過而中巽而說行利有攸往乃亨」者﹐此釋「利有攸往乃亨」義。「剛過而中」謂二也。以陽處陰﹐是剛之過極之甚﹐則陽來拯此陰難﹐是過極之甚也。「巽而說行」者﹐旣以巽順和說而行﹐難乃得濟﹐故「利有攸往得亨」也。故云「乃亨」。

大過之時大矣哉﹗是君子有爲之時也。

﹝疏﹞正義曰﹕此廣說大過之美。言當此大過之時﹐惟君子有爲拯難﹐其功甚大﹐故曰「大矣哉」也。

象曰﹕澤滅木﹐大過。君子以獨立不懼﹐遁世無悶。此所以爲「大過」﹐非凡所及也。

﹝疏﹞正義曰「澤滅木」者﹐澤體處下﹐木體處上﹐澤無滅木之理。今云「澤滅木」者﹐乃是澤之甚極而至滅木﹐是極大過越之義。其大過之卦有二義也﹕一者物之自然大相過越常分﹐卽此「澤滅木」是也。二者大人大過越常分以拯患難﹐則九二「枯楊生稊﹐老夫得其女妻」是也。「君子以獨立不懼﹐遁世無悶」者﹐明君子於衰難之時﹐卓爾獨立﹐不有畏懼﹐隱遁於世而無憂悶﹐欲有遁難之心﹐其操不攺。凡人遇此則不能﹐然惟君子獨能如此﹐是其過越之義。

初六﹕藉用白茅﹐無咎。以柔處下﹐過而可以「無咎」﹐其惟愼乎﹗

﹝疏﹞正義曰﹕以柔處下﹐心能謹愼﹐薦藉於物﹐用絜白之茅﹐言以絜素之道奉事於上也。「無咎」者﹐旣能謹愼如此﹐𨿽遇大過之難﹐而「無咎」也。以柔道在下﹐所以免害。故《象》云「柔在下也」。

《象》曰「藉用白茅」﹐柔在下也。

九二﹕枯楊生稊﹐老夫得其女妻﹐無不利。「稊」者﹐楊之秀也。以陽處陰﹐能過其本而救其弱者也。上無其應﹐心無持吝處過以此﹐無衰不濟也。故能令枯楊更生稊﹐老夫更得少妻﹐拯弱興衰﹐莫盛斯爻﹐故「無不利」也。老過則枯﹐少過則稚。以老分少﹐則稚者長﹔以稚分老﹐則枯者榮﹐過以相與之謂也。大過至衰而已至壯﹐以至壯輔至衰﹐應斯義也。

﹝疏﹞「《象》曰藉用白茅」至「無不利」。○正義曰「枯楊生稊」者﹐「枯」謂枯稿﹐「稊」謂「楊之秀」者。九二以陽處陰﹐能過其本分﹐而救其衰弱。上無其應﹐心無特吝﹐處大過之時﹐能行此道﹐無有衰者不被拯濟。故衰者更盛﹐猶若枯槁之楊﹐更生少壯之稊﹔枯老之夫﹐得其少女爲妻也。「無不利」者﹐謂拯弱興衰﹐莫盛於此。以斯而行﹐無有不利也。○注「稊者楊之秀也」至「應斯義也」。○正義曰「稊」者楊柳之穗﹐故云「楊之秀也」。「以陽處陰﹐能過其本而救其弱」者﹐若以陽處陽﹐是依其本分。今以陽處陰﹐是過越本分﹐拯救陰弱也。「老過則枯﹐少過則稚」者﹐老之太過則枯槁﹐少之太過則幼稚也。「以老分少則稚者長也」﹐謂老夫減老而與女妻﹐女妻得之而更益長﹐故云「以老分少則稚者長也」。「以稚分老則枯者榮」者﹐謂女妻減少而與老夫﹐老夫得之﹐似若槁者而更得生稊﹐故云「則枯者榮也。」云「大過至衰而已至壯﹐以至壯輔至衰﹐應斯義」者﹐此大過之卦﹐本明至壯輔至衰﹐不論至衰減至壯。故輔嗣此《注》特云「以至壯輔至衰也」。「《象》曰過以相與」者﹐因至壯而輔至衰﹐似女妻而助老夫﹐遂因云老夫減老而與少﹐猶若至衰減衰而與壯也。其實不然也。

《象》曰「老夫女妻」﹐過以相與也。

﹝疏﹞正義曰﹕釋「老夫女妻」之義。若老夫而有老妻﹐是依分相對。今老夫而得女妻﹐是過分相與也。老夫得女妻﹐是女妻以少而與老夫。老夫得少而更壯﹐是女妻過分而與夫也。女妻而得少夫﹐是依分相對。今女妻得老夫﹐是老夫減老而與少。女妻旣得其老則益長﹐是老夫過分而與妻也﹐故云「過以相與」。《象》直云「老夫」﹑「女妻」﹐不云「枯楊生稊」者﹐「枯楊」則是老夫也﹐「生稊」則女妻也。其意相似﹐故《象》略而不言。

九三﹕棟橈﹐凶。居大過之時﹐處下體之極﹐不能救危拯弱﹐以隆其棟﹐而以陽處陽﹐自守所居﹐又應於上﹐系心在一﹐宜其淹弱而凶衰也。

﹝疏﹞正義曰﹕居大過之時﹐處下體之極﹐以陽居陽﹐不能救危拯弱﹐惟自守而已。獨應於上﹐系心在一﹐所以「凶」也。心旣褊狹﹐不可以輔救衰難﹐故《象》云「不可以有輔也」。

《象》曰「棟橈」之凶﹐不可以有輔也。

九四﹕棟隆﹐吉。有它吝。體屬上體﹐以陽處陰﹐能拯其弱﹐不爲下所橈者也﹐故「棟隆」吉也。而應在初﹐用心不弘﹐故「有它吝」也。

﹝疏﹞正義曰「棟隆吉」者﹐體居上體﹐以陽處陰﹐能拯救其弱﹐不爲下所橈﹐故得棟隆起而獲吉也。「有它吝」者﹐以有應在初﹐心不弘闊﹐故「有它吝」也。

《象》曰「棟隆」之吉﹐不橈乎下也。

﹝疏﹞正義曰﹕釋「棟隆之吉」﹐以其能拯於難﹐不被橈乎在下﹐故得「棟隆吉」。九四應初﹐行又謙順﹐能拯於難﹐然惟只拯初﹐初謂下也。下得其拯﹐猶若所居屋棟隆起﹐下必不橈。若何得之﹐不被橈乎在下。但《經》文云「棟橈」﹐《彖》釋「棟橈」者﹐本末弱也。以屋棟橈弱而偏﹐則屋下榱柱亦先弱。柱爲本﹐棟爲末﹐觀此《彖》辭﹐是足見其義。故子產云「棟折榱崩﹐僑將壓焉。」以屋棟橈折﹐則榱柱亦同崩﹐此則義也。

九五﹕枯楊生華﹐老婦得其士夫﹐無咎無譽。處得尊位﹐而以陽處陽﹐未能拯危。處得尊位﹐亦未有橈﹐故能生華﹐不能生稊﹔能得夫﹐不能得妻。處「棟橈」之世﹐而爲「無咎無譽」﹐何可長哉﹗故生華不可久﹐士夫誠可醜也。

﹝疏﹞「九五枯楊生華」至「無咎無譽」。正義曰「枯楊生華」者﹐處得尊位而以陽居陽﹐未能拯危﹐不如九二「枯楊生稊」。但以處在尊位﹐惟得「枯楊生華」而巳。言其衰老﹐𨿽被拯救﹐其益少也。又似年老之婦﹐得其彊壯士夫﹐婦已衰老﹐夫又彊大﹐亦是其益少也。所拯難處少﹐才得無咎而已﹐何有聲譽之美﹖故「無咎無譽」也。○注「處得尊位」至「誠可醜也」。○正義曰「處得尊位﹐亦未有橈」者﹐以九三不得尊位﹐故有棟橈。今九五𨿽與九三同以陽居陽﹐但九五處得尊位﹐功𨿽未廣﹐亦未有橈弱。若其橈弱﹐不能拯難﹐不能使「枯楊生華」也。以在尊位﹐微有拯難﹐但其功狹少﹐但使「枯楊生華」而已﹐「不能生稊」也。「能得夫﹐不能得妻」者﹐若拯難功闊﹐則「老夫得其女妻」﹐是得少之甚也。今旣拯難功狹﹐但能使老婦得士夫而已﹐不能使女妻﹐言老婦所得利益薄少﹐皆爲拯難功薄﹐故所益少也。

《象》曰「枯楊生華」﹐何可久也﹖老婦士夫﹐亦可醜也。

﹝疏﹞正義曰「枯楊生華﹐何可久」者﹐枯稿之楊﹐被拯才得生華﹐何可長久﹖尋當衰落也。「老婦士夫﹐亦可醜也」者﹐婦當少稚於夫﹐今年老之婦﹐而得彊壯士夫﹐亦可醜辱也。此言九五不能廣拯衰難﹐但使「枯楊生華」而已﹐但使「老婦得其士夫」而已。拯難狹劣﹐故不得長久﹐誠可醜辱﹐言不如九二也。

上六﹕過涉滅頂﹐凶﹐無咎。處太過之極﹐過之甚也。涉難過甚﹐故至於「滅頂凶」。志在救時﹐故不可咎也。

﹝疏﹞正義曰﹕處大過之極﹐是過越之甚也。以此涉危難﹐乃至於滅頂﹐言涉難深也。旣滅其頂﹐所以「凶」也。「無咎」者﹐所以涉難滅頂﹐至於凶亡﹐本欲濟時拯難﹐意善功惡﹐無可咎責。此猶龍逄﹑比干﹐憂時危亂﹐不懼誅殺﹐直言深諫﹐以忤無道之主﹐遂至滅亡。其意則善﹐而功不成﹐復有何咎責﹖此亦「過涉滅頂凶無咎」之象﹐故《象》云「不可咎」﹐言不可害於義理也。

《象》曰「過涉」之凶﹐不可咎也。𨿽凶無咎﹐不害義也。

坎下坎上。習坎﹕「坎」﹐險陷之名也。「習」謂便習之。

﹝疏﹞正義曰「坎」是險陷之名。「習」者﹐便習之義。險難之事﹐非經便習﹐不可以行。故須便習於坎﹐事乃得用﹐故云「習坎」也。案﹕諸卦之名﹐皆於卦上不加其字。此坎卦之名特加「習」者﹐以坎爲險難﹐故特加「習」名。「習」有二義﹕一者習重也﹐謂上下俱坎﹐是重疊有險﹐險之重疊﹐乃成險之用也。二者人之行險﹐先須使習其事﹐乃可得通﹐故云「習」也。

有孚﹐維心亨﹐剛正在內﹐「有孚」者也。陽不外發而在乎內﹐「心亨」者也。

﹝疏﹞「有孚維心亨」。○正義曰「有孚」者﹐亨﹐信也﹐由剛正在內﹐故有信也。「維心亨」者﹐陽不發外而在於內﹐是「維心亨」﹐言心得通也。○注「剛正在內」至「心亨者也」。○正義曰「剛正在內」者﹐謂陽在中也。因心剛正﹐則能有誠信﹐故云「剛正在內有孚者也﹐陽不外發而在乎內﹐心亨者也」。若外陽內陰﹐則內心柔弱﹐故不得亨通。今以陽在於內﹐陽能開通﹐故維其在心之亨也。

行有尙。內亨外闇﹐內剛外順﹐以此行險﹐「行有尙」也。

﹝疏﹞「行有尙」。○正義曰﹕內亨外闇﹐內剛外柔﹐以此行險﹐事可尊尙﹐故云「行有尙」也。○注「內亨外闇」至「行有尙也」。○正義曰「內亨外闇」者﹐內陽故內亨﹐外陰故外闇。以亨通之性﹐而往謂陰闇之所﹐能通於險﹐故行可貴尙也。

《彖》曰「習坎」﹐重險也。坎以險爲用﹐故特名曰「重險」﹐言「習坎」者﹐習重乎險也。

﹝疏﹞「《彖》曰﹕習坎重險也」。○正義曰﹕釋「習坎」之義。言「習坎」者﹐習行重險。險﹐難也。若險難不重﹐不爲至險﹐不須便習﹐亦可濟也。今險難旣重﹐是險之甚者﹐若不便習﹐不可濟也﹐故注云「習坎者習重險也」。注「坎以險爲用」至「習乎重險也」。○正義曰﹕言「習坎者﹐習乎重險也」者﹐言人便習於「坎」﹐止是便習重險。便習之語以釋「習」名。兩「坎」相重﹐謂之「重險」﹐又當「習」義﹐是一「習」之名﹐有此兩義。

水流而不盈﹐行險而不失其信。險峭之極﹐故水流而不能盈也。處至險而不失剛中﹐「行險而不失其信」者﹐「習坎」之謂也。

﹝疏﹞「水流而不盈」至「不失其信」。○正義曰﹕此釋「重險」「習坎」之義。「水流而不盈」﹐謂險陷旣極﹐坑阱特深﹐水𨿽流注﹐不能盈滿﹐言險之甚也﹐釋「重險」之義也。「行險而不失其信」﹐謂行此至險。能守其剛中﹐不失其信也。此釋「習坎」及「有孚」之義也。以能便習於險﹐故守剛中﹐「不失其信」也。○注「險穞之極」至「習坎之謂也」。○正義曰「險峭之極﹐故水流而不能盈」者﹐若淺岸平谷﹐則水流有可盈滿。若其崖岸險峻﹐澗谷泄漏﹐是水流不可盈滿﹐是險難之極也。

「維心亨」﹐乃以剛中也。「行有尙」﹐往有功也。便習於「坎」而之「坎」地﹐盡坎之宜﹐故往必有功也。

﹝疏﹞正義曰「維心亨乃以剛中也」者﹐釋「維心亨」義也。以剛在於中﹐故維得心亨也。「行有尙﹐往有功」者﹐此釋「行有尙」也。旣便習於坎而往之險地﹐必有其功﹐故云「行有尙﹐往有功也」。

天險不可升也﹐不可得升﹐故得保其威尊。

﹝疏﹞正義曰﹕此已下廣明險之用也。言天之爲險﹐懸邈髙遠﹐不可升上﹐此天之險也。若其可升﹐不得保其威尊﹐故以「不可升」爲「險」也。

地險山川丘陵也﹐有山川丘陵﹐故物得以保全也。

﹝疏﹞正義曰﹕言地以山川丘陵而爲險也﹐故使地之所載之物保守其全。若無山川丘陵﹐則地之所載之物失其性也。故地以山川丘陵而爲險也。

王公設險以守其國。國之爲衛﹐恃於險也。言自天地以下莫不須險也。

﹝疏﹞正義曰﹕言王公法象天地﹐固其城池﹐嚴其法令﹐以保其國也。

險之時用大矣哉﹗非用之常﹐用有時也。

﹝疏﹞正義曰﹕言天地已下﹐莫不須險﹐險𨿽有時而用﹐故其功盛大矣哉﹗○注「非國之常﹐用有時也」。○正義曰﹕若「天險」「地險」不可暫無﹐此謂人之設險﹐用有時也。若化洽平治﹐內外輯睦﹐非用險也。若家國有虞﹐須設險防難﹐是「用有時」也。

《象》曰﹕水洊至﹐「習坎」。重險懸絕﹐故「水洊至」也。不以「坎」爲隔絕﹐相仍而至﹐習乎「坎」也。

﹝疏﹞正義曰﹕重險懸絕﹐其水不以險之懸絕﹐水亦相仿而至﹐故謂爲「習坎」也。以人之便習於「坎」﹐猶若水之洊至﹐水不以險爲難也。

君子以常徳行﹐習教事。至險未夷﹐教不可廢﹐故以常徳行而習教事也。「習於坎」﹐然後乃能不以險難爲困﹐而徳行不失常也。故則夫「習坎」﹐以常徳行而習教事也。

﹝疏﹞正義曰﹕言君子當法此﹐便習於坎﹐不以險難爲困﹐當守徳行而習其政教之事。若能習其教事﹐則可便習於險也。

初六﹕「習坎」﹐入於坎窞﹐凶。「習坎」者﹐習爲險難之事也。最處坎底﹐入坎窞者也。處重險而復入坎底﹐其道「凶」也。行險而不能自濟﹐「習坎」而入坎窞﹐失道而窮在坎底﹐上無應援可以自濟﹐是以「凶」也。

﹝疏﹞正義曰﹕旣處坎底﹐上無應援﹐是習爲險難之事。無人應援﹐故入於坎窞而至凶也。以其失道﹐不能自濟﹐故《象》云「失道凶」也。

《象》曰「習坎」入「坎」﹐失道凶也。

九二﹕坎有險﹐求小得。履失其位﹐故曰「坎」。上無應援﹐故曰「有險」。坎而有險﹐未能出險之中也。處中而與初三相得﹐故可以「求小得」也。初三未足以爲援﹐故曰「小得」也。

﹝疏﹞正義曰「坎有險」者﹐履失其位﹐故曰「坎」也。上無應援﹐故曰「有險」。旣在坎難而又遇險﹐未得出險之中﹐故《象》云「未出中」也。「求小得」者﹐以陽處中﹐初三來附﹐故可以「求小得」也。初三柔弱﹐未足以爲大援﹐故云「求小得」也。

《象》曰「求小得」﹐未出中也。

六三﹕來之坎坎﹐險且枕﹐「入於坎窞」﹐勿用。旣履非其位﹐而又處兩「坎」之間﹐出則之「坎」﹐居則亦「坎」﹐故曰「來之坎坎」也。「枕」者﹐枕枝而不安之謂也。出則無之﹐處則無安﹐故曰「險且枕」也。來之皆「坎」﹐無所用之﹐徒勞而已。

﹝疏﹞正義曰「來之坎坎」者﹐履非其位而處「兩坎」之閒﹐出之與居﹐皆在於「坎」﹐故云「來之坎坎」也。「險且枕」者﹐「枕」﹐枝而不安之謂也。出則無應﹐所以險處則不安﹐故「且枕」也。「入於坎窞」者﹐出入皆難﹐故「入於坎窞」也。「勿用」者﹐不可出行。若其出行﹐終必無功﹐徒勞而已﹐故《象》云「終無功」也。

《象》曰「來之坎坎」﹐終無功也。

六四﹕樽酒簋貳﹐用缶﹐納約自牖﹐終無咎。處重險而履正﹐以柔居柔﹐履得其位﹐以承於五﹐五亦得位﹐剛柔各得其所﹐不相犯位﹐皆無餘應以相承比﹐明信顯著﹐不存外飾﹐處「坎」以斯﹐𨿽復一樽之酒﹐二簋之食﹐瓦缶之器﹐納此至約﹐自進於牖﹐乃可羞之於王公﹐薦之於宗廟﹐故「終無咎」也。

﹝疏﹞「《象》曰」至「自牖終無咎」。○正義曰「樽酒簋貳」者﹐處重險而履得其位﹐以承於五﹐五亦得位﹐剛柔各得其所﹐皆無餘應﹐以相承比﹐明信顯著﹐不假外飾。處「坎」以此﹐𨿽復一樽之酒﹐二簋之食﹐故云「樽酒簋貳」也。「用缶」者﹐旣有「樽酒簋貳」﹐又用瓦缶之器﹐故云「用缶」也。「納約自牖終無咎」者﹐納此儉約之物﹐從牖而薦之﹐可羞於王公﹐可薦於宗廟﹐故云「終無咎」也。

《象》曰「樽酒簋貳」﹐剛柔際也。剛柔相比而相親焉﹐「際」之謂也。

﹝疏﹞正義曰﹕釋「樽酒簋貳」義。所以一樽之酒﹑貳簋之食得進獻者﹐以六四之柔與九五之剛兩相交際而相親﹐故得以此儉約而爲禮也。

九五﹕坎不盈﹐祗旣平﹐無咎。爲坎之主而無應輔可以自佐﹐未能盈坎者也。坎之不盈﹐則險不盡矣。祗﹐辭也。爲坎之主﹐盡平乃無咎﹐故曰「祗旣平無咎」也。說旣平乃無咎﹐明九五未免於咎也。

﹝疏﹞正義曰「坎不盈」者﹐爲坎之主而無應輔可以自佐﹐險難未能盈坎﹐猶險難未盡也。故云「坎不盈」也。「祗旣平無咎」者﹐祗﹐辭也﹐謂險難旣得盈滿而平﹐乃得「無咎」。若坎未盈平﹐仍有咎也。

《象》曰「坎不盈」﹐中未大也。

﹝疏﹞正義曰﹕釋「坎不盈」之義﹐𨿽復居中而無其應﹐未得光大﹐所以坎不盈滿也。

上六﹕系用徽纆﹐置於叢棘﹐三歲不得﹐凶。險峭之極﹐不可升也。嚴法峻整﹐難可犯也。宜其囚執寘於思過之地。三歲﹐險道之夷也。險終乃反﹐故三歲不得自修﹐三歲乃可以求復﹐故曰「三歲不得凶」也。

﹝疏﹞正義曰「系用徽纆置於叢棘」者﹐險峭之極﹐不可升上。嚴法峻整﹐難可犯觸。上六居此險峭之處﹐犯其峻整之威﹐所以被系用其徽纆之繩。「置於叢棘」﹐謂囚執之處﹐以棘叢而禁之也。「三歲不得凶」者﹐謂險道未終﹐三歲已來﹐不得其吉﹐而有凶也。險終乃反﹐若能自修﹐三歲後可以求復自新﹐故《象》云「上六﹐失道凶﹐三歲也」。言失道之凶﹐惟三歲之後可以免也。

《象》曰﹕上六﹐失道凶﹐三歲也。

離下離上。離﹕利貞﹐亨。離之爲卦﹐以柔爲正﹐故必貞而後乃亨﹐故曰「利貞亨」也。

﹝疏﹞「離利貞亨」。○正義曰﹕離﹐麗也。麗謂附著也。言萬物各得其所附著處﹐故謂之「離」也。「利貞亨」者﹐離卦之體﹐陰柔爲主﹐柔則近於不正﹐不正則不亨通﹐故利在行正﹐乃得亨通。以此故「亨」在「利貞」之下﹐故云「利貞亨」。○注「離之爲卦」至「利貞亨也」。○正義曰「離之爲卦﹐以柔爲正」者﹐二與五俱是陰爻﹐處於上下兩卦之中﹐是以柔爲正。

畜牝牛﹐吉。柔處於內而履正中﹐牝之善也。外彊而內順﹐牛之善也。離之爲體﹐以柔順爲主者也。故不可以畜剛猛之物﹐而「吉」於「畜牝牛」也。

﹝疏﹞「畜牝牛吉」。正義曰﹕柔處於內而履正中﹐是牝之善者﹐外彊內順﹐是牛之善者也。離之爲體﹐以柔順爲主﹐故畜養牝牛﹐乃得其吉。若畜養剛健﹐則不可也。此云「畜牝牛」﹐假象以明人事也。言離之爲徳﹐須內順外彊﹐而行此徳則得吉也。若內剛外順﹐則反離之道也。○注「柔處於內」至「畜牝牛也」。○正義曰「柔處於內而履正中牝之善也」者﹐若柔不處於內﹐似婦人而預外事﹔若柔而不履正中﹐則邪僻之行﹐皆非牝之善也。若柔能處中﹐行能履正﹐是爲「牝之善」也。云「外彊而內順牛之善」者﹐若內外俱彊﹐則失於猛害﹔若外內俱順﹐則失於劣弱。惟外彊內順﹐於用爲善﹐故云「外彊內順牛之善也」。「離之爲體﹐以柔順爲主﹐故不可以畜剛猛之物」者﹐旣以柔順爲主﹐若畜剛猛之物﹐則反其徳﹐故不可畜剛猛而「畜牝牛」也。

《彖》曰﹕離﹐麗也。麗猶著也。各得所著之宜。

﹝疏﹞正義曰﹕釋離卦之名。麗謂附著也。以陰柔之質﹐附著中正之位﹐得所著之宜﹐故云「麗」也。

日月麗乎天﹐百谷艸木麗乎土。重明以麗乎正﹐乃化成天下。柔麗乎中正﹐故亨。是以「畜牝牛﹐吉」也。柔著於中正﹐乃得通也。柔通之吉﹐極於「畜牝牛」﹐不能及剛猛也。

﹝疏﹞「日月麗乎天」至「是以畜牝牛吉也」。○正義曰「日月麗乎天﹐百谷艸木麗乎土」者﹐此廣明附著之義。以柔附著中正﹐是附得宜﹐故廣言所附得宜之事也。「重明以麗乎正﹐乃化成天下」者﹐此以卦象﹐說離之功徳也﹐並明「利貞」之義也。「重明」﹐謂上下俱離。「麗乎正」者﹐謂兩陰在內﹐旣有重明之徳﹐又附於正道﹐所以「化成天下」也。然陰居二位﹐可謂爲正。若陰居五位﹐非其正位﹐而云「重明麗乎正」者﹐以五處於中正﹐又居尊位﹐𨿽非陰陽之正﹐乃是事理之正﹐故總云「麗於正」也。「柔麗乎中正﹐故亨。是以牝牛吉」者﹐釋《經》「亨」義也﹐又總釋「畜牝牛吉」也。「柔麗於中正」﹐謂六五﹑六二之柔﹐皆麗於中﹐中則不偏﹐故云「中正」。以中正爲徳﹐故萬事亨。以中正得通﹐故畜養牝牛而得吉也。以牝牛有中正故也。案諸卦之《彖》﹐釋卦名之下﹐乃釋卦下之義﹐於後乃嘆而美之。此《彖》旣釋卦名﹐卽廣嘆爲卦之美﹐乃釋卦下之義。與諸卦不例者﹐此乃夫子隨義則言﹐因文之便也。比旣釋「離」名麗﹐因廣說日月艸木所麗之事﹐然後卻明卦下之義﹐更無義例。

《象》曰﹕明兩作﹐離。大人以繼明照於四方。「繼」謂不絕也﹐明照相繼﹐不絕曠也。

﹝疏﹞正義曰「明兩作離」者﹐離爲日﹐日爲明。今有上下二體﹐故云「明兩作﹐離」也。案﹕八純之卦﹐論象不同﹐各因卦體事義﹐隨文而發。乾﹑坤不論上下之體﹐直總云「天行健」﹑「地勢坤」﹐以天地之大﹐故總稱上下二體也。雷是連續之至﹐水爲流注不已﹐義皆取連續相因﹐故震云「洊雷」﹐坎云「洊至」也。風是搖動相隨之物﹐故云「隨風巽」也。山澤各自爲體﹐非相入之物﹐故云「兼山艮」﹐「麗澤兌」﹐是兩物各行也。今明之爲體﹐前後各照﹐故云「明兩作﹐離」﹐是積聚兩明﹐乃作於離。若一明暫絕﹐其離未久﹐必取兩明前後相續﹐乃得作離卦之美﹐故云「大人以繼明照於四方」﹐是繼續其明﹐乃照於四方。若明不繼續﹐則不得久爲照臨﹐所以特云「明兩作﹐離」﹐取不絕之義也。

初九﹕履錯然﹐敬之﹐無咎。「錯然」者﹐警愼之貌也。處離之始﹐將進而盛﹐未在旣濟﹐故宜愼其所履﹐以敬爲務﹐辟其咎也。

﹝疏﹞「初九﹐履錯然﹐敬之無咎」。○正義曰「履錯然」者﹐身處離初﹐將欲前進﹐其道未濟﹐故其所履踐﹐恆錯然敬愼不敢自寧﹐故云「履錯然敬之無咎」。若能如此恭敬﹐則得避其禍而「無咎」﹐故《象》云「履錯之敬﹐以避咎也」。○注「錯然者警愼之貌也」至「辟其咎也」。○正義曰「錯然者警愼之貌」者﹐是警懼之狀﹐其心未寧故「錯然」也。言「處離之始﹐將進而盛﹐未在旣濟」者﹐「將進而盛」﹐謂將欲前進而向盛也。若位在於三﹐則得「旣濟」。今位在於初﹐是未在「旣濟」。謂功業未大﹐故宜愼其所履﹐恆須錯然避咎也。

《象》曰「履錯」之敬﹐以辟咎也。

六二﹕黃離﹐元吉。居中得位﹐以柔處柔﹐履文明之盛而得其中﹐故曰「黃離元吉」也。

﹝疏﹞正義曰﹕黃者中色﹐「離」者文明。居中得位而處於文明﹐故「元吉」也。故《象》云「得中道」﹐以其得中央黃色之道也。

《象》曰「黃離元吉」﹐得中道也。

九三﹕日昃之離﹐不鼓缶而歌﹐則大耋之嗟﹐凶。嗟﹐憂嘆之辭也。處下離之終﹐明在將沒﹐故曰「日昃之離」也。明在將終﹐若不委之於人﹐養志無爲﹐則至於耋老有嗟﹐凶矣﹐故曰「不鼓缶而歌﹐則大耋之嗟凶」也。

﹝疏﹞正義曰「日昃之離」者﹐處下離之終﹐其明將沒﹐故云「日昃之離」也。「不鼓缶而歌﹐大耋之嗟凶」者﹐時旣老耄﹐當須委事任人﹐自取逸樂。若不委之於人﹐則是不鼓擊其缶而爲歌﹐則至於大耋老耄而咨嗟﹐何可久長﹖所以凶也。故《象》云「日昃之離﹐何可久也﹖」

《象》曰「日昃之離」﹐何可久也﹖

九四﹕突如其來如﹐焚如﹐死如﹐棄如。處於明道始變之際﹐昏而始曉﹐沒而始出﹐故曰「突如其來如」。其明始進﹐其炎始盛﹐故曰「焚如」。逼近至尊﹐履非其位﹐欲進其盛﹐以炎其上﹐命必不終﹐故曰「死如」。違「離之義﹐無應無承﹐無所不容﹐故曰「棄如」也。

﹝疏﹞「九四﹐突如其來如﹐焚如﹐死如﹐棄如」。○正義曰「突如其來如」者﹐四處始變之際﹐三爲始昏﹐四爲始曉。三爲已沒﹐四爲始出﹐突然而至﹐忽然而來﹐故曰「突如其來如」也。「焚如」者﹐逼近至尊﹐履非其位﹐欲進其盛﹐以焚炎其上﹐故云「焚如」也。死如者﹐旣焚其上﹐命必不全﹐故云「死如」也。「棄如」者﹐違於離道﹐無應無承﹐眾所不容﹐故云「棄如」。是以《象》云「無所容也。」

《象》曰「突如其來如」﹐無所容也。

六五﹕出涕沱若﹐戚嗟若﹐吉。履非其位﹐不勝所履。以柔乘剛﹐不能制下﹐下剛而進﹐將來害已﹐憂傷之深﹐至於沱嗟也。然所麗在尊﹐四爲逆首﹐憂傷至深﹐眾之所助﹐故乃沱嗟而獲吉也。

﹝疏﹞正義曰「出涕沱若」者﹐履非其位﹐不勝其任﹐以柔乘剛﹐不能制下﹐下剛而進﹐將來害已﹐憂傷之深﹐所以出涕滂沱﹐憂戚而咨嗟也。「若」是語辭也。「吉」者﹐以所居在尊位﹐四爲逆首﹐已能憂傷悲嗟﹐眾之所助﹐所以「吉」也。

《象》曰﹕六五之「吉」﹐離王公也。

﹝疏﹞正義曰﹕此釋「六五吉」義也。所以終得吉者﹐以其所居在五﹐離附於王公之位﹐被眾所助﹐故得吉也。五爲王位﹐而言公者﹐此連王而言公﹐取其便文以會韻也。

上九﹕王用出徵﹐有嘉折首﹐獲匪其醜﹐無咎。「離」﹐麗也﹐各得安其所麗謂之「離」。處離之極﹐離道已成﹐則除其非類以去民害﹐「王用出徵」之時也。故必「有嘉折首﹐獲匪其醜」﹐乃得「無咎」也。

﹝疏﹞正義曰「王用出徵」者﹐處離之極﹐離道旣成﹐物皆親附﹐當除去其非類﹐以去民害﹐故「王用出徵」也。「有嘉折首﹐獲匪其醜」者﹐以出徵罪人﹐事必克獲﹐故有嘉美之功﹐折斷罪人之首﹐獲得匪其醜類﹐乃得「無咎」也。若不出徵除害﹐居在終極之地﹐則有咎也。

《象》曰「王用出徵」﹐以正邦也。

﹝疏﹞正義曰﹕釋「出徵」之義。言所出徵者﹐除去民害﹐以正邦國故也。

《周易正義》注魏﹟王弼等疏唐﹟孔穎達

《周易正義》

下經咸傳卷四

下經咸傳卷四

艮下兌上。咸﹕亨﹐利貞﹐取女吉。

﹝疏﹞「咸亨」至「取女吉」。○正義曰﹕先儒以《易》之舊題﹐分自此以上三十卦爲《上經》﹐已下三十四卦爲《下經》《序卦》至此又別起端首。先儒皆以《上經》明天道﹐《下經》明人事﹐然韓康伯注《序卦》破此義云「夫《易》﹐六畫成卦﹐三才必備﹐錯綜天人﹐以效變化﹐豈有天道﹑人事偏於上下哉﹗」案﹕《上經》之內﹐明飲食必有訟﹐訟必有眾起﹐是兼於人事﹐不專天道。旣不專天道﹐則《下經》不專人事﹐理則然矣。但孔子《序卦》不以咸系離。《系辭》云「二篇之策」﹐則是六十四卦舊分上下﹐乾﹑坤象天地﹐咸﹑恆明夫婦。乾坤乃造化之本﹐夫婦實人倫之原﹐因而擬之﹐何爲不可﹖天地各卦﹐夫婦共卦者﹐周氏云「尊天地之道﹐略於人事﹐猶如三才﹐天地爲二﹐人止爲一也。」此必不然。竊謂乾﹑坤明天地初辟﹐至屯乃剛柔始交。故以純陽象天﹐純陰象地﹐則咸以明人事。人物旣生﹐共相感應。若二气不交﹐則不成於相感﹐自然天地各一﹐夫婦共卦。此不言可悉﹐豈宜妄爲異端﹗「咸亨利貞取女吉」者﹐「咸」感也。此卦明人倫之始﹐夫婦之義﹐必須男女共相感應﹐方成夫婦。旣相感應﹐乃得亨通。若以邪道相通﹐則凶害斯及﹐故利在貞正。旣感通以正﹐卽是婚媾之善﹐故云「咸亨利貞取女吉」也。

《彖》曰﹕咸﹐感也。柔上而剛下﹐二气感應以相與。是以亨也。

﹝疏﹞正義曰「柔上而剛下﹐二气感應以相與」者﹐此因上下二體﹐釋「咸亨」之義也。艮剛而兌柔﹐若剛自在上﹐柔自在下﹐則不相交感﹐無由得通。今兌柔在上而艮剛在下﹐是二气感應以相授與﹐所以爲「咸亨」也。

止而說﹐故「利貞」也。

﹝疏﹞正義曰﹕此因二卦之義釋「利貞」也。艮止而兌﹐說也。能自靜止則不隨動欲﹐以上行說﹐則不爲邪諂。不失其正﹐所以「利貞」也。

男下女﹐「取女吉」也。

﹝疏﹞正義曰﹕此因二卦之象釋「取女吉」之義。艮爲少男而居於下﹐兌爲少女而處於上﹐是男下於女也。婚姻之義﹐男先求女﹐親迎之禮﹐禦輪三周﹐皆男先下於女﹐然後女應於男﹐所以取女得吉者也。

是以「亨﹐利貞」﹐「取女吉」也。天地感而萬物化生﹐二气相與﹐乃「化生」也。

﹝疏﹞「是以」至「化生」。○正義曰「是以亨利貞取女吉」者﹐次第釋訖﹐總舉《繇》辭以結之。「天地感而萬物化生」者﹐以下廣明感之義也。天地二气﹐若不感應相與﹐則萬物無由得應化而生。

聖人感人心而天下和平。觀其所感﹐而天地萬物之情可見矣。天地萬物之情﹐見於所感也。凡感之爲道﹐不能感非類者也﹐故引取女以明同類之義也。同類而不相感應﹐以其各亢所處也﹐故女𨿽應男之物﹐必下之而後取女乃吉也。

﹝疏﹞「聖人」至「可見矣」。○正義曰「聖人感人心而天下和平」者﹐聖人設教﹐感動人心﹐使變惡從善﹐然後天下和平。「觀其所感而天地萬物之情可見矣」者﹐結嘆咸道之廣﹐大則包天地﹐小則該萬物。感物而動﹐謂之情也。天地萬物皆以气類共相感應﹐故「觀其所感﹐而天地萬物之情可見矣」。

《象》曰﹕山上有澤﹐咸。君子以虛受人。以虛受人﹐物乃感應。

﹝疏﹞「《象》曰」至「虛受人」。○正義曰「山上有澤﹐咸」﹐澤性下流﹐能潤於下﹔山體上承﹐能受其潤。以山感澤﹐所以爲「咸」。「君子以虛受人」者﹐君子法此咸卦﹐下山上澤﹐故能空虛其懷﹐不自有實﹐受納於物﹐無所棄遺﹐以此感人﹐莫不皆應。

初六﹕咸其拇。處咸之初﹐爲感之始﹐所感在末﹐故有志而已。如其本實﹐未至傷靜。

﹝疏﹞「初六咸其拇」。○正義曰「咸其拇」者﹐拇是足大指也﹐體之最末。初應在四﹐俱處卦始﹐爲感淺末﹐取譬一身﹐在於足指而已﹐故曰「咸其拇」也。○注「處咸」至「傷靜」。○正義曰﹕六二《咸》道轉進﹐所感在腓。腓體動躁﹐則成往而行。今初六所感淺末﹐則譬如拇指﹐指𨿽小動﹐未移其足﹐以諭人心初感﹐始有其志。志𨿽小動﹐未甚躁求。凡吉凶悔吝﹐生乎動者也。以其本實未傷於靜﹐故無吉凶悔吝之辭。

《象》曰「咸其拇」﹐志在外也。四屬外也。

﹝疏﹞正義曰「志在外」者﹐外謂四也。與四相應﹐所感在外﹐處於感初﹐有志而已﹐故云「志在外也」。

六二﹕咸其腓﹐凶。居吉。咸道轉進﹐離拇升腓﹐腓體動躁者也。感物以躁﹐凶之道也。由躁故凶﹐居則吉矣。處不乘剛﹐故可以居而獲吉。

﹝疏﹞「六二」至「居吉」。○正義曰﹕腓﹐足之腓腸也。六二應在九五﹐咸道轉進﹐離拇升腓﹐腓體動躁﹐躁以相感﹐凶之道也。由躁故凶﹐靜居則吉﹐故曰「咸其腓凶居吉」。以不乘剛﹐故可以居而獲吉。○注「腓體動躁」。○正義曰﹕王廙云﹕動於腓腸﹐斯則行矣。故言「腓體動躁」也。

《象》曰﹕𨿽凶居吉﹐順不害也。陰而爲居﹐順之道也。不躁而居﹐順不害也。

﹝疏﹞正義曰「𨿽」者﹐與奪之辭。若旣凶矣﹐何由得居而獲吉﹖良由陰性本靜。今能不躁而居﹐順其本性﹐則不有災害﹐免凶而獲吉也。

九三﹕咸其股﹐執其隨﹐往吝。股之爲物﹐隨足者也。進不能制動﹐退不能靜處﹐所感在股﹐「志在隨人」者也。「志在隨人」﹐所執亦以賤矣。用斯以往﹐吝其宜也。《象》曰「咸其股」﹐亦不處也。志在隨人﹐所執下也。

﹝疏﹞正義曰「咸其股亦不處也」者﹐非但進不能制動﹐退亦不能靜處也。「所執下」者﹐旣「志在隨人」﹐是其志意所執下賤也。

九四﹕貞吉﹐悔亡。憧憧往來﹐朋從爾思。處上卦之初﹐應下卦之始﹐居體之中﹐在股之上﹐二體始相交感﹐以通其志﹐心神始感者也。凡物始感而不以之於正﹐則至於害﹐故必貞然後乃吉﹐吉然後乃得亡其悔也。始在於感﹐未盡感極﹐不能至於無思以得其黨﹐故有「憧憧往來」﹐然後「朋從其思」也。

﹝疏﹞正義曰「貞吉悔亡」者﹐九四居「上卦之初﹐應下卦之始﹐居體之中﹐在股之上﹐二體始相交感﹐以通其志﹐心神始感者也。凡物始感而不以之於正」﹐則害之將及矣。「故必貞然後乃吉﹐吉然後乃得亡其悔也」。故曰「貞吉悔亡」也。「憧憧往來﹐朋從爾思」者﹐「始在於感﹐未盡感極」﹐惟欲思運動以求相應﹐未能忘懷息照﹐任夫自然﹐故有「憧憧往來」﹐然後朋從爾之所思也。

《象》曰「貞吉﹐悔亡」﹐未感害也。未感於害﹐故可正之﹐得「悔亡」也。

﹝疏﹞正義曰「未感害」者﹐心神始感﹐未至於害﹐故不可不正﹐正而故得「悔亡」也。

「憧憧往來」﹐未光大也。

﹝疏﹞正義曰「未光大」者﹐非感之極﹐不能無思無欲﹐故未光大也。

九五﹕咸其脢﹐無悔。「脢」者﹐心之上﹐口之下﹐進不能大感﹐退亦不爲無志﹐其志淺末﹐故「無悔」而已。

﹝疏﹞「九五」至「無悔」。○正義曰「咸其脢無悔」者﹐「脢」者心之上﹐口之下也。四已居體之中﹐爲心神所感﹐五進在於四上﹐故所感在脢﹐脢已過心﹐故「進不能大感」﹐由在心上﹐「退亦不能無志」﹐志在淺末﹐故「無悔」而已﹐故曰「咸其脢無悔」也。○注「脢者心之上口之下」。○正義曰「脢者心之上口之下」者﹐子夏《易傳》曰「在脊曰脢。」馬融云「脢﹐背也。」鄭玄云「脢﹐脊肉也」。王肅云「脢在背而夾脊。」《說文》云「脢﹐背肉也。」𨿽諸說不同﹐大體皆在心上。輔嗣以四爲心神﹐上爲輔頰﹐五在上四之間﹐故直云「心之上口之下」也。明其淺於心神﹐厚於言語。

《象》曰「咸其脢」﹐志末也。

﹝疏﹞正義曰「志末也」者﹐末猶淺也﹐感以心爲深﹐過心則謂之淺末矣。

上六﹕咸其輔﹑頰﹑舌。咸道轉末﹐故在口舌言語而已。

﹝疏﹞正義曰「咸其輔頰舌」者﹐馬融云「輔﹐上頷也。」「輔﹑頰﹑舌」者﹐言語之具。咸道轉末﹐在於口舌言語而已﹐故云「咸其輔頰舌」也。

《象》曰「咸其輔﹑頰﹑舌」﹐滕口說也。「輔﹑頰﹑舌」者﹐所以爲語之具也。「咸其輔頰舌」﹐則「滕口說」也。「憧憧往來」﹐猶未光大﹐況在滕口﹐薄可知也。

﹝疏﹞正義曰「滕口說也」者﹐舊說字作「滕」﹐徒登反。滕﹐競與也。所競者口﹐無復心實﹐故云「滕口說」也。鄭玄又作「媵」。媵﹐送也。《咸》道極薄﹐徒送口舌言語相感而已﹐不復有志於其閒。王《注》義得兩通﹐未知誰同其旨也。

巽下震上。恆﹕亨﹐無咎﹐利貞。恆而亨﹐以濟三事也。恆之爲道﹐亨乃「無咎」也。恆通無咎﹐乃利正也。

﹝疏﹞「恆亨」至「利貞」。○正義曰﹕恆﹐久也。恆久之道﹐所貴變通。必須變通隨時﹐方可長久。能久能通﹐乃「無咎」也。恆通無咎﹐然後利以行正﹐故曰「恆亨無咎利貞」也。○注「三事」。○正義曰﹕褚氏云「三事﹐謂無咎﹑利貞﹑利有攸往。」莊氏云「三事者﹐無咎一也﹐利二也﹐貞三也。」周氏云「三事者﹐一亨也﹐二無咎也﹐三利貞也。」《注》不明數﹐故先儒各以意說。竊謂《注》云「恆而亨以濟三事」者﹐明用此恆亨﹐濟彼三事﹐無疑「亨」字在三事之外﹐而此《注》云「恆字爲道﹐亨乃無咎。恆通無咎﹐乃利正也」。又注《彖》曰「道得所久﹐則常通無咎而利正也」。此解皆以利正相將爲一事﹐分以爲二﹐恐非《注》旨。驗此《注》云「恆之爲道﹐亨乃無咎」﹐此以「恆亨」濟「無咎」也。又云「恆通無咎﹐乃利正也。」此以「恆亨」濟「利貞」也。下注「利有攸往」云「各得所恆﹐修其常道﹐終則有始﹐往而無違﹐故『利有攸往』。」此以「恆亨」濟「利有攸往」也。觀文驗《注》﹐褚氏爲長。

利有攸往。各得所恆﹐修其常道﹐終則有始﹐往而無違﹐故「利有攸往」也。

﹝疏﹞正義曰﹕得其常道﹐何往不利﹐故曰「利有攸往」也。

《彖》曰﹕恆﹐久也。剛上而柔下﹐剛尊柔卑﹐得其序也。

﹝疏﹞「《彖》曰」至「柔下」。○正義曰「恆久也」者﹐釋訓卦名也。恆之爲名﹐以長久爲義。「剛上而柔下」者﹐旣訓「恆」爲久﹐因名此卦得其《恆》名﹐所以釋可久之意。此就二體以釋恆也。震剛而巽柔﹐震則剛尊在上﹐巽則柔卑在下﹐得其順序﹐所以爲恆也。○注「剛尊柔卑得其序也」。○正義曰﹕咸明感應﹐故柔上而剛下﹐取二气相交也。恆明長久﹐故剛上而柔下﹐取尊卑得序也。

雷風相與﹐長陽長陰﹐能相成也。

﹝疏﹞「雷風相與」。○正義曰﹕此就二象釋恆也。雷之與風﹐陰陽交感﹐二气相與﹐更互而相成﹐故得恆久也。○注「長陽長陰能相成也」。○正義曰﹕震爲長男﹐故曰「長陽」。巽爲長女﹐故曰「長陰」。《彖》曰「雷風相與」﹐雷之與風﹐共相助成之義。故褚氏云「雷資風而益遠﹐風假雷而增威」是也。今言「長陽長陰﹐能相成」者﹐因震爲長男﹐巽爲長女﹐遂以「長陽長陰」而名之﹐作文之體也。又此卦明夫婦可久之道﹐故以二長相成﹐如雷風之義也。

巽而動。動無違也。

﹝疏﹞正義曰﹕此就二卦之義﹐因釋恆名。震動而巽順﹐無有違逆﹐所以可恆也。

剛柔皆應﹐不孤媲也。

﹝疏﹞「剛柔皆應」。○正義曰﹕此就六爻釋《恆》。此卦六爻剛柔皆相應和﹐無孤媲者﹐故可長久也。○注「不孤媲也」。○正義曰﹕媲﹐配也。

恆。皆可久之道。

﹝疏﹞正義曰﹕歷就四義釋恆名訖﹐故更舉卦名以結之也。明上四事「皆可久之道」﹐故名此卦爲「恆」。

恆「亨﹐無咎﹐利貞」﹐久於其道也。道徳所久﹐則常通無咎而利正也。

﹝疏﹞正義曰﹕此就名釋卦之徳﹐言所以得「亨無咎利貞」者﹐更無別義﹐正以得其恆久之道﹐故言「久於其道也」。

天地之道﹐恆久而不巳也。得其所久﹐故不巳也。

﹝疏﹞正義曰﹕將釋「利有攸往」﹐先舉天地以爲證諭﹐言天地得其恆久之道﹐故久而不己也。

「利有攸往」﹐終則有始也。得其常道﹐故終則復始﹐往無窮極。

﹝疏﹞正義曰﹕舉《經》以結成也。人用恆久之道﹐會於變通﹐故終則復始﹐往無窮極﹐同於天地之不已﹐所以爲利也。

日月得天而能久照﹐四時變化而能久成﹐聖人久於其道而天下化成。言各得其「所恆」﹐故皆能長久。

﹝疏﹞「日月得天而能久照」至「天下化成」。○正義曰「日月得天而能久照」者﹐以下廣明恆義。上言天地之道﹐恆久而不巳也﹐故日月得天﹐所以亦能久照。「四時變化而能久成」者﹐四時更代﹐寒暑相變﹐所以能久主成萬物。「聖人久於其道而天下化成」者﹐聖人應變隨時﹐得其長久之道﹐所以能「光宅天下」﹐使萬物從化而成也。

觀其所恆﹐而天地萬物之情可見矣。天地萬物之情﹐見於「所恆」也。

﹝疏﹞正義曰﹕總結恆義也。

《象》曰﹕雷風﹐恆。長陽長陰﹐合而相與﹐可久之道也。

﹝疏﹞正義曰﹕雷風相與爲「恆」﹐巳如彖釋。

君子以立不易方。得其所久﹐故「不易」也。

﹝疏﹞正義曰﹕君子立身得其恆久之道﹐故不攺易其方。方猶道也。

初六﹕浚恆﹐貞凶﹐無攸利。處恆之初﹐最處卦底﹐始求深者也。求深窮底﹐令物無餘縕﹐漸以至此﹐物猶不堪﹐而況始求深者乎﹖以此爲恆﹐凶正害徳﹐無施而利也。

﹝疏﹞「初六﹐浚恆﹐貞凶。無攸利」。○正義曰﹕浚﹐深也。最處卦底﹐故曰「深」也。深恆者﹐以深爲恆是也。施之於仁義﹐卽不厭深﹐施之於正﹐卽求物之情過深﹐是凶正害徳﹐無施而利﹐故曰「浚恆貞凶﹐無攸利」也。○注「此恆之初」至「害徳無施而利也」。○正義曰﹕處卦之初﹐故言始也。最在於下﹐故言深也。所以致凶﹐謂在於始而求深者也。

《象》曰「浚恆」之凶﹐始求深也。

九二﹕悔亡。𨿽失其位﹐恆位於中﹐可以消悔也。

﹝疏﹞正義曰﹕失位故稱「悔」﹐居中故「悔亡」也。

《象》曰﹕九二「悔亡」﹐能久中也。

﹝疏﹞正義曰「能久中」者﹐處恆故能久﹐位在於中﹐所以消侮也。

九三﹕不恆其徳﹐或承之羞﹐貞吝。處三陽之中﹐居下體之上﹐處上體之下﹐上不至尊﹐下不至卑﹐中不在體﹐體在乎恆﹐而分無所定﹐無恆者也。徳行無恆﹐自相違錯﹐不可致詰﹐故「或承之羞」也。施徳於斯﹐物莫之納﹐鄙賤甚矣﹐故曰「貞吝」也。

﹝疏﹞「九三﹐不恆其徳﹐或承之羞﹐貞吝」。○正義曰「不恆其徳﹐或承之羞﹐貞吝」者﹐九三居下體之上﹐處上體之下﹐𨿽處三陽之中﹐又在不中之位﹐上不全尊﹐下不全卑﹐執心不定﹐徳行無恆﹐故曰「不恆其徳」。徳旣無恆﹐自相違錯﹐則爲羞辱承之﹐所羞非一﹐故曰「或承之羞」也。處久如斯﹐正之所賤﹐故曰「貞吝」也。○注「處三陽之中」至「故曰貞吝也」。○正義曰﹕𨿽在三陽之中﹐非一體之中也。「不可致詰」者﹐詰﹐問也。違錯處多﹐不足問其事理﹐所以明其羞辱之深﹐如《論語》云「於予與何誅」。

《象》曰「不恆其徳」﹐無所容也。

﹝疏﹞正義曰「無所容」者﹐謂不恆之人﹐所往之處﹐皆不納之﹐故「無所容」也。

九四﹕田﹐無禽。恆於非位﹐𨿽勞無獲也。

﹝疏﹞正義曰﹕田者﹐田獵也﹐以譬有事也。「無禽」者﹐田獵不獲﹐以諭有事無功也。「恆於非位」﹐故勞而無功也。

《象》曰﹕久非其位﹐安得禽也﹖

﹝疏﹞正義曰﹕有恆而失位﹐是「久非其位」。田獵而無所獲﹐是「安得禽也」。

六五﹕恆其徳﹐貞。婦人吉﹐夫子凶。居得尊位﹐爲恆之主﹐不能「制義」﹐而系應在二﹐用心專貞﹐從唱而已。婦人之吉﹐夫子之凶也。

﹝疏﹞正義曰「恆其徳貞」者﹐六五系應在二﹐不能傍及他人﹐是恆常貞一其徳﹐故曰「恆其徳貞」也。「婦人吉」者﹐用心專貞﹐從唱而巳﹐是婦人之吉也。「夫子凶」者﹐夫子須制斷事宜﹐不可專貞從唱﹐故曰「夫子凶」也。

《象》曰﹕婦人貞吉﹐從一而終也。夫子制義﹐從婦凶也。

﹝疏﹞正義曰「從一而終」者﹐謂用心貞一﹐從其貞一而自終也。「從婦凶」者﹐五與二相應﹐五居尊位﹐在震爲夫﹐二處下體﹐在《巽》爲婦。五系於二﹐故曰「從婦凶」也。

上六﹕振恆﹐凶。夫靜爲躁君﹐安爲動主。故安者上之所處也﹐靜者可久之道也。處卦之上﹐居動之極﹐以此爲恆﹐無施而得也。

﹝疏﹞正義曰「振恆凶」者﹐振﹐動也。凡處於上者﹐當守靜以制動。今上六居恆之上﹐處動之極﹐以振爲恆﹐所以「凶」也。

《象》曰「振恆」在上﹐大無功也。正義曰「大無功」者﹐居上而以振動爲恆﹐無施而得﹐故曰「大無功也」。

艮下乾上。遁﹕亨﹐小利貞。

﹝疏﹞正義曰「遁」亨者﹐遁者﹐隱退逃避之名。陰長之卦﹐小人方用﹐君子日消。君子當此之時﹐若不隱遁避世﹐卽受其害。須遁而後得通﹐故曰「遁亨」。「小利貞」者﹐陰道初始浸長﹐正道亦未全滅﹐故曰「小利貞」。

《彖》曰「遁亨」﹐遁而亨也。遁之爲義﹐遁乃通也。

﹝疏﹞正義曰「遁而亨」者﹐此釋遁之所以得亨通之義。小人之道方長﹐君子非遁不通﹐故曰「遁而亨也」。

剛當位而應﹐與時行也。謂五也。「剛當位而應」﹐非否亢也。遁不否亢﹐能「與時行也」。

﹝疏﹞正義曰﹕舉九五之爻﹐釋所以能遁而致亨之由﹐良由九五以剛而當其位﹐有應於二﹐非爲否亢。遁不否亢﹐卽是相時而動﹐所以遁而得亨﹐故云「剛當位而應﹐與時行也」。

「小利貞」﹐浸而長也。陰道欲浸而長﹐正道亦未全滅﹐故「小利貞」也。

﹝疏﹞正義曰﹕釋「小利貞」之義。浸者漸進之名。若陰徳暴進﹐卽消正道。良由二陰漸長而正道亦未卽全滅﹐故云「小利貞」也。

遁之時義大矣哉﹗

﹝疏﹞正義曰﹕嘆美遁徳。相時度宜﹐避世而遁﹐自非大人照幾不能如此﹐其義甚大﹐故云「大矣哉」。

《象》曰﹕天下有山﹐遁。天下有山﹐陰長之象。

﹝疏﹞「《象》曰﹕天下有山﹐遁」。○正義曰「天下有山﹐遁」者﹐山者陰類﹐進在天下﹐卽是山勢欲上逼於天﹐天性髙遠﹐不受於逼﹐是遁避之象﹐故曰「天下有山﹐遁」。○注「天下有山」至「之象」。○正義曰﹕積陽爲天﹐積陰爲地。山者﹐地之髙峻﹐今上逼於天﹐是陰長之象。

君子以遠小人﹐不惡而嚴。

﹝疏﹞正義曰﹕君子當此遁避之時﹐小人進長﹐理須遠避﹐力不能討﹐故不可爲惡﹐復不可與之褻瀆﹐故曰「不惡而嚴」。

初六﹕遁尾﹐厲﹐勿用有攸往。「遁」之爲義﹐辟內而之外者也。「尾」之爲物﹐最在體後者也。處遁之時﹐不往何災﹐而爲「遁尾」﹐禍所及也。危至而後行﹐難可免乎﹖厲則「勿用有攸往」也。

﹝疏﹞正義曰「遁尾厲」者﹐爲遁之尾﹐最在後遁者也。小人長於內﹐應出外以避之﹐而最在卦內﹐是遁之爲後也。逃遁之世﹐宜速遠而居先﹐而爲「遁尾」﹐禍所及也﹐故曰「遁尾厲」也。「勿用有攸往」者﹐危厲旣至﹐則當「固窮」﹐「危行言遜」﹐勿用更有所往﹐故曰「勿用有攸往」。

《象》曰「遁尾」之厲﹐不往何災也。

﹝疏﹞正義曰「不往何災」者﹐《象》釋當遁之時﹐宜須出避。而「勿用有攸往」者﹐旣爲「遁尾」﹐出必見執﹐不如不往﹐不往卽無災害。「何災」者﹐猶言無災也。與何傷﹑何咎之義同也。

六二﹕執之用黃牛之革﹐莫之勝說。居內處中﹐爲遁之主﹐物皆遁巳﹐何以固之﹖若能執乎理中厚順之道以固之也﹐則莫之勝解。

﹝疏﹞正義曰「執之用黃牛之革莫之勝說」者﹐逃遁之世﹐避內出外﹐二旣處中居內﹐卽非遁之人也。旣非遁之人﹐便爲所遁之主﹐物皆棄巳而遁﹐何以執固畱之﹖惟有中和厚順之道可以固而安之也。能用此道﹐則不能勝巳解脫而去也。黃中之色﹐以譬中和。牛性順從﹐皮體堅厚﹐牛革以譬厚順也。六三居中得位﹐亦是能用中和厚順之道﹐故曰「執之用黃牛之革莫之勝說」也。

《象》曰﹕執用黃牛﹐固志也。

﹝疏﹞正義曰「固志」者﹐堅固遁者之志﹐使不去已也。

九三﹕系遁﹐有疾厲﹐畜臣妾﹐吉。在內近二﹐以陽附陰﹐宜遁而系﹐故曰「系遁」。「遁」之爲義﹐宜遠小人﹐以陽附陰﹐系於所在﹐不能遠害﹐亦巳憊矣﹐宜其屈辱而危厲也。系於所在﹐「畜臣妾」可也。施於大事﹐凶之道也。

﹝疏﹞正義曰「系遁」者﹐九三無應於上﹐與二相比﹐以陽附陰﹐系意在二﹐處遁之世﹐而意有所系﹐故曰「系遁」。「有疾厲」者﹐「遁」之爲義﹐宜遠小人。旣系於陰﹐卽是「有疾憊」而致危厲﹐故曰「有疾厲」也。「畜臣妾吉」者﹐親於所近﹐系在於下﹐施之於人﹐畜養臣妾則可矣﹐大事則凶﹐故曰「畜臣妾吉。」

《象》曰「系遁」之厲﹐有疾憊也。「畜臣妾﹐吉」﹐不可大事也。

﹝疏﹞正義曰「不可大事」者﹐釋此「系遁」之人﹐以「畜臣妾吉」﹐明其不可爲大事也。

九四﹕好遁﹐君子吉﹐小人否。處於外而有應於內﹐君子「好遁」﹐故能捨之﹐小人系戀﹐是以「否」也。

﹝疏﹞正義曰﹕九四處在於外﹐而有應於內。處外卽意欲遠遁﹐應內則未能棄捨。若好遁君子﹐超然不顧﹐所以得吉。小人有所系戀﹐卽不能遁﹐故曰「小人否」也。

《象》曰﹕君子「好遁」﹐「小人否」也。音臧否之否。

﹝疏﹞正義曰﹕嫌讀爲「圯」﹐故音之也。

九五﹕嘉遁﹐貞吉。遁而得正﹐反制於內。小人應命﹐率正其志﹐「不惡而嚴」﹐得正之吉﹐遁之嘉也。

﹝疏﹞正義曰「嘉遁貞吉」者﹐嘉﹐美也。五居於外﹐得位居中﹐是「遁而得正」。二爲已應﹐不敢違拒﹐從五之命﹐率正其志﹐「遁而得正﹐反制於內」﹐「不惡而嚴﹐得正之吉」﹐爲遁之美﹐故曰「嘉遁貞吉」也。

《象》曰「嘉遁﹐貞吉」﹐以正志也。

﹝疏﹞正義曰「以正志」者﹐小人應命﹐不敢爲邪﹐是五能正二之志﹐故成遁之美也。

上九﹕肥遁﹐無不利。最處外極﹐無應於內﹐超然絕志﹐心無疑顧﹐憂患不能累﹐矰繳不能及﹐是以「肥遁無不利」也。

﹝疏﹞「上九﹐肥遁無不利」。○正義曰﹕《子夏傳》曰「肥﹐饒裕也。」四﹑五𨿽在於外﹐皆在內有應﹐猶有反顧之心。惟上九最在外極﹐無應於內﹐心無疑顧﹐是遁之最優﹐故曰「肥遁」。遁而得肥﹐無所不利﹐故云「無不利」也。注「最處外極」至「無不利也」。○正義曰﹕矰﹐矢名也。鄭注《周禮》「」結繳於矢謂之矰。」繳﹐《字林》及《說文》云「繳﹐生絲縷也。」

《象》曰「肥遁﹐無不利」﹐無所疑也。

乾下震上。大壯﹕利貞。

﹝疏﹞正義曰﹕大壯﹐卦名也。壯者﹐彊盛之名。以陽稱大﹐陽長旣多﹐是大者盛壯﹐故曰「大壯」。「利貞」者﹐卦徳也。羣陽盛大﹐小道將滅﹐大者獲正﹐故曰「利貞」也。

《彖》曰「大壯」﹐大者壯也。大者謂陽爻﹐小道將滅﹐大者獲正﹐故「利貞」也。

﹝疏﹞「《彖》曰」至「壯也」。○正義曰「大者壯也」者﹐就爻釋卦名。陽爻浸長﹐巳至於四﹐是大者盛壯﹐故曰「大者壯也」。○注「大者謂陽爻」至「利貞也」。○正義曰﹕釋名之下﹐剩解利貞﹐成「大者」之義也。

剛以動﹐故壯。「《大壯》﹐利貞」﹐大者正也﹐正大而天地之情可見矣。天地之情﹐正大而巳矣。弘正極大﹐則天地之情可見矣。

﹝疏﹞正義曰「剛以動故壯」者﹐就二體釋卦名。乾剛而震動﹐柔弱而動﹐卽有退弱﹔剛彊以動﹐所以成壯。「大壯利貞大者正也」者﹐就爻釋卦徳。大者獲正﹐故得「利貞」。「正大而天地之情可見矣」者﹐因大獲正﹐遂廣美正人之義。天地之道﹐弘正極大﹐故正大則見天地之情。不言萬物者﹐壯大之名﹐義歸天極﹐故不與咸﹑恆同也。

《象》曰﹕雷在天上﹐大壯。剛以動也。

﹝疏﹞正義曰﹕震雷爲威動﹐乾天主剛健﹐雷在天上﹐是「剛以動」﹐所以爲「大壯」。

君子以非禮弗履。壯而違禮則凶﹐凶則失壯也。故君子以「大壯」而順體也。

﹝疏﹞正義曰﹕盛極之時﹐好生驕溢﹐故於「大壯」誠以非禮勿履也。

初九﹕壯於趾﹐徵凶有孚。夫得「大壯」者﹐必能自終成也。未有陵犯於物而得終其壯者。在下而壯﹐故曰「壯於趾」也。居下而用剛壯﹐以斯而進﹐窮凶可必也﹐故曰「徵凶有孚」。

﹝疏﹞正義曰「壯於趾徵凶有孚」者﹐趾﹐足也。初在體下﹐有如趾足之象﹐故曰「壯於趾」也。施之於人﹐卽是在下而用壯也。在下用壯﹐陵犯於物﹐以斯而行﹐凶其信矣。故曰「徵凶有孚」。

《象》曰「壯於趾」﹐其孚窮也。言其信窮。

﹝疏﹞正義曰「其孚窮」者﹐釋「壯於趾」者﹐其人信其窮凶也。

九二﹕貞吉。居得中位﹐以陽居陰﹐履謙不亢﹐是以「貞吉」。《象》曰「九二貞吉」﹐以中也。

﹝疏﹞正義曰﹕以其居中履謙﹐行不違禮﹐故得正而吉也。

九三﹕小人用壯﹐君子用罔﹐貞厲。羝羊觸藩﹐羸其角。處健之極﹐以陽處陽﹐用其壯者也。故小人用之以爲壯﹐君子用之以爲羅己者也。貞厲以壯﹐𨿽復羝羊﹐以之觸藩﹐能無羸乎﹖

﹝疏﹞「九三小人用」至「羸其角」。○正義曰﹕罔﹐羅罔也。羝羊﹐羖羊也。藩﹐藩籬也。羸﹐拘累纏繞也。九三處《乾》之上﹐是「健之極」也。又「以陽居陽」﹐是健而不謙也。健而不謙﹐必用其壯也。小人當此﹐不知恐懼﹐卽用以爲壯盛﹐故曰「小人用壯」。君子當此卽慮危難﹐用之以爲羅罔於巳﹐故曰「君子用罔」。以壯爲正﹐其正必危﹐故云「貞厲」也。以此爲正﹐狀似「羝羊觸藩」也。必拘羸其角矣。

《象》曰「小人用壯」﹐君子罔也。

﹝疏﹞正義曰﹕言小人用以爲壯者﹐卽是君子所以爲羅罔也。

九四﹕貞吉﹐悔亡。藩決不羸。壯於大輿之輹。下剛而進﹐將有憂虞。而以陽處陰﹐行不違謙﹐不失其壯﹐故得「貞吉」而「悔亡」也。巳得其壯﹐而上陰不罔巳路﹐故「藩決不決」也。「壯於大輿之輹」﹐無有能說其輹者﹐可以「往」也。

﹝疏﹞正義曰「大輿」者﹐大車也。「下剛而進﹐將有憂虞」。而九四「以陽處陰﹐行不違謙」﹐居謙卽「不失其壯」﹐故得正吉﹐而「悔亡」也。故云「貞吉悔亡」。九三以壯健不謙﹐卽被「羸其角」。九四以謙而進﹐謂之上行。陰爻「不罔巳路﹐故藩決不羸也」。「壯於大輿之輹」者﹐言四乘車而進﹐其輹壯大無有能脫之者﹐故曰「藩決不羸﹐壯於大輿之輹」也。

《象》曰「藩決不羸」﹐尙往也。

﹝疏﹞正義曰「尙往」者﹐尙﹐庶幾也。言已不失其壯﹐庶幾可以往也。

六五﹕喪羊於易﹐無悔。居於大壯﹐以陽處陽﹐猶不免咎﹐而況以陰處陽﹐以柔乘剛者乎﹖羊﹐壯也。必喪其羊﹐失其所居也。能喪壯於易﹐不於險難﹐故得「無悔」。二履貞吉﹐能幹其任﹐而已委焉﹐則得「無悔」。委之則難不至﹐居之則敵寇來﹐故曰「喪羊於易」。

﹝疏﹞「六五﹐喪羊於易﹐無悔」。○正義曰「喪羊於易無悔」者﹐羊﹐壯也。居大壯之時﹐「以陽處陽﹐猶不免咎﹐而況以陰處陽﹐以柔乘剛者乎」﹖違謙越禮﹐必喪其壯。羣陽方進﹐勢不可止。若於平易之時﹐逆捨其壯﹐委身任二﹐不爲違拒﹐亦剛所不害﹐不害卽無悔矣﹐故曰「喪羊於易無悔」也。○注「居於大壯」至「喪羊於易」。○正義曰﹕羊﹐剛狠之物﹐故以譬壯。云「必喪其羊失其所居」者﹐言違謙越禮﹐理勢必然。云「能喪壯於易不於險難」者﹐二𨿽應已﹐剛長則侵﹐陰爲已寇難﹐必喪其壯﹐當在於平易寇難未來之時﹐勿於險難敵寇旣來之日。良由居之有必喪之理﹐故戒其預防。而莊氏云「《經》止一言喪羊﹐而《注》爲兩處分用。初云『必喪其羊﹐失其所居』﹐是自然應失。後云『能喪壯於易﹐不於險難』﹐故得無咎。自能喪其羊﹐二理自爲矛盾。」竊謂莊氏此言﹐全不識《注》意。

《象》曰「喪羊於易」﹐位不當也。

﹝疏﹞正義曰「位不當」者﹐正由處不當位﹐故須捨其壯也。

上六﹕羝羊觸藩﹐不能退﹐不能遂。無攸利﹐艱則吉。有應於三﹐故「不能退」。懼於剛長﹐故「不能遂」。持疑猶豫﹐志無所定﹐以斯決事﹐未見所利。𨿽處剛長﹐剛不害正。苟定其分﹐固志在一﹐以斯自處﹐則憂患消亡﹐故曰「艱則吉」也。

﹝疏﹞「上六羝羊觸藩」至「艱則吉」。○正義曰「退」謂退避。「遂」謂進往。有應於三﹐疑之不巳﹐故不能退避。然懼於剛長﹐故不能遂往﹐故云「羝羊觸藩不能退不能遂」也。「無攸利」者﹐持疑猶豫﹐不能自決﹐以此處事﹐未見其利﹐故曰「無攸利」也。「艱則吉」者﹐𨿽處剛長﹐剛不害正。但艱固其志﹐不捨於三﹐卽得吉﹐故曰「艱則吉」也。

《象》曰「不能退﹐不能遂」﹐不詳也。「艱則吉」﹐咎不長也。

﹝疏﹞正義曰「不詳也」者﹐祥者善也。進退不定﹐非爲善也﹐故云「不祥也」。「咎不長也」者﹐能艱固其志﹐卽憂患消亡﹐其咎不長﹐釋所以得吉也。

坤下離上。晉﹕康侯用錫馬蕃庶﹐晝日三接。

﹝疏﹞正義曰「晉」者﹐卦名也。「晉」之爲義﹐進長之名。此卦明臣之昇進﹐故謂之「晉」。「康」者﹐美之名也。「侯」謂昇進之臣也。臣旣柔進﹐天子美之﹐賜以車馬﹐蕃多而眾庶﹐故曰「康侯用錫馬蕃庶」也。「晝日三接」者﹐言非惟蒙賜蕃多﹐又被親寵頻數﹐一晝之間﹐三度接見也。

《彖》曰﹕晉﹐進也。明出地上﹐順而麗乎大明﹐柔進而上行。凡言「上行」者﹐所以在貴也。

﹝疏﹞「《彖》曰晉進也」至「進而上行」。○正義曰「晉﹐進也」者﹐以今釋古﹐古之「晉」字﹐卽以進長爲義﹐恐後世不曉﹐故以「進」釋之。「明出地上」者﹐此就二體釋得「晉」名。離上坤下﹐故言「明出地上」。明旣出地﹐漸就進長﹐所以爲「晉」。「順而麗乎大明柔進而上行」者﹐此就二體之義及六五之爻﹐釋「康侯用錫馬」巳下也。「坤」﹐順也﹔「離」﹐麗也。又爲明坤能順從而麗著於大明﹐六五以柔而進﹐上行貴位﹐順而著明臣之美道也。「柔進而上行」﹐君上所與也﹐故得厚賜而被親寵也。

是以「康侯用錫馬蕃庶﹐晝日三接」也。康﹐美之名也。順以著明﹐臣之道也。「柔進而上行」﹐物所與也。故得錫馬而蕃庶。以「訟受服」﹐則「終朝三褫」。柔進受寵﹐則「一晝三接」也。

﹝疏﹞「是以康侯」至「三接也」。○正義曰﹕釋訖舉《經》以結君寵之意也。○注「康美之名也」至「一晝三接也」。○正義曰﹕舉此對釋者﹐蓋訟言終朝﹐晉言一晝﹐俱不盡一日﹐明黜陟之速﹐所以示懲勸也。

《象》曰「明出地上」﹐晉。君子以自昭明徳。以順著明﹐自顯之道。

﹝疏﹞「《象》曰」至「以昭明徳」。○正義曰「自昭明徳」者﹐昭亦明也﹐謂自顯明其徳也。周氏等爲「照」以爲自照己身。《老子》曰「自知者明。」用明以自照爲明徳。案﹕王《注》此云「以順著明自顯之道。」又此卦與明夷正反。《明夷﹟象》云「君子以蒞眾用晦而明。」王注彼云「蒞眾顯明﹐蔽僞百姓。」「藏明於內﹐乃得明也。」準此二注﹐明王之《注》意以此爲自顯明徳。昭字宜爲昭﹐之遙反。周氏等爲照﹐之召反﹐非《注》旨也。

初六﹕晉如﹑摧如﹐貞吉。罔孚﹐裕﹐無咎。處順之初﹐應明之始﹐明順之徳﹐於斯將隆。進明退順﹐不失其正﹐故曰「晉如﹑摧如﹑貞吉」也。處卦之始﹐功業未著﹐物未之信﹐故曰「罔孚」。方踐卦始﹐未至履位﹐以此爲足﹐自喪其長者也。故必「裕」之﹐然後「無咎」。

﹝疏﹞「初六晉如摧如」至「無咎」。○正義曰「晉如摧如貞吉」者﹐何氏云「摧﹐退也。裕﹐寬也。如﹐辭也。」初六處順之初﹐「應明之始﹐明順之徳﹐於斯將隆」﹐進則之明﹐退則居順﹐進之與退﹐不失其正﹐故曰「晉如摧如貞吉」也。「罔孚」者﹐處卦之始﹐功業未著﹐未爲人所信服﹐故曰「罔孚」。「裕無咎」者﹐裕﹐寬也。「方踐卦始﹐未至履位」﹐不可自以爲足也﹐若以此爲足﹐是「自喪其長」也。故必宜寬裕其徳﹐使功業弘廣﹐然後「無咎」﹐故曰「裕無咎」也。

《象》曰「晉如摧如」﹐獨行正也。「裕無咎」﹐未受命也。未得履位﹐「未受命也」。

﹝疏﹞「《象》曰「至」未受命也」。○正義曰「獨行正」者﹐獨猶專也﹐言進與退﹐專行其正也。「裕無咎未受命也」者﹐進之初﹐未得履位﹐未受錫命﹐故宜寬裕進徳﹐乃得「無咎」。

六二﹕晉如﹐愁如﹐貞吉。受玆介福﹐於其王母。進而無應﹐其徳不昭﹐故曰「晉如愁如」。居中得位﹐履順而正﹐不以無應而回其志﹐處晦能致其誠者也。修徳以斯﹐聞乎幽昧﹐得正之吉也﹐故曰「貞吉」。「母」者﹐處內而成徳者也。「鳴鶴在陰」﹐則「其子和」﹐之立誠於闇﹐闇亦應之﹐故其初「愁如」。履貞不回﹐則乃受玆大福於其王母也。

﹝疏﹞「六二晉如愁如」至「於其王母」。○正義曰「晉如愁如」者﹐六二進而無應於上﹐其徳不見昭明﹐故曰「進如愁如」﹐憂其不昭也。「貞吉」者﹐然履順居於中正﹐不以無應而不修其徳﹐正而獲吉﹐故曰「貞吉」也。「受玆介福於其王母」者﹐介者﹐大也。母者﹐處內而成徳者也。初𨿽「愁如」﹐但守正不攺﹐終能受此大福於其所修﹐故曰「受玆介福於其王母」。○注「進而無應」至「於其王母也」。○正義曰「鳴鶴在陰」﹐則「其子和之」者﹐此王用《中孚》九二爻辭也。

《象》曰「受玆介福」﹐以中正也。

六三﹕眾允﹐悔亡。處非其位﹐悔也。志在上行﹐與眾同信﹐順而麗明﹐故得「悔亡」也。

﹝疏﹞正義曰﹕六三處非其位﹐有悔也。「志在上行﹐與眾同信﹐順而麗明﹐故得其悔亡」。

《象》曰「眾允」之﹐志上行也。

﹝疏﹞正義曰﹕居晉之時﹐眾皆欲進﹐巳應於上﹐志在上行﹐故能與眾同信也。

九四﹕晉如鼫鼠﹐貞厲。履非其位﹐上承於五﹐下據三陰﹐履非其位。又負且乘﹐無業可安﹐志無所據﹐以斯爲進﹐正之危也。進如鼫鼠﹐無所守也。

﹝疏﹞「九四晉如鼫鼠﹐貞厲」。○正義曰「晉如鼫鼠」者﹐鼫鼠有五能而不成伎之虫也。九四履非其位﹐上承於五﹐下據三陰﹐上不許其承﹐下不許其據﹐以斯爲進﹐無業可安﹐無據可守﹐事同鼫鼠﹐無所成功也。以斯爲進﹐正之危也﹐故曰「晉如鼫鼠﹐貞厲」也。○注「履非其位」至「無所守也」。○正義曰「晉如鼫鼠無所守也」者﹐蔡邕《勸學篇》云「鼫鼠五能不成一伎術。」《注》曰「能飛不能過屋﹐能綠不能窮木﹐能遊不能度谷﹐能穴不能掩身﹐能走不能先人。」《本艸經》云「螻蛄一名鼫鼠」﹐謂此也。鄭引《詩》云「碩鼠碩鼠﹐無食我黍。」謂大鼠也。陸機以爲「雀鼠」。案﹕王以爲「無所守」﹐蓋五伎者當之。

《象》曰「鼫鼠貞厲」﹐位不當也。

六五﹕悔亡。失得勿卹﹐往﹐吉﹐無不利。柔得尊位﹐陰爲明主﹐能不用察﹐不代下任也。故𨿽不當位﹐能消其悔。「失得勿卹」﹐各有其司﹐術斯以往﹐「無不利」也。

﹝疏﹞「《象》曰鼫鼠」至「無不利」。○正義曰「悔亡失得勿卹往吉無不利」者﹐居不當位﹐悔也。「柔得尊位﹐陰爲明主」﹐能不自用其明﹐以事委任於下﹐故得「悔亡」。旣以事任下﹐委物責成﹐失之與得﹐不須憂卹﹐故曰「失得勿卹」也。能用此道﹐所往皆吉而無不利﹐故曰「往吉無不利」也。

《象》曰「失得勿卹」﹐往有慶也。

﹝疏﹞正義曰「有慶」者﹐委任得人﹐非惟自得無憂﹐亦將人所慶說﹐故曰「有慶」也。

上九﹕晉其角﹐維用伐邑。厲吉無咎﹐貞吝。處進之極﹐過明之中﹐明將夷焉﹐巳在乎角﹐在猶進之﹐非亢如何﹖失夫道化無爲之事﹐必須攻伐﹐然後服邑﹐危乃得吉﹐吉乃無咎。用斯爲正﹐亦以賤矣。

﹝疏﹞「上九﹐晉其角」至「貞吝」。○正義曰「晉其角」者﹐西南隅也。上九處晉之極﹐過明之中﹐其猶日過於中﹐巳在於角而猶進之﹐故曰「進其角」也。「維用伐邑」者﹐在角猶進﹐過亢不巳﹐不能端拱無爲﹐使物自服﹐必須攻伐其邑﹐然後服之﹐故云「維用伐邑」也。「厲吉無咎貞吝」者﹐兵者凶器﹐伐而服之﹐是危乃得吉﹐吉乃無咎﹐故曰「厲吉無咎」。以此爲正﹐亦以賤矣﹐故曰「貞吝」也。

《象》曰「維用伐邑」﹐道未光也。

﹝疏﹞正義曰「道未光也」者﹐用伐乃服﹐𨿽得之﹐其道未光大也。

離下坤上。明夷﹕利艱貞。

﹝疏﹞正義曰「明夷」﹐卦名。夷者﹐傷也。此卦日入地中﹐明夷之象。施之於人事﹐闇主在上﹐明臣在下﹐不敢顯其明智﹐亦明夷之義也。時𨿽至闇﹐不可隨世傾邪﹐故宜艱難堅固﹐守其貞正之徳。故明夷之世﹐利在艱貞。

《彖》曰﹕明入地中﹐明夷。內文明而外柔順﹐以蒙大難﹐文王以之﹐「利艱貞」﹐晦其明也。內難而能正其志﹐箕子以之。

﹝疏﹞「《彖》曰明入地中」至「箕子以之」。正義曰「明入地中明夷」者﹐此就二象以釋卦名﹐故此及《晉卦》皆《彖》《象》同辭也。「內文明而外柔順﹐以蒙大難﹐文王以之」者﹐旣釋明夷之義﹐又須出能用「明夷」之人﹐內懷文明之徳﹐撫教六州﹐外執柔順之能﹐三分事紂﹐以此蒙犯大難﹐身得保全﹐惟文王能用之﹐故云「文王以之」。「利艱貞晦其明也」者﹐此又就二體釋卦之徳。明在地中﹐是」晦其明「也。旣處「明夷」之世﹐外晦其明﹐恐陷於邪道﹐故利在艱固其貞﹐不失其正﹐言所以「利艱貞」者﹐用「晦其明」也。「內難而能正其志箕子以之」者﹐旣「釋艱貞」之義﹐又須出能用艱貞之人﹐內有險難﹐殷祚將傾﹐而能自正其志﹐不爲而邪干﹐惟箕子能用之﹐故云「箕子以之」。

《象》曰「明入地中﹐明夷」﹐君子以蒞眾﹐蒞眾顯明﹐蔽僞百姓者也。故以蒙養正﹐以「明夷」蒞眾。

﹝疏﹞「《象》曰」至「君子以蒞眾」。正義曰「蒞眾顯明﹐蔽僞百姓者也。所以君子能用此「明夷」之道﹐以臨於眾﹐冕旒垂目﹐黈纊塞耳﹐無爲淸靜﹐民化不欺。若運其聰明﹐顯其智慧﹐民卽逃其密网﹐姦詐愈生﹐豈非藏明用晦﹐反得其明也﹖故曰「君子以蒞眾﹐用晦而明」也。

用晦而明。藏明於內﹐乃得明也。顯明於外﹐巧所辟也。

初九﹕明夷於飛﹐垂其翼。君子子行﹐三日不食。有攸往﹐主人有言。明夷之主﹐在於上六。上六爲至闇者也。初處卦之始﹐最遠於難也。遠難過甚﹐「明夷」遠遁﹐絕迹匿形﹐不由軌路﹐故曰「明夷於飛」。懷懼而行﹐行不敢顯﹐故曰「垂其翼」也。尙義而行﹐故曰「君子於行」也。志急於行﹐饑不遑食﹐故曰「三日不食」也。殊類過甚﹐以斯適人﹐人心疑之﹐故曰「有攸往﹐主人有言」。

﹝疏﹞「初九明夷於飛」至「主人有言」。○正義曰「明夷於飛」者﹐明夷是至闇之卦。上六旣居上極﹐爲明夷之主。云「飛」者﹐借飛鳥爲諭﹐如鳥飛翔也。初九處於卦始﹐去上六最遠﹐是最遠於難。「遠難過甚﹐明夷遠遁﹐絕迹匿形﹐不由軌路」﹐髙飛而去﹐故曰「明夷於飛」也。「垂其翼」者﹐飛不敢顯﹐故曰「垂其翼」也。「君子於行三日不食」者﹐「尙義而行」﹐故云「君子於行」。「志急於行﹐饑不遑食」﹐故曰「三日不食」。「有攸往﹐主人有言」者﹐「殊類過甚﹐以此適人」﹐人必疑怪而有言﹐故曰「有攸往﹐主人有言」。

《象》曰「君子於行」﹐義不食也。

﹝疏﹞正義曰「義不食也」者﹐君子逃難惟速﹐故義不求食也。

六二﹕明夷﹐夷於左股﹐用拯馬壯﹐吉。「夷於左股」﹐是行不能壯也。以柔居中﹐用夷其明﹐進不殊類﹐退不近難﹐不見疑憚﹐「順以則」也﹐故可用拯馬而壯吉也。不垂其翼﹐然後乃免也。

﹝疏﹞正義曰「明夷夷於左股」者﹐左股被傷﹐行不能壯。六二「以柔居中﹐用夷其明」﹐不行剛壯之事者也﹐故曰「明夷夷於左股」。莊氏云「言左者﹐取其傷小。」則比夷右未爲切也。「夷於左股」﹐明避難不壯﹐不爲闇主所疑﹐猶得處位﹐不至懷懼而行﹐然後徐徐用馬﹐以自拯濟而獲其壯吉也﹐故曰「用拯馬壯吉」也。

《象》曰﹕六二之「吉」﹐順以則也。順之以則﹐故不見疑。

﹝疏﹞正義曰「順以則也」者﹐言順闇主之則﹐不同初九﹐殊類過甚﹐故不爲闇主所疑﹐故得拯馬之吉也。

九三﹕明夷於南狩﹐得其大首﹐不可疾貞。處下體之上﹐居文明之極﹐上爲至晦﹐入地之物也。故夷其明﹐以獲南狩﹐得大首也。「南狩」者﹐發其明也。旣誅其主﹐將正其民。民之迷也﹐其日固巳久矣。化宜以漸﹐不可速正﹐故曰「不可疾貞」。

﹝疏﹞「九三明夷於南狩」至「不可疾貞」。○正義曰﹕南方﹐文明之所。狩者﹐徵伐之類。「大首」謂闇君。「明夷於南狩得其大首」者﹐初藏明而往﹐託狩而行﹐至南方而發其明也。九三應於上六﹐是明夷之臣發明以徵闇君﹐而得其「大首」﹐故曰「明夷於南狩得其大首」也。「不可疾貞」者﹐旣誅其主﹐將正其民﹐民迷日久﹐不可卒正﹐宜化之以漸﹐故曰「不可疾貞」。

《象》曰「南狩」之志﹐乃得大也。去闇主也。

﹝疏﹞正義曰﹕志欲除闇﹐乃得「大首」﹐是其志大得也。

六四﹕入於左腹﹐獲明夷之心﹐於出門庭。左者﹐取其順也。入於左腹﹐得其心意﹐故𨿽近不危。隨時辟難﹐門庭而巳﹐能不逆忤也。

﹝疏﹞正義曰「入於左腹獲明夷之心」者﹐凡右爲用事也。從其左不從其右﹐是卑順不逆也。「腹」者﹐事情之地。六四體柔處坤﹐與上六相近﹐是能執卑順「入於左腹」﹐獲明夷之心意也。「於出門庭」者﹐旣得其意﹐𨿽近不危﹐隨時避難﹐門庭而巳﹐故曰「於出門庭」。

《象》曰「入於左腹」﹐獲心意也。

﹝疏﹞正義曰「獲心意」者﹐心有所存﹐旣不逆忤﹐能順其正﹐故曰「獲心意」也。

六五﹕箕子之明夷﹐利貞。最近於晦﹐與難爲比﹐險莫如玆。而在斯中﹐猶闇不能沒﹐明不可息﹐正不憂危﹐故「利貞」也。

﹝疏﹞正義曰「箕子之明夷」者﹐六五最比闇君﹐似箕子之近殷紂﹐故曰「箕子之明夷」也。「利貞」者﹐箕子執志不回﹐「闇不能沒﹐明不可息﹐正不憂危」﹐故曰「利貞」。

《象》曰﹕箕子之貞﹐明不可息也。

﹝疏﹞正義曰「明不可息也」者﹐息﹐滅也。《象》稱「明不可滅」者﹐明箕子能保其貞﹐卒以全身﹐爲武王師也。

上六﹕不明晦﹐初登於天﹐後入於地。處明夷之極﹐是至晦者也。本其初也﹐在乎光照﹐轉至於晦﹐遂入於地。

﹝疏﹞正義曰「不明晦」者﹐上六居明夷之極﹐是至闇之主﹐故曰「不明而晦」﹐「本其初也」。其意在於光照四國﹐其後由乎無不明﹐「遂入於地」﹐謂見誅滅也。

《象》曰「初登於天」﹐照四國也。後入於地﹐失則也。

﹝疏﹞正義曰「失則」者﹐由失法則﹐故誅滅也。

離下巽上。家人﹕利女貞。家人之義﹐各自修一家之道﹐不能知家外他人之事也。統而論之﹐非元亨利君子之貞﹐故「利女貞」。其正在家內而巳。

﹝疏﹞正義曰「家人」者﹐卦名也。明家內之道﹐正一家之人﹐故謂之「家人」。「利女貞」者﹐旣修家內之道﹐不能知家外他人之事。統而論之﹐非君子丈夫之正﹐故但言「利女貞」。

《彖》曰﹕家人﹐女正位乎內﹐謂二也。男正位乎外。謂五也。家人之義﹐以內爲本﹐故先說女也。

﹝疏﹞「《彖》曰」至「男正位乎外」。○正義曰﹕此因二﹑五得正以釋「家人」之義﹐並明女貞之旨。家人之道﹐必須女主於內﹐男主於外﹐然後家道乃立。今此卦六二柔而得位﹐是女正位乎內也。九五剛而得位﹐是男正位乎外也。家人「以內爲本﹐故先說女也」。

男女正﹐天地之大義也。家人有嚴君焉。父母之謂也。父父﹑子子﹑兄兄﹑弟弟﹑夫夫﹑婦婦而家道正﹐正家而天下定矣。

﹝疏﹞「男女正」至「天下定矣」。○正義曰「男女正天地之大義也」者﹐因正位之言﹐廣明家人之義乃道均二儀﹐故曰「天地之大義也」。「家人有嚴君焉父母之謂」者﹐上明義均天地﹐此又言道齊邦國。父母一家之主﹐家人尊事﹐同於國有嚴君﹐故曰「家人有嚴君焉父母之謂」也。「父父﹑子子﹑兄兄﹑弟弟﹑夫夫﹑婦婦而家道正﹐正家而天下定矣」者﹐此嘆美正家之功﹐可以定於天下﹐申成道齊邦國。旣家有嚴君﹐卽父不失父道﹐乃至婦不失婦道﹐尊卑有序﹐上下不失﹐而後爲家道之正。各正其家﹐無家不正﹐卽天下之治定矣。

《象》曰﹕風自火出﹐家人。由內以相成熾也。

﹝疏﹞正義曰﹕巽在離外﹐是風從火出。火出之初﹐因風方熾。火旣炎盛﹐還復生風。內外相成﹐有似家人之義。故曰「風自火出家人」也。

君子以言有物而行有恆。家人之道﹐修於近小而不妄也。故君子以言必有物而口無擇言﹐行必有恆而身無擇行。

﹝疏﹞正義曰﹕物﹐事也。言必有事﹐卽口無擇言。行必有常﹐卽身無擇行。正家之義﹐修於近小。言之與行﹐君子樞機。出身加人﹐發邇化遠﹐故舉言行以爲之誡。言旣稱物﹐而行稱「恆」者﹐發言立行﹐皆須合於可常之事﹐互而相足也。

初九﹕閒有家﹐悔亡。凡教在初而法在始﹐家瀆而後嚴之﹐志變而後治之﹐則「悔」矣。處家人之初﹐爲家人之始﹐故宜必以「閒有家」﹐然後「悔亡」也。

﹝疏﹞正義曰﹕治家之道﹐在初卽須嚴正﹐立法防閒。若黷亂之後﹐方始治之﹐卽有悔矣。初九處家人之初﹐能防閒有家﹐乃得「悔亡」﹐故曰「閒有家﹐悔亡」也。

《象》曰「閒有家」﹐志未變也。

﹝疏﹞正義曰「志未變也」者﹐釋在初防閒之義。所以在初防閒其家者﹐家人志未變黷也。

六二﹕無攸遂﹐在中饋﹐貞吉。居內處中﹐履得其位﹐以陰應陽﹐盡婦人之正﹐義無所必﹐遂職乎「中饋」﹐巽順而巳﹐是以「貞吉」也。

﹝疏﹞正義曰﹕六二履中居位﹐以陰應陽﹐盡婦人之義也。婦人之道﹐巽順爲常﹐無所必遂。其所職主﹐在於家中饋食供祭而已﹐得婦人之正吉﹐故曰「無攸遂在中饋貞吉」也。

《象》曰﹕六二之「吉」﹐順以巽也。

﹝疏﹞正義曰﹕舉爻位也。言「吉」者﹐明其以柔居中而得正位﹐故能順以巽而獲吉也。

九三﹕家人嗃嗃﹐悔厲﹐吉。婦子嘻嘻﹐終吝。以陽處陽﹐剛嚴者也。處下體之極﹐爲一家之長者也。行與其慢﹐寧過乎恭﹔家與其瀆﹐寧過乎嚴。是以家人𨿽「嗃嗃悔厲」﹐猶得其道。「婦子嘻嘻」﹐乃失其節也。

﹝疏﹞正義曰「嗃嗃」﹐嚴酷之意也。「嘻嘻」﹐喜笑之貌也。九三處下體之上﹐爲一家之主﹐以陽處陽﹐行剛嚴之政﹐故「家人嗃嗃」。𨿽復嗃嗃傷猛﹐悔其酷厲﹐猶保其吉﹐故曰「悔厲吉」。若縱其婦子慢黷嘻嘻﹐喜笑而無節﹐則終有恨辱﹐故曰「婦子嘻嘻終吝」也。

《象》曰「家人嗃嗃」﹐未失也。「婦子嘻嘻」﹐失家節也。

﹝疏﹞正義曰「未失也」者﹐初𨿽悔厲﹐似失於猛﹐終無慢黷﹐故曰「未失也」。「失家節」者﹐若縱其嘻嘻﹐初𨿽歡樂﹐終失家節也。

六四﹕富家﹐大吉。能以其富順而處位﹐故「大吉」也。若但能富其家﹐何足爲大吉無體柔居巽﹐履得其位﹐明於家道﹐以近至尊﹐能富其家也。

﹝疏﹞正義曰﹕富謂祿位昌盛也。六四體柔處巽﹐得位承五﹐能富其家者也。由其體巽承尊﹐長保祿位﹐吉之大者也﹐故曰「富家大吉」。

《象》曰「富家﹐大吉」﹐順在位也。

﹝疏﹞正義曰「順在位」者﹐所以致大吉﹐由順承於君而在臣位﹐故不見黜奪也。

九五﹕王假有家﹐勿卹﹐吉。假﹐至也。履正而應﹐處尊體巽﹐王至斯道﹐以有其家者也。居於尊位﹐而明於家道﹐則下莫不化矣。父父﹑子子﹑兄兄﹑弟弟﹑夫夫﹑婦婦﹐六親和睦交相愛樂而家道正﹐「正家而天下定矣」。故「王假有家」﹐則勿卹而吉。

﹝疏﹞正義曰「王假有家」者﹐假﹐至也。九五履正而應﹐處尊體巽﹐是能以尊貴巽接於物﹐王至此道﹐以有其家﹐故曰「王假有家」也。「勿卹吉」者﹐居於尊位而明於家道﹐則在下莫不化之矣﹐不須憂卹而得吉也﹐故曰「勿卹吉」也。

《象》曰「王假有家」﹐交相愛也。

﹝疏﹞正義曰「交相愛也」者﹐王旣明於家道﹐天下化之﹐「六親和睦﹐交相愛樂」也。

上九﹕有孚﹐威如﹐終吉。處家人之終﹐居家道之成﹐「刑於寡妻」﹐以著於外者也﹐故曰「有孚」。凡物以猛爲本者則患在寡恩﹐以愛爲本者則患在寡威﹐故家人之道尙威嚴也。家道可終﹐惟信與威。身得威敬﹐人亦如之。反之於身﹐則知施於人也。

﹝疏﹞正義曰﹕上九處家人之終﹐家道大成﹐「刑於寡妻」﹐以著於外﹐信行天下﹐故曰「有孚」也。威被海內﹐故曰「威如」。威﹑信並立﹐上得終於家道﹐而吉從之﹐故曰「有孚威如終吉」也。

《象》曰「威如」之吉﹐反身之謂也。

﹝疏﹞正義曰「反身之謂」者﹐身得人敬則敬於人﹐明知身敬於人人亦敬已﹐反之於身則知施之於人﹐故曰「反身之謂」也。

兌下離上。睽﹕小事吉﹐

﹝疏﹞正義曰「睽」者﹐乖異之名﹐物情乖異﹐不可大事。大事謂與役動眾﹐必須大同之世﹐方可爲之。小事謂飲食衣服﹐不待眾力﹐𨿽乖而可﹐故曰「小事吉」也。

《彖》曰﹕睽﹐火動而上﹐澤動而下。二女同居﹐其志不同行。說而麗乎明﹐柔進而上行﹐得中而應乎剛﹐是以「小事吉」。事皆相違﹐害之道也﹐何由得小事吉﹖以有此三徳也。

﹝疏﹞「《彖》曰睽動而上」至「小事吉」。○正義曰「睽﹐火動而上﹐澤動而下﹐二女同居﹐其志不同行」者﹐此就二體釋卦名爲「睽」之義﹐同而異者也。水火二物﹐共成烹飪﹐理應相濟。今火在上而炎上﹐澤居下而潤下﹐無相成之道﹐所以爲乖。中少二女共居一家﹐理應同志﹐各自出適﹐志不同行﹐所以爲異也。「說而麗乎明﹐柔進而上行﹐得中而應乎剛﹐是以小事吉」者﹐此就二體及六五有應﹐釋所以小事得吉。「說而麗乎明」﹐不爲邪僻。「柔進而上行」﹐所之在貴。「得中而應乎剛」﹐非爲全弱。𨿽在乖違之時﹐卦爻有此三徳﹐故可以行小事而獲吉也。

天地睽而其事同也﹐男女睽而其志通也﹐萬物睽而其事類也。睽之時用大矣哉﹗睽離之時﹐非小人之所能用也。

﹝疏﹞「天地睽而其事同也」至「時用大矣哉﹗」○正義曰「天地睽而其事同」﹐此以下歷就天地男女萬物﹐廣明睽義體乖而用合也。天髙地卑﹐其體懸隔﹐是「天地睽」也。而生成品物﹐其事則同也。「男女睽而其志通」者﹐男外女內﹐分位有別﹐是男女睽也。而成家理事﹐其志則通也。萬物殊形﹐各自爲象﹐是「萬物睽」也。而均於生長﹐其事卽類﹐故曰「天地睽而其事同也。」男女睽而其志通也﹐萬物睽而其事類也。睽之時用大矣哉﹗」旣明睽理合同之大﹐又嘆能用睽之人﹐其徳不小﹐睽離之時﹐能建其用使合其通理﹐非大徳之人﹐則不可也﹐故曰「睽之時用大矣哉」也。

《象》曰﹕上火下澤﹐睽。君子以同而異。同於通理﹐異於職事。

﹝疏﹞正義曰「上火下澤睽」者﹐動而相背﹐所以爲「睽」也。「君子以同而異」者﹐佐王治民﹐其意則同﹔各有司存﹐職掌則異﹐故曰「君子以同而異」也。

初九﹕悔亡。喪馬﹐勿逐﹐自復。見惡人﹐無咎。處睽之初﹐居下體之下﹐無應獨立﹐悔也。與四合志﹐故得「悔亡」。馬者﹐必顯之物。處物之始﹐乖而喪其馬﹐物莫能同﹐其私必相顯也﹐故「勿逐」而「自復」也。時方乖離﹐而位乎窮下﹐上無應可援﹐下無權可恃﹐顯徳自異﹐爲惡所害﹐故「見惡人」乃得免咎也。

﹝疏﹞「初九﹐悔亡﹐喪馬勿逐自復﹐見惡人無咎」。○正義曰「悔亡」者﹐初九處睽離之初﹐「居下體之下﹐無應獨立」﹐所以悔也。四亦處下﹐無應獨立﹐不乖於己﹐與己合志﹐故得「悔亡」。「喪馬勿逐自復」者﹐時方睽離﹐觸目乖阻。馬之爲物﹐難可隱藏﹐時或失之﹐不相容隱﹐不須尋求﹐勢必「自復」﹐故曰「喪馬勿逐自復」也。「見惡人無咎」者﹐處於窮下﹐上無其應﹐無應則無以爲援﹐窮下則無權可恃。若標顯自異﹐不能和光同塵﹐則必爲惡人所害﹐故曰「見惡人無咎」。「見」﹐謂遜接之也。

《象》曰「見惡人」﹐以辟咎也。

﹝疏﹞「《象》曰見惡人以辟咎也」。○正義曰「以辟咎也」者﹐惡人不應與之相見﹐而遜接之者﹐以「辟咎」也。

九二﹕遇主於巷﹐無咎。處睽失位﹐將無所安。然五亦失位﹐俱求其黨﹐出門同趣﹐不期而遇﹐故曰「遇主於巷」也。處睽得援﹐𨿽失其位﹐未失道也。

﹝疏﹞「九二﹐遇主於巷﹐無咎」。○正義曰﹕九二處睽之時而失其位﹐將無所安。五亦失位﹐與己同黨﹐同趣相求﹐不假遠涉而自相遇﹐適在於巷。言遇之不遠﹐故曰「遇主於巷」。「主」謂五也。處睽得援﹐咎悔可亡﹐故「無咎」也。

《象》曰「遇主於巷」﹐未失道也。

﹝疏﹞正義曰「未失道」者﹐旣遇其主﹐𨿽失其位﹐亦「未失道也」。

六三﹕見輿曳﹐其牛掣。其人天且劓﹐無初有終。凡物近而不相得﹐則凶。處睽之時﹐履非其位﹐以陰居陽﹐以柔乘剛﹐志在於上﹐而不和於四﹐二應於五﹐則近而不相比﹐故「見輿曳」。「輿曳」者﹐履非其位﹐失所載也。「其牛掣」者﹐滯隔所在﹐不獲進也。「其人天且劓」者﹐四從上取﹐二從下取﹐而應在上九﹐執志不回。初𨿽受困﹐終獲剛助。

﹝疏﹞「六三見輿曳其牛」至「無初有終」。○正義曰「見輿曳其牛掣」者﹐處睽之時﹐履非其位﹐以陰居陽﹐以柔乘剛﹐志在上九﹐不與四合。二自應五﹐又與巳乖。欲載﹐其輿被曳﹐失巳所載也。欲進﹐其牛被牽﹐滯隔所在﹐不能得進也。故曰「見輿曳其牛掣」也。「其人天且劓﹐無初有終」者﹐黥額爲天﹐截鼻爲劓。旣處二四之間﹐皆不相得﹐其爲人也﹐四從上刑之﹐故黥其額﹐二從下刑之﹐又截其鼻﹐故曰「其人天且劓﹐「而應在上九﹐執志不回﹐初𨿽受困﹐終獲剛助」﹐故曰「無初有終」。

《象》曰「見輿曳」﹐位不當也。「無初有終」﹐遇剛也。

﹝疏﹞「《象》曰」至「有終遇剛也」。○正義曰「位不當」者﹐由位不當﹐故輿被曳。「遇剛」者﹐由遇上九之剛﹐所以「有終」也。

九四﹕睽孤﹐遇元夫。交孚﹐厲﹐無咎。無應獨處﹐五自應二﹐三與己睽﹐故曰「睽孤」也。初亦無應特立。處睽之時﹐俱在獨立﹐同處體下﹐同志者也。而巳失位﹐比於三五﹐皆與巳乖﹐處無所安﹐故求其疇類而自託焉﹐故曰「遇元夫」也。同志相得而無疑焉﹐故曰「交孚」也。𨿽在乖隔﹐志故得行﹐故𨿽危無咎。

﹝疏﹞「九四」至「交孚厲無咎」。○正義曰「元夫」謂初九也。處於卦始﹐故云「元」也。初﹑四俱陽而言「夫」者﹐蓋是丈夫之夫﹐非夫婦之夫也。

《象》曰「交孚」﹑「無咎」﹐志行也。

六五﹕悔亡。厥宗噬膚﹐往﹐何咎﹖非位﹐悔也﹐有應故悔亡。「厥宗」﹐謂二也。「噬膚」者﹐齧柔也。三𨿽比二﹐二之所噬﹐非妨巳應者也。以斯而往﹐何咎之有﹖往必合也。

﹝疏﹞「六五悔亡」至「往何咎」。○正義曰「悔亡」者﹐失位﹐悔也﹐「有應故悔亡」也。「厥宗噬膚﹐往何咎」者﹐宗﹐主也﹐謂二也。「噬膚」謂噬三也。三𨿽隔二﹐二之所噬﹐故曰「厥宗噬膚」也。三是陰爻﹐故以「膚」爲譬﹐言柔脆也。二旣噬三卽五﹐可以往而「無咎」矣﹐故曰「往無咎」。

《象》曰「厥宗噬膚」﹐往有慶也。

﹝疏﹞「《象》曰」至「往有慶也」。○正義曰「往有慶也」者﹐有慶之言﹐善功被物﹐爲物所賴也。五𨿽居尊而不當位﹐與二合徳﹐乃爲物所賴﹐故曰「往有慶也」。

上九﹕睽孤。見豕負塗﹐載鬼一車﹐先張之弧﹐後說之弧。匪寇婚媾﹐往﹐遇雨則吉。處睽之極﹐睽道未通﹐故曰「睽孤」。巳居炎極﹐三處澤盛﹐睽之極也。以文明之極﹐而觀至穢之物﹐「睽」之甚也。豕失負塗﹐穢莫過焉。至「睽」將合﹐至殊將通﹐恢詭譎怪﹐道將爲一。未至於洽﹐先見殊怪﹐故「見豕負塗」﹐甚可穢也。見鬼盈車﹐吁可怪也。「先張之弧」﹐將攻害也。「後說之弧」﹐睽怪通也。四剠其應﹐故爲寇也。「睽」志將通﹐「匪寇婚媾」﹐往不失時﹐睽疑亡也。貴於遇雨﹐和陰陽也。陰陽旣和﹐「羣疑亡」也。

﹝疏﹞「上九睽孤見豕」至「遇雨則吉」。正義曰「睽孤」者﹐處睽之極﹐「睽」道未通﹐故曰「睽孤」也。「見豕負塗」者﹐火動而上﹐澤動而下﹐「已居炎極﹐三處澤盛﹐睽之極也」。離爲文明﹐澤是卑穢﹐以文明之極而觀至穢之物﹐事同豕而負塗泥﹐穢莫斯甚矣﹐故曰「見豕負塗」。「載鬼一車﹐先張之弧﹐後說之弧」者﹐鬼魅盈車﹐怪異之甚也。至「睽」將合﹐至殊將通﹐未至於治﹐先見殊怪﹐故又見「載鬼一車」。載鬼不言「見」者﹐爲豕上有「見」字也。見怪若斯﹐懼來害己﹐故「先張之弧」﹐將攻害也。物極則反﹐「睽」極則通﹐故「後說之弧」﹐不復攻也。「匪寇婚媾」者﹐「四剠其應」﹐故謂四爲寇。「睽」志旣通﹐匪能爲寇﹐乃得與二爲婚媾矣﹐故曰「匪寇婚媾」也。「往遇雨則吉」者﹐雨者﹐陰陽交和之道也。眾異並消﹐無復疑阻﹐往得和合﹐則吉從之﹐故曰「往遇雨則吉」。○注「處睽之極」至「羣疑亡也」。○正義曰「恢詭譎怪道將爲一」者﹐《莊子內篇﹟齊物論》曰「無物不然﹐無物不可。故爲舉筳與楹﹐厲與西施﹐恢詭譎怪﹐道通爲一。」郭象注云「夫筳橫而楹縱﹐厲醜而西施好﹐所謂齊者﹐豈必齊形狀﹐同規矩哉﹗舉縱橫好醜﹐恢詭譎怪﹐各然其所然﹐各可其所可﹐卽形𨿽萬殊﹐而性本得同﹐故曰『道通爲一』也。」莊子所言以明齊物﹐故舉恢詭譎怪至異之物﹐道通爲一﹐得性則同。王輔嗣用此文而攺「通」爲「將」字者﹐明物極則反﹐睽極則通﹐有似引詩斷章﹐不必與本義同也。

《象》曰「遇雨」之吉﹐羣疑亡也。

﹝疏﹞正義曰「羣疑亡也」者﹐往與三合﹐如雨之和。向之見豕﹑見鬼﹑張弧之疑並消釋矣﹐故曰「羣疑亡也」。

艮下坎上。蹇﹕利西南﹐不利東北。西南﹐地也﹐東北﹐山也。以難之平則難解﹐以難之山則道窮。

﹝疏﹞正義曰「蹇」﹐難也。有險在前﹐畏而不進﹐故稱爲「蹇」。西南險位﹐平易之方。東北險位﹐阻礙之所。世道多難﹐率物以適平易﹐則蹇難可解。若入於險阻﹐則彌加擁塞。去就之宜﹐理須如此﹐故曰「蹇﹐利西南不利東北」也。

利見大人。往則濟也。

﹝疏﹞正義曰﹕能濟眾難﹐惟有大徳之人﹐故曰「利見大人」﹐

貞吉。爻皆當位﹐各履其正﹐居難履正﹐正邦之道也。正道未否﹐難由正濟﹐故「貞吉」也。遇難失正﹐吉可得乎﹖

﹝疏﹞正義曰﹕居難之時﹐若不守正而行其邪道﹐𨿽見大人﹐亦不得吉﹐故曰「貞吉」也。

《彖》曰﹕蹇﹐難也﹐險在前也。見險而能止﹐知矣哉﹗蹇「利西南」﹐往得中也。「不利東北」﹐其道窮也。「利見大人」﹐往有功也。當位「貞吉」﹐以正邦也。《蹇》之時用大矣哉﹗蹇難之時﹐非小人之所能用也。

﹝疏﹞「《彖》曰」至「大矣哉」。○正義曰「蹇﹐難也﹐險在前也。見險而能止﹐知矣哉」者﹐釋卦名也。蹇者﹐有難而不進﹐能止而不犯﹐故就二體﹐有險有止﹐以釋蹇名。坎在其外﹐是「險在前也」。有險在前﹐所以爲難。若冒險而行﹐或罹其害。艮居其內﹐止而不往﹐相時而動﹐非知不能﹐故曰「見險而能止﹐知矣哉」也。「蹇利西南往得中也」者﹐之於平易﹐救難之理﹐故云「往得中」也。「不利東北其道窮」者﹐之於險阻﹐更益其難﹐其道彌窮﹐故曰「其道窮」也。「利見大人往有功也」者﹐往見大人必能除難﹐故曰「往有功」也。「當位貞吉﹐以正邦也」者﹐二﹑三﹑四﹑五爻皆當位﹐所以得正而吉﹐故曰「當位貞吉」也。「以正邦也」者﹐居難守正﹐正邦之道﹐故曰「以正邦」也。「蹇之時用大矣哉」者﹐能於蹇難之時建立其功﹐用以濟世者﹐非小人之所能﹐故曰「蹇之時用大矣哉」也。

《象》曰﹕山上有水﹐蹇。山上有水﹐蹇難之象。

﹝疏﹞正義曰﹕山者是巖險﹐水是阻難。水積山上﹐彌益危難﹐故曰「山上有水蹇」。

君子以反身修徳。除難莫若反身修徳。

﹝疏﹞正義曰﹕蹇難之時﹐未可以進﹐惟宜反求諸身﹐自修其徳﹐道成徳立﹐方能濟險﹐故曰「君子以反身修徳」也。陸績曰「水在山上﹐失流通之性﹐故曰蹇。」通水流下﹐今在山上﹐不得下流﹐蹇之象。陸績又曰「水本應山下﹐今在山上﹐終應反下﹐故曰反身。」處難之世﹐不可以行﹐只可反省察﹐修已徳用乃除難。君子通達道暢之時﹐並濟天下﹐處窮之時則獨善其身也。

初六﹕往蹇﹐來譽。處難之始﹐居止之初﹐獨見前識﹐睹險而止﹐以待其時﹐知矣哉﹗故往則遇蹇﹐來則得譽。

﹝疏﹞正義曰﹕初六處蹇之初﹐往則遇難﹐來則得譽。初居艮始﹐是能見險而止。見險不往﹐則是來而得譽﹐故曰「往蹇來譽」。

《象》曰「往蹇來譽」﹐宜待也。

﹝疏﹞正義曰「宜待」者﹐旣「往則遇蹇」﹐宜止以待時也。

六二﹕王臣蹇蹇﹐匪躬之故。處難之時﹐履當其位﹐居不失中﹐以應於五。不以五在難中﹐私身遠害﹐執心不回﹐志匡王室者也。故曰「王臣蹇蹇﹐匪躬之故」。履中行義﹐以存其上﹐處蹇以比﹐未見其尢也。

﹝疏﹞正義曰「王」謂五也。「臣」謂二也。九五居於王位而在難中﹐六二是五之臣﹐往應於五﹐履正居中﹐志匡王室﹐能涉蹇難﹐而往濟蹇﹐故曰「王臣蹇蹇」也。盡忠於君﹐匪以私身之故而不往濟君﹐故曰「匪躬之故」。

《象》曰「王臣蹇蹇」﹐終無尢也。

﹝疏﹞正義曰「終無尢」者﹐處難以斯﹐豈有過尢也﹖

九三﹕往蹇﹐來反。進則入險﹐來則得位﹐故曰「往蹇來反」。爲下卦之主﹐是內之所恃也。

﹝疏﹞正義曰﹕九三與《坎》爲鄰﹐進則入險﹐故曰「往蹇」。來則得位﹐故曰「來反」。

《象》曰「往蹇來反」﹐內喜之也。

﹝疏﹞正義曰「內喜之」者﹐內卦三爻﹐惟九三一陽居二陰之上﹐是內之所恃﹐故云「內喜之」也。

六四﹕往蹇﹐來連。往則無應﹐來則乘剛﹐往來皆難﹐故曰「往蹇來連」。得位履正﹐當其本實﹐𨿽遇於難﹐非妄所招也。

﹝疏﹞正義曰﹕馬云「連亦難」也。鄭云「遲久之意」。六四往則無應﹐來則乘剛﹐往來皆難﹐故曰「往蹇來連」也。

《象》曰「往蹇來連」﹐當位實也。

﹝疏﹞正義曰「當位實」者﹐明六四當位履正﹐當其本實。而往來遇難者﹐乃數之所招﹐非邪妄之所致也﹐故曰「當位實」也。

九五﹕大蹇﹐朋來。處難之時﹐獨在險中﹐難之大者也﹐故曰「大蹇」。然居不失正﹐履不失中﹐執徳之長﹐不攺其節﹐如此則同志者集而至矣﹐故曰「朋來」也。

﹝疏﹞「九五﹐大蹇朋來」。○正義曰﹕九五處難之時﹐獨在險中﹐難之大者也﹐故曰「大蹇」。然得位履正﹐不攺其節﹐如此則同志者自遠而來﹐故曰「朋來」。○注「處難之時」至「朋來也」。○正義曰「同志者集而至矣」者﹐此以「同志」釋「朋來」之義。鄭注《論語》云「同門曰朋﹐同志曰友。」此對友也。通而言之﹐同志亦是朋黨也。

《象》曰「大蹇朋來」﹐以中節也。

﹝疏﹞正義曰「以中節」者﹐得位居中﹐不易其節﹐故致「朋來」﹐故云「以中節」也。

上六﹕往蹇來碩﹐吉。利見大人。往則長難﹐來則難終﹐難終則眾難皆濟﹐志大得矣﹐故曰「往蹇來碩吉」。險夷難解﹐大道可興﹐故曰「利見大人」也。

﹝疏﹞正義曰﹕碩﹐大也。上六難終之地﹐不宜更有所往﹐往則長難﹐故曰「往蹇」也。「來則難終﹐難終則眾難皆濟﹐志大得矣」﹐故曰「碩吉」也。險夷難解﹐大道可興﹐宜見大人以弘道化﹐故曰「利見大人」也。

《象》曰「往蹇來碩」﹐志在內也。有應在內﹐往則失之。來則志獲﹐「志在內也」。

﹝疏﹞正義曰「志在內也」者﹐有應在三﹐是「志在內也」。應旣在內﹐往則失之﹐來則得之﹐所以往則有蹇﹐來則碩吉也。

「利見大人」﹐以從貴也。

﹝疏﹞正義曰﹕貴謂陽也。以從陽﹐故云「以從貴」也。

坎下震上。解﹕利西南。西南﹐眾也。解難濟險﹐利施於眾。遇難不困於東北﹐故不言不利東北也。

﹝疏﹞正義曰「解」者﹐卦名也。然解有兩音﹐一音古買反﹐一音胡買反﹐「解」謂解難之初﹐「解」謂旣解之後。《彖》稱「動而免乎險」﹐明解眾難之時﹐故先儒皆讀爲「解」。《序卦》云「物不可以終難﹐故受之以解。解者﹐緩也。」然則「解」者﹐險難解﹐釋物情舒緩﹐故爲「解」也。「解利西南」者﹐西南坤位﹐坤是眾也。施解於眾﹐則所濟者弘﹐故曰「解利西南」也。

無所往﹐其來復﹐吉。有攸往﹐夙吉。未有善於解難而迷於處安也。解之爲義﹐解難而濟厄者也。無難可往﹐以解來復則不失中。有難而往﹐則以速爲吉者﹐無難則能復其中﹐有難則能濟其厄也。

﹝疏﹞正義曰「無所往」者﹐上言「解難濟險﹐利施於眾」。此下明救難之時﹐誡其可否。若無難可往﹐則以來復爲吉。若有難可往﹐則以速赴爲善﹐故云「無所往﹐其來復吉﹐有攸往夙吉」。設此誡者﹐褚氏云「世有無事求功﹐故誡以無難宜靜﹐亦有待敗乃救﹐故誡以有難須速也。」

《彖》曰﹕解﹐險以動﹐動而免乎險﹐解。動乎險外﹐故謂之「免」。免險則解﹐故謂之「解」。

﹝疏﹞正義曰﹕此就二體以釋卦名。遇險不動﹐無由解難。動在險中﹐亦未能免咎。今動於險外﹐卽見免脫於險﹐所以爲「解」也。

「解﹐利西南」﹐往得眾也﹐「其來復吉」﹐乃得中也。「有攸往﹐夙吉」﹐往有功也。天地解而雷雨作﹐雷雨作而百果艸木皆甲圻。天地否結則雷雨不作﹐交通感散﹐雷雨乃作也。雷雨之作﹐則險厄者亨﹐否結者散﹐故「百果艸木皆甲圻」也。

﹝疏﹞「解利西南」至「百果艸木皆甲坼」。○正義曰「解利西南往得眾」者﹐「解」之爲義﹐兼濟爲美。往之西南得施解於眾﹐所以爲利也。「其來復吉乃得中也」者﹐無難可解﹐退守靜默﹐得理之中﹐故云「乃得中」也。「有攸往﹐夙吉﹐往有功也」者﹐解難能速﹐則不失其幾﹐故「往有功也」。「天地解而雷雨作雷雨作﹐而百果艸木皆甲圻」者﹐此因震﹑坎有雷雨之象﹐以廣明「解」義。天地解緩﹐雷雨乃作。雷雨旣作﹐百果艸木皆孚甲開坼﹐莫不解散也。

解之時大矣哉﹗無圻而不釋也。難解之時﹐非治難時﹐故不言用。體盡於解之名﹐無有幽隱﹐故不曰義。

﹝疏﹞正義曰﹕結嘆解之大也。自天地至於艸木﹐無不有「解」﹐豈非大哉﹗

《象》曰﹕雷雨作﹐解。君子以赦過宥罪。

﹝疏﹞正義曰﹕赦謂放免﹐過謂誤失﹐宥謂寬宥﹐罪謂故犯﹐過輕則赦﹐罪重則宥﹐皆解緩之義也。

初六﹕無咎「解」者﹐解也。屯難盤結﹐於是乎解也。處蹇難始解之初﹐在剛柔始散之際﹐將赦罪厄﹐以夷其險。處此之時﹐不煩於位而「無咎」也。

﹝疏﹞正義曰﹕夫險難未夷﹐則賤弱者受害﹐然則蹇難未解之時﹐柔弱者不能無咎﹐否結旣釋之後﹐剛彊者不復陵暴。初六﹐「處蹇難始解之初﹐在剛柔始散之際」﹐𨿽以柔弱處無位之地﹐逢此之時﹐不慮有咎﹐故曰「初六無咎」也。

《象》曰﹕剛柔之際﹐義無咎也。或有過咎﹐非其理也。「義」猶理也。

﹝疏﹞正義曰「義無咎」者﹐「義」猶理也﹐剛柔旣散﹐理必無咎﹐或有過咎﹐非理之當也﹐故曰「義無咎」也。○注「有過咎」至「義猶理也」。○正義曰「或有過咎﹐非其理也」者﹐或本無此八字。

九二﹕田獲三狐﹐得黃矢﹐貞吉。狐者﹐隱伏之物也。剛中而應﹐爲五所任﹐處於險中﹐知險之情﹐以斯解物﹐能獲隱伏也﹐故曰「田獲三狐」也。黃﹐理中之稱也。矢﹐直也。田而獲三狐﹐得乎理中之道﹐不失枉直之實﹐能全其正者也﹐故曰「田獲三狐﹐得黃矢﹐貞吉」也。

﹝疏﹞正義曰「田獲三狐」者﹐狐是隱伏之物﹐三爲成數﹐舉三言之﹐搜獲歡盡。九二以剛居中而應於五﹐爲五所任﹐處於險中﹐知險之情﹐以斯解險﹐無險不濟﹐能獲隱伏﹐如似田獵而獲窟中之狐﹐故曰「田獲三狐」。「得黃矢﹐貞吉」者﹐黃﹐中之稱。矢﹐直也。田而獲三狐﹐得乎無理中之道﹐不失枉直之實﹐能全其正者也﹐故曰「得黃矢貞吉」也。

《象》曰﹕九二﹐「貞吉」﹐得中道也。

﹝疏﹞正義曰「得中道也」者﹐明九二位旣不當﹐所以得「貞吉」者﹐由處於中﹐得乎理中之道故也。

六三﹕負且乘﹐致寇至﹐貞吝。處非其位﹐履非其正﹐以附於四﹐用夫柔邪以自媚者也。乘二負四﹐以容其身。寇之來也﹐自已所致﹐𨿽幸而免﹐正之所賤也。

﹝疏﹞正義曰「負且乘致寇至」者﹐六三﹐矢正無應﹐下乘於二﹐上附於四﹐卽是用夫邪佞以自說媚者也。乘者﹐君子之器也。負者﹐小人之事也。施之於人﹐卽在車騎之上﹐而負於物也。故寇盜知其非巳所有﹐於是競欲奪之﹐故曰「負且乘致寇至」也。「貞吝」者﹐負乘之人﹐正其所鄙﹐故曰「貞吝」也。

《象》曰﹕負且乘﹐亦可醜也。自我致戎﹐又誰咎也﹖

﹝疏﹞正義曰「亦可醜也」者﹐天下之醜多矣﹐此是其一﹐故曰「亦可醜也」。「自我致戎﹐又誰咎也」者﹐言此寇𨿽由已之招﹐非是他人致此過咎﹐故曰「又誰咎也」。

九四﹕解而拇﹐朋至斯孚。失位不正﹐而比於三﹐故三得附之爲其拇也。三爲之拇﹐則失初之應﹐故「解其拇」﹐然後朋至而信矣。

﹝疏﹞正義曰﹕而﹐汝也。拇﹐足大指也。履於不正﹐與三相比﹐三從下來附之﹐如指之附足﹐四有應在初。若三爲之拇﹐則失初之應﹐故必「解其拇」﹐然後朋至而信﹐故曰「解而拇﹐朋至斯孚」。

《象》曰「解而拇」﹐未當位也。

﹝疏﹞正義曰「未當位」者﹐四若當位履正﹐卽三爲邪媚之身﹐不得附之也。旣三不得附四﹐則無所解。今須解拇﹐由不當位也。

六五﹕君子維有解﹐吉。有孚於小人。居尊履中而應乎剛﹐可以有解而獲吉矣。以君子之道解難釋險﹐小人𨿽間﹐猶知服之而無怨矣。故曰「有孚於小人」也。

﹝疏﹞正義曰「君子維有解吉」者﹐六五﹐居尊履中而應於剛﹐是有君子之徳。君子當此之時﹐可以解於險難。維﹐辭也。有解於難﹐所以獲吉﹐故曰「君子維有解吉」也。「有孚於小人」者﹐以君子之道解難﹐則小人皆信服之﹐故曰「有孚於小人」也。

《象》曰﹕君子有解﹐小人退也。

﹝疏﹞正義曰﹕小人謂作難者﹐信君子之徳﹐故退而畏服之。

上六﹕公用射隼於髙墉之上﹐獲之﹐無不利。初爲四應﹐二爲五應﹐三不應上﹐失位負乘﹐處下體之上﹐故曰「髙墉」。墉非隼之所處﹐髙非三之所履﹐上六居動之上﹐爲解之極﹐將解荒悖而除穢亂者也。故用射之﹐極則後動﹐成而後舉﹐故必「獲之」﹐而「無不利」也。

﹝疏﹞「上六」至「無不利」。○正義曰﹕隼者﹐貪殘之鳥﹐鸇鷂之屬。墉﹐墻也。六三失位負乘﹐不應於上﹐卽是罪釁之人﹐故以譬於集。此借飛鳥爲諭﹐而居下體之上﹐其猶隼處髙墉。隼之爲鳥﹐宜在山林﹐集於人家「髙墉」﹐必爲人所繳射﹐以譬六三處於髙位﹐必當被人所誅討。上六居動之上﹐爲解之極﹐將解之荒悖而除穢亂﹐故用射之也。「極而後動﹐成而後舉﹐故必獲之﹐而無不利」﹐故曰「公用射隼於髙墉之上﹐獲之無不利」也。公宅臣之極。上六以陰居上﹐故謂之「公」也。

《象》曰「公用射隼」﹐以解悖也。

﹝疏﹞正義曰「解悖也」者﹐悖﹐逆也。六三失位負乘﹐不應於上﹐是悖逆之人也。上六居動之上﹐能除解六三之荒悖﹐故云「以解悖也」。

兌下艮上。損﹕有孚﹐元吉﹐無咎可貞﹐利有攸往。曷之用﹖二簋可用享。

﹝疏﹞「損有孚」至「可用享」。○正義曰「損」者﹐減損之名﹐此卦明損下益上﹐故謂之「損」。「損」之爲義﹐「損下益上」﹐損剛益柔。損下益上﹐非補不足者也。損剛益柔﹐非長君子之道者也。若不以誠信﹐則涉諂諛而有過咎﹐故必「有孚」﹐然後大吉﹐無咎可正﹐而「利有攸往」矣﹐故曰「損有孚﹐元吉﹐無咎可貞﹐利有攸往」也。先儒皆以無咎﹑可貞﹐各自爲義﹐言旣吉而無咎﹐則可以爲正。準下王注《彖》辭云「損下而不爲邪﹐益上而不爲諂﹐則何咎而可正。」然則王意以無咎﹑可貞共成一義﹐故莊氏云「若行損有咎﹐則須補過以正其失。」今行損用信﹐則是無咎可正﹐故云「無咎可貞」。竊謂莊氏之言得正旨矣。「曷之用﹐二簋可用享」者﹐明行損之禮﹐貴夫誠信﹐不在於丰。旣行損以信﹐何用丰爲﹖二簋至約﹐可用享祭矣﹐故曰「曷之用﹐二簋可用享」也。

《彖》曰﹕損﹐損下益上﹐其道上行。艮爲陽﹐兌爲陰。凡陰順於陽者也。陽止於上﹐陰說而順﹐損下益上﹐上行之義也。

﹝疏﹞正義曰﹕此就二體釋卦名之義﹐艮﹐陽卦﹐爲止。兌﹐陰卦﹐爲說。陽止於上﹐陰說而順之﹐是下自減損以奉於上﹐「上行」之謂也。

損而有孚﹐元吉﹐無咎可貞﹐利有攸往。損之爲道﹐「損下益上」﹐損剛益柔也。損下益上﹐非補不足也。損剛益柔﹐非長君子之道也。爲損而可以獲吉﹐其惟有孚乎﹖「損而有孚」﹐則「元吉」﹐「無咎」而可正﹐「利有攸往」矣。「損剛益柔」﹐不以消剛。「損柔益上」﹐不以盈上﹐損剛而不爲邪﹐益上而不爲諂﹐則何咎而可正﹖𨿽不能拯濟大難﹐以斯有往﹐物無距也。

﹝疏﹞正義曰﹕卦有「元吉」已下等事﹐由於「有孚」﹐故加一「而」字﹐則其義可見矣。

「曷之用」﹖曷﹐辭也。「曷之用」﹐言何以丰爲也。「二簋可用享。」二簋﹐質薄之器也。行損以信﹐𨿽二簋而可用享。

﹝疏﹞正義曰「曷之用二簋可用享」者﹐舉《經》明之﹐皆爲損而有孚﹐故得如此。

二簋應有時﹐至約之道﹐不可常也。

﹝疏﹞正義曰﹕申明二簋之禮﹐不可爲常。二簋至約﹐惟在損時應時行之﹐非時不可也。

損剛益柔有時。下不敢剛﹐貴於上行﹐「損剛益柔」之謂也。剛爲徳長﹐損之不可以爲常也。

﹝疏﹞正義曰﹕明「損下益上」之道﹐亦不可爲常。損之所以能「損下益上」者﹐以下不敢剛亢﹐貴於奉上﹐則是損於剛亢而益柔順也。「損剛」者﹐謂損兌之陽爻也。「益柔」者﹐謂益艮之陰爻也。人之爲徳﹐須備剛柔﹐就剛柔之中﹐剛爲徳長。旣爲徳長﹐不可恆減﹐故損之「有時」。

損益盈虛﹐與時偕行。自然之質﹐各定其分﹐短者不爲不足﹐長者不爲有餘﹐損益將何加焉﹖非道之常﹐故必「與時偕行」也。

﹝疏﹞正義曰「盈虛」者﹐鳧足短而任性﹐鶴脛長而自然。此又云「與時偕行」者﹐上旣言「損剛益柔」﹐不可常用﹐此又汎明損益之事﹐體非恆理﹐自然之質﹐各定其分。鳧足非短﹐鶴脛非長﹐何須損我以益人。虛此以盈彼﹐但有時宜用﹐故應時而行﹐故曰「損益盈虛﹐與時偕行」也。

《象》曰﹕山下有澤﹐損。山下有澤﹐損之象也。

﹝疏﹞正義曰﹕澤在山下﹐澤卑山髙﹐似澤之自損﹐以崇山之象也。

君子以懲忿窒欲。可損之善﹐莫善忿欲也。

﹝疏﹞正義曰﹕君子以法此損道﹐以懲止忿怒﹐窒塞情欲。夫人之情也﹐感物而動﹐境有順逆﹐故情有忿欲。懲者息其旣往﹐窒者閉其將來。忿欲皆有往來﹐懲窒互文而相足也。

初九﹕巳事遄往﹐無咎﹐酌損之。損之爲道﹐「損下益上」﹐損剛益柔﹐以應其時者也。居於下極﹐損剛奉柔﹐則不可以逸。處損之始﹐則不可以盈﹐事已則往﹐不敢宴安﹐乃獲「無咎」也。剛以奉柔﹐𨿽免乎無咎﹐猶未親也。故旣獲無咎﹐復自「酌損」﹐乃得「合志」也。遄﹐速也。

﹝疏﹞正義曰「巳事遄往無咎」者﹐巳﹐竟也。遄﹐速也。損之爲道﹐「損下益上」﹐如人臣欲自損己奉上。然各有所掌﹐若廢事而往﹐咎莫大焉。若事已不往﹐則爲傲慢。竟事速往﹐乃得無咎﹐故曰「巳事遄往無咎也」。「酌損之」者﹐剛勝則柔危﹐以剛奉柔﹐初未見親也。故須酌而減損之﹐乃得「合志」﹐故曰「酌損之」。

《象》曰「巳事遄往」﹐尙合志也。尙合於志﹐欲速往也。

﹝疏﹞正義曰「尙合志」者﹐尙﹐庶幾也。所以竟事速往﹐庶幾與上合志也。

九二﹕利貞﹐徵凶。弗損﹐益之。柔下可全益﹐剛不可全削﹐下不可以無正。初九巳損剛以順柔﹐九二履中﹐而復損已以益柔﹐則剝道成焉﹐故不可遄往而「利貞」也。進之於柔﹐則凶矣﹐故曰「徵凶」也。故九二不損而務益﹐以中爲志也。

﹝疏﹞正義曰﹕柔不可以全益﹐剛不可以全削﹐下不可以無正。初九已損剛以益柔﹐爲順六四爲初六﹐九二復損已以益六五爲六二﹐則成剝卦矣。故九二利以居而守正﹐進之於柔則凶﹐故曰「利貞﹐徵凶」也。旣徵凶﹐故九二不損已而務益﹐故曰「不損益之」也。

《象》曰「九二利貞」﹐中以爲志也。

﹝疏﹞正義曰「中以爲志」者﹐言九二所以能居而守貞﹐不損益之﹐良由居中﹐以中爲志﹐故損益得其節適也。

六三﹕三人行則損一人﹐一人行則得其友。損之爲道﹐「損下益上﹐其道上行」。三人﹐謂自六三巳上三陰也。三陰並行﹐以承於上﹐則上失其友﹐內無其主﹐名之曰「益」﹐其實乃「損」。故天地相應﹐乃得化醇﹔男女匹配﹐乃得化生。陰陽不對﹐生可得乎﹖故六三獨行﹐乃得其友。二陰俱行﹐則必疑矣。

﹝疏﹞「六三」至「得其友」。○正義曰﹕六三處損之時﹐居於下體。損之爲義﹐「其道上行」。「三人﹐謂自六三巳上三陰」。上一人﹐謂上九也。下一人﹐謂六三也。夫陰陽相應﹐萬物化醇﹐男女匹配故能生育﹐六三應於上九﹐上有二陰﹐六四﹑六五也。損道上行﹐有相從之義。若與二陰並己俱行﹐𨿽欲益上九一人﹐更使上九懷疑﹐疑則失其適匹之義也。名之曰「益」﹐卽不是減損﹐其實損之也﹐故曰「三人行則損一人」。若六三一人獨行﹐則上九納己無疑﹐則得其友矣﹐故曰「一人行則得其友」也。

《象》曰「一人行」﹐三則疑也。

﹝疏﹞正義曰「三則疑」者﹐言一人則可﹐三人疑加疑惑也。

六四﹕損其疾﹐使遄有喜﹐無咎。履得其位﹐以柔納剛﹐能損其疾也。疾何可久﹖故速乃有喜。損疾以離其咎﹐有喜乃免﹐故使速乃有喜﹐有喜乃「無咎」也。

﹝疏﹞「六四」至「無咎」。○正義曰「疾」者相思之疾也。初九自損巳遄往﹐已以正道速納﹐陰陽相會﹐同志斯來﹐無復企子之疾﹐故曰「損其疾」。疾何可久﹐速乃有喜﹐有喜乃無咎﹐故曰「使遄有喜﹐無咎」。○注「履得其位」至「有喜乃無咎也」。○正義曰「速乃有喜﹐有喜乃無咎」者﹐相感而久不相會﹐則有勤望之憂﹐故「速乃有喜」。初九自損以益四﹐四不速納﹐則有失益之咎也﹐故曰「有喜乃無咎」也。

《象》曰「損其疾」﹐亦可喜也。

﹝疏﹞正義曰「亦可喜」者﹐《詩》曰「亦旣見止」﹐「我心則降」。不亦有喜乎﹖

六五﹕或益之﹐十朋之龜﹐弗克違﹐元吉。以柔居尊而爲損道﹐江海處下﹐百谷歸之﹐履尊以損﹐則或益之矣。朋﹐黨也。龜者﹐決疑之物也。陰非先唱﹐柔非自任﹐尊以自居﹐損以守之。故人用其力﹐事順其功。智者慮能﹐明者慮策﹐弗能違也﹐則眾才之用事矣﹐獲益而得「十朋之龜」﹐足以盡天人之助也。

﹝疏﹞「六五」至「元吉」。○正義曰﹕六五居尊以柔而在乎損﹐而能自抑損者也。居尊而能自抑損﹐則天下莫不歸而益之﹐故曰「或益之」也。或者﹐言有也﹐言其不自益之﹐有人來益之也。朋者﹐黨也。龜者﹐決疑之物也。陰不先唱﹐柔不自任﹐「尊以自居﹐損以守之」﹐則人用其力﹐事竭其功﹐「智者慮能﹐明者慮策」﹐而不能違也。朋至不違﹐則羣才之用盡矣﹐故曰「十朋之龜﹐弗克違」也。羣才畢用﹐自尊委人﹐天人並助﹐故曰「元吉」。○注「以柔居尊」至「天人之助也」。○正義曰「朋﹐黨也」者﹐馬﹑鄭皆案《爾雅》云「十朋之龜者﹐一曰神龜﹐二曰靈龜﹐三曰攝龜﹐四曰寶龜﹐五曰文龜﹐六曰筮龜﹐七曰山龜﹐八曰澤龜﹐九曰水龜﹐十曰火龜。」

《象》曰﹕六五﹐「元吉」﹐自上祐也。

﹝疏﹞正義曰「自上祐」者﹐上謂天也﹐故與「自天祐之﹐吉無不利」義同也。

上九﹕弗損﹐益之﹐無咎﹐貞吉﹐利有攸往。得臣無家。處損之終﹐上無所奉﹐損終反益。剛徳不損﹐乃反益之﹐而不憂於咎。用正而吉﹐不制於柔﹐剛徳遂長﹐故曰「弗損﹐益之﹐無咎﹐貞吉﹐利有攸往」也。居上乘柔﹐處損之極﹐尙夫剛徳﹐爲物所歸﹐故曰「得臣」。得臣則天下爲一﹐故「無家」也。

﹝疏﹞「上九」至「得臣無家」。○正義曰「弗損益之﹐無咎﹐貞吉」者﹐損之爲義﹐「損下益上」。上九處損之極﹐上無所奉﹐損終反益﹐故曰「弗損益之」也。旣「剛徳不損﹐乃反益之」﹐則不憂於咎﹐「用正而吉」﹐故曰「無咎﹐貞吉」也。「利有攸往」者﹐不利於柔﹐不使三陰俱進﹐不疑其志﹐「剛徳遂長」﹐故曰「利有攸往」也。又能自守剛陽﹐不爲柔之所制﹐豈惟「無咎﹑貞吉」而已﹐所往亦無不利﹐故曰「利有攸往」﹐義兩存也。「得臣無家」者﹐居上乘柔﹐處損之極尊。夫剛徳「爲物所歸」﹐故曰「得臣」。「得臣則以天下爲一」﹐故曰「無家」。「無家」者﹐光宅天下﹐無適一家也。

《象》曰「弗損益之」﹐大得志也。

﹝疏﹞正義曰「大得志」者﹐剛徳不損﹐「爲物所歸」﹐故「大得志也」。

震下巽上。益﹕利有攸往﹐利涉大川。

﹝疏﹞正義曰「益」者﹐增足之名﹐損上益下﹐故謂之益。下巳有矣﹐而上更益之﹐明聖人利物之無巳也。損卦則損下益上﹐益卦則損上益下﹐得名皆就下而不據上者﹐向秀云「明王之道﹐志在惠下﹐故取下謂之損﹐與下謂之益。」旣上行惠下之道﹐利益萬物﹐動而無違﹐何往不利﹐故曰「利有攸往」。以益涉難﹐理絕險阻﹐故曰「利涉大川」。

《彖》曰﹕益﹐損上益下﹐民說無疆。震﹐陽也。巽﹐陰也。巽非違震者也。處上而巽﹐不違於下﹐「損上益下」之謂也。

﹝疏﹞正義曰﹕此就二體釋卦名之義。柔損在上﹐剛動在下﹐上巽不違於下﹐「損上益下」之義也。旣居上者能自損以益下﹐則下民歡說﹐無復疆限。益卦所以名益者﹐正以「損上益下﹐民說無疆」者也。

自上下下﹐其道大光。「利有攸往」﹐中正有慶。五處中正﹐「自上下下」﹐故「有慶」也。以中正有慶之徳﹐有攸往也﹐何適而不利哉﹗

﹝疏﹞正義曰﹕此就九五之爻﹐釋「利有攸往﹐中正有慶」也。五處中正﹐能「自上下下」﹐則其道光大﹐爲天下之所慶順也。「以中正有慶之徳」﹐故所往無不利焉。益之所以「利有攸往」者﹐正謂中正有慶故也。

利涉大川﹐木道乃行。木者﹐以涉大川爲常而不溺者也。以益涉難﹐同乎「木」也。

﹝疏﹞正義曰﹕此取譬以釋「利涉大川」也。木體輕浮﹐以涉大川爲常而不溺也。以益涉難﹐如木道之涉川。涉川無害﹐方見益之爲利﹐故云「利涉大川﹐木道乃行」也。

益動而巽﹐日進無疆。天施地生﹐其益無方。損下益下。

﹝疏﹞正義曰「益動而巽﹐日進無疆」者﹐自此已下﹐廣明益義。前則就二體明損上益下以釋卦名﹐以下有動求﹐上能巽接﹐是「損上益下」之義。今執二體更明得益之方也。若動而驕盈﹐則彼損無已。若動而卑巽﹐則進益無疆﹐故曰「益動而巽﹐日進無疆」。「天施地生﹐其益無方」者﹐此就天地廣明益之大義也。天施气於地﹐地受气而化生﹐亦是「損上益下」義也。其施化之益﹐無有方所﹐故曰「天施地生﹐其益無方」。

凡益之道﹐與時偕行。益之爲用﹐施未足也。滿而益之﹐害之道也。故「凡益之道﹐與時偕行」也。

﹝疏﹞正義曰﹕𨿽施益無方﹐不可恆用﹐當應時行之﹐故舉「凡益」總結之﹐故曰「凡益之道﹐與時偕行也」。

《象》曰﹕風雷﹐益。君子以見善則遷﹐有過則攺。遷善攺過﹐益莫大焉。

﹝疏﹞正義曰﹕《子夏傳》云「雷以動之﹐風以散之﹐萬物皆盈。」孟僖亦與此同其意。言必須雷動於前﹐風散於後﹐然後萬物皆益。如二月啟蟄之後﹐風以長物八月收聲之後﹐風以殘物。風之爲益﹐其在雷後﹐故曰「風雷﹐益」也。遷謂遷徙慕尙﹐攺謂攺更懲止﹐遷善攺過﹐益莫大焉﹐故君子求益﹐以「見善則遷﹐有過則攺」也。六子之中﹐並有益物﹐猶取雷風者﹐何晏云「取其最長可久之義也。」

初九﹕利用爲大作﹐元吉﹐無咎。處益之初﹐居動之始。體夫剛徳﹐以蒞其事而之乎巽﹐以斯大作﹐必獲大功。夫居下非「厚事」之地﹐在卑非任重之處﹐大作非小功所濟﹐故「元吉」﹐乃得「無咎」也。

﹝疏﹞正義曰「大作」謂興作大事也。初九處益之初﹐居動之始﹐有興作大事之端﹐又體剛能乾﹐應巽不違﹐有堪建大功之徳﹐故曰「利用爲大作」也。然有其才而無其位﹐得其時而無其處﹐𨿽有殊功﹐人不與也。時人不與﹐則咎過生焉。故必「元吉」﹐乃得「無咎」﹐故曰「元吉﹐無咎」。

《象》曰「元吉﹐無咎」﹐下不厚事也。時可以大作﹐而下不可以厚事﹐得其時而無其處﹐故「元吉」﹐乃得「無咎」也。

﹝疏﹞正義曰「下不厚事」者﹐厚事猶大事也。

六二﹕或益之十朋之龜﹐弗克違﹐永貞吉。王用享於帝﹐吉。以柔居中﹐而得其位。處內履中﹐居益以衝。益自外來﹐不召自至﹐不先不違﹐則朋龜獻策﹐同於損卦六五之位﹐位不當尊故吉在「永貞」也。帝者﹐生物之主﹐興益之宗﹐出震而齊巽者也。六二居益之中﹐體柔當位﹐而應於巽﹐享帝之美﹐在此時也。

﹝疏﹞「六二」至「王用享於帝吉」。○正義曰﹕六二體柔居中﹐當位應巽﹐是居益而能用謙沖者也。居益用謙﹐則物「自外來」﹐朋龜獻策﹐弗能違也。同於損卦六五之位﹐故曰「或益之十朋之龜﹐弗克違」也。然位不當尊﹐故永貞乃吉﹐故曰「永貞吉」。帝﹐天也。王用此時﹐以享祭於帝﹐明靈降福﹐故曰「王用享於帝吉」也。

《象》曰「或益之」﹐自外來也。

﹝疏﹞正義曰「自外來」者﹐明益之者從外自來﹐不召而至也。

六三﹕益之﹐用凶事﹐無咎。有孚中行﹐告公用圭。以陰居陽﹐求益者也。故曰「益之」。益不外來﹐己自爲之﹐物所不與﹐故在謙則戮﹐救凶則免。以陰居陽﹐處下卦之上﹐壯之甚也。用救衰危﹐物所恃也﹐故「用凶事」﹐乃得「無咎」也。若能益不爲私﹐志在救難﹐壯不至亢﹐不失中行﹐以此告公﹐國主所任也﹔用圭之禮﹐備此道矣﹐故曰「有孚﹐中行﹐告公用圭」也。公者﹐臣之極也。凡事足以施天下﹐則稱王﹐次天下之大者﹐則稱公。六三之才﹐不足以告王﹐足以告公﹐而得用圭也。故曰「中行告公用圭」也。

﹝疏﹞「六三」至「告公用圭」。○正義曰﹕六三以陰居陽﹐不能謙退﹐是求益者也﹐故曰「益之」。「益不外來﹐已自爲之﹐物所不與」。若以謙道責之﹐則理合誅戮。若以救凶原之﹐則情在可恕。然此六三﹐「以陰居陽﹐處下卦之上﹐壯之甚也」。用此以救衰危﹐則物之所恃﹐所以「用凶事」而得免咎﹐故曰「益之﹐用凶事﹐無咎」。若能求益不爲私己﹐志在救難﹐爲壯不至亢極﹐能適於時﹐是有信實而得中行﹐故曰「有孚中行」也。用此「有孚中行」之徳﹐執圭以告於公﹐公必任之以救衰危之事﹐故曰「告公用圭」。○注「以陰居陽」至「告公用圭也」。○正義曰﹕告王者宜以文徳燮理﹐使天下人寧﹐不當恆以救凶﹐用志褊狹也。

《象》曰﹕益「用凶事」﹐固有之也。用施凶事﹐乃得固有之也。

﹝疏﹞正義曰「固有之」者﹐明其爲救凶﹐則不可求益﹔施之凶事﹐乃得固有其功也。

六四﹕中行﹐告公從﹐利用爲依遷國。居益之時﹐處巽之始﹐體柔當位﹐在上應下。卑不窮下﹐髙不處亢﹐位𨿽不中﹐用「中行」者也。以斯告公﹐何有不從﹖以斯「依遷」﹐誰有不納也﹖

﹝疏﹞正義曰﹕六四﹕居益之時﹐處巽之始﹐體柔當位﹐在上應下﹐卑不窮下﹐髙不處亢﹐位𨿽不中﹐用中行者也」﹐故曰「中行」也。以此中行之徳﹐有事以告於公﹐公必從之﹐故曰「告公從」也。用此道以依人而遷國者﹐人無不納﹐故曰「利用爲依遷國」也。遷國﹐國之大事﹐明以中行﹐𨿽有大事﹐而無不利﹐如「周之東遷晉鄭焉依」之義也。

《象》曰「告公從」﹐以益志也。志得益也。

﹝疏﹞正義曰「以益志」者﹐旣爲公所從﹐其志得益也。

九五﹕有孚惠心﹐勿問元吉。有孚﹐惠我徳。得位履尊﹐爲益之主者也。爲益之大﹐莫大於信。爲惠之大﹐莫大於心。因民所利而利之焉﹐惠而不費﹐惠心者也。信以惠心﹐盡物之願﹐固不待問而「元吉有孚惠我徳」也。以誠惠物﹐物亦應之﹐故曰「有孚惠我徳」也。

﹝疏﹞正義曰﹕九五得位處尊﹐爲益之主﹐兼張徳義﹐以益物者也。「爲益之大﹐莫大於信﹐爲惠之大﹐莫大於心。因民所利而利之焉﹐惠而不費﹐惠心者也」。有惠有信﹐盡物之願﹐必獲元吉﹐不待疑問﹐故曰「有孚惠心﹐勿問元吉」。我旣以信﹐惠被於物﹐物亦以信﹐惠歸於我﹐故曰「有孚﹐惠我徳」也。

《象》曰「有孚惠心」﹐勿問之矣。「惠我徳」﹐大得志也。

﹝疏﹞正義曰「大得志」者﹐天下皆以信惠歸我﹐則可以得志於天下﹐故曰「大得志」也。

上九﹕莫益之﹐或擊之﹐立心勿恆﹐凶。處益之極﹐過盈者也。求益無巳﹐心無恆者也。無厭之求﹐人弗與也。獨唱莫和﹐是「偏辭也」。人道惡盈﹐怨者非一﹐故曰「或擊之」也。

﹝疏﹞正義曰﹕上九處益之極﹐益之過甚者也。求益無厭﹐怨者非一﹐故曰「莫益之﹐或擊之」也。勿猶無也﹐求益無己﹐是「立心無恆」者也。無恆之人﹐必凶咎之所集﹐故曰「立心勿恆﹐凶」。

《象》曰「莫益之」﹐偏辭也。「或擊之」﹐自外來也。

﹝疏﹞正義曰「偏辭」者﹐此有求而彼不應﹐是「偏辭也」。「自外來」者﹐怨者非一﹐不待召也﹐故曰「自外來也」。

《周易正義》注魏﹟王弼等疏唐﹟孔穎達

《周易正義》

下經夬傳卷五

下經夬傳卷五

乾下兌上。夬﹕揚於王庭﹐孚號有厲。告自邑﹐不利卽戎。利有攸往。夬與剝反者也。剝以柔變剛﹐至於剛幾盡。夬以剛決柔﹐如剝之消剛。剛隕則君子道消﹐柔消則小人道隕。君子道消﹐則剛正之徳不可得直道而用﹐刑罰之威不可得坦然而行。「揚於王庭」﹐其道公也。

﹝疏﹞「夬揚於王庭」至「利有攸往」。○正義曰﹕夬﹐決也。此陰消陽息之卦也。陽長至五﹐五陽共決一陰﹐故名爲「夬」也。「揚於王庭」者﹐明行決斷之法﹐夬以剛決柔﹐施之於人﹐則是君子決小人也。王庭是百官所在之處﹐以君子決小人﹐故可以顯然發揚決斷之事於王者之庭﹐示公正而無私隱也﹐故曰「揚於王庭」也。「孚號有厲」者﹐號﹐號令也。行決之法﹐先須號令。夬以剛決柔﹐則是用明信之法而宣其號令﹐如此卽柔邪者危﹐故曰「孚號有厲」也。以剛制斷﹐行令於邑可也。若用剛卽戎﹐尙力取勝﹐爲物所疾﹐以此用師﹐必有不利﹐故曰「告自邑﹐不利卽戎」。𨿽「不利卽戎」﹐然剛徳不長﹐則柔邪不消。故陽爻宜有所往﹐夬道乃成﹐故曰「利有攸往」也。

《彖》曰﹕夬﹐決也﹐剛決柔也。健而說﹐決而和。「健而說」﹐則「決而和」矣。

﹝疏﹞「《彖》曰」至「決而和」。○正義曰﹕夬﹐決也。「剛決柔」者﹐此就爻釋卦名也。「健而說﹐決而和」者﹐此就二體之義﹐明決而能和﹐乾健而兌說﹐健則能決﹐說則能和﹐故曰「決而和」也。

「揚於王庭」﹐柔乘五剛也。剛徳齊長﹐一柔爲逆﹐眾所同誅﹐而無忌者也。故可「揚於王庭」。

﹝疏﹞正義曰﹕此因一陰而居五陽之上﹐釋行決之法。以剛徳齊長﹐一柔爲逆﹐無所同誅﹐誅而無忌也﹐故曰「揚於王庭」。言所以得顯然「揚於王庭」者﹐只謂柔乘五剛也。

「孚號有厲」﹐其危乃光也。剛正明信以宣其令﹐則柔邪者危﹐故曰「其危乃光也」。

﹝疏﹞正義曰﹕以明信而宣號令﹐卽柔邪者危厲﹐危厲之理﹐分明可見﹐故曰「其危乃光也」。

「告自邑﹐不利卽戎」﹐所尙乃窮也。以剛斷制﹐告令可也。「告自邑」﹐謂行令於邑也。用剛卽戎﹐尙力取勝也。尙力取勝﹐物所同疾也。

﹝疏﹞正義曰﹕剛克之道﹐不可常行。若專用威猛﹐以此卽戎﹐則便爲尙力取勝﹐卽是決而不和﹐其道窮矣。行決所以惟「告自邑﹐不利卽戎」者﹐只謂所尙乃窮故也。

「利有攸往」﹐剛長乃終也。剛徳愈長﹐柔邪愈消﹐故「利有攸往」﹐道乃成也。

﹝疏﹞正義曰﹕終成也﹐剛長柔消﹐夬道乃成也。

《象》曰﹕澤上於天﹐夬。君子以施祿及下﹐居徳則忌。「澤上於天」﹐夬之象也。「澤上於天」﹐必來下潤﹐「施祿及下」之義也。《夬》者﹐明法而決斷之象也。忌止也。法明斷嚴﹐不以慢﹐故「居徳」以明禁也。施而能嚴﹐嚴而能施﹐健而能說﹐決而能和﹐美之道也。

﹝疏﹞「《象》曰」至「居徳則忌」。○正義曰「澤上於天﹐夬」者﹐澤性潤下﹐𨿽復「澤上於天」﹐決來下潤﹐此事必然﹐故是「夬」之象也。「君子以施祿及下﹐居徳則忌」者﹐忌﹐禁也。「決」有二義﹐《象》則澤來潤下﹐《彖》則明法決斷﹐所以君子法此夬義。威惠兼施﹐𨿽復施祿及下﹐其在身居徳﹐復須明其禁令﹐合於健而能說﹐決而能和﹐故曰「君子以施祿及下﹐居徳則忌」也。

初九﹕壯於前趾﹐往不勝﹐爲咎。居健之初﹐爲決之始﹐宜審其策﹐以行其事。壯其前趾﹐往而不勝﹐宜其咎也。

﹝疏﹞正義曰﹕初九居夬之初﹐當須審其籌策﹐然後乃往。而體健處下﹐徒欲果決壯健﹐前進其趾﹐以此而往﹐必不克勝﹐非決之謀﹐所以「爲咎」﹐故曰「初九﹐壯於前趾﹐往不勝﹐爲咎」也。

《象》曰﹕不勝而往﹐咎也。不勝之理﹐在往前也。

﹝疏﹞正義曰﹕《經》稱「往不勝。爲咎」﹐象云「不勝而往﹐咎」翻其文者﹐蓋暴虎馮河﹐孔子所忌﹐謬於用壯﹐必無勝理。孰知不勝﹐果決而往﹐所以致於咎過。故注云「不勝之理﹐在往前」也。

九二﹕惕號﹐莫夜有戎﹐勿卹。居健履中﹐以斯決事﹐能審已度而不疑者也。故𨿽有惕懼號呼﹐莫夜有戎﹐不憂不惑﹐故「勿卹」也。

﹝疏﹞正義曰﹕九二體健居中﹐能決其事﹐而無疑惑者也。𨿽復有人惕懼號呼﹐語之云莫夜必有戎卒來害已﹐能番已度﹐不惑不憂﹐故「勿卹」也。

《象》曰「有戎勿卹」﹐得中道也。

﹝疏﹞正義曰「得中道」者﹐決事而得中道﹐故不以有戎爲憂﹐故云「得中道」也。

九三﹕壯於頄﹐有凶。君子夬夬﹐獨行﹐遇雨若濡。而慍﹐無咎。頄﹐面權也﹐謂上六也。最處體上﹐故曰「權」也。剝之六三﹐以應陽爲善。夫剛長則君子道興﹐陰盛則小人道長。然則處陰長而助陽則善﹐處剛長而助柔則凶矣。夬爲剛長﹐而三獨應上六﹐助於小人﹐是以凶也。君子處之﹐必能棄夫情累﹐決之不疑﹐故曰「夬夬」也。若不與眾陽爲羣﹐而獨行殊志﹐應於小人﹐則受其困焉。「遇雨若濡」﹐有恨而無所咎也。

﹝疏﹞「九三壯於頄」至「無咎」。○正義曰「壯於頄﹐有凶」者﹐頄﹐面權也﹐謂上六也。言九三處夬之時﹐獨應上六﹐助於小人﹐是以凶也。若剝之六三﹐處陰長之時而應上﹐是助陽爲善。今九三處剛長之時﹐獨助陰爲凶也。「君子夬夬」者﹐君子之人﹐若於此時﹐能棄其情累﹐不受於應﹐在於決斷而無滯﹐是「夬夬」也。「獨行﹐遇雨若濡﹐有慍無咎」者﹐若不能決斷﹐殊於眾陽﹐應於小人﹐則受濡濕其衣﹐自爲怨恨﹐無咎責於人﹐故曰「有慍無咎」也。

《象》曰「君子夬夬」﹐終無咎也。

﹝疏﹞正義曰﹕眾陽決陰﹐獨與上六相應﹐是有咎也。若能「夬夬」﹐決之不疑﹐則「終無咎」矣。然則象云「無咎」﹐自釋「君子夬夬」﹐非經之「無咎」也。

九四﹕臀無膚﹐其行次且。牽羊悔亡﹐聞言不信。不剛而進﹐非已所據﹐必見侵傷﹐失其所安﹐故「臀無膚﹐其行次且」也。羊者﹐抵狠難移之物﹐謂五也。五爲夬主﹐非下所侵。若牽於五﹐則可得「悔亡」而已。剛亢不能納言﹐自任所處﹐聞言不信以斯而行﹐凶可知矣。

﹝疏﹞「九四臀無膚」至「聞言不信」。○正義曰「臀無膚﹐其行次且」者﹐九四據下三陽﹐位又不正﹐下剛而進﹐必見侵傷侵傷﹐則居不得安﹐若「臀無膚」矣。次且行不前進也。臀之無膚﹐居旣失安﹐行亦不進﹐故曰「臀無膚﹐其行次且」也。「牽羊悔亡﹐聞言不信」者﹐羊者﹐抵狠難移之物﹐謂五也。居尊當位﹐爲夬之主﹐下不敢侵。若牽於五﹐則可得悔亡﹐故曰「牽羊悔亡」。然四亦是剛陽﹐各亢所處﹐𨿽復聞牽羊之言﹐不肯信服事於五﹐故曰「聞言不信也」。

《象》曰「其行次且」﹐位不當也。「聞言不信」﹐聰不明也。同於噬嗑滅耳之「凶」。

﹝疏﹞「無不明也」。○正義曰「聰不明」者﹐聰﹐聽也。良由聽之不明﹐故聞言不信也。○注「同於噬嗑滅耳之凶」。○正義曰﹕四旣聞言不信﹐不肯牽系於五﹐則必被侵克致凶。而《經》無凶文﹐《象》稱「聰不明」者﹐與《噬嗑》上九辭同﹐彼以不明釋凶﹐知此亦爲凶也。

九五﹕莧陸夬夬﹐中行無咎。莧陸﹐艸之柔脆者也。決之至易﹐故曰「夬夬」也。夬之爲義﹐以剛決柔﹐以君子除小人者也。而五處尊位﹐最比小人﹐躬自決者也。以至尊而敵至賤﹐𨿽其克勝﹐未足多也。處中而行﹐足以免咎而已﹐未足光也。

﹝疏﹞「九五」至「無咎」。○正義曰「莧陸﹐艸之柔脆者也。夬之爲義﹐以剛決柔﹐以君子除小人者也。」五處尊位﹐爲夬之主﹐親決上六﹐決之至易也﹐如決莧艸然﹐故曰「莧陸夬夬」也。但以至尊而敵於至賤﹐𨿽其克勝﹐不足貴也。特以中行之故﹐才得無咎﹐故曰「中行無咎」。○注「莧陸﹐艸之柔脆者」。○正義曰「莧陸﹐艸之柔脆」者﹐子夏《傳》云「莧陸﹐木根﹐艸莖﹐剛下柔上也。」馬融﹑鄭玄﹑王肅皆云「莧陸﹐一名商陸」﹐皆以莧陸爲一。黃遇云「莧﹐人莧也。陸﹐商陸也。」以莧陸爲二。案﹕《注》直云「艸之柔脆」者﹐亦以爲一同於子夏等也。

《象》曰「中行無咎」﹐中未光也。

﹝疏﹞正義曰「中未光」者﹐𨿽復居中而行﹐以其親決上六﹐以尊敵卑﹐未足以爲光大也。

上六﹕無號﹐終有凶。處夬之極﹐小人在上﹐君子道長﹐無所共棄﹐故非號咷所能延也。

﹝疏﹞正義曰﹕上六﹐居夬之極﹐以小人而居羣陽之上﹐眾共棄也。君子道長﹐小人必凶。非號咷所免﹐故禁其號咷﹐曰「無號終有凶」也。

《象》曰「無號」之「凶」﹐終不可長也。

﹝疏﹞正義曰「終不可長」者﹐長﹐延也。凶危若此﹐非號咷所能延﹐故曰「終不可長也」。

巽下乾上。姤﹕女壯﹐勿用取女。

﹝疏﹞正義曰「姤﹐遇也。」此卦一柔而遇五剛﹐故名爲「姤」。施之於人﹐則是一女而遇五男﹐爲壯至甚﹐故戒之曰「此女壯甚﹐勿用取此女」也。

《彖》曰﹕姤﹐遇也。柔遇剛也。施之於人﹐卽女遇男也。一女而遇五男﹐爲壯至甚﹐故不可取也。

﹝疏﹞正義曰﹕此就爻釋卦名﹐以初六一柔而上遇五剛﹐所以名「遇」﹐而用釋卦辭「女壯﹐勿用取女」之義也。

「勿用取女」﹐不可與長也。天地相遇﹐品物咸章也。正乃功成也。

﹝疏﹞「勿用取女」至「品物咸章也」。○正義曰「勿用取女﹐不可與長」者﹐女之爲體﹐婉娩貞順﹐方可期之偕老。淫壯若此﹐不可與之長久﹐故「勿用取女」。「天地相遇﹐品物咸章」者﹐已下廣明遇義。卦得遇名﹐本由一柔與五剛相遇﹐故遇辭非美﹐就卦而取﹐遂言遇不可用﹐是「勿用取女」也。故孔子更就天地嘆美「遇」之爲義不可廢也。天地若各亢所處﹐不相交遇﹐則萬品庶物﹐無由彰顯﹐必須二气相遇﹐乃得化生﹐故曰「天地相遇﹐品物咸章」。

剛遇中正﹐天下大行也。化乃大行也。

﹝疏﹞正義曰﹕莊氏云「一女而遇五男﹐旣不可取﹐天地匹配﹐則能成品物。」由是言之﹐若剛遇中正之柔﹐男得幽貞之女﹐則天下人倫之化﹐乃得大行也。

《姤》之時義大矣哉﹗凡言義者﹐不盡於所見﹐中有意謂者也。

﹝疏﹞「姤之時義大矣哉」﹗正義曰﹕上旣博美﹐此又結嘆﹐欲就卦而取義。但是一女而遇五男﹐不足稱美﹐博論「天地相遇」﹐乃致「品物咸章」﹐然後「姤之時義大矣哉」﹗。○注「凡言義者」至「有意謂者也」。○正義曰﹕《注》總爲稱義發例﹐故曰「凡言」也。就卦以驗名義﹐只是女遇於男﹐博尋遇之深旨﹐乃至道該天地﹐故云「不盡於所見﹐中有意謂」者也。

《象》曰﹕天下有風﹐姤。後以施命誥四方。

﹝疏﹞正義曰﹕風行天下﹐則無物不遇﹐故爲遇象。「後以施命誥四方」者﹐風行艸偃﹐天之威令﹐故人君法此﹐以施教命﹐誥於四方也。

初六﹕系於金柅﹐貞吉。有攸往﹐見凶。羸豕孚蹢躅。金者﹐堅剛之物。尼者﹐制動之主﹐謂九四也。初六處遇之始﹐以一柔而承五剛﹐體夫躁質﹐得遇而通﹐散而無主﹐自縱者也。柔之爲物﹐不可以不牽。臣妾之道﹐不可以不貞﹐故必系於正應﹐乃得「貞吉」也。若不牽於一﹐而有攸往行﹐則惟凶是見矣。羸豕﹐謂牝豕也。羣豕之中﹐豭彊而牝弱﹐故謂之「羸豕」也。孚﹐猶務躁也。夫陰質而躁恣者﹐羸豕特甚焉﹐言以不貞之陰﹐失其所牽﹐其爲淫醜﹐若羸豕之孚務蹢躅也。

﹝疏﹞「初六系於金柅」至「羸豕孚蹢躅」。○正義曰﹕系於金柅﹐貞吉」者﹐金者﹐堅剛之物。柅者﹐制動之主﹐謂九四也。初六陰質﹐若系於正﹐應以從於四﹐則貞而吉矣﹐故曰「系於金柅﹐貞吉」也。「有攸往﹐見凶」者﹐若不牽於一﹐而有所行往﹐則惟凶是見矣﹐故曰「有攸往﹐見凶」。「羸豕孚蹢躅」者﹐初六處遇之初﹐以一柔而承五剛﹐是不系金柅﹐有所往者也。不系而往﹐則如羸豕之務躁而蹢躅然也﹐故曰「羸豕孚蹢躅」。羸豕謂牝豕也。羣豕之中﹐豭彊而牝弱也﹐故謂牝豕爲羸豕。陰質而淫躁﹐牝豕特甚焉﹐故取以爲諭。○注「柅者﹐制動之主」。○正義曰「柅者﹐制動之主」。柅之爲物﹐眾說不同。王肅之徒皆爲織績之器﹐婦人所用。惟馬云「柅者﹐在車之下﹐所以止輪令不動者也。」王注云「柅﹐制動之主。」蓋與馬同。

《象》曰「系於金柅」﹐柔道牽也。

﹝疏﹞正義曰「柔道牽」者﹐陰柔之道﹐必須有所牽系也。

九二﹕包有魚﹐無咎﹐不利賓。初陰而窮下﹐故稱「魚」。不正之陰﹐處遇之始﹐不能逆近者也。初自樂來應已之廚﹐非爲犯奪﹐故「無咎」也。擅人之物﹐以爲已惠﹐義所不爲﹐故「不利賓」也。

﹝疏﹞正義曰「庖有魚﹑無咎」者﹐初六以陰而處下﹐故稱魚也。以不正之陰﹐處遇之始﹐不能逆於所近﹐故捨九四之正應﹐樂充九二之庖廚﹐故曰「九二﹑庖有魚」。初自樂來﹐爲已之廚﹐非爲犯奪﹐故得「無咎」也。「不利賓者」﹐夫擅人之物﹐以爲己惠﹐義所不爲﹐故「不利賓」也。

《象》曰「包有魚」﹐義不及賓也。

﹝疏﹞正義曰「義不及賓」者﹐言有他人之物﹐於義不可及賓也。

九三﹕臀無膚﹐其行次且﹐厲﹐無大咎。處下體之極﹐而二據於初﹐不爲已乘﹐居不獲安﹐行爲其應﹐不能牽據﹐以固所處﹐故曰「臀無膚﹐其行次且」也。然履得其位﹐非爲妄處﹐不遇其時﹐故使危厲。災非已招﹐是以「無大咎」也。

﹝疏﹞正義曰﹕陽之所據者﹐陰也。九三處下體之上﹐爲內卦之主﹐以乘於二﹐無陰可據﹐居不獲安﹐上又無應﹐不能牽據以固所處﹐同於夬卦九四之失據﹐故曰「臀無膚﹐其行次且」也。然復得其位﹐非爲妄處﹐特以不遇其時﹐故致此危厲﹐災非已招﹐故無大咎﹐故曰「厲無大咎」。

《象》曰「其行次且」﹐行未牽也。

﹝疏﹞正義曰「行未牽」者﹐未能牽據﹐故「其行次且」﹐是「行未牽也」。

九四﹕包無魚﹐起凶。二有其魚﹐故失之也。無民而動﹐失應而作﹐是以「凶」也。

﹝疏﹞正義曰「庖無魚」者﹐二擅其應﹐故曰「庖無魚」也。庖之無魚﹐則是無民之義也。「起凶」者﹐起﹐動也。「無民而動﹐失應而作﹐是以凶也。」

《象》曰「無魚」之凶﹐遠民也。

﹝疏﹞正義曰「遠民」者﹐陰爲陽之民﹐爲二所據﹐故曰「遠民」也。

九五﹕以杞包瓜﹐含章﹐有隕自天。杞之爲物﹐生於肥地者也。包瓜爲物﹐系而不食者也。九五履得尊位﹐而不遇其應﹐得地而不食﹐含章而未發﹐不遇其應﹐命未流行。然處得其所﹐體剛居中﹐志不捨命﹐不可傾隕﹐故曰「有隕自天」也。

﹝疏﹞「九五以杞包瓜」至「有隕自天」。○正義曰「以杞匏瓜」者﹐杞之爲物﹐生於肥地﹔匏瓜爲物﹐系而不食﹐九五處得尊位而不遇﹐其應是得地而不食﹐故曰「以杞匏瓜」也。「含章﹐有隕自天」者﹐不遇其應﹐命未流行﹐無物發起其美﹐故曰「含章」。然體剛居中﹐𨿽復當位﹐命未流行﹐而不能攺其操﹐無能傾隕之者﹐故曰「有隕自天」﹐蓋言惟天能隕之耳。○注「杞之爲物﹐生於肥地者也」。○正義曰「杞之爲物﹐生於肥地者也」﹐先儒說杞﹐亦有不同。馬云「杞﹐大木也。」《左傳》云「杞梓皮革自楚注﹐則爲杞梓之杞。」子夏《傳》曰「作杞匏瓜。」薛虞《記》云「杞﹐杞柳也。杞性柔刃﹐宜屈橈﹐似匏瓜。」又爲杞柳之杞。案﹕王氏云「生於肥地」﹐蓋以杞爲今之枸杞也。

《象》曰﹕九五「含章」﹐中正也。「有隕自天」﹐志不捨命也。

﹝疏﹞正義曰「中正」者﹐中正故有美﹐無應故「含章」﹐而不發。若非九五中正﹐則無美可含﹐故舉爻位而言「中正」也。「志不捨命」者﹐𨿽命未流行﹐而居尊當位﹐「志不捨命」﹐故曰「不可傾隕」也。

上九﹕姤其角﹐吝﹐無咎。進之於極﹐無所復遇﹐遇角而已﹐故曰「姤其角」也。進而無遇﹐獨恨而已﹐不與物爭﹐其道不害﹐故無凶咎也。

﹝疏﹞正義曰「姤其角」者﹐角者﹐最處體上﹐上九進之於極﹐無所復遇﹐遇角而已﹐故曰「姤其角」也。「吝無咎」者﹐角非所安﹐與無遇等﹐故獨恨而鄙吝也。然不與物爭﹐其道不害﹐故無凶咎﹐故曰「無咎」也。

《象》曰「姤其角」﹐上窮吝也。

﹝疏﹞正義曰「上窮吝」者﹐處於上窮﹐所以遇角而吝也。

坤下兌上。萃﹕亨。聚乃通也。

﹝疏﹞正義曰「萃」﹐卦名也﹐又萃聚也﹐聚集之義也。能招民聚物﹐使物歸而聚已﹐故名爲「萃」也。亨者﹐通也。擁隔不通﹐無由得聚﹐聚之爲事﹐其道必通﹐故云「萃亨」。

王假有廟。假﹐至也﹐王以聚至有廟也。

﹝疏﹞正義曰﹕假﹐至也。天下崩離﹐則民怨神怒﹐𨿽復享祀﹐與無廟同。王至大聚之時﹐孝徳乃昭﹐始可謂之「有廟」矣﹐故曰「王假有廟」。

利見大人﹐亨﹐利貞。聚得大人﹐乃得通而利正也。

﹝疏﹞正義曰﹕聚而無主﹐不散則亂。惟有大徳之人﹐能弘正道﹐乃得常通而利正﹐故曰「利見大人﹐亨﹐利貞」也。

用大牲﹐吉。全乎聚道﹐「用大牲乃吉」也。聚道不全﹐而用大牲﹐神不福也。

﹝疏﹞正義曰﹕大人爲王﹐聚道乃全﹐以此而用大牲﹐神明降福。故曰「用大牲﹐吉也」。

利有攸往。

﹝疏﹞正義曰﹕人聚神祐﹐何往不利﹖故曰「利有攸往」也。

《彖》曰﹕萃﹐聚也。順以說﹐剛中而應﹐故「聚」也。但「順而說」﹐則邪佞之道也。剛而違於中應﹐則彊亢之徳也。何由得聚﹖順說而以剛爲主﹐主剛而履中﹐履中以應﹐故得聚也。

﹝疏﹞「《彖》曰」至「故聚也」。○正義曰﹕萃﹐聚者﹐訓﹐「萃」名也。「順以說﹐剛中而應﹐故聚」者﹐此就二體及九五之爻釋所以能聚也。若全用順說﹐則邪佞之道興﹔全用剛陽﹐而違於中應﹐則彊亢之徳著﹐何由得聚﹖今「順以說」﹐而剛爲主﹐則非邪佞也。應不失中﹐則非偏亢也。如此方能聚物﹐故曰「順以說﹐剛中而應﹐故聚也」。

「王假有廟」﹐致孝享也。全聚乃得致孝之享也。

﹝疏﹞正義曰﹕享﹐獻也。聚道旣全﹐可以至於「有廟」﹐設祭祀而「致孝享」也。

「利見大人﹐亨」﹐聚以正也。大人﹐體中正者也。通眾以正﹐聚乃得全也。

﹝疏﹞正義曰﹕釋聚所以利見大人﹐乃得通而利正者﹐良由大人有中正之徳﹐能以正道通而化之﹐然後聚道得全﹐故曰「聚以正也」。

用大牲﹐吉﹐利有攸往﹐順天命也。「順以說」而不損剛﹐「順天命」者也。天徳剛而不違中﹐順天則說﹐而以剛爲主也。

﹝疏﹞正義曰﹕天之爲徳﹐剛不違中﹐今「順以說」﹐而以剛爲主﹐是「順天命」也。動順天命﹐可以享於神明﹐無往不利﹐所以得用大牲﹐吉。「利有攸往」者﹐只爲「順天命」也。

觀其所聚﹐而天地萬物之情可見矣。「方以類聚﹐物以羣分」﹐情同而後乃聚﹐气合而後乃羣。

﹝疏﹞正義曰﹕此廣明萃義而嘆美之也。凡物所以得聚者﹐由情同也。情志若乖﹐無由得聚﹐故「觀其所聚﹐則天地萬物之情可見矣」。

《象》曰﹕澤上於地﹐萃。君子以除戎器﹐戒不虞。聚而無防﹐則眾心生﹐

﹝疏﹞正義曰﹕澤上於地﹐則水潦聚﹐故曰「澤上於地﹐萃」也。除者﹐治也。人旣聚會﹐不可無防備。故君子於此之時﹐修治戎器以戒備不虞也。

初六﹕有孚不終﹐乃亂乃萃。若號﹐一握爲笑﹐勿卹﹐往無咎。有應在四而三承之﹐心懷嫌疑﹐故「有孚不終」也。不能守道﹐以結至好﹐迷務競爭﹐故「乃亂乃萃」也。一握者﹐小之貌也。爲笑者﹐懦劣之貌也。已爲正配﹐三以近寵﹐若安夫卑退﹐謙以自牧﹐則「勿卹」而「往無咎」也。

﹝疏﹞「初六有孚」至「往無咎」。○正義曰「有孚不終﹐乃亂乃萃」者﹐初六有應在四﹐而三承之﹐萃聚之時﹐貴於近合﹐見三承四﹐疑四與三﹐始以中應相信﹐末以他意相阻﹐故曰「有孚不終」也。旣心懷嫌疑﹐則情意迷亂﹐奔馳而行﹐萃不以禮﹐故曰「乃亂乃萃」。一握者﹐小之貌也﹐自比一握之問﹐言至小也。爲笑者﹐非嚴毅之容﹐言懦劣也。已爲正配﹐三以近寵。若自號比爲一握之小﹐執其謙退之容﹐不與物爭﹐則不憂於三﹐往必得合而「無咎」矣﹐故曰「若號一握爲笑﹐勿卹﹐往無咎」也。

《象》曰「乃亂乃萃」﹐其志亂也。

﹝疏﹞正義曰「其志亂」者﹐只爲疑四與三﹐故志意迷亂也。

六二﹕引吉無咎﹐孚乃利用禴。居萃之時﹐體柔當位﹐處坤之中﹐己獨處正﹐與眾相殊﹐異操而聚﹐民之多僻﹐獨正者危。未能變體以遠於害﹐故必見引﹐然後乃「吉」而「無咎」也。禴﹐殷者祭名也﹐四時祭之省者也。居聚之時﹐處於中正﹐而行以忠信致之。以省薄薦於鬼神也。

﹝疏﹞「六二」至「利用禴」。○正義曰「引吉無咎」者﹐萃之爲體﹐貴相從就﹐聚道乃成。今六二以陰居陰﹐復在坤體﹐志於靜退﹐則是守中未變﹐不欲相從者也。乖眾違時則致危害﹐故須牽引乃得「吉」而「無咎」也﹐故曰「引吉無咎」。「孚乃利用禴」者﹐禴﹐殷春祭之名也。四時之祭最薄者也。𨿽乖於眾﹐志須牽引。然居中得正﹐忠信而行﹐故可以省薄祭於鬼神也﹐故曰「孚乃利用禴」。

《象》曰「引吉無咎」﹐中未變也。

﹝疏﹞正義曰「中未變也」者﹐釋其所以須引乃吉﹐良由居中未變。

六三﹕萃如﹐嗟如﹐無攸利。往無咎﹐小吝。履非其位﹐以比於四﹐四亦失位。不正相聚﹐相聚不正﹐患所生也。幹人之應﹐害所起也﹐故「萃如嗟如﹐無攸利」也。上六亦無應而獨立﹐處極而憂危﹐思援而求朋﹐巽以待物者也。與其萃於不正﹐不若之於同志﹐故可以往而無咎也。二陰相合﹐猶不若一陰一陽之應﹐故有「小吝」也。

﹝疏﹞「六三萃如嗟如」至「小吝」。○正義曰﹕居萃之時﹐「履非其位﹐以比於四﹐四亦失位。不正相聚﹐相聚不正﹐患所生也。幹人之應﹐害所起也」﹐故曰「萃如﹐嗟如﹐無攸利」也。「往無咎﹐小吝」者﹐「上六亦無應而獨立﹐處極而憂危﹐思援而求朋﹐巽以待物者也。與其萃於不正﹐不若之於同志﹐故可往而無咎」。但以上六是陰﹐已又是陰﹐以「二陰相合﹐猶不若一陰一陽之應﹐故有小吝也」。

《象》曰「往無咎」﹐上巽也。

﹝疏﹞正義曰﹕以上體柔巽﹐以求其朋﹐故三可以往而無咎也。

九四﹕大吉﹐無咎。履非其位而下據三陰﹐得其所據﹐失其所處。處聚之時﹐不正而據﹐故必「大吉」﹐立夫大功﹐然後「無咎」也。

﹝疏﹞正義曰﹕以陽處陰﹐明履非其位﹐又不據三陰﹐得其所據﹐失其所處。處聚之時﹐不正而據﹐是其凶也。若以萃之時﹐立夫大功﹐獲其大吉乃得無咎﹐故曰「大吉﹐無咎」。

《象》曰「大吉無咎」﹐位不當也。

﹝疏﹞正義曰「位不當」者﹐謂以陽居陰也。

九五﹕萃有位﹐無咎﹐匪孚。元永貞﹐悔亡。處聚之時﹐最得盛位﹐故曰「萃有位」也。四專而據﹐己徳不行﹐自守而己﹐故曰「無咎匪孚」。夫修仁守正﹐久必悔消﹐故曰「元永貞﹐悔亡」。

﹝疏﹞「九五」至「悔亡」。○正義曰﹕九五處聚之時﹐最得盛位﹐故曰「萃有位」也。旣得盛位﹐所以「無咎」。「匪孚」者﹐良由四專而據﹐已徳化不行﹐信不孚物﹐自守而已﹐故曰「無咎﹐匪孚」。若能修夫大徳﹐久行其正﹐則其悔可消﹐故曰「元永貞﹐悔亡」。

《象》曰「萃有位」﹐志未光也。

﹝疏﹞正義曰「志未光也」者﹐𨿽有盛位﹐然徳未行﹐久乃悔亡。今時志意未光大也。

上六﹕賫咨涕洟﹐無咎。處聚之時﹐居於上極﹐五非所乘﹐內無應援。處上獨立﹐近遠無助﹐危莫甚焉。賫咨﹐嗟嘆之辭也。若能知危之至﹐懼禍之深﹐憂病之甚﹐至於涕洟﹐不敢自安﹐亦無所不害﹐故得「無咎」也。

﹝疏﹞正義曰「賫咨」者﹐居萃之時﹐最處上極﹐五非所乘﹐內又無應﹐處上獨立﹐無其援助﹐危亡之甚﹐居不獲安﹐故「賫咨」而嗟嘆也。若能知有危亡﹐懼害之深﹐憂危之甚﹐至於涕洟滂沱﹐如此居不獲安﹐方得無所不害﹐故「無咎」矣。自目出曰涕﹐自鼻出曰洟。

《象》曰「賫咨涕洟」﹐未安上也。

﹝疏﹞正義曰「未安上」者﹐未敢安居其上所乘也。

巽下坤上。升﹕元亨﹐用見大人﹐勿卹。巽順可以升﹐陽爻不當尊位﹐無嚴剛之正﹐則未免於憂﹐故用見大人﹐乃「勿卹」也。

﹝疏﹞正義曰「升﹐元亨」者﹐「升」﹐卦名也。升者﹐登上之義﹐升而得大通﹐故曰「升﹐元亨」也。「用見大人﹐勿卹」者﹐升者﹐登也。陽爻不當尊位﹐無剛嚴之正﹐則未免於憂﹐故用見大徳之人﹐然後乃得無憂卹﹐故曰「用見大人﹐勿卹」。

南徵吉。以柔之南﹐則麗乎大明也。

﹝疏﹞正義曰﹕非直須見大徳之人﹐復宜適明陽之地。若以陰之陰﹐彌足其闇也。南是明陽之方﹐故云「南徵吉」也。

《彖》曰﹕柔以時升。柔以其時﹐乃得升也。

﹝疏﹞正義曰「升」之爲義﹐自下升髙﹐故就六五居尊﹐以釋名「升」之意。六五以陰柔乏質﹐起升貴位﹐若不得時﹐則不能升耳﹐故曰「柔以時升」也。

巽而順﹐剛中而應﹐是以大亨。純柔則不能自升﹐剛亢則物不從。旣以時升﹐又「巽而順﹐剛中而應」﹐以此而升﹐故得「大亨」。

﹝疏﹞正義曰﹕此就二體及九二之爻﹐釋「元亨」之徳也。「純柔則不能自升﹐剛亢則物所不從」。卦體旣巽且順﹐爻又剛中而應於五﹐有此眾徳﹐故得「元亨」。

「用見大人﹐勿卹」﹐有慶也。「南徵吉」﹐志行也。巽順以升﹐至於大明﹐「志行」之謂也。

﹝疏﹞正義曰「用見大人﹐勿卹有慶」者﹐以大通之徳﹐「用見大人」﹐不憂否塞﹐必致慶善﹐故曰「有慶也」。「南徵吉﹐志行」者﹐之於闇昧﹐則非其本志。今以柔順而升大明﹐其志得行也。

《象》曰﹕地中生木﹐升。君子以順徳﹐積小以髙大。

﹝疏﹞正義曰「地中生木﹐升」者﹐「地中生木」﹐始於細微﹐以至髙大﹐故爲升象也。「君子以順徳﹐積小以髙大」者﹐地中生木﹐始於毫末﹐終至合抱。君子象之﹐以順行其徳﹐積其小善﹐以成大名﹐故《系辭》云「善不積不足以成名」﹐是也。

初六﹕允升﹐大吉。允﹐當也。巽卦三爻﹐皆升者也。𨿽無其應﹐處《升》之初﹐與九二﹑九三合志俱升。當升之時﹐升必大得﹐是以「大吉」也。

﹝疏﹞正義曰﹕允﹐當也。巽卦三爻﹐皆應升上﹐而二﹑三有應於五﹑六升之不疑。惟初無應於上﹐恐不得升。當二﹑三升時﹐與之俱升﹐必大得矣﹐故曰「允升﹐大吉」也。

《象》曰「允升大吉」﹐上合志也。

﹝疏﹞正義曰﹕上謂二﹑三也﹐與之合志俱升﹐乃得「大吉」也。

九二﹕孚乃利用禴﹐無咎。與五爲應﹐往必見任。體夫剛徳﹐進不求寵﹐閒邪存誠﹐志在大業﹐故乃利用納約於神明矣。

﹝疏﹞正義曰﹕九二與五爲應﹐往升於五﹐必見信任﹐故曰「孚」。二體剛徳﹐而履乎中﹐進不求寵﹐志在大業﹐用心如此﹐乃可薦其省約於神明而無咎也﹐故曰「孚乃利用禴﹐無咎」。

《象》曰﹕九二之孚﹐有喜也。

﹝疏﹞正義曰「有喜也」者﹐上升則爲君所任﹐薦約則爲神所享。斯之爲喜﹐不亦宜乎﹖

九三﹕升虛邑。履得其位﹐以陽升陰﹐以斯而舉﹐莫之違距﹐故若「升虛邑」也。

﹝疏﹞正義曰﹕九三履得其位﹐升於上六﹐上六體是陰柔﹐不距於己﹐若升空虛之邑也。

《象》曰「升虛邑」﹐無所疑也。往必得邑。

﹝疏﹞正義曰「無所疑」者﹐往必得邑﹐何所疑乎﹖

六四﹕王用亨於岐山﹐吉﹐無咎。處升之際﹐下升而進﹐可納而不可距也。距下之進﹐攘來自專﹐則殃咎至焉。若能不距而納﹐順物之情﹐以通庶志﹐則得「吉」而「無咎」矣。岐山之會﹐順事之情﹐無不納也。

﹝疏﹞正義曰「王用亨於岐山」者﹐六四處升之際﹐下體二爻﹐皆來上升﹐可納而不可距﹐事同文王岐山之會﹐故曰「王用亨於岐山也」。「吉無咎」者﹐若能納而不距﹐順物之情﹐則得吉而無咎﹐故曰「吉無咎也」。

《象》曰「王用亨於岐山」﹐順事也。

﹝疏﹞正義曰「順事」者﹐順物之情﹐而立功立事﹐故曰「順事」也。

六五﹕貞吉﹐升階。升得尊位﹐體柔而應﹐納而不距﹐任而不專﹐故得「貞吉﹐升階」而尊也。

﹝疏﹞正義曰「貞吉﹐升階」者﹐六五以柔居尊位﹐納於九二﹐不自專權﹐故得「貞吉﹐升階」。保是尊貴而踐阼矣﹐故曰「貞吉﹐升階」也。

《象》曰「貞吉﹐升階」﹐大得志也。

﹝疏﹞正義曰「大得志」者﹐居中而得其「貞吉」﹐處尊而保其「升階」﹐志大得矣﹐故曰「大得志」也。

上六﹕冥升﹐利於不息之貞。處貞之極﹐進而不息者也。進而不息﹐故𨿽冥猶升也。故施於不息之正則可﹐用於爲物之主則喪矣。終於不息﹐消之道也。

﹝疏﹞正義曰「冥升」者﹐冥猶暗也。處升之上﹐進而不已﹐則是𨿽冥猶升也﹐故曰「冥升」。「利於不息之貞」者﹐若宴升在上﹐陵物爲主﹐則喪亡斯及﹔若潔已修身﹐施於爲政﹐則以不息爲美﹐故曰「利於不息之貞」。

《象》曰「冥升」在上﹐消不富也。勞不可久也。

﹝疏﹞正義曰「消不富」者﹐𨿽爲政不息﹐交免危咎﹐然勞不可久﹐終致消衰﹐故曰「消不富」也。

坎下兌上。困﹕亨。困必通也。處窮而不能自通者﹐小人也。

﹝疏﹞正義曰「困」者﹐窮厄委頓之名﹐道窮力竭﹐不能自濟﹐故名爲「困」。亨者﹐卦徳也。小人遭困﹐則「窮斯濫矣」。君子遇之﹐則不攺其操。君子處困而不失﹐其自通之道﹐故曰「困﹐亨」也。

貞﹐大人吉﹐無咎。處困而得「無咎」﹐吉乃免也。

﹝疏﹞正義曰﹕處困而能自通﹐必是履正體大之人﹐能濟於困﹐然後得吉而「無咎」﹐故曰「貞﹐大人吉﹐無咎」也。

有言不信。

﹝疏﹞正義曰﹕處困求濟﹐在於正身修徳。若巧言能辭﹐人所不信﹐則其道彌窮﹐故誡之以「有言不信」也。

《彖》曰﹕困﹐剛揜也。剛則揜於柔也。

﹝疏﹞正義曰﹕此就二體以釋卦名﹐兌陰卦爲柔﹐坎陽卦爲剛﹐坎在兌下﹐是「剛見揜於柔也」。剛應升進﹐今被柔揜﹐施之於人﹐其猶君子爲小人所蔽以爲困窮矣。

險以說﹐困而不失其所亨。處險而不攺其說﹐「困而不失其所亨」也。

﹝疏﹞正義曰﹕此又就二體名訓以釋亨徳也。坎險而兌說﹐所以困而能亨者﹐良由君子遇困﹐安其所遇﹐𨿽居險困之世﹐不失暢說之心﹐故曰「險以說﹐困而不失其所亨」也。

其惟君子乎﹖貞﹐大人吉﹐以剛中也。處困而用剛﹐不失其中﹐履正而能體大者也。能正而不能大博﹐未能說困者也﹐故曰「貞﹐大人吉」也。

﹝疏﹞正義曰「其惟君子乎」者﹐結嘆處困能通﹐非小人之事﹐惟君子能然也。「貞﹐大人吉﹐以剛中」者﹐此就二五之爻﹐釋「貞﹐大人」之義。剛則正直﹐所以爲貞﹐中而不偏﹐所以能大。若正而不大﹐未能濟困﹐處困能濟﹐濟乃得吉而無咎也﹐故曰「貞﹐大人吉﹐以剛中」也。

有言不信﹐尙口乃窮也。處困而言﹐不見信之時也。非行言之時﹐而欲用言以免﹐必窮宅也。其吉在於「貞﹑大人」﹐口何爲乎﹖

﹝疏﹞正義曰﹕處困求通﹐在於修徳非用言以免困。徒尙口說﹐更致困窮﹐故曰「尙口乃窮」也。

《象》曰﹕澤無水﹐困。君子以致命遂志。澤無水﹐則水在澤下﹐水在澤下﹐困之象也。處困而屈其志者﹐小人也。「君子固窮」﹐道可忘乎﹖

﹝疏﹞正義曰「澤無水﹐困」者﹐謂水在澤下﹐則澤上枯槁﹐萬物皆困﹐故曰「澤無水困」也。「君子以致命遂志」者﹐君子之人﹐守道而死﹐𨿽遭困厄之世﹐期於致命喪身﹐必當遂其髙志﹐不屈撓而移攺也﹐故曰「致命遂志」也。

初六﹕臀困於株木﹐入於幽谷﹐三歲不覿。最處底下﹐沈滯卑困﹐居無所安﹐故曰「臀困於株木」也。欲之其應﹐二隔其路﹐居則困於株木﹐進不獲拯﹐必隱遁者也﹐故曰「入於幽谷」也。困之爲道﹐不過數歲者也。以困而藏﹐困解乃出﹐故曰「三歲不覿」也。

﹝疏﹞「初六臀困於株」至「三歲不覿」。○正義曰「臀困於株木」者﹐初六處困之時﹐以陰爻最居窮下﹐沈滯卑困﹐居不獲安﹐若臀之困於株木﹐故曰「臀困於株木」也。「入於幽谷」者﹐有應在四﹐而二隔之﹐居則困株﹐進不獲拯﹐勢必隱遁者也﹐故曰「入於幽谷也」。「三歲不覿」者﹐困之爲道﹐不過數歲﹐困窮乃出﹐故曰「三歲不覿」也。

《象》曰「入於幽谷」﹐幽不明也。言幽者﹐不明之辭也。入於不明﹐以自藏也。

﹝疏﹞正義曰「幽不明」者﹐《象》辭惟釋幽字﹐言幽者﹐正是不明之辭﹐所以入不明﹐以自藏而避困也。釋株者﹐初不謂之株也。

九二﹕困於酒食﹐朱紱方來﹐利用享祀。徵凶﹐無咎。以陽居陰﹐尙謙者也。居困之時﹐處得其中。體夫剛質﹐而用中履謙﹐應不在一﹐心無所私﹐盛莫先焉。夫謙以待物﹐物之所歸﹔剛以處險﹐難之所濟。履中則不失其宜﹐無應則心無私恃﹐以斯處困﹐物莫不至﹐不勝丰衍﹐故曰「困於酒食」﹐美之至矣。坎﹐北方之卦也。朱紱﹐南方之物也。處困以斯﹐能招異方者也﹐故曰「朱紱方來」也。丰衍盈盛﹐故「利用享祀」。盈而又進﹐傾之道也。以此而徵﹐凶誰咎乎﹖故曰「徵凶無咎」。

﹝疏﹞「九二困於酒食」至「無咎」。○正義曰「困於酒食」者﹐九二體剛居陰﹐處中無應。體剛則健﹐能濟險也。居陰則謙﹐物所歸也。處中則不失其宜﹐無應則心無私黨。處困以斯﹐物莫不至﹐不勝丰衍﹐故曰「困於酒食」也。「朱紱方來﹐利用享祀」者﹐紱﹐祭服也。坎﹐北方之卦也。紱﹐南方之物。處困用謙﹐能招異方者也。故曰「朱紱方來」也。舉異方者﹐明物無不至﹐酒食丰盈﹐異方歸向﹐祭則受福﹐故曰「利用享祀」。「徵凶無咎」者﹐盈而又進﹐傾敗之道﹐以徵必凶﹐故曰「徵凶」。自進致凶﹐無所怨咎﹐故曰「無咎」也。

《象》曰「困於酒食」﹐中有慶也。

﹝疏﹞正義曰「中有慶」者﹐言二以中徳被物﹐物之所賴﹐故曰「有慶」也。

六三﹕困於石﹐據於蒺藜﹐入於其宮﹐不見其妻﹐凶。石之爲物﹐堅而不納者也﹐謂四也。三以陰居陽﹐志武者也。四自納初﹐不受已者。二非所據﹐剛非所乘。上比困石﹐下據蒺藜﹐無應而入﹐焉得配偶﹖在困處斯﹐凶其宜也。

﹝疏﹞「六三困於石」至「不見其妻凶」。○正義曰「困於石﹐據於蒺藜」者﹐石之爲物﹐堅剛而不可入也。蒺藜之艸﹐有剌而不可踐也。六三以陰居陽﹐志懷剛武﹐己又無應﹐欲上附於四﹐四自納於初﹐不受己者也﹐故曰「困於石」也。下欲比二﹐二又剛陽﹐非己所據﹐故曰「據於蒺藜」也。「入於其宮﹐不見其妻凶」者﹐無應而入﹐難得配偶﹐譬於入宮﹐不見其妻﹐處困以斯﹐凶其宜也﹐故曰「入於其宮﹐不見其妻﹐凶」也。

《象》曰「據於蒺藜」﹐乘剛也。「入於其宮﹐不見其妻」﹐不祥也。

﹝疏﹞正義曰「乘剛」者﹐明二爲蒺藜也。「不祥也」者﹐祥﹐善也﹑吉也。不吉﹐必有凶也。

九四﹕來徐徐﹐困於金車。吝﹐有終。「金車」﹐謂二也。二剛以載者也﹐故謂之金車。「徐徐」者﹐疑懼之辭也。志在於初而隔於二﹐履不當位﹐威令不行。棄之則不能﹐欲往則畏二﹐故曰「來徐徐﹐困於金車」也。有應而不能濟之﹐故曰「吝」也。然以陽居陰﹐履謙之道﹐量力而處﹐不與二爭﹐𨿽不當位﹐物終與之﹐故曰「有終」也。

﹝疏﹞「九四來徐徐」至「有終」。○正義曰﹕何氏云「九二以剛徳勝﹐故曰『金車』也。」「徐徐」者﹐疑懼之辭。九四有應於初而礙於九二﹐故曰「困於金車」。欲棄之﹐惜其配偶疑懼﹐而行不敢疾速﹐故「來徐徐」也。有應而不敢往﹐可恥可恨﹐故曰「吝」也。以陽居陰﹐不失謙道﹐爲物之所與﹐故曰「有終」也。

《象》曰「來徐徐」﹐志在下也。下謂初也。𨿽不當位﹐有與也。

﹝疏﹞正義曰「有與」者﹐位𨿽不當﹐執謙之故﹐物所與也。

九五﹕劓刖﹐困於赤紱﹐乃徐有說﹐利用祭祀。以陽居陽﹐任其壯者也。不能以謙致物﹐物則不附。忿物不附而用其壯猛﹐行其威刑﹐異方愈乖﹐遐邇愈叛。刑之欲以得﹐乃益所以失也﹐故曰「劓刖﹐困於赤紱」也。二以謙得之﹐五以剛失之﹐體在中直﹐能不遂迷困而徐能用其道者也。致物之功﹐不在於暴﹐故曰「徐」也。困而後乃徐﹐徐則有說矣﹐故曰「困於赤紱﹐乃徐有說」也。祭祀﹐所以受福也。履夫尊位﹐困而能攺﹐不遂其迷以斯祭﹐祀必得福焉﹐故曰「利用祭祀」也。

﹝疏﹞「九五」至「利用祭祀」。○正義曰﹕九五以陽居陽﹐用其剛壯﹐物不歸已。見物不歸﹐而用威刑﹐行其「劓刖」之事。旣行其威刑﹐則「異方愈乖﹐遐邇愈叛」。兌爲西方之卦﹐赤紱南方之物﹐故曰「劓刖﹐困於赤紱」也。此卦九二爲以陽居陰﹐用其謙退﹐能招異方之物也。此言九五剛猛﹐不能感異方之物也。若但用其中正之徳﹐招致於物﹐不在速暴而徐徐﹐則物歸之而有說矣﹐故曰「乃徐有說」也。居得尊位﹐困而能反﹐不執其迷﹐用其祭祀﹐則受福也。

象曰「劓刖」﹐志未得也。「乃徐有說」﹐以中直也。「利用祭祀」﹐受福也。

﹝疏﹞正義曰「志未得也」者﹐由物不附己﹐己徳未得﹐故曰「志未得」也。「乃徐有說﹐以中直也」者﹐居中得直﹐不貪不暴﹐終得其應﹐乃寬緩修其道徳﹐則得喜說﹐故云「乃徐有說﹐以中直也」。「利用祭祀﹐受福」者﹐若能不遂迷志﹐用其中正﹐則異方所歸﹐祭則受福﹐故曰「利用祭祀﹐受福」也。

上六﹕困於葛藟﹐於臲卼﹐曰動悔﹑有悔﹐徵吉。居困之極﹐而乘於剛﹐下無其應﹐行則愈繞者也。行則纏繞﹐居不獲安﹐故曰「困於葛藟於臲卼」也。下句無困﹐因於上也。處困之極﹐行無通路﹐居無所安﹐困之至也。凡物窮則思變﹐困則謀通﹐處至困之地﹐用謀之時也。「曰」者﹐思謀之辭也。謀之所行﹐有隙則獲﹐言將何以通至困乎﹖「曰動悔」﹐令生有悔﹐以徵則濟矣﹐故曰「動悔有悔﹐徵吉」也。

﹝疏﹞「上六困於葛藟」至「徵吉」。○正義曰﹕葛藟﹐引蔓纏繞之艸﹐臲卼﹐動搖不安之辭。上六處困之極﹐極困者也。而乘於剛﹐下又無應﹐行則纏繞﹐居不得安﹐故院「困於葛藟於臲卼」也。應亦言「困於臲卼」﹐「困」因於上﹐省文也。「凡物窮則思變﹐困則謀通﹐處至困之地」﹐是用謀策之時也。「曰」者﹐思謀之辭也。謀之所行﹐有隙則獲﹐言將何以通至困乎﹖爲之謀曰﹕必須發動其可悔之事﹐令其有悔可知﹐然後處困求通﹐可以行而獲吉﹐故曰「動悔﹐有悔﹐徵吉」。

《象》曰「困於葛藟」﹐未當也。所處未當﹐故致此困也。

﹝疏﹞正義曰「未當也」者﹐處於困極﹐而又乘剛﹐所處不當﹐故致此困也。

「動悔﹐有悔」﹐吉行也。

﹝疏﹞正義曰「吉行」者﹐知悔而徵﹐行必獲吉也。

巽下坎上。井﹕攺邑不攺井﹐井﹐以不變爲徳者也。

﹝疏﹞正義曰「井」者﹐物象之名也。古者穿地取水﹐以瓶引汲﹐謂之爲井。此卦明君子修徳養民﹐有常不變﹐終始無攺﹐養物不窮﹐莫過乎井﹐故以修徳之卦取譬名之「井」焉。「攺邑不攺井」者﹐以下明「井」有常徳﹐此明「井」體有常﹐邑𨿽遷移而「井體」無攺﹐故云「攺邑不攺井」也。

無喪無得﹐徳有常也。

﹝疏﹞正義曰﹕此明井用有常徳﹐終日引汲﹐未嘗言損﹔終日泉注﹐未嘗言益﹐故曰「無喪無得」也。

往來井井。不渝變也。

﹝疏﹞正義曰﹕此明性常。「井井」﹐絜靜之貌也。往者來者﹐皆使潔靜﹐不以人有往來﹐攺其洗濯之性﹐故曰「往來井井」也。

汔至亦未繘井﹐巳來至而未出井也。羸其瓶﹐凶。井道以巳出爲功也。幾至而覆﹐與未汲同也。

﹝疏﹞正義曰﹕此下明井誡﹐言井功難成也。汔﹐幾也。幾﹐近也。繘﹐綆也。𨿽汲水以至井上﹐然綆出猶未離井口﹐而鉤羸其瓶而覆之也。棄其方成之功﹐𨿽有出井之勞﹐而與未汲不異﹐諭今人行常徳﹐須善始令終。若有初無終﹐則必致凶咎﹐故曰「汔至亦未繘井﹐羸其瓶﹐凶」。言「亦」者﹐不必之辭﹐言不必有如此不克終者。計獲一瓶之水﹐何足言凶﹖以諭人之修徳不成﹐又云但取諭人之徳行不恆﹐不能愼終如始﹐故就人言凶也。

《彖》曰﹕巽乎水而上水﹐井。音舉上之上。

﹝疏﹞「《彖》曰」至「水井」。○正義曰﹕此就二體釋「井」之名義。此卦坎爲水在上﹐巽爲木在下﹐又巽爲入﹐以木入於水而又上水﹐井之象也。○注「音舉上之上」。○正義曰﹕嫌讀爲去聲﹐故音之也。

井養而不窮也﹐「攺邑不攺井」﹐乃以剛中也。以剛處中﹐故能定居其所而不變也。

﹝疏﹞正義曰「井養而不窮」者﹐嘆美井徳﹐愈汲愈生﹐給養於人﹐無有窮巳也。「攺邑不攺井﹐乃以剛中也」者﹐此釋井體有常﹐由於二五也。二五以剛居中﹐故能定居其所而不攺變也。不釋「往來」二徳者﹐無喪無得﹐「往來井井」﹐皆由此剛居中﹐更無他義﹐故不具舉《經》文也。

「汔至亦未繘井」﹐未有功也。井以巳成爲功。

﹝疏﹞正義曰﹕水未及用﹐則井功未成﹐其猶人徳事被物﹐亦是功徳未就也。

「羸其瓶」﹐是以凶也。

﹝疏﹞正義曰﹕汲水未出而覆﹐諭修徳未成而止﹐所以致凶也。

《象》曰﹕木上有水﹐井﹐君子以勞民勸相。「木上有水」﹐井之象也。上水以養﹐養而不窮者也。相猶助也。可以勞民勸助﹐莫若養而不窮也。

﹝疏﹞正義曰「木上有水」﹐則是上水之象﹐所以爲井。「君子以勞民勸相」者﹐勞謂勞賚﹐相猶助也。井之爲義﹐汲養而不窮﹐君子以勞來之恩﹐勤卹民隱﹐勸助百姓﹐使有成功﹐則此養而不窮也。

初六﹕井泥不食﹐舊井無禽。最在井底﹐上又無應﹐沈滯滓穢﹐故曰「井泥不食」也。井泥而不可食﹐則是久井不見渫治者也。久井不見渫治﹐禽所不向﹐而況人乎﹖一時所共棄捨也。井者不變之物﹐居徳之地﹐恆徳至賤﹐物無取也。

﹝疏﹞「初六並泥」至「無禽」。○正義曰﹕初六「最處井底﹐上又無應﹐沈滯滓穢」﹐卽是井之下泥污﹐不堪食也﹐故曰「井泥不食」也。井泥而不可食﹐卽是「久井不見渫治﹐禽所不向﹐而況人乎﹖故曰「舊井無禽」也。○注「井者不變之物」。○正義曰「井者不變之物﹐居徳之地」者﹐《繇》辭稱「攺邑不攺井」﹐故曰「井者﹐不變之物﹐居徳」者﹐《系辭》又云「井﹐徳之地」﹐故曰「居徳之地」也。《注》言此者﹐明井旣有不變﹐卽是有恆﹐旣居徳地﹐卽是用徳也。今居窮下﹐卽是恆徳至賤﹐故物無取也﹐禽之與人﹐皆共棄捨也。

《象》曰「井泥不食」﹐下也。「舊井無禽」﹐時捨也。

﹝疏﹞正義曰「下也」者﹐以其最在井下﹐故爲井泥也。「時捨也」者﹐以旣非食﹐禽又不向﹐卽是一時共棄捨也。

九二﹕井谷射鮒﹐甕敝漏。谿谷出水﹐從上注下﹐水常射焉。井之爲道﹐以下給上者也。而無應於上﹐反下與初﹐故曰「井谷射鮒」。鮒﹐謂初也。失井之道﹐水不上出﹐而反下注﹐故曰「甕敝漏」也。夫處上宜下﹐處下宜上﹐井巳下矣﹐而復下注﹐其道不交﹐則莫之與也。

﹝疏﹞正義曰「井谷射鮒」者﹐井之爲徳﹐以下汲上。九二上無其應﹐反下比初﹐施之於事﹐正似谷中之水﹐下注敝鮒﹐井而似谷﹐故曰「井谷射鮒」也。鮒謂初也。子夏《傳》云「井中蝦﹤虫麻﹥﹐呼爲鮒魚也。」「甕敝漏」者﹐井而下注﹐失井之道﹐有似甕敝漏水﹐水漏下流﹐故曰「甕敝漏」也。

《象》曰「井谷射鮒」﹐無與也。

﹝疏﹞正義曰「無與也」者﹐井旣處下﹐宜應汲上。今反養下﹐則不與上交﹐物莫之與﹐故曰「無與也」。

九三﹕井渫不食﹐爲我心惻﹐可用汲。王明﹐並受其福。渫﹐不停污之謂也。處下卦之上﹐復得其位﹐而應於上﹐得井之義也。當井之義而不見食﹐修巳全潔而不見用﹐故「爲我心惻」也。爲﹐猶使也。不下注而應上﹐故「可用汲」也。王明則見照明﹐旣嘉其行﹐又欽其用﹐故曰「王明﹐並受其福」也。

﹝疏﹞「九三井渫不食」至「王明並受其福」。○正義曰「井渫不食」者﹐渫﹐治去穢污之名也。井被渫治﹐則淸潔可食。九三處下卦之上﹐異初六「井泥」之時﹐得位而有應於上﹐非「射鮒」之象。但井以上出爲用﹐猶在下體﹐未有成功。功旣未成﹐井𨿽渫治﹐未食也。故曰「井渫不食」也。「爲我心惻」者﹐爲﹐猶使也。井渫而不見食﹐猶人修巳全潔而不見用﹐使我心中惻愴﹐故曰「爲我心惻」也。「可用汲﹐王明﹐並受其福」者﹐不同九二下注而不可汲也﹐有應於上﹐是可汲也。井之可汲﹐猶人可用。若不遇明王﹐則滯其才用。若遭遇賢主﹐則申其行能賢主旣嘉其行﹐又欽其用﹐故曰「可用汲﹐王明﹐並受其福」也。

《象》曰「井渫不食」﹐行惻也。行感於誠﹐故曰「惻也」。求「王明」﹐受福也。

六四﹕井甃﹐無咎。得位而無應﹐白守而不能給上﹐可以修井之壞﹐補過而巳。

﹝疏﹞正義曰「六四﹐井甃無咎」者﹐案﹕子夏《傳》曰「甃亦治也﹐以磚壘井﹐修井之壞﹐謂之爲甃。」六四得位而無應﹐自守而巳﹐不能給上﹐可以修井崩壞。施之於人﹐可以修徳補過﹐故曰「井甃無咎」也。

《象》曰「井甃無咎」﹐修井也。

﹝疏﹞正義曰「修井」者﹐但可修井之壞﹐未可上給養人也。

九五﹕井洌寒泉﹐食。洌﹐絜也。居中得正﹐體剛不撓﹐不食不義﹐中正髙絜﹐故「井洌寒泉」﹐然後乃「食」也。

﹝疏﹞正義曰﹕餘爻不當貴位﹐但修徳以待用。九五爲卦之主﹐擇人而用之。洌﹐絜也。九五居中得正﹐而體剛直。旣體剛直﹐則不食污穢﹐必須井絜而寒泉﹐然後乃食。以言剛正之主﹐不納非賢﹐必須行絜才髙﹐而後乃用﹐故曰「井洌寒泉﹐食」也。

《象》曰「寒泉」之食﹐中正也。

﹝疏﹞正義曰﹕以「中正」者﹐若非居中得正﹐則任用非賢﹐不能要待寒泉﹐然後乃食也。必言「寒泉」者﹐淸而冷者﹐水之本性﹐遇物然後濁而溫﹐故言寒泉以表絜也。

上九﹕井收。勿幕有孚﹐元吉。處井上極﹐水巳出井﹐井功大成﹐在此爻矣﹐故曰「井收」也。羣下仰之以濟﹐淵泉由之以通者也。幕猶覆也。不擅其有﹐不私其利﹐則物歸之﹐往無窮矣﹐故曰「勿幕有孚﹐元吉」也。

﹝疏﹞正義曰﹕收﹐式冑反。凡物可收成者﹐則謂之收﹐如五穀之有收也。上六﹐處井之極﹐「水巳出井﹐井功大成」者也﹐故曰「井收」也。「勿幕有孚﹐元吉」者﹐幕﹐覆也。井功巳成﹐若能不擅其美﹐不專其利﹐不自掩覆﹐與眾共之﹐則爲物所歸﹐信能致其大功﹐而獲元吉﹐故曰「勿幕有孚﹐元吉」也。

《象》曰「元吉」在上﹐大成也。

﹝疏﹞正義曰﹕上六所以能獲「元吉」者﹐只爲居「井」之上﹐並功大成者也。

離下兌上。革﹕巳日乃孚﹐元亨利貞﹐悔亡。夫民可與習常﹐難與適變﹔可與樂成﹐難與慮始。故革之爲道﹐卽日不孚﹐「巳日乃孚」也。孚﹐然後乃得「元亨利貞﹐悔亡」也。巳日而不孚﹐革不當也。悔吝之所生﹐生乎變動者也。革而當﹐其悔乃亡也。

﹝疏﹞正義曰「革」者﹐攺變之名也。此卦明攺制革命﹐故名「革」也。「巳日乃孚」者﹐夫民情「可與習常﹐難與適變﹐可與樂成﹐難與慮始」。故革命之初﹐人未信服﹐所以「卽日不孚﹐巳日乃孚」也。「元亨利貞悔亡」者﹐爲革而民信之﹐然後乃得大通而利正也。悔吝之所生﹐生乎變動﹐革之爲義﹐變動者也。革若不當﹐則悔吝交及﹐如能大通利貞﹐則革道當矣。爲革而當﹐乃得亡其悔吝﹐故曰「元亨﹐利貞﹐悔亡」。

《彖》曰﹕革﹐水火相息﹐二女同居﹐其志不相得﹐曰「革」。凡不合﹐然後乃變生﹐變之所生﹐生於不合者也。故取不合之象以爲「革」也。「息」者﹐生變之謂也﹐火欲上而澤欲下﹐水火相戰﹐而後生變者也。「二女同居」﹐而有水火之性﹐近而不相得也。

﹝疏﹞「《彖》曰」至「其志不相得曰革」。○正義曰﹕此就二體釋卦名也。水火相息﹐先就二象明《革》。息。生也。火本漧燥。澤本潤濕。燥濕殊性。不可共處。若其共處﹐必相侵克。旣相侵克﹐其變乃生﹐變生則本性攺矣。水熱而成湯﹐火滅而气冷﹐是謂「革」也。「二女同居」者﹐此就人事明「革」也。中﹑少二女而成一卦﹐此𨿽形同而志革也。一男一女﹐乃相感應﹐二女𨿽復同居﹐其志終不相得。志不相得﹐則變必生矣﹐所以爲「革」。

「巳曰乃孚」﹐革而信之。文明以說﹐大亨以正﹐革而當﹐其悔乃亡。夫所以得革而信者﹐「文明以說」也。「文明以說」﹐履正而行﹐以斯爲革﹐應天順民﹐大亨以正者也。革而大亨以正﹐非當如何﹖

﹝疏﹞「巳日乃孚」至「其悔乃亡」。○正義曰「巳日乃孚﹐革而信」者﹐釋「革」之爲義﹐革初未孚﹐巳日乃信也。「文明以說」者﹐此舉二體上釋「革而信」﹐下釋四徳也。能思文明之徳以說於人﹐所以革命而爲民所信也。「大亨以正」者﹐民旣說文明之徳而從之﹐所以大通而利正也。「革而當﹐其悔乃亡」者﹐爲革若合於大通而利正﹐可謂當矣。革而當理﹐其悔乃亡消也。

天地革而四時成﹐湯武革命﹐順乎天而應乎人﹐革之時大矣哉﹗

﹝疏﹞「天地革而四時成」至「大矣哉」。○正義曰「天地革而四時成」者﹐以下廣明《革》義﹐此先明「天地革」者﹐天地之道﹐陰陽升降﹐溫暑涼寒﹐疊相變革﹐然後四時之序皆有成也。「湯武革命﹐順乎天而應乎人」者﹐以明人革也。夏桀﹑殷紂﹐凶狂無度﹐天旣震怒﹐人亦叛亡。殷湯﹑周武﹐聰明睿智﹐上順天命﹐下應人心﹐放桀鳴條﹐誅紂牧野﹐革其王命﹐攺其惡俗﹐故曰「湯武革命﹐順乎天而應乎」。人計王者相承﹐攺正易服﹐皆有變革﹐而獨舉湯﹑武者﹐蓋舜﹑禹禪讓﹐猶或因循﹐湯﹑武干戈﹐極其損益﹐故取相變甚者﹐以明人革也。「革之時大矣哉」者﹐備論革道之廣訖﹐總結嘆其大﹐故曰「大矣哉」也。

《象》曰﹕澤中有火﹐革。君子以治明時。歷數時會﹐存乎變也。

﹝疏﹞正義曰「澤中有火﹐革」者﹐火在澤中﹐二性相違﹐必相攺變﹐故爲革象也。「君子以治歷明時」者﹐天時變攺﹐故須歷數﹐所以君子觀玆革象﹐修治歷數﹐以明天時也。

初九﹕鞏用黃牛之革。在革之始﹐革道未成﹐固夫常中﹐未能應變者也。此可以守成﹐不可以有爲也。鞏﹐固也。黃﹐中也。牛之革﹐堅仞不可變也。固之所用常中﹐堅仞不肯變也。

﹝疏﹞正義曰﹕鞏﹐固也。黃﹐中也。牛革﹐牛皮也。「革」之爲義﹐變攺之名﹐而名皮爲革者﹐以禽獸之皮﹐皆可「從革」﹐故以諭焉。皮𨿽從革之物﹐然牛皮堅仞難變。初九在革之始﹐革道未成﹐守夫常中﹐未能應變﹐施之於事﹐有似用牛皮以自固﹐未肯造次以從變者也﹐故曰「鞏用黃牛之革」也。

《象》曰「鞏用黃牛」﹐不可以有爲也。

﹝疏﹞正義曰「不可以有爲」者﹐「有爲」謂適時之變﹐有所云爲也。旣堅忍自固﹐可以守常﹐「不可以有爲也」。

六二﹕巳日乃革之﹐徵吉﹐無咎。陰之爲物﹐不能先唱﹐順從者也。不能自革﹐革巳乃能從之﹐故曰「巳日乃革之」也。二與五𨿽有水火殊體之異﹐同處厥中﹐陰陽相應﹐往必合志不憂咎也﹐是以徵吉而無咎。

﹝疏﹞「六二巳日」至「無咎」。○正義曰「巳日乃革之」者﹐陰道柔弱﹐每事順從﹐不能自革﹐革巳日乃能從之﹐故曰「巳日乃革之」。「徵吉﹐無咎」者﹐與五相應﹐「同處厥中﹐陰陽相應﹐往必合志﹐不憂咎也」﹐故曰「徵吉﹐無咎」。二五𨿽是相應﹐而水火殊體﹐嫌有相克之過。故曰「無咎」。

《象》曰「巳日革之」﹐行有嘉也。

﹝疏﹞正義曰「行有嘉」者﹐往應見納﹐故行有嘉慶也。

九三﹕徵凶﹐貞厲。革言三就﹐有孚。巳處火極﹐上卦三爻﹐𨿽體水性﹐皆「從革」者也。自四至上﹐從命而變﹐不敢自違﹐故曰「革言三就」。其言實誠﹐故曰「有孚」。「革言三就有孚」而猶徵之﹐凶其宜也。

﹝疏﹞正義曰﹕九三陽爻剛壯﹐又居火極﹐火性炎上﹐處革之時﹐欲徵之使革。徵之非道﹐則正之危也﹐故曰「徵凶﹐貞厲」。所以徵凶致危者﹐正以水火相息之物﹐旣處於火極上之三爻﹐水在火上﹐皆「從革」者也。「自四至上﹐從命而變」﹐不敢有違﹐則「從革」之言三爻並成就不虛﹐故曰「革言三就」﹐其言實誠﹐故曰「有孚」也。旣「革言三就有孚」﹐「從革」巳矣﹐而猶徵之﹐則凶﹐所以「徵凶」而「厲貞」。

《象》曰「革言三就」﹐又何之矣。

﹝疏﹞正義曰「又何之矣」者﹐徵之本爲不從﹐旣「革言三就」﹐更又何往徵伐矣。

九四﹕悔亡﹐有孚攺命﹐吉。初九處下卦之下﹐九四處上卦之下﹐故能變也。無應﹐悔也。與水火相比﹐能變者也﹐是以「悔亡」。處水火之際﹐居會變之始﹐能不固吝﹐不疑於下﹐信志攺命﹐不失時願﹐是以「吉」也。有孚則見信矣。見信以攺命﹐則物安而無違﹐故曰「悔亡﹐有孚攺命﹐吉」也。處上體之下﹐始宣命也。

﹝疏﹞正義曰﹕九四與初﹐同處卦下。初九處下卦之下﹐革道未成﹐故未能變。九四處上卦之下﹐所以能變也。無應﹐悔也﹐能變﹐故「悔亡」也。處水火之際﹐「居會變之始﹐能不固吝﹐不疑於下」﹐信彼攺命之志﹐而能從之﹐合於時願﹐所以得吉﹐故曰「有孚攺命﹐吉」也。

《象》曰「攺命」之吉﹐信志也。「信志」而行。

﹝疏﹞正義曰「信志」者﹐信下之志而行其命也。

九五﹕大人虎變﹐未占有孚。「未占而孚」﹐合時心也。

﹝疏﹞正義曰﹕九五居中處尊﹐以大人之徳爲革之主﹐損益前王﹐創制立法﹐有文章之美﹐煥然可觀﹐有似「虎變」﹐其文彪炳。則是湯﹑武革命﹐廣大應人﹐不勞占決﹐信徳自著﹐故曰「大人虎變﹐未占有孚」也。

《象》曰「大人虎變」﹐其文炳也。

﹝疏﹞正義曰「其文炳」者﹐義取文章炳著也。

上六﹕君子豹變﹐小人革面。居變之終﹐變道巳成﹐君子處之﹐能成其文。小人樂成﹐則變面以順上也。

﹝疏﹞正義曰﹕上六居革之終﹐變道巳成﹐君子處之﹐𨿽不能同九五革命創制﹐如虎文之彪炳﹐然亦潤色鴻業﹐如豹文之蔚縟﹐故曰「君子豹變」也。「小人革面」者﹐小人處之﹐但能變其顏面﹐容色順上而巳﹐故曰「小人革面」也。

徵凶﹐居貞吉。攺命創制﹐變道巳成﹐功成則事損﹐事損則無爲。故居則得正而吉﹐徵則躁擾而凶也。

﹝疏﹞正義曰﹕革道巳成﹐宜安靜守正﹐更有所徵則凶﹐居而守正則吉﹐故曰「徵凶﹐居貞吉」也。

《象》曰「君子豹變」﹐其文蔚也。「小人革面」﹐順以從君也。

﹝疏﹞正義曰「其文蔚」者﹐明其不能大變﹐故文炳而相映蔚也。「順以從君」者﹐明其不能潤色立制﹐但順而從君也。

巽下離上。鼎﹕元吉﹐亨。革去故而鼎取新﹐取新而當其人﹐易故而法制齊明﹐吉然後乃亨﹐故先「元吉」而後「亨」也。鼎者﹐成變之卦也。革旣變矣﹐則制器立法以成之焉。變而無制﹐亂可待也。法制應時﹐然後乃吉﹔賢愚有別﹐尊卑有序﹐然後乃亨﹐故先「元吉」而後乃「亨」。

﹝疏﹞正義曰﹕鼎者﹐器之名也。自火化之後鑄金﹐而爲此器以供烹飪之用﹐謂之爲鼎。亨飪成新﹐能成新法。然則鼎之爲器﹐且有二義﹕一有亨飪之用﹐二有物象之法﹐故《彖》曰「鼎﹐象也﹐明其有法象也」。《雜卦》曰「革去故」而「鼎取新」﹐明其亨飪有成新之用。此卦明聖人革命﹐示物法象﹐惟新其制﹐有「鼎」之義﹐「以木巽火」﹐有「鼎」之象﹐故名爲《鼎》焉。變故成新﹐必須當理﹐故先元吉而後乃亨﹐故曰「鼎﹐元吉﹐亨」也。

《彖》曰﹕鼎﹐象也。法象也。

﹝疏﹞正義曰﹕明鼎有亨飪成新之法象也。

以木巽火﹐亨飪也。「亨飪」﹐鼎之用也。

﹝疏﹞正義曰﹕此明上下二象有亨飪之用﹐此就用釋卦名也。

聖人亨﹐以享上帝﹐而大亨以養聖賢。亨者﹐鼎之所爲也。「革去故」而鼎成新﹐故爲亨飪調和之器也。去故取新﹐聖賢不可失也。飪﹐孰也。天下莫不用之﹐而聖人用之﹐乃上以享上帝﹐而下以「大亨」養聖賢也。

﹝疏﹞正義曰﹕此明鼎用之美。亨飪所須﹐不出二種﹐一供祭祀﹐二當賓客。若祭祀則天神爲大﹐賓客則聖賢爲重﹐故舉其重大﹐則輕小可知。享帝直言「亨」﹐養人則言「大亨」者﹐享帝尙質﹐特性而已﹐故直言「亨」。聖賢旣多﹐養須飽飫﹐故「亨」上加「大」字也。

巽而耳目聰明。聖賢獲養﹐則巳不爲而成矣﹐故「巽而耳目聰明」也。

﹝疏﹞正義曰﹕此明鼎用之益。言聖人旣能謙巽大養聖賢﹐聖賢獲養﹐則憂其事而助於巳﹐明目達聰﹐不勞己之聰明﹐則「不爲而成矣」。

柔進而上行﹐得中而應乎剛﹐是以元亨。謂五也。有斯二徳﹐故能成新﹐而獲「大亨」也。

﹝疏﹞正義曰﹕此就六五釋「元吉亨」﹐以柔進上行﹐體巳獲通﹐得中應剛﹐所通者大﹐故能制法成新﹐而獲「大亨」也。

《象》曰木上有火﹐鼎。君子以正位凝命。凝者﹐嚴整之貌也。鼎者﹐取新成變者也。「革去故」而鼎成新。「正位」者﹐明尊卑之序也。「凝命」者﹐以成教命之嚴也。

﹝疏﹞正義曰「木上有火」﹐卽是「以木巽火」﹐有亨飪之象﹐所以爲鼎也。「君子以正位凝命」者﹐凝者﹐嚴整之貌也。鼎旣成新﹐卽須制法。制法之美﹐莫若上下有序﹐正尊卑之位﹐輕而難犯﹐布嚴凝之命﹐故君子象此以「正位凝命」也。

初六﹕鼎顚趾﹐利出否﹐得妾以其子﹐無咎。凡陽爲實而陰爲虛﹐鼎之爲物﹐下實而上虛。而今陰在下﹐則是爲覆鼎也﹐鼎覆則趾倒矣。否謂不善之物也。取妾以爲室主﹐亦「顚趾」之義也。處鼎之初﹐將在納新﹐施顚以出穢﹐得妾以爲子﹐故「無咎」也。

﹝疏﹞正義曰「鼎顚趾」﹐趾﹐足也。凡陽爲實而陰爲虛﹐鼎之爲物﹐下實而上虛。初六居鼎之始﹐以陰處下﹐則是下虛上實﹐而鼎足倒矣﹐故曰「鼎顚趾」也。「利出否」者﹐否者不善之物﹐鼎之倒趾﹐失其所利﹐鼎覆而不失其利﹐在於寫出否穢之物也﹐故曰「利出否也」。「得妾以其子﹐無咎」者﹐妾者側媵﹐非正室也。施之於人﹐正室𨿽亡﹐妾猶不得爲室主。妾爲室主﹐亦猶鼎之顚趾﹐而有咎過。妾若有賢子﹐則母以子貴﹐以之繼室﹐則得「無咎」﹐故曰「得妾以其子﹐無咎」也。

《象》曰「鼎顚趾」﹐未悖也。倒以寫否﹐故未悖也。

﹝疏﹞正義曰「未悖也」者﹐倒趾以出否﹐未爲悖逆也。

「利出否」﹐以從貴也。棄穢以納新也。

﹝疏﹞正義曰「以從貴」者﹐舊﹐穢也。新﹐貴也。棄穢納新﹐所以「從貴」也。然是去妾之賤名而爲室主﹐亦從子貴也。

九二﹕鼎有實﹐我仇有疾﹐不我能卽﹐吉。以陽之質﹐處鼎之中﹐有實者也。有實之物﹐不可復加﹐益之則溢﹐反傷其實。「我仇」﹐謂五也。困於乘剛之疾不能就我﹐則我不溢﹐得全其吉也。

﹝疏﹞正義曰﹕實謂陽也。仇是匹也。卽﹐就也。九二以陽之質﹐居鼎之中﹐「有實」者也﹐故曰「鼎有實」也。有實之物﹐不可復加也。加之則溢﹐而傷其實矣。六五我之仇匹﹐欲來應我﹐「困於乘剛之疾不能就我﹐則我不溢」而「全其吉」也﹐故曰「我仇有疾﹐不我能卽﹐吉」。

《象》曰「鼎有實」﹐愼所之也。有實之鼎﹐不可復有所取。才任巳極﹐不可復有所加。

﹝疏﹞正義曰「愼所之」者﹐之﹐往也。自此巳往﹐所宜愼之也。

「我仇有疾」﹐終無尢也。

﹝疏﹞正義曰「終無尢也」者﹐五旣有乘剛之疾﹐不能加我﹐則我「終無尢也」。

九三﹕鼎耳革﹐其行塞﹐雉膏不食。方雨虧悔﹐終吉。「鼎」之爲義﹐虛中以待物者也。而三處下體之上﹐以陽居陽﹐守實無應﹐無所納受。耳宜空以待鉉﹐而反全其實塞﹐故曰「鼎耳革﹐其行塞」﹐𨿽有雉膏﹐而終不能食也。雨者﹐陰陽交和﹐不偏亢者也﹐𨿽體陽爻﹐而統屬陰卦。若不全任剛亢﹐務在和通﹐「方雨」則悔虧﹐終則吉也。

﹝疏﹞「九三鼎耳革」至「終吉」。○正義曰「鼎耳革其行塞」者﹐「鼎」之爲義﹐下實上虛﹐是空以待物者也。「鼎耳」之用﹐亦宜空以待鉉。今九三處下體之上﹐當此鼎之耳﹐宜居空之地﹐而以陽居陽﹐是以實處實者也。旣實而不虛﹐則變革鼎耳之常義也。常所納物受鉉之處﹐今則塞矣﹐故曰「鼎耳革﹐其行塞」也。「雉膏不食」者﹐非有體實不受﹐又上九不應於己﹐亦無所納﹐𨿽有其器﹐而無所用﹐𨿽有雉膏﹐而不能見食也﹐故曰「雉膏不食。」「方雨虧悔﹐終吉」者﹐「雨者﹐陰陽交和﹐不偏亢者也。𨿽體陽爻﹐而統屬陰卦。若不全任剛亢﹐務在和通」﹐方欲爲此和通﹐則悔虧而終獲吉﹐故曰「方雨虧悔﹐終吉」也。

《象》曰「鼎耳革」﹐失其義也。

﹝疏﹞正義曰「失其義也」者﹐失其虛中納受之義也。

九四﹕鼎折足﹐覆公餗﹐其形渥﹐凶。處上體之下而又應初﹐旣承且施﹐非巳所堪﹐故曰「鼎折足」也。初已「出否」﹐至四所盛﹐則巳絜矣﹐故曰「覆公餗」也。渥﹐沾濡之貌也。旣「覆公餗」﹐體爲渥沾﹐知小謀大﹐不堪其任﹐受其至辱﹐災及其身﹐故曰「其形渥﹐凶」也。

﹝疏﹞「九四鼎折足」至「其形渥凶「。○正義曰「鼎折足﹐覆公餗」者﹐餗﹐糝也。八珍之膳﹐鼎之實也。初以「出否」﹐至四所盛﹐故當馨絜矣﹐故以「餗」言之。初處下體之下﹐九四處上體之下﹐上有所承而又應初﹐下有所施﹐旣承且施﹐非己所堪﹐故曰「鼎折足」。鼎足旣折﹐則「覆公餗」也。「渥﹐沾濡之貌也。旣覆公餗」﹐體則渥霑也。施之於人﹐知小而謀大﹐力薄而任重﹐如此必受其至辱﹐災及其身也﹐故曰「其形渥﹐凶」。

《象》曰「覆公餗」﹐信如何也。不量其力﹐果致凶災﹐信之如何﹖

﹝疏﹞正義曰「信如何也」者﹐言不能治之於未亂﹐旣敗之後﹐乃責之云﹕不量其力﹐果致凶災﹐災旣及矣﹐信如之何也﹖言信有此不可如何之事也。

六五﹕鼎黃耳金鉉﹐利貞。居中以柔﹐能以通理﹐納乎剛正﹐故曰「黃耳金鉉﹐利貞」也。耳黃﹐則能納剛正以自舉也。

﹝疏﹞正義曰﹕黃﹐中也。金﹐剛也。鉉所以貫鼎而舉之也。五爲中位﹐故曰「黃耳」。應在九二﹐以柔納剛﹐故曰「金鉉」。所納剛正﹐故曰「利貞」也。

《象》曰「鼎黃耳」﹐中以爲實也。以中爲實﹐所受不妄也。

﹝疏﹞正義曰「中爲實也」者﹐言六五「以中爲實﹐所受不妄也」。

上九﹕鼎玉鉉﹐大吉﹐無不利。處鼎之終﹐鼎道之成也。居鼎之成﹐體剛履柔﹐用勁施鉉﹐以斯處上﹐髙不誡亢﹐得夫剛柔之節﹐能舉其任者也。應不在一﹐則應所不舉﹐故曰「大吉﹐無不利」也。

﹝疏﹞正義曰「鼎玉鉉」者﹐玉者﹐堅剛而有潤者也。上九居鼎之終﹐鼎道之成﹐體剛處柔﹐則是用玉鉉以自舉者也﹐故曰「鼎玉鉉」也。「大吉﹐無不利」者﹐應不在一﹐卽靡所不舉﹐故得「大吉」而「無不利」。

《象》曰﹕玉鉉在上﹐剛柔節也。

﹝疏﹞正義曰「剛柔節」者﹐以剛履柔﹐𨿽復在上﹐不爲《乾》之「亢龍」﹐故曰「剛柔節」也。

震下震上。震﹕亨。懼以成﹐則是以亨。

﹝疏﹞正義曰﹕震﹐動也。此﹐由懼而獲通﹐所以震有亨徳﹐故曰「震亨」也。

震來虩虩﹐笑言啞啞。震之爲義﹐威至而後乃懼也﹐故曰「震來虩虩」﹐恐懼之貌也。震者﹐驚駭怠惰以肅解慢者也﹐故「震來虩虩﹐恐致福也。笑言啞啞﹐後有則也」。

﹝疏﹞正義曰「虩虩」﹐恐懼之貌也。「啞啞」﹐笑語之聲也。「震」之爲用﹐天之威怒﹐所以肅整怠慢﹐故迅雷風烈﹐君子爲之變容﹐施之於人事﹐則是威嚴之教行於天下也。故震之來也﹐莫不恐懼﹐故曰「震來虩虩」也。物旣恐懼﹐不敢爲非﹐保安其福﹐遂至笑語之盛﹐故曰「笑言啞啞」也。

震驚百里﹐不喪匕鬯。威震驚乎百里﹐則是可以不喪七鬯矣。匕﹐所以載鼎實﹔鬯﹐香酒﹐奉宗廟之盛也。

﹝疏﹞「震驚百里﹐不喪七鬯」。○正義曰﹕匕﹐所以載鼎實﹔鬯﹐香酒也。奉宗廟之盛者也。震卦施之於人﹐又爲長子﹐長子則正體於上﹐將所傳重﹐出則撫軍﹐守則監國﹐威震驚於百里﹐可以奉承宗廟﹐彜器粢盛﹐守而不失也﹐故曰「震驚百里﹐不喪七鬯」。○注「威震驚乎百里」至「宗廟之盛也」。○正義曰﹕先儒皆云﹕雷之發聲﹐聞乎百里。故古帝王制國﹐公侯地方百里﹐故以象焉。竊謂天之震雷﹐不應止聞百里﹐蓋以古之啟土﹐百里爲極。文王作《繇》在殷時﹐明長子威震於一國﹐故以「百里」言之也。「匕所以載鼎實﹐鬯香酒」者﹐陸績云「匕者棘匕﹐橈鼎之器。」先儒皆云﹕匕形似畢﹐但不兩岐耳。以棘木爲之﹐長三尺﹐刊柄與末。《詩》云「有捄棘匕」是也。用棘者﹐取其赤心之義。祭祀之禮﹐先烹牢於鑊﹐旣納諸鼎而加冪焉。將薦乃舉冪﹐而以匕出之﹐升於俎上﹐故曰「匕所以載鼎實」也。鬯者﹐鄭玄之義﹐則爲秬黍之酒﹐其气調暢﹐故謂之「鬯」。《詩傳》則爲鬯是香艸。案﹕王度《記》云「天子鬯﹐諸侯薰﹐大夫蘭。」以例而言之﹐則鬯是艸明矣。今特言「匕鬯」者﹐鄭玄云「人君於祭祀之禮﹐尙牲薦鬯而巳﹐其餘不足觀也。」

《彖》曰「《震》﹐亨。」「震來虩虩」﹐恐致福也。「笑言啞啞」﹐後有則也。「震驚百里」﹐驚遠而懼邇也。威靈驚乎百里﹐則惰者懼於近也。

﹝疏﹞「《彖》曰震亨」至「懼邇也」。○正義曰「震亨」者﹐卦之名徳。但舉《經》而不釋名徳所由者﹐正明由懼得通﹐故曰「震亨」﹐更無他義。或本無此二字。「震來虩虩﹐恐致福也」者﹐威震之來﹐初𨿽恐懼﹐能因懼自修﹐所以致福也。」笑言啞啞﹐後有則也」者﹐因前恐懼自修﹐未敢寬逸﹐致福之後﹐方有「笑言」。以曾經戒懼﹐不敢失則﹐必時然後言﹐樂然後笑﹐故曰「笑言啞啞﹐後有則也」。「震驚百里﹐驚遠而懼邇」者﹐言威震驚於百里之遠﹐則惰者恐懼於近也。

出﹐可以守宗廟社稷﹐以爲祭主也。明所以堪長子之義也。「不喪匕鬯」﹐則巳「出可以守宗廟」。

﹝疏﹞「出可以守宗廟」至「爲祭主也」。○正義曰﹕釋「不喪匕鬯」之義也。出﹐謂君出巡狩等事也。君出﹐則長子畱守宗廟社稷﹐攝祭主之禮事也。○注「巳出」。○正義曰「巳出」謂君也。

《象》曰﹕洊雷﹐震。君子以恐懼修省。

﹝疏﹞正義曰﹕洊者﹐重也﹐因仍也。雷相因仍﹐乃爲威震也。此是重震之卦﹐故曰「洊雷震」也。「君子以恐懼修省」者﹐君子恆自戰戰兢兢﹐不敢懈惰﹐今見天之怒﹐畏雷之威﹐彌自修身省察己過﹐故曰「君子以恐懼修省」也。

初九﹕「震來虩虩」﹐後「笑言啞啞」﹐吉。體夫剛徳﹐爲卦之先﹐能以恐懼修其徳也。

﹝疏﹞正義曰﹕初九剛陽之徳﹐爲一卦之先﹐剛則不闇於幾﹐先則能有前識。故處震驚之始﹐能以恐懼自修﹐而獲其吉﹐故曰「震來虩虩﹐後笑言啞啞﹐吉」。此爻辭兩句﹐旣與卦同﹐《象》辭釋之﹐又與《彖》不異者﹐蓋卦主威震之功﹐令物恐懼致福﹐爻論遇震而懼﹑修省致福之人﹐卦則自震言人﹐爻則據人威震﹐所說𨿽殊﹐其事一也。所以爻卦二辭﹐本未俱等﹐其猶《屯卦》初九﹐與卦俱稱「利建侯」。然卦則凡舉屯時﹐宜其有所封建﹐爻則「以貴下賤」﹐則是堪建之人﹐此《震》之初九﹐亦其類也。

《象》曰「震來虩虩﹐恐致福也。笑言啞啞﹐後有則也。」

六二﹕震來厲﹐億喪貝。躋於九陵﹐勿逐﹐七日得。「震」之爲義﹐威駭怠懈﹐肅整惰慢者也。初幹其任而二乘之﹐「震來」則危﹐喪其資貨﹐亡其所處矣﹐故曰「震來厲﹐億喪貝」。億﹐辭也。貝﹐資貨﹑糧用之屬也。犯逆受戮﹐無應而行﹐行無所捨。威嚴大行﹐物莫之納﹐無糧而走。𨿽復超越陵險﹐必困於窮匱﹐不過七日﹐故曰「勿逐﹐七日得」也。

﹝疏﹞「六二震來厲億」至「勿逐七日得」。○正義曰「震來厲﹐億喪貝」者﹐「億﹐辭也。貝﹐資貨糧用之屬」。震之爲用﹐本威惰慢者也。初九以剛處下﹐聞震而懼﹐恐而致福﹐卽是有徳之人。六二以陰賤之體﹐不能敬於剛陽﹐尊其有得﹐而反乘之﹐是傲尊陵貴﹐爲天所誅。震來則有危亡﹐喪其資貨﹐故曰「震來厲﹐億喪貝」也。「躋於九陵﹐勿逐﹐七日得」者﹐躋﹐升也。「犯逆受戮﹐無應而行﹐行無所捨。威嚴大行﹐物莫之納」。旣喪資貨﹐「無糧而走﹐𨿽復超越陵險﹐必困於窮匱﹐不過七日」﹐爲有司所獲矣﹐故曰「躋於九陵﹐勿逐﹐七日得」。

《象》曰「震來厲」﹐乘剛也。

﹝疏﹞正義曰「乘剛也」者﹐只爲乘於剛陽﹐所以犯逆受戮也。

六三﹕震蘇蘇﹐震行無眚。不當其位﹐位非所處﹐故懼「蘇蘇」也。而無乘剛之逆﹐故可以懼行而「無眚」也。

﹝疏﹞「六三震蘇蘇﹐震行無眚」。○正義曰﹕蘇蘇﹐畏懼不安之貌。六三居不當位﹐故震懼而「蘇蘇」然也。𨿽不當位﹐而無乘剛之逆﹐故可以懼行而無災眚也。故曰「震蘇蘇﹐震行無眚」也。○注「故懼」。○正義曰﹕驗《注》以訓震爲懼﹐蓋懼不自爲懼﹐由震故懼也。自下爻辭﹐皆以震言懼也。

《象》曰「震蘇蘇」﹐位不當也。

﹝疏﹞正義曰「位不當」者﹐其猶竊位者﹐遇威嚴之世﹐不能自安也。

九四﹕震遂泥。處四陰之中﹐居恐懼之時﹐爲眾陰之主﹐宜勇其身﹐以安於眾。若其震也。遂困難矣。履夫不正不能除恐﹐使物安已﹐徳未光也。

﹝疏﹞正義曰﹕九四處四陰之中﹐「爲眾陰之主」﹐當恐懼之時﹐「宜勇其身﹐以安於眾」。若其自懷震懼﹐則遂滯溺而困難矣﹐故曰「震遂泥」也。然四失位違中﹐則是有罪自懼﹐遂沈泥者也。

《象》曰「震遂泥」未光也。

﹝疏﹞正義曰「未光也」者﹐身旣不正﹐不能除恐﹐使物安己﹐是道徳未能光大也。

六五﹕震往來厲﹐意無喪﹐有事。往則無應﹐來則乘剛﹐恐而往來﹐不免於危。夫處震之時﹐而得尊位﹐斯乃有事之機也。而懼往來﹐將喪其事﹐故曰「億無喪﹐有事也」。

﹝疏﹞正義曰「震往來厲」者﹐六五「往則無應﹐來則乘剛﹐恐而往來﹐不免於咎」﹐故曰「震往來厲」也。「億無喪有事」者﹐「夫處震之時﹐而得尊位﹐斯乃有事之機」﹐而懼以往來﹐「將喪其事」﹐故戒之曰「億無喪﹐有事」也。

《象》曰「震往來厲」﹐危行也。其事在中﹐大無喪也。大則無喪﹐往來乃危也。

﹝疏﹞正義曰「危行也」者﹐懷懼往來﹐是致危之行。「其事在中﹐大無喪也」者﹐六五居尊﹐當有其事﹐在於中位﹐得建大功。若守中建大﹐則「無喪有事」。若恐懼往來﹐則致危無功也。

上六﹕震索索﹐視矍矍﹐徵凶。震不於其躬﹐於其鄰﹐無咎。婚媾有言。處震之極﹐極震者也。居震之極﹐求中未得﹐故懼而「索索」﹐視而「矍矍」﹐無所安親也。已處動極而復徵焉﹐凶其宜也。若恐非已造﹐彼動故懼﹐懼鄰而戒﹐合於備預﹐故「無咎」也。極懼相疑﹐故𨿽「婚媾」而「有言」也。

﹝疏﹞「上六震索索」至「婚媾有言」。○正義曰「震索索﹐視矍矍」者﹐索索﹐心不安之貌﹐矍矍﹐視不專之容。上六處震之極﹐極震者也。旣居震位﹐欲求中理以自安而未能得﹐「故懼而索索﹐視而矍矍﹐無所安親」。「徵凶」者﹐夫「處動懼之極而復徵焉﹐凶其宜也」﹐故曰「徵凶」也。「震不於其躬﹐於其鄰﹐無咎」者﹐若恐非己造﹐彼動故懼﹐懼鄰而戒﹐合於備豫﹐則得無咎﹐故曰「震不於其躬﹐於其鄰﹐無咎」也。「婚媾有言」者﹐居極懼之地﹐𨿽復婚媾相結﹐亦不能無相疑之言﹐故曰「婚媾有言」也。

《象》曰「震索索」中未得也。𨿽凶無咎﹐畏鄰戒也。

﹝疏﹞正義曰「中未得也」者﹐猶言未得中也。「畏鄰戒也」者﹐畏鄰之動﹐懼而自戒﹐乃得「無咎」。

艮下艮上。艮﹕其背﹐目無患也。

﹝疏﹞正義曰﹕目者﹐能見之物﹐施止於面﹐則抑割所見﹐彊隔其欲﹐是目見之所患。今施止於背﹐則「目無患也」。

不獲其身﹐所止在後﹐故不得其身也。行其庭﹐不見其人﹐相背故也。無咎。凡物對面而不相通﹐「否」之道也。艮者﹐止而不相交通之卦也。各止而不相與﹐何得無咎﹖惟不相見乃可也。施止於背﹐不隔物欲﹐得其所止也。背者﹐無見之物也。無見則自然靜止﹐靜止而無見﹐則「不獲其身」矣。「相背」者﹐𨿽近而不相見﹐故「行其庭﹐不見其人」也。夫施止不於無見﹐令物自然而止﹐而彊止之﹐則姦邪並興﹐近而不相得則凶。其得「無咎」﹐「艮其背﹐不獲其身﹐行其庭﹐不見其人」故也。

﹝疏﹞「艮其背不獲其身」至「無咎」。○正義曰「艮其背﹐不獲其身﹐行其庭﹐不見其人﹐無咎」者﹐「艮﹐止也」﹐靜止之義﹐此是象山之卦﹐其以「艮」爲名。施之於人﹐則是止物之情﹐防其動欲﹐故謂之止。「艮其背」者﹐此明施止之所也。施止得所﹐則其道易成﹐施止不得其所﹐則其功難成﹐故《老子》曰「不見可欲﹐使心不亂也。」「背者﹐無見之物也。」夫「無見則自然靜止」。夫欲防止之法﹐宜防其未兆。旣兆而止﹐則傷物情﹐故施止於無見之所﹐則不隔物欲﹐得其所止也。若「施止於面」﹐則「對面而不相通」﹐彊止其情﹐則「姦邪並興」﹐而有凶咎。止而無見﹐則所止在後﹐不與而相對。言有物對面而來﹐則情欲有私於己。旣止在後﹐則是施止無見。所止無見﹐何見其身﹐故「不獲其身」。旣「不獲其身」﹐則相背矣。相背者﹐𨿽近而不相見﹐故「行其庭﹐不見其人」。如此乃得「無咎」﹐故曰「艮其背﹐不獲其身﹐行其庭﹐不見其人﹐無咎」也。又若能止於未兆﹐則是治之於未萌﹐若對面不相交通﹐則是「否」之道也。但止其背﹐可得「無咎」也。

《彖》曰﹕艮﹐止也。時止則止﹐時行則行﹐動靜不失其時﹐其道光明。正道不可常用﹐必施於不可以行。適於其時﹐道乃光明也。

﹝疏﹞「《彖》曰艮止也」至「其道光明」。○正義曰「艮﹐止也」者﹐訓其名也。「時止則止﹐時行則行﹐動靜不失其時﹐其道光明」者﹐將釋施止有所光明﹐施止有時﹐凡物之動息﹐自各有時運。用止之法﹐不可爲常﹐必須應時行止﹐然後其道乃得光明也。

艮其止﹐止其所也。易背曰止﹐以明背卽止也。施止不可於面﹐施背乃可也。施止於止﹐不施止於行﹐得其所矣﹐故曰「艮其止﹐止其所」也。

﹝疏﹞正義曰﹕此釋施止之所也。「艮其止」者﹐疊《經》文「艮其背」也。「易背曰止﹐以明背」者﹐無見之物﹐卽是可止之所也。旣時止卽宜止﹐時行則行﹐所以施止須是所。「艮」旣訓止﹐今言「艮其止」﹐是止其所止也﹐故曰「艮其止﹐止其所」也。

上下敵應﹐不相與也。是以不獲其身。「行其庭﹐不見其人﹐無咎」也。

﹝疏﹞正義曰「上下敵應﹐不相與也」者﹐此就六爻皆不相應﹐釋艮卦之名﹐又釋「不獲其身」以下之義。凡應者﹐一陰一陽﹐二體不敵。今上下之位﹐𨿽復相當﹐而爻皆峙敵﹐不相交與﹐故曰「上下敵應﹐不相與」也。然八純之卦皆六爻不應﹐何獨於此言之者﹐謂此卦旣止而不加交﹐又峙而不應﹐與「止」義相協﹐故兼此以明之也。是以「不獲其身﹐行其庭﹐不見其人﹐無咎也」者﹐此舉《經》文以結之﹐明相與而止之﹐則「無咎」也。

《象》曰﹕兼山﹐艮﹐君子以思﹐不出其位。各止其所﹐不侵官也。

﹝疏﹞正義曰「兼山艮」者﹐兩山義重﹐謂之「兼山」也﹐直置一山﹐巳能鎭止。今兩山重疊﹐止義彌大﹐故曰「兼山艮」也。「君子以思﹐不出其位」者﹐止之爲義﹐各止其所。故君子於此之時﹐思慮所及﹐不出其已位也。

初六﹕艮其趾﹐無咎﹐利永貞。處止之初﹐行無所之﹐故止其趾﹐乃得「無咎」﹔至靜而定﹐故利永貞。

﹝疏﹞正義曰「艮其趾﹐無咎」者﹐趾﹐足也﹐初處體下﹐故謂之足。居止之初﹐行無所適﹐止其足而不行﹐乃得無咎。故曰「艮其趾﹐無咎」也。「利永貞」者﹐靜止之初﹐不可以躁動﹐故利在「永貞」也。

《象》曰「艮其趾」﹐未失正也。

﹝疏﹞正義曰「未失正也」者﹐行則有咎﹐止則不失其正﹐釋所以「利永貞」。

六二﹕艮其腓﹐不拯其隨﹐其心不快。隨謂趾也。止其腓﹐故其趾不拯也。腓體躁而處止﹐而不得拯其隨﹐又不能退聽安靜﹐故「其心不快」也。

﹝疏﹞正義曰「艮其腓﹐不拯其隨」者﹐腓﹐腸也。在足之上。腓體或屈或伸﹐躁動之物﹐腓動則足隨之﹐故謂足爲隨。拯﹐舉也﹐今旣施止於腓﹐腓不得動﹐則足無拯舉﹐故曰「艮其腓﹐不拯其隨」也。「其心不快」者﹐腓是躁動之物﹐而彊心之﹐貪進而不得動﹐則情與質乖也﹐故曰「其心不快」。此爻明施止不得其所也。

《象》曰「不拯其隨」﹐未退聽也。

﹝疏﹞正義曰「未退聽也」者﹐聽﹐從也﹐旣不能拯動﹐又不能靜退聽從其見止之命﹐所以「其心不快」矣。

九三﹕艮其限﹐列其夤﹐厲薰心。限﹐身之中也。三當兩象之中﹐故曰「艮其限」。夤﹐當中脊之肉也。止加其身﹐中體而分﹐故「列其夤」而憂危薰心也。「艮」之爲義﹐各止於其所﹐上下不相與﹐至中則列矣。列加其夤﹐危莫甚焉。危亡之憂﹐乃薰灼其心也。施止體中﹐其體分焉。體分兩主﹐大器喪矣。

﹝疏﹞「九三艮其限」至「厲薰心」。○正義曰﹕限﹐身之中﹐人帶之處﹐言三當兩象之中﹐故謂之限。施止於限﹐故曰「艮其限」也。夤﹐當中脊之肉也。薰﹐燒灼也。旣止加其身之中﹐則上下不通之義也﹐是分列其夤。夤旣分列﹐身將喪亡﹐故憂危之切﹐薰灼其心矣。然則君臣共治﹐大體若身﹐大體不通﹐則君臣不接﹐君臣不接﹐則上下離心﹐列夤則身亡﹐離心則國喪﹐故曰「列其夤﹐厲薰心」。○注「體分兩主﹐大器喪矣」。○正義曰「體分兩主大器喪矣」者﹐大器謂國與身也。此爻亦明施止不得其所也。

《象》曰「艮其限」﹐危薰心也。

六四﹕艮其身﹐無咎。中上稱身﹐履得其位﹐止求諸身﹐得其所處﹐故不陷於咎也。

﹝疏﹞「六四﹐艮其身﹐無咎」。○正義曰「艮其身﹐無咎」者﹐「中上稱身」。六四居止之時﹐已入上體﹐履得其位﹐止求諸身﹐不陷於咎﹐故曰「艮其身﹐無咎」也。求﹐責也。諸﹐之也。

《象》曰「艮其身」﹐止諸躬也。自止其躬不分全體

﹝疏﹞「《象》曰」至「止諸躬也」。○正義曰「止諸躬也」者﹐躬猶身也﹐明能靜止其身﹐不爲躁動也。○注「自止其躬不分全體」。○正義曰﹕艮卦總其兩體以爲二身﹐兩體不分﹐乃謂之全﹐全乃謂之身。以九三居兩體之際﹐在於身中﹐未入上體﹐則是止於下體﹐不與上交﹐所以體分夤列。六四巳入上體﹐則非上下不接﹐故能總止其身不分全體。然則身是總名﹐而言「中上稱身」者何也﹖蓋至中則體分而身喪﹐入上體則不分而身全。九三施止於分體﹐故謂之「限」﹐六四施止於全體﹐故謂之「身」。非中上獨是其身﹐而中下非身也。

六五﹕艮其輔﹐言有序﹐悔亡。施止於輔﹐以處於中﹐故口無擇言﹐能亡其悔也。

﹝疏﹞正義曰﹕輔﹐頰車也﹐能止於輔頰也。以處其中﹐故「口無擇言」也。言有倫序﹐能亡其悔﹐故曰「艮其輔﹐言有序﹐悔亡」。

《象》曰「艮其輔」﹐以中正也。能用中正﹐故「言有序」也。

﹝疏﹞正義曰「以中正」者﹐位𨿽不正﹐以居得其中﹐故不失其正﹐故「言有序」也。

上九﹕惇艮﹐吉。居止之極﹐極止者也。惇重在上﹐不陷非妄﹐宜其「吉」也。

﹝疏﹞正義曰﹕惇﹐厚也。上九居艮之極﹐極止者也。在上能用惇厚以自止﹐不陷非妄﹐宜其吉也﹐故曰「惇艮吉」也。

《象》曰「惇艮」之吉﹐以厚終也。

﹝疏﹞正義曰「以厚終」者﹐言上九能以惇厚自終﹐所以獲「吉」也。

艮下巽上。漸﹕女歸吉﹐利貞。漸者﹐漸進之卦也。「止而巽」﹐以斯適進﹐漸進者也。以止巽爲進﹐故「女歸吉」也。進而用正﹐故「利貞」也。

﹝疏﹞正義曰「漸」者﹐不速之名也。凡物有變移﹐徐而不速﹐謂之漸也。「女歸吉」者﹐歸嫁也。女人生有外成之義﹐以夫爲家﹐故謂嫁曰「歸」也。婦人之嫁﹐備禮乃動﹐故漸之所施﹐吉在女嫁﹐故曰「女歸吉」也。「利貞」者﹐女歸有漸﹐得禮之正﹐故曰「利貞」也。

《彖》曰﹕漸﹐之進也。之於進也。

﹝疏﹞正義曰﹕釋卦名也。漸是徐動之名﹐不當進退﹐但卦所名「漸」﹐是「之於進」也。

「女歸吉」也。進得位﹐往有功也。進以正﹐可以正邦也。其位﹐剛得中也。以漸進得位也。

﹝疏﹞「女歸吉也」至「得中也」。○正義曰「女歸吉也」者﹐漸漸而進之﹐施於人事﹐是女歸之吉也。「進得位﹐往有功也﹐進以正﹐可以正邦也」者﹐此就九五得位剛中釋「利貞」也。言進而得於貴位﹐是「往而有功」也。以六二適九五﹐是進而以正。身旣得正﹐「可以正邦」也。「其位剛得中」者﹐此卦爻皆得位﹐上言進得位﹐嫌是兼二﹑三﹑四等﹐故特言「剛得中」﹐以明得位言﹐言惟是九五也。

止而巽﹐動不窮也。

﹝疏﹞正義曰﹕此就二體廣明漸進之美也。止不爲暴﹐巽能用謙﹐以斯適進﹐物無違拒﹐故能漸而動﹐進不有困窮也。

《象》曰﹕山上有木﹐漸﹐君子以居賢徳善俗。賢徳以止巽則居﹐風俗以止巽乃善。

﹝疏﹞正義曰「山上有木﹐漸」者﹐木生山上﹐因山而髙﹐非是從下忽髙﹐故是漸義也。「君子以居賢徳善俗」者﹐夫止而巽者﹐漸之美也。君子求賢得使居位﹐化風俗使淸善﹐皆須文徳謙下﹐漸以進之。若以卒暴威刑﹐物不從矣。

初六﹕鴻漸於幹﹐小子厲﹐有言﹐無咎。鴻﹐水鳥也。適進之義﹐始於下而升者也﹐故以鴻爲諭之。又皆以進而履之爲義焉﹐始進而位乎窮下﹐又無其應。若履於幹﹐危不可以安也。始進而未得其位﹐則困於小子﹐窮於謗言﹐故曰「小子厲有言」也。困於小子讒諛之言﹐未傷君子之義﹐故曰「無咎」也。

﹝疏﹞「初六鴻漸」至「無咎」。正義曰「鴻漸於幹」者﹐鴻﹐水鳥也。幹﹐水涯也。漸進之道﹐自下升髙﹐故取譬。鴻飛﹐自下而上也。初之始進﹐未得祿位﹐上無應援﹐體又窮下﹐若鴻之進於河之幹﹐不得安寧也﹐故曰「鴻漸於幹」也。「小子厲有言﹐無咎」者﹐始進末得顯位﹐易致陵辱﹐則是危於小子﹐而被毀於謗言﹐故曰「小子厲有言」。小人之言「未傷君子之義」﹐故曰「無咎」也。

《象》曰「小子」之厲﹐義無咎也。

﹝疏﹞正義曰「義無咎」者﹐備如《經》釋。

六二﹕鴻漸於磐﹐飲食衎衎﹐吉。磐﹐山石之安者少。進而得位﹐居中而應﹐本無祿養﹐進而得之﹐其爲歡樂﹐願莫先焉。

﹝疏﹞「六二鴻漸」至「衎衎吉」。○正義曰﹕磐﹐山石之安者也。衎衎﹐樂也。六二「進而得位﹐居中而應」﹐得河安之地﹐故曰「鴻漸於磐」。旣得可安之地﹐所以「飲食衎衎」然﹐樂而獲吉福也﹐故曰「鴻漸於磐﹐飲食衎衎吉」也。○注「磐﹐山石之安者也」。○正義曰﹕馬季良云「山中石磐紆﹐故稱磐也」。鴻是水鳥﹐非是集於山石陵陸之禽﹐而爻辭以此言「鴻漸」者﹐蓋漸之爲義﹐漸漸之於髙﹐故取山石陵陸﹐以應漸髙之義﹐不復系水鳥也。

《象》曰「飲食衎衎」﹐不素飽也。

﹝疏﹞正義曰「不素飽」者﹐素﹐故也﹐故無祿養﹐今日得之﹐故「願莫先焉」。

九三﹕鴻漸於陸。夫徵不復﹐婦孕不育﹐凶。利禦寇。陸﹐髙之頂也。進而之陸﹐與四相得﹐不能復反者也。「夫徵不復」﹐樂於邪配﹐則婦亦不能執貞矣。非夫而孕故不育也。三本艮體而棄乎﹖﹖醜﹐與四相得遂乃不反至使婦孕不育見利忘義貪進忘舊﹐凶之道也。異體合好﹐順而相保﹐物莫能間﹐故「利禦寇」也。

﹝疏﹞「九三鴻漸於陸」至「利禦寇」。○正義曰「鴻漸於陸﹐夫徵不復﹐婦孕不育﹐凶」者﹐陸﹐髙之頂也。九三居下體之上﹐是進而得髙之象﹐故曰「鴻漸於陸」也。進而之陸﹐無應於上﹐與四相比﹐四亦無應﹐近而相得。三本是艮體﹐與初二相同一家﹐棄其羣類﹐而與四合﹐好卽是夫徵而不反復也。夫旣樂於邪配﹐妻亦不能保其貞。非夫而孕﹐故「不育」也。「見利忘義﹐貪進忘舊﹐凶之道也」﹐故曰「夫徵不復﹐婦孕不育﹐凶」也。「利禦寇」者﹐異體合好﹐恐有寇難離間之者﹐然和比相順﹐其相保安﹐物莫能間﹐故曰「利用禦寇」也。○注「陸﹐髙之頂也」。○正義曰「陸﹐髙之頂也」者﹐《爾雅》云「髙平曰陸」﹐故曰「髙之頂」也。

《象》曰「夫徵不復」﹐離羣醜也。「婦孕不育」﹐失其道也。「利用禦寇」﹐順相保也。

﹝疏﹞正義曰「離羣醜」者﹐醜﹐類也。言三與初二﹐𨿽有陰陽之殊﹐同體《艮卦》﹐故謂之「羣醜」也。「失其道也」者﹐非夫而孕﹐孕而不育﹐失道故也。「順相保也」者﹐謂四以陰乘陽﹐嫌其非順﹐然好合相得﹐和比相安﹐故曰「順相保也」。

六四﹕鴻漸於木。或得其桷﹐無咎。鳥而之木﹐得其宜也。「或得其桷」﹐遇安棲也。𨿽乘於剛﹐志相得也。

﹝疏﹞正義曰「鴻漸於木」者﹐「鳥而之木﹐得其宜也」。六四進而得位﹐故曰「鴻漸於木」也。「或得其桷無咎」者﹐桷﹐榱也。之木而遇堪爲桷之枝﹐取其易直可安也。六四與二相得﹐順而相保﹐故曰「或得其桷」。旣與相得﹐無乘剛之咎﹐故曰「無咎」。

《象》曰「或得其桷」﹐順以巽也。

﹝疏﹞正義曰「順以巽也」者﹐言四𨿽乘三體﹐巽而附下﹐三𨿽被乘﹐上順而相保﹐所以六四得其安棲﹐猶「順以巽也」。

九五﹕鴻漸於陵。婦三歲不孕﹐終莫之勝﹐吉。陵﹐次陸者也。進得中位﹐而膈乎三四﹐不得與其應合﹐故「婦三歲不孕」也。各履正而居中﹐三四不能久塞其塗者也。不過三歲﹐必得所願矣。進以正邦﹐三年有成﹐成則道濟﹐故不過三歲也。

﹝疏﹞「九五鴻漸於陵」至「終莫之勝吉」。○正義曰「鴻漸於陵」者﹐陵﹐次陸者也。九五進於中位﹐處於尊髙﹐故曰「鴻漸於陵」。「婦三歲不孕」者﹐有應在二而隔乎三﹑四﹐不得與其應合﹐是二﹑五情意﹐徒相感說﹐而隔礙不交﹐故曰「婦三歲不孕」也。「終莫之勝﹐吉」者﹐然二與五合﹐各履正而居中﹐三﹑四不能久塞其路﹐終得遂其所懷﹐故曰「終莫之勝﹐吉」也。○注「進以正邦」至「不過三歲」。○正義曰「進以正邦﹐三年有成」者﹐九五居尊得位﹐故曰「進以正邦」也。三年有成﹐則三﹑四不敢塞其路﹐故曰「不過三歲」也。

《象》曰「終莫之勝﹐吉」﹐得所願也。

﹝疏﹞正義曰「得所願也」者﹐所願在於與三合好﹐旣各履中正﹐無能勝之﹐故終得其所願也。

上九﹕鴻漸於陸。其羽可用爲儀﹐吉。進處髙絜﹐不累於位﹐無物可以屈其心而亂其志。峨峨淸遠﹐儀可貴也﹐故曰「其羽可用爲儀﹐吉」。

﹝疏﹞正義曰「鴻漸於陸」者﹐上九與三皆處卦上﹐故並稱「陸」。上九最居上極﹐是「進處髙潔」﹐故曰「鴻漸於陸」也。「其羽可用爲儀﹐吉」者﹐然居無位之地﹐是「不累於位」者也。處髙而能不以位自累﹐則其羽可用爲物之儀表﹐可貴可法也﹐故曰「其羽可用爲儀﹐吉也」。必言「羽」者﹐旣以鴻明漸﹐故用羽表儀也。

《象》曰「其羽可用爲儀﹐吉」﹐不可亂也。

﹝疏﹞正義曰「不可亂也」者﹐「進處髙潔﹐不累於位」﹐無物可以亂其志也。

兌下震上。歸妹﹕徵凶﹐無攸利。妹者﹐少女之稱也。兌爲少陰﹐震爲長陽﹐少陰而乘長陽﹐說以動﹐嫁妹之象也。

﹝疏﹞正義曰﹕歸妹者﹐卦名也。婦人謂嫁曰歸﹐「歸妹」猶言嫁妹也。然《易》論歸妹得名不同﹐《泰卦》六五云「帝乙歸妹。」彼據兄嫁妹謂之「歸妹」。此卦名歸妹﹐以妹從娣而嫁﹐謂之「歸妹」。故初九爻辭云「歸妹以娣是」也。上咸卦明二少相感﹐恆卦明二長相承﹐今此卦以少承長﹐非是匹敵﹐明是妹從娣嫁﹐故謂之歸妹焉。古者諸侯一取九女﹐嫡夫人及左右媵皆以侄娣從﹐故以此卦當之矣。不言歸侄者﹐女娣是兄弟之行﹐亦舉尊以包之也。「徵凶﹐無攸利」者﹐歸妹之戒也。徵謂進有所往也。妹從娣嫁﹐本非正匹﹐惟須自守卑退以事元妃。若妾進求寵﹐則有並後凶咎之敗﹐故曰「徵凶﹐無攸利」。

《彖》曰﹕歸妹﹐天地之大義也。天地不交﹐而萬物不興。歸妹﹐人之終始也。陰陽旣合﹐長少又交﹐「天地之大義」﹐人倫之終始。

﹝疏﹞正義曰「歸妹﹐天地之大義也。天地不交﹐而萬物不興」者﹐此舉天地交合﹐然後萬物蕃興﹐證美歸妹之義。所以未及釋卦名﹐先引證者﹐以歸妹之義﹐非人情所欲﹐且違於匹對之理。蓋以聖人制禮﹐令侄娣從其姑娣而充妾媵者﹐所以廣其繼嗣﹐以象天地以少陰少陽﹑長陰長陽之气共相交接﹐所以蕃興萬物也。「歸妹﹐人之終始也」者﹐上旣引天地交合爲證﹐此又舉人事「歸妹」結合其義也。天地以陰陽相合而得生物不已﹐人倫以長少相交而得繼嗣不絕﹐歸妹豈非「天地之大義﹐人倫之終始」也﹖

說以動﹐所歸妹也。少女而與長男交﹐少女所不樂也。而今「說以動」﹐所歸必妹也。𨿽與長男交﹐嫁而系娣﹐是以「說」也。

﹝疏﹞正義曰﹕此就二體釋歸妹之義。少女而與長男交﹐少女所不樂也。而今「說以動」所歸必妹也﹐𨿽與長男交﹐嫁而系於娣﹐是以說也。系娣所以說者﹐旣系娣爲媵﹐不得別適﹐若其不以備數﹐更有動望之憂﹐故系娣而行合禮﹐「說以動」也。

「徵凶」﹐位不當也。履於﹐皆不當位﹐釋「徵凶」之義。位旣不當﹐明非正嫡﹐因說動而更求進﹐妖邪之道也﹐所戒其「徵凶」也。

「無攸利」﹐柔乘剛也。以徵則有不正之凶﹐以處則有乘剛之逆。

﹝疏﹞「無攸利﹐柔乘剛也」。○正義曰﹕此因六三﹑六五乘剛﹐釋「無攸利」之義。夫陽貴而陰賤﹐以妾媵之賤﹐進求殊寵﹐卽是以賤陵貴﹐故無施而利也。○注「以徵則」至「有乘剛之逆也」。○正義曰﹕《彖》以失位釋「徵凶」﹐乘剛釋「無攸利」﹐而《注》連引言之者﹐《略例》云「去初﹑上而論位分﹐則三﹑五各在一卦之上﹐何得不謂之陽﹖三﹑四各在一卦之下﹐何得不謂之陰﹖然則二﹑四陰位也﹐三﹑五陽位也。」陽應在上﹐陰應在下﹐今二﹑三﹑四﹑五﹐並皆失位﹐其勢自然柔皆乘剛﹐其猶妾媵求寵﹐其勢自然以賤陵貴﹐以明柔之乘剛﹐緣於失正而進也。

《象》曰﹕澤上有雷﹐歸妹。君子以求終知敝。歸妹﹐相終始之道也﹐故以「永終知敝」。

﹝疏﹞正義曰「澤上有雷」﹐「說以動」也。故曰「歸妹君子以永終知敝」者﹐「歸妹相終始之道也」﹐故君子象此以永長其終﹐知應有不終之敝故也。

初九﹕歸妹以娣﹐跛能履﹐徵吉。少女而與長男爲耦﹐非敵之謂﹐是娣從之義也。妹﹐少女之稱也。少女之行﹐善莫若娣。夫承嗣以君之子﹐𨿽幼而不妄行﹐少女以娣﹐𨿽「跛能履」﹐斯乃恆久之義﹐吉而相承之道也。以斯而進﹐吉其宜也。

﹝疏﹞「初九」至「貞吉」。○正義曰「歸妹以娣」者﹐少女謂之妹﹐從娣而行謂之歸。初九以兌適震﹐非夫婦匹敵﹐是從娣之義也﹐故曰「歸妹以娣」也。「跛能履」者﹐妹而繼姊爲娣﹐𨿽非正配﹐不失常道﹐譬猶跛人之足然。𨿽不正﹐不廢能履﹐故曰「跛能履」也。「徵吉」者﹐少長非偶﹐爲妻而行則凶焉﹐爲娣而行則吉﹐故曰「徵吉」也。○注「夫承嗣以君之子」至「吉其宜也」。○正義曰「夫承嗣以君之子﹐𨿽幼而不妄行」者﹐此爲少女作此例也。言君之子宜爲嗣承﹐以類妃之妹應爲娣也。立嗣宜取長﹐然君之子𨿽幼而立之﹐不爲妄也。以言行嫁宜匹敵。然妃之妹𨿽至少﹐而爲娣則可行也。

《象》曰「歸妹以娣」﹐以恆也。「跛能履」﹐吉相承也。

﹝疏﹞正義曰「以恆也」者﹐妹而爲娣﹐恆久之道也。「吉相承也」者﹐行得其宜﹐是相承之道也。

九二﹕眇能視﹐利幽人之貞。𨿽失其位﹐而居內處中﹐眇猶能視﹐足以保常也。在內履中﹐而能守其常﹐故」利幽人之貞「也。

﹝疏﹞正義曰﹕九二不雲歸妹者﹐旣在歸妹之卦﹐歸妹可知﹐故無不言也。然九二𨿽失其位﹐不廢居內處中。以言歸妹﹐𨿽非正配﹐不失交合之道﹐猶如眇目之人﹐視𨿽不正﹐不廢能視耳﹐故曰「眇能視」也。「利幽人之貞」者﹐居內處中﹐能守其常﹐施之於人﹐是處幽而不失其貞正也。故曰「利幽人之貞也」。

《象》曰「利幽人之貞」﹐未變常也。

﹝疏﹞正義曰「未變常也」者﹐貞正者人之常也﹐九三失位﹐嫌其變常不貞也﹐能以履中不偏﹐故云「未變常」也。

六三﹕歸妹以須﹐反歸以娣。室主猶存﹐而求進焉。進未值時﹐故有須也。不可以進﹐故「反歸」待時﹐「以娣」乃行也。

﹝疏﹞正義曰「歸妹以須」者﹐六三在「歸妹」之時﹐處下體之上﹐有欲求爲室主之象﹐而居不當位﹐則是室主獨存﹐室主旣存﹐而欲求進﹐爲末值其時也。未當其時﹐則宜有待﹐故曰「歸妹以須也」。「反歸以娣」者﹐旣而有須﹐不可以進﹐宜反歸待時﹐以娣乃行﹐故曰「反歸以娣」。

《象》曰「歸妹以須」﹐未當也。

﹝疏﹞正義曰「未當也」者﹐未當其時﹐故宜有待也。

九四﹕歸妹愆期﹐遲歸有時。夫以不正無應而適人也﹐必須彼道窮盡﹐無所與交﹐然後乃可以往﹐故「愆期遲歸」﹐以待時也。

﹝疏﹞正義曰﹕九四居下得位﹐又無其應﹐以斯適人﹐「必待彼道窮盡﹐無所與交﹐然後乃可以往」﹐故曰「愆期遲歸有時」也。

《象》曰「愆期」之志﹐有待而行也。

﹝疏﹞正義曰﹕嫁宜及時。今乃過期而遲歸者﹐此嫁者之志﹐正欲有所待而後乃行也。

六五﹕帝乙歸妹﹐其君之袂﹐不如其娣之袂良。月幾望﹐吉。歸妹之中﹐獨處貴位﹐故謂之「帝乙歸妹」也。袂﹐衣袖﹐所以爲禮容者也。「其君之袂」﹐爲帝乙所寵也﹐卽五也。爲帝乙所崇飾﹐故謂之「其君之袂」也。配在九二﹐兌少震長﹐以長從少﹐不若以少從長之爲美也﹐故曰「不若其娣之袂良」也。位在乎中﹐以貴而行﹐極陰之盛﹐以斯適配﹐𨿽不若少﹐往亦必合﹐故曰「月幾望﹐吉」也。

﹝疏﹞「六五帝乙」至「幾望吉」。○正義曰「帝乙歸妹」者﹐六五居歸妹之中﹐「獨處貴位」﹐是帝王之所嫁妹也﹐故曰「帝乙歸妹」。「其君之袂﹐不如其娣之袂良」者﹐六五𨿽處貴位﹐卦是長陽之卦﹐若以爻爲人﹐卽是婦人之道﹐故爲帝乙之妹。旣居長卦﹐乃是長女之象﹐其君卽五也。袂﹐衣袖也﹐所舉斂以爲禮容﹐帝王嫁妹﹐爲之崇飾﹐故曰「其君之袂」也。「配在九二﹐兌少震長﹐以長從少」者﹐可以從少﹐𨿽有其君崇飾之袂﹐猶不若以少從長之爲美﹐故曰「不如其娣之袂良」也。「月幾望吉」者﹐陰而貴盛﹐如月之近望﹐以斯適配﹐𨿽不如以少從長﹐然以貴而行﹐往必合志﹐故得吉也﹐故曰「月幾望﹐吉」也。

《象》曰「帝乙歸妹﹐不如其娣之袂良」也。其位在中﹐以貴行也。

﹝疏﹞「象曰」至「以貴行也」。○正義曰「帝乙歸妹﹐不如其娣之袂良」者﹐釋其六五𨿽所居貴位﹐言長不如少也﹐言不必少女﹐而從於長男也。「其位在中﹐以貴行也」者﹐釋「月幾望﹐吉」也。旣以長適少﹐非歸妹之美而得吉者﹐其位在五之中﹐以貴盛而行﹐所往必得合﹐而獲吉也。

上六﹕女承筐﹐無實﹐士刲羊﹐無血﹐無攸利。羊謂三也。處卦之窮﹐仰無所承﹐下又無應﹐爲女而承命﹐則筐虛而莫之與。爲士而下命﹐則「刲羊」而「無血」。「刲血」而「無血」﹐不應所命也。進退莫與﹐故曰「無攸利」也。

﹝疏﹞「上六」至「無攸利」。○正義曰﹕女之爲行﹐以上有承順爲美﹔士之爲功﹐以下有應命爲貴﹐上六處卦之窮﹐仰則無所承受﹐故爲女承筐﹐則虛而無實。又下無其應﹐下命則無應之者﹐故爲「士刲羊」則乾而「無和」﹐故曰「女承筐﹐無實﹐士刲羊無血。」則進退莫與﹐故無所利。

《象》曰﹕上六「無實」﹐承虛筐也。

﹝疏﹞正義曰「承虛筐」者﹐筐本盛幣﹐以幣爲實。今之「無實」﹐正是承捧虛筐﹐空無所有也。

《周易正義》注魏﹟王弼等疏唐﹟孔穎達

《周易正義》

下經丰傳卷六

下經丰傳卷六

離下震上。丰﹕亨﹐王假之。大而亨者﹐王之所至。

﹝疏﹞正義曰「丰﹐亨」者﹐「丰」﹐卦名也﹐《彖》及《序卦。皆以「大」訓「丰」也﹐然則丰者﹐多大之名﹐盈足之義﹐財多徳大﹐故謂之爲丰。徳大則無所不容﹐財多則無所不齊。無所擁礙謂之爲「亨」﹐故曰「丰﹐亨」。「王假之」者﹐假﹐至也﹐丰亨之道﹐王之所尙﹐非有王者之徳﹐不能至之﹐故曰「王假之」也。

勿憂﹐宜日中。丰之爲義﹐闡弘微細﹐通夫隱滯者也﹐爲天下之主﹐而令微隱者不亨﹐憂未巳也﹐故至「丰亨」﹐乃得勿憂也。用夫丰亨不憂之徳﹐宜處天中﹐以偏照者也﹐故曰「宜日中」也。

﹝疏﹞正義曰﹕勿﹐無也。王能至於丰亨﹐乃得無復憂慮﹐故曰「勿憂也」。用夫丰亨無憂之徳﹐然後可以君臨萬國﹐徧照四方﹐如日中之時﹐徧照天下﹐故曰「宜日中」也。

《彖》曰﹕丰﹐大也。音闡大之大也。

﹝疏﹞「彖曰﹕丰﹐大也」。○正義曰「丰﹐大也」者﹐釋卦名﹐正是弘大之義也。○注「音闡大之大也」。○正義曰﹕闡者﹐弘廣之言﹐凡物之大﹐其有二種﹐一者自然之大﹐一者由人之闡弘使大。「丰」之爲義﹐旣闡弘微細﹐則丰之稱大﹐乃闡大之大﹐非自然之大﹐故音之也。

明以動﹐故丰。王假之﹐尙大也。大者王之所尙﹐故至之也。

﹝疏﹞正義曰「動故丰」者﹐此就二體﹐釋卦得名﹐爲丰之意﹐動而不明﹐未能光大資明以動﹐乃能致丰﹐故曰「明以動故丰」也。「王假之﹐尙大也」者﹐丰大之道﹐王所崇尙﹐所以王能至之﹐以能尙大故也。

「勿憂﹐宜日中」﹐宜照天下也。以勿憂之徳﹐故宜照天下也。

﹝疏﹞正義曰﹕日中之時﹐徧照天下﹐王無憂慮﹐徳乃光被﹐同於日中之盈﹐故曰「勿憂﹐宜日中﹐宜照天下也」。

日中則昃﹐月盈則食﹐天地盈虛﹐與時消息﹐而況於人乎﹖況於鬼神乎﹖丰之爲用﹐困於昃食者也。施於未足則尙丰﹐施於巳盈則方溢﹐不可以爲常﹐故具陳消息之道者也。

﹝疏﹞正義曰﹕此孔子因丰設戒﹐以上言王者以丰大之徳﹐照臨天下﹐同於日中。然盛必有衰﹐自然常理。日中至盛﹐過中則昃﹔月滿則盈﹐過盈則食。天之寒暑往來﹐地之陵谷遷貿﹐盈則與時而息﹐虛則與時而消。天地日月﹐尙不能久﹐況於人與鬼神﹐而能長保其盈盛乎﹖勉令及時修徳﹐仍戒居存慮亡也。此辭先陳天地﹐後言人﹑鬼﹑神者﹐欲以輕譬重﹐亦先尊後卑也。而日月先天地者﹐承上「宜日中」之下﹐遂言其昃食﹐因舉日月以對之﹐然後並陳天地﹐作文之體也。

《象》曰﹕雷電皆至﹐丰。君子以折獄致刑。文明以動﹐不失情理也。

﹝疏﹞正義曰「雷電皆至﹐丰」者﹐雷者﹐天之威動﹐電者﹐天之光耀。雷電俱至﹐則威明備﹐足以爲丰也。「君子以折獄致刑」者﹐君子法象天威而用刑罰﹐亦當文明以動﹐折獄斷決也。斷決獄訟﹐須得虛實之情﹔致用刑罰﹐必得輕重之中。若動而不明﹐則淫濫斯及﹐故君子象於此卦而折獄致刑。

初九﹕遇其配主﹐𨿽旬無咎﹐往有尙。處丰之初﹐其配在四﹐以陽適陽﹐以明之動﹐能相光大者也。旬﹐均也。𨿽均無咎﹐往有尙也。初﹑四俱陽爻﹐故曰「均」也。

﹝疏﹞正義曰「遇其配主」者﹐丰者﹐文明必動﹐尙乎光大者也。初配在四﹐俱是陽爻以陽適陽以明之動能相光大者﹐也。故曰「遇其配主也。𨿽旬無咎往有尙者﹐旬均也﹐俱是陽爻﹐謂之爲均﹐非是陰陽相應﹐嫌其有咎﹐以其能相光大﹐故𨿽均﹐可以無咎﹐而往有嘉尙也﹐故曰「𨿽均無咎﹐往有尙」也。

《象》曰「𨿽旬無咎」﹐過旬災也。過均則爭﹐交斯叛也。

﹝疏﹞「象曰」至「災也」。○正義曰「過旬災光」者﹐言勢若不均﹐則相傾奪。旣相傾奪﹐則爭競乃興﹐而相違背﹐災咎至焉﹐故曰「過旬災也」。○注「過均」至「叛也」。○正義曰﹕初﹐四應配﹐謂之爲交﹐勢若不均﹐則初﹑四之相交﹐於斯乖叛矣。

六二﹕丰其蔀﹐日中見斗。往得疑疾﹐有孚發若﹐吉。蔀﹐覆曖﹐鄣光明之物也。處明動之時﹐不能自丰以光大之徳﹐旣處乎內﹐而又以陰居陰﹐所丰在蔀﹐幽而無睹者也﹐故曰「丰其蔀﹐日中見斗」也。日中者﹐明之盛也﹔斗見者﹐闇之極也。處盛明而丰其蔀﹐故曰「日中見斗」。不能自發﹐故往得疑疾。然履中當位﹐處闇不邪﹐有孚者也。若﹐辭也。有孚可以發其志﹐不困於闇﹐故獲吉也。

﹝疏﹞「六二丰其蔀」至「有孚發若吉」。○正義曰「丰其蔀」者﹐二以陰居遙又處於內﹐幽闇無所睹見﹐所丰在於覆蔽﹐故曰「丰其蔀」也。蔀者﹐覆曖﹐障光明之物也。「日中見斗」者﹐二居離卦之中﹐如日正中﹐則至極盛者也。處日中盛明之時﹐而斗星顯見﹐是二之至闇﹐使斗星見明者也。處光大之世﹐而爲極闇之行﹐譬日中而斗星見﹐故曰「日中見斗」也。二﹑五俱陰﹐二巳見斗之闇﹐不能自發﹐以自求於五﹐往則得見疑之疾﹐故曰「往得疑疾」也。然居中履正﹐處闇不邪﹐是有信者也。有信以自發其志﹐不困於闇﹐故獲吉也。故曰「有孚發若﹐吉」也。

《象》曰「有孚發若」﹐信以發志也。

﹝疏﹞正義曰﹕信以發志者﹐𨿽處幽闇而不爲邪﹐是有信以發其丰大之志﹐故得吉也。

九三﹕丰其沛﹐日中見沬。折其右肱﹐無咎。沛﹐幡幔﹐所以禦盛光也。沬﹐微昧之明也。應在上六﹐志在乎陰﹐𨿽愈乎以陰處陰﹐亦未足以免於闇也。所丰在沛﹐日中則見沬之謂也。施明﹐則見沬而巳﹐施用﹐則折其右肱﹐故可以自守而巳﹐未足用也。

﹝疏﹞正義曰「丰其沛﹐日中見沬」者﹐沛﹐幡幔﹐所以禦盛光也。沬﹐微昧之明也﹐以九三應在上六﹐志在乎陰﹐𨿽愈於六二以陰處陰﹐亦未見免於闇也﹐是所以「丰在沛﹐日中見沬」。夫處光大之時﹐而丰沛見沬﹐𨿽愈於丰蔀見斗﹐然施於大事﹐終不可用。假如折其右肱﹐自守而巳﹐乃得無咎﹐故曰「折其右肱﹐無咎」。

《象》曰﹕丰其沛﹐不可大事也。明不足也。

﹝疏﹞正義曰「不可大事」者﹐當光大之時﹐可爲大事﹐明不足﹐故不可爲大事也。

折其右肱﹐終不可用也。𨿽有左在﹐不足用也。

﹝疏﹞正義曰「終不可用」者﹐凡用事在右肱﹐右肱旣折﹐𨿽有左在﹐終不可用也。

九四﹕丰其蔀﹐日中見斗。遇其夷主﹐吉。以陽居陰﹐丰其蔀也。得初以發﹐夷主吉也。

﹝疏﹞正義曰「丰其蔀」者﹐九四以陽居陰﹐闇同於六二﹐故曰「丰其蔀」也。「日中見斗﹐遇其夷主﹐吉」者﹐夷﹐平也。四應在初﹐而同是陽爻﹐能相顯發﹐而得其吉﹐故曰「遇其夷主﹐吉」也。言四之與初交相爲主者﹐若賓主之義也。若據初適四﹐則以四爲主﹐故曰「遇其配主」。自四之初﹐則以初爲主﹐故曰「遇其夷主」也。二陽體敵﹐兩主均平﹐故初謂四爲「旬」﹐而四謂初爲「夷」也。

《象》曰「丰其蔀」﹐位不當也。「日中見斗」﹐幽不明也。「遇其夷主」﹐吉行也。

﹝疏﹞正義曰「位不當」者﹐止謂以陽居陰﹐而位不當﹐所以丰蔀而闇者也。「幽不明也」者﹐日中盛則反而見斗﹐以譬當光大而居陰﹐是應明而幽闇不明也。「吉行也」者﹐處於陰位﹐爲闇巳甚﹐更應於陰﹐無由獲吉﹐猶與陽相遇﹐故得吉行也。

六五﹕來章有慶譽﹐吉。以陰之質﹐來適尊陽之位﹐能自光大﹐章顯其徳﹐獲慶譽也。

﹝疏﹞正義曰﹕六五處丰大之世﹐以陰柔之質﹐來適尊陽之位﹐能自光大﹐章顯其徳﹐而獲慶善也。故曰「來章有慶譽﹐吉」也。

《象》曰﹕六五之吉﹐有慶也。

﹝疏﹞正義曰「有慶也」者﹐言六五以柔處尊﹐履得其中﹐故致慶譽也。

上六﹕丰其屋﹐蔀其家﹐闚其戶﹐闃其無人。三歲不覿﹐凶。屋﹐藏蔭之物﹐以陰處極而最在外﹐不履於位﹐深自幽隱﹐絕迹深藏者也。旣丰其屋﹐又蔀其家﹐屋厚家覆﹐闇之甚也。𨿽闚其戶﹐闃其無人﹐棄其所處﹐而自深藏也。處於明動尙大之﹐時而深自幽隱﹐以髙其行﹔大道旣濟﹐而猶不見﹐隱不爲賢﹐更爲反道﹐凶其宜也。三年﹐丰道之成。治道未濟﹐隱猶可也﹔旣濟而隱﹐是以治爲亂者也。

﹝疏﹞「上六丰其屋」至「不覿」。○正義曰﹕屋者﹐藏蔭隱蔽之物也。上六﹐以陰處陰﹐極以處外﹐不履於位﹐是深自幽隱﹐絕迹深藏也。事同丰厚於屋者也。旣丰厚其屋﹐而又覆鄣其家﹐屋厚家闇﹐蔽鄣之甚也。𨿽闚視其戶﹐而闃寂無人﹐棄其所處﹐而自深藏也。處於丰大之世﹐隱不爲賢。治道未濟﹐隱猶可也﹔三年丰道巳成﹐而猶不見﹐所以爲凶﹐故曰「丰其屋﹐蔀其家﹐闚其戶﹐闃其無人﹐三歲不覿﹐凶」。

《象》曰「丰其屋」﹐天際翔也。翳光最甚者也。

﹝疏﹞正義曰「天祭翔也」者﹐如鳥之飛翔於天際﹐言隱翳之深也。

「闚其戶﹐闃其無人」﹐自藏也。可以出而不出﹐自藏之謂也﹐非有爲而藏。不出戶庭﹐失時致凶﹐況自藏乎﹖凶其宜也。

﹝疏﹞正義曰「自藏也」者﹐言非有爲而當自藏﹐可以出而不出﹐無事自爲隱藏也。

艮下離上。旅﹕小亨﹐旅貞吉。不足全夫貞吉之道﹐惟足以爲旅之貞吉﹐故特重曰「旅﹐貞吉」也。

﹝疏﹞正義曰﹕旅者﹐客寄之名﹐羈旅之稱﹐失其本居﹐而寄他方﹐謂之爲旅。旣爲羈旅﹐苟求僅存﹐𨿽得自通﹐非甚光大﹐故《旅》之爲義﹐小亨而巳﹐故曰「旅﹐小亨」。羈旅而獲小亨﹐是旅之正吉﹐故曰「旅﹐貞吉」也。

《彖》曰「旅﹐小亨」﹐柔得中乎外﹐而順乎剛﹐止而麗乎明﹐是以「小亨﹐旅貞吉」也。夫物失其主則散﹐柔乘於剛則乖。旣乖且散﹐物皆羈旅﹐何由得小亨而吉乎﹖夫陽爲物長﹐而陰皆順陽。惟六五乘剛﹐而復得中乎外﹐以承於上﹐陰凶順陽﹐不爲乖逆。止而麗明﹐動不履妄﹐𨿽不及剛得尊位﹐恢弘大通﹐是以小亨。令附旅者﹐不失其正﹐得其所安也。

﹝疏﹞「《彖》曰」至「貞吉也」。○正義曰「旅﹐小亨」者﹐舉《經》文也。柔得中乎外而順乎剛﹐止而麗乎明﹐是以「小亨」。「旅貞吉」者﹐此就六五及二體﹐釋旅得亨貞之義﹐柔處於外﹐弱而爲客之象﹐若所託不得其主﹐得主而不能順從﹐則乖逆而離散﹐何由得自通而貞吉乎﹖今柔𨿽處外而得中順陽﹐則是得其所託﹐而順從於主。又止而麗明﹐動不履妄﹐故能於寄旅之時﹐得通而正﹐不失所安也。

旅之時義大矣哉﹗旅者大散﹐物皆失其所居之時也。咸失其居﹐物願所附﹐豈非知者有爲之時﹖

﹝疏﹞正義曰﹕此嘆美寄旅之時﹐物皆失其所居。若能與物爲附﹐使旅者獲安﹐非小才可濟﹐惟大智能然。故曰「旅之時義大矣哉」。

《象》曰﹕山上有火﹐旅。君子以明﹐愼用刑而不畱獄。止以明之﹐刑戮詳也。

﹝疏﹞正義曰﹕火在山上﹐逐艸而行﹐勢不久畱﹐故爲旅象。又上下二體﹐艮止離明﹐故君子象此﹐以靜止明察﹐審愼用刑﹐而不稽畱獄訟。

初六﹕旅瑣瑣﹐斯其所取災。最處下極﹐寄旅不得所安﹐而爲斯賤之役﹐所取致災﹐志窮且困。

﹝疏﹞正義曰「旅瑣瑣﹐斯其所取災」者﹐瑣瑣者﹐細小卑賤之貌也。初六當旅之時﹐最處下極﹐是寄旅不得所安﹐而爲斯卑賤之役。然則爲斯卑賤勞役﹐由其處於窮下﹐故致此災﹐故曰「旅瑣瑣斯其所取災」也。

《象》曰「旅瑣瑣」﹐志窮災也。

﹝疏﹞正義曰「志窮災」﹐志意窮困﹐自取此災也。

六二﹕旅卽次﹐懷其資﹐得童僕貞。次者﹐可以安行旅之地也。懷﹐來也。得位居中﹐體柔奉上﹐以此寄旅﹐必獲次捨。懷來資貨﹐得童僕之所正也。旅不可以處盛﹐故其美盡於童僕之正也。過斯以往﹐則見害矣。童僕之正﹐義足而巳。

﹝疏﹞正義曰「旅卽次﹐懷其資﹐得童僕貞」者﹐得位居中﹐體柔承上﹐以此而爲寄旅﹐必爲主君所安﹐旅得次捨﹐懷來資貨﹐又得童僕之正﹐不同初六賤役﹐故曰「旅卽次﹐懷其資﹐得童僕貞」。

《象》曰「得童僕貞」﹐終無尢也。

﹝疏﹞正義曰「終無尢」者﹐旅不可以處盛﹐盛則爲物所害。今惟正於童僕﹐則終保無咎也。

九三﹕旅焚其次﹐喪其童僕﹐貞厲。居下體之上﹐與二相得﹐以寄旅之身而爲施下之道﹐與萌侵權﹐主之所疑也﹐故次焚僕喪﹐而身危也。

﹝疏﹞「九三旅焚其次」至「貞厲」。○正義曰「旅焚其次﹐喪其童僕﹐貞厲」者﹐九三居下體之上﹐下據於二﹐上無其應﹐與二相得﹐是欲自尊而惠施於下也。以羈旅之身而爲惠下之道﹐是與萌侵權﹐爲主君之所疑也。爲君主所疑﹐則被黜而見害﹐故焚其次捨﹐喪其童僕之正而身危也。○注「與萌」至「所疑也」。正義曰「與萌侵權」者﹐言與得政事之萌﹐漸侵奪主君之權勢﹐若齊之田氏﹐故爲主所疑也。

《象》曰「旅焚其次」﹐亦以傷矣。以旅與下﹐其義喪也。

﹝疏﹞正義曰「亦以傷矣」者﹐言失其所安﹐亦可悲傷也。「其義喪」者﹐言以旅與下﹐理是喪亡也。

九四﹕旅於處﹐得其資斧﹐我心不快。斧所以斫除荊棘﹐以安其捨者也。𨿽處上體之下﹐不先於物﹐然而不得其位﹐不獲平坦之地﹐客於所處﹐不得其次﹐而得其資斧之地﹐故其心不快也。

﹝疏﹞正義曰「旅於處﹐得其資斧﹐我心不快」者﹐九四處上體之下﹐不同九三之自尊﹐然不得其位﹐猶寄旅之人﹐求其次捨﹐不獲平坦之所﹐而得用斧之地。言用斧除荊棘﹐然後乃處﹐故曰「旅於處﹐得其資斧」也。求安處而得資斧之地﹐所以其心不快也。

《象》曰「旅於處」﹐未得位也。「得其資斧」﹐心未快也。

六五﹕射雉一矢﹐亡。終以譽命。射雉以一矢﹐而復亡之﹐明𨿽有雉﹐終不可得矣。寄旅而進﹐𨿽處於文明之中﹐居於貴位﹐此位終不可有也。以其能知禍福之萌﹐不安其處以乘其下﹐而上承於上﹐故終以譽而見命也。

﹝疏﹞「六五射雉」至「以譽命」。○正義曰「射雉一矢亡﹐終以譽命」者﹐羈旅不可以處盛位﹐六五以羈旅之身﹐進居貴位﹐其位終不可保﹐譬之射雉﹐惟有一矢﹐射之而復亡失其矢﹐其雉終不可得﹐故曰「射雉一矢亡」也。然處文明之內﹐能照禍福之幾﹐不乘下以侵權﹐而承上以自保﹐故得終以美譽而見爵命﹐故曰「終以譽命」也。

《象》曰「終以譽命」﹐上逮也。

﹝疏﹞正義曰「上逮」者﹐逮﹐及也﹐以能承及於上﹐故得「終以譽命」也。

上九﹕鳥焚其巢﹐旅人先笑後號咷。喪牛於易﹐凶。居髙危而以爲宅﹐巢之謂也。客旅得上位﹐故先笑也。以旅而處於上極﹐眾之所嫉也。以不親之身而當被害之地﹐必凶之道也﹐故曰「後號咷」。牛者﹐稼穡之資。以旅處上﹐無所同嫉﹐故「喪牛於易」﹐不在於難。物莫之與﹐危而不扶﹐喪牛於易﹐終莫之聞。莫之聞﹐則傷之者至矣。

﹝疏﹞正義曰「鳥焚其巢﹐旅人先笑後號咷﹐喪牛於易﹐凶」者﹐最居於上﹐如鳥之巢﹐以旅處上﹐必見傾奪﹐如鳥巢之被焚﹐故曰「鳥焚其巢」也。客得上位﹐所以「先笑」。凶害必至﹐故「後號咷」。無所同嫉﹐喪其稼穡之資﹐理在不難﹐故曰「喪牛於易」。物莫之與﹐則傷之者至矣﹐故曰「凶」也。

《象》曰﹕以旅在上﹐其義焚也。「喪牛於易」﹐終莫之聞也。

﹝疏﹞正義曰「終莫之聞也」者﹐眾所同疾﹐危而不扶﹐至於喪牛於易﹐終無以一言告之﹐使聞而悟也。

巽下巽上。巽﹕小亨。全以巽爲徳﹐是以小亨也。上下皆巽﹐不違其令﹐命乃行也。故申命行事之時﹐上下不可以不巽也。

﹝疏﹞正義曰「巽者卑順之名。《說卦》云「巽﹐入也。」蓋以巽是象風之卦﹐風行無所不入﹐故以「入」爲訓。若施之於人事﹐能自卑巽者﹐亦無所不容。然巽之爲義﹐以卑順爲體﹐以容入爲用﹐故受「巽」名矣。上下皆巽﹐不爲違逆﹐君唱臣和﹐教令乃行﹐故於重巽之卦﹐以明申命之理。𨿽上下皆巽﹐命令可行﹐然全用卑巽﹐則所通非大﹐故曰「小亨」。

利有攸往。巽悌以行﹐物無距也。

﹝疏﹞正義曰﹕巽悌以行﹐物無違距﹐故曰「利有攸往」。

利見大人。大人用之﹐道愈隆。

﹝疏﹞正義曰﹕但能用巽者﹐皆無往不利﹐然大人用巽﹐其道愈隆﹐故曰「利見大人」﹐明上下皆須用巽也。

《彖》曰﹕重巽以申命。命乃行也。未有不巽而命行也。

﹝疏﹞正義曰﹕此卦以卑巽爲名﹐以申命爲義。故就二體上下皆巽﹐以明可以申命也。上巽能接於下﹐下巽能奉於上﹐上下皆巽﹐命乃得行﹐故曰「重巽以申命也」。

剛巽乎中正而志行。以剛而能用巽﹐處乎中正﹐物所與也。

﹝疏﹞正義曰「剛巽乎中正而志行」者﹐𨿽上下皆巽﹐若命不可從﹐則物所不與也。故又因二五之爻﹐剛而能巽﹐不失其中﹐所以志意得行﹐申其命令也。

柔皆順乎剛。明無違逆﹐故得小亨。

﹝疏﹞「柔皆順乎剛」。○正義曰「柔皆順乎剛」者﹐剛𨿽巽爲中正﹐柔若不順乎剛﹐何所申其命乎﹖故又就初﹑九各處卦下﹐柔皆順剛﹐無有違逆﹐所以教命得申﹐成小亨以下之義也。○注「明無違」至「得小亨」。○正義曰﹕案《彖》並舉「小亨﹐利有攸往﹐利見大人」以結之﹐則柔皆順剛之意﹐不事釋「小亨」二字﹐而《注》獨言「明無違逆﹐故得小亨」者﹐褚氏云「夫獻可替否﹐其道乃弘﹕柔皆順剛﹐非大通之道﹐所以文王系『小亨』之辭﹐孔子致『皆順』之釋。」案﹕王注上下卦之體﹐皆以巽言之﹐柔不違剛﹐正是巽義﹐故知「皆順」之言﹐通釋諸辭也。

是以「小亨﹐利有攸往﹐利見大人」。

﹝疏﹞正義曰「是以小亨」以下﹐釋《經》結也。

《象》曰﹕隨風﹐巽。君子以申命行事。

﹝疏﹞正義曰「隨風﹐巽」者﹐兩風相隨﹐故曰「隨風」﹐風旣相隨﹐物無不順﹐故曰「隨風﹐巽」。「君子以申命行事」者﹐風之隨至﹐非是令初﹐故君子訓之以申命行事也。

初六﹕進退﹐利武人之貞。處令之初﹐未能服令者也。故進退也。成命齊邪﹐莫善武人﹐故「利武人之貞」以整之。

﹝疏﹞正義曰﹕初六﹐處令之初﹐法未宣﹐著體於柔巽﹐不能自決﹐心懷進退﹐未能從令者也。成命齊邪﹐莫善威武﹐旣未能從令﹐則宜用武人之正﹐以整齊之﹐故曰「進退﹐利武人之貞」也。

《象》曰「進退」﹐志疑也。巽順之志﹐進退疑懼。

﹝疏﹞正義曰「志疑」者﹐欲從之﹐則未明其令﹔欲不從﹐則懼罪及巳﹐志意懷疑﹐所以進退也。

「利武人之貞」﹐志治也。

﹝疏﹞正義曰「志治也」者﹐武非行令所宜﹐而言利武人者﹐志在使人從治﹐故曰「利武人」。其猶《蒙卦》初六《象》曰「利用刑人﹐以正法也」。

九二﹕巽在牀下﹐用史巫紛若﹐吉﹐無咎。處巽之中﹐旣在下位﹐而復以陽居陰﹐卑巽之甚﹐故曰「巽在牀下」也。卑甚失正﹐則入於咎過矣。能以居中而施至卑於神祗﹐而不用之於威勢﹐則乃至於紛若之吉﹐而亡其過矣。故曰「用史巫紛若﹐吉﹐無咎」也。

﹝疏﹞正義曰「巽在牀下」者﹐九二處巽下體﹐而復以陽居陰﹐卑巽之甚﹐故曰「巽在牀下」。「用史巫紛若﹐吉﹐無咎」者﹐史謂祝史﹐巫謂巫覡﹐並是接事鬼神之人也。紛若者﹐盛多之貌。卑甚失正﹐則入於過咎。人有威勢﹐易爲行恭﹔神道無形﹐多生怠慢。若能用居中之徳﹐行至卑之道﹐用之於神祗﹐不行之於威勢﹐則能致之於盛多之吉﹐而無咎過﹐故曰「用史巫紛若﹐吉﹐無咎」也。

《象》曰「紛若」之「吉」﹐得中也。

﹝疏﹞正義曰「得中」者﹐用卑巽於神祗﹐是行得其中﹐故能致紛若之吉也。

九三﹕頻巽﹐吝。頻﹐頻蹙﹐不樂而窮﹐不得巳之謂也。以其剛正而爲四所乘﹐志窮而巽﹐是以吝也。

﹝疏﹞正義曰「頻巽﹐吝」者﹐頻者﹐頻蹙憂戚之容也﹐九三體剛居正﹐爲四所乘﹐是志意窮屈﹐不得申遂也。旣處巽時﹐只得受其屈辱也﹐頻蹙而巽﹐鄙吝之道﹐故曰「頻巽﹐吝」也。

《象》曰「頻巽」之「吝」﹐志窮也。

﹝疏﹞正義曰「志窮」者﹐志意窮屈﹐所以爲吝也。

六四﹕悔亡﹐田獲三品。乘剛﹐悔也﹐然得位承五﹐卑得所奉。𨿽以柔乘剛﹐而依尊履正﹐以斯行命﹐必能獲彊暴﹐遠不仁者也。獲而有益﹐莫善三品﹐故曰「悔亡﹐田獲三品」。一曰乾豆﹐二曰賓客﹐三曰充君之庖。

﹝疏﹞正義曰「悔亡﹐田獲三品」者﹐六四有乘剛之悔﹐然得位承尊﹐得其所奉﹐𨿽以柔乘剛﹐而依尊履正﹐以斯行命﹐必能有功﹐取譬田獵﹐能獲而有益﹐莫善三品﹐所以得悔亡。故曰「悔亡﹐田獲三品」也。三品者﹐一曰乾豆﹐二曰賓客﹐三曰充君之庖廚也。

《象》曰﹕田獲三品﹐有功也。

﹝疏﹞正義曰「有功」者﹐田獵有獲﹐以諭行命有功也。

九五﹕貞吉﹐悔亡﹐無不利。無初有終。先庚三日﹐後庚三日﹐吉。以陽居陽﹐損於謙巽。然秉乎中正以宣其令﹐物莫之違﹐故曰「貞吉﹐悔亡﹐無不利」也。化不以漸﹐卒以剛直用加於物﹐故初皆不說也。終於中正﹐邪道以消﹐故有終也。申命令謂之庚。夫以正齊物﹐不可卒也﹔民迷固久﹐直不可肆也﹐故先申三日﹐令著之後﹐復申三日﹐然後誅而無咎怨矣。甲﹑庚﹐皆申命之謂也。

﹝疏﹞正義曰﹕九五以陽居陽﹐違於謙巽﹐是悔也。然執乎中正﹐以宣其令﹐物莫之違﹐是由貞正獲吉﹐故得悔亡而無不利﹐故曰「貞吉﹐悔亡﹐無不利」也。「無初有終」者﹐若卒用剛直﹐化不以漸﹐物皆不說﹐故曰「無初」也。終於中正﹐物服其化﹐故曰「有終」也。「先庚三日﹐後庚三日﹐吉」者﹐申命令謂之庚﹐民迷固久﹐申不可卒﹐故先申之三日﹐令著之後﹐復申之三日﹐然後誅之﹐民服其罪﹐無怨而獲吉矣﹐故曰「先庚三日﹐後庚三日﹐吉」也。

《象》曰「九五」之「吉」﹐位正中也。

﹝疏﹞正義曰「位正中」者﹐若不以九居五位﹐則不能以中正齊物﹐物之不齊﹐無由致吉﹐致吉是由九居五位﹐故舉爻位言之。

上九﹕巽在牀下﹐喪其資斧﹐貞凶。處巽之極﹐極巽過甚﹐故曰「巽在牀下」也。斧所以斷者也﹐過巽失正﹐喪所以斷﹐故曰「喪其資斧﹐貞凶」也。

﹝疏﹞正義曰「巽在牀下」者﹐上九處巽之極﹐巽之過甚﹐故曰「巽在牀下」。「喪其資斧」者﹐斧能斬決﹐以諭威斷也﹐巽過則不能行威命。命之不行﹐是喪其所用之斧﹐故曰「喪其資斧」也。「貞凶」者﹐失其威斷﹐是正之凶﹐故曰「貞凶」也。

《象》曰「巽在牀下」﹐上窮也。「喪其資斧」﹐正乎凶也。

﹝疏﹞正義曰「上窮」者﹐處上窮巽﹐故過在牀下也。「正乎凶」者﹐正理須當威斷﹐而喪之﹐是「正乎凶」也。

兌下兌上。兌﹕亨﹐利貞。

﹝疏﹞正義曰﹕兌﹐說也。《說卦》曰「說萬物者莫說乎澤。」以兌是象澤之卦﹐故以「兌」爲名。澤以潤生萬物﹐所以萬物皆說﹕施於人事﹐猶人君以恩惠養民﹐民無不說也。惠施民說﹐所以爲亨。以說說物﹐恐陷諂邪﹐其利在於貞正。故曰「兌﹐亨利貞」。

《彖》曰﹕兌﹐說也。剛中而柔外﹐說以利貞﹐說而違剛則諂﹐剛而違說則暴。剛中而柔外﹐所以說以利貞也。剛中﹐故利貞﹐柔外﹐故說亨。

﹝疏﹞正義曰「兌﹐說也」者﹐訓卦名也。「剛中而柔外﹐說以利貞」者﹐此就二﹑五以剛居中﹐上六﹑六三以柔處外﹐釋「兌亨利貞」之義也。外𨿽柔說﹐而內徳剛正﹐則不畏邪諂。內𨿽剛正﹐而外迹柔說﹐則不憂侵暴。只爲剛中而柔外﹐中外相濟﹐故得說亨而利貞也。

是以順乎天而應乎人。天剛而不失說者也。

﹝疏﹞正義曰﹕廣明說義﹐合於天人。天爲剛徳而有柔克﹐是剛而不失其說也。今說以利貞﹐是上順乎天也。人心說於惠澤﹐能以惠澤說人﹐是下應乎人也。

說以先民﹐民忘其勞﹔說以犯難﹐民忘其死。說之大﹐民勸矣哉﹗

﹝疏﹞正義曰「說以先民﹐民忘其勞」﹐以下嘆美說之所致﹐亦申明應人之法﹐先以說豫撫民﹐然後使之從事﹐則民皆竭力忘其從事之勞﹐故曰「說以先民﹐民忘其勞」也。「說以犯難﹐民忘其死」者﹐先以說豫勞民﹐然後使之犯難﹐則民皆授命﹐忘其犯難之死﹐故曰「說以犯難﹐民忘其死」也。施說於人﹐所致如此﹐豈非說義之大﹐能使民勸勉矣哉﹗故曰「說之大﹐民勸矣哉」。

《象》曰﹕麗澤﹐兌。君子以朋友講習。麗﹐猶連也。施說之盛﹐莫盛於此。

﹝疏﹞正義曰「麗澤兌」者﹐麗﹐猶連也﹐兩澤相連﹐潤說之盛﹐故曰「麗澤﹐兌」也。「君子以朋友講習」者﹐同門曰朋﹐同志曰友﹐朋友聚居﹐講習道義﹐相說之盛﹐莫過於此也。故君子象之以朋友講習也。

初九﹕和兌﹐吉。居兌之初﹐應不在一﹐無所黨系﹐和兌之謂也。說不在諂﹐履斯而行﹐未見有疑之者﹐吉其宜矣。。

﹝疏﹞正義曰﹕初九居兌之初﹐應不在一﹐無所私說﹐說之和也﹐說物以和﹐何往不吉﹐故曰「和兌﹐吉」也。

《象》曰「和兌」之「吉」﹐行未疑也。

﹝疏﹞正義曰「行未疑」者﹐說不爲諂﹐履斯而行﹐未見疑之者也﹐所以得吉也。

九二﹕孚兌﹐吉﹐悔亡。說不失中﹐有孚者也。失位而說﹐孚吉﹐乃悔亡也。

﹝疏﹞正義曰﹕九二說不失中﹐有信者也。說而有信﹐則吉從之﹐故曰「孚兌﹐吉」也。然履失其位﹐有信而吉﹐乃得亡悔﹐故曰「孚兌﹐吉﹐悔亡」也。

《象》曰「孚兌」之「吉」﹐信志也。其志信也。

﹝疏﹞正義曰「信志也」者﹐失位而得吉﹐是其志信也。

六三﹕來兌﹐凶。以陰柔之質﹐履非其位﹐來求說者也。非正而求說﹐邪佞者也。

﹝疏﹞正義曰﹕三爲陽位﹐陰來居之﹐是進來求說﹐故言「來兌」﹔而以不正來說﹐佞邪之道﹐故曰「來兌﹐凶」也。

《象》曰「來兌」之「凶」﹐位不當也。

﹝疏﹞正義曰「位不當」者﹐由位不當﹐所以致凶也。

九四﹕商兌未寧﹐介疾有喜。商﹐商量裁制之謂也。介﹐隔也。三爲佞說﹐將近至尊。故四以剛徳﹐裁而隔之﹐匡內制外﹐是以未寧也。處於幾近﹐閒邪介疾﹐宜其有喜也。

﹝疏﹞正義曰「商兌未寧」者﹐商﹐商量裁制之謂也。夫佞邪之人﹐國之疾也。三爲佞說﹐將近至尊。故四以剛徳﹐裁而隔之﹐使三不得進﹐匡內制外﹐未遑寧處﹐故曰「商兌未寧」。居近至尊﹐防邪隔疾﹐宜其有喜﹐故曰「介疾有喜」。

《象》曰「九四」之「喜」﹐有慶也。

﹝疏﹞正義曰「有慶」者﹐四能匡內制外﹐介疾除邪﹐此之爲喜﹐乃爲至尊所善﹐天下蒙賴﹐故言「有慶」也。

九五﹕孚於剝﹐有厲。比於上六﹐而與相得﹐處尊正之位﹐不說信乎陽﹐而說信乎陰﹐「孚於剝」之義也。「剝」之爲義﹐小人道長之謂。

﹝疏﹞正義曰「剝」者﹐小人道長﹐消君子之正﹐故謂小人爲剝也。九五﹐處尊正之位﹐下無其應﹐比於上六﹐與之相得﹐是說信於小人﹐故曰「孚於剝」。信而成剝﹐危之道也﹐故曰「有厲」。

《象》曰「孚於剝」﹐位正當也。以正當之位﹐信於小人而疏君子﹐故曰「位正當」也。

﹝疏﹞正義曰「位正當」者﹐以正當之位﹐宜在君子﹐而信小人﹐故以當位責之也。

上六﹕引兌。以夫陰質﹐最處說後﹐靜退者也。故必見引﹐然後乃說也。

﹝疏﹞正義曰﹕上六以陰柔之質﹐最在兌後﹐是自靜退﹐不同六三自進求說﹐必須他人見引﹐然後乃說﹐故曰「引兌」也。

《象》曰「上六﹐引兌」﹐未光也。

﹝疏﹞正義曰「未光也」者﹐𨿽免躁求之凶﹐亦有後時之失﹐所以《經》無「吉」文﹐以其道未光故也。

坎下巽上。渙﹕亨。王假有廟﹐利涉大川﹐利貞。

﹝疏﹞正義曰「渙﹐亨」者﹐「渙」﹐卦名也。《序卦》曰「說而後散之﹐故受之以渙。」然則「渙」者﹐散釋之名。《雜卦》曰「渙﹐離也。」此又「渙」是離散之號也。蓋「渙」之爲義﹐小人遭難﹐離散奔迸而逃避也。大徳之人﹐能於此時建功立徳﹐散難釋險﹐故謂之爲渙﹔能釋險難﹐所以爲亨﹕故曰「渙﹐亨」。「王假有廟」者﹐王能渙難而亨﹐可以至於建立宗廟﹐故曰「王假有廟」也。「利涉大川」者﹐徳洽神人﹐可濟大難﹐故曰「利涉大川」。「利貞」者﹐大難旣散﹐宜以正道而柔集之﹐故曰「利貞」。

《彖》曰「渙﹐亨」﹐剛來而不窮﹐柔得位乎外而上同。二以剛來居內﹐而不窮於險。四以柔得位乎外﹐而與上同。內剛而無險困之難﹐外順而無違逆之乖﹐是以亨﹐利涉大川﹐利貞也。凡剛得暢而無忌回之累﹐柔履正而同志乎剛﹐則皆亨﹐利涉大川﹐利貞也。

﹝疏﹞「《彖》曰渙亨」至「上同」。○正義曰「渙﹐亨」者﹐疊《經》文﹐略舉名徳也。「剛來而不窮﹐柔得位乎外而上同」者﹐此就九二剛徳居險﹐六四得位從上﹐釋所以能散釋險難而致亨通﹐乃至「利涉大川﹑利貞」等也。二以剛徳來居險中﹐而不窮於險﹐四以柔順得位於外﹐而上與五同。內剛無險困之難﹐外柔無違逆之乖﹐所以得散釋險難而通亨﹐建立宗廟而祭亨﹐利涉大川而克濟﹐利以正道而鳩民也。○注「凡剛得暢」至「利貞也」。○正義曰「凡剛得暢而無忌回之累」者﹐此還言九二居險不窮﹐是剛得暢遂﹐剛旣得暢﹐無復畏忌回邪之累也。「柔履正而同志乎剛」者﹐此還言六四得位履正﹐同志乎五也。剛徳不暢﹐柔不同剛﹐何由得亨通而濟難﹐利貞而不邪乎﹖故言「則皆亨﹐利涉大川﹐利貞」也。注於此言「皆」者﹐凡有二意﹐一則《彖》𨿽疊「渙亨」二字﹐卽以「剛來而不窮﹐柔得位乎外而上同」釋之﹐下別言「王假有廟﹐王乃在中﹐利涉大川﹐乘木有功」﹐恐剛來之言﹐惟釋亨徳﹐不通在下﹔二則先儒有以剛來不窮釋亨徳﹐柔得位乎外釋利貞﹐故言「皆」以通之。明剛柔皆釋「亨」以下至於「利貞」也。

「王假有廟」﹐王乃在中也。王乃在乎渙然之中﹐故至有廟也。

﹝疏﹞正義曰﹕此重明渙時﹔可以有廟之義。險難未夷﹐方勞經略﹔今在渙然之中﹐故至於有廟也。

「利涉大川」﹐乘木有功也。乘木卽涉難也。木者專所以涉川也。涉難而常用渙道﹐必有功也。

﹝疏﹞「利涉」至「有功也」。○正義曰﹕重明用渙可以濟難之事。乘木涉川﹐必不沈溺﹔以渙濟難﹐必有成功﹐故曰「乘木有功」也。○注「乘木」至「有功也」。○正義曰﹕先儒皆以此卦坎下巽上﹐以爲乘木水上﹐涉川之象﹐故言乘木有功﹐王不用象﹐直取況諭之義﹐故言此以序之也。

《象》曰﹕風行水上﹐「渙」﹐先王以享於帝﹐立廟。

﹝疏﹞正義曰「風行水上﹐渙」者﹐風行水上﹐激動波濤﹐散釋之象﹐故曰「風行水上﹐渙」。「先王以享於帝立廟」者﹐先王以渙然無難之時﹐享於上帝﹐以告太平﹐建立宗廟﹐以祭祖考﹐故曰「先王以享於帝﹐立廟」也。

初六﹕用拯馬壯﹐吉。渙﹐散也。處散之初﹐乖散未甚﹐故可以遊行﹐得其志而違於難也﹐不在危劇而後乃逃竄﹐故曰「用拯馬壯﹐吉」。

﹝疏﹞正義曰﹕初六處散之初﹐乖散未甚﹐可用馬以自拯拔﹐而得壯吉也﹐故曰「用拯馬壯﹐吉」。

《象》曰「初六」之「吉」﹐順也。觀難而行﹐不與險爭﹐故曰「順也」。

﹝疏﹞正義曰﹕觀難而行﹐不與險爭﹐故曰「順也」。

九二﹕渙奔其機﹐悔亡。機﹐承物者也﹐謂初也。二俱無應﹐與初相得﹐而初得散道﹐離散而奔﹐得其所安﹐故「悔亡」也。

﹝疏﹞正義曰「渙奔其機」者﹐機﹐承物者也﹐初承於二﹐謂初爲機﹐二俱無應﹐與初相得﹐而初得遠難之道﹐今二散奔歸初﹐故曰「渙奔其機」也。「悔亡」者﹐初得散道而二往歸之﹐得其所安﹐故悔亡也。

《象》曰「渙奔其機」﹐得願也。

﹝疏﹞正義曰「得願」者﹐違難奔散﹐願得所安﹔奔初獲安﹐是得其願也。

六三﹕渙其躬﹐無悔。渙之爲義﹐內險而外安者也。散躬志外﹐不固所守﹐與剛合志﹐故得無悔也。

﹝疏﹞正義曰「渙其躬﹐無悔」者﹐渙之爲義﹐內險外安﹐六三內不比二﹐而外應上九﹐是不固所守﹐能散其躬﹐故得無悔。故曰「渙其躬﹐無悔」。

《象》曰「渙其躬」﹐志在外也。

﹝疏﹞正義曰「志在外」者﹐釋六三所以能渙其躬者﹐正爲身在於內﹐而應在上九﹐是志意在外也。

六四﹕渙其羣﹐元吉。渙有丘﹐匪夷所思。逾乎險難﹐得位體巽﹐與五合志﹐內掌機密﹐外宣化命者也﹐故能散羣之險﹐以光其道。然處於卑順﹐不可自專﹐而爲散之任﹐猶有丘虛匪夷之慮﹐𨿽得元吉﹐所思不可忘也。

﹝疏﹞正義曰「渙其羣」者﹐六四出在坎上﹐巳逾於險﹐得位體巽﹐與五合志﹐內掌機密﹐外宣化命者也。能爲羣物散其險害﹐故曰「渙其羣」也。「元吉﹐渙有丘﹐匪夷所思者﹐能散羣險﹐則有大功﹐故曰「元吉」。然處上體之下﹐不可自專﹐而得位承尊﹐憂責復重﹐𨿽獲元吉﹐猶宜於散難之中﹐有丘墟未平之慮﹐爲其所思﹐故曰「渙有丘﹐匪夷所思」也。

《象》曰「渙其羣﹐元吉」﹐光大也。

﹝疏﹞正義曰「光大也」者﹐能散羣險而獲元吉﹐是其道光大也。

九五﹕渙汗其大號。渙﹐王居無咎。處尊履正﹐居巽之中﹐散汗大號﹐以蕩險阨者也。爲渙之主﹐惟王居之﹐乃得無咎也。

﹝疏﹞正義曰「渙汗其大號」者﹐人遇險阨﹐驚怖而勞﹐則汗從體出﹐故以汗諭險阨也﹔九五處尊履正﹐在號令之中﹐能行號令﹐以散險阨者也﹐故曰「渙汗其大號」也。「渙﹐王居無咎」者﹐爲渙之主﹐名位不可假人﹐惟王居之﹐乃得無咎﹐故曰「渙﹐王居無咎」。

《象》曰「王居無咎」﹐正位也。正位不可以假人。

﹝疏﹞正義曰「正位」者﹐釋「王居無咎」之義﹐以九五是王之正位﹐若非王居之﹐則有咎矣。

上九﹕渙其血﹐去逖出﹐無咎。逖﹐遠也。最遠於害﹐不近侵害﹐散其憂傷﹐遠出者也。散患於遠害之地﹐誰將咎之哉﹗

﹝疏﹞正義曰「渙其血﹐去逖出」者﹐血﹐傷也。逖﹐遠也。上九處於卦上﹐最遠於險﹐不近侵害﹐是能散其憂傷﹐去而逖出者也。故曰「渙其血﹐去逖出」也。「無咎」者﹐散患於遠害之地﹐誰將咎之矣﹐故曰「無咎」。

《象》曰「渙其血」﹐遠害也。

﹝疏﹞正義曰「遠害」者﹐釋「渙其血」也。是居遠害之地故也。

兌下坎上。節﹕亨﹐苦節不可貞。

﹝疏﹞正義曰「節」﹐卦名也。《彖》曰「節以制度。」《雜卦》云「節﹐止也。」然則節者制度之名。節﹐止之義﹐制事有節﹐其道乃亨﹐故曰「節﹐亨」。節須得中﹐爲節過苦﹐傷於刻薄﹐物所不堪﹐不可復正﹐故曰「苦節不可貞」也。

《彖》曰「節﹐亨」﹐剛柔分而剛得中。坎陽而兌陰也。陽上而陰下﹐剛柔分也。剛柔分而不亂﹐剛得中而爲制主﹐節之義也。節之大者﹐莫若剛柔分﹐男女別也。

﹝疏﹞正義曰﹕此就上下二體居二﹑五剛中﹐釋所以爲節得亨之義也。坎剛居上﹐兌柔處下﹐是剛柔分也。剛柔分﹐男女別﹐節之大義也。二﹑五以剛居中﹐爲制之主﹐所以得節﹐節不違中﹐所以得亨﹐故曰「節﹐亨﹐剛柔分而剛得中」也。

「苦節不可貞」﹐其道窮也。爲節過苦﹐則物所不能堪也。物不能堪﹐則不可復正也。

﹝疏﹞正義曰﹕爲節過苦﹐不可爲正。若以苦節爲正﹐則其道困窮﹐故曰「苦節不可貞﹐其道窮」也。

說以行險﹐當位以節﹐中正以通。然後及亨也。無說而行險﹐過中而爲節﹐則道窮也。

﹝疏﹞正義曰﹕上言「苦節不可貞﹐其道窮」者﹐正由爲節不中﹐則物所不說﹐不可復正﹐其道困窮﹐故更就二體及四﹑五當位﹐重釋行節得亨之義﹐以明苦節之窮也。「行險以說」﹐則爲節得中。「當位以節」﹐則可以爲正。良由中而能正﹐所以得通﹐故曰「中正以通」﹐此其所以爲亨也。

天地節而四時成﹐節以制度﹐不傷財﹐不害民。

﹝疏﹞正義曰「天地節而四時成」者﹐此下就天地與人廣明節義。天地以气序爲節﹐使寒暑往來﹐各以其序﹐則四時功成之也。王者以制度爲節﹐使用之有道﹐役之有時﹐則不傷財﹐不害民也。

《象》曰﹕澤上有水﹐節。君子以制數度﹐議徳行。

﹝疏﹞正義曰「澤上有水﹐節」者﹐水在澤中﹐乃得其節﹐故曰「澤上有水﹐節」也。「君子以制數度﹐議徳行」者﹐數度﹐謂尊卑禮命之多少。徳行﹐謂人才堪任之優劣。君子象節以制其禮數等差﹐皆使有度﹐議人之徳行任用﹐皆使得宜。

初九﹕不出戶庭﹐無咎。爲節之初﹐將整離散而立制度者也﹐故明於通塞﹐慮於險爲﹐不出戶庭﹐愼密不失﹐然後事濟而無咎也。

﹝疏﹞「初九」至「無咎」。○正義曰﹕初九處節之初﹐將立制度﹐宜其愼密﹐不出戶庭﹐若不愼而泄﹐則民情姦險﹐應之以僞﹐故愼密不失﹐然後事濟而無咎﹐故曰「不出戶庭﹐無咎」。○注「將整離散而立制度者也」。○正義曰﹕《序卦》云「物不可以終離﹐故受之以節。」此卦承《渙》之後﹐初九居節之初﹐故曰「將整離散而立法度」也。

《象》曰「不出戶庭」﹐知通塞也。

﹝疏﹞正義曰「知通塞」者﹐識時通塞﹐所以不出也。

九二﹕不出門庭﹐凶。初已造之﹐至二宜宣其制矣﹐而故匿之﹐失時之極﹐則遂廢矣。故不出門庭﹐則凶也。

﹝疏﹞正義曰﹕初巳制法﹐至二宜宣。若猶匿之﹐則失時之極﹐可施之事﹐則遂廢矣。不出門庭﹐所以致凶﹐故曰「不出門庭﹐凶」。

《象》曰「不出門庭﹐凶」﹐失時極也。

﹝疏﹞正義曰「失時極」者﹐極﹐中也。應出不出﹐失時之中﹐所以爲凶。

六三﹕不節若﹐則嗟若﹐無咎。若﹐辭也。以陰處陽﹐以柔乘剛﹐違節之道﹐以至哀嗟。自巳所致﹐無所怨咎﹐故曰「無咎」也。

﹝疏﹞正義曰﹕節者﹐制度之卦﹐處節之時﹐位不可失﹐六三以陰處陽﹐以柔乘剛﹐失位驕逆﹐違節之道﹐禍將及己﹐以至哀嗟﹐故曰「不節苦﹐則嗟若」也。禍自已致﹐無所怨咎﹐故曰「無咎」。

《象》曰「不節」之「嗟」﹐又誰「咎」也。

﹝疏﹞正義曰「又誰咎」者﹐由己不節﹐自致禍災﹐又欲怨咎誰乎﹖

六四﹕安節﹐亨。得位而順﹐不攺其節﹐而能亨者也。承上以斯﹐得其道也。

﹝疏﹞正義曰﹕六四得位﹐而上順於五﹐是得節之道。但能安行此節而不攺變﹐則何往不通﹐故曰「安節亨」﹐明六三以失位乘剛﹐則失節而招咎﹐六四以得位承陽﹐故安節而致亨。

《象》曰「安節」之「亨」﹐承上道也。

﹝疏﹞正義曰﹕承上道者﹐以能承於上﹐故不失其道也。

九五﹕甘節﹐吉。往有尙。當位居中﹐爲節之主不失其中﹐不傷財﹐不害民之謂也。爲節之不苦﹐非甘而何﹖術斯以往﹐往有尙也。

﹝疏﹞正義曰「甘」者﹐不苦之名也。九五居於尊位﹐得正履中﹐能以中正爲節之主﹐則當《彖》曰「節以制度﹐不傷財﹐不害民」之謂也。爲節而無傷害﹐則是不苦而甘﹐所以得吉﹐故曰「甘節﹐吉」。以此而行﹐所往皆有嘉尙﹐故曰「往有尙」也。

象曰「甘節」之「吉」﹐居位中也。

﹝疏﹞正義曰「居位中」者﹐以居尊位而得中﹐故致甘節之吉也。

上六﹕苦節﹐貞凶﹐悔亡。過節之中﹐以致亢極﹐苦節者也。以斯施人﹐物所不堪﹐正之凶也。以斯修身﹐行在無妄﹐故得悔亡。

﹝疏﹞正義曰﹕上六處節之極﹐過節之中﹐節不能甘﹐以至於苦﹐故曰「苦節」也。爲節過苦﹐物所不堪﹐不可復正﹐正之凶也﹐故曰「貞凶」。若以苦節施人﹐則是正道之凶。若以苦節修身﹐則儉約無妄﹐可得亡悔﹐故曰「悔亡」也。

《象》曰「苦節﹐貞凶」﹐其道窮也。

兌下巽上。中孚﹕豚魚吉。利涉大川﹐利貞。

﹝疏﹞正義曰「中孚﹐豚魚吉」者﹐「中孚」﹐卦名也。信發於中﹐謂之中孚。魚者﹐虫之幽隱。豚者﹐獸之微賤。人主內有誠信﹐則𨿽微隱之物﹐信皆及矣。莫不得所而獲吉﹐故曰「豚魚吉」也。「利涉大川﹐利貞」者﹐微隱獲吉﹐顯者可知。旣有誠信﹐光被萬物﹐萬物得宜﹐以斯涉難﹐何往不通﹖故曰「利涉大川」。信而不正﹐凶邪之道﹐故利在貞也。

《彖》曰﹕中孚﹐柔在內而剛得中﹐說而巽﹐孚﹐有上四徳﹐然後乃孚。

﹝疏﹞正義曰﹕此就三﹑四陰柔並在兩體之內﹐二﹑五剛徳各處一卦之中﹐及上下二體說而以巽﹐釋此卦名爲「中孚」之義也。柔內剛中﹐各當其所﹐說而以巽﹐乖爭不作﹐所以信發於內﹐謂之「中孚」﹐故曰「柔在內而剛得中﹐說而巽﹐孚」也。

乃化邦也。信立而後邦乃化也。柔在內而剛得中﹐各當其所也。剛得中﹐則直而正﹔柔在內﹐則靜而順﹔說而以巽﹐則乖爭不作。如此﹐則物無巧競﹐惇實之行著﹐而篤信發乎其中矣。

﹝疏﹞正義曰﹕誠信發於內﹐則邦國化於外﹐故曰「乃化邦也」。

「豚魚吉」﹐信及豚魚也。魚者﹐虫之隱者也。豚者﹐獸之微賤者也。爭競之道不興﹐中信之徳淳著﹐則𨿽微隱之物﹐信皆及之。

﹝疏﹞正義曰﹕釋所以得吉﹐由信及豚魚故也。

「利涉大川」﹐乘木舟虛也。乘木於川舟之虛﹐則終已無溺也。用中孚以涉難﹐若乘木舟虛也。

﹝疏﹞正義曰﹕釋此涉川所以得利﹐以中信而濟難﹐若乘虛舟以涉川也。

中孚以「利貞」﹐乃應乎天也。盛之至也。

﹝疏﹞正義曰﹕釋中孚所以利貞者﹐天徳剛正而气序不差﹐是正而信也。今信不失正﹐乃得應於天﹐是中孚之盛故須濟以利貞也。

《象》曰﹕澤上有風﹐中孚。君子以議獄緩死。信發於中﹐𨿽過可亮。

﹝疏﹞正義曰「澤上有風﹐中孚」者﹐風行澤上﹐無所不周﹐其猶信之被物﹐無所不至﹐故曰「澤上有風﹐中孚」。「君子以議獄緩死」者﹐中信之世﹐必非故犯過失爲辜﹐情在可恕﹐故君子以議其過失之獄﹐緩捨當死之刑也。

初九﹕虞吉﹐有它不燕。虞猶專也。爲信之始﹐而應在四﹐得乎專吉者也﹐志未能變﹐系心於一﹐故「有它不燕」也。

﹝疏﹞正義曰﹕虞猶專也。燕﹐安也。初爲信始﹐應在於四﹐得其專一之吉﹐故曰「虞吉」。旣系心於一﹐故更有他求﹐不能與之共相燕安也﹐故曰「有它不燕」也。

《象》曰「初九﹐虞吉」﹐志未變也。

﹝疏﹞正義曰「志未變」者﹐所以得專一之吉﹐以志未攺變﹐不更親於他也。

九二﹕鶴鳴在陰﹐其子和之。我有好爵﹐吾與爾靡之。處內而居重陰之下﹐而履不失中﹐不徇於外﹐任其眞者也。立誠篤至﹐𨿽在闇昧﹐物亦應焉﹐故曰「鳴鶴在陰﹐其子和之」也。不私權利﹐惟徳是與﹐誠之至也﹐故曰我有好爵﹐與物散之。

﹝疏﹞正義曰「鳴鶴在陰﹐其子和之」者﹐九二體剛﹐處於卦內﹐又在三四重陰之下﹐而履不失中﹐是不徇於外﹐自任其眞者也。處於幽昧﹐而行不失信﹐則聲聞於外﹐爲同類之所應焉。如鶴之鳴於幽遠﹐則爲其子所和﹐故曰「鳴鶴在陰﹐其子和之」也。「我有好爵﹐吾與爾靡之」者﹐靡﹐散也﹐又無偏應﹐是不私權利﹐惟徳是與。若我有好爵﹐吾原與爾賢者分散而共之﹐故曰「我有好爵﹐吾與爾靡之。」

《象》曰「其子和之」﹐中心願也。

﹝疏﹞正義曰「中心願」者﹐誠信之人﹐願與同類相應﹐得誠信而應之﹐是中心願也。

六三﹕得敵﹐或鼓或罷﹐或泣或歌。三居少陰之上﹐四居長陰之下﹐對而不相比﹐敵之謂也。以陰居陽﹐欲進者也。欲進而閡敵﹐故或鼓也。四履正而承五﹐非己所克﹐故或罷也。不勝而退﹐懼見侵陵﹐故或泣而憂悲也。四履於順。不與物校﹐退而不見害﹐故或歌也。不量其力﹐進退無恆﹐憊可知也。

﹝疏﹞正義曰﹕六三與四﹐俱是陰爻﹐相與爲類。然三居少陰之桑四居長陰之下﹐各自有應對﹐而不相比﹐敵之謂也。故曰「得敵欲進」。礙四﹐恐其害己﹐故或鼓而攻之﹐而四履正承尊﹐非己所勝﹐故或罷而退敗也。不勝而退﹐懼見侵陵﹐故或泣而憂悲也。四履於順﹐不與物校﹐退不見害﹐故或歌而歡樂也﹐故曰「或鼓或罷﹐或泣或歌」也。

《象》曰「或鼓或罷」﹐位不當也。

﹝疏﹞正義曰「位不當」者﹐所以或鼓或罷﹐進退無恆者﹐止爲不當其位﹐妄進故也。

六四﹕月幾望﹐馬匹亡﹐無咎。居中孚之時﹐處巽之始﹐應說之初﹐居正履順﹐以承於五﹐內毗無首﹐外宣徳化者也。充乎陰徳之盛﹐故曰「月幾望」。「馬匹亡」者﹐棄羣類也。若夫居盛徳之位﹐而與物校其競爭﹐則失其所盛矣﹐故曰絕類而上﹐履正承尊﹐不與三爭﹐乃得無咎也。

﹝疏﹞正義曰「月幾望」者﹐六四居中孚之時﹐處巽應說﹐得位履順﹐上承於五﹐內毗元首﹐外宣徳化﹐充乎陰徳之盛﹐如月之近望﹐故曰「月幾望」也。「馬匹亡﹐無咎」者﹐三與己敵﹐進來攻己﹐己若與三校戰﹐則失其所盛﹐故棄三之類﹐如馬之亡匹﹔上承其五﹐不與三爭﹐乃得無咎﹐故曰「馬匹亡﹐無咎」也。

《象》曰「馬匹亡」﹐絕類上也。類謂三﹐俱陰爻﹐故曰「類」也。

﹝疏﹞正義曰「絕類上」者﹐絕三之類﹐不與二爭﹐而上承於五也。

九五﹕有孚攣如﹐無咎。「攣如」者﹐系其信之辭也。處中誠以相交之時﹐居尊位以爲羣物之主﹐信何可捨﹖故「有孚攣如」﹐乃得「無咎」也。

﹝疏﹞正義曰「有孚攣如﹐無咎」者﹐攣如者﹐相牽系不絕之名也。五在信時﹐處於尊位﹐爲羣物之主﹐恆須以中誠交物﹐孚信何可暫捨﹐故曰「有孚攣如」。系信不絕﹐乃得無咎﹐故曰「有孚攣如﹐無咎」也。

《象》曰「有孚攣如」﹐位正當也。

﹝疏﹞正義曰「位正當」者﹐以其正當尊位﹐故戒以系信﹐乃得無咎。若眞以陽得正位﹐而無有系信﹐則招有咎之嫌也。

上九﹕翰音登於天﹐貞凶。翰﹐髙飛也。飛音者﹐音飛而實不從之謂也。居卦之上﹐處信之終﹐信終則衰﹐忠篤內喪﹐華美外揚﹐故曰「翰音登於天」也。翰音登天﹐正亦滅矣。

﹝疏﹞正義曰﹕翰﹐髙飛也。飛音者﹐音飛而實不從之謂也。上九處信之終信終則衰也。信衰則詐起﹐而忠篤內喪﹐華美外揚﹐若鳥於翰音登於天﹐虛聲遠聞也﹐故曰「翰音登於天」。虛聲無實﹐正之凶也﹐故曰「貞凶」。

《象》曰「翰音登於天」﹐何可長也。

﹝疏﹞正義曰「何可長也」者﹐虛聲無實﹐何可久長。

艮下震上。小過﹕亨﹐利貞。可小事﹐不可大事。飛鳥遺之音﹐不宜上﹐宜下﹐大吉。飛鳥遺其音聲﹐哀以求處﹐上愈無所適﹐下則得安。愈上則愈窮﹐莫若飛鳥也。

﹝疏﹞「小過亨」至「大吉」。○正義曰「小過﹐亨」者﹐「小過」﹐卦名也。王於《大過》卦下注云「音相過之過」。恐人作罪過之義﹐故以音之。然則「小過」之義﹐亦與彼同也。過之小事﹐謂之小過﹐卽「行過乎恭﹐喪過乎哀」之謂是也。褚氏云「謂小人之行﹐小有過差﹐君子爲過厚之行以矯之也﹐如晏子狐裘之比也。」此因小人有過差﹐故君子爲過厚之行﹐非卽以過差釋卦名。《彖》曰「小過﹐小者過而亨」﹐言因過得亨﹐明非罪過﹐故王於大過音之﹐明𨿽義兼罪過得名﹐上在君子爲過行也。而周氏等不悟此理﹐兼以罪過釋卦名﹐失之遠矣。過爲小事﹐道乃可通﹐故曰「小過﹐亨」也。「利貞」者﹐矯世勵俗﹐利在歸正﹐故曰「利貞」也。「可小事﹐不可大事」者﹐時也。小有過差﹐惟可矯以小事﹐不可正以大事﹐故曰「可小事﹐不可大事」也。「飛鳥遺之音﹐不宜上﹐宜下﹐大吉」者﹐借諭以明過厚之行﹐有吉有凶。飛鳥遺其音聲﹐哀以求處。過上則愈無所適﹐過下則不失其安﹐以譬君子處過差之時﹐爲過厚之行﹐順而立之則吉﹐逆而忤鱗則凶﹐故曰「飛鳥遺之音﹐不宜上﹐宜下﹐大吉」。順則執卑守下﹐逆則犯君陵上﹐故以臣之逆順﹐類鳥之上下也。○注「飛鳥」至「求處」。○正義曰「飛鳥遺其音聲﹐哀以求處」者﹐遺﹐失也。鳥之失聲﹐必是窮迫﹐未得安處。《論語》曰「鳥之將死﹐其鳴也哀。」故知遺音卽哀聲也。

《彖》曰﹕小過﹐小者過而亨也。小者謂凡諸小事也﹐過於小事而通者也。

﹝疏﹞正義曰﹕此釋小過之名也。並明小過有亨徳之義﹐過行小事謂之小過﹐順時矯俗﹐𨿽過而通﹐故曰「小者過而亨」也。

過以「利貞」﹐與時行也。過而得以利貞﹐應時宜也。施過於恭儉﹐利貞者也。

﹝疏﹞正義曰﹕此釋利貞之徳﹐由爲過行而得利貞。然矯枉過正﹐應時所宜﹐不可常也﹐故曰「與時行」也。

柔得中﹐是以「小事」吉也﹔剛失位而不中﹐是以「不可大事」也。成大事者﹐必在剛也。柔而浸大﹐剝之道也。

﹝疏﹞正義曰﹕此就六二﹑六五以柔居中﹐九四失位不中﹐九三得位不中﹐釋「可小事﹐不可大事」之義。柔順之人﹐惟能行小事﹐柔而得中﹐是行小中時﹐故曰「小事吉」也。剛健之人﹐乃能行大事﹐失位不中﹐是行大不中時﹐故曰「不可大事」也。

有「飛鳥」之象焉。不宜上﹐宜下﹐卽飛鳥之象。

﹝疏﹞正義曰﹕釋不取餘物爲況﹐惟取「飛鳥」者﹐以不宜上﹐宜下﹐有飛鳥之象故也。

「飛鳥遺之音﹐不宜上﹐宜下﹐大吉」﹐上逆而下順也。上則乘剛﹐逆也﹔下則承陽﹐順也。施過於不順﹐凶莫大焉﹔施過於順﹐過更變而爲吉也。

﹝疏﹞正義曰﹕此就六五乘九四之剛﹐六二承九三之陽﹐釋所以「不宜上﹐宜下﹐大吉」之義也。上則乘剛而逆﹐下則承陽而順﹐故曰「不宜上﹐宜下﹐大吉」﹐以上逆而下順也。

《象》曰﹕山上有雷﹐小過。君子以行過乎恭﹐喪過乎哀﹐用過乎儉。

﹝疏﹞正義曰﹕雷之所出﹐不出於地。今出山上﹐過其本所﹐故曰「小過」。小人過差﹐失在慢易奢侈﹐故君子矯之﹐以行過乎恭﹐喪過乎哀﹐用過平儉也。

初六﹕飛鳥以凶。小過﹐上逆下順﹐而應在上卦﹐進而之逆﹐無所錯足﹐飛鳥之凶也。

﹝疏﹞正義曰﹕小過之義﹐上逆下順﹐而初應在上卦﹐進而之逆﹐同於飛鳥﹐無所錯足﹐故曰「飛鳥以凶」也。

《象》曰「飛鳥以凶」﹐不可如何也﹖

﹝疏﹞正義曰「不可如何也」者﹐進而之逆﹐孰知不可自取凶咎﹐欲如何乎﹖

六二﹕過其祖﹐遇其妣﹐不及其君。遇其臣﹐無咎。過而得之謂之遇﹐在小過而當位﹐過而得之之謂也。祖﹐始也﹐謂初也。妣者﹐居內履中而正者也。過初而履二位﹐故曰「過其祖」而「遇其妣」﹐過而不至於僣﹐盡於臣位而已﹐故曰「不及其君﹐遇其臣﹐無咎」。

﹝疏﹞正義曰﹕過而得之謂之遇﹐六二在小過而當位﹐是過而得之也。祖﹐始也﹐謂初也。妣者﹐母之稱。六二居內﹐履中而正﹐固謂之妣。巳過於初﹐故曰「過其祖」也。履得中正﹐故曰「遇其妣」也。過不至於僣﹐盡於臣位而已﹐故曰「不及其君﹐遇其臣﹐無咎」。

《象》曰「不及其君」﹐臣不可過也。

﹝疏﹞正義曰「臣不可過」者﹐臣不可自過其位也。

九三﹕弗過防之﹐從或戕之﹐凶。小過之世﹐大者不立﹐故令小者得過也。居下體之上﹐以陽當位﹐而不能先過防之﹐至令小者或過﹐而復應而從焉。其從之也﹐則戕之凶至矣。故曰「弗過防之﹐從或戕之﹐凶」也。

﹝疏﹞正義曰「弗過防之」者﹐小過之世﹐大者不能立徳﹐故令小者得過﹐九三居下體之上﹐以陽當位﹐不能先過爲防﹐至令小者或過。上六小人最居髙顯﹐而復應而從焉。其從之也﹐則有殘害之凶至矣﹐故曰「弗過防之」。「從或戕之﹐凶」者﹐《春秋傳》曰「在內曰弒﹐在外曰戕。」然則戕者皆殺害之謂也。言「或」者﹐不必之辭也。謂爲此行者﹐有幸而免也。

《象》曰「從或戕之」﹐「凶」如何也﹖

﹝疏﹞正義曰「凶如何」者﹐從於小人﹐果致凶禍﹐將如何乎﹖言不可如何也。

九四﹕無咎﹐弗過遇之﹐往厲必戒﹐勿用永貞。𨿽體陽爻﹐而不居其位﹐不爲責主﹐故得無咎也。失位在下不能過者也。以其不能過﹐故得合於免咎之宜﹐故曰「弗過遇之」。夫宴安酖毒﹐不可懷也﹐處於小過不寧之時﹐而以陽居陰﹐不能有所爲者也。以此自守﹐免咎可也﹔以斯攸往﹐危之道也。不交於物﹐物亦弗與﹐無援之助﹐故危則必戒而已﹐無所告救也。沈沒怯弱﹐自守而已﹐以斯而處於羣小之中﹐未足任者也﹐故曰「勿用永貞」﹐言不足用之於永貞。

﹝疏﹞「九四無咎」至「永貞」。○正義曰﹕居小過之世﹐小人有過差之行﹐須大徳之人﹐防使無過。今九四𨿽體陽爻而不居其位﹐不防之責﹐責不在己﹐故得無咎。所以無其咎者﹐以其失位在下﹐不能爲過厚之行﹐故得遇於無咎之宜﹐故曰「無咎﹐弗過遇之」也。旣能無爲自守﹐則無咎﹐有往則危厲﹐故曰「往厲」。不交於物﹐物亦不與﹐無援之助﹐故危則必自戒愼而已﹐無所告救﹐故曰「必戒」。以斯而處於羣小之中﹐未足委任﹐不可用之以長行其正也﹐故曰「勿用永貞」也。○注「夫宴安」至「懷也」。○正義曰「夫宴安酖毒﹐不可懷也」者﹐此《春秋》狄伐邢﹐管仲勸齊侯救邢﹐爲此辭﹐言宴安不救邢﹐卽酖鳥之毒﹐不可懷而安之也。

《象》曰「弗過遇之」﹐位不當也。「往厲必戒」﹐終不可長也。

﹝疏﹞正義曰「位不當」者﹐釋所以弗過而遇﹐得免於咎者﹐以其位不當故也。「終不可長」者﹐自身有危﹐無所告救﹐豈可任之長﹐以爲正也。

六五﹕密雲不雨﹐自我西郊﹐公弋取彼在穴。小過﹐小者過於大也。六得五位﹐陰之盛也。故密雲不雨﹐至於西郊也。夫雨者﹐陰在於上﹐而陽薄之而不得通﹐則烝而爲雨。今艮止於下而不交焉﹐故不雨也。是故小畜尙往而亨﹐則不雨也﹔小過陽不上交﹐亦不雨也。𨿽陰盛於上﹐未能行其施也。公者﹐臣之極也﹐五極陰盛﹐故稱公也。弋﹐射也。在穴者﹐隱伏之物也。「小過」者﹐過小而難未大作﹐猶在隱伏者也。以陰質治小過﹐能獲小過者也﹐故曰「公弋取彼在穴」也。除過之道﹐不在取之﹐是乃密雲未能雨也。

﹝疏﹞「六五密雲」至「在穴」。○正義曰「密雲不雨﹐自我西郊」者﹐小過者﹐小者過於大也。六得五位﹐是小過於大﹐陰之盛也。陰盛於上﹐而艮止之﹐九三陽止於下﹐是陰陽不交﹐𨿽復至盛﹐密雲至於西郊﹐而不能爲雨也。施之於人﹐是柔得過而處尊﹐未能行其恩施﹐廣其風化也﹐故曰「密雲不雨﹐自我西郊」也。「公弋取彼在穴」者﹐公者臣之極﹐五極陰盛﹐故稱公也。小過之時﹐爲過猶小﹐而難未大作﹐猶在隱伏。以小過之才﹐治小過之失﹐能獲小過在隱伏者﹐有如公之弋獵﹐取得在穴隱伏之獸也。故曰「公弋取彼在穴」也。○注「除過」至「能雨也」。○正義曰「除過」至「能雨也」者﹐雨者﹐以諭徳之惠化也。除過差之道﹐在於文徳﹐懷之﹐使其自服﹐弋而取之﹐是尙威武﹐尙威武卽「密雲不雨」之義也。

《象》曰「密雲不雨」﹐已上也。陽巳上﹐故止也。

﹝疏﹞正義曰「巳上」者﹐釋所以「密雲不雨」也。以艮之陽爻﹐巳上於一卦之上而成止﹐故不上交而爲雨也。

上六﹕弗遇過之﹐飛鳥離之﹐凶﹐是謂災眚。小人之過﹐遂至上極﹐過而不知限﹐至於亢也。過至於亢﹐將何所遇﹖飛而不已﹐將何所託﹖災自己致﹐復何言哉﹗

﹝疏﹞正義曰﹕上六處小過之極﹐是小人之過﹐遂至上極﹐過而不知限﹐至於亢者也。過至於亢﹐無所復遇﹐故曰「弗遇過之」也。以小人之身﹐過而弗遇﹐必遭羅网﹐其猶飛鳥﹐飛而無託﹐必離矰繳﹐故曰「飛鳥離之﹐凶」也。過亢離凶﹐是謂自災而致眚﹐復何言哉﹗故曰「是謂災眚」也。

《象》曰「弗遇過之」﹐已亢也。

﹝疏﹞正義曰「已亢」者﹐釋所以「弗遇過之」﹐以其已在亢極之地故也。

離下坎上。旣濟﹕亨小﹐利貞﹐初吉終亂。

﹝疏﹞正義曰「旣濟﹐亨小﹐利貞﹐初吉終亂」者﹐濟者﹐濟渡之名﹐旣者﹐皆盡之稱﹐萬事皆濟﹐故以「旣濟」爲名。旣萬事皆濟﹐若小者不通﹐則有所未濟﹐故曰「旣濟﹐亨小」也。小者尙亨﹐何況於大﹖則大小剛柔﹐各當其位﹐皆得其所。當此之時﹐非正不利﹐故曰「利貞」也。但人皆不能居安思危﹐愼終如始﹐故戒以今日。旣濟之初﹐𨿽皆獲吉﹐若不進徳修業至於終極﹐則危亂及之﹐故曰「初吉終亂」也。

《彖》曰「旣濟﹐亨」﹐小者亨也。旣濟者﹐以皆濟爲義者也。小者不遺﹐乃爲皆濟﹐故舉小者﹐以明旣濟也。

﹝疏﹞正義曰﹕此釋卦名徳﹐旣濟之亨﹐必小者皆亨也﹐但舉小者﹐則大者可知﹐所以爲旣濟也。具足爲文﹐當更有一「小」字﹐但旣疊《經》文﹐略足以見﹐故從省也。

「利貞」﹐剛柔正而位當也。剛柔正而位當﹐則邪不可以行矣﹐故惟正乃利貞也。

﹝疏﹞正義曰﹕此就二﹑三﹑四﹑五並皆得正﹐以釋「利貞」也。剛柔皆正﹐則邪不可行﹐故惟正乃利貞也。

「初吉」﹐柔得中也。「終」止則「亂」﹐其道窮也。柔得中﹐則小者亨也。柔不得中﹐則小者未亨。小者未亨﹐𨿽剛得正﹐則爲未旣濟也。故旣濟之要﹐在柔得中也。以旣濟爲安者﹐道極無進﹐終惟有亂﹐故曰「初吉終亂。」終亂不爲自亂﹐由止故亂﹐故曰「終止則亂」也。

﹝疏﹞正義曰「初吉﹐柔得中」者﹐此就六二以柔居中﹐釋「初吉」也。以柔小尙得其中﹐則剛大之理﹐皆獲其濟。物無不濟﹐所以爲吉﹐故曰「初吉」也。終止則亂﹐其道窮者﹐此正釋戒。若能進修不止﹐則旣濟無終。旣濟終亂﹐由止故亂。終止而亂﹐則旣濟之道窮矣﹐故曰「終止則亂﹐其道窮」也。

《象》曰﹕水在火上﹐旣濟。君子以思患而豫防之。存不忘亡﹐旣濟不忘未濟也。

﹝疏﹞正義曰﹕水在火上﹐炊爨之象﹐飲食以之而成﹐性命以之而濟﹐故曰「水在火上﹐旣濟」也。但旣濟之道﹐初吉終亂﹐故君子思其後患﹐而豫防之。

初九﹕曳其輪﹐濡其尾﹐無咎。最處旣濟之初﹐始濟者也。始濟未涉於燥﹐故輪曳而尾濡也。𨿽未造易﹐心無顧戀﹐志棄難者也。其爲義也﹐無所咎也。

﹝疏﹞正義曰﹕初九處旣濟之初﹐體剛居中﹐是始欲濟渡也。始濟未涉於燥﹐故輪曳而尾濡﹐故云「曳其輪﹐濡其尾」也。但志在棄難﹐𨿽復曳輪濡尾﹐其義不有咎﹐故云「無咎」。

《象》曰「曳其輪」﹐義無咎也。

六二﹕婦喪其茀﹐勿逐﹐七日得。居中履正﹐處文明之盛﹐而應乎五﹐陰之光盛者也。然居初﹑三之間﹐而近不相得﹐上不承三﹐下不比初。夫以光盛之陰﹐處於二陽之間﹐近而不相得﹐能無見侵乎﹖故曰「喪其茀」也。稱「婦」者﹐以明自有夫﹐而它人侵之也。茀﹐首飾也。夫以中道執乎貞正﹐而見侵者﹐眾之所助也。處旣濟之時﹐不容邪道者也。時旣明峻﹐眾又助之﹐竊之者逃竄而莫之歸矣。量斯勢也﹐不過七日﹐不須已逐﹐而自得也。

﹝疏﹞「六二」至「七日得」。○正義曰「婦喪其茀﹐勿逐﹐七日得」者﹐茀者﹐婦人之首飾也。六二居中履正﹐處文明之盛﹐而應乎五﹐陰之光盛者也﹐然居初﹑三之間﹐而近不相得。夫以光盛之陰﹐處於二陽之間﹐近而不相得﹐能無見侵乎﹖故曰「婦喪其茀」。稱「婦」者﹐以明自有夫﹐而他人侵之也。夫以中道執乎貞正﹐而見侵者﹐物之所助也。處旣濟之時﹐不容邪道者也。時旣明峻﹐眾又助之﹐竊之者逃竄而莫之歸矣。量斯勢也﹐不過七日﹐不須已逐而自得﹐故曰「勿逐﹐七日得」。

《象》曰「七日得」﹐以中道也。

﹝疏﹞正義曰「以中道」者﹐釋不須追逐而自得者﹐以執守中道故也。

九三﹕髙宗伐鬼方﹐三年克之﹐小人勿用。處旣濟之時﹐居文明之終﹐履得其位﹐是居衰末而能濟者﹐「髙宗伐鬼方﹐三年乃克」也。君子處之﹐故能興也﹐小人居之﹐遂喪邦也。

﹝疏﹞正義曰「髙宗伐鬼方﹐三年克之」者﹐髙宗者﹐殷王武丁之號也﹐九三處旣濟之時﹐居文明之終﹐履得其位﹐是居衰末﹐而能濟者也。髙宗伐鬼方﹐以中興殷道﹐事同此爻﹐故取譬焉。髙宗徳實文明﹐而勢甚衰憊﹐不能卽勝﹐三年乃克﹐故曰「髙宗伐鬼方﹐三年克之」也。「小人勿用」者﹐勢旣衰弱﹐君子處之﹐能建功立徳﹐故興而復之﹐小人居之﹐日就危亂﹐必喪邦也﹐故曰「小人勿用」。

《象》曰「三年克之」﹐憊也。

﹝疏﹞正義曰「憊也」者﹐以衰憊之故﹐故三年乃克之。

六四﹕繻有衣袽﹐終日戒。繻宜曰濡﹐衣袽﹐所以塞舟漏也。履得其正﹐而近不與三﹑五相得。夫有隙之棄舟﹐而得濟者﹐有衣袽也。鄰於不親﹐而得全者﹐終日戒也。

﹝疏﹞正義曰「繻有衣袽﹐終日戒」者﹐王注云「繻﹐宜曰濡﹐衣袽﹐所以塞舟漏」者也。六四處旣濟之時﹐履得其位﹐而近不與三五相得﹐如在舟而漏矣。而舟漏則濡濕﹐所以得濟者﹐有衣袽也。鄰於不親﹐而得全者﹐終日戒也﹐故曰「繻有衣袽﹐終日戒」也。

《象》曰「終日戒」﹐有所疑也。

﹝疏﹞正義曰「有所疑」者﹐釋所以「終日戒」﹐以不與三﹑五相得﹐懼其侵克﹐有所疑故也。

九五﹕東鄰殺牛﹐不如西鄰之禴祭﹐實受其福。牛﹐祭之盛者也。禴﹐祭之薄者也。居旣濟之時﹐而處尊位﹐物皆盛矣﹐將何爲焉﹖其所務者﹐祭祀而已。祭祀之盛﹐莫盛修徳﹐故沼沚之毛﹐蘋蘩之菜﹐可羞於鬼神﹐故「黍稷非馨﹐明徳惟馨」﹐是以「東鄰殺牛﹐不如西鄰之禴祭﹐實受其福」也。

﹝疏﹞「九五東鄰」至「受其福」。○正義曰﹕牛﹐祭之盛者也。禴﹐殷春祭之名﹐祭之薄者也。九五居旣濟之時﹐而處尊位﹐物旣濟矣﹐將何爲焉﹖其所務者﹐祭祀而已。祭祀之盛﹐莫盛修徳。九五履正居中﹐動不爲妄﹐修徳者也。苟能修徳﹐𨿽薄可饗。假有東鄰不能修徳﹐𨿽復殺牛至盛﹐不爲鬼神歆饗﹔不如我西鄰禴祭𨿽薄﹐能修其徳﹐故神明降福﹐故曰「東鄰殺牛﹐不如西鄰之禴祭﹐實受其福」也。○注「沼沚之毛」至「鬼神」。○正義曰「沼沚之毛﹐蘋蘩之菜﹐可羞於鬼神」者﹐並略《左傳》之文也。

《象》曰﹕東鄰殺牛﹐不如西鄰之時也。在於合時﹐不在於丰也。

﹝疏﹞正義曰「不如西鄰之時」者﹐神明饗徳﹐能修徳致敬﹐合於祭祀之時𨿽薄降福﹐故曰時也。○注「在於合時」。○正義曰「在於合時」者﹐《詩》云「威儀孔時」。言周王廟中﹐羣臣助祭﹐並皆威儀肅敬﹐甚得其時。此合時之義﹐亦當如彼也。

「實受其福」﹐吉大來也。

﹝疏﹞正義曰「吉大來」者﹐非惟當身﹐福流後世。

上六﹕濡其首﹐厲。處旣濟之極﹐旣濟道窮﹐則之於未濟﹐之於未濟﹐則首先犯焉。過惟不巳﹐則遇於難﹐故濡其首也。將沒不久﹐危莫先焉。

﹝疏﹞正義曰﹕上六處旣濟之極﹐則反於未濟。若反於未濟﹐則首先犯焉。若進而不已﹐必遇於難﹐故濡其首也。旣被濡首﹐將沒不久﹐危莫先焉﹐故曰「濡其首﹐厲」也。

《象》曰「濡其首﹐厲」﹐何可久也﹖

﹝疏﹞正義曰「何可久」者﹐首旣被濡﹐身將陷沒﹐何可久長者也。

坎下離上。未濟﹕亨﹐小狐汔濟﹐濡其尾﹐無攸利。

﹝疏﹞正義曰「未濟﹐亨」者﹐「未濟」者﹐未能濟渡之名也。未濟之時﹐小才居位﹐不能建功立徳﹐拔難濟險。若能執柔用中﹐委任賢哲﹐則未濟有可濟之理﹐所以得通﹐故曰「未濟﹐亨」。「小狐汔濟﹐濡其尾﹐無攸利」者﹐汔者﹐將盡之名。小才不能濟難﹐事同小狐𨿽難渡水﹐而無餘力﹐必須水汔﹐方可涉川。未及登岸﹐而濡其尾﹐濟不免濡﹐豈有所利﹖故曰「小狐汔濟﹐濡其尾﹐無攸利」也。

《彖》曰「未濟﹐亨」﹐柔得中也。以柔處中﹐不違剛也。能納剛健﹐故得亨也。

﹝疏﹞正義曰﹕此就六五以柔居中﹐下應九二﹐釋「未濟」所以得「亨」﹐柔而得中﹐不違剛也。與二相應﹐納剛自輔﹐故於未濟之世﹐終得亨通也。

「小狐汔濟」﹐未出中也。小狐不能涉大川﹐須汔然後乃能濟。處未濟之時﹐必剛健拔難﹐然後乃能濟﹐汔乃能濟﹐未能出險之中。

﹝疏﹞正義曰「小狐汔濟﹐未出中也」者﹐釋小狐涉川﹐所以必須水汔乃濟﹐以其力薄﹐未能出險之中故也。

「濡其尾﹐無攸利」﹐不續終也。小狐𨿽能渡而無餘力。將濟而濡其尾﹐力竭於斯﹐不能續終。險難猶未足以濟也。濟未濟者﹐必有餘力也。

﹝疏﹞正義曰﹕濡尾力竭﹐不能相續而終﹐至於登岸﹐所以無攸利也。

𨿽不當位﹐剛柔應也。位不當﹐故未濟。剛柔應﹐故可濟。

﹝疏﹞正義曰「𨿽不當位﹐剛柔應」者﹐重釋未濟之義﹐凡言未者﹐今日𨿽未濟﹐復有可濟之理。以其不當其位﹐故卽時未濟﹔剛柔皆應﹐是得相拯﹐是有可濟之理。故稱「未濟」﹐不言「不濟」也。

《象》曰﹕火在水上﹐未濟。君子以愼辧物居方。辧物居方﹐令物各當其所也。

﹝疏﹞正義曰「火在水上未濟」者﹐火在水上﹐不成烹飪﹐未能濟物。故曰「火在水上﹐未濟」。「君子以愼辧物居方」者﹐君子見未濟之時﹐剛柔失正﹐故用愼爲徳﹐辧別眾物﹐各居其方﹐使皆得安其所﹐所以濟也。

初六﹕濡其尾﹐吝。處未濟之初﹐最居險下﹐不可以濟者也。而欲之其應﹐進則溺身。未濟之始﹐始於旣濟之上六也。濡其首猶不反﹐至於濡其尾﹐不知紀極者也。然以陰處下﹐非爲進亢﹐遂其志者也。困則能反﹐故不曰凶。事在已量﹐而必困乃反﹐頑亦甚矣﹐故曰「吝」也。

﹝疏﹞「初六」至「吝」。○正義曰﹕初六處未濟之初﹐最居險下﹐而欲上之其應﹐進則溺身﹐如小狐之渡川﹐濡其尾也。未濟之始﹐始於旣濟之上六也。旣濟上六﹐但云「濡其首」﹐言始入於難﹐未沒其身。此言「濡其尾」者﹐進不知極﹐巳沒其身也。然以陰處下﹐非爲進亢﹐遂其志者也。困則能反﹐故不曰凶。不能豫昭事之幾萌﹐困而後反﹐頑亦甚矣﹐故曰「吝」也。○注「不知紀極」。○正義曰「不知紀極」者﹐《春秋傳》曰「聚斂積實﹐不知紀極﹐謂之饕餮」﹐言無休已也。

《象》曰「濡其尾」﹐亦不知極也。

﹝疏﹞正義曰「亦不知極」者﹐未濟之初﹐始於旣濟之上六﹐濡首而不知﹐遂濡其尾﹐故曰「不知極」也。

九二﹕曳其輪﹐貞吉。體剛履中﹐而應於五﹐五體陰柔﹐應與而不自任者也。居未濟之時﹐處險難之中﹐體剛中之質﹐而見任與﹐拯救危難﹐經綸屯蹇者也。用健拯難﹐靖難在正﹐而不違中﹐故「曳其輪﹐貞吉」也。

﹝疏﹞正義曰「曳其輪﹐貞吉」者﹐九二居未濟之時﹐處險難之內﹐體剛中之質﹐以應於五。五體陰柔﹐委任於二﹐令其濟難者也。經綸屯蹇﹐任重憂深﹐故曰「曳其輪」。「曳其輪」者﹐言其勞也。靖難在正﹐然後得吉﹐故曰「曳其輪﹐貞吉」也。

《象》曰「九二」「貞吉」﹐中以行正也。位𨿽不正﹐中以行正也。

﹝疏﹞正義曰「中以行正」者﹐釋九二失位而稱貞吉者﹐位𨿽不正﹐以其居中﹐故能行正也。

六三﹕未濟﹐徵凶。利涉大川。以陰之質﹐失位居險﹐不能自濟者也。以不正之身﹐力不能自濟﹐而求進焉﹐喪其身也。故曰「徵凶」也。二能拯難﹐而已比之﹐棄已委二﹐載二而行﹐溺可得乎﹖何憂未濟﹐故曰「利涉大川」。

﹝疏﹞正義曰「未濟徵凶」者﹐六三以陰柔之質﹐失位居險﹐不能自濟者也。身旣不能自濟﹐而欲自進求濟﹐必喪其身。故曰「未濟﹐徵凶」也。「利涉大川」者﹐二能拯難﹐而已比之﹐若能棄已委二﹐則沒溺可免﹐故曰「利涉大川」。

《象》曰「未濟﹐徵凶」﹐位不當也。

﹝疏﹞正義曰「位不當」者﹐以不當其位故有徵則凶。

九四﹕貞吉﹐悔亡。震用伐鬼方﹐三年有賞於大國。處未濟之時﹐而出險難之上﹐居文明之初﹐體乎剛質﹐以近至尊。𨿽履非其位﹐志在乎正﹐則吉而悔亡矣。其志得行﹐靡禁其威﹐故曰「震用伐鬼方」也。「伐鬼方」者﹐興衰之徵也。故每至興衰而取義焉。處文明之初﹐始出於難﹐其徳未盛﹐故曰「三年」也。五居尊以柔﹐體乎文明之盛﹐不奪物功者也﹐故以大國賞之也。

﹝疏﹞正義曰﹕居未濟之時﹐履失其位﹐所以爲悔。但出險難之外﹐居文明之初﹐以剛健之質﹐接近至尊﹐志行其正﹐正則貞吉而悔亡﹐故曰貞吉﹑悔亡。正志旣行﹐靡禁其威﹐故震發威怒﹐用伐鬼方也。然處文明之初﹐始出於險﹐其徳未盛﹐不能卽勝﹐故曰「三年」也。五以順柔文明而居尊位﹐不奪物功。九四旣克而還﹐必得百里大國之賞﹐故曰「有賞於大國」也。

《象》曰「貞吉﹐悔亡」﹐志行也。

﹝疏﹞正義曰「志行」者﹐釋九四失位而得「貞吉悔亡」者也。以其正志得行﹐而終吉故也。

六五﹕貞吉﹐無悔。君子之光﹐有孚﹐吉。以柔居尊﹐處文明之盛﹐爲未濟之主﹐故必正然後乃吉﹐吉乃得無悔也。夫以柔順文明之質﹐居於尊位﹐付與於能﹐而不自役﹐使武以文﹐禦剛以柔﹐斯誠君子之光也。付物以能﹐而不疑也﹐物則竭力﹐功斯克矣﹐故曰「有孚﹐吉。」

﹝疏﹞正義曰「貞吉﹐無悔」者﹐六五以柔居尊﹐處文明之盛﹐爲未濟之主﹐故必正然後乃吉﹐吉乃得無悔﹐故曰「貞吉﹐無悔」也。「君子之光」者﹐以柔順文明之質﹐居於尊位﹐有應於二﹐是能付物以能﹐而不自役﹐有君子之光華矣﹐故曰「君子之光」也。「有孚﹐吉」者﹐付物以能而無疑焉﹐則物竭其誠﹐功斯克矣﹐故曰「有孚﹐吉」也。

《象》曰「君子之光」﹐其暉吉也。

﹝疏﹞正義曰「其暉吉」者﹐言君子之徳﹐光暉著見﹐然後乃得吉也。

上九﹕有孚於飲酒﹐無咎。濡其首﹐有孚﹐失是。未濟之極﹐則反於旣濟。旣濟之道﹐所任者當也。所任者當﹐則可信之無疑﹐而已逸焉。故曰「有孚於飲酒﹐無咎」也。以其能信於物﹐故得逸豫而不憂於事之廢。苟不憂於事之廢﹐而耽於樂之甚﹐則至於失節矣。由於有孚﹐失於是矣﹐故曰「濡其首﹐有孚﹐失是」也。

﹝疏﹞正義曰「有孚於飲酒﹐無咎」者﹐上九居未濟之極﹐則反於旣濟。旣濟之道﹐則所任者當也。所任者當﹐則信之無疑﹐故得自逸飲酒而已﹐故曰「有孚於飲酒﹐無咎」。「濡其首」者﹐旣得自逸飲酒﹐而不知其節﹐則濡首之難﹐還復及之﹐故曰「濡其首」也。「有孚﹐失是」者﹐言所以濡首之難及之者﹐良由信任得人﹐不憂事廢﹐故失於是矣。故曰「有孚﹐失是」也。

《象》曰「飲酒」「濡首」﹐亦不知節也。

﹝疏﹞正義曰「亦不知節」者﹐釋飲酒所以致濡首之難﹐以其不知止節故也。

《周易正義》注魏﹟王弼等疏唐﹟孔穎達

《周易正義》

系辭上卷七

系辭上卷七

周易系辭上第七。

﹝疏﹞正義曰﹕謂之「系辭」者﹐凡有二義﹐論字取系屬之義。聖人系屬此辭於爻卦之下﹐故此篇第六章

云「系辭焉以斷其吉凶。」第十二章

云「系辭焉以盡其言。」是系屬其辭於爻卦之下﹐則上下二篇《經》辭是也。文取系屬之義﹐故字體從「毄」。又音爲系者﹐取剛系之義。卦之與爻﹐各有其辭以釋其義﹐則卦之與爻﹐各有剛系﹐所以音謂之系也。夫子本作《十翼》﹐申說上下二篇《經》文﹐《系辭》條貫義理﹐別自爲捲﹐總曰《系辭》。分爲上下二篇者﹐何氏云﹕上篇明無﹐故曰「易有太極」﹐太極卽無也。又云「聖人以此洗心﹐退藏於密」﹐是其無也。下篇明幾﹐從無入有﹐故云「知幾其神乎」。今謂分爲上下﹐更無異義﹐有以簡編重大﹐是以分之。或以上篇論易之大理﹐下篇論易之小理者﹐事必不通。何則﹖案上《系》云「君子出其言善﹐則千里之外應之。出其言不善﹐則千里之外違之。」又云「藉用白茅﹐無咎。」皆人言語小事﹐及小愼之行﹐豈爲易之大理﹖又下《系》云「天地之道﹐貞觀者也。日月之道﹐貞明者也。」豈復易之小事乎﹖明以大小分之﹐義必不可。故知聖人旣無其意﹐若欲彊釋﹐理必不通。諸儒所釋上篇﹐所以分段次下﹐凡有一十二章。周氏云「天尊地卑」爲第一章

﹐「聖人設卦觀象」爲第二章

﹐「彖者言乎象者」爲第三章

﹐「精气爲物」爲第四章

﹐「顯諸仁藏諸用」爲第五章

﹐「聖人有以見天下之賾」爲第六章

﹐「初六藉用白茅」爲第七章

﹐「大衍之數」爲第八章

﹐「子曰知變化之道」爲第九章

﹐「天一地二」爲第十章

﹐「是故易有太極」爲第十一章

﹐「子曰書不盡言」爲第十二章

。馬季長﹑荀爽﹑姚信等又分「白茅」章後﹐取「負且乘」更爲別章﹐成十三章。案「白茅」以下﹐歷序諸卦﹐獨分「負且乘」以爲別章﹐義無所取也。虞翻分爲十一章﹐合「大衍之數」並「知變化之道」﹐共爲一章﹐案「大衍」一章﹐總明揲蓍策數﹐及十有八變之事﹐首尾相連。其「知變化之道」己下﹐別明「知神」及「惟幾」之事﹐全與「大衍」章義不類﹐何得合爲一章﹖今從先儒以十二章爲定。

﹝疏﹞正義曰「天尊地卑」至「其中矣」﹐此第一章

﹐明天尊地卑﹐及貴賤之位﹐剛柔動靜寒暑往來﹐廣明乾坤簡易之徳。聖人法之﹐能見天下之理。

天尊地卑﹐乾坤定矣。乾坤其易之門戶﹐先明天尊地卑﹐以定乾坤之體。

﹝疏﹞「天尊」至「定矣」。○正義曰﹕天以剛陽而尊﹐地以柔陰而卑﹐則乾坤之體安定矣。乾健與天陽同﹐坤順與地陰同﹐故得乾坤定矣。若天不剛陽﹐地不柔陰﹐是乾坤之體不得定也。此《經》明天地之徳也。○注「先明」至「之體」。○正義曰﹕云「先明天尊地卑﹐以定乾坤之體」者﹐易含萬象﹐天地最大。若天尊地卑﹐各得其所﹐則乾坤之義得定矣。若天之不尊﹐降在滯溺﹔地之不卑﹐進在剛盛﹐則乾坤之體﹐何由定矣﹖案乾坤是天地之用﹐非天地之體﹐今云乾坤之體者﹐是所用之體﹐乾以健爲體﹐坤以順爲體﹐故云「乾坤之體」。

卑髙以陳﹐貴賤位矣。天尊地卑之義旣列﹐則涉乎萬物﹐貴賤之位明矣。

﹝疏﹞「卑髙」至「位矣」。○正義曰﹕卑﹐謂地體卑下﹔髙﹐謂天體髙上。卑髙旣以陳列﹐則物之貴賤﹐得其位矣。若卑不處卑﹐謂地在上﹐髙不處髙﹐謂天在下。上下旣亂﹐則萬物貴賤則不得其位矣。此《經》明天地之體﹐此𨿽明天地之體﹐亦涉乎萬物之形。此「貴賤」總兼萬物﹐不惟天地而已﹐先云「卑」者﹐使文爾。案前《經》云「天尊地卑」﹐「天地」別陳。此「卑髙以陳」﹐不更別陳。總云「卑髙」者﹐上文詳﹐於此略也。○注「天尊」至「明矣」。○正義曰「天尊地卑之義旣列」﹐解《經》「卑髙以陳」也。云「則涉乎萬物貴賤之位明矣」﹐解《經》「貴賤位矣」。上《經》旣云「天尊地卑」﹐此《經》又云「貴賤」者﹐則貴非惟天地﹐是兼萬物之貴賤。

動靜有常﹐剛柔斷矣。剛動而柔止也。動止得其常體﹐則剛柔之分著矣。

﹝疏﹞正義曰﹕天陽爲動﹐地陰爲靜﹐各有常度﹐則剛柔斷定矣。動而有常則成剛﹐靜而有常則成柔﹐所以剛柔可斷定矣。若動而無常﹐則剛道不成﹔靜而無常﹐則柔道不立。是剛柔雜亂﹐動靜無常﹐則剛柔不可斷定也。此《經》論天地之性也。此𨿽天地動靜﹐亦裛兼萬物也。萬物稟於陽气多而爲動也﹐稟於陰气多而爲靜也。

方以類聚﹐物以羣分﹐吉凶生矣。方有類﹐物有羣﹐則有同有異﹐有聚有分也。順其所同﹐則吉﹔乖其所趣﹐則凶﹐故吉凶生矣。

﹝疏﹞「方以類聚」至「生矣」。○正義曰﹕方﹐謂法術性行﹐以類共聚﹐固方者則同聚也。物﹐謂物色羣黨﹐共在一處﹐而與他物相分別。若順其所同﹐則吉也﹔若乖其所趣﹐則凶也﹐故曰「吉凶生矣」。此《經》𨿽因天地之性﹐亦廣包萬物之情也。○注「方有類」。○正義曰﹕云「方有類」者﹐方﹐謂法術情性趣捨﹐故《春秋》云「教子以義方」﹐《注》云「方﹐道也。」是方謂性行法術也。言方𨿽以類而聚﹐亦有非類而聚者。若陰之所求者陽﹐陽之所求者陰﹐是非類聚也。若以人比禽獸﹐卽是非類﹐𨿽男女不同﹐俱是人例﹐亦是以類聚也。故云「順所同則吉﹐乖所趣則凶」。

在天成像﹐在地成形﹐變化見矣。象況日月星辰﹐形況山川艸木也。懸象運轉以成昏明﹐山澤通气而雲行雨施﹐故變化見矣。

﹝疏﹞正義曰「象」謂懸象﹐日月星辰也。「形」謂山川艸木也。懸象運轉而成昏明﹐山澤通气而雲行雨施﹐故變化是也。

是故剛柔相摩﹐相切摩也﹐言陰陽之交感也。

﹝疏﹞正義曰﹕以變化形見﹐卽陽極變爲陰﹐陰極變爲陽﹐陽剛而陰柔﹐故剛柔共相切摩﹐更遞變化也。

八卦相蕩。相推蕩也﹐言運化之推移。

﹝疏﹞正義曰﹕剛則陽爻也。柔則陰爻也。剛柔兩體﹐是陰陽二爻﹐相雜而成八卦﹐遞相推蕩。若十一月一陽生而推去一陰﹐五月一陰生而推去一陽。𨿽諸卦遞相推移﹐本從八卦而來﹐故云「八卦相蕩也」。

鼓之以雷霆﹐潤之以風雨。日月運行﹐一寒一暑。乾道成男﹐坤道成女。乾知大始﹐坤作成物。乾以易知﹐坤以簡能。天地之道﹐不爲而善始﹐不勞而善成﹐故曰易簡。

﹝疏﹞「鼓之以雷霆」至「簡能」。○正義曰「鼓之以雷霆﹐潤之以風雨﹐日月運行﹐一寒一暑」者﹐重明上《經》「變化見矣」及「剛柔相摩﹐八卦相蕩」之事。八卦旣相推蕩﹐各有功之所用也。又鼓動之以震雷離電﹐滋潤之以巽風坎雨﹐或離日坎月﹐運動而行﹐一節爲寒﹐一節爲暑﹐直云震﹑巽﹑離﹑坎﹐不云乾﹑坤﹑艮﹑兌者﹐乾﹑坤上下備言﹐艮﹑兌非鼓動運行之物﹐故不言之﹐其實亦一焉。雷電風雨﹐亦出山澤也。「乾道成男﹐坤道成女」者﹐道謂自然而生﹐故乾得自然而爲男﹐坤得自然而成女。必云成者有故﹐以干因陰而得成男﹐坤因陽而得成女﹐故云成也。「乾知太始」者﹐以干是天陽之气﹐萬物皆始在於气﹐故云知其大始也。「坤作成物」者﹐坤是地陰之形﹐坤能造作以成物也。初始無形﹐未有營作﹐故但云知也。巳成之物﹐事可營爲﹐故云作也。「乾以易知」者﹐易謂易略﹐無所造爲﹐以此爲知﹐故曰「乾以易知」也。「坤以簡能」者﹐簡謂簡省凝靜﹐不須繁勞﹐以此爲能﹐故曰「坤以簡能」也。若於物艱難﹐則不可以知﹐故以易而得知也。若於事繁勞﹐則不可能也。必簡省而後可能也。○注「天地之道」至「易簡」。○正義曰﹕云「天地之道﹐不爲而善始」者﹐釋《經》之「乾以易知」。「不勞而善成」者﹐釋《經》「坤以簡能」也。案《經》乾易坤簡﹐各自別言﹐而《注》合雲天地者﹐若以坤對乾﹐乾爲易也﹐坤爲簡也。《經》之所云者是也。若據乾坤相合皆無爲﹐自然養物之始也﹐是自然成物之終也。是乾亦有簡﹐坤亦有易﹐故《注》合而言之也。用使聖人俱行易簡﹐法無爲之化。

易則易知﹐簡則易從。易知則有親﹐易從則有功。順萬物之情﹐故曰有親。通天下之志﹐故曰有功。

﹝疏﹞正義曰「易則易知」者﹐此覆說上「乾以易知」也。乾徳旣能說易﹐若求而行之﹐則易可知也。「簡則易從」者﹐覆說上「坤以簡能」也。於事簡省﹐若求而行之﹐則易可從也。上「乾以易知﹐坤以簡能」﹐論乾坤之體性也。「易則易知﹐簡則易從」者﹐此論乾坤旣有此性﹐人則易可仿效也。「易知則有親」者﹐性意易知﹐心無險難﹐則相和親﹐故云「易知則有親」也。「易從則有功」者﹐於事易從﹐不有繁勞﹐其功易就﹐故曰「易從則有功」。此二句﹐論聖人法此乾坤易簡﹐則有所益也。

有親則可久﹐有功則可大。有易簡之徳﹐則能成可久可大之功。

﹝疏﹞正義曰「有親則可久」者﹐物旣和親﹐無相殘害﹐故可久也。「有功則可大」者﹐事業有功﹐則積漸可大。此二句﹐論人法乾坤﹐久而益大。

可久則賢人之徳﹐可大則賢人之業。天地易簡﹐萬物各載其形。聖人不爲﹐羣方各遂其業。徳業旣成﹐則入於形器﹐故以賢人目其徳業。

﹝疏﹞「可久」至「之業」。○正義曰「可久則賢人之徳」者﹐使物長久﹐是賢人之徳﹐能養萬物﹐故云「可久則賢人之徳」也。「可大則賢人之業」者﹐功勞旣大﹐則是賢人事業。行天地之道﹐總天地之功﹐惟聖人能。然今云賢人者﹐聖人則隱迹藏用﹐事在無境。今云「可久」「可大」﹐則是離無入有﹐賢人則事在有境。故「可久」「可大」﹐以賢人目之也。○注「聖人」至「其業」。○正義曰﹕云「聖人不爲﹐羣方各遂其業」者﹐聖人顯仁藏用﹐惟見生養之功﹐不見其何以生養﹐猶若日月見其照臨之力﹐不知何以照臨﹐是聖人用無爲以及天下﹐是聖人不爲也。云「徳業旣成﹐則入於形器」者﹐初行徳業未成之時﹐不見其所爲﹐是在於虛無。若徳業旣成﹐復被於物﹐在於有境﹐是入於形器也。賢人之分﹐則見其所爲﹐見其成功始末﹐皆有徳之與業﹐是所有形器﹐故以賢人目其徳業。然則本其虛無玄象謂之聖﹐據其成功事業謂之賢也。

易簡而天下之理得矣。天下之理﹐莫不由於易簡而各得順其分位也。

﹝疏﹞「易簡」至「得矣」。○正義曰﹕此則贊明聖人能行天地易簡之化﹐則天下萬事之理﹐並得其宜矣。○注「易簡」。○正義曰﹕若能行說易簡靜﹐任物自生﹐則物得其性矣。故《列子》云「不生而物自生﹐不化而物自化。」若不行易簡﹐法令玆章﹐則物失其性也。《老子》雲「水至淸則無魚﹐人至察則無徒」。又莊云「馬翦剔羈絆﹐所傷多矣。」是天下之理未得也。

天下之理得﹐而成位乎其中矣。成位至立象也。極易簡則能通天下之理﹐通天下之理﹐故能成像﹐並乎天地言其中﹐則並明天地也。

﹝疏﹞正義曰﹕成位況立象﹐言聖人極易簡之善﹐則能通天下之理﹐故能成立卦象於天地之中﹐言並天地也。

﹝疏﹞正義曰「聖人設卦」至「不利」﹐此第二章

也。前章言天地成像成形﹐簡易之徳﹐明乾坤之大旨。此章明聖人設卦觀象﹐爻辭吉凶﹐悔吝之細別。

聖人設卦觀象﹐此總言也。

﹝疏﹞「聖人」至「觀象」。○正義曰﹕謂聖人設畫其卦之時﹐莫不瞻觀物象﹐法其物象﹐然後設之﹐卦象則有吉有凶﹐故下文云「吉凶者﹐失得之象也。悔吝者﹐憂虞之象。變化者﹐進退之象。剛柔者﹐晝夜之象」。是施設其卦﹐有此諸象也。○注「此總言也」。○正義曰﹕此設卦觀象﹐總爲下而言﹐故云「此總言也」。

系辭焉而明吉凶﹐剛柔相推而生變化。系辭所以明吉凶﹐剛柔相推所以明變化也。吉凶者﹐存乎人事也。變化者﹐存乎運行也。

﹝疏﹞正義曰「系辭焉而明吉凶」者﹐卦象爻象﹐有吉有凶。若不系辭﹐其理未顯。故系屬吉凶之文辭於卦爻之下﹐而顯明此卦爻吉凶也。案吉凶之外﹐猶有悔吝憂虞﹐直云而明吉凶者﹐悔吝憂虞﹐是凶中之小﹐別舉吉凶﹐則包之可知也。「剛柔相推而生變化」者﹐八純之卦﹐卦之與爻﹐其象旣定﹐變化猶少﹔若剛柔二气相推﹐陰爻陽爻交變﹐分爲六十四卦﹐有三百八十四爻﹐委曲變化﹐事非一體﹐是「而生變化」也。系辭而明吉凶﹐明系辭之意﹔剛柔相推而生變化﹐明其推引而生雜卦之意也。

是故吉凶者﹐失得之象也。由有失得﹐故吉凶生。

﹝疏﹞正義曰﹕此下四句《經》﹐總明諸象不同之事﹐辭之吉者是得之象﹔辭之凶者是失之象﹐故曰「吉凶者﹐是失得之象也」。初時於事有失有得﹐積漸成著﹐乃爲吉凶也。然《易》之諸卦及爻不言吉凶者﹐義有數等。或吉凶據文可知﹐不須明言吉凶者。若《乾》「元亨利貞」及「九五﹐飛龍在天﹐利見大人」之屬﹐尋文考義﹐是吉可知﹐故不須云吉也。若其《剝》「不利有攸往」﹐《離》之九四「突如其來如﹐焚如﹐死如﹐棄如」之屬﹐據其文辭﹐其凶可見﹐故不言凶也。亦有爻處吉凶之際﹐吉凶未定﹐行善則吉﹐行惡則凶。是吉凶未定﹐亦不言吉凶﹐若《乾》之九三「君子終日乾乾﹐夕惕若﹐厲無咎」﹐若《屯》之六二「屯如邅如﹐乘馬班如﹐匪寇﹐婚媾﹐女子貞不字﹐十年乃字」﹐是吉凶未定﹐亦不言吉凶也。又諸稱無咎者﹐若不有善應則有咎﹐若有善應則無咎﹐此亦不定言吉凶也。諸稱吉凶者﹐皆嫌其吉凶不明﹐故言吉凶以正之﹐若《坤》之六五「黃裳元吉」﹐以陰居尊位﹐嫌其不吉﹐故言吉以明之。推此餘可知也。亦有於事無嫌﹐吉凶灼然可知﹐而更明言吉凶者﹐若《剝》之初六「剝牀以足﹐蔑貞凶」﹑六二「剝牀以辧﹐蔑貞凶」者﹐此皆凶狀灼然﹐而言凶也。或有一卦之內﹐或一爻之中﹐得失相形﹐須言吉凶。若《大過》九三「棟橈凶」﹑九四「棟隆吉」﹐是一卦相形也﹔《屯》卦九五「屯其膏﹐小貞吉﹐大貞凶」﹐是一爻相形也。亦有一事相形﹐終始有異。若《訟》卦「有孚窒惕﹐中吉﹐終凶」之類是也。大略如此。原夫《易》之爲書﹐曲明萬象﹐苟在釋辭﹐明其意﹐達其理﹐不可以一爻爲例﹐義有變通也。

悔吝者﹐憂虞之象也。失得之微者﹐足以致憂虞而巳﹐故曰悔吝。

﹝疏﹞正義曰﹕《經》稱悔吝者﹐是得失微小﹐初時憂念虞度之形象也。以憂虞不巳﹐未是大凶﹐終致悔吝。悔者﹐其事巳過﹐意有追悔之也。吝者﹐當事之時﹐可輕鄙恥﹐故云吝也。吝旣是小凶﹐則《易》之爲書亦有小吉﹐則無咎之屬善補過是也。此亦小吉﹐而不言者﹐下《經》備陳之也﹐故於此不言。其餘元亨利貞﹐則是吉象之境﹐有四徳別言﹐故於此不言也。其以祉有慶有福之屬﹐各於爻卦別言﹐故不在此而說。且《易》者戒人爲惡﹐故於惡事備言也。

變化者﹐進退之象也。往復相推﹐疊進退也。

﹝疏﹞正義曰﹕萬物之象﹐皆有陰陽之爻﹐或從始而上進﹐或居終而倒退﹐以其往復相推﹐或漸變而頓化﹐故云「進退之象也」。

剛柔者﹐晝夜之象也。晝則陽剛﹐夜則陰柔﹐始總言吉凶變化﹐而下別明悔吝﹑晝夜者﹐悔吝則吉凶之類﹐晝夜亦變化之道﹐吉凶之類﹐則同因系辭而明﹔變化之道﹐則俱由剛柔而著﹐故始總言之﹐下則明失得之輕重﹐辧變化之小大﹐故別序其義也。

﹝疏﹞「剛柔」至「象也」。○正義曰﹕晝則陽日照臨﹐萬物生而堅剛﹐是晝之象也。夜則陰潤浸被﹐萬物而皆柔弱﹐是夜之象也。○注「始總」至「變化」。○正義曰﹕云「始總言吉凶變化」者﹐謂上文云「系辭焉而明吉凶﹐剛柔相推而生變化」﹐是始總言吉凶變化也。云「而下別明悔吝晝夜」者﹐謂次文云「悔吝者﹐憂虞之象」﹐「剛柔者﹐晝夜之象」﹐是別明悔吝晝夜也。言「悔吝則吉凶之類」者﹐案上文系辭而明吉凶﹐次又別序云「吉凶者﹐失得之象。」「悔吝者﹐憂虞之象。」是吉凶之外﹐別生悔吝﹐是悔吝亦吉凶之類。大略總言吉凶﹐是細別之﹐吉凶之外﹐別有悔吝也﹐故云「悔吝則吉凶之類」。云「晝夜亦變化之道」者﹐案上文云「剛柔相推而生變化」﹐次文別云「變化者﹐進退之象」﹐「剛柔者﹐晝夜之象」﹐變化之外﹐別云晝夜﹐總言之則變化晝夜是一﹐分之則變化晝夜是殊﹐故云「晝夜亦變化之道」也。云「吉凶之類﹐則同因系辭而明」者﹐案上文云「系辭焉而明吉凶」﹐次文別序云「吉凶」「悔吝」﹐兩事同因上系辭而明之也﹐故云「吉凶之類﹐則同因《系辭》而明」也。云「變化之道﹐則俱由剛柔而著」者﹐上文「剛柔相推而生變化」﹐次文別序云「變化者﹐進退之象。剛柔者﹐晝夜之象。」上文則變化剛柔合爲一﹐次文則別序變化剛柔分爲二。合之則同﹐分之則異﹐是變化從剛柔而生﹐故云「變化之道﹐俱由剛柔而著」也。云「故始總言之」也。上文「系辭焉而明吉凶」﹐不云悔吝﹐是總言之也。又上文「剛柔相推而生變化」﹐不云晝夜﹐是總變化言之也。云「下則明失得之輕重﹐辧變化之小大﹐故別序其義」者﹐案次文別序云「吉凶者﹐失得之象。」是失得重也﹔「悔吝者﹐憂虞之象」。是失得輕也。又次《經》云「變化者﹐進退之象。」是變化大也﹔「剛柔者﹐晝夜之象」。是變化小也。兩事並言﹐失得別明輕重﹐變化別明小大﹐是別序其義。

六爻之動﹐三極之道也。三極﹐三材也。兼三材之道﹐故能見吉凶﹐成變化也。

﹝疏﹞正義曰﹕此覆明變化進退之義﹐言六爻遞相推動而生變化﹐是天地人三才至極之道﹐以其事兼三才﹐故能見吉凶而成變化也。

是故君子所居而安者﹐易之序也。序﹐易象之次序。

﹝疏﹞正義曰﹕以其在上﹐吉凶顯其得失﹐變化明其進退﹐以此之故﹐君子觀象知其所處﹐故可居治之位﹐而安靜居之﹐是易位之次序也。若居在乾之初九﹐而安在勿用﹐若居在乾之九三﹐而安在乾乾﹐是以所居而安者﹐由觀易之位次序也。

所樂而玩者﹐爻之辭也。是故君子居則觀其象而玩其辭﹐動則觀其變而玩其占。是以自天祐之﹐吉無不利。

﹝疏﹞「所樂」至「無不利」。○正義曰「所樂而玩者﹐爻之辭也」者﹐言君子愛樂而習玩者﹐是六爻之辭也。辭有吉凶悔吝﹐見善則思齊其事﹐見惡則懼而自攺﹐所以愛樂而耽玩也。卦之與爻﹐皆有其辭﹐但爻有變化﹐取象旣多﹐以知得失。故君子尢所愛樂﹐所以特云「爻之辭」也。「是故君子居則觀其象而玩其辭」者﹐以易象則明其善惡﹐辭則示其吉凶﹐故君子自居處其身﹐觀看其象﹐以知身之善惡﹐而習玩其辭﹐以曉事之吉凶。「動則觀其變而玩其占」者﹐言君子出行興動之時﹐則觀其爻之變化﹐而習玩其占之吉凶。若《乾》之九四「或躍在淵」﹐是動則觀其變也。《春秋傳》云「先王卜徵五年。」又云「卜以決疑。」是動玩其占也。「是以自天祐之﹐吉無不利」者﹐君子旣能奉遵易象﹐以居處其身﹐無有凶害﹐是以從天以下﹐悉皆祐之﹐吉無不利。此《大有》上九爻辭。

﹝疏﹞正義曰「彖者言乎」至「生之說」﹐此第三章

也。上章明吉凶悔吝系辭之義﹐而細意未盡﹐故此章更委曲說卦爻吉凶之事。是以義理深奧﹐能彌綸天地之道﹐仰觀俯察﹐知死生之說。

彖者﹐言乎象者也。彖總一卦之義也。

﹝疏﹞正義曰﹕《彖》謂卦下之辭﹐言說乎一卦之象也。

爻者﹐言乎變者也。爻各言其變也。

﹝疏﹞正義曰﹕謂爻下之辭﹐言說此爻之象攺變也。

吉凶者﹐言乎其失得也。悔吝者﹐言乎其小疵也。無咎者﹐善補過也。是故列貴賤者存乎位﹐爻之所處曰位﹐六位有貴賤也。

﹝疏﹞正義曰「吉凶者﹐言乎其失得也」者﹐謂爻卦下辭也。著其吉凶者﹐言論其卦爻失之與得之義也。前章言據其卦爻之象﹐故云「吉凶者﹐失得之象」。此章據其卦爻之辭﹐故云「吉凶者﹐言乎其失得」也。「悔吝者﹐言乎其小疵也」者﹐辭著悔吝者﹐言說此卦爻有小疵病也。有小疵病﹐必預有憂虞﹐故前章云「悔吝者﹐憂虞之象。」但前章據其象﹐此章論其辭也。「無咎者﹐善補過也」者﹐辭稱無咎者﹐卽此卦爻能補其過。若不能補過﹐則有咎也。案《略例》﹕無咎有二﹐一者善能補過﹐故無咎。二者其禍自已招﹐無所怨咎﹐故《節》之六三﹕「不節之嗟﹐又誰咎也﹖」但如此者少﹐此據多者言之﹐故云「善補過也」。前章舉其大略﹐故不細言無咎之事﹐此章備論也。「是故列貴賤者存乎位」者﹐以爻者言乎變﹐以此之故﹐陳列物之貴賤者在存乎六爻之位﹐皆上貴而下賤也。

齊小大者存乎卦﹐卦有小大也﹐齊猶言辧也﹐卽彖者言乎象也。

﹝疏﹞正義曰﹕以彖者言乎象﹐象有小大﹐故齊辧物之小大者存乎卦也。猶若《泰》則「小往大來﹐吉亨」﹐《否》則「大往小來」之類是也。

辯吉凶者存乎辭﹐辭﹐爻辭也﹐卽「爻者言乎變」也。言象所以明小大﹐言變所以明吉凶。故小大之義存乎卦﹐吉凶之狀見乎爻。至於悔吝無咎﹐其例一也。吉凶悔吝小疵無咎﹐皆主乎變﹐事有小大﹐故下歷言五者之差也。

﹝疏﹞「辯吉」至「乎辭」。○正義曰﹕謂辯明卦之與爻之吉凶﹐存乎卦爻下之言辭是也。○注「辭爻」至「差也」。○正義曰﹕云「辭﹐爻辭也」者﹐其實卦之與爻﹐皆有其辭。知是爻辭者﹐但卦辭變化少﹐爻辭變化多﹐此《經》「辯吉凶者存乎辭」﹐與「齊小大者存乎卦」﹐二文相對﹐上旣云卦﹐故此辭爲爻辭也。云「言象所以明小大」者﹐卽「齊小大者存乎卦」是也。云「言變化所以明吉凶」者﹐則「辯吉凶者存乎辭」是也。云「故小大之義存乎卦」者﹐覆說「言象所以明小大」也。云「吉凶之狀見乎爻」者﹐覆說「言變所以明吉凶」也。云「悔吝無咎﹐其例一也」者﹐謂悔吝無咎﹐體例與吉凶一也﹐皆是存乎辭。云「悔吝小疵無咎﹐皆生乎變」者﹐謂皆生於爻也。言乎變者﹐謂皆從爻變而來。云「事有小大」者﹐大則爲吉凶﹐小則爲悔吝無咎也。云「故下歷言五者之差」者﹐謂於吉凶下歷次言五者之差別﹐數五者﹐謂吉一﹐凶二﹐悔三﹐吝四﹐無咎五。「然諸儒以爲五者﹐皆數列貴賤者存乎位﹐」是其一也。「齊小大者存乎卦」﹐是其二也。「辯吉凶者存乎辭」﹐是其三也。「憂悔吝者存乎介」﹐是其四也。「震無咎者存乎無悔」﹐是其五也。於《經》數之爲便﹐但於《注》理則乖﹐今並存焉﹐任後賢所釋。

憂悔吝者存乎介﹐介﹐纖介也。王弼曰﹕憂悔吝之時﹐其介不可慢也。卽「悔吝者言乎小疵也」。

﹝疏﹞正義曰﹕介謂纖介﹐謂小小疵病。能預憂虞悔吝者﹐存於細小之疵病也。

震無咎者存乎無悔。無咎者﹐善補過也。震﹐動也。故動而無咎﹐存乎無悔過也。

﹝疏﹞正義曰﹕震﹐動也。動而無咎者﹐存乎能自悔過也。

是故卦有小大﹐辭有險易。其道光明曰大﹐君子道消曰小﹔之泰則其辭易﹐之否則其辭險。

﹝疏﹞正義曰﹕其道光明謂之大﹐其道消散謂之小。若之適通泰﹐其辭則說易﹐若之適否塞﹐其辭則難險也。

辭也者﹐各指其所之。《易》與天地準﹐作《易》以準天地。

﹝疏﹞正義曰「辭也者﹐各指其所之」者﹐謂爻卦之辭﹐各斥其爻卦之之適也。若之適於善﹐則其辭善。若之適於惡﹐則其辭惡也。「《易》與天地準」者﹐自此已上﹐論卦爻辭理之義﹔自此已下﹐廣明《易》道之美。言聖人作《易》﹐與天地相準。謂準擬天地﹐則乾健以法天﹐坤順以法地之類是也。

故能彌綸天地之道﹐仰以觀於天文﹐俯以察於地理﹐是故知幽明之故。原始反終﹐故知死生之說。幽明者﹐有形無形之象。死生者﹐終始之數也。

﹝疏﹞正義曰「故能彌綸天地之道」者﹐以《易》與天地相準﹐爲此之故聖人用易﹐能彌綸天地之道﹐彌謂彌縫補合﹐綸謂經綸牽引﹐能補合牽引天地之道﹐用此易道也。「「仰以觀於天文﹐俯以察於地理」者﹐天有懸象而成文章﹐故稱文也。地有山川原隰﹐各有條理﹐故稱理也。「是故知幽明之故」者﹐故謂事也。故以用易道﹐仰觀俯察﹐知無形之幽﹐有形之明﹐義理事故也。「原始反終﹐故知生死之說」者﹐言用易理﹐原窮事物之初始﹐反復事物之終末﹐始終吉凶﹐皆悉包羅﹐以此之故﹐知死生之數也。正謂用易道參其逆順﹐則禍福可知﹔用蓍策求其吉凶﹐則死生可識也。

﹝疏﹞正義曰「精气爲物」至「鮮矣」﹐此第四章

也。上章明卦爻之義﹐其事類稍盡﹐但卦爻未明鬼神情狀。此章說物之攺變而爲鬼神﹐易能通鬼神之變化﹐故於此章明之。

精气爲物﹐遊魂爲變﹐精气煙熅﹐聚而成物。聚極則散﹐而遊魂爲變也。遊魂﹐言其遊散也。

﹝疏﹞正義曰﹕云「精气爲物」者﹐謂陰陽精靈之气﹐氤氳積聚而爲萬物也。「遊魂爲變」者﹐物旣積聚﹐極則分散﹐將散之時﹐浮游精魂﹐去離物形﹐而爲攺變﹐則生變爲死﹐成變爲敗﹐或未死之間﹐變爲異類也。

是故知鬼神之情狀。盡聚散之理﹐則能知變化之道﹐無幽而不通也。

﹝疏﹞「是故」至「情狀」。○正義曰﹕能窮易理﹐盡生死變化﹐以此之故﹐能知鬼神之內外情狀也。物旣以聚而生﹐以散而死﹐皆是鬼神所爲﹐但極聚散之理﹐則知鬼神之情狀也。言聖人以易之理面能然也。○注「知變化之道」。○正義曰﹕案下云「神無方」﹐韓氏云自此以上皆言神之所爲。則此《經》「情狀」是虛地之神。聖人極虛無之神﹐如變化之道﹐幽冥悉通﹐故能知鬼神之情狀。

與天地相似﹐故不違。徳合天地﹐故曰相似。

﹝疏﹞正義曰﹕天地能知鬼神﹐任其變化。聖人亦窮神盡性﹐能知鬼神﹐是與天地相似﹐所爲所作﹐故不違於天地﹐能與天地合也。

知周乎萬物﹐而道濟天下﹐故不過。知周萬物﹐則能以道濟天下也。

﹝疏﹞正義曰「知周乎萬物﹐而道濟天下」者﹐聖人無物不知﹐是知周於萬物。天下皆養﹐是道濟天下也。「故不過」者﹐所爲皆得其宜﹐不有愆過﹐使物失分也。

旁行而不流﹐應變旁通﹐而不流淫也。

﹝疏﹞正義曰﹕言聖人之徳﹐應變旁行﹐無不被及﹐而不有流移淫過。若不應變化﹐非理而動﹐則爲流淫也。

樂天知命﹐故不憂。順天之化﹐故曰樂也。

﹝疏﹞正義曰﹕順天施化﹐是歡樂於天﹔識物始終﹐是自知性命。順天道之常數﹐知性命之始終﹐任自然之理﹐故不憂也。

安土惇乎仁﹐故能愛。安土惇仁者﹐萬物之情也。物順其情﹐則仁功贍矣。

﹝疏﹞正義曰﹕言萬物之性﹐皆欲安靜於土﹐惇厚於仁。聖人能行此安土惇仁之化﹐故能愛養萬物也。

範圍天地之化而不過。範圍者﹐擬範天地﹐而周備其理也。

﹝疏﹞正義曰﹕範謂模範﹐圍謂周圍﹐言聖人所爲所作﹐模範周圍天地之化養﹐言法則天地以施其化﹐而不有過失違天地者也。

曲成萬物而不遺。曲成者﹐乘變以應物﹐不系一方者也﹐則物宜得矣。

﹝疏﹞正義曰﹕言聖人隨變而應﹐屈曲委細﹐成就萬物﹐而不有遺棄細小而不成也。

通乎晝夜之道而知。通幽明之故﹐則無不知也。

﹝疏﹞正義曰﹕言聖人通曉於晝夜之道﹐晝則明也﹐夜則幽也﹐言通曉於幽明之道﹐而無事不知也。自此以上﹐皆神之所爲﹐聖人能極神之幽隱之徳也。

故神無方﹐而易無體。自此以上﹐皆言神之所爲也。方﹑體者﹐皆系於形器者也。神則陰陽不測﹐易則惟變所適﹐不可以一方﹑一體明。

﹝疏﹞「故神」至「無體」。○正義曰﹕神則寂然虛無﹐陰陽深遠﹐不可求難﹐是無一方可明也。易則隨物攺變﹐應變而往﹐無一體可定也。○注「自此以上」。○正義曰﹕自此以上﹐皆言神之所爲者﹐謂從「神無方」以上﹐至「精气爲物」以下﹐《經》之所云﹐皆言神所施爲。神者﹐微妙玄通﹐不可測量﹐故能知鬼神之情狀﹐與天地相似。知周萬物﹐樂天知命﹐安土惇仁﹐範圍天地﹐曲成萬物﹐通乎晝夜﹐此皆神之功用也。作《易》者因自然之神以垂教﹐欲使聖人用此神道以被天下﹐𨿽是神之所爲﹐亦是聖人所爲。云「方體者﹐皆系於形器」者﹐方是處所之名﹐體是形質之稱。凡處所形質﹐非是虛無﹐皆系著於器物﹐故云「皆系於形器」也。云「神則陰陽不測」者﹐旣幽微不可測度﹐不可測﹐則何有處所﹐是「神無方」也。云「易則惟變所適」者﹐旣是變易﹐惟變之適﹐不有定往﹐何可有體﹐是「易無體」也。云「不可以一方一體明」者﹐解「無方」「無體」也。凡「無方」「無體」﹐各有二義。一者神則不見其處所云爲﹐是無方也﹔二則周遊運動﹐不常在一處﹐亦是無方也。無體者﹐一是自然而變﹐而不知變之所由﹐是無形體也﹔二則隨變而往﹐無定在一體﹐亦是無體也。

一陰一陽之謂道﹐道者何﹖無之稱也﹐無不通也﹐無不由也﹐況之曰道。寂然天體﹐不可爲象。必有之用極﹐而無之功顯﹐故至乎「神無方﹐而易無體」﹐而道可見矣。故窮變以盡神﹐因神以明道﹐陰陽𨿽殊﹐無一以待之。在陰爲無陰﹐陰以之生﹔在陽爲無陽﹐陽以之成﹐故曰「一陰一陽」也。

﹝疏﹞「一陰」至「謂道」。○正義曰﹕一謂無也﹐無陰無陽﹐乃謂之道。一得爲無者﹐無是虛無﹐虛無是大虛﹐不可分別﹐惟一而已﹐故以一爲無也。若其有境﹐則彼此相形﹐有二有不得爲一。故在陰之時﹐而不見爲陰之功﹔在陽之時﹐而不見爲陽之力﹐自然而有陰陽﹐自然無所營爲﹐此則道之謂也。故以言之爲道﹐以數言之謂之一﹐以體言之謂之無﹐以物得開通謂之道﹐以微妙不測謂之神﹐以應機變化謂之易﹐總而言之﹐皆虛無之謂也。聖人以人事名之﹐隨其義理﹐立其稱號。○注「道者」至「一陽也」。○正義曰﹕云「道者何﹖無之稱」者﹐此韓氏自問其道而釋之也。道是虛無之稱﹐以虛無能開通於物﹐故稱之曰道。云「無不通﹐無不由」者﹐若處於有﹐有則爲物礙難﹐不可當通。道旣虛無爲體﹐則不爲礙難﹐故曰「無不通」也。「無不由」者﹐言萬物皆因之而通﹐由之而有。云「況之曰道」者﹐比況道路以爲稱也。「寂然無體﹐不可爲象」者﹐謂寂然幽靜而無體﹐不可以形象求﹐是不可爲象。至如天覆地載﹐日照月臨﹐冬寒夏暑﹐春生秋殺﹐萬物運動﹐皆由道而然﹐豈見其所營﹐知其所爲﹖是「寂然無體﹐不可爲象」也。云「必有之用﹐極而無之功顯」者﹐猶若風雨是有之所用﹐當用之時﹐以無爲心﹐風雨旣極之後﹐萬物賴此風雨而得生育﹐是生育之功﹐由風雨無心而成。是「有之用極﹐而無之功顯」﹐是神之發作動用﹐以生萬物﹐其功成就﹐乃在於無形。應機變化﹐𨿽有功用﹐本其用之所以﹐亦在於無也。故至乎「神無方﹐而《易》無體」﹐自然無爲之道﹐可顯見矣。當其有用之時﹐道未見也。云「故窮變以盡神」者﹐神則杳然不測﹐千變萬化。聖人則窮此千變萬化﹐以盡神之妙理﹐故云窮變化以盡神。云「因神以明道」者﹐謂盡神之理﹐惟在虛無﹐因此虛無之神﹐以明道之所在﹐道亦虛無﹐故云「因神以明道」也。「陰陽𨿽殊﹐無一以待之」者﹐言陰之與陽﹐𨿽有兩气﹐恆用虛無之一﹐以擬待之。言在陽之時﹐亦以爲虛無﹐無此陽也。在陰之時﹐亦以爲虛無﹐無此陰也。云「在陰爲無陰﹐陰以之生」者﹐謂道𨿽在於陰﹐而無於陰﹐言道所生皆無陰也。𨿽無於陰﹐陰終由道而生﹐故言「陰以之生」也。「在陽爲無陽﹐陽以之成」者﹐謂道𨿽在陽﹐陽中必無道也。𨿽無於陽﹐陽必由道而成﹐故言「陽以成之」也。道𨿽無於陰陽﹐然亦不離於陰陽﹐陰陽𨿽由道成﹐卽陰陽亦非道﹐故曰「一陰一陽」也。

繼之者善也﹐成之者性也。仁者見之謂之仁﹐知者見之謂之知﹐仁者資道以見其仁﹐知者資道以見其知﹐各盡其分。

﹝疏﹞正義曰「繼之者善也」者﹐道是生物開通﹐善是順理養物﹐故繼道之功者﹐惟善行也。「成之者性也」者﹐若能成就此道者﹐是人之本性。若性仁者成就此道爲仁性﹐知者成就此道爲知也。故云「仁者見之謂之仁﹐知者見之謂之知」。是仁之與知﹐皆資道而得成仁知也。

百姓日用而不知﹐故君子之道鮮矣。君子體道以爲用也。仁知則滯於所見﹐百姓則日用而不知。體斯道者﹐不亦鮮矣﹖故「常無欲﹐以觀其妙」﹐始可以語至而言極也。

﹝疏﹞「百姓」至「鮮矣」。○正義曰「百姓日用而不知」者﹐言萬方百姓﹐恆日日賴用此道而得生﹐而不知道之功力也。言道冥昧不以功爲功﹐故百姓日用而不能知也。「故君子之道鮮矣」者﹐君子謂聖人也。仁知則各滯於所見﹐百姓則日用不知﹐明體道君子﹐不亦少乎﹖○注「君子體道」至「極也」。○正義曰「君子體道以爲用」者﹐謂聖人爲君子﹐體履於至道﹐法道而施政﹐則《老子》云「爲而不宰﹐功成不居」是也。云「仁知則滯於所見」者﹐言仁知𨿽賢猶有偏﹐見仁者觀道謂道爲仁﹐知者觀道謂道爲知﹐不能徧曉﹐是滯於所見也。是道旣以無爲用﹐若以仁以知﹐則滯所見也。至於百姓﹐但日用通生之道﹐又不知通生由道而來﹐故云「百姓日用而不知」也。云「體斯道者﹐不亦鮮矣」者﹐是聖人君子獨能悟道﹐故云「不亦鮮矣」。云「故常無欲以觀其妙」者﹐引《老子﹟道經》之文﹐以結成此義。「無欲」謂無心﹐若能寂然無心無欲﹐觀其道之妙趣﹐謂不爲所爲﹐得道之妙理也。云「始可以語至而言極也」者﹐若能無欲觀此道之妙理﹐無事無爲﹐如此﹐可以語說其至理﹐而言其極趣也。若不如此﹐不可語至而言極也。

﹝疏﹞正義曰「顯諸仁」至「之門」﹐此第五章

也。上章論神之所爲﹐此章廣明易道之大﹐與神功不異也。

顯諸仁﹐藏諸用﹐衣被萬物﹐故曰「顯諸仁」。日用而不知﹐故曰「藏諸用」。

﹝疏﹞正義曰「顯諸仁」者﹐言道之爲體﹐顯見仁功﹐衣被萬物﹐是「顯諸仁」也。「藏諸用」者﹐謂潛藏功用﹐不使物知﹐是「藏諸用」也。

鼓萬物而不與聖人同憂﹐萬物由之以化﹐故曰「鼓萬物」也。聖人𨿽體道以爲用﹐未能全無以爲體﹐故順通天下﹐則有經營之迹也。

﹝疏﹞「鼓萬物」至「同憂」。○正義曰﹕言道之功用﹐能鼓動萬物﹐使之化育﹐故云「鼓萬物」。聖人化物﹐不能全無以爲體﹐猶有經營之憂﹔道則虛無爲用﹐無事無爲﹐不與聖人同用﹐有經營之憂也。○注「聖人𨿽體以爲用」。○正義曰﹕云「聖人𨿽體道以爲用」者﹐言聖人不能無憂之事。道則無心無迹﹐聖人則亦無心有迹﹐聖人能體附於道﹐其迹以有爲用。云「未能全無以爲體」者﹐道則心迹俱無﹐是其全無以爲體﹔聖人則無心有迹﹐是迹有而心無﹐是不能全無以爲體。云「故順通天下﹐則有經營之迹」者﹐言聖人順通天下之理﹐內則𨿽是無心﹐外則有經營之迹﹐則有憂也。道則心迹俱無﹐無憂無患﹐故云「不與聖人同憂」也。

盛徳大業﹐至矣哉﹗夫物之所以通﹐事之所以理﹐莫不由乎道也。聖人功用之母﹐體同乎道﹐盛徳大業﹐所以能至。

﹝疏﹞正義曰﹕聖人爲功用之母﹐體同於道﹐萬物由之而通﹐眾事以之而理﹐是聖人極盛之徳﹐廣大之業﹐至極矣哉﹗於行謂之徳﹐於事謂之業。

富有之謂大業﹐廣大悉備﹐故曰「富有」。

﹝疏﹞正義曰﹕自此已下﹐覆說「大業」「盛徳」﹐因廣明易與乾坤﹐及其占之與事﹐並明神之體﹐以廣大悉備﹐萬事富有﹐所以謂之「大業」。

日新之謂盛徳。體化合變﹐故曰「日新」。

﹝疏﹞正義曰﹕聖人以能變通體化﹐合變其徳﹐日日增新﹐是徳之盛極﹐故謂之盛徳也。

生生之謂易﹐陰陽轉易﹐以成化生。

﹝疏﹞正義曰﹕生生﹐不絕之辭。陰陽變轉﹐後生次於前生﹐是萬物恆生﹐謂之易也。前後之生﹐變化攺易。生必有死﹐易主勸戒﹐獎人爲善﹐故云生不云死也。

成像之謂乾﹐擬乾之象。

﹝疏﹞正義曰﹕謂畫卦成乾之象﹐擬乾之健﹐故謂卦爲乾也。

效法之謂坤﹐效坤之法。

﹝疏﹞正義曰﹕謂畫卦效坤之法﹐擬坤之順﹐故謂之坤也。

極數知來之謂占﹐通變之謂事﹐物窮則變﹐變而通之﹐事之所由生也。

﹝疏﹞正義曰「極數知來之謂占」者﹐謂窮極蓍策之數﹐豫知來事﹐占問吉凶﹐故云「謂之占」也。「通變之謂事」者﹐物之窮極﹐欲使開通﹐須知其變化﹐乃得通也。凡天下之事﹐窮則須變﹐萬事乃生﹐故云「通變之謂事」。

陰陽不測之謂神。神也者﹐變化之極﹐妙萬物而爲言﹐不可以形詰者也﹐故曰「陰陽不測」。嘗試論之曰﹕原夫兩儀之運﹐萬物之動﹐豈有使之然哉﹗莫不獨化於大虛﹐欻爾而自造矣。造之非我﹐理自玄應﹔化之無主﹐數自冥運﹐故不知所以然﹐而況之神。是以明兩儀以太極爲始﹐言變化而稱極乎神也。夫惟知天之所爲者﹐窮理體化﹐坐忘遺照。至虛而善應﹐則以道爲稱。不思而玄覽﹐則以神爲名。蓋資道而同乎道﹐由神而冥於神也。

﹝疏﹞「陰陽」至「謂神」。○正義曰﹕天下萬物﹐皆由陰陽﹐或生或成﹐本其所由之理﹐不可測量之謂神也﹐故云「陰陽不測之謂神」。○注「神也者」至「神也」。○正義曰﹕云「神也者﹐變化之極」者﹐言神之施爲﹐自將變化之極以爲名也。云「妙萬物而爲言」者﹐妙謂微妙也。萬物之體﹐有變象可尋﹐神則微妙於萬物而爲言也﹐謂不可尋求也。云「不可以形詰」者﹐杳寂不測﹐無形無體﹐不可以物之形容所求而窮語也。云「造之非我﹐理自玄應」者﹐此言神力也。我﹐謂宰主之名也。言物之造作﹐非由我之宰主所爲﹐其造化之理﹐自然玄空相應﹐而自然造作也。云「是以明兩儀以太極爲始」者﹐言欲明兩儀天地之體﹐必以太極虛無爲初始﹐不知所以然﹐將何爲始也﹖云「言變化而稱極乎神」者﹐欲言論變化之理﹐不知涯際﹐惟「稱極乎神」﹐神則不可知也。云「夫惟知天之所爲者﹐窮理體化﹐坐忘遺照」者﹐言若能知天之所造爲者﹐會能窮其物理﹐體其變化﹐靜坐而忘其事﹐及遺棄所照之物﹐任其自然之理﹐不以他事系心﹐端然玄寂﹐如此者﹐乃能知天之所爲也。言天之道亦如此也。「坐忘遺照」之言﹐事出《莊子﹟大宗師》篇也。云「至虛而善應﹐則以道爲稱」者﹐此解道之目也。言至極空虛而善應於物﹐則乃目之爲道﹐故云「則以道爲稱」。云「不思而玄覽﹐則以神爲名」者﹐謂不可思量而玄遠﹐覽見者乃目之爲神﹐故云「則以神爲名」也。云「蓋資道而同乎道」者﹐此謂聖人設教﹐資取乎道﹐行無爲之化﹐積久而遂同於道﹐內外皆無也。云「由神而冥於神也」者﹐言聖人設教﹐法此神之不測﹐無體無方﹐以垂於教﹐久能積漸﹐而冥合於神﹐不可測也。此皆謂聖人初時𨿽法道法神以爲無﹐體未能全無﹐但行之不已﹐遂至全無不測﹐故云「資道而同於道﹐由神而冥於神也」。

夫易﹐廣矣大矣﹐以言乎遠則不禦﹔窮幽極深﹐無所止也。

﹝疏﹞正義曰「夫易廣矣﹐大矣」者﹐此贊明易理之大﹐易之變化﹐極於四遠﹐是廣矣﹐窮於上天是大矣﹐故下云「廣大配天地」也。「以言乎遠則不禦」者﹐禦﹐止也。言乎易之變化﹐窮極幽深之遠﹐則不有禦止也。謂無所止息也。

以言乎邇則靜而正﹔則近而當。

﹝疏﹞正義曰﹕邇﹐近也。言易之變化﹐在於邇近之處﹐則寧靜而得正。謂變化之道﹐於其近處﹐物各靜而得正﹐不煩亂邪僻也。遠尙不禦﹐近則不禦可知﹔近旣靜正﹐則遠亦靜正﹐互文也。

以言乎天地之間﹐則備矣。夫乾﹐其靜也專﹐其動也直﹐是以大生焉。專﹐專一也。直﹐剛正也。

﹝疏﹞正義曰「以言乎天地之間﹐則備矣」者﹐變通之道﹐徧滿天地之內﹐是則備矣。「夫乾其靜也專﹐其動也直﹐是以大生焉」者﹐上《經》旣論易道資陰陽而成﹐故此《經》明乾﹐復兼明坤也。乾是純陽﹐徳能普備﹐無所偏主﹐惟專一而已。若气不發動﹐則靜而專一﹐故云「其靜也專」。若其運轉﹐則四時不忒﹐寒暑無差﹐則而得正﹐故云「其動也直」。以其動靜如此﹐故能大生焉。

夫坤﹐其靜也翕﹐其動也辟﹐是以廣生焉。翕﹐斂也。止則翕斂其气﹐動則關開以生物也。乾統天首物﹐爲變化之元﹐通乎形外者也。坤則順以承陽﹐功盡於已﹐用止乎形者也。故乾以專直言乎其材﹐坤以翕辟言乎其形。

﹝疏﹞正義曰﹕此《經》明坤之徳也。坤是陰柔﹐閉藏翕斂﹐故「其靜也翕」﹔動則開生萬物﹐故「其動也辟」。以其如此﹐故能廣生於物焉。天體髙遠﹐故干云「大生」﹔地體廣博﹐故坤云「廣生」。對則乾爲物始﹐坤爲物生﹐散則始亦爲生﹐故總云生也。

廣大配天地﹐變通配四時﹐陰陽之義配日月﹐易簡之善配至徳。《易》之所載配此四義。

﹝疏﹞正義曰「廣大配天地」者﹐此《經》申明易之徳﹐以易道廣大﹐配合天地﹐大以配天﹐廣以配地。「變通配四時」者﹐四時變通﹐易理亦能變通﹐故云「變通配四時」也。「陰陽之義配日月﹐易簡之善配至徳」者﹐案初章論乾坤易簡﹐可久可大﹐配至極微妙之徳也。然《易》初章易爲賢人之徳﹐簡爲賢人之業﹐今總云「至徳」者﹐對則徳業別﹐散則業由徳而來﹐俱爲徳也。

子曰「易其至矣乎﹖夫易﹐聖人所以崇徳而廣業也。窮理入神﹐其徳崇也。兼濟萬物﹐其業廣也。

﹝疏﹞正義曰「子曰易其至矣乎」者﹐更美易之至極﹐是語之別端﹐故言「子曰」。「夫易﹐聖人所以崇徳而廣業」者﹐言易道至極﹐聖人用之﹐增崇其徳﹐廣大其業﹐故云「崇徳而廣業也」。

知崇禮卑﹐知以崇爲貴﹐禮以卑爲用。

﹝疏﹞正義曰﹕易兼知之與禮﹐故此明知禮之用。知者通利萬物﹐象天陽無不覆﹐以崇爲貴也。禮者卑敬於物象﹐地柔而在下﹐故以卑爲用也。

崇效天﹐卑法地。極知之崇﹐象天髙而統物﹔備禮之用﹐象地廣而載物也。

﹝疏﹞正義曰﹕知旣崇髙﹐故效天﹔禮以卑退﹐故法地也。

天地設位﹐而易行乎其中矣。天地者﹐易之門戶﹐而易之爲義﹐兼周萬物﹐故曰「行乎其中矣」。

﹝疏﹞正義曰﹕天地陳設於位﹐謂知之與禮﹐而效法天地也。「而易行乎其中矣」者﹐變易之道﹐行乎知禮之中。言知禮與易而並行也。若以實像言之﹐天在上﹐地在下﹐是天地設位﹔天地之間﹐萬物變化﹐是易行乎天地之中也。

成性存存﹐道義之門。物之存成﹐由乎道義也。

﹝疏﹞正義曰﹕此明易道旣在天地之中﹐能成其萬物之性﹐使物生不失其性﹐存其萬物之存﹐使物得其存成也。性﹐謂稟其始也。存﹐謂保其終也。道﹐謂開通也。義﹐謂得其宜也。旣能成性存存﹐則物之開通﹐物之得宜﹐從此易而來﹐故云「道義之門」﹐謂易與道義爲門戶也。

﹝疏﹞正義曰「聖人有以」至「如蘭」﹐此第六章

也。上章旣明易道變化﹐神理不測﹐聖人法之﹐所以配於天地﹐道義從易而生﹔此章又明聖人擬議易象﹐以贊成變化。又明人擬議之事﹐先愼其身﹐在於愼言語﹐同心行﹐動舉措﹐守謙退﹐勿驕盈﹐保靜密﹐勿貪非位﹐凡有七事。是行之於急者﹐故引七卦之議﹐以證成之。

聖人有以見天下之賾﹐而擬諸其形容﹐象其物宜﹐乾剛坤柔﹐各有其體﹐故曰「擬諸形容」。

﹝疏﹞正義曰「聖人有以見天下之賾」者﹐賾謂幽深難見﹐聖人有其神妙﹐以能見天下深賾之至理也。「而擬諸其形容」者﹐以此深賾之理﹐擬度諸物形容也。見此剛理﹐則擬諸乾之形容﹔見此柔理﹐則擬諸坤之形容也。「象其物宜」者﹐聖人又法象其物之所宜。若象陽物﹐宜於剛也﹔若象陰物﹐宜於柔也﹐是各象其物之所宜。六十四卦﹐皆擬諸形容﹐象其物宜也。若泰卦比擬泰之形容﹐象其泰之物宜﹔若否卦則比擬否之形容﹐象其否之物宜也。舉此而言﹐諸卦可知也。

是故謂之象。聖人有以見天下之動﹐而觀其會通﹐以行其典禮﹐典禮﹐適時之所用。

﹝疏﹞正義曰「是故謂之象」者﹐以是之故﹐謂之象也﹐謂六十四卦是也﹐故前章云卦者言乎象者也。此以上結成卦象之義也。「聖人有以見天下之動」者﹐謂聖人有其微妙﹐以見天下萬物之動也。「而觀其會通﹐以行其典禮」者﹐旣知萬物以此變動﹐觀看其物之會合變通﹐當此會通之時﹐以施行其典法禮儀也。

系辭焉以斷其吉凶﹐是故謂之爻。言天下之至賾而不可惡也。言天下之至動而不可亂也。《易》之爲書﹐不可遠也。惡之則逆於順﹐錯之則乖於理。

﹝疏﹞正義曰「系辭焉以斷其吉凶」者﹐旣觀其會通而行其典禮﹐以定爻之通變﹐而有三百八十四爻。於此爻下系屬文辭﹐以斷定其吉凶。若會通典禮得則爲吉﹐若會通典禮失則爲凶也。「是故謂之爻」者﹐以是之故﹐議此會通之事而爲爻也。夫爻者效也﹐效諸物之通變﹐故上章云「爻者﹐言乎變者也」。自此巳上﹐結爻義也。「言天下之至賾﹐而不可惡也」者﹐此覆說前文「見天下之賾」﹐卦象義也。謂聖人於天下至賾之理﹐必重愼明之﹐不可鄙賤輕惡也。若鄙賤輕惡﹐不存意明之﹐則逆於順道也。「言天下之至動﹐而不可亂」者﹐覆說上聖人「見天下之至動」﹐爻之義也。謂天下至賾變動之理﹐論說之時﹐明不可錯亂也。若錯亂﹐則乖違正理也。若以文勢上下言之﹐宜云「至動而不可亂也」。

擬之而後言﹐議之而後動﹐擬議以成其變化。擬議以動﹐則盡變化之道。

﹝疏﹞正義曰「擬之而後言」者﹐覆說上「天下之至賾不可惡也」﹐聖人欲言之時﹐必擬度之而後言也。「議之而後動」者﹐覆說上「天下之至動不可亂也」﹐謂欲動之時﹐必議論之而後動也。「擬議以成其變化」者﹐言則先擬也﹐動則先議也﹐則能成盡其變化之道也。

「鳴鶴在陰﹐其子和之﹔我有好爵﹐吾與爾靡之」。鶴鳴則子和﹐修誠則物應﹐我有好爵﹐與物散之﹐物亦以善應也。明擬議之道﹐繼以斯義者﹐誠以吉凶失得存乎無所動。同乎道者﹐道亦得之﹔同乎失者﹐失亦違之。莫不以同相順﹐以類相應。動之斯來﹐緩之斯至。鶴鳴於陰﹐气同則和。出言戶庭﹐千里或應。出言猶然﹐況其大者乎﹔千里或應﹐況其邇者乎。故夫憂悔吝者﹐存乎纖介﹔定失得者﹐愼於樞機。是以君子擬議以動﹐愼其微也。

﹝疏﹞正義曰「鳴鶴在陰」者﹐上旣明擬議而動﹐若擬議於善﹐則善來應之﹔若擬於惡﹐則惡亦隨之。故引鳴鶴在陰﹐取同類相應以証之。此引《中孚》九二爻辭也。鳴鶴在幽陰之處﹐𨿽在幽陰而鳴﹐其子則在遠而和之﹐以其同類相感召故也。「我有好爵」者﹐言我有美好之爵﹐而在我身。「吾與爾靡之」者﹐言我𨿽有好爵﹐不自獨有﹐吾與汝外物共靡散之。謂我旣有好爵﹐能靡散以施於物﹐物則有感我之恩﹐亦來歸從於我。是善往則善者來﹐皆證明擬議之事。我擬議於善以及物﹐物亦以善而應我也。

子曰「君子居其室﹐出其言善﹐則千里之外應之﹐況其邇者乎﹔居其室﹐出其言不善﹐則千里之外違之﹐況其邇者乎。言出乎身﹐加乎民﹔行發乎邇﹐見乎遠。言行﹐君子之樞機。樞機﹐制動之主。

﹝疏﹞「子曰君子」至「樞機」。正義曰「子曰君子居其室」者﹐旣引《易》辭﹐前語巳絕﹐故言「子曰」。「況其邇者乎」者﹐出其言善遠尙應之﹐則近應可知﹐故曰「況其邇者乎」。此證明擬議而動之事。言身有善惡﹐無問遠近皆應之也。「言行﹐君子之樞機」者﹐樞謂戶樞﹐機謂弩牙。言戶樞之轉﹐或明或闇﹔弩牙之發﹐或中或否﹐猶言行之動﹐從身而發﹐以及於物﹐或是或非也。

樞機之發﹐榮辱之主也。言行﹐君子之所以動天地也﹐可不愼乎﹖」「同人先號咷而後笑」。子曰「君子之道﹐或出或處﹐或默或語﹐二人同心﹐其利斷金。」同人終獲後笑者﹐以有同心之應也。夫所況同者﹐豈系乎一方哉﹗君子出處默語﹐不違其中﹐則其迹𨿽異﹐道同則應。

﹝疏﹞正義曰「言行﹐君子之所以動天地」者﹐言行𨿽初在於身﹐其善惡積而不已﹐所感動天地﹐豈可不愼乎﹖「同人先號咷而後笑」者﹐證擬議而動﹐則同類相應。以同人初未和同﹐故先號咷﹔後得同類﹐故後笑也。「子曰君子之道」者﹐各引《易》之後﹐其文勢已絕﹐故言「子曰」。「或出或處﹐或默或語」者﹐言同類相應﹐本在於心﹐不必共同一事。或此物而出﹐或彼物而處﹔或此物而默﹐或彼物而語﹐出處默語﹐其時𨿽異﹐其感應之事﹐其意則同﹐或處應於出﹐或默應於語。「二人同心﹐其利斷金」者﹐二人若同齊其心﹐其纖利能斷截於金。金是堅剛之物﹐能斷而截之﹐盛言利之甚也。此謂二人心行同也。

同心之言﹐其臭如蘭。

﹝疏﹞正義曰﹕言二人同齊其心﹐吐發言語﹐氤氳臭气﹐香馥如蘭也。此謂二人言同也。

﹝疏﹞正義曰「初六藉用」至「盜之招也」﹐此第七章

也。此章欲求外物來應﹐必須擬議謹愼﹐則外物來應之。故引「藉用白茅無咎」之事﹐以證謹愼之理。

「初六﹕藉用白茅﹐無咎」。子曰「苟錯諸地而可矣﹐藉之用茅﹐何咎之有﹖愼之至也。夫茅之爲物薄﹐而用可重也。愼斯術也以往﹐其無所失矣。」

﹝疏﹞正義曰﹕此「藉用白茅」﹐《大過》初六爻辭也。「子曰﹕苟錯諸地而可矣」者﹐苟﹐且也﹔錯﹐置也。凡薦獻之物﹐且置於地﹐其理可矣。言今乃謹愼﹐薦藉此物而用絜白之茅﹐可置於地。「藉之用茅﹐何咎之有」者﹐何愆咎之有﹐是謹愼之至也。

「勞謙﹐君子有終﹐吉。」子曰「勞而不伐﹐有功而不徳﹐厚之至也。語以其功下人者也。

﹝疏﹞正義曰「勞謙君子有終吉」者﹐欲求外物來應﹐非惟謹愼﹐又須謙以下人。故引《謙》卦九三爻辭以証之也。「子曰勞而不伐」者﹐以引卦之後﹐故言「子曰」。「勞而不伐」者﹐𨿽謙退疲勞﹐而不自伐其善也。「有功而不徳﹐厚之至」者﹐𨿽有其功﹐而不自以爲恩徳﹐是篤厚之至極。「語以其功下人」者﹐言《易》之所言者﹐語說其《謙》卦九三﹐能以其有功卑下於人者也。

徳言盛﹐禮言恭。謙也者﹐致恭以存其位者也。」

﹝疏﹞正義曰「徳言盛﹐禮言恭」者﹐謂徳以盛爲本﹐禮以恭爲主﹕徳貴盛新﹐禮尙恭敬﹐故曰「徳言盛﹐禮言恭」。「謙也者﹐致恭以存其位」者﹐言謙退致其恭敬﹐以存其位者也。言由恭徳﹐保其祿位也。

「亢龍有悔。」子曰「貴而無位﹐髙而無民﹐賢人在下﹐位而無輔﹐是以動而有悔也。」

﹝疏﹞正義曰「亢龍有悔」者﹐上旣以謙徳保位﹐此明無謙則有悔。故引《乾》之上九「亢龍有悔」﹐證驕亢不謙也。

「不出戶庭﹐無咎」子曰「亂之所生也﹐則言語以爲階。」

﹝疏﹞正義曰「不出戶庭﹐無咎」者﹐又明擬議之道﹐非但謙而不驕﹐又當謹愼周密﹐故引《節》之初九周密之事以明之。「子曰﹕亂之所生﹐則言語以爲階」者﹐階謂梯也。言亂之所生﹐則由言語以爲亂之階梯也。

君不密則失臣﹐臣不密則失身﹐幾事不密則害成。是以君子愼密而不出也。

﹝疏﹞正義曰「君不密則失臣」者﹐臣旣盡忠﹐不避危難﹐爲君謀事﹐君不愼密乃彰露臣之所爲﹐使在下聞之﹐眾共嫉怒﹐害此臣而殺之﹐是失臣也。「臣不密則失身」者﹐言臣之言行﹐旣有虧失﹐則失身也。「幾事不密則害成」者﹐幾謂幾微之事﹐當須密愼﹐預防禍害。若其不密而漏泄﹐禍害交起﹐是害成也。「是以君子愼密而不出」者﹐於易言之﹐是身愼密不出戶庭﹐於此義言之﹐亦謂不妄出言語也。

子曰「作《易》者﹐其知盜乎﹖言盜亦乘釁而至也。

﹝疏﹞正義曰﹕此結上不密失身之事﹐事若不密﹐人則乘此機危而害之﹐猶若財之不密﹐盜則乘此機危而竊之。易者﹐愛惡相攻﹐遠近相取﹐盛衰相變﹐若此爻有釁隙衰弱﹐則彼爻乘變而奪之。故云「作《易》者﹐其知盜乎﹖」

《易》曰﹕『負且乘﹐致寇至。』負也者﹐小人之事也。乘也者﹐君子之器也。小人而乘君子之器﹐盜思奪之矣。上慢下暴﹐盜思伐之矣。慢藏誨盜﹐冶容誨淫。

﹝疏﹞「《易》曰」至「誨淫」。○正義曰「《易》曰﹕負且乘﹐致寇至」者﹐此又明擬議之道﹐當量身而行﹐不可以小處大﹐以賤貪貴﹐故引《解》卦六三以明之也。「負也者﹐小人之事也」﹐負者﹐擔負於物﹐合是小人所爲也。「乘也者﹐君子之器」者﹐言乘車者﹐君子之器物。言君子合乘車。今應負之人而乘車﹐是小人乘君子之器也﹐則盜竊之人﹐思欲奪之矣。「上慢下暴﹐盜思伐之矣」者﹐小人居上位必驕慢﹐而在下必暴虐。爲政如此﹐大盜思欲伐之矣。「慢藏誨盜﹐冶容誨淫」者﹐若慢藏財物﹐守掌不謹﹐則教誨於盜者﹐使來取此物﹔女子妖冶其容﹐身不精愨﹐是教誨淫者﹐使來淫巳也。以此小人而居貴位﹐驕矜而不謹愼﹐而致寇至也。

《易》曰﹕『負且乘﹐致寇至』﹐盜之招也。

﹝疏﹞正義曰﹕又引《易》之所云﹐是盜之招來也﹐言自招來於盜。以愼重其事﹐故首尾皆稱「《易》曰」﹐而載《易》之爻辭也。

﹝疏﹞正義曰「大衍之數」至「祐神矣」﹐此第八章

﹐明占筮之法﹑揲蓍之體﹐顯天地之數﹐定乾坤之策﹐以爲六十四卦﹐而生三百八十四爻。

大衍之數五十﹐其用四十有九。王弼曰﹕演天地之數﹐所賴者五十也。其用四十有九﹐則其一不用也。不用而用以之通﹐非數而數以之成﹐斯易之太極也。四十有九﹐數之極也。夫無不可以無明﹐必因於有﹐故常於有物之極﹐而必明其所由之宗也。

﹝疏﹞「大衍」至「有九」。○正義曰﹕京房云「五十者﹐謂十日﹑十二辰﹑二十八宿也﹐凡五十。其一不用者﹐天之生气﹐將欲以虛來實﹐故用四十九焉。」馬季長云「易有太極﹐謂北辰也。太極生兩儀﹐兩儀生日月﹐日月生四時﹐四時生五行﹐五行生十二月﹐十二月生二十四气。北辰居位不動﹐其餘四十九轉運而用也。」荀爽云「卦各有六爻﹐六八四十八﹐加乾﹑坤二用﹐凡有五十。《乾》初九『潛龍勿用』﹐故用四十九也。」鄭康成云「天地之數五十有五﹐以五行气通。凡五行減五﹐大衍又減一﹐故四十九也。」姚信﹑董遇云「天地之數五十有五者﹐其六以象六畫之數﹐故減之而用四十九。」但五十之數﹐義有多家﹐各有其說﹐未知孰是。今案王弼云「演天地之數﹐所賴者五十」﹐據王弼此說﹐其意皆與諸儒不同。萬物之策﹐凡有萬一千五百二十。其用此策推演天地之數﹐惟用五十策也。一謂自然所須策者惟用五十﹐就五十策中﹐其所用揲蓍者﹐惟用四十有九。其一不用﹐以其虛無﹐非所用也﹐故不數之。顧歡同王弼此說。故顧歡云「立此五十數﹐以數神﹐神𨿽非數﹐因數而顯。故虛其一數﹐以明不可言之義。」只如此意﹐則別無所以﹐自然而有此五十也。今依用之。○注「王弼」至「宗也」。○正義曰「王弼云﹕演天地之數﹐所賴者五十」者﹐韓氏親受業於王弼﹐承王弼之旨﹐故引王弼云以證成其義。「演天地之數﹐所賴者五十﹐」謂萬物籌﹐策𨿽萬有一千五百二十﹐若用之推演天地之數﹐所賴者惟賴五十﹐其餘不賴也。但賴五十者﹐自然如此﹐不知其所以然。云「則其一不用」者﹐《經》旣云「五十」﹐又云「其用四十九」也。旣稱其「用」﹐明知五十之內﹐其一是不用者也。言不用而用以之通者﹐若全不用﹐理應不賴。此旣當論用﹐所以並言不用爲用。五十者﹐𨿽是不用﹐其有用從不用而來﹐以不用而得用也。故云「不用而用以之通」。所用者則四十九蓍也。蓍所以堪用者﹐從造化虛無而生也。若無造化之生﹐此蓍何由得用也﹖言「非數而數以之成」者﹐太一虛無﹐無形無數﹐是非可數也。然有形之數﹐由非數而得成也。卽四十九是有形之數﹐原從非數而來﹐故將非數之一﹐總爲五十。故云「非數而數以之成也」。言「斯易之太極」者﹐斯﹐此也。言此其一不用者﹐是易之太極之虛無也。無形﹐卽無數也。凡有皆從無而來﹐故易從太一爲始也。言「夫無不可以無明﹐必因於有」者﹐言虛無之體﹐處處皆虛﹐何可以無說之﹐明其虛無也。若欲明虛無之理﹐必因於有物之境﹐可以無本虛無。猶若春生秋殺之事﹐於虛無之時﹐不見生殺之象﹐是不可以無明也。就有境之中﹐見其生殺﹐卻推於無﹐始知無中有生殺之理﹐是明無必因於有也。言「故常於有物之極﹐而必明其所由之宗」者﹐言欲明於無﹐常須因有物至極之處﹐而明其所由宗。若易由太﹐有由於無﹐變化由於神﹐皆是所由之宗也。言有且何因如此﹐皆由於虛無自然而來也。

分而爲二以象兩﹐掛一以象三﹐揲之以四﹐以象四時﹐歸奇於扐以象閏。五歲再閏﹐故再扐而後掛。奇﹐況四揲之餘﹐不足復揲者也。分而爲二﹐旣揲之餘﹐合掛於一﹐故曰「再扐而後掛」。凡閏﹐十九年七閏爲一章﹐五歲再閏者二﹐故略舉其凡也。

﹝疏﹞正義曰「分而爲二以象兩」者﹐五十之內﹐去其一﹐余有四十九﹐合同未分﹐是象太一也。今以四十九分而爲二﹐以象兩儀也。「掛一以象三」者﹐就兩儀之間﹐於天數之中﹐分掛其一﹐而配兩儀﹐以象三才也。「揲之以四﹐以象四時」者﹐分揲其蓍﹐皆以四四爲數﹐以象四時。「歸奇於扐以象閏」者﹐奇謂四揲之餘﹐歸此殘奇於所扐之策而成數﹐以法象天道。歸殘聚余﹐分而成閏也。「五歲再閏」者﹐凡前閏後閏﹐相去大略三十二月﹐在五歲之中﹐故五歲再閏。「再扐而後掛」者﹐旣分天地﹐天於左手﹐地於右手﹐乃四四揲天之數﹐最末之餘﹐歸之合於扐掛之一處﹐是一揲也。又以四四揲地之數﹐最末之餘﹐又合於前所歸之扐而裛掛之﹐是再扐而後掛也。

天數五。五﹐奇也。

﹝疏﹞正義曰﹕謂一﹑三﹑五﹑七﹑九也。

地數五。五﹐耦也。

﹝疏﹞正義曰﹕謂二﹑四﹑六﹑八﹑十也。

五位相得而各有合﹐天地之數各五﹐五數相配﹐以合成金﹑木﹑水﹑火﹑土。

﹝疏﹞正義曰﹕若天一與地六相得﹐合爲水﹐地二與天七相得﹐合爲火﹐天三與地八相得﹐合爲木﹐地四與天九相得合爲金﹐天五與地十相得﹐合爲土也。

天數二十有五﹐五奇合爲二十五。

﹝疏﹞正義曰﹕總合五奇之數。

地數三十。五耦合爲三十。

﹝疏﹞正義曰﹕總合五耦之類也。

凡天地之數五十有五。此所以成變化而行鬼神也。變化以此成﹐鬼神以此行。

﹝疏﹞正義曰「凡天地之數五十有五」者﹐是天地二數相合爲五十五﹐此乃天地陰陽奇耦之數﹐非是上文演天地之策也。「此所以成變化而行鬼神」者﹐言此陽奇陰耦之數﹐成就其變化。言變化以此陰陽而成﹐故云「成變化」也。而宣行鬼神之用﹐言鬼神以此陰陽而得宣行﹐故云「而行鬼神也」。

《乾》之策二百一十有六﹐陽爻六﹐一爻三十六策﹐六爻二百一十六策。

﹝疏﹞正義曰﹕以干老陽﹐一爻有三十六策﹐六爻凡有二百一十六策也。乾之少陽﹐一爻有二十八策﹐六爻則有一百六十八策﹐此《經》據老陽之策也。

坤之策百四十有四﹐陰爻六﹐一爻二十四策﹐六爻百四十四策。

﹝疏﹞正義曰﹕坤之老陰﹐一爻有二十四策﹐六爻故一百四十有四策也。若坤之少陰﹐一爻有三十二﹐六爻則有一百九十二。此《經》據坤之老陰﹐故百四十有四也。

凡三百有六十﹐當期之日。二篇之策﹐萬有一千五百二十﹐當萬物之數也。二篇三百八十四爻﹐陰陽各半﹐合萬一千五百二十策。

﹝疏﹞正義曰「凡三百有六十﹐當期之日」者﹐舉合干﹑坤兩策﹐有三百有六十﹐當期之數。三百六十日﹐舉其大略﹐不數五日四分日之一也。「二篇之策﹐萬有一千五百二十﹐當萬物之數」者﹐二篇之爻﹐總有三百八十四爻﹐陰陽各半﹐陽爻一百九十二爻﹐爻別三十六﹐總有六千九百一十二也。陰爻亦一百九十二爻﹐爻別二十四﹐總有四千六百八也。陰陽總合﹐萬有一千五百二十﹐當萬物之數也。

是故四營而成易﹐分而爲二﹐以象兩﹐一營也。掛一以象三﹐二營也。揲之以四﹐三營也。歸奇於扐﹐四營也。

﹝疏﹞正義曰﹕營謂經營﹐謂四度經營蓍策﹐乃成易之一變也。

十有八變而成卦﹐八卦而小成。引而伸之。伸之六十四卦。

﹝疏﹞正義曰「十有八變而成卦」者﹐每一爻有三變﹐謂初一揲﹐不五則九﹐是一變也。第二揲﹐不四則八﹐是二變也。第三揲﹐亦不四則八﹐是三變也。若三者俱多爲老陰﹐謂初得九﹐第二﹑第三俱得八也。若三者俱少爲老陽﹐謂初得五﹐第二第三﹐俱得四也。若兩少一多爲少陰﹐謂初與二﹑三之間﹐或有四或有五而有八也。或有二个四而有一个九﹐此爲兩少一多也。其兩多一少爲少陽者﹐謂三揲之間﹐或有一个九﹐有一个八而有一个四﹐或有二个八﹐而有一个五﹐此爲兩多一少也。如此三變旣畢﹐乃定一爻。六爻則十有八變﹐乃始成卦也。「八卦而小成」者﹐象天地雷風日月山澤﹐於大象略盡﹐是易道小成。「引而伸之」者﹐謂引長八卦而伸盡之﹐謂引之爲六十四卦也。

觸類而長之﹐天下之能事畢矣。

﹝疏﹞正義曰「觸類而長之」者﹐謂觸逢事類而增長之﹐若觸剛之事類﹐以次增長於剛。若觸柔之事類﹐以次增長於柔。「天下之能事畢矣」者﹐天下萬事﹐皆如此例﹐各以類增長﹐則天下所能之事﹐法象皆盡﹐故曰「天下之能事畢矣」也。

顯道﹐顯﹐明也。神徳行。由神以成其用。

﹝疏﹞正義曰﹕言易理備盡天下之能事﹐故可以顯明無爲之道﹐而神靈其徳行之事。言大虛以養萬物爲徳行﹐今易道以其神靈助太虛而養物﹐是神其徳行也。

是故可與酬酢﹐可與祐神矣。可以應對萬物之求助﹐成神化之功也。酬酢﹐猶應對也。

﹝疏﹞正義曰「是故可與酬酢」者﹐酬酢﹐謂應對報答﹐言易道如此。若萬物有所求爲﹐此易道可與應答﹐萬物有求則報﹐故曰「可與酬酢也」。「可與祐神矣」者﹐祐﹐助也。易道弘大﹐可與助成神化之功也。

﹝疏﹞正義曰「子曰知變化」至「此之謂也」。此第九章

也。上章旣明大衍之數﹐極盡蓍策之名數﹐可與助成神化之功。此又廣明易道深遠﹐聖人之道有四﹐又明易之深遠﹐窮極幾神也。

子曰「知變化之道者﹐其知神之所爲乎﹖夫變化之道﹐不爲而自然。故知變化者﹐則知神之所爲。

﹝疏﹞正義曰﹕言易旣知變化之道理﹐不爲而自然也。則能知神化之所爲﹐言神化亦不爲而自然也。

《易》有聖人之道四焉﹕以言者尙其辭﹐以動者尙其變﹐以制器者尙其象﹐以卜筮者尙其占。」此四者存乎器象﹐可得而用也。

﹝疏﹞「《易》有」至「其占」。○正義曰「《易》有聖人之道四焉」者﹐言《易》之爲書﹐有聖人所用之道者凡有四事焉。「以言者尙其辭」者﹐謂聖人發言而施政教者﹐貴尙其爻卦之辭﹐發其言辭﹐出言而施政教也。「以動者尙其變」者﹐謂聖人有所興動營爲﹐故法其陰陽變化。變有吉凶﹐聖人之動﹐取吉不取凶也。「以制器者尙其象」者﹐謂造制形器﹐法其爻卦之象。若造弧矢﹐法睽之象﹐若造杵臼﹐法小過之象也。「以卜筮者尙其占」者﹐策是筮之所用﹐並言卜者﹐卜𨿽龜之見兆﹐亦有陰陽三行變動之狀。故卜之與筮﹐尙其爻卦變動之占也。○注「器象」。○正義曰「辭」是爻辭﹐爻辭是器象也。「變」是變化﹐見其來去﹐亦是器象也。「象」是形象﹐「占」是占其形狀﹐並是有體之物。有體則是物之可用﹐故云「可得而用者也」。

是以君子將有爲也﹐將有行也﹐問焉而以言。其受命也如響﹐無有遠近幽深﹐遂知來物。非天下之至精﹐其孰能與於此﹖

﹝疏﹞正義曰「是以君子將有爲也﹐將有行也﹐問焉而以言」者﹐旣易道有四﹐是以君子將欲有所施爲﹐將欲有所行﹐往占問其吉凶﹐而以言命蓍也。「其受命也如響」者﹐謂蓍受人命﹐報人吉凶﹐如響之應聲也。「無有遠近幽深」者﹐言易之告人吉凶﹐無問遠之與近﹐及幽遂深遠之處﹐悉皆告之也。「遂知來物」者﹐物﹐事也。然易以萬事告人﹐人因此遂知將來之事也。「非天下之至精﹐其孰能與於此」者﹐言易之功深如此﹐若非天下萬事之內﹐至極精妙﹐誰能參與於此﹐與易道同也。此已上論易道功深﹐告人吉凶﹐使豫知來事﹐故以此結之也。

參伍以變﹐錯綜其數﹐通其變﹐遂成天下之文﹔極其數﹐遂定天下之象。非天下之至變﹐其孰能與於此﹖

﹝疏﹞正義曰「參伍以變」者﹐參﹐三也。伍﹐五也。或三或五﹐以相參合﹐以相攺變。略舉三五﹐諸數皆然也。「錯綜其數」者﹐錯謂交錯﹐綜謂總聚﹐交錯裛聚其陰陽之數也。「通其變」者﹐由交錯總聚﹐通極其陰陽相變也。「遂成天地之文」者﹐以其相變﹐故能遂成就天地之文。若靑赤相雜﹐故稱文也。「極其數﹐遂定天下之象」者﹐謂窮極其陰陽之數﹐以定天下萬物之象。猶若極二百一十六策﹐以定乾之老陽之象﹐窮一百四十四策﹐以定坤之老陰之象﹐舉此餘可知也。「非天下之至變﹐其孰能與於此」者﹐言此易之理﹐若非天下萬事至極之變化﹐誰能與於此者﹐言皆不能也。此結成易之變化之道﹐故更言「與於此」也。前《經》論易理深﹐故云「非天下之至精」。此《經》論極數變通﹐故云「非天下之至變」也。

易無思也﹐無爲也﹐寂然不動﹐感而遂通天下之故﹐非天下之至神﹐其孰能與於此﹖夫非忘象者﹐則無以制象。非遺數者﹐無以極數。至精者﹐無籌策而不可亂。至變者﹐體一而無不周。至神者﹐寂然而無不應。斯蓋功用之母﹐象數所由立﹐故曰非至精至變至神﹐則不得與於斯也。

﹝疏﹞「易無思」至「於此」。○正義曰「易無思也﹐無爲也」者﹐任運自然﹐不關心慮﹐是無思也﹔任運自動﹐不須營造﹐是無爲也。「寂然不動﹐感而遂通天下之故」者﹐旣無思無爲﹐故「寂然不動」。有感必應﹐萬事皆通﹐是「感而遂通天下之故」也。故謂事故﹐言通天下萬事也。「非天下之至神﹐其孰能與於此」者﹐言易理神功不測﹐非天下萬事之中﹐至極神妙﹐其孰能與於此也。此《經》明易理神妙不測﹐故云「非天下之至神」﹐若非天下之至神﹐誰能與於此也。○注「非忘象」。○正義曰﹕云「夫非忘象者﹐則無以制象」者﹐凡自有形象者﹐不可以制他物之形象﹐猶若海不能制山之形象﹐山不能制海之形象。遺忘巳象者﹐乃能制眾物之形象也。「非遺數者﹐無以極數」者﹐若以數數物﹐則不能極其物數。猶若以萬而數﹐則不能苞億﹐以一億而數﹐則不能苞千億萬億。遺去數名者﹐則無所不苞。是非遺去其數﹐無以極盡於數也。言「至精者﹐無籌策而不可亂」者﹐以其心之至精﹐理在玄通﹐無不記億﹐𨿽無籌策﹐而不可亂也。言「至變者﹐體一而無不周」者﹐言至極曉達變理者﹐能體於淳一之理﹐其變通無不周徧。言𨿽萬類之變﹐同歸於一變也。「斯蓋功用之母﹐象數所由立」者﹐言至精﹑至變﹑至神﹐三者是物之功用之母。物之功用﹐象之與數﹐由此至精﹑至變﹑至神所由來﹐故云「象數所由立」也。言象之所以立有象者﹐豈由象而來﹐由太虛自然而有象也﹔數之所以有數者﹐豈由數而來﹐由太虛自然而有數也﹔是太虛之象﹐太虛之數﹐是其至精至變也。由其至精﹐故能制數﹔由其至變﹐故能制象。若非至精﹑至變﹑至神﹐則不得參與妙極之玄理也。

夫易﹐聖人之所以極深而研幾也。惟深也﹐故能通天下之志。惟幾也﹐故能成天下之務。極未形之理則曰深﹐適動微之會則曰幾。

﹝疏﹞正義曰「夫易聖人之所以極深而研幾也」者﹐言易道弘大﹐故聖人用之﹐所以窮極幽深﹐而研覈幾微也。「極深」者﹐則前《經》初一節云「君子將有爲﹐將有行﹐問焉而以言﹐其受命如響﹐無有遠近幽深」﹐是極深也。「研幾」者﹐上《經》次節云「參伍以變﹐錯綜其數﹐通其變﹐遂成天地之文﹔極其數﹐以定天下之象」﹐是研幾也。「惟深也﹐故能通天下之務」者﹐聖人用易道以極深﹐故聖人徳深也﹐故能通天下之志意﹐卽是前《經》上節「問焉而以言﹐其受命如響」﹐「遂知來物」﹐是通天下之志也。「惟幾也﹐故能成天下之務」者﹐聖人用易道以研幾﹐故聖人知事之幾微﹐是前《經》次節「參伍以變﹐錯綜其數﹐通其變﹐遂成天地之文」是也。幾者離無入有﹐是有初之微。以能知有初之微。則能興行其事﹐故能成天下之事務也。

惟神也﹐故不疾而速﹐不行而至。子曰「易有聖人之道四焉」者﹐此之謂也。四者由聖道以成﹐故曰「聖人之道」。

﹝疏﹞正義曰「惟神也﹐故不疾而速﹐不行而至」者﹐此覆說上《經》下節易之神功也。以無思無爲﹐寂然不動﹐感而遂通﹐故不須急疾﹐而事速成﹔不須行動﹐而理自至也。案下節云「惟深也」言「通天下之志」﹐「惟幾也」言「成天下之務」。今「惟神也」直云「不疾而速﹐不行而至」﹐不言「通天下」者﹐神則至理微妙﹐不可測知。無象無功﹐於天下之事﹐理絕名言﹐不可論也。故不云「成天下之功」也。子曰「易有聖人之道四焉者﹐此之謂也」者﹐章首論聖人之道四焉﹐章中歷陳其三事﹐章末結而成之﹐故曰「聖人之道四焉」是此之謂也。章首「聖人之道有四」者﹐韓氏注云「此四者存乎器象﹐可得而用者」﹐則辭也﹐變也﹐象也﹐占也。是有形之物﹐形器可知也。若章中所陳則有三事﹐一是至精﹐精則惟深也。二是至變﹐變則惟幾也。三是至神﹐神則微妙無形﹐是其無也。神旣無形﹐則章中三事﹐不得配章首四事。韓氏云「四者存乎器象」﹐故知章中三事﹐不得配章首四事者也。但行此四者﹐卽能致章中三事。故章中歷陳三事﹐下總以「聖人之道四焉」結之也。

﹝疏﹞正義曰「天一地二」至「謂之神」﹐此第十章

也。前章論《易》有聖人之道四焉﹐以卜筮尙其占。此章明卜筮蓍龜所用﹐能通神知也。

天一﹐地二﹔天三﹐地四﹔天五﹐地六﹔天七﹐地八﹔天九﹐地十。易以極數通神明之徳﹐故明易之道﹐先舉天地之數也。

﹝疏﹞「天一」至「地十」。○正義曰﹕此言天地陰陽自然奇偶之數也。○注「易以極」至「數也」。○正義曰「易以極數通神明之徳」者﹐謂易之爲道﹐先由窮極其數﹐乃以通神明之徳也。「故明易之道﹐先舉天地之數」者﹐此章欲明神之徳﹐先由天地之數而成﹐故云「故明易之道﹐先舉天地之數」也。

子曰「夫易﹐何爲者也﹖夫易﹐開物成務﹐冒天下之道﹐如斯而已者也。」冒﹐覆也。言易通萬物之志﹐成天下之務﹐其道可以覆冒天下也。

﹝疏﹞正義曰「子曰夫易何爲」者﹐言易之功用﹐其體何爲﹐是問其功用之意。「夫易開物成務﹐冒天下之道﹐如斯而已」者﹐此夫子還自釋易之體﹐用之狀言易能開通萬物之志﹐成就天下之務﹐有覆冒天下之道。斯﹐此也﹐易之體用如此而已。

是故聖人以通天下之志﹐以定天下之業﹐以斷天下之疑。是故蓍之徳圓而神﹐卦之徳方以知﹐圓者運而不窮﹐方者止而有分。言蓍以圓象神﹐卦以方象知也。惟變所適﹐無數不周﹐故曰圓。卦列爻分﹐各有其體﹐故曰方也。

﹝疏﹞「是故聖人」至「以知」。正義曰「是故聖人以通天下之志」者﹐言易道如此﹐是故聖人以其易道通達天下之志﹐極其幽深也。「以定天下之業」者﹐以此易道定天下之業﹐由能研幾成務﹐故定天下之業也。「以斷天下之疑」者﹐以此易道決斷天下之疑﹐用其蓍龜占卜﹐定天下疑危也。「是故蓍之徳圓而神﹐卦之徳方以知」者﹐神以知來﹐是來無方也﹔知以藏往﹐是往有常也。物旣有常﹐猶方之有止﹔數無恆體﹐猶圓之不窮。故蓍之變通則無窮﹐神之象也﹔卦列爻分有定體﹐知之象也。知可以識前言往行﹐神可以逆知將來之事﹐故蓍以圓象神﹐卦以方象知也。注「圓者」至「方也」。○正義曰「圓者運而不窮」者﹐謂團圓之物﹐運轉無窮已﹐猶阪上走丸也。蓍亦運動不已﹐故稱圓也。言「方者止而有分」者﹐方謂處所﹐旣有處所﹐則是止而有分。且物方者﹐著地則安﹐其卦旣成﹐更不移動﹐亦是止而有分﹐故卦稱方也。

六爻之義易以貢。貢﹐告也。六爻變易﹐以告吉凶。

﹝疏﹞正義曰﹕貢﹐告也。六爻有吉凶之義﹐變易以告人也。

聖人以此洗心﹐洗濯萬物之心。

﹝疏﹞正義曰﹕聖人以此易之卜筮﹐洗蕩萬物之心。萬物有疑則卜之﹐是蕩其疑心﹔行善得吉﹐行惡遇凶﹐是蕩其惡心也。

退藏於密。言其道深微﹐萬物日用而不能知其原﹐故曰「退藏於密」﹐猶藏諸用也。

﹝疏﹞正義曰﹕言易道進則蕩除萬物之心﹐退則不知其所以然﹐萬物日用而不知﹐有功用藏於密也。

吉凶與民同患。表吉凶之象﹐以同民所憂患之事﹐故曰「吉凶與民同患也」。

﹝疏﹞正義曰﹕易道以示人吉凶﹐民則亦憂患其吉凶﹐是與民同其所憂患也。凶者民之所憂也﹐上並言吉凶﹐此獨言同患者﹐凶𨿽民之所患﹐吉亦民之所患也。旣得其吉﹐又患其失。故《老子》云「寵辱若驚」也。

神以知來﹐知以藏往。明蓍卦之用﹐同神知也。蓍定數於始﹐於卦爲來。卦成像於終﹐於蓍爲往。往來之用相成﹐猶神知也。

﹝疏﹞正義曰﹕此明蓍卦徳同神知﹐知來藏往也。蓍定數於始﹐於卦爲來。卦成像於終﹐於蓍爲往。以蓍望卦﹐則是知卦象將來之事﹐故言「神以知來」。以卦望蓍﹐則是聚於蓍象往去之事﹐故言「知以藏往」也。

其孰能與此哉﹗古之聰明叡知神武而不殺者夫﹗服萬物而不以威形也。

﹝疏﹞正義曰「其孰能與此哉」者﹐言誰能同此也﹐蓋是古之聰明叡知神武而不殺者夫。易道深遠﹐以吉凶禍福﹐威服萬物。故古之聰明叡知神武之君﹐謂伏犧等﹐用此易道﹐能威服天下﹐而不用刑殺而畏服之也。

是以明於天之道﹐而察於民之故﹐是興神物以前民用。定吉凶於始也。

﹝疏﹞正義曰「是以明於天之道」者﹐言聖人能明天道也。「而察於民之故」者﹐故﹐事也。易窮變化而察知民之事也。「是興神物以前民用」者﹐謂易道興起神理事物﹐豫爲法象﹐以示於人﹐以前民之所用。定吉凶於前﹐民乃法之所用﹐故云「以前民用」也。

聖人以此齊戒﹐洗心曰齊﹐防患曰戒。

﹝疏﹞正義曰﹕聖人以「易」道自齊自戒﹐謂照了吉凶﹐齊戒其身。洗心曰齊﹐防患曰戒。

以神明其徳夫。是故闔戶謂之坤。坤道包物。

﹝疏﹞正義曰﹕以「神明其徳夫」者﹐言聖人旣以易道自齊戒﹐又以易道神明其已之徳化也。「是故闔戶謂之坤」者﹐聖人旣用此易道以化天下﹐此以下又廣明易道之大。易從乾坤而來﹐故更明乾坤也。凡物先藏而後出﹐故先言坤而後言乾。闔戶﹐謂閉藏。萬物若室之閉闔其戶﹐故云「闔戶謂之坤」也。

辟戶謂之乾。乾道施生。

﹝疏﹞正義曰﹕辟戶﹐謂吐生萬物也﹔若室之開辟其戶﹐故云「辟戶謂之乾」也。

一闔一辟謂之變﹐往來不窮謂之通。見乃謂之象。兆見曰象。

﹝疏﹞正義曰「一闔一辟謂之變」者﹐開閉相循﹐陰陽遞至﹐或陽變爲陰﹐或開而更閉﹐或陰變爲陽﹐或閉而還開﹐是謂之變也。「往來不窮謂之通」者﹐須往則變來爲往﹐須來則變往爲來﹐隨須攺變﹐不有窮已﹐恆得通流﹐是「謂之通」也。「見乃謂之象」者﹐前往來不窮﹐據其气也。气漸積聚﹐露見萌兆﹐乃謂之象﹐言物體尙微也。

形乃謂之器。成形曰器。

﹝疏﹞正義曰﹕體質成器﹐是謂器物。故曰「形乃謂之器」﹐言其著也。

制而用之謂之法。利用出入﹐民咸用之謂之神。

﹝疏﹞正義曰「制而用之謂之法」者﹐言聖人裁制其物而施用之﹐垂爲模範﹐故云「謂之法」。「利用出入﹐民咸用之謂之神」者﹐言聖人以利而用﹐或出或入﹐使民咸用之﹐是聖徳微妙﹐故云「謂之神」。

﹝疏﹞正義曰「是故易有」至「無不利也」。此第十一章

也。前章旣明蓍卦有神明之用﹐聖人則而象之﹐成其神化。此又明易道之大﹐法於天地﹐明象日月﹐能定天下之吉凶﹐成天下之亹亹也。

是故易有太極﹐是生兩儀。夫有必始於無﹐故太極生兩儀也。太極者﹐無稱之稱﹐不可得而名﹐取有之所極﹐況之太極者也。

﹝疏﹞正義曰﹕太極謂天地未分之前﹐元气混而爲一﹐卽是太初﹑太一也。故《老子》云「道生一。」卽此太極是也。又謂混元旣分﹐卽有天地﹐故曰「太極生兩儀」﹐卽《老子》云「一生二」也。不言天地而言兩儀者﹐指其物體﹐下與四象相對﹐故曰兩儀﹐謂兩體容儀也。

兩儀生四象﹐四象生八卦。卦以象之。

﹝疏﹞正義曰「兩儀生四象」者﹐謂金木水火﹐稟天地而有﹐故云「兩儀生四象」﹐土則分王四季﹐又地中之別﹐故惟云四象也。「四象生八卦」者﹐若謂震木﹑離火﹑兌金﹑坎水﹐各主一時﹐又巽同震木﹐乾同兌金﹐加以坤﹑艮之土爲八卦也。

八卦定吉凶。八卦旣立﹐則吉凶可定。

﹝疏﹞正義曰﹕八卦旣立﹐爻象變而相推﹐有吉有凶﹐故八卦定吉凶也。

吉凶生大業。旣定吉凶﹐則廣大悉備。

﹝疏﹞正義曰﹕萬事各有吉凶﹐廣大悉備﹐故能王天下大事業也。

是故法象莫大乎天地﹐變通莫大乎四時﹐縣象著明莫大乎日月﹐崇髙莫大乎富貴。位所以一天下之動﹐而濟萬物。

﹝疏﹞正義曰「是故法象莫大乎天地」者﹐言天地最大也。「變通莫大乎四時」者﹐謂四時以變得通﹐是變中最大也。「縣象著明莫大乎日月」者﹐謂日月中時﹐徧照天下﹐無幽不燭﹐故云「著明莫大乎日月」也。「崇髙莫大乎富貴」者﹐以王者居九五富貴之位﹐力能齊一天下之動﹐而道濟萬物﹐是崇髙之極﹐故云「莫大乎富貴」。

備物致用﹐立成器以爲天下利﹐莫大乎聖人。

﹝疏﹞正義曰﹕謂備天下之物﹐招致天下所用﹐建立成就天下之器﹐以爲天下之利﹐惟聖人能然﹐故云「莫大乎聖人也」。

探賾索隱﹐鉤深致遠﹐以定天下之吉凶﹐成天下之亹亹者﹐莫大乎蓍龜。

﹝疏﹞正義曰﹕探﹐謂闚探求取。賾﹐謂幽深難見。卜筮則能闚探幽昧之理﹐故云探賾也。索﹐謂求索。隱﹐謂隱藏。卜筮能求索隱藏之處﹐故云索隱也。物在深處﹐能鉤取之﹔物在遠方﹐能招致之﹐卜筮能然﹐故云「鉤深致遠」也。以此諸事﹐正定天下之吉凶﹐成就天下之亹亹者﹐惟卜筮能然﹐故云「莫大乎蓍龜」也。案《釋詁》云「亹亹﹐勉也。」言天下萬事﹐悉動而好生﹐皆勉勉營爲﹐此蓍龜知其好惡得失﹐人則棄其得而取其好﹐背其失而求其得﹐是成天下之亹亹也。

是故天生神物﹐聖人則之。天地變化﹐聖人效之。天垂象﹐見吉凶﹐聖人像之。河出圖﹐洛出書﹐聖人則之。

﹝疏﹞正義曰「是故天生神物﹐聖人則之」者﹐謂天生蓍龜﹐聖人法則之以爲卜筮也。「天地變化﹐聖人效之」者﹐行四時生殺﹐賞以春夏﹐刑以秋冬﹐是聖人效之。「天垂象﹐見吉凶﹐聖人像之」者﹐若璿璣玉衡﹐以齊七政﹐是聖人像之也。「河出圖﹐洛出書﹐聖人則之」者﹐如鄭康成之義﹐則《春秋緯》云﹕河以通乾出天苞﹐洛以流坤吐地符。河龍圖發﹐洛龜書感。《河圖》有九篇﹐《洛書》有六篇。孔安國以爲《河圖》則八卦是也﹐《洛書》則九疇是也。輔嗣之義﹐未知何從。

易有四象﹐所以示也。系辭焉﹐所以告也。定之以吉凶﹐所以斷也。

﹝疏﹞正義曰「易有四象﹐所以示」者﹐莊氏云﹕四象﹐謂六十四卦之中﹐有實像﹐有假象﹐有義象﹐有用象﹐爲四象也。今於釋卦之處﹐已破之矣。何氏以爲四象﹐謂「天生神物﹐聖人則之」一也。「天地變化﹐聖人效之」﹐二也。「天垂象﹐見吉凶﹐聖人像之」﹐三也。「河出圖﹐洛出書﹐聖人則之」﹐四也。今謂此等四事﹐乃是聖人易外別有其功﹐非專易內之物﹐何得稱「易有四象」﹖且又云「易有四象﹐所以示也」。系辭焉﹐所以告也。然則象之與辭﹐相對之物。辭旣爻卦之下辭﹐則象爲爻卦之象也。則上兩儀生四象﹐七八九六之謂也。故諸儒有爲七八九六﹐今則從以爲義。「系辭焉﹐所以告」者﹐系辭於象卦下﹐所以告其得失也。「定之以吉凶﹐所以斷」者﹐謂於系辭之中﹐定其行事吉凶﹐所以斷其行事得失。

《易》曰「自天祐之﹐吉無不利。」子曰「祐者﹐助也。天之所助者﹐順也﹔人之所助者﹐信也。履信思乎順﹐又以尙賢也。是以自天祐之﹐吉無不利也。」

﹝疏﹞正義曰「《易》曰﹕自天祐之﹐吉無不利」者﹐言人於此易之四象所以示﹐系辭所以告﹐吉凶告所斷而行之﹐行則鬼神無不祐助﹐無所不利﹐故引《易》之《大有》上九爻辭以証之。「子曰﹕祐者助也」者﹐上旣引《易》文﹐下又釋其易理﹐故云「子曰﹕祐者助也」。「天之所助者﹐順也﹔人之所助者﹐信也。履信思乎順」者﹐人之所助﹐惟在於信﹐此上九能履踐於信也﹔天之所助﹐惟在於順﹐此上九恆思於順﹔旣有信思順﹐又能尊尙賢人﹐是以從天已下﹐皆祐助之﹐而得其吉﹐無所不利也。

﹝疏﹞正義曰﹕子曰「書不盡言」至「乎徳行」﹐此第十二章

也。此章言立象盡意﹐系辭盡言。易之興廢﹐存乎其人事也。

子曰「書不盡言﹐言不盡意。」然則聖人之意﹐其不可見乎﹖

﹝疏﹞正義曰﹕此一節夫子自發其問﹐謂聖人之意難見也。所以難見者﹐書所以記言﹐言有煩碎﹐或楚夏不同﹐有言無字﹐𨿽欲書錄﹐不可盡竭於其言﹐故云「書不盡言」也。「言不盡意」者﹐意有深邃委曲﹐非言可寫﹐是言不盡意也。聖人之意﹐意又深遠。若言之不能盡聖人之意﹐書之又不能盡聖人之言﹐是聖人之意﹐其不可見也。故云「然則聖人之意﹐其不可見乎﹖」疑而問之﹐故稱「乎」也。

子曰﹕聖人立象以盡意﹐設卦以盡情僞﹐系辭焉以盡其言﹐變而通之以盡利﹐極變通之數﹐則盡利也。故曰「易窮則變﹐變則通﹐通則久。」

﹝疏﹞正義曰「子曰聖人立象以盡意」巳下﹐至「幾乎息矣」﹐此一節是夫子還自釋聖人之意﹐有可見之理也。「聖人立象以盡意」者﹐𨿽言不盡意﹐立象可以盡之也。「設卦以盡情僞」者﹐非惟立象以盡聖人之意﹐又設卦以盡百姓之情僞也。「系辭焉以盡其言」者﹐𨿽書不盡言﹐系辭可以盡其言也。「變而通之以盡利」者﹐變﹐謂化而裁之﹐通﹐謂推而行之﹐故能盡物之利也。

鼓之舞之以盡神。乾坤其易之縕邪﹖縕淵奧也。

﹝疏﹞正義曰「鼓之舞之以盡神」者﹐此一句總結立象盡意﹐系辭盡言之美。聖人立象以盡其意﹐《系辭》則盡其言﹐可以說化百姓之心﹐百姓之心自然樂順﹐若鼓舞然﹐而天下從之﹐非盡神﹐其孰能與於此﹖故曰「鼓之舞之以盡神也」。「乾坤其易之縕邪」者﹐上明盡言盡意﹐皆由於易道﹐此明易之所立﹐本乎乾坤。若干坤不存﹐則易道無由興起﹐故乾坤是易道之所縕積之根源也。是與易川府奧藏。故云「乾坤其易之縕邪」。

乾坤成列﹐而易立乎其中矣。乾坤毀﹐則元以見易。易不可見﹐則乾坤或幾乎息矣。

﹝疏﹞正義曰「乾坤成列﹐而易立乎其中矣」者﹐夫易者﹐陰陽變化之謂。陰陽變化﹐立爻以效之﹐皆從乾坤而來。故乾生三男﹐坤生三女而爲八卦﹐變而相重﹐而有六十四卦﹐三百八十四爻﹐本之根源﹐從乾坤而來。故乾坤旣成列位﹐而易道變化建立乎乾坤之中矣。「乾坤毀﹐則無以見易」者﹐易旣從乾坤而來﹐乾坤若缺毀﹐則易道損壞﹐故云「無以見易」也。「易不可見﹐則乾坤或幾乎息矣」﹐若易道毀壞﹐不可見其變化之理﹐則乾坤亦壞﹐或其近乎止息矣。幾﹐近也。猶若樹之枝榦生乎根株﹐根株毀﹐則枝條不茂。若枝榦已枯死﹐其根株𨿽未全死﹐僅有微生﹐將死不久。根株譬乾坤也﹐易譬枝榦也。故云「易不可見﹐則乾坤或幾乎息矣」。

是故形而上者謂之道﹐形而下者謂之器。化而裁之謂之變﹐因而制其會通﹐適變之道也。

﹝疏﹞正義曰「是故形而上者謂之道﹐形而下者謂之器」者﹐道是無體之名﹐形是有質之稱。凡有從無而生﹐形由道而立﹐是先道而後形﹐是道在形之上﹐形在道之下。故自形外已上者謂之道也﹐自形內而下者謂之器也。形𨿽處道器兩畔之際﹐形在器﹐不在道也。旣有形質﹐可爲器用﹐故云「形而下者謂之器」也。「化而裁之謂之變」者﹐陰陽變化而相裁節之﹐謂之變也。是得以理之變也。猶若陽气之化不可久長﹐而裁節之以陰雨也﹐是得理之變也。陰陽之化﹐自然相裁﹐聖人亦法此而裁節也。

推而行之謂之通。乘變而往者﹐無不通也。

﹝疏﹞正義曰﹕因推此以可變而施行之﹐謂之通也。猶若亢陽之後變爲陰雨﹐因陰雨而行之﹐物得開通﹐聖人亦當然也。

舉而錯之天下之民﹐謂之事業。事業所以濟物﹐故舉而錯之於民。

﹝疏﹞正義曰﹕謂舉此理以爲變化﹐而錯置於天下之民。凡民得以營爲事業﹐故云「謂之事業」也。此乃自然以變化錯置於民也﹐聖人亦當法此錯置變化於萬民﹐使成其事業也。凡《系辭》之說﹐皆說易道﹐以爲聖人徳化﹐欲使聖人法易道以化成天下﹐是故易與聖人﹐恆相將也。以作易者﹐本爲立教故也﹐非是空說易道﹐不關人事也。

是故夫象﹐聖人有以見天下之賾﹐而擬諸其形容﹐象其物宜﹐是故謂之象。聖人有以見天下之動﹐而觀其會通﹐以行其典禮﹐系辭焉以斷其吉凶﹐是故謂之爻。

﹝疏﹞正義曰「是故夫象聖人有以見天下之賾」至「是故謂之爻」者﹐於第六章

已具其文﹐今於此更復言者何也﹖爲下云「極天下之賾存乎卦﹐鼓天下之動存乎辭」﹐爲此故更引其文也。且巳下又云「存乎變」「存乎通」「存乎其人」﹐廣陳所存之事﹐所以須重論也。

極天下之賾者存乎卦﹐鼓天下之動者存乎辭。辭﹐爻辭也。爻以鼓動﹐效天下之動也。

﹝疏﹞正義曰「極天下之賾存乎卦」者﹐言窮極天下深賾之處存乎卦﹐言觀卦以知賾也。「鼓天下之動存乎辭」者﹐鼓﹐謂發揚天下之動。動有得失﹐存乎爻卦之辭﹐謂觀辭以知得失也。

化而裁之存乎變﹐推而行之存乎通﹐神而明之存乎其人。體神而明之﹐不假於象﹐故存乎其人。

﹝疏﹞正義曰「化而裁之存乎變」者﹐謂覆說上文「化而裁之謂之變」也。「推而行之存乎通」者﹐覆說上文「推而行之謂之通」也。「神而明之存乎其人」者﹐言人能神此易道而顯明之者﹐存在於其人。若其人聖﹐則能神而明之﹔若其人愚﹐則不能神而明之﹔故存於其人﹐不在易象也。

默而成之﹐不言而信﹐存乎徳行。徳行﹐賢人之徳行也。順足於內﹐故默而成之也。體與理會﹐故不言而信也。

﹝疏﹞正義曰﹕若能順理足於內﹐默然而成就之﹐闇與理會﹐不須言而自信也。「存乎徳行」者﹐若有徳行﹐則得默而成就之﹐不言而信也。若無徳行則不能然。此言徳行﹐據賢人之徳行也。前《經》「神而明之﹐存乎其人」﹐謂聖人也。

《周易正義》注魏﹟王弼等疏唐﹟孔穎達

《周易正義》

系辭下卷八

系辭下卷八

周易系辭下第八。

﹝疏﹞正義曰﹕此篇章數﹐諸儒不同﹐劉瓛爲十二章﹐以對上《系》十二章也。周氏﹑莊氏並爲九章﹐今從九章爲說也。第一起「八卦成列」至「非曰義」﹐第二起「古者包犧」至「蓋取諸夬」﹐第三起「易者象也」至「徳之盛」﹐第四起「困於石」至「勿恆凶」﹐第五起「乾坤其易之門」至「失得之報」﹐第六起「《易》之興」至「巽以行權」﹐第七起「《易》之爲書」至「思過半矣」﹐第八起「二與四」至「謂易之道」﹐第九起「夫乾天下」至「其辭屈」。

﹝疏﹞正義曰「八卦成列」至「非曰義」﹐此第一章

。覆釋上系第二章

象爻剛柔吉凶悔吝之事﹐更具而詳之。

八卦成列﹐象在其中矣。備天下之象也。

﹝疏﹞正義曰﹕言八卦各成列位﹐萬物之象﹐在其八卦之中也。

因而重之﹐爻在其中矣。夫八卦備天下之理﹐而未極其變﹐故因而重之以象其動用﹐擬諸形容以明治亂之宜﹐觀其所應以著適時之功﹐則爻卦之義﹐所存各異﹐故爻在其中矣。

﹝疏﹞「因而」至「中矣」。○正義曰﹕謂因此八卦之象﹐而更重之﹐萬物之爻﹐在其所重之中矣。然象亦有爻﹐爻亦有象﹐所以象獨在卦﹐爻獨在重者﹐卦則爻少而象多﹐重則爻多而象少﹐故在卦舉象﹐在重論爻也。○注「夫八卦」至「其中矣」。○正義曰「夫八卦備天下理」者﹐前注云「備天下之象」﹐據其體﹔此云「備天下之理」﹐據其用也。言八卦大略有八﹐以備天下大象大理﹐大者旣備﹐則小者亦備矣。直是不變之備﹐未是變之備也﹐故云「未極其變﹐故因而重之﹐以象其動用」也。云「則爻卦之義﹐所存各異」者﹐謂爻之所存﹐存乎巳變之義﹐「因而重之﹐爻在其中」是也。卦之所存﹐存於未變之義﹐「八卦成列﹐象在其中」是也。

剛柔相推﹐變在其中矣。

﹝疏﹞正義曰﹕則上《系》第二章

云「剛柔相推而生變化」﹐是變化之道﹐在剛柔相推之中。剛柔卽陰陽也。論其气卽謂之陰陽﹐語其體卽謂之剛柔也。

系辭焉而命之﹐動在其中矣。剛柔相推﹐況八卦相蕩﹐或否或泰﹐系辭焉而斷其吉凶﹐況之六爻﹐動以適時者也。立卦之義﹐則見於《彖》《象》﹐適時之功﹐見存之爻辭。王氏之例詳矣。

﹝疏﹞「系辭」至「中矣」。○正義曰﹕謂系辭於爻卦之下﹐而呼命其卦爻得失吉凶﹐則適時變動好惡﹐故在其系辭之中矣。○注「立卦」至「詳矣」。○正義曰﹕云「立卦之義﹐則見於《彖》《象》」者﹐《彖》《象》﹐謂卦下之辭﹐說其卦之義也。「適時之功﹐則存於爻辭」者﹐卦者時也﹐六爻在一卦之中﹐各以適當時之所宜以立功也。欲知適時之功用﹐觀於爻辭也。云「王氏之例詳矣」者﹐案《略例﹟論彖》云「《彖》者何也﹖統論一卦之體﹐明其所由之主者也。夫眾不能治眾﹐治眾者﹐至寡者也。論卦體皆以一爲主﹐是卦之大略也。」又《論爻》云「爻者何也﹖言乎其變者也。變者何也﹖情僞之所爲也。夫情僞之動﹐非數之所求也。故合散屈伸﹐與體相乖。形躁好靜﹐質柔愛剛。體與情反﹐質與原違。是故情僞相感﹐遠近相追﹐愛惡相攻﹐屈伸相推。見情者獲﹐直往則違。此是爻之大略也。」其義旣廣﹐不能備載﹐是王氏之例詳矣。

吉凶悔吝者﹐生乎動者也。有變動而後有吉凶。

﹝疏﹞正義曰﹕上旣云動在系辭之中﹐動則有吉凶悔吝﹐所以悔吝生在乎無所動之中也。

剛柔者﹐立本者也。變通者﹐趣時者也。立本況卦﹐趣時況爻。

﹝疏﹞正義曰「剛柔者﹐立本者也」﹐言剛柔之象﹐立在其卦之根本者也。言卦之根本﹐皆由剛柔陰陽往來。「變通者﹐趣時者也」﹐其剛柔之气﹐所以攺變會通﹐趣向於時也。若干之初九﹐趣向勿用之時﹐乾之上九﹐趣向亢極之時。是諸爻之變﹐皆臻趣於時也。其剛柔立本者﹐若剛定體爲乾﹐若柔定體爲坤﹐陽卦兩陰而一陽﹐陰卦兩陽而一陰﹐是立其卦本而不易也。則上「八卦成列﹐象在其中矣」是也。卦旣與爻爲本﹐又是總主其時﹐故《略例》云「卦者﹐時也﹔變通者﹐趣時者也」。則上「因而重之﹐爻在其中矣」是也。卦旣總主一時﹐爻則就一時之中﹐各趣其所宜之時﹐故《略例》云「爻者﹐趣時者也」。

吉凶者﹐貞勝者也。貞者﹐正也﹐一也。夫有動則未免乎累﹐殉吉則未離乎凶。盡會通之變﹐而不累於吉凶者﹐其惟貞者乎﹖《老子》曰「王侯得一﹐以爲天下貞。」萬變𨿽殊﹐可以執一禦也。

﹝疏﹞「吉凶」至「者也」。○正義曰﹕貞﹐正也。言吉之與凶﹐皆由所動不能守一而生吉凶﹐惟守一貞正﹐而能克勝此吉凶。謂但能貞正﹐則免此吉凶之累也。○注「貞者」至「禦也」。○正義曰「貞者﹐正也﹐一也」者﹐言貞之爲訓﹐訓正訓一﹐正者體傾邪﹐一者情無差二﹐寂然無慮﹐任運而行者也。凡吉凶者﹐由動而來﹐若守貞靜寂﹐何吉何凶之有﹖是貞正能勝其吉凶也。云「夫有動則未能免乎累」者﹐寂然不動﹐則無所可累。若動有營求﹐則恥累將來﹐故云動則未免於累也。云「殉吉則未離乎凶」者﹐殉﹐求也。若不求其吉﹐無慮無思﹐凶禍何因而至﹖由其求吉﹐有所貪欲﹐則凶亦將來﹐故云殉吉未離乎凶也。云「盡會通之變﹐而不累於吉凶者﹐其惟貞者乎」﹐言若能窮盡萬物會通攺變之理﹐而不系累於吉凶之事者﹐惟貞一者乃能然也。猶若少必有老﹐老必有死﹐能知此理﹐是盡會通之變。旣知老必將死﹐是運之自然﹐何須憂累於死﹐是不累乎吉凶。惟守貞一﹐任其自然﹐故云「其惟貞者乎」。云「《老子》曰﹐王侯得一﹐以爲天下貞」者﹐王侯若不得一﹐二三其徳﹐則不能治正天下。若得純粹無二無邪﹐則能爲天下貞也。謂可以貞正天下也。云「萬變𨿽殊﹐可以執一禦也」者﹐猶若寒變爲暑﹐暑變爲寒﹐少變爲壯﹐壯變爲老﹐老變爲死﹐禍變爲福﹐盛變爲衰﹐變攺不同﹐是萬變殊也。其變𨿽異﹐皆自然而有﹐若能知其自然﹐不造不爲﹐無喜無戚﹐而乘禦於此﹐是可以執一禦也。

天地之道﹐貞觀者也。明夫天地萬物﹐莫不保其貞﹐以全其用也。

﹝疏﹞正義曰﹕謂天覆地載之道﹐以貞正得一﹐故其功可爲物之所觀也。

日月之道﹐貞明者也。天下之動﹐貞夫一者也。夫乾﹐確然示人易矣。夫坤﹐隤然示人簡矣。確﹐剛貌也。隤﹐柔貌也。乾坤皆恆一其徳﹐物由以成﹐故簡易也。

﹝疏﹞正義曰「日月之道﹐貞明者也」﹐言日月照臨之道﹐以貞正得一而爲明也。若天覆地載﹐不以貞正而有二心﹐則天不能普覆﹐地不能兼載﹐則不可以觀。由貞乃得觀見也。日月照臨﹐若不以貞正﹐有二之心﹐則照不普及﹐不爲明也﹐故以貞而爲明也。「天下之動﹐貞夫一者也」﹐言天地日月之外﹐天下萬事之動﹐皆正乎純一也。若得於純一﹐則所動遂其性﹔若失於純一﹐則所動乖其理。是天下之動﹐得正在一也。「夫乾﹐確然示人易矣」者﹐此明天之得一之道﹐剛質確然﹐示人以和易﹐由其得一無爲﹐物由以生﹐是示人易也。「夫坤﹐隤然示人簡矣」者﹐此明地之得一﹐以其得一﹐故坤隤然而柔﹐自然無爲﹐以成萬物﹐是示人簡矣。若干不得一﹐或有隤然﹐則不能示人易矣。若坤不隤然﹐或有確然﹐則不能示人簡矣。

爻也者﹐效此者也。象也者﹐像此者也。爻象動乎內﹐兆數見於卦也。

﹝疏﹞正義曰「爻也者﹐效此者也」﹐此釋爻之名也。言爻者﹐效此物之變動也。「象也者﹐像此者」也。言象此物之形狀也。「爻象動乎內」者﹐言爻之與象﹐發動於卦之內也。

吉凶見乎外﹐失得驗於事也。

﹝疏﹞正義曰﹕其爻象吉凶見於卦外﹐在事物之上也。

功業見乎變﹐功業由變以興﹐故見乎變也。

﹝疏﹞正義曰﹕言功勞事業﹐由變乃興﹐故功業見於變也。

聖人之情見乎辭。辭也者﹐各指其所之﹐故曰情也。

﹝疏﹞正義曰﹕辭則言其聖人所用之情﹐故觀其辭而知其情也。是聖人之情﹐見乎爻象之辭也。若《乾》之初九﹐其辭云「潛龍勿用。」則聖人勿用之情見於初九爻辭也。他皆放此。

天地之大徳曰生﹐施生而不爲﹐故能常生﹐故曰大徳也。

﹝疏﹞正義曰﹕自此己下﹐欲明聖人同天地之徳﹐廣生萬物之意也。言天地之盛徳﹐在乎無常生﹐故言曰生。若不常生﹐則徳之不大。以其常生萬物﹐故云大徳也。

聖人之大寶曰位。夫無用則無所寶﹐有用則有所寶也。無用而常足者﹐莫妙乎道﹐有用而弘道者﹐莫大乎位﹐故曰「聖人之大寶曰位」。

﹝疏﹞正義曰﹕言聖人大可寶愛者在於位耳﹐位是有用之地﹐寶是有用之物。若以居盛位﹐能廣用無疆﹐故稱大寶也。

何以守位﹖曰仁。何以聚人﹖曰財。財所以資物生也。

﹝疏﹞正義曰「何以守位曰仁」者﹐言聖人何以保守其位﹐必信仁愛﹐故言「曰仁」也。「何以聚人曰財」者﹐言何以聚集人眾﹐必須財物﹐故言「曰財」也。

理財正辭﹐禁民爲非曰義。

﹝疏﹞正義曰﹕言聖人治理其財﹐用之有節﹐正定號令之辭﹐出之以理﹐禁約其民爲非僻之事﹐勿使行惡﹐是謂之義。義﹐宜也。言以此行之﹐而得其宜也。

﹝疏﹞正義曰「古者包犧」至「取諸夬」﹐此第二章

。明聖人法自然之理而作《易》﹐象《易》以制器而利天下。此一章其義旣廣﹐今各隨文釋之。

古者包犧氏之王天下也﹐仰則觀象於天﹐俯則觀法於地﹐觀鳥獸之文﹐與地之宜﹐聖人之作《易》﹐無大不極﹐無微不究。大則取象天地﹐細則觀鳥獸之文﹐與地之宜也。

﹝疏﹞正義曰「自此」至「取諸離」。此一節明包犧法天地造作八卦﹐法離卦而爲罔罟也。云「仰則觀象於天﹐俯則觀法於地」者﹐言取象大也。「觀鳥獸之文﹐與地之宜」者﹐言取象細也。大之與細﹐則無所不包也。「地之宜」者﹐若《周禮》五土﹐動物植物各有所宜是也。

近取諸身﹐遠取諸物﹐於是始作八卦﹐以通神明之徳﹐以類萬物之情。作結繩而爲罔罟﹐以佃以漁﹐蓋取諸離。離﹐麗也。罔罟之用﹐必審物之所麗也。魚麗於水﹐獸麗於山也。

﹝疏﹞正義曰「近取諸身」者﹐若耳目鼻口之屬是也。「遠取諸物」者﹐若雷風山澤之類是也。舉遠近則萬事在其中矣。「於是始作八卦﹐以通神明之徳」者﹐言萬事云爲﹐皆是神明之徳。若不作八卦﹐此神明之徳﹐閉塞幽隱。旣作八卦﹐則而象之﹐是通達神明之徳也。「以類萬物之情」者﹐若不作《易》﹐物情難知。今作八卦以類象萬物之情﹐皆可見也。「作結繩而爲罔罟﹐以佃以漁」者﹐用此罟罔﹐或陸畋以羅鳥獸﹐或水澤以罔魚鱉也。「蓋取諸離」者﹐離﹐麗也。麗謂附著也。言罔罟之用﹐必審知鳥獸魚無所附著之處。故稱離卦之名﹐爲罔罟也。案諸儒象卦制器﹐皆取卦之爻象之體﹐今韓氏之意﹐直取卦名﹐因以制器。案上《系》云「以制器者﹐尙其象」﹐則取象不取名也。韓氏乃取名不取象﹐於義未善矣。今旣遵韓氏之學﹐且依此釋之也。

包犧氏沒﹐神農氏作﹐斫木爲耜﹐揉木爲耒﹐耒耨之利﹐以教天下﹐蓋取諸益。制器致丰﹐以益萬物。日中爲巿﹐致天下之民﹐聚天下之貨﹐交易而退﹐各得其所﹐蓋取諸噬嗑。噬嗑﹐合也。巿人之所聚﹐異方之所合﹐設法以合物﹐噬嗑之義也。

﹝疏﹞正義曰「包犧氏」至「取諸噬嗑」﹐此一節明神農取卦造器之義。一者制耒耜﹐取於益卦﹐以利益民也。二者日中爲巿﹐聚合天下之貨﹐設法以合物﹐取於噬嗑﹐象物噬齧﹐乃得通也。包犧者﹐案《帝王世紀》云﹕大皞帝包犧氏﹐風姓也。母曰華胥﹐燧人之世﹐有大人迹出於雷澤﹐華胥履之而生包犧。長於成紀﹐蛇身人首﹐有聖徳﹐取犧牲以充包廚﹐故號曰「包犧氏」。後世音謬﹐故或謂之伏犧﹐或謂之虙犧﹐一號皇雄氏﹐在位一百一十年。包犧氏沒﹐女媧氏代立爲女皇﹐亦風姓也。女媧氏沒﹐次有大庭氏﹑柏黃氏﹑中央氏﹑栗陸氏﹑驪連氏﹑赫胥氏﹑尊盧氏﹑混沌氏﹑皞英氏﹑有巢氏﹑朱襄氏﹑葛天氏﹑陰康氏﹑無懷氏﹐凡十五世﹐皆習包犧氏之號也。神農者﹐案《帝王世紀》云﹕炎帝神農氏﹐姜姓也。母曰任己﹐有蟜氏女﹐名曰女登。爲少典正妃﹐遊華山之陽﹐有神龍首感女登於尙羊﹐生炎帝﹐人身牛首﹐長於薑水﹐有聖徳﹐繼無懷之後﹐本起烈山﹐或稱烈山氏﹐在位一百二十年而崩。納奔水氏﹐女曰聽談﹐生帝臨魁﹐次帝承﹐次帝明﹐次帝直﹐次帝釐﹐次帝哀﹐次帝楡罔﹐凡八代及軒轅氏也。

神農氏沒﹐黃帝﹑堯﹑舜氏作﹐通其變﹐使民不倦﹔通物之變﹐故樂其器用﹐不解倦也。

﹝疏﹞正義曰「神農氏沒」至「吉無不利」﹐此一節明神農氏沒後﹐乃至黃帝﹑堯﹑舜﹑通其《易》之變理﹐於是廣制器物。此節與下制器物爲引緒之勢﹐爲下起文。「黃帝﹑堯﹑舜氏作」者﹐案﹕《世紀》云﹕黃帝有熊氏﹐少典之子﹐姬姓也。母曰附寶﹐其先卽炎帝母家有蟜氏之女。附寶見大電光繞北斗樞星﹐照於郊野﹐感附寶﹐孕二十四月而生黃帝於壽丘。長於姬水﹐龍顏有聖徳﹐戰蚩尢於涿鹿﹐擒之。在位一百年崩。子靑陽代立﹐是爲少皞。少皞帝名摯﹐字靑陽﹐姬姓也。母曰女節﹐黃帝時﹐大星如斗﹐下臨華渚﹐女節夢接意感﹐生少皞﹐在位八十四年而崩。顓頊髙陽氏﹐黃帝之孫﹐昌意之子。母曰昌僕﹐蜀山氏之女﹐爲昌意正妃﹐謂之女樞。瑤光之星﹐貫月如虹﹐感女樞於幽房之宮﹐生顓頊於弱水﹐在位七十八年而崩。少皞之孫﹐蟜極之子代立﹐是爲帝嚳。帝嚳髙辛氏﹐姬姓也。其母不見。生而神異﹐自言其名﹐在位七十年而崩。子帝摯立﹐在位九年。摯立不肖而崩﹐弟放勛代立﹐是爲帝堯。帝堯陶唐氏﹐伊祈姓﹐母曰慶都﹐生而神異﹐常有黃雲覆其上。爲帝嚳妃﹐出以觀河﹐遇赤龍﹐晻然陰風而感慶都﹐孕十四月而生堯於丹陵﹐卽位九十八年而崩。帝舜代立。帝舜姚姓﹐其先出自顓頊。顓頊生窮蟬﹐窮蟬生敬康﹐敬康生句芒﹐句芒生蟜牛﹐蟜牛生瞽瞍﹐瞍之妻握登﹐見大虹﹐意感而生舜於姚墟﹐故姓姚氏。此歷序三皇之後至堯舜之前所爲君也。此旣云黃帝卽云堯舜者﹐略舉五帝之終始﹐則少皞﹑顓頊﹑帝嚳在其間也。「通其變﹐使民不倦」者﹐事久不變﹐則民倦而變。今皇帝﹑堯﹑舜之等﹐以其事久或窮﹐故開通其變﹐量時制器﹐使民用之日新﹐不有懈倦也。

神而化之﹐使民宜之。易窮則變﹐變則通﹐通則久。通變則無窮﹐故可久也。

﹝疏﹞正義曰「神而化之﹐使民宜之」者﹐言所以「通其變」者﹐欲使神理微妙而變化之﹐使民各得其宜。若黃帝已上﹐衣鳥獸之皮﹐其後人多獸少﹐事或窮乏。故以絲麻布帛而制衣裳﹐是神而變化﹐使民得宜也。「易窮則變﹐變則通﹐通則久」者﹐此覆說上文「通則變」之事﹐所以「通其變」者﹐言易道若窮﹐則須隨時攺變。所以須變者﹐變則開通得久長﹐故云「通則久」也。

是以自天祐之﹐吉無不利。

﹝疏﹞正義曰﹕此明若能通變﹐則無所不利﹐故引《易》文﹐證結變通之善﹐上《系》引此文者﹐證明人事之信順﹐此乃明易道道之變通﹐俱得天之祐﹐故各引其文也。

黃帝﹑堯﹑舜垂衣裳而天下治﹐蓋取諸乾﹑坤。垂衣裳以辧貴賤﹐乾尊坤卑之義也。

﹝疏﹞正義曰﹕自此已下﹐凡有九事﹐皆黃帝﹑堯﹑舜取易卦以制象﹐此於九事之第一也。所以連云堯﹑舜者﹐謂此九事黃帝制其初﹐堯舜成其末﹐事相連接﹐共有九事之功﹐故連云「黃帝堯舜」也。案皇甫謐《帝王世紀》載此九事﹐皆爲黃帝之功。若如所論﹐則堯舜無事﹐《易﹟系》何須連云「堯舜」﹖則皇甫之言﹐未可用也。「垂衣裳」者﹐以前衣皮﹐其制短小﹐今衣絲麻布帛所作衣裳﹐其制長大﹐故云「垂衣裳」也。「取諸乾坤」者﹐衣裳辧貴賤﹐乾坤則上下殊體﹐故云「取諸乾坤」也。

刳木爲舟﹐剡木爲楫。舟楫之利﹐以濟不通﹐致遠以利天下﹐蓋取諸渙。渙者﹐乘理以散通也。

﹝疏﹞正義曰「此九事之第二也。舟必用大木﹐刳鑿其中﹐故云「刳木也」。「剡木爲楫」者﹐楫必須纖長﹐理當剡削﹐故曰「剡木」也。「取諸渙」者﹐渙﹐散也。渙卦之義﹐取乘理以散動也。舟楫以乘水以載運﹐故取諸渙也。

服牛乘馬﹐引重致遠﹐以利天下﹐蓋取諸隨。隨﹐隨宜也。服牛乘馬﹐隨物所之﹐各得其宜也。

﹝疏﹞正義曰﹕此九事之第三也。隨者謂隨時之所宜也﹐今服用其牛﹐乘駕其馬﹐服牛以引重﹐乘馬以致遠﹐是以人之所用﹐各得其宜﹐故取諸「隨」也。

重門擊柝﹐以待暴客﹐蓋取諸豫。取其豫備。

﹝疏﹞正義曰﹕此九事之第四也。豫者取其豫有防備﹐韓氏以此九事﹐皆以卦名而爲義者。特以此象文﹐取備豫之義﹐其事相合。故其餘八事﹐皆以卦名解義﹐量爲此也。

斷木爲杵﹐掘地爲臼﹐臼杵之利﹐萬民以濟﹐蓋取諸小過。以小用而濟物也。

﹝疏﹞正義曰﹕此九事之第五也。杵須短木﹐故斷木爲杵﹔臼須鑿地﹐故掘地爲臼。取諸小過﹐以小事之用過而濟物﹐杵臼亦小事﹐過越而用以利民﹐故取諸小過也。

弦木爲弧﹐剡木爲矢﹐弧矢之利﹐以威天下﹐蓋取諸睽。睽﹐乖也。物乖則爭興﹐弧矢之用﹐所以威乖爭也。

﹝疏﹞正義曰﹕此九事之第六也。案《爾雅》﹕「弧﹐木弓也。」故云「弦木爲弧」。「取諸睽」者﹐睽謂乖離﹐弧矢所以服此乖離之人﹐故取諸睽也。案弧﹑矢﹑杵﹑臼﹑服牛﹑乘馬﹑舟﹑楫皆云之「利」﹐此皆器物益人﹐故稱「利」也。重門擊柝﹐非如舟楫杵臼﹐故不云「利」也。變稱「以禦暴客」﹐是以利也。垂衣裳不言利者﹐此亦隨便立稱﹐故云「天下治」﹐治亦利也。此皆義便而言﹐不可以一例取也。

上古穴居而野處﹐後世聖人易之以宮室﹐上棟下宇﹐以待風雨﹐蓋取大壯。宮室壯大於穴居﹐故制爲宮室﹐取諸大壯也。

﹝疏﹞正義曰﹕此九事之第七也。巳前不云「上古」﹐已下三事﹐或言「上古」﹐或言「古」﹐與上不同者﹐巳前未造此器之前﹐更無餘物之用﹐非是後物以替前物﹐故不云「上古」也。此巳下三事皆是未造此物之前﹐巳更別有所用﹐今將後用而代前用﹐欲明前用所有﹐故本之云「上古」及「古」者﹐案未有衣裳之前﹐則衣鳥獸之皮﹐亦是巳前有用﹐不云「上古」者﹐𨿽云古者衣皮﹐必不專衣皮也﹐或衣艸衣木﹐事無定體﹐故不得稱上古衣皮也。若此穴居野處﹐及結繩以治﹐惟專一事﹐故可稱上古﹐由後物代之也。「取諸大壯」者﹐以造制宮室﹐壯大於穴居野處﹐故取大壯之名也。

古之葬者厚衣之以薪﹐葬之中野﹐不封不樹﹐喪期無數﹐後世聖人易之以棺槨﹐蓋取諸大過。取其過厚。

﹝疏﹞正義曰﹕此九事之第八也。不云「上古」﹐直云「古之葬者」﹐若極遠者﹐則云「上古」﹐其次遠者﹐則直云「古」。則厚衣之以薪﹐葬之中野﹐猶在穴居結繩之後﹐故直云「古」也。「不封不樹」者﹐不積土爲墳﹐是不封也。不種樹以標其處﹐是不樹也。「喪期無數」者﹐哀除則止﹐無日月限數也。「後世聖人易之以棺槨」者﹐若《禮記》云「有虞氏瓦棺」﹐未必用木爲棺也。則《禮記》又云「殷人之棺槨」﹐以前云槨﹐無文也。「取諸大過」者﹐送終追遠﹐欲其甚大過厚﹐故取諸大過也。案《書》稱堯崩﹐百姓如喪考妣﹐三載四海遏密八音﹐則喪期無數﹐在堯巳前﹐而棺槨自殷已後﹐則夏已前﹐棺槨未具也。所以其文參差﹐前後不齊者﹐但此文舉大略﹐明前後相代之義﹐不必確在一時故九事上從黃帝﹐下稱堯舜﹐連延不絕﹐更相增修也。

上古結繩而治﹐後世聖人易之以書契﹐百官以治﹐萬民以察﹐蓋取諸夬。夬﹐決也。書契所以決斷萬事也。

﹝疏﹞正義曰﹕此明九事之終也。夬者﹐決也。造立書契﹐所以決斷萬事﹐故取諸夬也。「結繩」者﹐鄭康成注云「事大大結其繩﹐事小小結其繩。」義或然也。

﹝疏﹞正義曰「是故易者」至「徳之盛也」﹐此第三章

。明陰陽二卦之體﹐及日月相推而成歲﹐聖人用之﹐安身崇徳﹐徳之盛也。

是故易者﹐象也。象也者﹐像也。彖者﹐材也。材﹐才徳也。彖言成卦之材﹐以統卦義也。

﹝疏﹞正義曰「是故易者象也」者﹐但前章皆取象以制器﹐以是之故﹐易卦者﹐寫萬物之形象﹐故云「易者象也」。「象也者﹐像也」者﹐謂卦爲萬物象者﹐法像萬物﹐猶若干卦之象﹐法像於天也。「彖者﹐材也」者﹐謂卦下彖辭者﹐論此卦之材徳也。

爻也者﹐效天下之動者也。是故吉凶生而悔吝著也。陽卦多陰﹐陰卦多陽﹐其故何也﹖陽卦奇﹐陰卦耦。夫少者﹐多之所宗﹔一者﹐眾之所歸。陽卦二陰﹐故奇爲之君﹔陰卦二陽﹐故耦爲之主。

﹝疏﹞正義曰「爻也者﹐效天下之動」者﹐謂每卦六爻﹐皆仿效天下之物而發動也。「吉凶生而悔吝著」者﹐動有得失﹐故吉凶生也。動有細小疵病﹐故悔吝著也。「陽卦多陰﹐陰卦多陽﹐其故何也」者﹐此夫子將釋陰陽二卦不同之意﹐故先發其問﹐云「其故何也」。「陽卦多」陰﹐謂震﹑坎﹑艮一陽而二陰也﹔「陰卦多陽」﹐謂巽﹑離﹑兌一陰而二陽也。「陽卦奇﹐陰卦耦」者﹐陽卦則以奇爲君﹐故一陽而二陰﹐陽爲君﹐陰爲臣也。陰卦則以耦爲君﹐故二陽而一陰﹐陰爲君﹐陽爲臣也。故《注》云「陽卦二陰﹐故奇爲之君﹔陰卦二陽﹐故耦爲之主」。

其徳行何也﹖辧陰陽二卦之徳行也。

﹝疏﹞正義曰﹕前釋陰陽之體﹐未知陰陽徳行之故。故夫子將釋徳行﹐先自問之﹐故云「其徳行何也」。

陽一君而二民﹐君子之道也。陰二君而一民﹐小人之道也。陽﹐君道也。陰﹐臣道也。君以無爲統眾﹐無爲則一也。臣以有事代終﹐有事則二也。故陽爻畫奇﹐以明君道必一﹔陰爻畫兩﹐以明臣體必二﹐斯則陰陽之數﹐君臣之辧也。以一爲君﹐君之徳也。二居君位﹐非其道也。故陽卦曰「君子之道」﹐陰卦曰「小人之道」也。

﹝疏﹞「陽一」至「道也」。○正義曰「陽一君而二民﹐君子之道」者﹐夫君以無爲統眾﹐無爲者﹐爲每事因循﹐委任臣下﹐不司其事﹐故稱一也。臣則有事代終﹐各司其職﹐有職則有對﹐故稱二也。今陽爻以一爲君﹐以二爲民﹐得其尊卑相正之道﹐故爲君子之道者也。「陰二君而一民﹐小人之道」者﹐陰卦則以二爲君﹐是失其正﹐以一爲臣﹐乖反於理﹐上下失序﹐故稱小人之道也。○注「陽君」至「道也」。○正義曰「陽﹐君道」者﹐陽是虛無爲體﹐純一不二﹐君徳亦然﹐故云「陽﹐君道也」。「陰﹐臣道」者﹐陰是形器﹐各有質分﹐不能純一﹐臣職亦然﹐故云「陰﹐臣道也」。案《經》云「民」而《注》云「臣」者﹐臣則民也。《經》中對君﹐故稱民﹐《注》意解陰﹐故稱臣也。

《易》曰「憧憧往來﹐朋從爾思。」天下之動﹐必歸乎一﹐思以求朋﹐未能一也。一以感物﹐不思而至。

﹝疏﹞正義曰﹕此明不能無心感物﹐使物來應﹐乃憧憧然役用思慮﹐或來或往﹐然後朋從爾之所思。若能虛寂﹐以純一感物﹐則不須憧憧往來﹐朋自歸也。此一之爲道﹐得爲可尙﹐結成前文陽爻以一爲君﹐是君子之道也。《注》云「天下之動﹐必歸乎一。思以求朋﹐未能一也。一以感物﹐不思而至」矣。

子曰「天下何思何慮﹖天下同歸而殊塗﹐一致而百慮﹐天下何思何慮﹖夫少則得﹐多則感。塗𨿽殊﹐其歸則同﹔慮𨿽百﹐其致不二。苟識其要﹐不在博求﹔一以貫之﹐不慮而盡矣。

﹝疏﹞正義曰「子曰﹕天下何思何慮」者﹐言得一之道﹐心旣寂靜﹐何假思慮也。「天下同歸而殊塗」者﹐言天下萬事﹐終則同歸於一﹐但初時殊異其塗路也。「一致而百慮」者﹐所致𨿽一﹐慮必有百。言慮𨿽百種﹐必歸於一致也﹔塗𨿽殊異﹐亦同歸於至眞也。言多則不如少﹐動則不如寂﹐則天下之事﹐何須思也﹖何須慮也﹖

日往則月來﹐月往則日來﹐日月相推而明生焉。寒往則暑來﹐暑往則寒來﹐寒暑相推而歲成焉。往者屈也﹐來者信也﹐屈信相感而利生焉。

﹝疏﹞正義曰「日往則月來」至「相推而歲成」者﹐此言不須憂慮﹐任運往來﹐自然明生﹐自然歲成也。「往者屈也﹐來者信也」者﹐此覆明上日往則月來﹐寒往則暑來﹐自然相感而生利之事也。往是去藏﹐故爲屈也﹔來是施用﹐故爲信也。一屈一信﹐遞相感動而利生﹐則上云「明生」﹑「歲成」是「利生」也。

尺蠖之屈﹐以求信也。龍蛇之蟄﹐以存身也。精義入神﹐以致用也。精義﹐物理之微者也。神寂然不動﹐感而遂通﹐故能乘天下之微﹐會而通其用也。

﹝疏﹞正義曰「尺蠖之屈﹐以求信」者﹐覆明上往來相感﹐屈信相須。尺蠖之虫﹐初行必屈者﹐欲求在後之信也。言信必須屈﹐屈以求信﹐是相須也。「龍蛇之蟄﹐以存身」者﹐言靜以求動也。蛟蛇初蟄﹐是靜也﹔以此存身﹐是後動也。言動必因靜也。靜而得動﹐亦動靜相須也。「精義入神﹐以致用」者﹐亦言先靜而後動。此言人事之用﹐言聖人用精粹微妙之義﹐入於神化﹐寂然不動﹐乃能致其所用。「精義入神」﹐是先靜也﹔「以致用」﹐是後動也。是動因靜而來也。

利用安身﹐以崇徳也。利用之道﹐由安其身而後動也。精義由於入神﹐以致其用﹔利用由於安身﹐以崇其徳。理必由乎其宗﹐事各本乎其根。歸根則寧﹐天下之理得也。若役其思慮﹐以求動用﹐忘其安身﹐以殉功美﹐則僞彌多而理愈失﹐名彌美而累愈彰矣。

﹝疏﹞「利用」至「徳也」。○正義曰﹕此亦言人事也。言欲利已之用﹐先須安靜其身﹐不須役其思慮﹐可以增崇其徳。言「利用安身」﹐是靜也﹔言「崇徳」﹐是動也。此亦先靜而後動﹐動亦由靜而來也。○注「利用之道」至「崇其徳」。○正義曰﹕云「利用之道﹐皆安其身而後動」者﹐言欲利益所用﹐先須自安其身。身旣得安﹐然後舉動﹐徳乃尊崇。若不先安身﹐身有患害﹐何能利益所用以崇徳也。云「精義由於入神﹐以致其用」者﹐言精粹微妙之義由入神寂然不動﹐乃能致其用。云「利用由於安身﹐以崇徳」者﹐言欲利益所用﹐先須自安其身﹐乃可以增崇其徳也。

過此以往﹐未之或知也。窮神知化﹐徳之盛也。」

﹝疏﹞正義曰「過此以往﹐未之或知也」者﹐言精義入神以致用﹐利用安身以崇徳﹐此二者皆人理之極。過此二者以往﹐則微妙不可知﹐故云「未之或知」也。「窮神知化﹐徳之盛」者﹐此言過此二者以往之事。若能過此以往﹐則窮極微妙之神﹐曉知變化之道﹐乃是聖人徳之盛極也。

﹝疏﹞正義曰﹕《易》曰「困於石」至「勿恆凶」﹐此第四章

﹐凡有九節。以上章先利用安身﹐可以崇徳﹐若身自危辱﹐何崇徳之有﹖故此章第一節

引困之六三危辱之事以証之也。

《易》曰「困於石﹐據於蒺藜﹐入於其宮﹐不見其妻﹐凶。」子曰「非所困而困焉﹐名必辱。非所據而據焉﹐身必危。旣辱且危﹐死期將至﹐妻其可得見耶﹖」

﹝疏﹞正義曰﹕《困》之六三﹐履非其地﹐欲上於於四﹐四自應初﹐不納於已﹐是困於九四之石也。三又乘二﹐二是剛陽﹐非已所乘﹐是下向據於九二之蒺藜也。六三又無應﹐是入其宮﹐不見其妻﹐死期將至﹐所以凶也。「子曰﹕非所困而困焉」者﹐夫子旣引《易》文﹐又釋其義﹐故云「不曰」。「非所困」﹐謂九四。若六三不往犯之﹐非六三之所困﹐而六三彊往幹之而取困焉。「名必辱」者﹐以向上而進取﹐故以聲名言之﹐云「名必辱」也。「非所據而據焉」者﹐謂九二也。若六三能卑下九二﹐則九三不爲其害﹐是非所據也。今六三彊往陵之﹐是非所據而據焉。「身必危」者﹐下向安身之處﹐故以身言之﹐云「身必危」也。

《易》曰「公用射隼於髙墉之上﹐獲之﹐無不利。」子曰「隼者﹐禽也。弓矢者﹐器也。射之者﹐人也。君子藏器於身﹐待時而動﹐何不利之有。動而不括﹐是以出而有獲。語成器而動者也。」括﹐結也。君子待時而動﹐則無結閡之患也。

﹝疏﹞「《易》曰」至「動者也」。○正義曰﹕以前章先須安身可以崇徳﹐故此第二節

論明先藏器於身﹐待時而動﹐而有利也。故引《解》之上六以証之。三不應上﹐又以陰居陽﹐此上六處解之極﹐欲除其悖亂﹐而去其三也。故公用射此六三之隼於下體髙墉之上﹐云自上攻下﹐合於順道﹐故獲之無不利也。「子曰﹕隼者﹐禽也」者﹐旣引《易》文於上﹐下以解之﹐故言「子曰」也。「君子藏器於身﹐待時而動﹐何不利」者﹐猶若射人持弓矢於身﹐此君子若包藏其器於身﹐待時而動﹐何不利之有﹖似此射隼之人也。「動而不括」者﹐言射隼之人﹐旣持弓矢﹐待隼可射之動而射之﹐則不括結而有礙也。猶若君子藏善道於身﹐待可動之時而興動﹐亦不滯礙而括結也。「語成器而後動」者﹐謂易之所說此者﹐語論有見成之器﹐而後興動也。

子曰「小人不恥不仁﹐不畏不義﹐不見利不勸﹐不威不懲。小懲而大誡﹐此小人之福也。《易》曰﹕『履校滅趾﹐無咎。』此之謂也。

﹝疏﹞正義曰﹕此章第三節

也。明小人之道﹐不能恆善﹐若因懲誡而得福也﹐此亦證前章安身之事。故引《易﹟噬嗑》初九以証之。以初九居無位之地﹐是受刑者以處卦初﹐其過未深﹐故屨校滅趾而無咎也。

善不積﹐不足以成名﹔惡不積﹐不足以滅身。小人以小善爲無益而弗爲也﹐以小惡爲無傷而弗去也。故惡積而不可揜﹐罪大而不可解。《易》曰﹕『何校滅耳﹐凶。』」

﹝疏﹞正義曰﹕此章第四節

也。明惡人爲惡之極以致凶也。此結成前章不能安身之事﹐故引《噬嗑》上九之義以証之。上九處斷獄之終﹐是罪之深極者。故有何校滅耳之凶。案第一﹑第二節

皆先引《易》文於上﹐其後乃釋之。此第三巳下﹐皆先豫張卦義於上﹐然後引《易》於下以結之﹐體例不同者﹐蓋夫子隨義而言不爲例也。

子曰「危者﹐安其位者也。亡者﹐保其存者也。亂者﹐有其治者也。是故君子安而不忘危﹐存而不忘亡﹐治而不忘亂﹐是以身安而國家可保也。《易》曰﹕『其亡其亡﹐系於苞桑。』」

﹝疏﹞正義曰﹕此第五節

。以上章有安身之事﹐故此節恆須謹愼﹐可以安身﹐故引《否》之九五以証之。「危者﹐安其位者也」﹐言所以今有傾危者﹐由往前安樂於其位﹐自以爲安﹐不有畏愼﹐故致今日危也。「亡者﹐保其存」者﹐所以今日滅亡者﹐由往前保有其存﹐恆以爲存﹐不有憂懼﹐故今致滅亡也。「亂者﹐有其治」者﹐所以今有禍亂者﹐由往前自恃有其冶理也﹐謂恆以爲治﹐不有憂慮﹐故今致禍亂也。是故君子今𨿽復安﹐心恆不忘傾危之事﹔國之𨿽存﹐心恆不忘滅亡之事﹔政之𨿽治﹐心恆不忘禍亂之事。「其亡其亡﹐其系於苞桑」者﹐言心恆畏愼﹕其將滅亡﹗其將滅亡﹗乃系於苞桑之固也。

子曰「徳薄而位尊﹐知小而謀大﹐力小而任重﹐鮮不及矣。《易》曰﹕『鼎折足﹐覆公餗﹐其形渥﹐凶。』言不勝其任也。」

﹝疏﹞「子曰」至「其任也」。○正義曰﹕此第六節

。言不能安其身﹐知小謀大而遇禍﹐故引《易﹟鼎》卦九四以証之。「鼎折足﹐覆公餗﹐其形渥﹐凶」者﹐處上體之下﹐而又應初﹐旣承且施﹐非已所堪﹐故有折足之凶。旣覆敗其美道﹐災及其形﹐以致渥凶也。言不勝其任者。此夫子之言﹐引《易》後以此結之﹐其文少﹐故不云「子曰」也。

子曰「知幾其神乎﹖君子上交不諂﹐下交不瀆﹐其知幾乎﹖形而上者況之道。形而下者況之器。於道不冥而有求焉﹐未離乎諂也。於器不絕而有交焉﹐未免乎瀆也。能無諂﹑瀆﹐窮理者乎﹖

﹝疏﹞正義曰「子曰知幾其神乎」至「萬夫之望」者﹐此第七節

。前章云精義入神﹐故此章明知幾入神之事﹐故引《豫》之六二以証之。云「《易》曰﹕介於石﹐不終日﹐貞吉」﹑「知幾其神乎」者﹐神道微妙﹐寂然不測。人若能豫知事之幾微﹐則能與其神道合會也。「君子上交不諂﹐下交不瀆」者﹐上謂道也﹐下謂器也。若聖人知幾窮理﹐冥於道﹐絕於器﹐故能上交不諂﹐下交不瀆。若於道不冥而有求焉﹐未能離於諂也﹔於器不絕而有交焉﹐未能免於瀆也。能無諂﹑瀆﹑知幾窮理者乎﹖

幾者﹐動之微。吉之先見者也。幾者去無入有﹐理而無形﹐不可以名尋﹐不可以形睹者也。惟神也不疾而速﹐感而遂通﹐故能朗然玄昭﹐鑑於未形也。合抱之木﹐起於毫末。吉凶之彰﹐始於微兆﹐故爲吉之先見也。

﹝疏﹞正義曰﹕此釋「幾」之義也。幾﹐微也。是巳動之微﹐動謂心動﹑事動。初動之時﹐其理未著﹐惟纖微而已。若其已著之後﹐則心事顯露﹐不得爲幾。若未動之前﹐又寂然頓無﹐兼亦不得稱幾也。幾是離無入有﹐在有無之際﹐故云「動之微」也。若事著之後乃成爲吉﹐此幾在吉之先﹐豫前已見﹐故云「吉之先見者也」。此直云吉不云凶者﹐凡豫前知幾﹐皆向吉而背凶﹐違凶而就吉﹐無復有凶﹐故特云吉也。諸本或有凶字者﹐其定本則無也。

君子見幾而作﹐不俟終日。《易》曰﹕『介於石﹐不終日﹐貞吉。』介如石焉﹐寧用終日﹐斷可識矣。定之於始﹐故不待終日也。

﹝疏﹞正義曰「君子見幾而作﹐不俟終日」者﹐言君子旣見事之幾微﹐則須動作而應之﹐不得待終其日。言赴幾之速也。「《易》曰﹕介於石﹐不終日﹐貞吉」者﹐此《豫》之六二辭也。得位居中﹐故守介如石﹐見幾則動﹐不待終其一日也。「介如石焉﹐寧用終日﹐斷可識矣」者﹐此夫子解釋此爻之時﹐旣守志耿介﹐如石不動﹐才見幾微﹐卽知禍福﹐何用終竟其日﹐當時則斷可識矣。

君子知微知彰﹐知柔知剛﹐萬夫之望。」此知幾其神乎﹖

﹝疏﹞正義曰「君子知微知彰」者﹐初見是幾﹐是知其微﹔旣見其幾﹐逆知事之禍福﹐是知其彰著也。「知柔知剛」者﹐剛柔是變化之道﹐旣知初時之柔﹐則逆知在後之剛﹐言凡物之體﹐從柔以至剛﹐凡事之理﹐從微以至彰﹐知幾之人﹐旣知其始﹐又知其末﹐是合於神道﹐故爲萬夫所瞻望也。萬夫舉大略而言。若知幾合神﹐則爲天下之主﹐何直只云萬夫而已﹐此知幾其神乎者也。

子曰「顏氏之子﹐其殆庶幾乎﹖有不善﹐未嘗不知﹐知之未嘗復行也。」在理則昧﹐造形而悟﹐顏子之分也。失之於幾﹐故有不善。得之於二﹐不遠而復﹐故知之未嘗復行也。

﹝疏﹞正義曰「子曰顏氏之子」至「元吉者」﹐此第八節

。上節明其知幾是聖人之徳﹐此節論賢人惟庶於幾﹐𨿽未能知幾﹐故引顏氏之子以明之也。「其殆庶幾乎」者﹐言聖人知幾﹐顏子亞聖﹐未能知幾﹐但殆近庶慕而已﹐故云「其殆庶幾乎」﹐又以「殆」爲辭。「有不善﹐未嘗不知」者﹐若知幾之人﹐本無不善。以顏子未能知幾﹐故有不善。不近於幾之人﹐旣有不善﹐不能自知於惡。此顏子以其近幾﹐若有不善﹐未嘗不自知也。「知之未嘗復行」者﹐以顏子通幾﹐旣知不善之事﹐見過則攺﹐未嘗復更行之﹐但顏子於幾理闇昧﹐故有不善之事﹐於形器顯著﹐乃自覺悟﹐所有不善﹐未嘗復行。

《易》曰﹕『不遠復﹐無祇悔﹐元吉。』吉凶者﹐失得之象也。得一者於理不盡﹐未至成形﹐故得不遠而復﹐捨凶之吉﹐免夫祗悔﹐而終獲元吉。祗﹐大也。

﹝疏﹞正義曰﹕以去幾旣近﹐尋能攺悔﹐故引《復》卦初九以明之也。以復卦初九旣在卦初﹐則能復於陽道﹐是速而不遠﹐則能復也。所以無大悔而有元吉也。

天地絪縕﹐萬物化醇﹐男女媾精﹐萬物化生。

﹝疏﹞正義曰「天地絪縕」至「勿恆凶」﹐此第九節

也。以前章利用安身以崇徳也﹐安身之道在於得一﹐若已能得一﹐則可以安身。故此節明得一之事也。「天地絪縕﹐萬物化醇」者﹐絪縕﹐相附著之義。言天地無心﹐自然得一﹐惟二气絪縕﹐共相和會﹐萬物感之變化而精醇也。天地若有心爲二﹐則不能使萬物化醇也。「男女媾精﹐萬物化生」者﹐構﹐合也。言男女陰陽相感﹐任其自然﹐得一之性﹐故合其精則萬物化生也。若男女無自然之性﹐而各懷差二﹐則萬物不化生也。

《易》曰﹕『三人行﹐則損一人﹔一人行﹐則得其友。』言致一也。」致一而後化成也。

﹝疏﹞正義曰﹕此《損》卦六三辭也。言六三若更與二人同往承上﹐則上所不納﹐是三人俱行﹐並六三不相納﹐是則損一人也。若六三獨行﹐則上所容受﹐故云「一人行﹐則得其友」。此言無不如寡﹐三不及一也。言「致一也」者﹐此夫子釋此爻之意﹐謂此爻所論﹐致其醇一也。故一人獨行﹐乃得其友也。

子曰「君子安其身而後動﹐易其心而後語﹐定其交而後求。君子修此三者﹐故全也。危以動﹐則民不與也。懼以語﹐則民不應也。無交而求﹐則民不與也。莫之與﹐則傷之者至矣。

﹝疏﹞正義曰「子曰﹕君子安其身而後動」者﹐此明致一之道﹐致一者﹐在身之謂。若己之爲得﹐則萬事得﹔若己之爲失﹐則萬事失也。欲行於天下﹐先在其身之一﹐故先須安靜其身而後動﹐和易其心而後語﹐先以心選定其交而後求。若其不然﹐則傷之者至矣。

《易》曰﹕『莫益之﹐或擊之﹐立心勿恆﹐凶。』」夫虛己存誠﹐則眾之所不迕也。躁以有求﹐則物之所不欲也。

﹝疏﹞正義曰﹕此《益》之上九爻辭﹐在無位髙亢﹐獨唱無和﹐是「莫益之」也。眾怒難犯﹐是「或擊之」也。勿﹐無也。由己建立其心﹐無能有恆﹐故凶危也。《易》之此言﹐若虛己存誠﹐則眾之所與﹔躁以有求﹐則物之所不與也。

﹝疏﹞正義曰「子曰乾坤其《易》」至「失得之報」﹐此第五章

也。前章明安身崇徳之道﹐在於知幾得一也。此明《易》之體用﹐辭理遠大﹐可以濟民之行﹐以明失得之報也。

子曰「乾坤﹐其易之門邪﹖」乾﹐陽物也。坤﹐陰物也。陰陽合徳而剛柔有體﹐以體天地之撰﹐撰﹐數也。

﹝疏﹞正義曰「子曰﹕乾坤﹐其易之門邪」者﹐易之變化﹐從乾坤而起﹐猶人之興動﹐從門而出﹐故乾坤是易之門邪。「乾﹐陽物也。坤﹐陰物也。陰陽合徳而剛柔有體」者﹐若陰陽不合﹐則剛柔之體無從而生。以陰陽相合﹐乃生萬物﹐或剛或柔﹐各有其體。陽多爲剛﹐陰多爲柔也。「以體天地之撰」者﹐撰﹐數也。天地之內﹐萬物之象﹐非剛則柔﹐或以剛柔體象天地之數也。

以通神明之徳。其稱名也﹐雜而不越。備物極變﹐故其名雜也。各得其序﹐不相逾越﹐況爻繇之辭也。

﹝疏﹞正義曰「以通神明之徳」者﹐萬物變化﹐或生或成﹐是神明之徳。《易》則象其變化之理﹐是其《易》能通達神明之徳也。「其稱名也雜而不越」者﹐《易》之其稱萬物之名﹐萬事論說﹐故辭理雜碎﹐各有倫敍﹐而不相乖越。《易》之爻辭﹐多載細小之物﹐若「見豕負塗」之屬﹐是雜碎也。辭𨿽雜碎﹐各依爻卦所宜而言之﹐是不相逾越也。

於稽其類﹐其衰世之意邪﹖有憂患而後作《易》﹐世衰則失得彌彰﹐爻繇之辭﹐所以明失得﹐故知衰世之意邪﹐稽﹐猶考也。

﹝疏﹞正義曰﹕稽﹐考也。類﹐謂事類。然考校《易》辭事類﹐多有悔之憂虞﹐故云變亂之世所陳情意也。若盛徳之時﹐物皆遂性﹐人悉歡娛﹐無累於吉凶﹐不憂於禍害。今《易》所論﹐則有「亢龍有悔」﹐或稱「龍戰於野」﹐或稱「箕子明夷」﹐或稱「不如西鄰之禴祭」﹐此皆論戰爭盛衰之理﹐故云「衰世之意」也。凡云「邪」者﹐是疑而不定之辭也。

夫易彰往而察來﹐而微顯闡幽。易無往不彰﹐無來不察﹐而微以之顯﹐幽以之闡。闡﹐明也。

﹝疏﹞正義曰「夫易彰往而察來」者﹐往事必載﹐是彰往也。來事豫占﹐是察來也。「而微顯闡幽」者﹐闡﹐明也。謂微而之顯﹐幽而闡明也。言《易》之所說﹐論其初微之事﹐以至其終末顯著也﹔論其初時幽闇﹐以至終末闡明也。皆從微以至顯﹐從幽以至明。觀其《易》辭﹐是微而幽闇也﹔演其義理﹐則顯見著明也。以體言之﹐則云「微顯」也﹔以理言之﹐則云「闡幽」﹐其義一也﹐但以體以理﹐故別言之。

開而當名﹐辧物正言﹐斷辭則備矣。開釋爻卦﹐使各當其名也。理類辧明﹐故曰「斷辭」也。

﹝疏﹞正義曰「開而當名」者﹐謂開釋爻卦之義﹐使各當所象之名﹐若干卦當龍﹐坤卦當馬也。「辧物正言」者﹐謂辧天下之物﹐各以類正定言之。若辧健物﹐正言其龍﹔若辧順物﹐正言其馬﹐是辧物正言也。「斷辭則備矣」者﹐言開而當名﹐及辧物正言﹐凡此二事﹐決斷於爻卦之辭﹐則備具矣。

其稱名也小﹐其取類也大。託象以明義﹐因小以諭大。

﹝疏﹞正義曰「其稱名也小」者﹐言《易》辭所稱物名多細小﹐若「見豕負塗」「噬臘肉」之屬﹐是其辭碎小也。「其取類也大」者﹐言𨿽是小物﹐而比諭大事﹐是所取義類而廣大也。

其旨遠﹐其辭文﹐其言曲而中。變化無恆﹐不可爲典要﹐故其言曲而中也。

﹝疏﹞正義曰「其旨遠」者﹐近道此事﹐遠明彼事﹐是其旨意深。若「龍戰於野」﹐近言龍戰﹐乃遠明陰陽鬥爭﹑聖人變革﹐是其旨遠也。「其辭文」者﹐不直言所論之事﹐乃以義理明之﹐是其辭文飾也。若「黃裳元吉」﹐不直言得中居職﹐乃云黃裳﹐是其辭文也。「其言曲而中」者﹐變化無恆﹐不可爲體例﹐其言隨物屈曲﹐而各中其理也。

其事肆而隱。事顯而理微也。

﹝疏﹞正義曰﹕其《易》之所載之事﹐其辭放肆顯露﹐而所論義理深而幽隱也。

因貳以濟民行﹐以明失得之報。貳則失得也﹐因失得以通濟民行﹐故明失得之報也。「失得之報」者﹐得其會則吉﹐乖其理則凶。

﹝疏﹞正義曰「因貳以濟民行」者﹐貳﹐二也﹐謂吉凶二理。言易因自然吉凶二理﹐以濟民之行也﹐欲令趨吉而避凶﹐行善而不行惡也。「以明失得之報」者﹐言易明人行失之與得所報應也。失則報之以凶﹐得則報之以吉﹐是明失得之報也。

﹝疏﹞正義曰「《易》之興也」至「巽以行權」﹐此第六章

。明所以作《易》﹐爲其憂患故。作《易》旣有憂患﹐須修徳以避患﹐故明九卦爲徳之所用也。

《易》之興也﹐其於中古乎﹖作《易》者﹐其有憂患乎﹖無憂患則不爲而足也。

﹝疏﹞正義曰「其於中古乎」者﹐謂《易》之爻卦之辭﹐起於中古。若《易》之爻卦之象﹐則在上古伏犧之時﹐但其時理尙質素﹐聖道凝寂﹐直觀其象﹐足以垂教矣。但中古之時﹐事漸澆浮﹐非象可以爲教﹐又須系以文辭﹐示其變動吉凶﹐故爻卦之辭﹐起於中古。則《連山》起於神農﹐《歸藏》起於黃帝﹐周《易》起於文王及周公也。此之所論﹐謂《周易》也。「作《易》者其有憂患乎」者﹐若無憂患﹐何思何慮﹐不須營作。今旣作《易》﹐故知有憂患也。身旣患憂﹐須垂法以示於後﹐以防憂患之事﹐故系之以文辭﹐明其失得與吉凶也。其作《易》憂患﹐已於初捲詳之也。

是故履﹐徳之基也。基﹐所蹈也。

﹝疏﹞正義曰﹕以爲憂患﹐行徳爲本也。六十四卦悉爲修徳防患之事﹐但於此九卦﹐最是修徳之甚﹐故特舉以言焉﹐以防憂患之事。故履卦爲徳之初基。故爲徳之時﹐先須履踐其禮﹐敬事於上﹐故履爲徳之初基也。

謙﹐徳之柄也。復﹐徳之本也。夫動本於靜﹐語始於默﹐復者﹐各反其所始﹐故爲徳之本也。

﹝疏﹞正義曰「謙﹐徳之柄也」者﹐言爲徳之時﹐以謙爲用﹐若行徳不用謙﹐則徳不施用﹐是謙爲徳之柄﹐猶斧刃以柯柄爲用也。「復﹐徳之本」者﹐言爲徳之時﹐先從靜默而來﹐復是靜默﹐故爲徳之根本也。

恆﹐徳之固也。固﹐不傾移也。

﹝疏﹞正義曰﹕言爲徳之時﹐恆能執守﹐始終不變﹐則徳之堅固﹐故爲徳之固也。

損﹐徳之修也。益﹐徳之裕也。能益物者﹐其徳寬大也。

﹝疏﹞正義曰「損﹐徳之修」者﹐行徳之時﹐恆自降損﹐則其徳自益而增新﹐故云「損﹐徳之修」也。謙者﹐論其退下於人﹔損者﹐能自減損於己﹐故謙﹑損別言也。「益﹐徳之裕」者﹐裕﹐寬大也。能以利益於物﹐則徳更寬大也。

困﹐徳之辧也。困而益明。

﹝疏﹞正義曰﹕若遭困之時﹐守操不移﹐徳乃可分辧也。

井﹐徳之地也。所處不移﹐象居得其所也。

﹝疏﹞正義曰﹕攺邑不攺井﹐井是所居之常處﹐能守處不移﹐是徳之地也。言徳亦不移動也。

巽﹐徳之制也。巽﹐所以申命明制也。

﹝疏﹞正義曰﹕巽申明號令﹐以示法制。故能與徳爲制度也。自此已上﹐明九卦各與徳爲用也。

履﹐和而至。和而不至﹐從物者也。和而能至﹐故可履也。

﹝疏﹞正義曰﹕自此己下﹐明九卦之徳也。言履卦與物和諧﹐而守其能至﹐故可履踐也。

謙﹐尊而光。復﹐小而辧於物。微而辧之﹐不遠復也。

﹝疏﹞正義曰「謙﹐尊而光」者﹐以能謙卑﹐故其徳益尊而光明也。「復﹐小而辧於物」者﹐言復卦於初細微小之時﹐卽能辧於物之吉凶﹐不遠速復也。

恆﹐雜而不厭。雜而不厭﹐是以能恆。

﹝疏﹞正義曰﹕言恆卦𨿽與物雜碎並居﹐而常執守其操﹐不被物之不正也。

損﹐先難而後易。刻損以修身﹐故先難也。身修而無患﹐故後易也。

﹝疏﹞正義曰﹕先自減損﹐是先難也。後乃無患﹐是後易也。

益﹐長裕而不設。有所興爲﹐以益於物﹐故曰長裕。因物興務﹐不虛設也。

﹝疏﹞正義曰﹕益是增益於物﹐能長養寬裕於物﹐皆因物性自然而長養﹐不空虛妄設其法而無益也。

因﹐窮而通。處窮而不屈其道也。

﹝疏﹞正義曰﹕言困卦於困窮之時﹐而能守節﹐使道通行而不屈也。

井﹐居其所而遷。攺邑不攺井﹐井所居不移﹐而能遷其施也。

﹝疏﹞正義曰﹕言井卦居得其所﹐恆住不移﹐而能遷其潤澤﹐施惠於外也。

巽﹐稱而隱。稱揚命令﹐而百姓不知其由也。

﹝疏﹞正義曰﹕言巽稱揚號令﹐而不自彰伐而幽隱也。自此已上﹐辧九卦性徳也。

履以和行。謙以制禮。復以自知。求諸已也。

﹝疏﹞正義曰「履以和行」者﹐自此以下﹐論九卦各有施用而有利益也。言履者以禮敬事於人﹐是調和性行也。「謙以制禮」者﹐性能謙順﹐可以裁制於禮。「復以自知」者﹐旣能返復求身﹐則自知得失也。

恆以一徳。以一爲徳也。

﹝疏﹞正義曰﹕恆能終始不移﹐是純一其徳也。

損以遠害。止於修身﹐故可以遠害而已。

﹝疏﹞正義曰﹕自降損修身﹐無物害已﹐故遠害也。

益以興利。困以寡怨。困而不濫﹐無怨於物。

﹝疏﹞正義曰「益以興利」者﹐旣能益物﹐物亦益己﹐故興利也。「困以寡怨」者﹐遇困﹐守節不移﹐不怨天﹐不尢人﹐是無怨於物﹐故寡怨也。

井以辯義。施而無私﹐義之方也。

﹝疏﹞正義曰﹕井能施而無私﹐則是義之方所﹐故辧明於義也。

巽以行權。權反經而合道﹐必合乎巽順﹐而後可以行權也。

﹝疏﹞正義曰﹕巽順以。旣能順時合宜﹐故可以權行也。若不順時制變﹐不可以行權也。

﹝疏﹞正義曰「《易》之爲書」至「思過半矣」﹐此第七章

。明《易》書體用也。

《易》之爲書也不可遠﹐擬議而動﹐不可遠也。

﹝疏﹞正義曰「不可遠」者﹐言《易》書之體﹐皆仿法陰陽﹐擬議而動﹐不可遠離陰陽物象而妄爲也。

爲道也屢遷﹐變動不居﹐周流六虛﹐六虛﹐六位也。

﹝疏﹞正義曰「其爲道也屢遷」者﹐屢﹐數也。言易之爲道﹐皆法象陰陽﹐數數遷攺﹐若《乾》之初九則「潛龍」﹐九二則「見龍」﹐是屢遷也。「變動不居」者﹐言陰陽六爻﹐更互變動﹐不恆居一體也。若一陽生爲復﹐二陽生爲臨之屬是也。「周流六虛」者﹐言陰陽周徧﹐流動在六位之虛。六位言「虛」者﹐位本無體﹐因爻始見﹐故稱「虛」也。

上下無常﹐剛柔相易﹐不可爲典要。不可立定準也。

﹝疏﹞正義曰「上下無常」者﹐初居一位﹐又居二位﹐是上無常定也。旣窮上位之極﹐又下來居於初﹐是上下無常定也。若九月剝卦﹐一陽上極也﹐十一月﹐一陽下來歸初也。「剛柔相易﹐不可爲典要」者﹐言陰陽六爻﹐兩相交易﹐或以陰易陽﹐或以陽易陰﹐或在初位相易﹐在二位相易﹐六位錯綜上下﹐所易皆不同﹐是不可爲典常要會也。

惟變所適。變動貴於適時﹐趣捨存乎會也。

﹝疏﹞正義曰﹕言剛柔相易之時﹐旣無定準﹐惟隨應變之時所之適也。

其出入以度﹐外內使知懼﹐明出入之度﹐使物之外內之戒也。出入尢行藏﹐外內尢隱顯。遁以遠時爲吉﹐丰以幽隱致凶﹐漸以髙顯爲美﹐明夷以處昧利貞﹐此外內之戒也。

﹝疏﹞正義曰「其出入以度」者﹐出入尢行藏也。言行藏各有其度﹐不可違失於時﹐故韓氏云丰以幽隱致凶﹐明夷以處昧利貞﹐是出入有度也。「外內使知懼」者﹐外內尢隱顯﹐言欲隱顯之人﹐使知畏懼於易也。若不應隱而隱﹐不應顯而顯﹐必有凶咎﹐使知畏懼凶咎而不爲也。

又明於憂患與故。故﹐事故也。

﹝疏﹞正義曰﹕故﹐事故也。非但使人隱顯知懼﹐又使人明曉於憂患並與萬事也。

無有師保﹐如臨父母。安而不忘危﹐存而不忘亡。終日乾乾﹐不可以怠也。

﹝疏﹞正義曰﹕言使人畏懼此易﹐歸行善道﹐不須有師保教訓﹐恆常恭敬﹐如父母臨之﹐故云「如臨父母也」。

初率其辭而揆其方﹐旣有典常。能循其辭以度其義﹐原其初以要其終﹐則惟變所適﹐是其常典也。明其變者﹐存其要也﹐故曰「苟非其人﹐道不虛行」。

﹝疏﹞正義曰「初率其辭而揆其方」者﹐率﹐循也。揆﹐度也。方﹐義也。言人君若能初始依循其《易》之文辭﹐而揆度其易之義理﹐則能知易有典常也﹐故云「旣有典常」。易𨿽千變萬化﹐不可爲典要﹐然循其辭﹐度其義﹐原尋其初﹐要結其終﹐皆惟變所適﹐是其常典也。言惟變是常﹐旣以變爲常﹐其就變之中﹐剛之與柔相易﹐仍不常也。故上云「不可爲典要」也。

苟非其人﹐道不虛行。

﹝疏﹞正義曰﹕言若聖人﹐則能循其文辭﹐揆其義理﹐知其典常﹐是易道得行也﹔若苟非通聖之人﹐則不曉達易之道理﹐則易之道不虛空得行也。言有人則易道行﹐若無人則易道不行﹐無人而行﹐是虛行也。必不如此﹐故云「道不虛行」也。

《易》之爲書也﹐原始要終﹐以爲質也。質﹐體也。卦兼終始之義也。

﹝疏﹞正義曰﹕此以下亦明《易》辭體用﹐尋其辭﹐則吉凶可以知也。「原始要終﹐以爲質」者﹐質﹐體也。言《易》之爲書﹐原窮其事之初始﹐乾「初九﹐潛龍勿用」﹐是原始也﹔又要會其事之終末﹐若「上九亢龍有悔」﹐是要終也。言《易》以原始要終﹐以爲體質也﹐此「潛龍」﹑「亢龍」﹐是一卦之始終也。諸卦亦然﹐若大畜初畜而後通﹐皆是也。亦有一爻之中原始要終也。故《坤》卦之初六「履霜﹐堅冰至」﹐履霜﹐是原始也﹔「堅冰至」﹐是要終也。

六爻相雜﹐惟其時物也。爻各存乎其時。物﹐事也。

﹝疏﹞正義曰﹕物﹐事也。一卦之中﹐六爻交相雜錯﹐惟各會其時﹐惟各主其事。若《屯》卦初九「盤桓利居貞」﹐是居貞之時﹐有居貞之事。六二﹐「屯如邅如」﹐是乘陽屯邅之時﹐是有屯邅之事也。略舉一爻﹐餘爻仿此也。

其初難知﹐其上易知﹐本末也。初辭擬之﹐卒成之終。夫事始於微而後至於著。初者﹐數之始﹐擬議其端﹐故難知也。上者﹐卦之終﹐事皆成著﹐故易知也。

﹝疏﹞正義曰「其初難知」者﹐謂卦之初始﹐起於微細﹐始擬議其端緒﹐事未顯著﹐故難知也。「其上易知」者﹐其上謂卦之上爻﹐事巳終極﹐成敗巳見﹐故易知也。上云其上﹐則其初宜云下也。初旣言初﹐則上應稱末﹐互文也。以《易經》爻辭言初言上﹐故此從《經》文也。「本末也」者﹐其初難知是本也﹐其上易知﹐是末也。以事本﹐故難知﹔以事末﹐故易知﹐故云「本末也」。「初辭擬之」者﹐覆釋「其初難知」也。以初時以辭擬議其始﹐故難知也。「卒成之終」者﹐覆釋「其上易知」也。言上是事之卒了﹐而成就終竟﹐故易知也。

若夫雜物撰徳﹐辯是與非﹐則非其中爻不備。噫亦要存亡吉凶﹐則居可知矣。知者觀其彖辭﹐則思過半矣。夫彖者﹐舉立象之統﹐論中爻之義﹐約以存博﹐簡以兼眾﹐雜物撰徳﹐而一以貫之。形之所宗者道﹐眾之所歸者一。其事彌繁﹐則愈滯乎形﹔其理彌約﹐則轉近乎道。彖之爲義﹐存乎一也。一之爲用﹐同乎道矣。形而上者﹐可以觀道﹐過半之益﹐不亦宜乎。

﹝疏﹞「若夫」至「過半矣」。正義曰「若夫雜物撰徳﹐辧是與非﹐則非其中爻不備」者﹐言雜聚天下之物﹐撰數眾人之徳﹐辧定是之與非﹐則非其中之一爻﹐不能備具也。謂一卦之內﹐而有六爻﹐各主其物﹐各數其徳﹐欲辧定此六爻之是非﹐則總歸於中爻﹐言中爻統攝一卦之義多也。若非中爻﹐則各守一爻﹐不能盡統卦義﹐以中爻居一無偏﹐故能統卦義也。尢《乾》之九二「見龍在田﹐利見大人」﹐九五「飛龍在天﹐利見大人」﹐是總攝乾卦之義也。乾是陽長﹐是行利見大人之時。二之與五﹐統攝乾徳。又《坤》之六二云「直方大」﹐攝坤卦地道之義。六五「黃裳元吉」﹐亦統攝「坤」之臣道之義也。「噫亦要存亡吉凶﹐則居可知矣」者﹐噫者﹐發聲之辭。卦爻𨿽眾﹐意義必在其中爻﹐噫乎發嘆﹐要定或此卦存之與亡﹐吉之與凶﹐但觀其中爻﹐則居然可知矣。謂平居自知﹐不須營爲也。「知者觀其彖辭﹐則思過半矣」者﹐彖辭﹐謂文王卦下之辭。言聰明知達之士﹐觀此卦下彖辭﹐則能思慮有益以過半矣。○注「夫彖者」至「近乎道」。○正義曰「夫彖者﹐舉立象之統」者﹐謂文王卦下彖辭﹐舉明立此卦象之綱統也。云「論中爻之義」者﹐言彖辭論量此卦中爻義意也。「舉立象之統」者﹐若《屯》卦彖云「利貞」﹐夫子釋云「動於險中﹐大亨」。貞者﹐是舉立象之統也。論「中爻之義」者﹐若《蒙》卦云「蒙﹐亨」﹑「初筮告」﹐注云「能爲初筮﹐其惟二乎﹖」是《彖》云「初筮」﹐其在九二﹐是論中爻之義也。云「約以存博﹐簡以兼眾」者﹐惟舉中爻﹐是約是簡﹔存備六爻之義﹐是存博兼眾也。云「雜物撰徳﹐而一以貫之」者﹐一卦六爻﹐雜聚諸物﹐撰數諸徳﹐而用一道以貫穿之﹐一謂中爻也。以其居中﹐於上於下﹐無有偏二﹐故稱一也。「其事彌繁﹐則愈滯乎無形」者﹐愈﹐益也。滯﹐謂陷滯也。若事務彌更繁多﹐則轉益滯陷於形體﹐言處處妨礙也。云「其理彌約﹐則轉近乎道」者﹐若理能簡約則轉﹐轉附近於道﹐道以約少﹐無爲之稱﹐故少則近於道也。

﹝疏﹞正義曰「二與四」至「易之道也」﹐此第八章

也。明諸卦二﹑三﹑四﹑五爻之功用﹐又明三才之道﹐並明《易》興之時﹐總贊明易道之大也﹐各隨文釋之。

二與四同功﹐同陰功也。而異位﹐有內外也。其善不同﹐二多譽﹐二處中和﹐故多譽也。四多懼﹐近也。位逼於君﹐故多懼也。柔之爲道﹐不利遠者﹐其要無咎﹐其用柔中也。四之多懼﹐以近君也﹐柔之爲道﹐須援而濟﹐故有不利遠者。二之能無咎﹐柔而處中也。

﹝疏﹞正義曰「柔之爲道﹐不利遠」者﹐此覆釋上「四多懼」之意。凡陰柔爲道﹐當須親附於人以得濟。今乃遠其親援﹐而欲上逼於君﹐所以多懼。其不宜利於疏遠也。「其要無咎﹐其用柔中」者﹐覆釋上「二多譽」也。言二所多譽者﹐言二所以要會﹐無罪咎而多譽也。所以然者﹐以其用柔而居中也。

三與五同功﹐同陽功也。而異位﹐有貴賤也。三多凶﹐五多功﹐貴賤之等也。其柔危﹐其剛勝邪﹖三﹑五陽位﹐柔非其位﹐處之則危﹐居以剛健﹐勝其任也。夫所貴剛者﹐閒邪存誠﹐動而不違其節者也。所貴柔者﹐含弘居中﹐順而不失其貞者也。若剛以犯物﹐則非剛之道﹔柔以卑佞﹐則非柔之義也。

﹝疏﹞正義曰「貴賤之等﹐其柔危﹐其剛勝邪」者﹐此釋「三與五同功」之義﹐五爲貴﹐三爲賤﹐是貴賤之等也。此並陽位﹐若陰柔處之則傾危﹐陽剛處之則克勝其任﹐故云「其柔危﹐其剛勝」也。諸本「三多凶五多功」之下﹐皆有注﹐今定本無也。三居下卦之極﹐故多凶。五居中處尊﹐故多功也。

《易》之爲書也﹐廣大悉備﹐有天道焉﹐有人道焉﹐有地道焉﹐兼三材而兩之﹐故六。六者非它也﹐三材之道也。《說卦》備矣。

﹝疏﹞正義曰「《易》之爲書」至「吉凶生焉」。此節明三材之義﹐六爻相雜之理也。「六者非他﹐三材之道也」者﹐言六爻所效法者﹐非更別有他義﹐惟三材之道也。

道有變動﹐故曰爻﹐爻有等﹐故曰物。等﹐類也。乾﹐陽物也。坤﹐陰物也。爻有陰陽之類﹐而後有剛柔之用﹐故曰「爻有等﹐故曰物」。

﹝疏﹞正義曰「道有變動﹐故曰爻」者﹐言三材之道﹐旣有變化而移動﹐故重畫以象之﹐而曰爻也。「爻有等﹐故曰物」者﹐物﹐類也。言爻有陰陽貴賤等級﹐以象萬物之類﹐故謂之物也。

物相雜﹐故曰文。剛柔交錯﹐玄黃錯雜。

﹝疏﹞正義曰﹕言萬物遞相錯雜﹐若玄黃相間﹐故謂之文也。

文不當﹐故吉凶生焉。

﹝疏﹞正義曰﹕若相與聚居﹐間雜成文﹐不相妨害﹐則吉凶不生也。由文之不當﹐相與聚居﹐不當於理﹐故吉凶生也。

《易》之興也﹐其當殷之末世﹑周之盛徳邪﹖當文王與紂之事邪﹖文王以盛徳蒙難而能亨其道﹐故稱文王之徳﹐以明易之道也。是故其辭危。文王與紂之事﹐危其辭也。

﹝疏﹞正義曰「《易》之興也」至「易之道也」。此一節明《易》之興起在紂之末世﹐故其辭者﹐憂其傾危也。以當紂世憂畏滅亡﹐故作《易》辭﹐多述憂危之事﹐亦以垂法於後﹐使保身危懼﹐避其患難也。周氏云「謂當紂時﹐不敢指斥紂惡﹐故其辭微危而不正也。」今案康伯之注云「文王與紂之事﹐危其辭也」。則似周釋爲得也。案下覆云「危者使平」﹐則似危謂憂危﹐是非旣未可明﹐所以兩存其釋也。

危者使平﹐易者使傾。易﹐慢易也。

﹝疏﹞正義曰「危者使平」者﹐旣有傾厄﹐以蒙大難﹐文王有天下﹐是危者使平也。「易者使傾」者﹐若其慢易﹐不循易道者﹐則使之傾覆﹐若紂爲凶惡﹐以至誅滅也。

其道甚大﹐百物不廢。懼以終始﹐其要無咎。此之謂易之道也。夫文不當而吉凶生﹐則保其存者亡﹐不忘亡者存﹐有其治者亂﹐不忘危者安﹐懼以終始﹐歸於無咎﹐安危之所由﹐爻象之本體也。

﹝疏﹞正義曰「其道甚大﹐百物不廢」者﹐言易道功用甚大﹐百種之物﹐賴之不有休廢也。「懼以終始」者﹐言恆能憂懼於終始﹐能於始思終﹐於終思始也。「其要無咎」者﹐若能始終皆懼﹐要會歸於無咎也。「此之謂易之道」者﹐言易之爲道﹐若能終始之懼﹐則無凶咎﹐此謂易之所用之道﹐其大體如此也。

﹝疏﹞正義曰「夫乾天下」至「其辭屈」﹐此第九章

。自此巳下終篇末﹐總明易道之美﹐兼明易道愛惡相攻﹐情僞相感﹐吉凶悔吝由此而生﹐人情不等﹐制辭各異也。

夫乾﹐天下之至健也﹐徳行恆易以知險。夫坤﹐天下之至順也﹐徳行恆簡以知阻。能說諸心﹐能研諸侯之慮﹐諸侯﹐物主有爲者也。能說萬物之心﹐能精爲者之務。

﹝疏﹞正義曰「徳行恆易以知險」者﹐謂乾之徳行﹐恆易略﹐不有艱難﹐以此之故﹐能知險之所興。若不有易略﹐則爲險也﹐故行易以知險也。「徳行恆簡以知阻」者﹐言坤之徳行﹐恆爲簡靜﹐不有煩亂﹐以此之故﹐知阻之所興也。若不簡則爲阻難﹐故行簡靜﹐以知阻也。大難曰險﹐乾以剛健﹐故知其大難﹔小難曰阻﹐坤以柔順﹐故知其小難。知大難曰險者﹐案《坎》卦《彖》云「天險不可升﹐地險山川丘陵」。言險不云阻﹐故知險爲大難﹐險旣爲大﹐明阻爲小也。「能說諸心」者﹐萬物之心﹐皆患險阻。今以阻險逆告於人﹐則萬物之心﹐無不喜說﹐故曰「能說諸心」也。「能研諸侯之慮」者﹐研﹐精也。諸侯旣有爲於萬物﹐育養萬物﹐使令得所﹐易旣能說諸物之心﹐則能精妙諸侯之慮。謂諸侯以此易之道﹐思慮諸物﹐轉益精粹﹐故云「研諸侯之慮」也。

定天下之吉凶﹐成天下之亹亹者。是故變化云爲﹐吉事有祥。象事知器﹐占事知來。「夫變化云爲」者﹐行其吉事﹐則獲嘉祥之應﹔觀其象事﹐則知制器之方﹔玩其占事﹐則睹方來之驗也。

﹝疏﹞正義曰「定天下之吉凶」者﹐言易道備載諸物得失﹐依之則吉﹐逆之則凶﹐是易能定天下之吉凶也。「成天下之亹亹」者﹐亹亹﹐勉也。天下有所營爲﹐皆勉勉不息。若依此易道﹐則所爲得成﹐故云「成天下之亹亹」也。「是故變化云爲」者﹐易旣備含諸事以是之故﹐物之或以漸變攺﹐或頓從化易﹐或口之所云﹐或身之所爲也。「吉事有祥」者﹐若行吉事則有嘉祥之應也。「象事知器」者﹐觀其所象之事﹐則知作器物之方也。「占事知來」者﹐言卜占之事﹐則知未來之驗也。言易之爲道﹐有此諸徳也。

天地設位﹐聖人成能。聖人乘天地之正﹐萬物各成其能。

﹝疏﹞正義曰「天地設位」者﹐言聖人乘天地之正﹐設貴賤之位也。「聖人成能」者﹐聖人因天地所生之性﹐各成其能﹐令皆得所也。

人謀鬼謀﹐百姓與能。人謀﹐況議於眾以定失得也﹔鬼謀﹐況寄卜筮以考吉凶也。不役思慮﹐而失得自明﹔不勞探討﹐而吉凶自著。類萬物之情﹐通幽深之故﹐故百姓與能﹐樂推而不厭也。

﹝疏﹞正義曰﹕謂聖人欲舉事之時﹐先與人眾謀圖以定得失﹐又卜筮於鬼神以考其吉凶﹐是與鬼爲謀也。聖人旣先與人謀鬼神謀﹐不煩思慮與探討﹐自然能類萬物之情﹐能通幽深之理﹐是其能也﹐則天下百姓﹐親與能人﹐樂推爲王也。自此巳上﹐論易道之大﹐聖人法之而行。

八卦以象告﹐以象告人。爻彖以情言。辭有險易﹐而各得其情也。

﹝疏﹞正義曰﹕自此巳下﹐又明卦爻剛柔變動情僞相感之事也。

剛柔雜居﹐而吉凶可見矣。變動以利言﹐變而通之﹐以盡利也。

﹝疏﹞正義曰「剛柔雜居﹐而吉凶可見矣」者﹐剛柔二爻相雜而居﹐得理則吉﹐失理則凶﹐故吉凶可見也。「變動以利言」者﹐若不變不動﹐則於物有損有害﹔今變而動之﹐使利益於物﹐是變動以利而言說也。

吉凶以情遷。吉凶無定﹐惟人所動。情順乘理以之吉﹐情逆違道以蹈凶﹐故曰「吉凶以情遷」也。

﹝疏﹞正義曰﹕遷﹐謂遷移。凡得吉者﹐由情遷移於善也。所得凶者﹐由情遷於惡也。

是故愛惡相攻而吉凶生﹐泯然同順﹐何吉何凶﹖愛惡相攻﹐然後逆順者殊﹐故吉凶生。

﹝疏﹞正義曰﹕若泯然無心﹐事無得失﹐何吉凶之有﹐由有所貪愛﹐有所憎惡﹐兩相攻擊﹐或愛攻於惡﹐或惡攻於愛﹐或兩相攻擊﹐事有得失﹐故吉凶生也。

遠近相取而悔吝生﹐相取﹐尢相資也。遠近之爻﹐互相資取﹐而後有悔吝也。

﹝疏﹞正義曰﹕遠謂兩卦上下相應之類﹐近謂比爻共聚﹐疊相資取﹐取之不以理﹐故悔吝生也。

情僞相感而利害生。情以感物則得利﹐僞以感物則致害也。

﹝疏﹞正義曰﹕情﹐謂實情﹔僞﹐謂虛僞。虛實相感﹐若以情實相感則利生﹐若以虛僞相感則害生也。

凡易之情﹐近而不相得則凶。近﹐況比爻也。易之情﹐剛柔相摩﹐變動相適者也。近而不相得﹐必有乖違之患。或有相違而無患者﹐得其應也﹔相順而皆凶者﹐乖於時也。存事以考之﹐則義可見矣。

﹝疏﹞正義曰﹕近﹐謂兩爻相近而不相得﹐以各無外應﹐則致凶咎﹔若各有應﹐𨿽近不相得﹐不必皆凶也。

或害之﹐悔且吝。夫無對於物而後盡全順之道﹐豈可有欲害之者乎﹖𨿽能免濟﹐必有悔吝也。或﹐欲害之辭也。

﹝疏﹞正義曰﹕言若能弘通﹐不偏對於物﹐盡竭順道﹐物豈害之﹖今旣有心於物﹐情意二三﹐其外物則或欲害之﹐則有凶禍。假令自能免濟﹐猶有悔及吝也。故云「或害之﹐悔且吝」也。

將叛者其辭慚﹐中心疑者其辭枝。吉人之辭寡﹐躁人之辭多。誣善之人其辭遊﹐失其守者其辭屈。

﹝疏﹞正義曰「將叛者其辭慚」者﹐此巳下說人情不同﹐其辭各異。將欲違叛巳者﹐貌𨿽相親﹐辭不以實﹐故其辭慚也。「中心疑者其辭枝」者﹐枝﹐謂樹枝也。中心於事疑惑﹐則其心不定﹐其辭分散若閒枝也。「吉人之辭寡」者﹐以其吉善辭直﹐故辭寡也。「躁人之辭多」者﹐以其煩躁﹐故其辭多也。「誣善之人其辭遊」者﹐遊﹐謂浮游。誣罔善人﹐其辭虛漫﹐故言其辭遊也。「失其守者其辭屈」者﹐居不值時﹐失其所守之志﹐故其辭屈橈不能申也。凡此辭者﹐皆論《易經》之中有此六種之辭﹐謂作《易》之人﹐述此六人之意﹐各準望其意而制其辭也。

《周易正義》注魏﹟王弼等疏唐﹟孔穎達

《周易正義》

說卦卷九

說卦卷九

說卦第九。

﹝疏﹞正義曰﹕《說卦》者﹐陳說八卦之徳業變化及法象所爲也。孔子以伏犧畫八卦﹐後重爲六十四卦﹐八卦爲六十四卦之本。前《系辭》中略明八卦小成﹐引而伸之﹐觸類而長之﹐天下之能事畢矣。又曰「八卦成列﹐象在其中矣。因而重之﹐爻在其中矣。」又云「古者包犧氏之王天下也﹐仰則觀象於天﹐俯則觀法於地﹐觀鳥獸之文與地之宜﹐近取諸身﹐遠取諸物﹐於是始作八卦﹐以通神明之徳﹐以類萬物之情。」然引而伸之﹐重三成六之意﹐猶自未明﹔仰觀俯察﹐近身遠物之象﹐亦爲未見。故孔子於此﹐更備說重卦之由﹐及八卦所爲之象﹐故謂之《說卦》焉。先儒以孔子《十翼》之次﹐乾坤《文言》在二《系》之後﹐《說卦》之前。以《彖》《象》附上下二《經》爲六卷﹐則上《系》第七﹐下《系》第八﹐《文言》第九﹐《說卦》第十。輔嗣之《文言》分咐《乾》《坤》二卦﹐故《說卦》爲第九。

﹝疏﹞正義曰「昔者聖人」至「以至於命」﹐此一節將明聖人引伸因重之意﹐故先敍聖人本制蓍數卦爻﹐備明天道人事妙極之理。

昔者聖人之作《易》也﹐幽贊於神明而生蓍﹐幽﹐深也。贊﹐明也。蓍受命如向﹐不知所以然而然也。

﹝疏﹞「昔者」至「生蓍」。○正義曰﹕據今而稱上世﹐謂之昔者也。聰明叡知﹐謂之聖人。此聖人卽伏犧也﹐不言伏犧而云聖人者﹐明以聖知而制作也。且下《系》巳云「包犧氏之王天下也﹐於是始作八卦」﹐今言「作《易》」﹐言是伏犧﹐非文王等。凡言「作」者﹐皆本其事之所由﹐故云「昔者聖人之作《易》也」。聖人作《易》﹐其作如何以此聖知深明神明之道﹐而生用蓍求卦之法﹐故曰「幽贊於神明而生蓍也」。○注「幽深也」至「然也」。○正義曰﹕幽者﹐隱而難見﹐故訓爲深也。贊者﹐佐而助成﹐而令微者得著﹐故訓爲明也。「蓍受命如向﹐不知所以然而然」者﹐釋聖人所以深明神明之道﹐便能生用蓍之意﹐以神道與用蓍相協之故也。神之爲道﹐陰陽不測﹐妙而無方﹐生成變化﹐不知所以然而然者也。蓍則受人命令﹐告人吉凶﹐應人如向﹐亦不知所以然﹐而然與神道爲一﹐故《系辭》云「蓍之徳員而神」﹐其受命如向﹐亦《系辭》文也。

參天兩地而倚數﹐參﹐奇也。兩﹐耦也。七﹑九陽數﹐六﹑八陰數。

﹝疏﹞「參天」至「倚數」。○正義曰﹕倚﹐立也。旣用蓍求卦﹐其揲蓍所得﹐取奇數於天﹐取耦數於地﹐而立七﹑八﹑九﹑六之數﹐故曰「參天兩地而倚數也」。○注「七九陽數」。○正義曰﹕先儒馬融﹑王肅等解此﹐皆依《系辭》云「天數五﹐地數五﹐五位相得而各有合」﹐以爲五位相合﹐以陰從陽。天得三合﹐謂一﹑三與五也﹔地得兩合﹐謂二與四也。鄭玄亦雲天地之數備於十﹐乃三之以天﹐兩之以地﹐而倚託大演之數五十也。必三之以天﹐兩之以地者﹐天三覆﹐地二載﹐欲極於數﹐庶得吉凶之審也。其意皆以《系辭》所云「大演之數五十﹐其用四十有九」﹐明用蓍之數。下雲天數五﹐地數五﹐五位相得而各有合﹐天地之數五十有五﹐以爲大演卽天地之數。又此上言「幽贊於神明而生蓍」﹐便云「參天兩地而倚數」﹐驗文準義﹐故知如此。韓康伯注《系辭》云「大演之數五十」﹐用王輔嗣意。云《易》之所賴者五十﹐其用四十有九﹐則其一不用也。不用而用以之通﹐非數而數以之成。用與不用﹐本末合數﹐故五十也。以大衍五十﹐非卽天地之數﹐故不用馬融﹑鄭玄等說。然此倚數生數﹐在生蓍之後﹐立卦之前﹐明用蓍得數而布以爲卦﹐故以七﹑八﹑九﹑六當之。七﹑九爲奇﹐天數也﹔六﹑八爲耦﹐地數也﹐故取奇於天﹐取耦於地﹐而立七﹑八﹑九﹑六之數也。何以參兩爲目奇耦者﹖蓋古之奇耦﹐亦以三兩言之。且以兩是耦數之始﹐三是奇數之初故也。不以一目奇者﹐張氏云以三中含兩﹐有一以包兩之義﹐明天有包地之徳﹐陽有包陰之道﹐故天舉其多﹐地言其少也。

觀變於陰陽而立卦。卦﹐象也。蓍﹐數也。卦則雷風相薄﹐山澤通气﹐擬像陰陽變化之體﹔蓍則錯綜天地參兩之數﹐蓍極數以定象﹐卦備象以盡數﹐故蓍曰「參天兩地而倚數」﹐卦曰「觀變於陰陽」也。

﹝疏﹞「觀變」至「立卦」。○正義曰﹕言其作《易》聖人﹐本觀察變化之道﹐象於天地陰陽而立乾坤等卦﹐故曰「觀變於陰陽而立卦」也。○注「卦則雷風」。○正義曰「卦則雷風相薄﹐山澤通气﹐擬像陰陽變化之體」者﹐此言六十四卦﹐非小成之八卦也。伏犧初畫八卦﹐以震象雷﹐以巽象風﹐以艮象山﹐以兌象澤。八卦未重﹐則雷風各異﹐山澤不通﹐於陰陽變化之理﹐未爲周備﹐故此下云「八卦相錯﹐數往者順﹐知來者逆」﹐注云「八卦相錯﹐變化理備﹐於往則順而知之﹐於來則逆而數之」是也。知非八卦者﹐先儒皆以《系辭》論用蓍之法﹐云「四營而成易﹐十有八變而成卦」者﹐謂用蓍三扐而布一爻﹐則十有八變爲六爻也。然則用蓍在六爻之後﹐非三畫之時。蓋伏犧之初﹐直仰觀俯察﹐用陰陽兩爻而畫八卦﹐後因而重之爲六十四卦﹐然後天地變化﹐人事吉凶﹐莫不周備﹐縕在爻卦之中矣。文王又於爻卦之下﹐系之以辭﹐明其爻卦之中吉凶之義。蓍是數也﹐《傳》稱物生而後有象﹐象而後有滋﹐滋而後有數﹐然則數從象生﹐故可用數求象﹐於是幽贊於神明而生蓍﹐用蓍之法求取卦爻以定吉凶﹐《系辭》曰「天生神物﹐聖人則之﹐無有遠近幽深﹐遂知來物」是也。《系辭》言伏犧作《易》之初﹐不假用蓍成卦﹐故直言仰觀俯察﹐此則論其旣重之後﹐端策布爻﹐故先言生蓍﹐後言立卦。非是聖人幽贊元在觀變之前。

發揮於剛柔而生爻﹐剛柔發散﹐變動相和。

﹝疏﹞正義曰﹕旣觀象立卦﹐又就卦發動揮散﹐於剛柔兩畫而生變動之爻﹐故曰「發揮於剛柔而生爻」也。

和順於道徳而理於義﹐窮理盡性﹐以至於命。命者﹐生之極﹐窮理則盡其極也。

﹝疏﹞「和順」至「性命」。○正義曰﹕蓍數旣生﹐爻卦又立﹐《易》道周備﹐無理不盡。聖人用之﹐上以和協順成聖人之道徳﹐下以治理斷人倫之正義。又能窮極萬物深妙之理﹐究盡生靈所稟之性﹐物理旣窮﹐生性又盡﹐至於一期所賦之命﹐莫不窮其短長﹐定其吉凶﹐故曰「和順於道徳而理於義﹐窮理盡性以至於命」也。○注「命者」至「極也」。○正義曰﹕命者﹐人所稟受﹐有其定分﹐從生至終﹐有長短之極﹐故曰「命者﹐生之極」也。此所賦命乃自然之至理﹐故「窮理則盡其極」也。

﹝疏﹞正義曰「昔者」至「成章」﹐此節就爻位明重卦之意。

昔者聖人之作《易》也﹐將以順性命之理﹐是以立天之道曰陰與陽﹐立地之道曰「柔與剛﹐在天成像﹐在地成形。陰陽者﹐言其气﹔剛柔者﹐言其形﹐變化始於气象而後成形。萬物資始乎天﹐成形乎地﹐故天曰陰陽﹐地曰柔剛也。或有在形而言陰陽者﹐本其始也﹔在气而言柔剛者﹐要其終也。

﹝疏﹞「昔者」至「柔與剛」。○正義曰﹕八卦小成﹐但有三畫。於三才之道﹐陰陽未備﹐所以重三爲六﹐然後周盡﹐故云「昔者聖人之畫卦作《易》也」。「將以順性命之理」者﹐本意將此易卦﹐以順從天地生成萬物性命之理也。其天地生成萬物之理﹐須在陰陽必備。是以造化辟設之時﹐其立天之道﹐有二種之气﹐曰成物之陰與施生之陽也。其立地之道﹐有二種之形﹐曰順承之柔與特載之剛也。○注「在形而言陰陽者」。○正義曰「在形而言陰陽」者﹐卽《坤﹟象》辭云「履霜堅冰﹐陰始凝」是也。「在气而言柔剛」者﹐卽《尙書》云「髙明柔克」及《左傳》云「天爲剛徳」是也。

立人之道曰仁與義。兼三才而兩之﹐故易六畫而成卦。分陰分陽﹐疊用柔剛﹐故易六位而成章﹐設六爻以效三才之動﹐故六畫而成卦也。六位﹐爻所處之位也。二﹑四爲陰﹐三﹑五爲陽﹐故曰「分陰分陽」﹔六爻升降﹐或柔或剛﹐故曰「疊用柔剛」也。

﹝疏﹞「立人之道」至「成章」。○正義曰﹕天地旣立﹐人生其間。立人之道﹐有二種之性﹐曰愛惠之仁﹔與斷刮之義也。旣備三才之道﹐而皆兩之﹐作《易》本順此道理﹐須六畫成卦﹐故作《易》者﹐因而重之﹐使六畫而成卦也。六畫所處﹐有其六位﹐分二﹑四爲陰位﹐三﹑五爲陽位﹐疊用六﹑八之柔爻﹑七﹑九之剛爻而來居之﹐故作《易》者分布六位而成爻卦之文章也。○注「二四」至「爲陽者」。○正義曰「二﹑四爲陰﹐三﹑五爲陽」者﹐王輔嗣以爲初﹑上無陰陽定位﹐此注用王之說也。

天地定位﹐山澤通气﹐雷風相薄﹐水火不相射﹐八卦相錯﹐數往者順﹐知來者逆﹐易八卦相錯變化﹐理備於往則順而知之﹐於來則逆而數之。是故易逆數也。作《易》以逆睹來事﹐以前民用。

﹝疏﹞「天地定位」至「數也」。○正義曰﹕此一節就卦象明重卦之意﹐易以干﹑坤象天地﹐艮﹑兌象山澤﹐震﹑巽象雷風﹐坎﹑離象水火。若使天地不交﹐水火異處﹐則庶類無生成之用﹐品物無變化之理﹐所以因而重之﹐今八卦相錯﹐則天地人事莫不備矣。故雲天地定位而合徳﹐山澤異體而通气﹐雷風各動而相薄﹐水火不相入而相資。旣八卦之用變化如此﹐故聖人重卦﹐令八卦相錯﹐乾﹑坤﹑震﹑巽﹑坎﹑離﹑艮﹑兌﹐莫不交互而相重﹐以象天地雷風水火山澤莫不交錯﹐則易之爻卦﹐與天地等﹐成性命之理﹑吉凶之數﹐旣往之事﹐將來之幾﹐備在爻卦之中矣。故易之爲用﹐人欲數知旣往之事者﹐易則順後而知之﹔人欲數知將來之事者﹐易則逆前而數之﹐是故聖人用此易道﹐以逆數知來事也。○注「作《易》」至「民用」。○正義曰﹕易𨿽備知來往之事﹐莫不假象知之﹐故聖人作《易》以逆睹來事也。「以前民用」者﹐易占事在其民用之前﹐此《系辭》文﹐引之以證逆數來事也。

雷以動之﹐風以散之。雨以潤之﹐日以烜之。艮以止之﹐兌以說之。乾以君之﹐坤以藏之。

﹝疏﹞正義曰﹕此一節總明八卦養物之功。烜﹐乾也。上四舉象﹐下四舉卦者﹐王肅云「互相備也。明雷風與震巽同用﹐乾坤與天地通功也。」

帝出乎震﹐齊乎巽﹐相見乎離﹐致役乎坤﹐說言乎兌﹐戰乎乾﹐勞乎坎﹐成言乎艮。

﹝疏﹞正義曰「帝出乎震」至「故曰成言乎艮」者﹐康伯於此無注﹐然《益》卦六二「王用亨於帝﹐吉」﹐王輔嗣注云「帝者﹐生物之主﹐興益之宗﹐出震而齊巽者也。」王之注意﹐正引此文﹐則輔嗣之意﹐以此帝爲天帝也。帝若出萬物﹐則在乎震﹔絜齊萬物﹐則在乎巽﹔令萬物相見﹐則在乎離﹔致役以養萬物﹐則在乎坤﹔說萬物而可言者﹐則在乎兌﹔陰陽相戰﹐則在乎乾﹔受納萬物勤勞﹐則在乎坎﹔能成萬物而可定﹐則在乎艮也。

萬物出乎震﹐震﹐東方也。齊乎巽﹐巽﹐東南也。齊也者﹐言萬物之絜齊也。離也者﹐明也。萬物皆相見﹐南方之卦也。聖人南面而聽天下﹐向明而治﹐蓋取諸此也。

﹝疏﹞正義曰「萬物出乎震﹐震﹐東方」者。解上帝出乎震﹐以震是東方之卦﹐斗柄指東爲春﹐春時萬物出生也。「齊乎巽﹐巽﹐東南也。齊也者﹐言萬物之絜齊也」者﹐解上「齊乎巽」﹐以巽是東南之卦﹐斗柄指東南之時﹐萬物皆絜齊也。「離也者﹐明也。萬物皆相見﹐南方之卦也。聖人南面而聽天下﹐鄕明而治﹐蓋取諸此也」者﹐解上「相見乎離」﹐因明聖人法離之事。以離爲象日之卦﹐故爲明也。日出而萬物皆相見也﹐又位在南方﹐故聖人法南面而聽天下﹐鄕明而治也。故云「蓋取諸此也」。

坤也者﹐地也﹐萬物皆致養焉﹐故曰致役乎坤。兌﹐正秋也﹐萬物之所說也﹐故曰說言乎兌。戰乎乾。乾﹐西北之卦也﹐言陰陽相薄也。坎者﹐水也﹐正北方之卦也﹐勞卦也﹐萬物之所歸也﹐故曰勞乎坎。艮﹐東北之卦也﹐萬物之所成終而所成始也﹐故曰成言乎艮。

﹝疏﹞「坤也者」至「乎艮」。○正義曰「坤也者﹐地也萬物皆致養焉﹐故曰致役乎坤」者﹐解上「致役乎坤」。以坤是象地之卦﹐地能生養萬物﹐是有其勞役﹐故云「致役乎坤」。鄭云「坤不言方者﹐所言地之養物不專一也。」「兌﹐正秋也﹐萬物之所說也﹐故曰說言乎兌」者﹐解上「說言乎兌」。以兌是象澤之卦﹐說萬物者﹐莫說乎澤﹐又位是西方之卦﹐斗柄指西﹐是正秋八月也。立秋而萬物皆說成也。「戰乎乾﹐乾﹐西北之卦也﹐言陰陽相薄也」者﹐解上」戰乎乾」。以干是西北方之卦﹐西北是陰地﹐乾是純陽而居之﹐是陰陽相薄之象也。故曰「戰乎乾」。「坎者﹐水也﹐正北方之卦也﹐勞卦也﹐萬物之所歸也﹐故曰勞乎坎」者﹐解上「勞乎坎」。以坎是象水之卦﹐水行不捨晝夜﹐所以爲勞卦。又是正北方之卦﹐斗柄指北﹐於時爲冬﹐冬時萬物閉藏﹐納受爲勞﹐是坎爲勞卦也。「艮﹐東北之卦也﹐萬物之所成終而所成始也﹐故曰成言乎艮」者﹐解上「成言乎艮」也。以艮是東北方之卦也。東北在寅丑之間﹐醜爲前歲之末﹐寅爲後歲之初﹐則是萬物之所成終而所成始也。

神也者﹐妙萬物而爲言者也。於此言神者﹐明八卦運動﹑變化﹑推移﹐莫有使之然者﹐神則無物妙萬物而爲言者。明雷疾風行﹐火炎水潤﹐莫不自然相與爲變化﹐故能萬物旣成也。

﹝疏﹞正義曰「神也者」至「成萬物也」。此一節別明八卦生成之用。八卦運動﹐萬物變化﹐應時不失﹐無所不成﹐莫有使之然者﹐而求其眞宰﹐無有遠近﹐了無晦迹﹐不知所以然而然﹐況之曰神也。然則神也者﹐非物妙萬物而爲言者﹐神旣範圍天地﹐故此之下不復別言乾坤﹐直舉六子以明神之功用。

動萬物者﹐莫疾乎雷。橈萬物者﹐莫疾乎風。燥萬物者﹐莫乎火。說萬物者﹐莫說乎澤。潤萬物者﹐莫潤乎水。終萬物始萬物者﹐莫盛乎艮。故水火相逮﹐雷風不相悖﹐山澤通气﹐然後能變化﹐旣成萬物也。

﹝疏﹞正義曰﹕鼓動萬物者﹐莫疾乎震﹐震象雷也。橈散萬物者﹐莫疾乎巽﹐巽象風也。漧燥萬物者﹐莫乎離﹐離象火也。光說萬物者﹐莫說乎兌﹐兌象澤也。潤濕萬物者﹐莫潤乎坎﹐坎象水也。終萬物始萬物者﹐莫盛乎艮﹐艮東北方之卦也。故水火𨿽不相入而相逮﹐及雷風𨿽相薄而不相悖逆﹐山澤𨿽相懸而能通气﹐然後能行變化而盡成萬物也。艮不言山﹐獨舉卦名者﹐動橈燥潤之功﹐是雷風水火﹐至於終始萬物﹐於山義爲微﹐故言艮而不言山也。上章言「水火不相入」﹐此言「水火相逮」者﹐旣不相入﹐又不相及﹐則無成物之功﹐明性𨿽不相入而气相逮及也。上言「雷風相薄」﹐此言「不相悖」者﹐二象俱動﹐動若相薄﹐而相悖逆則相傷害﹐亦無成物之功﹐明𨿽相薄而不相逆也。

乾﹐健也。坤﹐順也。震﹐動也。巽﹐入也。坎﹐陷也。離﹐麗也。艮﹐止也。兌﹐說也。

﹝疏﹞正義曰﹕此一節說八卦名訓。乾象天﹐體運轉不息﹐故爲健也。「坤﹐順也」﹐坤象地﹐地順承於天﹐故爲順也。「震﹐動也」﹐震象雷﹐雷奮動萬物﹐故爲動也。「巽﹐入也」﹐巽象風﹐風行無所不入﹐故爲入也。「坎﹐陷也」﹐坎象水﹐水處險陷﹐故爲陷也。「離﹐麗也」﹐離象火﹐火必著於物﹐故爲麗也。「艮﹐止也」﹐艮象山﹐山體靜止﹐故爲止也。「兌﹐說也」﹐兌象澤﹐澤潤萬物﹐故爲說也。

乾爲馬﹐坤爲牛﹐震爲龍﹐巽爲雞﹐坎爲豕﹐離爲雉﹐艮爲狗﹐兌爲羊。

﹝疏﹞正義曰﹕此一節說八卦畜獸之象﹐略明遠取諸物也。乾象天﹐天行健﹐故爲馬也。「坤爲牛」﹐坤象地﹐任重而順﹐故爲牛也。「震爲龍」﹐震﹐動象﹐龍﹐動物﹐故爲龍也。「巽爲雞」﹐巽主號令﹐雞能知時﹐故爲雞也。「坎爲豕」﹐坎主水瀆﹐豕處污濕﹐故爲豕也。「離爲雉」﹐離爲文明﹐雉有文章﹐故爲雉也。「艮爲狗」﹐艮爲靜止﹐狗能善守﹐禁止外人﹐故爲狗也。「兌爲羊」﹐兌﹐說也。王廙云﹕羊者﹐順之畜﹐故爲羊也。

乾爲首﹐坤爲腹﹐震爲足﹐巽爲股﹐坎爲耳﹐離爲目﹐艮爲手﹐兌爲口。

﹝疏﹞正義曰﹕此一節說八卦人身之象﹐略明近取諸身也。乾尊而在上﹐故爲首也。「坤爲腹」﹐坤能包藏含容﹐故爲腹也。「震爲足」﹐足能動用﹐故爲足也。「巽爲股」﹐股隨於足﹐則巽順之謂﹐故爲股也。「坎爲耳」﹐坎北方之卦﹐主聽﹐故爲耳也。「離爲目」﹐南方之卦﹐主視﹐故爲目也。「艮爲手」﹐艮旣爲止﹐手亦能止持其物﹐故爲手也。「兌爲口」﹐兌﹐西方之卦﹐主言語﹐故爲口也。

乾﹐天也﹐故稱乎父。坤﹐地也﹐故稱乎母。震一索而得男﹐故謂之長男。巽一索而得女﹐故謂之長女。坎再索而得男﹐故謂之中男。離再索而得女﹐故謂之中女。艮三索而得男﹐故謂之少男。兌三索而得女﹐故謂之少女。

﹝疏﹞正義曰﹕此一節說乾坤六子﹐明父子之道。王氏云「索﹐求也。以乾坤爲父母而求其子也」。得父气者爲男﹐得母气者爲女。坤初求得乾气爲震﹐故曰長男。坤二求得乾气爲坎﹐故曰中男。坤三求得乾气爲艮﹐故曰少男。乾初求得坤气爲巽﹐故曰長女。乾二求得坤气爲離﹐故曰中女。乾三求得坤气爲兌﹐故曰少女。

乾爲天﹐爲圜﹐爲君﹐爲父﹐爲玉﹐爲金﹐爲寒﹐爲冰﹐爲大赤﹐爲良馬﹐爲老馬﹐爲瘠馬﹐爲駁馬﹐爲木果。

﹝疏﹞正義曰﹕此下歷就八卦廣明卦象者也。此一節廣明乾象。乾旣爲天﹐天動運轉﹐故爲圜也。爲君爲父﹐取其尊道而爲萬物之始也。爲玉爲金﹐取其剛之淸明也。爲寒爲冰﹐取其西北寒冰之地也。爲大赤﹐取其盛陽之色也。爲良馬﹐取其行健之善也。爲老馬﹐取其行健之久也。爲瘠馬﹐取其行健之甚。瘠馬﹐骨多也。爲駁馬﹐言此馬有牙如倨﹐能食虎豹。《爾雅》云「倨牙﹐食虎豹。」此之謂也。王廙云「駁馬能食虎豹﹐取其至健也。」爲木果﹐取其果實著木﹐有似星之著天也。

坤爲地﹐爲母﹐爲布﹐爲釜﹐爲吝嗇﹐爲均﹐爲子﹐母牛﹐爲大輿﹐爲文﹐爲眾﹐爲柄。其於地也爲黑。

﹝疏﹞正義曰﹕此一節廣明坤象。坤旣爲地﹐地受任生育﹐故謂之爲母也。爲布﹐取其地廣載也。爲釜﹐取其化生成熟也。爲吝嗇﹐取其地生物不轉移也。爲均﹐取其地道平均也。爲子﹑母牛﹐取其多蕃育而順之也。爲大輿﹐取其能載萬物也。爲文﹐取其萬物之色雜也。爲眾﹐取其地載物非一也。爲柄﹐取其生物之本也。其於地也爲黑﹐取其極陰之色也。

震爲雷﹐爲龍﹐爲玄黃﹐爲旉﹐爲大塗﹐爲長子﹐爲決躁﹐爲蒼筤竹﹐爲萑葦。其於馬也爲善鳴﹐爲馵足﹐爲作足﹐爲的顙。其於稼也爲反生。其究爲健﹐爲蕃鮮。

﹝疏﹞正義曰﹕此一節廣明震象。爲玄黃﹐取其相雜而成蒼色也。爲旉﹐取其春時气至﹐艸木皆吐﹐旉布而生也。爲大塗﹐取其萬物之所生也。爲長子﹐如上文釋﹐震爲長子也。爲決躁﹐取其剛動也。爲蒼筤竹﹐竹初生之時色蒼筤﹐取其春生之美也。爲萑葦﹐萑葦﹐竹之類也。其於馬也爲善鳴﹐取其象雷聲之遠聞也。爲馵足﹐馬后足白爲馵﹐取其動而見也。爲作足﹐取其動而行健也。爲的顙﹐白額爲的顙﹐亦取動而見也。其於稼也爲反生﹐取其始生戴甲而出也。其究爲健﹐究﹐極也。極於震動﹐則爲健也。爲蕃鮮﹐鮮﹐明也。取其春時艸木蕃育而鮮明。

巽爲木﹐爲風﹐爲長女﹐爲繩直﹐爲工﹐爲白﹐爲長﹐爲髙﹐爲進退﹐爲不果﹐爲臭。其於人也爲寡發﹐爲廣顙﹐爲多白眼﹐爲近利市三倍﹐其究爲躁卦。

﹝疏﹞正義曰﹕此一節廣明巽象。巽爲木﹐木可以輮曲直﹐卽巽順之謂也。爲風﹐取其陽在上搖木也。爲長女﹐如上釋﹐巽爲長女也。爲繩直﹐取其號令齊物﹐如繩之直木也。爲工﹐亦正取繩直之類﹐爲白﹐取其風吹去塵﹐故絜白也。爲長﹐取其風行之遠也。爲髙﹐取其風性髙遠﹐又木生而上也。爲進退﹐取其風之性前卻﹐其物進退之義也。爲不果﹐取其風性前卻﹐不能果敢決斷﹐亦皆進退之義也。爲臭﹐王肅作「爲香臭」也。取其風所發也﹐又取下風之遠聞。其於人也爲寡發﹐寡﹐少也。風落樹之華葉﹐則在樹者稀疏﹐如人之少發﹐亦類於此﹐故爲寡發也。爲廣顙﹐額闊爲廣顙﹐發寡少之義﹐故爲廣顙也。爲多白眼﹐取躁人之眼﹐其色多白也。爲近利﹐取其躁人之情﹐多近於利也。市三倍﹐取其木生蕃盛﹐於市則三倍之宜利也。其究爲躁卦﹐究﹐極也。取其風之近極於躁急也。

坎爲水﹐爲溝瀆﹐爲隱伏﹐爲矯輮﹐爲弓輪。其於人也﹐爲加憂﹐爲心病﹐爲耳痛﹐爲血卦﹐爲赤。其於馬也﹐爲美脊﹐爲亟心﹐爲下首﹐爲薄蹄﹐爲曳。其於輿也﹐爲多眚﹐爲通﹐爲月﹐爲盜。其於木也﹐爲堅多心。

﹝疏﹞正義曰﹕此一節廣明坎象。坎爲水﹐取其北方之行也。爲溝瀆﹐取其水行﹐無所不通也。爲隱伏﹐取其水藏地中也。爲矯輮﹐取其使曲者直爲矯﹐使直者曲爲輮。水流曲直﹐故爲矯輮也。爲弓輪﹐弓者﹐激矢。取如水激射也。輪者﹐運行如水行也。其於人也爲加憂﹐取其憂險難也。爲心病﹐憂其險難。故心病也。爲耳痛﹐坎爲勞卦也﹐又北方主聽﹐聽勞則耳痛也。爲血卦﹐取其人之有血﹐尢地有水也。爲赤﹐亦取血之色。其於馬也爲美脊﹐取其陽在中也。爲亟心﹐亟﹐急也。取其中堅內動也。爲下首﹐取其水流向下也。爲薄蹄﹐取其水流迫地而行也。爲曳﹐取其水磨地而行也。其於輿也爲多眚﹐取其表裏有陰﹐力弱不能重載﹐常憂災眚也。爲通﹐取其行有孔穴也。爲月﹐取其月是水之精也。爲盜﹐取水行潛竊如盜賊也。其於木也爲堅多心﹐取剛在內也。

離爲火﹐爲日﹐爲電﹐爲中女﹐爲甲胃﹐爲戈兵。其於人也﹐爲大腹。爲乾卦﹐爲鱉﹐爲蟹﹐爲蠃﹐爲蚌﹐爲龜﹐其於木也﹐爲科上槁。

﹝疏﹞正義曰﹕此一節廣明離象。離爲火﹐取南方之行也。爲日﹐取其日是火精也。爲電﹐取其有明似火之類也。爲中女﹐如上釋﹐離爲中女也。爲甲胃﹐取其剛在外也。爲戈兵﹐取其剛在於外﹐以剛自捍也。其於人也爲大腹﹐取其懷陰气也。爲乾卦﹐取其日所烜也。爲鱉﹐爲蟹﹐爲蠃﹐爲蚌﹐爲龜﹐皆取剛在外也。其於木也爲科上槁﹐科﹐空也。陰在內爲空﹐木旣空中者﹐上必枯槁也。

艮爲山﹐爲徑路﹐爲小石﹐爲門闕﹐爲果蓏﹐爲閽寺﹐爲指﹐爲狗﹐爲鼠﹐爲黔喙之屬。其於木也﹐爲堅多節。

﹝疏﹞正義曰﹕此一節廣明艮象。艮爲山﹐取陰在下爲止﹐陽在於上爲髙﹐故艮象山也。爲徑路﹐取其山𨿽髙有澗道也。爲小石﹐取其艮爲山﹐又爲陽卦之小者﹐故爲小石也。爲門闕﹐取其有徑路﹐又崇髙也。爲果蓏﹐木實爲果﹐艸實爲蓏﹐取其出於山谷之中也。爲閽寺﹐取其禁止人也。爲指﹐取其執止物也。爲狗爲鼠﹐取其皆止人家也。爲黔喙之屬﹐取其山居之獸也。其於木也爲堅多節﹐取其山之所生﹐其堅勁故多節也。

兌爲澤﹐爲少女﹐爲巫﹐爲口舌﹐爲毀折﹐爲附決。其於地也爲剛鹵﹐爲妾﹐爲羊。

﹝疏﹞正義曰﹕此一節廣明兌象。兌爲澤﹐取其陰卦之小﹐地類卑也。爲少女﹐如上釋﹐兌爲少女也。爲巫﹐取其口舌之官也。爲口舌﹐取西方於五事爲言﹐取口舌爲言語之具也。爲毀折﹐爲附決。兌西方之卦﹐又兌主秋也。取秋物成熟﹐槁稈旱之屬則毀折也﹐果蓏之屬則附決也。其於地也爲剛鹵﹐取水澤所停﹐則咸鹵也。爲妾﹐取少女從姊爲娣也。爲羊﹐如上釋﹐取其羊性順也。

《周易正義》注魏﹟王弼等疏唐﹟孔穎達

《周易正義》

序卦卷十

序卦卷十

《周易﹟序卦》第十

﹝疏﹞正義曰﹕《序卦》者﹐文王旣繇六十四卦﹐分爲上下二篇。其先後之次﹐其理不見﹐故孔子就上下二《經》﹐各序其相次之義﹐故謂之《序卦》焉。其周氏就《序卦》以六門往攝﹐第一天道門﹐第二人事門﹐第三相因門﹐第四相反門﹐第五相須門﹐第六相病門。如《乾》之次《坤》《泰》之次《否》等﹐是天道運數門也。如《訟》必有《師》《師》必有《比》等﹐是人事門也。如因《小畜》生《履》﹐因《履》故通等﹐是相因門也。如《遁》極反《壯》﹐動竟歸止等﹐是相反門也。如《大有》須《謙》《蒙》稚待養等﹐是相須也。如《賁》盡致《剝》﹐進極致傷等﹐是相病門也。韓康伯云「《序卦》之所明﹐非《易》之縕也。蓋因卦之次﹐託象以明義。」不取深縕之義﹐故云「非《易》之縕」﹐故以取其人理也。今驗六十四卦﹐二二相耦﹐非覆卽變。覆者﹐表裏視之﹐遂成兩卦﹐《屯》《蒙》《需》《訟》《師》《比》之類是也。變者﹐反覆惟成一卦﹐則變以對之﹐《乾》《坤》《坎》《離》《大過》《頤》《中孚》《小過》之類是也。且聖人本定先後﹐若元用孔子《序卦》之意﹐則不應非覆卽變﹐然則康伯所云「因卦之次﹐託象以明義」﹐蓋不虛矣。故不用周氏之義。

有天地﹐然後萬物生焉。盈天地之間者惟萬物﹐故受之以《屯》﹐屯者﹐盈也。屯者﹐物之始生也。屯剛柔始交﹐故爲物之始生也。

﹝疏﹞正義曰﹕王肅云「屯剛柔始交而難生﹐故爲物始生也。」盧氏云「物之始生故屯難。」皆以物之始生釋屯難之義。案上言「屯者﹐盈也。」釋《屯》次《乾》《坤》﹐其言巳畢。更言「屯者﹐物之始生」者﹐開說下「物﹐生必蒙」﹐直取始生之意﹐非重釋《屯》之名也。故韓康伯直引剛柔始交﹐以釋物之始生也。

物生必蒙﹐故受之以《蒙》。蒙者﹐蒙也。物之稚也。物稚不可不養也﹐故受之以《需》。需者﹐飲食之道也。飲食必有訟﹐故受之以《訟》。夫有生則有資﹐有資則爭興也。訟必有眾起﹐故受之以《師》。師者﹐眾也。眾必有所比﹐故受之以《比》。眾起而不比﹐則爭無由息﹔必相親比﹐而後得寧也。比者﹐比也。比必有所畜﹐故受之以《小畜》。此非大通之道﹐則各有所畜以相濟也。由比而畜﹐故曰「小畜」而不能大也。物畜然後有禮﹐故受之以《履》。履者﹐禮也。禮所以適用也。故旣畜則宜用﹐有用則須禮也。履而泰然後安﹐故受之以《泰》﹐泰者﹐通也。物不可以終通﹐故受之以《否》。物不可以終否﹐故受之以《同人》。否則思通﹐人人同志﹐故可出門同人﹐不謀而合。與人同者﹐物必歸焉﹐故受之以《大有》。有大者﹐不可以盈﹐故受之以《謙》。有大而能謙必豫﹐故受之以《豫》。豫必有隨﹐順以動者﹐眾之所隨。

﹝疏﹞正義曰﹕鄭玄云「喜樂而出﹐人則隨從。孟子曰﹕吾君不遊﹐吾何以休﹖吾君不豫﹐吾何以助﹖此之謂也。」王肅云「歡豫﹐人必有隨。」隨者﹐皆以爲人君喜樂歡豫﹐則以爲人所隨。案《豫卦﹟彖》云「《豫》剛應而志行﹐順以動《豫》。《豫》順以動﹐故天地如之﹐而況建侯行師乎﹖天地以順動﹐故日月不過﹐而四時不忒。聖人以順動﹐則刑罰淸而民服。」卽此上云「有大而能謙必豫﹐故受之以《豫》」﹐其意以聖人順動能謙﹐爲物所說﹐所以爲豫。人旣說豫﹐自然隨之﹐則謙順在君﹐說豫在人也。若以人君喜樂遊豫﹐人則隨之﹐紂作靡靡之樂﹐長夜之飲﹐何爲天下離叛乎﹖故韓康伯云「順以動者﹐眾之所隨。」在於人君取致豫之義﹐然後爲物所隨﹐所以非斥先儒也。

故受之以《隨》。以喜隨人者﹐必有事﹐故受之以《蠱》。蠱者﹐事也。有事而後可大﹐可大之業﹐由事而生。故受之以《臨》。臨者﹐大也。物大然後可觀﹐故受之以《觀》。可觀而後有所合﹐故受之以《噬嗑》。可觀則異方合會也。嗑者﹐合也。物不可以苟合而巳﹐故受之以《賁》。賁者﹐飾也。物相合則須飾﹐以修外也。致飾然後亨則盡矣﹐故受之以《剝》。極飾則實喪也。剝者﹐剝也。物不可以終盡剝﹐窮上反下﹐故受之以《復》。復則不妄矣﹐故受之以《無妄》。有無妄然後可畜﹐故受之以《大畜》。物畜然後可養﹐故受之以《頤》。頤者﹐養也。不養則不可動﹐故受之以《大過》。不養則不可動﹐養過則厚。

﹝疏﹞正義曰﹕鄭玄云「以養賢者宜過於厚。」王輔嗣注此卦云「音相過之過。」韓氏云「養過則厚。」與鄭玄﹑輔嗣義同。惟王肅云「過莫大於不養。」則以爲過失之過。案此《序卦》以《大過》次《頤》也。明所過在養。子雍以爲過在不養﹐違《經》反義﹐莫此之尢。而周氏等不悟其非﹐兼以過失釋《大過》之名﹐巳具論之於《經》也。

物不可以終過﹐故受之以《坎》。坎者﹐陷也。過而不巳﹐則陷沒也。陷必有所麗﹐故受之以《離》。離者﹐麗也。物窮則變﹐極陷則反所麗也。有天地然後有萬物﹐有萬物然後有男女﹐有男女然後有夫婦﹐有夫婦然後有父子﹐有父子然後有君臣﹐有君臣然後有上下﹐有上下然後禮義有所錯。言《咸》卦之義也。凡《序卦》所明﹐非《易》之縕也﹐蓋囚卦之次﹐託以明義。《咸》柔上而剛下﹐感應以相與。夫婦之象﹐莫美乎斯。人倫之道﹐莫大乎夫婦。故夫子殷勤深述其義﹐以崇人倫之始﹐而不系之於離也。先儒以《乾》至《離》爲上《經》﹐天道也。《咸》至《未濟》爲下《經》﹐人事也。夫《易》六畫成卦﹐三材必備﹐錯綜天人以效變化﹐豈有天道人事偏於上下哉﹖斯蓋守文而不求義﹐失之遠矣。

﹝疏﹞正義曰﹕韓於此一節注破先儒上《經》明天道﹐下《經》明人事﹐於《咸》卦之初巳論之矣。

夫婦之道不可以不久也﹐故受之以《恆》。恆者﹐久也。物不可以久居其所﹐故受之以《遁》。遁者﹐退也。夫婦之道﹐以恆爲貴。而物之所居﹐不可以恆﹐宜與世升降﹐有時而遁也。物不可以終遁﹐遁﹐君子以遠小人。遁而後亨﹐何可終邪﹖則小人遂陵﹐君子日消也。故受之以《大壯》。陽盛陰消﹐君子道勝。物不可以終壯﹐故受之以《晉》。《晉》以柔而進也。晉者﹐進也。𨿽以柔而進﹐要是進也。進必有所傷﹐故受之以《明夷》。日中則昃﹐月盈則食。夷者﹐傷也。傷於外者﹐必反於家﹐故受之以《家人》。傷於外﹐必反修諸內。家道窮必乖﹐室家至親﹐過在失節。故《家人》之義﹐惟嚴與敬。樂勝則流﹐禮勝則離。家人尙嚴其敝﹐必乖也。故受之以《睽》。睽者﹐乖也。乖必有難﹐故受之以《蹇》。蹇者﹐難也。物不可以終難﹐故受之以《解》﹐解者﹐緩也。緩必有所失﹐故受之以《損》。損而不巳必益﹐故受之以《益》。益而不巳必決﹐益而不巳﹐則盈﹐故必決也。故受之以《夬》。夬者﹐決也。決必有遇﹐以正決邪﹐必有喜遇也。故受之以《姤》﹐姤者﹐遇也。物相遇而後聚﹐故受之以《萃》。萃者﹐聚也。聚而上者謂之升﹐故受之以《升》。升而不巳必困﹐故受之以《困》。困乎上者必反下﹐故受之以《井》。井道不可不革﹐井久則濁穢﹐宜革易其故。故受之以《革》。革物者莫若鼎﹐故受之以《鼎》。革去故﹐鼎取新。旣以去故﹐則宜制器立法以治新也。鼎所以和齊生物﹐成新之器也﹐故取象焉。主器者莫若長子﹐故受之以《震》。震者﹐動也。物不可以終動﹐止之﹐故受之以《艮艮者﹐止也。物不可以終止﹐故受之以《漸》。漸者﹐進也。進必有所歸﹐故受之以《歸妹》。得其所歸者必大﹐故受之以《丰》。丰者﹐大也。窮大者必失其居﹐故受之以《旅》。旅而無所容﹐故受之以《巽》。旅而無所容﹐以巽則得出入也。巽者﹐入也。入而後說之﹐故受之以《兌》。兌者﹐說也。說而後散之﹐故受之以《渙》。說不可偏系﹐故宜散也。渙者﹐離也。渙者發暢而無所壅滯則殊趣﹐各肆而不反則遂乖離也。物不可以終離﹐故受之以《節》。夫事有其節﹐則物之所同守而不散越也。節而信之﹐故受之以《中孚》。孚﹐信也﹐旣巳有節﹐則宜信以守之。有其信者必行之﹐故受之以《小過》。守其信者﹐則失貞而不諒之道﹐而以信爲過﹐故曰小過也。有過物者必濟﹐行過乎恭﹐禮過乎儉﹐可以矯世厲俗﹐有所濟也。故受之以《旣濟》。物不可窮也﹐故受之以《未濟》。終焉。有爲而能濟者﹐以巳窮物者也。物窮則乖﹐功極則亂﹐其可濟乎﹖故受之以《未濟》也。

《周易正義》注魏﹟王弼等疏唐﹟孔穎達

《周易正義》

雜卦卷十一

雜卦卷十一

《周易﹟雜卦》第十一

《雜卦》者﹐雜糅眾卦﹐錯綜其義﹐或以同相類﹐或以異相明也。

﹝疏﹞正義曰﹕上《序卦》依文王上下而次序之﹐此《雜卦》孔子更以意錯雜而對辧其次第﹐不與《序卦》同。故韓康伯云「雜卦者﹐雜糅眾卦﹐錯綜其義﹐或以同相類﹐或以異相明也。」虞氏云「《雜卦》者﹐雜六十四卦以爲義﹐其於《序卦》之外別言也。」此者聖人之興﹐因時而作﹐隨其時宜﹐不必皆相因襲﹐當有損益之意也。故《歸藏》名卦之次﹐亦多異於時。王道蹖駁﹐聖人之意﹐或欲錯綜以濟之﹐故次《序卦》以其雜也。

乾剛坤柔﹐比樂師憂。親比則樂﹐動眾則憂。臨觀之義﹐或與或求。以我臨物﹐故曰「與」﹔物來觀我﹐故曰「求」。屯見而不失其居。屯利建侯﹐君子經綸之時。𨿽見而磐桓﹐利貞不失其居也。蒙雜而著。雜而未知所定也。求發其蒙﹐則終得所定。著﹐定也。震﹐起也。艮﹐止也。損﹑益﹐盛衰之始也。極損則益﹐極益則損。大畜﹐時也。因時而畜﹐故能大也。無妄﹐災也。無妄之世﹐妄則災也。萃聚而升不來也。來﹐還也。方在上升﹐故不還也。謙輕而豫怠也。謙者不自重大。噬嗑﹐食也。賁﹐無色也。飾貴合眾﹐無定色也。兌見而巽伏也。兌貴顯說﹐巽貴卑退。隨﹐無故也。蠱﹐則飭也。隨時之宜﹐不系於故也。隨則有事﹐受之以蠱。飭﹐整治也。蠱所以整治其事也。剝﹐爛也。物熟則剝落也。復﹐反也。晉﹐晝也。明夷﹐誅也。誅﹐傷也。井通而困相遇也。井﹐物所通用而不吝也。困﹐安於所遇而不濫也。咸﹐速也。物之相應﹐莫速乎咸恆﹐久也。渙﹐離也。節﹐止也。解﹐緩也。蹇﹐難也。睽﹐外也。相疏外也。家人﹐內也。否﹐泰﹐反其類也。大壯則止﹐遁則退也。大正則小人止。小人享則君子退也。大有﹐眾也。同人﹐親也。革﹐去故也。鼎﹐取新也。小過﹐過也。中孚﹐信也。丰﹐多故也。虛者懼危﹐滿者戎盈。丰大者多憂故也。親寡﹐旅也。親寡故寄旅也。離上而坎下也。火炎上﹐水潤下。小畜﹐寡也。不足以兼濟也。履﹐不處也。王弼云﹕《履》卦陽爻﹐皆以不處其位爲吉也。需﹐不進也。畏駭而止也。訟﹐不親也。大過﹐顚也。本末弱也。姤﹐遇也﹐柔遇剛也。漸﹐女歸待男行也。女從男也。頤﹐養正也。旣濟﹐定也。歸妹﹐女之終也。女終於出嫁也。未濟﹐男之窮也。剛柔失位﹐其道未濟﹐故曰窮也。夬﹐決也﹐剛決柔也﹐君子道長﹐小人道憂也。

