

欽定四庫全書

經部十

古音略例

小學類三【韻書之屬】提要

臣等謹案古音略例一卷明楊愼撰是書取易詩禮記楚詞老莊荀管諸子有韻之詞標爲略例若易例日昃之離離音羅與歌嗟爲韻三歲不覿覿音徒谷切與木谷爲韻並受其福福音偪與食汲爲韻吾與爾靡之靡音磨與和爲韻頗與古音相合他如嘒彼小星維參與昴舊葉力求切愼據史記天官書徐邈音爲旄下文抱衾與禂之禂音調實命不猶之猶音搖今考郭璞注方言裯丁牢反檀弓詠斯猶鄭注猶當作搖則二音實有所據愼又謂吳棫於詩棘心夭夭母氏劬勞勞必葉音僚我思肥泉思之永嘆嘆必葉他涓切出自北門憂心殷殷門必葉睂貧切四牡有驕朱憤儦儦儦必葉音髙不思古韻寛緩如字讀自可葉何必勞唇齒費簡冊其論亦頗爲得要至如老子朝甚除日甚蕪倉甚虛服文彩帶利劍厭飲食資財有餘是謂盜誇愼據韓非解老篇攺誇爲竽謂竽方與余字葉栁子厚詩仍押盜誇均誤今考說文誇從大於聲則誇之本音不作枯切明矣故楚詞大招朱唇皓齒嫭以姱只比徳好閒習以都只集韻姱或作誇又吳都賦列寺七里俠棟楊路屯營櫛比廨署棊布橫塘查下邑屋隆誇長幹延屬飛甍舛互是誇與余爲韻正得古音而愼反斥之殊爲失考又易晉晝也明夷誅也愼謂古誅字亦有之由切與晝爲韻孫奕攺誅爲昧昧葉音暮殊誤今考周禮甸祝裯牲裯馬亦如之鄭讀調爲誅則愼說似有所據但晝字古音讀如注張衡西京賦徼道外周千廬內附衛尉八屯警夜巡晝又易林井之復晝與據爲韻井之渙晝與故爲韻渙之蠱晝與懼爲韻則古韻晝不作涉救切可知何得捨其本音而反取誅之別音爲葉他若莊子竊鉤者誅竊國者爲諸侯愼讀誅爲之由切而不知侯之古音胡正與誅爲韻又易林蜘蛛之務不如蠶之緰愼讀務爲蝥緰爲鉤不知緰古音兪正與務爲韻蓋其文由掇拾而成故其說或離或合不及後來顧炎武江永諸人能本末融貫也乾隆四十六年九月恭校上

總纂官臣紀昀臣陸錫熊臣孫士毅

總校

官臣

陸費

墀

欽定四庫全書

古音略例

明楊愼

易葉音例【舉略】

賁如皤如白馬翰如【皤董音槃作白波切非】

來之坎坎險且枕入於坎窞【枕知檢切與詩澤陂儼葉枕同例】

日昃之離不鼔缶而歌則大耋之嗟【離音羅】

明夷於飛垂其翼君子於行三日不食

見輿曵其牛掣其人天且劓

睽孤見豕負塗載鬼一車先張之弧後說之弧

�困於株木入於幽谷三嵗不覿【覿徒谷切韻補引陸云詩沈機響駭幽神廣覿和以同人物歸時育】

困於酒食朱紱方來利用享祀【來六直切與詩女曰雞鳴同祀逸織切毛詩楚茨大田諸篇皆作此音易林磝磽白石不生黍稷無以供祭鬼神乏祀】

井渫不食爲我心惻可用汲王明並受其福【福音偪與詩楚茨大田以介景福同例】

鴻漸於陵婦三嵗不孕終莫之勝【孕音乘古文作乘乘亦孕也】鳴鶴在陰其子和之我有好爵吾與爾靡之【靡音磨】或鼓或罷或泣或歌【罷音婆】

弗過防之從或戕之【以上爻辭】

水流而不盈行險而不失其信維心亨乃以剛中也行有尙往有功也天險不可升也地險山川丘陵也【盈餘封切信思容切升書容切陵良中切晁詹事讀】

潛龍弗用陽在下也見龍在田徳施普也【下葉後五切與普爲一韻】終日幹幹反復道也或躍或淵進無咎也飛龍在天大人造也【道葉當口切造葉子苟切劉向父子作聚聚音當葉組救反道咎造爲一韻】亢龍有悔盈不可久也用九天徳不可爲首也【久首爲一韻坤象傳凝冰爲一韻方光爲一韻發大害爲一韻中窮中爲一韻亦三易韻而葉】

卽鹿無虞以從禽也君子捨之往吝窮也【禽渠容切與恆爻辭同】有孚攣如不獨富也旣雨旣處徳積載也君子徵凶有所疑也【富葉方味切載子計切疑魚計切】

君子得輿民所載也小人剝廬終不可用也【用於記切與丰九三小象同】

丰其沛不可大事也折其右肱終不可用也【用葉於記切與剝上九同】

鼎耳革失其義也覆公餗信如何也【義音俄吳才老讀】

萃聚而升不來也謙輕而豫怠也【怠音怡來陵之切按國語得時勿怠時不再來亦以來合怠】

晉晝也明夷誅也【孫奕云誅當作昧明出地上爲晝明入地中爲昧庶得反對之義昧葉音如暮愼按孫說似矣而經文不可攺也旣攺字又攺音可乎古誅字亦有之由切與晝相葉則晝音周也華覈自責文不敢違敕懼速罪誅冒承詔命防逝形畱是其證知晉爲晝則明夷爲暮知明夷爲誅則晉爲賞義亦未嘗不反對也】

詩葉音例【變例正誤】

肅肅罝防之丁丁﨣﨣武夫公侯幹城【罝與夫葉丁與城葉此隔句用韻葉音之變例也與魚麗之詩罶與酒葉魦與多葉例同朱文公曰隔句用韻人罕知之韓文公張徹墓銘用此法】

嘒彼小星維參與昴【舊葉力求切】肅肅宵徵抱衾與裯實命不猶【吳才老以昴音畱無義按史記天官書昴爲髦頭軍中旄頭象之徐邈音昴爲旄有據也當從之裯當音條北人呼褥子爲條子正此裯字舊注禂禪被也衾亦被也旣抱衾又抱裯則是重被而無茵褥也於義亦礙猶音搖則檀弓有此音矣】

彼茁者葭壹五豝於嗟乎騶虞【舊葉音牙】

彼茁者蓬壹五豵於嗟乎騶虞【舊葉五紅切】

【虞字一也此詩一音牙一葉五紅詩有二章而葉音二變使詩五六章尾句同者亦五六變乎不知古詩有屢章而尾句同者多不葉如黍離桑中椒聊文王烝哉之也此猶爲遠卽以麟趾之詩例之麟趾者騶虞之對也麟趾三章結句皆曰於嗟麟兮騶虞二章結句皆曰於嗟乎騶虞麟趾三章趾與子定與姓角與族爲韻騶虞二章葭與豝蓬與豵爲韻其例同也卽據才老之說虞之一字旣音牙以葉豝又音烘以葉豵則麟趾首章當音以葉子二章當音瞪以葉姓三章當音鹿以葉族矣麟趾旣不葉則騶虞結句何獨葉乎此其紕繆之極者故不容不詳辧之】

棘心夭夭母氏劬勞【舊葉音僚今按勞自可葉夭不必攺音僚也】

我思肥泉思之永嘆【舊葉他涓切今按嘆音�自可葉泉不必攺音】

出自北門憂心殷殷【門舊葉眉貧切今按門自可葉殷不必攺音】

四牡有驕朱幩儦儦【舊葉音髙今按驕自可葉儦不必攺音】

【今按上四條如字讀自可葉才老必欲攺之者以勞在豪韻夭在蕭韻故攺勞爲僚以就夭也泉在先韻嘆在刪韻故攺嘆爲他涓切以就泉也門殷驕儦之攺音意亦如此才老詩中所葉如楊且之顏爲魚堅切鶉之奔奔爲逋瑉切凡百餘字聊舉四條以例其餘皆攺古韻以趁沈約之韻也不思古韻寛緩如字讀自可葉何必勞唇齒費簡冊哉況四聲之分在齊梁間成周之世寜知有沈約韻哉予嘗慨近世俗儒尊今卑古春秋三傳之祖也反以三傳疑春秋孟子班爵祿章王制之祖也反以漢人王制劉歆周禮而疑之謂孟子此章不與王制周禮相合詩楚辭音韻之祖也反以沈約韻而攺詩楚辭古韻以合之繆也久矣欲一旦正之宜乎蜀日越雪之吠也】

小戎俴收五楘梁輈遊環脇驅【音去】陰靷鋈續【音緒】文茵暢轂駕我騏馵【音注】言念君子溫其如玉【音裕】在其板屋亂我心曲【此詩舊葉非今細味之數四當作三換韻乃得其讀收輈爲一韻驅續馵玉爲一韻屋曲爲一韻讀詩至此可以解頤矣】

有杕之杜有睆其實王事靡盬繼嗣我日日月陽止女心傷止徵夫遑止有杕之杜其葉萋萋王事靡盬我心傷悲卉木萋止女心悲止徵夫歸止陟彼北山言采其杞王事靡盬憂我父母檀車幝幝【音闡】四牡痯痯【音管】徵夫不遠匪載匪來【葉六直切】憂心孔疚期逝不至【葉朱力切】而多爲卹卜筮偕【葉舉裏切】止會言近【葉渠紀切】止徵夫邇止【此詩四章章七句首章尾三句陽傷皇爲韻次章萋悲歸爲韻三章憚痯遠爲韻末章皆近邇爲韻又皆三句比諸詩例旣異而體裁亦奇矣】

魚麗於罶鱨魦君子有酒防且多【此詩隔句用韻與同】

南山有栲北山有杻【栲舊葉音口】

【愼按栲去九切說文本作�從尻爲聲詩艸木疏云許愼讀栲爲糗今人言考失其聲也爾雅栲山樗疏亦云許愼正讀爲糗是其明證然則栲之音口正音也非葉也】

決拾旣佽【音次與柴葉】弓矢旣調【讀如同與同葉】射夫旣同助我舉恣【音恣】

【佽柴爲韻於首尾調同爲韻於中又一體例也】

昔我往矣日月方奧【音郁】云其還政事愈蹙嵗聿云莫采蕭獲菽心之憂矣自詒伊戚念彼共人興言出宿豈不懷歸畏此反覆【此詩與今韻葉】

執防踖踖【葉七略切】爲爼孔碩【葉常約切】或燔或炙【葉直略切】君婦莫莫【葉木各切】爲豆孔庶【葉陟略切】爲賔爲客【葉克各切】獻酬交錯禮儀卒度【葉徒各切】笑語卒獲【葉黃郭切】神保是格【葉岡鶴切】報以介福萬壽攸酢【此詩皆古韻非葉殆不可讀】

瞻彼洛矣維水泱泱君子至止福祿如茨韎韐有奭【音艴】以作六師瞻彼洛矣維水泱泱君子至止鞞琫有珌君子萬年保其家室瞻彼洛矣維水泱泱君子至止福祿旣同君子萬年保其家【此詩首二句不叶韻亦猶騶虞尾句不葉之例】其在於今興迷亂於政顚覆厥徳荒湛於酒女𨿽湛樂從弗念厥紹罔敷求先王克共明刑【詳此詩與尙書命辭同不必彊葉】思無斁思馬斯作【斁音度作音做】

尙書葉音

惟彼陶唐有此冀方今失厥道亂其紀綱乃底滅亡【道當作行古文尙書亦作行按古篆�與道通�字從行從人】

無偏無陂【去聲】遵王之義無有作好遵王之道無有作惡遵王之路無偏無黨王道蕩蕩無黨無偏王道平平無反無側王道正直防其有極歸其有極【洪範皇極之敷言句皆叶韻使人便於誦也陂一音坡義一音俄與易鼎小象同】

嵗月日時無易百谷用成乂用明俊民用章家用平康日月嵗時旣易百谷用不成乂用昏不明俊民用微家用不寜

禮記葉音

酒在室醴醆在戶粢醍在堂澄酒在下陳其犧牲備其鼎爼列其琴瑟管磬鐘鼔修其祝嘏以降上神與其先祖以正君臣以篤父子以睦兄弟以齊上下夫婦有所是謂承天之祜【禮運】

【陳騤曰此不求恊而自恊也】

今夫古樂進旅退旅和正以廣匏笙簧防守拊鼓始奏以文復亂以武治亂以相訊疾以雅君子於是語於是道古修身及家平均天下此古樂之發也今夫新樂進俯退俯姦聲以濫溺而不止及優侏儒獿雜子女不知父子樂終不可以語不可以道古此新樂之發也【樂記】日出於東月生於西【音先】陰陽長短終始相巡【音沿】以致天下之和【音桓尙書和夷音桓夷】

春秋左傳【卜繇歌謡辭皆韻不能盡載特載衞侯貞卜辭諸家讀不同今爲定之】

如魚竀尾衡流而方羊裔焉大國滅之將亡闔門塞竇乃自後逾【竇音窬見說文】

【愼按杜預讀裔焉爲句劉炫讀方羊爲句杜析韻而劉合韻也孔頴達曰詩之爲體文皆韻句其助語之辭皆在韻下卽詩俟我乎著乎而充耳以素乎而例也此之方羊與將亡爲韻裔焉二字皆助句之辭】楚辭葉音【正誤】

安能以皓皓之白而防世俗之塵埃乎

【塵埃當依史記作溫蠖溫蠖猶惽憒也朱文公曰若從史則白葉蒲各切蠖於郭切二字自相葉矣】箟象棊有六博些分曹並進遒相迫些成梟而牟呼五白些晉制犀比費白日些鏗鐘搖簴揳梓瑟些【日葉音熱則上下皆葉矣】

【南中有此音呼日頭爲熱頭緣楚接南中南中之音莊蹻遺民之音也舊葉音若以日出若木瑟葉音朔古語有瑟縮之稱但上句攺音太攺多不若從熱音則上下皆葉矣】

老子葉音【變例正誤】

明道若昧進道若退夷道若類【三句一韻】上徳若谷大白若辱廣徳若不足【三句一韻】建徳若偸【音窬】質直若渝大方無隅【三句一韻】大器晚成大音希聲大象無形【三句一韻乃李斯秦刻石辭大唐中興頌之濫觴也】

朝甚除田甚蕪倉甚虛服文彩帶利劍厭飲食資財有餘是謂盜誇

【諸本皆作誇栁子厚詩亦押盜誇蓋趂韻之故今據韓非解老篇攺作竽非之解云竽爲眾樂之倡一竽倡而眾樂和大盜倡而小盜和故曰盜竽其說旣有證又與余字韻葉且韓去老不遠當得其眞故宜從之𨿽使老子復生不能易此字也栁子厚押韻林肅翁劉防孟解訓皆作誇蓋不考之過河上公注亦作誇豈有如此低神仙乎今世傳河上公注文旣不類西漢人又無一言入乃一空疏繆鄙道士所譔歷千百年無人知其僞何哉】

莊子葉音

邴邴乎其似喜乎崔乎其不得已乎滀乎進我色也與乎止我徳也厲乎其似世乎謷乎其未可制也連乎其似好閉也【大宗師】

竊鉤者誅竊國者爲諸侯【誅之由切與易雜卦同】

上神乘光與形滅亡此謂照曠【當作昭曠平聲秦刻石辭如此讀】致命盡情天地樂而萬事銷亡【天地】天其運乎地其處乎日月其爭於所乎孰主張是孰維綱是孰居無事推而行是【行音杭】

奏之以陰陽之和燭之以日月之明其聲能短能長能柔能剛變化齊一不主故常在谷滿谷在阬滿阬【岡同】塗郤守神以物爲量【天運】嚴乎若國之有君其無私徳繇繇乎若祭之有社其無私福【音偪】泛泛乎其若四方之無窮其無所畛域兼懷萬物其孰承翼

與汝遊者又莫汝告也彼所小言盡人毒也莫覺莫悟誰相孰也【列禦冦】

列子

黃帝曰精神入其門骨骸反其根我尙何存

日初出滄滄涼涼及其日中如探湯

火浣布浣之必投於火布則火色垢則布色出火而振之皓然疑乎雪

窈然無際天道自防漠然無分天道自運

荀子【賦篇皆韻今獨錄儒效篇一段韻古文奇】

井井乎其有條理也嚴嚴【音儼】乎其能敬已也分分乎其有終始也厭厭乎其能長久也【久音以】樂樂乎其執道不殆【養裏切】也炤炤乎其用智之明也修修乎其用統類之行也綏綏乎其有文章也熙熙乎其樂人之臧也隠隠兮其恐人之不當也

管子

凡聽徵如負豬豕覺而駭【音矣】凡聽羽如鳴馬在野【音渚】凡聽宮如牛鳴窖中凡聽商如離羣羊凡聽角【音祿】如雉登木以鳴音疾以淸

進其俳優繁其鐘鼔流於博塞戲其工瞽誅其良臣傲其婦女獠獵畢弋暴遇諸父馳騁無度戲樂笑語式政旣輮刑罰則烈內削其民以爲攻伐辟猶漏釡豈能不竭【徐伯論亡國之君】

太公金匱

黃帝居人上惴惴【音専】如臨深淵舜居人上矜矜如履薄冰禹居人上栗栗如不滿日兢兢惕惕日愼一日人莫躓於山而躓於垤【日葉音熱】

宮垣屋室不堊甍桷椽楹不斵

日中不彗是謂失時操刀不割失利之期執斧不伐賊人將來涓涓不塞將爲江河熒熒不救炎炎柰何雨葉不去將用斧柯

汲冡周書

二人同術誰昭誰暝二虎同穴誰死誰生

天爲蓋地爲軫善用道者終無盡地爲軫天爲蓋善用道者終無害天地之間有滄熱善用道者終無竭戰國防蘇秦上秦王書【中一段用韻語】

言語相結天下爲一約從連橫兵革不藏文士並飾諸侯亂惑萬端俱起不可勝理科條旣偹民多僞態書策稠濁百姓不足上下相愁民無所聊明言章理兵甲愈起辯言偉服戰攻不息繁稱文辭天下不治舌敝耳聾不見成功行義約信天下不親【盧藏用注結音吉古韻恊也下文悉然橫黃態替濁躅聊畱服迫信申】

晏子春秋

星之昭昭不若月之曀曀小事之成不若大事之廢君子之非賢於小人之是也

國語

明不輔晻智不輔危榣木不生危松栢不處卑黍稷無成不能爲榮黍不爲黍不能蕃蕪稷不爲稷不能蕃殖所生不疑惟徳之基

淮南子

孔子辭廩丘終不盜刀鉤許由讓天下終不利封侯月照天下蝕於詹諸騰蛇遊霧殆於卽且

深哉睭睭遠哉悠悠且冬且夏且春且秋

玉百工大貝百朋【古朋工同韻】

鐸以聲自毀膏以明自鑠虎豹之文來射猿狖之捷來措【措讀作擉】

上求材臣殘木上求魚臣幹谷

蘇秦步曰何故趍曰何馳【趍音移步葉故趍葉馳八字用四韻亦奇矣蘇秦變詐多智故人疑之】

無鄕之社易爲黍肉無國之稷易爲求福【古福音偪此音如今讀蓋自漢世始有此音也緯書防阜之山江出其腹帝以防昌神以建福福亦今音可見緯書出漢世也】緯候防記星曆書【其間多古韻聊采其十之一】

正其本萬事理差之毫釐謬以千里故君子必謹其始【逸易】

鸝必匹飛鵙必單棲【易通卦驗】

陽感天不旋日諸侯不旋時大夫不過期【易緯中孚傳】丰其屋下獨若長狄生世主虜【易訞占】

天狗所止地盡傾餘光燭天爲流星【逸周書】

大道亶亶去身不遠人皆有之舜獨以之【賈子引逸書】虛星爲秋候昴爲冬期陰气相助徳乃不邪【音移】子助母收母合子符【尙書考靈耀】

玉弩發驚天下【尙書帝命驗】

日行中道移節應期徳厚受福重華畱之【嵗星一名重華洪範傳】代殷者姬昌日衣靑光【春秋元命包】

西秦東窺謀襲鄭伯晉戎同心遮之殽谷反呼老人百里子哭語之不知泣血何益【春秋感精符】

月麗於箕風揚沙月麗於畢雨汸沲

黃帝將興黃雲升堂天命於湯白雲入房【春秋孔演圖】如玉如瑩爰變丹靑【逸論語】

地順受澤謙虛開張含泉任萌滋物歸中【孝經說】

鬥曲杓橈象成車房爲龍馬華蓋覆鉤天理入魁神不獨居驂駕悟乘以道踟躕【鉤音拘孝經援神契】

日者天之明月者地之理月上屬爲天使婦從夫放月紀【援神契引孔子言】

不當華而華【音敷】易大夫不當實而實易相室【古記】

王良策馬車騎滿野【星經】

咮主尙食七星主衣裳張爲食廚翼主天倡【星經】

太白入畢口馬馳人走【星傳】

子欲居九夷從鳳嬉【論語防】

孔子讀易韋編三絕鐡擿三折漆書三滅【論語防】

蒼耀稷生感迹【中候稷起】

鳥翔水遺卵流娀簡狄吞之生契封【詩昌握契】

移河爲界在齊呂塡閼八流以自廣【春秋保幹圖言齊桓公閼八流拓境塞其東流八枝並使歸徒駭也】

神丘有火穴光景照千里昆侖有弱水鴻毛不能起【中記】

日南有野女羣行不見夫其狀晶且白祼無衣襦【唐愽物記】

帝之季女名曰瑤姬精魂化艸實爲靈芝媚而服之則與夢期【古辧異】

飲泉液吮露英虛無遼廓與天地通靈【同上】

三皇設言民不違五帝畫像世順機三王肉刑揆漸加應世黠巧姦僞多【孝經緯引孔子言多音防加音姬居之切三略柔有所設剛有所施弱有所開彊有所加】

剡者配姬以放賢山隤水潰納小人家伯罔主異載震【剡指艷妻中候�雒貳】

汶阜之山江出其腹帝以防昌神以建福【括地象】

蒼頡篇始終括

惟初太始道立於一造分天地化成萬物亥而生子復從一起

司馬法【周禮疏引今本無】

鼓聲不過閶柝聲不過閬

山海經

視爲晝暝爲夜吸爲冬呼爲夏【燭陰】

正立無影疾呼無響爰有大暑不可以往有人三頭遞臥遞起以伺瑯玕與玗琪子

吳越春秋

賢士國之寶美女國之咎夏亡以末喜殷亡以妲己周亡以褒姒

父系三年中心切怛食不甘味常苦饑渇晝夜感思憂父不活【伍尙語】

尙且無往父當我活楚畏我勇必不敢殺兄若誤往必死不脫【伍員語】

墨子

天地不昭昭大水不潦潦大火不燎燎王徳不堯堯愼子

螣蛇遊霧飛雲乘龍雲罷霧散與蚯蚓同

虞卿春秋

乳犬玃虎伏雞搏貍精誠所感賁育可齊

仲長子昌言

淸如水碧潔如霜露輕賤世俗獨立髙步

牟子

少所見多所怪見槖駝言馬腫背

鹽鐵論

水有猵狚池魚勞國有彊禦齊民消茂林之下無丰艸大塊之間無美苗

韓詩外傳

昨日何生今日何成必念歸厚必念治生日愼一日完如金城

說苑

蠧蝝僕柱梁蚊虻走牛羊

順風而飛以助气力啣葭而翔以避矰弋【說鴈】

江河之溢不過三日飄風驟雨須臾而畢

福生於微禍生於忽日夜恐懼惟恐不卒

論衡

彈雀則失鷃射鵲則失鴈方圓畫不俱成左右視不並見

新序

金剛則折革剛則裂人君剛國家滅人臣剛交友絕女憲

婦如影響焉不可賞

得意一人是謂永畢失意一人是謂永訖

李防太陽狀

日將旦淸風發羣陰伏君以臨朝不牽於色日初出炎以陽君臨朝佞不行忠直進不蔽障日中輝光君徳盛明大臣奉公日將入専以壹君就房有常節

化淸子

將飛者翼伏將奮者足局將噬者爪縮將文者且朴史記序

維禹之功九州攸同光唐虞際徳流苗裔夏桀淫驕乃放鳴條

申呂肖【錯作消一作�】矣尙父側微卒歸西伯文武是師功冠羣公繆權於幽畨畨黃髮爰享營丘不背柯盟桓公以昌九合諸侯伯功顯彰田闞爭寵姜姓解亡

重黎業之吳回接之殷之季世粥子牒之

三略

士驕則下不順將疑則內外不相信謀疑則敵國奮以此攻伐則致亂【亂聖閏切】

【易泰卦小象翩翩不富皆失實也不戒以孚中心願也城復於隍其命亂也實音愼願音韻亂如疾病則亂之亂】

將謀密則姦心閉【音瞥】士眾一則軍心結

易林

夾河爲昏期至無船搖心失望不見所歡【古韻歡船通】冬生不華老女無家霜冷蓬室更爲枯株【華古音敷】

龍渴求飲黒云影從河伯奉觴跪進酒漿流潦沲滂三驪負衡南取芝香秋蘭芬馥利我少姜

海老水漧魚鼈盡索槁落無潤獨有沙石【音灼】

齧齧貧鬼相責無有歡怡一日九結

南循汝水茂樹斬枝過時不遇防如旦饑

三人求橘反得大栗女淸以富黃金百鎰【橘音吉】

三夫共妻莫適爲雌子無姓氏父不可知

采唐沫鄕要我桒中失信不防憂思約帶【憂思約帶卽古詩所謂衣帶日以緩也】

右目無瞳偏視寡民【音萌】十步之外不知何公

澤枯無魚山童難株長女嫉妬使室空虛

飛之日南還歸遼東雌雄相從和鳴雍雍解我胸舂【胸舂憂心如搗一曰怔忡疾】

九鴈列陣雌獨不羣爲罾所牽死於庖人

簮短帶長幽思最窮苦瘠少疲以疾之癃

大樹之子百條共母當夏六月枝葉盛茂鸞鳳以庇召伯遊暑翩翩偃仰各得其所【遊暑避暑也今本攺作避暑也甘棠遊暑蓋古詩說如此】

當年少寡獨與孤處雞鳴犬吠無敢誰者我生不辰獨嬰寒苦【誰誰何也】

雨師娶婦黃巖季女成禮就昏相呼南下膏我下土年歲大茂

朽輿瘦駟不任禦轡君子服之談何容易

朽根刖樹花葉落去卒逢大焱隨風僵僕

文山鴻豹肥腯多脂王孫獲願載福巍巍【鴻豹鴇也】

文山紫芝雍梁朱艸生長和气王以爲寶

舜登大禹石夷之野徵詣王庭解治水土【石夷石紐村也】太

密雨溟沐潤於枯瀆三日射谷【射谷如易井谷射鮒之射】

月闕其摶不如開明於西【摶音團西音先】

東南射兕西北其矢

登於茂木思其珍谷

赤口燒城吐水於瓶

白日臨辰可以卒其所聞

息金消石往小來弈【奕大也】

日飛懸陰萬物融融

蜘蛛之務【音蝥】不如蠶之緰【音鉤】

紅蠶緣於枯桑其繭不黃

藏心於淵美厥靈根【淵一均切】

心惕惕足金舄不忘溝壑【舄音鵲】

洞林

有釡之象無火形變見夜光連月精潛龍在中不遊行按卦卜之藻盤鳴金妖所憑無咎慶【音卿】

山海經贊

蒼四不多此一不少於野瞽洞見無表形遊逆旅所貴維眇【一目國】

女子鮫人體近蠶蚌【葉】出珠非甲吐絲匪蛹化出無方物豈有種【歐絲野】

龍憑雲遊騰蛇假霧未若天馬自然淩翥有理懸運天機潛禦【天馬】

蝮維毒魁鴆鳥是噉拂翼鳴林艸瘁木慘羽行隠戮厥罰難化【鴆鳥】

武帝問賢良防

三代受命其符安在【此禮切】災異之變何緣而起性命之情或夭或壽或仁或鄙習聞其說未燭厥理伊欲風流而令行刑淸而姦攺【攺苟起切說文讀若己思賦與理葉】

易緯辧終備

煌煌之耀幹爲之岡合凝之類坤握其方雄雌呿吟六節搖通【葉他王切東方朔七諫亦有此讀】

萬物莩甲日營始東【都郎切】

曾子

無內疎而外親無身不善而怨他人無患至而後呼天【天汀因切】內疎而外親不亦反乎身不善而怨他人不亦遠乎患至而後呼天不亦晚乎【此文以親人天爲韻又以反遠晚爲韻皆不煩勉彊而自葉者文之妙也】

韓退之張徹墓銘

嗚呼徹也世顧慕以行子掲掲也噎喑以爲生予獨割也爲彼不淸作玉雪也仁義以爲兵用不缺折也知死不失名得猛厲也自申於闇明莫之奪也我銘以貞之不肖者之呾也【方崧卿曰此銘以徹割雪折奪呾爲韻而行生名兵明貞自爲韻朱子曰此銘蓋法罝魚麗等詩隔句用韻耳隔句用韻先儒所未知也晉夏侯湛抵疑云九夷之從王化猶洪聲之收淸響黎苗之樂函夏若遊形之招惠景景其兩切化夏爲韻響景又自爲韻且暗用於偶儷文中尢爲奇也韓文銘奇者無限獨取此於葉音例終者以其辭之偉韻之古例之變也】

古音略例

