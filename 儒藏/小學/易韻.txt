

欽定四庫全書

經部十

易韻

小學類三【韻書之屬】提要

臣等謹案易韻四卷

國朝毛奇齡撰古人謡詞多諧音韻周易爻象亦大抵有韻而往往不拘故吳棫作韻補引易絕少至明張獻翼始作讀易韻考七卷然獻翼不知古音或隨口取讀或牽引附防殊龎雜無緒奇齡此書與顧炎武易本音皆置其無韻之文而論其有韻之文故所言皆有條理兩家所撰韻書互有出入故其論易韻亦時有異同大抵引証之博辧析之詳則奇齡過於炎武至於通其可通而闕其所不可通則奇齡之書又不及炎武之詳愼如乾卦上九用九爲一節本奇齡臆說而此並牽古韻以實之則尢爲穿鑿且所謂兩界兩合驀韻者其中皆自申其古今通韻之例亦不及炎武偶雜方言之說爲通達而無然炎武書太簡略而奇齡則徴引賅洽亦頗足互證以韻讀易者以炎武書爲主而參之是書以通其變捨短取長亦可以相輔而行也乾隆四十六年九月恭校上

總纂官臣紀昀臣陸錫熊臣孫士毅

總校

官臣陸費墀

欽定四庫全書

易韻卷一

翰林院檢討毛奇齡撰

古行文多用韻自尙書古經並各傳外凡諸子百氏及周秦間文以曁史記漢書淮南防同諸書往往間及韻語而在古經則周易尢甚顧周易非盡用韻者其彖象原辭亦偶然及之惟夫子上下象傳並雜卦傳則無一不韻一如詩歌銘頌賦誄之所爲以其用贊體贊必盡韻舊所謂贊周易是也至彖傳卽用韻十九說卦則偶有一二語闌入韻間而序卦闃然焉自陋儒拾得周易有韻一語並彖象原辭字字彊協以致矯直輮曲文部韻部一槪亂盡此如拾殘炙而思以論味鮮有不以唾涕爲酸甜者也古凡散文有有意合韻者謂之用韻有無意合韻而韻偶值者謂之驀韻【以驀然得之】就辭觀義自是明晰乃宋明以還韻學喪亡鄭樵吳棫妄作音叶而朱氏引之以注詩易極其乖誕近吳門顧氏錢塘毛氏且有誤認陸詞切韻一書以爲東冬支脂諸部必三古韻學之所始妄以隋代陋儒一時杜撰之作反繩檢聖經謂鄕音謂土音謂非正韻則罪大惡極不可道矣此皆宋學解經陋習不可不大聲疾呼以救正之者因復著易韻以祛世惑若東晉尙書郎李軌太子前率徐邈等作周易音則並音諸字不止韻底然其書亦亡焉易韻門部卽予通韻中四門並叶韻例也一曰五部謂宮商角徵羽也古韻已亡今就宋韻【今所行韻爲南渡理宗朝韻】三十部中【平上去各三十部入聲十七部不在內】分作五部以東冬江陽庚靑蒸七韻相通爲第一部爲宮音【又曰喉音以宮商角徵羽卽喉齶舌齒唇也】眞文元寒刪先六韻相通爲第二部爲商音【又曰齶音】魚虞蕭肴豪歌麻尢八韻相通爲第三部爲角音【又曰舌音】支微齊佳灰魚虞歌麻尢十韻相通爲第四部爲徵音【又曰齒音】侵覃鹽咸四韻相通爲第五部爲羽音【又曰唇音】

一曰三聲謂平上去也古無四聲至齊梁間人始創爲平上去入之分【齊周顒梁沈約始創爲四聲類譜】而古音盡亡然古但以平上去三聲通用而不及入聲以宮聲商聲羽聲共十七部有入聲【屋沃覺藥陌錫職爲宮部之入質物月曷黠屑爲商部之入緝合葉洽爲羽部之入】而角徵十三部無入聲也凡此前後門部皆自周易毛詩楚詞後以及漢魏六朝隋唐五代詩文賦頌無不然者

一曰兩界謂有入無入也有入聲者十七部又自相通用無入聲者十三部又自相通用若堪輿之分界者然

一曰兩合乃卽此無入十三部之去聲與十七部入聲合是三聲無入而有入入聲不通三聲而亦有通也此皆韻學之至精至神者嗟乎非三古聖人何以有此

一曰葉又卽此三聲之不通入聲者而偶有一字闌及之又必其字原可作三聲讀者則謂之葉又卽此兩界中有入之不通無入者而偶闌一字且其字又素可通讀不必轉合者則謂之葉舎此無葉矣此其例如大招以西北作韻【無東無西無南無北】而古樂府亦有之【魚戲蓮葉東魚戲蓮葉西魚戲蓮葉南魚戲蓮葉北】注者謂北原可讀碑故司馬相如上林賦【東西南北馳騖往來】又以北合來可驗也又詩夜如何其以旂與晨葉【夜向晨言觀其旂】而左傳下陽之占亦有之【龍尾伏晨取虢之旂】乃說文云旂斤聲徐鍇曰斤祈聲近故周禮典瑞注圻鄂音齗鄂而淮南子通於無圻以圻音寅則必其字原通讀又可據者以此言韻則庶於古經無謬戾耳

幹見龍在田【韻】利見大人【合】

此以今韻律之則眞文元寒刪先六韻一通所謂商聲韻爲五聲五部之一於喉齶舌齒唇五音屬齶俗所謂抵【一作防】齶音是也田人如字讀每讀字訖則舌必防齶凡此六韻中字皆然其在六韻外則無一字防齶者以此爲驗卽以此爲韻自急讀至長言永歌並有一防齶在訖聲之後所謂韻者字之餘正謂此也俗必讀田爲同寅切以葉人音或讀人爲蟬聨切以葉田音皆不必者若宋人攺葉就一韻音類則尢無理矣必欲攺讀則攺田就人攺人就田總無一定要皆後起事耳他仿此

古田人同音如左傳陳敬仲奔齊後攺爲田氏水經注洧水又東南逕辰亭東俗稱爲田城正以田陳田辰無兩音也後或躍在淵與飛龍在天亦皆一韻但躍淵爲驀韻【說見前】與此及飛龍二句韻例不同詩鄭風叔於田【叔於田巷無居人】漢成帝歌謠【邪徑敗良田讒口害善人】此田人之合屈原九歌【髙馳兮衝天羌愈思兮愁人】樂府紫驑馬歌辭【野火燒野田野鴨飛上天童男娶寡婦壯女笑煞人】此田天人之合

飛龍在天【韻】利見大人【合】

上九亢龍有悔【韻】用九見羣龍無首【合】

爻辭無隔章合者故九四躍淵不與九五在天合此上九用九原是一章故並有合韻觀坤之上六用六亦然據此則益信左傳蔡墨合作一章之有因【說見仲氏易乾卦】卽本辭猶然也此在古韻爲徵聲在今韻爲支微齊佳灰魚虞歌麻尢十韻相通之部以讀字訖必衝唇接齒謂之齒音蓋魚虞蕭肴豪歌麻尢八韻本以舌居中謂之舌音而魚虞五部以舌稍向齒故去蕭肴豪三部而復與支微五韻爲齒音此精之又精者總之角徵二部共十三韻皆無入聲所謂無入十三韻可通作一韻是也

悔在灰之上聲賄韻首在尢之上聲有韻其可例者如揚雄反離騷【因時命之所有吾恐靈修之不累攺】漢書敍傳【有可觀采賦頌之首】類

大哉乾元【韻】萬物資始乃統天【合】雲行雨施品物流形【合】大明終始六位時成【合】時乘六龍以禦天【合】乾道變化各正性命【合】保合太和乃利貞【合】首出庶物萬國咸寧【合】

此兩界之合也宮部東冬江陽庚靑蒸七韻與商部眞文元寒刪先六韻皆有入聲者自爲通轉與無入十三韻界隔不通謂之兩界如此元爲文韻天爲先韻皆商聲六部中字形爲靑韻成貞寧爲庚韻命者庚之去聲卽三聲也皆宮聲七部中字以五部例之則但各爲通耳而以兩界例之則皆可並通近吳門顧氏不識韻妄雲天淵二字古與眞諄同韻者也而幹彖傳形成貞寧皆從天韻卽文言訟彖大畜彖俱然此吳人讀耕淸爲根親之土音也以是知五方鄕音𨿽聖人有不能攺者且又云毛詩未嘗有此按兩界之通從來極多通韻引據凡百餘條卽毛詩何嘗無有如小戎以錞合膺【厹矛鋈錞虎報鏤膺】東方未明以顚合令【倒之顚之自公今之】此正元先之合七韻他若召旻菀栁車鄰皇矣何艸不黃簡兮篤公劉思齊文王諸詩其可指詘者不一一也不知何所見而謂毛詩無有亦可怪矣乃若離騷【肇錫予以嘉名字於曰靈均】卜居【將正言不諱以危身乎將從俗富貴以偸生乎】宋玉九辧【愴悢兮薄寒之中人廓落兮羇旅而無友生惆悵兮而私自憐】荀卿成相篇【木至平端不傾直而用枻必參天】七發【素葉紫莖條上造天】魏武帝步出夏門行【日月不居誰得久存善哉殊復善歌樂情】前溪歌【東北有廣親憶汝涕交零】張華食舉東西廂歌【廣大配天地順動若陶鈞元化參自然至徳通神明】隨舉皆是卽琴操別曲亦有如周武尅商操【上告皇天兮可以行乎】神鳯操【頓先人恩凙臻於胥樂兮民以寕】謠諺雜歌亦有如晉惠公童謠【恭太子更�兮後十四年晉亦不畐禺乃在其兄】漢燕王歌【狗不吠雞不鳴固知國中之無人】此非夫子土音所私辦者何人無忌敢侮聖言如是也若夫命之三聲則如揚雄太以命合情【有諸情也吾不得命也】潘嶽楊荊州誄以命合廷【念在朝廷夕隕其命】其合七韻則如魏武善哉行【積徳兼仁未必思命】孫子荊韓王臺賦【屯羽嘈以成羣披蘢蓯以爲徑】不一而足

潛龍勿用陽在下【韻】也見龍在田徳施普【合】也終日幹幹反復道【合】也或躍在淵進無咎【合】也飛龍在天大人造【合】也亢龍有悔盈不可久【合】也用九天徳不可爲首【合】也

此魚虞蕭肴豪歌麻尢八部角聲之合下爲麻上普爲虞上道造爲豪上咎久首爲尢上八部之例秩秩然近謂下必讀戶此閩人陳第古無葉音邪說而世多遵之夫下必讀戶何以此又合道造讀舀又合咎久首讀有乎且何以淮南八公操【公來下兮嚼芝艸兮】亦讀舀魏武短歌行【爲伯之首一匡天下】亦讀有乎吳門顧氏歷引下必讀戶以爲證且曰麻之一部皆當入虞妄矣此八韻一通原合四類爲一類【舊以韻相似者爲聲類】魚虞一類蕭肴豪一類歌麻一類尢一類然歷歷有據如禮記【諸侯以禮相與大夫以法相序士以信相考百姓以睦相守】老子【揣而銳之不可長保金玉滿堂莫之能守富貴而驕自遺其咎】猗蘭操【習習谷風以陰以雨之子於歸逺送於野時人闇蔽不知賢者年紀逝邁一身將老】王莽傳【乘乾車駕坤馬左蒼龍右白虎左杖威節右負威斗】類

君子體仁足以長人嘉防足以合禮【韻】利物足以和義【合】貞固足以干事【合】

徵部齒音之合禮爲齊上義事爲支去正三聲也

忠信所以進徳【韻】也修辭立其誠所以居業【合】也此入聲十七韻統相合者兩界以有入爲一通則此入聲之宜自通更可知也宋人作詞猶知此例凡入聲一槪通合而錢唐毛氏反訾爲失韻且自造詞韻曲韻以律宋元爲詞曲者何不自量乃爾

知至至之可與幾韻也知終終之可與存義【合】也幾在微韻義在支之去聲寘韻爲徵部三聲之例尙書無偏無陂與遵王之義合今宜興縣卽古義興古義姓卽宜姓可驗

是故居上位而不驕【韻】在下位而不憂【合】

角聲八部說見前此蕭豪肴尢一通如詩雞鳴【風雨蕭蕭云胡不瘳】楚詞招隱士【禽獸駭兮亡其曹山中兮不可以久畱】類若三略二語【士可下而不可驕將可樂而不可憂】則正與不驕不憂相對合者至後文故幹幹因其時而惕𨿽危無咎矣咎亦驕憂三聲之合但後重剛而不中節亦有此數語而並無韻則恐是驀韻耳

上下無常非爲邪韻也進退無恆非離羣【合】也君子進徳修業欲及時【合】也

徵聲十部支麻本通邪之合時猶毛詩丘中有麻之合將其來施施也羣是叶韻羣之合時猶毛詩王事惇我之葉政事一埤遺我也蓋羣在文韻是有入聲者與支麻無入聲十三部全不相通第去入兩合之例則寘未霽與質物月通韻獨多故平韻亦毎有闌入數字所謂兩合之葉非偶然也詳見予通韻葉例

同聲相應同气相求【韻】水流濕火就燥【合】

此仍是角聲八部之合且又兼三聲者嘗在內閣學士李師座間與客論韻師曰予最不喜聽人論韻十歲讀史至箕子麥秀歌不得其押【麥秀蔪蔪兮禾黍油油兮彼狡童兮不與我好兮】懷憤抱嗢者三十年以詢諸論韻家則無不囁嚅去者子有說則可不然無囉囉也予曰禾黍油油者尢也不與我好則蕭肴豪之通也好者豪三聲也師曰有證乎予曰有之詩不云乎無言不讎無徳不報易不云乎同聲相應同气相求水流濕火就燥師推桉而起叫號稱快曰今而後可論韻矣可以讀古矣卽此是也【此一段出通韻李學士公序】

雲從龍風從虎【韻】聖人作而萬物覩【合】本乎天者親上本乎地者親下【合】則各從其類【合】也

門部見前虎下之合前潛龍勿用陽在下也章論之詳矣其合類字則徵部齒音如翟公書門語一貧一富乃見交態皆是

潛龍勿用下【韻】也見龍在田時舎【臺】也

終日幹干行事【韻】也或躍在淵自試【合】也飛龍在天上治【合】也亢龍有悔窮之災【合】也乾元用九天下治【合】也此支微五部三聲也治災各如字讀據徵聲十韻例則前節下舎爲麻之上與事試治災皆可通合但文旣分截卽不通合亦得耳

潛龍勿用陽气潛藏【韻】見龍在田天下文明【合】終日幹幹與時偕行【合】

此卽虞書帝歌明康之押世頗知之

或躍在淵乾道乃革【韻】飛龍在天乃位乎天徳【合】亢龍有悔與時偕極【合】乾元用九乃見天則【合此俱在職韻】乾元者始而亨【韻】者也利貞者性情【合】也

幹始【韻】能以美利利天下【合】不言所利【合】大矣【合】哉【大矣二字皆可合】

此徵部十韻之合下之合始與沈約梁明堂歌齊醴在上笙鏞在下匪惟七百無絕終始正同觀此則益知下必讀戶之不可訓也大讀待在泰韻是正押讀惰在个韻與合下一例故皆可合

剛健中正純粹精【韻】也六爻發揮旁通情【合】也時乘六龍以禦天【合】也雲行雨施天下平【合】也

此與大哉乾元章同

君子學以聚之問以辯【韻】之寛以居之仁以行【合】之與上章同

上不在天【韻】下不在田【臺】

上不在天【韻】下不在田【合】中不在人【合】

與潛龍勿用飛龍在天爻辭同

與天地合其徳與日月合其明【韻】與四時合其序與鬼神合其吉凶【合】

此宮聲七部東冬江陽庚靑蒸相通之本音如大雅泉之竭矣【不云自中職況斯】楚詞卜居【智有所不明神有所不通】易林【飲食玉瑛長無憂凶】古詞【狗吠深宮中天下方太平】諸押隨舉可見顧氏謂明必讀肓其入庚韻讀名尙是後人押法況可通東合凶乎則易韻眞鄕音矣學人貴自揣豈有東庚七部之合尙不識而可以論韻者此不可不察也

先天而天弗違【韻】後天而奉天時【合】

而況於人【韻】乎況於鬼神【合】乎

知存而不知亡【韻】知得而不知喪【合】

坤至哉坤元【韻】萬物資生乃順承天【合】

商部六韻之合說見前

坤厚載物徳合無疆【韻】柔順利貞君子攸行【合】先迷失道後順得常【合】西南得朋乃與類行【合】東北喪朋乃終有慶【合】

陽庚之通人猶知之至慶爲三聲則舉世又夢夢矣三聲無平去慶以庚之去合庚之平只陽庚之通一例近論韻家謂慶必讀羌當入陽韻致宋寧宗朝進士毛晃遂於禮部韻中增慶字入陽韻不通極矣禮記作率卿士作慶士古慶雲作卿云故毛詩則友其兄與則篤其慶押果是平聲亦宜在庚韻豈在陽韻乎況三聲通讀又不必攺讀平聲者耶【慶之臺陽猶卿之通陽耳慶者卿三聲也卿豈在陽韻乎】

履霜堅冰至與不習無不利合系驀韻說見前

含章可貞【韻】或從王事無成有終【合例見前】

上六龍戰於野其血黃【韻】用六利永貞【臺見前】

履霜堅冰陰始凝【韻】也馴致其道至堅冰【合】也

六二之動直以方【韻】也不習無不利地道光【合】也含章可貞以時發【韻】也或從王事智光大【合】也括囊無咎愼不害【合】也

此兩合一例以入聲與無入之去聲相合則發在月韻與大害在泰隊韻無入聲者兩相押合正其例也此在通韻引據不下五六百條其合害字如詩蓼莪發害之押【南山烈烈飄風發發民莫不谷我獨何害】合大字如成公綏闊大之押【何陰陽之難測緯二儀之奓闊坤厚徳以載物幹資始而至大】隨舉皆有

坤至柔而動也剛【韻】至靜而徳方【臺】後得主而有常【合】含萬物而化光【合】坤道其順乎承天而時行【合】積善之家必有餘慶【合】積不善之家必有餘殃【合慶韻見前】

其所由來者漸【韻】矣由辧之不早辧【合】也

後文蓋言愼也句愼字與漸辧皆合爲眞文通例第後三節蓋言謹也無韻故以驀韻置之

易韻卷一

欽定四庫全書

易韻卷二

翰林院檢討毛奇齡撰

屯剛柔始交而難生【韻】動乎險中【合】大亨貞【合】雷雨之動滿盈【合】天造艸昧宜建侯而不寜【合東庚合見前】

屯如邅【韻】如乘馬班【合】如【刪先通合見前】

匪冦【韻】婚媾【合】

折句韻

女子貞不字【韻】十年乃字【合】

其詞法前後俱入協例此與書黍稷非馨明徳惟馨龜從筮從卿士從庶民從皆本字押法

乘馬班【韻】如泣洫漣【合】如

𨿽磐桓志行正【韻】也以貴下賤大得民【合】也【兩界合例見前】六二之難乘剛【韻】也十年乃字反常【合】也卽鹿無虞以從禽【合】也君子舎之往吝窮【合】也求而往明【合】也泣血漣如何可長【合】也

此兩界之合以東冬江陽庚靑蒸七韻與侵覃鹽咸四韻相通在三古迄唐並有之至夫子尢好用此例如開卷大哉乾元章卽以東冬七韻與眞文六韻相通以七韻六韻與侵覃四韻俱有入聲故也通韻所云有入十七韻自爲相通無入十三韻自爲相通是也故上文志行正與大得民合亦系兩界可統作一韻其又分者以七韻與六韻一通七韻與四韻又一通而六韻與四韻又一通本三通押法若詞有可分則寧分之爲是耳吳門顧氏以此傳與比象恆象艮象傳俱以禽深心諸字押合東冬江韻目爲土音非正音極力訾議彼但識侵覃閉口韻必不當與諸韻相通故肆其譏彈且彼亦但以爲乘剛反常另一合往明何可長另一合惟從禽與往吝窮合便爲不是若謂乘剛往明六韻皆合則必咆哮無地矣夫禽窮一合彼猶知古有是押故亦引毛詩七月【鑿冰衝衝納於淩陰】云漢【靡神不宗上帝不臨】以及太【日飛懸陰萬物融融】天問【比干何逆而抑沈之雷開何順而賜封之】爲證而第槪斥之以爲此非正音已耳若並通陽庚則彼並不曉殊不知毛詩雅頌亦有之【生民其香始升上帝居歆商頌下民有嚴不敢怠遑】太亦有之【不見謙也謀不誠也】天問亦有之【勲闔夢生少離散亡何壯武厲能流厥嚴】其他周秦諸子以及漢晉唐六朝五代有韻之文何處不有卽謠諺如眾心成城眾口鑠金家有千金坐不埀堂雜樂如神【緑水淸且澄彷佛有餘音】皷吹【宣王輔政聖烈深网羅文武才愼厥所生】五七律如常違閒詩【靑苔常滿路流水復入林逺與朝市隔日聞雞犬聲】章孝標駱谷詩【捫蘿裊棧入靑防鞿馬鈴騾傍日星仰踏劍稜梯萬仞下緣水岫防千尋】於極不宜相通者而相通之彼亦何說之有

防初筮告【韻】再三瀆【合】瀆則不告【合】

防亨以亨行時中【韻】也匪我求童防童防求我志應【合】也初筮告以剛中【合】也再三瀆瀆則不告瀆防【合】也防以養正聖功【合】也【東蒸通合見前】

利用刑人以正法【韻】也子克家剛柔接【合】也

勿用取女行不順【韻】也困防之吝獨逺實【合】也童防之吉順以巽【合】也利用禦冦上下順【合】也

順在震韻爲眞之去聲實在質韻爲眞之入聲本宜相通第韻例平上去三聲自爲相通而入聲不通入之通去反通去之無入聲者而此有入聲者則自反不通所謂通三聲不通四聲者乃卽此四聲中或偶然闌入一字則謂之四聲之葉此與益卦告公從與依遷國葉未濟不知極與以行正葉一例推之他文如劉向擬楚詞【愁怫鬰兮長隱忿兮】忿是文之去郁是文之入左思魏都賦【符命用出銜書未訊】訊是眞之去出是眞之入皆四聲之自葉者此韻例也詳見通韻及後益卦下

需位乎天位以正中【韻】也利涉大川往有功【合】也險在前也與其義不困窮矣系驀韻

需於泥【韻】致冦至【合支韻三聲之合】

需於血【韻】出自穴【合】

需於郊不犯難行【韻】也利用恆無咎未失常【合】也需於沙衍在中【合】也𨿽小有言以吉終【合】也

需於泥災在外【韻】也自我致冦敬愼不敗【臺】也

需於血順以聽【韻】也需於酒食以中正【與前節行常中終合】也不速之客來𨿽不當位未大失【與前節外敗合】也

此又隔合一法與詩大雅桑柔周頌烈文例同始知夫子爲文縱恣變幻無所不有也失在質韻與外敗在泰隊韻爲去入兩合之例夫子去魯歌韻亦如是【彼婦之謁可以死敗】他如說苑談叢篇【多易多敗多言多失】左傳姜氏賦【大隧之外其樂也泄泄】孔稚圭北山移文【若其亭亭物表皎皎霞外芥千金而不盼履萬乘其如脫】皆是

訟有孚窒【韻】惕中吉【合】

利見大人【韻】不利涉大川【合】

訟有孚窒惕中吉剛來而得中【韻】也終凶訟不可成【合】也利見大人尙中正【合】也不利涉大川入於淵【合】也成正之合中五部也正之合成三聲也淵之合中成正兩界也夫子之用韻其故爲縱變如此

爻詞惟不克訟復卽命可合然故自驀韻

不永所事訟不可長【韻】也𨿽小有言其辧明【合】也不克訟歸逋竄【韻】也自下訟上患至掇【合】也

竄本音七外反是泰部中字宋眞宗朝以重疊韻刪去之者此正無入之去聲故與掇合此兩合之例也按諸韻書泰部俱無竄字考左傳僖二十六年有鬼神勿赦而自竄於防語字林音七外反與蔡音同又史記賈生傳鸞鳯伏竄兮防鴞翺翔司馬貞索隱亦音七外反文選張協七命今公子違世陸沈避地獨竄李善注亦音七外反則並是讀音非協音也故虞書竄三苖於三危說文作防麤最切音蔡此正竄當讀蔡之證若其押入泰韻則淮南子彈驚伏竄與注喙江裔合潘嶽西徵賦競遁逃而奔竄與不窺兵於江外合此又歷有明據者始知易韻之神過於毛詩夫子爲文與時賢故不同也

食舊徳從上吉【韻】也復卽命渝安貞不失【合】也

此與竄掇韻亦可合者

訟元吉以中正【韻】也以訟受服亦不足敬【合】也

師師眾【韻】也貞正【合】也能以眾正可以王【合】矣

長子帥師【韻】弟子輿屍【合】

大君有命【韻】開國承家小人勿用【合】

師出以律失律凶【韻】也在師中吉承天寵【合】也王三錫命懷萬邦【合】也師或輿屍大無功【合】也左次無咎未失常【合】也長子帥師以中行【合】也弟子輿屍使不當【合】也大君有命以正功【合】也小人勿用必亂邦【合】也

彖象傳統爲宮部三聲之合讀此猶有謂東庚江陽不通如錢唐毛氏者亦可謂不以三隅反矣

比比吉【韻】也比輔【合】也

此兩合之例其詞法亦與師卦師眾也貞正也同朱子本義疑比吉也三字爲衍則不惟失韻並失詞義矣固知聖經未易議也

下順從【韻】也原筮元永貞無咎以剛中【合】也不寧方來上下應【合】也後夫凶其道窮【合】也

比之初六有他吉【韻】也比之自內不自失【合】也

比之匪人不亦傷【韻】乎外比於賢以從上【臺】也顯比之吉位正中【合】也舎逆取順失前禽【合】也邑人不誡上使中【合】也比之無首無所終【合】也【禽韻見屯卦】

郭氏舉正以舎逆取順在失前禽之下以順作韻𨿽亦是有入兩界之三聲亦可以押但夫子兩界多以東冬七韻與侵覃四韻合此恐非夫子用韻例也

小畜健而巽剛中而志行【韻】乃亨【臺】密雲不雨尙往【合】也自我西郊施未行【合】也

復自道【韻】何其咎【合蕭肴豪尢八韻之合見前】

輿說輻【韻】夫妻反目【合】

旣雨【韻】旣處【合】

尙徳載【韻】婦貞厲【合齊灰之合】

月幾望【韻】君子徵【合陽庚之合】

復自道其義吉【韻】也牽復在中亦不自失【合】也夫妻反目不能正室【合】也

有孚惕出上合志【韻】也有孚攣如不獨富【合】也旣雨旣處徳積載【合】也君子徵凶有所疑【合】也

志載與疑爲支灰三聲之合富與疑爲支魚三聲之合嘗惜明啟禎間吳淞名人作擬樂府詞其於靑驄白馬每七字兩句皆不用韻以爲古詞有然殊不知古詞皆有韻者其云問君可憐下都去何時見君復西歸此正易富疑韻也然則不識韻而爲名士𨿽作詩不可也況讀經耶

履履柔履剛【韻】也說而應乎幹【合】是以履虎尾不咥人亨【合】剛中正【合】履帝位而不疚光明【合】也【幹韻見前】

素履之往獨行願【韻】也幽人貞吉中不自亂【合】也眇能視不足以有明【合】也跛能履不足以有行【合】也咥人之凶位不當【合】也武人爲於大君志剛【合】也愬愬終吉志行【合】也夬履貞厲位正當【合】也元吉在上大有慶【合】也

泰則是天地交而萬物通【韻】也上下交而其志同【合】也內陽而外陰【韻】內健而外順【合】內君子而外小人【合】用馮河【韻】不遐遺【合】

支歌之合如衛風如山如河象服是宜屈原漁父詞何不淈其泥而揚其波何不餔其糟而啜其醨可例

朋亾【韻】得尙於中行【合】

無平不陂無往不復【韻】勿卹其孚於食有福【合】

防茅貞吉志在外【韻】也包荒得尙於中行以光大【合】也無往不復天地際【合】也

翩翩不富皆失實【韻】也不戒以孚中必願【合】也以祉元吉中以行願【合】也城復於隍其命亂【合】也

此四聲之葉說見防卦

否則是天地不交而萬物不通【韻】也上下不交而天下無邦【合】也

內陰而外陽韻內柔而外剛【合】

其亡其亾【韻】系於苞桑【合】

傾否【韻】先否後喜【合】

防茅貞吉志在君【韻】也大人否亨不亂羣【合】也

包羞位不當【韻】也有命無咎志行【合】也休否之吉位正當【合】也否終則傾何可長【合】也

同人同人於野亨利涉大川干行【韻】也文明以健中正而應君子正【合】也

升其髙陵【韻】三歳不興【合】

乘其墉【韻】弗克攻【臺】

同人先號咷而後笑【韻】大師克相遇【合】

角部去聲之合如屈原逺遊五色雜而炫燿驂連蜷以馳騖類

出門同人又誰咎【韻】也同人於宗吝道【合】也

合見乾卦此如詩叔於田巷無飲酒與洵美且好協一例然唐詩尙有用是韻者韋應物詩倚樓何氤氳朝日正杲杲四壁含淸流丹霞射其牖誰謂古韻不入詩也

伏戎於莽敵剛【韻】也三歲不興安行【合】也

乘其墉義弗克【韻】也其吉則困而反則【合】也同人之先以中直【合】也大師相遇言相克【合】也同人於郊志未得【合】也

大有其徳剛健而文明【韻】應乎天而時行【合】是以元亨【合】

大有初九無交害【韻】也大車以載積中不敗【合】也公用亨於天子小人害【合】也匪其彭明辧晳【合】也【兩合見前】厥孚交如信以發志【韻】也威如之吉易而無備【合】也大有上吉自天祐【合】也

此如詩彤弓中心喜之一朝右之一例是寘宥之合且亦可與上文害敗晢通作一韻

謙天道下濟而光明【韻】地道卑而上行【合】

謙謙君子卑以自牧【韻】也鳴謙貞吉中心得【合】也勞謙君子萬民服【合】也無不利防謙不違則【合】也利用侵伐徵不服【合】也鳴謙志未得【合】也可用行師徵邑國【合】也此屋沃角藥陌錫職宮聲本韻爲東冬江陽庚靑蒸七韻之入讀此則益知吳門顧氏作古音表錢唐毛氏作四聲表皆以七韻爲魚虞蕭肴豪尢之入其爲不通槪可見也

豫天地以順動故日月不過而四時不忒【韻】聖人以順動故刑罰淸而民服【合】

介於石【韻】不終日【合十七部入聲自合】

初六鳴豫志窮凶【韻】也不終日貞吉以中正【合】也盱豫有悔位不當【合】也由豫大有得志大行【合】也六五貞疾乘剛【合】也恆不死中未亡【合】也防豫在上何可長【合】也隨拘系【韻】之乃從維【合】之

官有渝從正吉【韻】也出門交有功不失【合】也

系小子勿兼與【韻】也系丈夫志舎下【合】也【韻見前】

隨有獲其義凶【韻】也有孚在道明功【合】也孚於嘉吉位正中【合】也拘系之上窮【合】也

蠱蠱元亨而天下治【韻】也利涉大川往有事【合】也乾父之蠱意承考【韻】也幹母之蠱得中道【合】也乾父之蠱終無咎【合】也

裕父之蠱往未得【韻】也乾父用譽承以徳【合】也不事王侯志可則【合】也

臨大亨以正天之道【韻】也至於八月有凶消不久【合】也【韻見前】

咸臨貞吉志行正【韻】也咸臨吉無不利未順命【合】也甘臨位不當【韻】也旣憂之咎不長【合】也知臨無咎位當【合】也

兩章可通作一韻然三聲旣分則又不必合耳凡韻例分合視此

虞翻荀爽諸易皆作當位則不合上章合下章矣此等互異與攺經不同然亦未知孰是

大君之宜吉行中之謂【韻】也惇臨之吉志在內【合】也觀觀天之神道而四時不忒【韻】聖人以神道設教而天下服【合】矣

觀國之光【韻】利用賔於王【合】

初六童觀小人道【韻】也闚觀女貞亦可醜【合】也觀我生進退未失道合也【韻見前】

觀國之光尙賔【韻】也觀我生觀民【合】也觀其生志未平【合】也【韻見前】

噬嗑動而明【韻】雷電合而章【合】柔得中而上行【合】屨校滅趾與噬膚滅鼻是兩合之押但爻詞鮮隔章合者故槪作驀韻然其韻則有是耳

噬臘肉【韻】遇毒【合】

噬幹胏【韻】得金矢【合】

屨校滅趾不行【韻】也噬膚滅鼻乘剛【合】也遇毒位不當【合】也利艱貞吉未光【合】也貞厲無咎得當【合】也何校滅耳聰不明【合】也

陸徳明釋文未光也作未光大也則此句無韻矣作僞之不能檢防類如此

賁天文【韻】也文明以止人文【合】也【本字合見前】

賁如皤【韻】如白馬翰【合】如

此皤字音盤董遇云皤薄官反是也今寒韻無此字當是宋眞宗朝所刪者然舊查叶韻凡元寒兩部多與歌部相葉如宛丘詩南方之原與市也婆娑葉陸士龍詩在谷之阿與龍躍淵蟠葉則必其韻又原可相通者故南海郡番禺如淳音潘禺史記六國表秦拔孟鄱司馬貞讀鄱爲盤皤與鄱番同在歌韻而皆與寒部有相通蹤迹況古凡寒何同音韓姓之後更爲何氐故吾謂叶韻字半屬讀音非偶然也又此皤字考鄭陸績本俱作燔以離火取義其斷屬寒韻字尢顯然耳

匪冦【韻】婚媾【合】

賁於丘園【韻】束帛戔戔【合】

舎車而徒義弗乘【韻】也賁其須與上興【合】也永貞之吉終莫之陵【合】也

六四當位疑【韻】也匪冦婚媾終無尢【合】也六五之吉有喜【合】也白賁無咎上得志【合】也

疑喜志爲三聲之合尢爲五部之合詩大東熊羆是裘百僚是試十月之交亦孔之痗我獨居憂皆是此五部徵聲一例

易韻卷二

欽定四庫全書

易韻卷三

翰林院檢討毛奇齡撰

剝剝剝也柔變剛【韻】也不利有攸往小人長【合】也順而止之觀象【合】也君子尙消息盈虛天行【合】也

君子得輿【韻】小人剝廬【合】

剝牀以足以滅下【韻】也剝牀以辧未有與【合】也剝之無咎失上下【合】也剝牀以膚切近災合也以宮人寵終無尢【合】也君子得輿民所載【合】也小人剝廬終不可用【合】也

亦五部徵聲之合惟用字是兩界之葉然故讀以字在紙部釋文之以義爲音者是也宋韻所刪字如此甚眾丰卦同此

復七日來復天行【韻】也利有攸往剛長【合】也

迷復凶【韻】有災眚【合】用行師終有大敗以其國君凶【合】至於十年不克徵【合】

不逺之復以修身【韻】也休復之吉以下仁【合】也

頻復之吉義無咎【韻】也中行獨復以從道【合】也惇復無悔中以自考【合】也迷復之凶反君道【合】也【韻見前】

無妄元亨利貞【韻】其匪正有眚【合】不利有攸往【合陽庚三聲合】

此亦驀韻且正字亦可合

剛中而應【韻】大亨以正【合】天之命【合】也

後文無妄之往何之矣與天命不佑行矣哉以哉之相合古文多有此但彖傳結句往不用韻故只以驀韻置之他仿此

無妄之災【韻】或系之牛【合】行人之得邑人之災【合】此徵部之合說已見前若吳門顧氏謂牛必讀疑徒見左傳殺老牛莫之敢屍淮南子見象牙乃知其大於牛見虎尾而知其大於貍遂偏執一說而不知左傳淮南正通字也

無妄之往得志【韻】也不耕獲未富【合】也行人得牛邑人災【合】也可貞無咎固有之【合】也無妄之藥不可試【合】也無妄之行窮之災【合】也【韻見前】

大畜剛健篤實光輝日新【韻】其徳剛上而尙賢【合】能止健大正【合】也不家食吉養賢【合】也利涉大川應乎天【合】也

此兩界有入之合與大哉乾元章同夫子慣用此韻王輔嗣好駁鄭學以康成剛健篤實作句光輝日新又句爲非是攺作剛健篤實光輝句日新其徳又句則新字失一韻矣況管公明虞仲翔輩亦皆如康成讀輔嗣故倔彊耳

有厲利己不犯災【韻】也輿說輹中無尢【合】也利有攸往上合志【合】也六四元吉有喜【合】也

六五之吉有慶【韻】也何天之衢道大行【合】也

頥頥貞吉【韻】觀頥自求口實【合】

此亦驀韻

頥貞吉【韻】養正則吉【合】也

觀頥觀其所養【韻】也自求口實觀其自養【合】也【此與上文皆本字協例見前】

舎爾靈龜【韻】觀我朶頥【合】

顚頥【韻】拂經於丘頥【合】

拂頤【韻】貞凶十年勿用【合】無攸利【合】

用是葉字讀以見前剝卦

顚頥吉【韻】虎視耽耽其欲逐逐【合】

拂經【韻】居貞【合】吉不可涉大川【合韻見前】

觀我朶頤亦不足貴【韻】也六二徵凶行失類【合】也十年勿用道大悖【合】也

顚頥之吉上施光【韻】也居貞之吉順以從上【合】也由頥厲吉大有慶【合】也

大過大過大者過【韻】也棟橈本末弱【合】也

此兩合例如董子士不遇賦不期祿矣庶無過矣一類余說見前

剛過而中【韻】巽而說行【合】利有攸往乃亨【合】

枯楊生稊【韻】老夫得其女妻【合】無不利【合】

枯楊生華【韻】老婦得其士夫【合】無咎無譽

華本作荂亦作讀敷然亦角部之合如此

借用白茅柔在下【韻】也老夫女妻過以相與【合】也棟橈之凶不可以有輔【合】也棟隆之吉不橈乎下【合】也枯楊生華何可久【韻】也老婦士夫亦可醜【合】也過涉之凶不可咎【合】也

此兩章統是角聲八部之合但後三韻共一部則分見亦得耳

坎習坎【韻】重險【合】也

水流而不盈【韻】行險而不失其信【合】

維心亨乃以剛中【韻】也行有尙往有功【合】也天險不可升【合】也地險山川丘陵【合】也

習坎【韻】入於坎窞【合】

來之坎坎【韻】險且枕【合】入於坎窞【合此與上皆寢感四部之合】樽酒【韻】簋貳用缶【合】納約自牖【合】終無咎【合】

朱子以樽酒簋三字作句則失韻矣若夫子象傳樽酒簋貳四字作句則自無礙以樽酒句簋貳又句句而不韻古文多有是耳

坎不盈【韻】祗旣平【合】

系用徽纆【韻】寘於叢棘【合】三歳不得【合】

習坎入坎失道凶【韻】也求小得未出中【合】也來之坎坎終無功【合】也

樽酒簋貳剛柔際【韻】也坎不盈中未大【合】也上六失道凶三歲【合】也

此寘泰隊徵部之合

大本在泰部其在過个部者通字也然易亦有之如丰卦大下相押類

離日月麗乎天百谷艸木麗乎土【韻】重明以麗乎正乃化成天下【合】

日昃之離【韻】不鼓缶而歌【合】則大耋之嗟【合】

徵部之合支歌其尢著者前已稍及之矣若離字則原有羅音史記五帝紀旁羅日月索隱曰按大戴禮作歷離離卽羅也方言羅謂之離離謂之羅亦讀音相近使然然謂離只羅字不在支韻則不可也凡字有本音有通音本音爲字通音爲韻此不可不辧耳

突如其來【韻】如焚如死【合】如棄【合】如

出涕沱【韻】若戚嗟【合】若

有嘉折首【韻】獲匪其醜【合】

履錯之敬以辟咎【韻】也黃離元吉得中道【合】也日昃之離何可久【合】也

突如其來如無所容【韻】也六五之吉離王公【合】也王用出徵以正邦【合】也

咸柔上而剛下【韻】二气感應以相與【合】止而說男下女【合】

天地感而萬物化生【韻】聖人感人心而天下和平【合】咸其股【韻】執其隨【合徵部三聲合】

憧憧往來【韻】朋從爾思【合】

咸其拇志在外【韻】也𨿽凶居吉順不害【合】也

咸其股亦不處【韻】也志在隨人所執下【合】也

貞吉悔亡未感害【韻】也憧憧往來未光大【合】也

咸其脢志末【韻】也咸其輔頰舌滕口說【合】也

實可統四節作兩合一例若爻詞咸其脢無悔驀韻耳

恆剛上而柔下【韻】雷風相與【合】

巽而動【韻】剛柔皆應【合】

恆亨無咎利貞久於其道【韻】也天地之道恆久而不已【合】也利有攸往終則有始【合】也

四時變化而能久成【韻】聖人久於其道而天下化成【合】浚恆之凶始求深【韻】也九二悔亡能久中【合】也不恆其徳無所容【合】也久非其位安得禽【合】也婦人貞吉從一而終【合】也夫子制義從婦凶【合】也振恆在上大無功【合】也

兩界例見屯卦

遁遁亨【韻】小利貞【合】

驀韻

遁亨遁而亨【韻】也剛當位而應與時行【合】也小利貞浸而長【合】也

執之用黃牛之革【韻】莫之勝說【合】

遁尾之厲不往何災【韻】也執用黃牛固志【合】也系遁之厲有疾憊【合】也畜臣妾吉不可大事【合】也君子好遁小人否【合】也嘉遁貞吉以正志【合】也肥遁無不利無所疑【合】也

大壯大壯大者壯【韻】也大壯利貞大者正【合】也

小人用壯【韻】君子用罔【合】

不能退【韻】不能遂【合】無攸利【合】

壯於趾其孚窮【韻】也九二貞吉以中【合】也小人用壯君子罔【合】也藩決不羸尙往【合】也喪羊於易位不當【合】也不能退不能遂不詳【合】也艱則吉咎不長【合】也

此宮聲五部三聲之合已稍稍見前說矣是節與詩桑中所押正同往見顧氏作詩本音一書於桑中詩百不能押緣不曉東與陽通且不曉三聲因以首四句唐鄕姜合【爰采唐矣沬之鄕矣云誰之思美孟姜矣】中二句中宮合【期我乎桑中要我乎上宮】而末句無合【送我乎淇之上矣】乃曰上可讀平當與章首桑鄕姜隔合已臲卼矣至次章攺爲采麥【爰采麥矣沬之北矣云誰之思美孟弋矣】則鄕姜盡亡末句上字益無所附卽欲求如前章之隔合而了不可得乃設一法曰又與前章首四句隔合前則本章隔合此則隔章隔合天下注經之可笑莫此爲甚至三章攺爲采葑【爰采葑矣沬之東矣云誰之思美孟庸矣】此則可與中二句中宮連作一韻然而末句之無附如故也乃又曰又與第一章

首四句隔合則是隔兩章合矣試問自三古至唐五代有如此押例否有引證否明明詩易離騷諸子百氏大通之韻且又千見萬見不止一見而堅執邪說妄繩聖經致錢唐毛氏晚年猶不曉三聲索予通韻本考驗而錢唐詩人至今猶曰東陽不通江陽不通東陽庚蒸總不通何舉世在酒國中一至是也

晉康侯用錫馬蕃庶【韻】晝日三接【合】

此兩合例也然庶原讀蹠釋文庶蹠也可驗要此是驀韻耳

明出地上順而麗乎大明【韻】柔進而上行【合】

失得【韻】勿卹【合】往吉【合】

晉其角【韻】維用伐邑【合】

晉如摧如獨行正【韻】也裕無咎未受命【合】也受玆介福以中正【合】也眾允之志上行【合】也鼫防貞厲位不當【合】也失得勿卹往有慶【合】也維用伐邑道未光【合】也明夷內文明而外柔順【韻】以防大難【合此二句自爲韻】文王以【韻此與下以字合】之利艱貞【韻】晦其明【合此二句自爲韻】也內難而能正其志箕子以【合此與上以字合】之

此隔合例也詩麟趾騶虞皆如此【麟之趾與振振公子自押麟之角與振振公族自押於嗟麟兮兩句兩麟字押騶虞例同】

明夷於飛垂其翼【韻】君子於行三日不食【合】

明夷於南狩【韻】得其大首【合】

獲明夷之心【韻】於出門庭【合兩界合見前】

不明晦【韻】初登於天后入於地【合紙賄之合】

君子於行義不食【韻】也六二之吉順以則【合】也南狩之志乃大得【合】也入於左腹獲心意【合】也箕子之貞明不可息【合】也初登於天照四國【合】也後入於地失則【合】也此兩合例前累見之矣若押入意字則六韜動莫大於不意謀莫大於不識韓非子而有知見也人且匿汝而無知見也人且意汝皆可比例

家人女正位乎內【韻】男正位乎外【合】男女正天地之大義【合】也家人有嚴君焉父母之謂【合】也

父父子子兄兄弟弟夫夫婦婦而家道正【韻】正家而天下定【合】矣

無攸遂【韻】在中饋【合】

家人嗃嗃【韻】婦子嘻嘻【合】

此徵部之合嗃音蒿莊子則陽篇猶有嗃也音許交反馬融長笛賦錚鐄謍嗃五臣注亦音呼交反可驗

閒有家志未變【韻】也六二之吉順以巽【合】也

家人嗃嗃未失【韻】也婦子嘻嘻失家節【合】也

富家大吉順在位【韻】也王假有家交相愛【合】也威如之吉反身之謂【合】也

暌其志不同行【韻】說而麗乎明【合】柔進而上行【合】得中而應乎剛【合】

天地暌而其事同【韻】也男女暌而其志通【合】也

萬物暌而其事類【韻】也暌之時用大【合】矣哉

喪馬勿逐【韻】自復【合】

見輿曳【韻】其牛掣【合】其人天且劓【合】

劓可讀臬然亦兩合如此

暌孤【韻】遇元夫【合】交孚【合】

暌孤【韻】見豕負塗【合】載鬼一車【合】先張之弧【合】後說之弧【合】

匪冦【韻】婚媾【合】往遇雨【合合例見前】

見惡人以辟咎【韻】也遇主於巷未失道【合】也

見輿曳位不當【韻】也無初有終遇剛【合】也交孚旡咎志行【合】也厥宗噬膚往有慶【合】也遇雨之吉羣疑亡【合】也蹇蹇難【韻】也險在前【合】也

蹇利西南往得中【韻】也不利東北其道窮【合】也利見大人往有功【合】也當位貞吉以正邦【合】也

往蹇【韻】來反【合】

往蹇【韻】來連【合】

往蹇來譽宜待【韻】也王臣蹇蹇終無尢【合】也往蹇來反內喜之【合】也【韻見前】

往蹇來連當位實【韻】也大蹇朋來以中節【合】也

往蹇來碩志在內【韻】也利見大人以從貴【合】也

解無所往【與下往字合】其來復【韻】吉有攸往【與上合】夙【合】吉

此詩何彼穠矣桑柔隔合舊法秦皇之罘山銘諸押皆仿此

利西南往得眾【韻】也其來復吉乃得中【合】也有攸往夙吉往有功【合】也

天地解而雷雨作【韻】雷雨作而百果艸木皆甲坼【合】剛柔之際義無咎【韻】也九二貞吉得中道【合】也負且乘亦可醜【合】也自我致戎又誰咎【合】也

觧而拇未當位【韻】也君子有解小人退【合】也公用射隼以解悖【合】也

損可貞利有攸往【韻】曷之用二簋可用享【合】

損下益上【韻】其道上行【合】

二簋應有時【韻】損剛益柔有時【合】

或益之十朋之龜韻弗克違【合】

已事遄往上合志【韻】也九二利貞中以爲志【合】也一人行三則疑【合】也損其疾亦可喜【合】也六五元吉自上祐【合】也弗損益之大得志合也

益損上益下民說無疆【韻】自上下下其道大光【合】利有攸往中正有慶【合】利涉大川木道乃行【合】益動而巽日進無疆【合】天施地生其益無方【合】凡益之道與時偕行【合】或益之十朋之龜【韻】弗克違【合】

告公從【韻】利用爲依遷國【合】

國爲入聲職部中字卽平聲蒸韻之四聲也若以四聲言之則從在冬部與蒸部之入自當相通但從來韻例通三聲不通四聲故凡有四聲之字偶然闌入則謂之四聲之葉前卷首與防泰二卦已言之詳矣如此葉則在詩常武以修我戎與惠此南國押老子其徳乃丰與修之於國押正是一例是必國原可讀公且又必古人文字中所習押字固非可漫然妄自葉者由此觀之則閩人陳第所謂古無葉音眞妄論也

勿問元吉【韻】有孚惠我徳【合】

此亦驀韻

莫益【韻】之或擊【合】之

元吉無咎下不厚事【韻】也或益之自外來【合】也益用凶事固有之【合】也告公從以益志【合】也有孚惠心勿問之【合】矣惠我徳大得志【合】也莫益之偏辭【合】也或擊之自外來【合】也

夬不利卽戎【韻】利有攸往【合韻見前】

揚於王庭柔乘五剛【韻】也孚號有厲其危乃光【合】也告自邑不利卽戎所尙乃窮【合】也利有攸往剛長乃終【合】也

君子夬夬【韻】獨行遇雨【合】若濡【合】

徵部三聲之合程子以若濡有慍爲句而移之君子夬夬之下則失韻矣

臀無膚【韻】其行次且【合】

牽羊【韻】悔亡【合】

不勝而往咎【韻】也有戎勿卹得中道【合】也君子夬夬終無咎【合】也

其行次且位不當【韻】也聞言不信聰不明【合】也中行無咎中未光【合】也無號之凶終不可長【合】也

姤姤遇也柔遇剛【韻】也勿用取女不可與長【合】也天地相遇品物咸章【合】也剛遇中正天下大行【合】也

臀無膚【韻】其行次且【合】

擊於金柅柔道牽【合】也無魚之凶逺民【合】也

九五含章中正【韻】也有隕自天志不舎命【合】也姤其角上窮吝【合】也

萃王假有廟致孝享【韻】也利見大人亨聚以正也用大牲吉利有攸往順天命【合】也

若號爲笑驀韻

賫咨【韻】涕洟【合】

乃亂乃萃其志亂【韻】也引吉無咎中未變【合】也往無咎上巽【合】也

大吉無咎位不當【韻】也萃有位志未光【合】也賫咨涕洟未安上【合】也

升元亨【韻】用見大人【合】

勿卹【韻】南徵吉【合】

用見大人勿卹有慶【韻】也南徵吉志行【合】也

防升【韻】利於不息之貞【合】

允升大吉上合志【韻】也九二之孚有喜【合】也升虛邑無所疑【合】也王用亨於岐山順事【合】也貞吉升階大得志【合】也防升在上消不富【合】也

困貞大人吉以剛中【韻】也有言不信尙口乃窮【合】也臀困於株木【韻】入於幽谷【合】三歳不覿【合】

困於酒食【韻】朱紱方來【合】利用享祀【合食音嗣】

困於石據於蒺藜【韻】入於其宮不見其妻【合】

來徐徐【韻】困於金車【合】

劓刖【韻】困於赤紱【合】乃徐有說【合】利用祭祀【合兩合見前】困於葛藟【韻】於臲卼【合】曰動悔【合】有悔【合卼五軌反古臲卼一讀藝委此與兩合有別】

入於幽谷幽不明【韻】也困於酒食中有慶【合】也據於蒺藜乘剛【合】也入於其宮不見其妻不祥【合】也

來徐徐志在下【韻】也𨿽不當位有與【合】也

劓刖志未得【韻】也乃徐有說以中直【合】也利用祭祀受福【合】也

困於葛藟未當【韻】也動悔有悔吉行【合】也

井井【韻】攺邑不攺井【合】無喪無得往來井井【合】汔至亦未繘井【合】羸其瓶【合】

井養而不窮【韻】也攺邑不攺井乃以剛中【合】也汔至亦未繘井未有功【合】也羸其瓶是以凶【合】也

井谷射鮒【韻】甕敝漏【合】

井渫不食【韻】爲我心惻【合】可用汲【合】王明並受其福【合】井甃【韻】無咎【合】

井冽【韻】寒泉食【合】

井収【韻】勿幕【合】有孚【合】

井泥不食下【韻】也舊井無禽時舎【合】也井谷射鮒無與【合】也

陸徳明本與下增一之字𨿽亦可押然何必爾爾

井渫不食行惻【韻】也求王明受福也

井甃無咎修井【韻】也寒泉之食中正【合】也元吉在上大成【合】也

革水火相息【韻】二女同居其志不相得【合】

已日乃孚【韻】革而信之【合】

革而當【韻】其悔乃亡【合】

天地革而四時成【韻】湯武革命順乎天而應乎人【合】革言三就有孚悔亾有孚攺命俱驀韻

君子豹變【韻】小人革面【合】

鞏用黃牛不可以有爲【韻】也已日革之行有嘉【合】也革言三就又何之【合】矣攺命之吉信志【合】也

此支歌三聲之合最易曉者爲嘉之合如詩鳬鷖爾殽旣嘉福祿來爲類其合志如九章之曰黃昏以爲期反旣有此他志類顧氏謂爲本讀訛不在支韻歷引爲之合歌韻者以爲據夫爲之合歌正支歌之通也爲可讀訛嘉亦可讀圭彼第曉一字之通而不曉全部然則之又何讀乎且何以又押志乎

大人虎變其文炳【韻】也君子豹變其文蔚【合】也小人革面順以從君【合】也

蔚音畏與尉同然又音慍與熅同考尉字在漢王莽傳威斗卽尉斗此音畏之驗也然在隋書李穆傳奉熨鬥於髙祖加火字則俗稱熅斗爲於郡反此音慍之驗也尉蔚諸字在去之未問與入之物三部俱有之而宋眞宗朝刪重疊韻則問之一部在所刪中矣故蔚與君爲文問之四聲相葉此與益之依遷國防之獨逺實一例而炳字以兩界之三聲與君字相通此夫子用韻之最神而最確者說文不曉韻攺易其文蔚爲其文斐古韻蕩然矣

易韻卷三

欽定四庫全書

易韻卷四

翰林院檢討毛奇齡撰

鼎鼎象【韻】也以木巽火亨餁【合】也

此宮商有入兩界之合與幹文言觀象訟象革象皆同

聖人亨以享上帝而大亨以養聖賢【韻】巽而耳目聰明【合】柔進而上行【合】得中而應乎剛【合】是以元亨【合合見前】大象本無韻此鼎命二字驀韻也

鼎顚趾【韻】利出否【合】得妾以其子【合】

鼎有實【韻】我仇有疾【合】不我能卽【合】

鼎耳革【韻】其行塞【合】雉膏不食【合】方雨【韻】虧悔【合此四字自押】終吉【與不食合】

隔合例見前

鼎折足【韻】覆公餗【合】其形渥【合】

鼎顚趾未悖【韻】也利出否以從貴【合】也

鼎有實愼所之【韻】也我仇有疾終無尢【合】也

鼎耳革失其義【韻】也覆公餗信如何【合】也【韻見前】

鼎黃耳中以爲實【韻】也玉鉉在上剛柔節【合】也

震震來虩虩【韻】笑言啞啞【合】

震來虩虩恐致福【韻】也笑言啞啞後有則【合】也

震驚百里驚逺而懼邇【韻】也出可以守宗廟社稷以爲祭主【合】也

初爻辭與彖同合見前

震來厲【韻】億防貝【合】

躋於九陵勿逐【韻】七日得【合】

震往來厲【韻】億無喪有事【合】

震索索【韻】視矍矍【合】

震不於其躬【韻】於其鄰【合】無咎婚媾有言【合】

初象傳辭與彖同合見前

震來厲乘剛【韻】也震蘇蘇位不當【合】也震遂泥未光【合】也震往來厲危行【合】也其事在中大無喪【合】也

震索索中未得【韻】也𨿽凶無咎畏鄰戒【合】也【兩合見前】艮艮其背不獲其身【韻】行其庭不見其人【合】

時止則止時行則行【韻】動靜不失其時其道光明【合】艮其止止其所【韻】也上下敵應不相與【合】也是以不獲其身行其庭不見其人無咎【合】也

艮其腓【韻】不拯其隨【合】其心不快【合韻見前】

艮其限【韻】列其夤【合】厲薰心【合】

兩界有入之合其在東冬江陽庚靑蒸七韻與侵覃鹽咸四韻通者則在屯卦己詳之矣此則眞文元寒刪先六韻與侵覃鹽咸四韻通合一例夤在眞韻限在諫韻正六韻三聲本押而心以侵韻並入之此如漢安世房中歌【我定歷數人告其心敕身齋戒施教申申】阮瑀怨詩【𨿽稱百齡壽孰能應此身猶獲膺凶討流落恆苦心】一例總是有入一界所押其不並押東冬七韻者古人押法如是耳

艮其輔【韻】言有序【合】

艮其趾未失正【韻】也不拯其隨未退聴【合】也艮其限危薰心【合】也艮其身止諸躬【合】也艮其輔以中正【合】也惇艮之吉以厚終【合】也

此東冬七韻兩界之合與前爻辭六韻兩界正復相對文王夫子其各出一韻如此誰謂聖人爲文非有意也首韻未失正明晉王所出易本作未失止是失韻矣若朱氏本義不曉東庚之通且不曉三聲妄謂以中正也正字羨文當以中字作韻而其後姚氏本竟攺作正中以就韻夫祗不識韻而至妄攺聖經韻學之不可不講如此

漸進得位往有功【韻】也進以正可以正邦【合】也其位剛得中【合】也止而巽動不窮【合】也

大象木俗驀韻

鴻漸於幹【韻】小子厲有言【合】

鴻漸於磐【韻】飲食衎衎【合】

鴻漸於陸【韻】夫徵不復【合】婦孕不育【合】凶利禦防【合】兩合見前此與詩桑柔作爲式谷徵以中垢呂氏春秋大匠不斲大庖不豆一例

鴻漸於陵【韻】婦三歳不孕【合】終莫之勝【合】

小子之厲義無咎【韻】也飲食衎衎不素飽【合】也夫徵不復離羣醜【合】也婦孕不育失其道【合】也利用禦防順相保【合】也

或得其桷順以巽【韻】也終莫之勝吉得所願【合】也其羽可用爲儀吉不可亂【合】也

歸妹歸妹天地之大義【韻】也歸妹人之終始【合】也說以動所歸妹【合】也

徵凶位不當【韻】也無攸利柔乘剛【合】也

大象妹敝驀韻

歸妹以娣【韻】跛能履【合】

歸妹以須【韻】反歸以娣【合】

支魚三聲前有之此如賈生弔屈文豈容夫吞舟之魚固將制於螻螘一例

歸妹愆期【韻】遲歸有時【合】

其君之袂不如其娣之袂良【韻】月幾朢【合】

女承筐無實【韻】士刲羊無血【合】

歸妹以娣以恆【韻】也跛能履吉相承【合】也利幽人之貞未變常【合】也歸妹以須未當【合】也愆期之志有待而行【合】也帝乙歸妹不如其娣之袂良【合】也其位在中以貴行【合】也上六無實承虛筐【合】也

丰丰大【韻】也明以動故丰王假之尙大【合】也勿憂宜日中宜照天下【合】也【韻見前】

日中則昃【韻】月盈則食【合】天地盈虛與時消息【合】而況於人【韻】乎況於鬼神【合】乎

丰其蔀【韻】日中見斗【合韻見前】

往得疑疾【韻】有孚發若【合】

丰其沛【韻】日中見沬【合音迷外反】

丰其蔀【韻】日中見斗【合】遇其夷主【合】

𨿽旬無咎過旬災【韻】也有孚發若信以發志【合】也丰其沛不可大事【合】也折其右肱終不可用【合】也

用字韻見前剝卦

丰其蔀位不當【韻】也日中見斗幽不明【合】也遇其夷主吉行【合】也六五之吉有慶【合】也丰其屋天際翔【合】也闚其戶闃其無人自藏【合】也

旅柔得中乎外而順乎剛【韻】止而麗乎明【合】

旅瑣瑣【韻】斯其所【合】

旅卽次【韻】懷其資【合】

旅於處【韻】得其資斧【合】我心不快【合】

徴部三聲見前此如七發穱麥服處躁中煩外一例

射雉一矢亾【韻】終以譽命【合】

韻例見前此祗陽庚三聲之合如東京賦人或不得其所若已納之於隍荷天下之重任匪怠遑以寜靜一例

鳥焚其巢【韻】旅人先笑後號咷【合】

旅瑣瑣志窮災【韻】也得童僕貞終無尢【合】也

旅焚其次亦已傷【韻】矣以旅與下其義喪【合】也

旅於處未得位【韻】也得其資斧心未快【合】也終以譽命上逮【合】也

以旅在上其義焚【韻】也喪牛於易終莫之聞【合】也巽重巽以申命【韻】剛巽乎中正而志行【合】柔皆順乎剛是以小亨【合】利有攸往利見大人【合】

巽在牀下【韻】喪其資斧【合】

進退志疑【韻】也利武人之貞志治【合】也

紛若之志得中【韻】也頻巽之吝志窮【合】也田獲三品有功【合】也九五之吉位正中【合】也巽在牀下上窮【合】也喪其資斧正乎凶【合】也

兌兌亨【韻】利貞【合驀韻】

剛中而柔外說以利貞【韻】是以順乎天而應乎人【合】說以先民民忘其勞【韻】說以犯難民忘其死【合】

此無入兩界三聲之合前言之屢矣第世人久不識韻凡遇此押卽以爲馬腫背耳此如詩賔筵載號載呶與屢舞僛僛押揚雄荊州牧箴世世以饒與金玉砥礪押一例徐仲山嘗曰得通韻兩界例可以讀諺向疑中流失船一壺千金爲無韻得有入兩界而知有之疑亾羊而補牢未爲遲也爲無韻得無入兩界而又知有之正謂是也

和兌之吉行未疑【韻】也孚兌之吉信志【合】也

來兌之凶位不當【韻】也九四之喜有慶【合】也孚於剝位正當【合】也上六引兌未光【合】也

渙剛來而不窮【韻】柔得位乎外而上同【合】王假有廟王乃在中【合】也利涉大川乘木有功【合】也

此但以字音相同者連押卽後世聲類之所始故首句渙亨不入韻以是也

渙有丘【韻】匪夷所思【合韻見前】

渙汗其大號【韻】渙王居【合】

角部三聲之合說見前

渙其血【韻】去逖出【合】

血去義連然夫子之讀如此

初六之吉順【韻】也渙奔其機得願【合】也

渙其躬志在外【韻】也渙其羣光大【合】也王居無咎正位【合】也渙其血逺害【合】也

節節亨【韻】苦節不可貞【合】

節亨剛柔分而剛得中【韻】苦節不可貞其道窮【合】也說以行險當位以節中正以通【合】

天地節而四時成【韻】節以制度不傷財不害民【合】不節若【韻】則嗟若【合】

不出戶庭知通塞【韻】也不出門庭凶失時極【合】也不節之嗟又誰咎【韻】也安節之亨承上道【合】也

甘節之吉居位中【韻】也苦節貞凶其道窮【合】也

中孚柔在內而剛得中【韻】說而巽孚乃化邦【合】也豚魚吉信及豚魚【韻】也利涉大川乘木舟虛【合】也中孚以利貞【韻】乃應乎天【合】也

鳴鶴在陰其子和【韻】之我有好爵吾與爾靡【合】之此支歌合之最易曉者楊升庵不識韻欲讀靡爲磨以就韻其可笑如此

或鼓或罷【韻】或泣或歌【合】

罷讀平讀去俱合平則支歌之通去則歌麻之三聲也

月幾朢【韻】馬匹亡【合】

初九虞吉志未變【韻】也其子和之中必願【合】也

或鼓或罷位不當【韻】也馬匹亾絕類上【合】也有孚攣如位正當【合】也翰音登於天何可長【合】也

小過小過小者過而亨【韻】也過以利貞與時行【合】也柔得中是以小事吉【韻】也剛失位而不中是以不可大事【合】也【兩合見前】

過其祖【韻】遇其妣【合】

不及其君【韻】遇其臣【合】

弗過防【韻】之從或戕【合】之

弗過遇【韻】之往厲必戒【合】

通合見前此與陸機陸丞相誄匪寜匪處滂沱淮海一例

公弋【韻】取彼在穴【合】

弗遇過【韻】之飛鳥離【合】之

此不過支歌之通耳顧氏謂離當入歌部不當入支部彼亦知文王時無切韻部耶

飛鳥以凶不可如何【韻】也不及其君臣不可過【合】也從或戕之凶如何【合】也

弗過遇之位不當【韻】也往厲必戒終不可長【合】也密雲不雨已上【合】也弗遇過之已亢【合】也

郭京舉正謂已上上字是止字之誤引王弼注爲證不知己失韻矣作僞之漏敗如此

旣濟旣濟亨小者亨【韻】也利貞剛柔正而位當【合】也初吉柔得中【合】也終止則亂其道窮【合】也

李鼎祚易觧位當作當位則與亨中前後韻俱不合矣

婦喪其茀【韻】勿逐【合】七日得【合】

曵其輪義無咎【韻】也七日得以中道【合】也三年克之憊【韻】也終日戒有所疑【合】也東鄰殺牛不如西鄰之時【合】也實受其福吉大來【合】也濡其首厲何可久【合】也【韻見前】未濟小狐汔濟【韻】濡其尾【合】無攸利【合】

未濟亨柔得中【韻】也小狐汔濟未出中【合】也濡其尾無攸利不續終【合】也𨿽不當位剛柔應【合】也

有孚於飲酒【韻】無咎【合】濡其首【合】有孚失是【合】

角部通合見前此如詩甫田饁彼南畝田畯至喜一例

濡其尾亦不知極【韻】也九二貞吉中以行正【合】也極是職部字爲宮聲蒸韻之入聲以四聲葉例與正字合此與楚詞大招寒凝凝只盈北極只一例說見益卦

未濟徵凶位不當【韻】也貞吉悔亾志行【合】也

君子之光其暉吉【韻】也飲酒濡首亦不知節【合】也系辭上傳鼓之以雷霆潤之以風雨【韻】日月運行一寒一暑【合】乾道成男坤道成女【合】

幹以易知坤以簡能【韻】易則易知簡則易從【合】易知則有親易從則有功【合】

有親則可久有功則可大【韻】可久則賢人之徳可大則賢人之業【合兩合韻例見前】

夫幹其靜也專其動也直【韻與下辟合】是以大生【韻與下生合】焉夫坤其靜也翕其動也辟【合】是以廣生【合】焉【韻例與明夷彖同】成性存存【韻】道義之門【合】

或出或處【韻】或黙或語【合】

二人同心【韻】其利斷金【合】

同心之言【韻】其臭如蘭【合】

君不密則失臣【韻】臣不密則失身【合】幾事不密則害成【合】

負也者小人之事【韻】也乘也者君子之器【合】也

小人而乘君子之器盜思奪【韻】之矣上慢下暴盜思伐【合】之矣

天一地二【韻】天三地四【合】天五地六【合】天七地八【合】天九地十【合】

以去入分押則二四一合六八十一合然以兩合例推之則二四爲支去無入聲者與入聲十七部相押正其例也往讀天臺小止觀偈【欲是汝初軍憂愁爲第二餞渴第三軍歡愛爲第四睡眠第五軍怖畏爲第六疑悔第七軍瞠恚爲第八利養虛稱九自髙慢人十】初以爲無韻及得兩合例始知與禰衡顏子碑【知微知彰聞一覺十用捨行藏與聖合契】十契之合正復相同然不意夫子用韻已先啟其例如是也又左思吳都賦姜彚非一海苔之類一與類押亦兩合一例古人凡數目所在多著隱韻則非偶然驀及抑可知耳

惟深也故能通天下之志【韻】惟幾也故能成天下之務【合】惟神也故不疾而速不行而至【合】

天之所助者順【韻】也人之所助者信【合】也履信思乎順又以尙賢【合】也【韻見前】

系辭下傳八卦成列象在其中【韻】矣因而重之爻在其中【合】矣剛柔相推變在其中【合】矣系辭焉而命之動在其中【合】矣【韻見前】

斲木爲耜揉木爲耒【韻】耒耨之利以教天下【合】

日中爲市【韻】致天下之民聚天下之貨【合】交易而退各得其所【合】

通其變【韻】使民不倦【合】

神而化【韻】之使民宜【合】之

此只支麻之合爲徵聲本部中字如易林【陰陽變各得其】太【革而化之與時宜之】所見非一而顧氏必謂宜從多當讀多化加言卽爲訛宜與化皆當攺入歌部作一韻押則只不識韻而展轉彊觧豈有當乎

服牛乘馬【韻】引重致逺以利天下【合】

重門擊柝【韻】以待暴客【合】

斲木爲杵【韻】掘地爲臼【合】杵臼之利【韻】萬民以濟【合】分之則杵臼一合利濟又一合故利字亦著韻與前後利字不同

木爲弧【韻】剡木爲矢【合】弧矢之利以威天下【合】上古穴居而野處【韻】後世聖人易之以宮室上棟下宇【合】以待風雨【合】

葬之中野【韻】不封不樹【合】喪期無數【合】

上古結繩而治【韻】後世聖人易之以書契【合】百官以治萬民以察【合韻例見前】

是故易者象【韻】也象也者像【合】也

天下同歸而殊塗【韻】一致而百慮【合】

日往則月來【韻】月往則日來【合】日月相推而明生【韻與下成生合】焉寒往則暑來【韻】暑往則寒來【合】寒暑相推而成【合】焉往者屈【韻】也來者信【合】也屈信相感而利生【合】焉二來字自合屈信自合生成生自合夫子彖中多此押法屈爲文韻之入與信在眞韻正四聲葉例說見前

尺蠖之屈【韻與蟄合】以求信【韻與身合】也龍蛇之蟄【合】以存身【合】也【隔合見前】

動而不括【韻】是以出而有獲【合】

善不積不足以成名【韻】惡不積不足以滅身【合】

小人以小善爲無益而弗爲【韻】也以小惡爲無傷而弗去【合】也

君子知微知彰【韻】知柔知剛【合】萬夫之望【合】

天地絪緼【韻】萬物化醇【合】男女媾精【合】萬物化生【合】四句綂押爲兩界之合若絪緼自合精生自合則一商聲一宮聲皆本部中字

其防逺其辭文【韻】其言曲而中其事肆而隱【合】

井徳之地也巽徳之制也系驀韻

易之爲書也不可逺【韻】爲道也屢遷【合】

變動不居【韻】周流六虛【合】

其出入以度【韻】外內使知懼【合】又明於憂患與故【合】無有師保如臨父母【合】

初率其辭而揆其方【韻】旣有典常【合】苟非其人道不虛行【合】

原始要終以爲質【韻】也六爻相雜惟其時物【合】也二多譽【韻】四多懼【合】

三多凶【韻】五多功【合】

危者使平【韻】易者使傾【合】

其道甚大【韻】百物不廢【合】懼以終始【合】其要無咎【合】天地設位聖人成能【韻】人謀鬼謀百姓與能【合】

變動以利言吉凶以情遷驀韻

是故愛惡相攻而吉凶生【韻】逺近相取而悔吝生【合】情僞相感而利害生【合】

說卦傳是以立天之道曰陰與陽【韻】立地之道曰柔與剛【合】

分陰分陽【韻】疊用柔剛【合】故易六位而成章【合】

雜卦傳乾剛坤柔【韻】比樂師憂合臨觀之義或與或求【合】

屯見而不失其居【韻】防雜而著【合】

震起【韻】也艮止【合】也損益盛衰之始【合】也大畜時【合】也無妄災【合】也萃聚而升不來【合】也謙輕而豫怠【合】也噬嗑食【韻】也賁無色【合】也兌見而巽伏【合】也隨無故也蠱則飭【合】也

晉晝【韻】也明夷誅【合】也井通而困相遇【合】也咸速也恆久【合】也

隨無故也若故字作韻則爲兩合一例第咸速則斷非韻耳

渙離【韻】也節止【合】也

觧緩【韻】也蹇難【合】也

暌外【韻】也家人內【合】也否泰反其類【合】也大壯則止遁則退【合】也

大有眾也同人親【韻】也革去故也鼎取新【合】也小過過也中孚信【合】也

丰多故親寡旅【韻】也離上而坎下【合】也小畜寡也履不處【合】也

故寡是驀韻

需不進【韻】也訟不親【合】也大過顚【合】也

垢遇也柔遇剛【韻】也漸女歸待男行【合】也頥養正【合】也旣濟定【合】也歸妹女之終【合】也未濟男之窮【合】也夬決也剛決柔【韻】也君子道長小人道憂【合】也

雜卦俱以反對成文自大過顚也以下錯雜不對然故自有韻若攺正其文則大過顚也頥養正【韻】也漸女歸待男行也歸妹女之終【合】也旣濟定也未濟男之窮【合】也姤遇也柔遇剛也夬決也剛決柔【韻】也君子道長小人道憂【合】也自大過至男之窮爲一合姤遇至小人道憂爲一合說見予仲氏易雜卦傳下

易韻卷四

