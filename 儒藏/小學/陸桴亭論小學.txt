陸桴亭論小學

﹝明淸﹞陸世儀撰

古者八歲入小學﹐十五入大學﹐此自是正理。然古者人心質朴﹐風俗淳厚﹐孩提至七八歲時﹐知識尙未開。今則人心風俗遠不如古﹐人家子弟﹐至五六歲已多知誘物化矣。又二年而始入小學﹐卽使父教師嚴﹐已費一番手腳﹐況父兄之教﹐又未必盡如古法乎﹖故愚謂今之教子弟入小學者﹐決當自五六歲始。

小學之書﹐文公所集備矣。然予以爲﹐古人之意﹐小學之設是教人由之﹔大學之道﹐乃使人知之。今文公所集﹐多窮理之事﹐近於大學。又所集之語﹐多出四書五經﹐讀者以爲重復。且類引多古禮﹐不諧今俗﹔開卷多難字﹐不便童子。此小學所以多廢也。愚意小兒五六歲時﹐語音未朗﹐未能便讀長句。竊欲仿明道之意﹐采擇《禮經》中《曲禮》《幼儀》﹐參以近禮﹐斟酌古今﹐擇其可通行者編成一書。或三字﹐或五字﹐節爲韻語﹐務令易曉﹐名曰《節韻幼儀》﹐俾之卽讀卽教。如「頭容直」﹐卽教之端正頭項。「手容恭」﹐卽教之整齊手足。合下便教他知行並進﹐似於造就人材之法﹐更爲容易。

禮樂不可斯須去身。古人教人﹐自幼便教他禮樂﹐所以徳性气質易於成就。今人自讀書外一無所事﹐不知禮樂爲何物﹐身子從幼便驕惰壞了。愚意自《節韻幼儀》外﹐更欲參酌古今之制﹐輯冠﹑婚﹑祭及鄕飲﹑鄕射諸禮爲禮書。文廟樂舞及宴飲﹑升歌諸儀爲樂書。俾童子十數歲時仍讀四書﹐兼習書數。暇日﹐則序一處﹐教升歌﹑習禮﹐如古人舞勺﹑舞象之類﹐務使之鬱鬱彬彬。則涵養气質﹐薰陶徳性﹐或可不勞而致。

凡人有記性﹑有悟性。自十五以前﹐物欲未染﹑知識未開﹐多記性。十五後﹐知識旣開﹑物欲漸染﹐則多悟性﹐少記性。故凡所當讀書﹐皆當自十五前使之熟讀。不但四書五經﹐卽如天文﹑地理﹑史學﹑算學之類﹐皆有歌訣﹐皆須熟讀。若年稍長﹐不惟不肯讀﹐且不能讀矣﹗今人村塾中開蒙﹐多教子弟念詩句﹐直是無謂。

凡子弟學寫仿書﹐不獨教他字好﹐卽可兼識字及記誦之功。

四明程端禮有《家塾分年讀書法》。教童子讀四書五經﹐先令讀正文旣畢﹐然後卻讀注﹐亦可。蓋子弟讀書﹐大約十歲前有記性﹐以後漸否。若令先讀正文﹐𨿽子弟至愚﹐未有不於十歲前完過者。此亦讀書之一法。文公有言﹕古有小學﹐今無小學﹐須以「敬」字補之。此但可爲年長學道者言﹐若童子﹐定須教以前法。

古人設社學法最好。欲教童子歌詩習禮﹐發其志意﹐肅其威儀。蓋恐蒙師惟督句讀﹐則學者苦於簡束而無鼓舞入道之樂也。然歌詩近於鼓舞﹐習禮便有簡束的意在。古人十三學樂﹑誦詩﹐二十而冠﹐始學禮。蓋人當少年時﹐𨿽有童心﹐然父兄在前﹐終有畏憚﹐故法不妨與之以寬。寬者﹐所以誘其入道也。年力旣壯﹐則智計漸生﹐此時純用誘掖﹐則將有放蕩不制之患﹐故法又當與之以嚴。嚴者﹐所以禁其或放也。二者因其年力各有妙用。故古時成就人多。今之社學﹐止以句讀簡束童子﹐固失鼓舞之意矣﹗若誤認古人純用鼓舞﹐又豈成就之法乎﹖立教者當知所以善其施矣。

近日人才之壞﹐皆由子弟早習時文。蓋古人之法﹐四十始仕。卽國初童子試﹐亦必俟二十後方許進學。進學者﹐必試經論。養之者深﹐故其出之者大也。近日人務捷得﹐聰明者讀摘段數葉﹐便可拾靑紫﹐胸中何嘗一毫道理知覺。乃欲責其致君澤民﹖﹗故欲人才之端﹐必先令子弟讀書務實。

昔人之患在朴﹐今人之患在文。文翁治蜀﹐教之以文。今日之勢﹐正與文翁相反﹐使民能反一分朴﹐則世界受一分惠。而反朴之道﹐當自教童子始。有心世道者﹐愼毋於時文更揚其波哉﹗

教小兒﹐不但是出就外傅謂之教﹐凡家庭之教最急。每見人家養子﹐當其知識乍開時﹐卽戲教以打人﹑罵人及玩以聲色玩好之具。此等气習﹐沁入心腑﹐人才何緣得成就﹖

家庭之教﹐又必原於朝廷之教。朝廷之教以道徳﹐則家庭之教亦以道徳﹔朝廷之教以名利﹐則家庭之教亦以名利。嘗有友人問建文時何多忠義﹐予曰「此父兄之教嚴耳。」友人問﹕「何以知之﹖」曰「以朝廷之教知之。」蓋當時朝廷重名節﹑勵淸修﹐其教甚嚴。苟子弟居官不肖﹐則累及父母﹑累及宗族。故孩提之時倘或不肖﹐則父兄必變色而訓之。語曰「少成若天性﹐習慣如自然。」積累旣深﹐所以居官之時﹐𨿽九死而靡悔也。

灑掃﹑應對﹑進退﹐此眞弟子事。自世俗習於侈靡﹐一切以僕隸當之﹐此理不講久矣。然應對﹑進退﹐貧士家猶或有之﹐至於灑掃﹐則貧士家亦絕無之矣。偶過友人姚文初家﹐見其門庭蕭然﹐一切灑掃﹑應對﹑進退﹐皆令次公執役﹐猶有古風。文初﹐現聞先生後也﹐其髙風如此﹐爲貧士者﹐可以愧矣﹗

或問「六藝」﹐童子十五以內﹐恐未必能習﹖曰﹕玩禮﹑樂﹑射﹑禦﹑書﹑數之文﹐「文」字則與「義」字有別。「文」是習其事﹐「義」是詳其理。禮﹑樂𨿽精微﹐然《禮記》云「十三學樂誦詩。」又曰「十三舞勺﹐成童舞象。」則知由粗及精﹐自有因年而進之法。射﹑禦𨿽非童子事﹐然北人與南人不同。曹丕《典論﹖論文》自言八歲卽學騎射﹐是射﹑禦亦非難事也。至於書﹑數﹐尢易爲力。

古者八歲入小學﹐周官保氏掌養國子﹐教之六書。漢興﹐蕭何艸律令﹐太史試學童﹐能諷九千字以上﹐乃得爲史。又以六體試之﹐課最者﹐以爲尙書禦史史書令史。六體者﹐古文﹑奇字﹑篆書﹑隸書﹑繆篆﹑虫書﹐皆所以通知古今文字﹐摹印章﹑書幡信也。則知古人皆以字學爲小學﹐故人皆識字。今俗崇尙制科﹐人務捷得﹐至貴爲公卿﹐而目不識古文奇字﹐且並音劃亦多訛謬者﹐少此一段工夫也。

人少小時﹐未有不好歌舞者﹐蓋天籟之發﹑天機之動。歌舞﹐卽禮樂之漸也。聖人因其歌舞﹐教以禮樂﹐所謂因其勢而利導之。今人教子﹐寬者或流於放蕩﹐嚴者並遏其天機﹐皆不識聖人禮樂之意。欲蒙養之端﹐難矣。

朱子蒙卦注曰「去其外誘﹐全其眞純」八字最妙。童子時﹐惟外誘最壞事﹐如樗蒲博弈及看搬演故事之類﹐極易使人流蕩志反。善教子者只是形格勢禁﹐不使得親外誘。《樂記》所謂「姦聲亂色不畱聰明﹐淫樂匿禮不接心術」是也。然其尢要在端本淸源﹐使父兄不爲非禮之戲﹐則子弟自無從得接耳目。

