釋名﹝漢﹞劉熙撰

敍卷一釋天第一

釋地第二

釋山第三

釋水第四釋丘第五

釋道第六

釋州國第七

釋形體第八卷

二釋姿容第九

釋長幼第十

釋親屬第十一

釋言語第十二釋飲食第十三

釋彩帛第十四

釋首飾第十五

卷三釋衣服第十六

釋宮室第十七

釋牀帳第十八

釋書契第十九釋典藝第二十

卷四釋用器第二十一

釋樂器第二十二

釋兵第二十三

釋車第二十四釋船第二十五

釋疾病第二十六

釋喪制第二十七

釋名敍

熙以爲自古造化制器立象有物以來迄於近代或典禮所制或出自民庶名號雅俗各方名殊聖人於時就而弗攺以成其器著於旣往哲夫巧士以爲之名故興於其用而不易其舊所以崇易簡省事功也夫名之於實各有義類百姓日稱而不知其所以之意故撰天地陰陽四時邦國都鄙車服喪紀下及民庶應用之器論敍指歸謂之釋名凡二十七篇至於事類未能究備凡所不載亦欲智者以類求之博物君子其答難解惑王父幼孫朝夕侍問以塞可謂之士聊可省諸劉熙成撰

釋名卷一

釋天第一

天豫司兗冀以舌腹言之天顯也在上髙顯也靑徐以舌頭言之天垣也垣然髙而遠也春曰蒼天陽气始發色蒼蒼也夏曰昊天其气布散皓皓也秋曰旻天旻閔也物就枯落可閔傷也冬曰上天其气上騰與地絕也故月令曰天气上騰地气下降易謂之幹幹也行不息也又謂之元元懸也如懸物在上也

日實也光明盛實也

月缺也滿則缺也

光晃也晃晃然也亦言廣也所照廣遠也

景境也明所照處有境限也

晷規也如規畫也

曜耀也光明照耀也

星散也列位布散也

宿宿也星各止宿其處也

气餼也餼然有聲而無形也

風兗豫司橫口合唇言之風汜也其气博汜而動物也靑徐言風踧口開唇推气言之風放也气放散也

陰蔭也气在內奧蔭也

陽揚也气在外發揚也

寒捍也捍挌也

暑煮也熱如煮物也

熱爇也如火所燒爇也

雨羽也如鳥羽動則散也

春蠢也動而生也

夏假也寬假萬物使生長也

秋緧也緧迫品物使時成也

冬終也物終成也

四時四方各一時時期也物之生死各應節期而止也

年進也進而前也

歲越也越故限也唐虞曰載載生物也殷曰祀祀巳也新气升故气巳也

五行者五气也於其方各施行也

金禁也其气剛嚴能禁制也

木冒也華葉自覆冒也

水準也準平物也

火化也消化物也亦言毀也物入中皆毀壞也

土吐也能吐生萬物也

子孳也陽气始萌孳生於下也於易爲坎坎險也

醜紐也寒气自屈紐也於易爲艮艮限也時未可聽物生限止之也

卯冒也載冒土而出也於易爲震二月之時雷始震也

辰伸也物皆伸舒而出也

巳巳也陽气畢布巳也於易爲巽巽散也物皆生布散也

午仵也陰气從下上與陽相仵逆也於易爲離離麗也物皆附麗陽气以茂也

未昧也日中則昃向幽昧也

申身也物皆成其身體各申束之使備成也

西秀也秀者物皆成也於易爲兌兌悅也物得備足皆喜悅也

戌卹也物當收斂矜卹之也亦言脫也落也

亥核也收藏百物核取其好惡眞僞也亦言物成皆堅核也

甲孚也萬物解孚甲而生也

乙軋也自抽軋而出也

丙炳也物生炳然皆著見也

丁壯也物體皆丁壯也

戊茂也物皆茂盛也

巳紀也皆有定形可紀識也

庚猶更也庚堅彊貌也

辛新也物初新者皆收成也

壬妊也陰陽交物懷妊也至子而萌也

癸揆也揆度而生乃出之也

霜喪也其气慘毒物皆喪也

露慮也覆慮物也

雪綏也水下遇寒气而凝綏綏然也

霰星也水雪相搏如星而散也

霂小雨也言裁歷沾漬如人沐頭惟及其上枝而根不濡也

云猶云云眾盛意也又言運也運行也

雷硍也如轉物有所硍雷之聲也

電殄也乍見則殄滅也

震戰也所擊輒破若攻戰也又曰辟歷辟折也所歷皆破折也

雹炮也其所中物皆摧折如人所盛咆也

虹攻也純陽攻陰气也又曰蝃蝀其見每於日在西而見於東啜飲東方之水气也見於西方曰升朝日始升而出見也又曰美人陰陽不和婚姻錯亂淫風流行男美於女女美於男�相奔隨之時則此气盛故以盛時名之也

霓嚙也其體斷絕見於非時此災气也傷害於物如有所食嚙也

暈捲也气在外捲結之也日月俱然

陰而風曰曀曀翳也言掩翳日光使不明也

風而雨土日霾霾晦也言如物塵晦之色也

珥气在日兩旁之名也珥耳也言似人耳之在面旁也

日月虧曰食稍稍侵虧如虫食艸木葉也

晦灰也火死爲灰月光盡似之也

朔蘇也月死復蘇生也

弦月半之名也其形一旁曲一旁直若張弓施弦也望月滿之名也月大十六日小十五日日在東月在西遙相望也

昏損也陽精損滅也

晨伸也旦而日光復伸見也

祲侵也赤黑之气相侵也

氛粉也潤气著艸木因寒凍凝色白若粉之形也

彗星光稍似彗也

孛蒲沒切星星旁气孛孛然也

筆星星气有一枝末銳似筆也

流星星轉行如流水也

枉矢齊魯謂光景爲枉矢言其光行若射矢之所至也亦言其气枉暴有所災害也

厲疾气也中人如磨厲傷物也

疫役也言有鬼行疫也

�截也气傷人如有斷截也

災也火所燒滅之餘曰言其於物如是也

害割也如割削物也

異者異於常也

靑痟也如病者痟瘦也

慝態也有姦態也

妖夭也夭害物也

孽孽也過之如物見髡孽也

釋地第二

地者底也其體底下載萬物也亦言諦也五土所生莫不信諦也易謂之坤坤順也上順幹也

土吐也吐生萬物也

巳耕者曰田田塡也五稼塡滿其中也

壤瀼也肥濡意也

廣平曰原原元也如元气廣大也

髙平曰陸陸漉也水流漉而去也

下平曰衍言漫衍也

下濕曰隰隰蟄也蟄濕意也

下而有水曰澤言潤澤也

地不生物曰鹵鹵鑪也如鑪火處也

徐州貢土五色有靑黃赤白黑也

土靑曰黎似黎艸色也

土黃而細密曰埴埴膩也黏如脂之膩也

土赤曰鼠肝似鼠肝色也

土白曰漂漂輕飛散也

土黑曰盧盧然解散也

釋山第三

山產也產生物也土山曰阜阜厚也言髙厚也大阜曰陵陵隆也體髙隆也

山頂曰冢冢腫也言腫起也山旁曰陂言陂也

山脊曰岡岡亢也在上之言也

山旁隴間曰湧湧猶桶桶挾而長也

山大而髙曰嵩嵩竦也亦髙稱也

山小髙曰岑岑嶄也嶄然也

土銳而長曰嶠形作橋也

小山別大山曰�音彥�甑也甑一孔者�形孤出處似之也

山多小石曰磝磝堯也每石堯堯獨處而出見也

山多大石曰礐礐學也大石之形學學然也

山有艸木曰岵岵怙也人所怙取以爲事用也

山無艸木曰屺屺圯也無所出生也

山上有水曰垺垺脫也脫而下流也

石載土曰岨岨臚然也土載石曰崔嵬因形名之也

山東曰朝陽山西曰夕陽隨日所照而名之也

山下根之受霤處曰圳圳吮也吮得山之肥潤也

山中藂木曰林林森也森森然也

山足曰麓麓陸也言水流順陸燥也

山體曰石石格也堅捍格也

小石曰礫礫料也小石相枝柱其間料料然出內气也

釋水第四

天下大水四謂之四瀆江河淮濟是也

瀆獨也各獨出其所而入海也

江公也小水流入其中公共也

淮圍也圍繞揚州北界東至海也

河下也隨地下處而通流也

濟濟也源出河北濟河而南也

川穿也穿地而流也

山夾水曰澗澗間也言在兩山之間也

水正出曰濫泉濫銜也如人口有所銜口闓則見也

懸出曰沃泉水從上下有所灌沃也

側出曰汍泉汍軌也流狹而長如車軌也

所出同所歸異曰淝泉本同出時所浸潤少所歸各枝散而多似淝者也

水從河出曰雍沛言在河岸限內時見雍出則沛然也

水上出曰湧泉瀆泉並是也

水泆出所爲澤曰掌水停處如手掌中也今兗州人謂澤曰掌也

水決復入爲汜汜巳也如出有所爲畢巳而還入也

風吹水波成文曰瀾瀾連也波體泛流相及連也

水小波曰淪淪倫也小文相次有倫理也

水直波曰涇涇徑也言如道徑也

水艸交曰湄湄眉也臨水如眉臨目也水經川歸之處也

海晦也主承穢濁其水黑如晦也

水注谷曰溝田間之水亦曰溝溝構也從橫相交構也

注溝曰澮澮會也小溝之所聚會也

水中可居者曰洲洲聚也人及鳥物所聚息之處也

小洲曰渚渚遮也體髙能遮水使從旁回也

小渚曰沚沚止也小可以止息其上也

小沚曰泜泜遲也能渴水使流遲也

人所爲之曰潏潏術也堰使水郁術也魚梁水碓之謂也

海中可居者曰島島到也人所奔到也亦言鳥也物所赴如鳥之下也

釋丘第五

丘一成曰頓丘一頓而成無上下大小之殺也

再成曰陶丘於髙山上一重作之如陶竈然也

三成曰昆侖丘如昆侖之髙而積重也

前髙曰髦丘如馬舉頭垂髦也

中央下曰宛丘有丘宛宛如偃器也涇上有一泉水亦是也

偏髙曰阿丘阿荷也如人擔荷物一邊偏髙也

畝丘丘體滿一畝之地也

圜丘方丘就其方圜名之也

銳上曰融丘融明也明陽也凡上銳皆髙而近陽者也如乘曰乘丘四馬曰乘一基在後似車四列在前似駕馬車之形也

如陼之與反者曰陼丘形似水中之髙地隆髙而廣也

水潦所止曰泥丘其止污水流不去成泥也

澤中有丘曰都丘言虫鳥往所都聚也

當途曰梧丘梧忤也與人相當忤也

道出其右曰畫丘人尙右凡有指畫皆用右也

道出其前曰載丘在前故載也

道出其後曰昌丘

水出其前曰址丘址基趾也言所出然

水出其後曰阻丘此水以爲險也

水出其右曰沚丘沚止也西方義气有所制止也

水出其左曰營丘

丘髙曰陽丘體髙近陽也

宗丘邑中所宗也

釋道第六

道一達曰道路道蹈也

路露也人所踐蹈而露見也

二達曰岐旁物兩爲岐在邊曰旁此道並通出似之也

三達曰劇旁古者列樹以表道道有夾溝以通水潦恆見修治此道旁轉多用功稍劇也

四達曰衢齊魯謂四齒杷爲欋欋杷地則有四處此道似之也

五達曰康康昌也昌盛也車步並列並用之言充盛也

六達曰莊莊裝也其上使髙也

七達曰劇驂驂馬有四耳今此道有七比於劇也

八達曰崇期崇充也道多所通人充滿其上如共期也

九達曰逵齊魯謂道多爲逵卽此形然也

城下道曰��翺也都邑之內翔翔祖駕之處也

步所用道曰蹊蹊系也射疾則用之故還系於正道也

徑經也人所經由也

鹿兔之道曰亢行不由正亢陌山谷艸野而過也

塗度也人所由得通度也

釋州國第七

靑州在東取物生而靑也州注也郡國所注仰也

徐州徐舒也土气舒緩也

揚州州界多水水波揚也

荊州取名於荊山也必取荊爲名者荊警也南蠻數爲寇逆其民有道後服無道先疆常警備之也

豫州地在九州之中京師東都所在常安豫也

涼州西方所在寒涼也

雍州在四山之內雍翳也

並州曰土無也其州或並或設故因以爲名也

幽州在北幽昧之地也

冀州亦取地以爲名也其地有險有易帝王所都亂則冀治弱則冀彊荒則冀丰也

兗州取兗水以爲名也

司州司隸校尉所主也

益州益阨也所在之地險阨也

古有營州齊衛之地於天文屬營室取其名也

燕宛也北方沙漠平廣此地在涿鹿山南宛宛然以爲國都也

宋送也地接淮泗而東南傾以爲殷後若云滓穢所在送使隨流東入海也

鄭町也其地多平町町然也

楚辛也其地蠻多而人性急數有戰爭相爭相害辛楚之禍也

周地在岐山之南其山四周也

秦津也其地沃衍有津潤也

晉進也其土在北有事於中國則進而南也又取晉水以爲名其水迅進也

趙朝也本小邑朝事於大國也

魯魯鈍也國多山水民性朴魯也

衛衛也旣滅殷立武庚爲殷後三監以守衛之也

齊齊也地在渤海之南渤齊之中也

吳虞也太伯讓位而不就歸封之於此虞其志也

越夷蠻之國也度越禮義無所拘也此十二國上應列宿各以其地及於事宜制此名也至秦攺諸侯置郡縣隨其所在山川土形而立其名漢就而因之也河南在河之南也

河內河水從岐山而南從雷首而東從譚首而北郡在其內也

河東在河水東也

河西在河水西也

上黨黨所也在山上其所最髙故曰上也

潁川因潁水爲名也

汝南在汝水南也

汝陰在汝水陰也

東郡南郡皆以京師方面言之也

北海海在其北也

西海海在其西也

南海在海南也宜言海南欲同四海名故言南海

東海海在其東也

濟南濟水在其南也

濟北濟水在其北也義亦如南海也

濟陰在濟水之陰也

南陽在國之南而地陽也凡若此類郡國之名取號於此則其餘可知也縣邑之名亦如之

大曰邦邦封也封有功於是也

國城曰都者國君所居人所都會也

周制九夫爲井其制似井字也四井爲邑邑猶悒也邑人聚會之稱也

四邑爲丘丘聚也

四丘爲甸甸乘也出兵車一乘

鄙否也小邑不能遠通也

縣懸也懸系於郡也

郡羣也人所羣聚也

五家爲伍以五爲名也又謂之鄰鄰連也相接連也

又曰此相親比也

五鄰爲裏居方千里之中也

五百家爲黨黨長也一聚之所尊長也

萬二千五百家爲鄕鄕向也眾所向也

釋形體第八

人仁也仁生物也故易曰立人之道曰仁與義

體第也骨肉毛血表裏大小相次第也

軀區也是眾名之大總若區域也

形有形象之異也

身伸也可屈伸也

毛貌也冒也在表所以別形貌且以自覆冒也

皮被也被覆體也

膚布也布在表也

肌懻也膚幕堅懻也

骨滑也骨堅而滑也

胑枝也似水之枝格也

肉柔也

筋力也肉中之力气之元也靳固於身形也

膜幕也幕絡一體也

血濊也出於肉流而濊濊也

膿醲也汁醲厚也

汁涕也涕涕而出也

津進也汁進出也

澤也有潤澤也

汗涆也出在於表涆涆然也

髓遺也遺�也

發拔也拔擢而出也

鬢峻也所生髙峻也

髦冒也覆冒頭頸也

眉媚也有嫵媚也

頭獨也於體髙而獨也

首始也

面漫也

額鄂也有垠鄂也故幽州人則謂之鄂也

角者生於額角也

頞鞍也偃折如鞍也

目默也默而內識也

眼限也瞳子限限而出也

睫插接也插於眼眶而相接也

瞳子瞳重也膚幕相褁重也子小稱也主謂其精明者也或曰眸子眸冒也相裹冒也

鼻嘒也出气嘒嘒也

口空也

頰夾也兩旁稱也亦取挾斂食物也

舌泄也舒泄所當言也

齒始也少長之別始乎此也以齒食多者長也食少者幼也

頤養也動於下止於上上下咀物以養人也牙攄牙也隨形言之也

輔車其骨彊所以輔持口也或曰牙車牙所載也或日頷頷含也口含物之車也或曰頰車亦所以載物也或曰鼸車鼸鼠之食積於頰人食似之故取名也

凡系於車皆取在下載上物也

耳耏也耳有一體屬著兩邊耏耏然

唇緣也口之緣也

吻免也入之則碎出則免也又取�也漱唾所出恆加�拭因以爲名也

舌捲也可以捲制食物使不落也鼻下曰立人取立於鼻下狹而長似人立也

口上曰髭髭姿也爲姿容之美也

口下承漿漿水也

頤下曰須須秀也物成乃秀人成而須上也亦取須體幹長而後生也

在頰耳旁曰髯隨口動搖髯髯然也

其上連發曰鬢鬢濱也濱崖也爲面額之崖岸也

鬢曲頭曰距距拒也言其曲似拒也

項確也堅確受枕之處也

頸徑也徑挺而長也

咽咽物也

�在頤纓理之中也靑徐謂之脰物投其中受而下之也又謂之嗌气所流通阨要之處也

胡互也在咽下垂能斂互物也

胸猶�也�气所衝也

臆猶抑也抑气所塞也

膺壅也气所壅塞也

腹復也富也腸胃之屬以自裹盛復於外復之其中多品似富者也

心纖也所識纖微無物不貫心也

肝幹也五行屬木故其體狀有枝榦也凡物以大爲幹也

肺也言其气郁也

脾裨也在胃下裨助胃气主化谷也

腎引也腎屬水主引水气灌注諸脈也

胃圍也圍受食物也

腸暢也通暢胃气去滓穢也

臍劑也腸端之所限劑也

胞�也�空虛之言也主以虛承水汋也或曰膀胱言其體短而橫廣也

自臍以下曰水腹小汋所聚也又曰少腹少小也比於臍以上爲小也

陰蔭也言所在蔭翳也

脇挾也在兩旁臂所挾也

肋勒也檢勒五臟也

膈塞也塞上下使气與谷不相亂也

腋繹也言可張翕尋繹也

肩堅也甲闔也與胸脇皆相會闔也

臂裨也在旁曰裨也

肘注也可隱注也

腕宛也言可宛屈也

掌言可以排掌也

手須也事業之所須也

節有限節也

爪紹也筋極爲爪紹續指端也

背倍也在後稱也

脊積也積續骨節終上下也

尾微也承脊之末稍微殺也

腰約也在體之中約結而小也

髖緩也其腋皮厚而緩也

臀殿也髙厚有殿也

尻廖也尻所在廖牢深也樞機也要脾股動搖如樞機也

髀卑也在下稱也

股固也爲彊固也

膝伸也可屈伸也

腳卻也以其坐時卻在後也

脛莖也直而長似物莖也

膝頭曰圍也因形團圜而名之也

或曰蹁蹁扁也亦因形而名之也

足續也言續脛也

趾止也言行一進一止也

蹄底也

足底也

蜾�也居足兩旁磽確然也亦因其形踝踝然也

足後曰跟在下旁著地一體任之象木根也

鐘鐘也鐘聚也上體之所鐘聚也

釋名卷一終

釋名卷二

釋姿容第九

姿資也資取也形貌之稟取爲資本也

容用也合事宜之用也

妍研也研者研精於事宜則無蚩繆也蚩癡也

兩腳進曰行行抗也抗足而前也

徐行曰步步捕也如有所伺捕務安詳也

疾行曰趨趨赴也赴所至也

疾趨曰走走奏也促有所奏至也

奔變也有急變奔赴之也

僕踣也頓踣而前也

超卓也舉腳有所卓越也

跳條也如艸木枝條務上行也

立林也如林木森然各駐其所也

騎支也兩腳枝別也

乘升也登亦如之也

載載也在其上也

檐任也任力所勝也

負背也置項背也

駐株也如株木不動也

坐挫也骨節挫屈也

伏覆也偃安也

僵正直然也

側逼也

據居也

企啟開也目延竦之時諸機樞皆開張也

竦從也體皮皆從引也

視是也察是非也

聽靜也靜然後所聞審也

觀翰也望之延頸翰翰也

望茫也遠視茫茫也

跪危也兩膝隱地體危倪也

跽忌也見所敬忌不敢自安也

拜於丈夫爲趺趺然屈折下就地也於婦人爲扶自抽扶而上下也

攀翻也連翻上及言也

掣制也制頓之使順巳也

牽弦也使弦急也

引演也使演廣也

掬�也使相�近也

撮捽也暫捽取之也

樝又也五指俱往也

促捉也使相促及也

執攝也使畏攝巳也

拈黏也兩指翕之黏著不放也

柣鐵也其處皮薰黑色如鐵也

蹋榻也榻著地也

批裨也兩相裨助共擊之也

搏博也四指廣博亦似擊之也

挾夾也在旁也

捧逢也兩手相逢以執之也

懷回也本有去意回來就巳也亦言歸也來歸巳也

抱保也相親保也

戴載也載之於頭也

提地也臂垂所持近地也

挈結也結束也束持之也

持跱也跱之於手中也

操抄也手出其下之言也

攬斂也斂置手中也擁翁也翁撫之也

撫敷也敷手以拍之也

拍搏也手搏其上也

摩娑猶未殺也手上下之言也

蹙遒也遒迫之也

踐殘也使殘壞也

踖藉也以足藉也

履以足履之因以名之也

蹈道也以足踐之如道路也

跐弭也足踐之使弭服也

躡攝也登其上使攝服也

匍匐小兒時也匍猶捕也藉索可執取之言也匐伏也伏地行也人𨿽長大及其求事盡力之勤猶亦稱之詩曰凡民有喪匍匐救之是也

偃蹇也偃息而臥不執事也

蹇跛蹇也病不能作事今托病似此而不宜執事役也

望佯佯陽也言陽气在上舉頭髙似若望之然也

沐禿也沐者發下垂禿者無發皆無上貌之稱也

卦賣卦掛也自掛於市而自賣邊自可無慚色言此似之也

倚簁倚伎也簁作淸簁也言人多技巧尙輕細如簁也

窶數猶局縮皆小意也

嚙掣掣捲掣也嚙噬嚙也語說捲掣與人相持嚙也

脈摘猶譎摘也如醫別人脈知疾之意見事者之稱也

貸騃者貸言以物貸予騃者言必棄之不復得也不相量事者之稱也此皆見於形貌者也

臥化也精气變化不與覺時同也

寐謐也靜謐無聲也

寢權假臥之名也寢侵也侵損事功也

眠泯也無知泯泯也

覺告也

寤忤也能與物相接忤也

欠嵚也開張其口聲唇嵚嵚也

嚏踕也聲作踕而出也

笑鈔也頰皮上鈔者也

釋長幼第十

人始生曰嬰兒胸前曰嬰抱之嬰前乳養之也或曰嫛婗嫛是也言是人也婗其啼聲也故因以名之也

男任也典任事也

女如也婦人外成如人也故三從之義少如父教嫁如夫命老如子言靑徐州曰��忤也始生時人意不喜忤忤然也

見始能行曰孺孺濡也言濡弱也

七年曰悼悼逃也如有廉恥隱逃其情也亦言是時而死可傷悼也

毀齒曰齔齔洗也毀洗故齒更生新也

長丁丈反萇也言體萇也

幼少也言生日少也

十五曰童故有有陽童牛羊之無角者曰童山無艸木曰童言未巾冠似之也女子之未笄者亦稱之也

二十曰弱言柔弱也

三十曰壯言丁壯也

四十曰彊言堅彊也

五十曰艾艾治也治事能斷割芟刈無所疑也

六十曰耆耆指也不從力役指事使人也

七十曰耄頭髮白耄耄然也

八十曰耋耋鐵也皮膚變黑色如鐵也

九十曰鮐背背有鮐文也或曰黃耇鬢髮變黃也耇垢也皮色驪悴恆如有垢者也或曰胡耇咽皮如雞胡也或曰凍梨皮有斑黑如凍梨色也或曰齯齯大齒落盡更生細者如小兒齒也百年曰期頤頤養也老昏不復知服味善惡孝子期於盡養道而巳也

老朽也老而不死曰仙仙遷也遷入山也故其制字人旁作山也

釋親屬第十一

親襯也言相隱襯也

屬續也恩相連續也

父甫也始生巳也

母冒也含生巳也

祖祚也祚物先也又謂之王父王暀也家中所歸暀也王母亦如之

曾祖從下推上祖位轉增益也

髙祖髙臯也最在上臯諸下也

兄荒也荒大也故靑徐人謂兄爲荒也

弟第也相次第而上也

子孳也相生蕃孳也

孫遜也遜遁在後生也

曾孫義如曾祖也

元孫元懸也上懸於髙祖最在下也

元孫之子曰來孫此在無服之外其意疏遠呼之乃來也

來孫之子曰昆孫昆貫也恩情轉遠以禮貫連之耳

昆孫之子曰仍孫以禮仍有之耳恩意實遠也

仍孫之子曰云孫言去巳遠如浮雲也皆爲早娶晚死壽考者言也

父之兄曰世父言爲嫡統繼世也又曰伯父伯把也把持家政也

父之弟曰仲父仲平也位在中也

仲父之弟曰叔父叔少也

叔之弟曰季父季癸也甲乙之次癸最在下季亦然也

父之世叔父母曰從祖父母言從巳親祖別而下也

亦言隨從巳祖以爲名也

父之姊妹曰姑姑故也言巳爲久故之人也

姊積也猶日始出積時多而明也

妹昧也猶日始入歷時少尙昧也

姑謂兄弟之女爲侄侄疊也共行事夫更疊進禦也

夫之父曰舅舅久也久老稱也

夫之母曰姑亦言故也

母之兄弟曰舅亦如之也

妻之父曰外舅母曰外姑言妻從外來謂至巳家爲婦故反以此義稱之夫妻匹敵之義也

妻之昆弟曰外甥其姊妹女也來歸巳內爲妻故其男爲外甥之甥甥者生也他姓子本生於外不得如其女來在巳內也

姊妹之子曰出出嫁於異姓而生之也

出之子曰離孫言遠離巳也

侄之子曰歸孫婦人謂嫁曰歸侄於列故其所生爲孫也

妻之姊妹曰娣娣弟也言與巳妻相長弟也

母之姊妹曰姨亦如之禮謂之從母爲娣而來則從母列也故𨿽不來猶以此名之也

姊妹互相謂夫曰私言於其夫兄弟之中此人與巳姊妹有恩私也

舅謂姊妹之子曰甥甥亦生也出配他男而生故其制字男旁作生也

妾謂夫之嫡妻曰女君夫爲男君故名其妻曰女君也

嫂叟也叟老者稱也叟縮也人及物老皆縮小於舊也

叔少也幼者稱也叔亦俶也見嫂俶然卻退也

夫之兄曰公公君也君尊稱也

俗間曰兄章章灼也章灼敬奉之也又曰兄忪是巳所敬見之怔忡自肅齊也俗或謂舅曰章又曰忪亦如之也

少婦謂長婦曰姒言其先來巳所當法似也

長婦謂少婦曰娣娣弟也巳後來也或曰先後以來先後之也

靑徐人謂長婦曰稙長禾苖先生者曰稙取名於此也荊豫人謂長婦曰熟熟祝也祝始也

兩婿相謂曰亞言一人取姊一人取妹相亞次也又並來至女氏門姊夫在前妹夫在後亦相亞而相倚共成其禮也又曰友婿言相親友也

婦之父曰婚言婿親迎用昏又�以昏夜成禮也

婿之父曰姻姻因也女因媒也

天子之妃曰後後後也言在後不敢以副言也

諸侯之妃曰夫人夫扶也扶助其君也

卿之妃曰內子子女子也在閨門之內治家也

大夫之妃曰命婦婦服也服家事也夫受命於朝妻受命於家也

士庶人曰妻妻齊也夫賤不足以尊稱故齊等言也

天子妾有嬪嬪賓也諸妾之中見賓敬也

妾接也以賤見接幸也

侄娣曰媵媵承事嫡也

配輩也一人獨處一人往輩耦之也

匹辟也往相辟耦也耦遇也二人相對遇也嫡敵也與匹相敵也

庶摭也拾摭之也謂拾摭微陋待遇之也

無妻曰鰥鰥昆也昆明也愁挹不寐目恆鰥鰥然也

故其字從魚魚目�不閉者也

無夫曰寡寡踝也踝踝單獨之言也

無父曰孤孤顧也顧望無所瞻見也

老而無子曰獨獨只獨也言無所依也

釋言語第十二

道導也所以通導萬物也

徳得也得事宜也

文者會集眾彩以成錦繡會集眾字以成辭義如文繡然也

武舞也徵伐動行如物鼓舞也故樂記曰發揚蹈厲太公之志也

仁忍也好生惡殺善含忍也

義宜也裁制事物使合宜也

禮體也得事體也

智知也無所不知也

信申也言以相申束使不相違也

孝好也愛好父母如所悅好也孝經說曰孝畜也畜養也

慈字也字愛物也

友有也相保有也

恭拱也自拱持也亦言供給事人也

悌弟也

敬警也恆自肅警也

慢漫也漫漫心無所限忌也

通洞也無所不貫洞也

達徹也

敏閔也進敍無否滯之言也故汝穎言敏曰閔也

篤築也築堅實稱也

厚後也有終後也故靑徐人言厚曰後也

薄迫也單薄相逼迫也

懿僾也言奧僾也

良量也量力而動不敢越限也

言宣也宣彼此之意也

語敍也敍巳所欲說也

說述也序述之也

序杼也拽杼其實也

枻泄也發泄出之也

發撥也撥使開也

撥播也播使移散也

導陶也陶演巳意也

演延也言蔓延而廣也

頌容也敍說其成功之形容也

贊錄也省錄之也

銘名也記名其功也

勒刻也刻識之也

紀記也記識之也識幟也有章幟可按視也

視是也察其是非也

是嗜也嗜樂之也

非排也人所惡排去也

基據也在下物所依據也

業捷也事捷乃有功業也

事偉也偉立也凡所立之功也故靑徐人言立曰偉也

功攻也攻治之乃成也

取趣也

名明也名實事使公明也

號呼也以其善惡呼名之也

善演也演盡物理也

惡扼也扼困物也

好巧也如巧者之造物無不皆善人好之也

醜臭也如臭穢也

遲頹也不進之言也

疾截也有所越截也

緩浣也斷也持之不急則動搖浣斷自放縱也

急及也操功之使相逮及也

巧考也考合意類共成一體也

拙屈也使物否屈不爲用也

燥燋也

濕浥也

疆也

弱衄也又言委也

能該也無物不兼該也

否鄙也鄙劣不能有所堪成也

躁燥也物燥乃動而飛揚也

靜整也

逆也不從其理則生殿不順也

順循也循其理也

淸靑也去濁遠穢色如靑也

濁瀆也汁滓演瀆也

貴歸也物所歸仰也汝穎言貴聲如歸往之歸也

賤踐也卑下見踐履也

榮猶熒也熒熒照明貌也

辱衄也言折衄也

禍毀也言毀滅也

福富也其中多品如富者也

進引也引而進也

退墜也

羸累也恆累於人也

建也能有所建爲也

哀愛也愛乃思念之也

樂樂也使人好樂之也

委萎也萎蕤就之也

曲局也相近局也

蹤從也人從形之也

迹積也積累而前也

扶傅也傅近之也將救護之也

縛薄也使相薄著也

束促也相促近也

覆孚也如孚中之在物外也

蓋加也加物上也

威畏也可畏懼也

嚴儼也儼然人憚之也

政正也下所取正也

教效也下所法效也

侍時也尊者不言常於時供所當進者也

禦語也尊者將有所欲先語之也亦言職卑尊者所勤禦如禦牛馬然也

雅雒也爲之難人將爲之雒雒然憚之也

俗欲也俗人所欲也

艱根也如物根也

難憚也人所忌憚也

吉實也有善實也

凶空也就空亡也

停定也定於所在也

起啟也啟一舉體也

翺敖也言敖遊也

翔佯也言仿佯也

出推也推而前也

入納也納使還也

候護也司護諸事也

望惘也視遠惘惘也

狡交也與物交錯也

夬決也有所破壞決裂之於終始也

始息也言滋息也

消削也言減削也

息塞也塞滿也

姦姦也言姦正法也

宄佹也佹易常正也

誰相也有相擇言不能一也

往暀也歸往於彼也故其言之於卬頭以指遠也

來哀也使來入巳哀之故其言之低頭以招之也

粗錯也相遠之言也

納弭也弭弭兩致之言也

疏索也獲索相遠也密蜜也如蜜所塗無不滿也

甘含也人所含也

若吐也人所吐也

安晏也晏晏然和喜無動懼也危阢也阢阢不固之言也

成盛也

敗潰也

亂渾也

治值也物皆值其所也

煩繁也物繁則相雜撓也

省嗇也曜嗇約少之言也

間簡也事功簡省也

劇巨也事功巨也

貞定也精定不動惑也

淫侵也浸淫旁入之言也

沈澹也澹然安著之言也

浮孚也孚甲在上稱也

貪探也探入他分也

廉斂也自檢斂也

潔確也確然不羣貌也

污洿也如洿泥也

公廣也可廣施也

私卹也所卹念也

勇踴也遇敵踴躍欲擊之也

怯脇也見敵恐脇也

斷假也分爲異假也

絕截也如割截也

罵迫也以惡言被迫人也

詈歷也以惡言相彌歷也亦言離也以此掛離之也

祝屬也以善惡之詞相屬著也

詛阻也使人行事阻限於言也

盟明也告其事於神明也

誓制也以拘制之也佐左也在左右也

助乍也乍往相助非長久也

飾拭也物穢者拭其上使明由他物而後明猶加文於質上也

蕩蕩也排蕩去穢垢也

啜惙也心有所念惙然發此聲也

嗟佐也言之不足以盡意故發此聲以自佐也

噫憶也憶念之故發此聲意之也

嗚舒也气憤滿故發此聲以舒寫之也

念黏也意相親愛心黏著不能忘也

憶意也恆在意中也

思司也凡有所司捕必靜思忖亦然也

克刻也刻物有定處人所克念有常心也

慮旅也旅眾也易曰一致百慮慮及眾物以一定之也

釋飲食第十三

飲奄也以口奄而引咽之也

食殖也所以自生殖也

啜絕也乍啜而絕於口也

幹也幹入口也

吮循也不絕口稍引滋汋循咽而下也

嗽促也用口急促也

含合也合口停之也銜亦然也

咀藉也以藉齒牙也

嚼削也稍削也

鳥曰啄如啄物上復下也

獸曰嚙嚙齾也所臨則禿齾也

餅並也溲面使合並也

胡餅作之大漫沍也亦言以胡麻著上也蒸餅湯餅蠍餅髓餅金餅索餅之屬皆隨形而名之也

糝黏也相黏�也

餌而也相黏而也

兗豫曰溏浹就形名之也

餈漬也丞燥屑使相潤漬餅之也

饙分也眾粒各自分也

飧散也投水於中解散也

嘆汪也汁汪郎也

�蒿也香气蒿蒿也

糜煮米使糜爛也

粥濯於糜粥粥然也

漿將也飲之寒溫多少與體相將順也

湯熱湯湯也

酪澤也乳作汁所使人肥澤也

齏濟也與諸味相濟成也

菹阻也生釀之遂使阻於寒溫之間不得爛也

�投也味相投成也

醢海也冥也封塗使密冥乃成也醢多汁者曰醯醯沈也宋魯人皆謂汁爲沈醢有骨者曰臡如吮反臡也骨肉相搏無汁也

豉嗜也五味調和須之而成乃可甘嗜也故齊人謂豉聲而嗜也

朽也郁之使生衣朽敗也

蘗缺也漬夌覆之使生牙開缺也

鮓滓也以鹽米釀之如菹熟而食之也

臘幹昔也

脯搏也漧燥相搏著也又曰修修縮也漧燥而縮也

膊迫也薄椓肉迫著物使燥也

膾會也細切肉令散分其赤白異切之巳乃會合和之也

炙炙也炙於火上也

脯炙以餳密豉汁淹之脯脯然也

釜炙於釜汁中和熟之也

�銜也銜炙細密肉和以姜椒鹽豉巳乃以肉銜裹其表而炙之也

貊炙全體炙之各自以刀割出於胡貊之爲也

膾細切豬羊馬肉使加膾也

生�以一分膾二分細切合和挻攪之也

血�以血作之增有酢豉之味使甚苦以消酒也

消膏而加菹其中亦以消酒也

生瀹蔥薤曰兌言其柔滑兌兌然也

韓羊韓兔韓雞本法出韓國所爲也猶酒言宜成醪蒼梧淸之屬也

�奧也藏物於奧內稍出用之也

脬赴也夏月赴疾作之久則奧也

分幹切豬肉以梧分幹其中而和之也

肺饡也以米糝之如膏饡也

雞纖細擗其臘令纖然後漬以酢也兔纖亦如之

餳洋也煮米消爛洋洋然也

飴小弱於餳形怡怡也

哺哺也如餳而濁可哺也

酒酉也釀之米曲西澤久而味美也亦言踧也能否皆彊相踧待飲之也又入口咽之皆踧其面也

緹齊色赤如緹也

盎齊盎滃滃然濁色也

泛齊浮蟻在上泛泛然也

沈齊濁滓沈下汁情在上也

醴齊醴禮也釀之一宿而成禮有酒味而巳也

醳酒久釀酉澤也

事酒有事而釀之酒也

苦酒淳毒甚者酢苦也

寒粥末稻米投寒水中育育然也

漧飯飯而暴漧之也糗齲也飯而磨之使齲碎也

餱候也候人饑者以食之也煮麥曰麰麰亦齲也煮熟亦齲壞也

柰油搗柰實和以塗繒土燥而發之形似油也柰油亦如之

桃濫水漬而藏之其味濫濫然酢也

柰脯切柰暴漧之如脯也

鮑魚鮑腐也埋藏奄使腐臭也

蟹胥取蟹藏之使骨肉解之胥胥然也

蟹齏去其匡齏熟搗之令如齏也

桃諸藏桃也諸儲也藏以爲儲待給冬月用之也

瓠蓄皮瓠以爲脯蓄積以待冬月時用之也

釋彩帛第十四

靑生也象物生時色也

赤赫也太陽之色也

黃晃也猶晃晃象日光色也

白啟也如冰啟時色也

黑晦也如晦冥時色也

絳工也染之難得色以得色爲工也

紫疵也非正色五色之疵瑕以惑人者也

紅絳也白色之似絳者也

緗桑也如桑葉初生之色也

綠瀏也荊泉之水於上視之瀏然綠色此似之也

縹猶漂漂淺靑色也有碧縹有天縹有骨縹各以其色所象言之也

緇滓也泥之黑者曰滓此色然也

皂早也日未出時早起視物皆黑此色如之也

布布也布列眾縷爲經以緯橫成之也又太古衣皮女工之始始於是施布其法使民盡用之也

疏者言其經緯暕也

絹�也其絲�厚而疏也

縑兼也其絲細致數兼於布絹也細致染縑爲五色細且致不漏水也

練爛也煮使委爛也

素朴素也巳織則供用不復加巧飾也又物不加飾皆自謂之數此色然也

綈似�虫之色綠而澤也

錦金也作之用功重於其價如金故其制字帛與金也

綺欹也其文欹邪不順經緯之縱橫也有杯文形似杯也有長命其彩色相間皆橫終幅此之謂也言長命者服之使人命長本造意之意也有棋文者方文如棋也

綾淩也其文望之如冰淩之理也

繡修也文修修然也

羅文疏羅也纚簁也粗可以簁物也令辟經絲其杼中一間並一間疏疏者苓苓然並者歷辟而密也

紡粗絲織之曰疏疏寥也寥寥然也

縠粟也其形足足而踧視之如粟也又謂沙縠亦取踧踧如沙也

穗齊人謂涼謂惠言服之輕細涼惠也

紈渙也細澤有光渙渙然也

蒸栗染紺使黃色如蒸栗然也

紺含也靑而含赤色也

綿猶湎湎柔而無文也

綸倫也作之有倫理也

絮胥也胥久能解落也

抽也抽引絲端出細緒也又謂之絓絓掛也掛於帳端振舉之也

繭幕也貧者著衣可以幕絡絮也或謂之牽離煮熟爛牽引使離散如綿然也

釋首飾第十五

冠貫也所以貫韜發也

纓頸也自上而系於頸也

笄系也所以系冠使不墜也

祭服曰冕冕猶俛也俛平直貌也亦言文也元上纁下前後垂珠有文飾也

有衮冕衮捲也畫卷龍於衣也

有鷩冕鷩雉之憋惡者山雞是也鷩憋也性急憋不可生服必自殺故畫其形於衣以象人執耿介之節也

毳冕毳芮也畫藻文於衣象水艸之毳芮溫暖而潔也

黻冕黻紩也畫黻紩文彩於衣也此皆隨衣而名之也所垂前後珠轉減耳

章甫冠名也甫丈夫也服之所以表章丈夫也

牟追牟冒也言其形貌發追追然也

收夏后氏冠名也言收斂發也

委貌冠形又委貌之貌上小下大也

弁如兩手相合抃時也以爵韋爲之謂之爵弁以鹿皮爲之謂之皮弁以韋爲之也

纚以韜發者也以纚爲之因以爲之名

總束髮也總而束之也

幘迹也下齊員迹然也兌上下小大兌兌然也或曰��折其後也或曰幘形似幘也賤者所著曰兌發作之裁裹發也或曰牛心形似之也

帽冒也巾謹也二十成人士冠庶人巾當自謹修於四教也

簪兟也以兟連冠於發也又枝也因形名之也

揥摘也所以摘發也

導所以導櫟鬢髮使入巾幘之裏也或曰櫟鬢以事名之也

光景也言有光景也

梳言其齒疏也數言比比於疏其齒差數也比言細相比也

刷帥也帥發長短皆令上從也亦言瑟也刷發令上瑟然也

鑷攝也攝取發也

綃頭綃鈔也鈔發使上從也或曰陌頭言其從後橫陌而前也

齊人謂之�言�斂發使上從也

王后首飾曰副副覆也以覆首亦言副貳也兼用眾物成其飾也

編編爲之次第發也

發被也發少者得以被助其發也

�剔也剔形人之發爲之也

步搖上有垂珠步則搖也

簂恢也恢廓覆發上也魯人曰頍頍傾也著之傾近前也齊人曰飾形貌也華象艸木華也

勝言人形容正等一人著之則勝也

蔽發前爲飾也

爵釵釵頭及上施爵也

瑱鎭也懸當耳旁不欲使人妄聽自鎭重也或曰充耳充塞也塞耳亦所以止聽也故里語曰不喑不聾不成姑公

穿耳施珠曰璫此本出於蠻夷所爲也蠻夷婦女輕淫好走故以此瑯璫錘之也今中國人效之耳

脂砥也著面柔滑如砥石也

粉分也研米使分散也

胡粉胡糊也脂和以塗面也

黛代也滅眉毛去之以此畫代其處也

唇脂以丹作之象唇赤也

香澤者人發恆枯悴以此濡澤之也

彊其性凝彊以制服亂髮也

以丹注面曰勺勺灼也此本天子諸侯羣妾當以次進禦其有月事者止而不禦重以口說故注此於面灼然爲識女史見之則不書其名於第錄也

�粉�赤也染粉使赤以著頰上也卷終

釋名卷三

釋衣服第十六

凡服上曰衣衣依也人所依以芘寒暑也

下曰裳裳障也所以自障蔽也

領頸也以壅頸也亦言總領衣體爲端首也

襟禁也交於前所以禁禦風寒也

袂掣也掣開也開張之以受臂屈伸也

袪虛也

袖由也手所由出入也亦言受也以受手也

衿亦禁也禁使不得解散也

帶蒂也著於衣如物之系蒂也

系系也相連系也

衽襜也在旁襜襜然也

裾倨也倨倨然直亦言在後常見踞也

元端其袖下正直端方與要接也

素積素裳也辟積其要中使踧因以名之也

王后之上服曰褘衣畫翚雉之文於衣也伊洛而南雉靑質五色備曰翚鷂翚畫鷂雉之文於衣也江淮而南雉素質五朵皆備成章曰鷂

闕翟翦闕繒爲翟雉形似綴衣也

鞠衣黃如菊花色也

袒衣袒坦也坦然正白無文彩也

褖衣褖然黑色也

蔽也所以蔽膝前也婦人蔽膝亦如之齊人謂之巨巾田家婦女出自田野以覆其頭故因以爲名也

又曰跪襜跪時襜襜然張也

佩倍也言其非一物有倍貳也有珠有玉有容刀有帨巾有之屬也

襦耎也言溫耎也

蔥跨也兩股各跨別也

�襲也覆上之言也

禪衣言無也

屬也衣裳上下相連屬也荊州謂禪衣曰布亦是襜襦言其襜襜宏俗也

禪衣之無胡者也言袖夾宜形如溝也

中衣言在小衣之外大衣之中也

禰襠其一當胸其一當背也

帕腹橫帕其腹也

抱腹上下有帶抱裹其腹上無襠者也

心衣抱腹而施鉤肩鉤肩之間施一襠以奄心也

衫芟也衫末無袖端也

有裏曰復

無裏曰單

反閉襦之小者也卻向著之領反於背後閉其襟也

婦人上服曰褂其下垂者上廣下狹如刀圭也

撰也靑絳爲之緣也

裙下羣也連接裾幅也

緝下橫縫緝其下也

緣裙裙施緣也

緣施緣也

帔披也披之肩背不及下也

直領邪直而交下亦如丈夫服袍方也

交領就形名之也

曲領在內以中襟領上橫壅頸其狀曲也

單襦如襦而無絮也

要襦形如襦其要上翹下齊要也

半袖其袂牛襦而施袖也

畱幕冀州所名大褶下至膝者也畱牢也幕絡也言牢絡在衣表也

袍丈夫著下至跗者也袍苞也苞內衣也婦人以絳作衣裳上下連四起施緣亦曰袍義亦然也齊人謂如衫而小袖曰侯頭侯頭猶言解瀆臂直通之言也

被被也被覆人也

衾廣也其下廣大如廣受人也

汗衣近身受汗垢之衣也詩謂之澤受汗澤也或曰鄙袒或曰羞袒作之用六尺裁足覆胸背言羞鄙於袒而衣此耳褌貫也貫兩腳上系腰中也

逼所以自逼束今謂之行縢言以裹腳可以跳騰輕便也

襪末也在腳末也

履禮也飾足所以爲禮也

復其下曰舄舄臘也行禮久立地或泥濕故復其末下使幹臘也

屨拘也所以拘足也

齊人謂韋屨曰屝屝皮也以皮作之不借言賤易有宜各自蓄之不假借人也

齊人云搏臘搏臘猶把作粗貌也荊州人曰粗麻韋艸皆同名也粗措也言所以安措足也

屩蹺也出行著之蹺蹺輕便因以爲名也

屐搘也爲兩足搘以踐泥也

�跨也兩足各以一跨騎也

之缺前壅者胡中所名也猶速獨足宜前之言也

鞋解也著時縮其上如履然解其上則舒解也

帛屐以帛作之如屩者不曰帛屩者屩不可踐泥者也此踐泥者也亦可以步泥而浣之故謂屐也

晚下如寫其下晚晚而危婦人短者著之可以拜也

靸韋履深頭者之名也靸襲也以其深襲覆足也

仰角屐上施履之名也行不得蹶當仰履角舉足乃行也

釋宮室第十七

宮穹也屋見於垣上穹隆然也

室實也人物實滿其中也

室中西南隅曰奧不見戶明所在祕奧也

西北隅曰屋漏禮每有親死者輒撤屋之西北隅薪以爨竈煮沐供諸喪用時若值雨則漏送以名之也必取是隅者禮旣祭攺設饌於西北隅令撤毀之示不復用也

東南隅曰窔窔幽也亦取幽冥也

東北隅曰宧宧養也東北陽气始出布養物也

中央曰中霤古者寢穴後室之霤當今之棟下直室之中古者霤下之處也

宅擇也擇吉處而營之也

捨於中含息也

宇羽也如鳥羽翼自覆蔽也

屋亦奧也其中溫奧也

廟貌也先祖形貌所在也

寢寢也所寢息也

城盛也盛受國都也

郭廓也廓落在城外也

城上垣曰睥睨言於其孔中睥睨非常也亦曰陴陴裨也言裨助城之髙也亦曰女墻言其卑小比之於城若女子之於丈夫也

寺嗣也治事者嗣續於其內也

廷停也人所集之處也

獄確也實桷人之情僞也又謂之牢言所在堅牢也又謂之圜土築其表墻其形圜也又謂之囹圄囹領也圄禦也領錄囚徒禁禦之也

亭停也亦人所停集也

傳傳也人所止息而去後人復來轉相傳無常主也

瓦踝也踝確堅貌也亦言也在外見也梁彊梁也

柱住也

�隱也所以隱桷也或謂之望言髙可望也或謂之棟棟中也居屋之中也

桷確也其形細而疏確也或謂之椽椽傳也相傳次

而布列也或謂之榱在�旁下列衰衰然垂也

梠旅也連旅旅也或謂之槾槾綿也綿連榱頭使齊平也上入曰爵頭形似爵頭也

楣眉也近前若面之有眉也

掇儒也梁上短柱也掇儒猶侏儒短故以名之也

牾在梁上兩頭相觸牾也

攣攣也其體上曲攣拳然也

盧在柱端都盧負屋之重也

斗在欒兩頭如斗也鬥負上員�也

笮迮也編竹相連迫迮也

屋脊曰甍甍蒙也在上覆蒙屋也

壁辟也辟禦風寒也

墻障也所以自障蔽也

垣援也人所依阻以爲援衛也

墉容也所以蔽隱形容也

籬離也以柴竹作之疏離離也靑徐曰椐椐居也居於中也

柵迹也以木作之上平磧然也又謂之撤撤緊也詵詵然緊也

殿有殿鄂也陛卑也有髙卑也天子殿謂之納陛言所以納人言之階陛也

階梯也如梯之有等差也

陳堂塗也言賓主相迎陳列之處也

屏自障屏也

蕭廧在門內蕭蕭也將入於此自肅敬之處也

寧佇也將見君所佇立定气之處也

序次序也

夾室在堂兩頭故曰夾也

堂猶堂堂髙顯貌也

房旁也在堂兩旁也

楹亭也亭亭然孤立旁無所依也

齊魯讀曰輕輕勝也孤立獨處能勝任上重也

檐檐也接檐屋前後也

霤流也水從屋上流下也

闕在門兩旁中央闕然爲道也

罘罳在門外罘復也罳思也臣將入請事於此復重思之也

觀觀也於上觀望也

樓謂戶之間有射孔樓樓然也

臺持也築土堅髙能自勝持也

櫓露也露上無屋覆也

門捫也在外爲人所捫摸也

障衛也

戶護也所以謹護閉塞也

聰也於內窺外爲聰明也

屋以艸蓋曰茨茨次也艸爲之也

寄上曰廬廬慮也取自覆慮也

艸圓屋曰蒲蒲敷也總其上而敷下也又謂之庵庵奄也所以自覆奄也

大屋曰廡廡幠也幠覆也並冀人謂之庌庌正也屋之正大者也

井淸也泉之淸潔者也井一有水一無水曰汋竭也汋者水聲汋汋也

竈造也造創物食也爨銓也銓度甘辛調和之處也

倉藏也藏穀物也

庫捨也物所在之舍也故齊魯謂庫曰捨也

廏勼也勼聚也牛馬之所聚也

廩矜也寶物可惜者投之其中也

囷綣也藏物繾綣束縳之也

庾裕也言盈裕也露積之言也盈裕不可稱受所以露積之也

囤屯也屯聚之也

圌以艸作之團團然也

廁言人雜在上非一也或曰混言混濁也或曰圊至穢之處宜常修治使潔淸也或曰軒前有伏似殿軒也

泥邇也邇近也以水沃土使相黏近也

塗杜也杜塞孔穴也

堊亞也次也先泥之次以白灰飾之也

塈猶煟煟細澤貌也

釋牀帳第十八

人所坐臥曰牀牀裝也所以自裝載也長狹而卑曰榻言其鵪榻然近地也

小者獨坐主人無二獨所坐也

枰平也以板作其體平正也

幾屐也所以屐物也

筵衍也舒而平之衍衍然也

席釋也可捲可釋也

簟簞也布之簟簟然平正也

薦所以自薦藉也

蒲艸也以蒲作之其體平也

旃也毛相著旃旃然也

褥辱也人所坐褻辱也

裘溲猶屢數毛相離之言也

榻登施大牀之前小榻之上所以登牀也

貂席連貂皮以爲席也

枕檢也所以檢項也

帷闈也所以自障圍也

幕幕絡也在表之稱也

小幕曰帟張在上帟帟然也

幔漫也漫漫相連綴之言也

帳張也張施於牀上也小帳曰鬥形如覆斗也

慊廉也自障蔽爲廉恥也

幢容也施之車蓋童童然以隱蔽形容也

戶慊施之於戶外也

牀前帷曰帖言帖帖而垂也

幄屋也以帛衣板施之形如屋也

承塵施於上承塵土也搏辟以席搏著壁也

扆猗也在後所依倚也

屏風言可以屏障風也

釋書契第十九

筆述也述事而書之也

硯研也研墨使和濡也

墨痗也似物痗墨也

紙砥也謂平滑如砥石也

板般也般般平廣也

奏鄒也鄒狹小之言也

札櫛也編之如櫛齒相比也

簡間也編之篇篇有間也

簿言可以簿疏密也

笏勿也君有教命及所啟白則書其上備忽忘也

槧板之長三尺者也槧漸也言其漸漸然長也

牘睦也手執之以進見所以爲恭睦也

籍籍也所以籍疏人名戶口也

檄激也下官所以激迎其上之書文也

檢禁也禁閉諸物使不得開露也

璽徙也封物使可轉徙而不可發也

印信也所以封物爲信驗也亦言因也封物相因付也

謁詣也詣告也書其姓名於上以告所至詣者也

符付也書所敕命於上付使傳行之也

節赴也執以赴君命也

傳轉也轉移所在執以爲信也

券綣也相約束繾綣以爲限也

�別也大書中央中破別之也

芺刻也刻識其數也

策書教令於上所以驅策諸下也

漢制約敕封侯曰冊冊賾也敕使釐賾不犯之也

示示也過所至關津以示之也

詣啟也以君語官司所至詣也

書庶也紀庶物也亦言著之簡紙永不滅也

畫掛也以五色掛物上也

書稱剌書以筆剌紙簡之上也又曰寫倒寫此文也

書姓字於奏上曰書剌作再拜起居字皆達其體使書盡邊徐引筆書之如畫者也下官剌曰長剌長書中央一行而下之也又曰爵裏剌書其官爵及郡縣鄕裏也

書稱題題諦也審諦其名號也亦言第因其第次也

書文書檢曰署署予也題所予者官號也

上敕下曰告告覺也使覺悟知巳意也

下言上曰表思之於內表施於外也又曰上示之於上也又曰言言其意也

約約束之也敕飾也使自警飾不敢廢慢也

謂猶謂也猶得敕不自安謂謂然也

釋典藝第二十

三墳墳分也論三才之分天地人之治其體有三也

五典典鎭也制法所以鎭定上下其等有五也

八索索素也著素王之法若孔子者聖而不王制此法者有八也

九丘丘區也區別九州土气教化所宜施者也此皆三王以前上古羲皇時書也今皆亡惟堯典存也

經徑也如徑路無所不通可常用也

緯圍也反覆圍繞以成經也

圖度也盡其品度也

讖纖也其義纖微也

易易也言變易也

禮體也得其事體也

儀宜也得事宜也

傳傳也以傳示後人也

記紀也紀識之也

詩之也志之所之也興物而作謂之興敷布其義謂之賦事類相似謂之比言王政事謂之雅稱頌成功謂之頌隨作者之志而別名之也

尙書尙上也以堯爲上始而書其時事也

春秋春秋冬夏終而成歲春秋書人事卒歲而究備春秋溫涼中象政和也故舉以爲名也

國語記諸國君臣相與言語謀議之得失也又曰外傳春秋以魯爲內以諸國爲外外國所傳之事也

爾雅爾暱也暱近也雅義也義正也五方之言不同皆以近正爲主也

論語記孔子與諸弟子所語之言也

法逼也莫不欲從其志逼正使有所限也

律累也累人心使不得放肆也

令領也理領之使不得相犯也

科課也課其不如法者罪責之也

詔書詔昭也人暗不見事宜則有所犯以此示之使昭然知所由也

論倫也有倫理也

稱人之美曰贊贊纂也纂集其美而敍之也敍杼也

杼泄其實宣見之也

銘名也述其功美使可稱名也

誄累也累列其事而稱之也

謚曳也物在後爲曳言名之於人亦然也

譜布也布列見其事也

統緒也主緒人世類相繼如統緒也

碑被也此本王莽時所設也施其轆轤以繩被其上以引棺也臣子追述君父之功美以書其上後人因焉無故建於道陌之頭顯見之處名其文就謂之碑也

詞嗣也令撰善言相續嗣也

釋名卷四

釋用器第二十一

斧甫也甫始也凡將制器始用斧伐木巳乃制之也鎌兼也體廉薄也其所刈稍稍取之又似廉者也

斨戕也所伐皆戕毀也

仇矛讎也所伐則平如討仇讎也

錐利也

椎推也耒亦椎也

鑿有所穿鑿也

鐫鐏也有所鐏入也

耜似也似齒之斷物也

犁利也利則發土絕艸根也

檀垣也摩之使垣然平也

鋤助也去穢助苗長也齊人謂其柄曰橿橿然正直也頭曰鶴似鶴頭也

枷加也加杖於柄頭以撾穗而出其谷也或曰羅枷三杖而用之也或曰丫丫杖轉於頭故以名之也

鍤插也插地起土也或曰銷銷削也能有所穿削也

或曰鏵鏵刳地爲坎也其板曰葉象木葉也

把播也所以播除物也

拂撥也撥使聚也

耨以鋤耨禾也

鑮亦鋤類也鑮迫也

溝也旣割去壠上艸又辟其上以壅苗根使壠下爲溝受水潦也

�殺也言殺艸也

銍獲忝鐵也銍銍斷穗聲也

釿謹也板廣不可得制削又有節則用此釿之所以詳謹令平滅斧迹也

彌也釿有髙下之迹以此彌其上而平之也

鋸倨也其體直所截應倨句之平也

钃誅也主以誅除物根株也

釋樂器第二十二

鐘空也內空受气多故聲大也

罄磬也其聲磬磬然堅致也

鼓郭也張皮以冒之其中空也

�導也所以導樂作也

鼙裨也裨助鼓節也

聲在前曰朔朔始也在後曰應應大鼓也

所以懸鼓者橫曰簨簨峻也在上髙峻也從曰虡虡舉也在旁舉簨也簨上之板曰業刻爲牙捷業如鋸齒也

瑟施弦張之瑟瑟然也

箏施弦髙急箏箏然也

築以竹鼓之築柲之也

箜篌此師延所作靡靡之樂也後出於桑間瞨上之地蓋空國之侯所存也師涓爲晉平公鼓焉鄭衛分其地而有之遂號鄭衛之音謂之淫樂也

枇杷本出於胡中馬上所鼓也推手前曰枇引手卻曰杷象其鼓時因以爲名也

塤喧也聲濁喧喧然也

篪啼也聲從孔出如嬰兒啼聲也

簫肅也其聲肅肅而淸也

笙生也象物貫地而生也

竹之貫匏以瓠爲之故曰匏也竽亦是也其中污空以受簧也簧橫也於管頭橫施於中也以竹鐵作於口橫鼓之亦是也

搏拊也以韋盛糠形如鼓以手附拍之也

柷狀如伏虎如見柷柷然也故訓爲始以作樂也

敔衙也衙止也所以止樂也

春橦也牘築也以春築地爲節也

籥躍也气躍出也

篴滌也其聲滌滌然也

鐃聲鐃鐃也

人聲曰歌歌柯也所歌之言是其質也以聲吟詠有上下如艸木之有柯葉也故兗冀言歌聲如柯也

竹曰吹吹推也以气推發其聲也

吟嚴也其聲本出於憂愁故其聲嚴肅使人聽之淒嘆也

釋兵第二十三

弓穹也張之弓隆然也其末曰簫言簫梢也又謂之弭以骨爲之滑弭弭也中央曰弣弣撫也人所持撫也簫弣之間曰淵淵宛也言曲宛也

弩怒也有勢怒也其柄曰臂似人臂也鈳弦者曰牙似齒牙也牙外曰郭爲牙之郭也下曰懸刀其形然也合名之曰機言如機之巧也亦言如門戶之樞機開闔有節也

矢指也言其有所指向迅疾也又謂之箭箭進也其本曰足失形似木木以下爲本本以根爲足也又謂之鏑鏑敵也可以禦敵也齊人謂之鏃鏃族也言其所中皆族滅也關西曰釭釭鉸也言有交刃也其體曰干言梃幹也其旁曰羽如鳥羽也鳥須羽而飛矢須羽而前也齊人曰衛所以導衛矢也其末曰栝栝會也與弦會也栝旁曰形似也其受之器以皮曰箙謂柔服用之也織竹曰笮相迫笮之名也步人所帶以箭又其中也馬上曰鞬鞬建也弓矢並建立其中也

刀到也以斬伐到其所刀擊之也其末曰鋒言若鋒剌之毒利也其本曰環形似環也其室曰削削峭也其形峭殺褁刀體也室口之飾曰琫琫捧也捧束口也下末之飾曰卑也在下之言也短刀曰拍髀帶時拍髀旁也又曰露拍言露見也

佩刀在佩旁之刀也或曰容刀有刀形而無刃備儀容而巳

剪刀剪進也所剪稍進前也

書刀給書簡札有所刊削之刀也

封刀鉸刀皆隨時名之也

戟格也旁有枝格也

戈句矛戟也戈過也所剌搗則決過所鉤引則制之弗得過也車戟曰常長丈六尺車上所持也八尺曰尋倍尋曰常故稱常也

手戟手所持摘之戟也

矛冒也刃下冒矜也下頭曰鐏鐏入地也松櫝長三尺其矜宜輕以松作之也櫝速櫝也前剌之言也

矛長丈八尺曰馬上所持言其便殺也又曰激矛激截也可以激截敵陣之矛也仇矛頭有三言可以討仇敵之矛也

夷矛夷常也其矛長丈六尺不言常而曰夷者言其可夷滅敵亦車上所持也

�徐木作移矛長九尺者也�霍也所中霍然卽破裂也

殳矛殳殊也長丈二尺而無刃有所撞挃於車上使殊離也

盾遁也跪其後避以隱遁也大而平者曰吳魁本出於吳爲魁帥者所持也隆者曰須盾本出於蜀須所持也或曰羌盾言出於羌也約脇而鄒者曰陷虜言可以陷破虜敵也今謂之曰露見是也狹而長者曰步盾步兵所持與刀相配者也狹而短者曰孑盾

上所持者也孑小稱也以縫編穢謂之木絡以犀皮作之曰犀盾以木作之曰木盾皆因所用爲名也

彭排彭旁也在旁排敵禦攻也

鎧猶塏也塏堅重之言也或謂之甲似物孚甲以自禦也

劍檢也所以防檢非常也又其在身拱時斂在臂內也其旁鼻曰鐔鐔尋也帶所貫尋也其末曰鋒鋒末之言也

鋋延也達也去此至彼之言也

鉤鑲兩頭曰鉤中央曰鑲或椎鑲或鉤引用之之宜也

九旗之名日月爲常畫日月於其端天子所建言常明也

交龍爲旗旗倚也畫作兩龍相依倚也通以赤色爲之無文辧諸侯所建也通帛爲旃旃戰也戰戰恭巳而巳也三孤所建象無事也熊虎爲旗軍將所建象其猛如虎與眾期其下也

鳥隼爲旟旟譽也軍吏所建急疾趨事則有稱譽也雜帛爲旆以雜色綴其邊爲翅尾也將帥所建象物雜也

龜蛇爲旐旐兆也龜知气兆之吉凶建之於後察度事宜之形兆也

金羽爲��猶滑也順滑之貌也

析羽爲旌旌精也有精光也

緌有虞氏之旌也注旄竿首其形橤橤然也

綏夏后氏之旌也其形衰衰也

白旆殷旌也以帛繼旐末也

翿陶也其貌陶陶下垂也

幢童也其貌童童也

幡幡也其貌幡幡也

校號也將帥號令之所在也

節爲號令賞罰之節也

鐸度也號令之限度也

金鼓金禁也爲進退之禁也

戚戚也斧以斬斷見者皆戚懼也

鉞豁也所向莫敢當前豁然破散也

釋車第二十四

車古者曰車聲如居言行所以居人也今曰車車捨也行者所處若車捨也

天子所乘曰玉輅以玉飾車也輅亦車也謂之輅者言行於道路也象輅金輅木輅各隨所以爲飾名之也

鉤車以行爲陣鉤股曲直有正夏所制也

胡中車胡以罪沒人爲官奴者引之殷所制也

元戎車在軍前啟突敵陣周所制也

輦車人所輦也

柏車柏伯也大也丁夫服任之小車也

羊車羊祥也祥善也善飾之車今犢車是也

墨車漆之正黑無文飾大夫所乘也

重較其較重卿所乘也

役車給役之車也

棧車棧靖也麻靖物之車也皆庶人所乘也

軘車戎者所乘也

容車婦人所載小車也其蓋施帷所以隱蔽其形容也

衣車前戶所以載衣服之車也

獵車所乘以畋獵也

小車駕馬輕小之車也駕馬宜輕使之局小也

髙車其蓋髙立載之車也

安車蓋卑坐乘今吏之乘小車也

嬴車羔車各以所駕名之也

檻車上施檻欄以格猛獸之車也

軺車軺遙也遠也四向遠望之車也

輜車載輜重臥息其中之車也輜廁也所載衣物雜廁其中也駢車駢屏也四面屏蔽婦人所乘牛馬也輜駢之形同有邸曰輜無邸曰駢輈句也轅上句也衡橫也橫馬頸上也

遊環在服馬背上驂馬之外轡貫之遊移前卻無常處也

脇驅在服馬外脇也

陰蔭也橫側車前以陰笒也

靷所以引車也鋈金塗沃也治白金以沃灌靷環也

續續靷端也

文�車中所坐者也用虎皮有文辧因與下輿相連著也

�伏也在前人所伏也

軾式也所伏以式敬者也

��車中重薦也輕��小貂也

轂埆也體堅埆也

轅援也車之大援也

枕橫在前如臥牀之有枕橫也枕橫也橫在下也

薦板在上如薦席也齊人謂車枕以前曰縮言局縮也兗冀曰育禦者坐中執禦育育然也

較在箱上爲辜較也

立人像人立也

或曰陽門在前曰陽兩旁似門也

枙也所以枙牛頸也馬曰烏啄下向又馬頸似烏開口向下啄物時也

隆彊言體隆而彊也或曰車弓似弓曲也其上竹曰郎疏相遠晶晶然也

�復也重復非一言之也

輞罔也罔羅周倫之外也關西曰輮言曲輮也或曰��綿也綿連其外也

輪綸也言彌綸也周匝之言也

�言輻�入轂中也

輿舉也

軸抽也入轂中可抽出也

釭空也其中空也

間也間釭軸之間使不相摩也

轄害也車之禁害也

輠裹也裹軹頭也

軹指也如指而見於轂頭也

笒橫在車前織竹作之孔笒笒也

蓋在上覆蓋人也

軬藩也蔽水雨也

轑蓋也如屋構橑也

杠公也眾所公共也

猶祕嚙也在車軸上正輪之祕齒前卻也

屐似人屐也又曰伏兔在軸上似之也又曰輹輹伏也伏於軸上也

鉤心從輿心下鉤軸也

縛在車下與輿相連縛也

棠�也在車兩旁�幰使不得進卻也

幰憲也禦熱也

紲制也牽制之也

紛放也防其放弛以拘之也

轡咈也牽引咈戾以制馬也

勒絡也絡其頭而引之也

銜在口中之言也

鏕苞也所以在旁苞斂其口也

鞅嬰也喉下稱嬰言纓絡之也其下飾曰樊纓其形樊樊而上屬纓也

韅經也橫經其腹下也

靽半也拘使半行不得自縱也

羇檢也所以檢持制之也

韁疆也系之使不得出疆限也

遒也在後遒迫不得使卻縮也

負在背上之言也

�懸也所以懸縛軛也

釋船第二十五

船循也循水而行也又曰舟言周流也其前立柱曰椳椳巍也巍巍髙貌也

其尾曰柂柂拖也後見拖曳也且弼正船使順流不使他戾也在旁曰櫓櫓膂也用膂力然後舟行也

引舟者曰笮笮作也作起也起舟使動行也

在旁撥水曰棹棹濯也濯於水中也且言使舟棹進也又謂之札形似札也又謂之楫楫捷也撥水使舟捷疾也所用斥旁岸曰交一人前一人還相交錯也

帆泛也隨風張幔曰帆使舟疾泛泛然也

舟中牀以薦物者曰笭言但有簀如笭牀也南方人謂之笭言濕漏之水然從下過也

其上板曰覆言所覆眾枕也其上屋曰廬象廬舍也其上重室曰飛廬在上故曰飛也又在上曰爵室於中候望之如鳥雀之警示也軍行在前曰先登登之向敵陣也

狹而長曰艨衝以衝突敵船也

輕疾者曰赤馬舟其體正赤疾如馬也

上下重牀曰艦四方施板以禦矢石其內如牢檻也

五百斛以上還有小屋曰斥候以視敵進退也

三百斛曰��貂也貂短也江南所名短而廣安不傾危者也

二百斛以下曰�其形徑梴一人一人所行也

釋疾病第二十六

疾病者客气中人急疾也病並也並與正气在膚體中也

疹診也有結气可得診見也

疚久也在體中也

痛通也通在膚脈中也

癢楊也其气在皮中欲得發揚使人搔發之而揚出也

眩縣也目視動亂如懸物遙遙然不定也

歷��從耳鼻中出歷歷然也

禿無發沐禿也毼頭生創曰瘕毼亦然也

盲茫也茫茫無所見也

瞽鼓也瞑瞑然目平合於鼓皮也

蒙有眸子而失明蒙蒙無所別也

�縮壞也

瞎迄也膚幕迄迫也

眸子明而不正曰通視言通達目匡一方也又謂之麗視麗離也言一目視天一目視地目明分離所視不同也

目匡陷急曰眇眇小也目眥傷赤曰��末也創在目兩末也

目生膚入眸子曰浸浸侵也言侵明也亦言浸淫轉大也

聾籠也如在朦朧之內聽不察也

鼻塞曰鼽鼽久也涕久不通遂至窒塞也

齲朽也虫嚙之齒缺朽也

喑唵然無聲也

癭嬰也在頸嬰喉也

癰喉气者喉中不通蓄成癰也

消��渴也腎气不周於胸胃中津潤消渴故欲得水也

嘔傴也將有所吐脊曲傴也

欬刻也气奔至出入不平調若刻物也

喘湍也湍疾也气出入湍疾也

吐瀉也故揚豫以東謂瀉爲吐也

乳癰曰妒妒褚也气積褚不通至腫潰也

心痛曰疝疝詵也先詵詵然上而痛也

�否也气否結也

小兒气結曰哺哺露也哺而寒露乳食不消生此疾也

注病一人死一人復得气相灌注也

泄利言其出漏泄而利也下重而赤白曰�言厲�而難也

陰腫曰隤气下隤也又曰疝亦言詵也詵詵引小腹急痛也

疼旱气疼疼然煩也

痔食也虫食之也

酸遜也遜遁在後也言腳疼力少行遁在後以遜遁者也

消弱也如見割削筋力弱也

懈解也骨節解緩也

厥逆气從下厥起上行人心脇也

瘧酷虐也凡疾或寒或熱耳而此疾先寒後熱兩疾似酷虐者也

疥齘也癢搔之齒�齘也

癬徙也浸淫移徙處自廣也故靑徐謂癬爲徙也

胗展也癢搔之捷展起

腫鐘也寒熱气所鐘聚也

癰壅也气壅否結裹而潰也

淋懍也小便難懍懍然也

瘡戕也戕毀體使傷也

痍侈也侈開皮膚爲創也

瘢漫也生漫故皮也

痕根也急相根引也

癅流也血流聚所生癅腫也

贅屬也橫生一肉屬著體也

丘也出皮上聚髙如地之有丘也

釋喪制第二十七

人死气絕曰死死澌也就消澌也

士曰不祿不復食祿也大夫曰卒言卒竟也

諸侯曰薨薨壞之聲也

天子曰崩崩壞之形也崩硼聲也

殪翳也就隱翳也

䢐落䢐祚也福祉殞落也䢐亦往也言往去落也

罪人曰殺殺竄也埋竄之使不復見也

罪及餘人曰誅誅株也如株木根枝葉盡落也

死於水者曰溺溺溺也不能自勝之言也

死於火者曰燒燒燋也

戰死曰兵言死爲兵所傷也

下殺上曰弒弒伺也伺間而後得施也

懸繩曰縊縊阨也阨其頸也

屈頸閉气曰雉經如雉之爲也

獄死曰考竟考得其情竟其命於獄也

市死曰棄市市眾所聚言與眾人共棄之也

斫頭曰斬斬腰曰腰斬斬暫也暫加兵卽斷也

車裂曰轘轘散也肢體分散也

煮之於鑊曰烹若烹禽獸之肉也

槌而死者曰掠掠狼也用畏大暴於豺狼也

老死曰壽終壽久也終盡也生巳久遠气終盡也

少壯而死曰夭如取物中夭折也

未二十而死曰殤殤傷也可哀傷也

父死曰考考成也亦言稿也稿於義爲成凡五材膠漆陶冶皮革幹稿乃成也

母死曰妣妣比也比之於父亦然也

漢以來謂死爲物故言其諸物皆就朽故也旣定死曰屍屍舒也骨節解舒不復能自勝斂也

衣屍曰襲襲匝也以衣周匝覆衣之也

以囊韜其形曰冒覆其形使人勿惡也

巳衣所以束之曰絞衿絞交也交結之也衿禁也禁系之也

含以珠具含其口中也

握以物著屍手中使握之也

衣屍棺曰斂斂藏不復見也

棺關也關閉也

槨郭也廓落在表之言也

人巳在棺曰柩柩究也送終隨身之制皆究備也

於西壁下塗之曰殯殯賓也賓客遇之言稍遠也塗曰攢攢木於上而塗之也

三日不生生者成服曰縗縗催也言傷催也絰實也

傷催之實也

絞帶絞麻緦爲帶也三年之縗曰斬不緝其末直翦斬而巳期曰齋齋齊也

九月曰大功其布如粗大之功不善治練之也

小功精細之功小有飾也

緦麻緦絲也績麻緦如絲也

錫縗錫治也治其麻使滑易也

疑擬也擬於吉也

穗細如穗也

疏疏如穗也

環絰末無餘散麻圓如環也

弁絰加爵弁而素加絰也

重死者之資重也含余米以爲粥投之甕而懸之比葬未作主權以重主其神也

葬藏也

壙曠也藏於空曠處也

輿棺之車曰爫爫耳也懸於左右前後銅魚搖絞之屬耳耳然也

其蓋曰柳柳聚也眾飾所聚亦其形僂也亦曰鱉甲以鱉甲亦然也其旁曰墻似屋墻也

翣齊人謂扇爲翣此似之也象翣扇爲淸涼也翣有黼有畫各以其飾名之也兩旁引之曰披披擺也各於一旁引擺之備傾倚也

從前引之曰紼紼發也發車使前也

懸下壙曰繂繂將也徐徐將下之也

棺束曰緘緘函也古者棺不釘也旁際曰小要其要約小也又謂之衽衽任也任制祭會使不解也

送死之器曰明器神明之器異於人也

塗車以泥塗爲車也

芻靈束艸爲人馬靈名之也

喪祭曰奠奠停也言停久也亦言撲奠合體用之也

朔望祭曰殷奠所用殷眾也

旣葬還祭於殯宮曰虞謂虞樂安神使還此也

又祭曰卒哭卒止也止孝子無時之哭朝夕而巳也

又祭曰祔祭於祖廟以後死孫祔於祖也

期而小祥亦祭名也孝子除首絰服練冠也祥善也

加小善之飾也

又期而大祥亦祭名也孝子除縗服服朝服縞冠如大善之飾也

間月而亦祭名也孝子之意澹然衰思益衰也

冢腫也象山頂之髙腫起也

墓慕也孝子思慕之處也

丘象丘形也陵亦然也

假葬於道側曰肂肂翳也

日月未滿而葬曰渴言謂欲速葬無思也

過時而不葬曰慢謂慢傲不念早安神也

葬不如禮曰埋埋痗也趨使葬腐而巳也

不得埋之曰棄謂棄之於野也

不得停屍曰捐捐於地邊者也

