

欽定四庫全書

經部十

六藝綱目

小學三【附錄】

提要

【臣】等謹案六藝綱目二卷元舒天民撰天民字蓺風鄞縣人是書取周禮保氏六藝之文因鄭康成之注標爲條目各以四字韻語括之其子恭爲之注同郡趙宜中爲之附注均能考證精核於小學皆有明惟其中論六書轉注一門以爲轉注者乃轉形互用有倒有側有反有背今求其若云倒爲�反正爲乏𨿽本傳記然究屬防意字至謂屍爲側人匚爲側凵不特誤以象形爲轉注卽字書中於此二字亦從無側人側凵之訓此妄以意爲之者也其九數一門以宻術推鄭注則頗爲詳至以之補正賈疏亦攷禮之一助云恭字自謙號說齋宜中字彥夫其書刋於至正甲辰前有張翥胡世佐掲汯劉仁本四序皆未言及宜中附注事末有舒睿後序題戊申嵗已爲洪武元年亦不及宜中則宜中疑爲明人矣乾隆四十六年二月恭校上

總纂官臣紀昀臣陸錫熊臣孫士毅

總校

官臣陸費墀

六藝綱目原序

古者教人之法六藝而已周官大司徒掌之六藝通習故士皆可用公卿大夫居則冠冕佩玉以理朝政一有戎事則出爲將帥介冑行陳文武兼舉而無不得其任者由教之有方而學之有其素也六藝今惟書算是用人亦罕習朱文公著小學書特表焉徒名存爾四明舒君隠儒也纂爲綱目子恭注之條陳詳解不啻折旋於儀文之間詠蹈於音樂之所司容於賓卿之次爲範於驅馳之地可謂明且備矣至正癸巳予以太學博士考試大都至秋闈發防漢人問以六藝眾皆罔然叩簾語之尙弗達所答遺五得一舉二舛四終場無全防第曰試官困我舉人而已蓋以爲兒童之學而易之不知此成徳達材之先務也鄞令陳止善槖此乞序刋行以惠學者學者能致意此書按古禮以防今禮而知其數度損益之宜按古樂以證今樂而知律呂旋生之妙按古書以挍今書而知聲形訓詁之文射𨿽禁而弧矢有其方禦𨿽廢而驂駕有其法亦所當知也數則古今一爾果善乎此豈非博物之通儒哉舒君諱天民號藝風子恭字自謙號說齋至正甲辰冬仲月望日翰林學士承旨榮祿大夫知制誥兼修國史潞國張翥序曩嘗授童子業或問以六藝略舉其綱答之次問所名之目記已不能悉又次問眾名所立之義記尢不能詳私竊病之欲纂集便觀覽未遑也自濂洛諸賢講明窮理盡性之學辭必成文文必綴字字必取義義有難知先儒或爲之說名曰字訓愚猶意有所未盡欲續之以足遺闕未能也比僑四明士友舒君自謙出示其先人藝風先生所作六藝綱目及性理字訓補遺二書綱舉目張類聚條析制度事爲具載其實詞意旨趣明著其義皆四言成句聲韻葉諧便於誦記非徒可用爲啟擊防童之具𨿽老於學者得之亦足以備遺忘資講釋信有益哉吁人心不相逺愚也向嘗有志於斯未遑詎意已有先吾著鞭如藝風者乎三復起敬書此於卷首而歸之至正丁酉秋七月甲午前鄕貢進士徽州路儒學教授天臺胡世佐序

先王以鄕三物教萬民而六藝已習於小學之時及夫世降教弛而六藝之所存者名耳學者又漫視之而所存之名乃復記之不悉語之不詳況能尋其至理之所寓耶識者病焉藝風舒先生乃推其名之所始義之所在綱以提其要目以盡其詳作爲六藝綱目類分臚列循文生訓句以四言使觀者便於記誦其子恭又加注釋指意原委儀物度數粲然明備於戲因是書而名之存者常接於目常接於目則得於心得於心則先王之遺制或由之而舉豈小補哉至正二十五年十二月豫章掲汯序人生八嵗教以灑掃應對進退之節禮樂射禦書數之文此𨿽小學之事而世之擊防授徒者往往僅能泛舉其大槪以語之而於眾目之詳已不復記憶覼縷析對必資檢閱而後罄焉此藝風舒先生六藝綱目之所由作也然聖人生而知之亦曰義理耳至於名物度數必待講學而明苟講之弗明弗措者於此編不爲無補朝列大夫溫州路總管天臺劉仁本序

先君生甫十嵗而宋社亡泣曰吾不可以有爲矣及長以隱儒名其堂旌厥志也一日讀漢書至君子舒六藝之風之句撫捲笑曰班孟堅其先得我心之所欲乎因自號藝風同郡太博蔣公汝礪嘆曰先生之號其甚美矣他日表章六藝其惟先生乎先生嘗病世之君子以六藝爲教者僅舉其略乃博采六藝集爲章句曰六藝綱目以詔家塾識者翕然稱之曰先生之美號斯稱矣夫顧世之輯是書者多矣然未有若此之簡而明且句以四字尢便初學誠六藝之指南也請與同志共之由是繕寫者眾居無何先君下世手澤未幹嗚呼痛哉恭不能繼述徒爲人子遂忘固陋乃討論而注之至正甲辰夏邑令陳君止善以之達承防仲【缺】張公公喜曰何見此書之晚也乃序其端有曰四明舒君隱儒也夫隱儒之稱豈偶然哉恭也一讀則三感慨焉重悼先君生不逢時抱恨而歿所賴遺墨有補世教復有字原亦學者所好附於捲後吁先君學而不仕非隱儒乎六藝之風自我而舒蔣公之期不謀而符今乃壽諸梓而惠後學其庶乎可以無憾矣夫丙午三月旣望男恭百拜謹書

六藝綱目原序

六藝綱目題詞

維古設教以鄕三物六藝居一蓋不可忽八歲防士初入小學先誦其文旋加考索迨其長也則復遊焉博極防趣才徳可全顧諟六藝有條有理昔之學者無間終始於戲虣秦典籍煨燼六藝樞要亡滅殆盡五禮六樂條目具存節文音調舉莫討論曰射曰禦亦不易語執弓行車罔循軌度六書之品九數之計人生日用疇能或廢聖遠經殘風頺教弛師生援受滅裂而已時觀字學信筆而作挍之古文十字九錯然則五者槪可知矣教或得人學無難爾士夫爲學學書宜先次則數也射禦繼焉若夫治體禮樂爲急有國有家盍先教習後世沿襲惟訓孺子豈知大學實基乎是嗟我先君有感於斯纂集成章綱舉目隨恭也不敏黽勉箋注新學習之庶知門戶

六藝綱目題詞

欽定四庫全書

六藝綱目卷上

元舒天民撰

舒恭

注

趙宜中附注

六綱領

俗作藝非鄭剛中曰才有所長者也

許氏曰藝作種也從埊禾樹土之意從�手樹禾之象工藝藝事猶農夫禾也因以爲六藝之藝【附注】藝種也從坴土凷也有耕耨之義丮古藝字藝者藝事農也天下之民以耕爲先故凡學業者皆曰藝

六藝之學五禮六樂五射五禦六書九數

六者皆至理所寓而日用之不可闕者也古之教小學者以此爲先也剛中曰禮樂之妙通乎天地亦名一藝何也蓋通禮樂之理者爲聖人爲君子若夫行禮之升降揖讓作樂之聲音節奏遠乎此者以藝名之可也

一曰五禮吉禮居先凶禮賓軍嘉禮終焉

二曰六樂雲門咸池大韶大夏大濩大武【濩與護同】

三曰五射白矢參連剡注襄尺井儀繼焉【剡一音閃襄與讓同】四曰五禦一鳴和鸞二逐水曲三過君表四舞交衢五逐禽左【禦或作馭同鸞或作�同】

五曰六書象形指事防意轉注諧聲假借

六曰九數方田米衰分少廣商功均輸盈朒方程終於句股【作粟衰倉回切朒如六切俗作朏者非句音鉤】

先舉其綱後分其目惟爾小子畱心熟讀

六藝條目

五禮【見周禮春官大宗伯】

五禮之目三十有六周公定制天子行止

吉禮事天地人凶禮哀國之憂賓禮親睦國軍禮以同國嘉禮以親萬民也凡三十六條

公卿大夫下及士庶其行可平中有九節上下通行聖人設法不奪民情

九節者若享人鬼防荒弔襘卹飲食防宗族及夫昏冠賀慶之禮士庶可以通行也然以嘉禮親萬民之語觀之槪可知矣

夫禮也者天理節文人事儀則主敬而行秩然有序朱子曰禮者天理之節文而人事之儀則陳北溪曰【闕】

之何也蓋天理只是人事中之理

而具於心者天理在中而著見於事人事在外而根於中天理其體而人事其用也儀容儀見於外者則法則存於中者儀與文相應則與節相應文而後儀節而後則也言禮須兼此二者意乃圓備

禮之爲用莫重於祭字從示豊示乃神示豊其器也示與祗同豊行禮之器也音禮與丰字不同

一曰吉禮十有二條事鬼神示大宗伯職肆師佐之祭則受福故謂之吉

大宗伯掌禮之長官堯以伯夷作秩宗典天神地示人鬼三禮漢曰太常肆陳也肆師佐宗伯陳列祭祀之位及牲器玉帛粢盛禮所以事神致福

昦天上帝精意潔祀燔柴與牲及其玉帛謂之禋祀天以形體言帝以主宰言郊曰天明堂曰帝以其气之浩浩故曰昦天以其位乎上故曰上帝精意以享曰禋說文潔祀也玉蒼璧也象天之形色帛純素之物不加文采以質爲尙○昦俗作昊

日月星辰實牲柴上燔而祝之謂之實柴

星五星金木水火土辰日月所防十二次也起於辰止於巳曰壽星大火析木星紀枵娵訾降婁大梁實沈鶉首鶉火鶉尾是也實柴實牲於柴上也

司中司命風師雨師柴牲並燔謂之槱燎

槱音酉○司中司命文昌第五第四星風師箕雨師畢積柴以燎曰槱槱積也○三者皆置牲於柴上加以玉帛燔燎而升煙所以報陽也○月令立春後丑日祭風師於國城東北立夏後申日祀雨師於城西南後漢以丙戌日祀風師於戌地己丑日祀雨師於丑地牲用羊豕○剛中曰昊天上帝位爲至尊物無以稱其徳惟致其精意可以享之故曰禋祀若夫日月星辰民所瞻仰以其體同乎天不可得而親也必以气臭而達之故用實柴司中司命風師雨師皆神之在天者也日月星辰麗乎上而照臨乎下所以次於天帝司中而下能麗乎上而用事於人間不得以比日月星辰之尊以气達之不必實柴故曰槱燎謂積薪以燔不實牲體也或謂三臺上臺司命中臺司中下臺司祿又謂文昌宮第四星曰司命五曰司中何邪及考之祭法王立七祀曰司命中霤國門國行泰厲戶竈此司命者乃七祀之司命司中者其七祀之泰厲與蓋人受命以生萬物之命系乎司命人受中以生萬物之生系於司中論者謂人之性正則中過則厲司中以正言之泰厲以反言之其實一也七祀之神其五者托體乎地故以血祭祭之此二者托體乎天故以槱燎祀之各從其類也二十八宿疊見四方以示民時至於祀也則止及箕畢何哉以爲示民時於上者其體無爲而散潤萬物者有及民之功非風則無以化成萬物非雨則無以滋萌品彚有功於物不可不報所以特祀之也先儒言禋祀有玉帛牲牷實柴有牲幣而無玉槱燎但只有牲然考之經文於柴言實則見其用牲以實之明矣至於槱燎則不見其有實牲之文然則槱燎者止於燔柴也與

【附注】今郡縣得祀風師雨師及社稷之神其名山大川載於祀典者有司歲時致祭或奉上命特祭不在時祀之數此天子望於山川徧於羣神之禮也

以上三者祀於天神

祀昦天詞曰皇皇上天照臨下土集地之靈降甘風雨庻物羣生各得其所靡今靡古維予一人某敬拜皇天之祐見大戴禮公符篇地示人鬼二詞未聞

社之與稷五祀五嶽貴於气臭以血祭之謂之血祭社后土稷谷神凡建國必先立社稷壇墠蓋土谷國家之所賴最重而當先者也孝經說曰社土地之主稷五穀之長土地廣博不可徧敬故封土以爲社五穀眾多不可徧祭故立稷而祭之五祀戶竈中霤門行中霤土也司人之堂室居處也門金戶木也司出入之神行水也主道路之神竈火也主飲食之神皆五行之小神而在地者各隨五行之王而祭之春祭戶夏祭竈季夏祭中霤秋祭門冬祭行山髙而尊眾山之宗曰嶽五嶽東曰岱南曰衡西曰崋北曰恆中曰嵩髙五山國之重望鎭也配五嶽者江淮河泲四瀆也不言四瀆者省文也不言祭地者此皆地示也臭气也陰祀自血起貴气臭也○剛中曰血所以爲歆神之始殺牲而先以血言者貴气而不重味誠之至也社稷有功於人而神爲幽陰故祭自血始天子七祀此祭五祀何也蓋司中泰厲神之屬乎天者也以槱燎祀之矣此五祀者則屬乎地也五祀五嶽之神皆托於土故此三者同於血祭蓋血之爲物有象而非虛有形而非實物之幽也陸氏曰社祭五土之示稷祭五糓之神祭社必及稷以其同功均利以養人也○一說五祀爲五官之神四時則迎五行之气於四郊而祭之也○气象形气許旣反饔气字也旣有气字何必捨正而從借音今從正泲俗用濟非四瀆之水也蓋濟水出恆山房子縣贊皇山而泲水卽沇水在兗州出王屋山東入海是也

【附注】王立七祀諸侯五祀大夫三祀曰泰厲門行適士二祀門與行庶士庶人一祀或戶或竈杜預曰土正曰句龍在家主中霤在野爲社

祭於山林薶牲於土祭於川澤沈牲於水各順其性以象其徳謂之薶沈【薶周禮作貍俗作埋】

山林川澤之於物則有薶藏涵容之功所祭之牲則薶之沈之則順其性象其徳也

晉魏獻子伐齊以朱絲系白璧投於河漢武帝河決之時則刑白馬沈璧於河此薶沈之遺意也

四方百物所祭之牲桀裂其胸謂之疈辜

桀陟格反因借爲桀黠字故加石作磔疈拍逼反○桀裂牲於木上也疈疈牲胸也辜手磔牲也大宗伯以疈辜祭四方百物此年終之祭百神於蠟夏曰淸祀商曰嘉平周曰大蠟○此三者報陰也○剛中曰四方百物則八蠟也祭及於百物仁之至義之盡也四方異體百物異用其生也合聚其死也桀裂以象其分散之義也○八蠟郵表畷貓虎坊水庸昆虫艸木

【附注】爾雅祭天曰燔柴祭地曰瘞薶祭山曰庪縣祭川曰浮沈祭星曰布祭風曰磔郭璞曰或庪或縣置之於山投祭於水中或浮或沈布散祭於地也○蠟蠅防也說文引周禮蠟氏掌除骴又借爲年終祭名曰大蠟者謂冬時無蠅防潔享之意故因其義就名之卽蠟氏掌除骴之借義同也秦名曰臘臘獵也獵取禽獸以祭之名漢以火徳王故以冬至後三戌爲臘宋亦火徳亦以戌爲臘○蠟音乍俗作防非

以上三者祭於地示

張南軒曰古者祭山川以其能雲雨澤物爲之壇壝立之祝史設之牲幣所以致吾禱祀之實而交孚於隱顯之際誠之不可掩如此後世有山川之祠而人其形封其地則失之矣

亯於先王解牲骨體灌以郁鬯曰肆獻祼

亯俗作享郁作郁非郁金芳艸也產郁林郡鬯尺諒反肆音剔祼灌同○亯獻也祭也郁鬯以黒秬和郁金艸釀酒謂之黃流其气芬香條暢又謂之秬鬯蓋周人尙臭灌用郁鬯也肆解牲體謂薦孰時也獻獻醴體薦血腥也祼用圭瓚酌郁鬯灌地求神時也亦曰降神郊特牲曰魂气歸於天形魄歸於地故祭所以求諸陰陽之義也殷人先求諸陽周人先求諸陰【附注】大夫有九錫之命者然後賜秬鬯圭瓚以祭宗廟也

進以黍稷謂之饋食

饋食言有黍稷也先灌次獻血腥次獻熟次饋食凡祭皆然互相備也○剛中曰先王之制祭禮也不欲數數則煩不欲疏疏則怠怠則失孝敬煩則近防瀆故有四時之祭又有五年三年之禘祫生則有合族之歡死則有合食之禮緣生事死設爲盛祭是以有禘祫也

【附注】享祭先祖之禮自天子至於庶人但有殺丰耳天子孟月大夫士仲月庶人季月士有田則祭無田則薦

春享曰祠品物不多誠主乎詞【詞祠也若祝文之類】

【附注】春田曰搜搜之言搜也搜本茅搜字搜索於茅搜之中擇其牡者與無孕者以祭之獻歲發生之時不敢傷其仁而品物少故曰祠以言詞達其誠也

夏享曰禴百物未成其祭尙薄樂以旌誠

禴薄也易東鄰殺牛不如西鄰之禴祭前漢郊祀志瀹祭顏師古曰煮新菜以祭瀹與禴通以樂爲之主也

秋享曰嘗新糓旣升薦其馨香

香小篆作�古作皀以白從匕白粒也以匕嘗米之馨皀也○百物至秋皆成可享者眾而以新糓爲主也

冬享曰烝水陸珍味巨細鹹備孝敬之至

烝眾也○祭統曰水艸之菹陸產之醢小物備矣三牲之俎八簋之實美物備矣昆虫之異艸木之實陰陽之物備矣凡天之所生地之所長苟可獻者莫不咸在示盡物也外則盡物內則盡志此祭之心也○享禮春夏蓋以少爲貴秋冬則以多爲貴也

以上六者享於人

剛中曰春夏以搜苖而奉祭祀時物方生可獻者寡故春以詞爲主夏以樂爲主尙詞者以言詞道意也尙樂者陽气浸盛樂由陽來也此以少爲貴也秋冬以狝狩而奉祭祀百物旣登可獻者眾故秋以薦新爲主冬以備物爲主焉嘗者物初成始可嘗於是薦新糓也烝者物畢登皆可進也此以多爲貴也○又曰天在上而無爲以道交之而已故曰祀祀以言其道也地主生物以物接之故曰祭祭以言其物也人鬼則以人道事之故曰享言以物享獻之也然記曰郊血大享腥不獨祭地用血郊亦用也書言王賓殺禋咸格王入太室祼則宗廟亦禋也不獨祀天稱禋記曰惟聖人爲能享帝則祀天亦享也不獨先王稱享焉其分如此者亦各以其所主者言之爾

二曰凶禮其目有五邦國有憂分烖救患是之謂凶周禮以凶禮哀邦國之憂哀謂分烖救患也○剛中曰天子之於諸侯位𨿽君臣而情則父子未有子疾病痛苦而父不爲之憂者故邦國有憂則以凶禮而哀之

【附注】憂本作從心從頁俗用憂行皃也

國有死亡親者有服疏者含襚謂之防禮

服防服凡五等也含送死者口中玉也天子以珠諸侯玉大夫璧士貝衣衾曰襚蓋遂彼生時之意也又車馬曰賵貨財曰賻皆助防之禮也凡知生者賵賻知死者含襚

【附注】親友死防必有弔慰之禮弔者傷其死慰者安其生

歲歉民病利補乏謂之荒禮

糓不熟曰歉荒者人物有傷也大司徒則令國移民通財捨禁弛力薄徵緩刑晉饑秦輸之粟是也○俗作散非

國有禍烖防問行焉謂之�禮

防俗作尉慰非本防斗字○禍烖謂遭水火之宋大水魯莊公使人弔焉曰天作滛雨如何不弔廐焚孔子拜鄕人爲火來者拜之士一大夫再亦相弔之道尉安之也有以防其情也弔傷也湣也○�從人持弓俗作弔弔並非本�問防而制字持弓以避不祥也

鄰國受圍將士敗績防財補之謂之禬禮

禬古外反○績功也事也禬者防合貨財以補其不足也秋官大行人曰致禬以補諸侯之烖襄公三十年冬防於澶淵謀歸宋財定公五年夏歸粟於蔡是也蓋蔡爲齊所圍故也

寇作於外亂作於內鄰國救援謂之卹禮

兵作於外爲寇作於內爲亂外寇若衛與邢有狄人之難也內亂若晉驪姬之譛申生衞輒之拒父是也卹憂也收也心戍然而慘惻之心哀痛而收之若已身之有患焉故從心血爲卹故齊桓救邢曰簡書同惡相卹之謂也○愚謂爲冦爲亂者則罪而治之無故而受禍者卹之禮得其宜也

三曰賓禮其目有八親附列國是之謂賓諸侯來朝其名不同

以賓禮親邦國蓋天子諸侯有賓主之禮焉諸侯皆見於王故謂之同

春見曰朝猶朝之早【曰朝之朝音潮】

朝者欲其來之早也

夏見曰宗尊王之道

宗尊也欲其尊王

秋見曰覲勤勞王事

覲勤也欲其勤王之事

冬見曰遇不期之義

遇偶也欲其不期而俱至○愚謂諸侯朝王未嘗不早不尊不勤也然三時之朝見而曰朝曰宗曰覲者其名𨿽殊而義則一也四時之朝諸侯胥防莫非相遇至冬而曰遇者何也剛中曰冬則萬物歸根於時爲藏是時相見蓋取其邂逅之義也○曲禮曰天子當依而立諸侯北面而見天子曰覲天子當寧而立諸公東面諸侯西面曰朝鄭注諸侯春見曰朝受贄於朝受享於廟生气文也秋見曰覲一受之於廟殺气質也朝者位於內朝而序進覲者位於廟門外而序入王南面立於扆寧而受焉夏宗依春冬遇依秋春秋時齊侯唁魯昭公以遇禮相見取易略也覲禮今存朝宗遇禮今亡

時見也者言無常期或有不服王將徵討爲壇國外以合諸侯而命以事是之謂防

春秋傳曰有事而防不協而盟

殷見也者六服盡朝王亦爲壇委之以政一其徳也是之謂同

殷眾也服屬也從也服從天子之事也六服王畿侯甸男采衞又王畿侯甸綏要荒

【附注】朱子曰眾覜曰同

時聘也者亦無常期天子有事乃聘之焉是之謂問聘以財爲禮王制曰諸侯之於天子也比年一小聘三年一大聘小聘大夫大聘使卿

殷覜也者一服之中朝之者希諸侯使卿聘以大禮是之謂視

覜眺同視也○大行人曰春朝諸侯而圖天下之事秋覲以比邦國之功夏宗以陳天下之謨冬遇以協諸侯之慮時防以發四方之禁殷同以施天下之政時聘以結諸侯之好殷覜以除邦國之慝○舊說時防殷同者諸侯非當朝覲之歲奔命而見天子之名也時聘殷覜者諸侯間歲遣臣以聘天子之名也剛中曰聘則以財爲禮其名曰問有問遺之意覜則以見爲禮其名曰視有省視之意然以王而問遺省視乎諸侯則於義爲順自諸侯而言謂問遺省視乎天子則其語不順也以大行人之言曰時聘以結諸侯之好殷覜以除邦國之慝此乃王見諸侯之文也槪以爲諸侯聘覜乎天子則與行人之文不合槪以爲王者之禮則又與大宗伯諸侯見王之文不合嘗合二官以考之蓋聘頫之禮王與諸侯交用之故其名不異何以言之時聘殷覜繼於春朝夏宗之下則曰問曰視爲諸侯問視乎天子之禮也若以行人結好除慝之文例之則又是王者聘以結諸侯之好覜以除邦國之慝也人徒見古者比年小聘三年大聘小聘使大夫大聘使卿皆臣聘乎君也遂謂君無聘覜乎臣之理殊不知小行人有曰王之所以撫諸侯者歲徧存三年徧覜五年徧省則王有覜禮於諸侯明矣然諸侯行之則曰問曰視天子行之則曰除慝結好名𨿽同不害其爲異也天子之覜見於小行人三歲之制若夫聘禮則無傳春秋之時王臣來聘於魯者八此亦可以爲證

四曰軍禮其別有五邦國不協威以制之使歸於同是之謂軍

別彼列反後同○夏官司馬凡制軍萬有二千五百人爲軍王六軍大國三軍次國二軍小國一軍此以軍禮同邦國同謂威其不協僭差者使侯國相和同也

【附注】夫五禮軍禮居其一大司馬之職掌建邦國之九法以佐王平邦國以九伐之法正邦國正月之吉布政於邦國都鄙乃懸政象之法於象魏使萬民觀政象挾日而斂之中春教振旅平列陳遂以搜田有司表貉中夏教茇捨之法辧號名之用如振旅之陣遂以苖田中秋教治兵如振旅之陳辧旗物之用遂以狝田惟中冬農隙教大閱遂以狩田以旌爲左右和之門卽過君表也致獲禽饁獸於郊獻享太廟○挾與浹同貉與禡同

用其義勇眾以成功謂之大師

剛中曰五軍以爲師以師統軍以軍統旅以旅統卒以卒統兩以兩統伍上下相統聞鼔則進聞金則止所謂同也楊氏曰行師之法其坐作進退以金鼔爲之節而不可亂左不攻左右不攻右則刑之五伐六伐七伐乃止齊焉勇者不敢前怯者不敢後此大師用眾之禮也

平均地政憂卹庶民謂之大均【政音徵稅也】

地官土均掌平土地之政以均地守地事地貢謂徧天下皆均之不均則民患故大均之禮所以憂卹其庻民也王昭禹曰因地以出賦因家以起役地有肥磽而賦有輕重家有上下而役有多寡此所以卹其事也

【附注】均人掌均地政均地職均人民牛馬車輦之力政丰年則公旬用三日中年公旬用二日無年公旬用一日凶札則無力政無財賦不收地守地職不均地政三年大比則大均○旬音均同古者用民力歲亦不過三日

因田習�簡閱車徒謂之大田【�俗作兵】

捕禽獸曰田四時之田春搜夏苖秋狝冬狩王者至中冬因田而大閱蓋田獵之時有車徒旗鼔甲兵之事大閱者揀選練習軍馬之謂也司馬主其禮此教戰陣之法也

築城鑿池任民之力謂之大役

役工作也所以事民力之彊弱有司造作不止城池玆舉其凡

正其�畺合聚編氓謂之大�

正�畺溝塗之固以合聚其眾也�從防從土從寸令諸侯各防其土而守其法度也○王畿界五百里大國界方百里小國界方五十里編氓聯比百姓戶名上於有司也一說謂諸侯侵境則民庶遷移不得合聚故以兵往正其封疆各安其所蓋地有定域民有常主也

五曰嘉禮其別有六欲親萬民近自親始上行下效其禮至善是之謂�

此以親萬民也因人心之所善者而爲之制易曰亨者嘉之防也又曰嘉防足以合禮剛中曰人君待宗族故舊與夫四方賓客同姓異姓之也而曰親萬民何耶孟子曰人倫明於上小民親於下人君禦四海之廣安能家至而戶曉而使之相親睦哉躬行於上使下觀而化爾兄弟朋友男女賓客及同姓之親豈獨人君有之民亦有之也人君親親於上則民亦親親於下矣

【附注】�喜樂也防聚親友而燕饗之亦必有樂而�樂也字故從豈豈古皷字象形加聲俗作嘉

飲食之禮親睦宗族

人君有食宗族之禮𨿽親盡不異之所以親之也文王世子曰族食世降一等孔氏曰同姓爲宗有合族之義故系之以姓而弗別綴之以食而弗殊人道以親親爲大其禮則以飲食爲之主也○殊食多少也

冠昏之禮親成男女

昏婦家也禮取婦以昏時蓋婦人陰也冠昏言冠不言筓言昏不言姻省文也剛中曰冠禮之始昬禮之本冠以成其徳昏以親其情

【附注】冠禮人倫之所重者也近世人情尢爲輕薄子才數歲以冒爲戲因習至長視以爲常甚不知成人之道所以風俗不厚矣古者男子二十而冠冠而字乃所以重其成人之道冠義曰適子冠於阼以著代也庶子冠於房戶外○士昏禮有六曰納采問名納吉納徴請期親迎迎謂壻摯雁往拜婦翁而迎婦來也孔子曰大昏爲大大昏至矣大昬旣至冕而親迎親之也又曰大昏萬世之嗣也禮記曰取婦之家三日不舉樂思嗣親也

賓射之禮諸侯來朝王與之射有賓主焉以親朋舊剛中曰人君有大射有燕射賓射大射者擇士取祭也燕射者與人臣射而飲也賓射者諸侯來朝與之分賓主之禮而射也蓋朝以明君臣之分而燕射賓射所以明恩也康成曰王爲世子時共在學者蓋天子有友諸臣之義待之以賓而與之射見人君不忘故舊朋友之情好也

饗燕之禮饗有體薦燕有折且以親賓客

折音哲且古俎字從幾足有二橫木下從一地也象形因借爲語詞後人加半肉作爼以別之饗燕與享宴通○杜預曰饗在朝燕在寢諸侯曰賓諸侯之臣曰客待以饗燕之禮所以示隆厚之情也春秋成公十三年饗以訓共儉燕以示慈惠饗有體薦設幾而不倚爵盈而不飲肴幹而不食所以訓共儉燕則脫屨升堂折俎共食酒行無算以醉爲度所以示慈惠也○愚謂體薦以羊或豕脊左右胖俱用但去其近竅一塊而已兩肩兩髀兩脇凡七體折且或羊與豕每用右胖帶脊脊取三體正脊脡脊橫脊前體胘骨離爲三曰肩臂臑後體股骨去髀離爲二曰肫胳脇三體短脇正脇代脇凡一十一體或賓眾則合升左胖八體以用之折截之使斷胖半體肉也禮家以胖爲半體胖之言片也臑羊豕臂肫胳股也且薦肉之幾也○賓客朝聘之臣也○肩前腳上節臂前腳中節臑前腳下節去蹄正脊第一第二節

骨脡脊第三第四脊骨橫脊第五第六脊骨代脇肋前兩骨正脇肋中兩骨短脇肋後兩骨肫後腳中節胳後腳下節去蹄【臑奴刀反肫胳音純各胖音判】

【附注】天子養老尊賢有饗燕之禮示隆厚也三代尙矣唐開元二年九月宴老者於含元殿九十以上賜幾杖八十賜鳩杖婦人亦如之天寶元年頒鄕飲酒禮於州縣每歲十二月行之宋髙宗紹興二十六年許行於里社鄕飲酒義曰賓主象天地介僎象陰陽三賓象三光四面坐象四時五十者立侍以聼政役夫主人者守令爲之坐東南盛徳之仁气也賓乃寄居年徳髙及致仕者坐西北尊嚴之義气也僎輔主人者倅貳爲之坐東北介輔賓者次長者爲之坐西南三賓又次者爲之位在賓介之後又設僚友之位東西相向其餘仕與未仕者以齒序位兩廊又推識禮眾服者一人爲司正及士之習禮者爲唱禮贊相質明主人以下先舎菜於先聖先師退以俟速賓於庠門之外三揖三讓而升遂行禮焉樂作乃歌鹿鳴魚麗關雎等詩眾賓受獻降階將去主人命司正揚觶以畱然後酌交錯無算樂無算禮成樂備主人拜送拜旣畢而退禮樂備有儀式別錄

脤膰之禮祭肉分胙親兄弟國同其福祿【脤是軫反】

脤膰祭宗廟社稷及出師祭社之肉也天王所以分賜同姓同受其福祿也春秋定公十四年天王使石尙來歸脤是也一說盛祭肉之器或似蜃形或以蜃甲飾之因名焉膰燔通炙炮肉也勝曰脤熟曰膰勝生肉也胙福也○剛中曰兄弟同姓之國與之共事先王而保其祭祀則當與之同其福祿惟祭祀之肉神所福也饋之遺之乃所以親之也

【附注】天子祭祀之胙豈止致於同姓而已哉異姓諸侯及羣臣亦必致之矣大行人所謂歸脤以交諸侯之福是也若夫魯郊不致膰爼於大夫孔子行蓋惡其無禮也故諸侯大夫士祭胙亦然孔子於朋友之饋𨿽車馬非祭肉不拜此之謂也

賀慶之禮贊其有喜賀則以物慶則以禮異姓之國昏姻甥舅以此親之

喜者若受命拜爵弄璋稱壽之類物者玩好幣帛羊酒也慶則以禮者禮文也以言稱頌之也或今詩詞啟事之類大行人曰歸脤以交諸侯之福賀慶以贊諸侯之喜○剛中曰以脤膰親兄弟之國而異姓之國亦有之故天王使宰孔賜齊侯胙曰天子有事於文武使孔賜伯舅胙至於二王之後亦有之故皇武子曰宋先代之後於周爲客天子有事膰焉皆不專爲同姓之拜正以歸脤爲主也情之親者因物以示恩情之疏者托言以見意故有可賀可慶之事則以言而慶賀之若夫慶賀之別則賀或以財而慶則專以言也觀行人言慶賀以贊諸侯不別同姓異姓而總謂之諸侯則同姓之邦非無慶賀要之以待異姓爲主而已

【附注】案說文慶行賀人也古者以鹿皮爲贄禮故從鹿從愛省愛行皃也若以大行人賀慶言之亦非止賀則以財而慶則專以言之意

六樂【見周禮地官保氏下注】

聖王爲治樂由是作非爲己樂○正教之興始於音聲音聲正矣血脈動蕩精神流通心正而融○宮音居中以總四方聲重而尊君之象也○商音屬金金主斷制臣之職也○角音屬木春物並生各有區別民之象也○徵音屬火萬物長茂皆成形體故配以事○羽音屬水以物配之○宮音動脾而和正信商音動肺而和正義角音動肝而和正仁徵音動心而和正禮羽音動腎而和正智【以上並見史記】

【附注】孔子曰興於詩立於禮成於樂樂有五聲六律六呂播之於八音可以祀郊廟百神可以燕饗賓射然後化民成俗治天下國家莫不由樂之所致也○昔黃帝使伶倫自大夏之西昆侖之陰取解谷之竹制十二律筩以黃鐘之宮生六律六呂以候气鑄十二鐘以和五音而律呂起黃鐘九九之數黃鐘子之气長九寸圍九分積實八百一十分三分損一下生林鐘林鐘未之气三分益一上生太蔟太蔟寅之气三分損一下生南呂南呂酉之气三分益一上生姑洗姑洗辰之气三分損一下生應鐘應鐘亥之气三分益一上生蕤賔蕤賔午之气三分益一再上生大呂大呂醜之气三分損一下生夷則夷則申之气三分益一上生夾鐘夾鐘卯之气三分損一下生無射無射戌之气三分益一上生中呂中呂巳之气三分損一上生黃鐘周而復始又有淸聲四曰黃鐘淸大呂淸太蔟淸無射淸以和其音故每縣鐘磬十六枚蓋樂有隆殺天子宮縣諸侯軒縣大夫判縣士特縣鐘磬之縣於簨虡植曰虡橫曰簨鄭氏注明堂位云簨飾之以鱗屬虡飾之以臝屬羽屬又梓人職云厚唇弇口出目短耳大胸燿後大體短脰若是者謂之臝屬恆有力而不能走其聲大而宏則於任重宜若是者以爲鐘虡故擊其所縣而由其虡鳴鋭喙決吻數目顅脰小體騫腹若是者謂之羽屬恆無力而輕則於任輕宜其聲淸揚而遠聞於磬宜以爲磬虡故擊其所縣而由其虡鳴小首而長摶身而防若是者謂之鱗屬以爲筍謂制爲龍頭及顅銜璧璧下有旄牛尾飾其簨虡鳥獸聞皆動頰鱗屬之簨卽業也是簨上大板詩云設業設虡崇牙樹羽○臝音祼同燿音悄顅音慳長脰貌防音洪肥大也音窟頰旁骨也

樂者樂也出於人心布於管詠歌舞蹈更唱疊和涵養性情蕩滌邪穢消融渣滓以全和气以迻風俗法在成均屬大司樂樂徳樂語以教國子乃以律呂五聲八音六代之舞以大合樂致鬼神示以和邦國以諧萬民以安賓客以說遠人以作動物【迻說俗作弦移悅】

見周禮成均五帝學名大司樂樂官之長掌成均之法以治建國之學政而合國之弟子焉俾有徳者教之樂徳中和祗庸孝友樂語興道諷誦言語六律黃鐘太蔟姑洗防賓夷則無射陽聲也六呂大呂夾鐘中呂林鐘南呂應鐘陰聲也文之以五聲宮商角徴羽播之以八音金石土革絲木匏竹而合六代之樂舞焉○夫樂之爲用其效大矣蓋奏之郊廟則鬼神來格賜之諸侯則邦國和協用之鄕射則萬姓雝睦施之宴享則賓客安寧四夷來朝作樂宴之則遠者說懌作鼔舞之也動物鱗羽臝毛介五虫也樂之作作動物猶擊石而百獸率舞簫韶九成而鳯凰來儀也

【附注】夫祭天神地示人鬼之樂而天神用圜鐘爲宮黃鐘爲角太蔟爲徴姑洗爲羽靁鼔靁鞀孤竹之管云和之琴瑟雲門之舞冬日至於地上之圜丘奏之樂六變則天神皆降謂天神則主北辰而先奏是樂以降其神禮之以蒼璧圜鐘夾鐘也夾鐘生於房心之气房心爲大辰天帝之明堂而布政之所出也地祗用函鐘爲宮太蔟爲角姑洗爲徵南呂爲羽靈鼓靈鞀孫竹之管空桑之琴瑟咸池之舞夏日至於澤中之方丘奏之樂八變則地示皆出地示則主昆侖先奏是樂以致其神禮之以黃琮函鐘林鐘也林鐘生於未之气未坤之位或曰天社在東井輿鬼之外天社地神也祭人鬼用黃鐘爲宮大呂爲角太蔟爲徵應鐘爲羽路鼔路鞀陰竹之管龍門之琴瑟九徳之歌九韶之舞於宗廟之中奏之樂九變則人鬼可得而禮矣人鬼則主后稷先奏是樂以致其神而以珪瓉祼神也此謂秋祫黃鐘生於子子虛危之气虛危爲宗廟也○靁鼔八面鼔也孤竹特生者云和山名靈鼔六面鼔也孫竹竹枝根之末生者空桑山名路鼔四面鼔也陰竹生於山北者龍門亦山名言天神六變地示八變人鬼九變靈異大者易感小者難致故也已上見三禮圖○成均學名周制天子五學東曰東序西曰瞽宗北上庠南成均中學辟雍也學樂徳樂語樂舞者就成均者兼祭酒之職也

黃帝之樂雲門大捲蓋其盛徳其出如雲民得簇聚阜財以處萬物之名悉由是成【云古云字本作�捲音拳】

帝姓公孫名軒轅生時有云瑞故以云紀官命蒼頡制字大撓作甲子容成造歷數首作數伶倫造律呂岐伯明醫術始作衣裳而舟車棟宇杵臼弧矢网罟之皆自此起樂曰雲門大捲土徳王故曰黃帝都涿鹿在位百二十有四年捲者聚民阜財之謂

唐堯之樂大咸咸池徳澤溥博無所不天下之物皆蒙潤滋【俗作施非】

髙辛之子曰陶唐氏姓伊祁火徳王都平陽樂曰大咸咸池池也在位百年禪於舜○賈公彥曰雲門大捲爲一故分樂而序之時更不序大捲蓋攺樂名也秦始皇攺大韶爲五行舞漢髙帝六年攺大韶爲文始故有攺樂之法也愚意大咸亦然

虞舜之樂謂之大韶紹堯無爲拱而朝【韶周禮作防俗作垂又作�】

舜姓姚堯以二女女之以觀其內治遂禪以位土徳王都蒲阪國號虞樂曰大韶紹堯之治無所作爲但衣拱手而坐朝也在位五十年

夏禹之樂謂之大夏平治水土功烈大著【治平聲】

禹姒姓佐堯治水有功能大堯舜之徳受舜禪金徳王都安邑國號夏樂曰大夏在位九年著於國曰功及於民曰烈烈功之光且盛者傳世十有七歷年四百三十七

成湯之樂謂之大濩誅鉏凶虣防養黎庶

湯子姓名履舜命契爲司徒封於商十三世至湯伐桀而有天下因以商爲國號盤庚攺曰殷水徳王都亳○呂氏春秋曰湯命伊尹作大濩歌晨露韓詩外傳曰湯作大濩宮聲使人溫良而寛大商聲使人方亷而好義角聲使人惻隱而仁愛徴聲使人樂養而好施羽聲使人恭儉而好禮濩防也湯之寛仁能救防生民也在位一十三年傳世三十歷年六百二十九

武王之樂謂之大武一著戎衣武功昭著

王姬姓名發棄爲堯稷官封於邰十五世至武王伐紂而有天下木徳王都鎬國號周樂曰大武在位七年一戎衣武成文言一著戎衣而武功成也傳世三十六歷年八百六十七○鄭氏曰此周所存六代之樂雲門大捲黃帝能成名萬物以明民共財言其徳如雲之出民得以有族類大咸咸池堯能禪均刑法以儀民言其徳無所不施大韶言舜能紹堯之道也大夏禹治水敷土言其徳能大中國也大濩湯以寛治民而除其邪言其徳能使天下得其所也大武武王伐紂以除其害言其徳能成武功也○夫六樂之名惟見於經至西漢而六樂之器猶有存者今不復見矣惟大武之儀備見於樂記又如周頌之武桓賚酌時邁五篇皆爲頌文武之詩遂以爲大武之樂章也豈其然乎

六代之舞周備用之分樂而序祭鬼神示○內輔正心外異貴賤上事天地社稷宗廟下以變化羣黎百姓○人聞樂聲隨聲感見聞官音者溫舒而廣大聞商音者方正而好義聞角音者惻隱而愛人若聞徵音樂善而好施若聞羽音整齊而好禮【已上並見史記】

樂之爲徳功用大矣惜乎樂章無所傳爾

周人備用六代之舞而大司樂分樂而序之以祭以享以祀乃奏黃鐘歌大呂舞雲門以祀天神奏太蔟歌應鐘舞咸池以祭地示奏姑洗歌南呂舞大韶以祀四望奏防賓歌林鐘舞大夏以祭山川奏夷則歌中呂舞大濩以享先妣奏無射歌夾鐘舞大武以祀先祖○凡六樂者一變而致羽物及川澤之示再變而致臝物及山林之示三變而致鱗物及丘陵之示四變而致毛物及墳衍之示五變而致介物及土示六變而致象物及天神○或問小學載樂一段不知今人能用得否朱子曰姑使知之古人自小卽以樂教之乃是人執手提誨到得大來涵養已成稍能自立便可今人旣無此非志大有所立因何得成立又問此是作樂使之聽或其自作曰自作若自理防不得自作何益○朱子曰古者教法禮樂射禦書數不可闕一就中樂之教尢親切防教冑子只用樂大司徒之職也是用樂蓋是教人朝夕從事於此拘束得心長在動作這上面蓋爲樂有節次學他底急也不得慢也不得久之都換他一副了當情性○大司徒以五禮防萬民之僞而教之中以六樂防萬民之情而教之和六藝獨申言禮樂二事者蓋化民以禮樂爲急也故樂記云心中斯須不和不樂而鄙詐之心入之矣外貌斯須不莊不敬而易慢之心入之矣故樂也者動於內者也禮也者動於外者也是致禮樂以治內外之急也孝經云安上治民莫善於禮移風易俗莫善於樂是禮樂爲化民之急也故特言其詳【附注】自漢以降歷代帝王亦莫不有所制之樂如宋太祖至徽宗八君皆有之曰大定大文大明大仁大英大神大成大晟今遵用之以祀先聖者卽大晟樂也○晟時正切訓明也

五射【見周禮地官保氏注】

夫射也者男子之事天地四方皆其所志

射義曰故男子生桑弧蓬矢六以射天地四方天地四方者男子之所有事也○呂大臨曰天地之性人爲貴人之類男子爲貴其配則天地陽也幹也可以服人而不服於人者也故天地四方之大皆吾之所有事不能則幾於非男子也故於始生以桑弧蓬矢六射天地四方也士無事而食不可故君子寧功浮於食不欲食浮於功有事於天地四方而後敢用糓則功浮於食而無愧於食功無愧於食是亦男子之事故因射義而及之射之爲字從身從寸心平體直持弓審固發矢合度乃能中的

射侯之中曰的的卽正鵠也○射本作防從身從矢小篆作射從寸寸法度凖則也

與射者誰君與臣俱天子諸侯卿士大夫

天子射禮禮有三也曰大射者選賢士也曰賔射者待臣爲賓以同射也曰燕射者乃與諸侯射而飲也諸侯三年一貢士於天子大國三人次國二人小國一人然後天子以射而選擇賢良而用之然大射賓射王與諸臣異其侯惟燕射之侯則同也異侯所以辧尊卑同侯所以一其歡

大侯旣抗弓矢斯張各繹已志觀其徳行

大侯君侯也抗張也繹審度也○侯從廠象形從矢從人在其後而候其中否也

侯方十尺以布爲之皮飾其側的居侯中畫正與鵠正鵠二鳥小而健黠射之難中中者爲俊【正或葉音徵鵠姑沃反】正或作鴊題肩鵠�鵠皆小而健黠射之難中畫布曰正棲皮曰鵠朱子曰大射則張皮侯而設鵠賓射則張布侯而設正射義曰正之言正也鵠之言梏也也言人正直乃能中也

【附注】按三禮圖侯有九十弓七十弓五十弓弓計二十九十弓布九幅丈八尺七十弓布七幅丈四尺五十弓布五幅侯中一丈虎侯九十弓熊侯糝侯七十弓豹侯麋侯五十弓士豻侯五十弓畿內諸侯熊侯五十弓畿外諸侯之熊侯亦九十弓此祭祀大射之皮侯也又天子有五正侯九十弓諸侯三正侯七十弓卿大夫二正侯五十弓並畫雲气於側此賓射之侯也又有獸侯天子白質畫熊首諸侯赤質畫麋首又布侯者卿大夫畫虎豹首士畫鹿豕首不采地故名布侯與獸侯側俱畫雲气並五十弓此燕射之侯上下同觀而同也凡畫雲气用丹爲地丹淺於赤也

天子三侯曰虎熊豹諸侯侯二維熊與豹卿大夫者其侯曰麋士則豻侯【豻音岸】

天子有大射賓射燕射諸侯卿大夫士禮有等差其侯之制有三虎侯熊侯豹侯各以其皮緣其側此大射之侯也王五采諸侯三采卿大夫二采五采之正中下次白次蒼次黃居外三采損黃二采去蒼白而畫以朱緑此賓射之侯也天子熊侯白質諸侯麋侯赤質大夫布侯畫以虎豹士布侯畫以鹿豕熊侯之外則丹地畫以雲气此燕射之侯

【附注】五采三采二采卽五正三正二正侯

其射何爲蓋以選賢三代射禮惟周備焉

王將郊廟擇賢與祭賢否莫知決於射禮

射義曰天子將祭必先習射於澤澤者所以擇士也已射於澤而後射於射宮射中者得與於祭不中者不得與也○澤宮名

【附注】司裘云王大射則供虎侯熊侯豹侯設其鵠謂之皮侯卽大侯也用虎熊豹之皮飾其側此天子將祀天地宗廟以射選諸侯卿大夫士之射也又卿大夫則供麋侯三禮圖云此謂正朝卿大夫畿內有采地者將祭先祖亦行大射之禮張麋侯君臣共射亦以麋皮餙其側又以皮方制其鵠其侯道亦五十弓丈尺與王之豹侯同

諸侯大夫祭亦然乎射於射宮大射名同

諸侯大夫亦曰大射

【附注】三禮圖云畿內諸侯將祭先祖行大射禮近尊不得同於天子三侯但射熊豹二侯而已並五十弓畿外諸侯將祭先祖亦行大射三侯與天子同遠尊故得用三侯𨿽同而用皮則異耳謂熊糝豻侯也熊侯亦曰大侯侯道九十弓其卿大夫助祭所射糝侯糝雜也雜侯者以豹爲鵠麋爲飾下天子卿大夫故也其侯七十弓侯廣鵠方丈尺與天子熊侯同士助祭所射豻侯以豻皮飾侯亦方制其鵠其侯道五十弓方廣與天子豹侯同按上文云諸侯侯二者畿內之諸侯也今依聶崇義所定禮圖有五十侯而說詳矣略見前注

復有一義天子射中服諸侯與諸侯射中服卿大夫由卿逮士射中其的獲封侯爵得名侯者義取此也王朝禮朝聘之禮者所以正君臣之義也諸侯服於徳義則天下太平古者天子爲諸侯不修法度不服徳義故以射禮選其徳行儀禮注曰尊者射之以明不寧者卑者射之以求爲侯也粵維射禮惟王爲備【謂具三侯也】

王旣射畢虎侯徹只諸侯而下各張其侯次第而射皆奏樂焉

射必作樂樂必奏詩俾其射容比於樂節升降疾徐皆欲合度

天子之射樂奏騶虞諸侯之射樂奏貍首【逸詩也】

卿大夫者則奏采蘋士以采蘩

發而不中反求諸已下堂而飲不勝愧恥飲罰爵者自諸侯降

其射之所王大射在郊賓射在朝燕射在寢諸侯大射於國之郊賓於國燕於竟卿大夫庠士序○凡射張侯而不系左下綱中掩束之至將射司馬命張侯子弟脫束遂系下綱也○其射之義進退周旋必中禮內志正外體直然後持弓矢審固持弓矢審固然後可以言中此可以觀徳行矣射之爲言繹也各繹已志也射者仁之道也射求正諸已已正而後發發而不中不怨勝已者反求諸已而已矣○祭侯之禮以酒脯醢祝曰惟若寧侯毋或若女不寧侯不屬於王所故抗而射女彊飲彊食詒爾曽孫諸侯百福【附注】射禮惟天子爲備大射尢重天子射畢徹虎侯次諸侯射次卿大夫射各張其侯奏其樂凡射令人去侯所立於後以矢行髙下左右告於王欲必中也服不氏以旌居乏而待獲中則揚之○春官大射王出入奏王夏及射奏騶虞又曰凡射王以騶虞爲節諸侯以貍首爲節卿大夫以采蘋爲節士以采蘩爲節○射義曰古者諸侯之射也必先行燕禮卿大夫士之射也必先行鄕飲酒之禮故燕禮者所以明君臣之義也鄕飲酒之禮者所以明長幼之序也○乏藏矢也形似小屏風言乏者矢至此乏匱而去也爾雅云容謂之防是也三禮圖云其制方廣七尺以牛鞔桼之

矢貫其侯鋒鍉見白謂之白矢【鍉又作鏑並音的】

鋒鍉矢鋒也又曰鏃

首發一矢三矢繼之謂之參連

射必四矢詩曰四矢反兮

羽髙鏃低去剡剡然謂之剡注【鏃子木反】

君與臣射臣退一尺謂之襄尺

四矢貫侯其形如井謂之井儀

本注白矢矢貫侯過見其鏃白也參連首放一矢後三矢連續而去也剡注謂羽頭髙鏃低而去剡剡然也襄尺謂臣與君射不與君並立讓君一尺而退也井儀謂矢貫侯如井之容儀也○孔氏曰射之所起自黃帝易系辭云木爲弧剡木爲矢弧矢之利以威天下又虞書云侯以明之則射義見於堯舜夏殷無文周則具矣

射蓋一藝施之甚眾隨時舉用

天子季秋乃教田獵至於孟冬命將講武並有射焉春秋二仲獻其弓矢命學射者試弓以射習乎武事夏官司馬司弓矢之職仲春仲秋獻弓弩矢箙頒弓以授學射者蓋令試弓習武事也

春王元日上功上齒於是射只

王制耆老皆朝於庠元日習射上功習鄕上齒大司徒率國之俊士與執事焉不變命國之右鄕簡不率教者移之左命國之左鄕簡不帥教者移之右如初禮不變移之郊如初禮不變移之遂如初禮不變屏之遠方終身不齒

州之長官則於春秋以禮防民射於州序

序學也防民而射所以正其志也

武王兵罷散軍郊射但主中的不尙貫革

民無射禮田獵分禽張皮而射不設侯也

頑愚之人其心不正侯以明之善惡乃定

先王設射蓋有深意觀人之術於斯爲至豈期後世此禮遂廢

【附注】士庶鄕射之禮地官鄕大夫三年一大比考其徳行道藝獻賢能之書於王退而以鄕射之禮五物詢眾庶一曰和二曰容三曰主皮四曰和容五曰興舞此之謂使民興賢出使長之使民興能入使治之和謂發而中節也容謂動皆合禮主皮不失正鵠也和容容體比於和也興舞節比於樂也又曰春秋以禮防民而射於州序學宮有射圃今廢之矣

五禦

升車執轡驅馬疾徐是之謂禦禦之爲字從彳從卸彳者行也卸者解也或行或卸禦者之職一車四馬四馬八轡兩轡納觼六轡在手欲其調習不失其馳【彳醜亦反卸史夜反觼音決】

車輪輿總名黃帝所造引重致遠行於平陸車尺遮反蓋車中可以居人又作斤於反韋昭謂自漢以來始有居之音愚按易暌卦詩北風並已作斤於押韻矣轡馬韁也一舉足曰彳停車解馬曰卸四馬八轡而驂馬轡兩納之於解觼故惟六轡在手也觼環之有舌者置於軾首以系驂馬之兩轡也○孔氏曰以禮齊民譬之於禦則轡也以刑齊民譬之於禦則鞭也執轡於此而動於彼禦之良也無轡而用策則馬失道矣古之善馭馬者執轡如組兩驂如舞非策之助也見孔叢子

【附注】禦者六藝之一也少者賤者之職也周官大馭掌玉路以禮及祀軷此馭之最尊者凡馭路行以肆夏趨以采齊凡馭路之儀以鸞和爲節天子五路玉路金路象路革路木路又有馭夫掌馭貳車從車使車分公馬而駕治之○路輅同齊茨同

和鸞二鈴節車之行和在軾上鸞在衡上馬引車行鸞和應響合乎節奏曰鳴和鸞

左傳鍚鸞和鈴注鍚在馬額鸞在鏕和在衡鈴在旂上此田車也若乘馬則和在軾鸞在衡車行則皆有聲焉節奏謂音調作止髙下緩急之度夫車馬之行不疾不徐則鸞和之聲自合於度所以爲難也○鍚音羊馬頭飾也本作鐊鑣馬禦也○京山程氏曰和鸞皆鈴也和金口木舌鸞金口金舌所以節車之行鸞在衡上近於馬和在軾上衡是車前橫木駕馬者卽軏也軾是車上橫板手所憑伏以致敬者升車則馬動馬動則鸞鳴鸞鳴則和應自然有个節奏所以使之皆中節若車行速則不相應行遲則不響若雜然都響皆不合此節奏○陸農師曰雌曰和雄曰鸞赤色五采雞形鳴中五音頌聲作則至山海經曰上古鑾輿順動此鳥集於車上雄鳴於前雌鳴於後後世不能致作鸞和以象之說見爾雅

水勢屈曲車行隨之曰逐水曲

謂禦車隨水之屈曲而不墜於水也然此無明文可考

天王大閱教習戰法對植兩旗以褐纒旃謂之君表表廣於車僅容二握君表中間則置一闑別植兩旌其門爲和吏率車從出自和門乃對君表疾驅而入全在禦者中而不偏入則無礙曰過君表【植直吏反表從毛從衣】

大閱者春教以鐃鼔夏教以號名秋教以旗物至冬農隙則合三時所教者而大習乎戰陳之法也旃旌旗名褐纒旃以毛褐纒旗竿之表相聯似門也闑以裘纒質置於君表之中以爲門闑也質木椹其制未詳析羽爲旌注旄於竿首也名其門爲和者使眾心皆和睦也傳曰師克在和儀禮經傳通解曰田者大艾艸以爲防謂田獵者必大芟殺野艸以爲限防作田獵之場擬殺圍之處或捨其中者謂未田之前誓士戒眾故教示戰法當在其間止捨也其防之廣狹無文褐纒旃以爲門者謂旣爲防限當設周衛而立門焉乃以織毛褐布纒通帛旃之竿以爲門之兩旁其門蓋南開並爲二門用四旃四褐也裘纒質以爲闑者又以裘纒椹質以爲門中之闑闑車軏之裏兩邊約車輪者間容握驅而入擊則不得入其門之廣狹兩頭去旃竿之間各容一握握人四指爲四寸是門廣於軸八寸也入此門當馳走而入不得徐日以教戰試其能否故令驅焉若驅之其軸頭系著門旁旃竿及中間之闑則不得入所以罰不工也○愚謂執綏使馬引車要步驟適中禦之法皆不易也竊意過君表爲尢難耳然中原之人自小習之誠爲易事其入表之時兩服兩驂從容中節全在我之掌握於兩旁之旗竿與夫中間之闑彼此並無妨礙此禦之良也語曰習慣如自然此之謂也○愚嘗聞君之正朝其中門則有闑蓋所以限羣臣之出入使不得由乎中門也若夫君表之設則天王因田獵而大閱之時立兩旗以爲門而門之中亦設一闑闑謂以毛裘纒質而用之然質之爲物以木爲之髙低大小其制未聞而以毛裘纒之亦所未諭程氏謂質若斧之錐頭又云用刑之椹子此卽刑人之斧質也又云古者門之當中用一壁尺壁尺者意若今當中拒門長之而朱子謂後世只用石墪然制與名𨿽不同而皆謂之爲闑且古今闑之制度不同而程氏云云又若此其多學者疑焉故妄意解之○闑作臬乃射之凖的也俗作�又作並非

十字之街轉旋其車應於舞節曰舞交衢

周禮注曰謂禦車在交道車旋應於舞節京山程氏補注如今十字街模樣若轉過者一邊須要轉得合个舞底節奏熊氏曰鄭詩兩驂如舞亦言禦中節然無交衢明文可證

禽獸在右驅車使左便君之射曰逐禽左

禦者若遇禽在右邊須要驅車過左以便君之射秦詩公曰左之是也蓋射必中其左乃爲中殺曰禽而不及獸者蓋禽者鳥獸之總名也又凡可禽者皆曰禽○本注逐禽左謂禦驅逆之車逆驅禽獸使左當人君以射之也○程氏曰逐禽左亦是難事若禽在右邊須要驅車過左以就主人之射若禽在右邊則射不得了○公羊傳曰自左膘射之逹於右腢爲上殺逹右耳本次之射左膘達之於右骼爲下殺靣傷不獻踐毛不獻不成禽不獻禽𨿽多擇三十焉其餘以與大夫習射於澤宮者蓋中心而速死者上殺也以爲幹豆遠心而死緩者次殺也以待賓客中腸胃污脬而死尢緩者下殺也以充君庖面傷不獻爲誅降也不成禽不獻爲殀夭也擇取三十每禽擇三十而幹豆賓客君庖各十也

射禽必左亦分三等能合厥度爲射之正

射自左膘逹於右腢中心速死是爲上殺以爲幹豆薦之宗廟【膘普沼反脇也腢魚侯切又音偶義同防前骨也俗曰肩頭】

射自左膘逹於右脾遠心死緩是謂次殺以待賓客射自左膘逹於右骼中其腸胃以污其脬其死尢緩是爲下殺以充君庖【骼音格骨也脬披交反卽膀胱水府也俗作胞非】

獲禽𨿽多擇取三十宗廟而下各以十焉蓋不多取惟正之供

三殺之外余禽誰取習射士夫皆防賚予

射禽有上中下三殺之殊而學者多不能記故先人亦集成章句以附於後便童習云

六藝綱目卷上

欽定四庫全書

六藝綱目卷下

元舒天民撰

舒恭注

趙宜中附注

六書

周禮漢律皆當學六書貫通其意

上古聖人曰伏羲氏仰觀天文俯察地理始畫八卦乃造書契爰命朱襄六書是啟以代結繩文籍生矣黃帝史臣倉頡沮誦復廣六書大哉功用

仰觀奎星圜曲之勢俯察文鳥迹之象博采眾美合而爲字卽科斗字也

【附注】古者庖犧氏之王天下也始畫八卦乃命飛龍朱襄氏造六書黃帝史倉頡與沮誦廣伏羲之文更造六書是爲古文又名科斗書用漆寫則頭大尾細形似科斗亦名漆書至周宣王太史籒增益成字名曰大篆亦名籒書秦李斯或存其八分去其二分名曰小篆専行於世程邈又變大篆爲隸施於佐隸便於官府故曰隸書漢之王次仲乃以隸書變爲八分今俗呼爲隸非也楷卽今隸亦由古隸之變也

依類象形故謂之文形聲相益孳生不已故謂之字文有母子主類爲母從類爲子象形爲文指事防意轉注諧聲是爲字也曰假借者本無其字借而用之文字備矣書者如也以其所言著於竹帛能如人意故謂之書文言其形字言其孳書言其用藝之至也

古未有紙編竹簡而書之或書於帛帛亦謂之紙前漢皇后紀有赫蹏紙世謂始於後漢蔡倫非也蓋至於蔡倫制造然後紙之精好爲世之寶和帝元興元年奏上之○本作蹏

六書之學儒之本也師教生習是爲先也人亡世降書法無傳俗儒授業孰探本原

能明其文可通於詞詞旣通矣可得其意明經考史皆本於是天下事物莫有加此

五方之人言語不同名稱不一文字不通聖人旣出協其名聲同其文字歸一而已

制字之原先序其聲次文及名三者旣具制作之道得其所矣

聲爲陽也形而上者文爲陰也形而下者夫聲爲經旣圓且備文爲緯也方而不足

訓詁之士因文求義蓋知之矣因聲求義殆未知也文字之用諧聲最博假借次之能因其聲以求其義文字之情方能盡矣

防士入學屬諸瞽史史正書名瞽協聲音聲以耳治書以目治瞽史協修耳目之政不爽矣夫

夫文也者猶八卦也文之立也字乃孳焉因而重之是猶八卦爲六十四假借以通觸類而長知六書者幾於易矣

六書之中天文地理人事物則悉皆備矣載籍之興肇乎文也文之妙用其大矣乎【以上十條並戴氏云】

一曰象形畫成其物隨體屈曲

【附注】此後六書之法但各舉幾字提其凡耳余可推

天文之形惟日與月若云及星

日太陽之精正圜而不虧月太陰之精多虧少盈故於文缺者爲月�山川气也小篆變作云後人加雨作雲非形也萬物之精上列爲星又作�小篆作�從晶光也生聲也

地理之形山丘水田畎澮厓坰【坰古螢反】

�山峯髙起之形小篆作��四方髙中央下從一地也�卽坎卦之側流行之形田從口從十象畺畔阡陌�水小流也又田間小溝廣尺深尺謂之�小篆作�隸作畎�田方百里爲同同間廣二尋深二仞曰�溝洫之所防也隸作澮�雙桓標界之形古文作�隸作坰林外曰坰

【附注】魯頌駉駉牡馬在坰之野案駉本作駫坰作駉駉牧馬苑也今詩語作駉與坰二字合正

人品之形惟人爲大有臣有子

�象行立之形�卽人也象正立之形�象事君屈伏之形�李陽冰曰子在𦇤褓中兩足並也古作��髮也○天地之性人爲大故臣子之事君父大倫之首也然此四字𨿽舉其形又兼其義

身體之形身首耳目手足卩厶【卩音節厶音私】

�申也象側立形從人從申省亦意兼聲今隸作身�頭面也上象髮古作��小篆作��象臂指之形�象膝脛跟趾形�骨節也後人通用節�男子也又音鳥又象鼻形了字從此倒亦巳字子字之本也

艸木之形艸木果瓜不�防【不音孚�匹刄反胡感反】

�從二尺列反卽古艸字見漢書俗作艸�象支幹形�木實在木上形�象蔓實形�下跗鄂也詩鄂不韡韡�麻片也檾��從此�艸木之華吐而未者也�象瓣下甤甤之形下從亐象不鄂也後人加艸作

【附注】艸說文從艸從早昨保反櫟實也周禮山林植物宜皁物詩旣方旣皁艸與艸同非早字也許氏偶失之案櫟實卽橡之篆作�下或從甲六書故可考其房可染黒因名黒曰皁

禽獸之形朋鳥燕佳牛羊鹿馬【朋古鳯字佳音鵻】

�瑞鳥也象曲頸舒尾之形借爲朋黨字後人作鳳從鳥從凡聲�飛禽長尾者縂名隸作鳥�鳥也象籋防魚尾翅之形�鳥之短尾者總名�象角尾之形�象頭角足尾之形�亦象頭角足尾形�象頭鬛足尾形

黽虫易豸它巴魚虫之形也【黽謨杏反它古蛇字】

黽鼃也象大腹之形�蝮也音虺同博三寸首大如擘指�蜥易也一名守宮俗書作蜴�無足虫也丈尒反�象屈曲形�食象蛇也中從一徐鍇曰一所吞也楚詞曰有蛇吞象厥大何如或雲長千尋�象尾足甲形�象頭尾鬐之形

【附注】黽俗作黽非又借音閔勉也蠅字從此象其腹之大也虫古虫字音借作虺字後人從二虫今偏旁從者皆虫字之義易俗作蜴與周易字不同從日月爲易豸本獸長脊長豸豸然之形借爲虫豸字亦象形俗與廌同非貉豹豻等字從之○防俗作觜非

弓矢舟車午臼鼎壺器之形也

�隸書作弓古者倕作弓以射自近窮遠�夷牟作矢象鏑括羽形�黃帝二臣共瞽貨狄刳木爲之以濟不通�小篆作車【尺遮反葉音居】�舂米具因借爲午未字故後人加木作杵�象形雍父作午臼�三足兩耳和五味之器也�昆吾所作上其蓋也

囪戶宀門宮室形也【宀音綿】

囪俗作窓牕並非古作�亦突也半門曰��交覆深屋也古作人門從二戶相合【囪又音悤】

衣帶冃巾服飾形也【冃音冒】

�依也身之章也胡冑所制�象系佩形帶必有巾故從重巾�從冃從二其飾也俗作防非巾從冂從丨象掛而垂之形記左佩帉帨卽巾又因以裹頭亦曰巾

凡此十數謂之象形

丨文爻囗勹卂交是象其貌【它頂反丨古本反口音韋勹音包卂音迅】物出土挺生貌本作�徐曰人在土上挺然而立也丨上下通也�畫文交錯也爻交加疏通貌囗環繞也�曲形有所包裹也卂鳥疾飛而羽不見貌�參錯貌從大而交之亦象交脛之形又相與也【附注】善也正也從人在土上土能厚其生亦防意囗四方也大則周於天下小則域區別也爻又易爻變動交錯也勹又胎衣也後人作包象子在勹中之形俗又作胞

自一至十廿卅與卌是象其數【廿人汁反卅蘇沓反卌息入反】

一二三�與四同五古文作防數之中也象數之交後人加二作五指上下天地六與午同意交午定四方中央之位屬土九七八並陰變於六正於八七陽之正也九陽之變也廿二十並也卅三十並也卌四十並也

【附注】六從丨當午從一所以成古上字加八以別之八亦陰數次於六也七從一當五中曲之當二八四偶也左右當四九從丨當五中從乙當四亦八字之半也十從二畫各當五亦防字之仄

丿�亼及其�是象其體【丿匹蔑反�分勿反亼古集字余制反�古左右字】

�象左引之形徐鉉曰其爲文舉首而申體也�右戾也亼三合也�而不舉首象曳引之形�左手也�右手也

【附注】��左戾右戾也與��不同�古曳字余制反�乁流貌音移��二字合之成防字古刈字象形�古隸作�今隸借左右用之左右本去聲因借所專俗又加人作佐佑以別之

兮亐乃欠旡�只兌是象其气【兮今作乎旡音旣只音止兌音悅同】�語所稽也象气越亐也亐於也象形之舒從丂而通之從一平之也小篆作亐誤�象气出之難所以爲難詞也�張口气悟也從气從人口上出形�飲食气逆不得息也從反欠�象气上越揚之形�气下引之形�喜樂也從人口八分象气之分散也又音代卦名又借用說字周氏正譌云古文用兌俗作悅非

牟羋轟彭是象其聲【羋音米】

�牛鳴也象其聲气從口出�羊鳴也象聲气口出轟羣車聲�從彡象擊【闕】之聲彭彭【彡音衫又音韱附注】牟羋鳴气自�至於囟其聲應黃鐘之宮達於上也故告字從牛祀天牲用牛亦此意羋俗作芉非又楚國姓彭從豈古鼓字轟從三車亦防意也【�音皮賫也囟音信】

惟巳與亥是象其屬

亥俗作非○十二辰皆假借惟��二字爲正夾漈曰蓋巳亥無同音之本故無所借巳不可爲也象它之形而爲巳亥不可爲也象豕之象而爲亥而陸農師埤雅引說文曰巳象它形亥象豕形蓋一陽生於子至巳而六陽備一陰生於午至亥而六陰備故二皆象形也或者不取此說明者詳之

【附注】周氏正譌云巳似也嗣也象子在包胎之形人之裹姙自子至巳形故也巳與子象舊說以爲象它形者非愚案人生於寅與一月爲肧卽正月也三月爲胎四月形巳【闕】十月而生子也故亥字從二人一男一女從【闕】孕【闕】象裹姙咳咳之形故能生子因借爲十月之屬而何氏云已在包胎之形是矣自子至巳之說乃是气至極之道非謂人生於子也夫巳在胎未生之形至巳生之子也蓋寅爲人統若以理槪論之而人生於寅則可矣

凡此六亦象形也

二曰指事箸其事一見可知【箸陟慮反明也俗作著】

丨進一上丨退一下上下字也丨丄丅通是爲中也目左右視是爲防也【防具遇反】

丨引而上行讀若囟引而下行讀若退一地也防驚遽顧瞻之貌

【附注】丄丅小篆作�隸又作上下中從口從丨丨音衮

旦夕�引厃立爭甘音�尹【厃音詹皮小反�音宣】

�日出地上也�從月半見也�之也從�從丨兩手持之上也古作�物由屈而申也�開弓也從弓從丨指矢亦遠之意�在髙而愳也從人在廠上髙險之意�從大人也人立地上也上下相付也從爪從又爪覆掌也與受同意爭兩人用手敚也從爪又又從丿古曳字�味防也從口從一�音聲也從言從一指其聲音在於言節於外�上下指天地中卽回字回所以發宣天地之气�治事也從又手也從丿握其事也【敚音奪同】

若此等字皆指事也

三曰防意比合義以成字也

合二母者二木爲林二火爲炎二人爲從

合三母者三木爲森三火爲焱三人爲眾【焱與熖同眾與眾同】母子合者一大爲天一土爲王

天至髙無上之名故一大爲天字王道徳能一下土者則可王天下矣

【附注】說文引孔子曰一貫三爲王董仲舒曰三者天地人也

中心爲忠如心爲恕

已自盡爲忠推己及人爲恕

人立爲位人言爲信

人所當立之地曰位言語以實之爲信

女帚爲婦系子爲孫

婦人以灑埽爲先而後主中饋子之子曰孫系續也徐曰孫遜也子道遜順當續而行之故子系爲孫

劣乃少力盲乃亡目【亡音無】

目亡童子曰盲

陟則步涉則步水

步從止從少俗作阜【少它逹反】

若此三皆爲防意

四曰轉注轉形互用有倒有仄有反有北凡四也考老者非【北古背字】

六書惟轉注難曉世皆以考老爲是莫有晤其非者先君攺而正之未審後學以爲何如【晤與悟同】

【附注】轉注者如仄�爲�倒�爲�仄�爲�反�爲�等字是也�從毛從匕毛髮變白也防意�老也從老省丂聲也豈可謂之轉注此許氏之誤後人相承耳及六藝綱目之書出一埽千古之謬學者之幸與○北篆作�從二人相背形北俗作�非

帀�了�倒轉注也【帀俗作匝非�古堯反�古殄字】

帀艸根周帀也從防倒�斬首倒懸木上也從首倒了肧胎之始也從厶倒亦象形借爲了訖字�從人倒【厶音私見前象形篇】

屍匚阜側轉注也【匚古方字俗作堆】

�仰臥也從�仄俗作屍非�器之方也從�仄阜土山也篆作�從�仄之形隸作�在左者是也在右者邑字也篆作��仄�口犯反開口貌�見象形章�篆書人字也

司叵�反轉注也【與化同叵普火反�俗作乏】

�臣也從�反君後南面臣北面事之�人死爲從�反�不可也從�反�藏矢具也從�反正受矢者反而爲�借爲匱乏字○�字已見上

【附注】一云僊化而去也故眞字亦從僊人登天也後又加人作化同

卝之北轉注也【俗作非卝篆作】

開門也從�反北之象因借爲寅字�從反北之象○古拱字今隸作廾

【附注】今隸作夘並非�本君卿字相向制事之象卝今隸偏防作廾�如弈與等字是也隸字偏旁亦象相如樊攀等字是也

五曰諧聲五書有盡諧聲無窮五書尙義諧聲尙聲以事爲名取譬相成先立字母以定其體後附一子以諧其聲觸聲成字不可勝舉

江河之左形右聲

如金則銀銅木則松栢火則焜煌土則城垣等字極多不及備載學者宜以推之

鳩鴿之右形左聲

如剜剔歡欣翺翔之是也

蘭蕙之上形下聲

若景星罦罳宇宙笙竽之是也

婆娑之上聲下形

若堂基聾瞽衾裳之是也

圃國之外形內聲【從囗音圍同】

若匡匪表裹街衢之是也

問聞之內形外聲

此尢多○以上六並見周禮賈疏曰書有六體形聲寔多

以上六皆曰諧聲

釐嫠疑孳若此之子母同聲【釐嫠並裏之反】

釐嫠並從釐福也又與禧同漢書祝釐是也陳楚之間謂雙產曰嫠又寡婦也疑從子匕止矢並聲孳汲汲生也【許其反坼也】

【附注】疑篆作�感惑也從反匕徐鍇曰止不通也反匕之幼子多惑也亦防意

仁主瞿築若此之母主其聲【瞿音句築音竹】

仁心存全徳也從人從二二天地也人與天地同心主從丨鐙從火主也下象鐙之形瞿師曠禽經曰雀以猜瞿今雀俯而啄仰而四顧所謂瞿也從防從隹說文鷹隼之視非築以竹爲五弦之樂也從鞏持之也【丨古主字瞿音句鞏音拱】

【附注】仁字從二者卽天地也人參於天地而與天地同心則仁矣如亙五亟字皆天地也

廟祏祫禘婚娶賀禮惟此之類聲兼其意【祏音石】

廟尊先祖貌也祏以石藏宗廟主也祫總祭其先無間遠近禘大祭也周禮三歲一祫五歲一禘婚已見嘉禮條古作昏娶取婦也賀以儀物相奉慶賀也禮事神之文也

以上三類亦屬諧聲

六曰假借夫書之法象形爲本形不可象則屬諸事事不可指則屬諸意意不可防則轉其注注不可轉則屬諸聲至於聲也無不諧矣五者不足假借生焉其例若何謂原它字依聲借用有有義者有無義者

蕭楚子荊謂以一字轉其聲而讀之皆有意義如長短之長轉爲長幼之長是爲轉注或者取之愚獨以爲不然信爲其論則假借一條無用矣六書當攺爲五書乎

多財曰賢而爲賢良食餘曰饒而爲饒衍蔓本藤屬而爲滋蔓果本木實而爲果敢戚本斧也而爲親戚純本絲也而爲純粹

賢從臤聲貝義也饒從食義堯聲也蔓從艸曼聲也果已見象形章戚從戊尗聲也純絲形屯聲也論語今也純儉謂用繒爲冕【臤與賢同尗音叔豆也戉音曰】

【附注】賢良之賢本作臤從臣從又手也人臣致力以輔佐天下所謂臤良防意也俗用賢字乃相承之誤非借用滋蔓也之滋本作玆從艸玆省聲俗用滋非戉俗用非音呼衛切車聲也俗又作�非今詩亦用此�字合正

凡此同音以借其義

業乃大版而爲事業須乃頿防而爲所須養育曰字而爲文字蟹醢曰胥而爲相胥

在口上曰頿在下曰須在頰曰防今以頿防曰須總而言之也胥蟹醢也從肉疋聲言其肉疋解也周禮庖人注靑州之蟹胥【疋新於反疏從此】

【附注】業築墻版也從木省丵聲也居下復居上循環不已因借產業大業字又縣鐘磬筍上大版曰業有龍首顅銜璧又下垂旄牛尾飾之字牝字也文字增益如牝字之孳生無窮育從��它骨切不順子也肉聲不順之子訓養望其成人也如棄字旁棄之猶糞土也【顅音慳】

凡此等字借其同音各立其義

惡而爲惡封而爲封俟爲佚宕宿爲伯王輅本乎輅推本乎推【惡下烏路切封下音窆佚宕徒結徒浪反伯王音霸旺輅上音迓推上土雷反】

以其有惡也故可憎惡因其可封故爲窆棺之窆佚縱也因放縱而爲佚宕也揚雄傳作跌蕩蕩音讜張晏音銕儻伯長也文王爲西方之長故曰西伯伯把也把持權柄也輅車也而爲迎迓之迓推敲之推本推究之推

凡此之因義協音

難本鳥也借爲艱難因其艱難又爲險難

爲本母猴借爲作爲因其作爲又爲相爲

亯與饗同借爲亯飪又爲吉亯【俗作享烹亨】

質與贄同借爲交質因其交質又爲形質

母猴曰�好爪下腹爲象猴形徐曰好爪好用爪也質從斦聲貝義也贄從執音義並同鄭曰贄之言至所以自致也周禮以禽作六贄以等諸臣皮帛卿羔大夫雁士雉庶人鶩工商雞左傳男贄大者玉帛小者禽鳥女贄榛栗棗修交質以物相質當周鄭交質是也又作摯史記作埶並音至惟形質字卽日反○斦語斤反二斤也

【附注】亨作亯從�象進獻盛品在內之形從亯省防意也又因借亯飪字又借作亯通字小篆作�隸作享俗又去一又加火以別二字借用也爪覆掌也非指又甲之又字榛本作�小栗也從木辛聲也若用榛字木叢生也非是

凡此之借而又借

夫有形象則有其書無形可象則無其書是以語詞虛言難象並從假借

之也於焉並皆物也

之本作防從一地也從屮象艸出地之形一云神艸也因借義所奪後人加艸作芝也古匜字象形借爲羊者反後人加匚作匜以別之於今但爲嘆詞及語字無以作烏鳥字用矣焉鳥名禽經曰黃鳯曰焉於防反借尢防反○屮古艸字又尺列反

乎兮虧乃並皆气也

四字並象气出之形已見象形章

頰毛曰而大腹曰奚艸苫曰蓋火煮曰然

凡此之語詞之借

五音之借宮者中也作居其中以暢四方唱始施生爲四聲綱商者傷也其音最淸其气遒勁物凋防也角者觸也艸木出土戴芒也徴本徴驗別立一義萬物盛大而緐祉也羽毛羽也借義爲聚物藏也【徴上音止下音徵緐與繁同祉音恥】

天干之借艸木生戴土而出是爲甲也乙本魚腸丙乃魚尾丁乃蠆戊本矛也已本作麼象人屈防古坐之形庚本作�乃鐘杵也字從兩手持幹之形受辠艱苦是爲辛也壬儋物也又褢壬也癸本作字從二木其形如交揆度基址取其平正而架屋也

天干之幹與幹同蠆醜介反防悉七反從桼聲卩形壬作任妊並非儋都甘反又去聲俗作擔褢音懷

地支之借子者孳也孳生不己丑之爲字手持物也寅春呂也辰者厈也象交防形未與味同木之滋也申本作�兩手持屈俾申之也戍者滅也良可卹也若與丣並從二戶日出日入乃開乃閉已午與亥見象形章醜從又手也從丨物也厈音岸丣俗作卯酉非卯卿同酉酒同

若夫三詩曰風雅頌三者皆聲聲不可象由是假借風八風又王者之聲教也雅卽鴉字今爲雅正字頌卽顏頌字今借作稱頌字詩序頌者美盛徳之形容凡此四類或因其音或因其義皆假借也

以咎爲咎

上如字下音髙咎陶字也

以覃爲覃

下以冉反利也詩大田以我覃耜

以羮爲羮

地理誌定陵有東不羮顏師古音郎附注又見左傳昭十一年音同

以歜爲歜【上昌欲反盛怒也下䢐感反菖蒲也】

羮從羔從美防意今隸省歜從欠气也

惟此四者方言之借

衿之爲衿【上音今領也下其浸切結也禮記衿纓】

【附注】衿本作防交任也俗作衿襟詩靑靑子衿又禮記衿鞶衿纓當作衿衣系也音今與袊紟字不同紟又葉巨禁切禮記絞紟如左傳衿甲面縛亦當作衿乃刋寫之誤耳合正

陶之爲陶

上陶冶字又姓下臯陶人名

【附注】陶本丘地名從阜匋聲也又姓俗用爲陶冶字非�冶本作�從勹亦聲也又借音導詩駟介��

褏之爲褏

上與袖同下余救切盛飾也又多笑貌詩褏如充耳

鷂之爲鷂

上弋笑反鶻也下音鷂雉名

惟此之雙音並義

鄭氏六書略又以象形爲正生指事防意諧聲並爲正生歸本轉注爲並生假借爲托生又有側生者若文爻轟彭等字兼生者若齒須等字變生者若禘祫等字續生者若祝祭等字先儒未嘗有此說不識漁仲何所本而云然又以衿陶褏鷂四字爲雙音並義不爲假借謂之反生是皆愚所未諭識者察之

夾漈六書偏旁側論曰六書起於一成文衡爲一從爲丨邪丨爲丿【匹蔑反】反丿爲乀【分勿反】至乀爲窮拆一爲�【音及】反�爲廠【呼旱反】轉廠爲�【音】反�爲�【居月反亻從此】至�而窮折一爲�者側也有側則有正正折爲�【卽宀字也又音帝音入】轉�爲�【側加反】側�爲【音畎】反爲�【音泉】至�而窮一再折爲冂【音覓】轉冂爲凵【口犯反】側凵爲匚【音方】反匚爲�【音播】至�而窮引一而繞合之方則爲囗【音圍】圓則爲○【卽星字也】至○則環轉無異勢一之道盡矣丶【音主】與一偶一能生而丶不能生【主字上從丶諧聲字也】以其不可屈曲又不可引引則成丨然丶與一偶一能生而丶不能生天地之道侌昜之理也篆通而隸僻故有左而無右有阜【今偏旁作阝】無�【徒罪反】於篆則左向右爲左�右向左爲右�獨向爲阜相向爲�【扶救反兩阜之間】篆明而隸晦故有�無�有�無�於篆則中一畫近上爲�中一居中爲�中一爲�不爲�篆巧而隸拙故有�無�【音坰】有上無丄有下無丅篆作丄丅又王上加丶爲主冖上加丶爲宀篆縱而隸拘故有刀無�有禾無�【音稽】於篆體向左爲�向右爲�首向左爲�向右爲�然則篆之於隸猶筮之於龜也【丨音衮執音勢】

夾漈名樵字漁仲莆田人

【附注】丶古主字愚謂丶乃聖人制字之始筆也卽主意未變之謂比之太極元气所存生生之道也若引之則成丨丨者上下通也天地旣通侌昜合矣而橫之則爲一一者萬物始生之數也變之則爲丿反丿爲乀折一爲自此而依肯變文至於爲○○卽太極混元周圜之象也其間變化靈妙無窮而豈得不能生乎殊不知萬物正由丶之所主以生亦猶果仁糓仁之謂也而聖人制字與造化均可不敬歟夫丶靜也文之始也體也丨動也文之變也用也一丨之正變也數之始也化也故有體有用動靜變化之理而與萬物生生之道侔矣

九數【見周禮保氏注】

周髀周公問於商髙曰聞大夫善數數安從出髙曰數之法出於圓方出於矩周公曰請問用矩之道曰平矩以正繩偃矩以望髙覆矩以測深臥矩以知遠環矩以爲圓合矩以爲方

數有九章古之成法黃帝之臣隸首所作

數有九章者爲下文所謂自方田至句股是也

一曰方田田疇界或以此禦之廣從之數以求方田及其斜圭周徑之數以求圓田及其�環矢之數以求弧田曰方田者成步必方求其等也【或本域字從口畺界也一地也戈以守也從時容反�音完】

方田法者田必成方而後可算也假如一步四面皆六尺設一面不等不成一步其田形名方田者與法曰方田不同也不分方斜圭圓�環皆田形也囗【方田形】�【斜田形】�【圭田形】已上方斜圭田皆廣從推之法曰從廣相乘如實爲法而一它如田裏田同上法如田廣從各十十二步爲田百四十步從廣不等更名田廣十二步從十四步爲田百六十八步從廣或以裏計更名裏田廣二里從三里爲田二十二頃五十也斜田法曰並兩廣半之以乘從或並兩廣乘半從它如箕田同上法如田上廣三十步下廣四十二步從六十四步爲田九一百四十四步兩廣不同兩從皆斜更名箕田又名梯田上廣二十步下廣五步中央量正從三十步爲田一一百三十五步圭田法曰半廣以乘正從或半正從以乘廣如田廣十二步從二十一步爲田一百二十六步也�【�田形】○【圓田形】�【環田形】以上�圓環田皆周徑求之圓田法曰半周半徑相乘又半周自乘三而一又周自乘十二而一又徑自乘三之四而一又周徑相乘四而一又半徑自乘三之如圓田周一百八十一步徑六十步三分步之一爲田一十一九十步十二分步之一�田形如半彈丸覆於地上圓而中髙也法用周徑相乘四而一如�田下周九十九步徑五十一步田五六十二步四分步之一環田形如環謂如圓田而中有圓池者也法用並中外周而半之以外徑乘之又外周自乘以中周自乘減之餘十二而一又外周通徑相乘減之餘四而一如圓田中周九十二步外周一百二十二步通徑四十步四尺外徑五步內徑三十五步四尺爲田二畝五十五步�田卽弧田卽矢求之法曰矢相乘矢自乘並之如而一又矢相並乘矢半之如弧田三十步矢十五步爲田一畆九十七步半

二曰粟米交質變易以此禦之交質云者交相質當變易云者變通貿易米糓多寡求諸斗斛布帛短長求諸丈尺麻絲輕重求諸權衡隨其貴賤以交質焉以變易焉謂粟米者舉其凡也【質音至執也抵也貿音茂轉易貨物也】

粟米法者粟粗米糳其價貴賤不等也故必髙下其率以推之一作粟布義亦同以見萬物貴賤皆然也特舉粟米爲凡例耳○粟率五十粺米率二十七粟米法曰以所求率乘所有爲實以所有率爲法實如法而一假如粟二斗一升得粺米幾何答爲粺米一斗一升五十分升之十七解曰粟率五十粺米率二十七有如凡粟五斗必舂得粺米二斗七升也置位價曰錢貨曰物數曰率率依本色對列其各物元率隨而下今注於後所有數粟二斗一升乘所求率粺米率二十七爲實所有率粟率五十爲法除或糲米求糳米稻米求豆麥類以此推之此求諸斗斛也假如布疋價一百二十五錢所有布二丈七尺問錢幾何答爲八十四錢八分錢之三其法同上此求諸丈尺也假如絲一斤價三百四十五錢今有七兩十二銖問錢幾何答爲一百六十一錢三十二分錢之二十三法亦同上此求諸權衡也以此推之凡物貴賤交質變易法皆然也○糳音作一斛舂取九斗也左傳作鑿粺毇也精米也與稗不同

三曰衰分貴賤稟稅以此禦之公侯與伯以及子男或卿大夫上士中士及其下士貴賤有衰此類是也序其品爵等其谷祿取於倉廩謂之稟也采地所收謂之稅也

衰等差也稟力錦反今作廩采音菜采地也百官食其地故曰采地見前漢刑法志○衰分法者衰等髙下而分也衰分法曰各例置衰副並爲法以所分乘未並者各自爲列實以法除之不滿法者以法命之上法先乘後除又法先除後乘法曰各例置衰副並爲法除所分得數以乘未並者假如稟谷一百四十九斛有一公三侯五伯七子九男等衰減半頒分之公得四十八斛侯人二十四共得七十二斛伯人十二斛共得六十斛子人六斛共得四十二斛男人三斛共得二十七斛又曰以所分谷爲實以男爲九分之乘子爲十四部七也四乘伯爲二十又八乘侯爲二十四十六乘公卽爲十六爲一公也是爲列衰副並爲八十三分爲法除實得三斛乃一男之谷也九乘得男共數倍三斛乃一子之谷七乘得子共數伯以上放此此爲稟稅貴賤也假如公侯伯子男凡五人以爵髙下均五鹿公一鹿三分鹿之二侯一鹿三分鹿之一伯一鹿子鹿三分之二男鹿三分之一又曰公五侯四伯三子二男一爲列衰並之得五十以所分五鹿乘未並公五侯四伯三子二男一以法十五除之卽得此亦因上法而推之假如甲持錢五百六十乙持錢三百五十丙持錢一百八十共稅百錢持錢多寡如爵貴賤共稅錢如稟祿衰之甲得五十一錢九分錢之四十二乙三十二錢一百九分錢之一十二丙一十六錢九分錢之五十六又曰以各持錢如列衰並之得一千一百單一如法所分稅百錢乘末並者卽各持錢得數以並得一千一百單一爲法除之卽得此又比類而傍通之也

四曰少廣積冂方圓以此禦之少廣云者截取從少以益其廣反推積廣以求其從積冂云者田物若干凡總積實平立方圓開冂求面少廣術也【冂音覓覆也象形今作冪】少廣法者卽廣以知從因卽以知面由冂以考方圓也○少廣法曰列置全步及分母子而副置分母自乘以乘全步及子各以本母除子並之爲法以全步積分乘畞步爲實如法而一今設諸分母子並而爲廣借田求從立少廣章易合分之術而爲之法法曰列置全步用副置分母自乘以乘全步及諸子各以本母除其子而並之免伍乘之繁假如田一畆廣一步半問從答爲一百六十步假如田一畆廣一步半三分步之一四分步之一問從答爲一百一十五步五分步之一餘分子母多者亦放此此所謂反推積廣以求其從也假如平方積五萬五千二百二十五萬爲方幾何曰一百三十五步法曰置積實別置下法自末常超一位商第一位下法之上亦置商數相乘除實卽以上數八於方法一退爲防商第二位得數以乘下法爲隅命上商除實訖以上商乘下法入隅皆名曰廉一退下法再退以求下法如之假如立方積一千九百五十三尺八分尺之一爲位方幾何答十二尺半法曰置積實別置下法自末超二位商第一位得數下法上亦置商數又乘置平方命上商除實訖三因平方一退三因從方面二退爲廉下法三退續商第二位得數下法之上置上商爲隅以上商數乘廉隅命上商除實訖求下位每如之開立圓法先以方法十六乘積如圓法九而一如上除之積有分母子者通母內子立方法除之得積別置分母如立方而一爲法除積求之此所謂平立方圓求面也

五曰商功功程積實以此禦之譬諸版築堅壤多少域壔之數髙深若干計功費用用此法也

壔與垜同商度也商功者商度其工也○商功法曰穿地四尺爲壤五尺爲堅三尺穿求壤五之求堅三之皆四而一壤求穿四之求堅三之皆五而一堅求穿四之求壤五之皆三而一如穿地積一萬尺爲堅七千五百尺爲壤一萬二千五百尺城垣隄溝塹渠求積法曰並上下廣半之以髙深乘之又袤乘之如城下廣四丈上廣二丈髙五丈袤一百二十六丈五尺爲積一百八十九萬七千五百尺算方倉積粟上下長方而不等者方法如之得積尺又以斛法除之方壔法曰方自乘又髙乘之如堢壔方一丈六尺髙一丈五尺問積尺爲三千八百四十尺算方倉積粟上下相等者法如之圓壔法曰周自乘又髙乘之如十二而一如圓壔周四丈八尺髙一丈一尺問積尺爲二千一百十二尺圓囤積粟上下等者法如之方臺法曰上方自乘下方自乘上下相乘並之以髙乘之如三而一如方臺上方四丈下方五丈髙五丈問積尺爲十萬一千六百六十六尺三分尺之一方倉上下皆四方而大小不等法圍之如臺法曰上周自乘下周自乘上下周相乘並之以髙乘之如三十六而一圓臺上周二丈下周三丈髙一丈問積爲五百二十七尺九分尺之七圓囤上下圓不等者法如之方錐法曰下方自乘以髙乘之如三而一方錐方二丈七尺髙二丈九尺問積爲七千四百七尺圓錐法曰下周自乘以髙乘之如三十六而一圓錐下周三丈五尺髙五丈一尺問積爲一千七百三十五尺十二分尺之五平地委粟及倚垣內角法如之塹堵法曰廣袤相乘又髙乘之如二而一塹堵下廣二丈袤一十一丈六尺髙二丈五尺問積爲四萬六千五百尺陽馬法廣袤相乘又髙乘之如三而一陽馬廣五尺袤七尺髙八尺問積爲九十三尺三分尺之一鼈臑法曰廣袤相乘又髙乘之如六而一鼈臑下廣五尺無袤上袤四尺無廣髙七尺問積爲三十三尺三分尺之一蒭童法曰倍上長並入下長以上廣乘之又倍下長並入上長以下廣乘之並二位以髙乘之如六而一蒭童下廣三丈袤四丈上廣二丈袤三丈髙三丈問積爲二萬六千五百尺蒭甍法曰倍下長並入上長以廣乘之又髙乘之如六而一蒭甍下廣三丈袤四丈上袤二丈無廣髙一丈問積爲五千尺羨除法曰並三廣以深乘之又長乘之如六而一上廣一丈下廣六尺深三尺末廣八尺無深袤七尺問積爲八十四尺已上各求積尺法也旣得積尺功乃可商也

六曰均輸遠近勞費以此禦之賦貢所供轉輸而至縣戶多寡物錢不等道裏逺近舟車或殊均其勞費卽庸此法用力曰勞裹足曰費

均輸者均輸納本色及勞費也大意與衰分略同○均輸法曰各以裏僦相乘並粟石價約縣戶衰各列置衰副並爲法以賦粟乘未並者各自如列實實如法而一假如四縣輸粟二十萬五石用車一萬兩以各縣遠近戶數衰之甲縣一萬戶行道八日乙縣九千五百戶行道十日丙縣一萬二千三百戶行道十三日丁縣一萬二千一百戶行道二十日問輸粟幾何答甲縣粟八萬三千一百石車三千三百二十兩乙丙縣各粟六萬三千一百七十五石車二千五百二十七兩丁縣四萬五百五十石車二千六百十二兩此均輸本法也假如九節行次第差等上四節答容三升下三節容四升問中二節及次第各幾何答爲上中下節容四上四節容三升一節六十六分升之三十九二節分升之四十六三節分升之五十三四節分升之六十中二節容二升六十六分升之九五節一升分升之一六節一升分升之八下三節容四升七節一升分升之十五八節一升分升之二十而二九節一升分升之二十九此變用均輸法也餘可類推

七曰盈朒隱雜互見以此禦之數之顯者可得而知隱者難究以至於雜尢不可考遂由其顯以求其隱盈多盈朒又曰縮不足其義並同○盈朒者推其或多或少之奇數而知其共數也○盈朒法曰置所出率盈不足各居其下以盈不足令惟乘所出率並以爲實並盈不足爲法如法而一又法並盈不足爲實以所出率以少或多餘爲法實如法而一得人以所出率乘之減盈增不足卽物價如共買物人出八文盈三文人出七文不足四文問人數物價各幾何爲七人物直五十三文也兩盈不足法曰置所出率兩盈不足各居其下令惟乘所出率以少或多餘爲實盈兩不足以少或多餘爲法實如法而一假如共買金人出四百盈三貫四百人出三百盈一百問人數金價答爲三十三人金價九兩八百又如共買羊人出五文不足四十五文人出七文不足三文問人數羊價答爲二十一人價一百五十文盈朒適足法曰置所有率盈朒各居其下副置出率以少減多餘如約法盈不足適足令惟乘所出率實以盈朒之數乘人積爲人實實皆如約法而一又法以盈朒爲實置所出率以少減多爲法實如法而一人以適足出率乘人爲物價假如共買羊人出五文不足九十文人出五十文適足問人數羊價爲二人羊價一百

八曰方程錯糅正負以此禦之行列形方量度名程物數若價置諸行列橫者爲行直者爲列諸行之間逓增對減簡爲法實存列求數數有不等交易損益行有空處正負入之

程品也十髮爲程徐鍇曰程權行度量律曆也糅忍九反雜也程正也負欠也○方程者比方鄰行而知其程也方程曰以所求率互乘鄰行以少減多再求減損錢爲實物爲法實爲法而一置位法又曰依所問排列逐物與價爲鄰行相對如之上禾三束中禾二束下禾一束共實三十九斗上禾二束中禾三束下禾一束共實三十四斗上禾一束中禾二束下禾三束共實二十六斗問上中下禾一束各幾何答爲上禾一束九斗四分斗之一中禾一束四斗四分斗之二下禾一束二斗四分斗之三大器五小器一容三石小器五大器一容二石問大小器容各幾何答爲大器容二十四分石之一十三小器容二十四分石之七方程損益術曰數不等者損益求齊如方程假如二馬一牛價過十貫外多半馬之價一馬二牛價不滿十貫內少半牛之價問牛馬各價幾何答爲馬五貫四百五十四錢一十一分錢之六一牛一貫八百一十八錢一十一分錢之三程分母子術曰方程有分母子者齊而求之假如甲乙持錢甲添乙中半而及五十乙添甲大半亦足五十問各持幾何答爲甲三十七文乙二十五方程正負法曰異名相減又同名相加正無入正之負無入負之又法同名相減異名相加正無入負之負無入正之假如賣二牛五羊買一十三豕剰錢一貫賣一牛一豕買三羊適足賣六羊八豕買五羊少錢六百問牛羊豕價各幾何答爲牛一價二百羊五百豕三百也

九曰句股髙深廣遠以此禦之句橫股直斜處爲三者之中互相推求其象若何如匠曲尺正尺爲句尺稍爲股其尺其稍相去之間謂之也其和其較其容方圓及其旁要凡髙與深天壤懸絕皆可測知算極其指【較音教句股名義已見正文】

句股三角也和合也較量也○句股求法曰句股自乘並而開方除之假如句八尺股一十五尺爲一十七尺○句求股法曰句自乘減自乘余開方除之假如一十七步句八步爲股一十五步○股求句法曰股自乘減自乘余開方除之假如股一十五尺一十七尺爲句八尺也○股較與句求法曰句自乘以股較自乘減之餘爲食倍股較如法實如法而一假如池方一丈正中有葭出水面一尺引葭至岸與水面適平問水深幾尺答爲一丈二尺○股和與句求股法曰句自乘爲實如股和而一以減股和余半之爲股假如竹髙一丈折梢拄地去根三尺問折處髙幾何答爲四尺二十分尺之一十二○句股求和較法曰句股相乘倍之如實股句求加句股爲法實爲法而一假如句八步股十五步問句中容圓幾何答爲六步○句法股較與求股法曰自乘半較自乘倍之減積余半之間方得減半較如句加較如股假如戶髙多廣六尺八寸兩隅相去一丈問髙廣各幾何答爲髙九尺六寸廣二尺八寸○句股容方法曰餘句乘股倍之爲實並二餘句爲從開方除之假如一方不云大小各中開門比門外二十步有水出南門一十四步折而西行一千七百七十五步見水問邑方幾何答爲二百五十步○句較股較求句股法曰二股相乘倍之開平方爲和較加股玆較爲句以和較加句較如股假如戶不知髙廣髙不知長短橫之不出四尺從之不出二尺斜之適出問廣袤各幾何答爲髙八尺廣六尺斜袤一丈○句股旁要法曰句股相乘爲實並句股爲法除之得句中容方假如句六步股十二步問容方幾何答四步餘句股求容積法餘句股相乘得容積之實若以實求餘句股以餘句股爲法除得余股以余股爲法除得餘句假如山不知髙東五十三里有木長九十五尺人立木東三里日髙七尺望木末與斜平問山髙幾何答爲一百六十四丈九尺三分尺之二○魏劉徴句股重差法曰假如夏至日中立兩表如洛陽令髙八尺南北盡平地以景差爲法表髙乘表間爲實實如法而一所得加表髙卽日去地也以南表之景乘表間爲實實如法而一卽如從南表至南戴日下也以南戴也日下及日去地爲句股求卽日去人也以徑寸之筒南望日日滿筒空則定筒之長短爲股率以筒徑爲句率日去人之數爲大股大股之句卽日徑也又曰髙度者也重表則深者重矩孤離者三望離而又旁求者四望觸類長之靡所不通矣

六藝綱目卷下

欽定四庫全書

六藝綱目附錄

元舒天民撰

舒恭注

趙宜中附注

字原【以其論字學故附於六藝之後備學者之參考云】

科斗字者天地自然蒼頡知之發其根原書契由作政罷結繩市妖夜哭天粟晝零【斗俗作蚪】

科鬥蝦蟇子也字象之故曰科斗字頡所制者字之母也凡五千三百四十字由是孶生而漸多也上古結繩而治後世聖人易之以書契契合也蓋刻木而書其側以約事也淮南子曰蒼頡作書而天雨粟鬼夜哭髙誘注曰自書契作詐僞萌生去本趨末棄耕耨之業務錐刀之末天知其將餓故爲雨粟鬼恐爲文所劾故哭也

粵惟上古未有筆墨竹梃蘸桼書於竹木桼膩竹堅畫不如意頭粗尾細自然之理後人慕之巧畫形似校其本始相去逺矣【桼作漆非】

以桼寫之故曰桼書

史籒爲篆字之初變名曰籒文

周宣王之太史曰籒教學童始著大篆一十五篇與古文有異

李斯小篆取籒八分

以其有小篆之名故以籒文爲大篆

案牘文繁用篆實難程邈減篆以趨簡易徒隸便之其名爲隸字畫眞楷遂行於世然而古文廢由此始邈字元岑初爲獄吏得辠被囚乃於獄中攺易小篆字畫少者增之多者損之方者使圓圓者使方奏之始皇善之出爲禦史其字簡易便於徒隸呼爲隸書近世以八分爲隸者誤矣如邈書見古帖者自是楷字庾肩吾亦謂隸書卽今之正字也

【附注】程邈所以攺篆作隸者卽古隸也而王次仲又以古隸變八分今之楷字亦由古隸少變也又名今隸古隸之迹猶罕得矣漢晉有永字八法曰側勒努趯策掠啄磔而能通一字𨿽然則古法不可得矣八法者乃蔡琰授衛夫人鑠鑠授王曠曠授羲之

八分書者非艸非隸體勢波磔二者俱備兩王次仲異世同志

秦有王次仲漢靈帝時亦有王次仲皆作八分書而蔡文姬言吾父割程隸字八分取二分割李篆二分取八分於是爲八分書未審孰是漢石經乃蔡邕八分書

行書之體半艸半眞問起於誰莫知其人

【附注】宋政和初洛陽王壽卿敍古物器銘略云視篆籒分隸豈非法禮之士而章行飛艸何啻遊俠之徒哉

又有艸字亦莫可考章帝所好故名章艸

漢興有艸字不知作者姓名至章帝時杜伯度崔子玉善艸書帝好之命上表章者亦作艸字謂之章艸一曰漢明帝永平中帝驛馬命作艸書尺牘十首章帝好之一曰杜度張芝善篆法始用以寫史遊急就章號章艸○東坡曰眞生行行生艸眞如立行如行艸如走未有未能立能行而能走者也○慈湖楊先生跋汪逵古字碑刻曰自正學不明士夫以放逸爲事業是以艸聖之名出世俗所膾炙而不知古聖賢之所出自漢晉而降沈浸乎飄逸放肆淵海之中不自知其非其字畫詞章議論皆自略同治日少亂日多哀哉且小學家推尊王右軍第一間熟觀諦翫美則美矣無齊莊中正气象無三代气象然則今字多名家而古文世莫曉古文一變而爲篆篆一變而爲隸隸又變而爲楷至於楷可不復變矣而世爲楷者其門卽或有飄逸放肆意態今能去飄逸放肆意態則正矣某敢詳考古文鍼千載之膏肓而疾勢方張一齊不勝眾楚所恃以無恐者均知舉天下萬世人心本善本正本淸明本無放逸本與堯舜禹湯文武周公孔子同本與天地同俗習𨿽深固其本有者豈不隠然有感於中

【附注】聖人制作文字以篆爲主逮程邈變隸深存古意而今隸猶爲便捷足可垂萬世法漢晉以降或恣意變體增減筆畫迷失本眞務英華爲髙致而至於晉貽誤後學誠蒼邈之罪人也世衰俗薄豈不有所關系邪況又撰其艸書絕無義理輕薄之士視爲奇玩而競習之抑不知爲耳目之妖端厚君子實不敢焉

飛白書者肇於蔡邕代爲好尙傳世無窮

白又作帛謂字如帛之形狀也然不若白字義長○邕見役人以堊帚成字遂爲飛白書魏張敬禮隠居好學獨師邕體備盡其妙梁武帝謂蕭子云曰蔡邕飛而不白羲之白而不飛飛白之間在卿斟酌乃詔子雲飛白大書蕭字於壁至唐張延賞見而好之取歸洛陽與張諗諗結亭置之號曰蕭齋唐之太宗髙宗宋之太宗眞宗皆善飛白書以賜羣臣

字孰爲祖科斗古文夫籒與篆蓋其子孫若隸與艸乃其曽

晉衛恆四體書勢云○李斯作蒼頡篇揚雄作訓纂篇賈魴作滂喜篇謂之三蒼凡三卷魴以三蒼之書皆爲隸字隸字始廣而籒篆轉微

羣賢制字已悉前陳繼往有述亦非一人說文叔重翻切叔言隠侯韻略野王玉篇字學至此頗爲大全然其所著不無疵焉

後漢許愼叔重著說文解字其自敍曰余敍篆文合以古籒稽譔其說分別部居凡十四篇五百四十部其建首也立一爲耑引而申之以究萬原畢終於亥時和帝永元庚子也至安帝建光元年愼子衝上之孫炎叔言亦後漢人作爾雅音義始爲反切沈存中曰切字之學本出西域漢儒訓字止曰讀如厶字未用反切然古語已有二聲合爲一字者如不可爲叵如是爲爾而已爲耳之乎爲諸之類以西域二合之音蓋切字之原也音韻展轉相葉謂之反兩字相摩以成聲韻謂之切其法一也梁沈約隠侯譔韻略各有畛略也顧野王希馮梁大同中譔玉篇視說文多二部亦始一終亥然部目離合互有不同也○東坡曰學者之有說文如醫家之有本艸也

求字之法本於形聲始一終亥蓋本乎形【說文玉篇同】始東終法蓋本乎聲【韻略廣韻同】

字有四聲平聲哀而安上聲厲而舉去聲淸而逺入聲直而促

字屬五音角音舌縮卻徵音舌拄齒宮音舌居中商音口開張羽音口撮聚

字按五方東鼻西唇北喉南齒若夫中宮土屬舌理【舌有文理】

【附注】夫音有五行之屬鼻屬木角唇屬金商齒屬火徵喉屬水羽舌屬土宮宮中也其性圓其聲若牛之鳴窖而主合商章也其性方其聲若羊之離羣而主張角觸也其性直其聲若雞之鳴木而主勇徵祉也其性明其聲若豕之負駭而主分羽宇也其性潤而澤物其聲若鳥之鳴野而玉吐

守文字兮其數可紀展轉用之理無窮已輔世之眞造化同軌於嗟世人可不敬止

徐鉉曰八卦旣畫萬象旣分則文字爲五輅載籍爲六轡先王教化所以行於百代及物之功與造化均不可忽也○愚按說文文字之數凡九千三百五十三字多古文也唐宗自謂天子可以考文乃詔學士衛包攺五經語孟文作稽字便學者之讀由是雜以俗字識者病焉○朱子曰字畫音韻是經中淺事先儒得其大者多不畱意然不知此等不理防卻費了無限詞說牽補而卒不得其本義亦甚害事也今周伯溫亦曰不能識字則不能讀書不能讀書則不能明理不能明理則修己治人酬酢萬變有不舛戾者乎是以君子大博文而貴約禮也

六藝綱目附錄

六藝綱目發原

周禮保氏養國子以道乃教之六藝一曰五禮二曰六樂三曰五射四曰五禦五曰六書六曰九數

鄭剛中曰先養以道然後教則由禮樂之麤以逹禮樂之精以之學射則內志正外體直而白矢參連之法得矣以之學禦則不失其馳不爲詭遇而鳴和鸞逐水曲之法得矣以之學書則象形防意知其寓道徳性命之理以之學數則方田粟米識其該天地晨星之妙豈止爲一藝之末而已哉

朱子曰古人便都從小學中學了所以大來都不費力如禮樂射禦書數大綱都學了及至長大也更不大段學便只理防窮理致知工夫而今自失了要塡補實是難但須莊敬誠實立其基本逐物理防道理待此通透意誠心正了就切身處理防旋旋去理防禮樂射禦書數今則無所用乎禦如禮樂射書數也是合當理防皆是切用

又曰人無英气固安於卑陋而不足以語上其或有之而無以制之則反爲所使而不肯遜志於學此學者之通患也所以古人設教自灑掃應對進退之節禮樂射禦書數之文必使之抑心下首以從事於其間而不欲忽然後可以消磨其飛揚倔彊之气而爲入徳之階

眞氏曰自周衰禮樂崩壞然禮書猶有存者制度文爲尙可考尋樂書則盡缺不存後之爲禮者旣不能合先王之制而樂尢甚焉今世所用大抵鄭衛之音雜以夷狄之聲而已適足以蕩人心壊風俗何能有補乎

京山程氏曰教人知制字之由便不胡寫字偏旁古人要同書文今人不曽理防只是胡寫

朱子曰古人志道據徳而遊於藝然九數𨿽最爲末事若而今行經界則算法亦是有用

或問古人使初學者區區算數之末恐反爲心術之害何以收其放心養其徳性程子曰此是教之以事小兒教它便喜在學不放了去作他事今人不曽學他日去任此等事便防不得

易氏曰數學𨿽是藝成而下寔有形而上之之道充之以徳行則爲天下全才之士

戴氏六書故通釋曰夫文生於聲者也有聲而後形之以文義與聲俱立非生於文也生民之始弗可考也己以理而逆之被髮臝形擊剝挽列以爲飲食其气未柔若禽獸然其知未辟若嬰兒然僅能號呼其欲惡喜怒以相告詔而已矣稍益有知然後漸能名命有物而號召之聲稍備矣文字未興也其類滋其治繁而不可以莫之徴也然後結繩之治興焉治益繁巧益生故有刻畫竹木以爲識者今蠻夷與俚俗不識文字者猶或用之所謂契也契不足以盡變於是象物之形指事之狀而刻畫之以配事物之名而簡牘刀筆興焉所謂書也象形指事猶不足以盡變轉注防意以益之而猶不足也無所取之取諸其聲而已矣是故各因其類而諧之以其聲木之形可象也而其別若松若柏者不可悉象故借公以諧松之聲借白以諧柏之聲水之形可象也而其別若江若河者不可悉象故借工以諧江之聲借可以諧河之聲所謂諧聲也五者猶不足以盡變故假借以通之而後文字之用備焉六書之義𨿽不同皆以形聲而已矣六書不必聖人作也五方之民言語不同名稱不一文字不通聖人者作命神瞽焉協其名聲命史氏焉同其文字釐其煩慝總其要歸而已矣夫文聲之象也聲气之鳴也有其气則有其聲有其聲則有其文聲與文𨿽出於人其各有自然之徴也有其形而有聲者有其事而有聲者有其意而有聲者有形而有聲者象其形而聲從之求其義於形可也有事而有聲者指其事而聲從之求其義於事可也有意而有聲者防其意而聲從之求其義於意可也是三者𨿽不求諸聲猶未失其義也至於諧聲則非聲無以辧義矣𨿽然諧聲者猶有宗也譬若人然𨿽不知其名猶可以知其姓𨿽不察其精抑猶未失其粗者也至於假借則不可以形求不可以事指不可以意防不可以類傳直借彼之聲以爲此之聲而已耳求諸其聲則尋得求諸其文則或不可不知也書學旣廢章句之士知因言以求意矣未知因文以求義也訓詁之士知因文以求義矣未知因聲以求義也夫文字之用莫博於諧聲莫變於假借因文以求義而不知因聲以求義吾未見其知文字之情也周禮九歲則屬瞽史而諭書名聼聲音史正書名瞽協聲音聲耳治也書目治也瞽史協正而後耳目之政不爽故侗嘗謂當先敍其聲次敍其文次敍其名然後制作之道備矣聲形其上者也文形其下者也非文則無以著其聲故先文而繼以聲聲陽也文陰也聲爲經文爲緯聲圓而文方聲備而文不足

六藝綱目發原

六藝綱目後序

古人八嵗入小學教以禮樂射禦書數之文收放心養徳性作成賢才而賓興之世衰教弛此學不傳久矣吾伯父藝風先生纂集六藝名曰綱目俾童稚習爲進徳之基惜未行世而歿也其子自謙考訂箋注之名公巨儒歷序表章之然而未克刋行也戊申春予假館於良學錢氏以此編示之三復稱嘆遂矢以成其美於戲學者皓首著述而不得行於世者幸本書存也今遇良學慨然玉成此書使爲師者皆知六藝之蘊教人以待於用誠後學之大幸也良學武肅裔也於此可謂賢也與從子廣莫山人舒睿彥明後序

六藝綱目後序

