

欽定四庫全書

經部十

屈宋古音義

小學類三【韻書之屬】提要

臣等謹案屈宋古音義三卷明陳第撰第旣撰毛詩古音攷復以楚辭去風人未逺亦古音之遺乃取屈原所著離騷等二十五篇除其天問一篇得二十四篇又取宋玉九辯九篇招魂一篇益以文選所載髙唐賦神女賦風賦登徒子好色賦四篇得十四篇共三十八篇其中韻與今殊者二百三十四字各推其本音與毛詩古音考互相發明惟每字列本證其旁證則間附字下不另爲條體例小異以前書已明故也書凡一卷其二二卷則舉三十八篇各爲箋注而音仍分見諸句下蓋以參考古音因及訓詁遂附錄其後兼以音義爲名卷帙相連非別一書故不析置集部仍與毛詩古音考同入小學類焉乾隆四十三年七月恭校上

總纂官臣紀昀臣陸錫熊臣孫士毅

總校

官臣

陸費

墀

屈宋古音義原序

夫楚辭莫妙於屈宋也屈原之作變動無常淜沛不滯體旣獨造文亦赴之蓋千古之絕唱也宋玉之作纎麗而新悲痛而婉體制頗沿於其師風諫有補於其國亦屈原之流亞也景差嚴忌東方朔王褒劉向王逸輩𨿽踵而效之終弗逮矣余獨慨夫注屈宋者率不論其音故聲韻不諧間有論音者又率以叶韻槪之何其不思之甚也夫毛詩易象之音若日月中天耿然不可易矣今考之屈宋其音往往與詩易合其詩易所無者又往往與周秦漢魏之歌謡詩賦合其爲上世之音何疑自唐顏師古太子賢注兩漢書於長卿子云孟堅平子諸賦音有與時乖者直以合韻葉音當之後儒相緣不復致思故自毛詩易象楚辭漢賦與凡古昔有韻之篇悉委於葉之一字矣夫顏師古太子賢豈不稱博雅之士但未嘗力稽於往古合並乎羣書是以一時之誤而階千載之憒憒耳余實深慨而嘆息之往年編輯毛詩古音攷已災木矣竊念少好楚辭楚辭之中尢好屈宋一一以古音讀之聲韻頗諧故復集此一編公之同好噫豈惟屈宋是爲將以羽翼夫毛詩使天下後世篤信古音而不疑是區區論著之夙心也已萬曆癸丑除前一日陳第書於東甌江心寺

附凡例四則

一曩余輯毛詩古音攷其音合於古而異於今者凡五百字今檢屈宋音與毛詩同者八十餘字則提其本音直注云詳見毛詩古音攷其毛詩所無者一百五十餘字輒旁引他書以相質證俾讀者一遊目於此已得其大防至於本文韻腳復注云古音某庶幾迎刃而解矣凡此皆以發明古音以見葉音之說謬也

一餘初錄屈宋辭賦只存其正文不著注友人謂無注難讀因取舊注刪潤之間亦附以鄙意然從前注楚辭者或以一二句三四句斷章𨿽解其義而其韻混淆未易曉也如離騷屢次轉韻其韻之多有至八句十二句爲一韻者招魂亦屢次轉韻韻之多有至十六句二十句爲一韻者今餘一以韻爲斷若惜往日悲回風有以二十句二十二句二十四句爲一韻者其韻旣長不得不分而注之然亦書於其下其他二句三句韻者亦明書之故一開卷若指諸掌此則竊取之微意也

一楚辭板刻最多句字多寡異同不可勝詰今惟取王叔師章句朱考亭集注參校之大都依考亭者居多以其校讐援引已悉更不復取之他本也

一餘往讀楚辭及兩漢魏晉諸賦率題數語於後知於義無當然實據一得之見非敢攘襲前人成說以爲己私珍也彚成一帙名曰辭賦漫題委之篋中久矣玆取題屈宋者附於其後以請正好古君子余無所附者仍置之故篋云

欽定四庫全書

屈宋古音義卷一

明陳第撰

降【音洪詳見毛詩古音攷】

【離騷】帝髙陽之苗裔兮朕皇考曰伯庸攝提貞於孟陬兮惟庚寅吾以降【九歌雲中君】靈皇皇兮旣降焱逺舉兮雲中覽冀州兮有餘橫四海兮焉窮【宋玉風賦】故其淸涼雄風則飄舉升降乘淩髙城入於深宮

能佩【能音泥佩音皮俱見毛詩古音攷】

【離騷】紛吾旣有此內美兮又重之以修能扈江離與辟芷兮紉秋蘭以爲佩【思美人】登髙吾不說兮入下吾不能固朕形之不服兮然容與而狐疑

莽【音姥古馬亦音姥二字義異而音同漢有馬何羅者明徳皇后惡其先有叛以莽易馬攺字不攺音也介子推龍蛇歌二蛇入國厚防爵土余有一蛇棄於艸莽何仲言詩霜洲渡旅鴈胡颷吹宿莽夜淚坐淫淫是節偏懷土】

【離騷】汨吾若將不及兮恐年歲之不吾與朝搴阰之木蘭兮夕攬洲之宿莽【九章懷沙】滔滔孟夏兮艸木莽莽傷懷永哀兮汨䢐南土【宋玉風賦莽亦此音】

在【音止詳見毛詩古音攷】

【離騷】昔三後之純粹兮固眾芳之所在雜申椒與菌桂兮豈維紉夫蕙茝【又】吾令丰隆乘雲兮求虙妃之所在解佩纕以結言兮吾令蹇修以爲理

隘【音益籀文從阜益聲荀卿知賦此夫安寛平而危險隘者邪修潔之爲親而雜污之爲狄者邪離騷】惟黨人之偸樂兮路幽昧以險隘豈余身之憚殃兮恐皇輿之敗績

怒【上聲詳見毛詩古音攷】

【離騷】忽奔以先後兮及前王之踵武荃不察余之中情兮反信讒而齋怒【國殤風賦怒皆此讀】

捨【音暑魏了翁云六經凡下皆音虎捨皆音暑易乾象潛龍勿用下也見龍在田時舍也】

【離騷】余固知蹇蹇之爲患兮忍而不能捨也指九天以爲正兮夫惟靈修之故也

他【音拖詩栢舟泛彼栢舟在彼中河髧彼兩髦實維我儀之死矢靡他儀音俄盧諶詩義由恩深分隨暱加綢繆委心自同匪他加音歌】

化【音訛易系神而化之使民宜之宜音俄詩棫朴奉璋峩峩髦士攸宜哀時命子胥死而感義兮屈原沈於汨羅𨿽體解其不變兮豈忠信之可化】

【離騷】初旣與余成言兮後悔遁而有他余旣不難夫離別兮傷靈修之數化【九辯化亦此音】

畮【音米畮亦作畆音義同詳見毛詩古音攷】

【離騷】余旣滋蘭之九畹兮又樹蕙之百畮畦畱夷與揭車兮雜杜蘅與芳芷【宋玉髙唐賦】滂洋洋而四施兮蓊湛湛而不止長風至而波起兮若麗山之孤畆

穢【音意賈誼旱云賦或深潛而閉藏兮爭離剌而並逝廓蕩蕩其若滌兮日炤炤而無穢張衡溫泉賦六气淫錯有疾癘兮溫泉汨焉以流穢兮】

【離騷】冀枝葉之峻茂兮願竢時乎吾將刈𨿽萎絕其亦何傷兮哀眾芳之蕪穢【九辯招魂穢皆此讀】

索【音素釋名索素也八卦之說謂之八索徐邈音素臯魚引古語云枯魚銜索幾何不蠧】

【離騷】眾皆競進以貪婪兮慿不厭乎求索羌內恕己以量人兮各興心而嫉妬

英【音央詳見毛詩古音攷】

【離騷】朝飲木蘭之墜露兮夕餐秋菊之落英苟餘情其信姱以練要兮長顑頷亦何傷【九歌九章逺遊英皆此讀】

蘂【音裏沈約撰類蘂在紙韻見六朝時猶有古音也】

【離騷】擥木根以結茝兮貫薜荔之落蘂矯菌桂以紉蕙兮索胡繩之纚纚【音洗】

服【音逼詩易及秦漢古辭無有不讀逼者故儀禮載冠辭曰吉月令日始加元服棄爾幼志順爾成徳徳讀的與服韻此其當世之音毫無所假借者唐賈公彥注儀禮曰服葉蒲北反失之矣豈古人命冠數語不能以正韻而必待於葉耶以此見唐人之不知古音也詳見毛詩古音攷】

【離騷】蹇吾法夫前修兮非世俗之所服𨿽不周於今之人兮願依彭咸之遺則【又離騷二服九章二服九辯一服皆此讀】

艱【音斤詳見毛詩古音攷】

防【音侵說文防象簮也古讀侵崔琦外戚箴宣王晏起姜後脫簮齊桓好樂衛姬不音】

【離騷】長太息以掩涕兮哀人生之多艱余𨿽好修姱以鞿羈兮謇朝誶而夕防

悔【音喜詳見毛詩古音攷】

【離騷】旣防余以蕙纕兮又申之以攬茝亦余心之所善兮𨿽九死其猶未悔

時【音是古時是通音尙書時日曷喪時是也播時百谷王肅作是斂時五福馬融作是】

態【音剃戰國防蘇秦語曰科條旣備民多僞態司馬相如封禪書黒質白章其儀可喜昭昭穆穆君子之態喜去聲劉向九嘆欲卑身而下體兮心隱惻而不置方圜殊而不合兮鉤繩用而異態】

【離騷】忳郁悒余侘傺兮吾獨窮困乎此時也寧溘死以流亡兮余不忍爲此態也【惜誦懷沙思美人態皆同音】

安【音煙詳見毛詩古音攷】

【離騷】鷙鳥之不羣兮自前世而固然何方圜之能周兮夫孰異道而相安【招魂安亦此讀】

反逺【反音顯逺音演古反逺常相韻論語唐棣之華翩其反而豈不爾思室是逺而詳見毛詩古音攷離騷】悔相道之不察兮延佇乎吾將反回朕車以復路兮及行迷之未逺【九歌國殤九章哀郢反逺皆此讀】

虧【音欺易林損之大畜十九同投爲雉所維獨得逃脫完全不虧後漢崔琦外戚箴爰曁末葉漸已頺虧貫魚不敍九禦差池晉摯虞太康頌耀武六旬輿徒不疲飲至數實幹旄無虧】

【離騷】髙余冠之岌岌兮長余佩之陸離芳與澤其雜糅兮惟昭質其猶未虧【九章抽思】望三五以爲像兮指彭咸以爲儀夫何極而不至兮故逺聞而難虧

懲【音長說文從心徴聲徵古有長音參同契潛潭見象發散精光昴畢之上震出爲徵】

【離騷】人生各有所樂兮余獨好修以爲常𨿽體解吾猶未變兮豈余心之可懲

予【上聲詳見毛詩古音攷】

野【音暑詳見毛詩古音攷】

【離騷】女嬃之嬋媛兮申申其詈予曰鮌婞直以亡身兮終然夭乎羽之野【離騷更有二予九歌三予逺遊一予皆此讀】

節【音卽詳見毛詩古音攷】

【離騷】汝何博謇而好修兮紛獨有此姱節薋菉葹以盈室兮判獨離而不服【九歌東君節亦此讀】

巷【音諷字一作衖又作閧揚子一閧之市詩丰子之丰兮俟我乎巷兮悔予不送兮】

【離騷】啟九辯與九歌兮夏康娯以自縱不顧難以圖後兮五子用失乎家巷

家【音姑詳見毛詩古音攷】

【離騷】羿淫遊以佚田兮又好射夫封狐固亂流其鮮終兮浞又貪夫厥家

差【音磋今之蹉跎古作差沱文子水𨿽平必有波衡𨿽正必有差哀時命志怦怦而內直兮履繩墨而不頗執權衡而無私兮稱輕重而不差】

【離騷】湯禹儼而祗敬兮周論道而莫差舉賢而授能兮循繩墨而不頗【登徒子好色賦差亦同音】

醢【音以說文從酉�聲�讀若賄又按說文賄從貝有聲有毛詩皆讀以】

【離騷】阽余身而危死兮覽余初其猶未悔不量鑿而正枘兮固前修以葅醢【九章涉江】忠不必用兮賢不必以伍子逄殃兮比干葅醢【招魂】雕題黒齒得人肉以祀以其骨爲醢些蝮蛇蓁蓁封狐千里些【祀音以】

當【平聲易師六五小象長子帥師以中行也弟子輿屍使不當也行音杭易彖傳及小象當凡二十七皆平聲讀樂記古者天地順而四時當民有徳而五穀昌疾疢不作而無妖祥此之謂大當亦平聲讀後世皆以去聲讀之誤】

【離騷】曾歔欷余郁悒兮哀朕時之不當攬茹蕙以掩涕兮霑余之浪浪【平聲離騷更一當與涉江當皆此讀】

正【音徵詳見毛詩古音攷】

【離騷】跪敷袵以陳辭兮耿吾旣得此中正駟玉虯以乘鷖兮溘埃風余上徵【九歌九章正皆此音】

迫【音薄崔瑗艸書勢艸壽之法蓋又簡略應時諭指用於卒迫】

【離騷】吾令羲和弭節兮望崦嵫而勿迫路漫漫其修逺兮吾將上下而求索【音朔招魂迫亦此音】

屬【音注考工記犀甲七屬兕甲六屬合甲五屬鄭云屬讀如灌注之注】

【離騷】前望舒使先驅兮後飛廉使奔屬鸞皇爲余先戒兮雷師告余以未具

夜【音裕詳見毛詩古音攷】

【離騷】吾令鳯皇飛騰兮繼之以日夜飄風屯其相離兮帥云霓而來禦

下【音虎陸徳明云毛詩一十有七下叶韻皆當讀如戶夫謂之如戶近之以爲葉音失之矣詳見毛詩古音攷】

【離騷】紛總總其離合兮斑陸離其上下吾令帝閽開關兮倚閶闔而望予【又離騷二下及九歌九章九辯招魂髙唐風賦凡下皆此讀】

馬【音姥詳見毛詩古音攷】

【離騷】世混濁而不分兮好蔽美而嫉妬朝吾將濟於白水兮登閬風而絏馬【九歌國殤馬亦此讀】

盤【音便平聲古詩上枝似松栢下枝據銅盤雕文各異類離婁自相連】

【離騷】紛總總其離合兮忽緯繣其難遷夕歸次於窮石兮朝濯髮乎洧盤

巧【音竅舊說善功曰巧上聲禮記辭欲巧是也僞功曰巧去聲論語巧言令色是也左思魏都賦遐邇悅豫而子來工徒擬議而騁巧闡鉤繩之筌緒承二分之正要】

【離騷】吾令鴆爲媒兮鴆告余以不好雄鳩之鳴逝兮余猶惡其佻巧【好音休去聲見後】

惡【音污古讀美惡之惡多如好惡之惡趙王友幽歌我妃旣妒兮誣我以惡讒女亂國兮上曾不寤易林比之旣濟精神消落形骸醜惡齟齬頓挫枯槁腐蠧】

【離騷】理弱而媒拙兮恐道言之不固時混濁而嫉賢兮好蔽美而稱惡【又】何所獨無芳艸兮爾何懷乎故宇時幽昧以矅兮孰云察余之美惡

古【音故劉向九嘆興離騷之微文兮冀靈修之一晤還餘車於南郢兮復往軌於初古】

【離騷】閨中旣以邃逺兮哲王又不寤懷朕情而不發兮余焉能忍而與此終古

異【平聲詩靜女自牧歸荑洵美且異匪女之爲美美人之貽黃公紹韻防云貽可平可仄】

【離騷】人好惡其不同兮惟此黨人其獨異戶服艾以盈要兮謂幽蘭其不可佩【九章思美人】解萹薄與雜菜兮備以爲交佩佩繽紛以繚轉兮遂萎絕而離異【佩音皮見前】

迎【音寤迓也吳才老讀或謂恐是遌字之誤】

【離騷】百神翳其備降兮九疑繽其並迎皇剡剡其揚靈兮告余以吉故

調【音同詩弓矢旣調射夫旣同調亦音同東方朔七諫不量鑿而正枘兮恐矩矱之不同不論世而髙舉兮恐操行之不調】

【離騷】曰勉升降以上下兮求矩矱之所同湯禹儼而求合兮摯臯繇而能調

媒【音迷詳見毛詩古音攷】

【離騷】苟中情其好修兮又何必用夫行媒說操築於傅巖兮武丁用而不疑【九章抽思媒亦此音】

折【音制劉向九嘆懷蘭茝之芬芳兮妬被離而折之張絳帷以襜襜兮風邑邑而蔽之】

【離騷】何瓊佩之偃蹇兮眾薆然而蔽之惟黨人之不亮兮恐嫉妬而折之

茅【音侔詳見毛詩古音攷】

【離騷】時繽紛其變易兮又何可以淹畱蘭芷變而不芳兮荃蕙化而爲茅

幃【音怡說文從巾韋聲韋古讀怡張協洛禊賦粉葩翕習緣阿被湄振袖生風接袵成幃梁元帝班婕妤辭婕妤初選入含媚向羅幃何言飛燕寵靑苔生玉墀】

【離騷】椒專佞以慢慆兮榝又欲充其佩幃旣干進而務入兮又何芳之能祗

化【音嬉三略天地神明與物推移變動無常與物轉化陳琳大荒賦越洪寧之蕩蕩兮追漠之造化跨三五而無偶兮邈卓立而獨奇化一音訛見前】

【離騷】固時俗之從流兮又孰能無變化覽椒蘭其猶若此兮又況揭車與江離

沬【音迷漢武悼李夫人賦弟子增欷洿沬帳兮沬讀平聲一音寐見後】

【離騷】惟玆佩之可貴兮委厥美而歷玆芳菲菲而難虧兮芬至今猶未沬

行【音杭詳見毛詩古音攷】

【離騷】靈氛旣告余以吉占兮歷吉日乎吾將行折瓊枝以爲羞兮精瓊爢以爲粻【九歌九章逺遊招魂凡行皆同音】

待【音持易蹇初二小象往蹇來譽宜待也王臣蹇蹇終無尢也尢音怡待後稍轉爲底東方朔七諫往者不可及兮來者不可待悠悠蒼天兮莫我振理魏文帝浮淮賦眾帆張羣櫂起爭先逐進莫適相待離騷】路修逺以多艱兮騰眾車使徑待路不周以左轉兮指西海以爲期

馳【音駝詩卷阿君子之車旣庶且多君子之馬旣閒且馳】

蛇【音陀詳見毛詩古音攷古亦音怡凡覽古辭賦在依上下文讀之可也】

【離騷】屯余車其千乘兮齊玉軑而並馳駕八龍之婉婉兮載云旗之委蛇【東君招魂蛇皆此讀】

邦【音崩老子修之於邦其徳乃丰詳見毛詩古音攷】

【離騷】陟升皇之赫戲兮忽臨睨夫舊邦僕夫悲余馬懷兮蜷局顧而不行【音杭】

來【音釐詳見毛詩古音攷】

【湘君】望夫君兮未來吹參差兮誰思【山鬼】被石蘭兮帶杜蘅折芳馨兮遺所思余處幽篁兮終不見天路險難兮獨後來

末【音密荀子禮論絲末注與幦同夏侯湛抵疑向若垂一鱗回一翼令吾子攀其飛騰之勢掛其羽翼之末傅休奕朝時篇春榮隨露落芙蓉生木末自傷命不遇良時有乖別】

絕【音節論語讖孔子讀易韋編三絕鐡擿三折漆書三滅揚雄解嘲炎炎者滅隆隆者絕列女贊及遭暴秦王道缺食治內之道於今廢絕】

【湘君】采薜荔兮水中搴芙蓉兮木末心不同兮媒勞恩不甚兮輕絕

閒【音詳見毛詩古音攷】

【湘君】石瀨兮淺淺飛龍兮翩翩交不忠兮怨長期不信兮告余以不閒【招魂】靡顏膩理遺視矊些離榭修幕侍君之閒些

上【平聲詳見毛詩古音攷】

【湘夫人】登白薠兮騁望與佳期兮夕張鳥何萃兮蘋中罾何爲兮木上

蘭【音連易系同心之言其臭如蘭言音延潘尼贈陸機昔子忝私貽我蕙蘭今子䢐東何以贈旃湘夫人】沅有芷兮澧有蘭思公子兮未敢言【招魂】光風轉蕙泛崇蘭些經堂入奧朱塵筵些

蓋【音記四皓紫芝歌駟馬髙蓋其憂甚大富貴之畏人兮不如貧賤之肆志大音地魏文帝雜詩西北有浮雲亭亭如車蓋惜哉時不遇適與飄風防防音系見後】

【湘夫人】聞佳人兮召予將騰駕兮偕逝築室兮水中葺之兮荷蓋【髙唐賦】榛林郁盛葩葉覆蓋雙椅垂房紏枝還防【又】蜺爲旌翠爲蓋風起雨止千里而逝

蘅【音杭衡本音杭加艸音同】

【湘夫人】白玉兮爲鎭疏石蘭兮爲芳芷葺兮荷屋繚之兮杜蘅【風賦】獵蕙艸離秦蘅槪新夷被稊楊

門【音民詳見毛詩古音攷】

云【音銀詳見毛詩古音攷云又音延陳琳瑪瑙勒賦初傷勿用俟慶雲兮君子窮達亦時然兮國殤云此讀湘夫人】合百艸兮實庭建芳馨兮廡門九嶷繽兮並迎靈之來兮如雲【大司命】廣開兮天門紛吾乘兮云【九章逺遊招魂風賦門皆此音】

者【音渚猗蘭操逍遙九州無所定處何人闇蔽不知賢者詳見毛詩古音攷】

【湘夫人】搴汀洲兮杜若將以遺兮逺者時不可兮驟得聊逍遙兮容與

爲【音怡老子愛民治國能無爲乎天門開闔能爲雌乎明白四達能無知乎王延壽王孫賦原天地之造化實神偉而崛奇道微以宻妙信無物而不爲扊扅歌臨當相別時烹乳雞今適富貴忘我爲大司命】靈衣兮披披玉佩兮陸離壹陰兮壹陽眾莫知兮余所爲【又】愁人兮柰何願若今兮無虧固人命兮有當孰離合兮可爲【思美人悲回風漁父招魂爲音皆同】

華【音敷周禮形方氏正其封疆無有華離之地鄭注雲華讀爲詳見毛詩古音攷】

【大司命】折疏麻兮瑤華將以遺兮離居老冉冉兮旣極不寖近兮愈疏

天【音汀詩易多與人韻詳見毛詩古音攷】

【大司命】乘龍兮轔轔髙駝兮衝天結桂枝兮延竚羌愈思兮愁人【哀郢逺遊九辯招魂天俱同音】

帶【音蒂史記平準書祿帶劉伯莊音蔕釋名帶蔕也著於衣如物之系蔕也漢封功臣丹書黃河如帶泰山若礪國以永存爰及苗裔易林師之噬嗑失信不防憂思約帶防音系】

【少司命】荷衣兮蕙帶儵而來兮忽而逝夕宿兮帝郊君誰須兮云之際

池【音沱徐鉉曰池沼之池古通作沱今別作池非是詳見毛詩古音攷】

【少司命】與女遊兮九河衝颷至兮水揚波與女沐兮咸池晞女髮兮陽之阿

明【音芒古純此音詳見毛詩古音攷】

【東君】暾將出兮東方照吾檻兮扶桑撫余馬兮安驅夜皎皎兮旣明【懷沙九辯明皆此讀】

雷【音羅】

【東君】駕龍輈兮乘雷載云旗兮委蛇【音陀】

懷【音回詳見毛詩古音攷】

【東君】長太息兮將上心徘徊兮顧懷羌色聲兮娯人觀者憺兮忘歸【河伯懷同音】

簴【音古晉樂歌建五旗羅鐘簴列四懸奏韶武】

姱【音甫與嫭通吳才老讀】

【東君】縆瑟兮交鼓簫鐘兮瑤簴鳴防兮吹竽思靈保兮賢姱【抽思】防吾以其美好兮覽余以其修姱與餘言而不信兮蓋爲余而造怒【上聲】

螭【音羅】

【河伯】與女遊兮九河衝風起兮水橫波乘水車兮荷蓋駕兩龍兮驂螭

栢【音博齊人松栢歌松耶栢耶住建共者客耶客音恪詳見毛詩古音攷】

【山鬼】山中人兮芳杜若飲石泉兮防松栢君思我兮然疑作

蕭【音颼詩下泉冽彼下泉浸彼苞蕭愾我寤嘆念彼京周九嘆白露紛紛以塗塗兮秋風瀏瀏以蕭蕭身永流而不還兮魂長逝而常愁】

【山鬼】風颯颯兮木蕭蕭思公子兮徒離憂

甲【音結詩芄蘭之葉童子佩韘𨿽則佩韘能不我甲】

【國殤】操吳戈兮被犀甲車錯轂兮短兵接

雄【音盈詳見毛詩古音攷一音形】

【國殤】誠旣勇兮又以武終剛彊兮不可淩身旣死兮神以靈魂魄毅兮爲鬼雄

肬【音怡說文從肉尢聲尢古讀怡見後】

【九章惜誦】竭忠誠以事君兮反離羣而贅肬忘儇媚以背眾兮待明君其知之

道【音島詩易皆此讀詳見毛詩古音攷】

【惜誦】壹心而不豫兮羌不可保也疾親君而無他兮有招禍之道也【橘頌道同音】

志【平聲志古有平去二聲易革小象革言三就又何之矣攺命之吉信志也太狂衝於翕其志𨿽欲稍搖天不之玆】

【惜誦】忠何罪以遇罰兮亦非余之所志也行不羣以顚越兮又眾兆之所咍也【抽思】昔君與我成言兮曰黃昏以爲期羌中道而回畔兮反旣有此他志【思美人志同音】

釋【音爍老子渙若冰將釋惇兮其若朴劉向九嘆日杳杳以西頺兮路長逺而窘迫欲酌醴以娯意兮蹇騷騷而不釋迫音薄易林革之大畜天門開辟牢戶寥廓桎梏解脫拘囚縱釋】

白【音博詳見毛詩古音攷】

【惜誦】紛逢尢以離謗兮謇不可釋也情沈抑而不達兮又蔽而莫之白也【哀郢招魂釋及招魂白俱同此音】

恃【音洗曹植雜詩時俗薄朱顏誰爲發皓齒俛仰歲將暮榮耀難久恃張載劍閣銘山河之固見屈吳起興實在徳險亦難恃】

殆【音以說文臺聲詳見毛詩古音攷】

【惜誦】終危獨以離異兮曰君可思而不可恃故眾口其鑠金兮初若是而逢殆【悲回風恃亦此音】

好【音休去聲詩羔裘豹褎自我人究究豈無他人維子之好】

【惜誦】晉申生之孝子兮父信讒而不好行婞直而不豫兮鮌功用而不就

言【音延詳見毛詩古音攷】

【惜誦】吾聞作忠以造怨兮忽謂之過言九折臂而成醫兮吾至今乃知其信然

尢【音怡詳見毛詩古音攷】

【惜誦】欲儃佪以干傺兮恐重患而離尢欲髙飛而逺集兮君罔謂女何之【惜往日】信讒諛之混濁兮晠气志而過之何貞臣之無辠兮被讟謗而見尢

顧【音古詳見毛詩古音攷】

【涉江】世混濁而莫余知兮吾方髙馳而不顧駕靑虯兮驂白螭吾與重華遊兮瑤之圃

風【孚金切詳見毛詩古音攷】

【涉江】乘鄂渚而反顧兮欸秋冬之緒風步餘馬兮山臯邸余車兮方林【哀郢風同音】

滯【音帶說文從水帶聲杜篤論都賦一夫舉礧千夫沈滯一人奮防三軍阻敗】

【涉江】乘舲船余上沅兮齊吳榜以擊汰船容與而不進兮淹回水而凝滯【髙唐滯亦此讀】

如【音茹七諫忽容容其安之兮超慌忽其焉如若眾人之難信兮願離羣而逺舉陶潛雜詩气力漸衰損轉覺日不如壑舟無須臾引我不得住】

【涉江】入漵浦余儃佪兮迷不知吾之所如深林杳以防防兮乃猨狖之所居【居音倨見後如居相韻以今音讀之亦順然古音不可不知】

逺【音煙易系辭易之爲書也不可逺爲道也屢遷詩角弓爾之逺矣民胥然矣易林非怒其逺因物有遷蓋逺有平上二音平音煙上音演】

壇【音廛周禮廛人故書廛爲壇杜子春讀壇爲廛以壇廛通音也楚相孫叔敖碑乃發嘉訓興祀立壇勤勤愛敬念意自然桓君山仙賦周覽八極還崦華壇泛泛濫濫隨天轉旋】

【涉江】鸞鳥鳯皇日以逺兮燕雀烏鵲巢堂壇兮

得【音的徳得古皆讀的易謙小象鳴謙貞吉中心得也勞謙君子萬民服也易林賁之大有歲暮花落陽入陰室萬物伏匿歲不可得】

【哀郢】發郢都而去閭兮怊荒忽其焉極楫齊揚以容與兮哀見君而不再得【抽思惜往日招魂得同此音】

蹠【音鵲說文從足庶聲庶古讀鵲詩楚茨爲豆孔庶爲賓爲客石鼓詩徒駢孔庶廓騎宣博曹植七啟蹻捷若飛蹈虛逺蹠淩躍超驤蜿蟬揮霍】

客【音恪詳見毛詩古音攷】

【哀郢】心嬋媛而傷懷兮不知其所蹠順風波以從流兮焉洋洋而爲客

江【音工說文以工得聲詳見毛詩古音攷】

【哀郢】將運舟而下浮兮上洞庭而下江去終古之所居兮今逍遙而來東

復【音逼易林觀之同人有頭無目赫赫栗栗消耗爲災三年不復傅毅迪志詩日月逾邁豈云旋復哀我經營旅力靡及按服伏復今爲房六切者古皆爲蒲北切音之變也】

【哀郢】忽若去不信兮至今九年而不復慘鬱鬱而不開兮蹇侘傺而含慼

丘【音欺詳見毛詩古音攷】

【哀郢】曼余目以流觀兮冀壹反之何時鳥飛返故鄕兮狐死必首丘

鎭【音眞說文從金眞聲馮衍顯志賦誦古今以散思兮覽聖賢以自鎭嘉孔丘之知命兮大老耼之貴音形】

【抽思】願遙起而橫奔兮覽民尢以自鎭結微情以陳詞兮矯以遺夫美人

聞【音煙參同契子繼父業孫踵祖先傳世迷惑竟無見聞】

患【音劉歆遂初賦以夫子之博觀兮何此道之必然空下時而矔世兮自命已之取患晉樂章𨿽欲盡忠誠結舌不敢言結舌亦何憚盡忠爲身患】

【抽思】玆歷情以陳辭兮蓀佯聾而不聞固切人之不媚兮眾果以我爲患【悲回風】孤子吟而抆淚兮放子出而不還【音旋】孰能思而不隱兮昭彭咸之所聞

北【音必詳見毛詩古音攷】

【抽思】有鳥自南兮來集漢北好姱佳麗兮牉獨處此異域

歲【音試詳見毛詩古音攷】

【抽思】望孟夏之短夜兮何晦明之若歲惟郢路之遼逺兮魂一夕而九逝【髙唐賦歲亦此讀】

潭【音尋韓詩外傳逢天之暑思心潭潭願乞一飲以表我心陸機赴洛詩靖端肅有命假檝越江潭親友贈予邁揮淚廣川陰】

【抽思】長瀨湍流溯江潭兮狂顧南行聊以娯心兮

進【音箭周官其利金錫竹箭注云故書箭爲進釋名矢又謂之箭箭進也列子周穆王西巡還道有獻工人偃師穆王薦之薦之進之也以此見古薦進之音同】

【抽思】軫石崴嵬蹇吾願兮超回志度行隱進兮

告【音彀天問受賜玆醢西伯上告何親就上帝罰殷之命以不救】

【抽思】道思作頌聊以自救兮憂心不遂斯言誰告兮

黙【音穆東方朔傳吳王穆然是黙有穆音也陸云贈顧驃騎詩於鑠祁陽誕鐘天篤淸輝龍見猷淵黙懷沙】眴兮杳杳孔靜幽黙鬱結紆軫兮離湣而長鞠

抑【音懿詩抑抑威儀抑讀如易懿文徳之懿國語引詩抑戒作懿戒可證也】

【懷沙】撫情效志兮俛屈以自抑刓方以爲圜兮常度未替

攺【音己說文己聲老子獨立而不攺周行而不殆莊子引古詩美成在久惡成不及攺久音幾漢武問賢良防習聞其說未燭厥理伊欲風流而令行刑淸而姦攺太成首成微攺攺未成而殆殆音以懷沙】易初本迪兮君子所鄙章畫志墨兮前圖未攺

怪【音記易林復之隨五心六意岐道多怪非君本意生我恨悔音戲劉歆遂初賦運四時而覽陰陽兮總萬物之珍怪𨿽窮天地之極變兮曾何足乎畱意】

【懷沙】邑犬羣吠兮吠所怪也非俊疑傑兮固庸態也【逺遊】因气變而遂曾舉兮忽神奔而鬼怪時髣髴以遙見兮精皎皎以往來【音利】

采有【采音泚有音以俱見毛詩古音攷】

【懷沙】文質疎內兮眾不知余之異采材朴委積兮莫知余之所有

象【音長易剝彖順而止之觀象也君子尙消息盈虛天行也行音杭謝莊饗神歌祗之體無形象潛泰幽洞忽荒】

【懷沙】徵違攺忿兮抑心而自彊離慜而不遷兮願志之有象

匹【音俜平聲】

【懷沙】懷質抱情獨無匹兮伯樂旣歿驥將焉程兮

愛【音緯詳見毛詩古音攷】

【懷沙】世混不吾知人心不可謂兮知死不可讓願勿愛兮

發達【發音歇達他悅切俱見毛詩古音攷】

【思美人】蹇蹇之煩兮陷滯而不發申旦以舒中情兮志沈菀而莫達【九辯】何泛濫之浮雲兮猋癰蔽此明月忠昭昭而願見兮然防曀而莫達

艸【音楚飯牛歌時不遇兮堯舜主牛兮努力食細艸主音祖徐幹齊都賦�梗林燎圃艸驅禽翼獸十千惟旅旅音魯�音刋】

【思美人】擥大薄之芳茝兮搴長洲之宿莽惜吾不及古之人兮吾誰與玩此芳艸【莽音姥見前】

竢出【竢音矣說文以立矣聲出音砌易林坤之否六龍爭極服在不飴謹愼管鑰結禁無出飴去聲思美人】竊快在其中心兮揚厥慿而不竢芳與澤其雜糅兮羌芳華自中出

治【音持舊有平去二聲凡未治而理之者平聲已理而有效者去聲經史皆此讀詩緑兮絲兮女所治兮我思古人俾無訧兮訧音怡】

【惜往日】國富彊而法立兮屬貞臣而日娭祕宻事之載心兮𨿽過失猶弗治

否【音胚易遁小象君子好遁小人否也嘉遁貞吉以正志也肥遁無不利無所疑也志平聲】

【惜往日】君含怒以待臣兮不淸澂其然否蔽晦君之聰明兮虛惑誤又以欺

昭【音周王逸九思倚此兮巖宂永思兮窈悠嗟懷兮惑用志兮不昭】

【惜往日】臨沅湘之淵兮遂自忍而沈流卒沒身而絕名兮惜廱君之不昭

聊【音畱蘇秦上秦惠王書上下相愁民無所聊漢地裏志華聊緑耳之乘九思心煩憒兮意無聊嚴載駕兮出戲遊】

【惜往日】君無度而弗察兮使芳艸爲藪幽焉舒情而抽信兮恬死亡而不聊【悲回風】憐思心之不可懲兮證此言之不可聊寧溘死而流亡兮不忍此心之常愁

廚【音稠古隴西行談笑未及竟左顧敕中廚促令辦麤飯愼莫使稽畱】

【惜往日】獨鄣廱而蔽隱兮使貞臣而無由聞百里之爲虜兮伊尹烹於庖廚

牛【音疑詳見毛詩古音攷】

【惜往日】呂望屠於朝歌兮寧戚歌而飯牛不逢湯武與桓繆兮世孰云而知之【招魂】惇脄血拇逐人胚胚些參目虎首其身若牛些

戒【音急詳見毛詩古音攷】

【惜往日】何芳艸之早殀兮微霜降而下戒諒不聰明而蔽廱兮使讒諛而日得

佩【音備楚辭防皆音皮然防亦有去聲荀子佹詩璇玉瑤珠不知佩也雜布與錦不知異也此佩與好韻好似音戲】

【惜往日】自前世之嫉賢兮謂蕙若其不可佩妒佳冶之芬芳兮嫫母姣而自好

代【音地東方朔七諫驥躊躇於獘輦兮遇孫陽而得代呂望窮困而不聊生兮遭周文而舒志惜往日】𨿽有西施之美容兮讒妬入以自代願陳情以白行兮得罪過之不意【招魂】蘭膏明燭華容備些二八侍宿射遞代些【又】容態好比順彌代些弱顏固植蹇其有意些

載【音祭詳見毛詩古音攷】

【惜往日】情寃見之日明兮如列宿之錯置乘駑馬而馳騁兮無轡銜而自載

再【音至漢修成歌日崔隤時不再願棄軀死無悔馮衍顯志賦嗟我思之不逺兮豈敗事之可悔𨿽九死而不眠兮恐餘殃之有再悔音戲】

識【音志古讀知識之識常如黙識之識荀子成相篇治亂是非亦可識托於成相以諭意東方朔七諫處湣湣之濁世兮今安所達乎吾志意有所載而逺逝兮固非眾人之所識馮衍顯志賦韓盧抑而不縱兮騏驥絆而不試慷慨而逺覽兮非庸庸之所識】

【惜往日】寧溘死而流亡兮恐禍殃之有再不畢辭以赴淵兮惜壅君之不識

國【音役詳見毛詩古音攷】

【橘頌】後皇嘉樹橘徠服兮受命不遷生南國兮

喜【去聲詳見毛詩古音攷】

【橘頌】深固難徙更壹志兮緑葉素榮紛其可喜兮【又】嗟爾幼志有以異兮獨立不遷豈不可喜兮

失【音試卻正釋譏合不以得違不以失得不充詘失不慘悸應禎華林園詩在昔先王躬禦斯器示武懼荒過亦爲失】

【橘頌】閉心自愼終不過失兮秉徳無私參天地兮

友【音以詳見毛詩古音攷】

【橘頌】願歲並謝與長友兮淑離不淫梗其有理兮

貺【音荒詳見毛詩古音攷】

【悲回風】荼薺不同畆兮蘭茝幽而獨芳惟佳人之永都兮更統世以自貺

慮【音魯呂氏春秋黔如作虜首注虜一作慮是慮虜古通音也箕山歌日月運照靡不記睹遊放其間何所卻慮大招茝蘭桂樹郁彌路只魂虖歸徠恣志慮只】

【悲回風】惟佳人之獨懷兮折芳椒以自處曾歔欷之嗟嗟兮獨隱伏而思慮

解【音系晉明堂歌經始明堂享祀匪解於皇烈考光配上帝】

【悲回風】愁鬱鬱之無快兮居戚戚而不可解心鞿羈而不開兮气繚轉而自締

顚【音眞詳見毛詩古音攷】

【悲回風】上髙巖之峭岸兮處雌蜺之標顚據靑防而攄虹兮遂儵忽而捫天

媛【音然詩君子偕老子之淸揚揚且之顏也展如之人兮邦之媛也】

【悲回風】吸湛露之浮涼兮潄凝霜之雰雰【音軒才老讀】依風宂以自息兮忽傾寤以嬋媛

右【音以詳見毛詩古音攷】

【悲回風】軋洋洋之無從兮馳委移之焉止漂翻翻其上下兮翼遙遙其左右

期【音紀漢淳於長夏君碑於穆皇祖天挺應期佐時理物紹從先軌軌音九】

【悲回風】漂翻翻其上下兮翼遙遙其左右泛潏潏其前後兮叛張弛之信期

防【音尺六韜不知攻戰之防不可以應敵潘尼懷退賦何時願之多違奄就羈以服役困吳阪之峻阻畏鹽車之嚴防防防通江淹知已賦對楚漢之贍墨覽魏晉之鴻防授逺近之眞假削古今以名實悲回風】借光景以往來兮施黃棘之枉策求介子之所存兮見伯夷之放迹【九辯防亦同音】

聞【音因蔡邕陳大丘碑於皇先生抱寶懷珍微言圮絕來者曷聞】

【逺遊】惟天地之無窮兮哀人生之長勤往者余弗及兮來者吾不聞【又】視儵忽而無見兮聽惝怳而無聞超無爲以至淸兮與泰初而爲鄰

霞【音敷司馬相如大人賦呼吸沆瀣兮餐朝霞咀噍芝英兮嘰瓊華至魏晉轉爲蒿音】

【逺遊】飡六气而飲沆瀣兮潄正陽而含朝霞保神明之淸澄兮精气入而麤穢除

徳【音的詳見毛詩古音攷】

【逺遊】順凱風以從遊兮至南巢而壹息見王子而宿之兮審壹气之和徳

存【音前解嘲攫挐者亡黙黙者存位極者髙危自守者身全曹植文帝誄朝聞夕逝孔志所存皇維一沒天祿永延參同契津液腠理筋骨致堅眾邪辟除正气常存】

【逺遊】壹气孔神兮於中夜存虛以待之兮無爲之先

門【音眠參同契故爲亂辭孔竅其門智者審思用意參焉又云羅列三條枝莖相連同出異名皆由一門漢元帝時童謠井水溢滅竈煙灌玉堂流金門】

【逺遊】虛以待之兮無爲之先庶類以成兮此徳之門

居【音倨詳見毛詩古音攷】

【逺遊】命天閽其開關兮排閶闔而望予【音汝】召丰隆使先導兮問太微之所居

麾【音河大招直嬴在位近禹麾只豪傑執政流澤施只施音梭】

【逺遊】擥彗星以爲旍兮舉斗柄以爲麾叛陸離其上下兮遊驚霧之流波

厲【音冽詳見毛詩古音攷】

衛【音越詳見毛詩古音攷按衛亦有意音張華尙書令箴法制不修不長厥裔尙臣司臺敢告侍衛若衛讀越則厲讀冽衛讀意則厲讀如字】

【逺遊】路漫漫其修逺兮徐弭節而髙厲左雨師使徑侍兮右雷公而爲衛

樂【音撈去聲七諫願無過之設行兮𨿽滅沒之自樂痛楚國之流亡兮哀靈修之過到】

【逺遊】欲度世以忘歸兮意恣睢以擔撟【音叫】內欣欣而自美兮聊媮娛以自樂

涕【音底說文弟聲弟古讀底詩大東周道如砥其直如矢君子所履小人所視睠言顧之潸焉出涕視音矢逺遊】思舊故以想象兮長太息而掩涕泛容與而遐舉兮聊抑志而自弭【音米】

疑【音牛周書逸詩馬之剛矣轡之柔矣馬亦不剛轡亦不柔志气麃麃取與不疑】

【逺遊】指炎帝而直馳兮吾將往乎南疑覽方外之荒忽兮沛瀁而自浮

歌【音箕淮南子良馬易道使人欲馳飲酒而樂使人欲歌易林賁之離明不處暗智不履危終年卒歲樂以笑歌危音宜】

【逺遊】祝融戒而蹕禦兮騰告鸞鳥迎虙妃張咸池奏承云兮二女禦九韶歌

通【音湯易緯煌煌之耀幹爲之岡合凝之類坤握其方雄雌呿吟六節搖通東方朔七諫身寢疾而日愁兮情沈抑而不揚眾人莫可與論道兮悲精神之不通】

【卜居】物有所不足智有所不明數有所不逮神有所不通

埃【音噫防傳若爲枯旱風而揚埃蝗虫防生百姓失時】

【漁父】吾聞之新沐者必彈冠新浴者必振衣安能以身之察察受物之汶汶者乎寧赴湘流葬於江魚之腹中安能以皓皓之白而防世俗之塵埃乎

朱考亭曰若以埃葉衣則汶汶葉莫悲反若從史塵埃作溫蠖則白葉蒲各反與蠖自相葉矣愚謂似此散文不必泥韻且以汶葉莫悲似未有的據卽以蠖葉白白本有博音又與汶汶不相涉矣

濁【音獨老子曠兮其若谷渾兮其若濁詳見毛詩古音攷】

【漁父】滄浪之水淸兮可以濯吾纓滄浪之水濁兮可以濯吾足

繹【音約詩駉有驒有駱有駵有雒以車繹繹】

【九辯】悲憂窮蹙兮獨處廓有美一人兮心不繹去鄕離家兮來逺客【音恪】超逍遙兮今焉薄

橫【音黃說文從木黃聲蘇秦語合從連橫兵革不藏揚雄冀州箴更盛更衰載從載橫漢興定制攺列藩王漢人稱周舉曰五經從橫周宣光】

【九辯】收恢臺之孟夏兮然欿傺而沈藏葉菸邑而無色兮枝煩挐而交橫【髙唐賦】於是水虫盡暴乘渚之陽黿鼉鱣鮪交積從橫

舉【音倨揚雄解嘲五羖入而秦喜樂毅出而燕懼範睢以折折而危穰侯蔡澤以噤吟而笑唐舉崔駰達防或重聘而不來或屢黜而不去或冒訽以干進或望危而斯舉】

【九辯】見執轡者非其人兮故局跳而逺去鳬鴈皆唼夫粱藻兮鳯愈飄翔而髙舉

死【音誓死有洗誓二聲太裝首裝無防禍且至也季仲播軌送其死也防音儷】

【九辯】霰雪雰糅其增加兮乃知遭命之將至願徼幸而有待兮泊莽莽與壄艸同死

誦【音宗一音嵩詳見毛詩古音攷】

【九辯】欲循道而平驅兮又未知其所從然中路而迷惑兮自壓桉而學誦

鑿【音助易林鈆刀攻玉無不鉆鑿龍體其舉魯班爲輔】

【九辯】竊美申包胥之气晟兮恐時世之不固何時俗之工巧兮滅規矩而攺鑿

髙【音告蔡邕郭泰碑懿乎其純確乎其操洋洋搢紳言觀其髙陳仲弓碑於熈文考天授造淵其深巍峩其髙晉皇甫謐釋勸龍潛九泉防然執髙棄通道之逺由守介人之局操】

【九辯】處濁世而顯榮兮非余心之所樂【音撈去聲】與其無義而有名兮寧窮處而守髙

春【音親班固賓戲炎之如日威之如神含之如海養之如春沈約詩眷言訪舟客玆川信可珍洞澈隨深淺皎鏡無冬春】

【九辯】蹇充倔而無端兮泊莽莽而無垠無衣裘以禦冬兮恐溘死不得見乎陽春

哀【音噫詳見毛詩古音攷】

【九辯】靚杪秋之遙夜兮心繚悷而有哀春秋逴逴而日髙兮然惆悵而自悲

偕【音幾詳見毛詩古音攷】

毀【音喜詩汝墳𨿽則如燬父母孔邇是以燬讀喜也按說文燬從火毀聲毀沈約撰類在紙韻則古音可知逸詩將欲毀之必重累之累音裏陶潛飲酒詩是非苟相形雷同共譽毀三季多此事達士似不爾九辯】四時遞來而卒歲兮陰陽不可與儷偕白日晼晚其將入兮明月銷鑠而減毀

躇【音注漢武帝李夫人賦何魂靈之紛紛兮哀裴回以躊躇執路日以逺兮遂荒忽以辭去】

【九辯】年洋洋以日往兮老嵺廓而無處事亹亹而覬進兮蹇淹畱而躊躇

瑕【音蓑亦音蒿古音胡後梢轉矣詳見毛詩古音攷】

加【音歌詳見毛詩古音攷】

【九辯】彼日月之照明兮尙黯黮而有瑕何況一國之事兮亦多端而膠加【瑕加爲韻以今音讀之亦得然古音不可不知】

敗【音備詳見毛詩古音攷】

昧【音寐傅毅迪志詩誰能革濁淸我濯漑誰能昭闇啟我童昧漑音旣】

【九辯】事綿綿而多私兮竊悼後之危敗世雷同而炫曜兮何毀譽之昧昧

約【音要禮記大信不約唐山夫人歌雷震震電耀耀明徳鄕治本約】

【九辯】邅翼翼而無終兮忳惛惛而愁約生天地之若過兮功不成而無效

湛【音雍楊用修謂湛有七音此其一也】

【九辯】乘精气之摶摶兮騖諸神之湛湛驂白霓之習習兮歷羣靈之丰丰

恙【音央說文從心羊聲】

【九辯】計專專之不可化兮願遂推而爲臧賴皇天之厚徳兮還及君之無恙

沬【音寐封禪書協气橫流武節猋逝邇陿遊原遐闊泳沬曹植應詔詩駟藹藹揚鑣漂沬流風翼衡輕雲承蓋音記】

【招魂】朕幼淸以亷絜兮身服義而未沬主此盛徳兮牽於俗而蕪穢【音意】

石【音削東方朔七諫悲楚人之和氏兮獻寶玉以爲石遇厲武之不察兮羌兩足以畢斮班固畱侯銘赫赫將軍受兵黃石規圖勝負不出帷幄】

【招魂】十日代出流金鑠石些彼皆習之魂往必釋些【釋音鑠見前】

祀【音以詳見毛詩古音攷】

【招魂】雕題黑齒得人肉以祀以其骨爲醢些【醢音以見前】

宇【音武后漢史岑出師頌素旄一麾渾一區宇蒼生更始朔風變楚郭璞昆侖贊昆侖月精水之靈府惟帝下都西羌之宇】

壺【音瓠鶡冠子中流失船一壺千金壺以瓠爲腰舟浮水也邯鄲淳投壺賦敬不可久禮成於飫乃設大射否則投壺】

【招魂】幸而得脫其外曠宇些赤蟻若象蠭若壺些

久【音幾詳見毛詩古音攷】

【招魂】層冰峩峩飛雪千里些歸來歸來不可以久些

千【音親詳見毛詩古音攷】

【招魂】一夫九首拔木九千些豺狼從目往來侁侁些

淵【音因詳見毛詩古音攷】

【招魂】懸人以嬉投之深淵些致命於帝然後得瞑些

災【音賫易旅小象旅瑣瑣志窮災也得童僕貞終無尢也尢音怡防傳十有二月日至爲期聖人徹焉身乃無災易林師之解三徳五材和合四時陰陽順序國無咎災】

【招魂】參目虎首其身若牛【音疑】些此皆甘人歸來歸來恐自遺災些

絡【音路淮南子黃雲絡前髙誘讀作道路之路】

呼【音付詩式號式呼左傳三呼疊對禮城上不呼孟子呼於垤澤之門皆此音易林衣裳顚倒爲王來呼成就東周封受太傅王延壽夢賦或盤跚而欲走或拘攣而不能步或中瘡而宛轉或捧痛而號呼招魂】秦篝齊縷鄭綿絡些招具該備永嘯呼些

姦【音堅防傳寒暑不和賊气相姦同歲異節其時使然傅休奕桃賦禦百鬼之妖慝兮列神荼以司姦辟凶邪而濟正兮豈惟榮美之足言】

【招魂】天地四方多賊姦些像設君室靜閒安些【安音煙】

山【音仙詳見毛詩古音攷】

【招魂】層臺累榭臨髙山些网戶朱綴刻方連些

寒【音伯奇履霜操履朝霜兮采晨寒考不明其心兮聽讒言天問何所冬暖何所夏寒焉有石林何獸能言荊軻易水歌風蕭蕭兮易水寒壯士一去兮不復還還音旋】

【招魂】冬有穾廈夏室寒些川谷徑復流潺湲些

瓊【音彊吳才老讀】

【招魂】砥室翠翹掛曲瓊些翡翠珠被爛齊光些

眾【音宗三略引威自與動違於眾無進無退苟然取容易解彖解利西南往得眾也其來復吉乃得中也招魂】九侯淑女多迅眾些盛鬋不同制實滿宮些

羮【音郎亦音岡詳見毛詩古音攷】

【招魂】肥牛之腱臑若芳些和酸若苦陳吳羮些

爽【平聲詳見毛詩古音攷】

【招魂】露雞臛蠵厲而不爽些粔籹蜜餌有餦餭些

陳【音田古陳田通音故陳敬仲奔齊後攺爲田漢雷陳諺膠漆自謂堅不如雷與陳易林咸之未濟秋粱未成無以至陳水深難涉使我不前】

【招魂】鄭衛妖玩來雜陳些激楚之結獨秀先些

瑟【音失詩定之方中揆之以日作於楚室樹之榛栗椅桐梓漆爰伐琴瑟江淹詩慨無握中防徒慙素絲質羈旅去故鄕感遇逾琴瑟此古音也舊注謂日葉爲若瑟葉爲朔殊無所據】

【招魂】晉制犀比費白日些鏗鐘搖簴揳梓瑟些

夜【音掖夜縣古屬東海今作掖又借作掖漢樂歌浹嘉夜茝蘭芳】

【招魂】娯酒不廢沈日夜些蘭膏明燭華鐙錯些

假【音故大招瓊轂錯衡英華假只茝蘭桂樹郁彌路只】

【招魂】結撰至思蘭芳假些人有所極同心賦些

漸【音潛水流入也左傳文五年沈漸剛克書作沈潛禹貢東漸於海亦此音】

【招魂】朱明承夜兮時不可淹臯蘭被徑兮斯路漸

楓【孚金切說文從木風聲風古皆孚金切張衡西京賦木則樅栝椶楠梓棫楩楓嘉卉灌叢蔚若鄧林】南【音寧詳見毛詩古音攷】

【招魂】湛湛江水兮上有楓目極千里兮傷春心魂兮歸來哀江南

儀【音擬漢書外戚傳皆心儀霍將軍是也弟子職相切相磕各長其儀周而復始謂弟子之紀髙唐賦】惟髙唐之大體兮殊無物類之可儀比巫山赫其無疇兮道互折而層累【音裏】登巉巖而下望兮臨大阺之稸水【音洗沈約撰類累水皆在紙韻】

防【音系吳才老曰今聲濁葉泰古聲淸葉祭列子窈然無際天道自防蔡邕漢津賦願乘流以上下窮滄浪乎三澨觀朝宗之形兆看洞庭之交防魏文帝雜詩吹我東南行行行至吳防吳防非我鄕安能久畱滯髙唐賦】勢薄岸而相擊兮隘交引而卻防崪中怒而特髙兮若浮海而望碣石【古音試此篇後有三防皆此音】

礚【音記劉向九嘆譬彼流水紛磕兮波逢洶湧紛滂沛兮沛音譬見後】

【髙唐賦】礫碨磥而相摩兮�震天之礚礚巨石溺溺之瀺灂兮沬潼潼而髙厲

霈【音嬖與沛同音易林坤之旅潼滃蔚薈扶首來防津液下降流潦滂霈防音系】

【髙唐賦】水澹澹而盤紆兮洪波淫淫之溶防奔揚踴而相擊兮云興聲之霈霈

邁【音厲詳見毛詩古音攷】

【髙唐賦】奔揚踴而相擊兮云興聲之霈霈猛獸驚而跳駭兮妄奔走而馳邁

竄【音砌魏大饗碑吳兒詟蜀虜竄區夏淸八荒艾音乂】

【髙唐賦】虎豹豺兕失气恐喙【音系】雕鶚鷹鷂飛揚伏竄

藹【音意楊乂云賦東西絡繹南北油裔隨風徘徊流行晻藹陸機挽歌悲風徽行軌傾云結流藹振防指靈丘駕言從此逝】

沛【音嬖吳才老曰今聲濁葉隊古聲淸葉祭漢郊祀歌靈之來神哉沛先以雨般裔裔瓠子歌歸舊川兮神哉沛不封禪兮安知外外音裔王褒九懷望淮兮沛沛濱流兮則逝榜舫兮下流東注兮礚礚髙唐賦】徙靡澹淡隨波闇藹東西施翼猗狔丰沛

籟【音利說文從竹賴聲賴古讀利班固答賓戲福不盈眥禍溢於世凶人且以自悔況吉士而是賴髙唐賦】緑葉紫裹朱莖白蒂纎條悲鳴聲似竽籟

柱【音祖郭璞登樓賦雄防列於廊房戎馬系乎講柱寤苕華而增怪嘆飛駟之過戶戶音甫庾信哀江南月榭風臺池平樹古倚弓於玉女窻扉系馬於鳯凰樓柱】

【髙唐賦】狀似砥柱在巫山之下【音虎】

出【音赤詳見毛詩古音攷】

【髙唐賦】久而不去足盡污出悠悠忽忽怊悵自失

夭【音以東方朔七諫獨寃抑而無極兮傷精神而壽夭皇天旣不純命兮餘生終無所依依音倚髙唐賦】薄艸靡靡聯延夭夭

巢【音稠易林隨之無妄茆如木居與類相投願慕羣旅不離其巢又訟之解南徙無廬鳥破其巢伐木思切不利動搖】

【髙唐賦】王雎鸝黃正防楚鳩姊歸思婦垂雞髙巢

諧【音奚後漢語諧不諧在赤眉周澤傳時人爲之語曰生世不諧作太常妻王儉禇淵碑如風之偃如樂之諧光我帝典緝我遺黎】

【髙唐賦】王乃乘玉輿駟蒼螭垂旒旌斾合諧

血【音綌易歸妹上六女承筐無實士刲羊無血需六四需於血出自穴穴音隙】

【髙唐賦】飛鳥未及起走獸未及發弭節奄忽蹄足灑血舉功先得獲車已實【發音歇見前】

贊【音薦馬融長笛賦畱眎瞠眙累稱屢贊失容墜席摶拊雷抃】

【神女賦】上古旣無世所未見瓌姿瑋態不可勝贊

首【音狩易明夷九三明夷於南狩得其大首北山移文紐金章綰墨綬跨屬城之雄冠百里之首神女賦】似逝未行中若相首目略微眄精彩相授

覆【音阜蓋謂之覆音與阜同覆幬覆露是也傾謂之覆音與腹同傾覆顚覆是也此阜字上從西下從復西音罅非從西也束晳補亡詩漫漫方輿回回洪覆何類不繁何生不茂】

【神女賦】意離未絕神心怖覆禮不皇訖辭不及究

口【音苦詳見毛詩古音攷】

【風賦】侵淫谿谷盛怒於土囊之口緣太山之阿舞於松栢之下

灰【音虛陳琳栁賦有孤子之細栁獨幺枰而剽殊隨枯木於防側將並實於土灰】

【風賦】動沙塸吹死灰駭混濁揚腐余

袪【音顧鄭詩遵大路兮摻執子之袪兮無我惡兮袪下葉惡顧音可知也此音顧則妙音暮方順豈有稱詩兩句而判然不相渉乎】

【登徒子好色賦】遵大路兮攬子袪贈以芳華辭甚妙

義【音俄桉周官儀義古皆音俄易鼎小象鼎耳革失其義也覆公餗信如何也尙書無偏無頗遵王之義登徒子好色賦】目欲其顏心顧其義揚詩守禮終不過差【音磋】

屈宋古音義卷一﹤經部﹐小學類﹐韻書之屬﹐屈宋古音義﹥

欽定四庫全書

屈宋古音義卷二

明陳第撰

屈原【原字平與楚同姓仕爲三閭大夫上官靳尙妬其能譛毀之王流之江南原乃作離騷終不見省遂赴汨淵而死】

離騷

帝髙陽之苗裔兮朕皇考曰伯庸攝提貞於孟陬【諏】兮惟庚寅吾以降【古音洪徳合天地曰帝髙陽顓頊有天下之號也顓頊之後有熊繹者事周封爲楚子至楚武王生子瑕受屈爲卿故云苗裔父死稱考伯庸原父字原自述與君共祖見恩深而義厚也攝提星名隨斗柄以指十二辰其曰貞於孟陬言正指寅位之月正月爲孟陬庚寅日辰也降下也】皇覽揆余於初度兮肇錫余以嘉名名余曰正則兮字余曰靈均【皇皇考也覽觀也揆度也肇始也錫賜也嘉善也言父伯庸觀我始生日月皆合天地正中故錫我以善名正平也則法也靈神也均調也舊注以平爲正則爲名以原爲靈均爲字張鳯翼以正則爲原名也以靈均爲平字也皆未有的據可以稱名亦可以稱字是置覆設謎使人射猜之豈理也哉愚謂名正則字靈均皆少時之名如司馬相如少名犬子及封胡羯末之類見其父篤愛之意何必彊以原平當之乎劉向九嘆靈懷篇曰兆出名曰正則兮卦發字曰靈均余防旣有此鴻節兮長愈固而彌純注云生有形兆伯庸名我爲正則以法天筮而卜之卦得坤字我曰靈均以法地幼少有大節度以應天地長大修行而彌純固其意得之矣】紛吾旣有此內美兮又重之以修能【古音泥】扈江離與辟芷兮紉秋蘭以爲佩【古音皮紛盛貌修逺也言己之生內含美秀又重有致逺之能扈披也離芷皆香艸紉結也披結香艸爲佩言修身淸潔博采眾善也】汩【於筆】余若將不及兮恐年歲之不吾與朝搴阰【毗】之木蘭兮夕攬洲之宿莽【古音姥汨疾也搴拾取也阰山名攬采也木蘭去皮不死宿莽經冬不凋故取以自諭】日月忽其不淹兮春與秋其代序惟艸木之零落兮恐美人之遲暮不撫壯而棄穢兮何不攺乎此度也乘騏驥以馳騁兮來吾導夫先路【艸曰零木曰落美人諭君也春秋疊代忽而艸木零落則歲復盡矣而君年亦向衰乎壯而棄穢則易過時則難若駕馭賢才譬乘駿馬以馳騁則我爲之先驅矣】昔三後之純粹兮固眾芳之所在【古音止】雜申椒與菌桂兮豈維紉夫蕙茝【音齒言三王所以有純美之徳以賢人爲之輔佐猶雜用多賢非獨任一二人已也】彼堯舜之耿介兮旣遵道而得路何桀紂之昌披兮夫惟捷徑以窘步【耿光也介大也遵循也路亦道也堯舜所以光大者以遵道而得路昌披或作猖披縱恣之意捷疾也徑邪道窘迫也桀紂違背天道舉動惶遽欲渉邪徑故至於滅亡】惟黨人之偸樂兮路幽昧以險隘【古音益】豈余身之憚殃兮恐皇輿之敗績【讒人相與朋黨苟且偸樂所行皆暗昧傾險之道我欲諫諍非恐身之被咎但恐君國傾危耳】忽奔【去聲】以先【去聲】後兮及前王之踵武荃不察余之中情兮反信讒而齋【齊】怒【古上聲奔先後四輔之助也踵武先王之迹也荃香艸借以諭君齋疾也不察我情反信讒人疾怒我也】余固知謇謇之爲患兮忍而不能舎【古音暑】也指九天以爲正兮夫惟靈修之故也曰黃昏以爲期兮羌中道而攺路【謇謇直言也直言爲患非不知之恐君之敗故欲忍而不能自止靈修言秀慧修飾借以諭君正猶證也言九天可鑑予心莫非爲君匪躬之故也黃昏親迎之期羌發語辭】初旣與余成言兮後悔遁而有佗【拖】余旣不難夫離別兮傷靈修之數【朔】化【古音訛成言要約之言也謂懷王始與我平議國政後用讒言中道悔恨隱其情而有佗志我非難與君離別但傷君志之數變無常操耳】余旣滋蘭之九畹兮又樹蕙之百畮【古音米】畦畱夷與揭車兮雜杜蘅與芳芷【滋蒔也樹種也十二畆爲畹二百四十步爲畆五十畆爲畦畱夷揭車杜蘅芳芷皆香艸】冀枝葉之峻茂兮願竢時乎吾將刈𨿽萎絕其亦何傷兮哀眾芳之蕪穢【古音意言已培植善類願及時收用乃爲讒邪所害於我無傷但恐眾賢之喪气若眾芳之蕪穢耳】眾皆競進以貪婪兮慿不猒乎求索【古音素】羌內恕己以量人兮各興心而嫉妬【競爭也愛財曰貪愛食曰婪慿滿也在位之人皆貪婪於財利𨿽滿其欲猶復求索不知猒飽責己則恕度人則刻各生妬心也】忽馳騖以追逐兮非余心之所急老冉冉其將至兮恐修名之不立【馳騖追逐競進貪婪也眾之所急已之所緩恐冉冉漸老悠逺之名不立】朝飲【去聲】木蘭之墜露兮夕餐秋菊之落英【古音央】苟餘情其信姱以練要兮長顑【坎】頷【旱】亦何傷【英花也顑頷不飽貌取香潔以爲飲食苟性情信美中心簡練而合道要𨿽長不飽亦無所傷】擥木根以結茝兮貫薜荔之落蘂【古音裏】矯菌桂以紉蕙兮索胡繩之纚纚【音徙擥持也貫穿也蘂花心也持木根以結茝而穿薜荔之花胡繩亦香艸莖葉可爲繩索矯艸木束香艸仍用胡繩爲索纚纚索美貌諭己以道義自約束也】蹇吾法夫前修兮非世俗之所服【古音逼】𨿽不周於今之人兮願依彭咸之遺則【蹇詞也前修謂前代修習道徳之人服用也言我平日所行皆以法前修故不爲世俗所用彭咸殷賢大夫諫其君不聽自投水而死】長太息以掩涕兮哀人生之多艱【古音斤】余𨿽好修姱以鞿【機】羈兮謇朝誶【碎】而夕替【古音侵人生多艱謂遇合之難鞿羈所以制馬韁在口曰鞿革絡頭曰羈誶諫也詩云誶予不顧替廢也言己𨿽修好然己爲讒人所鞿羈故朝諫而夕廢也】旣替余以蕙纕【思羊】兮又申之以攬茝亦余心之所善兮𨿽九死其猶未悔【古音喜纕佩帶也言𨿽以忠信見廢猶攬芳以自結束以我心所喜在此卽九死猶無悔恨】怨靈修之浩蕩兮終不察夫民心眾女嫉余之蛾眉兮謠諑【卓】謂余以善淫【眾女諭讒臣也娥眉諭忠直也謠諑謂譖毀也方言云楚南謂愬爲諑】固時俗之工巧兮偭規矩而攺錯背繩墨以追曲兮競周容以爲度【偭背也錯置也周合也規矩所以定方圓繩墨所以正曲直羣邪背之惟爭求合取容以爲常法】忳【屯】郁悒余侘【詐】傺【熾】兮吾獨窮困乎此時【古音是】也寧溘死以流亡兮余不忍爲此態【古音剃】也【忳憂貌侘立也傺住也言守正不回所以忳忳而憂鬱孤立而失志獨爲時所困然我寧奄然而死形骸流亡不忍以忠正之性爲邪淫之態】鷙鳥之不羣兮自前世而固然何方圜【員】之能周兮夫孰異道而相安【古音煙鷙謂鷹鸇之類諭忠正也言鷙鳥不與眾同羣非獨今日而已方木圓穴不可相合猶忠邪異道誰能相安】屈心而抑志兮忍尢而攘詬伏淸白以死直兮固前聖之所厚【罪自外至曰尢物自來而取之曰攘詬恥也言已屈志而含忍然士有伏淸白之志以死忠直之節者固前聖之所嘉也】悔相【去聲】道之不察兮延佇乎吾將反【古音顯】回朕車以復路兮及行迷之未逺【古音演察審也佇立貌言相君之不審故長立而望將還以終己之志不逺之復乎】步餘馬於蘭臯兮馳椒丘且焉【如字】止息進不入以離【麗】尢兮退將修吾初服【古音逼澤曲曰臯土髙四墮曰椒丘欲進復退徘徊於忠君潔己此以下言修初服也】制芰荷以爲衣兮雧【集】芙蓉以爲裳不吾知其亦已兮苟餘情其信芳【言人𨿽不見知而已則可以自信】髙余冠之岌岌兮長余佩之陸離芳與澤其雜糅兮惟昭質其猶未虧【古音欺岌岌髙貌陸離參差貌芳香也澤潤也言此香潤雜防於己不得施用而明潔之體猶未爲虧缺也】忽反顧以遊目兮將往觀乎四荒佩繽紛以繁飾兮芳菲菲其彌章人生各有所樂【五敎】兮余獨好修以爲常𨿽體解吾猶未變兮豈余心之可懲【古音長荒逺也繽紛盛貌菲菲香气也章明也言我𨿽欲逺去亦整其衣冠彌加明潔懲艾也言𨿽遭支解且不能變更亦何懲艾哉】女嬃【須】之嬋【禪】媛【爰】兮申申其詈予【古上聲】曰鯀婞【胡剄】直以亡身兮終然夭乎羽之野【古音暑水經原有賢姊聞原放逐來歸諭令自寛今原故宅東有女嬃廟嬋媛眷戀畱連之意申申重也曰女嬃詞婞狠也言鯀不順堯命乃殛之於羽山比屈原於鯀亦將遇害】汝何博謇而好修兮紛獨有此姱節【古音卽】薋【玆】菉【綠】葹【施】以盈室兮判獨離而不服【古音逼博謇謂博洽而謇諤姱美也薋蒺藜也菉王芻葹枲耳也三者皆惡艸以諭讒佞盈室猶滿朝也判別貌女嬃言眾人皆爲讒佞之行而汝獨服守忠直不與眾同】眾不可戶說【稅】兮孰云察余之中情世並舉而好朋兮夫何防獨而不予聽【平聲屈原外困於讒內詈於嬃自嘆時莫已知也因言世俗之人並爲朋黨而我忠耿孤獨誰肯聽我】依前聖以節中兮喟慿心而歷玆濟沅湘以南徵兮就重華而敶詞【言我依前聖節度而不得用故嘆息憤懣而行澤畔也舜葬蒼梧之野故欲渡沅湘而南就舜而陳其辭】啟九辯與九歌兮夏康娯以自縱不顧難以圖後兮五子用失乎家巷【古音諷啟禹子九辯謂禹辯九州之物產也九歌謂水火金木土糓正徳利用厚生九功之敍皆可歌也言啟作九辯九歌之樂章以詔後王而尙有太康之娯樂自縱者不顧患難卒以失國太康啟子五子太康之弟五子之歌見尙書】羿淫遊以佚田兮又好射【石】夫封狐固亂流其鮮終兮浞又貪夫厥家【古音姑封狐大狐也羿因夏衰代之爲政娯樂田獵不卹人事信任寒浞使爲國相浞專權殺羿貪取其家以爲妻也羿以亂得政身卽滅亡】澆身被服彊圉兮縱欲而不忍日康娯而自忘兮厥首用夫顚隕【澆浞子也浞取羿妻生澆澆恃多力故縱欲不能自制淫樂自忘其身卒爲少康所誅】夏桀之常違兮乃遂焉而逄殃後辛之葅醢兮殷宗用而不長【後君也辛殷紂名殺比干醢梅伯世遂不長】湯禹嚴而祗敬兮周論道而莫差【古音磋】舉賢而授能兮循繩墨而不頗【此言湯禹文武之徳】皇天無私阿兮覽民徳焉錯輔夫維聖哲以茂行兮苟得用此下土【上天觀民之有徳而置其輔相之力故維明徳乃得用事於天下】瞻前而顧後兮相【去聲】觀民之計極夫孰非義而可用兮孰非善而可服【古音逼前後禹桀以下興亡之迹服亦用也】阽余身而危死兮覽余初其猶未悔【古音喜】不量鑿而正枘兮固前修以葅醢【古音以言𨿽身危終無所悔者以工不量度其鑿而方正其枘諭臣不量君而竭其忠信此前代之賢臣所以罹禍耳】曾【層】歔欷余郁悒兮哀朕時之不當【平聲】攬茹蕙以掩涕兮霑余襟之浪浪【平聲哀不遇明時而涕泣也自啟九辯至此皆就重華所陳之辭】跪敷衽以陳辭兮耿吾旣得此中正【古音徵】玉駟虯以乘鷖兮溘埃風余上徵【有龍角曰無角曰虯鷖鳯凰別名旣得明此中正之道矣將乘虯駕鳯奄塵埃而上徵離時俗逺羣小也】朝發軔於蒼梧兮夕余至乎縣圃欲少畱此靈瑣兮日忽忽其將暮【軔榰輪木也將行則發之縣圃在昆侖山靈神也瑣門鏤神之門也諭欲少畱於君側忽將衰老矣】吾令羲和弭節兮望崦嵫而勿迫【古音薄】路漫漫其修逺兮吾將上下而求索【音朔羲和日禦弭按也崦嵫日所入之山言恐年老欲令日禦按節徐行望日所入之山且勿迫近也天地廣大其路漫逺不可卒徧吾方上下左右以求索賢人與己與合志也】飲【去聲】余馬於咸池兮總余轡乎扶桑折若木以拂日兮聊須臾以相羊【淮南子曰日出暘谷浴於咸池拂於扶桑若木在昆侖西極其華光照下地今飲馬結轡於此又取若木之枝擊日禦使回卽羲和弭節意】前望舒使先驅兮後飛亷使奔屬【古音注】鸞皇爲余先戒兮雷師告余以未具吾令鳯皇飛騰兮又繼之以日夜【古音裕】飄風屯其相離兮帥云霓而來禦【望舒月禦飛亷風伯鸞俊鳥皇雌鳯未具謂嚴裝未備也旣阻於雷師又離於飄風其能於進道耶】紛總總其離合兮斑陸離其上下【古音虎】吾令帝閽開關兮倚閶闔而望予【古上聲】時曖曖其將罷【疲】兮結幽蘭而延佇世混濁而不分兮好蔽美而嫉妬朝吾將濟於白水兮登閬風而絏馬【古音姥】忽反顧以流涕兮哀髙丘之無女【總總聚貌斑亂貌陸離分防貌已遊觀天下見讒佞相聚乍離乍合斑然亂而不可知帝天帝閽主門者閶闔天門也言將上愬天帝而閽人已倚門而望我曖曖昏貌言帝閽𨿽望我時已昏黒行復疲倦故結香艸而望逺不能入也於是復嘆世之亂不能分別善惡好隱人之美而嫉妬忠良也白水神泉閬風仙山絏系也髙丘楚山名女卽下虙妃之流諭賢也言我將登仙山以系馬忽復反顧流涕憂楚國之無賢】溘吾遊此春宮兮折瓊枝以繼佩【古音皮】及榮華之未落兮相下女之可詒【春宮東方靑帝之舍繼續也下女神女之侍也言我奄然至於靑宮見萬物始生乃折瓊艸之枝以續佩帶欲及榮華未落而詒下女庶得通意神妃也】吾令丰隆乘雲兮求虙妃之所在【古音止】解佩纕以結言兮吾令蹇修以爲理【丰隆云師虙妃伏羲氏女洛水神也纕佩帶也蹇修伏羲氏之臣爲理爲媒以通辭理也】紛總總其離合兮忽緯繣【化】其難遷夕歸次於窮石兮朝濯髮乎洧盤【古音便緯繣乖戾也遷移也次捨也窮石弱水出處洧盤水名出崦嵫山言解佩纕遣蹇修矣讒人又離間之遂使乖戾其意難移彼且次窮石而濯洧盤相去逺矣】保厥美以驕傲兮日康娯以淫遊𨿽信美而無禮兮來違棄而攺求【言虙妃負美傲世日安樂淫遊美而無禮故又將棄之而攺求愚謂此以虙妃諭世之髙潔不仕者若漁父之儔守淸貞之美而薄君臣之分故不能與之事君也】覽相【去聲】觀於四極兮周流乎天余乃下【古音虎】望瑤臺之偃蹇兮見有娀【嵩】之佚女【瑤臺玉臺也偃蹇髙貌娀女契母簡狄帝嚳之次妃】吾令鴆爲媒兮鴆告余以不好【古音嗅】雄鳩之鳴逝兮余猶惡其佻【挑】巧【古音竅鴆惡鳥也有毒殺人以諭讒賊言我使之爲媒反爲離間又使雄鳩銜命而往其性輕佻巧利多語而無實復不可信也】心猶豫而狐疑兮欲自適而不可鳯皇旣受詒兮恐髙辛之先我【詒遺也髙辛帝嚳有天下之號言自適不可鳯皇𨿽受詒而往又恐爲帝嚳所先終不可得耳】欲逺集而無所止兮聊浮游以逍遙及少康之未家兮畱有虞之二姚【少康夏后相之子也有虞國名姓姚氏舜後少康奔有虞虞因妻以二女此言旣失簡狄欲適逺方又無所向故欲畱此二姚】理弱而媒拙兮恐導言之不固世混濁而嫉賢兮好蔽美而稱惡【古音污】閨中旣以邃逺兮哲王又不寤懷朕情而不發兮余焉能忍與此終古【古音故理卽蹇修爲理之理此又言二姚之難畱閨中宮門中也路旣難通君又難寤懷忠信之情無所啟發安能忍而於此終居乎】索瓊茅以筳【廷】篿【專】兮命靈氛爲余占之曰兩美其必合兮孰信修而慕之【索取也瓊茅靈艸也筳小破竹也楚人名結艸折竹卜曰篿靈氛古明占筮者言己欲去欲止憂懣不知所從乃取神艸以代竹筳使靈氛卜之也曰者靈氛語辭兩美謂君明臣忠則必相合楚無明君誰能信修行愛慕之】思九州之博大兮豈惟是其有女曰勉逺逝而無狐疑兮孰求美而釋女【汝】何所獨無芳艸分爾何懷乎故字時幽昧以曜兮孰云察余之美惡【古音污美女以諭君言天下廣大豈惟楚國有女乎固當逺去而無疑設有求賢臣者必不捨汝而他取也芳艸賢人也猶云何處無賢可與而汝獨懷故居乎曜惑亂貌言當代之君皆暗昧惑亂誰能察我之善而用之乎原以此答靈氛難去之辭也】民好惡其不同兮惟此黨人其獨異【平聲】戶服艾以盈要【平聲】兮謂幽蘭其不可佩【吉音皮言好善惡惡人豈有不同者乎而讒佞之黨獨與人殊服艾棄蘭豈好惡之正乎】覽察艸木其猶未得兮豈珵【呈】美之能當蘇糞壤以充幃兮謂申椒其不芳【珵美玉也言視艸木猶末知香臭豈能辯玉而得其當乎相玉書言珵大六寸其曜自照蘇取也幃香囊也取糞土以充香囊反謂申椒不香諭近小人而逺君子也】欲從靈氛之吉占兮心猶豫而狐疑巫鹹將夕降兮懷椒糈【所】而要【平聲】之【巫咸古神巫也降下也椒香物所以降神糈精米所以享神巫咸將夕從天下願懷椒糈要之使筮吉凶也】百神翳【縊】其備降兮九疑繽其並迎【古音寤】皇剡剡其揚靈兮告余以吉故【翳繽皆盛貌九疑山名皇大也剡剡光貌言神大揚其光靈告我以吉也】曰勉升降以上下兮求榘【矩】矱【烏郭】之所同湯禹儼而求合兮摯咎繇而能調【古音同曰巫鹹辭升降上下升於天而下於地榘法也矱度也言當上下以求夫賢君之與己同法度者如湯之得伊摯禹之得臯陶始能調和也】苟中情其好修兮何必用夫行媒【古音迷】說操築於傅巖兮武丁用而不疑【行媒諭左右臣也君誠能中心好善何必左右薦達髙宗夢傅說是也】呂望之鼓刀兮遭周文而得舉寧戚之謳歌兮齊桓聞以該輔【呂望太公也寧戚衛人商賈宿齊東門外桓公夜出寧戚方飯牛叩角而歌公聞之舉用爲卿該備也以備輔佐】及年歲之未晏兮時亦猶其未央恐鷤【啼】鴂之先鳴兮使夫百艸爲之不芳【及年歲未晚以有爲而今時亦且未盡也鷤鴂伯勞也秋分前鳴則艸木凋落言歲月之易去也以上皆巫咸辭】何瓊佩之偃蹇兮眾薆然而蔽之惟此黨人之不亮兮恐嫉妬而折【古音制】之【此答巫咸之辭偃蹇眾盛貌言佩懷美徳眾人薆然而蔽之讒佞之黨不信忠直恐其妬我而折挫之此以見榘矱之難求也】時繽紛其變易兮又何可以淹畱蘭芷變而不芳兮荃蕙化而爲茅【古音侔言時俗混濁紛紛變易君子且變爲小人豈可久畱乎】何昔日之芳艸兮今直爲此蕭艾也豈其有他故兮莫好修之害也【言君子所以變爲小人以上不好忠正之故也】余以蘭爲可恃兮羌無實而容長委厥美以從俗兮苟得列乎眾芳【羌語辭言我以蘭爲可怙恃乃無實才但有美容而已棄其美質以隨諂佞苟欲列於眾賢之位而無進賢之心也】椒專佞以慢慆兮榝【殺】又欲充其佩幃【古音怡】旣干進而務入兮又何芳之能祗固時俗之從流兮又孰能無變化【古音嬉】覽椒蘭其若玆兮又況揭車與江離惟玆佩之可貴兮委厥美而歷玆芳菲菲而難虧兮芬至今猶未沬【古音迷慆淫也榝茱萸也似椒而非以諭似賢而非者幃香囊也以諭親近言椒亦芳烈之物而今變爲邪穢榝本惡物反引以充香囊此輩但知求進又何能敬守其芬芳之節乎世俗詭隨賢者皆變況眾人乎譬之椒蘭尙變況揭車江離者又何望乎此言蘭言椒指賢人之攺節者舊注直以爲指子椒非也玆佩原自況也已有可貴之質世委而棄之以至於此然其芬芳不可得而虧損者至今其猶未已沬猶已也上委厥美乃自委此委厥美人委之】和調度以自娯兮聊浮游而求女及余飾之方壯兮周流觀乎上下【古音虎己𨿽不用猶調和一身之法度守忠貞以自樂女卽上文虙妃娀姚之類飾卽上文冠服之類方壯卽上文年未晏之意周流上下卽靈氛所謂逺逝巫鹹所謂升降也】靈氛旣告余以吉占兮歷吉日乎吾將行【古音杭】折瓊枝以爲羞兮精瓊靡【音糜】以爲粻【飲食皆香潔】爲【去聲】余駕飛龍兮雜瑤象以爲車何離心之可同兮吾將逺逝以自疎【龍神物象牙也與玉間雜以爲車飾忠詐異道何可苟同故將逺去自疎也】邅吾道夫昆侖兮路修逺以周流揚云霓之晻藹兮鳴玉鸞之啾啾【邅轉也言將轉至昆侖之山涉逺路以周流旌旗晻藹玉鸞啾啾範我馳驅也】朝發軔於天津兮夕余至乎西極鳯皇翼其承旗兮髙翺翔之翼翼【天津卽析木之津在箕鬥之間日月五星於此往來故謂之津西極日所入交龍爲旗建於車後鳯皇承之翺翔翼翼而敬也】忽吾行此流沙兮遵赤水而容與麾蛟龍使梁津兮詔西皇使涉予【古上聲流沙沙流如水見禹貢遵循也赤水出昆侖容與遊戲貌舉手曰麾詔告也西皇帝少皥也以金徳王故言西渉渡也】路修逺以多艱兮騰眾車使徑待【古音持】路不周以左轉兮指西海以爲期【遊昆侖山道路長逺而多險難故令眾車奔騰邪徑相待不周山名在昆侖西北】屯余車其千乘兮齊玉軑【音地】而並馳【古音駝】駕八龍之婉婉兮載云旗之委蛇【古音陀屯聚也軑車轄也八龍八方之龍按蛇古亦音怡馳讀如字其韻亦得】抑志而彌節兮神髙馳之邈邈【音漠】奏九歌而舞韶兮聊假日以媮樂【言𨿽自抑徐行神亦髙逺而莫能及九歌九徳之歌禹樂九韶舜樂】陟升皇之赫戲曦兮忽臨睨夫舊邦【古音崩】僕夫悲余馬懷兮蜷【拳】局顧而不行【古音杭言升天庭對光曜忽復下視楚國而愁思也懷思也蜷局不進貌禦者悲泣我馬思歸蜷局回顧而不肯行也此言終不忍去之意】亂曰已矣哉國無人莫我知兮又何懷乎故都旣莫足與爲美政兮吾將從彭咸之所居【亂者樂節之名凡作篇章旣成撮其大要以爲亂辭也故曰關睢之亂已矣者絕望之辭無人謂無賢人將從彭咸謂欲自沈也愚按離騷韻六句爲韻者一段八句爲韻者五段十二句爲韻者二段餘皆四句爲韻今皆以韻分章以便誦讀云】

題離騷

余觀注離騷者多矣率搜索於句字而忽略其大體故但見其汪洋浩瀚而不能究其托興寓言之指歸則其惓惓故國之思欲去而終不忍去抑鬱無聊不欲死而終不能以不死者無以發泄於千載之下矣善乎太史公之傳之也曰其志潔故其稱物芳其行亷故死而不容自疎又曰其存君興國而欲反覆之一篇之中三致志焉此眞得離騷之意於文章蹊徑之外而不徒以文詞視之也余於是隱約離騷分爲七節自帝髙陽之苗裔至余不忍爲此態也爲第一節

言己之不得於君也自鷙鳥之不羣至豈余心之可懲爲第二節

言己之不遇而不攺其素也自女嬃之嬋媛至霑余襟之浪浪爲第三節

蓋托敷詞於重華言己於善敗之迹嘗三復於王所也自跪敷衽以陳詞至髙丘之無女爲第四節

言欲輕舉逺去忽哀故國之無人也自溘吾遊此春宮至焉能忍與此終古爲第五節

言黨人眾多賢人不可見難與之久處也自索瓊茅以筳篿至吾將逺逝以自疎爲第六節

言卜筮皆勉其逺遁將從之以逺適四方也自邅吾道夫昆侖兮至蜷局顧而不行爲第七節

言逍遙娯樂庶幾借以自遣然睠顧楚國終不能忘而自離也亂則總結前意謂義無可往惟以死自誓而已矣蓋其悲思慷慨之懷淜浡出之若江河之流原無間斷乃其脈理之聯落關瑣亦自璀燦而不可亂所謂一篇之中三致志者是耶非耶嗟夫余讀哀髙丘之無女與忽臨睨夫舊邦則淒然欲無涕下不可得矣九歌【舊注謂沅湘之間其俗信鬼好祀原見其初辭鄙陋因爲更定且以事神之言寓忠君之意朱考亭又謂諸篇皆以祀神不答而不能忘其敬愛比事君不合而不能忘其忠赤尢足以見其懇切之意云】

東皇太一【太乙星名漢書天神貴者太一舊注祠在楚東以配東帝故云東皇】

吉日兮辰良穆將愉【兪】兮上皇撫長劍兮玉珥【耳】璆【求】鏘鳴兮琳瑯【辰十二時也言旣擇吉日又得良時穆敬也愉樂也上皇謂東皇太一言已將修祭祀必擇辰日齋戒恭敬以宴樂天神也玉珥劍鐔也璆鏘皆玉聲琳瑯皆玉名以玉爲佩鏘然而鳴也】瑤席兮玉瑱【鎭】盍將把兮瓊芳蕙肴蒸兮蘭借奠桂酒兮椒漿【以玉鎭席瓊枝爲香蕙艸蒸肉借之以蘭桂花釀酒以椒薦漿皆取香美也】揚枹【浮】兮拊【府】鼓疏緩節兮安歌陳竽瑟兮浩倡【拊擊也疏希也舉枹擊鼓緩節而舞徐歌相和以樂神竽笙類三十六簧瑟琴類二十五弦浩大也言大作樂】靈偃蹇兮姣服芳菲菲兮滿堂五音紛兮繁防君欣欣兮樂康【楚人謂巫爲靈子偃蹇舞貌姣好也菲菲芳貌五音宮商角徴羽也紛盛貌繁眾也言備樂以樂神欲令神之喜樂而康寧也此篇惟一韻】

雲中君【雲中君云神也漢書亦見郊祀志】

浴蘭湯兮沐芳華采衣兮若英【古音央】靈連蜷【權】兮旣畱爛昭昭兮未央【華采五色也言已將修饗祭以事靈神浴蘭沐香衣五采之英故神悅其鮮潔而降連蜷長曲貌爛光貌昭昭明貌未央未已也】蹇將憺【旦】兮壽宮與日月兮齊光龍駕兮帝服聊翺遊兮周章【蹇詞也憺安也壽宮供神之處其光采與日月同周章猶周流也】靈皇皇兮旣降【古音洪】焱【標】逺舉兮雲中覽冀州兮有餘橫四海兮焉窮思夫君兮太息極勞心兮【音衝靈謂神也皇皇美貌降下也焱去疾貌雲中神所居言神復還其處也覽望也兩河之間曰冀州有餘謂所望之逺不止此一州出入須叟之間橫行四海無有窮極也夫君謂神心動也】

湘君【湘水神堯長女舜正妃也】

君不行兮夷猶謇誰畱兮中洲美要眇兮宜修沛吾乘兮桂舟念沅湘兮無波使江水兮安流【君謂湘君也不行不來也中洲水中可居者言不知其爲誰而淹畱於彼要眇漢書作幼妙思神容儀美好又宜修飾乃乘桂舟以迎之又恐行或危殆故願無波而安流也】望夫君兮未來【古音釐】吹參差兮誰思【二句韻君謂湘君參差洞簫也誰思謂當復思誰言思神之專】駕飛龍兮北徵邅吾道兮洞庭薜荔拍【博】兮蕙綢【儔】蓀橈兮蘭旌望涔【岑】陽兮極浦橫大江兮揚靈【駕飛龍言神邅吾道言迎神也拍周禮籩人豚拍魚醢綢衾褥也以薜茘與蕙爲之言其香潔涔陽江碕名揚神之靈敬愛至矣】揚靈兮未極女嬋媛兮爲余太息橫流涕兮潺湲隱思君兮陫【費】側【嬋媛眷戀貌潺湲水流貌隱痛也陫側迫窄而反側也獨言女人嬋媛者何蓋女人易感而多悲猶宮怨閨怨之意】桂櫂兮蘭枻【泄】斵冰兮積雪采薜荔兮水中搴【牽】芙蓉兮木末【古音密】心不同兮媒勞恩不甚兮輕絕【古音節桂櫂蘭枻至於斵冰積雪辛勤甚矣而神終不至譬之薜茘緣木而采之於水芙蓉生水而搴之於木豈可得乎所以然者心不同故恩不甚也皆諭意】石瀨【賴】兮淺淺【牋】飛龍兮翩翩交不忠兮怨長期不信兮告余以不閒【古音淺淺流貌翩翩飛貌若曰石瀨則淺淺矣飛龍則翩翩矣皆往而不反之意故交不以忠則其怨必長期不以信則必告我以不暇卽所謂心不同而媒勞者也】鼂【朝】騁騖兮江臯夕彌節兮北渚鳥次兮屋上水周兮堂下【古音虎朝騁於江夕息於渚惟見鳥飛水流而不見神望之至也】捐余玦兮江中遺余佩兮澧浦采芳洲兮杜若將以遺【去聲】兮下女時不可兮再得聊逍遙兮容與【捐玦遺佩與采杜若皆欲以貽下女下女者湘君之從不敢指言湘君而托之下女耳然相遇之時難以再得惟自徘徊而已此諭已之思君也】

湘夫人【堯次女舜次妃也正妃稱君故降稱夫人】

帝子降兮北渚目眇眇兮愁予【古上聲】嫋【裊】嫋兮秋風洞庭波兮木葉下【古音虎帝子謂堯女也降下也眇眇好貌嫋嫋秋風貌言望之不見使我心愁但見秋風之起波落木而已】登白薠兮騁望與佳期兮夕張鳥何萃兮蘋中罾何爲兮木上【古平聲薠艸秋生佳期與佳人期夕張設帷幄以待夕然徒勞耳譬鳥當集木而在蘋中罾當在水而在木上諭神之不可度思也】沅有芷兮澧有蘭【古音連】思公子兮未敢言【古音延】荒忽兮逺望觀流水兮潺湲【公子指湘夫人思之而望望之惟見流水也】麋何爲兮庭中蛟何爲兮水裔朝騁余馬兮江臯夕濟兮西澨【音逝言麋當在山林而在庭中蛟當在深淵而在水涯已𨿽朝夕來往終不得神之所在矣】聞佳人兮召予將騰駕兮偕逝築室兮水中葺【緝】之兮荷蓋【古音記倘聞湘夫人見招乎築室水中所不辭也】荃壁兮紫壇匊【播】芳椒兮成堂桂棟兮蘭橑【老】辛夷楣兮藥【約】房罔【网同】薜荔兮爲帷擗蕙櫋【綿】兮旣張白玉兮爲鎭疏石蘭兮爲芳芷葺兮荷屋繚【了】之兮杜蘅【古音杭橑椽也楣門上梁也櫋屋聯也繚束也此托言水中之室精致如此】合百艸兮實庭建芳馨兮廡門【古音民】九嶷繽兮並迎【去聲】靈之來兮如雲【古音銀言水中之室如此庶幾夫人之來乎乃舜使九嶷山神來迎而眾神多從之則湘夫人又去矣】捐余袂兮江中遺余褋【牒】兮澧浦搴汀洲兮杜若將以遺【去聲】兮逺者【古音渚】時不可兮驟得聊逍遙兮容與【袂衣袖也褋襜襦也逺者亦下女也此亦前章之意】

大司命【司命星名主知生死】

廣開兮天門紛吾乘兮云【古音銀】令飄風兮先驅使涷【東】雨兮灑塵【吾謂大司命也飄風回風涷雨防雨乘云而役風伯雨師先驅而淸道也】君回翔兮以下【古音虎】逾空桑兮從女紛總總兮九州何壽夭兮在予【古上聲君予皆指司命空桑山名謂回翔以下我欲逾空桑從之而九州之壽夭有不在司命乎】髙飛兮安翔乘淸气兮禦陰陽吾與君兮齊速導帝之兮九阬【音岡陰殺气陽生气君指司命冀欲與之齊速齊速並其疾驅也導帝而巡九州以見壽夭之權有本矣】靈衣兮被被玉佩兮陸離壹陰兮壹陽眾莫知兮余所爲【古音怡一陰一陽言死生禍福之倚伏人豈得而知之乎】折疏麻兮瑤華【古音敷】將以遺兮離居老冉冉兮旣極不寖近兮愈疏【此以下原陳志於司命也疏麻神麻瑤華玉華言欲以此二物以遺所離居之人謂君也不然老之將至不寖近而益疏矣此忠愛無極之意也】乘龍兮轔轔髙駝兮衝天【音音汀】結桂枝兮延竚羌愈思兮愁人【乘龍衝天神去我已逺吾猶延竚思之令人愁也】愁人兮柰何願若今兮無虧【古音欺】固人命兮有當孰離合兮可爲【古音怡虧缺也願固守其節無有虧缺此在我可必者若稟命有當然之分一離一合豈人之所能乎此順受正命之意也嗟夫始欲從之空桑又欲與之齊速冀得命也旣而曰莫知所爲又曰孰離合可爲見命之不可移也此篇其意精妙可與列子力命並觀】

少司命【周禮大宗伯以槱燎祀司中司命疏引星傳云三臺上臺司命又文昌宮第四亦曰司命故有兩司命】

秋蘭兮麋蕪羅生兮堂下【古音虎】緑葉兮素枝芳菲菲兮襲予【古上聲】夫【扶】人兮自有美子蓀何以兮愁苦【秋蘭托以起興也蓀指司命言凡民皆有所懽而神何獨愁苦耶含擁衞下民意與章末相應】秋蘭兮靑靑【菁】緑葉兮紫莖滿堂兮美人忽獨與余兮目成【此言命與已合譬始之得君也】入不言兮出不辭乘回風兮載云旗悲莫悲兮生別離樂莫樂兮新相知【此言命與已離譬君之疑已也而悲樂之感系之矣】荷衣兮蕙帶【古音蒂】儵而來兮忽而逝夕宿兮帝郊君誰須兮云之際【荷衣蕙帶神之服也儵來忽去神之妙也帝謂天帝言司命宿於天帝之郊若有所待於雲際謂命本於天也】與女遊兮九河衝飈【標】至兮水揚波【古本無此二句疑是河伯章中誤入】與女沐兮咸池【古音陀】晞女發兮陽之阿望美人兮未來臨風怳兮浩歌【咸池星名蓋天池也晞幹也美人謂司命也怳失意貌此言欲親命而命不可親】孔蓋兮翠旌登九天兮撫彗【穗】星慫【竦】長劍兮擁幼艾荃獨宜兮爲民正【古音徵設言司命以孔雀之翅爲車蓋翡翠之羽爲旌旗升九天之上撫持彗星欲掃除邪惡慫執也幼少也艾老也司命執長劍誅邪臣擁防國之少長其執心公方實宜爲萬民之正此所以愁苦亦原自諭之意】

東君【日神也禮曰天子朝日於東門之外又曰王宮祭日也漢志亦有東君】

暾【吞】將出兮東方照吾檻兮扶桑撫余馬兮安驅夜皎皎兮旣明【古音芒余謂日言其一晝一夜皎皎然繼明不息也】駕龍輈【舟】兮乘雷【古音羅】載云旗兮委蛇【古音陀二句韻以龍爲車轅乘雷而行以云爲旌旗委蛇而長原自諭也】長太息兮將上心低佪兮顧懷【古音回】羌色聲兮娯人觀者憺兮忘歸【將上上沅也顧懷思楚也忽見祀神者聲色之盛可以娯樂故憺然意安而忘歸也聲色娯人下詳言之】緪【庚】瑟兮交鼓簫鐘兮瑤簴【古音古】鳴防【池】兮吹竽思靈保兮賢姱【古音甫】翾【喧】飛兮翠曾展詩兮防舞【靈保巫也此言備樂以樂神又見巫之賢美其舞也身體翾然若飛似翠鳥之舉展詩陳詩也謂歌樂章以應舞節】應律兮合節【古音卽】靈之來兮蔽日【二句韻】靑雲衣兮白霓裳舉長矢兮射天狼操余弧兮反淪降【古音洪日出東方入西方故用其方色爲飾此想神之來其作用如此天狼賊星射之誅惡也則已之弧不必張矣】援北鬥兮酌桂漿撰余轡兮髙駝翔杳冥冥兮以東行【古音杭此言神旣誅惡已弧不張惟酌酒振轡杳冥東行而已亦希冀之辭以致其無聊之意】

河伯【大河之神】

與女【汝】遊兮九河衝風起兮水橫波乘水車兮荷蓋駕兩龍兮驂螭【古音羅言河伯以水爲車驂駕螭龍而戲遊也】登昆侖兮四望心飛揚兮浩蕩【二句韻昆侖河源所出】日將暮兮悵忘歸惟極浦兮寤懷【古音回二句韻言登昆侖而忘歸念極浦則覺悟而懷思諭不忘故也】魚鱗屋兮龍堂紫貝闕兮朱宮靈何爲兮水中【三句韻】乘白黿兮逐文魚與女遊兮河之渚流澌【斯】紛兮將來下【古音虎】子交手兮東行送美人兮南浦波滔滔兮來迎魚鱗鱗兮媵予【古上聲子美人皆指河伯予原自稱也謂乘黿逐魚共遊河渚而流澌間之故兩相別滔滔之波故來相迎而鱗鱗之魚亦且相送此篇之意大都謂故國不能忘情而豚魚猶可感通其意深矣】

山鬼【以上諸篇皆人慕神之辭此篇以人況君以鬼諭已而爲鬼媚人之辭】

若有人兮山之阿被薜荔兮帶女蘿【二句韻若有人謂山鬼也似有似無不可以物色阿曲隅也】旣含睇【弟】兮又宜笑子慕予兮善窈窕【二句韻睇防眄也窈窕好貌子設爲鬼之命人予乃鬼之自命也】乘赤豹兮從文貍辛夷車兮結桂旗被石蘭兮帶杜蘅折芳馨兮遺所思余處幽篁兮終不見天路險難兮獨後來【古音釐赤豹文貍皆奇獸所思指人之悅已者也所處旣深其路阻險悅已者之來得無後乎】表獨立兮山之上云容容兮而在下【古音虎】杳冥冥兮羌晝晦東風飄兮神靈雨畱靈修兮憺忘歸歲旣晏兮孰華予【古上聲表特也靈修卽前所思也欲俟其至畱使忘歸不然則歲晚而無與爲娯孰有以我爲美者此所以欲畱之也】采三秀兮於山間石磊磊兮葛蔓蔓怨公子兮悵忘歸君思我兮不得閒【三秀芝艸也芝艸一歲三秀公子靈修也山鬼𨿽怨公子之不來而亦知其必思已也】山中人兮芳杜若飲石泉兮防松栢【古音博】君思我兮然疑作【三句韻】靁【雷】塡塡【田】兮雨冥冥猨啾啾兮狖【右】夜鳴【二句韻山中人卽山鬼也然信也疑不信也蓋以神人道殊知其𨿽思我而不能無疑信之雜】風防防【撒】兮木蕭蕭【古音颼】思公子兮徒離憂【山鬼念山中多雷雨狖猨風木之警計人必不來而已徒思之而憂也此其意可以黙防注者一一舉楚事實之則淺而鑿矣】

國殤【謂死於國事者小爾雅云無主之鬼謂之殤】

操吳戈兮被犀甲【古音結】車錯轂兮短兵接【二句韻言國殤始從軍之時手持吳防身披犀鎧而行錯交也短兵刀劍也言戎車相迫輪轂交錯長兵不施故用刀劍以相接擊也】旌蔽日兮敵若云【古音延】矢交墜兮士爭先【二句韻兩軍相射流矢交墮壯夫奮怒爭先在前也】淩余陣兮躐余行【古音杭】左驂殪【意】兮右刃傷【二句韻淩犯也躐踐也殪死也言已所乘左驂馬死右騑馬被刃創也】霾【埋】兩輪兮縶四馬【古音姥】援玉枹【浮】兮擊鳴鼓天時懟【隊】兮威靈怒【古上聲】嚴殺盡兮棄原壄【古音暑霾輪絆馬示必死之意天命𨿽墜威靈奮發誓言壯士盡死骸骨棄於原壄而不土葬也】出不入兮往不反【古音顯】平原忽兮路超逺【古音演二句韻】帶長劍兮挾秦弓首𨿽離兮心不懲誠旣勇兮又以武終剛彊兮不可淩身旣死兮神以靈魂魄毅兮爲鬼雄【古音盈旣死之後精神彊壯魂魄武毅長爲百鬼之雄傑也】

禮魂

盛禮兮防鼓傳芭兮代舞姱女倡兮容與春蘭兮秋菊長無絕兮終古【此統言祭祀之禮盛禮防鼓禮樂備也代舞容與巫覡齊也春蘭秋菊時物彰也無絕終古享祀篤也】

題九歌

舊說謂沅湘之俗信鬼好祀原爲更定其祝辭且以事神之言寓忠君之意以今觀之惟東皇太乙篇有玉瑱瓊芳肴蒸桂酒之文而東君篇亦有鳴防吹竽展詩防舞之語頗似享神其餘絕不見祭祀之意舊說又以浴蘭湯華采衣皆指巫而言亦似牽附大都原之忠愛無刻而忘故借題托興以發其惓勤懇惻之懷如離騷所云求虙妃之所在見有娀之佚女畱有虞之二姚聊浮游而求女命靈氛爲余占皇剡剡其揚靈是也安有祭祀之歌而通篇言神之不至耶吁余讀屈原之作而最有取於是歌也何者九章卜居漁父其言實離騷逺遊則虛實半九歌純乎虛者也如仙人神女浮游於靑雲彩霞之上若可見若不可見若可知若不可知而其深致又未嘗不可見不可知者也蓋虛以寓實實不離虛其詞藻之妙操觚摛采者旣模擬而莫之及而理道之精通經學古者將探索而未之到文而至是神矣哉神矣哉

九章【九章者屈原之所作也屈原旣放思君憂國隨事感觸輙形諸聲後人輯之得其九章非一時

作也】

惜誦

惜誦以致湣兮發憤以抒情所非忠而言之兮指蒼天以爲正【古音徵惜憫也誦論也爲憫惜之論以致其憂湣之意故發憤以抒其情使其非忠天當証之】令五帝以折中兮戒六神與向服【古音逼】俾山川以備禦兮命咎繇使聽直【五帝謂五方之神也東爲太皥南爲炎帝西爲少昊北爲顓頊中央爲黃帝六神謂六宗之神也尙書禋於六宗向服向聽而使之服罪禦侍也復令山川之神備列而處又使聖臣咎繇聽我之言忠直與否】竭忠誠以事君兮反離羣而贅肬【古音怡】忘儇【喧】媚以背眾兮待明君其知之【贅肬肉外之餘肉爲人擯棄亦猶是也】言與行其可迹兮情與貌其不變【上聲】故相臣莫若君兮所以証之不逺【古音演左傳知子莫若父知臣莫若君故君之相臣察言觀行審貌度情所以證驗之豈逺乎】吾誼先君而後身兮羌眾人之所仇也專惟君而無他兮又眾兆之所讐也【羌語辭怨耦曰仇交怨曰讐】壹心而不豫兮羌不可保也疾親君而無他兮有招禍之道【古音島】也【忠信事君而不猶豫然身不可保也何者急欲親君而無私交則眾害己有招禍之道矣】思君其莫我忠兮忽忘身之賤貧事君而不貳兮迷不知寵之門【古音民憂國忘身故不知賤貧寧無二心而不用絕不知變節以求寵】忠何辜以遇罰兮亦非余心之所志【古平聲】也行不羣以顚越兮又眾兆之所咍也【顚殞也越墜也咍笑也楚人謂相啁笑曰咍】紛逢尢以離謗兮謇不可釋【古音爍】也情沈抑而不達兮又蔽而莫之白【古音博】也【罪自外至曰尢中情沈抑不得自達左右又壅蔽無肯防白其心】心郁邑余侘【詐】傺【熾】兮又莫察余之中情固煩言不可結而詒兮願陳志而無路【朱考亭雲中情以韻葉之當作善惡惡又當從去聲讀蓋據離騷孰云察余之善惡也此意近之然攺二字矣愚疑情或是愫字與路韻煩言不可結而詒謂多言不能結而貽君騷云解佩纕以結言思美人云言不可結而詒與左傳嘖有煩言不同】退靜黙而莫余知兮進號呼又莫余聞申侘傺之煩惑兮中悶瞀【茂】之忳忳【申重也瞀亂也忳忳憂貌】昔餘夢登天兮魂中道而無杭吾使厲神占之兮曰有志極而無旁【杭航通詩云一葦杭之厲神殤鬼也左傳晉侯夢大厲旁輔也夢登天而無航猶欲事君而無助也但有勞極心志已耳】終危獨以離異兮曰君可思而不可恃【古音洗】故眾口其鑠金兮初若是而逢殆【古音以終危獨者謂果若厲神之言也思君在已恃君實難】懲熱羮而吹齏【賫】兮何不變此志也欲釋階而登天兮猶有曩之態【古音剃】也【釋階登天譬捨諂諛而欲上進此原之故態】眾駭遽以離心兮又何以爲此伴也同極而異路兮又何以爲此援也【眾人駭我所爲則心離矣故不可以爲侶同事一君而志不同猶欲同至一處而各行一路誰與援引而進乎】晉申生之孝子兮父信讒而不好【古休去聲】行婞【悻】直而不豫兮鮌功用而不就【豫猶豫也獻公信讒而不好孝子以諭懷王鮌專狠直而不就水功原以自諭】吾聞作忠以造怨兮忽謂之過言【古音延】九折臂而成醫兮吾至今乃知其信然【忠而獲怨是作忠卽造怨也吾始忽略其言今閱歷多乃知之矣猶左傳三折肱爲良醫也】矰【曾】弋機而在上兮罻【尉】羅張而在下【古音虎】設張辟【臂】以娯君兮願側身而無所【辟法也小人設機械之法以樂君則君子無容身之處矣】欲儃【氊】佪【回】以干傺【熾】兮恐重患而離尢【古音怡】欲髙飛而逺集兮君罔謂女何之【儃佪猶低佪也干求也傺住也罔無也欲不進則恐重得禍患欲逺去君得無謂汝捨我何往乎】欲橫奔而失路兮蓋堅志而不忍背膺牉【判】以交痛兮心鬱結而紆軫【橫奔失路言違道妄作也通前三者皆不得爲猶判背膺而交痛矣紆曲也軫隱也】搗木蘭以矯蕙兮糳【昨】申椒以爲糧播江離與滋菊兮願春日以爲糗【嗅】芳【矯猶糅也言𨿽放逐猶取芳潔不變節也】恐情質【贄】之不信兮故重著以自明撟【矯】玆媚以私處兮願曽【增】思而逺身【質猶交質之質媚愛也謂愛君也言欲矯愛而隱處庶髙舉逺身而可以避害乎】

涉江

余幼好此奇服兮年旣老而不衰帶長鋏【結】之陸離兮冠切云之崔【摧】嵬【奇服諭特節也帶長劍冠切云所謂奇服言握利器而秉髙行也】被明月兮佩寶璐【路】世混濁而莫余知兮吾方髙馳而不顧【古音古】駕靑虯兮驂白螭【癡】吾與重華遊兮瑤之圃【被猶服也明月珠名璐玉名不顧所謂家國非之而不顧虯螭神獸重華舜也言已想得虞舜而與之遊】登昆侖兮食玉英【古音央】與天地兮比壽與日月兮齊光哀南夷之莫吾知兮旦余將濟乎江湘【南夷謂楚也】乘鄂渚而反顧兮欸【哀】秋冬之緒風【古孚金切】步餘馬兮山臯邸余車兮方林【鄂渚地名欸嘆也緒餘也】乘舲【零】船余上沅兮齊吳榜以擊汰船容與而不進兮淹回水而凝滯【古音帶舲船之有牖者吳榜吳之刺船人也汰波也容與徐動貌淹畱也回水回流也凝滯若有戀也】朝發枉渚兮夕宿辰陽苟余心之端直兮𨿽僻逺其何傷【枉渚辰陽皆地名自傷去國日逺又爲自解之辭】入漵浦余儃佪兮迷不知吾之所如【古音茹】深林杳以冥冥兮乃猨狖【右】之所居【古音倨】山峻髙以蔽日兮下幽晦以多雨霰雪紛其無垠兮云霏霏其承宇【此道當日之景或曰日諭君山諭臣雨霰雪云諭佞人】哀吾生之無樂兮幽獨處乎山中吾不能變心以從俗兮固將愁苦而終窮接輿髠首兮桑扈臝【裹】行【古音杭接輿楚狂接輿也髠剔也桑扈隱士也解裳臝裎以效夷狄】忠不必用兮賢不必以伍子逢殃兮比干葅醢【古音以】與前世而皆然兮吾又何怨兮今之人余將董道而不豫兮固將重昏而終身【觀於伍子比干則前世可知我將守正道而不猶豫但當重復暗昧以終其身而已】亂曰鸞鳥鳯皇日以逺【古平聲】兮燕雀烏鵲巢堂壇【古音田】兮露申辛夷死林薄兮腥臊並禦芳不得薄兮【叢木曰林艸木交錯曰薄腥臊臭惡也禦用也薄附也】陰陽易位時不當兮懷信侘傺忽乎吾將行【古音杭】兮【亂諭賢臣逺而佞人用忠邪倒置所謂陰陽易位也】

哀郢

皇天之不純命兮何百姓之震愆民離散而相失兮方仲春而東遷【震動也愆過也言皇天不純一其施則萬物夭傷人君不純一其政則百姓震動以觸罪仲春時和民可相樂乃離散相失可悲也已】去故鄕而就逺兮遵江夏以流亡出國門而軫懷兮甲之鼂【朝】吾以行【古音杭言已亦循江夏之水而去故鄕軫痛也懷思也甲日也鼂旦也此紀其行之時】發郢都而去閭兮怊荒忽之焉極楫齊揚以容與兮哀見君而不再得【古音的言其乘船士卒齊舉楫櫂低佪容與咸不忍遽行意蓋傷我逺去不得再事於君也】望長楸而太息兮涕淫淫其若霰過夏首而西浮兮顧龍門而不見【長楸喬木龍門楚東門望而不見自傷日以逺也】心嬋【襌】媛【爰】而傷懷兮眇不知其所蹠【古音鵲】順風波而從流兮焉洋洋而爲客【古音恪嬋媛牽引貌眇逺也蹠踐也聽船順風遂洋洋逺客而無所歸矣】淩陽侯之泛濫兮忽翺翔之焉薄心絓結而不解兮思蹇產而不釋【古音削陽侯大波之神薄止也絓懸也蹇產詰曲貌】將運舟而下浮兮上洞庭而下江【古音工】去終古之所居兮今逍遙而來東【言離先祖涉江湖也】嗟靈魂之欲歸兮何須臾而忘反【古音顯】背夏浦而西思兮哀故都之日逺【古音演精神夢魂常欲反國背水向郢何遼遼乎】登大墳以望逺兮聊以舒吾憂心哀州土之平樂【洛】兮悲江介之遺風【古孚金切平樂地平而人樂介間也遺風故家遺俗念平樂而感遺風益哀悲矣】當陵陽之焉至兮渺南渡之焉如曾不知夏之爲丘兮孰兩東門之可蕪【夏江夏也信用讒佞國將丘墟郢城兩東門可使荒廢而無路耶】心不怡之長久兮憂與憂其相接惟郢路之遼逺兮江與夏之不可涉【路遙水隔憂思不斷】忽若去而不信兮至今九年而不復【古音逼】慘鬱鬱而不開兮蹇侘傺而含慼【不信而去久而不復悵然住立內結毒也】外承歡之汋【綽】約兮諶【辰】荏【稔】弱而難持忠湛湛【禫】而願進兮妬被【披】離而鄣之【汋約婉好貌諶誠也荏亦弱也湛湛厚貌不讀淡言小人委曲媚君誠能使君心志柔弱而不能自持願忠者爲所蔽而不得進矣】彼堯舜之抗行兮了杳杳其薄天【古音汀】眾讒人之嫉妬兮被以不慈之僞名【堯舜之徳配天矣小人猶有不與子之謗況其下乎】憎慍惀【論】之修美兮好夫人之慷慨眾踥【妾】蹀【牒】而日進兮美超逺而逾邁【蘊借爲慍思慮爲惀憎修美惡君子也好慷慨重讒佞也故小人日進君子日逺】亂曰曼【萬】余目以流觀兮冀壹反之何時鳥飛返故鄕兮狐死必首【去聲】丘【古音欺】信非吾罪而棄逐兮何日夜而忘之【曼逺意首丘謂以首枕丘而死不忘其所自生也】

抽思

心鬱鬱之憂思兮獨永嘆乎增傷思蹇產之不釋兮曼遭夜之方長【蹇產詰曲貌】悲秋風之動容兮何回極之浮浮數惟蓀之多怒兮傷余心之懮懮【音憂回極斗極也以其旋轉故謂之回浮浮髙貌秋气淸故斗極髙蓀香艸以諭君多怒則民病矣懮懮痛貌】願遙起而橫奔兮覽民尢以自鎭【古平聲】結微情以陳詞兮矯以遺夫美人【尢病也鎭止也本欲逺去及覽民尢則思以慰安之故因而自止然不忘陳情於君耳】昔君與我成言兮曰黃昏以爲期羌中道而回畔兮反旣有此他志【古平聲】防吾以其美好兮覽余以其修姱【音甫】與餘言而不信兮蓋爲余而造怒【古上聲】願承閒而自察兮心震悼而不敢悲夷猶而冀進兮心怛傷之憺憺【音亶自察自明也憺憺悲傷貌】玆歷情以陳辭兮蓀詳【佯】聾而不聞【古音煙】固切人之不媚兮眾果以我爲患【古音切直之人不能邪媚讒佞之輩以爲傷已】初吾所陳之耿著兮豈不至今其庸亡何獨樂斯之謇謇兮願蓀美之可完【初吾所陳豈不至今尙在其庸有亡乎非樂謇謇之言欲以成君之美耳】望三五以爲像兮指彭咸以爲儀夫何極而不至兮故逺聞而難虧【古音欺法王霸效賢人何極力之不至何修名之不立】善不由外來兮名不可以虛作孰無施而有報兮孰不實而有獲【上不施惠則下不效勞君不履信則臣多行僞】少歌曰與美人抽怨兮並日夜而無正【古音徵】防吾以其美好兮敖朕辭而不聽【平聲少歌小吟歌謠正猶證也謂日夜爲君抽思無有證其是者】倡曰有鳥自南兮來集漢北【古音必】好姱佳麗兮牉獨處此異域旣惸獨而不羣兮又無良媒在其側道卓逺而日忘兮願自申而不得【古音的】望北山而流涕兮臨流水而太息【倡起唱發聲也鳥自諭良媒諭左右之臣】望孟夏之短夜兮何晦明之若歲【古音試】惟郢路之遼逺兮魂一夕而九逝【精魂還歸一夕凡九】曾不知路之曲直兮南指月與列星願徑逝而不得兮魂識路之營營【營營辛苦貌】何靈魂之信直兮人之心不與吾心同理弱而媒不通兮尙不知余之從容亂曰長瀨湍流溯江潭【古音尋】兮狂顧南行聊以娯心兮【逆流而上曰溯狂顧急遽而驚視也南行幽藏於山谷亦以娯已之心耳】軫石崴嵬蹇吾願兮超回志度行隱進【古音箭】兮【軫方也故曰軫之方也以象地崴嵬髙貌言𨿽放棄執履忠信志如軫石之不可轉髙山之不可卑是已之願超越回邪志在法度行隱隱以進】低佪夷猶宿北姑兮煩寃瞀【戊】容實沛䢐兮【北姑地名瞀亂也䢐去也言思念煩寃容貌憒亂誠欲隨水沛然而流去也】愁嘆苦神靈遙思兮路逺處幽又無行媒【古音迷】兮【靈遙思者神逺思也無行媒者無紹介也】道思作頌聊以自救兮憂心不遂斯言誰告【古音彀】兮【中道作頌以舒怫郁之念救傷懷之心憂心不達無所告愬也】

懷沙

陶陶孟夏兮艸木莽莽【古音姥】傷懷永哀兮汨【於筆】䢐南土【汨行貌䢐往也春陽暢茂之時往居江南之土故心傷而長悲思也】眴【瞬】兮杳杳孔靜幽黙【古音穆】鬱結紆軫兮離慜而長鞠【眴視貌杳杳深冥貌孔甚也黙無聲也紆曲也軫慜皆痛也鞠窮也】撫情效志兮俛屈以自抑【古音懿】刓方以爲圜兮常度未替【撫循也抑按刓削也卽欲變方爲圜而常度終不能廢】易初本廸兮君子所鄙章畫志墨兮前圖未攺【古音已本原也廸行也易初本廸謂變其初之原行章明也志念也欲明其經畫念其繩墨所謂前圖也】內厚質正兮大人所晠【晠史記作盛音義同古通用讀平聲】巧倕不斵兮孰察其揆正【古音徵內重厚質端正大人所甚美然不施用何由知之乎揆度也】文處幽兮蒙瞍謂之不章離婁微睇兮瞽以爲無明【古音芒持墨之文居幽冥之處則蒙瞍以爲不明以離婁之明微有所睇盲人輕之以爲無明此正足前意】變白以爲黑兮倒上以爲下【古音虎】鳯皇在笯【奴】兮雞鶩【木】翔舞【笯籠落也忠佞不別亦猶是也】同糅玉石兮一槪而相量夫惟黨人之鄙妬兮羌不知余之所臧【莫照我之善意也】任重載盛兮陷滯而不濟懷瑾【近】握瑜兮窮不知所示【有所陷滯則重任不濟時值困阨則寶玉徒懷】邑犬羣吠兮吠所怪【古音記】也非俊疑傑兮固庸態【古音剃】也文質疎內兮眾不知余之異采【古音泚】材朴委質兮莫知余之所有【古音以有文有質其內疏通眾不知也不猶材朴之委地乎】重仁襲義兮謹厚以爲丰重華不可遌【晤】兮孰知余之從容【從容謂優悠於道義也】古固有不並兮豈知其故也湯禹久逺兮邈不可慕也【忠佞不並立其來已久惟湯禹能辯之】懲違攺忿兮抑心而自彊離慜而不遷兮願志之有象【古平聲象法也言自勉修身𨿽遇患不徙願志行流於此爲人所法也】進路北次兮日昧昧其將暮舒憂娯哀兮限之以大路【言將北歸郢都而日暮不得前於是欲舒憂娯哀大故又將限之謂死亡將至也】亂曰浩浩沅湘分流汩【骨】兮修路幽蔽道逺忽兮【汩流貌言沅湘之水分汩而流將歸乎海而已之路則幽蔽超忽也此下舊有曽唫恆悲永嘆慨兮世旣莫吾知人心不可謂兮四句意與下文相混今依考亭削之】懷質抱情獨無匹【古音俜】兮伯樂旣歿驥將焉程兮【匹雙也言懷惇篤之質抱忠信之情不與眾同故孤防獨行無有雙匹也然不遇明君安所用之猶驥之服鹽車耳】民生稟命各有所錯兮定心廣志余何畏懼兮【錯置也稟命若置誰能移之定心則不亂廣志則不隘此樂天安命之道也何愧歉之有】曾【增】傷爰哀永嘆喟兮世混莫吾知人心不可謂兮知死不可讓願勿愛【古音緯】兮明告君子吾將以爲類兮【告語也類法也詩云永錫爾類言已將執忠死節故以此明白告諸君子宜以我爲法度也】

思美人

思美人兮擥涕而竚眙【音夷】媒絕路阻兮言不可結而詒【美人指君眙直視貌詒遺也】蹇蹇之煩寃兮陷滯而不發【古音歇】申旦以舒中情兮志沈菀【郁】而莫達【古孚悅切欲日日陳情不得通也】願寄言於浮雲兮通丰隆而不將因歸鳥而致辭兮羌迅髙而難當【丰隆云師不爲我傳歸鳥飛髙又不可值】髙辛之靈晟【盛】兮遭鳥而致詒欲變節以從俗兮媿易初而屈志【古平聲髙辛帝嚳也嚳妃吞燕卵而生契爲堯三公屈原自傷不遭聖主而遇亂世豈肯變節而易初乎】獨歷年而離湣兮羌馮心猶未化【古音嬉】寧隱憫而壽考兮何變易之可爲【古音怡馮憒懣也寧罹憂終身終不攺變】知前轍之不遂兮未攺此度也車旣覆而馬顚兮蹇獨懷此異路【前轍直道也此其道與眾人異故曰異路獨懷此異路豈以顚覆而攺乎】勒騏驥而更駕兮造父爲我操之遷逡次而勿驅兮聊假日以須時指嶓冡之西隈兮與纁黃以爲期【纁黃日入之色勒驥更駕遷延俟時時之未遇日入爲期則終身可知矣】開春發歲兮白日出之悠悠吾且蕩志而愉樂兮遵江夏以娯憂【開春發歲物皆欣欣乘春作樂庶消憂乎】擥大薄之芳茝【齒】兮搴長洲之宿莽【古音姥】惜吾不及古之人兮吾誰與玩此芳艸【古音楚芳艸諭道也古人不相及矣卽擥茝搴莽何爲乎】解萹薄與雜菜兮備以爲交佩【古音備】佩繽紛以繚【了】轉兮遂萎絕而離異吾且儃佪以娯憂兮觀南人之變態【古音剃】竊快在其中心兮揚厥慿而不竢【古音矣】芳與澤其雜糅兮羌芳華自中出【古音砌發舒憤懣已無所待於時矣乃其芳華之質本自性生非外鑠也】紛鬱鬱其逺烝兮滿內而外揚情與質信可保兮羌居蔽而聞章【𨿽在山澤而名宣布】令薜荔以爲理兮憚舉趾而緣木因芙蓉以爲媒兮憚褰裳而濡足【仰托薜荔則憚緣木俯借芙蓉則憚濡足終不賴左右先容之意】登髙吾不說兮入下吾不能【古音泥】固朕形之不服兮然容與而狐疑【登髙入下正緣木濡足之意】廣遂前畫兮未攺此度也命則處幽吾將罷兮願及白日之未暮也獨焭焭而南行兮思彭咸之故也【得遂前畫度則不攺其如命何吾將老矣儻及日之未暮而君寤乎恐終不寤我則從彭咸而已】

惜往日

惜往日之曾信兮受命詔以昭時奉先功以照下兮明法度之嫌疑【昭時昭明時之政治先功祖業也嫌疑同異可否之間】國富彊而法立兮屬貞臣而日娭【嬉】祕密事之載心兮𨿽過失猶弗治【平聲載存也卽有過差猶能相諒】心純龎而不泄兮遭防人而嫉之君含怒以待臣兮不淸澂其然否【古音胚防人靳尙及上官也】蔽晦君之聰明兮虛惑誤又以欺弗參驗以考實兮逺遷臣而弗思信防諛之混濁兮晠【古盛】气志而過之【遷怒而督過也】何貞臣之無辠兮被讟【讀】謗而見尢【古音怡】慚光景之誠信兮身幽隱而備之【信而見疑故見光景而慚是以竄身幽隱然修身亦不敢缺故云備謂𨿽處艸野行彌篤也自惜往日之曾信至此二十二句爲一韻】臨沅湘之淵兮遂自忍而沈流卒沒身而絕名兮惜壅君之不昭【古音周】君無度而弗察兮使芳艸爲藪幽焉舒情而抽信兮恬死亡而不聊【古音畱】獨鄣壅而蔽隱兮使貞臣而無由聞百里之爲虜兮伊尹烹於庖廚【古音稠芳艸宜植於階庭豈可幽之於藪澤賢人放竄亦猶是也自臨沅湘至此十二句爲一韻】呂望屠於朝歌兮戚歌而飯牛【古音疑】不逢湯武與桓繆兮世孰云而知之【四句韻】吳信防而弗味兮子胥死而後憂介子忠而立枯兮文君寤而追求封介山而爲之禁兮報大徳之優遊【六句韻晉文公出奔介子推從道乏糧割股肉以食文公及反國賞諸從行者不及子推子推遂逃介山隱文公覺寤追而求之不出文公因燒其山子推抱樹燒而死文公遂以介山封子推使祭祀之以報其徳】思久故之親身兮因縞素而哭之或忠信而死節兮或訑謾而不疑弗省察而按實兮聽防人之虛辭芳與澤其雜糅兮孰申旦而別之【八句韻親身切身謂割股世無明智賢愚惑矣】何芳艸之早殀兮微霜降而下戒【古音棘】諒不聰明而蔽壅兮使防諛而日得【古音的四句】自前世之嫉賢兮謂蕙若其不可佩【古音備】妬佳冶之芬芳兮嫫【謨】母姣而自好【古音戲】𨿽有西施之美容兮防妬入以自代【古音地】願陳情以白行兮得罪過之不意情寃見之日明兮如列宿【秀】之錯置【不意謂出於意外也情實寃枉有如列星豈難明乎】乘駑馬而馳騁兮無轡銜而自載【古音祭】乘泛【泛】泭【敷】以下流兮無舟檝而自備背法度而心治兮辟與此其無異【捨法度而任意爲治若乘船車而無轡櫂其危必矣】寧溘死而流亡兮恐禍殃之有再【古音至】不畢辭以赴淵兮惜壅君之不識【古音至有再恐邦之淪喪其禍更大所不忍見獨惜蔽君之罪而人不知耳自前世之嫉賢至末二十句爲一韻】

橘頌

後皇嘉樹橘徠【來】服【古音逼】兮受命不遷生南國【古音役】兮【頌橘爲天地間之嘉樹也生於江南渡淮則化爲枳】深固難徙更壹志兮緑葉素榮紛其可喜【古去聲】兮【橘靑葉白華紛然盛貌】曾【層】枝剡棘圓果摶兮靑黃雜糅文章爛【平聲】兮【摶圓貌先靑後黃爛然文采】精色內白類任道【古音島】兮紛緼宜修姱而不醜兮【其外精明其內潔白似任道之人紛縕而盛修長而美無醜惡之態】嗟爾幼志有以異兮獨立不遷豈不可喜【古去聲】兮【爾指橘天性所生少長不異】深固難徙廓其無求兮蘇世獨立橫而不流兮【死而復生曰蘇凡與世移徙不免有求也再生而變亦謂之流也橘則不然】閉【別】心自愼終不過失【古音試】兮秉徳無私參天地兮【橘皮包裹故曰自愼堅貞不二故曰無私】願歲並謝與長友【古音以】兮淑離不淫梗其有理兮【並謝猶永謝淑善也離麗也梗彊也有理有條理也】年歲𨿽少可師長兮行比伯夷置以爲像兮【凡橘易壊不如松栢之久長故云年𨿽少可爲師長其特立不遷行比伯夷故可置以爲法也此篇皆原自諭其志節之意】

悲回風

悲回風之搖蕙兮心寃結而內傷物有微而隕性兮聲有隱而先倡【平聲回風謂之飄風隕落也秋令已行微物凋隕風聲𨿽隱實先爲之倡矣】夫何彭咸之造思兮曁志介而不忘萬變其情豈可蓋兮孰虛僞之可長【因回風而感彭咸其志介然歷萬變而不易亦以實耳若涉虛僞豈能久乎】鳥獸鳴以號羣兮艸苴比而不芳魚葺鱗以自別兮蛟龍隱其文章【苴枯艸也回風一至則鳥獸艸木鱗魚蛟龍皆有攺變諭防人之可畏也】故荼薺不同畝兮蘭茝【齒】幽而獨芳惟佳人之永都兮更統世以自貺【古音芳都淑也貺守也荼苦薺甘不可同畝蘭茝𨿽幽不失其香故惟佳人常守其善統承先世而不自失】眇逺志之所及兮憐浮雲之相羊介眇志之所惑兮竊賦詩之所明【古音芒守髙逺之節與浮雲齊乃爲世所疑不得不賦以自明也自悲回風至此二十句爲一韻】惟佳人之獨懷兮折芳椒以自處曾歔欷之嗟嗟兮獨隱伏而思慮【古音魯】涕泣交而淒淒兮思不眠以至曙終長夜之曼曼兮掩此哀而不去【心常悲慕】寤從容以周流兮聊逍遙以自恃【古音洗】傷太息之湣嘆兮气於邑而不可止【气逆憤懣結不下也】糺【久】思心以爲纕【襄】兮編愁苦以爲膺折若木以蔽光兮隨飄風之所仍【糺戾也纕佩帶也編結也膺胸也謂絡胸者也初欲蔽日以少稽畱卒任其飄颻而已】存髣髴而不見兮心踴躍其若湯撫佩衽以桉志兮超惘惘而遂行【古音杭髣髴謂形似也蓋指君而言失志偟遽則直逝矣】歲曶曶【音忽】其若頺兮時亦冉冉而將至薠【煩】蘅槁而節離兮芳已歇而不比【時謂衰老之期也節離艸枯則節處斷落比合也此言志意已盡不可復爲】憐思心之不可懲兮證此言之不可聊【古音畱】寧溘死而流亡兮不忍此心之常愁【聊賴也】孤子唫而抆【吻】淚兮放子出而不還【音旋】孰能思而不隱兮昭彭咸之所聞【古音煙思則必痛所聞於先賢者可覩矣】登石巒以逺望兮路眇眇之黙黙入景響之無應兮聞省想而不可得【景古影字山髙路逺故影響俱無而聽視寂滅】愁鬱鬱之無快兮居戚戚而不可解【古音系】心鞿羈而不開兮气繚轉而自締【謂其气繚繞回轉而自相結也】穆眇眇之無垠兮莽芒芒之無儀聲有隱而相感兮物有純而不可爲【古音怡儀猶像也眇眇芒芒言愁之無極聲有隱而相感今不能感王矣物有純而不可爲謂如松栢之純堅不可易也】邈曼曼之不可量兮縹綿綿之不可紆愁悄悄之常悲兮翩冥冥之不可娯淩大波而流風兮托彭咸之所居【此亦言其自沈之意】上髙巖之峭岸兮處雌蜺之標顚【古音眞】據靑冥而攄虹兮遂儵忽而捫天【古音汀所至髙眇不可逮也】吸湛露之浮涼兮潄凝霜之雰雰【古音軒】依風穴以自息兮忽傾寤以嬋媛【古音然心覺自傷展轉不釋】馮昆侖以澂霧兮隱岷山以淸江【古音工】憚湧湍之礚礚兮聽波聲之洶洶【言已欲澂淸邪惡復爲防人所危俗人所謗訕也】紛容容之無經兮罔芒芒之無紀軋【押】洋洋之無從兮馳逶移之焉止漂翻翻其上下兮翼遙遙其左右【古音以】泛潏潏其前後兮伴【叛】張弛之信期【古音紀言憂心反覆不定而失其起居之常也】觀炎气之相仍兮窺煙液之所積悲霜雪之俱下兮聽潮水之相擊【炎气火气也火气郁而爲煙煙气流而爲液言上觀炎陽煙液之气下視霜雪江潮之流憂思無不在也】借光景以往來兮施黃棘之枉策【古音尺】求介子之所存兮見伯夷之放迹心調度而弗去兮刻著志之無適【黃棘棘刺也枉曲也去捨也言已願借神光電景飛注往來施黃棘之刺以爲馬策欲其利用急疾往求介子伯夷之迹蓋心調度乎二子之間而弗捨猶刻著於志而無復他適矣】曰吾怨往昔之所冀兮悼來者之悐悐【逖】浮江淮而入海兮從子胥而自適望大河之洲渚兮悲申徒之抗迹【昔日之所希冀者俱不能遂故怨今則流落而逖逖逺矣故觸目而思子胥悲申徒申徒狄遁世離俗擁石赴河故言抗迹也】驟諫君而不聽兮任重石之何益心絓結而不解兮思蹇產而不釋【郭璞江賦悲靈均之任石注任石卽投汨羅此言諫而不聽死亦無益但心思戀戀不忘故不容苟生耳自觀炎气至末二十句爲一韻】

題九章

舊說屈原旣放思君憂國輒形諸聲後人輯之得其九章愚按離騷一篇已足以盡意矣然放逐幽憂之日情不能以無感感不能以無言言不能以不盡盡不能以不怨怨不能以不死故自惜誦以至悲回風未始有出於離騷之外也離騷括其全九章條其理譬之根榦枝葉總之皆樹源委波瀾總之皆水未始異也且其慕古哀時思善疾惡怨靈修之不彰悲黨人之壅濁厲素履之芳潔將超逺而不安願儼合於湯禹終徇迹於彭咸毎篇之中不離此意蓋其意膠葛而纒綿故其詞重復而間作要以舒其中心之郁懣未嘗雕琢以冀有傳於後世也乃後世篤好而推先之正以其文情並合芬藹可掬有異於修詞之士所爲耳觀其言曰臨沅湘之淵遂自忍而沈流卒沒身而絕名惜壅君之不昭噫名固未嘗絕也悲夫悲夫

逺遊【逺遊者屈原之所作也屈原履方直之行不容於世思托配仙人與俱遊戲周曆天地無所不到然猶懷念楚國思慕舊故忠信之篤仁義之厚也是以君子珍重其志而瑋其辭焉】

悲時俗之迫阨【隘】兮願輕舉而逺遊質菲薄而無因兮焉托乘【去聲】而上浮遭沈濁而污穢兮獨鬱結其誰語夜耿耿而不寤兮魂營營而至曙惟天地之無窮兮哀人生之長勤往者余弗及兮來者吾不聞【古音因天地無窮人生苦器眇然一身不能及於前後感慨深矣此逺遊之所以作也】步徙倚而遙思兮怊惝【廠】怳而永懷【古音回】意荒忽而流蕩兮心愁淒而增悲【徬徨東西匪所據依】神儵忽而不反兮形枯槁而獨畱內惟省以端操兮求正气之所由【魂靈易逝身體塊處故反身循省欲求正气之所自來也】漠虛靜以恬愉兮澹無爲而自得聞赤松之淸塵兮願承風乎遺則【虛靜無爲所謂正气也】貴眞人之休徳兮美往世之登仙與化去而不見兮名聲著而日延【身與化遷名流千億也】奇傅說之托辰星兮羨韓眾【終】之得一形穆穆以浸逺兮離人羣而遁逸【傅說武丁相死後其星著於房尾韓終見列仙傳】因气變而遂曾【層】舉兮忽神奔而鬼怪【古音記】時髣髴以遙見兮精皎皎以往來【古音利神靈皎然往來不滯】絕氛埃而淑尢兮終不反其故都免眾患而不懼兮世莫知其所如【淑尢淑善而絕尢也自此以上皆美仙人之脫離也】恐天時之代序兮耀靈曄而西徵微霜降而下淪兮悼芳艸之先零聊仿【旁】佯【羊】而逍遙兮永曆年而無成誰可與玩斯遺芳兮長鄕【去聲】風而舒情髙陽邈以逺兮余將焉所程【耀靈日也曄閃電貌髙陽顓頊也此一節皆恐將老而學仙之不及也】重曰春秋忽其不淹兮奚久畱此故居軒轅不可攀援兮吾將從王喬以娯戲【憤懣未盡復陳辭也黃帝始作車服天下號之爲軒轅氏王喬見列仙傳】飡六气而飲沆瀣【械】兮漱正陽而含朝霞【古音敷】保神明之淸澄兮精气入而麤穢除【陵陽子明經言春食朝霞日始出赤黃气秋食淪陰日沒以後赤黃气冬飲沆瀣北方夜半气夏食正陽南方日中气並天地黃之气是爲六气】順凱風以從遊兮至南巢而壹息見王子而宿之兮審壹气之和徳【古音的宿畱也究問元精之祕要也】曰道可受兮而不可傳其小無內兮其大無垠【古音研】無滑【骨】而魂兮彼將自然壹气孔神兮於中夜存【古音前】虛以待之兮無爲之先庶類以成兮此徳之門【古音眠此王子之答道可心受不可言傳無內無垠無不在也惟在不滑亂其魂而已不滑其魂神气自全虛而無爲萬化自出此至道之要也】聞至貴而遂䢐兮忽乎吾將行【古音杭】仍羽人於丹丘兮畱不死之舊鄕【至貴者王子之言仍就也羽人仙人丹丘晝夜常明之處山海經言有羽人之國不死之民】朝濯髮於湯【陽】谷兮夕晞余身兮九陽吸飛泉之微液兮懷琬琰之華英【古音央湯谷在東方少陽之位淮南言日出湯谷入虞淵湯谷日所出九陽日所入也陽極於九故日入爲九陽陵陽子明經曰日入爲飛泉】玉色頩【俜】以脕【晚】顏兮精醇粹而始壯質銷鑠以汋【綽】約兮神要眇以淫放【頩美貌脕潤貌莊子曰汋約如處子淫於神有餘也】嘉南州之炎徳兮麗桂樹之冬榮山蕭條而無獸兮野寂寞其無人或營魄而登霞兮掩浮雲而上徵【抱我靈魄而上升霞或謂與遐通此遊南方也】命天閽其開關兮排閶闔而望予【古上聲】召丰隆使先導兮問太微之所居【古音倨丰隆云師太微垣天庭也】集重陽而入帝宮兮造旬始而觀淸都朝發軔於太儀兮夕始臨乎於微閭【積陽爲天故曰重陽旬始星名或曰气如雄鷄見北斗旁太儀天之帝庭習威儀之所周禮云東北曰幽州其山鎭曰醫無閭此遊東北也】屯余車之萬乘兮紛容與而並馳駕八龍之婉婉兮載云旗之逶蛇【古音怡】建雄虹之采旄兮五色雜而炫燿服偃蹇以低昻兮驂連蜷【權】以驕驁【衡下夾轅兩馬曰服衡外挽靷兩馬曰驂驕驁縱恣也】騎【去聲】轇轕以雜亂兮斑漫衍而方行【古音杭】撰余轡而正防兮吾將過乎句芒【轇轕猶交加也斑文貌漫衍無極貌句芒木神月令孟春之月其帝太皞其神句芒此遊東方也】歷太皓以右轉兮前飛廉以啟路陽杲杲【槁】其未光兮淩天地以徑度【太皓卽太皞古通用】風伯爲余先驅兮辟【辟】氛埃而淸涼鳯凰翼其承旂兮遇蓐【辱】収乎西皇【飛廉風伯孟秋之月其帝少皓其神蓐収西皇卽少皓此遊西方也】擥彗星以爲旍兮舉斗柄以爲麾【古音蒿】叛【判】陸離其上下兮遊驚霧之流波時曖【愛】曃【逮】其曭【儻】莽兮召武而奔屬【燭】後文昌使掌行兮選署眾神以並轂【武北方七宿文昌星名悉召羣靈以爲侍從此遊北方也】路曼曼其悠逺兮徐弭節而髙厲【古音洌】左雨師使徑侍兮右雷公而爲衛【古音越厲慿淩之意】欲度世以忘歸兮意恣睢以擔【挈】撟【古音叫】內欣欣而自美兮聊媮娯以淫樂【古音撈恣睢放肆貌擔撟軒舉貌】涉靑雲以泛濫遊兮忽臨睨夫舊鄕僕夫懷余心悲兮邊馬顧而不行【古音杭舊鄕楚都邊旁也謂兩驂也騑驂局顧而不忍去】思舊故以想象兮長太息而掩涕【古音底】泛【泛】容與而遐舉兮聊抑志而自弭【音米涕泣者情自抑者理此下復言遊四方天地以終逺遊之意】指炎帝而直馳兮吾將往乎南疑【古音牛】覽方外之荒忽兮沛【网】瀁【養】而自浮【月令孟夏其帝炎帝其神祝融南疑山也瀁水盛貌】祝融戒而蹕禦兮騰告鸞鳥迎虙妃張咸池奏承云兮二女禦九韶歌【古音箕】使湘靈鼓瑟兮令海若舞馮夷螭【癡】虫象並出進兮形蟉【流】虯而逶蛇【古音怡蹕止行人禦禦也咸池堯樂承云黃帝樂二女堯女禦侍也韶舜樂九奏乃成湘靈湘水之神海若海神馮夷水仙莊子言馮夷得之以遊大川象國語所謂龍罔象也螭虫象皆水中神物也此重言南方之遊】雌蜺【五結】便娟以增撓兮鸞鳥軒翥而翔飛音樂博衍無終極兮焉乃逝以徘徊【焉語辭】舒並節以馳騖兮逴【綽】絕垠乎寒門【古音民】軼【逸】迅風於淸源兮從顓頊乎增冰【並節猶禦轡也寒門北極之門月令孟冬其帝顓頊其神防此重言北方之遊】歷防以邪徑兮乘間維以反顧召黔羸【縲】而見之兮爲余先乎平路【孝經緯曰天有六間黔羸水神】經營四荒兮周流六漠上至列缺兮降望大壑【六漠六合也列缺天隙大壑在東海名曰歸墟】下崢嶸【宏】而無地兮上寥廓而無天【古音汀】視儵忽而無見兮聽惝【廠】怳而無聞【古音因】超無爲以至淸兮與太初而爲鄰【崢嶸深逺貌寥廓廣逺也列子曰太初气之始遊至是極矣】

題逺遊

愚按離騷駟玉虯以乘鷖兮溘涘風余上徵又曰飲余馬於咸池兮總余轡於扶桑又曰路不周以左轉兮指西海以爲期固皆逺遊之意原猶以爲未盡也乃作此篇汪洋超脫以布冩其無聊不得已之懷彼其捨故都離儕人餐六气專精神逍遙於丹丘役使夫百靈內欣欣而媮樂直至出宇宙而與太初者鄰可謂遊之至矣乃其所神遊者至逺而其所顧懷者至近區區楚國非淸都帝鄕也泛泛汨羅非南疑寒門也憔悴澤畔非軒鸞鳥而駕八龍也負石自沈非召黔羸而貫列缺也何行背其言而事反其見耶蓋其懷舊眷故之念迫切於眞誠反側於夢寐故寧死而不忍自疏其天性爾也猶之箕子囚比干死豈必效防子之行遁耶嗟夫士各有志所謂漠虛靜以恬愉澹無爲而自得者竟付之空談而已賈誼之弔曰歷九州而相其君兮何必懷此都也揚雄之反曰聖哲之不遭兮固時命之所有噫原之見此早矣其如天性何哉

卜居【原憫當世違正習邪故陽爲不知而假卜以風切之非眞有疑而問也】

屈平旣放三年不得復見竭智盡忠蔽障於防心煩慮亂不知所從乃往見太卜鄭詹尹曰余有所疑願因先生決之詹尹乃端策拂【策蓍也筮用策卜用】曰君將何以教之屈原曰吾寧悃悃款款朴以忠乎將送往勞【去聲】來斯無窮乎【悃款誠實傾盡之貌送往勞來隨俗髙下也】寧誅鉏艸茅以力耕乎將遊大人以成名乎寧正言不諱以危身乎將從容富貴以媮【偸】生乎寧超然髙舉以保眞乎將哫【足】訾【貲】栗斯喔【握】咿【伊】嚅【儒】唲【兒】以事婦人乎【哫訾以言求媚也栗怯畏也斯語助辭喔咿嚅唲彊言笑貌婦人君之所寵若鄭袖之類】寧亷潔正直以自淸乎將突梯滑稽如脂如韋以絜楹乎【突梯委順貌滑稽詼諧世如脂如韋潤澤而柔弱絜如大學絜矩之絜楹爲戶楹易以旋轉故用爲諭】寧昂昂若千里之駒乎將泛泛若水中之鳬與波上下偸以全吾軀乎寧與騏驥亢軛乎將隨駑馬之迹乎寧與黃鵠比翼乎將與雞鶩爭食乎【亢舉也軛轅也黃鵠一舉千里】此孰吉孰凶何去何從【此結上八條正問卜之詞】世混濁而不淸蟬翼爲重千鈞爲輕黃鐘毀棄瓦缶雷鳴防人髙張賢士無名吁嗟黙黙兮誰知吾之亷貞詹尹乃釋策而謝曰夫尺有所短寸有所長物有所不足智有所不明數有所不逮神有所不通【古音湯】用君之心行君之意龜策誠不能知事【妙在用君之心二句如人飲水冷暖自知者也】題卜居

舊說謂原憫世之違正習邪故假卜以警俗非眞有疑而問也愚按離騷索瓊茅以筳篿兮命靈氛爲余占之又曰巫鹹將夕降兮懷椒糈而要之皆卜居之意原猶以爲未盡也故設八條目以行之必不能兼事之必致相反者決去就定從違且以見已之廉貞不以見棄而悔攺也嗟夫物各有性人各有天松柏桃李不可轉移君子小人豈能反覆龍逢比干固不以利祿刑殺而易其操飛廉惡來亦豈以齒利劍沈九族而滅其趾故數有所不逮君子安之於數也神有所不通君子不要之神也卜居之防逺矣語曰道不同不相爲謀又曰匹夫不可奪志也然哉然哉漁父【此設爲問答之辭】

屈原旣放遊於江潭行吟澤畔顏色憔悴形容枯槁漁父見而問之曰子非三閭大夫與何故至於斯屈原曰舉世皆濁我獨淸眾人皆醉我獨醒是以見放漁父曰聖人不凝滯於物而能與世推移世人皆濁何不淈【胡骨】其泥而揚其波眾人皆醉何不餔其糟而歠其醨【淈泥餔糟同其塵也揚波歠醨藏其淸也此處濁世之道】何故深思髙舉【史記作懷瑾握瑜】自令放爲屈原曰吾聞之新沐者必彈冠新浴者必振衣安能以身之察察受物之汶汶者乎寧赴湘流塟於江魚之腹中安能以皓皓之白防世俗之塵埃乎【言不能淈泥餔糟同流合污】漁父莞爾而笑鼓枻而去乃歌曰滄浪之水淸兮可以濯我纓滄浪之水濁【古音獨】兮可以濯我足遂去不復與言【歌意諭隨其淸濁而善用之也】

題漁父

此原設爲問答之辭以見已之不能和光同塵也夫淈泥揚波餔糟歠醨之說可言而不可行何者鳳凰鴟鴞不同聲而鳴故以下惠之和而三黜於魯以孔子之溫恭而所到不容以此知涉亂世之難也若稍爲隱忍以希冀苟安則其究必流於小人之歸而蕙蘭申椒變而不芳矣奚可哉奚可哉語曰邦無道危行言遜此亦江海之士所宜然非所論於析圭擔爵之君子也噫賢者之遇亂國闇君廓然肥遁而髙舉逺矣哉逺矣哉

屈宋古音義卷二﹤經部﹐小學類﹐韻書之屬﹐屈宋古音義﹥

欽定四庫全書

屈宋古音義卷三

明陳第撰

宋玉【玉屈原弟子楚大夫】

九辯【舊注玉惜其師忠信見放故作此辭以辯之皆代原之意】

悲哉秋之爲气也蕭瑟兮艸木搖落而變衰憭【了】栗兮若在逺行登山臨水兮送將歸【一歲之運至秋則陽气向衰陰气用事有叔世之象故遭放逐者尢有感於秋也蕭瑟秋風貌憭栗猶淒愴逺行在客也又登髙望逺臨流嘆逝以送將歸之人因別緒而動鄕心是以悲耳秋气似之】泬【血】寥【遼】兮天髙而气淸寂漻【聊】兮收潦而水淸憯淒增欷兮薄寒之中【去聲】人【泬寥蕭條慘澹貌寂漻虛也潦夏發則水濁至秋而收則水淸薄迫也中傷也】愴怳【況】懭【壙】悢【朗】兮去故而就新坎廩兮貧士失職而志不平廓落兮羇旅而無友生惆悵兮而私自憐【愴怳懭悢失意貌去故就新言時攺也坎廩不平也廓落空寂也皆秋气感人之狀】燕翩翩其辭歸兮蟬寂寞而無聲鴈噰噰而南遊兮鵾雞啁【朝】哳【札】而悲鳴【鴈陰起則南故雲南遊鵾雞似鶴黃白色啁哳聲繁細貌】獨申旦而不寐兮哀蟋蟀之宵徵時亹亹而過中兮蹇淹畱而無成【申重也亹亹進而不已之意過中向衰也蹇語詞】

其二

悲憂窮戚兮獨處廓有美一人兮心不繹【古音約】去鄕離家兮徠逺客【古音恪】超逍遙兮今焉薄【廓空也謂窮戚處於空澤也一人謂屈原繹懌同薄止也】專思君兮不可化【古音訛】君不知兮可柰何【二句韻君指楚王】蓄怨兮積思【去聲】心煩憺【旦】兮忘食事願一見兮道余意君之心兮與余異【君臣異心意豈能達】車旣駕兮朅而歸不得見兮心傷悲【二句韻楊愼曰舊注朅去也又按呂氏春秋膠鬲見武王於鮪水曰西伯朅去無欺我也武王曰不子欺將伐殷也膠鬲曰朅至武王曰將以甲子日至注朅何也然則朅之爲言盍也若以解楚辭則謂車旣駕矣盍而歸乎以不得見而心傷悲也意尢婉至】倚結軨兮長太息涕潺【殘】湲【爰】兮下霑軾忼慨絕兮不得中瞀【戊】亂兮迷惑私自憐兮何極心怦怦【烹】兮諒直【軨車軾下縱橫木軾車所慿者瞀昏也怦怦心急貎】

其三

皇天平分四時兮竊獨悲此凜秋白露旣下百艸兮奄離披此梧楸去白日之昭昭兮襲長夜之悠悠離芳藹之方壯兮余萎【委】約而悲愁【凜凜然而寒也奄忽也離披分散貌芳藹盛也約窮也】秋旣先戒以白露兮冬又申之以嚴霜收恢臺之孟夏兮然欿傺而沈藏葉菸【於】邑而無色兮枝煩挐【袽】而交橫【古音黃】顏淫溢而將罷【疲】兮柯彷佛而萎黃萷【朔】櫹槮【森】之可哀兮形銷鑠而瘀【豫】傷惟其紛糅而將落兮恨其失時而無當【恢臺盛大貌欿傺陷止也言收斂長養之气使陷止沈藏也菸邑殘瘁也煩挐紛亂也淫溢積漸也罷敝也萷木梢也櫹槮蕭疎也瘀病也紛糅眾雜貌諭不值賢君而年將老】擥騑轡而下節兮聊逍遙以相佯歲忽怱而遒【囚】盡兮恐余壽之弗將悼餘生之不時兮逢此世之俇【匡】攘澹容與而獨倚兮蟋蟀鳴此西堂心怵惕而震蕩【蕩】兮何所憂之多方仰明月而太息兮步列星而極明【古音芒擥轡下節不急馳也俇攘狂遽貌極至也仰視星宿不能臥寐以至天明】

其四

竊悲夫蕙華之曾敷兮紛旖【倚】旎【你】乎都房何曾華之無實兮從風雨而飛颺【曾重也敷布也都大也房花房也旖旎盛貎華而不實乃因風雨而飛颺】以爲君獨服此蕙兮羌無以異於眾芳閔奇思【上聲】之不通兮將去君而髙翔心閔憐之慘淒兮願一見而有明【古音芒】重無怨而生離兮中結軫而增傷【初謂君專意見任而嘆其終以眾芳目之閔傷也奇思謂忠策髙翔逺去也無過放逐是以傷耳】豈不郁陶而思君兮君之門以九重猛犬狺狺【銀】而迎吠兮關梁閉而不通【天子九門謂關門逺郊門近郊門城門臯門庫門雉門應門路門也猛犬指防邪也狺狺犬爭吠聲閉諭塞賢路】皇天淫溢而秋霖兮后土何時兮得漧【幹】塊獨守此無澤兮仰浮雲而永嘆【平聲諭君澤普施而我獨不霑故仰望而長嘆】

其五

何時俗之工巧兮背繩墨而攺錯卻騏驥而不乘兮策駑駘【臺】而取路【諭易置禮法棄賢而取不肖也】當世豈無騏驥兮誠莫之能善禦見執轡者非其人兮故局【局】跳而逺去鳬鴈皆唼【翣】夫粱藻兮鳯愈飄翔而髙舉【古音倨諭見君不好善故賢人皆逺云不肖者食祿則賢人髙舉而不畱】圜鑿而方枘【芮】兮吾固知其鉏鋙而難入眾鳥皆有所登棲兮鳯獨遑遑而無所集【諭羣邪得位而賢才逺竄也】願銜枚而無言兮嘗被君之渥洽太公九十乃顯榮兮誠未遇其匹合【放逐可以隱忍感舊不能無言因嘆不如太公之遇合也】謂騏驥兮安歸謂鳯凰兮安棲變古易俗兮世衰今之相【去聲】者兮舉肥【變古道易舊俗世之所以衰也相謂相馬者古語云相馬失之瘦相士失之貧卽舉肥之意也】騏驥伏匿而不見兮鳯凰髙飛而不下【古音虎】鳥獸猶知懷徳兮何云賢士之不處【言鳥獸且知所擇何賢士獨無所擇而肯安處乎】驥不驟進而求服【古音逼】兮鳯亦不貪餧【於僞】而妄食君棄逺而不察兮𨿽願忠其焉得欲寂寞而絕端兮竊不敢忘初之厚徳獨悲愁其傷人兮慿鬱鬱其何極【服駕也餧食也言士不求君君當求士也絕端謂滅其端緒不使人知卽上文銜救無言之意初徳卽嘗被渥治之意】

其六

霜露慘淒而交下兮心尙幸其弗濟霰雪雰糅其增加兮乃知遭命之將至願徼幸而有待兮泊莽莽與壄【野】艸同死【古音誓霜露下而霰雪至諭亂之滋甚也冀脫免而卒遭䢐落也】願自往而徑進兮路壅絕而不通欲循道而平驅兮又未知其所從然中路而迷惑兮自壓按而學誦【古音嵩】性愚陋以褊淺兮信未達乎從容【諭阻於邪佞不識趣捨之所宜也壓按裁抑之意學誦歌謠之謂又自傷褊急不能從容】竊美申包胥之气晟【盛】兮恐時世之不固何時俗之工巧兮滅規矩而攺鑿【古音助楚伍子胥得罪於楚將適吳見申包胥而謂之曰我必亡郢申包胥答曰子能亡之我能存之及子胥爲吳王闔閭臣興兵伐楚破郢昭王出奔於是申包胥乃之秦請救哭於秦庭七日七夜不絕聲勺飲不入口秦伯哀之爲發兵救楚昭王復國此言申包胥气晟必踐其言者所以愧後人之不固言也何今人之滅規矩乎滅規矩正食言之謂也】獨耿介而不隨兮願慕先聖之遺教處濁世而顯榮兮非余心之所樂【耀】與其無異而有名兮寧窮處而守髙【古音告言始終耿介庶無愧申包胥乎】食不媮【偸】而爲飽兮衣不苟而爲溫竊慕詩人之遺風兮願托志乎素飱蹇充倔而無端兮泊莽莽而無垠【銀】無衣裘以禦冬兮恐溘死而不得見乎陽春【古音親𨿽速死不及春終不變節蹇語詞充倔無端卽禮不充詘富貴之意】

其七

靚【靜】杪秋之遙夜兮心繚悷而有哀【古音噫】春秋逴逴【綽】而日髙兮然惆悵而自悲四時遞來而卒歲兮陰陽不可與儷偕【古音幾】白日晼【宛】晚其將入兮明月銷鑠而減毀【古音喜逴逴往也年齒將老悵然悲秋儷偶也不可偶而與之偕言其迅速之甚】歲忽忽而遒【囚】盡兮老冉冉而愈防心搖悅而日幸兮然怊【超】悵而無冀中憯惻之淒愴兮長太息而增欷【上聲防放也心𨿽冀幸終難自必故淒愴增欷而已】年洋洋以日往兮老嵺【遼】廓而無處事亹亹而覬【冀】進兮蹇淹畱而躊躇【古音煮】

其八

何泛濫之浮雲兮猋【標】壅蔽此明月忠昭昭而願見兮然防【陰】曀【翳】而莫達【古他悅切言正直之人爲邪佞隱蔽】願皓日之顯行兮云防防而蔽之竊不料而願忠兮或黕【膽】防【玷】而污之【日以諭君云諭羣小故竭死不顧生之臣反被以惡名也】堯舜之抗行兮了防防而薄天【古音汀】何險巇之嫉妬兮被以不慈之僞名【言堯舜之徳已配天矣而小人猶有不與子之謗】彼日月之照明兮尙黯【闇】黮【淡】而有瑕【古音蒿】何況一國之事兮亦多端而膠加【古音歌謂賢愚反戾】被【披】荷裯【儔】之晏晏兮然潢洋而不可帶旣驕美而伐武兮負左右之耿介【以荷葉爲被𨿽香好然浩浩蕩蕩而不可帶何者虛而無實也況君自驕其美自伐其武曾荷被之不若而左右耿介之臣寧不爲所負乎】憎慍惀【論】之修美兮好夫人之慷慨眾踥【妾】蹀【牒】而日進兮美超逺而逾邁【解見哀郢】農夫輟耕而容與兮恐田野之蕪穢【古音意】事緜緜而多私兮竊悼後之危敗【古音備】世雷同而炫曜兮何毀譽之昧昧【古音寐羣黨相譽善惡不分也】今修飾而窺鏡兮後尙可以竄藏願寄言夫流星兮羌儵忽而難當卒壅蔽此浮雲兮下暗漠而無光【言君及今而修飾鑑戒猶可以自全但歲月急遽譬若流星恐卒爲小人所蔽忠臣不得自明矣意謂時難再得迷難遽復此寄言於君之意也】

其九

堯舜皆有所舉任兮故安枕而自適諒無怨於天下兮心焉取此怵惕乘【乘】騏驥之瀏瀏【澑】兮馭安用夫彊防【古音入】諒城郭之不足恃兮𨿽重介之何益【瀏瀏如水之流也言所任得人無怨於下則不假威刑自成美化不然城郭甲兵不足恃矣】邅翼翼而無終兮忳【屯】惽惽【昏】而愁約【古音要】生天地之若過兮功不成而無效【約窮也若過如過隙也】願沈滯而無見兮尙欲布名乎天下【古音虎】然潢洋而不遇兮直怐【搆】愗【茂】而自苦【怐愗愚昧貌】莽洋洋而無極兮忽翺翔之焉薄國有驥而不知乘兮焉皇皇而更索【音朔不識賢者空求何益】寧戚謳於車下兮桓公聞而知之無伯樂之善相兮今誰使乎譽之罔流涕以聊慮兮惟著意而得之紛忳忳【屯】之願忠兮妬被【披】離而鄣之【謂不必流涕深思惟畱意求賢則得賢所恨妬人鄣蔽願忠者不得進矣】願賜不肖之軀而別離兮放遊志乎雲中乘精气之摶摶【團】兮騖諸神之湛湛【古音雍】驂白霓之習習兮歷羣靈之丰丰【乞身而退放志升云精气日月之光燿也摶摶專貌湛湛淸貌習習飛貌丰丰多貌】左朱雀之茇茇【斾】兮右蒼龍之躣躣【瞿】屬雷師之闐闐【田】兮通飛亷之衙衙【音禦茇茇飛揚貌躣躣說文先行貌衙衙疏逺貌飛廉風伯也】前輕輬【涼】之鏘鏘兮後輜乘之從從載云旗之委蛇兮扈屯騎之容容【以上皆言空中遊戲諸神擁衛之狀】計專專之不可化兮願遂推而爲臧賴皇天之厚徳兮還及君之無恙【古平聲推如推納溝中之推言神遊曠逺𨿽云樂矣然計已思君之心專專而不可化所謂我心匪石不可轉也安得遂推君而爲善倘賴天之靈冀及君之無恙而一寤是我之所願恙說文憂也一曰虫入腹食人心古者艸居多被此毒故相問無恙乎】

題九辯

愚讀九辯其志悲其托興逺其言紆徐而婉曲稍露其本質卽輒爲蓋藏以此傷其抑鬱憤怨之深亦以此知楚王之終不悟而黨人接迹於世故恐有不宻階禍而波及於罪也不亦悲乎夫原介而不屈忠而見逐其設心本以死自誓故其出詞直致而無復諱忌如雲傷靈修之數化怨靈修之浩蕩哀朕時之不當余焉能忍與此終古何離心之可同又何懷乎故都此所以赴汩羅而從彭咸也玉卽殉其師以死亦何益成敗之數乎𨿽然北郭騷以頭白托晏子亦感其分粟養母已耳師弟子之恩故不止此太史公曰楚有宋玉唐勒景差之徒皆好辭而以賦見稱然皆祖屈原之從容辭令終莫敢直諫愚謂宋玉諸賦大抵婉雅之意多勁奮之气少律以北郭騷難矣哉難矣哉

又題

九辯從古相傳皆謂宋玉所作王逸章句具在可攷也宋洪興祖得離騷釋文古本一卷其篇次與今本不同首離騷次九辯而後九歌天問九章逺遊卜居漁父招隱士招魂九懷七諫九嘆哀時命惜誓大招九思故王逸於九章哀郢注云皆解於九辯中儒者因是謂九辯亦屈原所作不知古本所次不依作者之先後故置招隱士於招魂之前又置王褒九懷於東方朔七諫之前而置大招於最後陳說之以爲篇第混淆乃考其人之先後定爲今本厥有由矣儒者又謂啟九辯與九歌乃原所自序啟開也非指禹子下文夏康五子直以古事爲今事不敢質言如上就重華而陳詞亦非眞有重華之可就也此最爲確論然天問有云啟棘賓商九辯九歌王逸注謂棘陳也賓列也九辯九歌啟所作樂也言啟能備修明禹業陳列宮商之音備其禮樂也似又指啟矣愚讀九辯久竊怪其過於含蓄意謂其懼不宻之禍也近弱侯謂余曰九辯非宋玉作也反覆九首之中並無哀師之一言可見矣夫自悲與悲人語自迥別不可誣也愚於是熟復之內云有美一人兮心不繹頗似指其師然離騷九章中原所自負者不少以是而信弱侯之見卓絕於今古也

招魂【張鳯翼曰古者人死則以其服升屋而招之此必原始死而玉作以招之也舊注皆云施

之生時欲以諷楚王殊未妥】

朕幼淸以廉潔兮身服義而未沬【古音寐】主此盛徳兮牽於俗而蕪穢【古音意此宋玉代爲屈原之詞言其幼性淸而廉潔至今行義而未已常以盛徳爲主恐牽於世俗則不能無蕪穢矣其自治之嚴如此】上無所考此盛徳兮長離殃而愁苦帝告巫陽曰有人在下【古音處】我欲輔之魂魄離散汝筮予【古上聲】之【考校也上無以考其盛徳故放逐而自沈帝天帝也女曰巫陽其名也玉假天帝及巫陽以爲辭端人謂屈原筮予筮問其魂魄所在而招之使反其身也】巫陽對曰掌夢上帝其命難從若必筮予之恐後之謝不能復用巫陽焉【此一節巫陽對語似有脫誤然其大意謂此掌夢之事帝今命我有不可從何者筮之遲也如必筮其所在而後招以與之則恐後期而其魂䢐謝且將不得用巫陽之技矣】乃下招曰魂兮歸來去君之恆幹何爲乎四方些捨君之樂處而離彼不祥些【些蘇賀反語詞也幹體也此下乃歷詆上下四方之不善而盛稱楚國之樂也】魂兮歸來東方不可以托些長人千仞惟魂是索【音朔】些十日代出流金鑠石【古音削】些彼皆習之魂往必釋【古音鑠】些歸來歸來不可以托些【托寄也八尺曰仞索求也言東方有長人之國人長千仞惟求人魂而食之鑠銷也東方有扶桑之木十日並在其上以次更行其熱酷烈金石皆爲銷釋彼處居人能習其熱如魂往則必銷化也】魂兮歸來南方不可以止些雕題黑齒得人肉以祀以其骨爲醢【古音以】些蝮蛇蓁蓁封狐千里些雄虺九首往來儵忽吞人以益其心些歸來歸來不可以久淫些【雕畫也題額也雕刻其額以丹靑涅之齒則盡黑得人之肉則用以祭神復以其骨爲醬而食之蝮大蛇也蓁蓁積聚之貌山海經蝮蛇色如綬文大者百餘觔封狐大狐也健走千里求食虺亦蛇也九首一身九頭也儵忽疾急貌淫淹也】魂兮歸來西方之害流沙千里些旋入雷淵爢【迷】散而不可止些幸而得脫其外曠宇【古音武】些赤蟻若象蠭若壺【古音瓠】些五穀不生藂【業】菅【姦】是食些其土爛人求水無所得【古音的】些彷徉無所倚廣大無所極些歸來歸來恐自遺賊些【爢碎也曠宇無人之土也壺幹瓠也菅茅屬其地不生五穀但食此菅艸也西方之土溫暑而幹燋爛人肉渴欲求水不可得今環靈夏之間有旱海大七里無水泉卽其證也倚依也其土廣大遙逺無極𨿽欲彷徉求所依止亦不可得也自遺賊猶云自貽伊慼也】魂兮歸來北方不可以止些層冰峨峨飛雪千里些歸來歸來不可以久【古音幾】些【北方寒冰重累峨峨如山其風疾急雪飛千里】魂兮歸來君無上天【古音汀】些虎豹九關啄害下人些一夫九首拔木九千【古音親】些豺狼從【宗】目往來侁侁【莘】些懸人以嬉投之深淵【古音因】些致命於帝然後得瞑些歸來歸來往恐危身些【虎豹九關言天門九重虎豹守之下人有欲上者則齧殺之也又有人一身九頭有力從朝至暮可拔大木九千株從堅也侁侁眾貌豺狼得人先懸其頭用之嬉戲已乃投之深淵而棄之也瞑止也言投人已訖致其所受之命於天帝乃止】魂兮歸來君無下此幽都些土伯九約其角觺觺【宜】些惇脄【梅】血拇【母】逐人駓駓【丕】些參【三】目虎首其身若牛【古音疑】些此皆甘人歸來歸來恐自遺災【古音賫】些【幽都地下后土所治也地下幽防故稱幽都土伯后土之侯伯也約屈也觺觺角利貌其身九屈有角觸害人也惇厚也脄背也拇手大指也駓駓走貌參三也甘美也言此物食人以爲甘美也】魂兮歸來入修門【古音眠】些工祝招君背【倍】行先些秦篝【構】齊縷鄭綿絡【古音路】些招具該備永嘯呼【古音付】些魂兮歸來反故居【古音倨】些【修門郢城門入言歸楚也工巧也男巫曰祝背倍也背行以面鄕外而導之也篝薰籠也縷綫也絡縛也秦齊鄭三國工善爲此也招具卽謂此上三物禮所謂上服該亦備也】天地四方多賊姦【古音堅】些像設君室靜閒安【古音煙】些【多賊姦卽上文所言虎豹神怪之類像死者之形貌】髙堂邃宇檻層軒些層臺累榭臨髙山【古音仙】些网戶朱綴刻方連些冬有穾【要】廈夏室寒【古音】些川谷徑復流潺湲些風光轉蕙泛【泛】崇蘭【古音蓮】些經堂入奧朱塵筵些【邃深也檻楯也從曰楹橫曰楯軒欄板也層累皆重也無木謂之臺有木謂之榭臨髙山言其髙出於山上而下臨其山也网戶如羅网之狀朱綴者以朱丹飾其交綴之處穾深也廈大屋謂溫室也盛夏暑熱則有洞達陰堂其內寒也流源爲川注豁爲谷徑過也復反也泛搖動貌崇髙也西南隅謂之奧鋪陳曰筵言風自蘭蕙之間經由堂中以入於奧與承塵筵席之間也】砥室翠翹掛曲瓊【古音彊】些翡翠朱被爛齊光些蒻阿拂壁羅幬【儔】張些纂組【祖】綺【啟】縞【杲】結琦【奇】璜些【砥礪石也谷梁雲天子之桷斵之礱之加宻石焉言以細石磨之也翹鳥尾長毛也掛縣也曲瓊玉鉤也翡赤羽雀翠靑羽雀蒻蒻席也阿曲隅也以蒻飾之拂壁淨壁也幬帳也纂組綬類綺文繒也縞細繒也言幬帳之類用綺縞又以纂組結束玉璜爲飾也】室中之觀多珍怪【古音記】些蘭膏明燭華容備些二八侍宿射【亦】遞代【古音地】些【金玉爲珍詭異爲怪蘭膏以蘭香煉膏也華容謂美人也二八二列也大夫有二列之樂故晉悼公賜魏絳女樂二八歌鐘二肆也射厭也遞更也意有厭倦則使更相代也】九侯淑女多迅眾【古音宗】些盛鬋【翦】不同制實滿宮些【九侯淑女設言商九侯之女入之紂而不喜淫者也迅過也淑女多過於眾人鬋鬢也制法也盛飾理鬢其制不同皆來充後宮也】容態好【如字】比順彌代【古音地】些弱顏固植蹇其有意些【順柔順相代也固植有守也弱而有守所以有意也】姱容修態絚【亙】洞房些娥眉曼【萬】睩【祿】目騰光些【絚竟也曼長而輕貌】靡顏膩理遺視矊【綿】些離榭修幕侍君之閒【古音】些【靡致也膩滑也遺視竊視也矊邈也】翡幃翠帳飾髙堂些紅壁沙版玉之梁些【沙丹沙玉黑玉也】仰觀刻桷畫龍蛇【古音陀】些坐堂伏檻臨曲池【古音拕】些芙蓉始發雜芰荷些紫莖屏風文緣波些文異豹飾侍陂陁些軒輬【涼】旣低步騎羅些【屏風水葵也生水中莖紫色文緣波言葵之文采緣波上也其侍從之人皆以豹文爲飾從君遊陂池之中軒輬皆輕車低屯徒行爲步乘馬爲騎羅列也】蘭薄戶樹瓊木籬些魂兮歸來何逺爲【古音怡】些【艸木叢生曰薄瓊木木之美者言蘭薄當戶又以嘉木爲籬落也何逺爲言何以逺去爲哉】室家遂宗食多方些稻粢【咨】穱【捉】麥挐【袽】黃粱些大苦醎【咸】酸辛甘行【古音杭】些肥牛之腱【健】臑【儒】若芳些和酸若苦陳吳羮【古音郎】些胹【而】鼈炮【袍】羔有柘【蔗】漿些鵠酸臇【䢐兗】鳬煎鴻鶬些露雞臛【霍】蠵【攜】厲而不爽【古平聲】些【室家宗族也宗尊也言君旣歸來則室家之眾皆來尊之爲之設食其方法多端也稻秔糯二米也粢稷也穱擇也穱麥稻處種麥而擇取其先熟者也挐糅也黃粱出蜀漢兩浙間亦種之香美逾於諸粱號爲竹根黃言此數種之米相雜爲飯大苦豉也辛謂椒姜甘謂飴蜜腱筋頭也臑熟爛也若謂杜若用以煮肉去腥而香也若苦之若則訓作及吳羮吳人工作羮也胹煮也羔羊子也炮合毛裹物而燒之也柘藷蔗也言取藷蔗之汁爲漿飲也酸以酢漿烹之爲羮也臇臛少汁也鳬野鴨也鶬鶬鶴也露雞露棲之雞也有菜曰羮無菜曰臛蠵大之屬也厲烈也爽敗也其味淸烈不敗老子曰五味令人口爽】粔【巨】籹【女】餌有餦餭些瑤漿�【】勺實羽觴些挫糟凍飲酎【紂】淸涼些華酌旣陳有瓊漿些歸反故室敬而無妨些【粔籹環餅也吳謂之寒具以蜜和米麫煎熬作之餌搗黍爲之方言謂之餻者也餦餭餳也以糵熬米爲之亦謂之飴此則其幹者也瑤漿漿色如玉者�見禮經通作冪以疏布蓋尊也勺挹酒器也實滿也羽觴飲酒之器形似有羽翼言舉冪用勺酌酒而實爵也挫捉也凍冰也酎醇酒也言盛夏則爲覆蹙幹釀捉去其糟但取淸醇置之冰上然後飲之酒涼適口也酌酒斗也言君魂歸反所居故室子孫承事恭敬亦何不可】肴羞未通女樂羅些敶鐘按鼓造新歌些渉江采菱發揚荷【當作阿】些美人旣醉朱顏酡些娭光眇視目曾波些【魚肉爲肴致滋味爲羞未通謂食品未進而樂已先陳按猶擊也涉江采菱揚阿皆楚歌名娭戲也眇眺也曽重也】被文服纎麗而不奇【音觭】些長髮曼鬋艷陸離些【文綺繡纎精細也奇如李廣數奇之奇不奇謂有偶也陸離艶貌】二八齊容起鄭舞些袵若交竿撫案下【古音虎】些竽瑟狂防搷【田】鳴鼓些宮庭震驚發激楚些吳歈【兪】蔡謳奏大呂些【鄭舞鄭國之舞袵衣襟也言舞人回轉衣襟相交如竹竿然乃以手撫案而徐行也竽瑟吹竽彈瑟也狂猶猛也搷急擊也激楚歇舞之名卽漢祖所謂楚歌楚舞也吳蔡國名歈謳皆歌也大呂律名】士女雜坐亂而不分些放敶組纓班其相紛些【組綬也纓冠系也】鄭衛妖玩來雜陳【古音田】些激楚之結獨秀先些【激楚之結言歌雜曲者以激楚結之獨秀異而出眾也舊注以結爲頭髻者非】箟【昆】【庇】象棋有六簙【博】些分曹並進遒相迫【古音薄】些成梟而牟呼五白【古音博】些【箟竹名字從竹博箸也博雅云投六箸行六棋故爲六博也言宴樂旣畢乃設六博以箟簬作箸象牙爲棋也曹偶也遒亦迫也投箸行棋轉相遒迫也倍勝爲牟五白博齒也言已棋已梟當成牟勝故呼五白以助投也】晉制犀比費白日些鏗鐘搖簴【巨】揳【甲】梓瑟【古音失】些【晉制犀比謂晉國工作博棋箸比集犀角以爲雕飾費耗也費白日言博者爭勝不已耗損光陰也鏗撞也搖動也簴懸鐘格揳撫也梓瑟梓木爲瑟也】娯酒不廢沈日夜【古音掖】些蘭膏明燭華鐙錯些【不廢猶言不已也沈沈湎也錯置也】結撰至思【去聲】蘭芳假【古音故】些人有所極同心賦些酎飲盡歡樂先故些魂兮歸來反故居【古音倨】些【撰述也假大也謂結思爲詞以相樂如蘭芳之大也極竭思也人各極竭思爲同心之賦樂先故謂歡樂先於故舊以見魂之當歸也】亂曰獻歲發春兮汨【聿】吾南徵菉蘋齊葉兮白芷生【二句韻獻歲言歲始來進也】路貫廬江兮左長薄倚沼畦瀛兮遙望博【二句韻貫穿過也廬江長薄皆地名東行出其右也倚依也沼池也畦猶區也瀛池中也依已成之沼而復爲瀛也】靑驪結駟兮齊千乘【平聲】懸火延起兮顏烝【二句韻此以下盛言畋獵之樂純黒爲驪結連也四馬爲駟懸火懸燈也天也顏色也言獵則懸燈林中其火延及燒於野澤上烝天使天赤色也】步及驟處兮誘騁先抑騖若通兮引車右還【音旋】與王趨夢兮課後先【步及驟處步行而及驟馬之處其走疾也誘蓋爲先導而馳騁以先誘獵眾若儀禮射儀之有誘射也若順也止馳騖使順而通行引車右轉以射獸之左也夢澤名楚有云夢云在江北夢在江南】君王親發兮憚靑兕朱明承夜兮時不可淹臯蘭被徑兮斯路漸【古音潛兕似牛一角靑色重千斤言王親發矢以射而兕恐懼也朱明日也承續也淹久也日夜相承猶恐時不得淹也臯澤也被覆也徑路也漸沒也春深則艸盛水生而路沒也】湛湛江水兮上有楓【古孚金切】目極千里兮傷春心魂兮歸來哀江南【古音寧楓木似白楊葉圓而岐至霜後葉丹可愛目極千里言湖澤博平春時艸短望見千里令人愁思也魂可不歸而哀江南乎此句含不盡之意】

題招魂

招魂作於屈原旣死之後張鳯翼之言是也今觀其詞云去君之恆幹又曰像設君室夫苟未死何云去幹又何云設像也玉慜其師沈於汨羅其魂必防於天地四方矣故托巫陽招之無非欲其魂之反也其危苦傷悼之情可想矣然敍怪誕侈荒淫俱非實義直至亂曰數語乃冩其本色意以原之南徵值王之畋獵欲引之通途而王方射兕淹畱也以致道途荒穢不可以歸江水艸木極望傷心此江南之可哀者也原生而惓惓楚國死而不動心於危鄕乎故以哀江南終之夫魂之歸以哀江南則所謂入修門反故居者皆不足爲喜樂矣是此篇之作悲其師之不用痛其國之將亡而托之招魂意謂外有怪誕內有荒淫怪誕暗指張儀輩之變詐吞噬荒淫則楚之所以亂也舊注皆未之及愚故揭而章之以見玉之用心婉而實深緩而實切先自處於無罪之地而後防談以冀人之曉也悲夫悲夫

髙唐賦

昔者楚襄王與宋玉遊於云夢之臺望髙唐之觀其上獨有雲气崒兮直上忽兮攺容須臾之間變化無窮王問玉曰此何气也玉對曰所謂朝云者也王曰何謂朝云玉曰昔者先王嘗遊髙唐怠而晝寢夢見一婦人曰妾巫山之女也【襄陽耆舊傳曰赤帝女姚姬未行而卒葬於巫山之陽故曰巫山之女先王楚懷王也】爲髙唐之客聞君遊髙唐願薦枕席王因幸之去而辭曰妾在巫山之陽髙丘之岨旦爲朝雲暮爲行雨朝朝暮暮陽臺之下【古音虎】旦朝視之如言故爲立廟號曰朝云王曰朝云始出狀若何也玉對曰其始出也防【隊】兮若松榯【音時防茂貌榯直豎貌】其少進也晰兮若姣姬揚袂鄣日而望所思忽兮攺容偈兮若駕駟馬建羽旗【晰白也姣美也偈舉也言云之色變化如此】湫兮如風淒兮如雨風止雨霽雲無處所王曰寡人方今可以遊乎玉曰可王曰其何如矣玉曰髙矣顯矣臨望逺矣廣矣普矣萬物祖矣上屬於天下見於淵珍怪奇偉不可稱論王曰試爲寡人賦之玉曰唯唯

惟髙唐之大體兮殊無物類之可儀【古音擬】比巫山赫其無疇兮道互折而層累【古音裏】登巉巖而下望兮臨大阺【池】之稸水【古音洗儀像也赫盛貌疇匹也互曲也層累重疊也巉巖山髙峻處阺以瀦畜水也稸與畜同】遇天雨之新霽兮觀百谷之俱集濞【譬】洶洶【去聲】其無聲兮潰淡淡而並入【濞水暴至聲洶洶湧也潰水相交過也淡淡平滿貌天雨初晴百谷之水並入蓄水之所也】滂洋洋而四施兮蓊湛湛而不止長風至而波起兮若麗山之孤畝【古音米蓊然聚貎湛湛深貌弗止謂不常靜麗著也風吹波起如孤畝之附山】勢薄岸而相擊兮隘交引而卻防【古音系】崒中怒而特髙兮若浮海而望碣石【古音試言水之勢旣薄岸而相激至迫隘之處其流交引而卻相防也兩浪相合聚激而中髙如海邊之望碣石也碣石山名】礫【歷】碨【猥】磥【壘】而相摩兮巆【轟】震天之磕磕【古音記】巨石溺溺之瀺【讒】灂【卓】兮沬【未】潼潼【同】而髙厲【礫石也碨磥眾石貌相摩言水觸石自相摩蕩也巆磕皆石相摩之聲溺溺瀺灂石在水中出沒之貌沬潼潼水髙起貌厲起也】水澹澹而盤紆兮洪波淫淫之溶防奔揚踴而相擊兮云興聲之霈霈【古音嬖澹澹水搖也紆回也淫淫去逺貌溶防猶蕩動也水相擊踴波如雲起霈霈水聲也】猛獸驚而跳駭兮妄奔走而馳邁【古音厲】虎豹豺兕失气恐喙【古音系】雕鶚鷹鷂飛揚伏竄【古音砌】股戰脇息安敢妄墊【鷂摯鳥禽獸聞水聲皆驚駭奔竄股戰猶股栗也脇息猶喘息也摯執也】於是水虫盡防【僕】乘渚之陽黿鼉鱣鮪交積縱橫【古音黃】振鱗奮翼蜲蜲【煨】蜿蜿【宛】中阪遙望【平聲水虫魚鱉之屬驚而陸處防曬翼魚鬛也蜿蜿屈曲之貌皆失勢去水相望於中阪之上】木冬榮煌煌熒熒奪人目精爛兮若列星曾不可殫形【煌煌熒熒艸木光也】榛林郁盛葩華覆蓋【古音記】雙椅【倚】垂房糾枝還防【古音系】徙靡澹淡隨波闇藹【古音意】東西施翼猗狔丰沛【古音嬖椅相屬也垂房花作房生也糾枝枝曲下垂也還防謂相交也徙靡澹淡言木枝動搖於水波之上相爲掩映東西施翼謂枝兩向施布如鳥翼然猗狔柔弱貌丰沛多也】緑葉紫裹朱莖白蒂纖條悲鳴聲似竽籟【古音利】淸濁相和五變四防【古音系】感心動耳回膓傷气孤子寡婦寒心酸鼻【避】長吏隳【灰】官賢士失志【五變五音之變四防謂四方之聲與之相防合能回轉人膓傷損人气使若孤寡之悲淒隳官失志之感慨也】愁思無已嘆息垂淚登髙逺望使人心瘁盤岸巑【攢】岏【完】振陳磑磑【古音葵】磐石險峻傾﨑崖隤巖嶇參差縱橫相追【巑岏銃山也振起也陳列也磑磑髙貌隤墜也相追勢若逐也】陬互橫牾背穴偃蹠交加累積重疊增益【陬山角也牾逆也穴深處蹠徑也言山之橫逆皆深穴而塞人徑石又交加相累重益其髙】狀似砥柱【古音祖】在巫山下【古音虎二句韻】仰視山巓肅何芊芊【二句韻】炫燿虹蜺【五結】俯視崝【崢】嶸窐【圭】寥窈防不見其底虛聞松聲傾岸洋洋立而熊經【崝嶸髙峙貌窐寥空深貌岸旣將傾水流又迅故立者恐懼如熊攀樹而身僂傴】久而不去足盡汗出【古音赤】悠悠忽忽怊悵自失【久立恐懼流汗至足】使人心動無故自恐賁育之斷不能爲勇【孟賁夏育亦失其勇】卒愕異物不知所出縰縱【徙】莘華若生於鬼若出於神狀似走獸或象飛禽譎詭奇偉不可究陳【卒然復有警愕之怪物不知所從來縰縰莘莘眾多貌】上至觀側地蓋底平箕踵漫衍芳艸羅生秋蘭芷蕙江蘺載菁【精】靑荃射【夜】幹揭車苞並【山形如簸箕之掌而寛大其上芳艸羅列而生諸皆艸名包並叢生也】薄艸靡靡聯延夭夭【古音倚二句韻薄艸叢也靡靡相依倚貌夭夭美貌】越香掩掩眾雀嗷嗷雌雄相失哀鳴相號【平聲越香謂香气超越掩掩香气貌】王雎鸝黃正防楚鳩姊歸思婦垂雞髙巢【古音稠】其鳴喈喈當年遨遊更唱疊和赴曲隨流【皆鳥名姊歸因婦人思歸而得名故云思歸髙巢其巢髙也赴曲者鳥之哀鳴有同歌曲故言赴曲隨流者隨鳥類而成曲】有方之士羨門髙谿上成郁林公樂聚谷【方法術也舊注仙人有羨門髙誓谿疑是誓字愚謂谿字不韻應作谷與谷韻上成等張銑曰皆古之名術士】進純犧禱璇室醮諸神禮太乙傳祝已具言辭已畢【純犧謂純色犧牲也禱祈神也璇室以玉飾室也醮祭也諸神百神也太乙天神祝告神辭也】王乃乘玉輿駟蒼螭垂旒旌斾合諧【古音奚】防【抽】大而雅聲流洌風過而增悲哀【古音噫】於是詞謳令人惏【凜】悷【吏】憯【慘】淒脇息增欷【駟蒼螭謂以螭龍爲駟也合諧旌斾相和之貌防引也言引大樂之使雅聲流暢也洌風寒風也】於是乃縱獵者基趾如星傳言羽獵銜枚無聲弓弩不發罘【浮】防【罕】不傾涉漭漭馳蘋蘋【罘防网也傾猶施也漭漭水廣逺貌蘋蘋艸聚生貌】飛鳥未及起走獸未及發【古音歇】彌節奄忽蹄足灑血【古音綌】舉功先得獲車已實【彌節猶駐節也奄忽少時也言鳥獸未及飛走少時而蹄足之上皆已灑血也獲車載獵所得獸車舉其先得者其車已滿矣】王將欲往見之必先齋戒差時擇日簡輿服【古音逼服法服也簡輿車修法服】建云斾蜺爲旌翠爲蓋【古音記】風起雨止千里而逝蓋發蒙往自防【古音系風雨言疾也王至廟如發其防自與神防也】思萬方憂國害開賢聖輔不逮【開導賢聖使之進用其謀猷以輔已不逮此陳諌於王也】九竅通郁精神察滯【古音帶】延年益壽千萬歲【凡人九竅患精气郁滯今得人佐理則九竅通暢精神明爽得以察去其滯故延年益壽此言不必往遊之意而諷以憂國用賢矣】

題髙唐

按髙唐賦始敍雲气之婀娜以至山水之嵚巖激薄猛獸麟虫林木詭怪以至觀側之底平芳艸飛禽神仙禱祠謳歌畋獵匪不畢陳而終之以規諫形容迫似宛肖丹靑蓋楚辭之變體漢賦之權輿也子虛上林實踵此而發揮暢大之耳矧其通篇閒雅委婉舒徐令人且悲且愕且歌且謠是亦風人之極思而其末猶有深意謂求神女與交防不若用賢人以輔政其福利爲無窮也三山顏達龍曰宋玉髙唐賦之醜者不知何所見而云然

神女賦

楚襄王與宋玉遊於云夢之浦使玉賦髙唐之事其夜玉寢夢與神女遇其狀甚麗玉異之明日以白王【張鳯翼曰乃玉夢非王夢也舊作王夢則於下若此盛矣處不通且白字應體貼未有君白臣之理今攺正】王曰其夢若何玉對曰晡夕之後精神怳忽若有所喜【古去聲】紛紛擾擾未知何意目色髣髴乍若有記見一婦人狀甚奇異寐而夢之寤不自識【音志】罔兮不樂悵爾失志於是撫心定气復見所夢王曰狀如何也玉曰茂矣美矣諸好備矣盛矣麗矣難測究矣上古旣無世所未見瓌姿瑋態不可勝贊【古音薦】其始來也耀乎若白日初出照屋梁其少進也皎若明月舒其光須臾之間美貌橫生兮如花溫乎如瑩【瑩玉色也】五色並馳不可殫形詳而觀之奪人目精其盛飾也則羅紈綺繢盛文章極服妙防照萬方振繡衣被袿【圭】裳穠不短纖不長步裔裔兮曜殿堂忽兮攺容婉若遊龍乘雲翔媠【妥】被服侻【脫】薄裝【媠解也侻脫也】沐蘭澤含若芳性和適宜侍旁順序卑調心腸【卑弱也言性靈和適心腸調順宜侍於君之旁也】王曰若此盛矣試爲寡人賦之玉曰唯唯夫何神女之姣麗兮含陰陽之渥飾被華藻之可好兮若翡翠之奮翼【渥飾謂穠艷也含猶言鐘也】其象無雙其美無極毛嬙鄣袂不足程式西施掩面比之無色近之旣妖逺之有望骨法多奇應君之相視之盈目孰者克尙私心獨悅樂之無量交希恩疎不可盡暢他人莫覩玉覽其狀其狀峨峨何可極言貌丰盈以莊姝兮苞溫潤之玉顏眸子炯其精朗兮了多美而可觀眉聯娟以蛾揚兮朱唇的其若丹素質幹之醲實兮志解泰而體閒旣姽婳【獲】於幽靜兮又婆娑乎人間【解泰尙素也體閒安舒也姽閒也婳靜好也】宜髙殿以廣意兮翼放縱而綽寛動霧縠以徐步兮拂墀聲之望余帷而延視兮若流波之將瀾奮長袖以正袵兮立躑躅而不安澹淸靜其愔嫕【意】兮性沈詳而不煩【澹靜貌愔和也嫕柔順也不煩靜也】時容與以微動兮志未可乎得原意似近而旣逺兮若將來而復旋褰余幬【儔】而請禦兮願盡心之惓惓懷貞諒之潔淸兮卒與我乎相難陳嘉辭而云對兮味芬芳其若蘭精交接以來往兮心凱康以樂歡神獨亨而未結兮魂防防以無端含然諾其不分兮喟揚音而哀嘆【平聲】頩【並】薄怒以自持兮曾不可乎犯幹【亨通也結諧也頩色也持守也顏色含怒竟自持守不可以非禮犯之】於是搖佩飾鳴玉鸞整衣服斂容顏顧女師命太傅歡情未接將辭而去遷延引身不可親附似逝未行中若相首【古音狩】目略微眄精彩相授志態橫出不可勝記意離未絕神心怖覆【古音阜】禮不遑訖辭不及究【怖覆謂恐怖而反覆也】願假須臾神女稱遽徊腸傷气顚倒失據闇然而防忽不知處情獨私懷誰者可語【去聲】惆悵垂涕求之至曙

題神女賦

張鳯翼曰此乃玉夢非王夢也舊作王夢則於下若此盛矣處不通且白字應體貼未有君白臣之理愚謂白字對字俱不宜屬之君張之言是也然此皆其小者讀此賦必明作者之意苟得其意則爲玉夢無疑或問作者之意曰諷也或問好色之賦目欲顏而心顧義是之謂諷今此無有何以爲諷曰彼之諷在詞之中此之諷在詞之表或問何以曰楚襄聞先王之夢巫山女也徘徊眷顧亦冀與之遇玉乃托夢言之意謂佳麗而不可親薄怒而不可犯亟去而不可畱是眞絕世神女也彼薦枕席而行雲雨無乃非貞亮之潔淸乎王之妄念可以解矣是玉之所爲諷也嗟夫不特夢寐神女爲然物有貞而不可覬事有淫而不可成者皆此類也玉之辭誠婉而其意誠規愚病從來讀者未察故表出之若夫洛神之賦徒誇窈窕而寄悲思匪有關於世教也君子又奚取乎風賦【時襄王驕奢故玉作此賦以諷之】

楚襄王遊於蘭臺之宮【蘭臺臺名】宋玉景差侍有風防然而至【景差亦楚大夫防然風聲也】王乃披襟而當之曰快哉此風寡人所與庶人共者邪【披衣當風快其京也】宋玉對曰此獨大王之風耳庶人安得而共之王曰夫風者天地之气溥暢而至不擇貴賤髙下而加焉今子獨以爲寡人之風豈有說乎宋玉對曰臣聞於師枳句【鉤】來巢空穴來風【師屈原也枳木名句謂多屈曲可以爲巢故鳥多巢之空穴謂門戶之穴可以通气故風多從之】其所托者然則風气殊焉【𨿽同托空穴其於淸濁亦殊矣】王曰夫風始安生哉宋玉對曰夫風生於地起於靑蘋之未侵淫谿谷盛怒於土囊之口【古音苦】緣太山之阿舞於松栢之下【古音虎】飄忽淜滂激揚熛怒【古上聲】耾耾【宏】雷聲回穴錯迕蹷石伐木梢殺林莽【古音姥土囊谷口也淜滂風擊物聲熛火飛也耾耾風聲回穴風不定貌錯迕雜錯交迕也蹷動也梢剽也風之盛也如此】至其將衰也被麗披離衝孔動楗【健】眴【絢】渙粲爛離散轉移【移與離韻被麗披離四散之貌楗拒門也言風之將輕衝穴動門而已】故其淸涼雄風則飄舉升降【古音洪】乘淩髙城入於深宮【宮降韻】邸華葉而振气徘徊於桂椒之間翺翔於激水之上【古音常】將擊芙蓉之精獵蕙艸離秦蘅【古音杭】槪新夷被稊【梯】楊回穴衡陵蕭條眾芳然後倘佯中庭北上玉堂躋於羅帷經於洞房乃得爲大王之風也【邸觸也精與菁古字通獵歷也秦秦芁蘅杜蘅新夷一名畱夷稊者楊之秀也言雄風之起淩越翺翔於城水之上而邸觸香木芳艸也倘佯猶盤旋不定也躋升也經入也此乃大王之風】故其風中人狀直憯淒惏栗【厲】淸涼增欷【去聲二句韻憯淒惏栗寒貌其淸涼使人嘆美】王曰善哉論事夫庶人之風豈可聞乎宋玉對曰夫庶人之風塕【一孔】然起於窮巷之間堀堁【課】揚塵勃郁煩寃衝孔襲門【古音民塕風起之貌堀突也堁塵也勃郁煩寃風回旋之貌襲入也】動沙塸【謳】吹死灰【古音虛】駭混濁揚腐余邪薄入甕牖至於室廬【塸沙堆也腐余臭也】故其風中人狀直憞【音墜】混郁邑歐【驅】溫致濕中心慘怛生病造熱中唇爲胗得目爲防啗【噉】齰【側】獲死生不卒此所謂庶人之雌風也【�惡也混亂也郁邑憂也惡風中人如此歐溫濕之气而來令人生病寒盛則生熱胗唇傷防囙疾啗齰獲中風口動之貌風疾旣甚言死而未卽死言生而又有疾故曰不卒風以雌雄分其言使之然也知其雄而不侈知其雌而不忘斯善矣此所謂諷也】

題風賦

夫風豈有雌雄人自雌雄耳以雌雄之人而當天風之飄颯判乎其欣喜悲戚之不相侔也則謂風有雌雄亦可抑不特風雪月雨露莫不皆然喜心感者撫景而興懷悲心感者觸處而撆涕何者情能變物而物不能以變情也昔京都貴人聚而夜飲襲貂衣圍紅鑪相與言曰冬已深矣暖而不寒气候之不正也其僕凍不能忍抗聲答曰堂上之气候不正堂下之气候甚正聞者皆爲之一噱人君茍知此意則加志窮民又烏能已故宋玉此賦大有禆於世教也登徒子好色賦【假辭以爲諫】

大夫登徒子侍於楚襄王短宋玉曰玉爲人體貌閒麗口多微辭又性好色願王勿與出入後宮王以登徒子之言問於宋玉玉曰體貌閒麗所受於天也口多微辭所學於師也至於好色臣無有也王曰子不好色亦有說乎有說則止無說則退玉曰天下之佳人莫若楚國楚國之麗者莫若臣裏臣裏之美者莫若臣東家之子臣東家之子增之一分則太長減之一分則太短著粉則太白施朱則太赤眉如翠羽肌如白雪腰如束素齒如含貝嫣然一笑惑陽城迷下蔡然此女登墻闚臣三年至今未許也登徒子則不然其妻蓬頭攣耳齞【彥】唇歷齒旁行踽【雨】僂【縷】又疥且痔登徒子悅之使有五子王熟察之誰爲好色者矣是時秦章華大夫在側因進而稱曰今夫宋玉盛稱鄰之女以爲美色愚亂之耶臣自以爲守徳謂不如彼矣【章華大夫楚人入仕於秦時使楚因聞玉之言故疑其不免爲所惑亂者臣則所守者徳不若是矣此亦玉假托之之辭】且夫南楚窮巷之妾焉足爲大王言乎若臣之陋目所曾覩者未敢云也王曰試爲寡人說之大夫曰唯唯

臣少曾逺遊周覽九土足歷五都【九州之土五方之都】出咸陽熈邯鄲從容鄭衛湊洧之間【熈戲也湊洧鄭二水名】是時向春之末迎夏之陽鶬鶊喈喈羣女出桑此郊之姝華色含光體美容冶不待飾妝臣觀其麗者因稱詩曰遵大路兮攬子袪【古音顧】贈以芳華辭甚妙【古音暮】於是處子怳若有望而不來忽若有來而不見意宻體疎俯仰異觀【去聲】含喜微笑竊視流眄【處女未嫁者言若有相望而守禮不來情意已宻而形體疎逺】復稱詩曰寤春風兮發鮮榮絜齋俟兮惠音聲贈我如此兮不如無生【處子稱詩以答大夫寤見也言見春發榮乃先齋戒以待惠我好音而今贈我大路之詩我則不如無生言不受也】因遷延而辭避蓋徒以微辭相感動精神相依慿目欲其顏心顧其義【古音俄】揚詩守禮終不過差【古音磋】故足稱也於是楚王稱善宋玉遂不退【宋玉於鄰女之窺而三年不許亦顧義之意也】

題登徒子好色賦

夫別嫌明微賦之文也委婉沖融賦之讓也陰陽順理賦之貞也超脫淸和賦之雅也發乎性情而止乎禮義賦之本也五者備賦乎賦乎愚讀宋玉登徒子賦曰玉好色勿與出入後宮何其野而不文至所受於天所學於師何其誇而不讓登墻相窺何其淫而不貞俚及疥痔之談何其鄙而不雅及至卒章以微詞相感動精神相依慿目欲其顏心顧其義揚詩守禮終不過差則作而嘆曰美哉得其本乎是不可以枝葉而棄其靈根也於是斷自章華大夫以下而熟誦之

屈宋古音義卷三

屈宋古音義跋

夫古今聲音必有異也故以今音讀今以古音讀古句讀不齟於唇吻精義自繹於天衷確乎不可易之道也自唐以來皆以今音讀古之辭賦一有不諧則一曰葉百有不諧則百曰葉借葉之一字而盡該千百字之變豈不至易而至簡然而古音亡矣古音旣亡則昔人依永諧聲之義泯泯於後世不可謂非闕事也吳才老楊用修有志復古著韻補古音叢目諸書庶幾卓然其不惑然察其意尙依違於葉音可否之間又未嘗防稡秦漢之先究極上古必然之韻故其稽援𨿽博終未能頓革舊習而詩易辭賦卒不可讀如故也余少受詩家庭先人木山公嘗曰葉音之說吾終不信以近世律絕之詩葉者且寡乃舉三百篇盡謂之葉豈理也哉然所從來逺未易遽明爾豎子他日有悟毋忘吾所欲論著矣余於時黙識教言若介於胸臆故上綜往古篇籍更相觸證久之豁然自信也獨弱侯先生論與余合抑何其寥寥乎近有搢紳不知古音者或告之曰馬古音姥渠乃呼其從者曰牽我姥來從者愕然座客皆笑夫用古於今人之笑也則用今於古古人之笑可知故自葉音之說以來賢聖之咥然於地下也久矣余不得不力爲之辯暢吳楊之防洗今古之陋實余肝膈所拳拳矣惜著論也晚未及報命於先人又筆力短淺不足以發余之弗克負荷罪矣夫萬曆甲寅春人日陳第書於江心寺之浩然樓

