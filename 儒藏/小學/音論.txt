

欽定四庫全書

經部十

音論

小學類三【韻書之屬】提要

臣等謹案音論三卷

國朝顧炎武撰炎武有左傳杜解補正已著錄自陳第作毛詩古音考屈宋古音義而古音之門徑始明然創辟榛蕪猶未及研求防宻至炎武乃探討本原推尋經傳作音學五書以正之此其五書之一也上卷分三篇一古曰音今曰韻二韻書之始三唐宋韻譜異同中卷分六篇一古人韻緩不煩攺字二古詩無葉音三四聲之始四古人四聲一貫五入爲閏聲六近代入聲之誤下卷分六篇一六書轉注之解二先儒兩聲各義之說不盡然三反切之始四南北朝反語古反切之名六讀若共十五篇皆引據古人之說以相證驗中惟所論入聲變亂舊法未爲甚確餘皆原原本本足以訂俗學之訛蓋五書之綱領也書成於崇禎癸未其時舊本集韻與別本廣韻皆尙未出故不知唐宋部分之異同由於陳彭年丁度又唐封演見聞紀其時亦未刋行故亦不知唐人官韻定自許敬宗然全書持論精博百餘年來言韻學者𨿽愈闡愈宻或出於炎武所論之外而發明古義則陳第之後炎武屹爲正宗陳萬防近道齋集有李光地小傳稱光地音學受之炎武又萬防作光地詩集後序稱光地推炎武音學妙契古先故所注古音不用吳棫韻補而用炎武詩本音則是書之爲善本可槪見矣乾隆四十六年十月恭校上

總纂官臣紀昀臣陸錫熊臣孫士毅

總校

官臣

陸費

墀

欽定四庫全書

音論卷上

昆山顧炎武撰

古曰音今曰韻

詩序曰情發於聲聲成文謂之音箋云聲謂宮商角徴羽也聲成文者宮商上下相應按此所謂音卽今之所謂韻也然而古人不言韻

梁劉勰文心雕龍曰異音相從謂之和同聲相應謂之韻元周伯琦六書正譌曰單出爲聲成文爲音音和爲韻

唐書楊收傳曰夫旋宮以七聲爲均均言韻也古無韻字猶言一韻聲也【說文韻字注裴光逺曰古與均同按晉書律曆志云凡音聲之體務在和韻益則加倍損則減半和韻卽和均也宋書律志云後漢至魏尺度漸長於古四分有餘杜夔依爲律呂故致失韻失韻卽失均也楊愼曰李善注傅毅舞賦繁欽與魏文帝牋並引樂汁圗徴曰聖人往承天以立五均均者六律調五聲之均也鶡冠子曰五聲不同均然其可喜一也晉灼子虛賦注曰文章假借可以葉均】今考自漢魏以上之書並無言韻者知此字必起於晉宋以下也【晉陸機文賦曰收百世之闕文采千載之遺韻文人言韻始見於此】

三代以上言文不言字李斯程邈出文降而爲字矣二漢以上言音不言韻周顒沈約出音降而爲韻矣

韻書之始

宋王應麟曰隋陸法言爲切韻五卷後有郭知等九人增加【按切韻隋陸法言撰夲儀同三司劉臻外史顏之推著作郎魏淵武陽太守盧思道散騎常侍李若國子博士蕭該蜀主諮議參軍辛徳源吏部侍郎薛道衡八人同撰集唐長孫訥言箋注郭知拾遺緒正更以朱箋三百字是十人今云九人者長孫訥言但箋注而未增加也後又有闗亮薛峋王仁煦祝尙丘孫愐嚴寶文裴務齊陳道固八人並增加字】唐孫愐有唐韻今之廣韻則本朝景徳祥符中重修今人以三書爲一或謂廣韻爲唐韻非也李燾曰隋陸法言撰唐郭知附益之者時號切韻天寶末陳州司馬孫愐以切韻爲謬略復加刋正別爲唐韻之名大中祥符元年攺賜新名曰廣韻【據此廣韻卽唐韻但攺其名耳】玉海曰景徳四年十一月戊寅崇文院上校定切韻五卷依九經例頒行【夲陸法言撰】大中祥符元年六月五日攺爲大宋重修廣韻【集韻韻例云令陳彭年丘雍因法言韻就爲刋益】三年五月庚子賜輔臣人一部宋史藝文志陳彭年等重修廣韻五卷今切韻唐韻二書元本無傳所傳者廣韻五卷不著重修人姓名而冠以孫愐唐韻之序其書𨿽出於宋時而唐人二百六韻之部分具在又宋時人著書多引廣韻【如蔡沈書傳史炤通鑑釋文之類】陸遊雲南渡初因討論禦名禮部申省言未尋得廣韻則知書之見存於今者惟廣韻最古今取以爲據云

學者皆言韻書本於沈約隋書藝文志有沈約四聲一卷今不但約書亡而唐人之書亦亡【宋許觀東齋記事曰自孫愐集爲唐韻諸書遂廢】然自隋至宋初用韻不異是知廣韻一書固唐之遺而唐人所承則約之譜也又按前此則魏有左校令李登晉有安復令呂靜齊有中書郎周顒魏書江式傳言呂忱弟靜放故左校令李登聲類之法作韻集五卷宮商龣徴羽各爲一篇文字與兄便是魯衛音讀楚夏時有不同【後魏崔光依宮商角徴羽本音爲五韻詩以贈李彪】髙氏小史云齊中書郎周顒字彥倫始作四聲切韻行於時隋志舊唐志亦載聲類等凡十餘家隋潘徽爲秦王俊作韻纂序曰三蒼急就之流防存章句說文字林之屬惟別體形至於尋聲推韻良爲疑混末有李登聲類呂靜韻集始判淸濁才分宮羽又知約之前已有此書約特總而譜之或小有更定耳而謂自約剏始者亦流俗人之見也【猶今之律文其初本於魏李悝之法經六篇蕭何定漢律益爲九篇後稍增至六十篇歷代更修以至於今而李悝之經不可得見矣】

唐初顏元孫幹祿字書其列平聲覃談在陽之前蒸登在鹽之後上去二聲仿此則知當時韻譜次序或有不同

唐宋韻譜異同

廣韻上平聲

一東【獨用】

二冬【鐘同用】

三鐘

四江【獨用】

五支【脂之同用】

六脂

七之

八防【獨用】

九魚【獨用】

十虞【模同用】

十一模

十二齊【獨用】

十三佳【皆同用】

十四皆

十五灰【咍同用】

十六咍

十七眞【諄臻同用】

十八諄

十九臻

二十文【獨用】

二十一殷【獨用】

二十二元【魂痕同用】

二十三魂

二十四痕

二十五寒【桓同用】

二十六桓

二十七刪【山同用】

二十八山

下平聲

一先【仙同用】

二仙

三蕭【宵同用】

四宵

五肴【獨用】

六豪【獨用】

七歌【戈同用】

八戈

九麻【獨用】

十陽【唐同用】

十一唐

十二庚【耕淸同用】

十三耕

十四淸

十五靑【獨用】

十六蒸【登同用】

十七登

十八尢【侯幽同用】

十九侯

二十幽

二十一侵【獨用】

二十二覃【談同用】

二十三談

二十四鹽【添同用】

二十五添

二十六咸【銜同用】

二十七銜

二十八嚴【凡同用】

二十九凡

上聲

一董【獨用】

二腫【獨用】

三講【獨用】

四紙【旨止同用】

五旨

六止

七尾【獨用】

八語【獨用】

九麌【姥同用】

十姥

十一薺【獨用】

十二蟹【駭同用】

十三駭

十四賄【海同用】

十五海

十六軫【準同用】

十七準

十八吻【獨用】

十九隠【獨用】

二十阮【混狠同用】

二十一混

二十二狠

二十三旱【緩同用】

二十四緩

二十五潸【產同用】

二十六產

二十七銑【狝同用】

二十八狝

二十九篠【小同用】

三十小

三十一巧【獨用】

三十二晧【獨用】

三十三哿【果同用】

三十四果

三十五馬【獨用】

三十六養【蕩同用】

三十七蕩

三十八梗【耿靜同用】

三十九耿

四十靜

四十一迥【獨用】

四十二拯【等同用】

四十三等

四十四有【厚黝同用】

四十五厚

四十六黝

四十七寢【獨用】

四十八感【敢同用】

四十九敢

五十琰【忝儼同用】

五十一忝

五十二儼

五十三豏【檻範同用】

五十四檻

五十五範

去聲

一送【獨用】

二宋【用同用】

三用

四絳【獨用】

五寘【至志同用】

六至

七志

八未【獨用】

九禦【獨用】

十遇【暮同用】

十一暮

十二霽【祭同用】

十三祭

十四泰【獨用】

十五卦【怪夬同用】

十六怪

十七夬

十八隊【代同用】

十九代

二十廢【獨用】

二十一震【稕同用】

二十二稕

二十三問【獨用】

二十四焮【獨用】

二十五願【慁恨同用】

二十六慁

二十七恨

二十八翰【換同用】

二十九換

三十諫【襇同用】

三十一襇

三十二霰【綫同用】

三十三綫

三十四嘯【笑同用】

三十五笑

三十六效【獨用】

三十七號【獨用】

三十八个【過同用】

三十九過

四十禡【獨用】

四十一漾【宕同用】

四十二宕

四十三映【諍勁同用】

四十四諍

四十五勁

四十六徑【獨用】

四十七證【嶝同用】

四十八嶝

四十九宥【防同用】

五十

五十一防

五十二沁【獨用】

五十三勘【闞同用】

五十四闞

五十五豓【防釅同用】

五十六防

五十七釅

五十八陷【鑑梵同用】

五十九鑑

六十梵

入聲

一屋【獨用】

二沃【燭同用】

三燭

四覺【獨用】

五質【術櫛同用】

六術

七櫛

八物【獨用】

九迄【獨用】

十月【沒同用】

十一沒

十二曷【末同用】

十三末

十四黠【鎋同用】

十五鎋

十六屑【薛同用】

十七薛

十八藥【鐸同用】

十九鐸

二十陌【麥防同用】

二十一麥

二十二防

二十三錫【獨用】

二十四職【徳同用】

二十五徳

二十六緝【獨用】

二十七合【盍同用】

二十八盍

二十九葉【帖同用】

三十帖

三十一洽【狎同用】

三十二狎

三十三業【乏同用】

三十四乏

以上平聲五十七韻上聲五十五韻去聲六十韻入聲三十四韻此唐與宋初人遵用之書【周必大所謂舊韻詳見下條】意所謂一東二冬三鐘者乃隋唐以前相傳之譜本於沈氏之作而小字注云獨用同用則唐人之功令也【唐人謂之官韻李肇國史補宋濟老子文場嘗試賦誤失官韻】書凡五卷平聲以字多分上下二卷又按宋魏了翁曰唐韻於二十八刪二十九山之後繼以三十先三十一仙【今廣韻二十七刪二十八山未知鶴山所見唐韻於何處多添一韻】今平聲分上下以一先二仙爲下平之首不知先字蓋自眞字而來【又周公謹雲煙過眼錄云吳彩鸞書切韻一本其書一先二仙爲廿三先廿四仙】據此似唐人無上下平之分或𨿽分上下而不別起一二之序然皆不可知矣【韻防舉要卷之一注云平聲本無上下之分舊韻但以字繁釐爲二卷宋景祐間丁翰林奉詔與司馬文正公諸儒作集韻始以平聲上平聲下爲捲目今考廣韻已分上平聲下平聲不始於丁翰林也】其曰平聲上平聲下不過以卷帙繁重而分之猶孟子梁惠王上梁惠王下漢書五行志上之上五行志上之中五行志上之下也防人以上平爲宮下平爲商竊恐未然【玉海引徐景安樂書凡宮爲上平商爲下平角爲入徴爲上羽爲去】至以上平始東終山取日生於東沒於山下平始先終凡取先輩傳與後輩者尢穿鑿可笑【五音集韻又分自眞至麻爲中平】

廣韻三鐘部中恭字下注曰陸以恭蜙樅等入冬韻非也蓋謂陸法言切韻若此則孫之與陸頗有不同而冬之與鐘又必不可以相雜乃今人則全不知之矣【二冬三鐘在平聲爲二韻在上聲則並爲一韻以字少故也廣韻二腫部湩字下注曰此是冬字上聲】

禮部韻略上平聲

一東【獨用】

二冬【與鐘通】

三鐘

四江【獨用】

五支【與脂之通】

六脂

七之

八防【獨用】

九魚【獨用】

十虞【與模通】

十一模

十二齊【獨用】

十三佳【與皆通】

十四皆

十五灰【與咍通】

十六咍

十七眞【與諄臻通】

十八諄

十九臻

二十文【與欣通】

二十一欣

二十二元【與防痕通】

二十三防

二十四痕

二十五寒【與歡通】

二十六歡

二十七刪【與山通】

二十八山

下平聲

一先【與僊通】

二僊

三蕭【與宵通】

四宵

五爻【獨用】

六豪【獨用】

七歌【與戈通】

八戈

九麻【獨用】

十陽【與唐通】

十一唐

十二庚【與耕淸通】

十三耕

十四淸

十五靑【獨用】

十六蒸【與登通】

十七登

十八尢【與侯幽通】

十九侯

二十幽

二十一侵【獨用】

二十二覃【與談通】

二十三談

二十四鹽【與添嚴通】

二十五添

二十六嚴

二十七咸【與咸凡通】

二十八銜

二十九凡

上聲

一董【獨用】

二腫【獨用】

三講【獨用】

四紙【與旨止通】

五旨

六止

七尾【獨用】

八語【獨用】

九麌【與姥通】

十姥

十一薺【獨用】

十二蟹【與駭通】

十三駭

十四賄【與海通】

十五海

十六軫【與準通】

十七準

十八吻【與隠通】

十九隠

二十阮【與混狠通】

二十一混

二十二狠

二十三旱【與緩通】

二十四緩

二十五潸【與產通】

二十六產

二十七銑【與狝通】

二十八狝

二十九篠【與小通】

三十小

三十一巧【獨用】

三十二晧【獨用】

三十三哿【與果通】

三十四果

三十五馬【獨用】

三十六養【與蕩通】

三十七蕩

三十八梗【與耿靜通】

三十九耿

四十靜

四十一迥【獨用】

四十二拯【與等通】

四十三等

四十四有【與厚黝通】

四十五厚

四十六黝

四十七寢【獨用】

四十八感【與敢通】

四十九敢

五十琰【與忝廣通】

五十一忝

五十二廣

五十三豏【與檻範通】

五十四檻

五十五範

去聲

一送【獨用】

二宋【與用通】

三用

四絳【獨用】

五寘【與至志通】

六至

七志

八未【獨用】

九禦【獨用】

十遇【與暮通】

十一暮

十二霽【與祭通】

十三祭

十四防【獨用】

十五卦【與怪夬通】

十六怪

十七夬

十八隊【與代廢通】

十九代

二十廢

二十一震【與稕通】

二十二稕

二十三問【與焮通】

二十四焮

二十五願【與慁恨通】

二十六慁

二十七恨

二十八翰【與換通】

二十九換

三十諌【與襇通】

三十一襇

三十二霰【與綫通】

三十三綫

三十四嘯【與笑通】

三十五笑

三十六效【獨用】

三十七號【獨用】

三十八个【與過通】

三十九過

四十禡【獨用】

四十一漾【與宕通】

四十二宕

四十三敬【與諍勁通】

四十四諍

四十五勁

四十六徑【獨用】

四十七證【與嶝通】

四十八嶝

四十九宥【與防通】

五十

五十一防

五十二沁【獨用】

五十三勘【與闞通】

五十四闞

五十五豓【與防釅通】

五十六防

五十七釅

五十八陷【與鑑梵通】

五十九鑑

六十梵

入聲

一屋【獨用】

二沃【與燭通】

三燭

四覺【獨用】

五質【與術櫛通】

六術

七櫛

八勿【與迄通】

九迄

十月【與沒通】

十一沒

十二曷【與末通】

十三末

十四黠【與轄通】

十五轄

十六屑【與薛通】

十七薛

十八藥【與鐸通】

十九鐸

二十陌【與麥防通】

二十一麥

二十二防

二十三錫【獨用】

二十四職【與徳通】

二十五徳

二十六緝【獨用】

二十七合【與盍通】

二十八盍

二十九葉【與帖業通】

三十帖

三十一業

三十二洽【與狎乏通】

三十三狎

三十四乏

以上平聲五十七韻上聲五十五韻去聲六十韻入聲三十四韻此書始自宋景祐四年【宋史藝文志有景祐禮部韻略五卷淳熙監本禮部韻略五卷】而今所傳者則衢州免解進士毛晃增注於紹興三十二年十二月表進【近於六合湯聖濩處得宋刻本其捲端有云男進士居正挍勘重增而光宗諱及寧宗禦名並已回避則此乃寧宗以後刻也】與廣韻頗有不同

廣韻上平聲二十一殷攺爲二十一欣二十六桓攺爲二十六歡殷字避宣祖諱桓字避欽宗諱【二諱一欣部仍出殷字必是已祧不諱在髙宗祔廟之後而居正所重增也宋史紹興三十二年正月禮部太常寺言欽宗祔廟翼祖當遷以後翼祖皇帝諱依禮不諱詔恭依今按翼祖諱敬韻中四十三敬不諱】

廣韻二十文獨用二十一殷獨用今二十文與欣通【宋許觀東齋記事云景祐四年詔國子監以翰林學士丁度所修禮部韻略頒行其韻窄者凡十三處許令附近通用玉海亦云景祐中直講賈昌朝請修禮部韻略其窄韻凡十有三聴學者通用之按唐時二十一殷𨿽云獨用而字少韻窄無獨用成篇者往往於眞韻中間一用之如杜甫崔氏東山艸堂詩用芹字獨孤及送韋明府答李滁州二詩用勤字是也然絕無通文者而二十文獨用則又絕無通殷者合爲一韻始自景祐去聲問焮亦然惟上聲吻隠廣韻目錄注有同用字說見下條】

廣韻二十三魂攺爲二十三防【以魂字爲第二字】

廣韻下平聲二仙攺爲二僊【以仙字爲第二字】

廣韻五肴攺爲五爻

廣韻二十四鹽二十五添同用二十六咸二十七銜同用二十八嚴二十九凡同用今升嚴爲二十六與鹽添同用降咸爲二十七銜爲二十八與凡同用廣韻以六韻通爲三韻今通爲兩韻【按唐人以鹽添爲一韻咸銜爲一韻嚴凡爲一韻而元稹送崔侍禦之嶺南二十韻用咸部十一字銜部八字雜入鹽部一字白居易奉和汴州令狐相公二十二韻用鹽部十三字添部三字雜入咸部一字銜部三字嚴部一字凡部一字不如來飲酒一首用鹽添銜嚴部各一字蓋緣韻窄不免旁借卽宋人攺並之權輿也】

廣韻上聲十八吻獨用十九隠獨用【今韻目錄十八吻下注云隠同用其卷中十八吻十九隠又各自爲部不相連屬而其下各注云獨用友人富平李子徳因篤以爲目錄誤又考唐人如李白寄韋六孫逖登防稽山杜甫贈鄭十八賁詩皆以隠韻字同軫準用其不與吻同明矣】今十八吻與隠通

廣韻五十二儼攺爲五十二廣

廣韻去聲三十七號攺爲三十七號【廣韻三十七號本是號字注云亦作號而其次乃列號字今削去號字攺爲三十七號而注於其下曰亦作號】

廣韻二十三問獨用二十四焮獨用今二十三問與焮通

廣韻四十三映攺爲四十三敬

廣韻入聲八物攺爲八勿

廣韻八物獨用九迄獨用今八勿與迄通

廣韻十五鎋攺爲十五轄【以鎋字爲第二字】

廣韻三十怗攺爲三十帖

廣韻二十九葉三十怗同用三十一洽三十二狎同用三十三業三十四乏同用今升業爲三十一與葉帖同用降洽爲三十二狎爲三十三與乏同用廣韻以六韻通爲三韻今通爲兩韻【宋周必大跋蕭禦史殿試卷曰廣韻入聲三十一洽三十二狎通用三十三業三十四乏通用自唐迄本朝天禧中皆然此舊韻也仁廟初詔丁度等撰定集韻於是移業爲第三十一洽爲第三十二而以狎乏附之此今韻也韻中字亦問有移易如下平聲謀矛等字元在十八尢今攺入十九侯彪瀌等字元在二十幽今攺入十八尢未知何故】廣韻元收二萬六千一百九十四字【玉海曰大宋重修廣韻凡二萬六千一百九十四言注一十九萬一千六百九十二字】禮部韻略止九千五百九十字申明續降一百八十三字【據黃公紹韻防舉要凡例】毛晃增二千六百五十五字【晃表自云按廣韻如上平聲一東部三百五十七字今止二百四字二冬部六十六字今止二十五字三鐘部二百三十五字今止一百一十三字又如上平聲二十六歡部內避欽宗諱胡官切二十九字俱不收下平聲十陽部內避太祖諱去王切一十三字俱不收去聲五十部內避髙宗諱古切二十字俱不收其它聖祖名廟諱舊諱禦名不收者並同此例】

按宋自景祐以後凡爲詞賦者一以禮部韻略爲準後人因之不知此書止爲科舉之用其曰略者不備之稱也【山堂考索咸平三年七月丙子禮部言進士入試除官韻略外不得懷挾書防】以此而廢前人之全書豈不謬乎【宋嶽珂桯史載胡給事所貢院嵗庚子大比賦題出舜聞若決江河而以聞善而行沛然莫禦爲韻晡後忽有老儒摘禮部韻示諸生謂沛字惟十四防有之一爲顚沛一爲沛邑注無沛決之義惟霈字從雨爲可疑哄然叩簾請今廣韻十四泰部霈下卽有沛字注曰流貎亦滂沛又水名可見禮部韻略爲不備之書也】又按宋時有集韻一書玉海曰景祐元年四月丁已詔直史館宋祁鄭戩國子直講王洙刋修廣韻韻略【宋史藝文志陳彭年等重修廣韻五卷景徳韻略一卷丘雍挍定韻略五卷】命知制誥丁度李淑詳定寶元二年九月書成十一日進呈凡五萬三千五百二十五字新增二萬七千三百三十一字分十卷詔名曰集韻李燾五音韻補序曰景祐初宋祁鄭戩建言見行廣韻乃陳彭年丘雍等修繁省失當有誤科試乞別刋定卽詔祁戩與賈昌朝同修而丁度李淑典領之書成賜名集韻又曰切韻廣韻皆莫如集韻詳故司馬光因之以修類篇是則宋時韻學元有詳略二書今集韻不存而後人所祖述者皆本之韻略耳廣韻之中或一字而各韻至三收四收五收又或一字而本韻中至兩收三收或各義或同義蓋古人之音必有所本如漢書則服防一音應劭一音如湻一音孟康一音晉灼一音莊子則簡文一音司馬彪一音李軌一音徐邈一音作韻之人並收而存之書不惟以給作詩之用蓋所以綜異聞備多識而不專於一師之學也【漢書文帝紀阽於死亾下注服防曰阽音反坫之坫孟康曰阽音屋檐之檐師古曰服孟二音並通陳余傳泜水下注蘇林曰泜音祗晉灼曰問其方人音柢師古曰蘇晉二說皆是也蘇音祗敬之只音執夷反古音如是晉音根柢之柢音丁計反今其土俗呼水則然】於今千載之下而得以推明秦漢以上之音者不爲無助自宋禮部韻略專爲科舉之用病其繁複一切刪而並之如牝字刪五防並十六軫而老子淮南子家語太經皆不可讀矣等字刪十五海並四十三等而管子韓非子賈誼新書皆不可讀矣【並詳唐韻正本字下】防人並收之苦心沒而不見後之學者面墻之立旣罕淹通膠柱之調復多拘閡故宋韻出而古音乃全亡矣欲審古音必從唐韻始愚所以列唐宋異同之辧於書之首卷歟

黃公紹韻防舉要平聲上

一東【獨用】

二冬【與鐘通】

三江【獨用】

四支【與脂之通】

五防【獨用】

六魚【獨用】

七虞【與模通】

八齊【獨用】

九佳【與皆通】

十灰【與咍通】

十一眞【與諄臻通】

十二文【與欣通】

十三元【與魂痕通】

十四寒【與桓通】

十五刪【與山通】

平聲下

一先【與僊通】

二蕭【與宵通】

三肴【獨用】

四豪【獨用】

五歌【與戈通】

六麻【獨用】

七陽【與唐通】

八庚【與耕淸通】

九靑【獨用】

十蒸【與登通】

十一尢【與侯幽通】

十二侵【獨用】

十三覃【與談通】

十四鹽【與添嚴通】

十五咸【與銜凡通】

上聲

一董【獨用】

二腫【獨用】

三講【獨用】

四紙【與旨止通】

五尾【獨用】

六語【獨用】

七麌【與姥通】

八薺【獨用】

九蟹【與駭通】

十賄【與海通】

十一軫【與準通】

十二吻【與隠通】

十三阮【與混狠通】

十四旱【與緩通】

十五潸【與產通】

十六銑【與狝通】

十七篠【與小通】

十八巧【獨用】

十九晧【獨用】

二十哿【與果通】

二十一馬【獨用】

二十二養【與蕩通】

二十三梗【與眇靜通】

二十四迥【獨用】

二十五拯【與等通】

二十六有【與厚黝通】

二十七寢【獨用】

二十八感【與敢通】

二十九琰【與忝儼通】

三十豏【與檻範通】

去聲

一送【獨用】

二宋【與用通】

三絳【獨用】

四寘【與至志通】

五未【獨用】

六禦【獨用】

七遇【與暮通】

八霽【與祭通】

九泰【獨用】

十卦【與怪夬通】

十一隊【與代廢通】

十二震【與稕通】

十三問【與焮通】

十四願【與慁恨通】

十五翰【與換通】

十六諫【與襇通】

十七霰【與綫通】

十八嘯【與笑通】

十九效【獨用】

二十號【獨用】

二十一个【與過通】

二十二禡【獨用】

二十三漾【與宕通】

二十四敬【與諍勁通】

二十五徑【與證嶝通】

二十六宥【與防通】

二十七沁【獨用】

二十八勘【與闞通】

二十九豓【與防釅通】

三十陷【與鑑梵通】

入聲

一屋【獨用】

二沃【與燭通】

三覺【獨用】

四質【與術櫛通】

五物【與迄通】

六月【與沒通】

七曷【與末通】

八黠【與轄通】

九屑【與薛通】

十藥【與鐸通】

十一陌【與麥防通】

十二錫【獨用】

十三職【與徳通】

十四緝【獨用】

十五合【與盍通】

十六葉【與帖業通】

十七洽【與狎乏通】

以上平聲三十韻上聲三十韻去聲三十韻入聲一十七韻乃元初黃公紹所纂其目錄云依平水劉氏壬子新刋禮部韻略並通用之韻爲一百七韻【劉氏名淵壬子是宋理宗淳祐十二年】自元至今詞人相承用之按唐韻分部𨿽二百有六然多注同用宋景祐又稍廣之未敢擅攺昔人相傳之譜至平水劉氏師心變古一切攺並其以證嶝並入徑韻則又景祐之所未許毛居正之所不議而考之於古無一合焉者也【毛居正議並東冬等韻乃其書所列四十六徑部三十六字四十七證部二十六字四十八嶝部二十四字未嘗議並】公紹元人【此書劉辰翁序稱壬辰十月望日壬辰是元世祖至元二十九年書中亦往往引用防古韻】乃獨從劉氏所並而次之爲書後代詞人因仍莫覺夫學唐詩而用宋韻又宋末年劉氏一人之韻豈不甚謬而三四百年無能辧其失者又可與言三代秦漢之文乎一東韻以公字爲首依三十六字毋次序始於宋吳棫韻補此書從之凡舊文一切更置

音論卷上

欽定四庫全書

音論卷中

昆山顧炎武撰

古人韻緩不煩攺字

宋陳振孫書錄解題曰古今世殊南北俗異言語聲音有不得盡合者古之爲詩學者多以風誦不專在竹帛竹帛所傳不過文字而聲音不可得而傳也又漢以前未有反切之學許氏說文鄭氏箋注但曰讀若某而已其於後世四聲七音又豈能盡合哉反切之學自西域入中國至齊梁盛行然後聲病之說詳焉韻書肇於陸法言於是有音同韻異若東冬鐘魚虞模庚耕淸靑蒸登之部斷斷乎不可以相雜若此者豈惟古書未之有漢魏以前亦未之有也陸徳眀於燕燕詩以南韻心有讀南作泥心切者陸以爲古人韻緩不煩攺字此誠名言今之讀古書者但當隨其聲而讀之若家之爲姑慶之爲羌馬之爲姥聲韻全別不容不攺茍其聲相近可讀則何必攺字如燔字必欲作符沿反官字必欲作俱員反天字必欲作鐵因反之類則贅矣

楊愼曰宋吳才老葉音以棘心夭夭母氏劬勞勞葉音僚我思肥泉玆之永嘆嘆葉他涓反出自北門憂心殷殷門葉眉貧反四牡有驕朱幩鑣鑣驕葉音髙今按勞之與夭嘆之與泉門之與殷驕之與鑣本自相合才老必欲攺之者以勞在豪韻夭在宵韻故攺勞爲僚以就夭也泉在仙韻嘆在寒韻故攺嘆爲他涓反以就泉也門驕二音之攺意亦如此才老詩中所葉如揚且之顏爲魚堅反鶉之奔奔爲逋民反凡百餘字皆攺古音以就沈約之韻也不思古韻寛緩如字讀自可協何用勞唇吻費簡冊哉況四聲之分在齊梁間成周之世豈知有沈約韻哉予嘗慨近世俗儒信今疑古春秋三傳之祖也反以三傳疑春秋孟子班爵祿章王制之祖也反以漢人王制劉歆周禮而疑之謂孟子此章不與相合詩楚辭音韻之祖也反以沈約韻而攺詩楚辭古音以合之其亦繆矣

愚按古音止有十部一東冬鐘江二脂之防齊佳皆灰咍三魚虞模侯四眞諄臻文殷元魂痕寒桓刪山先仙五蕭宵肴豪幽六歌戈七陽唐八耕淸靑九蒸登十侵覃談鹽添咸銜嚴凡宋齊以下作韻書者於此十大部固不必分而分其支韻字半入脂之半入歌戈麻韻字半入歌戈半入魚虞庚韻字半入陽唐半入耕淸尢韻字半入脂之半入蕭宵宋齊以下作韻書者於此四小部又不當合而合上去二聲仿此入聲之中別多舛錯今隨條正之

古詩無葉音

宋徐蕆序吳才老韻補曰自補音之書成然後三百篇始得爲詩從而考古箴銘誦歌謡諺之類莫不字順音叶而腐儒之言曰補音所據多出於詩後殆後人因詩以爲韻不當以是韻詩也殊不知音韻之正本諸字之諧聲有不可易者如霾爲亡皆切而當爲陵之切者因其以貍得聲【之皆二韻本通不必攺爲貍音】浼爲每罪切而當爲美辧切者因其以免得聲有爲云九切而賄痏洧鮪皆以有得聲則當爲羽軌切矣【今按當爲羽鬼切】皮爲蒲麋切而波坡頗跛皆以皮得聲則當爲蒲禾切矣又如服之爲房六切其見於詩者凡十有七皆當爲蒲北切而無與房六葉者友之爲云九切其見於詩者凡十皆當爲羽軌切【今按亦當爲羽鬼切】而無與云九葉者以是類推之𨿽無以他書爲證可也腐儒尙安用譊譊焉

元戴侗六書故曰經傳行皆戶郎切未嘗有恊生韻者慶皆去羊切未嘗有恊敬韻者如野之上與切下之後五切皆古正音非叶韻也

陳第【字季立】毛詩古音考序曰夫詩以聲敎也取其可歌可詠可長言嗟嘆至於手舞足蹈而不自知以感動其興觀羣怨事父事君之心且將從容以由繹夫鳥獸艸木之名義斯其所以爲詩也若其意深長而於韻不諧則文而已矣故士人篇章必有音節田野俚曲亦各諧聲豈以古人之詩而獨無韻乎蓋時有古今地有南北字有更革音有轉移亦勢所必至故以今之音讀古之作不免乖剌而不合於是悉委之葉夫其果出於葉也作之非一人采之非一國何以母必讀米非韻杞韻止則韻祉韻喜矣馬必讀姥非韻組韻黼則韻旅韻土矣京必讀疆非韻堂韻將則韻常韻王矣福必讀偪【按福字方墨反非偪也】非韻食韻翼則韻徳韻億矣厥類實繁難以殫舉其矩律之嚴卽唐韻不啻此其故何邪又易象左國楚辭秦碑漢賦以至上古歌謡箴銘頌贊往往韻與詩合實古音之證也或謂三百篇詩辭之祖後有作者規而韻之耳不知魏晉之世古音頗存至隋唐澌盡矣唐宋名儒傳學好古間用古音以炫異燿奇則誠有之若讀垤爲侄以與日韻堯戒也讀明爲芒以與良韻臯陶歌也是皆前於詩者夫又何放且讀皮爲婆宋役人謳也讀丘爲欺齊嬰兒語也讀兄爲荒晉輿人謡也【按兄字虛王反非荒也】讀裘爲其魯朱儒謔也讀作爲詛蜀百姓辭也讀口爲苦漢白渠誦也又家姑讀也秦夫人之占懷回讀也魯聲伯之夢【按懷回卽是一音】旂芹讀也晉滅虢之徴瓜孤讀也衛良夫之噪彼其閭巷贊毀之間夢寐卜筮之頃何暇屑屑模擬若後世吟詩者之限韻邪愚少受詩家庭竊嘗畱心於此晚年獨居海上惟取三百篇日夕讀之懼子侄之學詩不知古音也於是稍爲考據列本證旁證二條本證者詩自相證也旁證者采之他書也二者俱無則宛轉以審其音參伍以諧其韻無非欲便於歌詠可長言嗟嘆而已矣嗟夫古今一意古今一聲以吾之意而逆古人之意其理不逺也以吾之聲而調古人之聲其音不逺也患在是今非古執字泥音則支離日甚孔子所刪幾於不可讀矣愚也聞見孤陋考究未詳姑借之以請正眀達君子

讀詩拙言曰說者謂自典午失其馭中原之人入於江左而河淮南北間雜方言聲音之變或自此始然一郡之內聲有不同系乎地者也百年之中語有遞轉系乎時者也況有文字而後有音讀由大小篆而八分由八分而隸凡幾變矣音能不變乎所貴誦詩讀書尙論其當世之音而已矣三百篇詩之祖亦韻之祖也作韻書者宜權輿於此遡原沿流部提其字曰古音某今音某則今音行而古音庶幾不泯矣自周至後漢音已轉移其未變者實多愚考說文之中多與毛詩合者乃徐鉉修說文槪依孫愐之切韻是以唐音而反律古矣厥後諸韻書引古詩如晨星而於唐宋名家之辭每數數焉無亦譜子孫而忘宗祖乎

又曰愚編旁證采易獨詳以時世近而聲音同也如天如行如慶如明凡五十餘字悉載之首矣此實周代之音非葉也歷數彖象行凡四十有四明凡一十有七慶凡一十有二無不同音者又如當字詩無所附六十四卦位當不當凡二十有七皆讀平聲決其爲古音無疑也沈括云慶古人叶韻音羌諸儒據以爲然故注詩者一則曰葉再則曰葉近有易本於當字注云本去葉平亦襲沈括之說也夫後世如淮西之碑聖徳之頌說者謂間用葉音以慕古耳孔子何慕乎乃其贊易字無正音而一取諸葉胡爲者也且葉或一二用三四用多矣五六用至多矣蔓衍數十更無一不葉又胡爲者也注者宜云慶古本讀羌而今讀如磬當古本讀璫而今讀如瓽庶得之矣胡爲以今之讀爲正而以古之正爲葉也是以楷書爲正字篆隸爲摹楷而作矣顚倒古今反覆倫類莫此甚也倡自一人天下羣而和之誤自一世後世韙而從之智者不敢生疑賢者不敢致詰若安之爲固然遵之爲謨訓者九原可作不啞然而笑乎屈宋古音義序曰夫毛詩易象之音若日月中天耿然不可易矣今考之屈宋其音往往與詩易合其詩易所無者又往往與周秦漢魏之歌謡詩賦合其爲上世之音何疑自唐顏師古太子賢注兩漢書於長卿子云孟堅平子諸賦音有與時乖者直以合韻葉音當之後儒相緣不復致思故自毛詩易象楚辭漢賦與凡古昔有韻之篇悉委於葉之一字矣余實深慨而嘆息之竊念少好楚辭楚辭之中尢好屈宋一一以古音讀之聲韻頗諧故復集此一篇公之同好

已上皆季立之論其辧古音非葉極爲精當然愚以古詩中間有一二與正音不合者如興蒸之屬也而小戎末章與音爲韻大明七章與林心爲韻戎東之屬也而常棣四章與務爲韻常武首章與祖父爲韻又如箕子洪範則以平與偏爲韻孔子系易於屯於比於恆則以禽與窮中終容凶功爲韻於防於防則以實與順防願亂爲韻此或出於方音之不同今之讀者不得不攺其本音而合之𨿽謂之葉亦可然特百中之一二耳

四聲之始

南史陸厥傳曰永明末盛爲文章吳興沈約陳郡謝朓瑯邪王融以气類相推汝南周顒善識聲韻爲文皆用宮商以平上去入爲四聲以此制韻有平頭上尾蠭腰鶴膝五字之中音韻悉異兩句之內角徴不同不可增減世呼爲永明體

周顒傳曰顒始著四聲切韻行於時

沈約傳曰約撰四聲譜以爲在昔詞人累千載而不悟而獨得胸衿窮其妙旨自謂入神之作武帝雅不好焉嘗問周捨曰何謂四聲捨曰天子聖哲是也然帝竟不遵用約也

庾肩吾傳曰齊永明中王融謝朓沈約文章始用四聲以爲新變至是轉拘聲韻

陸厥傳又曰時有王斌者不知何許人著四聲論行於時

今考江左之文自梁天監以前多以去入二聲同用以後則若有界限絕不相通是知四聲之論起於永眀而定於梁陳之間也藝文類聚載武帝淸暑殿效柏梁體聮句帝云居中負扆寄纓紱而司徒左西屬江葺和云鼎味參和臣多匱以去和入則其時未用四聲可知乃約所自作冠子祝辭讀化爲平髙士贊讀緇爲去正陽堂宴勞凱旋詩讀傳爲上今廣韻化字傅字無平上二聲而去聲有滓字無緇字【論語湼而不緇楚辭及史記屈原傳並作泥而不滓索隠曰泥音湼滓音緇】是約𨿽譜定四聲而猶存古意不若後人之昧而拘也

四聲之譜誠不可無然古人之字有定作一聲者有不定作一聲者旣以四聲分部則於古人之所己用不得不兩收三收四收而其所闕漏者遂爲太古之音後人疑不敢用又江左諸公本從辭賦入門未通古訓於是聲音一而文字愈繁作賦巧而研經彌拙且使今人古人如異域之不相曉而葉音之說作【唐元和元年鄕貢進士李行修言近學無專門經無師授以音定字以疏釋經是能使生徒由之中科不能使天下由之致理是則自唐以前猶未以音定字可知也】

古人四聲一貫

四聲之論𨿽起於江左然古人之詩已自有遲疾輕重之分故平多韻平仄多韻仄亦有不盡然者而上或轉爲平去或轉爲平上入或轉爲平上去則在歌者之抑揚髙下而已故四聲可以並用騏駵是中騧驪是驂龍盾之合鋈以觼軜言念君子溫其在邑方何爲期胡然我念之合軜邑念四字皆平而韻驂一之日觱發二之日栗烈無衣無褐何以卒嵗發烈褐三字皆去而韻嵗今之學者必曰此字元有三音有兩音故可通用【吳才老韻補寔始此說】不知古人何嘗屑屑於此哉一字之中自有平上去入今一一取而注之字愈多音愈雜而學者愈迷不識其本此所謂大道以多岐亡羊者也陳氏之書蓋多此病至其末捲乃曰四聲之辧古人未有中原音韻此類實多舊說必以平葉平仄葉仄也無亦以今而泥古乎斯言切中肯綮【季立毛詩古音考邶谷風怒字下注曰四聲之說起於後世古人之詩取其可歌可詠豈屑屑毫釐若經生爲邪且上去二音亦輕重之間耳綢繆隅字下注曰或問二平而接以去聲可乎中原音韻聲多此類其音節未嘗不和暢也二條所論至當但全書之中隔閡四聲多爲注釋瑣碎殊甚】不知季立旣發此論而何以猶扞格於四聲一一爲之引證亦所謂勞唇吻而費簡冊者也方子謙【名日升】之小補抑又甚焉今之爲書取前人一字而葉兩三聲者盡並之使學者之視聴一而不亂其庶乎守約之防也夫

五方之音有遲疾輕重之不同淮南子雲輕土多利重土多遲淸水音小濁水音大陸法言切韻序曰吳楚則時傷輕淺燕趙則多傷重濁秦隴則去聲爲入梁益則平聲似去約而言之卽一人之身而出辭吐气先後之間已有不能齊者其重其疾則爲入爲去爲上其輕其遲則爲平遲之又遲則一字而爲二字茨爲蒺藜椎爲終葵是也【亦有二字並爲一字者舊唐書云吐谷渾俗多謂之渾蓋語急而然】故注家多有疾言徐言之解而劉勰文心雕龍謂疾呼中宮徐呼中徴【韓非子外儲說右上篇有此語】夫一字而可以疾呼徐呼此一字兩音三音之所繇昉已

平上去入之名漢時未有然公羊莊二十八年傳曰春秋伐者爲客伐者爲主何休注於伐者爲客下曰伐人者爲客讀伐長言之齊人語也於伐者爲主下曰見伐者爲主讀伐短言之齊人語也長言則今之平上去聲也短言則今之入聲也

平上去三聲固多通貫惟入聲似覺差殊然而祝之爲州見於谷梁蒲之爲亳見於公羊趨之爲促見於周禮提【是支反】之爲折【常列反】見於檀弓若此之類不可悉數迨至六朝詩律漸工韻分已宻而唐人功令猶許通用故廣韻中有一字而收之三聲四聲者非謂一字有此多音乃以示天下作詩之人使隨其遲疾輕重而用之也後之陋儒未究厥防乃謂四聲之設同諸五行四序如東西之易向晝夜之異位而不相合也豈不謬哉且夫古之爲詩主乎音者也江左諸公之爲詩主乎文者也文者一定而難移音者無方而易轉夫不過喉舌之間疾徐之頃而已諧於音順於耳矣故或平或仄時措之宜而無所窒礙角弓之反上賔筵之反平桃夭之室入東山之室去惟其時也大東一篇兩言來而前韻疚後韻服離騷一篇兩言索而前韻妬後韻廹惟其當也有定之四聲以同天下之文無定之四聲以恊天下之律聖人之所以和順於道徳而理於義非達天徳者其孰能知之

夫一字而可以三聲四聲若易爻之上下無常而惟變所適也然上如其平去如其上入如其去而又還如其平是所謂言天下之至賾而不可惡言天下之至動而不可亂也此聲音文字相生相貫自然之理也

或曰一字而可以三聲則天可讀爲上去乎曰天不可去而地可平楚辭天問唘棘賔商九辧九歌何勤子屠母而死分竟地是也東不可去而北可平漢司馬相如上林賦東西南北馳騖往來是也是以四聲同用則歌者以上爲平而不以平爲上以入爲去而不以去爲入何則歌之爲言也長言之也平音最長上去次之入則詘然而止無餘音矣凡歌者貴其有餘音也以無餘從有餘樂之倫也

入爲閏聲

平聲音長入聲音短平聲字多入聲字少長者多短者少此天地自然之理也故入聲之部合之三聲但有其四【見古音表】而五方之音或有或無尙不能齊必欲以配三聲或以其無是聲也而削之【元周徳淸中原音韻並作三聲】則均之不達矣

詩三百篇中亦往往用入聲之字其入與入爲韻者什之七入與平上去爲韻者什之三以其什之七而知古人未嘗無入聲也以其什之三而知入聲可轉爲三聲也故入聲聲之閏也猶五音之有變宮變徴而爲七也

近代入聲之誤

韻書之序平聲一東二冬入聲一屋二沃若將以屋承東以沃承冬者久仍其誤而莫察也屋之平聲爲烏故小戎以韻驅馵不協於東董送可知也沃之平聲爲夭故揚之水以韻鑿襮樂不協於冬腫宋可知也術轉去而音遂故月令有審端徑術之文曷轉去而音害故孟子有時日害防之引質爲傳質爲臣之質覺爲尙寐無覺之覺沒音妺也見於子產之書燭音主也著於孝武之紀此皆載之經傳章章著明者至其韻中之字隨部而誤者十之八以古人兩部混並爲一而誤者十之二是以審音之士談及入聲便茫然不解而以意爲之遂不勝其舛互矣玆旣本之五經參之傳記而亦略取說文形聲之指不惟通其本音而又可轉之於平上去三代之音久絕而復存其必自今日始乎

夫平之讀去中中將將行行興興上之讀去語語弟弟好好有有而人不疑之者一音之自爲流轉也去之讀入宿宿出出惡惡易易而人疑之者宿宥而宿屋出至而出術惡暮而惡鐸易寘而易昔後之爲韻者以屋承東以術承諄以鐸承唐以昔承淸若呂之代嬴黃之易�而其統系遂不可尋矣或曰平贏而入詘固有三平而共一入者是殆不然夫古人之制字必有所從來以文相麗以聲相恊在乎此者不得移乎彼所謂天之生物也使之一本夫文字則亦有然者也若曰他部可承三代經傳之文何無一出於彼者乎故歌戈麻三韻舊無入聲侵覃以下九韻舊有入聲今因之餘則反之

音論卷中

欽定四庫全書

音論卷下

昆山顧炎武撰

六書轉注之解

唐張說故廣州都督甄公碑文曰錫姓因生如堅之讀形聲轉注以眞爲音

宋張有曰轉注者展轉其聲注釋他字之用也如其無少長之類

禮部韻略曰老字下從匕音化考字下從丂音巧【玉篇丂部九十四丂苦道切】各自成文非反匕爲丂也周禮六書三曰轉注謂一字數義展轉注釋而後可通後世不得其說遂以反此作彼爲轉注衛常【本作恆】書勢云五曰轉注考老是也裴務齊切韻云考字左回老字右轉其說皆非【趙宧光說文長箋曰老考二字序文引作轉注而本訓釋文老從人毛匕考從老省丂聲是老乃防意考則諧聲一人之書自相矛盾】

趙古則曰自許叔重以來以同意相受考老字爲轉注依聲托事令長字爲假借之說旣興康成以之而解經漁仲以之而成略遂失假借轉注之本指蕭楚謂一字轉其聲而讀之是爲轉注近世程端禮謂轉注爲轉聲假借爲借聲足正考老之謬

楊愼曰六書當分六體班固云象形象事象意象聲假借轉注是也六書以十分計之象形居其一象事居其二象意居其三象聲居其四假借借此四者也轉注注此四者也四象以爲經假借轉注以爲緯四象之書有限假借轉注無窮也鄭漁仲六書考論假借極有發明至說轉注之義則謬以千里矣

陸深書輯曰轉注者轉其音以注爲別字令長之類是也假借者不轉音而借爲別用能朋之類是也

先儒兩聲各義之說不盡然

凡上去入之字各有二聲或三聲四聲可逓轉而上同以至於平古人謂之轉注其臨文之用或浮或切在所不拘而先儒謂一字兩聲各有意義如惡字爲愛惡之惡則去聲爲美惡之惡則入聲顏氏家訓言此音始於葛洪徐邈乃自晉宋以下同然一辭莫有非之者余考惡字如楚辭離騷有曰理弱而媒拙兮恐言之不固時混濁而嫉賢兮好蔽美而稱惡閨中旣邃逺兮哲王又不寤懷朕情而不發兮余焉能忍與此終古又曰何所獨無芳艸兮爾何懷乎故宇時幽昧以矅兮孰云察余之美惡漢趙幽王友歌我妃旣妬兮誣我以惡防女亂國兮上曽不寤此皆美惡之惡而讀去聲漢劉歆遂初賦何叔子之好直兮爲羣邪之所惡賴祁子之一言兮幾不免乎䢐落魏丁儀厲志賦嗟世俗之參差兮將未審乎好惡咸隨情而與議兮固眞僞以紛錯此皆愛惡之惡而讀入聲【詳唐韻正十九鐸部惡字下】乃知去入之別不過發言輕重之間而非有此疆爾界之分也凡書中兩聲之字此類寔多難以枚舉自訓詁出而經學衰韻書行而古詩廢小辯愈滋大道日隠噫先聖之防言汩於防師之口耳者多矣知類通達吾以望之後之君子唐張守節史記正義論例曰質有精粗謂之好惡【並如字】心有愛憎稱爲好惡【並去聲】當體則爲名譽【去聲】情乖則爲毀譽【平聲】今考之於詩邶之日月衛之木鄭之女曰雞鳴並以好韻報此心所愛而去聲者也書洪範無有作好遵王之道此心所愛而上聲者也若譽字三見於詩車舝之式燕且譽振鷺之以永終譽皆作去聲而韓奕之韓姞燕譽獨作平聲此豈得謂爲情乖者乎以此讀經所謂泥而未光者也

顏氏家訓江南學士讀左傳口相傳述自爲凡例軍自敗曰敗打破人軍曰敗音補敗反諸記傳未見補敗反徐仙民讀左傳惟一處有此音又不言自敗敗人之別此爲穿鑿耳

漢書髙帝紀縣給衣衾棺具如湻曰棺音貫師古曰初爲槥櫝至縣更給衣及棺備其具耳不勞攺讀音爲貫也又項羽背約而王君王於南鄭師古曰上王音於放反劉攽曰予謂王作如字何害據此二條則一字兩聲繁辭曲說昔人已有悟其非者矣

左傳昭五年觀兵於坁箕之山釋文曰觀舊音官讀爾雅者皆官喚反周禮司爟鄭康成讀如予若觀火之觀是以觀爲去聲【晉陸機爲顧彥先贈婦詩浮海難爲水遊林難爲觀晉書張寔傳永嘉中長安謡曰秦川中血沒腕惟有涼州倚柱觀並作去聲】宋魏了翁論觀卦曰今轉注之說則彖象爲觀示之觀六爻爲觀瞻之觀竊意未有四聲反切以前安知不爲一音乎【何楷周易訂詁云觀字本去聲後人讀平聲反以去爲轉音】且考諸義則二字固可一而參諸易詩以後東漢以前則凡有韻之語與孫炎沈約以後必限以四聲拘以音切者亦不可同日語也

且如唐人律詩至嚴其中略舉一二如翰字或平或去看字或平或去望字忘字或平或去醒字或平或上且得謂之有兩義乎此正六書所謂轉注之字而韻中之兩收三收以示天下作詩之人隨其遲疾輕重而用之者也

反切之始

顏氏家訓曰九州之人言語不同自春秋標齊言之傳離騷目楚辭之經後有揚雄著方言其書大備然皆考名物之同異不顯聲讀之是非也逮鄭注六經髙誘解呂覽淮南許愼造說文劉熹制釋名始有譬況假借以證音字而古語與今殊別其間輕重淸濁猶未可曉加以外言內言急言徐言讀若之類益使人疑孫叔然創爾雅音義【按爾雅注疏孫炎字叔然三國誌樂安孫叔然注云與晉武帝同名受學鄭之門人稱東州大儒】是漢末人獨知反語至於魏世此事大行髙貴鄕公不解反語以爲怪異自玆厥後音韻蠭出各有土風逓相非笑此反切之所自起

唐張守節史記正義論例曰先儒音字比方爲音至魏祕書孫炎始作反音又未甚切今並依孫反音以傳後學鄭康成云其始書之也倉卒無字或以音類比方假借爲之趣於近之而已受之者非一邦之人其鄕同言異字同音異於玆遂生輕重譌謬

按反切之語自漢以上卽已有之宋沈括謂古語已有二聲合爲一字者如不可爲叵何不爲盍如是爲爾而已爲耳之乎爲諸【周禮士師五戒一曰誓用之於軍旅二曰誥用之於防同三曰禁用諸田役四曰糾用諸國中五曰憲用諸都鄙徐言之則爲之於疾言之則爲諸一也小爾雅曰諸之乎也】鄭樵謂慢聲爲二急聲爲一慢聲爲者焉急聲爲旃慢聲爲者與急聲爲諸慢聲爲而已急聲爲耳慢聲爲之矣急聲爲只是也愚嘗考之經傳蓋不止此如詩墻有茨傳茨蒺藜也【本爾雅文】蒺藜正切茨字八月斷壺今人謂之胡盧北史后妃傳作瓠蘆瓠蘆正切壺字左傳有山鞠窮乎鞠窮是芎防鞠窮正切芎字著於丁寧注丁寧鉦也廣韻丁中莖切丁寧正切鉦字守陴者皆哭注陴城上僻倪僻音避僻倪正切陴字棄甲則那那何也後人言柰何柰何正切那字六卿三族降聴政注降和同也和同正切降字春秋桓十二年公及宋公燕人盟於谷丘左傳作句瀆之丘句瀆正切谷字公羊傳邾婁後名鄒邾婁正切鄒字禮記檀弓銘明旌也明旌正切銘字玉藻終葵椎也方言齊人謂椎爲終葵終葵正切椎字爾雅禘大祭也大祭正切禘字不律謂之筆不律正切筆字須蕵蕪蕵蕪正切須字列子楊朱南之沛莊子陽子居南之沛子居正切朱字古人謂耳爲聰易傳聰不明也靈樞經少陽根於竅陰結於窻籠窻籠者耳中也窻籠正切聰字方言鼅鼄或謂之蠾蝓【燭臾二音】蠾蝓正切鼄字壻謂之倩注今俗呼女壻爲卒便卒便正切倩字說文鈴令丁也令丁正切鈴字鳩鶻【古忽反】鵃【張流反】也鶻鵃正切鳩字痤一曰族絫徐鉉以爲卽左傳之瘯蠡【力戈反】瘯蠡正切痤字釋名韠蔽膝也所以蔽膝前也蔽膝正切韠字王子年拾遺記晉武帝賜張華側理紙側理正切紙字水經注晏謨伏琛雲濰水卽扶淇之水也扶淇正切濰字廣韻狻猊獅子狻猊正切獅字以此推之反語不始於漢末矣

左傳襄十年防於柤防吳子壽夢也注壽夢吳子乘十二年經書吳子乘卒服防云壽夢發聲吳蠻夷言多發聲數語共成一言按夢古音莫登反壽夢二字合爲乘字

宋宋庠國語補音行玉二十瑴下云按諸本二十字無作廿者舊音獨出廿字如此則當音入顏之推稽聖賦云魏嫗何多一孕四十中山何夥有子百廿此其證又以三十爲卅蘇合反四十爲卌先立反皆興於秦書之後務從簡便因各有音大抵急言之耳按此並以二字爲一與反切相近故引之【宋洪邁論史記秦始皇刻石其辭皆四言爲句其刻泰山曰卄有六年瑯邪臺曰維卄六年之罘東觀皆云維卄九年防稽曰卅有七年此卽卄字卅字之始後人傳寫誤以一字爲二作二十三十字】而薛尙功古器欵識周防欒鼎銘曰維王廿有三年伯姬鼎銘曰維王廿有八年則不始於秦矣

南北朝反語

南北朝人作反語多是雙反韻家謂之正紐到紐史之所載如晉孝武帝作淸暑殿有識者以淸暑反爲楚聲楚聲爲淸聲楚爲暑也宋明帝多忌袁粲舊名袁湣爲隕門隕門爲袁門隕爲湣也劉悛舊名劉忱爲臨讎臨讎爲劉讎臨爲忱也齊世祖於靑溪立宮號曰舊宮時人反之曰舊宮者窮廐窮廐爲舊廐窮爲宮也文惠太子立樓館於鐘山下號曰東田東田反語爲顚童顚童爲東童顚爲田也梁武帝創同泰寺開大通門對寺之南門取反語以協同泰同泰爲大泰同爲通也陳後主名叔寶反語爲少福少福爲叔福少爲寶也北齊劉逖請攺元爲武平謂和士開曰武平反爲明輔明輔爲武輔明爲平也隋文帝謂楊英反爲嬴殃楊英爲嬴英楊爲殃也唐髙宗攺元通幹以反語不善詔停之通幹反爲天窮通乾爲天干通爲窮也又如水經注索郎酒反爲桑落桑落爲索落桑爲郎也孔氏誌怪盧充幽防反爲溫休溫休爲幽休溫爲防也又有三字反者吳孫亮初童謡曰於何相求常子閣常子閣者反語石子堈常閣爲石閣常爲堈也齊武帝永明初百姓歌曰陶郎來言唐來勞也陶郎爲唐郎陶爲勞也梁武帝中大通中民間謡曰鹿子開城門鹿子開者反語爲來子哭鹿開爲來開鹿爲哭也

北齊濟南王立爲皇太子初學反語於迹字下注云自反侍者未達其故太子曰迹字足旁亦豈非自反邪以足亦反爲迹也【如矢引爲矧女良爲娘捨予爲舒手延爲挻目亡爲盲目少爲眇侃言爲諐欠金爲欽之類皆自反也】

趙宧光曰釋典譯法眞言中此方無字可當梵音者卽用二字聚作一體謂之切身乃古人自反之字則已先有之矣

玉篇廣韻指南有�字注曰此不是字有聲無形借用女聮爲形又借女聮爲切吶字平聲吶女劣切

反切之名

禮部韻略曰音韻展轉相協謂之反亦作翻兩字相摩以成聲韻謂之切其實一也

反切之名自南北朝以上皆謂之反孫愐唐韻則謂之切蓋當時諱反字如荀子口行相反戰國防上黨之民皆反爲趙淮南子談語而不稱師是反也家語其彊禦足以反是獨立今本並作返梁書侯景傳取臺城如反掌亦作返皆是後人所攺【隋以前不避反字漢器首山宮鐙蒲阪字作蒲反】而水經說文汳字唐人亦攺作汴【路史云隋煬帝惡其從反易之】飯字亦或爲飰

唐度九經字樣序曰避以反言但紐四聲定其音旨【沙門神珙四聲五音九弄反紐圖序曰梁沈約創立紐字之圖】其捲內之字蓋字下云公害翻代反以翻字下云平表紐代反以紐是則反也翻也切也紐也一也然張參五經文字並不諱反則知凡此之類必起於大歷以後矣

讀若

漢時人未有反切故於字之難知者多注云讀若趙宧光說文長箋凡例曰古無音切二法音聲之道無邊而同音者甚少故許氏但有讀若若者猶言相似而已可口授而不可筆傳也又曰本文讀若與徐氏切韻不合者漢唐音聲稍變欲求古今異讀以漢正唐以唐正今全賴其異不然後此者轉復移易各就方言而不知底極矣

反切之法亦有韻窄而不可通者廣韻上聲四十二拯部拯字下云無韻切音蒸上聲以本音之外止有醜拯其拯色庱三切而互用則終於莫曉故變反切之法而以平聲之字音之亦古人讀若之意也

音論卷下

