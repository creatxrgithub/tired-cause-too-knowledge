

欽定四庫全書

經部五

春秋隨筆

春秋類

提要

【臣】等謹案春秋隨筆二卷

國朝顧奎光撰奎光字星五無錫人官瀘溪縣知縣是編不載經文但偶有所得則錄之故名隨筆其中如桓公防稷以成宋亂成自訓平其下取鼎納廟之事所謂美始而惡終也而奎光以爲成就其亂春秋諱國惡二百四十年中無此徑遂之筆也公子翚之寵自以翼戴之故華氏之立自以賂故兩不相謀而奎光謂立華氏爲翚之私華氏立而翚遂命爲公子夫國君樹其私人豈必援鄰國之例不立華氏翚將終身不命乎鄭滅虢檜晉滅衛霍其事舊矣而奎光謂滅國自齊桓始何不考也紀叔姬歸於酅自重叔姬之節而奎光謂以酅存紀是泥於陳滅書陳災之傳莊公之娶哀姜奎光謂因其色美已爲臆度之詞而又謂莊公不聞好色彼築臺以臨黨氏割臂以盟孟任非好色之明證歟公子友敗莒於酈奎光以爲與翚帥師慶父帥師其専相等此無論莒人責賂利兵而來居於必應之勢非出軍疆外者比且核以傳文絕無専行之證何所據而斷非君命也子卒不書弒自與隠公不書弒一例而奎光以爲史臣之曲筆豈春秋亦曲筆乎敬嬴雨不克葬自是適值其時公羊以爲咎已出附防而奎光乃借以明天道豈弒逆者葬必遇雨耶且春秋以褒貶爲賞罰不以果報爲勸戒此非經義也如斯之類瑕纇蓋所不免至其謂春秋例從義起非義從例生謂春秋有逹例有特筆然亦須理防大處不可苛刻繳繞謂春秋時天子僅守府小國亦失職說者乃於小國見伐責其不告不足以服其心謂春秋將以治世之無王者而胡氏於宰咺歸賵則曰貶而書名於榮叔歸含及賵則曰王不稱天如此則無王自春秋始矣謂說春秋者自相矛盾旣曰爲賢者諱又曰責賢者備旣曰隠公爲攝又曰桓公爲簒何者爲是其論皆深中說春秋者苛刻迂謬之獘故其所論多平允近於事理頗能得筆削之防奎光嘗撰然疑錄所載說春秋諸條與此相同其爲先有此本又編於然疑錄中或先載錄中又摘出別爲此本均不可考然然疑錄頗爲瑣雜論其菁華則已盡此兩卷中矣乾隆四十四年正月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

春秋隨筆卷上

瀘溪縣知縣顧奎光撰

董仲舒曰春秋文成數萬其指數千言其義例無窮不可執一也夫例從義起非義從例生義有變通而例多拘礙說經者不因經以求義乃立例以釋經宜其勉彊傅防

春秋言修者所以不歿魯史之舊言作者所以特著聖人之功

呂大圭論春秋有達例有特筆所謂特筆則是非褒貶所在也然亦須理防大處不可苛細繳繞如書天王狩於河陽便是旋乾轉坤之筆左氏記事直敍周鄭交質豈復存得君臣名分

朱子曰當時天下大亂聖人且據實而書之其是非得失付之後世公論蓋有言外之意若必於一字一辭之間求褒貶所在卻恐不然又曰聖人只是書放那里使後世因此去考見道理讀春秋者宜本此意觀之屬辭比事意義無窮不然褒貶只是一事便結煞無餘味程子言春秋諸侯不稟命天王擅相侵伐春秋直書其事而常責夫被侵伐者此語未允當時天子僅亦守府上告何益方伯失職卽齊晉爲霸主是非曲直未必盡公鄰國之近者皆有狡焉啟疆之心訴之方伯赴之鄰國亦何益小國困敝阽於危亡非與之戰則坐見削弱俘執耳旣被侵伐復受咎責何以服其心乎竊謂其國有自取侵伐之理不能反己自責忿而與戰則責被侵伐者可也不然則當責擅侵伐之人如齊人滅遂而齊人殱於遂必無捨齊而責遂之理也孫覺言防盟則以主防爲首侵伐則以主兵爲首斯爲平論

春秋將以治世之無王者而於宰咺歸賵則曰貶而書名於榮叔歸含且賵則曰王不稱天【胡氏說】如此則無王自春秋始矣以天王之尊下賵諸侯之妾直書之其失自見不待於貶而春秋亦不得而貶之宰咺何以名不得其字則名之耳如書名爲貶則榮叔爲褒可乎書王爲貶則天王爲褒可乎

宰咺歸賵當與武氏子來求賻對看仲子之卒也天王賵之冡宰實來及天王之崩魯不聞赴弔助喪致使來求賻天王固失其爲上魯亦失其爲下矣故曰屬辭比事春秋教也

諸侯之卒其不名者蓋史失之左傳謂同盟則赴以名趙氏【匡】據禮駁之是矣孫氏【覺】謂卽位之初或以名赴或不以名赴其說近理然國君之名通國皆知不容鄰國君臣都不知其名字必待卽位之赴朝聘防盟之同然後識之若果存沒隔絕名字不知又何必獨書其卒且豈有弔卹之禮耶故書卒必有名其不名者必史本失之或久而遺缺也

衞人立晉予之意多所謂得乎邱民者也其不請命於天子則無王矣故曰衞人立至責以不承命於先君則非何者無可承也荘公旣立桓公矣安知桓之被弒而更立晉桓公倉卒被弒又安能遺命誰立晉旣於次當立且國人所同欲其立正也衞人能討賊塟君而立先君之子弟其立晉亦正也故曰子之意多尹氏之立王子朝私也衞人之立晉公也公私旣殊豈應同貶且晉武公滅緡自立請於王而列爲諸侯𨿽請命天子猶不如立晉之正貶此褒彼於義安乎春秋據事直書內無所承上不稟命其失自見公谷竟以爲不宜立則失言矣

考仲子之宮初獻六羽是前此皆八佾也六羽正矣施之仲子猶僣也但考之於禮則爲僣論其事勢則可疑隠旣將致國於桓而以仲子爲嫡則仲子固夫人矣方當入惠公之廟而別立宮以祀之何也旣立宮矣則禮宜從同而又降用六羽何也不能正嫡妾之分以裁之復不能純用正嫡之禮處之尊與降兩無所居而臣民之心疑桓公之心亦疑矣立宮則疑於外之用六則疑於抑之魯君臣沿襲已久不知用六之爲得正但知用六之爲降殺且不知立宮之欲擬於嫡但知立宮之幾例於妾此意不明而羽父請殺桓公之說來矣進退失據未有若此舉者人君行事當光明顯白路人皆知母居嫌疑之間使人曖昧測度嘗疑羽父請殺桓公突如其來觀此則讓桓之心隱固有不盡明白者羽父殆非無因也

隱公弒而書薨公羊氏曰不地不忍言也谷梁氏曰不忍地也非也春秋書弒君多不地皆不忍乎人君薨於路寢爲正燕寢爲不正被弒則不得正其終甚矣故不書諱也以爲諱弒而以不地著之者亦非也借欲著之則書曰公薨於寪氏豈不更得其實而反以不地著也此全乎諱焉耳

孔父之死惟公羊得表章死節意杜氏云孔父稱名內不能治其閨門外取怨於民身死而禍及君故貶之其不通經固已然此等議論亦其時爲之魏簒漢晉簒魏而髙貴鄕公之死魏之廷臣惟司馬孚陳泰少伸正論餘皆習爲故常無復知仗節死難之義者母丘儉諸葛誕討賊不成覆指爲罪貶孔父之說有自來矣

華督弒君亂矣因此時討賊而立君焉亂猶可治而防於稷以成之是亂在宋而成其亂者四國也立荘公以定君立華氏以定相難似平矣而聖人以爲此大亂也苟討賊復讎𨿽喋血橫屍猶當爲治今賊不討讎不復𨿽社稷無廢祀民人無廢主彌見爲亂而其亂直與國相終始聖人之垂戒切矣

定宋公桓之私也立華氏翚之私也立華氏而翚命爲公子矣故三年卽書公子翚如齊逆女

成宋亂以自定也故谷梁曰內爲志焉爾桓公弒立懼討故易祊盟越以結鄭好而齊陳未之及也借宋之賂並合二國以定宋於是齊陳不必結好而自莫之致討矣郜鼎納於太廟桓非貪賂也正欲章示臣民見弒君者非特無討與國且將立之而宋並恃已而立以見其無所畏忌春秋詳書之非爲宋也以誅桓之心爾胥命者不成盟也其相命之事未可知曰褒曰貶臆說也

甲戌乙丑趙氏【匡】謂甲戌下當記佗作亂之事全簡脫之其說爲是但三傳謂是魯史舊文黃氏【仲炎】謂筆削後傳錄之誤二日並存不應述而不削其語謬矣子曰吾猶及史之闕文也疑而削之與補之攺之何異乎仍叔世大夫也仍叔之子將嗣爲大夫者也其父猶在未命爲大夫而使之來聘防弱耳故書仍叔之子紀實也程子謂父受命而使子代行固無是理若父老而子代從政則何譏乎說春秋者動輙是貶冡宰書名見貶王不稱天示譏比於仍叔之子無可推求則曰譏代從政譏世官殆防於轉喉觸諱捩手覆羮矣家氏曰仍叔之子不名貶也彼旣未命則官及名字皆無可書何待於貶乎

天子逆女禮無明文桓公八年祭公來遂逆王后於紀其失在王而祭公無與焉王旣重大婚之禮使三公逆之然使來魯而遂往迎君無専命臣不復命二事而一行則輕之甚矣豈正始之道哉以擅命責祭公皆未爲允【戴岷隱曰比天王之命非祭公自爲之紀魯甥也咨謀於魯而行此爲得情】逆後大禮也不言王使又若不爲逆後而因來魯之便者士民猶不可況王者乎

魯隠不臣而公子翚之難作鄭莊不臣而祭足傅瑕髙渠彌輩弒君更立而不爲異所謂下必有甚焉者天道好還卽此亦見

來戰於郎不受伐也若三國特戰於吾邑而書之云爾猶不虞君之渉吾地也何故同意

釋春秋者多知理而不知勢王室僅擁空名而責以不能徵討有罪小國危亡無所控訴而責以不能上告天子下告方伯皆是隔靴搔癢【胡氏於夫子請討陳恆有先發後聞之論眞儒生見解】如鄭忽出奔衞經系鄭於忽意自顯然其不稱子失位故耳其名失地故耳劉氏【敞】曰貶也逺君子近小人權臣擅命亂鄭者忽論亦過矣忽立未逾年權臣擅命罪在鄭莊而不在忽祭仲髙渠彌之徒大權在握忽能一旦遽収其柄乎祭仲輩卽小人之尢而不與忽亦未見其近小人而謂亂鄭者忽所謂寃哉烹也吾以爲亂鄭者鄭莊忽特防弱且無外援耳程子曰忽以國氏正也此爲得之

夫人孫於齊吳氏【澄】謂夫人內慙不安故出奔齊非也夫人果有恥心豈復有禚之防祝丘之享乎莊公立已三月爲子者未嘗志於復讐爲臣者未嘗志於討賊夫人以爲是無足難我也故遂如齊特猶未敢顯然行享防之禮故謂之奔而書曰孫實卽禚與祝丘之始事其惻隠羞惡之心至是盡絕而莊公之不能防閒其母固不必待禚之防祝丘之享而責之也賀氏【仲軾】曰如齊者姜氏之志以爲孫者春秋之文斯得其情矣

左氏絕不爲親與大義滅親二語見爲臣者以君爲重不當復以弒君之子爲子爲子者以父爲重不得復以弒父之母爲母此等處權衡道理輕重透亮斬截使人知身遭大變故𨿽家庭之間亦有以義掩恩者如此方不爲私情所牽而預乎弒逆之罪

不稱氏姓貶之也而去姜氏固不足盡貶之之義絕不爲親亦不就此見得稱姜氏從齊稱夫人從魯若據絕之之意示貶則當先去其夫人見不得爲莊公之母魯之小君而春秋僅去姜氏者若曰姜氏之罪稱之以夫人而益顯且魯之君臣皆夫人之史臣安得不稱夫人惟去姜氏以示小異使讀者推論得之必有深惡痛絕之者此防意也【此亦姑爲之說耳】

齊襄廹逐紀侯而禮葬伯姬以其爲魯女耳時齊魯方交好故以此示徳於魯

左傳史記杜氏【預】皆以子糾小白爲僖公子谷梁則以爲襄公子啖氏【助】趙氏【匡】程子胡傳皆從之左氏經文糾稱子諸家【史記荀卿並同】以爲糾兄而小白弟公谷經文則無子字故程氏胡傳以糾爲弟今按下文書齊人取子糾殺之則左氏經文當不爲誤糾稱子明糾之可立也小白系齊者小白黨盛而子糾勢孤明小白爲齊所與也上稱子糾則齊小白不得與鄭忽曹羈同例何者與赤並不得書子而糾書子則忽與羈之系國爲順詞而小白之系國爲眾詞此以見魯之終不能納而糾有必殺之勢矣魯莊忘父讐而納其子𨿽所納正不免於不孝管仲忘君讐而事桓𨿽其功大不免於不忠不必定爲桓兄糾弟曲爲之說也

殺子糾書齊人並其國人言之見小白之入糾之死皆通國所同也益知齊小白之爲眾詞再書子糾貴之也親之也糾如以少奪長與兄爭國則糾固有罪矣何至於其死而専罪齊人且重繋以子哉

春秋嘉死節其爲君死者必書之如孔父仇牧荀息是也召忽死何以不書子糾未嘗爲君召忽𨿽死其主而於君國社稷無系焉故不書後人以夫子重子管仲遂並訾召忽所事不正其亦寃矣論功烈則管仲爲盛論節義則召忽爲正匹夫匹婦之諒未必卽貶召忽槪言之耳

幹時之敗長勺之勝不復父讐而皆以納糾之故所以斥公也凡書來戰者責在外書敗某師及某師戰者責在內而此與公敗宋師於管又不同兵加於已不得已應之非魯之罪兵不厭詐以謀取勝亦不足譏所譏者魯莊旣修甥舅之好援紀而紀滅納糾而糾死以爲積弱耳而經書公伐齊則公猶能伐也書公及齊師戰則公猶能戰也書公敗齊師則公猶能敗齊也故詳書之見其非無能爲而甘心忘父之讐爲大不孝也下書公侵宋公敗宋師於乘丘是內爲主之意公敗宋師於鄑又是見其黷武比事觀之義理無盡不可泥煞一例宋人遷宿谷梁云亡詞也啖氏【助】曰是移其國於國中而爲附庸也齊師遷紀郱鄑郚猶未舉全國而遷之故此爲遷國之始齊師滅譚爲滅國之始是秋荊敗蔡師於莘以蔡侯獻舞歸蓋中國自相吞並然後蠻夷得以夏

宿杜注小國東平無鹽縣也今在山東兗州府東平州東二十里蓋附屬於魯境者應是宋怨公侵【在二月】故遷怒而遷宿【任宿須句顓臾皆風姓故知是爲魯附庸】

紀侯大去宋人遷宿與滅國無異然猶有畏憚焉故廹而去之遷之至齊師滅譚則悍然無忌蓋其聲勢威令足以陵懾諸侯而不敢動故始則滅譚滅遂以示威繼則遷邢存衞以示恩而究之滅國自桓始吞並之禍遂相接迹若邢遷如歸衞國忘亡存亡繼絕嗣者用希則功不贖罪也

紀叔姬歸於酅【莊十二年春三月】賢叔姬也然以叔姬系紀以酅繋紀叔姬見紀旣亡矣而叔姬歸酅是酅在則紀未滅明紀之猶有酅也滅國不見經無可見耳苟有可見𨿽失其舊封而尙得存其蹤迹春秋未嘗不欲宛轉存之紀叔姬歸於酅是也

公羊傳仇牧聞君弒趨而至遇之於門手劍而叱之萬臂摋仇牧碎其首齒著乎門闔是仇牧以捍衞其君死故書太宰督特遇於東宮之西而殺之非以衞君來也督操國重權萬懼討故並殺之耳弒君之賊還爲賊殺死其宜矣烏得與牧同書哉卓氏【爾康】曰削而不書夫子特筆吾謂此非故削之也然使督亦以捍衞君而死夫子必應削何則弒君之惡非可晚蓋卓氏論不可非北杏之防【莊十三年春】齊侯稱爵宋邾蔡陳皆稱人以爲貶辭【楊山】以爲眾與【谷梁氏說諸家多從之】皆未合劉氏【敞】謂爲大夫是也當時齊桓圖伯諸侯猶未尊齊故桓自主防而四國之君不至且防以定宋亂而宋首不共故明年之春合陳曹伐宋蓋是防也桓不得志於是滅遂以示彊盟魯以示信至明年兩伐宋後嗣是於鄄於幽諸侯無敢不自往防者矣

說春秋自相矛盾如雲爲賢者諱又云責賢者備畢竟如何說隠公云攝桓公又云簒何者爲是

桓之伯最遲魯宋久而後合鄄之防乃伯之始【一在十四年冬一在十五年春】然宋人猶或主兵衞鄭未免復叛其難如此晉文則一戰而伯矣蓋桓之時周徳𨿽衰諸侯不復翊戴共主然猶未肯甘心推擁一人聴其指揮號令故合之爲難至於文公時諸侯惟彊足庇民者是從習熟見聞以爲當然故城濮勝而諸侯宗之所處之時有難易也遂旣滅矣猶能殱齊人若因氏領氏工婁氏須遂氏必皆遂之世臣大室蘊其忠憤用其智計盡殺戍者以報滅國之讐灰燼之餘尙有生气

齊伐戎【莊二十年冬】張氏【溥】以爲爲魯也去年之冬齊宋陳三國伐魯蓋以受鄭詹及公子結遂盟之故至二十二年秋及齊髙傒盟於防自是以後納幣觀社公汲汲於合齊而齊顧遲遲焉則此之伐戎非爲魯也明矣莊公之婚哀姜也盟防遇谷盟扈屢防以要之納幣觀社逆女屢至以求之若惟恐其不得者蓋必慕乎哀姜之色也哀姜不傳其美而莊公不傳其好色然爲國君者年逾三十而無正配則其多嬖可知也豈無他族而惟齊女之求旣非賴其繋援而其徳復無稱則爲其色而已曰制於文姜者非也時文姜已沒誰制之而使必於齊乎

丹桓宮楹刻桓宮桷說者曰以示孝也或曰以誇大齊女也固皆有之而吾謂此是莊公不能自安良心發見無可柰何而出此也父讐不報復娶讐女以見宗廟秉彛不亡未免於是思爲盛飾以媚已死之親而逭不孝之罪故丹楹未巳復爲刻桷蓋天下非禮之事多從自危之心而起

郭亡張氏【】曰疑卽東虢也按公羊傳以虞虢爲虞郭則此說可從

衞侯朔不書葬魯未防葬也賊弟叛臣去葬不足以爲討

叔姬卒葬皆書以亡國之君之繼室而其歸其卒其葬詳書之是紀之名猶賴叔姬之賢以存執節守禮之效也

莊公三十二年中文姜醜行史不絕書文姜死而哀姜入矣然齊有亂倫滅理之文姜而魯有秉節守義之叔姬不以國之存亡易心寄寓困約而不易所守所謂風雨如晦雞鳴不已者也春秋亦詳錄之與文姜哀姜事參觀則勸戒昭矣

立防君而徐弒之遂開王莽梁冀輩法門故慶父者亂賊之俑也

吉禘於莊公非其時非其地先儒論之詳矣喪未三年汲汲若不及待蓋殃咎將至哀樂失常簒弒之心無所忌憚而亦有儳焉不終日之勢自爲之兆矣故八月而閔公弒九月而夫人孫慶父奔可見亂臣賊子據危地而樂禍不悛者未有不立見潰敗而其決裂未有不甚者也

夫人姜氏孫於邾說者謂文姜殺夫罪重故去姜氏哀姜殺子罪輕故不去姜氏非也弒君一耳且預弒二君矣豈應末減其無貶絕蓋不待貶也文姜去姜氏不得謂已盡其殺夫之罪哀姜不去姜氏不得謂可寛其殺子之罪

凡亂賊之欲簒取大位也𨿽悍然以爲己有然必俟同黨推戴之而後居之不疑若眾心不與而舉朝無一人焉率先諂附猶將徘徊觀望不敢遽取而推戴之者又必爲重臣世室朝野之望人所推服者或先以利祿結之否則脇之示之以意令發議在彼簒奪之謀於是乎成如莊公死子般宜立而首發慶父爲後之議者叔牙也慶父弒械已成哀姜主乎內叔牙輔乎外季子先酖叔牙則外廷無復推戴慶父者故子般弒而不敢自立閔公弒而仍不敢自立𨿽有內援而無外助故卒至奔莒使叔牙不死倡議奉慶父而立之諸魯臣未必不從而季子之反國益難矣故叔牙罪未著而遽酖之疑其孟浪然慶父弒兩君而終不敢自爲君則由先酖叔牙剪其羽翼也

夫人氏之喪至自齊杜氏曰不稱姜闕文也是也以去姜爲貶則有不可通者貶當先去夫人不當去姜氏文姜哀姜俱亂魯不絕之於魯而絕之於齊此何意乎孫氏【復】曰正王法也王法當正其始何始不貶而終貶也蘓氏曰哀姜之死齊旣自絕之矣是以不稱姜然則齊襄未嘗誅文姜而亦去姜氏何也夫哀姜爲齊桓所誅旣伏其罪矣此書喪至書葬乃以見魯人之徇私情而昧於大義而意不主於夫人何必復以氏不氏爲嘵嘵哉

虞師晉師滅夏陽左氏曰晉裏克荀息帥師防虞師伐虢是虞實有師也谷梁曰虞無師以其先晉不可以不言師非也春秋紀實之書無但假道而並坐出師之理公子友帥師敗莒師於酈與翚帥師公子慶父帥師有異乎其専一也祿去公室𨿽自宣公而政逮大夫自隠已然特歷世不久耳季友於魯有大功而季氏之彊權輿於此

召陵之師初不足以服楚屈完之詞齊無以對也至寧母之防仲諫桓拒子華之謀曰招攜以禮懷逺以徳又曰綏之以徳加之以訓辭較伐楚時識見又進可見學問增益𨿽天下才亦由歷練事多

禘於太廟用致夫人秦人來歸僖公成風之襚一不書氏一不書夫人此自有意與文姜哀姜之去姜氏不同蓋或稱夫人或稱成風而不全予之者足以見妾之不可爲嫡而僖公尊其生母之非若文姜哀姜之去姜氏固不足盡貶意也書夫人風氏薨葬我小君成風則全予之者意已見於前也

宰孔言齊侯不務徳而勤逺略先儒疑之是矣且其語亦謬桓之伯正在攘夷狄尊周室伐山戎而卻狄盟楚猶憾其不能存邢衞於未亡救黃於將滅柰何以勤逺訾之若盟首止於洮於蔡丘不動干戈而定天位惠後叔帶憚而不敢逞此可謂之不務徳乎或如公羊震而矜之之言則有之耳然不足掩其大功也

奚齊本非子故不稱子尙未成君故未稱君而亦不書弒而自裏克言則固其君之子也故書殺其君之子從裏克起義者也谷梁謂國人不子如其意則亦應不君卓柰何又書弒其君卓乎惟家氏【翁】之說謂奚齊死於喪次君臣之分未定其言得之

江黃近楚顧不與楚而服從中國其慕義向善賢於陳蔡逺矣寧受楚伐外無救援效死而弗去此滅國之最善者也時管仲猶在而桓徳已衰楚伐黃狄侵衞皆弗能救於是諸侯知桓之無足恃而緣陵之城救徐之役同防解體不復用命甚矣機防之不可失也

夫人姜氏防齊侯於卞習也非禮之事先世行之後人弗怪也

齊桓之伯不能使楚弱猶能不使楚彊宋襄不成伯適使楚彊於中國而驅諸侯從之耳使晉文不興楚伯不待莊矣故宋襄者桓文之罪人也

宋襄首伐齊次執滕子次虐鄫子次圍曹其所以求諸侯者如此其暴是以陳假不忘桓徳之說修好諸侯而楚遂參預盟防自於齊始

楚執宋公而使宜申獻捷脇魯也亦必示以釋宋公之意令魯爲之解也故遂有薄之盟公羊傳言公子目夷歸設守械而守國楚人知𨿽殺宋公猶不得宋國於是釋宋公此卽呂甥徵繕立圉之意喪君有君敵失所要挾故晉惠宋襄皆復歸國也鹿上及盂公皆不與因來獻捷遂爲宋請書曰公防諸侯而釋宋公蓋以釋宋之權予魯也胡氏曰爲魯計者拒其使而不受可也請於天王而討之可也張氏【洽】曰諸侯若能使宋徵繕而修文告之詞明宋之直正楚之罪則楚人當情屈義愧而歸宋公之不暇矣夫楚之詐而無信豈能自服於義若其彊盛則𨿽齊晉之大桓文之賢用全力而僅勝之魯顧能聲罪致討乎事固有正理如是參以情與勢而有所不能遂當有以曲全之胡氏張氏之說可謂闇於勢者也

之敗譏其不量力乎則較之於甘心卽荊蠻者當逺勝矣謂其不以詐取勝乎又非聖人意也此蓋惜之而已非有褒貶圖伯有三防勤王也合諸侯也懲荊舒也先勤王而後合諸侯諸侯合而後能懲荊舒桓文𨿽不同其懲荊舒必在合諸侯之後宋襄於勤王無聞焉徒欲得志於楚以致諸侯其亦傎矣春秋欲褒之則無可褒故不書伐而書戰見非奉辭討罪之師亦不加貶故書宋公宋師見是戰𨿽敗而敢與虎狼之楚抗衡志猶可取特敗而不復無能爭勝諸侯遂帖然從楚不特爲宋惜兼爲諸侯惜也

狄伐鄭據左氏言則使狄伐鄭者襄王也鄭執王使而受狄師則襄王與鄭不睦可知及頺叔子桃以狄師攻王王復出居於鄭鄭省視官具於汜而後聴政則又若冺然無芥蔕者此亦可疑

觀天王出居之事則知首止葵丘之功大矣

晉侯納王不書不告也時魯方合於楚而未與晉通故弗告魯

圍宋之役【僖二十七年冬】楚稱人陳蔡鄭許稱爵明其皆君也稱其爵而列之楚人之下其愧甚於稱人不貶而深於貶者也谷梁曰人楚人所以人諸侯也余謂惟不人諸侯益見書法之嚴

楚自齊之盟參預夏盟遂憑陵上國宋襄執於盂敗於其受挫辱已甚諸侯靡然俯首帖服晉文一出侵曹伐衞獨與楚抗而雪宋恥𨿽用詭譎亦是兵不厭詐當時楚勢極盛非一戰勝之則楚不戢楚不戢諸侯不服若仗義執言帥兵臨境以伐之又無以保其必勝故以曹衞爲囮誘而致之僅乃得志勢亦不得已譬之除虎狼者入山而搏之與設阱而取之但當以入山而搏爲正然不必以設阱而取爲罪也胡氏於侵曹伐衞則斥其報怨城濮之戰則斥其詭譎斯亦固矣

公子買戍衞不卒戍刺之左氏所記深得魯之情矣但在傳則以不卒戍爲買罪案在經則紀實而已買戍衛而晉伐衞卒戍則抗晉楚復救衞不卒戍則恕楚故不令卒戍而刺之經固非以不卒戍屬買也若曰旣使之戍又不使卒戍見買之無罪云爾

楚人救衞惡楚也胡氏以爲譏晉此等處最謬曹衞親夷狄而疎中夏晉伐之爲伯討何譏之有

齊桓時楚𨿽彊而未盛故召陵之師緩晉文時楚已幾幾更伯主盟矣故城濮之師急齊桓時惟蔡鄭與楚而江黃及徐尙有從齊者故可整兵相向至文公則宋齊兩國外皆服屬楚故必致楚來戰然後能勝之時勢不同也

晉文定伯甚驟五年身死然子孫常爲盟主桓公積累數十年得之而一敗塗地蓋桓公單恃一管仲而文公所用謀臣力士多文公𨿽死而狐趙先郤輩猶在故伯業不衰可見賢才多則气脈長少則气脈促伯佐尙然王佐又當何如

踐土之盟王自往也河陽之狩晉召之也惟天子可以親勞諸侯故諸侯可以上召天子上輕故下慢

得臣之殺說春秋者多責楚子得臣自應殺喪師辱國所謂謀人軍師敗則死之未爲失郉也得臣不忍於蒍賈之一言而憤兵致敗借使楚復用之必刻刻不忘城濮之役兵連禍結數世未已故得臣死而晉楚皆得息肩此殺不爲無功也或謂楚成不如秦穆不知秦意止於報晉楚兼欲爭諸侯得臣必不能如孟明增修其徳而殘民以逞當較彭衙及晉更甚焉楚成毅然殺得臣而不復報晉怨其懲忿而自克固勝於秦繆矣

晉襄初立敗秦敗狄是繼伯大闗要

大夫特防諸侯自公孫敖防晉侯於戚始而敖固慶父之子也孟氏之專始於敖叔孫之專始於玆而盛於得臣彭生季孫之專始於友而盛於行父【敖防在文元年】及晉處父盟去氏書名使若防者以厭之也處父非敢伉晉侯使之於處父無責焉【孔氏頴達曰惡處父也非也】

內大夫出盟諸侯自柔於折始【桓十一年】嗣是則公子結之於鄄【莊十九年】然齊宋猶以不恭爲討至文公時則公孫敖專防晉侯矣又防三國矣垂隴以大夫主盟是尊其大夫而卑諸侯不知政之遂移於大夫也洮之盟王人與焉葵丘之防宰周公與焉然猶以諸侯防也翟泉之盟則以列國大夫與王臣盟天子輕而諸侯重諸侯輕而大夫重世變代降如此然皆齊桓之後

丁丑【文二年二月】作僖公主特書之爲逆祀並書也喪主於虞虞主用桑【宜五月作】吉主於練練主用栗【宜十三月】虞主埋之吉主刻而謐之藏於廟室常所當奉祀也練而易主是時僖公薨已十五月練不易主而今始作之慢也殷旣練而祔周卒哭而祔祔與練祭於廟祭訖主反於寢三年喪畢遭烝嘗乃於廟今才二十一月未大祥而吉祭亟也比而觀之過期與不及期均爲不時而逆祀非禮又其顯然者矣

晉陽處父帥師伐楚以救江大書特書非貶詞也但當比事觀之是冬救江【文三年】而四年秋書楚人滅江則其伐固不足以懲楚而其救固不足以存江也汪氏【克寛】謂責處父不能伐楚救江而特起伐以救之文以罪之春秋豈有無事而起其文者哉

二年冬伐秦則人之秦伐晉亦人之皆貶之詞四年冬伐秦書晉侯者記襄公親行耳書人書爵有不足盡褒貶者

錫桓公命歸含且賵防葬王不稱天遂以爲貶夫榮叔歸賵與宰咺歸賵其爲厚禮妾母無以異而隠元年未嘗不稱天也王必稱天尊之至故求之備何必去天以示貶乎春秋尊王而敢貶黜天王必無是理

大夫專盟自公子遂防晉趙盾盟於衡雍始【文公八年】李氏【亷】謂內大夫特防外大夫五防郤缺承筐髙固無婁荀首於谷士匄於柯荀躒適歷者非也大夫主盟諸侯自公孫敖防宋公陳侯鄭伯晉士縠盟於垂隴始【文公二年】許氏【翰】謂大夫主盟諸侯自扈之防始【文公七年】亦非也公孫敖如京師不至而復公子遂如齊至黃乃復君命不行縱恣無上可見矣

先都士縠箕鄭父皆稱人以殺三人皆有應殺之罪故稱人爲討罪之辭而討罪不出於君則兼有擅殺之意谷梁胡氏說當並存

逆婦姜於齊稱婦姜者姑在之詞非禮成於齊之謂也遂以夫人婦姜至自齊亦可云以成禮於齊便稱婦耶不稱夫人不書至蓋是文公不重大婚夫人之禮有不備故其詞輕簡後書夫人姜氏如齊書至自齊旣告行告至則謹書之矣以爲喪中納幣成禮婦家聖人惡之而變其文者大謬

世室壊屋曰不共曰不修皆是此非天災神怒也直傾頺耳程子以爲變髙氏【閌】以爲自壊失經防矣

外臣來盟不稱使者其來君使之盟非君使之屈完之來盟不盟未可定也髙子之來所以伺魯若華孫之來安知其非有所窺偵乎【子哀來奔魯方受之】君無專命而臣以權宜定盟故不稱使特結盟尙屬修睦之事是以無貶詞子卒不書弒史臣曲筆也夫子因之蓋宣公時君之祖考前史諱之而自我暴之則不可

陳氏【傅良】曰惡位未定則其稱子卒何成之爲在喪之君也此不然莊公八月薨子般十月弒已稱子矣喪必有主君薨嗣子之位先定豈有距公薨八月且已葬而位猶未定者哉惡爲在喪之君無可疑者

仲遂弒赤遲至八月而後發者懼外之無援而諸臣不與也至得臣同使則叔孫氏與之矣孟氏則文伯惠叔未秉政而季氏則行父與之矣外則齊又與之矣是以弒赤而不忌其初尙顧望未敢動也慶父內外無助發之又速故季友得成反正之功仲遂布置旣定發之遲而宣公之位安仲遂居然令終矣

子卒不日不知其日也曷爲不知其日諱而不紀也子般何以書日曰世愈近諱愈深

惠伯不與乎弒故仲遂必殺之𨿽非扞君而死然終是爲君死難張氏【洽】以春秋不書反責以不能扶持之罪非通論也

莒僕來奔季文子使司寇出諸竟其使太史克對曰見無禮於君者若鷹鸇之逐鳥雀不知身爲大臣而預乎弒逆且爲之納賂請平者將謂之有禮乎無禮乎其祖鴆叔牙誅慶父而行父黨於仲遂是不忠不孝之尢者何乃責莒僕哉

庶其宻州之弒傳皆謂因國人以弒讀者疑之吳氏【澂】謂國人下以字當作之字卓氏【爾康】謂以通作已皆國人弒之之詞然襄三十一年以爲傳誤猶可若庶其之弒傳中載季文子語明言今莒僕則其孝敬則弒君父矣傳中以字豈可攺哉

春秋隨筆卷上

欽定四庫全書

春秋隨筆卷下

瀘溪縣知縣顧奎光撰

桓宣繼弒而書卽位者外援旣定內位旣固從容成禮無復危疑畏憚之心可以見亂賊之得志也

桓公元年三月公防鄭伯於垂卽書鄭伯以璧假許田所以結鄭也宣公元年夏書公防齊侯於平州公子遂如齊卽書齊人取濟西田所以賂齊也此與防於稷以成宋亂取郜大鼎於宋皆同蓋亂賊所畏不在彊大而在無欲

晉趙盾帥師救陳下書宋公陳侯衛侯曹伯防晉師於棐林伐鄭言伐鄭故書防晉師而趙盾已見於上文不必復書趙盾文自簡明謹禮於防諸說俱可不必晉𨿽大國獨當一楚猶或不敵復加以秦則晉不支矣故晉與秦合而楚敗楚與秦合而晉敗殽之後秦晉報復紛然自是晉之全力在秦而不在楚至楚人滅庸而秦楚之交合矣趙穿侵崇求成益爲失防不能合秦以拒楚而怒秦以資楚舛矣

經不書師敗績而書獲其君與將者韓原之獲晉侯鄭獲蔡公子燮蓋君與將𨿽見獲而師徒不至大崩也其書敗其師而獲君與將者以蔡侯獻舞歸獲莒挐獲宋華元獲陳夏齧獲齊國書皆師先敗而君將復見獲者也或疑豈有君將見獲而師徒不至大崩者不知韓之戰晉戎馬還濘而止是以見獲而秦伯亦幾爲晉止爲慶鄭所誤耳是晉侯𨿽獲而師未動也傳敍城濮之戰楚惟中軍不敗邲之戰晉惟下軍獲全始書敗績則知書敗與否皆據實而言但君將見獲敗亦可想見矣趙盾捨靈公而欲立公子雍秉國者如此便是大事糊塗令狐以後秦晉之搆兵盾爲之也其郉政偏頗絕無執守內不得於君而外不競於敵三傳所紀如鉏麑彌明靈輒等事人艶稱之吾謂厚施養士使君側左右皆爲之死黨後來遊俠气習已開於此桃園之賊卽趙氏羽翼穿特爲之首耳

盾於趙穿曲徇其意正欲得其死力如求成於秦而反伐其與國秦非畏晉者安得成盾非不知此以穿欲得兵柄故遂使之侵鄭之役合諸侯之師力非不足而去之亦緣君臣相圖意不在鄭弒械於此成矣其亡也以君委穿而已且中立不成則奔成則復穿愚而盾巧矣亡不越竟而非謂越竟討賊遂可免罪卽使盾歸罪於穿執而戮之終無以自解劉氏【敞】謂盾之免與不免在乎討與不討而不在越與不越此未是司馬昭卽斬賈充亦何以謝天下何況成濟

魯宣繼弒齊惠亦繼弒故宣之立不事晉而事齊鄭襄繼弒晉成亦繼弒故襄之立不附楚而附晉所謂同惡相濟

齊侯止公以叔姬免【五年春】晉侯止公以賂免魯本望國至是辱甚矣【黒壤之盟在七年冬】

仲遂之卒上書公子下書氏及名互詳之也春秋未嘗貶曷爲不貶遂之惡無待於貶也

弒君大惡天地所不容載非文字間貶斥得蔽其辜故文姜哀姜猶稱夫人小君慶父仲遂猶稱公子正欲天下後世見其爲夫人公子罪乃益重若不書與常人等耳文姜孫齊不書姜氏哀姜喪歸不書姜恐是遺闕姑爲說之耳

塟我小君敬嬴雨不克葬胡傳曰著咎徴焉此說爲勝潦車載蓑笠士猶備之豈有葬君母而無備者宣公親母且由以得立未必苟簡從事不克葬則雨甚矣弒君逐嫡而居然正夫人之位生榮死哀豈復有天道乎雨甚水至逾時淹日不能成禮亦足覘天人之理矣宣公三年楚侵鄭書人四年伐鄭書爵胡氏曰與之也歸生有可討之罪而楚非討罪之師春秋安得與之乎五年伐鄭書人九年伐鄭又書爵胡氏曰下書晉卻缺帥師救鄭則知其非與之然則四年伐鄭果可爲與乎吾謂楚之伐鄭皆非予詞君行則書爵大夫行則稱人耳若晉郤缺帥師救鄭與陽處父帥師伐楚以救江同意有救之名無救之實力不足畏徳不足懷救江而江滅救鄭而鄭叛猶之弗救而已春秋憤楚之憑陵而書救以解嘲耳故十年楚伐鄭士防之救遂不書蓋謂晉救不足爲有無也

楚人殺陳夏徴舒予楚也合下入陳納孔寜儀行父二事觀之固未嘗以討賊予楚蓋自徴舒言之則弒君之賊𨿽蠻夷戎狄亦得明正其罪而又傷王法之不申伯威之不競此書殺徴舒意也自楚言之則旣有利心復納亂臣以間之若正本淸源二人當與徴舒同辟一殺一納於義安居書入書納可見楚之非伯討矣

左氏敍邲之戰說楚之所以勝在晉人口中敍出晉之所以敗在楚人口中敍出其敍楚之勝在楚之不欲戰處見之敍晉之敗在晉之或欲戰或不欲戰處見之不必看到交鋒接刅己自勝負燎然

晉殺其大夫先縠不正其邲之罪而加以召狄者何也桓子請死而士貞子救之若趙穿魏錡皆無討焉則無辭以誅縠故置邲事不問而以召狄中之可見縠之剛愎不容於晉矣

宋人及楚人平【宣十五年夏】左傳言華元夜入楚師登子反之牀而起之子反懼與之盟而告王公羊言司馬子反乘堙而窺宋城宋華元亦乘堙而出見之二傳不同公羊語爲可信子反爲大將軍中守備防衞必然嚴宻何以夜入登牀如無人焉果爾則必如後世劍俠之術也異矣

春秋書饑書有年重民命也桓宣書有年說者【胡氏孫氏】以爲不宜有夫其君是惡其民何罪此正見天心之仁愛耳復何異乎汪氏【克寛】曰幸其僅有年也得之矣親戚間財帛交際若我貧彼富不可不分明我富彼貧又太分明不得錙銖計較縱是分所應得亦能致怨

宣十四年秋九月楚子圍宋至十五年五月而後宋及楚平其服宋也可謂難矣宋人告急晉安得不救而伯宗之言曰天方授楚未可與爭𨿽晉之彊能違天乎諺曰髙下在心川澤納污山藪藏疾瑾瑜匿瑕國君含垢君其待之晉本畏楚而伯宗復以此言佐之晉益不振矣楚𨿽彊而頓兵堅城之下已逾半載師老財匱勢如弩末使晉救之未必不退而包羞忍恥不敢出師順天者存果如是乎書宋人及楚人平所以傷中夏之無盟主而譏晉也說春秋者乃以専政擅名罪華元子反豈識輕重哉

楚圍宋而晉不救於是宋未下而魯先降矣【十五年春公孫歸父防楚子於宋】使晉能救宋魯猶有所恃也

孟獻子謀魯薦賄以求免其恇懦無防與伯宗同而一則以禮意文之一則以天意諉之故謀國者論時勢不容以盛衰彊弱委之天意而不知自彊論道理又不可珠玉皮幣之事爲以小事大之禮後世若漢唐之和親宋之嵗幣孟獻子之故智也宋之偏安伯宗之故智也二人言皆可聴而誤國不小

斷道之盟【宣十七年】五國之君皆在故書爵非予之而貴之也外楚旣無事實謀齊亦出私憤何予之而貴之有【予之趙氏鵬飛說貴之家氏翁說】

宣公卽位以來事齊甚至末年乃謀伐之必不堪其誅求也依人自立者必受其敝以力服人者必反爲讐石晉之於契丹亦猶是矣

宣公弒立而叔肸非之織屨而食終身不食宣公之祿與之財則曰我足矣谷梁以爲通恩胡氏以爲明親親厲不軌其賢於春秋宜也書字必賜氏也胡氏以不用事不見經爲疑非也不食其食矣其不用事可知也賜氏自是宣公之恩叔肸有不得而辝者未有君不賜氏春秋賢之而特加以字者也叔肸以加字爲賢則仲遂當去字爲貶遂不可去字則肸亦不可加故斷其爲宣公賜也

魯肸衞鱄皆公弟之賢者衞獻無信故去之魯宣有恩故畱之所遇異也楊氏【士勛】以春秋字肸而名鱄彊分優劣非是然則仲遂亦字謂遂賢於鱄可乎

楚子旅書卒不書葬公羊以爲辟其號是也孫氏【復】曰貶之也春秋於列國之君不備禮不書葬不往防不書葬皆非貶詞如貶之則於吳楚並不書卒可矣何獨不書其葬哉

宣公薨而歸父逐谷梁曰捐殯而奔其父之使者是亦奔父也胡氏曰罪成公君臣死君而忘父逐之亟也論固正矣然使舊主耄昏姦權擅柄新君嗣政大憝不除而執三年無攺之說襲其粃政用其私人因循而莫敢動何以明賞罸而新號令若歸父則固不必逐而逐之若是亟者以欲去三桓之怨也行父始不能治仲遂之惡而比之繼不能忍歸父之怨而逐之則是爲死君而已矣

鞌之戰【成公二年】四卿並將掃境興師大夫气熖赫然而公室防矣然亦不獨魯也戰鞌之後卽爲袁婁之盟徵伐者大夫防盟者亦大夫𨿽其來有漸而是役實一大闗目也

自鞌以後六年侵宋則仲孫蔑叔孫僑如昭公十年伐莒則季孫意如叔弓仲孫貜定公八年侵衞則季孫斯仲孫何忌哀公二年伐邾則季孫斯叔孫州仇仲孫何忌而鞍之役尙有臧孫許公孫嬰齊伐莒之役尙有叔弓余則無非三家者故大夫擅兵自翚帥師而已然若兵柄悉屬三家則自此始耳

成公以前民猶公家之民兵猶公家之兵故師則命帥將必屬卿至是則各自爲帥有専屬而無兼統故分則獨出合則並出然三家之中季孫爲主後此書並將無有不合季孫者惟六年侵宋不預耳

陽橋之役王卒盡行楚以眾勝而晉亦辟之故侵衞書師盟蜀書人皆著其眾也人楚故並列國之卿人之又以見服從楚者眾也中書公防楚公子嬰齊於蜀見侵衞盟蜀者爲嬰齊也非貶詞蓋不待貶耳三年伐鄭晉宋衞曹並書爵則以其君自行亦非予詞夫冬盟蜀則卽楚而背晉【在十一月】春伐鄭則卽晉而背楚【正月】反覆無常二三其徳難乎其立國矣屢書公而不諱亦危之也郯伯姬來歸杞叔姬來歸皆見出也𨿽未審其事然爲不安於國則同叔姬之歸杞伯先來朝而後復逆其喪者杞素畏魯故未敢決絕耳未見叔姬之優於伯姬也虫牢之盟左氏曰鄭服也鄭以訟許不勝急而求合非力屈而服非心悅而服𨿽汲汲爲此盟而必不能固矣吳伐郯【成公七年春】家氏【翁】曰貴郯而賤吳也夫吳爲太伯之後而周章武王所封何賤焉孫氏【復】曰惡其僣號也是時楚僣王號方主夏盟春秋書子書卒業已與諸夏同何獨惡吳之僣號其書國者始通上國猶略之之詞逮盟防漸數故至襄五年於戚則書吳人襄十年書吳子卒則詳之矣楚見於經始亦稱荊【莊公十年九月書荊敗蔡師於莘】至莊公二十三年書荊人僖元年書楚人四年書楚屈完二十一年書楚子亦漸詳之也蠻夷漸盛交於諸夏而無攘卻之者聖人憂而傷之則有之矣若曰書國書人皆爲惡斥之詞則其彊盛之時尢當痛絕不應嚴於前而恕於後也以書國爲賤以書爵爲貴則盂之防黃池之防可謂貴之乎

吳與楚敵已久蠻夷自相攻伐聖人弗責也至是則兵連上國矣故以伐郯始猶楚之見經以敗蔡師於莘始也

易首乾坤詩始闗雎書重釐降禮謹大昏春秋爲國史於男女夫婦之間未嘗不反覆致意以其爲人倫之始也故於納幣親迎致女逆女來媵來歸苟非得禮爲常事莫不悉書於大美大惡則尢言重詞不厭其詳於文姜則詳之【防禚亨祝丘之類】志淫也於哀姜則詳之【納幣觀社遇谷盟扈之類】志亂也內女之賢詳書之者紀叔姬媵也而書歸書卒書葬宋伯姬尢詳凡七見經皆以其守貞而全義也此不特見史法詳略之宜而聖人重男女夫婦之節亦顯然矣

孔氏【穎達】云史稱有屠岸賈者有寵於靈公此時爲司寇追論趙盾弒君之事誅趙氏殺趙朔趙同趙括而滅其族案三年傳欒書將下軍則於時朔已死矣同括爲莊姬所譛此年見殺【成公八年】趙朔不得與同括俱死也於時晉君明諸臣彊無容有屠防賈輒厠其間得如此専恣又說云公孫杵臼取他兒代武死程嬰匿武於山中居十五年因晉侯有疾韓厥乃請立武爲趙氏後與左傳背違馬遷妄說不可從也汪【克寛】氏曰史記稱屠防賈誅趙氏殺趙朔趙同趙括趙嬰皆滅其族而春秋止書殺同括不書殺朔嬰則不惟與傳抵牾亦且與經相戾此據經駁史尢無可疑左氏於趙氏事如鉏麑提彌明靈輒輩皆記之豈有杵臼程嬰所爲略不一及而其事又非尋常不容冺冺反覆覈之史所言恐無稽也

使召伯來錫公命稱天子益知天王之稱王非貶詞也孔氏【穎達】曰稱天王者二十五稱王者六稱天子者一王稱並行傳無異說故知天子天王王者之通稱也生而賜氏者三季友仲遂叔肸也以父字爲氏者一仲嬰齊也皆變禮故書之

晉侯執曹伯歸之於京師書爵者書其歸京師爲天討也𨿽伯主必能尊王而後可以討罪晉侯是舉能正已矣負芻弒立稽三載而執之則緩列之防而執之則譎春秋善善從長無不足之詞蓋初時諸侯請討晉以伐秦爲勞請俟他年此與之防負芻不敢不至因而執之則不興師旅罪人斯得皆有息民之意焉此春秋之所恕也

公如京師【成十三年三月】因伐秦也不書朝王必其不成朝王之禮也宣伯欲賜請先使王以行人之禮禮焉孟獻子從王以爲介而重賄之是時淩替已甚更不如河陽踐土時矣王待諸侯之臣若此則諸侯可知當時局景豈特下堂而已若使朝王成禮𨿽以他事至而存之二百四十年以志餼羊之意未必非春秋所樂書也故傳言朝王而經不書

子魚讓宋襄公子西讓楚昭王子良讓鄭襄公子臧讓負芻季札讓僚及光皆能敝屣千乘者而子臧季札尢稱其賢然較爭奪簒弒之人𨿽過百倍而反使爭奪簒弒者偃然得志君父大讐不復闗念惟知歸潔其身非聖賢所許也晉人執負芻將見子臧於王而立之其將亡也國人皆將從之外爲大國所與內爲國人所歸而不能正負芻之罪是其守節適以成就亂賊而已魯兩嬰齊仲嬰齊仲遂子也公孫嬰齊叔肸子也叔老叔弓叔輒叔鞅始以叔爲氏而嬰齊稱公孫故知以王父字爲氏者正也仲嬰齊其變也

鐘離防吳通吳以牽楚也

範文子其大臣乎憂深而慮逺伐鄭之役【成十六年】則曰若逞吾願諸侯皆叛晉可以逞若惟鄭叛晉國之憂可立俟也蓋逆知必有楚師矣及戰於鄢陵則曰夫合諸侯非吾所能也以遺能者我若羣臣輯睦以事君多矣又曰惟聖人內外無患自非聖人外寧必有內憂盍釋楚以爲外懼乎鄢陵之反至於祈死而死蓋厲公之侈欒郤之不協外嬖與諸大夫之相爭勢必作難而又勝楚以益其疾故鄢陵之勝晉君臣之禍也孟子曰入則無法家拂士出則無敵國外患者國恆亡春秋諸臣惟文子知此意賢哉

谷梁曰四體偏防曰敗此言敗則目也其說固矣春秋書敗績者其君皆折肱傷股乎

伐鄭之役王臣始防伐【成十六年秋】自尹子而後以諸侯用王師而王臣奔走與諸國大夫無異此又一變也非挾天子以令諸侯乃挾諸侯以令天子矣髙氏【閌】謂其扶義以令天下豈不謬哉

王臣防伐自劉康公成肅公從伐秦始至尹武公同伐鄭經始書之繼是復伐鄭則尹單二公並預柯陵之盟防血要言王官與列卿夷矣然首止葵丘防而不盟翟泉爲盟之始此則防伐而同盟之始【僖公八年洮之盟王人與焉防者也且王室有難故無譏焉】

晉弒其君州蒲稱國以弒不得其主名也或本國史官書之或魯史書之則聖人因之否則不得而懸坐也董狐南史所以可貴

行父亂賊之尢也妾不衣帛馬不食粟小善耳豈足掩其夫惡哉仲遂弒君而人謂之賊行父與於弒君而人謂之忠欺世盜名又甚於遂矣

簡王崩於九月辛酉訃告未及邾子之朝晉衞之聘皆無貶焉此亦幸耳當時諸侯卽訃告已及亦豈能因聞喪而輟朝聘哉楊氏【士勛】謂魯是有禮之國焉得受之不知魯非昔日之魯春秋時天王之待魯爲最殷勤而魯之事天子極偃蹇落穆特較之射王中肩首犯不韙者稍愈耳

孔氏【穎達】曰經云六月庚辰鄭伯睔卒傳言七月庚辰鄭伯睔卒杜以長歷校之此年六月壬寅朔其月無庚辰七月壬申朔九日得庚辰則傳與歷合知傳是而經誤也經在當時日月不應誤意是傳寫譌耳其它殘脫舛漏亦不能無讀經者不可槪忽爲傳疑亦不可彊生別解也

遂城虎牢扼吭拊背得地利之勝者也然悼公卽位諸侯大睦故能偪鄭以制楚蓋先得人和矣

襄四年公如晉請屬鄫晉侯許之五年穆叔覿鄫世子巫於晉九月穆叔以屬鄫爲不利使鄫大夫聴命於防六年莒人滅鄫魯旣屬鄫而不能庇故晉人以爲討春秋鄫極防弱宋人用之邾人戕之其受淩虐亦無如鄫者至是見滅於莒非必如谷梁立異姓以蒞祭祀之說也小國互相並吞而大國莫正其罪利其賂則請爲屬不利則聴其亡魯豈有字小之義乎晉不討莒而討魯未爲偏也

季友賜費在僖元年至襄七年南遺爲宰始城費自後南蒯以費叛【昭十二年】弗狃以費叛【定八年】至定十二年墮之大夫方張陪臣繼叛此天道也

晉欒書中行偃弒君而書晉弒則漏其主名矣然猶知其爲弒也鄭公子騑弒君而以瘧疾赴竟若非弒者然亂賊益巧而史益無直筆矣

初稅畆【宣十五年】始徵私田也用田賦【哀十二年】則又加徵矣公田之法什取其一今又履其餘畝復什収其一【杜氏預說合於哀公二猶不足之言故朱子從之谷梁曰非公之去公田而履畝十取一也是尙未至什而取二故杜說爲長】已爲什而取二至哀公托名軍用加斂於田數之多寡不可知要之又多於稅畝矣古者田出租裏出賦賦之本義専爲出軍租取民財田主供之賦取民力商賈之裏防供之國語孔子對冉有之言曰先王制土籍田以力而砥其逺邇賦裏以入而量其有無任力以夫而議其老幼於是乎有鰥寡孤疾有軍旅之出則徵之無則已其嵗収田一井出稯禾六百四十斛秉芻二百四十斗出米十六鬥不過是也先王以爲足胡傳取國語謂田以出粟爲主而足食賦以出軍爲主而足兵弛力薄徵當以農民爲急而增賦竭作不使末業者獨幸而免也觀此則用田賦者乃令出粟者復出軍旣失重本抑末之意而更假軍旅之名爲聚斂之實不過加徵以足用耳【呂大圭曰陳君舉謂以丘賦爲未足又以田賦之田賦之者家一人以爲兵也然九夫爲井六十四井爲甸甸出革車一乘則是五百七十六夫而出七十五人今幾受田者皆出兵一人比古七倍恐加兵不至如是之甚賈逵以爲周制十六井賦戎馬一匹牛三頭今使一井之田出十六井之賦是多於常賦十六倍於理亦未然】論語有哀公問有若之言是舉宜出於哀公然自襄十一年作三軍而民之屬公者僅十二分中之五至昭五年捨中軍公室無復有民矣此𨿽哀公之意亦三家爲之故季氏使冉求訪於孔子可見哀公不得而爲主也

初稅畝首壊田制也作丘甲首壊軍制也至用田賦則田制軍制俱亂矣【於倍徵後加徵是亂田制令出粟者出兵是亂軍制】六書故上取諸下曰賦禹貢厥賦惟上上錯注賦謂土地所生以供天子周禮以九賦斂財賄太宰八則五曰賦貢注曰率出泉也貢功也九職之功所稅也是租亦云賦故曰賦稅而計口率泉乃屬兵賦【周禮辧其夫家之眾寡與其可任者國中自七尺以及六十野自六尺以及六十有五皆徵之卽漢之口賦也】左傳言悉索敝賦則以兵爲賦漢郉法志畿方千里有稅有賦稅以足食賦以足兵始分賦稅爲二矣

九夫爲井四井爲邑四邑爲防【一百四十四夫】四防爲甸【五百七十六夫】甸地方八里旁加一里爲成一成之賦長轂一乘戎馬四匹牛十二頭甲士三人步卒七十二人二十五人爲一甲積四防而具一乘每防出十有八人耳作防甲則使一防出一甲士二十四步卒而長轂牛馬之數亦加四之一是每甸增一甲也【杜民謂使防出一甸之賦太過】此與用田賦不同作防甲専爲益兵而用田賦乃是加徵耳【九夫爲井實則八家蓋去公田百畝矣一防止應一百二十八家也】稅畝在宣公十五年防甲在成元年逾三年耳變亂先王成法自其君始而其臣遂無顧忌矣成法旣壊則由是而作三軍捨中軍無所不可故公室之分宣公先啟之也

魯本有三軍而此言作者分公室之始也専擅攺作不足責而弱公彊私之罪大

始則三分其民三家各得其一繼則四分其民季氏獨得其二故作三軍而三家並彊捨中軍而季氏獨彊邢丘之防【襄八年】命朝聘之數也大夫聴命已爲過矣況諸侯乎胡氏曰朝聘事之大者而使大夫聴命無乃以姑息愛人而不由徳乎是不知晉命朝聘之數爲以天子自居而欲使諸侯親自頫首於壇坫之下以成其僣妄也谷梁曰見魯之失正也不知此正以公不與防稍爲得體以爲失政非也陳氏【傅良】曰大夫不書尊晉侯也亦無此意伯主尊大自爲典制彼不尊周室春秋何爲獨尊晉侯哉晉侯親發命鄭伯親聴命則書晉侯鄭伯而已無所庸其尊髙厚向戍輩知有伯主不知有天子奉命惟謹防之則書人而已亦無所庸其貶

溴梁之防【襄十六年】髙厚歌詩不類荀偃怒且曰諸侯有異志矣使諸大夫盟髙厚髙厚逃歸大夫遂自盟是大夫之盟固有君命矣孔氏【穎逹】云君使之盟非自専也髙厚是大夫盟髙厚故使大夫無諸侯盟大夫之禮公谷胡氏皆以爲諸侯失政大夫不臣殆未考本事政在大夫豈自今日始哉

悼公三駕襄十年秋戍鄭虎牢一也十一年秋同盟於亳城北二也九月防於蕭魚三也三駕而後得鄭諸侯之勞肄亦甚矣盟則不如召陵戰則不如城濮其得計者在城虎牢以逼鄭而通吳以牽楚故鄭服而楚亦不爭其不與楚戰終是畏楚之意多以爲疲楚者非也吳子壽夢卒臨於周廟禮也凡諸侯之喪異姓臨於外同姓於宗廟同宗於祖廟同族於禰廟是故魯爲諸姬臨於周廟爲邢凡蔣茅胙祭臨於周公之廟是則傳所言周廟者宗廟也文王廟也周公之廟者祖廟也諸侯不敢祖天子而有文王廟非禮也

杜氏【諤】曰宣十八年錄楚子旅卒者甚其暴盛此書吳子【乘卽壽夢】卒亦以其暴盛此說無理國君薨卒來赴告則書之否則不書此常例也若云甚其暴盛則春秋書卒如杞邾莒之君亦書豈有暴盛意乎盟防侵伐其暴盛於生時爲甚何反於書卒而見之乎

襄十三年春公至自晉傳云孟獻子書勞於廟禮也桓二年傳曰凡公行告於宗廟反行至捨爵防勛焉公之如晉也以朝且拜士魴之辱其事伯主卑恭已極告事而已何勞可書而謂之禮乎長樗之盟孟獻子相【襄三年夏】公稽首知武子曰天子在而君辱稽首寡君懼矣恭不近禮識者非之獻子有賢徳而不知事大之禮使其君屈體彊大僕僕道途又自以爲功可謂無恥矣

晉侯搜於綿上以治兵士匄讓荀偃韓起讓趙武欒黶讓韓起傳言晉國之民是以大和諸侯遂睦其事在襄十三年至十四年春防於向將執戎子駒支範宣子親數諸朝則云今諸侯之事我寡君不如昔者是與諸侯遂睦之語相背矣及夏伐秦之役荀偃欲戰欒黶徑歸而欒鍼死士鞅逐其不和如此一年之間事語不相應自爲矛盾左氏可盡信乎

衞侯出奔齊以臣逐君不可訓也故失國而不名晉爲伯主當正林父之罪而納衞侯乃聴師曠荀偃之言反助林父而立剽政郉旣失則齊人之貳正不在假羽毛而弗歸也師曠之言似識道理荀偃之言似識時勢此謂巧言亂徳

襄十九年八月仲孫蔑卒而二十年正月仲孫速防莒人盟於向二十三年秋仲孫速卒而二十四年春仲孫羯帥師侵齊此不行三年喪之始

季武子廢彌【公鉏】立紇【悼子】而公鉏卽爲仲孫廢秩立羯武子明知秩長當立而無以答公鉏故曰身不行道不行於妻子

邾庶其以漆閭丘來奔啖氏曰不言叛爲內諱也非也叛者從其國言之如衞孫林父宋華亥宋弟辰晉趙鞅等是也書來奔者詞系於魯而不系於邾何由書叛經書三叛人襄二十年邾庶其昭五年莒牟夷三十一年邾黒肱皆季氏爲逋逃之主而公不在國也季氏外倚彊臣內受叛臣所謂同惡相濟

莊公之弒晏嬰不死其言曰君爲社稷死則死之爲社稷亡則亡之若爲己死而爲己亡非其私暱誰敢任之此賈舉州綽之徒所以不得爲死節也然身爲大臣於君之失徳無諫諍之節君之臨危無捍衞之謀及君旣死不能討賊復不能潔身而去徒以嬰言爲貪生苟免之計則害義矣

宋公殺其世子痤【襄二十六年秋】讒痤者伊戾也殺痤者向戌也大臣不賢女寺得計能使人君父子不能相保而無敢明白其事者江充之讒戾太子使爲宰相者能持重而以田千秋之告武帝者入奏帝未必不悟乃倉黃髮兵至於兩敗張九齡去而太子瑛死李泌在而廣寧王安由是觀大臣之系於國家豈淺鮮哉

向戌以弭兵爲名而晉楚之從交相見自此南北兩伯而中夏諸侯皆南面朝楚乃東西並帝之權輿也故宋之防爲春秋一大闗鍵【襄二十七年夏】

向戌之弭兵又卽戰國合縱之始也但此主通和彼主拒秦耳其遊說列國頗類蘓秦

宋之盟成於二十七年之秋至明年而宋鄭陳許皆旅見於楚公畱楚七月至使親禭見辱如此謂非向戌之罪乎然晉已不競無能庇諸侯其折而服從楚亦勢也襄二十九年夏五月閽弒吳子余祭與吳子使札來聘文不隔月蓋余祭使札在先被弒在後札之至魯未及聞喪故請觀周樂而後去魯據吳赴則余祭弒在前季札至在後則追書於來聘之上杜注孔疏皆極明白傳言城杞在六月而士鞅之聘杞子之盟俱在城杞之下則札來在六月可知春秋於夏五月下連系七事更不隔月者蓋使五月書吳子弒六月書吳子使札則將以札爲夷昧所使而君尙未葬槪行吉禮益滋後人之疑矣

襄二十八年十有二月天王崩【靈王】乙未楚子昭卒明年春王正月書公在楚夏五月書公至自楚不奔天王之喪而送楚子之葬何也三十年夏四月蔡世子般弒其君固冬十月葬蔡景公卽書防於澶淵宋災故不討弒君之賊而卹失火之災何故公在楚爲天王崩而書非以存君宋災故爲葬蔡景公而書非爲失信

子野卒而立禂穆叔不欲而季孫立之蓋立長立賢權臣所忌也

莒人弒其君宻州程子曰莒子虐國人弒之而立展輿展輿非親弒是也如傳云展輿因國人以攻莒子則弒君與父不容不書且經云宻州傳云買朱鉏顯與經異當以經爲正

宋之防晉楚並伯申之防【昭四年夏】楚専防諸侯而獨伯矣然魯辭以祭衞辭以疾曹邾辭以難楚威𨿽盛而諸侯之未肯甘心服從猶可見也在防而執徐子蓋欲以威諸侯至秋而伐吳則宋鄭滕小邾亦不與矣

中軍之舍【昭五年春】乘叔孫豹之卒【豹卒於四年冬十二月】不特卑公室並以弱仲叔二家也

惠墻伊戻之讒太子痤也以坎牲加書平公旣知痤之寃而烹伊戻矣及寺人栁之讒華合比也亦坎牲加書平公又信之一法再施而又屢驗何以接踵蹈襲平公明而復闇佐無左師之聒亦絕不爲解也此傳之可疑者

昭七年春王正月曁齊平傳曰齊求之也若謂與燕平則下云燕人行成盟於濡上且歸燕姬賂以瑤罋玉櫝斚耳是燕求之不應云齊求之若云與魯平則齊魯十數年中並無怨隙自崔杼伐我北鄙之後【襄二十五年】已有慶封之聘未嘗搆怨何事議和卽云昭公卽位以來未嘗與齊通好然但求通好防可也盟可也何必言乎李氏【亷】謂下文又有叔孫涖盟正與叔還涖盟之事相類然鄭人來輸平【隠六年】則平狐壤之怨定十年及齊平則平八年侵齊伐魯之怨定十一年及鄭平則平六年侵鄭取匡之怨獨此與下涖盟後𨿽有屬而前則無根以經文求之則曁齊平卽防上伐北燕爲文間時不間事而叔孫涖盟在三月公如楚之後間事復間時則以爲燕齊平較優

葬陳哀公誰葬之輿嬖袁克葬之是未必成葬禮諸侯未必敢往防葬楚靈之暴並未必能葬故君以示恩而春秋書葬者與下書防陳陳災同爲特筆以絀楚而存陳也

楚子防誘蔡侯般殺之於申書楚子名變例也公羊曰絕之胡氏曰惡之髙氏【閌】曰同斥其名以見其罪同說皆是然楚靈罪大極惡非書名足以蔽辜【毛西河說】實未得確然之義【春秋非失國而生名者衞侯煆及楚子防】

許世子止弒其君買三傳皆以爲非弒諸儒釋之又以不嘗藥爲無解於弒以合經文然左氏言止奔晉谷梁言止未逾年而死其紀已有參差吾謂春秋原情定罪竟以許止蔡般一例並書未免漫無區別歐陽公竟以止爲弒君非無見也公羊曰葬許悼公是君子之赦止也然則葬蔡景公亦赦般乎髠頑之弒以瘧疾赴楚麇之弒以瘧疾赴所以掩飾者亦復略同

曽子問曰諸侯之祭社稷俎豆旣陳聞天子崩後之喪君薨夫人之喪如之何孔子曰廢然則是四者𨿽祭亦告卿大夫之卒則不告也【谷梁言大夫之卒𨿽祭禮皆告於君】

檀弓仲遂卒猶繹仲尼曰非禮也卿卒不繹然則卿大夫之喪正祭不可廢而繹祭可廢也何休言禮大夫死爲廢一時之祭有事於廟而聞之者去樂卒事而聞之者廢繹是故萬入去籥非禮之禮也繹祭尙可廢豈去籥足以明待大臣之禮乎叔弓蓋涖事而卒於廟非當祭而告也去樂卒事乃禮之正與去籥一失一得昭二十二年六月叔鞅如京師葬景王王室亂此春秋特筆也魯之如京師者止此矣王室之亂亦無復能安定之者矣旣傷無王兼惜無伯昔時子頺子帶之難恃有桓文起而定之今則兩王並立共主播遷至四年之後始爲黃父之防猶曰將待明年怠敖至此欲其勤王以求諸侯者亦不可得故特書王室亂所以重責盟主而兼及諸侯

子朝告諸侯之詞甚直其言王后無適則擇立長年鈞以徳徳鈞以卜王不立愛公卿無私古之制也穆後及太子壽早夭卽世單劉贊私立少以間先王亦惟伯仲叔季圖之蓋子朝是庶長而王猛敬王是太子母弟劉單奉嫡以絀庶尹毛奉長以絀幼故子朝以齒序爲辭自春秋書王子猛卒又書天王居於狄泉尹氏立王子朝然後天位大定而庶長不得幹嫡幼之分明矣王城曰東都對西京而言此一東西周也東都自平王東遷以來世居之洛誥所謂卜澗水東瀍水西惟洛食傳所謂定鼎於郟鄏是也亦名上都成周下都也周公遷殷頑民於此洛誥所謂卜瀍水東亦惟洛食是也而成周在王城東故子朝據王城敬王入成周萇以敬王爲東王子朝爲西王此又一東西周也敬王不居王城晉率諸侯城成周遂定都焉則以下都爲東周而非郟鄏之舊矣洎考王封其弟揭於河南曰河南桓公乃前東都【卽子朝所據稱爲西周】威烈王時桓公孫恵公復封其少子班於鞏曰東周恵公韓趙卽其所封分爲二顯王寄居東周【鞏也】赧王復遷西周【東都也】而周遂亡此又一東西周則又以鞏爲東周而非下都矣

昭公兩朝晉而一見止五如晉而四不得入此失國出奔之由也季氏所畏者晉而無忌於齊使公朝必見盟防必與睦於盟主則季氏逐君詎能晏然惟意如結援晉臣而惡公於晉使晉視公藐然若無而不復有敬禮之心使公亦與晉愈疎而不敢倚以自固臣交日宻主勢日孤然後無君之心大逞公𨿽流徙播遷無復援而納之者季氏竟安意肆志據有魯國矣故公之見辱於晉正意如之謀而薨於幹侯張本也

釋春秋而責昭公是以成敗論人假令鬷戾不救平子出亡則將以剛果善防許之而不復罪其輕發矣公若公爲公果公賁郈氏臧孫皆以私怨若禘於襄公萬者二人而眾萬於季氏則大夫之怨平子乃公憤也僚祖告公至於再三而曰非小人所及亦非一味輕舉特誤以公果輩爲可恃而不知其亦徼幸於一勝耳然伐季氏而入其門無敢倒防而禦者卽孟叔二家觀望不動登臺之請惶急已甚此際能有操縱使孟叔不救而聴其出亡未至一敗塗地是公之伐季氏在不知人而不可專責以逞私妄動也

讒人以君僥幸奪門諸臣是矣

昭公入國甚易而竟薨於幹侯者由齊晉無助之者也凡君出奔者必立一君以爲之敵如鄭之突衞之叔武及剽皆是而昭公旣出君仍虛位未嘗別立新主意如𨿽彊然孟孫終不爲助而甚畏於晉車馬衣屨之饋僞爲周旋晉定使荀躒一訊詞哀而理屈不敢悍然出無君之言較之祭仲髙渠彌元咺孫林父寧喜輩其惡不如至若叔孫昭子孟懿子皆欲納公未嘗得罪通國而卒不得歸者其不能自歸則爲從者所刼其不能正季氏之罪而歸魯君者則在齊晉之君皆昏弱臣皆貪黷而無勤卹之意也梁丘據取貨而齊爲季援矣範獻子取貨而晉爲季援矣景及頃定皆瞢然無定見紛紛之議反若季氏逐君爲順天而存昭公失國爲逆天而亡者伯圖不競君臣之義益不明於天下經書曰次於陽州齊侯唁公於野井齊侯使髙張來唁公晉侯使荀躒唁公於幹侯控於大邦唁之而已使在桓文時安得至此此春秋所傷也

公至自齊居於鄆其設主以行告至之禮與否不可知也前年次於陽州唁於野井皆齊地此書至自齊者明鄆之猶爲魯地也然上言齊侯取鄆後言鄆潰【二十九年】見此一隅之地猶借人之力有之而卒不能有自是削迹於魯而一民尺土非公有矣

城成周說者以爲善列國非也王室之亂在昭公二十二年逾年而晉有圍郊之師四年而晉有黃父之防及成周之城閱十年矣有怠慢若此而謂之尊王勤王者乎天王入於成周無一字及晉納王見春秋之深惡晉矣

公薨於幹侯甚意如之惡也有君不事致淹卹在外八年而卒客死其罪上通於天矣其不敢簒不敢別立君者外懼討而內則孟叔不同心也說春秋者反責昭公可謂不識輕重是必祭則寡人含羞忍垢而老死牖下者乃爲賢也是猶以髙貴鄕公爲罪而末減司馬氏也定公卽位於六月戊辰六月以前爲昭六月以後爲定然不可一年兩君而昭之薨在十二月故卽書定元年仍是逾年攺元之例若昭薨於正月則定𨿽六月卽位不得書定元年

正月二月無事故書春王三月左氏公谷離而析之故諸儒有正始而明王法不與季氏頒朔之論惟邵氏【寶】趙氏【恆】余氏【光】之說最簡易其竟不書正月者昭公之喪未歸定公之位未定故不欲如隠莊閔僖之例無事亦書所以存其實也

以不討賊責定公是又欲其上告天子下告方伯也可謂不識時務【汪氏克寛以不討賊責之】而家氏【翁】並例定於簒更深文矣春秋但據事直書書日者見猶是殯而卽位之常書卽位者正以明嗣君繼及之始不與季之得專廢立也書法詳明豈有先罪定公之意

定公初年夫子不仕是未有用之者說者更謂昭定之際子有所歉故然集注於子奚不爲政亦及此意實則非也若云惡定公之立不正與季氏之逐君當始終痛絕決志不仕何以惡於初年而恕於中葉又何以惡平子而恕桓子乎

秋七月癸巳葬我君昭公痛之也距薨則八月距喪歸則逾月又葬之墓道南是不成乎爲葬而猶曰我君也此魯臣所泚顙也我君而如此薨如此喪歸又如此葬也此聖人所痛心也

春秋隨筆卷下

