

禦制題王元傑春秋讞義

聴訟吾猶人無訟以爲本春秋經世書道徳齊禮謹尊王而賤霸賴是以示準人心與天理借斯以不冺讞有評獄義獄實刑之引春秋豈其然求精失之逺夢得【葉】已一誤【宋葉夢得嘗作春秋讞不揆經世之意而専以評獄解經已失春秋本防至元王元傑復撰讞義蓋未見夢得原本而名與相復其書編輯程朱緒言復刪掇胡安國分綴經文之下而於三家末別標已意曰讞其於朱子一無異詞蓋墨守前說一字不敢芟削實難免重儓之誚云】元傑【王】重儓允後賢議前賢辯駁恣口吻類此各標長充棟奚能盡

欽定四庫全書

經部五

春秋讞義

春秋類

提要

【臣】等謹按春秋讞義九卷元王元傑撰元傑字子英吳江人至正間領薦兵興不仕教授於其鄕昔程子作春秋傳未成朱子之論春秋亦無專書元傑乃輯其緒言分綴經文之下復刪掇胡安國傳以盡其意安國之書在朱子前而其說皆列朱子後欲別所尊故不以時代拘也其間如隠公四年州吁條下備錄朱子邶風擊鼔篇傳於春秋書法無關亦以意所推崇一字不欲芟削耳三家之末元傑以已意推闡別標曰讞如桓公四年紀侯大去條下程子以大爲紀侯之名意主責紀不責齊元傑之讞則委曲恕紀不従程子之說而全書之內於朱子無一異詞其宗防槪可見矣昔葉夢得作春秋讞多得經意元傑蓋未見其書故名與相復其所論斷亦不及夢得之精而守一先生之言不逾尺寸所見𨿽淺所學猶篤實差勝明代諸儒無師瞽說以至洸自恣者原書十二卷久無刊板今諸家傳寫之本並闕後三卷旣無従校補姑仍舊本繕錄焉乾隆四十二年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

春秋讞義原序

聖人達天徳而語王道春秋爲萬世立王法惇典庸禮命徳討罪本原於天其用則王者之事也周徳旣衰王者弗克若天人欲橫流綱淪法斁亂亦極矣夫子生乎斯時慨聖人之不作慮斯道之將墜豈不曰文王旣沒文不在玆乎於是假魯史以修春秋示褒貶以寓王法其義則總攝萬事大本始於尊王蓋尊卑之分明綱常之道立然後有以定其是非而不舛春秋者王道之日月也典禮隳臣下僣春秋定尊卑而王道明春秋者王道之權衡也刑賞濫法度差春秋明貴賤而臣道立易曰天尊地卑乾坤定矣卑髙以陳貴賤位矣經書元年加王於正聖人系易之始辭作經之大法也故其詞約而深其防微而逺深有不言之意微有不形之道聖人之心見於經猶元之妙賦於物大而化之之謂也於一艸一木以求化工之神於一語一言以窺聖人之用亦云難矣然聖人行事本於道聖人之道本於心事有萬變之不同理有萬殊之或異大公至正之道貫萬事於一心百王異世而同神萬象異形而同體聖人贊易以盡事物之變窮其理也作春秋以行法度之權著其事也文王作易於殷世之末夫子作春秋於周徳之衰有其理則有其事體用一原也有其事則有其理顯微無間也由辭以達理因理以見事天下之變故盡矣前乎千百世之已往後乎千百世之未來此理此心未嘗外於語言文字間也河洛二程紫陽朱子續正學於千載之上易書詩禮俱著訓辭獨於是經未聞注釋中吳王元傑子英氏家世業儒有志經學放求易經本義詩傳訓辭禮經制度四書集注集義語錄紫陽宗防凡釋經引証之言師友講明之論其有明春秋之防者具載本經證以胡氏釋辭目曰春秋讞義旁搜取證竭慮窮思甫及成書防二十載學者引而伸之觸類而長之則知聖經賢傳並行而不悖矣若夫天人相與之原古今事物之變微辭奧義何敢仰窺聖域之淵微其於尊君父之大倫正人心之大義典章法度之正是非善惡之公舉而措之未必無涓埃之助云爾至正十年嵗在庚寅仲夏下澣嘉議大夫禮部尙書致仕吳郡幹文傳壽道序

欽定四庫全書

春秋讞義卷一

元王元傑撰隱公

公名息姑惠公子惠公元妃孟子其弟聲子生隱公按謚法隱拂不成曰隱

程子曰春秋魯史記之名也平王東遷在位五十一年卒不能復興先王之業王道絕矣夫子於是因魯史作春秋立百王不易之大法孟子曰王者之迹熄而詩亡詩亡然後春秋作適當隱公之初故始於隱公

又曰自伏羲堯舜歷夏商以至於周或文或質因襲損益其變旣極其法旣詳孔子參酌其宜以爲百王法度之中制其制則寓乎春秋矣

又曰夫子當周之末以聖人不復作也順天應時之治不復有也於是作春秋爲百王不易之大法所謂考諸三王而不謬建諸天地而不悖質諸鬼神而無疑百世以俟聖人而不惑是也斯道也惟顏子得聞之行夏之時乘殷之輅服周之冕此其凖的也後世以史視春秋謂褒善貶惡而已至於經世大法則不知也春秋大義數十炳如日星乃易見也惟其防辭奧義時措從宜者爲難知耳或抑或或予或奪或進或退或防或顯而得乎義理之安文質之中寛猛之宜是非之公乃制事之權衡揆道之模範也夫觀百物然後識化工之神聚眾材然後知作室之用於一事一義而欲窺聖人之用心非上知不能也學者當優遊涵泳黙識心通然後能造其防也智者卽詞以觀義則思過半矣

又曰春秋何爲而作邪其王道之不行乎孟子有言曰春秋天子之事也去聖逾逺諸儒紛紜家執異端人爲私說開元祕書言春秋者七百餘家然聖人之法得者甚寡至於棄經任膠固不通使聖人之心欝然而不顯吁可痛也獨唐陸淳得啖先生趙夫子而師之講求其學積三十年始大光瑩𨿽未能盡聖作之蘊然其辟異端開正途功亦大矣惜夫其書之粹然者在乎集而世防其矣

又曰春秋百王不易之大法三王以後相因旣偹周道衰而聖人慮後世聖人不作大道墜故作此書門人皆不得聞告顏子爲邦者則其大略也至今一千七百餘年矣未有識之者也

朱子曰王者之迹熄謂平王東遷而政教號令不及於天下也詩亡謂黍離防爲國風而雅亡也春秋魯史記之名孔子因而筆削之始於魯隱公之元年實平王四十九年也

又曰春秋首不書卽位卽君臣父子之事也書仲子嫡妾之分卽夫婦之事也書及邾盟卽朋友之事也書鄭伯克段卽兄弟之事也一開首人倫便盡在扵此

又曰上古之書莫尊於易中古後書莫大於春秋易本隱以之顯春秋推見至隱易與春秋天人之道易以形而上者說出那形而下者春秋以形而下者說出那形而上者然此二書皆未易看今人不理防便入穿鑿若要讀此二書且理防大義易則尊陽抑陰進君子而退小人明消息盈虛之理春秋則尊王賤覇內中國而外夷狄明君臣上下之分

又曰當時史書掌於史官想人不得見及孔子取而筆削之而其義大明孔子亦何嘗有意用某字使人知勸用某字使人知懼不過直書其事善惡了然在目觀者知所懲勸故亂臣賊子有所懼而不敢犯焉爾

又曰讀春秋之法無他只括經所書之事迹而凖則之以先王之道某是某非是底猶有未是處不是底又有彼善於此自將道理折衷便見如看史記秦之所以失漢之所以得楚漢交爭楚何以亡漢何以興只將自家平日講明底道理折衷看便見春秋亦如此只是聖人言語細宻要人仔細斟量考索耳又曰春秋是當時實事孔子書之後世儒者各立己意正橫渠所謂非理明義精而治之故其說多鑿也惟伊川程氏以爲經世大法得其防今不若存取胡氏本子縱未能盡得之然不中不逺矣

胡氏曰古者列國各有史官掌記時事春秋魯史爾仲尼就加筆削乃史外傳心之要典也孟子發明宗防以爲天子之事周道衰防乾綱觧紐亂臣賊子接迹當世人欲肆天理滅矣仲尼天理之所在不以爲己任而誰可五典弗惇己所當敍五禮弗庸己所當秩五服弗章己所當命五刑弗用己所當討故曰文王旣沒文不在玆乎聖人以天自處斯文之興衰在已而由人乎哉故曰我欲托之空言不如載之行事深切著明也

又曰名噐者國家之寶按春秋大夫非三命爲正卿者姓氏不登於史冊非有天子命者不書其官至於有罪𨿽以諸侯之尊或黜其爵卿士之貴或書其名重名器也春秋尊君抑臣惡臣下之分權諱殘人之犯上使舉上客而不稱介副防者名姓不登於史冊嚴分正名此天地之常經古今之通義也

又曰春秋正人主心術之大法也故不書祥瑞而災異則書祥瑞福慶之兆以爲美觀則其心驕以怠災異禍敗之符以爲至戒則其心危以達此春秋垂法傳後世之意也

又曰程子於易則因理以明象而知體用之一源於春秋則見諸行事而知聖人之大用荊舒亂華是膺是禦不與結盟亂賊肆惡是誅是討不列於防以此見聖人之情矣

又曰王者迹熄而詩亡詩亡然後春秋作春秋作於隱公適當雅亡之後又按小雅正月刺幽王詩也而曰赫赫宗周褒姒滅之及平王在位日久不能自彊於政治至晚年失道滋甚乃以天王之尊下諸侯之妾於是三綱淪九法斁人望絕矣夫婦人倫之本朝廷風化之原平王適冡正後親遭褒姒之難廢黜播遷宗國顚覆亦可鑑矣又不是懲人寵妾防本塞源自滅之也春秋於此蓋有不得已焉爾矣讞曰天尊地卑而貴賤位典敍禮秩而法度彰此萬世之常經萬事之根本也易曰觀乎天文以察時變觀乎人文以化成天下古先聖人繼天立極必先敍五典而秩五禮然後命五徳而用五刑也周自平王東遷政教號令不行於天下王風之什下同列國綱常墜五禮隳天下之大經拂矣春秋托始隱公其事昭然可攷朱子謂一開首人倫便盡在豈不明且白乎隱公繼世攺元上不稟命於天子君臣之義廢矣惠公以仲子手文之故有志於桓內不承國於先君父子之親冺矣公旣及邾盟蔑復爲宋伐邾朋友之信失矣鄭伯克於鄢手足至於相殘兄弟之倫喪矣仲子惠公之妾天王反歸其夫婦之道亂矣凡此敗倫傷教之事並見於隱公元年其惡已彰其亂已極春秋不始於隱公五典之教絕矣夫子𨿽善而不尊然有徳者必有言也於是假魯史以寓一王之法正人倫於始見諸行事扶天理於將冺遏人欲於橫流經綸天下之大經立天下之大本存筆削之防防示賞罰之大權誅當時無王之心立萬世後王之法亂臣賊子所以懼綱常法度所以正周子所謂誅死者於前懼生者於後可謂明矣此卽惇典庸禮命徳討罪之法惟其無位之嫌故假辭以立義通一經之大防豈有外於此乎聖人撥亂反正之心爲天下後世慮也深矣托始乎隱不亦著明也哉

經元年

程子曰元年始年也

朱子曰春秋傳言元卽仁也仁人心也固有此理卻不知仁如何卻謂之元元日詩云古史書元意義存春秋掲示更分明人心天理終難冺正本端元萬善生

胡氏曰卽位之一年必稱元年者所以明人君之大用也

讞曰元之爲義一理之流行三才之妙用也易曰大哉乾元萬物資始至哉坤元萬物資生又曰元者善之長也王者與天地合徳卽位之一年必書元年三才之義偹矣元之時義大矣哉元卽仁也人心天理也王者體元居正成位乎其中萬化由是而出諸侯調元履正奉正朔於上萬事由是而理是以天道成地道平人道立矣此天人之本原春秋之大義也

春王正月

程子曰聖人以王道作經故書王明此義則知王與天同大而人道立矣

朱子曰三王之正不同周用天正而七月之詩皆以人正爲紀何也所謂攺正朔者以是月爲嵗首月不易也

胡氏曰以夏時冠月垂法後世以周正紀事示無其位不敢自專也

讞曰天以生物爲心於時爲春幹之徳也體幹之仁尊臨天位王之徳也易曰天地之大徳曰生聖人之大寶曰位周道旣衰王者有其位而無其徳天人之理冺矣仲尼𨿽無其位有天徳便可語王道春秋行夏之時加王於正達天人之理通古今之義示一王之大法也春天時也正者政也王者成位乎其中上奉天時下行仁政先正其心上合天心天下人心皆歸於正天人一理也子思子所謂本諸身徴諸庶民建諸天地而不悖是也三代禮樂在所損益前王之法也居周之世用周之正時王之法也百王法度異世同神後王之法也用前王之法正時王之法立後王之法古今一義也子思子所謂考諸三王而不謬百世俟聖人而不惑是也書王次春者明王者受命於天弗克若天春秋代天以示賞罰程子所謂假天時以立義是也書正次於王者明正者王之所爲也王政不修春秋筆削以定其是非程子所謂假周以正王法是也吾夫子天理之所在其所爲者天也是以行夏時以冠周月天道也百王之道也其所不爲者人也是以周正紀事人事也時王之制也豈不曰知我者其惟春秋乎罪我者其惟春秋乎蓋知之者天也罪之者人也是則二百四十二年之間天敍天秩天命天討皆天理也何嫌於無其位乎此王道之大權天人之妙用見諸行事不亦著明也哉

隱公不書卽位

程子曰不書卽位不請命於天子以王法絕之也【集義】朱子曰春秋首不書卽位卽君臣父子之事也【集義】胡氏曰上不稟命於天子內不承國於先君故不書卽位

讞曰古者諸侯繼世卽位上必稟命於天子內必承國於先君正始之義也隱公卽位逾年攺元魯使不告於周王使不至於魯上無所稟之命也惠公以仲子手文之故有志於立桓內無所承之命也爲子受之於父爲諸侯受之於王正始之大本也易漸之彖曰進以正可以正邦也隱公之立上無所稟內無所承可謂正乎不書卽位以王法絕之十年無正失居正之道春秋因其不正以反於正君臣父子之大倫定矣

三月公及邾儀父盟於蔑

程子曰盟誓以結信出於人情先王所不禁也盟而不信則罪矣諸侯交相盟亂世之事也

朱子曰書及邾盟卽朋友之事也

胡氏曰春秋大義公天下以講信修睦爲事刑牲防血要質鬼神則非所貴矣

讞曰盟防待衰世之事周官有司盟之職諸侯非王命而私盟春秋之世亦不足以責偹矣且盟以結信信以行義未聞旣盟而復叛者也魯爲春秋望國邾爲魯之附庸隱公卽位之初首及邾盟於蔑迨至旣盟之後反爲宋伐邾信安在哉易曰厥孚交如信以發志也交鄰國之道不能以信待人汲汲於防血刑牲凟鬼神犯刑政尋又叛之信安在耶春秋因其不正以反於正朋友之倫定矣

夏五月鄭伯克於鄢

程子曰鄭伯失爲君之道無兄弟之義使之彊所以致其惡

朱子曰書鄭伯克卽兄弟之事也

胡氏曰用兵大事也必君臣合謀而後動而專自鄭伯是罪在伯也

讞曰鄭伯彊忍而不仁叔防頑而不義皆名教之罪人也初叔恃母驕恣莊公恐害及身亟欲除之莫名其罪於是授之大邑養成其惡以至於亂然後從而討之則姜氏不得以爲子國人不敢與其亂此鄭伯之心也噫於弟弗念天顯乃弗克恭厥兄段之不義也兄亦不念鞠子哀大不友於弟鄭伯之不仁也易曰小人不恥不仁不畏不義其鄭之謂乎春秋特書鄭伯惡其忘篤愛之仁不書弟責其絕友恭之義因其不正以反於正兄弟之大倫定矣

秋七月天王使宰咺來歸惠公仲子之

程子曰夫婦人倫之本故當先正惠公仲子妾稱也以夫人禮人之妾亂倫之甚也

朱子曰書仲子嫡妾之分卽夫婦之事也又曰歸於魯古人卻不諱死

胡氏曰王朝公卿書官貶而書名以見宰之非宰矣讞曰周禮稱天王見於周官春秋書天王出於特筆法天之號尊之至也王朝禮法之原冡宰禮法之表夫婦人倫之本也易家人之彖曰女正位乎內男正位乎外男女正天地之大義也惠公以仲子爲夫人亂嫡妾之分凟先王之禮是豈禮之正哉王朝不能正其法反遣使以歸咺爲冡宰位長六卿不能履正以輔其君方且承命以臣妾則是成其亂矣春秋貶而書名以見冡宰之失職直書仲子以示惠公之不君因其不正以反於正則嫡妾之分明夫婦之大倫定矣

九月及宋人盟於宿

冬十有二月祭伯來

程子曰祭伯畿內諸侯爲王卿士不書來聘不與其朝也朱子曰祭伯獨書曰來不與其私交也

胡氏曰經於內臣朝聘告赴皆貶而不與正其本也讞曰大夫非君命不越境所以杜朋黨之原也古者聘弓鍭矢不出塲束脩之問不行境中有至尊者不貳之也周室衰防典禮浸廢畿內諸侯得以誣上行私交於鄰國而況外諸侯乎今祭伯來魯上不書使則非王命下不言聘則非王事春秋直書曰來以正臣下行私之失端本澄源之意其防防矣

公子益師卒

經二年

春公防戎於潛

夏五月莒人入向

程子曰書入入其國也侵人之境固爲暴亂況入人之國乎

胡氏曰以事言之入者造其國都以義言之入者逆而不順莒稱人小國也

讞曰莒以蕞爾之國入春秋之初撓敗王略無所不至未有書入人之國而莒興入向之師未有取外人之邑而莒取牟婁之地未有外人抗盟於內而莒人及公盟於浮來未有外人專盟而莒紀專盟於宻天討不能加方伯不能正於以見王綱之陵夷諸侯之不臣也至於邦交之際𨿽嘗奔走防盟國君無謚大夫無名來不書朝交不書聘無上下之節無禮文之容春秋所以夷之也書人書入其罪明矣

無駭帥師入極

秋八月庚辰公及戎盟於唐

九月紀履緰來逆女

冬十月伯姬歸於紀

程子曰非命卿皆書名以君命來逆夫人也在魯故稱女內女嫁諸侯爲夫人則書逆書歸明重事也胡氏曰入春秋之始名宰咺歸以訊亂法書裂繻逆女以志變常眾妾之分定矣大昏之禮明矣讞曰夫婦人倫之本親迎大昏之本正始之道不可不謹也春秋之例天子曰逆王后諸侯曰逆女大夫曰逆某姬命名不同者尊卑之詞也古者男子以氏配名婦人以氏配姓女子許嫁笄而字之曰伯曰姬字姓之謂也文定厥祥親迎於渭世子親迎之詩韓侯迎止於蹶之裏諸侯親迎之什親迎之禮必親授受明而大倫正使大夫來逆則非正矣易漸之彖曰漸之進也女歸吉也進以正可以正邦也夫婦之始不以禮合是將不以禮終也伯姬見逆於裂繻不能正其始見葬於齊侯不能正其終春秋謹而書之正始之禮嚴矣

紀子伯莒子盟於宻

十有二月乙卯夫人子氏薨鄭人伐衞

經三年

春王二月己巳日有食之

程子曰月王月也事在二月則書王二月事在三月則書王三月也日食有常度災而非異也星辰陵歷亦然

朱子曰日有食之此則系乎人事之感蓋臣子背君父妾婦乘其夫小人淩君子外域侵中國所感如是則陰盛陽防而日爲之食矣是以聖人於春秋每食必書詩人亦以爲醜也

胡氏曰日食必書示後世遇災而懼之意陽防陰盛之證也

讞曰日月者陰陽之精陰陽者天地之气其精形於其上而爲日月其气運於兩間以生人物者也故日月運行陰陽之气亦隨之而運行日者人君之象眾陽之宗月者后妃之象羣陰之防人事動乎下天變應乎上故日食修徳陽明勝而陰慝消月食修刑亢陽消而陰气正自然之理也易豫之彖曰天地以順動故日月不過蓋過則不依軌度而致災春秋二百四十二年日食三十有六月食不書當是時王綱解紐刑罰不修妾婦乘其夫臣下叛其上正淫陰乘陽之兆安有亢陽以消陰慝乎此月食所以不見於經也是知人君克謹天戒則有其象而無其應弗克畏天則有其象而有其應矣天人一理其可誣乎

三月庚戌天王崩

程子曰崩者上墜之形四海之內皆當奔赴魯君不往惡極罪大不可勝誅不書而自見也

胡氏曰平王崩周人來訃而隱不往是無君也其罪應誅不書而見矣

讞曰春秋之例王崩不名尊無二上也不書其地天下皆王土也平王旣崩周人來訃隱公奔喪防之禮不登於冊賻贈至於來求則其慢可知矣按禮天王之喪諸侯服斬衰當以所聞先後奔喪議者謂封疆之守至重諸侯不得越境修服國中卿供弔送之禮如是則諸侯私盟專伐越境逾時不以爲難獨難於奔喪而薄君臣始終存沒之義哉廢棄大倫絕滅天理不勝誅之罪也春秋謹而書之不待貶絕惡自著矣

夏四月辛卯尹氏卒

秋武氏子來求

程子曰武氏王之卿士諸侯不供王喪故武氏遣其子徴求於外國書之以見諸侯之不臣也

朱子曰武氏子來求者世爵可知歸死曰歸生曰賻歸之者正也求之者非正也

胡氏曰武氏天子大夫何以不稱使當喪未君非王命也夫以貨財生者需索也君取臣不言求而曰求賻求車求金皆著天王之失道也

讞曰尺地莫非王土一民莫非王臣王土王臣物皆王有何至於下求苞茅不入齊師得以奉辭賻贈不供魯君寧逃其罪求者在下之辭未必其得之義也昔孔子正取假之名於季氏曰君取於臣則謂之取名𨿽虛器治亂之本系焉上求於下則非正矣易隨六三隨有求利居貞程氏曰隨之有求而得然非正應故有不正之嫌春秋書武氏子以見王朝使人之不正書來求賻以見魯之不臣不書取而書求魯君何所逃罪矣

八月庚辰宋公和卒

程子曰吉凶慶弔講信修睦鄰國之常禮人情所當然諸侯之卒與國之大故來告則書

朱子曰魯君書薨外諸侯書卒薨者臣子之辭以卒爲貶恐未必然

胡氏曰凡諸侯卒皆存而不削交鄰國待諸侯之義見矣卒而或日或不日者何謹則書日慢則書時或名或不名者何防盟則名於聘載書問則名於簡牘無所證者𨿽告喪其名亦不可得而知矣

讞曰諸侯曰薨大夫曰卒生不書名死則名之禮之常也諸侯生則稱侯死則稱公列國書卒魯獨書薨此聖人內魯之詞親親之義也宋公作賔王家統承先祀非列國之比春秋生死稱公尊尊之義也諸侯或名或不名者同盟則名載簡書朝防則名於要約聘告則名於簡牘故於卒赴可知或日或不日謹則書日慢則書時以見當時諸侯防禮之厚薄也其防防矣

冬十有二月齊侯鄭伯盟於石門

癸未宋穆公

程子曰諸侯告喪魯往防塟則書春秋之時皆不請而私謚私謚所以罪其臣

朱子曰名者諸侯之邦交告終易代則有弔卹之禮春秋時以國勢之彊弱私情之疏宻而爲之禮有卒名而防故有卒而不防塟者

胡氏曰外諸侯塟其事或因魯防而書其義則聖人或存或削春秋之法也

讞曰古者謚以表行美惡惟公名之曰幽厲𨿽孝子慈孫百世不能攺也茍非其徳而加謚焉可謂孝乎凡爲人臣者未嘗不欲其君之顯爲人子者未嘗不欲其父之榮此臣子之常情然先王之制尊卑有序正名定謚禮法有常人子以其非禮加於君親不可謂之孝春秋諸君世本侯爵塟則書公聖人存而弗削以正其僣爵私謚之失討賊避號諱辱之事春秋削之以正其忘仇沒恥之罪於宋則書公尊尊之義也其義防矣

經四年

春王二月莒人伐杞取牟婁

戊申衞州吁弒其君完

程子曰春秋之初弒君不稱公子公孫蓋身爲大惡自絕於先君矣豈復得爲先君子孫也古者公族刑死則無服況弒逆乎

朱子曰詩擊鼓從孫子仲平陳與宋不我以歸憂心有忡舊說以此爲春秋隱公四年州吁自立之時宋衞陳蔡伐鄭之事恐或然也

胡氏曰此衞公子州吁也削其屬籍特以國氏者罪莊公不待之以公子之道使預聞政事主兵權而當國也

讞曰臣子之事君父天理切於人心一念之或欺一事之勿盡若不能安其身此忠孝之至情也春秋時皆反此道州吁以弟弒兄以臣弒君惡之大者也天理所不容人倫之大變凡民防不憝不待敎而誅也天王不施殘執之刑鄰國不聞沐浴之請方且四國連衡以定其位是相率爲禽獸之行也聖人奉天討以用刑因大義以正法削其屬籍以著其罪斥書其名以誅其心此春秋所以作春秋作而亂臣賊子所以懼

夏公及宋公遇於淸宋公陳侯蔡人衞人伐鄭

秋翚帥師防宋公陳侯蔡人衞人伐鄭

程子曰衞州吁弒其君天下所當誅也乃與修好而同伐人其惡甚矣

朱子曰且如翚帥師挾卒無駭之類未賜族到莊以後卻不待賜而諸侯自受之矣

胡氏曰宋殤不卹衞有弒君之難欲定州吁而從其邪說故以宋公爲首

讞曰四國黨惡以伐鄭是謂暴兵隱公辭宋而弗從是爲義事翚以不義固請而行防伐無罪之邦欲定弒君之賊無君之心已著於此甚矣州吁之姦也宋殤忌馮在鄭是以伐鄭以說宋衞桓陳之所自出慮其不從也是以睦陳以求寵羽父彊君以崇姦州吁同惡以相濟迹𨿽未著其兆已萌鐘巫之禍旣形是豈一朝一夕之故易坤初六之象曰履霜堅冰陰始凝也程氏曰陰始凝而爲霜蓋其始𨿽甚防不可使之長也隱公不能謹之於始以及於禍春秋削其公子同於州吁之惡再序四國之師著其黨逆之罪聖人之情見矣討賊之義明矣

九月衞人殺州吁於濮

冬十有二月衞人立晉

程子曰衞人逆公子於邢而立之書曰衞人立晉衞人立之也諸侯之立旣不受命於天子猶當受命於先君也

朱子曰衞人者眾辭也立者不當立也

胡氏曰人眾辭特書曰立所以著其擅置其君之罪於晉絕其公子所以明其專有國之非

讞曰王者受天命而君天下諸侯受王命而君一國非王命而立君豈居正之義乎衞人執州吁而殺之迎公子晉而立之是廢立之權出於臣下上無所稟內無所承國人旣得以立之亦得而廢之是以亂易亂也律以大法公子不當私有國國人不得擅置君皆爲失義春秋不書公子責私有其位之失書立不宜立正衞人擅立之罪以此垂法君臣之大義明矣

經五年

春公矢魚於棠

夏四月塟衞桓公

秋衞師入郕

九月考仲子之宮初獻六羽

程子曰諸侯無再娶仲子不得爲夫人故別宮以祀之聖人之意言初獻則知前此用八佾也

朱子曰考仲子之宮是別立廟也

胡氏曰干羽樂舞之揔名羽以象文徳幹以象武功婦人無武事故不言幹考者室始成而祀也

讞曰魯用天子之樂報徳於周公不可用於羣公之廟防從六羽之數可配魯之祖考不可用於仲子之宮惠公以孟子爲夫人仲子乃惠公之愛妾孟子入惠公之廟仲子無受祀之所桓公未立預爲其母考宮隱公啟其亂矣先王制禮作樂殷薦之上帝以配祖考未聞用於妾母之廟也末流之甚至陪臣之防傲然舞八佾於庭其亦始之不謹者乎春秋書考仲子之宮則考者不宜考也變文曰初獻則初者謹其失禮之始獻者不宜獻也一字褒貶其義深矣

邾人鄭人伐宋螟

冬十有二月辛巳公子彄卒宋人伐鄭圍長葛

經六年

春鄭人來輸平

程子曰國君輕變其平反復可罪非君國之道朱子曰鄭人來輸平變也蓋魯先與宋好鄭人卻來輸平變舊盟以從新好也

胡氏曰輸者納也平者成也鄭人曷爲納成於魯以利相結觧怨釋仇離宋魯之黨也

讞曰先王疆理之制修睦以蕃王室是以義爲利也鄭人來平於魯輸納以求其成是以利爲義也鄭入春秋以來日爭尋常以盡其民今者解怨釋仇求成於魯和而不盟固可爲美以利相結則非義矣自是鄭伯以璧假許田而歸魯之祊魯防鄭伐宋以取其郜防之二邑奪攘之禍起修睦之義冺矣春秋書來輸平正其義不謀其利也

夏五月辛酉公防齊侯盟於艾

秋七月

程子曰無事書首月天時王月偹而後成嵗也胡氏曰時天時也月王月也書時又書月見天人之理合也

讞曰易曰乾元亨利貞天之徳也故四徳備而成幹四時具而成嵗秋天時也月王月也天之用莫大於陰陽慘舒之義也王之政莫大於賞罰威福之柄也天時備則嵗功成王道存則人紀立春秋之時王政不行天理亦防乎熄矣聖人奉天討以用刑因人事以立法首時𨿽無事過則必書所以成嵗功而示天之賞罰也春秋所以扶天理立人極其義防矣

冬宋人取長葛

程子曰宋之圍長葛嵗且周矣虐民無道之甚宋之彊取不可勝誅矣

朱子曰圍其邑而取之宋之罪著矣

胡氏曰宋之恃彊圍邑久役大眾取非所有其罪著矣

讞曰宋圍鄭邑取非所有始惑州吁之邪說摟諸侯以伐之圍城之師經年不解其役久矣其民殘矣夫鄭之土地受之先王傳之先祖子孫世守爲可繼也宋恃彊而奪之以快報復之志王朝不能問其罪列國不能正其非不善之積至於見弒禍亦慘矣春秋書圍長葛於前以著殘民毒眾之罪書取長葛於後正其擅兵彊奪之誅誅亂禁暴其法嚴矣

經七年

春王三月叔姬歸於紀滕侯卒

夏城中丘

程子曰凡書城者完舊也書築創始也城中丘使民不以時非人君之心也

胡氏曰春秋凡用民必書其所興作見勞民爲重事也

讞曰國以民爲本民以食爲天善政當愛民力勿奪其時隱公役不時之民興無窮之役豈養民之道哉易頥之彖曰天地養萬物聖人養賢以及萬民程氏曰爲民立君所以養之也春秋凡用民力不以其時之得失功之緩急必謹而書之見勞民爲重事也𨿽時合義猶且書之況使之不以時乎凡書城者皆譏之務本之道也

齊侯使其弟年來聘

程子曰凡不稱公子而稱弟者或責失兄弟之義或罪其以弟之愛而寵任之過也

胡氏曰兄弟先公之子不稱公子貶也

讞曰諸侯邦交之聘大夫卿士之職所以將命而通好也有其位則任其職無其位而任其職可乎齊侯受先王之土疆承先君之爵位弟果賢則進之不賢則退之使無位之人結鄰國之好以私廢公政由是敗矣自是寵愛之私施及於子禮秩如適遂成齊亂春秋於年來聘變文書弟以正齊侯溺愛不明之失爲後世使非其人之戒

秋公伐邾

冬天王使凡伯來聘戎伐凡伯於楚邱以歸

程子曰天王之使道由於衞而戎得以眾伐之衞不能救其罪可知

胡氏曰國而曰伐此一人曰伐見其以徒眾也於楚邱者罪衞不救王臣之難以歸者罪凡伯失節不能死於位也

讞曰凡伯奉王命以聘魯戎伐之於楚邱衞君無救援之忠凡伯有失節之辱是則王政之不行由諸侯之不臣也而況非類之異心乎易曰惕號莫夜有戎勿卹謂當嚴戒偹之道也今凡伯過賔於衞而戎伐之衞失戒備之罪明矣春秋書楚邱者正衞不救王臣之罪以歸者責凡伯不能死節之非也

經八年

春宋公衞侯遇於垂

三月鄭伯使宛來歸祊庚寅我入祊

程子曰魯有朝宿之地在王畿之內曰許鄭有朝宿之邑近於魯曰祊宛來歸祊始以祊歸魯夫朝宿之邑先祖受之先王可相易耶鄭來歸而魯受之其罪均矣

朱子曰入者內弗受也義不可而入也

胡氏曰其言我入祊祊非我有入者不順之辭讞曰先王錫土以報功魯鄭利私而易地自輸平之有請欲易許以歸祊朝宿近於王畿湯沐鄰於方嶽受之先王傳之先祖後世子孫世守而弗失也私相貿易惟利是從是以先王巡狩之禮不復修諸侯朝覲之禮不復舉無君無親此小人之無忌憚也春秋書宛來歸祊歸者義不當歸而歸罪在鄭也書我入祊者義不可入而入責在魯也書日謹之其義明矣

夏六月己亥蔡侯考父卒辛亥宿男卒

秋七月庚午宋公齊侯衞侯盟於瓦屋

程子曰宋爲主盟與鄭絕也

胡氏曰春秋革薄從忠參盟書日謹其始也

讞曰殷人作誓而民始畔周人作防而民始疑徳旣下衰屢盟屢畔詛煩約亂交質興焉至是傾危俗成參盟始矣自入春秋以來二國交盟猶之可也今三國連衡合黨馴致列國同盟其兆始於此矣前此防盟各於其境今盟瓦屋在於王畿馴致翟泉抗盟其端亦始於此矣春秋端本澄源參盟書日謹其始也

八月塟蔡宣公九月辛卯公及莒人盟於浮來螟冬十有二月無駭卒

經九年

春天王使南季來聘

程子曰周禮大行人時聘以結諸侯之好春秋諸侯不修臣職王法所當治也不能正典刑而反聘之又不見答失道甚矣

胡氏曰如隱公者貶爵削地可也刑則不舉遣使聘焉其斯以爲正乎

讞曰諸侯上朝於天子王臣下聘於諸侯所以達上下之情明君臣之義也隱公卽位九年於此朝王之禮不見於經貶削之刑弗加修聘之使反至王靈不振其若是乎於以見王之不王而臣之不臣也考春秋之世天王八聘於魯魯公一如京師不過因防伐秦而非特修朝禮於王也魯爲懿親秉禮之國怠慢若此其他彊侯大邦槪可知矣王之不王如此徵伐安得不自諸侯出乎諸侯之不臣如此徵伐安得不自大夫出乎春秋謹而書之不待貶絕惡自著矣

三月癸酉大雨震電庚辰大雨雪挾卒

夏城郎

秋七月

冬公防齊侯於防

經十年

春王二月公防齊侯鄭伯於中丘

夏翚帥師防齊人鄭人伐宋

六月壬戌公敗宋師於菅辛未取郜辛巳取防

程子曰於防伐宋於中丘爲師期也

朱子曰取二邑而有之盜也

胡氏曰內大惡其辭婉小惡直書而不隱故取郜取防直書不隱也

讞曰魯隱春秋之初宋鄭初無深隙始自子馮之怨累興報復之師狐壤之仇魯始黨宋以伐鄭歸祊之後魯反黨鄭與宋仇日爭尋常殘民毒眾公旣防齊於防地翚復先期於中邱鄭則假王命以濟其私魯則乘敗人以爲利貪而弗正其能久乎鐘巫之禍形矣春秋書名而削氏正其擅兵防伐之誅齊鄭貶爵而稱人著其假命行私之罪內兵書敗書取𨿽欲隱之烏得而隱之此春秋之直筆也

秋宋人衞人入鄭宋人蔡人衞人伐戴鄭伯伐取之冬十月壬午齊人鄭人入郕

經十有一年

春滕侯薛侯來朝

程子曰諸侯𨿽有相朝之禮而當時諸侯於天子未嘗朝覲獨相率以朝魯得爲禮乎

朱子曰滕薛來朝爭長此一叚湏看得官制滕侯曰我周之卜正也以此見成周盛時諸侯非特入爲王卿士而卜正一官亦皆諸侯爲之

胡氏曰周衰典制大壞諸侯放恣無禮義之交惟彊弱之視滕薛二君不足言者又譏旅見也

讞曰諸侯邦交之制則有殷聘世朝之儀周室旣衰諸侯僣禮或累往而不答或來朝而不辭無禮義之交惟彊弱之視先王之制亡矣今滕薛之於魯均爲侯爵同受天子之命同君國而子民特大小之職異耳述職之禮旣闕旅見之禮弗辭其僣殆有甚焉公之志亦荒矣春秋直書其事不待貶絕惡已著矣

夏公防鄭伯於時來

秋七月壬午公及齊侯鄭伯入許

冬十有一月壬辰公薨

程子曰薨不書地弒也賊不討不書塟無臣子也朱子曰魯公書薨臣子之辭也

胡氏曰不書地示臣子於君父有不沒其實之忠不書弒示臣子於君父有隱避其惡之禮不書塟示臣子於君父有討賊復仇之義

讞曰隱公有志於讓弟桓公有志於弒兄善惡之防判於此矣惟遜不當遜啟桓之心辧不早辧及翚之禍迹其在位十有一年綱常之道旣淪何所承而正位王聘兩至而不答王防來訃而不奔賻贈有待於求妾賵何謂而至易祊易許以紊王制伐邾伐宋以凟神盟不能察羽父之讒以致成鐘巫之禍易曰履霜堅冰陰始凝也馴致其道至堅冰也豈朝夕之故哉其所由來漸矣經諱而不書弒示臣子不忍之情薨不書地所以不沒其實賊不討則塟不書無時而終事也此春秋所以作亂臣賊子所以懼

春秋讞義卷一﹤經部﹐春秋類﹐春秋讞義﹥

欽定四庫全書

春秋讞義卷二

元王元傑撰桓公

公名允惠公子隱公弟桓王九年卽位謚法曰辟土服逺曰桓

經元年

春王正月公卽位

程子曰桓公殺君而立不天無王之極也而書春王正月以天道王法正其罪也

朱子曰書卽位者是魯君行卽位之禮繼故不書卽位是不行卽位之禮若桓公之書卽位則是桓公自正其卽位之禮耳

胡氏曰桓公與聞乎故而書卽位著其弒立之罪深絕之也

讞曰桓公簒弒之惡覆載所不容何所稟命而爲君何所繼承而卽位乃用繼正之禮是特掩惡以飾姦春秋大法天討惟公筆削有防辭正變有權度桓無王而經不書王元年書王者以天道王法正桓之罪也繼世不書卽位書卽位者表其惡而誅其心也其防防矣

三月公會鄭伯於垂鄭伯以璧假許田

夏四月丁未公及鄭伯盟於越

秋大水

冬十月

經二年

春王正月戊申宋督弒其君與夷及其大夫孔父程子曰桓無王二年書王正宋督之罪也弒逆之罪不以王法正之天理滅矣

胡氏曰谷梁以二年書王正與夷之卒其義一爾讞曰孔父之節可尙宋督之罪必誅春秋懲惡勸善所以勉進忠義使有爲於當世也孔父立朝正色賊臣無所容姦先致惡於其身然後動於爲逆爲國有無其社稷之臣歟噫春秋之時君弱臣彊崇姦黨惡者滔滔也孔父慷慨奮難與君存亡其志可尙已春秋特書其字以表其賢不失其官以旌其節爲萬世忠義之勸桓無王二年經書王以天道王法誅宋督也討賊之法其嚴矣乎

滕子來朝三月公會齊侯陳侯鄭伯於稷以成宋亂夏四月取郜大鼎於宋戊申納於太廟

程子曰四國旣成宋亂而宋以鼎賂魯魯以爲功而受之故書取以成亂之賂器置於太廟周公其饗之乎納者弗受而彊制之詞

胡氏曰取者得非其有之稱納者不受而彊進之義讞曰魯桓以惡而濟姦四國貪利而忘義此宋亂所以成也華督之惡凡民防弗憝四國之君聲罪致討肆諸市朝立殤公之後以安社稷方伯之職修矣反行黨逆受賂以益其邪立督以遂其凶謀又立華氏以相之是相率爲禽獸之行方且置賂器於太廟明示百官以爲有人心乎春秋爲君者諱桓惡極矣𨿽欲諱之而不得故直書公以著其惡春秋列防未有書其所爲者故特書成宋亂以誅四國之罪謹嚴之法可謂明矣

秋七月杞侯來朝蔡侯鄭伯防於鄧九月入公及戎盟於唐

冬公至自唐

經三年

春正月公防齊侯於嬴

夏齊侯衞侯胥命於蒲

程氏曰二國爲會約言相命而不爲盟詛近於理故善之

胡氏曰公羊曰胥命者相命也相命近正也古者不盟結言而退人變其情私相疑貳以成傾危之俗其所由來漸矣有能相命而信諭豈不獨爲近正乎讞曰誥誓不及五帝盟詛不及三王交質不及五伯徳愈衰而世愈降也春秋之時屢盟長亂數會厚疑以成傾危之俗而獨齊衞之君相命而信結言而退不事盟詛不登載書終其身而不渝豈不獨爲近正易中孚之彖曰說而巽孚乃化邦也程氏曰至誠以順巽有孚以說從乃能化於邦國也春秋特起胥命之文於此有取焉𨿽然命出於大君者也相命而近正是亦待衰世之意耳

六月公會侯於郕

秋七月壬辰朔日有食之旣

公子翚如齊逆女九月齊侯送姜氏於讙公會齊侯於讙夫人姜氏至自齊

程氏曰翚於隱世不稱公子隱之賊也桓世稱公子桓之黨也卿逆夫人於禮爲稱翚𨿽尊屬當官而行亦無嫌齊侯出疆送女公會之皆非義也

胡氏曰爲齊侯來乃逆而防之於讙是公之行其重在齊侯而不在姜氏豈禮也哉

讞曰按禮父送女不下堂母不出祭門昏禮重而親逆先授受明而大倫正所以謹男女之別也魯公不親逆而使大夫往齊侯越境送女會公於讙是豈禮之正哉胥失之矣夫禮所以別嫌明防正人之本其始不以禮合是亦不以禮終也易曰歸妹徵凶無攸利程氏曰動而不當動則凶矣卒至不能防閒以及於亂徵凶之象驗矣可不謹哉

冬齊侯使其弟年來聘

有年

經四年

春正月公狩於郎

程子曰公出動眾皆當書於郎逺也

胡氏曰何以書譏逺也戎事國之大事狩所以講大事也以非其地而必書是春秋謹於防之意也每謹於防然後王徳全矣

讞曰先王四時之田春搜夏苗秋狝冬狩所以訓軍旅而講武備奉祭祀而供燕享豈盡物之義哉鄭之原圃秦之具囿皆常所也狩於郎則非其地明矣春秋謹書之以爲後世盤於防畋之戒

夏天王使宰渠伯糾來聘

程子曰桓公弒君而立天子不能治使其宰聘之示加尊寵天理滅矣人道亡矣名糾尊卑貴賤之義亡也人理旣滅天運乖矣陰陽失序嵗徳不能成矣故不具四時

朱子曰不書秋冬疑闕文也魯桓之世天王不能討反遣使來聘罪惡著矣

胡氏曰宰冡宰也渠氏伯爵糾其名也太宰掌邦典乃爲亂首聘弒君之賊特貶書名以見宰之非宰矣讞曰王者代天理物賞以春夏刑以秋冬法天道也桓公之惡弒君賊親殘執之刑弗加修聘之使反至亂法敗倫崇姦黨惡刑賞由是而不行嵗功由是而不成矣冡宰兼三公之職論道經邦不能正法以誅其姦又凟禮以定其惡使孤臣孽子飲痛君父之讎終天而不報王之不能用刑猶天之無秋冬也易豫之彖曰天地以順動故四時不忒桓行逆徳王者以逆從之四時於是乎忒矣春秋不書秋冬以示王之失刑書糾來聘以罪宰之失職誅亂討賊其嚴矣乎

經五年

春正月甲戌己丑陳侯鮑卒

夏齊侯鄭伯如紀

天王使仍叔之子來聘

程氏曰古之授任稱其才徳故無世官周衰官人以世故卿大夫之子代其父任事仍叔受命來聘而使其子代行也

朱子曰春秋有書天王者有書王者此皆難曉或以爲王不稱天貶之愚謂若書天王其罪自見矣胡氏曰仍叔之子云者譏世官非公選也

讞曰古者任官惟賢才世祿不世官惟其公而已矣天王紀法之原六卿紀法之守不能選賢以任職以子弟而使之是豈正哉易臨之六四至臨無咎程氏曰近君之位守正任賢以臨其下則無咎矣夫祿以報功也故其位可延爵以尊賢也故其官當擇以父兄而見使非任賢之道矣春秋書仍叔之子訊世官非公選爲後世使人之戒可不謹乎

塟陳桓公城祝丘

秋蔡人衞人陳人從王伐鄭

程氏曰王卒大敗王師於諸侯不書敗諸侯不可以敵王也

胡氏曰王奪鄭伯政怒其不朝以諸侯伐焉非天討也故不稱天君行而臣從正也戰於繻葛而不書戰王卒大敗而不書敗又以存天下之防也三綱軍政之本聖人寓軍政於春秋書法若此

讞曰王者之師恭行天罰所以討不庭也易曰王用出徵以正邦也王師有徵而無戰非所罪而罪焉失天職矣鄭一不朝則有貶爵之罪何至六師以移之當是時魯桓簒逆反遣使以下聘宋督弒惡不施殘執之刑王法由是而隳天職由是而曠矣且鄭失朝覲之禮慢也魯宋無君而簒逆惡也移此師以加宋魯非天討乎伐鄭而恕魯宋失正邦之道矣春秋代天以示賞罰示天討以惟公王不稱天譏天討之失刑三國稱人罪諸侯之不職特書從王以明君臣之大義不書師敗以存天下之大防行權反正匡救其惡深致意於本原者也防防矣

大雩螽

冬州公如曹

經六年

春正月實來

夏四月公會紀侯於郕

秋八月壬午大閱

程子曰爲國之道武偹不可廢必於農隙講武盛夏大閱妨害農人失政之甚也

胡氏曰先王寓軍政於四時之田不因田狩而閱兵車厲農失政甚矣

讞曰三時務農一時講武先王寓軍政於四時之田所以訓民禦暴其備豫也易萃之象曰君子以除戎器戒不虞除者修而舉之用戒偹於不虞也周官仲冬敎大閱遂以狩所以詳於三時者爲農隙也是則軍旅之事不可忘三農之務不可廢取物祭宗廟不可怠王者之法一舉而三義存焉然大閱天子之禮不因田狩而閱兵車況又非時害農以行僣禮桓公之事一舉而三失焉不敬之甚者也春秋書大閱以正其僣禮之罪書日以著其非時之失

蔡人殺陳佗

九月丁卯子同生

程子曰冡嫡之生國之大事故書

朱子曰按二年秋公子翚如齊逆女九月夫人姜氏至自齊六年九月子同生卽莊公也詩人以爲齊侯之子者蓋傷莊公不能防閒文姜失子之道而譏之爾

胡氏曰嫡冡始生卽書於防與子之法也

讞曰周家之法在乎傳嗣傳嗣在乎立嫡魯則周之家法也嫡冡始生必舉以禮卽登於防正所以固國本而定眾志也易震卦之義長子之象也其彖辭曰出可以守宗廟社稷以爲祭主也春秋之時配適奪正愛憎廢置何國不有經書子同生書日謹之所以明先王之法正嫡庻之分杜爭奪之患弭愛憎之心爲後世慮也至矣然則何以不書世子豈有生而貴者必誓於天子然後謂之世子此春秋正名定分之法也

冬紀侯來朝

經七年

春二月己亥焚咸丘

程子曰古者昆防蟄而後火田去莽翳以逐禽獸非竭山林而焚之也焚咸丘盡焚其地見其廣之甚也胡氏曰書焚咸丘所謂焚林而田也

讞曰先王澤被天下烏獸艸木無不遂其生育之仁此仁民愛物之心也易曰王用三驅失前禽程氏曰在禮諸侯不掩羣不妨農事不害生育及物之仁也然講武不可廢祭祀不可忘故狩於仲夏之月焚林而田則物無遺類矣是豈先王仁民愛物之心耶春秋書焚咸丘以著其殘忍害物之心書日謹之以著其暴惡不仁之罪

夏谷伯綏來朝鄧侯吾離來朝

程氏曰臣之弒君天理滅矣天下所不容也天子聘之諸侯相繼而朝之逆亂乎天道嵗功不能成矣故不書秋冬與四年同

胡氏曰諸侯不生名谷伯鄧侯何以名桓天下之大惡也越國逾境相繼來朝卽大惡之黨也故特貶而書名

讞曰易曰立天之道曰陰與陽陽居春夏以發生爲心陰居秋冬以肅殺爲義王者代天理物用此道也魯桓之惡覆載不容王朝不施九伐之刑兩遣修聘之禮四年去其秋冬以見天王之不能用刑也至是谷鄧二君僻在襄漢逺越天子之境繼朝簒弒之君述職之禮不修黨惡之罪尢甚然弒逆之賊誅止其身黨之者無罪皆得肆其姦矣春秋斥書二國之名以正黨惡附姦之罪七年去其秋冬以見天王之終不能用刑嵗功不成民彜冺亂夫子爲此懼春秋爲此作撥亂反正之心天討惟公之法也

經八年

春正月己卯烝天王使家父來聘

夏五月丁丑烝

程子曰正月旣烝矣非時復烝者必以前烝爲不偹也凟禮甚矣

胡氏曰春正月己卯烝夏五月丁丑烝再書而一貶讞曰禴祀烝嘗四時之祭也然周之正月己卯則是烝祭惟其時矣故前書正月己卯烝是也魯在正月書烝則已祭矣夏五月復烝則非時失禮明矣易旣濟之九五曰東鄰殺牛不如西鄰之禴祭寔受其福程氏曰祭以誠敬爲本𨿽盛其祭不如薄者之得時也然禮不可數亦不可防防則怠數則凟先王制禮中而已矣況魯桓之惡幽明之所共憤而又非時失禮凟於祖宗烝禮𨿽盛將不歆其祀矣

秋伐邾

冬十月雨雪

祭公來遂逆王后於紀

程氏曰祭公受命逆後而至魯先行私禮故書來而以逆後爲遂事者責其不度王命而輕天下之母也胡氏曰祭公王之三公曷爲不稱使不與王之使祭公也

讞曰正始之道王化之基王後天下之母儀也易家人九五曰王假有家交相慶也程氏曰王者極乎有家正家以齊天下之象也天子娶後上卿往逆而公監之禮也三公之職論道經邦而躬逆後則輕其任使魯主婚而遂往逆後則命爲專王朝有輕使之非祭公有專命之罪春秋上不書使而書來不與王之使祭公也其下書遂不與祭公之專行也是豈正家以齊天下之道乎

經九年

春紀季姜歸於京師

夏四月

秋七月

冬曹伯使其世子射姑來朝

經十年

春王正月

胡氏曰守貞者十年而必反逺惡者十年而必棄桓公至是其數已盈宜見誅於天人矣

讞曰易頥六三拂頥貞凶十年勿用程氏曰柔邪不正拂逆正道故有十年勿用之戒十者盈數也天道十年亦周矣人事十年亦變矣桓惡極而天討不加王道亦幾乎絕矣故經不書王至十年而書王者存天道王法也十八年復書王者以天道王法正桓公之薨也嗚呼王之道天之理也天理未嘗絕於人心王道未嘗絕於天下天理非絕於桓桓自絕於天也桓𨿽無王天道王法則不可絕也知此則知十年復書王之義

庚申曹伯終生卒

夏五月塟曹桓公

秋公會衞侯於桃丘弗遇

冬十有二月丙午齊侯衞侯鄭伯來戰於郎

經十有一年

春正月齊人衞人鄭人盟於惡曹

夏五月癸未鄭伯寤生卒

秋七月塟鄭莊公

九月宋人執鄭祭仲突歸於鄭鄭忽出奔衞

程氏曰突不稱公子不可以有國也鄭忽出奔衞忽以國氏正不能有其位故不爵

胡氏曰祭仲鄭相也見執於宋使出其君而立不正罪較然矣何以不名命大夫也命大夫稱字非賢之也大祭仲之罪也

讞曰鄭忽以世嫡而嗣位突歸以庶孽而亂倫嫡旣弱而無能庶則彊而有援宋莊私愛而黨突祭仲被執以要盟使忽被禍而出奔納突以歸而有國仲旣立朝而專政受付托於先公不能守死以輔君反忍奪嫡而立庶自是而後兵戈不息骨肉相殘始於莊公一念之不仁致後世禍延而不已不善之積良可畏夫春秋稱人貶宋者惡其暴以正專執之誅書祭仲者責命卿以大祭仲之罪突不書氏明其不當有國書忽系鄭示其正而不君輕重權衡見於此矣

柔防宋公陳侯蔡叔盟於折公防宋公於夫鐘

冬十有二月公防宋公於闞

經十有二年

春正月

夏六月壬寅公會侯莒子盟於曲池

秋七月丁亥公會宋公燕人盟於谷丘

八月壬辰陳侯躍卒公會宋公於虛

冬十有一月公會宋公於丙戌公會鄭伯盟於武父胡氏曰宋公會於夫鐘於闞於虛於龜皆存而弗削何其詞費也屢盟以長亂春秋所惡也

讞曰桓公兩年五會汲汲於宋者欲平宋鄭也宋莊廢嫡立庶以求賂鄭突許賂簒嫡而背盟滅棄天倫要結以利貪人敗類魯宋何辭始則桓取宋賂以赦督今則突資宋力以簒君宋旣辭平遂謀伐宋人而無常何以爲國易曰君子安其身而後動易其心而後語定其交而後求君子修此三者故全也魯桓反之其能久乎方且屢盟長亂數會厚疑此春秋所深惡也

丙戌衞侯晉卒十有二月及鄭師伐宋丁未戰於宋經十有三年

春二月公會紀侯鄭伯己巳及齊侯宋公衞侯燕人戰齊師宋師衞師燕師敗績

胡氏曰春秋以紀爲主省徳相時自治之意也讞曰齊欲謀紀久矣所當固守封疆以保社稷今齊及三國之師加兵於魯初未及紀而首謀助魯是以小國而讎大國而幸勝焉豈已怨之道乎經書及書會端本澄原已怨息爭之道也

三月塟衞宣公

夏大水

秋七月

冬十月

經十有四年

春正月公會鄭伯於曹無冰

夏五鄭伯使其弟語來盟

秋八月壬申禦廩災乙亥嘗

程子曰禦廩者親耕以奉粢盛今天禍而災嘗不以秋非時也

胡氏曰門觀災而新作則書禦廩粢盛之所藏其新必矣何以不書以宗廟爲先重本也

讞曰宗廟之事勿謹禦廩至於有災遇災而懼當修徳以答天戒乃以火災之餘舉非時之祀可乎周官時享前期十日卜日誓戒壬申乙亥相去四日不卜不戒明矣乃因廩災之變嘗禮興焉是則何有薦新之義其凟禮亦明矣桓公旣不卜戒而又非時失禮凟於祖宗其能久乎

冬十有二月丁巳齊侯祿父卒宋人以齊人蔡人衞人陳人伐鄭

經十有五年

春二月天王使家父來求車

程氏曰世之治也天子命貢賦於天下而無敢不從無有求也諸侯奉貢賦於天子而無敢不供不至於來求也世亂反此書者交譏之求字與求金求義同蓋命使以需之耳而特書曰求所以見王室之防而著諸侯之罪也

胡氏曰遣使需索之謂求王畿千里租賦所入足以充貢不至於有求四方諸侯各有職貢不至於來求以喪事而求貨財已爲不可況車服乎經於求求車求金皆書曰求垂後戒也

讞曰車服以庸上錫下也今取於下反其道矣當是時也王畿之稅賦不給諸侯之職貢不至武氏子求賻見喪禮之弗充毛伯求金見經費之有闕武氏子毛伯上不書使自求爲文猶之可也今天王遣使求車於魯殆有甚矣按禮成王賜周公世祀以天子之禮樂故魯君孟春乘大輅載弧韣旂十有二旒日月之章祀帝於郊意者是時周世衰防以車服之制在魯故求之耳春秋直書其事上以著王室之衰下以正魯君之僣其防防矣

三月乙未天王崩

夏四月己巳齊僖公

五月鄭伯突出奔蔡鄭世子忽復歸於鄭

程子曰避祭仲而出非國人出之也鄭世子忽復歸於鄭稱世子本當立者不能保其民故不稱爵朱子曰蘇轍解春秋謂其從赴告此說亦是旣書鄭伯突又書鄭世子忽必有其義

胡氏曰忽嘗君其國歸而獨稱世子則亡其君明矣其稱復歸者旣絕而復歸也

讞曰忽嘗嗣位於鄭正宜有其國矣祭仲黨邪而立庶忽於是而奔焉突旣立而益驕仲益專而無上逐突而奔於蔡納忽自衞而歸出入皆聽其從違廢置悉由其好惡有臣如此爲君難乎忽以世子之嫡長大臣逐之庶孽簒之至是忽之歸國豈不爲正未防四國納突入櫟而城焉果何義乎是則昭公𨿽正才不足以有爲鄭厲𨿽邪知足以求其援諸侯不顧是非惟視其彊弱始疑於輔正終變而與邪黨惡之罪著矣春秋正名之書入不系氏出則書名誅突簒立之罪奔則系鄭歸書世子示忽有國之辭故必達春秋之權然後識聖人之意

許叔入於許公會齊侯於艾邾人牟人葛人來朝秋九月鄭伯突入於櫟

冬十有一月公會宋公衞侯陳侯於袲伐鄭

經十有六年

春正月公會宋公蔡侯衞侯於曹

夏四月公會宋公衞侯陳侯蔡侯伐鄭

秋七月公至自伐鄭

冬城向

十有一月衞侯朔出奔齊

程子曰突善結諸侯故皆爲之致力屢伐鄭不惟告廟又以見勤勞於鄭突也

讞曰衞以同姓之親兄弟之國受三監之舊統分七族之餘民春秋之初從王伐鄭是有功於王室也齊僖兆伯胥命於蒲是有造於中國也然諸侯被逐出奔不書逐者之罪而書出奔者何耶蓋自衞朔以庶孽兆釁防兄於死罪莫大焉國君乃社稷民人之主而見偪逐失君道矣王命立黔牟以定衞義之正也後此四年結四國之師以拒王命始得罪宗國終得罪於王朝經書衞侯朔出奔齊其罪不待貶絕而義自見矣

經十有七年

春正月丙辰公會齊侯紀侯盟於黃

二月丙午公會邾儀父盟於趯

夏五月丙午及齊師戰於奚六月丁丑蔡侯封人卒秋八月蔡季自陳歸於蔡

程氏曰蔡季自陳歸於蔡宋華元自晉歸於宋陳侯之弟黃自楚歸於陳之類凡書所自之國者彼國有奉焉而此因其力以濟之也均爲有罪矣如蔡季以桓侯之卒國人欲立之𨿽非王命假之力以歸蓋與他歸者異矣故特書字以別焉

胡氏曰季字也歸順詞蔡季之去以道而去也其歸以禮歸者也是以見貴於春秋

讞曰蔡季有讓國之賢進退皆合於義春秋賢之見防之美者也蔡季乃桓侯之母弟桓侯無子欲立獻舞而疾季季避而之陳是以義而往也蔡侯旣卒蔡人召季於內陳人奉季於外是以義而來也歸不有其國者以獻舞之立也噫春秋之時奪攘成俗者滔滔也蔡季知防去國旣歸有國不欲居可以勵薄俗而還淳障狂瀾於旣倒春秋特旌其賢故出不書於防歸而書字與人爲善不亦著明也哉

癸巳蔡桓侯

程子曰諸侯皆稱公本國臣子私謚而尊之也封人之卒蔡季請謚於王因其本爵諸侯其沒正也胡氏曰啖助曰蔡伯何以稱侯蓋蔡季之賢知請謚也

讞曰蔡桓得以書侯蔡季賢而請謚此所謂愛之以禮者也且人愛其君莫能愛之以禮季能行之此所以異於人矣春秋時王室不綱侯度無統私謚僣爵列國皆然五等邦君會塟悉皆稱公春秋存而不削以正其私謚僣爵之失惟封人生死稱侯蔡季請謚於王也噫二百四十二年之間知此禮一人而已可不敬乎

及宋人衞人伐邾

冬十月朔日有食之

經十有八年

春王正月

公會齊侯於濼公與夫人姜氏遂如齊

程氏曰公以夫人如齊只書與而不書及卻有意蓋言及則主公也言與則公不能制明矣

胡氏曰與者許可之詞曰與者罪在公也

讞曰易曰困於石據於蒺蔾入於其宮不見其妻凶系辭曰非所困而困焉名必辱非所據而據焉身必危旣辱且危死期將至妻其可得見耶齊僖旣卒文姜無歸寧之禮公會齊襄於濼遂與姜氏如齊非所困而困焉者也隱公長宜有國桓公弒兄而立非所據而據焉者也春秋書公會齊侯於濼書公與夫人姜氏如齊夫人之行醜矣旣辱且危死期將至彭生之禍形矣易言其理春秋載其事黙契於言外之意防防矣乎

夏四月丙子公薨於齊

朱子曰魯君弒而書薨如晉史書趙盾弒其君齊史書崔杼弒其君魯卻不然蓋恐是周公之垂法史書之舊章韓宣子所謂周禮在魯者亦其一事也胡氏曰魯公弒而塟者則以不地見其弒今書桓公薨於齊豈不沒其實乎前書夫人姜氏如齊後書夫人孫於齊去其姓氏而莊公不書卽位則其實亦明矣

讞曰桓公之惡覆載不容靦焉在位十有八載兵禍頻仍殆無虛日受賂以成宋亂納突以致鄭爭諸侯數防以厚疑王朝三聘而不答大閱僣於王制烝祭凟於祖宗婦道聚麀莫知防制始則弒兄以自立終焉非殞於他邦桓無王至是而經書王者以天道王法正桓之罪也然事有先後天討不能加者王政之失刑身無存沒必誅而不赦者春秋之大法使亂臣賊子接迹於後世者禁其惡而不得肆可謂嚴矣

丁酉公之喪至自齊

秋七月

冬十有二月己丑塟我君桓公

春秋讞義卷二﹤經部﹐春秋類﹐春秋讞義﹥

欽定四庫全書

春秋讞義卷三

元王元傑撰莊公

公名同桓公子在位三十二年按謚法勝敵克亂曰莊

經元年

春王正月

程子曰繼世者旣非王命又非先君之命不書卽位不正其始也

胡氏曰不書卽位內無所承上不請命也春秋絀而不書父子君臣之大倫正矣

讞曰莊公桓之嫡長儲副之位已明桓公見弒於齊不聞正終之命是不承國於先君也莊𨿽居嫡未嘗誓於王朝是不稟命於天子也內無所承上無所稟春秋以大義正之故不書卽位

三月夫人孫於齊

朱子曰谷梁夫人孫於齊始人之也猶言始以人道治莊公也命猶名也猶曰若於道若於言夫人皆以爲然則是吾受其名也臣子大受命謹其所受之名也

胡氏曰夫人文姜也桓公之弒姜氏與焉春秋去其姜氏傳謂絕不爲親禮也孫者順讓之詞使若不爲人子所逐以全恩也

讞曰桓之弒姜氏與焉莊公思父之讎有不共戴天之怨念母之道有自其所出之恩此人倫之大變國論之難斷者也經書夫人孫於齊去其姓氏則其義明矣文姜𨿽卽歸魯經書孫焉有如去而不返蓋絕之也然則書孫於齊以婉其詞臣子之情也去其姓氏以絕其親春秋之大法也故達於春秋之義者然後可以語春秋之權

夏單伯逆王姬

秋築王姬之館於外

程氏曰築王姬之館單伯逆王姬之類皆是魯爲主蓋只是王姬下嫁則同姓諸侯爲主矣如逆後恐無使諸侯爲婚主之禮

胡氏曰魯於王室爲懿親其主王姬亦舊矣館於國中必有常處今特築之於外者谷梁以爲仇讎之人非所以接婚婣也衰麻非所以接弁冕也知其不可故特築之於外也故𨿽築館於外不以爲得禮而書之也

讞曰行已必正以義居喪必致其哀忘君父而親仇讎捨衰絰而親弁冕無父無君人之道絕矣易曰立人之道曰仁與義莊公有父之喪方居苫塊爲主王姬是不仁也有父之仇禍未旋踵忘而不復是不義也人道不立公何以爲國乎知其不可故特築之於外孰若辭而弗主之爲正也春秋書築王姬之館於外是致深意於其間上以明天王命魯主婚之失下以著莊公忘親釋怨之罪

冬十月乙亥陳侯林卒

王使榮叔來錫桓公命

程子曰惡逆之人王法在所誅絕乃反生而來聘死而錫命逆天之大也

胡氏曰啖助謂不稱天王寵簒弒以凟三綱也春秋書王必稱天所履者天位也所行者天道也所賞者天命也所刑者天討也今桓弒君簒國而王不能誅反錫命之無天甚矣

讞曰王者繼天而爲君刑賞代天而命討此春秋書王必稱天也不能上法天道刑賞僣差則失天職是無天矣易曰王三錫命懷萬邦也程氏曰錫命所以褒有功而懷諸侯也桓惡極矣天討不能加幽明所共憤何功可褒而錫命之耶桓無王而簒逆王無天而錫命天理不防於絕乎春秋書王不書天以明寵簒弒凟三綱之失王行自絕於天也

王姬歸於齊齊師遷紀郱鄑郚

經二年

春王二月陳莊公

夏公子慶父帥師伐於余邱

胡氏曰按二傳於余邱邾邑也國而伐此邑爾其曰伐何也志慶父之得兵權也莊公防年卽位首以慶父主兵卒致子般之禍於余邱法不當書聖人特書以志亂之所由爲後戒也

讞曰隱公命翚主兵伐宋馴致鐘巫之變莊公命慶父主兵伐邑卒成般閔之禍其所由來漸矣夫徵伐者國之大權也自諸侯出已爲不可況自大夫出乎由其不能鑑前車之覆轍以致禍延二君防亡魯祀辧之不早辧也經於余邱小邑特書伐以志亂之所由生爲後世兵柄下移之戒其防防矣

秋七月齊王姬卒

冬十有二月夫人姜氏防齊侯於禚

程子曰夫人出會亂之道也猗嗟之詩刺莊公不能防閒其母失子之道於此可見矣

胡氏曰婦人無外事送迎不出門見兄弟不逾閾在家從父旣嫁從夫夫死從子今防齊侯於禚是莊公不能防閒失子之道也故趙子曰姜氏齊侯之惡著矣亦所以病公也

讞曰婦人有從子之義姜氏無羞惡之心如齊之行猶得假歸寧之禮如師會禚益宣無忌憚之滛爲國母儀其行若此豈人理哉先儒謂莊公失防閒之道以至於亂則子得以制母乎然子不違母者天理之至情防閒其母者人倫之大變使莊公痛心以念父枕戈以絕齊義不與賊俱生國𨿽亡而父讎必報母心必將悔悟天理因晦而明如齊之念自然息矣方且爲主王姬同狩於禚邇仇狎怨無父無親文姜得以遂其淫矣前車覆轍厥鑑不逺而又取從淫之女禍延二子不亦慘乎春秋書如莒如齊如齊師累書不以爲煩惡之深疾之甚也

乙酉宋公馮卒

經三年

春王正月溺防齊侯伐衞

夏四月塟宋莊公

五月塟桓王

胡氏曰王崩至是蓋七年矣先儒或言天子不志塟又以爲不言者常也夫事孰有大於天子者而可以不志乎死生終始之際人道之大變豈以是爲常事而不書也

讞曰按禮未及期塟謂之不及過期不塟謂之緩慢桓王七年之久經始書塟其慢緩可知當是時王綱不振諸侯無王蔑君臣之倫惟彊弱是視天王之喪三不書崩則訃之不及也七不書塟則魯不往會也至於晉楚之君防塟之行越日逾時躬至墓次何待彊國之厚而待王室之薄耶易於喪塟取諸大過寧過於厚而不流於薄七年之久而始塟則過於薄可知矣死生始終之大變其於君父若是恝乎春秋謹而書之上以著王室之衰下以誅不臣之罪

秋紀季以酅入於齊

冬公次於滑

經四年

春王二月夫人姜氏享齊侯於祝邱三月紀伯姬卒夏齊侯陳侯鄭伯遇於垂

紀侯大去其國

程氏曰紀侯大去其國大名責在紀也非齊之罪也齊陳鄭遇於垂方謀伐之紀侯遂去其國齊師未加而已去故非齊之罪也

胡氏曰大去者土地人民儀章器物悉委置之而不顧也或曰以爭國爲小而不爲以去國爲大而爲之者也聖人與其不爭而去不與其去而不存

讞曰紀爲春秋防國介乎彊大之間自會於郕以謀齊難復請王命求成於齊天子之命不得行鄰國之援不可恃於是下齊爲黃之盟彷皇數年謀保其國亦云至矣彼齊抱虎狼之心極吞噬之欲遷其三邑僅守孤城紀之云亡垂在旦夕紀侯不忍鬭其民而爲避敵之計紀季不忍絕其祀而爲入附之謀於是以酅入齊請後五廟請之而弗從委之而必去蓋有不得已焉爾說者以其去國近於太王之仁請存宗廟近於防子之義夫大王防子之心其去其存脫然無一毫人欲之累紀侯不過迫於利害之私而猶未免於怨悔豈可比論哉然則守天子之土疆承先祖之祭祀委而去之何以無貶詞耶春秋原紀之心反復之而不可則去待之以恕不猶愈於自底滅亡之君故失地不奪其爵書去不書出奔抑彊扶弱之義明矣與人爲善之徳矣

六月乙丑齊侯塟紀伯姬

秋七月

冬公及齊人狩於禚

程子曰越國而狩亂之道也無討賊復仇之意見矣胡氏曰谷梁子曰齊人者齊侯也其曰人何也卑公之敵所以卑公也何爲卑公不復仇而釋怨也故齊侯稱人魯公書及以著其罪

讞曰按禮父母之仇不共戴天兄弟之仇不同國齊侯殺人之父而狎其子莊公忘父之怨而親其仇有人心者寧無動乎聞車馬之音見羽旄之美將以爲樂乎抑以爲恥乎取物以祭宗廟桓公其吐之矣春秋貶齊稱人以誅其惡譏公書及以著其罪

經五年

春王正月

夏夫人姜氏如齊師

秋郳黎來來朝

程子曰郳黎來來修朝禮其後數從中國之會王命以爲小邾子

胡氏曰郳國黎來名也春秋之附庸也能修朝禮特書曰朝

讞曰春秋之列中國附庸之君未王命者例稱字邾儀父蕭叔是也凡外附庸之君別以名郳黎來介葛盧是也按繁露曰附庸字者方三十里名者方二十里人氏者十五里郳國小而禮不足當以名見以其能修朝禮特書曰朝介葛盧則書來而不與其朝也其後王命以爲小邾子蓋已進於此矣夷而進於中國則中國之此春秋之大法也

冬公會齊人宋人陳人蔡人伐衞

經六年

春王正月王人子突救衞

程子曰𨿽防稱字王人當尊也王人防者例不稱字子突救衞而字之善之也善子突善王命也以王命之尊也

胡氏曰王人防者子突其字也以下士之防超從大夫之例而書字者褒救衞也

讞曰子突奉王命以拒朔諸侯納朔以抗王師無天無王亦已甚矣朔防其兄於死地其罪已不容誅王命立黔牟以定衞朔已奔竄於他邦五國之師反行黨逆連兵抗命納朔爲君於以見諸侯之不臣王綱之陵夷也春秋傷王室之衰惡諸侯之暴故𨿽王人之防超從大夫之例書字書救以著其善四國諸侯貶而稱人以誅其惡衞朔之出也殘骨月以搆亂其入也合黨以抗王命進退皆惡無一可恕出入皆以名書誅其心也討賊之法其嚴矣乎

夏六月衞侯朔入於衞

秋公至自伐衞螟

冬齊人來歸衞俘

經七年

春夫人姜氏防齊侯於防

夏四月辛卯夜恆星不見夜中星隕如雨

胡氏曰恆星者列星也如雨者言眾也人事感於下則天變動於上前此五國連衡旅拒王命後此者齊桓晉文更伯中國政歸盟主而王室遂虛其爲法度滅絕威信陵遲之象著矣

讞曰星辰之麗乎天列居錯峙各有常度經星當見而不見星不當隕而隕非常之變異也易曰天垂象見吉凶恆星至夜無雲而不見已而其隕如雨此天變之大者凶之象也人事感於下天變動於上前此五國連衡以抗王師後此齊桓晉文疊盟中夏而周之統緒僅存不絕如綫此孔子所以懼春秋所以作天人一理其可誣乎

秋大水無麥苗

冬夫人姜氏會齊侯於谷

經八年

春王正月師次於郎以俟陳人蔡人甲午治兵

夏師及齊師圍郕郕降於齊師

秋師還

程氏曰春秋之世諸侯用師眾矣未有所書如此之詳者逆天道親仇讎圍同姓勦民力與國不信伐國不服故聖人備書之以見其惡

胡氏曰書及齊師者親仇讎也圍郕者伐同姓也郕防於齊師者見伐國無義而不服也於是莊公之失著矣書師還譏久役也

讞曰郕魯之國文之昭也圍郕則伐同姓矣師及齊之師則親仇讎矣伐同姓而親仇讎可謂義乎老師費財輕舉大眾俟陳蔡而陳蔡不至圍郕而郕不服歷三時而後還師無名而黷武可謂善乎易師之初六師出以律否臧凶程氏曰行師之道動不以義𨿽善亦凶道也況不善乎春秋書及齊師圍郕則魯之親仇讎伐同姓之罪著矣書郕防於齊師師還則知郕不服魯無功而還之恥見矣

冬十有一月癸未齊無知弒其君諸兒

經九年

春齊人殺無知公及齊大夫盟於蔇

夏公伐齊納糾齊小白入於齊

程子曰春秋書公伐齊納糾而不稱公子不當立者也桓公兄也當立子糾弟也不當爭攷之春秋可見左氏誤多子字公谷之言是也使桓弟而糾兄管仲所輔者正桓奪其國而殺之則桓與管仲乃不可同世之仇也若計其後功而與其事桓聖人之言無乃害義之甚

朱子曰齊襄公無道鮑叔牙奉公子小白奔莒及無知弒襄公管夷吾召忽奉公子糾奔魯魯人納之未克而小白入是爲威公使魯殺子糾而請管召召忽死之管仲請囚叔牙言於威公以爲相

胡氏曰左氏書子糾二傳曰伐齊納糾君子以公谷爲正納者不受彊致之稱入者難詞糾不書子明糾不當立也以小白系齊者明小白宜有齊也

讞曰魯莊納糾爲非義齊桓入國爲從宜質諸聖人之言是非由是而定矣使桓立不正管仲乃反面事仇不得爲徙義聖人豈以一匡天下之功如其仁而許之耶糾果當立則召忽之死不爲傷勇聖人豈比諸匹夫匹婦之爲諒耶其事甚明其理甚順所以然者齊僖無嫡無知之亂糾與小白皆以庶子出奔糾幼而小白長桓公宜有其國矣魯莊忘父之仇伐齊納糾可謂義乎桓公之入無所稟承可謂正乎春秋以其進不以正削其公子以王法絕之然桓公以王法𨿽可絕視子糾則當立矣以小白繋齊明宜有齊也糾不書子明不當立也書伐書納罪魯納不以正入者難辭譏桓進不以禮聖人之情見矣

秋七月丁酉塟齊襄公八月庚申及齊師戰於幹時我師敗績九月齊人取子糾殺之

程子曰春秋書齊小白入於齊以國系者明當立也又書公伐齊納糾去子明不當立也

胡氏曰取者不義之詞前書納糾不稱子者明不當立也此書殺糾復稱子者明不當殺也

讞曰按禮諸侯之子君在稱世子君薨稱子某經書取子糾殺之魯論曰桓公殺公子糾則小白賊滅天倫之罪著矣前書伐齊納糾經不書子譏魯之不當納也此書取子糾殺之責齊之不當殺也比事以觀筆削之義明矣

冬浚洙

經十年

春王正月公敗齊師於長勺二月公侵宋

三月宋人遷宿

胡氏曰其曰遷宿者宿非欲遷爲宋人之所遷也凡書遷不待貶而惡已見矣

讞曰宿𨿽小國受地先王宋恃彊而遷之必當效死而勿去盤庚之遷民也𨿽違害就利猶恐或沈於眾而胥動以浮言況非其所欲者乎易益之六四中行告公從利用爲依遷國夫遷者順下情而動必有中行之徳獲信於上然後利用爲依今宋人旣無王命獲信於上又非民情順動於下利其土地迫逐而遷肆行而莫之顧矣嗚呼徳之不建民之無援使防國之君迫於橫逆以底滅亡可勝嘆哉春秋貶宋稱人著其貪暴之罪直書遷宿正其無王之誅討亂之法可謂嚴矣

夏六月齊師宋師次於郎公敗宋師於乘邱

秋九月荊敗蔡師於莘以蔡侯獻舞歸

程子曰莊公十年荊敗蔡師於莘始見於經荊本子爵僻在蠻夷不能從中國政令居中國爵號王祭不共故夷狄之也

胡氏曰蔡侯何以名絕之也凡書敗書滅書入而以其君歸皆名者爲其服爲臣虜故絕之也

讞曰天無二日民無二王率土普天莫非王土王臣也楚本髙陽之裔甘襲子爵猾夏不恭僣擬王號漢陽諸姬楚實盡之先王封建之制無復存矣春秋狄之蓋以此也蔡邇楚蒙害爲甚自敗蔡師始見於經春秋惡楚之僣抑楚之彊罪蔡之污傷中國之衰故書法特嚴於楚書荊不書國以狄道待之也書蔡侯名者以失地故也書敗蔡侯傷中國之無君書以歸者罪楚人之彊暴此撥亂反正用夏變夷之道也

冬十月齊師滅譚譚子奔莒

程子曰春秋之法將尊師眾曰某帥師將卑師少曰人將尊師少曰某

胡氏曰滅而書奔責不死位也不書出國亡無所出也國滅身奔而不能守其富貴何以書爵乎已無取滅之罪爲橫逆所加而力不能勝至於出奔則亦不幸焉爾矣其義蓋未絕也

讞曰齊桓入國之初管仲相桓之始宜興滅繼絕扶弱抑彊未防滅譚繼而滅遂利其土田毀其宗廟豈伯者所忍行乎此管仲攻瑕之術也初桓公過譚而不禮入國而譚不賀責其不恭問罪可也坐致見滅不已甚乎春秋書出奔莒責其不能死國之失不奪其爵恕其迫於橫逆之故防防而顯其義明矣

經十有一年

春王正月

夏五月戊寅公敗宋師於鄑

秋宋大水

冬王姬歸於齊

程氏曰以魯爲齊主昬故書不書齊侯來逆絕齊於魯者也

胡氏曰春秋之義尊君抑臣其書王姬下嫁曷爲與列國之女同詞而不異乎曰陽唱而陰和夫先而婦從天理也述天理訓後世則𨿽以王姬之貴其當執婦道與公侯大夫士庶人之女何以異哉

讞曰何彼穠矣美王姬之詩序曰王姬下嫁於諸侯車服不系其夫下王后一等猶執婦道以成肅雍之徳則知先王厚人倫美敎化不以貴賤而差殊也易歸妹之六五帝乙歸妹其君之袂不如其娣之袂良程氏曰五以陰柔居中下應九二之陽謙防從禮尙徳不尙飾之象也是則舅姑之禮不可闕宗廟之祭不可慢倘恃其所出以忽其夫則唱和之禮乖夫婦之倫瀆矣春秋書王姬下嫁與列國之女同詞而不異其義深有在也

經十有二年

春王三月紀叔姬歸於酅

胡氏曰莊公四年紀侯去國叔姬至此始歸於酅者紀侯方卒故叔姬至此然後歸爾歸者順詞以宗廟在酅歸奉其祀也紀旣亡矣不歸於魯所謂全節守義不以亡故虧婦道者也

讞曰叔姬待年而後行賢徳有光於宗國自紀侯之大去幸宗祀之僅存不以國之存亡系其懷不以夫之存亡易其志惟宗祀之是奉惟簠簋之是修復歸於酅以全婦道易恆之六五恆其徳貞程氏曰陰柔中正恆久其徳爲貞乃從一之象也噫春秋之時禮義消亡男女奔誘而叔姬之行卓然有如此者聖人安得不賢之也是故歸紀歸酅其卒其塟大書特書以髙其節使與衞之共姜宋之共姬共垂不朽爲萬世而下執婦道者之勸可不敬乎

夏四月

秋八月甲午宋萬弒其君捷及其大夫仇牧

程子曰宋閔遇弒仇牧趨君之難以隕其身可謂忠矣故書以顯其忠書大夫以示能死職

胡氏曰君弒其大夫死於其難春秋書之者其所取也大夫死於弒君之難而有不書者故知孔父牧息皆所取也

讞曰宋閔狎比小人戱言召怨此所以及於禍也古之人君待大臣以禮處小人以正則意外之變何由起乎若仇牧者立人之朝執國之政死君之難𨿽不能討賊不猶愈於食焉而怠其事者乎春秋書之著其節也宋督同相其君同死於難春秋削之以其本有可誅之罪黜其惡也然則宋萬旣殺於陳而經不書塟責宋不能致討以正其罪賂陳以酒而亡失政刑矣春秋正名之書不能正天討猶不討也其嚴矣乎此春秋之大法也

冬十月宋萬出奔陳

經十有三年

春齊侯宋人陳人蔡人邾人會於北杏

程氏曰齊桓能任管仲首爲北杏之會四國之眾從之故四國書人

胡氏曰桓何以及四國之防者會是宋公邾子也四國稱人誅始亂也齊侯書爵其與之也

讞曰周官時見曰會殷見曰同先王之制也殷同有常制故六年五服一朝王合諸侯以同天下之政時會無定期有不順服者王合諸侯以施九伐之法是皆天子之事也齊桓圗伯之初會諸侯以平宋亂其功可嘉其事則僣然上無明王下無方伯列國交爭王室如寄桓修伯業以尊王室爲心以安中國爲任聖人與之錄其功也桓非受命之伯諸侯自相推戴以爲盟主聖人黜之正其義也春秋序齊侯於列國之上與桓公者權也防四國而稱人誅始亂者正也知此義則知聖人與伯之道矣

夏六月齊人滅遂

秋七月

冬公會齊侯盟於柯

經十有四年

春齊人陳人曹人伐宋

夏單伯會伐宋

秋荊入蔡

程氏曰荊蹂踐蔡國而齊桓弗能救其無逺業可知也

讞曰蔡以神明之冑文昭懿親國小而逺邇於彊楚前年北杏之會旣已從齊則盟主之與國也齊桓主伯之初以安攘爲己任所當患難相防扶弱抑彊致沐浴之請於周興問罪之師於楚非伯者所當爲耶夫何荊虜獻舞以歸坐視而不之救今又以兵入蔡造其國都毀其宗廟方且興師伐宋兩會於鄄是孰緩而孰急耶小國之附盟主將何賴焉書荊入蔡桓之失著矣

冬單伯會齊侯宋公衞侯鄭伯於鄄

經十有五年

春齊侯宋公陳侯衞侯鄭伯會於鄄

程氏曰鄄之會桓假義以服宋而示天下者也讞曰桓公旣平宋亂諸侯從會於鄄伯業田是而成矣當是時內則諸侯無王窮兵黷武外則荊蠻彊盛猾夏不恭齊桓合諸侯而攘外夷尊王室以安中國可謂勝大任矣前此會鄄王臣下臨而宋服鄄之再防諸侯列會而畢從此實齊伯之始也春秋序齊侯於列國之上諸侯皆與其爵而無貶辭伯業於是乎成矣

夏夫人姜氏如齊

秋宋人齊人邾人伐郳鄭人侵宋

冬十月

經十有六年

春王正月

夏宋人齊人衞人伐鄭

秋荊伐鄭

冬十有二月會齊侯宋公陳侯衞侯鄭伯許男滑伯滕子同盟於幽

程子曰齊桓始伯仗義以盟而魯首叛盟故諱不稱公上無明王下無方伯諸侯交爭齊桓始伯天下與之故書同

胡氏曰會者公也不書公諱也其諱公何也程氏曰齊桓始伯仗義以盟而魯乃首叛盟故諱不稱公惡失信也其曰同盟何也程氏曰上無明王下無方伯列國交爭桓公始伯天下與之故書同盟志同欲也讞曰齊桓仗義始伯魯公失信叛盟可謂不知類矣自北杏之會諸侯已從鄄之兩會伯事已定至是諸侯同奬王室同卹災患魯君所當服從今八國同盟而魯首叛盟自古皆有死民無信不立而況於國乎易中孚之初九虞吉有他不燕程氏曰度其可信而信之有他則志不定矣春秋沒公不書諱魯失信也特書同盟志諸侯同欲也待伯之義見於此矣

邾子克卒

經十有七年

春齊人執鄭詹

夏齊人殱於遂

秋鄭詹自齊逃來

程氏曰詹爲鄭卿見執於齊不能自辧於理取宜而歸反如匹夫之逃越在他國斯可賤也

胡氏曰詹之見執若有罪𨿽死可也倘曰無罪茍見免焉請從惠於會使諸侯聞之則不辱君命矣讞曰不知命則畏死不知義則辱君鄭詹之謂也詹爲鄭之執政從會於齊茍有罪焉死之可也倘曰無罪從惠於防以理自明亦可也曽不能伸義於齊反效匹夫之行遁逃他國茍免其身可謂無能爲矣易旅之初六旅斯其所取災程氏曰卑而處於旅困猥瑣無能爲之象也春秋不書來奔變文曰逃賤之之辭噫鄭詹逃來爲臣不知義者也鄭伯逃歸爲君不知義者也君臣之間不知有義將何以爲國乎

冬多麋

經十有八年

春王二月日有食之

夏公追戎於濟西

秋有

胡氏曰魯所無也故以有書夫以含沙射人爲物至防矣魯人察之以聞於朝魯史異之以書於防讞曰生於秋陰淫之兆按洪範五行傳如鱉三足或謂生於南越其地多詩云爲鬼爲則不可得以其含沙射人爲害於隱故以異而書之噫世衰道防陰慝並作天變動於上地變動於下物𨿽至防而陰邪之應驗矣

冬十月

經十有九年

春王正月

夏四月

秋公子結媵陳人之婦於鄄遂及齊侯宋公盟

程氏曰鄄之會嫁女於陳人結以其庶女媵之因與齊宋盟挈之以往結好大國所以安國卹民乃以私事取怒大國故深罪之書其爲媵而往盟爲遂事也胡氏曰媵淺事陳人防者公子往焉是以所重臨乎禮之輕也會盟國之大事大夫輙與焉是以所輕當乎禮之重也結書公子而曰媵陳人之婦譏其重以失已書爵而曰遂譏其輕以失人也

讞曰大夫受命出疆專命則爲不敬結受命以往媵非受命以專盟也至鄄而齊宋之君在焉聞有伐魯之謀於是廢其媵事遂專齊宋之盟以致不終媵事召陳之怨抗盟大國啟齊之爭春秋直書公子結明其媵婦之非禮書遂書及著其無君而專盟以義放之胥失之矣

夫人姜氏如莒

冬齊人宋人陳人伐我西鄙

經二十年

春王二月夫人姜氏如莒

程氏曰比年如莒甚之也

胡氏曰十五年夫人姜氏如齊至是再如莒而春秋書者禮義天下之大防其禁亂之所由也

讞曰衞女嫁於諸侯父母終思歸寧而不得故泉水賦許穆夫人閔衞之亡思歸唁其兄而不得故載馳作聖人列於風以訓後世知男女之別文姜宣淫與齊襄防猶假歸寧之禮今兩如莒復何名焉羞惡之心亡矣其不失爲禽獸也防希春秋直書其事惡自著矣

夏齊大災

秋七月

冬齊人伐戎

經二十有一年

春王正月

夏五辛酉鄭伯突卒

秋七月戊戌夫人姜氏薨

冬十有二月塟鄭厲公

讞曰鄭突自奔蔡入櫟經皆書名卒則書爵其義何耶先儒謂𨿽簒而實君𨿽君而實簒所謂不沒其實也忽𨿽嫡弱而無能突𨿽庶彊而有援諸侯與邪害正黨惡崇姦執祭仲以要盟納突而有國其始以賂而簒立中則避難而出奔時在春秋公議猶在名之曰厲𨿽孝子慈孫百世莫能攺也經書塟鄭厲公其法嚴矣

經二十有二年

春王正月肆大眚

程氏曰大眚而肆之其失可知書曰眚災肆赦是自作之罪故也災則赦之是過失之事故也

朱子曰或問伊川言災自外來眚自內作是否曰看來只一般防有不同耳災是偶然生於彼者眚是過誤致然春秋肆大眚皆以其過誤而赦之也

胡氏曰肆眚者蕩滌瑕防之稱也肆眚而曰大譏失刑也

讞曰眚災肆赦怙終賊刑先王原情而定法宥過無大刑故無小之義也莊公肆大眚則罪無大小皆得以赦之矣豈先王明刑之本哉易曰雷雨作解君子以赦過宥罪程氏曰過失赦之可也罪惡而赦之則非義矣後世行姑息之政啟僥幸之門徒長姦貪滋盜賊初無利於君子也故曰無赦之國其刑必平春秋書肆大眚譏魯之弛刑失政也明矣

癸丑塟我小君文姜陳人殺其公子禦冦

夏五月

秋七月丙申及齊髙徯盟於防

冬公如齊納幣

程氏曰髙傒上卿魯無使防者與盟之理蓋諱公盟始與仇爲防惡之大也

又曰齊疑防義故公自行納幣後二年方逆齊難之也

胡氏曰防者名姓不登於史冊髙傒之貴大夫也曷爲就吾之防者盟蓋公也其不言公諱與髙傒盟也公親如齊納幣則不待貶也

讞曰夫婦人倫之本婚禮正始之基所以承宗廟社稷之重者也莊公厭尊毀列下盟夫人欲堅齊約親往納幣旣廢母之喪禮又忘父之大仇蹈誨淫之迹爲非禮之舉始不以禮合將不以禮終也春秋十二公書如齊者凡十四矣未嘗書其事也於莊三書之納幣觀社逆女是也盟防不書公爲尊者諱隱君之恥也髙徯奪爵罪其抗君而盟也書公如齊惡其忘親不仁直書納幣譏其所行之非禮正始之際可不謹乎

經二十有三年

春公至自齊祭叔來聘

夏公如齊觀社公至自齊

荊人來聘

程子曰聘問之禮通於中國故荊進稱人以人道齒之也

朱子曰荊初書國後進稱人稱爵乃是他初間不敢驟交於中國故從卑稱後漸大故稱爵

胡氏曰入蔡伐鄭以州舉者惡其猾夏不恭故狄之也至是來聘嘉其慕義自通故進之也

讞曰諸侯用夷禮則夷之夷而進於中國則中國之此春秋大法也春秋僣亂之患未有若楚之甚者其始至於猾夏不恭其後至於竊中國之柄春秋於其叛也則懲其不恪以夷之於其來也嘉其慕義而進之不追其已往不逆其將來苟絕其自新之路則逞陸梁之心其患不可勝言矣易革之上六君子豹變小人革面徵凶程氏曰君子革而從善小人面從而心違亦當從之必往而訟則有徵凶之象春秋進而書人是以中國之例待之也下書來聘與其交中國之好也聖人隨時之權用夏變夷之道見於此矣

公及齊侯遇於谷蕭叔朝公

秋丹桓宮楹

冬十有一月曹伯射姑卒十有二月甲寅公會齊侯盟於扈

經二十有四年

春王三月刻桓宮桷

程氏曰宗廟之飾國有彛典而妄肆奢麗加於禰宮亂王制瀆先君不恭莫大矣直書其事具文見意也胡氏曰公將逆姜氏丹桓宮之楹刻其桷以爲盛飾以誇示之非特有童心而已故詳書於策斥言桓宮以見惡莊爲後世鑑也

讞曰桓以文姜之故見弒於齊君莊以仇人之女薦舎於禰廟方且煥宗廟之侈麗耀耳目之觀瞻豈止童心而已哉是皆惡之大者也易觀之象曰初六童觀小人道也程氏曰觀見淺近如童穉乃小人之分也況公卽位於此二十四年宗廟之事不登於冊丹楹刻桷連書於經君父之世仇已忘禦孫之忠諌弗納肆其侈心誇示仇人之女務淺近之觀小人之道也春秋斥書丹桓宮楹刻桓宮桷惡之深而辭之直也

塟曹莊公

夏公如齊逆女

秋公至自齊

八月丁丑夫人姜氏入

程氏曰此娶仇女故書入言宗廟不受也

胡氏曰何以不致不可見乎宗廟也入者不順之辭以宗廟爲弗受也春秋詳書其事以著莊公不孝之罪也

讞曰婚禮莫重於親迎入國莫嚴於廟見見而告至禮之常也莊公於齊不共戴天況取其女以奉祀何以見先君乎易歸妹之上九承筐無實程氏曰當歸妹之終篚筐旣空不可以承祭祀無終之象見矣夫婦人倫之本而公不與夫人偕至越禮敗度傷義亂倫非小失也弒閔孫邾之兆其萌於此乎且莊公待年越禮取仇人女丹楹刻桷以誇耀之豈告至之禮而獨闕焉春秋變文書入義不可入而入宗廟有所不受削其告至之辭也然書至之詞緩書入之辭厲惡之深而斥之極也聖人之情見矣

戊寅大夫宗婦覿用幣大水

冬戎侵曹曹覊出奔陳赤歸於曹郭公

經二十有五年

春陳侯使女叔來聘

夏五月癸丑衞侯朔卒

六月辛未朔日有食之鼓用牲於社

程子曰聲陽也日食伐鼓所以助陽而攻陰也社土神陰气之主也

胡氏曰鼓用牲於社何以書譏不鼓於朝而鼓於社又用牲則非禮矣

讞曰易曰懸象著明莫大乎日月夫日月者陰陽之精陰盛而陽消則日爲之食也按禮天子救日伐鼓於社諸侯用幣於社伐鼔於朝社陰也鼓者所以衝陽也天子尊於社故伐鼓於社以攻之諸侯卑於社故用幣於社以請救伐鼓於朝以自攻也人事感於下天變動於上克謹天戒修徳以禳之復天理也伐鼓救變崇陽抑陰盡人事也修徳以謹於內伐鼔以救於外天人之理合矣乃莊公伐鼓於社僣天子之事用牲於社非請救之禮行僣禮而欲救災是誣天也春秋書用牲以著其非禮書鼓於社以正其僣典莊公於天人之理胥失之矣

伯姬歸於杞

秋大水鼓用牲於社於門

冬公子友如陳

經二十有六年

春公伐戎

夏公至自伐戎

曹殺其大夫

程氏曰君不以罪殺大夫輔臣不能諌國之罪也故書以罪其國

胡氏曰稱國以殺者國君大夫與謀其事不請於天子而擅殺之也

讞曰列國之大夫天子之命卿也諸侯不敢專命則亦不敢專殺春秋諸侯無上專命大夫不告於王朝專殺大夫不歸於司防於以見王室之衰防威福之下移也葵邱之四命曰無專殺大夫明書於策備天子之明禁按春秋稱國以殺以見君臣之合謀不奪其爵而不書名其人無可殺之罪予奪惟公此春秋之大法也

秋公會宋人齊人伐徐

冬十有二月癸亥朔日有食之

經二十有七年

春公防杞伯姬於洮

夏六月公會齊侯宋公陳侯鄭伯同盟於幽

程氏曰同志而盟非彊之也

朱子曰或問魯桓爲齊襄所殺其子莊公與齊桓會盟經何以不譏曰齊桓率諸侯尊周室以義而舉莊公𨿽欲不赴豈可得乎桓公名爲尊王室若莊公不赴非叛齊乃叛周也若欲復仇當襄公殺其父時告之天子方伯連帥必以復仇爲事殺襄公而後已如此方快人意若莊公能如此則九合諸侯將在莊公不在齊矣惟其不能所以只得屈服人也

胡氏曰同盟之例有惡其反復而書同有諸侯同欲而書同此鄭伯之所欲而書同盟

讞曰桓公創伯之始其事亦有可觀仗義尊周制彊服異自始會北杏再會於鄄陳鄭之叛服無常魯宋之疑信未定磨以嵗月人知有齊王室旣卑而稍尊諸侯羣起而略定威令已振事權有歸再盟於幽眾從而誠服矣凡盟者皆小國受命於大國不得已而從之今陳鄭畏而服從願與之盟非出於勉彊故書同盟齊侯得眾也視他盟爲愈矣春秋特書同盟此諸侯同欲而書同

秋公子友如陳塟原仲

冬杞伯姬來莒慶來逆叔姬杞伯來朝公會齊侯於城濮

經二十有八年

春王三月甲寅齊人伐衞衞人及齊人戰衞人敗績程氏曰春秋之義防顯闡幽者謂是類也齊人伐國之罪其文可見而衞人與戰之罪不變文不足以明之何者彼以不道加諸我我當持義而不戰上可以訴諸天子下可以告於諸侯或備其疆塲之文辭斯亦可矣奚爲忽然興師遽與之戰哉是謂以桀攻桀何較曲直乎故聖人特書曰及所以明防也胡氏曰春秋紀兵及者爲主齊人舉兵而伐衞衞人見伐而受命則以衞及之何也不徴詞情罪而上逆王命下拒方伯之師直與交戰則是衞人爲忘乎此戰故以衞主之也戰不言伐伐不言日而書日者戰之日也見齊人奉詞伐罪方以是日至而衞人不請其故直以是日與之戰所以深疾之也而聖人之情見矣齊稱人將卑師少也

讞曰衞朔之入也合四國以抗王師迨其後也奉子頺以攻王室君臣大分翦爲仇讎子赤旣立已易世矣宜惠徼康叔請命自新齊師奉王命以䢐徵尙且合兵而交戰上逆天王之命下拒方伯之師厥罪惟均已不容於誅矣春秋書衞人及齊人戰則是衞人不服罪有志乎戰也書日謹之則是戰伐同日齊以是日至衞以是日戰也齊師書人將卑師少之稱衞侯稱人奪爵貶惡之法戰不書伐伐不書日旣書戰又書伐又書日又書及書之詳詞之復深致意於其間有大惡存焉者也聖人之情見矣誅心之法嚴矣

夏四月丁未邾子瑣卒

秋荊伐鄭公會齊人宋人救鄭

冬築郿

大無麥禾臧孫辰告糴於齊

程氏曰告卑詞也凡告有從有不從其得未可必也胡氏曰告糴於齊則其情急所以譏大臣任國事治名不治實之蔽也

讞曰國用不可不節民力不可不重此國家之先務古者三年耕則餘一年之食莊公在位二十八年當有九年之儲一歲不登至於告糴不量出入之用不知經國之方況以宗廟臺榭是崇是侈傷財害民國非其國所謂寄生之君也易節之彖曰節以制度不傷財不害民程氏曰人欲之無窮也苟非節以制度則傷財害民矣經書大無麥禾者倉廩皆竭之詞書告糴於齊詞迫而不容已之義春秋端本之書謹而書之以爲後世人君不務本之戒

經二十有九年

春新延廐

程子曰莊公十年大無麥苗二十八年冬書大無麥禾方告糴於齊春又興役民困之不憂廐陋之是卹與孔子問傷人不問馬之意異矣

胡氏曰新者有故也何以書昔昭侯作髙門屈宜臼曰所謂時絀舉贏者也

讞曰按周官校人三乘爲皁三皁爲系六系爲廐新者力役而興造也畜馬欲其富故曰延猶庫藏欲其久曰長府之義也魯自舊冬大無麥春新延廐見勞民爲重也乃於饑饉之餘妄興土木傷財害民之道也春秋書之以爲後世君國子民之戒可不謹乎

夏鄭人侵許

秋有蜚

冬十有二月紀叔姬卒城諸及防

經三十年

春王正月

夏次於成

秋七月齊人降鄣八月癸亥塟紀叔姬

九月庚午朔日有食之鼓用牲於社

冬公及齊侯遇於魯濟齊人伐山戎

胡氏曰古者不以蠻夷獘中國春秋內諸夏而外四夷齊侯伐山戎爲燕辟地貶而稱人勤逺略也讞曰燕之職貢不至宜見伐於山戎齊侯於此役以其病燕也齊伐衞而未服越千里之險逺事山戎其志矜矣聖人不示貶責則好大之君皆將捨近貴逺勞人生事其患有不可勝言者矣貶齊書人先中國而後四夷柔逺能邇之義也

經三十有一年

春築臺於郎

夏四月薛伯卒

築臺於薛

程氏曰宮室苑囿不足以遂遊觀之樂故築臺於薛胡氏曰何以書厲民也諸侯有時臺以候四時築臺於逺不緣占候是爲防觀之所厲民以自樂也讞曰告糴之使未復築臺之役屢興肆侈心於遊觀竭民力於土築所謂寄生之君也莊公自卽位以來災異累登於冊星隕日食之變螟麋蜚之災大無麥禾三書大水倉廩罄竭告糴他邦正宜謹戒懼以答天心崇節儉以抒民力方且城諸及防築郿新廐甚至一年之間三舉築臺之役是豈君國子民之道耶易兌之彖曰說以先民民忘其勞程氏曰君子之道感於其心則民心恱隨而忘其勞矣莊公不能先民之心厲民以自樂則國非其國也春秋累書不以爲煩見勞民爲重事可不謹乎

六月齊侯來獻戎捷

秋築臺於秦

冬不雨

經三十有二年

春城小谷

夏宋公齊侯遇於梁邱

秋七月癸巳公子牙卒

八月癸亥公薨於路寢

程氏曰公薨必書其所謹凶變也

胡氏曰君終必於正寢就公卿也

讞曰莊公享國二十八年父子夫婦之間皆反其道方其卽位之始竟忘戴天之仇居喪以主王姬待年以娶齊女割臂從淫之孟子定盟欲許爲夫人旣已娶於哀姜不可見於宗廟及其正終之際嗣位之分不明啟於問後之一言以致禍延於二子外失於兵權移下內失於帷簿不修權姦得以濟其私女隱得以行其志爲子不得爲孝爲父不得爲慈由其大倫不明本支之不正也易曰父父子子兄兄弟弟夫夫婦婦而家道正正家而天下定矣已之不正如正人何得正而終亦云幸矣

冬十月己未子般卒

公子慶父如齊

狄伐邢

春秋讞義卷三

欽定四庫全書

春秋讞義卷四

元王元傑撰閔公

公名開莊公子惠王十六年卽位閔謚也在國逢難曰閔

經元年

春王正月

胡氏曰不書卽位內無所承上無請命也

讞曰莊公旣薨子般繼卒魯國內亂而無君慶父利幼而立閔是不得承國於先君也職喪所掌諸侯之喪魯不以告王周不以遣使是不得請命於天子也春秋以大義正之故不書卽位

齊人救邢

夏六月辛酉我君莊公

秋八月公及齊侯盟於落姑季子來歸

程氏曰莊公旣薨子般被殺魯國方危而慶父未討公子友賢而在齊國人思得以安社稷故公爲落姑之盟以請復而來歸書曰季子而不名異其文以嘉之也

朱子曰諸家多言來歸爲聖人美之之詞據某看此一句正是著季氏專國爲禍之基但歸後能平魯難故如此說【語錄】

胡氏曰其曰季子賢之也其曰來歸喜之也

讞曰季子之忠賢是依魯國之安危所系間於兩社爲公室輔其事灼見於前同復於父敬如王所其兆已符於後自莊公之啟問致慶父之邪謀叔牙黨惡以亂倫季子割恩而正法奉般之位始定黨氏之禍已成去陳爲避難之謀盟齊定來歸之議元惡不容而奔莒巨姦未免於孫邾魯祀由是而寧僖公由是而定然則忠賢之有益於國家也不其美歟易蹇九三之象曰往蹇來反內喜之也程子曰三以剛居正處蹇而得下之心可以求安故以來爲反猶春秋言歸之詞也春秋爲賢者諱不書出奔欲旌其賢來歸書字聖人之情見矣與人爲善之徳宏矣

冬齊仲孫來

經二年

春王正月齊人遷陽

夏五月丁酉吉禘於莊公

程氏曰天子曰禘諸侯曰祫其禮皆是合祭之義禘從帝禘其祖所自出之帝以所出之帝爲東向之尊其餘合食於其前是爲禘也諸侯無所出之帝祫從合只是於大祖廟羣廟之主合食是爲祫也魯所以有禘者只爲得用天子禮樂故於春秋之中不言祫而言禘言大事者卽是祫言大事於大廟躋僖公卽是合食閔僖二公之義若時祭當言有事吉禘於莊公只是禘祭言吉者以其行之太早也四時之祭有禘之名是禮文交錯

胡氏曰天子曰禘諸侯曰祫皆合祭也禘其所自出之帝爲東向之尊其餘皆合食於前此之謂禘禘言吉者喪未三年行之太早也於莊公者方祀於寢非宮廟也一舉而三失禮焉春秋之所謹也四時之祭有禘之名蓋禮文交錯之失也

讞曰天子禘諸侯祫禮也諸侯行禘祭僣也天子禘其所自出之帝以其祖配之設兩位而不兼舉羣主以其尊逺不可防也諸侯不得祖天子則無所出之帝是以三年之喪畢致新主於廟廟之逺祖則當遷入於祧故以祖禰之主合祀於太廟故謂之祫不王不禘之法在魯之所當諱也魯用天子之祭報徳於周公閔以從吉之禮禘之於莊寢喪禮失矣僣又甚焉而又禘非其所所謂一舉三失也春秋書吉禘者譏其不終喪而行僣禮書於莊公以明禘非其所之失書日謹之其義明矣

秋八月辛巳公薨

程氏曰遇難故不地賊不討故不書塟

胡氏曰公薨不地者仲尼親筆也書薨以示臣子之情不地以存見弒之實

讞曰閔公八歲爲君未能見諸行事慶父朶頥其大器假詞公傅之奪田使卜齮賊公於武闈哀姜與聞其弒逆利其幼而立矣亦何忍而殺之是時哀姜內固其寵慶父外握兵權魯氏之危不絕如綫幸齊盟之已定喜季子之來歸哀姜無所容而孫邾慶父有所畏而奔莒禍淫之報天道昭昭春秋君不書弒示臣子之情薨不書地存見弒之實討賊之法其嚴矣乎

九月夫人姜氏孫於邾公子慶父出奔莒

程氏曰慶父𨿽縊不以國法正其罪而絕之與賊不討同也

胡氏曰夫人稱孫聞乎故也不去姓氏降文姜也莊公忘親釋怨無志於復仇春秋深加貶絕一書再書屢書而不諱者以謂三綱人道所由立也

讞曰慶父之惡已極魯國之難未巳賊般弒閔之際有窺神器之心奔莒孫邾之時已失大國之援迹其姦惡不可勝誅烝國母以固權弒其君如反掌季子欲存其後祀不忍討賊以正名春秋前書如齊見其無忌憚而行後書出奔罪魯之不能討賊君薨不地旣塟不書示討賊無時而可終𨿽萬世必誅而不赦律以大法其嚴矣乎

冬齊髙子來盟

程氏曰髙子來省難然後盟盟未前定也稱髙子善其能防魯

胡氏曰髙子齊大夫也子者男子之美稱其稱子賢之也其不曰齊侯使之者權在髙子也

讞曰明人臣之義達奉使之宜髙子其得之矣魯難未已曠年無君齊命將南陽之甲以臨魯非有安危繼絕之定論也苟此心利於吞噬則魯祀必至於覆亡乃能因事以制宜從義不從命會盟以定約魯難於是乎寧姦惡之黨伏誅僖公之位遂定魯人賴之以爲美談而不絕也春秋特書髙子以旌其賢特書來盟以著其善爲萬世下納君於善之勸可不敬乎

十有二月狄入衞

鄭棄其師

程氏曰鄭詩淸人刺文公也顧其詩序則鄭棄其師灼然著矣

胡氏曰棄師者鄭伯乃以國稱何也二三執政股肱心膂休戚所同也不能進謀於君協志同力黜逐小人而事至此是謂危而不扶顚而不持則將焉用彼相矣

讞曰鄭伯柔而不斷髙克貪而無君克之罪固不可逃鄭之失亦不能辭矣且人君執威福之柄司予奪之權克之不臣當舉以法其罪未顯必察其情豈有假兵戎之權任方面之寄坐視其卒伍離散而莫之問及其棄師出奔而不之知進之不以禮退之不以道危國亡師之本也經書鄭棄其師稱國以貶君臣同受其責矣可不謹乎

春秋讞義卷四﹤經部﹐春秋類﹐春秋讞義﹥

欽定四庫全書

春秋讞義卷五

元王元傑撰僖公

公名申莊公子閔公庶兄惠王十八年卽位僖謚也小心畏忌曰僖

經元年

春王正月

程氏曰繼世者旣非王命又非先君之命不書卽位不正其始也

胡氏曰承國於先君者父子之倫請命於天王者君臣之義今僖公內無所承上不請命不書卽位正王法也

讞曰魯有內難閔公旣薨公以成風所屬季子立之內無所承之位也逾年攺元而不請命於周是上無所受之命也內不承國上不稟命春秋以大義正之故不書卽位

齊師宋師曹師次於聶北救邢

夏六月邢遷於夷儀齊師宋師曹師城邢

程氏曰齊未嘗興大眾此稱師責其眾可救而徒次以爲聲援致邢不保其國也

胡氏曰三國稱師見其兵力之有餘也聶北書救譏救邢之不逮也以王命而興師者正也能救而存之者權也

讞曰齊桓有存亡之功不免次師之失所以爲伯者之師夫救患分災惟恐不速聶北觀釁豈救患之道乎邢旣自遷三國之師城邢卒有存亡之義然不稟王命豈聖人所與乎嗚呼上無明玉夷狄猾夏弱國播遷救而存之可也以王命興師者正能救而與之者權書次於聶北罪救之不速序三國之師美其得存亡之功功過不相掩此待伯者之法

秋七月戊辰夫人姜氏薨於夷齊人以歸楚人伐鄭八月公會齊侯宋公鄭伯曹伯邾人於檉

九月公敗邾師於偃

冬十月壬午公子友帥師敗莒師於酈獲莒挐

十有二月丁巳夫人氏之防至自齊

程子曰至自齊者著齊之惡也

胡氏曰夫人與弒二君幾於亡國大義已絕不可復入宗廟矣書孫於邾薨於夷者絕哀姜也齊人以歸夫人氏之防至自齊者譏桓公也不稱姓者殺於齊不去氏者受於魯

讞曰哀姜帷簿不餙與弒二君大義已絕不可入廟齊爲宗國辱莫甚焉旣舉以法亦見絕矣歸防於魯安可復配宗廟臨羣臣乎旣絕於宗國又絕於夫廟魯不當請齊亦不當歸也齊以大義誅之魯以私意請之絕於前而請於後魯之過也誅於始而歸於終齊之失也若曰子無仇母之義已絕者豈得享小君之禮耶書薨於夷隱其惡而絕之書以歸不與齊人歸其防去其姜姓以見絕於宗國不去其氏罪僖公之受葬討亂之法春秋其嚴矣乎

經二年

春王正月城楚丘

程子曰桓公攘狄人而封衞未嘗請命於天子也朱子曰春秋之意諸侯不得專封大夫不得占地胡氏曰楚丘衞邑桓率諸侯城之而封衞也不書桓公不與諸侯專封正王法也

讞曰封建天子之事救患侯伯之職不以其功掩其過也桓封衞而衞國忘亡可謂救患分災有功於中華然專擅大權豈不犯義於王室春秋與其救患不與其專封前書城邢者邢旣自遷三國之師共城得侯伯救患之義城楚丘者齊侯封衞獨擅天子之大權聖人與之是啟後世之僭正其罪而黜之則沒其功於此有不得已焉是以變其文而微其事董子云正其誼不謀其利明其道不計其功齊桓反之此五伯所以得罪於三王也後書諸侯城緣陵則其專命之罪不可逃桓公之伯業怠矣

夏五月辛巳葬我小君哀姜虞師晉師滅夏陽

秋九月齊侯宋公江人黃人盟於貫

胡氏曰按左氏盟於貫服江黃也盟𨿽春秋所惡然諸侯皆在獨言逺國者許是盟也

讞曰荊楚最彊江黃其與國也桓公招攜以禮江黃慕義而從旣尋貫澤之盟伐楚之謀定矣列國聚而爲正可謂制勝之謀二國分而爲奇共成掎角之勢楚人之援已弱中國之勢益張陽谷之會旣堅懷遠之徳及矣春秋外盟不書於冊此書會書盟同於中國之例與其慕義而進之也桓公之慮周矣安攘之功著矣

冬十月不雨楚人侵鄭

經三年

春王正月不雨

夏四月不雨

胡氏曰谷梁子曰不雨者勤雨也每時而一書閔雨也閔雨有志乎民者也

讞曰閔雨則有志乎民不憂雨則無志乎民也憂樂與民同君國子民之心也遇天災而不懼視民隱而不卹慢神虐民之心也僖公儉以足用寛以愛民務農重谷見於魯頌則有志乎民也審矣乃若文公十二月不雨至秋七月而書十年正月不雨至秋七月而書其無志於民必矣春秋一時一書以著僖之勤歷時不書以譏文公之緩比事以觀其義明矣

徐人取舒六月雨

秋齊侯宋人江人黃人會於陽谷

冬公子友如齊蒞盟楚人伐鄭

經四年

春王正月公會齊侯宋公陳侯衞侯鄭伯許男曹伯侵蔡蔡潰遂伐楚次於陘

程氏曰桓本侵蔡遂至於楚而伐之責其職貢非正也然其所責之事正故但稱其伐之正而不見其行事之譎也是以正掩其譎

又曰桓公伐楚責包茅𨿽其心未必尊王而其事則正

朱子曰桓文所以有功於王室者蓋當時楚最彊大時加兵於鄭鄭在王畿之內又伐陸渾之戎觀兵周疆其勢他國不及若非桓文有以遏之則周室爲其所並矣

胡氏曰潛師掠境曰侵侵蔡者奇也聲罪致討曰伐伐楚者正也遂者繼事之詞而有專意次止也書遂伐楚譏其專也

讞曰桓修伯業二十餘年攘楚𨿽在圖計待春未嘗輕動貫之盟以要遠人之助檉之會以期中國之從侵蔡以振其威楚之勢亦孤矣師次於陘用而不暴退舍召陵禮與之盟克敵制勝得因時制宜之道矣易曰左次無咎未失常也程子曰行師之道因時制宜是以無咎也夫見可而進知難而退師之常也叛而伐之服則捨之師之正也然其駕楚之績有免民左袵之功擅合諸侯非天吏可伐之美春秋以義正名樂與人爲善書遂伐楚譏其專也伐而書次斯爲善矣此功過不相掩春秋待伯者之法

夏許男新臣卒

楚屈完來盟於師盟於召陵

朱子曰據楚當時憑陵中夏僭號稱王其罪大矣蓋說著此事楚決不服故只尋些不共貢事去問他他想無大利害稍稍退聽便宜盟了此亦器小無大功業

又曰桓公之伐楚仗義執言不由詭道猶爲彼善於此

胡氏曰楚大夫未有以名氏通者曰屈完進之也稱使權在完也來盟於師嘉服義也盟於召陵序桓績也於此見齊師𨿽彊能以律用之而不暴楚人已服能以禮下之而不驕庶幾乎王者之事矣春秋之盟於斯爲盛楊子稱之曰齊桓之時盛而春秋美召陵是也

讞曰桓公懷遠以徳屈完服義而盟此齊伯所以盛也夫齊師𨿽振楚力尙彊使屈完無保民息兵之心桓公無退師修禮之志則兵之勝負未可必也彼包茅不貢之大義感其心諸侯乘觀沮其气於是俯首而就盟焉以見齊勢方彊桓公律用而不暴楚人已服桓公禮下而不驕春秋之盟於斯爲盛凡書盟者皆惡之與是盟者大桓之功也九合一匡所以見稱於聖人歟

齊人執陳轅濤塗

秋及江人黃人伐陳

八月公至自伐楚葬許穆公

十有二月公孫玆帥師會齊人宋人衞人鄭人許人曹人侵陳

朱子曰以執轅濤塗侵曹伐衞之事視夫東徵西怨虞芮質成人心服與不服可見

胡氏曰楚方受盟志已驕溢陳大夫之謀不協其身見執其國見伐見侵而怒猶未息也桓公之徳於是乎衰

讞曰桓公量淺而易滿管仲器小而易驕此所以假之不久而遽歸也方楚之未服其經營也至矣及受盟之後驕溢之志生焉陳不協其謀至於見侵見伐旣執之又伐之何待楚之寛而待陳之猛乎桓徳於是衰矣春秋書執書伐以著桓之暴列國貶而書人以正諸侯之誅所以仲尼之門無道桓文之事

經五年

春晉侯殺其世子申生伯姬來朝其子

夏公孫玆如牟

公及齊侯宋公陳侯衞侯鄭伯許男曹伯會王世子於首止

秋八月諸侯盟於首止

程子曰世子王之貳不可與諸侯列世子出諸侯會之故其詞異

胡氏曰及以會尊之也王子而下會諸侯則淩諸侯而上與世子會則抗春秋抑彊臣扶弱主撥亂世而反之正特書及以會者若曰王世子在是諸侯咸往會焉示不可得而抗也故曰首止之盟美之大者也讞曰王將以愛易世子桓合諸侯以定其位其事則正其迹若嫌諸侯相盟已非盛事況敢防王世子乎以大義言諸侯上盟則爲不臣時宜而論則翼戴之事爲近正春秋錄伯之功行權反正書及諸侯而殊會尊君抑臣之意也原其初心桓非得已蓋欲惠後之愛不得行其私天下皆知世子之爲正王室由此而尊世子自此而定諸侯自此而睦一舉而君臣父子之道存此變而不失其正者也正而不譎其謂是歟

鄭伯逃歸不盟

胡氏曰首止之盟善也犯眾不盟是以爲貶故特書鄭伯逃歸逃者匹夫之事諸侯之尊下行匹夫之事𨿽悔於終病而乞盟如所防何其書逃歸不盟深貶之也

讞曰大義在人心人主不得私其好惡公議在天下人臣不得苟於從違齊桓定世子是拂天王之意春秋與之正大義也鄭文不盟是承天王之命春秋黜之違公議也春秋再書首止美齊桓之功特書逃歸以譏鄭伯爲匹夫之行後𨿽乞盟悔無及矣

楚人滅子奔黃九月戊申朔日有食之

冬晉人執虞公

經六年

春王正月

夏公會齊侯宋公陳侯衞侯曹伯伐鄭圍新城

程子曰鄭文公逃首止之盟故六國伐之圍新城鄭未服也

胡氏曰齊合六國之師圍新造之邑宜若振槁及楚人攻許卽解其圍又得分災救患之義

讞曰鄭伯逃盟懼敵築新密以自固不量力度徳甚矣桓公聲罪致討圍而不舉及楚人攻許卽移師救許是得救患分災之義春秋之例伐國不言圍書伐書圍甚之也然則新城之圍何以無貶詞也蓋當是時彊楚巳服諸侯同心從伯鄭獨黨惡不悛書伐又書圍以著鄭之不服書遂救許善之尢也

秋楚人圍許諸侯遂救許

冬公至自伐鄭

經七年

春齊人伐鄭

夏小邾子來朝鄭殺其大夫申侯

秋七月公會齊侯宋公陳世子欵鄭世子華盟於母程子曰齊伐鄭未已鄭懼使世子受盟

讞曰鄭伯逃盟於首止齊合六國以圍新城復興伐鄭之師鄭猶未服管仲諫修禮諸侯諸侯官受方物鄭伯乃使世子聽命於會其徳禮之效歟孟子曰桓公於管仲學焉而後臣桓率是而行是卽久假而不歸柰何功烈如彼其盛有始而不克終惜哉

曹伯班卒公子友如齊

冬葬曹昭公

經八年

春王正月公會王人齊侯宋公衞侯許男曹伯陳世子欵盟於洮鄭伯乞盟

胡氏曰乞者卑遜自屈之詞欲與盟而未知其得與否也始而逃歸今則乞盟以見舉動人君之大節不可不愼也

讞曰王人下士之微列序公侯之上尊王命而貴之也然內臣私交於侯國直書曰來私好而出聘不稱其使不以其貴而尊之也以王命行者𨿽下士之微不以其賤而輕之也故首止之盟別世子於會尊之之詞也今王人下盟列國何以無貶耶是時惠王旣崩王室有難王命使結盟諸侯以寧周非伯者之專亦異乎翟泉之抗盟矣鄭伯始則逃歸終則乞盟又何耶鄭之逃名從惠王之命不與桓公之定世子也今惠王崩而世子定位桓爲兵車之會鄭伯有所畏而乞盟事勢使然也春秋書逃書乞皆特筆賤之之詞以著鄭伯不明大義之罪

夏狄伐晉

秋七月禘於太廟用致夫人

程子曰文姜與桓公如齊終啟弒桓之惡其罪大矣故聖人於其孫於齊致於廟皆書曰夫人而去其姓氏以見大義與國人絕然弒桓之惡文姜實不知但緣文姜而啟耳莊公母子之情則不絕故書夫人焉孫齊只稱夫人禘致於廟亦只稱夫人是文姜明矣朱子曰太廟是周公之廟先儒有謂魯亦有文王之廟春秋書禘於太廟用致夫人又不知禘於太廟其禮何如左氏載鄭祖厲王諸侯不得祖天子當時越禮如此

胡氏曰用者不宜用也致者不宜致也夫人者風氏也初成風聞季友之賢遂事之而屬僖公焉故季子立之經書夫人不稱姓氏其貶深矣

讞曰尊妾母以瀆父子之綱行僭典以凟君臣之義此禮所由失名分所由廢嫡妾所由亂也僖母成風莊公妾也配享於禰廟知母之貴而不知父之賤以非禮加於其親可謂之孝乎禘天子之大祭伯禽之受已爲非禮況敢施之於妾母乎春秋特書用致夫人不書姓氏不以妾母爲夫人也其義明矣

冬十有二月丁未天王崩

經九年

春王三月丁丑宋公禦說卒

夏公會宰周公齊侯宋子衞侯鄭伯許男曹伯於葵丘秋七月乙酉伯姬卒

九月戊辰諸侯盟於葵丘

程子曰天子之宰與世子異云諸侯盟以見宰孔之不與也

朱子曰葵丘之會陳牲而不殺讀書加於牲上一明天子之禁初命三事修身正心之要也

胡氏曰宰周公者以冢宰兼三公也夫冢宰兼三公其職任重而不殊會之何也人臣則有進退之節出入均勞之義非世子貴有常尊之比會盟同地而再言葵丘美之也

讞曰桓公盟會莫盛葵丘是時冢宰下臨諸侯畢會宣禁則申之五命誓盟不及於三公束牲載書而不防血諸侯咸諭其志矣自北杏之會經營伯業勤於諸侯盟幽眾從召陵楚服首止之定世子盟洮則謀寧周其志不可謂不勤其名不可謂不正九合之功至葵丘而止焉易丰六二之象曰有孚顒若信以發志也程子曰古之人事君克行其道者誠信發其志意若管仲之相桓是也春秋書宰周公序於諸侯之上與會不盟以見桓公知所尊再盟書日見伯業止於此矣

甲子晉侯詭諸卒

冬晉裏克殺其君之子奚齊

經十年

春王正月公如齊狄滅溫溫子奔衞晉裏克弒其君卓及其大夫荀息

夏齊侯許男伐北戎

晉殺其大夫裏克

朱子曰書晉殺其大夫裏克者不以弒君之罪討之也國語載驪姬陰托裏克之妻其後裏克守不定遂有中立之說他當時只難裏克裏克若不變太子可安由是觀之克之罪明矣

胡氏曰裏克弒二君與一大夫不以討賊之詞書者惠公殺之不以其罪也殺之不以其罪柰何裏克所爲弒爲重耳也故稱國以殺而不去其官

讞曰裏克傳世子而不忠弒二君而不義難乎免於世矣方晉獻驪姬之嬖禍延三子及其大夫克於是時與聞其故不能執節以廷諍乃欲中立以苟全可謂忠乎奚齊卓子之立𨿽皆不正荀息承君命而立之裏克連二君而弒之可謂義乎旣不死申生之難又不從重耳之出乃欲弒二君而反正負逆節以行志害仁求生不免於亡是其不知命之蔽所以及於禍也書殺其君子奚齊不成其爲君也殺其君卓罪其巳立而弒之也定其有弒君之罪原其無篡逆之心不與亂賊同科至死不奪其爵荀息不去大夫著其節也裏克不去其官原其情也防微矣

秋七月

冬大雨雪

經十有一年

春晉殺其大夫平鄭父

朱子曰裏克丕鄭荀息三人當獻公廢太子荀息不能諫丕鄭謂從君之義不阿其惑所見甚正裏克謂𨿽不識義亦不阿好便是那中排得他退便退若柰何不得便是死縂只是要求生避死故許他中立如隋髙祖之篡周韋孝寛初亦甚不平一見眾人被殺子【闕】便降反教隋髙祖做幾件不好底事裏克當獻公在日不能整及後來又郤殺了奚齊聖人書荀息孔父仇牧同科直是要存得个君臣之義

胡氏曰左氏鄭言於秦伯請出晉君則鄭有罪曷爲不去其官惠公以私意殺克其黨皆懼鄭有此謀由殺裏克致之也

讞曰爲人臣者懷二以事其君危之道也惠公入以汾陽負蔡之田賂克與鄭則二子者惠之黨也惠旣得國背賂而殺裏克故鄭懼而生心於是言於秦伯曰臣出晉君君納重耳是則裏克丕鄭之死惠公之私也春秋是以稱國以殺不去其官蓋恕之也

夏公及夫人姜氏會齊侯於陽糓

秋八月大雩

冬楚人伐黃

經十有二年

春王三月庚午日有食之

夏楚人滅黃

程子曰楚人嘗受盟於齊矣書楚滅黃齊桓方伯之職不修見矣

胡氏曰國滅死於其位是得正而斃焉者矣於禮爲合於時爲不幸若江黃二國是也書滅見夷狄之彊罪諸夏之弱責方伯連帥之不修其職使小國賢君困於彊暴公羊子所謂亡國之善詞上下之同力者也

讞曰楚興伐黃之師齊無救援之舉伯業於是乎怠矣齊自召陵服楚江黃先事會盟克敵制勝之謀按兵掎角之勢何慮之深耶及黃見伐於楚告命累至於齊固守巳歷於三時救患不聞於一語何勤於前而怠於後乎春秋書楚伐黃書楚滅黃伯之罪著矣

秋七月

冬十有二月丁丑陳侯杵臼卒

經十有三年

春狄侵衞

夏四月葬陳宣公

公會齊侯宋公陳侯衞侯鄭伯許男曹伯於咸

胡氏曰淮夷病故諸侯會於咸城緣陵而遷焉讞曰齊自葵丘盟後巳萌荒怠狄人滅溫侵衞不興問罪之師楚人伐黃滅黃而無救援之舉至於淮夷病近在王畿所宜請命於王恭行天罰方且陽糓之會肆於寵樂中國何賴焉書會於咸桓徳衰矣

秋九月大雩

冬公子友如齊

經十有四年

春諸侯城緣陵

夏六月季姬及鄫子遇於防使鄫子來朝

程子曰著其不正也

胡氏曰內女適人者明有所從則系諸國若伯姬是也其未適人者欲有所別則書字若子叔姬是也季姬書字而不系諸國其女而非婦明矣及者內爲主內女而外與諸侯遇譏魯也

讞曰魯公鐘愛其女使自擇配失禮之甚也有孟光之徳伯鸞之賢則可否則淫僻之行起矣春秋書及者內爲主內女與外諸侯會其惡可知季姬字而不系國其未嫁可見遇於防而使鄫子來朝越禮之甚者也僖爲秉禮之君正始之道可愧

秋八月辛卯沙鹿崩狄侵鄭

冬葵侯卒

經十有五年

春王正月公如齊楚人伐徐

三月公會齊侯宋公陳侯衞侯鄭伯許男曹伯盟於牡丘遂次於匡公孫敖率師及諸侯之大夫救徐

程子曰桓公盟牡丘將以救徐也旣盟而眾次於匡止而不進也

胡氏曰楚距徐逺而舉兵伐之暴橫憑陵之罪著矣徐與齊密邇以封境言之不可以不速救以形勢言之非有餽糧越險之難也今書盟於牡丘見諸侯救患之不協書次於匡見桓徳益衰而禦外患安中國之志怠矣

讞曰徐之與楚聲迹之不相聞楚恃其彊暴興師遠伐視中國之無伯矣徐之於齊疆埸之境相接齊侯分災救患次而不進則伯者之業怠矣徒有救之之名而無救之之實後書楚敗徐於婁林則知其緩不及事也夫齊桓自葵丘以前勤於諸侯經營伯業卒成召陵之功葵丘以後怠於政事楚滅黃而救師不出救徐而次師不進春秋書次於匡以譏救師之緩書諸侯之大夫救徐以見伯業之衰

夏五月日有食之

秋七月齊師曹師伐厲八月螽

九月公至自會季姬歸於鄫己卯晦震夷伯之廟冬宋人伐曹楚人敗徐於婁林

十有一月壬戌晉侯及秦戰於韓獲晉侯

程子曰不書秦伯伐晉者曲在晉其罪巳明故也書獲晉侯以爲人君取亡之戒

胡氏曰秦伯伐晉而經不書伐者以專罪晉故也獲晉侯以歸而經不書歸免秦伯也書伐書及者兩俱有罪而以及爲主書獲書歸者兩俱有罪而以歸爲甚

讞曰晉侯背惠幸災不能反躬悔過好戰以殘其民且晉饑則秦輸之粟秦饑則晉閉之糴是曲在晉也入因其資出用其寵是秦大有造於晉也有人於此其待我以橫逆當必自反也我必不忠也必無禮也三施而不報可不自反乎方且愎忠諫之言逞血气之勇至於兵刃相交見獲受辱亦可謂不幸乎春秋不書秦伐晉直在秦也書及秦伯戰則晉人有志乎戰也書戰而不書師敗績君爲重而師次之也書獲晉侯而不書歸罪晉侯而恕秦伯也春秋之法好攻戰者於罪爲大晉侯其當此刑矣

經十有六年

春王正月戊申隕石於宋五是月六鷁退飛過宋都三月壬申公子季友卒

夏四月丙申鄫季姬卒

秋七月甲子公孫玆卒

冬十有二月公會齊侯宋公陳侯衞侯鄭伯許男邢侯曹伯於淮

程氏曰左氏謂東略楚人滅滅黃伐徐敗徐其勢益張桓大會於淮謀楚也

讞曰齊桓享國三十餘年衣裳之會十一兵車之會四先儒謂兩會於幽經書同盟皆爲僭禮故聖人止錄其九合之功然盟幽而下葵丘以前衣裳不防血兵車無大戰此伯業之所以盛也葵丘以後會淮以前咸之會避狄而遷牡丘之會次匡而救徐此伯業所以衰也至於病淮夷桓率諸侯而東略卽其國而會之伯於是乎衰其事亦終於此矣

經十有七年

春齊人徐人伐英氏

夏滅項

秋夫人姜氏會齊侯於卞

九月公至自會

冬十有二月乙亥齊侯小白卒

程子曰桓公正而不譎正者言其事耳非大正也猶管仲之仁以事功而言也

朱子曰桓公𨿽譎卻是直率做去其譎易知如晉文都是藏頭露尾

胡氏曰齊亦公侯之地耳管仲得政遂能彊大伯諸侯何也守信不二行法無私仗尊王之義耳

讞曰王道流行侯伯受職未聞外諸侯之專盟也周之宗盟異姓爲後未聞外諸侯之專伯也然當是時王政不綱侯度無綂王臣下聘而不答王師出救而無功四國黨衞朔以抗王師諸侯納鄭突以撓王法戎彊於北荊盛於南中國之亂極矣桓公有志安攘招攜懷逺王禁明而王臣不下聘者二十年盟防同而諸侯無私爭者三十載夫子稱其有九合之功焉然功業𨿽盛而大倫不明本支不正先王厚人倫美教化槪乎其不見聞也方其圖伯之初王室有子頽之亂不聞勤王之舉則君臣之義廢矣襄公政令無常不能匡救於善背君父而出奔則父子之恩冺矣及其入國之始子糾越在他國取而殺之兄弟之倫絕矣好內而多寵嬖如夫人者六人夫婦之倫紊矣綱常立國之本大倫不正寧無及於亂乎身沒未幾蕭墻禍起不亦慘乎嗚呼沒世不忘者王道也易世而必變者伯功也行王道而王行伯道而伯此心公私之殊效驗之所以異聖賢正心修身之道有國家者可不鑑乎

經十有八年

春王正月宋公曹伯衞人邾人伐齊

夏師救齊

程子曰齊立無虧正也四國伐之非正也僖公以四國伐齊非正而出師以救之鄰國之義也書救齊善之也

胡氏曰伐齊之防奉少奪長其罪大故其責詳書師救齊者善魯也救者善則伐者惡矣

讞曰桓公威令加於四海身沒未幾四鄰謀動其國家蓋由嗣位不明大倫不正故也禮立嫡以長不以賢立子以貴不以長貴均以年年均以徳桓無嫡子無虧則衞姬所出孝公則鄭姬所生以貴則衞姬爲尊以長則孝公爲長桓托孝公於宋襄捨貴立賤本旣不正能無及於亂乎宋伐齊而納孝公於理爲逆魯救齊而援無虧於理爲順春秋書伐齊以罪諸侯書救齊善魯也

五月戊寅宋師及齊師戰於甗齊師敗績狄救齊秋八月丁亥葬齊桓公

冬邢人狄人伐衞

經十有九年

春王三月宋人執滕子嬰齊

夏六月宋公曹人邾人盟於曹南鄫子會盟於邾己酉邾人執鄫子用之

秋宋人圍曹衞人伐邢

冬會陳人蔡人楚人鄭人盟於齊

程氏曰宋襄以不正伐齊以威執滕子以虐用鄫子以迫脇圍曹諸侯失道未有甚於此者也

胡氏曰爲此盟者公爲陳蔡楚鄭之君或其大夫矣曷爲內則沒公外則人諸侯與其大夫諱是盟楚人之得與中國會盟自此始也

讞曰齊桓伯於諸侯列國從齊駕楚宋襄欲伯中國諸侯從楚會盟是變於夷者也夫尊周攘楚盟言尙新桓沒未幾鄭伯首朝於楚魯爲秉禮望國尙且從楚會盟中國之勢益衰矣春秋沒公不書諱其惡也楚以人稱著其彊也列國貶而書人深惡諸侯之從夷特序鄭人於下罪其僭亂於中國深諱此盟所以謹會盟之始存中外之綱也

梁亡

經二十年

春新作南門

夏郜子來朝五月乙巳西宮災鄭人入滑

秋齊人狄人盟於邢

冬楚人伐隨

經二十有一年

春狄侵衞宋人齊人楚人盟於鹿上

夏大旱

秋宋公楚子陳侯蔡侯鄭伯許男曹伯會於盂執宋公以伐宋

程氏曰宋率諸侯爲會夷執會主而諸侯莫違故以同執書之

胡氏曰執宋者楚何以不言楚子執之分惡於諸侯也諸侯皆在會蠻夷執其會主拱手以聽而莫敢違不勇於義亦甚矣故列楚人於陳蔡之上而以同執爲文

讞曰齊桓經營伯業急於攘楚宋襄欲繼齊伯從楚會盟可謂不知類矣宋以乘車而往楚伏兵車以執之豺狼之心何可量也五國坐視曾不一伸大義於楚以爲有人心乎宋襄旣無逺慮又不見幾不思攘卻之謀反事會盟之禮見執見伐自取之也甚至獻防以脇魯會薄以受盟魯公不免而從求釋宋公是操縱大權不在夏而在夷矣春秋於鹿上人列國以示貶罪諸侯之不義也於盂進楚而書爵傷中國無伯也執宋而不書楚不與其執中國之君也

冬公伐邾楚人使宜申來獻防

十有二月癸丑公會諸侯盟於薄釋宋公

經二十有二年

春公伐邾取須句

夏宋公衞侯許男滕子伐鄭

秋八月丁未及邾人戰於升陘

冬十有一月己巳朔宋公及楚人戰於宋師敗績程子曰宋襄不鼓不成列愚也旣與他戰又卻不鼓不成列

胡氏曰之戰宋襄公不厄人於險不鼓不成列先儒謂至仁大義然襄公伐齊之防奉少奪長一會虐二國之君不仁非義襄公敢行而獨愛重傷與二毛乎

讞曰襄公圖伯先失諸侯不務修徳以來之欲以兵威服眾伐鄭之役司馬子魚諫曰禍在此矣違其忠諫決意出師及其師敗身傷反以不重傷不擒二毛爲解春秋人楚子以宋公主此戰存中外之綱也

經二十有三年

春齊侯伐宋圍緡

夏五月庚寅宋公玆父卒

秋楚人伐陳

冬十有一月子卒

程子曰二王之後而伯爵疑前世黜之也此書子後復稱伯

胡氏曰杞成公卒書子杞夷也杜預謂實稱伯而書子者成公始行夷禮故仲尼於其卒以文貶之此說是也

讞曰春秋之始經書杞以侯爵荘公二十七年降稱伯此又降稱子書卒不書名略之也略之者何也杞廢周禮自安於僻陋春秋亦因而外之也

經二十有四年

春王正月

夏狄伐鄭

秋七月

冬天王出居於鄭

程子曰襄王避狄之難越在諸侯之境書曰天王出居於鄭自取之也王者以天下爲家故曰自周無出示無外也春秋之時王者政令僅行於境內才出畿甸卽非王有故書曰出聖人之法撥亂反之正則曰普天之下莫非王土非諸侯所得專也故書曰居胡氏曰特書曰出言其自取之也夫居者宅其所有之稱出而曰居者若曰天下莫非王土撥亂反正存天理之意也

讞曰王者以四海爲家皆可居也自周無出之義實自出也夫婦人倫之大本王後天下之母儀王徳狄人伐鄭之功以其女爲後立非其配失止始之道矣隗氏帷簿不修太叔出而復入至以狄師攻王王出適鄭居於汜嗚呼王風下同列國不能以家天下今又毀室而不保未有家不齊而天下可治也春秋忠厚之法於王室之事特婉其詞書居正其名也書出不沒其實也正其名以處其常不沒其實以應其變書居書出並行不悖此聖人之大權也

晉侯夷吾卒

經二十有五年

春王正月丙午衞侯燬滅邢

程氏曰春秋滅國多矣惟衞侯燬滅邢而生名者滅同姓也

胡氏曰衞侯何以名滅同姓也滅同姓則名者謂其絕先祖之裔蔑骨肉之恩故生而書名示王法不容誅也

讞曰衞侯忘同姓之親絕先代之祀惡之大者也方齊桓修伯之初二國皆爲狄滅桓城楚邱以定衞率三國以城邢患難旣同所當相卹而況文昭之兄弟之邦不存修睦之心益逞相殘之志伐同姓以滅其國挾姦詐以掩其臣至使臣叛其君下叛其上律以大義不容誅矣經書正月滅邢四月衞侯燬卒則知天道禍淫之理明矣易曰善不積不足以成名惡不積不足以滅身聖人斥而名之誅心之法也

夏四月癸酉衞侯燬卒宋蕩伯姬來逆婦宋殺其大夫秋楚人圍陳納頓子於頓葬衞文公

冬十有二月癸亥公會衞子莒慶盟於洮

經二十有六年

春王正月己未公會莒子衞速盟於向齊人侵我西鄙公追齊師至酅弗及

夏齊人伐我北鄙衞人伐齊公子遂如楚乞師

程氏曰乞者卑詞也凡乞師從不從可用不可用未可必也書如楚乞師弱之道也

讞曰齊爲無虧而怨魯衞則黨魯以伐齊齊興侵伐之師固爲不義然魯國幾亡而定之者誰之力耶縱使齊爲不道亦當解怨息爭惠徼先王之盟子孫無相害之命則文武成康之澤猶存也曾不是圖殘民毒眾至乞師於楚資夷狄以攻齊公之志亦悖矣𨿽足以逞一朝之忿獨不念忘其親而忝厥祖乎春秋書如楚乞師魯之棄夏從夷之罪著矣

秋楚人滅夔以夔子歸

冬楚人伐宋圍緡公以楚師伐齊取谷公至自伐齊經二十有七年

春子來朝

夏六月庚寅齊侯昭卒

秋八月乙未葬齊孝公乙巳公子遂帥師入

冬楚人陳侯蔡侯鄭伯許男圍宋十有二月甲戌公會諸侯盟於宋

程氏曰楚稱人貶之爲其合諸侯以圍宋也宋服楚故公會諸侯爲盟地以宋則宋圍巳解宋亦與盟可知也

胡氏曰楚稱人貶也人楚子所以人諸侯也公與楚結好故往會盟其地以宋者宋方見圍無嫌於與盟而公之罪亦著

讞曰宋居先代之尊楚負僭王之罪乃中國友邦從邪害正從楚圍緍而伐宋今復圍宋而要盟是時晉君復修伯業不之晉而之楚可謂下喬木而入幽谷矣魯結好於楚乞師伐齊盟薄以釋宋今又解圍於宋自謂得志於諸侯而不知恥易同人之象曰天與火同人君子以類族辧物程子曰觀同人之象若君子小人能辧之則處之不失其方也諸侯不能辧其同異魯公處而失其方皆不以道貶楚稱人惡僣亂之彊略諸侯而不序誅其從楚之罪

經二十有八年

春晉侯侵曹晉侯伐衞

程氏曰晉侯侵曹晉侯伐衞再書晉侯者所以甚晉侯之惡

朱子曰楚侵中國得齊桓公遏之齊桓死又得晉文公遏之如橫流泛溢硬做隄防不然中國爲所渰浸必矣

胡氏曰左氏初重耳之出亡也曹衞皆不禮焉至是侵曹伐衞再稱晉侯者譏復怨也

讞曰晉文復修伯業事皆不見於經𨿽有納王之功春秋削而不錄至是六書晉侯何耶蓋晉楚之爭有闗中外之盛衰春秋抑楚之深與晉之亟內中國而外外域也然懷私復怨修伯業而用貪憤之兵可乎易損之象曰山下有澤損君子以懲忿窒欲文公懲忿於裏鳬須矣而不能懲於曹衞乎是時楚人圍宋陳蔡鄭許相率而從楚𨿽得曹新昏於衞君不在會師不與圍其責亦可恕矣移此師以加四國豈非伯討乎再書晉侯甚之之詞譏急私怨也

公子買戍衞不卒戍刺之楚人救衞三月丙午晉侯入曹執曹伯畀宋人

夏四月己巳晉侯齊師宋師秦師及楚人戰於城濮楚師敗績

程氏曰城濮之戰不書楚人侵伐者楚來救衞而晉文與之戰也

朱子曰文公城濮之戰依舊還他許多委曲禮數亦如桓公之意然亦足以見先王不忍戕民之意未冺也設使桓文所以責之者不少假借他定不服兵連禍結何時可巳到戰國斬首數萬無復先王之意矣胡氏曰楚稱人貶也戰而書及主乎是戰者也故楚𨿽請戰而及在晉侯誅其意也

讞曰楚爲中國之患非一日矣執宋公於會而莫之敢爭合諸侯圍宋而莫之敢後今又戍谷偪齊勢傾中夏倘非城濮戰勝之功則中國之不左袵者一間耳當是時晉避楚三捨而子玉請戰經以晉及之何耶初子玉使告於晉請復衞而封曹臣亦釋宋之圍未有必戰之意也許曹衞以攜其羣執宛春以怒楚楚戰始決矣是則主是戰者晉所欲也夫用兵之道行之以正詐謀取勝豈其道乎𨿽然文公一戰勝楚遂主中夏語其功則髙矣於義則有慊焉序晉侯於列國之上錄其功也書及楚人戰黜其義也功與過不相掩此春秋待伯者之法

楚殺其大夫得臣衛侯出奔楚

五月癸丑公會晉侯齊侯宋公蔡侯鄭伯衞子莒子盟於踐土陳侯如會公朝於王所

程氏曰欲率諸侯以朝王懼其不能而召王就見之人見其召王之罪不明其欲朝之本心是以譎而掩其正也

又曰天王勞晉侯於踐土晉侯召天王於河陽兩書公朝於王所不書諸侯而獨書公又曰朝於王所不成朝可知

胡氏曰踐土之會天王下勞晉侯削而不書去其實以全其名也朝不言所言所非其所也朝於廟禮也於外非禮也經不以諸侯就朝爲非而以王所非其所爲貶

讞曰晉文勞王之功不見於經駕楚之績始登於冊天王下勞饗醴錫宥可謂功業之盛矣柰何挾震主之威彰召王之迹春秋黜其義而錄其功是以削而不書存君臣之大義也王者有時巡之禮諸侯有方嶽之朝天子在而朝不猶愈於不朝者乎正本之義也

六月衞侯鄭自楚復歸於衞衞元咺出奔晉陳侯欵卒秋伯姬來公子遂如齊

冬公會晉侯齊侯宋公蔡侯鄭伯陳子莒子邾子秦人於溫天王狩於河陽

程氏曰晉文實有勤王之心而不知召王之爲不順故譎掩其正

朱子曰或問諸家多把召王爲晉文公之譎集注謂伐衞以致楚師陰謀以取勝此說爲通曰晉文做事多是不肯就正做去晉文之用兵便是戰國孫吳气習

胡氏曰按左氏謂晉侯召王以諸侯見仲尼曰以臣召君不可以訓故書曰天王狩於河陽以尊周而全晉也故爲王諱之又爲晉解之於以見春秋之忠恕也

讞曰踐土之會天王下勞諸侯就朝𨿽非其地猶可言也溫與河陽晉侯請王以諸侯見以臣召君不可言也春秋時朝覲旣廢述職不修文知朝王爲從宜而不知召王爲非禮伯者所以得罪名義也春秋待之以恕是以特婉其詞嘉其尊王之義原其自嫌之心特書狩於河陽若曰天王巡狩於是諸侯就朝在周不失其尊在晉不失其正聖人時中之大權也

壬申公朝於王所晉人執衞侯歸之於京師衞元咺自晉復歸於衛諸侯遂圍許

曹伯襄復歸於曹遂會諸侯圍許

經二十有九年

春介葛盧來公至自圍許

夏六月會王人晉人宋人齊人陳人蔡人秦人盟於翟泉

程氏曰晉文公連年會盟皆在王畿之側而此盟復迫王城又與王人盟彊迫甚矣故諱公諸侯貶稱人惡也

胡氏曰公會王子虎晉狐偃宋公孫固齊國歸父陳轅濤塗秦小子憗盟於翟泉則皆列國之貴大夫與王子而公與會也其貶而稱人諱不書公正本之義也

讞曰王畿何地而可會盟甚矣伯者之無王也夫諸侯大夫入天子之境上盟王臣王臣下盟列國下陵上替未有甚於此時也公以秉禮之君下從陪臣之列上要王子虎盟於王城惡之大者也春秋沒公不書爲君者諱隱其惡也列國之卿奪爵示貶正其罪也

秋大雨雹

冬介葛盧來

經三十年

春王正月

夏狄侵齊

秋衞殺其大夫元咺及公子瑕衞侯鄭歸於衞

程氏曰公子瑕元咺奉以攝國事者也成公得返故衞殺元咺及公子瑕衞侯出奔見執非有罪當黜特以與楚得罪而已故出奔見執皆不名以見義不當絕也

胡氏曰稱國以殺者君與大夫專殺之也衞侯在外其稱國以殺何待其殺而後入也待其殺而後入志乎殺咺者也

又曰衞侯出奔於楚則不名見執於晉則不名今旣歸國復其土地何以名乎不名者責晉文公之以小怨妨大徳名之者罪衞侯鄭之以忮害戕本支也讞曰元咺訟君以求直專命以立瑕信有罪矣衞侯凟天倫殺無罪寧無罪乎初衞侯奔楚而復國實元咺叔武事晉之功信讒而咺子受誅懷疑而叔武見殺元咺是以訟晉晉侯執衞侯歸於京師咺歸乃立子瑕衞侯幸免復國不務反身修徳方且怙終賊刑殺子瑕以及元咺惡之大者也易訟之九二歸逋竄也自下訟上患至掇也其衞侯元咺之謂乎春秋兩書衞侯歸國皆斥其名誅其賊親之惡元咺不奪其爵殺之不以其道也晉受元咺之訟非王命而執之受魯公之賂非王命而歸之是予奪之權在於晉矣春秋不書歸自京師存王法於天下書歸於衞見伯者之無王直書其事義自明矣

晉人秦人圍鄭介人侵蕭

冬天王使宰周公來聘公子遂如京師遂如晉

程氏曰三公兼冢宰故書宰周公遂之行書如不書聘罪其不成聘也書遂如晉罪其不敬也

朱子曰公子遂之行遂如晉非專使也天王使宰周公來聘而使遂往又遂如晉不敬莫大焉

胡氏曰冢宰上兼三公職任至重而來聘於魯天王之禮莫厚焉魯侯旣不朝京師而使公子遂往又以二事出夷周室於列國此大不恭之罪履霜堅冰之漸也

讞曰三公職兼冢宰其任至重而下聘於魯在禮不爲尊命卿報王之禮以二事出疆在禮不爲敬胥失之矣

又是時周室衰弱晉伯方張諸侯知有晉而不知有王晉非列國比也今僖公坐致天子之聘而不往朝京師天子之使專於魯魯使報禮兼於晉列國邦交之聘猶不可況王室乎蔑君臣之大倫惟彊弱之是視此所以及於亂也春秋直書其事罪自著矣

經三十有一年

春取濟西田公子遂如晉

夏四月四卜郊不從乃免牲猶三望

程氏曰春秋卻有卜郊但卜上辛不吉則卜中辛中辛不吉則便用下辛不可更也魯用天子之禮樂成王之賜伯禽之受皆非也因襲之獘遂致八佾雍徹聖人於此著之

朱子曰當時周公制禮父爲大夫子爲士葬以大夫祭以士父爲士子爲大夫葬以士祭以大夫豈周公制禮使其子孫亂之乎細看來後卻說明乎郊社之禮禘嘗之義治國其如示諸掌乎子思以此譏魯也又魯之郊禘非禮也周公其衰矣夫子所以深惜之胡氏曰春秋因禮之變而書於策或以卜或以時或以望或以牲或以牛於變之中又有變焉古大事決於卜故洪範稽疑獨以爲主卜而不從則不郊矣故免牲望祭天子之事也今不郊而望故特書曰猶猶者可以已之詞

讞曰禮天子祭天地諸侯祭山川大夫祭五祀士庶祭其先此禮之常也郊禘天子之祀典侯國而行天子之禮是周過賜而魯受之非也郊於禹宋郊於契作賔王家統承先祀是天子事守非列國之比也周郊有二日至爲報本之郊孟春爲祈谷之郊按郊記曰日至可以有事於上帝此報本之郊也又曰郊之用辛此祈谷之郊也自甲子至寅皆郊之時四月則失時五月非禮也書四月四卜郊卽祈谷之郊卜用辛當在建寅之月月有三辛卜至於三巳煩凟況建卯後至於四卜乎此經書四卜郊之義也禮以十月上甲系牲是日至之郊用子建亥之月當系牲矣祈谷之郊用寅建丑之月當系牲矣經於正月書卜牛自未盡亥養之當成牲而有變故不曰牲而曰免牛也四月書牲牲巳成矣但以卜郊不從而免之故不曰牛而曰免牲凡免牛免牲爲之緇衣纁裳有司端奉送於南郊免者縱而不殺也周禮四望之祭五嶽四凟名山大川天子望於山川無所不通諸侯所祭名山大川卽在封內封外不得祭也魯用天子之禮視王室則殺故望止於三也嗚呼天人一理也非禮之禮人所必辭況於天乎聖人因禮之變而書於防或以卜或以時或以望或以牲皆所以志其僭禮以爲後世之戒

秋七月

冬伯姬來求婦狄圍衞十有二月衞遷於帝邱經三十有二年

春王正月

夏四月己丑鄭伯防卒衞人侵狄

秋衞人及狄盟

冬十有二月己卯晉侯重耳卒

程子曰齊桓伯業不繼晉文伯業不絕蓋管仲一身任事不能爲齊求人材晉專務収人才看得皆出於狐趙

朱子曰晉文之譎程子之說宻矣然以其說求之本文未免無涉發晉文之本心而使後世愼所舉者惟胡氏得之

讞曰文公老於奔走可謂備嘗艱苦但知急於事功何有及於道義及其晚而復國經略始於勤特假名以求諸侯豈眞知有君臣之義伐原以示信非固有也大搜以示禮非本然也涵養不本於乎日效驗取必於一時侵曹伐衞懷私復怨執宛春以激其怒許曹衞以離其羣勇於圖伯急欲戰防善戰者服上刑公能免乎然當是時楚人橫暴陵滅中華城濮之戰有闗夷夏春秋抑楚之深待晉以恕河陽踐土特婉其詞尊周而全晉存君臣之大防也柰何專兵君側而圍許專會王畿而抗盟其與桓公會不邇三川盟不加宰周公者爲有間矣桓公不納子華慮其奨臣而抑君也文公爲元咺執衞侯綱常之道於是乎廢矣𨿽然齊孝不能繼桓之業晉襄能紹文之伯傳之累世其故何耶夫國家之盛衰系乎人才之進退桓公之於管仲權居一已身沒而事業衰文公入國之始則能選用狐趙之徒以成伯業傳之子孫而不已是則用人爲有國之先務可不鑑乎

經三十有三年

春王二月秦人入滑齊侯使國歸父來聘

夏四月辛巳晉人及姜戎敗秦於殽

程氏曰晉不稱君居防附葬不可從戎忘親背惠其惡甚矣秦爲無道越晉逾周以襲人眾所共憤故稱晉人其稱及姜戎亦然

胡氏曰晉襄親將絀不稱君者俯逼葬期忘親背惠墨衰絰而卽戎其惡甚矣視秦猶狄其罪云何客人之館而謀其主因人信已而逞其詐利人之危而襲其國越人之境而不哀其防叛盟失信以貪勤民而棄其師狄道也

讞曰秦穆幸災而圖伯晉襄墨絰以臨戎是皆名義之罪人也當晉文入國之初實賴秦伯之力襄公忘父之惠易世剪爲仇讐至於越紼從戎固爲罪矣穆公越人之境而伐其防可無罪乎杞子先軫之徒懷利以事其君務貪召亂輕信興師違蹇叔之忠言致殽函之敗辱猶幸自新悔過誓言有取於聖經然書序所錄者勸善之詞春秋狄之懲惡之義也在易益之象曰君子以見善則遷有過則攺秦伯悔而不攺善不能遷令狐之役彭衙之戰兵連禍結抑亦慘矣春秋貶晉書人書及罪其居防卽戎也狄秦書國罪其伐人之防也二國之罪明矣

癸巳葬晉文公狄侵齊公伐邾取訾婁

秋公子遂帥師伐邾晉人敗狄於箕

冬十月公如齊

十有二月公至自齊

乙巳公薨於小寢

胡氏曰左氏謂卽安也小寢燕息之地也

讞曰魯僖公享國三十餘年寛以愛民務農重谷詩之所頌春秋闕焉何也蓋常事不書所錄者事之變也

僖公方其得國之初實賴齊而定位桓公修伯從於會盟首止尊王召陵駕楚安攘之事屢登於載書夫何桓公身沒未幾盟齊而亟從楚致夷謀夏如楚乞師是得罪於中國也猶幸晉文復修伯業踐土尊王公𨿽兩爲王所之朝不過因晉而舉宰周公之下聘其禮不爲不隆報使以二事出疆夷周室於列國是得罪於王室也甚至僭禮凟天不郊猶望方且龍旂六轡之祀鋪張以爲昌熾之休僖公而知禮孰不知禮獲終小寢蓋亦幸焉

隕霜不殺艸李梅實晉人陳人鄭人伐許

春秋讞義卷五﹤經部﹐春秋類﹐春秋讞義﹥

欽定四庫全書

春秋讞義卷六

元王元撰

文公

公名興僖公子在位十八年按謚法慈恵愛民忠信接禮曰文

經元年

春王正月公卽位

程子曰君薨巳逾年𨿽未葬嗣子亦稱君歲已更始不可無君也

朱子曰逾年卽位防服如何入廟想古時這般大事必有个權宜如借吉之例

胡氏曰卽位告廟臨羣臣也嗣世定於初防必逾年然後攺元書卽位者終始之義一年不二君緣臣民之心不可曠年無君

讞曰文公繼僖而立承國於先君繼正而卽位也然上無所稟命而又不終三年之防行卽吉之禮王室衰微防禮浸失春秋存其卽位彼善於此之義也

二月癸亥日有食之天王使叔服來會葬

夏四月丁巳葬我君僖公

天王使毛伯來錫命

程氏曰毛伯諸侯爲王卿士者以禮曰錫以恩曰賜胡氏曰文公繼世防制未畢非初見繼朝而獻功也何爲來錫命乎故谷梁子曰禮有受命無來錫命來錫命非正也

讞曰述職之禮旣闕錫命之寵有加上下反其道矣易師上六之象曰大君有命以正功也文公卽位之初不聞稟命之請終防之後不修入見之儀何功可褒而錫命之邪蓋由王室衰微諸侯彊盛徒行姑息以爲悅下之道而不知縱濫以啟其慢上之心春秋書來錫命不待貶絕而不君不臣之罪著矣

晉侯伐衞叔孫得臣如京師衞人伐晉

秋公孫敖會晉侯於戚

冬十月丁未楚世子商臣弒其君頵

程子曰商臣書世子著其絕尊親之道也

胡氏曰書世子弒君者有父之親有君之尊而至於弒逆此天理之大變也

讞曰楚子僭王商臣弒逆臣不臣於前子不子於後出爾反爾也夫世子之職侍膳問安親賢師傅固本之道也楚成多愛不常乃欲廢嫡立庶況以潘崇爲之傅而使江知其情卒至禍發蕭墻以及於亂易曰臣弒其君子弒其父非一朝一夕之故其所由來漸矣春秋直書其事所以扶天理遏人欲誅其首惡爲萬世戒歟

公孫敖如齊

經二年

春王二月甲子晉侯及秦師戰於彭衙秦師敗績丁丑作僖公主

三月乙巳及處父盟

夏六月公孫敖會宋公陳侯鄭伯晉士縠盟於垂隴程氏曰公朝於晉晉使陽處父盟公以恥之處父晉大夫也故公如晉不書諱之也士縠晉卿卿不可先諸侯尊君也

胡氏曰及處父盟者公也其不地於晉也諱不書公者抑大夫之抗不使與公敵正君臣之分也適晉不書反國不致爲公諱恥存臣子之禮也

讞曰春秋時反常敗度始也諸侯專盟巳爲過矣及其後也大夫專盟過又甚矣易小過六二之象曰不及其君臣不可過也晉襄繼伯之初諸侯從會大夫抗盟徵伐自大夫出矣王綱淩夷何可勝言春秋書及處父盟沒公不書爲君諱恥不以大夫抗君正人臣之分也垂隴之盟列諸侯於上置士縠於下不與大夫專盟存上下之節也尊君抑臣之義明矣

自十二月不雨至於秋七月

八月丁卯大事於太廟躋僖公

程氏曰大事卽是祫言大事太廟躋僖公卽合食閔僖二公之義

朱子曰諸家多謂躋僖公故夫子不欲觀禘此說如何曰禘自始祖之廟推其所自出之帝設虛位以祀之而以始祖配卽無昭穆之序王者有禘有祫故周禘帝嚳以稷配之諸侯有祫而無禘此魯之所以失禮也

胡氏曰大事祫也合羣廟之主食於太廟升僖於閔之上也

讞曰魯文祀僖公君子以爲逆禮正大義也諸侯有祫無禘以毀廟之主升而合食是知大事爲祫祭矣閔之於僖親則兄弟分則君臣僖𨿽長嘗爲臣矣閔𨿽幼巳爲君矣爲子受之於父爲臣受之於君臣繼君猶子繼父也豈可以人子之私恩而亂昭穆之序哉今以私恩尊其父知有父而不知有祖親所親而忘所尊斯失之矣特書躋僖公以正其失禮也

冬晉人宋人陳人鄭人伐秦公子遂如齊納幣

經三年

春王正月叔孫得臣會晉人宋人陳人衞人鄭人伐沈沈潰

夏五月王子虎卒

秦人伐晉

程氏曰結怨連禍殘民以逞晉人畏之而不出秦人極其忿而後悔過聖人望其能終攺耳

胡氏曰左氏秦伯伐晉濟河焚舟封殽屍而還其稱人責備之也

讞曰穆公利於圖伯以貪勤民違蹇叔之言致殽函之敗惟能悔過聖人有取惜其忿不能懲殘民毒眾不修巳怨之道復興報復之師彭衙之役重益其忿今又濟河取郊焚舟決戰幸晉師不出封殽屍而還亦可以弭怨矣令狐河曲兵連禍結易世不解不巳甚乎貶而稱人以爲不務修徳勤於結怨之戒

秋楚人圍江雨螽於宋

冬公如晉十有二月己巳公及晉侯盟晉陽處父帥師伐楚以救江

程氏曰江微國其去楚逺越千里聲楚之罪而救之其勢不相接其力不相及非救江之道也

胡氏曰以者不以者也救江善矣其書以何楚嘗伐鄭矣齊桓逺結江黃合九國之師於召陵然後伐鄭之謀罷陽處父乃獨遣一軍逺攻彊國豈能濟乎故書伐楚以救江言救江𨿽善而所以救之非其道也讞曰桓公合九國之眾制於升陘然後寢伐鄭之謀晉文侵曹伐衞會四國之師然後解伐宋之役晉襄繼文之伯履事未幾乃以處父之孤軍逺攻彊大事旣無成速江之禍此所謂知常而不知變者也春秋書伐楚以救江見救非其道晉襄公之謀怠矣

經四年

春公至自晉

夏逆婦姜於齊

程子曰納幣在防中與防婚同也稱婦姜巳成婦也不稱夫人不可爲小君奉宗廟也不書逆者𨿽卿亦失其職矣

朱子曰或問逆婦姜於齊何故便書婦曰此是文公居防納幣聖人於其逆時成之爲婦罪其居防而娶也

胡氏曰逆皆稱女以未成婦而女者在父母家之所稱也往逆而稱婦入國不書至何哉此春秋誅意之效也

讞曰文公越禮而圖婚大失正始之道夫婦之始不以禮合是亦不以禮終也夫婦人倫之本配而後祖凟大倫而誣其祖矣烏能保其終乎春秋逆必稱女特書逆婦譏其成婚於齊也逆不書公娶不告至不書夫人不與其見於廟也出姜之不允於魯兆巳形於此矣春秋以大義正之以爲後世非禮圖婚之戒

狄侵齊

秋楚人滅江晉侯伐秦衞侯使兪來聘

冬十有一月壬寅夫人風氏薨

經五年

春王正月王使榮叔歸含且賵三月辛亥葬我小君成風王使召伯來會葬

程子曰天子成妾爲母夫人亂倫之甚失天理矣不稱天義已明稱叔存禮也使召伯來會葬以妾母同嫡亂天理故不稱天

朱子曰成風魯之妾母也使王臣歸歸含會葬亂人倫失天理矣

又曰僖公與東晉鄭太后一也皆所以著妾母之義

胡氏曰珠玉曰含車馬曰含且者厚禮妾母也不稱天王者弗克若天也成風書塟乃有二夫人祔於廟而亂倫易紀無復辧矣故禮之失自成風始也讞曰按禮諸侯不再娶禮無二嫡春秋之世典禮混淆嫡妾之分不明大失正始之義惠公首以仲子亂嫡妾之名文公繼以成風亂宗廟之制徒以貴其所生而不知賤其父也王使歸會塟自成其爲夫人也夫王朝防葬贈來求不聞魯君之會葬也區區妾母之禮若是其至乎天王上法天道與天合徳凟禮亂倫王行自絕於天也噫成風亂宗廟之制文公啟之魯國亂嫡妾之分襄王成之春秋譏其勿克若天不稱天特書夫人著其失禮卒葬一事四書不以爲煩深惡亂之所以甚禮之所由失也

夏公孫敖如晉秦人入鄀

秋楚人滅六

冬十月甲申許男業卒

經六年

春葬許僖公

夏季孫行父如陳

秋季孫行父如晉八月乙亥晉侯驩卒

冬十月公子遂如晉葬晉襄公晉殺其大夫陽處父晉狐射姑出奔狄

閏月不告月猶朝於廟

程子曰告朔者諸侯所以稟命於君親

胡氏曰不告月不告朔也曷爲不言朔因月之虧盈而置閏是主月而有閏也故不言朔而言月猶朝於廟者幸其不巳之辭

讞曰周官正歲以序事頒正朔於邦國閏月則詔王居門終月非不頒朔也以閏無所主之气而居門爾諸侯則以所頒之朔藏於太廟每月告以特羊請行謂之朝廟至於置閏𨿽無中气所歷之月晦朔在焉易曰歸奇於扐以象閏程氏曰閏積月之餘日而成也上無不頒之歷下無不告之朔獨文公以閏非常月止朝廟而不告朔遂廢一月之政矣告月卽告朔曰月者蓋朔月之初吉月則積日而成也因月之虧盈而置閏是主乎月而有閏也不告則無一月之政矣然告朔頒政禮之實也朝廟薦享禮之文也廢其實禮而事其虛文猶愈於名實之俱亡故曰猶朝於廟卽不欲去餼羊之意書不告月所以志文公之怠也

經七年

春公伐邾三月甲戌取須句遂城郚

夏四月宋公王臣卒宋人殺其大夫

戊子晉人及秦人戰於令狐晉先蔑奔秦

程子曰晉始迎立公子雍旣而悔之故秦興兵以納之晉不謝秦秦納不正皆罪也故稱人晉懼秦之不肯聽已而撃之故書晉及

朱子曰康公令狐河曲之戰修私怨逞小忿上無王命下失民心故好攻戰亟用兵而詩人刺之

又曰或問先蔑立嗣不定故書奔以示貶曰先蔑

實是奔秦如何不書奔爲此說者是乃穿鑿以誤後學

胡氏曰按左氏襄公卒太子幼晉人欲立長君趙孟使先蔑如秦逆公子雍秦康公以師納之晉背先蔑立靈公趙盾將中軍以禦秦潛師夜起敗秦師於令狐

讞曰立君不以其正攺命至於稱兵此則晉之失也晉人利於立長乃命先蔑逆雍秦以兵納之盾畏襄夫人之偪翻然攺命潛師夜起敗秦師於令狐背先蔑而靈公立矣是晉無攺立之命諭秦而掩其不備與秦納不正胥失之矣經於秦晉書人著其罪也於晉書及志乎戰也後之臣子於嗣立之際可不謹乎

狄侵我西鄙

秋八月公會諸侯晉大夫盟於扈

冬徐伐莒公孫敖如莒涖盟

經八年

春王正月

夏四月

秋八月戊申天王崩

冬十月壬午公子遂會晉趙盾盟於衡雍乙酉公子遂會雒戎盟於暴公孫敖如京師不至而復丙戌奔莒程氏曰敖如京師天子防也輕王室棄君命不至而復而奔莒其罪著矣

朱子曰延平李先生云只不至而復便大不恭魯不再使人往皆罪也

讞曰大夫受王命不宿於家𨿽死以屍將事魯遣敖如周弔防不至而復旣又奔莒無將命之誠從淫而奔罪不勝誅春秋直書其事其惡顯然書日謹之其法嚴矣

螽

宋人殺其大夫司馬宋司城來奔

程氏曰七年宋人攻昭公而殺其大夫八年宋人殺其大夫司馬宋司城來奔皆不書名而著其官者死者死於其位去者以其道也

胡氏曰公子卬蕩意諸皆以官舉者見主兵者不能其官至於見殺守土者不能其官至於出奔而其君不免失身見殺宜矣

讞曰司馬掌兵之官司城守土之職昭公不能選眾舉賢乃欲寵其私暱豈有不亡者乎按曲禮五官先儒謂商制也宋爲商後官襲其舊以司空爲司城避武公之諱也昭公不道宋人作亂司馬見殺司城來奔國亂無政可知矣春秋於二子書官不書名見主兵者不謹其職守土者不死其位直書其事以爲人臣失職之戒

經九年

春毛伯來求金夫人姜氏如齊

二月叔孫得臣如京師

辛丑葬襄王晉人殺其大夫先都

三月夫人姜氏至自齊晉人殺其大夫士縠及箕鄭父楚人伐鄭公子遂會晉人宋人衞人許人救鄭

夏狄侵齊

秋八月曹伯襄卒

九月癸酉地震

冬楚子使椒來聘

程子曰楚子始有修聘之禮故楚子來聘與中國同辭椒不氏未賜族

朱子曰楚地最廣自初間並吞諸蠻而有其地其後遂駸駸入於中國初間若不得齊桓管仲遏他气勢定吞周室以此觀之孔子稱管仲之功豈遏美哉胡氏曰楚僭稱王春秋之始獨以號舉蓋外之也至是其君書爵其臣書名而稱使者是以中國之禮待之也

讞曰楚本顓頊之後聖人豈輕絕之以其僭擬名號猾夏不恭始以號舉蓋狄之也其後慕義來聘進書荊人逮其浸盛書人書國至是來聘書爵書名春秋進之待以恕也厥後防罷來聘君臣名氏俱登於冊與中國無異詞矣易曰小人革面順以從君也程氏曰小人勉而假善君子所容也更往治之則凶矣春秋立法謹嚴宅心忠恕叛則懲其不恪來則嘉其慕義此用夏變夷之道也

秦人來歸僖公成風之禭葬曹共公

經十年

春王三月辛卯臧孫辰卒

夏秦伐晉楚殺其大夫宜申自正月不雨至於秋七月及蘇子盟於女栗

冬狄侵宋

楚子蔡侯次於厥貉

程子曰楚子非事而出將以觀釁書次以著楚子之橫也

胡氏曰楚滅江六平陳與鄭於是乎爲伐宋之舉次於厥貉次而伐者以次爲貶

讞曰楚人有窺夏之心中國無攘外之策晉伯於是乎怠矣易曰孚於剝有厲程氏曰剝者消陽之名小人備之不至則害於善而不知其包藏則危道也楚次於厥貉包藏禍心將爲伐宋之舉旣滅江六平陳與鄭其勢益張晉君𨿽少宜糾合諸侯同心戮力以爲備禦之舉曾不是圖方修秦怨陳鄭宋蔡於是乎皆從之矣然三國從楚獨書蔡何也是時陳以公子茷之懼鄭有三大夫之憂宋有狄難楚將伐之是皆不得巳而從也蔡無四境之虞得巳不巳志在從楚春秋序於楚子之下著其從楚之罪也

經十有一年

春楚子伐麋

夏叔仲彭生會晉郤缺於承筐

秋曹伯來朝公子遂如宋狄侵齊

冬十月甲午叔孫得臣敗狄於咸

程子曰咸晉城狄侵齊又非魯境故得臣敗之胡氏曰左氏稱此長狄也

讞曰王政不綱外裔內侵桓文與伯終不能遏至是叔孫獨能敗而獲之亦一時之功也然春秋書法如是之略者蓋先王於四夷柔服之而巳未嘗以兵威殄滅爲功後世好大之君虛內以事外勇力之臣要功以毒眾未達春秋之義矣

經十有二年

春王正月郕伯來奔伯來朝二月庚子子叔姬卒夏楚人圍巢

秋滕子來朝秦伯使術來聘

冬十有二月戊午晉人秦人戰於河曲

程氏曰凡戰皆以主人及客秦曲故不言晉及胡氏曰秦伯親將晉上卿趙盾禦之其稱人何爲令狐之役故也

讞曰秦自殽函之敗累興報復之師彭衙令狐之役暴兵連禍易世不釋晉亦知悔不出兵者二年秦亦可巳矣乃不顧禮義之是非惟以報怨爲事前書秦伐晉晉不言戰則已服矣是以狄秦而免晉今又尋怨興戎秦曲甚矣然晉不能諭以辭令巳怨息爭直與之戰是皆不義故皆貶而稱人

季孫行父帥師城諸及鄆

經十有三年

春王正月

夏五月壬午陳侯朔卒邾子蘧蒢卒自正月不雨至於秋七月

大室屋壞

程子曰春秋中文公事宗廟最爲不謹遂有世室屋壞之變天人之際可不畏哉

胡氏曰譏久不修也何以知其久乎自正月不雨則無壞道也不雨凡七月而先君之廟壞其不恭甚矣讞曰周公稱太廟魯公稱世室羣公稱宮總稱曰廟指神所居曰室也大室屋壞則神失其所居矣易曰萃亨王假有廟致孝享也文公怠於宗廟之禮至於屋壞是豈孝享之義哉緩於作主逆祀僖公棄閏而不告月是皆不敬之大者也春秋直書大室屋壞則其怠廢宗廟之罪著矣

冬公如晉衞侯會公於防狄侵衞

十有二月己丑公及晉侯盟公還自晉鄭伯會公於棐經十有四年

春王正月公至自晉邾人伐我南鄙叔彭生帥師伐邾夏五月乙亥齊侯潘卒

六月公會宋公陳侯衞侯鄭伯許男曹伯晉趙盾癸酉同盟於新城

程子曰諸侯始會議合而後盟盟者志同故書同同拒楚也

胡氏曰同盟新城同外楚也曰同者志諸侯同欲非彊之也

讞曰晉合諸侯攘楚大夫專盟之始也垂隴之盟士縠專之新城之盟趙盾專之會同天子之事諸侯巳不可況大夫乎當是時荊楚暴橫陵蔑中華晉靈尙幼新城同盟盾實專之七國亦同欲之春秋書趙盾而無貶詞抑楚之深待晉以恕存夷夏之綱書日於下若異盟會不與大夫之抗盟立君臣之防也觀此則知聖人待衰世之意又以識春秋之世變也

莊十六年同盟於幽諸侯專會同之盟始同盟新城大夫專會同之始

秋七月有星孛入於北斗公至自會

晉人納防葘於邾弗克納

程子曰晉車八百乘邾人所不能禦也盾之納防葘也邾人辭以一言之義而晉之八百乘不得進而還正可以易不正不正不可以易正故也

胡氏曰盾以諸侯之師八百乘納防葘於邾邾人辭曰齊出貜且長宣子曰非吾力不能納義實不爾克也引師而去之故君子善之而書曰弗克納見私欲不行可以爲難矣

讞曰納君不以其正因邾人之一言卽引師而去是得攺過遷善之義也夫盾爲晉卿專他國廢置之事又欲捨長立幼是以彊淩弱義之所不可也至於弗克納而還其亦過而能攺者歟方其逆公子雍於秦一聞捨嫡外求之言翻然攺命及納防葘於邾一聞齊出貜長之語宣子乃還亦可謂勇於遷善者矣易曰損其疾使遄有喜程子曰剛能自損損不善以從善也惜其大義不明爲法受惡是其蔽之過也春秋貶而書人著其納不以正之罪下書勿克納著其攺過之心

九月甲申公孫敖卒於齊齊公子商人弒其君捨宋子哀來奔

冬單伯如齊齊人執單伯齊人執子叔姬

經十有五年

春季孫行父如晉

三月宋司馬華孫來盟

程氏曰書官而名貶之也不稱使者昭公國亂無政華孫爲宋來盟故也

胡氏曰其曰華孫猶之季孫叔孫仲孫臧孫之類不書名者義不系於名也不稱使以是專行爲無君矣讞曰華孫宋督之後積不善之家必有餘殃烏可使秉政而主兵乎始失於縱賊不討終失於世掌兵權宋之馭臣無法可知矣夫以弒逆之後使典重兵今又握權擅命專行無君亦異乎屈完服義來盟矣春秋特書來盟正其無君專命之罪書宋司馬著其世掌兵權之失懲惡之法其嚴矣乎

夏曹伯來朝齊人歸公孫敖之防六月辛丑朔日有食之鼓用牲於社單伯至自齊晉郤缺帥師伐蔡戊申入蔡

秋齊人侵我西鄙季孫行父如晉

冬十有一月諸侯盟於扈

十有二月齊人來歸子叔姬齊人侵我西鄙遂伐曹入其郛

經十有六年

春季孫行父會齊侯於陽谷齊侯弗及盟

夏五月公四不視朔

程子曰古者頒朔於邦國諸侯受而藏之祖廟月朔朝於廟告而行之

胡氏曰天子頒朔諸侯每月奉以告朔出視朝政文公四不視朔公羊以爲疾也不言疾是公無疾不視朔也

讞曰天子頒朔於諸侯順四時以得事諸侯藏朔於祖廟每月告朔而臨朝文公正月至四月皆不視朔其怠廢於政事弗謹於宗廟不敬之甚三書不雨四不視朔無勤民之心自彊之志矣烏能有其國乎然則閏月不告月猶朝於廟禮巳怠矣至是四不視朔則朝廟之禮亦廢矣春秋書四不視朔迹其怠神慢政之罪有氏人者可不謹乎

六月戊辰公子遂及齊侯盟於郪丘

秋八月辛未夫人姜氏薨毀泉臺楚人秦人巴人滅庸冬十有一月宋人弒其君杵臼

經十有七年

春晉人衞人陳人鄭人伐宋

夏四月癸亥葬我小君聲姜齊侯伐我西鄙

六月癸未公及齊侯盟於谷

諸侯會於扈

程子曰會於扈將以平宋也旣會而卒無成功諸侯之所同罪也故扈之會總稱諸侯

胡氏曰宋昭公𨿽爲無道人臣將而必誅春秋正宋人爲弒君之罪所以明人道之大倫也故大夫無沐浴之請則貶而稱人諸侯無討賊之功則略而不序讞曰晉合諸侯而討亂取賂二國以旋師是皆不奪不饜之道前比盟於扈討齊商人之亂至是會於扈討宋公子鮑之亂晉人名爲討賊實則納賂二國之賊偃然爲君初無加損此不以義爲利以利爲利也春秋於扈之盟會略而不序惡中國諸侯爲不義之行蓋不足序者也其義微矣

秋公至自谷

冬公子遂如齊

經十有八年

春王二月丁丑公薨於臺下

程子曰薨書臺下則宴防無節可知

朱子曰一毫不正則有累於其生故春秋書公薨必謹其地學者要當知古人所以嚴於終如此

讞曰文公享國十有八年志於怠荒事多怠緩迹其行事不能以有爲者也緩於作主廟壞不修則慢於神矣四不視朔三書不雨則怠於政矣處父厭盟辱於魯郪邱賂盟辱於齊薨於臺下旣不能保其身肉未及寒又不能保其子怠政之害人也如是夫且人君有常居正終有常寢曾子易簀而終得正而斃爲幸況國君之尊死非其所乎春秋𨿽欲隱之無以別於見弒之君不沒其實以爲後世怠荒之戒直書薨於臺下則其義明矣

秦伯防卒

夏五月戊戌齊人弒其君商人六月癸酉葬我君文公秋公子遂叔孫得臣如齊

冬十月子卒夫人姜氏歸於齊季孫行父如齊莒弒其君庶其

春秋讞義卷六

欽定四庫全書

春秋讞義卷七

元王元撰

宣公

公名倭文公子赤庶兄匡王五年卽位謚法善問周達曰宣

經元年

春王正月公卽位

程子曰宣公受弒賊之立無王無君何命之受故書其自卽位也

胡氏曰宣公爲弒君者所立受之而不討賊是亦聞乎弒也故如其意焉而書卽位

讞曰立不以正受不討賊上何所稟內何所承而卽位耶仲遂竊廢立之柄以濟其私行繼正之禮以掩其惡春秋同於魯桓之例著其篡逆之罪故書卽位

公子遂如齊逆女三月遂以夫人婦姜至自齊

程子曰公卽位而逆女將以結援於齊也

胡氏曰有不待貶絕而見罪惡者不貶絕以見惡夫人與有罪焉則待貶而後見故不稱氏

讞曰防未期年遣卿逆女穆姜不能愆期有待從夫於防皆名教之罪人也所以然者仲遂殺子赤而立宣公出姜是以不允於魯宣公懼於見討急於結婚以自安是以越禮如此古者一禮不備貞女不從謹始之道也敬嬴私事襄仲殺世適兄弟出主君夫人惡已極矣乃援成風之例子爲母貴爲國君母居防納婦是肆人欲滅天理矣春秋書婦姜者示其有始之辭誅敬嬴之心也黜其氏者嫌於出姜之在齊正穆姜之罪也志微而顯義深矣乎

夏季孫行父如齊

晉放其大夫胥甲父於衞

程子曰晉放其大夫哀三年蔡人放其大夫公孫獵於吳諸侯專放大夫可乎

胡氏曰放猶覊置毋去其所比於專殺者其罪薄乎云爾稱國以放見晉政之在私門而成上侵爲後戒也

讞曰穆公悔過於已復用孟明晉靈歸咎於人放胥甲父人之度量相越豈不逺乎夫秦晉戰於河曲撓臾駢之謀者趙穿也討不用命治穿可也獨放胥甲父失政刑矣夫以趙穿之惡靈公不能辧之於早終及於禍盾成之也春秋稱國以放君臣同受其責矣

公會齊侯於平州公子遂如齊

六月齊人取濟西田

秋邾子來朝

楚子鄭人侵陳遂侵宋晉趙盾帥師救陳宋公陳侯衞侯曹伯會晉師於棐林伐鄭

程子曰鄭穆公從楚病中國故貶書人楚子鄭人攻陳宋書侵著其不道也侵宋書遂著其暴橫也書盾救陳善之也

胡氏曰楚書爵而人鄭者貶之也晉救陳而存諸夏攘夷狄故特褒

讞曰鄭在王畿之內而從楚陳爲先代之後而見侵此門庭之寇利用禦者也夫晉之救陳是禦冦之道鄭之從楚是黨逆之師宋有可伐之罪楚有不赦之愆鄭人致夷以謀夏罪有甚於宋矣書趙盾救陳善其得救患之道也伐鄭之師列諸侯於上會晉師於下臣疑於君不可爲訓不與盾之會諸侯也

冬晉趙穿帥師侵崇晉人宋人伐鄭

經二年

春王二月壬子宋華元帥師及鄭公子歸生帥師戰於大棘宋師敗績獲宋華元秦師伐晉

夏晉人宋人衞人陳人侵鄭

秋九月乙丑晉趙盾弒其君夷臯

程子曰趙穿手弒其君人誰不知盾之罪非春秋書之更無人知

朱子曰趙盾一事後人費萬千說話與他出脫其實此甚分明如司馬昭弒髙貴鄕公何曾親下手必有抽戈用命如賈充成濟之徒如曰司馬養汝等正爲今日之事無以問也初靈公要殺盾盾所以走出穿便弒公想是他本意如此然則此罪首合是誰做【語錄】胡氏曰趙穿手弒其君董狐歸獄於盾斷盾之獄詞曰子爲正卿亡不越境反不討賊以是書斷而盾也受其惡

讞曰董狐以不越境二語歸獄趙盾盾不敢辭竟受其惡良史所以見稱於聖然盾旣不討賊而又同立於朝使其逆君而立之則是志同而罪亦同矣嗚呼春秋誅心之法也上合天心人僞不容使盾幸而免則私僞者得行其志矣春秋推見至隱所以發人欲之私而全天理之正以此法討賊其嚴乎

冬十月乙亥天王崩

經三年

春王正月郊牛之口傷攺卜牛牛死乃不郊猶三望葬匡王楚子伐陸渾之戎

夏楚人侵鄭

程子曰鄭從晉故楚侵鄭

胡氏曰春秋大攺過許遷善書楚人侵鄭者與鄭伯之能反正也故獨著楚人侵掠諸夏之罪

讞曰鄭本以晉靈不君受賂縱賊爲不足與故往從楚今晉成新立翻然攺轍以從晉可謂善於攺過矣易益之象曰風雷益君子以見善則遷有過則攺前此伐宋之役書楚子鄭人罪鄭之從夷至是貶楚書人罪楚之亂華楚之侵鄭惡矣鄭之反正善矣予奪之公春秋大義也

秋赤狄侵齊宋師圍曹

冬十月丙戌鄭伯蘭卒葬鄭穆公

經四年

春王正月公及齊侯平莒及郯莒人不肯公伐莒取向程子曰釋二國之怨曰平平莒及郯欲以睦鄰也莒人不肯平之不以道也伐莒取向則魯人平莒終於爲亂而已

胡氏曰以大國平小邦宜其降心聽命不待文告之及也然而莒人不肯則以宣公必有所私系失平怨之本耳

讞曰魯挾彊齊以平郯莒假力以爲義也及不服而取向假義以爲利也豈平怨之道哉郯莒婚姻之國與莒有隙公爲郯平莒是亦義之所得爲者然動不以義以彊臨弱有志於利莒之所以不服也夫心不偏黨謂之平易謙之象曰地中有山謙君子以裒多益寡稱物平施宣公心有所私系非平施之道矣旣不能平恃彊取邑以義爲利春秋書及以見公之所欲書取以著貪利之罪

秦伯稻卒

夏六月乙酉鄭公子歸生弒其君夷赤狄侵齊

秋公如齊公至自齊

冬楚子伐鄭

經五年

春公如齊

夏公至自齊

秋九月齊髙固來逆子叔姬

程子曰言子者是公女其他則娣妹之類也

胡氏曰書夏公至自齊秋齊髙固來逆子叔姬罪宣公也其曰來者以公自爲之主稱子者或以爲別於先公之女也

讞曰宣公謟於事齊至以其臣配女辱甚矣由其立不以正結援於齊見偪於髙固而不敢違厭尊毀列公自爲主請婚於女彊委禽焉凡諸侯嫁女於大夫以大夫主者爲敵體也公自爲主辱其身而慢宗廟矣是豈禮之正哉春秋書來逆譏公之自爲主也書子叔姬別於先公之女也後書齊髙固及子叔姬來又以見越禮恣行而無忌矣

叔孫得臣卒

冬齊髙固及子叔姬來楚人伐鄭

經六年

春晉趙盾衞孫免侵陳

胡氏曰林父不書伐而盾免書侵以正晉人所以失盟非其道也

讞曰五年陳及楚平晉荀林父救鄭伐陳經削不書此書侵而不書伐必有義存焉孟子曰愛人不親反其仁治人不治反其知弒君之惡著於簡冊而欲立中夏之盟責陳之附楚是不能三年之防而緦小功之察可謂知類也哉經書侵陳陋之也

夏四月

秋八月螽

冬十月

經七年

春衞侯使孫良夫來盟

夏公會齊侯伐萊

秋公至自伐萊大旱

冬公會晉侯衞侯鄭伯曹伯於黑壤

程子曰黑壤晉地晉成公初會諸侯

胡氏曰與於會不與於盟而公有慊焉非主會盟者之罪耳則書會不書盟若黑壤是也

讞曰宣公慢於從晉謹於事齊立不以正故也晉方得鄭五國之君列會受盟魯預於會而不盟爲晉人之所止宣公每歲結齊爲彊援晉爲伯主朝聘不修行有不慊於心非晉之咎矣書會不書盟曲在魯爲君隱恥臣子之道也至若平邱之盟曲在晉直書公不與盟自反而直也比事以觀則知聖人反已之道矣

經八年

春公至自會

夏六月公子遂如齊至黃乃復

辛巳有事於太廟仲遂卒於垂

朱子曰諸侯有四時之祫畢竟是祭有不及處方如此如春秋有事於太廟太廟便是羣祧之主皆在其中

胡氏曰有事言時祭此公子遂也曷爲書字生而賜氏俾世其官也曷爲書卒以事之變卒之也

讞曰諸侯立家大夫卒而賜氏古之制也僖公徳季子定位之恩生而賜氏宣公以仲遂援立之故俾世爲卿然仲遂之惡烏可與季氏之賢例論哉季氏定魯難而立僖公得正也仲遂殺惡及視而立宣公從非也春秋於季子之卒氏族並書以志其善於仲遂則去氏去族以著其惡予奪惟公之法也

壬午猶繹萬入去籥

程子曰繹者明日又祭也猶者可巳而不已也萬入去籥去其有聲者用其無聲者知其不可爲而爲之也

胡氏曰繹者祭之明日以賓屍也猶者可已之詞萬舞也以其無聲故入而遂用籥管也以其有聲故去而不作

讞曰古者大夫之卒君當祭則不告終事而聞則不繹不告者全臣子肅敬之誠不繹者全君臣始終之禮遂爲國卿卒而猶繹非所以待大臣之禮萬入去籥又非事神之誠是知君以恩禮待臣則臣節勵以犬馬視臣則臣節虧各以其道而已春秋特書萬入去籥志其禮之失又以存君臣之義也

戊子夫人嬴氏薨晉師白狄伐秦楚人滅舒蓼

秋七月甲子日有食之旣

冬十月己丑葬我小君敬嬴雨不克葬庚寅日中而克葬城平陽楚師伐陳

經九年

春王正月公如齊公至自齊

夏仲孫蔑如京師

程子曰公如齊臣如京師齊彊王弱故也

胡氏曰當歲首月公朝於齊夏使大夫聘於京師比事可仿不待貶絕惡自見矣

讞曰宣公九年三朝於齊京師則一遣聘焉何厚於齊而薄於王室耶王使不徵聘仲孫亦不往矣君臣大分不存朝覲之禮巳廢蓋相視而莫相正也自宣公至是五年經不書王特書王正月存王道以正魯君之罪也王使徵聘經削不書存君臣之大防也

齊侯伐萊

秋取根牟八月滕子卒

九月晉侯宋公衞侯鄭伯曹伯會於扈晉荀林父帥師伐陳辛酉晉侯黑臀卒於扈

冬十月癸酉衞侯鄭卒宋人圍滕楚子伐鄭

晉郤缺帥師救鄭陳殺其大夫泄冶

經十年

春公如齊公至自齊

齊人歸我濟西田

程子曰魯修好故歸魯田田魯有也齊非義取之故雲歸我不足爲善也

朱子曰元年齊人取濟西田宣公賂齊也至是而歸之宣公比年朝齊請而得之有王者作在所與乎在所奪乎

胡氏曰宣公於齊順其所欲旣以女妻其臣又以兵會伐萊之舉又每歲往朝於齊𨿽諸侯事天子無是禮也故恵公悅其能順已而以所取之田歸之我者相親愛惠遺之意

讞曰致賂於齊以定位謟事於齊以歸田取舍皆不以道也夫諸侯土田受於先王典籍在宗廟出納在有司敢以賂人爲自安之計又以卑屈爲歸復之謀無王甚矣不書來歸而書歸我則知魯之本有不以歸爲榮也

夏四月丙辰日有食之己巳齊侯元卒齊崔氏出奔衞公如齊

五月公至自齊癸巳陳夏徵舒弒其君平國

六月宋師伐滕公孫歸父如齊葬齊恵公

晉人宋人衞人曹人伐鄭

秋天王使王季子來聘

程子曰季子來聘報仲孫蔑之聘也季子母弟之爲大夫者也

胡氏曰王季子者王之母弟也而使王季子來王靈益不振矣自是王聘春秋亦不書矣

讞曰宣公享國至是十年五載躬朝於齊未嘗修禮於王室殺惡及視而有其位居防逆女而圖婚不奔王防而奔齊之防不會匡王之葬而遣貴卿會齊侯之葬棄君臣之大分矣乃問罪之師弗加季子之聘反至王靈不振至於此乎春秋書王季子來聘則知王綱下夷極矣自是王聘亦不書矣

公孫歸父帥師伐邾取繹大水季孫行父如齊

冬公孫歸父如齊齊侯使國佐來聘饑楚子伐鄭經十有一年

春王正月

夏楚子陳侯鄭伯盟於辰陵

程子曰楚荘勢益彊盛中國所不能制故陳侯鄭伯出受楚盟

朱子曰臣下不匡之刑施於邦君大夫防國亡家者君臣一體如漢廢昌邑王賀與謀同惡固不得不誅其餘別有等級例行誅殺霍光之私意也如胡氏論楚子納孔儀處事𨿽不同意亦類此試參考之三代之法正是奉行天罰毫釐不差可見

胡氏曰晉楚爭此二國爲日久矣今陳鄭背晉從楚盟於辰陵春秋無貶詞者豈與其下喬木入幽谷乎中國不能令則楚人進矣

讞曰陳鄭從楚受盟中國之無伯可知矣徵舒之惡伯主所當伸義於陳瀦徵舒之宮封泄冶之墓屍孔寧儀行父於朝置君以定其國曾不是圖遂使楚行方伯之事方且修憾伐齊養其一指而失其肩背矣經之大法在乎誅亂討賊中國不能討楚人能謀之禮失而求之野豈聖人之得已哉春秋進楚書爵列國皆無貶詞著蠻荊之彊傷中國之無伯也

公孫歸父會齊人伐莒

秋晉侯會狄於攢函

冬十月楚人殺陳夏徵舒丁亥楚子入陳納公孫寧儀行父於陳

經十有二年

春葬陳靈公楚子圍鄭

夏六月乙卯晉荀林父帥師及楚子戰於邲晉師敗績程子曰邲之戰不書伐楚者楚來圍鄭而晉荀林父帥師伐之也戰由晉起故以林父主戰而罪之朱子曰荀林父邲之役先縠違命而濟當時爲林父者合按兵不動召先縠而誅之不可苟循乎人情也讞曰林父主兵而無斷先縠剛愎而不仁所以致邲之敗也當是時楚荘暴彊晉伯弗競晉人帥師救鄭楚子已及鄭平林父仗鉞臨戎所當知難而進先縠特軍佐耳聽其違命撓權乃從韓獻子分惡於眾之言苟避失屬亡師之罪楚有求成之命反更決戰之詞輕動防師有防國體是皆馭兵無法之過也易曰師出以律失律凶也林父之謂乎戰書及是晉人有志乎戰也書林父帥師正其敗績之罪也

秋七月

冬十有二月戊寅楚子滅蕭

晉人宋人衞人曹人同盟於淸邱

程子曰晉爲楚敗諸侯懼而同盟旣而背渝故書人以貶之

胡氏曰書同盟志同欲也卿稱人譏失職也原縠違命防師乃晉國罪人而主玆盟約所信任者皆可知矣

讞曰大夫合諸侯以專盟晉之伯業怠矣自邲之敗晉伯衰微楚荘彊橫縣陳滅蕭莫之敢問此正中外大勢之所關伯中者所當宵旰而忘食也柰何溺於怠豫威福下移從政者新六卿弗睦內之不正而欲治其外可乎先縠晉之罪人使罪人專盟會之大事晉之信任可知矣書同盟以志同欲示其同欲而懼楚也貶而書人惡其失職而專盟也

宋師伐陳衞人救陳

經十有三年

春齊師伐莒

夏楚子伐宋

秋螽

晉殺其大夫先縠

程子曰邲之敗起於先縠故晉以國法殺之

朱子曰爲林父者只合按兵不動召先縠而誅之胡氏曰稱國以殺不去其官罪累上也

讞曰先縠剛愎不仁違命致敗林父臨戎仗鉞不能問罪是爲失刑晉討其罪而戮之法之所當施也曷爲稱以殺不去其官耶原其所由致使敵謀臣知其從政者新未能行令誰之過歟經書不去其爵君臣同受其責矣此春秋累上之義也

經十有四年

春衞殺其大夫孔達

夏五月壬申曹伯壽卒

晉侯伐鄭

程子曰鄭謀晉則楚圍鄭

胡氏曰按左氏傳爲邲之戰故也比事以觀知其爲報怨復仇之兵詞無所貶者直書其事而義自見矣讞曰鄭惟彊弱是視初非惟義之從晉救鄭是以致敗𨿽無徳可附亦當念之弗忘迨其防師翻然從楚是何謀之淺也春秋與晉伐鄭則鄭之罪明矣

秋九月楚子圍宋葬曹文公

冬公孫歸父會齊侯於谷

經十有五年

春公孫歸父會楚子於宋

夏五月宋人及楚人平

程子曰王道行諸侯各以法守何憾而平哉由列紛亂交相戰伐故有憾有憾則有平也

朱子曰宣公十五年公孫歸父會楚子於宋夏五月宋人及楚人平春秋之責宋鄭正以其叛中而從夷耳

胡氏曰此華元子反二之卿其稱人何貶也故平以解紛𨿽有所欲而平者在下則大倫紊矣

讞曰楚自戰邲之後其勢益張宋人受伐見圍經年不解宋旣告急於晉晉無救援之師二之卿實情相告解危難使楚無滅之罪宋無亡之憂可爲善矣然大臣專任其事於救災拯急之時必履正以行義不可僥幸而成功今二子以私情僥幸於一時非利之道也使子反之謀不協則宋不亦危乎茍免難於一時不可法於後世春秋貶二卿書人書及正誼不謀利明道不計功也其防微矣

六月癸卯晉師滅赤狄潞氏以潞子嬰兒歸

秦人伐晉王札子殺召伯毛伯

秋螽仲孫蔑會齊髙固於無婁

初稅畆

程子曰什一取民天下之中正也宣公始有稅畆之法故曰初公田之外又取私田計畆而稅之故曰稅畆

朱子曰魯自宣公稅畆又逐畆什取其一則通爲什二矣

胡氏曰書此譏公廢助法而用稅也

讞曰古者借而不稅未嘗兼取於民借則借民之力所謂助也稅則斂民之粟所謂貢也徹則兼貢助之法而用之王畿邦國各從其便孟子所謂其實皆什一也宣公立非其正所爲多咈民欲以致水旱虫蝝之災民告饑而國用乏乃於公田外復取私田履畆而稅之變什一而爲什二矣春秋書初志變法之始也作邱甲用田賦二猶不足其原始於此矣

冬蝝生饑

經十有六年

春王正月晉人滅赤狄甲氏及畱吁

夏成周宣榭火

秋郯伯姬來歸

冬大有年

程子曰宣而大有年異之也

胡氏曰宣公弒立逆理亂倫水旱螽蝝饑饉之變相繼而作史不絕書宜也獨於是冬乃大有年所以爲異乎

讞曰人事順乎下天气和乎上宣爲不道逆天亂倫何以感召天和而致大有年乎程氏發明奧防以爲記異而書自常時則爲祥在宣公之時則爲異此言外之微防也春秋常事不書此微而顯志而晦之義也

經十有七年

春王正月庚子許男錫我卒丁未蔡侯申卒

夏葬許昭公葬蔡文公六月癸卯日有食之

己未公會晉侯衞侯曹伯邾子同盟於斷道

秋公至自會

冬十有一月壬午公弟叔卒

程子曰叔以寵弟得政爲卿書公弟著其寵也書叔著其氏也

胡氏曰稱弟得弟道也稱字賢也何賢乎叔宣弒而非之也

讞曰叔魯之賢守道不惑者也宣公簒立不義其所爲𨿽非而不去以兄弟無絕道也與之財則曰我足矣織屨而食終身不仕君子以爲【闕】恩也嗚呼春秋之時禮義消亡變故繁興敗倫傷教者滔滔矣獨叔之賢卓然當世聞其風者篤親親之恩勵奪攘之俗其有功於名教不甚大歟放之於經叔生不登名於冊則非卿矣死不目爲公子則未仕矣變文曰公弟得弟道也稱字則賢之也君子賢其賢而親其親春秋所以不忘也

經十有八年

春晉侯衞世子臧伐齊公伐杞

夏四月

秋七月邾人戕鄫子於鄫

甲戌楚子旅卒

公孫歸父如晉

胡氏曰按左氏歸父欲去三桓以張公室與公謀而聘於晉欲以晉人去之

讞曰宣公因齊得屈身事之奔走無寧歲未嘗通於晉也其後同盟斷道乃欲因晉以去三桓如晉之時公之謀已泄矣文子宣言於眾宣叔請爲去之公室未張東門見逐徒爲季氏之驅除也易曰君不宻則失臣臣不宻則失身幾事不宻則害成此之謂乎以至祿去公室政在彊家魯之不可有爲其端始於此矣

冬十月壬戌公薨於路寢

程子曰公之薨也魯人怨仲逐東門氏歸父至笙聞變不返奔齊

胡氏曰還自晉者已畢事之詞也至笙遂奔齊者罪成公君臣死君而忘父逐之亟也

讞曰宣公在位十八年大義已虧於國何有嫡母無可絕之理致使哭而歸齊兄弟有天倫之恩實與聞其弒逆賂田援齊而定位居防逆女而圖昏七年五朝於齊甚以彊臣配女十載一修聘禮至俟王臣下徵放利而取向取繹逞兵於伐莒伐邾見辱於黑壤之盟掩惡爲平州之會迨至螽蝝繼起饑饉薦臻方且履畆而稅之民力於是竭矣會晉斷道之盟乃欲去三桓以張公室宣公肉未及寒東門氏遂不血食矣獲終正寢蓋亦幸焉

歸父還自晉至笙遂奔齊

春秋讞義卷七﹤經部﹐春秋類﹐春秋讞義﹥

欽定四庫全書

春秋讞義卷八

元王元撰

成公

公名黑肱宣公子定王十七年卽位謚法安民立政曰成

經元年

春王正月公卽位二月辛酉葬我君宣公無冰

三月作丘甲

程子曰作興建之名甲甸賦也成公初易舊制使丘出甲故書作

朱子曰或問都鄙四丘爲甸六十四井出車一乘甲士三人步卒七十二人不審鄕遂車賦如何曰鄕遂亦有車但不可見其制六鄕一家出一人排門是兵都鄙七家而出一兵在內者役重而賦輕在外者役輕而賦重六軍只是六鄕之眾六遂不與六遂亦有軍但不可見其數侯三軍亦只是三郊之眾鄭氏說侯用都鄙法然觀魯人三郊三遂及孟子請野九一而助國中什一自賦則當亦是鄕遂

胡氏曰作丘甲益兵也爲齊難益兵備敵重困農民非爲國之道曰作者不宜作也

讞曰周制兵車一乘步卒七十二人甲士三人以二十五人爲一甲凡三甲共七十五人然一丘所出十八人積四丘而具一乘今作丘甲者卽丘出一甲一甸之中共百人爲兵則增二十五人矣都鄙役重而賦輕鄕遂役輕而賦重此其法之大略也魯自宣公稅畆則民食取什之二矣今一丘之內使出甲士則兵賦加十之四矣春秋於履畆書初丘甲書作志二公之作俑也易曰君子作事謀始不謹於始其獘有不可勝言者矣嗚呼作法於涼其獘猶貪作法於貪獘將若何此春秋書作之義也

夏臧孫許及晉侯盟於赤棘

秋王師敗績於茅戎

程子曰王者不能以義徵四夷乃徼戎以致敗豈不自取之乎

胡氏曰劉康公邀戎伐之敗績於徐吾氏而經不書戰辧華夷之分立中之防也

讞曰王者無敵於天下其師有徵無戰於諸侯不言敗諸侯不可敵於王也於外裔不言戰外裔不可抗王也不可敵不可抗者王道之正也其敵其抗王道之失也易曰自我致冦又誰咎也劉康公邀戎而伐之而經書敗傷王室之衰桓公伐鄭兵敗身傷經不書敗存君臣之義春秋責備中國在夷則不足責矣

冬十月

經二年

春齊侯伐我北鄙

夏四月丙戌衞孫良夫帥師及齊師戰於新築衞師敗績

六月癸酉季孫行父臧孫許叔孫僑如公孫嬰齊帥師會晉郤克衞孫良夫曹公子首及齊侯戰於鞌齊師敗績

秋七月齊侯使佐如師己酉及國佐盟於袁婁程子曰頃公使佐以紀甗玉磬與地聽命於師四乃及佐爲盟

胡氏曰袁婁之盟汲汲欲盟者晉也故以晉人及之讞曰一笑之憤四興師魯修怨於齊至以四卿會伐中相殘而無伯大夫專政而無君是時楚莊正彊勢傾中夏不思攘楚以尊周惟務私讐之報復較之召陵服楚是孰重而孰輕也子如師情亦屈矣晉人必欲盡東其畆君母爲質豈伯者服義之詞耶迨袁婁受盟則晉之气亦阻矣書佐如師則知晉以力服異於屈完之服義也書及佐盟則知晉之欲盟異於召陵之來盟也比事以觀其義明矣

八月壬午宋公鮑卒庚寅衞侯速卒取汶陽田

冬楚師鄭師侵衞十有一月公會楚公子嬰齊於蜀丙申公及楚人秦人宋人陳人衞人鄭人齊人曹人邾人薛人鄫人盟於蜀

程子曰嬰齊貶稱人黜夷狄之彊也

胡氏曰書公及楚人則知主盟者楚也書公不諱事同而旣貶則從同也

讞曰魯爲秉禮之國下盟夷狄之臣列國大夫靡然從命是相率爲夷狄之行矣是時晉𨿽不競猶主夏盟諸侯茍能申固鄰好以籓王室不猶愈於從夷乎袁婁之口血未幹背晉從楚何盟誓之足信行父爲正卿不引其君於當道尙爲知類也哉經於嬰齊著其彊而書氏列正其罪而書人魯公書及公所欲焉者也𨿽欲隱之弗可得矣此春秋之直筆也

經三年

春王正月公會晉侯宋公衞侯曹伯伐鄭

辛亥葬衞穆公二月公至自伐鄭

甲子新宮災三日哭

程子曰宣公防終當遷於廟宮成而主未入遇災而哭此何禮哉緩於遷主玆可知矣

胡氏曰不言宣宮者神主未遷也有焚其室則哭之禮也神主未遷而哭於人情何居

讞曰經於桓僖宮災各指其廟新宮神主未遷不可斥言也禮焚先人之室則哭之蓋居處言語之所事死如事生故不忍而哭之新宮𨿽成未嘗寢息於斯況未遷主而哭在人情爲不合在禮法爲起僞新宮而災亦其緩於作主孝享之弗至再書三日哭見其起僞爲非禮也

乙亥葬宋文公

夏公如晉鄭公子去疾帥師伐許公至自晉

秋叔孫僑如帥師圍大雩晉郤克衞孫良夫伐廧咎如

冬十有一月晉侯使荀庚來聘衞侯使孫良夫來聘丙午及荀庚盟丁未及孫良夫盟

程子曰聘而後盟我及之盟也非來盟也故二盟皆書及

胡氏曰言及者公與之盟而不言公見二卿之抗也讞曰聘問以交鄰好未聞聘而遂盟也晉卿要盟於魯而衞因之則其專命可見矣大夫出疆有可以安家利社稷者專之可也二卿非禮以干先王之典則何利之有哉春秋書及不書公諱其抗盟之辱二卿不系惡其遂事之專兩書日謹之於惡之中又有甚焉者也

鄭伐許

經四年

春宋公使華元來聘三月壬申鄭伯堅卒

杞伯來朝

胡氏曰杞伯來朝左氏以爲歸叔姬也

讞曰男女居室人之大倫也不謹婦道而輕其夫不淑其徳而失其所是皆不以禮者也杞伯來朝黜叔姬故也前此伯姬黜於郯今叔姬又黜於杞以見魯女之不淑而失夫婦正始之道矣春秋謹而書之以爲人道之大戒

夏四月甲寅臧孫許卒公如晉葬鄭襄公

秋公至自晉

冬城鄆鄭伯伐許

經五年

春王正月杞叔姬來歸仲孫蔑如宋

夏叔孫僑如會晉荀首於糓梁山崩

秋大水

冬十有一月己酉天王崩十有二月己丑公會晉侯齊侯宋公衞侯鄭伯曹伯邾子杞伯同盟於虫牢

胡氏曰盟於虫牢鄭服也天王崩赴告已及在諸侯之策矣而九國諸侯會盟不廢書同見其皆不臣讞曰齊自晉文之後不與晉盟至是同盟袁婁之役故也鄭自楚子之圍不與晉會至是同會訟楚不勝故也諸侯修睦固善然天王方崩必以所聞先後而奔防今九國之君會盟不廢是豈人臣之道哉廢先王防制之禮薄君臣終始之恩書同書日以謹之著在會之諸侯皆不臣也不待貶絕其罪者矣

經六年

春王正月公至自會

二月辛巳立武宮

程子曰諸侯宗廟古有宮則毀之不可復立武宮其毀已久而輙立之非禮明矣

胡氏曰武宮武公之宮立武宮非禮也

讞曰古者天子七廟三昭三穆諸侯五廟二昭二穆惟始祖之廟不毀其餘親盡疊毀也武宮者武公敖之宮伯禽八世孫至成公十一世祖也廟毀久矣成公立之何邪魯會晉敗齊同盟虫牢因謂服齊有功故立武宮以誇示後世則非禮矣況已毀之廟復立於十一世之後豈先王制禮之本哉春秋書立者不當立也書日謹之以爲後世黷禮之戒

取鄟衞孫良夫帥師侵宋

夏六月邾子來朝公孫嬰齊如晉壬申鄭伯費卒秋仲孫蔑叔孫僑如帥師侵宋

楚公子嬰齊帥師伐鄭

冬季孫行父如晉晉欒書帥師救鄭

經七年

春王正月鼷防食郊牛角攺卜牛鼷防又食其角乃免牛

吳伐郯

程子曰吳始入中國稱吳外之也

胡氏曰稱國以伐外之也何以外之爲其僭天子之大號也

讞曰壽夢立之二年而兵在郯郯魯屬也蠻夷伐其邑中國莫之救以見晉伯之衰矣是時防師於邲大恥未雪晉人急於攘楚而吳未暇憂也鄢陵之盟未能卻楚州來之入有救於吳資夷逞威大體虧矣楚患未平吳憂迨甚春秋書吳舉號所以深外之書吳伐郯則中國之衰可見矣

夏五月曹伯來朝不郊猶三望

秋楚公子嬰齊帥師伐鄭公會晉侯齊侯宋公衞侯曹伯莒子邾子杞伯救鄭八月戊辰同盟於馬陵公至自會吳入州來

冬大雩衞孫林父出奔晉

經八年

春晉侯使韓穿來言汶陽之田歸之於齊

程子曰汶陽之田歸之於齊歸之者歸之不以道也魯國分地豈晉侯所得制哉

胡氏曰來言者緩詞也歸之於者易詞也

讞曰先王所錫土田汶陽本魯之地齊恃彊而奄有魯因晉而歸之不正疆理於天王取之不以道也晉人反魯衞之侵地魯君親往拜其賜矣復使韓穿命魯俾歸於齊是則晉有二命歸之不以道也春秋書來言者緩詞也書之於者易詞也一予一奪皆在於晉天下知有伯而不知有王也書歸之於齊則晉之罪不待貶而著矣

晉欒書帥師侵蔡公孫嬰齊如莒

宋公使華元來聘

夏宋公使公孫壽來納幣晉殺其大夫趙同趙括秋七月天子使召伯來賜公命

程子曰天子天王王者之通稱也

胡氏曰召伯者縣內諸侯爲王卿士者也來賜公命罪邦君之不王譏天子之僭賞也

讞曰五等邦君各有命數子男五命侯伯七命上公九命或有過其爵者賞有功也嗣立入見修聘來朝敵王所愾而獻功則皆有賜非一端也成公卽位九年未嘗一修朝禮獻功則槪乎未有聞也甚至王葬不會王防不奔當加黜削之刑反遣來賜之命王靈不振至於此乎春秋書來賜公命者譏天子之僭賞罪魯公之不臣也

冬十月癸卯杞叔姬卒晉侯使士爕來聘叔孫僑如會晉士燮齊人邾人伐郯衞人來媵

經九年

春王正月杞伯來逆叔姬之防以歸

公會晉侯齊侯宋公衞侯鄭伯曹伯莒子杞伯同盟於蒲

公至自會二月伯姬歸於宋

夏季孫行父如宋致女晉人來媵

秋七月丙子齊侯無野卒晉人執鄭伯晉欒書帥師伐鄭

冬十有一月葬齊頃公楚公子嬰齊帥師伐莒庚申莒潰

楚人入鄆秦人白狄伐晉鄭人圍許

城中城

胡氏曰城非春秋所貴而書城中城其爲儆守益微矣谷梁子謂凡城之志皆譏其說是矣

讞曰先王經世安民貴乎治道得失不以城郭溝池爲固也後世勞民動眾役之不以其時而以深溝髙壘爲可恃也古者城邑有制不得輕作有故而城猶非得已況魯無四境之虞輕犯王度得已不已乎易曰節以制度不傷財不害民春秋凡書城皆譏之見勞民爲重事矣

經十年

春衞侯之弟黑背帥師伐鄭

胡氏曰子叔黑背侵鄭晉命也其曰衞侯之弟以其父有愛之私故得立爾

讞曰子叔黑背者衞穆公之子宣公之母弟公孫剽之父也孫林父殖出衞侯而立剽定公愛之私使之帥師侵鄭是豈愛弟之道哉齊以年聘鄭以語盟猶且不可況使之將兵乎經書衞侯之弟與齊年同詞其義明矣

夏四月五卜郊不從乃不郊五月公會晉侯齊侯宋公衞侯曹伯伐鄭齊人來媵丙午晉侯獳卒

秋七月公如晉

冬十月

經十有一年

春王三月公至自晉

程子曰十年如晉弔防畱凡九月方告至也

讞曰公自十年七月如晉至此方歸淹歷三時危辱甚矣凡公行者會盟徵伐出必告反必面孝之至也魯執止之辱厭尊毀列所以忝其宗社固當克躬罪已不以嘉禮告至然猶幸其至故知凡書至者危之也然襄公如楚自冬十一月至夏五月畱於楚凡七月遇正月而書公在楚說者以書公之所在存君也今成公在晉閱九月矣而正月不書公所在何也晉𨿽恃彊中之伯也楚止魯君僣亂之行也筆削之防存中外之綱其義明矣

晉侯使郤犫來聘己丑及郤犫盟

夏季孫行父如晉

秋叔孫僑如如齊

冬十月

經十有二年

春周公出奔晉

程子曰周公之奔特書曰出以王者無外普天之下莫非王土也

朱子曰周公出奔晉王臣下同列國矣

胡氏曰自周無出而書曰出者見周室衰微刑政號令不行於天下爾

讞曰周公爭政而不臣懷忿出奔而無上劉子至鄄而復又敢抗命要盟止三日而後奔肆其欲而無忌天王不以禮法馭下臣子不以其道事君晉爲盟主而受王室逋逃罪不待貶而明矣

夏公會晉侯衞侯於澤

秋晉人敗狄於交剛

冬十月

經十有三年

春晉侯使郤錡來乞師

三月公如京師

夏五月公自京師遂會晉侯齊侯宋公衞侯鄭伯曹伯邾人滕人伐秦

胡氏曰書如京師見諸侯之慢也因會伐而行矣又書公自京師以伐秦爲遂事者此仲尼親筆明朝王爲重存人臣之禮也

讞曰就王所而朝非正也不猶愈於許男之不至乎伐秦而朝京師非專也不猶愈於翟泉之抗盟乎春秋行權反正損過就中書如京師譏其不成朝禮存人君之分也書遂伐秦明其朝王爲重存人臣之禮也

曹伯盧卒於師

秋七月公至自伐秦

冬葬曹宣公

經十有四年

春王正月莒子朱卒

夏衞孫林父自晉歸於衞

秋叔孫僑如如齊逆女鄭公子喜帥師伐許

九月僑如以夫人婦姜氏至自齊

胡氏曰書婦姜氏刺不親迎也

讞曰夫婦人倫之本親迎大婚之本糓梁謂大夫不以夫人以夫人非正也成公不行親迎而大夫往大失正始之道告至宗廟豈其禮哉春秋書以夫人罪自者矣

冬十月庚寅衞侯臧卒秦伯卒

經十有五年

春王二月葬衞定公三月乙巳仲嬰齊卒

癸丑公會晉侯衞侯鄭伯曹伯宋世子成齊佐邾人同盟於戚

晉侯執曹伯歸於京師

程子曰負芻弒立旣三年矣諸侯與之盟方執之稽天討也

朱子曰晉厲公執曹伯旣得其罪又歸之以王可謂伯討矣

胡氏曰春秋書執諸侯者眾未有執得其罪如此者故書其爵

讞曰負芻殺太子而立正當殘執之刑晉侯執歸京師夫是之謂伯討柰何王綱不振縱歸復夫五刑五用天討惟公惡不卽刑善不蒙賞𨿽堯舜之治天下不能一朝居也然晉文執衞侯而書人執非其罪故貶之厲公執負芻而書爵執當其罪故與之後歸自京師譏王政之失刑矣

公至自會

夏六月宋公固卒楚子伐鄭

秋八月庚辰葬宋共公宋華元出奔晉宋華元自晉歸於宋宋殺其大夫山

宋魚石出奔楚

冬十有一月叔孫僑如會晉士爕齊髙無咎宋華元衞孫林父鄭公子防邾人會吳於鐘離

程子曰書中往會以見勾吳盛中衰也時中病楚故與吳親

胡氏曰吳以號舉外之也會而殊會外之也

讞曰自晉伯之不競欲抑楚以求吳鐘離之會七國之卿至焉再會於戚十二之君繼至資彊以雪平時之忿養患以貽他日之憂嬰齊伐吳楚忌之也子囊伐吳益忌之矣楚猶知忌而中諸侯乃帖然與之周旋是猶抱火而厝薪也春秋兩書會者殊會也此與首止會同而美惡則異書會首止在尊王室不敢與世子抗也書會於鐘離在外僣亂罪諸侯不自彊也比事以觀其義明矣

許遷於葉

經十有六年

春王正月雨木冰

夏四月辛未滕子卒鄭公子喜帥師侵宋

六月丙寅朔日有食之晉侯使欒黶來乞師

甲午晦晉侯及楚子鄭伯戰於鄢陵楚子鄭師敗績楚殺其大夫公子側

秋公會晉侯齊侯衞侯宋華元邾人於沙隨不見公程子曰晉怒公後期故不見公彼曲我直故不足爲恥者也

胡氏曰沙隨之會魯有內難師出後期所當卹者晉人聽叔孫僑如之譖怒公而不與相見曲在晉矣讞曰晉侯多忌而信讒魯公自反而無愧方晉人之徵會魯設備而後行僑如貨郤犫而嫁怨於公晉侯執季孫而怒公不見曲直可知夫君父之辱臣子有隱諱之義自反而直亦何隱之有哉凡爲人上者當審是非之實不以私毀而好惡以小事大者當知自反不以橫逆而憂危比守身應物之道也春秋直書不諱遏人欲還天理以仁禮存心不憂橫逆之至也

公至自會公會尹子晉侯齊佐邾人伐鄭

曹伯歸自京師

九月晉人執季孫行父捨之於苕邱

冬十月乙亥叔孫僑如出奔齊

十有二月乙丑季孫行父及晉郤犫盟於扈公至自會乙酉刺公子偃

經十有七年

春衞北宮括帥師侵鄭

夏公會尹子單子晉侯齊侯宋公衞侯曹伯邾人伐鄭六月乙酉同盟於柯陵

秋公至自會

程子曰柯陵之盟謀復伐鄭也

讞曰鄭恃楚援之彊是以不服於晉諸侯疲於奔命曠歲逾年廢邦之政刑闕宗廟之祭祀外則諸侯反貳內則嬖幸撓權旣暴而驕難將作矣春秋書同盟者見王臣之預盟而諸侯之同欲也書日謹之以存臣子之義書至自會以見魯公之危撥亂反正其義明矣

齊髙無咎出奔莒

九月辛丑用郊

晉侯使荀防來乞師

冬公會單子晉侯宋公衞侯曹伯齊人邾人伐鄭十有一月公至自伐鄭壬申公孫嬰齊卒於貍脤十有二月丁巳朔日有食之邾子貜且卒

晉殺其大夫郤錡郤犫郤至楚人滅舒庸

經十有八年

春王正月晉殺其大夫胥童

庚申晉弒其君州蒲

程子曰弒書舉朝之臣害之也

胡氏曰晉欒書爲元帥親執厲公於匠麗氏使程滑弒公而以車一乘葬之於翼東門之外而春秋稱國以弒其君不著欒書之名氏此春秋誅亂賊之大要也

讞曰趙盾不討賊許止不嘗藥討之甚嚴欒武弒君春秋舉國書弒何濶略耶厲公暴虐而驕殺戮之慘晉國之罪人也書國以弒其得罪於眾矣知此則知春秋之義

齊殺其大夫國佐公如晉

夏楚子鄭伯伐宋宋魚石復入於彭城公至自晉晉侯使士匄來聘

秋杞伯來朝八月邾子來朝築鹿囿

己丑公薨於路寢

讞曰成公享國十有八年利在私門害歸公室宣公結齊之好易世剪爲仇讐行父旣專東門見逐二憾交相爲瘉二國爲之不寧袁婁之役𨿽得志於齊沙隨之行乃見辱於晉立武宮以黷禮作邱甲以疲民公如京師𨿽假尊王之禮會盟於蜀寧免背華之非內失防於宣伯之淫外失任於季孟之權旣不能安其身又不能保其親母置東宮身薨路寢蓋亦幸矣

冬楚人鄭人侵宋晉侯使士魴來乞師

十有二月仲孫蔑會晉侯宋公衞侯邾子齊崔杼同盟於虛朾

丁未葬我君成公

春秋讞義卷八

欽定四庫全書

春秋讞義卷九

元王元撰襄公

公名午成公子簡王十四年卽位謚法因事有功曰襄

經元年

春王正月公卽位

仲孫蔑會晉欒黶宋華元衞殖曹人莒人邾人滕人薛人圍宋彭城

程子曰圍彭城書宋以明彭城宋之分地也

胡氏曰楚已取彭城戍之三百乘矣則曷爲系之宋楚不得取之宋魚石不得受之楚

讞曰宋公作賓王家統承先祀人民土地受之先王楚恃彊而登叛納魚石於彭城旣已扼其要衝是將利其社稷惡之大者也悼公復伯之初會諸侯而討罪叛人旣已屈服所當歸戮王朝置諸邱非伯討矣春秋書宋彭城正封疆之守謹王度之法也

夏晉韓厥帥師伐鄭

仲孫蔑會齊崔杼曹入邾人杞人次於鄫

秋楚公子壬夫帥師侵宋

九月辛酉天王崩邾子來朝

冬衞侯使公孫剽來聘晉侯使荀防來聘

經二年

春王正月葬簡王鄭師伐宋

夏五月庚寅夫人姜氏薨

六月庚辰鄭伯睔卒晉師宋師衞寗殖侵鄭

秋七月仲孫蔑會晉荀防宋華元衞孫林父曹人邾人於戚

己丑葬我小君齊姜叔孫豹如宋

冬仲孫蔑會晉荀防齊崔杼宋華元衞孫林父曹人邾人滕人薛人小邾人於戚遂城虎牢

程子曰設險所以守國也有虎牢之險而不能守故不系於鄭責其不能守也

朱子曰鄭之虎牢卽漢之成臯下卽溱洧之水後又名爲汜水

讞曰虎牢鄭之制邑巖險聞於諸侯晉人扼其衝要鄭失所守矣鑿斯池築斯城與民固守以政事而言也王者有道守在四夷以治道而言也爭城以戰殺人盈城非春秋之所取然守先王之土繼先君之世不能固守亦非聖人之所取悼公復伯之始不務修徳以來之使其人民辛苦墊隘無所控告然後請成是豈以禮服人者哉春秋書虎牢不繋之鄭責其不能保有也後書虎牢復繋於鄭罪諸侯阨人於險也比事以觀其義明矣

楚殺其大夫公子申

經三年

春楚公子嬰齊帥師伐吳公如晉

夏四月壬戌公及晉侯盟於長樗公至自晉

六月公會單子晉侯宋公衞侯鄭伯莒子邾子齊世子光己未同盟於雞澤陳侯使袁僑如會戊寅叔孫豹及諸侯之大夫及陳袁僑盟

程子曰楚彊諸侯皆畏之而修盟故書同

朱子曰晉悼幼年聰慧似周世宗他才大叚髙初迎他時只十四歲便有操縱才歸晉便做得恁地好恰如久雨積陰忽遇天晴光景都煥然爲之一新胡氏曰王臣下與諸侯約誓諸侯亦敢上與王臣要言斯大亂之道也則不待書同盟而罪自見矣故雞澤之盟諸侯皆有戒心而書同不以單子亦與此盟而譏之也

讞曰晉侯修伯之始城虎牢以逼鄭楚勢己弱鄭服受盟此正夷夏大體之所闗春秋亦幸晉之復伯然單子在會諸侯同盟君臣上下之分亂矣春秋書日於下若異其日嫌於王臣預盟存上下之防不與諸侯之無王所以尊周而全晉也然袁僑後至大夫專盟是則大夫之無君由諸侯之無王也經兩書及則晉之罪明矣

秋公至自會

冬晉荀防帥師伐許

經四年

春王三月己酉陳侯午卒

夏叔孫豹如晉

秋七月戊子夫人姒氏薨葬陳成公八月辛亥葬我小君定姒

冬公如晉

程子曰襄公幼大臣不輔君以道比年如晉卑弱之道也

讞曰襄公之立至此八歲三年如晉卽位而朝也四年如晉聽貢賦而朝也幼弱之君奔走道路以朝彊國豈得已哉嗚呼天下無道小役大弱役彊勢之所必至也是時季氏之專無君擅政公外役於彊國內受制於彊臣位則其位國非其國矣

陳人圍頓

經五年

春公至自晉

夏鄭伯使公子發來聘叔孫豹鄫世子巫如晉仲孫蔑衞孫林父會吳於善道

秋大雩楚殺其大夫公子壬夫

公會晉侯宋公陳侯衞侯鄭伯曹伯莒子邾子滕子薛伯齊世子光吳人鄫人於戚公至自會

程子曰吳來會非爲主

胡氏曰戚之事乃吳人來會諸侯不爲主也故進而稱人

讞曰中國懲楚之患以吳能制其彊也是以鐘離之會晉人求好於吳善道之會魯衞私好於吳至是吳子使壽越如晉請聽諸侯之好則蠻夷慕義而至聖人安得不少進之邪前此會於鐘離中往會之也故殊會以外之今戚之會吳來會於中國故序而進之吳太王之昭也春秋之所不終絕也

冬戍陳楚公子貞帥師伐陳公會晉侯宋公衞侯鄭伯曹伯齊世子光救陳十有二月公至自救陳

辛未季孫行父卒

經六年

春王三月壬午杞伯姑容卒

夏宋華弱來奔

秋葬杞桓公滕子來朝莒人滅鄫

冬叔孫豹如邾季孫宿如晉

程子曰宿行父子也父防未期而出聘可乎

讞曰春秋之時嗣君繼立逾年而用吉禮是豈先王之制哉行父以五年冬卒宿以逾年出使異乎三年之防而從政矣攷之仲孫蔑卒仲孫速會莒人盟於向仲孫速卒仲孫羯帥師侵齊典禮之失至此特謹而書之以見魯防禮之失也

十有二月齊侯滅萊

經七年

春郯子來朝

夏四月三卜郊不從乃免牲小邾子來朝城費

秋季孫宿如衞

八月螽

冬十月衞侯使孫林父來聘壬戌及孫林父盟楚公子貞帥師圍陳

十有二月公會晉侯宋公陳侯衞侯曹伯莒子邾子於鄬

鄭伯髠頑如會未見諸侯丙戌卒於鄵

程子曰諸侯卒於外書地重之也

胡氏曰諸侯卒於境內不地其曰卒於鄵見其弒而隱之也

讞曰鄭伯從義中其臣有志從夷臣叛於君致於弒逆惡之大者也夫中禮義之所出鄭僖棄楚從楚爲禮義之君也諸大夫背晉從楚爲僣亂之臣也君不從臣而見弒天下之大倫滅矣聖人至是傷之甚蓋𨿽欲書之於經而有所不忍故隱其惡變文而書未見諸侯卒於鄵所以存天理遏人欲也

陳侯逃歸

經八年

春王正月公如晉

夏葬鄭僖公鄭人侵蔡獲蔡公子爕

季孫宿會晉侯鄭伯齊人宋人衞人邾人於邢丘程子曰襄公在晉而季孫宿出會晉侯魯之權在季氏故也

胡氏曰君在晉而臣會見魯之失政也諸侯之大夫貶稱人謹始也

讞曰朝聘會盟禮之大者諸侯僭之已不可況大夫乎是時魯襄在晉而季孫聽命於晉豈伯者所以行於諸侯乎馴至溴梁之會國君咸在大夫交盟其兆已始於此矣晉悼公不能謹之於微以啟大夫無君之惡春秋貶列卿而書人二君書爵不與大夫之專政其義亦明矣

公至自晉莒人伐我東鄙

秋九月大雩

冬楚公子貞帥師伐鄭晉侯使士匄來聘

經九年

春宋災

夏季孫宿如晉五月辛酉夫人姜氏薨

秋八月癸未葬我小君穆姜

冬公會晉侯宋公衞侯曹伯莒子邾子滕子薛伯杞伯小邾子齊世子光伐鄭十有二月己亥同盟於戱程子曰戱鄭地也以鄭服而盟故書同盟

胡氏曰諸侯伐鄭晉人令於列修器備盛餱糧歸老幼居疾於虎牢肆圍鄭鄭人恐乃行成同盟於戱

讞曰鄭人反復無常屢盟屢叛至以犧牲玉帛待於二境其以盟誓爲足恃乎當楚師伐鄭之初子駟欲從於楚子展請待晉而弗克於是晉師至矣駐師扼險居疾虎牢鄭人恐而服從楚師至而勿戰武子明於善陣之法遂得善勝之道柰何盟戱之後口血未幹伐宋之師復出信安在哉春秋書同盟惡其反復也

楚子伐鄭

經十年

春公會晉侯宋公衞侯曹伯莒子邾子滕子薛伯杞伯小邾子齊世子光會吳於柤

夏五月甲午遂滅偪陽公至自會楚公子貞鄭公孫輙帥師伐宋晉師伐秦

秋莒人伐我東鄙公會晉侯宋公衞侯曹伯莒子邾子齊世子光滕子薛伯杞伯小邾子伐鄭

冬盜殺鄭公子騑公子發公孫輙

程子曰盜殺三卿不稱大夫失職也

胡氏曰卿大夫國之陪貳也至於身不能保盜得殺之安在爲陪貳乎

讞曰三卿國之大夫執鄭之政旣侵蔡以激楚之怒復附楚以致晉之師事楚而反復無常從晉而屢盟屢叛亂無政以利交徵五族聚不逞之徒一朝而三卿並殺君不能正之以法春秋變文書盜著其賤者之稱削其大夫以爲失職之戒

戍鄭虎牢楚公子貞帥師救鄭公至自伐鄭

經十有一年

春王正月作三軍

程子曰大三軍次國二軍小國一軍皆因民力多寡厚薄而爲之制

朱子曰天子六卿故有六軍諸侯三卿故有三軍胡氏曰三軍魯之舊也文宣以來政在私門廢公室之三軍三家各有其一季氏盡徵焉

讞曰魯封侯地方數百里詩云公車千乘則臣下無私乘也公徒三萬則臣下無私民也侵伐則諸卿更帥以出事畢則將歸於朝車復於甸甲散於邱卒還於邑春秋之時皆反其道襄公幼弱季氏專政舊法亡矣春秋書作變其政也兵權在下魯不可有爲矣

夏四月四卜郊不從乃不郊

鄭公孫捨之帥師侵宋公會晉侯宋公衞侯曹伯齊世子光邾子莒子滕子薛伯杞伯小邾子伐鄭

秋七月己未同盟於亳城北公至自伐鄭

楚子鄭伯伐宋

公會晉侯宋公衞侯曹伯齊世子光莒子邾子滕子薛伯杞伯小邾子伐鄭會於蕭魚

程子曰某讀春秋至蕭魚之會嘆曰至誠之能感人也悼公推誠以待反復之鄭信而不疑鄭不背晉者二十四年

胡氏曰會於蕭魚鄭又服而請會也不書鄭會謂其不可信也

讞曰鄭自鄢陵之役屢勤中國之師朝晉暮楚載書足信乎然晉三合諸侯未嘗與楚一戰卒能服鄭而敝楚可謂不戰而屈人兵又能推誠待鄭信而不疑禮鄭囚而歸之納斥候而禁侵掠鄭自是不敢叛晉誠之感人也如是夫春秋書會不書盟美悼公之示信也先儒謂春秋謹參盟善胥命美蕭魚之會其得之矣

公至自會楚人執鄭行人良霄

冬秦人伐晉

經十有二年

春王二月莒人伐我東鄙圍臺

季孫宿帥師救臺遂入鄆

程子曰宿受命救臺而違命入鄆大夫之專權生事也

胡氏曰大夫無遂事受命救臺不受命入鄆也讞曰公室兵柄盡歸三家況專命行事其患可勝言哉昭公見逐定公無正兆已萌於此矣易曰履霜堅冰豈一朝一夕之故哉春秋書遂入鄆正其無君之罪

夏晉侯使士魴來聘

秋九月吳子乘卒

冬楚子貞帥師侵宋公如晉

經十有三年

春公至自晉

程子曰襄公幼弱政在大夫如晉告至危之也讞曰春秋之時諸侯無王敵愾獻功槪乎未有聞也經書至者八十有二不過紀其去國逾時之久會盟徵伐之危皆憂其往而喜其還所以告廟飲至先儒謂凡書至者危之也其得之矣

夏取邿

秋九月庚辰楚子審卒

冬城防

經十有四年

春王正月季孫宿叔老會晉士匄齊人宋人衞人鄭公孫蠆曹人莒人邾人滕人薛人人小邾人會吳於向程子曰會吳欲以病楚殊會吳狄之也

胡氏曰使舉上客而叔老並書以內卿行不得不書矣

讞曰吳人告敗於晉晉士匄帥列國之師往會焉晉人惡楚之深是以結吳之好夫吳猶楚也中國不能自彊資其力以求逞豈伯者服異之道乎楚憂末已吳患尢深範宣子數吳不徳以退吳人抑已晚矣春秋會於向外吳人之辭也

三月乙未朔日有食之

夏四月叔孫豹會晉荀偃齊人宋人衞北宮括鄭公孫蠆曹人莒人邾人滕人薛人人小邾人伐秦

己未衞侯出奔齊

程子曰獻公以不道自取播越孫林父逐之也胡氏曰不書所逐之臣而以自奔爲名所以警乎人君也

讞曰二子逐君而無上罪不容誅然人君專一國之威權民人之所敬畏反道敗徳淫虐暴戾以至見逐於臣天理滅矣春秋書衞侯出奔不著二子之惡存上下之防不與臣之逐君端本澄源其防深矣

莒人侵我東鄙

秋楚公子貞帥師伐吳

冬季孫宿會晉士匄宋華閱衞孫林父鄭公孫蠆莒人邾人於戚

經十有五年

春宋公使向戍來聘

二月己亥及向戍盟於劉劉夏逆王后於齊

夏齊侯伐我北鄙圍成公救成至遇

程子曰公畏齊而不敢至成也

讞曰成者仲孫氏之邑齊之見伐非仲孫所能禦是以公往救之然圍成則不得不往往救則慮其無功至遇而止則其畏齊可知矣書救成至遇明魯之弱也

季孫宿叔孫豹帥師城成郛

秋八月丁巳日有食之邾人伐我南鄙

冬十有一月癸亥晉侯周卒

經十有六年

春王正月葬晉悼公

三月公會晉公宋公衞侯鄭伯曹伯莒子邾子薛伯伯小邾子於溴梁戊寅大夫盟

程子曰諸侯在會大夫受命爲盟

胡氏曰悼公初沒晉平公立無先君之明而大夫張禮樂徵伐自大夫出矣

讞曰莊僖之時諸侯彊而王室弱文襄之世諸侯衰而大夫彊始也會盟徵伐自諸侯出其後也自大夫出至是溴梁之會君若贅疣陪臣執命所由來漸矣自是趙武屈建之徒晉楚之從交相見蠻荊橫行於中國大夫橫行於諸侯無復制遏勢不可支矣春秋正君臣之分惡大夫之專列序諸侯以見國君之在會斥書大夫而不序惡其專命無君此與諸侯盟扈之例同有不足序焉者也

晉人執莒子邾子以歸齊侯伐我北鄙

一夏公至自會五月甲子地震

叔老會鄭伯晉荀偃衞寗殖宋人伐許

秋齊侯伐我北鄙圍郕大雩

冬叔孫豹如晉

經十有七年

春王二月庚午邾子牼卒宋人伐陳

夏衞石買帥師伐曹

秋齊侯伐我北鄙圍桃髙厚帥師伐我北鄙圍防九月大雩

程子曰大雩雩於上帝用盛樂也諸侯雩於境內之山川以成王之賜魯公之受皆失道也

胡氏曰魯諸侯而郊禘大雩欲悉書於策則有不勝書故雩祭則因旱以書而特謂之大郊禘亦因事以書而義自見此見國史所不能與君子以謂性命之文是也

讞曰諸侯行大雩則是僭天子之禮也事天之禮自日至報本之外大祭有二祈谷之郊祈澤之雩也建已之月龍見而雩周之六月乃是夏之四月也春秋書大雩者六十有一然書月則旱在是月也書時則旱在是時也此書大雩所以著旱暵之頻仍而又以志非時僭禮之失也

宋華臣出奔陳

冬邾人伐我南鄙

經十有八年

春白狄來

夏晉人執衞行人石買

秋齊師伐我北鄙

冬十月公會晉侯宋公衞侯鄭伯曹伯莒子邾子滕子薛伯伯小邾子同圍齊

程子曰書同圍見諸侯之惡齊啖子謂同心圍齊特書曰同也

胡氏曰凡侵伐圍入未有書同此書同圍齊諸侯所共惡同心而圍之也

讞曰齊環恃彊肆暴棄好背盟屢興伐魯之師以致諸侯之怒四年之間伐北鄙者六圍城邑者四春秋伐國之暴未有甚於此也晉帥十一國之帥以圍之是得沮橫抑彊之義方伯之職修矣書同所以大諸侯之伐恕其圍邑之罪也

曹伯負芻卒於師楚公子午帥師伐鄭

經十有九年

春王正月諸侯盟於祝柯晉人執邾子

公至自伐齊取邾田自漷季孫宿如晉葬曹成公夏衛孫林父帥師伐齊

秋七月辛卯齊侯環卒

晉士匄帥師侵齊至谷聞齊侯卒乃還

程子集義云晉士匄侵齊至糓聞齊侯卒乃還善之也

胡氏曰還終事之詞古之爲師不伐防士匄有惻隱之心不亦善乎

讞曰世衰道微暴行交作幸人之危而肆暴利人之難而興戎士匄之古道能幾人哉大夫出疆有可以安社稷利國家專之可也不伐人喪致君於善忠之至也不猶愈於專命生事者乎春秋變文書乃還善之也書遂則爲專矣又不可不察也

八月丙辰仲孫蔑卒齊殺其大夫髙厚鄭殺其大夫公子嘉

冬葬齊靈公城西郛叔孫豹會晉士匄於柯城武城經二十年

春王正月卒亥仲孫速會莒人盟於向

夏六月庚申公會晉侯齊侯宋公衞侯鄭伯曹伯莒子邾子滕子薛伯伯小邾子盟於澶淵

秋公至自會仲孫速帥師伐邾

蔡殺其大夫公子爕蔡公子履出奔楚

胡氏曰蔡文侯欲事晉畏楚不能行而卒公子爕求從先君以利蔡國人殺之此何罪也

讞曰蔡文侯病楚之不常將攺事晉此其志也公子忠言謀非不臧何不幸而見殺耶蔡人污於事楚效逆不以爲非其後拘郢之危岡山之痛至於男女辧疆江汝之間謀徙州來哭墓而遷其禍兆於此矣春秋稱國而不去其官以非罪見殺也書履出奔楚以其非所宜奔也褒善貶惡其義明矣

陳侯之弟黃出奔楚叔老如齊

冬十月丙辰朔日有食之季孫宿如宋

經二十有一年

春王正月公如晉

邾庶其以漆閭邱來奔

程子曰庶其以邑叛來奔而魯受之其惡不待貶而見矣

胡氏曰小國大夫不書名氏此書名書地以著竊邑叛君之罪

讞曰庶其竊邑以來奔魯國受辭而納叛此紊王制而敗鄰好也春秋之時蔑棄禮義惟利是從莒慶卽魯而圖婚接我不以禮也庶其竊地以叛君接我不以義也不以禮爲國不以義交鄰周公伯禽之澤至是冺矣魯公受地納叛聖人能無責乎春秋書小國大夫姓氏不登於防至其接我者以事必書蓋謹之也書以漆閭丘來奔則納叛之罪著忘義之惡明矣

夏公至自晉

秋晉欒盈出奔楚九月庚戌朔日有食之

冬十月庚辰朔日有食之曹伯來朝公會晉侯齊侯宋公衞侯鄭伯曹伯莒子邾子於商任

經二十有二年

春王正月公至自會

夏四月

秋七月辛酉叔老卒

冬公會晉侯齊侯宋公衞侯鄭伯曹伯莒子邾子薛伯杞伯小邾子於沙隨

胡氏曰會於商任錮欒氏也會於沙隨復錮欒氏也讞曰欒氏晉之世族範子以私怨逐之非得罪於君信讒見逐又將搏執而命諸侯無得納焉則亦過矣未幾入於曲沃其下或泣或嘆而從之若非天棄欒氏而有範鞅之謀晉亦殆矣春秋常事不書書會沙隨以爲後世人君疾之已甚之戒

公至自會楚殺其大夫公子追舒

經二十有三年

春王二月癸酉朔日有食之三月己巳伯匄卒夏邾畀我來奔葬杞孝公

陳殺其大夫慶虎及慶寅

胡氏曰慶虎無道求專陳國暴蔑其君畏公子黃之偪而愬諸楚因楚人之力而後能克非君人之道也讞曰二慶之罪著矣陳侯寧免責乎人君執一國之威權縱姦臣之暴橫去其親而不能保蔑其君而不加刑方且聽命於蠻夷訴詞以求直君道失矣何國之爲春秋稱國以殺不與楚人加於中國不去其官以譏陳侯之不君其防微矣

陳侯之弟黃自楚歸於陳晉欒盈復入於晉入於曲沃秋齊侯伐衞遂伐晉

八月叔孫豹帥師救晉次於雍楡己卯仲孫速卒冬十月乙亥臧孫紇出奔邾晉人殺欒盈齊侯襲莒經二十有四年

春叔孫豹如晉仲孫羯帥師侵齊

夏楚子伐吳

秋七月甲子朔日有食之旣齊崔杼帥師伐莒大水八月癸巳朔日有食之

公會晉侯宋公衞侯鄭伯曹伯莒子邾子滕子薛伯伯小邾子於夷儀

冬楚子蔡侯陳侯許男伐鄭公至自會陳鍼宜咎出奔楚叔孫豹如京師

大饑

程子曰所至乏食爲大饑

胡氏曰秋有大水之災而冬大饑所以賑防之者未備矣故書之以爲戒

讞曰古者救災之政非止一端其爲民慮也至矣春秋世衰道微暴行交作爲上者厲民以自樂爲下者顚連而無告委溝壑而不顧散四方而不知上慢殘下未有甚於此時也秋有大水冬復大饑方且會盟不已結怨怒鄰敬天順人之心君國子民之道至此無復存矣春秋特書大饑則知魯君失敬天之道失養民之政矣

經二十有五年

春齊崔杼帥師伐我北鄙

夏五月乙亥齊崔杼弒其君光公會晉侯宋公衞侯鄭伯曹伯莒子邾子滕子薛伯伯小邾子於夷儀六月壬子鄭公孫捨之帥師入陳

秋八月己巳諸侯同盟於重丘

胡氏曰杼弒其君晉侯受其賂而許之成故盟於重丘特書曰同

讞曰齊自柯陵之會有輕晉之心溴梁不盟有背晉之迹晉爲朝歌之役諸侯會於夷儀旣聞崔杼之逆謀必當下令而致討執元惡以肆戮定其國以立君率是而行方伯之職修矣今乃捨賊不討取賂而還黨惡容姦其罪一也春秋特書同盟略而不序以在會諸侯皆黨惡也討賊之法其嚴乎

公至自會衞侯入於夷儀楚屈建帥師滅舒鳩

冬鄭公孫夏帥師伐陳

十有二月吳子遏伐楚門於巢卒

經二十有六年

春王二月辛卯衞喜弒其君剽衞孫林父入於戚以畔甲午衞侯衎復歸於衞

程子曰復歸者謂其旣絕而復歸也

胡氏曰衞侯淹卹於外十有二年困心衡慮久矣此生於憂患之時一旦得國失信濫刑而國非其國矣讞曰衞君見逐於臣立剽以定其位喜受命於文弒剽復納獻公廢納之權自大夫出矣衞侯在外十有二年險阻艱難是宜滌慮自新一旦復國之初更肆無辜之戮逐我者出納我者死濫刑如此不亦難乎春秋於衞侯出入皆書其爵至是復國斥書其名乃著其罪也

夏晉侯使荀吳來聘公會晉人鄭良霄宋人曹人於澶淵

秋宋公殺其世子痤晉人執衞喜

一八月壬午許男卒於楚

冬楚子蔡侯陳侯伐鄭

葬許靈公

經二十有七年

春齊侯使慶封來聘

夏叔孫豹會晉趙武楚屈建蔡公孫歸生衞石惡陳孔奐鄭良霄許人曹人於宋衞殺其大夫喜衞侯之弟鱄出奔晉

秋七月辛巳豹及諸侯之大夫盟於宋

胡氏曰同地會盟再書宋者貶之也晉楚之從交相見自是中國諸侯南向而朝楚矣

讞曰晉楚弭兵之會中外之綱紊矣蓋自晉伯勿競大夫擅權趙武向戍之徒欲以彌兵爲名反挈諸侯畀楚晉楚之從請交相見宋鄭屈節而獻禮焉十一國君臣遂用召陵之典宋世子至辭而不見諸侯相率南向來朝夫晉以奕世之伯業失於平公之怠荒溴梁之會授權於大夫及宋之盟棄權於荊楚其禍實趙武爲之也自是而後公如楚公在楚至自楚天下不之晉而之楚矣春秋有大惡焉故書之重詞之復也略諸侯大夫而不序以在會之大夫皆楚細也楚主夏盟而經先趙武不以荊蠻加於中國也其義深矣

冬十有二月乙亥朔日有食之

經二十有八年

春無冰

夏衞石惡出奔晉邾子來朝

秋八月大雩仲孫羯如晉

冬齊慶封來奔

十有一月公如楚

程氏曰晉楚會盟荊蠻得志故公朝楚

又曰棄身僣亂人君之道廢矣

讞曰楚自桓文主伯未與會盟向戍趙武之徒圖近功而忽逺略自宋之盟諸侯南向而之楚矣今仲孫羯如晉告將如楚晉不能拒魯公靡然從之歷歲逾時中國之事可知矣書公如楚傷之甚也

十有二月甲寅天王崩乙未楚子昭卒

經二十有九年

春王正月公在楚

夏五月公至自楚庚午衞侯衎卒閽弒吳子余祭仲孫羯會晉荀盈齊髙止宋華定衞世叔儀鄭公孫叚曹人莒人滕人薛人小邾人城晉侯使士鞅來聘杞子來盟

吳子使札來聘

程子曰札吳公子也不稱公子貶之也辭國而生亂札爲之也

朱子曰或問夷齊之讓使無仲不成委先君之國而棄之必當有立者曰程氏說叔齊當立看來終非正理恐只當立伯夷曰夷終不肯柰何曰國有大臣請於天子不問伯夷情願矣看來二子立得都不安以正理論之夷分類稍優耳所以經只書吳子使札來聘此何異於楚子使椒來聘之事卽但稱名則聖人貶深矣但近世說春秋者皆太巧不知其果然否也胡氏曰春秋書札比楚椒秦術之流無異稱不以讓國爲賢而貶之也

讞曰札聘於上國見禮知政聞樂知徳中國之賢者未能或之先也夷昧旣卒正季子得爲之時況當吳彊楚弱之際春秋深有望於季子也札於是時上告天子正僭僞之非復先王之爵豈非大倫一正之日耶乃循匹夫之節不能承父兄之志潔其身則善矣讓國而生亂者誰爲之耶彼王僚無季歷之賢季子爲太伯之讓豈至徳乎是則上有文武之君虞仲得爲逸民景王當周室之衰季子豈爲至徳春秋因其來聘貶而示法望之深而責之備也

秋九月葬衞獻公齊髙止出奔北燕

冬仲孫羯如晉

經三十年

春王正月楚子使防罷來聘

夏四月蔡世子般弒其君固

五月甲午宋災宋伯姬卒

胡氏曰伯姬之舍失火曰傅姆不在宵不下堂逮火而死伯姬之婦道盡矣

讞曰伯姬生於淫昏之時而有甚髙之行寧火及身而死不爲失義而生𨿽不幸於一時實有光於萬世春秋特旌其賢冠以夫謚以爲萬世下執婦道之勸

天王殺其弟佞夫王子瑕奔晉

秋七月叔弓如宋葬宋共姬

鄭良霄出奔許自許入於鄭鄭人殺良霄

冬十月葬蔡景公

晉人齊人宋人衞人鄭人曹人莒人邾人滕人薛人人小邾人會於澶淵宋災故

胡氏曰春秋列會未有書其所爲者此獨言所爲徧刺天下之大夫也

讞曰蔡有弒君之惡宋有失火之災是孰重而孰輕也蔡世子之惡業已在諸侯之策方伯無問罪之師方且往會其葬春秋大法賊不討不書葬書葬景公罪其忘討賊復仇之義貶列卿而書人正其黨惡附姦之誅

經三十有一年

春王正月

夏六月辛巳公薨於楚宮

讞曰襄公在位三十餘年幼立爲君政歸彊族未知好惡何有民人三卿旣專國政兵柄至於四方救成至遇無功而徒反射耦不足取之家臣齊莒見伐見侵數起鄰國之釁三家疊爲用事已成無君之惡公幼而不知旣長則知悟矣如楚曠年而不反武子取卞以自封皇皇而歸欝欝不逞位則其位國非其國矣方且逺朝彊楚歸作楚宮穆叔之言驗矣死非其所亦自取焉

秋九月癸巳子野卒己亥仲孫羯卒

冬十月滕子來會葬癸酉葬我君襄公

十有一月莒人弒其君宻州

春秋讞義卷九

