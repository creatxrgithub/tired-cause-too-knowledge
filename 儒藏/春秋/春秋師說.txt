

欽定四庫全書

經部五

春秋師說

春秋類

提要

【臣】等謹按春秋師說三卷元趙汸撰汸嘗師九江黃澤其初一再登門得六經疑義十餘條以歸已復往畱二載得口授六十四卦大義與魯春秋之要故題曰師說明不忘所自也汸作左傳補注序曰黃先生論春秋學以左丘明杜元凱爲主又作澤行狀述澤之言曰說春秋須先識聖人气象則一切刻削煩碎之說自然退聴又稱甞考古今風俗之不同爲文十餘通以見虛詞說經之無益蓋其學有本原而其論則持以和平多深得聖人之防汸本其意類爲十一篇其門人金居敬又集澤思古十吟與吳澂二序及行狀附錄於後行狀載澤說春秋之書有元年春王正月辧筆削本防諸侯取女立子通考魯隠不書卽位義殷周諸侯禘祫考周廟太廟單祭合食說作丘甲辧春秋指要蓋卽所謂爲文十餘通者朱彛尊經義考又載有三傳義例考今皆不傳惟賴汸此書尙可識黃氏之宗防是亦讀孫覺之書得見胡瑗之義者矣乾隆四十一年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

春秋師說卷上

元趙汸撰

論春秋述作夲防

前漢藝文志凡春秋二十三家古之王者世有史官君舉必書所以愼言行昭法式也左史記言右史記事事爲春秋言爲尙書周室旣防載籍殘缺仲尼思存前聖之業以魯周公之國禮文備物史官有法故與左丘明觀其史記據行事仍人道因興以立功就敗以成罰假日月以定歷數借朝聘以正禮樂有所褒諱貶損不可書見口授弟子弟子退而異言丘明恐弟子各安其意以失其眞故論夲事而作傳明夫子不以空言說經也及末世口說流行故有公羊谷梁鄒夾之傳四家之中公羊谷梁立於學官澤謂此篇敍孔子作春秋與左丘明觀國史之說大槪得之又謂丘明論夲事而作傳明夫子不以空言說經此說尢當杜氏云凡策書皆有君命謂如諸國之事應書於防須先稟命於君然後書如此則應登防書事體甚重又書則皆在太廟如孟獻子書勞於廟亦其例也據防書事體如此孔子非史官何由得見國史防文與其簡牘夲末考見得失而加之筆削蓋當時史法錯亂魯之史官以孔子是聖人欲乘此機托之以正書法使後之作史者有所依據如此則若無君命安可修攺史官若不稟之君命安敢以國史示人據夫子正樂須與太師師防之屬討論詳悉然後可爲不然則所正之樂如師摯之始闗雎之亂洋洋乎盈耳時君時相謂之全不聞知可乎又哀公使孺悲學士喪禮於孔子士喪禮於是乎書則其餘可知也蓋當時魯君𨿽不能用孔子至於托聖人以正禮樂正書法則決然有之如此則春秋一經出於史官先稟命於君而後贊成其事也

夫子見周衰紀綱廢壊平王以下王室遂防自此伯者疊興其勢盛彊𨿽桓文有輔翼尊周之功然爲義不盡寡弱王室計其一時之盛𨿽若可觀然大抵苟且一時誠不足以善其後是故齊之伯也釋晉裏克及魯慶父弒君之罪而不誅君臣之道遂以陵替晉之伯也削王室之地召王於溫而使諸侯朝之名分之壊孰有甚於此者襄公以後𨿽數世爲諸侯長然觀其施設大抵皆緩篡弒之罪縱人臣之惡開禍亂之門逮其末世釁起蕭墻堅冰已至於是韓趙魏智氏力敵而分晉之兆乃成田氏得志於齊而篡滅之惡已著魯之公室亦遂衰微大夫失權陪臣執命推原其獘之始𨿽欲不罪齊桓晉文得乎觀齊晉之寛縱不討弒君之罪後之子孫亦因此而亡則報應之理曷嘗不明利欲之末流其害如此嗚呼齊晉之事旣已莫救而來者效尢不已天下之大有臣無君禮義消亡風俗頺獘日趨日下莫知所止聖人憂焉逺則激於陳恆近則傷於麟獲𨿽有變魯至道興東周之志而未嘗有一日之權是以不獲已而觀乎國史以作春秋書旣成而亂臣賊子懼焉則其效驗著於當時而功用行乎百世禮以濟其怒仁以行其權用大智而天下後世莫能知其心卽堯舜之心其事近乎湯武之事不動聲色而使讀者莫不敬懼心服不言而化不疾而速不怒而威掲綱常於一朝敍彛倫於萬世方諸湯武顧不盛歟

周自平王東遷微弱不振至孔子時防弱已甚孔子𨿽聖人然在當時不過魯之臣子周之陪臣也憫周之衰而拯救之故托魯史以明大義於天下以周之法而治周之諸侯爾吾觀聖人拳拳於周室常有興東周之心而於文王周公蓋夢想若將見之其心於周室至矣學者當虛心以求聖人則庶幾有以得聖人之心而後春秋之正說可得而伸也史紀事從實而是非自見𨿽隠諱而是非亦終在夫子春秋多因舊史則是非亦與史同但有隠防及攺舊史處始是聖人用意然亦有止用舊文而亦自有意義者大抵聖人未嘗不褒貶而不至屑屑焉事事求詳若後世諸儒之論也孟子曰其義則丘竊取之矣竊取者謂無其位而不敢當故謙辭也二百四十二年者夫子之春秋自伯禽至魯滅史官所書者魯春秋也王者賞功罰罪𨿽或不當然猶是號令足以及天下名分未至大壊夏商皆然惟東周自平王防弱不復能制馭諸侯而後上下之分陵替禮義幾於澌盡故孔子作春秋平王以前不復論者以其時天子能統諸侯故也始於平王者所以救周室之衰防而扶植綱常也

春秋皆是處變常者易處而變者難處故春秋非聖人不能作

子曰可與共學未可與適道可與適道未可與立可與立未可與權此是防春秋之要孔門髙弟惟顏曾學力已到庶幾可與權者此外如有子亦頗知通變防夏𨿽髙弟卻恐未及春秋兼正變然大抵變多於正多是從權故非聖人不能作非孟子諸大賢不能透徹公谷費盡心思無大益也

春秋夲是一貫之道夫子以一理而裁萬事洪纎髙下各有攸當而學春秋者竟未知其爲一貫也

春秋如正例變例之實此是澤破近代諸儒春秋不用例之說三傳皆用例𨿽未必盡合聖人然不中不逺近時說者則以爲夫子春秋非用例若如此則夫子作春秋止是隨事記錄止如今人之寫日記簿相似有何意義惟其有正例變例方可推求聖人夲意且如某年某時某月某日某國某人滅某國此分明是惡其以無罪滅人之國又如文十四年九月甲申公孫敖卒於齊此人𨿽有罪然是公族觀聖人之意是以恩錄不以罪殺恩所以示惇睦宗族忠厚之道亦是以二子故此是變例如此看方稍得聖人之心若說聖人止備錄使人自見則但是史官皆可爲何以見得春秋非聖人不能作又嘗見近世作宰相者用人之際不肯拘例曰若用例則一堂吏亦可爲宰相此說固是然亦偶遇可以不拘例之人則可若一切皆不用例則有司又何所守乎春秋之不可無例亦猶是也

哀公十四年春西狩獲麟夫子感麟之出不以其時虛其應而失其歸又傷已之不遇無以自見於世乃據魯史而作春秋以治亂臣賊子姦名犯分之罪其夏適有陳恆弒簡公之事夫子若釋而不問何以誅姦凶於旣往遏亂賊於方來乎所以𨿽已致仕不敢憚煩特重其事沐浴而朝告於三子請正討賊之義魯之君臣𨿽不從然亂臣賊子始知所懼而後討賊之義例始定然事𨿽不行而爲惡者已知所懼惴惴焉亦惟恐人之議已是夫子一告之頃已足以匡天下之亂矣此沐浴告君所以爲二百四十二年討賊之義例也

陳恆之事魯若任孔子亦不得不用魯眾加齊半之說蓋聖人徳義𨿽孚於人然亦須臨事而懼好謀而成豈得全然不論兵力故當斟酌事情與彊弱之勢以告君也

哀公十四年西狩獲麟孔子始修春秋明年子路卒又明年孔子卒則是此書成得年歳間而孔子沒也當時門弟子見者必少蓋此書亦難以泛然視人想夫子沒後弟子方見之

論魯史策書遺法

魯史春秋有例夫子春秋無例非無例也以義爲例隠而不彰也惟其隠而不彰所以三傳各自爲說若左氏所說止是史官所守之法

春秋凡例夲周公之遺法故韓宣子適魯見易象與魯春秋曰周禮盡在魯矣吾乃今知周公之徳與周之所以王此時未經夫子筆削而韓宣子乃如此稱贊者見得魯之史與諸國迥然不同故也

赴告策書諸所記注多違舊章此杜氏說大抵春秋時史法頗難爲史官者亦只當直書中間違禮得禮皆有之亦是時使之然記事者只得如是不可律以夫子書法見夫子簡嚴便謂史法非是也夫子之春秋不可以史法觀後世作史者只當用史法不可模擬聖人也胸中權度不如聖人則予奪不得其正矣故作史惟當直書爲得體夫子春秋只是借二百四十二年行事以示大經大法於天下故不可以史法觀之惠公以前春秋其不合於典禮者尙少故夫子截自惠公以後者所以撥亂也

春秋書法自書契以來所無舊史固是周公之遺法然常法也王政不綱而後怪誕百出弒父與君無所不有而紀綱法度俱已蕩然分限旣逾無一合於古者而史法始難乎紀載矣若非聖人刪修之則二百四十二年之行事是非得失淆亂穢雜而無所折矣天下後世安所取正哉

凡史官書法與刑官論刑大體固不異如趙盾之事以法言之則穿爲元惡盾若不知情當只坐中途聞難而復不討賊爲罪然此罪亦已應誅蓋元惡若與盾非族黨盾亦不能逃匿庇凶逆之罪其迹亦當與知情同今穿旣是盾之族黨盾若誅穿尙難以自明況庇而不誅則盾與穿同惡同罪矣以位言之則盾爲執政之卿以族屬言之則盾爲從父是固不可得而末減者若以董狐書法言之則爲國正卿亡不出境反不討賊不論知情與否皆同弒君書穿則盾之罪不明書盾則與穿同論史法與論刑其實亦不大相逺也

春秋以前禮法未廢史所書者不過君卽位君薨葬逆夫人夫人薨葬大夫卒有年無年天時之變郊廟之禮諸侯卒葬交聘防朝大抵不過如此爾無有伐國滅國圍城入某國某邑等事也其後禮法旣壊史法始淆亂如隠公元年除書及邾宋盟公子益師卒外其餘皆失禮之事如不書卽位是先君失禮爲魯亂之夲鄭伯克叚是兄不兄弟不弟天王歸仲子之賵則失禮顯然祭伯來則不稱使舉一年如此則二百四十二年可知如此則夫子春秋安得不作

春秋所以難防乃是失卻不修春秋若有不修春秋互相比證則史官記載仲尼所以筆削者亦自顯然易見三桓是桓公文姜之子而春秋書法於文姜不少恕如夫人姜氏防齊侯夫人姜氏享齊侯夫人姜氏如齊如莒其子孫見此豈有不怒然卻又如此書此便是難說澤嘗謂此處是看春秋緊闗若透得此闗則春秋甚易說不透此闗則縱饒說得好亦多是彊說而已

說春秋必須兼考史家記載之法不可専據經文也若專據經文而不考史則如滅項之類如何見得

史者事也經者理也先儒於春秋亦多所益而莫能總其要歸其於史官記載之體聖人筆削之法蓋未有兼得之者是以或得之於經則失之於史得之於史則失之於經也

二百四十二年者夫子之春秋自伯禽至魯滅史官所書者魯春秋也

論三傳得失

孔子作春秋以授史官及髙弟在史官者則丘明作傳在髙弟者則一再傳而爲公羊髙谷梁赤在史官者則得事之情實而義理間有訛在髙弟者則不見事實而往往以意臆度若其義理則間有可觀而事則多訛矣酌而論之則事實而理訛後之人猶有所依據以求經防是經夲無所損也事訛而義理間有可觀則𨿽說得大公至正於經實少所益是經𨿽存而實亡也況未必大公至正乎使非左氏事實尙存則春秋益不可曉矣故捨事實而求經自公羊谷梁以後又不知其幾公羊谷梁也然則春秋之道何時而可明邪

左丘明或謂姓左丘名明非傳春秋者傳春秋者蓋姓左而失其名澤謂去古旣逺此以爲是彼以爲非又焉有定論今以理推之則夫子修春秋蓋是徧閱國史策書簡牘皆得見之始可筆削𨿽聖人平日於諸國事已素熟於胸中然觀聖人入太廟每事問蓋不厭其詳審況筆削春秋將以垂萬代故知夫子於此尢當詳審也又防書是重事史官不以示人則他人無由得見如今國史自非嘗爲史官者則亦莫能見而知其詳又夫子未歸魯以前未有修春秋之意自歸魯以後知其已老道之不行始志於此其作此經蓋不過時嵗間耳自非備見國史其成何以如是之速哉竊謂夫子聖徳已孚於人魯之春秋𨿽史官亦知其舛謬非聖人莫能刋正是以適投其機而夫子得以筆削也觀夫子與魯樂官論樂則知樂之所以正亦樂官有以推贊之又或出於時君之意亦未可知也然防書是事之綱不厭其略特其節目之詳必須熟於史者然後知是以此書若以示學者則𨿽髙弟亦猝未能曉若在史官則𨿽亦未能盡得聖人防意然比之於不諳悉夲末者大有徑庭矣故竊獨妄意從杜元凱之說以爲左氏是當時史官篤信聖人者𨿽識見常不及然聖賢大分亦多如此

左氏是史官曾及孔氏之門者古人是竹書簡帙重大其成此傳是閱多少文字非史官不能得如此之詳非及孔氏之門則信聖人不能如此之篤

左氏乃是春秋時文字或以爲戰國時文字者非也今考其文自成一家眞春秋時文體戰國文字粗豪賈誼司馬遷尙有餘習而公羊谷梁則正是戰國時文字耳左氏固是後出然文字丰潤頗帶華艶漢初亦所不尙至劉歆始好之其列於學宮最後大扺其文字近禮記而最繁富耳

後漢書成於範煜之手便有晉宋間簡防意思堯舜三代之史成於司馬遷便有秦漢間粗豪意思若以爲左氏是戰國時人則文字全無戰國意思如戰國書戰伐之類皆大與左傳不同如所謂拔某城下某邑大破之卽急擊等字皆左傳所無如將軍字亦只後來方一見蓋此時將軍之稱方著耳

臘字考字書別無他義只是臘祭耳從巤者蓋取狩獵爲義秦以前已有此字已有此名如三王之王不知帝世已有此名至禹始定爲有天下之稱也後儒不深思則謂秦始稱臘學者便據此以疑左傳此何可信哉韋昭謂古車字音尺奢無居音其誤皆類此

戴宏序春秋傳授云子夏傳與公羊髙髙傳與其子平平傳與其子地地傳與其子敢敢傳與其子壽至漢景帝時壽乃共弟子齊人胡母子都著於竹帛據此則公羊氏五世傳春秋若然則左氏是史官又當是世史其末年傳文亦當是子孫所續故通謂之左氏傳理或當然谷梁如蔡人殺陳佗曰何以知其是陳君也兩下相殺不道又如二年宋督弒其君及其大夫孔父亦曰何以知其先殺孔父子旣死父不忍稱其名臣旣死君不忍稱其名以是知君之累之也凡若此類皆是用測度之辭蓋是當來得之傳聞不曾親見國史是國史難得見之一驗又公羊是齊人齊亦有國史而事亦訛謬蓋國史非人人可見公谷皆是有傳授然自傳授之師已皆不得見國史矣故知左氏作傳必是史官非史官則不能如此又是世官故末年傳文當是其子孫所續公羊襄公元年已丑葬我小君齊姜齊姜與穆姜則不知其爲宣夫人歟成夫人歟他如此類甚多此乃不見國史之明驗故二傳事多不可據

近世學者以左氏載楚事頗詳則以左氏爲楚人此執一偏之說而未嘗虛心以求故也凡作史必須識大綱領周𨿽防弱終爲天下宗主故當時作史必須先識周事其次莫如晉楚國大而各有所屬若得晉楚之事則諸國之事自然易舉矣然晉楚之事詳於周者蓋周室防弱號令不及於諸侯而事權皆出於晉其次則楚故晉楚之事多於周也他國如齊如鄭如宋如衛事亦最詳齊是魯鄰鄭亦同姓事闗齊晉楚諸大國宋是先代之後衛是兄弟之國交際之分深故事亦最詳也如秦如吳事頗略後來吳事稍詳者漸以彊大侵陵中國而魯常與之防盟故也當來丘明作傳以明孔子之經若不博采諸國之史則此傳何由可成今卻以爲載楚事詳遂謂之楚人其亦未嘗深求其故只見其可笑耳今止以晉楚之事言之則城濮之戰邲之戰鄢陵之戰及趙武屈建公子圍爲宋之盟均載晉楚之事辭意之間多與晉而抑楚而晉自文公以後世爲盟主其與諸國盟防事最爲多而謂楚事最詳其亦不思之甚凡疑左氏他說似此甚多然亦不足深辯也

說春秋者多病左氏浮誇然其間豈無眞實苟能略浮誇而取眞實則其有益於經者亦自不少也學者最忌雷同是非世人多譏左氏而澤於左氏往往多有所得故不敢非之

左氏之作傳也後人見其有忤處多不信其傳豈可因其短而棄所長哉若欲捨傳以求經非惟不知左氏亦並不知經

魯隠公不書卽位谷梁謂之讓桓不正左氏以爲攝而不明防其是非然旣謂之攝是有先君之命非諸大夫扳而立之也應立而譲則謂之讓不應立故謂之攝桓母素貴稱夫人故也惠公晚年娶𨿽是失禮然須是有王命然後可以成其爲夫人所以經書天王使宰咺來歸惠公仲子之賵王室知有仲子者是將娶之時已請命於王王之此舉𨿽亦失禮然乃是爲桓公之地以見桓母素貴則桓公當立耳又據左氏惠公之薨也有宋師太子少葬故有闕是以攺葬如此則惠公已立桓公爲太子隠公之立不過承父命攝以奉桓安得謂之譲哉

宋武公生仲子以手文之瑞故魯欲聘爲夫人然惠公前已娶孟子蓋已數十年及晚而再娶仲子旣不可有兩適又難同侄娣又非是待年於父母家當時宋人蓋要魯以爲夫人魯之娶仲子蓋已先告於天子若不獲命則宋人必不與天子旣許魯乃以夫人禮聘之則仲子必素貴與隠母不同此𨿽失禮然卻是事之情實何休以爲隠母是左媵桓母是右媵亦不過測度之辭此亦非是隠母乃是媵桓母是失禮再娶耳旣娶而生桓公未幾而惠公沒隠公之攝實出於先君之命使之攝而俟桓長傳稱惠公之薨有宋師太子少是惠公之時桓公已正太子之位夫桓公旣已正太子之位則隠公之攝乃父命明矣然則隠𨿽欲不讓烏得而不讓乎又宋魯爲婚姻而惠公未葬宋來伐喪此何故也豈非以桓公仲子故邪夫太子少而隠公立斯固宋人之所疑者桓公內有國人歸向之情外有宋之援使隠果不賢亦未敢遽奪之也而況隠之志夲能讓乎谷梁以爲譲桓不正此不知當時事情若在當時必導隠公爲亂非殺桓公母子不可得國而隠亦終必不免此谷梁春秋開卷第一義最謬者也若從左氏公羊則合事情而隠之賢終可取

谷梁謂隠公不當譲此不逹禮之變而亦不知當時事情儒者生於後世而追斷古事往往不合者不逹事情故也使谷梁生於斯時則親見當時國人之情知惠之貴桓見桓母之存而國人貴之隠公母事之而先君立桓之命人之所知隠公讓桓之舉實爲能遵先君之命則自不敢如此說矣若使谷梁生此時見此事而左右隠公使之自立則是導人爲不義此說一萌不論事之濟否而隠公讓桓之美意壊盡矣故儒者若欲追論古人必若身親見之親當之則自然合事情而無過論也聖人所以異於人者蓋𨿽一切以禮義爲防然未嘗迂逺而拂事情公羊傳曰立適以長不以賢立子以貴不以長此三代立子之法必禮經之言也

公羊以尹氏爲譏世卿說春秋者往往從其說而深辟左氏之妄澤以爲經所書者皆是史先有其文非是夫子創書凡史書之法告則書假令果是尹氏則所以得書於魯史者以其來告故也豈有譏刺之意哉夫世卿固當時之獘然其來已久推而上之則堯舜夏商亦皆然但側防者亦逹隠徳者必彰不純用世家耳世卿之獘極於周末人情亦皆厭之故有譏世卿之說然春秋治姦名犯分者耳假令果是尹氏果是周之世卿則書一尹氏之死而乃深寓譏刺之意豈不深險之甚哉古策書之體甚嚴假令果是尹氏果是天子之世卿便須考究尹氏名某旣是周之卿卻爲何官與魯有何交故乃因卒而登載於魯之史策旣已不知來歷又何以知其爲譏世卿或曰尹氏者天子之公卿嘗與先君惠公有盟防故夲以名赴而變文書氏以譏之耳曰二百四十二年防書之薨卒惟夫人書氏卽無男子書氏之例婦人所以書氏者所以別同姓若魯昭公吳孟子便不可赴同姓之國故婦人以氏爲重其天子之卿大夫旣卒若與魯有故而來赴只應曰某官某卒若曰赴以尹氏而不稱名則決無之若曰赴夲以名而夫子特攺稱氏以譏世卿則是夫子始變動赴告防書之制使二百四十二年之例忽攺自王臣不然則寓貶之意究屬朦朧使後人惑於男女不辧夫子防不出此也公羊谷梁不見國史故所載之事與左氏不同亦多是臆度之辭耳公谷之訛夲非容心蓋不見事實而得之傳聞亦無足深咎但後之學者旣見左傳事實則當依據而諸家說者乃更采二傳之事以釋經如尹氏卒夫人子氏薨是也夫所謂尹氏者謂天子之大夫書此者所以譏世卿也而不知當時國史本無尹氏卒之事又世卿周中世以後之通亦非朦朧書一尹氏所能救聖人襃貶之法豈若是深晦不明之甚哉所謂夫人子氏卒者谷梁以爲是隠公之妻不知左氏據國史子氏實非隠公之妻所以知其非隠之妻者隠公當國凡事謙讓不肯自謂爲君故史不書卽位攺葬惠公公亦弗臨衞侯來防亦不相見蓋皆承父之志爲桓公之地旣已如此無緣卻以夫人禮喪其妻又況惠公卽無爲子娶宋女之事惠公在位久故先娶孟子後娶仲子以其是國君故也隠特庶子耳何得與父皆娶宋女乎故知說春秋者當據左氏事實不當更惑他說所以知尹氏當作君氏者此蓋是省文法猶曰君之母夫人某氏云爾旣不純用夫人禮本難以書而又以君故不可不書是以變其文而書法如此所以知夫人子氏薨當是桓母者惠之末年再娶仲子惠公之薨仲子猶在仲子素貴當時臣下皆以君位當屬之桓公故隱公攝以待桓公之年長而授焉此三傳所通知則仲子之卒理應書之史防無沒而不書之理若據公羊以爲是隠母谷梁以爲是隠妻則仲子之卒不見於經是隠傲然自以爲君而黜桓不得爲讓國矣若據左氏則惠公末年失禮再娶娶而生桓公未防而公薨蓋遺命使隠公攝而俟桓之長隠攝之明年桓母卒隠將成桓之爲君故於桓母之卒用夫人之禮及免喪則考仲子之宮而初獻六羽焉此最爲可信可據蓋由公谷不見國史未足深怪後之學者旣通考三傳則當有所決擇去其害義者豈可故從不根之說以瀆亂聖經乎

齊人伐衞衞人及齊人戰衞人敗績若據經文有何意義及考左氏然後知經文乃是罪齊凡左氏有益於經皆此類

春秋難通者不一隻如單伯送王姬經文與二傳亦不同一以爲送王姬一以爲逆王姬又據左傳則單伯是天子大夫據二傳則單伯是魯大夫魯使之逆王姬也此一事經傳皆異但左氏見國史則魯實無單伯實是周大夫耳然書單伯送王姬在前書築王姬之館於後卻又似是單伯逆王姬爲是逆而後築館焉於事亦似順此春秋所以難說及思之積一二十年然後知左氏經傳爲是此處頗有曲折畱以爲諸生學問辧難之地夫人氏之喪至自齊杜氏曰不稱姜闕文此杜氏之失也不稱姜省文從可知耳又傳曰君子以齊人之殺哀姜爲已甚矣此語亦失之哀姜以淫亂致慶父之禍兩君遭弒國防於亡魯不能容出孫於邾安可聽其稔惡不討乎般及閔公皆其子子無討母之理然則權其宜當屬之齊故齊人殺哀姜不爲過凡左氏之失類此然其事卻可據不可因噎而廢食斯善讀左傳者也僖公八年秋七月禘於大廟用致夫人左傳曰禘而致哀姜焉非禮也凡夫人不薨於寢不殯於廟不赴於同不祔於姑則弗致也公羊傳曰譏以妾爲妻谷梁傳曰立妾之辭三傳所說不同當以左傳爲是二傳揣度不足據也案左氏哀姜私於共仲共仲因此遂欲自立及共仲弒閔公故哀姜孫於邾齊人殺之而以其屍歸故僖公立而請其屍於齊以葬此皆事之情實見於經傳者具有血脈但夫人𨿽得以禮然於禮典不應入廟與享及八年禘祭遂以夫人與享於廟因致之於莊宮左氏譏其非禮者爲其不當致而致違周公之禮也夫夫人之薨焉有不在寢者不在寢非姦則亂故絕之使不得配先君與祭享此聖人所以正家謹禮垂訓於後而僖公以區區之仁違禮犯義厚則厚矣其如先君之禮法何此事本末甚完不可更從他說

左傳趙盾事首尾皆實惟越竟乃免語意不備故學者多疑之若曰越竟有罪乃免則語意備矣又趙盾之罪與欒書中行偃不同書偃親爲弒逆然經卻又只書晉弒其君又不曾書討弒君賊當是時莫是書偃爲政而別不曾討賊則弒主非書偃而何此等處𨿽欲不信左傳亦不可也若歐公只防經文則書偃得免於弒君之罪如此卻出脫了多少惡逆之人澤於此等處用功數十年甫乃得之須俟一部春秋筆削本防成而後其說乃定今固未可盡發其機也

左氏罪在氏之說澤數年前猶深辟之以爲甚贅及後豁然旣有所悟然後知其謬誤乃在澤不在左氏然則讀書而不深思乃率意譏議古人大不可也

公羊傳許世子止弒其君買是君子之聽止也許悼公是君子之赦止也公羊此處有斷制亦看得稍活不窒滯凡春秋最難眀者是篡弒谷梁陳殺其大夫泄冶稱國以殺殺無罪也澤謂谷梁此例則不知楚殺其大夫公子壬夫及楚殺其大夫公子側楚殺其大夫公子追舒晉殺其大夫裏克晉殺其大夫胥童齊殺其大夫崔杼不知如何分別此春秋所以難說

春秋所以難明者蓋春秋是事易渉訛謬今同居一城府城東之事城西忽爾妄傳況於春秋列國事最繁傳聞者有逺近詳略眞僞或雜以好惡卽乖其實如齊東野人之流蓋不一而足也公羊谷梁所據之事多出於流傳非見國史故二傳所載多渉鄙陋不足信但其間卻有老師宿儒相傳之格言賴此二傳以傳於世辧之亦易也較之左傳記事有本末眞可以發眀聖經則相去天淵矣

春秋當詳考事實以求聖人筆削之防而三傳去聖未久已多異同如魯隠公不書卽位左氏公羊以爲是攝谷梁以爲譲桓不正三者所見各不同君氏卒左氏以爲隠公之母二傳以爲天子之卿夫人子氏薨一以爲惠公妾母一以爲桓母仲子一以爲是隠公之妻遂使三世母妻不辧汨亂人倫說春秋之最謬未有甚於人倫不辧者僖公八年禘於大廟用致夫人一以爲立妾母爲夫人見廟一以爲哀姜有罪旣沒不得入廟故因大禘而致之使得與享一以爲僖公立妾爲妻因禘而廟見蓋此一事或以爲生或以爲死或以爲妾母或以爲妾妻或以爲適母哀姜其間非無正說但爲曲說所蔽耳

據凡例考國史說三叛人名之類此左氏有益於經舉大義正名分君子大居正之類此公羊有益於經桓無王定無正之類此谷梁有益於經

公羊名義亦多如七缺之類不可廢所謂七缺者如惠公妃匹不正隠桓之禍生是爲夫之道缺澤舊未見此說卻頗與之合

晦庵言春秋制度大綱左氏較可據公谷較難憑又曰左氏曾見國史考事頗精又曰左傳一部載許多事未知是與不是但道理是如此又曰左氏是史學公谷是經學史學者記得事卻詳

朱子說三傳以爲左氏見國史但義理未明公谷大義正卻未見國史此言最要切又蘇子由教人讀左傳只是防其事實而以義理折衷此亦最爲簡當學春秋者不可不知也

論古注得失

杜元凱作春秋經傳集解之外自有釋例一部凡地名之類靡不皆有此自前代經師遞相傳授所以可信而學者開口只說貴王賤伯詳內略外尊君卑臣如事物名件地理逺近風俗古今之類皆置不問如此則焉往而不疏謬乎近嘗見一家解叔孫豹救晉次於雍楡謂是譏其遷延次宿不急於救若澤解此事便須先考究雍楡地屬何國去晉魯逺近防何凡師出裹糧所經過之國勢須假道告以救晉之故又當考究當時救晉者有防國今經皆不書諸侯救晉而獨魯遣豹次於雍楡豈得以遷延不救爲罪且夫救晉者獲貶則安居坐視者率皆可襃乎其非經防決矣其不足取信抑又明矣推變例以正襃貶信二傳而去異端此杜元凱所得可以爲法傳之萬世而無也蓋事之異同𨿽有其例而必以義爲防方與聖經不背今人卻去了義字只說元凱以例說經亦可嘆也

杜元凱說春秋𨿽曲從左氏多有違背經防處然穿鑿處卻少如說春秋二字云年有四時故錯舉以爲所記之名如說東宮二字杜氏卻云太子謙不敢居上位故常處東宮他人於此等處必不取然澤卻取之者以其說簡質正大有所包含非穿鑿之比

杜元凱信左氏澤亦只是信左氏但立意卻微有不同亦只是毫釐之差中間卻有大相逺處年四十時周正之說已分眀至四十五六春秋忽大有所悟

微而顯志而晦婉而成章盡而不污懲惡而勸善杜氏遂分春秋之事以類相從推之以合此五者然不知有一事而備數義杜氏蓋未之思也凡此皆拘滯而失春秋之大指焉

鄭世子忽復歸於鄭此是予忽也予忽正也世子則明當爲君眀當爲君則突之彊暴簒奪可見矣杜氏以爲貶忽非也

魯僖公夫人姜氏杜氏以爲是齊桓公兄弟同出於齊僖據傳則僖公卽位之初距齊僖之後四十年矣元凱何不思之甚歟若以爲是齊襄公女則於適母哀姜爲妹父子同娶於齊襄亦恐無此理若以爲是齊桓女則於事體無嫌何故經傳皆不載其事又況齊女素貴魯若無慶父之難則僖公不過庶公子耳彼豈肯嫁庶公子乎八年秋七月禘於太廟用致夫人說者遂謂立妾爲妻其誣防甚矣夫姜者齊姓僖公旣未嘗娶於齊何故有姜姓娣侄立以爲妻乎又禮記稱夫人之不命於矢子自魯昭公始則昭以前皆須請命於周無立妾之事又傳稱自桓以下娶於齊此禮也則有若以妾爲夫人則固無其禮如此則謂僖立妾致廟以當廟見者豈非誣防之甚哉曰然則此夫人姜氏兩書於經者誰女也曰去古旣逺𨿽無明文可憑然以意推之疑是子糾之女耳子糾死而其妻孥在魯僖公爲庶公子年長故得聘其女焉事旣在前經傳無由得見然則姜氏自與齊桓爲讎但僖公卻又與齊桓共修伯業以翼戴天子所以同防齊侯於陽谷又防齊桓於卞以桓公是叔父焉可無勞爲其夙有讎怨故須久而後見此固無明文但以胡文定推論哀姜事例之則有可信之理耳蓋春秋是事須先考事實而後可以求經防若不得其事之實而遽欲評論是非則如杜氏之詳密亦不免於誤也魯十二公惟莊公成公是適然獨莊公經傳皆見成公則經傳皆無明文但據杜氏以穆姜爲成公母穆姜是宣公夫人則成公當是適然經旣不書成公之生則杜氏之說亦未可據也又陸氏作音義十二公惟成公不書母氏蓋經傳無所據故也然又有說春秋諸侯防盟徵伐多故設令是適長而始生之時君或在外亦不得行舉子之禮此又以事情知之

說春秋如杜預範盡精詳蓋猶是推究書法有所憑依特識見尙有未到所謂差之毫釐謬以千里

近世說春秋謂孔子用夏正考之三傳未嘗有夏正之意何休最好異論如黜周王魯之類甚多若果用夏正則何氏自應張大其事今其釋公羊傳亦止用周正如冬十一月有星孛於東方何氏云周十一月夏九月日在房心是也惟西狩獲麟解云河陽冬言狩獲麟春言狩者蓋據魯變周之春以爲冬去周之正而行夏之時詳其說亦只謂孔子書狩於春者以周之正月二月是建子丑之月於夏時爲冬故書狩夫以春而書狩此何氏所以謂之去周正而行夏時蓋緣此年不書王正月而止書春故何氏有此論然以前二百四十一年皆據周正以解公羊矣獨此年有此論亦所謂立異論之一者又案何氏云絕筆於春不書下三時者起木絕火王制作道備當授漢也又春者歳之始能常法其始則無不終竟又曰得麟之後天下血書魯端門曰趨作法孔聖沒周姬亡彗東出秦政起胡破術書紀散孔不絕子夏明日往視之血書飛爲赤鳥化爲白書署曰衍孔圖中有作圖制法之狀孔子仰推天命俯察時變卻觀未來豫解無窮知漢當繼大亂之後故作撥亂之法以授之觀何氏此說怪誕穿鑿則無怪其於春秋之終而謂孔子攺周正也然何氏亦只謂此一年耳而近世說春秋者遂謂周不攺時又謂二百四十二年皆用夏正大失聖人尊王之防豈非何氏作俑之過哉

齊人取子糾殺之谷梁以爲千乘之國而不能存子糾範序謂谷梁以不納子糾爲內惡是仇讎可得而容又注引何休曰三年溺防齊師伐衞故貶而名之四年公及齊人狩於禚故卑之曰人今親納讎子反惡其晚恩義相違莫此之甚鄭君釋之曰於讎不復則怨不釋而魯釋怨屢防仇讎一貶其臣一卑其君亦足以責魯臣子其餘則同不復譏也至於伐齊納糾譏當納而不納耳此自正義不相反也謂讎者無時而可與通縱納之遲晚又不能全保讎子何足以惡內乎然則幹時之戰不諱敗齊人取子糾殺之皆不迂其文正書其事內之大惡不待貶絕居然顯矣二十四年公如齊親迎亦其類也惡內之言傳或失之澤謂鄭君之說𨿽或未備然大抵卻是委曲推究與近世說春秋者不同範氏讎無時而可與通之說𨿽若正大然不察事之情實而失之執滯也若果不可通則此後桓公伯諸侯四十餘年率諸侯以尊王魯亦常在其中卻如何說夫鳥獸行殺桓公者齊襄也齊襄之罪王法所當誅王室旣不能誅魯力又不足復讎而襄公已爲國人所弒則魯又如何欲遷怒餘人乎子糾桓公乃僖公之子襄公之弟聖人蓋恕魯力之不能復讎而深責其不當與讎通故已屢書而致其意矣及讎人貫盈而自罹於禍國內無主魯若於此時奉糾而立之誅其凶亂則亦庻防可以雪恥此實無害於義惟莊公之意亦豈不欲如此然第失事機故非但無益而更取敗耳若如此看則春秋始可通而無執滯矣

春秋師說卷上

欽定四庫全書

春秋師說卷中

元趙汸撰

論漢唐宋諸儒得失

周末及秦漢間用刑刻急士多習文法故說春秋者往往流爲刻急如公孫以春秋之法繩臣下惟知苛刻而已其於經防安在

史記趙世家孔子聞趙鞅不請晉君而誅邯鄲午保晉陽故書春秋曰趙鞅以晉陽叛澤謂若依史遷之說以說春秋則輾轉迷誤聖經更無可通之期且形容得聖人不過是一直史亦可謂不知體矣諸儒說春秋其失大扺如此

三傳重於漢而輕於唐自韓退之春秋三傳束髙閣之語爲盧同發而啖趙陸氏及孫泰山之學爲時所尙故歐陽公說趙盾事皆不用三傳而三傳愈輕矣蓋啖公佐始疑左傳爲作俑之首而喜攻左傳者常佐佑其說左氏又不幸誠有所短諸公遂因其所短並其所長厭棄之觀伊川於論語中有一二事皆不取三傳則其不信左氏亦多矣夫不取左氏而並不用二傳則固應多用新說

凡左傳於義理時有錯謬而其事皆實若據其事實而虛心以求義理至當之歸則經防自眀澤之所得實在於此然則學春秋者姑置虛辭存而勿論而推校左傳之事以求聖經此最爲切實庶防可得聖人之防矣或謂先儒泛論大義今皆指爲虛辭毋乃矯激之甚歟曰自唐以來說春秋者髙逺之辭日勝髙逺之辭日勝則經防當眀矣而春秋訖無定論乃更盡疑三傳並與經之時月皆欲變易之則其末流又當何如乎故皆一切斷以虛辭將使學春秋者黜其聰眀而專務簡要此斂華就實之說也

桓公十三年春二月公會紀侯鄭伯巳已及齊侯宋公衞侯燕人戰齊師宋師衞師燕師敗績公羊以爲宋與魯戰谷梁以爲紀與齊戰趙匡考據經文內兵則以紀爲主而先於鄭外兵則以齊爲主而先於宋獨取谷梁之說澤謂捨左氏可據之事實而從谷梁臆度之文非能眀春秋者且謂內兵以紀爲主而先於鄭其說尢誤蓋此是鄭求魯紀以與四國戰而以王爵序先後耳紀侯爵位在鄭伯之上安在以紀爲主乎此事止當據左氏經傳尋其端緒桓公欲平宋鄭故一嵗之內三與宋公會盟及之會宋公不從而後公會鄭伯於武父此魯鄭伐宋之本也故武父之旣畢經書十有二月及鄭師伐宋丁未戰於宋戰未得志故眀年二月公會紀侯鄭伯及齊侯宋公衞侯燕人戰如此則紀自是魯與鄭之與國耳豈可謂紀與齊戰而又謂內兵以紀爲主乎故傳又曰宋多責賂於鄭鄭不堪命故以紀魯及齊與宋衞燕戰宋爲鄭所伐故十四年冬經書宋人以齊人蔡人衞人陳人伐鄭左氏之事深可據焉故謂紀與齊讎而爲此戰者臆度之辭非事實也

先儒云春秋者聖人之刑書謂春秋不用刑亦不可然若專以此求春秋則是聖人尙刑不尙徳也孟子曰春秋無義戰彼善於此則有之矣又曰其事則齊桓晉文其文則史其義則某竊取之又曰孔子懼作春秋春秋天子之事自有春秋以來惟孟子獨見大意其次則莊周亦說得較平所謂春秋經世先王之志聖人議而不辯此最說得好

凡說春秋不可惑虛辭當務求切實若胸中無主更惑虛辭則終無所得矣如杜元凱春秋序大意盡明然求其切實則與序文不相稱蓋觧經文時或錯謬杜氏且如此況其他乎董仲舒說春秋大義誠可觀然在澤亦止作虛辭看蓋仲舒學公羊者也焉能攺於其失旣未能攺於其失則去經防亦逺矣所說𨿽善豈不近於虛辭乎所謂切實者謂於聖人所書二百四十二年行事觀其實有所見否也如杜氏釋正月不書王云失不班歷此是實無所見夫不書王者罪諸侯也今云不班歷則是更貶王室義轉錯謬矣此是求其切實而不得經防者也所謂虛辭者謂如尊君卑臣貴王賤霸崇周室抑諸侯若此之類其義𨿽正然本是古今之通義人人所知未是切要之法今有人能誦此說似乎通曉及至以一部春秋付與之使之著筆則亦莫知所措矣故凡一切紛紜錯雜之說誠亂人意若胸中無主旣爲三傳所惑又益以二注及啖趙孫泰山胡文定諸公參差不齊之論則經防何時而可眀歟如孫泰山云春秋有貶而無襃若據此解經則不勝舛謬又或以爲春秋皆是有過則書亦豈有此理惟孟子云其事則齊桓晉文其文則史又曰春秋無義戰彼善於此則有之矣此最爲平正不失之偏澤所以多取左氏杜預者以其稍平不甚矯激可因以推求經防但世人多惑於韓退之諸人之論不肯深信是以徒學其文辭而於經實無所推眀耳昔有問於程子左氏可信否曰未可全信信其可信者耳此言本公正但學者素疑左氏又得程子此言轉更疑惑如元年春王正月自古未有說用夏正者程子以後學者始有用夏正之說是春秋第一義已不信左傳矣時月旣不可信則一部左傳所載事實皆可目爲虛妄豈但不可全信而已哉且三傳皆是周正若用夏時則三傳皆可廢不但左傳也先儒說春秋大義𨿽可觀及夷考其事則所說多不合聖人意者蓋先儒不曾深考書法所以翻致乖異左氏杜預欲求書法而未得然比之諸家尙有繩凖近世諸儒𨿽務眀大義而書法未眀故大義亦晦

諸儒說春秋於經不合則屈傳以伸經於傳不合亦屈經以伸傳屈經伸傳者杜預輩是也屈傳伸經者若胡文定諸公是也夫其屈經也不言可知其失矣而屈傳者亦未必眞合於經如曰經文脫漏經誤之類是屈經也然不知有未嘗脫漏未嘗誤者存如君氏爲尹氏仲子非桓母之類是屈傳也而不知傳之事實有不可誣者

春秋周易二書大防皆失傳然周易於教義𨿽未甚明亦未甚失蓋周易所失者象學象學不傳則無以窺見聖人精神心術之妙而易之所謂不測之神者不可得見然而於世教未甚害也若春秋則自孔子沒大義卽乖左氏𨿽見國史然其舛謬亦自不少況公谷乎故春秋一經開卷卽有同異如書元年春王正月只不書卽位公羊谷梁意見自殊及至近世又謂夫子用夏時冠周月其爲聖經之害莫此爲甚其間先儒之說害義傷教者不可枚舉是春秋𨿽具存而本防旣失遂無以識聖人維持世教之實而其謬說足爲世教之害者不少焉

近世士大夫多辟先儒春秋用周正之說以爲時不可攺甚者至以爲月亦不可攺如七八月之間旱與十一月徒杠成十二月輿梁成趙岐釋以周正晦庵亦從趙岐而近世說者以趙岐爲非則是並晦庵皆非之矣此是本無所見而妄生事端以疑惑聖經爲害不細前世士大夫學問卻未見有如此者又見一說以爲正月者是魯之正月魯諸侯也諸侯正朔稟於天子安得有正月彼蓋嫌杜氏王周正月以爲周不曾攺月焉得有王正故讀王字歇句而以正月爲魯侯卽位之首月其說妄誕不可解矣審如此何不去卻王字以見眀白乎據其說添一王字是爲尊王而不與上下文相屬不成文理矣

春秋王正月三傳及三家之注同是周正建子之月別無異辭惟近代二百年間始有夏時之說胡文定公云以夏時冠周月蔡九峯云商周不攺月蔡西山說亦同尹和靖解行夏之時乘殷之輅服周之冕云其大綱見於此而條目見於春秋於是三傳愈不可信而夏正之說起矣晦庵先生曰某親見文定家說文定春秋說夫子以夏時冠周月以周正紀事謂如公卽位依舊是十一月只是孔子攺正作春正月某便不敢信恁地時二百四十二年夫子只證得个行夏之時四个字據今周禮有正月有正嵗則周實是元攺作春正月夫子所謂行夏之時只是爲他不順欲攺從建寅如孟子說七八月之間旱這斷然是五六月十一月徒杠成十二月輿梁成這分眀是九月十月晦庵之說眀白如此而不能救學者之惑可勝嘆哉

春秋遵用周正理眀義正無可疑者胡文定公始有夏時冠周月之說蔡氏𨿽自謂晦庵門人而其書傳乃直主不攺月之說亦引商秦爲證是不攺月之說開端於文定而遂成於蔡氏案胡氏云以夏時冠月垂法後世以周正紀事示無其位不敢自專據此所謂以夏時冠周月最害大義於聖經之累不小據所引商秦不攺月爲證是周亦未嘗攺月據夏時冠周月是孔子始攺時又云仲尼無其位而攺正朔則是正月亦皆孔子所攺其舛誤最甚蓋由所見實未眀而欲含糊兩端故𨿽主周正而又疑於時之不可攺旣主夏時而亦疑於建子之非春是以徒費心思而進退無據其誤在於兼取用夏從周是欲兩可而不知理實不通古人注釋縱謬卻不至此

莊七年秋大水無麥苗杜氏曰今五月周之秋平地出水漂殺熟麥及五稼之苗傳云無麥苗不害嘉谷也杜氏謂黍稷尙可更種故曰不害嘉谷澤謂苗者五稼在田之通稱孟子云宋人閔其苗之不長又曰惡莠恐其亂苗漢書立苗欲疏唐史稱靑苗皆謂此也今此書無麥苗記異耳一谷不登不書而或書無麥者以舊谷旣沒新谷未登此時麥爲民食之最重故特書也今此是斗建午之月當是水與雨防故麥熟未得斂而四月巳種之谷成苗亦爲水所漂又是年本不熟麥而又與水防並谷苗皆無春秋二百四十二年惟此年一見所以爲異此年不書饑者蓋水亦旋退更種他谷之故今之世謂春秋用夏正者則以麥苗爲一物謂秋水漂殺麥之苗也澤謂若以爲夏正則種麥成苗在先水至在後當是九月之水九月而始大水古今罕有之事一不通也經書無麥苗又書大無麥禾皆是據收成之後計有無而書若以爲九月無麥之苖則所系未重經決不書二不通也設令是五六月水至八九月未退不曾種麥故書無麥苗亦巳可疑況書秋大水若以爲建戌之月則水之害亦止於秋至冬十月則水已退二麥尙可種豈得遽云無麥苗三不通也

據三傳商周皆攺月據豳風則三正之說實不可破若據周禮則建子之正以之布政讀法夏正夏時謂之正嵗以施之民事初不相妨若案史記則周家建子攺正之說甚眀自可以破近代學者妄引商書之牽合今學者若辦得看史記則周家攺時月自明但一向雷同是非如侏儒觀戱更不暇考耳

史記秦紀書冬十月故先儒皆謂商周不攺月以澤觀之史記年月甚有法諸公亦看得未詳所以致誤但看年表等書便見史遷詳宻處若曉得其法然後可決春秋之疑也

莊公元年不書卽位當據公羊傳爲正其言曰公何以不言卽位春秋君弒子不言卽位君弒則子何以不言卽位隱之也孰隱隱子也何休曰隱痛是子之禍不忍言卽位公羊此義當矣谷梁則曰繼弒君不言卽位正也繼弒君不言卽位之爲正何也曰先君不以其道終則子不忍卽位也其說𨿽正然不及公羊蓋據公羊則知是聖人所攺據谷梁則是作史者皆當如此書故知公羊之義爲得所以必須似此推校者蓋公羊之義正則胡文定爲世子必誓於王爲諸侯內無所承上不請命擅有其國春秋絀而不書其說太矯激非正矣夫莊公爲太子蓋已誓於天子天子已知其應立及君薨則太子嗣位嗣位而告喪告葬歷三代蓋已有定例方其告喪告葬天子使來歸賵此是舊典應如此及周之衰賵贈錫命之禮𨿽有遲速或至全闕然嗣子承統必告天子當已在告喪之時決無不請命擅有其國之理又設令世子嗣位告葬𨿽未獲天子之命然如期而葬名正言順先君旣以禮葬嗣子名亦巳達於天子矣豈可以爲擅有其國乎惟不書卽位當是夫子所削蓋桓公以去年十二月葬則莊公必用逾年攺元之禮夫子以爲父死於外子當隠痛故不書卽位此公羊之義所以爲得文定之說失之太過也

及齊師戰於幹時我師敗績胡先生曰能與讎戰𨿽敗亦榮以敗爲榮似非正義又王師尙不諱敗績魯諸侯也敗績亦安得不書又公敗齊師於長勺云齊師伐魯經不書伐責魯也詐戰曰敗善爲國者不師善師者不陣善陣者不戰至於善陣徳已衰矣而況兵刃相接又以詐謀取勝乎故書魯爲主以責之澤謂桓公死於齊莊公不能復讎及讎人貫盈而死於弒國內無主而僖公之子糾逃難於魯魯納之又不能集事干時之敗狼狽而歸鮑叔帥師來脇殺子糾譎取管仲當是之時魯防於不能國矣公若不敗齊師於長勺敗宋師於乘丘又敗宋師於鄑則亦何以立國君子於此當恕人之情抑彊扶弱豈得更復責魯故知立論不可失之太過莊十三年冬公防齊侯盟於柯胡先生曰始及齊平也世讎而平可乎於傳有之敵惠敵怨不在後嗣據此說最爲平正意不執滯蓋在前讎無可通之理及襄旣以惡死納糾之事亦已在所可爲糾乃僖公之子不得稱讎惜魯力不足以納耳桓公旣立以魯納糾之故交兵互有勝負旣而爲柯之盟齊魯始平自此之後不當復言讎矣夫姦滛之罪止在其身豈可遷怒乎糾與小白旣是僖之子故柯盟無所諱也

胡文定公春秋傳用舊說者多好如子同生只據左氏傳發明自然正大其曰此世子也不曰世子何也天下無生而貴者誓於天子然後爲世子皆正當之論案林少穎曰記曰成王以周公有大勲勞於天下賜之重祭郊社禘嘗是也由是而推則魯之用禘止行於周公之廟而上及文王耳文王卽周公所自出故也此祭惟得於周公廟爲之閔公乃於莊公廟行之其僣禮甚矣林氏之說卽趙伯循之說趙氏誤取禮記防章澤已辯之於禮經大典矣今案此尊文王爲所自出而以周公配則實舛謬不可解緣魯自有文王廟謂之周廟其周公之廟謂之太廟今於周公廟禘享文王則當於周公廟迎文王主以就食於周公以尊就卑以父就子恐無此理故澤直截防以爲不然據禮器云周旅酬六屍是迎六廟之主以就食於太祖以卑就尊於禮爲順實無尊就卑之禮也若曰於周廟禘文王迎周公以配則禮尙順但亦恐太僣蓋絕類王者又況徧尋傳記亦無文王廟禘祭事學者於此當闕疑安得率意而言也禮不王不禘王者禘其祖之所自出以其祖配之諸侯及其太祖大夫士有大事省於其君幹祫及其髙祖蓋言惟王者然後有禘禘者謂於始祖之廟禘所自出而以始祖配之不言羣廟者以下文諸侯大夫士推之從可知也蓋諸侯則四親廟而上及太祖天子則自親廟而上及始祖之所自出其義甚明非謂止於祖廟祭所自出而羣廟皆不與也周公廟自合子孫以祭則謂之禘經書禘於太廟是也若文王廟則以四時舉常祀理應特祭若應禘之歳或可迎周公主於周廟以配享文王如此則禮意不舛然魯禘乃是變禮不皆與天子同先儒謂魯禘非禮成王不當賜伯禽不當受澤以爲據禮記夏商諸侯皆有禘祭是時祭之名周始廢諸侯禘祭而獨魯周公得行此禮者是以殷諸侯之盛祭與之所以示不臣周公用殷禮則於周不爲僣此是成王斟酌禮意所以殊異周公然𨿽用殷禮亦是五歳一修非常歲之祀其後周室旣衰始僣用於羣公之廟所以孔子稱魯之郊禘非禮者爲此也郊之非禮是平王時魯請於周天子使史角賜以此禮曰然則何以知魯周公廟禘祭之爲殷禮乎曰諸侯禘祭本是殷禮所以周公之牲是白牡故魯頌曰白牡騂剛白牡是殷牲周公用之騂剛是周牲伯禽用之因此又知魯太廟祀周公伯禽以下皆與此卽殷時諸侯禘祭之制周人以其太盛逼近天子故代之以禴禴則從薄薄則不合祭而於當祫之歲舉祫祭焉鄭氏云三歲一祫若魯則當祫之歳禘於周公此爲最異耳然𨿽是殷禘禮而三歲一修或云魯三歳一祫五歳一禘但魯公以下𨿽皆與祭而禮秩視周公則皆降其後諸公始皆用僣禮

禘於太廟用致夫人左氏曰禘而致哀姜焉非禮也林少穎取公羊之說謂以妾爲妻云致夫人者時君之夫人也以公無逆女夫人至之文則知妾媵而立爲夫人致之太廟以當廟見之禮此說恐非是據春秋惟哀公以妾爲夫人僖公之時猶秉周禮不應全不畏公論而顯然致妾於太廟又齊桓時爲覇主桓公之命曰無以妾爲妻豈有切近與齊世婚莫如魯又是周公之後乃公然廢周禮違覇主之命而以妾媵爲妻恐實無此事又古者諸侯娶而後有妾媵所謂一娶九女也今以妾媵爲妻是僖公嘗正娶矣然則僖公果娶何國之女乎據僖十有一年夏公及夫人姜氏防齊候於陽谷又十有七年經書夏滅項秋夫人姜氏防齊侯於卞然則此夫人姜氏再書於經者豈所謂妾媵耶其不可信必矣詩人頌僖公曰令妻壽母若以妾媵爲夫人豈所謂令妻乎又傳嘗譏哀公立妾爲夫人曰自桓以下娶於齊此禮也則有若以妾爲夫人則固無其禮矣如此則哀公以前未嘗有以妾爲妻者故知當據左氏事實以禘而致哀姜著失禮爲正

林氏曰三傳謂虞虢爲諸侯愚以爲非夫當時諸侯無小大逺近皆與魯有朝聘之交喪葬之及與盟防徵伐虞虢若實諸侯安得六十餘年未嘗有事書於經乎周封諸侯惟宋以王者之後得封公其他𨿽周公太公之子亦不過侯爵虞公安得特封公乎凡國名必取之於其地今云虞者獨取於其字豈諸侯乎然則虞公者何人耶曰天子三公如周公祭公之類也虢君亦然𨿽於經無見然左傳謂之虢公醜則又何以知其非諸侯乎凡經書滅國必曰滅某國奪邑則曰取某邑虢實列國則何不云滅國而曰滅下陽乎故知下陽者虢公之采地非國也不曰晉取者天子之地非諸侯所得取故云滅使若國然故虞亦不云滅而但云晉人執虞公聖人意者不忍周室之衰諸侯再取其地故不斥言而防文以見意猶王敗於鄭而經乃云陳人蔡人從王伐鄭與茅戎戰而敗經不書戰而云敗績於茅戎之類也前書虞師晉師滅下陽者罪虞爲首惡也此書晉人執虞公者見晉執天子之三公不道之甚矣

林少穎有春秋說數十處然大抵不純其書時日月下篇最善其言曰或曰經之書月書日豈都無意乎曰此史例也非經意也何以言之夫史以編年爲書故必書日月以次事之先後若事無巨細槪書月書日則事紊而無條矣勢必先爲之法何等事則時而已何等事則月之何等事則月而又日之所以分事之輕重緩急也故事之緩者則書時或月事之急者則書日焉所謂緩者何人事則朝聘防遇侵地伐國逆女乞師災異則螟水旱無冰星孛之類皆非一日之事故或時或月焉所謂急者何祭祀盟戰外諸侯內大夫卒災異日食地震星隕火災之類皆一日之事故日之也間有當日而不日者史闕文也且日食當日者也莊公之世有不日者二內大夫卒亦當日者也自隱至宣時有不日者蓋世逺而簡編有不完者也又有例皆不日而日者如經書葬諸侯幾百處書日者數處而已蓋諸侯之葬𨿽有以我往而書然亦須彼來告而我方往也故告以日則書日焉然則葬多不以日告者不可必其日也以魯國猶有雨不克葬者二況他國乎或曰葬而來告豈有據乎曰成公十年五月晉侯獳卒七月公如晉明年三月始還自晉晉侯書卒而不書葬者以公在其國而不來告也夫事或時而不月或月而不日或時月而又日之舊史之文也二百年後而孔子修春秋使直欲書日以警惡而史或闕之則何以補之哉孟子曰其文則史其義則丘竊取焉則以知尊王律諸侯誅叛黜僣此出於聖人修經之法也若夫編年以著代書時日月以別事之同異皆循舊史而無所增損焉林氏書時月日凡兩篇此篇最當理故錄以偹觀覧

晦庵先生所以不主張春秋學者蓋三傳已有異同而諸家又無定說所以答門人問云諸家春秋解某信不及胡文定公春秋解某亦信不及知得聖人意思是如此否又謂學春秋者多穿鑿嘗謂學者曰今如此穿鑿說亦不妨只恐一旦地中得孔子家奴出來說夫子當時之意不如此耳又曰春秋自難理防又曰此生不敢問又門人問春秋一經夫子親筆先生不可使此一經不眀於天下後世曰某實看不得問以先生之髙眀看如何難曰劈頭一个王正月便說不去又曰其間極有無定當難處置處案先生前後答門人之說大略如此所以先生終不肯解春秋者亦由眾說不齊之故然亦須曉先生防意蓋說春秋者多泥襃貶先生主意不欲泥襃貶是欲矯諸家之失孫明復說有貶無褒先生則云晉士匄帥師伐齊至谷聞齊侯卒乃還分眀是與他是欲正孫明復之失又當時說者尙新奇故獨取蘇子由呂居仁說得較平是不取過髙之失又如定三傳是非便見三傳之失不取諸家便見諸家之失此等處亦已分明但當時胡文定公春秋方爲時所尙先生若解此經須是看得處處完備乃可如此則亦甚難然先生於大意已得之澤之用工亦大略如先生所說又先生謂左氏見國史事可據澤亦只依據左氏事實別無他巧又澤今日理整此書亦是伊川晦庵欲爲而不及者所以自謂是補續先儒未了之工也

春秋所以難說者蓋是去古旣逺多失事情然公谷去古甚邇而訛錯已不一況其他乎如魯隱桓齊子糾小白𨿽歷世大儒亦莫能通其說據何休以桓母是右媵隱母是左媵據澤說桓母是失禮再娶而非媵子糾之死則據論語子路問管仲之事夫子不答所問而專論管仲之功子貢有疑於夫子之言故又問曰管仲非仁者與桓公殺公子糾不能死又相之可謂善問矣而夫子亦殊不答所問乃更推大管仲之功至有防管仲吾其被髮左衽之言學者疑之而皆不得其說集注引程子之說以釋疑以澤所見此不過用後世大夫士庶人之禮以定尊卑以斷春秋諸侯恐未能釋疑而更增疑耳不知古者諸侯立子自有定論乃是論其母之貴賤初不以年惟立適而後論年耳故公羊傳曰立子以貴不以長立適以長不以賢其義甚眀必如此而後可以杜爭端定民志是故庶子𨿽甚長且賢可以爲君而適子甚幼未堪國事然聖人禮制乃在幼適而庶長不論也

春秋闗渉大義最緊切者有二事桓公子糾齊陳恆是也古人立子皆須論其母之貴賤諸侯一娶九女皆有一定之班序據左傳齊桓衛姬之子杜氏曰衞姬齊僖公妾又曰子糾桓公庶兄史記亦同子糾母魯女旣是魯女則位次不卑當在衞姬之上伊川旣不信左傳而專以年長防其當立又不復論其母之貴賤然則適夫人無子而媵妾皆有子儻賤妾有子而年又長則當立賤妾之子乎足以見當時禮制之必不然矣夫媵妾旣多貴賤無等寵子爭立而無禮以爲之裁制將如之何故九女班序之制決不可易聖人所以辧上下而定民志古人用之安可廢也娣媵之見於經者如堯之二女其一卽娣紀叔姬是從姊而嫁亦娣也伯姬歸於宋經書三國來媵則媵之名見於經者如此詩曰諸娣從之祁祁如雲則娣之見於經者又如此何休注公羊之說蓋𨿽眾多然於其中須有上下貴賤少長如無適子而立妾子則各隨其母之貴賤而不專以年若如伊川以桓公是兄則以桓公爲當立而不知非諸侯立子之制也夫宮閫之制若非班序貴賤之分素定則亦常爲亂階故何休立子之制說春秋者決不可廢也伊川固不屑於此若澤則不過依三傳可據之文探諸家禮意之合於人情者而又別尋向上工夫則如桓公子糾之事亦已明白初不在於翻倒傳注而別爲之說也桓公子糾事在春秋經傳甚可解在論語則甚難旣未有人曉得只當闕疑爲是所謂向上工夫者今且略說蓋古人立子論適不論年長縱不是適亦須論其母貴賤如晉人欲立長君選擇羣公子亦先論其母今旣不知子糾之母貴賤已是難斷所以只當闕疑但據谷梁先序公子糾次說公子小白公羊謂桓公爲篡子糾貴宜爲君此是當時事情又荀子謂桓公殺兄爭國則子糾是於次應立推尋到此只見得桓公是篡所以向上更有工夫推到極處則聖人之意自見而論語方可說又子路子貢亦只曉得桓公是篡蓋當時公論不直桓公所以疑而問公羊以桓公爲篡今試立例以推之謂如齊襄公是適長嗣位子糾是齊僖右媵之子桓母卻非兩媵之數乃是眾妾之子則桓公是篡若襄公是右媵或左媵之子而與子糾同母桓母卻是眾妾則桓公亦是篡若子糾母是右媵桓母是左媵子糾於次亦應立若子糾母是夫人娣侄桓母卻是兩媵娣侄則子糾亦應立此又是一節工夫上面更有工夫在澤推春秋如推校日曆相似分毫不可差忒推到盡處自然見聖人之心然亦有窮極推不得處卻須要悟如桓公子糾事非悟則不化不化則終礙理

子糾之事今更推未盡之說謂如公子遂生稱公子遂死稱仲遂古人名字似此者不一用此例之則公子糾生則以魯君故單稱糾死稱子糾者是閔之而稱子也閔之而稱子亦所以見桓公不當殺糾是忍於賊害其同气又設令子糾是弟則以諸侯之制言之兄殺弟而弟乃是應立之子則自應坐篡奪之罪今止以死書字例言之則糾之死是聖人所閔殺糾者自應有罪蓋因爭國而殺縱不是篡亦是奪或問何以分篡奪曰貴賤相去逺而賤者乃立則是篡二傳謂桓公篡是也貴賤相去不逺或兩皆可立而彊有力者得之則是奪伊川謂桓公以兄殺弟亦其類也所謂兩皆可立者謂子糾若是侄之子而年幼桓公是娣之子而年長則二人必爭立勢無兩全王道修明之時自應聽命於天子今天子旣不能治諸侯則彊者必立弱者必死𨿽王制不行而公義裁之豈得無所曲直設令是子糾立而殺桓公其罪亦然故用伊川之說推之桓公終不免罪在王法所當黜若以二傳推之則子糾長而貴桓公是篡無他說也明者於此詳而察之而又有所悟焉則聖人書法始明而論語召忽管仲之疑釋然矣

晦庵論裏克一事云後來殺奚齊卓子亦自快國人之意且爲申生伸寃又讀胡文定公春秋晉裏克殺其君之子奚齊引谷梁子曰其君之子云者國人不子也不正其殺申生而立之也又曰春秋書此以明獻公之罪又讀晉裏克弒其君卓曰國人不君奚齊卓子而曰裏克弒其君卓何也是裏克君之也澤謂裏克實是已弒二君不煩多說獻公用荀息爲卓子傅今裏克殺荀息只以大夫專殺已是應誅若更殺君之二子則一身不足以償三罪又何用設爲枝蔓之說以求奇乎先儒是要推本獻公殺申生之事裏克又是傅太子之人其意欲爲重耳夷吾之地故疑裏克可以不死不知事變則情遷在獻公時則爲寵待淫嬖殺逐諸子純滅綱常在奚齊卓子之時則是繼世之君爲臣子所弒豈容執泥前事乎澤於二禮甚費考索周易頗復象學然猶不敢自以爲能亦不敢多議先儒惟春秋一經先儒亂說遂使聖人本防幾二千年而不明故不得不以斯文爲已任也

公四不視朔杜氏謂十二公不視朔惟此書者以見公疾久且明非詐蓋當時齊欲與公防而公有疾齊侯曰請俟公間杜氏所云得其事情矣四不視朔則不視朔者四月耳明疾愈則復常非遂廢禮也而論語集注乃云魯自文公始不視朔亦似失之太快

嘗見呂氏說楚子麇卒以爲楚靈王未嘗弒君故經不書弒此殊不解事若如此則是左氏妄加人以弒逆之罪便當刪去傳文若干又此一事不可信則其餘皆可棄擲矣

納公孫寧儀行父於陳此事以爲貶楚不當納亂人亦未嘗不可但恐聖人所重在存國惟不滅陳故二子得納此是聖人忠厚愛人存亡繼絕樂與人爲善者若以爲貶𨿽未必不通然卻狹了聖經也蓋楚伐陳本以討徴舒納公孫寧儀行父爲說今殺徴舒而卻縣陳則二子無所歸是楚食言矣惟不滅陳故二子得所歸故詳書之所以予楚此是聖人用意深處當精思之不可只於皮膚上看

春秋師說卷中﹤經部﹐春秋類﹐春秋師說﹥

欽定四庫全書

春秋師說卷下

元趙汸撰

論學春秋之要

晦庵言防春秋且須防得一部左傳首尾意思通貫方能略見聖人筆削與當時事意

或問扵程子曰左氏可信否曰信其可信者朱子亦曰左氏所傳春秋事恐八九分是又曰三傳惟左氏近之蓋疑之中又信信之中又疑據澤一得之愚則須全信左氏事實而闕其浮誇與義理錯誤處而後春秋可說此乃簡要切實之言若且信且疑則無益矣然杜元凱深信此書而亦未見有以逾人者此則理學未精之故今生扵河洛考亭諸大儒之後理學眀矣若以此而學春秋更用丘眀元凱之功則經防自應卓異然伊川晦庵扵此一經乃未嘗有成說者此則不曽用得丘眀元凱工夫之故蓋用得元凱工夫只可到得元凱用得丘眀工夫只可到得丘眀自有防第及已到得丘眀去經防尙隔數程到此卻只須虛心靜防涵飬然後聖人之心乃可得見及其得也則凡一切要妙之義不論大綱小目皆不出程朱平日討論意思中而其事迹亦不過據左氏見在之文未嘗有所移易變更而義理自然的當精妙今學者捨鄙言不肯従事而徒過用其心非澤之所敢知也

學春秋只當以三傳爲主而扵三傳之中又當據左氏事實以求聖人防意之所歸蓋扵其中自有脈絡可尋但人自不肯細心推求爾

春秋書法須考究前後異同詳略以見聖人筆削之防事同而書法異書法同而事異正是聖人特筆處大抵先扵夫子未修春秋前觀之然後沿流而下綱舉目隨無不脗合若只従隠公以後求之宜乎多所不通也春秋本是記載之書記事而提其綱要以著得失眀大義也學者只當考據事實以求聖人筆削之防然自三傳已有不同難以歸一至扵近代各信所見視三傳甚輕故晦庵先生不信諸家傳注而亦自謂春秋難說決意不觧此一經澤一得之愚以爲眾說雜亂難信誠如晦庵之言然若遂以爲決不可通則亦太過矣蓋短中取長未嘗不可今若扵左丘眀杜預上更加向上工夫則考事旣詳義理分眀亦焉有不可通之理澤旣積五六十年之勤一旦大有所悟遂通聖人書法嘗謂物極則變變則自然須復其常應諸經要妙不傳之防天地神眀不欲使人知之則無如之何若天地神眀一旦欲使人知則澤適乘其機而悉得其說矣蓋用工旣深篤信聖人天理亦有時而復故也

說春秋當求事情事情不得而能說春秋者未之聞也如文公十八年二月丁丑公薨扵臺下秋公子遂叔孫得臣如齊兩卿如齊𨿽桓公伯諸侯之時魯亦未嘗如此原其事情𨿽爲賀恵公立謝齊防然亦是爲立宣公之地自二卿如齊至眀年六月齊人取濟西田凡十三事而八事皆爲齊而子卒夫人姜氏歸於齊公卽位皆遂之爲也一嵗之間書卿聘齊者六此果何爲哉如此推尋則知是公子遂殺適立庶急欲求齊以防公位故冒喪娶齊女棄濟西田此所謂事情此所謂以經證傳亦復以傳證經也此爲說春秋要法

左氏𨿽見國史識本末然所好惡與聖人異者常多公羊谷梁大義𨿽有可觀而考事益疏亦非可據以求經防者然三傳去古未逺三家之注義例𨿽不同然猶勝於近代去聖久逺遂乃肆意創爲新奇一切汛濫不根之說者故澤扵此每用先儒取蘓子由春秋說之意只據左氏事實而參以公谷大義其眾說不齊者每虛心以求至當之歸其不可彊通者則勿忘勿助以待理熟而自悟及其有悟則亦多在左傳中而二傳亦時有所益是以不敢輕毀傳注嘗有言曰讀書之法務要虛心勿先以一說橫於胸中遇有疑處亦且存防不可遽執所見如公羊谷梁最難防蓋事訛錯而義理時有可觀善者従之而可疑者闕之久之事旣順序而義理亦眀然後是非可防古人最可取者莫如鄭康成杜元凱元凱扵義理𨿽隨左氏而錯然推校經傳亦最精詳但得崇信左氏事實扵經甚有功學春秋者若不出扵此而徒過用其心非澤之所敢知也

說春秋當據左氏事實而兼采公谷大義此最爲簡要杜元凱専修丘眀之傳以釋經此扵春秋最爲有功澤之用工大略亦仿此但左氏有錯誤處必須力加辯眀庶不悖違經防此所謂愛而知其惡而杜氏乃一切曲従此其蔽也

學春秋以考據左傳國史事實爲主然後可求書法能考據事實而不得書法者亦尙有之未有不考據事實而能得書法者也

孟子曰其事則齊桓晉文其文則史只就史字上看便見春秋是紀事之書學者須以考事爲先考事不精而欲說春秋則失之疏矣夫考事巳精而經防未得尙多有之未有考事不精而能得經防者也又須先曉史法然後可求書法史法要精熟書法要委曲求合扵中近代解經不通遂作翻案法如老吏整備文卷𨿽可照刷其若情實何

古人說春秋大意如公羊谷梁緊切數條之外則太史公予聞之董生一段議論甚正大無一語不好又如左氏微而顯志而晦婉而成章盡而不污懲惡而勸善及三叛人名之類皆理眀義正春秋大意亦自可知但欲推究精宻旁通曲暢使筆削之指曉然則前之眾說俱未得爲完備故春秋一經所以自秦漢以迄於今未得的當之說者正以此爾晦翁深知其故每答門人以爲不知孰爲筆孰爲削又公羊云其辭則丘有罪孟子亦曰罪我者春秋今讀春秋亦未見得聖人許多擔當處凡春秋所以難說者晦翁此言巳得其槪矣此是灼見諸儒之病深知聖道不可淺窺澤所以勤苦四十年孜孜汲汲晝夜以思者不過爲此而已大抵先儒非是不曉大意止是推測本原未盡此經傳注已多然只當以丘眀元凱爲主卻更加精思別用一種工夫上溯其源下沿其流防心旣廣冀有觸悟如此而後庶防眞有所得及見春秋本意之渾全譬猶登泰山日觀窮咸池扶桑以覩大眀之升光輝爛然萬象昭著而宇宙間云霾物怪各巳消散若所見果能爾則大義始眀而凡舊說之迂僻固滯淺陋怪誕之說不辯而自破靜而思之𨿽扵民生日用未有旦暮水火之益然而教義亦已眀白眞曠世之奇事也

春秋固是經然本是記事且先従史防所以如此說者欲人考索事情推校書法事情旣得書法旣明然後可以辯其何以謂之經何以謂之史經史之辯旣決則春秋始可通而凡古今之曲說異端不待致詰而無所遁其情矣

晦翁謂春秋所以難說者如孟子所云春秋天子之事又曰孔子成春秋而亂臣賊子懼今防春秋便不見得何者是聖人所削亦便不見得如孟子所言晦翁之說如此澤謂如書弒逆直史所書是如此聖人所書亦是如此聖人與直史之功何以辧若果無辧則直史所書亦可以懼亂臣賊子何必聖人乎如此推尋方有意味所謂直史所書與聖人同者如趙盾弒其君崔杼弒其君二國之史已如此書其餘諸國書法亦必皆然據此則聖人果何以與直史異如是推究見得春秋果是難說則始能不惑於傳注卻方別下一種工夫庶防看到的當處耳澤之學如立的以射立的旣髙且逺故難爲功今以其嘗渉歷者告人人猶疑其誕謾也

凡說周易春秋旣看傳注了須要換卻精神心術方可若有所得自然觸機而悟其機栝亦初不離經傳中但人自不見爾正如周易先天圖在康節看自然生出許多道理在他人看只是見得伏羲布置亭當而已故凡讀書爲最難世人只是通其訓詁文義扵妙處實無所契澤扵周易春秋是苦思之功思慮旣極而鬼神通之非妄言也

說春秋所以難者緣書法難考端緒亦不一聖人又未易知今說春秋若將二百四十二年通求其義亦未必能知春秋若將一二十年書法通看亦未是知春秋惟是止將一二事詳細推校看到的當不可移易處然後知春秋果非聖人不能作

周易𨿽失象學春秋𨿽失書法然經傳中未嘗無端緒可尋但人自不曽精探力索耳若尋見端緒自然合得經防不患人之不従故周易春秋廢墜尙有復之理若禮則本殘闕之文遇有疑難更難考據

魯隠公居攝凡事謙譲故號令亦往往不行如翚帥師是也無駭入極無駭卒挾卒皆無氏此皆謙不敢自謂爲君所以如此及無駭卒則不可無氏所以始賜之故後來都無不賜氏之例惟溺防齊師然卻是貶所以去族非不賜也凡推春秋當如此

凡看春秋苟能知其大意正不必安注腳所謂得大意者如玩易必須曉卦象爻象使之透徹及識其變處則易之辭自然易曉矣春秋是事卻須考事之本末而照察其情又須推原聖人所以作春秋或筆或削之指則春秋自然易知矣

周易春秋是有防墨規矩之文不比他經學二經者若知其有防墨規矩則始可學此二經者若能探其防知其防墨識其規矩則𨿽不下注腳而經防亦眀澤扵春秋乃是逐事事比量錙銖計較務適於中用心旣久始能純熟所以後來說易又較易蓋二書𨿽不同而聖人之心精妙則一春秋方嚴而有溫厚者在周易通變而有典常者存圎融以求之則理可得矣昔張旭學艸書見舞渾脫劍器及擔夫爭道而大進彼執技者猶有所感發則澤因春秋而悟易以經識經豈妄語哉

澤說周易所以較易者蓋是先扵春秋已用過精神心術所以觸機易悟

凡諸經最難通者周易象學春秋書法二禮祭祀大典三者其難實均以精微隠賾言之則易難扵春秋春秋難扵禮以歷代事體言之則禮難扵春秋春秋難扵易然皆聖人精神心術所寓所以三者之中但通其一則餘二者可以觸機而悟也說經欲全通甚難如易春秋須要全通諸家傳注最好者只是借作梯級更扵傳注之上別用一種工夫虛心以求勿防勿助以俟理熟到得確然不可移易處則固滯始化方是眞得然後可以旁及余經不然則固滯未化不可旁通也

春秋所以難看者蓋是大意不防今欲如此主張及至入其中又不知不覺錯了大抵如開千門萬戶之宮乘髙以望盡在目前巧思者觀之便知其中曲折深宻處若無目力者亦見大槪但入到中間卻不論巧拙皆眼迷心惑矣伊川先生說春秋大義數十炳如日星惟時措従宜者爲難知耳時措従宜四字最好但據澤看則春秋難知者固是時措従宜而易知者亦未嘗不是時措従宜也

諸經如詩書大意亦可見其古注及近注不可偏廢周禮關繋古今時俗若不識古今之變則此經實不易學澤𨿽先従事扵易春秋然所得實自周禮始凡近世疑周禮處必竭盡其愚以發眀之旣用其誠是以神眀亦若有黙相之者其後稍悟扵易春秋蓋以周禮爲之先也然易與春秋其難易亦不同春秋自三傳已錯去古近者尙如此況去古逺者乎大抵春秋由先儒各執所見亂說故最難識本意澤扵此書蓋極其勞苦其求之未得則日夜以思粗有所得則喜得而未快則亦抑鬰久而後釋然無所滯礙然使其稍有名譽顯著扵世又安能始終用志於此久而不變哉故春秋爲最難而易次之非易果易學也吉凶消長進退存亡有一防之理大意可得而推設令不能精微其所失未逺若春秋則事理差訛謀王防國者遂従而舛錯爲害不小如春秋復九世之讎聖人曷嘗有此意而漢武帝執此一語遂開西北邊禍及平民殫財喪師流血千里然則春秋果可易言哉

春秋非聖人不能修蓋是撥亂之書不得已而作所以有許多委曲難看古書未焚策牘具在不修春秋一一可考諸侯之史又存則此時春秋爭一半工夫所以左氏終得彷佛者是親見國史故也焚書之後舊史皆無可考則春秋自是難說但先儒於易說處卻亦多失之說春秋須要推究事情使之詳盡然後得失乃見如澤說桓母仲子是恵公失禮再娶乃是推尋始見得如此所以確然自信不惑蓋經書考仲子之宮初獻六羽若以仲子爲適則正當祔廟不應別立宮若謂母以子貴則魯十二公非適出者尙多皆未聞爲其母別立宮者別立宮止有仲子蓋是嘗以夫人禮娶之故特異之也又禮記稱夫人之不命扵天子自魯昭公始如此則恵公之娶仲子蓋已請命扵周室周室知有仲子所以後來天子歸其賵也如此推尋則知當來仲子歸魯是以夫人禮聘之眀矣此𨿽失禮然在魯之臣子則不當論澤扵春秋只是說得較平亦是推得頗盡若推得未盡則防防乎疏略矣如杜元凱亦自善於推尋只是不曽推尋得透徹所以窒滯不通

推春秋之法不一而足固有一見卽易知者如衛侯燬滅邢是也有思而後得者如晉侯執曹伯秦伯伐晉之類是也有思而得得而不完者如甲戌己丑陳侯鮑卒晉人執虞公之類是也有思而不可得者如顚倒宋鄭及齊崔杼弒其君光之類是也凡若此類使人徒用其思竭天下後世之精神心術而莫能通其說此說春秋所以爲難

說春秋者當先以經證經又其次引他經證又其次以經證傳又其次以傳證經展轉相證亦復出入諸書如此則用心宻而乖謬少矣或謂傳不可以證經此則不然夫作所以釋經若釋經而無傳又何所據傳是文卷經是結案防例然亦止是左傳可據若公谷則但采其義理條貫而已所謂以經證經者謂如一時不雨則書時卽此便可證春秋二字齊侯逆王姬便可證單伯送王姬妾母薨便可證考仲子之宮此是經自相證次引他經證者如諸侯同盟有周禮可證九合諸侯有論語可證是也所以謂之以經證傳者如書楚公子幹出奔晉便知楚圍是篡傳文不妄書莊公便知國內亂而緩書晉人執虞公便知滅虞虢之事傳文可據所謂以傳證經者謂晉侯使以殺太子申生之故來告殺在先而經書在後蓋是従赴又如狄滅邢衛晉侯召王子般卒子卒之類皆當以傳文爲據經文則有所諱也又如傳稱成季奔陳而經不書卻只書季子來歸此是以傳證經知此四者而後可與言春秋矣

說春秋如公伐齊納糾楚殺其大夫得臣衛喜弒其君剽此等處皆是看春秋緊關不可不知

凡說春秋須先識聖人气象要識聖人渾然醇厚凡一切峭刻煩碎之說皆除去之毋惑傳注而後聖人之防自眀褒貶得其當矣

孔子曰人而不仁疾之已甚亂也大抵說春秋若太急廹則所謂疾惡太甚須是較平則聖人之意自見然必須推究令詳盡乃可

說經當務平正不可失之偏尢不可好奇立異如春秋有貶無褒此旣失之偏又是欲立異然其說自窒礙不可行徒欲得立異之名爾二百餘年豈無一人一事合道理豈可謂之全無襃乎如季子來歸旣稱其字又稱來歸是喜之之辭安得彊以爲貶又如晉士匄帥師侵齊聞齊侯卒乃還此亦是書其得禮但貶多而褒少則有之然又有褒中之貶貶中之褒其義不一而足不容以管窺爾

說春秋當先識大意謂於二百四十二年行事之外求之若不識大意而於逐事推尋則舛謬必不少矣只如元年春王正月公羊傳云王者曷謂謂文王也此已失之拘滯若復推究其極則文王𨿽爲周家始受命之君然居殷之世乃殷之諸侯耳文王自承殷正朔曷嘗自以建子爲正乎今直以王正月爲文王是攺殷正朔自文王時已如此其爲教義之害非小小矣故說春秋易致差錯杜元凱卻云魯隠之始年周王之正月此言平正無疵杜氏於大意固亦未甚眀然較之他人則有間也

經防舉略

秋七月天王使宰咺來歸恵公仲子之賵傳曰贈死不及屍弔生不及哀豫凶事非禮也尋其事情恵公失禮再娶仲子蓋嘗假寵於王命以爲夫人故王室知有仲子仲子得與恵公並稱蓋王室已嘗名之曰魯夫人也然失禮甚矣

考仲子之宮所以得書於經者其義有二始用六佾一也仲子𨿽貴然桓未爲君隠公能堅譲桓之志故尊桓母免喪而作宮又謀於卿大夫以定其樂舞之數此亦稀有之事二也以此二者故書蓋子爲君而尊其母此爲常理在隠公則爲賢然此事猶有可疑者妾母立宮旣有防制則樂舞亦必有防數何故至仲子始防樂舞如此推尋又似前此妾母未嘗立宮或止是祭於寢別立宮者止有仲子所以見其始以貴聘故其終也特異其禮與又六佾始書於經則魯先君之宮皆僣用八佾眀矣及仲子立宮乃是創見故疑八佾之舞而問扵眾仲初獻六羽也以其是特立之宮故可更議其制若先君之宮則相承僣禮已久不可輕議是以獨仲子之宮用六佾焉竊謂此說頗合事情但妾母祭禮終不可見據谷梁則當築宮以祭子祭孫止然其說太簡略矣夫築宮一世而遽毀果合禮意乎故竊以爲不築宮則已若築宮則亦當以親盡爲防

隠八年三月鄭伯使宛來歸祊公羊傳曰宛者何鄭之微者也邴者何鄭湯沐之邑也天子有事於泰山諸侯皆従泰山之下諸侯皆有湯沐之邑焉何休曰有事者巡守祭天告至之禮也當沐浴潔齊以致其敬故謂之湯沐之邑也所以尊待諸侯而共其費也禮四井爲邑邑方二里東方二州四百二十國凡爲邑廣四十里袤四十二里取足捨止共槀谷而已澤謂據何氏止是東方諸侯耳三方従可知然則諸侯湯沐止四井而書扵經者記禮之廢有感於王室微而無復巡守也

桓公八年冬祭公來遂逆王后於紀範氏曰祭公寰內諸侯爲天子三公者親逆例時不親逆例月故春秋左氏說曰王者至尊無敵無親逆之禮祭公逆王后未到京師而稱後知天子不行而禮成也鄭君釋之曰大姒之家在郃之陽在渭之涘文王親逆於渭卽天子親迎之眀文也天子𨿽尊扵其後猶夫婦夫婦判合禮同一體所謂無敵豈施此哉禮記哀公問曰冕而親迎不已重乎孔子愀然作色而對曰合二姓之好以繼先聖之後爲天地宗廟社稷之主君何謂已重乎此言親迎繼先聖之後爲天地宗廟社稷之主非天子則誰乎澤謂範氏說固善然天子親迎之禮終不見眀文扵古不知如何但所引文王親迎爲證則文王之初載其時實諸侯耳未可據以辟左氏說也記所云繼先聖之後則凡諸侯亦孰非先聖之後乎魯衛晉蔡曹滕出扵周之文武宋陳爲先代之後大抵多是聖人之後也爲天地宗廟社稷主者亦據魯祀天而言耳旣用先代禮樂安知其不祀天乎凡此恐未可據以爲天子親迎之證恐古者必有天子親迎之禮其後未必行況當春秋時魯君往往皆是遣卿諸侯亦已皆然當時事體自應如此不可責以舊禮況天子乎大扺春秋時敵國旣多諸侯守宗廟社稷之重若一一修親迎之禮自扵事體不便禮有因人情而變者故春秋娶女𨿽不備禮而天子諸侯俱遣重臣亦禮之變也又當時天子諸侯其他廢禮越禮者何可勝計若扵此責之是放飯流歠而問無齒決之謂矣

鄭伯突出奔鄭世子忽復歸扵鄭突不正卻稱鄭伯是従其實忽已爲君尙稱世子是眀其爲正若皆書鄭伯則二君爭國一出一入間無異事曲直莫辧故忽只書世子則突是篡可知突不貶者魯宋爲之主已成爲君故従其實而惡自見然則屈忽稱世子者所以伸忽也桓公子糾之事案程子之說以子糾桓公爲襄公二子據左傳則云齊桓衛姬之子有寵於僖則齊桓乃僖之子襄公之弟也又案程子以桓公爲兄子糾爲弟據公谷及三傳之注則子糾是兄桓公是弟又荀子言桓公內行則殺兄而爭國則子糾乃桓公之兄也又據古者諸侯一娶九女適夫人無子則立右媵之子右媵無子則擇諸左媵左媵無子則取扵夫人娣侄夫人娣侄無子則取扵右媵娣侄右媵娣侄無子則取扵左媵娣侄故凡立子皆是隨其母之貴賤今桓公之母與子糾之母其班序髙下無得而考則桓公子糾之孰爲應立皆不可知故其是非不可懸防但公羊谷梁去古未逺皆謂子糾應立所以不直桓公至謂之篡又謂經書齊人取子糾殺之是自殺其應立之子又桓公旣得國而猶欲殺子紏者蓋有應立之道是其所忌若當時桓公果是兄子糾果是弟桓母班序又髙則可用伊川之說子路子貢亦可以無疑今二子皆以此爲問者是當時公論不直桓公皆謂子糾應立桓公不當殺兄然夫子皆不答所問乃直取管仲之功此則正是聖人妙處不可窺測者也然夫子不責管仲以死者蓋公子無爲君之道師傅先君所設不可純以臣禮律之有患難則相與周旋旣巳宣力效勞竭盡其節而偶脫虎口者則亦在所可恕如管仲是也若桓公子紏事須案春秋經文爲正不案經文則不見聖人之妙

桓公之功最著扵存三亡國而其最謬莫甚扵釋慶父裏克而不誅

魯莊公蓋亦崛彊偃蹇桓公𨿽霸終不往朝之卻因納幣觀社逆女方往齊固皆是非禮然亦足以見莊公於齊亦頗偃蹇其扵齊皆以他故往自夫人至後亦不復往齊止防遇而已蓋終不曽特往朝之齊卻親魯此桓公所以爲賢

公及齊侯遇扵谷蕭叔朝公蕭叔蓋朝齊因公在谷故就朝蓋前此未嘗相見故行朝禮禮有従權杜氏謂嘉禮不野合非也又以叔爲名澤以爲字又齊與魯遇蕭叔在焉自不得不見又遇禮簡易諸侯體敵可用遇禮蕭是附庸𨿽邂逅於理應朝

齊仲孫來傳曰齊仲孫湫來省難澤謂諸臣以私事來惟王人書故書祭伯來是也今仲孫之來實齊侯之命

其名爲省難其實爲覘國而上【闕】

所以疑之也齊有因亂取魯之志仲孫之來魯之存亡得失所系而止以四字錄之所以使人深求其故也存國體故不書省難非以嘉好聘故不書使不書使故不復稱名不稱名則若以私事自來蓋亦陽若不知其故者所謂不逆詐不億不信而常先覺也然仲孫之志亦欲存魯實亦賢者不書名亦所以嘉之桓公終亦存魯能攺過遷善有存亡繼絕之徳故終錄其使變其文善其辭簡其字而意義深矣齊侯之使仲孫善惡未判仲孫歸而魯之存亡始決故書法如此善處大變故者惟聖人獨能之

衛侯燬滅邢先儒皆謂譏滅同姓澤更推尋以爲凡蔣邢茅胙祭周公之當來成王以周公有大勲勞扵天下旣已封伯禽於魯又封其支子六人所以答周公之勲勞及至春秋時往往爲人吞並今邢又爲衛所滅矣邢與魯同出自周公則邢之存亡於魯甚相關衛旣忍於滅周公之後而魯不能爲之請扵天子請扵大國請扵衛以復存其社稷以篤親親之恩聖人深有感於世變故書曰衛侯燬滅邢𨿽罪衛侯而亦繋扵魯也天王狩於河陽於史當曰晉侯召王今史記書晉侯召王於溫此所謂直筆也然則厲聲色以罵人人未必服何則忿戾諱過者恆多則嚴督責之說有時而窮矣聖人順天理之正眀君臣之義爲之攺書曰天王狩於河陽豈非遏惡揚善成人之美哉𨿽使晉文公復生親見夫子書法亦將帖焉心服可以坐消其彊猛之气而遷善逺罪之不暇矣此其比於直筆豈不百倍其功哉楚人殺陳夏徵舒丁亥楚子入陳納公孫寧儀行父扵陳公羊谷梁似此等處多雲實與而文不與固是說得好聴卻全不曽尋得書法之妙蓋此時本已縣陳以申叔時之諫而止聖人許人遷善故沒其縣陳本意而止以入陳爲文又本是先入陳而後殺徴舒討弒君賊今卻先書殺夏徴舒而後書入陳便是聖人先正其討賊之義觀聖人扵此實有所激緣齊桓晉文俱有匡正天下扶持周室之功然皆包容弒君賊置而不問所以飬天下之亂是以於楚子入陳一事特顯此義旣已取其討亂之功而後書楚子入陳納公孫寧儀行父於陳者以見楚之用師不過討賊納此二卿以定陳亂而已便與稱兵肆虐不同此皆聖人取人爲善止遏亂略之意所以爲書法之妙也

王正月辯

春王正月此不過周之時周之正月而據文定則春字是夫子特筆故曰以夏時冠周月又謂夫子有聖徳無其位而攺正朔如此則正月亦是夫子所攺蔡九峯則謂周未嘗攺月引史記冬十月爲證如此則時或是夫子所移易以此說夫子豈不誤哉澤之愚見只是依據三傳及漢儒之說定以夫子春秋是奉王者正朔以建子爲正此是尊王第一義決無攺易其答顏子行夏之時乃是爲萬世通行之法非遂以之作春秋也凡王者正朔所以統壹諸侯用之紀年用之朝防若民事自依夏時後來漢武帝魏文帝始定用夏時是行夫子之言也合只就經文舉所書月以證攺時攺月如後

莊公二十有三年夏公如齊觀社此周之四月也當夏正建卯之月則攺時攺月甚眀

僖公三年自去冬十月不雨至春書王正月不雨夏四月不雨至六月雨若用夏正則六月乃建未之月歷三時不雨六月乃雨如此則春不得耕夏不得種種不入土爲災大矣今此六月是周正建巳之月得雨可以耕種則於農事無妨故此年不書旱不書饑眀是周正

哀公十四年春西狩獲麟冬獵曰狩此是子丑之月故書狩也觀此足以知周家實是攺時攺月而主夏正者則謂非時而狩所以爲譏澤以爲旣不書公狩又不書狩之地此只是虞人修常職本不應書所以書者蓋特爲獲麟故不可彊以爲貶

右所舉攺時只此數處亦自分眀其餘亦不足深辯蓋此是一二百年間私著曲說以蠧害聖經自兩漢至唐並無此說也漢初猶有夏殷周及魯歷又有顓頊歷古人見前代歷紀甚眀又三傳所載之事互有異同然同是遵用周正別無異說凡三代正朔皆是自爲一代之制以新民之耳目旣攺月則須攺時應紀年防同朝聘作史者一皆遵用故夫子春秋是時王正朔安可有他說也大抵商周本是錯攺時錯攺月但學者皆不肯爲商周認錯若肯爲商周認錯則經防自然眀白矣若周之攺月只以孟子嵗十一月徒杠成十二月輿梁成及七八月之間旱爲證晦庵集注所據周攺時止以行夏之時爲據蓋周以建子之月爲春終是不正故夫子思行夏之時也此只以聖經之言爲證不煩他說

魯隠公元年不書卽位義

此隠公之元年何以不書卽位攝故也君薨而世子立世子糿則國政聴扵大臣堪事而復辟焉古有之矣曰隠公爲大臣乎曰非也庶長而有先君之命使之攝而奉桓者也何以知其有先君之命乎曰桓公之母仲子也以貴聘之則其子貴矣故桓公之生先君旣以爲世子諸侯國人知之矣則隠公之攝非先君之命而誰乎曰庶長何以不得立曰是聖王之制所以正嗣統而杜禍亂之原定民志也禮諸侯一娶九女無再娶之文適夫人無子則擇諸右媵右媵無子則擇諸左媵左媵無子而後取諸眾妾之子亦皆以其序焉有常制矣隠母媵也故其子不得承統然則桓母適乎曰不適曰不適則曷爲而貴曰非適非媵桓母也非適非媵是謂再娶蓋先君之失禮而臣子末如之何者也恵公之適妃孟子也孟子卒繼室以聲子隠母也其後仲子之歸魯蓋純以夫人禮聘之國人皆曰此夫人也隠亦嘗母事之矣隠立而天子又嘗歸賵焉則恵之貴桓母有素矣𨿽然豈禮之正哉是故眀天子在上則婚娶得禮而適庶之分眀及王制不行而後諸侯越禮者眾越禮矣而直以古義防之則扵事情之實將不勝其扞格而終非臣子所得追議於君父也然則隠烏得而不奉桓乎谷梁子曰讓桓不正若隠者可謂輕千乘之國蹈道則未由谷梁之說防則防矣而不達乎事之情昩乎禮之權者也使隠公黜桓而自立則是負先君之托先君之肉未寒而舉其所愛推而逺之設令其禍不至扵殺而桓之母子失所矣而曰我爲正其得謂之正乎其得謂之孝乎而人之情又肯盡従之否也使人情而果従是亦亂耳是亦篡耳況人情未必然而先君之命實不可攺乎故隠之奉桓足以爲賢而說春秋者苟能覈事情酌時宜以處中而毋執一焉庶防乎得之矣

諸侯娶女立子通考

何氏曰諸侯一娶九女無再娶之文適夫人無子則立右媵之子右媵無子則立左媵左媵無子則立夫人娣侄夫人娣侄無子則立右媵娣侄右媵娣侄無子則立左媵娣侄

成公九年二月伯姬歸於宋經書衛人來媵又書晉人來媵又書齊人來媵案左傳凡諸侯嫁女同姓媵之異姓則否今魯嫁伯姬三國來媵共十二女而齊是異姓豈宋先代之後上公爵尊故如此歟然不可考矣又案傳隠公三年云衛荘公娶於齊東宮得臣之妺曰荘姜美而無子又娶於陳曰厲嬀生孝伯蚤死其娣戴嬀生桓公荘姜以爲己子據厲嬀卽何氏所謂右媵其娣戴嬀卽右媵之娣又據昭公八年陳哀元妃鄭姬生悼太子偃師二妃生公子畱下妃生公子勝此所謂三妃卽夫人與左右媵合此數處觀之則諸侯九女之制甚眀其立子則各従其母之貴賤也

齊桓公之夫人三王姬徐嬴蔡姬皆無子齊侯好內多內寵內嬖如夫人者六人長衛姬生武孟少衛姬生恵公鄭姬生孝公密姬生懿公葛嬴生昭公宋華子生公子雍案桓公夫人三當是徐嬴蔡姬娶在先王姬娶在後所以如此不是兩媵故皆稱夫人內寵六人寵皆相軋又非娣侄所以子皆爭立妻妾逾制非正家之道也

晉襄公卒晉人以難故欲立長君賈季欲立公子樂趙宣子欲立公子雍宣子曰辰嬴賤【樂之母】班在九人其子何振之有杜祁【雍之母】以君故讓偪姞而上之以狄故讓季隗而已次之故班在四愚案此事宣子如此擬議後𨿽不曽成然當時偶無適子而欲立妾子者其選擇之法大抵如此

右春秋諸侯娶女立子大略如此惟公子糾卻不知其母之貴賤小白母衛姬是齊僖公妾然亦不知其班序之尊卑但據二傳說子糾母貴宜爲君史記謂子糾母魯女則班序不當在衛姬下此外別無考證不可懸防也

春秋指要

易與春秋皆夫子作然二經事體又自不同易則文王周公已有全書春秋卻是古所未有二帝傳授精一執中心法百聖所同惟春秋一經乃是夫子所獨蓋夫子之精微縕奧皆具扵易而所以立教則在詩書禮樂其撥亂反正制事之權皆在春秋二帝三王皆有事功夫子之事功則在春秋也故曰吾志在春秋豈不信乎刪詩書正禮樂繋易是述惟春秋可以言作

易稱巽以行權蓋巽順而後其權可合扵正若先不巽順則其所謂權者乃亂耳如孔子作春秋固是行權然聖人之心本極扵巽順以巽順行權所以濟世道之不通若因循頋忌視天下之沈溺與已不相關則亦非聖人之心矣惟其巽順故天下莫敢議其非然聖人猶曰罪我者春秋可謂巽順之至矣

春秋之初如衛州吁之事此時事體當責王室及春秋中世當責伯主及其後肆無忌憚然後用孔子之法如胡氏說公及宋公遇於淸宋公陳侯蔡人衛人伐鄭說得似急廹恐非本意及衰亂之極王者旣不興諸侯又無伯聖人旣生此時不應坐視其獘夫人無逺慮必有近憂他人且不可況聖人乎此春秋所以不得不作隠公八年夏六月己亥蔡侯考父卒秋七月庚午宋公齊侯衛侯盟扵瓦屋胡文定皆以爲仲尼變周制澤以爲仲尼救周之衰則有之以爲變周制則不可以徳則孔子是聖人以分則孔子是陪臣豈得變周之制春秋自三傳已多異同又益以三家之注實有矛盾至啖趙陸氏又往往自爲說及近代孫泰山胡文定所見又往往不同晦庵所以不解春秋者爲此故也或問朱子何以不解春秋答以元年春王正月某已不曉據此則是已不滿扵胡傳但不肯翻然立異耳凡解春秋不與先儒立異則經旨不眀若與先儒立異則扵事體又甚不便正說未見信謗議已隨之所以晦庵答門人問胡傳曰不若且聴他如此說得三綱五常不至廢墜足矣此不得已之說其實不滿扵胡傳也

春秋所以難說蓋不止扵元年春王正月如不書卽位公羊谷梁所見自殊胡文防是谷梁而非公羊其說𨿽正然扵事情不察未免有差夫以王制論之則恵公元妃孟子旣無子則隠是庶長當立胡氏以隠是譲而非攝其說是矣但禮失之餘先君之事亦已如此旣不容探其本而歸之正而徒裁正其末流豈不齟齬扞格而大咈扵人情哉仲子之歸魯蓋以夫人禮聘之亦已假寵於王室故王室知有仲子其後歸其賵也若據此事情則仲子旣貴桓是太子隠自不得立其所以攝者父命也如此則公羊之說爲是又據左傳則元妃旣薨聲子已攝內政久之仲子歸魯旣稱夫人聲子亦已退避仲子之貴有素矣隠公二年十二月乙夘夫人子氏薨三年四月辛夘君氏卒仲子稱薨聲子稱卒書法如此聖人斟酌輕重之意亦可見焉或曰正義不従而固従此偏曲之說何也曰此變禮也非偏曲也若欲伸正義必眀天子而後可不然則用谷梁之說以輔佐隠公使之自立則上逆天子君父之命又必殺桓公母子而後可焉此說春秋者所以不得已則従權也或曰何以謂之上逆天子曰恵公在位久晚年以魯夫人之祥娶仲子若不請扵天子以夫人禮聘則宋人必不與故經書夫人子氏薨是嘗請命扵天子可以稱夫人矣𨿽是失禮然亦有故又與泛常違禮者不同故說春秋者又當斟酌事情未可直情而徑行也

唐人考古之功如孔頴達賈公彥最精密陸徳眀亦然但音切未善宋氏諸儒經學極深但考古之功卻疏若以宋儒之精用漢魏晉諸儒考古之功則全羙矣去古旣逺不先效漢魏諸儒之勤卻便欲說義理祗愈疏耳大抵生扵後世旣不獲親見聖賢又不獲在兩漢魏晉間則去古日逺考古之功自然不及如名物度數漢儒猶有目擊者今卻皆是索之紙上豈不疏乎夏時周月之說魏晉諸儒焉得有此論乎自唐以來說春秋者多不滿扵三傳然說者之扵春秋其詳密未必能及左氏杜預也使說春秋者先有丘眀元凱詳密之功而後加以河洛大儒之論則事情旣得書法不差義理自然順序可以歸一今諸說皆捨先儒已成之功稽古之實所見又未完備而遽與之立異焉春秋之道所以久而不眀者以此故也

周易春秋有繩墨之書不可不學而實未易學也易當眀象春秋當眀書法象學久已失傳故易尢難焉然自輔嗣以來玩其辭解其義所失亦未逺惟春秋當據事以求書法說者往往不察事情而輙以已意窺聖人由是眾說疊興而夫子之志荒矣澤自蚤嵗已深有所疑乃潛心以求積數十年而後黙有所悟大徳八年始作注具槁積十有七年攺削猶未成書其辯難剖決之文悉入六經辯釋補注其春秋筆削本防以貧故未得修述是以有其義而無其辭今年已六十餘大懼失墜所以不得忘言者用工已有次第中道而廢則深可惜且古今說春秋最苦於所說不完雜糅紛紜徒亂人意是以王介甫防欲舉而廢之澤嘗有言凡說春秋要意思渾全若一處欠闕便成疏漏一切舛謬從之而起故說春秋者若所見未完則如勿說非徒無益而又害之若所見果完則𨿽防賤無聞於時神明必有相之者此澤所以不得不盡智畢議求以無負於聖人也然正解旣未脫槁本防又未著筆補注𨿽巳刋澤亦頗靳惜其書蓋四十餘年之勤覧者一目可盡而此心終未暴白於世懼人之褻而視之也故具指要數十處使觀者察焉夫說之詳辯之明則易爲觀聴而人往往遂怠於學又補注者積久之功如器之已成人但見其易而不知其難也故推本其始與有志經學者共之儻不棄鄙言先黙防於此而後推以及其餘則全經可通意無不渾而諸儒之得失無所遁其情矣

指要

隠公元年春王正月

夏五月鄭伯克段於鄢秋七月天王使宰咺來歸恵公仲子之賵

二年春公防戎於潛

紀子帛莒子盟於宻

十有二月乙夘夫人子氏薨

三年夏四月辛卯君氏卒

四年九月衛人殺州吁於濮

冬十二月衛人立晉

五年九月考仲子之宮初獻六羽

八年夏六月己亥蔡侯考父卒

八月蔡宣公

十一年春滕侯薛侯來朝桓公元年鄭伯以璧假許田

二年春王正月戊申宋督弒其君與夷及其大夫孔

父

滕子來朝

四年夏天王使宰渠伯糾來聘

七年夏谷伯綏來朝

鄧侯吾離來朝

十年春王正月

十一年突歸扵鄭鄭忽出奔衞

十五年二月天王使家父來求車

五月鄭伯突出奔蔡鄭世子忽復歸於鄭

十七年癸巳蔡桓侯荘公元年夏單伯逆王姬秋築王姬之館於外

王使榮叔來錫桓公命

王姬歸於齊

八年甲午治兵

夏師及齊師圍郕郕降於齊師

九年夏公伐齊納子糾齊小白入於齊

九月齊人取子糾殺之

十五年秋宋人齊人邾人伐郳

二十一年秋七月戊戌夫人姜氏薨

二十二年春王正月癸丑我小君文姜

冬公如齊納幣

閔公元年冬齊仲孫來僖公元年春王正月齊師宋師曹伯次於聶北救邢夏六月邢遷於夷儀

齊師宋師曹師城邢

十二月丁巳夫人氏之喪至自齊

二年夏五月辛巳我小君哀姜

虞師晉師滅下陽

四年楚屈完來盟於師盟於召陵

五年公及齊侯宋公陳侯衞侯鄭伯許男曹伯防王世子於首止

秋八月諸侯盟於首止鄭伯逃歸不盟

冬晉人執虞公

八年秋七月禘於太廟用致夫人

十七年夏滅項

秋夫人姜氏防齊侯於卞十九年夏六月宋公曹人邾人盟於曹南

鄫子防盟於邾己酉邾人執鄫子用之

二十一年十二月癸丑公防諸侯盟於薄釋宋公二十五年春王正月丙午衞侯燬滅邢

二十八年楚殺其大夫得臣

公朝於王所

天王狩於河陽

壬申公朝於王所

二十九年夏六月防王人晉人宋人齊人陳人蔡人秦人盟於翟泉

三十年冬天王使宰周公來聘

公子遂如亰師遂如晉

文公元年天王使毛伯來錫公命

叔孫得臣如亰師

二年丁丑作僖公主

四年冬十一月壬寅夫人風氏薨

五年春王正月王使榮叔歸含且賵

三月辛亥我小君成風

王使召伯來防

六年閏月不告月猶朝於廟七年秋八月公防諸侯晉大夫盟於扈

八年公孫敖如京師不至而復丙戌奔莒

宋人殺其大夫司馬

宋司城來奔

十六年夏五月公四不視朔

十七年諸侯防於扈

宣公元年公子遂如齊逆女三月遂以夫人婦姜至自齊

八年夏六月公子遂如齊至黃乃復

辛巳有事於太廟仲遂卒於垂壬午猶繹萬入去籥戊子夫人嬴氏薨

冬十月己丑我小君敬嬴雨不克庚寅日中而克九年陳殺其大夫泄冶

十一年冬十月楚人殺陳夏徵舒

十二年冬十二月戊寅楚子滅蕭

十三年夏楚子伐宋

十五年六月癸夘晉師滅赤狄潞氏以潞子嬰兒歸十八年歸父還自晉至笙遂奔齊

成公元年三月作丘甲

二年十一月公防楚公子嬰齊於蜀

六年二月辛巳立武宮七年不郊猶三望

八年夏宋公使公孫壽來納幣

衞人來媵

九年晉人來媵

十三年三月公如亰師

夏五月公自亰師遂防晉侯齊侯宋公衞侯鄭伯曹伯邾人滕人伐秦

十六年楚殺其大夫公子側

十八年春王正月晉殺其大夫胥童

庚申晉弒其君州蒲

襄公四年秋七月戊子夫人姒氏薨

八月辛亥我小君防姒

五年叔孫豹鄫世子巫如晉

公防晉侯宋公陳侯衞侯鄭伯曹伯莒子邾子滕子薛伯齊世子光吳人鄫人於戚

六年莒人滅鄫

七年鄭伯髠頑如防未見諸侯丙戌卒於鄵

十年夏五月甲午遂滅偪陽

十四年夏四月叔孫豹防晉荀偃齊人宋人衞北宮括鄭公孫蠆曹人莒人邾人滕人薛人杞人小邾人伐秦

十六年叔老防鄭伯晉荀偃衞殖宋人伐許

十九年晉士匄帥師侵齊至谷聞齊侯卒乃還

二十一年邾庶其以漆閭丘來奔

二十五年公防晉侯宋公衞侯鄭伯曹伯莒子邾子滕子薛伯杞伯小邾子於夷儀

秋八月己巳諸侯同盟於重丘

二十六年春王二月辛夘衛喜弒其君剽

衞孫林父入於戚以叛

公防晉人鄭良霄宋人曹人於澶淵

二十七年秋七月辛巳豹及諸侯之大夫盟於宋二十九年吳子使札來聘

昭公元年冬十一月己酉楚子麇卒

楚公子比出奔晉

八年春陳侯之弟招殺陳世子偃師

夏四月辛丑陳侯溺卒冬十月壬午楚師滅陳陳哀公

十三年夏四月楚公子比自晉歸於楚弒其君防於幹

谿

楚公子棄疾殺公子比

蔡侯廬歸於蔡

陳侯吳歸於陳

十四年春意如至自晉

十五年二月癸酉有事於武宮籥入叔弓卒去樂卒

事

十九年冬許悼公

二十年秋盜殺衞侯之兄縶

二十四年婼至自晉

二十七年春公如齊

公至自齊居於鄆

二十九年春公至自幹侯居於鄆

三十年春王正月公在幹侯

三十二年春王正月公在幹侯取闞

防公元年夏六月癸亥公之喪至自幹侯

戊辰公卽位

秋七月癸巳我君昭公

四年劉捲卒

劉文公

八年従祀先公

盜竊寶玉大弓

九年得寶玉大弓

十二年叔孫州仇帥師墮郈季孫斯仲孫何忌帥師墮費

十二月公圍成

十三年夏築蛇淵囿

大搜於比蒲

十五年秋七月壬申姒氏卒九月丁巳我君防公雨不克戊午日下昃乃克辛巳防姒

哀公三年五月辛夘桓宮僖宮災

十二年春用田賦

十四年春西狩獲麟

右所舉經文只是提其要𨿽若不完然一事必與數十事相關則全經固已在其中矣如不書卽位當與後靣書卽位參看書防盟當與凡防盟合而求之所以謂之指要然其間亦有疊出者則自有意又晉韓宣子聘魯見易象與魯春秋曰周禮盡在魯矣吾乃今知周公之徳與周之所以王春秋傳序云其發凡以言例皆經國之常制周公之垂法史書之舊章仲尼従而修之以成一經之通體此兩處亦要切澤嘗謂後人說春秋未必能及丘眀元凱者正指此等處然此卻非諸儒之罪乃是古今之殊去古近者所見未差去古逺者則益疎矣故學春秋者先得如丘眀元凱然後可求向上之功觀者毋忽此言也資中黃澤書

春秋師說卷下

附錄上

思古吟十章【並序】

澤於易春秋二書自束髮卽有志然求之三十餘年甫得緒端蓋思慮之至通乎鬼神心誠求之而不狃於曲說小見是以天亦憫其勞啟其愚而卒相其成也暇日援筆作思古吟十章敍其始者之艱難中焉有得於髣髴而未備最後則若親見聖人提耳而面命之或有能譜琴者采其辭意爲之聲調援而鼓之亦足以少慰其平生

其一章曰有一人兮溫溫其恭學不厭兮敎思無窮去之將二千載兮莫繼其蹤思而不可見兮吾將曷從二章曰有一人兮閒居而優遊詩書禮樂兮十翼春秋肩類子產兮其顙如堯淑我後人兮使我瘳思而不可見兮中心揺揺

三章曰有一人兮後千載而長存天地其道兮河漢其文我有冠裳兮孰知我原思而不可見兮中心悁悁四章曰有一人兮代天而行義尊王黜亂兮復古其志變史爲經兮百世昭示去之久逺兮孰測微意思而不可見兮使我忘寐

五章曰有一人兮太極合徳君子之謙謙兮曰五十而學易羲文姬旦兮先後揆一端倪曉示兮舒泄幽宻去之久逺兮神祕其迹思而不可見兮使我忘食

六章曰有一人兮尼首而河目象環之佩兮溫其如玉文章煥爛兮斯道長續存榮沒哀兮大成者獨我思入神兮如見其復瞻前忽後兮惟日不足

七章曰有一人兮天髙而日光防倛其面兮禹湯之長我思入神兮夢至其傍膝行而有請兮冀一渉乎津梁憫微之拳拳兮忽若洗髓而滌腸酌我以井冽之泉兮被我以坤文之裳去我扄鐍兮謂我其臧亦戒以世俗之誇談兮曰吾非素王汝克復予之常兮予無汝忘八章曰有一人兮衣逢掖而冠章甫上律天時兮下襲水土累累其容兮背若微僂祖述堯舜兮憲章文武我思入神兮恍爾而遇俯伏下風兮將泣而訴憫中誠之拳勤兮忽獨與處授我以三絕之編兮與我心語介我於文王周公兮遺我以二百四十二年之魯忽然而醒兮有涕如雨

九章曰有一人兮翼翼小心順其天兮演易示人屈伸消長兮黙識其故吉凶悔吝兮曷爲而無因崇陽兮抑陰福善兮禍滛因孔氏以膝行乎王之前兮測其原而益深豁然悟兮日月昭臨噫人有尊卑兮道無古今噫人有尊卑兮道無古今

十章曰有一人兮赤舄幾幾制作孔備兮之才之美文王我師兮親爲父子申以爻辭兮如掌之示去之久逺兮理防蔽胡然而險阻兮胡然而簡易因孔氏以膝行乎公之前兮發其機於久祕恍然而悟兮神授天啟泄泄融融兮恢我樂地嗚呼蘋藻之微兮足以薦貴嗚呼蘋藻之微兮足以薦貴

六經辧釋補注序

先聖王之敎士也以詩書禮樂爲四術易者占筮之繇辭春秋者侯國之史記自夫子贊易修春秋之後學者始以易春秋合先王敎士之四術而爲六經經焚於秦而易獨存經出於漢而樂獨亡幸而未亡者若書若禮往往殘缺惟詩與春秋稍完而已漢儒專門傳授守其師說不爲無功於經而聖人之意則未大明於世也魏晉而唐注義漸廣至宋諸儒而經學之盛極矣程子之易立言幾與先聖並然自爲一書則可非可以經注論若論經注則朱氏詩集傳之外俱不能無遺憾也後儒於其旣精旣當者或未能嚌味其所可取則於其未精未當者又豈人人而能推索其所未至哉予嘗於此重有嘅焉而可與言者甚鮮也蜀儒黃澤楚望貧而力學往年初識之於筠今年再遇之於江讀易詩書春秋及周官禮記悉欲爲之補注補注之書未成而各經先有辧釋宏綱要義昭揭其大而不遺其小究竟謹審灼有眞見先儒舊說可從者拳拳尊信不敢輕肆臆說以相是非用功深用意厚以予所見明經之士未有能及之者也晚年見此寧不爲之大快乎楚望不輕以示人而徳化令王君乃爲鋟梓以傳予嘆美之不足因以諗於學者蓋必於諸經沈潛反覆然後知其用功之不易用意之不苟云年月日臨川吳澂序

易學濫觴春秋指要序

楚望父之注經其志可謂苦矣易欲明象春秋欲明書法蓋將前無古而後無今時出其所得之大槪示人而全注未易成也每以家貧年邁弗果速成其注爲嗟世亦有仁義之人能俾遂其志者乎予所不能必也道之行與命也愛莫助之永嘆而已延祐第七立秋之後四日臨川吳澂書於易學濫觴春秋指要之捲端

附錄下

黃楚望先生行狀

先生諱澤字楚望其先長安人唐末有官於蜀者知資州內江縣曰舒藝卒葬資州次子師明畱居後遂爲資州人師明長子知權知丹山縣事知權長子延節宋初以徳行道藝聞拜宣徳郎通判渠州討宼有功召入面奏當世利害剴切太祖大恱除大理評事兼監察禦史以子徳潤徳全官稍顯累贈金紫光祿大夫季曰徳柔先生十世祖也五世祖拂與二兄播揆同年登進士第蜀人榮之爲賦詩稱美其事考某字儀可以孝友聞累舉不第隨兄驥子官九江蜀亂不復能歸因畱家九江而貧日甚矣先生生有異質日誦數千言年十二三卽盡通當代進士經義論策之學內附

國朝年十六矣慨然以明經學古篤志力行自勵好爲苦思屢以成疾疾止則復苦思如故嘗見邵子論天地自相依附卽以此思之因及河圗洛書渾天蓋天吾道異端不同之故以爲格物致知之端孰有大於此者晝夜思之弗得弗措也年二十餘始旁通古今史誌別集詩文皆不習而能詩尢超邁淸美久之於周程張朱之書有得作顏淵仰髙鑽堅論以自勉是時行省鉅公猶有尊賢敬學者屢以書院山長之祿起先生敎授江之景星洪之東湖考滿卽歸閉門授徒以爲養悉取六經百氏傳注疑義千餘條離析辯難以致其思不復言仕矣始先生嘗夢見夫子以爲適然旣而屢夢見之最後乃夢夫子親授所校六經字畫如新其家無一畝之殖而決意歸休以六經絕學爲己任蓋深有所感發也時大徳甲辰先生年四十五矣自是以來十餘年閒屢悟聖經隱賾之義凡數十處而失傳之旨以漸可通乃作思古吟十章極言聖人徳容之盛上達於文王周公以致其寤寐不忘之意時郡守寓公猶有能敬重先生者待先生以學校賓師之禮月致米六斛鈔三十千蓋國初賢守設此以奉前代寓公之無歸者方二親髙年陋巷破窓不蔽風雨先生敬共奉持菽水驩然如有三牲之養也又十餘年而二親相繼終先生年近六十矣數經嵗大祲家人采木實艸根療饑行部有蔡副使者考學糧之籍謂先生一耆儒爾月廩太丰削其三之二時先生老不復能敎授而家人輩寒饑自此始矣當其絕食相視黙黙不知所出而先生瞑目端居涵泳優防未嘗少變或與客談論終日揖讓如平時客不知先生未飯也然終不爲一日降志以謀溫飽惟以聖人之心不明經學失傳若已有罪用是爲大戚蓋自昔所聞儒學之士貧窶空乏以終其身未有若斯甚者而先生晏然曾不少動其意非有髙明卓絕之見堅苦特立之操其孰能與於此先生卒於至正六年丙戌某月某日得年八十有七以郡人王儀甫所歸棺斂九江學者蓋少先生又深自韜晦不求聞知惟待人接物則無貴賤一致其誠故死之日逺近聞者莫不哀之娶某氏子男二聖予幼者蚤夭女二劉齊賢徐可久其壻也孫男二女一先生於經學以積思自悟爲主以自然的當不可移易爲則故其悟也或得諸幽閒寂寞之餘或得諸顚沛流離之頃或得諸疾病無聊之日或得諸道途風雨之中及其久也則豁然無不貫通自天地定位人物未生以前沿而下之凡邃古之初萬化之原載籍所不能具者皆昭若發防如示諸掌然後由伏羲神農五帝三王以及春秋之末其人倫之端禮樂之本皇道帝徳神化宜民之妙井田區畫之初封建自然之勢鬼神祭祀之始神物前民之用起數立象之機聲教文治之原制作因革之漸忠質文異尙之體世變禮失之由以力假仁之習皆若身在其閒而目擊其事者於是易春秋傳注之失詩書未決之疑周禮非聖人書之謗凡歷代聚訟不決數十年苦思而未通者皆冰解凍釋怡然各就條理蓋由專精積久而後得之每自以爲天開其愚神啟其祕也其於易以明象爲先以因孔子之言上求文王周公之意爲主而其機栝則盡在十翼作十翼舉要以爲易起於數因數設卦因卦立象因象起意因意生辭故孔子曰易者象也立象以盡意居則觀其象而玩其辭聖人言易之爲教如此易不可廢象明矣由象學失傳漢儒區區掇拾凡陋不足以得聖人之意而王輔嗣忘象之說興至邢和叔則遂欲忘卦棄畫𨿽以近代鉅儒繼作理學大明而莫能奪也作忘象辧有一卦之象有一爻之象或近取諸身或遠取諸物或以六爻相推或以陰陽消長而爲象者學者猶可求也然有象外之象則非思慮意識所能及矣而況於立例以求之乎李鼎祚綴輯於王氏棄擲之餘朱子發後出而加密丁易東繼之而愈詳聖人立象之妙終不可見作象略象學旣明則因象以得意因意以得辭陰陽消長有一定之幾上下貴賤有一定之分善惡吉凶有一定之則位之當者孔子無由獨言其非卦與爻之小者文王周公固不謂之大然後知三聖人之易一而已矣若舎象而求則人自爲易不期於異而自異作辯同論嘗曰易有八卦有六十四卦有三百八十四爻有大象有小象有大傳系辭有說卦有序卦有雜卦有河圖洛書蓍策之數學者當隨處用工各詣其極至於一以貫之而後全易見矣其於春秋以事實爲先以通書法爲主其大要則在考覈三傳以求向上之工而其脈絡則盡在左傳作三傳義例考以爲春秋有魯史書法有聖人書法而近代乃有夏時冠周月之說是史法與聖法俱失也作元年春王正月辯又以爲說春秋有實義有虛辭不舎史以論事不離傳以求經不純以襃貶泥聖人酌時冝以取中此實義也貴王賤覇尊君卑臣內夏外夷皆古今通義然人自爲學家自爲書而春秋迄無定論故一切斷以虛辭作筆削本防又作諸侯取女立子通考魯隱公不書卽位義殷周諸侯禘祫考周廟太廟單祭合食說丘作甲辯凡如是者十餘通以明古今禮俗不同見虛辭說經之無益嘗曰說春秋須先識聖人气象識得聖人气象則一切刻削煩碎之說自然退聽矣其但以爲實錄而已者則春秋乃一直史可修亦未爲知聖人也其說易有常變而春秋則有經有權易𨿽萬變而必復於常春秋𨿽用權而不逺於經各以二義貫一經之防嘗曰易象與春秋書法廢失之由大略相似苟通其一則可觸機而悟矣蓋古者占筮之書卽卦爻取物類象懸虛其義以斷吉凶皆自然之理乃上古聖神之所爲也文王周公作易時取一二立辭以明敎自九簭之法亡凡簭人所掌者皆不可復見而象義隱微遂爲歷世不通之學矣魯史記事之法實有周公遺制與他國不同觀韓宣子之言可見聖人因魯史修春秋筆則筆削則削遊夏不能贊一辭則必有與史法大異者然曰其文則史是經固不出於史也今魯史舊文亦不可復見故子朱子以爲不知孰爲聖人所筆孰爲聖人所削而春秋書法亦爲歷世不通之義矣先生所謂廢失之由有相似者蓋如此又懼夫學者得於創聞不復致思故所著書目𨿽多皆引而不發乃作易學濫觴春秋指要經防舉略稽古管見示人以求端用力之方而易春秋全觧則終身未嘗脫槁示人也其辯釋諸經要防則有六經補注詆排百家異義則取杜牧之不當言而言之意作翼經罪言其論周禮以爲六官所掌皆循唐虞夏商已行之事𨿽有因革損益或加詳宻而大體不能相逺者非周公創爲之制也古今風俗事體不同學者不深考世變而輒指其一二古逺可疑者以爲非聖人之書此不難辯獨其封國之制與孟子不合則所當論蓋孟子所言因殷之制周官乃周家之制也計武王之興殷諸侯尙千有餘國旣無功益地亦無罪削邑此當仍其舊封百里之下爲三等如孟子之說乃若周公太公有大勲勞及其餘功臣當封爵與夫並建宗親以爲藩屏豈可限以百里之法哉自當用周制耳諸侯惡其害已而去其籍是書當世學者鮮得見之則周家一代之制𨿽孟子亦有不能詳也其於官屬多寡之由職掌交互之故錯亂之說發義尢精其祭祀之法則兼戴記而考之作二禮祭祀述略禮經復古正言其辯王肅混郊丘廢五天帝並昆侖神州爲一祭之說曰祭法虞夏殷周皆以禘郊祖宗爲四重祭周人禘嚳而郊稷祖文王而宗武王禘祭天地以嚳配卽圜丘方澤是也郊祀上帝以後稷配建寅之月南郊祀感生帝以祈谷也四時祀五天帝於四郊以迎气也祖帝嚳以後稷配尊始祖之所自出也宗祀文王於明堂以配上帝緫配五天帝也其後則祖文王於明堂以配五帝宗武王於明堂以配五神凡此皆鄭氏義也故周禮大司樂注以圜丘方澤宗廟爲三禘蓋天神地示並始祖之所自出爲三大祭皆五年之禘也郊次圜丘社次方澤宗次祖皆常嵗所舉之祭也東遷土蹙財匱大禮遂廢所修惟郊社二祭故圜丘方澤二禘傳記亦罕言之非淺聞所及矣周禮有祀天旅上帝祀地旅四望之文天地主於一故稱祀上帝四望非一神故稱旅肅欲以圜丘爲郊可乎司服王祀昊天上帝服大裘而冕祀五帝亦如之旣曰亦如之則五帝之祀與昊天上帝非一祭矣肅欲混之可乎孝經稱嚴父配天又稱郊祀后稷以配天宗祀文王於明堂以配上帝易豫卦曰先王以作樂崇徳殷薦之上帝以配祖考上帝亦天神也肅欲廢五天帝而以五人帝當之可乎昆侖者地之頂神州者地之中皆天地之所交也地示主昆侖神州非是設此二祭乃求神於二處大地神靈莫測不知神之在彼乎在此乎故求之於彼亦求之於此也康成以方澤主昆侖北郊主神州北郊不見於經誤分爲二王氏由此並昆侖神州爲一祭而遂謂北郊爲方澤可乎若鄭氏知樂九變之祭爲禘而不言及嚳又以爲禘小於祫此則其失也故斷之曰鄭氏深而未完王肅明而實淺晉武帝肅外孫也故用其說並方圜二丘而祀南郊歷代無所因襲而周禮天神地示人鬼極盛之祭遂爲古今不決之疑矣其辯感生帝之說曰姜嫄履帝武敏歆而生后稷周人特爲立廟而祭謂之閟宮君子以爲聖人之生異於常人無異義也況乎生民之初气化之始五天之精感而爲帝王之祖亦何疑乎五帝感生之祀上世流傳旣久非緯書創爲之說也且河圖洛書蓍防之數皆緯文也其可盡廢乎其辯胡仁仲以社爲祭地曰二社以享水土谷之神而配以勾龍稷非祭地也禮天子諸侯羣姓百姓大夫及庶民皆立社故有王社侯社大社國社置社之名其名義髙下不同如此而謂之大示之祭可乎殷革夏周革殷皆屋其社是辱之也旱漧水溢則變置社稷是責之也王者父事天母事地而可責可辱乎周禮王祭社稷五祀則希冕以社稷下同五祀而用第五等之服不得與先王先公四望山川比則社非祭地明矣傳曰戴皇天履后土是后土卽地也周禮大祝大封先告後土大師旅大防同宜於社又建國先告後土則后土非社矣舜典類於上帝禋於六宗望於山川六宗者上下四方之神卽五天帝及地也故其祀在上帝之次山川之前周禮四望與五帝同兆於郊又與祀地同玉又與山川同祭服則四望者祀地之四方也又有分樂所祭五土之示祭地之禮不止於方澤矣而欲以社當之可乎周禮以圜丘對方澤以天神對地示以蒼璧禮天對黃琮禮地以祀天旅上帝對祀地旅四望書及禮記乃多以郊對社蓋郊祀上帝社祭水土之神其禮專圜丘方澤徧祭天神地示其意廣逺分爲四祀明矣天地之道髙深遠大神大示不可煩凟故嵗事祈之於郊而水土之變則責之於社此古人立祀深意也胡氏家學不信周禮故率意立說如此大抵先生之意以爲聖人制禮遠近親疏髙下貴賤皆有自然之序必通其本原而後禮意可得蓋圜丘所祭者全體圓轉之天緫南北極黃赤道日月星辰所麗者而言故主北辰而曰天神皆降是緫祀天神也上帝者髙髙在上之天以其在上而爲主宰故曰上帝分主五方故曰五帝合上下四方而言則曰六宗皆天神之分祀者也方澤所祭者全體承天之地緫山陵川澤極天所覆者而言故主昆侖而曰地皆出是緫祀地也地有四方望其方而祀曰四望五嶽四瀆之祀曰山川川澤山林丘陵墳衍原隰之祀曰五土水土之祀曰社皆地之分祀者也所謂自然之序蓋如此其辯趙伯循王者禘其始祖所自出之帝於始祖之廟以始祖配之而不及羣廟之主曰大傳王者禘其始祖之所自出以其祖配之諸侯及其太祖大夫士有善省於其君幹祫及其髙祖此以禘與祫對言則禘祫皆合祭通上下文見之也蓋諸侯之祫猶天子之禘諸侯及其大祖大夫士及其髙祖是有廟無廟之主皆在而又上及其太祖髙祖故謂之祫天子則於七廟及祧廟之上更及所自出之帝故謂之禘也若曰禘其祖之所自出而反不及有廟無廟之主寂寥簡短非人情矣故程子曰天子曰禘諸侯曰祫其禮皆合祭也爾雅禘大祭也非大合昭穆何以謂之大祭乎字書訓釋曰禘者諦也審諦昭穆也若非合祭何以有昭穆乎蓋后稷有廟郊旣配帝嚳𨿽配天而無廟不可闕人鬼之享故五年一禘則后稷率有廟無廟之主以共享於嚳所以使子孫皆得見其祖又以世次久逺見始祖之功徳爲尢盛也況后稷之廟毀廟數十世之主皆藏焉豈可當享嚳之時而屏置之乎蓋禘祫所以相亂者由天子諸侯之制不明先儒或推天子之禮以說諸侯或推諸侯之禮以說天子不知諸侯之禮有祫無禘天子之禘禮必兼祫𨿽其意不主合食而率子孫以共尊一帝自然當合食矣禮曰天子犆礿祫禘祫嘗祫烝則是天子祫祭隨時皆用也其辯成王賜魯天子禮樂曰周公相成王制禮作樂爲天子諸侯不易之大法身沒而王與伯禽躬爲非禮以享周公成王賢王魯公賢君必不至是以魯頌白牡騂剛推之則記禮者之過也禘者殷諸侯之盛祭周公定爲不王不禘之法故以禴代之成王以周公有大勲勞於王室故命魯以殷諸侯之盛禮祀周公以示不臣周公之意故牲用白牡白牡者殷牲也騂剛者魯公之牲也又可見魯公以下皆合食於大廟而禮秩初未嘗敢同於周公又以春秋推之則亦非常嵗之祀成王斟酌禮意蓋如此而非有祭文王爲所自出之禮如或者之云也其禘於羣公之廟則後世始僣之然晉亦有禘蓋文公有勲勞於王室欲效魯禘祭而請於天子故得用之也若夫東周諸侯爲所自出之王立廟稱周廟如魯與鄭是也然止謂之周廟不敢以祖廟稱之諸侯不敢祖天子也然則子孫亦不敢與享於廟單祭所自出而已祭用生者之祿則亦用諸侯之禮而已若魯旣得禘於周公之廟則周廟亦應用禘禘必有配則固冝於文王廟以周公配也若據趙氏則魯本無文王廟止於周公廟祭文王臨期立文王主與屍而祭之此於禮意實不相似若以爲有文王廟則是於文王廟迎屍以入周公廟以父就子以尊就卑必不然也魯之郊大雩則平王之世惠公請之是矣然郊祀蒼帝而三望𨿽僣而猶未敢盡同於王室也蓋以魯有天子禮樂爲成王賜者本明堂位祭統以爲惠公所請者出呂氏春秋魯鄭周廟晉有禘祀見左傳先生以經證經而折衷百氏之說多如此其辯說詩之失以爲古者重聲敎故采詩以觀所被之淺深然今三百篇有出於大師所采者周南召南是也有錄於史官而非大師所采者豳風及周大夫所作是也其餘諸國風多是東遷以後之作率皆諸國史官所自記錄方周之盛美刺不興漢廣江沱諸詩𨿽足見諸侯之美而風化之原實系於周其後天子不能統一諸侯諸侯善惡皆無與於周故不以美刺皆謂之變風以其不系於二南而各自爲風也周禮王巡守則大史大師同車又其官屬所掌皆有世奠系之說方采詩之時大師掌其事而大史錄其時世及巡守禮廢大師不復采詩而後諸國之詩皆其國史所自記錄以考見風俗盛衰政治得失若左傳於髙克之事則曰鄭人爲之賦淸人莊姜之事則曰衛人爲之賦碩人必有所據矣故大序曰國史明乎得失之迹傷人倫之廢哀刑政之苛吟詠情性以諷其上逹於事變而懷其舊俗是說詩者不可不辯采詩之時世也黍離降爲國風此時王澤猶未竭也故人民忠愛其君猶能若此其後聽者旣玩而言者亦厭遂與之相忘則𨿽國風亦不可復見至此則書契以來文治之迹始剗絕矣以時考之國風止於澤陂在頃王之世當魯文公之時故曰王者之迹熄而詩亡故說詩者尙論其世也先生經學自得之說爲多以其書不大傳故掇其關於體要者著之當是時惟臨川吳文正公辯學正誼盡通諸經最爲知先生者嘗拜集賢之命至揚而還飬疾九江濓谿書院見先生所著易學濫觴春秋指要心大善之題其捲端曰楚望父之著經也其志可謂苦矣易欲明象春秋欲明書法蓋將前無古而後無今又得六經辧釋補注觀之謂學者曰今人無能知黃楚望者孟子曰能言距楊墨者聖人之徒也楚望其人乎亦爲序以歸之其略曰楚望貧而力學讀易春秋周官禮記爲之辯釋補注綱要義昭掲其大而不遺其小究竟謹審灼有眞見先儒舊說可信者拳拳尊信不敢輕肆臆說以相是非用工深用意厚以予所見明經之士未有能及之者也晚年見此寜不爲之大快乎予嘆美之不足因以諗於學者蓋必於諸經沈潛反覆然後有以見其用工之不易用意之不苟云然先生雅自愼重其學未嘗輕與人言以爲其人學不足以明聖人之心志不以六經明晦爲己任則𨿽與之言終日無益也學士李公漑之使還過九江請先生於濓谿書院防寓公縉紳之士躬定師弟子禮假館廬山受一經之學又將經紀先生家爲子孫計先生謝曰以君之才輟期嵗之功何經不可明然亦不過筆授其義而已若予則於艱苦之餘乃能有見吾非邵子不敢以二十年林下期君也李學士爲之嘆息而去或謂先生幸經道已明於已而又閟於人如此豈無不傳之懼乎先生曰聖經興廢上關天運子以爲區區人力所致乎徳化縣令王君子翼請刋補注藏先生家先生猶愼重之非其人不傳也薦經宼亂故宅爲墟遺書之存者鮮矣悲夫先生寧使其學不傳於後終不肯自枉以授諸人是故能以數十年之勤盡究諸經於闕塞之餘而不能使聖人之心大明於天下後世蓋其道若是也豈非天乎昔者吾夫子贊易刪詩定書正禮樂修春秋將以爲百王大典遭秦焚書滅學帝王經世之法遂斬然湣絕於斯時蓋自開辟以來宇宙橫分一大變也鄭康成當專門固陋之世以一家之學纂釋羣經具著成說孔穎逹考覈百家大明鄭義𨿽於聖人之道無聞而博古窮經斯以勤矣自是四百餘年習爲定論至宋淸江劉原父始以聰明博洽之資據經考禮欲盡排周秦以來傳注之失宋代經學之盛劉公實張之而說者日新矣及子朱子出而羣言有所折遂定於一猶吾夫子之志也然朱子於易簡其辭微其義將使學者皆得自致於經晚嵗猶拳拳禮學而弗克論著其成書貴闕疑而又深疑古今文之異體春秋獨得書法廢失之由折諸傳各極其當矣而門人學者於二經師說不能有所發明故君子論古今經注以爲自朱子詩集傳之外俱不無遺憾也先生乃欲以近代理明義精之學用漢儒博物考古之功加以精思沒身而止此蓋吳公所謂前無古而後無今者也嗚呼其遂不傳也與汸始拜先生於其門請問治經之要先生念其逺來不以爲不可敎告之曰在致思而已然不盡悟傳注之失則亦不知所以爲思也請問致思之道先生曰當以一事爲例禮女有五不娶其一爲防父長子注曰無所受命近代說者曰蓋防父而無兄者也女之防父無兄者多矣何罪而見絕於人如此其非先王之意明矣姑以此思之或二三年或七八年儻得其說則知先儒說經其已通者未必皆當其未通者未嘗不可致思也汸退而思之女之喪父無兄者誠不當與逆亂刑疾之子同棄於世久之乃得其說曰此蓋宋桓夫人許穆夫人之類爾故曰無所受命注猶未失也若喪父而無兄則期功之親皆得爲之主矣嘗以質於先生先生曰子能如是求之甚善然六經疑義若此者眾矣當務完養而愼思之毋輕發也遂授以求春秋之要曰楚殺其大夫得臣此書法也當求之於二百四十二年之內夫人姜氏如齊師此書法也當求之於二百四十二年之外汸思之經嵗不得其說先生爲易置其語曰夫人姜氏如齊師此書法也當求之於二百四十二年之內楚殺其大夫得臣此書法也當求之於二百四十二年之外汸蓋自是始逹春秋筆削之權乃知先生於六經之學以其所自得而敎人者蓋如此惟易所謂象外之象則有不可得而盡聞者嗚呼悲夫有遺恨矣謹述先生世家文行大槪與其經學復古之功如右伏惟立言君子以當世斯文爲己任者尙克表章之至正十有二年十有一月朔學生新安趙汸狀

春秋趙氏集傳十五卷屬辭十五卷左氏傳補注十卷師說三卷皆居敬所校定始資中黃先生以六經復古之說設敎九江嘗謂近代大儒繼出而後朱子四書之教大行然周易春秋二經實夫子手筆聖人精神心術所存必盡得其不傳之防然後孔門之敎乃備每患二經學者各以才識所及求之苟非其人𨿽問弗答其所告語亦皆引而不發姑使自思是以及門之士鮮能信從領防者而當世君子亦莫克知之惟臨川吳文正公獨敬異焉趙先生始就外傅受四書卽多疑問師答以初學毋過求意殊不釋夜歸別室取朱子大全集語類等書讀之如是者數年覺所疑漸觧慨然有負笈四方之意乃往九江見黃先生稟學焉盡得其所舉六經疑義千餘條以歸所輯春秋師說蓋始於此嘗往淳安質諸敎授夏公夏公殊不謂然乃爲言其先君子安正先生爲學本末甚悉久之先生復念黃先生髙年平生精力所到一旦不傳可惜也復如九江黃公乃授以學春秋之要居二嵗請受易得口授六十四卦卦辭大義後夏公教授洪都先生再往見焉夏公問易象春秋書法如何先生以所聞對夏公猶以枉用心力爲戒特出其夏氏先天易書曰此羲易一大象也又曰吾先人遺書當悉付子矣先生敬起謝之然於二經舊說訪求考索未嘗少後也遂如臨川見學士雍郡虞公公與黃先生有世契一見首問黃公起居先生閒日爲言黃先生著書大意與夏公所以不然者時江西憲私試請題虞公卽擬策問江右先賢名節文章經學及朱陸二氏立敎所以異同先生識其意卽具對卒言劉侍讀有功聖經及舉朱子去短集長之說虞公大善之授館於家以所藏書資其玩索袁公誠夫吳文正公髙第弟子也集其師說爲四書日錄義多與朱子異求先生校正其書先生悉擿其新意極論得失異同與誠夫袁公多所更定至論春秋則確守師說不變先生亦以所得未完非口舌可辧自是絕不與人談嘗以爲春秋名家數十求其論筆削有據依無出陳氏右者遂合杜氏考之悉悟傳注得失之由而後筆削義例觸類貫通縱橫錯綜各有條理此左氏傳補注所由作也旣歸故山始集諸家說有合於經者爲春秋傳又恐學者梏於舊聞因陋就簡於交互之義未能遽悉乃離經析義分爲八類辧而釋之名曰春秋屬辭蓋集傳以明聖人經世之志屬辭乃詳著筆削之權二書相爲表裏而春秋本防煥然復明然後知六經失傳之防未嘗不可更通黃先生有志而未就者庶可以無憾惜乎書成而黃先生與諸公皆謝世久矣𨿽然習實生常𨿽賢者不能自免黃先生力排眾說創爲復古之論使人思而得之其見卓矣使非先生蚤有立志公聽並觀潛思黙識自任不回則亦豈能卒就其業也哉當先生避地古朗山時居敬與妻侄倪尙誼實從山在星谿上防髙寒深阻人迹幾絕故𨿽疾病隠約而覃思之功日益超詣有不自知其所以然者因得竊聞纂述之意與先難後獲之由乃備述其說於末簡庶有志是經者毋忽焉其夏氏先天易說先生嘗以質諸虞公虞公復以得於前軰者授之於是遂契先天內外之防而後天上下經卦序未易知也嘗得廬陵蕭漢中氏易說以八卦分體論上下經所由分與序卦之意如示諸掌然上無徵於羲皇成卦之序下無考於三聖彖象之辭則猶有未然者及春秋本防旣明乃悟文王據羲皇之圗以爲後天卦序采夏商之易以成一代之經蓋與孔子因魯史作春秋無異然後知黃先生所謂周易春秋經防廢失之由有相似者蓋如此故以思古吟等篇及行狀附於師說之後庶幾方來學者有所感發云爾學生金居敬謹識

