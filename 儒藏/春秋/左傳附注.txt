

欽定四庫全書

經部五

左傳附注

春秋類

提要

【臣】等謹按左傳附注十卷明陸粲撰粲字子余長洲人嘉靖丙戌進士官至工科給事中以劾張璁桂蕚謫都鎭驛驛丞終於永新縣知縣事迹具明史本傳是編前三卷駁正杜預之注義第二卷

駁正孔頴達之疏文第五卷

駁正陸徳明左傳釋文之音義多旁采諸家之論亦間斷以已意於訓詁家頗爲有禆顧炎武日知錄於駁正左傳注後附書曰凡邵陸傅三先生所已辧者不錄邵者邵寶左傳觿傅者傅遜左傳屬事陸卽粲也蓋炎武亦甚重此書矣粲又有春秋左傳二卷大意以左傳爲戰國人作而劉歆又以意附益故往往卑賤不中道或爲奇言怪說騖於末流考粲以左傳爲出戰國蓋因程子謂臘爲秦禮庶長爲秦官已爲膠固其以竄亂歸之劉歆蓋因林栗謂左傳凡言君子曰是劉歆之詞尢無佐證未免務爲髙論仍蹈明人臆揣之習所謂畫蛇添足者也故惟錄此編而左傳鐫則別存其目焉乾隆四十二年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

左傳附注卷一

明陸粲撰杜氏集解

隱公元年莊公寤生寐寤而莊公已生【史記寤生生之難或說云難產困而後寤也又應劭風俗通云兒墮地能開目視者爲寤生與杜義乖錄之示不絕異說耳】弔生不及哀諸侯已上旣葬則縗麻除無哭位諒闇終喪【此說於經典未之前聞杜於晉朝元皇后喪議太子應旣葬除服援此傳文及鄭伯辭享景王宴樂爲證先儒譏其巧飾經傳以附人情今以傳考之所謂弔生不及哀者蓋言恵公薨久今來賵不及其哀哭方盛之時耳至如子產爲鄭伯辭享直云免喪聽命傳亦但言葬鄭簡公杜何由知其定爲旣葬而除也叔向譏景王明言三年之喪𨿽貴遂服禮也乃謂其譏宴樂而不譏除服可乎杜旣創爲此議故於傳中諸言喪禮與已說不合者輒遷就解釋以求通如文元年傳曰晉襄公旣祥注云諸侯𨿽諒闇亦因祥祭爲位而哭昭十年傳葬晉平公叔向辭諸侯之大夫曰孤斬焉在衰絰之中注云旣葬未卒哭故猶服斬衰十五年傳叔向譏景王下亦雲天子諸侯除喪當在卒哭今王旣葬而除故譏其不遂此服自與前所議乖違蓋𨿽委曲生意秪益顯其謬耳孔疏乃云卒哭與葬相去非逺卒哭是葬之餘事故杜云然其黨於所習而爲之防飾短闕抑又甚矣】

三年四月鄭祭足帥師取溫之麥秋又取成周之禾四月今二月也秋今之夏也麥禾皆未熟言取者蓋芟踐之【傳本采舊史爲文不皆齊同先儒謂其間有雜用夏正者此類是也杜云芟踐特彊說耳】澗谿沼沚之毛谿亦澗也【爾雅說文皆雲山夾水澗山瀆無所通谿是澗谿異也】蘋蘩薀藻之菜薀藻聚藻也【毛晃謂薀亦水艸名據傳文上云澗谿沼沚下云筐筥錡釡皆以四物成文毛說良是】小加大小國而加兵於大國如息侯伐鄭之比【小加大疑亦以班位上下言之不必專謂加兵】

四年敝邑以賦與陳蔡從言舉國之賦調【論語何晏注賦兵賦也疏引服防說云以田賦出兵故謂之兵賦今杜云賦調語省略耳】

五年天子用八八八六十四人諸侯用六六六三十六人大夫四四四十六人士二二二四人士有功賜用樂【此說本何休公羊傳注宋元嘉中太常傅隆議云夫舞者所以節八音八音克諧然後成樂故必以八人爲列自天子至士降殺以兩者減其二列爾杜預以爲一列又減二人至士止餘四人豈復成樂據服防注雲天子八八諸侯六八大夫四八士二八其義爲允今案士有功賜用樂斯語於禮經亦未有考】對曰未及國忿公知而故問責窮辭【責窮辭者蓋謂責以必窮之辭耳然此文晦澁或有脫誤】六年長惡不悛從自及也悛止也【昭三年傳注悛攺也】芟夷蘊崇之蘊積崇聚也【蘊崇皆積也徐鍇云積之髙曰崇】

八年胙之土報之以土【周語胙以天下韋昭注胙祿也此云胙之土者謂祿之以土田爾杜每訓胙爲報非也】諸侯以字諸侯位卑不得賜姓故其臣因氏其王父字爲諡因以爲族或便卽先人之諡稱以爲族【案鄭駮許愼五經異義引此傳文云諸侯以字爲氏今此以氏作諡者傳寫譌也杜考之不詳乃妄斷其句而彊解之】公命以字爲展氏諸侯之子稱公子公子之子稱公孫公孫之子以王父字爲氏無駭公子展之孫故爲展氏【劉敞曰此說非也若無駭眞公子展之孫當其繼大宗也賜氏久矣何待死而後賜之乎且禮云公孫之子以王父字爲氏非謂死而後氏之也然則無駭固公孫羽父請族者爲無駭之子請也若公孫之子死然後賜族則無駭爲終身無氏矣今案劉說得之鄭樵氏族略云公子展之子曰公孫夷伯其孫曰展無駭此妄說也案僖十五年杜注夷伯展氏祖父孔疏謂不知其人故漫言耳樵獨何所據而知之又云魯孝公子四人惟展無字以名爲氏其誕謾無稽甚矣】

九年乃可以逞逞解也【林堯叟曰逞快也言可以快志於戎】衷戎師戎前後及中三處受敵故曰衷戎師【程俱曰衷猶衷甲之衷蓋言戎師爲師所包也】十一年不度徳鄭荘賢【鄭荘姦雄何賢之有此謂息侯之徳自薄耳】師出臧否亦如之滅而告敗勝而告克此皆互言不須兩告乃書【此注當在後不書於策之下轉寫誤屬此】

桓公二年爲賂故立華氏也督未死而賜族督之妄也【趙子常曰傳稱華父督華父者是其字督公孫也無賜族之法今案此言立華氏蓋記者追書之辭若僖伯稱臧耳非未死賜族也】孔父嘉爲司馬嘉孔父字【孔父其字嘉其名也據傳中言人名字皆先字後名如上華父督及後孟明視子越椒之屬皆是又古者孫以王父字爲氏故嘉之後爲孔氏五傳而至仲尼家語及闕裏世系唐宰相表諸書所記皆同杜此注旣誤疏因曲爲通之云孔父先世以孔爲氏父是其名斯謬甚矣卽如所云世寧有獨以父爲名者乎啖助曰孔字父美稱也其先皆以字連父故有弗父金父若孔爲氏豈世世攺乎又春秋時名嘉者多字孔是其證也】藻率鞞鞛藻率以韋爲之所以借玉也王五采公侯伯三采子男二采鞞佩刀削上飾鞛下飾【戴侗曰杜解藻率之義非也記曰率帶諸侯大夫皆五采士二采又曰士練帶率下辟凡帶有率無箴功藻五采也藻率者以五采率帶也下云鞞鞛蓋與帶相屬今案戴說是也杜所云借玉者自名繅借但藻繅古字或相通鄭注周禮繅借云讀爲藻率之藻杜蓋誤會其意遂爲此解也又案鞞刀室也鞛通作琫詩小雅鞞琫有珌毛傳云鞞容刀鞞也琫上飾珌下飾至大雅鞞琫容刀傳則云下曰鞞上曰琫已自小差今杜反之其誤滋甚孔疏乃云鞞鞛或上或下俱是無正文也斯欲掩杜之失而遷就其辭爾】今滅徳立違謂立華督違命之臣【華督弒君矣何止違命國語韋注云違違道也又云違邪也】武王克商遷九鼎於雒邑殷所受夏九鼎也義士猶或非之蓋伯夷之屬【班史王貢傳云武王伐紂遷九鼎於雒邑伯夷叔齊薄之餓死於首陽不食其祿杜說殆本諸此孔疏不能援以爲證而稱史記叩馬諫伐之語誤矣然班氏之說他無所見疑亦依放此傳爲之杜云蓋伯夷之屬蓋者疑辭也趙與峕云陳同甫謂義士卽尙書所謂頑民者由周而言則爲頑民由商而言則爲義士矣非謂伯夷之屬也】周內史聞之曰臧孫達其有後於魯乎君違不忘諫之以徳僖伯諫隱觀魚其子哀伯諫桓納鼎積善之家必有餘慶故曰其有後於魯【內史但言臧孫達有後杜兼稱僖伯非傳意也】嘉耦曰妃怨耦曰仇古之命也自古有此言【命者名也漢書五行志引此傳文顏師古注云本自古昔而有此名是也又案說文引虞書云怨匹曰逑然則此古書之辭爾】大夫有貳宗適子爲小宗次者爲貳宗以相輔貳【貳宗卽小宗蓋爲大宗之貳也或者大宗小宗各有族人爲之別貳因有斯號杜獨言小宗則非矣上文云卿置側室杜以爲卿得立此一官孔疏因謂貳宗亦官名今皆未有考也】五年旝動而鼓旝旃也通帛爲之蓋今大將之麾也執以爲號令【周禮司常通帛爲旜旜與旃同爾雅因章曰旃注並不訓爲旝說文旝建大木置石其上發機以磓敵也不引此傳文其說與杜不同孔疏以杜義爲長然未見所出當考】祭足祭足卽祭仲之字蓋名仲字足也疏曰釋例云伯仲叔季固人字之常然古今亦有以爲名者宰渠伯糾蕭叔大心皆以伯叔爲名則仲亦名也【案傳文此年先稱祭仲足十一年又稱祭封人仲足以前孔父嘉等相比則名足字仲明矣釋例所雲杜之曲說也竊尋古記未有以伯仲叔季爲名者所稱宰渠伯糾蓋渠伯其爵糾其名然先儒或以爲字如何休公羊傳注云老臣不名宰渠伯糾是也若蕭叔則亦大心是名叔是字耳】勞王且問左右言鄭志在苟免王討之非也【劉敞曰此言不可以訓】

六年隨人使少師董成董正也【文六年傳注董督也疏云督察之是也】謂其不疾瘯蠡也皮毛無疥癬【蠡字書亦作瘰云瘯瘰皮肥也此云疥癬或別有據】親其九族九族謂外祖父外祖母從母子及妻父妻母姑之子姊妹之子女子之子非已之同族皆外親有服而異族者也【案鄭以九族爲髙祖至孫孔氏不取然杜說謂皆外親而不數已之五屬亦未然當從戴歐陽父族四母族三妻族二之說其義亦見白虎通】君子曰善自爲謀言獨潔其身謀不及國【此亦美鄭忽之辭非刺其謀不及國也自詩小序謂齊女賢而忽不取卒以無大國之助見逐諸儒說詩及春秋者皆踵此論昔之君子能辧其非矣忽之辭昏不爲失防其曰自求多福在我而已足稱名言未可厚非也】不以隱疾隱痛疾患辟不祥也【鄭注曲禮云隱疾衣中之疾孔疏謂體上幽隱之處疾病是也戴章甫云爲其名稱不雅耳非獨辟不祥也】九年以戰而北北走也【荀子遇敵處戰則必北楊倞曰北者乖背之名故以敗走爲北說文北防也從二人相背顏師古曰北幽陰之處故退敗者謂之北於義亦通】

莊公四年且請爲會於漢汭而還汭內也謂漢西疏曰莫敖與隨侯盟又請隨侯爲會於漢水之汭而我還楚也隨侯畏之遂從莫敖爲會會訖隨侯因濟漢還國而後發王喪也【詩芮鞠之卽毛傳雲芮水厓也及鄭箋乃云芮之言內也杜蓋依用其說據傳言漢東之國隨爲大若爲會於漢西卽楚師元未涉漢下文何得云濟漢而後發喪也孔疏順杜之失訓釋迂回與傳文戾矣閔二年渭汭注雲水之隈曲曰汭是也】

十一年若之何不弔不爲天所湣弔【若之何不弔言如何可不相弔卹也襄十四年衛侯出奔魯使厚成叔弔曰聞君不撫社稷越在他竟若之何不弔其辭與此正同】公右歂孫生搏之搏取也【手撃曰搏】

十四年人之所忌其气焰以取之妖由人興也尙書洛誥無若火始焰焰未盛而進退之時以諭人心不堅正【顏師古云言人心之所忌惡其气焰馴致於災此說是也杜引尙書之文於義迂矣】

十六年惠王立而復之惠王立在此年之末【史記年表惠王元年當魯荘公十八年若凖逾年攺元之例則惠王之立當在明年傳於此云立而復之者蓋終言之爾注謂此年之未誤也孔疏乃雲杜與史記不違未詳其意】

十九年鬻拳可謂愛君矣言愛君明非臣法也疏曰何休膏肓云人臣以兵臨君開弒之路左氏以爲愛君於義爲短故杜言此以釋何休之難【杜於左氏之失不能以義理規正而爲飾說掩防若此者多矣昔人美元凱爲丘明忠臣君子未之許也謂此類也夫】

二十二年弛於負擔弛去離也【弛解也釋也】翹翹車乘翹翹逺貌【翹翹髙貌詩云翹翹錯薪義亦取其髙潔】山嶽則配天物莫能兩大陳衰此其昌乎得大嶽之權則有配天之大功故知陳必衰【言物不兩大陳衰則此乃昌耳非謂知陳必衰也】

二十四年女贄不過榛栗棗修以告防也榛小栗修脯防敬也皆取其名以示敬疏曰栗取其戰栗棗取其早起修取其自修惟榛無說蓋以榛聲近防取其防於事【榛與栗異說文作親云果實如小栗鄭注曲禮云似栗而小杜卽以爲小栗非也孔疏所稱四物名義特委巷之言耳其謂榛聲近防尢謬】

二十五年夏六月辛未朔日有食之鼔用牲於社非常也非常鼔之月長歷推之辛未實七月朔置閠失所故致月錯【昭十七年夏六月朔日食祝史請用幣平子禦之曰惟正月朔慝未作日有食之於是乎有伐鼔用幣其餘則否太史曰在此月也當夏四月是謂孟夏據彼文則此年六月日食而伐鼔用牲乃正其禮安得謂之非常也傳文先後乖異亦緣左氏采獲舊史旣多不暇一一整比故致斯誤杜求其說而不可得乃云由置閠失所致月錯尋傳文如文元年閠三月非禮襄二十七年再失閏皆明著其失於此亦應顯譏置閏之誤不得僅云非常而已孔疏曰二十四年八月丁丑夫人姜氏入從彼推之則六月辛未朔非有差錯而杜云然者以二十四年八月以前誤置一閏非是八月以來始錯也斯亦傅會之論耳杜所造長歷置閠疏數無凖不依古法𨿽孔氏亦嘗譏之今此所云亦未足據信矣孔氏論長歷之誤見僖五年文元年疏中】惟正月之朔慝未作正月夏之四月周之六月謂正陽之月【沈括曰先儒以日食正陽之月止謂四月不然也正謂四月陽謂十月二者皆先王所惡四月純陽不欲爲陰所侵十月純陰不欲過而幹陽也蘇氏詩傳之說亦如此】

二十八年小戎子生夷吾小戎允姓之戎子女也【傳稱允姓之姦居於州自惠公始誘以來則獻公之時固未入中土何緣得薦女於晉假令有之然當時之戎自非一種亦安知此小戎必爲允姓也據傳言大戎狐姬小戎子則此戎蓋子姓耳】

三十二年犖有力焉能投蓋於稷門蓋覆也稷門魯南城門走而自投接其屋之桷反覆門上【此說恐未然劉謂投車蓋過於稷門者近是而孔氏不取更詳之】

閔公二年用其衷則佩之度衷中也佩玉者士君子常度【劉奉世曰佩之使合法度也世子佩瑜玉而綦組綬】今命以時卒閟其事也冬十二月閟盡之時【閟閉也幽也言不章顯其事也】是服也狂夫阻之阻疑也言𨿽狂夫猶知有疑【此文難明杜注及孔疏所引服防韋昭二說皆彊解耳當闕以俟知者】昔辛伯諗周桓公云內寵並後外寵二政嬖子配適大都耦國亂之本也周公弗從故及於難今亂本成矣驪姬爲內寵二五爲外寵奚齊爲嬖子曲沃爲大都故曰亂本成矣【劉謂二五嬖賤不得爲二政太子不以曲沃作亂不得爲大都以此譏杜之誤今案古人援證前聞皆取其大致不必事事符同杜說誠太拘矣】衛文公大布之衣大帛之冠大布麤布大帛厚繒蓋用諸侯諒闇之服【此特言其儉朴耳何必是諒闇之服】

僖公元年公敗邾師於偃虛丘之戍將歸者也虛丘邾地邪人旣送哀姜還齊齊人殺之因戍虛丘欲以侵魯公以義求齊齊送姜氏之喪邾人懼乃歸故公要而敗之【此事始末不見於傳疏亦雲杜說無據要其理當然也夫訓釋經傳貴在依文考實苟無所據寕存而不論爾詎可輒憑胸臆果於立說以疑誤後人乎杜注如此比者前後非一今不悉舉】

二年冀爲不道入自顚軨伐鄍三門前是冀伐虞至鄍冀之旣病則亦惟君故言虞報伐冀使病將欲假道故稱虞彊以說其心疏曰服防以爲伐鄍三門謂冀伐晉也冀之旣病則亦惟君故謂虞助晉也將欲假道故稱前防以誘之今知不然者若虞嘗經助晉則是昔來通好何憂不許而進國之美寶尙畏宮之奇諫乎故杜以爲冀自伐虞虞自報冀理必然也【服說是也晉與虞𨿽嘗通好然越其境而伐人寕得肆然徑行謂無撓沮又不畏其忠臣諫乎故進國美寶且稱前防以誘之揆諸當時事情自應爾耳若冀自伐虞虞自報冀則於晉何與而稱之斯理必不然矣】

四年君處北海寡人處南海惟是風馬牛不相及也馬牛風逸蓋末界之微事故以取諭【馬永卿曰注意未明此乃丑詆之辭爾言齊楚相逺𨿽馬牛之風者猶不相及今汝人也而乃入吾地何也此風與書馬牛其風同意牝牡相誘謂之風】賜我先君履東至於海西至於河南至於穆陵北至於無棣穆陵無棣皆齊竟履所踐履之界齊桓又因以自言其盛【史記司馬貞注曰今淮南有故穆陵門是楚之竟無棣在遼西孤竹服防以爲太公受封竟界不然也蓋言其徵伐所至之域林堯叟曰楚方問渉其地之故齊不應僅言受封竟界以自狹司馬氏之說近是】昭王之不復君其問諸水濵昭王時漢非楚竟故不受罪【言非我所知汝自往問水濱此亦嫚侮之辭耳】筮短長不如從長物生而後有象象而後有滋滋而後有數象筮數故象長數短【楊用修曰卜人云筮之辭理短之辭理長蓋就立驪姬一事言之而非謂筮有短長也杜言象長數短瞽說也孔穎逹雲杜欲成卜人所言之意故引傳文証之若以至理而言筮實無長短此亦知杜之謬而不敢顯譏之耳】專之渝攘公之羭渝變攘除羭美也言變乃除公之美【攘猶攘羊之攘言專愛之則能使公心變而攘奪其所美也】

五年均服振振戎事上下同服【漢書五行志引此文均作袀顏注袀服黑衣也蓋均袀古字通】

七年諸侯官受方物諸侯官司各於齊受其方所當貢天子之物【趙子常曰此謂受所當貢伯主之物耳其後晉悼邢丘之會蓋放此爲之今案齊語稱桓公知諸侯之歸已也使輕其幣而重其禮云云亦此意也】

九年以伯舅耋老七十曰耋【此服防王肅軰說也詩毛傳及說文釋名爾雅注皆云八十曰耋今計齊侯之年亦未應及此蓋方加優禮因過稱之】以是藐諸孤言其幼賤與諸子懸藐【太曰藐徳靈徵失範望注藐小貌毛晃韻引此傳文亦云藐小也弱也杜以爲藐逺之意非是】君子曰詩所謂白圭之玷尙可磨也斯言之玷不可爲也詩大雅言此言之缺難治甚於白圭荀息有焉有此詩人重言之義【李徳裕窮愁志云荀息許晉獻以言繼之以死君子猶嘆斯言之玷不可爲也司馬溫公亦云獻公廢長立少荀息不能明白理義格其非心而遽以死許之是其言玷於前而不可救於後左氏之志所以貶息而非褒也元凱之言失其指矣】

十四年虢射虢射惠公舅也疏曰晉語秦侵晉至於韓慶鄭曰君其訊射也公曰舅所病也是虢射爲惠公舅也【晉語韋昭注云諸侯謂異姓大夫曰舅然則通稱耳傳言小戎子生夷吾虢射旣非戎人不得是惠公舅也】

十五年秦穆姬屬賈君焉賈君晉獻公次妃賈女也【傳言晉獻公娶於賈則是正妃此云次妃蓋誤孔疏謂別有所見非也】卜徒父筮之吉卜人而用筮不能通三易之占故據其所見雜占而言之【劉曰成十六年筮卦遇復雲南國防射其元王中厥目則筮法亦用雜占不必皆取易辭杜謂不能通三易之占非也】三敗及韓晉侯車三壊【三敗謂晉師與秦戰而敗也杜緣上文卜入之言遂以爲車壊其說拘而陋矣】亂气狡憤狡戾也【狡狂也】入而未定列猶吾憂也列位也【列師之伍列也晉侯自言能合其眾故秦伯以是復之】我食吾言食消也【案哀二十五年傳孟武伯惡郭重曰何肥也公曰是食言多矣能無肥乎然則食言者謂言而不行若自食之耳商書湯誓朕不食言蔡傳曰食言言已出而反吞之漢書匈奴傳注亦曰食言者終爲不信棄其前言如食而盡也】晉於是乎作爰田分公田之稅應入公者爰之於所賞之眾【爰國語作轅注曰易也爲易田之法以賞眾漢書地理誌制轅田注曰周制田三年一易以同美惡食貨志所謂三歲更耕之自爰其處是也說文作徐鍇曰爰轅皆假借此乃正字謂以田相換易也】其繇曰士刲羊亦無也女承筐亦無貺也周易歸妹上六爻辭也離爲中女震爲長男故稱士女【此直論上六本爻之義未及於變卦也杜解當云兌爲少女今言離爲中女誤耳孔疏所謂不須變爲離卦自有士女之義者得之而云此以離震雜說其理與易卦不同則謬矣】侄其從姑震爲木離爲火火從木生離爲震妹於火爲姑謂我侄者我謂之姑謂子圉質秦【旣云離爲火火從木生復云於火爲姑未詳其義劉用熈曰震變爲離是侄從姑之象此但取男女爲姑侄非取長次義也】史蘇是占勿從何益𨿽復不從史蘇不能益禍【言𨿽不從史蘇之占亦何益矣明其無救於敗也】此一役也言還惠公使諸侯咸服復可當一事之功【服防曰一役者謂韓戰之役也今尋傳文語脈其曰貳而執之服而捨之云云此一役也秦可以覇實本韓戰而言服說是也杜彊斷之而別爲義謬矣】二十一年貶食省用務穯勸分穯儉也【旣言省用矣不應重言務儉林堯叟謂以稼穯爲務如漢貸民種食之類者是也外傳茂穯勸分韋注亦云茂勉稼穯】以服事諸夏與諸夏同服王事【以服事諸夏猶言以服事殷不必更云王事】

二十二年天維顯思思猶辭也【先儒訓詁謂語助辭皆曰辭也此衍猶字乃傳寫誤】大司馬固諫曰天之棄商久矣君將興之弗可赦也已大司馬固莊公孫公孫固也言君興天所棄必不可不如赦楚勿與戰【案此稱大司馬下言司馬又言子魚實一人也史記世家亦以此爲子魚之言晉語𨿽云文公過宋與司馬公孫固相善考世家猶在戰之後則此是子魚無疑也固諫者猶云固請固辭耳弗可赦也已言違天舉事必將獲罪弗可赦宥也從杜說則讀至弗可句絕而以赦也已自爲句不成文理】金鼔以聲气也金鼓以佐士眾之聲气【丘光庭兼明書曰注當云金鼔以佐士眾之气今云佐聲气於文不順劉用熈曰聲宣也宣倡士卒之勇气】戎事不邇女器邇近也器物也言俘馘非近婦人之物【依注所言是以俘馘爲器與傳文不相應矣郭定襄曰言戎事尙嚴不近女子所禦之器物況使婦人至軍中又示以俘馘乎此說是也】二十三年防名委質貳乃辟也名書於所臣之策屈膝而君事之則不可以貳疏曰質形體也謂拜而屈膝委身體於地也【質與贄通管子令諸侯之子將委質者皆以雙虎之皮晉語臣委質於翟之鼔韋注質贄也士贄以雉依杜說則質讀如字非也】辟不敏也敏猶審也【襄十四年有臣不敏注云敏達也】吾觀晉公子之從者皆足以相國若以相若遂以爲傅相【傳文云若以相夫子必反其國當在夫子句絕晉語說此事云其從者皆國相也以相一人必得晉國用彼文相方其義益明】奉匜沃盥旣而揮之揮湔也【揮非湔也疏曰蓋以濕手揮之使水湔污其衣故云爾】

二十四年所不與舅氏同心者有如白水言與舅氏同心之明如此白水猶詩言謂余不信有如皦日疏曰諸言有如皆是誓辭有如日有如河有如白水言心之明白如日如水也有如上帝有如先君言上帝先君明見其心意亦同此【程大昌曰詩云有如皦日言其志之明白也若晉文公之誓其語亦放乎詩而意則異焉蓋要質河神使司其約耳故史記攺爲之言曰若反國所不與子犯共者河伯視之斯得其指矣邵文莊公曰諸言有如日有如河有如上帝先君之類皆謂其神臨之必降之罰也】弔二叔之不咸弔傷咸同也周公傷夏殷之叔世疏其親戚以至滅亡故廣封其兄弟疏曰鄭眾賈逵皆以二叔爲管蔡傷其不和睦而流言作亂鄭詩箋亦然案其封建之中方有管蔡豈傷其作亂始封建之乎馬融以爲夏殷叔世故杜同之【郭定襄曰以二叔爲夏殷其義迂矣原富辰之意重在親親所云二叔正謂管蔡下文復列之者自爲數文武之昭穆故耳古人立文正不若是拘也今案此說得之咸諴通和也】召穆公思周徳之不類故糾合宗族於成周而作詩周厲王之時周徳衰微兄弟道缺召穆公於東都收會宗族特作此周公之樂歌【詩小序云常棣燕兄弟也閔管蔡之失道故作常棣焉外傳亦以爲周文公之詩而此云召穆公所傳異耳杜此注本之韋昭韋云周文公之詩者周公旦所作其後周室旣衰親親禮廢召穆公復修作常棣之歌以親之彼蓋以內外傳之文不相合故特傅會其說歟】棄徳崇姦崇聚也【崇尊也書泰誓崇信姦回孔傳曰尊信之也成十八年傳崇諸侯之姦注曰崇長也亦通】棄嬖寵而用三良三良叔詹堵叔師叔所謂尊賢【疏曰如杜此說則謂鄭伯尊賢與傳文尊賢乖者能用三良則是鄭伯之賢王當尊此鄭伯但杜注省略耳今案此注實誤孔惡斥言故云省略也】施者未厭施功勞也【施與也】女徳無極婦怨無終婦女之志近之則不知止足逺之則忿怨無已【言女婦放蕩之徳無所止極忿怨之心無有終已也】

二十五年遇公用享於天子之卦也大有九三爻辭也三爲三公而得位變而爲兌兌爲說得位而說故能爲王所宴享【此直舉九三本爻之辭未及於變卦也其下文天爲澤以當日乃說變卦義耳】王章也章顯王者與諸侯異【王章猶云王制爾外傳亦說此事韋注以章爲表明杜依用之非也】

二十六年室如縣罄如而也言居室而資糧縣盡【如之爲而𨿽傳記多有然於此自當依本字讀孔疏引服防劉之說皆然王氏學林謂如當訓似是也罄國語作磬韋昭注公府藏空虛但有榱梁如縣磬也又禮記磬於甸人疏援此傳文正作磬而下著皇氏說亦云如縣樂器之磬蓋罄磬古字通借樂記石聲磬注讀爲罄卽其例也】大師職之職主也大公爲大師兼主司盟之官【劉用熈曰言周之大師主之不必專謂大公】夔子不祀祝融與鬻熊鬻熊祝融之十二世孫【劉云自祝融至鬻熊計其間有一千二百年何得止十二世乎孔疏以爲傳寫之誤理或然也】

二十八年距躍三百曲踴三百距躍超越也曲踴跳踴也百猶勱也【三百之義不可解勱者勉力也以百爲勱前無此訓邵文荘公曰距躍直跳也曲踴橫跳也橫跳者必先直而旋故不曰橫而曰曲百音陌猶阡陌之陌三百蓋躍踴之度大約有此也此說亦未識然否】背惠食言以亢其讎亢猶當也讎謂楚【亢蔽也讎謂宋宋者楚之讎外傳所謂未報楚惠而亢宋者也】今天誘其衷衷中也【家語王肅注曰衷善也天誘導其善也】

寗子職納橐饘焉寗兪以君在幽隘故親以衣食爲已職橐衣囊饘糜也【槖以盛饘故曰橐饘寗子慮防酖毒故以饋食爲已職必不兼及衣矣疏曰槖以盛衣亦可盛食宣二年傳爲之簞食與肉寘諸槖以與之是也】

三十二年卜偃使大夫拜曰君命大事將有西師過軼我擊之必大捷焉聲自柩出故曰君命大事戎事也卜偃聞秦密謀故因柩聲以正眾心【雍絳相去旣逺秦人密謀卜偃無由得聞或當自以他術知之左氏好采異說此等奇怪猥多未容悉以理斷】

三十三年禮成而加之以敏敏審當於事也【逸周書曰敏疾也此言其能成禮而加捷疾耳】天奉我也奉與也【奉承也猶言獻也】葬僖公緩文公元年經書四月僖公僖公實以今年十一月薨並閠七月乃故傳云緩【劉敞曰傳云僖公緩作主非禮也緩以下乃當爲句杜讀緩以上爲句非也僖公以十二月薨明年四月凡五月也不得云緩杜以文二年冬傳云襄仲如齊納幣禮也故欲遷僖公之薨於十一月則除喪在二年十一月而納幣爲十二月乃與傳合獨不顧作主非禮也之語無所系乎】卒哭而祔旣反虞則免喪故曰卒哭哭止也【父母之喪哭無時旣虞乃卒哭謂卒此無時之哭惟存朝夕哭而已杜云免喪故曰卒哭非也大抵欲以成其旣除服之謬說耳】烝嘗禘於廟冬祭曰烝秋祭曰嘗新主旣立特祀於寢則宗廟四時常祀自如舊也三年禮畢又大禘乃皆同於吉【劉用熈曰卒哭而祔者告新主以當入祖廟而告祖父以當遷他廟也旣告則新主復於寢三年喪畢遇四時之吉祭而後奉此主入廟此周禮也今傳言特祀於主烝嘗祭於廟者謂如小祥大祥禪則就寢特祀此主若烝嘗禘之常祭則不於寢而於廟合祭也然與禮異矣今案劉說得之蓋傳爲作主故生此論其曰烝嘗禘於廟者就新主言耳杜注不明此義直云宗廟四時常祀自如舊則與上文意不貫屬是左氏之言旣違禮文而元凱之說復戾傳意也其謂常祀不以喪廢又以禘爲三年喪畢之祭則先儒辧之矣】

文公元年谷也丰下丰下蓋面方【丰下謂頥頷丰大也】衞孔達帥師伐晉君子以爲古古者越國而謀合古之道而失今事霸主之禮故國失其邑身見執辱【伐晉非善謀傳乃謂君子以爲古故杜爲此說以防其失耳】

二年不登於明堂明堂祖廟也【以明堂爲祖廟蓋本蔡邕輩之說袁淮正論及近世諸儒辧之詳矣辭多不錄】子𨿽齊聖齊肅也【詩小宛人之齊聖鄭箋以齊爲中正下十八年傳齊聖廣淵杜注亦云齊中也】

五年臧文仲聞六與蓼滅曰臯陶庭堅不祀忽諸蓼與六皆臯陶後也【文十八年傳注庭堅卽臯陶字孔疏謂本於鄭論語注今不知鄭得之何書馬永卿曰若庭堅卽臯陶則文仲不應連言之似是兩人耳羅泌曰六臯陶之後而蓼則庭堅之後預說誤矣今案焦贛易林云尨降庭堅爲陶叔後封於蓼六福履綏厚然則庭堅者乃臯陶之子若孫耳先漢去古未逺焦氏所傳宜得其眞蓋二國皆臯陶後而庭堅則或以支子別封自爲其國之祖故文仲得並舉之也】嬴從之嬴逆旅大夫【劉謂嬴是客捨主人非大夫也今案晉語亦云捨於逆旅嬴氏則非大夫明矣】沈漸剛克沈漸猶滯溺也【漸書作潛沈潛者沈深而潛退非滯溺也】

六年辟刑獄辟猶理也【辟法也以法斷治之也】樹之風聲因土地風俗爲立聲教之法【謂樹立其風化聲教也如杜說則惟樹聲耳故孔疏亦防譏其誤】使求遭喪之禮以行聞晉侯疾故【語稱文子三思而後行蓋其臨事過於周詳耳非以聞晉侯疾也若劉謂聘使之法自須造遭喪之禮而行用此規杜則亦未然信如所言卽是常禮文子不得自云過求傳亦無庸記其事也】難必抒矣抒除也【案說文抒挹也不得爲除當從服防本作紓紓緩也解也】

七年葛藟猶能庇其本根葛之能藟蔓繁滋者以本枝廕庥之多【傳以葛藟諭公族本根諭公室也如杜說則是葛藟反借本根之庇戾傳意矣】戒之用休有休則戒之以勿休【休美也民之爲善者則休美其事而戒諭之使勉而勿怠也】

八年且復致公壻池之封自申至於虎牢之境公壻池晉君女壻又取衞地以封之今並還衞也申鄭地【據傳文似是致之於衛耳然申至虎牢皆鄭地何緣乃以歸衞杜注於上年云爲晉歸鄭衛田張本此云今並還衞立文不明孔疏彊解義終難通劉從服防說以爲致之於鄭也更詳之劉用熙曰公壻池者楚地名有公壻谿見定五年此人蓋因地爲氏非晉君壻也未知是否】

十一年晉之滅潞也在宣十五年獲僑如之弟焚如齊襄公之二年魯桓之十六年鄋瞞伐齊齊王子成父獲其弟榮如榮如焚如之弟榮如以魯桓十六年死至宣十五年一百三歲其兄猶在傳言旣長且壽有異於人【史記魯世家引此傳文作齊惠公之二年又齊世家云惠公二年長翟來王子城父攻殺之十二諸侯年表亦於齊惠公二年書王子城父敗長翟三文皆同案惠之二年卽魯宣之二年也在晉滅潞之前僅十三年耳此傳以惠公爲襄公蓋傳寫之譌杜因有是說失之不考也】

十二年寡君敢辭玉不欲與秦爲好故辭玉【趙子常曰聘義云以圭璋聘重禮也已聘而還圭璋此輕財而重禮之義也然則聘禮終當還玉而秦人欲必致之故襄仲以禮辭之非不欲與秦爲好也】

十三年繞朝贈之以策防馬撾臨別授之示已所策以展情【劉勰文心雕龍云繞朝贈士會以防子家與趙宣以書巫臣之遺子反子產之諫範宣詳觀四書辭若對面其指蓋以爲書防也孔疏引服防解亦如此】子家賦載馳之四章載馳詩鄘風四章以下義取小國有急欲引大國以自助【此與襄十九年穆叔見叔向賦詩皆云四章蓋取控於大邦誰因誰極之義然在今詩實爲五章故杜解云四章以下蓋委曲以就傳文耳或者古詩章次與今不同如宣十二年楚子引周頌之比蘇氏並此詩二章三章爲一求合於傳恐未然也】

十四年公子商人驟施於國驟數也【說文驟馬步疾也此云驟施有急而且數之意諸言驟諫驟朝之類皆放此】將免我乎爾爲之言將復殺我疏曰言爾已弒君矣我若爲君爾肯放免我乎必將復殺我【言我若爲君爾必復殺我今將免我於死乎則無庸立我而爾自爲之耳】

十六年先君蚡冒蚡冒楚武王父【依史記世家則蚡冒是武王兄不得爲父孔疏謂世家之言多有紕繆故杜不用然杜說亦無他據疑父本作兄或文誤耳】

十七年鄭子家使執訊而與之書以告趙宣子執訊通訊問之官爲書與宣子【執訊者執其通訊問之人而與之書也出車詩云執訊獲醜亦言執其可訊問者事𨿽不同文足相比】鹿死不擇音音所茠廕之處古字聲同皆相假借【以音爲廕未之前聞案服防解云鹿得美艸呦呦相呼至於將死困迫不暇復擇善音急之至矣莊子獸死不擇音郭象注云野獸蹴之窮地意急情盡則和聲不至亦此意也杜泥於下文鋌而走險之意遂生此說】鋌而走險急何能擇鋌疾走貌言急則欲蔭芘於楚如鹿赴險【詳子家此書未見其有從楚之意下文云將悉敝賦以待於儵者正謂如鹿走險欲一鬭以死不暇擇音而鳴之惡耳鋌字書作�鹿走貌】

十八年其器則姦兆也兆域也【以器爲兆域於義未允或曰姦兆者姦之徴兆也】宣慈惠和宣徧也【宣通也明也】崇飾惡言崇聚也【崇者增髙之意】服讒搜慝搜隱也慝惡也【搜索也林堯叟云求人之隱慝是也】天下之民謂之窮奇謂共工其行窮其好奇【戴章甫曰據山海經神異經呂氏春秋諸書所記則渾惇窮奇檮杌饕餮俱獸名蓋四凶之號皆取象於惡獸杜氏考之未詳乃以義理釋之非也今案宋兪成所著叢說亦有此論然服防解已如是矣】投諸四裔以禦魑魅裔逺也【說文裔衣也徐鍇曰衣邊也故謂之四裔傳中言裔夷裔子裔冑之類其義皆視此】

左傳附注卷一

欽定四庫全書

左傳附注卷二

明陸粲撰杜氏集解

宣公元年會於平州以定公位立者諸侯旣與之會則不得復討臣子殺之與弒君同故公與齊會而位定【趙子常曰杜謂春秋時事情有此耳非義理當然也】

二年敗國殄民殄盡也【殄絕也】文馬百駟畫馬爲文四百匹【說文引此傳作馼馬亦云畫馬也丘光庭曰文馬馬之毛色自有文采重其難得若畫爲文乃是常馬何足貴乎】問其名居問所居【林堯叟曰問其名及所居也】我之懷矣自詒伊慼逸詩也【風雄雉篇云我之懷矣自詒伊阻疑卽此詩其以阻爲慼蓋傳讀之異】使屏季以其故族爲公族大夫盾以其故官屬與屏季使爲衰之適【以其故族者謂將領其族人非官屬也】

三年昔夏之方有徳也禹之世【傳言夏之方有徳不必是禹禹之鑄鼎事不經見墨子云夏后開命大防鑄鼎於昆吾灼得逢逢白雲之兆此說亦未知其審】螭魅罔兩罔兩水神【魯語木石之怪夔罔兩水之怪龍罔象杜此說當是誤作罔象解耳孔疏緣上文川澤山林之語謂螭魅爲山林之神則罔兩宜爲川澤之神其說固矣】

六年以盈其貫將可殪也殪盡也貫猶習也【劉曰泰誓云商罪貫盈言紂之爲惡如物在繩索之貫不得爲習也此說得之孔疏引詩射則貫兮爲比謂義得兩通者謬矣韓非子云恐其以我滿貫也滿貫卽盈其貫之意耳殪書孔傳訓爲殺是也】周書曰殪戎殷周書康誥也義取周武王以兵伐殷盡滅之【如注意以戒爲兵則殪字宜倒向戎字下於文不順書蔡傳以爲殪滅大殷者是也爾雅訓戎爲大雄方言齊魯陳衞之間謂大曰戎書稱戎殷猶詩言大商耳】召桓公逆王后於齊爲成二年王甥舅張本【成二年傳定王稱齊甥舅之國注謂齊世與周昏故曰甥舅是也蓋自大公之女邑姜爲武王后其來逺矣不假此年逆後事爲張本】

八年楚爲眾舒叛故伐舒蓼滅之舒蓼二國名疏曰二國名者蓋轉寫誤當云一國名釋例有舒羣舒舒蓼舒庸舒鳩以爲五名則與文五年滅蓼同蓋蓼滅後復故楚今更滅之【羅泌曰蓼與舒蓼別舒蓼臯陶之後偃姓若舒又自一國僖之三年滅矣預旣妄分舒蓼爲二國名孔氏遂以爲卽文五年楚所滅之蓼皆臆說也今案孔知杜失不正言規之而云轉寫之誤卽如所言第云國名足矣何用加一字乎尋杜前後訓釋並無此例足知非也其引釋例以羣舒爲一種亦謬羣舒者猶云羣蠻通眾舒而言也】

九年公卿宣淫宣示也【宣明也揚也】

十二年先縠佐之彘季代林父【劉云傳文皆稱彘子縠非彘季也今案晉有士魴稱彘季杜或緣此而譌孔疏以季友季路爲比謬矣】觀釁而動釁罪也【桓八年傳注云釁瑕隙也服防亦云釁間也此以釁爲罪昭元年吳有釁注云過也皆非是】撫弱耆昧以務烈所可也言當務從武王之功業【烈所者功烈之處所也猶民知義所之所】有律以如己也如從也法行則人從法法敗則法從人坎爲法象今爲眾則散爲川則壅是失法之用從人之象故曰律否臧且力竭也竭敗也坎變爲兌是法敗【此傳義頗難曉尋其語脈當讀有律爲句以如己也故曰律又自爲句蓋言師行有律以爲帥者能使其下如已也故謂之律如己猶言從己謂從帥令而不逆卽上文執事順成之意也從帥爲臧否臧猶不臧也不臧則律且竭而敗矣杜斷故曰律三字向下旣非又專論卦象而不言事理此其蔽耳】盈而以竭夭且不整所以凶也水遇夭塞不得整流則竭涸也【夭且不整亦就行師言之說文夭屈也言其軍法屈而不伸散而不整所以凶也】事之不防防成也【逸周書曰捷克也】聽而無上眾誰適從聽彘子趙同趙括則爲軍無上令眾不知所從【同括有言在楚師北轅之後此時未也且伍參獨言先縠不仁何嘗及二子乎蓋謂林父之將令不行軍眾欲稟聽進止而無上令不知所從也】在軍無日不討軍實而申儆之軍實軍器【隱五年注軍實車徒器械是也】兩馬掉鞅而還兩飾也掉正也示間暇【兩古字作掚掉振也揺也邵文莊公曰兩馬掉鞅掉兩馬之鞅也蓋驂馬折旋則其鞅必掉之而示閒暇之意亦在其中矣】楚人乘我乘猶登也【小爾雅曰乘陵也】楚人惎之脫扄惎教也【案惎毒也此謂惎爲教者杜以脫扃及下文拔斾皆教人之語故以意解之爾說文引此傳作畀云舉也引黃顥說廣車防楚人爲舉之也其義良是疑今文作惎者誤】我求懿徳肆於時夏允王保之肆遂也夏大也言武王旣息兵又能求美徳故遂大而信王保天下【國語韋注云允王保之言信哉武王能保此時夏之美其說是也尋下文云保大其義自明】故使子孫無忘其章著之篇章使子孫不忘【章者典章也劉云章明之功業也亦通】今罪無所晉罪無所犯也【所者罪之在也】憂未歇也歇盡也【歇息也】

十四年過我而不假道鄙我也鄙我亡也以我比其邊鄙是與亡國同【呂氏春秋說此事云往不假道來不假道是以宋爲野鄙也髙誘注謂以宋爲鄙邑今案鄙當爲鄙薄之意昭十六年傳夫猶鄙我注云鄙賤是也尙書反鄙我周邦孔傳亦云鄙易周家】於是有庭實旅百主人亦設籩豆百品實於庭以答賔【劉曰莊二十二年庭實旅百杜云諸侯朝王陳贄幣之象則此聘而獻物亦實百品於庭非謂主人也】於是有容貌采章嘉淑而有加貨容貌威儀容顏采章車服文章嘉淑令辭稱讚加貨命宥幣帛也言往共則來報亦備【劉曰容貌采章謂纁璣組羽毛齒革可充衣服旌旗之飾者嘉淑謂美善之物加貨言賄賂之多皆賔所獻亦庭實也獻子勸君行聘惟當論聘之義深不宜言主之禮備豈慮楚不見報而言此乎今案劉說皆得之或斷嘉淑以下自爲句云大國有嘉美之事則加貨物以聘之者非也】

十五年山藪藏疾山之有林藪毒害者居之【藪大澤也一曰澤之水希者也此雲山之有林藪蓋誤孔云近山近澤皆得稱藪妄也】棄仲章而奪黎氏地黎氏黎侯國【詩式微及旄丘序言狄人迫逐黎侯黎侯寓於衞疑卽此事此傳下文云立黎侯而還蓋復其國矣舊說以二詩爲衛宣公時作殆非也】以事神人而申固其命審其政令【謂重固其天命耳豈謂政令乎】商紂由之故滅由用也【由從也猶行也】謂此物也夫物事也【物類也】

成公二年餘姑翦滅此而後朝食翦盡也【翦齊斷也猶翦商之翦宣十二年注云翦削也義亦近之又徐鍇說文繋傳引此文作揃搣今案莊子揃搣可以休老三蒼云揃猶翦也玉篇云搣拔除也又史遊急就篇沐浴揃搣注云鬄拔眉髮也今此作翦滅蓋古字通借】且懼奔辟而忝兩君臣辱戎士若奔辟則爲辱晉君並爲齊侯羞故言二君【臣辱戎士四字與注意不防而與下文敢告不敏語脈相屬宜斷向下】辟女子使辟君也【辟義如周禮司防前王而辟讀作辟孟子行辟人趙岐注辟除人使卑避尊也】盡東其畆使壠畆東西行【衍西字服防舊注無】先王疆理天下物土之宜而布其利播植之物各從土宜【天下句物以下自爲句物猶後傳物土方之物相也相其土之所宜也周官載師掌任上之灋以物地事淮南子云欲知地道者物其樹】以役王命役事也【役猶孟子小役大之役謂以王命供役使也】不然不見許【不然言不如此也】畏君之震師徒撓敗震動也【文六年傳何震之有注震威也】敝邑之幸亦雲從也況其不幸敢不惟命是聽言完全之時尙不敢違晉今若不幸則從命【丘光庭曰言幸而戰勝亦當從晉命況不幸而敗固不敢不服也劉說同】用蜃炭燒蛤爲炭以瘞壙【劉以爲用蜃炭者用蜃復用炭也今案周禮掌蜃掌斂互物蜃物以共闉壙之蜃鄭注以蜃禦濕也不言燒蜃爲炭又掌炭云掌灰物炭物之徴令則灰炭二者不同孔疏謂炭亦灰之類非也】君生則縱其惑謂文十八年殺母弟須【宋文之惑傳所不言其可見者惟有殺母弟須一事故杜以此當之未必然也】六年其惡易覯惡疾覯成也【下文有汾澮以流其惡注以惡爲垢穢與此字同訓異良所未曉據獻子說沈溺重膇之疾猶在墊隘之後不應於此遽云其病易成也宜從後注又案爾雅訓覯爲見其惡易覯言水淺故垢穢易見耳】民愁則墊隘墊隘羸困也【傳中屢言墊隘杜之注釋各殊此年云羸困襄九年云猶委頓二十五年雲慮水雨三者皆非正訓案說文引此傳曰墊下也尙書下民昬墊注溺也昭三年傳湫隘注隘小也孔疏言地之下濕狹隘者是矣余見後錄】且民從教無災患【從教言其民易使耳何與災患乎】

八年詩曰愷悌君子遐不作人遐逺也作用也詩大雅言文王能逺用善人不語助【詩朱傳云遐與何通言其必作人也】其孰以我爲虞虞度也【虞慮也】夫狡焉狡猾之人【傳文云夫狡焉思啟封疆以利社稷者狡焉當屬下爲句】惟然故多大國矣惟或思或縱也世有思開封疆者有縱其暴掠者莒人當惟此爲命【言有思啟封疆者有縱弛而不設備者故得兼並以成大國】

九年其爲大子也師保奉之以朝於嬰齊而夕於側也嬰齊令尹子重側司馬子反言其尊卿敬老【言朝夕於二卿者明其有所嚴憚而受教焉以成徳不徒曰尊卿敬老而已】

十年不食新矣言公不得及食新麥【食新泛言豈必謂麥】居肓之上膏之下若我何肓鬲也【素問肓鬲之上中有父母上善說云心下鬲上爲肓】君子曰忠爲令徳非其人猶不可況不令乎言叔申爲忠不得其人還害身【非其人蓋謂叔申本非賢者𨿽欲效忠而不見信於君適以自害耳】十一年所以質信也質成也【質實也實其相結之信也】

十二年俾隊其師隊失也【隊猶隕也】故詩曰赳赳武夫公侯腹心舉詩之正以駮亂義詩言治世則武夫能合徳公侯外爲扞城內制其腹心【所引二詩分屬治亂此上文曰及其亂也略其武夫以爲已腹心股肱爪牙卽繼之以此詩則所謂公侯腹心者非治世之美辭矣古人說經大抵斷章取義杜亦甞云春秋傳引詩不與今說詩者同於此乃獨謂舉詩之正以駮亂義得無與前指謬乎】

十三年能者養之以福養威儀以致福【民受天地之中以生所謂天命之性也人能循威儀之則以養其性則順命而致福不能則棄命以取禍杜云養威儀下注棄其命云失中和之气皆非也又漢書律曆志援此文作能者養以之福顏師古注之往也往就福也此傳孔疏云往適於福又云將身向福與顏注合其義爲長】諸侯疾之將致命於秦時無諸侯蓋諸侯遙致此意【劉以此語爲誣是也杜說固矣】伐我保城殄滅我費滑伐保城誣之疏曰伐涑川俘王官傳皆無文今獨謂此爲誣者於時輕行襲鄭不得在道用兵故知誣之【保城不知其處或是近滑之城秦師過而掠之彼傳偶不言耳何用知其爲誣也】君亦不惠稱盟不肯稱晉望而共盟【稱舉也言不肯加惠於晉而舉盟】芟夷我農功夷傷也【隱六年注夷殺也今案夷亦芟也周禮稻人作荑人薙氏掌殺艸夏日至而夷之秋繩而芟之鄭注夷者以鉤鎌迫地芟之也蓋芟夷義同重言之者以圓文耳雄賦夷野艸張銑注夷平也亦通】白狄及君同州君之仇讎而我之昏姻也季隗廧咎如赤狄之女也白狄伐而獲之納諸文公【春秋經傳中書赤狄白狄皆標其號文公所奔之狄傳不言赤白此杜臆說耳孔疏曰未必晉於白狄別無昏姻斯言是也】

十四年詩曰兕觥其觩防酒思柔觩陳設之貌【詩鄭箋云其罰爵徒觩然陳設而已觩然謂爵耳非陳設貌也說文引詩作觓谷梁傳郊牛日展觓角範曰觓球球然角貌】十五年鱗朱爲少司冦鱗矔孫【依世本當爲曽孫】則決雎澨澨水涯決壊也【說文曰澨埤增水邊土人所止者又曰沃行流也言去土而行水也】

十六年致死以補其闕闕戰死者【闕謂軍國之事有所闕乏不專謂戰死者】姦時以動禮不順時周四月今二月妨農業【是時晉國無釁而楚以利求鄭自啟其端不能順時息民故曰姦時非謂妨農也】蹲甲而射之徹七札焉蹲聚也一逹七札言其能防堅【蹲之訓聚於義未詳又此不解札義案太曰比札爲甲考工記函人注革堅者札長疏云一葉爲一札戰國防身自削甲孔注云札木簡之薄者甲之革緣如之】諜輅之餘從之乘而俘以下欲遣輕兵單進以距鄭伯車前而自後登其車以執之【言諜則非輕兵矣蓋兵交必有諜在其間所以覘候形勢】不亦識乎知其以往言好暇故致飲【識記也謂其能記往言也】展車馬展陳也【周禮肆師展犧牲鄭注展省閱也】大夫命側側敢不義言以義命己不敢不受【林堯叟曰言不敢不引義自裁】憂猶未弭弭息也旣國人皆將從子臧所謂憂未息【言宣公薨負芻簒立國憂未息耳未遽說子臧事也】師逆以至聲伯戒叔孫以必須所逆晉師至乃食【此注當在四日不食以待之之下誤跳向此】食使者使者豹之介【杜謂叔孫豹請逆於晉聞魯將討僑如遂奔齊不還故以此使者爲豹之介據昭四年傳敍豹事是其適齊在僑如前但不能確知何時云請逆遂奔杜意之耳】謀國家不貳謂四日不食以堅事晉【此槪言之何必指不食之一節】

十七年與婦人蒙衣乘輦而入於閎蒙衣亦爲婦人服與婦人相冒【蒙衣者爲婦人衣以自蒙冒也此云相冒文亦小誤】受君之祿是以聚黨有黨而爭命爭死命也罪孰大焉【爭命言不受君欲殺之命而與之爭也傳稱晉公子重耳之言曰保君父之命而享其生祿於是乎得人有人而校罪莫大焉與此郤至辭指正同】昔吾畜於趙氏孟姬之讒吾能違兵違去也韓厥少爲趙盾所待養及孟姬之亂晉將討趙氏而厥去其兵示不與黨言此者明已無所偏助【晉語韋昭注違兵者能違其兵難卒存趙氏今未可脇以殺君此說是也】

十八年晉悼公卽位於朝厲公殺絕故悼公不以嗣子居喪疏曰釋例云厲公見殺悼公自外紹立本非君臣無喪制也計厲是文之曽孫悼是文之孫有緦麻親法當服斬而云無喪制者悼之祖父去晉適周與本親隔絕厲旣見殺悼遂被迎爲君卽與厲公體敵且葬厲公以車一乘國內尙不以爲君不可責悼公服斬也縱使當爲之斬絕而別立亦非嗣矣【欒書中行偃弒君而殺其禮猶崔杼於齊莊公爾晉之臣子寧當不以爲君也悼𨿽父祖事周然猶晉之公孫恩義未絕旣承大宗惡有不爲服斬者乎其不能自處以道正逾年卽位之禮所失非細杜孔二子之說皆悖禮傷教不可以訓矣】且事晉何爲晉必卹之言宋常事晉何爲顧有此患難【言宋平日事晉何爲哉正望其患難相援耳以此知晉必卹已也】

襄公二年官命未攺成公未嗣君未免喪故言未攺不欲違先君意疏曰先君旣嗣君正位乃得建官命臣十六年晉侯攺服修官是其事也未則皆因舊事故云官命未攺【官命猶言公命謂成公之命未攺耳凡云官者皆謂國家後傳云無失官命又云官之師旅其義並同】

三年舉其偏偏屬也【三十年傳司馬令尹之偏注云偏佐也此羊舌職爲祁奚佐赤是其子故云舉其偏】

四年金奏肆夏之三不拜肆夏樂曲名周禮以鐘鼔奏九夏其二曰肆夏一名繁三曰韶夏一名遏四曰納夏一名渠蓋擊鐘而奏此三夏曲【魯語云金奏肆夏繁遏渠杜此注卽用韋昭說爾劉曰杜解不甚愜當何則此下文言文王之三卽文王是其一大明綿是其二鹿鳴之三卽鹿鳴是其一四牡皇皇者華是其二然則肆夏之三亦當肆夏是其一繁遏渠是其二若繁卽是肆夏何須重舉二名今案劉說是也鄭於周禮注引呂叔玉說三夏者肆夏是一繁遏是二渠是三此𨿽未見所據要爲近之】季孫曰略不以道取爲略【眞徳秀曰季孫意在少抑妾母不使盡同小君其曰略者猶言從簡而已匠慶不悟其指乃略取蒲圃之檟而季孫不之禁可謂賢矣孔氏乃以律略人略賣人爲比豈季孫之賢而肯爲掠奪之事乎今案釋例亦云略者議從略賤與此注不同】靡奔有鬲氏靡夏遺臣事羿者【眞徳秀曰傳云靡自有鬲氏收二國之燼以滅浞而立少康忠於王室如此考其本末乃事相非羿也豈有夏之忠臣而肯事簒賊者哉】武不可重重猶數也【重讀輕重之重謂重其事也杜讀重累之重故以爲數非是】戎狄薦居薦聚也【疏引服防云薦艸也言狄人逐水艸而居無常處今案古字薦薦通漢書終軍傳北胡隨畜薦居蘇林云薦艸也顏師古注援此傳文曰薦讀曰薦薦屢也言隨畜牧屢易故居不安住也】

六年司武而梏於朝難以勝矣司武司馬言其懦弱不足以勝敵【勝猶當也堪也讀若天壓已弗勝之勝言其不堪司武之任也】子罕善之如初言子罕𨿽見辱不追忿所以得安【疏引服防云子罕初欲逐樂轡以正國法及轡射其門乃復善之如初是爲茹柔吐剛喪其志也此論優於杜矣】

七年詩曰退食自公委蛇委蛇委蛇順貌詩召南言人臣自公門入私門無不順禮【下文云謂從者也衡而委蛇必折然則委蛇之義兼從與衡不得專言順矣詩鄭箋云委蛇自得之貌】

八年如匪行邁謀是用不得於道匪彼也行邁謀謀於路人也不得於道眾無適從【詩鄭箋云匪非也言不行而坐圖逺近故不得於道路也】悉索敝賦索盡也【旣云悉則不得重言盡矣廣邪索取也悉索蓋言盡取以行也或疑索當作率據國語云悉帥敝賦率與帥通譌爲索耳】翦焉傾覆翦盡也【言其傾覆如被翦斷也】

九年古之火正或食於心或食於咮以出內火謂火正之官配食於火星建辰之月鶉火星昏在南方則令民放火建戍之月大火星伏在日下夜不得見則令民內火禁放火【此獨於鶉火言見大火言伏於義末盡漢書五行志說曰季春昏心星出東方而咮七星鳥首正在南方則用火季秋星入則禁火以順天時救民疾據此是二火俱有出內也下文因宋故獨言大火耳劉用熙曰食於心食於咮者猶食邑之食謂封火正於火之分野使掌出內之政令非謂死而配食也】始往而筮之遇艮之八周禮大卜掌三易然則雜用連山歸藏周易二易皆以七八爲占故言遇艮之八【劉禹錫稱董生之說曰揲蓍者九與六爲老老爲變文七與八爲少少爲定位國語晉公子筮得貞屯悔豫皆八八非變爻故不曰有所之穆姜筮遇艮之八史曰是謂艮之隨夫艮之隨惟二不動斯遇八也餘五位皆九六故反焉筮法以少爲卦主若定者五而變者一卽宜曰之某卦觀之否師之臨之類是也今變者五定者一宜從少占艮之六二曰艮其腓不拯其隨其心不快史以遇此爲不利故從變爻而占曰是謂艮之隨苟以悅於姜耳而杜元凱以爲雜用三易故有遇八之云非也】猶愈於戰勝聚戰暴骨以逞不可以爭言爭當以謀不可以暴骨大勞未艾君子勞心小人勞力先王之制也艾息也言當從勞心之勞【暴骨以逞意與上文相屬若曰猶勝於聚戰而暴骨以逞也不可以爭意乃屬下言今不可與戰爭常大勞未息之時君子運謀勞心小人勤事勞力此先王之法乃今日所當行者明不徒以戰爭爲務】公還及衞冠於成公之廟成公今衞獻公之曽祖從衞所處【上文言君冠以先君之祧處之杜云諸侯以始祖之廟爲祧蓋用鄭舊說至是及衛冠於成公之廟乃非始祖也故又雲從衞所處以解釋前言耳其實祧是廟之通稱說見昭元年】要盟無質質主也【質實也哀十二年傳先主與吳王有質注質盟信也】

十年請以桑林桑林殷天子之樂名【呂氏春秋武王使召公與微子盟云相奉桑林髙誘注亦以爲樂名今案荘子言桑林之舞陸博士謂卽此傳舞師題以旌夏者是也】師競已甚競爭競也【宣元年傳不競於楚注云競彊也今此亦謂鄭師彊競太甚耳下十三年傳楚實不競注謂不能修徳與晉競亦非是】退楚必圍我猶將退也不如從楚亦以退之以退楚【劉用熈曰猶之爲言均也言諸侯均將退也不如從楚亦以退諸侯且免楚之圍此說與杜異於義亦通】王賴之而賜之騂旄之盟騂旄赤牛也【騂赤牛旄旄牛也山海經曰旄牛其狀如牛而四節生毛爾雅犣牛郭璞注曰旄牛也】

十一年魏絳於是乎始有金石之樂禮也禮大夫有功則賜樂【禮無此文杜順傳爲說耳】

十三年惟是春秋窀穸之事窀厚也穸夜也厚夜猶長夜春秋謂祭祀長夜謂埋【王若虛曰窀穸字從穴蓋冡壙之稱杜以爲長夜未曉其說今案說文釋窀字云之厚夕其語本難通杜遂訓爲長夜謬矣毛晃云窀穸墓穴是也】詩曰不弔昊天亂靡有定言不爲昊天所卹則致罪也【罪字誤當作亂】

十四年來姜戎氏昔秦人迫逐乃祖吾離於州四嶽之後皆姜姓又別爲允姓【此注以昭九年傳景王責晉之辭爲據然彼文云先王居檮杌於四裔故允姓之姦居於州則其處此土舊矣似非秦人所逐又云惠公始誘以來使入我郊旬杜謂卽僖二十二年陸渾之戎遷伊川者是已今此姜戎自居晉南鄙非其族類也蓋當時晉人所遷或非一種其所處亦非一地謂姜姓別爲允姓豈其然乎王符潛夫論羅泌路史皆以陸渾之戎爲姜姓亦非也】子叔齊子齊子叔老字也【叔老公孫嬰齊之子不應以父名爲字齊是其諡猶齊姜齊歸矣謚法執心克莊曰齊】吳子諸樊旣除喪諸樊吳子乘之長子乘卒至此春十七月旣而除喪【此時吳俗未同於諸華其喪制宜不能如禮然其之歲月則傳所不言元凱毎以旣爲除服之限故有是說耳】君義嗣也諸樊適子故曰義嗣【王肅曰義宜也適子嗣國得禮之宜也】穆子賦匏有苦葉詩風也義取深則厲淺則揭言已志在於必濟【魯語說此事云叔向退召舟虞與司馬曰夫苦匏不材於人共濟而已魯叔孫賦匏有苦葉必將涉矣今杜自爲此解而不從彼義其忘諸乎疏謂厲掲之義切於苦匏者謬矣】𨿽姦之庸知愈乎言逐君更立未知當差否【愈猶勝也言未知能勝今日否】鄄人執之公徒因敗散還故爲公執之【劉用熈曰公𨿽居鄄鄄人反執公徒言公失民也】余不說初矣言初從君非說之不獲已耳【言已初𨿽從君以出今自悔焉不復以曩事爲喜故云不說初也】官師相規官師大夫【書徵孔傳云官師眾官漢書並建豪英以爲官師顏注師長也各爲一官之長也】世胙大師以表東海胙報也表顯也謂顯封東海以報大師之功【此解於傳文不順胙猶無克胙國之胙謂世胙大師之業以表正東海襄二十九年注所謂爲東海之表式是也】

十八年負其眾庶負依也【負恃也】曽臣彪彪晉平公名稱臣者明上有天子以謙告神曽臣猶末臣【曽本訓重諸侯於天子不得言重臣蓋謙辭以媚神耳穆天子傳云曽祝佐之郭璞注引此傳文亦云曾重也】使司馬斥山澤之險斥候也【斥開也將疏建旌旗以爲陳故開斥山澤之險】乃脫歸脫不張旗幟【直言脫歸耳何由知不張旗幟】皆衿甲面縛衿甲不解甲【衿結也通作紟少儀云國家靡敝則甲不組縢鄭注縢紟帶也】

十九年夫銘天子令徳天子銘徳不銘功【邵文莊公曰令猶今之令言以徳布於銘也】諸子仲子戎子諸子諸妾姓子者二子皆宋女【管子雲中婦諸子房齡注謂諸子內官之號是也哀五年傳諸子鬻姒與此同戎子蓋戎女姓子者猶晉之小戎子爾】城西郭懼齊也前年與晉伐齊又鑄其器爲鐘故懼【與晉伐齊齊大魯小理自應懼不待鑄鐘杜爲此說以傅會臧孫之言耳】是謂蹷其本蹷猶拔也【蹷僕也昭二十三年傳云推而蹷之是也】

二十一年子以姬氏妻之而與之邑使食漆閭丘【謂與之魯邑耳】人謂叔向曰子離於罪其爲不知乎譏其受囚而不能去【譏其知不能保身非謂不能去也】詩曰優哉遊哉聊以卒歲知也詩小雅言君子優遊於衰世所以辟害卒其壽是亦知也【令小雅無此詩孔陸皆以采菽卒章當之然彼詩乃云優哉遊哉亦是戾矣且其通篇盛言君子來朝之美亦非衰世之作蓋叔向所稱自是逸詩耳】莊公爲勇爵設爵位以命勇士【爵飲酒器設此以觴勇士因名勇爵非爵位也】

二十三年我實不天子無咎焉言我𨿽不爲天所祐子無天咎故可因【言𨿽事不集而死實我自不爲天所祐非子之咎也】攝車從之鞅攝宣子戎車【說文攝引持也言引車逐之】則乘槐本而覆欒樂車防槐而覆【廣雅防擊也此注文防當作轢蒼頡篇轢輾也說文車所踐也】陳文子陳完之孫須無【史記世家須無是完曽孫此云孫蓋傳寫脫之】下妾不得與郊弔婦人無外事故【據檀弓說此事蓋以行弔於野爲非禮故弗受耳】

二十四年在夏爲禦龍氏謂劉累也在商爲豕韋氏豕韋國名在周爲唐杜氏唐杜二國名殷末豕韋國於唐周成王滅唐遷之於杜爲杜伯杜伯之子隰叔奔晉四世及士會食邑於範復爲範氏【此用國語韋昭舊注也案昭二十九年傳云夏后賜劉累氏曰禦龍以更豕韋之後昭元年傳云遷實沈於大夏唐人是因以服事夏商杜注唐人若劉累之等累遷魯縣此在大夏依彼所言是居唐者非禦龍之裔矣安得謂豕韋國唐也又傳言服事夏商則亦非殷末矣其曰封唐遷杜復何所據而知之故劉深以此爲疑又引賈逵說云武王封堯後爲唐杜二國非滅唐乃封杜也然則二國者蓋同源而異居大夏爲成王所滅者唐也初居魯縣後奔晉爲範氏者杜也今合而爲一誤矣孔氏病劉譏訐其逺祖余亦謂元凱自迷其本原大抵世逺典籍磨滅諸儒不能闕所不知而以意推言更成穿鑿毎如此爾余見後傳】而謂子浚我以生乎浚取也言取我財以自生【浚取之深也易曰浚恆王弼注求之深者也莊九年浚洙公羊傳曰浚之者何深之也】象有齒以焚其身賄也焚斃也疏曰象不燒死故訓爲斃服防讀焚爲僨僵也【焚讀如字安知象無燒死者】

二十五年風隕妻不可娶也風能隕落物者變而隕落故曰妻不可娶【此當以風隕妻爲句言夫則從風風能隕妻也】將庸何歸將用死亡之義何所歸趣【趙子常曰將庸何歸卽覆說上文君死安歸之意耳】晉侯許之晉侯受賂還不譏者齊有喪師自宜退【伐國聞喪而還語其常也今齊人弒君而伯主用師焉是討賊也非伐喪也孰謂其宜退哉傳不譏晉侯受賂當以其惡顯明無俟貶駮爾元凱斯言殊乖大義】宵突陳城突穿也【突觸也衝也或云此突字本作穴若漢攻大宛穴其城者故杜訓爲穿也】數俘而出但數其所獲人數不將以歸【劉敞曰咸二年傳云蠻夷戎狄王命伐之則有獻防兄弟甥舅伐之告事而已不獻其功今傳謂子產獻防則非告事矣如曰數俘而出是無虜獲也安得防而獻歟今案傳直言數俘而出安知其不將以歸邪此自杜說爾故杜於後獻防下復注云獻入陳之功不獻其俘其遷就之迹亦顯然矣】而封諸陳以備三恪周得天下封夏殷二王后又封舜後謂之恪並二王后爲三恪其禮轉降示敬而已故曰三恪【禮記郊特牲曰天子存二代之後猶尊賢也尊賢不過二代疏引古春秋左氏說曰國家封夏殷之後以爲上公封黃帝堯舜之後謂之三恪鄭據樂記之文亦謂武王初封薊祝陳爲三恪後封杞宋爲二王后崔靈恩以此義爲長曰若更立一代通備三恪者則非不過二代之意趙子常曰夏商之後皆作賔王家統承先王修其禮物非但示敬而已不得言恪宜從鄭說】不可億逞億度也逞盡也【億逞未詳注意亦難通或曰億安也猶億吾鬼神之億逞解也言其欲憑陵我之志方盛不可安解也】各致其辟辟誅也【辟法也】鳩藪澤鳩聚也聚成藪澤使民不得焚燎壊之欲以備田獵之處【鳩聚若周官澤虞使其地之人守其財物以時入之於王府者也豈專以備田獵哉】表淳鹵淳鹵埆薄之地表異輕其賦稅【或云淳鹵地宜鹽者可資國用故表異之】數疆潦疆界有流潦者計數減其租入【賈逵以疆爲疆防磽確之地者近是防堅也】牧隰臯隰臯水崖下濕爲芻牧之地【孔疏所引周禮鄭注云九夫爲牧二牧而當一井者是也】賦車兵車兵甲士徒卒步卒甲楯之數使器杖有常數【傳文以賦車兵徒卒甲楯之數爲句杜於兵卒下各入注獨於甲楯言有常數亦小誤】行無越思思而後行【言所行不越於所思也故下云如農之有畔】

二十六年拂衣從之拂衣褰裳也【拂衣者振拂其衣褰裳者攐舉其裳義亦小異】頷之而巳頷揺其頭【頷說文作顉低頭也徐鍇曰防頭以應也今左傳作頷假借也】吾子獨不在寡人在存問之公聞文子答喜之言故忿之【衞侯以文子不通外內之言故怨之其曰不在寡人猶鄭厲公責原繁云伯父無裏言也若文子之譏喜特私說之耳公詎得聞乎】享子展賜之先路三命之服先路次路皆王所賜車之總名蓋請之於王【趙子常曰晉以黻冕命士防傳言請於王此不言請則自賜之也蓋禮樂之自諸侯出於是久矣今案杜以路車之命非諸侯所得專故云爾成二年魯公賜晉三帥先路注云三帥已嘗受王之賜今攺而易新此說尢不然如杜所見是天子之賜諸侯專之則不可攺之而可也豈禮也哉】受楚之功而取貨於鄭不可謂國秦不其然受楚獻功大名以貨免之小利故謂秦不爾【謂受楚之功而取貨於鄭嫌有貪名傷國體耳非計名利之大小也】商頌有之曰不僣不濫不敢怠皇命於下國封建厥福言殷湯賞不僣差刑不濫溢不敢怠解自寛暇故能爲下國所命爲天子【詩鄭箋雲天命之於下國以爲天子是也】欒範易行以誘之欒書時將中軍範燮佐之易行謂簡易兵備欲令楚貪已不復顧二穆之兵【疏謂賈鄭皆讀易爲變易之易今案國語說此事云若易中下楚必歆之韋注云鄭司農以爲易行者中軍與下軍易卒伍也中軍之卒良故易之此說於義爲勝】晉人將與之縣以比叔向以舉材能比叔向【言令其祿秩如叔向也】

二十七年公喪之如稅服終身稅卽繐也喪服繐衰裳縷細而希非五服之常本無月數痛湣子鮮故特爲此服【禮日月已過乃聞喪而追服謂之稅獻公痛湣子鮮特爲制服日月已滿不忍卽除如稅然也疏引服防說意亦如此杜以稅爲繐非是】且吾因宋以守病爲楚所病則欲入宋城【傳文云且吾因宋以守病則夫能致死病字宜讀屬下謂爲楚所攻而病則宋與受其禍必能致死助我也】何以卹我我其收之逸詩【詩周頌假以溢我我其收之朱傳謂卽此詩云何之爲假聲之轉也卹之爲溢字之譌也】十一月乙亥朔日有食之辰在申司曆過也再失閠矣周十一月今九月斗當建戌而在申故知再失閠也文十一年三月甲子至今七十一嵗應有二十六閠今長歷推得二十四閠通計少再閠釋例言之詳矣釋例曰魯之司曆漸失其閠至此始覺其謬遂頓置兩閠以應天正前閠建酉後閠建戌云云【劉敞曰杜云頓置兩閠詭聴駭俗非人情也周密曰杜所造長歷置閠疏數不齊多可疑者如此年則一歳兩閠然前此者二十一年二十四年二十六年皆有閠矣何緣至此失閏已再而頓置兩閏乎此其立法殆不可曉趙子常曰傳言司曆過也蓋指王朝歷官猶桓十七年傳云官失之耳杜以爲魯之司曆非也至哀十三年又注云季孫𨿽聞仲尼之言而不正歷此亦謂魯自有歷實承劉歆之誤劉說見漢志其所傳魯歷不與春秋相符杜亦謂好事者爲之竊謂周室𨿽衰豈遽廢頒歷之禮諸侯亦安敢輒自爲之魯歷旣差史之所書日月應與周記不同韓宣子見魯春秋何以曰周禮盡在魯也斯理必不然矣】

二十八年宋之盟君實親辱君謂鄭伯【案宋之盟鄭伯不在而楚爲此言未詳或曰謂盟時約言云爾卽所謂晉楚之從交相見者也】吳句余予之朱方句余吳子夷末也【史記吳世家書此事於王余祭三年司馬貞曰余祭以襄二十九年卒則二十八年賜慶封邑不得是夷末服防謂句余卽余祭也】崔氏之亂喪羣公子故鉏在魯叔孫還在燕賈在句瀆之丘在二十五年【案二十一年傳齊侯復討公子牙之黨執公子買於句瀆之丘公子鉏來奔叔孫還奔燕然則三子之斥逐乃莊公自爲之不緣崔氏亂也傳文前後乖違注亦不明此意】以徴過也徴審也【昭三十年傳非公且徴過也注徴明也一云徵驗也以驗其過】

二十九年乃使巫以桃茢先祓殯茢黍穰【說文�黍穰也茢芀也又釋芀曰葦華也�茢二字自異芀亦作苕爾雅謂之薍祓殯者以苕爲帚非黍穰也杜誤以�爲茢孔疏因傅會云今之苕帚或用薍穗或用黍穰謬矣】先君若有知也不尙取之不尙叔侯之取貨且先君而有知也毋寧夫人而焉用老臣言先君毋寧怪夫人之所爲無用責我【疏引服防曰不尙尙也言尙當取汝叔侯殺之毋寧寧也言寧自取夫人將焉用老臣乎此說是也】猶未也猶有商紂未盡善也【二南周詩何闗商紂賈逵云未有雅頌之成功是也】國未可量也言其或將復興【服防曰言其國之興衰世數長短未可量也】沨沨乎大而婉險而易行沨沨中庸之聲婉約也險當爲儉字之誤也大而約則儉節易行【史記吳世家注引賈逵云其志大直而有曲體中庸之徳難成而實易行依此說則險當爲險難之意非字之誤也今史記本或作儉疑後人以杜說追攺】其周徳之衰乎衰小也猶有先王之遺民焉謂有殷王余俗故未大疏曰服防以爲此嘆變小雅也其周徳之衰微疑其幽厲之政也今知不然者以小雅大雅二詩相對歌大雅云文王之徳是歌其善者知小雅亦歌其善者也且魯爲季札歌詩不應揚先王之惡以示逺夷服說非也【服說是杜以衰爲小義終未安又杜謂季札在吳嘗涉見此樂歌之文則其善惡札已自知之非魯人所能掩蓋矣二雅篇數旣多當時樂師或間歌其一二札因就所聞而評譏之孔說太拘葉夢得曰季札以小雅爲周徳之衰大雅爲文王之徳者小雅皆變雅大雅皆正雅也如楚荘王言武王克商作頌亦與今詩次序不同蓋雅以正變爲大小頌以所作爲先後者詩未刪之序也論政事之廢與而以所陳者爲大小推功徳之形容而以可告者爲先後孔子刪詩之序也今案葉氏此論似未必然錄以備考】見舞象箾南籥者象箾舞所執南籥以籥舞也皆文王之樂【杜不解象南之義孔疏曰詩序維淸奏象舞也卽此象箾之舞南籥文舞象箾武舞也程大昌曰南籥者二南之籥鼓鐘之詩所謂以雅以南以籥不僣者也又杜不言箾是何物案下文韶箾與此象箾同義書稱簫韶司馬貞謂箾卽簫也字體變耳或云說文箾以竿擊人也疑是舞人所執之竿竇儼大周正樂云舞箭謂之箾其說皆未識然否】美哉猶有憾文王恨不及已致太平【此服防舊說也然所謂有憾者蓋自觀者言之惜其未身致太平耳三分天下有其二以服事殷文王之安之也久矣何恨之有】

三十年亥有二首六身亥字二畫在上並三六爲身如算之六下二如身是其日數也下亥上二畫豎置身傍【邵文荘公曰二首亥字上二畫也六身亥字中三畫也三畫而謂之六者其形如算之六也下二如身謂其下二畫亦如算之六故曰如身蓋古字體若此今案此說是也杜謂下亥上二畫竪置身傍是以如爲往於義頗迂近世馬永卿所述劉安世之說亦同皆非也】曰譆譆出出譆譆熱也【說文譆痛也別出誒字云可惡之辭其下引傳此文不訓熱也及他字書皆無熱義杜以此叫呼者是火妖故謂譆爲熱耳】惟君用鮮鮮野獸【宣十二年注新殺曰鮮】取我衣冠而禇之禇畜也奢侈者畏法故畜藏【禇衣之槖也成二年傳曰寘之褚中以出荘子曰禇小者不可以懷大】

三十一年冦盜充斥充滿斥見言其多【斥大也廣也】非薦陳之薦陳猶獻見也【薦進陳設也】天厲不戒厲猶災也言水潦無時【天厲者天之厲气猶周官司救所謂天患彼疏雲水旱之烖疾病之害是也不戒言不爲戒備】我聞忠善以損怨爲忠善則怨謗息【忠善劉向新序作忠信是也文相近而譌耳】豈不遽止然猶防川遽畏懼也【召穆公諫厲王曰防民之口甚於防川川壅而潰傷人必多子產之言蓋出於此漢賈讓亦云治土而防其川猶止兒啼而塞其口豈不遽止然其死可立而待也辭意足與此相比顏師古曰遽速也】周詩曰朋友攸攝攝以威儀攝佐也【襄十四年傳注攝整也禮記緇衣引此詩鄭注云言朋友以禮義相攝正也】

左傳附注卷二﹤經部﹐春秋類﹐左傳附注﹥

欽定四庫全書

左傳附注卷三

明陸粲撰杜氏集解

昭公元年其敢愛丰氏之祧祧逺祖廟防曰祭法云逺廟爲祧鄭注祧之言超也超上去意也此公孫段是穆公之孫子丰之子其家惟有子丰之廟君若特賜或得立穆公廟耳無逺祖廟也杜云然者順傳文言之【魏了翁曰祧者取廟外之兆域爲義祧卽廟耳非爲親盡也自鄭康成以起訓祧後世皆承其誤襄九年季武子對晉侯云君冠以先君之祧處之其還及衛冠於成公之廟僅四世耳豈逺祖乎今案康成注祭法謂諸侯無祧及注聘禮不腆先君之祧則云祧始祖廟言祧者祧尊而廟親待賓客尙尊者斯特遷就之辭耳祭法所言晉張融以爲皆衰世之制近世儒者蓋多疑之孔於彼防中亦援此傳文雲散而通論則凡廟曰祧蓋亦覺鄭說之非也其謂丰氏無逺祖廟者良是而云以君賜或得立穆公廟則過矣記曰大夫不得祖諸侯而公廟之設於私家非禮也】設服離衛二人執戈陳於前以自衞離陳也【離猶離坐離立之離兩相麗也】吾代二子湣矣二子謂王子圍及伯州犂圍此冬便位不能自終州犂亦尋爲圍所殺故言可湣【服防曰湣憂也代伯州犂憂公子圍代子羽憂子哲漢書五行志注引應劭解亦與服同其說是也】帶其褊矣言帶褊盡故裂裳示不相逆【褊狹小也言此帶其小矣範鞅請冠焉而叔孫婼與之兩冠曰盡矣杜注以爲僞若不解其意者今豹之裂裳爲帶意亦當爾】處不辟污污勞事【污穢辱之事】舉之表旗旌旗以表貴賤【閔二年傳佩衷之旗也注旗表也表旗一義爾且此方論疆之事何遽及貴賤乎劉用煕謂表旗猶表識蓋以別封界者也】周有徐奄二國皆嬴姓書序曰成王伐淮夷遂踐奄徐卽淮夷【書費誓云淮夷徐戎並興詩江漢以平淮夷常武以徵徐方作也則二國自別逸周書稱三叔及殷束徐奄及熊盈以畔則徐奄蓋助武庚爲亂者】子皮賦野有死麕之卒章義取君子徐以禮來無使我失節而狗驚吠諭趙孟以義撫諸侯無以非禮相加陵【趙於常曰厖以諭楚諸侯惡公子圍故欲趙孟安徐馴擾之觀下文趙孟答賦之語可見】抑子南夫也言丈夫【女以子南先聘已故言夫也下文云夫夫婦婦所謂順也其指可識矣】終事八反每十里八乘車各以次載幣相授而還不徑至故言八反千里用車八百乘其所餘二百乘以自隨故言千乘【案千乘之說先儒嘗辧其妄然傳言十里舎車不云每舎防乘杜緣八反之語遂爲此言以求合千乘之數過矣】鮮不五稔鮮少也少尙當歷五年多則不啻【韋昭曰言鮮不至五年而亡也】主民翫嵗而愒日翫愒皆貪也【後子方譏趙孟意衰安得更謂之貪說文翫習厭也引此傳文別出忨字則引外傳忨嵗而�日云忨貪也今當以前說爲正愒與憇同息也翫愒皆偸安之意韋昭於外傳亦注云忨偸也】崇卒也崇聚也【崇之爲言尊也謂崇尙步卒】請皆卒去車爲步卒自我始乃毀車以爲行魏舒先自毀其屬車爲步陳【請皆卒自我始爲句猶曰此法自我作古耳非謂先自毀其車也胡氏謂後世車戰法亡實啟於此】於是乎節宣其气宣散也【宣通也節者爲之節適孔疏以爲時節非也】

二年敢拜子之彌縫敝邑彌縫猶補合也謂以兄弟之義【此下語意不完當有逸文】國則不共逆卑於送是晉國不共【傳文云國則不共而執其使君刑已頗當讀至使字句絕蓋曰齊國則不共矣而執其使則晉君之刑已頗言罪不在使人也杜誤斷其句】

三年不敢擇位而數於守適不敢以其位卑而令禮數如守適夫人【數音義當如數其貴寵之數數於守適猶曰齒於守適爾】君若不棄敝邑而辱使董振擇之以備嬪嬙董正也振整也【董督也振猶舉也】民人痛疾而或燠休之燠休痛念之聲【燠休依注讀爲嫗呴王若虛以爲溫煦安息之意讀如本字亦通】以樂慆憂慆藏也【朱申曰慆慢也以淫樂而慢易憂禍也】詩曰君子如祉亂庶遄已如行也祉福也言君子行福則亂庶防疾止也【如若也祉朱傳以爲猶喜也宣十七年範武子引此詩亦云君子之喜怒以已亂也蓋君子喜則錫福故謂喜爲祉】及郊遇懿伯之忌敬子不入忌怨也懿伯椒之叔父敬子叔弓也叔弓禮椒爲之辟仇【忌謂忌日耳此觧及檀弓注疏所云皆瞽說也】子雅不可曰彼其髮短而心甚長其或寢處我矣言不可信【齊二十八年慶封聞子雅子尾怒告盧蒲嫳嫳曰譬之如禽獸吾寢處之矣故子雅云爾以復往言謂彼𨿽衰老而故智尙存或能寢處我矣】

四年先王務修徳音以亨神人亨通也【劉向新序援此文亨作享古字亨享通】晉君少安不在諸侯安於少小不能逺圖【杜意以少安爲幼小時耽於安逸也釋文謂少讀如字於義爲勝少安猶叔向云晉少懦矣又晏子云後世若少惰外傳亦有若少安恐無及也之語】雹可禦乎禦止也【禦拒也禁也】西陸朝覿而出之謂夏三月日在昴畢蟄虫出而用冰春分之中奎星朝見東方【旣云夏三月又云春分之中不可曉疏𨿽彊觧義終難通其引服防鄭二說服云春分奎始朝見月令仲春天子乃獻羔啟冰是也鄭云西陸朝覿謂四月立夏昴朝見卽用禮夏班冰也劉謂鄭說近之】民不夭札短折爲夭夭死爲札【昭十九年傳注大死曰札此以大爲夭文誤耳鄭眾云札疾疫死亡也越人謂死爲札劉熙釋名云札截也气傷人如有斷截也鄭亦讀札爲截】王使椒舉侍於後以規過規正二子之過【謂規正防禮之失耳禮𨿽向戌公孫僑所獻然非二子身行之也何謂規其過乎】寡君將墮幣焉敢謝後見恨其後至故言將因諸侯防布幣乃相見【墮幣未詳注直云布幣疏以墮爲輸引公羊傳輸平猶墮成爲證然彼讀輸爲渝渝變也故云墮敗其成耳於此義不相當也】汰而愎諫愎狠也【僖十五年傳愎諫注戾也毛晃曰咈也】求之而至又何去焉言求食可得無爲去豎牛蓋杜泄力不能去設辭以免【杜泄憾叔孫之召豎牛以致禍故言汝本自求之而至今又何用去之哀八年吳伐魯子服何謂孟懿子曰召之而至又何求焉語意與此相類】

五年捨中軍卑公室也罷中軍季孫稱左師孟氏稱右師叔孫氏則自以叔孫爲軍名【劉敝曰如杜所言則三軍猶在徒以軍爲師名號少異耳何謂捨中軍乎今案魯之軍號傳所不言哀十一年𨿽稱左師右師疑亦臨時所命若晉之三軍楚之二廣有定制者傳則屢書之矣叔孫氏之軍名尢未見有據】使亂大從使從於亂【服防云使亂大順之道是也大順者適庶之常分】鄭伯勞子蕩於汜勞屈生於菟氏汜莵氏皆鄭地晉侯送女於邢丘子產相鄭伯防晉侯於邢丘傳言楚彊諸侯畏敬其使【此注爲鄭伯勞子蕩屈生發也當與上注相屬今斷向此蓋傳寫誤】民食於他他謂三家也言魯君與民無異【程公說曰古者君養民民食於他者言民爲三家所有也】晉不失備而加之以禮重之以睦君臣和也【睦睦於楚也傳曰衛事晉爲睦】叔禽叔椒子羽皆韓起庶子【劉以爲叔禽等亦韓起之族今案下文云皆大家也三人若是庶子不得稱家又云輔韓須楊石而不及叔禽等其非韓起之子明矣】今此行也其庸有報志言吳有報楚意【其庸者不敢必然之辭僖十五年傳曰晉其庸可冀乎今蹶由言此行也吳其庸有報楚之志爲將待後舉若邲之報城濮者然】

六年始吾有虞於子虞度也言準度子產以爲已法【虞猶我無爾虞之虞言虞慮而敬憚之也】糾之以政糾舉也【糾督也督正之也】詩曰儀式刑文王之徳日靖四方詩頌言文王以徳爲儀式故能日有安靖四方之功刑法也又曰儀刑文王萬邦作孚詩大雅言文王作儀法爲天下所信【二注皆於經文不順徳今詩作典鄭箋云儀則式象法行文王之常道又云儀法文王之事則天下信而順之其說是也襄十三年傳引此詩杜觧云文王善用法亦誤】

七年曁齊平齊求之也齊伐燕燕人賂之反從求平【劉敞曰杜說與傳意錯傳所云齊求之者指齊求與魯爲平也其下乃云齊侯次於虢燕人行成若齊已曁燕平無緣復有玆事且齊伐燕燕人賂之傳當云燕求之曁燕平不當云齊求之曁齊平也以事推之自昭公卽位未嘗與齊通好此年三月叔孫婼如齊涖盟此則魯與齊平之驗矣亦猶定十一年及鄭平叔還如鄭涖盟也章灼不疑】魯衛惡之受其凶惡【惡讀畏惡之惡惡之猶曰忌之爾襄二十八年傳周楚惡之注云周王楚子受其咎亦誤】用物精多物權勢【物疏謂奉養之物是也】子皮之族飲酒無度相尙以奢相困以酒【相尙以奢傳所不言於辭爲衍且此亦何煩訓釋】聖人之後也聖人殷湯而滅於宋孔子六代祖孔父嘉爲宋督所殺其子奔魯【世本家語並云孔父嘉曾孫防叔始奔魯家語又云以辟華氏之偪故今案嘉爲莘督所殺其子辟禍應卽時出奔安得至曾孫乃適魯乎杜說較近理特未詳所據耳王符氏姓志云孔父之子木金父始降爲士故田滅於宋此說尢恐未然】聖人有明徳者若不當世其後必有達人聖人之後有明徳而不當大位謂正考父【孟僖子之意蓋以正考父爲聖人耳杜前旣誤觧聖人爲殷湯至此又橫益其文爲聖人之後】孟非人也將不列於宗不可謂長跛足非全人不可列爲宗主【言不得在宗人之列也】

八年抑臣又聞之抑疑辭【抑發語辭】莫保其性性命也民不敢自保其性命【顏師古曰性生也】子盍謂之謂之使無攻我周書曰惠不惠茂不茂周書康誥言當施惠於不惠者勸勉於不勉者茂勉也【謂之當連周書爲句惠者順也蓋令舉書辭以詔子良使順其不順而勉其不勉也】猶將復由由用也【由經也從也言將復經由鶉火之次乃亡魏了翁謂由義如尙書顚木之有由蘗今案由古字作防木生條也言陳將復興如已僕之木復生防蘗其義亦通】九年豈如弁髦而因以敝之童子垂髦始冠必三加冠成禮而棄其始冠故言弁髦因以敝之【此注未明尋杜意當謂加弁於髦因稱弁髦耳劉謂弁髦二物因以敝之者冠畢則棄弁親沒則不髦也】后稷封殖天下今戎制之不亦難乎后稷修封疆殖五穀今戎得之惟以畜牧【上二年傳封殖此樹注封厚殖長是也制之亦言戎得制禦之耳以封爲修封疆制之爲畜牧皆謬甚】暴滅宗周宗周天子【書多方王來自奄至於宗周疏曰此宗周卽鎬京也祭統衛孔悝之鼎銘云卽宮於宗周彼宗周謂洛邑也呂氏曰東遷之後都洛則洛亦謂之宗周王者所都天下宗之今案十六年傳引詩宗周旣滅注亦云周爲天下宗也】而楚所相也相治也楚之先祝融爲髙辛氏火正主治火事【疏云相訓助是也言相助火政】辰在子卯謂之疾日疾惡也紂以甲子防桀以乙卯亡故國君以爲忌日【王充論衡曰禮不以子卯舉樂殷夏以子卯亡也賈逵鄭皆同此義故杜用之漢書翼奉傳曰北方之情好也好行貪狼申子主之東方之情怒也怒行陰賊亥卯主之貪狼必待陰賊而後動陰賊必待貪狼而後用二陰並行是以王者忌子卯張晏曰子刑卯卯刑子相刑之日故以爲忌而說者以爲夏殷亡日不推湯武以興乎孔氏謂鄭眾注春秋其說亦如此今錄以備一義】又飲外嬖嬖叔外都大夫之嬖者【荘二十八年注外嬖在閨闥之外者與此不同大抵言內嬖皆謂嬪禦外嬖則謂羣臣耳成十七年注云愛幸大夫是也】

十年彼𨿽不信彼傳言者【劉用熙曰彼謂欒髙也信猶實也言彼𨿽不實欲攻我】庸愈乎罪惡不差於陳鮑【愈猶勝也言欒髙庸勝於陳鮑乎】戰於稷稷祀后稷之處【釋文云稷地名六國時齊有稷下館是也】斬焉在衰絰之中旣葬未卒哭故猶服斬衰【劉用熙曰縣子云三年之防如斬期之喪如剡斬謂哀痛之深如斬絕也以爲斬衰者繆】

十一年物以無親物事也【物猶人也言不卹小國之患故使物情不附】朝有著定著定朝內列位常處謂之表著【注衍表字劉云下文言防有表則此不得謂之表著也】

十二年毀之則朝而塴塴下棺【兪琰曰塴字從土從崩當是旣下棺而掩之以土也杜以塴爲下棺非也今案說文云窆葬下棺也又云塴喪葬下土也禮謂之封周官謂之窆鄭眾觧周禮亦略同塴之與窆實則一事義小異耳】齊將何事言晉徳不衰於古齊不事晉將何所事【何事猶云能作何等事也言其無能爲耳】外彊內溫忠也坎險故彊坤順故溫彊而能溫所以爲忠【外彊內溫和以率貞二語取諭於卦象義𨿽近似然詳傳文云坤之比者謂坤卦之比爻耳故此下惟說黃裳元吉之義亦猶七年孔成子筮得屯之比止論利建侯不取比義文如崔杼得困之大過陽虎得泰之需其爲說皆止取本爻不及變卦也】且夫易不可以占險夫易猶此易【夫語辭】翠被以翠羽飾被【被帔也古字通說文方言皆謂帬爲帔帬下裳也】祭公謀父作祈招之詩以止王心祈父周司馬招其名【王肅曰祈招詩名猶齊景公作君臣相說之樂曰徴招角招者】形民之力而無醉飽之心言國之用民當隨其力任如金冶之器隨器而制形故言形民之力去其醉飽過盈之心【案家語形作刑王肅注曰刑傷也刑傷民力用之不節無有醉飽之心言無厭足也李百藥封建論云或刑民力而將盡亦用此意】

十三年依陳蔡人以國國陳蔡而依之【言依倚陳蔡之眾以立國耳是時倉卒起事何暇遽國陳蔡乎疏謂以國者許爲復其國以此招慰之亦未然】知擠於溝壑矣擠隊也【說文擠排也】乃有大事於羣望羣望星辰山川【趙匡曰據禮篇云諸侯祭名山大川在其封內者不言星辰杜此說可疑趙子常曰舜典言望於山川不及星辰周禮典瑞言而圭有邸以祀地旅四望圭璧以祀日月星辰則星辰非望明矣杜說蓋承賈逵服防之誤今案上七年傳並走羣望注云晉所望祀山川是也】無與同好誰與同惡言棄疾本不與子幹同好則亦不得同惡【案服防云言子幹無黨於內誰當與共同好惡者杜專指棄疾非也】瀆貨無厭瀆數也【瀆與黷通說文黷握持垢也一曰蒙也瀆貨猶曰冒於貨賄爾】不明棄共百事不終所由傾覆也信義不明則棄威不威棄禮無禮無經無經無業故百事不成【劉曰旣言不明棄共則當云不共棄序不序棄經不經棄事乃順傳文】貢之無蓺蓺法制【文六年傳陳之蓺極注引此傳文云蓺準也】以幕蒙之蒙裹也【蒙覆冒也】懷錦奉壺飲冰以蒲伏焉蒲伏竊往飲季孫冰箭筩蓋可以取飲【詩鄭風抑釋掤忌毛傳云掤以覆矢先儒相傳謂冰與掤通故此年及二十五年注皆訓爲箭筩蓋然彼文云釋甲執冰或當如杜義此云飲冰卽是冰耳邵文荘公曰飲冰以壺藏於冰也猶飲羽之飲】

十四年臣欲張公室也張彊也【以張爲彊義亦少迂宣公十八年注張大公室是也】宥孤寡寛其賦稅【服防以爲寛赦其罪是也孤寡尢可哀矜故特言之與下文赦罪戾自不相妨】已惡而掠美爲昬掠取也昬亂也【掠奪取也昬謂不知義理】曰義也夫可謂直矣於義未安直則有之猶義也夫三罪惟答宣子問不可以不正其餘則以直傷義故重疑之【元凱此論先儒或譏其失然叔向之處三事亦未盡合義傳中此類亦非仲尼之言辧見別錄】

十五年王一嵗而有三年之防二焉天子絕期惟服三年故後𨿽期通謂之三年防【此觧未暢孔疏備矣】一動而失二禮無大經矣失二禮謂旣不遂服又設宴樂【朱申曰失二禮謂因防求器又宴樂以早】

十六年執政禦之禦止也【禦拒也】刑之頗類緣事類以成偏頗【此觧於文不順服防讀類爲纇云不平也】子產賦鄭之羔裘取其彼已之子捨命不渝邦之彥兮以美韓子【不渝下脫邦之司直四字】十七年辰不集於房集安也房舍也日月不安其捨則食【書孔傳曰集合也不合則日食可知疏曰左傳言日月之防是謂辰日月當聚防共捨今不合於捨則月體掩日而食矣或以房爲房星非也唐歷志曰古文集與輯同日月嘉防而陰陽輯睦若變而相傷則不輯矣其說皆無杜不同】今除於火火出必布焉今火向伏故知當須火出乃布散爲災【朱申曰言今火向伏而彗以除之所謂除舊明年大火星出必布散爲災所謂布新也】瓘斚玉瓉瓘珪也斚玉爵瓉勺也【說文瓘玉也下引此傳文蓋瓘斚者以瓘玉爲斚耳與下玉瓉相對非珪也】

十八年大人患失而惑又曰可以無學無學不害患有學而失道者以惑其志【患失猶論語云患失之矣言大人懼違眾而失位其志意惑亂故狥流俗之說而曰可以無學也】振除火災振棄也【爾雅振訊也郭璞注奮迅也此下孔疏言振訊除去火災是也】子大叔之廟在道南其寢在道北其庭小庭搜塲也過期三日處小不得一時畢【庭謂廟寢之間也以其小不便於搜當除之使廣而大叔不忍毀廟故過期三日須子產見之有後命也】許曰余舊國也許先鄭封鄭曰余俘邑也隠十一年鄭滅許而復存之故曰我俘邑【十二年傳楚靈王云伯父昆吾舊許是宅今鄭人貪賴其田襄十一年傳東侵舊許杜注云許之舊國鄭新邑蓋許遷而鄭得之故今許人謂鄭曰爾之地乃餘舊國也鄭人謂詩曰爾之國乃餘俘邑也言其兩不相下耳苟謂許先鄭封而自稱舊國則鄭亦自謂俘邑乎】

十九年寡君之二三臣札瘥夭昬大死曰札小疫曰瘥短折曰夭未名曰昬【國語無夭昬札瘥之憂韋注云狂惑曰昬疫死曰札瘥病也又君子失心鮮不夭昬注云昬狂荒之疾也此云大死小疫似未有據且傳言寡君之二三臣則不得爲未名矣後年晏子論祝史亦曰夭昬孤疾則韋說爲是】私族於謀而立長親於私族之謀宜立親之長者【私族於謀蓋言私謀於族倒字以成文耳如雲室於怒市於色又云魯故之以】二十年梓愼望氛時魯侯不行登臺之禮使梓愼望氛【此或梓愼自望見之如十八年登大庭氏之庫以望火耳何由知魯侯不行登臺之禮鄭注周禮馮相氏云世登髙臺以觀天文然則此因日官之世業也】狎齊豹狎輕也【襄六年傳少相狎注狎親習也】私欲養求養長也【言以私欲長養其所求欲日益縱則求亦日益廣也】四物雜用四方之物以成器【四物未詳此彊觧耳】七音周武王伐紂自午至子凡七日王因以數合之以聲昭之故以七同其數以律和其聲謂之七音【此注實采國語之文然云自午至子凡七日不用彼所言七列七同者未測杜意劉以此爲疑孔疏謂尙書國語事得兩通此曲說也】柔逺能邇以定我王柔安也逺者懷附近者各以能進則王室定【詩朱傳曰能順習也】不競不絿不剛不柔絿急也【朱傳以絿爲緩是也不競不絿猶曰不耆不懦爾義與下不剛不柔相比】

二十一年使有司以齊鮑國歸費之禮爲士鞅牢禮各如其命數魯人失禮故爲鮑國七牢【劉曰聘禮卿之饔餼五牢則牢禮不必依命數鮑國禮當五牢加二牢耳】子無我迋迋恐也【定公十年傳迋吾兄也注迋欺也詩鄭風人實迋汝毛傳云迋誑也】

二十二年王與賓孟說之欲立之王語賓孟欲立子朝爲太子【說讀爲悅林堯叟云王與賓孟皆喜子朝也依杜觧則說音如字非是】

二十三年使各居一館分別叔孫子服回【賈逵以爲使邾魯大夫各居一館是也下言士伯聽其辭而愬諸宣子乃皆執之者亦執諸大夫也劉用熙曰邾魯彼此有曲直故皆執之終以邾直多故先歸邾子】南宮極震爲屋所壓而死【趙子常曰言南宮極震是以震死非爲屋所壓也】吳大子諸樊入郥諸樊吳王僚之大子【孔陸皆云吳子諸樊是王僚伯父何容僚子乃與同名恐傳寫誤耳徐天祜云襄二十五年經書吳子遏伐楚門於巢卒杜注遏諸樊也傳亦書諸樊卒至是僅三十年杜不辧此傳之誤亦依文觧之謬矣今案史記吳世家書此事以爲公子光是也】

二十五年五牲麋鹿麏狼兔疏曰十一年傳曰五牲不相爲用注云牛羊豕犬雞此異彼者以上文已言六畜故別觧之用鄭六獸之說去野豕而以其餘當之也【六畜五牲三犧總是此物隨所用而異其號也杜觧五牲前用爾雅後從鄭於彼所釋六者之名各損其一取決肺膓自相乖背良可怪矣服防觧三犧爲雁鶩雞亦非是三犧猶詩言三物云爾】九文謂山龍華虫藻火粉米黼黻也華若艸華藻水艸火畫火粉米若白米黼若斧黻若兩已相戾【書孔傳曰華象艸華虫雉也說者謂此言象艸華之虫爲雉也周禮司服鄭注亦以華虫爲一物此注釋華而不及虫疑有逸文】五章以奉五色集此五章以奉成五色之用【傳文云爲九文六采五章以奉五色杜斷五章以下爲句誤也】爲父子兄弟姑姊甥舅昏媾姻亞以象天明六親和睦以事嚴父若眾星之拱辰極也【上注以天明爲日月星辰今此亦言其親疏倫序比象於文之行列爾何乃頓異其說乎】簡子曰鞅也請終身守此言也鞅能守此言故終免於晉陽之難【鞅以晉陽叛後乃滅範中行氏而專晉國迹其行事無君臣上下之禮甚矣安在其能守此言也杜說亦以成敗論人爾】相其室相治也【襄十九年傳相子革子良之室注云相助其子是也】此之謂不能庸先君之廟不能用禮也蓋襄公別立廟【周衰禮廢諸侯典祀蓋有獨丰於暱者如閔二年禘於荘公趙匡曰不及於祖也今此禘於襄公亦然杜皆謂別立廟誤矣武宮煬宮之立經傳皆書之卽別立此二公廟無緣不書】生心同求將合與季氏同求叛君者【同求所謂同惡相求】而何守焉何必守公【謂何必守盟誓之言也】

二十六年王心戾虐萬民弗忍居王於彘不忍害王也【劉曰不忍者不能忍王之虐也今案周語祭公謀父曰商王帝辛大惡於民庶民弗忍欣戴武王以致戎於商牧彼文亦謂弗堪忍其惡也張衡東京賦云百姓不能忍是用息肩於大漢而欣戴髙祖正用其語】諸侯釋位以間王政間猶與也去其位與治王之政事【史記言厲王奔彘周召二相行政號曰共和然漢書古今人表有共伯和顏師古曰共國伯爵和其名史遷之言未可據也汲冡紀年亦云厲王旣亡有共伯和者攝行天子事又荘子稱共伯得乎共首司馬彪曰共伯名和諸侯知其賢請以爲天子卽王位十有四年大旱屋焚卜曰屬王爲祟召公乃立宣王共伯復歸於宗逍遙得意共山之首呂氏春秋云共伯和其行好賢仁周厲之難天子曠絕而天下皆來請矣據此諸書所說皆同則釋位以間王政者共伯其人也】矯誣先王先王謂景王疏曰謂矯景之命立猛【上文云謂先王何常之有斯卽所謂矯誣者矣一篇之中言先王者皆謂先世之王不應於此獨指景王也然稱先王則景固在其中矣】

二十七年王可弒也母老子弱是無若我何猶言我無若是何欲以老弱托光【王肅云專諸言王僚母老子弱也又史記吳世家說此事云王僚可殺也母老子弱而兩公子將兵攻楚楚絕其路方今吳外困於楚而內空無骨鯁之臣是無柰我何文意尢明司馬貞云服防杜預見左傳下文曰我爾身也以其子爲卿遂彊觧云云語不近情過爲迂回非也】蒙王與令尹以自利也蒙欺也【蒙覆也言欺防其上若覆蔽之然也諸言相蒙蒙其先君之類意皆如此】季氏之復天救之也復猶安也【季氏見伐防亡而復存故謂之復】而弗敢宣也宣用也【宣布也言其自抑不敢宣布權寵】事君如在國書公行告公至是也【趙子常曰事君如在國卽後賈馬歸從者衣屨之類此季孫之姦也杜以書行告至當之謬矣】使宰獻而請安比公於大夫也禮君不敵臣宴大夫使宰爲主請安齊侯請自安不在坐也【劉謂燕禮司正命卿大夫以安今此傳所言亦當如彼請魯侯自安耳杜云齊侯不在坐非也孔疏援鄕飲酒禮以請安於賔乃是常事未見卑公之意以劉說爲非然彼禮是卿大夫所行者兩君相見安得以爲比而謂請安爲常事乎杜偶不考儀禮故致斯誤耳】

二十八年慭使吾君聞勝與臧之死也以爲快慭發語之音【哀十六年不慭遺一老注云慭且也與此不同國語韋昭注云憖願也】屬厭而已屬足也【韋昭曰屬適也厭飽也言適可飽足則止】

二十九年人實不知非龍實知言龍無知乃人不知之耳【言人自不智無擾畜龍之術耳非龍之有智也】夏后嘉之賜氏曰禦龍夏后孔甲以更豕韋之後更代也以劉累代彭姓之豕韋累尋遷魯縣豕韋復國至商而滅累之後世復承其國爲豕韋氏【此謂以禦龍更豕韋之後自夏已然矣據鄭語云彭姓豕韋則商滅之而襄二十四年傳範宣子亦自稱其祖在夏爲禦龍氏在商爲豕韋氏與蔡墨之語不同故杜爲委曲通之如此然於傳記未有考也】木正曰句芒取木生句曲而有芒角也【白虎通曰芒之爲言萌也其義近是古音萌與芒通】有烈山氏之子曰柱爲稷烈山氏神農世諸侯【案孔疏曰魯語及祭法皆云烈山氏之有天下也其子能殖百谷故祀以爲稷賈逵鄭皆謂烈山炎帝之號卽神農也然則杜注之誤明矣孔旣知之乃復曲爲辧觧亦黨同之過也】遂賦晉國一鼓鐵以鑄刑鼎令晉國各出功力共鼓石爲鐵計令一鼓而足【家語亦說此事王肅注云三十斤謂之鈞鈞四謂之石石四謂之鼓小爾雅所說同杜云一鼔而足殆非也】

三十年共其職貢與其備禦不虞之患豈忘共命言不忘共命以所備禦者多不及辦之【不虞之患若軍旅防葬之類出於意外者言此等皆不敢忘共命非謂不及辦也】若其不閒𨿽士大夫有所不獲數矣不得如先王禮數【言不得備數以充使也】敝邑之少卿少年少也【少卿言其位卑猶云介卿亞卿矣】若好吳邊疆使柔服焉柔服謂不與吳搆怨【朱申曰使吳人柔順而服從也】若爲三師以肄焉肄猶勞也【釋文云肄一本作肆今案文十二年河曲之戰云使輕者肆焉注謂肆暫往而退也與此傳所謂彼出則歸彼歸則出意正相類於義爲長】

三十一年寡君其罪之恐敢與知魯國之難言恐獲不納君之罪今納而不入何敢復知耶【荀躒以昭公言切故云寡君尙自恐得罪又敢與知魯國之難耶】不爲利回回正心也【此語未詳或云回正心者回攺其正直之心竊尋元凱諸注語皆簡明此獨晦澁恐文有脫誤】攻難之士將奔走之攻猶作也【攻撃也言好攻擊作難之士也以作訓攻非其義矣】上之人能使昭明上之人謂在位者在位者能行其法非賤人所能【言在位者能使春秋之義昭明則足以勸善懼淫如下文所云也】

三十二年崇文徳焉所以崇文王之徳【劉以爲崇文徳之教是也】定公四年嘖有煩言莫之治也嘖至也煩言忿爭【管子嘖室之議房齡曰謂議論者言語讙嘖荀子嘖然而不類揚倞曰嘖爭言也此云嘖有煩言若曰嘖然有煩亂忿爭之言耳】五叔無官五叔管叔鮮蔡叔度成叔武霍叔處毛叔耼【逸周書及史記皆云毛叔名鄭此作耼誤也且耼季是毛叔弟何容乃取兄名爲封國之號斯必不然矣陶淵明集聖賢羣輔錄作毛叔圉】吾子欲復文武之略略道也【成二年傳侵敗王略注經略法度也】奔食而從之敗諸雍澨五戰及郢奔食食者走不陳故不在戰數疏曰自小別至於大別三戰也柏舉也淸發也此已五矣若復數雍澨則爲六也傳例皆陳曰戰奔食則不暇爲陳故不數也【淸發之戰半濟而擊之則亦非皆陳而戰矣何得數之爲五也蓋自小別至大別三戰自柏舉至此又五戰則雍澨亦在其數但傅文髙簡舉其大略耳】以奨天衷奨成也【僖二十八年皆奨王室注奨助也】不敢以約爲利此約謂要言也此一時之事非爲徳舉故辭不敢見亦不肯爲盟【此約與上乘人之約義同謂不敢乘君父困約之時以爲利也】未獲所伏伏猶處也【伏隱也謙言未獲所竄隠之處】

五年攺步攺玉昭公之出季孫行君事佩璵璠祭宗廟今定公立復臣位則亦當去與璠【周語晉文公請隧王弗許曰攺玊攺行韋昭云佩玉所以節行步君臣遲速有節言服其服則行其禮晉侯尙在臣位不宜有隧也今仲梁懷之言亦此意若曰季孫人臣未攺君步則不宣攺玉矣杜謂季孫前此嘗佩璵璠祭宗廟未必然也】子西曰請捨懷也以初謀弒王也王曰大徳滅小怨道也終從其兄免王大難是大徳【尋傳所記鬭懷但有弒君之謀曽無從王之績昭王此意當是以其兄鬭辛之故若曰以兄之徳滅弟之怨耳】

八年主人出奔師攻郛人少故遣後師走往助之疏曰賈逵以爲主人出魯師奔走而卻退也若從賈言則是敗還下傳陽虎何得云猛在此必敗明其時不敗故猛得逐廩丘人也【賈說是其曰奔走卻退者暫退耳不謂戰敗而奔也與陽虎之言自不相妨】捘衛侯之手及捥捘擠也血至捥【趙子常曰傳不言見血杜說甚矣戴侗曰捘若但爲推擠則不當言至捥今案字書捘一作捽持頭髮也捽是捉持之意捘義亦當然耳】桓子咋謂林楚咋暫也【咋音詐語聲也一音責大聲也依注則當爲乍非也】而先皆季氏之良也爾以是繼之欲使林楚免已於難以繼其先人之良【疏曰言汝先祖以來皆爲季氏之良臣汝今不良以是殺我之事繼續之此說於義爲長】九年子明謂桐門右師出右師樂大心子明族父右師往到子明捨子明逐使出門去【劉用熙曰子明蓋與右師同居古者同族居有東西宮南北宮出謂逐之使出而別居也】其帥又賤帥謂東郭書【劉云傳所陳東郭書之事皆非將帥若書爲帥則人無不識何故云晢幘而衣貍制齊侯使視之乃知夫子也又書旣爲帥而被晉之敗何齊君乃以爲功而更受賞乎此說是也】彼賓旅也言彼與我若賓主相讓旅俱進退【案犁彌與東郭書讓登猶不相識蓋是異國之人新爲齊臣者故書謂之賓旅猶後子目子幹爲羇矣】

十年於神爲不祥盟將告神犯之爲不善【案說文祥福也一曰吉也杜每以善訓祥然有不盡合者如昭三年晏子云違卜不祥哀十四年鉏商獲麟以爲不祥十六年白公曰弒王不祥石乞曰以敬事神可以得祥此等若一訓爲善則難通矣】

十二年與其素厲寧爲無勇素空也厲猛也言伐小國當如畏者以誘致之【滑羅以曹國小弱無追兵故言與其殿而空設嚴猛寧爲無勇耳不欲虛當爲殿之名也】

十三年乃如之而歸之於晉陽欲如是謀而後歸衛貢【乃如之者與上十年使如之義同蓋實侵齊而歸衛貢非謂欲如是謀也】

哀公元年夫屯晝夜九日夫猶兵也壘未成故令人在壘裏屯守蔡【劉謂夫役屯聚晝夜不止九日而築壘成此說是也】不失舊物物事也【不失舊物謂能復故業也】不可食已食消也已止也【食義見僖十五年已語辭】吾先大夫子常易之易猶反也【易讀如易晉易秦之易言輕易之也】次有臺榭陂池焉再宿曰次疏曰荘三年傳例一宿爲捨再宿爲信過信爲次言夫差所停三日則役民爲此也【杜云再宿曰次誤矣孔謂所停三日則役民爲此亦未必然此直言其所次止之處則有觀防之樂耳】二年陽虎曰吾車少以兵車之斾與罕駟兵車先陳斾先驅車也以先驅車益以兵車以示眾【此觧未暢案襄十八年晉人伐齊斥山澤之險斾而疏陳之使乘車者左實右僞以斾先今以兵車之斾亦此意蓋設斾於車盛爲軍容與罕駟兵車在前者相對結陣罕駟自後至見之必懼其眾也】鄭勝亂從釋君助臣爲從於亂【亂從與昭五年使亂大從義同】

三年庀女而不在死庀具也【庀者省錄之意周禮大胥比樂官鄭大夫讀比爲庇云錄具之也】

四年陰地之命大夫士蔑命大夫別縣監尹疏曰楚官稱尹故以尹言【陰地之命大夫是晉臣非楚官也安得稱尹注誤爾】

六年需事之下也需疑也【說文需須也待也】戰於荘敗荘六軌之道【馬永卿曰孟子稱荘嶽之間蓋齊國繁防之地襄二十八年慶封反陳於嶽此云戰於荘皆齊中裏名也】再敗楚師不如死前已敗於柏舉今若退還亦是敗【劉云再敗謂今戰更敗也今案此下云棄盟逃讎方說退意則此再敗之義當如劉說】潛師閉塗潛師密發也閉塗不通外使也【司馬貞曰閉塗卽禮記所云菆塗者謂匿其防也今案徐廣曰塗一作壁又列女傳亦作壁壁軍壘也】

七年上物不過十二上物天子之牢【上物亦通言之如冕與旂俱十二旒玉路樊纓十二就之類皆是不専謂牢而牢亦在其中矣】

八年及吳師至拘者道之以伐武城克之鄫人教吳必可克疏曰杜意以下傳始云王犯嘗爲之宰澹臺子羽之父好焉國人懼懼者謂武城邑懼子羽之父爲吳內應則是此時未得武城故知言克之者是鄫人教吳之語劉以爲實克武域國人懼者懼其害魯非也【傳言伐武城克之其文甚明子羽之父𨿽武城人此時蓋在魯故國人懼其爲內應耳劉說於傳文爲順未可非也】景伯負載造於萊門以言不見從故負載書將欲出盟【劉謂載非載書蓋負載器物欲往爲質此說是也載當依釋文作戴詩載弁俅俅讀曰戴荀卿書戴子作載子蓋古字通】

十一年子羽鋭敏鋭精也【鋭利也】人尋約吳髮短約繩也八尺爲尋吳髮短欲以防貫其首【說文尋繹理也尋約者使尋理防約以待用也】使於齊屬其子於鮑氏爲王孫氏私使人至齊屬其子攺姓爲王孫欲以辟吳禍【史記說苑吳越春秋皆云吳王使子胥於齊子胥屬其子於齊鮑氏而還報吳是謂子胥實身自使齊矣與杜說不同】

十二年孔子與弔適季氏季氏不絻放絰而拜孔子始老故與弔絻防冠也孔子以小君禮往弔季孫不服防故去絰從主節制【孔疏云禮弔無拜法曲禮曰凡非弔防非見國君無不答拜者鄭曰防賔不答拜不自賔客也今案依此禮則言孔子拜者誤家語作投絰而不拜亦非是弔於禮自無拜法何假言不拜也又今之家語辭多鄙近孔疏蓋屢譏之矣此等皆依放傳文爲之必若所云則是聖人貶禮以狥彊臣乎竊疑傳文當以季氏不絻放絰而拜爲句蓋言其不著防冠又去絰而拜耳傳以是志禮之變非謂孔子去絰拜也更詳之】

十三年肉食者無墨墨气色下【韋昭曰墨黒气也】佩玉橤兮橤然服飾備也【說文橤垂也】

十四年子我夕夕視事【昭十二年傳右尹子革夕注云夕暮見也栁宗元朝日說引此傳文亦以爲暮見】長而上僂肩背僂【通俗文曰曲脊謂之傴僂】成子兄弟四乘如公成子之兄弟昭子荘簡子齒宣子夷穆子安廩丘子意玆芒子盈惠子得凡八人二人共一乘【史記齊世家司馬貞注云世本陳僖子乞產成子常以下凡七人若昭子則桓子之子成子之叔父又不名荘田完世家云田常兄弟四人如公宮此稱四乘謂兄弟四人乘車而入非二人共乘也其三人不見者蓋時或不同入公宮不可彊以四乘爲八人增叔父爲兄弟之數此服防杜預之失也今案孔疏亦引世本以昭子荘爲僖子之子與司馬氏之說不同疑其欲成杜義而妄言耳】侍人禦之子我侍入【公之侍人也故得在內而禦陳氏】野曰嘗私焉嘗試也【言已嘗與在師私暱猶云吾嘗獲私於夫子爾傳曰欒盈佐魏荘子於下軍獻子私焉】

十五年寡君使蓋備使備猶副也【備具也言備使數而已】廢日共積廢行道之日以共具殯斂所積聚之用【共積謂共給委積也】利不可得而防宗國將焉用之防宗國謂以邑入齊使魯有危亡之禍【防失也背魯出奔是自失其宗國】

十六年旻天不弔弔至也【弔卹也言不相卹也傳每言不弔杜亦多訓卹此與昭二十六年羣不弔之人皆訓至誤也鄭眾周禮觧引此傳文作閔天不淑】不慭遺一老慭且也【不憖遺一老詩十月之交文鄭箋曰慭者心不欲而自彊之辭爾雅曰憖彊也說文憖說也甘也其下亦引此傳語皆與杜義不同】周仁之謂信周親也【周備也至也周仁猶孟子云周於徳】楚未節也言楚國新復政令猶未得節制【言國力未紓尙不得節適非謂政令也】以險徼幸者其求無饜險猶惡也【記曰小人行險以徼幸鄭曰險傾危之道也】

十七年數之以三罪而殺之三罪紫衣袒裘帶劍【良夫乘衷甸兩牡僣卿當爲罪之一若三罪不數衷甸則傳何用言之又袒裘不釋劍而食總是一事不得分爲二罪也】大子又使防之防訴父欲速得其處【防與諑古字通楚詞謡諑謂余以善淫王逸曰方言楚以南謂愬爲諑又譛也呂氏春秋曰防崔杼之子令之爭】令尹有憾於陳十五年子西伐吳陳使貞子弔吳以此爲恨【有憾於陳不知何事殆非爲貞子弔也】衡流而方羊裔焉橫流方羊不能自安【方羊通作彷徉爾雅曰徒倚也】

二十年欲除不忠者以說於越吳人殺之言其不量力【慶忌能諫吳子且欲除不忠者𨿽智不足其志亦可哀也杜獨譏其不量力過矣】史黯何以得爲君子晉史黯云不及四十年吳當亡吳王感問此也【此亦杜意之耳彼晉史之語吳王何自得開乎】

二十三年其可以稱旌繁乎稱舉也【劉用熙曰稱讀稱副之稱謙言不腆之馬不知能稱旌繁之飾否也】

二十四年是躗言也躗過也【躗者踶蹋之義此當作防說文字林皆云防防言不慧也三蒼云詤言廣雅云寱言也此謂晉人妄語若防中詤寱之言耳】

二十七年季康子卒公弔焉降禮禮不備也言公之多妄【降禮猶云降於防食言公過自貶屈也】

左傳附注卷三﹤經部﹐春秋類﹐左傳附注﹥

欽定四庫全書

左傳附注卷四

明陸粲撰孔氏正義【凡不與杜注相附而自爲說者具此】

春秋序和帝元興十一年鄭興父子及歆創通大義奏上左氏始得立學遂行於世至章帝時賈逵上春秋大義四十條【王應麟曰攷和帝元興止一年安得有十一年一誤也鄭興子眾終於章帝建初八年不及和帝時二誤也章帝之子爲和帝先後失序三誤也釋文序錄亦云元樂寸一年皆非是】

隱公元年虢叔死焉虢叔封西虢仲封東而杜云虢叔東虢君者言所滅之君字叔也【皇甫謐帝王世紀以西虢爲仲羅泌國名記亦謂虢仲封西虢叔封東云賈逵虞翻等謂叔爲西虢仲爲東虢誤也今案孔說旣與虞賈同僖五年疏復云二虢不知誰是仲後誰是叔後然則孔亦未有定見也吳仁傑曰傳稱虢仲者卽仲之後稱虢叔者卽叔之後如趙盾字孟而其後皆稱趙孟耳】天子七月而葬同軌畢至同軌同盟至者謂遣使來至非諸侯身至釋例曰萬國之數至眾封疆之守至重故天王之防諸侯不得越竟而奔修服於其國卿共弔葬魯侯無故而穆伯如周弔此天子崩諸侯遣卿共弔葬之經傳也【釋例之說非是先儒嘗辧之其引穆伯事蓋春秋時所行非周禮則然也】

三年立穆公其子饗之命以義夫穆公命立殤公出於仁義之中故杜云命出於義也【命以義夫直謂宣公耳】弗納於邪驕奢淫泆所自邪也服防云言此四者過從邪起是也【自由也林堯叟曰此四者邪之所從來是也】

荘公六年人將不食吾余爲甥設享而因享害之所有餘食更爲人設之將賤吾不肯復食噉也【言自害其甥將爲人所賤不肯噉吾餘食耳孔卽指言所享之食斯爲固矣】

十年衣食所安弗敢專也必以分人公意衣食二者𨿽所以安身然亦不敢專已有之必以分人【言於衣食之美身口所便安者弗敢專享必以分人猶云所嘗者卒乘與焉】

十四年人棄常則妖興棄常謂旣不能彊又不能弱失常度也【此直言人棄其常徳則故興猶云乖气致異耳】

二十二年遇觀之否劉云觀之否者爲觀卦之否爻屯之比者爲屯卦之比爻皆不取後卦之義今知不然者以畢萬筮仕遇屯之比晉獻公筮嫁伯姬得歸妹之睽叔孫荘叔得明夷之謙皆取前後二卦以占吉凶故賈服及杜皆同焉劉苟異前儒好爲別見非也【傳中諸言筮得某卦之某有兼論後卦之義者上所陳三卦之類是也有專論本卦之義者昭七年孔成子得屯之比十二年南蒯得黃裳元吉之類是也皆由筮者臨時取義所以不同不容以執一論劉說未可非也】閔公二年告之以臨民教之以軍旅裏克謂太子還曲沃告百姓以臨示下民之事並教之以軍旅之法【裏克曉太子言父使汝居曲沃是告之以臨民也又使將下軍是教之以軍旅也孔說大謬且曰告百姓以臨示下民尢不成義理】

僖公二十四年夫袪猶在彼時斬袪之恨今日猶在【言被斬之袪猶在也】

二十六年展禽其人氏展名獲字禽栁下是其所食之邑名諡曰惠荘子云栁下季者季是五十字禽是二十字【古人𨿽云幼名冠字五十以伯仲然亦不盡然如孔子字仲尼其子字伯魚子路亦稱季路豈必是五十方制此字蓋伯仲叔季亦當時之通稱栁下季猶云隨季屏季耳】

二十七年鞭七人貫三人耳耳助句也【程大昌曰軍法以矢貫耳爲聅說文引司馬法曰小罪聅中罪刖大罪剄子玉蓋用此法如孔說以耳爲助句則言貫三人者何所貫也】二十八年我曲楚直其眾素飽素訓爲空忿怒之深空腹不食直气盈飽【林堯叟曰言其眾直气盈飽有素也】如楚致其師致其師者致其鄭國之師許以佐楚也戰時𨿽無鄭師要本心佐楚故旣敗而懼【致其師者致楚師也據戰時無鄭師可知何煩曲說】

文公二年周志有之勇則害上不登於明堂謂之周志明是周世之書不知其書何名也【此語今見逸周書大匡觧】尊僖公且明見曰吾見新鬼大故鬼小且明見者旣尊崇僖公且明言其意之所見【明見者明言其目之所見也】君子以爲失禮此下盡先姑以來皆是一君子之辭耳引詩二文於詩之下各言君子者謂作詩之人此論事君子又引作詩君子以爲證【傳中言君子者皆左氏假設評論之辭安有論事作詩之別注述若此一何煩猥】七年殺公孫固公孫鄭於公宮僖二十二年傳稱大司馬固於時又有司馬子魚上文樂豫爲司馬下云六卿和公室六卿之外有此二子蓋是孤卿之官宋是上公禮得有孤且春秋時不必如禮【是時諸國間有大師大傅少師則孤卿也大司馬特僣王朝夏官之號耳】

十二年褁糧坐甲甲者所以制禦非常臨敵則被之於身未戰且坐之於地【林堯叟曰謂戰士被甲不得復臥坐而待敵也】

十五年魯人以爲敏魯人魯鈍之人【魯人謂魯國人耳孔以杜注云君子所不與故爲此觧以求合注意亦固矣】

宣公三年夢天使與已蘭此旣言天使與已蘭卽云余爲伯儵儵卽非天也伯儵不得自稱爲天天不得變爲伯儵叔孫穆子夢天壓已弗勝豎牛助而勝之若是上天之神寧當與豎牛爭力而不勝也明皆夢者恍惚之言或別有邪神夢者不識而妄稱天耳【夢者見其狀曰天使聞其言曰伯儵二者初不相妨記事立文體自當然豈謂伯儵自稱爲天天變爲伯儵哉叔孫夢天壓已弗勝非夢天神也何云與豎牛爭力蓋誤讀勝爲勝負之勝耳勝音如升任也堪也此等奇怪猥瑣本不足設疑而喋喋言之荀卿所謂無用之辧孔君當之矣】

十二年夷於九縣楚滅諸國見於傳者申息鄧權黃夔江六蓼庸凡十一國言九縣者蘇氏沈氏以權是小國庸先屬楚自外爲九也【釋文之說亦與此同然九縣不可知必求其數以實之則鑿矣楊用修曰九爲陽數之極書傳凡稱九者皆極言之耳後漢書云九縣颷回正用此語使孔穎逹軰訓釋之又指何地以充其數乎】耆昧也不云攻昧而言耆昧者以汋詩之意言養紂而不言伐紂故緣詩之意言致之於昧然後攻之【杜注言致討於昧不云致之於昧也致昧攻昧文𨿽小異義則一耳】川壅爲澤說卦坎爲溝瀆溝瀆卽是川也【謂溝瀆爲川甚謬使溝瀆而變爲澤卽當言通不當言壅矣說卦自云坎爲水以水訓川豈不明白易見乎】果遇必敗果敢遇敵必致禍敗【言果能遇敵必敗耳】藍縷方言楚謂凡人貧衣破醜敝爲藍縷服防云言其縷破藍藍然【說文懢楚謂無緣衣也此作藍蓋借用耳服謂藍藍然者似無所據】使其徒入之使已從人入壘以取俘馘【趙旃之如楚軍請召盟耳非致師也何俘馘之取】鄭石制實入楚師入楚師言入此楚師於鄭國服防云使楚師來入鄭是也【入楚師者直謂往詣楚師耳】十四年與之言魯樂樂謂樂居髙位也【言魯國風土可樂也】十七年過而不攺而又久之以成其悔晏桓子等懼晉之命不得己而來恨齊侯之使也今晉不以禮待之又久執之以成其悔恨言本恨齊今又恨晉也【傳上文但言三子忠於齊國犯難而來不言其恨齊也此蓋言三子被執齊人必有悔遣使來之心或將背晉是成其悔也】成公二年禮之如侯伯克敵使大夫告慶之禮降於卿禮一等如侯伯克敵使大夫告慶之禮則不得依獻防之禮鞏朔晉之上軍大夫縱使得如獻防之禮亦當降禮一等傳言云云以見王待鞏朔不失常也【晉人獻防非禮王當讓而不受今以克敵告慶之禮禮之蓋畏晉而然傳意正見其違常制云不失常非也】

九年南冠應劭漢官儀云法冠一曰柱後冠左傳南冠而縶則楚冠也秦滅楚以其冠賜近臣禦史服之卽今獬豸冠也【後漢輿服志引胡廣說亦如此然傳雲南冠未知其是何等冠也故杜注惟云楚冠而已應胡之說皆未然】

十二年郤至將登金奏作於下驚而走出子反曰云云卒聞地下鐘聲出其不意故驚而走出其出實爲驚怖因卽飾辭辭樂匿其驚走之意【案下文郤至言兩君相見何以代此又範文子言無禮必食言則是地室縣樂實非使臣所敢當故驚走而辭之非飾辭也郤至豈兒女子而怖鐘聲乎】天下有道則公侯能爲民幹城而制其腹心有道之時則公侯能爲扞城禦難而使武夫制其已之腹心【制其腹心謂制禦武夫之爲腹心者非使武夫制其已之腹心也】

十八年以塞夷庚夷平也詩序云由庚萬物得由其道是以庚爲道也夷庚謂平道耳【杜注謂夷庚吳晉往來之要道似是地名詩序言得由其道者猶云得循其性耳與此義不類然陸內史辧亡論有云旋皇輿於夷庚注引繁欽辧惑吳人者以船檝爲輿馬巨海爲夷庚又臧榮緒晉書夷庚未入乘輿旅館蓋皆指爲道路而孔不能援以爲證何耶】成霸安疆自宋始矣謂文公成霸安疆自宋爲始言今宋有患不可不救也【成霸安疆直就悼公今日而言安得逺指文公也】

襄公二年諸姜宗婦諸姜是齊同姓之女嫁與齊大夫爲妻者也【注云同姓大夫之婦則非姜姓之女也蓋言諸姜之宗婦耳】非異人任寡人也楚君被射目者非是爲異人也任此患者爲寡人也【非異人任爲句此以任字下屬非也】

五年殺人以逞逞訓觧也共王殺此三人望觧已意【逞快也殺人以快已意】

六年司城子罕曰同罪異罰非刑也亦逐子蕩子蕩射子罕之門曰防日而不我從子罕善之如初亦逐子蕩一句亦是子罕之語言亦宜逐子蕩也子蕩恐卽被逐故射子罕之門宋人不復更逐故子罕善之如初或當實逐子蕩故子蕩云防日而不我從理亦通也【亦逐子蕩是實逐之但子蕩彊悍未肯出奔而射子罕之門也復說義勝】

七年夫郊祀后稷以祈農事也杜注言后稷周之始祖能播殖者辧知后稷是何人不爲能播殖故祀以祈農事也案孝經及郊特牲公羊傳云云據此諸文則郊祭天者爲物本於天故祭天以報本神必須配故推祖以配天止報生成之恩非求未來之福此傳言郊祀后稷主爲祈農事者祭爲明神所享神以將來致福意𨿽不祈其實以祭獲福卽祈之義也【孔氏此論亦善然非傳與杜注本防也傳明言郊祀后稷以祈農市故杜亦云能播殖者以見其爲農而祈也卽如孔說欲辧知后稷爲何人則言周之始祖足矣無爲加播殖之文也】啟蟄而郊郊而後耕今旣耕而卜郊宜其不從也釋例曰僖公襄公夏四月卜郊但譏其非所宜卜不譏其四月不可郊也孟獻子曰啟蟄而郊郊而後耕謂春分也言得啟蟄卽當卜郊不得過春分也此卜在春分之後故譏之【傳言啟蟄而郊足明四月不得郊矣獻子此言非直譏其卜之遲實咎其郊之晚也】注介助也景大也定本介景皆爲大也【介景皆大於文爲重宜從初本】

十年刑放於寵刑罰放赦之事在於寵臣【案杜注云寵臣專刑不任法則放者放縱之意非放赦也劉用熙曰放依也視寵臣之厚薄以加刑其說亦通】

十一年魏絳於是乎始有金石之樂禮也惟言有金石之樂不言女樂女樂房中私宴之樂或不以賜之【晉語公賜魏絳女樂二八歌鐘一肆傳謂以樂之半賜之者此也孔失之不考】

十二年臨於周廟禮也杜云周廟文王廟也周公出文王故魯立其廟哀二年蒯聵禱云敢昭告皇祖文王是衛亦立文王廟也郊特牲曰諸侯不敢祖天子大夫不敢祖諸侯而公廟之設於私家非禮也彼謂無功徳非王命而輒自立之則爲非禮魯衛有大功徳王命立之是其正也鄭祖厲王亦然【魯鄭立王廟皆非禮孔謂衛有大功徳以王命立之者則未知康叔之勲於周公果若是班乎而成王之賜亦嘗及衛否也若蒯聵戰禱之辭乃其恐怖投車之餘如獸不擇音哀鳴而已寧可據爲典言遂謂衛立文王廟乎斯謬甚矣】

十三年不猶愈乎方言云病差謂之愈後年注以愈爲差此亦當爲差也服防云愈猶病愈是愈爲差之義也鄭論語注云愈猶勝也【愈當如鄭義言差者迂矣】

十五年蒍子馮爲大司馬案世本蒍艾獵是孫叔敖之兄馮是艾獵之子則馮是叔敖兄之子也杜集觧及釋例皆以爲艾獵叔敖爲一人馮是叔敖之子世本轉寫多誤杜當考得其眞【案杜觧云子馮叔敖從子未嘗言是叔敖之子也】

二十一年欒盈出奔楚宣子殺箕遺黃淵嘉父司空靖邴豫董叔邴師申書羊舌虎叔羆如此傳則欒盈出奔之後宣子始殺十子如國語則先殺十子後逐欒盈與此異者賈逵云十子皆盈黨先爲之作難討範氏不克而死然則欒盈城著十子在國宣子殺之乃使適著逐盈此傳先言盈後言其黨耳又此傳言城著而遂逐之國語言適曲沃逐欒盈者曲沃是欒氏采邑蓋就著逐其身適曲沃逐其家也【國語記事多與傳異疏蓋屢言之哀十三年黃池之防下又引鄭說云國語非丘明所作凡共說一事而二文不同必國語虛而左傳實至此乃復彊爲牽合無乃自相戾乎】書曰聖有謩勳此引夏書徵之文也彼作聖有謨訓此云惠訓不倦行本當作訓但杜以傳作聖有謩勲故順傳文觧之劉背傳文而規杜氏非也【案傳所云恵訓不倦本上引詩恵我無疆而言於書謨訓之義自不相涉杜注甚明孔讀之不詳而誤爲此論又不著劉說而直譏其非未知劉君所爲規杜氏者何等語也疑其間有闕文】

二十三年公有姻防王鮒使宣子墨縗冒絰姻防注言夫人有杞防鮒使宣子詐爲夫人孝服也案盈之入在孝公葬後杜觧諸侯旣葬除服而夫人猶有服者葬杞孝公書於魯使去之日欒盈入晉當在葬孝公之前故夫人猶有服得詐爲之也【趙子常曰諸侯葬有書日者未必使行卽書杜氏旣葬除服之說據此傳亦其倍謬之一證孔氏曲爲說通之過矣】夫石猶生我服防云夫謂孟孫也【夫發語辭傳固有謂彼人爲夫者然此非其類也昭元年夫豈不愛孔云夫謂周公亦誤】二十四年母寧使人謂子子實生我而謂子浚我以生乎言人等作二事爲不取人財寧使人謂子實能生養我民也爲多取人財使人言子須我民財以生活乎此二者孰勝也【朱申曰言寧可使人議論子實能生養我者而孰謂子乃反取我財以自生乎此說是也幹寶晉紀論百姓皆知上徳之生已而不謂浚已以生也正用此意】

二十五年列國一同周法大國五百里此爲一同者引夏殷時國小以譏晉國之寛大權以拒晉耳【言大國五百里蓋據周禮爲說然孟子云公侯皆方百里乃復與此傳一同之言合古制散絕傳聞各異未容以彼廢此此謂子產逺引夏殷時制以拒晉人非也諸儒說禮記凡與周禮不同者輒云夏殷之制共失自鄭以來則然矣】二十七年賞罰無章章明也【章猶條也言賞罰失當不成條理也】志誣其上而公怨之以爲賓榮伯有不臣被公怨怒自須掩蓋而賦詩道公無良反將公之所怨以爲賓之榮寵【公怨猶云公言之矣劉所謂顯然將比來之怨以爲報賓之榮寵者是也】

二十八年在外不得宰吾一邑宰猶益也以殿爲外也言吾先有邑更不得益殿耳【言已若亡在外則𨿽欲主宰吾一邑亦不可得故下云恐失富也孔說迂謬且以宰爲益此訓亦未之前聞】

二十九年王事靡盬昭元年傳曰於文皿虫爲蠱谷之飛亦爲蠱蠱是虫之害物故爲不牢固也【蠱與監音同義異斯說謬矣】見舞象箾南籥者杜云皆文王之樂則象箾與南籥各是一舞南籥旣是文舞則象箾當是武舞也南在箾籥之間則二者共有南義【旣云象箾南籥各是一舞又雲南在箾籥之間二者共有南義前後相乖矣其前說是也】君侈而多良謂多以惡人爲良而善之【傳文云君侈而多良大夫皆富政將在家言國多良大夫而此大夫又皆富必厚施而得政也此觧謬甚】三十年有與疑年使之年有與同食者問此老人之年不告以實疑其年也使之年者更使言其眞年也【林堯叟曰有與者將有所賜與也疑年者見其老故疑其年也】而廢其輿尉杜云以役孤老故知者上云無子是孤年七十三是老也【無子曰獨安得爲孤注連言孤老亦以圓文耳】其君弱植周禮謂艸木爲植物植爲樹立君志弱不樹立也【弱植者言其孱弱僅植立如艸木而已】

三十一年館如公寢言往前文公之客館如今日晉君之路寢【言客館如公路寢足矣往前今日字可刪】不吾叛也謂尹何也劉云叛違也欲令子產不於我有違得使尹何爲邑【前說是劉說非也】夫亦愈知治矣病差謂之愈言不能之病愈知治必速也【愈猶益也言自此益知治矣】令尹似君矣服防云言令尹動作以君儀故云以君矣明年傳曰二執戈者前矣是用君儀也俗本作似君若云似君不須言矣今定本亦作似君恐非【作以君義迂宜從定本】

昭公元年不寧惟是不寧寧也言寧有惟是之事【言寧惟此而已】吾儕偸食儕等也言吾等於彼卑賤苟且飲食之人也【吾儕趙孟自謂猶申叔云吾儕小人也言吾等無逺慮苟且飲食而已孔氏緣下文有儕於人之語遂爲此觧非也】造舟於河詩云造舟爲梁蓋造爲至義言船相至而並比也【相至義迂案詩朱傳云造作也音才早反】爲五陳以相離相離者布置使相逺也【離麗也言相麗著也】節宣其气以時節宣散其气也【節者爲之節度非時節也】非羇何忌忌敬也言非是羇客何須敬之【此言非羇之忌當誰忌也】

二年見易象與魯春秋曰周禮盡在魯矣此二書晉國亦應有之韓子舊應經見而至魯始嘆之者因味義而善其人非爲素不見也【案易象之文固諸國所有若春秋則魯史也然國語稱羊舌肸習於春秋則諸國亦應有之但據韓子云吾乃今知周公之徳與周之所以玉也則是素不曾見故杜注謂諸國多闕惟魯備宣子適魯而說之孔不尋傳文與杜義而苟生異見非也易象春秋皆周禮杜注但觧春秋云云蓋易象本是周家之書無庸觧釋也孔亦不能發此意】

四年王曰吾用齊桓服防云召陵之役齊桓退舍以禮楚靈王今感其意是以用之【王以齊桓爲霸者之盛故用其禮耳以爲感召陵之退舍亦迂甚矣哉】

五年難易有備言知楚爲患難則吳易有防備也【難易有備猶言緩急有備耳難讀如字】

六年注見鄭伯如見楚王言棄疾共而有禮見如見王共也辭不敢見是禮也【共而有禮杜注但就見如見王而言其文義甚明不必彊爲分析】

七年二卦皆云謂前卜元之二卦非謂後卜縶之卦也【孔成子初筮立元得屯後筮立縶得屯之比屯卦辭及初九爻辭皆爲利建侯故曰二卦皆云傳文及杜注甚明孔何所見爲此謬說且初筮元之卦惟屯而已安得有二乎】

九年我在伯父猶衣服之有冠冕木水之有本原民人之有謀生也言我周存在於伯父有益如衣服云云【言周爲晉宗主故取譬於此三者非謂其有益也】

十年宋平公諡法內外賓服曰平【諡法內外賓服曰正】

十二年我有圃生之杞乎圃者所以殖菜疏也杞非可食之物我有圃生之杞以諭南蒯在費欲爲亂也【徐鍇曰枸杞多生荒域阪岸之上圃生杞言非其宜此說與杜注會是也杜注亦云杞生於園圃非宜也又本艸諸書多言杞能益壽何謂非可食之物也】

十三年子母勤言子母以見使爲勤勞【子躬降服請罪故王曰子母勤以慰謝之猶云大夫無辱】再防而盟以顯昭明十二年而爲一盟者大明黜陟之法諸侯之有明徳表顯升進之於此盟以光顯諸侯有昭明之徳者【上文云有威而不昭共則不明故此覆說上意云顯其昭明非謂光顯諸侯也】諸侯若討其可瀆乎言諸侯若來討鄭其可不由子輕易晉乎【案杜注瀆易也又云慢也言諸侯若討鄭其可慢易之乎】

十五年然而前知其爲人之異也然此朝吳於事必豫前知其爲人有異於餘人【林堯叟曰無極言豈不欲善吳然而豫知其多權謀有異於眾故去之也孔謂朝吳於事能前知謬矣】

十七年天子失官學在四夷猶信【郯中國而習於夷者若杞夏之後而卽東夷者】

十八年吾身泯焉弗良及也良是語辭史傳多雲良所未悟良有以也而服防云弗良及者不能及也能非良之訓妄言耳【良善也猶良食之良弗良及者言今將死不能平善以及彼時耳史傳所云良所未悟良有以也之類此良猶甚也亦非語辭服說固謬孔義亦未爲得也】

十九年禳之則彼其室也言禳之則彼淵是其室也其室旣近禳之不難【言今欲禳之則彼淵是龍之室乃其所宜居耳無以禳爲也】二十年城父人服防云城父人城父大夫也【城父人猶絳縣人武城人之類耳九年傳云遷城父人於陳遷方城外人於許據彼文益知非大夫矣】山林之木衡鹿守之澤之萑蒲舟鮫守之言公立此官使之守掌專山澤之利不與民共故鬼神怒而加病也【此但言齊君之政惡以取民怨耳何謂鬼神怒而加病乎】

二十一年吾小人可借死而不能送亡君請待之服防以君上屬孫毓以君下屬杜注不明亦似上屬【杜注云請君待復戰決勝負是明以君下屬矣宜從孫毓讀】

二十二年若華氏知困而致死楚恥無功而疾戰非吾利也若華氏知困而致死戰或敗諸侯之師也楚恥無功而疾戰戰勝則楚獨有功二者並非吾諸侯之利【華氏致死楚人疾戰二者皆能敗諸侯之師故云非吾利也豈爲與楚爭功哉】

二十六年白晢鬒須眉甚口甚口大口也【劉用熙曰甚口有口才也今案上言失弓而罵故此言甚口猶史記云有口也】玩求無度玩俗本作規服王孫皆注云玩貪也元年傳翫嵗而愒日杜云翫愒皆貪也則此言貪求無限度作規謬也【作玩義短宜作規規計度也猶圖也翫愒皆貪也觧亦非是說見前卷】

二十七年令尹炮之令尹炮之一句是鄢將師令眾之辭服防云民弗肯爇鄢將師稱令尹使汝燔炮之【傳言令尹炮之盡滅郤氏之族黨義自了然而無故以異說亂之】猶有鬼神此必敗也言尙有鬼神以助君此戰必當敗也況無鬼神乎【襄二十年傳猶有鬼神吾有餒而已文義與此同言若有鬼神此戰必敗明其爲鬼神所不祐也】

二十九年社稷五祀是尊是奉句芒祝融等五者本爲五行之神作名耳非與重熙之徒爲名也但配者與之同食故亦得取彼神名以爲配猶社本土神稷本谷神而配者亦得稱社稷也【趙子常曰傳云木正曰句芒又云使重爲句芒以下皆然又云世不失職則五者亦是黨時官名非爲配食故得取所配神名以爲稱也】

定公元年季孫使役如闞公氏將溝焉闞是先公墓地氏猶言家故謂公之墓地爲公氏言是公死之家宅也卿以爲闞屬上句公氏將溝焉猶言將溝公氏焉古人多倒語公氏則昭公也【公氏宜屬上句前說是卿之說非也】

四年命以伯禽公羊傳曰周公曷爲不之魯欲天下之一乎周也其意言周公聖人若使之魯則恐天下廻心向之故不使之魯也【此何休觧公羊傳之謬說也孔氏取之其識亦陋矣】

九年中牟有臣瓉者不知其姓或雲姓傅作漢書音義云案河南中牟云云【案水經注云薛瓉注漢書非姓傅也】

哀公二年敢告無絕筋無折骨無面傷以集大事無作三祖羞大命不敢請佩玉不敢愛無絕筋無折骨謂軍之士眾無令傷損以成大事大命不敢請者謂已之身命不敢私請【折筋絕骨皆蒯聵自謂非爲士眾也大命不敢請國語作死不敢請韋昭注云言不敢請者歸之神也】

三年召正常正常不反服防云召而問兒死意然兒於正常去後始死非正常得知召之復何所問也當欲問不立康子之意故正常畏康子不反【此康子旣殺兒而召正常以弭眾言或當魯君自以正常無罪出奔故召之耳若不立康子之意則南孺子之男自是適子當立何用更問乎】十七年衛侯貞卜其繇曰如魚竀尾衡流而方羊裔焉大國滅之將亡闔門塞竇乃自後逾劉以爲卜繇之辭文句相韻裔焉二字宜向下讀之知不然者詩之爲體其語助之辭皆在韻句之下卽俟我於著乎而其樂只且之類是也此之方羊與下句將亡爲韻裔焉二字爲助句之辭繇辭之例未必皆韻此云闔門塞竇乃自後逾不與將亡爲韻又一薫一蕕十年尙猶有臭不與攘公之羭爲韻是或韻或不韻理無定準劉云云非也【按竇字亦作窬音豆一音臾許氏說文引圭竇作圭窬是二字通也此塞竇宜音臾與逾爲韻其上二句以羊亡自爲韻如孔所引專之渝攘公之羭一薫一蕕十年尙猶有臭亦是以渝與羭蕕與臭各自爲韻古詩辭如此比者多矣孔謂裔焉二字爲語助可也謂繇辭或韻或不韻理無定準非也】

左傳附注卷四

欽定四庫全書

左傳附注卷五

明陸粲撰陸博士釋文【黃公紹曰經傳自陸氏定爲釋文學者執以爲據然於音切實有未辧有字同義同音同而援引數家反切者有字同義同而前後異音自相抵牾者今案近世字書有一字數音互見諸韻紛然殽亂其原皆起於釋文若一一駮正則不勝其煩今於諸字有兩音乃至三四音而前一音義勝或皆通者則不復論其有謬誤抵牾亦但於初一處說之觀者觸類可以意求】

春秋序檮杌檮徒刀反【楊用曰左傳有檮戭人名史防傳上有檮著漢書檮余山名諸書檮字皆音稠獨檮杌音陶乃陸氏之誤據杜注檮杌凶頑無儔匹貌則亦當音儔】爲例爲於僞反又如字【如字是】長之長丁丈反【長當爲展兩反說見下】數句數色主反【數所具反後凡言數人數里數圻數月數年數世數百年數十乘之類皆仿此】膚引膚方於反【膚方無反】素王王於況反【王如字】中興中丁仲反【案中衷二字作去聲者並陟仲反釋文皆作丁仲反毛晃以此譏其誤黃公紹乃云丁一音爭詩伐木丁丁是也與陟仲反音正同然反切本爲指迷以爭爲丁難以諭後學矣卽如斯言則斷音丁亂嫡音丁歷此丁字亦當讀爲爭乎斯實當時方音之譌而黃氏特傅會其說耳此類今並隨字正之】包包必交反【包班交反】之防防扶放反又音房【音房是】注侄娣侄直結反字林丈乙反【僖十五年傳侄其從姑音待結反是也今世讀者皆從字林之音】注爲經爲於僞反後凡爲經爲傳張本起本例皆放此【爲並讀如字】

隠公元年注長三丈髙一丈長直亮反又如字髙古報反又如字【度長曰長度髙曰髙則依二反此伹舉其數則如字讀是也哀元年廣丈髙倍與此同】參國參七南反又音三【音三是昭三年參其力與此同】難之難乃旦反【案杜注云難言其奔宜如字讀】注通稱稱尺證反【當爲蚩承反凡稱舉稱謂之稱本作偁經典多借作稱音蚩承反尙書稱爾戈論語君稱之此傳稱兵稱盟稱君稱臣之類是也稱適稱副之稱則尺證反禮記旣稟稱事史他物稱是無以報稱此傳以稱旌繁之類是也今字書多以稱謂字爲尺證反實踵釋文之誤如黃公紹直謂平聲讀者爲非其繆甚矣玉篇釋此字云齒證切遂也齒稜切讚也得之矣】敗宋敗必邁反敗他也【顏之推曰江南學士讀左傳軍自敗曰敗打破人軍曰敗補敗反諸傳記未見有此此爲穿鑿爾今案如顏說則敗有兩音本亦非古其云補敗反卽此必邁反也依古音當如字讀】公孫猾猾於八反又乎八反【乎八反是也】

二年以姜氏還還音旋【還讀如字戶關反後皆同】

三年筐筥錡釡筐丘方反錡其綺反【筐曲方反錡魚綺反】注之比比必二反【比一讀如字爲勝漢書食貨志法比顏監注比則例也亦有兩音】

五年辧等列辧如字又方免反別也【辧平免反】注巡行下孟反【案行字下孟反者言迹也本非巡行之義自釋文誤爲此音又於傳中如行火行築者行東野及注文行夜履行之類通作下孟反而後來爲字書者皆因之不悟其非也此等宜皆讀如字作下庚反】衞牧牧州牧之牧徐音目【牧目同音何煩別異】

六年信矣信如字一音申【丘光庭曰信當爲屈伸之伸則此一音是也】請糴糴直歷反【荘二十八年糴音徒歷反是也】

七年如忘忘亡亮反服防云如而也【如忘並依字讀】注爲鄭忽爲於僞反【爲如字後凡言爲某年某事傳爲書某事例者並放此】

八年注近許近附近之近【毛晃曰凡逺近之近上聲指其定體也附近之近去聲親也近之也今案此近許當爲逺近之近後皆放此】

九年軼我軼直結反【軼徒結反若作直結反則爲轍矣後此如衰絰之絰更疊之疊其誤並同】戎輕輕遣政反【輕猶楚師輕宨之輕依字讀足得無勞攺音】衷戎衷丁仲反【通典引此文衷音竹仲反是也】注駐軍駐丁住反【襄二十五年駐音張住反是也】十年以勞勞力報反【勞郎到反】

十一年莵裘菟兔都反【菟大胡反】

桓公二年鞶厲鞶步千反【鞶蒲官反】分親分扶問反又如字親七刃反又如字【案杜注云以親疏爲分別則分親皆如字讀】

三年驂絓絓戶卦反【成二年驂絓一音卦是也】

五年子免免音問【防冠音問此大子名疑讀如字】萃於萃似類反【萃在醉反】注夏正正音徵【正如字】

六年隨張張豬亮反一音如字【張猶張公室之張音如字是也】蠡蠡力果反【蠡魯果反】周人以諱事神名終將諱之周人以諱事神名絕句眾家多以名字屬下句【名字屬下句爲是言此名者終將必諱之故欲其易避難犯也】

八年弟緡緡亡巾反【緡眉貧反景祐集韻云字之翻切舊以武代某以亡代茫謂之類隔今皆用本字毛晃兪琰亦謂陸氏釋文以亡巾反旻天之旻爲非今案此傳釋文諸翻切如以慢爲武諫牟爲亡侯之類甚多又如以辧爲方免辟爲扶亦摽爲敷蕭亦類隔之意也皆當以本字正之後不悉舉】九年衡陳衡如字一音橫【音橫是】

十三年見楚子見賢徧反【案相見之見經甸反著見之見賢徧反釋文於傳注中不復區別一從賢徧之音非是此見楚子宜音經甸反以後凡求見請見得見見之不見之類皆放此】注難言難乃旦反【難如字】好鎭好呼報反又如字【如字是】盡行盡津忍反此類可以意求【盡音在忍反者悉也此年盡行昭二年周禮盡在魯之類是也音津忍反者俗作盡極也任也盡之也文十四年盡其家之類是也釋文槪音津忍反非是毛晃韻於子忍反下注云皆也亦誤兪文豹曰陸氏以扞格之格作戶格反以告朔爲梏朔恵鮮爲恵蘚孫謀爲遜謀三省三復三思三接之三皆息暫反𨿽自有意義要不若如字讀爲平易至以盡心盡力盡禮盡善盡美皆作盡尢礙理惟虛坐盡後食坐盡前宜如是讀耳】

十六年注構會會古外反【會黃外反合也】

十七年復惡復扶又反一音服則乖注意【音服爲是不乖注意】十八年謫之謫直革反又丁革反【謫陟革反】

荘公元年注父弒弒本亦作殺音弒【作殺爲是宜如字讀桓公爲齊人所殺不得言弒也】

六年立衷衷丁仲反王音忠【音衷是後凡言衷者皆放此】

噬齊齊粗兮反【齊前西反】

八年間公間如字或古莧反非【作古莧反亦是一義謂若爲之間謀然也襄二十五年爲崔子間公同】貝丘貝補蓋反【貝補昧反】

十年三鼓三息暫反又如字【如字是也後皆放此】

十一年注之難難乃旦反【難如字】

十四年注盤庚盤步丹反【盤蒲官反】

十九年彊諌彊其丈反【僖二年彊諫音其良反是也】

二十一年西辟辟蒲歷反【服防云西辟西偏也宜音匹亦反】

二十二年招我以弓○【弓音姑反讀如肱下與朋韻恊或謂朋音如蓬繆矣詩小戎虎韔鏤膺交韔二弓竹閔緄縢又閟宮朱英緑縢二矛重弓弓皆與膺縢恊是其例也】

二十四年共也○【司馬溫公訓儉文援此語曰共同也言有徳者皆由儉來也孫奕據此語讀爲恭者非更詳之】

二十七年將饑饑居疑反又音機【居疑卽機之反切重言非也文十六年大饑音饑一音機其誤亦同釋文中此類甚多後亦不復煩舉】

二十八年注廣一尺廣古曠反【廣音古晃反後如廣裏廣丈之類並放此】注長尋長直亮反【長如字】

三十二年注肄也肄音四又以二反【以二反是其音四者乃肆字耳說文肄作�習也肆作肆極陳也今字書肄肆或相亂】

閔公元年霸王王於況反【王如字】

二年使守守手又反【古音惟太守之守或讀如狩又巡狩字亦作守余並依字讀今釋文於傳中守字多音手又反非也】注能逺逺於萬反【逺於願反】朝夕朝如字又張遙反【朝旦之朝本字也朝覲之朝借用也此云如字卽張遙反不當重說也文十三年傳繞朝音與此同皆誤】

僖公元年分災分甫問反又如字【曲禮分毋求多釋文音扶問反是也】二年注抄晉抄初教反又楚稍反【楚稍反是也說文作鈔】

四年乘而乘防證反【乘如字】卓子卓吐濁反【卓讀如字】辯焉辯兵免反【辯平免反】

五年遂登觀臺以望而書禮也臺以望絕句【而書絕句】均服均如字【周禮黼純鄭司農云純讀均服之均依其說則均當音準蓋傳讀之異】之旂【劉攽曰司馬溫公論九旗之名旗與旂相近緩急何以區別詩夜向晨言觀其旂左傳龍尾伏晨取虢之旂以此驗之旂當爲芹音周人語轉爲旗耳亦如關中以中爲蒸音爲萋也今案說文旂從斤得聲當爲芹無疑後人音渠希切非也】

六年衰絰絰直結反【十五年衰絰音大結反是也】

七年疵瑕疵似斯反又疾移反【疵才咨反】

九年注釗釗古堯反又音昭【音昭是】

十四年背施施式防反注及下施毛同【施毛之施讀如字】十五年注中女中丁仲反【中直眾反後言中子中男之類皆放此】責言責側介反又如字【如字是】先君之敗徳及可數乎先君之敗徳及絕句一讀及可數乎【一讀是】

十七年注公子潘潘判丹反【潘鋪官反】

十八年不勝勝音升又升證反【升證反是】

二十二年注近也近如字又附近之近【附近之近是也】

二十三年委質質如字【質音致說見前卷】曹共公聞其駢脇欲觀其裸浴薄而觀之欲觀絕句一讀至裸字絕句祼力果反薄如字【國語注云薄簾也一讀是也祼魯果反薄從國語舊注則如字若依杜解薄爲迫則當音愽】注湔也○【江南有濽子旦切山東言湔子見反通俗文旁沾曰湔說文污灑也】二十四年注質信質音致【質讀如字成十一年傳齊盟以質信也】注畏爲爲於僞反【爲如字】鄂不不方九反【不今逋骨反】

二十五年注掘地掘其勿反又其月反【其勿當作渠勿其月當作渠月】二十七年貫三人耳貫音官又古亂反【古亂反是】

二十八年棺棺古患反一音官【當作古玩反然音官義亦自足】糾逖逖敕歷反【逖他歷反兪琰曰閩音以敕爲惕今案釋文凡他惕二字多作敕信其爲方音之譌也】祁瞞瞞莫幹反【瞞莫官反】爲解解戶賣反又古買反【古買反是】捨此舎音捨【舎或音釋禮釋菜作舎菜古字通此云舎此三者文六年傳臾駢曰釋此三者其義一也】三十二年悖心悖必內反【毛晃曰陸徳明釋文顏師古注漢書悖並音布內反皆誤惟韻略作蒲昧反是今案此必內反與布內反一也集韻以悖入背字下蓋亦踵釋文之誤】

三十三年奉我奉扶用反【奉古音扶勇反今俗讀皆扶用反】

文公二年注藻棁棁章悅反【棁音拙朱劣反】轅選選息兗反【選須兗反】

三年嘉樂嘉戶嫁反樂如字【嘉詩作假毛傳云假嘉也此傳及中庸引詩作嘉孔疏並云嘉美宜讀如字樂音洛襄二十六年嘉樂與此同】

五年沈漸漸似亷反【漸慈亷反今書作潛】

六年殄瘁瘁似醉反【襄二十六年殄瘁音在醉反是也】

十年彊死彊其丈反【孔防云彊健也無病而死依其說則彊讀如字】

十一年注其處處昌呂反【處昌慮反】

十二年未憗憗魚覲反又魚轄反【注云憗缺也防云今人猶謂缺爲憗蓋與齾同音則魚轄反是也郭忠怒曰憗有牛吝五八二翻俗別爲憗】薄諸河薄蒲莫反【薄音博孫奕讀】

十三年注劉累累劣彼反【累魯水反】

十五年注率多率所類反【率朔律反下率其屬同】注等差差初佳反又初宜反【初宜反是】相畏相息亮反又如字【如字是】

十六年蚡冒冒莫報反【史記楚世家注冒一音亡北反】注傳車傳丁戀反【成五年以傳音中戀反是也】

宣公二年犀兕兕徐履反【成十四年兕觥音辭姊反是也】盛服盛音成【盛時正反】注防翳防音陰又於鴆反【於鴆反是】

四年汰輈汰他末反【昭二十六年汰輈音他逹反是也】

六年其貫貫古患反【貫古亂反說見前卷】

十一年注行也行下孟反【行如字】復封復扶又反【復如字】十二年勦民勦初交反徐子小反【徐音是初交反者勦說之勦也字同而義則異矣】注旌識識申志反又音志【音志是申志反非也漢書劉向傳不可不識顏師古音式志反誤與此同】注無彊彊居良反【注言成無彊之業者蓋言莫彊乎武王之業也彊其良反】楚重注重輜重也重直勇反又直用反注上重字同重也直用反【三重字一義並音直用反】號申叔號徐戶到反一音戶刀反呼也【凡號呼之號戶刀反號令號召之號戶到反此號申叔當從戶刀反爲是襄十九年號之同】

十三年我說注以說我說如字又音悅以說音悅又如字【二說字一也互音秪爲煩猥】

十四年宋聾聾力工反【僖二十四年聾音鹿工反是也】窒皇窒直結反【案防云窒皇與荘十九年絰皇義同宜如彼音田結反】

十六年折爼折之設反【程大昌曰折當音舌言破碎也其義良是】

十八年注解緩解佳買反【解下買反】

成公二年繁纓繁步幹反【繁蒲官反哀二十三年旌繁同】推車推昌誰反又他回反【他回反是後言推之推而下之親推之之類皆放此】若之何其以病敗君之大事也病字絕句【病字連下爲句】辟女子辟音避一音扶亦反【辟與辟通下五年傳辟重同周禮閽人爲辟釋文音婢亦反是也】注難斥言難乃旦反【難如字】四王之王也五伯之霸也【楊用修曰王如字下王音旺上伯字入聲下霸字去聲】注竟也竟如字又音境【音境是】而爭爭爭鬭之爭【爭音諍說見後】自爲爲於僞反又如字【如字是】

三年鄤鄤亡袁反又莫幹反【鄤謨官反】

八年注差也差初賣反又初佳反【初佳反是】妃耦耦苦口反【當作五口反】君後後如字徐音胡豆反【徐音是】

九年重勤重直勇反又直用反【直用反是】浹辰浹子恊反徐音子答反【徐音是浹猶匝也淮南子注從子至亥爲一匝今俗語猶如此】

十二年好惡好惡並如字又上呼報反下烏路反【依後二反義勝襄十一年同】爲民爲於僞反又如字【如字是】

十四年敗焉敗必邁反【敗焉以自敗爲文宜讀如字】不內內如字徐音納【徐音是後凡言弗內內之者皆放此】酌飲酌市略反又張略反【張略反是義與勺通】

十六年覆之覆徐敷目反一音扶又反【一音是】復從從徐子容反或如字【如字是】輕窕窕勑雕反又勑弔反【窕他雕反又他弔反】注喧嘩嘩本又作嘩音華【嘩呼爪反】折軾折之設反又市列反【市列反是後凡折軫折股折肱折其齒之類皆放此】以伯伯如字又音霸【音霸是】食粟食舊如字對上句應作嗣音【如字是】

十七年祝宗祝之又反【祝之六反】

十八年以間間如字又間厠之間【間厠之間是也】臺谷臺勑才反【臺他來反】

襄公二年注復憂復扶又反下文將復復會同【將復之復音扶目反孟子有復於王注復白也】

三年爲諂諂他檢反【當作敕檢反】禮食食音嗣又如字【如字是】四年間陳注間缺間陳間厠之間注間音閒又間厠之間又如字【二間一義並音間厠之間】

五年覿鄫覿直歷反【覿徒歷反】私積積子賜反【積資昔反九年積聚同】七年後衞君後如字徐胡豆反【上注文臣後君音胡豆反又云下文不後寡君同此後字旣無異義而獨音如字一簡之中頓相乖違良所未曉】

八年悉索索悉各反一音所百反【一音是說見前卷】

九年出內內如字徐音納【徐音是】姜曰亡亡如字讀者或音無【如字不成義理音無是也】以爭爭爭鬭之爭又如字【凡爭鬭之爭本字也平聲諌爭之爭借用也去聲今云爭鬭又云如字未詳】

十年上者三三息暫反又如字【如字是】著雍著徐都慮反【都當爲諸字之誤也】霍人○【史記樊噲傳自霍人以往張守節云霍人當作葰人地理誌葰人縣屬太原郡葰音瑣又山寡反】

十三年難其難乃旦反或如字【如字是】不習則增修徳而攺卜不習則增絕句一本無增字則連下爲句【有增字亦連下爲句若云不習則增斯於文義難通矣釋文之意但取上文祥習則行行與增韻恊故彊斷之非也】十四年注中分中丁仲反又如字【如字是】庾公差差初佳反徐初宜反【孟子作庾公斯斯差聲相近徐音近是】羔袖袖一本又作褎在又反【袖似又反古字作褎一本是也】

十五年易淫樂易以防反輕也【傳云以千乘之相易淫樂之蒙猶言以五男易一女矣當爲更易之易音羊益反】

十八年必斾斾步蓋反【斾步昧反】脫歸脫敕括反【脫他活反】虫牢牢力刀反【二十三年牢成音魯刀反是也】

十九年仰膏雨焉若嘗膏之膏雨如字徐古報反膏之古報反又如字【二膏一也皆讀如字】傳食食音嗣【食如字】工僂僂力侯反【僂郎侯反】蹷蹷其月反一音居月反【當從居月反昭二十三年推而蹷之一音厥是也漢書賈誼傳蹷六國蘇林亦音厥】

二十一年注弒殺殺申志反又如字【申志反則亦當讀如弒於文爲重宜如字讀】

二十三年知不集知音智又如字【如字是】注閉著著陟略反【別本作直略反是也】

二十四年防啟彊彊其良反又居良反【居良反是古字彊與疆通顏師古匡繆正俗云案買誼新書衛侯朝於周周行人問其名曰辟彊周行人曰啟彊辟彊天子之號也諸侯弗得用如賈生此說辟當音開辟之辟彊當音疆之疆楚有防啟彊卽其例也今案賈說本於韓非子見外儲說右篇】注閱數閱音決【桓六年大閱音悅是也】

二十五年處守注守國處守手又反守國如字或手又反【二守一義而異音非也】累累類悲反【累倫追反】町町徒頂反【町他頂反】跳此跳直雕反【跳徒雕反】

二十六年頷之頷戶感反【頷五感反其音戶感反者顋也面黃也】雩婁婁如字如淳音樓【婁樓同音釋文於婁字皆音力侯反其讀近畱故與樓異獨僖十八年訾婁音郎鉤反是也】爲請爲於僞反又如字【如字是】

二十七年難之難乃旦反【難之及下難吾助女並如字】夫能夫如字或音扶【音扶是】垂隴隴力勇反【隴魯勇反】

二十八年注之宿音秀【釋名曰宿宿也星各止宿其處也馬永卿曰二十八宿謂之二十八舍又謂之二十八次次舎皆有止宿之意今乃音秀此何理也洪邁曰宿當讀如本音說苑辧物篇云二十八星謂之宿者日月五星之所宿也其義昭然】惡之惡如字一音烏路反【一音是】洎洎共器反字林已蒞反【史記武紀水而洎之徐廣音居器反與字林音同是也】注著崔著丁略反【著直略反】

二十九年注以思思息嗣反下憂思同【思並如字】樂而樂音嶽又音洛下而又何樂可以樂仿此【樂並音洛】其與與如字或音預【與音歟語辭昭元年同】能紓紓直呂反徐音舒【徐音是】三十年愎愎彼力反【僖二十八年注剛愎此上二十八年夫子愎並音皮逼反是也】三十一年諄諄諄徐之閏反或一音之純反【一音是徐音非也】朝夕朝直遙反舊如字【如字是】棣棣棣本又作逮直待反【棣徒戴反】

昭公元年注誹也誹芳畏反【誹妃尾反】注之收收手又反又如字【如字義通不煩攺音】是難難乃旦反【難如字】注當身當丁浪反【當如字】姺邳○【邳字或作妚姓苑作娝音鄙一音可否之否】常棣棣直計反【常棣大計反已見僖二十四年】櫜甲櫜本或作衷丁隆反【衷陟隆反】從兄從如字又才用反【才用反是】蔡蔡叔上蔡字音素葛反【定四年蔡蔡叔音素逹反是也】造舟造七報反【造才早反說見前卷】注日景景如字又於領反【於領反是卽古影字也葛洪加彡】愒日愒苦蓋反【愒去例反說見前卷】惡之惡如字又烏路反【烏路反是】注思慮思息利反【思如字新玆反】

三年爲此爲於僞反【爲如字】數於數所具反徐所主反【徐音是說見前卷】

四年不殆殆直攺反【殆蕩亥反】紂作紂直救反【當作直九反】觀於觀古亂反又如字【如字是】注叔孫婼婼敕略反【婼徐邈讀曰釋公羊傳作叔孫舎古字釋與舎通徐音近之又案漢書婼羌音而遮反疑此婼字音亦當如之而舎則音捨舎婼聲亦相近也】

五年思莫思息吏反一音如字【一音是】遺守遺惟季反【遺夷佳反余也】鵲岸岸五旦反【岸五亂反】馮怒馮皮冰反【荘子侅逆於馮气釋文云馮音憤憤滿也與此不同】

六年采樵樵似遙反【桓十二年采樵音在遙反是也】

七年數紂數色具反又色主反【色主反是】惡之惡之如字或烏路反非也【烏路反是說見前】間晉間如字【間晉當音間厠之間僖三十年及文七年皆有】蕞爾蕞在最反【蕞䢐最反】

八年注大數數色主反【數所具反】

九年戎焉焉於防反又如字【如字是】水妃妃方非反一音配【下注妃合音配則此亦同音太注引傳作火水�也�古妃字】注勸樂樂如字又五教反一音洛【音洛是】

十年靈姑銔銔扶眉反又音防【音防是】注自勝勝音升【勝升證反】

十一年注棄捐捐以專反【捐余專反】注復於復扶又反【復如字】著定著張慮反徐治居反【漢書五行志引此文顏音直庶反】

十二年塴禮家作窆徐驗反義同【兪琰以徐驗反爲誤今案僖三十二年注殯窆棺也釋文音彼驗反此徐字卽彼字文相近而譌耳又周禮鄭注謂窆讀如慶封汜祭之汜】深思思息嗣反【思如字】供養供九用反養余亮反【供居容反養以兩反防云供給長養之是也】杞乎杞音紀【杞音起】潘子潘普幹反【潘鋪官反】八索索所白反【索依賈逵張衡說則昔各反孔安國說則所白反未知孰是】

十五年逺於逺於萬反又如字【如字義勝】

十六年之難難乃旦反又如字【如字是】惡識惡烏路反【惡音烏】

十七年注鶻雕雕陟交反又陟畱反又音雕【雕字誤爾雅郭璞注引杜此注又作鶻鵃陟畱反是也】其與與如字又音預【與音歟語辭】

十九年注贛楡贛古弄反如淳音耿弇反【漢書地理誌贛楡顏注贛音紺是也】

二十年與乘與音預又如字【如字是】注阿比也【比音毗至反】疥遂痁疥舊音戒梁元帝音該字當作痎兩日一發之瘧也後學之徒僉以疥字爲誤案傳例因事曰遂若痎已是瘧疾何爲復言遂痁乎【顏之推曰說文痎二日一發之瘧痁有熱瘧也齊侯之病本是間日一發後漸加重遂頻日熱發也今北方猶呼痎瘧音皆而世間傳本多以痎爲疥俗儒就爲通云病疥令人惡寒變而成瘧此臆說也疥癬小疾寧有轉作瘧乎今案孔防引梁人袁押之說亦謂疥當爲痎又素問云夏傷於署秋爲痎瘧注云痎老瘧也】

二十一年可借死而不能送亡君請待之而不能送亡君絕句【送亡絕句君字屬下說見前卷】

二十二年說之說如字又音悅【音悅是說見前卷】注欲位一本位作立【作立是也】注北芒芒音亡【芒音忙說文作邙】

二十三年蹷之蹷其月反又音厥【音厥是】

二十四年陽不克莫將積聚也陽不克莫絕句【據杜注云陽气莫然不動乃將積聚莫字似宜屬下邵文荘公曰陽不克句莫自爲句】乘舟乘防證反又如字【如字是】

二十五年外野○【案此謠辭通章皆韻野字當葉音上與反讀如墅詩魯頌駉駉牡馬在坰之野其用韻與此同又楚詞霾兩輪兮縶四馬云云嚴殺盡兮棄原壄壄古野字】幹侯○【侯音胡與疏襦葉】饔人檀檀直丹反又市戰反【檀徒丹反】郈孫以可勸郈孫以可絕句勸勸公逐季氏也【郈孫以可勸爲句】注日冥冥亡定反【冥暗也音茗】

二十六年不勝眾勝音升又始證反【始證反是】施之施如字又始防反【始防反是】

二十八年注逆著著中略反一音直略反【一音是】鄔臧鄔舊烏戶反又音偃案地名在周者烏戶反隠十一年鄔畱是也在鄭者音偃成十六年戰於鄢陵是也在楚者於建反又音偃昭十三年王沿夏將入鄢是也在晉者於庶反太原有鄔縣惟周地者從烏餘皆從焉傳云司馬彌牟爲鄔大夫卽太原縣也鄔臧宜以邑爲氏於庶反舊音誤【鄔之與鄢字體旣別其音亦殊比而論之徒爲煩亂且旣云太原有鄔縣矣又云惟周地者從烏餘皆從焉自相乖違良非後學所曉】忿纇纇立對反【纇盧對反】

三十年徴過徴直升反【杜注云徴明也義與襄二十八年徴過義略同宜如彼音張陵反】

三十一年臝臝力果反【臝魯果反】

三十二年注知費費芳貴反【當作芳味反】

定公二年敲之敲苦孝反又苦學反一曰口交反【口交反是】三年償馬償市亮反【償音常僖十五年傳不可償也彼文恊韻則音市亮反於此自宜讀如字】

四年復怒復扶又反【復音服】

八年注異彊彊其丈反【彊如字】捘捘子對反【毛晃曰陸音誤當作祖寸反】咋咋仕詐反【咋側嫁反又側格反說見前卷】注得脫脫徒活反又他活反【他活反是】

九年注𨿽說說音悅【說如字】注若麟麟呂辛反【哀十四年獲麟音力珍反是也】注所樂樂如字又五孝反【樂音洛】曩者之難今又難焉難乃旦反【難並如字言曩者登城固難今相擊又難也】

十年凶懼凶音凶一音凶勇反【凶勇反是】迋迋求往反又古況反【古況反是】

十五年多取○【多讀如祗適也古祗字或作防省作多襄二十九年傳祗見疏也正義之說備矣】

哀公元年注壘厚厚戶豆反【厚胡口反】

二年謀協以故兆詢可也謀協以故兆絕句【謀協句以故兆屬下】朴馬朴普卜反【朴匹角反】麇麇丘隕反【注言麇束縛也當音苦隕反字書或作麕麇其丘隕反者羣也昭五年傳求諸侯而麇至是已非束防之義】

六年差車差所宜反【差又宜反】

七年後宋後如字又戶豆反【戶豆反是】不樂樂音嶽一音洛【音洛是】

八年三遷三息暫反【三如字】

十一年注別其田別如字一音彼列反【彼列反是也下十二年注具列其月以爲別與此同】

十四年要我要於妙反又一遙反【一遙反是】注難以難乃旦反下文及注同【難歟下文難子之難義異此宜讀如字】

十五年寡君敢辭上介芋尹蓋對寡君敢辭上介絕句【敢辭絕句上介屬下杜注云蓋陳大夫貞子上介其意自明】使之使所吏反又如字【如字是】

十六年夫有夫方於反或音扶【音扶義勝】

十七年求令名者而與之始食焉求令名者絕句【求令名者而與之始食焉爲句】衷甸甸時證反說文作佃雲中也【依說文當音徒練反】塞竇竇音豆【竇與窬通音臾說見前卷】

二十一年不覺覺音角又古孝反【古孝反與下蹈韻協是也】

二十三年注涿聚涿丁角反【二十七年涿聚音中角反是也】

二十四年躗言躗戶快反字林作防於例反【躗於嵗反說文亦作防或作讆三倉於劌切詤言也】

二十五年注屈肘肘女九反【肘陟栁反】從孫甥從如字又才用反【才用反是】

二十六年注子黚黚起亷反【黚其淹反史記作黔】

左傳附注卷五

欽定四庫全書

左傳附注後錄

明陸粲撰

傳文疑誤者三十有八【注防中已辧正者不錄下放此】

隠公八年諸侯以字爲諡【諡字誤說見附注】

桓公十七年日官居卿以厎日禮也日禦不失日以授百官於朝【郭定襄曰日官居卿以厎日其義迂晦不可解禮也二字疑當在於朝之下或傳寫倒錯也漢書律曆志於朝下有言告朔也四字顏師古曰劉家本有此語今案此志上文方論告朔之義故以此語終之乃劉歆論說之辭非傳文也顏誤爾】

僖公十五年張脈僨興【杜注僨動也案僨僵也似非動義疑當作濆湧也或作墳起也】二十三年公子賦河水【杜注云逸詩義取河水朝宗於海海諭秦今案國語韋昭注云河當作沔字相似而誤也其詩曰沔彼流水朝宗於海】

文公七年乃背先蔑而立靈公以禦秦師云云先蔑將下軍先都佐之敗秦師於令狐【啖助曰上言背先蔑立靈公明蔑在秦也次言先蔑將下軍則是在晉也何其自相戾蓋先蔑時爲下軍將而身在秦故致誤爾趙子常曰蔑旣逆雍於秦則必不肯將兵以拒秦苟已將兵拒秦豈容復奔秦耶理無可通傳誤明矣】

十一年齊襄公之二年鄋瞞伐齊王子成父獲其弟榮如【襄公字誤當作恵公說見附注】

宣公三年石癸曰吾聞姬姞偶其子孫必蕃姞吉人也后稷之元妃也【丘光庭曰石癸所言是論佶字之義字當從人從吉後代攺之從女若從女安得吉人之語乎】

十二年仲虺有言曰取亂侮亡兼弱也汋曰於鑠王師遵養時晦耆昧也武曰無競惟烈撫弱耆昧以務烈所可也【上言兼弱下言撫弱疑撫卽兼之譌耳】

成公五年山有朽壤而崩【壤國語作壊韋注云不言政失所爲而稱朽壊言遜也今案壤壊二文相近故譌然說文釋崩亦曰山壊也】

六年易覯則民愁民愁則墊隘【疑當作易覯則墊隘墊隘則民愁說見附注】七年以兩之一卒適吳捨偏兩之一焉【案杜注謂司馬法百人爲卒二十五人爲兩若如所言是卒大於兩傳文當云卒之一兩不當云兩之一卒也舎偏兩之一焉此語亦難曉孔疏亦云丘明爲傳辭皆易解此獨蹇澀或有誤文】

十三年能者養之以福【漢書律曆志引此文作養以之福顏注之往也往就福也此下孔疏亦云往適於福又云將身向福也疑舊本與漢志同今本蓋後人更定耳楊用修曰漢酸令劉熙碑猗與明哲秉道之樞養以之福惟徳之偶此亦可取證】

十六年子在君側敗者壹大【杜注云壹大謂軍大崩也今案此文未明疑壹當作益】

十八年欲無犯時【四字與上文不類當在後民無謗言之上】

襄公九年陳畚梮【當作梮字書梮土舉也字從木梮防持也字從手漢五行志作輂】是以日知其有天道也【日字疑誤】

十四年若困民之主匱神乏祀【釋文云乏杞本或作之祀誤也王若虛曰詳文勢之字非誤而所謂困民之主者乃復可疑蓋上言神之主民之望下言百姓絕望社稷無主文皆相應不宜於此獨以主字屬民或當作生今案國語虢文公云匱神之祀而困民之財其文足與此相比作之爲是又說苑引此傳文作困民之性乏神之祀古字生性通周禮辧五土之物生杜子春讀爲性卽其例也王說得之】二十五年屈蕩爲莫敖【杜注云宣十二年邲之役楚有屈蕩爲左廣之右世本屈蕩屈建之祖父今此屈蕩與之同姓名史楠曰屈氏楚惟一族非他姓之泛然者使出於其族而同名是不諱其祖父也必傳之誤】

二十七年匹夫一爲不信猶不可單斃其死【此文難通孔疏云匹夫一爲不信猶尙不可況國卿也不信之人盡踣其死若依此說則其當作以】

三十一年繕完葺墻【李涪刋誤曰墻壊葺之而已何云繕完此當是繕宇葺墻宇誤爲完也書曰峻宇雕墻足以爲比】人牧圉各瞻其事【杜注云瞻視客所當得劉用熙曰瞻當作贍】我聞忠善以損怨【忠善新序作忠信是也善乃信之譌耳】

昭公元年其何實非命【劉用熙曰實疑適字之誤】

三年豈惟寡君舉羣臣實受其貺其自唐叔以下實寵嘉之【舉當作與孔氏以爲舉朝羣臣非也魯語臧文仲告糴於齊曰豈惟寡君與二三臣實受君賜其周公太公及百辟神祗實永饗而賴之其文與此正同】

五年君將以親易怨【疑作以怨易親】

六年徐儀楚聘於楚【說文作徐防楚云防臨淮徐地徐鍇系傳曰杜預但言儀楚徐大夫不言防是地名據許愼所言則楚是其名防是所食之邑然則當後漢時春秋傳文儀楚作此防字也】七年說也爲身無義而圗說【此語難曉疑有剩少錯誤】叔父陟恪【詩大雅文王陟降朱傳引此文云恪者降字之誤】

十二年供養三徳爲善【三當作二二徳者卽上文忠與共是也杜注以洪範正直剛克柔克者當之與上文不相蒙直彊說耳】形民之力而無醉飽之心【形家語作刑說見附注】

二十一年華氏居廬門以南裏叛【依經文當作居廬門南裏以叛】二十三年吳大子諸樊入郥【孔陸皆云諸樊字誤今案史記楚世家說此事以爲公子光是也】

定公八年魯人聞余出喜於徴死【杜注云徴召也陽虎召季氏於蒲圃將殺之今得脫必喜故言喜於召死今案上文林楚曰陽虎爲政魯國服焉違之徴死此陽虎自言當云魯人聞余出喜於脫死不當云徴死也徴字誤耳】

哀公元年器不彤鏤【彤當作雕文相近而譌也家語車不雕幾器不雕鏤】

六年潛師閉塗【列女傳作閉壁】

十年吳延州來季子救陳【啖助曰左氏事迹倒錯者甚多此季子帥師當在前數十年由作傳之人采舊說旣多故不免有所交錯劉敞曰推驗季子之年僅百嵗矣以彼淸髙寧貪將亂國之兵者耶似異時事傳附著爲說耳】

十一年有子曰就用命焉【劉敞曰有子當爲子有冉求字也】

二十七年大國在敝邑之宇下【當云敝邑在大國之宇下文顚錯耳昭十三年衛屠伯謂叔向曰衛在君之宇下此其例也】

衍脫者一十有六

荘公二十二年有山之材而照之以天光於是乎居土上故曰觀國之光利用賓於王【下云庭實旅百奉之以玉帛天地之美具焉故曰利用賓於王則此不當重說劉用熙以此五字爲衍文是也】

僖公十五年子金教之言曰朝國人而以君命賞【云教之足矣又加言字贅也疑衍】

三十二年爾何知中壽爾墓之木拱矣【此文意頗不屬疑中壽上下有脫字】

文公七年此諺所謂庇焉而縱尋斧焉者也【楊用修云一本焉下有斯之二字唐人文集引此云防其樹者不折其枝庇焉而縱尋斧焉以斯之可乎此說未知然否錄以備考】宣公十七年昔者諸侯事吾先君皆如不逮舉言羣臣不信諸侯皆有貳志【不逮與下舉言意不屬當有闕文】

成公二年若苟有以借口而復於寡君【一本無若字是也】十三年我寡君是以有令狐之防【杜注云宜言寡人稱君誤也今案上文云我是以有令狐之役我是以有河曲之戰我是以有輔氏之聚此準上例則寡君當爲衍字】

襄公六年晏弱圍棠十一月丙辰而滅之【衍而字】

十九年圭嬀之班亞宋子而相親也士子孔亦相親也【案此云亦相親也不言所親何人下文云司徒孔實相子革子良之室杜注云與二父相親故相助其子然則士子孔之上當脫子然子孔四字】

二十九年爲之歌鄭曰美哉其細已甚民弗堪也是其先亡乎【杜云美其有政治之音譏其煩碎知不能久今案鄭無裦辭與下文陳同美哉二字當爲衍文史記無】

三十一年其下畏而愛之【準上文此下宜有則而象之四字】

昭公元年將防孟子余【防下脫祭字】

五年離火也艮山也離爲火火焚山山敗【劉用熙曰離爲火三字於上下文不通貫疑衍文也】

二十年是以鬼神不饗其國以禍之【衍之字】

哀公四年諸大夫恐其又遷也承【胡氏以承爲衍文是也杜訓爲懲直彊解耳】

十六年晉人使諜於子木請行而期焉【此語不可曉疑而字衍杜注云請行襲鄭之期也亦難通】

重出者六

宣公九年孟獻子聘於周王以爲有禮厚賂之成公十三年公如京師宣伯欲賜請先使王以行人之禮禮焉孟獻子從王王以爲介而重賄之【此本一事傳文異辭傳遂兩處說之耳國語記宣伯與獻子事其文加詳】

襄公九年冬十月諸侯伐鄭云雲門於剸門云雲門於師之梁云雲門於北門云云晉人不得志於鄭以諸侯復伐之十二月癸亥門其三門【程端學曰旣伐鄭而同盟矣晉人亦言姑盟而退修徳息師而來終必獲鄭矣無緣卽於此時再伐鄭也啖助曰此誤重說也古史或有用周正者或有用夏正者故有兩月不同作傳者承二國舊史之文遂兩載之】

襄公二十六年宋大子痤美而狠合左師畏而惡之寺人惠墻伊戾爲大子內師而無寵楚客聘於晉過宋大子請野享之伊戾請從至則欿用牲加書徴之而騁告公曰大子將爲亂旣與楚客盟矣問諸夫人與左師則皆曰固聞之公囚大子云云乃縊而死佐爲大子昭公六年宋寺人栁有寵大子佐惡之華合比曰我殺之栁聞之乃坎用牲埋書而告公曰合比將納亡人之族旣盟於北郭矣公使視之有焉遂逐華合比合比奔衛於是華亥欲代右師從而爲之徴曰聞之久矣公使代之【案此兩寺人皆當平公之世皆坎用牲埋書以譖人皆有一人爲之徴事絕相類疑亦有交互而混亂者】二十七年齊慶封來聘其車美孟孫謂叔孫曰慶季之車不亦美乎叔孫曰服美不稱必以惡終美車何爲叔孫與慶封食不敬爲賦相鼠亦不知也二十八年慶封來奔獻車於季武子美澤可以鑑展荘叔曰車甚澤人必瘁宜其亡也叔孫穆子食慶封慶封汜祭穆子不說使工爲之誦茅鴟亦不知【此一慶封耳車美而見譏也食而不敬也賦詩而不知也何其同也蓋本一事重說耳】

昭公十二年鄭簡公卒將爲葬除及遊氏之廟將毀焉子大叔使其除徒執用以立而無庸毀曰子產過女而問何故不毀乃曰不忍廟也諾將毀矣旣如是子產乃使辟之十八年鄭子產爲火故簡兵大搜將爲搜除子大叔之廟在道南其寢在道北使除徒陳於道南廟北曰子產過女而命速除乃毀於而向子產朝過而怒之除者南毀子產及衝使從者止之曰毀於北方【劉敞曰此兩傳實一事也魯鄭異國說者不同或謂葬時事或謂搜時事而左氏則兩記之何以明其然耶其忸忕小數而不知已非子大叔事也前旣不忍毀以爲恵矣俄而又自隳之亦非子產事也】

三十二年冬十一月晉魏舒合諸侯之大夫於狄泉尋盟且令城成周魏子南面衛彪傒曰魏子必有大咎乾位以令大事非其任也

定公元年春王正月晉魏舒合諸侯之大夫於狄泉將以城成周魏子蒞政衛彪傒曰將建天子而易位以令非義也大事姦義必有大咎魏子其不免乎【啖助曰此重說也一本用夏正一本用周正以此誤也據前已言魏子南面彪傒譏之此又重言與前不異故知必重也】

左傳附注後錄

