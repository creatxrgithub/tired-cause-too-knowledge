

欽定四庫全書

經部五

春秋集觧

春秋類

提要

【臣】等謹按春秋集觧三十卷宋呂本中撰舊刻題呂祖謙誤也本中字居仁好問之子宋史本載靖康初官祠部員外郎紹興六年賜進士擢起居舍人八年中書舍人兼侍講權直學士院學者稱爲東萊先生故趙希弁讀書附志稱是書爲東萊先生後人因祖謙與朱子防其名最著故亦稱爲東萊先生而本中以詩擅名詩家多稱呂紫東萊之號稍遂移是書於祖謙不知陳振孫書錄解題載是書固明云本中也朱尊經義考嘗辧正之惟以宋志作十二卷爲疑然卷帙分合古今每易不獨此書爲然況振孫言是書自三而下集諸儒之說不過陸氏兩孫氏兩劉氏蘓氏程氏許氏胡氏數家采擇頗精全無自已議論以此本考之亦合知舊刻誤題審矣惟宋志此書之外別出祖謙春秋集解三十卷稍爲抵牾疑宋末刻本已析其原捲攺題祖謙故相沿訛異史亦因之重出耳祖謙年譜備載所著諸書俱有年月而春秋集解獨不載固其確證不必更以他說疑也本中嘗撰江西宗派圖又有紫薇詩話皆盛行於世世多以文士目之而經學深邃乃如此林之奇從之受業復以其學授祖謙其淵源蓋有自矣乾隆四十三年五月恭校上

總纂官【臣】紀盷【臣】陸錫熊【臣】孫士毅

總校

官【臣】陸費

墀

欽定四庫全書

春秋集解引

予少而治春秋時人多師孫明復謂孔子作春秋略盡一時之事不復信史故盡棄三傳無所復取予以爲左丘明魯史也孔子本所防依以作春秋故事必以丘明爲本杜預有言丘明授經於仲尼身爲國史躬覽載籍其文緩其防逺將令學者原始要終尋其枝葉究其所窮優而柔之使自求之饜而飫之使自趨之若江海之浸膏澤之潤渙然冰釋怡然理順斯言得之矣至於孔子之所予奪則丘明容不明盡故當參以公谷啖趙諸人然昔之儒者各信其學是己而非人是以多窒而不通老子有言學不學復眾人之所過以輔萬物之自然而不敢爲予竊師此語故循理而言言無所系理之所至如水之流東西曲直勢不可常要之於通而已近歳王介甫以宰相解經行之於世至春秋漫不能通則詆以爲斷爛朝報使天下士不得復學嗚呼孔子之遺言而淩滅至此非獨介甫之妄亦諸儒講解不明之過也故予始自熙寧謫居髙安覽諸家之說而裁之以義爲集解十二卷及今十數年矣每有暇輒取觀焉得前說之非隨亦攺之紹聖之初遷於南方至元符元年凡三易地最後卜居龍川之白雲橋杜門無事凡所攺定亦復非一覽之灑然而笑蓋自謂無憾矣南荒士人無可與論說者顧謂子遜仰之彌髙鑽之彌堅瞻之在前忽焉在後此孔子之不可及而顏子之所太息也而況於予哉安知後世不復有能防予過者其於昔之諸儒或庶幾焉耳汝能傳予說使後生有聞焉者千歳之絕學儻在於是也二年閏九月八日誌

欽定四庫全書

春秋集解卷一

宋蘇轍撰

隱公

元年春王正月

不書卽位而書正月何也言朝正於廟於是始成君也惠公娶於宋曰孟子卒其媵聲子生隱公又娶於宋曰仲子生桓公而惠公薨隱公立而奉之是以未嘗卽位也隱公𨿽長庶子也桓公𨿽防適子也適子當立而不能自立庶子不當立而能自立矣然則桓公之立否在隱公也隱立而以奉桓其志可也而禮則不可公羊曰立適以長不以賢立子以貴不以長隱於是焉而辭立則未知桓之將必得立也且如桓立則恐諸大夫之不能相防君也然則自立而以奉桓禮歟谷梁曰春秋貴義而不貴惠信道而不信邪兄弟天倫也爲人子受之父爲人臣受之君已廢天倫而忘君父以行小惠可謂輕千乘之國矣蹈道則未也然則廢桓而自立禮歟兄弟之不加適庶古之道也諸侯再娶之非禮惠公尸之矣惠公以夫人娶之而其子可不以爲適乎𨿽然自立以俟其長亂之道也蓋亦立桓而已爲政乎立桓而已爲政及其成人而授之於是可謂禮矣

三月公及邾儀父盟於蔑

邾子克也不書爵不名而字附庸之君未王命者也或曰古者禮樂徵伐自天子出諸侯專之非禮也凡書皆以譏之予以爲不然春秋之際王室衰矣然而周禮猶在天命未攺𨿽有湯武未能取而代之也諸侯之亂捨此何以治之要之以盟會威之以徵伐小國恃焉大國畏焉猶可以少安也孔子曰桓公九合諸侯一匡天下民到於今受其賜微管仲吾其被髮左衽矣故春秋因其禮俗而正其得失未嘗不予也故曰其事則齊桓晉文其文則史其義則丘竊取之矣盟必有日月而不日失之也春秋以事系日以日系月以月系時以時系年事成於日者日成於月者月成於時者時不然皆失之也故崩薨卒弒葬郊廟之祭盟戰敗入滅獲日食星變山崩地震火災凡如此者皆以日成者也朝覲搜狩城築作毀凡如此者皆以時成者也會遇平如來至侵敗伐圍取救次遷戍追襲奔叛執水旱雨電冰雪彗孛螽螟凡如此者或以月成或以時成者也惟公卽位不書日有常日也外殺大夫不書月與日卑不以告也

夏五月鄭伯克段於鄢

段鄭伯之母弟也其母愛之封之於京將作亂大夫請禁之鄭伯不許及聞其將襲鄭而後伐之段出奔共段之不稱弟及公子何也段將爲君非復臣也不稱段之奔而稱鄭伯之克何也段之亂鄭伯成之也克者何能勝也段之欲爲亂久矣鄭人知之而鄭伯不禁非不能也將養之使至於亂而加之以大戮故𨿽逐之而國人不敢爭母不敢愛此鄭伯之所謂能也故書曰鄭伯克段於鄢以示得其情也凡諸侯之事告則書不然則否𨿽及滅國滅不告敗勝不告克不書於防公羊谷梁以爲諸侯之事盡於春秋也而事爲之說則過矣

秋七月天王使宰咺來歸惠公仲子之賵

魯之喪諸侯有來賵者矣皆以常事不書書宰咺尊王命也天子之宰曰宰周公曰宰渠伯糾咺之名何也其賵非禮也天子七月而葬同軌畢至諸侯五月同盟至大夫三月同位至士逾月外姻至以賵惠公則緩以賵仲子則未薨也使受命於君出而不如其素𨿽正之可也季文子聘於晉求遭喪之禮而行遭喪而以常禮行之不可未喪而以喪禮行之可乎周𨿽命之咺不得行也惟命而行之以爲非使也故名仲子之不稱夫人何也非薨非葬名有所不必書也谷梁曰仲子者惠公之母孝公之妾也禮賵人之母則可賵人之妾則不可君子以其可辭而受之以仲子爲惠公之母疑於僖公成風故也婦人旣嫁從夫夫死從子由其夫之喪而賵之曰惠公仲子由其子之喪而襚之曰僖公成風禮不可以賵人之妾而仲子獨無子乎𨿽從其夫禮也故凡春秋之事當從史左氏史也公羊谷梁皆意之也蓋孔子之作春秋事亦略矣非以爲史也有待乎史而後足也以意傳春秋而不信史失孔子之意矣

九月及宋人盟於宿

言及而不言其人內之微者也宋人外之微者也或曰皆逺而失之也宿小國也盟而以國地宿與盟也

冬十有二月祭伯來

祭伯天子之卿也不稱使非王命也不言朝未嘗朝也天子之卿而外交於諸侯非禮也

公子益師卒

益師魯大夫也大夫之喪君不以小斂則不日以爲少恩也或曰逺而失之也

二年春公會戎於潛夏五月莒人入向無駭帥師入極無駭之不氏未賜族也或曰未王命也古者天子賜姓諸侯賜族楚未嘗通於周而其大夫曰屈完故氏非王命也極小國也

秋八月庚辰公及戎盟於唐九月紀裂繻來逆女不稱使昏禮不稱主人也裂繻之不氏何也小國之大夫稱人其名皆特書也書裂繻以其逆女也凡女在國稱夫人禮惟天子不親迎使上卿逆之上公臨之諸侯親迎有故則使大夫可也

冬十月伯姬歸於紀紀子帛莒子盟於密

子帛裂繻也其盟魯故也魯人有怨於莒裂繻旣昏於魯而爲魯盟莒故比之魯大夫而稱字嘉之也

十有二月乙夘夫人子氏薨

桓公之母仲子也凡公母稱夫人薨則曰夫人某氏薨葬畢而祔於廟則曰葬我小君某氏不稱夫人則曰某氏卒不祔於廟則不書葬仲子始娶於宋故曰夫人子氏薨特立之廟而不祔故不書葬左氏曰不赴於諸侯不反哭於寢不祔於姑故不曰薨不稱夫人故不言葬考之以事皆不合失之矣

鄭人伐衞

三年春王二月己巳日有食之

凡春而書月則書王不然則否日食則曷爲或日或不日或言朔或不言朔曰某月某日朔日有食之者食正朔也不言日夜食也不言朔朔在前也不言朔與日朔在後也

三月庚戌天王崩夏四月辛夘君氏卒

聲子也隱公將不終爲君故不稱夫人不稱子氏而稱君氏何也哀公之母曰姒氏卒哀未君也隱旣君矣不稱子氏而稱君氏著其君也詩曰母氏聖善又曰伯氏吹壎仲氏吹篪禮曰汰哉叔氏又曰哭於賜氏皆非姓也猶曰君氏云爾公羊谷梁曰此尹氏也尹氏者天子之大夫也天王崩爲魯主故卒之王子虎劉捲皆天子之大夫也其卒未嘗不名使尹氏嘗爲諸侯主矣則將名之其曰尹氏而不名非尹氏也蓋君氏也

秋武氏子來求賻

武氏子者天子之大夫也其稱武氏子何也未畢喪孤未爵也未爵而使之非正也不言使桓未君也歸死者曰賵歸生者曰賻歸之正也求之非正也周𨿽不求魯不可以不歸魯𨿽不歸周不可以求之交譏之也

八月庚辰宋公和卒

禮天子曰崩諸侯曰薨大夫曰卒春秋薨魯君而卒諸侯魯史也其書來赴也其名與魯通也凡諸侯同盟名於載書朝聘會問皆以名通故卒則書名不然則否左氏曰凡諸侯同盟死則赴以名禮君薨赴於他國曰寡君不祿臣子而名其先君非禮也

冬十有二月齊侯鄭伯盟於石門癸未葬宋穆公魯往會故書春秋以魯故卒諸侯及其葬則𨿽子男稱公何也會者在外信其臣子之詞也

四年春王二月莒人伐杞取牟婁戊申衞州吁弒其君完

衞莊公之世子完庶子州吁州吁有寵而好兵公弗禁公卒州吁弒完而自立凡弒君稱君君無道也稱臣臣之罪也稱君則曷爲或稱人或稱國稱國以弒大臣弒之也稱人以弒眾人弒之也稱臣則曷爲或氏或不氏不氏惡之甚也且州吁將以爲君非復臣也

夏公及宋公遇於淸

禮盛曰會簡曰遇

宋公陳侯蔡人衞人伐鄭秋翚帥師會宋公陳侯蔡人衞人伐鄭

二年鄭人伐衞州吁將報之以宋公子馮之在鄭也使告於宋帥陳蔡而伐之宋公使來乞師公不義州吁而辭焉公子翚請以師會之公弗許固請而行故不稱公子公羊谷梁曰翚之不稱公子與弒公也夫翚之伐鄭未嘗弒也且弒君而以不氏爲貶而足乎不足不若不貶之愈也

九月衞人殺州吁於濮

州吁未能和其民使石厚求定於石碏石碏教之朝陳而求覲於王厚從州吁如陳石碏告陳人圗之陳人執之而請涖於衞衞人殺之於濮稱人以殺眾詞也言衞人皆欲殺之也州吁旣爲君矣其曰殺州吁何也不能君也

冬十有二月衞人立晉

衞人逆公子晉於邢而立之不言晉歸於衞而書曰衞人立晉何也言歸則晉求入也言立則人立之也世子之不言立固其所也非世子未有不立而立者也𨿽非其所然而衞人之所共立蓋許之也其不稱公子何也將以爲君非復臣也

五年春公矢魚於棠夏四月葬衞桓公秋衞師入郕九月考仲子之宮初獻六羽

考成也諸侯不二嫡仲子不得祭於惠公之廟以桓故爲之宮禮也天子八佾諸侯六大夫四士二魯以周公祭文王文王周公之廟用八諸公因之非禮也隱公問於眾仲於是初獻六羽不言佾羽而不幹婦人無所事武也公羊谷梁曰初獻六羽始僭諸公也天子八佾公六諸侯四然則大夫二而士無佾矣可乎

邾人鄭人伐宋

宋人取邾田故邾人請於鄭以伐之凡班序上下以國之大小而盟會徵伐以主者先邾小而先鄭主兵也

螟冬十有二月辛巳公子彄卒宋人伐鄭圍長葛六年春鄭人來渝平

公之爲公子也與鄭人戰於狐壤止焉五年邾鄭伐宋宋人使來告命公聞其入郛也將救之問於使者曰未及國公怒弗救故鄭人來渝平和而不盟曰平言渝棄舊怨也

夏五月辛酉公會齊侯盟於艾秋七月冬宋人取長葛七年春王三月叔姬歸於紀

伯姬之娣待年於國不與嫡皆行也媵不書書叔姬賢之也吳無君無大夫賢季子而書吳使札來聘亦猶是也若賢不得書必貴而後書則是以位而蔑徳也小國無大夫至於接我則書是不可以廢事也位不可以廢事而獨可以廢賢乎

滕侯卒夏城中丘齊侯使其弟年來聘

凡稱弟母弟也異母則稱公子各從其親者稱之也

秋公伐邾冬天王使凡伯來聘戎伐凡伯於楚丘以歸戎嘗朝周發幣於公卿凡伯弗賔故伐之不言獲而言以歸尊王官也谷梁曰戎者衞也戎衞者爲其伐天子之使也稱衞則衞可見戎衞則衞不見而何以爲貶乎

八年春宋公衞侯遇於垂三月鄭伯使宛來歸祊庚寅我入祊

祊者天子巡守鄭人助祭太山之邑也鄭伯曷爲以其邑與魯將以易許田也許田者魯朝宿於成周之邑也周衰天子不巡守諸侯不朝祊近魯許田近鄭是以易之天子在焉而私易田其言使宛來歸祊鄭之罪也曷爲不言以許田與鄭事未定也宛之不氏貶之也或曰鄭大夫之未賜族者也

夏六月己亥蔡侯考父卒

蔡未通而名者蓋通於惠公之世也

辛亥宿男卒

宿嘗通矣其不名失之也

秋七月庚午宋公齊侯衞侯盟於瓦屋八月葬蔡宣公九月辛夘公及莒人盟於浮來螟冬十有二月無駭卒九年春天王使南季來聘三月癸酉大雨震電庚辰大雨雪挾卒夏城郎秋七月冬公會齊侯於防

十年春王二月公會齊侯鄭伯於中丘夏翚帥師會齊人鄭人伐宋六月壬戌公敗宋師於菅辛未取郜辛巳取防秋宋人衞人入鄭宋人蔡人衞人伐戴鄭伯伐取之冬十月壬午齊人鄭人入郕

十有一年春滕侯薛侯來朝夏公會鄭伯於時來秋七月壬午公及齊侯鄭伯入許冬十有一月壬辰公薨公子翚將爲公殺桓公以求大宰公不許翚懼反譖公於桓公與之謀而弒之不書弒諱之也薨而不地隱之不忍地也不書葬不成喪也公羊谷梁曰賊不討不書葬讎在內也讎在外則何以書葬君子詞也若隱公之禍將誰討乎蓋將討乎桓公隱亡而討桓將誰使爲君隱亡而討桓是重亂也故隱亡則桓君矣討君之難孰與討齊之難不討齊則葬之不討君則不葬非訓也故凡弒君不書葬不成喪也隱十年無正事不在正月也公羊曰隱不有其正谷梁曰隱不自正亦有事在正月而不書者乎蓋未之有也未之有也不書宜矣

春秋集解卷一

欽定四庫全書

春秋集解卷二

宋蘇轍撰桓公

元年春王正月公卽位

繼故不書卽位正也先君不以其道終子弟不忍卽位也繼故而言卽位是與聞乎弒也先君不以其道終己正卽位之道而卽位是無恩乎先君也

三月公會鄭伯於垂鄭伯以璧假許田

許田所以易祊也以祊爲未足而益之以璧耳曷爲不言易諱之也言假有歸之道焉言易則已矣凡歸未有不受者也假未有不予者也鄭伯之使宛來歸祊也書歸書入魯鄭皆罪也其以璧假許田也書假而不書予祊之謀隱公爲之矣桓因而成之非專其罪也

夏四月丁未公及鄭伯盟於越秋大水冬十月

二年春王正月戊申宋督弒其君與夷及其大夫孔父此弒其君與殺其大夫其言及何也由弒及之也華督殺孔父而取其妻公怒督懼遂弒殤公君子以督爲有無君之心而後動於惡故先書弒其君公羊曰孔父字也其不名賢也諸侯不生名死猶名之大夫生名死而名正也孔父之死何賢而字乎且方名其君而字其臣禮乎

滕子來朝

滕嘗稱侯其稱子王所黜也

三月公會齊侯陳侯鄭伯於稷以成宋亂

成平也稷之會將以平宋亂也旣而受賂立華氏故書其所以會春秋之會未有書其故者也會而書其故言非其實也襄三十年諸侯之大夫會於澶淵亦書曰宋災故言諸侯始以宋災爲會旣而無歸亦非其實也

夏四月取郜大鼎於宋戊申納於大廟

郜鼎華氏之賂也華氏之賂爲不可受矣而又納之大廟甚之也

秋七月杞侯來朝蔡侯鄭伯會於鄧九月入杞公及戎盟於唐冬公至自唐

凡公行反而告廟則書不然則否特相會往來稱地自參以上則往稱地來稱會會眾詞也一出而二事則或致其前或致其後致其重者也隱公之不至何也將不終爲君不以告也

三年春正月公會齊侯於嬴夏齊侯衞侯胥命於蒲胥命者約言而不盟也有以相命故不可以言會未嘗防血故不可以言盟

六月公會杞侯於郕秋七月壬辰朔日有食之旣公子翚如齊逆女九月齊侯送姜氏於讙公會齊侯於讙夫人姜氏至自齊冬齊侯使其弟年來聘有年

四年春正月公狩於郎夏天王使宰渠伯糾來聘五年春正月甲戌己丑陳侯鮑卒夏齊侯鄭伯如紀天王使仍叔之子來聘葬陳桓公城祝丘秋蔡人衞人陳人從王伐鄭

鄭世爲周卿士王貳於虢故周鄭交惡王以諸侯伐鄭不言王及蔡人衞人陳人伐鄭君臣之詞也不言王以蔡人衞人陳人伐鄭諸侯之師王之所得用也於是鄭人及王戰於繻葛大敗王師射王中肩不言戰王者無敵莫敢與之戰也不言敗諱之也

大雩

旱也得雨曰雩不得雨曰旱曷爲以大言之雩上帝也天子雩於上帝諸侯雩於山川百神魯以周公得祭上帝謂之大雩言大於諸侯也左氏曰凡祀啟蟄而郊龍見而雩始殺而嘗閉蟄而烝過則書秋大雩書不時也夫龍見而雩常祀也旱雩而以常祀言之失之矣

螽冬州公如曹

六年春正月寔來夏四月公會紀侯於成秋八月壬午大閱蔡人殺陳佗九月丁夘子同生

子同桓之適長也以太子生之禮舉之故書公羊曰喜有正也喜有正所以病桓也然則非病桓將不書乎谷梁曰疑故志之然則非疑將不志乎

冬紀侯來朝

七年春二月己亥焚咸丘夏谷伯綏來朝鄧侯吾離來朝

八年春正月己夘烝天王使家父來聘夏五月丁丑烝秋伐邾冬十月雨雪祭公來遂逆王后於紀

祭公王之三公也王將逆後於紀而使魯主之故祭公自魯如紀不稱使謀昏也遂繼事之詞也大夫出疆有以二事出者有以一事出而專繼事者其書皆曰遂得失則視其實而已祭公自魯逆王后公子遂如周及晉皆以二事出者也公子結媵而及齊宋盟專繼事者也女在國稱女此其稱王后何也王者無外命之則成矣

九年春紀季姜歸於京師

劉夏逆王后於齊不書其歸此何以書魯爲之主也旣曰王后矣此其稱紀季姜何也自紀稱之也父母之於子𨿽有天子後猶曰吾季姜

夏四月秋七月冬曹伯使其世子射姑來朝

諸侯相朝正也有故而使世子攝事畏大國也蓋禮之變也

十年春王正月庚申曹伯終生卒夏五月葬曹桓公秋公會衞侯於桃丘弗遇

衞侯與公爲會於桃丘旣而背之與齊鄭來戰故書曰弗遇過在衞也

冬十有二月丙午齊侯衞侯鄭伯來戰於郎

六年北戎伐齊鄭太子忽救齊大敗戎師於是諸侯之大夫戍齊齊人餼之使魯爲之班魯以周班後鄭鄭忽以其有功也怒故以齊衞來戰於郎不稱侵伐而稱來戰無詞也鄭𨿽主兵而先書齊衞猶以周班正之也

十有一年春正月齊人衞人鄭人盟於惡曹夏五月癸未鄭伯寤生卒秋七月葬鄭莊公九月宋人執鄭祭仲突歸於鄭鄭忽出奔衞

祭仲有寵於鄭莊公爲公娶鄧曼生忽故祭仲立之宋雍氏女於鄭莊公曰雍姞生突雍氏有寵於宋莊公故誘祭仲而執之曰不立突將死祭仲與宋人盟以突歸而立之書曰宋人執鄭祭仲而繼之以突之入與忽之出仲以出君易死罪之也突之不稱公子何也將以爲君非復臣也其曰歸於鄭何也凡反其國無難曰歸有難曰入無難而內不喜曰復歸有難而內不喜曰復入復者厭之之詞也突從祭仲以歸於鄭則無難矣鄭忽未逾年之君也未逾年之君稱子不稱子何也不能君也忽之爲太子也齊侯將妻之忽辭人問其故忽曰自求多福在我而已大國何爲及其敗戎師也齊侯又請妻之固辭或問之曰無事於齊吾猶不敢而況以師昏乎故其立也國人不附大國不援以至於出奔蓋未嘗君也故不稱子公羊曰祭仲何以不名賢其知權也忽何以名春秋伯子男一也詞無所貶夫以出君爲知權亂之道也故祭仲名也非字也且方名二君而可以字其臣乎嫡子稱子禰先君也庶子不得稱子不敢禰先君也非伯子男之謂也且𨿽伯子男其可一乎

柔會宋公陳侯蔡叔盟於折公會宋公於夫鐘冬十有二月公會宋公於闞

十有二年春正月夏六月壬寅公會杞侯莒子盟於曲池秋七月丁亥公會宋公燕人盟於谷丘八月壬辰陳侯躍卒公會宋公於虛冬十有一月公會宋公於丙戌公會鄭伯盟於武父

鄭伯突也突簒其兄而立春秋以君許之何也諸侯𨿽以簒得苟能和其民而親諸侯內外君之則以君書之不沒其實也𨿽君而實簒𨿽簒而實君皆因其實而已不然則否不能君也衞州吁陳佗是也

丙戌衞侯晉卒十有二月及鄭師伐宋丁未戰於宋宋多責賂於鄭公五爲會以平之宋公不可故與鄭師伐宋伐而言戰伐而又戰也不言及宋人戰何也以國地則及宋人戰也

十有三年春二月公會紀侯鄭伯已已及齊侯宋公衞侯燕人戰齊師宋師衞師燕師敗績

此戰猶以鄭故也先言會而後言日旣會而後戰會戰異日也不言所戰後也衞宣公未葬其子出會諸侯非禮也燕戰則稱人敗則稱師何也與齊宋序戰皆稱爵敗皆稱眾也

三月葬衞宣公夏大水秋七月冬十月

十有四年春正月公會鄭伯於曹無冰夏五鄭伯使其弟語來盟

凡外大夫來盟於魯內大夫涖盟於他國皆盟其君也大夫而盟其君禮乎禮諸侯不親盟於他國大夫卽盟於他國非敵君也𨿽盟其君可也

秋八月壬申禦廩災乙亥嘗

禦廩者粢盛之所藏也壬申災而乙亥嘗書不害也然而周之八月非嘗之時也公羊曰禦廩災不如勿嘗而已矣災而爲害則不嘗若災而不害而可以勿嘗乎事之不可以意推者當從史左氏史也

冬十有二月丁巳齊侯祿父卒宋人以齊人蔡人衞人陳人伐鄭

凡師能左右之曰以齊桓晉文之用諸侯不言以何也公用之也諸侯而用諸侯則言以私用之也用之以公則人自用也用之以私則我用之也

十有五年春二月天王使家父來求車三月乙未天王崩夏四月己巳葬齊僖公五月鄭伯突出奔蔡

諸侯不生名突之名失地也突將殺祭仲不克而出諸侯之出奔必有出之者矣言其出不言其出之者何也君實有國而出於臣臣𨿽有罪而君至於失國自取之也然則弒君何以稱臣弒君之罪重於出君也

鄭世子忽復歸於鄭

忽嘗爲君矣其出也稱鄭忽其復歸也稱鄭世子忽何也於其出言其不能君也於其復歸言其所恃以反國者惟世子也捨是無足以歸者矣突旣出則忽之歸無難矣然而鄭人之所不喜也

許叔入於許

鄭莊公之入許也使許大夫百里奉許叔以居許東偏使其大夫公孫獲居許西偏許叔因鄭亂以入於許猶有鄭難焉故曰入叔之不稱公子將爲君也不名而字無與爭國者也凡將君而非爭者皆字許叔蔡季是也

公會齊侯於艾邾人牟人葛人來朝秋九月鄭伯突入於櫟

稱入忽在內難之也公羊曰何以不言忽之出奔忽之爲君微也祭仲存則存矣祭仲亡則亡矣夫突入於櫟未入於鄭忽未嘗奔也而何以書之

冬十有一月公會宋公衛侯陳侯於袲伐鄭

地而後伐旣會而後伐也谷梁曰疑詞也非其疑也蓋以爲伐突以正忽也夫突在櫟不在鄭伐鄭非伐突也乃所以救突也公羊谷梁之妄若是者眾矣不可勝非也故各非其一而已

十有六年春正月公會宋公蔡侯衞侯於曹夏四月公會宋公衞侯陳侯蔡侯伐鄭秋七月公至自伐鄭冬城向十有一月衞侯朔出奔齊

衞宣公烝於夷姜生伋子屬之右公子爲之娶於齊而宣公取之生壽及朔屬壽於左公子宣姜與朔構伋子使齊盜殺之幷及壽子故二公子怨惠公而立公子黔牟惠公出奔

十有七年春正月丙辰公會齊侯紀侯盟於黃二月丙午公會邾儀父盟於趡夏五月丙午及齊師戰於奚六月丁丑蔡侯封人卒秋八月蔡季自陳歸於蔡

季之不稱公子將爲君也不名而字無與爭國者也自陳陳奉之也

癸巳葬蔡桓侯

葬未有不稱公者此其稱侯何也傳失之也或曰周衰諸侯不請謚於天子故葬則稱公蔡桓之稱侯請之天子也夫諸侯旣沒不請於天子而稱公非禮也然則魯君生而稱公諸侯之大夫皆稱公子亦非禮乎臣子之於君極其尊而稱之禮也諸侯葬而魯往會從其臣子而稱公亦可謂禮矣

及宋人衞人伐邾冬十月朔日有食之

十有八年春王正月公會齊侯於濼公與夫人姜氏遂如齊

非禮也濼之會公實與姜氏行其不言公與夫人姜氏會齊侯於濼夫人不會也谷梁曰夫人伉也夫人𨿽伉而與於會可以不書乎𨿽不伉而不與於會其可書乎其不言及何也及上下之詞也與不相屬也所以惡夫人也

夏四月丙子公薨於齊

齊侯通於姜氏使彭生戕公不言戕諱之也公薨不地故也此其言齊何也在外不可不言也

丁酉公之喪至自齊秋七月冬十有二月己丑葬我君桓公

春秋集解卷二

欽定四庫全書

春秋集解卷三

宋蘇轍撰

莊公

元年春王正月

不書卽位繼故也左氏曰文姜出故也文姜之出孰與桓公之薨且出在三月捨其大而言其細失之矣

三月夫人孫於齊

桓公之薨夫人與聞焉魯人責之故出奔不言奔諱之也不稱姜氏以爲夫人之義絕不爲親禮也或曰所以貶之也

夏單伯送王姬

單伯天子之卿也天子嫁女於諸侯必使諸侯同姓者主之王將嫁女於齊故使魯主之而單伯送之單伯不稱使何也外大夫使於魯則稱使詳之也於他國則否略之也單伯之女爲齊行也故不稱使公羊谷梁曰此送王姬也然則單伯爲魯大夫矣魯無單伯天子之世卿也且魯大夫必名使魯主之則周人送之齊人逆之足矣魯人何爲逆之哉

秋築王姬之館於外冬十月乙亥陳侯林卒王使榮叔來錫桓公命

錫命者命之以策也衞襄公之沒也王使成簡公追命之曰叔父陟恪在我先王之左右以佐事上帝予敢忘髙圉亞圉不稱天王闕文也

王姬歸於齊

自我歸之也不言齊之來逆館之於外弗與接也

齊師遷紀郱鄑郚

二年春王二月葬陳莊公夏公子慶父帥師伐於余丘秋七月齊王姬卒冬十有二月夫人姜氏會齊侯於禚乙酉宋公馮卒

三年春王正月溺會齊師伐衞夏四月葬宋莊公五月葬桓王秋紀季以酅入於齊

紀季紀侯之弟也齊方無道其欲滅紀久矣紀非齊之敵也天子莫之治諸侯莫之救紀侯內則不能下齊外則不忍抗齊以殘其民將棄國而去故以酅與季使爲附庸以無廢先祀故書曰紀季以酅入於齊言非叛也季之不名附庸之君且喜之也

冬公次於滑

四年春王二月夫人姜氏享齊侯於祝丘三月紀伯姬卒夏齊侯陳侯鄭伯遇於垂

鄭伯鄭子儀也桓十五年五月書鄭伯突出奔蔡鄭世子忽復歸於鄭九月書鄭伯突入於櫟十七年髙渠彌殺忽而立子亹十八年齊襄公殺子亹鄭人立子儀莊十四年突使傅瑕殺子儀而入則遇於垂者子儀也然則鄭有二君矣可乎春秋有一國而二君者鄭突與儀衞衎與剽是也突衎始終爲君儀之君鄭十有四年剽之君衞十有一年皆旣能君者也故春秋因其實而君之然則孰與曰皆不與也突之入也以簒衎之出也以惡儀剽𨿽國人之所立而突衎在焉非所以爲安也故四人春秋莫適與也皆不沒其實而已君子不幸而處於此如子臧季札可也不如是則亂不止昔者孔子之門人疑孔子之爲衞輒也子貢入問之曰伯夷叔齊何人也曰古之賢人也曰怨乎曰求仁而得仁又何怨出曰夫子不爲也故曰君子不幸而處於此如子臧季札可也

紀侯大去其國

大去者不反之詞也以國與季季奉社稷故不言滅不見廹逐故不言奔𨿽失地之君而原其行事則周亶父也故賢之而不名公羊曰何以不言滅爲齊襄諱也春秋爲賢者諱何賢乎襄公復讎也齊哀公烹於周紀侯譛之於是九世矣世蓋有復九世之讎者乎且襄公非志於復讎者也𨿽或以是爲名春秋從而信之可乎

六月乙丑齊侯葬紀伯姬

內女不書葬此何以書齊以告也齊侯取其國而葬其夫人取之則有罪而葬之則禮也

秋七月冬公及齊人狩於禚

公忘齊之讎而越境以與其人狩非禮甚矣或曰齊人齊侯也不言齊侯爲公諱也

五年春王正月夏夫人姜氏如齊師秋郳黎來來朝冬公會齊人宋人陳人蔡人伐衞

伐衞所以納朔也不言納將言朔之入故也朔以殺二兄爲罪而諸侯納之言納則罪在納者而入者幸矣言入則罪在入者而納者亦未免也成十八年楚子鄭伯伐宋宋魚石復入於彭城言復入而不言納亦猶是也

六年春王正月王人子突救衞夏六月衞侯朔入於衞朔之入猶有黔牟在焉故稱入

秋公至自伐衞

公及諸侯伐衞以納朔王人救衞不勝諸侯朔遂得入朔入而公至𨿽不言納而公之罪亦明矣

螟冬齊人來歸衞俘

七年春夫人姜氏會齊侯於防夏四月辛卯夜恆星不見夜中星隕如雨

恆星不見夜明也星隕如雨眾也左氏以爲與雨偕公羊以爲雨星不及地尺而復按歷代天文志記眾星同隕者以爲星隕如雨蓋無足怪也

秋大水無麥苖

是時麥熟五稼苖而未秀皆爲水所害也

冬夫人姜氏會齊侯於谷

八年春王正月師次於郎以俟陳人蔡人甲午治兵夏師及齊師圍郕郕降於齊師秋師還冬十有一月癸未齊無知弒其君諸兒

齊僖公母弟夷仲年生公孫無知有寵於僖公衣服禮秩如適襄公絀之故作亂不稱公孫將爲君也凡弒君稱君君無道也然春秋所書無道而稱臣者六齊諸兒𨿽無道而無知以其私弒之故稱無知晉夷臯楚虔𨿽無道而趙盾公子比疑於無罪故稱盾及比陳平國蔡固𨿽無道而罪不加於國人故稱徴舒及般齊光𨿽無道而崔杼之惡甚於光故稱杼言各有所當已不必同也

九年春齊人殺無知

齊雍廩殺無知而稱人以殺言齊人皆欲殺之也不稱君不能君也

公及齊大夫盟於蔇夏公伐齊納子糾齊小白入於齊凡當立者不言納與入如宋襄公之納齊孝公言伐而已不言納與入也言納與入非當立者也子糾小白皆齊襄公之庶弟而爭國故子糾言納而小白言入糾之言納而不言入納而未得入也小白之言入自入也不言歸子糾難之也不稱公子皆將爲君也

秋七月丁酉葬齊襄公八月庚申及齊師戰於幹時我師敗績九月齊人取子糾殺之

子糾之死魯殺之也鮑叔謂魯子糾親也請君討之管召讎也請受而甘心焉乃殺子糾於生竇召忽死之管仲請囚其曰齊人取子糾殺之何也不予齊人之使魯殺其親也故使齊其尸之且曰有國而不能庇一人亦所以病魯也公羊曰稱子糾宜爲君也或因公羊而益之曰此殺未逾年之君也夫子糾小白皆以庶弟爭國未知孰宜爲君也未知孰宜爲君納而未得入而以爲未逾年之君也可乎

冬浚洙

十年春王正月公敗齊師於長勺二月公侵宋三月宋人遷宿

凡諸侯遷國自遷曰某遷於某人遷而有之曰某人遷某猶以爲附庸也故不言滅

夏六月齊師宋師次於郎公敗宋師於乘丘秋九月荊敗蔡師於莘以蔡侯獻舞歸

荊楚之舊號也不稱荊人夷也獻舞之名失地也凡獲諸侯不言獲而言以歸尊之也

冬十月齊師滅譚譚子奔莒

凡諸侯滅同姓名其非同姓君行則稱君臣行則稱臣滅人之國其罪均也而其實不可不別譚子之不名未通也不言出奔國滅無所出

十有一年春王正月夏五月戊寅公敗宋師於鄑秋宋大水冬王姬歸於齊

十有二年春王三月紀叔姬歸於酅

叔姬始以媵歸紀紀侯去國無歸而叔姬歸魯及紀季自定於齊而後歸酅善其得禮故書稱紀叔姬明非嫁也歸魯不書非寧且非出也

夏四月秋八月甲午宋萬弒其君捷及其大夫仇牧冬十月宋萬出奔陳

十有三年春齊侯宋人陳人蔡人邾人會於北杏齊桓始合諸侯以平宋亂自是遂得諸侯故四國皆稱人言眾與之也僖二十八年晉文公與齊宋秦敗楚於城濮三國皆稱師蓋春秋之書始得諸侯者好會則稱人兵會則稱師以示眾與之也至襄八年晉悼公會諸侯之大夫於郉丘攺命朝聘之數儉而有節則大夫亦皆稱人蓋亦眾與之耳

夏六月齊人滅遂

討其不會於北杏也

秋七月冬公會齊侯盟於柯

始及齊平也公羊於此言曹沫手劍劫桓公以求汶陽之田管仲許之要盟可犯而桓公不欺曹子可讎而桓公不怨桓公之信由此著乎天下予以爲此春秋之後好事者之浮說而非其實也齊魯之怨不在桓公曹沫無以發其怒一也使曹沫誠以劫得盟如華元子反則春秋要盟不書楚宋之盟書曰宋人及楚人平而不書盟今書公會齊侯盟於柯二也故公羊不足信也魯仲連稱曹子爲魯將三戰三北失地五百里及桓公會諸侯曹子以一劍之任枝桓公之心於壇坫之上三戰所亡一朝而復案長勺之戰莊公始用曹沫以敗齊自是魯未嘗敗安得所謂三戰三敗而兵劫桓公求侵地者乎故仲連亦不足信也

十有四年春齊人陳人曹人伐宋夏單伯會伐宋齊將伐宋請師於周假王命而行故單伯會之書曰單伯會伐宋後也凡天子之大夫出會諸侯不系之王尊與諸侯比也王人而後系之王微以王爲重也

秋七月荊入蔡冬單伯會齊侯宋公衞侯鄭伯於鄄宋服也天子之大夫與於會盟而魯不在則書之如魯大夫內之也

十有五年春齊侯宋公陳侯衞侯鄭伯會於鄄

自春秋以來陳序衞下齊桓始覇楚亦始彊陳介於二大國而爲三恪首故桓因而進之遂終春秋

夏夫人姜氏如齊

禮夫人父母在則歸寧沒則使大夫歸寧兄弟文姜之於齊桓兄弟也親行非禮也

秋宋人齊人邾人伐郳

郳宋之附庸而叛宋諸侯爲宋伐之故以宋人主兵

鄭人侵宋冬十月

十有六年春王正月夏宋人齊人衞人伐鄭

討其侵宋故以宋人主兵

秋荊伐鄭冬十有二月會齊侯宋公陳侯衞侯鄭伯許男滑伯滕子同盟於幽

會而不書其人內之微者也盟未有不同者也此其曰同盟何也有不同者服也於是鄭始聽命谷梁曰不言公疑與讎盟也柯之會公旣與齊盟矣何獨至於幽而疑之讎𨿽不可與通而襄公亡矣桓公之覇不從則國病爲國故許之也

邾子克卒

十有七年春齊人執鄭詹

鄭旣受盟而不朝齊詹鄭之執政也故齊人執之不氏未賜族也凡執大夫稱人何也諸侯之尊執一大夫得失未可以斥之也稱行人非其罪也不稱行人罪之也

夏齊人殲於遂

齊人滅遂而戍之不戒遂因氏頜氏工婁氏須遂氏饗齊戍醉而殺之書齊人殲於遂自取之也春秋之書敗亡其自取者三齊人殲於遂梁亡王師敗績於茅戎以爲其所以自處者固敗亡之道而非敵之罪

秋鄭詹自齊逃來

詹之義當以身受齊責以紓國患而逃遁自免故不書來奔而書逃來賤之也

冬多麋

十有八年春王三月日有食之夏公追戎於濟西不言戎之侵何也未及侵而追之追之而去兵未嘗交也

秋有

短狐也含沙射人生於南方魯之所無凡稱有皆所無也

冬十月

十有九年春王正月夏四月秋公子結媵陳人之婦於鄄遂及齊侯宋公盟

媵不書以遂事故書其曰陳人之婦略言之也大夫受命以出共命而不敢專政也有可以安國家利社稷不得已而專之可也非利而專之則是擅命者不稱公子翚之伐鄭伐宋是也結𨿽擅命而稱公子蓋許之也

夫人姜氏如莒

莒非父母之國而往姦也

冬齊人宋人陳人伐我西鄙

二十年春王二月夫人姜氏如莒夏齊大災秋七月冬齊人伐戎

二十有一年春王正月夏五月辛酉鄭伯突卒秋七月戊戌夫人姜氏薨冬十有二月葬鄭厲公

二十有二年春王正月肆大眚

肆釋也眚過也書曰眚災肆赦非常事故書

癸丑葬我小君文姜

文姜之惡甚矣而薨葬盡禮春秋無異辭焉何也君𨿽不君臣不可以不臣父𨿽不父子不可以不子子爲父隱道在其中矣而文姜之惡何損焉

陳人殺其公子禦寇

凡殺其臣惟世子母弟稱君以爲人君之尊殺一大夫得失未可以斥之也故稱人以殺殺有罪也以爲國人殺之也稱國以殺殺無罪也以爲國君殺之也其曰殺其大夫云者𨿽殺有罪猶以殺大夫爲惡也殺其公子則又甚矣凡殺大夫皆稱名大夫生名殺而名之正也殺而不名賢之也

夏五月秋七月丙申及齊髙傒盟於防冬公如齊納幣二十有三年春公至自齊祭叔來聘

祭叔祭公之屬也祭公天子之卿士不正其外交故不言使也

夏公如齊觀社公至自齊荊人來聘

荊之稱人以其來聘特書也不曰荊子使某來聘未列於中國也

公及齊侯遇於谷蕭叔朝公

蕭叔附庸之君未王命者不言來公在外也禮朝聘於廟於外非禮也

秋丹桓宮楹

公將娶於齊故丹桓宮之楹刻桓宮之桷以誇示齊女非禮也不言新宮久也

冬十有一月曹伯射姑卒十有二月甲寅公會齊侯盟於扈

二十有四年春王三月刻桓宮桷葬曹莊公夏公如齊逆女

親迎禮也谷梁曰親迎常事此其志何也不正其親迎於齊也夫常事不志歳事之常也親迎可以常乎親迎而不志則逾年卽位可以不志矣

秋公至自齊八月丁丑夫人姜氏入

公不與夫人皆至夫人不從公而自入失夫婦之正也

戊寅大夫宗婦覿用幣

大夫執防以見夫人禮也公將以侈誇之故使大夫及宗婦皆見且皆用幣用者不宜用者也男防大者玉帛小者禽鳥女防不過榛栗棗修

大水冬戎侵曹曹羈出奔陳

羈曹莊公世子旣葬而不稱爵不能君也公羊曰羈曹大夫也曹無大夫羈之書三諫而去賢之也以爲曹無大夫則二十六年曹殺其大夫何也以爲有大夫乎則賢羈而不氏何也故曹羈者曹之世子而非大夫也

赤歸於曹

赤曹公子歸爲君者也羈出則赤歸無難矣

郭公

闕文也公羊谷梁曰郭公赤也失國而歸於曹也使郭公失國而歸於曹將書曰郭公赤出奔曹先書赤歸於曹而繼之以郭公非詞也

二十有五年春陳侯使女叔來聘

陳自是通好於魯故嘉之不名

夏五月癸丑衞侯朔卒六月辛未朔日有食之鼓用牲於社

禮日食則天子不舉伐鼓於社諸侯用幣於社伐鼓於朝故書曰乃季秋月朔辰弗集於房瞽奏鼓嗇夫馳庶人走今魯鼓而用牲於社皆非禮也

伯姬歸於杞

不書杞來逆女逆者非卿非禮也

秋大水鼓用牲於社於門

亦非禮也凡天災有幣無牲非日月之眚不鼓

冬公子友如陳

魯大夫出朝聘曰如何也禮成在外未可必於我也公子友莊公之母弟也其不稱弟何也母弟之親於其相殺及奔則正之其餘則否非義之所在也

二十有六年春公伐戎夏公至

【自】伐戎曹殺其大夫稱國以殺而大夫不名殺無罪也公羊曰大夫之不名眾也晉殺其大夫郤錡郤犨郤至亦眾矣而名之何也

秋公會宋人齊人伐徐冬十有二月癸亥朔日有食之二十有七年春公會杞伯姬於洮

非禮也天子非展義不巡守諸侯非民事不舉卿非君命不越境

夏六月公會齊侯宋公陳侯鄭伯同盟於幽秋公子友如陳葬原仲

原仲季友之舊也越境而葬其舊非禮也原仲之字大夫旣沒不名也

冬杞伯姬來莒慶來逆叔姬杞伯來朝公會齊侯於城濮

二十有八年春王三月甲寅齊人伐衞衞人及齊人戰衞人敗績

十九年王子頽作亂不克奔衞衞師燕師伐周立子頺二十七年王使召伯廖賜齊侯命且請伐衞於是齊侯伐衞敗之取賂而還書齊人以賂故賤之也書衞人及齊人戰罪其不服也不地戰於衞也伐不言日伐不以日成也此其稱甲寅何也戰之日也

夏四月丁未邾子瑣卒秋荊伐鄭公會齊人宋人救鄭冬築郿大無麥禾

書於冬者五穀畢入計食不足而後書也是歳未嘗有水旱螟螽之災而書大無麥禾何也劉向春秋說曰土气不養稼穡不成也沈約宋志言吳孫皓時嘗有之苗稼丰美而實不成百姓以饑闔境皆然連歳不已此則所謂大無麥禾也

臧孫辰告糴於齊

大夫出聘於諸侯曰如而不曰聘不必其成禮也告糴之不言如何也告者在我𨿽不得糴猶告也凶年告糴急民病也

二十有九年春新延廏

因舊曰新攺舊曰新作新作則書新不書此何以書凶年不新可也凡馬日中而出日中而入因其出而新之不若因其入而新之也

夏鄭人侵許秋有蜚冬十有二月紀叔姬卒

紀𨿽滅而叔姬守義於酅故系之紀賢而錄其卒葬

城諸及防

三十年春王正月夏次於成

齊將降鄣故出兵以備之將卑師少故言次

秋七月齊人降鄣

鄣紀之附庸也齊人力降之復爲附庸故不言滅紀已入齊鄣無所附故不言取

八月癸亥葬紀叔姬九月庚午朔日有食之鼓用牲於社冬公及齊侯遇於魯濟齊人伐山戎

三十有一年春築臺於郎夏四月薛伯卒築臺於薛六月齊侯來獻戎捷

非禮也凡諸侯有四夷之功則獻於王王以警於夷中國則否諸侯不相遺俘而況親獻之乎

秋築臺於秦

郎薛秦皆地也一嵗而三築臺譏其勤民而傷財也

冬不雨

凡不雨甚則曰大旱甚而歷時則首月必書

三十有二年春城小谷

小谷管仲之邑也魯人徳齊桓而爲管仲城邑非常法也然而管仲之功加於天下義之所許也凡城諸侯城其國曰城某國城其邑曰城某邑邑有常處不待國別而知也

夏宋公齊侯遇於梁丘

齊桓爲楚之伐鄭也請會於諸侯宋公請先見齊侯故書先宋

秋七月癸巳公子牙卒

莊公世子般公弟慶父叔牙季友公疾問後於叔牙牙欲立慶父問於季友季友請以死奉般於是以君命酖叔牙曰飲此則有後於魯不然死且無後牙飲之而卒立叔孫氏叔牙將爲亂而未成季友因其未成也誅之而不名其罪且不廢其後兄弟之恩君臣之義至矣故從而書之曰公子牙卒以爲得其道也

八月癸亥公薨於路寢

公薨必地詳凶變也薨於路寢得正也

冬十月己未子般卒

慶父使圉人犖賊子般於黨氏書曰子般卒諱之也其名莊未葬也不書葬未逾年之君也有子則廟廟則書葬無子不廟不廟則不書葬

公子慶父如齊

慶父旣賊子般而奔齊其曰如何也書奔是名慶父之罪也書如則未名慶父之罪也名慶父之罪必誅之而後可以兄弟之故因其出奔而緩之且爲之諱親親之義也公子牙今將耳季子不免慶父弒君何故不誅將而不免遏惡也旣而不可及緩追逸賊親親之至也

狄伐郉

春秋集解卷三

欽定四庫全書

春秋集解卷四

宋蘇轍撰

閔公

元年春王正月

閔公子般之庶弟不言卽位繼故也親之非父也尊之非君也繼之如君父也者受國焉耳

齊人救郉夏六月辛酉葬我君莊公秋八月公及齊侯盟於落姑季子來歸

慶父之賊子般也季友奔陳君幼國亂魯人思其賢請於齊侯而復之齊侯使召諸陳公次於郎以待之蓋魯大夫之出未有言其至者也書曰季子來歸喜之也不書其出子般之難力不能禁爲之諱之也

冬齊仲孫來

齊仲孫湫來省難歸曰不去慶父魯難未巳桓公曰若之何而去之曰難不已將自斃君其待之公曰魯可取乎對曰猶秉周禮未可動也故書曰齊仲孫來存魯亡魯制在仲孫非齊侯之所使也不書其名嘉之也其言來非盟且非聘也公羊谷梁曰齊仲孫者公子慶父也謂之齊仲孫外之也魯慶父而謂之齊仲孫春秋豈嘗然乎

二年春王正月齊人遷陽夏五月乙酉吉禘於莊公禘吉祭也禮三年之喪畢而禘於太廟以正昭穆今未三年而用吉禮以禘於莊廟故書曰吉禘於莊公不稱莊宮何也用其禮物以祭莊公而不及羣廟也

秋八月辛丑公薨

慶父使卜齮賊公於武闈故書公薨而不地不書葬不成喪也

九月夫人姜氏孫於邾

夫人通於慶父欲立之閔公之薨夫人與知之故出奔不言奔諱之也

公子慶父出奔莒

慶父之賊子般而奔齊也書曰公子慶父如齊其弒閔公而奔莒也書曰公子慶父出奔莒何也方其賊般而奔齊也君臣之義當誅矣季子推兄弟之恩因其出奔而緩之可也及其復弒閔公也𨿽欲以兄弟置之不可得矣故正其罪而書出奔於是季友以賂求慶父於莒而殺之然而春秋不書刺公子慶父何也季子以兄弟故殺之於隱不名其罪也然則叔牙之死也曰公子牙卒而慶父不卒何也牙之罪不見故可以言卒也慶父之罪見於出奔矣不可復卒也蓋莊閔之際禍發於兄弟季子處之義行於不得已而恩施於不可復加春秋蓋善之也

冬齊髙子來盟

此齊髙傒也其盟平魯亂也不言使不書其名猶仲孫也

十有二月狄入衞鄭棄其師

鄭文公惡髙克之爲人使將兵而禦狄於河上久而不召師潰而歸髙克奔陳鄭之所惡者髙克也而幷不反其眾則是棄其師也

春秋集解卷四﹤經部﹐春秋類﹐蘇氏春秋集解﹥

欽定四庫全書

春秋集解卷五

宋蘇轍撰僖公

元年春王正月齊師宋師曹師次於聶北救郉夏六月郉遷於夷儀

諸侯救郉郉人潰出奔師師遂逐狄人具郉器用而遷之師無私焉故書曰郉遷於夷儀言自遷也

齊師宋師曹師城郉

城郉之師則救郉之師也何以復序善城郉也

秋七月戊辰夫人姜氏薨於夷齊人以歸

夫人薨不地在外則地哀姜孫於邾齊人取而殺之於夷以其屍歸不言殺諱之也君子以齊人之殺哀姜爲已甚矣女子從人者也𨿽其有罪非齊之所治也

楚人伐鄭

荊自此攺號曰楚交通中國春秋始以人書之然猶君臣同辭凡書其君臣者皆特書也

八月公防齊侯宋公鄭伯曹伯邾人於檉九月公敗邾師於冬十月壬午公子友帥師敗莒師於酈獲莒拏莒人責慶父之賂季友敗之而獲莒子之弟拏特書喜之也凡徒執曰執兵執曰獲諸侯戰而死曰滅生曰獲大夫生死皆曰獲

十有二月丁巳夫人氏之喪至自齊

齊人殺哀姜而以其屍歸絕之於魯僖公請而塟之不稱姜氏何也文姜之孫也不稱姜氏以爲義當絕齊也哀姜之死齊旣自絕之矣是以不稱姜也然則曷爲不於其薨塟焉去之薨塟盡禮𨿽欲去之而不可得故於其至焉去之也

二年春王正月城楚丘

狄之入衞也衛之遺民男女七百三十人益之以共滕之民立戴公以廬於漕桓公使公子無虧戍之歸公祭服乘馬凡爲國之用戴公卒文公立桓公於是帥諸侯城楚丘而封之不言諸侯魯後至不及序也不言城衞衞未遷也

夏五月辛巳葬我小君哀姜虞師晉師滅下陽

晉侯以屈產之乘與垂棘之璧請假道於虞以伐虢虞公許之宮之奇諌不聽遂滅夏陽晉主兵而先書虞賄故也夏陽虢之邑也非國而曰滅夏陽滅而虢亡也五年晉遂滅虢因以滅虞則其滅虢也無難矣故於夏陽以滅言之而五年不書滅虢蓋歸罪於虞也

秋九月齊侯宋公江人黃人盟於貫冬十月不雨楚人侵鄭

三年春王正月不雨夏四月不雨

僖公憂民勤雨故每於首月必書不雨

徐人取舒

舒附庸之國也徐取之以自屬故不言滅春秋書徐皆不稱人以其夷故也稱徐人羨文也

六月雨秋齊侯宋公江人黃人防於陽谷冬公子友如齊涖盟楚人伐鄭

四年春王正月公防齊侯宋公陳侯衞侯鄭伯許男曹伯侵蔡蔡潰遂伐楚次於陘

二年楚人侵鄭三年楚人伐鄭齊桓公防諸侯於陽谷爲鄭謀楚將以諸侯伐之而未行桓公與蔡姬乘舟於囿蕩公公懼禁之不可公怒歸之而未絕也蔡人嫁之至是因諸侯之師以侵蔡蔡潰遂伐楚責包茅之不入故蔡曰侵楚曰伐然蔡小國也以齊侵之不待諸侯諸侯之師實爲楚動而春秋書其迹先侵蔡而後伐楚若以蔡故勤諸侯言私欲之害也凡民逃其上曰潰在上曰逃楚人方彊齊將綏之以徳故次於陘以待之旣而楚屈完來求盟因而許之𨿽有諸侯之眾而不用蓋伯者之師求以服人而已非若後世必以戰勝爲功也二十八年晉楚戰於城濮晉文公退三捨避楚楚成得臣從之不已而後戰方其退三捨而楚還則文公亦將不戰矣由此觀之桓文之於用兵皆求服人而不求必勝也

夏許男新臣卒

卒於師也不言卒於師師未訖事也曹伯廬之卒於會也書曰卒師訖事也谷梁曰諸侯死於國不地死於外地死於師而不地內桓師也𨿽內桓師使旣訖事不可不地也

楚屈完來盟於師盟於召陵

屈完楚大夫也楚子使完如師以觀齊完見齊之盛因而求盟故不稱使書曰楚屈完來盟於師制在完也於是齊桓退舍以禮楚故復書曰盟於召陵言非陘也

齊人執陳轅濤

齊師之退也濤不欲其道於陳與鄭申侯謀而告於齊侯請出於東方觀兵於東夷循海而歸齊侯許之申侯見曰師老矣若出於東方而遇敵懼不可用也若出於陳鄭之間共其資糧屝屨其可也齊侯悅與之虎牢而執濤書曰齊人執轅濤執有罪也

秋及江人黃人伐陳八月公至自伐楚葬許穆公冬十有二月公孫玆帥師防齊人宋人衞人鄭人許人曹人侵陳

伐陳侵陳皆討濤之不忠也前曰伐當其罪也後曰侵己甚也

五年春晉侯殺其世子申生

晉侯之嬖曰驪姬生奚齊將立之故殺其世子申生父子兄弟人之大倫也而至於相殺則人倫廢矣故凡殺世子母弟必稱其君且世子母弟之親非君殺之無能殺之者矣是以責之君也

杞伯姬來朝其子

僖公之母成風在焉則伯姬歸寜禮也諸侯之子代父而朝禮之變也弱而從其母以朝非禮也

夏公孫玆如牟公及齊侯宋公陳侯衞侯鄭伯許男曹伯防王世子於首止

惠王世子鄭也王以惠後故將廢鄭而立帶故齊桓帥諸侯而防之以定其位世子不名而殊防尊之也首止之防非王志也帥諸侯以定世子爲義也然而諸侯不以王命而防世子世子不以王命而出防諸侯衰世之事也

秋八月諸侯盟於首止

稱諸侯明王世子不盟也將君天下不敢與之盟也

鄭伯逃歸不盟

王惡齊桓之定世子鄭也使周公召鄭伯曰吾撫女以從楚輔之以晉可以少安鄭伯喜於王命而畏齊故逃歸不盟𨿽有王命而棄大信以從不義書曰逃歸罪之也

楚人滅子奔黃九月戊申朔日有食之冬晉人執虞公

晉侯復假道於虞以伐虢宮之奇復諌不聼遂滅虢師還館於虞襲虞滅之執虞公及其大夫井伯不言晉之滅虞虞自滅也秦之取梁也書曰梁亡而不及秦以爲梁自亡也晉之滅虞也書曰晉人執虞公而不言晉人滅虞以爲虞自滅而晉人執其君耳虞公之不名未通也凡執諸侯稱侯以執伯討也稱人以執私執之也執諸侯重於執大夫故得以斥其君也

六年春王正月夏公防齊侯宋公陳侯衞侯曹伯伐鄭圍新城

新城新密也鄭所以不時城也齊桓聲其罪以告諸侯故書曰新城

秋楚人圍許諸侯遂救許

義見上圍新城

冬公至自伐鄭

七年春齊人伐鄭夏小邾子來朝鄭殺其大夫申侯陳轅濤怨鄭申侯之反已於召陵也故勸之城其賜邑遂譖諸鄭伯曰美城其賜邑將以叛也及齊人伐鄭鄭殺申侯以說故稱國以殺言非其罪也

秋七月公防齊侯宋公陳世子款鄭世子華盟於寗母曹伯班卒公子友如齊冬葬曹昭公

八年春王正月公防王人齊侯宋公衞侯許男曹伯陳世子款盟於洮

七年惠王崩世子鄭以叔帶之難懼不立不發喪而告難於齊於是盟於洮王人與盟謀王室也

鄭伯乞盟

寗母之防鄭世子華言於齊侯請去泄氏孔氏子人氏三族而以鄭爲內臣桓公將許之管仲曰君若綏之以徳加之以訓辭而帥諸侯以討鄭鄭將覆亡之不暇豈敢不懼若總其罪人以臨之鄭有辭矣何懼君其勿許鄭必受盟齊侯辭焉於是鄭伯請盟書曰鄭伯乞盟而不列於防以其逃盟賤之也賤鄭所以貴齊也

夏狄伐晉秋七月禘於太廟用致夫人

禘三年大祭也太廟周公廟也記曰季夏六月以禘禮祀周公於太廟七月非其時也夫人哀姜也其死也魯人以夫人終之矣然以其有罪而戮於齊不列於太廟者八年矣至是始致其主於太廟也夫稱夫人而不列於太廟非禮也舉罪人而致之太廟亦非禮也其曰用者不宜用者也特言夫人何也哀姜得罪於宗廟而戮死於齊且無後於國則旣自絕於魯矣𨿽不以夫人終之可也而魯人以夫人終之立之主而祔之廟𨿽欲不致之太廟不可得矣故於其致也特稱夫人言其所以得致者惟爲夫人故也公羊曰譏以妾爲妻也谷梁曰譏以妾母爲夫人也此皆意之之辭也求其說而不得是以爲此辭也

冬十有二月丁未天王崩

九年春王三月丁丑宋公禦說卒夏公防宰周公齊侯宋子衞侯鄭伯許男曹伯於葵丘

周公以三公兼冡宰故曰宰周公宋桓公未葬而襄公防諸侯非禮也凡在喪公侯曰子

秋七月乙酉伯姫卒九月戊辰諸侯盟於葵丘甲子晉侯佹諸卒冬晉裏克殺其君之子奚齊

晉侯殺適立庶晉人不順故里克殺奚齊然奚齊則無罪不稱弒其君而稱殺其君之子何也未葬也春秋於子般子野之卒皆以未葬故名未塟而名則未君也未可以稱君而系之其君著其將君也谷梁曰其君之子云者國人不子也豈有其君之子而國人不子者乎且國人之不子奚齊與卓均耳不子奚齊而君卓可乎

十年春王正月公如齊狄滅溫溫子奔衞晉裏克弒其君卓及其大夫荀息

卓奚齊之弟也荀息奚齊之傅也晉侯疾召荀息曰以是藐諸孤辱在大夫其若之何對曰臣竭其股肱之力繼之以忠貞其濟君之靈也不濟則以死繼之及裏克殺奚齊荀息將死之人曰不如立卓子而輔之荀息立卓以葬裏克殺卓於朝荀息死之卓之稱君旣葬且逾年也

夏齊侯許男伐北戎晉殺其大夫裏克秋七月冬大雨雪

十有一年春晉殺其大夫防鄭父

防鄭裏克之黨也惠公旣殺裏克防鄭言於秦伯請出晉君而納重耳鄭則有罪矣然鄭之謀由殺裏克致之也故稱國以殺言君亦過也

夏公及夫人姜氏防齊侯於陽谷秋八月大雩冬楚人伐黃

十有二年春王三月庚午日有食之夏楚人滅黃秋七月冬十有二月丁丑陳侯杵臼卒

十有三年春狄侵衞夏四月葬陳宣公公防齊侯宋公陳侯衞侯鄭伯許男曹伯於咸秋九月大雩冬公子友如齊

十有四年春諸侯城緣陵夏六月季姬及鄫子遇於防使鄫子來朝

鄫季姫也季姬來寧公怒鄫子之不朝也止而絕其昏故遇於防而使來朝非禮也不稱鄫季姫絕也然春秋未有書季姫歸於鄫者或者鄫子之未爲君也歸之歟亦未有書鄫季姬來者來而遂止之則絕也絕則非寧也亦未有書鄫季姫來歸者季姫非出於鄫也故皆不書蓋諱之也公羊谷梁曰非使來朝也使來請己也夫女子也而防諸侯使來請己事蓋有至此者乎

秋八月辛卯沙鹿崩狄侵鄭冬蔡侯卒

十有五年春王正月公如齊楚人伐徐三月公防齊侯宋公陳侯衞侯鄭伯許男曹伯盟於牡丘遂次於匡公孫敖帥師及諸侯之大夫救徐

牡丘之諸侯也諸侯次於匡而遣大夫救徐義與聶北之師同

夏五月日有食之秋七月齊師曹師伐厲

厲楚之與國伐厲所以救徐也

八月螽九月公至自防季姫歸於鄫

鄫子旣朝乃使婦之故書曰歸於鄫

己卯晦震夷伯之廟冬宋人伐曹楚人敗徐於婁林十有一月壬戌晉侯及秦伯戰於韓獲晉侯

晉侯之入秦伯之力也旣入而背其賂晉饑秦輸之粟秦饑晉閉之糴故秦伯伐晉曲在晉也諸侯之獲皆言以歸書獲晉侯而不言以歸罪之也凡諸侯失地則名晉侯之不名何也出而國有君者於出名之出而國無君者於歸名之要之皆失地也而國無君者有歸之道焉耳是以不名其出也不言晉師敗績舉君獲爲重也

十有六年春王正月戊申朔隕石於宋五

隕星也莊五年書曰星隕如雨見星之隕而不見其爲石也今曰隕石於宋五見其爲石而不見星之隕也

是月六鷁退飛過宋都

鷁大鳥也退飛逆飛也書失常也書是月言非戊申也何以不日失之也

三月壬申公子季友卒

凡公子以伯仲字者於其卒皆稱其字以兄弟錄之也季友仲遂叔是也惟牙以罪死故曰公子牙卒絕不以兄弟數也

夏四月丙申鄫季姫卒秋七月甲子公孫玆卒冬十有二月公防齊侯宋公陳侯防侯鄭伯許男邢侯曹伯於淮

十有七年春齊人徐人伐英氏

英氏楚之屬也故齊人爲徐伐之以報婁林之役徐之稱人何也與齊人序稱齊人不可不稱徐人也

夏滅項

魯滅之也公羊谷梁曰此齊滅之也曷爲不言齊滅之爲桓公諱也桓公蓋嘗滅譚遂矣春秋未嘗爲之諱也且爲桓公諱而以魯滅項書可乎

秋夫人姜氏防齊侯於卞

公防諸侯於淮而內滅項齊人以爲討而止公聲姜以公故防齊侯於卞其情可也而禮則不可

九月公至自防

不言齊人之執諱之也猶有諸侯之事焉可以言防也

冬十有二月乙亥齊侯小白卒

齊桓公無適子長衞姫生無少衞姫生惠公鄭姫生孝公葛嬴生昭公密姫生懿公宋華子生公子雍公與管仲屬孝公於宋襄公以爲太子易牙與寺人貂有於桓公及衞共姫公許之立無虧管仲死五公子皆求立十月乙亥桓公卒易牙與寺人貂因內寵以作亂而立無虧孝公奔宋十二月己亥赴辛巳夜殯書從赴志亂也

十有八年春王正月宋公曹伯衞人邾人伐齊

納孝公也不言納與入孝公齊之世子也言納與入嫌於不當立也

夏師救齊五月戊寅宋師及齊師戰於甗齊師敗績救無虧也齊人殺無虧以說宋將立孝公不勝四公子之徒遂與宋師戰

狄救齊

救四公子也

秋八月丁亥葬齊桓公冬邢人狄人伐衞

狄之稱人與邢人序稱邢人不可不稱狄人也

十有九年春王三月宋人執滕子嬰齊

稱人以執以其私執之也嬰齊之名失國也

夏六月宋公曹人邾人盟於曹南鄫子防盟於邾鄫子不及曹南之盟諸侯旣罷而防之於邾故書曰防盟於邾

己酉邾人執鄫子用之

宋公使邾文公用鄫子於次睢之社欲以屬東夷然春秋書邾人而不及宋何也諸侯之尊善惡可以專之非人之所得使也邾以諸侯而聽命於宋以行不義是以專罪邾也若宋公之罪則不待貶而見矣

秋宋人圍曹衞人伐邢冬防陳人蔡人楚人鄭人盟於齊

宋公淩虐諸侯故陳穆公請修好焉以無忘齊桓之徳盟於齊齊與盟也

梁亡

梁伯好土功亟城而不能處也民罷而不堪則曰某宼將至乃溝公宮曰秦將襲我民懼而潰秦遂取梁故書曰梁亡言其自亡非秦亡之也

二十年春新作南門夏郜子來朝五月乙巳西宮災鄭人入滑秋齊人狄人盟於邢冬楚人伐隨

二十有一年春狄侵衞宋人齊人楚人盟於鹿上齊桓沒中國無伯故宋爲鹿上之盟以求諸侯於楚

夏大旱秋宋公楚子陳侯蔡侯鄭伯許男曹伯防於盂執宋公以伐宋

楚方稱人以執宋公故特書楚子楚子實執宋公其序諸侯以執之何也宋公不度徳量力而爭諸侯諸侯之所不予也故序諸侯以執且不予楚子專執中國也楚未嘗與諸侯防盟及齊之盟序蔡下鄭上蓋未能服諸侯故以爵序至是而諸侯服之故遂先諸侯

冬公伐邾楚人使宜申來獻防

不稱楚子非特書也特書宜申以其接我也不稱宋防不予楚之防中國也

十有二月癸丑公防諸侯盟於薄釋宋公

盂之諸侯也凡諸侯見執而不失國者於歸名之書曰某侯某歸於某此其不名而言釋何也以爲執之釋之皆在諸侯也若是而尙可以求諸侯乎所以深咎宋公也且書曰歸於某而名則自名也書曰釋宋公而名則以諸侯名之也皆諸侯也而可以相名乎

二十有二年春公伐邾取須句

須句小國而邾滅之取而反其君焉禮也不書須句之滅與其君之復弱不能自通也

夏宋公衞侯許男滕子伐鄭秋八月丁未及邾人戰於升陘

邾以須句故侵我公卑邾不設備而禦之我師敗績邾人獲公冑不稱公不書敗皆諱之也莊九年幹時之戰不稱公而書敗何也敗不切公也升陘之敗公防於獲故諱敗也

冬十有一月己巳朔宋公及楚人戰於宋師敗績宋公被執見釋而猶爭諸侯楚以夷狄而幹諸夏故之戰𨿽曲在宋而春秋辭無所予公羊曰言日言朔正也春秋辭繁而不殺者正也楚人渉而未畢濟有司請擊之宋公曰不可君子不厄人旣濟而未畢陳有司請擊之宋公曰不可君子不鼓不成列巳陳而鼓之宋師大敗𨿽文王之戰不過此也夫文王豈以一日不鼓不成列而爲文王哉其所以服人者遠矣以宋之徳而爲是則亦不知戰而已春秋何善焉

二十有三年春齊侯伐宋圍緡

齊不卹宋之敗而討其不與齊之盟譏之也

夏五月庚寅宋公玆父卒秋楚人伐陳冬十有一月杞子卒

杞嘗稱侯且稱伯矣稱子絀也

二十有四年春王正月夏狄伐鄭

二十年鄭人入滑是歲復伐之王使如鄭請滑鄭不聽命王怒使頽叔桃子出狄師以伐鄭

秋七月冬天王出居於鄭

王徳狄之伐鄭也以狄女爲後叔帶通之王詘狄後頽叔桃子奉叔帶以狄師攻王王禦士將禦之王曰先後其謂我何寜使諸侯圖之遂出適鄭處於汜天子無出其曰出王自出也其曰居於鄭諸侯不敢有其地也

晉侯夷吾卒

二十三年九月晉惠公卒而懷公立是年正月秦伯納文公三月殺懷公皆實以告文公旣定位乃告惠公之喪故不書月與日誌亂也

二十有五年春王正月丙午衞侯燬滅邢夏四月癸酉衞侯燬卒宋蕩伯姫來逆婦

伯姬魯女嫁於宋蕩氏母爲子逆婦非禮也曰婦由姑言之也

宋殺其大夫

稱國以殺而不名其大夫殺無罪也公羊曰宋三世無大夫三世內娶也使宋誠三世內娶乎禮未有不臣妻之父者從而不名其大夫是許之也谷梁曰不書名姓以其在祖之位尊之也春秋豈爲孔氏作歟而尊其祖以及其大夫也

秋楚人圍陳納頓子於頓

頓子廹於陳而出故楚人圍陳所以納頓子也言納則內有弗受者也

葬衞文公冬十有二月癸亥公防衞子莒慶盟於洮衞成公稱子喪未逾年也莒慶莒大夫也以其釋酈之怨特書嘉之也

二十有六年春王正月己未公防莒子衞寗速盟於向齊人侵我西鄙公追齊師至酅弗及

侵曰人追曰師不可言公追齊人故也

夏齊人伐我北鄙衞人伐齊公子遂如楚乞師

乞重辭也師出不正反戰不必勝故以乞言之齊再伐魯故乞師於楚齊𨿽有罪而魯乞師於夷狄以伐中國亦譏之也

秋楚人滅防以防子歸

防楚之同姓而不名楚子非特書故也以爲人楚子甚於名楚子也

冬楚人伐宋圍緡

晉文公之出也過宋宋襄公厚遇之及其反國宋遂叛楚卽晉故楚人伐之

公以楚師伐齊取谷公至自伐齊

二十有七年春杞子來朝夏六月庚寅齊侯昭卒秋八月乙未葬齊孝公乙巳公子遂帥師入杞冬楚人陳侯蔡侯鄭伯許男圍宋

楚人楚子也稱人非特書也公羊曰爲其執宋公故終僖之篇貶之也夫楚子之執宋公稱子以執伯討也而謂其終身不免則過矣況終僖之篇於楚子何有哉

十有二月甲戌公防諸侯盟於宋

公與楚有好故於其圍宋而防之宋方見圍書曰盟於宋不嫌其與盟也

二十有八年春晉侯侵曹晉侯伐衞

文公之出也曹衞皆不禮焉及楚子圍宋宋人告急狐偃曰楚始得曹而新昏於衞若伐曹衞楚必救之則宋免矣於是假道於防以侵曹衞人不許還自南河濟侵曹伐衞曹以不禮爲過故曰侵衞以不假道爲罪故曰伐齊桓侵蔡蔡潰而遂伐楚故一稱齊侯今侵曹與伐衞異道故再稱晉侯

公子買戍衞不卒戍刺之

周禮有三刺之法故內殺大夫皆曰刺諱之也買始爲楚戍衞楚人救衞不克公懼於晉殺買以說而以不卒戍告楚刺未有書其故者書其故言非其實也

楚人救衞三月丙午晉侯入曹執曹伯畀宋人

晉侯以不禮故私討於曹旣執曹伯又以予宋人皆非義也其稱晉侯以伯討書之何也書晉侯爲入曹也旣言晉侯入曹故不可復言晉人執曹伯非以伯討許之也曹伯失地而不名何也出而國無君也

夏四月己巳晉侯齊師宋師秦師及楚人戰於城濮楚師敗績楚殺其大夫得臣

晉文公自是始得諸侯故宋公齊國歸父崔夭秦小子憗皆稱師言眾與之也文公旣克曹衞楚子入居於申使申叔去谷使得臣去宋得臣使伯棼請戰楚子怒之而不止也及其從晉師也晉師退三捨避之楚眾欲止得臣不可故敗得臣則有罪矣而楚以一敗殺之故稱國以殺言君亦過也得臣之不氏以特書故也

衞侯出奔楚

衞侯失地而不名何也其出也使元咺奉叔武以受盟國猶其國也

五月癸丑公防晉侯齊侯宋公蔡侯鄭伯衞子莒子盟於踐土

晉旣克楚合諸侯於踐土王因往勞享之而防命之爲侯伯使王子虎防諸侯於王庭虎不書不與盟也不書王之來防天子而從諸侯諱之也衞侯使叔武攝事以受盟故稱子以未成君之名稱之言非王命也

陳侯如防公朝於王所六月衞侯鄭自楚復歸於衞名其復歸終見其失地也元咺叔武非難其歸者也而國人不喜故書曰復歸

衞元咺出奔晉

衞侯不信叔武先期而入公子犬華仲前驅叔武將沐聞君至喜捉髮走出前驅射而殺之故元咺出奔訟之於晉

陳侯款卒秋杞伯姫來公子遂如齊冬公防晉侯齊侯宋公蔡侯鄭伯陳子莒子邾子秦人於溫天王狩於河陽

晉文公將帥諸侯以尊事天子而不敢合諸侯於京師故召王於河陽而以諸侯見其情則順而禮則逆也仲尼曰以臣召君不可以訓然而其情不可不察也故書曰天王狩於河陽使若巡狩然尊周且以全晉也然則踐土之不言王狩何也踐土之防王自往耳非晉之罪也故爲王諱之而足矣溫之防晉之罪也晉𨿽有罪而其情則順故爲王諱之爲晉解之而後可也

壬申公朝於王所晉人執衞侯歸之於京師衞元咺自晉復歸於衞

衞侯執則咺之歸無難矣然咺之訟衞以不寧國人之所不喜也故稱復歸

諸侯遂圍許

溫之諸侯也許比再防不至故因防討之

曹伯襄復歸於曹遂防諸侯圍許

襄之名亦終見其失國也其言遂防諸侯圍許則襄猶未歸也其言復歸於曹旣許之也

二十九年春介葛盧來

介小國也其名夷也不言朝公在防也

公至自圍許夏六月防王人晉人宋人齊人陳人蔡人秦人盟於翟泉

公防王子虎晉狐偃宋公孫固齊國歸父陳轅濤秦小子憖盟於翟泉防踐土之盟且謀伐鄭也公不書諱與大夫盟也卿不書罪之也在禮卿不防公侯防伯子男可也

秋大雨雹冬介葛盧來

春不見公故冬復來不言朝不能朝也

三十年春王正月夏狄侵齊秋衞殺其大夫元咺及公子瑕

王釋衞侯衞侯使周歂冶厪殺元咺及瑕而後入稱國以殺咺瑕𨿽有罪而君亦有過也瑕立逾年矣其不稱君何也爲君非瑕志也是以先元咺而後瑕言事之在咺也

衞侯鄭歸於衞

元咺旣死則衞侯之歸無難矣不言復歸衞自是少安也

晉人秦人圍鄭

晉侯之出也鄭文公亦不禮焉故晉侯秦伯圍鄭其稱人何也專以其私討人罪之也

介人侵蕭冬天王使宰周公來聘公子遂如京師遂如晉

內曰如外曰使皆君命也所謂以二事出者也

三十有一年春取濟西田

曹田也曷爲不言取曹濟西田晉人執曹伯而以其田分諸侯非吾取之曹也

公子遂如晉夏四月四卜郊不從乃免牲猶三望禮諸侯不祭天地魯以周公故孟春祈谷於上帝所謂啟蟄而郊也常以二月卜三月上辛不吉則卜中辛不吉則卜下辛三卜而不從則不郊矣四月非時也四卜非禮也谷梁曰以十二月下辛卜正月上辛不從則以正月下辛卜二月上辛不從則以二月下辛卜三月上辛然則不待啟蟄而郊禮乎禮帝牛必在滌三月稷牛惟具牛卜日曰牲牲成而不郊則卜免牲不吉則不郊而已以爲甞致之上帝弗敢專也猶者可已之辭也禮旣郊而望望郊之細也不郊亦無望可也謂之望者國之所望山若川也魯之望三太山河海是歟

秋七月冬杞伯姫來求婦狄圍衞十有二月衞遷於帝丘

三十有二年春王正月夏四月己丑鄭伯防卒衞人侵狄秋衞人及狄盟冬十有二月己卯晉侯重耳卒三十有三年春王二月秦人入滑齊侯使國歸父來聘夏四月辛巳晉人及姜戎敗秦師於殽

三十年秦晉圍鄭秦伯私與鄭盟使杞子逢孫楊孫戍之而還杞子自鄭導秦以襲鄭秦伯使孟明西乞白乙出師師及滑鄭商人髙遇之以君命犒師孟明曰鄭有備矣不可冀也滅滑而還晉先軫請擊之襄公在喪遂墨衰絰以出兵及姜戎要之於殽敗之其稱人何也文公之入秦之力也故𨿽穆公私與鄭盟而文公不問今襄公爭小忿而忘大徳罪之也孟明不書非卿

癸巳葬晉文公狄侵齊公伐邾取訾婁秋公子遂帥師伐邾晉人敗狄於箕冬十月公如齊十有二月公至自齊乙巳公薨於小寢隕霜不殺艸李梅實晉人陳人鄭人伐許

春秋集解卷五

欽定四庫全書

春秋集解卷六

宋蘇轍撰文公

元年春王正月公卽位

莊襄未葬而子般子野卒其稱名未逾年也文成定之卽位也僖宣昭皆未葬其稱公以卽位旣逾年也一年不可以二君故終年稱子而未葬則名不可以逾年無君故逾年𨿽未葬而稱公以卽位也其非卽位則𨿽逾年不稱公八年八月天王崩九年春毛伯來求金不稱王命是也

二月癸亥日有食之天王使叔服來防葬

叔服天子大夫故不名諸侯之葬天子使大夫防焉禮也

夏四月丁巳葬我君僖公天王使毛伯來錫公命毛伯王之卿士也禮諸侯卽位天子錫之命圭合瑞以爲信晉惠公之立也王使召武公內史過錫之命而惰於受瑞是也

晉侯伐衞叔孫得臣如京師衞人伐晉

晉以衞之不朝也伐之衞孔達伐晉以報背盟而亢大國稱人罪之也

秋公孫敖防晉侯於戚

禮卿不防諸侯而魯大夫出防諸侯皆無譏魯史也

冬十月丁未楚世子商臣弒其君頵

頵成王也商臣稱世子而頵稱君者君之於世子有父之親有君之尊稱世子明其親也稱君明其尊也商臣之於尊親盡矣

公孫敖如齊

二年春王二月甲子晉侯及秦師戰於彭衙秦師敗績丁丑作僖公主

作主不書此所以書非時也禮葬畢而虞虞而作主喪主於虞吉主於練虞主用桑練主用栗

三月乙巳及晉處父盟

晉人以公不朝來討公如晉晉人使陽處父盟公以恥之禮諸侯不親盟於他國而況敵處父乎故不書公如晉又不書公及晉處父盟諱之也處父之不氏罪晉也

夏六月公孫敖防宋公陳侯鄭伯晉士縠盟於垂隴謀衞也於是衞執孔達以說於晉

自十有二月不雨至於秋七月八月丁卯大事於太廟躋僖公

大事者何合昭穆於太廟也禮三年喪畢而禘未畢喪故不曰禘也然則吉禘於莊公其曰禘何也禮樂備也禮樂備曰吉禘不備曰大事僖公閔公之兄也閔嘗爲之君矣兄弟之不先君臣禮也其曰躋僖公非禮也所謂逆祀也

冬晉人宋人陳人鄭人伐秦

殽之敗秦穆公不替孟明而悔過自誓列於周書及彭衙之敗復用孟明增修徳政重施於民君子善之晉人使先且居防宋公子成陳轅選鄭公子歸生伐之取汪及彭衙以報彭衙之役卿稱人以其不務徳而力爭罪之也罪晉所以善秦也

公子遂如齊納幣

三年春王正月叔孫得臣防晉人宋人陳人衞人鄭人伐沈沈潰夏五月王子虎卒秦人伐晉

秦伯伐晉濟河焚舟取王官及郊晉人不出遂自茅津濟封殽屍而還遂伯西戎書曰秦人伐晉而不稱秦伯何也亦不善其爭也諸侯之相侵伐者眾矣春秋因其得失而正之未有不善其爭者也此獨不善其爭何也春秋之際諸侯以力相尙而不知徳未可以非其爭也穆公之悔過自誓爲近之矣而猶未免於爭是以非之也

秋楚人圍江雨螽於宋冬公如晉十有二月己巳公及晉侯盟

晉人懼其無禮於公也故請攺盟𨿽親盟於其國猶可書也

晉陽處父帥師伐楚以救江

伐楚而圍江之師解此所以救江也

四年春公至自晉夏逆婦姜於齊

卿不行非禮也曰婦有姑之詞也公羊曰娶於大夫略之也公子遂如齊納幣納幣於齊也孰謂娶於大夫乎谷梁曰親迎而曰婦成禮乎齊也不言公何以知其親迎也宋蕩伯姫來逆婦伯姫來求婦皆由姑言之也

狄侵齊秋楚人滅江晉侯伐秦

晉侯圍邧新城以報王官之役稱晉侯不復罪之何也見伐而報非得罪於法也而有徳者不然故特一譏而已若皆譏之將不可勝譏也

衞侯使寗兪來聘冬十有一月壬寅夫人風氏薨僖公之妾母也凡魯君之妾母其生也稱夫人其沒皆以夫人之禮成之而天子諸侯亦以夫人之禮禮之考之舊典則非禮也然春秋書之不爲異詞者君臣之禮也

五年春王正月王使榮叔歸含且賵

珠玉曰含車馬曰賵不言天王闕文也不言來歸避不周也谷梁曰不言來不周事之詞也賵以蚤含以晚禮曰含者執璧將命入升堂致命子拜稽顙含者坐委於殯東南有葦席旣葬蒲席降出反位蓋以助喪盡恩而不必用也且國有遠近而皆責其及事可乎

三月辛亥葬我小君成風王使召伯來防葬

仲子𨿽聘而非惠公之嫡也故特爲之宮而不祔不書其葬蓋禮之正也自成風以來妾母皆葬蓋祔也魯禮之變自此始矣諸侯必有使來防葬者矣以微故不錄王人𨿽微必書石尙歸脤是也而況召伯乎

夏公孫敖如晉秦人入鄀秋楚人滅六冬十月甲申許男業卒

六年春葬許僖公夏季孫行父如陳秋季孫行父如晉八月乙亥晉侯驩卒冬十月公子遂如晉葬晉襄公晉殺其大夫陽處父晉狐射姑出奔狄

晉人搜於夷使狐射姑將中軍趙盾佐之陽處父至自溫攺搜於董謂趙盾能而上之射姑怨之使續鞠居殺之晉殺鞠居射姑奔狄不書射姑之殺而書曰晉殺其大夫陽處父何也處父之死自取之也置帥非處父之任也處父有罪則其不稱晉人以殺何也𨿽有罪而殺之則甚矣故書曰狐射姑出奔狄亦罪之也

閏月不告月猶朝於廟

不告月者不告朔也何以不言朔閏非常月也𨿽非常月而告月以聼政禮也其曰猶朝於廟幸其不已之詞也子貢欲去告朔之餼羊子曰爾愛其羊我愛其禮𨿽不告月而猶朝於廟而又將己之乎公羊谷梁曰閏月者附月之餘日天子不以告朔而喪事不數也猶之爲言可以已也春秋蓋有同詞而異實者矣猶三望猶繹可以已也猶朝於廟幸其不已也

七年春公伐邾三月甲戌取須句

僖公取須句而反其君邾又滅之故復伐邾而取之

遂城郚

以備邾也

夏四月宋公王臣卒宋人殺其大夫

宋昭公將去羣公子穆襄之族帥國人以攻公殺公孫固公孫鄭於公宮書曰宋人殺其大夫非君命也大夫不名非其罪也夫君殺之而非其罪則書曰宋殺其大夫公孫固公孫鄭可也宋人殺之而非其君若又名之則不見其非罪也

戊子晉人及秦人戰於令狐晉先蔑奔秦

晉襄公卒靈公少晉人爲難故欲立長君趙盾使先蔑士防逆公子雍於秦旣而畏偪乃背之而立靈公趙盾將而禦秦師先蔑奔秦趙盾之稱人罪之也捨太子而外求君非謀也先蔑之不言出自師奔也

狄侵我西鄙秋八月公防諸侯晉大夫盟於扈

齊侯宋公衞侯鄭伯許男曹伯防晉趙盾盟於扈晉侯立故也不書其人公後至不及序也

冬徐伐莒公孫敖如莒涖盟

八年春王正月夏四月秋八月戊申天王崩冬十月壬午公子遂防晉趙盾盟於衡雍乙酉公子遂防雒戎盟於暴

公子遂旣盟趙盾四日而盟雒戎皆公命也何以知其皆公命也以其書雒戎之盟與書趙盾之盟一也

公孫敖如京師不至而復丙戌奔莒

七年公子遂娶於莒公孫敖如莒涖盟且爲遂逆見女美而自取之遂將攻之公止之使遂捨之使敖反之復爲兄弟如初及敖將如周弔遂以幣奔莒從己氏公子遂如齊至黃乃復書至而後書復今不言至而言復何也遂之如齊也欲至齊而以疾不能敖無至周之意矣故曰不至而已不言出自外行也

螽宋人殺其大夫司馬宋司城來奔

宋襄夫人襄王之姊也昭公不禮焉夫人因戴氏之族以殺襄公之孫孔叔公孫鐘離及大司馬公子卬皆昭公之黨也司馬握節以死故書以官書曰宋人殺其大夫非君命也司城蕩意諸來奔效節於府人而出公以其官逆之亦書以官皆貴之也

九年春毛伯來求金

非禮也不稱王命未葬也

夫人姜氏如齊

歸寧也

二月叔孫得臣如京師辛丑葬襄王晉人殺其大夫先都

夷之搜晉侯將登箕鄭父先都而使士縠梁益耳將中軍先克曰狐趙之勲不可廢也從之先克奪蒯得田於菫陰故箕鄭父先都士縠梁益耳蒯得作亂使賊殺先克晉人誅之故皆書曰晉人殺其大夫殺有罪也

三月夫人姜氏至自齊

春秋夫人適他國未有至之者皆非禮不告廟故也惟此以歸寧告廟故書

晉人殺其大夫士縠及箕鄭父楚人伐鄭

楚自城濮之敗不復侵伐中國晉文襄旣沒靈公少自是始復伐鄭

公子遂防晉人宋人衞人許人救鄭

晉趙盾宋華耦衞孔達許大夫救鄭緩不及楚師故皆稱人

夏狄侵齊秋八月曹伯襄卒九月癸酉地震冬楚子使椒來聘

楚自僖公以來𨿽交通諸侯而朝聘不常盟防不繼夷風猶在也故書其君臣皆曰人而已至是齊晉日衰楚人接迹於中國於是書其君臣與諸侯比然椒猶不氏蓋漸進之也

秦人來歸僖公成風之襚

魯之喪諸侯蓋有來襚者矣而獨書秦始通也秦人秦之微者也襚衣服也僖公成風之喪久矣而不以緩爲譏者亦以其始通錄之也成風之不稱夫人何也非薨非葬名有所不必盡也

葬曹共公

十年春王三月辛卯臧孫辰卒夏秦伐晉

是年春晉人伐秦取少梁秦伯伐晉取北徵秦晉相攻久矣無他得失而獨書曰秦伐晉遂以戎狄書之理不然也或者書秦伯闕文也

楚殺其大夫宜申

宜申與仲歸謀弒楚穆王而誅當書曰楚人殺大夫蓋以簡文也

自正月不雨至於秋七月及蘇子盟於女栗冬狄侵宋楚子蔡侯次於厥貉

將伐宋而不行故書次

十有一年春楚子伐麇夏叔仲彭生防晉郤缺於承匡秋曹伯來朝公子遂如宋狄侵齊冬十月甲午叔孫得臣敗狄於咸

十有二年春王正月郕伯來奔

郕太子朱儒自安於夫鐘國人不徇郕伯卒郕人立君太子以夫鐘及郕邽來奔公以諸侯逆之非禮也書曰郕伯來奔著吾過也不名非諸侯特加之也不書地旣謂之諸侯尊之不言地也

伯來朝二月庚子子叔姫卒夏楚人圍巢秋滕子來朝秦伯使術來聘冬十有二月戊午晉人秦人戰於河曲

秦伯伐晉取羈馬晉趙盾禦之皆稱人以其亟戰罪之也

季孫行父帥師城諸及鄆

十有三年春王正月夏五月壬午陳侯朔卒邾子蘧蒢卒自正月不雨至於秋七月太室屋壊

周公曰太廟魯公曰太室屋壊書不共也

冬公如晉衞侯防公於沓狄侵衞十有二月己丑公及晉侯盟公還自晉鄭伯防公於棐

十有四年春王正月公至自晉邾人伐我南鄙叔彭生帥師伐邾夏五月乙亥齊侯潘卒六月公防宋公陳侯衞侯鄭伯許男曹伯晉趙盾癸酉同盟於新城

防書月盟書日防成於月盟成於日也書同盟從於楚者服也

秋七月有星孛入於北斗公至自防晉人納防葘於邾弗克納

邾文公元妃齊姜生貜且二妃晉姫生防葘文公卒邾人立貜且防葘奔晉晉趙盾帥諸侯之師八百乘納之於邾邾人辭曰齊出貜且長盾曰詞順而弗從不祥乃還書盾之弗克納善之矣其稱人何也興諸侯之師將以廢長立少入邾之境而後知其非所興者廣所害者眾善未足以覆過也捷葘之不稱公子將以爲君也

九月甲申公孫敖卒於齊

敖之奔莒七年矣至此請重賂以求復其子難以爲請許之將歸而卒於齊大夫出奔不卒敖之卒旣許之復也

齊公子商人弒其君捨

商人將以爲君其稱公子何也州吁無知將以爲君而不終故不稱公子以見其欲爲君也商人終爲君矣不待去公子而後見也稱公子以親責之也捨未逾年而稱君旣葬也若以其未逾年而不稱君是商人之罪可得而免也正捨之名所以正商人之罪也

宋子哀來奔

宋髙哀爲蕭封人以爲卿不義宋公而出二年而宋人弒其君不名而字貴之也

冬單伯如齊齊人執單伯齊人執子叔姫

子叔姫妃齊昭公生捨商人弒捨而立襄仲使告於王請以王寵求子叔姫於齊王使單伯爲魯請齊人執之並執子叔姫諸侯而執王使不稱行人尊周也公羊谷梁曰單伯之罪道淫也猶以爲魯大夫也魯無單伯以意而言春秋則亦無所不至也

十有五年春季孫行父如晉

爲單伯與子叔姫故將因晉以謂齊也

三月宋司馬華孫來盟

宋司馬華耦來盟其官皆從故書曰宋司馬華孫不言使盟在華孫也

夏曹伯來朝齊人歸公孫敖之喪

敖以罪出魯人以孟氏故不絕其親而許其歸禮也

六月辛丑朔日有食之鼓用牲於社單伯至自齊齊侯以晉故許單伯請單伯過魯致命而歸周故喜而致之也

晉郤缺帥師伐蔡戊申入蔡秋齊人侵我西鄙季孫行父如晉

復爲齊故也

冬十有一月諸侯盟於扈

晉侯宋公衞侯蔡侯鄭伯許男曹伯防盟而謀伐齊於是有齊難公不防齊侯賂晉侯不克而還書曰諸侯而不序無能爲也

十有二月齊人來歸子叔姫

不言齊子叔姫來歸而曰齊人來歸子叔姫言叔姫無罪而齊人絕之也

齊侯侵我西鄙遂伐曹入其郛

齊侯謂諸侯無能爲也故復侵魯遂伐曹討其朝於魯也

十有六年春季孫行父防齊侯於陽谷齊侯弗及盟公將及齊平而有疾使季孫行父防齊侯而請盟齊侯不信曰請俟君間書曰齊侯弗及盟曲在齊也

夏五月公四不視朔

諸侯告朔聼政因朝於廟公四不視朔疾也公蓋有以疾不視朔者矣四不視朔以久書也公羊曰自是無疾不視朔也定哀之間子貢欲去告朔之餼羊蓋不復視朔矣此公羊之所以爲此言也然而五月書四不視朔則六月視朔之廢非始爲此也

六月戊辰公子遂及齊侯盟於郪丘

公使遂納賂於齊侯而後受盟

秋八月辛未夫人姜氏薨毀泉防

有虵自泉防出旣而夫人薨魯人以爲妖而毀之非政也

楚人秦人巴人滅庸冬十有一月宋人弒其君杵臼宋昭公不能於其大夫國人襄夫人亦惡之公田孟諸夫人使帥甸攻而弒之書曰宋人弒其君君無道也

十有七年春晉人衞人陳人鄭人伐宋

晉荀林父衞孔達陳公孫寧鄭石虎將討宋之弒君不克而還故皆稱人

夏四月癸亥葬我小君聲姜齊侯伐我西鄙六月癸未公及齊侯盟於谷諸侯防於扈

晉侯爲扈之防將以平宋亂而不能故書曰諸侯而不序略之也宋昭公𨿽以無道弒而諸侯大夫皆以不討賊爲譏明君臣之義不可廢也

秋公至自谷冬公子遂如齊

十有八年春王二月丁丑公薨於防下秦伯防卒夏五月戊戌齊人弒其君商人

商人多行無禮其爲公子也與邴歜之父爭田弗勝及卽位掘而刖之納閻職之妻而使職驂乘故二人謀而殺之二人皆非大夫不稱盜而稱人見君之無道也

六月癸酉葬我君文公秋公子遂叔孫得臣如齊遂賀齊惠公立得臣防葬文公累數之者偕行也非相爲介也

冬十月子卒

文公夫人出姜生惡及視二妃敬嬴生宣公敬嬴嬖而私事公子遂故遂弒惡及視而立宣公書曰子卒諱之也不日失之也不名旣葬也

夫人姜氏歸於齊季孫行父如齊莒弒其君庶其庶其生太子僕及季佗愛季佗而黜僕且多行無禮於國僕因國人而弒之故稱國以弒

春秋集解卷六﹤經部﹐春秋類﹐蘇氏春秋集解﹥

欽定四庫全書

春秋集解卷七

宋蘇轍撰宣公

元年春王正月公卽位公子遂如齊逆女三月遂以夫人婦姜至自齊

遂之不氏因前也曰婦有姑之辭也或稱婦姜或稱婦姜氏文有詳略非義之所在也

夏季孫行父如齊晉放其大夫胥甲父於衛

文十二年秦晉戰於河曲秦人夜戒晉師防駢曰使者目動而言肆懼我也薄諸河必敗之胥甲趙穿當軍門呼曰死傷未而棄之不惠也不待期而薄人於險無勇也乃止於是晉人討不用命者放胥甲於衛胥甲趙穿其罪一也放甲而舎穿穿盾之族也故稱國以放言政之不一也

公會齊侯於平州

公以簒立故使季孫行父納賂於齊而求會焉以定其位

公子遂如齊六月齊人取濟西田秋邾子來朝楚子鄭人侵陳遂侵宋晉趙盾帥師救陳

左傳曰救陳宋獨稱救陳闕文也

宋公陳侯衛侯曹伯會晉師於棐林伐鄭

不曰會晉趙盾而曰會晉師言兵會非好會也𨿽以諸侯會大夫無譏也

冬晉趙穿帥師侵崇

崇秦之與國晉將求成於秦故侵崇秦弗與成於是晉靈公侈故不競於秦楚

晉人宋人伐鄭

二年春王二月壬子宋華元帥師及鄭公子歸生帥師戰於大棘宋師敗績獲宋華元秦師伐晉夏晉人宋人衛人陳人侵鄭秋九月乙丑晉趙盾弒其君夷臯晉靈不君趙盾驟諫公欲殺之盾將出奔而趙穿弒公於桃園盾未出山而復晉史書曰趙盾弒其君盾曰不然史曰子爲正卿亡不越境反不討賊非子而誰盾曰於乎我之懷矣自詒伊慼其我之謂矣孔子聞之曰惜也越境則免或曰弒君大惡也不越境微過也盾不弒君而以不越境加之弒君之名可乎曰亡而越境則盾誠亡也反而討賊則盾誠不知謀也今亡而不越境反而不討賊孰知非盾之僞亡而使穿弒君者如是而以穿居弒君之名則盾計得矣弒君之罪而容以計免乎故曰於晉趙盾見忠臣之至於許世子止見孝子之至此二者所以爲教也非以爲法也然則今將舉弒君之罪而誅盾也可乎曰舉弒君之罪以責盾則可舉弒君之罪以誅盾則不可昔者郭解之客爲解殺人而解不知公孫曰解布衣爲任俠行權以睚眥殺人解𨿽不知甚於知之遂以誅解其所以責解者善矣然至以誅解則非法也孟子曰今有禦人於國門之外而饋以道則其罪死以不義取之於民而饋以道則受於孔子以不義取之於民者猶禦也則孔子亦受禦歟夫以不義取之於民者猶禦也克類至義之盡也充類至義之盡而名之曰禦則可以禦誅之則不可故春秋以弒君責盾而非以弒君誅盾也不以弒君責盾則以不義取之於民者非禦也以弒君誅盾則以不義取之於民者皆死也而可乎故曰此所以爲教也非以爲法也司馬遷有言爲人君父而不通春秋之義者必蒙首惡之名爲人臣子而不通春秋之義者必陷簒弒之罪其實皆以善爲之而不知其義被之空言而不敢辭夫不通禮義之防至於君不君臣不臣父不父子不子此四行者天下之大過也以天下之大過予之受而不敢辭故春秋者禮義之大宗也遷意在是也

冬十月乙亥天王崩

三年春王正月郊牛之口傷攺卜牛牛死乃不郊猶三望

牛不曰牲未卜日也正月尙可以養牛牛死當復攺卜而遂不郊非禮也不郊而望亦非禮也天王未葬而郊不爲非禮者不以王事廢天事也

葬匡王楚子伐陸渾之戎夏楚人侵鄭秋赤狄侵齊宋師圍曹冬十月丙戌鄭伯蘭卒葬鄭穆公

四年春王正月公及齊侯平莒及郯莒人不肯公伐莒取向秦伯稻卒夏六月乙酉鄭公子歸生弒其君夷楚人獻黿於鄭靈公公子宋與歸生將見宋食動以示歸生曰他日我如此必甞異味及入宰夫將解黿相視而笑公問之以告及食大夫黿召宋而弗與也宋怒染於鼎甞之而出公怒欲殺之宋與歸生謀先歸生曰畜老猶憚殺之而況君乎反譖歸生懼而從之故書曰鄭公子歸生弒其君夷首弒君者宋也舎宋而書歸生何也曰弒君之禍成於二人二人不可並書將書其一而已宋首弒君其罪不疑書其不疑則歸生可得免也歸生之罪成於不得已疑若可免也弒君之罪不可以疑免書其疑者而其不疑者可知也宋襄公使邾文公用鄫子於次且之社春秋書邾人而不及宋亦猶是也

赤狄侵齊秋公如齊公至自齊冬楚子伐鄭

五年春公如齊夏公至自齊秋九月齊髙固來逆叔姬叔孫得臣卒冬齊髙固及子叔姬來楚人伐鄭

六年春晉趙盾衛孫免侵陳夏四月秋八月螽冬十月七年春衛侯使孫良夫來盟夏公會齊侯伐萊秋公至自伐萊大旱冬公會晉侯宋公衛侯鄭伯曹伯於黑壤八年春公至自會夏六月公子遂如齊至黃乃復辛巳有事於太廟仲遂卒於垂壬午猶繹萬入去籥

繹者祭之明日所以賔屍也萬舞也籥管也卿佐之喪可以廢繹矣不知廢繹而於舞之入也去其有聲者使弗聞而已非禮也

戊子夫人嬴氏薨晉師白狄伐秦楚人滅舒蓼秋七月甲子日有食之旣冬十月己丑葬我小君敬嬴雨不克葬庚寅日中而克葬

禮葬旣有日不爲雨止故送者不避潦而士喪禮有潦車載簑笠今雨而不克葬則失於無備也左氏曰禮卜葬先遠日避不懷也卜而先遠禮也葬之日有進無退而可以爲雨止乎

城平陽楚師伐陳

九年春王正月公如齊公至自齊夏仲孫蔑如京師齊侯伐萊秋取根牟八月滕子卒九月晉侯宋公衛侯鄭伯曹伯會於扈晉荀林父帥師伐陳辛酉晉侯黑臀卒於扈冬十月癸酉衛侯鄭卒宋人圍滕楚子伐鄭晉郤缺帥師救鄭陳殺其大夫泄冶

陳靈公與孔寜儀行父通於夏姬衷其衵服以戲於朝泄冶諫二子謀殺之公不禁故稱國以殺殺無罪也泄冶彊諫以死疑若可賢也而不免於名何也正言於昏亂以陷於死𨿽無罪而君子不貴也

十年春公如齊公至自齊齊人歸我濟西田夏四月丙辰日有食之己巳齊侯元卒齊崔氏出奔衛

齊崔杼有寵於惠公髙國畏其偪也公卒而逐之書曰齊崔氏以其族奔也公羊曰稱崔氏譏世卿也春秋之際大夫世而弒其君者獨崔氏乎而獨譏之也文王之治岐也仕者世祿詩曰凡周之士不顯亦世三代之世臣國之所賴以爲固也而春秋何譏耶苟失其政竪刁陽虎皆足以爲亂曾非世臣也苟失其迹而譏之則過矣

公如齊五月公至自齊癸巳陳夏徴舒弒其君平國徴舒陳大夫夏姬之子也靈公之惡甚矣其稱臣以弒何也罪不及民也君以無道加其臣子臣子以弒報之而得不名是臣得讎君而子得讎父也故罪不及民者皆稱臣子陳徵舒蔡般是也要之失民而後不稱臣子以民爲重也

六月宋師伐滕公孫歸父如齊葬齊惠公晉人宋人衛人曹人伐鄭秋天王使王季子來聘公孫歸父帥師伐邾取繹大水季孫行父如齊冬公孫歸父如齊齊侯使國佐來聘饑楚子伐鄭

十有一年春王正月夏楚子陳侯鄭伯盟於辰陵公孫歸父會齊人伐莒秋晉侯會狄於欑函冬十月楚人殺陳夏徵舒

陳靈公之死也孔寜儀行父奔楚故楚子伐陳謂陳人無動吾將有討於少西氏遂入陳殺夏徵舒因縣陳申叔時使於齊而反謂楚子曰牽牛以蹊人之田而奪之牛蹊者信有罪矣而奪之牛罰已重矣諸侯之從也曰討有罪也今縣陳貪其富也以討召諸侯而以貪歸之無乃不可乎楚子曰善哉吾未之聞也於是乃復封陳蓋楚子入陳而殺徵舒今先書楚人殺陳夏徵舒而後書楚子入陳納公孫寜儀行父於陳何也楚子之殺徵舒也旣以滅陳而縣之矣非入也及申叔時諫而復封陳然後得爲入也孔子以其終復封陳也故不言其滅以其始甞滅之也故先書殺徵舒而後書入稱人眾詞也以其討有罪也稱子偏詞也以其入人之國而納有罪也

丁亥楚子入陳納公孫寜儀行父於陳

十有二年春葬陳靈公楚子圍鄭夏六月乙夘晉荀林父帥師及楚子戰於邲晉師敗績秋七月冬十有二月戊寅楚子滅蕭晉人宋人衛人曹人同盟於淸丘晉原縠宋華椒衛孔達曹人同盟於淸丘曰防病討貳旣而陳卽楚宋伐之而衛人救陳楚伐宋而晉人不救故卿不書不實其言也

宋師伐陳衛人救陳

十有三年春齊師伐莒夏楚子伐宋秋螽冬晉殺其大夫先縠

邲之役晉三帥皆不欲戰先縠不可故敗誅之固其宜也然先縠先軫之後先軫晉之舊勲也晉人誅縠而盡滅其族稱國以殺言刑之過也

十有四年春衛殺其大夫孔達

十二年陳貳於楚宋以淸丘之盟故伐陳衛孔達曰先君有約言焉不可不救也若大國討我則死之衛人救陳旣而晉人來討於是殺孔達以說孔達則有罪矣而衛人用其言以干盟主故稱國以殺罪累上也

夏五月壬申曹伯壽卒晉侯伐鄭秋九月楚子圍宋葬曹文公冬公孫歸父會齊侯於谷

十有五年春公孫歸父會楚子於宋夏五月宋人及楚人平

楚子圍宋九月而不解宋人告急於晉晉人不救乃使華元夜入楚師登子反之牀曰寡君使元以病告敝邑易子而食析骸而防𨿽然城下之盟有以國斃不能從也去三十里惟命是聽子反懼與之盟而告王退三十里而與之盟宋將亡而華元能存之楚可取宋而子反能舎之疑若可賢者其稱人何也華元竊入楚師而劫其將子反將而劫於敵𨿽有善君子不貴也易曰師出以律否臧凶故書平而不書盟爲要盟也宋之平與夾谷之會其不書盟一也

六月癸夘晉師滅赤狄潞氏以潞子嬰兒歸秦人伐晉王札子殺召伯毛伯秋螽仲孫蔑會齊髙固於無婁初稅畝

井田之法一夫百畝十畝爲公田今履其餘畝復十稅一故哀公曰二吾猶不足其失蓋始於此

冬蝝生

螽子生於冬不能爲害而書者亦幸之也

饑

十有六年春王正月晉人滅赤狄甲氏及畱吁夏成周宣榭火秋郯伯姬來歸冬大有年

十有七年春王正月庚子許男錫我卒丁未蔡侯申卒夏葬許昭公葬蔡文公六月癸夘日有食之己未公會晉侯衛侯曹伯邾子同盟於斷道

晉郤克聘於齊齊頃公帷婦人觀而笑之郤克怒請伐之會於斷道討貳也齊侯使髙國晏弱蔡朝南郭偃會晉人辭之書曰同盟齊貳也

秋公至自會冬十有一月壬午公弟叔卒

十有八年春晉侯衛世子臧伐齊公伐杞夏四月秋七月邾人戕鄫子於鄫甲戌楚子旅卒

楚莊王也吳楚之君卒而不葬葬必從其臣子之詞吳楚之僭不可信也

公孫歸父如晉冬十月壬戌公薨於路寢歸父還自晉至笙遂奔齊

歸父襄仲之子有寵於公欲去三桓以張公室與公謀而聘於晉欲以晉人去之公薨季文子言於朝曰使我殺適立庶以失大援者仲也夫遂逐東門氏歸父還及笙壇帷復命於介旣復命袒括髮三踴而出遂奔齊大夫出聘未有言其還者奔未有言其至者書曰歸父還自晉至笙遂奔齊蓋善其得禮也

春秋集解卷七

欽定四庫全書

春秋集解卷八

宋蘇轍撰成公

元年春王正月公卽位二月辛酉葬我君宣公無冰三月作丘甲夏臧孫許及晉侯盟於赤棘秋王師敗績於茅戎

晉侯使瑕嘉平戎於王劉康公徼戎將伐之叔服曰背盟而欺大國此必敗不聽遂伐之敗績於徐吾氏書曰王師敗績於茅戎言自敗也桓五年王伐鄭鄭人大敗王師射王中肩書伐而不書敗蓋諱之也若茅戎之敗非自敗也則亦書王師伐茅戎可也以爲背盟而欺大國此自敗之道而非人敗之也此所以不諱敗也

冬十月

二年春齊侯伐我北鄙夏四月丙戌衛孫良夫帥師及齊師戰於新築衛師敗績六月癸酉季孫行父臧孫許叔孫僑如公孫嬰齊帥師會晉郤克衛孫良夫曹公子首及齊侯戰於鞌齊師敗績

齊侯侵虐魯衛故魯衛乞師於晉以伐之魯四子皆卿故書諸侯用兵亦有卿皆行者不書略外也

秋七月齊侯使國佐如師己酉及國佐盟於袁婁召陵之盟制在屈完故不稱使而書曰來盟於師盟於召陵袁婁之盟受命於君而可否在晉故書曰齊侯使國佐如師己酉及國佐盟於袁婁時師及齊國都退而與之盟也

八月壬午宋公鮑卒庚寅衛侯速卒取汶陽田冬楚師鄭師侵衛十有一月公會楚公子嬰齊於蜀丙申公及楚人秦人宋人陳人衛人鄭人齊人曹人邾人薛人鄫人盟於蜀

宣公季年求好於楚莊王二君卒而不果成公卽位而受盟於晉又有鞌之師故楚公子嬰齊救齊悉師以行彭名禦戎蔡景公爲左許靈公爲右侵衛及魯楚自城濮之敗不競於晉莊王𨿽入陳圍鄭及宋而未甞合諸侯及蜀之盟諸侯從之者十有一國晉不敢爭自是與晉力爭諸侯其大夫列於聘會與齊晉齒春秋之法公不會大夫今公會嬰齊而不爲公諱以爲楚師之彊不從則國病爲國故許之也然其盟十一國也諸侯實畏晉而竊與之盟故嬰齊與秦右大夫說宋華元陳公孫寜衛孫良夫鄭公子去疾齊大夫皆稱人蓋諸侯背晉而竊與楚盟是以略之也其後四十二年晉趙武楚屈建合諸侯於宋然後晉楚之從得交相見又八年楚靈王求諸侯於晉晉人許之然後諸侯公得與楚盟耳蔡侯許男不列於會乘楚車也齊後於鄭非卿也

三年春王正月公會晉侯宋公衛侯曹伯伐鄭辛亥葬衛穆公二月公至自伐鄭甲子新宮災三日哭乙亥葬宋文公夏公如晉鄭公子去疾帥師伐許公至自晉秋叔孫僑如帥師圍棘大雩晉郤克衛孫良夫伐廧咎如冬十有一月晉侯使荀庚來聘衛侯使孫良夫來聘丙午及荀庚盟丁未及孫良夫盟鄭伐許

許恃楚而不事鄭鄭一歲再伐之書曰鄭伐許狄之也罪未至此或者書鄭人伐許而闕文耳

四年春宋公使華元來聘三月壬申鄭伯堅卒杞伯來朝夏四月甲寅臧孫許卒公如晉葬鄭襄公秋公至自晉冬城鄆鄭伯伐許

五年春王正月杞叔姬來歸仲孫蔑如宋夏叔孫僑如會晉荀首於谷梁山崩秋大水冬十有一月己酉天王崩十有二月己丑公會晉侯齊侯宋公衛侯鄭伯曹伯邾子杞伯同盟於虫牢

六年春王正月公至自會二月辛巳立武宮取鄟衛孫良夫帥師侵宋夏六月邾子來朝公孫嬰齊如晉壬申鄭伯費卒秋仲孫蔑叔孫僑如帥師侵宋楚公子嬰齊帥師伐鄭冬季孫行父如晉晉欒書帥師救鄭

七年春王正月鼷防食郊牛角攺卜牛鼷防又食其角乃免牛吳伐郯

吳太伯之後其爵曰子其稱吳夷之也以其不通中國而用夷禮故也

夏五月曹伯來朝不郊猶三望秋楚公子嬰齊帥師伐鄭公會晉侯齊侯宋公衛侯曹伯莒子邾子杞伯救鄭八月戊辰同盟於馬陵公至自會吳入州來冬大雩衛孫林父出奔晉

八年春晉侯使韓穿來言汶陽之田歸之於齊

汶陽之田本魯之侵地鞌之戰晉人使齊人歸之今以齊之服事晉也而使魯歸之非義也

晉欒書帥師侵蔡公孫嬰齊如莒宋公使華元來聘夏宋公使公孫壽來納幣

昏禮不稱主人此其稱使何也無以主昏詞窮也納幣不書此何以書公孫壽卿也春秋於伯之嫁書之最詳納幣致女以卿媵以非禮公羊谷梁不達也皆以爲錄伯失之矣

晉殺其大夫趙同趙括

趙嬰通於趙莊趙同趙括放之於齊莊譖之同括將爲亂晉侯殺之稱國以殺殺無罪也

秋七月天子使召伯來賜公命冬十月癸卯杞叔卒晉侯使士爕來聘叔孫僑如會晉士爕齊人邾人伐郯衛人來媵

九年春王正月杞伯來逆叔姬之喪以歸公會晉侯齊侯宋公衛侯鄭伯曹伯莒子杞伯同盟於蒲公至自會二月伯歸於宋夏季孫行父如宋致女晉人來媵秋七月丙子齊侯無野卒晉人執鄭伯

鄭伯旣受盟於蒲楚人以重賂誘之復會楚公子成於鄧故晉人執之鄭伯背盟而貳於楚稱人以執不得爲伯討者晉方不信於諸侯有以致之也

晉欒書帥師伐鄭冬十有一月葬齊頃公楚公子嬰齊帥師伐莒庚申莒潰楚人入鄆秦人白狄伐晉鄭人圍許

晉人執鄭伯鄭公孫申曰我出師以圍許爲將攺立君者而舒晉使晉必歸君鄭人從之

城中城

十年春衛侯之弟黒背帥師侵鄭夏四月五卜郊不從乃不郊五月公會晉侯齊侯宋公衛侯曹伯伐鄭鄭人立世子髠頑欒書曰鄭人立君我執一人何益不如伐鄭歸其君以求成焉於是晉侯有疾立世子州蒲爲君以防父在而稱晉侯失父子之道矣

齊人來媵丙午晉侯獳卒秋七月公如晉

公親弔晉喪非禮也晉人止公使送葬諸侯莫在魯人恥之故不書其葬諱之也

冬十月

十有一年春王三月公至自晉晉侯使郤犨來聘己丑及郤犨盟夏季孫行父如晉秋叔孫僑如如齊冬十月十有二年春周公出奔晉

周公楚惡襄惠之偪且與伯輿爭政不勝而出王使劉子復之盟於鄄而入三日復出凡自周無出周公自出故書曰周公出奔晉

夏公會晉侯衛侯於瑣澤秋晉人敗狄於交剛冬十月十有三年春晉侯使郤錡來乞師

晉盟主也其用諸侯之師多矣未甞乞師也今以列國之禮乞師善之也

三月公如京師夏五月公自京師遂會晉侯齊侯宋公衛侯鄭伯曹伯邾人滕人伐秦

公將與諸侯伐秦不敢過京師則朝焉非以朝行也不書公朝於京師而書公如京師若以朝行然何也方其未朝也未甞有事是以置其情而書其迹內詞也且明君臣之禮也

曹伯盧卒於師秋七月公至自伐秦冬葬曹宣公十有四年春王正月莒子朱卒夏衛孫林父自晉歸於衛

晉侯使郤犫送孫林父於衛衛人復之故書曰自晉歸於衛

秋叔孫僑如如齊逆女鄭公子喜帥師伐許九月僑如以夫人婦姜氏至自齊冬十月庚寅衛侯臧卒秦伯卒十有五年春王二月葬衛定公三月乙巳仲嬰齊卒癸丑公會晉侯衛侯鄭伯曹伯宋世子成齊國佐邾人同盟於戚晉侯執曹伯歸於京師

十三年曹伯盧卒於師曹人使公子負芻守使公子欣時逆曹伯之喪負芻殺其世子而自立故晉侯會於戚以討之稱侯以執執有罪也歸之於京師禮也春秋之書執諸侯者多矣惟是爲得禮於是諸侯將見欣時於王而立之欣時曰前志有之聖達節次守節下失節爲君非吾節也𨿽不能聖敢失守乎遂逃奔宋故曹伯𨿽失國而不名曹無君故也

公至自會夏六月宋公固卒楚子伐鄭秋八月庚辰葬宋共公宋華元出奔晉宋華元自晉歸於宋宋殺其大夫山宋魚石出奔楚

宋華元爲右師魚石爲左師蕩澤爲司馬華喜爲司徒公孫師爲司城向爲人爲大司寇鱗朱爲少司寇向帶爲大宰魚府爲少宰蕩澤弱公室殺公子肥華元不能討乃出奔晉二華戴族也司城莊族也六官皆桓族也魚石將止華元魚府曰右師反必討是無桓氏也魚石曰彼多大勲國人與之不反懼桓氏之無祀於宋也乃止華元於河上請討許之乃反使華喜公孫師帥國人攻蕩氏殺子山魚石向爲人鱗朱向帶魚府出舎於睢上華元止之不可遂奔楚華元之奔晉也未至而復其書曰華元出奔晉且書自晉歸於宋何也元將討山而知力之不能故奔奔而國人許之討故歸故其討山也𨿽其族人莫敢救之者故書曰宋華元出奔晉宋華元自晉歸於宋言其出入之正是以能討山也使元懷祿顧寵重於出奔則不能討山矣鄭子產爲政丰捲將祭請田弗許捲退而徴役子產奔晉子皮止之歸而逐捲亦猶是也山之不氏背其宗也山實有罪而稱國以殺何也殺一大夫而國幾於亂非外也出者五人而獨稱魚石何也魚石卿也

冬十有一月叔孫僑如會晉士爕齊髙無咎宋華元衛孫林父鄭公子防邾人會吳於鐘離

吳夷未甞與中國會晉爲之合諸侯而會之特書曰會吳於鐘離言以吳爲會也

許遷於葉

十有六年春王正月雨木冰

雨木冰五行木不曲直庶證常寒之罰也劉歆謂上陽施不下通下陰施不上通故雨而木爲之冰唐遜皇帝以爲木稼者是也木稼蓋木介爾此記異也

夏四月辛未滕子卒鄭公子喜帥師侵宋六月丙寅朔日有食之晉侯使欒黶來乞師甲午晦晉侯及楚子鄭伯戰於鄢陵楚子鄭師敗績楚殺其大夫公子側鄢陵之敗也楚以一敗殺之故稱國以殺

秋公會晉侯齊侯衛侯宋華元邾人於沙隨不見公鄢陵之戰公將會之叔孫僑如通於穆姜欲去季孟而取其室公待於壞隤設守而後行故不及於戰沙隨之會僑如使告於晉曰魯侯待於壞隤以待勝者故晉侯不見公桓十年公會衛侯於桃丘弗遇弗遇者不來會也不見公者來而不見也皆曲在外也

公至自會公會尹子晉侯齊國佐邾人伐鄭曹伯歸自京師

公子欣時旣奔宋曹人請復曹伯於晉晉侯謂欣時反吾歸而君欣時反曹伯歸欣時置邑與卿而不出賢哉欣時之不取爲君也曹𨿽失君而免於爭國之亂故書曰曹伯歸自京師言無所與爭者也凡諸侯之歸必書曰自某歸於某自某某有奉也歸於某求歸也其曰歸自京師者京師無奉而曹伯不求也非欣時之賢而能至此乎凡諸侯出而國無君者於歸名之曹伯之歸而不名者爲欣時故也

九月晉人執季孫行父舎之於苕丘

公之會伐鄭也僑如復使告於晉曰季孫將背晉而事齊楚故晉人爲之執行父範文子不可乃許魯平而赦季孫執內大夫而不於其國故復言其所而志之也

冬十月乙亥叔孫僑如出奔齊十有二月乙丑季孫行父及晉郤犫盟於扈公至自會乙酉刺公子

十有七年春衛北宮括帥師侵鄭夏公會尹子單子晉侯齊侯宋公衛侯曹伯邾人伐鄭六月乙酉同盟於柯陵

書同盟鄭叛也齊晉之盛天子之大夫會而不盟尊周也柯陵之會尹子單子始與諸侯之盟自是習以爲常非禮也

秋公至自會齊髙無咎出奔莒

齊慶克通於聲孟子與婦人蒙衣乘輦以入鮑牽見之以告國佐國佐召慶克而謫之夫人怒公反自伐鄭夫人愬之曰髙鮑將不納君而立公子角公不察刖鮑牽而逐髙無咎無咎之子弱以盧叛

九月辛丑用郊晉侯使荀防來乞師冬公會單子晉侯宋公衛侯曹伯齊人邾人伐鄭十有一月公至自伐鄭壬申公孫嬰齊卒於貍脤

嬰齊從於伐鄭還而道卒大夫卒不地其地在外也案下十二月丁巳朔則壬申非十一月失之矣

十有二月丁巳朔日有食之邾子貜且卒晉殺其大夫郤錡郤犫郤至

晉厲公侈反自鄢陵將盡去諸大夫而立其左右三郤族大而多怨謀先誅之郤氏知之郤錡欲攻公郤至止之皆靖以待命公使長魚僑殺之郤氏𨿽多怨於民而公殺之不以其罪故稱國以殺言刑之過也

楚人滅舒庸

十有八年春王正月晉殺其大夫胥童

胥童厲公之嬖臣也與厲公謀殺三郤又執欒書中行偃將殺之公不許公使胥童爲卿書偃旣執厲公乃先殺童童𨿽道君爲亂然書偃自是以弒君故稱國以殺

庚申晉弒其君州蒲

欒書中行偃實弒厲公然而厲公淩虐其臣民以及於禍故稱國以弒罪在君也

齊殺其大夫國佐

齊以髙弱之叛使崔杼慶克圍盧國佐從諸侯圍鄭以難請而歸遂如盧師殺慶克以谷叛齊侯殺之佐𨿽以專殺叛君爲罪然其咎發於慶克齊人右慶氏而殺佐故稱國以殺罪累上也

公如晉夏楚子鄭伯伐宋宋魚石復入於彭城

楚子伐宋納魚石向爲人鱗朱向帶魚府於彭城而封之不曰納魚石將言魚石之復入故也宣十一年楚子入陳納公孫寜儀行父於陳則何以不言入寜行父則有罪矣楚子討其罪人而納之疑若楚子之無罪也將正楚子之罪是以言納而不言其入也魚石之入不曰自楚何也言伐宋則自楚也不曰叛何也將以亂國非止叛也故宋魚石晉欒盈皆不曰叛

公至自晉晉侯使士匃來聘秋杞伯來朝八月邾子來朝築鹿囿己丑公薨於路寢冬楚人鄭人侵宋晉侯使士魴來乞師十有二月仲孫蔑會晉侯宋公衛侯邾子齊崔杼同盟於虛朾丁未葬我君成公

春秋集解卷八

欽定四庫全書

春秋集解卷九

宋蘇轍撰襄公

元年春王正月公卽位仲孫蔑會晉欒黶宋華元衞寗殖曹人莒人邾人滕人薛人圍宋彭城

春秋書邑皆不系其國以爲邑不待國別而知也楚旣取彭城以封魚石而猶書曰圍宋彭城者諸侯將取而歸之宋故致其意也或曰取宋之邑以封其叛臣不於楚得之故終系之宋也

夏晉韓厥帥師伐鄭仲孫蔑防齊崔杼曹人邾人杞人次於鄫

諸侯之師會晉伐鄭故次於鄫以待之

秋楚公子壬夫帥師侵宋九月辛酉天王崩邾子來朝冬衛侯使公孫剽來聘晉侯使荀防來聘

九月王崩十月訃未至於諸侯故𨿽不廢朝聘不爲非禮

二年春王正月葬簡王鄭師伐宋夏五月庚寅夫人姜氏薨六月庚辰鄭伯睔卒晉師宋師衛寗殖侵鄭鄭𨿽以叛中國爲罪而伐其喪非禮也

秋七月仲孫蔑防晉荀防宋華元衛孫林父曹人邾人於戚己丑葬我小君齊姜叔孫豹如宋冬仲孫蔑會晉荀防齊崔杼宋華元衛孫林父曹人邾人滕人薛人小邾人於戚遂城虎牢

虎牢鄭地也鄭久從楚諸侯歲爲之興師於是城虎牢以偪之明年而鄭受盟

楚殺其大夫公子申

申爲右司馬多受小國之賂以偪子重子辛罪不至死而楚人殺之故稱國以殺

三年春楚公子嬰齊帥師伐吳公如晉夏四月壬戌公及晉侯盟於長樗

禮諸侯不親盟於他國成二年公如晉晉人使陽處父盟公三年𨿽攺盟而猶盟於其國亦非禮也晉悼公修禮於諸侯故去其國而與公盟於長樗禮也

公至自晉六月公防單子晉侯宋公衛侯鄭伯莒子邾子齊世子光已未同盟於雞澤陳侯使袁僑如會戊寅叔孫豹及諸侯之大夫及陳袁僑盟

陳始亦從楚令尹子辛侵欲於小國故陳成公使袁僑求成於晉諸侯旣盟而後袁僑至故復使大夫盟之殊及袁僑主盟袁僑也谷梁曰諸侯盟又大夫相與私盟大夫張也雞澤之會諸侯始失正矣夫諸侯不專敵袁僑而使大夫盟之禮也且悼公晉之明主而以爲失正則過矣

秋公至自會冬晉荀防帥師伐許

許事楚故也

四年春王三月己酉陳侯午卒夏叔孫豹如晉秋七月戊子夫人姒氏薨葬陳成公八月辛亥葬我小君定姒冬公如晉陳人圍頓

五年春公至自晉夏鄭伯使公子發來聘叔孫豹鄫世子巫如晉

四年公如晉請屬鄫故叔孫豹覿鄫世子於晉以成屬鄫書曰叔孫豹鄫世子巫如晉比之魯大夫也

仲孫蔑衛孫林父會吳於善道

晉將會吳使魯衛先與吳會且告會期故特書會吳也

秋大雩楚殺其大夫公子壬夫

楚人討陳叛故曰由壬夫實貪欲焉殺之壬夫則有罪矣廢而勿用可也殺之過矣故稱國以殺

公防晉侯宋公陳侯衛侯鄭伯曹伯莒子邾子滕子薛伯齊世子光吳人鄫人於戚

成十五年會於鐘離是年會於善道十年會於柤十四年會於向皆特書會吳今戚之會會吳且命戌陳其不特書會吳爲戌陳也吳之稱人與鄫皆列不可曰吳鄫人也鄫之復列於會魯人不利屬鄫也

公至自會冬戌陳

諸侯皆戌而獨書魯者受命於戚無命告也

楚公子貞帥師伐陳公會晉侯宋公衛侯鄭伯曹伯齊世子光救陳十有二月公至自救陳辛未季孫行父卒六年春王三月壬午伯姑容卒夏宋華弱來奔秋葬桓公滕子來朝莒人滅鄫冬叔孫豹如邾季孫宿如晉十有二月齊侯滅萊

七年春郯子來朝夏四月三卜郊不從乃免牲小邾子來朝城費秋季孫宿如衛八月螽冬十月衛侯使孫林父來聘壬戌及孫林父盟楚公子貞帥師圍陳十有二月公會晉侯宋公陳侯衛侯曹伯莒子邾子於鄬鄭伯髠頑如會未見諸侯丙戌卒於鄵

鄭伯如會而名何也名其卒也鄭伯將會於鄬子駟相鄭伯不禮焉子駟使賊弒之而以瘧疾赴於諸侯然春秋從而信之何也君子不逆詐不億不信可欺以其方不可罔以非其道也彼以是告我我從而書之何病焉世之治也內有公卿大夫外有方伯連率是將有發其姦者然後從而治之何后焉故春秋者有待於史而後足非自以爲史也世之爲春秋而不信史則過矣

陳侯逃歸

楚人以陳叛故殺公子壬夫而亟討陳𨿽諸侯救陳而陳人不敢安也書曰逃歸以其背中國罪之也

八年春王正月公如晉夏葬鄭僖公鄭人侵蔡獲蔡公子爕

鄭子國子耳爲晉侵蔡獲蔡公子爕鄭人皆喜子產曰小國無文徳而有武功禍也晉楚爭鄭自此始矣自是晉楚之兵交至於鄭鄭人疾之書曰鄭人侵蔡無故犯楚以爲國患罪之也

季孫宿會晉侯鄭伯齊人宋人衛人邾人於邢丘晉悼公修文襄之業攺命朝聘之數使諸侯之大夫聽命故公𨿽在晉而季孫宿與齊髙厚宋向戌衛寗殖邾大夫會之鄭伯獻防於會故親聽命大夫稱人眾詞也其朝聘之節儉而有禮眾之所安也

公至自晉莒人伐我東鄙秋九月大雩冬楚公子貞帥帥伐鄭晉侯使士匃來聘

九年春宋災夏季孫宿如晉五月辛酉夫人姜氏薨秋八月癸未葬我小君穆姜冬公會晉侯宋公衛侯曹伯莒子邾子滕子薛伯伯小邾子齊世子光伐鄭十有二月己亥同盟於戲楚子伐鄭

十年春公會晉侯宋公衛侯曹伯莒子邾子滕子薛伯伯小邾子齊世子光會吳於柤

特書會吳以吳爲會故也

夏五月甲午遂滅偪陽

偪陽小國妘姓晉將取之以封宋向戌因會而滅國以封宋大夫非義也

公至自會楚公子貞鄭公孫輒帥師伐宋晉師伐秦秋莒人伐我東鄙公會晉侯宋公衛侯曹伯莒子邾子齊世子光滕子薛伯伯小邾子伐鄭

齊世子光先至於師晉人使長於滕明年遂先莒禮小國之君當大國之卿齊世子之先子男禮之失也

冬盜殺鄭公子騑公子發公孫輒戍鄭虎牢

伐鄭之諸侯皆戍虎牢而獨書魯者受命於魯不復告也二年城虎牢不系於鄭邑不待國別而知也諸侯旣城虎牢非鄭地矣而系之鄭諸侯將服鄭而歸之故致其意也鄭之虎牢宋之彭城一也

楚公子貞帥師救鄭公至自伐鄭

十有一年春王正月作三軍夏四月四卜郊不從乃不郊鄭公孫舎之帥師侵宋

晉人再以諸侯伐鄭楚輒救之鄭人患之謀曰楚弱於晉晉不吾疾也晉疾楚將辟之何爲而使晉師致死於我楚弗敢敵而後可固與也公孫舎之曰與宋爲惡諸侯必至我從之盟楚師至吾又從之則晉怒甚矣晉能驟來楚將不能吾乃固與晉大夫說之於是侵宋以致晉師

公會晉侯宋公衛侯曹伯齊世子光莒子邾子滕子薛伯杞伯小邾子伐鄭秋七月己未同盟於亳城北公至自伐鄭楚子鄭伯伐宋

晉師歸楚子伐鄭鄭伯逆之遂伐宋從公孫舎之之謀也

公會晉侯宋公衛侯曹伯齊世子光莒子邾子滕子薛伯伯小邾子伐鄭會於蕭魚

鄭與會也八年鄭人侵蔡獲蔡公子爕自是晉楚爭鄭五年之間晉人四以諸侯伐鄭楚輒救之晉用知防之謀未甞與楚人戰至是楚不能應遂全師以服鄭於是鄭固與晉二十餘年楚不能爭𨿽城濮之克不能過也

公至自會楚人執鄭行人良霄

鄭使良霄告絕於楚楚人執之書曰楚人執鄭行人言非其罪也

冬秦人伐晉

十有二年春王三月莒人伐我東鄙圍臺季孫宿帥師救臺遂入鄆夏晉侯使士魴來聘秋九月吳子乘卒冬楚公子貞帥師侵宋公如晉

十有三年春公至自晉夏取邿秋九月庚辰楚子審卒冬城防

十有四年春王正月季孫宿叔老會晉士匃齊人宋人衛人鄭公孫蠆曹人莒人邾人滕人薛人杞人小邾人會吳於向

十三年楚人大敗吳師吳告敗於晉晉人爲之合諸侯以謀楚故特書曰會吳於向季孫宿叔老皆卿也卿爲卿介非禮也齊崔杼宋華閱衛北宮括稱人惰也

二月乙未朔日有食之夏四月叔孫豹會晉荀齊人宋人衛北宮括鄭公孫蠆曹人莒人邾人滕人薛人杞人小邾人伐秦己未衛侯出奔齊

衛侯多行無禮於其國孫林父與寗殖出之而立公孫剽此出而國有君者也其曰衛侯而不名者何也魯使厚成叔弔於衛厚孫歸語臧武仲曰衛君其必歸乎有大叔儀以守有母弟鱄以出或撫其內或營其外能無歸乎又使臧孫唁衛侯衛侯與之言虐退而告人曰衛侯不得入矣子展子鮮聞之見臧孫與之言道臧孫曰衛侯其必入二子者或挽之或推之欲無入得乎故於其出奔及其入於夷儀也皆書衛侯而不名言其有歸道也及其歸而後書曰衛侯衎復歸於衛此所謂出而國無君者於歸名之也衛𨿽有君而衎有歸道焉猶無君也

莒人侵我東鄙秋楚公子貞帥師伐吳冬季孫宿會晉士匃宋華閱衛孫林父鄭公孫蠆莒人邾人於戚十有五年春宋公使向戌來聘二月己亥及向戌盟於劉劉夏逆王后於齊

外逆女不書過我不書天子之大夫不名書劉夏非大夫也夏從單靖公以逆而獨書夏過我也

夏齊侯伐我北鄙圍成公救成至遇季孫宿叔孫豹帥師城成郛

備齊也城𨿽不時非譏也

秋八月丁巳日有食之邾人伐我南鄙冬十有一月癸亥晉侯周卒

十有六年春王正月葬晉悼公三月公會晉侯宋公衛侯鄭伯曹伯莒子邾子薛伯伯小邾子於溴梁戊寅大夫盟

衛侯剽也二十五年衛侯入於夷儀衎也二君皆稱衛侯猶鄭突及儀皆稱鄭伯也晉平公卽位而爲溴梁之會以諸侯燕於溫使諸大夫舞曰歌詩必類齊髙厚之詩不類荀怒曰諸侯有異志矣使諸大夫盟髙厚髙厚逃歸於是叔孫豹晉苟宋向戌衛寗殖鄭公孫蠆曹莒邾薛杞小邾之大夫盟夫牡丘之會諸侯旣次於匡書曰公孫敖帥師及諸侯之大夫救徐雞澤之會諸侯旣盟而陳侯使袁僑如會書曰叔孫豹及諸侯之大夫及陳袁僑盟今諸侯旣會將使大夫盟髙厚髙厚逃歸則書曰叔孫豹及諸侯之大夫盟可也獨書曰大夫盟何也諸侯旣會而燕使諸大夫舞旣非禮矣又曰歌詩必類求之無已而髙厚不從過在晉也荀怒而使大夫盟髙厚欲以彊服諸侯則政在大夫也政在大夫以義服人猶可彊則亂矣自是晉政在六卿故獨書大夫盟言無君也

晉人執莒子邾子以歸齊侯伐我北鄙夏公至自會五月甲子地震叔老會鄭伯晉荀衛寗殖宋人伐許秋齊侯伐我北鄙圍郕大雩冬叔孫豹如晉

十有七年春王二月庚午邾子牼卒

十六年晉人執莒子邾子今書邾子牼卒則旣釋之矣不書其歸不告也

宋人伐陳夏衛石買帥師伐曹秋齊侯伐我北鄙圍桃髙厚帥師伐我北鄙圍防

不稱齊髙厚見其亟伐也

九月大雩宋華臣出奔陳

華臣弱臯比之室使賊殺其宰華吳宋公怒將逐之故懼而出奔

冬邾人伐我南鄙

十有八年春白狄來夏晉人執衛行人石買

十七年石買侵曹取重丘曹人訴之晉晉人因其使而執之買則有罪而執之於其使則非禮也故書曰執衛行人石買

秋齊師伐我北鄙冬十月公會晉侯宋公衛侯鄭伯曹伯莒子邾子滕子薛伯伯小邾子同圍齊曹伯負芻卒於師楚公子午帥師伐鄭

十有九年春王正月諸侯盟於祝柯晉人執邾子公至自伐齊取邾田自漷水

成元年晉人敗齊於鞌使齊人歸我汶陽之田書曰取汶陽田不言齊魯地也本以晉命取田於邾故書曰取邾田自漷水言非魯地也

季孫宿如晉葬曹成公夏衛孫林父帥師伐齊秋七月辛卯齊侯環卒晉士匄帥師侵齊至谷聞齊侯卒乃還八月丙辰仲孫蔑卒齊殺其大夫髙厚

齊侯出其世子光而立其少子牙使髙厚傅之齊侯疾病崔杼逆光而立之光殺牙杼殺髙厚而並其室故稱國以殺罪累上也

鄭殺其大夫公子嘉冬葬齊靈公城西郛叔孫豹會晉士匄於柯城武城

二十年春王正月辛亥仲孫速會莒人盟於向夏六月庚申公會晉侯齊侯宋公衛侯鄭伯曹伯莒子邾子滕子薛伯伯小邾子盟於澶淵秋公至自會仲孫速帥師伐邾蔡殺其大夫公子爕

蔡文侯欲事晉畏楚不能行而卒楚人使蔡無常公子爕求從先君以利蔡蔡人殺之稱國以殺非其罪也

蔡公子履出奔楚陳侯之弟黃出奔楚

陳慶虎慶寅畏公子黃之偪愬諸楚曰與蔡司馬同謀楚人以爲討黃出愬於楚書曰陳侯之弟罪陳侯也

叔老如齊冬十月丙辰朔日有食之季孫宿如宋二十有一年春王正月公如晉邾庶其以漆閭丘來奔庶其邾大夫也邾莒之大夫不書微也特書庶其重地也以地叛𨿽賤必書地以名其人終爲不義弗可滅矣或求名而不得或欲蓋而名章齊豹爲衛司寇作而不義其書爲盜邾庶其莒牟夷邾黒肱以土地出求食而已不求其名賤而必書此二物者所以懲肆而去貪也若艱難其身以險危大人而有名章徹攻難之士將奔走之若竊邑叛君以徼大利而無名貪冒之人將寘力焉故春秋書齊豹曰盜三叛人名所以懲不義惡無禮也左氏之說云爾予因其說而申之曰春秋之法小國之大夫不書然紀裂繻來逆女則書以其接我也接我以禮而書貴之也小國之大夫來奔者亦眾矣𨿽接我而不書法也惟以地來奔則書惡其接我以利也然魯人非大夫而以地出奔者猶不書何也以利接我𨿽微必書詳內也以利接外以微故不書略外也略外而詳內此聖人處已之厚也

夏公至自晉秋晉欒盈出奔楚九月庚戌朔日有食之冬十月庚辰朔日有食之曹伯來朝公會晉侯齊侯宋公衛侯鄭伯曹伯莒子邾子於商任

錮欒氏非禮也古者大夫去國君使人道之出疆又先於其所往

二十有二年春王正月公至自會夏四月秋七月辛酉叔老卒冬公會晉侯齊侯宋公衛侯鄭伯曹伯莒子邾子薛伯杞伯小邾子於沙隨公至自會楚殺其大夫公子追舒

追舒爲令尹而寵觀起未益祿而有馬數十乘楚人患之故誅追舒罪不至死故稱國以殺

二十有三年春王二月癸酉朔日有食之三月己巳伯匄卒夏邾我來奔葬杞孝公陳殺其大夫慶虎及慶寅陳侯之弟黃自楚歸於陳

陳侯如楚公子黃愬二慶於楚楚人召之二慶以陳叛楚屈建從陳侯圍陳陳殺二慶而納黃二慶之罪當死而陳不能誅也因楚而後克之故稱國以殺所以病陳也二慶死則黃之歸無難矣

晉欒盈復入於晉入於曲沃

欒盈在齊晉將嫁女於吳齊侯使析歸父媵之以藩載欒盈納諸曲沃盈帥曲沃之甲以入晉不勝反入曲沃書曰復入晉人之怨欒氏者眾難於復入也不書自齊何也齊之納盈非以兵明納之也譬如盜賊私納之耳故不書自齊

秋齊侯伐衛遂伐晉八月叔孫豹帥師救晉次於雍楡己夘仲孫速卒冬十月乙亥臧孫紇出奔邾晉人殺欒盈齊侯襲莒

二十有四年春叔孫豹如晉仲孫羯帥師侵齊夏楚子伐吳秋七月甲子朔日有食之旣齊崔杼帥師伐莒大水八月癸已朔日有食之公會晉侯宋公衛侯鄭伯曹伯莒子邾子滕子薛伯杞伯小邾子於夷儀冬楚子蔡侯陳侯許男伐鄭公至自會陳鍼宜咎出奔楚叔孫豹如京師大饑

二十有五年春齊崔杼帥師伐我北鄙夏五月乙亥齊崔杼弒其君光

齊侯背晉與楚且亂崔杼之室𨿽無道而崔杼立光殺光無君之心不可也故稱崔杼

公會晉侯宋公衛侯鄭伯曹伯莒子邾子滕子薛伯伯小邾子於夷儀六月壬子鄭公孫舎之帥師入陳秋八月己巳諸侯同盟於重丘公至自會衛侯入於夷儀楚屈建帥師滅舒鳩冬鄭公孫夏帥師伐陳十有二月吳子遏伐楚門於巢卒

吳子伐楚而名何也名其卒也吳子伐楚而門於巢巢牛臣射而殺之不言滅何也死而非獲也死而非獲則卒也

二十有六年春王二月辛卯衛寗喜弒其君剽

衛侯衎入於夷儀使衛寗喜求復故喜弒剽而納衎不言衎之弒而言喜之弒何也喜弒而後衎得入則弒君之罪喜專之也

衛孫林父入於戚以叛

林父始與寗殖出衎而立剽寗喜納衎故林父以戚如晉書曰叛非以亂國將以自封也

甲午衛侯衎復歸於衛夏晉侯使荀吳來聘公會晉人鄭良霄宋人曹人於澶淵秋宋公殺其世子痤晉人執衛寗喜八月壬午許男寗卒於楚冬楚子蔡侯陳侯伐鄭葬許靈公

二十有七年春齊侯使慶封來聘夏叔孫豹防晉趙武楚屈建蔡公孫歸生衛石惡陳孔奐鄭良霄許人曹人於宋

宋向戌善於晉趙武又善於楚屈建故會晉楚而求弭諸侯之兵旣會楚人衷甲將盟又爭先晉人從而先之不較也然春秋書之卒先晉而後楚何也晉固主諸侯矣楚𨿽以力加之而晉之所以先諸侯者猶在也春秋豈以一時之先而易其所常先哉是以卒先晉言先後之不可以力爭也郎之戰鄭實主兵而先齊衛亦猶是也

衛殺其大夫寗喜

衛侯旣入而患寗喜之專也殺之喜𨿽弒君而於衛侯爲有功衛侯殺之則爲不義故稱國以殺

衛侯之弟鱄出奔晉

衛侯之入也使鱄與寗喜要言焉旣殺寗喜鱄病其失言也故出書曰衛侯之弟罪衛侯也

秋七月辛巳豹及諸侯之大夫盟於宋冬十有二月乙亥朔日有食之

二十有八年春無冰夏衛石惡出奔晉邾子來朝秋八月大雩仲孫羯如晉冬齊慶封來奔十有一月公如楚十有二月甲寅天王崩乙未楚子昭卒

二十有九年春王正月公在楚夏五月公至自楚庚午衛侯衎卒閽弒吳子余祭仲孫羯會晉荀盈齊髙止宋華定衛世叔儀鄭公孫叚曹人莒人滕人薛人小邾人城晉侯使士鞅來聘子來盟吳子使札來聘吳自成七年伐郯而書之曰吳終於春秋無加焉惟其卒則稱吳子戚之防則稱吳人柏舉之戰黃池之會亦稱吳子其卒也不可以不稱子而戚以鄫柏舉以蔡侯黃池以晉侯皆非進之也今其來聘也書子書名進之也以札之賢而修禮於中國不可不進也然終春秋曰吳蓋猶以夷終也

秋九月葬衛獻公齊髙止出奔北燕冬仲孫羯如晉三十年春王正月楚子使防罷來聘夏四月蔡世子般弒其君固

蔡侯爲般娶於楚而通焉故及於弒君𨿽無道而罪不及民故稱臣以弒

五月甲午宋災宋伯卒

外災不日略之也宋災何以書日日伯之卒也伯待姆而卒於火是以日其災也然則春秋賢伯乎君子謂伯女而不婦女待人婦義事也

天王殺其弟佞夫王子瑕奔晉

靈王崩儋括欲立王子佞夫佞夫弗知尹言多劉毅單蔑過鞏成殺佞夫括及瑕廖奔晉佞夫無罪五臣以王故殺之而王弗察猶王殺之也故書曰天王殺其弟佞夫王子瑕奔晉括廖不書賤也

秋七月叔弓如宋葬宋共鄭良霄出奔許自許入於鄭鄭人殺良霄冬十月葬蔡景公晉人齊人宋人衛人鄭人曹人莒人邾人滕人薛人杞人小邾人會於澶淵宋災故

三十有一年春王正月夏六月辛巳公薨於楚宮秋九月癸巳子野卒己亥仲孫羯卒冬十月滕子來會葬癸酉葬我君襄公十有一月莒人弒其君密州

莒子生去疾及展輿旣立展輿又廢之莒子虐國人患之展輿因國人攻而弒之非獨其子也

春秋集解卷九﹤經部﹐春秋類﹐蘇氏春秋集解﹥

欽定四庫全書

春秋集解卷十

宋蘇轍撰

昭公

元年春王正月公卽位叔孫豹會晉趙武楚公子圍齊國弱宋向戌衞齊惡陳公子招蔡公孫歸生鄭罕虎許人曹人於虢

晉楚尋宋之盟楚公子圍請讀舊書加書於牲上而不防血故不書盟

三月取鄆夏秦伯之弟鍼出奔晉六月丁巳邾子華卒晉荀吳帥師敗狄於大鹵秋莒去疾自齊入於莒莒展輿出奔吳

去疾齊出也展輿吳出也密州之弒也去疾奔齊展輿立而奪羣公子秩羣公子召去疾齊人納之去疾之不稱公子將爲君也書曰入於莒展輿在也展輿𨿽逾年而不稱莒子不能君也

叔弓帥師疆鄆田邾悼公冬十有一月己酉楚子麇卒楚公子比出奔晉

二年春晉侯使韓起來聘夏叔弓如晉秋鄭殺其大夫公孫黑

駟黒富而無禮襄三十年攻良霄而殺之元年與遊楚爭室而逐之鄭人畏其彊不討也旣又將作亂而去遊氏疾作而不克子產因其疾也數其罪而殺之黑固有罪而鄭之所以誅之者亦殆矣是以稱國以殺也

冬公如晉至河乃復季孫宿如晉

三年春王正月丁未滕子原卒夏叔弓如滕五月滕成公秋小邾子來朝八月大雩冬大雨雹北燕伯款出奔齊

四年春王正月大雨雹夏楚子蔡侯陳侯鄭伯許男徐子滕子頓子胡子沈子小邾子宋世子佐淮夷會於申晉自平公始衰齊靈公莊公背之平公屢合諸侯以討焉襄二十五年齊莊公死齊與晉平晉侯自是不復出與會盟其大夫趙武爲政諸侯少安然而晉日益衰政在六卿故楚靈王合諸侯於申而晉不敢爭楚自是益肆於中國

楚人執徐子秋七月楚子蔡侯陳侯許男頓子胡子沈子淮夷伐吳執齊慶封殺之

齊慶封與於崔杼之亂及敗自魯奔吳吳封之朱方楚子以力從諸侯而伐吳罪也而其誅慶封義也故慶封𨿽在吳而謂之齊慶封言當其罪也凡執大夫稱人此其序諸侯以執之何也序諸侯以伐吳不可復稱人也

遂滅賴九月取鄫冬十有二月乙叔孫豹卒

五年春王正月舎中軍

襄十一年作中軍三分公室而各有其一季氏盡徵之叔孫氏臣其子弟孟氏取其半及其舎之四分公室季氏擇二二子各一皆盡徵之而貢於公

楚殺其大夫屈申

楚子以屈申爲貳於吳而殺之稱國以殺言無罪也

公如晉夏莒牟夷以牟婁及防玆來奔秋七月公至自晉戊辰叔弓帥師敗莒師於蚡泉秦伯卒冬楚子蔡侯陳侯許男頓子沈子徐人越人伐吳

越於是始見徐吳越𨿽與中國會盟皆以夷故不得稱人今越始見而與徐皆稱人何也不可云沈子徐越伐吳故也猶戚之會吳以鄫故稱人耳

六年春王正月杞伯益姑卒秦景公夏季孫宿如晉文公宋華合比出奔衞秋九月大雩楚防罷帥師伐吳冬叔弓如楚齊侯伐北燕

七年春王正月曁齊平

齊侯伐北燕將納燕伯款晏子曰不入燕有君矣民不貳吾君賄左右謟諛作大事不以信未嘗可也燕人歸燕姬賂以瑤罋玉櫝斚耳乃不克納二月庚午盟於濡上書平而不書其盟何也燕求於齊曰曁燕平齊求於燕曰曁齊平齊將以正燕而納女及賂反求成焉書曰曁齊平所以病齊也不言其盟盟不足信也谷梁曰以內及外曰曁凡言平始不平也齊魯未嘗不平而何爲平乎

三月公如楚叔孫婼如齊涖盟夏四月甲辰朔日有食之秋八月戊辰衛侯惡卒九月公至自楚冬十有一月癸未季孫宿卒十有二月癸亥衞襄公

八年春陳侯之弟招殺陳世子偃師夏四月辛丑陳侯溺卒

陳哀公元妃鄭姬生世子偃師二妃生公子畱下妃生公子勝二妃嬖畱有寵屬之司徒招與公子過哀公有廢疾招過殺偃師而立畱公縊而卒書招而不書過招首事也稱陳侯之弟以親親責之也

叔弓如晉楚人執陳行人幹徴師殺之

徴師以哀公之喪赴於楚且告有立君公子勝愬於楚楚人殺之稱行人言非其罪也

陳公子畱出奔鄭

楚將討陳故畱出奔畱旣爲君矣不曰陳畱而曰陳公子畱何也畱立於招耳爲君非畱志也

秋搜於紅陳人殺其大夫公子過大雩冬十月壬午楚師滅陳

楚靈王淩虐小國使公子棄疾帥師滅陳十一月滅蔡自以爲功也故春秋書之皆曰楚師而不書其人所謂求名而不得者也或曰楚子虔誘蔡侯般殺之則稱楚子何也曰誘而殺之此盜賊之事而非所以爲功也書楚子賤也

執陳公子招放之於越殺陳孔奐

招之稱公子其兄亡矣孔奐招之黨也楚人宥招而殺奐刑之辟也

陳哀公

九年春叔弓會楚子於陳許遷於夷

許人畏鄭求救於楚楚使公子棄疾遷之書曰許遷於夷自遷也

夏四月陳災

陳已滅爲楚縣而猶書陳災何也楚𨿽滅陳五年而陳復天未絕陳陳未亡故也公羊谷梁曰陳滅而書陳存陳也春秋非能存陳陳則未亡耳

秋仲孫貜如齊冬築郎囿

十年春王正月夏齊欒施來奔

齊欒施髙彊皆嗜酒而惡陳氏鮑氏陳鮑及其醉而攻之不勝遂來奔髙彊不書非卿也

秋七月季孫意如叔弓仲孫貜帥師伐莒戊子晉侯彪卒九月叔孫婼如晉晉平公十有二月甲子宋公成卒

十有一年春王二月叔弓如宋宋平公夏四月丁巳楚子虔誘蔡侯般殺之於申

般有弒君之罪而諸侯不能討十三年楚子將滅蔡而以好召蔡侯殺之因以滅蔡非討其罪也故名楚子而書其誘所以深罪楚子也若蔡侯之罪則見於其弒矣

楚公子棄疾帥師圍蔡五月甲申夫人歸氏薨大搜於比蒲仲孫貜會邾子盟於防祥秋季孫意如會晉韓起齊國弱宋華亥衛北宮佗鄭罕虎曹人杞人於厥憖九月己亥我小君齊歸冬十有一月丁酉楚師滅蔡執蔡世子有以歸用之

楚子滅蔡用蔡世子有於岡山不稱楚子惡其求名也蔡侯死蔡世子旣立矣其不稱蔡子而稱蔡世子何也蔡侯死於楚不獲歸於蔡不斂不其子𨿽立不成君也是以稱世子而已君沒旣稱子未稱子某喪未至而稱世子固其宜也

十有二年春齊髙偃帥師納北燕伯於陽

三年燕伯奔齊六年齊將納之而不克至是始納之其言納燕有君也名其出奔而不名其納不以髙偃名燕伯君臣之禮也不言納之者燕未得所都也

三月壬申鄭伯嘉卒夏宋公使華定來聘公如晉至河乃復五月鄭簡公楚殺其大夫成熊秋七月冬十月公子憖出奔齊

季氏之臣南蒯怨季孫之不禮也將去季孫而立公子憖不克南蒯以費叛憖從公於晉還及郊聞亂遂奔齊

楚子伐徐晉伐鮮虞

晉荀吳僞會齊師假道於鮮虞以滅肥遂伐鮮虞晉𨿽以詐爲罪而書曰晉伐鮮虞以夷狄書之過矣晉獻公假道於虞以滅虢因以執虞公其滅虢也書晉師其執虞公也書晉人今伐鮮虞稱人若師可也特書晉深罪之也楚滅陳蔡而晉不救力誠不能君子不罪也能伐鮮虞而不救陳蔡力非不足也棄諸侯也故以夷書之

十有三年春叔弓帥師圍費夏四月楚公子比自晉歸於楚弒其君虔於幹谿

楚子之立也其弟比奔晉黑肱奔鄭及滅蔡以棄疾爲蔡公有觀從者事蔡朝吳曰今不封蔡蔡不封矣以棄疾之命召比與黑肱旣至蔡人奉棄疾帥陳蔡不羮許葉之師以入楚楚子伐徐師於幹谿眾潰而歸遂自殺也於是比爲王黑肱爲令尹棄疾爲司馬比將爲君不曰楚比而曰公子比何也比之歸非其謀也亂始於觀從而成於棄疾以比爲名而已爲君非比志也比不志於爲君迫於觀從棄疾則其書曰楚公子比弒其君虔何也比𨿽不志於君迫於觀從棄疾而以身許之以致虔死則比𨿽爲不弒而弒君之名比尸之矣比之歸也防猶在楚其不曰入何也觀從召之蔡人與之楚人不拒則比之歸無難也

楚公子棄疾殺公子比

比弒其君殺之不稱楚人而曰公子棄疾殺公子比何也棄疾非討其弒而代之也比旣爲君矣不曰楚公子棄疾弒其君比何也眾𨿽以比爲君而比不當君也棄疾將以爲君不曰楚棄疾而曰公子棄疾何也以親責之猶齊商人也

秋公會劉子晉侯齊侯宋公衞侯鄭伯曹伯莒子邾子滕子薛伯伯小邾子於平丘八月甲戌同盟於平丘公不與盟

八年晉成虒祁之宮諸侯朝而歸者皆有貳心十二年齊侯往朝於晉晉侯以齊侯燕投壺齊侯曰寡人中此與君代興晉人亦知其將貳也且爲伐莒取郠故將以諸侯來討故會於平丘齊人不欲盟要之乃可故書同盟有不同者故也桃丘之會書曰弗遇沙隨之會書曰不見公可遇而彼弗吾遇可見而彼不吾見皆曲在彼也今魯以侵虐小國爲罪諸侯有盟而不得與故書曰公不與盟言罪在我不在彼也

晉人執季孫意如以歸公至自會蔡侯廬歸於蔡陳侯吳歸於陳

楚棄疾卽位復封陳蔡蔡世子有之子廬陳世子偃師之子吳皆受封於楚而歸不曰蔡廬陳吳而曰蔡侯廬陳侯吳旣侯於楚也陳蔡旣滅天子不能存諸侯不能救而楚復之春秋從而君之則許楚之專封歟曰非也春秋書陳蔡之自復而不書楚之復封陳蔡以爲楚虔𨿽以彊滅之而天下不與虔旣死則其當自復故書廬吳之歸如國未始滅者使廬吳未侯於楚則將書之曰蔡廬陳吳而已以其旣侯於楚也故書曰蔡侯廬陳侯吳然而不言其自楚歸則未嘗予楚之專封也

冬十月蔡靈公公如晉至河乃復吳滅州來

十有四年春意如至自晉三月曹伯滕卒夏四月秋曹武公八月莒子去疾卒冬莒殺其公子意恢

十有五年春王正月吳子夷末卒二月癸酉有事於武宮籥入叔弓卒去樂卒事

叔弓涖事於廟籥入而卒去樂卒事禮也𨿽不涖事聞其喪猶去樂也故君有事於廟聞大夫之喪去樂卒事大夫聞君之喪攝主而往大夫聞大夫之喪屍事畢而往皆不廢祭也

夏蔡朝吳出奔鄭六月丁巳朔日有食之秋晉荀吳帥師伐鮮虞冬公如晉

十有六年春齊侯伐徐楚子誘戎蠻子殺之

楚子虔誘蔡侯般殺之於申名而書地夷而害中國疾之也楚子誘戎蠻子殺之不名不地夷狄相殺略之也戎蠻子之不名告略也

夏公至自晉秋八月己亥晉侯夷卒九月大雩季孫意如如晉冬十月晉昭公

十有七年春小邾子來朝夏六月甲戌朔日有食之秋郯子來朝八月晉荀吳帥師滅陸渾之戎冬有星孛於大辰楚人及吳戰於長岸

十有八年春王三月曹伯湏卒夏五月壬午宋衛陳鄭災六月邾人入鄅秋曹平公冬許遷於白羽

十有九年春宋公伐邾夏五月戊辰許世子止弒其君買

許悼公瘧飲世子止之藥而卒其以弒書之何也止𨿽不志乎弒其君由止以卒則亦止弒之也君由止以卒而不以弒君書之則臣將輕其君子將輕其父亂之道也故止之弒君𨿽異乎楚商臣蔡般也而春秋一之所以隆君父也今律過失殺人以贖論過失殺期尊減殺人二等過失殺大父母減殺人一等而和禦藥誤不如法者死父子之親許以情論至於君臣則情不勝法此蓋春秋之遺意也

己地震秋齊髙發帥師伐莒冬許悼公

二十年春王正月夏曹公孫會自鄸出奔宋秋盜殺衞侯之兄縶

齊豹爲衞司冦怨縶而殺之豹非小臣而書盜所謂求名而不得者也

冬十月宋華亥向寧華定出奔陳

宋元公無信多私而惡華向三大夫謀誘羣公子而殺之公如華氏請焉劫之而質其大子公怒攻之遂出奔

十有一月辛蔡侯廬卒

二十有一年春王三月蔡平公夏晉侯使士鞅來聘宋華亥向寧華定自陳入於宋南裏以叛

宋司馬華費遂之子防及多僚相惡多僚譖防於公公將逐之防殺多僚劫費遂而召亡人入居於宋之南裏召吳楚以自救書曰入於宋南裏與宋分國而居之也

秋七月壬午朔日有食之八月乙亥叔輒卒冬蔡侯朱出奔楚

蔡侯朱立楚費無極取貨於平公之弟東國謂蔡人曰朱不用命君王將立東國不然楚必圍蔡蔡人懼而出朱朱奔楚自訴不克

公如晉至河乃復

二十有二年春齊侯伐莒宋華亥向寧華定自宋南裏出奔楚大搜於昌間夏四月乙丑天王崩六月叔鞅如京師景王王室亂

叔鞅至自京師知王室之亂而未知亂之所在也故書曰王室亂稱王室亂在兄弟也諸侯之亂未有不待事而書者不待事而書亂急王室也

劉子單子以王猛居於皇

景王世子壽蚤卒其次猛也子朝王之長庶也景王欲立子朝不克而崩劉子單子奉子猛爲王而子朝作亂故出居於皇以避之凡君未稱子某旣稱子景王旣則猛稱王子可也不稱王子而稱王猛何也禮天子七月而景王以亂故三月而非禮也故與子以未之禮稱名𨿽然猛方與子朝爭子朝稱王子朝而猛稱王子猛皆王子則無以明正也特稱王猛所以明正也其言劉子單子以王猛居於皇猛幼制在劉單也

秋劉子單子以王猛入於王城

晉人助猛故得還入王城不言京師非王都也郟鄏謂之王城成周謂之京師其言入子朝難之也

冬十月王子猛卒

猛旣稱王猛矣於其卒也稱王子猛何也春秋書名嚴於卒於其卒不得不正其本名也所謂非薨非名有所不必盡也

十有二月癸酉朔日有食之

二十有三年春王正月叔孫婼如晉癸丑叔鞅卒晉人執我行人叔孫婼

邾人城翼師自武城還魯人譎而取之邾人訴於晉晉來討故叔孫婼如晉晉人執之稱行人言非其罪也

晉人圍郊夏六月蔡侯東國卒於楚秋七月莒子庚輿來奔戊辰吳敗頓胡沈蔡陳許之師於雞父胡子髠沈子逞滅獲陳夏齧

吳伐州來楚防越帥師及諸侯之師救之吳公子光先敗六國之師楚師遂奔春秋書諸侯之師未有略而不序者今略而不序何也頓胡沈皆君也蔡陳許皆大夫也將言及其君與大夫戰則未陳也將言敗其君與其大夫則胡子沈子滅陳大夫獲不可止言敗也故略言敗其師而詳其滅獲於後蓋亦記事之宜也且序其敗不以國之大小而以君大夫爲先後則亦微見之矣

天王居於狄泉尹氏立王子朝

王猛敬王當立也故不言其立言子朝之立明其不當立也且尹氏立之非周人之欲立則與衞晉異矣尹氏者天子之卿也或稱尹子或稱尹氏何也時以氏稱之也詩曰王謂尹氏則尹之稱氏也舊矣或曰稱氏譏世卿也然則大雅之美宣王蓋亦譏世卿歟

八月乙未地震冬公如晉至河有疾乃復

二十有四年春王二月丙戌仲孫貜卒婼至自晉夏五月乙未朔日有食之秋八月大雩丁酉杞伯郁釐卒冬吳滅巢平公

二十有五年春叔孫婼如宋夏叔詣會晉趙鞅宋樂大心衞北宮喜鄭遊吉曹人邾人滕人薛人小邾人於黃父有鸜鵒來巢秋七月上辛大雩季辛又雩九月己亥公孫於齊次於陽州齊侯唁公於野井冬十月戊辰叔孫婼卒十有一月己亥宋公佐卒於曲棘十有二月齊侯取鄆

二十有六年春王正月宋元公三月公至自齊居於鄆夏公圍成秋公會齊侯莒子邾子伯盟於鄟陵公至自會居於鄆九月庚申楚子居卒冬十月天王入於成周尹氏召伯毛伯以王子朝奔楚

二十有七年春公如齊公至自齊居於鄆夏四月吳弒其君僚楚殺其大夫郤宛秋晉士鞅宋樂祁犂衞北宮喜曹人邾人滕人會於扈冬十月曹伯午卒邾快來奔公如齊公至自齊居於鄆

二十有八年春王三月曹悼公公如晉次於幹侯夏四月丙戌鄭伯寧卒六月鄭定公秋七月癸巳滕子寧卒冬滕悼公

二十有九年春公至自幹侯居於鄆齊侯使髙張來唁公公如晉次於幹侯夏四月庚子叔詣卒秋七月冬十月鄆潰

三十年春王正月公在幹侯

二十五年公出至此五年矣公𨿽在外而猶在魯因其出入而書之可也二十九年鄆潰公無所歸而寓於晉故於每年正月書曰公在幹侯所以存公也鄆曰居幹侯曰在魯地公所得專晉地非所得專也

夏六月庚辰晉侯去疾卒秋八月晉頃公冬十有二月吳滅徐徐子章羽奔楚

三十有一年春王正月公在幹侯季孫意如會晉荀躒於適歷夏四月丁巳薛伯谷卒晉侯使荀躒唁公於幹侯秋薛獻公冬黑肱以濫來奔十有二月辛亥朔日有食之

三十有二年春王正月公在幹侯取闞夏吳伐越秋七月冬仲孫何忌會晉韓不信齊髙張宋仲防衞世叔申鄭國參曹人莒人薛人人小邾人城成周十有二月己未公薨於幹侯

春秋集解卷十

欽定四庫全書

春秋集解卷十一

宋蘇轍定公

元年春王三月晉人執宋仲防於京師夏六月癸亥公之喪至自幹侯戊辰公卽位秋七月癸巳我君昭公九月大雩立宮冬十月隕霜殺菽

僖三十三年書隕霜不殺艸今指言殺菽何也於其不殺而言艸言其廣也於其殺而言菽言其所害也

二年春王正月夏五月壬辰雉門及兩觀災秋楚人伐吳冬十月新作雉門及兩觀

三年春王正月公如晉至河乃復二月辛卯邾子穿卒夏四月秋邾莊公冬仲孫何忌及邾子盟於防四年春王二月癸巳陳侯吳卒三月公會劉子晉侯宋公蔡侯衞侯陳子鄭伯許男曹伯莒子邾子頓子胡子滕子薛伯伯小邾子齊國夏於召陵侵楚夏四月庚辰蔡公孫姓帥師滅沈以沈子嘉歸殺之五月公及諸侯盟於臯鼬伯成卒於會六月陳惠公許遷於容城秋七月公至自會劉捲卒悼公楚人圍蔡晉士鞅防孔圉帥師伐鮮虞

昭十二年楚滅陳蔡晉人不救而伐鮮虞稱晉以夷之今晉旣不爲蔡伐楚楚人圍蔡亦弗之救而於其伐鮮虞也稱晉士鞅衞孔圉何也晉𨿽有棄諸侯之罪而蔡無國滅之禍輕重之異也

劉文公冬十有一月庚午蔡侯以吳子及楚人戰於柏舉楚師敗績楚囊瓦出奔鄭

楚平王殺伍奢其子員奔吳爲吳行人囊瓦殺郤宛伯氏之族出伯州犂之孫嚭爲吳太宰以謀楚故蔡侯因之以乞師囊瓦帥師禦之吳稱子而囊瓦稱人何也吳以夷故不得稱人又不可言以吳特稱吳子書實也囊瓦以貪致宼不能死而出奔稱人賤之也

庚辰吳入郢

五年春王三月辛亥朔日有食之夏歸粟於蔡於越入吳六月丙申季孫意如卒秋七月壬子叔孫不敢卒冬晉士鞅帥師圍鮮虞

六年春王正月癸亥鄭遊速帥師滅許以許男斯歸二月公侵鄭公至自侵鄭夏季孫斯仲孫何忌如晉秋晉人執宋行人樂祁犂冬城中城季孫斯仲孫忌帥師圍鄆

七年春王正月夏四月秋齊侯鄭伯盟於咸齊人執衞行人北宮結以侵衞齊侯衞侯盟於沙大雩齊國夏帥師伐我西鄙九月大雩冬十月

八年春王正月公侵齊公至自侵齊二月公侵齊三月公至自侵齊曹伯露卒夏齊國夏帥師伐我西鄙公會晉師於瓦公至自瓦秋七月戊辰陳侯柳卒晉士鞅帥師侵鄭遂侵衞曹靖公九月陳懷公季孫斯仲孫何忌帥師侵衞冬衞侯鄭伯盟於曲濮從祀先公從順也先公閔僖也逆祀則稱躋僖公順祀則稱先公何也徧祀先公也於是陽虎欲去三桓故順祀而祈焉虎之謀去三桓亂也而其順祀則禮也春秋善惡不以相及各書其實而已

盜竊寶玉大弓

陽虎將殺季孫斯不勝而出取寶玉大弓寶玉大弓魯之分器也所謂夏后氏之璜與封父之繁弱是時陽虎以鄆讙陰叛奔齊十年侯犯以郈叛及昭十三年南蒯以費叛皆以賤不書其書竊寶玉大弓何也分器重於地分器重於地者賤貨而貴命也

九年春王正月夏四月戊申鄭伯蠆卒得寶玉大弓六月鄭獻公秋齊侯衞侯次於五氏

齊侯伐晉夷儀克之衞侯會之五氏言次而不言伐齊衞告次而不告伐也

秦伯卒冬秦哀公

十年春王三月及齊平夏公會齊侯於夾谷公至自夾谷晉趙鞅帥師圍衞齊人來歸鄆讙陰田叔孫州仇仲孫何忌帥師圍郈秋叔孫州仇仲孫何忌帥師圍郈宋樂大心出奔曹

樂祁犂死於晉晉人止其喪以求成於宋宋使樂大心盟晉且逆祁犂之喪大心辭僞有疾祁犂之子混譖而逐之

宋公子地出奔陳冬齊侯衞侯鄭遊速會於安甫叔孫州仇如齊宋公之弟辰曁仲佗石彄出奔陳

十有一年春宋公之弟辰及仲佗石彄公子地自陳入於蕭以叛夏四月秋宋樂大心自曹入於蕭冬及鄭平叔還如鄭涖盟

十有二年春薛伯定卒夏薛襄公叔孫州仇帥師墮郈衞公孟彄帥師伐曹季孫斯仲孫何忌帥師墮費秋大雩冬十月癸亥公會齊侯盟於黃十有一月丙寅朔日有食之公至自黃十有二月公圍成公至自圍成仲由爲季氏宰將墮三都於是叔孫氏墮郈季氏將墮費公山不狃叔孫輒帥費人以襲魯公與三子入於季氏之宮登武子之臺費人攻之入及公側仲尼命申句湏樂頎下伐之費人比二子奔齊遂墮費將墮成公斂處父不欲公圍之弗克不書三人之亂皆陪臣也或曰昭公將去季氏而失國孔子爲魯而墮三都亦防於亂孔子之爲是何也曰昭公之去季氏而失國失民故也魯君之失民與三桓之得民久矣故將以治魯而不得三桓不可爲也能得三桓而道之以禮樂猶可治也孔子爲魯而仲由爲季氏宰三家從之矣其不從者其家臣也家臣未能得魯眾也𨿽其不從不能爲患此孔子之所以墮三都而無疑也

十有三年春齊侯衞侯次於垂葭夏築蛇淵囿大搜於比蒲衞公孟彄帥師伐曹秋晉趙鞅入於晉陽以叛冬晉荀寅士吉射入於朝歌以叛晉趙鞅歸於晉薛弒其君比

十有四年春衞公叔戌來奔衞趙陽出奔宋二月辛巳楚公子結陳公孫佗人帥師滅頓以頓子牂歸夏衞北宮結來奔五月於越敗吳於檇李吳子光卒公會齊侯衞侯於牽公至自會秋齊侯宋公會於洮天王使石尙來歸脤

石尙天子之士也天子之士稱王人石尙之名以其接我特書也脤祭肉也禮助祭則受胙魯不助而歸之非禮也不然魯之助則微者也

衞世子蒯聵出奔宋衞公孟彄出奔鄭宋公之弟辰自蕭來奔大搜於比蒲邾子來會公城莒父及霄

十有五年春王正月邾子來朝鼷防食郊牛牛死攺卜牛二月辛丑楚子滅胡以胡子豹歸夏五月辛亥郊壬申公薨於髙寢鄭罕達帥師伐宋齊侯衞侯次於渠蒢邾子來奔喪秋七月壬申姒氏卒八月庚辰朔日有食之九月滕子來會丁巳我君定公雨不克戊午日下昃乃克辛巳定姒冬城漆

春秋集解卷十一

欽定四庫全書

春秋集解卷十二

宋蘓轍哀公

元年春王正月公卽位楚子陳侯隨侯許男圍蔡定六年鄭滅許今復見者楚封之也

鼷防食郊牛攺卜牛夏四月辛巳郊秋齊侯衞侯伐晉冬仲孫何忌帥師伐邾

二年春王二月季孫斯叔孫州仇仲孫何忌帥師伐邾取漷東田及沂西田癸巳叔孫州仇仲孫何忌及邾子盟於句繹

三子伐邾邾人賂以沂漷之田乃受盟再序大夫季孫不盟也

夏四月丙子衞侯元卒滕子來朝晉趙鞅帥師納衞世子蒯聵於戚

定十四年蒯聵將殺南子不克而出靈公卒衞人將立蒯聵之弟郢郢乃立蒯聵之子輒夫蒯聵得罪於靈公而出則非世子矣其以世子書之何也以爲靈公之卒衞人嘗立郢郢立則蒯聵非世子𨿽拒之可也衞人廢蒯聵而立輒則蒯聵猶世子也何也蒯聵廢則輒不當立輒立則蒯聵不廢靈公廢之而衞人立其子以成之𨿽欲不以世子名之可乎然則以世子名之何爲而可曰不幸而立輒則輒當辭辭而不獲則致國乎蒯聵如是而後可子路問於孔子曰衛君待子而爲政子將奚先曰必也正名乎名不正則言不順言不順則事不成事不成則禮樂不興禮樂不興則刑罰不中刑罰不中則民無所措手足故君子名之必可言也言之必可行也君子於其言無所苟而已矣若輒以世子之子立而拒世子蒯聵稱世子而不得立得爲正名乎𨿽然世子不言納世子當立者也當立者無所事納矣稱世子而言納見其非世子而衞人以爲世子耳

秋八月甲戌晉趙鞅帥師及鄭罕達帥師戰於鐵鄭師敗績冬十月衞靈公十有一月蔡遷於州來蔡殺其大夫公子駟

元年楚將遷蔡於江汝之間蔡於是請遷於吳書曰蔡遷於州來自遷也蔡請遷於吳旣而悔之吳以師遷之故殺駟以說稱國以殺非其罪也

三年春齊國夏衞石曼姑帥師圍戚

曼姑爲子圍父知其不義故推齊使爲兵首從而書之罪之也

夏四月甲午地震五月辛桓宮僖宮災季孫斯叔孫州仇帥師城啟陽宋樂髠帥師伐曹秋七月丙子季孫斯卒蔡人放其大夫公孫獵於吳冬十月癸卯秦伯卒叔孫州仇仲孫何忌帥師圍邾

四年春王二月庚戌盜殺蔡侯申蔡公孫辰出奔吳秦惠公宋人執小邾子夏蔡殺其大夫公孫姓公孫霍當書蔡人殺其大夫不言人闕文也

晉人執戎蠻子赤歸於楚

楚人圍蠻氏蠻子赤奔晉楚人求之晉人執而子之晉主諸侯而爲楚執其所滅罪之也僖二十八年晉侯入曹執曹伯宋人其不曰楚人而曰歸於楚何也曹非宋有而蠻子楚之所滅也

城西郛六月辛丑亳社災

亳社商社也周之滅商也以其社賜諸侯所謂亡國之社也亡國之社必屋故災也

秋八月甲寅滕子結卒冬十有二月蔡昭公滕頃公

五年春城毗夏齊侯伐宋晉趙鞅帥師伐衞秋九月癸酉齊侯杵臼卒冬叔還如齊閠月齊景公

春秋不書閏月此其書閏何也喪事不數閏譏其以閏月也

六年春城邾瑕晉趙鞅帥師伐鮮虞吳伐陳夏齊國夏及髙張來奔

齊景公無適子諸子鬻姒之子荼嬖公疾使國夏及髙張立荼寘羣公子於萊公卒陳乞將立陽生乃與諸大夫謀先逐國髙

叔還會吳於柤秋七月庚寅楚子軫卒齊陽生入於齊陳乞召陽生於魯而匿之其家諸大夫莫之知且荼猶在也故書入不稱公子將爲君

齊陳乞弒其君荼

陳乞立陽生而遷荼於賴陽生使朱毛殺荼書曰陳乞弒其君乞𨿽不弒而弒君之禍乞爲之也

冬仲孫何忌帥師伐邾宋向巢帥師伐曹

七年春宋皇瑗帥師侵鄭晉魏曼多帥師侵衞夏公會吳於鄫秋公伐邾八月己酉入邾以邾子益來

魯入邾以邾子益來而不言滅何也邾大夫茅夷馮保於茅請救於吳明年吳爲之伐魯魯復邾子故不言滅邾旣滅矣幸而得復故邾𨿽無君而於出名之在外曰以歸在內曰以來內外之別也

宋人圍曹冬鄭駟帥師救曹

八年春王正月宋公入曹以曹伯陽歸

此滅曹也其不言滅何也曹伯陽好田弋曹之鄙人公孫彊獲白鴈而獻之且言田弋之說說之因訪政事大說之彊言覇說於曹伯曹伯從之乃背晉而姦宋宋人伐之晉人不救書曰宋公入曹而不書滅言自滅也猶虞之滅言晉人執虞公而不言滅也

吳伐我

不言西鄙而直言伐我兵加於國都也於是爲城下之盟而還不書諱之也

夏齊人取讙及闡

齊侯之在魯也季康子以其妹妻之卽位而逆之季魴侯通焉女言其情弗敢與也齊侯怒故取讙及闡

歸邾子益於邾

齊侯以季姬故請師於吳將以伐魯故懼而歸邾子

秋七月冬十有二月癸亥伯過卒齊人歸讙及闡魯歸季姬於齊故齊人歸二邑不言來歸歸邑而不遣使也

九年春王二月僖公宋皇瑗帥師取鄭師於雍丘夏楚人伐陳秋宋公伐鄭冬十月

十年春王二月邾子益來奔

八年魯歸益於邾益爲無道吳討而囚之使其大夫奉其太子革以爲政故出

公會吳伐齊

會夷狄以伐中國惡莫甚焉

三月戊戌齊侯陽生卒

八年齊侯請師於吳將以伐魯旣而季姬有寵乃辭吳師吳子怒反與公伐齊齊人殺其君以說而以疾赴春秋從而書之猶鄭髠頑也

夏宋人伐鄭晉趙鞅帥師侵齊五月公至自伐齊齊悼公衛公孟彄自齊歸於衞

彄蒯聵之黨也靈公旣沒則彄之歸無難矣

薛伯夷卒秋薛惠公冬楚公子結帥師伐陳吳救陳十有一年春齊國書帥師伐我夏陳轅頗出奔鄭轅頗爲司徒賦封田以嫁公女有餘以爲已大器故國人逐之

五月公會吳伐齊甲戌齊國書帥師及吳戰於艾陵齊師敗績獲齊國書

戰不言公公會伐而不會戰也

秋七月辛酉滕子虞母卒冬十有一月滕隱公衞世叔齊出奔宋

齊初娶於宋子朝其娣嬖子朝出孔文子使齊出其妻而妻之齊寘其初妻之娣於犂如二妻文子怒而奪其妻或淫於外州外州人奪之軒以獻恥是二者故出

十有二年春用田賦

丘賦之法因其田財通出馬一匹牛三頭今別其田及家財各爲一賦故曰田賦譏重斂也

夏五月甲辰孟子卒

孟子昭公夫人吳女也不稱夫人姬氏諱娶同姓也不書不祔於廟也語曰公娶於吳爲同姓謂之吳孟子然則孟子者魯人之所以號昭夫人也春秋因而書之耳

公會吳於槖臯秋公會衞侯宋皇瑗於鄖宋向巢帥師伐鄭冬十有二月螽

周之十二月夏之十月不當有螽蓋失閏也故季孫問於仲尼仲尼曰丘聞之火伏而後蟄者畢今火猶西流司曆過也

十有三年春鄭罕達帥師取宋師於嵒夏許男成卒公會晉侯及吳子於黃池

襄十年會於柤十四年會於向皆書曰魯會諸侯會吳於某以吳爲會故也其餘非以吳爲會則書吳與諸侯齒故戚之會吳以鄫故稱人黃池之會吳以晉侯故稱子不可言晉侯吳故也公羊曰吳稱子吳主會也谷梁曰進之也夫晉方主會而曰吳主會吳方淩虐小國而曰進之可乎然則以晉侯及吳子何也春秋有以邑相及有以大夫相及皆非義也猶以晉侯及吳子也

楚公子申帥師伐陳於越入吳秋公至自會晉魏曼多帥師侵衞許元公九月螽冬十有一月有星孛於東方

旦而孛見故不得其次也

盜殺陳夏區夫

稱盜微者也

十有二月螽

十有四年春西狩獲麟

狩而不地爲獲麟書略之也麟仁獸也出非其時孔子以自況也故春秋終焉然則春秋始於隱公而終於哀公何也自周之衰天下三變而春秋舉其中焉耳其始也𨿽幽厲失道王室昏亂而禮樂徵伐猶出於天子諸侯畏周之威不敢肆也𨿽春秋將何施焉及其中也平王東遷而周室不競諸侯自爲政周道陵遲夷於列國迨隱之世習以成俗不可攺矣然而文武成康之徳猶在民未忘周也故齊桓晉文相繼而起莫不秉大義以尊周室會盟徵伐以王命爲首諸侯順之者存逆之者亡𨿽齊晉秦楚之彊義之所在天下予之義之所去天下叛之世𨿽無王而其法猶在也故孔子作春秋推王法以防不義知其猶可以此治也及其終也定哀以來齊晉旣衰政出於大夫繼之以吳越荊蠻之眾橫行於中國以勢力相吞滅禮義無所復施刑政無所復加𨿽欲舉王法以防之而諸侯習於凶亂不可告語風俗靡然日入戰國是以春秋終焉由此觀之則春秋起於五伯之始而止於戰國之初隱哀適其時耳孔子曰禮樂徵伐自諸侯出十世希不失矣自大夫出五世希不失矣自隱至昭而逐於季氏凡十世自宣至定而制於陽虎凡五世蓋自隱以來諸侯始專而五伯之形成獲麟之歲齊田常弒簡公自是以專齊其後二十八年韓趙魏自是以分晉而戰國之形成左丘明傳春秋止於知伯之亡古之達者蓋知之歟孟子曰王者之迹熄而詩亡詩亡然後春秋作夫二雅終於幽王而春秋作於平王蓋與變風止於陳靈陳靈之後六十餘年而獲麟變風之所不刺則春秋之所不書也

春秋集解卷十二

