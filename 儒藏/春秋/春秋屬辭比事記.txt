

欽定四庫全書

經部五

春秋屬辭比事記

春秋類

提要

【臣】等謹案春秋屬辭比事記四卷

國朝毛奇齡撰奇齡作春秋分義例爲二十二門而其書則仍從經文十二公之序此乃分門隸事如沈棐趙汸之體條理頗爲明晰考據亦多精核蓋奇齡長於辧禮春秋據禮立制而是書據禮以斷春秋宜其秩然有紀也其不旁牽三禮而獨就經說經尢爲特識是書爲奇齡門人所編云本十卷朱彞尊經義考惟載六卷且云未見此本於二十二門之中僅得七門而侵伐一門尙未及半𨿽非完書然核其體要轉勝所作春秋也乾隆四十三年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

春秋屬辭比事記卷一

翰林院檢討毛奇齡撰

經解曰屬辭比事春秋教也夫辭何以屬謂夫史文之散漶者宜合屬也事何以比謂夫史官所載之事畔亂參錯而當爲之比以類也此本夫子以前之春秋而夫子解之如此是以夫子之春秋亦仍以四字爲之解漢儒謂屬合辭令比次戰伐則於作者之意全無統系而好事者自造爲書例謂辭有褒譏事有功罪皆於書法乎例之書人書爵書名書日並有義例而較之全經而一往不合則於是重疑春秋而春秋不昔者孟子解春秋曰其事則事當比也曰其文則其辭當屬合也而在夫子以前晉韓起聘魯見魯史春秋卽嘆曰周禮盡在魯矣則魯史記事全以周禮爲表志而策書相謂之禮經凡其事其文一準乎禮而從而比之屬之𨿽前後所書偶有同異而義無不同並無書人書爵書名書日之瀆亂乎其間而徧校之十二公二百四十二年之春秋而無往不合則眞春秋矣向非屬辭亦安知其文之聨屬如是也書人亦例不書人亦例也書名書爵書曰無一非例卽不書名書爵書曰亦無一非例也而於以比事則事之相似者而褒譏與功罪見焉卽不相似者而褒譏功罪亦無往不見焉以禮爲志而其事其文以次比屬而其義卽行乎禮與事與文之中謂之四例亦謂之二十二志而總名之曰春秋屬辭比事記夫如是而夫子之春秋庶可見乎予春秋成已創發四例而人或不信因復重闡之而分禮門部比屬其辭事之系禮者而著之於篇

攺元

周禮天子諸侯分國各紀其年以行於國中每遇國君新立則必攺年以始之謂之攺元

【隱公】元年

此魯隱公元年卽周平王之四十九年也隱爲恵公子魯史不載恵公死日但以禮推之則商禮逾月攺元周禮逾年始攺元此必恵公死於周平之四十八年而隱於是攺之者若史世家云恵公四十六年卒則此爲恵公四十六年之明年然不敢據者稱恵公娶宋仲子爲魯夫人而世家謂恵奪隱公之妻而自娶之生桓公則於隱年爲過長桓年爲過幼其於年月必有與春秋大不合者故寧略之耳

【桓公】元年

【莊公】元年

【閔公】元年

【僖公】元年

【文公】元年

僖以三十三年冬十二月薨則距此裁一月然終是逾年與商禮逾月不同

【宣公】元年

【成公】元年

【襄公】元年

【昭公】元年

【定公】元年

定公以是年六月卽位是六月以前宜書昭三十三年經於春王三月卽書元年者商禮兩君共一年周禮不然以一年不可有二君也

【哀公】元年

卽位

卽位有二商禮遭先君之喪卽於次月攺元次月卽位而其禮已畢周禮不然凡遭喪時必先受命於殯行奠殯之禮故天子十日而殯卽十日卽位書康王之誥乙丑王崩越癸酉而入卽位凡十日是也諸侯五日而殯卽五日卽位魯史昭公癸亥喪歸至戊辰而入卽位凡五日是也此遭喪卽位禮也至明年攺元則於朝正後仍鄭重而行卽位之禮而於是史書卽位於攺元之後此攺元卽位禮也春秋十二公卽位皆從攺元後書之其有不書者必丁弒逆之後但遭喪卽位而於攺元時不忍又行卽位禮則不書如莊閔僖三君皆無卽位文者以先君皆被弒故也此周禮也

隱元年春王正月

此不書卽位者以攝位也周禮天子諸侯有始娶再娶之禮始娶名元妃名始適夫人再娶名又娶夫人若繼室則媵妾之當室者耳蓋始娶無子則再娶衛莊公始娶於齊曰莊姜無子則又娶於陳曰厲嬀及厲嬀生孝伯早死則又以厲嬀之娣戴嬀所生子完立爲桓公𨿽前此媵妾之子實長於完如州呼者而皆不得立何則以再娶者夫人也若始娶者或卑微或不成禮則亦可再娶魯莊公始娶孟任已爲夫人矣後以其卑微且以築臺於黨氏而私娶之不必成禮故又娶於齊曰哀姜及哀姜無子則仍以孟任之子般立爲適子𨿽哀姜有娣叔姜已生閔公卽前此媵妾之子成風又早生僖公而皆不得立何則以始娶者夫人也此周禮也今隱公爲繼室聲子所生子而恵公再娶仲子實爲夫人則其立桓公爲適而隠公居攝於禮實然或曰此春秋之禮何以必知爲周禮曰若非周禮則莊姜知禮者豈甘以身在而令其再娶且是時州吁已長不患無公子也又況子般之立成季主之甚至酖叔牙縊仲慶父手殺二兄而歷春秋十二公二百四十二年而未嘗以爲過何則禮在故也故曰此周禮非春秋禮也

桓元年春王正月公卽位

隱被弒桓不宜行卽位禮然而桓諱弒逆名則故行之行則史官必有書此史例也讀者當因書而驗其惡此義也

莊元年春王正月

不書卽位以先君被弒不忍行卽位禮也

閔元年春王正月

上同

僖元年春王正月

上同

文元年春王正月公卽位

文遭喪卽位在冬十二月至攺元未一月而又卽位禮在故也且周禮諸侯五月而塟此時僖尙未塟也僖未塟而卽稱公以逾年攺元當稱公耳諸謂未塟稱子旣塟稱公此造爲周禮者春秋不然

宣元年春王正月公卽位

東門襄仲殺適子惡與視而立宣公則亦承弒者而仍書卽位宣不以殺惡爲弒故也此與桓行卽位禮同

成元年春王正月公卽位

襄元年春王正月公卽位

昭元年春王正月公卽位

定元年夏六月癸亥公之喪至自幹侯戊辰公卽位定承昭喪逾六月非遭喪卽位者然六月卽位又非逾年攺元卽位者此以昭喪歸魯之日作遭喪之日故自癸亥喪歸至戊辰卽位與奠殯受命禮同但只行遭喪禮而攺元卽位全不及行非好反商禮也時爲之也

哀元年春王正月公卽位

生子

禮太子生必書然必初生時有接子之禮內則云國君世子接以太牢謂以太牢接夫人行饗後之禮然後書策此周禮也

桓六年九月子同生

春秋生子禮惟此一書者以十二公皆非夫人所出獨文公哀姜以夫人生惡而是時未得行接子之禮卽不書故此云以太子生之禮舉之接以太牢卜士負之士妻食之公與文姜宗婦命之因名同杜預所謂以其備用太子之禮故史書於策是也

立君

周有立儲禮每言之如立適以長立子以貴年鈞以義義鈞以卜類而經統不及然禮固有是也

隱四年冬十有二月衛人立晉

此經之紀立君者時衛州吁弒桓公石碏同國人殺州吁且迎桓公之弟公子晉於邢而立之故有此文與常時立君禮不同

朝聘

朝聘會盟在三禮並無明文惟有嵗聘間朝與再朝而會再會而盟語大率每年一聘三年一朝六年一會十二年一盟與尙書周官六年會朝十二年又會朝年數頗合若諸侯相朝禮則全無可考謂諸侯五年再相朝則似過密李氏周官經謂諸侯世相朝則又過疎若晉自定制謂三年一聘五年一朝有事而會不恊而盟則朝聘較疎而盟會反密皆與周禮不必合且晉𨿽攺制彊齊魯共遵而當時朝聘會盟其期與年數並不相準則春秋禮也惟嵗聘諸語是周禮他總非是也

朝

【朝周】僖二十八年夏公朝於王所

此朝襄王也春秋二百四十二年僅見僖公此朝然又赴晉文踐土之會而王來踐土故卽於行在朝之曰朝於王所然則仍未朝京師矣

冬壬申公朝於王所

此又朝於河陽者然總在是年一時一事非再赴朝也

成十三年春三月公如京師

此成公朝簡王也成以赴晉文之召過周因而朝之此何朝乎如之而已

【朝晉】成十有八年春公如晉

諸侯相朝禮大抵小國朝大國耳故大國君新立則小國朝新君小國君新立則新君朝大國時晉悼新立成公以朝新君如晉其不書朝而書如者史例也夫以齊桓之伯莊僖每如齊而未嘗一朝以齊晉魯衛本敵國也至此則齊魯皆屬國矣故曰春秋自文宣以後多志晉惡非虛語也

襄三年春公如晉

此襄公以新立朝晉悼公也

八年春王正月公如晉

此朝晉聽晉頒屬國朝聘貢賦之數也

昭五年春公如晉

此昭以新立朝晉平公也前二年往朝以兼弔晉少姜而晉辭之故再往焉

十二年夏公如晉至河乃復

昭以晉昭公新立往朝而晉受莒愬怒而辭之

十三年冬公如晉至河乃復

晉以莒愬故執季孫意如公往朝請之仍不得入

十五年冬公如晉【朝晉昭新立兼謝釋季孫也】

二十一年公如晉至河乃復

晉頃公新立故往朝而晉又辭之

二十三年冬公如晉至河有疾乃復

晉以邾愬故執我行人叔孫捨公往朝兼請而仍不得入因托疾以歸經書有疾者諱辱也

【朝楚】襄二十八年冬十有一月公如楚

楚與晉爭伯而宋公爲向之盟以平之至是諸國各朝晉楚以成其事經不書朝晉而獨書朝楚者以朝楚而楚康王卒公畱楚送塟逾年不歸遂不能諱辱故也

【來朝】隱十一年春滕侯薛侯來朝

桓二年春王正月滕子來朝【前稱侯此稱子爲時王所降也】

秋七月侯來朝

公谷以爲紀而宋程氏胡氏皆遵之謂齊欲滅紀而紀侯求魯爲之主故來朝然齊之謀紀始於五年齊侯鄭伯如紀之經而後至六年而公會紀侯紀侯來朝經屢書之此時並無齊謀也公谷胡氏之誤全不顧經予中已屢及之玆所略者而偶檢其誤因復書此

六年冬紀侯來朝

七年夏谷伯綏來朝鄧侯吾離來朝

谷鄧皆近楚小國名綏與吾離則兩君名也諸侯來朝無書名者此以附庸例名之胡氏謂貶其朝桓則莊之郳黎來來朝蕭叔來朝爲不可通矣

九年冬曹伯使其世子射姑來朝

十五年夏四月邾人牟人葛人來朝

經例諸侯之卿稱名大夫稱人附庸之君與諸侯卿等可稱名則附庸之卿當稱人此必遣卿來朝耳

莊五年秋郳黎來來朝【郳國黎來名】

二十三年夏蕭叔朝公【蕭國叔字小國例可字可名】

不書來朝而書朝公以公在齊而叔就朝之故也

二十七年冬伯來朝

僖五年春伯姬來朝其子【帥其子來朝也】

七年夏小邾子來朝【卽郳黎來也初封小邾子故修新君來朝禮】

十四年夏六月季姬及鄫子遇於防使鄫子來朝【使其夫來朝也】

二十年夏郜子來朝

二十七年春子來朝【前稱伯此稱子爲時王所降也】

文十一年秋曹伯來朝

十二年春伯來朝【又爲時王所進也】

秋滕子來朝

十五年夏曹伯來朝

宣元年秋邾子來朝

成四年三月伯來朝

六年夏六月邾子來朝

七年夏五月曹伯來朝

十八年秋伯來朝

八月邾子來朝

襄元年秋邾子來朝

六年秋滕子來朝

七年春郯子來朝

夏小邾子來朝

二十二年冬曹伯來朝

二十八年夏邾子來朝

昭三年秋小邾子來朝

十七年春小邾子來朝

秋郯子來朝

定十五年春郯子來朝

哀二年夏四月滕子來朝

聘

【聘周】僖三十年冬公子遂如京師遂如晉【時襄王來聘而我報之】文元年夏叔孫得臣如京師【襄王錫文公命故報之】

宣九年夏仲孫蔑如京師【定王來召聘始應之】

襄二十四年冬叔孫豹如京師【靈王新城王城魯往聘且賀城焉聘齊】僖七年秋公子友如齊【聘齊桓公】

十三年冬公子友如齊【聘齊桓公】

二十八年秋公子遂如齊【齊昭公新立】

文元年冬公孫敖如齊

十八年秋公子遂叔孫得臣如齊【齊恵公新立】

時我文公薨而齊恵以新立來會塟故兩卿並行一聘新君一謝會塟也

宣十年秋季孫行父如齊【齊頃公新立】

成十一年秋叔孫僑如如齊【齊靈公新立】

襄二十年秋叔老如齊【齊莊公新立】

叔老宣公母弟叔肸之孫叔氏而老名者周禮使聘用上卿此以宣弟大宗之後世爲宗卿而行使者猶桓弟季友爲季氏僖弟仲遂爲仲氏此以宣弟叔肸爲叔氏也

昭九年秋仲孫羯如齊【殷聘也】

【聘晉】僖三十年冬公子遂如京師遂如晉【聘晉文公】

文五年夏公孫敖如晉【聘晉襄公】

六年秋季孫行父如晉

宣十八年秋公孫歸父如晉【聘晉景公並謀去三桓也】

成六年夏公孫嬰齊如晉

冬季孫行父如晉

十一年夏季孫行父如晉【報聘】

襄二十四年春叔孫弱如晉【報聘】

二十九年冬仲孫羯如晉【報聘】

昭二年夏叔弓如晉【報聘】

叔弓叔老之子

八年夏叔弓如晉

定六年夏季孫斯仲孫何忌如晉【二卿並行一獻鄭俘一報聘也聘列國】莊二十五年冬公子友如陳【報聘】

僖五年夏公孫玆如牟

公孫玆者卽叔孫戴伯叔牙之子也因自娶牟國女故假聘以往焉

文六年夏季孫行父如陳

十一年秋公子遂如宋

成五年春仲孫蔑如宋

成八年春公孫嬰齊如莒

襄二年秋叔孫豹如宋

六年冬叔孫豹如邾

七年季孫宿如衛

二十年冬季孫宿如宋

昭六年冬叔弓如楚

二十五年春叔孫捨如宋

【周來聘】隱七年冬天王使凡伯來聘

九年春天王使南季來聘

周禮天子有下聘諸國之禮此與上凡伯來聘皆桓王聘我者其凡伯稱爵南季稱字且或稱名以王國卿以上出使稱爵大夫稱字士稱名不同

桓四年夏天王使宰渠伯糾來聘

宰其官渠其氏伯紏其名書例之不拘如此

五年夏天王使仍叔之子來聘

天子大夫稱字故仍氏叔字之子者子代父行也

八年春天王使家父來聘【家氏父字】

莊二十三年春祭叔來聘

祭邑叔字天子內臣也其不言天子使者史略文有此如王人子突救衛類

僖三十年冬天王使宰周公來聘

此宰太宰本食邑於周而爲三公者故稱爵不名

宣十年秋天王使王季子來聘

王季子王之季子卽劉康公也

【齊來聘】隱七年夏齊侯使其弟年來聘

此齊僖公使聘也年者僖之母弟爲僖父齊莊公之大宗此亦宗卿使聘者而不書氏以初立莊族此時未有氏也且史例有單書其名者不惟不稱氏並不稱公子書法如此

僖三十三年春齊侯使國歸父來聘【報聘也國氏歸父名】

宣十年冬齊侯使國佐來聘

襄二十有七年春齊侯使慶封來聘【齊景公新立】

【晉來聘】成三年冬十二月晉侯使荀庚來聘

晉景公恐魯貳楚故來聘且尋盟焉見盟部

八年冬晉侯使士燮來聘【謀伐郯也】

十一年春晉侯使郤犨來聘

十八年夏晉侯使士匄來聘【晉悼公新立謝魯朝也】

禮國君新立小國朝之大國聘焉

襄元年冬晉侯使荀防來聘

八年冬晉侯使士匄來聘【報朝也】

十二年夏晉侯使士魴來聘

二十六年夏晉侯使荀吳來聘【晉平召襄公也】

二十九年夏晉侯使士鞅來聘

昭二年春晉侯使韓起來聘【魯昭公新立】

二十一年夏晉侯使士鞅來聘【晉頃公新立】

【列國來聘】莊二十三年荊人來聘

人者大夫也

二十五年春陳侯使女叔來聘【女氏叔字】

卿可字可名

文四年秋衛侯使寧兪來聘

九年冬楚子使椒來聘

子越椒不稱氏書例有此

十二年秋秦伯使術來聘

術卽西乞術亦不書氏

成三年冬十有二月衛侯使孫良夫來聘

四年春宋公使華元來聘【宋共公新立】

襄元年冬衛侯使公孫剽來聘

五年夏鄭伯使公子發來聘【鄭僖公新立】

七年冬十月衛侯使孫林父來聘

十五年春宋公使向戌來聘【報聘】

二十九年夏吳子使札來聘

吳季札也不書氏

三十年春楚子使防罷來聘【郟敖新立】

昭十二年夏宋公使華定來聘【宋元公新立】

歸脤

定十四年秋天王使石尙來歸脤【石氏尙名】

周禮大宗伯以脤膰親兄弟之國卽歸脤也

錫命

周禮諸侯死王有錫命卽追命也新君立王有錫命卽錫瑞之命也此周莊王錫桓公命是追命襄王錫文公命簡王錫成公命俱是瑞命不同

莊元年冬王使榮叔來錫桓公命【榮氏叔字】

天王失天字史闕文也

文元年夏天王使毛伯來錫公命【毛國伯爵】

成八年秋七月天子使召伯來錫公命【召國伯爵】

天王稱天子史變文也

春秋屬辭比事記卷一﹤經部﹐春秋類﹐春秋屬辭比事記﹥

欽定四庫全書

春秋屬辭比事記卷二

翰林院檢討毛奇齡撰

會盟

會盟禮見朝聘門第分合不同必設多部以析之舊例有殊會兼會殊盟特盟參盟諸名以皆非經文所有故不立部按經文所有惟來盟涖盟同盟不盟類可依立部名其兼會一部𨿽經文所有如會盟會成會侵會伐會救會次會戰會城會塟類然各有本部其所重在本部之侵伐戰救而不在此一會則仍歸本部爲至當矣若遇與胥命與平與成則皆盟會之別名𨿽儀有增減而禮無同異故平成多在戰伐之後而仍盟會門與會盟會伐諸兼會禮不同會

隱二年春公會戎於潛【戎徐戎也】

古夷狄雜處中國如西南之猺獠然自秦始盡敺之塞外而築長城以截之夫然後中國夷狄永有分別其在秦郡縣之外凡漢武所開之土未經敺逐者則諸夷尙存今之西南猺獠所稱土官土民皆是也春秋開卷卽與戎盟此亦不得已而以與國禮相待故然胡氏誤以楚爲夷狄而攘之夫蠻夷猾夏所在都有徒攘荊楚無爲也況荊楚本先王所封國實五等諸侯非夷狄也魯詩曰戎狄是膺荊舒是懲戎狄指淮夷徐戎非荊舒也

九年冬公會齊侯於防

十年春王正月公會齊侯鄭伯於中丘

二會俱奉桓王命討宋殤公也

十一年夏公會鄭伯於時來【謀伐許也】

桓元年春三月公會鄭伯於垂【謀易許田也】

二年秋蔡侯鄭伯會於鄧

三年春正月公會齊侯於嬴【齊僖公】

春王失王字闕文

六月公會侯於郕

六年夏四月公會紀侯於郕【謀齊難也】

十年秋公會衛侯於桃丘弗遇

齊鄭邀衛師伐魯魯求成於衛而衛絕之

十一年秋公會宋公於夫鐘

冬十有二月公會宋公於闞

十二年秋公會宋公於虛

冬十有一月公會宋公於龜

已上四會宋策書未詳說見毛氏中

十四年春正月公會鄭伯於曹

春王失王字闕文後仿此

十五年夏公會齊侯於艾【齊襄公】

十六年春正月公會宋公蔡侯衛侯於曹【謀伐鄭也】

十八年春王正月公會齊侯於濼公與夫人姜氏遂如齊【齊侯襄公夫人文姜也】

莊二年冬十有二月夫人姜氏會齊侯於禚

七年春夫人姜氏會齊侯於防

冬夫人姜氏會齊侯於谷

十三年春齊侯宋人陳人蔡人邾人會於北杏

此齊桓始會平宋亂也桓親至會而列國以大夫至故齊稱侯而列國稱人

十四年冬單伯會齊侯宋公衛侯鄭伯於鄄【單伯周大夫】齊桓假王命伐宋宋服故有此會後同

十五年齊侯宋公陳侯鄭伯會於鄄

二十七年春公會伯姬於洮

杞成公夫人莊公之女以事見公而未及歸寧之期故不入國而會公於境禮也

冬公會齊侯於城濮

周恵王新立遇王子頺之亂衛師與燕師助之伐王而齊桓不能正討至王請伐衛然後會城濮以謀之伯主之無道如此

僖元年八月公會齊侯宋公鄭伯曹伯邾人於檉三年秋齊侯宋公江人黃人會於陽谷【齊桓謀伐楚也】

五年夏公及齊侯宋公陳侯衛侯鄭伯許男曹伯會王世子於首止

此王世子卽襄王也恵王將廢王世子而立王子帶故會之以定其位

九年夏公會宰周公齊侯宋子衛侯鄭伯許男曹伯於葵丘【定王位也】

十一年夏公及夫人姜氏會齊侯於陽谷

此僖公夫人會齊桓也策書未詳其事

十三年夏公會齊侯宋公陳侯衛侯鄭伯許男曹伯於咸【以淮夷病故也】

十六年冬十有二月公會齊侯宋公陳侯衛侯鄭伯許男邢侯曹伯於淮【謀保鄫且東略也】

十七年秋夫人姜氏會齊侯於卞

齊桓以僖公滅項之故乘其會淮而執之不令歸僖夫人本桓女會而請之然後公得至自會推此則前此陽谷之會亦必有他故而史亡之矣

二十八年冬公會晉侯齊侯宋公蔡侯鄭伯陳子莒子邾子秦人於溫

此晉文興伯討不服也秦人者秦大夫也

文元年秋公孫敖會晉侯於戚

十一年夏叔仲彭生會晉郤缺於承筐【晉靈謀諸侯之從楚者】十三年冬公如晉衛侯會公於沓【請平於晉也】

十有二月公還自晉鄭伯會公於棐【請平於晉也】

十七年六月諸侯會於扈【晉平宋亂無功】

宣元年公會齊侯於平州

東門襄仲請於齊以立宣公故會齊固其位也

七年冬公會晉侯宋公衛侯鄭伯曹伯於黒壤

九年秋晉侯宋公衛侯鄭伯曹伯會於扈

十一年秋晉侯會狄於攢函

晉景求成於狄而狄服之因就狄與會焉

十四年公孫歸父會齊侯於谷

十五年春公孫歸父會楚子於宋【楚子圍宋而我往會之】

秋仲孫蔑會齊髙固於無婁

成二年冬十有一月公防楚公子嬰齊於蜀

五年夏叔孫僑如會荀首於谷

荀首如齊逆女而僑如往會申饋禮也

十二年夏公會晉侯衛侯於澤

十五年冬十有一月叔孫僑如會晉士燮齊髙無咎宋華元衛孫林父鄭公子防邾人會吳於鐘離【始通吳也】十六年秋公會晉侯齊侯衛侯宋華元邾人於沙隨不見公

晉召師於魯以伐鄭因公遲至遂怒而絕之例大夫稱人若邾鄫小國則皆卿而降一等比大國之大夫故亦稱人他仿此

襄元年秋七月仲孫蔑會晉荀防宋華元衛孫林父曹人邾人於戚【爲晉謀伐鄭也】

五年夏仲孫蔑衛孫林父會吳於善道【晉使往會也】

秋公會晉侯宋公陳侯衛侯鄭伯曹伯莒子邾子滕子薛伯齊世子光吳人鄫人於戚

此晉與吳會也時吳以大夫至故稱人

七年冬十有二月公會晉侯宋公陳侯衛侯曹伯莒子邾子於鄬

八年夏季孫宿會晉侯鄭伯齊人宋人衛人邾人於邢丘【此晉定朝聘之數頒諸侯也】

十年春公會晉侯宋公衛侯曹伯莒子邾子滕子薛伯伯小邾子齊世子光會吳於柤【謀病楚也後同】

十四年春王正月季孫宿叔老會晉士匄齊人宋人衛人鄭公孫蠆曹人莒人邾人滕人薛人杞人小邾人會吳於向

冬季孫宿會晉士匄宋華閱衛孫林父鄭公孫蠆莒人邾人於戚

十九年叔孫豹會晉士匄於柯

二十一年公會晉侯齊侯宋公衛侯鄭伯曹伯莒子邾子於商任【爲晉錮欒氏也】

二十二年冬公防晉侯齊侯宋公衛侯鄭伯曹伯莒子邾子薛伯伯小邾子於沙隨【復錮欒氏也】

二十四年秋公會晉侯宋公衛侯鄭伯曹伯莒子邾子滕子薛伯小邾子於夷儀【晉謀伐齊也】

二十五年夏公會晉侯宋公衛侯鄭伯曹伯莒子邾子滕子薛伯小邾子於夷儀【復謀伐齊也】

晉悼行伯動輙召十三國諸侯大夫日夕奔命而晉平效之諸國荼毒已極矣此防盟將變之候也

二十六年夏公會晉人鄭良霄宋人曹人於澶淵二十七年夏叔孫豹會晉趙武楚屈建蔡公孫歸生衛石惡陳孔奐鄭良霄許人曹人於宋

此宋向戌合諸國大夫調和晉楚以息兵爭之會也

昭元年春叔孫豹會晉趙武楚公子圍齊國弱宋向戌衛齊惡陳公子招蔡公孫歸生鄭罕虎許人曹人於虢【尋宋之會也】

四年夏楚子蔡侯陳侯鄭伯許男徐子滕子頓子胡子沈子小邾子宋世子佐淮夷會於申

楚靈王簒弒後思固位也

九年春叔弓會楚子於陳

十一年秋季孫意如會晉韓起齊國弱宋華亥衛北宮佗鄭罕虎曹人人於厥憗【謀救蔡不得也】

十三年秋公會劉子晉侯齊侯宋公衛侯鄭伯曹伯莒子邾子滕子薛伯伯小邾子於平丘

晉成虒祁宮諸侯朝而歸者多二心乃用叔向謀召會諸侯而假兵力以脇之

二十五年夏叔詣會晉趙鞅宋樂大心衛北宮喜鄭遊吉曹人邾人滕人薛人小邾人於黃父

二十七年秋晉士鞅宋欒祁犂衛北宮喜曹人邾人滕人會於扈【會戍周且謀納昭公也】

三十一年春季孫意如會晉荀躒於適歷【謀納昭公也】定八年公會晉師於瓦【齊伐我而晉來救故迎會之】

十年夏公會齊侯於夾谷

冬齊侯衛侯鄭遊速會於安甫

十四年公會齊侯衛侯於牽【謀救範中行氏也】

秋齊侯宋公會於洮【上同】

邾子來會公

因搜比蒲而會於搜所故稱會以不行朝禮也

哀六年夏叔還會吳於柤【吳召會也】

七年夏公會吳於鄫

十二年夏公會吳於槖臯

秋公會衛侯宋皇瑗於鄖

十三年夏公會晉侯及吳子於黃池

或稱吳或稱吳子史例如此如於越敗吳於檇李吳子及楚人戰於柏舉類

盟

隱元年三月公及邾儀父盟於蔑

凡會盟侵伐不必魯爲政皆首魯公以此爲魯史也卽或但書及而不書公亦公及也若邾子書名則以附庸君與天子上士可名可字例同

九月及宋人盟於宿【宋大夫稱人】

二年秋八月庚辰公及戎盟於唐

月日有書有不書史例如此

冬紀子伯莒子盟於向【子伯紀大夫字】

三年冬十有二月齊侯鄭伯盟於石門

此似謀紀而豫會者然策書不詳其事

八年秋七月庚午宋公齊侯衛侯盟於瓦屋【平鄭也】九月辛夘公及莒人盟於浮來

桓元年夏四月丁未公及鄭伯盟於越【易許田也】

二年秋公及戎盟於唐

十有一年春正月齊人衛人鄭人盟於惡曹

三國伐我後重爲此盟

莊九年春公及齊大夫盟於蔇【此迎公子糾者】

十九年秋公子結媵陳人之婦於鄄遂及齊公宋公盟齊宋謀伐魯公子結以使媵聞而専盟故特書之

二十二年秋七月丙申及齊髙徯盟於防【齊桓修好於魯也】閔元年秋八月公及齊侯盟於落姑

僖二年秋九月齊侯宋公江人黃人盟於貫

八年秋八月諸侯盟於首丘

此齊桓以王世子會諸侯而重爲此盟者然不及王世子者以諸侯不敢與世子盟也按周禮天子十二年巡狩與諸侯盟於方嶽之下則天子尙盟何況世子但周禮今時已亡漢儒皆依文立說並鮮考據如此必王世子原不與盟故不書及非謂王世子不可盟也

九年秋九月戊辰諸侯盟於葵丘

十九年夏六月宋公曹人邾人盟於曹南【宋襄公思起伯也】二十年秋齊人狄人盟於邢【謀衛難也】

二十一年春宋人齊人楚人盟於鹿上

三十二年秋衛人及狄盟【狄請平也】

文二年三月己巳及晉處父盟

晉襄初立以魯不朝來討公如晉晉使陽處父盟公以恥之處父不書字史例如此

三年冬十有二月己巳公及晉侯盟【攺盟也】

十年秋及蘇子盟於女粟【蘇子王官也時頃王新立】

十三年十有二月己丑公及晉侯盟

十五年冬十有一月諸侯盟於扈

此晉宋會八國謀伐齊者其不書諸國名者以公不與會不能通也

十六年夏六月戊辰公子遂及齊侯盟於郪丘

十七年夏六月癸未公及齊侯盟於谷【齊侯親伐我也】

宣十一年夏楚子陳侯鄭伯盟於辰陵

成元年夏臧孫許及晉侯盟於赤棘【謀齊難也】

二年秋七月齊侯使國佐如師己酉及國佐盟於袁婁時鞌之戰魯大夫帥師同晉衛曹三國大夫與齊侯戰齊敗而行成故與盟焉

十有一月丙申公及楚人秦人宋人陳人衛人鄭人齊人曹人邾人薛人鄫人盟於蜀【時楚侵魯故盟蜀以平之】

三年冬十二月丙午及荀庚盟丁未及孫良夫盟此晉衛二卿來聘而與之盟者恐二楚也

十一年三月己丑及郤犨盟【此亦來聘與盟者】

十六年十有二月乙丑季孫行父及晉郤犨盟於扈襄三年夏四月壬戌公及晉侯盟於長樗

七年冬十月壬戌及孫林父盟【此亦來聘與盟者】

十五年春二月己亥及向戌盟於劉

此亦宋來聘而與盟者然他皆不地而此書地以他盟於國而此獨盟於城外邑也

十九年春王正月諸侯盟於祝柯

此我與晉同圍齊之諸侯也

二十七年秋七月辛巳豹及諸侯之大夫盟於宋【此平晉楚爭也】

定元年冬仲孫何忌及邾子盟於拔

四年五月公及諸侯盟於臯鼬

晉定借王人及諸國之師會召陵侵楚而重爲是盟與僖八年諸侯會首止九年諸侯會葵丘例同

七年秋齊侯鄭伯盟於咸

齊侯衛侯盟於沙

晉伯衰諸侯自相盟如此

八年冬衛侯鄭伯盟於曲濮

哀二年春王二月癸巳叔孫州仇仲孫何忌及邾子盟於句繹

同盟

同盟者眾共爲之𨿽一國爲政而爲眾國所共成則曰同谷梁謂同者眾所同欲而爲釋例者遵之則同盟雞澤顯有齊侯不欲盟而盟於耏水之外卽晉欲媚吳遣荀會迎吳子於淮上而吳子仍不來至平丘同盟則諸侯皆貳晉晉用叔向謀大出兵力脇王官並十三國諸侯而彊使之盟然且有我公之不與盟者何同欲也若左氏曰同尊周室則凡同盟者皆晉挾諸國以與楚爭諸小國並未嘗尊周也三皆不知比事而以臆釋經誤矣

宣二十二年冬晉人宋人衛人曹人同盟於淸丘【晉要宋服也】

成七年八月戊辰同盟於馬陵【晉與楚爭鄭也】

十七年六月乙酉同盟於柯陵【晉伐鄭也】

襄十一年秋七月己未同盟於亳城北【晉伐鄭也】

已上無諸國諸侯字者承前文也

二十五年秋八月己巳諸侯同盟於重丘【晉伐齊也】

亦承前文後仿此

昭十三年八月甲戌同盟於平丘【晉脇諸侯服己也】

春秋屬辭比事記卷二﹤經部﹐春秋類﹐春秋屬辭比事記﹥

欽定四庫全書

春秋屬辭比事記卷三

翰林院檢討毛奇齡撰

會盟【會而後盟也】

隱六年夏五月辛酉公會齊侯盟於艾

桓十二年夏六月壬寅公會杞侯莒子盟於曲池秋七月丁亥公會宋公燕人盟於谷丘

冬十一月丙戌公會鄭伯盟於武父

十七年春正月公會齊侯紀侯盟於黃

齊將謀紀而魯成之

二月丙午公會邾儀父盟於趡

莊十三年冬公會齊侯盟於柯【盟齊桓也】

二十三年十有二月甲寅公會齊侯盟於扈

僖七年秋七月公會齊侯宋公陳世子欵鄭世子華盟於寧母

八年春王正月公會王人齊侯宋公衛侯許男曹伯陳世子欵盟於洮

齊桓定襄王位也

十五年三月公會齊侯宋公陳侯鄭伯許男曹伯盟於牡丘【楚伐徐而謀救之】

十九年夏四月鄫子會盟於邾

宋襄思起伯召曹伯邾子會於曹南而曹伯邾子皆不至但使大夫赴會經書宋公曹人邾人盟於曹南是也是時急召鄫子鄫子追宋襄及邾而不及會矣宋襄乃使邾子殺鄫子作犧牲祭祀而然後伐曹故此變書會盟言來赴會與盟而不知盟而後會抑會而後盟也此志宋惡也

冬會陳人蔡人楚人鄭人盟於齊

此僖公與諸國召楚子以謀伐宋也鄫子魯壻故魯先之然亦宋襄無道故諸國合謀如此

二十一年十有二月癸丑公會諸侯盟於薄釋宋公時楚以諸侯之師伐宋執宋襄而後爲會以釋之

二十五年冬十有二月癸亥公會衛子莒慶盟於洮【衛成爲我平莒也】

二十六年春王正月己未公會莒子衛寧速盟於向【尋洮盟也】

二十七年十有二月甲戌公會諸侯盟於宋

楚會諸侯伐宋而公往會之

二十八年五月癸丑公會晉侯齊侯宋公蔡侯鄭伯衛子莒子盟於踐土

此晉文奉襄王以會諸侯也

二十九年夏六月會王人晉人宋人齊人陳人蔡人秦人盟於翟泉

此尋踐土盟且謀伐鄭也

文二年夏六月公孫敖會宋公陳侯鄭伯晉士縠盟於垂隴

晉襄以魯衛不朝新君來討公已如晉未還

二十九年夏六月會王人晉人宋人齊人陳人蔡人秦人盟於翟泉

此尋踐土盟且謀伐鄭也其所會皆卿大夫而我但書會字亦公會也史例如此

文二年夏六月公孫敖會宋公陳侯鄭伯晉士縠盟於垂隴

晉襄欲伐衛而諸國求成於晉故晉士縠受成焉

七年秋八月公會諸侯晉大夫盟於扈

此晉靈初立諸國共盟而晉趙盾受盟者其不書諸國名而統言諸侯以公後至未通名也

八年冬十月壬午公子遂會晉趙盾盟於衡雍

乙酉公子遂會雒戎盟於暴【以雒戎將伐魯也】

十六年春季孫行父會齊侯於陽谷齊侯弗及盟魯請盟而齊不許也

三年六月陳侯使袁僑如會戊寅叔孫豹及諸侯之大夫及陳袁僑盟

此晉爲雞澤之會陳請入會而與之盟者

十六年二月公會晉侯宋公衛侯鄭伯曹伯莒子邾子薛伯伯小邾子於湨梁戊寅大夫盟

晉平新立與楚爭伯脇諸侯爲盟獨齊侯不至晉令諸國大夫與齊使盟而齊使又逃歸於是大夫自爲盟故變文如此

二十一年春王正月辛亥仲孫速會莒人盟於向

夏六月庚申公會晉侯齊侯宋公衛侯鄭伯曹伯莒子邾子滕子薛伯伯小邾子盟於澶淵【齊晉平也】

昭十五年夏五月仲孫貜會邾子盟於祲祥

二十六年秋公會齊侯莒子邾子伯盟於鄟陵【謀納昭公】也

定十二年冬十月癸亥公會齊侯盟於黃【結叛晉也】

會同盟

莊十六年冬十有二月會齊侯宋公陳侯衛侯鄭伯許男滑伯滕子同盟於幽【齊楚爭服鄭也】

文十四年六月公會宋公陳侯衛侯鄭伯許男曹伯晉趙盾癸酉同盟於新城【晉靈服諸國也】

宣十七年六月己未公會晉侯衛侯曹伯邾子同盟於斷道【晉景服諸國也】

成五年十有二月己丑公會晉侯齊侯宋公衛侯鄭伯曹伯邾子伯同盟於虫牢【晉服鄭也】

九年春公會晉侯齊侯宋公衛侯鄭伯曹伯莒子伯同盟於蒲【晉與楚爭鄭也】

十五年三月癸丑公會晉侯衛侯鄭伯曹伯宋世子成齊國佐邾人同盟於戚

十八年十二月仲孫蔑會晉侯宋公衛侯邾子齊崔杼同盟於虛朾【晉悼與楚爭宋也】

襄三年公會單子晉侯宋公衛侯鄭伯莒子邾子齊世子光己未同盟於雞澤

九年冬公會晉侯宋公衛侯曹伯莒子邾子滕子薛伯杞伯小邾子齊世子光伐鄭十有二月己亥同盟於戲【此晉悼摟伐之盟也】

來盟

桓十四年夏鄭伯使其弟語來盟

公子例通名語者鄭弟名也此與齊侯使其弟年來聘同

閔二年冬齊髙子來盟

齊桓定魯難也髙徯稱子與前年稱季子來歸同

僖四年楚屈完來盟於師盟於召陵

此齊桓伐楚而楚來盟故云於師召陵師所退地

文十五年春三月宋司馬華孫來盟

宣七年春衛侯使孫良夫來盟

襄二十九年夏子來盟

涖盟【往盟也】

僖三年冬公子友如齊涖盟【尋齊桓陽谷之會也】

文七年冬公孫敖如莒涖盟

昭七年春叔孫捨如齊涖盟

定十一年冬叔還如鄭涖盟【魯鄭俱叛晉也】

乞盟

僖八年春鄭伯乞盟【齊桓會洮服鄭也】

逃盟

僖五年秋鄭伯逃歸不盟【齊桓盟首止而鄭叛歸也】

不盟

昭十三年八月公不與盟【晉平丘之盟受莒愬而斥公也】

遇【艸次相會之名】

隱四年夏公及宋公遇於淸

八年春宋公衛侯遇於垂

莊四年夏齊侯陳侯鄭伯遇於垂

二十三年夏公及齊侯遇於谷【齊桓修好也】

三十年冬公及齊侯遇於魯濟【齊桓謀伐戎也】

三十二年夏宋公齊侯遇於梁丘

僖十四年夏六月季姬及鄫子遇於防使鄫子來朝公惡鄫子不朝畱季姬歸寧而將絕之故姬遇鄫子而使之來朝蓋鄫子魯婿也

胥命

相命也有約言而不防血謂之相命

桓三年夏齊侯衛侯胥命於蒲

齊衛於隱八年曽爲瓦屋之盟以平鄭此不知何事策書未詳

平

平卽成也多稱成而經多稱平要其義則一耳

隱六年春鄭人來輸平

宣四年春王正月公及齊侯平莒及郯莒人不肯公伐莒取向

十五年夏五月宋人及楚人平

昭七年春王正月曁齊平

定十年春王正月及齊平

十一年冬及鄭平

成

桓二年三月公會齊侯陳侯鄭伯於稷以成宋亂【成華督弒君之亂】

侵伐

軍禮爲五禮之一而侵與伐又只得軍禮之二然而大槪可見者以潛師掠境與聲罪致討一陰一陽行軍之大致不過如此舊謂春秋皆徵伐之書卽孟子亦曰徵者上伐下也敵國不相徵也則春秋並無一徵字凡侵六十伐二百有七其中圍襲入戰取救諸部原與侵伐別見者各就其標目而分著於篇侵

莊十年春二月公侵宋

十五年秋鄭人侵宋

二十四年冬戎侵曹

二十九年夏鄭人侵許

此策書不詳其事然鄭以許爲與國而思以並之竟與春秋相始終者此其一也

僖二年冬楚人侵鄭【楚與齊爭鄭也】

十三年春狄侵衛

十四年秋狄侵鄭

二十一年春秋侵衛

二十八年春晉侯侵曹

三十年夏狄侵齊秋介人侵蕭

三十二年夏衛人侵狄

三十三年夏狄侵齊

文四年夏狄侵齊

七年夏狄侵我西鄙

春秋書侵三十四而狄居十四然且侵宋伐鄭滅衛滅邢卽以齊桓之攘夷而僖三十年齊伯衰而遂侵之今忽來侵我書所稱蠻夷猾夏詩所稱戎狄是膺者正指此等胡氏妄以楚當之而不知其誤也秦楚吳越皆春秋五等之爵並非夷狄惟此戎狄橫肆春秋屢書之此卽寓攘之意若胡氏謂內中國外夷狄則以秦後之夷狄論春秋不通極矣春秋徧中國皆夷狄焉能外耶

九年夏狄侵齊

十年冬狄侵宋

十一年秋狄侵齊

十三年冬狄侵衛

十五年秋齊人侵我西鄙

冬十有二月齊人侵我西鄙

宣元年秋楚子鄭人侵陳遂侵宋

二年夏晉人宋人衛人陳人侵鄭

三年夏楚人侵鄭

秋赤狄侵齊

四年夏赤狄侵齊

六年春晉趙盾衛孫免侵陳

成二年楚師鄭師侵衛

十八年冬楚人鄭人侵宋

襄二年夏晉師宋師衛寧殖侵鄭

十四年夏莒人侵我東鄙

定六年春公侵鄭【奉晉令也】

八年春王正月公侵齊二月公侵齊【皆報伐也】

【會侵】定四年三月公會劉子晉侯宋公蔡侯衛侯陳子鄭伯許男滑伯莒子邾子頓子胡子滕子薛伯伯小邾子齊國夏於召陵侵楚

晉假王命伐楚而不敢伐卽書侵而仍不侵陋之也

【追侵】僖二十六年春齊人侵我西鄙公追齊師至酅弗及【執侵】定七年秋齊人執衛行人北宮括以侵衛

此齊衛欲叛晉而衛大夫不從衛侯陰通齊侯使陽執其使以侵之蓋思脇其諸大夫也

【侵獲】襄八年夏鄭人侵蔡獲蔡公子燮

【帥師侵】宣元年冬晉趙穿帥師侵崇

侵無不帥師者特書例偶不同耳或曰帥師重侵事非也先仲氏謂成襄後史多書帥師前此皆不然此爲得之

成六年春衛孫良夫帥師侵宋

秋仲孫蔑叔孫僑如帥師侵宋

衛與我皆受晉令以討宋並非重其事而書帥師者若二卿並書則凡我出師有然亦是史例蓋重出師不是重此一師也

八年春晉欒書帥師侵蔡

十年春衛侯之弟黑背帥師侵鄭【奉晉命也】

十六年夏鄭公子喜帥師侵宋

十七年春衛北宮括帥師侵鄭【晉命也】

襄元年秋楚公子壬夫帥師侵宋

十一年夏鄭公孫捨之帥師侵宋

十二年冬楚公子貞帥師侵宋

二十四年春仲孫羯帥師侵齊【晉命也】

定八年秋晉士鞅帥師侵鄭遂侵衛

九月季孫斯仲孫何忌帥師侵衛【晉命也】

哀七年春宋皇瑗帥師侵鄭

晉魏曼多帥師侵衛

十年夏晉趙鞅帥師侵齊

十三年秋晉魏曼多帥師侵衛

【帥師會侵】僖四年冬十有二月公孫玆帥師會齊人宋人衛人鄭人許人曹人侵陳

【帥師侵還】襄十九年秋晉士匄帥師侵齊至谷聞齊侯卒乃還

【會侵伐次】僖四年春王正月公會齊侯宋公陳侯衛侯鄭伯許男曹伯侵蔡蔡潰遂伐楚次於陘【此齊桓以諸侯之師伐楚也】同一帥侵而晉楚多爭彊鄭宋多釋患魯衛在僖文之間皆受命於齊宣成以後則皆受命於晉而文無異同者正所謂義以事起以禮斷而不在於書法句字間也

伐

隱二年十二月鄭人伐衛

四年夏宋公陳侯蔡人衛人伐鄭

五年秋邾人鄭人伐宋

七年秋公伐邾【策書不合】

桓八年秋伐邾

十四年宋人以齊人蔡人衛人陳人伐鄭

十七年秋及宋人衛人伐邾

莊十四年春齊人陳人曹人伐宋

十五年秋宋人齊人邾人伐郳

十六年宋人齊人衛人伐鄭

秋荊伐鄭【楚爭鄭之始】

十九年冬齊人宋人陳人伐我西鄙

二十年冬齊人伐戎

二十六年春公伐戎

三十年齊人伐山戎

僖元年楚人伐鄭

三年楚人伐鄭【與齊爭鄭也】

四年秋及江人黃人伐陳

七年春齊人伐鄭

八年夏狄伐晉

十年夏齊侯許男伐北戎

十五年楚人伐徐

秋七月齊師曹師伐厲冬宋人伐曹

十七年春齊人徐人伐英氏【楚與國】

十八年春王正月宋公曹伯衛人邾人伐齊【宋襄納齊孝公也】冬邢人狄人伐衛

十九年衛人伐邢

二十年楚人伐隨

二十一年冬公伐邾

二十二年夏宋公衛侯許男滕子伐鄭

二十三年楚人伐陳

二十四年夏狄伐鄭

二十六年夏齊人伐我北鄙衛人伐齊

二十八年春晉侯伐衛【晉文報怨也】

三十三年狄伐齊晉人陳人鄭人伐許

文元年晉侯伐衛衛人伐晉【此晉伐衛而衛成報之】

二年冬晉人宋人陳人鄭人伐秦

三年秦人伐晉

四年晉侯伐秦

七年春公伐邾冬徐伐莒

十年夏秦伐晉

十一年春楚子伐麋

十四年春邾人伐我南鄙

十七年春晉人衛人陳人鄭人伐宋齊侯伐我西鄙宣元年晉人宋人伐鄭秦師伐晉

三年楚子伐陸渾之戎

四年冬楚子伐鄭

五年冬楚子伐鄭

八年晉師白狄伐秦楚師伐陳

九年齊侯伐萊

十年六月宋師伐滕晉人宋人衛人曹人伐鄭楚子伐鄭

十三年齊師伐莒夏楚子伐宋

十四年晉侯伐鄭

十五年秦人伐晉

十八年晉侯衛世子臧伐齊公伐

成二年春齊侯伐我北鄙

三年晉郤克衛孫良夫伐廧咎如【赤狄也】冬鄭伐許四年鄭伯伐許

七年吳伐郯

九年秦人白狄伐晉

十五年楚子伐鄭

襄二年鄭師伐宋

八年莒人伐我東鄙

九年楚子伐鄭

十年晉師伐秦秋莒人伐我東鄙

十一年楚子鄭伯伐宋冬秦人伐晉

十五年邾人伐我南鄙

十六年齊侯伐我北鄙

十七年宋人伐陳冬邾人伐我南鄙

十八年秋齊師伐我北鄙

二十三年齊侯伐衛遂伐晉

二十四年夏楚子伐吳冬楚子蔡侯陳侯許男伐鄭二十六年冬楚子蔡侯陳侯伐鄭

昭四年秋七月楚子蔡侯陳侯許男頓子胡子沈子淮夷伐吳

五年楚子蔡侯陳侯許男頓子沈子徐人越人伐吳此合諸國師而不書會者以楚效晉作摟伐而不曉會禮故略之此亦文例也

六年齊侯伐北燕

十二年楚子伐徐晉伐鮮虞

十六年春齊侯伐徐

十九年春宋公伐邾

二十二年春齊侯伐莒

三十二年夏吳伐越

定二年秋楚人伐吳

哀元年秋齊侯衛侯伐晉

五年夏齊侯伐宋

六年吳伐陳

八年吳伐我

九年夏楚人伐陳秋宋公伐鄭

十年宋人伐鄭

春秋屬辭比事記卷三

欽定四庫全書

春秋屬辭比事記卷四

翰林院檢討毛奇齡撰

【從王伐】桓五年秋蔡人衛人陳人從王伐鄭

此桓王惡鄭莊以諸侯之師伐之而大國無至者卽小國以大夫行而君不親軍故經以從王發例蓋深痛春秋之無王也是役王師敗績而不書諱之也文也

【帥師伐】莊二年夏公子慶父帥師伐於余丘【策書闕】

僖三十三年秋公子遂帥師伐邾

文十四年叔孫彭生帥師伐邾

宣九年九月晉荀林父帥師伐陳

成三年鄭公子棄疾帥師伐許

六年楚公子嬰齊帥師伐鄭

七年楚公子嬰齊帥師伐鄭

九年晉欒書帥師伐鄭

十四年鄭公子喜帥師伐許

襄三年春楚公子嬰齊帥師伐吳冬晉荀防帥師伐許

五年楚公子貞帥師伐陳

八年楚公子貞帥師伐鄭

十年楚公子貞鄭公孫輙帥師伐宋

十四年楚子子貞帥師伐吳

十七年衛石買帥師伐曹

十八年楚公子午帥師伐鄭

十九年衛孫林父帥師伐齊

二十年仲孫速帥師伐邾

二十四年齊崔杼帥師伐莒

二十五年齊崔杼帥師伐我北鄙冬鄭公孫夏帥師伐陳

昭六年楚防罷帥師伐吳

十年秋七月季孫意如叔弓仲孫貜帥師伐莒

十五年晉荀吳帥師伐鮮虞

十九年秋齊髙發帥師伐莒

定四年晉士鞅衛孔圉帥師伐鮮虞

七年齊國夏帥師伐我西鄙

八年齊國夏帥師伐我西鄙

十二年衛公孟彄帥師伐曹

十三年衛公孟彄帥師伐曹

十五年鄭罕達帥師伐宋

哀元年冬仲孫何忌帥師伐邾

三年宋樂髠帥師伐曹

五年晉趙鞅帥師伐衛

六年晉趙鞅帥師伐鮮虞冬仲孫何忌帥師伐邾宋向巢帥師伐曹

十一年齊國書帥師伐我

十二年宋向巢帥師伐鄭

十三年楚公子申帥師伐陳

【會伐】桓十五年冬十有一月公會宋公衛侯陳侯於袲伐鄭

十六年夏四月公會宋公衛侯陳侯蔡侯伐鄭

莊三年春王正月溺會齊師伐衛

五年冬公會齊人宋人陳人蔡人伐衛

十四年夏單伯會伐宋【齊桓假王命也】

二十六年秋公會宋人齊人伐徐

宣元年宋公陳侯衛侯曹伯會晉師於棐林伐鄭七年夏公會齊侯伐萊

十一年公孫歸父會齊人伐莒

成三年春王正月公會晉侯宋公衛侯曹伯伐鄭八年叔孫僑如會晉士燮齊人邾人伐郯

十年公會晉侯齊侯宋公衛侯曹伯伐鄭

十三年夏五月公自京師遂會晉侯齊侯宋公衛侯鄭伯曹伯邾人滕人伐秦

十六年公會尹子晉侯齊國佐邾人伐鄭【晉假王命也】十七年夏公會尹子單子晉侯齊侯宋公衛侯曹伯邾人伐鄭冬公會單子晉侯宋公衛侯曹伯齊人邾人伐鄭

襄九年公會晉侯宋公衛侯曹伯莒子邾子滕子薛伯伯小邾子齊世子光伐鄭

十年公會晉侯宋公衛侯曹伯莒子邾子齊世子光滕子薛伯伯小邾子伐鄭

十一年公會晉侯宋公衛侯曹伯齊世子光莒子邾子滕子薛伯伯小邾子伐鄭

十二年公會晉侯宋公衛侯曹伯齊世子光莒子邾子滕子薛伯伯小邾子伐鄭會於蕭魚

春秋會伐卽孟子摟伐也摟伐之習𨿽起齊桓然不過數國且偶再耳晉自襄靈後無嵗不然且動輙一十二國君必親至試問從王之師有是否也

十四年叔孫豹會晉荀偃齊人宋人衛北宮括鄭公孫蠆曹人莒人邾人滕人薛人人小邾人伐秦

非命卿有名卽稱人十三國伐秦是戍之也甚矣

十六年叔老會鄭伯晉荀偃衛寧殖宋人伐許

哀十年公會吳伐齊

十一年公會吳伐齊

【伐取】隱四年春王二月莒人伐取牟婁

十年秋宋人蔡人衛人伐戴鄭伯伐取之【敗其師而取其眾也】僖二十三年春公伐邾取須句

二十六年公以楚師伐齊取谷

三十三年公伐邾取訾婁

宣四年春公伐莒取向

【伐戰】桓十二年十有二月及鄭師伐宋丁未戰於宋【伐圍】隱五年冬宋人伐鄭圍長葛

僖二十三年春齊侯伐宋圍緡

二十六年冬楚人伐宋圍緡

襄十二年春王二月莒人伐我東鄙圍臺

十七年齊侯伐我北鄙圍桃

【伐入】文十五年齊侯伐曹入其郛

成十八年夏楚子鄭伯伐宋宋魚石復入於彭城【伐納】莊九年夏公伐齊納糾【齊公子糾也】

【伐歸】隱七年戎伐凡伯於楚丘以歸

此非搆伐徒剽略耳特書伐重王人也

【伐救】僖三十三年宣十二年宋師伐陳衛人救陳

【伐卒】襄二十五年吳子遏伐楚門於巢卒

【帥師會伐】隱四年秋翚帥師會宋公陳侯蔡人衛人伐鄭十年夏翚帥師會齊人鄭人伐宋

此魯齊鄭奉王命討宋而君不親軍但遣大夫帥師故不書王命亦文例也

【帥師伐取】宣十年公孫歸父帥師伐邾取繹

哀二年春王二月季孫斯叔孫州仇仲孫何忌帥師伐邾取漷東田及沂西田

【帥師伐圍】襄十七年齊髙厚帥師伐我北鄙圍防

【帥師伐入】文十五年晉郤缺帥師伐蔡戊申入蔡

【帥師伐救】文三年晉陽處父帥師伐楚以救江

宣九年楚子伐鄭晉郤缺帥師救鄭

哀十年楚公子結帥師伐陳吳救陳

【帥師伐潰入】成九年楚公子嬰齊伐莒庚申莒潰楚人入鄆【帥師伐防次】襄元年晉韓厥帥師伐鄭仲孫蔑會齊崔杼曹人邾人人次於鄫

【會伐圍】僖九年夏公會齊侯宋公陳侯衛侯曹伯伐鄭圍新城

【會伐潰】文三年春王正月叔孫得臣會晉人宋人陳人衛人鄭人伐沈沈潰

【會執伐】僖二十一年秋宋公楚子陳侯蔡侯鄭伯許男曹伯會於孟執宋公以伐宋【合伐宋襄也】

【伐會救】莊二十八年荊伐鄭公會齊人宋人救鄭

文九年楚人伐鄭公子遂會晉人宋人衛人許人救鄭【伐圍救】襄十五年夏齊侯伐我北鄙圍成公救成至遇【伐戰敗績】莊二十八年春王三月甲寅齊人伐衛衛人及齊人戰衛人敗績

齊桓奉王命討衛而經不書不親軍也

【會侵潰伐次】僖四年公會齊侯宋公陳侯衛侯鄭伯許男曹伯侵蔡蔡潰遂伐楚次於陘

克

隱元年夏五月鄭伯克叚於鄢

克者勝也勝之已耳予之也此春秋専例也

入【入而取其地與入而不取其地統名曰入】

隱二年夏五月莒人入向無駭帥師入極

五年衛師入郕【國名】

十年秋宋人衛人入鄭冬十月壬午齊人鄭人入郕十一年秋七月壬午公及齊侯鄭伯入許

此後俱闕

按屬辭比事記十卷在同門編緝時已亡其半今無可問矣諸門仿成式尙可補綴然不敢誣罔闕之已耳若屬比切例一門則在本下細觀自具如恵公娶宋仲子與衛莊娶陳厲嬀比例恵公立桓公爲嫡子與魯莊立子般爲嫡子比例類並鮮闕軼且每傳下又有明注如隱二年無駭帥師入極與莊三年溺帥師伐鄭例同隱三年武氏子來求與桓五年仍叔之子來聘例同類較之二十二門部一槪比屬者迥別此在本已自了然何敢再贅觀者諒之逺宗謹識

春秋屬辭比事記卷四

