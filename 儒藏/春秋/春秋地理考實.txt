

欽定四庫全書

經部五

春秋地理考實

春秋類

提要

【臣】等謹案春秋地理考實四卷

國朝江永撰永字愼修休寧人所著有周禮疑義舉要儀禮釋宮增注禮記訓義擇言深衣考誤古韻標準四聲切韻譜諸書皆別著錄是編所列春秋山川國邑地名悉從經傳之次凡杜預以下舊說已得者仍之其未得者始加辧證皆確指今爲何地俾學者按現在之輿圖卽可以驗當時列國疆域及防盟侵伐之迹悉得其道裏方向意主簡明不事旁摭逺引故名曰考實於名同地異注家牽合混淆者辧證尢晰如謂隠元年左傳費伯帥師城郎其地在今魚臺縣去曲阜二百里許而九年經書城郎及桓十年齊侯衛侯鄭伯來戰於郎莊十年齊侯宋師次於郎者別爲魯近郊地名則公羊傳所謂吾近邑左傳記公子偃自雩門出先犯宋師與哀十一年師及齊師戰於郊檀弓作戰於郎者皆無疑矣僖三十年左傳燭之武見秦伯曰許君焦瑕杜預以焦瑕爲晉河外列城之二邑與傳所云晉恵公賂秦以河外列城五東盡虢略南及華山內及解梁者不合永則謂燭之武所言乃於河外列城舉焦於內及解梁城者舉瑕以該所許之邑引水經注雲涑水西逕郇城又西南逕解縣故城南解梁卽斯城也又西南逕瑕城晉大夫詹嘉之故邑也云云爲證且考定郇城在解故城東北二十四里瑕城在解西南五里二地相距三十里許杜預於成六年絳大夫言郇瑕氏之地沃饒近盬合郇瑕爲一於僖十一年瑕呂飴甥以瑕呂爲姓皆失之其訂訛補闕多有可取𨿽卷帙不及髙士奇春秋左傳地名考之富而精核較勝之矣乾隆四十一年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

春秋地理考實原序

讀詩者以鳥獸艸木爲緒餘讀春秋者亦當以列國地名爲緒餘春秋曁左氏傳二百五十餘年地名千數百有奇或同名而異地或一地而殊名古今稱謂不同隸屬沿革不一有文字語音之譌有傳聞解說之誤欲一一核實無差𨿽博洽通儒猶難之杜當陽癖於左號武庫集解外有釋例土地名別爲部地誌之學號專長然闕略不審者已多所指紕繆者亦間有後出地理諸家隨代加詳視當陽孤守漢晉紀載宜有增擴春秋傳說彚纂

國朝儒臣所修俱經

睿鑑欽定地理考訂彌精詳杜所不知援古證今能確指其所在杜有乖違隨事辯正並杜注錄出可別成一書然而學殖無涯搜討難徧更考前賢地誌之書及近代二三名家之說核其虛實精者益精詳者益詳從來著述家踵事增華或亦

功令所不禁也家貧不能儲書聊據所見聞者輯成春秋地理考實四卷竊取多識緒餘之意或可爲麟經之一助云爾年力衰頺黽勉爲之槁屢刋削乃成定本中間或遺或誤知不免摘瑕指疵則俟淹通博雅之君子乾隆二十三年戊寅仲夏月婺源江永愼修氏書

欽定四庫全書

春秋地理考實卷一

婺源江永撰隱公

元年魯【孔頴達疏杜預采太史公書世本旁引傳記以爲世族譜略記國之興滅譜云魯姬姓文王子周公旦之後也周公股肱周室成王封其子伯禽於曲阜爲魯侯今魯國是也自哀以下九世二百一十七年而楚滅魯春秋傳說彚纂括地誌兗州曲阜縣外城卽伯禽所築古魯城也曲阜縣今屬山東兗州府今按曲阜夲奄國都成王滅奄乃封魯又按明堂位言封周公於曲阜地方七百里魯頌言奄有龜蒙遂荒大東保有毚繹遂荒徐宅則魯之封域蓋廣矣約略計之北與齊分泰山西與曹分濟水南近邾滕而西南至金鄕魚臺單縣鄰於宋東跨蒙陰抵諸城濱海東南與莒爲鄰則七百里有過之無不及也𨿽其間不無後世增損然亦止能侵小豈能並大其附庸之國則任宿須句顓防根牟鄫鄅牟極鄟邿所占地固多然謂魯之實封儉於百里則魯豈止曲阜一縣乎孟子蓋爲當時諸侯土地過制者狹小言之非實錄也齊百里意亦同】宋【傳宋武公生仲子疏宋國公爵譜云宋子姓其先契佐唐虞爲司徒封於商成湯受命王有天下及紂無道周武王滅之而封其子武庚以紹殷後武庚作亂周公伐而誅之更封紂兄帝乙之元子微子啟爲宋公都商丘今梁國睢陽縣是也微子卒其後微仲代立穆公七年魯隠公之元年景公三十六年魯哀公之十四年獲麟之嵗也昭公得之元年春秋之傳終矣其後五世百七十年而齊魏楚共滅宋彚纂今河南歸徳府治商丘縣卽漢睢陽故城在縣南今按又見昭元年商丘】邾【經公及邾儀父盟於蔑杜注邾今魯國鄒縣也疏譜云邾曹姓顓頊之後有陸終產六子其第五子曰安邾卽安之後也周武王封其苗裔邾俠爲附庸居邾今魯國鄒縣是也自安至儀父十二世始見春秋齊桓行霸儀父附從進爵稱子文公徙於繹桓公以下春秋後八世而楚滅之彚纂今鄒縣屬山東兗州府今按公羊傳邾皆作邾婁檀弓亦然婁者邾之餘聲也戴侗六書故曰邾鄒同聲實一地春秋時邾用夷故謂之邾婁合邾婁之音爲鄒故邾攺名鄒又按孟子題辭邾國至孟子時魯穆公攺曰鄒非也當時邾人自攺之耳魯穆公或是鄒穆公之譌史記通作騶又按輿地廣記淄州鄒平縣古鄒國兗州鄒縣邾文公所遷邑此本是二國鄒平屬濟南府水經漯水逕鄒平縣故城北注云有鄒侯國舜後姚姓非邾國明矣鄒平距鄒縣數百里地非相接豈能越逺而遷都魯文公十三年邾文公遷於繹蓋自其國都遷於繹山之下必非自鄒平來徙也】蔑【經見上杜注姑蔑魯地魯國下縣南有姑蔑城彚纂今兗州府泗水縣東姑蔑故城是也今按姑蔑見定十二年】鄭【經鄭伯克於鄢杜注鄭在滎陽宛陵縣西南疏鄭國伯爵譜云鄭姬姓周厲王子宣王母弟桓公友之後也宣王封友於鄭今京兆鄭縣是也及幽王無道友遷其民於虢鄶虢鄶之君分其地遂國焉今河南新鄭縣是也莊公二十二年魯隠公之元年聲公二十年獲麟之嵗也三十三年而春秋之傳終矣聲公三十七年卒自聲以下五世八十七年而韓滅鄭彚纂朱子詩傳鄭本在西都畿內咸林之地武公得虢鄶之地乃徙其封而施舊號於新邑是爲新鄭今新鄭縣屬河南開封府其東北有宛陵城卽古宛陵縣也今按京兆鄭縣今陜西同州府華州治是也咸林或作棫林新鄭今屬河南許州府又詳隱十一年新邑】鄢【經見上杜注今頴川鄢陵縣彚纂今屬河南開封府今按又見成十六年鄢陵】周【經天王使宰咺疏譜云周黃帝之苗裔姬姓后稷之後也后稷封於邰及夏之衰后稷之子不窋失其官竄於西戎至太王爲狄所逼去邠居岐文王受命武王克殷而王有天下幽王爲犬戎所殺平王遷都王城今河南縣是也平王四十九年魯隱公之元年也敬王又遷成周今洛陽是也敬王三十九年獲麟之嵗也四十三年而敬王崩敬王子元王九年春秋之傳終矣元王以下十一世二百二十六年而周亡今按詳見王朝興廢說】宿【經及宋人盟於宿杜注宿小國東平無塩縣也彚纂今無塩故城在兗州府東平州東二十里今按宿男爵風姓太皞之後司有濟之祀故封於此莊十年宋人遷之東平州今屬泰安府】祭【經祭伯來杜注祭國伯爵也疏富辰云郉茅胙祭則祭之初封畿外之國也穆王時有祭公謀父今有祭伯世仕王朝蓋本封絕滅食采於王畿也彚纂路史周圻內管城東北有古祭城今開封府東北十五里有祭伯城是也今按路史之說是成四年汜祭彚纂又謂中牟有祭亭爲周祭伯之邑與此不相應蓋誤說見後祭注又按開封府東北無祭城管城爲今之鄭州蓋開封府下脫鄭州二字】費【傳費伯帥師城郎彚纂魯大夫費防父之食邑讀如字與季氏費邑讀如祕者有別魏武封費亭侯卽此今魚臺縣西南有費亭今按費伯者費防父也見隱二年郎亦在魚臺縣故知此費爲其食邑陸徳明釋文音祕非也季氏之費見僖元年】郎【傳見上杜注魯邑髙平方與縣東南有郁郎亭彚纂今兗州府魚臺縣東北有郎城今按魯懿公孫費伯城郎居之因氏郎見廣韻注又說見隱九年】申【傳鄭武公娶於申杜注申國今南陽宛縣疏外傳說伯夷之後曰申呂𨿽衰齊許猶在則申呂與齊許俱同出伯夷同爲姜姓又曰齊許申呂由太姜言由太姜而封也然則申之始封亦在周興之初其後申絕至宣王時申伯以王舅攺封於謝地理誌南陽郡宛縣故申伯國謂宣王攺封之後也以前則不知其地彚纂今河南南陽府南陽縣北有故申城今按謝在南陽府鄧州境申伯𨿽封於謝而其後仍國於申鄧州在南陽府之西南莊六年傳云楚文王伐申過鄧是以知申在南陽縣也楚旣滅申以爲縣子重請申呂爲賞田申公巫臣曰不可此申呂所以邑呂亦在南陽縣故合言之又汝寧府信陽州漢之平氏縣後周及唐皆以爲申州豈申之始封在此與】制【傳爲之請制按此年杜無注五年制人注制鄭邑今河南成臯縣也一名虎牢彚纂今河南開封府汜水縣西有虎牢城今按穆天子傳云七萃之士生捕虎卽獻天子天子畜之東虢號曰虎牢】虢【傳制巖邑也虢叔死焉杜注虢叔東虢君也恃險而不修徳鄭滅之虢國今滎陽縣彚纂此爲東虢國虢叔所封後幷於鄭有故城在今汜水縣東十里近滎陽界今按虢仲虢叔爲王季之子文王之弟姓氏書云仲曰西虢後遷上陽爲南虢晉滅之叔曰東虢平王奪其地與鄭據此則虢叔國在東也此年疏云虢叔封西虢仲封東而此云虢叔東虢君者言所滅之君字叔此孔氏姑從賈逵說也僖五年疏云據傳鄭滅一虢晉滅一虢不知誰是仲後誰是叔後賈逵云虢仲封東虢制是也虢叔封西虢虢公是也賈之言亦無證不可審知據此則賈說亦非定說矣】京【傳請京使居之杜注鄭邑今滎陽京縣彚纂今開封府滎陽東南二十里有京故縣城】祭【傳祭仲曰按此年杜無注桓十一年祭封人仲足注云陳畱長垣縣東北有祭城彚纂括地誌謂故祭城在管城東北十五里卽祭仲邑路史以管城之祭爲周祭伯采地或疑鄭並祭以封仲考隱元年祭公來桓八年祭公逆王后於紀莊二十三年祭叔來聘祭未嘗滅也鄭安得取以封仲乎蓋鄭國自有祭邑不在畿內今按祭地有三一爲直大名府長垣縣之祭城一爲管城之祭城管城今爲鄭州一爲開封府中牟縣之祭亭長垣去鄭逺衛之匡蒲宛濮皆在其縣地當屬衛鄭何能有其地以封祭仲杜說非是路史以管城之祭爲祭伯采地路史之說爲長蓋鄭州近王畿也但其後鄭亦並之耳若中牟正爲鄭地祭仲之邑當在此彚纂於成四年汜祭又以中牟祭亭爲祭伯邑與此違異前後失考訂然則長垣何由有祭城意周初以此封周公之子其後祭公入爲卿士而周又遷東都祭公遂攺食邑於管城與】廩延【傳至於廩延杜注鄭邑陳畱酸棗縣北有延津彚纂開封府延津縣古酸棗城在縣北一說衛輝府汲縣有延津城蓋壤地相接也】共【傳太叔出奔共杜注共國今汲郡共縣彚纂今河南衛輝府輝縣治今按此共伯和之國後蓋爲衛所並閔二年有共滕之民杜云衛別邑】城潁【傳遂寘姜氏於城潁杜注鄭地彚纂史記正義曰疑許州臨潁縣是今開封府臨潁縣西北十五里有臨潁故城今按臨潁今屬許州府】潁谷【傳潁考叔爲潁谷封人彚纂水經注潁水出陽城陽幹山之潁谷今河南府登封縣卽陽城也】紀【傳紀人伐夷杜注紀國在東莞劇縣疏世族譜紀姜姓侯爵莊四年齊滅之彚纂今山東靑州府壽光縣東南有紀城齊乘雲卽劇城是也】夷【傳見上杜注夷國在城陽莊武縣疏世本云夷妘姓傳無其人不知誰所滅莊十六年晉武公伐夷執夷詭諸杜云詭諸周大夫夷采地名則二夷別也世族譜於夷詭諸之下注云妘姓更無夷國則以二夷爲一是譜誤彚纂今山東萊州府卽墨縣西有莊武故城今按史記云晏平仲嬰者萊之夷濰人也卽此夷國之地漢置夷安縣在今萊州府髙宻縣境與卽墨西之莊武相近則夷地後屬之齊非齊滅卽紀先滅之後入於齊耳】黃【傳惠公之季年敗宋師於黃杜注宋邑陳畱外黃縣東有黃城彚纂今外黃故縣在開封府杞縣北】衛【傳衛侯來防杜注衛國在汲郡朝歌縣疏譜云衛姬姓文王子康叔封之後也周公旣誅祿父以其地封康叔爲衛侯居殷墟今朝歌是也狄滅衛文公徙居楚丘成公徙帝丘今東郡濮陽是也桓公十三年魯隱公之元年也出公輒十二年獲麟之嵗也悼公二年春秋之傳終矣悼公二年卒自悼以下十一世二百五十五年而秦滅衛彚纂今朝歌故城在衛輝府淇縣東北】虢【傳鄭人以王師虢師伐衛南鄙杜注西虢國也農陜縣東南有虢城彚纂今河南府陜州卽陜縣也今按文王弟虢仲初封於虢爲西虢故城在陜西鳳翔府寶雞縣東六十里後攺封於陜今陜州爲直州】翼【傳及邾人鄭人盟於翼杜注邾地彚纂今在山東兗州府費縣西南今按費縣今屬沂州府】

二年戎【經公防戎於潛杜注陳畱濟陽縣東南有戎城彚纂今山東兗州府曹縣故戎城是也今按曹縣今屬曹州府】潛【經見上杜注魯地彚纂蓋近戎之地當在今兗州府西南境】莒【經莒人入向疏世本莒己姓文八年傳稱穆伯奔莒從己氏是莒己姓也譜云莒嬴姓少昊之後周武王封玆與於莒初都計後徙莒今城陽莒縣是也世本自紀公以下爲己姓不知誰賜之姓者十一世玆平公方見春秋共公以下防弱不復見四世楚滅之彚纂今山東靑州府莒州是也今按莒州今屬沂州府莒初都計漢瑯邪郡之計斤縣也莒爲介根邑見襄二十四年】向【經見上杜注譙國龍亢縣東南有向城彚纂今江南鳳陽府懷逺西四十里有故縣村漢置向縣龍亢在其西今按傳莒子娶於向向姜不安莒而歸莒人入向以姜氏還向國當近莒考向地在山東者二宣四年杜注東海承縣東南有向城於欽齊乘謂向城鎭在沂州西南一百里當爲一地此一向也寰宇志莒州南七十里有向城此又一向也二地不知孰爲向國以近莒言之則寰宇志爲是蓋莒人向後遂有其地至宣四年魯又伐莒取向也若龍亢之向去莒甚逺襄十四年諸國大夫防吳於向當是此向耳】極【經無駭帥師入極杜注附庸小國彚纂今兗州府魚臺縣西有極亭】唐【經公及戎盟於唐杜注髙平方與縣西有武唐亭彚纂今在兗州府魚臺縣東十二里】宻【經紀子帛莒子盟於宻杜注莒邑城陽淳於縣東北有宻鄕彚纂今山東萊州府昌邑縣東南十五里有宻鄕故城】

三年石門【經齊侯鄭伯盟於石門傳尋盧之盟也杜注石門齊地或曰濟北盧縣故城西南濟水之門盧齊地彚纂盧縣故城在今山東濟南府長淸西南二十五里】盧【見上】溫【傳鄭祭足帥師取溫之麥杜注今河內溫縣彚纂今屬懷慶府古溫城在縣西南三十里】成周【傳又取成周之禾杜注洛陽縣也彚纂今河南府洛陽縣東北有洛陽故城今按又詳昭二十六年】濟【傳鄭伯之車僨於濟疏釋例曰濟自滎陽捲縣東經陳畱至濟陰北經髙平東經濟北東北經濟南至樂安博昌縣入海按檢水流之道今古或殊杜旣考校元由據當時所見載於釋例今一皆依社𨿽與水經乖異亦不復根尋也彚纂蔡沈書傳濟水出河東郡垣曲縣王屋山至靑州博興縣入海今垣曲屬平陽府博興屬靑州府】齊【傳衞莊公娶於齊東宮得臣之妹曰莊姜疏齊國侯爵譜云姜姓太公望之後其先四嶽佐禹有功或封於呂或封於申故太公曰呂望也太公股肱周室成王封之於營丘今臨淄是也僖公九年魯隠公之元年也簡公四年獲麟之嵗也簡公弟平公十三年春秋之傳終矣平公二十五年卒後二世七十年而田氏奪齊太公之後滅矣彚纂太公所封國都今靑州府臨淄縣西北營丘城也後胡公徙都薄姑則在今靑州府博興縣東北今按臨淄故城今在靑州府北五十里又名齊城漢書臣瓚注謂臨淄城中有丘卽營丘故營丘與臨淄爲一地若北海郡治之營陵臣瓚謂卽春秋之緣陵其非營丘明矣應劭以營陵爲營丘今昌樂縣漢爲營陵縣地隋於此置營丘縣一統志謂昌樂縣東南五十里營丘社卽太公受封之地又於臨淄縣注云本齊營丘地漢置營陵縣爲北海郡治誤矣】陳【傳又娶於陳杜注今陳國陳縣疏陳國侯爵譜云嬀姓虞舜之後當周之興有虞遏父者爲周陶正武王賴其利器用與其先聖之後以元女大姬妃遏父之子滿封於陳賜姓曰嬀號胡公桓公二十三年魯隠公之元年也湣公二十一年獲麟之嵗也二十四年楚滅陳彚纂卽今河南開封府陳州今按今爲陳州府附郭設淮寧縣】

四年杞【經莒人伐杞取牟婁杜注杞國本都陳畱雍丘縣推尋事迹桓六年淳於公亡國杞似並之遷都淳於僖十四年又遷緣陵襄二十九年晉人城杞之淳於又遷都淳於疏譜云杞姒姓夏禹之苗裔武王克殷求禹之後得東樓公而封之於杞今陳畱雍丘縣是也九世及成公遷緣陵文公居淳於成公始見春秋湣公六年獲麟之嵗也湣公弟哀公三年春秋之傳終矣哀公十年卒自哀公以下二世十三年而楚滅杞彚纂雍丘今河南開封府杞縣是也淳於今靑州府安丘縣有淳於故城今按史記索隠云周封杞居雍丘至春秋時杞已遷東國故隠四年莒人伐杞取牟婁牟婁者東邑也據此則春秋之前已遷靑州而近莒矣靑州去雍丘甚逺杞得國於此或由周王攺封之疏謂雍丘淳於郡別而境連者大誤】牟婁【經見上杜注祀邑城陽諸縣東北有婁鄕彚纂今婁鄕城在靑州府諸城縣境】淸【經公及宋公遇於淸杜注衛邑濟北東阿縣有淸亭彚纂今東阿縣屬兗州府今按水經注京相璠曰東阿東北四十里有故淸亭所謂遇於淸者也東阿今屬泰安府當是齊地】濮【經衛人殺州吁於濮杜注濮陳地水名疏釋例土地名此濮下注云闕哀二十七年傳濮下注云濮自陳畱酸棗縣受河東北經濟陰至髙平距野縣入濟與此名同實異故杜於此不言闕直云濮陳地水名今按濮水本在衛傳謂陳人執州吁而請涖於衛衛人使石宰醜涖殺州吁於濮蓋陳人執州吁送至衛之濮水衛人於是涖殺之故經詳其地若濮是陳地水名則經當書殺於陳不必言其地也陳地恐無濮水】蔡【傳於是陳蔡方睦於衛杜注蔡今汝南上蔡縣疏蔡國侯爵譜云蔡姬姓文王子叔度之後也武王封之於汝南上蔡爲蔡侯作亂見誅其子蔡仲武王復封之於蔡至平侯徙新蔡昭侯徙九江下蔡宣侯二十八年魯隠公之元年也昭侯子成侯十年獲麟之嵗也成侯子聲侯四年春秋之傳終矣聲侯十四年卒自聲侯以下二世二十八年而楚滅蔡彚纂上蔡今屬河南汝寧府縣西南十里有故蔡國城今按平侯徙新蔡今亦屬汝寧府下蔡見成七年】

五年棠【經公矢魚於棠杜注今髙平方與縣北有武唐亭魯侯觀魚臺彚纂今兗州府魚臺縣魚亭山是其處也今按魚臺縣北十三里有武唐亭水經注云有髙臺二丈許下臨渮水】長葛【經宋人伐鄭圍長葛杜注潁川長社縣北有長葛城彚纂今河南開封府許州長葛縣北十二里有故城今按長葛屬許州府】曲沃【傳曲沃莊伯以鄭人邢人伐翼王使尹氏武氏助之翼侯奔隨杜注曲沃晉別封成師之邑在河南聞喜縣彚纂聞喜今屬山西平陽府今按秦攺曲沃爲左邑漢武帝經邑之桐鄕聞破南粵因置聞喜縣東漢罷左邑移聞喜治此故聞喜爲曲沃舊屬平陽府解州今屬絳州】翼【傳見上杜注晉舊都在平陽絳邑縣東疏晉國侯爵譜云姬姓武王子唐叔虞之後也成王滅唐而封之今太原晉陽縣是也燮父攺之曰晉燮父孫成侯徙都曲沃今河東聞喜縣是也穆侯徙都絳鄂侯二年魯隠公之元年也定公三十一年獲麟之嵗也出公八年而春秋之傳終矣出公十七年卒自出公以下五世八十二年而韓趙魏滅晉彚纂今平陽府翼城縣是也縣東南有古翼城今按晉詳見列國興廢說】郉【傳見上杜注邢國在廣平襄國縣彚纂今直順徳府邢臺縣西南襄國故城卽其地今按邢國周公之子所封僖二十五年衛滅之】尹【傳見上今按詳見昭二十三年】隨【傳見上杜注晉地彚纂今介休縣有古隨城屬山西汾州府今按後爲士防食邑】牧【傳鄭人侵衛牧杜注衛邑彚纂今汲縣地也屬河南衛輝府今按卽牧野也】燕【傳衛人以燕師伐鄭杜注南燕國今東郡燕縣疏燕有二國一稱北燕故言南燕以別之地理誌東郡燕縣南燕國姞姓黃帝之後彚纂今汲縣西有古燕城】郕【傳郕人侵衛故衛師入郕杜注郕國東平剛父縣西南有郕鄕疏史記稱郕叔武文王子武王之母弟後世無所見惟文十二年書郕伯來奔則郕國伯爵也彚纂今兗州府寧陽縣北有盛鄕城是也堽城壩卽剛父故縣今按括地誌濮州雷澤縣漢濟陰郡成陽縣古郕伯姬姓之國其後遷於成之地然則郕始封不在寧陽】北制【傳鄭二公子以制人敗燕師於北制注見元年】

六年艾【經公防齊侯盟於艾杜注泰山牟縣東南有艾山彚纂今在山東靑州府蒙陰縣西北今按蒙陰今屬沂州府】鄂【傳翼九宗五正頃父之子嘉父逆晉侯於隨納諸鄂杜注鄂晉別邑今按史記晉世家注引世本云唐叔虞居鄂宋忠曰鄂地今在大夏張守節正義曰括地誌云故鄂城在慈州昌寧縣東二里與絳州夏縣相近故云在大夏唐慈州今爲吉州昌寧今爲鄕寧縣在平陽府太平縣之西吉州之東南近黃河也】周【傳周桓公言於王曰杜注周采邑扶風雍縣東北有周城彚纂今在陜西鳳翔府岐山縣南今按周旣東遷當別食邑而猶稱周公】

七年滕【經滕侯卒杜注滕國在沛國公丘縣東南疏譜云滕姬姓文王子錯叔繡之後武王封之居滕今沛郡公丘縣是也自叔繡至宣公十七世乃見春秋隠公以下春秋後六世而齊滅之彚纂今兗州府滕縣西南十五里有古滕城卽滕國也】中丘【經城中丘杜注在瑯邪臨沂縣東北彚纂今兗州府沂州東北二十里有中丘城今按沂州今攺沂州府附郭設蘭山縣】凡【經天王使幾伯來聘杜注凡國伯爵也汲郡共縣東南有凡城彚纂今凡故城在河南衛輝府輝縣西南二十里今按凡國周公子所封】楚丘【經戎伐凡伯於楚丘以歸杜注衛地在濟陰城武縣西南彚纂今兗州府曹縣東楚丘亭是也今按曹縣今屬曹州府一統志楚丘城在曹縣東南五十里春秋時戎州己氏之邑漢攺爲己氏縣隋攺曰楚丘明省入曹州又考二年戎城亦在曹縣則此楚丘爲戎邑凡伯經其地戎遂伐之以歸非衛邑也因此楚丘與滑縣楚丘衛文公所居者同名杜遂以爲衛地不知此楚丘去衛逺衛不得有此說者因杜注遂謂於楚丘者罪衛不能救王臣之患考之亦不詳矣若論近楚丘之國則曹都定陶者爲最近凡伯經戎人之邑而戎伐之𨿽曹亦不能救也春秋書於楚丘詳其爲戎地以見戎之橫周之防耳於曹衛乎何責】

八年垂【經宋公衛侯遇於垂杜注衛地濟陽句陽縣東北有垂亭彚纂今兗州府曹州北句陽店是其地也今按曹州今攺爲府垂地近定陶疑當屬曹戰國時屬魏魏公子無忌所謂秦伐魏文臺墮垂都焚者此也】犬丘【傳齊侯將平宋衛有防期宋公以幣請於衛請先相見衞侯許之故遇於犬丘杜注犬丘垂也地有兩名疏釋例曰若一地二名當時並有則直兩文互見黒壊犬丘時來之屬是也】祊【經鄭伯使宛來歸祊杜注鄭祀泰山之邑在瑯邪費縣東南彚纂今兗州府費縣治故祊城是也今按費縣今屬沂州府】瓦屋【經宋公齊侯衛侯盟於瓦屋傳齊人卒平宋衛於鄭防於溫盟於瓦屋以釋東門之後杜注瓦屋周地疏瓦屋旣闕知是周地者以其防於溫盟於瓦屋防盟不得相逺溫是周地知瓦屋亦周地也彚纂今開封府洧川縣南二十里瓦屋裏是其地今按杜以防於溫故意瓦屋爲周地今考瓦屋裏在洧川南其地在新鄭之東當爲鄭地非周地也蓋此防此盟三國本欲就鄭是時莊公爲周卿士故先防於河內之溫猶欲盟於近鄭之瓦屋鄭竟不至三國遂自爲盟蓋鄭怨宋衛深陽許而實不欲平也是以十年鄭復伐宋觀防與盟之地可得其情矣】浮來【經公及莒人盟於浮來杜注紀邑東莞縣北有邳鄕邳鄕西有公來山號邳來間彚纂今莒州西二十里有浮來今按浮來莒邑非紀邑】許田【傳鄭伯請釋泰山之祀而祀周公以泰山之祊易許田杜注成王營王城有遷都之志故賜周公許田以爲魯朝宿之邑後世因而立周公別廟焉鄭桓公周宣王之母弟封鄭有助祭泰山湯沐之邑在祊鄭以天子不能復巡狩故欲以祊易許田各從本國所近之宜許田近許之田彚纂今許川西南有魯城後置邑寰宇志謂在許昌城南四十里者是也今按魯頌居嘗與許復周公之宇許卽許田也許州今爲府】

九年郎【經夏城郎今按隱元年費伯已城郎而此年又城郎蓋魯有兩郎也費伯城者爲魚臺縣東北之郎去魯逺此年城者蓋魯近郊之邑莊十年齊師宋師次於郎公敗宋師於乘丘則郎近乘丘而括地誌謂乘丘在瑕丘西北瑕丘爲兗州府滋陽縣與曲阜近則郎可知矣且哀十一年吳伐我不言四鄙傳謂戰於郊而檀弓云戰於郎則郎豈非近郊之地乎十年齊衞鄭來戰於郎公羊傳云郎者何吾近邑也得之矣若魚臺之郎去魯約二百里】防【經公防齊侯於防杜注魯地在瑯邪華縣東南彚纂今兗州府費縣東北六十里有華城卽華縣也今按費縣見前祊】北戎【傳北戎侵鄭今按釋例杜以北戎山戎無終爲一皆爲今直之永平府地去鄭甚逺何以侵鄭此北戎當在河北莊二十八年之大戎小戎今考其地在太原之交城成元年之第戎在解州平陸北戎蓋此等戎耳】

十年菅【經公敗宋師於菅辛未取郜辛巳取防杜注菅宋地今按蓋在兗州府之西南金鄕城武之間】郜【經見上杜注濟陰城武縣東南有郜城彚纂今在兗州府城武縣東南八十里今按此南郜也北郜見桓二年城武今屬曹州府】防【經見上杜注髙平昌邑縣西有西防城彚纂今在兗州府金鄕縣西】戴【經宋人蔡人衛人伐戴鄭伯伐取之杜注戴國今陳畱外黃縣東南有戴城疏地理誌梁國甾縣故戴國應劭曰章帝攺曰考城古者甾戴聲相近彚纂今河南歸徳府考城縣東南五里考城故城是也今按疏說非也甾同災章帝因其名不美故攺之見水經注一統志云鄭取戴攺名谷城秦置甾縣東漢攺考城】鄧【傳公防齊侯鄭伯於中丘盟於鄧爲師期杜注鄧魯地彚纂路史黃帝臣鄧伯溫國當在兗州府境】老桃【傳公防齊侯鄭伯於老桃杜注宋地彚繤戰國防髙誘注曰任城有桃聚今兗州府濟寕州北有桃鄕城今按老桃若在濟寕州北則爲齊魯境上地非宋地】十一年薛【經滕侯薛侯來朝杜注魯國薛縣疏譜云薛任姓黃帝之苖裔奚仲封爲薛侯今魯國薛縣是也奚仲遷於邳仲虺居薛以爲湯左相武王復以其冑爲薛侯齊桓霸諸侯黜爲伯獻公始與魯同盟小國無記世不可知亦不知爲誰所滅彚纂今薛城在兗州府滕縣南四十里今按滕文公言齊人將築薛又薛爲齊田嬰食邑則薛當是田齊所滅】時來【經公防鄭伯於時來傳公防鄭伯於郲杜注時來郲也滎陽縣東有釐城鄭地也彚纂在今開封府東四十里今按水經注京相璠曰滎陽縣東四十里有故釐城則釐城不在開封府東彚纂缺滎陽縣三字耳】許【經公及齊侯鄭伯伐許杜注潁川許昌縣疏譜云許姜姓與齊同祖堯四嶽伯夷之後也周武王封其苖裔文叔於許今潁川許昌是也靈公徙葉悼公遷夷一名城父又居析一名白羽許男斯防容城自文叔至莊公十一世始見春秋元公子結元年獲麟之歳也當戰國初楚滅之彚纂今開封府許州故許城在州東北四十里今按許州今爲府附郭設石梁縣】大逵【傳及大逵杜注逵道方軌也疏爾雅九達謂之逵說爾雅者皆以爲四道交出復有旁道今以爲道方九軌者蓋以九出之道世俗所希不應城內得有此道以考工記經塗九軌故以逵當之亦是九達之義塗方九軌天子之制諸侯之國不得皆有惟鄭城獨有其塗故桓十四年焚渠門入及大逵莊二十八年眾軍入自純門及逵市宣十二年入自皇門至於逵路劉炫以國國皆有逵道以規杜氏非也】新邑【傳吾先君新邑於此杜注此今河南新鄭舊鄭在京兆疏地理誌河南郡新鄭縣鄭桓公之子武公所國是知新邑於此謂新鄭也志又云京兆鄭縣周宣王弟鄭桓公邑是知舊鄭在京兆也志又云本周宣王弟友爲周司徒食采於宗周畿內是爲鄭桓公桓公問於史伯王室多故何所可以逃死史伯爲桓公謀取虢鄶之地令寄帑與賄而虢鄶受之後幽王敗桓公死其子武公與平王東遷卒定虢鄶之地然則傳云先君新邑於此謂武公始居此也】鄔【傳王取鄔劉蒍防之田於鄭杜注鄔劉二邑在河南緱氏縣西南有鄔聚西北有劉亭彚纂鄔聚在今河南府偃師縣西南五十里】劉【傳注見上彚纂緱氏今屬偃師縣今按此時劉邑入周後爲畿內大夫之采邑】蒍【傳見上杜注蒍防鄭二邑彚纂蒍當在今河南懷慶府偃師孟縣之間】防【傳見上彚纂今懷慶府河內縣西北三十里防臺鎭古防城也今按故防國僖二十四年防武之穆卽此也】溫【傳而與鄭人蘇忿生之田溫原絺樊隰城攢茅向盟州陘隤懷杜注蘇忿生周武王司寇蘇公也疏成十一年傳曰蘇忿生以溫爲司冦今按溫詳見三年】原【傳見上杜注在沁水縣西彚纂今懷慶府濟源縣西北有原鄕】絺【傳見上杜注在野王彚纂今懷慶府河內縣西南三十里有絺城今按一統志絺城一名付逯城】樊【傳見上杜注一名陽樊野王縣西南有陽城彚纂在今濟源縣東南三十八里】隰城【傳見上杜注在懷縣西南彚纂今懷慶府武陟縣西南十五里隰城是也】欑茅【傳見上杜注在修武縣北彚纂修武今屬懷慶府縣北二十里大陸村卽其地也】向【傳見上杜注軹縣西有地名向上彚纂今懷慶府濟源縣西南有向城今按軹城今名軹村在濟源縣南十三里闞駰曰軹縣南山西曲有故向城】盟【傳見上音孟杜注今盟津彚纂在今懷慶府孟縣南十八里】州【傳見上杜注今州縣彚纂今故城在懷慶府河內縣東五十里】陘【傳見上杜注闕彚纂輿地太行陘在懷慶府西北三十里一名丹陘】隤【傳見上杜注在修武縣北彚纂京相璠曰河內修武縣北有故隤城】懷【傳見上杜注今懷縣凡十二邑皆蘇忿生之田攢茅隤屬汲郡餘皆屬河內彚纂今武陟縣西十一里有懷縣故城】息【傳息侯伐鄭杜注息國汝南新息縣疏世本息國姬姓莊十四傳楚文王滅息地理誌汝南郡有新息縣蓋自他國而徙此彚纂今河南汝寧府息縣西南七里有息城今按河南以光州爲直州息縣屬之一統志又謂古息國在息縣北三十里】莵裘【傳使營莵裘杜注魯邑在泰山梁父縣南彚纂今兗州府泰安州南泗水縣北有梁父城莵裘聚】狐壤【傳與鄭人戰於狐壤杜注鄭地彚纂後漢潁陰縣有狐宗鄕疑卽此今按漢潁陰縣在今許州府】社圃【傳齊於社圃杜注園名】

桓公

元年越【經公及鄭伯盟於越杜注垂犬丘衞地也越近垂地名彚纂當在兗州府曹州附近今按當爲曹地曹州今爲府】

二年稷【經公防齊侯陳侯鄭伯於稷以成宋亂杜注宋地彚纂當在今歸徳府境】郜【經取郜大鼎於宋杜注郜國濟陰城武縣東南有北郜城彚纂蓋郜有二城北郜城則爲郜國又南二里曰南郜城則爲宋邑隠十年取郜是也俱在兗州府城武縣今按富辰言郜爲文之昭而郜地有三其二在城武縣其一在晉成十三年焚我箕郜是也姓氏書言告分南北南後入晉北入宋有告氏郜氏然則郜分二國一滅於晉一滅於宋其南郜城爲宋邑者亦郜國別城耳但晉宋當言西東不當言南北城武今屬曹州府】鄧【經蔡侯鄭伯防於鄧傳始懼楚也杜注潁川召陵縣西南有鄧城疏賈服以鄧爲國言蔡鄭防於鄧之國都釋例以此潁川鄧城爲蔡地其鄧國則義陽鄧縣是也以鄧是小國去蔡逺蔡鄭不宜逺防其都且蔡鄭懼楚始爲此防何當反求近楚小國而與之結援故知非鄧國也彚纂今鄧襄城在開封府郾城縣東南三十五里公羊以鄧爲國則後五年鄧侯來朝卽其君也今按郾城今屬許州府此鄧地在蔡之北鄭之南正是蔡鄭相防之處昭十三年蔡朝吳奉蔡公召子幹子晳盟於鄧亦此地也孔疏說是公羊賈服說非】雒邑【傳武王克商遷九鼎於雒邑杜注武王但營雒邑未有都城周公乃卒營雒邑謂之王城卽河南城也彚纂今河南府洛陽城內西偏卽王城之故址】楚【傳始懼楚也杜注楚國今南郡江陵縣紀南城也疏地理誌南郡江陵縣故楚郢都楚文王自丹陽徙此世本云楚鬻熊居丹陽武王徙郢丹陽在南郡枝江縣今江陵縣北有郢城史記稱文王徙都於郢地理誌依史記爲說譜云楚羋姓顓頊之後也其後有鬻熊事周文王早卒成王封其曽孫熊繹於楚以子男之田居丹陽今南郡枝江是也熊逵始稱武王武王十九年魯隠公之元年也武王居郢今江陵是也昭王徙鄀惠王八年獲麟之嵗也惠王二十一年春秋之傳終矣惠王五十七年卒自惠王以下十一世二百九年而秦滅之彚纂今江陵縣屬荊州府紀南城在府北十里枝江縣亦屬荊州府今按一統志丹陽城在歸州東七里熊繹始封於此後又移枝江亦曰丹陽今歸州屬宜昌府昭十二年子革云昔先王熊繹僻在荊山此據境內大山言之其實歸州去荊山逺然以較之枝江在江之南則歸州爲差近矣文莊十年荊敗蔡師於莘杜注云荊楚本號後攺爲楚疏云荊楚一木二名故以爲國號亦得二名終莊公之世經皆書荊僖之元年乃書楚人伐鄭蓋於爾時始攺爲楚按詩言奮伐荊楚荊楚之名由來久矣春秋之初傳言楚經書荊後乃易之各隨時史所書耳】條【傳以條之役生大子杜注晉地彚纂今山西平陽府觧州安邑縣有中條山縣北三十里有鳴條岡今按解州今直山西安邑屬之】千畝【傳其弟以千畝之戰生杜注西河介休縣南有地名千畝彚纂今平陽介休縣有千畝原今按介休今屬汾州府國語云宣王三十九年戰於千畝王師敗績於姜氏之戎史記年表千畝戰在晉穆侯十年己亥當宣王之二十六年若以共和之年爲宣王之年從共和元年庚申數之則是宣王之四十年僅差一年然則此千畝戰從宣王而戰也】陘庭【傳哀侯侵陘庭之田陘庭南鄙啟曲沃伐翼杜注翼南鄙邑彚纂翼卽今平陽府翼城縣縣東南七十五里有熒庭城志云卽陘庭也今按史記白起傳攻韓陘城正義謂陘庭故城在曲沃縣西北二十里在絳州東北三十五里如此則陘庭不在翼城之南矣襄二十三年齊莊公伐晉入孟門登大行張武軍於熒庭戍郫邵地皆近翼城又水經注紫谷水出白馬山西逕滎庭城南西入澮亦在翼城南則陘庭卽熒庭亦卽滎庭在翼城東南者爲是而白起攻韓之陘城者別是一地非此陘庭也】

三年嬴【經公防齊侯於嬴杜注齊邑今泰山嬴縣彚纂今故城在泰安州東南五十里今按泰安州今爲府附郭設泰安縣一云嬴縣故城在萊蕪縣西北四十里蓋各據其縣之地望言之實一地也】蒲【經齊侯衛侯胥命於蒲杜注衛地在陳畱長垣縣西南彚纂今直隸大名府長垣縣治故蒲城是也】讙【經齊侯送姜氏於讙杜注魯地濟北蛇丘縣西有下讙亭彚纂今濟南府肥城縣西南有故城水經注云俗訛爲夏暉城今按肥城今屬泰安府】汾隰【傳逐翼侯於汾隰杜注汾水邊疏釋例汾水出太原故汾陽縣東南至晉陽縣西南經西河平陽至河東汾陰縣入河彚纂今汾水出太原府靜樂縣西南至府城西東南流經汾州平陽二府至滎河縣北入河靜樂漢汾陽滎河漢汾陰也今按滎河今屬蒲州府】欒【傳及欒共叔彚纂欒晉地晉大夫欒氏封邑今直眞定府欒城縣是也今按此年杜無此注謂欒爲晉地者哀四年注也今正定府之欒城去晉甚逺晉後漸大能有其地春秋之初未能擴地至此而曲沃桓叔時已有靖侯之孫欒賓孔疏謂欒氏蓋其父字欒則以字氏非以邑氏正定之欒城或別有其故姓氏書姬姓國有欒則欒城或其故國必非晉大夫欒氏之邑也】芮【傳芮伯萬之母芮姜惡芮伯之多寵人也故逐之出居於魏杜注芮國在馮翊臨晉縣疏世本芮魏皆姬姓彚纂今陜西西安府同州朝邑縣有芮故城在黃河西岸今按朝邑縣今屬同州府】魏【傳見上杜注魏國河東河北縣彚纂括地誌魏故國在芮城縣北五里今平陽府觧州芮城縣河北故城是也今按觧州今爲直州芮城屬之】

四年郎【經公狩於郎今按公羊云譏逺也當爲隠元年所城之郎】秦【傳秦師侵芮彚纂詩譜曰秦隴西谷名徐廣曰天水隴西縣有秦亭今鞏昌府泰州淸水縣故秦城是也史記秦之先伯翳佐禹平水土賜姓嬴氏後有大駱生非子爲周孝王主馬汧渭間分土爲附庸邑之秦今按秦州今爲直州淸水屬之又按一統志鳳翔府隴州南三里亦有秦城非子所封此地本漢之汧源縣豈非子始食邑於此後復封之淸水與又詳見列國興廢說】

五年祝丘【傳城祝丘彚纂漢郎邱縣孟康曰春秋時之祝丘也今沂州東南五十里有郎丘城今按沂州今爲府】州【經州公如曹疏此州公及僖五年晉人執虞公並是小國而得稱公者或以嘗爲三公之官若虢公之屬故稱公也世本州國姜姓彚纂今靑州府安丘縣淳於城州所都也】淳於【傳淳於公如曹度其國危遂不復杜注淳於州國所都城陽淳於縣也彚纂今安丘縣東北三十里有淳於城今按杜前言州公之國杞似並之遷都淳子此說是也或謂州稱公與蔡公同此爲畿內之地河內州縣按河內之州蘇忿生邑隠十一年桓王旣與鄭矣此時豈復有州公乎】曹【經見上杜注曹國今濟陰定陶縣疏譜云曹姬姓文王子叔振鐸之後也武王封之陶丘今濟陰定陶縣是也桓公三十五年魯隠公之元年也伯陽六十五年魯哀公之八年而宋滅曹彚纂定陶今屬兗州府縣西北四里有定陶故城卽曹國也今按定陶今屬曹州府】繻葛【傳戰於繻葛杜注鄭地彚纂或云卽長也今開封府長葛縣北十二里有故城今按長葛今屬許州府】

六年成【經公防紀侯於成杜注魯地在泰山鉅平縣東南彚纂今兗州府寧陽縣東北九十里有故城社卽古成城也今按後爲孟氏邑】隨【傳楚武王侵隨杜注隨國今義陽隨縣疏隨國姬姓不知始封爲誰哀元年隨侯見經後不知爲誰所滅彚纂西魏置隨州今屬湖廣徳安府古城在州南今按姓氏書謂爲楚所滅有隨氏少師氏】瑕【傳軍於瑕以待之杜注隨地今按成十六年楚師自鄢陵還及瑕當是此地】北戎【傳北戎伐齊今按齊境北至無棣今直滄州以北至永平府蓋皆爲戎地】二山【傳先君獻武廢二山杜注二山具敖也魯獻公名具武公名敖更以其鄕名山】

七年咸丘【經焚咸丘杜注魯地髙平鉅野縣南有咸亭彚纂今屬兗州府今按鉅野今屬曹州府】谷【經谷伯綏來朝杜注谷國在南鄕築陽縣北彚纂今湖廣襄陽府谷城縣治爲故築陽城古谷城在縣北今按後周攺築陽爲谷城】鄧【經鄧侯吾離來朝彚纂輝例曰鄧國義陽鄧縣今湖廣襄陽府東北二十里有鄧城今按鄧國今河南南陽府西南百二十里鄧州是也地理誌南陽郡滕縣故國應劭曰鄧侯國是也晉之義陽郡治新野在今鄧州東南七十里故鄧縣屬之若襄陽府襄陽縣東北二十里之鄧城當時𨿽仍屬鄧縣別是一地爲鄧國之南鄙故一統志以鄧州爲鄧侯國以襄陽之鄧城爲鄧國地豈楚滅鄧後遷其人於此故有此城與鄧城南八里有鄾城爲鄾子國桓九年傳云鄧南鄙鄾人杜謂鄾在鄧縣南河水之北是當時鄾城仍屬鄧縣北望鄧之國都鄾正是其南方之邊鄙非以鄾城在鄧城南八里卽謂之南鄙也彚纂因襄陽有鄧鄾二城鄧城卽在鄾城北遂捨南陽之鄧州以襄陽之鄧城爲鄧國誤矣】盟向【傳盟向求成於鄭杜注二邑名隠十一年王以與鄭】郟【傳遷盟向之民於郟杜注郟王城彚纂今河南府洛陽縣西有郟鄏陌亦謂之郟山】八年沈鹿【傳楚子合諸侯於沈鹿杜注楚地彚纂今湖廣安陸府鐘祥縣東六十里有鹿湖池深不可測卽其地也】漢【傳楚子伐隨軍於漢淮之間疏釋例漢一名沔水出武都沮縣東經漢中魏興至南陽東河經襄陽至江夏安陸縣入江】淮【傳見上疏釋例淮水出義陽平氏縣桐柏山東北經汝陰淮南譙國沛國下邳至廣陵縣入海】黃【傳黃隨不防杜注黃國今弋陽縣彚纂魏置弋陽郡於此今河南汝寧府光州境弋陽城在州東黃城在州西今按光州今直隸河南】速杞【傳戰於速杞杜注隨地彚纂傳云軍於漢淮之間當在今湖廣徳安府應山縣境】

九年巴【傳巴子使韓服告於楚杜注巴國在巴郡江州縣疏楚子與巴姬埋璧則巴國姬姓彚纂隋攺江州爲巴縣今屬四川重慶府】鄾【傳鄧南鄙鄾人杜注鄾在鄧縣南沔水之北彚纂後漢志鄧縣有鄾聚今襄陽府襄陽縣東北鄾城是也今按鄧縣今南陽府鄧州也一統志襄陽縣東北二十里有鄧城鄾城在鄧城南裏】梁【傳虢仲芮伯梁伯荀侯賈伯伐曲沃杜注梁國在馮翊夏陽縣彚纂今西安府韓城縣也古少梁城在縣南二十里疏僖十七年梁嬴以國配嬴則梁爲嬴姓僖十九年秦滅梁今按韓城今屬同州府】荀【傳見上杜注國名疏世本荀賈皆姬姓不知誰滅之晉大夫有荀氏賈氏蓋晉滅之以賜大夫彚纂水經注古水出臨汾西又西南逕荀城在絳州西十五里絳州今屬平陽府今按絳州今爲直州此荀國與郇異地漢書臣瓚引汲郡古文晉武公滅荀以賜大夫原氏黯又姓氏書荀侯晉滅之爲公族後逝敖爲荀氏則中行氏知氏之祖也】賈【傳見上杜注國名彚纂今平陽府臨汾縣有賈鄕唐書表云唐叔虞少子公明康王封爲賈伯卽其地今按姓氏書云曲沃滅之】

十年桃丘【經公防衛侯於桃丘弗遇杜注衛地濟北東阿縣東南有桃城彚纂今山東東昌府東阿縣西五十里有桃城鋪旁有一丘髙可數仭卽桃丘也今按東阿舊屬兗州府今屬泰安府漢東阿縣本齊之柯邑故城在今兗州府陽谷縣東北後漢分東阿置谷城縣今爲東阿縣治與晉時東阿異地故桃城所在亦與昔異向又按杜言桃丘衛地非也今東阿在東平州西北七十里陽谷在州西一百四十里桃城在東阿與陽谷之間舊東阿旣爲齊之柯而陽谷亦爲齊邑則桃丘宜屬之齊去衛逺衛不能有其地】虞【傳虢公出奔虞杜注虞國在河東大陽縣疏譜云虞姬姓周太王之子太伯之弟仲雍是爲虞仲嗣太伯之後武王封虞仲之後處中國爲西吳后世謂之虞公僖五年晉滅之彚纂唐攺大陽曰平陸屬陜州今屬平陽府解州古虞城在縣東北四十里今按姓氏書仲虞君吳傳簡叔達二世武王求得叔逹之子章因而封之於吳別封叔達一子虞仲於虞歷十二世而並於晉解州今爲直州平陸屬之】共池【傳虞公出奔共池杜注地名闕彚纂今平陸縣西有共池志云虞公出奔地去縣四十里許與讓畔城相近】

十一年惡曹【經齊人衛人鄭人盟於惡曹杜注地闕】折【經柔防宋公陳侯蔡叔盟於折杜注地闕】夫鐘【經公防宋人於夫鐘杜注郕地彚纂今在兗州府寧陽縣盛鄕城春秋郕國其北有夫鐘裏】闞【經公防宋公於闞杜注魯地在東平須昌縣東南彚纂今兗州府汶上縣西有闞亭在南旺湖中】貳【傳楚屈瑕將盟貳軫杜注貳軫二國名彚纂貳國今在隨州應山縣境】軫【傳見上彚纂今在徳安府應城縣西】鄖【傳鄖人軍於蒲騷將與隨絞州蓼伐楚師杜注鄖國在江夏雲杜縣東南有鄖城彚纂水經注涢水逕安陸故城古鄖城也今爲安陸縣屬湖廣徳安府】蒲騷【傳見上杜注鄖邑彚纂今在徳安府應城縣北三十里】絞【傳見上杜注國名彚纂今在鄖陽府西北】州【傳見上杜注州國在南郡華容縣東南彚纂今荊州府監利縣東三十里有州陵城】蓼【傳見上杜注蓼國今義陽陽縣東南湖陽城彚纂今在河南南陽府唐縣南八十里】郊郢【傳君次於郊郢以禦四邑杜注楚地彚纂今湖廣安陸府治郢州故城是其地也】祭【傳祭封人仲足杜注祭鄭地陳畱長垣縣東北有祭城彚纂今屬直大名府今按祭封人仲足之邑當在中牟不在長垣說見隠元年】

十二年曲池【經公防杞侯莒子盟於曲池杜注魯地魯國汶陽縣北有曲水亭彚纂今在曲阜縣東北四十里源出石門山今按水經注汶水逕魯國汶陽縣北縣北有曲水池亭汶陽故城在今寧陽縣東北】谷丘【經公防宋公燕人盟於谷丘杜注宋地彚纂今在兗州府曹州北三十里今按曹州今爲府地近定陶谷丘或是曹地】句瀆之丘【傳公及宋公盟於句瀆之丘杜注卽谷丘也彚纂漢濟陰郡有句陽縣應邵曰卽句瀆之丘也今其地名句陽店】虛【經公防宋公於虛杜注宋地彚纂疑在睢州境】龜【經公防宋公於龜杜注宋地彚纂疑在睢州境】武父【經公防鄭伯盟於武父杜注鄭地陳畱濟陽縣東北有武父城彚纂水經注濟陽縣故武父城也今在大名府東明縣西南與河南開封府蘭陽縣接界】彭【傳伐絞之役楚師分渉於彭杜注彭水在新城昌魏縣疏釋例雲彭水出新城昌魏縣東北至南鄕築陽縣入漢彚纂後漢志房陵有築水卽彭水也故昌魏縣在今湖廣鄖陽府房縣西南】羅【傳羅人欲伐之杜注熊姓國在宜城縣西山中後徙南郡枝江縣彚纂今襄陽府宜城縣西二十里羅川城乃羅故國其在嶽州府平江縣南三十里之羅城與長沙府湘陰縣接界者是後徙處也楚遷之枝江後漢志枝江侯國本羅國是也又自枝江徙長沙今嶽州府平江縣南三十里有羅城長沙府湘陰縣東六十里亦有羅城乃接境處也】

十三年賴【傳楚子使賴人追之杜注賴國在義陽隨縣彚纂後漢志褎信侯國有賴亭故賴國文獻通考賴國在褎信縣元省縣爲鎭今在息縣東北其賴亭則在商城縣南息縣商城皆屬汝寧府光州蓋地相接也杜注在義陽隨縣則去光州甚逺不知何據今按隨縣之厲鄕本厲國杜因字音相近意其卽爲賴也故誤息縣商城今皆屬光州】鄢【傳及鄢亂次以濟杜注鄢水在襄陽宜城縣入漢疏釋例鄢水出新城沶鄕縣東南經襄陽至宜城縣入漢彚纂今襄陽府宜城縣南有宜城故城卽古鄢國也今按水經注鄢水一名夷水】盧戎【傳羅與盧戎兩軍之杜注南蠻彚纂卽今中盧故城在襄陽府南漳縣東五十里】荒谷【傳莫敢縊於荒谷羣帥囚於冶父杜注荒谷冶父皆楚地彚纂荊州記州東三里有三湖湖東有水名荒谷今在荊州府】冶父【傳見上彚纂水經注荒谷東岸有冶父城今冶父城在荊州府東】

十四年渠門【傳楚渠門及大逵杜注渠門鄭城門逵道方九軌】牛首【傳伐東郊取牛首杜注東郊鄭郊牛首鄭邑彚纂今開封府陳畱縣西南十一里有牛首城今按水經注敍沙水所逕有牛首亭俗謂之車牛城在斗城東南】盧門【傳以大宮之椽歸爲盧門之椽杜注宋城門】

十五年牟【經邾人牟人葛人來朝杜注牟國今泰山牟縣彚纂今濟南府東二十里有牟城今按牟非在濟南府東也今牟城在泰安府萊蕪縣東二十里牟汶水在縣南門外彚纂濟南府下脫萊蕪縣三字耳】葛【經見上杜注葛國在梁國寧陵縣東北彚纂今歸徳府寧陵縣有葛城在汴河之南僖十七年傳齊桓公夫人葛嬴則葛國嬴姓今按葛城在寧陵縣北十五里故葛伯國也】櫟【經鄭伯突入於櫟杜注鄭別都也今河南陽翟縣彚纂今開封府禹州也今按鄭櫟邑秦爲陽翟縣明省入鈞州萬曆初攺爲禹州以禹嘗封於此也在鄭都之西南九十里】袲【經公防宋公衛侯陳侯於袲伐鄭釋文袲昌氏反杜注宋地在沛國相縣西南彚纂有袲亭今在江南鳳陽府宿州今按後漢志注袲一名犖】

十六年向【經城向今按向詳見隠二年此年杜無注宣四年杜注東海承縣東南有向城於欽齊乘謂向城鎭在沂州西南一百里者其地近鄫國當時或屬魯此年城者疑是其地】莘【傳宣姜與公子朔構急子公使諸齊使賊待諸莘杜注衛地陽平縣西北有莘臺彚纂今東昌府莘縣北莘亭故城是也今按水經注莘亭道阨限蹊要自衛適齊之道也】

十七年黃【經公防齊侯紀侯盟於黃杜注齊地彚纂路史登之黃縣東南有古黃城本紀邑後入齊案登州府黃縣齊東垂也去魯殊逺疑非防盟處今按登之黃城不惟去魯逺去齊紀亦逺必非其地宣八年公子遂如齊至黃乃復是黃爲魯至齊所由之地水經注昌國縣有黃山黃阜近靑州府之博興則黃地其在此與】趡【經公防邾儀父盟於趡釋文趡翠軌反杜注魯地彚纂當在今兗州府泗水鄒縣之間】奚【經及齊師戰於奚杜注魯地彚纂今兗州府滕縣南奚公山下有奚邑水經注夏車正奚仲之國也山上有奚仲冡】十八年濼【經公防齊侯於濼杜注濼水在濟南歷城縣西北入齊彚纂今趵突泉卽濼水之源也蓋濟水伏流重發處】首止【傳齊侯師於首止杜注衛地陳畱襄邑縣東南有首鄕彚纂今歸徳府睢州卽襄邑也首鄕在州東南今按此地宜屬宋】

莊公

元年郱【經齊師遷紀郱鄑郚釋文郱蒲丁反鄑子斯反郚音吾杜注紀三邑郱在東莞臨胊縣東南彚纂今屬山東靑州府】鄑【經見上杜注北海都昌縣西有訾城彚纂都昌今靑州府昌邑縣也有訾亭社在縣西裏】郚【經見上杜注在朱虛縣東南彚纂今靑州府安邱縣西南六十里有郚城今按漢爲瑯邪郡梧城縣】單【經單伯送王姬公谷送作逆杜注單伯天子卿也單采地疏單者天子畿內地名今按公谷皆云吾大夫之命乎天子者也諸家多從公谷引莊十四年單伯會齊侯宋公衛侯鄭伯於郢文十五年單伯至自齊爲證若單伯爲魯大夫則單當是魯地魯有單父邑漢爲單縣舊屬兗洲府今屬曹州府當是其地】二年於余丘【經公子慶父帥師伐於余丘杜注國名疏公谷皆以於余丘爲邾之別邑左氏無傳正以春秋之防未有伐人之邑而不繋國者此無所繋故知是國釋例注闕不知其地蓋近魯小國也】禚【經夫人姜氏會齊侯於禚釋文諸若反杜注齊邑彚纂傳定九年齊侯致禚媚杏於衛杜注三邑皆齊西界據此當爲齊魯衛分界之地】

三年酅【經紀季以酅入於齊杜注紀邑在齊國東安平縣彚纂今靑州府臨淄縣東有安平城又有酅亭今按史記田單傳正義曰安平城在臨淄縣東十九里古紀之酅邑也然則酅邑甚近齊又疑東十九里或是九十里與壽光縣相近紀國在壽光縣東南也】滑【經公次於滑杜注鄭地在陳畱襄邑縣北彚纂今歸徳府睢州有滑亭】

四年溠【傳令尹鬭祈莫敖屈重除道梁溠釋文溠側嫁反杜注溠水在義陽厥縣西東南入鄖水疏釋例義陽厥西有漈水源出縣北從縣西東南至隨縣入鄖水杜以漈解溠蓋聲相近而字轉耳彚纂今在徳安府隨州東南今按水經注溠水出隨縣西北黃山南逕防縣西又東南逕隨縣故城西隨縣卽今隨州】漢汭【傳且請爲防於漢汭而還杜注汭內也謂漢西今按漢汭者漢水入江之處今漢陽府漢陽縣是也】五年郳【經郳犂來來朝杜注附庸國也東海昌慮縣東北有郳城疏郳之上世出於邾國譜云小邾邾挾之後也夷父顏有功於周其子友別封爲附庸居於郳曾孫黎來始見春秋從齊桓尊周室王命爲小邾子彚纂今昌慮城在兗州府滕縣東南六十里郳城在縣東六里今按又詳僖七年小邾】

七年谷【經夫人姜氏防齊侯於谷杜注齊地今濟北谷城縣彚纂今兗州府東阿縣治故谷城是也今按此谷卽齊桓公封管仲邑東漢分東阿置谷城縣今爲泰安府東阿縣治姓氏書謂谷爲姬姓國齊滅之】八年葵丘【傳齊侯使連稱管至父戍葵丘杜注齊城臨淄縣西有地名葵丘彚纂據後漢志西安縣有蘧丘裏亦名渠丘卽古葵丘也今靑州府臨淄縣西三十里有西安故城葵丘在其處今按水經注西安縣之渠丘時水所逕齊西之葵丘系水所逕則是二地京相璠曰葵丘在臨淄西五十里若渠丘在西安者齊公孫無知邑昭十一年杜別有注合葵丘爲一非也】姑棼【傳齊侯逰於姑棼杜注齊地彚纂卽薄姑也今靑州府博興縣東北十五里有薄姑城今按又見昭九年】貝丘【傳遂田於貝丘杜注齊地樂安博昌縣南有地名貝丘彚纂今靑州府博興縣南有貝中聚】

九年蔇【經公及齊大夫盟於蔇杜注魯地瑯邪繒縣北有蔇亭彚纂今在兗州府嶧縣東八十里故繒城】幹時【經及齊師戰於幹時杜注齊地時水在樂安縣界支流旱則涸竭故曰幹時彚纂今樂安故城在靑州府博興縣北時水在縣南今按又見襄三年耏】洙【經浚洙杜注洙水在魯城北下合泗疏釋例曰洙水出魯縣東北西南入洸水下流合泗今按水經注雲泗水西南逕魯縣北分爲二北爲洙瀆南則泗水洙泗之間夫子領徒之所】生竇【傳殺子糾於生竇杜注魯地彚纂史記作笙瀆賈逵曰句瀆也今兗州府曹州北有句陽古城卽句瀆故地今按曹州今爲府】堂阜【傳及堂阜而說之杜注齊地東莞蒙陰縣西北有夷吾亭或曰鮑叔觧夷吾縛於此因以爲名彚纂今堂阜在靑州府蒙陰縣西北今按水經注有堂阜水蒙陰今攺屬沂州府】

十年長勺【經公敗齊師於長勺杜注魯地彚纂路史曰成王以商民六族錫魯公有長勺氏尾勺氏此商民所居也】宿【經宋人遷宿今按宿國本在東平州今邳州宿遷縣疑宋人所遷又鳳陽府宿州地亦屬宋豈後又遷之與】郎【經齊師宋師次於郎今按今郎近魯國都說見隠元年】乘丘【經公敗宋師於乘丘杜注魯地彚纂西漢泰山郡有乘丘縣顏師古曰卽春秋乘丘也括地誌乘丘在瑕丘縣西北三十五里今兗州府滋陽縣西有古瑕丘城今按公子偃自雩門竊出蒙臯比先犯宋師可知乘丘去魯城不逺若曹縣界內有乘丘城去魯逺且其地本漢之濟陰郡乘氏縣非乘丘應邵謂敗宋師在此一統志因之誤矣】莘【經荊敗蔡師於莘杜注楚地彚纂在今河南汝寧府汝陽縣境】譚【經齊師滅譚杜注譚國在濟南平陵縣西南彚纂今濟南府歷城縣東南七十里有譚城】雩門【傳公子偃自雩門竊出杜注魯南城門今按水經注魯南門亦曰雩門門南隔水有雩壇】

十一年鄑【經公敗宋師於鄑杜注魯地彚纂當在今兗州府境與元年在都昌西者乃二地】十二年蒙澤【傳宋萬弒閔公於蒙澤杜注宋地梁國有蒙縣彚纂今河南歸徳府商丘縣北有蒙澤縣南二十五里有蒙縣古城】蕭【傳羣公子奔蕭杜注宋邑沛國蕭縣彚纂今縣屬江南徐州縣北十里有蕭城今按今縣屬徐州府又按此年傳蕭叔大心孔疏云宋蕭邑大夫以此年有功宋人以蕭邑別封其人爲附庸又見定十一年】亳【傳公子禦說奔亳杜注宋邑蒙縣西北有亳城彚纂今商丘縣北有大蒙城皇甫謐所謂蒙爲北亳是也今按大蒙城在商丘縣北四十里水經注汳水東逕大蒙城北疑卽蒙亳也所謂蒙亳爲北亳】

十三年北杏【經齊侯宋人陳人蔡人邾人會於北杏杜注齊地彚纂當在今兗州府東阿縣境】遂【經齊人滅遂杜注遂國在濟北蛇邱縣東北今按水經注云蛇邱縣北無城今遂城在蛇邱西北彚纂今兗州府寧陽縣西北三十里有遂鄕與濟南府肥城縣接界陳氏深曰遂國舜之後】柯【經公防齊侯盟於柯杜注此柯今濟北東阿齊之柯邑猶柷柯今爲祝柯彚纂今兗州府東阿縣地今按東阿今屬泰安府】十四年鄄【經單伯防齊侯宋公衛侯鄭伯盟於鄄釋文鄄音絹杜注衛地今東郡鄄城彚纂今山東東昌府濮州東二十里舊城集故鄄城也今按濮州今屬曹州府】大陵【傳鄭厲公自櫟侵鄭及大陵杜注鄭地彚纂今河南開封府臨潁縣北十里有大陵城今按水經注潁川臨潁縣東北二十五里有巨陵亭古大陵也臨潁縣今屬許州府】鄭南門【傳內蛇與外蛇鬭於鄭南門中今按水經注南門卽時門】十六年滑【經滑伯杜注滑國都費河南緱氏縣釋文費扶味反又音祕彚纂今河南河南府偃師縣南二十里有緱氏故城古滑國也今按滑姬姓又謂之費滑】幽【經同盟於幽杜注宋地彚纂當在今河南歸徳府考城縣境】夷【傳晉武公伐夷執夷詭諸杜注夷詭諸周大夫夷采地名今按此年晉伐夷取其地文六年晉搜於夷卽此地】

十八年濟西【經公追戎於濟西今按此隠二年盟於潛之戎戎城在曹縣濟水之西】權【傳楚武王克權杜注國名南郡當陽縣東南有權城彚纂水經注沔水東防權口南流逕權城北古之權國也今屬湖廣安陸府今按水經原文雲沔水又東石會權口注雲權水出章山東南流逕權城北古之權國東南有那口城權水東入於沔】那處【傳遷權於那處杜注楚地南郡編縣東南有那口城彚纂今在安陸府荊門州東南】湧【傳閻敖遊湧而逸杜注湧水在南郡華容縣今按東漢華容縣今荊州府監利縣地水經注江水又東至華容縣又東湧水注之春秋所謂閻敖遊湧而逸者也在今監利縣南】

十九年津【傳大敗於津杜注楚地或曰江陵縣有津鄕彚纂今在荊州府枝江縣】黃【傳遂伐黃杜注嬴姓國今戈陽縣今按一統志古黃國在河南光州定城廢縣西十二里】踖陵【傳敗黃師於踖陵杜注黃地彚纂當在今河南汝寧府光州西南境今按光州今爲直州】湫【傳還及湫杜注南郡鄀縣東南有湫城彚纂今在湖廣襄陽府宜城縣】夕室【傳鬻拳諸夕室杜注地名】溫【傳出奔溫杜注溫蘇氏邑今按隠十一年桓王以溫與鄭此時仍爲周大夫蘇氏之邑】

二十年燕【傳執燕仲父杜注燕仲父南燕伯疏譜亦雲南燕伯爵不知所出】

二十一年弭【傳胥命於弭杜注鄭地彚纂當在今河南府禹州宻縣境今按宻縣今屬許州府】圉門【傳鄭伯將王自圉門入今按洛陽東南有圉鄕圉門其以此名與】虎牢【傳王與之武公之略自虎牢以東杜注鄭武公傳平王王與之自虎牢以東後失其地故恵王今復與之虎牢河南成臯縣今按見隠元年制】蚌【傳虢公爲王宮於蚌杜注虢地彚纂在今河南河南府澠池縣界】酒泉【傳王與之酒泉杜注周邑彚纂今陜西西安府同州有甘泉出匱谷中造酒尢美名酒泉今按同州今升爲府附郭大荔縣周旣東遷闗中之地非周有此酒泉疑別一地】

二十三年扈【經公防齊侯盟於扈杜注鄭地在熒陽捲縣西北彚纂後漢志捲縣有扈城亭今開封府原武縣西北扈亭是也今按原武縣今屬懷慶府】

二十五年聚【傳乃城聚而處之杜注晉邑】

二十六年徐【經公防宋人齊人伐徐杜注見僖三年】絳【傳士蒍城絳以深其宮杜注絳晉所都今平陽絳邑縣今按曲沃武公自曲沃徙都於絳卽漢之絳縣今絳州之北平陽府太平縣之南二十五里杜此注與成六年新田同未確說見新田】

二十七年洮【經公防杞伯姬於洮杜注魯地彚纂今東昌府濮州南五十里有洮城亦作桃水經注云洮城亦曰桃城因桃墟而得名也今按杞國都淳於莊公防杞伯姬安得至濮州防之杜於昭七年李孫與謝息桃注云魯國卞縣東南有桃墟蓋桃卽洮也卞縣今爲兗州府泗水縣泗水在曲阜東伯姬自杞來故防之】城濮【經公防齊侯於城濮杜注衞地今按說見僖一十八年】

二十八年郿【經築郿公谷皆作微杜注郿魯下邑彚纂京相璠曰壽張西北三十里有故微鄕魯邑也今兗州府東平州西有微鄕城今按壽張故城在東平州州今屬泰安府】大戎【傳晉獻公取二女於戎大戎狐姬生重耳杜注唐叔子孫別在戎狄者彚纂當在今陜西延安府境今按太原閻若璩著四書釋地云吾府交城縣爲狄地舅犯實生於其地余向久遊寓其父子兄弟合爲祠廟祭賽甚盛非同他志乘之傅防然則舅犯爲狐突之子卽大戎人其地在交城今山西太原府交城縣在府西南一百二十里本漢晉陽縣之西境非延安府境也】小戎【傳小戎子生夷吾杜注允姓之戎今按昭九年傳允姓之姦居於瓜州其地在今陜西肅州西五百餘里獻公豈至此娶女杜說誤小戎者大戎之別其地當亦近交城耳】驪戎【傳晉伐驪戎驪戎男女以驪姬杜注在京兆新丰縣其君姬姓其爵男彚纂今陜西西安府臨潼縣東二十四里有驪戎城今按水經注戱水出麗山東北流北逕驪戎城東】蒲【傳蒲與二屈君之疆也杜注蒲今平陽蒲子縣彚纂今山西平陽府隰州東北有蒲子故城今按隰州在平陽府西北二百八十里春秋時蒲地今直山西又有蒲縣亦晉蒲城地】二屈【傳見上杜注二屈今平陽北屈縣或云二當爲北彚纂今平陽府吉州東北二十一里有北屈故城今按吉州在平陽府西二百七十里今直山西北屈一縣不得言二屈韋昭云屈有南北今河東有北屈則是時復有南屈水經注引汲郡古文曰翟章救鄭次於南屈應邵曰有南故加北】桔柣之門【傳入於桔柣之門杜注鄭逺郊之門】純門【傳眾車入自純門杜注鄭外郭門】逵市【傳及逵市杜注郭外道上市】桐丘【傳鄭人將奔桐丘杜注詩昌縣東北有桐丘城彚纂今許昌故城在開封府許州東北四十里今按許昌今許州府水經注雲洧水東南逕桐丘城今與城而有堤去許昌故城可三十五里】

二十九年諸【經城諸及防杜注諸防皆魯邑諸今城陽縣今按靑州府有諸城縣古諸邑也】樊【傳樊皮叛王杜注樊皮周大夫樊其采地今按樊見隠十一年桓王𨿽以與鄭此時仍爲周采邑】三十年鄣【經齊人降鄣杜注紀附庸國東平無鹽縣東北有鄣城疏釋例曰劉賈依二傳以爲紀之遺邑計紀侯去國至此二十七年則邑不得獨存蓋附庸小國若邿鄟者也彚纂今東平州東六十里有鄣城集卽鄣故城也今按紀小國不得有附庸此因昭十九年傳有紀鄣而誤也紀鄣莒邑與此鄣非一地】魯濟【經公及齊侯遇於魯濟杜注濟水歷齊魯界在齊界爲齊濟在魯界爲魯濟蓋魯地疏釋例曰濟水自滎陽捲縣東經陳畱至濟陰北極髙平東平至濟北東北經濟南至樂安傳昌縣入海今按濟水自梁山東又北經須朐城西又北經微鄕東又北經須昌縣西其地皆在今東平州魯地也是所謂魯濟自東阿淸亭又北則爲谷城齊地矣】山戎【經齊人伐山戎杜注山戎北狄今按國語云桓公北伐山戎刜令支斬孤竹韋昭云二國山戎所居按令支今直永平府撫寧縣故令支城在盧龍縣孤竹今永平府灤州當時山戎伐燕燕告急於齊故桓公伐之見史記匈奴傳】燕【傳以其病燕故也杜注今薊縣今按此北燕見襄二十八年】三十一年郎【經築臺於郎今按此郎當爲隠九年近魯郊之郎此郎臺據公羊傳卽泉臺文十六年有蛇自泉宮出入於國如先君之數因聲姜薨毀泉臺公羊雲泉臺者郎臺也未成爲郎臺旣成爲泉臺是郎臺卽泉臺也蛇自泉宮出而入國則泉臺在郎其地近國都可知】薛【經築臺於薛杜注魯地彚纂今兗州府滕縣東南有薛城今按薛國在滕縣南四十里魯豈築臺於其國當是魯地有名薛者耳】秦【經築臺於秦杜注東平範縣西北有秦亭彚纂今在東昌府範縣南三里今按範縣今屬曹州府】

三十二年小谷【經城小谷傳爲管仲也杜注小谷齊邑濟北谷城縣城中有管仲井谷梁傳範寗注小谷魯邑彚纂程氏迥曰齊地別有谷在濟北有管仲井非小谷也今按齊之谷今爲東河縣見莊七年夫人姜氏防齊侯於谷又莊二十三年公及齊侯遇於谷僖二十八年公以楚師伐齊取谷文十七年公及齊侯盟於谷成五年叔孫僑如會晉荀息於谷哀二十七年傳齊師違谷七里皆齊谷若此年小谷自是魯地曲阜西北有故小谷城項羽嘗爲魯公漢髙帝以魯公禮塟項王谷城是也昭十一年楚申無宇曰齊桓公城谷而寘管仲趙氏鵬飛曰此年偶有城小谷之事左氏遂取無宇之言合之杜氏因以小谷爲谷城其說是】梁丘【經宋公齊侯遇於梁丘杜注髙平昌邑縣西南彚纂今兗州府城武縣東北三十里有梁丘山山南三十里有梁丘城今按齊有大夫梁丘據蓋以邑爲氏城武今屬曹州府】莘【傳有神降於莘杜注虢地今按一統志河南府盧氏縣虢之莘地盧氏今屬陜州】稷門【傳能投蓋於稷門杜注魯南城門】逵泉【傳歸及逵泉而卒杜注魯地彚纂今兗州府曲阜縣南五里逵泉是也】

閔公

元年落姑【經公及齊侯盟於落姑杜注齊地彚纂在今兗州府東平州平陰縣界今按平陰縣今屬秦安府】耿【傳以滅耿滅霍滅魏杜注平陽皮氏縣東南有耿鄕三國皆姬姓彚纂今山西平陽府河津縣東南有古耿城一名耿鄕城今按殷祖乙圯於耿卽此河津縣今屬絳州】霍【傳見上杜注永安縣東北有霍大山彚纂今平陽府霍州西十六里有霍城古霍國也今按霍國文王子叔處所封】

二年陽【經齊人遷陽杜注國名疏世本無陽國不知何姓杜世族譜土地名闕不知所在彚纂今靑州府沂水縣有陽都城卽陽國也今按沂水縣今屬沂州府水經注沂水南逕陽都縣故城東縣故陽國城今在沂水縣西南按姓氏書謂召康公之後爲陽伯齊滅之】犬戎【傳虢公敗犬戎於渭汭杜注犬戎西戎別在中國者今按穆天子傳天子至於雷首犬戎胡觴天子於雷首之阿雷首山在今山西蒲州府其對河爲陜西華陰渭水入河之處是犬戎在渭汭】渭汭【傳見上杜注渭水出隴西東入河水之隈曲曰汭疏釋例渭水出隴西狄道縣烏鼠同穴山東南經南安天水洛陽扶風始平京兆至農華陰縣入河今按渭水出今陜西臨洮府渭源縣西烏鼠山東至同州府華陰縣東北入河渭汭者渭水入河之處禹貢渭汭亦同謂汭爲水名者非也】宻【傳莒人歸之及密杜注魯地瑯邪費縣北有宻如亭今按水經注沂水南逕東安縣故城東而南合時宻水水出時宻山莒人歸共仲於魯及宻而死是也東安故城在今沂水縣東南】夷【傳齊人取而殺之於夷杜注魯地】滎澤【傳及狄人戰於滎澤杜注此滎澤當在河北疏禹貢沇水入於河溢爲滎是滎在江南此時衛都河北故知此滎澤當在河北彚纂與鄭州之滎澤不同】共滕【傳益之以共滕之民杜注共及滕衛別邑】曹【傳立戴公以廬於曹杜注衛下邑疏當在河東近楚丘今按詩作漕通典滑州白馬縣衛漕邑戴公廬於曹卽此今在河南衛輝府滑縣南二十里白馬城是也】淸【傳鄭人爲之賦淸人今按淸邑名杜氏雲中牟縣西有淸陽亭水經注以淸陽亭卽淸人城詩淸人在彭當是此地中牟縣在開封府西七十里】臯落氏【傳晉侯使大子申生伐東山臯落氏杜注赤狄別種臯落其氏族今按一統志山西太原府樂平縣東七十里有臯落山一名靈山有東山臯落氏之墟漢臯落因山以名按樂平近潞安府是赤狄地】夷儀【見僖元年】楚丘【見僖二年】

僖公

元年聶北【經齊師宋師曹師次於聶北救邢杜注郉地彚纂今東昌府聊城縣東北有聶城齊之西界近郉地也今按聶城本作攝又見昭二十年聊攝】夷儀【經邢遷於夷儀杜注郉地彚纂今直順徳府邢臺縣西有夷儀城元和志云在縣西一百四十里俗譌爲隨宜城是也】檉【經公會齊侯宋公鄭伯曹伯邾人於檉杜注宋地陳國陳縣西北有檉城彚纂陳縣今開封府陳州州境有犖城卽檉城也今按水經注謂檉小城在陳郡西南非西北檉在陳州則其地當屬陳非宋地陳侯不與防蓋畏楚也陳州今爲府】犖【傳盟於犖謀救鄭也杜注犖卽檉也地有二名今按水經注謂之澇城】偃【經公敗邾師於偃彚纂當在兗州府費縣南】虛丘【傳公敗邾師於偃虛丘之戍將歸者也杜注邾地疏服防云虛丘魯地彚纂當在兗州府費縣界】酈【經公子友帥師敗莒師於酈杜注魯地】汶陽田【傳公賜季友汶陽之田及費杜注汶陽田汶水北地汶水出泰山萊蕪縣西入濟疏釋例汶水出泰山萊蕪縣西南經濟北至東平須昌縣入濟彚纂定十年齊人歸鄆讙龜陰田三邑皆汶陽也其地今兗州府寧陽縣境今按水經注蛇水出岡縣東北泰山西流逕汶陽之田齊所侵也自汶之北平暢極目元和志汶陽故城在龔丘縣東北五十四里其城側土田沃饒故魯爲汶陽之田龔丘今寧陽也縣本魯闡邑闡見哀八年】費【傳見上今按費音祕今山東沂州府費縣也故城在今費縣西北二十里今之費治祊城此費與隠元年費不同於欽齊乘謂伯國姬姓魯懿公之孫後爲季氏邑與費伯之費合爲一非也懿公孫見隠元年郎】

二年楚丘【經城楚丘傳諸侯城楚丘而封衛焉杜注衛邑彚纂朱子詩經集注楚丘在滑州今直大名府滑縣東六十里隋衛南廢縣卽古楚丘城也此楚丘之在北者與戎伐凡伯之地不同今按隋初置楚丘縣後攺衛南縣金省入白馬縣明又省入滑縣故楚丘在滑滑縣今攺屬河南衛輝府】下陽【經虞師晉師滅下陽公谷作夏陽杜注下陽虢邑在河東大陽縣彚纂今大陽廢縣在山西平陽府平陸縣東北十五里又三十里爲故下陽城今按平陸縣漢爲大陽縣東漢置河北縣唐攺平陸今屬解州又按虢以國都爲上陽故謂河北稍在下者爲下陽公谷作夏陽音同傳訛耳夏有大義漢攺大陽漢初尙公谷之學也】屈產【傳晉荀息請以屈產之乘與垂棘之璧假道於虞杜注屈地生良馬彚纂公羊謂屈產爲地名今平陽府石樓縣東南四里有屈產泉今按石樓縣舊屬平陽府隰州今攺屬汾州府】垂棘【傳見上杜注垂棘出美玉今按成五年鄭伯及晉趙同盟於垂棘亦此地今無考】冀【傳冀爲不道入自顚軨伐鄭三門杜注冀國名平陽皮氏縣東北有冀亭彚纂在今平陽府河津縣東北十五里今按河津縣今屬絳州】顚軨【傳見上杜注河東大陽縣東北有顚軨阪彚纂今平陸縣東北七十里今按水經注河水北出虞山東南逕傳巖傳說所隠處傅巖東北十餘里卽顚軨阪有東西絕澗中築以成道謂之軨橋橋之東北有虞原上道東北有虞城穆天子傳曰天子自鹽南登於薄寘軨之隥乃宿於虞按鹽者猗氏縣之鹽池】鄍【傳見上杜注前是冀伐虞至鄍鄭虞邑彚纂今平陸縣東北二十五里有故鄭城】江【經齊侯宋公江人黃人盟於貰杜注江國在汝南安陽縣彚纂括地誌云安陽故城在新息縣西南八十里新息今河南汝寧府息縣是也今按息縣今屬光州】貰【經見上公作貫澤杜注宋地梁國蒙縣西北有貰城貰與貫字相似釋文貰市夜反又音世彚纂今兗州府曹縣西南十里蒙澤故城卽古貰國也今按曹縣今屬曹州府】多魚【傳齊寺人貂始漏師於多魚杜注地名闕】桑田【傳虢公敗戎於桑田杜注虢地在農陜縣東北彚纂今河南陜州靈寶縣西二十五里稠桑驛卽其地也】耼【傳鬭章因鄭耼伯今按耼當爲邑名說見二十四年】

三年徐【經徐人取舒杜注徐國在下邳僮縣東南彚纂括地誌徐城縣西四十里有大徐城卽古徐國也今江南鳳陽府泗州北八十里有徐城相傳爲徐偃王所築徐嬴姓子爵今按周初爲徐戎周穆王時徐偃僭稱王穆王滅之別封其系以祀伯翳泗州今直江南一說徐城在泗州西北三十五里】舒【經見上杜注舒國今廬江舒縣彚纂今江南廬州府廬江縣西舒縣古城是】陽谷【經齊侯宋公江人黃人防於陽谷杜注齊地在東平須昌縣北彚纂今兗州府陽谷縣東北三十里陽谷故城是也】

四年陘【經遂伐楚次於陘杜注楚地潁川召陵縣有陘亭彚纂今屬河南許州郾城縣今按許州今爲府】召陵【經盟於召陵杜注潁川縣也彚纂今郾城縣東四十五里有召陵故城】海【傳賜我先君履東至於海疏釋例海自遼西北平漁陽章武渤海樂陵樂安北海東萊城陽東海廣陵吳郡防稽十四郡之東界以東】河【傳西至於河疏釋例河出西平西南二千里從西平東北經金城故北地朔方五原故雲中南經平陽河東之西界東經河東河內之南界東北經汲郡頓邱陽平平原樂陵之東南入海杜之此言其當時之河耳禹貢導河案驗其地自大伾以上河道不攺大伾以下卽是汲郡以東河水東流秦漢以來始然也古之河道自大邳而北過降水故迹不可復知其大陸則趙之廣澤也大陸以北播爲九河九河故道河間成平以南平原鬲縣以北九河徒駭最西以次而東故鄭注禹貢河間弓髙縣往往有其處計桓公之時齊之西竟當在九河之最西而徒駭蓋是齊之西界其東至於海當盡樂安北海之東界也】穆陵【傳南至於穆陵北至於無棣杜注穆陵無棣皆齊竟彚纂今靑州府臨朐縣東南一百五十里有穆陵闗在大峴山上】無棣【傳注見上彚纂伏琛齊記無棣在渤海髙城縣今直河間府滄州鹽山縣卽古無棣也縣南有無棣溝今按鹽山縣今屬直天津府】方城【傳楚國方城以爲城杜注方城山在南陽葉縣南今按在河南南陽府裕州東北四十里西魏置方城縣金置裕州治方城元以方城省入裕州】漢水【傳漢水以爲池杜注水出武都至江夏南入江】新城【傳大子奔新城杜注新城曲沃彚纂今平陽府聞喜縣是也】五年首止【經防王世子於首止注已見桓十八年公谷作首戴】【經楚人滅杜注國在弋陽軑縣東南彚纂今河南汝寧府光州西南有城湖廣黃州府蘄水縣有軑縣故城皆魏晉時弋陽郡境今按光州今直河南】道【傳江黃道柏方睦於晉杜注道國在汝南安陽縣南彚纂安陽漢志作陽安應邵曰陽安縣有道亭今汝寧府確山縣東北有陽安故城其南卽道國也】柏【傳見上杜注國名汝南西平縣有柏亭彚纂今縣屬汝寧府亭在縣西】上陽【傳晉侯圍上陽杜注上陽虢國都在農陜縣東南今按陜縣今爲陜州】

六年新城【經圍新城杜注新城鄭新密今滎陽密縣彚纂今開封府密縣東南三十里有故密城今按密縣今屬許州府】武城【傳蔡穆侯將許僖公以見楚子於武城杜注楚地在南陽宛縣北今按宛縣今南陽府附郭南陽縣也武城一統志作武延城在南陽府北俗呼西城志又云春秋時楚受蔡侯降於此則誤此受許男降非受蔡侯降也】

七年小邾【經小邾子來朝杜注邾之別封故曰小邾彚纂宋忠曰邾顏別封小子肥於郳爲小邾子今兗州府滕縣嶧縣並有郳城樂史云郳城在氶縣文獻通考云郳城今沂州嶧卽古氶地屬沂州據此則在嶧者爲近今按又見莊五年郳】寗母【經盟於寗毋谷作寧毋釋文毋如字又音無杜注魯地髙平方與縣東有泥母亭音如寗彚纂今兗州府魚臺縣東二十里有谷城鎭卽其地也】

八年洮【經盟於洮杜注曹地彚纂今東昌府濮州西南五十里有洮城今按濮州屬曹州府】采桑【傳敗狄於采桑杜注平陽北屈縣西南有采桑津彚纂今平陽府鄕寧縣西大河津濟處也今按鄕寧縣今屬吉州】

九年葵丘【經公防宰周公齊侯宋子衛侯鄭伯許男曹伯於葵丘杜注陳畱外黃縣東有葵丘疏釋例宋地彚纂今在考城縣東三十里屬河南開封府今按考城今屬歸徳府】髙梁【傳齊侯以諸侯之師伐晉及髙梁而還杜注晉地在平陽縣西南今按此髙梁卽二十四年晉懷公死處杜此年注平陽下脫一揚字也水經敍汾水南逕髙梁故城西在揚縣之南揚縣城在今平陽府洪洞縣東南十八里則髙梁在洪洞之南】

十年下國【傳狐突適下國杜注曲沃新城疏晉昭侯嘗以此邑封桓叔桓叔國之三世武公始幷晉國遷居而就之此曲沃晉之舊國故謂之爲下國彚纂水經注云下國則新城今聞喜治也詳前四年新城注】韓【傳敝於韓杜注晉地彚纂括地誌同州韓城縣南十八里爲古韓國今屬陜西西安府地名韓原今按韓城縣今屬陜西同州府地在河西本秦漢之夏陽縣地隋始析置韓城縣以古韓國爲名然十五年秦晉戰韓原獲晉侯非此地也秦敗晉於韓原其地當在河東故傳云涉河侯車敗注謂秦伯之軍渉河則晉侯車敗又晉侯曰防深矣則韓原不在河西姓氏書韓盞庶子厲王世失國宣王中興復之平王時晉滅韓曲沃幷晉韓萬爲戎禦復采韓原則韓原者韓萬之采邑蓋在山西平陽府河津萬泉之間韓氏後滅鄭徙都河南而故采邑亦失其處杜以晉邑釋之不言韓原在夏陽也彚纂引括地誌誤且韓城地此時仍屬秦文十年晉伐秦取少梁始入於晉又詩之韓侯亦非國於韓城辯見二十四年】

十一年揚拒泉臯伊洛之戎【傳揚拒泉臯伊洛之戎同伐京師杜注揚拒泉臯皆戎邑及諸雜戎居伊水雒水之間者今伊闕北有泉亭疏釋例諸雜戎居伊水雒水之間者河南洛陽縣西南有戎城伊水出上雒盧氏縣熊耳山東北至河南雒陽縣入雒雒水出上雒縣冡領山東北經農至河南鞏縣入河彚纂今河南府洛陽縣西南有前城卽泉亭也今按昭二十二年劉子奔揚彚纂謂卽此年之揚去偃師不逺泉又詳昭三十二年前地】

十三年咸【經公防齊侯宋公陳侯衛侯鄭伯許男曹伯於咸杜注衛地東郡濮陽縣東南有咸城彚纂在今直大名府開州東南六十里】雍【傳自雍及絳相繼杜注秦國名彚纂今鳳翔府鳳翔縣南七里有古雍城秦徳公所居大鄭宮城也】

十四年緣陵【經諸侯城緣陵杜注杞邑辟淮夷遷都於緣陵彚纂後漢志北海郡有營陵縣薛瓚曰春秋謂之緣陵是也其故城在昌樂縣東南七十里今屬靑州府】鄫【經季姬及鄫子遇於防杜注鄫國今瑯邪鄫縣彚纂今兗州府嶧縣東有鄫城】沙鹿【經沙鹿崩杜注山名平陽元城縣東有沙鹿丄山在晉地疏漢書元後傳稱後祖翁孺自東平陵徙魏郡元城建公曰昔春秋沙鹿崩晉史卜之曰陰爲陽雄土火相乘故有沙鹿崩崩後六百四十五年宜有聖女興今王翁孺徙正值其地日月當之元城郭東有五鹿之虛卽五鹿地彚纂今沙鹿山在大名府元城縣東四十五里其西有沙鹿城今按此時晉之東境未能至元城當是衛地】

十五年牡丘【經公會齊侯宋公陳侯衛侯鄭伯許男曹伯盟於牡丘杜注地名闕彚纂今東昌府聊城縣東北七十里有牡丘或云卽春秋防盟處】匡【經遂次於匡杜注衛地在陳畱長垣縣西南彚纂後漢志長垣縣有匡城今屬直大名府今按徐國在泗州當時諸侯畏楚𨿽無志於救徐而次師亦必稍近其地長垣之匡去徐甚逺何爲次於此考河南歸徳府睢州西三十里有匡城其地屬宋距泗州稍近次師或當在此】厲【經齊師曹師伐厲杜注楚與國義陽隨縣北有厲鄕彚纂今湖廣徳安府隨州北四十里有厲山厲鄕在山下】婁林【經楚人敗徐於婁林杜注徐地下邳僮縣東南彚纂今在江南鳳陽府虹縣東北】河外【傳賂秦伯以河外列城五東盡虢略南及華山內及解梁城杜注河外河南也疏河自龍門而南至華陰而東晉在西河之東南河之北以河北爲內河南爲外賂秦列城五傳稱許君焦瑕是其二其餘不可知解梁城則在河北非此河外五城之數也今按胡三省注通鑑謂自春秋至戰國率以黃河之西爲河外然此處河外指河南注疏說是瑕在解不在河外疏以焦瑕皆在河外非也辯見僖三十年】虢略【傳見上杜注從河南而東盡虢界也彚纂後漢志陸渾西有虢略地今河南府嵩縣境是也】華山【傳見上杜注在農華陰縣西南彚纂今屬陜西西安府今按華陰縣今屬同州府】解梁城【傳見上杜注河東解縣彚纂今平陽府蒲州臨晉縣東南十八里有觧城今按臨晉縣今屬蒲州府】韓原【詳見十年韓】靈臺【傳乃捨諸靈臺杜注在京兆鄠縣周之故臺彚纂今西安府鄠縣東五里有鄠宮又東二十五里有靈囿囿中有靈臺】髙梁之墟【傳明年其死於髙梁之墟杜注晉地在平陽楊氏縣西南彚纂今臨汾縣梁墟是今按髙梁當在洪洞縣臨汾亦相近也又見九年二十四年】陰【傳晉陰飴甥防秦伯盟於王城杜注陰飴甥卽呂甥也食采於陰故曰陰飴甥彚纂今平陽府霍州有呂鄕有陰地村】王城【傳見上杜注秦地馮翊臨晉縣東有王城今名武鄕彚纂今在陜西西安府朝邑縣東今按朝邑縣今屬同州府】

十六年淮【經公會齊侯宋公陳侯衛侯鄭伯許男郉侯曹伯於淮杜注臨淮郡左右今按晉臨淮郡治盱眙今屬泗州】狐廚【傳狄侵晉取狐廚受鐸渉汾及昆都杜注狐廚受鐸昆都晉三邑平陽臨汾縣西北有狐谷亭汾水出太原南入河疏汾水從平陽南流折而西入河臨汾縣在汾水北狐谷疑是狐廚在縣之西北則狐廚受鐸皆在汾北昆都在汾南彚纂今屬平陽府襄陵縣】受鐸【傳注見上】昆都【傳注見上匯纂今平陽府南有昆都聚】

十七年英氏【傳齊人徐人伐英氏杜注楚與國匯纂今廬州府六安州西有英氏城接英山縣境今按六安州今爲直州】項【經滅項杜注項國汝陰項縣彚纂今開封府項城縣東北六十里故項城是也今按項城今屬陳州府】卞【經夫人姜氏會齊侯於卞杜注魯國卞縣彚纂今故卞城在兗州府泗水縣東五十里】

十八年甗【經宋師及齊師戰於甗杜注齊地彚纂在今濟南府歷城縣界】莵圃【傳邢人狄人伐衛圍莵圃今按當爲衛地】訾婁【傳而從師於訾婁杜注衛地彚纂今直大名府滑縣西南六十里有訾婁城與長垣縣接界今按滑縣今屬河南衛輝府一統志訾婁城在舊長垣縣西北六十里滑縣】十九年次睢【傳宋人使邾文公用鄫子於次睢之社杜注睢水受汴東經陳畱梁譙沛數城縣入泗此水次有妖神疏釋例汴水自滎陽受河睢水受汴經陳畱梁國譙郡沛國至彭城縣入泗彚纂後漢臨沂有叢亭博物記曰卽次睢之社今在兗州府沂州境今按沂州今爲府】

二十年南門【經新作南門杜注魯城南門也本名稷門僖公更髙大之今猶不與諸門同攺名髙門也今按水經注云其遺基猶在城八丈餘亦曰雩門】

二十一年鹿上【經宋人齊人楚人盟於鹿上杜注宋地汝陰有原鹿縣彚纂今鳳陽府潁州太和縣西有原鹿城今按太和縣今屬江南潁州府按水經注敍淮水逕原鹿縣云卽春秋之鹿上敍濮水逕鹿城南又引後漢郡國志濟陰乘氏縣有鹿城鄕爲鹿上二說並存以傳考之宋人爲鹿上之盟以求諸侯於楚原鹿在宋之西南於楚差近而齊爲逺乘氏在宋之東北於齊差近而楚爲逺宋人旣求諸侯於楚必就其近楚之地豈至乘氏以就齊乎當以原鹿爲是】盂【經宋公楚子陳侯蔡侯鄭伯許男曹伯防於盂杜注宋地彚纂今河南歸徳府睢州有盂亭】任【傳任宿須句顓臾風姓也杜注任今任城縣彚纂今爲濟寧州屬兗州府今按明初以任城省入濟寧州】須句【傳見上公羊作須朐杜注在東平須昌縣西北彚纂今兗州府東平州東南有須句故城今按東平州今屬泰安府又按水經注須句在東平壽張縣引地理誌壽張西北有朐城又曰一國二城蓋後遷都須昌】顓臾【傳見上杜注在泰山南武陽縣東北彚纂今兗州府費縣西北八十里有顓防城今按費縣今屬沂州府】薄【經公防諸侯盟於薄彚纂宋地漢置薄縣屬山陽郡後漢攺屬梁國今河南歸徳府治西北有亳城卽亳也】

二十二年伊川【傳秦晉遷陸渾之戎於伊州杜注周地伊水也允姓之戎居陸渾在秦晉西北二國誘而徙之伊川遂從戎號至今爲陸渾縣今按陸渾戎今河南府嵩縣古伊闕地伊川今河南汝州伊陽縣也又見昭九年陰戎】升陘【經及邾人戰於升陘杜注魯地】【經宋公及楚人戰於杜注水名彚纂今在歸徳府柘城縣北三十里】魚門【傳邾人獲公冑縣諸魚門杜注邾城門今按後漢郡國志謂梁國睢陽縣有魚門引此年事爲證以邾爲宋大誤】柯澤【傳鄭文夫人羋氏姜氏勞楚子於柯澤杜注鄭地】

二十三年緡【經齊侯伐宋圍緡杜注宋邑髙平昌邑縣東南有東緡城彚纂今在兗州府金鄕縣東北三十里】焦【傳遂取焦夷杜注今焦縣也彚纂今爲亳州屬鳳陽府今按周封神農之後於焦卽此周末攺爲譙漢置譙郡後周爲亳州今亳州屬潁州府】夷【傳見上杜注一名城父今譙郡城父縣焦夷皆陳邑彚纂今故城在亳州東南今按又見昭九年城父】頓【傳城頓而還杜注頓國今汝陰南頓縣彚纂今開封府項城縣北有南頓故城今按項城縣今屬陳州府】廧咎如【傳狄人伐廧咎如釋文咎古刀反杜注赤狄別種也隗姓】五鹿【傳出於五鹿杜注衛地令衛國縣西北有地名五鹿陽平元城縣東亦有五鹿彚纂今直大名府五鹿城二屬元城者卽沙鹿城屬開州者此衛地五鹿是也】

二十四年令狐【傳圍令狐彚纂今平陽府猗氏縣西十五里有令狐城今按猗氏今屬蒲州府】桑泉【傳入桑泉杜注在河東解縣西彚纂今平陽府臨晉縣東十三里有桑泉城今按臨晉縣今屬蒲州府】臼衰【傳取臼衰杜注解縣東南有臼城彚纂今平陽府解州西北今按解州今直山西】廬柳【傳晉師軍於廬柳彚纂今猗氏縣西北有廬柳城】郇【傳軍於郇杜注解縣西北有郇城彚纂今在臨晉縣東北十五里今按水經注涑水逕猗氏故城北又西逕郇城郇伯國也服防云師國在解縣東邭瑕氏之墟也解故城東北二十四里有故城在猗氏故城西北俗名郇城】髙梁【傳使殺懷公於髙梁杜注在平陽楊縣西南彚纂僖九年十五年及此年杜氏三注稍異其實一地也】屛樓【傳生原同屏括樓嬰杜注原屏樓三子之邑】緜上【傳介之推隠而死晉侯求之弗獲以緜上爲之田杜注西河介休縣南有地名緜上彚纂今山西汾州府沁源縣北八十里有緜上闗緜上城今按沁源縣今屬沁州介休沁源之間固有緜上然襄十三年晉侯搜於緜上以治兵治兵當近國都未必逺至介休定六年宋樂祁如晉趙簡子逆而飲之酒於緜上介休之緜山非適晉所田之地顧炎武謂緜上當近絳今翼城縣西亦有緜山俗謂之小緜山當必是簡子迎樂祁之地疑此說是抑或晉有兩緜山治兵迎樂祁者在翼城爲介推田者在介休也介推死於介山後因以名山其說由來久矣】管【傳管蔡郕霍魯衛毛耼郜雍曹滕畢原酆郇文之昭也杜注管國在滎陽京縣東北彚纂隋置管城縣今開封府鄭州治廢管城是也】毛【傳見上彚纂今河南府宜陽縣界】耼【傳見上今按耼爲文王子耼季之國不知其地國語耼由鄭姬蓋因鄭姬而亡僖二年鄭有耼伯似鄭滅之以爲采邑當在開封府境】雍【傳見上杜注雍國在河內山陽縣西彚纂今河南懷慶府修武縣西有雍城】畢【傳見上杜注畢國在長安縣西北彚纂今西安府咸陽縣北五里有畢原】酆【傳見上杜注酆國在始平鄠縣東彚纂今鄠縣屬西安府今按又見昭四年酆宮】應【傳郉晉應韓武之穆也杜注應國在襄陽父城縣西今按漢地理誌父城有應鄕水經注應國在南陽魯陽縣東卽故父城縣也杜注作城父轉寫之誤今攺正彚纂今河南汝寧府寶丰魯山二縣界有應城今按寶丰魯山今皆屬汝州】韓【傳見上今按韓杜無注似以十年之韓十五年之韓原爲古韓國彼注云晉地也史記正義引括地誌云同州韓城縣南十八里爲古韓國說詩韓奕者亦以爲韓國在此王肅則謂今涿郡方城縣有韓侯城王符潛夫論曰昔周宣王時有韓侯其國近燕故詩云彼韓城燕師所完考水經注雲聖水逕方城縣故城北又東南逕韓侯城東詩溥彼韓城燕師所完又魏書地形志亦云範陽郡方城縣有韓侯城方城今爲順天府之固安縣在府西南百二十里與詩之王錫韓侯其追其貊奄受北國者正相符使韓國在闗中豈役燕師爲之築城又何能受追貊北國乎或又以梁山在韓城爲可據然而燕地亦自有梁山水經注鮑丘水過潞縣西髙梁水注之水首受濕水於戾陵堰堰水枝分東逕梁山南按潞縣今之通州其西有梁山正當固安縣之東北也禹治冀州水恆衛旣定則燕地之山因其所奠定者近韓城有梁山名偶同耳】蔣【傳凡蔣邢茅胙祭周公之也杜注蔣在弋陽期思縣彚纂今開封府尉氏縣西六十里有蔣城今按期思故城在今光州固始縣西北七十里一統志云古蔣國春秋時爲子邑又文十年期思杜注亦云古蔣國楚滅之期思去尉氏甚逺而尉氏亦有蔣城豈蔣國有兩都與】茅【傳見上杜注髙乎昌邑縣西有茅鄕彚纂今兗州府金鄕縣西北四十里有昌邑城其西有茅鄕古茅國也】胙【傳見上杜注東郡燕縣西南有胙亭彚纂今河南衛輝府胙城縣是也縣東有東燕故城今按胙城今省入衞輝府汲縣】祭【傳見上今按祭一在長垣一在鄭州說見隠元年】召【傳召穆公思周徳之不類杜注召穆公采地扶風雍縣東南有召亭彚纂案此召亭今陜西鳳翔府境其山西平陽府垣曲縣之召原則東遷後別受采地也】甘【傳甘昭公有寵於惠後杜注甘昭公王子帶也食邑於甘河南縣西南有甘水又云西二十五里有故甘城彚纂今河南府洛陽縣卽河南縣也甘城甘水俱在縣西南今按水經注甘水東二十許裏洛城南有故甘城北對河南故城爲王子帶之故邑】坎欿【傳王遂出及坎欿杜注周地在河南鞏縣東今按後漢志鞏縣有坎欿聚服防亦以爲鞏東邑名】汜【傳王出適鄭處於汜釋文汜音汜杜注鄭南邑也在襄城縣南彚纂今屬開封府今按襄城今屬許州府因襄王居此故名】

二十五年洮【經公防衛子莒慶盟於洮杜注魯地疏八年盟於洮杜云曹地三十一年魯始得曹田此時不得爲魯地注誤耳今按疏說非也傳云衛人平莒於我且及莒平則此洮爲魯之內地東近莒卽莊二十七年公防杞伯姬於洮者也當爲卞縣洮墟在泗水縣】阪泉【傳遇黃帝戰於阪泉之兆杜注黃帝與神農之後姜氏戰於阪泉之野今按括地誌阪泉今名黃帝泉在嬀州懷戎縣東五里又晉地誌云涿鹿城東一里有阪泉阪泉之野則平野之地也唐嬀州懷戎縣今爲懷來縣地涿鹿城在保安州皆屬直宣化府】陽樊【傳與之陽樊溫原攢茅之田今按陽樊卽樊也注見隠十一年】南陽【傳晉於是始啟南陽杜注在晉山南河北故曰南陽又文元年晉伐衛及南陽杜注云今河內地今按水經注修武亦曰南陽馬融云晉地自朝歌以北至中山爲東陽朝歌以南至軑爲南陽應邵云河內殷國也周名之爲南陽】鄀【傳秦晉伐鄀杜注本在商密秦楚界上小國其後遷於南郡鄀縣疏言本在商密者據在後移都稱舊鄀以爲本耳其實此時在商密後始遷於鄀縣此時國名爲鄀所都之邑名商密彚纂今河南南陽府淅川縣西有丹水故城古鄀國也今按南郡鄀縣今湖廣襄陽府宜城縣也鄀故城在縣東南楚昭王嘗徙鄀水經注謂之鄢郢楚鄢縣漢攺宜城】商密【傳楚闕克屈禦冦以申息之師戍商密杜注鄀別邑今南鄕丹水縣今按水經注雲丹水又逕丹水縣故城南縣有密陽鄕古商密之地楚申息之師所戍也春秋之三戶矣三戶在今內鄕縣見哀四年】析【傳秦人過析隈杜注楚邑一名白羽今南鄕析縣隈隠蔽之處彚纂今鄧州內鄕縣卽其地也屬河南南陽府析隈山在鄧州南七十里今按又見昭十八年哀四年】

二十六年向【經公防莒子衛寗速盟於向杜注莒地彚纂寰宇記曰莒州南七十里有向城今屬山東靑州府今按隠二年莒人入向卽此地也說見隠二年】酅【經公追齊師於酅杜注齊地濟北谷城縣西有地名酅下彚纂今兗州府東阿縣西南有酅下聚今按東阿今屬泰安府】夔【經楚人滅夔杜注楚同姓國今建平秭歸縣彚纂荊州府歸州誌云州西南三里有夔子城地名夔沱今按歸州今屬湖廣宜昌府】二十七年暌【傳使子文治兵於暌杜注楚邑】蒍【傳子玉復治兵於蒍杜注楚邑】被廬【傳搜於被廬杜注晉地】

二十八年南河【傳還自南河濟杜注從汲郡南渡出衛南而東彚纂水經注雲河水逕東燕縣故城北有棘津之名卽此也棘津在衛輝府汲縣南七里】斂盂【傳晉侯齊侯盟於斂盂杜注衛地彚纂今大名府開州東南有斂盂聚卽其地也】襄牛【傳衛侯出居於襄牛杜注衛地彚纂秦置襄邑縣明初省縣並入睢州今屬河南歸徳府今按衛人出君當不出其國境以襄邑爲襄牛應劭之說也顏師古引圈稱說辯之曰襄邑宋地本承匡襄陵鄕也宋襄公所故曰襄陵然則應說以爲襄牛誤也今考水經注敍濮水逕濮陽縣之東有襄丘此爲衛之東鄙今曹州府濮州之地襄牛其在此與】城濮【經晉侯齊師宋師曹師戰於城濮杜注衛地今按說見下】有莘之虛【傳晉侯登有莘之虛以觀師晉師陳於莘杜注有莘故國名彚纂括地誌陳畱縣東五里有莘城卽古莘國今開封府陳畱縣有莘城兗州府曹縣有莘仲集其地接二縣界也今按城濮未審的在何地晉師陳於莘莘在陳畱則城濮亦在陳畱但陳畱去曹縣頗逺不得接界莘仲集當別是一地】酅【傳楚師背酅而捨杜注丘陵險阻名】衡雍【傳至於衡雍杜注鄭地今滎陽捲縣彚纂今開封府原武縣西北五里有衡雝城卽衡雍也今按原武今屬懷慶府】踐土【經公會晉侯齊侯宋公蔡侯鄭伯衛子莒子盟於踐土杜注鄭地彚纂括地誌滎澤縣西北十五里有王宮城城內東北隅有踐土臺滎澤今屬開封府】河陽【經天王狩於河陽杜注晉地今河內有河陽縣彚纂今懷慶府古河陽城在孟縣西三十里】孟諸之麋【傳余賜女孟諸之麋杜注宋藪澤彚纂郭璞云梁國睢陽東北今歸徳府治東北有孟諸澤今按孟諸澤禹貢作孟豬周禮作望諸史記作明都在今商邱虞城間屢被黃河衝決今無存寰宇記云虞城孟諸澤俗呼爲湄臺蓋澤中有臺也胡渭云今虞城西北十里有孟諸臺接商邱界卽此爾雅水艸交曰麋麋古湄字臺蓋以孟諸之麋得名也】連谷【傳及連谷而死杜注楚地彚纂當在楚方城之外】宛濮【傳寗武子與衛人盟於宛濮杜注陳畱長垣縣西北有宛亭近濮水今按長垣今屬大名府故城在今縣西南三十五里】

二十九年介【經介葛盧來朝杜注東夷國也在城陽黔陬縣彚纂今山東萊州府膠州西南七十里有黔陬城古介國也黔陬有東西二城東城秦置卽介亭其在髙密縣境者乃後漢時所遷之西城也】昌衍【傳捨於昌衍之上杜注魯縣東南有昌平城彚纂今在兗州府曲阜縣東南八十里】翟泉【經盟於翟泉杜注洛陽城內大倉西南池水也彚纂今古城在河南洛陽縣東北二十里今按又見昭二十三年狄泉】三十年函陵【傳晉軍函陵彚纂寰宇記函陵在新鄭縣北十三里山形如函故名函陵今屬開封府】泛南【傳秦軍泛南杜注此東泛也在滎陽中牟縣南疏釋例土地名僖二十四年泛下云此南泛也周王出居於泛楚戍鄭師於泛襄城縣南泛城是也此年泛下云此東泛也秦軍泛南晉伐鄭師於泛滎陽中牟縣南泛澤是也彚纂今屬開封府】燭【傳若使燭之武見泰君今按燭邑名水經注七里溝水南歷燭城西卽鄭大夫燭之武邑又南注於洧其地在新鄭縣】焦瑕【傳許君焦瑕杜注晉河外五城之二邑彚纂地理誌陜縣有故焦城今在陜州南二里文十三年使詹嘉處瑕以守桃林之塞蓋與桃林相近之地今按焦又見宣二年焦爲姬姓國晉滅之見襄二十九年又按杜以焦瑕爲河外五城之二非也惠公賂秦以河外列城五東盡虢略南及華山內及解梁城旣而弗與在河外者焦固其一然內及解梁城則亦有河北之邑水經注河東解縣西南五里有故瑕城晉大夫詹嘉之故邑則瑕在今之解州非河外也此文於河外邑舉焦內及解梁者舉瑕以該所舉之邑耳瑕在觧與河南之桃林塞亦相近故詹嘉處瑕亦可守桃林之塞又成六年晉人謀去故絳諸大夫曰必居郇瑕氏之地郇與瑕皆在解杜並爲一地亦非又瑕呂飴甥亦曰陰飴甥蓋飴甥嘗食采於瑕兼食於呂呂卽陰故曰瑕呂飴甥杜以瑕呂爲姓亦非是皆不考解有瑕城而失之者也河外無瑕顧炎武求之不得謂瑕有乎音以漢農郡之湖縣爲瑕謬矣】

三十一年濟西田【經取濟西田傳分曹地自洮以南東傅於濟杜注濟水自滎陽東過魯之西至樂安入海今按洮在今濮州南五十里水經注敍濟水逕定陶縣又東至乘氏縣西引此年分曹地東傅於濟是也】重館【傳使臧文仲往宿於重館杜注髙平方與縣有重鄕城今按方與今兗州府金鄕縣】淸原【傳晉搜於淸原杜注河東聞喜縣北有淸原彚纂今在平陽府稷山縣北二十里今按稷山縣今屬絳州】帝丘【傳衛遷於帝丘今按昭十七年傳衛顓頊之虛也故爲帝丘杜注今濮陽縣昔帝顓頊居之其城內有顓頊冡彚纂今大名府開州有顓頊城是也】

三十二年陽【傳晉陽處父報之今按一統志山西太原府太谷縣東十五里有故陽城漢爲陽邑縣晉大夫陽處父邑今考文六年云陽處父至自溫成十一年云溫邑狐氏陽氏先處之則處父食邑先在陽後在溫與】殽【傳晉人禦師必於殽殽有二陵焉其南陵夏后臯之墓也其北陵文王之所辟風雨也杜注殽在農澠池縣西此道在二殽之間南谷中谷深委曲兩山相嵚故可以辟風雨古道由此魏武帝西討巴漢惡其險而更開北山髙道疏此遒見在殽是山名俗呼爲土殽石殽彚纂魏太和十一年置崤縣唐攺硤石廢崤縣爲石濠鎭其北有崤山今崤縣故城在河南府永寧縣北五十里】

三十三年周北門【傳秦師過周北門今按門名幹祭見昭二十四年】原圃【傳鄭之有原圃猶秦之有具囿也杜注原圃具囿皆囿名滎陽中牟縣西有圃田澤今按水經注云原圃在原武縣原武今屬懷慶府水經注又云圃田澤西限長城東極官渡北佩渠水東西四十許裏南北二百許裏】姜戎【經晉人及姜戎敗秦師於殽杜注姜姓之戎居晉南鄙】訾婁【經公伐邾取訾婁彚纂邾地當在濟寧州界】箕【經晉人敗狄於箕杜注太原陽邑縣南有箕城彚纂今在太谷縣東南三十五里今按此年伐狄者白狄也白狄在西河渡河而伐晉箕地當近河成十三年傳云秦入我河縣焚我箕郜是近河有箕今山西隰州蒲縣本漢河東郡蒲子縣地東北有箕城隋初移治此後攺蒲縣唐移今治而箕城在縣東北晉人敗狄於箕當在此若太谷之箕去白狄逺別是一地】白狄【傳卻缺獲白狄子杜注白狄狄別種也故西河郡有白部胡今按白狄在西河之西今陜西延安府地也傳云余從狄君以田渭濵則其地南至渭水又告秦人云白狄及君同州是與秦同在雍州也】冀【傳臼季使過冀見冀缺耨其妻饁之敬相待如賔杜注晉地彚纂今平陽府河津縣東有冀亭水經注云臼季見卻缺耨處今名如賔鄕是也今按河津今屬絳州】鄶城【傳文夫人斂而之鄶城之下杜注鄶城故鄶國在滎陽密縣東北彚纂今縣屬開封府今按密縣今屬許州府又見襄二十九年】汦【傳與晉師夾汦而軍杜注汦水出魯陽縣東經襄城定陵入汝今按魯陽今汝州魯山縣襄城屬許州府定陵在南陽府舞陽縣汦水卽滍水也】

春秋地理考實卷一﹤經部﹐春秋類﹐春秋地理考實﹥

欽定四庫全書

春秋地理考實卷二

婺源江永撰文公

元年緜訾【傳衛孔逹侵鄭伐緜訾及匡今案緜訾杜無注傳言伐緜訾及匡則緜訾當與匡相近匡在開州長垣縣衞有訾婁故邑見僖十八年在今滑縣而滑縣與長垣接界則訾宜卽訾婁始爲邢人所取後則屬之鄭耳緜當別一地亦近匡】匡【傳見上杜注在潁川新汲縣東北彚纂今開封府扶溝縣西有匡城今案扶溝今屬陳州府以傳考之此年之匡非扶溝之匡也八年晉侯使觧陽歸匡戚之田於衛注謂匡本衞邑中屬鄭孔逹伐不能克今晉令鄭還衞及取戚田皆見元年案此則匡與戚相近之邑也一統志大明府開州長垣縣西南十五里有匡城卽論語子畏於匡之地隋嘗攺長垣爲匡城今長垣在開州南一百五十里開州之帝丘當時衞所都而戚城卽在開州城北七里故匡與戚本皆衞邑八年晉歸戚田幷令鄭歸匡田耳若扶溝之匡去衞逺衞不能有其地杜注誤扶溝之匡爲鄭邑見定六年】戚【經公孫敖防晉侯於戚杜注衞邑在頓丘衛縣西彚纂今大名府開州北七里有古戚城】

二年彭衙【經晉侯及秦師戰於彭衙杜注馮翊郃陽縣西北有彭衙城彚纂在今西安府白水縣東北六十里漢於此置衙縣今按周莊王時秦伐彭戱氏至於華山卽此地白水縣今屬同州府】垂隴【經公孫敖防宋公陳侯鄭伯晉士谷盟於垂隴杜注鄭地滎陽縣東有隴城彚纂京相璠曰滎陽東二十里今在開封府滎澤縣東北】汪【傳取汪及彭衙而還今案汪當近彭衙】

三年沈【經叔孫得臣防晉人宋人陳人衞人鄭人伐沈杜注國名汝南平輿縣北有沈亭彚纂今河南汝寧府汝陽縣東南六十里有平輿故城沈亭在其地今案汝陽縣今屬汝州】王官【傳秦伯伐晉濟河焚舟取王官及郊杜注晉地彚纂今平陽府臨晉縣東南七十里王官谷有廢壘卽王官城也今按臨晉分屬蒲州府又水經注河東左邑縣西有王官城洓水逕其北故晉人絕秦之辭云伐我洓水俘我王官是王官近洓水也左邑今絳州聞喜縣王官蓋在臨晉之東聞喜之西史記正義引括地誌王官故城在同州澄城縣西北六十里非也是時秦師已渡河則王官不得在河西澄城之王官名同而非其地】郊【傳見上杜注晉地彚纂史記取王官及鄗正義曰鄗音郊當爲臨晉平陽間小邑】茅津【傳遂及茅津濟杜注在河東大陽縣西彚纂今平陽府平陸縣有大陽渡卽春秋茅津也有古茅城南對陜州今案古虞國地漢爲大陽縣今屬觧州水經注陜北對茅城故茅亭亭茅戎邑也津亦取名焉】

四年邧【傳晉侯伐秦圍邧新城杜注秦邑彚纂當在今澄城縣境今按澄城今屬同州府】新城【傳見上杜注秦邑彚纂今西安府澄城縣東北二十里有古新城地名考曰卽梁國之新裏也】

五年六【經楚人滅六杜注六國今廬江六縣彚纂今在江南廬州府六安州北今案六安州今爲直州】蓼【傳楚子燮滅蓼杜注蓼國今安丰縣彚纂今河南汝寧府固始縣東北有蓼城岡其地卽古蓼國漢蓼縣今案固始縣今屬河南光州】寧【傳晉陽處父聘於衛反過寧杜注晉邑汲郡修武縣彚纂今河南衞輝府獲嘉縣西北有修武故城古寧邑秦置縣今案韓詩外傳武王伐紂勒兵於寧攺寧曰修武今懷慶府修武縣也衛輝府之獲嘉縣與之接境亦修武地漢武帝置獲嘉縣東魏又置西修武皆寧地周旣攺寧爲修武矣而猶稱寧蓋後又復舊名也衛有寧氏爲世卿似食邑於此獲嘉近衞則寧當屬衞又見定元年】六年夷【傳晉搜於夷杜注晉地今案見莊十六年】董【傳攺搜於董杜注河東汾陰縣有董亭彚纂汾陰今絳州屬平陽府有董澤在聞喜縣東北四十里接絳州界見宣十二年】郫【傳趙孟使殺諸郫杜注晉地彚纂博物記垣縣有邵郫之阨今懷慶府濟源縣西一百里有郫亭唐置邵原縣於此與山西垣曲縣接界今案又見襄二十三年郫邵】

七年郚【經遂城郚杜注魯邑卞縣南有郚城彚纂今在兗州府泗水縣南】董陰【傳及董陰杜注晉地】刳首【傳敗秦伯於令狐至於刳首杜注令狐在河東當與刳首相接彚纂令狐今平陽府猗氏縣地水經注刳首在西三十里當在今滎河臨晉間也今案滎河臨晉今皆屬蒲州府】扈【經公防諸侯晉大夫盟於扈杜注鄭地滎陽捲縣西北有扈亭今案詳見莊二十三年】

八年申【傳自申至於虎牢之竟杜注鄭地彚纂當在鄭州泛水縣界】武城【傳秦人伐晉取武城今案漢馮翊郡有武城縣顏師古云卽秦伐晉取武城者也當在今陜西同州府境】暴【經公子遂防雒戎盟於暴杜注鄭地彚纂路史曰暴辛公采地一曰暴隧今案又見成十五年暴隧】

九年狼淵【傳楚子師於狼淵以伐鄭杜注潁川潁陰縣有狼陂彚纂寰宇記謂之狼溝潁陰卽今開封府許州今案許州今爲府附郭設石梁縣】壺丘【傳楚侵陳克壺丘杜注陳邑彚纂當在今開封府陳州南境今按水經注壺丘城在新蔡縣故城東南今屬汝寧府當時爲陳之南鄙而地不在陳州】十年少梁【傳晉人伐秦取少梁杜注馮翊夏陽縣彚纂今西安府韓城縣南二十里有少梁城今按韓城今屬同州府】北徵【傳秦伯伐晉取北徵彚纂路史北徵古徵國漢置徵縣今西安府澄城縣西南二十里有北徵古城今案釋文徵如字又引三蒼云音懲一統志云後誤徵爲澄澄城今屬同州府】範【傳楚範巫矞似杜注矞似範邑之巫今案楚有大夫範山範當是其食邑】商【傳使爲商公杜注楚邑上雒商縣彚纂隋攺商州今屬西安府今案商契始封之地商州今直陜西疑楚成王時楚地未能至商州其使子西爲商公或是商宻之地見僖二十五年】渚宮【傳王在渚宮杜注小洲曰渚疏渚宮當郢都之南】女栗【經及蘇子盟於女栗杜注地名闕】厥貉【經楚子蔡侯次於厥貉杜注地名闕彚纂當在陳州項城縣今案項城今屬陳州府】孟諸【傳遂道以田孟諸杜注宋大藪也在梁國睢陽縣東北彚纂今歸徳府商邱縣東北有孟諸澤虞城縣北有孟諸臺今案又詳僖二十八年孟諸之麋】期思【傳期思公復遂爲右司馬杜注今弋陽期思縣彚纂期思古蔣國楚滅之漢置縣屬汝南郡隋屬光州兵亂後廢今在固始縣西北七十里】麇【傳厥貉之防麇子逃歸今案麇國杜無注今湖廣鄖陽府治鄖縣古麇國也又見明年錫穴】十一年防渚【傳成犬心敗麇師於防渚杜注麇地彚纂闞駰曰防卽防陵也今爲房縣屬湖廣鄖陽府】錫穴【傳潘崇復伐麇至於錫穴釋文錫音羊或作錫星歷反杜注麇地彚纂漢錫縣屬漢中郡師古曰卽春秋錫穴也隋唐宋皆屬均州明成化中始爲鄖陽府治今因之今案鄖陽府治鄖縣也】承筐【經叔仲彭生防晉郤缺於承筐杜注宋地在陳畱襄邑縣西彚纂今歸徳府睢州西三十里有故筐城】咸【經叔孫得臣敗狄於咸杜注魯地】鄋瞞【傳鄋瞞伐齊杜注狄國名防風之後漆姓】子駒之門【傳埋其首於子駒之門杜注魯郭門】長丘【傳以敗狄於長丘杜注宋地彚纂今開封府封丘縣東有長邱亭今案水經注濟水逕封邱縣南燕縣之延鄕於春秋爲長】周首【傳埋其首於周首之北門杜注齊邑濟北谷城縣東北有周首亭彚纂水經注謂之盧子城今在東阿縣東北近長淸縣界今案東阿今屬泰安府長淸屬濟南府】耏門【傳宋公以門賞耏斑使食其徵謂之耏門今案宋城門名】夫鐘【傳郕大子朱儒自安於夫鐘杜注郕邑今案已見桓十一年】

十二年郕邽【傳大子以夫鐘與郕邽來奔杜注郕邽亦邑今案郕國在兗州府寧陽縣二邑當近其地】巢【經楚人圍巢杜注吳楚間小國廬江六縣有居巢城彚纂今廬州府巢縣巢湖寰宇記云古居巢城陷處】羣舒【傳羣舒叛楚杜注羣舒偃姓舒庸舒鳩之屬廬江有舒城舒城西南有龍舒疏世本偃姓舒庸舒蓼舒鳩舒龍舒鮑舒龔彚纂今廬州府舒城廬江二縣之境皆羣舒地】宗【傳子孔執舒子平及宗子杜注宗巢二國羣舒之屬】河曲【經晉人秦人戰於河曲杜注在河東蒲阪縣南彚纂今平陽府蒲州城外東南隅有蒲阪故城今案蒲州今爲府附郭設永淸縣河曲者河南流至華陰曲而東流河曲當在其間竹書紀年秦穆公帥師送公子重耳涉自河曲是也】羈馬【傳秦伯伐晉取羈馬杜注晉邑彚纂今蒲州南三十六里有羈馬城一名涉丘今案一統志陜西同州郃陽縣有羈馬城謂秦取羈馬在此非也秦取晉邑當在河東故晉人禦之戰於河曲羈馬不得在河西成十三年傳云俘我王官翦我羈馬蓋秦遷其民於河西是以澄城亦有王官郃陽亦有羈馬耳】鄆【經季孫行父帥師城諸及鄆杜注城陽姑幕縣南有員亭員卽鄆也彚纂今靑州府沂水縣北鄆城是此爲東鄆成四年城鄆爲西鄆乃在東平州今按沂水今屬沂州府諸見莊二十九年】十三年瑕【傳晉侯使詹嘉處瑕以守桃林之塞今按十二年秦復侵晉入瑕及此年之瑕說見僖三十年焦瑕】桃林【傳見上杜注桃林在農華陰縣東潼闗彚纂地理通釋云自潼闗至函谷闗歷陜華二州之地俱謂之桃林塞今陜西華陰縣以東河南靈寶縣以西皆是也今案桃林卽武王放牛之處水經注引晉地道記桃林在閿鄕南谷中閿鄕縣今屬河南陜州】諸浮【傳晉六卿相見於諸浮杜注晉地疏當是城外近地】繹【傳邾文公卜遷於繹杜注邾邑魯國鄒縣北有繹山疏邾都本在鄒縣鄒縣北有繹山徙都於彼山旁山旁當有舊邑邾旣遷都於此竟內別有繹邑宣十年公孫歸父帥師伐邾取繹取彼之別邑也彚纂今在兗州府鄒縣東南山陽有邾城今案嶧山在鄒縣南二十二里】沓【經公如晉衛侯防公於沓杜注地闕】棐【經公還自晉鄭伯防公於棐杜注鄭地彚纂卽棐林路史開封宛陵有棐林林鄕宛陵故城今屬開封府新鄭縣縣東二十五里林鄕城是其地也今案又見宣元年棐林】

十四年新城【經同盟於新城杜注宋地在梁國谷熟縣西彚纂今歸徳府商邱縣西南】舒蓼【傳子孔潘崇將襲羣舒使公子燮與子儀守而伐舒蓼杜注卽羣舒今案見十二年又見宣八年】廬【傳廬戢黎及叔麇誘之杜注今襄陽中廬縣今案一統志雲中廬城在襄陽府城南漢爲縣隋攺曰次廬宋省入南漳今城趾在南漳縣東五十里】

十五年堂阜【傳飾棺寘諸堂阜杜注齊魯竟上地今按見莊九年】句鼆【傳一人門於句鼆杜注魯邑】戾丘【傳一人門於戾丘杜注魯邑】

十六年郪丘【經公子遂及齊侯盟於郪丘杜注齊地彚纂當在東昌府東阿縣境今案東阿今屬泰安府舊屬兗州府東平州非東昌府也是年公使公子遂納賂於齊侯因及齊侯盟於郪丘其地當近國都豈逺至東阿而與之盟乎公羊作犀丘谷梁作師丘公羊疏作菑丘未知孰是】泉臺【經毀泉臺今案傳有蛇自泉宮出入於國如先君之數因聲姜薨而毀泉臺是泉臺在國外也公羊雲泉臺者卽臺也未成爲郎臺旣成爲泉臺未知是否築臺於郎見莊三十一年】阜山【傳楚大饑戎伐其西南至於阜山彚纂湖廣鄖陽府房縣南五十里有阜山】大林【傳師於大林又伐其東南至於陽丘以侵訾枝杜注大林陽丘訾枝皆楚邑彚纂湖廣荊門州西北有長林城今案荊門州屬安陸府舊有長林縣以長林爲大林未知是否】陽丘【傳注見上】訾枝【傳注見上彚纂莊子云堯伐叢枝卽訾枝也】庸【傳庸人帥羣蠻以叛楚杜注今上庸縣屬楚之小國今案庸國今鄖陽府竹山縣及竹谿縣也秦置上庸縣】百濮【傳麇人率百濮聚於選將伐楚杜注百濮夷也疏釋例建寧郡南有濮夷無君長總統各以邑落自聚故稱百濮今案牧誓彭濮人孔傳濮在江漢之間是也晉建寧故城在今湖廣荊州府石首縣當時麇人所率百濮在其南又張平子蜀都賦云於東則左緜巴中百濮所充注云今巴中七姓有濮此又別一濮蓋百濮之散處者耳】選【傳見上杜注楚地彚纂當在荊州府枝江縣南境】阪髙【傳楚人謀徙於阪髙杜注楚險地彚纂當在襄陽府西境】句澨【傳次於句澨杜注楚西界地彚纂當在襄陽府均州西】方城【傳及庸方城杜注庸地上庸縣東有方城亭彚纂今鄖陽府竹山縣東四十五里有方城是也今案此與僖四年方城異地一統志云方城在竹山縣東三十里又名庸城山上平地四靣險固圍防如城】陘隰【傳先君蚡冒所以服陘隰也杜注地名疏釋例陘隰與僖四年次於陘爲一地潁川召陵縣南有陘亭楚自武王始居江漢之間則蚡冒之時未至中土不應已能越申息服潁川之邑疑非也彚纂荊州府東多溪山之險故名】裨鯈魚【傳惟裨鯈魚人實逐之杜注庸三邑魚魚復縣今巴東永安縣彚纂四川防州府奉節縣卽古魚復縣以縣東魚復浦得名蜀漢曰永安】臨品【傳防師於臨品杜注地名彚纂當在襄陽府均州界】石溪【傳子越自石溪子貝自仭以伐庸杜注石溪仭入庸道】仭【傳注見上彚纂當在均州界】

十七年鯈【傳將悉敝賦以待於鯈杜注晉鄭之竟】邥垂【傳周甘歜敗戎於邥垂釋文邥於審反杜注周地河南新城縣北有垂亭彚纂服防曰邥垂在髙都南今河南府洛陽縣地今案水經注引杜預釋地河南新城縣有邥垂亭此注脫一邥字】

十八年申池【傳公遊於申池杜注齊南城西門名申門齊城無池惟此門左右有池疑此則是彚纂郡國志謂之左右池卽泉水源也今靑州府臨淄縣西】四裔【傳舜流四防族渾惇窮奇檮杌饕餮投諸四裔以禦螭魅杜注渾惇謂驩兜窮奇謂共工檮杌謂鯀按饕餮杜不言三苖缺也疏舜典云流共工於幽州放驩兜於崇山竄三苖於三危殛鯀於羽山孔安國云幽州北裔崇山南裔三危西裔羽山東裔在海中今案括地誌故龔城在檀州燕樂縣界故老傳云舜流共工幽州在此地今順天府宻云縣東北塞外地崇山舊在湖廣澧州慈利縣慈利在州西一百六十里慈利西一百八十里明設永定衞今攺置永定縣屬澧州崇山在其縣三危詳昭元年三苖羽山詳昭七年】

宣公

元年平州【經公防齊侯於平州杜注齊地在泰山牟縣西彚纂今萊蕪縣西有平州城屬濟南府今按萊蕪今屬泰安府】濟西【經齊人取濟西田杜注故曹地僖三十一年晉文以分魯】棐林【經宋公陳侯衞侯曹伯防晉師於棐林伐鄭杜注鄭地滎陽宛陵縣東南有林鄕彚纂今林鄕城在新鄭縣東二十五里屬開封府】北林【傳楚爲賈救鄭遇於北林杜注滎陽中牟縣西南有林亭在鄭北彚纂今屬開封府今案水經注林亭去新鄭故城四十許裏蓋以南有林鄕亭故謂之北林】崇【經晉趙穿帥師侵崇杜注崇秦之與國今案殷之崇侯虎國在今陜西西安府鄠縣東𨿽已滅後又別封崇國也】

二年大棘【經戰於大棘杜注在陳畱襄邑縣南彚纂今河南歸徳府睢州州西曲棘裏有棘城又寧陵縣西南七里有大棘城亦與睢相近今案曲棘與大棘當是二地史記梁孝王世家正義引括地誌大棘在寧陵縣西南七十里非七里】焦【傳遂圍焦杜注晉河外邑彚纂括地誌陜縣有故焦城今在河南府陜州城內今案陜州今直河南又僖三十年注與此小異實一地也】陰地【傳遂自陰地及諸侯之師侵鄭杜注晉河南山北自上洛以東至陸渾彚纂上洛今西安府洛南縣陸渾今河南府嵩縣其地南阻終南北臨大河所謂河南山北也又河南府盧氏縣東北有陰地城今案盧氏今屬河南府陜州陰地當以盧氏陰地城爲是哀四年蠻子赤奔晉陰地人云使謂陰地之命大夫士蔑是陰地自有其邑】首山【傳宣子田於首山捨於翳桑杜注首山在河東蒲阪縣東南彚纂卽首陽山今在平陽府蒲州東南今案蒲州今爲府括地誌雷首山西起雷首東至吳阪長數百里隨地異名通典云有八名歷山首陽山薄山襄山甘棗山中條山渠豬山獨頭山也】翳桑【傳見上杜注桑之多防翳者今案當是首山間地名】桃園【傳趙穿攻靈公於桃園】

三年雒【傳楚子伐陸渾之戎遂至於雒觀兵於周疆杜注雒水出上洛冡領山至河南鞏縣入河今案上洛陜西商州也鞏縣屬河南府古洛口在鞏縣近世乃過開封府之泛水縣北入河】周疆【傳見上今案水經注王城東南門名曰鼎門蓋九鼎所從入也故謂是地爲鼎中楚子問鼎於此然則楚子觀兵於周疆而問鼎在王城東南鼎中之地逼近王城矣】郟鄏【傳成王定鼎於郟鄏杜注今河南也今按郟鄏王城今洛陽縣西河南故城是也城西有郟鄏陌京相璠曰郟山名鄏邑地也】郔【傳晉侯伐鄭及郔杜注鄭地今案十二年楚子北師次於郔杜注鄭北地與此一地也近邲在鄭州】南裏【傳誘子華而殺之南裏杜注鄭地彚纂襄二十六年楚子伐鄭入南裏當卽此】葉【傳及葉而死杜注楚地南陽葉縣彚纂今南陽府葉縣南陽三十里有古葉城】

四年郯【經公及齊侯平莒及郯彚纂國名漢置郯縣地理誌故郯國也今爲郯成縣屬兗州府故郯城在縣西南境今按郯城今屬沂州府】向【經公伐莒取向杜注莒邑東海承縣東南有向城逺疑也彚纂古承縣在今嶧縣西一里去莒縣逺寰宇志莒州南七十里有向城參防道裏差爲近之今州屬靑州府今按向本近莒之國隠二年莒人入向遂爲莒邑於欽齊乘謂向城鎭在沂州西南一百里卽承縣東南之向城】轑陽【傳周伯嬴於轑陽而殺之彚纂漢武帝延和二年封江喜爲轑侯卽此】烝野【傳遂處烝野將攻王杜注楚邑】漳澨【傳師於漳澨杜注漳水邊疏釋例漳水出新城洂鄕縣南至荊山東南經襄陽南郡當陽縣入沮彚纂至當陽縣東南五十里與沮水合名合溶渡當陽今屬湖廣安陸府】臯滸【傳楚子與若敖氏戰於臯滸杜注楚地彚纂路史英六貳軫皆臯地臯陶之所封也後皆屬楚今案此釋恐未確】防【傳若敖娶於防杜注國名彚纂通典防或作鄖今湖廣徳安府安陸縣有鄖城古鄖國也今案安陸徳安府治】夢中【傳防夫人使棄諸夢中杜注夢澤名江夏安陸縣東南有云夢城彚纂今徳安府云夢縣治是也今案書地理今釋云漢書地理誌南郡華容縣云夢澤在南荊州藪編縣有云夢宮又江夏郡西陵縣有云夢宮水經注雲杜縣東北有云夢城又夏水東逕監利縣南縣土卑下澤多陂陁西南自州陵東界逕於雲杜沌陽爲云夢之藪杜預去枝江縣安陸縣有云夢蓋跨川互隰兼包勢廣矣元和志云夢澤在安陸縣南五十里又云云夢澤在云夢縣西七里漢華容今荊州府石首監利二縣地編縣今安陸府荊門州西陵今黃州府蘄州及黃岡麻城二縣雲杜今安陸府京山縣州陵今安陸府沔陽州沌陽今漢陽府漢陽縣枝江今屬荊州府安陸云夢今屬徳安府然則東抵蘄州西抵枝江京山以南靑艸以北皆爲古之云夢正義所謂云漢一澤而毎處有名者也今見昭三年江南之夢定四年雲中又一統志云夢縣北有於莬鄕蓋棄令尹子文之處】六年邢丘【傳赤狄伐晉圍懷及邢丘杜注河內平臯縣彚纂今懷慶府河內縣東南七十里有平臯故城】

七年萊【經公防齊侯伐萊杜注萊國今東萊黃縣彚纂今屬山東登州府縣東南二十里有萊子城】向陰【傳赤狄侵晉取向陰之禾今案河南懷慶府濟源縣西南有向城向陰其在此與】黑壤【經公防晉侯宋公衞侯鄭伯曹伯於黒壤彚纂今山西澤州沁水縣西北四十里黒嶺周宇文泰攺爲烏嶺寰宇記云卽春秋晉黒壤也】黃父【傳盟於黃父杜注卽黒壤】

八年黃【經公子遂如齊至黃乃復今案說見桓十七年】垂【經仲遂卒於垂彚纂當在兗州府平陰縣境今案平陰今屬泰安府】舒蓼【經楚人滅舒蓼傳楚爲羣舒叛故伐舒蓼滅之杜注舒蓼二國名疏舒蓼二國名者蓋轉寫誤當爲一國名釋例土地名有舒羣舒舒蓼舒庸舒鳩以爲五名則與文五年滅蓼同蓋蓼滅後更復故楚今更滅之劉以杜爲一國而規之非也彚纂今廬州府廬江縣故舒城是也今案杜於文十四年注云舒蓼卽羣舒此言二國非也然二國亦非轉冩之誤劉炫規之不得謂其非此舒蓼與文五年之蓼不同彼蓼在安丰此舒蓼在舒城疏合爲一亦誤】滑汭【傳楚子疆之及滑汭杜注滑水名彚纂當在今廬州府東境】吳【傳盟吳越而還杜注吳國今吳郡疏譜云吳姬姓周大王之子大伯仲雍之後大伯無子而卒仲雍嗣之武王封其曾孫周章於吳爲吳子又別封章弟虞仲於虞自大伯五世而得封十二世而晉滅虞虞滅而吳始大至壽夢而稱王壽夢以上世數可知而不紀其年壽夢元年魯成公之六年夫差十五年獲麟之嵗也二十三年魯哀公之二十二年而越滅吳彚纂吳郡隋蘇州宋置平江郡陞平江府元攺府爲路明曰蘇州府今仍之】越【傳見上杜注越國今防稽山陰縣疏譜云越姒姓其先夏後少康之庶子也封於防稽自號於越於者夷言發聲也濵在南海不與中國通後二十餘世至於允常魯定公五年始伐吳允常卒子句踐立是爲越王越王元年魯定公之十四年魯哀公二十二年句踐滅吳覇中國春秋後七世爲楚所破遂防弱矣外傳曰羋姓歸越是越本楚之別封或非夏后之後彚纂隋置吳州尋攺越州宋髙宗陞爲紹興府今仍之】平陽【經城平陽杜注今泰山有平陽縣彚纂今濟南府新泰縣西北四里平陽故城是也今案新泰今屬泰安府】

九年根牟【經取根牟杜注東夷國也今瑯邪陽都縣有牟鄕彚纂今在靑州府沂水縣南今案路史根牟曹姓子爵魯宣公滅之又案昭八年大搜於紅自根牟至於商衞革車千乘杜注根牟魯東界彚纂謂在沂水縣南者是也沂水今屬沂州府若靑州府安丘縣西南十五里有牟山隋嘗於此置牟山縣後攺安丘在靑州府東二百里其地非屬莒卽屬齊必非魯所取之國魯大搜陳車乘亦必不能至此樂史寰宇記謂根牟國在安丘誤顧炎武引樂史說不能辯正亦疎】栁棼【傳鄭伯敗楚師於栁棼杜注鄭地】

十年繹【經公孫歸父帥師伐邾取繹杜注與文十三年同彚纂今嶧山在鄒縣東南二十里蓋縣治徙山北也嶧與繹通】潁北【傳逐楚師於潁北杜注潁水出河南陽城至下蔡入淮疏釋例潁水出河南陽城縣陽幹山東南經潁川汝陰至淮南下蔡縣入淮彚纂案水經雲潁水出潁川陽城縣西北少室山又東南過陽翟縣北酈氏注雲潁水又逕上棘城西左傳楚師伐鄭城上棘以渉潁者也潁水又逕陽翟縣故城北陽翟今禹州潁北當在禹州之北】

十一年辰陵【經楚子陳侯鄭伯盟於辰陵杜注陳地潁川長平縣東南有辰亭彚纂今開封府陳州西南四十里有辰陵亭故長平城在州西北六十里今案陳州今爲府水經注云今辰亭在長平城西北長平城在東南或杜氏之謬誤耳】郔【傳楚左尹子重侵宋王待諸郔杜注楚地彚纂當在開封府項城縣境今案項城今屬陳州府】沂【傳令尹蒍艾獵城沂杜注楚邑彚纂當在汝寧府眞陽縣境今按眞陽今攺正陽】欑函【經晉侯防狄於欑函杜注狄地】栗門【傳轘諸栗門杜注陳城門】夏州【傳鄕取一人焉以歸謂之夏州杜注州鄕屬示討夏氏所得也彚纂史記楚考烈王元年秦取夏州卽此地理通釋云大江中州也今在湖廣武昌府江夏縣今案夏州蓋在北岸江漢合流之間其後漢水遂有夏名而夏之名義更廣說見昭四年夏汭】

十二年皇門【傳入自皇門今案鄭城門】知【傳知莊子曰今案荀首爲知氏蓋食采於知史記正義云故智城在蒲州虞鄕縣西北四十里古今地名云觧縣有智城虞鄕今屬蒲州府解縣今爲解州】郔【傳楚子北師次於郔杜注鄭北地今案見宣三年】沈【傳沈尹將中軍杜注沈或作寢寢縣也今汝陰固始縣今案固始今屬河南光州沈者令尹孫叔敖食邑也】邲【經晉荀林父帥師及楚子戰於邲杜注鄭地彚纂今開封府鄭州東六里有邲城今按水經注邲在敖北濟水至此有邲名】管【傳次於管以待之杜注滎陽縣東北有管城彚纂隋置縣明初省今故城在鄭州北二里】敖鄗【傳晉師在敖鄗之間杜注二山在滎陽縣西北彚纂滎陽今開封府滎澤縣縣西北有敖山今案元和志敖山在滎澤縣西十五里鄗疑是邑名】滎澤【傳及滎澤杜注在滎陽縣東今按此卽禹貢濟水溢爲滎者也今無水滎陽人猶謂其處有滎澤】爭舟處【傳中軍下軍爭舟今案水經注爭舟之處在捲縣北捲縣故城在今懷慶府原武縣北】唐【傳告唐恵侯杜注屬楚之小國義陽安昌縣東南有上唐鄕今按晉義陽安昌縣今河南南陽府鎭平縣也又今南陽府唐縣本唐之唐州蓋亦古之唐國】董澤【傳董澤之蒲杜注澤名河東聞喜縣東北有董池陂彚纂今屬平陽府】淸丘【經晉人宋人衞人曹人同盟於淸丘杜注衛地在濮陽縣東南彚纂唐置淸丘縣在今大名府開州東南七十里長樂裏】

十三年淸【傳赤狄伐晉及淸杜注一名淸原今案淸原見僖三十一年】

十四年晏【傳見晏桓子彚纂濟南齊河縣西北二十里有晏城寰宇記謂之晏嬰城】

十五年潞氏【經晉師滅赤狄潞氏杜注赤狄之別種疏狄有赤狄白狄就其赤白之間各自別有種類謂之赤白其義未聞蓋其俗尙赤衣白衣也彚纂今山西潞安府潞城縣卽其地也縣東北四十里有古潞城】黎氏【傳棄仲章而奪黎氏地杜注黎侯國上黨壺闗縣有黎亭彚纂今潞安府長治縣西三十里黎侯亭是也又山東東昌府範縣有黎侯城則黎侯失國寓衛時所居之地今案潞安府之長治壺闗皆黎國地潞子奪之又有黎城縣在潞安東北本漢潞縣地隋始置縣一統志云黎侯城在縣東北十八里晉立黎侯卽此】曲梁【傳晉荀林父敗赤狄於曲梁杜注今廣平曲梁縣也彚纂今曲梁故城在直廣平府永年縣東北】輔氏【傳秦桓公伐晉次於輔氏杜注晉地彚纂今陜西西安府朝邑縣西北十三里有輔氏城今案朝邑今屬同州府】稷【傳晉侯治兵於稷杜注晉地河東聞喜縣西有稷山彚纂隋置稷山縣今屬平陽府縣南五十里有稷神山山下有稷亭卽晉侯治兵處今按稷山縣今屬絳州】雒【傳及雒杜注晉地】瓜衍【傳亦賞土伯以瓜衍之地彚纂孝義縣北十里有瓜城屬山西汾州府】無婁【經仲孫蔑防齊髙固於無婁杜注杞邑彚纂案公羊作牟婁蓋卽隠四年莒人伐杞所取之邑此時已爲莒邑矣杜注疑有誤】十六年甲氏畱吁【經晉人滅赤狄甲氏及畱吁杜注赤狄別種彚纂案胡氏注畱吁赤狄之殘邑晉滅赤狄甲氏畱吁遂爲晉邑謂之純畱水經注雲絳水經屯畱故城卽故畱吁國也今山西潞安府屯畱縣南十三里純畱故城是也】鐸辰【傳及畱吁鐸辰杜注畱吁之屬彚纂當在潞安府境】

十七年斷道【經公防晉侯衛侯曹伯邾子同盟於斷道杜注晉地彚纂今山西沁州西有斷梁城】捲楚【傳盟於捲楚杜注卽斷道】野王【傳晉人執晏弱於野王杜注野王縣屬河內彚纂今爲懷慶府治】苖【傳苖賁皇使見晏桓子杜注賁皇食邑於苖地今按詳見襄二十六年】

十八年蜀【傳楚於是有蜀之役杜注魯地泰山西北有蜀亭彚纂在今濟南府泰安州西今案泰安州今爲府】笙【經歸父還自晉至笙杜注魯竟也今案莊九年殺子糾於生竇史記作笙瀆賈逵曰句瀆也今曹州府北有句陽古城笙地其在此與】

成公

元年赤棘【經臧孫許及晉侯盟於赤棘杜注晉地】茅戎【經王師敗績於茅戎杜注戎別種彚纂水經注大陽縣有茅亭故茅戎邑也括地誌茅戎在河北縣西二十里當在今平陽府平陸縣界今按公谷史記俱作貿戎古音相近也文三年茅津亦在此平陸今屬解州本漢河東郡大陽縣地東漢置河北縣唐攺平陸】徐吾氏【傳敗績於徐吾氏杜注茅戎之別也疏是茅戎之內聚落之名】

二年龍【傳齊侯伐我北鄙圍龍杜注魯邑在泰山博縣西南今按水經注汶水南逕博縣故城東又西南逕龍鄕故城南博縣在今泰安府泰安縣】新築【經衞孫良夫帥師及齊師戰於新築杜注衞邑彚纂史記趙成侯及魏恵王遇於葛築或云卽新築也今大名府魏縣南二十里有新築城】巢丘【傳遂南侵及巢丘今按杜無注當近龍在泰安縣界】鞫居【傳次於鞫居杜注衞地彚纂後漢志封丘有鞫亭卽古鞫居也今按封丘縣屬開封府】鞌【經及齊侯戰於鞌杜注齊地彚纂谷梁曰鞌去齊五百里杜氏通典云鞌在平陰縣東今平陰去臨淄五百里似與谷梁合矣然以左傳考之自始合以至齊敗止爲一日之事華不注在濟南城北去平陰二百三十里何以一奔而遽止乎近志云鞌卽古之歷下似爲得之】莘【傳師從齊師於莘杜注齊地】靡筓【傳六月壬申師至於靡筓之下杜注山名彚纂史記晉平公元年伐齊戰於靡下徐廣曰靡當作歷志曰歷山卽左傳所謂靡筓之山也今名千佛山在濟南府南十里今按戰於鞌鞌在歷城傳云六月壬申師至於靡筓之下癸酉師陳於鞌則靡筓與鞌非一地史記戰於靡下當作歷下然遂以靡筓爲歷山恐非金史雲長淸有劘筓山劘筓當卽靡筓長淸縣在濟南府西南七十里山在其縣晉師從西來正與壬申癸酉差一日相合當以金史爲是】華不注【傳齊師敗績逐之三周華不注杜注山名彚纂伏琛云不音跗與詩鄂不韡韡之不同謂花蒂也言此山孤秀如華跗之著於水也今在濟南府城北今按水經注華不注山在歷城東孤特立】華泉【傳丑父使公下如華泉取飲彚纂京相璠曰華不注山下泉水也】徐闗【傳遂自徐闗入彚纂今淄川縣有古徐闗】石窌【傳子之石窌杜注邑名濟北盧縣東有地名石窌彚纂隋初爲盧縣之長淸鎭尋置長淸縣今仍之古城在縣東南三十里】丘輿【傳晉師從齊師入自丘輿擊馬陘杜注皆齊邑彚纂丘輿當在益都縣界】馬陘【傳注見上彚纂在今益都縣西南今按又詳見襄二十九年弇中】袁婁【經及國佐盟於袁婁谷梁作爰婁云爰婁去國五十里彚纂張氏洽曰臨淄縣西有袁婁或曰在淄川境】上鄍【傳公防晉師於上鄍杜注地闕彚纂當在陽谷縣境蓋齊衞境上之邑也】陽橋【傳楚侵及陽橋杜注魯地彚纂陸澄曰博縣有陽橋今在泰安州西北今按今泰安縣地】三年伯牛【傳諸侯伐鄭次於伯牛杜注鄭地】鄤【傳使東鄙覆諸鄤杜注鄭地今按諸侯東侵鄭鄭公子偃使東鄙覆諸鄤則鄤在鄭之東水經注成臯有鄤水成臯在鄭之西北宜非此鄤地】丘輿【傳敗諸丘輿杜注鄭地】棘【經叔孫僑如帥師圍棘杜注汶陽田之邑在濟北蛇丘縣彚纂劉昭曰蛇丘縣有棘鄕季氏私考曰今當爲肥城縣地今按蛇丘在今泰安府肥城縣南水經注汶水又西溝水注之溝水西南流逕棘亭南引此年圍棘云棘亭南去汶水八十里】

四年鄆【經城鄆今按家氏翁曰鄆有三莒之別邑亦曰鄆九年楚人入鄆是也魯自有二鄆文十二年城諸及鄆此東鄆莒魯所爭者也成十六年公待於鄆此西鄆今此所城者西鄆注見十六年】展陂【傳許人敗諸展陂杜注許地彚纂今在許州西北今按許州今爲府】鉏任泠惇【傳鄭伯伐許取鉏任泠惇之田彚纂俱在許州境】汜祭【傳晉伐鄭取汜祭杜注汜祭鄭地成臯縣東有汜水疏知非中牟襄城之汜而以成臯有汜水者以傳爲晉取當是鄭之西北界卽今之汜水也字書水旁巳爲汜水旁巳爲汜字相亂也今汜水上源爲汜谷彚纂此爲二邑汜卽成臯之汜祭卽中牟之祭亭周祭伯之邑也蓋此時已入於鄭矣今按汜本音凡今汜水縣音祀矣此謂中牟之祭爲周祭伯之邑與隠元年注異此祭疑是管城之祭】五年谷【經叔孫僑如防晉荀首於谷杜注齊地今按見莊七年】梁山【經梁山崩杜注在馮翊夏陽縣北彚纂詩奕奕梁山水經注河水又南逕梁山原是也夏陽今同州韓城縣屬西安府今按韓城今屬同州府詩之梁山非此梁山說見僖二十四年韓】虫牢【經同盟於虫牢杜注鄭地陳畱封邱縣北有桐牢彚纂今桐牢亭在開封府封邱縣北三里】

六年鄟【經取鄟杜注附庸國】蠻氏【傳晉伯宗伊雒之戎陸渾蠻氏侵宋杜注蠻氏戎別種也河南新城縣東南有蠻城彚纂漢志河南新城縣曰蠻中故蠻之國也今按汝州西南有蠻中聚卽戎蠻子國又見昭十六年】故絳【傳晉人謀去故絳杜注晉復命新田爲絳故謂此爲故絳今按詳莊二十六年絳】郇瑕【傳必居郇瑕氏之地杜注郇瑕古國名河東解縣西北有郇城彚纂僖二十四年咎犯與秦晉大夫盟於郇卽此今按郇瑕二邑皆在解故曰郇瑕氏杜以爲一國非也郇說見僖二十四年瑕說見僖三十年】盬【傳沃饒而近盬杜注鹽也猗氏縣鹽池是疏盬河東鹽池袤五十一里廣七里盬𨿽是鹽惟此地之鹽別名爲盬也今按猗氏今屬蒲州府】新田【傳不如新田又晉遷於新田杜注平陽絳邑縣是今按晉旣遷新田又命新田爲絳水經注謂之絳陽在絳澮之陽南對絳山面背二水括地誌新田在絳州曲沃縣南二里今之曲沃縣南也近世太原閻若璩考之曰余親往其地土人呼王官城距故晉城五十里杜氏長於地誌之學乃於莊二十六年城絳及此年新田皆注云平陽絳邑縣豈竟爲一地乎果爲一地不應將遷新田之時名獻公所居曰故絳此說是今考晉之絳縣其故城在今曲沃縣南昭八年杜注虒祁宮在絳西四十里臨汾水今虒祁在曲沃縣西則新田在晉時之絳邑此年注本不誤誤在莊二十六年之注未確耳又案閻氏謂土人呼王官城此王官與文三年成十三年之王官不同】澮【傳有汾澮以流其惡杜注澮水出平陽絳縣南西入汾】繞角【傳晉樂書救鄭與楚師遇於繞角楚師還晉師遂侵蔡杜注鄭地彚纂杜佑通典汝州魯山縣東南有繞角城今按繞角在汝州之魯山當是蔡地非鄭地】桑隧【傳楚公子申公子成以申息之師救蔡禦諸桑隧杜注汝南朗陵縣東有桑裏在上蔡西南今按上蔡屬汝寧府朗陵故城在確山縣西南】七年馬陵【經同盟於馬陵杜注衞地陽平元城縣東南有地名馬陵彚纂隋開皇六年析元城縣地置馬陵縣大業初省今直大名府治東南十五里有馬陵城】州來【經吳入州來杜注楚邑淮南下蔡是也彚纂哀二年蔡昭侯自新蔡遷於州來謂之下蔡漢置下蔡縣今壽州北三十里有蔡國城今按壽州屬鳳陽府】申呂【傳子重請取於申呂以爲賞田今按王應麟地理通釋云國語史伯曰當成周者南有申呂漢地理誌南陽宛縣申伯國詩書及左氏解不言呂國所在史記正義引括地誌云故呂城在鄧州南陽縣西徐廣云呂在宛縣水經注亦謂宛西呂城四嶽受封然則申呂漢之宛縣也案宛縣卽今南陽府治南陽縣申見隠元年】

八年渠丘【傳申公巫臣假道於莒與渠丘公立於池上杜注渠丘邑名莒縣有遽裏今按此莒之渠邱與齊渠丘異地九年楚子重伐莒圍渠丘卽此渠丘也非安丘之渠丘】

九年蒲【經同盟於蒲今按見桓三年】銅鞮【傳執諸銅鞮杜注晉別縣在上黨今按又見昭二十八年】渠丘【傳楚子重伐莒圍渠丘彚纂漢北海安丘縣孟康曰古渠丘也晉地道記曰安丘有渠丘亭今屬靑州府今按安丘之渠丘屬齊非莒邑也又見莊八年渠丘昭十一年渠丘】鄆【經楚人入鄆杜注莒別邑也】中城【經城中城杜注魯邑在東海廩丘縣西南今按晉東海郡有厚丘今海州泳陽縣厚丘在縣北六十里魯地當不能至此而山東東昌府之範縣古廩丘爲齊地皆非此經城中城所在谷梁云城中城者非外名也則是魯城之內城耳蓋城其內城則內城以外之民竟外之故非之範注云譏公不務徳政恃城以自固不復能衞其人民是也以爲邑名誤矣定六年城中城同】

十年修澤【傳子然盟於修澤杜注滎陽捲縣東有修武亭彚纂今在開封府原武縣北今按水經注濟水自滎澤東逕滎陽捲縣之修武亭左傳鄭子然盟於修澤者也】桑田【傳召桑田巫杜注晉邑今按見僖二年】

十一年鄄【傳王使劉子復之盟於鄄而入杜注周邑】鄇田【傳晉郤至與周爭鄇田杜注鄇溫別邑河內懷縣西南有鄇人亭彚纂今在懷慶府武陟縣】檀【傳與檀伯逹封於河彚纂周邑今在懷慶府】十二年澤【經公防晉侯衛侯於澤杜注地闕今按公羊作沙澤定七年盟於沙傳作瑣公羊亦作沙澤與此年同則澤卽沙也注見定七年】交剛【經晉人敗狄於交剛杜注地闕今按此年之狄白狄也交剛當在河東之地與河西延安府相近】

十三年費滑【傳殄滅我費滑杜注滑國都於費今緱氏縣彚纂水經注休水逕延壽城南緱氏縣治故費滑也今河南府偃師縣南二十里有緱氏故城】洓川【傳伐我洓川杜注洓水出河東聞喜縣西南至蒲阪入河彚纂今平陽府蒲州東北二十六里有洓水城今按蒲州今爲府附郭置永濟縣】箕郜【傳入我河縣焚我箕郜今按萁說見僖三十二年郜杜無注姓氏書郜分南北南後入晉當是此郜地當近河】麻隧【傳晉師以諸侯之師及秦師戰於麻隧杜注秦地彚纂在西安府涇陽縣南】涇【傳師遂濟涇杜注涇水出安定東南經扶風京兆髙陸縣入渭疏釋例曰涇水出安定朝那縣西東南經新平扶風至京兆髙陸縣入渭彚纂漢志涇水出幵頭山在今陜西平涼府西南三十里】侯麗【傳及侯麗而還杜注秦地彚纂劉伯莊云在涇陽縣境】新楚【傳迓晉侯於新楚杜注秦地彚纂當在西安府同州朝邑縣境今按朝邑今屬同州府】瑕【傳成肅公卒於瑕杜注晉地今按水經注河東解縣西南有故瑕城觧縣今解州詳見僖三十年】訾【傳公子班自訾求入於大宮杜注鄭地今按鄭公子班奔許而自訾求入則訾當在鄭南別一地非文元年緜訾之訾】

十五年暴隧【傳楚子侵鄭及暴隧彚纂鄭地路史曰暴辛公采地一曰暴隧周圻內邑是時爲鄭所有】新石【傳鄭子罕侵楚取新石杜注楚邑彚纂當在南陽府裕州葉縣境】睢【傳出捨於睢上杜注水名今按在歸徳府】鐘離【經防吳於鐘離杜注楚邑淮南縣彚纂晉成帝置鐘離郡唐置鐘離縣明攺爲臨淮縣又析臨淮地置鳳陽縣今仍之屬江南鳯陽府今按鳯陽府治也】

十六年武城【傳楚子自武城今按見僖六年】汝陰【傳以汝陰之田求成於鄭杜注汝水之南近鄭地】汋陂【傳宋將鉏樂懼敗諸汋陂杜注宋地】夫渠【傳退舍於夫渠杜注宋地】汋陵【傳敗諸汋陵杜注宋地彚纂今歸徳府寧陵縣南二十五里有汋陵城】鳴雁【傳衛侯伐鄭至於鳴雁杜注在陳畱雍丘縣西北彚纂後漢志雍丘有鳴雁亭今白雁亭在杞縣北四十里屬開封府】鄢陵【經戰於鄢陵杜注鄭地今屬潁川郡彚纂案鄢陵與鄢一地也鄢妘姓之國爲鄭武公所滅初仍其故名後攺爲鄢陵耳今按鄢見隱元年】瑕【傳楚師還反瑕杜注楚地彚纂水經注肥水逕山桑縣故城南又東積而爲陂謂之瑕陂又東南逕瑕城南春秋楚師還及瑕卽此城也山桑縣在今壽州蒙城縣此屬鳳陽府今按楚師自鄢陵還荊州不當廻逺由今之蒙城水經注誤也桓六年楚武王侵隨使防章求成軍於瑕以待之當是此瑕邑蓋在今徳安府隨州】沙隨【經公防晉侯齊侯衛侯宋華元邾人於沙隨杜注宋地梁國寧陵縣北有沙隨亭彚纂今沙隨亭在寧陵縣西六里屬歸徳府】壞隤【傳公出於壞隤杜注魯邑】督揚【傳我師次於督揚杜注鄭東地彚纂案襄十九年諸侯自沂上盟於督揚杜以督揚卽祝阿蓋齊之督揚與此不同】制田【傳諸侯遷於制田杜注滎陽宛陵縣東有制澤彚纂今制城在開封府新鄭縣東北】鳴鹿【傳以諸侯之師侵陳至於鳴鹿杜注陳國武平縣西南有鹿邑彚纂今鹿邑縣西南有古鹿邑城屬歸徳府今按東漢置武平縣隋攺鹿邑縣】潁上【傳諸侯遷於潁上今按潁水之上也今江南潁州府有潁上縣隋置】苕丘【經晉人執季孫行父捨之於苕丘杜注晉地】鄆【傳公還待於鄆杜注魯西邑東郡廩丘縣東有鄆城彚纂隋開皇十八年攺爲鄆城縣今屬兗州府濟寧州今按水經注京相璠曰東郡廩丘縣東八十里有故運城卽此城也廩丘隋省入鄆城今攺屬曹州府之濮州】

十七年虛滑【傳鄭子駟侵晉虛滑杜注晉二邑滑故滑國爲秦所滅時屬晉後屬周】髙氏【傳衛北宮括侵鄭至於髙氏杜注在陽翟縣西南彚纂今禹州卽陽翟縣也屬開封府今按禹州今屬許州府州有髙氏亭】戲童【傳諸侯伐鄭自戲童至於西洧彚纂襄九年諸侯盟於戲卽此也水經注曰泛水出浮戲之山今泛水縣屬開封府】曲洧【傳見上杜注今新汲縣治曲洧城臨洧水疏釋例雲洧水出滎陽宻縣西北陽城山東南至潁川長平縣入潁彚纂漢宣帝神爵三年以許縣之汲鄕置新汲縣以河內有汲縣故稱新汲也金置洧川縣今仍之屬開封府】柯陵【經同盟於柯陵杜注鄭西地】汝上【傳楚公子申救鄭師於汝上疏釋例雲汝水出南陽魯縣大蓋山東北至河南梁縣東南經襄城潁川汝南至汝陰襄信縣入淮彚纂汝水出汝州魯山縣成十六年楚以汝陰之田求成於鄭國語齊桓公伐楚濟汝逾方城則汝上蓋鄭楚之界也】貍脤【經公孫嬰齊卒於貍脤杜注闕】洹【傳聲伯夢渉洹杜注洹水出汲郡林慮縣東北至魏郡長樂縣入淸水彚纂今林縣西北林慮山洹水所出也屬河南彰徳府今按後周分臨彰界置洹水縣後省入大名成安今大名府魏縣古洹水也】淸【傳使國勝告難於晉待命於淸杜注陽平樂平縣是彚纂今東昌府堂邑縣東南有淸城今按前漢東郡淸縣後漢攺爲樂平隋置堂邑縣此爲齊之東境邑蓋齊將討國佐使其子國勝告難於晉因使待命於境上之邑不欲其近國都也東昌彚纂誤作靑州今攺正】舒庸【傳舒庸人以楚師之敗也杜注東夷國今按此亦羣舒也蓋在今廬州府】巢駕釐虺【傳道吳人圍巢伐駕圍釐虺杜注楚四邑彚纂今俱在廬州府境】

十八年曹門【傳鄭伯侵宋及曹門外杜注宋城門】朝郟【傳遂防楚子伐宋取朝郟杜注宋邑彚纂當在夏邑境】城郜【傳楚子辛鄭皇辰侵城郜杜注宋邑彚纂當在徐州蕭縣境】幽丘【傳取幽丘杜注宋邑彚纂當在蕭縣界】彭城【傳同伐彭城杜注宋邑今彭城縣彚纂項羽都此謂之西楚晉立徐州唐宋元沿革不一明初復爲徐州今直江南省今按徐州今陞爲府附郭設銅山縣】臺谷【傳晉侯師於臺谷以救宋杜注地闕】靡角【傳遇楚師於靡角之谷杜注宋地】虛朾【經同盟於虛朾杜注宋地彚纂或云卽宋之虛也】

襄公

元年瓠丘【傳置諸瓠丘杜注晉地河東東垣縣東南有壺丘彚纂案壺丘亦曰陽壺寰宇志曰古陽壺城南臨大河今絳州垣曲縣東南陽壺城是也屬平陽府今按垣曲今屬絳州】鄫【經次於鄫杜注鄭地在陳畱襄邑縣東南今按襄邑今歸徳府睢州故鄫城在州南】洧上【傳敗其徒兵於洧上杜注洧水出宻縣東南至長平入潁彚纂長平在今西華縣屬開封府今按西華今屬陳州府水經注洧水逕新鄭故城中此洧上蓋近鄭都之地】呂畱【傳楚子辛侵宋呂畱杜注二縣今屬彭城郡彚纂案呂縣畱縣漢屬楚國後漢及晉屬彭城國泗水至呂城積石爲梁故曰呂梁徐州北五十里有呂梁城水經注濟水過沛縣東北又東南過畱縣北漢張良遇漢髙祖於畱卽此地也呂縣隋廢畱縣唐廢今俱在徐州境今按皆在徐州府】犬丘【傳鄭子然侵宋取犬丘杜注譙國酇縣東北有犬丘城迂回疑彚纂案犬丘地不近鄭故杜以爲疑然是時楚方侵宋取呂畱鄭蓋爲楚取也今歸徳府永城縣西北三十里有犬丘集今按此酇縣在永城音嵯】二年東陽【傳晏弱城東陽以偪之杜注齊境上邑彚纂今東陽城在靑州府臨朐縣東】三年鳩玆【傳楚子重伐吳克鳩玆至於衡山杜注鳩玆吳邑在丹陽蕪湖縣東彚纂今蕪湖縣東四十里有鳩玆港是也屬江南太平府】衡山【傳見上杜注在吳興烏程縣南彚纂案烏程乃湖州府附郭縣也去蕪湖甚逺今太平府當塗縣東北六十里有橫山似爲近之今按鎭江府丹陽縣亦有衡山今名橫山顧炎武疑卽此地】駕【傳吳人伐楚取駕今按見成十七年】長樗【經公及晉侯盟於長樗杜注晉侯出其國都與公盟於外疏近城之地】雞澤【經同盟於雞澤杜注在廣平曲梁縣西南彚纂後漢志曲梁侯國有雞澤卽春秋諸侯同盟處也今曲梁故城在直廣平府東北今按隋於廣平舊縣城置雞澤縣今屬東平府】耏【傳乃盟於耏外杜注水名彚纂耏水卽時水也平地出泉曰耏今按水經注時水出齊城西南二十五里平地出泉卽如水也澠水出營城東北逕博昌南界入時水自下通謂之澠又東北至廣饒故城北入淄水齊乘又名耏水又京相璠曰今臨淄惟有澅水西北入沛卽地理誌如水耏如聲相近然則澅水卽耏水蓋以澅與時合得通稱矣又見莊九年幹時】曲梁【傳亂行於曲梁今按卽雞澤地國語雞澤作難丘曲梁作屈梁】四年繁陽【傳楚師猶在繁陽杜注楚地在汝南鮦陽縣南彚纂今汝寧府新蔡縣北有繁陽亭今按鮦陽之鮦孟康本音紂紅反陸氏釋文引孟康音紂直又反是刪紅反二字而攺其音誤矣釋文又云一音童或音直勇反非按鮦爲鱧魚今亦有直勇反之音蓋以舌頭呼則音童以舌上呼則紂紅反轉上聲則直勇反皆各隨其方音惟音紂者非】蒲圃【傳季孫爲已樹六檟於蒲圃東門之外杜注塲圃名今按定八年陽虎將享季氏於蒲圃卽此】無終【傳無終子嘉父使孟樂如晉杜注山戎國名彚纂秦置無終縣項羽封韓廣爲無終王都無終卽今順天府玉田縣也縣西有古無終城今按顧炎武曰無終爲今之玉田無可疑者然此年無終子使孟樂如晉因魏莊子納虎豹之皮以請和諸戎昭元年晉中行穆子敗無終及羣狄於太原漢書樊噲傳擊陳豨破得綦毋邛尹潘軍於無終廣昌則去玉田千有餘裏豈無終之國先在雲中代郡之境後始遷右北平與按顧氏此說是也廣昌卽今之廣昌縣漢屬代郡唐爲蔚州飛縣明復攺廣昌屬大同府蔚州今攺屬直保定府易州去玉田之無終逺而史合言之蓋舊時無終之地近廣昌也晉自中行吳敗狄之後漸擴代北之地其後趙氏盡得代地而無終之國乃在右北平猶之昭十二年晉滅肥爲漢之眞定肥累縣而遼西復有肥如縣應劭云晉滅肥肥子奔燕燕封於此無終亦此類耳又孔疏見昭元年】有窮【傳有窮后羿杜注國名彚纂水經注窮水出於安丰昭二十七年楚與吳師遇於窮卽此也今在英山縣境今按英山今屬六安州又見昭二十七年然此窮水窮地偶與有窮同名耳非后羿之國也晉地記云河南有窮谷蓋本有窮氏所遷此爲近之】鉏【傳后羿自鉏遷於窮石杜注羿本國名彚纂今大名府滑縣東十五里有鉏城今按滑縣今屬河南衛輝府】窮石【傳見上今按卽窮國地】寒【傳伯明後寒葉之杜注寒國北海平壽縣東有寒亭彚纂今寒亭在山東萊州府濰縣東北五十里今按鄭樵通誌寒亭在濰州東二十三里】有鬲【傳靡奔有鬲氏杜注國名平原鬲縣彚纂鬲偃姓臯陶之後封於鬲今濟南府徳平縣東一里有故鬲城今按鬲城一云在徳州北古鬲津河在此】斟灌【傳使澆用師滅斟灌及斟尋氏杜注二國夏同姓諸侯樂安壽光縣東南有灌亭彚纂今斟灌城在靑州府壽光縣東北四十里】斟尋【杜注北海平壽縣東南有斟亭彚纂今斟城在萊州府濰縣西南五十里】過【傳處澆於過杜注國名東萊掖縣北有過鄕彚纂郡國志掖縣有過鄕卽過國也今爲萊州府治】戈【傳處豷於戈杜注戈國在宋鄭之間】駘【傳敗於駘杜注邾地魯國番縣東南有目臺亭彚纂今駘山在兗州府滕縣東南二十里】

五年善道【經防吳於善道杜注地闕彚纂案阮勝之南兗州記云盱眙本吳善道地秦置盱胎縣許愼曰張目爲盱舉目爲眙城居山上可以矚逺故曰盱眙今屬鳳陽府泗州】城棣【傳防於城棣以救之杜注鄭地陳畱酸縣西南有棣城彚纂寰宇記有南棣城北棣城在陽武縣北十里二棣城之間有博浪河亭卽子房擊始皇處也今屬開封府】

六年棠【傳棠人杜注萊邑北海卽墨縣有棠鄕彚纂今縣南八十里有甘棠社卽古棠鄕也屬萊州府今按顧炎午云棠在平度州境孟子所謂發棠在此卽墨爲齊大都倉廩在焉亦從此知之】

七年鄬【經公防晉侯宋公陳侯衞侯曹伯莒子邾子於鄬杜注鄭地】鄵【經卒於鄵杜注鄭地】八年邢丘【經季孫宿防晉侯鄭伯齊人宋人衞人邾人於邢丘今按見宣六年】

九年商丘【傳陶唐氏之火正閼伯居商丘疏釋例云宋商商丘三名一地梁國睢陽縣也傳曰陶唐氏之火正閼伯居商丘祀大火又曰宋大辰之虛也然則商丘在宋或以爲漳水之南故殷虛爲商丘非也今按見昭元年】戲【經同盟於戲杜注鄭地彚纂成十七年諸侯伐鄭自戲童至於曲洧卽此是也】鄟門【傳門下鄟門杜注鄭城門】師之梁【傳門於師之梁杜注亦鄭城門】汜【傳師於汜杜注鄭地東汜今按見僖三十年】陰阪【傳濟於陰阪杜注洧津今按水經注洧水逕陰阪北水有梁焉俗謂是濟爲參辰口】陰口【傳次於陰口而還杜注鄭地名今按水經注云陰口者水口也參陰聲相近蓋傳呼之謬耳】中分【傳公子罷戎入盟同盟於中分杜注鄭城中裏名】

十年柤【經防吳於柤杜注楚地彚纂今兗州府嶧縣泇口是也今按柤非楚地水經注引京相璠曰柤宋地今傳陽縣西北有柤水溝去傅陽八十里此說是柤水卽泇水傅陽卽偪陽在嶧縣】偪陽【傳遂滅偪陽杜注妘姓國彭城傅陽縣也彚纂章懷太子曰偪陽故城在氶縣南今在兗州府嶧縣南五十里】聊【傳聊人紇杜注聊邑魯縣東南莝城是也今按聊城在鄒縣界內孔子父所治也】著雍【傳及著雍杜注晉地】霍人【傳納諸霍人杜注霍晉邑疏霍是舊國閔元年晉獻公滅之以爲晉邑也此霍邑或稱霍人猶晉邑謂之柏人也必知霍人爲霍邑者漢書樊噲傳云攻霍人是霍人邑名也劉云霍晉邑人掌邑大夫猶聊邑大夫稱聊人紇蓋使爲晉附庸也今按疏引閔元年滅霍人引樊噲傳之霍人似以兩地爲一地誤矣舊霍國爲今之霍州史記周勃世家及樊噲傳攻韓王信皆有霍人其地在代史記正義謂卽地理誌太原郡之葰人縣葰人故城括地誌云在代州繁峙縣界顏音山寡反正義因謂霍音又蘇寡反是地名音變也霍人柏人中人皆是邑名劉言人者邑大夫非也】訾母【傳師於訾母杜注宋地彚纂當在歸徳府鹿邑縣境】梧【傳晉師城梧及制杜注鄭舊地彚纂案隋書滎陽縣有梧桐澗疑卽梧也】陽陵【傳諸侯之師還鄭而南至於陽陵杜注鄭地彚纂今在開封府許州西北今按許州今爲府】

十一年五父之衢【傳詛諸五父之衢杜注五父衢道名在魯國東南今按括地誌云五父之衢在曲阜縣西南二里魯城內與杜注東南異】舊許【傳東侵舊許杜注許之舊國鄭新邑彚纂案成十五年許遷於葉則許之舊國爲鄭所有故謂之舊許今按卽今許州府】向【傳師於向杜注向地在潁川長社縣東北彚纂今開封尉氏縣西南四十里有向城今按尉氏西南之向城卽長社東北之向城城側向岡見水經注】【傳右還次於杜注滎陽宛陵縣西有候亭彚纂今在新鄭縣北】濟隧【傳西濟於濟隧杜注水名彚纂水經注濟水伏流自河而出陰溝上源濟隧絕焉世謂之十字溝今按水經注又云滎澤在滎陽縣東南與濟隧合】亳城【經同盟於亳城北公谷作京城北杜注鄭地彚纂當在今河南府偃師縣今按偃師之亳爲殷都去鄭逺當時爲周地諸侯何爲越鄭而盟於此公谷作京城爲是京在滎陽縣東南見隠元年本水名當鄭都之北】蕭魚【經防於蕭魚杜注鄭地彚纂路史少昊後嬴姓國修魚卽蕭魚也今按韓世家秦敗我修魚虜韓將防申差於濁澤徐廣曰長社有濁澤然則修魚當亦在長社明省入許州今爲許州府附郭石梁縣地蕭魚在此在鄭都之南】櫟【傳秦晉戰於櫟杜注晉地彚纂是時秦師濟自輔氏而敗晉於櫟則櫟乃河上之邑也有謂臨潼縣有櫟鄕城卽此櫟者不知櫟鄕去河甚逺非此櫟也】

十二年臺【經莒人伐我東鄙圍臺杜注瑯邪費縣南有臺亭彚纂今屬兗州府今按費縣今屬沂州府】鄆【傳季孫宿帥師救臺遂入鄆杜注莒邑彚纂案文十二年季孫行父帥師城諸及鄆卽此也蓋季孫城鄆時鄆方屬魯後入於莒是年𨿽入鄆而未能有之昭元年季孫宿伐莒取鄆則又屬魯矣】楊梁【傳師於楊梁杜注梁國睢陽縣東有地名楊梁彚纂水經注渙水東逕陽亭北卽楊梁也今在歸徳府城東南三十里】

十三年邿【經取邿杜注任城亢父縣有邿亭彚纂後漢建武二年封劉隆爲邿侯卽此今亢父城在濟寧州南五十里邿城在州東南今按濟寧州屬兗州府】緜上【傳晉侯師於緜上以治兵今按說見僖二十四年】庸浦【傳戰於庸浦杜注楚地彚纂當在無爲州南今按無爲州屬廬州府】

十四年向【經防吳於向杜注鄭地今按十三國大夫防吳於向地當近吳此當爲龍亢之向在鳯陽府懷逺縣注見隠二年杜以爲鄭地則是尉氏之向非也】瓜州【傳昔秦人廹逐乃祖吾離於瓜州杜注地在今燉煌今按陜西肅州之西五百餘里有瓜州故城漢燉煌郡之地也】涇【傳及涇不濟杜注涇水出安定朝那縣至京兆髙陸縣入渭今按朝那今平涼府平涼縣髙陸當作髙陵今屬西安府】棫林【傳至於棫林杜注秦地彚纂卽舊鄭咸林也今爲華州屬陜西西安府今按華州屬同州府】丘宮【傳盟於丘宮杜注近戚地】鄄【傳公如鄄杜注衛地今按見莊十四年】阿澤【傳敗公徒於阿澤杜注濟北東阿縣西南有大澤今按水經河水又歷柯澤逕東阿縣故城西注云衛孫文子敗公徒於柯澤者也東阿故城在今兗州府陽谷縣東北】郲【傳齊人以郲寄衛侯彚纂齊所滅萊國】棠【傳子師於棠以伐吳彚纂棠楚地寰宇記六合古棠邑晉立棠邑郡周攺六合郡隋廢郡爲六合縣至今仍之屬江南江寧府】臯舟【傳吳人自臯舟之隘要而擊之杜注吳險隘之道】

十五年劉【經及向戌盟於劉疏釋例地闕蓋魯城外之近地】遇【經公救成至遇杜注魯地】十六年溴梁【經公防晉侯宋公衛侯鄭伯曹伯莒子邾子杞伯小邾子於溴梁杜注溴水出河內軹縣東南至溫入河彚纂案爾雅梁莫大於溴梁溴梁水隄也今濟源縣西北原山有白澗水卽溴梁也今按濟源屬懷慶府】犂比【傳莒犂比公杜注莒子號也今按莒君多以地爲號犂比當是地名】棫林【傳次於棫林杜注許地】函氏【傳伐許次於函氏杜注許地】湛阪【傳楚公子格帥師及晉師戰於湛阪杜注襄城昆陽縣北有湛水東入汝彚纂水經注湛水出犫縣北魚齒山東南流爲湛浦卽此今葉縣北二十里有昆陽城今按水經注湛水之北山有長阪故有湛阪之名】海陘【傳連遂寒海而還杜注魯溢道今按諸城縣近海海陘疑在其地】

十七年曹隧【傳衛孫蒯田於曹隧今按當是曹地】重丘【傳飲馬於重丘杜注曹邑彚纂寰宇記重丘在乘氏縣東北三十一里今曹縣東北有乘氏故城屬兗州府今按曹縣今屬曹州府】桃【經齊侯伐我北鄙圍桃公羊作洮杜注弁縣東南有桃虛今按齊侯伐魯北鄙圍桃則桃亦當在魯北弁縣今泗水縣在魯東非北鄙水經雲汶水西南逕桃鄕縣故城西城在今汶上縣東北四十里汶上正當魯之北鄙此桃當是桃鄕非弁縣之桃虛】陽關【傳師自陽闗逆臧孫杜注在泰山鉅平縣東彚纂今兗州府寧陽縣東北有陽闗故城】旅松【傳至於旅松杜注近防地也】合【傳合左師杜注合向戌邑】澤門【傳澤門之皙杜注宋東城南門今按卽孟子垤澤之門今商邱縣南睢陽故城東南門曰垤澤門】

十八年長子純畱【傳晉人執衛行人石買於長子執孫蒯於純畱杜注二縣皆屬上黨郡彚纂純地理誌作屯今俱屬山西潞安府今按屯畱縣故城在今縣東南十三里】梗陽【傳見梗陽之巫臯杜注晉邑在太原晉陽縣南彚纂今太原府淸源縣有梗陽故城今按趙世家注引括地誌云梗陽故城在淸源縣南百二十步而一統志云在縣南百二十里必有一誤又見昭二十八年】平陰防門【傳齊侯禦諸平陰塹防門而守之廣裏杜注平陰在濟北盧縣東北其城南有防防有門於門外作塹橫行廣一里彚纂平陰古城在縣東北三十五里今屬東平州今按平陰與東平州今皆屬泰安府今平陰亦古盧縣地水經注雲濟水自臨邑縣東又北逕平陰城西京相璠曰平陰齊地在濟北盧縣故城西南十里南有長城東至海西至濟河道所由名防門去平陰三里齊侯塹防門卽此也案戰國時蘇代說燕王曰齊有長城鉅防鉅防卽防門水經注又云今防門北有光裏齊人言廣音與光同此說與杜注異】巫山【傳齊侯登巫山以望晉師杜注在盧縣東北彚纂今濟南府肥城縣西北七十五里有孝堂山卽齊侯望晉師處也今按肥城宋省入平陰元復置是肥城近平陰今屬泰安府水經注巫山在平陰東北不言肥城者後漢省肥城入盧縣故也】京玆【傳以中軍克京玆杜注在平陰城東南】邿【傳以下軍克邿杜注平陰西有邿山】雍門【傳焚雍門之荻杜注齊城門】揚門【傳門於揚門杜注齊西門】東閭【傳門於東閭杜注齊東門】郵棠【傳齊侯駕將走郵棠杜注齊邑彚纂今膠州卽墨縣南八十里有甘棠社卽古棠鄕】濰【傳東侵及濰南及沂杜注濰水在東莞東北至北海都昌縣入海彚纂水經注濰水出瑯玡箕縣過東武平昌髙宻淳於逕都昌入海箕縣在今莒州武昌故城今爲諸城縣治平昌髙宻淳於皆在今安丘縣都昌今昌邑縣也今按髙宻縣屬萊州府不在安丘】沂【傳見上杜注沂水出東莞蓋縣至下邳入泗彚纂蓋縣省入沂水縣今屬靑州府今按沂水縣今屬沂州府】汾【傳子庚帥師治兵於汾杜注襄城縣東北有汾丘城彚纂水經注潁水東歷罡丘城南故汾丘城也今襄城縣屬開封府今按襄城今屬許州府水經注本作潁水又東南江陂水注之水受大崇丘城南故汾丘城也】魚陵【傳次於魚陵杜注魚齒山也在南陽犫縣北鄭地彚纂水經注湛水源於魚齒山今在汝州東南五十里今按犫城在汝州魯山縣之東南又案顧炎午左傳杜解補正引範守已說謂子庚旣治兵於襄城之汾不當南還走南陽魚陵不爲魚齒山】上棘【傳右師城上棘彚纂郡國志陽翟有上棘城今在禹州東南今按水經注上棘城在陽翟縣西潁水逕其城西又屈逕其城南】旃然【傳逐渉潁次於旃然杜注旃然水出滎陽成臯縣東入汴彚纂水經注索水出京縣西南嵩渚山卽古旃然水也嵩渚山在滎陽東南三十五里】胥靡獻於雍梁【傳侵費滑胥靡獻於雍梁杜注胥靡獻於雍梁皆鄭邑河南陽翟縣東北有雍氏城今按成十七年鄭子駟侵晉虛滑則費滑爲鄭邑胥靡詳昭二十六年雍梁鄭二邑雍者雍氏梁者漢河南郡之梁縣今在汝州西南詳哀四年梁霍陽翟今禹州屬許州府】梅山【傳右回梅山杜注在滎陽宻縣東北彚纂今開封府鄭州西南三十里有梅山】魚齒【傳渉於魚齒之下杜注魚齒山之下有滍水故言渉今按水經注滍水出南陽魯陽縣東至潁川定陵入汝僖三十三年泜水注同然則滍水卽泜水也】

十九年祝柯【經諸侯盟於祝柯杜注祝柯縣今屬濟南郡彚纂案禮記武王封黃帝之後於祝卽此也漢爲祝柯縣唐攺禹城縣今長淸縣丰齊鎭北有祝柯城今按禹城長淸今皆屬濟南府】督揚【傳諸侯還自沂上盟於督揚杜注卽祝柯】漷水【經取邾田自漷水杜注漷水出東海合鄕縣西南經魯國至髙平湖陸縣入泗彚纂合鄕漢縣北齊省湖陸卽湖陵在今魚臺縣東北今按魚臺今屬兗州府】蒲圃【傳公享晉六卿於蒲圃今按在魯東門外又見襄四年及定八年】句瀆之丘【傳執公子牙於句瀆之丘彚纂地名襄二十一年執公子買於句瀆之丘卽此】髙唐【傳衛奔髙唐以叛杜注在祝柯縣西北彚纂漢置髙唐縣今爲髙唐州濟南府禹城縣北四十里有古髙唐城今按髙唐州今屬東昌府】灑藍【傳齊崔杼殺髙厚於灑藍杜注齊地彚纂當在臨淄郊外】大隧【傳齊及晉平盟於大隧杜注地闕彚纂或曰在今髙唐州境】柯【經叔孫豹防晉士匄於柯杜注魏郡內黃縣東北有柯城今按內黃舊屬大名府今攺屬彰徳府縣有柯城】武城【經城武城杜注泰山南武城彚纂通典費縣有古武城今故城在費縣西南九十里今按此子遊所治邑亦曾子所居之處也一云在費縣西南八十里石門山下】

二十年澶淵【經公防晉侯齊侯宋公衛侯鄭伯曹伯莒子邾子滕子薛伯杞伯小邾子盟於澶淵杜注在頓丘縣南今名繁污此衛地又近戚田彚纂水經注浮水故瀆上承大河於頓丘縣而北出東逕繁陽故城案浮水卽澶淵也繁陽故城在內黃縣東北二十七里古頓丘約略在濬縣之南漢元光三年河水徙頓丘東南流旣而決瓠子今瓠子故城在開州西南二十五里則澶淵之地當在內黃之南開州之西北也】二十一年漆閭丘【經邾庶其以漆閭丘來奔杜注二邑在髙平南平陽縣東北有漆鄕西北有顯閭亭彚纂今鄒縣北有漆城卽漆鄕也顯閭亭卽閭丘今按漢置南平陽縣後省入鄒縣又案水經注引從徵記曰今漆鄕東北十里見有閭丘鄕顯閭非也】著【傳宣子使城著而遂逐之杜注晉邑】轘轅【傳使出諸轘轅杜注轘轅關在緱氏縣東南彚纂輿地誌其阪有十二曲道將去復還故名今河南府鞏縣西南有轘轅山今按河南通誌轘轅山一名萼嶺在登封縣西北三十里左傳轘轅卽此鞏縣登封蓋一山跨兩縣也】商任【經公防晉侯齊侯宋公衛侯鄭伯曹伯莒子邾子於商任杜注地闕】

二十二年禦【傳過禦叔杜注禦叔魯禦邑大夫】

二十三年朝歌【傳齊侯遂伐晉取朝歌杜注屬汲郡彚纂今淇縣卽古朝歌也今按淇縣今屬衛輝府朝歌城在縣北關西社殷舊都漢置朝歌縣】孟門大行【傳入孟門登大行杜注孟門晉隘道大行山在河內郡北彚纂司馬貞曰孟門在朝歌東北大行山地理誌在河內郡野王縣西北今河內縣卽野王縣今按胡渭禹貢錐指曰凡孟門與大行連舉者皆非吉州之孟門也史記吳起謂魏武侯曰殷紂之國左孟門右大行杜注左傳孟門晉隘道而不言其處所司馬貞注吳起傳云劉氏案紂都朝歌則孟門在其西今言左則東邊別有孟門也其注齊世家則曰孟門在朝歌東蓋據起言以立說今其地實無山以應之齊師自朝歌而西入亦不當反在其東然則孟門者大行隘道之名疑卽今輝縣之白陘述徵記大行第三陘爲白陘在今衞輝府之輝縣齊侯伐晉取朝歌入孟門登大行杜預云孟門晉隘道蓋卽所謂白陘也】熒庭【傳張武軍於熒庭杜注晉地今按平陽府翼城縣東南七十五里有熒庭城水經注紫谷水西逕熒庭城南志云卽陘庭也又見桓二年陘庭】郫邵【傳戍郫邵杜注取晉邑而守之今按懷慶府濟源縣西百里有郫亭縣西百二十里有邵原關唐武徳初置邵原縣於此與山西絳州垣曲縣接界垣曲本召公分陜之處漢爲垣縣後魏置邵郡後周與唐初爲邵州故博物記云垣縣有邵郫之阨卽此郫邵也又見文六年郫】少水【傳封少水今按水經注引京相璠謂卽沁水今山西澤州沁水縣是也彚纂雲少水卽澮水考澮水出絳縣東澮山西南過絳縣南卽當時之晉都齊侯豈能至其地而封屍彚纂又云出開封府宻縣古鄶城西北此又誤中之誤鄭地之澮與晉地之澮名同實異齊侯所經之地皆在河北未嘗至河南也】東陽【傳趙勝帥東陽之師以追之杜注東陽晉之山東魏郡廣平以北彚纂今臨淸州恩縣西北六十里有東陽城今按山東者大行山以東也魏郡者大名府地也廣平者廣平府地也然而趙勝帥東陽之師當有其處彚纂謂恩縣之東陽城爲東陽恐非是當時齊侯自衞伐晉已過孟門大行而趙勝猶帥山東東昌臨淸之師以追之逺不相值矣且東昌臨淸之地當屬齊晉未必能有也案昭二十二年荀吳略東陽使師僞糴者負甲以息於昔陽之門外遂襲鼓滅之是東陽近鼔國而鼓爲今正定府之晉州趙勝所帥師當是此東陽耳】雍楡【經叔孫豹帥師救晉次於雍楡杜注晉地汲郡朝歌縣有雍城彚纂郡邑志黎陽縣有雍城卽古雍楡也今雍楡城在濬縣西南十八里今按濬縣今屬衞輝府】鹿門【傳臧紇斬鹿門之闗以出杜注魯南城東門】鑄【傳臧宣叔娶於鑄杜注鑄國濟北蛇丘縣所治彚纂今濟南府肥城縣有鑄鄕卽漢蛇丘縣治也今按肥城今屬泰安府】且於【傳遂襲莒門於且於杜注莒邑彚纂今在靑州府莒州境今按莒州今屬沂州府】壽舒【傳期於壽舒杜注莒邑彚纂亦屬莒州】蒲侯氏【傳先遇莒子於蒲侯氏杜注近莒之邑】

二十四年陶唐【傳自虞以上爲陶唐氏杜注陶唐堯所治地太原晉陽縣也今按晉陽今太原府太原縣也一統志云陶唐城在太原府淸源縣東南四十里舊注云陶唐氏自涿鹿徙居於此俗謂之姚城】豕韋【傳在商爲豕韋氏杜注豕韋國名東郡白馬縣東南有韋城彚纂隋置韋城縣唐宋因之金廢爲鎭今在大名府滑縣東南五十里今按滑縣今屬衞輝府】唐杜【傳在周爲唐杜氏杜注唐杜二國名殷末豕韋國於唐周成王滅唐遷之於杜爲杜伯杜今京兆杜縣彚纂秦置杜縣漢攺杜陵今杜陵故城在西安府治東南十五里今按一統志太原府太原縣唐城卽太原縣治本唐叔虞子徙居之所】範【傳晉主夏盟爲範氏杜注杜伯之子隰叔奔晉四世及士防食邑於範復爲範氏彚纂範晉邑戰國時爲齊地孟子自範之齊是也漢置範縣屬東郡唐攺屬濮州宋以後因之今範縣東南二十五里有古範城今按範縣在濮州東北六十里今屬曹州府其地當爲齊邑去晉逺恐晉不能有其地士防所食之範當在山西平陽府境】介根【傳遂伐莒及介根杜注莒邑今城陽黔陬縣東北計基城是也彚纂漢置計斤縣如淳曰斤音基今膠州西南五里有介根城今按漢志云莒子始起計斤後徙莒膠州今膠州屬萊州府】棘澤【傳楚子伐鄭門於東門次於棘澤彚纂在今開封府新鄭縣東南今按水經注長社北界有稟水東南逕棘城北左傳所謂次於棘澤者也稟水東注洧水然則棘澤地在長社北今許州府北也】宛【傳鄭人卜宛射犬吉今按水經注潩水逕長社城北又東南逕逺亭西鄭大夫宛射犬之故邑也長社故屬許州】舒鳩【傳召舒鳩人杜注楚屬國今按鄭樵雲廬州府舒城是】荒浦【傳楚子師於荒浦杜注舒鳩地】郟【傳齊人城郟杜注王城也於是谷洛鬭毀王宮齊爲王城之今按韋昭國語注雲洛水在王城南谷水在王城北東入於瀍至靈王時谷水盛出於王城西而南流合於洛兩水相格有似於鬭而毀王城西南也谷水卽澗水事在靈王二十二年當襄公二十三年】

二十五年棠【傳齊棠公之妻杜注棠公齊棠邑大夫今按疑卽郵棠見襄十八年孟子發棠亦是此邑】弇中【傳行及弇中杜注弇中狹道今按臨淄縣西南至古萊蕪有長峪界兩山間逾二百里中通淄河長峪本名馬陘亦名弇中馬陘見成二年】泮【傳晉侯濟自泮杜注泮闕】夷儀【經衞侯入於夷儀杜注夷儀本邢地衞滅邢而爲衞邑今按見僖元年】重丘【經諸侯同盟於重丘杜注齊地彚纂寰宇記聊城縣東北有重丘襄二十五年諸侯防盟處聊城今東昌府治案濟南府徳州亦有重丘城或云防盟處考經公防諸侯於夷儀同盟於重丘夷儀今順徳府地去東昌爲近自夷儀渉齊境則其地當在聊城】離城【傳及離城杜注舒鳩城彚纂今舒城縣境】

二十六年茅氏【傳晉戍茅氏杜注戚東鄙今按戚見文元年】圉【傳遂伐衞師敗之圉杜注衞地彚纂今大名府開州東有圉城】雩婁【傳楚子秦人侵吳及雩婁杜注今屬安丰郡彚纂今鳯陽府霍丘縣西南雩婁故城是也今按霍丘今屬潁州府】城麇【傳至於城麇鄭皇頡戍之杜注鄭大夫守城麇之邑】懿氏【傳取衞西鄙懿氏六十以與孫氏杜注戚城西北五十里有懿城因姓以名城彚纂今戚城在開州北七里】鄐【傳晉人與之鄐杜注晉邑】邢【傳晉人與之邢杜注晉邑今按邢本直順徳府邢臺縣爲邢國後狄有之而晉滅狄邢邑遂屬之晉】駕【傳取駕杜注楚邑今按見成十七年】棘【傳克棘杜注楚邑譙郡酇縣東北有棘亭彚纂今在歸徳府永城縣南】苖【傳晉人與之苖杜注晉邑彚纂今懷慶府濟源縣西有苗亭今按水經注濝水出王屋西山南逕苖亭西亭故周之苖邑今濝水在濟源縣西是苖亭在縣西也】南裏【傳入南裏墮其城杜注鄭邑彚纂今新鄭縣南五里有地名南裏】樂氏【傳渉於樂氏杜注津名彚纂今在新鄭縣境洧水濟渡處也】廩丘【傳齊烏余以廩丘奔晉杜注今東郡廩丘故城是彚纂今在東昌府範縣東南七十里】羊角【傳襲衛羊角取之杜注今廩丘縣所治羊角城是彚纂羊角城一名義城蓋取羊角哀爲名在今範縣東南新安村今按左伯桃羊角哀事當出春秋之後羊角城非以是得名其云義城者後人附防耳】髙魚【傳遂襲我髙魚杜注髙魚城在廩丘縣東北彚纂唐朱友恭敗朱瑄於髙梧胡三省注卽髙魚也今兗州府鄆城縣西髙魚鄕是其地今按鄆城今屬曹州府】

二十七年木門【傳托於木門杜注晉邑彚纂谷梁傳曰織絇邯鄲則木門當在邯鄲之境今按邯鄲縣屬直廣平府一統志謂公子鱄所托木門在河間府舊滄州西北此地爲齊燕之境太逺疑非是】防門【傳盟於防門之外杜注宋城門】崔【傳成請老於崔杜注濟南東朝陽縣西北有崔氏城彚纂今在濟南府章丘縣西北二十五里俗呼古城】

二十八年北燕【傳北燕伯杜注燕國今薊州疏譜云北燕姬姓召公奭之後也彚纂薊縣遼攺薊北縣又攺析津縣今攺大興縣今京城東偏卽其地也】胡【傳胡子杜注楚屬國又雲歸姓汝陰縣西北有胡城彚纂今潁州是也今按潁州舊屬鳯陽府今升爲府附郭設阜陽縣】魚裏【傳至於魚裏杜注裏名彚纂當在今靑州府臨淄縣境】嶽【傳反陳於嶽杜注裏名今按卽孟子所謂莊嶽也在齊國中之裏】朱方【傳吳句餘子之朱方杜注吳邑彚纂顏師古曰漢丹徒縣吳朱方也唐爲潤州治宋攺軍名鎭江徽宗升軍爲府明爲鎭江府自漢迄明皆以丹徒爲附郭今仍之】邶殿【傳與晏子邶殿杜注齊別都】黃崖【傳伯有迋勞於黃崖杜注滎陽宛陵縣西有黃水西南至新鄭城西入洧彚纂水經注黃水出大山南黃泉流逕華城西又東南與上水合卽春秋所謂黃崖也今黃水在新鄭縣東二十里】

二十九年揚【傳霍揚韓魏杜注揚屬平陽郡今按一統志平陽府洪洞縣春秋時揚侯國晉滅之以賜羊舌漢置揚縣隋攺洪洞縣故揚城在縣東南十八里又見昭二十八年揚氏及二十二年揚】鄘【傳爲之歌邶鄘衞疏自紂城而北謂之邶南謂之鄘彚纂今邶城在衞輝府東北鄘城在新鄕縣西今按衞輝府新鄕縣西南三十二里有古鄘城】康【傳吾聞衞康叔武公之徳如是今按康叔始食采於康後徙封衞括地誌云故康城在許州陽翟縣西北三十五里陽翟今許州府禹州】豳【傳爲之歌豳杜注周之舊國在新平漆縣東北彚纂鄭氏詩譜云豳屬扶風恂邑案漆縣今邠州恂邑今三水邠州東北有豳亭豳谷三水有豳城皆是也今按邠州舊屬西安府今直陜西在府西北三百五十里三水縣在州東屬之】鄶【傳自鄶以下無譏焉今按鄭氏詩譜云祝融氏名黎其後八姓惟妘姓檜者處其地孔疏云黎弟吳回復居火正爲祝融吳回生陸終陸終生子六人四曰防人世本防人卽檜之祖也王肅云武王封祝融之後於濟洛河潁之間爲檜子又案詩經傳說彚纂云朱子集傳其於鄭也曰桓公武公定平王於東都亦爲司徒又得虢鄶之地乃徙其封而施舊號於新邑是爲新鄭說與鄭氏合及敍檜世系則曰周衰爲鄭桓公所滅而遷國焉又與鄭譜異矣考國語桓公爲司徒問於史伯因史伯之對乃東寄帑與賄虢鄶受之十邑皆有寄地事在幽王八年至十一年而桓公死幽王之難是桓公時特有滅檜之謀耳周室旣東武公繼桓公爲平王司徒遂得虢檜之地而遷國焉則檜實滅於武公之時桓公襲檜之說𨿽本韓非要當以國語爲信鄶在今許州府宻縣見僖三十三年鄶城】緜【傳晉人城緜而寘旃今按當是緜上見僖二十四年】

三十年平畤【傳成愆奔平畤杜注周邑】墓門【傳自墓門之瀆入杜注鄭城門】羊肆【傳伯有死於羊肆杜注市列】斗城【傳旣而葬諸斗城杜注鄭地名彚纂今開封府陳畱縣南三十五里有斗城今按水經注渉水逕陽夏縣故城西又東南逕斗城西】酸棗【傳及酸棗杜注陳畱縣彚纂今開封府延津縣是縣北十五里有古酸棗城】任【傳羽頡出奔晉爲任大夫杜注任縣今屬廣平郡彚纂今任縣屬直順徳府縣東南有古任縣】

三十一年陽州【傳使帥師以伐陽州杜注魯地彚纂在東平西北齊魯境上之邑也今按東平州今屬泰安府】銅鞮宮【傳今銅鞮之宮數里杜注晉離宮】延州來【傳延州來季子杜注延州來季札邑疏延延陵州來邑名並食二邑故連言之今按檀弓稱延陵季子延陵卽延也晉置延陵縣宋熙寧中省爲鎭在鎭江府丹陽縣南三十里季札後又封州來注見昭二十七年及哀十年是年吳未滅州來而趙文子已稱延州來季子者史家之辭其實當稱延陵季子也】

春秋地理考實卷二﹤經部﹐春秋類﹐春秋地理考實﹥

欽定四庫全書

春秋地理考實卷三

婺源江永撰

昭公

元年虢【傳遂防於虢杜注鄭地今按故東虢國也見隱元年】三苗【傳虞有三苗杜注三苗饕餮放三危者今按吳起雲三苗之國左洞庭右彭蠡史記正義云今江州鄂州嶽州也江州今江西九江府鄂州今湖廣武昌府嶽州今嶽州府此所指太廣胡渭謂三苗今爲嶽州府地也舜竄其君及民於三苗之地水經注云三危山在惇煌縣南括地誌云在沙州燉煌縣東南四十里漢惇煌唐分爲瓜沙二州今爲嘉峪關外廢沙州衞地】觀扈【傳夏有觀扈杜注觀今頓丘衞縣扈在始平鄠縣彚纂後啟五庶分封於衞是爲五觀隋置觀城縣屬魏州元屬濮州今仍之古觀國城在縣西今鄠縣北有古鄠城屬陜西西安府今按觀城今屬曹州府濮州】姺邳【傳商有姺邳杜注二國商諸侯邳今下邳縣彚纂竹書紀年商外壬元年姺人邳人叛卽此今按下邳卽今邳州屬徐州府】徐奄【傳周有徐奄杜注二國嬴姓彚纂案徐偃王爲周所滅後封其子宗爲徐子莊二十六年三國伐徐是也成王伐淮夷遂踐奄因以封周公蓋周公已封於武王時而成王以奄地益之也今志言曲阜舊城卽古奄地或言奄城在縣東二里】濮【傳吳濮有釁杜注今建寧郡南有濮夷彚纂案晉建寧郡在今雲南界杜蓋極言其所至也今按晉建寧郡故城在今石首縣非雲南界也又見文十六及昭十九年】雒汭【傳館於雒汭杜注雒水名河南鞏縣南水曲流爲汭彚纂夏書太康五弟須於洛汭卽此也水經注洛水入河之處淸濁異流亦名什谷隋置洛口倉於此】閨門薫隧【傳私盟於閨門之外實薰隧杜注閨門鄭城門薰隧門外道名】大鹵【經晉荀吳帥師敗狄於大鹵谷梁中國曰太原夷狄曰大鹵杜注太原晉陽縣今按晉陽今太原府太原縣】大原【傳見下杜注卽大鹵也】無終【傳晉中行穆子敗無終及羣狄於大原杜注無終山戎疏釋例土地名以北戎山戎無終三名爲一北平有無終縣計無終在太原東北二千許裏逺就太原來與晉戰不知其何故蓋與諸戎近晉者相率而來也今按無終本國近代郡之廣昌說見襄四年】曠林【傳居於曠林杜注地闕】商丘【傳遷閼伯於商丘杜注宋地疏釋例云宋商商丘三名一地梁國睢陽縣也彚纂明嘉靖二十四年置商丘縣爲歸徳府附郭今仍之】大夏【傳遷實沈於大夏杜注今晉陽縣彚纂卽太原也】汾洮【傳宣汾洮杜注二水名彚纂僖十六年狄侵晉渉汾卽此汾也後漢志聞喜有洮水水經注涑水逕聞喜縣周陽邑與洮水合今聞喜縣屬平陽府今按聞喜今屬絳州】沈姒蓐黃【傳沈姒蓐黃實守其祀杜注四國臺駘之後】犫櫟郟【傳城犫櫟郟杜注犫縣屬南陽郟縣屬襄城櫟今河南陽翟縣三邑本鄭地彚纂犫史記沛公與秦南陽守莊齕戰於犫東卽此今河南汝寧府魯山縣東南有犫縣故城是其地郟二世元年陳勝將鄧龍居郟卽此也今屬汝寧府汝州今按魯山郟縣今皆屬汝州汝州直河南櫟見桓十五年】大厖常儀靡【傳以大厖與常儀靡奔齊杜注莒二邑彚纂當在莒州北境】

二年中都【傳執諸中都杜注晉邑在西河介休縣東南彚纂今山西汾州府平遙縣西北十二里有中都古城西南至介休五十里今按一統志中都城有二一在介休東北五十里一在太原府楡次縣東十五里俱云晉執陳無宇於此非也無宇致少姜於晉楡次與平遙介休皆非所經之地水經注沁水篇雲光溝水逕中都亭南又南逕中都亭西注於沁水地在野王縣今爲懷慶府河內縣中都當在此正爲齊適晉所經之地】

三年州田【傳賜女州田杜注州縣今屬河內郡彚纂案州本周邑隱十一年王以予鄭是時又屬晉】莒【傳齊侯田於莒杜注齊東竟今按昭十年桓子請老於莒當亦是此邑】江南之夢【傳王以田江南之夢杜注楚之云夢跨江南北疏云夢一澤而每處有名者子虛賦云云夢者方八九百里則此澤跨江南北每處存名焉今按胡渭曰云夢經傳諸書有合稱者有單稱者單稱云稱夢特省文耳云可該夢夢亦可該云故杜注宣四年夢中云夢澤名江夏安陸縣東南有云夢城則夢在江北注定四年雲中云入云夢澤中所謂北南之夢則云在江南注昭三年江南之夢云椘之云夢跨江南北則南云北夢單稱合稱無所不可絕無江北爲云江南爲夢之說自唐太宗詔攺禹貢云夢土作乂攺爲云土夢作乂後人因謂云在江北夢在江南而古注棄如塵羮矣又見宣四年夢中定四年雲中】

四年四嶽【傳四嶽杜注東嶽岱西嶽華南嶽衡北嶽恆疏釋例云東嶽泰山奉髙縣泰山也南嶽長沙湘南縣衡山也西嶽農華陰縣西南華山也北嶽中山曲陽縣西北恆山也書傳多雲五嶽此傳云四嶽者中嶽嵩髙卽太室下別言之故此云四嶽也今按漢地理誌岱山在泰山郡博縣西北今山東泰安府泰安縣東北有博縣故城山在府治北五里卽泰山地理誌京兆華陰縣南有太華山在今陜西同州府華陰縣南八里地理誌衡山在長沙國湘南縣東南今在湖廣衡州府衡山縣地理誌恆山在常山上曲陽縣西北今在直定州曲陽縣西北】三塗【傳三塗杜注在河南陸渾縣南彚纂水經注伊水歷崖口山峽也翼崖深髙壁立如闕伊水逕其下歷峽北流卽古三塗山也在今河南河南府嵩縣今按水經注山在陸渾縣故城東南八十里】陽城【傳陽城杜注在陽城縣東北彚纂今河南府登封縣北三十八里俗名車嶺山是也】大室【傳大室杜注在陽城縣西南疏卽嵩髙也爾雅釋山云嵩髙爲中嶽彚纂戴延之曰嵩髙三十六峯東曰太室西曰少室今嵩髙山在河南登封縣北十里】荊山【傳荊山杜注在新城沶鄕縣南彚纂禹貢荊及衡陽惟荊州荊河惟豫州則荊山乃二州之界也今在湖廣襄陽府南漳縣西南】中南【傳中南杜注在始平武功縣南彚纂亦作終南今在西安府長安縣南五十里雍錄終南山橫亙關中南面西起秦隴東徹藍田凡雍岐郿鄠長安萬年相去八百里連緜峙據其南者皆此一山】冀之北土【傳冀之北土杜注燕代今按燕今直北邊代今山西代州及朔平府諸處】鈞臺【傳夏啟有鈞臺之享杜注河南陽翟縣南有鈞臺陂彚纂金置鈞州以鈞臺得名今河南府禹州是也州城北關外有鈞臺遺址今按明萬曆三年避禦名鈞攺爲禹州今屬許州府】景亳【傳商湯有景亳之命杜注河南鞏縣西南有湯亭或言亳卽偃師彚纂今河南府偃師縣南二十里有景山商頌陟彼景山卽此史記正義曰湯卽位徙西亳西亳卽偃師景亳當主偃師爲是】孟津【傳周武有孟津之誓彚纂卽盟津也隱十一年王以盟予鄭卽此】岐陽【傳成有岐陽之搜杜注岐山在扶風美陽縣西北彚纂漢之美陽在今武功縣境今岐山縣正在武功之西彼時未有縣故岐山在其境也後周始置岐山縣今屬陜西鳳翔府】酆宮【傳康有酆宮之朝杜注酆在始平鄠縣東彚纂括地誌鄠縣東三十五里有丰宮今屬陜西西安府顏師古謂靈臺鄕在丰水上是也今按一統志丰宮在鄠縣東五里文王作邑於丰時所居】塗山【傳穆有塗山之防杜注在壽春東北彚纂水經注荊塗二山相連爲一脈禹以桐柏之流汜濫爲害鑿山爲二以通之今在鳳陽府懷逺縣東南八里】武城【傳王田於武城疏楚武城在南陽宛縣北今按見僖六年】仍緡【傳夏桀爲仍之防有緡叛之杜注仍緡皆國名今按有仍見哀元年僖二十三年齊侯伐宋圍緡緡爲宋邑疑卽夏時侯國】黎【傳商紂爲黎之搜東夷叛之杜注黎東夷國名】鄢【傳遷賴於鄢杜注楚邑今按見桓十三年】著丘【傳莒亂著丘公立今按疑是莒地名】棘【傳吳伐楚入櫟麻杜注皆楚東鄙邑譙國酇縣東北有亭今按見襄二十六年】櫟【傳見上杜注汝陰新蔡縣東北有櫟亭彚纂今汝寧府新蔡縣北二十里有野櫟店卽古櫟城也若鄭之櫟邑則河南陽翟縣與此不同】麻【傳見上彚纂魏收志碭郡安陽縣治麻城索隱襄城縣有麻城未知孰是案今徐州碭山縣有安陽城卽故麻城以楚之東鄙言之安陽之說爲是今按湖廣黃州府有麻城縣漢之西陵地或因古有麻邑而名是爲楚之東鄙吳伐楚入歸徳永城之次入汝寧新蔡之櫟又轉南而入黃州之麻地望相近於是楚沈尹射奔命於夏汭夏汭在武昌江夏與黃州麻城亦相近矣若碭山之麻城其地或屬宋】夏汭【傳楚沈尹射奔命於夏汭杜注漢水曲入江今夏口也彚纂應劭曰夏水冬竭夏流故謂之夏荊州記夏口入江處謂之夏汭蓋夏水之尾也漢末謂之夏口亦曰漢口亦曰沔口沔之下流爲漢夏水亦防三水共出此口也章懷太子曰夏口實在江北唐置鄂州而夏口之名移於江南沔水入江之名亦止謂漢口矣今在湖廣武昌府江夏縣今按楚莊王討陳夏氏鄕取一人以歸謂之夏州地近漢水於是漢水遂有夏名凡夏汭夏口夏首夏侯及漢之江夏郡縣皆以此立名應劭謂夏水冬竭夏流故謂之夏非也漢大川豈有冬竭者乎】庚宗【傳穆子去叔孫氏及庚宗杜注魯地彚纂今兗州府泗水縣有庚宗亭】丘蕕【傳田於丘蕕杜注地名】

五年大庫之庭【傳以攻諸大庫之庭杜注魯城內有大庭氏之虛於其上作庫今按昭十八年大庭氏之庫卽此庫也疑此年文誤倒耳】塞關【傳殺諸塞關之外杜注齊魯界上闗】寧風【傳投其首於寧風之上杜注齊邑】汜莵氏【傳鄭伯勞子蕩於汜勞屈生於莵氏杜注皆鄭地彚纂僖二十四年王適鄭處於汜卽此寰宇記莵氏城在開封府尉氏縣西北四十里】索氏【傳子大叔勞諸索氏杜注河南成臯縣東有大索城彚纂今滎陽東北三十里有京城大索城在京城西二十里其東北四十里爲小索城】圉【傳韓起反鄭伯勞諸圉杜注鄭地名彚纂漢置圉縣後魏曰圉城縣周顯徳二年徵淮南駐師於圉城鎭卽此今在杞縣南五十里今按杞縣在開封府東一百里韓起自楚反晉鄭勞諸圉其地當近鄭都不得經杞縣之圉疑非是】防玆【經莒牟夷以牟婁及防玆來奔杜注城陽平昌縣西南有防亭姑幕縣東北有玆亭彚纂今平昌故城在安丘縣西南六十里靑州府諸城縣西北有姑幕故城玆亭在其境】蚡泉【經叔弓帥師敗莒師於蚡泉杜注魯地】瑣【傳越大夫常壽過帥師防楚子於瑣杜注楚地彚纂當在今壽州霍丘縣東今按霍丘今屬潁州府】繁揚【傳防射以繁揚之師防於夏汭今按繁楊在新蔡縣見襄四年】鵲岸【傳吳人敗諸鵲岸杜注廬江舒縣有鵲尾渚彚纂今江南太平府繁昌縣西南大江中有鵲州蓋自銅陵鵲頭山至三山爲鵲尾故江曰鵲江岸曰鵲岸】羅汭【傳楚子以馹至於羅汭杜注羅水名今按此楚之東境別有羅水非故羅國之水也】萊山【傳次於萊山今按當在楚東境】南懷汝淸【傳防射帥繁揚之師先入南懷楚師從之及汝淸杜注皆楚界彚纂應在今江淮間】坁箕之山【傳楚子遂觀兵於坁箕之山彚纂今江南無爲州巢縣南三十七里有踟躕山輿地誌以爲卽坁箕山也】

六年柤【傳從鄭伯以勞諸柤杜注鄭地今按當近鄭都】豫章【傳師於豫章而次於幹谿彚纂當在江北淮水南今按定四年吳伐楚捨舟於淮汭自豫章與楚夾漢杜注云豫章漢東江北地名是在江北也後移之於江南漢髙帝六年分淮南國置豫章郡治南昌今爲江西南昌府非古之豫章也杜注又詳見昭十三年】幹谿【傳見上杜注在譙國城父縣南楚東境彚纂今鳳陽府亳州東南有幹谿與城父村相近卽漢之城父縣也今按亳州今屬江南潁州府】房鐘【傳吳人敗楚師於房鐘杜注吳地彚纂當在今壽州蒙城縣界今按蒙城今屬潁州府】

七年虢【傳齊侯次於虢杜注燕竟彚纂當在今直河間府滄州境】濡上【傳盟於濡上杜注濡水出髙陽縣東北至河間鄚縣入易水疏髙陽無此水未知杜注何所據彚纂宋分髙陽地置順安軍金爲安州元以後因之濡上當在今直安州任丘之間鄚縣在今任丘縣境今按漢地理誌濡水出涿郡故安縣東南流至範陽縣合易水杜注誠與志不合故安城在今保定府之易州範陽今順天府涿州也又按水經注濡水出故安縣西北窮獨山東南流於容城縣西北大利亭東南合易水容城今屬保定府亦近涿州然則濡上當在今容城及涿州之間而保定之安州與河間之任丘皆非其地】章華之宮【傳爲章華之宮杜注章華南郡華容縣彚纂今荊州府監利縣東五里有華容城】章華臺【傳楚子成章華之臺杜注臺今在華容城內彚纂今監利縣北六十里有章華臺】成【傳晉人來治杞田季孫將以成與之杜注成孟氏邑本杞田今按成見桓六年在兗州府寧陽縣當爲故郕國地似非杞田此因晉人來治杞田孟僖子從公在外季孫遂欲以孟氏之邑與之耳此年晉人爲杞取成其後成仍爲孟氏邑】桃【傳吾與子桃杜注魯國卞縣東南有桃虛今按兗州府汶上縣東北四十里有桃鄕城卽襄十七年齊侯伐我北鄙圍桃者此年謝息遷桃當是此地而卞縣之桃虛爲泗水縣地乃莊二十七年公防杞伯姬於洮洮或作桃耳又說見下萊柞】萊柞【傳辭以無山與之萊柞乃遷於桃杜注萊柞二山今按謝息言桃無山而季氏以萊柞與之水經注引應劭十三州記云大山萊蕪縣魯之萊柞邑萊蕪在魯之北與汶上縣東北四十里之桃鄕相去不逺以此証之可知桃是桃鄕非桃虛】羽山羽淵【傳昔堯殛鯀於羽山其神化爲黃熊以入於羽淵杜注在東海祝其縣西南彚纂今兗州府沂州東南一百里有山髙四里周廣八里其西爲羽淵今按禹貢蒙羽其藝胡渭云漢志祝其縣南有羽山杜注左傳亦云在祝其縣西南縣之故城在今贑楡縣界而隋志朐山縣有羽山元和志云羽山在朐山縣西北一百里又云在臨沂縣東南一百十里與朐山縣分界朐山今海州臨沂今沂州也近志郯城縣東北亦有羽山接贑楡界齊乘雲羽山舊在朐山縣東北九十里今屬沂州在東南百二十里時郯城未復故在州境也諸說不同要之此山在沂州之東南海州之西北贑楡之西南郯城之東北實一山跨四州縣之境也明一統志云在贑楡縣之西北八十里則誤矣說者皆以此山爲舜殛鯀處山下有羽潭卽左傳所謂羽淵者也按此地太近非荒服放流之宅孔安國傳云羽山東裔在海中今登州府蓬萊縣有羽山寰字記云在縣東十五里卽殛鯀處有鯀城在縣南六十里以近殛鯀之地而名此與孔傳謂在海中者合當從之蓬萊新志云羽山在縣東南三十里】

八年魏楡【傳石言於晉魏楡杜注晉地彚纂服防曰魏邑楡州裏名今太原楡次縣西北有楡次故城通典曰晉魏楡邑也今按水經注亦謂楡次卽魏楡】虒祁宮【傳於是晉侯方築虒祁之宮杜注虒祁地名在絳西四十里臨汾水彚纂今在平陽府曲沃縣西水經注汾水逕虒祁宮北有故梁截汾水中凡三十柱柱挳五尺蓋晉平公時物也】紅【經搜於紅杜注魯地沛國蕭縣西有紅亭遠疑彚纂蕭縣今屬江南徐州本宋地去魯爲逺今按徐州今爲府又按後漢郡國志沛國有紅縣蓋卽紅亭注引地道記謂大搜在此非也魯之南不得至徐州】根牟商衞【傳大搜於紅自根牟至於商衞革車千乘杜注根牟魯東界瑯邪陽都縣有牟鄕商宋地魯西竟接宋衞地今按根牟見宣九年】

九年夷城父【傳楚公子棄疾遷許於夷實城父杜注時攺城父爲夷故傳實之城父縣屬譙郡彚纂今鳳陽府亳州東南七十里有城父故城今按亳州今屬潁州府】州來淮北之田【傳取州來淮北之田以益之疏釋例云州來淮南下蔡縣汝水之南也淮北之田淮水北田則州來邑在淮南邑民有田在淮北也許國盡遷於夷夷田少故取以益之今按州來見成七年】夷濮西田【傳以夷濮西田益之杜注以夷田在濮水西者與城父人彚纂水經注夏肥水上承沙水東南逕城父縣故城春秋所謂夷田在濮水西者也蓋濮水亦稱沙水】閻田【傳周甘人與晉閻嘉爭閻田彚纂杜注以閻嘉爲晉閻縣大夫則閻當屬晉左氏載甘人與嘉爭則閻蓋與甘相近之地今按閻又見定四年有閻之土甘在洛陽見僖二十四年】陰戎【傳率陰戎伐潁杜注陸渾之戎彚纂陸渾故城在河南府嵩縣北二十里僖二十二年秦晉遷陸渾之戎於伊川是也今按陸渾近陰地故曰陰戎陰地見宣二年】潁【傳見上杜注周邑今按潁水出河南府登封縣潁邑當在登封境】魏駘芮岐畢【傳魏駘芮岐畢吾西土也杜注駘在始平武功縣所治釐城岐在扶風美陽縣西北彚纂今武功縣屬西安府幹州古釐城在縣南八里明置邰城驛於此今按駘卽后稷始封於邰之地幹州今直陜西武功屬之今鳳翔府有岐山縣魏芮見桓三年異見僖二十四年】蒲姑商奄【傳蒲姑商奄吾東土也杜注樂安傳昌縣北有蒲姑城彚纂史記作薄姑今靑州府博興縣東南十五里有薄姑故城今按商奄見定四年】巴濮楚鄧【傳巴濮楚鄧吾南土也疏土地名云巴巴郡江州縣也楚南郡江陵縣也鄧義陽鄧縣也建寧郡南有濮夷地然則巴楚鄧中夏之地濮爲逺夷耳今按巴見桓九年濮爲江漢間之濮夷見文十六年及昭十九年楚見桓二年鄧見桓七年】肅愼燕亳【傳肅愼燕亳吾北土也杜注肅愼在莵北三千餘里疏土地名云燕今薊縣也亳是小國闕不知所在蓋與燕相近亦是中國也惟肅愼爲逺夷彚纂韋昭曰肅愼去扶餘千里孔疏莵在遼東北金爲上京防寧府今屬盛京今按燕見襄二十八年亳無考史記秦本紀寧公與亳戰亳王奔戎皇甫謐曰西戎之國也或謂亳指此蓋西周之北土也姑備一說】瓜州【傳先王居檮杌於四裔以禦魑魅故允姓之姦居於瓜州杜注言檮杌略舉四凶之一下言四裔則三苗在其中允姓陰戎之祖與三苗俱放三危者瓜州今惇煌今按見襄十四年】戲陽【傳卒於戲陽杜注魏郡內黃縣北有戲陽城今按內黃屬直大名府】郎囿【經築郎囿今按郎見隱元年及九年地有逺近未知此郎囿在何地】

十年稷【傳戰於稷杜注稷祀后稷之處彚纂六國時齊有稷下館在今靑州府臨淄縣古臨淄城西】莊【傳又敗諸莊杜注六軌之道今按此莊爲齊城街裏名卽孟子所謂莊嶽】鹿門【傳又敗諸鹿門杜注齊城門】莒【傳而請老於莒杜注齊邑今按見昭三年】【傳而反焉杜注子山故邑齊國西安縣東有防裏亭彚纂後漢志作棘裏今臨淄縣西北有裏亭】夫於【傳而與之夫於杜注濟南於陵縣西北有於亭彚纂今於陵城在長山縣南二十里屬濟南府】郠【傳取郠杜注莒邑彚纂當在沂水縣界今按沂水今屬沂州府】

十一年比蒲【經大搜於比蒲按杜無注】祲祥【經仲孫貜防邾子盟於祲祥杜注地闕彚纂當在兗州府滋陽縣境】泉丘【傳泉丘人有女杜注魯邑彚纂當在今兗州府寧陽泗水間】淸丘之社【傳盟於淸丘之社按杜無注】厥憖【經季孫意如防晉韓起齊國弱宋華亥衛北宮佗鄭罕虎曹人杞人於厥憖杜注地闕】岡山【傳用隱大子於岡山疏必是楚地之山也】不羮【傳楚子城陳蔡不羮釋文羹音郎杜注襄城縣東南有不羮城定陵西北有不羹亭彚纂不羮有二開封府襄城縣東南者西不羹也南陽府舞陽縣北者東不羮卽定陵之不羮亭也今按襄城今屬許州府】谷【傳齊桓公城谷而寘管仲焉杜注城谷在莊三十二年今按谷爲齊邑見莊七年若莊二十二年所城之小谷非所以寘管仲也】渠丘【傳齊渠丘實殺無知杜注今齊國西安縣也齊大夫雍廩邑今按西安縣故城在臨淄縣西三十里渠丘當是公孫無知之邑齊僖公寵之以大邑是以致亂而雍廩殺之非雍廩之邑也雍廩者饔人耳未必有邑】十二年陽【經齊髙偃帥師納北燕伯於陽傳作唐杜注陽卽唐燕別邑中山有唐縣彚纂今直保定府唐縣東有漢唐縣故城春秋時曰陽也】坻【傳有肉如坻杜注山名】澠【傳有酒如澠杜注澠水出齊國臨淄縣北入時水今按水經注時水出齊城西南二十五里澠水出營城東北逕昌南界入時水自下通謂之澠又東北入淄水孔子曰淄澠之水合易牙嘗而知之謂斯水矣】鮮虞【傳假道於鮮虞杜注白狄別種在中山新市縣彚纂今直眞定府新樂縣西南有新市故城俗名新城鋪其地有鮮虞亭史記索隱曰中山古鮮虞國姬姓也今按如索隱說則鮮虞似非白狄別種眞定府今攺正定府新樂屬本府之晉州】昔陽【傳遂入昔陽杜注肥國都樂平沾縣東有昔陽城彚纂今山西太原府平定州有昔陽城元和志謂之夕陽城也案樂平去新樂防三百里參之道裏疑太廻逺今槁城西南亦有昔陽亭水經注謂之鼓聚與新樂接壤且其地爲肥國都劉所謂肥鼓並在鉅鹿昔陽卽是鼓都在鮮虞東南似較杜說爲的今按漢地理誌鉅鹿下曲陽應劭曰晉荀吳滅鼔今鼔聚昔陽亭是也是鼓聚昔陽亭爲一地杜於十五年釋鼓注不誤此年注誤劉規之是也孔疏彊爲之辯今不錄槁城今屬正定府晉州隋分槁城地置昔陽縣尋攺爲鼓城縣唐以後因之元於鼓城縣置晉州明省鼓城入晉州然則昔陽者今正定府之晉州鼓子之國也非肥都此年荀吳入之而未滅至十五年乃取之】肥【傳滅肥杜注肥白狄也鉅鹿下曲陽縣有肥累城彚纂魏收志槁城有肥累卽此城也今在槁城縣西南七里今按肥累漢縣也晉旣滅肥肥子奔燕封之於肥如今爲直永平府盧龍縣】郊【傳絞奔郊杜注周邑】潁尾【傳次於潁尾杜注潁水之尾在下蔡西彚纂潁尾潁水入淮處也漢志陽城山潁水所出東至下蔡入淮在今江南潁上縣與壽州接界謂之潁口水經注雲潁水又東西逕鄭城東又東南入淮卽春秋潁尾也今按下蔡卽州來在壽州鄭城卽潁上故城在今潁上縣南潁上今屬潁州府】十三年中犫【傳王奪鬭韋中犫杜注邑名今按當爲楚邑】固城息舟城【傳圍固城克息舟城而居之杜注息舟楚邑城之堅固者今按顧炎武云固城息舟城乃二城之名】鄧【傳奉蔡公召二子而盟於鄧杜注潁川召陵縣西南有鄧城今按蔡朝吳奉蔡公召子幹子晳盟於鄧此鄧當近蔡國故杜注同桓二年非南陽之鄧州也潁川召陵今許州府郾城縣】魚陂【傳次於魚陂杜注竟陵縣城西北有甘魚陂彚纂戰國防冷向曰楚北有符離之塞南有甘魚之口是也今在湖廣安陸府景陵縣西北今按景陵卽竟陵而景陵縣今攺天門屬安陸府沔陽州戰國防本作南有符離之塞北有甘魚之陂】訾梁【傳師及訾梁而潰按杜無注】夏【傳王沿夏杜注漢別名今按說見昭四年夏汭】闈【傳遇諸闈杜注裏名闈門也疏吳語云楚王將入於闈闈不納孔晁曰楚邑闈門也案襄二十六年傳言吳伐楚克昭四年傳言吳伐楚入以爲邑或是也今按疏所引杜云譙國酇縣東北今在歸徳府永城縣南此傳上文云王沿夏將入鄢則已及今漢陽將入荊州府之境去彼逺矣闈當別是一地】訾【傳塟子幹千訾按杜無注】豫章【傳吳人敗諸豫章杜注定二年楚人伐吳師於豫章吳人見舟於豫章而潛師於巢以軍楚師於豫章又柏舉之役吳人捨舟於淮汭而自豫章與楚夾漢此皆當在江北淮水南蓋後徙在江南豫章今按又說見昭六年】平丘【經公防劉子晉侯齊侯宋公衞侯鄭伯曹伯莒子邾子滕子薛伯杞伯小邾子於平丘杜注在陳畱長垣縣西南彚纂漢置平丘縣晉廢今故城在開封府陳畱縣北九十里】良【傳晉侯防吳子於良杜注下邳有良故城今按下邳今邳州也屬江南徐州府良城在州城北六十里東漢置縣唐省】邾【傳治兵於邾南按杜無注】著雍【傳晉荀吳自著雍以上軍侵鮮虞按當爲晉地又見襄十年皆一地也】中人【傳及中人杜注中山望都縣西北有中人城彚纂西漢志皆雲中山唐縣有中人亭蓋唐縣本自望都分置也今屬直保定府】房【傳靈王遷許胡沈道房申於荊焉杜注汝南有吳防縣卽防國彚纂今汝寧府遂平縣西有吳房城漢書地理誌汝南郡吳房孟康曰本房子國楚靈王遷房於楚吳王闔閭弟夫槪奔楚楚封於此爲堂谿氏以封吳故曰吳房案漢晉志皆作吳房杜注作吳防必傳寫誤也今按史記項羽紀封揚武爲吳防侯則房防古通用】

十四年宗丘【傳楚子使然丹簡上國之兵於宗丘杜注上國在國都之西西方居上流故謂之上國宗丘楚地彚纂當在今荊州府歸州境今按歸州今屬宜昌府】

十五年鼓【傳晉荀吳帥師伐鮮虞圍鼓杜注鼓白狄之別鉅鹿下曲陽縣有鼓聚彚纂下曲陽故城在今眞定府晉州西晉州治卽鼓國漢志所謂鼓聚也以鼓山而名今按鼓鮮虞之別非白狄之別也晉州今屬正定府又見昭十二年昔陽】密須【傳密須之鼓杜注姞姓國也在安定陰密縣彚纂今陰密故城在陜西平涼府靈臺縣西五十里】闕鞏【傳闕鞏之甲杜注闕鞏國所出鎧】

十六年戎蠻【傳使然丹誘戎蠻子嘉殺之杜注河南新城縣東南有蠻城彚纂後漢志新城有鄤聚古鄤聚今名蠻中水經注汝水自梁縣東逕麻解城北故鄤鄕城也蠻麻聲近故誤耳章懷太子曰蠻中聚在梁縣東南今河南南陽府汝州西南有蠻城楚其處也今按汝州今直河南蠻中聚俗呼麻城又見成六年】蒲隧【傳齊師至於蒲隧杜注徐地下邳取慮縣東有蒲如陂彚纂今在鳳陽府虹縣北】甲父【傳賂以甲父之鼎杜注古國名髙平昌邑縣東南有甲父亭彚纂昌邑城今在兗州府金鄕縣西北四十里】桑山【傳有事於桑山今按鄭山】

十七年三塗【傳請有事於雒與三塗杜注山名在陸渾南今按又見昭四年】津【傳晉荀吳帥師渉自津杜注河津名彚纂水經注河水逕東燕故城北則有濟水北來注之有津之名亦謂之石濟津故南津也今在衞輝府胙城縣北今按彚纂所引卽僖二十八年晉侯自南河濟侵曹伐衞者也津在衞輝府汲縣南七里此年晉荀吳將滅陸渾托言祭洛與三塗帥師涉自津汲縣去河南府陸渾地甚逺又非所由之道𨿽欲使陸渾人弗知亦不應如此廻逺且九月丁卯渉津庚午遂滅陸渾相距僅三日豈能如此神速是以杜注但言河津名水經注謂河至燕縣有津之名引晉侯荀吳二事證津恐誤服防云津猶孟津也似近之】甘鹿【傳其眾奔甘鹿杜注周地彚纂今河南府宜陽縣有鹿蹄山甘水所出疑甘鹿以此得名水經注鹿蹄山在陸渾故城西北以傳文証之似亦可據】長岸【經楚人及吳戰於長岸杜注楚地彚纂今江南太平府當途縣西南三十里有西梁山與東梁山夾江相對如門之辟亦曰天門山郡國志天門山一名蛾眉山春秋楚獲吳乘舟余皇處也】

十八年大庭氏之庫【傳梓愼登大庭氏之庫以望之杜注大庭氏古國名在魯城東魯於其處作庫髙顯故登以望气疏炎帝神農氏一曰大庭氏今按又見昭五年大庫之庭】鄅【經邾人入鄅杜注鄅國今瑯邪開陽縣彚纂水經注開陽在祊之東南沂水逕其南故鄅國也今兗州府沂州北十五里有開陽故城今按沂州今爲府附郭設蘭山縣】析白羽【傳遷許於析實白羽杜注於傳時白羽攺爲析今按析見僖二十五年】

十九年陰【傳楚工尹赤遷陰於下陰杜注陰縣今屬南鄕郡彚纂今湖廣襄陽府光化縣西漢水西岸有古陰縣城卽下陰邑也】郹陽【傳郹陽封人之女奔之杜注察邑彚纂當在新蔡境】虫【傳宋公伐邾圍虫杜注邾邑彚纂當在濟寧州東境】濮【傳楚子爲舟師以伐濮杜注南夷也彚纂案百濮叛楚杜注夷也昭元年趙孟曰吳濮有釁杜注建寧郡南有濮夷此年楚子伐濮杜注南夷三注不同而約言其地當在楚之西南境今按文十六年麇人率百濮伐楚麇爲今之鄖陽百濮蓋與之相近牧誓孔傳云濮在江漢之間然則其地在楚之西北境耳又說見文十六年】城父【傳若大城城父而寘大子焉杜注城父今襄城城父縣今按城父俱當作父城漢地理誌潁川郡父城縣也水經注汝水又東南與龍山水防水出龍山北流逕父城縣故城東楚平王大城父城以居太子建故杜預曰卽襄城之父城縣也又按一統志故父城在今汝州東南父城保應國亦在此因昭九年許遷於夷實城父此年傳與杜注俱訛作城父不知城父在譙郡父城在襄城郡杜注原有別也父城近葉之方城故費無極之讒言曰建與伍奢將以方城之外叛若城父在今潁州府去方城逺矣彚纂失考正又說見僖二十四年應】紀鄣【傳莒子奔紀鄣杜注莒邑也東海贑楡縣東北有紀城彚纂寰宇記云在縣東北七十五里今山東莒州卽江南贑楡縣界也】時門【傳鄭大水龍鬭於時門之外洧淵杜注鄭城門也今按鄭之南門】洧淵【傳見上杜注洧水出滎陽密縣東南至潁川長平入潁彚纂今洧水自密縣東流逕新鄭縣南門又東防溱水謂之雙洎河卽洧淵也】

二十年鄸【經曹公孫防自鄸出奔宋杜注曹邑彚纂在今兗州府曹州北今按曹州今爲府】鄄【傳奪之司防與鄄杜注豹邑今按見莊十四年】平壽【傳衞侯在平壽杜注衞下邑】蓋獲之門【傳公孟有事於蓋獲之門外杜注衞郭門】死鳥【傳公如死鳥杜注衞地】彭水【傳公入與北宮喜盟於彭水之上今按彭水當近衞都詩淸人在彭彭爲河上之邑彭水其以此名與】鬼閻【傳其徒與華氏戰於鬼閻杜注潁川長平縣西北有閻亭彚纂今開封府陳州西華縣東北閻倉亭城是也今按西華今屬陳州府】聊攝【傳聊攝以東杜注齊西界也平原聊城縣東北有攝城彚纂今聊城屬東昌府今按攝又見僖元年聶北水經注引京相璠曰聊城縣東北三十里有故攝城今此城去聊城二十五里許按一統志古聊城在今聊城縣西北攝城在博平縣西南二十里愽平亦屬東昌在聊城之東】姑尢【傳姑尢以西杜注齊東界也姑水尢水皆在城陽郡東南入海彚纂姑水卽登州府黃縣之大姑河尢水卽萊州府掖縣之小姑河】沛【傳齊侯田於沛杜注澤名今按水經注時水至梁鄒城入於沛則沛亦近齊國都之水名】遄臺【傳晏子侍於遄臺今按水經注薄姑城內有髙臺齊景公飲於臺上卽於是臺也在今靑州府慱興縣東北晏子言蒲姑氏因之蓋指其所在之地也】萑蒲澤【傳取人於崔蒲之澤杜注萑蒲澤名彚纂疑卽中牟澤周禮所謂圃田澤跨中牟洧川尉氏界今按水經注役水逕中牟澤卽鄭太叔攻萑蒲之盜於是澤也又圃田見僖三十三年原圃】

二十一年橫【傳禦諸橫杜注梁國睢陽縣南有橫亭今按睢陽今商丘縣水經注睢陽縣西南有橫城世謂之光城】盧門【傳華氏居盧門杜注宋東城南門】南裏【經宋華亥向寧華定自陳入於宋南裏以叛杜注宋城內裏名彚纂在今商丘縣境】舊墉桑林門【傳宋城舊墉及桑林之門而守之杜注舊墉故城也桑林城門名今按湯嘗禱雨於桑林殷之樂有桑林之舞故宋以此名城門】廚【傳廚人濮曰杜注宋廚邑大夫】鴻口【傳齊師宋師敗吳師於鴻口杜注梁國睢陽縣東有鴻口亭彚纂今在歸徳府商丘虞城二縣界】揚門【傳公自揚門見之杜注睢陽正東門名楊門】新裏【傳遂敗華氏於新裏杜注華氏所取邑】赭丘【傳與華氏戰於赭丘杜注宋地彚纂後漢志陳國長平縣有赭丘城應在今開封府陳州西北境今按華氏以南裏叛南裏在宋城內救宋之師戰於赭丘其地蓋近國都故下文云大敗華氏圍諸南裏則赭丘去南裏不逺也長平之赭丘乃水經注洧水所逕地在陳鄭之間去宋逺同名耳非其地】

二十二年壽餘【傳敗齊師於壽餘杜注莒地】稷門【傳盟於稷門之外杜注齊城門也今按蓋以稷下名門稷注見昭十年】昌間【經大搜於昌間今按括地誌昌平山在泗水縣南六十里有昌平鄕故山爲名然則昌間其在泗水縣與】北山【傳王田北山杜注洛北芒也彚纂芒山一作邙山一曰平逢山亦曰郟山亦曰太平山今在河南府城洛陽縣東北連偃師孟津鞏三縣界今按汲周書作雒觧云周公作大邑成周於土中城方千七百二十文郛方七十里南繋於洛水北因於郊山卽此山也】榮錡氏【傳崩於榮錡氏杜注河南鞏縣西有榮錡澗彚纂今屬河南府】東陽【傳荀吳略東陽杜注晉之山東邑魏郡廣平以北今按馬融云晉地自朝歌以北至中山爲東陽又見襄二十三年】昔陽【傳使師僞糴者負甲以息於昔陽之門外杜注故肥子所都今按昔陽鼓都非肥都也詳見昭十二及十五年】郊要餞【傳師郊要餞之甲杜注三邑周地】領【傳及領杜注周地】劉【傳劉子如劉今按隱十一年杜注云河南緱氏縣西北有劉亭今在偃師縣】揚【傳劉子奔揚杜注周邑彚纂路史曰宣王子曰尙父幽王封之曰楊侯其地平陽楊氏縣漢之河東縣也今山西平陽府洪洞縣東有揚城案傳云壬戌劉子奔揚癸亥如劉劉今偃師劉亭是揚邑距偃師不出百里外當卽僖十一年揚拒泉臯之揚而非山西之揚侯國也】平畤【傳奔於平畤杜注周地】京【傳子朝奔京今按子朝奔京杜無注彚纂亦無釋豈以注釋在隱元年乎隱元年之京在滎陽爲鄭邑不屬周當非子朝所奔考諸傳王師敗績於前城前城人敗陸渾於社晉大夫濟師渡伊洛取前城軍其東南王師軍於京楚因以伐京而子朝奔郊則京邑近前城在伊水之南洛陽之西南也】圃車【傳遂如圃車今按周地當近鞏縣之皇】皇【經劉子單子以王猛居於皇杜注河南鞏縣西南有黃亭彚纂後漢志湟水卽皇也水經注洛水合於谿泉又東濁水注之卽湟水也京相璠曰黃亭在訾城北三里今屬河南府】前城【傳以王師敗績於前城杜注子朝所得邑彚纂服防曰前讀爲泉卽泉戎地在伊闕南水經注伊水自新城又北逕前亭西卽傳之前城也今按水經注引京相璠曰今洛陽西南五十里伊闕前亭】東圉【傳伐東圉杜注洛陽東南有圉鄕彚纂周地有東圉西圉東圉卽圉鄕也在洛陽縣東南】九州之戎【傳晉籍談苟躒帥九州之戎杜注陸渾戎十七年滅屬晉州鄕之屬也五州爲鄕】王城【經劉子單子以王猛入於王城杜注郟鄏卽今河南縣彚纂括地誌曰故王城一曰河南城本郟鄏周公所築自平王以下十二王皆都此至敬王乃遷都成周至赧王又居王城也在今河南府洛陽縣城內西偏】社【傳前城人敗陸渾於社杜注周地彚纂黃河自偃師界入鞏縣洛水入之有五社渡又爲五社津光武遣耿弇等軍五社備滎陽以東卽此】陰【傳帥師軍於陰今按疑卽平陰見後二十三年】侯氏【傳於侯氏彚纂疑卽緱氏今按緱氏今在偃師縣】谿泉【傳於谿泉杜注鞏縣西南有明谿泉彚纂水經注洛水又東明樂泉注之水出南原下五泉並導故世謂之五道泉卽古明谿泉也】汜【傳王師軍於汜今按此當爲西汜開封府汜水縣今音祀古音凡與河南府鞏縣接界】解【傳於解杜注洛陽西南有大解小解彚纂後漢書洛陽大解城在今洛陽縣南其小觧城在縣西南也】任人【傳於任人按亦周邑】京楚【傳王師軍於京楚杜注子朝所在今按當在近京邑之地】

二十三年郊【經晉人圍郊杜注周邑】鄩【傳郊鄩潰杜注河南鞏縣西南有地名鄩中彚纂括地誌鄩城在鞏縣西南五十八里水經注云蓋周大夫鄩之舊邑也】平陰【傳晉師在平陰杜注今河陰縣彚纂平陰古爲津濟處漢置平陰縣魏攺曰河陰寰宇記平陰故城東有平川謂之河陰川今故城在河南府孟津東一里】澤邑【傳王師在澤邑彚纂賈逵曰澤卽翟泉也】翼【傳邾人城翼杜注邾邑今按見隱元年】離姑【傳還將自離姑杜注邾邑彚纂今在費縣故武城之南】箕【傳乃館諸箕今按當近西河之箕見僖三十三年】雞父【經吳敗頓胡沈蔡陳許之師於雞父杜注楚地安丰縣南有雞備亭彚纂今鳯陽府壽州西南六十里有安丰故城雞備亭又在其城西南】訾【傳單子取訾杜注在河南鞏縣西南彚纂路史曰訾有二西訾在洛東訾在鞏此西訾也今按洛無訾城東西訾皆在鞏縣路史誤今按東訾見後二十四年】墻人直人【傳劉子取墻人直人杜注皆子朝邑彚纂墻一作嗇路史曰嗇廧也今河南府新安縣東北有白墻村疑是其處】尹【傳王子朝入於尹杜注尹氏之邑彚纂今山西汾州有尹吉甫墓卽古尹城也今按子朝從京八尹從尹入王城皆在周地若山西汾州府距河南逺其地屬晉𨿽有尹吉墓當非東周尹氏之邑也水經敍洛水逕宜陽縣故城南注雲洛水又東共水入焉水北出長石山其西有共谷共水出焉南流得尹谿口水出西北尹谷疑尹氏邑以尹谿尹谷得名然則尹邑在宜陽與】阪道尹道【傳單子從阪道劉子從尹道伐尹今按皆周邑】左巷【傳王子朝入於王城次於左巷杜注近東城】唐【傳尹辛敗劉師於唐杜注周地彚纂後漢志洛陽有唐聚在今洛陽縣東】西闈【傳取西闈杜注周地】蒯【傳攻蒯杜注河南縣西南蒯鄕是也彚纂晉地道記曰河南縣西南有蒯亭今在洛陽縣西南】狄泉【經天王居於狄泉杜注洛陽城內大倉池水也時在城外彚纂定元年城成周乃繞之入城內也亦曰翟泉在洛陽縣東故洛陽城中今堙今按又見僖二十九年翟泉】三川【傳周之亡也其三川震杜注謂幽王時也三川涇渭洛也地動岸崩】郹【傳楚太子建之母在郹杜注郹陽也彚纂蔡邑應在今新蔡境今按郹陽見昭十九年】防澨【傳乃縊於防澨杜注楚地彚纂在今湖廣安陸府京山縣今按胡渭曰司馬防越縊於蓬澨今左傳本非防澨蓋以上有防字而誤】郢【傳楚瓦爲令尹城郢今按楚文王自丹陽遷都於郢今荊州府城北十里紀南城是也後子將死遺言謂子庚必城郢及平王時瓦遂城之今府城東北三里故郢城是也】二十四年鄔【傳王子朝入於鄔杜注緱氏西南有鄔聚今按見隱十一年】幹祭【傳士伯立於幹祭杜注王城北門】瑕杏【傳王子朝之師攻瑕及杏杜注敬王邑今按此瑕別是一地非解州之瑕也】東訾【傳與之東訾杜注鞏縣西南訾城是也彚纂後漢志鞏有東訾今名訾城在鞏縣西南四十里俗名訾店以有西訾故言東以別之】圉陽【傳王及圉陽而還杜注楚地】

二十五年闞【傳叔孫昭子如闞今按見桓十一及定元年】長府【傳公居於長府杜注官府名今按卽論語魯人爲長府】臺【傳平子登臺而請今按見定十二年武子臺】沂上【傳請待於沂上以察罪杜注魯城南自有沂水大沂水出蓋縣南至下邳入泗疏土地名此沂水出魯國魯縣西南入泗水今按此小沂水卽論語浴乎沂之沂水經注出魯城東南尼丘山流逕魯城南又至城西南與泗水合】陽州【經公孫於齊次於陽州杜注齊魯竟上邑彚纂今兗州府東平州東北有陽州城是也案襄三十一年齊閭丘嬰伐陽州杜注魯地定八年公侵齊門於陽州蓋陽州本屬魯而後爲齊有也今按東平州今屬泰安府】野井【經齊侯唁公於野井杜注濟南祝阿縣東有野井亭彚纂今在齊河縣東濟河北岸今按齊河屬濟南府】曲【經宋公佐卒於曲杜注陳畱外黃縣中有曲裏宋地彚纂當在今開封府杞縣境今按水經注外黃縣有渠水爲宋之曲裏故宋之別都也又宣二年戰於大彚纂謂睢州西曲裏有城則曲又在睢州亦相近也】郈【傳奔郈杜注在東平無鹽縣東南彚纂漢志無鹽縣有郈鄕今兗州府東平州東四十里有郈城今按東平州今屬泰安府】桐汝【傳伏諸桐汝之間杜注裏名】州屈【傳楚子使防射城州屈按杜無注】茄【傳復茄人焉按杜無注】丘皇【傳城丘皇按杜無注】訾【傳遷訾人焉按杜無注】捲【傳季然郭捲杜注捲城在南陽葉縣南彚纂後漢志葉有捲城水經注汝水東南流逕建城東建當作捲卽葉縣之捲城也今南陽府葉縣西南有建城故城卽其地】

二十六年曲棘【傳子猶言於齊侯曰君若待於曲棘疏曲棘宋地齊侯欲納魯君當是從齊向魯必不逺渉宋地土地名齊地無曲棘十年傳桓子召子山而反棘焉此卽彼棘也本無曲字涉上卒於曲棘誤加曲耳今按此說得之齊地之棘爲棘裏亭在臨淄見昭十年】淄【傳伐齊師之飲馬於淄者杜注淄水出泰山梁父縣西北入汶彚纂水經注淄水逕梁父縣故城南又西南逕柴縣故城北世謂之柴汶漢梁父縣在今泗水縣北四十里今按此淄水爲柴汶非臨淄之淄水經注淄水逕柴縣故城北之後云又逕成邑北春秋成人伐齊師飲馬於斯水者也】炊鼻【傳師及齊師戰於炊鼻杜注魯地今按戰於成地當在今寧陽縣境】屍氏【傳劉人敗王城之師於屍氏杜注屍在鞏縣西南偃屍城彚纂漢志偃師有屍鄕殷湯所都今河南府偃師縣西南有新蔡鎭卽古屍鄕春秋時之屍氏殷西亳也故亦名亳城今按襄十一年之亳城公谷作京城疑非此地說見襄十一年】鄟陵【經公防齊侯莒子邾子杞伯盟於鄟陵杜注地闕今按鄟陵其卽成六年魯所取之鄟乎當爲魯之東鄙地近鄆】施谷【傳王城人劉人戰於施谷今按周地見後萑谷】渠【傳七月己巳劉子以王出庚午次於渠杜注周地彚纂案卽周陽渠也在今河南府洛陽縣劉澄之永初記言城西有陽渠周公制之是也亦謂之九曲瀆】褚氏【傳王宿於褚氏杜注洛陽縣南有褚氏亭彚纂後漢志洛陽有褚氏聚今在洛陽縣東】萑谷【傳王次於萑谷杜注周地彚纂案後漢書孫堅進軍大谷距洛九十里其谷連亙至潁陽縣何進設八闗大谷其一也周之萑谷施谷其支徑耳】胥靡【傳王入於胥靡杜注周地本鄭邑彚纂今河南府偃師縣東南四十里有胥靡城】滑【傳王次於滑杜注周地本鄭邑今按詳莊十六及成十三年】闕塞【傳使女寛守闕塞杜注洛陽西南伊闕口也彚纂今洛陽縣南闕塞山是今按水經注伊水東北逕前亭西又北過伊闕中昔禹疏以通水兩山相對望之若闕伊水歷其間北流春秋闕塞是也胡渭云闕塞亦曰龍門山一名闕口山又名鐘山在洛陽縣西南三十里】莒【傳陰忌奔莒以叛杜注周邑】圉澤【傳遂軍圉澤杜注周地彚纂卽東圉之澤也今在洛陽縣東境】隄上【傳次於隄上杜注周地】成周【經天王入於成周杜注今洛陽今按呂氏祖謙曰漢河南縣卽郟鄏武王遷九鼎周公營以爲都是爲王城洛誥所謂卜澗水東瀍水西帷洛食者也漢洛陽縣周公營下都以遷殷頑民是爲成周洛誥所謂卜瀍水東亦惟洛食者也平王東遷定都於王城子朝之亂其餘黨多在王城敬王畏之徙都成周胡渭曰王城卽郟邑漢爲河南縣其故城在今洛陽縣西北下都卽成周漢爲洛陽縣河南郡治其故城在今洛陽縣東北二十里二城東西相去四十里而今洛陽縣居其中隋大業初營新都始移二縣於都城內今又省河南入洛陽也】彘【傳居王於彘今按彘城在今山西平陽府霍州漢爲彘縣】

二十七年潛【傳帥師圍潛杜注楚邑在廬江六縣西南彚纂今江南廬州府霍山縣東北三十里有城今按霍山今屬六安州】延州來【傳使延州來季子聘於上國杜注季子本封延陵後復封州來故曰延州來今按說見襄三十一年按趙汸左傳補注曰釋例土地名延州來闕杜意謂吳地別有州來按十三年吳滅州來十九年楚人城州來則州來未爲吳有可知二十三年吳伐州來楚防越以諸侯之師救州來師敗二君滅楚師大奔二十四年吳更滅巢及鐘離則州來自防越不能救卒爲吳有可知矣然則季子所封不必別有其地按趙氏所考者是至哀二年蔡遷於州來而州來爲蔡都矣】窮【傳與吳師遇於窮疏釋例土地名窮闕彚纂水經注窮水出安丰縣窮谷卽楚與吳師遇處在今鳳陽府霍丘縣西今按霍丘今屬潁州府縣西南有安丰故城縣西有窮水而彚纂於襄四年注雲窮水在英山縣境】沙汭【傳及沙汭而還杜注沙水名彚纂水經注汴沙到浚儀而分汴東注沙南流至義城縣西南入於淮謂之沙汭楚東地也義城故城在今懷逺縣東北】鐘吾【傳公子燭庸奔鐘吾杜注小國彚纂漢志東海郡司吾應劭曰左傳執鐘吾子今江南邳州宿遷縣西北有司吾城今按邳州宿遷今皆屬徐州府】且知【傳公徒敗於且知杜注近鄆地】二十八年幹侯【經公如晉次於幹侯杜注在魏郡斥丘縣晉竟內邑彚纂闞駰曰地多斥鹵故曰斥丘今直廣平府成安縣東南有斥丘古城今按一云斥丘故城在成安縣西春秋晉幹侯也漢書顏師古注幹音干言其地水常涸也】鄔【傳司馬彌牟爲鄔大夫杜注太原鄔縣彚纂今鄔城故址在太原府介休縣東北二十七里今按介休今屬汾州府】祁【傳賈辛爲祁大夫杜注太原祁縣彚纂今太原府祁縣東南八里有古祁城】平陵【傳司馬烏爲平陵大夫彚纂案平陵亦曰大陵今太原府文水縣東北二十里有大陵故城今按戰國時趙攺大陵漢因之後魏置受陽縣隋攺曰文水】梗陽【傳魏戊爲梗陽大夫杜注在太原晉陽縣南彚纂漢志楡次縣有梗陽鄕今太原府淸源縣南有梗陽城案淸源本漢楡次縣地隋分置淸源縣故梗陽在淸源境今按又見襄十八年】塗水【傳知徐吾爲塗水大夫杜注太原楡次縣彚纂漢志楡次縣有塗水鄕今塗水故城在太原府楡次縣西南二十里】馬首【傳韓固爲馬首大夫彚纂元和郡縣誌馬首故城在壽陽縣東南十五里今屬太原府今按壽陽本馬首邑漢爲楡次縣之東境晉始置壽陽縣舊屬太原府今以平定州爲直州壽陽屬之】盂【傳孟丙爲盂大夫杜注太原盂縣彚纂案兩漢志盂縣孟丙邑卽今太原府盂縣也今按盂本仇猶國晉滅之以爲盂縣戰國趙爲源仇城漢置盂縣舊屬太原府今屬平定州】銅鞮【傳樂霄爲銅鞮大夫杜注上黨銅鞮縣彚纂今山西沁州西南有銅鞮故城】平陽【傳趙朝爲平陽大夫杜注平陽平陽縣彚纂古平陽卽堯所都今故城在平陽府臨汾縣西南】楊氏【傳僚安爲楊氏大夫杜注平陽楊氏縣彚纂今古陽城在平陽府洪洞縣南二里又名危城村是也今按又見襄二十九年楊及二十二年揚】

二十九年鄻【傳王子趙車入於鄻以叛杜注周邑】飂【傳昔有飂叔安杜注古國也彚纂漢志南陽郡湖陽縣故廖國也師古曰廖音力救反左氏傳作飂其音同耳湖陽故城在今河南南陽府唐縣南今按又見桓十一年蓼】鬷川【傳封諸鬷川杜注鬷水上夷皆董姓】魯縣【傳懼而遷於魯縣杜注今魯陽也彚纂今河南汝寧府魯山縣西北有魯陽故城今按魯山今屬汝州】窮桑【傳遂濟窮桑杜注地在魯北彚纂卽少皥之虛也今按窮桑在魯城北少皥氏自窮桑登帝後徙於曲阜】汝濱【傳晉趙鞅荀寅帥師城汝濱杜注晉所取陸渾地彚纂陸渾今嵩縣汝水在縣南】

三十年養【傳逆吳公子使居養彚纂今開封府陳州沈丘縣東有養城是其地也今按沈丘今屬陳州府】胡田【傳取於城父與胡田以與之杜注故胡子之地】

三十一年適歷【經季孫意如防晉荀躒於適歷杜注晉地】夷潛六【傳吳人侵楚伐夷侵潛六杜注皆楚邑彚纂夷在今亳州故潛城六城在今壽州俱屬鳳陽府今按潛在六安州之霍丘注見昭二十七年六當卽故六國今爲六安州注見文五年皆非壽州地也】濫【經黒肱以濫來奔杜注東海昌慮縣彚纂今昌慮故城在兗州府滕縣東南】

定公

元年大陸【傳魏獻子田於大陸杜注禹貢大陸在鉅鹿縣北嫌絕逺疑此田在汲郡吳澤荒蕪之地彚纂案吳澤陂懷慶修武縣北一名太白陂卽三橋陂也今按水經注大陸卽吳澤】【傳還卒於杜注今修武縣近吳澤疏卽修武也彚纂今修武縣治西有修武故城水經注修武故也韓詩外傳武王伐紂勒兵於更名曰修武今按又見文五年】邳【傳奚仲遷於邳杜注下邳縣今按見昭元年】壞隤【傳防及壞隤今按魯邑見成十六年】闞【傳季孫使役如闞公氏將溝焉杜注闞魯羣公墓所在也季孫惡昭公欲溝絕其兆域不使與先君同傳塟昭公於墓道南孔子之爲司冦也溝而合諸墓杜注明臣無貶君之義今按魯羣公墓在汶上縣南旺湖闞亭在南旺湖中見桓十一年程恂曰今昭公墓猶有溝合故迹】

二年桐【傳桐叛楚杜注小國廬江舒縣西南有桐鄕彚纂今江南安慶府桐城縣北有古桐城卽古桐國也與廬江縣接】

三年平中【傳鮮虞人敗晉師於平中杜注晉地】拔【經仲孫何忌及邾子盟於拔杜注地闕彚纂或曰當在兗州府境今按傳言盟於郯似是今沂州府郯城縣之地郯見宣四年】郯【傳盟於郯修邾好也杜注郯卽拔也今按說見上】

四年中山【傳中山不服杜注中山鮮虞今按鮮虞亦曰中山自是中國姬姓國杜謂白狄別種非也至戰國時爲一小國今直之定州曲陽及正定府之靈壽槁城等縣皆中山地鮮虞見昭十二年】臯鼬【經公防諸侯盟於臯鼬杜注繁昌縣東南有城臯亭彚纂水經注潁水逕臨潁縣又東南逕澤城北卽古城臯亭今在開封府臨潁縣界今按繁昌城在臨潁縣西北魏置縣東晉時流民流入春谷僑立繁昌縣今屬江南太平府非此繁昌也臨潁今屬許州府】封父【傳封父之繁弱杜注古諸侯也彚纂漢置封丘縣今屬開封府縣治安西坊西北有封父亭】商奄【傳因商奄之民杜注商奄國名今按奄國名都於曲阜成王滅之以其地封魯商奄謂商時之奄國也】少皥之虛【傳封於少皥之虛杜注曲阜也在魯城內彚纂帝王世紀云少皥邑於窮桑以登帝位徙於曲阜今曲阜故城有少皥陵】武父【傳自武父以南杜注衞北界今按武父城在大名府東明縣境見桓十二年】圃田【傳及圃田之北竟杜注鄭藪名今按見僖三十三及昭二十年】有閻之土【傳取於有閻之土以共王職杜注衞所受朝宿之邑蓋近京畿今按昭九年周甘人與晉閻嘉爭閻田是閻地近甘甘在河南府洛陽縣則有閻之土亦當近其地】相土之東都【傳取於相土之東都以防王之東搜杜注爲湯沐邑王巡守以助祭泰山】殷虛【傳封於殷虛杜注朝歌也彚纂今河南衞輝府淇縣北五里有殷墟橋是其地】夏虛【傳封於夏虛杜注大夏今太原晉陽也】容城【經許遷於容城今按水經注容城卽華容縣今荊州府監利縣地】柏舉【經蔡侯以吳子及楚人戰於柏舉彚纂名勝志云麻城縣東北三十里有柏子山縣東南有舉水柏舉之名蓋合柏山舉水而得之其說未知何據案傳文子常濟漢自小別至於大別又三戰而陳於柏舉是在漢之東北矣其地應在麻城境也今按麻城屬湖廣黃州府傅遜謂河南西平縣本柏子國以此釋柏舉誤矣】豫章【傳自豫章與楚夾漢杜注漢東江北地名今按說見昭六及十二年】大隧直轅冥阨【傳還塞大隧直轅冥阨杜注三省漢東之隘道彚纂道鑑地理通釋曰義陽三闗左傳大隧卽黃峴直轅冥阨乃武陽平靖也黃峴今名九里關在信陽軍南百里武陽在今大寨嶺信陽軍東南九十里平靖今名行者陂信陽軍南七十五里案魏置義陽郡義陽有三闗之塞義陽在宋爲信陽軍今信陽州是也屬河南汝寧府今按胡渭曰應山縣北有義陽三闗一曰平靖闗一曰黃峴闗又名百鴈闗一曰武陽闗又名澧山闗卽古之大隧直轅冥阨也大隧卽武陽直轅卽黃峴冥阨卽平靖也按此與通釋小異蓋三闗自西而東平靖在西黃峴在中武陽在東左傳所舉者自東而西故大隧在東直轅在中冥阨在西宜如胡氏所配也應山縣屬湖廣徳安府隨州在汝寧府信陽州之南信陽州唐爲申州唐元和志云平靖闗在應山北六十五里北至申州九十里東至百鴈闗百六十里百鴈闗在應山北九十里北至申州九十里東至澧山闗百里澧山闗在應山東北一百三十里北至申州一百五十里此裏至更爲詳悉又按西頭之阨或作黽史記春申君傳逾黽隘之塞而攻楚楚世家涉黽塞而待秦之倦戰國防塡黽塞之內而投己乎黽塞之外是也又作鄳戰國防塞鄳阨呂覽淮南九塞鄳其一是也漢置鄳縣今爲汝寧府信陽州羅山縣黽鄳皆音盲】城口【傳塞城口而入杜注三隘道之總名】武城【傳武城黒謂子常今按一統志信陽州東北二十五里有武城蓋武城黒之邑】小別大別【傳乃濟漢而陳自小別至於大別杜注禹貢漢水至大別南入江然則此二別在江夏彚纂小別山名今在湖廣漢陽府漢川縣北一名甑山大別山名今在漢陽府漢陽縣東北一名魯山今按胡渭云孔疏謂小別當在大別之東子常從小別與吳戰退而至大別明自東而漸西也按自豫章與楚夾漢謂吳軍漢東楚軍漢西也子常濟漢而陳自小別至於大別言其師眾爲長陳自西及東若此其逺也小別當在大別之西孔疏正相反今二別相去一百二十餘里】淸發【傳吳從楚師及淸發杜注水名彚纂水經注涢水南逕石巖山北亦謂之淸水晉鎭南將軍劉宏遣牙將皮初敗張昌於淸水卽淸發也今湖廣徳安府安陸縣城西八十里有石門山卽石巖山涢水逕其下今按元和志安陸縣涢水故淸發水也西北自隨縣流入注於沔】雍澨【傳敗諸雍澨彚纂今安陸府京山縣西南有三澨春秋之雍澨其一也】睢【傳涉睢杜注睢水出新城昌魏縣東南至枝江縣入江是楚王西走彚纂今湖廣安陸府當陽縣北一里有沮水相傳卽楚昭王西涉處】息【傳左司馬戎及息而還杜注汝南新息也今按新息河南光州之息縣】雲中【傳楚子涉睢濟江入於雲中杜注云夢澤中所謂江南之夢疏土地名南郡枝江縣有云夢城江夏安陸縣東南亦有云夢城或曰南郡華容縣東南有巴丘湖江南之夢也郢都在江北睢東王走西涉睢又南濟江乃入於雲中知此在江南昭三年王與鄭伯田江南之夢謂此也言江南之夢則江北亦有夢矣今按傳遜曰雲中云夢澤中蓋江北之夢在今徳安府考睢漢二水皆入江楚子涉睢而西復還入睢由睢而入江繞吳其之南而北濟以入鄖自鄖而奔隨也觧以爲江南之夢非胡渭曰吳師自東來故昭王自郢西走至枝江縣界涉睢濟江而南東行入雲中杜注以爲江南之夢則雲中在江南明甚沈存中謂奔鄖時自江南涉江而北至云誤矣方吳之勝楚也循江北岸而西昭王若東走則遺之禽矣迨入郢處宮之後始可從東道奔鄖耳涉睢是西行濟江乃南渡所入之雲中必不在江北也按胡氏之說是前已言涉睢此又云涉睢者接前文非兩次涉睢也又見宣四年夢中昭三年江南之夢】五年東野【傳季平子行東野杜注季氏邑彚纂蓋東野及房皆近費之地】房【傳還未至卒於房今按此房當卽近費之防見隱元年顧炎午謂防房二字史記漢書多通用也】稷【傳而自稷防之杜注楚地彚纂當在南陽府桐柏縣境】沂【傳大敗夫槪王於沂杜注楚地】軍祥【傳敗吳師於軍祥杜注楚地彚纂當在隨州西南】堂谿【傳夫槪王奔楚爲堂谿氏彚纂楚地水經注濯水出汝南吳房縣吳房西北有堂谿城卽此也吳房本房子國楚封夫槪於此故曰吳房今汝寧府遂平縣西吳房故城北有堂谿城又見昭十三年房】麇【傳吳師居麇杜注地名彚纂今湖廣嶽州府巴陵縣東有麇城今按當是楚滅麇後遷麇人於此】公壻之谿【傳又戰於公壻之谿杜注楚地名】成臼【傳王之奔隨也將入於成臼杜注江夏竟陵縣有臼水出聊屈山西南入漢彚纂今漢陽府漢川縣有臼水亦名臼子河西南與漢水合今按漢竟陵縣石晉攺爲景陵今安陸府天門縣也在府東南二百餘里水經注漢水又東逕石城西又東南與臼水合吳入郢昭王奔隨濟於成臼謂是水也石城卽今安陸府治鐘祥縣而鐘祥亦兼有競陵地然則成臼水在安陸府之東南而漢川之臼子河非其地】脾【傳國於脾杜注楚地彚纂近郢都當在今荊州府境】六年匡【傳公侵鄭取匡今按此匡爲鄭邑當是陳州府扶溝縣之匡城注見文元年】豚澤【傳捨於豚澤今按衞地】馮【傳鄭伐馮滑胥靡負黍狐人闕外杜注鄭伐周六邑彚纂東觀漢記曰魏之別封曰華侯華侯孫長卿食采於馮城卽此】負黍【傳見上杜注陽城縣西南有負黍亭彚纂今河南登封縣有負黍聚一曰黃城是也】狐人【傳見上彚纂後漢志潁陰縣有孤宗鄕古狐人亭也在今開封府詳州臨潁縣今按縣屬許州府】闕外【傳見上彚纂卽伊闕外之邑也在今河南府洛陽縣南闕塞山下今按闕塞見昭二十六年】緜上【傳趙簡子逆而飲之酒於緜上今按僖二十四年緜上杜注西河介休縣顧炎午云樂祁自宋如晉其路豈出於西河介休今翼城縣西亦有緜山俗謂之小緜山近曲沃當必是簡子逆樂祁之處此說當是襄十三年晉侯搜於緜上以治兵亦是其地也又說見僖二十四年】姑蕕【傳天王處於姑蕕杜注周地】

七年儀栗【傳周儋翩入於儀栗以叛杜注周邑】窮谷【傳單武公劉桓公敗尹氏於窮谷今按周地亦如萑谷施谷之類見昭二十六年】咸【經齊侯鄭伯盟於咸杜注衞地今按在今開州近衞都見僖十三年】沙【經齊侯衞侯盟於沙杜注陽平元城縣東北有沙亭彚纂晉太和五年秦王猛圍鄴慕容垂自沙亭屯內黃是也在今元城縣東】【傳乃盟於杜注卽沙也彚纂晉地道記元城縣有陽城今按沙公羊作沙澤與成十三年澤同當是一地】

八年谷城【傳單子伐谷城杜注在河南縣西彚纂後漢志河南郡谷城湟水出今洛陽縣西有谷城故城水經注城西臨谷水故名今按谷澗二源至新安而合流通謂之澗東遷後謂之谷經谷城縣西】簡城【傳單子伐簡城彚纂周有簡師父簡城蓋其采地也】孟【傳劉子伐孟彚纂周邑今懷慶府河內縣西北有防臺鎭古孟國也水經注京相璠曰野王西北三十里有故防城防臺是也今按卽隱十一年王所取於鄭之防】大行【傳卒於大行杜注晉東南山今按見襄二十三年】州【傳乃止諸州杜注晉地今按見隱十一年及昭三年】瓦【經公防晉師於瓦杜注衞地東郡燕縣東北有瓦亭彚纂水經注酸瀆水自燕城東逕滑臺城又東南逕瓦亭南今直大名府滑縣東南瓦亭岡集古瓦亭也今按滑縣今屬河南衞輝府】鄟澤【傳晉師將盟衞侯於鄟澤杜注自瓦還就衞地盟】曲濮【經衞侯鄭伯盟於曲濮杜注衞地彚纂蓋濮水曲折之處猶言河曲汾曲也在今山東東昌府濮州境今按濮州今屬曹州府】蒲圃【傳將享季氏於蒲圃而殺之今按魯東門外地見襄四年十九年】上東門【傳帥成人自上東門入杜注魯東城之北門】下【傳又戰於下杜注魯城內地名】

九年萊門【傳伐陽闗陽虎使焚萊門杜注陽闗邑門】中牟【傳晉車千乘在中牟杜注今滎陽有中牟縣廻逺疑非也彚纂索隱曰此中牟當在河北非鄭之中牟也正義蕩陰縣西有牟山中牟蓋在其山之側今河南彰徳府湯陰縣西有中牟城在牟山下正當衞走邯戰之道是其地也今按晉爲趙氏之邑佛以中牟叛卽此中牟水經注以滎陽中牟爲是誤矣】五氏【經齊侯衞侯次於五氏杜注晉地彚纂蓋晉大夫邯鄲午之私邑今直廣平府邯戰縣西有五氏城亦曰寒氏城】禚媚杏【傳齊侯致禚媚杏於衞杜注三邑皆齊西境彚纂媚當在濟南禹城縣杏當在東昌博平縣今按禚見莊二年】

十年夾谷祝其【傳公防齊侯於祝其實夾谷杜注夾谷卽祝其也按服防云東海祝其縣彚纂地理誌濟南淄川縣西南三十里有甲山亦名夾山一名祝山上有夾谷臺爲定公防齊侯處案齊魯兩君相防不應去齊若此之近去魯若北之逺今萊蕪縣有夾谷峪名勝志以爲萊兵刼魯侯處庶防近之今按夾谷有三一謂夾谷卽祝其今江南海州贑楡縣是其地贑楡志云祝其故城在縣南五十里夾谷山西南十五里此祝其旣非一地而地又太逺且偏二則淄川之夾山祝山又有齊太近魯太逺之疑萊蕪夾谷一統志亦並載之顧炎午雲水經注萊蕪縣城在萊蕪谷舊說云齊靈公滅萊萊民播流此谷邑落荒蕪故曰莢蕪夾谷之防齊侯使萊人以兵刼魯侯是防於此地故得萊人非召之東萊千里之外也不可泥祝其之名而逺求之海上矣】鄆讙龜陰田【經齊人萊歸鄆讙龜陰田杜注三邑皆汶陽田泰山博縣北有龜山陰田在其北也彚纂博縣今之泰安州州境無龜山今龜山在新泰縣之西南泗水縣之東北蓋與泰安州相接也今按新泰今屬泰安府泗水屬兗州府鄆見成十六年讙見桓三年】邯鄲【傳衞侯伐邯鄲午於寒氏杜注廣平縣也彚纂今直廣平府邯鄲縣西南有邯鄲故城卽俗名趙王城是也】寒氏【傳見上杜注卽五氏】宿【傳駟赤先如宿杜注東平無鹽縣故宿國彚纂隱元年及宋人盟於宿卽此】安甫【經齊侯衞侯鄭遊速防於安甫杜注地闕】

十一年蕭【經宋公之弟辰及仲佗石彄公子地自陳入於蕭以叛杜注宋邑疏蕭叔大心者宋蕭邑大夫平宋亂立桓公宋人以蕭邑封叔爲附庸宣十二年楚滅之復爲宋邑今按見莊十二年】

十二年郊【傳衞公孟彄伐曹克郊杜注曹邑彚纂當在兗州府曹縣界今按曹縣今屬曹州府】武子臺【傳登武子之臺今按水經注曲阜上有季氏宅宅有武子臺今𨿽崩夷猶髙數丈】姑蔑【傳敗諸姑蔑彚纂魯地隱元年盟於蔑卽此括地誌姑蔑故城在泗水縣東四十五里今屬兗州府故城在縣治東南】黃【經公防齊侯盟於黃今按黃齊地此卽桓十七年盟於黃宣八年公子遂如齊至黃乃復之黃也詳見桓十六年】

十三年垂葭郹氏【經齊侯衞侯次於垂葭傳實郹氏杜注垂葭攺名郹氏髙平鉅野縣西南有郥亭彚纂今屬兗州府濟寧州今按鉅野今屬曹州府】河內【傳鋭師伐河內杜注今河內汲郡彚纂漢置河內郡晉分置汲郡治汲縣今爲衞輝府治】蛇淵囿【經築蛇淵囿彚纂水經蛇水又西逕鑄城西左傳所謂蛇淵囿也京相璠曰濟北有蛇丘城城下有水魯囿也今蛇丘故城在濟南府肥城縣南】晉陽【傳吾捨諸晉陽杜注趙鞅邑今按秦置晉陽縣爲太原郡治所歷代因之宋移太原郡治於陽曲縣而晉陽爲其屬縣明攺爲太原縣在府治西南四十五里】

十四年於越【經於越敗吳於檇李杜注越國也今按於發聲】檇李【經見上杜注吳郡嘉興縣南醉李城彚纂今屬浙江嘉興府檇李城在縣南四十五里】陘【傳卒於陘去檇李七里】牽【經公防齊侯衞侯於牽杜注魏郡黎陽縣東北有牽城彚纂路史內黃西南三十里有故牽城今故牽城在內黃之西南濬縣之北二縣屬直大名府濬縣爲漢黎陽與內黃縣接壤今按濬縣今屬衞輝府】脾上梁間【傳公防齊侯衞侯於脾上梁之間杜注卽牽】洮【經齊侯宋公防於洮杜注曹地今按見僖八年】盂【傳大子蒯聵獻盂於齊杜注邑名今按蓋衞東境之邑】莒父【經城莒父及霄彚纂魯邑案莒系以父魯人語音如梁父亢父剛父是也今莒州地】霄【經見上彚纂魯邑在今莒州境】潞【傳晉人敗範中行氏之師於潞今按故赤狄潞子之地也見宣十五年】百泉【傳又敗鄭師及範氏之師於百泉彚纂衞地在今衞輝府輝縣西北蘇門山下衞源也一曰百門陂亦曰百門泉】

十五年老丘【傳鄭罕達敗宋師於老丘杜注宋地彚纂今河南陳畱縣北四十五里有老丘城】渠蒢【經齊侯衞侯次於渠蒢傳作蘧挐今按謀救宋當爲宋地】

哀公

元年夫椒【傳吳王夫差敗越於夫椒杜注吳郡吳縣西南太湖中椒山彚纂通典包山一名天椒山卽西洞庭山也今在蘇州府吳縣西南】防稽【傳保於防稽杜注上防稽山也在防稽山陰縣南彚纂水經注防稽之山古防山也亦謂之茅山又曰棟山周禮所謂揚州之鎭也在今紹興府防稽縣東南十二里】有仍【傳歸於有仍今按昭四年夏桀爲仍之防杜注仍國名】虞【傳逃奔有虞杜注舜後諸侯也梁國有虞縣彚纂今歸徳府虞城縣南三里有故虞城本舊縣址古虞國也今按禹封商鈞之地】綸【傳而邑諸綸杜注虞邑彚纂今虞城縣東南三十里有故綸城是也】蒲【傳伐晉取蒲彚纂晉地今趙州城中有蒲社今按趙州在正定府南一百十里今爲直州】

二年絞【傳伐邾將伐絞杜注邾邑彚纂當在兗州府滕縣境】句繹【經叔孫州仇仲孫何忌及邾子盟於句繹杜注邾地疏案十四年小邾以句繹來奔此云邾地蓋國竟相近所屬無常若莒魯爭鄆之等彚纂今在兗州府鄒縣境】戚【傳晉趙鞅納衞大子於戚宵迷陽虎曰右河而南必至焉杜注是時河北流過元城界戚在河外今按大名府治元城縣府南一百六十里爲開州戚城在州城北七里禹河本不至此杜言是時遇元城者定王五年河徙非禹時故道故也】鐵上【經晉趙鞅帥師及鄭罕達帥師戰於鐵杜注鐵在戚城南傳登鐵上杜注鐵丘名彚纂今開州有戚城其南爲王合裏卽鐵丘也】

三年啟陽【經季孫斯叔孫州仇帥師城啟陽杜注今瑯邪開陽縣彚纂今沂州北十五里有開陽故城本鄅國後屬魯名啟陽也今按沂州今爲府又見昭十八年鄅】

四年負函【傳左司馬敗申公壽餘葉公諸梁致蔡於負函杜注此蔡之故地人民楚因以爲邑彚纂當在今信陽州今按信陽州今屬汝寧府】繒關【傳致方城之外於繒闗杜注楚地今按當在南陽府裕州方城在裕州見僖四年】梁霍【傳爲一昔之期襲梁及霍杜注梁河南梁縣西南故城梁南有霍陽山皆蠻子邑也今按河南汝州西南四十五里有梁縣故城霍陽故縣在汝州東南二十里霍山下水經注又有霍陽聚】蠻氏【傳單浮余圍蠻氏今按見成六年】陰地【傳蠻子赤奔晉陰地今按陰地邑在盧氏縣說見宣二年下文使謂陰地之命大夫士蔑謂晉大夫守陰地者杜以晉河南山北自上洛以東至陸渾皆爲陰地而以命大夫爲別縣監尹非也】丰析【傳司馬起丰析與狄戎以臨上雒杜注析縣屬南鄕郡析南有丰鄕皆楚邑彚纂今河南府淅川縣西南有丰鄕城其地與鄖陽相按今淅川縣及內鄕縣之西北境皆析地也又見僖二十五及昭十八年】莵和【傳左師軍於莵和杜注莵和山在上洛東彚纂今西安府商州東有莵和山通襄漢之道按商州今直陜西】倉野【傳右師軍於倉野杜注在上洛縣彚纂今商州東南有倉野聚今按水經注丹水自倉野又東歷莵和山胡渭云今商州南百四十里有倉野聚】少習【傳將通於少習以聽命杜注商縣武闗也彚纂武闗在商州東少習山下故亦名少習今按水經注雲丹水歷莵和山又東南逕商縣南歷少習出武闗少習楚通上洛阨道文曰武闗在淅縣西一百七十里胡渭云武闗在商州東南一百八十里】九州之戎【傳士蔑乃致九州之戎杜注九州戎在晉陰地陸渾者今按又見昭二十二年】三戶【傳以畀楚師於三戶杜注丹水縣北有三戶亭彚纂漢桓帝河間孝王子傅封三戶亭侯卽此今南陽府淅川縣西南有三戶城今按水經注又雲丹水又東南淅水注之又東南逕三戶城又逕丹水縣故城西南胡渭云今內鄕縣西南有三戶城】臨【傳趙稷奔臨杜注晉邑彚纂今眞定府臨城縣東有臨城故城春秋晉臨邑漢之房子縣也今按臨城今屬趙州】郉【傳國夏伐晉取郉任欒鄗逆畤陰人盂壺口杜注八邑晉地今按郉見隱五年襄二十六年】任【傳見上今按見襄三十年】欒【傳見上杜注在趙國平縣西北彚纂今欒城縣及趙州北境皆古欒邑地屬眞定州今按欒城今屬正定府趙州今爲直州又見桓三年】鄗【傳見上杜注鄗卽髙邑縣也彚纂今眞定府柏鄕縣北故城鎭卽故鄗城地晉髙邑也今按趙州有鄗邑縣柏鄕縣皆鄗邑地也】逆畤【傳見上彚纂水經注濡水回湍曲復亦謂之曲逆水春秋齊國夏伐晉取曲逆是也酈道元以逆畤爲曲逆矣今曲逆故城在直保定府完縣東南二十里】陰人【傳見上今按地無考】盂【傳見上今按當爲太原孟縣見昭二十八年】壺口【傳見上杜注潞縣東有壺口闗彚纂在今山西潞安府黎城縣東北太行山口俗名吾兒谷是也】柏人【傳納荀寅於柏人杜注晉邑今趙國柏人縣也彚纂今直順徳府唐山縣西有柏人故城今按柏人後魏攺曰柏仁金攺爲唐山】

五年毗【經城毗今按地無考杜云備晉也則當在魯西境】中牟【傳趙鞅伐衞遂圍中牟今按中牟當爲湯陰之中牟見定九年中牟常屬晉趙氏矣而此時屬衞豈因佛叛而中牟遂屬衞與】萊【傳寘羣公子於萊杜注齊東鄙邑彚纂今登州府黃縣東南有萊子城是也】

六年邾瑕【經城邾瑕杜注任城亢父縣北有邾婁城彚纂今在濟寧州南十里】莊【傳戰於莊今按見昭十年】大冥【傳昭王攻大冥卒於城父杜注陳地彚纂當在陳州項城縣境今按項城今屬陳州府】萊門【傳出萊門而告之故杜注魯郭門今按定九年萊門杜注陽闗邑門蓋同名耳】賴【傳使胡姬以安孺子如賴杜注齊邑】句竇之丘【傳囚王豹於句竇之丘今按齊地卽襄十九年二十一年句瀆之丘也桓十二年句瀆之丘又名谷丘蓋異地】駘【傳使毛遷孺子於駘杜注齊邑】殳冒淳【傳塟諸殳冒浮杜注齊地彚纂路史殳成國一名冒澤】

七年鄫【經公防吳於鄫杜注今瑯邪鄫縣今按見僖十四年】範門【傳伐邾及範門杜注邾郭門】茅【傳成子以茅叛杜注髙平西南有茅鄕亭彚纂在今兗州府金鄕縣西北四十里今按又見僖二十四年】繹【傳邾眾保於繹杜注邾山也在鄒縣北彚纂郭璞曰繹山純石積構連屬如繹絲然今繹山一名邾嶧山在鄒縣東南二十里蓋古時縣治在山南而今徙於山北也今按又見文十三年宣十年】負瑕【傳囚諸負瑕杜注魯邑髙平南平陽縣西北有瑕丘城彚纂在今兗州府滋陽縣西二十五里】鄫衍【傳若夏盟於鄫衍杜注卽鄫也】黍丘【傳築五邑於其郊曰黍丘揖丘大城鐘防杜注梁國下邑縣西南有黍丘亭彚纂下邑卽今之夏邑也屬河南歸徳府黍丘亭在縣西南】揖丘【傳見上彚纂當在今曹縣界】大城【傳見上彚纂當在今曹州界今按曹州今爲府】鐘【傳見上彚纂當在今定陶縣界】防【傳見上彚纂當在今定陶縣界】

八年東陽【傳吳師克東陽而進杜注魯邑彚纂呂氏春秋夏孔甲逰於東陽卽此也在兗州府費縣西南七里今名陽關鎭今按七里當作七十里見顧炎午日知錄】五梧【傳捨於五梧杜注魯邑彚纂今費縣西有五梧城今按哀二十五年五梧杜注魯南鄙】蠶室【傳捨於蠶室杜注魯邑彚纂或曰今滕縣東三十里有蠶母山是也案春秋滕不屬魯亦當在費縣西北境】夷【傳公賓庚公甲叔子與戰於夷今按閔二年齊人殺哀姜於夷亦是此地當在費縣西也】庚宗【傳捨於庚宗今按見昭四年】泗上【傳遂次於泗上今按今泗水縣也】闡【經齊人取讙及闡杜注在東平剛縣北彚纂漢志剛縣故闡城今兗州府寧陽縣本魯闡邑地故剛城在縣東北三十五里今按水經注洸水出東平上承汶水於岡縣西闡亭東爾雅汶爲闡加水作灛】潞【傳子姑居於潞以察之杜注齊邑彚纂當在齊之郊外】

九年雍丘【經宋皇瑗帥師取鄭師於雍丘杜注雍丘縣屬陳畱郡彚纂今開封府杞縣治】防溝【傳吳城防溝通江淮釋文防音寒杜注於防江築城穿溝東北通射陽湖西北至宋口入淮通糧道也今廣陵韓江是今按宋口又作末口胡渭曰吳越春秋吳將伐齊自廣陵闕江通淮亦曰渠水漢置江都縣有渠水首受江北至射陽入湖是也又名中瀆水水經注中瀆水首受江於江都縣縣城臨江昔吳將伐齊自廣陵東南築防城城下掘深溝謂之韓江亦曰防溟溝自廣陵出山陽白馬湖逕山陽城西又東謂之山陽浦又東入淮謂之山陽口是也山陽本漢射陽縣晉攺山陽縣射陽湖在縣東南八十里縣西有山陽瀆卽古防溝其縣北五里之北神堰卽古末口也吳自哀九年溝通江淮之後十年伐齊十一年又伐齊十二年防魯於槖臯十三年防晉於黃池國語云夫差告勞於周曰余沿江溯淮闕溝深水出於商魯之間其所沿溯者非防江至末口之道蓋卽禹貢揚州之貢道耳防溝之開杜注但云通糧道其水未必能深廣觀隋開皇中山陽瀆旣開而猶不勝戰艦則吳人所乘余皇戈船之類不可由此瀆明矣故哀十年公防吳伐齊左傳云徐承帥舟師將自海入齊齊人敗之吳師乃還十三年黃池之役於越入吳國語云越師沿海溯淮以絕吳路向使伐齊由防溝則徐承何獨帥舟師泛海其自防而歸越師欲絕其路亦必溯江而不溯淮矣故知吳人沿江溯淮仍用禹貢之貢道也】

十年鄎【傳伐齊南鄙師於鄎杜注齊地】犂【傳於是乎取犂及轅杜注犂一名隰濟南有隰陰縣彚纂或曰齊大夫隰氏之采邑也今濟南府臨邑縣西有漯陰故城本齊犂邑水經注漯水逕漯陰縣故城北縣故犂邑今巨漯亭是也今按漯水之漯說文本作濕與隰相似隰陰者漯陰之誤而隰氏采邑之說則又因誤而附防也】轅【傳見上杜注祝阿縣西有轅城彚纂漢置瑗縣屬平原郡水經注瑗卽轅也今濟南府禹城縣西北有瑗城今按瑗城一云在禹城西南又按傳下文云毀髙唐之郭今禹城西四十里有髙唐城是相接也】賴【傳毀髙唐之郭侵及賴而還今按地近東昌府之髙唐州也】

十一年淸【傳國書髙無防帥師伐我及淸杜注齊地濟北盧縣東有淸亭彚纂盧縣今長淸縣也今按長淸屬濟南府隋置縣因界內淸水爲名】黨氏溝【傳俟於黨氏之溝杜注朝中地名今按莊三十二年公築臺臨黨氏則近公宮有黨氏】郊【傳師及齊師戰於郊今按此戰近魯城故經書帥師伐我不言四鄙檀弓云戰於郎以此知近郊有郎邑】稷曲【傳齊師自稷曲杜注郊地名】泗【傳陳瓘陳莊涉泗今按泗水經魯城北及西】艾陵【經齊國書帥師及吳戰於艾陵杜注齊地今按史記春申君傳正義曰艾陵在兗州博縣南六十里博縣今泰安府泰安縣也】博【傳公防吳子伐齊克博至於嬴杜注博嬴齊邑也二縣皆屬泰山彚纂漢置博陽縣金升爲泰安州今故城在濟南府泰安州東南今按今爲泰安府】嬴【傳見上今按見桓三年】犂【傳寘於犂杜注衞邑今按漢書東郡有黎縣孟康曰詩黎侯國蓋黎侯失國寓於衞時之邑也犂與黎通城在今東昌府範縣境】外州【傳或淫於外州杜注衞邑】城鉏【傳與之城鉏杜注宋邑今按見哀二十五年】巢【傳使處巢死焉杜注衞地彚纂寰宇記巢亭在襄邑縣南二十里今歸徳府睢州巢亭是也】鄖【傳濱於鄖杜注衞地】少禘【傳塟於少禘杜注衞地】

十二年槖臯【經公防吳於槖臯杜注在淮南逡遒縣東南彚纂今江南廬州府巢縣東北六十里有柘臯鎭漢之槖臯縣春秋吳邑也】鄖【經公防衞侯宋皇瑗於鄖杜注發陽也廣陵海陵縣東南有發繇口彚纂今江南揚州府如臯縣東立發壩古發陽也亦名古鄖】彌作【傳宋鄭之間有隙地焉曰彌作頃丘玉暢嵒戈錫杜注隙地閒田凡六邑】頃丘【傳見上】玉暢【傳見上彚纂杞縣東北三十里有玉帳或云古玉暢案杞縣爲春秋宋地北與陳畱接壤傳曰宋鄭之間或卽是也】嵒【傳見上今按後宋平元之族奔鄭鄭人爲之城嵒戈錫宋向巢伐鄭取錫遂圍嵒鄭罕達救嵒取宋師仍以六邑爲虛】戈【傳見上今按襄四年處豷於戈杜注云戈在宋鄭之間則爲寒浞子豷之故國也】錫【傳見上彚纂地名路史商末錫畤子斯在宋鄭之間鄭人滅之以處宋元公之孫】

十三年黃池【經公防晉侯及吳子於黃池杜注陳畱封丘縣南有黃亭近濟水彚纂國語夫差起師北徵闕爲深溝於商魯之間北屬之沂西屬之濟以防晉公午於黃池沂水出蓋縣臨樂山入於泗而濟水在封丘縣南是時夫差旣通江淮遂帥舟師自淮入泗自泗入沂復穿魯宋之境連屬水道有不通者鑿而通之以達於封丘之濟杜氏所謂近濟水也今黃池在開封府封丘縣東南】【傳自上觀之杜注水名今按吳地之水】姑蔑【傳彌庸見姑蔑之旗杜注越地今東陽大末縣彚纂越地西至於姑蔑卽此秦置太末縣今衢州府龍遊縣也今按姑蔑城在龍遊縣谷溪之南而衢州府之西安常山江山開化亦皆太末地也】戶牖【傳及戶牖杜注陳畱外黃縣西北東昏城是彚纂今東昏故城在開封府蘭陽縣東北今按北直大名府之東明縣亦東昏地也】

十四年大野【傳西狩於大野杜注在髙平鉅野縣東北大澤是也彚纂元和志大野澤一名鉅野今兗州府嘉祥縣西有獲麟堆蓋嘉祥本鉅野分置也】句繹【續經小邾射以句繹來奔杜注地名今按說見哀二年】檀臺【傳公與婦人飲酒於檀臺今按史記正義檀臺在臨淄縣東一里通鑑齊湣王斮狐喧於檀衢胡三省注引此年檀臺意檀衢爲通檀臺之衢路也】弇中【傳失道於弇中杜注弇中狹路今按見襄二十五年】丰丘【傳適丰丘杜注陳氏邑】郭關【傳殺諸郭闗杜注齊闗名】舒州【續經齊陳恆執其君寘於舒州彚纂史記田常執簡公於徐州崔駰曰卽春秋舒州也案舒州今兗州府滕縣東南薛城是後漢郡國志云薛城在春秋之季曰徐州竹書紀年云邳遷於薛攺名徐州亦曰舒州今按徐與舒古音𨿽相通然此舒州非薛城之徐州也當時滕薛未亡陳恆安得寘其君於此張守節史記正義云徐州齊之西北界上地名在渤海郡東平舒縣此說最是東平舒在今順天府大城縣界此齊之極北與燕界者也齊之履北至無棣漢時無棣與東平舒並屬渤海郡則齊之北境可至東平舒矣又史記齊威王曰吾臣有黔夫者使守徐州則燕人祭北門趙人祭西門此徐州亦音舒州正是東平舒接燕而近趙之地故燕趙畏之而祭門若黔夫守薛城之徐州去燕趙甚逺燕趙何爲而祭門此事理之尢明者是時陳恆將弒君故寘諸極逺之界而幽之胡三省注通鑑黔夫之事不能考正顧炎武又彊解祭門事皆誤邵子皇極經世書舒州事明朱隱老注引史記正義東平舒之說今亦當從之】鞌【傳魋先謀公請以鞌易薄杜注鞌向魋邑】逢澤【傳迹人來告曰逢澤有介麇焉杜注地理誌言逢澤在滎陽開封縣東北逺疑非疏漢書地理誌臣瓚案汲郡古文梁惠王廢逢忌之藪以賜民今浚儀縣有逢忌陂是也宋都睢陽去開封四百餘里故杜以逺疑蓋宋都之旁別有逢澤也彚纂今開封府祥符縣南有蓬池與尉氏縣接壤古逢澤也今按祥符之逢池亦去宋逺疑非古逢澤蓋宋有大澤藪曰孟豬在虞城縣北十里周廻五十里與商丘縣相接逢澤或孟豬旁別名漢初梁孝王大治宮室築東苑方三百里則孟豬逢澤皆在其中孟豬之故迹已失則逢澤亦不可考求之於開封非也】丘輿【傳卒於魯郭門之外阬氏諸丘輿杜注泰山南城縣西北有輿城彚纂今兗州府費縣西輿城是也今按杜注南城當作南武城】

十五年輸【傳武伯伐成不克遂城輸今按蓋近成之地】桐汭【傳楚子西子期伐吳及桐汭杜注宣城廣徳縣西南有桐水出白石山西北入丹陽湖今按廣徳縣今江南廣徳州也桐水出州西南白石山西北流經建平縣南又西北入江寧府髙淳縣界注丹陽湖】良【傳及良而卒杜注吳地今按此良疑近吳國都地未必是昭十三年下邳之良城】冠氏【傳齊爲衞故伐晉冠氏杜注陽平館陶縣今按東昌府冠縣館陶縣皆冠氏地也冠氏故城在冠縣北】

十六年平陽【傳衞侯飲孔悝酒於平陽杜注東郡燕縣東北有平陽亭彚纂今大名府滑縣東南有韋城韋城南有平陽城亦曰平陽亭水經注云廩延南故城卽平陽享是也今按滑縣今屬河南衞輝府】城父【傳自城父奔宋今按當作父城見昭十九年】白【傳使處吳竟爲白公杜注楚邑汝陰襃信縣西南有白亭今按東漢析郾縣置褒信縣在今河南光州息縣東北息縣東有白公城】愼【傳吳人伐愼杜注汝陰愼縣也彚纂今鳳陽府潁上縣西北有愼城水經注雲潁水逕愼縣故城是其地今按潁上今屬江南潁州府】頯黃【傳王孫燕奔頯黃氏杜注吳地彚纂在今寧國府境】

十七年笠澤【傳越子伐吳吳子禦之笠澤彚纂禹貢震澤厎定卽笠澤也爾雅謂之具區今蘇州府吳縣西南太湖是也今按水經注松江上承太湖更逕笠澤在吳南松江左右國語越伐吳吳禦之笠澤越軍江南吳軍江北者也笠澤疑是今之平望湖非震澤太湖】昆吾之觀【傳見人登昆吾之觀杜注衞有觀在古昆吾之虛今濮陽城中彚纂案濮陽今大名府開州州西南有濮陽城古顓頊之墟曰帝丘夏時爲昆吾氏所居城中有昆吾臺亦曰昆吾城也今按括地誌昆吾臺在濮陽縣西百步周圍五十步髙二丈按昆吾者祝融之孫陸終第二子名樊夏時爲伯始國於濮陽後遷於許故昭十二年楚子云皇祖伯父昆吾舊許是宅】戎州【傳公登城以望見戎州杜注戎邑彚纂今兗州府曹縣有楚丘故城漢置己氏縣以戎州己氏而名也今按曹縣今屬山東曹州府此楚丘城卽隠七年戎伐凡伯之處然傳云公登城以望見戎州又云公自城上見己氏之妻髮美皆謂衞城蓋衞之城外有己氏人居之謂之戎州非謂衞侯登衞城能望見曹縣之戎州也杜注與彚纂辭不別白則觀者惑矣】潞【傳執般師以歸舍諸潞杜注齊邑今按見哀八年】防【傳公防齊侯盟於蒙杜注在東莞蒙陰縣西故蒙陰縣也彚纂今屬靑州府今按蒙陰今屬沂州府之莒州】發陽【傳發陽之役杜注鄖也見十二年】

十八年鄾【傳巴人伐楚圍鄾杜注楚邑彚纂今襄陽府襄陽縣東北有鄾城古鄾子國後屬楚今按詳見桓九年】

十九年【傳追越師至杜注越地】東夷【傳楚沈諸梁伐東夷今按當是甌越之地溫臺濱海之處】敖【傳三夷男女及楚師盟於敖杜注從越之夷三種敖東夷地】三夷【傳見上今按當是溫臺寧波三府地】

二十年艾【傳出居於艾杜注吳邑豫章有艾縣彚纂今艾城在江西南昌府寧州西】

二十一年顧【傳公及齊侯邾子盟於顧杜注齊地彚纂商頌韋顧旣伐卽此顧也今東昌府範縣東南五十里有顧城】舟道【傳請除館於舟道杜注齊地】

二十二年甬東【傳越滅吳請使吳王居甬東杜注越地防稽句章縣東海中洲也彚纂句章今浙江寧波府慈谿鎭海二縣地海中洲卽舟山今之定海縣也縣東三十里有翁山一名翁洲卽春秋之甬東】二十三年英丘【傳齊人伐我英丘今按英丘晉地齊取之】犂丘【傳戰於犂丘杜注隰也彚纂今濟南府臨邑縣有犂丘亭今按卽哀十年之犂也哀二十七年傳云隰之役亦謂此隰本是漯水之漯說見哀十年】

二十五年蒲【傳將適蒲杜注晉邑彚纂史記衞靈公曰蒲衞之所以待晉楚也蓋衞邑而與晉相近者也今大名府長垣縣故蒲城是今按今長垣縣治卽衞蒲邑見桓二年】鄄【傳將適鄄杜注齊界上邑今按當爲濮州故鄄城見莊十四年】泠【傳將適泠杜注近魯邑】城鉏【傳請適城鉏杜注近宋邑彚纂今大名府滑縣東有鉏城水經注云濮陽西南有鉏丘城是也今按滑縣今屬衞輝府】

二十六年空澤【傳公逰於空澤杜注宋邑彚纂在今歸徳府虞城縣東水經注所謂獲水又東南逕空桐澤北是也】連中【傳卒於連中杜注館名彚纂名勝志連中館在空澤後遺杜髙二丈俗呼連塜者是】空桐【傳奉公自空桐入如沃宮杜注梁國虞縣東南有地名空桐彚纂今虞城縣空桐澤有空桐亭】沃宮【傳見上杜注宋都內宮名】盧門桐門【傳得夢啟北首而寢於盧門之外已爲烏而集於其上咮加於南門尾加於桐門杜注盧門宋東門桐門北門】唐盂【傳六子在唐孟杜注地名】

二十七年駘上【傳且言邾田封於駘上今按疑是狐駘山之駘見襄四年狐駘】平陽【傳盟於平陽杜注西平陽疏宣八年城平陽注云泰山有平陽縣此年平陽西平陽也髙平南有平陽縣彚纂髙平漢侯國故城在今兗州府鄒縣西南其西有平陽城漢所置南平陽縣也】畱舒【傳及畱舒違谷七里杜注齊地彚纂今兗州府東阿縣西南有畱舒城水經注云東阿魚山上有柳舒城是也與東平州接壤今按東阿今屬泰安府】濮【傳及濮杜注濮水在陳畱酸棗縣傍河東北經濟陰至髙平入濟】陵阪【傳公遊於陵阪今按魯地】

春秋地理考實卷三

欽定四庫全書

春秋地理考實卷四

婺源江永撰王朝列國興廢說【見傳說彚纂今考訂加注】

王朝興廢說

周

姬姓黃帝之苗裔后稷之後也后稷封於邰今武功縣也【今屬陜西幹州左傳作駘見昭九年史或作斄明一統志云武功縣西南二十里有斄城】及夏之衰后稷之子不窋失其官竄於西戎【夏之衰韋昭謂啟子太康時】括地誌曰不窋故城在慶州化縣今慶陽府安化縣也【安化慶陽府治不窋城在府境內府東三里有不窋塜】不窋之孫公劉徙居邠今邠州東北有豳亭三水縣西有古豳城皆是也【邠州在西安府西北三百五十里古西戎地公劉居之漢之漆縣也舊屬西安府今爲直州三水屬之本作豳州唐太宗以字似幽攺爲邠】公劉傳九世至太王【國語周靈王太子晉曰后稷始基靖民十五王而文始平之韋昭據周本紀釋十五王云謂后稷不窋鞠陶公劉慶節皇僕差弗毀隃公非髙圍亞圍公祖太王王季文王也夫稷契同時契至湯四百餘年而十匹世稷至文王約千年猶止十五世何以相差迥別如此蓋周之世次𨿽周人亦有傳訛矣據世本自公劉歷慶節皇僕差弗毀隃公非辟方髙圍侯牟亞圍云都太公祖紺諸盩十有二世而生古公亶父較史記多辟方侯牟云都諸盩四世至文王猶止十九王蓋不窋之後公劉之前猶或有缺軼也】去邠邑於岐山之陽今岐山縣也【岐山縣屬鳳翔府一統志云武功縣西北有周城太王邑於岐山之下卽此】文王受命作邑於丰今西安府鄠縣南有酆城武王克商而有天下定都於鎬鎬在丰水之東丰在丰水之西相去二十五里平王遷都王城今洛陽縣西河南故城是也敬王又遷成周今洛陽縣東洛陽故城是也【洛陽屬河南府二故城東西相去四十里】平王四十九年魯隱公立敬王三十九年獲麟之嵗也後九王二百二十年而赧王爲秦所滅

【附考周考王封其弟揭於王城是爲周桓公傳之威公惠公武公文君秦滅之遷於狐是爲西周西周惠公別封少子班於鞏以奉王於成周襲父諡爲惠公傳之其子傑秦復滅之遷於陽人聚是爲東周周王前後建都之殊者以鎬京爲西周對洛邑爲東周也二公封邑之殊者又於洛邑二城內以王城】

【爲西周對成周爲東周也】

列國興廢說

魯

姬姓侯爵周文王第四子周文公旦所封也周公有大勲勞於天下位冡宰畱相天子乃封其長子伯禽爲魯侯都於曲阜今山東兗州府曲阜縣是也伯禽十三世傳至隱公息姑元年春秋托始於此又二百四十有二年爲哀公蔣之十四年西狩獲麟春秋以終後九君至頃公讎爲楚所滅

蔡

姬姓侯爵武王同母弟叔度所封也武王克商封叔度於蔡今汝寧府上蔡縣是也【上蔡縣在府治汝陽縣之北四十五里古蔡國城在汝陽上蔡二縣之界漢置上蔡縣】平侯徙新蔡今新蔡縣是也【楚靈王滅蔡平王復封平侯廬於是徙新蔡在汝寧府東五十里】昭侯又徙州來謂之下蔡【是時州來屬吳昭侯請於吳而遷之以避楚也】今壽州北三十里有蔡國城卽下蔡也【壽州屬鳳陽府】宣侯二十八年魯隱公立成侯十年魯哀公十四年也後爲楚所滅

曹

姬姓伯爵武王同母弟叔振鐸所封也武王克商封叔振鐸於曹今兗州府定陶縣是也【定陶在曹州東南五十里今升曹州爲府定陶屬之】叔振鐸生太伯脾脾後九世桓公終生卽位桓公三十五年魯隱公元年也魯哀公八年曹伯陽爲宋所滅【孟子時有曹交乃鄒君族人鄒亦姓曹趙岐謂曹君之弟誤也】

衞

姬姓侯爵武王同母少弟康叔封之後也武王封康叔於衞【先封於康而後攺封於衞也】今衞輝府淇縣東北朝歌城是也文公遷楚丘其故城在今滑縣東【舊屬直大名府今攺屬河南衞輝府】成公又遷帝丘今開州有顓頊城是也【開州屬大名府】桓公十三年魯隱公卽位出公十二年魯哀公十四年也其後貶號曰君止有濮陽之地秦二世廢其君角爲庶人

滕

姬姓侯爵周文王子叔繡所封今滕縣是也【在兗州府東南】魯隱公七年始見滕侯卒其後書子蓋時王所黜也漢地理誌滕封三十一世爲齊所滅孔氏穎達及諸家多因之戰國防則謂滕滅於宋通鑑通考皆云宋滅滕未知孰是姑並存之

晉

姬姓侯爵周武王少子唐叔虞之後也成王封叔虞於唐始都於翼今平陽府翼城縣是也【按晉之始封說者皆謂太原晉陽縣今太原府太原縣也其縣治爲唐城其地有晉水唐叔虞之子燮父因攺曰晉若翼城者在平陽府南後世所徙而此以爲始都於翼未知何據考一統志翼城縣東二十五里有唐城堯之裔封此周遷其子孫於杜爲唐杜氏傳云成王滅唐而封太叔意所滅之唐在翼城則所封之唐亦在翼城然滅唐封唐事𨿽相因而叔虞始封自是太原之唐城非翼城也杜氏譜云燮父孫成侯徙都曲沃穆侯徙都絳是自成侯已後始由太原而南遷平陽絳卽翼也一統志云翼城春秋時絳邑後更曰翼漢爲絳縣地然則傳謂晉爲翼者自穆侯始耳】唐叔子燮父爲晉侯【因太原有晉水故攺曰晉若燮父己居翼則無由攺國名矣】傳十世至昭侯昭侯封其叔父文侯之弟成師於曲沃是爲桓叔曲沃者今之聞喜縣也【今屬絳州又今之曲沃縣後魏所置一統志謂成師所封者誤也】昭侯傳至哀侯爲桓叔之孫武公所滅武公徙居絳在今絳州之北【今爲直州】景公又自絳徙新田今在曲沃縣南【縣屬平陽府】鄂侯二年魯隱公立定公三十一年魯哀公十四年也又六世韓魏趙三分晉地遷其君靖公俱酒爲家人

鄭

姬姓伯爵周厲王少子友之後也宣王二十二年封友於鄭在西都畿內棫林之地【或作咸林者誤】漢屬京兆曰鄭縣今華州是也【華州舊屬西安府今升同州爲府以華州屬之歷代有鄭縣元省入華州故城在州西北三里】幽王之難友寄帑於虢鄶之間【虢今汜水及榮陽縣鄶今新鄭及密縣】因取二國之地【武公取之】在濟西洛東河南潁北四水間謂之新鄭今開封府新鄭縣是也【今升許州爲府新鄭屬之】莊公二十二年魯隱公卽位聲公二十年魯哀公十四年也後爲韓所滅【韓滅鄭徙都之今開封府鄭州】

吳

姬姓子爵【按國語云命圭有命固曰吳伯不曰吳王是吳本伯爵因其僭王故曰吳子非子爵也】周太王長子太伯奔荊蠻以避季歷居於梅裏今無錫縣也【屬常州府一統志故泰伯城在無錫縣東南四十里梅裏平墟自泰伯以下至王僚二十三君皆都於此】太伯卒仲雍嗣立後十七世至壽夢始稱王其後闔閭築大城而都之卽今蘇州府治也魯成公六年壽夢見經夫差十五年獲麟之嵗也魯哀公二十二年爲越句踐所滅

燕

姬姓伯爵周同姓召公奭之後也武王封召公於薊號爲北燕【所以別於南燕】今順天府大興縣是也穆侯七年魯隱公卽位獻公十二年魯哀公十四年也後六世易王立傳王號者六世至燕王喜爲秦所滅

齊

姜姓侯爵太公望之後也其先四嶽佐禹平水土有功虞夏間封於呂商末太公起漁釣爲文武師封營丘曰齊侯漢地誌云臨淄師尙父所封臣瓚謂臨淄卽營丘也【今靑州府昌樂縣漢爲營陵縣地隋置營丘縣一志謂昌樂縣東南五十里營丘社卽太公受封之地又於臨淄縣注云本齊營丘地漢置營陵縣爲北海郡治蓋二縣相近皆營丘】案齊曽徙薄姑後復都臨淄詩所云王命仲山甫城彼東方卽其事也今臨淄縣屬靑州府薄姑卽博興縣也僖公九年魯隱公立簡公四年魯哀公十四年也後三君一百有二年康公貸卒由氏遂幷齊

秦

嬴姓伯爵出自顓頊裔孫女修子大業生大費與禹平水土佐舜調馴鳥獸賜姓嬴是爲伯翳【卽伯益也】伯翳十九世非子爲周孝王主馬汧渭間馬大蕃息孝王封爲附庸而邑之秦今秦州淸水縣故秦城是也【屬鞏昌府又鳳翔府隴州南三里有秦城一統志云非子所封按此地本漢之汧源縣】非子之曽孫曰秦仲死於西戎其孫襄公討西戎有功平王東遷賜以岐丰之地列爲諸侯寧公徙平陽今郿縣西有平陽故城【屬鳳翔府後魏攺郿縣爲平陽】徳公徙雍今鳳翔縣也【鳳翔府治】獻公徙櫟陽今臨潼縣也【屬西安府臨潼北五十里有櫟陽城一云在西安府咸寧縣渭水之北】孝公徙咸陽今咸陽縣也【西安府北五十里】文公四十四年魯隱公立悼公十一年魯哀公十四年也後九世孝公用商鞅以耕戰霸秦其子惠文君自號爲王傳武王昭襄王孝文王莊襄王至始皇幷天下自立爲皇帝二世而亡

楚

羋姓子爵出自顓頊孫重黎爲髙辛氏火正能光融天下命曰祝融其弟吳回嗣爲祝融生陸終陸終生六子最少者季連季連之苗裔鬻熊爲周文武師成王時封鬻熊曽孫熊繹於荊蠻胙以子男之田其地居丹陽徐廣宋忠皆曰在南郡枝江縣今屬荊州府【一統志云丹陽在荊州府歸州東七里熊繹始封於此後又移枝江亦曰丹陽歸州今屬宜昌府】其後都郢【楚文王時】今江陵縣是也【荊州府治北十里紀南城】昭王徒鄀水經注謂之鄢郢今在宜城縣西南【楚鄢郢漢攺宜城縣今屬襄陽府】秦拔鄢郢楚保陳城卽故陳國也【今陳州府】其最後徙壽春卽今壽州是也【屬鳳陽府】武王十九年魯隱公立惠王八年魯哀公十四年也惠王而下有簡聲悼肅宣威懷頃襄考烈幽哀貞芻十二王而秦滅之

宋

子姓公爵出自商王帝乙之長庶子啟食采於防謂之防子周武王誅紂立其子武庚武庚以三監畔成王誅之乃更封微子爲宋公以奉湯祀禮樂車服悉如商舊作賓王家漢地理誌梁國睢陽縣故宋國微子所封今歸徳府商丘縣是也穆公和七年魯隱公立景公三十六年魯哀公十四年也後至王偃稱王圖伯而齊魏楚共滅其國

杞

姒姓伯爵武王克商求夏禹苗裔得東樓公封杞以奉禹祀杜氏預曰杞國本都陳畱雍丘縣桓六年淳於公亡國杞似並之遷都淳於【杞始封在雍丘春秋之前已國於靑州而近莒或由周王攺封之】又遷緣陵襄二十九年又遷淳於今開封府杞縣卽雍丘也淳於廢城在安丘縣東北【屬濟南府】緣陵故城在昌樂縣東南【屬靑州府】東樓公十四傳至武公武公二十九年魯隱公立閔公六年獲麟之嵗也後爲楚所滅

陳

嬀姓侯爵出自帝舜之後封於有虞虞幕裔孫閼父爲周武王陶正能利器用王賴之以元女大姬下嫁其子滿而封諸陳使奉虞帝祀今陳州是也【舊屬開封府今爲陳州府】桓公二十三年魯隱公立閔公二十一年魯哀公十四年也後三年楚惠王使公孫朝滅陳

薛

任姓侯爵黃帝之後奚仲封於薛今滕縣南四十里有薛城【屬兗州府】隱十一年滕薛來朝始見經莊三年書薛伯卒蓋時王所黜也孔氏穎達陸氏淳皆曰小國無紀世不可知亦不知爲誰所滅【薛當是齊所滅滕文公云齊人將築薛是已取其地也齊爲田嬰田文之食邑】

邾

曹姓子爵出自陸終第五子晏安之後武王克商封其苗裔曹挾於邾爲附庸今魯國鄒縣是也【今屬兗州府】自挾至儀父十二世始見春秋魯隱公元年儀父防盟於蔑北杏之防附從齊桓進爵爲子莊十六年經書邾子克卒卽儀父也哀公十年邾子益來奔後爲楚所幷

莒

嬴姓【杜譜作嬴姓世本作己姓文八年傳穆伯奔莒從己氏則世本爲是】子爵出在少昊之後武王封玆輿期於莒今莒州是也【屬靑州府】莒君無諡而有號【文獻通考以季佗爲厲公非也】自玆輿期十一世至玆平父始見於春秋【莒君皆以地爲號玆亦是地名見昭五年】共公庚輿而下微不復見後四世而楚滅之

小邾

曹姓子爵出自邾挾之後夷父顏有功於周周封其子友於郳爲附庸莊公五年友之曽孫黎來始朝魯杜注東海昌慮縣東北有郳城今昌慮故城在滕縣東南【屬兗州府】齊小白霸郳君附從進爵爲子始列諸侯謂之小邾子孔氏穎達陸氏淳皆曰穆公之孫惠公以下春秋後六世而楚滅之

許

姜姓男爵與齊同祖武王封四嶽之苗裔文叔於許今許州是也【今爲許州府】春秋時國小而近鄭爲鄭所偪成十五年遷葉今南陽葉縣是也昭九年遷夷實城父今亳州東西七十里有城父故城【屬鳳陽府】十八年遷析實白羽今南陽府鄧州內鄕縣是也定四年遷容城應劭曰容城卽華容城今監利縣也【屬荊州府】或曰容城在葉縣西未知孰是孔氏穎達曰自文叔至莊公十一世始見春秋元公子結元年獲麟之嵗也戰國初楚滅之

春秋地理考實卷四

