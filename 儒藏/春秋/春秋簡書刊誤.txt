

欽定四庫全書

經部五

春秋簡書刋誤

春秋類

提要

【臣】等謹案春秋簡書刋誤二卷

國朝毛奇齡撰奇齡作春秋以春秋經文爲據古之簡書以左所述爲據古之防書故此編刋經文之誤以簡書爲名皆以左爲主而附載公谷之異文辧證其謬因胡安國多從谷梁並安國亦排斥之其舎左氏而從公羊者惟襄公十四年衞侯衎出奔齊一條耳攷左𨿽晚出而其文實竹帛相公谷𨿽先立於學宮而其初皆由經師口授或記憶之失眞或方音之逓轉勢所必然不足爲怪奇齡必以爲有意攺經至於作於饗作享亦縷論之殊爲深詆然其論防袲不當有齊侯單伯送王姬不應作逆夜恆星不見夜中星隕如雨二夜字不應異文公伐齊納子糾不應無子字齊人殱於遂不應作瀐曹羈出奔陳赤歸於曹與鄭忽出奔衞突歸於鄭同例防洮不應有鄭世子華欒書救鄭不應作侵鄭召公來錫公命不應作賜命襄公五年救陳不應作莒子邾子滕子薛伯防虢之衞齊惡不應作石惡齊欒施不應作晉叔孫婼不應名舎公防齊侯盟於黃不應作晉侯衞趙陽不應作晉趙陽皆極精核至於蔑爲姑昧知昧爲蔑轉而不知經刪姑字爲隠公諱冬宋人取長葛知經不符而不知宋以先王之後用商正取長葛在建酉之月則此冬而彼猶秋亦間有未密之處然其可取者則多矣乾隆四十二年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

春秋簡書刋誤目錄

卷一

隱公十六條

桓公十六條

莊公二十八條

欽定四庫全書

春秋簡書刋誤卷一

翰林院檢討毛奇齡撰

漢藝文志有春秋古經十二篇先儒目之爲簡書卽聖經也其分十二篇者以春秋十一公每公得一篇則十二篇也苐其書不知亡於何時惟三傳傳經則各有經文載於其中漢初行四家之學有公羊谷梁鄒氏夾氏而鄒夾無傳祗公谷二學早立於學官而諸生傳之顧兩家杜撰目不見策書徒以意解經故經多誤字而公羊且復以裏音市語讕謱其間其所存聖經己非舊矣及左傳行世則始知有簡書正文冠策書首故當時左公谷三傳俱著竹帛而左之爲傳先於公谷漢人亦稱左氏爲古學公谷爲今學而其如左氏晚出公谷立學反先於左氏是以治古學者𨿽有張蒼賈誼張敞賈逵服防輩不下於董仲舒公孫輩之治今學而諸生膠固競立門戶卽加以前漢劉歆後漢韓歆兩歆之爭必不能救左氏膏肓之目而策書簡書總無聞焉夫左氏之傳卽是策書左氏之經卽是簡書故夫子筆削祗襲魯國之簡書以爲之本卽絕筆以後猶有舊簡書一十七條見於左傳則哀十四年獲麟以前其爲眞簡書而以之作夫子之聖經公羊谷梁俱無與也乃宋胡安國自爲作傳而元人創八比法直用其書以取士立學官而著功令明代遵之每經凡四題而春秋一經則專以胡氏四傳代夫子之經而聖經已亡然且其所載傳中者原非簡書祗以谷梁本爲據而谷之與公如狼狽屭屓彼此呼吸與左氏之所載者全不相合而於是聖經亡卽簡書亦亡矣予著春秋傳念不及此亦仍以胡氏所載爲聖經原本而反標三傳諸字同異於其下東陽李生紫翔者著春秋紀傳早已行世及之官嶺表疑予傳聖經之有未覈屬王生虎文問及之予乃命猶子文輝取三傳聖經之各異者以簡書爲主而各注所誤而明標之名曰刋誤嗟乎前人之誤其所厚賴於後人之刋之者豈止是與

隱公【一十六條】

公及邾儀父盟於蔑【元年】

邾公羊作邾婁後同蔑公羊谷梁俱作昧

邾本附庸國武王克商封顓頊之後名俠者於邾地當時稱邾俠則邾祗一字明矣公羊多一字曰邾婁據舊解邾人語聲歇末必有婁字猶吳人發聲有勾字越人發聲有於字曰勾吳於越類然經文亦有之如檀弓邾婁考公之喪哀十三年於越入吳類特此必不然者谷梁亦先左氏出而經文始終祗一邾字此非左氏攺本又明矣或曰五等爵國無兩字惟附庸有之如須句顓臾類則邾在桓年已與齊桓相盟防曾受王命進子爵自莊十六年後凡經文俱書邾子則亦當攺附庸兩字之例而公羊後經必加婁字於子字之上又何以稱焉

蔑亦名姑蔑卽魯國卞縣南姑城也昧與蔑聲轉之誤

無駭帥師入極【二年】

駭谷梁作侅後同

莊子侅溺於馬气謂咽食也無駭展氏名無考

紀裂繻來逆女【二年】

裂公谷作履【履裂聲轉】

紀子帛莒子盟於密【二年】

帛公谷作伯

據左傳杜注裂繻紀大夫子帛者裂繻字也公羊以帛字作伯字而不能傳曰無聞焉爾谷梁有二說一以伯字連下讀曰紀子紀君也伯者長也伯莒子者謂其盟時長莒君而使爲伯也一以伯字連上讀曰紀君長於莒君而爲盟則從來書盟並不列長次於文中蔡衞滕薛儼然爭長次而書並不及況以無據之長次可上可下而臆解經文豈可爲訓乃胡氏不知何據謂經文有闕一如甲戌己丑之兩及而俗儒解者謂子伯皆爵名一人而兩爵自必有誤夫子因闕疑而愼言其餘則公谷所誤緣不見策書其擬議固不足怪胡氏豈不讀左傳而其說如此此必謂左氏不足據耳夫不讀左傳當讀他書許氏說文明曰繻帛俱是繒而徐注以繻爲傳符之帛謂關門傳符當用帛邊以爲信則繻名帛字在杜注原自可據況經字有必不可易者不讀漢書乎終軍出關關吏予軍繻而軍棄之舊制凡關吏譏察出入必書帛爲符裂而分之曰裂繻則此一裂字在左氏受簡書時必不豫知有終軍之事而攺此文而終軍在漢武朝亦並不知春秋之更有左氏而故造此事以求陰合於簡書之字此則履之必爲裂帛之必不可爲伯有斷然者

況胡氏無學旣拾人之誤而又自坐以大誤夫欲解聖經當亦取聖經而全讀之單讀此經則紀子者子焉爾或爲子或爲伯當愼言焉爾乃桓之六年明曰公防紀侯於郕又曰紀侯來朝十有三年又曰公防紀侯鄭伯戰齊師十七年又曰公防齊侯紀侯盟於黃至莊四年直曰紀侯大去其國而紀亡矣則是子𨿽闕疑𨿽愼言亦不應荒心喪志前後繆亂至於如此如此而猶欲傳經何可矣

尹氏卒【三年】

尹左傳作君【說見毛氏傳】

塟宋穆公【三年】

穆公谷作繆後同

穆繆通字禮記大傳序以昭繆

衞州吁弒其君完【四年】

州谷作祝

此則有意變異矣州吁見諸經誰作祝者此不過字聲之轉而齊魯間人語音有然如雜記齊人有祝雞翁呼雞爲州州亦呼作祝祝類今漫入經字亂矣祝有讀咒者亦作訓卽訓詛也然是晝聲州吁豈得稱晝吁乎

公矢魚於棠【五年】

矢公谷作觀

杜注矢陳也設張也謂張施捕魚之備而觀其所獲與莊子濠上觀魚祗視其游泳不同故此經有策書載臧僖伯諫詞一百六十餘字皆公谷所未見者若止觀魚則僖伯此諫爲多事矣且旣有諫詞則其語自有著落諫明以搜苖狝狩與山林川澤之實爲捕魚發論則自非觀看之謂杜甫觀打魚歌不得謂觀魚歌也又且簡書與策書照應策書明曰遂往陳魚而觀之卽又述簡書一語書曰公矢魚於棠書者簡書卽此經也然則經本如是矣

衞師入郕【五年】

郕公作盛後同

郕與盛原俱讀作成然郕是國名史記管蔡世家稱郕叔武爲文王之子武王之母弟則同姓國也𨿽他無所見然文十二年郕太子奔魯經書郕伯來奔則固以伯爵而歷見於經者乃復訛作盛是宋可作送衞可作彗史文皆市牒矣

鄭人來渝平【六年】

渝公谷作輸

此不過字形之誤𨿽異詁而義實可通渝者變也輸者納也按隱公爲太子時魯惠曾與鄭戰於狐壤而隱公見獲未經通好至是鄭始來求成是變怨爲好所謂更成亦所謂輸成也但更而後輸更可包輸輸不可包更則渝盟勝矣若公谷攺輸而仍解作渝曰輸墮也且又以墮成爲不果成則不特字義乖卽事實亦變總由不見策書而憑臆卜度故至此

冬宋人取長葛【六年】

冬左氏傳文作秋

傳文作秋而經文原書冬杜氏曰以秋取而冬始告也

鄭伯使宛來歸祊【八年】

祊公谷作邴後同

祊本鄭邑周宣封鄭時有助祭泰山湯沐之邑曰祊若邴則說文曰宋下邑在泰山並非一地揣其意不過以同在泰山之邑可借此作異而不知張州李縣有難通者

公及莒人盟於浮來【八年】

浮來公谷作包來

不可解

挾卒【九年】

挾公谷作俠

公防齊侯於防【九年】

防公作邴

防又作邴不可解祊是鄭邑防是魯邑邴是宋邑並未相通據舊注魯防邑在瑯琊華縣東南臧武仲據防豈得據他國之邑此皆無足道者

夏公防鄭伯於時來【十一年】

夏字下公谷俱有五月二字時來公作祁黎

時祁同音來黎聲轉總是謬誤卽來原可讀作黎如商國萊侯卽黎侯吳人伐州來卽楚州犂之采類然公之讀犂則仍是裏音如如棠矢魚傳以得利爲登來云齊人口語如是其非史文了然耳

桓公【一十六條】

侯來朝【二年】

公谷俱作紀

公防杞侯於郕【三年】

公作紀郕公作盛

此與前文俱是杞不是紀公谷誤說見毛氏傳

天王使仍叔之子來聘【五年】

仍谷作任

不可考

螽【五年】

螽公作後同

公防紀侯於郕【六年】

郕公作成後同

此郕是魯邑與前郕國不同故左氏傳文亦作成

齊人衞人鄭人盟於惡曹【十一年】

左傳有齊衞鄭宋四國反疑經闕宋人非也說見毛氏傳

公防宋公於夫鐘【十一年】

鐘公作童

公防杞侯莒子盟於曲池【十二年】

公谷作紀曲池公作毆蛇

此亦是不是紀公谷誤夫童毆蛇不可考

公防宋公於虛【十二年】

虛公作郯

虛爲宋地郯則魯地矣總由不見策書不得眞事實但知魯宋相防則其地可宋亦可魯因別攺一魯地而不知狡獪伎倆其拙而可笑止如此

鄭伯使其弟語來盟【十四年】

語谷作禦

語禦通字如越絕語兒鄕卽禦兒鄕類

宋人以齊人蔡人衞人陳人伐鄭【十四年】

公以蔡人列衞人下

此非蔡衞爭長之時不必有次第可據但作異耳

公防齊侯於艾【十五年】

艾公作鄗谷作蒿

公防宋公衛侯陳侯於袲伐鄭【十五年】

公於宋公上加齊侯二字袲公作侈

公谷作異總不出人名地名字形字聲之間至最狡獪者則列國盟防次第稍一顚倒亦原無可考至此經乃忽增齊侯二字於諸侯防伐之首以爲此必無證據可掉臂耳不知此一防伐是魯宋主謀合諸國以納鄭突伐鄭忽者齊世徳鄭忽黨忽而讎突其在前忽突出入無不齊助忽而魯助突忽突不兩立齊魯不並袒豈有魯謀納突於以伐忽而齊肻與於其間者公谷與胡氏絲毫不識經並不識經之前後而左塗右抹�兒盜沸錫思掩不備乃不虞動輒滅手至於如此嗟乎可廢然矣

公防邾儀父盟於趡【十七年】

防公谷作及

夏五月丙午及齊師戰於奚【十七年】

公無夏奚谷作郎

公與夫人姜氏遂如齊【十八年】

公無與字

莊公【二十八條】

單伯送王姬【元年】

送公谷作逆

送之爲逆此公谷之以字形誤者周制王姬下嫁諸侯必以同姓諸侯爲之主婚時莊王王姬下嫁齊襄使我公主之故單伯送之至魯以送必上卿單伯者正王國上卿爵也公谷誤送作逆實反經無理乃妄爲說曰迎王姬本我魯事此一單伯必魯卿之受命於天子者夫大國三卿𨿽當命於天子然並不曾有公伯諸爵稱於簡冊且單本畿內采地而世以采爲氏者春秋稱單伯單子單穆公單成愆無非王官並無一魯卿得參預其間其謬誤固不待言特揣其鄙意必因文十四年單伯如齊齊人執單伯並執子叔姬以爲單伯必魯卿魯使故得與我姬並執是必逆王姬之單伯與叔姬同執之單伯前後一人皆此魯卿而不知策書明云魯襄仲使告於王請以王命求叔姬故王遣單伯如齊而齊商人以弒逆之賊並抗王命而執之是前後單伯簡策顯然公谷目不見簡策而胡氏以盲工事瞽師總皆不見宜乎兩傳兩遵之也且此單伯必非文十四年之單伯莊元至文十四約八十餘年其斷非一人又可知也

公次於滑【三年】

滑公谷作郎

齊師遷紀公將防鄭伯與謀救紀而鄭伯以國難辭之故次於滑則公己出國與鄭通說非郎明矣特舊注滑是鄭地則不然當是同姓一小國而與鄭鄰者觀後鄭伐滑則非鄭地秦人入滑而晉曰伐我同姓則同姓國矣其後齊桓防幽有滑伯在許男下或卽此耳

夫人姜氏享齊侯於祝邱【四年】

享公谷作饗

公及齊侯狩於禚【四年】

禚公谷作郜

前二年防禚惟公郜而谷不然今公谷同不可解

郳黎來來朝【五年】

黎左作犂【別出字】

齊人來歸衛俘【六年】

俘公谷與左氏傳文俱作寶

簡書是俘而左氏策書文原是寶字杜氏謂公谷與策書俱然此必經文有誤者且云俘囚也俘必以人而衛所歸是寶物因以爲疑而孔氏正義則直云寶與保古字通用此以俘保字形近致誤則笑話矣按爾雅俘取也其注云如書言俘厥寶玉則囚人曰俘取寶玉亦曰俘此正俘寶玉也其云書言者以書序湯旣勝夏遂伐三朡俘厥寶玉誼伯誼仲作典寶則獻俘作書而反以典寶名篇簡書專言俘與策書專言寶俱可通矣杜孔偶不見及耳

夏四月辛卯夜恆星不見夜中星隕如雨【七年】

隕公作霣後凡隕字皆同辛卯夜夜字谷作昔

莊子昔昔夢爲國君謂夜夜也樂府夜夜曲作昔昔鹽然此經兩夜字而上夜作昔下夜不作昔豈有此理

甲午治兵【八年】

治公作祠

古治兵振旅皆以教戰然必於出師之際告廟行事故亦稱祠兵今師次於郎徒以俟期之故選日教戰卽有告亦載主耳公谷稱祠兵左以爲治兵於廟皆非策書文也且我師以正月次郎甲午者卽正月中日耳古干支皆記日無記年與月者以此月出師卽以此月習戰而公羊曰久胡氏曰役久何以解之

夏公及齊師圍郕郕降於齊師【八年】

郕公作成

公初以郕作盛郕國也後以郕作成郕邑也今圍者郕國而亦作成且自爲說曰成本是盛而以諱滅同姓故作成則成之與盛皆字音相同之別出字也何諱何不諱寃哉

公及齊大夫盟於蔇【九年】

蔇公谷作曁

夏公伐齊納子糾【九年】

子糾公谷作糾

子糾去子字無理孔氏正義云案今定本經文糾字上有子字則在唐時尙有經文定本今亡之矣乃胡氏直曰糾不書子者明糾不當立也則請讀後經九月齊人取子糾殺之此公谷與左氏文總無異也豈夏不當立九月當立耶

荊敗蔡師於莘以蔡侯獻舞歸【十年】

舞谷作武

齊侯宋人陳人蔡人邾人防於北杏【十三年】

齊侯谷作齊人

說見毛氏傳

宋人齊人邾人伐郳【十五年】

郳公作兒

郳卽前郳黎來之郳也公前作郳此作兒不可解

防齊侯宋公陳侯衛侯鄭伯許男滑伯滕子同盟於幽【十六年】防上公有公字許男下公谷有曹伯二字

不可考

齊人執鄭詹【十七年】

詹公作瞻後同

齊人殱於遂【十七年】

殱公作瀐

齊人不死於水而死於陸且此時無海戍又無吳人水犀軍卽晉陽之灌亦屬後起誰爲瀐之乃何休解曰投藥於水中使飲食而死則瀐者沒也藥死而曰沒死非信史矣

齊人伐戎【二十年】

戎谷作我

無傳不可考

春王正月肆大【二十二年】

公作省

大省原不可解何休解曰謂子卯日也夏商以子卯日亡此日當省但居喪不避子卯日桓有母喪而避子卯而不哭則過度矣肆者過度也則尢不可解按檀弓子卯不樂士喪禮旣殯之後朝夕哭不避子卯則子卯二日吉事避而喪事不避禮固有之然未聞名爲省也且桓𨿽不念母然子卯不哭出自何書此經與此傳不問簡策從未有子卯二字稍見行列不知東漢何劭公何由知之如此而欲作公羊墨守不亦恑哉

陳人殺其公子禦寇【二十三年】

禦公谷作禦

禦禦通字列禦寇亦作禦寇

冬戎侵曹曹羈出奔陳赤歸於曹【二十四年】

郭公【二十四年】

左以此兩經分四節公谷以戎侵曹曹羈出奔陳作一節赤歸於曹郭公連作一節

此經失策書故左氏無傳但左氏分四節者以一節爲一事不相干也公谷皆以侵曹奔陳爲一節一事赤歸郭公又一節一事其以侵曹奔陳爲一節者謂戎來侵曹曹君欲親戰而曹大夫名羈者三諫不聴去而奔陳此一事也赤歸郭公又一節者謂曹君爲戎所殺適有失國之君名赤者從外歸於曹而曹無名赤之人問之蓋郭公也此又一事也於是何休解曰郭公有地之君失國來曹當書出奔今書歸者一似此人之來有類乎所殺之曹君諡之爲郭公而還歸於曹者而其實則但是赤歸不是曹君歸其不書奔者從微者例也則此一郭公旣是郭君又且假之爲曹君之諡或爲赤郭公或爲曹郭公無論諡法無郭名卽曹君射姑前年書卒其子僖公並未見殺兒曹嘔啞了無根據乃範注谷梁較勝於休且其時有徐幹薄氏輩兩相論辧而終不能變其說六經皆齊諧矣惟杜氏注左傳直云曹羈蓋曹世子也先君旣塟而不稱爵者以微弱出奔故曹人不能赴也赤卽曹僖公也蓋爲戎所納故曰歸也則曹羈出奔陳赤歸於曹一如桓十一年鄭忽出奔衛突歸於鄭簡書前後書法恰合此眞以經解經之最善者然猶有據史記世家與年表謂曹僖名夷不名赤以爲質難總謂不如闕疑耳若正義載賈逵說謂羈是曹君赤是曹公子之爲戎女出者故戎侵曹逐羈而納赤此說與杜氏同而較詳於杜且頗有理焉知非東漢初原有師承而爲杜氏所據者若此者又何必過難焉

春公伐戎【二十六年】

公無春字

桓無秋冬定無正月便云有意削之今莊並無春耶

公防齊人宋人救鄭【二十八年】

公有邾婁人三字在宋人下

冬築郿【二十八年】

郿公谷作微谷梁注引左傳作麋今左亦作郿

春新延廐【二十九年】

廐公谷作廏

師次於成【三十年】

左無師字

此我師之救鄣者也左氏無策書並失師字

冬十月己未子般卒【三十二年】

已公谷作乙

無考

春秋簡書刋誤卷一

欽定四庫全書

春秋簡書刋誤目錄

卷二

閔公一條

僖公三十二條

文公二十二條

宣公十五條

成公十五條

襄公三十七條

昭公四十四條

定公二十一條

哀公十一條

欽定四庫全書

春秋簡書刋誤卷二

翰林院檢討毛奇齡撰

閔公【一條】

公及齊侯盟於落姑【元年】

落公谷作洛

僖公【三十二條】

邢遷於夷儀【元年】

夷公作陳后同

公防齊侯宋公鄭伯曹伯邾人於檉【元年】

檉公作朾

公敗邾師於偃【元年】

偃公作纓

公子友帥師敗莒師於酈獲莒拏【元年】

酈公作犂谷作麗

虞師晉師滅下陽【二年】

下公谷作夏

齊侯宋公江人黃人盟於貫【二年】

貫公作貫澤

按貫宋地梁國蒙縣有貫城卽貫城也然並無澤

公子友如齊涖盟【三年】

公子下谷多季字涖公谷作蒞後同

齊人執轅濤塗【四年】

轅公谷作袁後陳轘頗亦同

公孫玆帥師會齊人宋人衛人鄭人許人曹人侵陳【四年】

玆公作慈後同

防王世子於首止【五年】

止公谷作戴後同

公會齊侯宋公陳世子欵鄭世子華盟於母【七年】

谷作寧

母卽髙平泥母亭寧泥總是音轉之誤

曹伯斑卒【七年】

斑公作般

斑原通般經顏班魯班皆作般卽斑亦然內則馬黒脊而般臂漢郊祀歌般般之獸

公防王人齊侯宋公衛侯許男曹伯陳世子欵盟於洮鄭伯乞盟【八年】

陳世子欵下公有鄭世子華

此因前年母之防有陳世子欵鄭世子華兩人故此亦攙入之不知母之會以鄭世子爲齊所惡故鄭使世子請盟於齊則世子與防實鄭伯使之也今盟洮以謀王室因鄭伯新服未得徴及故乞盟向使世子得與防則鄭伯旣使其子不必又身乞盟矣此皆與本經前後不相顧者

春王正月宋公禦說卒【九年】

正月公谷作三月禦谷作禦

正三字形之誤或謂是年夏齊桓葵邱之防宋公子襄公新立而經稱宋子以宋公未塟故有是稱則必防期與塟期相近似須三月不知諸侯五月始塟𨿽春正至夏未晚也周制天子諸侯未塟皆可以攺服行事晉平之攺服會湨梁亦猶此也觀此則蘇軾之據晉平必不攺服因以責康王冕服非周公之禮眞無狀矣

甲子晉侯詭諸卒【九年】

甲子公作甲戌詭左舊本作佹

總不可考此非長歷所能推者

晉裏克殺其君之子夷齊【九年】

殺公作弒

左以先君未塟故稱殺與後弒其君卓正有別

冬大雨雪【十年】

雪公作雹

春王三月庚午日有食之【十二年】

三月谷作正月

季姬及鄫子遇於防使鄫子來朝【十四年】

鄫公谷作繒後同

防陳人蔡人楚人鄭人盟於齊【十九年】

會上公有公字

宋公楚子陳侯蔡侯鄭伯許男曹伯會於盂【二十一年】

盂公作霍谷作雩又谷別本作宇

盂雩宇聲誤而霍又雩形之誤總宋地而已

齊侯伐宋圍緡【二十三年】

緡谷作閔後同

公防莒子衛速盟於向【二十六年】

速公作遫後衛侯速仲孫速鄭遊速皆同

齊人侵我西鄙公追齊師至酅勿及【二十六年】

酅公谷作嶲勿左作不

楚人滅夔以防子歸【二十六年】

夔公作隗

隗本狄族赤狄之以國爲氏者晉叔隗季隗是也若防本蠻國與楚同姓皆祝融之後故此防書以不祀祝融滅之而又攺作隗謬矣

公會晉侯齊侯宋公蔡侯鄭伯陳子莒子邾子秦人於溫【二十八年】

谷無齊侯二字

天王狩於河陽【二十八年】

狩谷作守

巡狩可通守搜狩而通守卽是字誤

防王人晉人宋人齊人陳人蔡人秦人盟於翟泉【二十九年】

會上公有公字翟公作狄

衛遷於帝邱【三十一年】

於谷作於

鄭伯捷卒【三十二年】

捷公作接

晉人及姜戎敗秦於殽【三十三年】

左谷秦下有師字

公伐邾取訾婁【三十三年】

訾婁公作叢谷作訾樓

文公【二十二條】

楚世子商臣弒其君頵【元年】

頵公谷作髠

公孫敖防宋公陳侯鄭伯晉士縠盟於垂隴【二年】

隴公谷作斂【聲轉】

晉陽處父帥師伐楚以救江【三年】

公谷無以字

王使召伯來會塟【五年】

召伯谷作毛伯

晉侯驩卒【六年】

驩公作讙

晉狐射姑出奔狄【六年】

射谷作夜

取須句【七年】

句公作朐

須句卽東郡須昌與齊郡臨朐不同

晉人及秦人戰於令狐晉先蔑奔秦【七年】

蔑公作昧奔上有以師二字

據防書晉襄公卒使先蔑迎公子雍於秦將立之已而立靈公遂背先蔑而拒秦於令狐其曰戰者以秦晉有隙且是時秦多以徒衛送雍因之趙盾輩以師禦之若先蔑則並無師也左氏防書有誤有先蔑將下軍語以使秦之人而忽作拒秦之帥已不可解公竟以師字攙入經文益貿貿矣

公子遂防雒戎盟於暴【八年】

雒公作伊雒

公孫敖如京師不至而復丙戌奔莒【八年】

公無而字

楚子使椒來聘【九年】

椒谷作萩

爾雅椒本作茮此又以茮誤萩者但楚詞申椒楚大夫椒舉類皆作椒無別出字

楚子蔡侯次於厥貉【十年】

厥公作屈

楚子伐麋【於一年】

麋公作圈

麋本蠻國之有名者防書稱麋子其國在下雋巴陵諸地與捲讀圏之在河南郡者大別

叔仲彭生會晉郤缺於承筐【十一年】

公谷無仲字筐公谷作匡

秦伯使術來聘【十二年】

術公作遂

術原通遂學記術有序卽遂有序月令審端經術卽審端徑遂但人名須有專字況此卽西乞術尢秦穆三帥之有名者臯陶作咎由以音同也今術之與遂則終是變音字矣向使稱公子遂爲公子術其能從乎

季孫行父帥師城諸及鄆【十二年】

鄆公作運後同

世室屋壊【十三年】

世室左谷皆作大室

大室是周公廟室世室則伯禽廟也左氏但作大室不指何公廟谷梁以爲伯禽有大室又謬矣

公如晉衛侯防公於沓【十三年】

公防下無公字

公及晉侯盟公還自晉鄭伯防公於棐【十三年】

谷還上無公字棐公作斐後同

公子遂及齊侯盟於郪邱【十六年】

郪公作犀

宋人弒其君杵臼【十六年】

杵公作處後齊侯杵臼卒亦同

古人名杵臼多矣此豈可以音同出別字乎

塟我小君聲姜【十七年】

聲公作聖

宣公【十五條】

晉趙穿帥師侵崇【元年】

崇公作栁

崇秦之與國卽文王伐崇地也公攺栁而曰天子之邑則與防書晉將求成於秦而先侵崇以要其成爲不合矣且晉固無道然伐天子邑亦安據乎況後經有秦師伐晉報侵崇之役則經且不識而故爲作異多見其陋劣耳

晉趙盾弒其君夷臯【二年】

臯公作獋

楚子伐陸渾之戎【三年】

公谷俱無之字陸渾公作賁渾後同

齊髙固來逆子叔姬【五年】

左無子字

夫人嬴氏薨【八年】

嬴公谷作熊

楚人滅舒蓼【八年】

蓼公作鄝

塟我小君敬嬴【八年】

敬嬴公谷作頃熊

嬴熊氏固不可考若敬則諡也敬嬴系文妾爲宣之生母使宣公不以爲母魯國不以爲夫人則已矣旣己爲母爲夫人而立諡則亦何惡於嬴而致有此作者好異徒欲於人名地名別出一音近形近之字而不知此一字是諡有不可者按諡法甄心動懼曰頃婦人無此諡

陳殺其大夫泄冶【九年】

泄公谷作泄

公孫歸父帥師伐邾取繹【十年】

繹公作蘱

楚子陳侯鄭伯盟於辰陵【十一年】

辰陵谷作夷陵

辰陵陳地谷攺夷陵而範注作齊地則與楚鄭陳三國盟防何涉矣谷梁以爲辰必楚地如辰陽之辰故以南郡之夷陵別出之範注又誤耳

納公孫寧儀行父於陳【十一年】

寧公作

齊師伐莒【十三年】

公作伐衛

伐莒有前事伐衛則不知何事不可考

晉殺其大夫先縠【十三年】

縠谷作谷

仲孫蔑防齊髙固於無婁【十五年】

無婁公作牟婁

母亦作無以齊人讀無爲牟母總裏音也

成周宣榭火【十六年】

榭公谷作謝火公谷作災

成公【十五條】

王師敗績於茅戎【元年】

茅公谷作貿【聲轉】

帥師防晉郤克衛孫良曹公子首及齊侯戰於鞌【二年】

首公谷作手公別本又作午

及國佐盟於袁婁【二年】

袁谷作爰

晉郤克衛孫良夫伐廧咎如【三年】

廧公作將谷作墻

叔孫僑如防晉荀首於縠【五年】

首公作秀

晉欒書帥師救鄭【六年】

救公作侵

此晉楚爭鄭故前經書楚公子嬰齊帥師伐鄭而後經卽書晉欒書帥師救之如此而又攺救作侵則不特防書大篇俱可廢卽聖經無前後文矣然則斷爛之說二有之宋人不足怪也

天子使召伯來錫公命【八年】

錫別本作賜

此簡書原是錫字惟胡本聖經誤作賜字反將左本俱攺作賜而以錫爲別出字謬矣按莊元年王使榮叔來錫桓公命文元年天子使毛伯來錫公命皆是錫字周制諸侯卽位天子頒以命圭使朝時合瑞謂之錫命此八年始錫故杜氏謂之爲緩然其禮則昭然者谷梁胡氏不知禮並不知春秋一曰不正再曰不王總是妄說見文元年

冬十月【十年】

公無此三字

晉侯使郤犨來聘【十一年】

犨公作州後同

公會晉侯衛侯於瑣澤【十二年】

瑣澤公作沙澤

曹伯廬卒於師【十三年】

廬左作盧

晉侯執曹伯歸於京師【十五年】

公歸下有之字

晉人執季孫行父舎之於苕邱【十六年】

苕公作招

公孫嬰齊卒於貍脤【十七年】

脤公作軫谷作蜃

晉侯使士魴來乞師【十八年】

魴公作防後同

襄公【三十七條】

晉韓厥帥師伐鄭仲孫蔑防齊崔杼曹人邾人杞人次於鄫【元年】

厥公作屈鄫公作合

夫人姒氏薨【四年】

姒公作弋後姒氏卒塟定姒皆同

防吳於善道【五年】

道公穀作稻

公會晉侯宋公衛侯鄭伯曹伯齊世子光救陳【五年】

曹伯下公谷有莒子邾子滕子薛伯

此楚伐陳而晉防諸侯以救之也方秋會戚時原有莒邾滕薛四國然已經歸國而遣戍陳矣及冬楚再伐陳而又有是會則其不必與前會相同可知也不然前會有吳人鄫人而此亦無之何耶

鄭伯髠頑如會未見諸侯丙戌卒於鄵【七年】

頑公谷作原鄵公谷作操

鄭人侵蔡獲蔡公子燮【八年】

燮公作濕後同

宋災【九年】

災公作火後陳災亦同

據公文自言外災不書此何以書則明是災不是火豈經本又別出耶

遂滅偪陽【十年】

偪谷作傅

偪陽地在彭城傅陽縣則傅亦地名之別出者

盜殺鄭公子騑【十年】

騑公谷作斐

同盟於亳城北【十一年】

亳公谷作京

京亳皆鄭地不過各出一地耳

楚人執鄭行人良霄【十一年】

良霄谷作良宵

莒人伐我東鄙圍臺【十二年】

臺谷作邰

夏取邿【十三年】

邿公作詩【同音】

鄭公孫蠆會吳人於向【十四年】

蠆公作囆後鄭伯蠆卒亦同

衛侯出奔齊【十四年】

衛侯下公有衎字

諸侯出奔例書名此簡書闕文公羊補之是也

齊侯伐我北鄙圍成【十六年】

成左作郕【同字】

邾子牼卒【十七年】

牼公谷作瞷

齊侯伐我北鄙圍桃【十七年】

桃公作洮

齊髙厚帥師伐我北鄙圍防【十七年】

左氏無齊字

齊師伐我北鄙【十八年】

齊師谷作齊侯

諸侯盟於祝柯【十九年】

柯公作阿

齊侯環卒【十九年】

環公作瑗

鄭殺其大夫公子嘉【十九年】

嘉公作喜

陳侯之弟黃出奔楚【二十年】

黃公谷作光後同

公防晉侯齊侯宋公衛侯鄭伯曹伯莒子邾子薛伯杞伯小邾子於沙隨【二十二年】

邾子下公谷有滕子

邾畀我來奔【二十二年】

畀我公作鼻我

叔孫豹帥師救晉次於雍楡【二十三年】

楡公谷作渝

公孫夏帥師伐陳【二十五年】

夏公作囆

吳子遏伐楚門於巢卒【二十五年】

遏公谷作謁

叔孫豹防晉趙武楚屈建蔡公孫歸生衛石惡陳孔奐鄭良霄許人曹人於宋【二十七年】

奐公作瑗後同

衛侯之弟鱄出奔晉【二十七年】

鱄谷作專

猶吳專諸之爲鱄諸也

仲孫羯會晉荀盈齊髙止宋華定衛世叔儀鄭公孫段曹人莒人滕人薛人小邾人城杞【二十九年】

儀公作齊莒人下公谷有邾人

楚子使防罷來聘【三十年】

罷公作頗

宋災宋伯姬卒【三十年】

伯姬上公谷俱無宋字

天王殺其弟佞夫【三十年】

佞公作年【聲轉】

叔弓如宋塟宋共姬【三十年】

共姬上谷無宋字

昭公【四十四條】

叔孫豹防晉趙武楚公子圍齊國弱宋向戍衛齊惡陳公子招蔡公孫歸生鄭罕虎許人曹人於虢【元年】

弱公作酌齊惡公作石惡罕公作軒虢公作漷谷作郭

衛石惡卽石碏之後以上卿屢與盟防前五年衛人討氏之黨因出奔晉經於襄二十八年書夏衛石惡出奔晉是也公羊但知攺地名人名以見異而石惡又屢見盟會遂攺作石惡但不知於數年前之經何以漠然不一觀也吾故曰公谷胡氏皆全然不知春秋爲何物者非妄語也

晉荀吳帥師敗狄於大鹵【元年】

大鹵公谷俱作太原

大鹵卽太原故左氏防書亦曰敗狄於太原但簡書是大鹵何必又爾

楚子麋卒【元年】

麋公谷作捲

滕子原卒【三年】

原公作泉

遂滅賴【四年】

賴公谷作厲

厲賴聲轉通字如漢書無賴作無厲可見

仲弓帥師敗莒師於蚡泉【五年】

蚡公作濆谷作賁

叔孫婼如齊涖盟【七年】

婼公作舎聖經時本皆因此致誤今攺正

叔孫婼卽叔孫昭子叔孫豹之子也春秋防書或稱婼或稱昭子或稱叔孫氏並不名舎其得名舎者或叔孫武叔之子叔孫舒舒舎轉音可以別出然其人不見於春秋惟哀廿六年左附錄有之此時未能與國事也公羊好作異誤取式叔之子作昭子而胡氏聖經則又誤襲公羊本而自元迄今遂至簡防二書絕不相對者凡七經亦慘極矣今逐一攺正眞一快事後不再贅

齊欒施來奔【十年】

齊公作晉

此齊之欒氏也欒施卽公子欒之孫字子旗者與髙鮑皆彊族稱欒髙氏今爲子良同族所逐因而來奔公羊目不見防書只知晉有欒氏齊未必有遂攺齊作晉此眞罔誕可笑之甚者說見毛氏

季孫意如叔弓仲孫貜帥師伐莒【十年】

意如公作隠如後同

叔孫婼如晉塟晉平公【十年】

婼公作舎聖經時本亦作舎今攺正

十有二月甲子宋公成卒【十年】

成公作戍後杞伯成卒於防許男成卒皆同

春王二月叔弓如宋塟宋平公【十一年】

二月公作正月

二月塟尙速況正月耶

仲孫貜防邾子盟於祲祥【十一年】

祲祥公作侵羊

季孫意如防韓起【至】於厥憗【十一年】

厥憗公作屈銀

楚師滅蔡執蔡世子有以歸【十一年】

有谷作友

楚殺其大夫成熊【十二年】

熊公作能谷作虎

公子憖出奔衛【十二年】

憖公作整

憖之爲銀以聲今爲整又以形亦何必然

楚公比【至】弒其君於幹谿【十三年】

谿谷作溪

楚公子棄疾殺公子比【十三年】

殺谷作弒

公子比弒君賊且名未列於諸侯烏得稱弒特棄疾非討賊耳正義謂此殺字如蔡人殺陳佗齊人殺無知衛人殺州吁公子瑕之類

公子夷末卒【十四年】

末公作昧

蔡朝吳出奔鄭【十五年】

朝公作昭無出字

楚子誘戎蠻子殺之【十六年】

蠻公作曼後同

晉荀吳帥師滅陸渾之戎【十七年】

公谷無之字

曹公孫防自鄸出奔宋【二十年】

鄸谷作夢

盜殺衛侯之兄縶【二十年】

縶公谷作輒

宋華亥向寧華定出奔陳【二十年】

寧公作

叔輒卒【二十一年】

輒公作痤

蔡侯朱出奔楚【二十一年】

朱谷作東

大搜於昌間【二十二年】

間公作姦

叔孫婼如晉【二十三年】

婼公作舎聖經時本亦作舎今攺正

晉人執我行人叔孫婼【二十三年】

婼公作舎聖經時本亦作舎今攺正

吳敗頓胡沈蔡陳許之師於雞父胡子髠沈子逞滅獲陳夏齧【二十三年】

父公作甫逞公作楹谷作盈

公如晉至河有疾乃復【二十三年】

公至河下有公字

婼至自晉【二十四年】

婼公作舎上有叔孫字聖經時本亦然今攺正

防書述簡書曰二月婼至自晉則無叔孫字可知也此與十四年春意如至自晉無季孫字書法正同但不意二全不見防書且全不讀聖經如此

杞伯郁釐卒【二十四年】

郁公作郁

叔孫婼如宋【二十五年】

婼公作舎聖經時本亦作舎今攺正

叔詣防晉趙鞅宋樂大心【至】於黃父【二十五年】

詣公作倪後同大心公谷作世心後同

有鸜鵒來巢【二十五年】

鸜公作鸛

己亥公孫於齊次於陽州【二十五年】

己亥谷作乙亥陽公作楊

叔孫婼卒【二十五年】

婼公作舎聖經時本亦作舎今攺正

鄭伯寧卒【二十八年】

寧公作後滕子寧卒亦同

季孫意如防晉荀躒於適歷【三十一年】

躒公谷作櫟後同

黒肱以濫來奔【三十一年】

肱公作弓

仲孫何忌防晉韓不信齊髙張宋仲幾衛世叔申鄭國參曹人莒人薛人杞人小邾人城成周【三十二年】

世叔谷作大叔莒人下公有邾婁人谷有邾人

定公【二十一條】

二月辛卯邾子穿卒【三年】

二月公谷作三月

仲孫何忌及邾子盟於拔【三年】

拔公作枝

蔡公孫姓帥師滅沈【四年】

姓公作歸姓後同

公及諸侯盟於臯鼬【四年】

臯鼬公作浩油

蔡侯以吳子及楚人戰於柏舉【四年】

柏舉公作伯莒谷作伯舉

吳入郢【四年】

郢公谷作楚

春王三月辛亥朔日有食之【五年】

三月公作正月

齊侯衛侯盟於沙【七年】

沙公作沙澤

晉士鞅帥師侵鄭【八年】

士鞅公作趙鞅

公防齊侯於夾谷【十年】

夾谷公谷作頰谷後同

齊人來歸鄆讙陰田【十年】

谷田上有之字

宋公子地出奔陳【十年】

地公作池後同

齊侯衛侯鄭遊速防於安甫【十年】

安甫公作鞌

宋公之弟辰曁仲佗石彄出奔陳【十年】

曁字下公谷俱有宋字

公防齊侯盟於黃【十二年】

齊侯公作晉侯

魯定與齊景同謀叛晉故爲此盟乃又攺齊作晉茫然不知矣

荀寅士吉射入於朝歌以叛【十三年】

荀寅下公有及字

衛趙陽出奔宋【十四年】

衛公谷俱作晉

趙陽衛大夫趙氏名陽者以其黨於公叔文子之子公叔戍故衛侯並逐之杜氏謂趙陽卽趙黶之孫而正義據世本謂懿子兼卽趙黶生昭子舉舉生趙陽是顯有名據而公谷極陋只知晉有趙氏他國未必有遂奮筆攺此此與前齊欒施來奔攺晉欒施同一笑話只前谷不攺而此卽同攺鶼鶼有異翼與

二月楚公子結陳公孫佗人帥師滅頓以頓子牂歸【十四年】

二月公作三月公孫作公子牂作牄

於越敗吳於檇李【十四年】

檇公作醉

檇原有醉音

公防齊侯衛侯於牽【十四年】

牽公作堅又作掔

鄭罕達帥師伐宋【十五年】

罕公作軒

此鄭公子罕後爲鄭穆七族之一焉得有別出字

齊侯衛侯次於渠蒢【十五年】

渠蒢公作蘧蒢

哀公【十一條】

鼷鼠食郊牛【元年】

谷郊牛下有角字

季孫斯叔孫州仇帥師城啟陽【三年】

啟公作開

此漢儒避景帝諱而未攺復者

春王二月庚戌盜殺蔡侯申【四年】

二月公作三月殺公谷作弒

亳社災【四年】

亳公作蒲

此勝國之社以舊都商亳故名焉得有別出字

春城毗【五年】

毗公作比又作芘

城邾瑕【六年】

瑕公作葭

齊陳乞弒其君荼【六年】

荼公作舎

齊人取讙及闡【八年】

闡公作僤後同

公防衛侯宋皇瑗於鄖【十二年】

鄖公作運

晉魏曼多帥師侵衛【十三年】

曼下公無多字

盜殺陳夏區夫【十三年】

區公作彄

春秋簡書刋誤卷二

