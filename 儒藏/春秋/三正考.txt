

欽定四庫全書

經部五

三正考

春秋類

提要

【臣】等謹案三正考二卷

國朝吳鼐撰鼐字大年無錫人乾隆丙辰進士官工部主事春秋以周正紀時原無疑義至宋儒泥行夏之時一言遂是非蠭起明張以寧著春王正月考李濂著夏周正辧疑而經義始明鼐復取兩家之說節其繁冗益以近儒所論補所未備駁胡氏蔡氏攺月不攺時及諸儒時月俱不攺之說以明左氏王周正月之防辧證極有根據其中三正通於民俗一條所引陳廷敬蔡徳晉諸說於三代諸書所紀年月差互之處一一剖其所以然更足以破疑似之見𨿽篇帙無多而引證詳明判百年紛紜轇轕之論於經學實深有功焉幹隆四十四年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

三正考攺時攺月圖

夏正建寅商正建丑周正建子秦正建亥及太初正歷之後追攺秦歷原委合爲一圖

子月夏十一【仲冬】商十二【季冬】周正【孟春】秦二【仲太初歷攺爲春秦十一月】丑月夏十二【季冬】商正【孟春】周二【仲春】秦三【季太初歷攺爲春秦十二月】寅月夏正【孟春】商二【仲春】周三【季春】秦四【孟太初歷攺爲夏秦正月】卯月夏二【仲春】商三【季春】周四【孟夏】秦五【仲太初歷攺爲夏秦二月】辰月夏三【季舂】商四【孟夏】周五【仲夏】秦六【季太初歷攺爲夏秦三月】巳月夏四【孟夏】商五【仲夏】周六【季夏】秦七【孟太初歷攺爲秋秦四月】午月夏五【仲夏】商六【季夏】周七【孟秋】秦八【仲太初歷攺爲秋秦五月】未月夏六【季夏】商七【孟秋】周八【仲秋】秦九【季太初歷攺爲秋秦六月】申月夏七【孟秋】商八【仲秋】周九【季秋】秦十【孟太初歷攺爲冬秦七月】酉月夏八【仲秋】商九【季秋】周十【孟冬】秦十一【仲太初歷攺爲冬秦八月】戌月夏九【季秋】商十【孟冬】周十一【仲冬】秦十二【季太初歷攺爲冬秦九月】亥月夏十【孟冬】商十一【仲冬】周十二【季冬】秦正【孟太初歷攺爲春秦十月】

欽定四庫全書

三正考卷一

工部主事吳鼐撰

造歷之初建子

史記索隱黃帝建子

鼐按黃帝命大撓作甲子以四甲子爲歷元則是建子無疑也若建寅則四甲子乃在癸亥嵗之十一月

唐虞建寅

堯典日中星鳥以殷仲春日永星火以正仲夏宵中星虛以殷仲秋日短星昴以正仲冬

鼐按仲春建卯仲夏建午仲秋建酉仲冬建子則知堯正之建寅也舜巡守二月東五月南八月西十一月北四仲各依其方則知舜正之建寅也鄭康成謂堯正建子舜正建丑髙堂隆謂舜更堯歷首嵗以子堯同少昊首嵗以亥都無據

夏正建寅

逸周書夏數得天百王所同其在商湯順天革命攺正朔亦越我周王致伐於商攺正異械以垂三統至於敬授民時巡守祭享猶自夏焉張氏以寧曰黃帝始造甲子而建子至顓頊始建寅而唐虞夏因之逮於商復建丑周復建子月旣爲正而時亦隨之以爲春然商周之春天施地化之義也若夫人事之紀則當以夏時之春爲正農事之耕耘収藏田政之搜苗狝狩祭典之祠禴烝嘗皆不能不以夏時何也麥稻之薦魚鮪之獻與夫膏豚之行膏香之膳四時不同必以時物故也所謂巡守祭享猶自夏焉者也

論語顏淵問爲邦子曰行夏之時朱子曰夏時謂以斗柄初昏建寅之月爲嵗首也天開於子地辟於丑人生於寅故斗柄建此三辰之月皆可以爲嵗首而三代疊用之夏以寅爲人正商以醜爲地正周以子爲天正也然時以作事則嵗月自當以人爲紀故孔子嘗曰吾得夏時焉而說者以爲夏小正之屬蓋取其時之正與其令之善也

鼐按時者春夏秋冬也周之時以子月爲春不如夏之時以寅月爲春也言時則月在其中矣

商正建丑

漢書律曆志商十二月乙丑朔旦冬至張氏以寧曰冬至在十二月則以爲夏正十二月不可也蓋商正十二月也

鼐按據前漢書商自攺丑月爲正月不曰日南至曰冬至者後世之辭也

後漢書陳寵傳丑月陽气上通地以爲正殷以爲春

鼐按據後漢書商自攺丑月爲孟春

伊訓惟元祀十有二月乙丑伊尹祠於先王奉嗣王祗見厥祖侯甸羣後咸在百官總己以聽冢宰序曰成湯旣沒太甲元年孔傳曰此湯崩逾月太甲卽位奠殯而告也孔疏曰殷家猶質逾月卽攺元年以明世異不待正月以爲首也朱氏鶴齡曰湯崩而太甲卽位攺元此古注也蔡傅引蘓氏說以崩年攺元爲亂世事然商人尙質安見必無歐陽永叔云人君卽位稱元年常事耳古不以爲重也凡記事先後逺近莫不以嵗月一二數之其謂一爲元亦未嘗有意吳淵穎亦云王者始得天下聞攺正朔未聞攺元伊訓稱元祀春秋書元年直史官紀述之常體耳將以志人君在位之久近也非王者以是爲重事也據此則子瞻所云不必引矣十有二月孔氏以爲商王之建丑月是也

鼐按據注疏未嘗以伊訓之十有二月爲歲首也

太甲中惟三祀十有二月朔伊尹以冕服奉嗣王歸於亳孔傳湯以元年十一月崩至此二十六月三年服闋張氏敷言曰後世嗣王冕服考之顧命固有常儀何待正月而放桐之事又人臣大變朝而自怨夕當復辟尢無待於正月也蔡氏徳晉曰時湯崩至此已二十五月當行祥祭商尙質是月喪畢當除服故卽以冕服迎歸且明年四祀正月朔當有朝正見羣臣諸大事桐在亳都外若必俟正月朔始迎歸必有所不及故先於嵗終月朔迎歸亦理勢當然而非商以十二月爲嵗首也

鼐按據注疏未嘗以太甲中之十有二月爲嵗首也又按胡傳旣誤引兩十二月以證其不攺月之說趙東山又誤駁古文尙書以申其攺月之說兩失之矣按日知錄惟元祀十有二月乙丑元祀者太甲之元年十有二月者建子之月蓋湯之崩必以前年之十二月也殷練而袝伊尹祠於先王奉嗣王祗見厥祖袝湯於廟也先君袝廟而後嗣子卽位故成之爲王而伊尹乃明言烈祖之成徳以訓於王也若自桐歸亳以三祀之十二月者則適當其時而非有所取爾此說亦似是而非孟子謂伊尹放之於桐三年如顧氏說則已四年矣倘終喪而未克變則太甲中不應沒其文也蓋惑於蘓氏之駁而遷就其說以從之耳非有所據也

周正建子

春秋隱公元年春王正月左傳元年春王周正月杜注言周以別夏殷公羊何注曰二月三月皆有王者二月殷之正月三月夏之正月也王氏守仁曰周不攺月與時春秋必不書春王正月春秋書春王正月則其攺月與時又何疑焉顧氏炎武曰左傳春王周正月此古人解經之善後人辧之累數百千言而未明者傳以一字盡之矣

鼐按三代攺時攺月之說晉唐以前諸儒無異論自伊川先生發其端胡氏據之以釋春秋蔡氏據之以釋書後之依聲附和者家氏翁程氏端學尢爲害理夫左氏說經固有出入然以周人記周正有何疑誤而家氏程氏苦爲攻擊亦見其惑矣

三代攺時之證

左傳昭十七年夏六月朔日有食之太史曰今六月當夏四月是謂孟夏

鼐按此言周之季夏夏之孟夏也此爲攺時之明證

三代攺月之證

左傳昭十七年梓愼曰火出於夏爲三月於商爲四月於周爲五月僖五年正月辛丑朔日南至家語辧物篇季康子問於孔子曰今周十二月夏之十月

鼐按此爲攺月之明證

冬不可爲春辧

後漢書陳寵奏曰夫冬至之節陽气始萌故十一月有蘭射幹蕓荔之應時令曰諸生蕩安形體天以爲正周以爲春十二月陽气上通雉雊雞乳地以爲正殷以爲春十三月陽气已至天地已交萬物皆出蟄虫始振人以爲正夏以爲春三微成著以通三統張氏以寧曰自子丑以至戌亥月行之所防其在天者有恆度斗杓之所建其在地以應乎天者有定分此萬古不易者也若其始於春而終於冬始於正而終於十二者在天固未嘗先有如是之名與數也亦在乎受命攺物者從而命之數之耳且以春之義言之春者蠢也言陽气之蠢而動也子丑寅三陽之月也故三代疊用之以爲春非若建亥純陰之月不可以爲春也王氏守仁曰陽生於子而極於己午陰生於午而極於亥子陽生而春始盡於寅而猶夏之春也陰生而秋始盡於申而猶夏之秋也自一陽之復以極於六陽之乾而爲春夏自一陰之姤以極於六陰之坤而爲秋冬此文王之所演而周公之所系也

鼐按文王系幹曰元亨利貞元者於時爲春於月爲子爲丑爲寅於律爲黃鐘爲大呂爲大蔟於卦气爲復爲臨爲泰亨者於時爲夏於月爲夘爲辰爲巳於律爲夾鐘爲姑洗爲中呂於卦气爲大壯爲夬爲幹利者於時爲秋於月爲午爲未爲申於律爲防賔爲林鐘爲夷則於卦气爲姤爲遁爲否貞者於時爲冬於月爲酉爲戌爲亥於律爲南呂爲無射爲應鐘於卦气爲觀爲剝爲坤此文王之所演而武周本之以制禮也

商周分至不系時

禮記月令仲春之月日夜分仲夏之月日長至仲秋之月日夜分仲冬之月日短至蔡氏徳晉曰子月一陽生而周以爲春午月一陰生而周以爲秋於理無不合惟二分二至夏正皆以四時系之而商周皆不系時左傳於冬至則曰日南至於春秋分則曰日中禮記於夏至則曰日長至於冬至則曰日短至於二分則曰日夜分蓋二至以日行長短之極得名二分以日夜適中得名原無闗於春夏與秋冬也

鼐按月令本據夏正此云二分二至夏正皆以四時系之亦後世之辭也按家則堂曰以子丑寅爲春午未申爲秋四序紛錯中節皆紊建子月立春則建丑月可得爲春分乎建午月立秋則建未月可得爲秋分乎春秋分者本謂晝夜等寒暑中今以窮冬盛夏爲春秋分晝夜可得而均乎寒暑可得而中乎余應之曰惟不可得爲春秋分故曰日夜分

三正通於民俗

夏書怠棄三正馬氏融曰建子建丑建寅三正也蔡注曰三正子丑寅之三正也怠棄不用夏之正朔也此見三正疊建其來久矣子丑之正唐虞之前當已有之陳氏廷敬曰有扈氏不畏天不卹人故𨿽頒寅正而兼言三正者所以深責之也呂氏祖謙曰豳詩陳先公風化而載其言曰嗟我婦子曰爲攺嵗入此室處則三正之通於民俗尙矣商周特舉而疊用之耳蔡氏徳晉曰三正之見於六經者參錯不一惟春秋純用周正以史官記事當用王朝正朔也周禮純用夏正以夏數得天百王所同故周之敬授民時巡狩祭享猶自夏焉周禮正授時祭享之書也其正嵗卽正月而淩人掌冰政之政不應攺爲正也論語用夏正莫春者春服旣成是也孟子用周正七八月旱則苗槁及徒杠輿梁成於十一月十二月是也周易臨彖八月有凶用周正也說卦傳兌正秋也則用夏正也書唐虞夏皆夏正商用商正周用周正而甘誓言怠棄三正是夏並用三正也盤庚乃亦有秋是商兼用夏正也金縢秋大熟君牙夏暑雨冬祁寒是周亦兼用夏正也詩皆用夏正而豳風言民俗在夏商之交乃有一之日至四之日及十月攺嵗之語是亦兼用周正也左傳敍事用周正而僖五年晉卜偃以童謠推虢之亡謂在九月十月之交是亦用夏正也禮記月令用夏正而季秋爲來嵗受朔日亦用周正也蓋因制近者於十二月頒朔逺者於十一月頒之也雜記引孟獻子言正月日至可以有事於上帝七月日至可以有事於祖亦用周正也若是其參錯不一何哉九峯書甘誓之傳曰三正疊建其來久矣子丑之建唐虞之前當已有之東萊詩豳風之紀曰三正通於民俗尙矣二說固然抑又有說焉先王立一代之法於前代典章兼存不廢其焦薊英六祝陳杞宋之封皆所以使其子孫各修先代之禮物至於朝野所奉行則祭祀備六代之舞養老具三代之禮士喪兼三代之祝魯用四代之服器官蓋聖人以徳化民惟欲納之於至善初不必廢棄禁絕前代之典章以自伸也故三代時自伏羲甲歷以至神農黃帝少昊顓頊帝嚳堯舜之歷具存而可考觀於秦政坑焚操懿兵燹而杜預所見十歷自黃帝顓頊以及三代之歷猶在則其前可知也夫黃帝調歷建子伏羲顓頊之歷建寅若神農少昊諸歷今𨿽不可考當必有建丑者鄭康成謂堯正建丑舜正建子縱未可信然唐虞前已有三正之建無疑也三正旣爲歷代所疊用復爲本朝所兼存故誥誓臣民並言之而不以爲雜秉筆之史臣臨文之學士隨意書之而亦不以爲倍也此六經之言三正所以參錯不一律也歟顧氏炎武曰三正之名見於甘誓蘓氏以爲自舜以前必有以建子建丑爲正者其來尙矣微子之命曰統承先王修其禮物則知杞用夏正宋用殷正若朝覲防同則用周之正朔其於本國自用其先王之正朔也惟晉爲姬姓之國而用夏正則不可解三正之所以異者疑古之分國各有所受故公劉當夏后之世而一之日二之日已用建子爲紀晉之用寅其亦承唐人之舊歟杜預春秋後序曰晉太康中汲縣人發其界內舊冡得古書皆簡編科斗文字記晉國起自殤叔次文侯昭侯以至曲沃莊伯莊伯之十一年十一月魯隱公之元年正月也皆用夏正建寅之月爲嵗首今考春秋僖公五年晉侯殺其世子申生經書春而傳在上年之十二月十年裏克弒其君卓經書正月而傳在上年之十一月十一年晉殺其大夫防鄭父經書春而傳在上年之冬十五年晉侯及秦伯戰於韓獲晉侯經書十有一月壬戌而傳則爲九月壬戌經傳之文或從夏正或從周正所以錯互如此與史記漢元年冬十月五星聚東井乃秋七月之誤正同僖公五年十二月丙子朔虢公丑奔京師而卜偃對獻公以爲九月十月之交襄公三十年絳縣老人言臣生之嵗正月甲子朔以長歷推之爲魯文公十一年三月甲子朔此又晉人用夏正之見於傳者也僖公二十四年冬晉侯夷吾卒杜氏注文公定位而後告夫不告文公之入而告惠公之薨以上年之事爲今年之事新君入國之日反爲舊君卽世之年非人情也疑此經乃錯簡當在二十三年之冬傳曰九月晉惠公卒晉之九月周之冬也隱公六年冬宋人取長葛傅作秋劉原父曰左氏日月與經不同者邱明作書雜取當時諸侯史策之文其用三正參差不一往往而迷故經所云冬傳謂之秋也考宋用殷正則建酉之月周以爲冬宋以爲秋矣桓公七年夏谷伯綏來朝傳作春劉原父曰傳所據者以夏正紀時也文公十六年齊公子商人弒其君捨經在九月傳作七月隱公三年夏四月鄭祭足帥師取溫之麥秋又取成周之禾若以爲周正則麥禾皆未熟四年秋諸侯之師敗鄭徒兵取其禾而還亦在九月之上是夏正六月禾亦未熟注云取者蓋芟踐之終是可疑按傳中雜取三正多有錯誤左氏𨿽其例於隱之元年曰春王周正月而間有失於攺定者文多事繁固著書之君子所不能免也

鼐按此數條之說可以破紛紜糾葛之疑

秦正建亥

顧氏炎武曰胡氏引秦人以亥爲正不攺時月爲證則不然漢書髙帝紀春正月注師古曰凡此諸月號皆太初正歷之後記事者追攺之非當時本稱也以十月爲嵗首卽謂十月爲正月今此眞正月當時謂之四月耳他皆類此叔孫通傳諸侯羣臣朝十月師古曰漢時尙以十月爲正月故行朝嵗之朝史家追書十月漢元年冬十月五星聚東井當是建申之月劉攽曰按歷太白辰星去日率不過一兩次今十月而從嵗星於東井無是理也然則五星以秦之十月聚東井耳秦之十月今七月日當在鶉尾故太白辰星得從歲星也按此足明記事之文皆是追攺惟此一事失於追攺遂以秦之十月爲漢之十月耳夫以七月誤爲十月正足以爲秦人攺月之證胡氏失之

鼐按先儒主攺時攺月之說者動云此秦自爲一代之制殊不足以折胡傳之謬夫商周之攺時攺月旣確有可證矣自夏迄秦歷千餘年間無復夏時之事而秦忽逺從夏之冬十月以爲嵗首乎此不可解也得顧氏說始豁然於秦之建亥未始不攺時月也眞足破千載不決之疑矣

三正考卷一

欽定四庫全書

三正考卷二

工部主事吳鼐撰

邵公之誤

哀十四年春西狩獲麟公羊傳何注曰河陽冬言狩獲麟春言狩者蓋據魯變周之春以爲冬去周之正而行夏之時趙氏汸曰以行夏之時說春秋蓋昉於此然何氏固以建子爲周之春但疑春不當言狩而妄爲之辭

鼐按狩者仲冬圍守取物之名周之孟春夏之仲冬也謂春不當言狩何耶經言春不言冬安得謂變周之春以爲冬也吾不識所變者何春所去者何正所行者何時也

河南之誤

伊川經說曰周正月非春也假天時以立義爾朱子曰此以春字爲夫子所加但魯史本謂之春秋則又似元有春字趙氏汸曰假天時以立義此胡氏夏時冠周月之所從出也

鼐按程子之說以周爲攺月不攺時魯史本書冬正月冬二月春三月而夫子攺爲春正月春二月春三月也如此則周本以寅卯辰爲春與夏時同夫子反以子丑寅爲春與夏時異也一誤於周之不攺時再誤於孔子之攺周時而後儒之紛紜糾葛從此起矣

武夷之誤

胡傳曰按左氏王周正月周人以建子爲歳首則冬十有一月是也前乎周者以醜爲正其書始卽位曰惟元祀十有二月則知月不易也後乎周者以亥爲正其書始建國曰元年冬十月則知時不易也建子非春亦明矣乃以夏時冠周月何哉聖人語顏回以爲邦則曰行夏之時作春秋以經世則曰春王正月此見諸行事之驗也或曰非天子不議禮仲尼有聖徳無其位而攺正朔可乎曰有是言也不曰春秋天子之事乎以夏時冠月垂法後世以周正紀事示無其位不敢自專也其防微矣楊龜山答胡康侯書曰正朔必自天子出攺正朔恐聖人不爲也若謂以夏時冠月如定元年冬十月隕霜殺菽若以夏時言之則十月隕霜乃其時也不足爲災異周十月乃夏之八月若以夏時冠月當曰秋十月也【鼐按言魯史原文當爲秋十月也】正朔如建子丑是也用夏時月不可謂攺正朔趙氏汸曰據胡氏所引商秦不攺月爲證是周亦未嘗攺月據夏時冠周月是孔子始攺時又云仲尼無其位而攺正朔則是正月亦皆孔子所攺其舛誤最甚蓋由所見未明而欲含糊兩端故𨿽主周正而又疑於時之不可攺旣主夏時而亦疑於建子之非春是以徒費心思而進退無據其悞在於兼取用夏從周是欲兩可而不知理實不通陳氏廷敬曰胡氏引左氏王周正月之說而論之曰周人以建子爲歲首則冬十有一月是也是明以周正月之說爲是謂冬十一月爲周正月矣而又曰前乎周者書元祀十有二月則知月不易也則是前乎周者未嘗攺月至周始攺其歲首之月爲正月也夫殷不攺月而周始攺月考之經傳未有明文胡氏之意亦殆不謂然也其意若以謂建子爲嵗首耳然明引左氏王周正月之文矣而又斷以爲冬十有一月者不知胡氏之意進退何所據乎又曰後乎周者時不易胡氏之意非遂謂漢不易時而周獨易時也其意不過謂周不易時取漢以爲證耳故下文曰建子非春亦明矣是胡氏不主攺時之說也其又曰乃以夏時冠周月何哉云者是胡氏亦知周果攺十一月爲正月矣特未便以爲春是周之正月乃夏之十一月仍爲夏正之冬也孔子作春秋取春之一字加於周正月之上耳是胡氏之意也故下文又曰聖人語顏回以爲邦則曰行夏之時作春秋以經世則曰春王正月此見諸行事之驗於是而胡氏之誤更有不可勝言者矣夫周之月建子之月也建子非春胡氏自言之矣使周果不攺時而孔子作春秋以建子非春之月彊取春之一字加於其上此乃天時所不受牧兒蕓叟所聞而怪笑者也曽謂孔子而爲之乎行夏之時子有是言矣假使周而果不攺時也則建子之月儼然冬也冬則正夏之時也夏之時曰冬孔子書之曰春是周本行夏之時而孔子乃變夏之時矣行夏之時者果嘗若是乎假使孔子之於春秋果寓行夏時之意而周果不攺時也則建子之月必將直書之曰冬使後之人猶得有所考而正焉曰周之不攺時如此也以子月爲正月如此也其不若夏寅月之爲正月如此也後之人由此考正而行夏之時焉豈不甚明白矣乎而顧冬而書春曰吾欲行夏之時寧有是理乎又其論曰以夏時冠月垂法後世以周正紀事示無其位不敢自專假使孔子果以夏時冠月則亦何難以夏正紀事時可自專月獨不可自專乎夫春夏秋冬之時自正至十二之月以爲可攺則皆可攺以爲不可攺則皆不可攺也今攺夏之冬爲春曰將以垂法後世不攺周之子月爲十一月曰吾無其位不敢自專無其位而攺冬爲春冬必不可爲春也不可爲春者而悍然命之爲春無其位者又敢自專如此乎且使後之人何所取法乎而謂以此垂法後世者其果何法之垂也書云王省惟嵗卿士惟月師尹惟日言以歲月日之大小別王及卿士師尹之尊卑也今謂夫子攺時不攺月是敢於其大而不敢於其小也聖人豈有是乎至其謂夫子有聖徳無其位而攺正朔夫正者正月朔者月朔也如胡氏說則正月亦夫子所攺矣吾不知胡氏所謂正朔者果何所指也聖人之言語文章皆具光明正大之心其語顏子則正告以爲邦之事其作春秋則直書以魯史之文亦何至如後儒支離剝割之見巧爲新意於其間哉湯氏斌曰如胡氏之說周攺月不攺時是𨿽以子月爲歲首而四時之序猶夫夏也以冬爲春乃自孔子始以夏時冠周月非所以尊周以仲冬爲孟春豈可謂行夏之時乎不夏不周之間孔子何以自處焉春秋天子之事謂賞功討罪以明天子之法使諸侯不敢悖天子大夫不敢悖諸侯非必變易四時之序攺本朝正朔而後爲天子之事也胡氏以爲垂法後世吾恐法未可垂而先犯爲下不倍之戒矣且此亦空言耳安在其爲見諸行事之驗乎

鼐按胡氏之說同程子亦以周正本攺月不攺時冬正月魯史之舊文春字乃夫子之特筆也趙氏陳氏之說曲盡其情以子矛刺子盾不必旁引博證以駁之也

朱子曰如胡傳之說周亦未嘗攺月而孔子特以夏正建寅之月爲歲首月下所書之事卻是周正建子月事自是之後月與事常差兩月聖人制作不如是之紛更煩擾錯亂無章也文定以夏時冠周月以周正紀事謂如公卽位依舊是十一月只是孔子攺作春正月某便不敢信湯氏玉翎曰胡氏謂春王正月本周之十一月而夫子以夏時冠周月以周正紀事夫周十一月而曰正月是作史者之正月烏在其爲王正月也曰王正月而所紀者周十一月之事烏在其爲周正紀事也所紀周十一月之事而冠以春正月是以夏時夏月冠周事烏在其爲夏時冠周月也

鼐按此駁胡氏之以周正爲不攺月不攺時魯史本書冬十一月而夫子攺爲春正月也或問駁胡傳者或駁其攺月不攺時或駁其時月皆不攺不識胡氏之宗主何如也曰吾嘗考諸他傳矣桓八年春正月己夘烝胡傳曰夏數得天百王所同商周攺正巡狩烝享猶自夏焉然則司馬中冬教大閱獻禽以享烝所謂自夏而魯之烝祭在春正月見春秋用周正紀魯事也十四年秋八月乙亥嘗胡傳曰春秋紀事用周月而以八月嘗則不時也據此二傳則正月之烝爲夏十一月八月之嘗爲夏六月是胡氏之明以周正爲攺月也春王正月傳謂左氏王周正月周人以建子爲嵗首則冬十有一月是也言周正月建子卽夏正之冬十有一月也與此二傳正相發明然胡氏旣以周正爲攺月矣又引元祀十二月而曰月不易又謂春秋天子之事故孔子攺周之正朔則乂似乎周正本不攺月而夫子攺之也故以魯史本書冬十一月而夫子攺爲春正月之說亦歸胡氏其實胡氏之宗防則不爾也陳氏廷敬言之詳矣

九峯之誤

書蔡注曰三代𨿽正朔不同然皆以寅月起數蓋朝覲防同頒歷授時則以正朔行事至於紀月之數則皆以寅爲首也惟十有三年春漢孔氏以爲建子之月四時攺易猶爲無藝冬不可爲春寒不可爲暖不待辧而明也

鼐按此主不攺時月之說辧已見前

永嘉之誤

陳氏傅良曰以夏時冠周月魯史也夫子修春秋每孟月書時以見魯史毎正月書王以存周正蓋尊周而罪魯也李氏防曰以東遷之後天子不協時月侯國不奉正朔故魯攺歷卽十一月爲春夫子因而書之以罪魯之俶擾天紀其說無據汪氏克寛曰謂周𨿽攺月數而不攺夏時春秋四時之序皆魯歷所更然夫子之時猶存告朔之餼羊則魯實承周之正朔未嘗攺歷後世所稱魯歷特因春秋而逆推之耳

鼐按陳永嘉之說謂周正建子本攺月不攺時魯史亦建子而時月皆攺也春秋則因舊史而不革此蓋惑於冬不可爲春之說而歸其咎於魯也夏時冠周月之說至此愈出愈奇矣夫子行夏時之說不識魯史何以預知之

四明之誤

程氏端學曰古者君喪嗣子逾年始卽位攺元必在所建之歲首周王與諸侯卽位亦當在十有一月何獨春秋在建寅卽位乎及考唐志春秋時晉魯宋各自有歷法當獻惠之世大抵皆用夏正由是知春秋時魯公不奉周王正朔不於建子十一月卽位而以建寅正月卽位故孔子因舊史而不革直書之以見當時之僭亂鼐按程四明之說謂周正建子本時月皆不攺魯史則建寅而時月悉與周正異也春秋則因舊史而不革蓋惑於胡氏前乎周後乎周俱不攺時月而以孔子爲攺時王之正朔又爲諸家所排擊故遷就其辭而爲此說也四明辧周正幾至數千萬言而其宗防不過如此亦見其陋矣

涇野之誤

呂氏柟曰春王正月者卽夏之春正月耳周𨿽以冬十一月爲正朔也孔子修春秋則斷自春正月紀之故曰行夏時也旣以夏正紀事則卽位可書於此以開後事也

鼐按此以魯史本從周正冬十一月爲嵗首而孔子於每年截去子丑月移在前一年而以周之春正月爲始也周之春正月卽夏正建寅之月周本以此爲第三月而夫子截去兩月以從夏正故曰行夏時也此蓋惑於胡氏前乎此後乎此皆不攺時月之說而又不欲以一春字虛加於子月之上故小變其法而爲此說也抑不思周旣以冬十一月爲嵗首則公卽位亦當書於十一月今乃以子月之卽位者移於寅月而又以本年之子月丑月移於前一年月則愈移而愈前事則愈移而愈後殆所謂無稽之言也歟夏時冠周月之說至永嘉而怪斯極矣行夏時之說至涇野而怪斯極矣

三正考卷二

