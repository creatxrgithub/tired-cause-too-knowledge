

春秋公羊傳

﹝周﹞公羊髙

公羊傳隱公

隱公﹝經一一﹞元年

元年春﹐王正月。

﹝傳﹞元年者何﹖君之始年也。春者何﹖歲之始也。王者孰謂﹖謂文王也。曷爲先言王而後言正月﹖王正月也。何言乎王正月﹖大一統也。公何以不言卽位﹖成公意也。何成乎公之意﹖公將平國而反之桓。曷爲反之桓﹖桓幼而貴﹐隱長而卑﹐其爲尊卑也微﹐國人莫知。隱長又賢﹐諸大夫扳隱而立之。隱於是焉而辭立﹐則未知桓之將必得立也。且如桓立﹐則恐諸大夫之不能相幼君也﹐故凡隱之立爲桓立也。隱長又賢﹐何以不宜立﹖立適以長不以賢﹐立子以貴不以長。桓何以貴﹖母貴也。母貴則子何以貴﹖子以母貴﹐母以子貴。

﹝經一二﹞三月﹐公及邾婁儀父盟於眛。

﹝傳﹞及者何﹖與也﹐會及曁皆與也。曷爲或言會﹐或言及﹐或言曁﹖會猶最也﹔及猶汲汲也﹔曁猶曁曁也。及我欲之﹐曁不得已也。儀父者何﹖邾婁之君也。何以名﹖字也。曷爲稱字﹖褒之也。曷爲褒之﹖爲其與公盟也。與公盟者眾矣﹐曷爲獨褒乎此﹖因其可褒而褒之。此其爲可褒柰何﹖漸進也。眛者何﹖地期也。

﹝經一三﹞夏﹐五月﹐鄭伯克段於鄢。

﹝傳﹞克之者何﹖殺之也。殺之則曷爲謂之克﹖大鄭伯之惡也。曷爲大鄭伯之惡﹖母欲立之﹐己殺之﹐如勿與而已矣。段者何﹖鄭伯之弟也。何以不稱弟﹖當國也。其地何﹖當國也。齊人殺無知何以不地﹖在內也。在內𨿽當國不地也。不當國𨿽在外亦不地也。

﹝經一四﹞秋﹐七月﹐天王使宰咺來歸惠公仲子之賵。

﹝傳﹞宰者何﹖官也。咺者何﹖名也。曷爲以官氏﹖宰士也。惠公者何﹖隱之考也。仲子者何﹖桓之母也。何以不稱夫人﹖桓未君也。賵者何﹖喪事有賵。賵者蓋以馬﹐以乘馬束帛。車馬曰賵﹐貨財曰賻﹐衣被曰襚。桓未君則諸侯曷爲來賵之﹖隱爲桓立﹐故以桓母之喪告於諸侯。然則何言爾﹖成公意也。其言來何﹖不及事也。其言惠公仲子何﹖兼之﹐兼之非禮也。何以不言及仲子﹖仲子微也。

﹝經一五﹞九月﹐及宋人盟於宿。

﹝傳﹞孰及之﹖內之微者也。

﹝經一六﹞冬﹐十有二月﹐祭伯來。

﹝傳﹞祭伯者何﹖天子之大夫也。何以不稱使﹖奔也。奔則曷爲不言奔﹖王者無外﹐言奔則有外之辭也。

﹝經一七﹞公子益師卒。

﹝傳﹞何以不日﹖遠也。所見異辭﹐所聞異辭﹐所傳聞異辭。

隱公﹝經二一﹞二年

春﹐公會戎於潛。﹝經二二﹞夏﹐五月﹐莒人入向。

﹝傳﹞入者何﹖得而不居也。

﹝經二三﹞無駭帥師入極。

﹝傳﹞無駭者何﹖展無駭也。何以不氏﹖貶。曷爲貶﹖疾始滅也。始滅昉於此乎﹖前此矣。前此則曷爲始乎此﹖托始焉爾。曷爲托始焉爾﹖《春秋》之始也。此滅也﹐其言入何﹖內大惡﹐諱也。

﹝經二四﹞秋﹐八月庚辰﹐公及戎盟於唐。

﹝經二五﹞九月﹐紀履緰來逆女。

﹝傳﹞紀履緰者何﹖紀大夫也。何以不稱使﹖婚禮不稱主人。然則曷稱﹖稱諸父兄師友。宋公使公孫壽來納幣﹐則其稱主人何﹖辭窮也。辭窮者何﹖無母也。然則紀有母乎﹖曰有。有則何以不稱母﹖母不通也。外逆女不書﹐此何以書﹖譏。何譏爾﹖譏始不親迎也。始不親迎昉於此乎﹖前此矣。前此則曷爲始乎﹖此托始焉爾。曷爲托始焉爾﹖《春秋》之始也。女曷爲或稱女﹐或稱婦﹐或稱夫人﹖女在其國稱女﹐在塗稱婦﹐入國稱夫人。

﹝經二六﹞冬﹐十月﹐伯姬歸於紀。

﹝傳﹞伯姬者何﹖內女也。其言歸何﹖婦人謂嫁曰歸。

﹝經二七﹞紀子伯﹑莒子盟於密。

﹝傳﹞紀子伯者何﹖無聞焉爾。

﹝經二八﹞十有二月乙卯﹐夫人子氏薨。鄭人伐衛。

﹝傳﹞夫人子氏者何﹖隱公之母也。何以不書葬﹖成公意也。何成乎公之意﹖子將不終爲君﹐故母亦不終爲夫人也。

隱公﹝經三一﹞三年

春﹐王二月己巳﹐日有食之。

﹝傳﹞何以書﹖記異也。日食則曷爲或日或不日﹖或言朔或不言朔﹖曰「某月某日朔﹐日有食之」者﹐食正朔也﹔其或日或不日﹐或失之前﹐或失之後。失之前者﹐朔在前也﹔失之後者﹐朔在後也。

﹝經三二﹞三月庚戌﹐天王崩。

﹝傳﹞何以不書葬﹖天子記崩不記葬﹐必其時也。諸侯記卒記葬﹐有天子存﹐不得必其時也。曷爲或言崩或言薨﹖天子曰崩﹐諸侯曰薨﹐大夫曰卒﹐士曰不祿。

﹝經三三﹞夏﹐四月辛卯﹐尹氏卒。

﹝傳﹞尹氏者何﹖天子之大夫也。其稱尹氏何﹖貶。曷爲貶﹖譏世卿﹐世卿非禮也。外大夫不卒﹐此何以卒﹖天王崩﹐諸侯之主也。

﹝經三四﹞秋﹐武氏子來求賻。

﹝傳﹞武氏子者何﹖天子之大夫也。其稱武氏子何﹖譏。何譏爾﹖父卒子未命也。何以不稱使﹖當喪未君也。武氏子來求賻﹐何以書﹖譏。何譏爾﹖喪事無求﹐求賻非禮也﹐蓋通於下。

﹝經三五﹞八月庚辰﹐宋公和卒。

﹝經三六﹞冬﹐十有二月﹐齊侯﹑鄭伯盟於石門。癸未﹐葬宋繆公。

﹝傳﹞葬者曷爲或日或不日﹖不及時而日﹐渴葬也﹔不及時而不日﹐慢葬也。過時而日﹐隱之也﹔過時而不日﹐謂之不能葬也。當時而不日﹐正也。當時而日﹐危不得葬也。此當時何危爾﹖宣公謂繆公曰「以吾愛與夷﹐則不若愛女﹔以爲社稷宗廟主﹐則與夷不若女﹐盍終爲君矣﹖」宣公死﹐繆公立﹐繆公逐其二子莊公馮與左師勃﹐曰「爾爲吾子﹐生毋相見﹐死毋相哭。」與夷復曰「先君之所爲不與臣國而納國乎君者﹐以君可以爲社稷宗廟主也。今君逐君之二子而將致國乎與夷﹐此非先君之意也。且使子而可逐﹐則先君其逐臣矣。」繆公曰「先君之不爾逐可知矣﹐吾立乎此攝也。」終致國乎與夷。莊公馮弒與夷。故君子大居正﹐宋之禍宣公爲之也。

隱公﹝經四一﹞四年

春﹐王二月﹐莒人伐杞﹐取牟婁。

﹝傳﹞牟婁者何﹖杞之邑也。外取邑不書﹐此何以書﹖疾始取邑也。

﹝經四二﹞戊申﹐衛州吁弒其君完。

﹝傳﹞曷爲以國氏﹖當國也。

﹝經四三﹞夏﹐公及宋公遇於淸。

﹝傳﹞遇者何﹖不期也。一君出﹐一君要之也。

﹝經四四﹞宋公﹑陳侯﹑蔡人﹑衛人伐鄭。秋﹐翚帥師會宋公﹑陳侯﹑蔡人﹑衛人伐鄭。

﹝傳﹞翚者何﹖公子翚也。何以不稱公子﹖貶。曷爲貶﹖與弒公也。其與弒公柰何﹖公子翚諂乎隱公﹐謂隱公曰「百姓安子﹐諸侯說子﹐盍終爲君矣﹖」隱曰「吾否﹐吾使修塗裘﹐吾將老焉。」公子翚恐若其言聞乎桓﹐於是謂桓曰「吾爲子口隱矣。隱曰﹕『吾不反也。』」桓曰「然則柰何﹖」曰「請作難﹐弒隱公。」於鐘巫之祭焉弒隱公也。

﹝經四五﹞九月﹐衛人殺州吁於濮。

﹝傳﹞其稱人何﹖討賊之辭也。

﹝經四六﹞冬﹐十有二月﹐衛人立晉。

﹝傳﹞晉者何﹖公子晉也。立者何﹖立者不宜立也。其稱人何﹖眾立之之辭也。然則孰立之﹖石碏立之。石碏立之﹐則其稱人何﹖眾之所欲立也。眾𨿽欲立之﹐其立之非也。

隱公﹝經五一﹞五年

春﹐公觀魚於棠。

﹝傳﹞何以書﹖譏。何譏爾﹖遠也。公曷爲遠而觀魚﹖登來之也。百金之魚公張之﹐登來之者何﹖美大之之辭也。棠者何﹖濟上之邑也。

﹝經五二﹞夏﹐四月﹐葬衛桓公。

﹝經五三﹞秋﹐衛師入盛。

﹝傳﹞曷爲或言率師或不言率師﹖將尊師眾稱某率師﹐將尊師少稱將﹔將卑師眾稱師﹐將卑師少稱人。君將不言率師﹐書其重者也。

﹝經五四﹞九月﹐考仲子之宮。

﹝傳﹞考宮者何﹖考猶入室也﹐始祭仲子也。桓未君則曷爲祭仲子﹖隱爲桓立﹐故爲桓祭其母也。然則何言爾﹖成公意也。

﹝經五五﹞初獻六羽。

﹝傳﹞初者何﹖始也。六羽者何﹖舞也。初獻六羽何以書﹖譏。何譏爾﹖譏始僭諸公也。六羽之爲僭柰何﹖天子八佾﹐諸公六﹐諸侯四。諸公者何﹖諸侯者何﹖天子三公稱公﹐王者之後稱公﹐其餘大國稱侯﹐小國稱伯﹑子﹑男。天子三公者何﹖天子之相也。天子之相則何以三﹖自陜而東者﹐周公主之﹔自陜而西者﹐召公主之﹐一相處乎內。始僭諸公昉於此乎﹖前此矣。前此則曷爲始乎﹖此僭諸公猶可言也﹐僭天子不可言也。

﹝經五六﹞邾婁人﹑鄭人伐宋。

﹝經五七﹞螟。﹝傳﹞何以書﹖記災也。

﹝經五八﹞冬﹐十有二月辛巳﹐公子彄卒。宋人伐鄭﹐圍長葛。

﹝傳﹞邑不言圍﹐此其言圍何﹖彊也。

隱公﹝經六一﹞六年

春﹐鄭人來輸平。

﹝傳﹞輸平者何﹖輸平猶墮成也。何言乎墮成﹖敗其成也﹐曰「吾成敗矣」﹐吾與鄭人末有成也。吾與鄭人則曷爲末有成﹖狐壤之戰﹐隱公獲焉。然則何以不言戰﹖諱獲也。

﹝經六二﹞夏﹐五月辛酉﹐公會齊侯﹐盟於艾。

﹝經六三﹞秋﹐七月。

﹝傳﹞此無事﹐何以書﹖《春秋》𨿽無事﹐首時過則書。首時過則何以書﹖《春秋》編年﹐四時具然後爲年。

﹝經六四﹞冬﹐宋人取長葛。

﹝傳﹞外取邑不書﹐此何以書﹖久也。

隱公﹝經七一﹞七年

春﹐王三月﹐叔姬歸於紀。滕侯卒。

﹝傳﹞何以不名﹖微國也。微國則其稱侯何﹖不嫌也。《春秋》貴賤不嫌同號﹐美惡不嫌同辭。

﹝經七二﹞夏﹐城中丘。

﹝傳﹞中丘者何﹖內之邑也。城中丘﹐何以書﹖以重書也。

﹝經七三﹞齊侯使其弟年來聘。

﹝傳﹞其稱弟何﹖母弟稱弟﹐母兄稱兄。

﹝經七四﹞秋﹐公伐邾婁。

﹝經七五﹞冬﹐天王使凡伯來聘﹐戎伐凡伯於楚丘以歸。

﹝傳﹞凡伯者何﹖天子之大夫也。此聘也﹐其言伐之何﹖執之也。執之則其言伐之何﹖大之也。曷爲大之﹖不與夷狄之執中國也。其地何﹖大之也。

隱公﹝經八一﹞八年

春﹐宋公﹑衛侯遇於垂。三月﹐鄭伯使宛來歸邴。

﹝傳﹞宛者何﹖鄭之微者也。邴者何﹖鄭湯沐之邑也。天子有事於泰山﹐諸侯皆從。泰山之下﹐諸侯皆有湯沐之邑焉。

﹝經八二﹞庚寅﹐我入邴。

﹝傳﹞其言入何﹖難也。其日何﹖難也。其言我何﹖言我者非獨我也﹐齊亦欲之。

﹝經八三﹞夏﹐六月己亥﹐蔡侯考父卒。辛亥﹐宿男卒。

﹝經八四﹞秋﹐七月庚午﹐宋公﹑齊侯﹑衛侯盟於瓦屋。八月﹐葬蔡宣公。

﹝傳﹞卒何以名而葬不名﹖卒從正﹐而葬從主人。卒何以日而葬不日﹖卒赴﹐而葬不告。

﹝經八七﹞九月辛卯﹐公及莒人盟於包來。

﹝傳﹞公曷爲與微者盟﹖稱人則從不疑也。

﹝經八八﹞螟。

﹝經八九﹞冬﹐十有二月﹐無駭卒。

﹝傳﹞此展無駭也﹐何以不氏﹖疾始滅也﹐故終其身不氏。

隱公﹝經九一﹞九年

春﹐天王使南季來聘。

﹝經九二﹞三月癸酉﹐大雨﹐震電。

﹝傳﹞何以書﹖記異也。何異爾﹖不時也。

﹝經九三﹞庚辰﹐大雨雪。

﹝傳﹞何以書﹖記異也。何異爾﹖俶甚也。

﹝經九四﹞俠卒。

﹝傳﹞俠者何﹖吾大夫之未命者也。

﹝經九五﹞夏﹐城郎。

﹝經九六﹞秋﹐七月。

﹝經九七﹞冬﹐公會齊侯於邴。

隱公﹝經十一﹞十年

春﹐王二月﹐公會齊侯﹑鄭伯於中丘。

﹝經十二﹞夏﹐翚帥師會齊人﹑鄭人伐宋。

﹝傳﹞此公子翚也﹐何以不稱公子﹖貶。曷爲貶﹖隱之罪人也﹐故終隱之篇貶也。

﹝經十三﹞六月壬戌﹐公敗宋師於菅。辛未取郜﹐辛巳取防。

﹝傳﹞取邑不日﹐此何以日﹖一月而再取也。何言乎一月而再取﹖甚之也。內大惡諱﹐此其言甚之何﹖《春秋》錄內而略外﹐於外大惡書﹐小惡不書﹐於內大惡諱﹐小惡書。

﹝經十四﹞秋﹐宋人﹑衛人入鄭。宋人﹑蔡人﹑衛人伐載﹐鄭伯伐取之。

﹝傳﹞其言伐取之何﹖易也。其易柰何﹖因其力也。因誰之力﹖因宋人﹑蔡人﹑衛人之力也。

﹝經十五﹞冬﹐十月壬午﹐齊人﹑鄭人入盛。

隱公﹝經十一一﹞十有一年

春﹐滕侯﹑薛侯來朝。

﹝傳﹞其言朝何﹖諸侯來曰朝﹐大夫來曰聘。其兼言之何﹖微國也。

﹝經十八﹞夏﹐五月﹐公會鄭伯於祁黎。

﹝經十九﹞秋﹐七月壬午﹐公及齊侯﹑鄭伯入許。

﹝經十十﹞冬﹐十有一月壬辰﹐公薨。

﹝傳﹞何以不書葬﹖隱之也。何隱爾﹖弒也。弒則何以不書葬﹖《春秋》君弒﹐賊不討﹐不書葬﹐以爲無臣子也。子沈子曰「君弒﹐臣不討賊﹐非臣也。子不復讎﹐非子也。葬﹐生者之事也。《春秋》君弒﹐賊不討﹐不書葬﹐以爲不系乎臣子也。」公薨何以不地﹖不忍言也。隱何以無正月﹖隱將讓乎桓﹐故不有其正月也。

公羊傳桓公

桓公﹝經一一﹞元年

春﹐王正月﹐公卽位。

﹝傳﹞繼弒君不言卽位﹐此其言卽位何﹖如其意也。

﹝經一二﹞三月﹐公會鄭伯於垂。鄭伯以璧假許田。

﹝傳﹞其言以璧假之何﹖易之也。易之則其言假之何﹖爲恭也。曷爲爲恭﹖有天子存﹐則諸侯不得專地也。許田者何﹖魯朝宿之邑也。諸侯時朝乎天子﹐天子之郊﹐諸侯皆有朝宿之邑焉。此魯朝宿之邑也﹐則曷爲謂之許田﹖諱取周田也。諱取周田則曷爲謂之許田﹖系之許也。曷爲系之許﹖近許也。此邑也﹐其稱田何﹖田多邑少稱田﹐邑多田少稱邑。

﹝經一三﹞夏﹐四月丁未﹐公及鄭伯盟於越。

﹝經一四﹞秋﹐大水。

﹝傳﹞何以書﹖記災也。

﹝經一五﹞冬﹐十月。

桓公﹝經二一﹞二年

春﹐王正月戊申﹐宋督弒其君與夷及其大夫孔父。

﹝傳﹞及者何﹖累也。弒君多矣﹐捨此無累者乎﹖曰﹕有﹐仇牧﹐荀息﹐皆累也。捨仇牧﹑荀息﹐無累者乎﹖曰﹕有。有則此何以書﹖賢也。何賢乎孔父﹖孔父可謂義形於色矣。其義形於色柰何﹖督將弒殤公﹐孔父生而存﹐則殤公不可得而弒也﹐故於是先攻孔父之家。殤公知孔父死﹐己必死﹐趨而救之﹐皆死焉。孔父正色而立於朝﹐則人莫敢過而致難於其君者﹐孔父可謂義形於色矣。

﹝經二二﹞滕子來朝。三月﹐公會齊侯﹑陳侯﹑鄭伯於稷﹐以成宋亂。

﹝傳﹞內大惡諱﹐此其目言之何﹖遠也。所見異辭﹐所聞異辭﹐所傳聞異辭。隱亦遠矣﹐曷爲爲隱諱﹖隱賢而桓賤也。

﹝經二三﹞夏﹐四月﹐取郜大鼎於宋。

﹝傳﹞此取之宋﹐其謂之郜鼎何﹖器從名﹐地從主人。器何以從名﹖地何以從主人﹖器之與人﹐非有卽爾。宋始以不義取之﹐故謂之郜鼎﹔至乎地之與人則不然﹐俄而可以爲其有矣。然則爲取可以爲其有乎﹖曰﹕否。何者﹖若楚王之妻媦﹐無時焉可也。

﹝經二四﹞戊申﹐納於太廟。

﹝傳﹞何以書﹖譏。何譏爾﹖遂亂受賂﹐納於太廟﹐非禮也。

﹝經二五﹞秋﹐七月﹐紀侯來朝。蔡侯﹑鄭伯會於鄧。

﹝傳﹞離不言會﹐此其言會何﹖蓋鄧與會爾。

﹝經二六﹞九月﹐入杞。公及戎盟於唐。

﹝經二七﹞冬﹐公至自唐。

桓公﹝經三一﹞三年

春﹐正月﹐公會齊侯於嬴。

﹝經三二﹞夏﹐齊侯﹑衛侯胥命於蒲。

﹝傳﹞胥命者何﹖相命也。何言乎相命﹖近正也。此其爲近正柰何﹖古者不盟﹐結言而退。

﹝經三三﹞六月﹐公會紀侯於盛。

﹝經三四﹞秋﹐七月壬辰朔﹐日有食之﹐旣。

﹝傳﹞旣者何﹖盡也。

﹝經三五﹞公子翚如齊逆女。九月﹐齊侯送姜氏於讙。

﹝傳﹞何以書﹖譏。何譏爾﹖諸侯越竟送女﹐非禮也。此入國矣﹐何以不稱夫人﹖自我言齊﹐父母之於子﹐𨿽爲鄰國夫人﹐猶曰吾姜氏。

﹝經三六﹞公會齊侯於讙﹐夫人姜氏至自齊。

﹝傳﹞翚何以不致﹖得見乎公矣。

﹝經三七﹞冬﹐齊侯使其弟年來聘。有年。

﹝傳﹞有年﹐何以書﹖以喜書也。大有年﹐何以書﹖亦以喜書也。此其曰有年何﹖僅有年也。彼其曰大有年何﹖大丰年也。僅有年亦足以當喜乎﹖恃有年也。

桓公﹝經四一﹞四年

春﹐正月﹐公狩於郎。

﹝傳﹞狩者何﹖田狩也﹐春曰苗﹐秋曰搜﹐冬曰狩。常事不書﹐此何以書﹖譏。何譏爾﹖遠也。諸侯曷爲必田狩﹖一曰幹豆﹐二曰賓客﹐三百充君之庖。

﹝經四二﹞夏﹐天王使宰渠伯糾來聘。

﹝傳﹞宰渠伯糾者何﹖天子之大夫也。其稱宰渠伯糾何﹖下大夫也。

桓公﹝經五一﹞五年

春﹐正月甲戌﹑己丑﹐陳侯鮑卒。

﹝傳﹞曷爲以二日卒之﹖怴也。甲戌之日亡﹑己丑之日死而得﹐君子疑焉﹐故以二日卒之也。

﹝經五二﹞夏﹐齊侯﹑鄭伯如紀。

﹝傳﹞外相如不書﹐此何以書﹖離不言會。

﹝經五三﹞天王使仍叔之子來聘。

﹝傳﹞仍叔之子者何﹖天子之大夫也。其稱仍叔之子何﹖譏。何譏爾﹖譏父老子代從政也。

﹝經五四﹞葬陳桓公。

﹝經五五﹞城祝丘。

﹝經五六﹞秋﹐蔡人﹑衛人﹑陳人從王伐鄭。

﹝傳﹞其言從王伐鄭何﹖從王正也。

﹝經五七﹞大雩。

﹝傳﹞大雩者何﹖旱祭也。然則何以不言旱﹖言雩則旱見﹔言旱則雩不見。何以書﹖記災也。

﹝經五八﹞螽。

﹝傳﹞何以書﹖記災也。

﹝經五九﹞冬﹐州公如曹。

﹝傳﹞外相如不書﹐此何以書﹖過我也。

桓公﹝經六一﹞六年

春﹐正月﹐寔來。

﹝傳﹞寔來者何﹖猶曰是人來也。孰謂﹖謂州公也。曷爲謂之寔來﹖慢之也。曷爲慢之﹖化我也。

﹝經六二﹞夏﹐四月﹐公會紀侯於成。

﹝經六三﹞秋﹐八月壬午﹐大閱。

﹝傳﹞大閱者何﹖簡車徒也。何以書﹖蓋以罕書也。

﹝經六四﹞蔡人殺陳佗。

﹝傳﹞陳佗者何﹖陳君也。陳君則曷爲謂之陳佗﹖絕也。曷爲絕之﹖賤也。其賤柰何﹖外淫也。惡乎淫﹖淫於蔡﹐蔡人殺之。

﹝經六五﹞九月丁卯﹐子同生。

﹝傳﹞子同生者孰謂﹖謂莊公也。何言乎子同生﹖喜有正也。未有言喜有正者﹐此其言喜有正何﹖久無正也。子公羊子曰「其諸以病桓與﹖」

﹝經六六﹞冬﹐紀侯來朝。

桓公﹝經七一﹞七年

春﹐二月己亥﹐焚咸丘。

﹝傳﹞焚之者何﹖樵之也。樵之者何﹖以火攻也。何言乎以火攻﹖疾始以火攻也。咸丘者何﹖邾婁之邑也。曷爲不系乎邾婁﹖國之也。曷爲國之﹖君存焉爾。

﹝經七二﹞夏﹐谷伯綏來朝。鄧侯吾離來朝。

﹝傳﹞皆何以名﹖失地之君也。其稱侯朝何﹖貴者無後﹐待之以初也。

桓公﹝經八一﹞八年

春﹐正月己卯﹐烝。

﹝傳﹞烝者何﹖冬祭也。春曰祠﹐夏曰礿﹐秋曰嘗﹐冬曰烝。常事不書﹐此何以書﹖譏。何譏爾﹖譏亟也。亟則黷﹐黷則不敬。君子之祭也﹐敬而不黷。疏則怠﹐怠則忘。士不及玆四者﹐則冬不裘﹐夏不葛。

﹝經八二﹞天王使家父來聘。

﹝經八三﹞夏﹐五月丁丑﹐烝。

﹝傳﹞何以書﹖譏亟也。

﹝經八三﹞秋﹐伐邾婁。

﹝經八四﹞冬﹐十月﹐雨雪。

﹝傳﹞何以書﹖記異也。何異爾﹖不時也。

﹝經八五﹞祭公來﹐遂逆王后於紀。

﹝傳﹞祭公者何﹖天子之三公也。何以不稱使﹖婚禮不稱主人。遂者何﹖生事也。大夫無遂事﹐此其言遂何﹖成使乎我也。其成使乎我柰何﹖使我爲媒可﹐則因用是往逆矣。女在其國稱女﹐此其稱王后何﹖王者無外﹐其辭成矣。

桓公﹝經九一﹞九年

春﹐紀季姜歸於京師。

﹝傳﹞其辭成矣﹐則其稱紀季姜何﹖自我言﹐紀父母之於子﹐𨿽爲天王后﹐猶曰吾季姜。京師者何﹖天子之居也。京者何﹖大也。師者何﹖眾也。天子之居﹐必以眾大之辭言之。

﹝經九二﹞夏﹐四月。

﹝經九三﹞秋﹐七月。

﹝經九四﹞冬﹐曹伯使其世子射姑來朝。

﹝傳﹞諸侯來曰朝。此世子也﹐其言朝何﹖《春秋》有譏父老子代從政者﹐則未知其在齊與﹖曹與﹖

桓公﹝經十一﹞十年

春﹐王正月庚申﹐曹伯終生卒。

﹝經十二﹞夏﹐五月﹐葬曹桓公。

﹝經十三﹞秋﹐公會衛侯於桃丘﹐弗遇。

﹝傳﹞會者何﹖期辭也。其言弗遇何﹖公不見要也。

﹝經十四﹞冬﹐十有二月丙午﹐齊侯﹑衛侯﹑鄭伯來戰於郎。

﹝傳﹞郎者何﹖吾近邑也。吾近邑則其言來戰於郎何﹖近也。惡乎近﹖近乎圍也。此偏戰也﹐何以不言師敗績﹖內不言戰﹐言戰乃敗矣。

桓公﹝經十一一﹞十有一年

春﹐正月﹐齊人﹑衛人﹑鄭人盟於惡曹。

﹝經十一二﹞夏﹐五月癸未﹐鄭伯寤生卒。

﹝經十一三﹞秋﹐七月﹐葬鄭莊公。九月﹐宋人執鄭祭仲。

﹝傳﹞祭仲者何﹖鄭相也。何以不名﹖賢也。何賢乎祭仲﹖以爲知權也。其爲知權柰何﹖古者鄭國處於畱。先鄭伯有善於鄶公者﹐通乎夫人﹐以取其國而遷鄭焉﹐而野畱。莊公死已葬﹐祭仲將往省於畱﹐塗出於宋﹐宋人執之﹐謂之曰「爲我出忽而立突。」祭仲不從其言﹐則君必死﹑國必亡﹔從其言﹐則君可以生易死﹐國可以存易亡。少遼緩之﹐則突可故出﹐而忽可故反﹐是不可得則病﹐然後有鄭國。古人之有權者﹐祭仲之權是也。權者何﹖權者反於經﹐然後有善者也。權之所設﹐捨死亡無所設。行權有道﹐自貶損以行權﹐不害人以行權。殺人以自生﹐亡人以自存﹐君子不爲也。

﹝經十一四﹞突歸於鄭。

﹝傳﹞突何以名﹖挈乎祭仲也。其言歸何﹖順祭仲也。

﹝經十一五﹞鄭忽出奔衛。

﹝傳﹞忽何以名﹖《春秋》伯﹑子﹑男一也﹐辭無所貶。

﹝經十一六﹞柔會宋公﹑陳侯﹑蔡叔盟於折。

﹝傳﹞柔者何﹖吾大夫之未命者也。

﹝經十一七﹞公會宋公於夫童。

﹝經十一八﹞冬﹐十有二月﹐公會宋公於闞。

桓公﹝經十二一﹞十有二年

春﹐正月。

﹝經十二二﹞夏﹐六月壬寅﹐公會紀侯﹑莒子﹐盟於毆蛇。

﹝經十二三﹞秋﹐七月丁亥﹐公會宋公﹑燕人﹐盟於谷丘。

﹝經十二四﹞八月﹐壬辰﹐陳侯躍卒。公會宋公於郯。

﹝經十二五﹞冬﹐十有一月﹐公會宋公於龜。丙戌﹐公會鄭伯﹐盟於武父。

﹝經十二六﹞丙戌﹐衛侯晉卒。

﹝經十二六﹞十有二月﹐及鄭師伐宋。丁未﹐戰於宋。

﹝傳﹞戰不言伐﹐此其言伐何﹖辟嫌也。惡乎嫌﹖嫌與鄭人戰也。此偏戰也﹐何以不言師敗績﹖內不言戰﹐言戰乃敗矣﹗

桓公﹝經十三一﹞十有三年

春﹐二月﹐公會紀侯﹑鄭伯。己巳﹐及齊侯﹑宋公﹑衛侯﹑燕人戰﹐齊師﹑宋師﹑衛師﹑燕師敗績。

﹝傳﹞曷爲後日﹖恃外也。其恃外柰何﹖得紀侯﹑鄭伯﹐然後能爲日也。內不言戰﹐此其言戰何﹖從外也。曷爲從外﹖恃外故從外也。何以不地﹖近也。惡乎近﹖近乎圍。郎亦近矣﹐郎何以地﹖郎猶可以地也。

﹝經十三二﹞三月﹐葬衛宣公。

﹝經十三三﹞夏﹐大水。

﹝經十三四﹞秋﹐七月。

﹝經十三五﹞冬﹐十月。

桓公﹝經十四一﹞十有四年

春﹐正月﹐公會鄭伯於曹。

﹝經十四二﹞無冰。

﹝傳﹞何以書﹖記異也。

﹝經十四三﹞夏﹐五。鄭伯使其弟語來盟。

﹝傳﹞夏五者何﹖無聞焉爾。

﹝經十四四﹞秋﹐八月壬申﹐禦廩災。

﹝傳﹞禦廩者何﹖粢盛委之所藏也。禦廩災﹐何以書﹖記災也。

﹝經十四五﹞乙亥﹐嘗。

﹝傳﹞常事不書﹐此何以書﹖譏。何譏爾﹖譏嘗也。曰﹕猶嘗乎﹗禦廩災﹐不如勿嘗而已矣﹗

﹝經十四六﹞冬﹐十有二月丁巳﹐齊侯祿父卒。

﹝經十四七﹞宋人以齊人﹑衛人﹑蔡人﹑陳人伐鄭。以者何﹖行其意也。

桓公﹝經十五一﹞十有五年

春﹐二月﹐天王使家父來求車。

﹝傳﹞何以書﹖譏。何譏爾﹖王者無求﹔求車﹐非禮也。

﹝經十五二﹞三月乙未﹐天王崩。

﹝經十五三﹞夏﹐四月己巳﹐葬齊僖公。

﹝經十五四﹞五月﹐鄭伯突出奔蔡。

﹝傳﹞突何以名﹖奪正也。

﹝經十五五﹞鄭世子忽復歸於鄭。

﹝傳﹞其稱世子何﹖復正也。曷爲或言歸﹖或言復歸﹖復歸者﹐出惡﹐歸無惡﹔復入者﹐出無惡﹐入有惡。入者﹐出入惡。歸者﹐出入無惡。

﹝經十五六﹞許叔入於許。公會齊侯於鄗。邾婁人﹑牟人﹑葛人來朝。

﹝傳﹞皆何以稱人﹖夷狄之也。

﹝經十五七﹞秋﹐九月﹐鄭伯突入於櫟。

﹝傳﹞櫟者何﹖鄭之邑。曷爲不言入於鄭﹖末言爾。曷爲末言爾﹖祭仲亡矣。然則曷爲不言忽之出奔﹖言忽爲君之微也。祭仲存則存矣﹐祭仲亡則亡矣﹗

﹝經十五八﹞冬﹐十有一月﹐公會齊侯﹑宋公﹑衛侯﹑陳侯於侈﹐伐鄭。

桓公﹝經十六一﹞十有六年

春﹐正月﹐公會宋公﹑蔡侯﹑衛侯於曹。

﹝經十六二﹞夏﹐四月﹐公會宋公﹑衛侯﹑陳侯﹑蔡侯伐鄭。

﹝經十六三﹞秋﹐七月﹐公至自伐鄭。

﹝經十六四﹞冬﹐城向。十有一月﹐衛侯朔出奔齊。

﹝傳﹞衛侯朔何以名﹖絕。曷爲絕之﹖得罪於天子也。其得罪於天子柰何﹖見使守衛朔﹐而不能使衛小眾﹐越在岱陰齊。屬負玆捨﹐不卽罪爾。

桓公﹝經十七一﹞十有七年

春﹐正月丙辰﹐公會齊侯﹑紀侯盟於黃。

﹝經十七二﹞二月丙午﹐公及邾婁儀父盟於趡。

﹝經十七三﹞五月丙午﹐及齊師戰於奚。

﹝經十七四﹞六月丁丑﹐蔡侯封人卒。

﹝經十七五﹞秋﹐八月﹐蔡季自陳歸於蔡。癸巳﹐葬蔡桓侯。及宋人﹑衛人伐邾婁。

﹝經十七六﹞冬﹐十月朔﹐日有食之。

桓公﹝經十八一﹞十有八年

春﹐王正月﹐公會齊侯於濼。公與夫人姜氏遂如齊。

﹝傳﹞公何以不言及夫人﹖夫人外也。夫人外者何﹖內辭也﹐其實夫人外公也。

﹝經十八二﹞夏﹐四月丙子﹐公薨於齊。丁酉﹐公之喪至自齊。

﹝經十八三﹞秋﹐七月。

﹝經十八四﹞冬﹐十有二月己丑﹐葬我君桓公。

﹝傳﹞賊未討﹐何以書葬﹖讎在外也。讎在外則何以書葬﹖君子辭也。

公羊傳莊公

莊公﹝經一一﹞元年

春﹐王正月。

﹝傳﹞公何以不言卽位﹖《春秋》君弒﹐子不言卽位。君弒則子何以不言卽位﹖隱之也。孰隱﹖隱子也。

﹝經一二﹞三月﹐夫人孫於齊。

﹝傳﹞孫者何﹖孫猶孫也。內諱奔謂之孫。夫人固在齊矣﹐其言孫於齊何﹖念母也。正月以存君﹐念母以首事。夫人何以不稱姜氏﹖貶。曷爲貶﹖與弒公也。其與弒公柰何﹖夫人譖公於齊侯﹐公曰「同非吾子﹐齊侯之子也。」齊侯怒﹐與之飲酒。於其出焉﹐使公子彭生送之。於其乘焉﹐搚幹而殺之。念母者﹐所善也﹐則曷爲於其念母焉貶﹖不與念母也。

﹝經一三﹞夏﹐單伯逆王姬。

﹝傳﹞單伯者何﹖吾大夫之命乎天子者也。何以不稱使﹖天子召而使之也。逆之者何﹖使我主之也。曷爲使我主之﹖天子嫁女乎諸侯﹐必使諸侯同姓者主之。諸侯嫁女於大夫﹐必使大夫同姓者主之。

﹝經一四﹞築王姬之館於外。

﹝傳﹞何以書﹖譏。何譏爾﹖築之﹐禮也﹔於外﹐非禮也。於外何以非禮﹖築於外﹐非禮也。其築之何以禮﹖主王姬者必爲之攺築。主王姬者曷爲必爲之攺築﹖於路寢則不可﹐小寢則嫌﹐羣公子之舍則以卑矣﹐其道必爲之攺築者也。

﹝經一五﹞冬﹐十月乙亥﹐陳侯林卒。王使榮叔來錫桓公命。

﹝傳﹞錫者何﹖賜也。命者何﹖加我服也。其言桓公何﹖追命也。

﹝經一六﹞王姬歸於齊。

﹝傳﹞何以書﹖我主之也。

﹝經一七﹞齊師遷紀﹑郱﹑鄑﹑郚。

﹝傳﹞遷之者何﹖取之也。取之則曷爲不言取之也﹖爲襄公諱也。外取邑不書﹐此何以書﹖大之也。何大爾﹖自是始滅也。

莊公﹝經二一﹞二年

春﹐王二月﹐葬陳莊公。

﹝經二二﹞夏﹐公子慶父帥師伐於余丘。

﹝傳﹞於余丘者何﹖邾婁之邑也。曷爲不系乎邾婁﹖國之也。曷爲國之﹖君存焉爾。

﹝經二三﹞秋﹐七月﹐齊王姬卒。

﹝傳﹞外夫人不卒﹐此何以卒﹖錄焉爾。曷爲錄焉爾﹖我主之也。

﹝經二四﹞冬﹐十有二月﹐夫人姜氏會齊侯於郜。乙酉﹐宋公馮卒。

莊公﹝經三一﹞三年

春﹐王正月﹐溺會齊師伐衛。

﹝傳﹞溺者何﹖吾大夫之未命者也。

﹝經三二﹞夏﹐四月﹐葬宋莊公。

﹝經三三﹞葬桓王。

﹝傳﹞此未有言崩者﹐何以書葬﹖蓋攺葬也。

﹝經三四﹞秋﹐紀季以酅入於齊。

﹝傳﹞紀季者何﹖紀侯之弟也。何以不名﹖賢也。何賢乎紀季﹖服罪也。其服罪柰何﹖魯子曰「請後五廟以存姑姊妹。」

﹝經三五﹞冬﹐公次於郎。

﹝傳﹞其言公次於郎何﹖刺欲救紀而後不能也。

莊公﹝經四一﹞四年

春﹐王二月﹐夫人姜氏饗齊侯於祝丘。三月﹐紀伯姬卒。

﹝經四二﹞夏﹐齊侯﹑陳侯﹑鄭伯遇於垂。

﹝經四三﹞紀侯大去其國。

﹝傳﹞大去者何﹖滅也。孰滅之﹖齊滅之。曷爲不言齊滅之﹖爲襄公諱也。《春秋》爲賢諱。何賢乎襄公﹖復讎也。何讎爾﹖遠祖也。哀公亨乎周﹐紀侯譖之。以襄公之爲於此焉者﹐事祖禰之心盡矣。盡者何﹖襄公將復讎乎紀﹐卜之曰「師喪分焉。寡人死之﹐不爲不吉也。」遠祖者﹐幾世乎﹖九世矣。九世猶可以復讎乎﹖𨿽百世可也。家亦可乎﹖曰﹕不可。國何以可﹖國君一體也﹔先君之恥猶今君之恥也﹐今君之恥猶先君之恥也。國君何以爲一體﹖國君以國爲體﹐諸侯世﹐故國君爲一體也。今紀無罪﹐此非怒與﹖曰﹕非也。古者有明天子﹐則紀侯必誅﹐必無紀者。紀侯之不誅﹐至今有紀者﹐猶無明天子也。古者諸侯必有會聚之事﹑相朝聘之道﹐號辭必稱先君以相接﹐然則齊﹑紀無說焉﹐不可以並立乎天下。故將去紀侯者﹐不得不去紀也。有明天子﹐則襄公得爲若行乎﹖曰﹕不得也。不得則襄公曷爲爲之﹖上無天子﹐下無方伯﹐緣恩疾者可也。

﹝經四四﹞六月乙丑﹐齊侯葬紀伯姬。

﹝傳﹞外夫人不書葬﹐此何以書﹖隱之也。何隱爾﹖其國亡矣﹐徒葬於齊爾。此復讎也﹐曷爲葬之﹖滅其可滅﹐葬其可葬。此其爲可葬柰何﹖復讎者非將殺之﹐逐之也。以爲𨿽遇紀侯之殯﹐亦將葬之也。

﹝經四五﹞秋﹐七月。

﹝經四六﹞冬﹐公及齊人狩於郜。

﹝傳﹞公曷爲與微者狩﹖齊侯也。齊侯則其稱人何﹖諱與讎狩也。前此者有事矣﹐後此者有事矣﹐則曷爲讀於此焉譏﹖於讎者將壹譏而已﹐故擇其重者而譏焉﹐莫重乎其與讎狩也。於讎者則曷爲將壹譏而已﹖讎者無時﹐焉可與通﹔通則爲大譏﹐不可勝譏﹐故將壹譏而已﹐其餘從同。

莊公﹝經五一﹞五年

春﹐王正月。

﹝經五二﹞夏﹐夫人姜氏如齊師。

﹝經五三﹞秋﹐倪黎來來朝。

﹝傳﹞倪者何﹖小邾婁也。小邾婁則曷爲謂之倪﹖未能以其名通也。黎來者何﹖名也。其名何﹖微國也。

﹝經五四﹞冬﹐公會齊人﹑宋人﹑陳人﹑蔡人﹐伐衛。

﹝傳﹞此伐衛何﹖納朔也。曷爲不言納衛侯朔﹖辟王也。

莊公﹝經六一﹞六年

春﹐王三月﹐王人子突救衛。

﹝傳﹞王人者何﹖微者也。子突者何﹖貴也。貴則其稱人何﹖系諸人也。曷爲系諸人﹖王人耳。

﹝經六二﹞夏﹐六月﹐衛侯朔入於衛。

﹝傳﹞衛侯朔何以名﹖絕。曷爲絕之﹖犯命也。其言入何﹖篡辭也。

﹝經六三﹞秋﹐公至自伐衛。

﹝傳﹞曷爲或言致會﹖或言致伐﹖得意致會﹐不得意致伐。衛侯朔入於衛﹐何以致伐﹖不敢勝天子也。

﹝經六四﹞螟。

﹝經六五﹞冬﹐齊人來歸衛寶。

﹝傳﹞此衛寶也﹐則齊人曷爲來歸之﹖衛人歸之也。衛人歸之﹐則其稱齊人何﹖讓乎我也。其讓乎我柰何﹖齊侯曰「此非寡人之力﹐魯侯之力也。」

莊公﹝經七一﹞七年

春﹐夫人姜氏會齊侯於防。

﹝經七二﹞夏﹐四月﹐辛卯夜﹐恆星不見﹐夜中星霣如雨。

﹝傳﹞恆星者何﹖列星也。列星不見﹐則何以知﹖夜之中星反也。如雨者何﹖如雨者非雨也。非雨則曷爲謂之如雨﹖不修《春秋》曰「雨星不及地尺而復。」君子修之曰「星霣如雨。」何以書﹖記異也。

﹝經七三﹞秋﹐大水。無麥﹑苗。

﹝傳﹞無苗﹐則曷爲先言無麥﹐而後言無苗﹖一災不書﹐待無麥﹐然後書無苗。何以書﹖記災也。

﹝經七四﹞冬﹐夫人姜氏會齊侯於谷。

莊公﹝經八一﹞八年

春﹐王正月﹐師次於郎﹐以俟陳人﹑蔡人。

﹝傳﹞次不言俟﹐此其言俟何﹖托不得已也。

﹝經八二﹞甲午﹐祠兵。

﹝傳﹞祠兵者何﹖出曰祠兵﹐入曰振旅﹐其禮一也﹐皆習戰也。何言乎祠兵﹖爲久也。曷爲爲久﹖吾將以甲午之日﹐然後祠兵於是。

﹝經八三﹞夏﹐師及齊師圍成﹐成降於齊師。

﹝傳﹞成者何﹖盛也。盛則曷爲謂之成﹖諱滅同姓也。曷爲不言降吾師﹖辟之也。

﹝經八四﹞秋﹐師還。

﹝傳﹞還者何﹖善辭也。此滅同姓何善爾﹖病之也﹐曰﹕師病矣﹗曷爲病之﹖非師之罪也﹗

﹝經八五﹞冬﹐十有一月癸未﹐齊無知弒其君諸兒。

莊公﹝經九一﹞九年

春﹐齊人殺無知。公及齊大夫盟於曁。

﹝傳﹞公曷爲與大夫盟﹖齊無君也。然則何以不名﹖其諱與大夫盟也﹐使若眾然。

﹝經九二﹞夏﹐公伐齊納糾。

﹝傳﹞納者何﹖入辭也。其言伐之何﹖伐而言納者﹐猶不能納也。糾者何﹖公子糾也。何以不稱公子﹖君前臣名也。

﹝經九三﹞齊小白入於齊。

﹝傳﹞曷爲以國氏﹖當國也。其言入何﹖篡辭也。

﹝經九四﹞秋﹐七月丁酉﹐葬齊襄公。

﹝經九五﹞八月庚申﹐及齊師戰於幹時﹐我師敗績。

﹝傳﹞內不言敗﹐此其言敗何﹖伐敗也。曷爲伐敗﹖復讎也。此復讎乎大國﹐曷爲使微者﹖公也。公則曷爲不言公﹖不與公復讎也。曷爲不與公復讎﹖復讎者在下也。

﹝經九六﹞九月﹐齊人取子糾殺之。

﹝傳﹞其言取之何﹖內辭也﹔脇我﹐使我殺之也。其稱子糾何﹖貴也。其貴柰何﹖宜爲君者也。

﹝經九七﹞冬﹐浚洙。

﹝傳﹞洙者何﹖水也。浚之者何﹖深之也。曷爲深之﹖畏齊也。曷爲畏齊也﹖辭殺子糾也。

莊公﹝經十一﹞十年

春﹐王正月﹐公敗齊師於長勺。

﹝經十二﹞二月﹐公侵宋。

﹝傳﹞曷爲或言侵﹖或言伐﹖粗者曰侵﹐精者曰伐。戰不言伐﹐圍不言戰﹐入不言圍﹐滅不言入﹣﹣書其重者也。

﹝經十三﹞三月﹐宋人遷宿。

﹝傳﹞遷之者何﹖不通也﹐以地遷之也。子沈子曰「不通者﹐蓋因而臣之也。」

﹝經十四﹞夏﹐六月﹐齊師﹑宋師次於郎﹐公敗宋師於乘丘。

﹝傳﹞其言次於郎何﹖伐也。伐則其言次何﹖齊與伐而不與戰﹐故言伐也。我能敗之﹐故言次也。

﹝經十五﹞秋﹐九月﹐荊敗蔡師於莘﹐以蔡侯獻舞歸。

﹝傳﹞荊者何﹖州名也。州不若國﹐國不若氏﹐氏不若人﹐人不若名﹐名不若字﹐字不若子。蔡侯獻舞何以名﹖絕。曷爲絕之﹖獲也。曷爲不言其獲﹖不與夷狄之獲中國也。

﹝經十六﹞冬﹐十月﹐齊師滅譚﹐譚子奔莒。

﹝傳﹞何以不言出﹖國以滅矣﹐無所出也。

莊公﹝經十一一﹞十有一年

春﹐王正月。

﹝經十一二﹞夏﹐五月戊寅﹐公敗宋師於鄑。

﹝經十一三﹞秋﹐宋大水。

﹝傳﹞何以書﹖記災也。外災不書﹐此何以書﹖及我也。

﹝經十一四﹞冬﹐王姬歸於齊。

﹝傳﹞何以書﹖過我也。

莊公﹝經十二一﹞十有二年

春﹐王三月﹐紀叔姬歸於酅。

﹝傳﹞其言歸於酅何﹖隱之也。何隱爾﹖其國亡矣﹐徒歸於叔爾也。

﹝經十二二﹞夏﹐四月。

﹝經十二三﹞秋﹐八月甲午﹐宋萬弒其君接及其大夫仇牧。

﹝傳﹞及者何﹖累也。弒君多矣﹐捨此無累者乎﹖孔父﹑荀息皆累也。捨孔父﹑荀息﹐無累者乎﹖曰﹕有。有則此何以書﹖賢也。何賢乎仇牧﹖仇牧可謂不畏彊禦矣﹗其不畏彊禦柰何﹖萬嘗與莊公戰﹐獲乎莊公﹔莊公歸﹐散捨諸宮中﹐數月﹐然後歸之。歸反爲大夫於宋。與閔公博﹐婦人皆在側。萬曰「甚矣﹐魯侯之淑﹐魯侯之美也﹗天下諸侯宜爲君者﹐惟魯侯爾﹗」閔公矜此婦人﹐妒其言﹐顧曰「此虜也﹗爾虜焉故﹐魯侯之美惡乎至﹖」萬怒﹐搏閔公﹐絕其脰。仇牧聞君弒﹐趨而至﹐遇之於門﹐手劍而叱之。萬辟殺仇牧﹐碎其首﹐齒著乎門闔。仇牧可謂不畏彊禦矣﹗﹝經十二四﹞冬﹐十月﹐宋萬出奔陳。莊公﹝經十三一﹞十有三年

春﹐齊侯﹑宋人﹑陳人﹑蔡人﹑邾婁人會於北杏。

﹝經十三二﹞夏﹐六月﹐齊人滅遂。

﹝經十三三﹞秋﹐七月。

﹝經十三四﹞冬﹐公會齊侯﹐盟於柯。

﹝傳﹞何以不日﹖易也。其易柰何﹖桓之盟不日﹐其會不致﹐信之也。其不日何以始乎此﹖莊公將會乎桓﹐曹子進曰「君之意何如﹖」莊公曰「寡人之生﹐則不若死矣﹗」曹子曰「然則君請當其君﹐臣請當其臣。」莊公曰「諾。」於是會乎桓。莊公升壇﹐曹子手劍而從之。管子進曰「君何求乎﹖」曹子曰「城壞壓竟﹐君不圖與﹖」管子曰「然則君將何求﹖」曹子曰「願請汶陽之田。」管子顧曰「君許諾。」桓公曰「諾。」曹子請盟﹐桓公下與之盟。已盟﹐曹子摽劍而去之。要盟可犯﹐而桓公不欺﹔曹子可讎﹐而桓公不怨。桓公之信著乎天下﹐自柯之盟始焉。

莊公﹝經十四一﹞十有四年

春﹐齊人﹑陳人﹑曹人伐宋。

﹝經十四二﹞夏﹐單伯會伐宋。

﹝傳﹞其言會伐宋何﹖後會也。

﹝經十四三﹞秋﹐七月﹐荊入蔡。

﹝經十四四﹞冬﹐單伯會齊侯﹑宋公﹑衛侯﹑鄭伯於鄄。

莊公﹝經十五一﹞十有五年

春﹐齊侯﹑宋公﹑陳侯﹑衛侯﹑鄭伯會於鄄。

﹝經十五二﹞夏﹐夫人姜氏如齊。

﹝經十五三﹞秋﹐宋人﹑齊人﹑邾婁人伐兒。鄭人侵宋。

﹝經十五四﹞冬﹐十月。

莊公﹝經十六一﹞十有六年

春﹐王正月。

﹝經十六二﹞夏﹐宋人﹑齊人﹑衛人伐鄭。

﹝經十六三﹞荊伐鄭。

﹝經十六四﹞冬﹐十有二月﹐公會齊侯﹑宋公﹑陳侯﹑衛侯﹑鄭伯﹑許男﹑曹伯﹑滑伯﹑滕子﹐同盟於幽。

﹝傳﹞同盟者何﹖同欲也。

﹝經十六五﹞邾婁子克卒。

莊公﹝經十七一﹞十有七年

春﹐齊人執鄭瞻。

﹝傳﹞鄭瞻者何﹖鄭之微者也。此鄭之微者﹐何言乎齊人執之﹖書甚佞也。

﹝經十七二﹞夏﹐齊人瀸於遂。

﹝傳﹞瀸者何﹖瀸﹐積也﹐眾殺戍者也。

﹝經十七三﹞秋﹐鄭瞻自齊逃來。

﹝傳﹞何以書﹖書甚佞也。曰﹕佞人來矣﹗佞人來矣﹗

﹝經十七四﹞冬﹐多糜。

﹝傳﹞何以書﹖記異也。

莊公﹝經十八一﹞十有八年

春﹐王三月﹐日有食之。

﹝經十八二﹞夏﹐公追戎於濟西。

﹝傳﹞此未有言伐者﹐其言追何﹖大其爲中國追也。此未有伐中國者﹐則其言爲中國追何﹖大其未至而豫禦之也。其言於濟西何﹖大之也。

﹝經十八三﹞秋﹐有蜮。

﹝傳﹞何以書﹖記異也。

﹝經十八四﹞冬﹐十月。

莊公﹝經十九一﹞十有九年

春﹐王正月。

﹝經十九二﹞夏﹐四月。

﹝經十九三﹞秋﹐公子結媵陳人之婦於鄄﹐遂及齊侯﹑宋公盟。

﹝傳﹞媵者何﹖諸侯娶一國﹐則貳國往媵之﹐以侄娣從。侄者何﹖兄之子也。娣者何﹖弟也。諸侯壹聘九女﹐諸侯不再娶。媵不書﹐此何以書﹖爲其有遂事書。大夫無遂事﹐此其言遂何﹖聘禮﹕大夫受命不受辭﹐出竟有可以安社稷﹑利國家者﹐則專之可也。

﹝經十九四﹞夫人姜氏如莒。

﹝經十九五﹞冬﹐齊人﹑宋人﹑陳人伐我西鄙。

莊公﹝經二十一﹞二十年

春﹐王二月﹐夫人姜氏如莒。

﹝經二十二﹞夏﹐齊大災。

﹝傳﹞大災者何﹖大瘠也。大瘠者何﹖癘也。何以書﹖記災也。外災不書﹐此何以書﹖及我也。

﹝經二十三﹞秋﹐七月。

﹝經二十四﹞冬﹐齊人伐戎。

莊公﹝經二一一﹞二十有一年

春﹐王正月。

﹝經二一二﹞夏﹐五月辛酉﹐鄭伯突卒。

﹝經二一三﹞秋﹐七月戊戌﹐夫人姜氏薨。

﹝經二一四﹞冬﹐十有二月﹐葬鄭厲公。

莊公﹝經二二一﹞二十有二年

春﹐王正月﹐肆大省。

﹝傳﹞肆者何﹖跌也。大省者何﹖災省也。肆大省﹐何以書﹖譏。何譏爾﹖譏始忌省也。

﹝經二二二﹞癸丑﹐葬我小君文姜。

﹝傳﹞文姜者何﹖莊公之母也。

﹝經二二三﹞陳人殺其公子禦寇。

﹝經二二四﹞夏﹐五月。

﹝經二二五﹞秋﹐七月丙申﹐及齊髙傒盟於防。

﹝傳﹞齊髙傒者何﹖貴大夫也。曷爲就吾微者而盟﹖公也。公則曷爲不言公﹖諱與大夫盟也。

﹝經二二六﹞冬﹐公如齊納幣。

﹝傳﹞納幣不書﹐此何以書﹖譏。何譏爾﹖親納幣﹐非禮也。

莊公﹝經二三一﹞二十有三年

春﹐公至自齊。

﹝傳﹞桓之盟不日﹐其會不致﹐信之也﹔此之桓國何以致﹖危之也。何危爾﹖公一陳佗也。

﹝經二三二﹞蔡叔來聘。

﹝經二三三﹞夏﹐公如齊觀社。

﹝傳﹞何以書﹖譏。何譏爾﹖諸侯越竟觀社﹐非禮也。

﹝經二三四﹞公至自齊。

﹝經二三五﹞荊人來聘。

﹝傳﹞荊何以稱人﹖始能聘也。

﹝經二三六﹞公及齊侯遇於谷。蕭叔朝公。

﹝傳﹞其言朝公何﹖公在外也。

﹝經二三七﹞秋﹐丹桓宮楹。

﹝傳﹞何以書﹖譏。何譏爾﹖丹桓宮楹﹐非禮也。

﹝經二三八﹞冬﹐十有一月﹐曹伯射姑卒。

﹝經二三九﹞十有二月甲寅﹐公會齊侯盟於扈。

﹝傳﹞桓之盟不日﹐此何以日﹖危之也。何危爾﹖我貳也。魯子曰「我貳者﹐非彼然﹐我然也。」

莊公﹝經二四一﹞二十有四年

春﹐王三月﹐刻桓宮桷。

﹝傳﹞何以書﹖譏。何譏爾﹖刻桓宮桷﹐非禮也。

﹝經二四二﹞葬曹莊公。

﹝經二四三﹞夏﹐公如齊逆女。

﹝傳﹞何以書﹖親迎禮也。

﹝經二四四﹞秋﹐公至自齊。八月丁丑﹐夫人姜氏入。

﹝傳﹞其言入何﹖難也。其言日何﹖難也。其難柰何﹖夫人不僂不可使入﹔與公有所約﹐然後入。

﹝經二四五﹞戊寅﹐大夫﹑宗婦覿用幣。

﹝傳﹞宗婦者何﹖大夫之妻也。覿者何﹖見也。用者何﹖用者不宜用也﹔見用幣﹐非禮也。然則曷用﹖棗﹑栗云乎﹗腶﹑修云乎﹗

﹝經二四六﹞大水。

﹝經二四七﹞冬﹐戎侵曹﹐曹羈出奔陳。

﹝傳﹞曹羈者何﹖曹大夫也。曹無大夫﹐此何以書﹖賢也。何賢乎曹羈﹖戎將侵曹﹐曹羈諫曰「戎眾以無義﹐君請勿自敵也。」曹伯曰「不可。」三諫﹐不從﹐遂去之﹐故君子以爲得君臣之義也。

﹝經二四八﹞赤歸於曹郭公。

﹝傳﹞赤者何﹖曹無赤者﹐蓋郭公也。郭公者何﹖失地之君也。

莊公﹝經二五一﹞二十有五年

春﹐陳侯使女叔來聘。

﹝經二五二﹞夏﹐五月癸丑﹐衛侯朔卒。

﹝經二五三﹞六月辛未朔﹐日有食之﹐鼓﹑用牲於社。

﹝傳﹞食之則曷爲鼓﹑用牲於社﹖求乎陰之道也﹐以朱絲營社﹐或曰脇之﹐或曰闇之﹐恐人犯之﹐故營之。

﹝經二五四﹞伯姬歸於杞。

﹝經二五五﹞秋﹐大水﹐鼓﹑用牲於社於門。

﹝傳﹞其言於社於門何﹖於社﹐禮也﹔於門﹐非禮也。

﹝經二五六﹞冬﹐公子友如陳。

莊公﹝經二六一﹞二十有六年

春﹐公伐戎。

﹝經二六二﹞夏﹐公至自伐戎。

﹝經二六三﹞曹殺其大夫。

﹝傳﹞何以不名﹖眾也。曷爲眾殺之﹖不死於曹君者也。君死乎位曰滅﹐曷爲不言其滅﹖爲曹羈諱也。此蓋戰也﹐何以不言戰﹖爲曹羈諱也。

﹝經二六四﹞秋﹐公會宋人﹑齊人伐徐。

﹝經二六五﹞冬﹐十有二月癸亥朔﹐日有食之。

莊公﹝經二七一﹞二十有七年

春﹐公會齊伯姬於洮。

﹝經二七二﹞夏﹐六月﹐公會齊侯﹑宋公﹑陳侯﹑鄭伯﹐同盟於幽。

﹝經二七三﹞秋﹐公子友如陳﹐葬原仲。

﹝傳﹞原仲者何﹖陳大夫也。大夫不書葬﹐此何以書﹖通乎季子之私行也。何通乎季子之私行﹖辟內難也。君子辟內難而不辟外難。內難者何﹖公子慶父﹑公子牙﹑公子友皆莊公之母弟也。公子慶父﹑公子牙通乎夫人以脇公﹐季子起而治之﹐則不得與於國政﹐坐而視之則親親。因不忍見也﹐故於是復請至於陳﹐而葬原仲也。

﹝經二七四﹞冬﹐杞伯姬來。

﹝傳﹞其言來何﹖直來曰來﹐大歸曰來歸。

﹝經二七五﹞莒慶來逆叔姬。

﹝傳﹞莒慶者何﹖莒大夫也。莒無大夫﹐此何以書﹖譏。何譏爾﹖大夫越竟逆女﹐非禮也。

﹝經二七六﹞杞伯來朝。

﹝經二七七﹞公會齊侯於城濮。

莊公﹝經二八一﹞二十有八年

春﹐王三月甲寅﹐齊人伐衛﹐衛人及齊人戰﹐衛人敗績。

﹝傳﹞伐不日﹐此何以日﹖至之日也。戰不言伐﹐此其言伐何﹖至之日也。《春秋》伐者爲客﹐伐者爲主﹐故使衛主之也。曷爲使衛主之﹖衛未有罪爾。敗者稱師﹐衛何以不稱師﹖未得乎師也。

﹝經二八二﹞夏﹐四月丁未﹐邾婁子瑣卒。

﹝經二八三﹞秋﹐荊伐鄭﹐公會齊人﹑宋人﹑邾婁人救鄭。

﹝經二八四﹞冬﹐築微。大無麥﹑禾。

﹝傳﹞旣見無麥﹑禾矣﹐曷爲先言築微﹐而後言無麥﹑禾﹖諱以凶年造邑也。

﹝經二八五﹞臧孫辰告糴於齊。

﹝傳﹞告糴者何﹖請糴也。何以不稱使﹖以爲臧孫辰之私行也。曷爲以爲臧孫辰之私行﹖君子之爲國也﹐必有三年之委﹔一年不熟﹐告糴﹐譏也。

莊公﹝經二九一﹞二十有九年

春﹐新延廏。

﹝傳﹞新延廏者何﹖修舊也。修舊不書﹐此何以書﹖譏。何譏爾﹖凶年不修。

﹝經二九二﹞夏﹐鄭人侵許。

﹝經二九三﹞秋﹐有蜚。

﹝傳﹞何以書﹖記異也。

﹝經二九四﹞冬﹐十有二月﹐紀叔姬卒。

﹝經二九五﹞城諸及防。

莊公﹝經三十一﹞三十年

春﹐王正月。﹝經三十二﹞夏﹐師次於成。

﹝經三十三﹞秋﹐七月﹐齊人降鄣。

﹝傳﹞鄣者何﹖紀之遺邑也。降之者何﹖取之也。取之則曷爲不言取之﹖爲桓公諱也。外取邑不書﹐此何以書﹖盡也。

﹝經三十四﹞八月癸亥﹐葬紀叔姬。

﹝傳﹞外夫人不書葬﹐此何以書﹖隱之也。何隱爾﹖其國亡矣﹐徒葬乎叔爾。

﹝經三十五﹞九月庚午朔﹐日有食之﹐鼓﹑用牲於社。

﹝經三十六﹞冬﹐公及齊侯遇於魯濟。

﹝經三十七﹞齊人伐山戎。

﹝傳﹞此齊侯也﹐其稱人何﹖貶。曷爲貶﹖子司馬子曰「蓋以操之爲已蹙以矣﹗」此蓋戰也﹐何以不言戰﹖《春秋》敵者言戰﹐桓公之與戎狄﹐驅之爾。

莊公﹝經三一一﹞三十有一年

春﹐築臺於郎。

﹝傳﹞何以書﹖譏。何譏爾﹖臨民之所漱浣也。

﹝經三一二﹞夏﹐四月﹐薛伯卒。

﹝經三一三﹞築臺於薛。

﹝傳﹞何以書﹖譏。何譏爾﹖遠也。

﹝經三一四﹞六月﹐齊侯來獻戎捷。

﹝傳﹞齊﹐大國也﹐曷爲親來獻戎捷﹖威我也。其威我柰何﹖旗獲而過我也。

﹝經三一五﹞秋﹐築臺於秦。

﹝傳﹞何以書﹖譏。何譏爾﹖臨國也。

﹝經三一六﹞冬﹐不雨。

﹝傳﹞何以書﹖記異也。

莊公﹝經三二一﹞三十有二年

春﹐城小谷。

﹝經三二二﹞夏﹐宋公﹑齊侯遇於梁丘。

﹝經三二三﹞秋﹐七月癸巳﹐公子牙卒。

﹝傳﹞何以不稱弟﹖殺也。殺則曷爲不言刺﹖爲季子諱殺也。曷爲爲季子諱殺﹖季子之遏惡也﹐不以爲國獄﹐緣季子之心而爲之諱。季子之遏惡柰何﹖莊公並將死﹐以病召季子﹐季子至而授之以國政﹐曰「寡人卽不起此病﹐吾將焉致乎魯國﹖」季子曰「般也存﹐君何憂焉﹖」公曰「庸得若是乎﹖牙謂我曰﹕『魯一生一及﹐君已知之矣。』慶父也存。」季子曰「夫何敢﹖是將爲亂乎﹗夫何敢﹗」俄而﹐牙弒械成。季子和藥而飲之﹐曰「公子從吾言而飲此﹐則必可以無爲天下戮笑﹐必有後乎魯國。不從吾言而不飲此﹐則必爲天下戮笑﹐必無後乎魯國。」於是從其言而飲之﹐飲之無傫氏﹐至乎王堤而死。公子牙今將爾﹐辭曷爲與親弒者同﹖君親無將﹐將而誅焉。然則善之與﹖曰﹕然。殺世子母弟﹐直稱君者﹐甚之也。季子殺母兄﹐何善爾﹖誅不得辟兄﹐君臣之義也。然則曷爲不直誅﹐而酖之﹖行諸乎兄﹐隱而逃之﹐使托若以疾死然﹐親親之道也。

﹝經三二四﹞八月癸亥﹐公薨於路寢。

﹝傳﹞路寢者何﹖正寢也。

﹝經三二五﹞冬﹐十月乙未﹐子般卒。

﹝傳﹞子卒云子卒﹐此其稱子般卒何﹖君存稱世子﹐君薨稱子某﹐旣葬稱子﹐逾年稱公。子般卒﹐何以不書葬﹖未逾年之君也。有子則廟﹐廟則書葬﹔無子不廟﹐不廟則不書葬。

﹝經三二六﹞公子慶父如齊。狄伐邢。

公羊傳閔公

閔公﹝經一一﹞元年

春﹐王正月。

﹝傳﹞公何以不言卽位﹖繼弒君不言卽位。孰繼﹖繼子般也。孰弒子般﹖慶父也。殺公子牙﹐今將爾﹐季子不免。慶父弒君﹐何以不誅﹖將而不免遏惡也。旣而不可及﹐因獄有所歸﹐不探其情而誅焉﹐親親之道也。惡乎歸獄﹖歸獄僕人鄧扈樂。曷爲歸獄僕人鄧扈樂﹖莊公存之時﹐樂曾淫於宮中﹐子般執而鞭之。莊公死﹐慶父謂樂曰「般之辱爾﹐國人莫不知﹐盍弒之矣﹖」使弒子般﹐然後誅鄧扈樂而歸獄焉﹐季子至而不變也。

﹝經一二﹞齊人救邢。夏﹐六月辛酉﹐葬我君莊公。

﹝經一三﹞秋﹐八月﹐公及齊侯盟於洛姑。季子來歸。

﹝傳﹞其稱季子何﹖賢也。其言來歸何﹖喜之也。

﹝經一四﹞冬﹐齊仲孫來。

﹝傳﹞齊仲孫者何﹖公子慶父也。公子慶父﹐則曷爲謂之齊仲孫﹖系之齊也。曷爲系之齊﹖外之也。曷爲外之﹖春秋爲尊者諱﹐爲親者諱﹐爲賢者諱。子女子曰「以『春秋』爲《春秋》﹐齊無仲孫﹐其諸吾仲孫與﹖」

閔公﹝經二一﹞二年

春﹐王正月﹐齊人遷陽。

﹝經二二﹞夏﹐五月乙酉﹐吉禘於莊公。

﹝傳﹞其言吉何﹖言吉者﹐未可以吉也。曷爲未可以吉﹖未三年也。三年矣﹐曷爲謂之未三年﹖三年之喪﹐實以二十五月。其言於莊公何﹖未可以稱宮廟也。曷爲未可以稱宮廟﹖在三年之中矣。吉禘於莊公﹐何以書﹖譏。何譏爾﹖譏始不三年也。

﹝經二三﹞秋﹐八月辛丑﹐公薨。

﹝傳﹞公薨何以不地﹖隱之也。何隱爾﹖弒也。孰弒之﹖慶父也。殺公子牙﹐今將爾﹐季子不免。慶父弒二君﹐何以不誅﹖將而不免﹐遏惡也﹔旣而不可及﹐緩追逸賊﹐親親之道也。

﹝經二四﹞九月﹐夫人姜氏孫於邾婁。

﹝經二五﹞公子慶父出奔莒。

﹝經二六﹞冬﹐齊髙子來盟。

﹝傳﹞髙子者何﹖齊大夫也。何以不稱使﹖我無君也。然則何以不名﹖喜之也。何喜爾﹖正我也。其正我柰何﹖莊公死﹐子般弒﹐閔公弒﹐比三君死﹐曠年無君。設以齊取魯﹐曾不興師﹐徒以言而已矣。桓公使髙子將南陽之甲﹐立僖公而城魯﹐或曰自鹿門至於爭門者是也﹐或曰自爭門至於吏門者是也。魯人至今以爲美談﹐曰「猶望髙子也。」

﹝經二七﹞十有二月﹐狄入衛。鄭棄其師。

﹝傳﹞鄭棄其師者何﹖惡其將也。鄭伯惡髙克﹐使之將逐而不納﹐棄師之道也。

公羊傳僖公

僖公﹝經一一﹞元年

春﹐王正月。

﹝傳﹞公何以不言卽位﹖繼弒君﹐子不言卽位。此非子也﹐其稱子何﹖臣﹑子一例也。

﹝經一二﹞齊師﹑宋師﹑曹師次於聶北﹐救邢。

﹝傳﹞救不言次﹐此其言次何﹖不及事也。不及事者何﹖邢已亡矣。孰亡之﹖蓋狄滅之。曷爲不言狄滅之﹖爲桓公諱也。曷爲爲桓公諱﹖上無天子﹐下無方伯﹐天下諸侯有相滅亡者﹐桓公不能救﹐則桓公恥之。曷爲先言次而後言救﹖君也。君則其稱師何﹖不與諸侯專封也。曷爲不與﹖實與而文不與。文曷爲不與﹖諸侯之義不得專封也。諸侯之義不得專封﹐則其曰實與之何﹖上無天子﹐下無方伯﹐天下諸侯有相滅亡者﹐力能救之﹐則救之可也。

﹝經一三﹞夏﹐六月﹐邢遷於陳儀。

﹝傳﹞遷者何﹖其意也。遷之者何﹖非其意也。

﹝經一四﹞齊師﹑宋師﹑曹師城邢。

﹝傳﹞此一事也﹐曷爲復言齊師﹑宋師﹑曹師﹖不復言師﹐則無以知其爲一事也。

﹝經一五﹞秋﹐七月戊辰﹐夫人姜氏薨於夷﹐齊人以歸。

﹝傳﹞夷者何﹖齊地也。齊地﹐則其言齊人以歸何﹖夫人薨於夷﹐則齊人以歸。夫人薨於夷﹐則齊人曷爲以歸﹖桓公召而縊殺之。

﹝經一六﹞楚人伐鄭。八月﹐公會齊侯﹑宋公﹑鄭伯﹑曹伯﹑邾婁人於朾。九月﹐公敗邾婁師於纓。

﹝經一七﹞冬﹐十月壬午﹐公子友帥師﹐敗莒師於犁﹐獲莒挐。

﹝傳﹞莒挐者何﹖莒大夫也。莒無大夫﹐此何以書﹖大季子之獲也。何大乎季子之獲﹖季子治內難以正﹐禦外難以正。其禦外難以正柰何﹖公子慶父弒閔公﹐走而之莒﹐莒人逐之﹐將由乎齊﹐齊人不納﹐卻反舍於汶水之上﹐使公子奚斯入請。季子曰「公子不可以入﹐入則殺矣﹗」奚斯不忍反命於慶父﹐自南涘﹐北面而哭。慶父聞之曰「嘻﹗此奚斯之聲也﹐諾已。」曰「吾不得入矣﹗」於是抗輈經而死。莒人聞之曰「吾已得子之賊矣﹗」以求賂乎魯。魯人不與﹐爲是興師而伐魯﹐季子待之以偏戰。

﹝經一八﹞十有二月丁巳﹐夫人氏之喪至自齊。

﹝傳﹞夫人何以不稱姜氏﹖貶。曷爲貶﹖與弒公也。然則曷爲不於弒焉貶﹖貶必於其重者﹐莫重乎其以喪至也。

僖公﹝經二一﹞二年

春﹐王正月﹐城楚丘。

﹝傳﹞孰城之﹖城衛也。曷爲不言城衛﹖滅也。孰滅之﹖蓋狄滅之。曷爲不言狄滅之﹖爲桓公諱也。曷爲爲桓公諱﹖上無天子﹐下無方伯﹐天下諸侯有相滅亡者﹐桓公不能救﹐則桓公恥之也。然則孰城之﹖桓公城之。曷爲不言桓公城之﹖不與諸侯專封也。曷爲不與﹖實與而文不與。文曷爲不與﹖諸侯之義﹐不得專封。諸侯之義不得專封﹐則其曰實與之何﹖上無天子﹐下無方伯﹐天下諸侯有相滅亡者﹐力能救之﹐則救之可也。

﹝經二二﹞夏﹐五月辛巳﹐葬我小君哀姜。

﹝傳﹞哀姜者何﹖莊公之夫人也。

﹝經二三﹞虞師﹑晉師滅夏陽。

﹝傳﹞虞﹐微國也﹐曷爲序乎大國之上﹖使虞首惡也。曷爲使虞首惡﹖虞受賂﹐假滅國者道﹐以取亡焉。其受賂柰何﹖獻公朝諸大夫而問焉﹐曰「寡人夜者寢而不寐﹐其意也何﹖」諸大夫有進對者曰「寢不安與﹖其諸侍禦有不在側者與﹖」獻公不應。荀息進曰「虞郭見與﹖」獻公揖而進之﹐遂與之入而謀曰「吾欲攻郭﹐則虞救之﹔攻虞﹐則郭救之﹐如之何﹖願與子慮之。」荀息對曰「君若用臣之謀﹐則今日取郭﹐而明日取虞爾﹐君何憂焉﹖」獻公曰「然則柰何﹖」荀息曰「請以屈產之乘與垂棘之白璧﹐往必可得也。則寶出之內藏﹐藏之外府﹔馬出之內廏﹐系之外廏爾﹐君何喪焉﹖」獻公曰「諾。𨿽然﹐宮之奇存焉﹐如之何﹖」荀息曰「宮之奇知則知矣﹗𨿽然﹐虞公貪而好寶﹐見寶必不從其言﹐請終以往。」於是終以往﹐虞公見寶許諾。宮之奇果諫﹕「記曰﹕『唇亡則齒寒。』虞﹑郭之相救﹐非相爲賜﹐則晉今日取郭﹐而明日虞從而亡爾。君請勿許也。」虞公不從其言﹐終假之道以取郭。還﹐四年﹐反取虞。虞公抱寶牽馬而至。荀息見曰「臣之謀何如﹖」獻公曰「子之謀則已行矣﹐寶則吾寶也﹐𨿽然﹐吾馬之齒亦已長矣﹗」蓋戲之也。夏陽者何﹖郭之邑也。曷爲不系於郭﹖國之也。曷爲國之﹖君存焉爾。

﹝經二四﹞秋﹐九月﹐齊侯﹑宋公﹑江人﹑黃人盟於貫澤。﹝傳﹞江人﹑黃人者何﹖遠國之辭也。遠國至矣﹐則中國曷爲獨言齊﹑宋至爾﹖大國言齊﹑宋﹐遠國言江﹑黃﹐則以其餘爲莫敢不至也。

﹝經二五﹞冬﹐十月﹐不雨。

﹝傳﹞何以書﹖記異也。﹝經二六﹞楚人侵鄭。

僖公﹝經三一﹞三年

春﹐王正月﹐不雨。

﹝經三二﹞夏﹐四月﹐不雨。

﹝傳﹞何以書﹖記異也。

﹝經三三﹞徐人取舒。

﹝傳﹞其言取之何﹖易也。

﹝經三四﹞六月﹐雨。

﹝傳﹞其言六月雨何﹖上雨而不甚也。

﹝經三五﹞秋﹐齊侯﹑宋公﹑江人﹑黃人會於陽谷。

﹝傳﹞此大會也﹐曷爲末言爾﹖桓公曰「無障谷﹐無貯粟﹐無易樹子﹐無以妾爲妻。」

﹝經三六﹞冬﹐公子友如齊蒞盟。

﹝傳﹞蒞盟者何﹖往盟乎彼也。其言來盟者何﹖來盟於我也。﹝經三七﹞楚人伐鄭。

僖公﹝經四一﹞四年

春﹐王正月﹐公會齊侯﹑宋公﹑陳侯﹑衛侯﹑鄭伯﹑許男﹑曹伯侵蔡﹐蔡潰。

﹝傳﹞潰者何﹖下叛上也。國曰潰﹐邑曰叛。

﹝經四二﹞遂伐楚﹐次於陘。

﹝傳﹞其言次於陘何﹖有俟也。孰俟﹖俟屈完也。

﹝經四三﹞夏﹐許男新臣卒。楚屈完來盟於師﹐盟於召陵。

﹝傳﹞屈完者何﹖楚大夫也。何以不稱使﹖尊屈完也。曷爲尊屈完﹖以當桓公也。其言盟於師﹑盟於召陵何﹖師在召陵也。師在召陵﹐則曷爲再言盟﹖喜服楚也。何言乎喜服楚﹖楚有王者則後服﹐無王者則先叛。夷狄也﹐而亟病中國﹐南夷與北狄交。中國不絕若綫﹐桓公救中國﹐而攘夷狄﹐卒帖荊﹐以此爲王者之事也。其言來何﹖與桓爲主也。前此者有事矣﹐後此者有事矣﹐則曷爲獨於此焉﹖與桓公爲主﹐序績也。

﹝經四四﹞齊人執陳袁濤塗。

﹝傳﹞濤塗之罪何﹖辟軍之道也。其辟軍之道柰何﹖濤塗謂桓公曰「君旣服南夷矣﹐何不還師濱海而東﹐服東夷且歸﹖」桓公曰「諾。」於是還師濱海而東﹐大陷於沛澤之中。顧而執濤塗。執者曷爲或稱侯﹖或稱人﹖稱侯而執者﹐伯討也。稱人而執者﹐非伯討也。此執有罪﹐何以不得爲伯討﹖古者周公東徵則西國怨﹐西徵則東國怨。桓公假塗於陳而伐楚﹐則陳人不欲其反由己者﹐師不正故也。不修其師而執濤塗﹐古人之討﹐則不然也。

﹝經四五﹞秋﹐及江人﹑黃人伐陳。八月﹐公至自伐楚。

﹝傳﹞楚已服矣﹐何以致伐楚﹖叛盟也。

﹝經四六﹞葬許繆公。冬﹐十有二月﹐公孫慈帥師會齊人﹑宋人﹑衛人﹑鄭人﹑許人﹑曹人侵陳。

僖公﹝經五一﹞五年

春﹐晉侯殺其世子申生。

﹝傳﹞曷爲直稱晉侯以殺﹖殺世子母弟直稱君者﹐甚之也。

﹝經五二﹞杞伯姬來朝其子。

﹝傳﹞其言來朝其子何﹖內辭也﹐與其子俱來朝也。

﹝經五三﹞夏﹐公孫慈如牟。公及齊侯﹑宋公﹑陳侯﹑衛侯﹑鄭伯﹑許男﹑曹伯會王世子於首戴。

﹝傳﹞曷爲殊會王世子﹖世子貴也。世子﹐猶世世子也。

﹝經五四﹞秋﹐八月﹐諸侯盟於首戴。

﹝傳﹞諸侯何以不序﹖一事而再見者﹐前目而後凡也。

﹝經五五﹞鄭伯逃歸不盟。

﹝傳﹞其言逃歸不盟者何﹖不可使盟也。不可使盟﹐則其言逃歸何﹖魯子曰「蓋不以寡犯眾也。」

﹝經五六﹞楚人滅弦。弦子奔黃。

﹝經五七﹞九月戊申朔﹐日有食之。

﹝經五八﹞冬﹐晉人執虞公。

﹝傳﹞虞已滅矣﹐其言執之何﹖不與滅也。曷爲不與滅﹖滅者亡國之善辭也。滅者﹐上下之同力者也。

僖公﹝經六一﹞六年

春﹐王正月。

﹝經六二﹞夏﹐公會齊侯﹑宋公﹑陳侯﹑衛侯﹑曹伯伐鄭﹐圍新城。

﹝傳﹞邑不言圍﹐此其言圍何﹖彊也。

﹝經六三﹞秋﹐楚人圍許﹐諸侯遂救許。

﹝經六四﹞冬﹐公至自伐鄭。

僖公﹝經七一﹞七年

春﹐齊人伐鄭。

﹝經七二﹞夏﹐小邾婁子來朝。鄭殺其大夫申侯。

﹝傳﹞其稱國以殺何﹖稱國以殺者﹐君殺大夫之辭也。

﹝經七三﹞秋﹐七月﹐公會齊侯﹑宋公﹑陳世子款﹑鄭世子華﹐盟於寧毋。

﹝經七四﹞曹伯般卒。

﹝經七五﹞公子友如齊。

﹝經七六﹞冬﹐葬曹昭公。

僖公﹝經八一﹞八年

春﹐王正月﹐公會王人﹑齊侯﹑宋公﹑衛侯﹑許男﹑曹伯﹑陳世子款﹑鄭世子華﹐盟於洮。

﹝傳﹞王人者何﹖微者也。曷爲序乎諸侯之上﹖先王命也。

﹝經八二﹞鄭伯乞盟。

﹝傳﹞乞盟者何﹖處其所而請與也。其處其所而請與柰何﹖蓋酌之也。

﹝經八三﹞夏﹐狄伐晉。

﹝經八四﹞秋﹐七月﹐禘於太廟﹐用致夫人。

﹝傳﹞用者何﹖用者不宜用也。致者何﹖致者不宜致也。禘用致夫人﹐非禮也。夫人何以不稱姜氏﹖貶。曷爲貶﹖譏以妾爲妻也。其言以妾爲妻柰何﹖蓋脇於齊媵女之先至者也。

﹝經八五﹞冬﹐十有二月丁未﹐天王崩。

僖公﹝經九一﹞九年

春﹐王三月丁丑﹐宋公禦說卒。

﹝傳﹞何以不書葬﹖爲襄公諱也。

﹝經九二﹞夏﹐公會宰周公﹑齊侯﹑宋子﹑衛侯﹑鄭伯﹑許男﹑曹伯於葵丘。

﹝傳﹞宰周公者何﹖天子之爲政者也。

﹝經九三﹞秋﹐七月乙酉﹐伯姬卒。

﹝傳﹞此未適人﹐何以卒﹖許嫁矣。婦人許嫁﹐字而笄之﹐死則以成人之喪治之。

﹝經九四﹞九月戊辰﹐諸侯盟於葵丘。

﹝傳﹞桓之盟不日﹐此何以日﹖危之也。何危爾﹖貫澤之會﹐桓公有憂中國之心﹐不召而至者﹐江人﹑黃人也。葵丘之會﹐桓公震而矜之﹐叛者九國。震之者何﹖猶曰振振然。矜之者何﹖猶曰莫若我也。

﹝經九五﹞甲戌﹐晉侯詭諸卒。冬﹐晉裏克弒其君之子奚齊。

﹝傳﹞此未逾年之君﹐其言弒其君之子奚齊何﹖殺未逾年君之號也。

僖公﹝經十一﹞十年

春﹐王正月﹐公如齊。狄滅溫。溫子奔衛。

﹝經十二﹞晉裏克弒其君卓子及其大夫荀息。

﹝傳﹞及者何﹖累也。弒君多矣﹐捨此無累者乎﹖曰﹕有﹐孔父﹑仇牧皆累也。捨孔父﹑仇牧無累者乎﹖曰﹕有。有則此何以書﹖賢也。何賢乎荀息﹖荀息可謂不食其言矣。其不食其言柰何﹖奚齊﹑卓子者﹐驪姬之子也﹐荀息傅焉。驪姬者﹐國色也。獻公愛之甚﹐欲立其子﹐於是殺世子申生。申生者﹐裏克傅之。獻公病將死﹐謂荀息曰「士何如則可謂之信矣﹖」荀息對曰「使死者反生﹐生者不愧乎其言﹐則可謂信矣。」獻公死﹐奚齊立。裏克謂荀息曰「君殺正而立不正﹐廢長而立幼﹐如之何﹖願與子慮之。」荀息曰「君嘗訊臣矣﹐臣對曰﹕『使死者反生﹐生者不愧乎其言﹐則可謂信矣。』」裏克知其不可與謀﹐退﹐弒奚齊。荀息立卓子﹐裏克弒卓子﹐荀息死之。荀息可謂不食其言矣﹗

﹝經十三﹞夏﹐齊侯﹑許男伐北戎。晉殺其大夫裏克。

﹝傳﹞裏克弒二君﹐則曷爲不以討賊之辭言之﹖惠公之大夫也。然則孰立惠公﹖裏克也。裏克弒奚齊﹑卓子﹐逆惠公而入。裏克立惠公﹐則惠公曷爲殺之﹖惠公曰「爾旣殺夫二孺子矣﹐又將圖寡人﹐爲爾君者﹐不亦病乎﹖」於是殺之。然則曷爲不言惠公之入﹖晉之不言出入者﹐踴爲文公諱也。齊小白入於齊﹐則曷爲不爲桓公諱﹖桓公之享國也長﹐美見乎天下﹐故不爲之諱本惡也。文公之享國也短﹐美未見乎天下﹐故爲之諱本惡也。

﹝經十四﹞秋﹐七月。

﹝經十五﹞冬﹐大雨雹。

﹝傳﹞何以書﹖記異也。

僖公﹝經十一一﹞十有一年

春﹐晉殺其大夫丕鄭父。

﹝經十一二﹞夏﹐公及夫人姜氏會齊侯於陽谷。

﹝經十一三﹞秋﹐八月﹐大雩。

﹝經十一四﹞冬﹐楚人伐黃。

僖公﹝經十二一﹞十有二年

春﹐王三月庚午﹐日有食之。

﹝經十二二﹞夏﹐楚人滅黃。

﹝經十二三﹞秋﹐七月。

﹝經十二四﹞冬﹐十有二月丁丑﹐陳侯處臼卒。

僖公﹝經十三一﹞十有三年

春﹐狄侵衛。

﹝經十三二﹞夏﹐四月﹐葬陳宣公。公會齊侯﹑宋公﹑陳侯﹑衛侯﹑鄭伯﹑許男﹑曹伯於咸。

﹝經十三三﹞秋﹐九月﹐大雩。

﹝經十三四﹞冬﹐公子友如齊。

僖公﹝經十四一﹞十有四年

春﹐諸侯城緣陵。

﹝傳﹞孰城之﹖城杞也。曷爲城杞﹖滅也。孰滅之﹖蓋徐﹑莒脇之。曷爲不言徐﹑莒脇之﹖爲桓公諱也。曷爲爲桓公諱﹖上無天子﹐下無方伯﹐天下諸侯有相滅亡者﹐桓公不能救﹐則桓公恥之也。然則孰城之﹖桓公城之。曷爲不言桓公城之﹖不與諸侯專封也。曷爲不與﹖實與而文不與。文曷爲不與﹖諸侯之義不得專封也。諸侯之義不得專封﹐則其曰實與之何﹖上無天子﹐下無方伯﹐天下諸侯有相滅亡者﹐力能救之﹐則救之可也。

﹝經十四二﹞夏﹐六月﹐季姬及鄫子遇於防﹐使鄫子來朝。

﹝傳﹞鄫子曷爲使乎季姬來朝﹖內辭也。非使來朝﹐使來請己也。

﹝經十四三﹞秋﹐八月辛卯﹐沙鹿崩。

﹝傳﹞沙鹿者何﹖河上之邑也。此邑也﹐其言崩何﹖襲邑也。沙鹿崩﹐何以書﹖記異也。外異不書﹐此何以書﹖爲天下記異也。

﹝經十四四﹞狄侵鄭。

﹝經十四五﹞冬﹐蔡侯肸卒。

僖公﹝經十五一﹞十有五年

春﹐王正月﹐公如齊。

﹝經十五二﹞楚人伐徐。

﹝經十五三﹞三月﹐公會齊侯﹑宋公﹑陳侯﹑鄭伯﹑許男﹑曹伯盟於牡丘﹐遂次於匡。

﹝經十五四﹞公孫敖率師及諸侯之大夫救徐。

﹝經十五五﹞夏﹐五月﹐日有食之。

﹝經十五六﹞秋﹐七月﹐齊師﹑曹師伐厲。

﹝經十五七﹞八月﹐螽。

﹝經十五八﹞九月﹐公至自會。

﹝傳﹞桓公之會不致﹐此何以致﹖久也。

﹝經十五九﹞季姬歸於鄫。己卯﹐晦﹐震夷伯之廟。

﹝傳﹞晦者何﹖冥也。震之者何﹖雷電擊夷伯之廟者也。夷伯者﹐曷爲者也﹖季氏之孚也。季氏之孚則微者﹐其稱夷伯何﹖大之也。曷爲大之﹖天戒之﹐故大之也。何以書﹖記異也。

﹝經十五十﹞冬﹐宋人伐曹。楚人敗徐於婁林。

﹝經十五十一﹞十有一月﹐壬戌﹐晉侯及秦伯戰於韓﹐獲晉侯。

﹝傳﹞此偏戰也﹐何以不言師敗績﹖君獲﹐不言師敗績也。

僖公﹝經十六一﹞十有六年

春﹐王正月戊申朔﹐隕石於宋五。是月﹐六鷁退飛﹐過宋都。

﹝傳﹞曷爲先言隕而後言石﹖隕石記聞﹐聞其嗔然﹐視之則石﹐察之則五。是月者何﹖僅逮是月也。何以不日﹖晦日也。晦則何以不言晦﹖《春秋》不書晦也。朔有事則書﹐晦𨿽有事不書。曷爲先言六而後言鷁﹖六鷁退飛﹐記見也﹐視之則六﹐察之則鷁﹐徐而察之則退飛。五石六鷁﹐何以書﹖記異也。外異不書﹐此何以書﹖爲王者之後﹐記異也。

﹝經十六二﹞三月壬申﹐公子季友卒。

﹝傳﹞其稱季友何﹖賢也。

﹝經十六三﹞夏﹐四月丙申﹐鄫季姬卒。

﹝經十六四﹞秋﹐七月甲子﹐公孫慈卒。

﹝經十六五﹞冬﹐十有二月﹐公會齊侯﹑宋公﹑陳侯﹑衛侯﹑鄭伯﹑許男﹑邢侯﹑曹伯於淮。

僖公﹝經十七一﹞十有七年

春﹐齊人﹑徐人伐英氏。

﹝經十七二﹞夏﹐滅項。

﹝傳﹞孰滅之﹖齊滅之。曷爲不言齊滅之﹖爲桓公諱也。《春秋》爲賢者諱。此滅人之國﹐何賢爾﹖君子之惡惡也疾始﹐善善也樂終。桓公嘗有繼絕﹐存亡之功﹐故君子爲之諱也。

﹝經十七三﹞秋﹐夫人姜氏會齊於卞。

﹝經十七四﹞九月﹐公至自會。

﹝經十七五﹞十有二月乙亥﹐齊侯小白卒。

僖公﹝經十八一﹞十有八年

春﹐王正月﹐宋公會曹伯﹑衛人﹑邾婁人伐齊。

﹝經十八二﹞夏﹐師救齊。五月戊寅﹐宋師及齊師戰於甗﹐齊師敗績。

﹝傳﹞戰不言伐﹐此其言伐何﹖宋公與伐而不與戰﹐故言伐。《春秋》伐者爲客﹐伐者爲主。曷爲不使齊主之﹖與襄公之徵齊也。曷爲與襄公之徵齊﹖桓公死﹐豎刁﹑易牙爭權不葬﹐爲是故伐之也。

﹝經十八三﹞狄救齊。

﹝經十八四﹞秋﹐八月丁亥﹐葬齊桓公。

﹝經十八五﹞冬﹐邢人﹑狄人伐衛。

僖公﹝經十九一﹞十有九年

春﹐王三月﹐宋人執滕子嬰齊。

﹝經十九二﹞夏﹐六月﹐宋人﹑曹人﹑邾婁人盟於曹南。鄫子會盟於邾婁。

﹝傳﹞其言會盟何﹖後會也。

﹝經十九三﹞己酉﹐邾婁人執鄫子用之。

﹝傳﹞惡乎用之﹖用之社也。其用之社柰何﹖蓋叩其鼻以血社也。

﹝經十九四﹞秋﹐宋人圍曹。

﹝經十九五﹞衛人伐邢。

﹝經十九六﹞冬﹐公會陳人﹑蔡人﹑楚人﹑鄭人盟於齊。梁亡。

﹝傳﹞此未有伐者﹐其言梁亡何﹖自亡也。其自亡柰何﹖魚爛而亡也。

僖公﹝經二十一﹞二十年

春﹐新作南門。

﹝傳﹞何以書﹖譏。何譏爾﹖門有古常也。

﹝經二十二﹞夏﹐郜子來朝。

﹝傳﹞郜子者何﹖失地之君也。何以不名﹖兄弟辭也。

﹝經二十三﹞五月乙巳﹐西宮災。

﹝傳﹞西宮者何﹖小寢也。小寢則曷爲謂之西宮﹖有西宮則有東宮矣。魯子曰「以有西宮﹐亦知諸侯之有三宮也。」西宮災﹐何以書﹖記災也。

﹝經二十四﹞鄭人入滑。

﹝經二十五﹞秋﹐齊人﹑狄人盟於邢。

﹝經二十六﹞冬﹐楚人伐隨。

僖公﹝經二一一﹞二十有一年

春﹐狄侵衛。宋人﹑齊人﹑楚人盟於鹿上。

﹝經二一二﹞夏﹐大旱。

﹝傳﹞何以書﹖記災也。

﹝經二一三﹞秋﹐宋公﹑楚子﹑陳侯﹑蔡侯﹑鄭伯﹑許男﹑曹伯會於霍﹐執宋公以伐宋。

﹝傳﹞孰執之﹖楚子執之。曷爲不言楚子執之﹖不與夷狄之執中國也。

﹝經二一四﹞冬﹐公伐邾婁。

﹝經二一五﹞楚人使宜申來獻捷。

﹝傳﹞此楚子也﹐其稱人何﹖貶。曷爲貶﹖爲執宋公貶。曷爲爲執宋公貶﹖宋公與楚子期以乘車之會﹐公子目夷諫曰「楚﹐夷國也﹐彊而無義﹐請君以兵車之會往。」宋公曰「不可。吾與之約以乘車之會﹐自我爲之﹐自我墮之﹐曰不可。」終以乘車之會往﹐楚人果伏兵車﹐執宋公以伐宋。宋公謂公子目夷曰「子歸守國矣。國﹐子之國也。吾不從子之言﹐以至乎此。」公子目夷復曰「君𨿽不言國﹐國固臣之國也。」於是歸設守械而守國。楚人謂宋人曰「子不與我國﹐吾將殺子君矣。」宋人應之曰「吾賴社稷之神靈﹐吾國已有君矣。」楚人知𨿽殺宋公﹐猶不得宋國﹐於是釋宋公。宋公釋乎執﹐走之衛。公子目夷復曰「國爲君守之﹐君曷爲不入﹖」然後逆襄公歸。惡乎捷﹖捷乎宋。曷爲不言捷乎宋﹖爲襄公諱也。此圍辭也﹐曷爲不言其圍﹖爲公子目夷諱也。

﹝經二一六﹞十有二月癸丑﹐公會諸侯盟於薄。釋宋公。

﹝傳﹞執未有言釋之者﹐此其言釋之何﹖公與爲爾也。公與爲爾柰何﹖公與議爾也。

僖公﹝經二二一﹞二十有二年

春﹐公伐邾婁﹐取須朐。

﹝經二二二﹞夏﹐宋公﹑衛侯﹑許男﹑滕子伐鄭。

﹝經二二三﹞秋﹐八月丁未﹐及邾婁人戰於升陘。

﹝經二二四﹞冬﹐十有一月己巳朔﹐宋公及楚人戰於泓﹐宋師敗績。

﹝傳﹞偏戰者日爾﹐此其言朔何﹖《春秋》辭繁而不殺者﹐正也。何正爾﹖宋公與楚人期﹐戰於泓之陽。楚人濟泓而來。有司復曰「請迨其未畢濟而系之。」宋公曰「不可。吾聞之也﹕君子不厄人。吾𨿽喪國之餘﹐寡人不忍行也。」旣濟﹐未畢陳﹐有司復曰「請迨其未畢陳而擊之。」宋公曰「不可。吾聞之也﹕君子不鼓不成列。」已陳﹐然後襄公鼓之﹐宋師大敗。故君子大其不鼓不成列﹐臨大事而不忘大禮﹐有君而無臣﹐以爲𨿽文王之戰﹐亦不過此也。

僖公﹝經二三一﹞二十有三年

春﹐齊侯伐宋圍緡。

﹝傳﹞邑不言圍﹐此其言圍何﹖疾重故也。

﹝經二三二﹞夏﹐五月庚寅﹐宋公慈父卒。

﹝傳﹞何以不書葬﹖盈乎諱也。

﹝經二三三﹞秋﹐楚人伐陳。

﹝經二三四﹞冬﹐十有一月﹐杞子卒。

僖公﹝經二四一﹞二十有四年

春﹐王正月。

﹝經二四二﹞夏﹐狄伐鄭。

﹝經二四三﹞秋﹐七月。

﹝經二四四﹞冬﹐天王出居於鄭。

﹝傳﹞王者無外﹐此其言出何﹖不能乎母也。魯子曰「是王也﹐不能乎母者﹐其諸此之謂與﹖」

﹝經二四五﹞晉侯夷吾卒。

僖公﹝經二五一﹞二十有五年

春﹐王正月丙午﹐衛侯毀滅邢。

﹝傳﹞衛侯毀﹐何以名﹖絕。曷爲絕之﹖滅同姓也。

﹝經二五二﹞夏﹐四月癸酉﹐衛侯毀卒。宋蕩伯姬來逆婦。

﹝傳﹞宋蕩伯姬者何﹖蕩氏之母也。其言來逆婦何﹖兄弟辭也。其稱婦何﹖有姑之辭也。

﹝經二五三﹞宋殺其大夫。

﹝傳﹞何以不名﹖宋三世無大夫﹐三世內娶也。

﹝經二五四﹞秋﹐楚人圍陳﹐納頓子於頓。

﹝傳﹞何以不言遂﹖兩之也。

﹝經二五五﹞葬衛文公。

﹝經二五六﹞冬﹐十有二月癸亥﹐公會衛子﹑莒慶﹐盟於洮。

僖公﹝經二六一﹞二十有六年

春﹐王正月己未﹐公會莒子﹑衛寧遬﹐盟於向。

﹝經二六二﹞齊人侵我西鄙。公追齊師至酅﹐弗及。

﹝傳﹞其言「至酅﹐弗及」何﹖侈也。

﹝經二六三﹞夏﹐齊人伐我北鄙。衛人伐齊。公子遂如楚乞師。

﹝傳﹞乞者何﹖卑辭也。曷爲以外內同若辭﹖重師也。曷爲重師﹖師出不正反﹐戰不正勝也。

﹝經二六四﹞秋﹐楚人滅隗﹐以隗子歸。

﹝經二六五﹞冬﹐楚人伐宋﹐圍緡。

﹝傳﹞邑不言圍﹐此其言圍何﹖刺道用師也。

﹝經二六六﹞公以楚師伐齊﹐取谷。公至自伐齊。

﹝傳﹞此已取谷矣﹐何以致伐﹖未得乎取谷也。曷爲未得乎取谷﹖曰﹕患之起﹐必自此始也。

僖公﹝經二七一﹞二十有七年

春﹐杞子來朝。

﹝經二七二﹞夏﹐六月庚寅﹐齊侯昭卒。

﹝經二七三﹞秋﹐八月乙未﹐葬齊孝公。

﹝經二七四﹞乙巳﹐公子遂帥師入杞。

﹝經二七五﹞冬﹐楚人﹑陳侯﹑蔡侯﹑鄭伯﹑許男圍宋。

﹝傳﹞此楚子也﹐其稱人何﹖貶。曷爲貶﹖爲執宋公貶﹐故終僖之篇貶也。

﹝經二七六﹞十有二月甲戌﹐公會諸侯盟於宋。

僖公﹝經二八一﹞二十有八年

春﹐晉侯侵曹﹐晉侯伐衛。

﹝傳﹞曷爲再言晉侯﹖非兩之也。然則何以不言遂﹖未侵曹也。未侵曹則其言侵曹何﹖致其意也。其意侵曹﹐則曷爲伐衛﹖晉侯將侵曹﹐假塗於衛﹐衛曰不可得﹐則固將伐之也。

﹝經二八二﹞公子買戍衛﹐不卒戍﹐刺之。

﹝傳﹞不卒戍者何﹖不卒戍者﹐內辭也﹐不可使往也。不可使往﹐則其言戍衛何﹖遂公意也。刺之者何﹖殺之也。殺之則曷爲謂之刺之﹖內諱殺大夫﹐謂之刺之也。

﹝經二八三﹞楚人救衛。三月丙午﹐晉侯入曹﹐執曹伯﹑畀宋人。

﹝傳﹞畀者何﹖與也。其言畀宋人何﹖與使聽之也。曹伯之罪何﹖甚惡也。其甚惡柰何﹖不可以一罪言也。

﹝經二八四﹞夏﹐四月己巳﹐晉侯﹑齊師﹑宋師﹑秦師及楚人戰於城濮﹐楚師敗績。

﹝傳﹞此大戰也﹐曷爲使微者﹖子玉得臣也。子玉得臣則其稱人何﹖貶。曷爲貶﹖大夫不敵君也。

﹝經二八五﹞楚殺其大夫得臣。

﹝經二八六﹞衛侯出奔楚。

﹝經二八七﹞五月﹐癸丑﹐公會晉侯﹑齊侯﹑宋公﹑蔡侯﹑鄭伯﹑衛子﹑莒子﹐盟於踐土。陳侯如會。

﹝傳﹞其言如會何﹖後會也。

﹝經二八八﹞公朝於王所。

﹝傳﹞曷爲不言公如京師﹖天子在是也。天子在是﹐則曷爲不言天子在是﹖不與致天子也。

﹝經二八九﹞六月﹐衛侯鄭自楚復歸於衛。

﹝經二八十﹞衛元咺出奔晉。

﹝經二八十一﹞陳侯款卒。

﹝經二八十二﹞秋﹐杞伯姬來。

﹝經二八十三﹞公子遂如齊。

﹝經二八十四﹞冬﹐公會晉侯﹑齊侯﹑宋公﹑蔡侯﹑鄭伯﹑陳子﹑莒子﹑邾婁子﹑秦人於溫。天王狩於河陽。

﹝傳﹞狩不書﹐此何以書﹖不與再致天子也。魯子曰「溫近而踐土遠也。」

﹝經二八十五﹞壬申﹐公朝於王所。

﹝傳﹞其日何﹖錄乎內也。

﹝經二八十六﹞晉人執衛侯歸之於京師。

﹝傳﹞歸之於者何﹖歸於者何﹖歸之於者罪已定矣﹐歸於者罪未定也。罪未定﹐則何以得爲伯執﹖歸之於者﹐執之於天子之側者也﹐罪定不定﹐已可知矣。歸於者﹐非執之於天子之側者也﹐罪定不定﹐未可知也。衛侯之罪何﹖殺叔武也。何以不書﹖爲叔武諱也。《春秋》爲賢者諱。何賢乎叔武﹖讓國也。其讓國柰何﹖文公逐衛侯而立叔武﹐叔武辭立而他人立﹐則恐衛侯之不得反也﹐故於是已立﹐然後爲踐土之會﹐治反衛侯。衛侯得反﹐曰「叔武篡我。」元咺爭之曰「叔武無罪。」終殺叔武﹐元咺走而出。此晉侯也﹐其稱人何﹖貶。曷爲貶﹖衛之禍﹐文公爲之也。文公爲之柰何﹖文公逐衛侯而立叔武﹐使人兄弟相疑﹐放乎殺母弟者﹐文公爲之也。

﹝經二八十七﹞衛元咺自晉復歸於衛。

﹝傳﹞自者何﹖有力焉者也。此執其君﹐其言自何﹖爲叔武爭也。

﹝經二八十八﹞諸侯遂圍許。曹伯襄復歸於曹。遂會諸侯圍許。

僖公﹝經二九一﹞二十有九年

春﹐介葛盧來。

﹝傳﹞介葛盧者何﹖夷狄之君也。何以不言朝﹖不能乎朝也。

﹝經二九二﹞公至自圍許。

﹝經二九三﹞夏﹐六月﹐公會王人﹑晉人﹑宋人﹑齊人﹑陳人﹑蔡人﹑秦人﹐盟於狄泉。

﹝經二九四﹞秋﹐大雨雹。

﹝經二九五﹞冬﹐介葛盧來。

僖公﹝經三十一﹞三十年

春﹐王正月。

﹝經三十二﹞夏﹐狄侵齊。

﹝經三十三﹞秋﹐衛殺其大夫元咺及公子瑕。

﹝傳﹞衛侯未至﹐其稱國以殺何﹖道殺也。

﹝經三十四﹞衛侯鄭歸於衛。

﹝傳﹞此殺其大夫﹐其言歸何﹖歸惡乎元咺也。曷爲歸惡乎元咺﹖元咺之事君也﹐君出則己入﹐君入則己出﹐以爲不臣也。

﹝經三十五﹞晉人﹑秦人圍鄭。

﹝經三十六﹞介人侵蕭。

﹝經三十七﹞冬﹐天王使宰周公來聘。

﹝經三十八﹞公子遂如京師﹐遂如晉。

﹝傳﹞大夫無遂事﹐此其言遂何﹖公不得爲政爾。

僖公﹝經三一一﹞三十有一年

春﹐取濟西田。

﹝傳﹞惡乎取之﹖取之曹也。曷爲不言取之曹﹖諱取同姓之田也。此未有伐曹者﹐則其言取之曹何﹖晉侯執曹伯﹐班其所取侵地於諸侯也。晉侯執曹伯﹐班其所取侵地於諸侯﹐則何諱乎取同姓之田﹖久也。

﹝經三一二﹞公子遂如晉。夏﹐四月﹐四卜郊不從﹐乃免牲﹐猶三望。

﹝傳﹞曷爲或言三卜﹖或言四卜﹖三卜﹐禮也﹔四卜﹐非禮也。三卜何以禮﹖四卜何以非禮﹖求吉之道三。禘﹑嘗不卜﹐郊何以卜﹖卜郊﹐非禮也。卜郊何以非禮﹖魯郊﹐非禮也。魯郊何以非禮﹖天子祭天﹐諸侯祭土。天子有方望之事﹐無所不通。諸侯山川有不在其封內者﹐則不祭也。曷爲或言免牲﹖或言免牛﹖免牲﹐禮也﹔免牛﹐非禮也。免牛何以非禮﹖傷者曰牛。三望者何﹖望祭也。然則曷祭﹖祭泰山﹑河海。曷爲祭泰山﹑河海﹖山川有能潤於百里者﹐天子秩而祭之。觸石而出﹐膚寸而合﹐不崇朝而徧雨乎天下者﹐惟泰山爾。河海潤於千里。猶者何﹖通可以已也。何以書﹖譏不郊而望祭也。

﹝經三一三﹞秋﹐七月。

﹝經三一四﹞冬﹐杞伯姬來求婦。

﹝傳﹞其言來求婦何﹖兄弟辭也。其稱婦何﹖有姑之辭也。

﹝經三一五﹞狄圍衛。

﹝經三一六﹞十有二月﹐衛遷於帝丘。

僖公﹝經三二一﹞三十有二年

春﹐王正月。

﹝經三二二﹞夏﹐四月己丑﹐鄭伯接卒。

﹝經三二三﹞衛人侵狄。

﹝經三二四﹞秋﹐衛人及狄盟。

﹝經三二五﹞冬﹐十有二月己卯﹐晉侯重耳卒。

僖公﹝經三三一﹞三十有三年

春﹐王二月﹐秦人入滑。齊侯使國歸父來聘。

﹝經三三二﹞夏﹐四月辛巳﹐晉人及姜戎敗秦於殽。

﹝傳﹞其謂之秦何﹖夷狄之也。曷爲夷狄之﹖秦伯將襲鄭﹐百里子與蹇叔子諫曰「千里而襲人﹐未有不亡者也。」秦伯怒曰「若爾之年者﹐宰上之木拱矣﹐爾曷知﹗」師出﹐百里子與蹇叔子送其子而戒之曰「爾卽死﹐必於殽之嵚巖﹐是文王之所辟風雨者也﹐吾將屍爾焉。」子揖師而行。百里子與蹇叔子從其子而哭之。秦伯怒曰「爾曷爲哭吾師﹖」對曰「臣非敢哭君師﹐哭臣之子也。」弦髙者﹐鄭商也﹐遇之殽﹐矯以鄭伯之命而犒師焉﹐或曰往矣﹐或曰反矣。然而晉人與姜戎要之殽而擊之﹐匹馬輪無反者。其言及姜戎何﹖姜戎微也﹐稱人亦微者也。何言乎姜戎之微﹖先軫也﹐或曰襄公親之。襄公親之﹐則其稱人何﹖貶。曷爲貶﹖君在乎殯而用師危﹐不得葬也。詐戰不日﹐此何以日﹖盡也。

﹝經三三三﹞癸巳﹐葬晉文公。

﹝經三三四﹞狄侵齊。

﹝經三三五﹞公伐邾婁﹐取叢。

﹝經三三六﹞秋﹐公子遂率師伐邾婁。

﹝經三三七﹞晉人敗狄於箕。

﹝經三三八﹞冬﹐十月﹐公如齊。

﹝經三三九﹞十有二月﹐公至自齊。

﹝經三三十﹞乙巳﹐公薨於小寢。

﹝經三三十一﹞隕霜不殺艸﹐李﹑梅實。

﹝傳﹞何以書﹖記異也。何異爾﹖不時也。

﹝經三三六﹞晉人﹑陳人﹑鄭人伐許。

公羊傳文公

文公﹝經一一﹞元年

春﹐王正月﹐公卽位。

﹝經一二﹞二月癸亥朔﹐日有食之。

﹝經一三﹞天王使叔服來會葬。

﹝傳﹞其言來會葬何﹖會葬禮也。

﹝經一四﹞夏﹐四月丁巳﹐葬我君僖公。天王使毛伯來錫公命。

﹝傳﹞錫者何﹖賜也。命者何﹖加我服也。

﹝經一五﹞晉侯伐衛。

﹝經一六﹞叔孫得臣如京師。

﹝經一七﹞衛人伐晉。

﹝經一八﹞秋﹐公孫敖會晉侯於戚。

﹝經一九﹞冬﹐十月丁未﹐楚世子商臣弒其君髡。

﹝經一十﹞公孫敖如齊。

文公﹝經二一﹞二年

春﹐王二月甲子﹐晉侯及秦師戰於彭衙﹐秦師敗績。

﹝經二二﹞丁丑﹐作僖公主。

﹝傳﹞作僖公主者何﹖爲僖公作主也。主者曷用﹖虞主用桑﹐練主用栗。用栗者﹐藏主也。作僖公主﹐何以書﹖譏。何譏爾﹖不時也。其不時柰何﹖欲久喪而後不能也。

﹝經二三﹞三月乙巳﹐及晉處父盟。

﹝傳﹞此晉陽處父也﹐何以不氏﹖諱與大夫盟也。

﹝經二四﹞夏﹐六月﹐公孫敖會宋公﹑陳侯﹑鄭伯﹑晉士縠﹐盟於垂斂。

﹝經二五﹞自十有二月不雨﹐至於秋七月。

﹝傳﹞何以書﹖記異也。大旱以災書﹐此亦旱也﹐曷爲以異書﹖大旱之日短而云災﹐故以災書﹔此不雨之日長而無災﹐故以異書也。

﹝經二六﹞八月丁卯﹐大事於太廟﹐躋僖公。

﹝傳﹞大事者何﹖大祫也。大祫者何﹖合祭也。其合祭柰何﹖毀廟之主﹐陳於太祖﹔未毀廟之主皆升﹐合食於太祖﹐五年而再殷祭。躋者何﹖升也。何言乎升僖公﹖譏。何譏爾﹖逆祀也。其逆祀柰何﹖先禰而後祖也。

﹝經二七﹞冬﹐晉人﹑宋人﹑陳人﹑鄭人伐秦。

﹝經二八﹞公子遂如齊納幣。

﹝傳﹞納幣不書﹐此何以書﹖譏。何譏爾﹖譏喪娶也。娶在三年之外﹐則何譏乎喪娶﹖三年之內不圖婚。吉禘於莊公﹐譏。然則曷爲不於祭焉譏﹖三年之恩疾矣﹐非虛加之也﹐以人心爲皆有之。以人心爲皆有之﹐則曷爲獨於娶焉譏﹖娶者﹐大吉也﹐非常吉也。其爲吉者主於己﹐以爲有人心焉者﹐則宜於此焉變矣﹗

文公﹝經三一﹞三年

春﹐王正月﹐叔孫得臣會晉人﹑宋人﹑陳人﹑衛人﹑鄭人伐沈﹐沈潰。

﹝經三二﹞夏﹐五月﹐王子虎卒。

﹝傳﹞王子虎者何﹖天子之大夫也。外大夫不卒﹐此何以卒﹖新使乎我也。

﹝經三三﹞秦人伐晉。

﹝經三四﹞秋﹐楚人圍江。

﹝經三五﹞雨螽於宋。

﹝傳﹞雨螽者何﹖死而墜也。何以書﹖記異也。外異不書﹐此何以書﹖爲王者之後記異也。

﹝經三六﹞冬﹐公如晉。

﹝經三七﹞十有二月己巳﹐公及晉侯盟。

﹝經三八﹞晉陽處父帥師伐楚救江。

﹝傳﹞此伐楚也﹐其言救江何﹖爲諼也。其爲諼柰何﹖伐楚爲救江也。

文公﹝經四一﹞四年

春﹐公至自晉。

﹝經四二﹞夏﹐逆婦姜於齊。

﹝傳﹞其謂之逆婦姜於齊何﹖略之也。髙子曰「娶乎大夫者﹐略之也。」

﹝經四三﹞狄侵齊。

﹝經四四﹞秋﹐楚人滅江。

﹝經四五﹞晉侯伐秦。

﹝經四六﹞衛侯使寧兪來聘。

﹝經四七﹞冬﹐十有一月壬寅﹐夫人風氏薨。

文公﹝經五一﹞五年

春﹐王正月﹐王使榮叔歸含且賵。

﹝傳﹞含者何﹖口實也。其言歸含且賵何﹖兼之。兼之非禮也。

﹝經五二﹞三月辛亥﹐葬我小君成風。

﹝傳﹞成風者何﹖僖公之母也。

﹝經五三﹞王使召伯來會葬。

﹝經五四﹞夏﹐公孫敖如晉。

﹝經五五﹞秦人入鄀。

﹝經五六﹞秋﹐楚人滅六。

﹝經五七﹞冬﹐十月甲申﹐許男業卒。

文公﹝經六一﹞六年

春﹐葬許僖公。

﹝經六二﹞夏﹐季孫行父如陳。

﹝經六三﹞秋﹐季孫行父如晉。

﹝經六四﹞八月乙亥﹐晉侯讙卒。

﹝經六五﹞冬﹐十月﹐公子遂如晉。

﹝經六六﹞葬晉襄公。

﹝經六七﹞晉殺其大夫陽處父﹐晉狐射姑出奔狄。

﹝傳﹞晉殺其大夫陽處父﹐則狐射姑曷爲出奔﹖射姑殺也。射姑殺則其稱國以殺何﹖君漏言也。其漏言柰何﹖君將使射姑將。陽處父諫曰「射姑民眾不說﹐不可使將。」於是廢將。陽處父出﹐射姑入。君謂射姑曰「陽處父言曰﹕『射姑民眾不說﹐不可使將。』」射姑怒﹐出刺陽處父於朝而走。

﹝經六八﹞閏月不告月﹐猶朝於廟。

﹝傳﹞不告月者何﹖不告朔也。曷爲不告朔﹖天無是月也。閏月矣﹐何以謂之天無是月﹖是月非常月也。猶者何﹖通可以已也。

文公﹝經七一﹞七年

春﹐公伐邾婁。

﹝經七二﹞三月甲戌﹐取須朐。

﹝傳﹞取邑不日﹐此何以日﹖內辭也﹐使若他人然。

﹝經七三﹞遂城郚。

﹝經七四﹞夏﹐四月﹐宋公王臣卒。

﹝經七五﹞宋人殺其大夫。

﹝傳﹞何以不名﹖宋三世無大夫﹐三世內娶也。

﹝經七六﹞戊子﹐晉人及秦人戰於令狐﹐晉先眛以師奔秦。

﹝傳﹞此偏戰也﹐何以不言師敗績﹖敵也。此晉先眛也﹐其稱人何﹖貶。曷爲貶﹖外也。其外柰何﹖以師外也。何以不言出﹖遂在外也。

﹝經七七﹞狄侵我西鄙。

﹝經七八﹞秋﹐八月﹐公會諸侯﹑晉大夫﹐盟於扈。

﹝傳﹞諸侯何以不序﹖大夫何以不名﹖公失序也。公失序柰何﹖諸侯不可使與公盟﹐眣晉大夫使與公盟也。

﹝經七九﹞冬﹐徐伐莒。公孫敖如莒蒞盟。

文公﹝經八一﹞八年

春﹐王正月。

﹝經八二﹞夏﹐四月。

﹝經八三﹞秋﹐八月戊申﹐天王崩。

﹝經八四﹞冬﹐十月壬午﹐公子遂會晉趙盾﹐盟於衡雍。

﹝經八五﹞乙酉﹐公子遂會伊雒戎﹐盟於暴。

﹝經八六﹞公孫敖如京師﹐不至復﹔丙戌﹐奔莒。

﹝傳﹞不至復者何﹖不至復者﹐內辭也﹐不可使往也。不可使往﹐則其言如京師何﹖遂公意也。何以不言出﹖遂在外也。

﹝經八七﹞螽。

﹝經八八﹞宋人殺其大夫司馬﹔宋司城來奔。

﹝傳﹞司馬者何﹖司城者何﹖皆官舉也。曷爲皆官舉﹖宋三世無大夫﹐三世內娶也。

文公﹝經九一﹞九年

春﹐毛伯來求金。

﹝傳﹞毛伯者何﹖天子之大夫也。何以不稱使﹖當喪未君也。逾年矣﹐何以謂之未君﹖卽位矣﹐而未稱王也。未稱王﹐何以知其卽位﹖以諸侯之逾年卽位﹐亦知天子之逾年卽位也。以天子三年然後稱王﹐亦知諸侯於其封內三年稱子也。逾年稱公矣﹐則曷爲於其封內三年稱子﹖緣民臣之心﹐不可一日無君﹔緣終始之義﹐一年不二君﹐不可曠年無君﹔緣孝子之心﹐則三年不忍當也。毛伯來求金﹐何以書﹖譏。何譏爾﹖王者無求﹐求金非禮也。然則是王者與﹖曰﹕非也。非王者則曷爲謂之王者﹖王者無求﹐曰﹕是子也。繼文王之體﹐守文王之法度﹐文王之法無求而求﹐故譏之也。

﹝經九二﹞夫人姜氏如齊。

﹝經九三﹞二月﹐叔孫得臣如京師。

﹝經九四﹞辛丑﹐葬襄王。

﹝傳﹞王者不書葬﹐此何以書﹖不及時書﹐過時書﹐我有往者則書。

﹝經九五﹞晉人殺其大夫先都。

﹝經九六﹞三月﹐夫人姜氏至自齊。

﹝經九七﹞晉人殺其大夫士眛及箕鄭父。

﹝經九八﹞楚人伐鄭。

﹝經九九﹞公子遂會晉人﹑宋人﹑衛人﹑許人救鄭。

﹝經九十﹞夏﹐狄侵齊。

﹝經九十一﹞秋﹐八月﹐曹伯襄卒。

﹝經九十二﹞九月癸酉﹐地震。

﹝傳﹞地震者何﹖動地也。何以書﹖記異也。

﹝經九十三﹞冬﹐楚子使椒來聘。

﹝傳﹞椒者何﹖楚大夫也。楚無大夫﹐此何以書﹖始有大夫也。始有大夫﹐則何以不氏﹖許夷狄者不一而足也。

﹝經九十四﹞秦人來歸僖公成風之襚。

﹝傳﹞其言僖公成風何﹖兼之。兼之非禮也。曷爲不言及成風﹖成風尊也。

﹝經九十五﹞葬曹共公。

文公﹝經十一﹞十年

春﹐王三月辛卯﹐臧孫辰卒。

﹝經十二﹞夏﹐秦伐晉。

﹝經十三﹞楚殺其大夫宜申。

﹝經十四﹞自正月不雨﹐至於秋七月。

﹝經十五﹞及蘇子盟於女栗。

﹝經十六﹞冬﹐狄侵宋。

﹝經十七﹞楚子﹑蔡侯次於屈貉。

文公﹝經十一一﹞十有一年

春﹐楚子伐圈。

﹝經十一二﹞夏﹐叔彭生會晉郤缺於承匡。

﹝經十一三﹞秋﹐曹伯來朝。

﹝經十一四﹞公子遂如宋。

﹝經十一五﹞狄侵齊。

﹝經十一六﹞冬﹐十月甲午﹐叔孫得臣敗狄於咸。

﹝傳﹞狄者何﹖長狄也。兄弟三人﹐一者之齊﹐一者之魯﹐一者之晉。其之齊者﹐王子成父殺之﹔其之魯者﹐叔孫得臣殺之﹔則未知其之晉者也。其言敗何﹖大之也。其日何﹖大之也。其地何﹖大之也。何以書﹖記異也。

文公﹝經十二一﹞十有二年

春﹐王正月﹐盛伯來奔。

﹝傳﹞盛伯者何﹖失地之君也。何以不名﹖兄弟辭也。

﹝經十二二﹞杞伯來朝。

﹝經十二三﹞二月庚子﹐子叔姬卒。

﹝傳﹞此未適人﹐何以卒﹖許嫁矣。婦人許嫁﹐字而笄之﹐死則以成人之喪治之。其稱子何﹖貴也。其貴柰何﹖母弟也。

﹝經十二四﹞夏﹐楚人圍巢。

﹝經十二五﹞秋﹐滕子來朝。

﹝經十二六﹞秦伯使遂來聘。

﹝傳﹞遂者何﹖秦大夫也。秦無大夫﹐此何以書﹖賢繆公也。何賢乎繆公﹖以爲能變也。其爲能變柰何﹖惟諓諓善竫言。俾君子易怠﹐而況乎我多有之﹐惟一介斷斷焉無他技。其心休休﹐能有容﹐是難也。

﹝經十二七﹞冬﹐十有二月戊午﹐晉人﹑秦人戰於河曲。

﹝傳﹞此偏戰也﹐何以不言師敗績﹖敵也。曷爲以水地﹖河曲疏矣﹐河千里而一曲也。

﹝經十二八﹞季孫行父帥師﹐城諸及運。

文公﹝經十三一﹞十有三年

春﹐王正月。

﹝經十三二﹞夏﹐五月壬午﹐陳侯朔卒。

﹝經十三三﹞邾婁子蘧蒢卒。

﹝經十三四﹞自正月不雨﹐至於秋七月。

﹝經十三五﹞世室屋壞。

﹝傳﹞世室者何﹖魯公之廟也。周公稱太廟﹐魯公稱世室﹐羣公稱宮。此魯公之廟也﹐曷爲謂之世室﹖世室﹐猶世室也﹐世世不毀也。周公何以稱太廟於魯﹖封魯公以爲周公也。周公拜乎前﹐魯公拜乎後。曰﹕生以養周公﹐死以爲周公主。然則周公之魯乎﹖曰﹕不之魯也﹐封魯公以爲周公主。然則周公曷爲不之魯﹖欲天下之一乎周也。魯祭周公﹐何以爲牲﹖周公用白牡﹐魯公用騂犅﹐羣公不毛。魯祭周公﹐何以爲盛﹖周公盛﹐魯公燾﹐羣公廩。世室屋壞﹐何以書﹖譏。何譏爾﹖久不修也。

﹝經十三六﹞冬﹐公如晉。

﹝經十三七﹞衛侯會於沓。

﹝經十三八﹞狄侵衛。

﹝經十三九﹞十有二月己丑﹐公及晉侯盟﹐還自晉。

﹝經十三十﹞鄭伯會公於斐。

﹝傳﹞還者何﹖善辭也。何善爾﹖往黨﹐衛侯會公於沓﹐至得與晉侯盟。反黨﹐鄭伯會公於斐﹐故善之也。

文公﹝經十四一﹞十有四年

春﹐王正月﹐公至自晉。

﹝經十四二﹞邾婁人伐我南鄙。

﹝經十四三﹞叔彭生帥師伐邾婁。

﹝經十四四﹞夏﹐五月乙亥﹐齊侯潘卒。

﹝經十四五﹞六月﹐公會宋公﹑陳侯﹑衛侯﹑鄭伯﹑許男﹑曹伯﹑晉趙盾。

﹝經十四六﹞癸酉﹐同盟於新城。

﹝經十四七﹞秋﹐七月﹐有星孛入於北斗。

﹝傳﹞孛者何﹖彗星也。其言入於北斗何﹖北斗有中也。何以書﹖記異也。

﹝經十四八﹞公至自會。

﹝經十四九﹞晉人納接菑於邾婁﹐弗克納。

﹝傳﹞納者何﹖入辭也。其言弗克納何﹖大其弗克納也。何大乎其弗克納﹖晉郤缺帥師﹐革車八百乘﹐以納接菑於邾婁﹐力沛若有餘而納之。邾婁人言曰「接菑﹐晉出也﹔貜且﹐齊出也。子以其指﹐則接菑也四﹐貜且也六。子以大國壓之﹐則未知齊﹑晉孰有之也﹐貴則皆貴矣。𨿽然﹐貜且也長。」郤缺曰「非吾力不能納也﹐義實不爾克也。」引師而去之﹐故君子大其弗克納也。此晉郤缺也﹐其稱人何﹖貶。曷爲貶﹖不與大夫專廢置君也。曷爲不與﹖實與而文不與。文曷爲不與﹖大夫之義﹐不得專廢置君也。

﹝經十四十﹞九月甲申﹐公孫敖卒於齊。

﹝經十四十一﹞齊公子商人弒其君捨。

﹝傳﹞此未逾年之君也﹐其言弒其君捨何﹖己立之﹐己殺之﹐成死者而賤生者也。

﹝經十四十二﹞宋子哀來奔。

﹝傳﹞宋子哀者何﹖無聞焉爾。

﹝經十四十三﹞冬﹐單伯如齊。

﹝經十四十四﹞齊人執單伯﹐齊人執子叔姬。

﹝傳﹞執者曷爲或稱行人﹖或不稱行人﹖稱行人而執者﹐以其事執也﹔不稱行人而執者﹐以己執也。單伯之罪何﹖道淫也。惡乎淫﹖淫乎子叔姬。然則曷爲不言齊人執單伯及子叔姬﹖內辭也﹐使若異罪然。

文公﹝經十五一﹞十有五年

春﹐季孫行父如晉。

﹝經十五二﹞三月﹐宋司馬華孫來盟。

﹝經十五三﹞夏﹐曹伯來朝。

﹝經十五四﹞齊人歸公孫敖之喪。

﹝傳﹞何以不言來﹖內辭也。脇我而歸之﹐筍將而來也。

﹝經十五五﹞六月辛丑朔﹐日有食之﹐鼓用牲於社。

﹝經十五六﹞單伯至自齊。

﹝經十五七﹞晉郤缺帥師伐蔡﹔戊申﹐入蔡。

﹝傳﹞入不言伐﹐此其言伐何﹖至之日也。其日何﹖至之日也。

﹝經十五八﹞秋﹐齊人侵我西鄙。

﹝經十五九﹞季孫行父如晉。

﹝經十五十﹞冬﹐十有一月﹐諸侯盟於扈。

﹝經十五十一﹞十有二月﹐齊人來歸子叔姬。

﹝傳﹞其言來何﹖閔之也。此有罪﹐何閔爾﹖父母之於子﹐𨿽有罪﹐猶若其不欲服罪然。

﹝經十五十二﹞齊侯侵我西鄙﹐遂伐曹﹐入其郛。

﹝傳﹞郛者何﹖恢郭也。入郛書乎﹖曰﹕不書。入郛不書﹐此何以書﹖動我也。動我者何﹖內辭也。其實我動焉爾。

文公﹝經十六一﹞十有六年

春﹐季孫行父會齊侯於陽谷﹐齊侯弗及盟。

﹝傳﹞其言弗及盟何﹖不見與盟也。

﹝經十六二﹞夏﹐五月﹐公四不視朔。

﹝傳﹞公曷爲四不視朔﹖公有疾也。何言乎公有疾不視朔﹖自是公無疾﹐不視朔也。然則曷爲不言「公無疾不視朔」﹖有疾猶可言也﹐無疾不可言也。

﹝經十六三﹞六月戊辰﹐公子遂及齊侯盟於犀丘。

﹝經十六四﹞秋﹐八月辛未﹐夫人姜氏薨。

﹝經十六五﹞毀泉臺。

﹝傳﹞泉臺者何﹖郎臺也。郎臺則曷爲謂之泉臺﹖未成爲郎臺﹐旣成爲泉臺。毀泉臺﹐何以書﹖譏。何譏爾﹖築之譏﹐毀之譏。先祖爲之﹐己毀之﹐不如勿居而已矣﹗

﹝經十六六﹞楚人﹑秦人﹑巴人滅庸。

﹝經十六七﹞冬﹐十有一月﹐宋人弒其君處臼。

﹝傳﹞弒君者曷爲或稱名氏﹖或不稱名氏﹖大夫弒君稱名氏﹐賤者窮諸人﹔大夫相殺稱人﹐賤者窮諸盜。

文公﹝經十七一﹞十有七年

春﹐晉人﹑衛人﹑陳人﹑鄭人伐宋。

﹝經十七二﹞夏﹐四月癸亥﹐葬我小君聖姜。

﹝傳﹞聖姜者何﹖文公之母也。

﹝經十七三﹞齊侯伐我西鄙。

﹝經十七四﹞六月癸未﹐公及齊侯盟於谷。

﹝經十七五﹞諸侯會於扈。

﹝經十七六﹞秋﹐公至自谷。

﹝經十七七﹞冬﹐公子遂如齊。

文公﹝經十八一﹞十有八年

春﹐王二月丁丑﹐公薨於臺下。

﹝經十八二﹞秦伯罃卒。

﹝經十八三﹞夏﹐五月戊戌﹐齊人弒其君商人。

﹝經十八四﹞六月癸酉﹐葬我君文公。

﹝經十八五﹞秋﹐公子遂﹑叔孫得臣如齊。

﹝經十八六﹞冬﹐十月﹐子卒。

﹝傳﹞子卒者孰謂﹖謂子赤也。何以不日﹖隱之也。何隱爾﹖弒也。弒則何以不日﹖不忍言也。

﹝經十八七﹞夫人姜氏歸於齊。

﹝經十八八﹞季孫行父如齊。

﹝經十八九﹞莒弒其君庶其。

﹝傳﹞稱國以弒何﹖稱國以弒者﹐眾弒君之辭。

公羊傳宣公

宣公﹝經一一﹞元年

春﹐王正月﹐公卽位。

﹝傳﹞繼弒君不言卽位﹐此其言卽位何﹖其意也。

﹝經一二﹞公子遂如齊逆女。三月﹐遂以夫人婦姜至自齊。

﹝傳﹞遂何以不稱公子﹖一事而再見者﹐卒名也。夫人何以不稱姜氏﹖貶。曷爲貶﹖譏喪娶也。喪娶者公也﹐則曷爲貶夫人﹖內無貶於公之道也。內無貶於公之道﹐則曷爲貶夫人﹖夫人與公一體也。其稱婦何﹖有姑之辭也。

﹝經一三﹞夏﹐季孫行父如齊。

﹝經一四﹞晉放其大夫胥甲父於衛。

﹝傳﹞放之者何﹖猶曰無去是云爾。然則何言爾﹖近正也。此其爲近正柰何﹖古者大夫已去﹐三年待放。君放之﹐非也﹔大夫待放﹐正也。古者臣有大喪﹐則君三年不呼其門。已練可以弁冕﹐服金革之事。君使之﹐非也﹔臣行之﹐禮也。閔子要絰而服事﹐旣而曰「若此乎﹗古之道不卽人心。」退而致仕。孔子蓋善之也。

﹝經一五﹞公會齊侯於平州。

﹝經一六﹞公子遂如齊。

﹝經一七﹞六月﹐齊人取濟西田。

﹝傳﹞外取邑不書﹐此何以書﹖所以賂齊也。曷爲賂齊﹖爲弒子赤之賂也。

﹝經一八﹞秋﹐邾婁子來朝。

﹝經一九﹞楚子﹑鄭人侵陳﹐遂侵宋。

﹝經一十﹞晉趙盾帥師救陳。宋公﹑陳侯﹑衛侯﹑曹伯會晉師於斐林﹐伐鄭。

﹝傳﹞此晉趙盾之師也﹐曷爲不言趙盾之師﹖君不會大夫之辭也。

﹝經一十一﹞冬﹐晉趙穿帥師侵柳。

﹝傳﹞柳者何﹖天子之邑也。曷爲不系乎周﹖不與伐天子也。

﹝經一十二﹞晉人﹑宋人伐鄭。

宣公﹝經二一﹞二年

春﹐王二月壬子﹐宋華元帥師﹐及鄭公子歸生帥師﹐戰於大棘。宋師敗績﹐獲宋華元。

﹝經二二﹞秦師伐晉。

﹝經二三﹞夏﹐晉人﹑宋人﹑衛人﹑陳人侵鄭。

﹝經二四﹞秋﹐九月乙丑﹐晉趙盾弒其君夷嗥。

﹝經二五﹞冬﹐十月乙亥﹐天王崩。

宣公﹝經三一﹞三年

春﹐王正月﹐郊牛之口傷﹐攺卜牛。牛死﹐乃不郊﹐猶三望。

﹝傳﹞其言之何﹖緩也。曷爲不復卜﹖養牲養二卜。帝牲不吉﹐則扳稷牲而卜之。帝牲在於滌三月﹐於稷者惟具是視。郊則曷爲必祭稷﹖王者必以其祖配。王者則曷爲必以其祖配﹖自內出者無匹不行﹐自外至者無主不止。

﹝經三二﹞葬匡王。

﹝經三三﹞楚子伐賁渾戎。

﹝經三四﹞夏﹐楚人侵鄭。

﹝經三五﹞秋﹐赤狄侵齊。

﹝經三六﹞宋師圍曹。

﹝經三七﹞冬﹐十月丙戌﹐鄭伯蘭卒。葬鄭繆公。

宣公﹝經四一﹞四年

春﹐王正月﹐公及齊侯平莒及郯。莒人不肯﹐公伐莒﹐取向。

﹝傳﹞此平莒也﹐其言不肯何﹖辭取向也。

﹝經四二﹞秦伯稻卒。

﹝經四三﹞夏﹐六月乙酉﹐鄭公子歸生弒其君夷。

﹝經四四﹞赤狄侵齊。

﹝經四五﹞秋﹐公如齊。公至自齊。

﹝經四六﹞冬﹐楚子伐鄭。

宣公﹝經五一﹞五年

春﹐公如齊。夏﹐公至自齊。

﹝經五二﹞秋﹐九月﹐齊髙固來逆子叔姬。

﹝經五三﹞叔孫得臣卒。

﹝經五四﹞冬﹐齊髙固及子叔姬來。

﹝傳﹞何言乎髙固之來﹖言叔姬之來﹐而不言髙固之來則不可。子公羊子曰「其諸爲其雙雙而俱至者與﹗」﹝經五五﹞楚人伐鄭。

宣公﹝經六一﹞六年

春﹐晉趙盾﹑衛孫免侵陳。

﹝傳﹞趙盾弒君﹐此其復見何﹖親弒君者趙穿也。親弒君者趙穿﹐則曷爲加之趙盾﹖不討賊也。何以謂之不討賊﹖晉史書賊曰「晉趙盾弒其君夷嗥。」趙盾曰「天乎﹗無辜﹗吾不弒君﹐誰謂吾弒君者乎﹖」史曰「爾爲仁爲義﹐人弒爾君﹐而復國不討賊﹐此非弒君而何﹖」

﹝傳﹞趙盾之復國柰何﹖靈公爲無道﹐使諸大夫皆內朝﹐然後處乎臺上﹐引彈而彈之﹐己趨而辟丸﹐是樂而已矣。趙盾已朝而出﹐與諸大夫立於朝﹐有人荷畚﹐自閨而出者。趙盾曰「彼何也﹖夫畚曷爲出乎閨﹖」呼之不至﹐曰「子大夫也﹐欲視之則就而視之。」趙盾就而視之﹐則赫然死人也。趙盾曰「是何也﹖」曰「膳宰也﹐熊蹯不熟﹐公怒以斗摮而殺之﹐支解將使我棄之。」趙盾曰「嘻﹗」趨而入。靈公望見趙盾﹐愬而再拜。趙盾逡巡北面再拜稽首﹐趨而出﹐靈公心怍焉﹐欲殺之。於是使勇士某者往殺之﹐勇士入其大門﹐則無人門焉者﹔入其閨﹐則無人閨焉者﹔上其堂﹐則無人焉。俯而窺其戶﹐方食魚飧。勇士曰「嘻﹗子誠仁人也﹗吾太子之大門﹐則無人焉﹔太子之閨﹐則無人焉﹔上子之堂﹐則無人焉﹔是子之易也。子爲晉國重卿而食魚飧﹐是子之儉也。君將使我殺子﹐吾不忍殺子也﹐𨿽然﹐吾亦不可復見吾君矣。」遂刎頸而死。

﹝傳﹞靈公聞之怒﹐滋欲殺之甚﹐眾莫可使往者。於是伏甲於宮中﹐召趙盾而食之。趙盾之車右祁彌明者﹐國之力士也﹐仡然從乎趙盾而入﹐放乎堂下而立。趙盾已食﹐靈公謂盾曰「吾聞子之劍蓋利劍也﹐子以示我﹐吾將觀焉。」趙盾起將進劍﹐祁彌明自下呼之曰「盾食飽則出﹐何故拔劍於君所﹖」趙盾知之﹐躇階而走。靈公有周狗﹐謂之獒﹐呼獒而屬之﹐獒亦躇階而從之。祁彌明逆而踆之﹐絕其頷。趙盾顧曰「君之獒不若臣之獒也﹗」然而宮中甲鼓而起﹐有起幹甲中者﹐抱趙盾而乘之。趙盾顧曰「吾何以得此於子﹖」曰「子某時所食活我於暴桑下者也。」趙盾曰「子名爲誰﹖」曰「吾君孰爲介﹖子之乘矣﹐何問吾名﹖」趙盾驅而出﹐眾無畱之者。趙穿緣民眾不說﹐起弒靈公﹐然後迎趙盾而入﹐與之立於朝﹐而立成公黑臀。

﹝經六二﹞夏﹐四月。

﹝經六三﹞秋﹐八月﹐螽。

﹝經六四﹞冬﹐十月。

宣公﹝經七一﹞七年

春﹐衛侯使孫良夫來盟。

﹝經七二﹞夏﹐公會齊侯伐萊。

﹝經七三﹞秋﹐公至自伐萊。

﹝經七四﹞大旱。

﹝經七五﹞冬﹐公會晉侯﹑宋公﹑衛侯﹑鄭伯﹑曹伯於黑壤。

宣公﹝經八一﹞八年

春﹐公至自會。

﹝經八二﹞夏﹐六月﹐公子遂如齊﹐至黃乃復。

﹝傳﹞其言至黃乃復何﹖有疾也。何言乎有疾乃復﹖譏。何譏爾﹖大夫以君命出﹐聞喪徐行而不反。

﹝經八三﹞辛巳﹐有事於太廟。

﹝經八四﹞仲遂卒於垂。

﹝傳﹞仲遂者何﹖公子遂也。何以不稱公子﹖貶。曷爲貶﹖爲弒子赤貶。然則曷爲不於其弒焉貶﹖於文則無罪﹐於子則無年。

﹝經八五﹞壬午﹐猶繹。

﹝經八六﹞萬入去龠。

﹝傳﹞繹者何﹖祭之明日也。萬者何﹖幹舞也。龠者何﹖龠舞也。其言萬入去龠何﹖去其有聲者﹐廢其無聲者﹐存其心焉爾。存其心焉爾者何﹖知其不可而爲之也。猶者何﹖通可以已也。

﹝經八七﹞戊子﹐夫人熊氏薨。

﹝經八八﹞晉師﹑白狄伐秦。

﹝經八九﹞楚人滅舒蓼。

﹝經八十﹞秋﹐七月甲子﹐日有食之﹐旣。

﹝經八十一﹞冬﹐十月己丑﹐葬我小君頃熊。雨不克葬。庚寅﹐日中而克葬。

﹝傳﹞頃熊者何﹖宣公之母也。而者何﹖難也。乃者何﹖難也。曷爲或言而﹖或言乃﹖乃難乎而也。

﹝經八十二﹞城平陽。﹝經八十三﹞楚師伐陳。

宣公﹝經九一﹞九年

春﹐王正月﹐公如齊。公至自齊。

﹝經九二﹞夏﹐仲孫蔑如京師。

﹝經九三﹞齊侯伐萊。

﹝經九四﹞秋﹐取根牟。

﹝傳﹞根牟者何﹖邾婁之邑也。曷爲不系乎邾婁﹖諱亟也。

﹝經九五﹞八月﹐滕子卒。

﹝經九六﹞九月﹐晉侯﹑宋公﹑衛侯﹑鄭伯﹑曹伯會於扈。

﹝經九七﹞晉荀林父帥師伐陳。

﹝經九八﹞辛酉﹐晉侯黑臀卒於扈。

﹝傳﹞扈者何﹖晉之邑也。諸侯卒其封內不地﹐此何以地﹖卒於會﹐故地也﹔未出其地﹐故不言會也。

﹝經九九﹞冬﹐十月癸酉﹐衛侯鄭卒。

﹝經九十﹞宋人圍滕。

﹝經九十一﹞楚子伐鄭﹐晉郤缺帥師救鄭。

﹝經九十二﹞陳殺其大夫泄冶。

宣公﹝經十一﹞十年

春﹐公如齊。公至自齊。

﹝經十二﹞齊人歸我濟西田。

﹝傳﹞齊已取之矣﹐其言我何﹖言我者未絕於我也。曷爲未絕於我﹖齊已言取之矣﹐其實未之齊也。

﹝經十三﹞夏﹐四月丙辰﹐日有食之。

﹝經十四﹞己巳﹐齊侯元卒。

﹝經十五﹞齊崔氏出奔衛。

﹝傳﹞崔氏者何﹖齊大夫也。其稱崔氏何﹖貶。曷爲貶﹖譏世卿﹐世卿非禮也。

﹝經十六﹞公如齊。五月﹐公至自齊。

﹝經十七﹞癸巳﹐陳夏徵舒弒其君平國。

﹝經十八﹞六月﹐宋師伐滕。

﹝經十九﹞公孫歸父如齊﹐葬齊惠公。

﹝經十十﹞晉人﹑宋人﹑衛人﹑曹人伐鄭。

﹝經十十一﹞秋﹐天王使王季子來聘。

﹝傳﹞王季子者何﹖天子之大夫也。其稱王季子何﹖貴也。其貴柰何﹖母弟也。

﹝經十十二﹞公孫歸父帥師伐邾婁﹐取蘱。

﹝經十十三﹞大水。

﹝經十十四﹞季孫行父如齊。

﹝經十十五﹞冬﹐公孫歸父如齊。

﹝經十十六﹞齊侯使國佐來聘。

﹝經十十七﹞饑。

﹝傳﹞何以書﹖以重書也。

﹝經十十八﹞楚子伐鄭。

宣公﹝經十一一﹞十有一年

春﹐王正月。

﹝經十一二﹞夏﹐楚子﹑陳侯﹑鄭伯盟於辰陵。

﹝經十一三﹞公孫歸父會齊人伐莒。

﹝經十一四﹞秋﹐晉侯會狄於櫕函。

﹝經十一五﹞冬﹐十月﹐楚人殺陳夏徵舒。

﹝傳﹞此楚子也﹐其稱人何﹖貶。曷爲貶﹖不與外討也。不與外討者﹐因其討乎外而不與也﹐𨿽內討亦不與也。曷爲不與﹖實與而文不與。文曷爲不與﹖諸侯之義﹐不得專討也。諸侯之義不得專討﹐則其曰實與之何﹖上無天子﹐下無方伯﹐天下諸侯有爲無道者﹐臣弒君﹐子弒父﹐力能討之﹐則討之可也。

﹝經十一五﹞丁亥﹐楚子入陳﹐納公孫寧﹑儀行父於陳。

﹝傳﹞此皆大夫也﹐其言納何﹖納公黨與也。

宣公﹝經十二一﹞十有二年

春﹐葬陳靈公。

﹝傳﹞討此賊者非臣子也﹐何以書葬﹖君子辭也。楚已討之矣﹐臣子𨿽欲討之而無所討也。

﹝經十二二﹞楚子圍鄭。

﹝經十二三﹞夏﹐六月乙卯﹐晉荀林父帥師及楚子戰於邲﹐晉師敗績。

﹝傳﹞大夫不敵君﹐此其稱名氏以敵楚子何﹖不與晉而與楚子爲禮也。曷爲不與晉而與楚子爲禮也﹖莊王伐鄭﹐勝乎皇門﹐放乎路衢。鄭伯肉袒﹐左執茅旌﹐右執鸞刀﹐以逆莊王曰「寡人無良﹐邊垂之臣﹐以干天禍﹐是以使君王沛焉﹐辱到敝邑。君如矜此喪人﹐錫之不毛之地﹐使帥一二耋老而綏焉﹐請惟君王之命。」莊王曰「君之不令臣﹐交易爲言﹐是以使寡人得見君之玉面而微至乎此。」莊王親自手旌﹐左右撝軍退舍七里。將軍子重諫曰「南郢之與鄭相去數千里﹐諸大夫死者數人﹐廝役扈養死者數百人﹐今君勝鄭而不有﹐無乃失民臣之力乎﹖」莊王曰「古者杅不穿﹑皮不蠹﹐則不出於四方。是以君子篤於禮而薄於利﹐要其人而不要其土﹐告從﹐不赦不詳﹐吾以不詳道民﹐災及吾身﹐何日之有﹖」旣則晉師之救鄭者至曰「請戰。」莊王許諾。將軍子重諫曰「晉﹐大國也﹐王師淹病矣﹐君請勿許也。」莊王曰「弱者﹐吾威之﹐彊者吾辟之﹐是以使寡人無以立乎天下﹗」令之還師而逆晉寇。莊王鼓之﹐晉師大敗﹐晉眾之走者﹐舟中之指可掬矣。莊王曰「嘻﹗吾兩君不相好﹐百姓何罪﹖」令之還師而佚晉寇。

﹝經十二四﹞秋﹐七月。

﹝經十二五﹞冬﹐十有二月戊寅﹐楚子滅蕭。

﹝經十二六﹞晉人﹑宋人﹑衛人﹑曹人同盟於淸丘。

﹝經十二七﹞宋師伐陳。

﹝經十二八﹞衛人救陳。

宣公﹝經十三一﹞十有三年

春﹐齊師伐衛。

﹝經十三二﹞夏﹐楚子伐宋。

﹝經十三三﹞秋﹐螽。

﹝經十三四﹞冬﹐晉殺其大夫先縠。

宣公﹝經十四一﹞十有四年

春﹐衛殺其大夫孔達。

﹝經十四二﹞夏﹐五月壬申﹐曹伯壽卒。

﹝經十四三﹞晉侯伐鄭。

﹝經十四四﹞秋﹐九月﹐楚子圍宋。

﹝經十四五﹞葬曹文公。

﹝經十四六﹞冬﹐公孫歸父會齊侯於谷。

宣公﹝經十五一﹞十有五年

春﹐公孫歸父會楚子於宋。

﹝經十五二﹞夏﹐五月﹐宋人及楚人平。

﹝傳﹞外平不書﹐此何以書﹖大其平乎已也。何大乎其平乎已﹖莊王圍宋﹐軍有七日之糧爾。盡此不勝﹐將去而歸爾。於是使司馬子反乘堙而堙宋城﹐宋華元亦乘堙而出見之。司馬子反曰「子之國何如﹖」華元曰「憊矣。」曰「何如﹖」曰「易子而食之﹐析骸而炊之。」司馬子反曰「嘻﹗甚矣憊﹗𨿽然﹐吾聞之也﹕圍者柑馬而秣之﹐使肥者應客﹐是何子之情也﹖」華元曰「吾聞之﹕君子見人之厄則矜之﹐小人見人之厄則幸之。吾見子之君子也﹐是以告情於子也。」司馬子反曰「諾﹐勉之矣﹗吾軍亦有七日之糧爾﹐盡此不勝﹐將去而歸爾。」揖而去之﹐反於莊王。

﹝傳﹞莊王曰「何如﹖」司馬子反曰「憊矣﹗」曰「何如﹖」曰「易子而食之﹐析骸而炊之。」莊王曰「嘻﹗甚矣憊﹗𨿽然﹐吾今取此﹐然後而歸爾。」司馬子反曰「不可。臣已告之矣﹐軍有七日之糧爾。」莊王怒曰「吾使子往視之﹐子曷爲告之﹖」司馬子反曰「以區區之宋﹐猶有不欺人之臣﹐可以楚而無乎﹖是以告之也。」莊王曰「諾。捨而止。𨿽然﹐吾猶取此然後歸爾。」司馬子反曰「然則君請處於此﹐臣請歸爾。」莊王曰「子去我而歸﹐吾孰與處於此﹖吾亦從子而歸爾。」引師而去之﹐故君子大其平乎已也。此皆大夫也﹐其稱人何﹖貶。曷爲貶﹖平者在下也。

﹝經十五三﹞六月癸卯﹐晉師滅赤狄潞氏﹐以潞子嬰兒歸。

﹝傳﹞潞何以稱子﹖潞子之爲善也﹐躬足以亡爾。𨿽然﹐君子不可不記也。離於夷狄﹐而未能合於中國﹐晉師伐之﹐中國不救﹐狄人不有﹐是以亡也。

﹝經十五四﹞秦人伐晉。

﹝經十五五﹞王札子殺召伯﹑毛伯。

﹝傳﹞王札子者何﹖長庶之號也。

﹝經十五六﹞秋﹐螽。

﹝經十五七﹞仲孫蔑會齊髙固於牟婁。

﹝經十五八﹞初稅畝。

﹝傳﹞初者何﹖始也。稅畝者何﹖履畝而稅也。初稅畝﹐何以書﹖譏。何譏爾﹖譏始履畝而稅也。何譏乎始履畝而稅﹖古者什一而藉。古者曷爲什一而藉﹖什一者天下之中正也。多乎什一﹐大桀﹑小桀﹔寡乎什一﹐大貉﹑小貉。什一者天下之中正也﹐什一行而頌聲作矣。

﹝經十五九﹞冬﹐蝝生。

﹝傳﹞未有言蝝生者﹐此其言蝝生何﹖蝝生不書﹐此何以書﹖幸之也。幸之者何﹖猶曰受之云爾。受之云爾者何﹖上變古易常﹐應是而有天災﹐其諸則宜於此焉變矣。

﹝經十五十﹞饑。

宣公﹝經十六一﹞十有六年

春﹐王正月﹐晉人滅赤狄甲氏及畱吁。

﹝經十六二﹞夏﹐成周宣謝災。

﹝傳﹞成周者何﹖東周也。宣謝者何﹖宣宮之謝也。何言乎成周宣謝災﹖樂器藏焉爾。成周宣謝災﹐何以書﹖記災也。外災不書﹐此何以書﹖新周也。

﹝經十六三﹞秋﹐郯伯姬來歸。

﹝經十六四﹞冬﹐大有年。

宣公﹝經十七一﹞十有七年

春﹐王正月庚子﹐許男錫我卒。

﹝經十七二﹞丁未﹐蔡侯申卒。

﹝經十七三﹞夏﹐葬許昭公。

﹝經十七四﹞葬蔡文公。

﹝經十七五﹞六月癸卯﹐日有食之。

﹝經十七六﹞己未﹐公會晉侯﹑衛侯﹑曹伯﹑邾婁子同盟於斷道。秋﹐公至自會。

﹝經十七七﹞冬﹐十有一月壬午﹐公弟叔肸卒。

宣公﹝經十八一﹞十有八年

春﹐晉侯﹑衛世子臧伐齊。

﹝經十八二﹞公伐杞。

﹝經十八三﹞夏﹐四月。

﹝經十八四﹞秋﹐七月﹐邾婁人戕鄫子於鄫。

﹝傳﹞戕鄫子於鄫者何﹖殘賊而殺之也。

﹝經十八五﹞甲戌﹐楚子旅卒。

﹝傳﹞何以不書葬﹖吳﹑楚之君不書葬﹐辟其號也。

﹝經十八六﹞公孫歸父如晉。

﹝經十八七﹞冬﹐十月壬戌﹐公薨於路寢。

﹝經十八八﹞歸父還自晉﹐至檉﹐遂奔齊。

﹝傳﹞還者何﹖善辭也。何善爾﹖歸父使於晉﹐還自晉﹐至檉﹐聞君薨家遣﹐墠帷﹐哭君成踴﹐反命乎介﹐自是走之齊。

公羊傳成公

成公﹝經一一﹞元年

春﹐王正月﹐公卽位。

﹝經一二﹞二月辛酉﹐葬我君宣公。

﹝經一三﹞無冰。

﹝經一四﹞三月﹐作丘甲。

﹝傳﹞何以書﹖譏。何譏爾﹖譏始丘使也。

﹝經一五﹞夏﹐臧孫許及晉侯盟於赤棘。

﹝經一六﹞秋﹐王師敗績於貿戎。

﹝傳﹞孰敗之﹖蓋晉敗之﹐或曰貿戎敗之。然則曷爲不言晉敗之﹖王者無敵﹐莫敢當也。

﹝經一七﹞冬﹐十月。

成公﹝經二一﹞二年

春﹐齊侯伐我北鄙。

﹝經二二﹞夏﹐四月丙戌﹐衛孫良夫帥師及齊師戰於新築﹐衛師敗績。

﹝經二三﹞六月癸酉﹐季孫行父﹑臧孫許﹑叔孫僑如﹑公孫嬰齊帥師﹐會晉郤克﹑衛孫良夫﹑曹公子手及齊侯戰於鞍﹐齊師敗績。

﹝傳﹞曹無大夫﹐公子手何以書﹖憂內也。

﹝經二四﹞秋﹐七月﹐齊侯使國佐如師。己酉﹐及國佐盟於袁婁。

﹝傳﹞君不行使乎大夫﹐此其行使乎大夫何﹖佚獲也。其佚獲柰何﹖師還齊侯﹐晉郤克投戟逡巡再拜稽首馬前。逢丑父者﹐頃公之車右也。面目與頃公相似﹐衣服與頃公相似﹐代頃公當左。使頃公取飲﹐頃公操飲而至﹐曰「革取淸者。」頃公用是佚而不反。逢丑父曰「吾賴社稷之神靈﹐吾君已免矣。」郤克曰「欺三軍者﹐其法柰何﹖」曰「法斮。」於是斮逢丑父。己酉﹐及齊國佐盟於袁婁﹐曷爲不盟於師而盟於袁婁﹖前此者﹐晉郤克與臧孫許同時而聘於齊。蕭同侄子者﹐齊君之母也﹐踴於棓而窺客﹐則客或跛或眇﹐於是使跛者迓跛者﹐使眇者迓眇者。二大夫出﹐相與踦閭而語﹐移日然後相去。齊人皆曰「患之起必自此始﹗」二大夫歸﹐相與率師爲鞍之戰﹐齊師大敗。齊侯使國佐如師﹐郤克曰「與我紀侯之甗﹐反魯﹑衛之侵地﹐使耕者東畝﹐且以蕭同侄子爲質﹐則吾捨子矣。」國佐曰「與我紀侯之甗﹐請諾。反魯﹑衛衛蕭同侄子爲質﹐則吾捨子矣。」國佐曰「與我紀侯之甗﹐請諾。反魯﹑衛之侵地﹐請諾。使耕者東畝﹐是則土齊也。蕭同侄子者﹐齊君之母也。齊君之母﹐猶晉君之母也﹐不可。請戰﹐壹戰不勝請再﹐再戰不勝請三﹐三戰不勝則齊國盡子之有也﹐何必以蕭同侄子爲質﹖」揖而去之。郤克瞴魯﹑衛之使﹐使以其辭而爲之請﹐然後許之。逮於袁婁而與之盟。

﹝經二五﹞八月壬午﹐宋公鮑卒。

﹝經二六﹞庚寅﹐衛侯遬卒。

﹝經二七﹞取汶陽田。

﹝傳﹞汶陽田者何﹖鞍之賂也。

﹝經二八﹞冬﹐楚師﹑鄭師侵衛。

﹝經二九﹞十有一月﹐公會楚公子嬰齊於蜀。丙申﹐公及楚人﹑秦人﹑宋人﹑陳人﹑衛人﹑鄭人﹑齊人﹑曹人﹑邾婁人﹑薛人﹑鄫人盟於蜀。

﹝傳﹞此楚公子嬰齊也﹐其稱人何﹖得一貶焉爾。

成公﹝經三一﹞三年

春﹐王正月﹐公會晉侯﹑宋公﹑衛侯﹑曹伯伐鄭。

﹝經三二﹞辛亥﹐葬衛繆公。

﹝經三三﹞二月﹐公至自伐鄭。

﹝經三四﹞甲子﹐新宮災﹐三日哭。

﹝傳﹞新宮者何﹖宣公之宮也。宣宮則曷爲謂之新宮﹖不忍言也。其言三日哭何﹖廟災三日哭﹐禮也。新宮災﹐何以書﹖記災也。

﹝經三五﹞乙亥﹐葬宋文公。

﹝經三六﹞夏﹐公如晉。

﹝經三七﹞鄭公子去疾率師伐許。

﹝經三八﹞公至自晉。

﹝經三九﹞秋﹐叔孫僑如率師圍棘。

﹝傳﹞棘者何﹖汶陽之不服邑也。其言圍之何﹖不聽也。

﹝經三十﹞大雩。

﹝經三十一﹞晉郤克﹑衛孫良夫伐將咎如。

﹝經三十二﹞冬﹐十有一月﹐晉侯使荀庚來聘。衛侯使孫良夫來聘。

﹝經三十三﹞丙午﹐及荀庚盟。丁未﹐及孫良夫盟。

﹝傳﹞此聘也﹐其言盟何﹖聘而言盟者﹐尋舊盟也。

﹝經三十四﹞鄭伐許。

成公﹝經四一﹞四年

春﹐宋公使華元來聘。

﹝經四二﹞三月壬申﹐鄭伯堅卒。

﹝經四三﹞杞伯來朝。

﹝經四四﹞夏﹐四月甲寅﹐臧孫許卒。

﹝經四五﹞公如晉。

﹝經四六﹞葬鄭襄公。

﹝經四七﹞秋﹐公至自晉。

﹝經四八﹞冬﹐城運。

﹝經四九﹞鄭伯伐許。

成公﹝經五一﹞五年

春﹐王正月﹐杞叔姬來歸。

﹝經五二﹞仲孫蔑如宋。

﹝經五三﹞夏﹐叔孫僑如會晉荀秀於谷。

﹝經五四﹞梁山崩。

﹝傳﹞梁山者何﹖河上之山也。梁山崩﹐何以書﹖記異也。何異爾﹖大也。何大爾﹖梁山崩﹐壅河三日不流。外異不書﹐此何以書﹖爲天下記異也。

﹝經五五﹞秋﹐大水。

﹝經五六﹞冬﹐十有一月己酉﹐天王崩。

﹝經五七﹞十有二月己丑﹐公會晉侯﹑齊侯﹑宋公﹑衛侯﹑鄭伯﹑曹伯﹑邾婁子﹑杞伯同盟於虫牢。

成公﹝經六一﹞六年

春﹐王正月﹐公至自會。

﹝經六二﹞二月辛巳﹐立武宮。

﹝傳﹞武宮者何﹖武公之宮也。立者何﹖立者不宜立也。立武宮﹐非禮也。

﹝經六三﹞取鄟。

﹝傳﹞鄟者何﹖邾婁之邑也。曷爲不系於邾婁﹖諱亟也。

﹝經六四﹞衛孫良夫率師侵宋。

﹝經六五﹞夏﹐六月﹐邾婁子來朝。

﹝經六六﹞公孫嬰齊如晉。

﹝經六七﹞壬申﹐鄭伯費卒。

﹝經六八﹞秋﹐仲孫蔑﹑叔孫僑如率師侵宋。

﹝經六九﹞楚公子嬰齊率師伐鄭。

﹝經六十﹞冬﹐季孫行父如晉。

﹝經六十一﹞晉欒書率師侵鄭。

成公﹝經七一﹞七年

春﹐王正月﹐鼷鼠食郊牛角。攺卜牛﹐鼷鼠又食其角﹐乃免牛。

﹝經七二﹞吳伐郯。

﹝經七三﹞夏﹐五月﹐曹伯來朝。

﹝經七四﹞不郊﹐猶三望。

﹝經七五﹞秋﹐楚公子嬰齊率師伐鄭。

﹝經七六﹞公會晉侯﹑齊侯﹑宋公﹑衛侯﹑曹伯﹑莒子﹑邾婁子﹑杞伯救鄭。

﹝經七七﹞八月戊辰﹐同盟於馬陵。

﹝經七八﹞公至自會。

﹝經七九﹞吳入州來。

﹝經七十﹞冬﹐大雩。

﹝經七十一﹞衛孫林父出奔晉。

成公﹝經八一﹞八年

春﹐晉侯使韓穿來言汶陽之田﹐歸之於齊。

﹝傳﹞來言者何﹖內辭也﹐脇我使我歸之也。曷爲使我歸之﹖鞍之戰﹐齊師大敗﹐齊侯歸﹐弔死視疾﹐七年不飲酒﹑不食肉。晉侯聞之曰「嘻﹗柰何使人之君七年不飲酒﹑不食肉﹐請皆反其所取侵地。」

﹝經八二﹞晉欒書帥師侵蔡。

﹝經八三﹞公孫嬰齊如莒。

﹝經八四﹞宋公使華元來聘。

﹝經八五﹞夏﹐宋公使公孫壽來納幣。

﹝傳﹞納幣不書﹐此何以書﹖錄伯姬也。

﹝經八六﹞晉殺其大夫趙同﹑趙括。

﹝經八七﹞秋﹐七月﹐天子使召伯來錫公命。

﹝傳﹞其稱天子何﹖元年﹐春﹐王正月﹐正也﹐其餘皆通矣。

﹝經八八﹞冬﹐十月癸卯﹐杞叔姬卒。

﹝經八九﹞晉侯使士燮來聘。

﹝經八十﹞叔孫僑如會晉士燮﹑齊人﹑邾婁人伐郯。

﹝經八十一﹞衛人來媵。

﹝傳﹞媵不書﹐此何以書﹖錄伯姬也。

成公﹝經九一﹞九年

春﹐王正月﹐杞伯來逆叔姬之喪以歸。

﹝傳﹞杞伯曷爲來逆叔姬之喪以歸﹖內辭也﹐脇而歸之也。

﹝經九二﹞公會晉侯﹑齊侯﹑宋公﹑衛侯﹑鄭伯﹑曹伯﹑莒子﹑杞伯同盟於蒲。公至自會。

﹝經九三﹞二月﹐伯姬歸於宋。

﹝經九四﹞夏﹐季孫行父如宋致女。

﹝傳﹞未有言致女者﹐此其言致女何﹖錄伯姬也。

﹝經九使﹞晉人來媵。

﹝傳﹞媵不書﹐此何以書﹖錄伯姬也。

﹝經九六﹞秋﹐七月丙子﹐齊侯無野卒。

﹝經九七﹞晉人執鄭伯。

﹝經九八﹞晉欒書帥師伐鄭。

﹝經九九﹞冬﹐十有一月﹐葬齊頃公。

﹝經九十﹞楚公子嬰齊帥師伐莒﹔庚申﹐莒潰。

﹝經九十一﹞楚人入運。﹝經九十二﹞秦人﹑白狄伐晉。

﹝經九十三﹞鄭人圍許。

﹝經九十四﹞城中城。

成公﹝經十一﹞十年

春﹐衛侯之弟黑背率師侵鄭。

﹝經十二﹞夏﹐四月﹐五卜郊﹐不從﹐乃不郊。

﹝傳﹞其言乃不郊何﹖不免牲﹐故言乃不郊也。

﹝經十三﹞五月﹐公會晉侯﹑齊侯﹑宋公﹑衛侯﹑曹伯伐鄭。

﹝經十四﹞齊人來媵。

﹝傳﹞媵不書﹐此何以書﹖錄伯姬也。三國來媵非禮也﹐曷爲皆以錄伯姬之辭言之﹖婦人以眾多爲侈也。

﹝經十五﹞丙午﹐晉侯獳卒。

﹝經十六﹞秋﹐七月。

﹝經十七﹞公如晉。

成公﹝經十一一﹞十有一年

春﹐王三月﹐公至自晉。

﹝經十一二﹞晉侯使郤州來聘。己丑﹐及郤州盟。

﹝經十一三﹞夏﹐季孫行父如晉。

﹝經十一四﹞秋﹐叔孫僑如如齊。

﹝經十一五﹞冬﹐十月。

成公﹝經十二二﹞十有二年

春﹐周公出奔晉。

﹝傳﹞周公者何﹖天子之三公也。王者無外﹐此其言出何﹖自其私土而出也。

﹝經十二二﹞夏﹐公會晉侯﹑衛侯於沙澤。

﹝經十二三﹞秋﹐晉人敗狄於交剛。

﹝經十二四﹞冬﹐十月。

成公﹝經十三一﹞十有三年

春﹐晉侯使郤錡來乞師。

﹝經十三二﹞三月﹐公如京師。

﹝經十三三﹞夏﹐五月﹐公自京師﹐遂會晉侯﹑齊侯﹑宋公﹑衛侯﹑鄭伯﹑曹伯﹑邾婁人﹑滕人伐秦。

﹝傳﹞其言自京師何﹖公鑿行也。公鑿行柰何﹖不敢過天子也。

﹝經十三四﹞曹伯廬卒於師。

﹝經十三五﹞秋﹐七月﹐公至自伐秦。

﹝經十三六﹞冬﹐葬曹宣公。

成公﹝經十四一﹞十有四年

春﹐王正月﹐莒子朱卒。

﹝經十四二﹞夏﹐衛孫林父自晉歸於衛。

﹝經十四三﹞秋﹐叔孫僑如如齊逆女。

﹝經十四四﹞鄭公子喜率師伐許。

﹝經十四五﹞九月﹐僑如以夫人婦姜氏至自齊。

﹝經十四六﹞冬﹐十月庚寅﹐衛侯臧卒。

﹝經十四七﹞秦伯卒。

成公﹝經十五一﹞十有五年

春﹐王二月﹐葬衛定公。

﹝經十五二﹞三月乙巳﹐仲嬰齊卒。

﹝傳﹞仲嬰齊者何﹖公孫嬰齊也。公孫嬰齊﹐則曷爲謂之仲嬰齊﹖爲兄後也。爲兄後則曷爲謂之仲嬰齊﹖爲人後者爲之子也。爲人後者爲其子﹐則其稱仲何﹖孫以王父字爲氏也。然則嬰齊孰後﹖後歸父也。歸父使於晉而未反﹐何以後之﹖叔仲惠伯﹐傅子赤者也﹐文公死﹐子幼﹐公子遂謂叔仲惠伯曰「君幼﹐如之何﹖願與子慮之。」叔仲惠伯曰「吾子相之﹐老夫抱之﹐何幼君之有﹖」公子遂知其不可與謀﹐退而殺叔仲惠伯﹐弒子赤而立宣公。宣公死﹐成公幼﹐臧宣叔者相也。君死不哭﹐聚諸大夫而問焉﹐曰「昔者叔仲惠伯之事﹐孰爲之﹖」諸大夫皆雜然曰「仲氏也﹐其然乎﹖」於是遣歸父之家﹐然後哭君﹐歸父使乎晉﹐還自晉﹐至檉﹐聞君薨家遣﹐墠帷﹐哭君成踴﹐反命於介﹐自是走之齊。魯人徐傷歸父之無後也﹐於是使嬰齊後之也。

﹝經十五三﹞癸丑﹐公會晉侯﹑衛侯﹑鄭伯﹑曹伯﹑宋世子成﹑齊國佐﹑邾婁人同盟於戚。

﹝經十五四﹞晉侯執曹伯歸之於京師。

﹝經十五五﹞公至自會。

﹝經十五六﹞夏﹐六月﹐宋公固卒。

﹝經十五七﹞楚子伐鄭。

﹝經十五八﹞秋﹐八月庚辰﹐葬宋共公。

﹝經十五九﹞宋華元出奔晉。

﹝經十五十﹞宋華元自晉歸於宋。

﹝經十五十一﹞宋殺其大夫山。

﹝經十五十二﹞宋魚石出奔楚。

﹝經十五十三﹞冬﹐十有一月﹐叔孫僑如會晉士燮﹑齊髙無咎﹑宋華元﹑衛孫林父﹑鄭公子鰍﹑邾婁人會吳於鍾離。

﹝傳﹞曷爲殊會吳﹖外吳也。曷爲外也﹖《春秋》內其國而外諸夏﹐內諸夏而外夷狄。王者欲一乎天下﹐曷爲以外內之辭言之﹖言自近者始也。

﹝經十五十四﹞許遷於葉。

成公﹝經十六一﹞十有六年

春﹐王正月﹐雨木冰。

﹝傳﹞雨木冰者何﹖雨而木冰也。何以書﹖記異也。

﹝經十六二﹞夏﹐四月辛未﹐滕子卒。

﹝經十六三﹞鄭公子喜帥師侵宋。

﹝經十六四﹞六月丙寅朔﹐日有食之。

﹝經十六五﹞晉侯使欒黶來乞師。

﹝經十六六﹞甲午晦。

﹝傳﹞晦者何﹖冥也。何以書﹖記異也。

﹝經十六九﹞晉侯及楚子﹑鄭伯戰於鄢陵﹐楚子﹑鄭師敗績。

﹝傳﹞敗者稱師﹐楚何以不稱師﹖王痍也。王痍者何﹖傷乎矢也。然則何以不言師敗績﹖末言爾。

﹝經十六十﹞楚殺其大夫公子側。

﹝經十六十一﹞秋﹐公會晉侯﹑齊侯﹑衛侯﹑宋華元﹑邾婁人於沙隨。不見公﹐公至自會。

﹝傳﹞不見公者何﹖公不見見也。公不見見﹐大夫執。何以致會﹖不恥也。曷爲不恥﹖公幼也。

﹝經十六十二﹞公會尹子﹑晉侯﹑齊國佐﹑邾婁人伐鄭。

﹝經十六十三﹞曹伯歸自京師。

﹝傳﹞執而歸者名﹐曹伯何以不名﹖而不言復歸於曹何﹖易也。其易柰何﹖公子喜時在內也。公子喜時在內﹐則何以易﹖公子喜時者仁人也。內平其國而待之﹐外治諸京師而免之。其言自京師何﹖言甚易也﹐捨是無難矣﹗

﹝經十六十四﹞九月﹐晉人執季孫行父﹐捨之於招丘。

﹝傳﹞執未可言捨之者﹐此其言捨之何﹖仁之也﹐曰在招丘悕矣。執未有言仁之者﹐此其言仁之何﹖代公執也﹐其代公執柰何﹖前此者晉人來乞師而不與。公會晉侯﹐將執公﹐季孫行父曰「此臣之罪也。」於是執季孫行父。成公將會晉厲公﹐會不當期﹐將執公。季孫行父曰「臣有罪﹐執其君﹔子有罪﹐執其父﹔此聽失之大者也。今此臣之罪也﹐捨臣之身而執臣之君﹐吾恐聽失之爲宗廟羞也。」於是執季孫行父。

﹝經十六十五﹞冬﹐十月乙亥﹐叔孫僑如出奔齊。

﹝經十六十六﹞十有二月乙丑﹐季孫行父及晉郤州盟於扈。

﹝經十六十七﹞公至自會。

﹝經十六十八﹞乙酉﹐刺公子偃。

成公﹝經十七一﹞十有七年

春﹐衛北宮結率師侵鄭。

﹝經十七二﹞夏﹐公會尹子﹑單子﹑晉侯﹑齊侯﹑宋公﹑衛侯﹑曹伯﹑邾婁人伐鄭。六月﹐乙酉﹐同盟於柯陵。

﹝經十七三﹞秋﹐公至自會。

﹝經十七四﹞齊髙無咎出奔莒。

﹝經十七五﹞九月辛丑﹐用郊。

﹝傳﹞用者何﹖用者不宜用也。九月非所用郊也。然則郊曷用﹖郊用正月上辛﹐或曰用然後郊。

﹝經十七六﹞晉侯使荀罃來乞師。

﹝經十七七﹞冬﹐公會單子﹑晉侯﹑宋公﹑衛侯﹑曹伯﹑齊人﹑邾婁人伐鄭。十有一月﹐公至自伐鄭。

﹝經十七八﹞壬申﹐公孫嬰齊卒於貍軫。

﹝傳﹞非此月日也﹐曷爲以此月日卒之﹖待君命然後卒大夫。曷爲待君命然後卒大夫﹖前此者嬰齊走之晉﹐公會晉侯﹐將執公。嬰齊爲公請﹐公許之反爲大夫﹐歸。至於貍軫而卒。無君命不敢卒大夫﹐公至﹐曰「吾固許之反爲大夫。」然後卒之。

﹝經十七九﹞十有二月丁巳朔﹐日有食之。

﹝經十七十﹞邾婁子貜且卒。

﹝經十七十一﹞晉殺其大夫郤錡﹑郤州﹑郤至。

﹝經十七十二﹞楚人滅舒庸。

成公﹝經十八一﹞十有八年

春﹐王正月﹐晉殺其大夫胥童。庚申﹐晉弒其君州蒲。

﹝經十八二﹞齊殺其大夫國佐。

﹝經十八三﹞公如晉。

﹝經十八四﹞夏﹐楚子﹑鄭伯伐宋。

﹝經十八五﹞宋魚石復入於彭城。

﹝經十六六﹞公至自晉。

﹝經十八七﹞晉侯使士丐來聘。

﹝經十八八﹞秋﹐杞伯來朝。八月﹐邾婁子來朝。

﹝經十八九﹞築鹿囿。

﹝傳﹞何以書﹖譏。何譏爾﹖有囿矣﹐又爲也。

﹝經十八十﹞己丑﹐公薨於路寢。

﹝經十八十一﹞冬﹐楚人﹑鄭人侵宋。

﹝經十八十二﹞晉侯使士彭來乞師。

﹝經十八十三﹞十有二月﹐仲孫蔑會晉侯﹑宋公﹑衛侯﹑邾婁子﹑齊崔杼同盟於虛朾。

﹝經十八十四﹞丁未﹐葬我君成公。

公羊傳襄公

襄公﹝經一一﹞元年

春﹐王正月﹐公卽位。

﹝經一二﹞仲孫蔑會晉欒黶﹑宋華元﹑衛寧殖﹑曹人﹑莒人﹑邾婁人﹑滕人﹑薛人圍宋彭城。

﹝傳﹞宋華元曷爲與諸侯圍宋彭城﹖爲宋誅也。其爲宋誅柰何﹖魚石走之楚﹐楚爲之伐宋﹐取彭城以封魚石。魚石之罪柰何﹖以入是爲罪也。楚已取之矣﹐曷爲系之宋﹖不與諸侯專封也。

﹝經一三﹞夏﹐晉韓屈帥師伐鄭。

﹝經一四﹞仲孫蔑會齊崔杼﹑曹人﹑邾婁人﹑杞人次於合。

﹝經一五﹞秋﹐楚公子壬夫帥師侵宋。

﹝經一六﹞九月辛酉﹐天王崩。

﹝經一七﹞邾婁子來朝。

﹝經一八﹞冬﹐衛侯使公孫剽來聘。

﹝經一九﹞晉侯使荀罃來聘。

襄公﹝經二一﹞二年

春﹐王正月﹐葬簡王。

﹝經二二﹞鄭師伐宋。

﹝經二三﹞夏﹐五月庚寅﹐夫人姜氏薨。

﹝經二四﹞六月庚辰﹐鄭伯睔卒。

﹝經二五﹞晉師﹑宋師﹑衛寧殖侵鄭。

﹝經二六﹞秋﹐七月﹐仲孫蔑會晉荀罃﹑宋華元﹑衛孫林父﹑曹人﹑邾婁人於戚。

﹝經二七﹞己丑﹐葬我小君齊姜。

﹝傳﹞齊姜者何﹖齊姜與繆姜﹐則未知其爲宣夫人與﹖成夫人與﹖

﹝經二八﹞叔孫豹如宋。

﹝經二九﹞冬﹐仲孫蔑會晉荀罃﹑齊崔杼﹑宋華元﹑衛孫林父﹑曹人﹑邾婁人﹑滕人﹑薛人﹑小邾婁人於戚﹐遂城虎牢。

﹝傳﹞虎牢者何﹖鄭之邑也。其言城之何﹖取之也。取之則曷爲不言取之﹖爲中國諱也。曷爲爲中國諱﹖諱伐喪也。曷爲不系乎鄭﹖爲中國諱也。大夫無遂事﹐此其言遂何﹖歸惡乎大夫也。

﹝經二十﹞楚殺其大夫公子申。

襄公﹝經三一﹞三年

春﹐楚公子嬰齊帥師伐吳。

﹝經三二﹞公如晉。

﹝經三三﹞夏﹐四月壬戌﹐公及晉侯盟於長樗。

﹝經三四﹞公至自晉。

﹝經三五﹞六月﹐公會單子﹑晉侯﹑宋公﹑衛侯﹑鄭伯﹑莒子﹑邾婁子﹑齊世子光﹔己未﹐同盟於雞澤。陳侯使袁僑如會。

﹝傳﹞其言如會何﹖後會也。

﹝經三六﹞戊寅﹐叔孫豹及諸侯之大夫及陳袁僑盟。

﹝傳﹞曷爲殊及陳袁僑﹖爲其與袁僑盟也。

﹝經三七﹞秋﹐公至自會。

﹝經三八﹞冬﹐晉荀罃帥師伐許。

襄公﹝經四一﹞四年

春﹐王三月己酉﹐陳侯午卒。

﹝經四二﹞夏﹐叔孫豹如晉。

﹝經四三﹞秋﹐七月戊子﹐夫人弋氏薨。

﹝經四四﹞葬陳成公。

﹝經四五﹞八月辛亥﹐葬我小君定弋。

﹝傳﹞定弋者﹐襄公之母也。

﹝經四六﹞冬﹐公如晉。

﹝經四七﹞陳人圍頓。

襄公﹝經五一﹞五年

春﹐公至自晉。

﹝經五二﹞夏﹐鄭伯使公子發來聘。

﹝經五三﹞叔孫豹﹑鄫世子巫如晉。

﹝傳﹞外相如不書﹐此何以書﹖爲叔孫豹率而與之俱也。叔孫豹則曷爲率而與之俱﹖蓋舅出也。莒將滅之﹐故相與往殆乎晉也。莒將滅之﹐則曷爲相與往殆乎晉﹖取後乎莒也。其取後乎莒柰何﹖莒女有爲鄫夫人者﹐蓋欲立其出也。

﹝經五四﹞仲孫蔑﹑衛孫林父會吳於善稻。

﹝經五五﹞秋﹐大雩。

﹝經五六﹞楚殺其大夫公子壬夫。

﹝經五七﹞公會晉侯﹑宋公﹑陳侯﹑衛侯﹑鄭伯﹑曹伯﹑莒子﹑邾婁子﹑滕子﹑薛伯﹑齊世子光﹑吳人﹑鄫人於戚。

﹝傳﹞吳何以稱人﹖吳﹑鄫人云則不辭。

﹝經五八﹞公至自會。

﹝經五九﹞冬﹐戍陳。

﹝傳﹞孰戍之﹖諸侯戍之。曷爲不言諸侯戍之﹖離至不可得而序﹐故言我也。

﹝經五十﹞楚公子貞帥師伐陳。

﹝經五十一﹞公會晉侯﹑宋公﹑衛侯﹑鄭伯﹑曹伯﹑莒子﹑邾婁子﹑滕子﹑薛伯﹑齊世子光﹐救陳。十有二月﹐公至自救陳。

﹝經五十二﹞辛未﹐季孫行父卒。

襄公﹝經六一﹞六年

春﹐王三月壬午﹐杞伯姑容卒。

﹝經六二﹞夏﹐宋華弱來奔。

﹝經六三﹞秋﹐葬杞桓公。

﹝經六四﹞滕子來朝。

﹝經六五﹞莒人滅鄫。

﹝經六六﹞冬﹐叔孫豹如邾婁。

﹝經六七﹞季孫宿如晉。

﹝經六八﹞十有二月﹐齊侯滅萊。

﹝傳﹞曷爲不言萊君出奔﹖國滅﹐君死之﹐正也。

襄公﹝經七一﹞七年

春﹐郯子來朝。

﹝經七二﹞夏﹐四月﹐三卜郊﹐不從﹐乃免牲。

﹝經七三﹞小邾婁子來朝。

﹝經七四﹞城費。

﹝經七五﹞秋﹐季孫宿如衛。

﹝經七六﹞八月﹐螽。

﹝經七七﹞冬﹐十月﹐衛侯使孫林父來聘。

﹝經七八﹞壬戌﹐及孫林父盟。

﹝經七九﹞楚公子貞帥師圍陳。

﹝經七十﹞十有二月﹐公會晉侯﹑宋公﹑陳侯﹑衛侯﹑曹伯﹑莒子﹑邾婁子於鄬。鄭伯髡原如會﹐未見諸侯﹔丙戌﹐卒於操。

﹝傳﹞操者何﹖鄭之邑也。諸侯卒其封內不地﹐此何以地﹖隱之也。何隱爾﹖弒也。孰弒之﹖其大夫弒之。曷爲不言其大夫弒之﹖爲中國諱也。曷爲爲中國諱﹖鄭伯將會諸侯於鄬﹐其大夫諫曰「中國不足歸也﹐則不若與楚。」鄭伯曰「不可。」其大夫曰「以中國爲義﹐則伐我喪﹔以中國爲彊﹐則不若楚。」於是弒之。鄭伯髡原何以名﹖傷而反﹐未至乎捨而卒也。未見諸侯﹐其言如會何﹖致其意也。

﹝經七十一﹞陳侯逃歸。

襄公﹝經八一﹞八年

春﹐王正月﹐公如晉。

﹝經八二﹞夏﹐葬鄭僖公。

﹝傳﹞賊未討﹐何以書葬﹖爲中國諱也。

﹝經八三﹞鄭人侵蔡﹐獲蔡公子燮。

﹝傳﹞此侵也﹐其言獲何﹖侵而言獲者﹐適得之也。

﹝經八四﹞季孫宿會晉侯﹑鄭伯﹑齊人﹑宋人﹑衛人﹑邾婁人於刑丘。公至自晉。

﹝經八五﹞莒人伐我東鄙。

﹝經八六﹞秋﹐九月﹐大雩。

﹝經八七﹞冬﹐楚公子貞帥師伐鄭。

﹝經八八﹞晉侯使士丐來聘。

襄公﹝經九一﹞九年

春﹐宋火。

﹝傳﹞曷爲或言災﹖或言火﹖大者曰災﹐小者曰火。然則內何以不言火﹖內不言火者﹐甚之也。何以書﹖記災也。外災不書﹐此何以書﹖爲王者之後記災也。

﹝經九二﹞夏﹐季孫宿如晉。

﹝經九三﹞五月辛酉﹐夫人姜氏薨。

﹝經九四﹞秋﹐八月癸未﹐葬我小君繆姜。

﹝經九五﹞冬﹐公會晉侯﹑宋公﹑衛侯﹑曹伯﹑莒子﹑邾婁子﹑滕子﹑薛伯﹑杞伯﹑小邾婁子﹑齊世子光伐鄭。十有二月己亥﹐同盟於戲。

﹝經九六﹞楚子伐鄭。

襄公﹝經十一﹞十年

春﹐公會晉侯﹑宋公﹑衛侯﹑曹伯﹑莒子﹑邾婁子﹑滕子﹑薛伯﹑杞伯﹑小邾婁子﹑齊世子光會吳於柤。

﹝經十二﹞夏﹐五月甲午﹐遂滅偪陽。公至自會。

﹝經十三﹞楚公子貞﹑鄭公孫輒帥師伐宋。

﹝經十四﹞晉師伐秦。

﹝經十五﹞秋﹐莒人伐我東鄙。公會晉侯﹑宋公﹑衛侯﹑曹伯﹑莒子﹑邾婁子﹑齊世子光﹑滕子﹑薛伯﹑杞伯﹑小邾婁子伐鄭。

﹝經十六﹞冬﹐盜殺鄭公子斐﹑公子發﹑公孫輒。戍鄭虎牢。

﹝傳﹞孰戍之﹖諸侯戍之。曷爲不言諸侯戍之﹖離至不可得而序﹐故言我也。諸侯已取之矣﹐曷爲系之鄭﹖諸侯莫之主有﹐故反系之鄭。

﹝經十七﹞楚公子貞帥師救鄭。

﹝經十八﹞公至自伐鄭。

襄公﹝經十一一﹞十有一年

春﹐王正月﹐作三軍。

﹝傳﹞三軍者何﹖三卿也。作三軍﹐何以書﹖譏。何譏爾﹖古者上卿﹑下卿﹐上士﹑下士。

﹝經十一二﹞夏﹐四月﹐四卜郊﹐不從﹐乃不郊。

﹝經十一三﹞鄭公孫捨之帥師侵宋。

﹝經十一四﹞公會晉侯﹑宋公﹑衛侯﹑曹伯﹑齊世子光﹑莒子﹑邾婁子﹑滕子﹑薛伯﹑杞伯﹑小邾婁子伐鄭。

﹝經十一五﹞秋﹐七月己未﹐同盟於京城北。

﹝經十一六﹞公至自伐鄭。

﹝經十一七﹞楚子﹑鄭伯伐宋。

﹝經十一八﹞公會晉侯﹑宋公﹑衛侯﹑曹伯﹑齊世子光﹑莒子﹑邾婁子﹑滕子﹑薛伯﹑杞伯﹑小邾婁子伐鄭﹐會於蕭魚。

﹝傳﹞此伐鄭也﹐其言會於蕭魚何﹖蓋鄭與會爾。

﹝經十一九﹞公至自會。

﹝經十一十﹞楚人執鄭行人良霄。

﹝經十一十一﹞冬﹐秦人伐晉。

襄公﹝經十二一﹞十有二年

春﹐王三月﹐莒人伐我東鄙﹐圍臺。

﹝傳﹞邑不言圍﹐此其言圍何﹖伐而言圍者﹐取邑之辭也﹔伐而不言圍者﹐非取邑之辭也。

﹝經十二二﹞季孫宿帥師救臺﹐遂入運。

﹝傳﹞大夫無遂事﹐此其言遂何﹖公不得爲政爾。

﹝經十二三﹞夏﹐晉侯使士彭來聘。

﹝經十二四﹞秋﹐九月﹐吳子乘卒。

﹝經十二五﹞冬﹐楚公子貞帥師侵宋。

﹝經十二六﹞公如晉。

襄公﹝經十三一﹞十有三年

春﹐公至自晉。

﹝經十三二﹞夏﹐取詩。

﹝傳﹞詩者何﹖邾婁之邑也。曷爲不系乎邾婁﹖諱亟也。

﹝經十三三﹞秋﹐九月庚辰﹐楚子審卒。

﹝經十三四﹞冬﹐城防。

襄公﹝經十四一﹞十有四年

春﹐王正月﹐季孫宿﹑叔老會晉士丐﹑齊人﹑宋人﹑衛人﹑鄭公孫囆﹑曹人﹑莒人﹑邾婁人﹑滕人﹑薛人﹑杞人﹑小邾婁人會吳於向。

﹝經十四二﹞二月乙未朔﹐日有食之。

﹝經十四二﹞夏﹐四月﹐叔孫豹會晉荀偃﹑齊人﹑宋人﹑衛北宮結﹑鄭公孫囆﹑曹人﹑莒人﹑邾婁人﹑滕人﹑薛人﹑杞人﹑小邾婁人伐秦。

﹝經十四三﹞己未﹐衛侯衎出奔齊。

﹝經十四四﹞莒人侵我東鄙。

﹝經十四五﹞秋﹐楚公子貞帥師伐吳。

﹝經十四六﹞冬﹐季孫宿會晉士丐﹑宋華閱﹑衛孫林父﹑鄭公孫囆﹑莒人﹑邾婁人於戚。

襄公﹝經十五一﹞十有五年

春﹐宋公使向戌來聘。二月己亥﹐及向戌盟於劉。

﹝經十五二﹞劉夏逆王后於齊。

﹝傳﹞劉夏者何﹖天子之大夫也。劉者何﹖邑也。其稱劉何﹖以邑氏也。外逆女不書﹐此何以書﹖過我也。

﹝經十五三﹞夏﹐齊侯伐我北鄙﹐圍成。公救成﹐至遇。

﹝傳﹞其言至遇何﹖不敢進也。

﹝經十五四﹞季孫宿﹑叔孫豹帥師城成郛。

﹝經十五五﹞秋﹐八月丁巳﹐日有食之。

﹝經十五六﹞邾婁人伐我南鄙。

﹝經十五七﹞冬﹐十有一月癸亥﹐晉侯周卒。

襄公﹝經十六一﹞十有六年

春﹐王正月﹐葬晉悼公。

﹝經十六二﹞三月﹐公會晉侯﹑宋公﹑衛侯﹑鄭伯﹑曹伯﹑莒子﹑邾婁子﹑薛伯﹑杞伯﹑小邾婁子於湨梁﹔戊寅﹐大夫盟。

﹝傳﹞諸侯皆在是﹐其言大夫盟何﹖信在大夫也。何言乎信在大夫﹖徧剌天下之大夫也。曷爲徧剌天下之大夫﹖君若贅旒然。

﹝經十六三﹞晉人執莒子﹑邾婁子以歸。

﹝經十六四﹞齊侯伐我北鄙。

﹝經十六五﹞夏﹐公至自會。

﹝經十六六﹞五月甲子﹐地震。

﹝經十六七﹞叔老會鄭伯﹑晉荀偃﹑衛寧殖﹑宋人﹐伐許。

﹝經十六八﹞秋﹐齊侯伐我北鄙﹐圍成。

﹝經十六九﹞大雩。

﹝經十六十﹞冬﹐叔孫豹如晉。

襄公﹝經十七一﹞十有七年

春﹐王二月庚午﹐邾婁子瞷卒。

﹝經十七二﹞宋人伐陳。

﹝經十七三﹞夏﹐衛石買帥師伐曹。

﹝經十七四﹞秋﹐齊侯伐我北鄙﹐圍洮。齊髙厚帥師伐我北鄙﹐圍防。

﹝經十七五﹞九月﹐大雩。

﹝經十七六﹞宋華臣出奔陳。

﹝經十七七﹞冬﹐邾婁人伐我南鄙。

襄公﹝經十八一﹞十有八年

春﹐白狄來。

﹝傳﹞白狄者何﹖夷狄之君也。何以不言朝﹖不能朝也。

﹝經十八二﹞夏﹐晉人執衛行人石買。

﹝經十八三﹞秋﹐齊師伐我北鄙。

﹝經十八四﹞冬﹐十月﹐公會晉侯﹑宋公﹑衛侯﹑鄭伯﹑曹伯﹑莒子﹑邾婁子﹑滕子﹑薛伯﹑杞伯﹑小邾婁子同圍齊﹔曹伯負芻卒於師。

﹝經十八五﹞楚公子午帥師伐鄭。

襄公﹝經十九一﹞十有九年

春﹐王正月﹐諸侯盟於祝阿。

﹝經十九二﹞晉人執邾婁子。

﹝經十九三﹞公至自伐齊。

﹝傳﹞此同圍齊也﹐何以致伐﹖未圍齊也。未圍齊則其言圍齊何﹖抑齊也。曷爲抑齊﹖爲其亟伐也﹔或曰爲其驕蹇﹐使其世子處乎諸侯之上也。

﹝經十九四﹞取邾婁田﹐自漷水。

﹝傳﹞其言自漷水何﹖以漷爲竟也。何言乎以漷爲竟﹖漷移也。

﹝經十九五﹞季孫宿如晉。

﹝經十九六﹞葬曹成公。

﹝經十九七﹞夏﹐衛孫林父帥師伐齊。

﹝經十九八﹞秋﹐七月辛卯﹐齊侯瑗卒。

﹝經十九九﹞晉士丐帥師侵齊﹐至谷﹐聞齊侯卒﹐乃還。

﹝傳﹞還者何﹖善辭也。何善爾﹖大其不伐喪也。此受命乎君而伐齊﹐則何大乎其不伐喪﹖大夫以君命出﹐進退在大夫也。

﹝經十九十﹞八月丙辰﹐仲孫蔑卒。

﹝經十九十一﹞齊殺其大夫髙厚。

﹝經十九十二﹞鄭殺其大夫公子喜。

﹝經十九十三﹞冬﹐葬齊靈公。

﹝經十九十四﹞城西郛。

﹝經十九十五﹞叔孫豹會晉士丐於柯。

﹝經十九十六﹞城武城。

襄公﹝經二十一﹞二十年

春﹐王正月辛亥﹐仲孫遬會莒人盟於向。

﹝經二十二﹞夏﹐六月庚申﹐公會晉侯﹑齊侯﹑宋公﹑衛侯﹑鄭伯﹑曹伯﹑莒子﹑邾婁子﹑滕子﹑薛伯﹑杞伯﹑小邾婁子盟於澶淵。

﹝經二十三﹞秋﹐公至自會。

﹝經二十四﹞仲孫遬帥師伐邾婁。

﹝經二十五﹞蔡殺其大夫公子燮。

﹝經二十六﹞蔡公子履出奔楚。

﹝經二十七﹞陳侯之弟光出奔楚。

﹝經二十八﹞叔老如齊。

﹝經二十九﹞冬﹐十月丙辰朔﹐日有食之。

﹝經二十十﹞季孫宿如宋。

襄公﹝經二一一﹞二十有一年

春﹐王正月﹐公如晉。

﹝經二一二﹞邾婁庶其以漆閭丘來奔。

﹝傳﹞邾婁庶其者何﹖邾婁大夫也。邾婁無大夫﹐此何以書﹖重地也。

﹝經二一三﹞夏﹐公至自晉。

﹝經二一四﹞秋﹐晉欒盈出奔楚。

﹝經二一五﹞九月庚戌朔﹐日有食之。

﹝經二一六﹞冬﹐十月庚辰朔﹐日有食之。

﹝經二一七﹞曹伯來朝。

﹝經二一八﹞公會晉侯﹑齊侯﹑宋公﹑衛侯﹑鄭伯﹑曹伯﹑莒子﹑邾婁子於商任。

﹝經二一九﹞十有一月庚子﹐孔子生。

襄公﹝經二二一﹞二十有二年

春﹐王正月﹐公至自會。

﹝經二二二﹞夏﹐四月。

﹝經二二三﹞秋﹐七月辛酉﹐叔老卒。

﹝經二二四﹞冬﹐公會晉侯﹑齊侯﹑宋公﹑衛侯﹑鄭伯﹑曹伯﹑莒子﹑邾婁子﹑滕子﹑薛伯﹑杞伯﹑小邾婁子於沙隨。公至自會。

﹝經二二五﹞楚殺其大夫公子追舒。

襄公﹝經二三一﹞二十有三年

春﹐王二月癸酉朔﹐日有食之。

﹝經二三二﹞三月己巳﹐杞伯丐卒。

﹝經二三三﹞夏﹐邾婁鼻我來奔。

﹝傳﹞邾婁鼻我者何﹖邾婁大夫也。邾婁無大夫﹐此何以書﹖以近書也。

﹝經二三四﹞葬杞孝公。

﹝經二三五﹞陳殺其大夫慶虎及慶寅。

﹝經二三六﹞陳侯之弟光自楚歸於陳。

﹝經二三七﹞晉欒盈復入於晉﹑入於曲沃。

﹝傳﹞曲沃者何﹖晉之邑也。其言入於晉﹑入於曲沃何﹖欒盈將入晉﹐晉人不納﹐由乎曲沃而入也。

﹝經二三八﹞秋﹐齊侯伐衛﹐遂伐晉。八月﹐叔孫豹帥師救晉﹐次於雍渝。

﹝傳﹞曷爲先言救而後言次﹖先通君命也。

﹝經二三九﹞己卯﹐仲孫遬卒。

﹝經二三十﹞冬﹐十月乙亥﹐臧孫紇出奔邾婁。

﹝經二三十一﹞晉人殺欒盈。

﹝傳﹞曷爲不言殺其大夫﹖非其大夫也。

﹝經二三十二﹞齊侯襲莒。

襄公﹝經二四一﹞二十有四年

春﹐叔孫豹如晉。仲孫羯帥師侵齊。夏﹐楚子伐吳。

﹝經二四二﹞秋﹐七月甲子朔﹐日有食之﹐旣。

﹝經二四三﹞齊崔杼帥師伐莒。

﹝經二四四﹞大水。

﹝經二四五﹞八月癸巳朔﹐日有食之。

﹝經二四六﹞公會晉侯﹑宋公﹑衛侯﹑鄭伯﹑曹伯﹑莒子﹑邾婁子﹑滕子﹑薛伯﹑杞伯﹑小邾婁子於陳儀。

﹝經二四七﹞冬﹐楚子﹑蔡侯﹑陳侯﹑許男伐鄭。公至自會。

﹝經二四八﹞陳咸宜咎出奔楚。

﹝經二四九﹞叔孫豹如京師。

﹝經二四十﹞大饑。

襄公﹝經二五一﹞二十有五年

春﹐齊崔杼帥師伐我北鄙。

﹝經二五二﹞夏﹐五月乙亥﹐齊崔杼弒其君光。

﹝經二五三﹞公會晉侯﹑宋公﹑衛侯﹑鄭伯﹑曹伯﹑莒子﹑邾婁子﹑滕子﹑薛伯﹑杞伯﹑小邾婁子於陳儀。

﹝經二五四﹞六月壬子﹐鄭公孫捨之帥師入陳。

﹝經二五五﹞秋﹐八月己巳﹐諸侯同盟於重丘﹐公至自會。

﹝經二五六﹞衛侯入於陳儀。

﹝傳﹞陳儀者何﹖衛之邑也。曷爲不言入於衛﹖諼君以弒也。

﹝經二五七﹞楚屈建帥師滅舒鳩。

﹝經二五八﹞冬﹐鄭公孫囆帥師伐陳。

﹝經二五九﹞十有二月﹐吳子謁伐楚﹐門於巢卒。

﹝傳﹞門於巢卒者何﹖入門乎巢而卒也。入門乎巢而卒者何﹖入巢之門而卒也。吳子謁﹐何以名﹖傷而反﹐未至乎捨而卒也。

襄公﹝經二六一﹞二十有六年

春﹐王二月辛卯﹐衛寧喜弒其君剽。衛孫林父入於戚以叛。甲午﹐衛侯衎復歸於衛。

﹝傳﹞此諼君以弒也﹐其言復歸何﹖惡剽也。曷爲惡剽﹖剽之立於是未有說也。然則曷爲不言剽之立﹖不言剽之立者﹐以惡衛侯也。

﹝經二六二﹞夏﹐晉侯使荀吳來聘。

﹝經二六三﹞公會晉人﹑鄭良霄﹑宋人﹑曹人於澶淵。

﹝經二六四﹞秋﹐宋公弒其世子痤。

﹝經二六五﹞晉人執衛寧喜。

﹝傳﹞此執有罪﹐何以不得爲伯討﹖不以其罪執之也。

﹝經二六六﹞八月壬午﹐許男寧卒於楚。

﹝經二六七﹞冬﹐楚子﹑蔡侯﹑陳侯伐鄭。

﹝經二六八﹞葬許靈公。

襄公﹝經二七一﹞二十有七年

春﹐齊侯使慶封來聘。

﹝經二七二﹞夏﹐叔孫豹會晉趙武﹑楚屈建﹑蔡公孫歸生﹑衛石惡﹑陳孔瑗﹑鄭良霄﹑許人﹑曹人於宋。

﹝經二七三﹞衛殺其大夫寧喜﹐衛侯之弟鱄出奔晉。

﹝傳﹞衛殺其大夫寧喜﹐則衛侯之弟鱄曷爲出奔晉﹖爲殺寧喜出奔也。曷爲爲殺寧喜出奔﹖衛寧殖與孫林父逐衛侯而立公孫剽﹐寧殖病將死﹐謂喜曰「黜公者﹐非吾意也﹐孫氏爲之。我卽死﹐女能固納公乎﹖」喜曰「諾。」寧殖死﹐喜立爲大夫﹐使人謂獻公曰「黜公者﹐非寧氏也﹐孫氏爲之。吾欲納公﹐何如﹖」獻公曰「子茍欲納我﹐吾請與子盟。」喜曰「無所用盟﹐請使公子鱄約之。」獻公謂公子鱄曰「寧氏將納我﹐吾欲與之盟。其言曰﹕『無所用盟﹐請使公子鱄約之。』子固爲我與之約矣。」公子鱄辭曰「夫負羈縶﹐執鈇鑕﹐從君東西南北﹐則是臣僕庶孽之事也。若夫約言爲信﹐則非臣僕庶孽之所敢與也。」獻公怒曰「黜我者﹐非寧氏與孫氏﹐凡在爾。」公子鱄不得已而與之約。已約﹐歸至﹐殺寧喜。公子鱄挈其妻子而去之﹐將濟於河﹐攜其妻子而與之盟﹐曰「茍有履衛地﹑食衛粟者﹐昧雉彼視。」

﹝經二七四﹞秋﹐七月辛巳﹐豹及諸侯之大夫盟於宋。

﹝傳﹞曷爲再言豹﹖殆諸侯也。曷爲殆諸侯﹖爲衛石惡在是也﹐曰惡人之徒在是矣。

﹝經二七五﹞冬﹐十有二月乙亥朔﹐日有食之。

襄公﹝經二八一﹞二十有八年

春﹐無冰。

﹝經二八二﹞夏﹐衛石惡出奔晉。

﹝經二八三﹞邾婁子來朝。

﹝經二八四﹞秋﹐八月﹐大雩。

﹝經二八五﹞仲孫羯如晉。

﹝經二八六﹞冬﹐齊慶封來奔。

﹝經二八七﹞十有一月﹐公如楚。

﹝經二八八﹞十有二月甲寅﹐天王崩。

﹝經二八九﹞乙未﹐楚子昭卒。

襄公﹝經二九一﹞二十有九年

春﹐王正月﹐公在楚。

﹝傳﹞何言乎公在楚﹖正月以存君也。

﹝經二九二﹞夏﹐五月﹐公至自楚。

﹝經二九三﹞庚午﹐衛侯衎卒。

﹝經二九四﹞閽弒吳子余祭。

﹝傳﹞閽者何﹖門人也﹐刑人也。刑人則曷爲謂之閽﹖刑人非其人也。君子不近刑人﹐近刑人則輕死之道也。

﹝經二九五﹞仲孫羯會晉荀盈﹑齊髙止﹑宋華定﹑衛世叔齊﹑鄭公孫段﹑曹人﹑莒人﹑邾婁人﹑滕人﹑薛人﹑小邾婁人城杞。

﹝經二九六﹞晉侯使士鞅來聘。

﹝經二九七﹞杞子來盟。

﹝經二九八﹞吳子使札來聘。

﹝傳﹞吳無君﹑無大夫﹐此何以有君﹑有大夫﹖賢季子也。何賢乎季子﹖讓國也。其讓國柰何﹖謁也﹑余祭也﹑夷昧也與季子同母者四﹐季子弱而才﹐兄弟皆愛之﹐同欲立之以爲君﹐謁曰「今若是迮而與季子國﹐季子猶不受也﹐請無與子而與弟﹐弟兄疊爲君﹐而致國乎季子。」皆曰「諾。」故諸爲君者﹐皆輕死爲勇﹐飲食必祝﹐曰「天茍有吳國﹐尙速有悔於予身。」故謁也死﹐余祭也立。余祭也死﹐夷昧也立。夷昧也死﹐則國宜之季子者也。季子使而亡焉。僚者長庶也﹐卽之﹐季子使而反﹐至﹐而君之爾。闔廬曰「先君之所以不與子國而與弟者﹐凡爲季子故也。將從先君之命與﹐則國宜之季子者也﹔如不從先君之命與﹐則我宜立者也﹐僚惡得爲君乎﹖」於是使專諸剌僚﹐而致國乎季子。季子不受﹐曰「爾弒吾君﹐吾受爾國﹐是吾與爾爲篡也。爾殺吾兄﹐吾又殺爾﹐是父子兄弟相殺﹐終身無已也。」去之延陵﹐終身不入吳國。故君子以其不受爲義﹐以其不殺爲仁。賢季子則吳何以有君﹑有大夫﹖以季子爲臣﹐則宜有君者也。札者何﹖吳季子之名也。《春秋》賢者不名﹐此何以名﹖許夷狄者不壹而足也。季子者所賢也﹐曷爲不足乎季子﹖許人臣者必使臣﹐許人子者必使子也。

﹝經二九九﹞秋﹐九月﹐葬衛獻公。

﹝經二九十﹞齊髙止出奔北燕。

﹝經二九十一﹞冬﹐仲孫羯如晉。

襄公﹝經三十一﹞三十年

春﹐王正月﹐楚子使薳頗來聘。

﹝經三十二﹞夏﹐四月﹐蔡世子般弒其君固。

﹝經三十三﹞五月甲午﹐宋災﹐伯姬卒。

﹝經三十四﹞天王殺其弟年夫。

﹝經三十五﹞王子瑕奔晉。

﹝經三十六﹞秋﹐七月﹐叔弓如宋﹐葬宋共姬。

﹝傳﹞外夫人不書葬﹐此何以書﹖隱之也。何隱爾﹖宋災﹐伯姬卒焉。其稱謚何﹖賢也。何賢爾﹖宋災﹐伯姬存焉﹐有司復曰「火至矣﹐請出。」伯姬曰「不可。吾聞之也﹕婦人夜出﹐不見傅母不下堂。傅至矣﹐母未至也。」逮乎火而死。

﹝經三十七﹞鄭良霄出奔許﹐自許入於鄭﹐鄭人殺良霄。

﹝經三十八﹞冬﹐十月﹐葬蔡景公。

﹝傳﹞賊未討﹐何以書葬﹖君子辭也。

﹝經三十九﹞晉人﹑齊人﹑宋人﹑衛人﹑鄭人﹑曹人﹑莒人﹑邾婁人﹑滕人﹑薛人﹑杞人﹑小邾婁人會於澶淵﹐宋災故。

﹝傳﹞宋災故者何﹖諸侯會於澶淵﹐凡爲宋災故也。會未有言其所爲者﹐此言所爲何﹖錄伯姬也。諸侯相聚﹐而更宋之所喪﹐曰「死者不可復生﹐爾財復矣﹗」此大事也﹐曷爲使微者﹖卿也。卿則其稱人何﹖貶。曷爲貶﹖卿不得憂諸侯也。

襄公﹝經三一一﹞三十有一年

春﹐王正月。

﹝經三一二﹞夏﹐六月辛巳﹐公薨於楚宮。

﹝經三一三﹞秋﹐九月癸巳﹐子野卒。己亥﹐仲孫羯卒。

﹝經三一四﹞冬﹐十月﹐滕子來會葬。癸酉﹐葬我君襄公。

﹝經三一五﹞十有一月﹐莒人弒其君密州。

公羊傳昭公

昭公﹝經一一﹞元年

春﹐王正月﹐公卽位。

﹝經一二﹞叔孫豹會晉趙武﹑楚公子圍﹑齊國酌﹑宋向戌﹑衛石惡﹑陳公子招﹑蔡公孫歸生﹑鄭軒虎﹑許人﹑曹人於漷。

﹝傳﹞此陳侯之弟招也﹐何以不稱弟﹖貶。曷爲貶﹖爲殺世子偃師貶﹐曰陳侯之弟招殺陳世子偃師。大夫相殺稱人﹐此其稱名氏以殺何﹖言將自是弒君也。今將爾﹐詞曷爲與親弒者同﹖君親無將﹐將而必誅焉。然則曷爲不於其弒焉貶﹖以親者弒﹐然後其罪惡甚﹐《春秋》不待貶絕而罪惡見者﹐不貶絕以見罪惡也。貶絕然然罪惡見者﹐貶絕以見罪惡也。今招之罪已重矣﹐曷爲復貶乎此﹖著招之有罪也。何著乎招之有罪﹖言楚之托乎討招以滅陳也。

﹝經一三﹞三月﹐取運。

﹝傳﹞運者何﹖內之邑也。其言取之何﹖不聽也。

﹝經一四﹞夏﹐秦伯之弟鍼出奔晉。

﹝傳﹞秦無大夫﹐此何以書﹖仕諸晉也。曷爲仕諸晉﹖有千乘之國﹐而不能容其母弟﹐故君子謂之出奔也。

﹝經一五﹞六月丁巳﹐邾婁子華卒。

﹝經一六﹞晉荀吳帥師敗狄於大原。

﹝傳﹞此大鹵也﹐曷爲謂之大原﹖地物從中國﹐邑人名從主人。原者何﹖上平曰原﹐下平曰隰。

﹝經一七﹞秋﹐莒去疾自齊入於莒。莒展出奔吳。叔弓帥師疆運田。

﹝傳﹞疆運田者何﹖與莒爲竟也。與莒爲竟﹐則曷爲帥師而往﹖畏莒也。

﹝經一八﹞葬邾婁悼公。

﹝經一九﹞冬﹐十有一月己酉﹐楚子捲卒。

﹝經一十﹞楚公子比出奔晉。

昭公﹝經二一﹞二年

春﹐晉侯使韓起來聘。

﹝經二二﹞夏﹐叔弓如晉。

﹝經二三﹞秋﹐鄭殺其大夫公孫黑。

﹝經二四﹞冬﹐公如晉﹐至河乃復。

﹝傳﹞其言至河乃復何﹖不敢進也。

﹝經二五﹞季孫宿如晉。

昭公﹝經三一﹞三年

春﹐王正月丁未﹐滕子泉卒。

﹝經三二﹞夏﹐叔弓如滕。

﹝經三三﹞五月﹐葬滕成公。

﹝經三四﹞秋﹐小邾婁子來朝。

﹝經三五﹞八月﹐大雩。

﹝經三六﹞冬﹐大雨雹。

﹝經三七﹞北燕伯款出奔齊。

昭公﹝經四一﹞四年

春﹐王正月﹐大雨雪。

﹝經四二﹞夏﹐楚子﹑蔡侯﹑陳侯﹑鄭伯﹑許男﹑徐子﹑滕子﹑頓子﹑胡子﹑沈子﹑小邾婁子﹑宋世子佐﹑淮夷會於申。

﹝經四三﹞楚人執徐子。

﹝經四四﹞秋﹐七月﹐楚子﹑蔡侯﹑陳侯﹑許男﹑頓子﹑胡子﹑沈子﹑淮夷伐吳﹐執齊慶封﹐殺之。

﹝傳﹞此伐吳也﹐其言執齊慶封何﹖爲齊誅也。其爲齊誅柰何﹖慶封走之吳﹐吳封之於防。然則曷爲不言伐防﹖不與諸侯專封也。慶封之罪何﹖脇齊君而亂齊國也。

﹝經﹞遂滅厲。

﹝經四五﹞九月﹐取鄫。

﹝傳﹞其言取之何﹖滅之也。滅之則其言取之何﹖內大惡﹐諱也。

﹝經四六﹞冬﹐十有二月乙卯﹐叔孫豹卒。

昭公﹝經五一﹞五年

春﹐王正月﹐捨中軍。

﹝傳﹞捨中軍者何﹖復古也。然則曷爲不言三卿﹖五亦有中﹐三亦有中。

﹝經五二﹞楚殺其大夫屈申。

﹝經五三﹞公如晉。

﹝經五四﹞夏﹐莒牟夷以牟婁及防玆來奔。

﹝傳﹞莒牟夷者何﹖莒大夫也。莒無大夫﹐此何以書﹖重地也。其言及防玆來奔何﹖不以私邑累公邑也。

﹝經五五﹞秋﹐七月﹐公至自晉。

﹝經五六﹞戊辰﹐叔弓帥師敗莒師於濆泉。

﹝傳﹞濆泉者何﹖直泉也。直泉者何﹖湧泉也。

﹝經五五﹞秦伯卒。

﹝傳﹞何以不名﹖秦者夷也﹐匿嫡之名也。其名何﹖嫡得之也。

﹝經五六﹞冬﹐楚子﹑蔡侯﹑陳侯﹑許男﹑頓子﹑沈子﹑徐人﹑越人伐吳。

昭公﹝經六一﹞六年

春﹐王正月﹐杞伯益姑卒。

﹝經六二﹞葬秦景公。

﹝經六三﹞夏﹐季孫宿如晉。

﹝經六四﹞葬杞文公。

﹝經六五﹞宋華合比出奔衛。

﹝經六六﹞秋﹐九月﹐大雩。

﹝經六七﹞楚薳頗帥師伐吳。

﹝經六八﹞冬﹐叔弓如楚。

﹝經六九﹞齊侯伐北燕。

昭公﹝經七一﹞七年

春﹐王正月﹐曁齊平。

﹝經七二﹞三月﹐公如楚。

﹝經七三﹞叔孫捨如齊蒞盟。

﹝經七四﹞夏﹐四月甲辰朔﹐日有食之。

﹝經七五﹞秋﹐八月戊辰﹐衛侯惡卒。

﹝經七六﹞九月﹐公至自楚。

﹝經七七﹞冬﹐十有一月癸未﹐季孫宿卒。

﹝經七八﹞十有二月癸亥﹐葬衛襄公。

昭公﹝經八一﹞八年

春﹐陳侯之弟招殺陳世子偃師。

﹝經八二﹞夏﹐四月辛丑﹐陳侯溺卒。

﹝經八三﹞叔弓如晉。

﹝經八四﹞楚人執陳行人於徵師殺之。

﹝經八五﹞陳公子畱出奔鄭。

﹝經八六﹞秋﹐搜於紅。

﹝傳﹞搜者何﹖簡車徒也。何以書﹖蓋以罕書也。

﹝經八七﹞陳人殺其大夫公子過。

﹝經八八﹞大雩。

﹝經八九﹞冬﹐十月壬午﹐楚師滅陳﹐執陳公子招﹐放之於越﹐殺陳孔瑗。

﹝經八十﹞葬陳哀公。

昭公﹝經九一﹞九年

春﹐叔弓會楚子於陳。

﹝經九二﹞許遷於夷。

﹝經九三﹞夏﹐四月﹐陳火。

﹝傳﹞陳已滅矣﹐其言陳火何﹖存陳也﹐曰存陳悕矣﹗曷爲存陳﹖滅人之國﹐執人之罪人﹐殺人之賊﹐葬人之君﹐若是則陳存悕矣﹗

﹝經九四﹞秋﹐仲孫貜如齊。

﹝經九五﹞冬﹐築郎囿。

昭公﹝經十一﹞十年

春﹐王正月。

﹝經十二﹞夏﹐晉欒施來奔。

﹝經十三﹞秋﹐七月﹐季孫隱如﹑叔弓﹑仲孫貜帥師伐莒。

﹝經十四﹞戊子﹐晉侯彪卒。

﹝經十五﹞九月﹐叔孫捨如晉。

﹝經十六﹞葬晉平公。

﹝經十七﹞十有二月甲子﹐宋公戍卒。

昭公﹝經十一一﹞十有一年

春﹐王正月﹐叔弓如宋。

﹝經十一二﹞葬宋平公。

﹝經十一三﹞夏﹐四月丁巳﹐楚子虔誘蔡侯般﹐殺之於申。

﹝傳﹞楚子虔何以名﹖絕也。曷爲絕之﹖爲其誘封也。此討賊也﹐𨿽誘之則曷爲絕之﹖懷惡而討不義﹐君子不予也。

﹝經十一四﹞楚公子棄疾帥師圍蔡。

﹝經十一五﹞五月甲申﹐夫人歸氏薨。

﹝經十一六﹞大搜於比蒲。

﹝傳﹞大搜者何﹖簡車徒也。何以書﹖蓋以罕書也。

﹝經十一七﹞仲孫貜會邾婁子﹐盟於侵羊。

﹝經十一八﹞秋﹐季孫隱如會晉韓起﹑齊國酌﹑宋華亥﹑衛北宮佗﹑鄭軒虎﹑曹人﹑杞人於屈銀。

﹝經十一九﹞九月﹐己亥﹐葬我小君齊歸。

﹝傳﹞齊歸者何﹖昭公之母也。

﹝經十一十﹞冬﹐十有一月丁酉﹐楚師滅蔡﹐執蔡世子有以歸﹐用之。

﹝傳﹞此未逾年之君也﹐其稱世子何﹖不君靈公﹐不成其子也。不君靈公﹐則曷爲不成其子﹖誅君之子不立﹐非怒也﹐無繼也。惡乎用之﹖用之防也。其用之防柰何﹖蓋以築防也。

昭公﹝經十二一﹞十有二年

春﹐齊髙偃師師納北燕伯於陽。

﹝傳﹞伯於陽者何﹖公子陽生也。子曰「我乃知之矣。」在側者曰「子茍知之﹐何以不革﹖」曰「如爾所不知何﹖《春秋》之信史也﹐其序則齊桓﹑晉文﹐其會則主會者爲之也﹐其詞則丘有罪焉耳﹗」

﹝經十二二﹞三月壬申﹐鄭伯嘉卒。

﹝經十二三﹞夏﹐宋公使華定來聘。

﹝經十二四﹞公如晉﹐至河乃復。

﹝經十二五﹞五月﹐葬鄭簡公。

﹝經十二六﹞楚殺其大夫成然。

﹝經十二七﹞秋﹐七月。

﹝經十二八﹞冬﹐十月﹐公子整出奔齊。

﹝經十二九﹞楚子伐徐。

﹝經十二十﹞晉伐鮮虞。

昭公﹝經十三一﹞十有三年

春﹐叔弓帥師圍費。

﹝經十三二﹞夏﹐四月﹐楚公子比自晉歸於楚﹐弒其君虔於幹溪。

﹝傳﹞此弒其君﹐其言歸何﹖歸無惡於弒立也。歸無惡於弒立者何﹖靈王爲無道﹐作幹溪之臺﹐三年不成﹐楚公子棄疾脇比而立之。然後令於幹溪之役曰「比已立矣﹐後歸者不得復其田裏。」眾罷而去之﹐靈王經而死。楚公子棄疾弒公子比﹐比已立矣﹐其稱公子何﹖其意不當也。其意不當﹐則曷爲加弒焉爾﹖比之義宜乎效死不立。大夫相殺稱人﹐此其稱名氏以弒何﹖言將自是爲君也。

﹝經十三三﹞秋﹐公會劉子﹑晉侯﹑齊侯﹑宋公﹑衛侯﹑鄭伯﹑曹伯﹑莒子﹑邾婁子﹑滕子﹑薛伯﹑杞伯﹑小邾婁子於平丘。八月甲戌﹐同盟於平丘﹔公不與盟﹐晉人執季孫隱如以歸。公至自會。

﹝傳﹞公不與盟者何﹖公不見與盟也。公不見與盟﹐大夫執﹐何以致會﹖不恥也。曷爲不恥﹖諸侯遂亂﹐反陳﹑蔡﹐君子不恥不與焉﹗

﹝經十三四﹞蔡侯廬歸於蔡。陳侯吳歸於陳。

﹝傳﹞此皆滅國也﹐其言歸何﹖不與諸侯專封也。

﹝經十三五﹞冬﹐十月﹐葬蔡靈公。

﹝經十三六﹞公如晉﹐至河乃復。

﹝經十三七﹞吳滅州來。

昭公﹝經十四一﹞十有四年

春﹐隱如至自晉。

﹝經十四二﹞三月﹐曹伯滕卒。

﹝經十四三﹞夏﹐四月。

﹝經十四四﹞秋﹐葬曹武公。

﹝經十四五﹞八月﹐莒子去疾卒。

﹝經十四六﹞冬﹐莒殺其公子意恢。

昭公﹝經十五一﹞十有五年

春﹐王正月﹐吳子夷昧卒。

﹝經十五二﹞二月癸酉﹐有事於武宮。

﹝經十五三﹞龠入﹐叔弓卒﹐去樂卒事。

﹝傳﹞其言去樂卒事何﹖禮也。君有事於廟﹐聞大夫之喪﹐去樂﹐卒事。大夫聞君之喪﹐攝主而往。大夫聞大夫之喪﹐屍事畢而往。

﹝經十五四﹞夏﹐蔡昭吳奔鄭。

﹝經十五五﹞六月丁巳朔﹐日有食之。

﹝經十五六﹞秋﹐晉荀吳帥師伐鮮虞。

﹝經十五七﹞冬﹐公如晉。

昭公﹝經十六一﹞十有六年

春﹐齊侯伐徐。

﹝經十六二﹞楚子誘戎曼子﹐殺之。

﹝傳﹞楚子何以不名﹖夷狄相誘﹐君子不疾也。曷爲不疾﹖若不疾﹐乃疾之也。

﹝經十六三﹞夏﹐公至自晉。

﹝經十六四﹞秋﹐八月己亥﹐晉侯夷卒。

﹝經十六五﹞九月﹐大雩。

﹝經十六七﹞季孫隱如如晉。

﹝經十六八﹞冬﹐十月﹐葬晉昭公。

昭公﹝經十七一﹞十有七年

春﹐小邾婁子來朝。

﹝經十七二﹞夏﹐六月甲戌朔﹐日有食之。

﹝經十七三﹞秋﹐郯子來朝。

﹝經十七四﹞八月﹐晉荀吳帥師滅賁渾戎。

﹝經十七五﹞冬﹐有星孛於大辰。

﹝傳﹞孛者何﹖彗星也。其言於大辰何﹖在大辰也。大辰者何﹖大火也。大火爲大辰﹐伐爲大辰﹐北辰亦爲大辰。何以書﹖記異也。

﹝經十七六﹞楚人及吳戰於長岸。

﹝傳﹞詐戰不言戰﹐此其言戰何﹖敵也。

昭公﹝經十八一﹞十有八年

春﹐王三月﹐曹伯須卒。

﹝經十八二﹞夏﹐五月﹐壬午﹐宋﹑衛﹑陳﹑鄭災。

﹝傳﹞何以書﹖記異也。何異爾﹖異其同日而俱災也。外異不書﹐此何以書﹖爲天下記異也。

﹝經十八三﹞六月﹐邾婁人入鄅。

﹝經十八四﹞秋﹐葬曹平公。

﹝經十八五﹞冬﹐許遷於白羽。

昭公﹝經十九一﹞十有九年

春﹐宋公伐邾婁。

﹝經十九二﹞夏﹐五月戊辰﹐許世子止弒其君買。

﹝經十九三﹞己卯﹐地震。

﹝經十九四﹞秋﹐齊髙發帥師伐莒。

﹝經十九五﹞冬﹐葬許悼公。

﹝傳﹞賊未討﹐何以書葬﹖不成於弒也。曷爲不成於弒﹖止進藥而藥殺也。止進藥而藥殺﹐則曷爲加弒焉爾﹖譏子道之不盡也。其譏子道之不盡柰何﹖曰﹕樂正子春之視疾也。復加一飯則脫然愈﹐復損一飯則脫然愈﹔復加一衣則脫然愈﹐復損一衣則脫然愈。止進藥而藥殺﹐是以君子加弒焉爾﹐曰「許世子止弒其君買」﹐是君子之聽止也﹔「葬許悼公」﹐是君子之赦止也。赦止者﹐免止之罪辭也。

昭公﹝經二十一﹞二十年

春﹐王正月。

﹝經二十二﹞夏﹐曹公孫會自鄸出奔宋。

﹝傳﹞奔未有言自者﹐此其言自何﹖畔也。畔則曷爲不言其畔﹖爲公子喜時之後諱也。《春秋》爲賢者諱。何賢乎公子喜時﹖讓國也。其讓國柰何﹖曹伯廬卒於師﹐則未知公子喜時從與﹖公子負芻從與﹖或爲主於國﹖或爲主於師﹖公子喜時見公子負芻之當主也﹐逡巡而退。賢公子喜時﹐則曷爲爲會諱﹖君子之善善也長﹐惡惡也短﹐惡惡止其身﹐善善及子孫。賢者子孫﹐故君子爲之諱也。

﹝經二十三﹞秋﹐盜殺衛侯之兄輒。

﹝傳﹞母兄稱兄﹐兄何以不立﹖有疾也。何疾爾﹖惡疾也。

﹝經二十四﹞冬﹐十月﹐宋華亥﹑向寧﹑華定出奔陳。

﹝經二十五﹞十有一月辛卯﹐蔡侯廬卒。

昭公﹝經二一一﹞二十有一年

春﹐王三月﹐葬蔡平公。

﹝經二一二﹞夏﹐晉侯使士鞅來聘。

﹝經二一三﹞宋華亥﹑向寧﹑華定自陳入於宋南裏以畔。

﹝傳﹞宋南裏者何﹖若曰﹕因諸者然。

﹝經二一四﹞秋﹐七月壬午朔﹐日有食之。

﹝經二一五﹞八月乙亥﹐叔痤卒。

﹝經二一六﹞冬﹐蔡侯朱出奔楚。

﹝經二一七﹞公如晉﹐至河乃復。

昭公﹝經二二一﹞二十有二年

春﹐齊侯伐莒。

﹝經二二二﹞宋華亥﹑向寧﹑華定自宋南裏出奔楚。

﹝經二二三﹞大搜於昌姦。

﹝經二二四﹞夏﹐四月乙丑﹐天王崩。

﹝經二二五﹞六月﹐叔鞅如京師。

﹝經二二六﹞葬景王。

﹝經二二七﹞王室亂。

﹝傳﹞何言乎王室亂﹖言不及外也。

﹝經二二八﹞劉子﹑單子以王猛居於皇。

﹝傳﹞其稱王猛何﹖當國也。

﹝經二二九﹞秋﹐劉子﹑單子以王猛入於王城。

﹝傳﹞王城者何﹖西周也。其言入何﹖篡辭也。

﹝經二二十﹞冬﹐十月﹐王子猛卒。

﹝傳﹞此未逾年之君也﹐其稱王子猛卒何﹖不與當也。不與當者﹐不與當父死子繼﹑兄死弟及之辭也。

﹝經二二十一﹞十有二月癸酉朔﹐日有食之。

昭公﹝經二三一﹞二十有三年

春﹐王正月﹐叔孫捨如晉。

﹝經二三二﹞癸丑﹐叔鞅卒。

﹝經二三三﹞晉人執我行人叔孫捨。

﹝經二三四﹞晉人圍郊。

﹝傳﹞郊者何﹖天子之邑也。曷爲不系於周﹖不與伐天子也。

﹝經二三五﹞夏﹐六月﹐蔡侯東國卒於楚。

﹝經二三六﹞秋﹐七月﹐莒子庚輿來奔。

﹝經二三七﹞戊辰﹐吳敗頓﹑胡﹑沈﹑蔡﹑陳﹑許之師於雞父。胡子髡﹑沈子楹滅﹐獲陳夏嚙。

﹝傳﹞此偏戰也﹐曷爲以詐戰之辭言之﹖不與夷狄之主中國也。然則曷爲不使中國主之﹖中國亦新夷狄也。其言滅獲何﹖別君臣也﹐君死於位曰滅﹐生得曰獲﹐大夫生死皆曰獲。不與夷狄之主中國﹐則其言獲陳夏嚙何﹖吳少進也。

﹝經二三八﹞天王居於狄泉。

﹝傳﹞此未三年﹐其稱天王何﹖著有天子也。

﹝經二三九﹞尹氏立王子朝。

﹝經二三十﹞八月乙未﹐地震。

﹝經二三十一﹞冬﹐公如晉﹐至河﹐公有疾﹐乃復。﹝傳﹞何言乎公有疾乃復﹖殺恥也。

昭公﹝經二四一﹞二十有四年

春﹐王二月丙戌﹐仲孫貜卒。

﹝經二四二﹞叔孫捨至自晉。

﹝經二四三﹞夏﹐五月乙未朔﹐日有食之。

﹝經二四四﹞秋﹐八月﹐大雩。

﹝經二四五﹞丁酉﹐杞伯郁釐卒。

﹝經二四六﹞冬﹐吳滅巢。

﹝經二四七﹞葬杞平公。

昭公﹝經二五一﹞二十有五年

春﹐叔孫捨如宋。

﹝經二五二﹞夏﹐叔倪會晉趙鞅﹑宋樂世心﹑衛北宮喜﹑鄭遊吉﹑曹人﹑邾婁人﹑滕人﹑薛人﹑小邾婁人於黃父。

﹝經二五三﹞有鸛鵒來巢。

﹝傳﹞何以書﹖記異也。何異爾﹖非中國之禽也﹐宜穴又巢也。

﹝經二五四﹞秋﹐七月上辛﹐大雩。季辛﹐又雩。

﹝傳﹞又雩者何﹖又雩者非雩也﹐聚眾以逐季氏也。

﹝經二五五﹞九月己亥﹐公孫於齊﹐次於楊州。

﹝經二五六﹞齊侯唁公於野井。

﹝傳﹞唁公者何﹖昭公將弒季氏﹐告子家駒曰「季氏爲無道﹐僭於公室久矣﹐吾欲弒之﹐何如﹖」子家駒曰「諸侯僭於天子﹐大夫僭於諸侯久矣﹗」昭公曰「吾何僭矣哉﹖」子家駒曰「設兩觀﹐乘大路﹐朱幹﹐玉戚﹐以舞《大夏》﹐八佾以舞《大武》﹐此皆天子之禮也。且夫牛馬維婁﹐委己者也﹐而柔焉。季氏得民眾久矣﹐君無多辱焉﹗」昭公不從其言﹐終弒之而敗焉。走之齊﹐齊侯唁公於野井﹐曰「柰何君去魯國之社稷﹖」昭公曰「喪人不佞﹐失守魯國之社稷﹐執事以羞。」再拜顙﹐慶子家駒曰「慶子免君於大難矣。」子家駒曰「臣不佞﹐陷君於大難﹐君不忍加之以鈇鑕﹐賜之以死。」再拜顙。髙子執簞食與四脡脯﹐國子執壺漿﹐曰「吾寡君聞君在外﹐餕饔未就﹐敢致糗於從者。」昭公曰「君不忘吾先君﹐延及喪人﹐錫之以大禮。」再拜稽首﹐以衽受。髙子曰「有夫不祥﹐君無所辱大禮。」昭公蓋祭而不嘗。景公曰「寡人有不腆先君之服﹐未之敢服﹔有不腆先君之器﹐未之敢用﹐敢以請。」昭公曰「喪人不佞﹐失守魯國之社稷﹐執事以羞﹐敢辱大禮﹖敢辭。」景公曰「寡人有不腆先君之服﹐未之敢服﹔有不腆先君之器﹐未之敢用﹐敢固以請。」昭公曰「以吾宗廟之在魯地﹐有先君之服﹐未之能以服﹔有先君之器﹐未之能以出﹐敢固辭。」景公曰「寡人有不腆先君之服﹐未之敢服﹔有不腆先君之器﹐未之敢用﹐請以饗乎從者。」昭公曰「喪人其何稱﹖」景公曰「孰君而無稱﹖」昭公於是噭然而哭﹐諸大夫皆哭。旣哭以人爲菑﹐以幦爲席﹐以鞍爲﹐以遇禮相見。孔子曰「其禮與﹗其辭足觀矣﹗」

﹝經二五七﹞冬﹐十月戊辰﹐叔孫捨卒。

﹝經二五八﹞十有一月己亥﹐宋公佐卒於曲棘。

﹝傳﹞曲棘者何﹖宋之邑也。諸侯卒其封內不地﹐此何以地﹖憂內也。

﹝經二五九﹞十有二月﹐齊侯取運。

﹝傳﹞外取邑不書﹖此何以書﹖爲公取之也。

昭公﹝經二六一﹞二十有六年

春﹐王正月﹐葬宋元公。

﹝經二六二﹞三月﹐公至自齊﹐居於運。

﹝經二六三﹞夏﹐公圍成。

﹝經二六四﹞秋﹐公會齊侯﹑莒子﹑邾婁子﹐杞伯盟於剸陵。公至自會﹐居於運。

﹝經二六五﹞九月庚申﹐楚子居卒。

﹝經二六六﹞冬﹐十月﹐天王入於成周。

﹝傳﹞成周者何﹖東周也。其言入何﹖不嫌也。

﹝經二六七﹞尹氏﹑召伯﹑毛伯以王子朝奔楚。

昭公﹝經二七一﹞二十有七年

春﹐公如齊。公至自齊﹐居於運。

﹝經二七二﹞夏﹐四月﹐吳弒其君僚。

﹝經二七三﹞楚殺其大夫郤宛。

﹝經二七四﹞秋﹐晉士鞅﹑宋樂祁犁﹑衛北宮喜﹑曹人﹑邾婁人﹑滕人會於扈。

﹝經二七五﹞冬﹐十月﹐曹伯午卒。

﹝經二七六﹞邾婁快來奔。

﹝傳﹞邾婁快者何﹖邾婁之大夫也。邾婁無大夫﹐此何以書﹖以近書也。

﹝經二七七﹞公如齊﹐公至自齊﹐居於運。

昭公﹝經二八一﹞二十有八年

春﹐王三月﹐葬曹悼公。

﹝經二八二﹞公如晉﹐次於幹侯。

﹝經二八三﹞夏﹐四月丙戌﹐鄭伯寧卒。六月﹐葬鄭定公。

﹝經二八四﹞秋﹐七月癸巳﹐滕子寧卒。

﹝經二八五﹞冬﹐葬滕悼公。

昭公﹝經二九一﹞二十有九年

春﹐公至自幹侯﹐居於運。

﹝經二九二﹞齊侯使髙張來唁公。

﹝經二九三﹞公如晉﹐次於幹侯。

﹝經二九四﹞夏﹐四月庚子﹐叔倪卒。

﹝經二九五﹞秋﹐七月。

﹝經二九六﹞冬﹐十月﹐運潰。

﹝傳﹞邑不言潰﹐此其言潰何﹖郛之也。曷爲郛之﹖君存焉爾。

昭公﹝經三十一﹞三十年

春﹐王正月﹐公在幹侯。

﹝經三十二﹞夏﹐六月庚辰﹐晉侯去疾卒。

﹝經三十三﹞秋﹐八月﹐葬晉頃公。

﹝經三十四﹞冬﹐十有二月﹐吳滅徐﹐徐子章禹奔楚。

昭公﹝經三一一﹞三十有一年

春﹐王正月﹐公在幹侯。

﹝經三一二﹞季孫隱如會晉荀櫟於適歷。

﹝經三一三﹞夏﹐四月丁巳﹐薛伯谷卒。

﹝經三一四﹞晉侯使荀櫟唁公於幹侯。

﹝經三一五﹞秋﹐葬薛獻公。

﹝經三一六﹞冬﹐黑弓以濫來奔。

﹝傳﹞文何以無邾婁﹖通濫也。曷爲通濫﹖賢者子孫宜有地也。賢者孰謂﹖謂叔術也。何賢乎叔術﹖讓國也。其讓國柰何﹖當邾婁顏之時﹐邾婁女有爲魯夫人者﹐則未知其爲武公與﹖懿公與﹖孝公幼﹐顏淫九公子於宮中﹐因以納賊﹐則未知其爲魯公子與﹖邾婁公子與﹖臧氏之母﹐養公者也。君幼則宜有養者﹐大夫之妾﹐士之妻﹐則未知臧氏之母者曷爲者也﹖養公者必以其子入養。臧氏之母聞有賊﹐以其子易公﹐抱公以逃。賊至﹐湊公寢而弒之。臣有鮑廣父與梁買子者﹐聞有賊﹐趨而至。臧氏之母曰「公不死也﹐在是﹐吾以吾子易公矣。」於是負孝公之周訴天子﹐天子爲之誅顏而立叔術﹐反孝公於魯。顏夫人者﹐嫗盈女也﹐國色也﹐其言曰「有能爲我殺殺顏者﹐吾爲其妻。」叔術爲之殺殺顏者﹐而以爲妻﹐有子焉﹐謂之盱。夏父者﹐其所爲有於顏者也。盱幼而皆愛之﹐食必坐二子於其側而食之﹐有珍怪之食﹐盱必先取足焉。夏父曰「以來﹐人未足而盱有餘。」叔術覺焉﹐曰「嘻﹗此誠爾國也夫﹗」起而致國於夏父﹐夏父受而中分之﹐叔術曰「不可﹗」三分之﹐叔術曰「不可﹗」四分之﹐叔術曰「不可﹗」五分之﹐然後受之。公扈子者﹐邾婁之父兄也﹐習乎邾婁之故﹐其言曰「惡有言人之國賢若此者乎﹗」誅顏之時﹐天子死﹐叔術起而致國於夏父。當此之時﹐邾婁人常被兵於周﹐曰「何故死吾天子﹖」通濫則文何以無邾婁﹖天下未有濫也。天下未有濫﹐則其言以濫來奔何﹖叔術者﹐賢大夫也﹐絕之則爲叔術不欲絕﹐不絕則世大夫也。大夫之義不得世﹐故於是推而通之也。

﹝經三一七﹞十有二月辛亥朔﹐日有食之。

昭公﹝經三二一﹞三十有二年

春﹐王正月﹐公在幹侯。

﹝經三二二﹞取闞。

﹝傳﹞闞者何﹖邾婁之邑也。曷爲不系乎邾婁﹖諱亟也。

﹝經三二三﹞夏﹐吳伐越。

﹝經三二四﹞秋﹐七月。

﹝經三二五﹞冬﹐仲孫何忌會晉韓不信﹑齊髙張﹑宋仲幾﹑衛世叔申﹑鄭國參﹑曹人﹑莒人﹑邾婁人﹑薛人﹑杞人﹑小邾婁人城成周。

﹝經三二六﹞十有二月﹐己未﹐公薨於幹侯。

公羊傳定公

定公﹝經一一﹞元年

春王。

﹝傳﹞定何以無正月﹖正月者﹐正卽位也。定無正月者﹐卽位後也。卽位何以後﹖昭公在外﹐得入不得入﹐未可知也。曷爲未可知﹖在季氏也。定﹑哀多微辭﹐主人習其讀而問其傳﹐則未知己之有罪焉爾。

﹝經一二﹞三月﹐晉人執宋仲幾於京師。

﹝傳﹞仲幾之罪何﹖不哀城也。其言於京師何﹖伯討也。伯討則其稱人何﹖貶。曷爲貶﹖不與大王專執也。曷爲不與﹖實與而文不與。文曷爲不與﹖大夫之義﹐不得專執也。

﹝經一三﹞夏﹐六月癸亥﹐公之喪至自幹侯。戊辰﹐公卽位。

﹝傳﹞癸亥公之喪至自幹侯﹐則曷爲以戊辰之日然後卽位﹖正棺於兩楹之間﹐然後卽位。子沈子曰「定君乎國﹐然後卽位。」卽位不日﹐此何以日﹖錄乎內也。

﹝經一四﹞秋﹐七月癸巳﹐葬我君昭公。

﹝經一五﹞九月﹐大雩。

﹝經一六﹞立煬宮。

﹝傳﹞煬宮者何﹖煬公之宮也。立者何﹖立者不宜立也。立煬宮﹐非禮也。

﹝經一七﹞冬﹐十月﹐隕霜殺菽。

﹝傳﹞何以書﹖記異也。此災菽也﹐曷爲以異書﹖異大乎災也。

定公﹝經二一﹞二年

春﹐王正月。

﹝經二二﹞夏﹐五月壬辰﹐雉門及兩觀災。

﹝傳﹞其言雉門及兩觀災何﹖兩觀微也。然則曷爲不言雉門災及兩觀﹖主災者兩觀也。時災者兩觀﹐則曷爲後言之﹖不以微及大也。何以書﹖記災也。

﹝經二三﹞秋﹐楚人伐吳。

﹝經二四﹞冬﹐十月﹐新作雉門及兩觀。

﹝傳﹞其言新作之何﹖修大也。修舊不書﹐此何以書﹖譏。何譏爾﹖不務乎公室也。

定公﹝經三一﹞三年

春﹐王正月﹐公如晉﹐至河乃復。三月辛卯﹐邾婁子穿卒。

﹝經三二﹞夏﹐四月。

﹝經三三﹞秋﹐葬邾婁莊公。

﹝經三四﹞冬﹐仲孫何忌及邾婁子盟於枝。

定公﹝經四一﹞四年

春﹐王二月癸巳﹐陳侯吳卒。

﹝經四二﹞三月﹐公會劉子﹑晉侯﹑宋公﹑蔡侯﹑衛侯﹑陳子﹑鄭伯﹑許男﹑曹伯﹑莒子﹑邾婁子﹑頓子﹑胡子﹑滕子﹑薛伯﹑杞伯﹑小邾婁子﹑齊國夏於召陵﹐侵楚。

﹝經四三﹞夏﹐四月庚辰﹐蔡公孫歸姓帥師滅沈﹐以沈子嘉歸﹐殺之。

﹝經四四﹞五月﹐公及諸侯盟於浩油﹔杞伯戊卒於會。

﹝經四五﹞六月﹐葬陳惠公。

﹝經四六﹞許遷於容城。

﹝經四七﹞秋﹐七月﹐公至自會。

﹝經四八﹞劉捲卒。

﹝傳﹞劉捲者何﹖天子之大夫也。外大夫不卒﹐此何以卒﹖我主之也。

﹝經四九﹞葬杞悼公。

﹝經四十﹞楚人圍蔡。

﹝經四十一﹞晉士鞅﹑衛孔圄帥師伐鮮虞。

﹝經四十二﹞葬劉文公。

﹝傳﹞外大夫不書葬﹐此何以書葬﹖錄我主也。

﹝經四十三﹞冬﹐十有一月庚午﹐蔡侯以吳子及楚人戰於伯莒﹐楚師敗績。

﹝傳﹞吳何以稱子﹖夷狄也而憂中國。其憂中國柰何﹖伍子胥父誅乎楚﹐挾弓而去楚﹐以干闔廬。闔廬曰「士之甚﹗勇之甚﹗將爲之興師而復讎於楚。」伍子胥復曰「諸侯不爲匹夫興師﹐且臣聞之﹕事君猶事父也。虧君之義﹐復父之讎﹐臣不爲也。」於是止。蔡昭公朝乎楚﹐有美裘焉﹐囊瓦求之﹐昭公不與﹐爲是拘昭公於南郢﹐數年然後歸之。於其歸焉﹐用事乎河﹐曰「天下諸侯茍有能伐楚者﹐寡人請爲之前列。」楚人聞之怒。爲是興師﹐使囊瓦將而伐蔡。蔡請救於吳﹐伍子胥復曰「蔡非有罪也﹐楚人爲無道﹐君如有憂中國之心﹐則若時可矣。」於是興師而救蔡。曰﹕事君猶事父也﹐此其爲可以復讎柰何﹖曰﹕父不受誅﹐子復讎可也﹔父受誅﹐子復讎﹐推刃之道也。復讎不徐害﹐朋友相衛﹐而不相迿﹐古之道也。

﹝經四十四﹞楚囊瓦出奔鄭。

﹝經四十五﹞庚辰﹐吳入楚。

﹝傳﹞吳何以不稱子﹖反夷狄也。其反夷狄柰何﹖君捨於君室﹐大夫捨於大夫室﹐蓋妻楚王之母也。

定公﹝經五一﹞五年

春﹐王正月辛亥朔﹐日有食之。

﹝經五二﹞夏﹐歸粟於蔡。

﹝傳﹞孰歸之﹖諸侯歸之。曷爲不言諸侯歸之﹖離至不可得而序﹐故言我也。

﹝經五三﹞於越入吳。

﹝傳﹞於越者何﹖越者何﹖於越者﹐未能以其名通也。越者﹐能以其名通也。

﹝經五四﹞六月丙申﹐季孫隱如卒。

﹝經五五﹞秋﹐七月壬子﹐叔孫不敢卒。

﹝經五六﹞冬﹐晉士鞅帥師圍鮮虞。

定公﹝經六一﹞六年

春﹐王正月癸亥﹐鄭遊遬帥師滅許﹐以許男斯歸。

﹝經六二﹞二月﹐公侵鄭。

﹝經六三﹞公至自侵鄭。

﹝經六四﹞夏﹐季孫斯﹑仲孫何忌如晉。

﹝經六五﹞秋﹐晉人執宋行人樂祁犁。

﹝經六六﹞冬﹐城中城。

﹝經六七﹞季孫斯﹑仲孫忌帥師圍運。

﹝傳﹞此仲孫何忌也﹐曷爲謂之仲孫忌﹖譏二名。二名﹐非禮也。

定公﹝經七一﹞七年

春﹐王正月。﹝經七二﹞夏﹐四月。

﹝經七三﹞秋﹐齊侯﹑鄭伯盟於咸。

﹝經七四﹞齊人執衛行人北宮結﹐以侵衛。

﹝經七五﹞齊侯﹑衛侯盟於沙澤。

﹝經七六﹞大雩。

﹝經七七﹞齊國夏帥師伐我西鄙。

﹝經七八﹞九月﹐大雩。

﹝經七九﹞冬﹐十月。

定公﹝經八一﹞八年

春﹐王正月﹐公侵齊。公至自侵齊。

﹝經八二﹞二月﹐公侵齊。三月﹐公至自侵齊。

﹝經八三﹞曹伯露卒。

﹝經八三﹞夏﹐齊國夏帥師伐我西鄙。

﹝經八四﹞公會晉師於瓦﹐公至自瓦。

﹝經八五﹞秋﹐七月戊辰﹐陳侯柳卒。

﹝經八六﹞晉趙鞅帥師侵鄭﹐遂侵衛。

﹝經八七﹞葬曹靖公。

﹝經八八﹞九月﹐葬陳懷公。

﹝經八九﹞季孫斯﹑仲孫何忌帥師侵衛。

﹝經八十﹞冬﹐衛侯﹑鄭伯盟於曲濮。

﹝經八十一﹞從祀先公。

﹝傳﹞從祀者何﹖順祀也。文公逆祀﹐去者三人﹔定公順祀﹐叛者五人。

﹝經八十二﹞盜竊寶玉﹑大弓。

﹝傳﹞盜者孰謂﹖謂陽虎也。陽虎者﹐曷爲者也﹖季氏之宰也。季氏之宰則微者也﹐惡乎得國寶而竊之﹖陽虎專季氏﹐季氏專魯國﹐陽虎拘季孫﹐孟氏與叔孫氏疊而食之。睋而鋟其板﹐曰「某月某日﹐將殺我於蒲圃﹐力能救我則於是。」至乎日若時而出。臨南者﹐陽虎之出也﹐禦之。於其乘焉﹐季孫謂臨南曰「以季氏之世世有子﹐子可以不免我死乎﹖」臨南曰「有力不足﹐臣何敢不勉。」陽越者﹐陽虎之從弟也﹐爲右。諸陽之從者﹐車數十乘﹐至於孟衢﹐臨南投策而墜之﹐陽越下取策﹐臨南駷馬﹐而由乎孟氏﹐陽虎從而射之﹐矢著於莊門。然而甲起於琴如。弒不成﹐卻反舍於郊﹐皆說然息。或曰「弒千乘之主﹐而不克捨此﹐可乎﹖」陽虎曰「夫孺子得國而已﹐如丈夫何﹖」睋而曰「彼哉﹗彼哉﹗趣駕。」旣駕﹐公斂處父帥師而至﹐慬然後得免﹐自是走之晉。寶者何﹖璋判白﹐弓繡質﹐龜靑純。

定公﹝經九一﹞九年

春﹐王正月。

﹝經九二﹞夏﹐四月戊申﹐鄭伯囆卒。

﹝經九三﹞得寶玉﹑大弓。

﹝傳﹞何以書﹖國寶也﹐喪之書﹐得之書。

﹝經九四﹞六月﹐葬鄭獻公。

﹝經九五﹞秋﹐齊侯﹑衛侯次於五氏。

﹝經九六﹞秦伯卒。

﹝經九七﹞冬﹐葬秦哀公。

定公﹝經十一﹞十年

春﹐王三月﹐及齊平。

﹝經十二﹞夏﹐公會齊侯於頰谷。公至自頰谷。

﹝經十三﹞晉趙鞅帥師圍衛。

﹝經十四﹞齊人來歸運﹑讙﹑龜陰田。

﹝傳﹞齊人曷爲來歸運﹑讙﹑龜陰田﹖孔子行乎季孫﹐三月不違﹐齊人爲是來歸之。

﹝經十五﹞叔孫州仇﹑仲孫何忌帥師圍郈。

﹝經十六﹞秋﹐叔孫州仇﹑仲孫何忌帥師圍費。

﹝經十七﹞宋樂世心出奔曹。宋公子池出奔陳。

﹝經十八﹞冬﹐齊侯﹑衛侯﹑鄭遊遬會於鞍。

﹝經十九﹞叔孫州仇如齊。

﹝經十十﹞齊公之弟辰曁宋仲佗﹑石彄出奔陳。

定公﹝經十一一﹞十有一年

春﹐宋公之弟辰及仲佗﹑石彄﹑公子池﹐自陳入於蕭﹐以叛。

﹝經十一二﹞夏﹐四月。

﹝經十一三﹞秋﹐宋樂世心自曹入於蕭。

﹝經十一四﹞冬﹐及鄭平。

﹝經十一五﹞叔還如鄭蒞盟。

定公﹝經十二一﹞十有二年

春﹐薛伯定卒。

﹝經十二二﹞夏﹐葬薛襄公。

﹝經十二三﹞叔孫州仇帥師墮郈。

﹝經十二四﹞衛公孟彄帥師伐曹。

﹝經十二五﹞季孫斯﹑仲孫何忌帥師墮費。

﹝傳﹞曷爲帥師墮郈﹖帥師墮費﹖孔子行乎季孫﹐三月不違﹐曰「家不藏甲﹐邑無百雉之城。」於是帥師墮郈﹐帥師墮費。雉者何﹖五板而堵﹐五堵而雉﹐百雉而城。

﹝經十二六﹞秋﹐大雩。

﹝經十二七﹞冬﹐十月癸亥﹐公會晉侯﹐盟於黃。

﹝經十二八﹞十有一月丙寅朔﹐日有食之。公至自黃。

﹝經十二九﹞十有二月﹐公圍成﹐公至自圍成。

定公﹝經十三一﹞十有三年

春﹐齊侯﹑衛侯次於垂瑕。

﹝經十三二﹞夏﹐築蛇淵囿。

﹝經十三三﹞大搜於比蒲。

﹝經十三四﹞衛公孟彄帥師伐曹。

﹝經十三五﹞秋﹐晉趙鞅入於晉陽﹐以叛。

﹝經十三六﹞冬﹐晉荀寅及士吉射入於朝歌﹐以叛。

﹝經十三七﹞晉趙鞅歸於晉。

﹝傳﹞此叛也﹐其言歸何﹖以地正國也。其以地正國柰何﹖晉趙鞅取晉陽之甲以逐荀寅與士吉射。荀寅與士吉射者﹐曷爲者也﹖君側之惡人也。此逐君側之惡人﹐曷爲以叛言之﹖無君命也。﹝經十三八﹞薛弒其君比。

定公﹝經十四一﹞十有四年

春﹐衛公叔戍來奔。

﹝經十四二﹞晉趙陽出奔宋。

﹝經十四三﹞二月辛巳﹐楚公子結﹑陳公子佗人帥師滅頓﹐以頓子牄歸。

﹝經十四四﹞夏﹐衛北宮結來奔。

﹝經十四五﹞五月﹐於越敗吳於醉李。

﹝經十四六﹞吳子光卒。

﹝經十四七﹞公會齊侯﹑衛侯於堅。公至自會。

﹝經十四八﹞秋﹐齊侯﹑宋公會於洮。

﹝經十四九﹞天王使石尙來歸脤。

﹝傳﹞石尙者何﹖天子之士也。脤者何﹖俎實也。腥曰脤﹐熟曰燔。

﹝經十四十﹞衛世子蒯瞶出奔宋。

﹝經十四十一﹞衛公孟彄出奔鄭。

﹝經十四十二﹞宋公之弟辰自蕭來奔。

﹝經十四十三﹞大搜於比蒲。

﹝經十四十四﹞邾婁子來會公。

﹝經十四十五﹞城莒父及霄。

定公﹝經十五一﹞十有五年

春﹐王正月﹐邾婁子來朝。

﹝經十五二﹞鼷鼠食郊牛﹐牛死﹐攺卜牛。

﹝傳﹞曷爲不言其所食﹖漫也。

﹝經十五三﹞二月﹐辛丑﹐楚子滅胡﹐以胡子豹歸。

﹝經十五四﹞夏﹐五月辛亥﹐郊。

﹝傳﹞曷爲以夏五月郊﹖三卜之運也。

﹝經十五五﹞壬申﹐公薨於髙寢。

﹝經十五六﹞鄭軒達帥師伐宋。

﹝經十五七﹞齊侯﹑衛侯次於籧篨。

﹝經十五八﹞邾婁子來奔喪。

﹝傳﹞其言來奔喪何﹖奔喪﹐非禮也。

﹝經十五九﹞秋﹐七月壬申﹐姒氏卒。

﹝傳﹞姒氏者何﹖哀公之母也。何以不稱夫人﹖哀未君也。

﹝經十五十﹞八月庚辰朔﹐日有食之。

﹝經十五十一﹞九月﹐滕子來會葬。

﹝經十五十二﹞丁巳﹐葬我君定公﹐雨不克葬﹔戊午﹐日下昃﹐乃克葬。辛巳﹐葬定姒。

﹝傳﹞定姒何以書葬﹖未逾年之君也﹐有子則廟﹐廟則書葬。

﹝經十五十三﹞冬﹐城漆。

公羊傳哀公

哀公﹝經一一﹞元年

春﹐王正月﹐公卽位。

﹝經一二﹞楚子﹑陳侯﹑隨侯﹑許男圍蔡。

﹝經一三﹞鼷鼠食郊牛﹐攺卜牛。

﹝經一四﹞夏﹐四月辛巳﹐郊。

﹝經一五﹞秋﹐齊侯﹑衛侯伐晉。

﹝經一六﹞冬﹐仲孫何忌帥師伐邾婁。

哀公﹝經二一﹞二年

春﹐王二月﹐季孫斯﹑叔孫州仇﹑仲孫何忌帥師伐邾婁﹐取漷東田及沂西田。癸巳﹐叔孫州仇﹑仲孫何忌及邾婁子盟於句繹。

﹝經二二﹞夏﹐四月丙子﹐衛侯元卒。

﹝經二三﹞滕子來朝。

﹝經二四﹞晉趙鞅帥師納衛世子蒯瞶於戚。

﹝傳﹞戚者何﹖衛之邑也。曷爲不言入於衛﹖父有子﹐子不得有父也。

﹝經二五﹞秋﹐八月甲戌﹐晉趙鞅帥師及鄭軒達帥師戰於栗﹐鄭師敗績。

﹝經二六﹞冬﹐十月﹐葬衛靈公。

﹝經二七﹞十有一月﹐蔡遷於州來。

﹝經二八﹞蔡殺其大夫公子駟。

哀公﹝經三一﹞三年

春﹐齊國夏﹑衛石曼姑帥師圍戚。

﹝傳﹞齊國夏曷爲與衛石曼姑帥師圍戚﹖伯討也。此其爲伯討柰何﹖曼姑受命乎靈公而立輒﹐以曼姑之義爲固﹐可以距之也。輒者曷爲者也﹖蒯瞶之子也。然則曷爲不立蒯瞶而立輒﹖蒯瞶爲無道﹐靈公逐蒯瞶而立輒。然則輒之義可以立乎﹖曰﹕可。其可柰何﹖不以父命辭王父命﹐以王父命辭父命﹐是父之行乎子也﹔不以家事辭王事﹐以王事辭家事﹐是上之行乎下也。

﹝經三二﹞夏﹐四月甲午﹐地震。

﹝經三三﹞五月辛卯﹐桓宮﹑僖宮災。

﹝傳﹞此皆毀廟也﹐其言災何﹖復立也。曷爲不言其復立﹖《春秋》見者不復見也。何以不言及﹖敵也。何以書﹖記災也。

﹝經三四﹞季孫斯﹑叔孫州仇帥師城開陽。

﹝經三五﹞宋樂髡帥師伐曹。

﹝經三六﹞秋﹐七月丙子﹐季孫斯卒。

﹝經三七﹞蔡人放其大夫公孫獵於吳。

﹝經三八﹞冬﹐十月癸卯﹐秦伯卒。

﹝經三九﹞叔孫州仇﹑仲孫何忌帥師圍邾婁。

哀公﹝經四一﹞四年

春﹐王三月庚戌﹐盜殺蔡侯申。

﹝傳﹞弒君賤者窮諸人﹐此其稱盜以弒何﹖賤乎賤者也。賤乎賤者孰謂﹖謂罪人也。

﹝經四二﹞蔡公孫辰出奔吳。

﹝經四三﹞葬秦惠公。

﹝經四四﹞宋人執小邾婁子。

﹝經四五﹞夏﹐蔡殺其大夫公孫歸姓﹑公孫霍。

﹝經四六﹞晉人執戎曼子赤歸於楚。

﹝傳﹞赤者何﹖戎曼子之名也。其言歸於楚何﹖子北宮子曰「辟伯晉而京師楚也。」

﹝經四七﹞城西郛。

﹝經四八﹞六月辛丑﹐蒲社災。

﹝傳﹞蒲社者何﹖亡國之社也。社者封也﹐其言災何﹖亡國之社蓋掩之﹐掩其上而柴其下。蒲社災﹐何以書﹖記災也。

﹝經四九﹞秋﹐八月甲寅﹐滕子結卒。

﹝經四十﹞冬﹐十有二月﹐葬蔡昭公。

﹝經四十一﹞葬滕頃公。

哀公﹝經五一﹞五年

春﹐城比。

﹝經五二﹞夏﹐齊侯伐宋。

﹝經五三﹞晉趙鞅帥師伐衛。

﹝經五四﹞秋﹐九月癸酉﹐齊侯處臼卒。

﹝經五五﹞冬﹐叔還如齊。

﹝經五六﹞閏月﹐葬齊景公。

﹝傳﹞閏不書﹐此何以書﹖喪以閏數也。喪曷爲以閏數﹖喪數略也。

哀公﹝經六一﹞六年

春﹐城邾婁葭。

﹝經六二﹞晉趙鞅帥師伐鮮虞。

﹝經六三﹞吳伐陳。

﹝經六四﹞夏﹐齊國夏及髙張來奔。

﹝經六五﹞叔還會吳於柤。

﹝經六六﹞秋﹐七月庚寅﹐楚子軫卒。

﹝經六七﹞齊陽生入於齊。

﹝經六八﹞齊陳乞弒其君捨。

﹝傳﹞弒而立者﹐不以當國之辭言之﹐此其以當國之辭言之何﹖爲諼也。此其爲諼柰何﹖景公謂陳乞曰「吾欲立捨﹐何如﹖」陳乞曰「所樂乎爲君者﹐欲立之則立之﹐不欲立則不立。君如欲立之﹐則臣請立之。」陽生謂陳乞曰「吾聞子蓋將不欲立我也。」陳乞曰「夫千乘之主﹐將廢正而立不正﹐必殺正者。吾不立子者﹐所以生子者也。走矣﹗」與之玉節而走之。景公死而捨立。陳乞使人迎陽生於諸其家。除景公之喪﹐諸大夫皆在朝﹐陳乞曰「常之母有魚菽之祭﹐願諸大夫之化我也。」諸大夫皆曰「諾。」於是皆之陳乞之家坐。陳乞曰「吾有所爲甲﹐請以示焉。」諸大夫皆曰「諾。」於是使力士舉巨囊而至於中澑﹐諸大夫見之﹐皆色然而駭﹐開之則闖然公子陽生也。陳乞曰「此君也已﹗」諸大夫不得已皆逡巡北面﹐再拜稽首而君之爾﹐自是往弒捨。

﹝經六九﹞冬﹐仲孫何忌帥師伐邾婁。

﹝經六十﹞宋向巢帥師伐曹。

哀公﹝經七一﹞七年

春﹐宋皇瑗帥師侵鄭。

﹝經七二﹞晉魏曼多帥師侵衛。

﹝經七三﹞夏﹐公會吳於鄫。

﹝經七四﹞秋﹐公伐邾婁。

﹝經七五﹞八月己酉﹐入邾婁﹐以邾婁子益來。

﹝傳﹞入不言伐﹐此其言伐何﹖內辭也﹐若使他人然。邾婁子益何以名﹖絕。曷爲絕之﹖獲也。曷爲不言其獲﹖內大惡﹐諱也。

﹝經七六﹞宋人圍曹。

﹝經七七﹞冬﹐鄭駟弘帥師救曹。

哀公﹝經八一﹞八年

春﹐王正月﹐宋公入曹﹐以曹伯陽歸。

﹝傳﹞曹伯陽何以名﹖絕之。曷爲絕之﹖滅也。曷爲不言其滅﹖諱同姓之滅也。何諱乎同姓之滅﹖力能救之而不救也。

﹝經八二﹞吳伐我。

﹝經八三﹞夏﹐齊人取讙及僤。

﹝傳﹞外取邑不書﹐此何以書﹖所以賂齊也。曷爲賂齊﹖爲以邾婁子益來也。

﹝經八四﹞歸邾婁子益於邾婁。

﹝經八五﹞秋﹐七月。

﹝經八六﹞冬﹐十有二月癸亥﹐杞伯過卒。

﹝經八七﹞齊人歸讙及僤。

哀公﹝經九一﹞九年

春﹐王二月﹐葬杞僖公。

﹝經九二﹞宋皇瑗帥師取鄭師於雍丘。

﹝傳﹞其言取之何﹖易也。其易柰何﹖詐之也。

﹝經九三﹞夏﹐楚人伐陳。

﹝經九四﹞秋﹐宋公伐鄭。

﹝經九五﹞冬﹐十月。

哀公﹝經十一﹞十年

春﹐王二月﹐邾婁子益來奔。

﹝經十二﹞公會吳伐齊。

﹝經十三﹞三月戊戌﹐齊侯陽生卒。

﹝經十四﹞夏﹐宋人伐鄭。

﹝經十五﹞晉趙鞅帥師侵齊。

﹝經十六﹞五月﹐公至自伐齊。

﹝經十七﹞葬齊悼公。

﹝經十八﹞衛公孟彄自齊歸於衛。

﹝經十九﹞薛伯寅卒。

﹝經十十﹞秋﹐葬薛惠公。

﹝經十十一﹞冬﹐楚公子結帥師伐陳。

﹝經十十二﹞吳救陳。

哀公﹝經十一一﹞十有一年

春﹐齊國書帥師伐我。

﹝經十一二﹞夏﹐陳袁頗出奔鄭。

﹝經十一三﹞五月﹐公會吳伐齊﹔甲戌﹐齊國書帥師及吳戰於艾陵﹐齊師敗績﹐獲齊國書。

﹝經十一四﹞秋﹐七月辛酉﹐滕子虞母卒。

﹝經十一五﹞冬﹐十有一月﹐葬滕隱公。

﹝經十一六﹞衛世叔齊出奔宋。

哀公﹝經十二一﹞十有二年

春﹐用田賦。

﹝傳﹞何以書﹖譏。何譏爾﹖譏始用田賦也。

﹝經十二二﹞夏﹐五月甲辰﹐孟子卒。

﹝傳﹞孟子者何﹖昭公之夫人也。其稱孟子何﹖諱娶同姓﹐蓋吳女也。

﹝經十二三﹞公會吳於橐臯。

﹝經十二四﹞秋﹐公會衛侯﹑宋皇瑗於運。

﹝經十二五﹞宋向巢帥師伐鄭。

﹝經十二六﹞冬﹐十有二月﹐螽。

﹝傳﹞何以書﹖記異也。何異爾﹖不時也。

哀公﹝經十三一﹞十有三年

春﹐鄭軒達帥師取宋於嵒。

﹝傳﹞其言取之何﹖易也。其易柰何﹖詐反也。

﹝經十三二﹞夏﹐許男戌卒。

﹝經十三三﹞公會晉侯及吳子於黃池。

﹝傳﹞吳何以稱子﹖吳主會也。吳主會則曷爲先言晉侯﹖不與夷狄之主中國也。其言及吳子何﹖會兩伯之辭也。不與夷狄之主中國﹐則曷爲以會兩伯之辭言之﹖重吳也。曷爲重吳﹖吳在是則天下諸侯莫敢不至也。

﹝經十三四﹞楚公子申帥師伐陳。

﹝經十三五﹞於越入吳。

﹝經十三六﹞秋﹐公至自會。

﹝經十三七﹞晉魏多帥師侵衛。

﹝傳﹞此晉魏曼多也﹐曷爲謂之晉魏多﹖譏二名﹐二名非禮也。

﹝經十三八﹞葬許元公。

﹝經十三九﹞九月﹐螽。

﹝經十三十﹞冬﹐十有一月﹐有星孛於東方。

﹝傳﹞孛者何﹖彗星也。其言於東方何﹖見於旦也。何以書﹖記異也。

﹝經十三十一﹞盜殺陳夏彄夫。

﹝經十三十二﹞十有二月﹐螽。

哀公﹝經十四一﹞十有四年

春﹐西狩獲麟。

﹝傳﹞何以書﹖記異也。何異爾﹖非中國之獸也。然則孰狩之﹖薪采者也。薪采者則微者也﹐曷爲以狩言之﹖大之也。曷爲大之﹖爲獲麟大之也。曷爲獲麟大之﹖麟者仁獸也。有王者則至﹐無王者則不至。有以告者曰「有麇而角者。」孔子曰「孰爲來哉﹗孰爲來哉﹗」反袂拭面﹐涕沾袍。顏淵死﹐子曰「噫﹗天喪予。」子路死﹐子曰「噫﹗天祝予。」西狩獲麟﹐孔子曰「吾道窮矣﹗」《春秋》何以始乎隱﹖祖之所逮聞也。所見異辭﹐所聞異辭﹐所傳聞異辭。何以終乎哀十四年﹖曰﹕備矣﹗君子曷爲爲《春秋》﹖撥亂世﹐反諸正﹐莫近諸《春秋》。則未知其爲是與﹖其諸君子樂道堯舜之道與﹖末不亦樂乎堯舜之知君子也﹖制《春秋》之義以俟後聖﹐以君子之爲﹐亦有樂乎此也。

