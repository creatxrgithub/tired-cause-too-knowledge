《春秋公羊傳注疏》漢何休注唐徐彥疏

序隱公卷一﹝起元年﹐盡元年﹞隱公卷二﹝起二年﹐盡四年﹞隱公卷三﹝起五年﹐盡十一年﹞桓公卷四﹝起元年﹐盡六年﹞桓公卷五﹝起七年﹐盡十八年﹞莊公卷六﹝起元年﹐盡七年﹞莊公卷七﹝起八年﹐盡十七年﹞莊公卷八﹝起十八年﹐盡二十七年﹞莊公卷九﹝起二十八年﹐盡閔公二年﹞僖公卷十﹝起元年﹐盡七年﹞僖公卷十一﹝起八年﹐盡二十一年﹞僖公卷十二﹝起二十二年﹐盡三十三年﹞文公卷十三﹝起元年﹐盡九年﹞文公卷十四﹝起十年﹐盡十八年﹞宣公卷十五﹝起元年﹐盡九年﹞宣公卷十六﹝起十年﹐盡十八年﹞成公卷十七﹝起元年﹐盡十年﹞成公卷十八﹝起十一年﹐盡十八年﹞襄公卷十九﹝起元年﹐盡十一年﹞襄公卷二十﹝起十二年﹐盡二十四年﹞襄公卷二十一﹝起二十五年﹐盡三十一年﹞昭公卷二十二﹝起元年﹐盡十二年﹞昭公卷二十三﹝起十三年﹐盡二十三年﹞昭公卷二十四﹝起二十三年﹐盡三十二年﹞定公卷二十五﹝起元年﹐盡五年﹞定公卷二十六﹝起六年﹐盡十五年﹞哀公卷二十七﹝起元年﹐盡十年﹞哀公卷二十八﹝起十一年﹐盡十四年﹞序

序

漢司空掾任城樊何休序

○陸氏《音義》曰「掾﹐弋絹反。」

﹝疏﹞「漢司空掾」。解云﹕漢者﹐巴漢之間地名也。於秦二世元年﹐諸侯叛秦﹐沛人共立劉季以爲沛公。二年八月﹐沛公入秦﹐秦相趙髙殺二世﹐立二世兄子子嬰。冬十月爲漢元年﹐子嬰降。

○年春正月﹐項羽尊楚懷王以爲義帝。其年三月﹐項羽自立爲西楚霸王﹐分天下爲十八國﹐更立沛公爲漢王﹐王巴漢之間四十一縣﹐都於南鄭。至漢王五年冬十二月﹐乃破項羽軍斬之。六年正月乃稱皇帝﹐遂取漢爲天下號﹐若夏﹑殷﹑周旣克天下﹐乃取本受命之地爲天下號。云「司空」者﹐漢三公官名也。「掾」者﹐卽其下屬官也﹐若今之三府掾是也。

○「任城樊何休序」。

○解云﹕任城者﹐郡名。樊者﹐縣名。姓何﹐名休﹐字邵公。其《本傳》云「休爲人質朴訥口﹐而雅有心思。精研六經﹐世儒無及者。大傳陳蕃辟之﹐與參政事。蕃敗﹐休坐廢錮﹐乃作《春秋公羊解詁》﹐覃思不闚門十有七年。」是也。序者﹐舒也﹐敍也﹐舒展已意﹐以次敍經傳之義﹐述已作注之意﹐故謂之序也。

昔者孔子有云﹕

﹝疏﹞「昔者﹐孔子有云」。

○解云﹕昔者﹐古也﹐前也。故《孝經》云「昔者明王﹐」鄭注云「昔﹐古也。」《檀弓》上篇云「予疇昔夜夢」﹐注云「昔猶前也」。然則若對後言之﹐卽言前﹔若對今言之﹐卽言古。何氏言前古孔子有云﹐云﹐言也。

「吾志在《春秋》﹐行在《孝經》。」

﹝疏﹞「吾志在」至「《孝經》」。

○解云﹕案《孝經﹖鉤命決》云「孔子在庶﹐徳無所施﹐功無所就﹐志在《春秋》﹐行在《孝經》」是也。所以《春秋》言志在﹐《孝經》言行在。《春秋》者﹐賞善罰惡之書﹐見善能賞﹐見惡能罰﹐乃是王侯之事﹐非孔子所能行﹐故但言志在而已﹔《孝經》者﹐尊祖愛親﹐勸子事父﹐勸臣事君﹐理關貴賤﹐臣子所宜行﹐故曰行在《孝經》也。

此二學者﹐聖人之極致﹐

﹝疏﹞「此二」至「極致」。

○解云﹕二學者﹐《春秋》《孝經》也。極者﹐盡也。致之言至也﹐言聖人作此二經之時﹐盡已至誠而作之﹐故曰聖人之極致也。

治世之要務也。

○治﹐直吏反。

﹝疏﹞「治世」至「務也」。

○解云﹕凡諸經藝等皆治世所須﹐但此經或是懲惡勸善﹐或是尊祖愛親﹐有國家者最所急行﹐故云「治世之要務也」﹐言治世之精要急務矣。《祭統》云「凡治人之道﹐莫急於禮。」禮者﹐謂三王以來也﹐若大道之時﹐禮於忠信爲薄。正以孔子修《春秋》﹐祖述堯舜﹐故言此。考諸舊本皆作「也」字﹐又且於理亦宜然。若作「世」字者﹐俗誤已行。

傳《春秋》者非一。

﹝疏﹞「傳《春秋》者非一」。

○解云﹕孔子至聖﹐觀無窮﹐知秦無道﹐將必燔書﹐故《春秋》之說口授子夏。度秦至漢﹐乃著竹帛﹐故《說題辭》云「傳我書者﹐公羊髙也。」戴宏序云「子夏傳與公羊髙﹐髙傳與其子平﹐平傳與其子地﹐地傳與其子敢﹐敢傳與其子壽。至漢景帝時﹐壽乃其弟子齊人胡毌子都著於竹帛﹐與董仲舒皆見於圖讖。」是也。故大史公云「董仲舒﹐廣川人也﹐以治《春秋》孝﹑景時爲博士﹐下帷講誦。弟子傳以久次相受業﹐或莫見其面。董生相膠西王﹐疾免歸家﹐以修學著書爲事﹐終不治產業。」是也。又《六藝論》云「治《公羊》者﹐胡毌生﹑董仲舒﹐董仲舒弟子嬴公﹐嬴公弟子眭孟﹐眭孟弟子莊彭祖及顏安樂﹐安樂弟子陰丰﹑劉向﹑王彥。」故曰傳《春秋》者非一。舊云「傳《春秋》者非一」者﹐謂本出孔子而傳五家﹐故曰非一。

本據亂而作﹐

﹝疏﹞「本據亂而作」。

○解云﹕孔子本獲麟之後得瑞門之命﹐乃作《春秋》﹐公取十二﹐則天之數。是以不得取周公﹑成王之史﹐而取隱公以下﹐故曰據亂而作﹐謂據亂世之史而爲《春秋》也。

其中多非常異義可怪之論﹐

○論﹐盧困反﹐下「持論」同

﹝疏﹞「其中」至「之論」。

○解云﹕由亂世之史﹐故有非常異義可怪之事也。「非常異義」者﹐卽莊四年﹐齊襄復九世之讎而滅紀﹔僖元缺年﹐實與齊桓專封是也。此卽是非常之異義﹐言異於文﹑武時。何者﹖若其常義﹐則諸侯不得擅滅諸侯﹐不得專封﹐故曰非常異義也。「其可怪之論」者﹐卽昭三十一年﹐邾婁叔術妻嫂而《春秋》善之是也。

說者疑惑﹐

﹝疏﹞「說者疑惑」。

○解云﹕此「說者」﹐謂胡毌子都﹑董仲舒之後﹐莊彭祖﹑顏安樂之徒。見經傳與奪異於常理﹐故致疑惑。

至有倍經﹑任意﹑反傳違戾者。

﹝疏﹞「至有」至「戾者」。

○解云﹕此倍讀如反背之背﹐非倍半之倍也。言由疑惑之故﹐𨿽解經之理而反背於經。卽成二年﹐逢丑父代齊侯當左﹐以免其主。《春秋》不非而說者非之﹐是背經也。任意者﹐《春秋》有三世異辭之言﹐顏安樂以爲從襄二十一年之後﹐孔子生訖﹐卽爲所見之世﹐是任意。任意者﹐凡言見者﹐目睹其事﹐心識其理﹐乃可爲見﹐故《演孔圖》云「文﹑宣﹑成﹑襄﹐所聞之世也」。而顏氏分張一公而使兩屬﹐是其任意也。反傳違戾者﹐宣十七年﹐「六月﹑癸卯﹑日有食之」﹐案隱三年傳云某月某日朔﹐日有食之者﹐食正朔也﹐其或日﹐或不日者﹐或失之前﹐或失之後。失之前者﹐朔在前也﹐謂二日乃食﹐失正朔於前﹐是以但書其日而已﹔失之後者﹐朔在後也﹐謂晦日食﹐失正朔於後﹐是以又不書日﹐但書其月而已。卽莊十八年「三月﹐日有食之」是也。以此言之﹐則日食之道不過晦朔與二日﹐卽宣十七年言日不言朔者﹐是二日明矣。而顏氏以爲十四日日食﹐是反傳違戾也。

其勢𨿽問不得不廣﹐

﹝疏﹞「其勢」至「不廣」。

○解云﹕言說者疑惑﹐義𨿽不是﹐但其形勢已然﹐故曰「其勢」。𨿽復致問﹐不得不廣引外文望成其說﹐故曰「不得不廣」也。一說謂顏﹑莊之徒以說義疑惑﹐未能定其是非﹐致使倍經﹑任意﹑反傳違戾﹐是以何氏觀其形勢﹐故曰「其勢」﹔維適畏人問難﹐故曰「維問」﹔遂恐已說窮短﹐不得不廣引外文望成已說﹐故曰「不得不廣」也。「維」誤爲「𨿽」耳。

是以講誦師言至於百萬猶有不解﹐

﹝疏﹞「是以」至「不解」。

○解云﹕此「師」謂胡﹑董之前公羊氏之屬也。言由莊﹑顏之徒解義不是﹐致地問難﹐遂爾謬說至於百萬言。其言𨿽多﹐猶有合解而不解者﹐故曰「猶有不解」矣。

時加釀嘲辭﹐

○釀嘲陟交反

﹝疏﹞「時加釀嘲辭」。

○解云﹕顏安樂等解此《公羊》﹐苟取頑曹之語﹐不顧理之是非﹐若世人雲「雨雪其雱﹐臣助君虐」之類是也。

援引他經失其句讀﹐

﹝疏﹞「援引」至「句讀」。

○解云﹕三傳之理不同多矣﹐經之義隨經自合﹐而顏氏之徒旣解《公羊》﹐乃取他經爲義﹐猶賊黨入門﹐主人錯亂﹐故曰「失其句讀」。

以無爲有﹐

﹝疏﹞「以無爲有」。

○解云﹕《公羊》經﹑傳本無以周王爲天囚之義﹐而《公羊說》及莊﹑顏之徒以周王爲天囚﹐故曰「以無爲有」也。

甚可閔笑者﹐

﹝疏﹞「甚可閔笑者」。

○解云﹕欲存《公羊》者﹐閔其愚暗﹔欲毀《公羊》者﹐笑其謬通也。

不可勝記也。

﹝疏﹞「不可勝記也」。

○解云﹕言其可閔可笑處多﹐不可勝負﹐不可具記也。

是以治古學貴文章者謂之俗儒﹐

﹝疏﹞「是以」至「俗儒」。

○解云﹕《左氏》先著竹帛﹐故漢時謂之古學。《公羊》漢世乃興﹐故謂之今學﹐是以許愼作《五經異義》﹐云「古者﹐《春秋左氏》說﹔今者﹐《春秋公羊》說」是也。治古學者﹐卽鄭眾﹑賈逵之徒﹐貴文章矣。謂之俗儒者﹐卽《繁露》云「能通一經曰儒生﹐博覽羣書號曰洪儒﹐則言乖典籍﹑辭理失所名之爲俗﹐教授於世謂之儒。」鄭﹑賈之徒謂《公羊》𨿽可教授於世﹐而辭理失所矣。

至使賈逵緣隙奮筆﹐以爲《公羊》可奪﹐《左氏》可興。

﹝疏﹞「至使」至「可興」。

○解云﹕賈逵者﹐卽漢章帝時衛士令也。言「緣隙奮筆」者﹐莊﹑顏之徒說義不足﹐故使賈逵得緣其隙漏﹐奮筆而奪之﹐遂作《長義》四十一條﹐云《公羊》理短﹐《左氏》理長﹐意望奪去《公羊》而興《左氏》矣。鄭眾亦作《長義》十九條十七事﹐專論《公羊》之短﹐《左氏》之長﹐在賈逵之前。何氏所以不言之者﹐正以鄭眾𨿽扶《左氏》而毀《公羊》﹐但不與讖合﹐帝王不信﹐毀《公羊》處少﹐興《左氏》不彊﹐故不言之。豈如賈逵作《長義》四十一條﹐奏禦於帝﹐帝用嘉之﹐乃知古之爲眞也﹐賜布及衣﹐將欲存立﹐但未及而崩耳。然則賈逵幾廢《公羊》﹐故特言之。

恨先師觀聽不決﹐多隨二創。

﹝疏﹞「恨先」至「二創」。

○解云﹕此先師﹐戴宏等也。凡論義之法﹐先觀前人之理﹐聽其辭之曲直然﹐以義正決之。今戴宏作《解疑論》而難《左氏》﹐不得《左氏》之理﹐不能以正義決之﹐故云「觀聽不決。」「多隨二創」者﹐上文云「至有背經﹑任意﹑反傳違戾」者﹐與《公羊》爲一創﹔又云「援引他經失其句讀」者﹐又與《公羊》爲一創。今戴宏作《解疑論》多隨此二事﹐故曰「多隨二創」也。而舊云公羊先師說《公羊》義不著﹐反與《公羊》爲一創﹐賈逵緣隙奮筆奪之﹐與《公羊》爲二創﹐非也。

此世之餘事﹐

﹝疏﹞「此世之餘事」。

○解云﹕何氏言先師解義𨿽曰不是﹐但有已在《公羊》必存﹐故曰此世之餘事。余﹐末也。言戴氏專愚﹐《公羊》未申﹐此正是世之末事﹐猶天下閒事也。舊云﹐何氏云前世之師說此《公羊》不得聖人之本旨﹐而猶在世之末說﹐故曰世之餘事也。

斯豈非守文﹑持論﹑敗績﹑失據之過哉﹗

﹝疏﹞「斯豈」至「過哉」。

○解云「守文」者﹐守《公羊》之文。「持論」者﹐執持《公羊》之文以論《左氏》﹐卽戴宏《解疑論》之流矣。「敗績」者﹐爭義似戰陳﹐故以敗績言之。「失據」者﹐凡戰陳之法﹐必須據其險勢以自固﹐若失所據﹐卽不免敗績。若似《公羊》先師﹐欲持《公羊》以論《左氏》﹐不閒《公羊》《左氏》之義﹐反爲所窮﹐已業破散﹐是失所依據﹐故以諭焉。

余竊悲之久矣。

﹝疏﹞「余竊悲之久矣」。

○解云﹕何邵公精學十五年﹐專以《公羊》爲已業﹐見《公羊》先師失據敗績﹐爲他《左氏》先師所窮﹐但在室悲之而已﹐故謂之「竊悲」。非一朝一夕﹐故謂之「久」。後拜爲議郎﹐一舉而起﹐陵羣儒之上﹐已業得申﹐乃得公然嘆息。

往者略依胡毌生《條例》﹐

○毌音無。多得其正﹐

﹝疏﹞「往者」﹐至「其正」。

○解云﹕胡毋生本𨿽以《公羊》經﹑傳傳授董氏﹐猶自別作《條例》﹐故何氏取之以通《公羊》也。𨿽取以通傳意﹐猶謙未敢言已盡得胡毋之旨﹐故言「略依」而已。何氏本者作《墨守》以距敵《長義》﹐以彊義﹐爲《廢疾》以難《穀梁》﹐造《膏肓》以短《左氏》﹐盡在注傳之前﹐猶鄭君先作《六藝論》訖﹐然後注書﹐故云「往者」也。何氏謙不言盡得其正﹐故言「多」爾。

故遂隱括使就繩墨焉。

○隱括﹐古奪反﹐結也。

﹝疏﹞「故遂」至「墨焉」。

○解云﹕隱謂隱審﹐括謂檢括﹐繩墨猶規矩也。何氏言已隱審撿括《公羊》﹐使就規矩也。然則何氏最存《公羊》也。而讖記不見者﹐書不盡言故也。而舊云善射者﹐隱括令審﹐射必能中﹐何氏自言已隱括《公羊》﹐能中其義也。凡木受繩墨﹐其直必矣﹐何氏自言規矩《公羊》﹐令歸正路矣。

隱公卷一﹝起元年﹐盡元年﹞

隱公卷一﹝起元年﹐盡元年﹞

《春秋公羊經傳》解詁隱公第一

○陸曰﹕解詁﹐佳買反﹔下音古﹐訓也。

﹝疏﹞「春秋」至「第一」。

○解云﹕案舊題云「春秋隱公經傳解詁第一公羊何氏﹐」則云﹕《春秋》者﹐一部之總名﹔隱公者﹐魯侯之謚號﹔經傳者﹐雜縟之稱﹔解詁者﹐何所自目﹔第一者﹐無先之辭﹔《公羊》者﹐傳之別名﹔何氏者﹐邵公之姓也。今定本則升「公羊」字在「經傳」上退「隱公」字在「解詁」之下﹐未知自誰始也。又云「何休學」﹐今案《博物志》曰「何休注《公羊》﹐云『何休學』。有不解者﹐或答曰『休謙辭受學於師﹐乃宣此義不出於巳』。」此言爲允﹐是其義也。

○問曰﹕《左氏》以爲魯哀十一年夫子自衛反魯﹐十二年告老﹐遂作《春秋》﹐至十四年經成﹐不審《公羊》之義﹐孔子早晚作《春秋》乎﹖

○答曰﹕《公羊》以爲哀公十四年獲麟之後﹐得端門之命﹐乃作《春秋》﹐至九月而止筆﹐《春秋說》具有其文。

○問曰﹕若《公羊》之義﹐以獲麟之後乃作《春秋》﹐何故「大史公遭李陵之禍﹐幽於糸累紲﹐乃喟然而嘆曰﹕是餘罪也」﹐「夫昔西伯拘羑里﹐演《易》﹔孔子厄陳﹑蔡﹐作《春秋》﹔屈原放逐﹐著《離騷》﹔左丘明失明﹐厥有《國語》﹔孫子臏腳﹐而論《兵法》」﹐此人皆意有所鬱結﹐不得通其道也」﹐故自黃帝始作其文也。案《家語》孔子厄於陳﹑蔡之時﹐當哀公六年﹐何言十四年乃作乎﹖

○答曰﹕孔子厄陳﹑蔡之時﹐始有作《春秋》之意﹐未正作其正作猶在獲麟之後也。故《家語》云「晉文之有霸心﹐起於曹﹑衛越王句踐之有霸心﹐起於會稽。」夫陳﹑蔡之間﹐丘之幸也﹐庸知非激憤厲志﹐始於是乎者﹖是其有意矣。

○問曰﹕若《左氏》以爲夫子魯哀公十一年自衛反魯﹐至十二年告老﹐見周禮盡在魯﹐魯史法最備﹐故依魯史記修之以爲《春秋》。《公羊》之意﹐據何文作《春秋》乎﹖

○答曰﹕案閔因敍云「昔孔子受端門之命﹐制《春秋》之義﹐使子夏等十四人求周史記﹐得百二十國寶書﹐九月經立。《感精符》《考異郵》《說題辭》具有其文。」以此言之﹐夫子修《春秋》﹐祖述堯﹑舜﹐下包文﹑武﹐又爲大漢用之訓世﹐不應專據魯史﹐堪爲王者之法也﹐故言據百二十國寶書也。周史而言寶書者﹐寶者﹐保也﹐以其可世世傳保以爲戒﹐故云寶書也。

○問曰﹕若然﹐《公羊》之義﹐據百二十國寶書以作《春秋》﹐今經止有五十餘國﹐通戎夷宿潞之屬﹐僅有六十﹐何言百二十國乎﹖

○答曰﹕其初求也﹐實得百二十國史﹐但有極美可以訓世﹐有極惡何以戒俗者﹐取之﹔若不可爲法者﹐皆棄而不錄﹐是故止得六十國也。

○問曰﹕若言據百二十國寶書以爲《春秋》﹐何故《春秋說》云「據周史立新經」乎﹖

○答曰﹕閔因敍云「使子夏等十四人求周史記﹐得百二十國寶書。」以此言之﹐周爲天子﹐𨿽諸侯史記﹐亦得名爲周史矣。

○問曰﹕《六藝論》云「六藝者﹐圖所生也。」然則《春秋》者﹐卽是六藝也﹐而言依百二十國史以爲《春秋》何﹖

○答曰﹕元本「河出圖﹐洛出書」者﹐正欲垂範於世也。王者遂依圖書以行其事﹐史官錄其行事以爲《春秋》﹐夫子就史所錄﹐刊而修之﹐云出圖書﹐豈相妨奪也﹖

○問曰﹕案《三統歷》云「春爲陽中﹐萬物以生﹔秋爲陰中﹐萬物以成﹐故名《春秋》。」賈﹑服依此以解《春秋》之義﹐不審何氏何名《春秋》乎﹖

○答曰﹕公羊何氏與賈﹑服不異﹐亦以爲欲使人君動作不失中也。而《春秋說》云「始於春﹐終於秋﹐故曰《春秋》」者﹐道春爲生物之始﹐而秋爲成物之終﹐故云始於春﹐終於秋﹐故曰《春秋》也。而舊云《春秋說》云「哀十四年春﹐西狩獲麟﹐作《春秋》﹐九月書成。以其書作秋成﹐故云《春秋》也」者﹐非也﹐何者﹖案莊七年經云「星霣如雨」﹐傳云「『不修春秋』曰『雨星﹐不及地尺而復』。君子修之曰﹕『星霣如雨』」。何氏云「『不修春秋』﹐謂史記也。古者謂史記爲『春秋』。」以此言之﹐則孔子未修之時已名《春秋》﹐何言孔子修之春作秋成﹐乃名《春秋》乎﹖

○問曰﹕《春秋》據史書而爲之﹐史有左右﹐據何史乎﹖

○答曰﹕《六藝論》云「《春秋》者﹐國史所記人君動作之事﹐左史所記爲《春秋》﹐右史所記爲《尙書》。」是以《玉藻》云「動則左史書之﹐言則右史書之。」鄭注云「其書《春秋》《尙書》其存者。」記文先言左史﹐鄭注先言《春秋》﹐明以左史爲《春秋》矣。云云之說﹐《左氏》首已成解﹐不能重載。夫子所以作《春秋》者﹐《解疑論》云「聖人不空生﹐受命而制作﹐所以生斯民﹐覺後生也。西狩獲麟﹐知天命去周﹐赤帝方起﹐麟爲周亡之異﹐漢興之瑞﹐故孔子曰『我欲托諸空言﹐不如載諸行事』。又聞端門之命﹐有制作之狀﹐乃遣子夏等求周史記﹐得百二十國寶書﹐修爲《春秋》﹐故《孟子》云﹕『世衰道微﹐邪說暴行有作﹐臣弒其君者有之﹐子弒其父者有之﹐孔子懼﹐作《春秋》。』故《史記》云﹕『《春秋》之中﹐弒君三十六﹐亡國五十二﹐諸侯奔走﹐不得保其社稷者﹐不可勝數。』故有國者﹐不可以不知《春秋》﹔爲人臣者﹐不可以不知《春秋》﹔爲人君父而不通於《春秋》之義者﹐必蒙首惡之名﹔爲人臣子而不通於《春秋》之義者﹐必陷篡弒之誅。」以此言之﹐則孔子見時衰政失﹐恐文﹑武道絕﹐又見麟獲﹐劉氏方興﹐故順天命﹐以制《春秋》以授之。必知孔子制《春秋》以授漢者。案《春秋說》云「伏羲作八卦﹐丘合而演其文﹐瀆而出其神﹐作《春秋》以攺亂制。」又云「丘攬史記﹐援引古圖﹐推集天變﹐爲漢帝制法﹐陳敍圖錄。」又云「丘水精治法﹐爲赤制功。」又云「黑龍生爲赤﹐必告云象使知命。」又云「經十有四年春﹐西狩獲麟﹐赤受命﹐倉失權﹐周滅火起﹐薪采得麟。」以此數文言之﹐《春秋》爲漢制明矣。

○問﹕案莊七年「星霣如雨」﹐傳云「『不修春秋』曰『雨星﹐不及地尺而復』﹐君子修之曰『星霣如雨』」﹔又昭十二年「齊髙偃帥師納北燕伯於陽」﹐傳云「伯於陽者何﹖公子陽生也。子曰﹕『我乃知之矣。』在側者曰﹕『子苟知之﹐何以不革﹖』曰﹕『如爾所不知何﹖《春秋》之信史也﹐其序則齊桓﹑晉文﹐其會則主會者爲之﹐其詞則丘有罪焉爾』」﹐何故孔子修《春秋》﹐有攺之者何﹖可攺而不攺者何﹖

○答曰﹕其不攺者﹐勿欲令人妄億措其攺者﹐所以爲後法故或攺或不攺示此二義。

○間曰﹕《公羊》以魯隱公爲受命王﹐黜周爲二王后。案《長義》云「名不正則言不順﹐言不順則事不成」﹐今隱公人臣而虛稱以王﹐周天子見在上而黜公侯﹐是非正名而言順也。如此﹐何以笑子路率爾﹖何以爲忠信﹖何以爲事上﹖何以誨人﹖何以爲法﹖何以全身﹖如此若爲通乎﹖

○答曰﹕《孝經》說云「孔子曰﹕『《春秋》屬商﹐《孝經》屬參。』然則其微似之語獨傳子夏﹐子夏傳與公羊氏﹐五世乃至漢胡毋生﹑董仲舒﹐推演其文﹐然後世人乃聞此言矣。」孔子卒後三百歲﹐何不全身之有﹖又《春秋》藉位於魯﹐以託王義﹐隱公之爵不進稱王﹐周王之號不退爲公﹐何以爲不正名﹖何以爲不順言乎﹖又奉天命而制作﹐何以謙讓之有﹖

○問曰﹕《春秋說》云「孔子欲作《春秋》﹐卜得陽豫之卦。」宋氏云「夏﹑殷之卦名也。」孔子何故不用《周易》占之乎﹖

○答曰﹕蓋孔子見西狩獲麟﹐知周將亡﹐又見天命有攺制作之意﹐故用夏﹑殷之《易》矣。或言卜則是龜之辭也﹐不從宋氏之說。若然﹐應言陽豫之兆﹐何言卦乎﹖蓋龜蓍通名﹐故言卜矣。

○問曰﹕何氏注《春秋》﹐始乎隱公﹐則天之數﹐不審孔子何以正於獲麟止筆乎﹖

○答曰﹕案哀十四年傳云「《春秋》何以始乎隱」﹐注云「據得麟乃作」﹔「祖之所逮聞也」﹐注云「托記髙祖以來﹐事可及問聞知者﹐猶曰『我但記先人所聞﹐辟制作之害』」﹔所見異辭﹐所聞異辭﹐所傳聞異辭﹐何以終乎哀十四年」﹐彼注云「據哀公未終也」﹔曰「備矣」彼注云「人道浹﹐王道備﹐必止於麟者﹐欲見撥亂功成於麟﹐猶堯﹑舜之隆﹐鳳皇來儀﹐故麟於周爲異﹐《春秋》記以爲瑞﹐明大平以瑞應爲效也。絕筆於春﹐不書下三時者﹐起木絕火王﹐制作道備﹐當授漢也」是也。

○問曰﹕旣言始於隱公則天之數﹐復言三世﹐故發隱公何﹖

○答曰﹕若論象天數﹐則取十二﹔緣情制服宜爲三世﹐故禮爲父三年﹐爲祖期﹐爲髙祖﹑曾祖齊衰三月。據哀錄隱﹐兼及昭﹑定﹐已與父時事﹐爲所見之世﹔文﹑宣﹑成襄﹑王父時事﹐謂之所聞之世也﹔隱﹑桓﹑莊﹑閔﹑僖﹐曾祖﹑髙祖時事﹐謂之所傳聞之世也。制治亂之法﹐書大夫之卒﹐文有詳略﹐故日月備於隱﹐如是﹐有罪之見錄﹐不日卒於得臣﹐明有過以見罪﹔益師不日﹐著恩遠之辭。

○問曰﹕鄭氏云「九者﹐陽數之極」﹐九九八十一﹐是人命終矣﹐故《孝經援神契》云「《春秋》三世﹐以九九八十一爲限」。然則隱元年盡僖十八年爲一世﹐自僖十九年盡襄十二年又爲一世﹐自襄十三年盡哀十四年又爲一世﹐所以不悉八十一年者﹐見人命參差﹐不可一齊之義。又顏安樂以襄二十一年孔子生後﹐卽爲所見之世。顏﹑鄭之說﹐實亦有途﹐而何氏見何文句﹐要以昭﹑定﹑哀爲所見之世﹐文﹑宣﹑成﹑襄爲所聞之世﹐隱﹑桓﹑莊﹑閔﹑僖爲所傳聞之世乎﹖

○答曰﹕顏氏以爲襄公二十三年「邾婁鼻我來奔」﹐傳云「邾婁無大夫﹐此何以書﹖以近書也」﹐又昭公二十七年「邾婁快來奔」﹐傳云「邾婁無大夫﹐此何以書﹖以近書也」﹐二文不異﹐同宜一世﹐若分兩屬﹐理似不便。又孔子在襄二十一年生﹐從生以後﹐理不得謂之所聞也。顏氏之意﹐盡於此矣。何氏所以不從之者﹐以爲凡言見者﹐目睹其事﹐心識其理﹐乃可以爲見﹐孔子始生﹐未能識別﹐寧得謂之所見乎﹖故《春秋說》云「文﹑宣﹑成﹑襄所聞之世不分疏」﹐二十一年巳後明爲一世矣。邾婁快﹑邾婁鼻我𨿽同有以近書之傳﹐一自是治近升平書﹐一自是治近大平書﹐𨿽不相干涉﹐而漫指此文乎﹖鄭氏𨿽依《孝經》說文取襄十二年之後爲所見之世爾時孔子未生焉。得謂之所見乎﹖故不從之。

○問曰﹕《孝經說》文實有九九八十一爲限之言﹐《公羊》信緯﹐可得不從乎﹖

○答曰﹕《援神契》者﹐自是《孝經緯》橫說義之言﹐更作一理﹐非是正解《春秋》之物﹐故何氏自依《春秋說》爲正解明矣。

○問曰﹕《左氏》出自丘明﹐便題云《左氏》﹔《公羊》《穀梁》出自卜商﹐何故不題曰「卜氏傳」乎﹖

○答曰﹕《左氏傳》者﹐丘明親自執筆爲之﹐以說經意﹐其後學者題曰《左氏》矣。且《公羊》者﹐子夏口授公羊髙﹐髙五世相授﹐至漢景帝時﹐公羊壽共弟子胡毌生乃著竹帛﹐胡毌生題親師﹐故曰《公羊》﹐不說卜氏矣。《穀梁》者﹐亦是著竹帛者題其親師﹐故曰《穀梁》也。

○問曰﹕《春秋說》云「《春秋》設三科九旨」﹐其義如何﹖

○答曰﹕何氏之意﹐以爲三科九旨正是一物﹐若總言之﹐謂之三科﹐科者﹐段也﹔若析而言之﹐謂之九旨﹐旨者﹐意也。言三个科段之內﹐有此九種之意。故何氏作《文謚例》云「三科九旨者﹐新周故宋﹐以《春秋》當新王」﹐此一科三旨也﹔又云「所見異辭﹐所聞異辭」﹐所傳聞異辭」﹐二科六旨也﹔又「內其國而外諸夏﹐內諸夏而外夷狄」﹐是三科九旨也。

○問曰﹕案宋氏之注《春秋說》﹕「三科者﹐一曰張三世﹐二曰存三統﹐三曰異外內﹐是三科也。九旨者﹐一曰時﹐二曰月﹐三曰日﹐四曰王﹐五曰天王﹐六曰天子﹐七曰譏﹐八曰貶﹐九曰絕。時與日月﹐詳略之旨也﹔王與天王天子﹐是錄遠近親疏之旨也﹔譏與貶絕﹐則輕重之旨也。」如是﹐三科九旨﹐聊不相干﹐何故然乎﹖

○答曰﹕《春秋》之內﹐具斯二種理﹐故宋氏又有此說﹐賢者擇之。

○問曰﹕《文謚例》云「此《春秋》五始﹑三科﹑九旨﹑七等﹑六輔﹑二類之義﹐以矯枉撥亂﹐爲受命品道之端﹐正徳之紀也。」然則三科九旨之義﹐已蒙前說﹐未審五始﹑六輔﹑二類﹑七等之義如何﹖

○答曰﹕案《文謚例》下文云﹕五始者﹐元年﹑春﹑王﹑正月﹑公卽位是也。七等者﹐州﹑國﹑氏﹑人﹑名﹑字﹑子是也。六輔者﹐公輔天子﹐卿輔公﹐大夫輔卿﹐士輔大夫﹐京師輔君﹐諸夏輔京師是也。二類者﹐人事與災異是也。

○問曰﹕《春秋說》云「《春秋》書有七缺。」七缺之義如何﹖

○答曰﹕七缺者﹐惠公妃匹不正﹐隱﹑桓之禍生﹐是爲夫之道缺也﹔文姜淫而害夫﹐爲婦之道缺也﹔大夫無罪而致戮﹐爲君之道缺也﹔臣而害上﹐爲臣之道缺也﹔僖五年「晉侯殺其世子申生」﹐襄二十六年「宋公殺其世子痤」﹐殘虐枉殺其子﹐是爲父之道缺也﹔文元年「楚世子商臣弒其君髡」﹐襄三十年「蔡世子般弒其君固」﹐是爲子之道缺也﹔桓八年「正月﹐已卯﹐蒸」﹐桓十四年八月「乙亥﹐嘗」﹐僖三十一年「夏﹐四月﹐四卜郊不從﹐乃免牲﹐猶三望」﹐郊祀不修﹐周公之禮缺﹐是爲七缺也矣。

何休學

○學者﹐言爲此經之學﹐卽注述之意。

元年春王正月

○正月﹐音徵﹐又音政﹐後放此。

﹝疏﹞「元年﹐春﹐王正月」。

○解云﹕若《左氏》之義﹐不問天子諸侯﹐皆得稱元年。若《公羊》之義﹐惟天子乃得稱元年﹐諸侯不得稱元年。此魯隱公﹐諸侯也﹐而得稱元年者﹐《春秋》托王於魯﹐以隱公爲受命之王﹐故得稱元年矣。

元年者何﹖諸據疑﹐問所不知﹐故曰者何。

﹝疏﹞「元年者何」。

○解云﹕凡諸侯不得稱元年﹐今隱公爵猶自稱侯﹐而反稱元年﹐故執不知問。

○注「諸據」至「者何」。

○解云﹕謂諸據有疑理﹐而問所不知者﹐曰者何﹐卽僖五年秋「鄭伯逃歸不盟」之下﹐傳云「不盟者何」﹐注云「據上言諸侯﹐鄭伯在其中﹐弟子疑﹐故執不知問」﹔成十五年「仲嬰齊卒」之下﹐傳云「仲嬰齊者何」﹐注云「疑仲遂後﹐故問之」是也。若據彼難此﹐卽或言曷爲﹐或言何以﹐或單言何﹐卽下傳云「曷爲先言王而後言正月」﹐注云「據下秋七月天王﹐先言月﹐而後言王」﹔「公何以不言卽位」﹐注云「據文公言卽位也」﹔「何成乎公之意」﹐注云「據剌欲救紀﹐而後不能」是也。而舊解云﹕案《春秋》上下﹐但言曷爲與何﹐皆有所據﹐故何氏云諸據疑者﹐皆無所據﹐故云問所不知﹐故曰者何也者﹐非。

君之始年也。以常錄卽位﹐知君之始年。君﹐魯侯隱公也。年者﹐十二月之總號﹐《春秋》書十二月稱年是也。變一爲元﹐元者﹐气也﹐無形以起﹐有形以分﹐造起天地﹐天地之始也﹐故上無所系﹐而使春系之也。不言公﹐言君之始年者﹐王者諸侯皆稱君﹐所以通其義於王者﹐惟王者然後攺元立號。《春秋》托新王受命於魯﹐故因以錄卽位﹐明王者當繼天奉元﹐養成萬物。

﹝疏﹞注「以常」至「始年」。

○解云﹕正以桓﹑文﹑宣﹑成﹑襄﹑昭及哀﹐皆云「元年﹐春﹐王正月﹐公卽位」﹐故曰以常錄卽位﹐知君之始年。

○注「君﹐魯侯隱公也」。

○解云﹕案《春秋說》云「周五等爵法五精﹕公之言公﹐公正無私﹔侯之言候﹐候逆順﹐兼伺候王命矣﹔伯之言白﹐明白於徳﹔子者﹐孳恩宣徳﹔男者﹐任功立業。皆上奉王者之政教﹑禮法﹐統理一國﹐修身絜行矣。」今此侯爲魯之正爵﹐公者﹐臣子之私稱﹐故言「君﹐魯侯隱公也」。

○問曰﹕五等之爵旣如前釋﹐何名附庸乎﹖

○答曰﹕《春秋說》下文云「庸者﹐通也。官小徳微﹐附於大國以名通﹐若畢星之有附耳然。」故謂之附庸矣。

○注「變一爲元」。

○解云﹕以下有二年三年﹐知上宜云一年﹐而不言一年﹐變言元年﹐故決之。

○注「元者」﹐至「始也」。

○解云﹕《春秋說》云「元者﹐端也。气泉」。注云「元爲气之始﹐如水之有泉﹐泉流之原﹐無形以起﹐有形以分﹐窺之不見﹐聽之不聞。」宋氏云「無形以起﹐在天成像﹔有形以分﹐在地成形也」。然則有形與無形﹐皆生乎元气而來﹐故言造起天地﹐天地之始也。

○注「故上」至「系之」。

○解云﹕《春秋說》云「王不上奉天文以立號﹐則道術無原﹐故先陳春後言王。天不深正其元﹐則不能成其化﹐故先起元﹐然後陳春矣。」是以推「元」在「春」上﹐「春」在「王」上矣。

○注「不言」至「王者」。

○解云﹕凡天子諸侯同得稱君﹐但天子不得稱公﹐故《喪服》云君﹐鄭云「天子諸侯及卿大夫有地者﹐皆曰君」是也。今據魯而言﹐不言公之始年﹐而言君之始年者﹐見諸侯不得稱元﹐會假魯爲王﹐乃得稱元﹐故傳言「君之始年」﹐微欲通魯於王故也。

春者何﹖獨在王上﹐故執不知問。

﹝疏﹞注「獨在」至「知問」。

○解云﹕春夏秋冬皆是四時之名﹐而夏秋冬三時﹐常不得配王言之﹐惟有「春」字常在「王」上﹐故怪而問之。

歲之始也。以上系「元年」在「王正月」之上﹐知歲之始也。春者﹐天地開辟之端﹐養生之首﹐法象所出﹐四時本名也。昏斗指東方曰春﹐指南方曰夏﹐指西方曰秋﹐指北方曰冬。歲者﹐總號其成功之稱﹐《尙書》「以閏月定四時成歲」是也。

○辟﹐婢亦反﹐本亦作「辟」稱﹐尺證反﹐下「之稱」﹑「卑稱」同。

﹝疏﹞「歲之始也」。

○問曰「元年﹐春﹐王﹐正月﹐公卽位」﹐實是《春秋》之五始﹐而傳直於「元年」﹑「春」之下發言始﹐而「王」﹑「正月」下不言始何﹖

○答曰﹕元是天地之始﹐春是四時之始﹐「王正月﹐公卽位」者﹐人事之始﹐欲見尊重天道﹐略於人事故也。

○注「春者」至「之端」。

○解云﹕《易說》云「孔子曰﹕『《易》始於大極﹐大極分而爲二﹐故生天地。』天地有春夏秋冬之節﹐故生四時也。」言天地開辟﹐分爲四時﹐春先爲端始也。

○注「養生之首」。

○解云﹕《乾鑿度》云「震生萬物於東方﹐夫萬物始生於震。震﹐東方之卦也。陽气施生﹐愛利之道﹐故東方爲仁矣。」故言養生之首﹐言是養生萬物之初首。

○注「法象所出」。

○解云﹕《周禮﹖大宰》云「正月之吉﹐始和﹐布政於邦國都鄙﹐縣治象之法於象魏﹐挾日而斂之。」是象魏之法於時出之﹐故曰法象所出矣。

○注「「四時本名也」。

○解云﹕凡四時﹐先春﹐次夏﹐次秋﹐次冬﹐百代所不變﹐故言春者﹐四時本名矣。

○注「昏斗」至「冬也」。

○解云﹕皆《春秋說》文也。

○注「歲者」至「之稱」。

○解云﹕四時皆於萬物有功﹐歲者﹐是兼總其成功之稱也。若以當代相對言之﹐卽唐虞曰載﹐夏曰歲﹐殷曰祀﹐周曰年﹔若散文言之﹐不問何代﹐皆得謂之歲矣。等取一名﹐而必取歲者﹐蓋以夏數爲得天正故也。亦有一本云「歲者總號成功之稱也」。

○注「尙書」至「是也」。

○解云﹕此《堯典》文﹐彼鄭注云「以閏月推四時﹐使啟﹑閉﹑分﹑至不失其常﹐著之用成歲歷﹐將以授民時﹐且記時事」是也。

王者孰謂﹖孰﹐誰也。欲言時王則無事﹐欲言先王又無謚﹐故問誰謂。

﹝疏﹞注「欲言」至「無事」。

○解云﹕時王﹐卽當時平王也。若是當時平王﹐應如下文「秋﹐七月﹐天王使宰咺來歸惠公仲子之賵」﹐是其事也。今無此事﹐直言王﹐故疑非謂當時之王矣。

○注「欲言」至「無謚」。

○解云﹕正以死謚﹐周道故也。

謂文王也。以上系王於春﹐知謂文王也。文王﹐周始受命之王﹐天之所命﹐故上系天端。方陳受命制正月﹐故假以爲王法。不言謚者﹐法其生﹐不法其死﹐與後王共之﹐人道之始也。

﹝疏﹞注「以上」至「王也」。

○解云﹕春者﹐端始。文王者﹐周之始受命制法之王﹐理宜相系﹐故見其系春﹐知是文王﹐非周之餘王也。

○問曰﹕《春秋》之道﹐今有三王之法﹐所以通天三統﹐是以《春秋說》云「王者孰謂﹖謂文王也。疑三代不專謂文王」﹐而傳專云文王﹐不取三代何﹖

○答曰﹕大勢《春秋》之道﹐實兼三王﹐是以《元命包》上文總而疑之﹐而此傳專云「謂文王」者﹐以見孔子作新王之法﹐當周之世﹐理應權假文王之法﹐故偏道之矣﹐故彼宋氏注云「𨿽大略據三代﹐其要主於文王者」是也。

○注「文王」至「之王」。

○解云﹕卽《我應瑞》云「季秋之月﹐甲子﹐赤雀銜丹書入丰﹐止於昌戶﹐昌再拜稽首﹐受之」﹔又《禮說》云「文王得白馬朱鬛大貝玄龜」是也。

○注「天之」至「天端」。解云﹕天端卽春也﹐故《春秋說》云「以元之深﹐正天之端﹔以天之端﹐正王者之政」是也。

○注「方陳」至「王法」。

○解云﹕孔子方陳新王受命制正月之事﹐故假取文王創始受命制正朔者﹐將來以爲法﹐其實爲漢矣。

○注「不言」至「共之」。

○解云﹕死謚﹐周道﹐文王死來巳久﹐而不言謚者﹐正言法其生時政教正朔﹐故曰法其生﹐不法其死也。言與後王共之者﹐不言謚﹐可以通之於後王。後王﹐謂漢帝也。

○注「人道之始也」。

○解云﹕何氏以見上文亦始尊重天道﹐皆傳自有始文﹐故不須注雲天道之始。今此實天下之始﹐但略於人事﹐無始文﹐故須注云「人道之始也」。

曷爲先言王而後言正月﹖據下「秋﹐七月﹐天王」﹐先言月而後言王。王正月也。以上系於王﹐知王者受命﹐布政施教所制月也。王者受命﹐必徙居處﹐攺正朔﹐易服色﹐殊徽號﹐變犧牲﹐異器械﹐明受之於天﹐不受之於人。夏以斗建寅之月爲正﹐平旦爲朔﹐法物見﹐色尙黑﹔殷以斗建丑之月爲正﹐雞鳴爲朔﹐法物牙﹐色尙白﹔周以斗建子之月爲正﹐夜半爲朔﹐法物萌﹐色尙赤。

○徽﹐許韋反。械﹐戶戒反。夏以﹐戶雅反﹐後放此﹐以意求之。見﹐賢徧反﹐下「並見」同。

﹝疏﹞注「王者」至「於人」。解云﹕王者受命﹐必徙居處者﹐則堯居平陽﹐舜居蒲阪﹐文王受命﹐作邑於丰之屬是也。其攺正朔﹐易服色﹐殊徽號﹐異器械者﹐《禮記大傳》文。鄭注云「服色﹐車馬也。徽號﹐旌旗之名也。器械禮樂之器及兵甲也。」然則攺正朔者﹐卽「正朔三而攺」下注云是也。易服色者﹐卽《明堂位》云「鸞車﹐有虞氏之路也。鉤車﹐夏后氏之路也。大路﹐殷路也。乘路﹐周路也」﹐「夏后氏駱馬黑鬛﹐殷人白馬黑首﹐周人黃馬蕃鬛」之屬是也。其殊徽號者﹐卽《明堂位》云「有虞氏之旂﹐夏后氏之綏﹐殷之大白﹐周之大赤」之屬是也。其變犧牲者﹐卽《明堂位》云「夏后氏牲尙黑﹐殷白牡﹐周騂剛」之屬是也。其異器械者﹐器卽《明堂位》云「泰﹐有虞氏之尊也。山壘﹐夏后氏之尊也。著﹐殷尊也。犧象﹐周尊也」﹐注云「泰用瓦﹔著﹐著地無足」﹔「夏后氏之鼓足」﹐彼注云「足謂四足也」﹔「殷楹鼓」彼注云「楹謂之柱﹐貫中上出也」﹔「周縣鼓」﹐注云「縣﹐縣之簨虡也」。其械者﹐卽兵甲也﹐何氏莊三十二年注云「有攻守之器曰械」是。而言異者﹐卽《釋器》云「弓有緣者謂之弓﹐無緣者謂之弭」﹐蓋以爲異代相變﹐故云異也。所以止變此等者﹐其親親﹑尊尊之屬不可攺﹐卽《大傳》云「其不可得變革者﹐則有矣。親親也﹐尊尊也﹐長長也﹐男女有別﹐此其不可得與民變革者也」是也。

○注「夏以」至「尙赤」。

○解云﹕凡艸物皆十一月動萌而赤﹐十二月萌牙始白﹐十三月萌牙始出而首黑﹐故各法之﹐故《書傳略說》云「周以至動﹐殷以萌﹐夏以牙」﹐注云「謂三王之正也。至動﹐冬日至物始動也。物有三變﹐故正色有三﹔天有三生三死﹐故土有三王﹐生特一生死﹐是故周人以日至爲正﹐殷人以日至三十日爲正﹐夏以日至六十日爲正。是故三統三王﹐若循連環﹐周則又始﹐窮則反本」是也。

○問曰﹕若如此說﹐則三王所尙﹐各自依其時物之色﹐何故《禮說》云「若尙色﹐天命以赤尙赤﹐以白尙白﹐以黑尙黑」﹐宋氏云「赤者﹐命以赤烏﹐故周尙赤﹔湯以白狼﹐故尙白﹔禹以玄珪﹐故尙黑也」。以此言之﹐三代所尙者﹐自是依天命之色﹐何言法時物之牙色乎﹖

○答曰﹕凡正朔之法﹐不得相因﹐滿三反本﹐禮則然矣﹐但見其受命將王者﹐應以十一月爲正﹐則命之以赤瑞﹔應以十二月爲正﹐則命以白瑞﹔應以十三月爲正﹐卽命之以黑瑞﹐是以《禮說》有此言﹐豈道不復法其牙色乎﹖

何言乎王正月﹖據定公有王無正月

﹝疏﹞注「據定」至「正月」。

○解云﹕定公元年「春﹐王三月﹐晉人執宋仲幾於京師」﹐是有王無正月。凡十二公卽位皆在正月﹐是以不問有事無事﹐皆書「王正月」﹐所以重人君卽位之年矣。若非卽位之年﹐正月無事之時﹐或有二月王﹐或有三月王矣﹐但定公卽位在六月﹐正月復無事﹐故書三月王也﹐其正月時不得書王矣。

大一統也。統者﹐始也﹐總系之辭。夫王者﹐始受命攺制﹐布政施教於天下﹐自公侯至於庶人﹐自山川至於艸木昆虫﹐莫不一一系於正月﹐故云政教之始。

﹝疏﹞「大一統也」。

○解云﹕所以書正月者﹐王者受命制正月以統天下﹐令萬物無不一一皆奉之以爲始﹐故言大一統也。

○注「總系之辭」。

○解云﹕凡前代旣終﹐後主更起﹐立其正朔之初﹐布象魏於天下﹐自公侯至於庶人﹐自山川至於艸木昆虫﹐莫不系於正月而得其所﹐故曰總系之辭。

○注「故云政教之始」。

○解云﹕亦以傳不言始﹐故足之。

公何以不言卽位﹖據文公言卽位也。卽位者﹐一國之始﹐政莫大於正始﹐故《春秋》以元之气﹐正天之端﹔以天之端﹐正王之政﹔以王之政﹐正諸侯之卽位﹔以諸侯之卽位﹐正竟內之治。諸侯不上奉王之政﹐則不得卽位﹐故先言正月﹐而後言卽位。政不由王出﹐則不得爲政﹐故先言王﹐而後言正月也。王者不承天以制號令﹐則無法﹐故先言春﹐而後言王。天不深正其元﹐則不能成其化﹐故先言元﹐而後言春。五者同日並見﹐相須成體﹐乃天人之大本﹐萬物之所系﹐不可不察也。

○治﹐直吏反。夫﹐音扶。

﹝疏﹞注「據文公言卽位也」。

○解云﹕文元年「春﹐王正月﹐公卽位」是也。

○問曰﹕桓公元年春亦書卽位﹐傳所以不從始﹐而遠據文公何﹖

○答曰﹕正以文公正卽位之始故也。桓公篡而卽位﹐非其正﹐故𨿽卽位在文公前﹐猶不據之。

○注「卽位者﹐一國之始」。

○解云﹕亦以傳無始文﹐故言此也。

○注「政莫大於正始」。

○解云﹕爲下作文勢也。言凡欲正物之法﹐莫大於正其始時﹐是以《春秋》作五始﹐令之相正也。

○注「乃天」至「不察也」。

○解云「元年春」者﹐天之本﹔「王正月﹐公卽位」者﹐人之本﹐故曰天人之大本也。言萬物之所系者﹐《春秋》以之爲始﹐令萬物系之﹐故不可不察其義。

成公意也。以不有正月而去卽位﹐知其成公意。

○而去﹐起呂反﹐下「去」同。

﹝疏﹞注「以不」至「公意」。

○解云﹕下十一年傳云「隱何以無正月﹖隱將讓乎桓﹐故不有其正月也」。然則正月者﹐是公縣象魏出教令之月﹐今公旣有讓意﹐故從二年已後﹐終隱之篇﹐常去正月以見之﹐故曰不有正月也。然則今此注云「不有正月」者﹐謂從二年恆去正月也。今元年去卽位﹐故知成公意矣。今元年言正月者﹐公時實行卽位之禮﹐故見之。然則公意讓而行卽位者﹐厭民臣之心故也。舊云以有正月而去卽位﹐云無「不」字﹐言凡書正月爲公卽位出也﹐以元年有正月﹐卽公實行卽位禮﹐而孔子去卽位﹐知其成公讓意者﹐非。

何成乎公之意﹖據剌欲救紀而後不能。

○剌欲﹐七賜反。後皆同﹐更不音。

﹝疏﹞注「據剌」至「不能」。

○解云﹕莊三年「冬﹐公次於郎」﹐傳曰「其言次於郎何﹖剌欲救紀而後不能也」。然則欲救紀是善事﹐公不能救紀﹐是不終善事﹐而《春秋》書「次於郎」以剌之。今隱公有讓心﹐實是善事﹐但終讓不成﹐爲他所殺﹐亦是善心不遂﹐而《春秋》善之﹐故以爲難也。

公將平國而反之桓。平﹐治也。時廢桓立隱不平﹐故曰平﹐反還之。曷爲反之桓﹖據已立也。桓幼而貴﹐隱長而卑。長者﹐已冠也。禮﹐年二十見正而冠。《士冠禮》曰「嫡子冠於阼﹐以著代也。醮於客位﹐加有成也。三加彌尊﹐諭其志也。冠而字之﹐敬其名也。」「公侯之有冠禮﹐夏之末造也。天子之元子猶士也﹐天下無生而貴者。」

○隱長﹐丁丈反﹐注及下皆同。已冠﹐工亂反﹐下同。適子﹐丁歷反﹐下同。醮﹐子笑反。

﹝疏﹞注「禮年」至「而冠」。

○解云﹕若以襄九年《左傳》言魯襄公年十二而冠也。依《八代記》﹐卽少昊亦十二而冠﹐則知天子諸侯幼卽位者﹐皆十二而冠矣﹐是以《異義》「古《尙書》說」云「武王崩時﹐成王年十三﹐後一年管﹑蔡作亂﹐周公東辟之﹐王與大夫盡弁﹐以開金縢之書」。時成王年十四﹐言弁﹐明知已冠矣﹐是其證也。但隱公冠當惠公之世﹐從士禮﹐故二十成人乃冠﹐是以何氏卽引《士冠禮》以解之。所以必二十冠者﹐《異義》「今禮戴說」云「男子﹐陽也﹐成於陰﹐故二十而冠」是矣。而言見正者﹐欲道庶子不冠於阼階故也。

○注「士冠」至「成也」。

○解云﹕鄭彼注云「每加於阼﹐則醮之於客位﹐所以尊敬之﹐成其爲人也」是矣。凡此﹐《士冠禮》及《禮記﹖冠義》《郊特牲》亦有此文。鄭注《冠義》云「阼﹐謂主人之北也。適子冠於阼﹐若不醴﹐則醮用酒於客位﹐敬而成之也。戶西爲客位﹐庶子冠於房戶外﹐又因醮焉﹐不代父也」。鄭注《昏義》云「酌而無酬酢曰醮。醮之禮如冠醮與」。

○注「三加」至「志也」。

○解云﹕此《士冠記》文。三加者﹐先加緇布冠﹐次加皮弁﹐次加爵弁也。彼記云「始冠緇布之冠也﹐大古冠布﹐齊則緇之」﹐鄭注云「大古﹐唐虞以上」﹐「重古始冠﹐冠其齊冠也」﹔「諭其志」者﹐彼鄭注云「彌猶益也。冠服後加益尊﹐諭其志者﹐欲其徳之進也」是矣。注《郊特牲》云「冠益尊﹐則志益大也」。

○注「冠而字之﹐敬其名也」。

○解云﹕亦彼記之文。鄭注云「名者﹐質﹐所受於父母﹐冠成人益文﹐故敬之」是也。

○注「公侯」至「造也」。

○解云﹕此亦《士冠禮記》文。彼鄭注云「造﹐作也。自夏初以生﹐諸侯𨿽父死子繼﹐年未滿五十者﹐亦服士服﹐行士禮﹐五十乃命也。至其衰末﹐上下相亂﹐篡弒所由生﹐故作公侯冠禮﹐以正君臣也」。引之者﹐見當時公侯有冠之言。

○注「天子」至「貴者」﹐解云﹕此亦記文。鄭注《郊特牲》云「儲君副主猶云士也﹐明人有賢行著徳﹐乃得貴也」。引之者﹐見隱公冠時年已二十﹐宜從士禮明矣。

其爲尊卑也微﹐母俱媵也。

○媵﹐以證反﹐又繩證反。國人莫知﹐國人﹐謂國中凡人。莫知者﹐言惠公不早分別也。男子年六十閉房﹐無世子﹐則命貴公子。將薨亦如之。

﹝疏﹞注國人」至「別也」。

○解云﹕古者一娶九女﹐一嫡二媵﹐分爲左右﹐尊卑權寵灼然﹐則朝廷之上﹐理應悉知。今此傳云國人不知﹐明是國內凡人也。𨿽然﹐事大非小﹐若早分別﹐亦應知悉﹐故注言惠公不早分別﹐是其義也。

○注「男子」至「如之」。

○解云﹕男子六十陽道閉藏﹐若仍無世子﹐其正夫人必無有生世子之理﹐故命貴公子以爲世子也。若未滿六十﹐則無立庶子爲世子之法﹐何者﹖立而復黜﹐是乃亂道故也。然則言閉房者﹐行房之事閉也。知男子六十陽道閉藏者﹐《家語》云「男女不六十者不間居」﹐間居不禁﹐閉房明矣。言將薨亦如之者﹐謂未滿六十者﹐將薨之時﹐亦命貴公子矣。

隱長又賢﹐此以上皆道立隱所緣。

○以上﹐時掌反﹐他皆放此。諸大夫扳隱而立之。扳﹐引也。諸大夫立隱不起者﹐在春秋前﹐明王者受命不追治前事。孔子曰「不教而殺謂之虐﹐不戒視成謂之暴」。

○扳﹐普顏反﹐又必顏反﹐引也﹔舊敷間反。

﹝疏﹞注「諸大」至「秋前」。

○解云﹕公子翚弒隱立桓公﹐仲遂弒赤立宣公﹐皆貶去公子以起見之。今此諸大夫廢桓立隱﹐亦是不正﹐何故不作文貶之以見罪﹖正以在春秋前﹐欲明王者受命﹐不追治前事故也。

○注「不戒」至「之暴」。

○解云﹕此《堯曰》文。何氏以不先告戒﹐比視之而責其成功爲暴矣。

隱於是焉而辭立﹐辭﹐讓也。言隱欲讓。則未知桓之將必得立也。是時公子非一。

﹝疏﹞注「是時公子非一」。

○解云﹕隱公疑桓不知得立以否﹐故知公子非一。

且如桓立﹐且如﹐假設之辭。則恐諸大夫之不能相幼君也。隱見諸大夫背正而立已不正﹐恐其不能相之。

○相﹐息亮反。背正﹐步內反﹐下同。故凡隱之立﹐爲桓立也。凡者﹐凡上所慮二事皆不可﹐故於是已立﹐欲須桓長大而歸之﹐故曰爲桓立﹐明其本無受國之心﹐故不書卽位﹐所以起其讓也。

○爲﹐於僞反﹐注同。

﹝疏﹞注「凡者」至「二事」。

○解云﹕已若辭立﹐則未知桓之將得立以否﹐是其一慮也﹔假令使桓得立﹐又恐諸大夫不能相幼君﹐是其二慮也。

隱長又賢。何以不宜立﹖據賢繆公與大夫﹐玃且長以得立﹐

○繆﹐音穆。玃且﹐俱縛反﹔下子余反。

﹝疏﹞注「據賢」至「大夫」。

○解云﹕文十二年經書「秦伯使遂來聘」﹐傳云「秦無大夫﹐此何以書﹖賢繆公也。何賢乎繆公﹖以爲能變也」﹐注云「感而自變悔﹐遂霸西戎﹐故因其能聘中國﹐善而與之﹐使有大夫也」。今此亦善隱能讓﹐何故不與使得立乎﹖故難之。

○注「玃且長以得立」。

○解云﹕文十四年「晉人納捷菑於邾婁」﹐傳曰「貴則皆貴矣。𨿽然﹐玃且也長」﹐彼以玃且長﹐故傳與邾婁人立之。今此隱亦長﹐何故不宜立乎﹖故難之。然則傳言長﹐據玃且﹔傳言賢﹐據繆公。而何氏先解繆公者﹐以其事在前故。

立適以長不以賢﹐立子以貴不以長。適﹐謂適夫人之子﹐尊無與敵﹐故以齒。子﹐謂左右媵及侄娣之子﹐位有貴賤﹐又防其同時而生﹐故以貴也。禮﹐嫡夫人無子﹐立右媵﹔右媵無子﹐立左媵﹔左媵無子﹐立嫡侄娣﹔嫡侄娣無子﹐立右媵侄娣﹔右媵侄娣無子﹐立左媵侄娣。質家親親﹐先立娣﹔文家尊尊﹐先立侄。嫡子有孫而死﹐質家親親﹐先立弟﹔文家尊尊﹐先立孫。其雙生也﹐質家據見立先生﹐文家據本意立後生﹕皆所以防愛爭。

○侄娣﹐夫結反﹔下大計反。爭﹐爭鬥之爭﹐下同。桓何以貴﹖據俱公子也。母貴也。據桓母右媵。母貴則子何以貴﹖據俱言公子。子以母貴﹐以母秩次立也。母以子貴。禮﹐妾子立﹐則母得爲夫人。夫人成風是也。

﹝疏﹞注「夫人成風」。

○解云﹕卽文四年「冬﹐十有一月﹐壬寅﹐夫人風氏薨」﹐五年「三月﹐辛亥﹐葬我小君成風」是也。

三月﹐公及邾婁儀父盟於眛。

○及者何﹖與也。若曰公與邾婁盟也。

○邾﹐音朱。婁﹐力俱反。邾人語聲後曰婁﹐故曰邾婁﹐《禮記》同﹐《左氏》《穀梁》無「婁」字。儀父﹐音甫﹐本亦作「甫」﹐人名字放此。眛﹐亡結反﹐《穀梁》同﹐《左氏》作「蔑」。會﹑及﹑曁﹑皆與也。都解經上會﹑及﹑曁也。

○曁﹐其器反。下皆同。曷爲或言會﹐或言及﹐或言曁﹖會﹐猶最也。最﹐聚也。直自若平時聚會﹐無他深淺意也。最之爲言聚﹐若今聚民爲投最。

○曷爲﹐如字﹐或於僞反﹐後皆同此。

﹝疏﹞「及者何」。

○解云﹕欲言汲汲﹐公仍在喪﹔欲言非汲汲﹐及是欲文﹐故執不知問。云曷爲或言會者﹐卽下六年「公會齊侯盟於艾」之徒是也。云或言曁者﹐昭七年春「曁齊平」﹐定十年「宋公之弟辰曁仲佗石彄出奔陳」是也。

及﹐猶汲汲也。曁﹐猶曁曁也。及﹐我欲之曁﹐不得已也。我者﹐謂魯也。內魯﹐故言我。舉及﹑曁者﹐明當隨意善惡而原之。欲之者﹐善重惡深﹔不得巳者﹐善輕惡淺﹐所以原心定罪。

﹝疏﹞注「我者﹐謂魯也」。

○解云﹕此通內外皆然﹐但傳據內言之﹐故言我謂魯也。

○注「欲之」至「惡深」。

○解云﹕善重者﹐卽此文「公及邾婁儀父盟於眛」是也﹐以其汲汲於善事﹐故曰善重也。惡深者﹐卽哀十三年「公會晉侯及吳子於黃池」是也﹐以其汲汲於惡事﹐故曰惡深也。

○注「不得」至「惡淺」。

○解云﹕善輕﹐則「曁齊平」是也。惡淺者﹐「宋公之弟辰曁仲佗﹑石彄」是也。

儀父者何﹖邾婁之君也。以言「公及」不諱﹐知爲君也。

﹝疏﹞「儀父者何」。

○解云﹕欲言其君﹐經不書爵﹔欲言其臣﹐而不沒公﹐故執不知問。

○注「以言公及不」至君「也」。

○解云﹕凡《春秋》上下﹐公與外大夫盟﹐皆諱不言公﹐故莊二十二年「秋七月﹐丙申﹐及齊髙傒盟於防」﹐傳云「公則曷爲不言公﹖諱與大夫盟也」之屬也。今此不沒公﹐故知是君矣。其莊九年「公及齊大夫盟於曁」之屬不沒公者﹐皆傳注分明﹐不煩逆說。

何以名﹖據齊侯以祿父爲名。

﹝疏﹞注「據齊」至「爲名」。

○解云﹕卽桓十四年冬﹐「齊侯祿父卒」﹐是言齊侯以祿父爲名﹐故疑邾婁君亦以儀父爲名﹐是以難也。

字也。以當褒﹐知爲字。

﹝疏﹞注「以當褒﹐知爲字」。

○解云﹕《春秋》以隱新受命而王﹐儀父慕之﹐故知當褒﹐是以《春秋說》云「褒儀父善趣聖者」是也。

曷爲稱字﹖據諸侯當稱爵。

﹝疏﹞注「據諸侯當稱爵」。

○解云﹕六年夏﹐「公會齊侯盟於艾」之屬是也。

褒之也。以宿與微者盟書卒﹐知與公盟當褒之。有土嘉之曰褒﹐無土建國曰封。稱字所以爲褒之者﹐儀父本在春秋前失爵﹐在名例爾。

○褒之﹐保刀反。

﹝疏﹞注「以宿」至「書卒」。

○解云﹕所傳聞之世﹐微國之卒﹐本不合書﹐而此年「九月﹐及宋人盟於宿」﹐宿爲地主﹐與在可知﹐以其與內微者盟﹐故至八年得變例書卒見恩矣。云有土嘉之曰褒者﹐謂加爵與字﹐卽儀父﹑滕侯之屬是也。云無土建國曰封者﹐卽封邢﹑衛之屬是也。

曷爲褒之﹖據功不見。

○不見﹐賢徧反﹐下皆同。爲其與公盟也。爲其始與公盟。盟者﹐殺生歃血﹐詛命相誓﹐以盟約束也。傳不足言托始者﹐儀父比宿﹑滕﹑薛最在前﹐嫌獨爲儀父發始﹐下三國意不見﹐故顧之。

○爲其﹐於僞反﹐注「爲其」﹑「獨爲」皆同。歃﹐所洽反﹐又音所甲反。詛﹐莊慮反。約束﹐並如字﹐一音上於妙反﹔下音戍。

﹝疏﹞注「傳不」至「顧之」。

○解云﹕此傳應言爲其始與公盟﹐今不具其文句言始者﹐若言始與公盟﹐卽恐下二國不是始﹐是以顧之﹐不得具其文。

與公盟者眾矣﹐曷爲獨褒乎此﹖據戎﹑齊侯﹑莒人皆與公盟﹐傳不足託始﹐故復據眾也。

○復﹐扶又反﹐下「復爲」同。

﹝疏﹞注「據戎」至「公盟」。

○解云﹕二年秋八月﹐「公及戎盟於唐」﹔六年夏﹐「公會齊侯盟於艾」﹔八年秋﹐「公及莒人盟於包來」是也。

○注「傳不足」至「眾也」。

○解云﹕傳若鄕者足其文句﹐云道爲其始與公盟之時﹐義勢卽盡矣﹐道理不得復言。與公盟者眾矣﹐曷爲獨褒乎此﹖但上傳旣無始與之文﹐而得褒賞﹐猶自可怪﹐故更據眾難之。云託始者﹐言隱公實非受命之王﹐但欲託之以爲始也。

因其可褒而褒之。《春秋》王魯﹐託隱公以爲始受命王﹐因儀父先與隱公盟﹐可假以見褒賞之法﹐故云爾。

○王魯﹐於況反﹐下「而王」同﹐一音如字。後「王魯」皆放此。此其爲可褒柰何﹖漸進也。漸者﹐物事之端﹐先見之辭。去惡就善曰進。譬若隱公受命而王﹐諸侯有倡始先歸之者﹐當進而封之﹐以率其後。不言先者﹐亦爲所褒者法﹐明當積漸﹐深知聖徳灼然之後乃往﹐不可造次陷於不義。

○倡﹐尺亮反。造﹐七報反。

﹝疏﹞注「漸者」至「之辭」。

○解云﹕言物事之端者﹐猶言物事之首也。言先見之辭者﹐見讀「如見其二子焉」之「見」也﹐若公子陽生闖然之類也。云去惡就善曰進者﹐言能去惡就善﹐卽是行之進也。

○注「不可」至「不義」。

○解云﹕桓十五年夏﹐「邾婁人﹑牟人﹑葛人來朝」﹐朝桓惡人而貶稱人﹐夷狄之也者﹐是其造次陷於不義矣。

眛者何﹖地期也。會﹑盟﹑戰﹐皆錄地其所期處﹐重期也。凡書盟者﹐惡之也。爲其約誓大甚﹐朋黨深背之﹐生患禍重﹐胥命於蒲﹐善近正是也。君大夫盟例日﹐惡不信也。此月者﹐隱推讓以立﹐邾婁慕義而來相親信﹐故爲小信辭也。大信者時﹐柯之盟是也。魯稱公者﹐臣子心所欲尊號其君父。公者﹐五等之爵最尊﹐王者探臣子心欲尊其君父﹐使得稱公﹐故《春秋》以臣子書葬者皆稱公。於者﹐於也。凡以事定地者加於﹐以地定事者不加於。

○處﹐昌慮反。惡之﹐烏路反﹐下「惡不」﹑「惡其」皆同。大甚﹐音泰﹐或績賀反。近正﹐附近之近。柯﹐音歌。

﹝疏﹞「眛者何」。

○解云﹕《春秋》之始﹐弟子未解地期之義﹐故執不知問。

○注「凡書盟者惡之」。

○解云﹕此言與公盟而得褒﹐何言惡者﹖直善其慕新王之義而得褒﹐豈善其盟乎﹖

○注「胥命」至「是也」。

○解云﹕卽桓三年「夏﹐齊侯﹐衛侯胥命於蒲」﹐傳云「胥命者何﹖相命也。何言乎相命﹖近正也。此其爲近正柰何﹖古者不盟﹐結言而退」是也。

○注「君大」至「信也」。

○解云﹕言內君與大夫共他外盟之時﹐其書日皆是惡其不信也﹐卽下二年「秋﹐八月﹐庚辰﹐公及戎盟於唐」﹐文八年「冬﹐十月﹐壬午﹐公子遂會晉趙盾﹐盟於衡雍」之屬是也。

○注「故爲小信辭也」。

○解云﹕邾婁儀父歸於新王而見褒賞﹐不爲大信者﹐以下七年「秋﹐公伐邾婁」﹐是其背信也﹐功不足錄﹐但假託以爲善﹐故爲小信辭也。

○注「大信」至「是也」。

○解云﹕卽莊十三年「冬﹐公會齊侯盟於柯」﹐傳曰「桓公之信著乎天下﹐自柯之盟始焉」是也。

○注「故春」至「稱公」。

○解云﹕謂以其臣子之辭書其葬者﹐悉皆稱公﹐卽桓十年「夏﹐五月﹐葬曹桓公」﹔僖四年秋﹐「葬許繆公」之屬是也。若然﹐桓十七年秋八月﹐「癸巳﹐葬蔡桓侯」﹐不稱公者﹐彼注云「稱侯者﹐亦奪臣子辭也。有賢弟而不能任用﹐反疾害之而立獻舞﹐國幾並於蠻荊﹐故賢季抑桓稱侯﹐所以起其事」是也。

○注「凡以」至「於例」。

○解云﹕謂先約其事﹐乃期於某處﹐作盟會者加於﹐卽僖二十八年夏五月﹐「盟於踐土」之屬是也。

○注「以地」至「於例」。

○解云﹕言先在其地﹐乃定盟會之事者不加於﹐卽莊十九年「公子結媵陳人之婦於鄄﹐遂及齊侯﹑宋公盟」﹔襄三年夏﹐「六月﹐公會單子﹑晉侯」以下「同盟於雞澤﹐陳侯使袁僑如會」﹐「叔孫豹及諸侯之大夫﹐及陳袁僑盟」之屬是也。

夏﹐五月﹐鄭伯克段於鄢。

○克之者何﹖加之者﹐問訓詁﹐並問施於之爲。

○段﹐徒亂反。鄢﹐音偃。

﹝疏﹞「克之者何」。

○解云﹕欲言其殺﹐而經書克﹔欲言非殺﹐克者大惡之文﹐故執不知問。

○注「加之」至「之爲」。

○解云﹕訓詁者﹐卽不言殺而言克是也。所以不直言克者何而並言之者﹐非直問其變殺爲克﹐並欲問其施於鄢之所爲矣。而不答於鄢之意者﹐欲下乃解爲當國﹐故此處未勞解之。弟子以其不答於鄢之意﹐是以下文復云「其地何」以難之。

殺之也。殺之﹐則曷爲謂之克﹖大鄭伯之惡也。以弗克納﹐大郤缺之善﹐知加克大鄭伯之惡也。

○郤缺﹐去逆反﹔下起悅反。

﹝疏﹞注「以弗」至「之善」。

○解云﹕文十四年秋﹐「晉人納接菑於邾婁﹐弗克納」﹐傳云「其言弗克納何﹖大其弗克納也」是也。

曷爲大鄭伯之惡﹖據晉侯殺其世子申生﹐不加克以大之。

﹝疏﹞注「據晉」至「大之」。

○解云﹕在僖五年春。

母欲立之﹐己殺之﹐如勿與而已矣。如卽不如﹐齊人語也。加克者﹐有嫌也。段無弟文﹐稱君甚之不明﹔又段當國﹐嫌鄭伯殺之無惡﹐故變殺言克﹐明鄭伯爲人君﹐當如傳辭﹐不當自巳行誅殺﹐使執政大夫當誅之。克者詁爲殺﹐亦爲能﹐惡其能忍戾母而親殺之。禮﹐公族有罪﹐有司讞於公﹐公曰宥之﹔及三宥﹐不對﹐走出﹐公又使人赦之﹐以不及反命﹔公素服不舉﹐而爲之變﹐如其倫之喪﹐無服﹐親哭之。

○戾﹐力計反。讞﹐魚列反。宥之﹐音又﹐赦也。

﹝疏﹞注「明鄭」至「誅之」。

○解云﹕鄭伯爲人君之法﹐當如傳辭﹐不與其國而已﹐不宜忍戾其母而親殺之。其誅之者﹐自是執政大夫之事。

○注「禮公」至「哭之」。

○解云﹕皆出《文王世子》也。其文云﹕公族有罪﹐「獄成﹐有司讞於公。其死罪﹐則曰某之罪在大辟﹔其刑罪﹐則曰某之罪在小辟」﹐彼注云「讞之言白也」﹔公曰『宥之』﹐有司又曰『在辟』﹔公又曰『宥之』﹐有司又曰『在辟』﹔及三宥﹐不對﹐走出﹐致刑於甸人」﹐注云「對﹐答也。先者﹐君每言宥則答之﹐以將更宥之至於三﹐罪定﹐不復答。走往刑之﹐爲君之恩無巳」﹔「公又使人追之曰『𨿽然﹐必赦之』﹐有司對曰『無及也』」。注云「罪旣正﹐不可宥﹐乃欲赦之﹐重刑殺其類也」﹔「反命於公」﹐注云「白已刑殺」﹔「公素服不舉﹐爲之變﹐如其倫之喪﹐無服」注云「素服於凶事爲吉﹐於吉事爲凶﹐非喪服也。君𨿽不服﹐臣卿大夫死﹐則皮弁錫衰以居﹐往弔﹐當事則弁絰﹔於士蓋疑衰﹐同姓則緦衰以弔之。今無服者﹐不往弔也。倫﹐謂親疏之比也。素服亦皮弁矣」﹔「親哭之」﹐注云「不往弔﹐爲位哭之而巳。君於臣﹐使有司哭之」是也。

段者何﹖鄭伯之弟也。殺母弟﹐故直稱君。

﹝疏﹞「段者何」。

○解云﹕欲言世子母弟﹐無世子母弟之文﹔欲言大夫﹐復目鄭伯以殺﹐故執不知問。

何以不稱弟﹖據天王殺其弟年夫稱弟。

﹝疏﹞注「據天」至「稱弟」。

○解云﹕在襄三十年夏。

當國也。欲當國爲之君﹐故如其意﹐使如國君﹐氏上鄭﹐所以見段之逆。其地何﹖據齊人殺無知不地。

﹝疏﹞注「據齊」至「不地」。

○解云﹕卽莊九年「春﹐齊人殺無知」是也。

當國也。齊人殺無知﹐何以不地﹖據俱欲當國也。在內也。在內﹐𨿽當國不地也。其不當國而見殺者﹐當以殺大夫書﹐無取於地也。其當國者﹐殺於國內﹐禍已絕﹐故亦不地。不當國﹐𨿽在外亦不地也。明當國者﹐在外乃地爾﹐爲其將交連鄰國﹐復爲內難﹐故錄其地﹐明當急誅之。不當國﹐𨿽在外﹐禍輕﹐故不地也。月者﹐責臣子不以時討﹐與殺州吁同例。不從討賊辭者﹐主惡以失親親﹐故書之。

○難﹐乃旦反﹐下「此難」同。吁﹐況於反。

﹝疏﹞注「明當」至「地爾」

○解云﹕下四年「九月﹐衛人殺州吁於濮」﹐及此皆是也。

○注「不當」至「地也」。

○解云﹕昭四年「秋﹐七月﹐楚子」云云「伐吳﹐執齊慶封﹐殺之」﹔昭八年夏﹐「楚人執陳行人於徵師殺之」﹐皆是也。

○注「月者」至「同例」。

○解云﹕下四年「九月﹐衛人殺州吁」之下﹐注云「討賊例時﹐此月者﹐久之也」。

○注「不從」至「書之」。

○解云﹕若作討賊辭﹐當稱人以討﹐如齊人殺無知然。今不如此者﹐經本主爲惡鄭伯失親親而書﹐故曰鄭伯而不稱人也。

秋﹐七月﹐天王使宰咺來歸惠公仲子之賵。

○宰者何﹖官也。以周公加宰﹐知爲官也。

○咺﹐況阮反﹐一音況元反。賵﹐芳仲反。

﹝疏﹞「宰者何」。

○解云﹕以其言宰與周公同﹐疑宰爲官﹔以其言名又與宰周公」異﹐復疑非官﹐故執不知問。

○注「以周」至「官也」。

○解云﹕僖九年「夏﹐公會宰周公」已下「於葵丘」是也。

咺者何﹖名也。別何之者﹐以有宰周公﹐本嫌宰爲官。

﹝疏﹞「咺者何」。

○解云﹕系宰是官﹐言名又卑稱﹐故執不知問。

○注「別何」至「爲官」。

○解云﹕所以不言宰咺者何而別何之者﹐正以周公加宰﹐爲周公身上官﹐故別何之令相遠。若然﹐上注云「以周公加宰﹐知爲官」﹐而此注又云「本嫌宰爲官」者﹐言宰周公﹐宰爲周公身上官。今此言宰咺﹐亦嫌宰爲咺之身上官也。不謂二注異﹐宰卽非咺之身上官﹐而系宰言之者﹐次士以官錄﹐言其是宰下之士故也。

○

曷爲以官氏﹖據石尙。

﹝疏﹞注「據石尙。

○解云﹕定十四年秋﹐「天王使石尙來歸脤」﹐石尙亦是士﹐而不以官錄之﹐故以爲難也。

宰﹐士也。天子上士以名氏通﹐中士以官錄﹐下士略稱人。

﹝疏﹞注「天子」至「稱人」。

○解云﹕天子上士以名氏通者﹐卽「石尙來歸脤」是也。雲中士以官錄者﹐言以所系之官錄之﹐卽此是也。云下士略稱人者﹐卽僖八年春﹐「公會王人」以下「盟於洮」是也。

惠公者何﹖隱之考也。生稱父﹐死稱考﹐入廟稱禰。

○禰﹐乃禮反。

﹝疏﹞「惠公者何」。

○解云﹕春秋從隱至哀﹐魯無惠公﹐歸賵言來﹐故執不知問。

○注「生稱父」。

○解云﹕卽下《曲禮》云「生曰父」是也。《廣雅》云「父者﹐矩也。以法度威嚴於子﹐言能與子作規矩﹐故謂之父。

○注「死稱考」。

○解云﹕卽下《曲禮》曰「死曰考」是也。《周書﹖謚法》﹕「大慮行節曰考」。《爾雅》云「考﹐成也。」言有大慮行節之度量﹐堪成以下之法﹐故謂之考。鄭注《曲禮》云「考﹐成也。言其徳之成也。」義亦通於此。

○注「入廟稱禰」。

○解云﹕卽襄十二年《左傳》曰「同族於禰廟」是也。舊說云「禰」字示傍爾﹐言𨿽可入廟是神示﹐猶自最近於已﹐故曰禰。

仲子者何﹖桓之母也。以無謚也。仲﹐字﹐子﹐姓。婦人以姓配字﹐不忘本也﹐因示不適同姓。生稱母﹐死稱妣。

○妣﹐必履反。

﹝疏﹞「仲子者何」。

○解云﹕正以上不見仲子卒文﹐而得歸賵﹐故執不知問。

○注「以無謚也」。

○解云﹕凡《春秋》之義﹐妾子爲君者﹐其母得稱謚﹐卽文公九年冬「秦人來歸僖公成風之禭」是也。今桓未爲君﹐故其母不得稱謚也﹐是以見其不稱謚﹐卽知桓之母也。

○注「仲字」至「同姓」。

○解云﹕字者﹐本國所加﹐故稱字﹐見其不忘本國也。所以稱姓者﹐示不適同姓矣。

○注「生稱」至「稱妣」。

○解云﹕卽下《曲禮》云「生曰父曰母」﹐「死曰考曰妣」是也。

○問曰﹕考與妣是死稱﹐父與母是生稱﹐惠公仲子之卒俱在春秋前﹐何故此傳惠公言隱之考﹐舉死名﹔仲子言桓之母﹐舉生名乎﹖

○答曰﹕仲子已葬訖之後﹐實合舉死稱﹐但禮家本意母死曰妣者﹐比於父之義也﹐故鄭彼云「妣之言媲﹐媲於考也」。但仲子是妾﹐桓未爲君﹐其母不得爲夫人﹐卑不得比於父﹐故還以母言之。

何以不稱夫人﹖此難生時之稱也。據秦人來歸僖公成風之禭﹐成風稱謚﹐今仲子無謚﹐知生時不稱夫人。

﹝疏﹞注「此難」至「稱也」。

○解云﹕文九年冬﹐「秦人來歸僖公成風之襚」﹐舉風之謚。案經成風生時﹐傳稱夫人﹐何者﹖禮﹐妾賤不得有謚故也。今仲子不舉謚﹐不與成風同﹐明生時不得稱夫人可知﹐故傳家遙難之。

桓未君也。賵者何﹖喪事有賵。賵者﹐蓋以馬﹐以乘馬束帛。此道周制也。以馬者﹐謂士不備四也。《禮﹖旣夕》曰「公﹐賵玄纁束帛兩馬」是也。乘馬者﹐謂大夫以上備四也。禮﹐大夫以上至天子皆乘四馬﹐所以通四方也。天子馬曰龍﹐髙七尺以上﹔諸侯曰馬﹐髙六尺以上﹔卿大夫﹑士曰駒﹐髙五尺以上。束帛﹐謂玄三纁二﹐玄三法天﹐纁二法地﹐因取足以共事。

○乘馬﹐繩證反﹐注「乘馬」同。纁﹐許云反。共﹐音恭。

﹝疏﹞「賵者何」。

○解云﹕初入《春秋》﹐弟子未曉賵義﹐故執不知問。

○注「此道周制也」。

○解云﹕知者﹐正以上云以馬﹐與《士旣夕禮》同﹔下言乘馬﹐與士異﹐明知周之禮﹐大夫以上皆有四馬矣。

○注「以馬」至「四也」。

○解云﹕以下言乘馬﹐明上文直言以馬者﹐士禮兩馬可知﹐故卽引《禮》爲證矣。

○注「禮大夫」至「方也」。

○解云﹕案《異義》「古《毛詩》說」云「天子至大夫同駕四﹐皆有四方之事﹔士駕二也。《詩》云『四騵彭彭』﹐武王所乘﹔『龍旂承祀﹐六轡耳耳』﹐魯僖所乘﹔『四牡騑騑﹐周道倭遲』。大夫所乘。《書傳》云『士乘飾車兩馬﹐庶人單馬木車』」是也。

○問曰﹕若然﹐《異義》「《公羊》說」引《易經》云「時乘六龍﹐以馭天下也」﹐知天子駕六﹐與此異何﹖

○答曰﹕彼謹案亦從《公羊》說﹐卽引《王度記》云「天子駕六龍﹐諸侯與卿駕四﹐大夫駕三」以合之。鄭駁云「《易經》『時乘六龍』者﹐謂陰陽六爻上下耳﹐豈故爲禮制﹖《王度記》云『今天子駕六』者﹐自是漢法﹐與古異﹔『大夫駕三』者﹐於經無以言之」者是也。然則﹐彼《公羊》說者﹐自是章句家意﹐不與何氏合。何氏此處不依漢禮者﹐蓋時有損益也。

○注「天子」至「以上」。

○解云﹕《月令》天子駕倉龍﹐是其髙七尺者﹐漢制也。其六尺五尺亦然。

○注「諸侯曰」至「以上」。

○解云﹕《魯頌》曰「魯侯戾止﹐其馬蹻々」是也。

○注「卿大夫」至「以上」。

○解云﹕《詩》云「皎皎白駒﹐食我場苗」是也。

○注「束帛」至「纁二」。

○解云﹕《雜記上》云「魯人之贈﹐三玄二纁」是也。

○注「玄三」至「共事」。

○解云﹕天數不但三﹐地數不但二﹐而取三二者﹐因取足以共事故也。

車馬曰賵﹐貨財曰賻﹐衣被曰襚。此者春秋制也。賵﹐猶覆也﹔賻﹐猶助也﹐皆助生送死之禮。襚﹐猶遺也。遺是助死之禮。知生者賵賻﹐知死者贈襚。

○賻﹐音附。襚﹐音遂。猶遺﹐惟季反。

﹝疏﹞注「此者春秋制也」。

○解云﹕上陳周制訖﹐下乃言賵賻襚﹐此三者是春秋之內事﹐故云此者春秋制也。

○注「知生」至「贈襚」。

○問曰﹕案《旣夕禮》云「知死者贈﹐知生者賻」﹐鄭注云「各主於所知」﹐以此言之﹐賻專施於生者何﹖

○答曰﹕賻專施於生﹐襚專施於死﹐賵實生死兩施﹐故何氏注知生知死皆言賵矣。而《旣夕禮》專言知生者﹐對贈言之故也。

○問曰﹕何知賵生死兩施乎﹖

○答曰﹕案《旣夕禮》云「兄弟賵奠可也」﹐注云「兄弟有服親者﹐可且賵且奠﹐許其厚也。賵奠於死生兩施」﹔又云「所知則賵而不奠」﹐鄭注云「所知﹐通問相知也。降於兄弟﹐奠施於死者爲多﹐故不奠」﹐以此言之﹐明賵與奠皆生死兩施也。言奠於死者爲多﹐故知賵生死等矣。

桓未君﹐則諸侯曷爲來賵之﹖據非禮。

﹝疏﹞注「據非禮」。

○解云﹕桓公未爲君﹐則其母猶妾﹐故諸侯賵之爲非禮。

隱爲桓立﹐故以桓母之喪告於諸侯。經言王者賵﹐赴告王者可知﹐故傳但言諸侯。

○隱爲﹐於僞反﹐下注「爲」並年末注同。告﹐古毒反﹐一音古報反。

﹝疏﹞注「故傳但言諸侯」。

○解云﹕諸侯之賵及事﹐則在春秋之前﹐故不書矣。然則諸侯有相賵之道﹐隱以桓母成爲夫人﹐告天子﹑諸侯﹑天子猶來﹐何況諸侯乎﹖故傳舉以言焉。

然則何言爾﹖成公意也。尊貴桓母﹐以赴告天子﹑諸侯﹐彰桓當立﹐得事之宜。故善而書仲子﹐所以起其意﹐成其賢。其言來何﹖據歸含且賵﹐不言來。

○歸唅﹐本又作「含」﹐戶暗反﹐下同。

﹝疏﹞注「據歸」至「言來」。

○解云﹕文五年春﹐「王使榮叔歸含且賵」是。

不及事也。比於去來爲不及事﹐時以葬事畢﹐無所復施﹐故云爾。去來所以爲及事者﹐若已在於內者。

﹝疏﹞注「比於」至「云爾」。

○解云﹕《公羊》之例﹐若其奔喪會葬﹐不問來之早晚﹐及事不及事﹐皆言來矣﹐故文元年春﹐「天王使叔服來會葬」﹔夏四月﹐「葬我君僖公」者﹐是其及事言來也。文五年三月﹐「葬我小君成風」﹐下乃言「王使召伯來會葬」﹐注云「去天者不及事」﹐是不及事亦言來矣﹐故元年傳云「其言來會葬何﹖會葬﹐禮也」﹐注云「但解會葬者﹐明言來者常文﹐不爲早晚施也」﹔定十五年夏﹐「邾婁子來奔喪」﹐傳云「其言來奔喪何﹖奔喪﹐非禮也」﹐彼注云「但解奔喪者﹐明言來者常文﹐不爲早晚施也」。以此言之﹐則知奔喪會葬之例﹐不問早晚﹐悉言來矣。若其含賵襚﹐及事則不言來﹐不及事則言來﹐是以惠公仲子之葬﹐悉在春秋前﹐至此乃來歸賵﹐傳曰「其言來何﹖不及事也」﹐又注云「比於去來爲不及事﹐時以葬事畢﹐無所復施﹐故云爾。去來所以爲及事者﹐若巳在於內者」是也。若含不及事﹐亦須言來也﹐故文四年「冬﹐十有一月﹐壬寅﹐夫人風氏薨」﹔五年春﹐「王使榮叔歸含且賵」﹐彼注云「不從含晚言來者﹐本不當含也」。以此言之﹐明諸侯含晚須言來矣﹐何者﹖諸侯鄰國﹐禮容有含故也。若其襚也﹐文九年「秦人來歸僖公成風之襚」﹐亦是不及事言來也﹐何氏不注者﹐以其可知﹐省文故也。所以如此作例者﹐以奔喪會葬﹐所以通哀序志﹐必有所費﹐容其事故稽畱﹐不必苟責其及時也。其含賵襚之等﹐皆是死者所須﹐若其來晚則無及於事﹐故須作文見其早晚矣。

其言惠公仲子何﹖據歸含且賵﹐不言主名。兼之。兼之﹐非禮也。禮不賵妾﹐旣善而賵之﹐當各使一使﹐所以異尊卑也。言之賵者﹐起兩賵也。

○一使﹐所吏反。

﹝疏﹞注「言之」至「賵也」。

○解云﹕以此言之﹐則文九年「秦人來歸僖公成風之襚」﹐言之襚者﹐亦起兩襚矣。

何以不言及仲子﹖據及者﹐別公夫人尊卑文也。仲子卽卑稱也。

○別﹐彼列反。

﹝疏﹞注「據及」至「文也」。解云﹕卽僖十一年「夏﹐公及夫人姜氏會齊侯於陽谷」是也。

仲子﹐微也。比夫人微﹐故不得並及公也。月者﹐爲內恩錄之也。諸侯不月﹐比於王者輕﹐會葬皆同例。言天王者﹐時吳楚上僣稱王﹐王者不能正﹐而上自系於天也。《春秋》不正者﹐因以廣是非。稱使者﹐王尊敬諸侯之意也。王者據土與諸侯分職﹐俱南面而治﹐有不純臣之義﹐故異姓謂之伯舅叔舅﹐同姓謂之伯父叔父。言歸者﹐與使有之辭也。天地所生﹐非一家之有﹐有無當相通。所傳聞之世﹐外小惡不書﹐書者來接內也。《春秋》王魯﹐以魯爲天下化首﹐明親來被王化漸漬禮義者﹐在可備責之域﹐故從內小惡舉也。主書者﹐從不及事也。

○僣﹐子念反。而治﹐直吏反﹐下皆同。所傳﹐直專反﹐下文「所傳」並注同。被﹐皮寄反。

﹝疏﹞注「月者﹐爲內恩錄」。

○解云﹕此文及文五年「春﹐王正月﹐王使榮叔歸含且賵」﹐皆是內恩錄之也。

○注「諸侯」至「者輕」。

○解云﹕卽文九年冬﹐「秦人來歸僖公成風之襚」是也。

○注「會葬皆同例」。

○解云﹕若王使人來則書月﹐爲內恩錄之。若諸侯使人來卽不月﹐以爲比王者爲輕﹐故文五年春三月﹐「王使召伯來會葬」﹔文元年二月﹐「天王使叔服來會葬」皆是也。其諸侯使人來會葬不月者﹐《春秋》之內﹐偶爾無之。其襄三十一年「冬﹐十月﹐滕子來會葬」﹐定十五年「九月﹐滕子來會葬」﹐皆書月者﹐彼是諸侯身來會葬﹐非使人﹐仍自非妨也。以此義勢言之﹐則鄕解王與諸侯者﹐皆是使人﹐非身自來也。而舊云襄三十一年月者﹐爲下癸酉葬襄公出之﹐會葬不蒙月﹔定十五年月者﹐爲下葬定公出之﹐會葬亦不蒙上月者﹐非也。

○注「春秋」至「是非」。

○解云﹕若正之﹐當直言王﹐今不正之而亦言天者﹐所以廣見是非故也﹐何者﹖若單言王﹐是其正稱﹐今兼亦言天﹐見其非正矣。

○注「稱使」至「意也」。

○解云﹕成二年傳云「君不行使乎大夫」﹐由尊卑不敵故也。今天子與諸侯亦尊卑不敵﹐所以言使者﹐天子見諸侯與已分職﹐俱南面而治﹐有不純臣之義﹐故尊敬之﹐而使歸賵﹐故曰尊敬諸侯之意也。

○注「有不」至「之義」。

○解云﹕《喪服﹖斬衰章》云「臣爲君﹐諸侯爲天子」﹐旣言臣爲君﹐而別言諸侯爲天子﹐明其與純臣者異。其異者﹐卽不居殯官是。

○注「故異」至「叔父」。

○解云﹕下《曲禮》及《覲禮記》文。

○注「言歸者」至「之辭也」。

○解云﹕《春秋》大例﹐先是已物乃言歸﹐卽「歸讙及闡」之屬是也。今此賵之車馬﹐先非魯物而言歸者﹐與魯有之辭。

○注「所傳」至「內也」。

○解云﹕《春秋》之義﹐所傳聞之世﹐外小惡皆不書。今此緩賵﹐是外之小惡﹐當所傳聞之世﹐未合書見﹐而書之者﹐由接內故也。

九月﹐及宋人盟於宿。

○孰及之﹖內之微者也。內者﹐謂魯也。微者﹐謂士也。不名者﹐略微也。大者正﹐小者治﹐近者說﹐遠者來﹐是以《春秋》上剌王公﹐下譏卿大夫而逮士庶人。宋稱人者﹐亦微者也。魯不稱人者﹐自內之辭也。宿不出主名者﹐主國主名與可知﹐故省文﹐明宿當自首其榮辱也。微者﹐盟例時﹐不能專正﹐故責略之。此月者﹐隱公賢君﹐𨿽使微者﹐有可采取﹐故錄也。

○於宿﹐音夙﹐國名。說﹐音悅。逮﹐音代﹐又大計反。故省﹐所景反﹐後「省文」皆同。

﹝疏﹞注「微者謂士也」。

○解云﹕正以《公羊》之例﹐大夫悉見名氏﹐與卿同。今此不見名氏﹐故知士也。

○注「明宿」至「辱也」。

○解云﹕理是則主人先榮﹐理非則主人先辱﹐故曰首其榮辱也。

○注「微者」至「故錄也」。

○解云﹕《春秋》之例﹐若尊者之盟﹐則大信時﹐小信月﹐不信日﹐見其責也。若其微者﹐不問信與不信﹐皆書時﹐悉作信文以略之﹐卽僖十九年冬﹐「會陳人﹑蔡人﹑楚人﹑鄭人盟於齊」之屬是。今此書月者﹐義如注釋。

冬﹐十有二月﹐祭伯來。祭伯者何﹖天子之大夫也。以無所系言來也。

○祭伯﹐側界反﹐五年注放此。

﹝疏﹞「祭伯者何」。

○解云﹕欲言王臣﹐不言王使﹔欲言諸侯﹐復不言朝﹔欲言失地之君﹐復不言奔﹐故執不知問。

○注「以無」至「來也」。

○解云﹕外諸侯臣來聘﹐宜系國稱使﹐卽文四年秋﹐「衛侯使寧兪來聘」之屬是也。若直來亦有所系﹐如閔元年「冬﹐齊仲孫來」之屬是。若外諸侯之臣來奔﹐當系國言來奔﹐卽文十四年秋﹐「宋子哀來奔」﹔襄二十八年「冬﹐齊慶封來奔」之屬是也。今無所系﹐直言來﹐故知宜是天子之大夫也。

何以不稱使﹖據凡伯稱使。

﹝疏﹞注「據凡伯稱使」。

○解云﹕卽下七年「天王使凡伯來聘」是也。

奔也。奔者﹐走也。以不稱使而無事﹐知其奔。

﹝疏﹞注「以不」至「其奔」。

○解云﹕下三年「武氏子來求賻」﹐文九年「毛伯來求金」﹐是無使文而有事也。上文「秋﹐七月﹐天王使宰咺」﹐文元年「天王使叔服」之徒﹐皆是有使有事也。今此無使復無事﹐故知其正是奔也。

奔則曷爲不言奔﹖據齊慶封來言奔。

﹝疏﹞注「據齊」至「言奔」。

○解云﹕在襄二十八年冬。

王者無外﹐言奔﹐則有外之辭也。言奔則與外大夫來奔同文﹐故去奔﹐明王者以天下爲家﹐無絕義。主書者﹐以罪舉。內外皆書者﹐重乖離之禍也。當春秋時﹐廢選舉之務﹐置不肖於位﹐輒退絕之以生過失﹐至於君臣忿爭出奔﹐國家之所以昏亂﹐社稷之所以危亡﹐故皆錄之。錄所奔者爲受義者﹐明當受賢者﹐不當受惡人也。祭者﹐采邑也。伯者﹐字也。天子上大夫字尊﹐尊之義也。月者﹐爲下卒也﹐當案下例﹐當蒙上月﹐日不也。奔例時。一月二事﹐月當在上。十言有二者﹐起十復有二﹐非十中之二。

○選﹐息變反。肖﹐音笑。采﹐七代反。

﹝疏﹞注「故去」至「絕義」。

○問曰﹕若王者以天下爲家﹐無絕義﹐故不言奔﹐何故襄三十年夏﹐「王子瑕奔晉」﹔昭二十六年冬﹐「尹氏﹑召伯﹑毛伯以王子朝奔楚」﹔成十二年「春﹐周公出奔晉」﹐皆言奔乎﹖

○答曰﹕《春秋》進退無義﹐若來奔魯者﹐見王者以天下爲家﹐無絕義﹐故不言奔矣。若奔別國﹐卽見《春秋》黜周與外諸侯同例﹐故言奔矣。旣以魯爲王而不專黜周者﹐若專黜周﹐則非遜順之義故也。

○注「主書者﹐以罪舉」。

○解云﹕一則罪祭伯之去主﹐一則罪魯受叛人﹐故曰以罪舉。

○注「內外皆書者﹐重乖離之禍也」。

○解云﹕內書者﹐閔二年秋﹐「公子慶父出奔莒」是也。又在外奔書者﹐昭二十年「冬﹐十月﹐宋華亥﹑向寧﹑華定出奔陳」之屬是也。

○注「當春」至「於位」。

○解云﹕《王制》云「凡官民材﹐必先論之﹐論辧﹐然後使之﹔任事﹐然後爵之﹔位定﹐然後祿之。爵人於朝﹐與士共之。」是擇人之法也。當春秋之時﹐不問賢與不肖﹐悉皆世位﹐故言此。

○注「輒退」至「過失」。

○解云﹕君若退絕其臣﹐不聽世祿﹐以生過失矣。

○注「至於」至「出奔」。

○解云﹕由不肖者在位﹐故有忿爭出奔之事矣。

○注「伯者﹐字也」。

○解云﹕知伯非爵者﹐正見桓八年經云﹕冬﹐「祭公來﹐遂逆王后於紀」。公是其爵﹐明伯是其字矣。

○注「當案」至「不也」。

○解云﹕一月有數事﹐重者皆蒙月也。若上事輕﹐下事重﹐輕者不蒙月﹐重者自蒙月。若上事重﹐下事輕﹐則亦重者蒙月﹐輕者不蒙月﹐故言當案下例﹐當蒙上月矣。日不者﹐謂一日有數事﹐卽不得上下相蒙﹐故桓十二年冬十一月﹐「丙戍﹐公會鄭伯盟於武父。丙戌﹐衛侯晉卒」﹐彼下注云「不蒙上日者﹐《春秋》獨晉書立記卒耳。當蒙上日﹐與不嫌異於篡例﹐故復出日﹐明同」是也。

○注「奔例時」。

○問曰﹕襄二十年夏五月﹐「王子瑕奔晉」﹔昭二十六年冬十月﹐「尹氏﹑召伯﹑毛伯以王子朝奔楚」﹐悉書月﹐何言例時乎﹖

○答曰﹕案襄公十年「五月﹐甲午﹐宋災﹐伯姬卒。天王殺其弟年夫。王子瑕奔晉」﹐昭二十六年「冬﹐十月﹐天王入於成周。尹氏﹑召伯﹑毛伯以王子朝奔楚」﹐以此言之﹐則似月爲上事﹐其二處出奔仍不蒙月﹐是以襄三十年「五月﹐甲午」之下﹐注云「外災例時﹐此日者﹐爲伯姬卒日」﹔昭二十六年「冬﹐十月」之下﹐注云「月者﹐爲天下喜錄王者反正位」﹐是其月爲上事之明文﹐不妨出奔仍自時也﹐故此乃注云「月者﹐爲下卒」﹐「奔例時」也。舊云《春秋》王魯﹐是以王臣來奔魯者﹐悉與外諸侯之臣來奔同書時﹐故與襄二十八年「冬﹐齊慶封來奔」同書時矣。若王臣奔佗國者﹐悉皆書月﹐見別於諸侯之臣矣﹐是以王子瑕﹑毛﹑召之徒悉皆書月。

○問曰﹕若然﹐成十二年「春﹐周公出奔晉」亦是出奔﹐何故不月﹖

○答曰﹕王臣之例﹐實不言出﹐亦不書時﹐但周公自其私出奔﹐故自從小國例言出書時矣。凡諸侯出奔﹐大國例月﹐小國時。

公子益師卒。何以不日﹖據臧孫辰書日。

○不日﹐人實反。此傳皆以日月爲例﹐後放此。

﹝疏﹞注「據臧孫辰書日」。

○解云﹕卽文十年「春﹐王三月﹐辛卯﹐臧孫辰卒」是也。

○問曰﹕下五年冬十二月﹐「辛巳﹐公子彄卒」﹐亦書日﹐所以不據之﹐而遠據文十年之篇何﹖

○答曰﹕下五年何氏云「日者﹐隱公賢君﹐宜有恩禮於大夫﹐益師始見法﹐無駭有罪﹐俠又未命也﹐故獨得於此日」。以義言之﹐正由同在所傳聞之世﹐非常書日之限﹐故不據之。所聞之世﹐大夫日卒者非一﹐正據辰者﹐以其是所聞之始故也。

遠也。孔子所不見。所見異辭﹐所聞異辭﹐所傳聞異辭。所見者﹐謂昭﹑定﹑哀﹑已與父時事也。所聞者﹐謂文﹑宣﹑成﹑襄﹐王父時事也﹔所傳聞者﹐謂隱﹑桓﹑莊﹑閔﹑僖﹐髙祖曾祖時事也。異辭者﹐見恩有厚薄﹐義有深淺﹐時恩衰義缺﹐將將以理人倫﹐序人類﹐因制治亂之法﹐故於所見之世﹐恩巳與父之臣尢深﹐大夫卒﹐有罪無罪﹐皆日錄之﹐「丙申﹐季孫隱如卒」是也。於所聞之世﹐王父之臣恩少殺﹐大夫卒﹐無罪者日錄﹐有罪者不日略之﹐「叔孫得臣卒」是也。於所傳聞之世﹐髙祖曾祖之臣恩淺﹐大夫卒﹐有罪無罪皆不日略之也﹐公子益師﹑無駭卒是也。於所傳聞之世﹐見治起於衰亂之中﹐用心尙粗觕﹐故內其國而外諸夏﹐先詳內而後治外﹐錄大略小﹐內小惡書﹐外小惡不書﹐大國有大夫﹐小國略稱人﹐內離會書﹐外離會不書是也。於所聞之世﹐見治升平﹐內諸夏而外夷狄﹐書外離會﹐小國有大夫﹐宣十一年「秋﹐晉侯會狄於攢函」﹐襄二十三年「邾婁劓我來奔」是也。至所見之世﹐著治大平﹐夷狄進至於爵﹐天下遠近小大若一﹐用心尢深而詳﹐故崇仁義﹐譏二名﹐晉魏曼多﹑仲孫何忌是也。所以三世者﹐禮爲父母三年﹐爲祖父母期﹐爲曾祖父母齊衰三月﹐立愛自親始﹐故《春秋》據哀錄隱﹐上治祖禰。所以二百四十二年者﹐取法十二公﹐天數備足﹐著治法式﹐又因周道始壞絕於惠﹑隱之際。主所以卒大夫者﹐明君當隱痛之也。君敬臣則臣自重﹐君愛臣則臣自盡。公子者﹐氏也。益師者﹐名也。諸侯之子稱公子﹐公子之子稱公孫。

○見思﹐賢徧反﹐下「見治」皆同。殺﹐所介反。粗捔﹐才古反﹐又七奴反﹐《說文》「大也」。諸夏﹐戶雅反﹐凡「諸夏」皆放此。攢函﹐才官反﹔下音咸。大平﹐音泰。期﹐音基。齊衰﹐音咨﹐本亦作「﹛齊衣﹜」﹔下七雷反。盡﹐津忍反。

﹝疏﹞注「所見」至「事也」。

○解云﹕孔子親仕之定﹑哀﹐故以定﹑哀爲巳時。定﹑哀旣當於巳﹐明知昭公爲父時事。知昭﹑定﹑哀爲所見﹐文﹑宣﹑成﹑襄爲所聞﹐隱﹑桓﹑莊﹑閔﹑僖爲所傳聞者﹐《春秋緯》文也。

○注「時恩衰義缺」。

○解云﹕當時子弒父﹐父殺子爲恩衰﹔臣弒君﹐君殺臣爲義缺﹐故《喪服四制》云「爲父斬衰三年﹐以恩制﹔爲君斬衰三年﹐以義制」是也。

○注「將以」至「之法」。

○解云﹕孔子見時如此﹐遂制《春秋》﹐理人倫者﹐斷理君臣之倫次﹐令得所也。序人類者﹐類謂父子﹐序父子之恩﹐使之厚也﹐因以制治亂之軌式矣。

○注「故於」至「卒是也」。

○解云﹕隱如逐君而書日﹐卽定五年「丙申﹐季孫隱如卒」是也。若非罪書日﹐卽昭二十五年「冬﹐十月﹐戊辰﹐仲孫捨卒」﹐二十九年「四月﹐庚子﹐叔倪卒」是也。而此注不言之者﹐從省文也。

○注「於所」至「日錄」。

○解云﹕無罪書日者﹐卽襄五年冬十有二月﹐「辛未﹐季孫行父卒」﹔襄十九年「八月﹐丙辰﹐仲孫蔑卒」﹐是無罪而書日者﹐錄之故也。若然﹐文十四年「九月﹐甲申﹑公孫敖卒於齊」﹐敖實有罪而書日者﹐彼注云「巳絕卒之者﹐爲後齊脇魯歸其喪﹐有恥﹐故爲內諱﹐使若尙爲大夫」是也。

○注「有罪」至「是也」。

○解云﹕宣五年九月﹐「叔孫得臣卒」﹐何氏云「不日者﹐知公子遂欲弒君﹐爲人臣知賊而不言﹐明當誅」﹐是有罪而不日者﹐略之故也。

○注「於所見」至「卒是也」。

○解云﹕公子益師無罪而不日﹐卽此是也。無駭有罪而不日﹐卽下八年「冬﹐十有二月﹐無駭卒」是也。若然﹐莊三十二年「秋﹐七月﹐癸巳﹐公子牙卒」﹐僖十六年「三月﹐壬申﹐公子季友卒」﹐「秋﹐七月﹐甲子﹐公孫慈卒」﹐並是所傳聞之世而得書日。牙卒之下﹐何氏云「莊不卒大夫而卒牙者﹐本以當國﹐將弒君。書日者﹐錄季子之過惡也」﹔其季友之下﹐何氏云「日者﹐僖公賢君﹐宜有恩禮於大夫﹐故皆日也」﹔其公孫慈之下﹐何氏云「一年喪骨肉三人﹐故日痛之」是也。

○注「錄大略小」。

○解云﹕謂錄大國卒葬﹐小國卒葬不錄是也。

○注「內離」至「是也」。

○解云﹕內離會者﹐卽下二年「春﹐公會戎於潛」﹔桓元年春﹐「公會鄭伯於垂」是也。外離會不書者﹐桓五年「齊侯﹑鄭伯如紀」﹐傳云「外相如不書﹐此何以書﹖離不言會也」﹐何氏云「時紀不與會﹐故略言如也」。

○注「於所」至「升平」。

○解云﹕升﹐進也。稍稍上進而至於大平矣。

○注「宣十」至「攢函」。

○解云﹕卽此一經﹐而當是二義也。

○注「襄二」至「是也」。

○解云﹕若然﹐莊二十四年冬﹐「曹羈出奔陳」﹔莊二十七年冬﹐「莒慶來逆叔姬」﹐皆非所聞之世﹐而小國得有大夫書名者﹐曹羈之下傳云「曹無大夫﹐此何以書﹖賢也」﹐莒慶之下傳云「莒無大夫﹐此何以書﹖譏。何譏爾﹖大夫越境逆女﹐非禮也」。然則一譏一賢﹐故變例書之爾。

○注「至所」至「大平」。

○解云﹕當爾之時﹐實非大平﹐但《春秋》之義﹐若治之大平於昭﹑定﹑哀也。猶如文﹑宣﹑成﹑襄之世實非升平﹐但《春秋》之義﹐而見治之升平然。

○注「夷狄」至「於爵」。

○解云﹕卽哀四年夏﹐「晉人執戎曼子赤歸於楚」﹔十三年夏﹐「公會齊侯及吳子於黃池」是也。

○注「晉魏曼多﹑仲孫何忌是也」。

○解云﹕哀十三年「晉魏多帥師侵衛」﹐傳云「此晉魏曼多也﹐曷爲謂之晉魏多﹖譏二名。二名非禮也」﹐定二年仲孫忌圍運﹐傳云「此仲孫何忌也﹐曷爲謂之仲孫忌﹖譏二名。二名非禮也﹐何氏云「春秋定﹑哀之間又致大平﹐欲見王者治定﹐無所復爲譏﹐惟有名﹐故譏之﹐此《春秋》之制也」。

○注「所以」至「三年」。

○解云﹕母𨿽不斬衰﹐哀痛與斬同﹐故連言之。

○注「爲曾」至「三月」。

○解云﹕不言髙祖父母者﹐文不備。

○注「立愛自親始」。

○解云﹕卽《祭義》云「子曰『立愛自親始﹐教人睦也。立敬自長始﹐教人順也』」﹐鄭注云「親長﹐父兄也。睦﹐厚也」是。

○注「故春」至「祖禰」。

○解云﹕卽《大傳》云「上治祖禰﹐尊尊也。下治子孫﹐親親也。旁治昆弟﹐合族以食﹐序之昭穆﹐別之以仁義﹐人道竭矣。」鄭注云「治﹐猶正也。竭﹐盡也。」

○注「取法」至「法式」。

○解云﹕考諸舊本﹐皆作「式」字﹐言取十二公者﹐法象天數﹐欲著治民之法式也。若作「戒」字﹐言著治亂之法﹐著治國之戒矣。

○注「諸侯」至「公孫」。

○解云﹕出《喪服傳》也。

隱公卷二﹝起二年﹐盡四年﹞

隱公卷二﹝起二年﹐盡四年﹞

二年﹐春﹐公會戎於潛。凡書會者﹐惡其虛內務﹐恃外好也。古者諸侯非朝時不得逾竟。所傳聞之世﹐外離會不書﹐書內離會者﹐《春秋》王魯﹐明當先自詳正﹐躬自厚而薄責於人﹐故略外也。王者不治夷狄﹐錄戎者﹐來者勿拒﹐去者勿追。東方曰夷﹐南方曰蠻﹐西方曰戎﹐北方曰狄。朝聘會盟﹐例皆時。

○惡﹐烏路反。好﹐呼報反。非朝﹐直遙反﹐凡此字不音者皆同。逾竟﹐音境﹐今本多卽作「境」字﹐更不音。所傳﹐直專反﹐年末「相傳」同。

﹝疏﹞注「凡書會者」至「外好也」。

○解云﹕以其非自求多福之義故也。

○注「古者諸侯」至「逾竟」。

○解云﹕案《曲禮下》云「諸侯相見於隙地曰會」﹐故定十四年注云「古者諸侯將朝天子﹐必先會閒隙之地」。以此言之﹐則會合於禮。言會爲惡之﹐非朝時不得逾竟者﹐正以《春秋》之會﹐非爲天子而作之﹐故得然解。

○注「古者不治」至「勿追」。

○解云﹕言當是所傳聞之世﹐王者艸創﹐夷狄有罪不暇治之﹐卽先書晉滅下陽﹐末書楚滅穀﹑鄧是也。而此經錄戎者﹐來者勿拒故也。

○注「東方曰夷」至「曰狄」。

○解云﹕下《曲禮》及《王制》皆有此文。

○注「朝聘」至「皆時」。

○解云﹕朝書時者﹐卽文十五年「夏﹐曹伯來朝」﹐昭十七年「春﹐小邾子來朝」之類是也。其聘書時者﹐卽文四年秋﹐「衛侯使寧兪來聘」﹔文六年「夏﹐季孫行父如陳」之屬是也。其會書時者﹐卽莊十三年「春﹐齊侯﹑宋人」以下「會於北杏」﹐十四年「冬﹐單伯會齊侯﹑宋公」以下「於鄄」之屬是也。盟書時者﹐卽莊十三年「冬﹐公會齊侯盟於柯」之屬是也。其有書日月者﹐皆別著義﹐卽不信者日﹐小信者月之屬是也。

夏﹐五月﹐莒人入向。入者何﹖得而不居也。入者﹐以兵入也。巳得其國而不居﹐故云爾。凡書兵者﹐正不得也。外內深淺皆舉之者﹐因重兵害眾﹐兵動則怨結禍﹐更相報償﹐伏屍流血無巳時。諸侯擅興兵不爲之惡者﹐保伍連帥﹐本有用兵徵伐之道﹐魯人杞不諱是也。入例時﹐傷害多則月。

○莒﹐音舉。向﹐舒亮反﹐國名。更﹐音庚。償﹐時亮反。擅﹐市戰反。

﹝疏﹞「入者﹐何」。

○解云﹕侵﹑伐﹑戰﹑圍﹑入皆是用用兵之文﹐而不言帥帥﹐故執不知問。

○注「凡書兵」至「得也」。

○解云﹕言《春秋》之內﹐凡書兵事者﹐皆欲言正之道其理不合然。

○注「諸侯」至「是也」。

○解云﹕保伍連帥者﹐卽《禮記﹖王制》云「五國爲屬﹐屬有長﹔二屬爲連﹐連有帥」是也。言本有用兵徵伐之道者﹐謂禮五國爲屬﹐屬有長﹔二屬爲連﹐連有帥﹔三連爲卒﹐卒有正﹔七卒爲州﹐州有伯﹐若州內有無道者﹐則長﹑帥﹑正﹑伯當徵之﹐若其不徵﹐則與同惡﹐故曰有徵伐之道。知非大惡者﹐正以《春秋》之義﹐內大惡皆諱不書。而魯入杞者﹐卽僖二十七年秋﹐「公子遂帥師入杞」者是也。若然《禮》法「諸侯賜弓矢﹐然後專徵伐」﹐而保伍連帥得有徵伐之道﹐謂隨州伯故也。

○注「入例」至「則月」。

○解云﹕入例時者﹐卽成七年秋﹐「吳入州來」﹔定五年夏﹐「於越入吳」之屬是也。傷害多則月者﹐此文及僖三十三年「春﹐王二月﹐秦人入滑」是也。若然﹐僖二十七年秋八月﹐「乙巳﹐公子遂帥師入杞」﹐而書日者﹐彼注云「日者﹐杞屬修禮朝魯﹐𨿽無禮﹐君子躬自厚而薄責於人﹐不當乃入之﹐故錄責之」者﹐是其不引者﹐以此求之。

無駭帥師入極。無駭者何﹖展無駭也。何以不氏﹖據公子遂帥師入杞﹐氏公子也。

○駭﹐戶楷反。

﹝疏﹞「無駭者何」。

○解云﹕欲言其君﹐經不書爵﹔欲言大夫﹐又復無氏﹐故執不知問。

○注「據公子遂帥師」至「子也」。

○解云﹕在僖二十七年秋。

貶。貶﹐猶損也。

○貶﹐彼檢反﹐損也。曷爲貶﹖據公子遂俱用兵入杞不貶也。疾始滅也。以下終其身不氏﹐知貶。疾始滅﹐非但起入爲滅。

﹝疏﹞注「據公子遂俱用」至「貶也」。解云﹕欲決隱八年「庚寅﹐我入邴」﹐非用兵故也。

○注「以下終」至「爲滅」。

○解云﹕卽下八年「無駭卒」﹐傳曰「何以不氏﹖疾始滅也」﹐故終其身不氏。然則若直欲起此入爲滅﹐止應此經貶之而巳﹐不應終身貶之﹐故知並欲起其疾始滅也。

始滅﹐昉於此乎﹖昉﹐適也﹐齊人語。據傳言撥亂世。

○昉﹐甫往反﹐適也。

﹝疏﹞注「昉﹐適也﹐齊人語」。

○解云﹕胡毌生齊人﹐故知之。若《鄭譜》云「然則《詩》之道放於此乎」之類。

○注「據傳言撥亂世」。

○解云﹕哀十四年傳云「君子曷爲爲《春秋》﹖撥亂世反諸正﹐莫近諸《春秋》」是也。旣言作《春秋》治亂世﹐明知往前相滅非一矣。而此經爲始疾滅﹐是以據而難之。

前此矣。前此者﹐在春秋前﹐謂宋滅郜是也。

○郜﹐古報反。前此﹐則曷爲始乎此﹖託始焉爾。焉爾﹐猶於是也。

﹝疏﹞注「謂宋滅郜是也」。

○解云﹕桓二年「夏﹐四月﹐取郜大鼎於宋」﹐傳云「此取之宋﹐其謂之郜鼎何﹖器從名」﹐彼注云「從本主名名之﹐宋始以不義取之﹐故謂之郜鼎」是也。然則宋滅郜在春秋前﹐故如此解。

○

曷爲託始焉爾﹖據戰伐不言託始。

﹝疏﹞注「據戰」至「託始」。

○解云﹕隱二年「鄭人伐衛」﹐桓十年「齊侯﹑衛侯﹑鄭伯來戰於郎」﹐傳皆不言託始焉爾﹐故難之。而注先言戰者﹐直漫據《春秋》上下戰伐之事而巳﹐故意及則言﹐不爲次第矣。

《春秋》之始也。《春秋》託王者始﹐起所當誅也。言疾始滅者﹐諸滅復見不復貶﹐皆從此取法﹐所以省文也。

○復見﹐扶又反﹐下「不復」同。見﹐音賢徧反。

﹝疏﹞注「言疾滅」至「省文也」。解云﹕諸滅復見不復貶﹐卽定四年「蔡公孫歸姓帥師滅沈」定六年「鄭遊帥師滅許」之屬是也。

此滅也。其言入何﹖據齊師滅譚不言入。內大惡﹐諱也。明魯臣子當爲君父諱。滅例月﹐不復出月者﹐與上同月﹐常案下例﹐當蒙上月﹐日不。

○當爲﹐於僞反﹐下「爲後背隱」同。

﹝疏﹞注「據齊師滅譚不言入」。解云﹕在莊十年。

○注「滅例月」至「同月」。

○解云﹕莊十年「冬﹐十月﹐齊師滅譚」﹐莊十三年「夏﹐六月﹐齊人滅遂」之屬是也。

○注「常案下」至「日不」。

○解云﹕元年「祭伯來」之下﹐巳有此注﹐而復言之者﹐正以彼月爲下「公子益師卒」﹐其「祭伯來奔」不蒙月。今此下五月二事皆蒙之﹐嫌其異﹐故重發之。

秋﹐八月﹐庚辰﹐公及戎盟於唐。後不相犯。日者﹐爲後背隱﹐而善桓能自復爲唐之盟。

○背﹐音佩。

﹝疏﹞注「後不相」至「之盟」。

○解云﹕《春秋》之例﹐不信者日﹐故後不相犯。日者﹐言爲後背隱﹐而善桓能自復爲唐之盟者﹐卽桓二年秋九月﹐「公及戎盟於唐」是也。言背隱者﹐桓是弒君之賊﹐而與桓盟﹐是背隱之義矣。言善桓能自復者﹐戎與桓同好相隨﹐繼其所能故善其得國矣。若《左氏》之義﹐以極是戎國都﹐案此經傳及注﹐似非一物﹐而舊解曰以爲戎能自復者﹐非也。

九月﹐紀履緰來逆女。紀履緰者何﹖紀大夫也。以逆女不稱使﹐知爲大夫。

○履緰﹐音須﹐《左氏》爲「裂繻」。

﹝疏﹞「紀履緰者何」。

○解云﹕不書爵﹐又不言使﹐君臣不明﹐故執不知問。

○注「以逆」至「大夫」。

○解云﹕正以桓三年秋﹐「公子翚如齊逆女」之屬﹐皆是大夫爲君逆女。而文皆不言使﹐今此履緰逆女不言使﹐故知是大夫也。或者「使」爲「爵」字誤也。

何以不稱使﹖據宋公使公孫壽來納幣稱使。婚禮不稱主人。爲養廉遠恥也。

﹝疏﹞注「據宋公」至「稱使」。

○解云﹕在成八年夏。

○注「爲養廉遠恥也」者。謂養成其廉﹐遠其慚恥也。

然則曷稱﹖稱諸父兄師友。宋公使公孫壽來納幣﹐則其稱主人何﹖辭窮也。辭窮者何﹖無母也。禮﹐有母﹐母當命諸父兄師友﹐稱諸父兄師友以行。宋公無母﹐莫使命之﹐辭窮﹐故自命之。自命之則不得不稱使。

﹝疏﹞「辭窮者何」。

○解云﹕弟子未解辭窮之義﹐故執不知問。

○注「禮有母」至「師友」。

○解云﹕卽《婚禮記》云宗子無父﹐母命之」是也。

○注「稱諸父」至「以行」。

○解云﹕謂使者稱之﹐而文不言使者﹐以其非君故也。

○注「宋公」至「稱使」。

○解云﹕卽《婚禮記》云「親皆沒﹐巳躬命之」是也。

○

然則紀有母乎﹖曰﹕有。以不稱使知有母。有則何以不稱母﹖據非主人﹐何不稱母通使文。母不通也。禮﹐婦人無外事﹐但得命諸父兄師友﹐稱諸父兄師友以行耳。母命不得達﹐故不得稱母通使文﹐所以遠別也。

○別﹐彼列反。外逆女不書﹐此何以書﹖據伯姬歸於宋不書逆人。

﹝疏﹞注「據伯」至「逆人」。

○解云﹕在成九年春。

譏。譏﹐猶譴也。

○譴﹐遣戰反。何譏爾﹖譏始不親迎也。禮所以必親迎者﹐所以示男先女也。於廟者﹐告本也。夏后氏逆於庭﹐殷人逆於堂。周人逆於戶。

○親迎﹐魚敬反﹐注及下同。先﹐悉薦反。

﹝疏﹞注「禮所」至「先女也」。

○解云﹕出《昏義》文。

○注「於廟者」至「於戶」。

○解云﹕卽《書傳》云「夏后氏逆於廟庭﹐殷人逆於堂﹐周人逆於戶」者是也。

○

始不親迎。昉於此乎﹖前此矣。以惠公妃匹不正﹐不嫌無前也。

○妃﹐音配﹐又芳非反。

﹝疏﹞注「以惠」至「前也」。解云﹕不以正妃匹者﹐是不重婚姻之禮﹐故知往前宜有不親迎之事矣。

前此﹐則曷爲始乎此﹖託始焉爾。焉爾﹐猶於是也。曷爲託始焉爾﹖據納幣不託始。《春秋》之始也。《春秋》正夫婦之始也。夫婦正則父子親﹐父子親則君臣和﹐君臣和則天下治﹐故夫婦者﹐人道之始﹐王教之端。內逆女常書﹐外逆女但疾始不常書者﹐明當先自詳正﹐躬自厚而薄責於人﹐故略外也。

○治﹐直吏反。

﹝疏﹞注「夫婦正」至「之端」。

○解云﹕《昏義》鄭注云「言子受气性純則孝﹐孝則忠」是也。

○注「內逆女常書」者。卽桓三年公子翚﹑宣元年公子遂﹑成十四年叔孫僑如之屬是也。

女曷爲或稱女﹐或稱婦﹐或稱夫人﹖女在其國稱女﹐未離父母之辭﹐「紀履緰來逆女」是也。

○未離﹐力智反﹐下同。在途稱婦﹐在途見夫服從之辭﹐「公子結媵陳人之婦」是也。

﹝疏﹞「女曷爲或稱女」者﹐卽此經是也。或稱婦者﹐莊十九年「陳人之婦」是也。

○注「在塗見」至「之辭」。

○解云﹕案僖二十五年﹐宣元年傳皆云「其稱婦者何﹖有姑之辭也」者﹐兼二義故也﹐何者﹖在塗稱婦者﹐服從夫辭﹔其至國猶稱婦者﹐對姑生稱也。

入國稱夫人。入國則尊﹐尊有臣子之辭﹐夫人姜氏入是也。紀無大夫﹐書紀履緰者﹐重婚禮也。月者﹐不親迎例月﹐重錄之。親迎例時。

﹝疏﹞注「入國」至「入是也」。

○解云﹕在莊二十四年秋是也。

○注「月者」至「例時」。

○解云﹕不親迎例月者﹐卽此文及桓三年秋七月公子翚﹑宣元年正月公子遂之屬是也。其親迎時者﹐卽莊二十四年「夏﹐公如齊逆女」﹔莊二十七年冬﹐「莒慶來逆叔姬」之屬是也。有不如此者﹐別見義﹐卽文四年「夏﹐逆婦姜」﹐成十四年「秋﹐叔孫僑如」之屬是也。當文自有解﹐不能逆說也。

冬﹐十月﹐伯姬歸於紀。伯姬者何﹖內女也。以無所系也。不稱公子者﹐婦人外成﹐不得獨系父母。

﹝疏﹞「伯姬者何」。

○解云﹕欲言內女﹐於紀言歸﹔欲言外女﹐文無所系﹐故執不知問。

○注「不稱公」至「父母」。解云﹕正以莊元年傳云「羣公子之舍﹐則巳卑矣」明有得稱公子之道﹐故注者決之。

○

其言歸何﹖據去父母國也。婦人謂嫁曰歸。婦人生以父母爲家﹐嫁以夫爲家﹐故謂嫁曰歸。明有二歸之道。書者﹐父母恩錄之也。禮﹐男之將取﹐三日不舉樂﹐思嗣親也﹔女之將嫁﹐三夜不息燭﹐思相離也。內女歸例月﹐恩錄之。

○取﹐七住反。

○

﹝疏﹞注「婦人生」至「爲家」。

○解云﹕謂始生時。

○注「明有二歸之道」也。

○解云﹕卽此「伯姬歸於紀」﹐宣十六年「秋﹐郯伯姬來歸」之屬是也。

○注「禮男之」至「女將嫁」。

○解云﹕皆出《禮記﹖曾子問》。

○注「內女歸」至「錄之」。

○解云﹕卽此文冬十月﹑隱七年三月「叔姬歸於紀」﹐成九年「二月﹐伯姬歸於宋」之屬是也。

紀子伯﹑莒子盟於密。紀子伯者何﹖無聞焉爾。言無聞者﹐《春秋》有攺周受命之制﹐孔子畏時遠害﹐又知秦將燔《詩》《書》﹐其說口授相傳﹐至漢公羊氏及弟子胡毌生等﹐乃始記於竹帛﹐故有所失也。

○「紀子伯﹐《左氏》作「子帛」。遠﹐於萬反。燔﹐扶元反。毋﹐音無。

﹝疏﹞「紀子伯者何」。

○解云﹕欲言紀君﹐經不稱侯﹔欲言大夫﹐復敍人君之上﹐故執不知問。

十有二月﹐乙卯﹐夫人子氏薨。夫人子氏者何﹖隱公之母也。以不書葬。

﹝疏﹞「夫人子氏者何」。

○解云﹕欲言魯之夫人﹐終無葬處﹐弟子未識﹐故執不知問。

○注「以不書葬」。

○解云﹕今隱公欲表巳讓﹐故宜屈卑。其母不成夫人之禮﹐是以見其不書葬﹐知其是隱公母也。

何以不書葬﹖據姒氏書葬。

○姒﹐音似。

﹝疏﹞注「據姒氏書葬」。

○解云﹕卽定十五年九月﹐「辛巳﹐葬定姒」是也。彼定姒之子哀公者﹐未逾年之君也﹐其母亦得書葬。今隱公𨿽欲讓桓﹐不作成君﹐應比未逾年之君。今其母不書葬﹐故據而難之。

成公意也。何成乎公之意﹖據已去卽位。

○去﹐起呂反。子將不終爲君﹐故母亦不終爲夫人也。時隱公卑屈其母﹐不以夫人禮葬之﹐以妾禮葬之﹐以卑下桓母﹐無終爲君之心﹐得事之宜﹐故善而不書葬﹐所以起其意而成其賢。子者﹐姓也。夫人以姓配號。義與仲子同。書薨者﹐爲隱公恩錄痛之也。日者﹐恩錄之﹐公夫人皆同例也。

○下﹐遐嫁反。

﹝疏﹞注「子者」至「子同」。

○解云﹕上文仲子之下而注云「仲字子姓﹐婦人以姓配字﹐不忘本﹐因示不適同姓」。今此稱姓者﹐亦是示不適同姓之義﹐故云義與仲子同。其不稱字之義乃自異﹐故注云「以姓配號」﹐號卽夫人是也。

鄭人伐衛。書者﹐與入向同。侵﹑伐﹑圍﹑入例皆時。

﹝疏﹞注「書者與入向同」。

○解云﹕卽上注云「凡書兵者﹐正不得也。外內深淺皆舉之者﹐因重兵害眾」是也。

○注「侵伐圍入例皆書時」。

○解云﹕其侵伐書時者﹐卽僖二十八年「春﹐晉侯侵曹晉侯伐衛」之屬是也。入例時者﹐已說於上﹐而注言此者﹐正以文承日月之下﹐故須解之。

三年﹐春﹐王二月。二月三月皆有王者﹐二月﹐殷之正月也﹔三月﹐夏之正月也。王者存二王之後﹐使統其正朔﹐服其服色﹐行其禮樂﹐所以尊先聖﹐通三統﹐師法之義﹐恭讓之禮﹐於是可得而觀之。

﹝疏﹞注「二月至王者﹐解云﹕二月有王卽此是三月有王者﹐卽定元年王三月之屬是也。

○注使統其正朔。

○解云﹕統者﹐始也。謂各使以其當代之正朔爲始也。

○注所以尊至觀之。

○解云﹕《春秋》黜﹖而言通三統者﹐黜﹖爲魯也。通三王之正者﹐爲師法之義

己巳﹐日有食之。何以書。諸言何以書者﹐問主書。

﹝疏﹞注「諸言」至「主書」。

○解云﹕至此乃解之者﹐正以有所據。下言何以書者﹐還言據彼難此之例﹐故不得然解也﹐卽上二年傳云「外逆女不書﹐此何以書」是也。今此直言「何以書」﹐上無所據﹐則是問主書﹐故如此解。

記異也。異者﹐非常可怪。先事而至者﹐是後衛州吁弒其君完﹐諸侯初僣﹐魯隱系獲﹐公子翚進諂謀。

○殺其﹐申志反﹐下「殺其君」同。翚﹐許韋反。諂﹐績檢反。

﹝疏﹞注「是後」至「完」。解云﹕在四年春。

○注「諸侯初僣」。

○解云﹕下五年秋「初獻六羽」﹐傳云「何以書﹖譏。何譏爾﹖譏始僣諸公也。始僣諸公昉於此乎﹖前此矣。前此﹐則曷爲始乎此﹖僣諸公猶可言也。僣天子不可言也」是也。

○注「魯隱系獲」者。

○解云﹕卽下六年「春﹐鄭人來輸平」﹐傳云「狐壤之戰﹐隱公獲焉」是也。

○注「父子」至「諂謀」。

○解云﹕下四年「秋﹐翚帥師及宋公」以下「伐鄭」﹐傳云「公子翚諂乎隱公﹐謂隱公曰『百姓安子﹐諸侯說子﹐盍終爲君矣』」是也。此等諸事皆是陰陽之象﹐故取之日食。

日食﹐則曷爲或日﹐或不日﹖或言朔﹐或不言朔﹖曰﹕某月某日朔﹐日有食之者﹐食正朔也。桓三年「秋﹐七月﹐壬辰﹐朔﹐日有食之」是也。此象君行外彊內虛﹐是故日月之行無鷃疾﹐食不失正朔也。

﹝疏﹞「日食﹐則曷爲或日」者。

○解云﹕卽此是也。或不日者﹐莊十八年「三月﹐日有食之」是也。或言朔者﹐桓三年「秋﹐七月﹐壬辰﹐朔﹐日有食之」是也。

○注「此象君」至「朔也」。

○解云﹕外彊者﹐謂外有威嚴﹐其民臣望而畏之。內虛者﹐虛心以受物﹐正得爲君之道﹐故食不失正朔也。《祭義》云「虛中以治之」﹐鄭注云「虛中﹐言不兼念餘事」是也。

其或日﹐或不日﹐或失之前﹐或失之後。失之前者﹐朔在前也。謂二日食﹐巳巳日有食之是也。此象君行暴急﹐外見畏﹐故日行疾月行遲﹐過朔乃食﹐失正朔於前也。失之後者﹐朔在後也。謂晦日食﹐莊公十八年「三月﹐日有食之」是也。此象君行儒弱見陵﹐故日行鷃月行疾﹐未至朔而食﹐失正朔於後也。不言月食者﹐其形不可得而睹也﹐故疑言曰有食之。孔子曰「多聞闕疑﹐愼言其餘﹐則寡尢。」不傳天下異者﹐從王錄內可知也。

○懦﹐乃亂反﹐又乃臥反。

﹝疏﹞注「不傳」至「可知也」。

○解云﹕正以僖十四年「沙鹿崩」﹐成五年「梁山崩」﹐傳皆云「何以書﹖記異也。外異不書﹐此何以書﹖爲天下記異也」。今無此傳﹐故須解之也。彼不從王內錄者﹐以其皆在晉竟內故也。

三月﹐庚戌﹐天王崩。平王也。何以不書葬﹖據書葬桓王。

﹝疏﹞注「平王也」。

○解云﹕知者﹐以本紀當之故也。

○注「據書葬桓王」。

○解云﹕卽莊三年「五月﹐葬桓王」是也。

○

天子記崩不記葬﹐必其時也。至尊無所屈也。諸侯記卒記葬﹐有天子存﹐存﹐在。不得必其時也。設有王后崩﹐當越紼而奔喪﹐不得必其時﹐故恩錄之。

○紼﹐音弗。

﹝疏﹞注「設有」至「奔喪」。

○解云﹕何氏以意言之。不言天子崩者﹐舉輕以明重故也。

曷爲或言崩﹐或言薨﹖天子曰崩﹐大毀壞之辭。諸侯曰薨﹐小毀壞之辭。大夫曰卒﹐卒﹐猶終也。士曰不祿。不錄﹐無錄也。皆所以別尊卑也。葬不別者﹐從恩殺略也。書崩者﹐爲天下恩痛王者也。記諸侯卒葬者﹐王者亦當加之以恩禮﹐故爲恩錄。

○以別﹐彼列反﹐下同。恩殺﹐所界反。爲天﹐於僞反﹐下「故爲」﹑「主爲」﹐傳「所爲」同。

夏﹐四月﹐辛卯﹐尹氏卒。尹氏者何﹖天子之大夫也。以尹氏立王子朝也。

○尹氏﹐《左氏》作「君氏」。朝﹐如字。

﹝疏﹞「尹氏者何」。

○解云﹕欲言諸侯﹐不言國爵﹔欲言外臣﹐而書其卒﹔欲言內臣﹐內無尹氏﹐故執不知問。

○注「以尹氏立王子朝也」者。

○解云﹕在昭二十三年。

其稱尹氏何﹖據宰渠氏官﹐劉捲卒名。

○卷﹐音權。

﹝疏﹞注「據宰渠氏官」者。

○解云﹕卽桓四年「夏﹐天王使宰渠伯糾來聘」是。注「劉捲卒名」者。

○解云﹕在定四年秋。

貶。曷爲貶﹖據俱卒也。

﹝疏﹞注「據俱卒也」。

○解云﹕據劉捲言之。

譏世卿。世卿者﹐父死子繼也。貶去名者氏﹐言起其世也﹐若曰世世尹氏也。

○去﹐起呂反。世卿﹐非禮也。禮﹐公卿大夫﹑士皆選賢而用之。卿大夫任重職大﹐不當世﹐爲其秉政久﹐恩徳廣大。小人居之﹐必奪君之威權﹐故尹氏世﹐立王子朝﹔齊崔氏世﹐弒其君光﹐君子疾其末則正其本。見譏於卒者﹐亦不可造次無故驅逐﹐必因其遇卒絕之﹐明君案見勞授償﹐則眾譽不能進無功﹔案見惡行誅﹐則眾讒不能退無罪。

○見譏﹐賢徧反﹐下同。造﹐七報反。

﹝疏﹞「世卿非禮也」。

○解云﹕《詩序》云「古之仕者﹐世祿也。」於賢者言之也。

○注「齊崔」至「君光」。

○解云﹕崔氏世者﹐卽宣十年「齊崔氏出奔衛」﹐傳云「崔氏者何﹖齊大夫也。其稱崔氏何﹖貶。曷爲貶﹖譏世卿。世卿﹐非禮也」者是也。言弒其君光者﹐在襄二十五年夏。

○注「君子疾其末」。

○解云﹕卽襄二十五年與昭二十三年是也。

○注「則正其本者」。

○解云﹕卽此及宣十年是也。

○注「見譏」至「絕之」。

○解云﹕必因過卒絕之者﹐過卽「崔氏出奔衛」﹐「尹氏立王子朝」是也。卒卽此文是也。若然﹐「尹氏立王子朝」還言尹氏﹐而「崔杼弒其君光」不復言崔氏者﹐正以大夫弒君例稱其名故也。

○注「明君」至「無功」。

○解云﹕眾譽者﹐若共工﹑鯀等疊相爲譽之類是也。

○注「案見惡」至「無罪」。

○解云﹕謂君有明徳﹐案見惡行誅﹐則刑不濫也﹐故𨿽眾讒亦不能退黜無罪之善人也。舊云言不能退無罪者﹐謂不能退使無罪﹐非也。

外大夫不卒﹐此何以卒﹖據原仲不卒。

﹝疏﹞注「據原仲不卒」。

○解云﹕卽莊二十七年「秋﹐公子友如陳﹐葬原仲」﹐而經不書原仲之卒是也。

天王崩﹐諸侯之主也。時天王崩﹐魯隱往奔喪﹐尹氏主儐贊諸侯﹐與隱交接而卒﹐恩隆於王者﹐則加禮錄之﹐故爲隱恩錄痛之。日者﹐恩錄之﹐明當有恩禮。

○

﹝疏﹞注「時天」至「恩禮」。解云﹕魯隱奔喪而不書者﹐蓋以得其常故也。若遣大夫往則書之﹐卽文九年「二月﹐叔孫得臣如京師。辛丑﹐葬襄王」是也。彼傳云「王者不書葬﹐此何以書﹖不及時書﹐過時書」﹐彼注云「重錄失時」﹔「我有往者則書」﹐彼注云「謂使大夫往也﹐惡文公不自往﹐故書葬以起大夫之會」是也。

○注「恩隆」至「錄之」。

○解云﹕言隱公恩隆於王者﹐則加禮錄其儐贊之人也。

秋﹐武氏子來求賻。武氏子者何﹖天子之大夫也。其稱武氏子何﹖據宰渠氏官﹐仍叔不稱氏﹐尹氏不稱子。

﹝疏﹞「武氏子者何」。

○解云﹕欲言王臣﹐不言王使﹔欲言諸侯之臣﹐文無系國﹐故執不知問。

○注「據宰渠氏官」者。

○解云﹕卽桓四年「夏﹐天王使宰渠伯糾來聘」是也。

○注「仍叔不稱氏」。

○解云﹕卽桓五年「天王使仍叔之子來聘」是也。

譏。何譏爾﹖父卒﹐子未命也。時𨿽世大夫﹐緣孝子之心﹐不忍便當父位﹐故順古先試一年﹐乃命於宗廟。武氏子父新死﹐未命而便爲大夫﹐薄父子之恩﹐故稱氏言子﹐見未命以譏之。

﹝疏﹞注「時𨿽世大夫」。

○解云﹕知者﹐正見尹氏之屬故也。

○注「緣孝」至「宗廟」。解云﹕知如此者﹐正以此經譏父卒子未命而便爲大夫故也。

何以不稱使﹖據南季稱使。

﹝疏﹞注「據南季稱使」。

○解云﹕卽下九年「春﹐天王使南季來聘」是也。

當喪未君也。當喪﹐謂天子也。未君者﹐未三年也。未可居君位稱使也。故絕正其義﹐與毛伯同。

﹝疏﹞注「未君至伯同」。

○解云﹕卽文九年「春﹐毛伯來求金」﹐傳云「何以不稱使﹖當喪未君也。逾年矣﹐何以謂之未君」﹐「以天子三年﹐然後稱王」﹐「緣民臣之心﹐不可一日無君﹐故逾年卽位」﹐「緣孝子之心﹐卽三年不忍當」﹐是故三年乃稱王命使大夫矣。

武氏子來求賻﹐何以書﹖不但言何以書者﹐嫌主覆問上所說二事﹐不問求賻。

○覆﹐芳服反。

﹝疏﹞注「不但」至「求賻」。

○解云﹕上二事者﹐卽父卒子未命﹐當喪未君是也。嫌言父卒子未命何以書﹐當喪未君何以書﹐故須連言之。注主爲求賻書也者﹐嫌爲上二事書故也。

譏。何譏爾﹖喪事無求。求賻﹐非禮也。主爲求賻書也。禮本爲有財者制﹐有則送之﹐無則致哀而巳﹐不當求﹐求則皇皇傷孝子之心。

﹝疏﹞注「求則皇」至「子之心」。解云﹕言制禮本意﹐所以喪事無求者﹐恐傷孝子之心故也﹐何者﹖正以孝子本意無心求矣。

蓋通於下。云爾者﹐嫌天子財多不當求﹐下財少可求﹐故明皆不當求之。

﹝疏﹞「蓋通於下」。

○解云﹕蓋﹐詁爲皆﹐若似蓋雲歸哉之類﹐或者不受於師﹐故疑之。

八月﹐庚辰﹐宋公和卒。不言薨者﹐《春秋》王魯﹐死當有王文。聖人之爲文辭孫順﹐不可言崩﹐故貶外言卒﹐所以褒內也。宋稱公者﹐殷後也。王者封二王后﹐地方百里﹐爵稱公﹐客待之而不臣也。《詩》云「有客宿宿﹐有客信信」是也。

○孫﹐音遜。

﹝疏﹞注「故貶」至「內也」。

○解云﹕魯得尊名﹐不與外諸侯同文﹐卽是尊魯爲王之義。

冬﹐十有二月﹐齊侯﹑鄭伯盟於石門。

癸未﹐葬宋繆公。葬者曷爲或日﹐或不日﹖不及時而日﹐渴葬也。不及時﹐不及五月也。禮﹐天子七月而葬﹐同軌畢至。諸侯五月而葬﹐同盟至。大夫三月而葬﹐同位至。士逾月﹐外姻至。孔子曰「葬於北方﹐北首﹐三代之達禮也﹐之幽之故也。」渴﹐諭急也﹐乙未葬齊孝公是也。

○宋繆公﹐音穆﹐《左氏》作「穆」。凡此後仿此。首﹐手又反。

﹝疏﹞注「禮天子」至「姻至」。

○解云﹕皆隱元年《左傳》文。

○注「孔子」至「故也」。解云﹕《檀弓下》篇文云。「孔子曰」之下無「禮」字。

○注「渴諭」至「是也」。解云﹕卽僖二十七年「六月﹐庚寅﹐齊侯昭卒。八月﹐乙未﹐葬齊孝公是也。而言渴葬者﹐謂更無他事但孜孜於葬故不待五月矣

」不及時而不日﹐慢葬也。慢葬不能以禮葬也﹐八月葬蔡宣公是也。

﹝疏﹞注「慢葬」至「葬也」。

○解云﹕卽下八年「夏﹐六月﹐巳亥﹐蔡侯考父卒」。

○注「八月」至「是也」。

○解云﹕言但自慢薄不依禮。故不待五月也。

○

過時而日﹐隱之也。隱﹐痛也。痛賢君不得以時葬﹐丁亥葬齊桓公是也。

﹝疏﹞注「隱痛」至「是也」。

○解云﹕卽僖十七年冬十二月「乙亥﹐齊侯小白卒」﹐十八年「秋﹐八月﹐丁亥﹐葬齊桓公」是也。

過時而不日﹐謂之不能葬也。解緩不能以時葬﹐夏四月葬衛桓公是也。

○解﹐古邂反﹐又古賣反。

﹝疏﹞注「解緩」至「是也」。解云﹕卽下四年二月﹐「戊申﹐衛州吁弒其君完」﹐至五年「夏﹐四月﹐葬衛桓公」是也。

當時而不日﹐正也。六月葬陳惠公是也。

○當時﹐丁浪反﹐又如字﹐下同。

﹝疏﹞注「六月」至「是也」。

○解云﹕卽定四年「二月﹐癸巳﹐陳侯吳卒」﹐「六月﹐葬陳惠公」是也。

當時而日﹐危不得葬也。此當時﹐何危爾﹖宣公謂繆公曰「以吾愛與夷﹐則不若愛女。以爲社稷宗廟主﹐則與夷不若女﹐盍終爲君矣。」與夷者﹐宣公之子﹐繆公者﹐宣公之弟。

○與夷﹐如字﹐又音余﹐凡人名字及地名之類皆放首音﹐借假字則時復重出。愛女﹐音汝﹐下及注同。盍終﹐戶臘反﹐四年傳同。

﹝疏﹞「當時」至「葬也」。

○解云﹕卽此年八月「宋公和卒」﹐十二月「癸未﹐葬宋繆公」是也。而注不言之者﹐以下有問﹐不注可知也。

○「以吾」至「愛女」。

○解云﹕若﹐如也。言吾愛於與夷﹐則不止如女而已﹐言其甚也。云以爲社稷宗廟主﹐則與夷不若女者﹐言不如女﹐道其不賢。云盍終爲君矣者﹐何不遂爲君﹐不聽其反讓。

宣公死﹐繆公立。繆公逐其二子莊公馮與左師勃。左師﹐官。勃﹐名也。

○馮﹐皮冰反。曰「爾爲吾子﹐生毋相見﹐死毋相哭。」所以遠絕之。

○生毌﹐音無﹐下同。與夷復曰﹕復﹐報。「先君之所爲不與臣國﹐而納國乎君者﹐以君可以爲社稷宗廟主也。今君逐君之二子﹐而將致國乎與夷﹐此非先君之意也。且使子而可逐﹐則先君其逐臣矣。」繆公曰「先臣之不爾逐﹐可知矣。爾﹐女也。可知者﹐欲使我反國。吾立乎此﹐攝也。」暫攝行君事﹐不得傳與子也。謙辭。

○傳與﹐直專反﹔下音與。終致國乎與夷。莊公馮弒與夷。馮與督共弒殤公在桓二年﹐危之於此者﹐死乃反國﹐非至賢之君不能不爭也。

○馮殺﹐音試﹐注同。爭﹐爭鬥之爭。

﹝疏﹞注「馮與」至「二年」。

○解云﹕卽桓二年「春﹐王正月﹐戊申﹐宋督弒其君與夷及其大夫孔父」是也。

○注「死乃」至「爭也」。

○解云﹕至賢之君﹐謂受國者。正以與夷不賢﹐故終見篡矣。

故君子大居正。明修法守正﹐最計之要者。

﹝疏﹞「故君子大居正」。

○解云﹕言由是之故﹐君子之人大其適子居正﹐不勞違禮而讓庶也。

宋之禍﹐宣公爲之也。言死而讓﹐開爭原也。繆公亦死而讓得爲功者﹐反正也。外小惡不書﹐錄渴隱者﹐明諸侯卒﹐王者當加恩意﹐憂勞其國﹐所以哀死閔患也。

﹝疏﹞注「言死而」至「原也」。

○解云﹕言後人見其死乃讓巳﹐疑非誠心至意﹐是以還讓其子﹐終致後禍﹐故曰開爭原也。

○注「繆公」至「反正也」。

○解云﹕其繆公之功﹐卽桓二年馮弒君是也。

○注「所以哀死閔患也」。

○解云﹕哀死者﹐卽慢之屬是也。閔患者﹐隱之是也。

四年﹐春﹐王二月﹐莒人伐杞﹐取牟婁。牟婁者何﹖杞之邑也。以上有伐杞。

○牟﹐武侯反。

﹝疏﹞「牟婁者何」。

○解云﹕外相取邑﹐例所不書﹐疑非凡取﹐故執不知周。

外取邑不書﹐此何以書﹖據楚子伐宋取彭城不書。

﹝疏﹞注「據楚」至「不書」。

○解云﹕卽襄元年傳曰「魚石走之楚﹐楚爲之伐宋﹐取彭城﹐以封魚石」者是也。

疾始取邑也。外小惡不書﹐以外見疾始﹐著取邑以自廣大﹐比於貪利差爲重﹐故先治之也。內取邑常書﹐外但疾始﹐不常書者﹐義與上逆女同。不傳託始者﹐前此有滅﹐不嫌無取邑﹐當託始明﹐故省文也。取邑例時。

○見疾﹐賢徧反﹐年末「見眾」同。差﹐初賣反。

﹝疏﹞注「內取邑常書」者。

○解云﹕卽下十年取郜﹑防﹐昭三十二年取闞之屬是也。

○注「義與上逆女同」。

○解云﹕卽上注云「內逆女常書﹐外逆女但疾始不常書者﹐明當先自正﹐躬自厚而薄責於人﹐故略外」是也。

○注「傳不託始者」。

○解云﹕何故不發傳云取邑昉於此乎﹖前此矣。前此﹐則曷爲始於此﹖託始焉爾。曷爲託始焉爾﹖《春秋》之始也。凡不託始之義有四﹕一則見其經而不託始﹐卽上二年彼注云「據戰伐不言託始﹐納幣不託始之類」是也。二則其大惡不可託始﹐卽五年「初獻六羽」之下﹐傳云「始僣諸公昉於此乎﹖前此矣。前此﹐則曷爲始於此﹖僣諸公猶可言﹐僣天子不可言」﹐彼注云「傳云爾者﹐解不託始也」﹔三則省文﹐不假託始﹐卽此是也﹔四則無可託始﹐卽桓七年「焚咸丘」之下﹐注云「傳不託始者﹐前此未有﹐無所託也」是也。

○注「取邑例時」。

○解云﹕卽下六年「冬﹐宋人取長葛」之屬是。然則「取牟婁」𨿽在月下﹐不蒙上月也。

戊申﹐衛州吁弒其君完。曷爲以國氏﹖據齊公子商人弒其君捨﹐氏公子。

○弒其﹐申志反。弒字從式﹐殺字從殳﹐不同也。君父言弒積漸之名也﹔臣子云殺﹐卑賤之意也。字多亂﹐故時復音之﹔可知﹐則不重出也。完﹐音丸。

﹝疏﹞注「據齊」至「公子」。

○解云﹕在文十四年秋也。商人所以得稱公子者﹐正以商人次正當立﹐其罪差輕故也。

○

當國也。與段同義。日者﹐從外赴辭﹐以賊聞例。

﹝疏﹞注「與段同義」者。

○解云﹕卽上元年注云「欲當國爲君﹐故如其意﹐使如國君﹐氏上鄭﹐所以見段之凶逆」是也。

○注「日者」至「聞例」。

○解云﹕《公羊》之例﹐合書則書﹐不待赴告。而言從外赴辭者﹐謂其君被弒﹐此君之臣卽以其日赴於天子諸侯﹐望天子諸侯早來救巳﹐是以《春秋》悉皆書日﹐故云日者﹐從外赴辭也。言以賊聞例者﹐言以賊弒君﹐聞於天子諸侯﹐例日。如此﹐故下八年傳云「卒何以日而葬不日﹖卒赴」﹐何氏云「赴天子也」。緣天子閔傷﹐欲其知之﹐義亦通乎此。

夏﹐公及宋公遇於淸。遇者何﹖不期也。一君出﹐一君要之也。古者有遇禮﹐爲朝天子若朝罷朝﹐卒相遇於塗﹐近者爲主﹐遠者爲賓﹐稱先君以相接﹐所以崇禮讓﹐絕慢易也。當春秋時﹐出入無度﹐禍亂姦宄﹐多在不虞﹐無故卒然相要﹐小人將以生心﹐故重而書﹐之所以防禍原也。言及者﹐起公要之﹐明非常遇也。地者﹐重錄之。遇例時。

○要之﹐一遙反﹐注同。易﹐以豉反。

﹝疏﹞「遇者何」。

○解云﹕欲言冬見﹐其文曰夏﹔欲言會聚﹐又不言會﹐故執不知問。

○注「言及者」至「遇也」。

○解云﹕正以及者﹐汲汲之文故也。其常遇者﹐卽朝天子罷朝之時﹐相遇於塗是也。

○注「遇例時」者。

○解云﹕卽隱八年「春﹐宋公﹑衛侯遇於垂」﹐莊三十年「冬﹐公及齊侯遇於魯濟」﹐及此之屬皆是。而僖十四年「夏﹐六月﹐季姬及鄫子遇於防」﹐書月者﹐彼注云「甚惡內」是也。

宋公﹑陳侯﹑蔡人﹑衛人伐鄭。

秋﹐翚帥師會宋公﹑陳侯﹑蔡人﹑衛人伐鄭。翚者何﹖公子翚也。以入桓稱公子。

﹝疏﹞「翚者何」。

○解云﹕無公子﹐故執不知問。

○注「以入桓稱公子」。

○解云﹕卽桓三年秋﹐「公子翚如齊逆女」是也。

何以不稱公子﹖貶。曷爲貶﹖據叔老會鄭伯伐許不貶。

﹝疏﹞注「據叔」至「不貶」。

○解云﹕在襄十六年夏。

○

與弒公也。弒者﹐殺也﹐臣弒君之辭。以終隱之篇貶﹐知與弒公也。

○與弒﹐音預﹐下及注同。

﹝疏﹞注「以終隱」至「弒公」。

○解云﹕卽此及十年「夏﹐翚帥師會齊人﹑鄭人伐宋」﹐傳云「此公子翚也﹐何以不稱公子﹖貶。曷爲貶﹖隱之罪人也﹐故終隱之篇貶也」是也。

其與弒公柰何﹖公子翚諂乎隱公﹐諂猶佞也。謂隱公曰「百姓安子﹐諸侯說子﹐盍終爲君矣。」隱曰「吾﹖否﹗否﹐不也。

○說﹐音悅。吾使修塗裘﹐吾將老焉。」塗裘者﹐邑名也。將老焉者﹐將辟桓居之以自終也﹐故南面之君﹐勢不可復爲臣﹐故云爾。不以成公意者﹐隱本爲桓守國﹐國邑皆桓之有﹐不當取以自爲也。

○將辟﹐音避﹐今本多卽作「辟」字﹐後不更音。復﹐扶又反。本爲﹐於僞反﹐下「自爲」﹑傳「吾爲」皆同。

﹝疏﹞注「不以成」至「爲也」。

○解云﹕上元年傳云「公何以不言卽位﹖成公意也」﹐此傳何以不言營塗裘﹖何以不書成公意也﹖言隱非正君﹐直爲他守國而已﹐邑非已有﹐不當擅取之﹐取之非﹐是以不得作成公意解也。

公子翚恐若其言聞乎桓﹐於是謂桓曰「吾爲子口隱矣。口﹐猶口語相發動也。

﹝疏﹞注「口猶」至「動也」。

○解云﹕語﹐讀如子語魯大師之語。

○

隱曰『吾不反也』。」桓曰「然則柰何﹖」曰「請作難﹐難﹐兵難也。

○難﹐乃旦反﹐注同。弒隱公。」謚者﹐傳家所加。

﹝疏﹞注「謚者」至「所加」。

○解云﹕死謚﹐周道也。今始請弒已言隱公者﹐公羊子從後加之。所以至此乃注者﹐嫌是傳語﹐故明之。

於鍾巫之祭焉﹐弒隱公也。鍾者﹐地名也。巫者﹐事鬼神禱解以治病請福者也﹐男曰覡﹐女曰巫。傳道此者﹐以起淫祀之無福。

○禱解﹐丁老反﹐或丁報反﹔下古賣反﹐又古買反。覡﹐戶狄反。

﹝疏﹞注「男曰覡﹐女曰巫者」。

○解云﹕楚語文也。

○注「傳道」至「無福」。

○解云﹕直言弒隱公﹐義勢已盡﹐而必言於鍾巫之祭焉者﹐以起淫祀之無福故也。

九月﹐衛人殺州吁於濮。其稱人何﹖據晉殺大夫裏克﹐俱弒君賊不稱人。

○濮﹐音卜﹐一音剝。

﹝疏﹞注「據晉殺大夫裏克」。解云﹕在僖十五年夏。

討賊之辭也。討者﹐除也。明國中人人得討之﹐所以廣忠孝之路。書者﹐善之也。討賊例時﹐此月者﹐久之也。

﹝疏﹞注「討賊例」至「久之也」。解云「討賊例時」者﹐莊九年「春﹐齊人殺無知」是也。桓六年秋八月﹐「蔡人殺陳佗」﹐亦書月者﹐與此同也。

冬﹐十有二月﹐衛人立晉。晉者何﹖公子晉也。以下有衛侯晉卒﹐又言立。

﹝疏﹞「晉者何」。

○解云﹕欲言次正﹐而文言立﹔欲言非正﹐而舉眾立之﹐故執不知問。

○注「以下」至「言立」。

○解云﹕以有衛侯晉卒﹐則知此文「衛人立晉」者﹐是先君之子﹐今始立爲之君矣。又言立者篡文﹐知非正大子﹐故知公子矣。其衛晉侯卒在桓十二年冬。

立者何﹖立者不宜立也。諸侯立不言立﹐此獨言立﹐明不宜立之辭。

﹝疏﹞「立者何」。

○解云﹕諸侯之立﹐例所不書﹐今特言立﹐故執不知問。

其稱人何﹖據尹氏立王子朝也。

﹝疏﹞注「據尹」至「朝也」。

○解云﹕在昭二十三年秋。

眾立之之辭也。晉得眾﹐國中人人欲立之。然則孰立之﹖石碏立之。石碏立之﹐則其稱人何﹖據尹氏立王子朝不稱人。

○碏﹐七略反﹐一音十洛反。眾之所欲立也。眾𨿽欲立之﹐其立之非也。凡立君爲眾﹐眾皆欲立之﹐嫌得立無惡﹐故使稱人﹐見眾言立也﹐明下無廢上之義﹐聽眾立之﹐爲立篡也。不剌嗣子失位者﹐時未當喪﹐典主得權重也。月者﹐大國篡例月﹐小國時。立﹑納﹑入皆爲篡﹐卒日﹐葬月﹐達於《春秋》﹐爲大國例。主書從受位也。

○篡﹐初患反。

﹝疏﹞注「不剌」至「權重也」。

○解云﹕剌桓公嗣子失位者﹐卽不書晉之立矣﹐故襄十四年「衛侯衎出奔齊」﹐襄二十六年傳云「曷爲不言剽之立﹖不言剽之立者﹐以惡衛侯也」﹐彼注云「欲起衛侯失眾出奔﹐故不書剽立。剽立無惡﹐則衛侯惡明矣」。今書晉立﹐則不剌嗣子可知。

○注「月者」至「國時」。

○解云﹕大國篡例月者﹐卽此文冬十二月「衛人立晉」﹔莊六年「夏﹐六月﹐衛侯朔入於衛」﹔哀六年秋七月﹐「齊陽生入於齊」之屬是也。而莊九年夏﹐「齊小白入於齊」不月者﹐彼注云「不月者﹐移惡於魯也」。其小國時者﹐卽僖二十五年「秋﹐楚人圍陳﹐納頓子於頓」﹐昭元年「秋﹐莒去疾自齊入於莒」之屬是也。

○注「立納入皆爲篡」。解云﹕立爲篡者﹐此文「衛人立晉」﹐昭二十三年「尹氏立王子朝」之屬是也。其納爲篡者﹐「納頓子於頓」﹐及文十四年「晉人納捷菑」之屬是也。其入爲篡者﹐小白﹐陽生之屬是也。

○注「卒日」至「大國例」。

○解云﹕隱八年「夏﹐六月﹐己亥﹐蔡侯考父卒」﹔秋﹐「八月﹐葬宣公」之屬是也。

○注「主書從受位也」。

○解云﹕謂主惡晉之從立矣。

隱公卷三﹝起五年﹐盡十一年﹞

隱公卷三﹝起五年﹐盡十一年﹞

五年﹐春﹐公觀魚於棠。何以書﹖譏。何譏爾﹖遠也。公曷爲遠而觀魚﹖據浚洙也。

○觀魚﹐《左氏》作「矢魚」。浚﹐思俊反。洙﹐常朱反。

﹝疏﹞注「據浚洙也」。

○解云﹕莊九年「冬﹐浚洙」﹐傳曰「洙者何﹖水也。浚之者何﹖深之也。曷爲深之﹖畏齊也」﹐注云「洙在魯北﹐齊所由來」。然則近國北自有洙水﹐何故遠至棠地而觀魚乎﹖故難之。

登來之也。登﹐讀言得。得來之者﹐齊人語也。齊人名求得爲得來﹐作登來者﹐其言大而急﹐由口授也。

○登來﹐依注登音得。

﹝疏﹞注「得來」至「語也」。

○解云﹕齊人名求得爲得來﹐而云此者﹐謂齊人急語之時﹐得聲如登矣。

○注「由口授也」。

○解云﹕謂髙語之時﹐猶言得來之﹐至著竹帛時乃作「登」字﹐故言由口授矣。

百金之魚﹐公張之。解言登來之意也。百金﹐猶百萬也。古者以金重一斤﹐若今萬錢矣﹐張﹐謂張罔罟障谷之屬也。

○罟﹐音古。鄣﹐之尙反﹐又音章。

﹝疏﹞注「解言」至「意也」。

○解云﹕正以價直百金﹐故言得來之。

○注「障谷之屬也」。

○解云﹕僖三年傳云「桓公曰『無障谷』」云是也。

登來之者何﹖弟子未解其言大小緩急﹐故復問之。

○解﹐戶買反﹐或隹買反。故復﹐扶又反﹐「不得復」同。美大之之辭也。其言大而急者﹐美大多得利之辭也。實譏張魚而言觀譏遠者﹐恥公去南面之位﹐下與百姓爭利﹐匹夫無異﹐故諱使若以遠觀爲譏也。諸諱主書者﹐從實也。觀例時﹐從行賤略之。

﹝疏﹞注「觀例時」。

○解云﹕莊二十三年「夏﹐公如齊觀社」﹐及此是也。彼此非禮﹐故言從行賤略之。

棠者何﹖濟上之邑也。濟者﹐四瀆之別名。江﹑河﹑淮﹑濟爲四瀆。

○濟上﹐子禮反﹐注同﹐濟水之上。

﹝疏﹞「棠者何」。

○解云﹕正以棠非水名﹐而於之觀魚﹐故執不知問。

○注「江河」至「四瀆」。

○解云﹕卽《釋水》云「江﹑河﹑淮﹑濟爲四瀆。四瀆者﹐發源注海者也。

夏﹐四月﹐葬衛桓公。

﹝疏﹞「夏四」至「桓公」。

○解云﹕卽上三年傳云「過時而不日﹐謂之不能葬也」﹐何氏云「解緩不能以時葬﹐『夏﹐四月﹐葬衛桓公』是也」。然則桓公見弒在去年之春﹐過期乃葬﹐故以解緩言之。

秋﹐衛師入盛。曷爲或言率師﹐或不言率師﹖將尊師眾稱某率師﹐將尊者﹐謂大夫也。師眾者﹐滿二千五百人以上也。二千五百人稱師﹐無駭率師入極是也。禮﹐天子六師﹐方伯二師﹐諸侯一師。

○入盛﹐音成﹐《左氏》作「郕」。

﹝疏﹞注「將尊」至「夫也」。

○解云﹕《公羊》之例﹐大夫見名氏﹐故云此。

○注「二千」至「稱師」。解云﹕《大司馬》序官文。

○注「無駭」至「是也」。

○解云﹕在上二年夏。

○注「天子」至「六師」。

○解云﹕天子六師者﹐卽「周王於邁﹐六師及之」是也。方伯者﹐九州牧也﹐卽《王制》云「千里之外設方伯」是也。二師者﹐卽昭五年「春﹐王正月﹐捨中軍。捨中軍者何﹖復古也」是矣。然則魯之初封﹐地方七百里﹐至於僖公﹐復伯禽之宇﹐更爲州牧﹐而以二軍爲復古﹐是爲方伯二師。方伯之屬而以二師爲正﹐則知凡平諸侯一師明矣。然則《論語》云「子曰『三軍可奪帥』」之屬﹐其指王官之伯乎﹖

將尊師少稱將﹐師少者﹐不滿二千五百人也﹐衛孫良夫伐將咎如」是也。

○咎﹐音羔。

﹝疏﹞注「衛孫」至「是也」。

○解云﹕成三年「晉郤克﹑衛孫良夫伐將咎如」是也。不言卻克者﹐科舉以言之。

將卑師眾稱師﹐將卑者﹐謂士也。衛師入盛是也。將卑師少稱人。鄭人伐衛是也。

﹝疏﹞注「鄭人伐衛是也」。

○解云﹕在上二年冬也。

君將不言率師﹐書其重者也。分別之者﹐責元師﹐因錄功惡有小大﹐救徐從王伐鄭是也。

○分別﹐彼列反。元率﹐所類反﹐本又作「帥」。

﹝疏﹞注「分別」至「小大」。

○解云﹕責元帥者﹐凡書兵者﹐是正不得﹐故責之也。因錄功惡有小大者﹐卽將尊師眾而有功小﹐將卑師少而有功大。將卑師少而無功爲惡小﹐將尊師眾而無功爲惡大是也。

○注「救徐」至「是也」。

○解云﹕僖十五年春﹐「公孫敖率師及諸侯之大夫救徐」﹐桓五年「秋﹐蔡人﹑衛人﹑陳人從王伐鄭」是也。公孫敖救徐者﹐將尊師眾無功﹐是其惡大也。蔡人等從王伐鄭﹐稱人而行義﹐是其功大也。

九月﹐考仲子之宮。考宮者何﹖考猶入室也﹐始祭仲子也。考﹐成也。成仲子之宮廟而祭之。所以居其鬼神猶生人入宮室﹐必有飲食之事。不就惠公廟者﹐妾母卑﹐故𨿽爲夫人﹐猶特廟而祭之。禮﹐妾廟子死則廢矣。不言立者﹐得變禮也。加之者﹐宮廟尊卑共名﹐非配號稱之辭﹐故加之以絕也。

﹝疏﹞注「考宮者何」。

○解云﹕上無立文﹐而經言考﹔《春秋》之內﹐更無考禮﹐故執不知問。

○注「猶生」至「之事」。

○解云﹕卽下《雜記》云「路寢成則考之而不釁」﹐鄭注云「言路寢者﹐生人所居。不釁者﹐不神之也。考之者﹐設盛食以落之」。《檀弓》曰「晉獻文子成室﹐諸大夫發焉。張老曰﹕『美哉倫焉﹗美哉煥焉﹗歌於斯﹐哭於斯﹐聚國族於斯。』文子曰﹕『武也﹗得歌於斯﹐哭於斯﹐聚國族於斯﹐是全要領以從先大夫於九原。』北面再拜稽首」者是也。

○注「禮妾」至「廢矣」。

○解云﹕卽《喪服小記》云「慈母與妾母不世祭」﹐鄭注云「以其非正」卽引《穀梁傳》云「於子祭於孫止」是也。

○注「不言」至「禮也」。

○解云﹕欲決成六年「立武宮」﹐定元年「立煬宮」﹐皆言立者﹐以其非禮故也。

○注「加之」至「絕也」。

○解云﹕言宮廟尊卑共名者﹐尊亦言宮﹐故武煬是君﹐仲子是妾﹐是尊卑共名。號稱者﹐卽仲子是也。武煬是君﹐配宮言之﹐正是其宜﹔仲子是妾﹐不宜與宮廟連文﹐故加之以絕之矣。

桓未君﹐則曷爲祭仲子﹖據無子不廟也。

﹝疏﹞注「據無子不廟也」。

○解云﹕卽上解於孫止是也。其子死訖猶尙不祭﹐其子未君之時不祭明矣﹐故難之。然則妾母之貴﹐正由其子爲君﹐卽元年傳云「母以子貴」是也。若子未爲君之時﹐義與未逾年之君相似。莊三十二年傳云「未逾年之君也﹐有子則廟」﹐「無子不廟」﹐義亦通於此。

隱爲桓立﹐故爲桓祭其母也。然則何言爾﹖成公意也。尊桓之母爲立廟﹐所以彰桓當立﹐得事之宜﹐故善而書之﹐所以起其意﹐成其賢也。

○隱爲﹐於僞反。

初獻六羽。初者何﹖始也。六羽者何﹖舞也。持羽而舞。

﹝疏﹞「初者何」。

○解云﹕獻羽是常﹐而反言初﹐故執不知問。

○「六羽者何」。

○解云﹕諸侯仍用四﹐此反言六羽﹐故執不知問。

初獻六羽﹐何以書﹖譏﹐何譏爾﹖譏始僣諸公也。僣﹐齊也。下效上之辭

﹝疏﹞「初獻」至「以書」。

○解云﹕不但言「何以書」﹐嫌覆問上文始與舞﹐故復舉句而問之。不注之者﹐與三年求賻同﹐故省文。

六羽之爲僣柰何﹖天子八佾﹐佾者﹐列也。八人爲列﹐八八六十四人﹐法八風。

○佾﹐音逸﹐列也。諸公六﹐六人爲列﹐六六三十六人﹐法六律。諸侯四。四人爲列﹐四四十六人﹐法四時。諸公者何﹖諸侯者何﹖天子三公稱公﹐王者之後稱公﹐其餘大國稱侯﹐大國謂百里也。

﹝疏﹞「諸公者何」。解云﹕正以諸公有二等﹐故執不知問。

○「諸侯者何」。

○解云﹕漫言諸侯﹐明是五等總名。文次公下﹐復疑偏指七命﹐故執不知問。所以不待答訖而連句問之者﹐正以上文並解諸公六﹑諸侯四故也。

○注「大國謂百里也」。

○解云﹕公侯方百里﹐《王制》文也。侯與公等者﹐據有功者言之矣。

○小國稱伯﹑子﹑男者﹐正以上己有侯﹐故不復言之。其實凡平之侯正與伯同。

小國稱伯﹑子﹑男。小國謂伯七十里﹐子﹑男五十里。

﹝疏﹞注「小國」至「五十里」。

○解云﹕《王制》文。彼注云「此地殷所因夏爵三等之制也。《春秋》變周之文﹐從殷之質﹐合伯﹑子﹑男以爲一﹐則殷爵三等者﹐公﹑侯﹑伯也﹐異畿內謂之子。周武王初定天下﹐更立五等之爵﹐增以子﹑男﹐而猶因殷之地﹐以九州之界尙狹也。周公攝政致大平﹐斥大九州之界﹐制禮成武王之意﹐公地方五百里﹐侯四百里﹐伯三百里﹐子二百里﹐男一百里﹐諸侯亦以功黜陟之。其不合者﹐皆益之地爲百里焉﹐是以周世有爵尊而國小﹐爵卑而國大者﹐惟天子畿內不增」。

天子三公者何﹖天子之相也。相﹐助也。

○之相﹐息亮反﹐注及下同。

﹝疏﹞「天子三公者何」。

○解云﹕正以《春秋》上下﹐無三公之文﹐故執不知問。

天子之相﹐則何以三﹖據經但有祭公﹑周公。

﹝疏﹞注「據經」至「周公」。

○解云﹕卽桓八年「祭公來」云云﹐僖九年「公會宰周公」是也。經但有二公﹐而傳言三公﹐故難之。

自陜而東者﹐周公主之﹔自陜而西者﹐召公主之﹔一相處乎內。陜者﹐蓋今弘農陜縣是也。禮﹐司馬主兵﹐司徒主教﹐司空主土。《春秋》撥亂世﹐以絀陟爲本﹐故舉絀陟以所主者言之。

○陜﹐失冉反﹐何云「弘農陜縣」也﹔一云當作郟﹐古洽反﹐王城郟鄏。召公﹐上照反﹐又作「邵」﹐音同。絀﹐敕律反。

﹝疏﹞注「司馬」至「言之」。

○解云﹕上傳云「諸公者何﹐天子之相。天子之相。則何以三」云云﹐不道二王之後者何﹖二王之後何以二也者﹖正以天子三公主絀陟﹐故偏取言之﹐是以注者解其意。

始僣諸公﹐昉於此乎﹖前此矣。前此則曷爲始乎此﹖僣諸公猶可言也﹐僣天子不可言也。傳云爾者﹐解不訖始也。前僣八佾於惠公廟﹐大惡不可言也。還從僣六羽議﹐本所當託者非但六也。故不得復傳上也。加初者﹐以爲常也。獻者﹐下奉上之辭。不言六佾者﹐言佾則幹舞在其中﹐明婦人無武事﹐獨奏文樂。羽者﹐鴻羽也﹐所以象文徳之風化疾也。夫樂本起於和順﹐和順積於中﹐然後榮華發於外﹐是故八音者﹐徳之華也﹔歌者﹐徳之言也﹔舞者﹐徳之容也﹐故聽其音可以知其徳﹐察其詩可以達其意﹐論其數可以正其容﹐薦之宗廟足以享鬼神﹐用之朝廷足以序羣臣﹐立之學宮足以協萬民。凡人之從上教也﹐皆始於音﹐音正則行正﹐故聞宮聲﹐則使人溫雅而廣大﹔聞商聲﹐則使人方正而好義﹔聞角聲﹐則使人惻隱而好仁﹔聞徵聲﹐則使人整齊而好禮﹔聞羽聲﹐則使人樂養而好施﹐所以感蕩血脈﹐通流精神﹐存寧正性﹐故樂從中出﹐禮從外作也。禮樂接於身﹐望其容而民不敢慢﹐觀其色而民不敢爭﹐故禮樂者﹐君子之深教也﹐不可須臾離也。君子須臾離禮﹐則暴慢襲之﹔須臾離樂﹐則姦邪入之﹐是以古者天子諸侯﹐雅樂鍾磬未曾離於庭﹐卿大夫禦琴瑟未曾離於前﹐所以養仁義而除淫辟也。《魯詩傳》曰天子食日舉樂﹐諸侯不釋縣﹐大夫﹑士日琴瑟﹐王者治定制禮﹐功成作樂﹐未制作之時﹐取先王之禮樂宜於今者用之。堯曰《大章》﹐舜曰《蕭韶》﹐夏曰《大夏》﹐殷曰《大護》﹐周曰《大武》﹐各取其時民所之。堯時民樂其道章明也。舜時民樂其修紀堯道也﹐夏時民樂大其三聖相承也﹐殷時民樂大其護已也﹐周時民樂其伐討也﹕蓋異號而同意﹐異歌而同歸。失禮鬼神例日﹐此不日者﹐嫌獨考宮以非禮書﹐故從末言初可知。

○夫樂﹐音扶﹐發句之端放此。朝廷﹐徒佞反。好義﹐呼報反﹐下同。徵﹐張裏反。施﹐式豉反。爭﹐爭鬥之爭。離也﹐力智反﹐下同。邪﹐似嗟反。未曾﹐在能反﹐下同。淫辟﹐匹亦反。縣﹐音玄。治定﹐直吏反。韶﹐常昭反。夏日﹐戶雅反﹐下同。護﹐戶故反。紂﹐直久反。

﹝疏﹞注「傳云」至「始也」。

○解云﹕其託始者﹐卽上二年傳云「無駭者何﹖展無駭也。何以不氏﹖貶。曷爲貶﹖疾始滅也。始滅﹐昉於此乎﹖前此矣。前此貶曷爲始乎此﹐託始焉爾。曷爲託始焉爾﹖《春秋》之始也」﹐今傳亦宜云前此則曷爲始乎此﹐託始焉爾。曷爲託始焉爾﹖《春秋》之始也﹐而云僣諸公猶可言﹐僣天子不可言﹐解不得託始意也。

○注「前僣」至「公廟」。

○解云﹕謂自此以前﹐不必要指《春秋》前也。而言惠公廟者﹐欲道於周公廟時不爲僣故也。

○注「本所」至「傳上也」。

○解云﹕由非六之故﹐是以不得復祭傳云上古已有六矣。

○注「羽者」至「化疾」。

○解云﹕知鴻羽者﹐時王之禮﹐且以舉則衝天﹐所以象文徳之風化疾故也。《詩》云「右手秉翟」者﹐其兼用之乎﹖注「夫樂本起於和順﹐和順積於中﹐然後榮華發於於外」者﹐《樂記》文也。

○注「故聞」至「性故」。

○解云﹕溫雅而廣大者﹐土之性也﹔方正而好義者﹐金之性也﹔惻隱而好仁者﹐木之性也﹔整齊而好禮者﹐火之性也﹔樂養而好施者﹐水之性也。

○注「樂從」至「作也」。

○解云﹕《樂記》文。樂由中出﹐和在心是也﹔禮自外作﹐敬在貌是也﹐此注皆出《樂記》。

○注「取先王」至「用之」。

○解云﹕謂同其文質也。王者治定制禮﹐功成作樂﹐功成治定同時爾﹐功主於王業﹐治主於教民﹐故《明堂位》曰「周公治天下六年﹐朝諸侯於明堂﹐制禮作樂」。

○注「失禮」至「可知」。

○解云﹕失禮鬼神例日者﹐成六年「二月﹐辛巳﹐立武宮」之屬是也。言考宮與獻羽實同日﹐若置日於考宮上﹐則嫌獻羽不蒙之﹐獨自考宮以非禮而已﹐故從下事言初。初是非禮辭﹐則獻羽非禮亦可知。然考宮得變禮﹐而不置於獻羽上者﹐嫌別日故也。知初是非禮者﹐正以「初稅畝」同文矣。

邾婁人﹑鄭人伐宋。邾婁小國序上者﹐主會也。

﹝疏﹞注「邾婁」至「會也」。

○解云﹕伐宋而言主會者﹐謂相共伐宋﹐時邾爲首故也。

螟。何以書﹖記災也。災者﹐有害於人物﹐隨事而至者﹐先是隱公張百金之魚﹐設苛令急法﹐以禁民之所致。

○螟﹐亡丁反﹐虫食苗心。苛﹐音何。

﹝疏﹞注「災者﹐有害於人物﹐隨事而至者」。

○解云﹕欲對異爲先事而至故也。

○注「先是」至「所致」。

○解云﹕苛令急法者﹐卽三年「春﹐王二月﹐已巳﹐日有食之」﹐注云「此象君行暴急外見畏」是也。

冬﹐十有二月﹐辛巳﹐公子彄卒。日者﹐隱公賢君﹐宜有恩禮於大夫。益師始見法﹐無駭有罪﹐據俠又未命也﹐故獨得於此日。

○彄﹐苦侯反。見﹐賢徧反。

﹝疏﹞注「日者」至「大夫」。

○解云﹕正以所聞之世﹐例不合日故也。

○注「益師始見法」。

○解云﹕元年十二月﹐「公子益師卒」﹐是所傳聞之世﹐初始欲見三世之法﹐故不書日也。

○注「無駭有罪」。

○解云﹕卽八年「冬﹐十有二月﹐無駭卒」﹐傳云「何以不氏﹖疾始滅也﹐故終身不氏」是也。

○注「俠又未命也」。

○解云﹕卽九年三月﹐「挾卒」﹐傳云「俠者何﹖吾大夫之未命者」是也。

宋人伐鄭﹐圍長葛。邑不言圍﹐此其言圍何﹖據伐於余丘不言圍。

﹝疏﹞注「據伐」至「言圍」。解云﹕卽莊二年「夏﹐公子慶公帥師伐於余丘」是也。

彊也。至邑𨿽圍當言伐﹐惡其彊而無義也。必欲爲得邑﹐故如其意言圍也。所以不知鄭彊者﹐公以楚師伐宋圍緡不言彊也。

○彊﹐渠羌反﹐下同。惡﹐烏路反。

六年﹐春﹐鄭人來輸平。輸平者何﹖輸平﹐猶墮成也。何言乎墮成﹖據翚會諸侯伐鄭後未道平也﹐何道墮成﹖

○輸平﹐式朱反﹐墮也﹐《左氏》作「渝平」墮﹐許規反。

﹝疏﹞「輸平者何」。

○解云﹕正以言異於常例﹐故執不知問。注「據翚」至「墮成」。

○解云﹕上四年「秋﹐翚帥師會宋公﹑陳侯﹑蔡人﹑衛人伐鄭」是也。

敗其成也。翚伐鄭後﹐已相與平﹐但外平不書﹐故云爾。

﹝疏﹞注「翚伐」至「云爾」。

○解云﹕魯與鄭平而言外平者﹐謂伐鄭之後﹐時公子翚在外與鄭平﹐不得公命﹐是以不書﹐故曰外平不書耳。

曰﹕吾成敗矣。吾﹐魯也。

﹝疏﹞「曰吾成敗矣」。

○解云﹕稱魯人之辭﹐故加曰。

吾與鄭人末有成也。末﹐無也。此傳發者﹐解鄭稱人爲共國辭。

﹝疏﹞注「此傳」至「國辭」。

○解云﹕傳發此吾與鄭人末有成一段事者﹐非直解鄭擅獲諸侯爲有罪﹐而魯侯不能死難亦當絕﹐故令鄭稱人。言輸平﹐則魯侯亦合稱人矣。一个人字﹐兩國共有﹐故云稱人爲共國辭。

吾與鄭人﹐則曷爲末有成﹖據無戰伐之文。狐壤之戰﹐隱公獲焉。時與鄭人戰於狐壤﹐爲鄭所獲。

○壤﹐如丈反。然則何以不言戰﹖戰者﹐內敗文也。據鞍戰君獲言師敗績。

﹝疏﹞注「戰者﹐內敗文也」。

○解云﹕卽桓十年「齊侯﹑衛侯﹐鄭伯來戰於郎」﹐傳云「何以不言師敗績﹖內不言戰﹐言戰乃敗矣」﹐彼注云「《春秋》託王於魯﹐戰者﹐敵文也。王者兵不與諸侯敵﹐戰乃其已貶之文﹐故不復言師敗績」是也。

○注「據鞍」至「敗績」。

○解云﹕成二年「季孫行父」以下「帥師﹐會晉卻克」云云「及齊侯戰於鞍﹐齊師敗績」﹐「秋﹐七月﹐齊侯使國佐如師」云云﹐傳云「君不行使乎大夫﹐此其行使乎大夫何﹖佚獲也」﹐注云「佚獲者﹐已獲而逃亡也」。然則彼獲言敗績﹐則知此時魯侯被獲﹐亦宜言戰﹐故難之。

諱獲也。君獲不言師敗績﹐故以輸平諱也﹐與鞍戰辟內敗文異。戰例時﹐戰日﹐詐戰月。不日者﹐鄭詐之。不月者﹐正月也﹐見隱終無奉正月之意。不地者﹐深諱也﹐使若實輸平﹐故不地也。稱人共國辭者﹐嫌來輸平獨惡鄭﹐擅獲諸侯﹐魯不能死難﹐皆當絕之。

○難﹐乃旦反。

﹝疏﹞注「君獲」至「諱也」。

○解云﹕君獲不言師敗績﹐卽僖十五年「晉侯及秦伯戰於韓﹐獲晉侯」傳云「此偏戰也﹐何以不言師敗績」﹐注云「舉君獲爲重也」是也。然則此由魯公見獲﹐是以不得言戰﹐故以輸平諱之。

○注「與鞍」至「敗文」。

○解云﹕成二年傳云「君不行使乎大夫﹐此其行使乎大夫何﹖佚獲也」﹐注云「當絕賤使與大夫敵體以起之。君獲不言師敗績﹐等起不去師敗績者﹐辟內敗文也」。然則鞍戰之時﹐實齊侯被獲﹐宜去敗績﹐直言戰而已。但時內大夫在焉﹐辟內敗文﹐故不得言戰矣。今此輸平之經﹐自由魯公見獲﹐是以不得言戰﹐故云與鞍戰辟內敗文異。

○注「戰例時﹐偏戰日」。

○解云﹕卽桓十二年「丁未﹐戰於宋」﹐傳云「此偏戰也﹐何以不言師敗績」云云是也。

○注「詐戰月」。

○解云﹕卽莊十年「春﹐王正月﹐公敗齊師於長勺」之屬是也。

○注「不地者﹐深諱也」。

○解云﹕若地﹐宜言輸平於狐壤﹐似若戰於之類。

夏﹐五月﹐辛酉﹐公會齊侯盟於艾。

秋﹐七月。此無事﹐何以書﹖《春秋》𨿽無事﹐首時過則書。首﹐始也。時﹐四時也。過﹐歷也。春以正月爲始﹐夏以四月爲始﹐秋以七月爲始﹐冬以十月爲始。歷一時無事﹐則書其始月也。

○艾﹐五蓋反。

﹝疏﹞「夏五月」至「則書」。

○解云﹕下無相犯之處而書日者﹐以下八年三月﹐「庚寅﹐我入邴」﹐傳云「其言我何﹖言我者﹐非獨我也﹐齊亦欲之」。然則𨿽不復侵伐﹐亦有爭邑之隙﹐故書日也。

首時過﹐則何以書﹖據無事也。《春秋》編年﹐四時具﹐然後爲年。明王者當奉順四時之正也。《尙書》曰「欽若昊天﹐歷象日月星辰﹐敬授民時」是也。有事不月者﹐人道正則天道定矣。

○編﹐必連反﹐《字林》《聲類》皆布千反﹐一音甫連反。昊﹐戶老反。

冬﹐宋人取長葛。外取邑不書﹐此何以書﹖久也。古者師出不逾時﹐今宋更年取邑﹐久暴師苦眾居外﹐故書以疾之。不系鄭舉伐者﹐明因上伐圍取也。

○更﹐音庚。暴﹐步卜反。

﹝疏﹞「外取」至「以書」。

○解云﹕據與四年牟婁同。

七年﹐春﹐王三月﹐叔姬歸於紀。叔姬者﹐作姬之媵也。至是乃歸者﹐待年父母國也。婦人八歲備數﹐十五從嫡﹐二十承事君子。媵賤書者﹐後爲嫡﹐終有賢行。紀侯爲齊所滅﹐紀季以酅入於齊﹐叔姬歸之﹐能處隱約﹐全竟婦道﹐故重錄之。

○從適﹐丁歷反﹐本亦作「嫡」﹐下同。賢行﹐下孟反﹐下「異行」同。酅﹐戶圭反。

﹝疏﹞注「叔姬」至「國也」。

○解云﹕知如此注﹐見上二年冬「伯姬歸於紀」﹐自爾以來﹐不見紀伯姬卒之文﹐今叔姬又歸之﹐明知是其媵矣。

○注「婦人」至「君子」。

○解云﹕《書傳》文。

○注「媵賤」至「賢行」。

○解云﹕《春秋》之內﹐例不書媵﹐以其賤故。今此書者﹐以其後爲嫡﹐終有賢行也。知後爲嫡者﹐正以莊二十九年冬十二月﹐「紀叔姬卒」﹔三十年「八月﹐癸亥﹐葬紀叔姬」﹐卒葬皆書﹐爲嫡明矣。而成九年「伯姬歸於宋」﹐書二國媵者﹐彼傳云「錄伯姬」是也。

○注「紀侯爲齊所滅」。

○解云﹕卽莊四年夏﹐「紀侯大去其國」是也。

○注「紀季」至「於齊」。

○解云﹕在莊三年。

○注「叔姬」至「錄之」。

○解云﹕莊十二年「春﹐王三月﹐紀叔姬歸於酅」﹐傳云「其言歸於酅何﹖隱之也。何隱爾﹖其國亡矣﹐徒歸於叔爾也」是也。

滕侯卒。何以不名﹖據蔡侯考父卒名。

﹝疏﹞注「據蔡」至「卒名」。

○解云﹕在下八年夏。

微國也。小國﹐故略不名。微國則其稱侯何﹖據大國稱侯﹐小國稱伯﹑子﹑男。

﹝疏﹞注「據大」至「子男」。

○解云﹕上五年傳文。案彼大國非直侯﹐而注特言大國稱侯者﹐案彼傳之成文故也。

不嫌也。滕侯卒不名﹐下常稱子﹐不嫌稱侯爲大國。

﹝疏﹞注「下常稱子」。解云﹕桓二年「滕子來朝」﹐因玆已下常稱子矣。

《春秋》貴賤不嫌同號﹐貴賤不嫌者﹐通同號稱也。若齊亦稱侯﹐滕亦稱侯﹔微者亦稱人﹐貶亦稱人﹕皆有起文﹐貴賤不嫌同號是也。

○號稱﹐尺證反。

﹝疏﹞注「齊亦稱侯」。

○解云﹕不云晉者﹐晉爵未大故。

○注「微者亦稱人」。

○解云﹕隱元年「九月﹐及宋人盟於宿」之屬是也。

○注「皆有起文」。

○解云﹕滕侯卒不名﹐下恆稱子﹐起其微也。齊侯恆在宋公之上﹐起其大也。宋人盟於宿不書日﹐亦起微也。鄭人來輸平稱人者﹐共國辭﹐起其貶之﹐故曰皆有起文也。

○注「貴賤」至「是也」。

○解云﹕不論貴賤不嫌者﹐通其同號稱﹐由是之故﹐《春秋》同其號也。

美惡不嫌同辭。若繼體君亦稱卽位﹐繼弒君亦稱卽位﹐皆有起文﹐美惡不嫌同辭是也。滕﹐微國﹐所傳聞之世未可卒﹐所以稱侯而卒者﹐《春秋》王魯﹐託隱公以爲始受命王﹐滕子先朝隱公﹐《春秋》褒之以禮﹐嗣子得以其禮祭﹐故稱侯見其義。

○惡﹐烏路反﹐又如字﹐注同。傳﹐直專反。見﹐賢徧反。

﹝疏﹞注「若繼」至「卽位」。

○解云﹕文﹑成之屬是也。

○注「繼弒」至「卽位」。

○解云﹕桓﹑宣是也。

○注「皆有起文」。

○解云﹕前君之薨書地者﹐起其後卽位者是繼體之君也。若前君薨不地者﹐起其後卽位者非是繼體之君也。

○注「美惡」至「是也」。

○解云﹕謂美惡不嫌者﹐通其同辭。由是之故﹐《春秋》同其辭矣。

○注「滕子」至「其義」。

○解云﹕在十一年﹐卽此君之子也。滕子﹑薜侯俱朝隱公﹐滕並褒其父而薜否者﹐薜侯父卒在春秋之前﹐故無褒之文。

夏﹐城中丘。中丘者何﹖內之邑也。城中丘﹐何以書﹖上問中丘者﹐何指問邑也﹐欲因言何以書﹐嫌但問書中丘﹐故復言城中丘﹐何以書也。

○復﹐扶又反。

﹝疏﹞「中丘者何」。

○解云﹕楚丘同﹐皆直云城﹐文無別﹐故執不知問。

以重書也。以功重﹐故書也。當稍稍補完之﹐至令大崩弛壞敗﹐然後發眾城之﹐猥苦百姓﹐空虛國家﹐故言城﹐明其功重﹐與始作城無異。城邑例時。

○令﹐力呈反。弛﹐戶爾反﹐又屍氏反。

﹝疏﹞注「城邑例時」。

○解云﹕卽下九年「夏﹐城郎」﹐襄十三年「冬﹐城防」之屬是也。

齊侯使其弟年來聘。其稱弟何﹖據諸侯之子稱公子。母弟稱弟﹐母兄稱兄。母弟﹐同母弟﹔母兄﹐同母兄。不言同母言母弟者﹐若謂不如爲如矣﹐齊人語也。公別同母者﹐《春秋》變周之文﹐從殷之質。質家親親﹐明當親厚異於羣公子也。聘者﹐問也。來聘書者﹐皆喜內見聘事也。古者諸侯朝罷朝聘﹐爲慕賢孝禮﹐一法度﹐尊天子。不言聘公者﹐禮﹐聘受之於大廟﹐孝子謙﹐不敢以已當之﹐歸美於先君﹐且重賓也。

○別﹐彼列反。大廟﹐音泰﹐下同。

﹝疏﹞「母兄稱兄」。

○解云﹕昭二十年「秋﹐盜殺衛侯之兄輒」是也。

秋﹐公伐邾婁。

冬﹐天王使凡伯來聘。書者﹐喜之也。古者諸侯有較徳殊風異行﹐天子聘問之﹐當北面稱臣﹐受之於大廟﹐所以尊王命﹐歸美於先君﹐不敢以已當之。戎伐凡伯於楚丘以歸。凡伯者何﹖上言聘﹐此言伐﹐嫌其異﹐故執不知問。

﹝疏﹞注「上言聘﹐此言伐」。

○解云﹕謂聘伐辭異﹐嫌其非一人也。

天子之大夫也。此聘也﹐其言伐之何﹖據出聘與郊﹑柳異﹐不得言伐也。問伐加之者﹐辟問輕重兩舉之。

﹝疏﹞注「據出」至「伐也」。

○解云﹕昭二十三年「晉人圍郊」﹐傳云「郊者何﹖天子之邑也。曷爲不系於周﹖不與伐天子也」。宣元年「晉趙穿帥師侵柳」﹐傳云「柳者何﹖天子之邑也。曷爲不系乎周﹖不與伐天子也」。然則郊﹑柳皆是天子之邑﹐猶可言其侵圍﹐今此聘大夫不應得言伐﹐故難之。先言郊者﹐文便言之﹐故不次也。

○注「問伐」至「舉之」。

○解云﹕桓十二年「及鄭師伐宋。丁未﹐戰於宋」﹐傳云「戰不言伐﹐此其言伐何」﹐彼問輕重兩舉不言之故﹐此言之者﹐辟問輕重兩舉之。

執之也。執之則其言伐之何﹖據執季孫隱如不言伐

﹝疏﹞注「據執」至「言伐」。

○解云﹕昭十三年平丘之會﹐「晉人執季孫隱如以歸」是也。

大之也。尊大王命﹐責當死位﹐故使與國同。曷爲大之﹖據王子突系諸人。

﹝疏﹞注「據王」至「諸人」。

○解云﹕莊六年「春﹐王三月﹐王人子突救衛」﹐傳云「王人者何﹖微者也。子突者何﹖貴也。貴則其稱人何﹖系諸人也」是也。等是王臣﹐一伸一屈﹐故難之。

不與夷狄之執中國也。因地不接京師﹐故以中國正之。中國者﹐禮義之國也。執者﹐治文也。君子不使無禮義制治有禮義﹐故絕不言執﹐正之言伐也。執天子大夫而以中國正之者﹐執中國尙不可﹐況執天子之大夫乎﹖所以降夷狄﹐尊天子﹐爲順辭。其地何﹖據執季孫隱如不地。大之也。順上伐文﹐使若楚丘爲國者﹐猶慶父伐於余丘也。不地以衛者﹐天子大夫銜王命至尊﹐顧在所諸侯﹐有出入所在赴其難﹐當與國君等也。錄以歸者﹐惡凡伯不死位﹐以辱王命也。

○難﹐乃旦反。惡﹐烏路反。

﹝疏﹞注「順上」至「命也」。

○解云﹕莊二年「夏﹐公子慶父帥師伐於余丘」﹐傳云「於余丘者何﹖邾婁之邑。曷爲不系乎邾婁﹖國之也」者是。

八年﹐春﹐宋公衛侯遇於垂。宋公序上者﹐時衛侯要宋公﹐使不虞者爲主﹐明當戒愼之。無王者﹐遇在其間﹐置上則嫌爲事出﹐置下則嫌無天法﹐可以制月﹐文不可施也。

○要﹐一遙反。爲事﹐於僞反﹐下「欲爲魯」﹑「爲小國」﹑「爲桓」並年未注皆同。

﹝疏﹞注「宋公」至「其間」。

○解云﹕何氏以爲會盟則以大小爲序﹐遇則以不虞爲先﹐故如此解﹐是以莊三十二年經云「夏﹐宋公﹑齊侯遇於梁丘」﹐齊在宋下﹐是其一隅耳。

○注「置上」至「事出」。

○解云﹕若言八年春王宋公衛侯遇於垂﹐卽嫌桓王亦與之遇﹐故言則嫌爲事出。事﹐謂遇事也。或者嫌爲遇事之故出此王﹐故云則嫌爲遇事出也。

○注「置下」至「施也」。解云﹕天法﹐卽春是也。

三月﹐鄭伯使宛來歸邴。宛者何﹖鄭之微者也。邴者何﹖鄭湯沐之邑也。天子有事於泰山﹐諸侯皆從泰山之下﹐諸侯皆有湯沐之邑焉。有事者﹐巡守祭天告至之禮也。當沐浴絜齊以致其敬﹐故謂之湯沐邑也﹐所以尊待諸侯而共其費也。禮﹐四並爲邑﹐邑方二里﹐東方二州四百二十國﹐凡爲邑廣四十里﹐袤四十二里﹐取足捨止共瑽穀而已。歸邴書者﹐甚惡鄭伯無尊事天子之心﹐專以湯沐邑歸魯﹐背叛當誅也。錄使者﹐重尊湯沐邑也。王者所以必巡守者﹐天下𨿽平﹐白不親見﹐猶恐遠方獨有不得其所﹐故三年一使三公絀陟﹐五年親自巡守。巡﹐猶循也﹔守﹐猶守也﹐循行守視之辭﹐亦不可國至人見爲煩擾﹐故至四嶽﹐足以知四方之政而已。《尙書》曰「歲二月﹐東巡守﹐至於岱宗﹐柴﹐望秩於山川﹐遂覲東後﹐協時月正日﹐同律度量衡﹐修五禮﹐五玉﹐三帛﹐二生﹐一死﹐贄﹐如五器﹐卒乃復。五月南巡守﹐至於南嶽﹐如岱禮。八月西巡狩﹐至於西嶽﹐如初。十有一月朔巡守﹐至於北嶽﹐如西禮﹔還至嵩如初禮。歸﹐格於禰祖﹐用特」是也。

○宛﹐於阮反﹐人名也﹔一音烏卯反﹐又烏勉反。邴﹐彼命反﹐又音丙﹐鄭邑﹐《左氏》作「祊」。從﹐才朋反。巡守﹐手又反﹐本又作「狩」﹐下除「猶守」﹑「守視」以外同。絜齊﹐側皆反﹐本多卽作「齋」字﹐後放此﹐更不音。而共﹐音恭﹐下同。費﹐芳味反。廣﹐古壙反。袤﹐音茂。槀﹐古老反。甚惡﹐烏路反﹐下同。背﹐步內反。使﹐所吏反。行﹐下孟反。量﹐音亮。贄﹐音至。嵩﹐夙忠反。格﹐本又作「假」﹐同﹐古百反。禰﹐乃禮反﹐本又作「藝」。

﹝疏﹞「宛者何」。

○解云﹕欲言大夫﹐經不言氏﹔欲言微者﹐書名見經﹐故執不知問。

○「邴者何」。解云﹕欲言魯物﹐先無取文﹔欲言鄭邑﹐於魯言歸﹐故執不知問。注「歸邴」至「誅也」。

○解云﹕正以將所傳聞之世﹐外小惡不書故也。

○注「錄使」至「其所」。

○解云﹕正決哀八年「齊人歸讙及僤」之屬﹐不錄使故也。

○注「故三」至「絀陟」。

○解云﹕《書傳》文。

○注「五年」至「而已」。

○解云﹕《堯典》文。

○注「尙書」至「是也」。

○解云﹕惟「是也」注者言之以上﹐皆《堯典》文也。鄭注﹕「歲二月者﹐正歲建卯之月也。巡守者﹐行視所守也。岱宗者﹐東嶽名也。柴者﹐考績燎也。望秩於山川者﹐徧以尊卑祭之。五嶽視三公﹐四瀆視諸侯﹐其餘小者或視卿大夫﹐或視伯﹑子﹑男矣。秩﹐次也。東後﹐東方之諸侯也。協正四時之月數及日名﹐備有失誤者。度﹐丈尺。量﹐斗斛。衡﹐斤兩。五禮﹐公﹑侯﹑伯﹑子﹑男朝聘之禮矣。五玉﹐瑞節﹐執之曰瑞﹐陳列曰玉也。三帛﹐所以薦玉也。受瑞玉者﹐以帛薦之。帛必三者﹐髙陽之後用赤繒﹐髙辛氏之後用黑繒﹐其餘諸侯皆用白繒﹐《周禮》攺之爲繅也。二生一死贄者﹐羔雁生也﹐卿大夫所執﹔雉死﹐士所執也。如者﹐以物相授與之。言授贄之器有五﹐卿﹑大夫﹑上士﹑中士﹑下士也。器各異飾﹐飾未聞所用也。《周禮》攺之飾羔雁﹑飾雉﹑執之而已﹐皆去器。卒﹐已也。復﹐歸也。巡守禮畢﹐乃反歸矣。每歸用特牛告於文祖矣。五月不言於者﹐以其文相近。八月﹑十一月言初者﹐文相遠故也。」

庚寅﹐我入邴。其言入何﹖據上書歸﹐取邑已明﹐無事復書入也。

○復書﹐扶又反﹐下「故復」同。難也。入者﹐非已至之文﹐難辭也。此魯受邴﹐與鄭同罪當誅﹐故書入﹐欲爲魯見重難辭。

○難也﹐乃旦反﹐一音如字﹐注及下同。見重﹐賢徧反﹐下同。

○

﹝疏﹞注「入者」至「之文」。

○解云﹕直就而入之﹐非是將歸之辭也。

其日何﹖據取邑不日。

﹝疏﹞注「據取邑不日」。

○解云﹕卽隱四年「春﹐王二月﹐莒人伐杞﹐取牟婁」之屬也。

○

難也。以歸後乃日也。言時重難﹐不可卽入﹐至此日乃入。其言我何﹖據吳伐我﹐以日伐故言我。

﹝疏﹞注「據吳」至「言我」。解云﹕在哀八年春。

言我者﹐非獨我也﹐自入邑不得言我﹐有他人在其中乃得言我﹐故能起其非獨我。齊亦欲之。時齊與鄭﹑魯比聘會者﹐亦欲得之﹐故以非獨我起齊惡。齊惡起﹐則魯蒙欲邑﹐見於惡愈矣。

﹝疏﹞注「時齊」至「得之」。

○解云﹕卽上三年冬﹐「齊侯﹑鄭伯盟於石門」﹔六年夏﹐「公會齊侯盟於艾」﹔七年夏﹐「齊侯使其弟年來聘」﹔九年「冬﹐公會齊侯於邴」﹔十年「春﹐王二月﹐公會齊侯﹑鄭伯於中丘」之屬是也。

夏﹐六月﹐已亥﹐蔡侯考父卒。

辛亥﹐宿男卒。宿本小國﹐不當卒﹐所以卒而日之者﹐《春秋》王魯﹐以隱公爲始受命王﹐宿男先與隱公交接﹐故卒褒之也。不名不書葬者﹐與微者盟功薄﹐當褒之爲小國﹐故從小國例。

﹝疏﹞注「宿男」至「交接」。

○解云﹕卽上隱公元年秋﹐「九月﹐及宋人盟於宿」是也。

○注「爲小」至「國例」。

○解云﹕卽上七年春「滕侯卒」﹐不書其葬﹐傳云「何以不名﹖微國也」者是。

秋﹐七月﹐庚午﹐宋公﹑齊侯﹑衛侯盟於瓦屋。

八月﹐葬蔡宣公。卒何以名而葬不名﹖卒從正﹐卒當赴告天子﹐君前臣名﹐故從君臣之正義言也。而葬從主人。至葬者有常月可知﹐不赴告天子﹐故自從蔡臣子辭稱公。卒何以日而葬不日﹖卒赴﹐赴天子也。緣天子閔傷﹐欲其知之。又臣子疾痛﹐不能不具以告。而葬不告。不告天子也。發傳於葬者﹐從正也。

﹝疏﹞注「發傳」至「正也」。

○解云﹕言從正者﹐謂卒日葬不日者﹐是卒葬之正法。三年經云「癸未﹐葬宋繆公」﹐而書日﹐卽失其正也。其衛桓公葬不發傳者﹐桓公者初則見弒於州吁﹐終有簡慢之失﹐侵小國之略﹐故發傳於此。

○

九月﹐辛卯﹐公及莒人盟於包來。公曷爲與微者盟﹖據與齊髙傒盟諱之。

○包來﹐《左氏》作「浮來」傒﹐音兮。

﹝疏﹞注「據與」至「諱之」。

○解云﹕莊二十二年秋﹐「及齊髙傒盟於防」﹐傳云「齊髙傒者何﹖貴大夫也。曷爲就吾微者而盟﹖公也。公則曷爲不言公﹖諱與大夫盟也」是也。

稱人則從﹐不疑也。從者﹐隨從也﹐實莒子也。言莒子﹐則嫌公行微不肖﹐諸侯不肯隨從公盟﹐而公反隨從之﹐故使稱人﹐則隨從公不疑矣。隱爲桓立﹐狐壤之戰不能死難﹐又受湯沐邑﹐卒無廉恥﹐令翚有緣謟﹐爲桓所疑﹐故著其不肖﹐僅能使微者隨從之耳﹐蓋痛錄隱所以失之﹐又見獲受邑﹐皆諱不明﹐因與上相起也。

○行﹐戶孟反。難﹐乃旦反。令﹐力呈反。僅﹐其芹反

﹝疏﹞注「言莒」至「桓立」。

○解云﹕行微者﹐其行卑微。不肖者﹐鄭注《昏禮記》云「不肖者﹐不似」是也。

○注「狐壤」至「廉恥」。

○解云﹕在上六年春。

○注「令翚」至「失之」。

○解云﹕皆以其行微不肖﹐卒無廉恥故也。

○注「又見」至「起也」。

○解云﹕見獲諱不明者﹐卽言輸平是也。受邑諱不明者﹐卽「庚寅﹐我入邴」是也﹐何者﹖書日入者﹐見其重難﹔言我者﹐見其非獨我故也。言因與上相起者﹐此經著其不肖﹐起其事實甚惡矣。

螟。先是有狐壤之戰﹐中丘之役﹐又受邴田﹐煩擾之應。

○應﹐應對之應。

﹝疏﹞注「有狐壤之戰」。

○解云﹕在六年。注「中丘之役」。

○解云﹕在上七年。

冬﹐十有二月﹐無駭卒。此展無駭也﹐何以不氏﹖據公子彄卒﹐氏公子。疾始滅也﹐故終其身不氏。嫌上貶主起入爲滅﹐不爲疾始﹐故復爲疾始滅﹐終身貶之﹐足見上貶爲疾始滅。

﹝疏﹞「此展無駭也」。

○解云﹕正以上二年師展無駭﹐故此弟子因難之。

○注「據公子彄卒」。解云﹕在五年。

九年﹐春﹐天王使南季來聘。

三月﹐癸酉﹐大雨震電。何以書﹖記異也。何異爾﹖不時也。震雷電者﹐陽气也。有聲名曰雷﹐無聲名曰電。周之三月﹐夏之正月﹐雨當水雪雜下﹐雷當聞於地中﹐其雉雊﹐電未可見﹐而大雨震電﹐此陽气大失其節﹐猶隱公久居位不反於桓﹐失其宜也。日者﹐一日之中也。凡災異一日者日﹐歷日者月﹐歷月者時﹐歷時者加自文爲異。發於九年者﹐陽數可以極﹐而不還國於桓之所致。

○震電﹐徒練反。雊﹐古豆反。見﹐賢徧反。

﹝疏﹞注「雷當」至「中也」。

○解云﹕《月令》二月「雷乃發聲」﹐故知正月之時聞於地中矣。其雉雊雞乳﹐𨿽起季冬之月﹐此時猶然﹐故得言此也。亦有一本云「雷當聞於雉雊」﹐誤也。

○注「凡災」至「所致」。

○解云﹕一日者日﹐卽此文是。歷日者月﹐卽桓八年「冬﹐十月﹐雨雪」之屬是也。歷月者時﹐卽桓元年「秋﹐大水」之屬是也。歷時者加自文爲異者﹐卽文二年「自十有二月不雨﹐至於秋七月」之屬是也。

庚辰﹐大雨雪。何以書﹖記異也。何異爾﹖俶甚也。俶﹐始怒也。始怒甚﹐猶大甚也。蓋師說以爲平地七尺雪者﹐盛陰之气也。八日之間﹐先示隱公以不宜久居位﹐而繼以盛陰之气大怒﹐此桓將怒而弒隱公之象。

○雨﹐於付反。俶甚﹐尺叔反﹐始也。大甚﹐音泰。

俠卒。俠者何﹖吾大夫之未命者也。以無氏而卒之也。未命所以卒之者﹐賞疑從重。無氏者﹐少略也。

○俠卒﹐音協﹐《穀梁》云「所俠」。少﹐詩照反。

﹝疏﹞「俠者何」。

○解云﹕欲言大夫﹐經不書氏﹔欲言微者﹐而記其卒﹐故執不知問。

○注「以無」至「略也」。

○解云﹕無氏降於大夫書卒隆於微者﹐故知其未命耳。

夏﹐城郎。

秋﹐七月。

冬﹐公會齊侯於邴。

○於邴﹐《左氏》「作防」。

十年﹐春﹐王二月﹐公會齊侯﹑鄭伯於中丘。月者﹐隱前爲鄭所獲﹐今始與相見﹐故危錄內﹐明君子當犯而不校也。

﹝疏﹞注「犯而不校」。

○解云﹕謂校接之交﹐不謂爲報也。

夏﹐翚帥師會齊人﹑鄭人伐宋。此公子翚也﹐何以不稱公子﹖據楚公子嬰齊貶﹐後復稱公子。

○復﹐扶又反﹐又音服。

﹝疏﹞「此公子翚」。

○解云﹕正以上四年師解云言公子翚﹐故此弟子因以難之。

○注「據楚」至「公子」。

○解云﹕成二年「公及楚人」已下「盟於蜀」彼傳云「此楚公子嬰齊也﹐其稱人何﹖得壹貶焉爾」﹐至成六年書「楚公子嬰齊率師伐鄭」是也。

貶﹐曷爲貶﹖隱之罪人也﹐故終隱之篇貶也。嫌上一貶可移於他事者﹐故終隱之篇貶之﹐明爲隱貶﹐所以起隱之罪人也。

○明爲﹐於僞反﹐下「先爲」同。

﹝疏﹞注「嫌上」至「人也」。

○解云﹕上一貶﹐謂四年時也。

六月﹐壬戌﹐公敗宋師於菅。

○公敗﹐必邁反﹐凡臨佗曰貶﹐皆同此音。菅﹐古顏反。

○辛未﹐取郜。

○郜﹐古報反。

○辛巳﹐取防。取邑不日﹐此何以日﹖據取闞不日也。

○闞﹐苦暫反。

﹝疏﹞注「據取闞不日也」。

○解云﹕卽昭三十二年春王正月﹐「取闞」是也。

一月而再取也。欲起一月而再取﹐故日。何言乎一月而再取﹖據取漷東田及沂西田﹐亦一月再取兩邑﹐不日。

○漷﹐火虢反﹐又音郭。沂﹐魚依反。

﹝疏﹞注「據取」至「不日」。

○解云﹕哀二年「春﹐王二月﹐季孫斯﹑叔孫州氿﹑仲孫何忌帥師伐邾婁﹐取漷東田﹐及沂西田」是也。

甚之也。甚魯因戰見移生事﹐利心數動。

○數﹐所角反。內大惡諱﹐此其言甚之何﹖《春秋》錄內而略外﹐於外大惡書﹐小惡不書﹐於內大惡諱﹐小惡書。明取邑爲小惡﹐一月再取﹐小惡中甚者耳﹐故書也。於內大惡諱﹐於外大惡書者﹐明王者起當先自正﹐內無大惡﹐然後乃可治諸夏大惡﹐因見臣子之義﹐當先爲君父諱大惡也。內小惡書﹐外小惡不書者﹐內有小惡﹐適可治諸夏大惡﹐未可治諸夏小惡﹐明當先自正然後正人。小惡不諱者﹐罪薄恥輕敗。宋師日者﹐見結日偏戰也。不言戰者﹐託王於魯﹐故不以敵辭言之﹐所以彊王義也。

○見﹐賢徧反﹐下同。

秋﹐宋人﹑衛人入鄭。

宋人﹑蔡人﹑衛人伐載﹐鄭伯伐取之。其言伐取之何﹖據國言滅﹐邑言取。又徐人取舒不言伐。

﹝疏﹞注「據國言滅」。

○解云﹕僖五年「滅弦」之屬是也。

○注「又徐」至「言伐」。

○解云﹕在僖三年夏。

易也。其易柰何﹖因其力也。因誰之力﹖因宋人﹑蔡人﹑衛人之力也。載屬爲上三國所伐﹐鄭伯無仁心﹐因其困而滅之﹐易若取邑﹐故言取﹐欲起其易﹐因上伐力﹐故同其文言伐﹐就上載言取之也。不月者﹐移惡上三國。

○易﹐以豉反﹐下及注同。屬﹐音燭﹐適也。

﹝疏﹞注「不月」至「三國」。

○解云﹕正以滅國例月故也。

冬﹐十月﹐壬午﹐齊人﹑鄭人入盛。日者﹐盛﹐魯同姓。於隱篇再見入者﹐明當憂錄之。

○入盛﹐《左氏》作「郕」後皆放此。

﹝疏﹞注「日者」至「錄之」。

○解云﹕正以入例時﹐傷害多則月﹐今此云日﹐故解也。云「再見入」者﹐謂五年「秋﹐衛師入盛」﹐及此爲再入者也。

十有一年﹐春﹐滕侯﹑薛侯來朝。其言朝何﹖據內言如。

﹝疏﹞注「據內言如」。

○解云﹕卽成十三年春﹐「公如京師」之屬是也。

諸侯來曰朝﹐大夫來曰聘。傳言來者﹐解內外也。《春秋》王魯﹐王者無朝諸侯之義﹐故內適外言如﹐外適內言朝聘﹐所以別外尊內也。不言朝公者﹐禮﹐朝受之於大廟﹐與聘同義。

○別﹐彼列反。

﹝疏﹞注「傳言來者﹐解內外也」。《春秋》至外也。

○解云﹕謂內鄕外不言來﹐外鄕內乃言來。今言諸侯來曰朝﹐大夫來曰聘者﹐據外鄕內言之﹐故云解內外也。

○注「與聘同義」。

○解云﹕卽上七年夏﹐「齊侯使其弟年來聘」﹐注云「不言聘公者﹐禮﹐聘受之於大廟﹐孝子謙﹐不敢以已當之﹐歸美於先君」是也。

其兼言之何﹖據鄧﹑穀來朝不兼言朝。

﹝疏﹞注「據鄧」至「言朝」。

○解云﹕桓七年「夏﹐穀伯綏來朝。鄧侯吾離來朝」是也。

微國也。略小國也。稱侯者﹐《春秋》託隱公以爲始受命王﹐滕﹑薛先朝隱公﹐故褒之。已於儀父見法﹐復出滕﹑薛者﹐儀父盟功淺﹐滕﹑薛朝功大﹐宿與微者盟功尢小﹐起行之當各有差也。滕序上者﹐《春秋》變周之文﹐從殷之質﹐質家親親﹐先封同姓。

○見法﹐賢徧反﹐年未注同。復出﹐扶又反﹐下文「不復」﹑注「故復」同。

夏﹐五月﹐公會鄭伯於祁黎。

○祁黎﹐祁音巨之反﹐又上之反﹔黎音力弓反﹐又力私反﹐《左氏》作「時來」。

秋﹐七月﹐壬午﹐公及齊侯﹑鄭伯入許。日者﹐危錄隱公也﹐爲弟守國﹐不尙推讓﹐數行不義﹐皇天降災﹐諂臣進謀﹐終不覺悟。又復構怨入許﹐危亡之釁﹐外內並生﹐故危錄之。

○爲弟﹐於僞反﹐年未注同。數﹐所角反。釁﹐許靳反。

﹝疏﹞注「日者」至「降災」。

○解云﹕上二年「夏﹐五月﹐莒人入向」﹐彼注云「入例時﹐傷害多則月」。此書日﹐故決之。

○注「諂臣進謀」。

○解云﹕上四年傳云「百姓安子﹐諸侯說子」是也。

冬﹐十有一月﹐壬辰﹐公薨。何以不書葬﹖據莊公書葬。

﹝疏﹞注「據莊公書葬」。解云﹕卽閔元年「夏﹐六月﹐辛酉﹐葬我君莊公」是也。

隱之也。何隱爾﹖弒也。爲桓公所弒。

○弒﹐申志反﹐注及下並同。弒則何以不書葬﹖據桓公書葬。

﹝疏﹞注「據桓公書葬」。

○解云﹕桓十八年冬十二月﹐「已丑﹐葬我君桓公」是也。桓亦被弒而書葬﹐故難之。

《春秋》君弒賊不討﹐不書葬﹐以爲無臣子也。道《春秋》通例﹐與文﹑武異。

﹝疏﹞注「道春秋」至「武異」。

○解云﹕言文﹑武之時﹐周之盛徳﹐旣無諸侯相犯﹐寧有臣子弒君父者﹖是以古典無責臣子討賊之義。《春秋》據亂而作﹐時則有之﹐因設其法﹐故言與文﹑武異。

子沈子曰「君弒﹐臣不討賊﹐非臣也。不復讎非子也。葬﹐生者之事也。《春秋》君弒賊不討﹐不書葬﹐以爲不系乎臣子也。」子沈子﹐後師。明說此意者﹐明臣子不討賊當絕﹐君喪無所系也。沈子稱子冠氏上者﹐著其爲師也。不但言子曰者﹐辟孔子也。其不冠子者﹐他師也。

○冠氏﹐古亂反﹐下同。

﹝疏﹞注「沈子」至「師也」。

○解云﹕知子沈子爲已師者﹐正以下文宣五年傳云「子公羊子」同故也。

○注「不但」至「他師也」。

○解云﹕卽昭十一年傳云「子曰『我乃知之矣』」之屬是也。

公薨何以不地﹖據莊公薨於路寢。不忍言也。不忍言其僵尸之處。

○僵﹐居良反。處﹐昌慮反。

﹝疏﹞注「不忍」至「之處」。解云﹕不終天年者﹐非人所欲﹐故謂被殺之處爲僵戶之處﹐讀如齊人彊之彊﹐非彊弱之彊。

隱何以無正月﹖據六年輸平不易。隱將讓乎桓﹐故不有其正月也。嫌上諸成公意﹐適可見始讓﹐不能見終﹐故復爲終篇去正月﹐明隱終無有國之心﹐但桓疑而弒之。公薨主書者﹐爲臣子恩痛之。他國自從王者恩例錄也。

○去﹐起呂反。

﹝疏﹞注「嫌上」至「錄也」。

○解云﹕卽元年傳曰「公何以不言卽位﹖成公意」﹐「歸賵」之下傳云「然則何言爾﹖成公意」﹔二年「子氏薨」之下﹐傳云「何以不書葬﹖成公意」﹔五年「考仲子之宮」下﹐傳云「然則何言爾﹖成公意」﹐非止一處﹐故以諸言也。

桓公卷四﹝起元年﹐盡六年﹞

桓公卷四﹝起元年﹐盡六年﹞

元年﹐春﹐王正月﹐公卽位。繼弒君﹐不言卽位﹐此其言卽位何﹖據莊公不言卽位。

○繼弒﹐申志反﹐注皆同﹐二年放此。

﹝疏﹞「繼弒君﹐不言卽位」。

○解云﹕莊元年傳云「繼弒君﹐子不言卽位」﹐而此不言子者﹐欲見桓無臣子之道﹐不念其君父故也。寧知不由桓非隱子﹐故不言子者﹐正見僖元年傳云「公何以不言卽位﹖繼弒君﹐子不言卽位。此非子﹐其稱子何﹖臣子一例也」。正以僖是閔兄而言子﹐故知桓公若有臣人之道﹐言子矣。

○注「據莊」至「卽位」。

○解云﹕卽莊元年經云「元年春﹐王正月」﹐不言公卽位是也。

如其意也。弒君欲卽位﹐故如其意﹐以著其惡﹐直而不顯﹐諱而不盈。桓本貴當立﹐所以爲篡者﹐隱權立﹐桓北面君事隱也。卽者﹐就也。先謁宗廟﹐明繼祖也。還之朝﹐正君臣之位也。事畢而反囚服焉。

﹝疏﹞注「直而」至「不盈」。

○解云﹕繼弒君者無卽位之文﹐今此書其卽位﹐直是桓弒﹐但不顯道其弒﹐故曰直而不顯也。言諱而不盈者﹐桓之弒隱﹐是爲內諱﹐而書其卽位以見其弒﹐不盈滿其諱文﹐故曰諱而不盈也。

○注「先謁」至「服焉」。

○解云﹕皆時王之禮也。

三月﹐公會鄭伯於垂。桓公會皆月者﹐危之也。桓弒賢君﹐篡慈兄﹐專易朝宿之邑﹐無王而行﹐無仁義之心﹐與人交接﹐則有危也﹐故爲臣子憂之。不致之者﹐爲下去王﹐適足以起無王﹐未足以見無王罪之深淺﹐故復奪臣子辭﹐成誅文也。

○爲下﹐於僞反﹐下「爲告」同。去﹐起呂反。見﹐賢徧反。故復﹐扶又反﹐下同。

﹝疏﹞注「桓公」至「危之也」。

○解云﹕卽此文﹐及下二年「三月﹐公會齊侯」已下「於稷」﹐三年「春﹐正月﹐公會齊侯於嬴」﹐六年「夏﹐四月﹐公會紀侯於成」之屬是也。而十年「秋﹐公會衛侯於桃丘﹐弗遇」﹐不書月者﹐彼是公欲要衛侯﹐衛侯不肯見﹐公以非禮動﹐見拒有恥﹐是以不復見其危矣。

○注「不致」至「文也」。

○解云﹕卽下二年注云「凡致者﹐臣子喜其君父脫危而至」。今不致之﹐若其受誅殺﹐故曰奪臣子辭成誅文也。

鄭伯以璧假許田。其言以璧假之何﹖據實假不當持璧也。易之也。易之則其言假之何﹖爲恭也。爲恭孫之辭﹐使若暫假借之辭。

○孫﹐音遜。曷爲爲恭﹖據取邑不爲恭敬辭。

﹝疏﹞注「據取」至「敬辭」。

○解云﹕卽哀八年「齊人取讙及僤」之屬是。

有天子存﹐則諸侯不得專地也。許田者何﹖地皆不得專﹐而此獨爲恭辭﹐疑非凡邑﹐故更問之。魯朝宿之邑也。諸侯時朝乎天子﹐天子之郊﹐諸侯皆有朝宿之邑焉。時朝者﹐順四時而朝也﹐緣臣子之心﹐莫不欲朝朝莫夕。王者與諸侯別治﹐勢不得自專朝﹐故卽位比年使大夫小聘﹐三年使上卿大聘﹐四年又使大夫小聘﹐五年一朝。王者亦貴得天下之歡心﹐以事其先王﹐因助祭以述其職﹐故分四方諸侯爲五部﹐部有四輩﹐輩主一時。《孝經》曰「四海之內﹐各以其職來助祭」﹐《尙書》曰「羣後四朝﹐敷奏以言﹐明試以功﹐車服以庸」是也。宿者﹐先誡之辭。古者天子邦畿千里﹐遠郊五百里﹐諸侯至遠郊﹐不敢便入﹐必先告至﹐由如他國至竟而假塗也﹕皆所以防未然﹐謹事上之敬也。王者以諸侯遠來朝﹐亦加殷勤之禮以接之。爲告至之須﹐當有所住止﹐故賜邑於遠郊﹐其實天子地﹐諸侯不得專也。桓公無尊事天子之心﹐專以朝宿之邑與鄭﹐背叛當誅﹐故深諱使若暫假借之者﹐不舉假爲重﹐復舉上會者﹐方諱言許田。不舉會﹐無以起從魯假之也。

○朝朝﹐上如字﹔下直遙反。莫﹐音暮。治﹐直吏反。背叛﹐音佩﹐凡「背叛」之類皆放此。

﹝疏﹞注「故卽位」至「小聘」。

○解云﹕此《孝經說》文。《聘義》亦云「天子制諸侯﹐比年小聘﹐三年大聘﹐相厲以禮也」﹐是與此合。

○注「五年一朝」。

○解云﹕《虞》傳文。

○注「尙書曰」至「庸是也」。

○解云﹕此逸書也。言羣後四朝者﹐謂諸侯順四時而朝也。敷奏以言者﹐謂諸侯來朝之時﹐徧奏以言語也。言明試以功者﹐國功曰功﹐謂明試以國事之功也。言車服以庸者﹐民功曰庸﹐若欲賜車服之時﹐以其治民之功髙下矣。

○注「宿者﹐先誡之辭」。

○解云﹕宿可以轉訓爲肅也。是以《祭統》云「先期旬有一日﹐宮宰宿夫人﹐夫人亦散齊七日﹐致齊三日」﹐鄭注云「宮宰﹐守宮官也。宿﹐讀爲肅﹐肅猶戒也﹐戒輕肅重」是也。

此魯朝宿之邑也﹐則曷爲謂之許田﹖諱取周田也。諱取周田﹐則曷爲謂之許田﹖系之許也。曷爲系之許﹖近許也。此邑也﹐其稱田何﹖田多邑少稱田﹐邑多田少稱邑分別之者﹐古有分土無分民﹐明當察民多少﹐課功徳。

○近﹐附近之近。別﹐彼列反。

﹝疏﹞「諱取周田也」。

○解云﹕謂魯人諱取周田而專用之。「近許也」。又云「《魯頌》云「居常與許﹐復周公之宇。」以此言之﹐似魯國界內舊自有許﹐何言近許而系之許也﹖彼注云「常許﹐魯南鄙西鄙」。此在王圻之內﹐則非此許也。

○「田多」至「稱邑」。

○解云﹕田多邑少稱田者﹐謂邑外之田多﹐邑內家數少﹐如此之時則稱田﹐卽此是也。言邑多田少稱邑者﹐謂邑內家數多﹐而邑外之田頃畝少﹐如此之時則稱邑﹐卽哀八年「齊人取讙及僤」是也。

○注「分別」至「功徳」。

○解云﹕知古有分土無分民者﹐正以《詩》云「誓將去汝﹐適彼樂土」﹐《論語》云「四方之民𦇤負其子而至矣」﹐皆是樂就有徳之義故也。

夏﹐四月﹐丁未﹐公及鄭伯盟於越。

○越﹐本亦作「粵」﹐音同。

﹝疏﹞「夏四月」至「於越」。

○解云﹕所以日者﹐正以十年冬﹐「齊侯﹑衛侯﹑鄭伯來戰於郎」﹐相負故也。

秋﹐大水。何以書﹖記災也。災傷二穀以上﹐書災也。經曰「秋﹐大水﹐無麥苗」﹐傳曰「待無麥﹐然後書無苗」是也。先是桓篡隱﹐百姓痛傷﹐悲哀之心旣蓄積﹐而復專易朝宿之邑﹐陰逆而與怨气並之所致。

○以上﹐時掌反﹐凡言「以上」皆放此。蓄﹐績六反。

﹝疏﹞注「災傷」至「之邑」。

○解云﹕自經曰以下﹐皆是莊七年傳文也。彼傳云「曷爲先言無麥﹐而後言無苗﹖一災不書﹐待無麥然後書無苗」﹐彼注「明君子」云云「至麥苗獨書者﹐民食最重」是也。以此言之﹐則知此經災傷二穀以上﹐故不書穀名﹐直言大水而已。而莊二十八年經云「冬﹐築微。大無麥禾」﹐不兼言大水者﹐傳云「冬﹐旣見無麥禾矣﹐曷爲先言築微﹐而後言無麥禾﹖諱以凶年造邑也」﹐彼注云「諱使若造邑而後無麥禾者﹐惡愈也」。此蓋秋大水所傷﹐就築微下俱舉水﹐則嫌冬水者是也。

○注「陰逆」至「所致」。

○解云﹕陰逆者﹐專易朝宿之邑是。怨气者﹐百姓痛傷悲哀之心是也。

冬﹐十月。

二年﹐春﹐王正月﹐戊申﹐宋督弒其君與夷﹐及其大夫孔父。賢者不名﹐故孔父稱字。督﹐未命之大夫﹐故國氏之。

﹝疏﹞「及其大夫孔父」。

○解云﹕此經之下亦有注。云「賢者不名﹐故孔父稱字。督﹐未命之大夫﹐故國氏之」者﹐但考諸舊本﹐悉無此注﹐且與注違﹐則知有者衍文也。

及者何﹖以公夫人言及﹐仲子微不得及君﹐上下大夫言及﹐知君尊亦不得及臣﹐故問之。

﹝疏﹞注「以公夫人言及」。

○解云﹕卽僖十一年「夏﹐公及夫人姜氏會齊侯於陽谷」是也。

○注「仲子」至「及君」。

○解云﹕隱元年秋﹐「天王使宰咺來歸惠公仲子之賵」﹐傳云「何以不言及仲子﹖仲子微也」﹐彼注云「比夫人微﹐故不得並及公」是也。

○注「上下」至「問之」。

○解云﹕哀六年「夏﹐齊國夏及髙張來奔」﹐是國夏上大夫﹐髙張下大夫。

累也。累﹐累從君而死﹐齊人語也。弒君多矣﹐捨此無累者乎﹖曰﹕有。仇牧﹑荀息皆累也。捨仇牧﹑荀息無累者乎﹖曰﹕有。叔仲惠伯是也。

○捨此﹐音捨﹐下同。

﹝疏﹞「仇牧」至「曰有」。

○解云﹕仇牧之事﹐在莊十二年秋。荀息之事﹐在僖十年春。

○注「叔仲惠伯是也」。

○解云﹕應在文十八年﹐但成十五年傳乃言之。

有則此何以書﹖賢也。何賢乎孔父﹖據叔仲惠伯不賢。

﹝疏﹞注「據叔」至「不賢」。

○解云﹕成十五年傳云「叔仲惠伯﹐傳子赤者也。文公死﹐子幼﹐公子遂謂叔仲惠伯曰﹕『君幼﹐如之何﹖原與子慮之。』叔仲惠伯曰﹕『吾子相之﹐老夫抱之﹐何幼君之有﹖』公子遂知其不可與謀﹐退而殺叔仲惠伯﹐弒子赤而立宣公」﹐彼注云「殺叔仲惠伯不書者﹐舉弒君爲重。叔仲惠伯事與荀息相類﹐下得爲累者﹐有異也﹐叔仲惠伯直先是殺爾﹐不知荀息死之」。以此言之﹐則叔仲惠伯不可與謀而見殺﹐非衛君而死﹐《春秋》不賢之﹐是以不書﹐故此注云「叔仲惠伯不賢」也。

○

孔父可謂義形於色矣。以稱字見先君死。

○見先﹐賢徧反﹐下「形見」﹑「目見」﹑「斥見」﹑「見恩」並同﹔下悉薦反。

﹝疏﹞「孔父」至「色矣」。

○解云﹕孔父事君之正義﹐形見於顏色矣。

○

其義形於色柰何﹖督將弒殤公﹐孔父生而存﹐則殤公不可得而弒也﹐故於是先攻孔父之家。大夫稱家。父者﹐字也。禮﹐臣死﹐君字之。以君得字之﹐知先攻孔父之家。

○殤﹐式羊反。

﹝疏﹞注「大夫稱家」。

○解云﹕卽定十二年「孔子行乎季孫﹐三月不違﹐曰『家不藏甲﹐邑無百雉之城』」是也。

○注「父者﹐字也」。

○解云﹕《穀梁傳》文。

○注「禮臣」至「之家」。

○解云﹕臣死﹐君不名之﹐稱謚若字也者﹐出《玉藻》文

。殤公知孔父死﹐已必死﹐趨而救之﹐皆死焉。趨﹐走也。傳道此者﹐明殤公知孔父賢而不能用﹐故致此禍。設使殤公不知孔父賢﹐焉知孔父死已必死﹖設使魯莊公不知季子賢﹐焉知以病召之﹖皆患安存之時則設廢之﹐急然後思之﹐故常用不免。

○死焉﹐於虔反﹐注同。

﹝疏﹞注「設使」至「思之」。

○解云﹕莊公三十二年傳云「莊公病﹐將死﹐以病召季子。季子至﹐授之以國政﹐曰『寡人卽不起此病﹐吾將焉致乎魯國』」云云是也。

○注「故常用不免」。

○解云﹕謂宋殤公不免死﹐魯莊公不免亂。

孔父正色而立於朝﹐則人莫敢過而致難於其君者﹐孔父可謂義形於色矣。內有其義而外形見於顏色﹐孔子曰「君子正其衣冠﹐尊其瞻視﹐儼然人望而畏之」是也。重道義形於色者﹐君子樂道人之善。言及者﹐使上及其君﹐若附大國以名通﹐明當封爲附庸﹐不絕其祀﹐所以重社稷之臣也。督不氏者﹐起馮當國。不舉馮弒爲重者﹐繆公廢子而反國﹐得正﹐故爲之諱也。不得爲讓者﹐死乃反之﹐非所以全其讓意也。

○難﹐乃旦反。嚴﹐魚檢反﹐本又作「儼」。重﹐直用反。故爲﹐於僞反﹐傳「爲隱諱」﹐下注「不爲諱」﹑「爲後」同。

﹝疏﹞注「督不」至「諱也」。

○解云﹕《春秋》之內﹐當國不氏者﹐無知﹑州吁之屬是也。今宋督實戴公之孫﹐而不言公孫者﹐正欲起其取國與馮故也。

○注「不得」至「意也」。

○解云﹕昭二十年傳云「何賢乎公子喜時﹖讓國也」﹐昭三十一年傳云「何賢乎叔術﹐讓國也」。繆公之傳不言讓國者﹐死乃反之﹐非所以全其讓意也。

滕子來朝。

三月﹐公會齊侯﹑陳侯﹑鄭伯於稷﹐以成宋亂。內大惡諱﹐此其目言之何﹖目﹐見也。斥見其惡﹐言成宋亂。遠也。所見異辭﹐所聞異辭﹐所傳聞異辭。所以復發傳者﹐益師以臣見恩﹐此以君見恩﹐嫌義異也。所見之世﹐臣子恩其君父尢厚﹐故多微辭是也。所聞之世﹐恩王父少殺﹐故立踄宮不日﹐武宮日是也。所傳聞之世﹐恩髙祖﹑曾祖又少殺﹐故子赤卒不日﹐子般卒日是也。

○傳聞﹐直專反﹐注「傳聞」及下注「傳之」皆同。以復﹐扶又反﹐下「反復」同。少殺﹐所介反﹐下同。煬﹐余亮反﹐舊始彰反。般﹐音班。

﹝疏﹞注「所以復發傳者」。

○解云﹕隱元年「公子益師卒」之下巳有傳﹐故言復矣。

○注「益師」至「尢厚」。

○解云﹕彼以臣之故﹐欲見臣恩之薄厚﹐故曰以臣見恩也。此以君之故﹐欲見君恩之厚薄﹐故曰以見君恩也。

○注「故多微辭」。

○解云﹕定元年傳云「定﹑哀多微辭」﹐彼注云「定公有王無正月﹐不務公室﹐喪失國寶。哀公有黃池之會﹐獲麟﹐故總言多」﹐是其定公有王無正月。得爲微辭者﹐卽定公元年傳云「定何以無正月﹖正月者﹐正卽位也。定無正月者﹐卽位後也」﹐彼注云「𨿽書卽位於六月﹐實當如莊公有正月」。今無正月者﹐昭公出奔﹐國當絕﹐定公不得繼體奉正﹐故諱爲微辭﹐使若卽位在正月後﹐故不書正月者是也。其不務公室者﹐卽定二年「冬﹐十月﹐新作雉門及兩觀。其言新作之何﹖修大也。修舊不書﹐此何以書﹖譏。何譏爾﹖不務乎公室也」﹐彼注云「務﹐勉也。不務公室﹐亦可施於久不修﹐亦可施於不務如公室之禮﹐微辭也」者是也。其喪國寶得爲微辭者﹐定公八年「盜竊寶玉大弓」﹐傳云「寶者何﹖璋判白」﹐彼注云「不言璋言玉者﹐起圭﹑璧﹑琮﹑璜﹑璋五玉盡亡之也」。傳獨言璋者﹐所以郊事天﹐尢重。書大弓者﹐使若都以國寶書﹐微辭也。謂之寶者﹐世世保用之辭是也。其黃池之會得爲微辭者﹐哀十三年「公會晉侯及吳子於黃池」﹐傳云「其言及吳子何﹖會兩伯之辭也。不與夷狄之主中國﹐則曷爲以會兩伯之辭言之﹖重吳也。曷爲重吳﹖吳在是﹐則天下諸侯莫敢不至也」﹐彼注云「不書諸侯者爲微辭﹐使若天下盡會之﹐而魯侯蒙俗會之者﹐惡愈是也。其獲麟得爲微辭者﹐哀十四年「春﹐西狩獲麟」﹐不言爲漢之將興﹐不言爲周之將亡﹐故得爲微辭也。

○注「所聞」至「武宮日是也」。

○解云﹕立煬宮不日者﹐卽定元年九月﹐「立煬宮」是也。立武宮日者﹐成十六年「二月﹐辛巳﹐立武宮」是也。《公羊》之義﹐失禮鬼神例日﹐故言此。

○注「所傳」至「卒日是也」。

○解云﹕子赤卒不日者﹐文十八年「冬﹐十月﹐子卒」﹐傳云「何以不日﹖隱之也。何隱爾﹖弒也。弒則何以不日﹖不忍言也」﹐注云「所聞世臣子恩事王父深厚﹐故不忍言其日﹐與子般異」是也。其子般卒日者﹐莊三十二年「冬﹐十月﹐乙未﹐子般卒」﹐彼注云「日者﹐爲臣子恩錄之也。殺不去日﹐見隱者降子赤也」者是。

隱亦遠矣﹐曷爲爲隱諱﹖據觀魚諱。隱賢而桓賤也。宋公馮與督共弒君而立﹐諸侯會於稷﹐欲共誅之﹐受賂便還﹐令宋亂遂成。桓公本亦弒隱而立﹐君子疾同類相養﹐小人同惡相長﹐故賤不爲諱也。古者諸侯五國爲屬﹐屬有長﹔二屬爲連﹐連有帥﹔三連爲卒﹐卒有正﹔七卒爲州﹐州有伯也。州中有爲無道者﹐則長﹑帥﹑卒﹑正﹑伯當徵之﹐不徵則與同惡。當春秋時﹐天下散亂﹐保伍壞敗﹐𨿽不誅﹐不爲成亂。今責其成亂者﹐疾其受賂也。加以者﹐辟直成亂也。

○令﹐力呈反。相長﹐丁丈反﹐下同。帥﹐所類反﹐下同。爲卒﹐子忽反﹐下皆同。

﹝疏﹞注「據觀魚諱」。

○解云﹕隱五年「春﹐公觀魚於棠」﹐彼注云「實譏張魚而言觀。譏遠者﹐恥公去南面之位﹐下與百姓爭利﹐匹夫無異﹐故諱使若以遠觀爲譏」者是也。

○注「古者諸侯」至「有伯也」。

○解云﹕《王制》及《春秋說》文。

○注「加以」至「亂也」。

○解云﹕下十四年傳云「以者何﹖行其意也」﹐彼注云「以巳從人曰行﹐言四國行宋意也」。今此言以成宋亂者﹐若言公爲三國所以﹐遂行其意而成宋亂﹐非公本意﹐故云加以者﹐辟直成亂也。

夏﹐四月﹐取郜大鼎於宋。此取之宋﹐其謂之郜鼎何﹖據莒人伐杞取牟婁﹐後莒牟夷以牟婁來奔﹐不系杞也。

﹝疏﹞注「據莒」至「杞也」。

○解云﹕隱四年「莒人伐杞取牟婁」﹐昭五年「莒牟夷以牟婁來奔」是也。

器從名﹐從本主名名之。地從主人。從後所屬主人。器何以從名﹖地何以從主人﹖據錯。

﹝疏﹞注「據錯」。

○解云﹕二理相違故謂之錯。

器之與人﹐非有卽爾。卽﹐就也﹐若曰取彼器與此人異國物。凡人取異國物﹐非就有取之者﹐皆持以歸爲有﹐爲後不可分明﹐故正其本名。

﹝疏﹞「非有卽爾」。

○解云﹕謂非有就而有之爾。

宋始以不義取之﹐故謂之郜鼎。宋始以不義取之﹐不應得﹐故王之謂之郜鼎。如以義應得﹐當言取宋大鼎。郜本所以有大鼎者﹐周家以世孝﹐天瑞之鼎﹐以助享祭。諸侯有世孝者﹐天子亦作鼎以賜之。禮﹐祭﹐天子九鼎﹐諸侯七﹐卿大夫五﹐元士三也。

﹝疏﹞「宋始」至「取之」。

○解云﹕謂滅郜取之也。

○注「如以義應得」者。解云﹕謂若天賜之也。

○注「周家」至「享祭」者。解云﹕謂殷衰之時﹐鼎沒於泗水﹐及武王克殷之後﹐鼎乃出見﹐故《漢書》云「鼎於周出」是也。

○注「禮祭」至「三也」。

○解云﹕《春秋說》文。而《膳夫》云「王日一舉﹐鼎十有二物」﹐何氏不取也。而《士冠禮》《士喪禮》皆一鼎者﹐《士冠》《士喪》略於正祭故也。

至乎地之與人﹐則不然﹐凡取地皆就有之﹐與器異也。俄而可以爲其有矣。俄者﹐謂須臾之間﹐制得之頃也。諸侯土地各有封疆里數﹐今日取之﹐然後王者起﹐興滅國﹐繼絕世﹐反取邑﹐不嫌不明﹐故卒可使以爲其有﹐不復追錄系本主。

○疆﹐居良反。然則爲取﹐可以爲其有乎﹖爲取﹐恣意辭也。弟子未解﹐故云爾。

○解﹐音蟹。曰﹕否。何者﹖何者﹐將設事類之辭。若楚王之妻媦﹐無時焉可也。媦﹐妹也。引此爲諭者﹐明其終不可名有也。經不正者﹐從可知省文也。

○媦﹐音胃﹐妹也。

﹝疏﹞「若楚」至「可也」。

○解云﹕媦﹐音於貴反。以妹爲妻﹐終無可時﹐似若器從今主之名﹐地取便爲已有。亦無可時﹐故言此也。本更散亡﹐難可推據﹐未知此君名號云何。

○注「明其」至「有也」。

○解云﹕若作名字﹐言器不可從今主之名﹐地不可作後主之有也。考諸古本﹐名作「多」字。𨿽恣意取之﹐亦不得多有也。若如此解﹐以覆上爲取之義矣。

○注「經不」至「文也」。

○解云﹕地不得爲今主之有﹐而經不系本國以正之者﹐從可知省文。

戊申﹐納於大廟。何以書﹖譏。何譏爾﹖遂亂受賂﹐納於大廟﹐非禮也。納者﹐入辭也。周公稱太廟﹐所以必有廟者﹐緣生時有宮室也。孝子三年喪畢﹐思念具親﹐故爲之立宗廟﹐以鬼享之。廟之爲言貌也﹐思想儀貌而事之﹐故曰齊之日﹐思其居處﹐思其笑語﹐思其志意﹐思其所樂﹐思其所嗜。祭之日﹐入室﹐僾然必有見乎其位﹔周旋出入﹐肅然必有聞乎其容聲﹔出戶而聽﹐慨然必有聞乎其嘆息之聲﹐孝子之至也。質家右宗廟﹐上親親﹔文家右社稷﹐尙尊尊。

○大廟﹐音泰﹐下及注同。嗜﹐市誌反。僾﹐音愛﹐又烏攺反。慨﹐苦愛反。

﹝疏﹞注「納者﹐入辭也」。

○解云﹕卽莊九年傳云「納者何﹖入辭也」是也。

○注「故爲」至「享之」。

○解云﹕《孝經》文。

○注「故曰」至「所嗜」。

○解云﹕皆《祭義》文也。彼注云「所嗜﹐素所欲飲食」是也。

○注「祭之」至「之聲」。

○解云﹕亦《祭義》文。彼注云「周還出戶﹐謂薦設時也。無屍者闔戶﹐若食間則有出戶而聽之」是也。

○注「質家」至「尊尊」。

○解云﹕《春秋說》文。《祭義》篇末云「建國之神位﹐文家右社稷而左宗廟」﹐所謂一隅也。

秋﹐七月﹐紀侯來朝。稱侯者﹐天子將娶於紀﹐與之奉宗廟﹐傳之無窮﹐重莫大焉﹐故封之百里。月者﹐明當尊而不臣﹐所以廣孝敬﹐蓋以爲天子得娶庶人女﹐以其得專封也。

﹝疏﹞注「稱侯」至「百里」。解云﹕知天子將娶於紀者﹐正以下八年冬﹐遂「逆王后於紀」﹔九年「春﹐紀季姜歸於京師」之文也。知其元非大國者﹐正以隱二年「紀子伯﹑莒﹑子﹑盟於密」﹐伯子並稱之﹐故知此侯非本爵也﹐知非暫得褒賞而已。而知封之百里者﹐正以自今以後桓稱侯故也﹐卽下六年夏﹐「公會紀侯於成」﹔十三年春﹐「公會紀侯﹑鄭伯」之屬是也。

○注「月者」至「孝敬」。

○解云﹕凡朝例時﹐以其尊而不臣﹐故書月﹐令與朝異。

○注「蓋以」至「封也」。

○解云﹕此欲道諸侯不得專封﹐是以不取於大夫以下﹐卽文四年「夏﹐逆婦姜於齊﹐略之也」﹐彼注云「賤非所以奉宗廟﹐故略之」是也。

蔡侯﹑鄭伯會於鄧。離不言會﹐此其言會何﹖據齊侯﹑鄭伯如紀。二國會曰離﹐二人議各是其所是﹐非其所非﹐所道不同﹐不能決事﹐定是非﹐立善惡﹐不足采取﹐故謂之離會。

﹝疏﹞注「據齊」至「離會」。

○解云﹕五年「齊侯﹑鄭伯如紀」﹐當時紀不與會﹐是以齊侯鄭伯爲離會也﹐但離不言會﹐故變言如矣。

蓋鄧與會爾。時因鄧都得與鄧會﹐自三國以上言會者﹐重其少從多也﹐能決事﹐定是非﹐立善惡。《尙書》曰「三人議﹐則從二人之言」﹐蓋取諸此。

○與會﹐音預。

﹝疏﹞注「尙書」至「之言」。解云﹕《洪範》文。

九月﹐入杞。

公及戎盟於唐。不日者﹐戎怨隱不反國﹐善桓能自復﹐翕然相親信。

冬﹐公至自唐。致者﹐君子疾賢者失其所﹐不肖者反以相親榮﹐故與隱相違也。明前隱與戎盟﹐𨿽不信﹐猶可安也。今桓與戎盟﹐𨿽信﹐猶可危也﹕所以深抑小人也。凡致者﹐臣子喜其君父脫危而至。

﹝疏﹞注「故與隱相違也」。

○解云﹕卽隱二年「秋﹐八月﹐公及戎盟於唐」﹐不書致故也。

○注「明前」至「安也」。

○解云﹕隱公之盟書日﹐故言不信也。不書致﹐故言猶可安。

○注「今桓」至「而至」。

○解云﹕不日故爲信﹐書致故言危也。

三年﹐春﹐正月﹐公會齊侯於嬴。無王者﹐以見桓公無王而行也。二年有王者﹐見始也。十年有王者﹐數之終也。十八年有王者﹐桓公之終也﹐明終始有王﹐桓公無之爾。不就元年見始者﹐未無王也。二月非周之正月﹐所以復去之者﹐明《春秋》之道﹐亦通於三王﹐非主假周以爲漢制而已。

○嬴﹐音盈。以見﹐賢徧反﹐下並年末「以見」同。復﹐扶又反﹐下同。去﹐起呂反。

﹝疏﹞注「二年」至「始也」。

○解云﹕卽二年「春﹐王正月﹐戊申﹐宋督弒其君與夷」是也。

○注「十年」至「終也」。

○解云﹕卽十年「春﹐王正月﹐庚申﹐曹伯終生卒」是。

○注「十八年」至「終也」。

○解云﹕卽十八年「春﹐王正月﹐公會齊侯於濼」是也。

○注「不就」至「始者」。

○解云﹕元年春王正月初卽位之時﹐自知巳篡﹐戰懼畏討﹐未敢無王﹐是以《春秋》於正月之際﹐不得見始﹐須臾之後﹐還復爲惡﹐擅自天子之田﹐俄然無憚﹐故至二年正月言王以見始。

○注「二月」至「三王」。

○解云﹕卽七年「二月﹐己亥﹐焚咸丘」﹐十有三年「春﹐二月﹐公會紀侯﹑鄭伯」云云﹐十五年「春﹐二月﹐天王使家父來求車」之屬是也。

夏﹐齊侯﹑衛侯胥命於蒲。胥命者何﹖相命也。胥﹐相也。時盟不歃血﹐但以命相誓。

○歃﹐本又作「歃」﹐所洽反﹐又所甲反。

﹝疏﹞「胥命者何」。

○解云﹕《春秋》上下﹐更無胥命之文﹐故執不知問。

○注「時盟」至「相誓」。

○解云﹕亦相誓敕﹐但不歃血而已﹐故謂之盟也。

何言乎相命﹖據盟亦相命﹐不道也。近正也。以不言盟也。

○近正﹐附近之近﹐下及注同。

﹝疏﹞「近正也」。

○解云﹕古者不盟而言近正﹐𨿽不歃血﹐口𨿽誓敕﹐不若古者結言而退﹐故言近正而已。

此其爲近正柰何﹖古者不盟﹐結言而退。善其近正﹐似於古而不相背﹐故書以撥亂也。

○背﹐音佩。

六月﹐公會紀侯於盛。

○盛﹐音成。

秋﹐七月﹐壬辰﹐朔﹐日有食之﹐旣。旣者何﹖盡也。光明滅盡也。是後楚滅穀﹑鄧﹐上僣稱王﹐故尢甚也。楚滅穀﹑鄧不書者﹐後治夷狄。

﹝疏﹞「旣者何」。

○解云﹕與例不同﹐故執不知問。

○注「是後楚滅鄧穀」。

○解云﹕卽下七年「夏﹐穀伯綏來朝。鄧侯吾離來朝」﹐傳云「皆何以名﹖失地之君也」是也。

○注「上僣稱王」。

○解云﹕《春秋說》云「桓三年『秋﹐七月﹐壬辰﹐朔﹐日有食之﹐旣』﹐其後楚僣號稱王﹐滅穀﹑鄧﹐政教陵遲」是也。

公子翚如齊逆女。

九月﹐齊侯送姜氏於讙。何以書﹖譏。何譏爾﹖諸侯越竟送女﹐非禮也。以言姜氏也。禮﹐送女父母不下堂﹐姑姊妹不出門。

○讙﹐呼宮反。

﹝疏﹞注「以言姜氏也」。

○解云﹕讙若齊地﹐宜言齊侯送孟姜於讙﹐今言姜氏﹐故知越竟也。

○注「禮送」至「出門」。

○解云﹕時王之禮。

此入國矣﹐何以不稱夫人﹖據讙魯地。自我言齊﹐恕已以及人也。父母之於子﹐𨿽爲鄰國夫人﹐猶曰吾姜氏。所以崇父子之親﹐從父母辭。不言孟姜言姜氏者﹐從魯辭﹐起魯地。

﹝疏﹞「猶曰吾姜氏」。

○解云﹕若有言孟姜者﹐「孟」爲衍字也。

○注「從父」至「魯地」。

○解云﹕孟姜者﹐卽《詩》云「彼美孟姜」﹐正謂此也。「孟」字亦有作「季」字者﹐誤也。

公會齊侯於讙。夫人姜氏至自齊。翚何以不致﹖據遂以夫人婦姜至自齊致。

﹝疏﹞注「據遂」至「齊致」。解云﹕在宣元年。

得見乎公矣。本所以致夫人者﹐公不親迎有危也。翚當並致者﹐翚親迎重在翚也。上會讙時﹐夫人以得見公﹐得禮失禮在公﹐不復在翚﹐故不復致。不就讙上致者﹐婦人危重﹐故據都城乃致也。月者﹐爲夫人至﹐例危重之。

○迎迎﹐魚敬反﹐下同。爲夫﹐於僞反﹐下同。

﹝疏﹞注「不就」至「乃致」。解云﹕若就讙致﹐卽鄕者至讙之時書之﹐宜在「公會齊侯於讙」上。

○注「月者」至「重之」。

○解云﹕卽宣元年「三月﹐遂以夫人婦姜至自齊」﹐成十四年「九月﹐僑如以夫人婦姜氏至自齊」是也。

冬﹐齊侯使其弟年來聘。

有年。有年何以書﹖方分別問大有年﹐故不但言何以書。

○別﹐彼列反。以喜書也。大有年何以書﹖亦以喜書也。此其曰「有年何﹖僅有年也。僅﹐猶劣也。謂五穀多少皆有﹐不能大成熟。

○僅﹐其靳反﹐劣也。

﹝疏﹞注「謂五」至「成熟」。解云﹕舊本如是﹐其「穀」下云「皆有不能大成熟」﹐「多少」二字或衍文也。若必存字解之﹐多謂麥禾﹐少謂豆之屬﹐是事皆有﹐但不能大熟也。

彼其曰大有年何﹖問宣十六年也。大丰年也。謂五穀皆大熟成。僅有年﹐亦足以當喜乎﹖恃有年也。恃﹐賴也。若桓公之行﹐諸侯所當誅﹐百姓所當叛﹐而又元年大水﹐二年耗減﹐民人將去﹐國喪無日﹐賴得五穀皆有﹐使百姓安土樂業﹐故喜而書之﹐所以見不肖之君爲國尢危。又明爲國家者﹐不可不有年。

○行﹐下孟反。耗減﹐呼報反﹔下佳斬反。喪﹐息浪反。

四年﹐春﹐正月﹐公狩於郎。狩者何﹖田狩也。田者﹐蒐狩之總名也。古者肉食﹐衣皮服﹐捕禽者﹐故謂之田。取獸於田﹐故曰狩。《易》曰「結繩罔以田魚。」

○狩﹐手又反﹐冬獵也。

﹝疏﹞「狩者何」。

○解云﹕正以春而言狩﹐故執不知問。

○注「田者﹐蒐狩之總名也」。

○解云﹕卽《尙書》云「文王不敢盤於遊田」。

○注「古者肉食﹐衣皮服﹐捕禽獸﹐故謂之田。取獸於田﹐故曰狩。《易》曰﹕『結繩罔以田魚。』」

○解云﹕此古者﹐謂三皇之時也。故《禮運》道三皇時云﹐昔者先王「未有火化﹐食艸木之實﹑鳥獸之肉﹐飲其血﹐茹其毛﹔未有麻絲﹐衣其羽皮。後聖有作﹐然後修火之利」﹐「治其麻絲﹐以爲布帛﹐以養生送死﹐以事鬼神」。又下《系辭》云「黃帝﹑堯﹑舜﹐垂衣裳而天下治」﹐彼注云「始去羽毛」。故鄭注《易說》云「古者田漁而食之﹐因衣其皮﹐先知蔽前﹐後知蔽後。後王易之以布帛﹐而猶存其蔽前者﹐重古道不忘本」。以此言之﹐則黃帝以後﹐始有火化而去毛羽﹐則此古者三皇時可知。

春曰苗。苗﹐毛也。明當見物取未懷任者。

﹝疏﹞「春曰苗」。

○解云﹕《周禮》「春田謂之蒐」﹐何氏所不取。

秋曰蒐。蒐﹐簡擇也。簡擇幼稚﹐取其大者。

○曰廋﹐本又作「搜」﹐亦作「蒐」﹐所求反﹐簡擇也。冬曰狩。狩﹐猶獸也。冬時禽獸長大﹐遭獸可取。不以夏田者﹐春秋制也。以爲飛鳥未去於巢﹐走獸未離於穴﹐恐傷害於幼稚﹐故於苑囿中取之。

○長﹐丁丈反﹐年未同。離﹐力智反。囿﹐音又。

﹝疏﹞注「不以」至「制也」。

○解云﹕正以《周禮》四時皆田故也。

常事不書﹐此何以書﹖譏。何譏爾﹖遠也。以其地遠。禮﹐諸侯田狩不過郊。

﹝疏﹞注「以其」至「遠也」。

○解云﹕十年冬﹐「齊侯﹑衛侯﹑鄭伯來戰於郎」﹐傳云「郎者何﹖吾近邑」﹔莊三十一年「春﹐築臺於郎」﹐傳云「何以書﹖譏。何譏爾﹖臨民之漱浣也」。以此言之﹐則郎爲近邑。言遠也者﹐蓋以郎邑在郊內﹐其屬地在郊外﹐若據邑言之則爲近﹐若據地言之則爲遠也。故哀十一年《左氏》郊之戰﹐《檀弓》謂之戰於郎也者﹐是郎邑在郊內之證也。則此言狩於郎者﹐據郊外屬地言之﹐故言遠﹐是以此注云「以其地遠。禮﹐諸侯田狩不過郊」﹐不五年「大雩」之下﹐注云「去國遠狩」是也。而舊云以其云大野遠﹐故言遠者﹐非。

諸侯曷爲必田狩﹖據有囿也。

﹝疏﹞注「據有囿也」。

○解云﹕卽成十八年「築鹿囿」之屬是也。

一曰乾豆﹐一者﹐第一之殺也。自左膘射之達於右髃﹐心中死疾﹐鮮屑﹐故乾而豆之﹐中薦於宗廟。豆﹐祭器名﹐狀如鐙。天子二十有六﹐諸公十有六﹐諸侯十有二﹐卿﹑上大夫八﹐下大夫六﹐士二。

○左膘﹐毗小反﹐又扶了反﹐《三倉》云「小腹兩邊肉」﹐《說文》云「脇後髀前肉」。射之﹐食亦反﹐下同。右髃﹐本又作「腢」﹐魚俱反﹐又五苟反﹐《說文》云「肩前也」﹐《字林》云「肩前兩乳骨也」﹐五口反。中心﹐丁仲反﹐下同。鐙﹐都鄧反﹐又音登。

﹝疏﹞注「自左」至「如鐙」。解云﹕時王之禮﹐古制無文。

○注「天子」至「士二」。

○解云﹕自「下大夫六」以上﹐《禮器》文也。其士三者﹐何氏左之。案《聘禮》「致饔餼於上大夫﹐堂上八豆﹐設於房西」﹐則知此者堂上豆數也。《公食大夫禮》曰「宰夫自東房薦豆六﹐設於醬東」﹐則食下大夫之禮而豆六﹐則知食卿﹑上大夫亦八明矣。周禮公之豆四十﹐侯﹑伯之豆三十有二﹐子﹑男之豆二十有四者﹐蓋普言之。

二曰賓客﹐二者﹐第二之殺也。自左膘射之達於右脾﹐遠心死難﹐故以爲賓客。

○遠﹐於萬反。

﹝疏﹞「二曰賓客」。解云﹕言以爲賓俎實。爲﹐猶作也。

三曰充君之庖。充﹐備也。庖﹐廚也。三者﹐第三之殺也。自左膘射之達於右﹐中腸胃污泡﹐死遲﹐故以充君之庖廚。已有三牲﹐必田狩者﹐孝子之意﹐以爲己之所養﹐不知天地自然之牲逸豫肥美。禽獸多則傷五穀﹐因習兵事﹐又不空設﹐故因以捕禽獸﹐所以共承宗廟﹐示不忘武備﹐又因以爲田除害。狩例時﹐此月者﹐譏不時也。周之正月﹐夏之十一月﹐陽气始施﹐鳥獸懷任﹐艸木萌牙﹐非所以養微。

○庖﹐步苞反。左脾﹐方爾反﹐又步啟反﹐股外也﹔本又作「膘」。右﹐羊紹反﹐《字林》子小反﹔一本作「胘」﹐音賢。泡﹐普交反﹐又百交反。捕﹐音步﹐本又作「搏」﹐音博﹐又音付。共﹐音恭。爲田﹐於僞反﹐下音同。

﹝疏﹞注「狩例時」。

○解云﹕卽莊四年「冬﹐公及齊人狩於郜」﹔僖二十八年冬﹐「天王狩於河陽」是也。

○注「此月者」至「養微」。

○解云﹕在哀十四年﹐孔子欲夏之孟冬以爲田狩之月。

夏﹐天王使宰渠伯糾來聘。宰渠伯糾者何﹖天子之大夫也。其稱宰渠伯糾何﹖據劉捲卒﹐氏采不名且字。

○糾﹐居黝反。氏采﹐七代反﹐後放此。

﹝疏﹞「宰渠伯糾者何」。

○解云﹕欲言微者﹐而經稱伯﹔欲言尊卿﹐連名言之﹐故執不知問。

○注「據劉」至「且字」。

○解云﹕在定四年也。劉是其采﹐捲是名也。

下大夫也。天子下大夫﹐系官氏名且字。系官者﹐卑不得專官事也。稱伯者﹐上敬老也。上敬老則民益孝﹐上尊齒則民益弟﹐是以王者以父事三老﹐兄事五更﹐食之於辟雝﹐天子親袒而割牲﹐執醬而饋﹐執爵而酳﹐冕而總幹﹐率民之至也。先王之所以治天下者有五﹕貴有徳﹐爲其近於道也﹔貴臣﹐爲其近於君也﹔貴老﹐爲其近於父也﹔敬長﹐爲其近於兄也﹔慈幼﹐爲其近於子弟也。禮﹐君於臣而不名者有五﹕諸父兄不名﹐經曰「王札子」是也﹐《詩》曰「王謂叔父」是也﹔上大夫不名﹐祭伯是也﹔盛徳之士不名﹐叔肸是也﹔老臣不名﹐宰渠伯糾是也。下去二時者﹐桓公無王而行﹐天子不能誅﹐反下聘之﹐故爲貶﹐見其罪﹐明不宜。

○弟﹐大計反。更﹐音庚。食﹐音嗣。辟﹐必亦反。袒﹐音但。饋﹐其愧反。酳﹐以刃反﹐又士刃反。其近﹐附近之近﹐下同。札﹐側八反。肸﹐許乙反。去﹐起呂反。見﹐賢徧反。

﹝疏﹞注「天子」至「益弟」。

○解云﹕言系官以爲氏﹐渠是名﹐糾是旦字也。

○注「是以」至「之至也」。

○解云﹕《祭義》云「食三老﹑五更於大學﹐天子親袒而割牲﹐執醬而饋﹐執爵而酳﹐冕而總幹﹐所以教諸侯之弟也」﹐鄭注云「割牲﹐制俎實也。冕而總幹﹐親在舞位﹐以樂侑食也﹐教諸侯之弟次事親」是也。《樂記》亦有此文。

○注「先王」至「弟也」。

○解云﹕皆《祭義》文也。

○注「禮君」至「是也」。

○解云﹕皆何氏之意﹐故皆取經以當之。

○注「諸父」至「是也」。

○解云﹕宣十五年「王札子殺召伯﹑毛伯」﹐傳云「王札子者何﹖長庶之號也」。注云「天子之庶兄。札者﹐冠且字也。禮﹐天子庶兄冠而不名﹐所以尊之」是也。

○注「上大夫」至「是也」。

○解云﹕隱元年「祭伯來」﹐傳云「祭伯者何﹖天子之大夫也」是也。

○注「盛徳」至「是也」。

○解云﹕宣十七年「公弟叔肸卒」﹐彼注云「稱字者賢之。宣公篡立﹐叔肸不仕其朝﹐不食其祿﹐終身於貧賤﹐故孔子曰﹕『篤信好學﹐守死善道﹐危邦不入﹐亂邦不居。天下有道則見﹐無道則隱。』此之謂也」是。

○注「老臣」至「不宜」。

○解云﹕渠是其名﹐而言不名者﹐謂計其官爵之時﹐實合氏宮名而且字﹐但以其年老﹐故兼稱伯﹐示有不名之義也﹐故知之矣。

五年﹐春﹐正月﹐甲戌﹐已丑﹐陳侯鮑卒。曷爲以二日卒之﹖忄戌也。忄戌者﹐狂也。齊人語。

○忄戌﹐呼述反﹐狂也﹐齊人語。甲戌之日亡﹐已丑之日死而得﹐君子疑焉﹐故以二日卒之也。君子﹐謂孔子也。以二日卒之者﹐闕疑。

﹝疏﹞注「君子」至「闕疑」。

○解云﹕正以哀十四年傳云「君子曷爲爲《春秋》」故也。

夏﹐齊侯﹑鄭伯如紀。外相如不書﹐此何以書﹖據蔡侯東國卒於楚﹐不言如也。

﹝疏﹞注「據蔡」至「如也」。

○解云﹕在昭二十三年夏也。案襄二十六年「許男寧卒於楚」﹐在蔡侯之前而不據之者﹐科取一以當之﹐不以後見義﹐或者正以蔡是大國﹐齊之類﹐故取之。

離不言會。

﹝疏﹞時紀不與會﹐故略言如也。《春秋》始錄內小惡﹐書內離會﹔略外小惡﹐不書外離會。至所聞之世﹐著治升平﹐內諸夏而詳錄之﹐乃書外離會。嫌外離會常書﹐故變文見意﹐以別嫌明疑。

○與﹐音預。治﹐直吏反。見意﹐賢徧反﹐下文注並同。別﹐彼列反。

﹝疏﹞注「書內離會」者。

○解云﹕卽隱二年「公會戎於潛」是也。

○注「不書外離會」者。解云﹕卽此文變會言如是也。

○注「乃書外離會」。

○解云﹕卽宣十一年「晉侯會狄於攢函」是也。

○注「嫌外」至「明疑」。

○解云﹕若不載此事﹐以略言如﹐則嫌所傳聞之世﹐合書外離會﹐但遇無之而已﹐故曰嫌外離會常書也。故書而變其文﹐見所傳聞之世﹐不書外離會之意﹐故曰變文見意也。所以別其嫌而明其疑﹐故曰以別嫌明疑也。

天王使仍叔之子來聘。仍叔之子者何﹖天子之大夫也。其稱仍叔之子何﹖據宰渠氏官﹐武氏子不稱字﹐又不加之。尹氏不稱子。

﹝疏﹞「仍叔之子者何」。

○解云﹕欲言大夫﹐而文言之子﹔欲言未仕﹐而天王使之﹐故執不知問。

○注「據宰渠氏官」。

○解云﹕卽上四年「夏﹐天王使宰渠伯糾來聘」是也。

○注「武氏」至「加之」。

○解云﹕卽隱三年「秋﹐武氏子來求賻」是也。

○注「尹氏不稱子」。

○解云﹕卽隱三年「夏﹐四月﹐辛卯﹐尹氏卒」是也。

譏。何譏爾﹖譏父老﹐子代從政也。禮﹐七十縣車致仕。不言氏者﹐起父在也。加之者﹐起子辟一人。

○縣﹐音玄。

﹝疏﹞注「禮十縣輿致仕」。

○解云﹕案《春秋說》文。謂之縣輿者﹐《淮南子》曰「日至於悲谷﹐是謂脯時﹔至於淵隅﹐是謂髙春﹔至於連石﹐是謂下春﹔至於悲泉﹐爰止其女﹐爰息其馬﹐是謂縣輿。」舊說云日在縣輿﹐一日之暮﹔人年七十﹐亦一世之暮﹐而致其政事於君﹐故曰縣輿致仕也。亦有作「車」字者。

○注「不言」至「在也」。

○解云﹕言仍氏子﹐則與武氏子文同﹐嫌亦無父﹐故曰起父在。

○注「加之」至「一人」。

○解云﹕若言仍叔子﹐則與僖三十三年百里子與蹇叔子之類是一人﹐故曰加之者﹐起子辟一人。

葬陳桓公。不月者﹐責臣子也﹐知君父有疾﹐當營衛﹐不謹而失之也﹐傳曰「葬﹐生者之事」。

﹝疏﹞注「不月」至「之也」。

○解云﹕正以卒日葬月﹐乃是大國之例﹐今書時﹐故決之。

○注「傳曰」至「之事」。解云﹕隱十一年傳文。

城祝丘。

秋﹐蔡人﹑衛人﹑陳人從王伐鄭。其言從王伐鄭何﹖據河陽舉王狩﹐別出朝文﹐文不連王﹐王師不道所加。

○從王﹐如字﹐又才用反﹐下及注同。

﹝疏﹞注「據河」至「連王」。

○解云﹕僖二十八年「冬﹐公會晉侯」以下「於溫。天王狩於河陽」﹐「壬申﹐公朝於王所」。彼舉王狩﹐此不舉之﹔彼別出公朝之文﹐其文不連上王﹐今言從王伐鄭﹐經連王言之﹐故難之。或者上會於溫﹐諸侯之文連王言之。

○注「王師不道所加」。

○解云﹕成元年「秋﹐王師敗績於貿戎」﹐不道伐某﹐今言伐鄭﹐故難之。

從王正也。美其得正義也﹐故以從王徵伐錄之﹐蓋起時天子微弱﹐諸侯背叛﹐莫肯從王者徵伐﹐以善三國之君﹐獨能尊天子死節。稱人者﹐刺王者也。天下之君﹐海內之主﹐當秉綱撮要﹐而親自用兵﹐故見其微弱。僅能從微者﹐不能從諸侯﹐猶莒稱人﹐則從不疑也。不使王者首兵者﹐本不爲王舉也。知實諸侯者﹐以美得正。

○撮﹐七活反。不爲﹐於僞反﹐下「所爲」﹑「與爲」﹑六年同。

﹝疏﹞注「猶莒」至「疑也」。

○解云﹕卽隱八年「公及莒人盟於包來」﹐傳曰「公曷爲與微者盟﹖稱人則從不疑也」﹐注云「從者隨從也﹐實莒子也。言莒子則嫌公行微不肖﹐諸侯不肯隨從公盟﹐而公反隨從之﹐故稱人﹐則隨從公不疑矣」是也。

○注「不使」至「得正」。

○解云﹕若使王者首兵﹐宜言王以蔡人﹑衛人﹑陳人伐鄭﹐似若僖二十六年「公以楚師伐齊﹐取穀」然。

大雩。大雩者何﹖旱祭也。雩﹐旱請雨祭名。不解大者﹐祭言大雩﹐大旱可知也。君親之南郊﹐以六事謝過﹐自責曰﹕政不一與﹖民失職與﹖宮室榮與﹖婦謁盛與﹖苞苴行與﹖讒夫倡與﹖使童男女各八人﹐舞而呼雩﹐故謂之雩。不地者﹐常地也。

○一與﹐音余﹐下同。苴﹐子余反。

﹝疏﹞注「君親」至「責曰」。

○解云﹕皆《韓詩傳》文。

○注「政不一與」。

○解云﹕謂政不專一﹐出自權臣之門。

○注「民失職與」。

○解云﹕謂廢其農業。

○注「宮室榮與」。

○解云﹕謂若丹楹刻桷之屬。

○注「婦謁盛與」。

○解云﹕謂阿請亂國。

○注「苞苴行與」。

○解云﹕謂受人之饋﹐政以賄成。

○注「讒夫倡與」。

○解云﹕謂若魯任鄭瞻。

○注「使童」至「之雩」。

○解云﹕《論語》云「冠者五六人﹐童子六七人」﹐與此異者﹐彼言「暮春者﹐春服旣成」﹐明魯人正雩﹐故其數少﹐復不言男女。今此書見於經﹐非正雩也。凡修雩者﹐皆爲旱甚而作之﹐故其數多﹐又兼男女矣﹐是以《司巫》職曰「若國大旱﹐則率巫而舞雩」是也。《春秋說》云「冠者七八人﹐童子八九人」者﹐蓋是天子雩也。

○注「不地者﹐常地也」。

○解云﹕謂在魯城南沂水上。

然則何以不言旱﹖據日食鼓用牲於社。

﹝疏﹞注「據日」至「於社」。

○解云﹕莊二十五年經﹐彼舉日食乃言「鼓用牲於社」﹐此不言旱﹐直言大雩﹐故據難之。

言雩﹐則旱見。言旱﹐則雩不見。從可知﹐故省文也。日食獨不省文者﹐與大水同禮﹐若但言鼓用牲﹐則不知其所爲。必見雩者﹐善其能戒懼天災﹐應變求雨﹐憂民之急也。

○應﹐應對之應﹐下同。

﹝疏﹞注「與大」至「急也」。

○解云﹕諸言日食與大水﹐皆鼓用牲也﹐卽莊二十五年「秋﹐大水﹐鼓用牲於社」是也。

何以書﹖記災也。旱者﹐政教不施之應。先是桓公無王行﹐比爲天子所聘﹐得志益驕﹐去國遠狩﹐大城祝丘﹐故致此旱。

﹝疏﹞注「比爲天子所聘」。

○解云﹕卽注四年「夏﹐天王使宰渠伯糾來聘」是也。

○注「去國遠狩」。

○解云﹕卽四年春﹐「公狩於郎」是也。

○注「大城祝丘」。

○解云﹕在今年夏﹐正以大崩壞敗﹐然後發眾城之﹐故曰大城。

﹤虫眾﹥。何以書﹖記災也。﹤虫眾﹥者﹐煩擾之所生﹐與上旱同說。

○﹤虫眾﹥﹐音終﹐本亦作「﹛眾虫﹜」﹐《說文》﹛眾虫﹜或「螽」字。

冬﹐州公如曹。外相如不書﹐此何以書﹖過我也。爲六年化我張本也。傳不言化我者﹐張本非再化也。稱公者﹐申其尊﹐起其慢﹐責無禮。

○過﹐古禾反﹐又古臥反。

﹝疏﹞注「稱公」至「無禮」。

○解云﹕天子三公稱公﹐王者之後稱公。州國非此二者﹐必非是公﹐但今過魯自尊若公﹐故如其意書之曰公﹐以起其無禮也。但諸文不知本爵是何﹐諸家之意﹐《左氏》已具也。

六年﹐春﹐正月﹐寔來。寔來者何﹖猶曰是人來也。猶曰是人來﹐不錄何等人之辭。

○寔﹐巿力反。

﹝疏﹞「寔來者何」。

○解云﹕不書其人而經言寔來﹐故執不知問。

孰謂﹖謂州公也。以上如曹書。曷爲謂之寔來﹖慢之也。曷爲慢之﹖據葵丘之盟日。化我也。行過無禮謂之化﹐齊人語也。諸侯相過﹐至竟必假塗﹐人都必朝﹐所以崇禮讓﹐絕慢易﹐戒不虞也。今州公過魯都不朝魯﹐是慢之爲惡﹐故書寔來見其義也。月者﹐危錄之﹐無禮之人﹐不可備責之。

○易﹐以豉反。見其﹐賢徧反﹐下「見無正」同。

﹝疏﹞注「據葵」至「盟日」。

○解云﹕僖九年「九月﹐戊辰﹐諸侯盟於葵丘」﹐傳云「桓之盟不日﹐此何以日﹖危之也。何危爾」﹐「桓公震而矜之﹐叛者九國。震之者何﹖猶曰振振然」﹐注云「亢陽之貌」﹔「矜之者何﹖猶曰莫若我也」﹐注云「色自美大之貌」。然則桓公振矜慢人而書日危之﹐本魯慢州公﹐非敬逆之道﹐是以據而難之。

○注「行過」至「義也」。

○解云﹕今州公過魯而慢之﹐傳言化我﹐故知化我是行過無禮之言﹐是以哀六年傳云「陳乞曰﹕『常之毌有魚菽之祭﹐原諸大夫之化我也。』諸大夫皆曰﹕『諾。』於是皆之陳乞之家」﹐亦是行過無禮之事。

○注「月者」至「責之」。

○解云﹕凡朝例時﹐此不朝﹐故書月以見危。不書日以見其危者﹐無禮之人﹐不可備責故也。

夏﹐四月﹐公會紀侯於成。

秋﹐八月﹐壬午﹐大閱。大閱者何﹖簡車徒也。大簡閱兵車﹐使可任用而習之。

○閱﹐音悅。任﹐音壬。

﹝疏﹞「大閱者何」。

○解云﹕欲言習兵﹐而不言狩﹔欲言他事﹐而經書大閱﹐故執不知問。

何以書﹖蓋以罕書也。罕﹐希也。孔子曰「以不教民戰﹐是謂棄之。」故比年簡徒謂之蒐﹐三年簡車謂之大閱﹐五年大簡車徒謂之大蒐﹐存不忘亡﹐安不忘危。不地者﹐常地也。蒐例時﹐此日者﹐桓旣無文徳﹐又忽忘武備﹐故尢危錄。

﹝疏﹞「何以」至「書也」。

○解云﹕大閱之禮﹐三年一爲﹐桓公忽忘武備﹐過於三年﹐是以書之。

○注「孔子」至「棄之」。

○解云﹕何氏之意與鄭別。

○注「故比」至「之蒐」。

○解云﹕卽昭八年「秋﹐蒐於紅」之屬是也。

○注「三年」至「大閱」。

○解云﹕此文是也。

○注「五年」至「大蒐」。

○解云﹕卽定十三年「大蒐於比蒲」之屬是也。知其年數者﹐漢禮猶然。

○注「不地者﹐常地也」。

○解云﹕蓋在郊內﹐而賈注經云「簡車馬於廟」也者﹐何氏不取。

○注「蒐例時」者。昭八年「秋﹐蒐於紅」﹔定十三年夏﹐「大蒐於比蒲」之屬是也。

○注「此日」至「危錄」。

○解云﹕例合書時而乃書日﹐故以爲尢危錄也。

蔡人殺陳佗。陳佗者何﹖陳君也。以躍卒不書葬也。

○佗﹐大阿反。

﹝疏﹞「陳佗者何」。

○解云﹕欲言陳君﹐經不書爵﹔欲言大夫﹐又不言氏﹐故執不知問。

○注「以躍」至「葬也」。

○解云﹕十二年「八月﹐壬辰﹐陳侯躍卒」﹐注云「不書葬者﹐佗子也。佗不稱侯者﹐嫌貶在名例不當絕﹐故復云躍葬也」﹐是以昭十一年「楚師滅蔡﹐執世子有以歸用之」﹐傳云「此未逾年之君也。其稱世子何﹖不君靈公﹐不成其子也。不君靈公﹐則曷爲不成其子﹖誅君之子不立」。以此言之﹐正由陳佗不君而見絕﹐故去其子葬﹐是故以躍不書葬﹐知佗是陳君。若其不然﹐不知陳侯躍何以不書葬矣。

陳君﹐則曷爲謂之陳佗﹖據殺蔡侯般﹐不言蔡般。

○侯般﹐音班。

﹝疏﹞注「據殺」至「蔡般」。

○解云﹕昭十一年「楚子虔誘蔡侯般﹐殺之於申」是也。

絕也。絕者﹐國當絕。曷爲絕之﹖據戕鄫子不絕。

○戕﹐在良反。鄫﹐才陵反。

﹝疏﹞注「據戕」至「不絕」。

○解云﹕宣十八年「邾婁人戕鄫子」﹐稱子而不名是也。

賤也。其賤柰何﹖外淫也。惡乎淫﹖惡乎﹐猶於何也。

○惡﹐音烏﹐烏乎猶於何也﹐注同。淫於蔡﹐蔡人殺之。蔡稱人者﹐與使得討之﹐故從討賊辭也。賤而去其爵者﹐起其見卑賤﹐猶律文立子姦母﹐見乃得殺之也。不日不書葬者﹐從賤文。

○去﹐起呂反。

﹝疏﹞注「猶律」至「之也」。解云﹕猶言對子姦母也。

○注「不日」至「賤文」。

○解云﹕陳佗是君而見弒﹐例合書日﹐卽隱四年「戊申﹐衛州吁弒其君完」之屬是也。君被外國殺者﹐不責臣子不討賊﹐例合書葬﹐卽桓十八年「葬我君桓公」是也。今不書日不書葬者﹐從賤文故也。

九月﹐丁卯﹐子同生。子同生者孰謂﹖謂莊公也。以夫人言同非吾子。

○嚴公﹐音莊﹐本亦作「莊」﹐案後漢諱莊攺爲嚴。

﹝疏﹞「子同生者孰謂」。

○解云﹕《春秋》之內魯侯多矣﹐皆不書生﹐今特書﹐故問爲誰。

○注「以夫」至「吾子」。

○解云﹕卽莊元年傳云「夫人譖公於齊侯﹐公曰『同非吾子﹐齊侯之子也』」者是也。正以道公疑非已子﹐則是其長子同﹐旣系體是常﹐故知莊公也。

何言乎子同生﹖據君存稱世子﹐子般不言生。

﹝疏﹞注「據君」至「言生」。

○解云﹕莊三十二年「冬﹐十月﹐乙未﹐子般卒」﹐傳云「子卒云子卒﹐此其稱子般卒何﹖君存稱世子﹐君薨稱子某﹐旣葬稱子﹐逾年稱公」是也。

喜有正也。喜國有正嗣。未有言喜有正者﹐此其言喜有正何﹖久無正也。子公羊子曰「其諸以病桓與﹖」其諸﹐辭也。本所以書莊公生者﹐感隱﹑桓之禍生於無正﹐故喜有正﹐而不以世子正稱書者﹐明欲以正見無正﹐疾惡桓公。日者﹐喜錄之。禮﹐生與來日﹐死與往日﹐各取其所見日也。禮﹐世子生三日﹐卜士負之寢門外﹐以桑弧蓬矢射天地四方﹐明當有天地四方之事﹔三月﹐君名之﹐大夫負朝於廟﹐以名徧告之。

○桓與﹐音余。稱﹐尺證反。惡﹐烏路反。射﹐食亦反。徧﹐音徧。

﹝疏﹞注「而不至桓公」。

○解云﹕若以正稱書﹐宜言世子同生也。同實世子而不以正稱書之﹐是其以正見無正之義。桓由不正而篡弒﹐故曰疾惡桓公也。

○注「日者」至「日也」。

○解云﹕與﹐由數也。由生數來日﹐故書丁卯而錄之。凡人謂方至爲來﹐已過爲往﹐故云生與來日﹐死與往日也。鄭注《曲禮上》篇云「生數來日﹐謂成服杖以死明日數也。死數往日﹐謂殯斂以死日數也」者﹐與何氏異。

○注「禮世」至「告之」。

○解云﹕皆出《內則》文也。

冬﹐紀侯來朝。朝聘例時。

桓公卷五﹝起七年﹐盡十八年﹞

桓公卷五﹝起七年﹐盡十八年﹞

七年﹐春﹐二月﹐己亥﹐焚咸丘。焚之者何﹖樵之也。樵﹐薪也。以樵燒之故﹐因謂之樵之。樵之﹐齊人語。

○樵﹐似遙反﹐薪也。

﹝疏﹞「焚之者何」。

○解云﹕咸丘是邑﹐而反焚之﹐故執不知問。

樵之者何﹖以火攻也。何言乎以火攻﹖據戰伐不道所用兵。

○攻﹐音貢﹐又如字﹐下同。

﹝疏﹞「樵之者何」。

○解云﹕𨿽言焚言樵﹐仍非攻邑之義﹐故執不知問。

疾始以火攻也。徵伐之道﹐不過用兵﹐服則可以退﹐不服則可以進。火之盛炎﹐水之盛衝﹐𨿽欲服罪﹐不可復禁﹐故疾其暴而不仁也。傳不託始者﹐前此未有﹐無所託也。

○復﹐扶又反。咸丘者何﹖邾婁之邑也。曷爲不系乎邾婁﹖據郱﹑鄑﹑郚系紀。

○郱﹐步丁反。鄑﹐子斯反﹐一音晉。郚﹐音吾。

﹝疏﹞「咸丘者何」。

○解云﹕欲言是國﹐經典未有﹔欲言非國﹐文無所系﹐故執不知問。

○注「據郱鄑郚系紀」。

○解云﹕莊元年冬﹐「齊師遷紀郱﹑鄑﹑郚」是。

國之也。欲使如國﹐故無所系。加之者﹐辟實國也。曷爲國之﹖據郱﹑鄑﹑郚不國。君存焉爾。所以起邾婁君在咸丘邑﹐明臣子當赴其難﹐與在國等也。日者﹐重錄以火攻也。

○難﹐乃旦反。

﹝疏﹞注「日者」至「攻也」。

○解云﹕正以侵伐例時﹐卽隱七年「秋﹐公伐邾婁」之屬是也﹐故決之。

夏﹐穀伯綏來朝﹐鄧侯吾離來朝。皆何以名﹖據滕﹐薛不名也。

﹝疏﹞注「據滕﹑薛不名也」。

○解云﹕卽隱十一年「春﹐滕侯﹑薛侯來朝」是也。

失地之君也。其稱侯朝何﹖據以賤也。

﹝疏﹞「失地之君也」。

○解云﹕卽《曲禮下》云「諸侯失地名」是。

貴者無後﹐待之以初也。穀﹑鄧本與魯同貴爲諸侯﹐今失爵亡土來朝﹐託寄也﹐義不可卑﹐故明當待之如初﹐所謂「故舊不遺﹐則民不偸」。無後者﹐施於所奔國也。獨妻得配夫﹐託衣食於公家﹐子孫當受田而耕﹐故云爾。下去二時者﹐桓公以火攻人君﹐故貶﹐明大惡。不月者﹐失地君朝惡人﹐輕也。名者﹐見不世也。

○不偸﹐他侯反﹐本又作「媮」。去﹐起呂反。見﹐賢徧反。

﹝疏﹞注「無後」至「大惡」。

○解云﹕知如此者﹐正以《郊特牲》云「諸侯不臣寓公﹐故古者寓公不繼世」﹐彼注云「寓﹐寄也。寄公之子﹐非賢者世不足尊也」﹐是其義﹔又云「繼世以立諸侯﹐象賢也」﹐注云「賢者﹐子孫恆能法其先父徳行」。

○注「不月」至「輕也」。

○解云﹕朝例時﹐春秋常典﹐卽文十五年「夏﹐曹伯來朝」是也。而此責其月者﹐以文十二年「春﹐王正月﹐盛伯來奔」﹐傳云「盛伯者何﹖失地之君」。彼書月見其奔重﹐宜厚遇之﹐此不月者﹐朝惡人輕故也。僖二十年「夏﹐郜子來朝」﹐僖公非惡人而不月者﹐正以朝輕於奔故也。然則此注因桓惡人﹐故言此。若其不然﹐正宜直云失地之君來朝輕矣。

○注「名者﹐見不世也」。

○解云﹕郜子﹑盛伯皆不名者﹐兄弟故也。

八年﹐春﹐正月﹐己卯﹐烝。烝者何﹖冬祭也。春曰祠﹐薦尙韭卵。祠﹐猶食也﹐猶繼嗣也。春物始生﹐孝子思親繼嗣而食之﹐故曰祠﹐因以別死生。

○烝﹐之承反﹐冬祭也。祠﹐嗣絲反。卵﹐力管反。猶食﹐音飼﹐下同。別﹐彼列反。夏曰礿﹐薦尙麥苗。麥始熟可礿﹐故曰礿。

○礿﹐音予若反﹐本又作「禴」﹐同。

﹝疏﹞「烝者何」。

○解云﹕欲言宗廟之祭﹐而文無所系﹔欲言祭天﹐天無烝名﹐故執不知問。

○注「薦尙韭卵」﹐又注「薦尙麥」至「曰礿」。

○解云﹕《王制》云「春薦韭﹐夏薦麥﹐秋薦黍﹐冬薦稻。韭以卵﹐麥以魚﹐黍以肫﹐稻以雁。」

秋曰嘗﹐薦尙黍肫。嘗者﹐先辭也。秋穀成者非一﹐黍先熟可得薦﹐故曰嘗。冬曰烝。薦尙稻雁。烝﹐眾也﹐气盛貌。冬萬物畢成﹐所薦眾多﹐芬芳備具﹐故曰烝。無牲而祭謂之薦。天子四祭四薦﹐諸侯三祭三薦﹐大夫﹑士再祭再薦。祭於室﹐求之於幽﹔祭於堂﹐求之於明﹔祭於祊﹐求之於遠﹕皆孝子博求之意也。大夫求諸明﹐士求諸幽﹐尊卑之差也。殷人先求諸明﹐周人先求諸幽﹐質文之義也。禮﹐天子﹑諸侯﹑卿大夫牛羊豕凡三牲﹐曰大牢﹔天子元士﹑諸侯之卿大夫羊豕凡二牲﹐曰少牢﹔諸侯之士特豕。天子之牲﹑角握﹐諸侯角尺﹐卿大夫索牛。

○祊﹐必庚反。少﹐詩照反。索﹐所百反。

﹝疏﹞注「無牲」至「之薦」。

○解云﹕謂無牛羊豕之牲也。而中霤禮云祭五祀於廟﹐用牲有屍﹐皆薦於奧。何以薦用牲﹖彼謂正祭之時﹐先薦於奧﹐仍自無牲﹔其正祭五祀﹐乃用牲有屍耳。

○注「天子」至「差也」。

○解云﹕皆時王之禮﹐中霤禮亦然。

○注「殷人」至「義也」。

○解云﹕卽《郊特牲》云「殷人先求諸陽﹐周人先求諸陰」是也。

○注「禮天」至「大牢」。

○解云﹕皆時王之禮也。

○注「天子」至「索牛」。

○解云﹕皆指祭宗廟之牲也﹐仍不妨《王制》云「祭天地之牛角繭栗﹐賓客之牛角尺」之文也。

常事不書﹐此何以書﹖譏。何譏爾﹖譏亟也。亟﹐數也。屬十二月巳烝﹐今復烝也。不異烝祭名而言烝者﹐取冬祭所薦眾多﹐可以包四時之物。

○亟﹐去冀反﹐數也﹐注及下同。數﹐所角反。屬十﹐音燭﹐下同。今復﹐扶又反﹐下同。

﹝疏﹞注「屬十」至「烝也」。解云﹕烝者﹐冬祭之名。明去年十二月巳有烝﹐但得常不書﹐今正月復作烝﹐故言亟。

○注「不異」至「之物」。

○解云﹕烝者﹐冬時祭名。前已作訖﹐今宜易名﹐而猶言烝﹐故說之也。

亟則黷﹐黷則不敬。黷﹐渫黷也。

○黷﹐徒木反。渫﹐息列反。君子之祭也﹐敬而不黷。君子生則敬養﹐死則敬享﹐故將祭﹐宮室旣修﹐墻屋旣繕﹐百物旣備﹐序其禮樂﹐具其百官﹐散齊七日﹐致齊三日﹐夫婦齊戒沐浴﹐盛服﹐君牽牲﹐夫人奠酒﹔君親獻屍﹐夫人薦豆。卿大夫相君﹐命婦相夫人﹐洞洞乎﹐屬屬乎如弗勝﹐如將失之﹐濟濟乎致其敬也﹐愉愉乎盡其忠也﹐勿勿乎其欲饗之也。文王之祭﹐事死如事生﹐孝子之至也。

○養﹐余亮反。散齊﹐素旦反﹔下側皆反。相君﹐息亮反﹐下同。洞洞﹐大董反。勝﹐音升。濟濟﹔子禮反﹐又似兮反。愉愉﹐羊朱反。勿勿﹐如字。

﹝疏﹞注「君子」至「敬享」。

○解云﹕《祭義》文也。彼鄭注云「享﹐猶祭也」。

○注「故將祭」至「百官」。

○解云﹕皆出《祭義》﹐何氏差約言之也。

○注「散齊七日」。

○解云﹕卽《祭統》云「故散齊七日以定之」﹐注云「定者﹐定其志意也」。定其志意者﹐謂齊之日不禦不樂不弔是也。

○注「致齊三日」。

○解云﹕卽《祭統》云「致齊三日以齊之」﹐是致齊者﹐卽鄭氏云「致之言至﹐致謂深也﹑審也」之屬是也。

○注「夫婦」至「奠酒」。

○解云﹕案今《祭義》酒作「盎」字。鄭注云「奠盎﹐設盎齊之樽」﹐蓋所見異﹐或何休以義引之﹐不取正文。

○注「君親」至「如事生」。

○解云﹕皆出《祭義》﹐惟孝子之至一句﹐注者之言也。注禮本下爲士制者﹐卽《士喪禮》《士虞》《士相見》之屬是也。言此者﹐欲道庶人無禮篇﹐故傳家偏舉言之。卽《曲禮》上篇「禮不下庶人」鄭注云「爲其遽於事﹐且不能備物。」義亦通於此。

疏則怠﹐怠則忘。怠﹐解。

○疏﹐音疏﹐下注同。解﹐古賣反。士不及玆四者﹐則冬不裘﹐夏不葛。禮本下爲士制。玆﹐此也。四者﹐四時祭也。疏數之節﹐靡所折中﹐是故君子合諸天道﹐感四時物而思親也。祭必於夏之孟月者﹐取其見新物之月也。裘葛者﹐禦寒暑之美服。士有公事﹐不得及此四時祭者﹐則不敢美其衣服﹐蓋思念親之至也。故孔子曰「吾不與祭﹐如不祭」。

○折中﹐之設反﹔下丁仲反。禦寒﹐魚呂反﹐又如字。不與﹐音預。

﹝疏﹞注「禮本下爲士制」。

○解云﹕卽《士喪禮》《士虞》《士相見》之屬是也。言此者欲道庶人無禮篇﹐故傳家偏舉言之﹐卽《曲禮上》篇「禮不下庶人」﹐鄭注云「爲其遽於事﹐且不能備物」﹐義亦通於此。

天王使家父來聘。家﹐采地。父﹐字也。天子中大夫氏采﹐故稱字﹐不稱伯仲也。

﹝疏﹞注「天子」至「仲也」。

○解云﹕上大夫稱伯仲者﹐卽祭伯﹑南季之屬是也。次大夫不稱伯仲者﹐卽此是也。下大夫稱官氏名且字者﹐卽宰渠伯糾是也。

夏﹐五月﹐丁丑﹐烝。

○何以書﹖譏亟也。與上祀同爲亟也。

﹝疏﹞注「與上」至「亟也」。

○解云﹕周之三月﹐乃是夏之孟月﹐自有春祠之禮。今周之五月﹐乃夏之三月也﹐猶與上祠同在一時而復爲烝﹐故曰與上祀同爲亟也。

秋﹐伐邾婁。

冬﹐十月﹐雨雪。何以書﹖記異也。何異爾﹖不時也。周之十月﹐夏之八月﹐未當雨雪﹐此陰气大盛﹐兵象也。是後有郎師﹑龍門之戰﹐氵不血尢深。

○雨雪﹐於付反。氵不﹐古流字。

﹝疏﹞注「是後」至「尢深」。

○解云﹕郎師﹐卽下十年「齊侯﹑衛侯﹑鄭伯來戰於郎」是也。其龍門之戰者﹐卽下十三年「公會紀侯﹑鄭伯。已巳﹐及齊侯﹑宋公﹑衛侯﹑燕人戰」云云是也。《春秋說》云「龍門之戰﹐民死傷者滿溝」﹐故此注云「氵不血尢深」也。

祭公來﹐遂逆王后於紀。祭公者何﹖天子之三公也。天子置三公﹑九卿﹑二十七大夫﹑八十一元士﹐凡百二十官﹐下應十二子。祭者﹐采也。天子三公氏采稱爵。

○祭公﹐側介反﹐後「祭仲」﹑「祭叔」放此。應﹐應對之應。

﹝疏﹞「祭公者何」。

○解云﹕欲言諸侯﹐而逆王后﹔欲言大夫﹐而經文言公﹐故執不知問。

○注「天子」至「采也」。

○解云﹕《春秋說》云「立三臺以爲三公﹐北斗九星爲九卿﹐二十七大夫內宿部衛之列﹐八十一紀以爲元士﹐凡百二十官焉。下應十二子。」宋氏云「十二次﹐上爲星﹐下爲山川也。」此言天子立百二十官者﹐非直上紀星數﹐亦下應十二辰﹐故曰下應十二子也。

○注「三公氏采稱爵」者。解云﹕卽祭公﹑周公是也。上大夫卽例稱五十字﹐卽祭伯﹑南季﹑榮叔之屬是也。次大夫例稱二十字﹐卽家父之屬是也。下大夫系官氏名且字﹐卽宰渠伯糾是也。上士名氏通﹐石尙是也。次士以官錄﹐卽宰咺是。下士略稱人﹐「公會王人於洮」是也。其劉子﹑單子之屬﹐不稱字而稱子者﹐謂諸侯入爲天子大夫﹐故設文﹐非王臣之常稱。若然﹐祭公﹑周公官爵適等﹐而僖九年「夏﹐公會宰周公」﹐特加「宰」者﹐彼傳云「宰周公者何﹖天子之爲政者也」﹐注云「宰﹐猶治也。三公之職號﹐尊名以加宰﹐知其職大尊重﹐當與天子參聽萬機﹐而下爲諸侯所會﹐惡不勝任﹐故加宰」﹐仍非常稱也。

何以不稱使﹖據宰周公稱使。

﹝疏﹞注「據宰周公稱使」者。

○解云﹕卽僖三十年「天王使宰周公來聘」是也。而稱宰者﹐義與九年同。婚禮不稱主人。時王者有母也。遂者何﹖生事也。生﹐猶造也。專事之辭。大夫無遂事﹐此其言遂何﹖據待君命﹐然後卒大夫也。

﹝疏﹞注「據待」至「夫也」。

○解云﹕成十七年十一月﹐「壬申﹐公孫嬰齊卒於貍軫」﹐傳云「非此月日也﹐曷爲以此月日卒之﹖待君命然後卒大夫。曷爲待君命然後卒大夫﹖曷爲待君命然後卒大夫﹖前此者﹐嬰齊走之晉。公會晉侯﹐將執公﹐嬰齊爲公請。公許之反爲大夫﹐歸至於貍軫而卒﹐無君命不敢卒大夫。公至﹐曰﹕『吾固許之反爲大夫。』然後卒之」者是也。

成使乎我也。以上來無事﹐知遂成使於我。

○成使﹐所吏反﹐注及下「成使」同。其成使乎我柰何﹖使我爲媒﹐可則因用是往逆矣。婚禮成於五﹕先納采﹑問名﹑納吉﹑納徵﹑請期﹐然後親迎。時王者遣祭公來﹐使魯爲媒﹐可則因用魯往迎之﹐不復成禮﹐疾王者不重妃匹﹐逆天下之母若逆婢妾﹐將謂海內何哉﹖故譏之。不言如紀者﹐辟有外文。

○媒﹐亡杯反。請期﹐音情﹐又七並反。迎﹐魚敬反。妃匹﹐音配﹐絕句。

﹝疏﹞注「不言」至「外文」。

○解云﹕外相如者﹐例所不錄﹐言如紀卽外相如﹐故曰辟有外文也。

女在其國稱女﹐此其稱王后何﹖王者無外﹐其辭成矣。

﹝疏﹞「女在其國稱女」者。

○解云﹕卽隱二年「紀履緰來逆女」﹐上三年「公子翚如齊逆女」之屬是也。

九年﹐春﹐紀季姜歸於京師。其辭成矣﹐則其稱紀季姜何﹖自我言紀。父母之於子﹐𨿽爲天王后﹐猶曰吾季姜。明子尊不加於父母。京師者何﹖天子之居也。以季姜言歸。

﹝疏﹞「京師者何」。

○解云﹕欲言天子之居﹐而文不言王﹔欲言凡國﹐而爲王后所歸﹐故執不知問。

京者何﹖大也。師者何﹖眾也。天子之居﹐必以眾大之辭言之。地方千里﹐周城千雉﹐宮室官府﹐制度廣大﹐四方各以其職來貢﹐莫不備具﹐所以必自有地者﹐治自近始﹐故據士﹐與諸侯分職而聽其政焉﹐卽《春秋》所謂內治其國也。書季姜歸者﹐明魯爲媒﹐當有送迎之禮。

○治自﹐直吏反。

﹝疏﹞「京者」至「言之」。

○解云﹕京師之名﹐理須訓解﹐故分而問之。

○注「地方千里」。

○解云﹕卽《詩》云「邦圻千里」是也。

○注「周城千雉」。

○解云﹕在定十二年。

○注「卽春」至「之禮」。

○解云﹕《春秋》據魯爲王﹐故內魯﹐若周公制禮﹐內京師然也。

夏﹐四月。

秋﹐七月。

冬﹐曹伯使其世子射姑來朝。諸侯來曰朝﹐此世子也﹐其言朝何﹖據臣子一例當言聘。

○射﹐音亦。

﹝疏﹞「諸侯來曰朝」。

○解云﹕隱十一年師解云爾﹐故此弟子執而難之。

○注「據臣」至「言聘」。

○解云﹕僖元年傳文。

《春秋》有譏父老子代從政者﹐則未知其在齊與﹖曹與﹖在齊者﹐世子光也。時曹伯年老有疾﹐使世子行聘禮﹐恐卑﹐故使自代朝﹐𨿽非禮﹐有尊厚魯之心﹐傳見下卒葬詳錄﹐故序經意依違之也。小國無大夫﹐所以書者﹐重惡世子之不孝甚。

○齊與﹐音余﹐絕句﹐下同。惡﹐或烏路反。

﹝疏﹞注「在齊」至「光也」。

○解云﹕卽襄九年「冬﹐公會晉侯」已下「滕子﹑薛伯﹑小邾婁子﹑齊世子光伐鄭」﹐十一年「公會晉侯」已下「齊世子光﹑莒子﹑邾婁子」云云「伐鄭」是也。

○注「時曹」至「之心」。

○解云﹕正以十年春卒﹐今又世子代其朝﹐故知其疾也。

○注「傳見」至「詳錄」。

○解云﹕卽十年「王正月﹐庚申﹐曹伯終生卒。夏﹐五月﹐葬曹桓公」是也。

○注「故序」至「孝甚」。

○解云﹕世子代朝﹐明亦合譏﹔世子序諸侯之上﹐明亦合譏﹐而傳云未知在齊曹者﹐正以其卒葬詳錄﹐故依違之不信言耳。

十年﹐春﹐王正月﹐庚申﹐曹伯終生卒。

夏﹐五月﹐葬曹桓公。小國始卒﹐當卒月葬時﹐而卒日葬月者﹐曹伯年老﹐使世子來朝﹐《春秋》敬老重恩﹐故爲魯恩錄之尢深。

﹝疏﹞注「小國」至「尢深」。

○解云﹕所傳聞之世﹐未錄小國卒葬﹐所聞之世乃始書之。其書之也﹐卒月葬時﹐文九年「秋﹐八月﹐曹伯襄卒」﹔冬﹐「葬曹共公」者是也。今卒日葬月者﹐正以敬老重恩故也。云云之說﹐當文皆自有解。

秋﹐公會衛侯於桃丘﹐弗遇。會者何﹖期辭也。其言弗遇何﹖公不見要也。時實桓公欲要見衛侯﹐衛侯不肯見公﹐以非禮動﹐見拒有恥﹐故諱使若會而不相遇。言弗遇者﹐起公要之也。弗者﹐不之深也。起公見拒深。傳言公不要見者﹐順經諱文。

○見要﹐一遙反﹐注同。

﹝疏﹞「會者何」。

○解云﹕經旣書會﹐作聚集之名﹔尋言弗遇﹐是未見之稱﹐故執不知問。

冬﹐十有二月﹐丙午﹐齊侯﹑衛侯﹑鄭伯來戰於郎。郎者何﹖吾近邑也。以言來也。

﹝疏﹞「郎者何」。

○解云﹕欲言是邑﹐戰於其內﹔欲言非邑﹐經有城郎之文﹐故執不知問。

○注「以言來也」。

○解云﹕凡言來者﹐鄕內之辭﹐今經言來﹐故知近邑也。而僖四年「楚屈完來盟於師」﹐是時在召陵﹐而言來者﹐據師道楚﹐故得言來。吾近邑﹐則其言來戰於郎何﹖據齊師﹑宋師次於郎不言來﹐公敗宋師不言戰﹐龍門之戰不舉地也。

﹝疏﹞注「據齊師」至「不言來」。

○解云﹕在莊十年。

○注「公敗」至「不言戰」。

○解云﹕隱十年「公敗宋師於菅」﹐莊十年「公敗宋師於乘丘」﹐莊十一年「公敗宋師於鄑」﹐凡有三經﹐宜隱十年以當之。

○注「龍門」至「地也」。解云﹕卽下十三年春﹐「公會紀侯﹑鄭伯。己巳﹐及齊侯﹑宋公﹑衛侯﹑燕人戰」云云﹐依《春秋說》云是龍門之戰﹐而不言戰於龍門是也。

近也。惡乎近﹖近乎圍也。地而言來者﹐明近都城﹐幾與圍無異。不解戰者﹐從下說可知。

○惡﹐音烏。明近﹐附近之近。幾﹐音祈。

﹝疏﹞「近也」至「圍也」。

○解云﹕近﹐讀如附近之近。國﹐讀如圍。言兵圍都城相似﹐故言近乎圍也。考諸古本﹐圍皆作「國」字﹐而舊解以國爲圍。

此偏戰也。何以不言師敗績﹖據十三年師敗績。偏﹐一面也。結日定地﹐各居一面﹐鳴鼓而戰﹐不相詐。

﹝疏﹞注「據十」至「相詐」。

○解云﹕卽龍門之戰﹐「齊師﹑宋師﹑衛師﹑燕師敗績」是也。

內不言戰﹐言戰乃敗矣。《春秋》託正於魯。戰者﹐敵文也。王者兵不與諸侯敵﹐戰乃其已敗之文﹐故不復言師敗績。魯不復出主名者﹐兵近都城﹐明舉國無大小﹐當戮力拒之。

○不復﹐扶又反﹐下同。戮﹐音六﹐又力彫反﹐字亦作勠。

十有一年﹐春﹐正月﹐齊人﹑衛人﹑鄭人盟於惡曹。月者﹐桓公行惡﹐諸侯所當誅﹐上三國來戰於郎。今復使微者盟﹐故爲魯懼﹐危錄之。

○行﹐下孟反。屬﹐音燭。今復﹐扶又反﹐下「故復」同。爲﹐於僞反。

﹝疏﹞注「月者」至「錄之」。

○解云﹕正以微者盟例合時﹐今而書月﹐故須解之。

夏﹐五月﹐癸未﹐鄭伯寤生卒。

○寤﹐吾故反。

秋﹐七月﹐葬鄭莊公。莊公殺段﹐所以書葬者﹐段當國﹐本當從討賊辭﹐不得與殺大夫同例。

﹝疏﹞注「莊公」至「同例」。解云﹕《春秋》之例﹐君殺無罪大夫﹐皆去其葬﹐卽成十年「晉侯孺卒」﹐注云「不書葬者﹐殺大夫趙同」等是。今段有罪﹐故莊公書葬也。然則此言不得與殺大夫同例者﹐謂不得與殺無罪大夫同例耳。

九月﹐宋人執鄭祭仲。祭仲者何﹖鄭相也。不言大夫者﹐欲見持國重。

○相﹐息亮反。見﹐賢徧反﹐下同。

﹝疏﹞「祭仲者何」。解云﹕欲言無罪﹐聽脇立篡﹔欲言有罪﹐褒而稱字﹐故執不知問。

何以不名﹖賢也。何賢乎祭仲﹖據身執君出﹐不能防難。

○防難﹐乃旦反﹐下同。以爲知權也。權者﹐稱也。所以別輕重﹐諭祭仲知國重君輕。君子以存國﹐除逐君之罪﹐𨿽不能防其難﹐罪不足而功有餘﹐故得爲賢也。不引度量者﹐取其平實以無私。

○稱﹐尺證反。別﹐彼列反。其爲知權柰何﹖古者鄭國處於畱﹐先鄭伯有善於鄶公者﹐通乎夫人﹐以取其國而遷鄭焉。遷鄭都於鄶也。

○鄶﹐古外反。而野畱野﹐鄙也。傳本上事者﹐解宋所以得執祭仲﹐因以爲戒。莊公死已葬﹐祭仲將往省於畱﹐塗出於宋﹑宋人執之。宋人﹐宋莊公也。謂之曰「爲我出忽而立突。」突﹐宋外甥。

○爲﹐於僞反﹐下注「爲突」﹑「非能爲突」﹑「爲賂」﹑「爲突歸」﹑「爲承」同。祭仲不從其言﹐則君必死﹐國必亡。祭仲死﹐而忽爲突所驅逐而出奔﹐經不書忽奔﹐見微弱甚。是時宋彊而鄭弱﹐祭仲探宋莊公本弒君而立﹐非能爲突﹐將以爲賂動﹐守死不聽﹐令自入﹐見國無拒難者﹐必乘便將滅鄭﹐故深慮其大者也。

○令自﹐力呈反﹐下同。便﹐婢面反。

﹝疏﹞注「祭仲死」至「者也」。

○解云﹕下十五年「秋﹐九月﹐鄭伯突入於櫟」﹐傳云「櫟者何﹖鄭之邑。曷爲不言入於鄭﹖未言爾。曷爲末言爾﹖祭仲亡矣。然則曷爲不言忽之出奔﹖言忽爲君之微也。祭仲存則存矣﹐祭仲亡則亡矣」者是。注「祭仲探宋莊公本弒君而立」者。在桓二年。

從其言﹐則君可以生易死﹐國可以存易亡﹐少遼緩之。宋當從突求賂﹐鄭守正不與﹐則突外乖於宋﹐內不行於臣下﹐遼假緩之。

﹝疏﹞「君可以生易死」。

○解云﹕謂易去死也。

○「國可以存易亡」。

○解云﹕易去亡也。

則突可故出﹐而忽可故反﹐是不可得則病﹐使突有賢才﹐是計不可得行﹐則己病逐君之罪。

﹝疏﹞「則突可故出」。

○解云﹕突可以此之故出之也。

○「而忽可故反」。

○解云﹕言忽可以此之故而反之也。

○「是不可得則病」。

○解云﹕言己終能出突而反忽﹐則爲權之成﹔若不能如是﹐乃爲其病矣。

然後有鄭國。己𨿽病逐君之罪﹐討出突﹐然後能保有鄭國﹐猶愈於國之亡。

﹝疏﹞「然後有鄭國」。

○解云﹕言突有賢才﹐己計不行﹐𨿽然﹐仍須勉力討之。令忽有國𨿽費功力﹐猶愈於國之亡也。

古人之有權者﹐祭仲之權是也。古人﹐謂伊尹也。湯孫大甲驕蹇亂徳﹐諸侯有叛志﹐伊尹放之桐宮﹐令自思過﹐三年而復成湯之道。前𨿽有逐君之負﹐後有安天下之功﹐猶祭仲逐君存鄭之權是也。

○大﹐音泰。

﹝疏﹞注「古人」至「之道」。

○解云﹕出《書序》。《長義》云「若令臣子得行﹐則閉君臣之道﹐啟篡弒之路」。解云﹕權之設﹐所以扶危濟溺﹐捨死亡無所設也。若使君父臨溺河井﹐寧不執其發乎﹖是其義也。

權者何﹖權者反於經﹐然後有善者也。權之所設﹐捨死亡無所設。設﹐施也。捨﹐置也。如置死亡之事不得施。

﹝疏﹞「權者何」。

○解云﹕欲言正﹐逐君立庶﹔欲言不正﹐今又言權﹐故執不知問

。行權有道﹕自貶損以行權﹐身蒙逐君之惡﹐以存鄭是也。不害人以行權。己納突﹐不害忽是也。殺人以自生﹐亡人以自存﹐君子不爲也。祭仲死則忽死﹐忽死則鄭亡。生者﹐乃所以生忽存鄭﹐非苟殺忽以自生﹐亡鄭以自存。反覆道此者﹐皆所以解上死亡不施於己。宋不稱公者﹐脇鄭之篡﹐首惡當誅﹐非伯執也。祭仲不稱行人者﹐時不銜君命出使﹐但往省畱耳。執例時﹐此月者﹐爲突歸鄭奪正﹐鄭伯出奔。

○覆﹐芳服反。使﹐所吏反。

﹝疏﹞注「皆所」至「於己」。

○解云﹕言上辟死辟亡﹐皆爲忽故也。

○注「宋不」至「執也」。

○解云﹕決成十五年「晉侯執曹伯歸於京師」稱爵也。卽僖四年傳云「稱侯而執者﹐伯討也。稱人而執者﹐非伯討」是也。

○注「祭仲」至「畱耳」。

○解云﹕決定六年「秋﹐晉人執宋行人樂祁犁」之屬稱行人也。

○注「執例時」者。

○解云﹕卽祁犁言秋是也。而僖十九年六月﹐「己酉﹐邾婁人執鄫子用之」而書日者﹐彼注云「日者﹐魯不能防正其女﹐以至於此﹐明當痛其女禍而自責之」。然則凡執例時﹐而在日月下者﹐皆當文有解。

突歸於鄭。突何以名﹖據忽復歸於鄭﹐俱祭仲所納﹐系國稱世子﹐不但名也。

﹝疏﹞注「據忽」至「名也」。

○解云﹕卽十五年「鄭世子忽復歸於鄭」是。

挈乎祭仲也。挈﹐猶提挈也。突當國﹐本常言鄭突﹐欲明祭仲從宋人命﹐提挈而納之﹐故上系於祭仲。不系國者﹐使與外納同也。時祭仲勢可殺突﹐以除忽害而立之者﹐忽內未能懷保其民﹐外未能結款諸侯﹐如殺之﹐則宋軍彊乘其弱﹐滅鄭不可救﹐故少遼緩之。

○挈﹐苦結反﹐提挈也。

﹝疏﹞注「欲明」至「同也」。

○解云﹕言與外納同者﹐卽系祭仲言於鄭是也。言似僖二十五年「楚人圍陳﹐納頓子於頓」﹐文十四年「晉人納接菑於邾婁」之屬是也。

其言歸何﹖據小白言入。

﹝疏﹞注「據小白言入」。

○解云﹕卽莊九年「齊小白入於齊」是也。

順祭仲也。順其計策﹐與使行權﹐故使無惡。

﹝疏﹞注「順其」至「無惡」。

○解云﹕下十五年傳例云「歸者出入無惡」﹐故言此。

鄭忽出奔衛。忽何以名﹖據宋子旣葬稱子。

﹝疏﹞注「據宋」至「稱子」。解云﹕僖九年三月﹐「宋公禦說卒」﹐「夏﹐公會宰周公﹑齊侯﹑宋子」巳下。「盟於葵丘」是也。若然﹐案彼經文﹐宋公禦說三月卒﹐夏則公會宋子於葵丘﹐計應未葬﹐故注云「宋未葬不稱子某者﹐出會諸侯﹐非居屍柩前﹐故不名也」。此云「宋子旣葬稱子者﹐謂以其非居屍柩之前﹐故作已葬之稱。而單言子﹐況此鄭忽之父﹐久巳葬訖而反名﹐故難之。

《春秋》伯子男一也﹐辭無所貶。《春秋》攺周之文﹐從殷之質﹐合伯子男爲一﹐一辭無所貶﹐皆從子﹐夷狄進爵稱子是也。忽稱子﹐則與《春秋》攺伯從子辭同﹐於成君無所貶損﹐故名也。名者﹐緣君薨有降旣葬名義也﹐此非罪貶也。君子不奪人之親﹐故使不離子行也。王者起所以必攺質文者﹐爲承衰亂救人之失也。天道本下﹐親親而質省﹔地道敬上﹐尊尊而文煩。故王者始起﹐先本天道以治天下﹐質而親親﹐及其衰敝﹐其失也親親而不尊﹔故後王起﹐法地道以治天下﹐文而尊尊﹐及其衰敝﹐其失也尊尊而不親﹐故復反之於質也。質家爵三等者﹐法天之有三光也。文家爵五等者﹐法地之有五行也。合三從子者﹐制由中也。

○省﹐所景反。

﹝疏﹞注「夷狄」至「名也」。

○解云﹕襄二十九年「吳子使札來聘」﹐哀十三年「公會晉侯及吳子於黃池」之屬是也。

○注「名者」至「義也」。

○解云﹕言君薨稱子某﹐旣葬稱子者﹐正以旣葬稍殺﹐故不得名也。然則初薨所以名者﹐降於旣葬也。今鄭忽書名者﹐緣君薨而名之義也。

○注「天道本下﹐親親而質省」者巳下至「反之於質」。皆出於《樂說》文。

○注「質家爵三等﹐法天之有三光也」巳下。皆《春秋說》文也。

柔會宋公﹑陳侯﹑蔡叔盟於折。柔者何﹖吾大夫之未命者也。以俠卒也。輒發傳者﹐無氏嫌貶也。所以不卒柔者﹐深薄桓公﹐不與有恩禮於大夫也。盟不日者﹐未命大夫盟會用兵﹐上不及大夫﹐下重於士﹐罰疑從輕﹐故責之略。蔡侯稱叔者﹐不能防正其姑姊妹﹐使淫於陳佗﹐故貶在字例。

○折﹐之設反﹐又時設反﹔一本作「析」﹐思歷反。

﹝疏﹞「柔者何」。

○解云﹕欲言大夫﹐經不言氏﹔欲言微者﹐而書其名﹐故執不知問。

○注「以俠卒也」。

○解云﹕隱九年春「俠卒」﹐傳云「俠者何﹖吾大夫之未命者也」﹐彼注云「以無氏而卒之也」。然則此亦無氏而書見﹐故知未命之大夫也。

○注「輒發」至「貶也」。

○解云﹕凡內大夫不書氏有二義﹔若未命大夫亦無氏﹐而此與俠是也﹔貶者亦無氏﹐卽無駭與翚之是也﹐故此注云「無氏嫌貶也」。

○注「所以」至「夫也」。

○解云﹕欲道俠之卒當隱公之世﹐故得書之。

○注「盟不」至「之略」。

○解云﹕《春秋》之例﹐不信者日﹐下十二年「及鄭師伐宋。丁未﹐戰於宋」﹐是其違信矣。不日者﹐正以未命大夫﹐故責之略也。

○注「蔡稱」至「字例」。

○解云﹕正以隱八年「蔡侯考父卒」﹐故有其姑姊妹淫於陳侯佗之事。在上六年。

公會宋公於夫童。

○夫童﹐音扶﹔下音鍾﹐又如字﹐《左氏》作「夫鍾」。

冬﹐十有二月﹐公會宋公於闞。

○闞﹐口暫反。

十有二年﹐春﹐正月。

夏﹐六月﹐壬寅﹐公會紀侯﹑莒子盟於毆蛇。

○毆蛇﹐丘於反﹐又音曲侯反。蛇﹐音移﹐又音池。《左氏》作「曲池」。

秋﹐七月﹐丁亥﹐公會宋公﹑燕人盟於穀丘。

○燕﹐音胭。

八月﹐壬辰﹐陳侯躍卒。不書葬者﹐佗子也。佗不稱侯者﹐嫌貶在名例﹐不當絕﹐故復去躍葬也。

○躍﹐予若反。佗子﹐大何反。故復﹐扶又反﹐下同。去﹐起呂反。

公會宋公於郯。

○郯﹐音談﹐二傳作「虛」。

冬﹐十有一月﹐公會宋公於龜。

○丙戌﹐公會鄭伯盟於武父。

○父﹐音甫。

丙戌﹐衛侯晉卒。不蒙上日者﹐《春秋》獨晉書立記卒耳。當蒙上日﹐與不嫌異於篡例﹐故復出日明同。

﹝疏﹞注「不蒙」至「明同」。

○解云﹕《春秋》之例﹐篡不明者﹐至卒時合去日以略之﹐卽僖二十四年冬﹐「晉侯夷吾卒」﹔襄十八年冬十月﹐「曹伯負芻卒於師」之屬是也。若其篡明﹐有立﹑入之文者﹐不嫌非篡﹐故不勞去日﹐卽僖十七年冬十二月﹐「乙亥﹐齊侯小白卒」﹔莊二十一年「夏﹐五月﹐辛酉﹐鄭伯突卒」之屬是也。今此衛侯晉亦隱四年有立文﹐不嫌非篡﹐當日。若不重言丙戌﹐則嫌不蒙上日﹐以其篡故略之﹐是以重言丙戌以明嫌也。而言獨晉書立者﹐鄭突﹑齊小白皆上有人文﹐不言立﹐故言獨。

十有二月﹐及鄭師伐宋。丁未﹐戰於宋。戰不言伐﹐此其言伐何﹖辟嫌也。惡乎嫌﹖嫌與鄭人戰也。時宋主名不出﹐不言伐﹐則嫌內微者與鄭人戰於宋地﹐故舉伐以明之。宋不出主名者﹐兵攻都城﹐與郎同義。

○惡乎﹐音烏﹐十三年傳同。

﹝疏﹞注「宋不」至「同義」。解云﹕上十年「來戰於郎」﹐注云「魯不復出主名者﹐兵近都城﹐明舉國無大小﹐當戮力拒之」是也。

此偏戰也。何以不言師敗績﹖內不言戰﹐言戰乃敗矣。

﹝疏﹞「此偏」至「敗矣」。

○解云﹕上十年郎戰之下巳有此傳﹐今復發之者﹐上經來戰於魯﹐此則往戰於宋﹐嫌其異﹐故明之。

十有三年﹐春﹐二月﹐公會紀侯﹑鄭伯。己巳﹐及齊侯﹑宋公﹑衛侯﹑燕人戰﹐齊師﹑宋師﹑衛師﹑燕師敗績。曷爲後日﹖據鞍之戰先書日。

○鞍﹐音安。

﹝疏﹞注「據鞍」至「書日」。

○解云﹕成二年六月癸酉云云「及齊侯戰於鞍」是也。

恃外也。其恃外柰何﹖得紀侯﹑鄭伯﹐然後能爲日也。得紀侯﹑鄭伯之助﹐然後乃能結戰日以勝。君子不掩人之功﹐不蔽人之善﹐故後日以明之。

○勝﹐詩證反。蔽﹐必婢反。內不言戰﹐此其言戰何﹖據公敗宋師於菅。

○菅﹐古顏反。

﹝疏﹞注「據公」至「於菅」。解云﹕在隱十年。

從外也。從外諸侯相與戰例。曷爲從外﹖據戰於宋﹐不從外言敗績。

﹝疏﹞注「據戰」至「敗績」。

○解云﹕卽上十二年也﹐於時有鄭人不書敗績之文矣。

恃外﹐故從外也。明當歸功於紀﹑鄭﹐故從紀﹑鄭言戰。何以不地﹖據在下句。

﹝疏﹞注「據在下句」。

○解云﹕卽下云「郎亦近矣﹐郎何以地」。

近也。惡乎近﹖近乎圍。郎亦近矣﹐郎何以地﹖郎猶可以地也。郎𨿽近﹐猶尙可言其處。今親戰龍門﹐兵攻城池﹐尢危﹐故恥之。績﹐功也。非義不戰﹐故以功言之。不言功者﹐取其積聚師眾﹐有尊卑上下次第行伍﹐必出萬死而不奔此﹐故以自敗爲文﹐明當坐也。燕戰稱人﹐敗績稱師者﹐重敗也﹐戰少而敗多。言及者﹐明見我爲主﹐故得汲汲敗勝之文。

○處﹐昌慮反。行﹐戶郎反。

﹝疏﹞「郎猶可以地也」。

○解云﹕卽上十年「齊侯﹑衛侯﹑鄭伯來戰於郎」是也。。

○注「郎𨿽」至「其處」。

○解云﹕謂郎𨿽在郊內﹐仍非攻城﹐猶可以舉其地。

○注「今親」至「恥之」。

○解云﹕《春秋說》云「龍門之戰﹐民死傷者﹐滿溝也」者﹐主說此經﹐故知之。

○注「績功」至「不戰」。

○解云﹕凡書兵者﹐正得奉王命伐無禮﹐乃有戰事﹐故言非義不戰。

○注「必出萬死」。

○解云﹕若武王萬民致死而定天下之類。

○注「燕戰」至「敗也」。

○解云﹕蓋師不盡戰﹐故言戰少﹔敗時悉走﹐故言敗多。而莊二十八年「齊人伐衛﹐衛人及齊人戰﹐衛人敗績」﹐傳卽據此經云「敗者稱師﹐衛何以不稱師﹖未得乎師也」﹐彼注云「未得成列爲師也。詐戰不言戰﹐言戰者﹐衛未有罪﹐方欲使衛主齊見直文也」者是。

三月﹐葬衛宣公。背殯用兵而月﹐不危之者﹐衛弱於齊﹑宋﹐不從亦有危﹐故量力不責也。

○背殯﹐音佩﹐後「背殯」皆放此。

﹝疏﹞注「背殯」至「責也」。

○解云﹕隱三年傳云「當時而不日﹐正也。當時而日﹐危不得葬也」。然則衛宣公去年十一月卒﹐至今年三月﹐正當五月之際﹐而又背殯用兵﹐宜書日以見危﹐而不日者﹐正以量力不責故也。

夏﹐大水。爲龍門之戰﹐死傷者眾﹐民悲哀之所致。

○爲﹐於僞反。

秋﹐七月。

冬﹐十月。

十有四年﹐春﹐正月﹐公會鄭伯於曹。

無冰。何以書﹖記異也。周之正月﹐夏之十一月﹐法當堅冰。無冰者﹐溫也。此夫人淫泆﹐陰而陽行之所致。

○泆﹐音逸。行﹐下孟反。

夏﹐五。鄭伯使其弟語來盟。「夏﹐五」者何﹖無聞焉爾。來盟者﹐聘而盟也。不言聘者﹐舉重也。內不出主名者﹐主國也﹐蒞盟可知。蒞盟﹑來盟例皆時。時者﹐從內爲王義﹐明王者當以至信先天下。

○蒞盟﹐音利﹐又音類﹐下同。

﹝疏﹞「夏五者何」。

○解云﹕正以文異常例﹐故執不知問。

○注「蒞盟」至「天下」。

○解云﹕其蒞盟書時者﹐僖三年「冬﹐公子友如齊蒞盟」﹔定十一年冬﹐「叔還如鄭蒞盟」之屬是也。其來盟書時者﹐宣七年「春衛侯使孫良夫來盟」之屬是也。而文十五年春﹐「三月﹐宋司馬華孫來盟」書月﹐彼注云「月者﹐文公微弱﹐大夫秉政﹐宋亦蔽於三世之黨﹐二亂結盟﹐故不與信辭」是也。然則來盟之例﹐例不言月﹐而此言夏五﹐師所不說﹐何氏以「五」字或衍文﹐故如此解。

秋﹐八月﹐壬申﹐禦廩災。禦廩者何﹖粢盛委之所藏也。黍稷曰粢﹐在器曰盛。委﹐積也。禦者﹐謂禦用於宗廟。廩者﹐釋治穀名。禮﹐天子親耕﹐東田千畝﹐諸侯百畝。後夫人親西郊采桑﹐以共粢盛祭服﹐躬行孝道以先天下。

○廩﹐力甚反。粢盛﹐音咨﹔下音成。委﹐於鬼反﹐注同。積﹐子賜反。共﹐音恭。

﹝疏﹞「禦廩者何」。

○解云﹕欲言宮室﹐而文言禦廩﹔欲言倉庫﹐今被災之﹐於義不彊﹐故執不知問。

○注「廩者﹐釋治穀名」。

○解云﹕謂廩之言藻之義故也。

○注「禮天」至「天下」。

○解云﹕皆出《祭義》之文。禦廩災﹐何以書﹖

記災也。火自出燒之曰災。先是龍門之戰﹐死傷者眾﹐桓無惻痛於民之心﹐不重宗廟之尊﹐逆天危先祖﹐鬼神不饗﹐故天應以災禦廩。

○應﹐應對之應。

﹝疏﹞「禦廩災﹐何以書」。

○解云﹕嫌覆問上粢盛委之所藏﹐故不但言何以書。

﹝疏﹞注「火自」至「曰災」。

○解云﹕《公羊》之例﹐內悉言災﹐而復言火自出燒之者﹐入《春秋》始有此災﹐欲通人火不書之義也。

乙亥﹐嘗。常事不書﹐此何以書﹖譏﹐何譏爾﹖譏嘗也。譏新有禦廩災而嘗之。曰「猶嘗乎﹖難曰四時之祭不可廢﹐則無猶嘗乎﹖

○難﹐乃旦反。禦廩災﹐不如勿嘗而巳矣。當廢一時祭﹐自責以奉天災也。知不以不時者﹐書本不當嘗也。

﹝疏﹞注「知不」至「嘗也」。

○解云﹕周之八月﹐非夏之孟秋﹐而反爲嘗﹐故以不時言之。

冬﹐十有二月﹐丁巳﹐齊侯祿父卒。

宋人以齊人﹑衛人﹑蔡人﹑陳人伐鄭。以者何﹖行其意也。以己從人曰行。言四國行宋意也。宋前納突求賂﹐突背恩伐宋﹐故宋結四國伐之。四國本不起兵﹐當分別之﹐故加以也。宋恃四國乃伐鄭﹐四國當與宋同罪﹐非爲四國見輕重。

○背﹐音佩。別﹐彼列反。見﹐賢徧反。

﹝疏﹞「以者何」。

○解云﹕正以宋非彊國而以齊﹑衛﹐故執不知問。

○注「宋前納突求賂」。

○解云﹕上十一年宋人執鄭祭仲﹐「突歸於鄭」是。

○注「突背恩伐宋」者。

○解云﹕上十二年「及鄭師伐宋。丁未﹐戰於宋」是也。

十有五年﹐春﹐二月﹐天王使家父來求車。何以書﹖譏。何譏爾﹖王者無求﹐求車非禮也。王者千里﹐幾內租稅﹐足以共費﹔四方各以其職來貢﹐足以尊榮﹐當以至廉無爲率先天下﹐不當求。求則諸侯貪﹐大夫鄙﹐士庶盜竊。求例時﹐此月者﹐桓行惡不能誅﹐反從求之﹐故獨月。

○共費﹐音恭﹔下芳味反。行﹐下孟反﹐下「行惡」同。

﹝疏﹞「何以書」至「禮也」。

○解云﹕隱三年「武氏子來求賻」之下﹐傳云「何以書﹖譏。何譏爾﹖喪事無求﹐求賻非禮也」。然則彼已有傳﹐而重發之者﹐正以彼云「喪事無求」﹐恐此吉時得求﹐故明之。

○注「諸侯」至「盜竊」。

○解云﹕相對爲優劣之稱也。

○注「求例時」。

○解云﹕隱三年「秋﹐武氏子求賻」﹐文九年「春﹐毛伯來求金」之屬是也。

三月﹐乙未﹐天王崩。桓王也。

夏﹐四月﹐己巳﹐葬齊僖公。當時而日者﹐背殯伐鄭﹐危之。

﹝疏﹞注「當時」至「危之」。

○解云﹕去年十二月齊侯卒﹐至今年四月﹐是爲當時隱三年傳云「當時而不日﹐正也﹔當時而日﹐危不得葬」。今此書日﹐故曰危也。其背殯伐鄭者﹐卽去年冬十二月「宋人以齊人」巳下「伐鄭」是。

五月﹐鄭伯突出奔蔡。突何以名﹖據衛侯出奔楚不名。不連爵問之者﹐並問。上已名﹐今復名﹐故使文相顧。

○復﹐扶又反﹐下注「故復」﹐及傳文「復入」並注下「不復」皆同。

﹝疏﹞注「據衛」至「不名」。

○解云﹕在僖二十八年夏。

○注「不連」至「並問」。

○解云﹕正以下十六年傳云「衛侯朔何以名」﹐哀八年傳云「曹伯陽何以名」﹐故決之。

○注「上巳」至「相顧」。

○解云﹕欲言十一年已書名﹐故言復也。

奪正也。明祭仲得出之﹐故復於此名﹐著其奪正﹐不以失眾錄也。月者﹐大國奔例月﹐重乖離之禍﹐小國例時。

﹝疏﹞注「著其」至「錄也」。

○解云﹕決襄十四年夏四月﹐「己未﹐衛侯衎出奔齊」之屬﹐書其名者﹐爲失眾錄之故也。

○注「月者」至「之禍」。

○解云﹕下十六年十一月﹐「衛侯朔出奔齊」﹐及此書五月之屬皆是。

○注「小國例時」。

○解云﹕昭三年冬﹐「北燕伯款出奔齊」之屬是也。

鄭世子忽復歸於鄭。其稱世子何﹖據上出奔不稱世子。

﹝疏﹞注「據上」至「世子」。

○解云﹕上十一年「鄭忽出奔衛」是也。

復正也。欲言鄭忽﹐則嫌其出奔還入﹐與當國同文﹐反更成上鄭忽爲當國﹐故使稱世子明復正﹐以效祭仲之權﹐亦所以解上非當國也。

﹝疏﹞注「欲言」至「復正」。

○解云﹕莊九年夏﹐「齊小白入幹齊」﹐傳云「曷爲以國氏﹖當國也」者是也。

○注「以效祭仲之權」。

○解云﹕卽上十一年傳云「而忽可故反」是也。

曷爲或言歸﹐或言復歸﹖復歸者﹐出惡﹐歸無惡﹔復入者﹐出無惡﹐入有惡。入者﹐出入惡﹔歸者﹐出入無惡。皆於還入乃別之者﹐入國犯命﹐禍重也。忽未成君出奔﹐不應絕。出惡者﹐不如死之榮也。入無惡者﹐出不應絕﹐則還入不應盜國。

○別﹐彼列反。

﹝疏﹞「曷爲或言歸」。

○解云﹕僖三十年「衛侯鄭歸於衛」之屬是。

○「或言復歸」。

○解云﹕此經是也。

○「復入者」至「有惡」。

○解云﹕襄二十三年「晉欒盈復入於晉」之屬是也。

○「入者﹐出入惡」。

○解云﹕下文「許叔入於許」﹐「鄭伯突入於櫟」之屬是也。

許叔入於許。稱叔者﹐春秋前失爵﹐在字例也。入者﹐出入惡﹐明當誅也。不書出時者﹐略小國。

﹝疏﹞注「稱叔」至「字例」。

○解云﹕正以莊十六年「同盟於幽」﹐經書許男故也。

○注「不書」至「小國」。

○解云﹕正以上文忽與突出入並書故。

公會齊侯於鄗。

○鄗﹐戶老反﹐又火各反﹐《左傳》作「艾」﹐《穀梁》作「蒿」。

邾婁人﹑牟人﹑葛人來朝。皆何以稱人﹖據言朝也。

﹝疏﹞注「據言朝也」。

○解云﹕正以隱十一年傳云「諸侯來曰朝」。

夷狄之也。桓公行惡﹐而三人俱朝事之。三人爲眾﹐眾足責﹐故夷狄之。

秋﹐九月﹐鄭伯突入於櫟。櫟者何﹖鄭之邑。曷爲不言入於鄭﹖據齊陽生立陳乞家﹐言入於齊。

○櫟﹐力狄反﹐一音匹沃反。

﹝疏﹞「櫟者何」。

○解云﹕欲言國都﹐不言鄭﹔欲言入於鄭﹐復言櫟邑﹐故執不知問。

○注「據齊」至「於齊」。

○解云﹕在哀六年。彼傳云「景公死而捨立﹐陳乞迎陽生於諸其家」﹐「諸大夫不得巳﹐皆逡巡北面﹐再拜稽首而君之爾」。然則陽生實入於陳乞家﹐而言入於齊。今突入於櫟﹐而不言於鄭﹐故難之。

末言爾。末者﹐淺也。解不言入國意。曷爲末言爾﹖據俱篡也。祭仲亡矣。亡﹐死亡也。祭仲亡則鄭國易得﹐故明入邑則忽危矣﹐不須乃入國也﹐所以效君必死﹐國必亡矣。

○易﹐以豉反。然則曷爲不言忽之出奔﹖據上言出奔也。言忽爲君之微也。祭仲存則存矣﹐祭仲亡則亡矣。言忽微弱甚於鴻毛﹐僅若匹夫之出耳﹐故不復錄﹐皆所以終祭仲之言﹐解不虛設危險之嫌。

﹝疏﹞注「皆所」至「之言」。解云﹕上云祭仲亡則亡矣者﹐所以效十一年「君必死﹐國必亡」之文。今此傳云「言忽爲君之微也」已下者﹐可以終十一年「國可以存易亡」之文﹐故言皆所以終祭仲之言也。十一年𨿽不出祭仲之口﹐但傳家爲祭仲而爲此辭﹐故得云祭仲之言也。

○注「解不」至「之嫌」。

○解云﹕權者﹐危險之事﹐祭仲比來欲爲君存國﹐非徒然也。但國內凡人嫌其虛設﹐故作經傳以解之﹐故曰解不虛設危險之嫌。

冬﹐十有一月﹐公會齊侯﹑宋公﹑衛侯﹑陳侯於侈﹐伐鄭。月者﹐善諸侯徵突﹐善錄義兵也。不舉伐爲重者﹐用兵重於會﹐嫌月爲桓伐有危舉﹐不爲義兵錄﹐故復錄會。

○侈﹐昌氏反﹐二傳作「袲」。爲桓﹐於僞反﹐下同。

﹝疏﹞注「月者」至「錄會」。

○解云﹕正以隱七年「秋﹐公伐邾婁」之屬﹐則言徵伐例時﹐而此書月﹐故決之。

十有六年﹐春﹐正月﹐公會宋公﹑蔡侯﹑衛侯於曹。

夏﹐四月﹐公會宋公﹑衛侯﹑陳侯﹑蔡侯伐鄭。

秋﹐七月﹐公至自伐鄭。致者﹐善桓公能疾惡同類﹐比與諸侯行義兵伐鄭。致例時﹐此月者﹐善其比與善行義﹐故以致﹐復加月也。

○復﹐扶又反。

﹝疏﹞注「致者」至「伐鄭」。

○解云﹕桓是篡賊﹐動作有危﹐今能疾篡脫危而至﹐故致之。

○注「致例時」。

○解云﹕卽上二年「冬﹐公至自唐」之屬是。

冬﹐城向。

○向﹐式亮反。

十有一月﹐衛侯朔出奔齊。衛侯朔何以名﹖據衛侯出奔楚不名。

﹝疏﹞「衛侯朔何以名」。

○解云﹕嫌問出奔之屬何以名﹐故復連句問之。

○注「據衛」至「不名」。

○解云﹕在僖二十八年。

絕。曷爲絕之﹖據俱奔也。得罪於天子也。其得罪於天子柰何﹖見使守衛朔﹐朔﹐十二月朔政事也。月所以朝廟告朔是也。而不能使衛小眾。時天子使髮小眾﹐不能使行。越在岱陰齊﹐越﹐猶走也。岱﹐岱宗﹐泰山也。山北曰陰。先言岱陰﹐後言齊者﹐明名山大澤不以封諸侯﹐以爲天地自然之利﹐非人力所能加﹐故當與百姓共之。傳著朔在岱陰者﹐明天子當及是時未能交連五國之兵早誅之。

﹝疏﹞注「明天子」至「誅之」。

○解云﹕其五國者﹐莊五年「冬﹐公會齊人﹑宋人﹑陳人﹑蔡人伐衛」是。

屬負玆捨﹐不卽罪爾。屬﹐託也。天子有疾稱不豫﹐諸侯稱負玆﹐大夫稱犬馬﹐士稱負薪。捨﹐止也。託疾止不就罪。

○屬負玆﹐音燭﹐注同。屬﹐託也。諸侯有疾稱負玆﹐言朔託有疾。

﹝疏﹞注「天子」至「負薪」者。

○解云﹕皆漢禮之名。豫﹐詁爲樂。諸侯言負玆者﹐謂負事繁多﹐故致疾。大夫言犬馬者﹐代人勞苦﹐行役遠方﹐故致疾。士稱負薪者﹐祿薄不足代耕﹐故致疾。

十有七年﹐春﹐正月﹐丙辰﹐公會齊侯﹑紀侯盟於黃。

二月﹐丙午﹐公及邾婁儀父盟於趡。本失爵在名例﹐中朝桓公稱人。今此不名者﹐蓋以爲儀父最先與隱公盟﹐明元功之臣﹐有誅而無絕。

○趡﹐翠癸反。

﹝疏﹞注「本失」至「在名例」。

○解云﹕正以隱元年得褒﹐乃書字故也。

○注「中朝」至「名者」。

○解云﹕卽上十五年「邾婁人﹑牟人﹑葛人來朝」是。

○注「蓋以」至「之臣」。

○解云﹕隱元年「公及邾婁儀父盟於昧」是也。

○注「有誅而無絕」。

○解云﹕有誅者﹐十五年稱人﹐是責之。無絕者﹐今還其字﹐無絕其功故也。

五月﹐丙午﹐及齊師戰於奚。夏者﹐陽也。月者﹐陰也。去夏者﹐明夫人不系於公也。此戰蓋由桓公曰「同非吾子」云爾。

○去﹐起呂反﹐下同。

﹝疏﹞注「此戰」至「云爾」。

○解云﹕莊元年傳云「公曰『同非吾子』」是。然則夫人姜氏三年至魯﹐六年九月莊公乃生﹐桓公何云同非吾子﹖蓋夫人譖之也。或云蓋在齊之日已共私通﹐魯侯知之﹐悼恨之言耳。

六月﹐丁丑﹐蔡侯封人卒。

秋﹐八月﹐蔡季自陳歸於蔡。稱字者﹐蔡侯封人無子﹐季次當立﹐封人欲立獻舞而疾害季﹐季辟之陳。封人死﹐歸反奔喪﹐思慕三年﹐卒無怨心﹐故賢而字之。出奔不書者﹐方以起季奔喪歸﹐故使若非出奔歸。不稱弟者﹐見季不受父兄之尊﹐起宜爲天子大夫。天子大夫不得與諸侯親通﹐故魯季子﹑紀季皆去其氏﹐惟卒以恩錄親﹐季友﹑叔肸卒是也。

﹝疏﹞注「魯季」至「其氏」。

○解云﹕卽閔元年「季子來歸」﹐莊三年「紀季以酅入於齊」是也。

○「惟卒」至「是也」。

○解云﹕卽僖十六年「公子季友卒」﹐宣十七年「公弟叔肸卒」是也。

癸巳﹐葬蔡桓侯。稱侯者﹐亦奪臣子辭也。有賢弟而不能任用﹐反疾害之而立獻舞﹐國幾並於蠻荊﹐故賢季抑桓稱侯﹐所以起其事。

○幾﹐音祁。並﹐必政反﹐又如字。

﹝疏﹞注「稱侯」至「其事」。

○解云﹕正以諸侯之葬皆稱公﹐故決之。

及宋人﹑衛人伐邾婁。

冬﹐十月﹐朔﹐日有食之。是後夫人譖公﹐爲齊侯所誘殺。去日者﹐著桓行惡﹐故深爲內懼其將見殺無日。

○行﹐下孟反。爲﹐於僞反。

﹝疏﹞注「去日」至「無日」。

○解云﹕若以隱三年傳言之﹐卽某月某日朔日有食之者﹐食正朔。若言某月某日日有食之者﹐謂二日食也。若言某月日有食之者﹐謂食在晦也。今此言朔而不書日﹐故此解之。

十有八年﹐春﹐王正月﹐公會齊侯於濼。

○濼﹐郎沃反﹐又音洛﹐《說文》云匹沃反。公夫人姜氏遂如齊。公何以不言及夫人﹖據公及夫人會齊侯於陽谷。

﹝疏﹞注「據公」至「陽谷」。

○解云﹕在僖十一年。

夫人外也。若言夫人﹐巳爲公所絕外也。

﹝疏﹞注「若言」至「外也」。

○解云﹕欲言不假言及﹐是外之意。

夫人外者何﹖內辭也。內爲公諱辭。

○爲﹐於僞反。其實夫人外公也。時夫人淫於齊侯而譖公﹐故云爾。言遂者﹐起夫人本與公出會齊侯於濼﹐故得並言遂如齊。不書夫人會﹐書夫人遂者﹐明遂在夫人。齊侯誘公使遂如齊﹐以夫人譖公故。

○譖公﹐側鴆反﹐下同。

夏﹐四月﹐丙子﹐公薨於齊。不書齊誘殺公者﹐深諱恥也。地者﹐在外爲大國所殺﹐於國尢危。國重﹐故不暇隱也。

﹝疏﹞注「不書」至「恥也」。解云﹕如此注者﹐正決昭十一年「楚子虔誘蔡侯般殺之於申」之文也。

○注「地者」至「隱也」。

○解云﹕魯侯被殺﹐例不舉地﹐故隱公﹑閔公直言薨而巳。今此言齊﹐故如此解。

丁酉﹐公之喪至自齊。凡公薨外致日者﹐危痛之。外多窮厄伐喪﹐內多乘便而起﹐不可不戒愼。加之者﹐喪者死之通辭也﹐本以別死生﹐不以明貴賤﹐非配公之稱﹐故加之以絕。

○便﹐婢面反。別﹐彼列反。稱﹐尺證反。

﹝疏﹞注「凡公」至「痛之」。

○卽此及定元年「夏﹐六月﹐癸亥公之喪至自乾侯」之屬是也。

秋﹐七月。

冬﹐十有二月﹐已丑﹐葬我君桓公。賊未討﹐何以書葬﹖據隱公也。讎在外也。讎在外﹐則何以書葬﹖據俱讎也。君子辭也。時齊彊魯弱﹐不可立得報﹐故君子量力﹐且假使書葬。於可復讎而不復﹐乃責之﹐諱與齊狩是也。桓者﹐謚。禮﹐生有爵﹐死有謚﹐所以勸善懲惡也。禮﹐諸侯薨﹐天子謚之。卿大夫受謚於君﹐惟天子稱天以誄之。蓋以爲祖祭乃謚﹐可酉公之喪至自齊﹔丁巳葬我君定公﹐雨不克葬﹐戊午日下昃乃克葬是也。以公配謚者﹐終有臣子之辭。上葬日者﹐起生者之事也﹐且明王者當遣使者與諸侯共會之。加我君者﹐錄內也﹐猶君薨地也。

○懲﹐直升反。使﹐所吏反。

﹝疏﹞注「諱與齊狩是也」。

○解云﹕莊四年「冬﹐公及齊人狩於郜。公曷爲與微者狩﹖齊侯也。齊侯則其稱人何﹖諱與讎狩」是也。

○注「禮諸」至「誄之」。解云﹕卽《曾子問》曰「賤不誄貴﹐幼不誄長﹐禮也」﹐鄭注云「誄﹐累也。累列生時行迹﹐讀之以作謚。謚當由尊者成」﹔又云「惟天子稱天以誄之」﹐注云「以其無尊焉」﹔又云「諸侯相累﹐非禮也」是也。

○「蓋以」至「是也」。

○解云﹕所以知祖祭乃謚者﹐正以公之喪至自齊﹐未有謚。丁巳葬我君定公﹐欲葬遇雨不得葬。經書定公﹐故知宜是作祖祭時爲之也。《禮記﹖檀弓下》篇云「公叔文子卒﹐其子戍請謚於君云﹕『日月有時﹐將葬矣。請所以《易》其名者。』」義亦通於此。

○注「上葬」至「地也」。

○解云﹕考諸古本﹐皆無「上」字﹐衍文。隱三年傳「過時而日﹐隱之」﹐注云「隱痛賢君不得以時葬﹐『丁亥﹐葬齊桓公』是也」。然則此君四月薨﹐至於今十二月﹐亦是過時而日者﹐亦是痛其賢君不得以時葬﹐非其辭貞﹐故曰起生者之事﹐言其非爲臣子矣。或者上葬爲此上文之葬﹐若昭三年「葬滕成公」之下﹐注云「月者﹐襄公上葬﹐諸侯莫肯加禮﹐獨滕子來會葬﹐故恩錄之」之類也。

莊公卷六﹝起元年﹐盡七年﹞

莊公卷六﹝起元年﹐盡七年﹞

元年﹐春﹐王正月。公何以不言卽位﹖《春秋》君弒﹐子不言卽位。君弒則子何以不言卽位﹖據繼君不絕也。

○君弒﹐申志反﹐下皆同。

﹝疏﹞「公何以不言卽位」。

○解云﹕隱元年傳云「公何以不言卽位」﹐注云「據文公言卽位」。然則彼已注解﹐是以此處不復注之。

○「春秋」至「卽位」。

○解云﹕而言《春秋》者﹐欲道孔子意﹐《春秋》之內皆爾﹐非止此處﹐故舉其大號言之﹐是以僖元年傳云「公何以不言卽位﹖繼弒君﹐子不言卽位。此非子也﹐其稱子何﹖臣子一例也」。然則宣公之傳不言子﹐直以其無臣子之道﹐不念其君父﹐亦不由宣公非子赤之子﹐故不言子。

隱之也。孰隱﹖隱子也。隱痛是子之禍﹐不忍言卽位。

﹝疏﹞「孰隱」至「子也」。

○解云﹕莊公旣逾年卽位之後﹐合稱成君﹐而言子者﹐凡諸侯於其封內三年稱子故也。若表臣子之心﹐不可曠年無君﹐乃稱公耳。

三月﹐夫人孫於齊。孫者何﹖孫﹐猶孫也。孫﹐猶遁也。

○孫﹐音遜﹐下及注皆同﹔孫﹐猶遁也。遁﹐徒困反。

﹝疏﹞「孫者何」。

○解云﹕欲言初出﹐實先在齊﹔欲言非初出﹐而與公孫文同﹐故執不知問。

○「孫﹐猶孫也」。

○解云﹕凡言孫者﹐孫遁自去之辭。今此言孫﹐與《尙書﹖序》云「將孫於位﹐讓於虞舜」義同﹐故言孫猶孫也﹐猶彼文也。而注云「孫﹐猶遁也」者﹐欲解彼此之孫﹐皆爲孫遁自去之義﹐故曰遁也。

內諱奔﹐謂之孫。言於齊者盈諱文。

﹝疏﹞「內諱奔﹐謂之孫」。

○解云﹕據百二十國寶書以爲《春秋》﹐非獨魯也。而言內者﹐託王於魯﹐故言內﹐猶言內其國﹐外諸夏之義也。然則內魯爲王﹐王者無出奔之義﹐故謂之孫矣。而僖二十四年「冬﹐天王出居於鄭」言出者﹐彼傳云「王者無外﹐此其言出何﹖不能於母也」﹐注云「不能事母﹐罪莫大於不孝﹐故絕之言出也」者是。

○注「言於」至「諱文」。

○解云﹕凡言於某者﹐從此往彼之辭。今此夫人實非始往而言於齊﹐與昭二十五年「公孫於齊」文同者﹐盈滿其諱文﹐若今始然﹐故云言於齊者﹐盈諱文耳。

夫人固在齊矣﹐其言孫於齊何﹖據公﹑夫人遂如齊﹐未有來文。

﹝疏﹞注「據公」至「來文」。

○解云﹕公﹑夫人遂如齊」﹐在桓十八年。言未有來文者﹐欲決文九年春﹐「夫人姜氏如齊」﹐「夫人姜氏至自齊」之文耳。若然﹐案下二年注云「不致者﹐本無出道﹐有出道乃致﹐奔喪致是也」。若然﹐則何氏指文九年「夫人姜氏如齊」﹐亦無出道﹐而責未有來文者﹐夫人如齊之時﹐得公之命﹐非無出道﹐故如此解。

念母也。固在齊而書孫者﹐所以起念母也。正月以存君﹐念母以首事。禮﹐練祭取法存君﹐夫人當首祭事。時莊公練祭﹐念母而迎之﹐當書迎﹐反書孫者﹐明不宜也。

﹝疏﹞注「禮練」至「宜也」。

○解云﹕存君者﹐卽襄二十九年注云「正月歲終而復始﹐臣子喜其君父與歲終而復始﹐執贄存之」。然則今此練祭者﹐亦是臣子閔君父往年此日沒﹐今年復此日存而禮祭之﹐取法存君矣。言夫人當首祭事者﹐謂夫人當爲首而營其祭事也。言時莊公練祭者﹐謂桓公去年四月薨﹐今年三月方爲練祭﹐而欲迎母﹐非謂此時已爲練矣。

夫人何以不稱姜氏﹖據夫人姜氏孫於邾婁。

﹝疏﹞注「據夫」至「邾婁」﹐解云﹕閔二年經文。

貶。曷爲貶﹖據俱以孫爲文。與弒公也。其與弒公柰何﹖夫人譖公於齊侯﹐如其事曰﹐加誣曰譖。

○與殺﹐音預﹐下同。譖﹐側鴆反﹐加誣曰譖。公曰「同非吾子﹐齊侯之子也。」以淫於齊侯所生。

﹝疏﹞「公曰」至「子也」。

○解云﹕夫人加誣此言﹐非謂桓公實有此言﹐何者﹖正以夫人之至在桓三年秋﹐子同之生乃在六年九月故也。

齊侯怒﹐與之飲酒。欲醉而殺之。禮﹐飲酒不過三爵。

﹝疏﹞注「禮飲不過三爵」。

○解云﹕《玉藻》云「君子之飲酒也﹐受一爵而色灑如也」﹐注云「灑如﹐肅敬貌也」﹔「二爵而言言斯」﹐注云「言言﹐和敬貌」﹔「禮已﹐三爵而油油」﹐注云「油油﹐悅敬貌」﹔「以退」﹐注云「禮﹐飲酒過三爵則敬殺﹐可以去矣者是也。

於其出焉。使公子彭生送之。於其乘焉。於其將上車時。

○將上﹐時掌反﹐下同。脇幹而殺之。脇﹐折聲也。扶上車﹐以手脇折其幹。

○脇幹﹐路合反﹐本又作「協」﹐亦作「拉」﹐皆同﹐折聲也。幹﹐音古旦反﹐脇也。

﹝疏﹞「於其」至「送之」。

○解云﹕與下句絕讀。

○「於其乘焉﹐脇幹而殺之」。

○解云﹕二句連讀之。

○注「扶上」至「幹」。解云﹕折音如字。

念母者﹐所善也。則曷爲於其念母焉貶﹖據貶必於其重。

﹝疏﹞「念母者﹐所善也」。

○解云﹕謂念母者﹐宜《春秋》之所善也。

○注「據貶必於其重」。

○解云﹕卽僖元年傳云「夫人何以不稱姜氏﹖貶。曷爲貶﹖與弒公也。然則曷爲不於弒焉貶﹖貶必於其重者﹐莫重乎其以喪至也」﹐注云「刑人於市﹐與眾棄之﹐故必於其臣子集迎之時貶之﹐所以明誅得其罪」是也。

不與念母也。念母則忘父背本之道也﹐故絕文姜不爲不孝﹐距蒯聵不爲不順﹐脇靈社不爲不敬﹐蓋重本尊統﹐使尊行於卑﹐上行於下。貶者﹐見王法所當誅。至此乃貶者﹐並不與念母也。又欲以孫爲內見義﹐明但當推逐去之﹐亦不可加誅﹐誅不加上之義。非實孫﹐月者﹐起練祭左右。

○背﹐音佩。蒯聵﹐苦怪反﹔下五怪反﹔見王﹐賢徧反﹐下同。爲內﹐於僞反﹐下「爲卑」﹑「爲營」同。去﹐起呂反。

﹝疏﹞注「故絕」至「不順」。

○解云﹕謂貶氏是也。距蒯聵不爲不順者﹐哀三年傳云「曼姑受命乎靈公而立輒﹐以曼姑之義﹐爲固可以距之也」﹐注云「曼姑無惡文者﹐起曼姑得拒之。曼姑﹐臣也。距之者﹐上爲靈公命﹐下爲輒故」者是也。

○注「脇靈」至「不敬」。

○解云﹕卽莊二十五年傳云「日食則曷爲鼓用牲於社﹖求乎陰之道也」﹐注云「求﹐責求也」﹔「以朱絲營社﹐或曰脇之」﹐注云「脇之﹐與責求同義。社者﹐土地之主也﹔月者﹐土地之精也﹐上系於天而犯日﹐故鳴鼓而攻之﹐脇其本也。朱絲營之﹐助陽抑陰也」﹐是脇靈社﹐不爲不敬之道也。

○注「蓋重」至「當誅」。

○解云﹕此蓋詁爲皆也。謂脇社以重陽﹐距父以尊祖﹐皆是尊行於卑﹐上行於下之義。

○注「至此」至「之義」。

○解云﹕注言此者﹐欲道桓十八年公始如齊之時不貶意也。言又欲以孫爲內見義者﹐正言道魯臣子不合誅夫人之意。

○注「非實」至「左右」。

○解云﹕閔二年「九月﹐夫人姜氏孫於邾婁」﹐彼注云「凡公夫人奔例日﹐此月者﹐有罪」。然則此書月者﹐正是其例。而言月者起練祭左右者﹐謂此夫人非孫﹐今乃書孫﹐書三月﹐起其練祭在左右故也。若直言春﹐無以起其練祭矣。

夏﹐單伯逆王姬。單伯者何﹖吾大夫之命乎天子者也。以稱字也。禮﹐諸侯三年一貢士於天子﹐天子命與諸侯輔助爲政﹐所以通賢共治﹐示不獨專﹐重民之至。大國舉三人﹐次國舉二人﹐小國舉一人。

○單伯﹐音善﹐後放此。逆王姬﹐《左氏》作「送王姬」。治﹐直吏反。

﹝疏﹞「單伯者何」。

○解云﹕若言內臣﹐而逆王女﹔若言王臣﹐文無王使﹐故執不知問。

○注「以稱字也」。解云﹕諸侯之大夫例合稱名﹐若貢於天子﹐理宜尊異﹐是以見其稱字﹐知其貢於天子。

○注「諸」至「一人」。

○解云﹕皆《書傳》文﹐《射義》云「古者天子之制﹐諸侯歲獻貢士於天子﹐天子試之於射宮」﹐鄭注云「歲獻﹐獻國事之書﹐及計偕物也﹐三歲而貢士」。舊說云大國三人﹐次國二人﹐小國一人者﹐是與此同。

何以不稱使﹖據公子遂如京師﹐言如者﹐內稱使之文。

﹝疏﹞注「據公子遂如京師﹐言如者﹐內稱使之文」。

○解云﹕公子遂如京師者﹐僖三十年經文也。言如者﹐內稱使之文者﹐欲道傳云「何以不稱使」者﹐問經不道單伯如京師之意。

天子召而使之也。逆之者何﹖使我主之也。逆者﹐魯自往之文。方使魯爲父母主嫁之﹐故與魯使自逆之。不言於京師者﹐使魯主之﹐故使若自魯女﹐無使受之。

﹝疏﹞「逆之者何」。

○解云﹕天子之臣﹐其數非一﹐而魯大夫使逆其女﹐故執不知問。

曷爲使我主之﹖據諸侯非一。天子嫁女乎諸侯﹐必使諸侯同姓者主之。諸侯天子同姓者。諸侯嫁女於大夫﹐必使大夫同姓者主之。大夫與諸侯同姓者。不自爲主者﹐尊卑不敵﹐其行婚姻之禮﹐則傷君臣之義﹔行君臣之禮﹐則廢婚姻之好﹐故必使同姓有血脈之屬﹐宜爲父道﹐與所適敵體者主之。禮﹐尊者嫁女於卑者﹐必持風旨﹐爲卑者不敢先求﹐亦不可斥與之者﹐申陽倡陰和之道。天子嫁女於諸侯﹐備侄娣如諸侯之禮﹐義不可以天子之尊﹐絕人繼嗣之路。

○主書者﹐惡天子也。禮﹐齊衰不接弁冕﹐仇讎不交婚姻。

○好﹐呼報反。風﹐如字﹐又方鳳反。倡﹐昌亮反。和戶臥反。惡﹐烏路反。齊衰﹐音咨﹔下七雷反。

﹝疏﹞注「其行婚姻之禮」。

○解云﹕謂敵偶行事。

○注「行君臣之禮」。

○解云﹕謂君坐於上﹐而臣立於下。

○注「必使」至「主之」。

○解云﹕謂於女有血脈之親屬。

○注「禮尊」至「之道」。

○解云﹕風﹐猶放也。言使卑者待已放其命﹐云道有女可嫁﹐然後卑者乃敢求婚也。云亦不可斥與之者﹐亦不可斥言嫁於某國﹐所以然者﹐正以申陽倡陰和之道故也。

○注「天子」至「之禮」。

○解云﹕知者﹐見十九年傳「諸侯娶一國﹐則二國往媵之﹐以侄娣從」。若其禮異﹐當有別文。

○注「義不」至「之路」。

○解云﹕注知如此者﹐正見十九年傳下文云「諸侯壹聘九女﹐諸侯不再娶」。然則旣不得再娶﹐適夫人沒無侄娣﹐卽是絕嗣之義﹐故云此。

○注「禮齊」至「婚姻」。

○解云﹕義取《穀梁》之文﹐「仇讎之人非所以接婚姻﹐衰麻非所以接弁冕」之言也。所以然者﹐正由吉凶不相求矣。今莊公主婚於齊﹐相犯二事﹐是以《春秋》主書惡天子耳。

秋﹐築王姬之館於外。何以書﹖譏。何譏爾﹖築之﹐禮也﹔於外﹐非禮也。以言外﹐知有築內之道也。於外非禮也。禮﹐同姓本有主嫁女之道﹐必闕地於夫人之下﹐羣公子之上也。時魯以將嫁女於讎國﹐故築於外。

﹝疏﹞注「以言」至「道也」。

○解云﹕正以經言於外﹐以爲非禮﹐則知於內是禮明矣。

○注「必闕」至「上也」。

○解云﹕取下傳文爲義。

於外何以非禮﹖據非內女。築於外﹐非禮也。於﹐遠辭也。爲營衛不固。不以將嫁於讎國除譏者﹐魯本自得以讎爲解﹐無爲受命而外之﹐故曰非禮。

○解﹐古賣反。其築之何以禮﹖據禮當豫設。主王姬者﹐必爲之攺築。主王姬者﹐則曷爲必爲之攺築﹖據諸侯宮非一。

○必爲﹐於僞反﹐下「必爲」﹑「爲襄公」並注同。

﹝疏﹞注「據諸」至「非一」。

○解云﹕卽下雲路寢﹑小寢之屬是也。於路寢則不可者﹐謂外內無別。

於路寢則不可﹐小寢則嫌。皆所以遠別也。

○別﹐彼列反。

﹝疏﹞小寢則嫌。

○解云﹕嫌褻瀆。

羣公子之舍﹐謂女公子也。則以卑矣。以爲大卑。

○大﹐音泰﹐一音他賀反。其道必爲之攺築者也。以上傳言爾﹐知當築夫人之下﹐羣公子之上。築例時。

﹝疏﹞注「築例時」者。

○解云﹕卽此年「秋﹐築王姬之館」﹐二十八年「冬﹐築微」﹐三十一年「春﹐築臺於郎」﹐「秋﹐築臺於秦」之屬是也。

冬﹐十月﹐乙亥﹐陳侯林卒。

王使榮叔來錫桓公命。錫者何﹖賜也。上與下之辭。

○錫﹐星歷反。

﹝疏﹞「錫者何」。

○解云﹕正以變賜言錫﹐與禮九賜之文異﹐故執不知問。

命者何﹖加我服也。增加其衣服﹐令有異於諸侯。禮有九錫﹕一曰車馬﹐二曰衣服﹐三曰樂則﹐四曰朱戶﹐五曰納陛﹐六曰虎賁﹐七曰弓矢﹐八曰鈇鉞﹐九曰秬鬯﹐皆所以勸善扶不能。言命不言命服者﹐重命﹐不重其財物。禮﹐百里不過九命﹐七十里不過七命﹐五十里不過五命。

○令﹐力呈反。賁﹐音奔。鈇鉞﹐音甫﹐又方於反﹔下音越。秬﹐音巨﹐黑黍也。鬯﹐敕亮反﹐香酒。

﹝疏﹞「命者何」。

○解云﹕正以生時有功而受褒賜﹐今死乃賜命﹐故執不知問。

○注「禮有」至「不能」。

○解云﹕此《禮緯合文嘉》文也。彼注云「諸侯有徳當益其地﹐不過百里﹐後有功加以九賜﹕進退有節﹐行步有度﹐賜以車馬﹐以代其步﹔其言成文章﹐行成法則﹐賜以衣服﹐以表其徳﹔其長於教誨﹐內懷至仁﹐賜以樂則﹐以化其民﹔其居處修理﹐房內不泄﹐賜以朱戶﹐以明其別﹔其動作有禮﹐賜以納陛﹐以安其體﹔其勇猛勁疾﹐執義堅彊﹐賜以虎賁﹐以備非常﹔其內懷至仁﹐執義不傾﹐賜以弓矢﹐使得專徵﹔其亢陽威武﹐志在宿衛﹐賜以斧鉞﹐使得專殺﹔其孝慈父母﹐賜以秬鬯﹐使之祭祀。皆如有徳﹐則陰陽和﹐風雨時﹐四方所瞻﹐臣子所望﹐則有秬鬯之艸﹐景星之應」是也。

○注「禮百里」至「五命」。

○解云﹕案《周禮﹖典命》曰「上公九命﹐侯伯七命﹐子男五命」者是也。

其言桓公何﹖據錫文公命不言謚。

﹝疏﹞注「據錫」至「言謚」。

○解云﹕卽文元年夏四月﹐「天王使毛伯來錫公命」﹐不言謚是也。

追命也。舉謚明知追命死者。禮﹐生有善行﹐死當加善謚﹐不當復加錫。不言天王者﹐桓行實惡﹐而乃追錫之﹐尢悖天道﹐故云爾。

○善行﹐下孟反﹐下同。復﹐扶又反。悖﹐補內反。

﹝疏﹞注「不言」至「云爾」。

○解云﹕如此注者﹐欲決文元年稱天王也。

王姬歸於齊。何以書﹖我主之也。魯主女爲父母道﹐故恩錄而書之。內女歸例月﹐外女不月者﹐聖人探人情以制恩﹐實不如魯女。

﹝疏﹞注「內女」至「之也」。解云﹕卽隱二年「冬﹐十月﹐伯姬歸於紀」﹐隱七年「春﹐王三月﹐叔姬歸於紀」﹐成九年「二月﹐伯姬歸於宋」之屬是也。然則此事亦在月下﹐而言不月者﹐何氏以意斟酌﹐故如此解。而莊十一年「冬﹐王姬歸於齊」﹐而不書月者﹐彼則魯不主婚﹐自著天子有恩於王姬故也。

齊師遷紀郱﹑鄑﹑郚。遷之者何﹖取之也。以稱師﹐知取之。

○郱﹐步丁反。鄑﹐子斯反﹐又音晉。郚﹐音吾。

﹝疏﹞「遷之者何」。

○解云﹕欲言實遷﹐不言處所﹔欲言取之﹐而經書遷﹐故執不知問。

取之﹐則曷爲不言取之也﹖據莒人伐杞取牟婁。

﹝疏﹞注「據莒」至「牟婁」。解云﹕卽隱四年經文。

爲襄公諱也。襄公將復讎於紀﹐故先孤弱取其邑﹐本不爲利舉﹐故爲諱。不舉伐﹐順諱文也。外取邑不書﹐此何以書﹖大之也。何大爾﹖自是始滅也。將大滅紀從此始﹐故重而書之。

二年﹐春﹐王二月﹐葬陳莊公。

夏﹐公子慶父帥師伐余丘。於余丘者何﹖邾婁之邑也。曷爲不系乎邾婁﹖國之也。曷爲國之﹖君存焉爾。慶父幼少將兵﹐不譏者﹐從不言弟意﹐亦起之。

○少﹐詩照反。

﹝疏﹞「於余丘者何」。

○解云﹕欲言是國﹐天下未聞﹔欲言是邑﹐而不系國﹐故執不知問。

○「曷爲」至「焉爾」。

○解云﹕桓七年傳云「咸丘者何﹖邾婁之邑也。曷爲不系乎邾婁﹖國之也。曷爲國之﹖君存焉爾」。然則彼巳有傳﹐而復發之者﹐正以邑不系國﹐凡有二種﹐故須解之。卽昭三十二年「取闞」﹐傳云「闞者何﹖邾婁之邑也。曷爲不系乎邾婁﹖諱亟也」﹐注云「與受濫爲亟」是。

○注「慶父」至「起之」。

○解云﹕正以桓六年「九月﹐丁卯﹐子同生」﹐則莊公年十五矣。慶父之年宜十二三﹐故云幼少將兵矣。所以不書月以譏之者﹐正以不言弟意亦起之﹐何者﹖文元年注云「不稱王子者﹐時天子諸侯不務求賢﹐而專貴親親﹐故尢其在位子弟﹐刺其早任以權也。魯得言公子者﹐方錄異辭﹐故獨不言弟也。諸侯得言子弟者﹐一國失賢輕」。然則魯不言在位之弟者﹐刺其專貴親親而早任以權。今慶父實是公之母弟﹐若於凡平諸侯之國﹐則合言弟﹐但是魯公之弟﹐故於例不得言之。旣不言弟﹐刺其專貴親親早任以權﹐則於幼少將兵之義﹐亦自見矣﹐故雲從不言弟意﹐亦起之也。杜氏云「慶父者﹐莊公異母兄」﹐何氏知其幼者﹐正見稱仲﹐非兄明矣。

秋﹐七月﹐齊王姬卒。外夫人不卒﹐此何以卒﹖錄焉爾。曷爲錄焉爾﹖據王后崩猶不錄。我主之也。魯主女爲父母道﹐故卒錄之﹐明當有恩禮。內女卒例日﹐外女卒不日者﹐實不如魯女也。

﹝疏﹞注「內至」至「女也」。

○解云﹕卽僖十六年「四月﹐丙申﹐鄫季姬卒」﹐成八年「冬﹐十月﹐癸卯﹐杞叔姬卒」﹐襄三十年夏「五月﹐甲午﹐宋災﹐伯姬卒」之屬是也。而莊四年「三月﹐紀伯姬卒」﹐莊二十九年十二月「紀叔姬卒」之屬皆不日。莊四年下文注云「卒不日葬日者﹐魯本宜葬之﹐故移恩錄文於葬」是也。

冬﹐十有二月﹐夫人姜氏會齊侯於郜。書者﹐婦人無外事﹐外則近淫。不致者﹐本無出道﹐有出道乃致﹐奔喪致是也。

○郜﹐古報反。二傳作「禚」﹐四年亦爾。近﹐附近之近﹐亦如字。

﹝疏﹞注「不致」至「是也」。

○解云﹕卽文九年春﹐「夫人姜氏如齊」﹐「三月﹐夫人姜氏至自齊」﹐注云「奔父母之喪也。不言奔喪者﹐尊內也」﹐「出獨致者﹐得禮﹐故與臣子辭」是也。

乙酉﹐宋公馮卒。

三年﹐春﹐王正月﹐溺會齊師伐衛。溺者何﹖吾大夫之未命者也。所伐大夫不卒者﹐莊公薄於臣子之恩﹐故不卒大夫﹐與桓同義。月者﹐衛朔背叛出奔﹐天子新立衛公子畱﹐齊﹑魯無憚天子之心而伐之﹐故明惡重於伐﹐故月也。

○溺﹐乃歷反。

﹝疏﹞「溺者何」。

○解云﹕欲言內臣﹐經不書氏﹔欲言外臣﹐復不系國﹐故執不知問。

○「吾大」至「者也」。

○解云﹕隱九年傳云「俠者何﹖吾大夫之未命者也」﹐桓十一年「柔會宋公」以下「於折」﹐傳曰「柔者何﹖吾大夫之未命者也」﹐注云「輒發傳者﹐無氏嫌貶也」。然則今復發傳者﹐嫌會讎人而致貶故也。

○注「所伐」至「大夫」。

○解云﹕稱名爲將大夫不書卒者﹐正以莊公薄於臣子之恩故也。知未命大夫得書卒者﹐正見隱九年經書俠卒也﹐彼注云「未命所以卒之者﹐賞宜從重。無氏者﹐少略也」者﹐卽其義。

○注「與桓同義」。

○解云﹕桓十一年「柔會宋公」已下「於折」﹐傳曰「柔者何﹖吾大夫之未命者也」﹐彼注云「所以不卒柔者﹐深薄桓公不與有恩禮於大夫也」。今溺亦然﹐故言與桓同義。

○注「月者」至「出奔」。

○解云﹕正以侵伐例時﹐卽上二年「夏﹐公子慶父伐於余丘」之屬是也。今此月者﹐背叛出奔﹐罪重故也。其背叛出奔之事者﹐卽桓十六年「衛侯朔出奔齊」是也。

○注「天子新立衛公子畱」。

○解云﹕《世本》及《史記》並有其事。

夏﹐四月﹐葬宋莊公。莊公馮篡不見﹐書葬者﹐篡以計除﹐非以起他事不見也。

○不見﹐賢徧反﹐下皆同。

﹝疏﹞注「莊公馮篡不見﹐書葬者﹐篡以計除﹐非以起」至「見也」。

○解云﹕《春秋》之例﹐篡不明者﹐皆貶去其葬以見篡﹐卽僖二十四年「晉侯夷吾卒」﹐注云「篡故不書葬﹐明當絕也」﹔又宣九年秋﹐「晉侯黑臀卒於扈」﹐彼注云「不書葬者﹐篡也」之屬是也。其篡明者﹐不嫌非篡﹐故不去葬以見篡﹐卽隱四年「衛人立晉」﹐桓十二年冬「衛侯晉卒」﹐十三年春「葬衛宣公」﹔又莊九年「齊小白入於齊」﹐至僖十七年冬「齊侯小白卒」﹐十八年「秋葬齊桓公」﹔又哀六年秋「齊陽生入於齊」﹐至哀十年春「齊侯陽生卒」﹐夏「葬齊悼公」﹔此等皆由其初有立﹑入之文﹐不嫌非篡﹐故書其葬。今宋公馮初篡不明﹐所以亦書其葬者﹐正以其父繆公有讓國之善﹐故計其父功而除其篡罪﹐故云篡以計除也。襄十四年夏「衛侯衎出奔齊」﹐至二十六年春「寧喜弒其君剽」﹐「衛侯衎復歸於衛」﹐傳云「然則曷爲不言剽之立﹖不言剽之立者﹐以惡衛侯也」。注云「起衛侯失眾出奔﹐故不書剽立。剽立無惡﹐則衛侯惡明矣」。又宣六年傳言「而立成公黑臀」﹐彼注云「不書者﹐以惡夷獆也」。然則剽與成公之篡皆不惡者﹐以惡衎與夷獆矣﹐是爲以起他事不見。今宋莊公之立不書惡之者﹐自以計除之不見義﹐故云非以起他事不見也。旣以計除﹐則迥然無罪﹐故得書葬﹐何則﹖晉侯重耳亦篡不明﹐而僖公三十三年得書「葬晉文公」者﹐《春秋》爲賢者諱也。

五月﹐葬桓王。此未有言崩者﹐何以書葬﹖蓋攺葬也。攺﹐更也。攺葬服輕不當月﹐月者﹐時無非常之變﹐榮奢攺葬爾﹐故惡錄之。書者﹐諸侯當有恩禮。

﹝疏﹞「此未有言崩者」。

○解云﹕桓十五年經書「三月﹐乙未﹐天王崩」﹐何言未有言崩者﹖正以此年事不相接故也。

○「蓋攺葬也」。

○解云﹕案宣三年「郊牛之口傷﹐攺卜牛」﹐經卽書其攺卜。此若攺葬﹐經宜書攺﹐而不書攺者﹐蓋以天王之崩去此七年﹐是攺可知﹐何勞書攺乎﹖其攺卜牛須書攺者﹐若直言卜牛﹐嫌卜前口傷之牛﹐故須言攺以明之。傳必知攺葬者﹐正見《春秋說》云「恆星不見﹐周人榮奢攺葬桓王冢﹐死屍復擾終不覺」之文故也。

○注「攺葬」至「錄之」。

○解云﹕言攺葬服輕者﹐卽《喪服》云「攺葬緦」是也。言不當月﹐月者﹐欲決昭二十二年「六月﹐叔鞅如京師。葬景王」之文也。言時無非常之變者﹐卽決禮有非常之變者﹐將亡失屍柩之時攺葬也。言榮奢攺葬者﹐卽《春秋說》云「恆星不見夜明周人榮奢攺葬恆王冢死屍復擾終不覺之文也。若然﹐案《春秋說》攺葬在恆星不見之後﹐卽宜在七年之末﹐而在三年者﹐宋氏云「由三年攺葬﹐故七年恆星不見夜明者﹐正由今日榮奢攺葬故也」。云故惡錄之者﹐謂由此之故﹐惡而深錄之也。

○注「書者」至「恩禮」。

○解云﹕文九年傳云「王者不書葬﹖此何以書﹖不及時書﹐過時書」﹐注云「重錄失時」﹔「我有往者則書」﹐注云「謂使大夫往也﹐惡文公不自往﹐故書葬以起大夫會之」。然則此攺葬桓王﹐非彼之類而得書者﹐欲見諸侯當有恩禮故也。

秋﹐紀季以酅入於齊。紀季者何﹖紀侯之弟也。何以不名﹖賢也。何賢乎紀季﹖據叛也。

○酅﹐戶圭反。

﹝疏﹞「紀季者何」。

○解云﹕欲言其君﹐經不書爵﹔欲言大夫﹐又不言氏﹐故執不知問。

服罪也。其服罪柰何﹖魯子曰「請後五廟以存姑妹。」紀與齊爲讎﹐不直齊大紀小﹐季知必亡﹐故以酅首服﹐先祖有罪於齊﹐請爲五廟後﹐以酅共祭祀﹐存姑姊妹。稱字賢之者﹐以存先祖之功﹐則除出奔之罪﹐明其知權。言入者﹐難辭﹐賢季有難去兄入齊之心﹐故見之。男謂女先生爲姊﹐後生爲妹﹐父之姊妹爲姑。

○共﹐音恭。難辭﹐乃旦反﹐下皆同。

﹝疏﹞「魯子曰」至「姊妹」。解云﹕傳所以記魯子者﹐欲言孔氏之門徒受《春秋》﹐非惟子夏﹐故有他師矣。其隱十一年傳記「子沈子」者﹐欲明子夏所傳﹐非獨公羊氏矣﹐故輒記其人以廣義也。季爲附庸而得有五廟者﹐舊說云比諸侯之禮故也。直言以存姑姊妹﹐不言兄弟子侄者﹐謙不敢言之。欲言兄弟子侄亦隨國亡﹐但外出之女有所歸趣而已。

○注「故以」至「於齊」。

○解云﹕凡言首者﹐先服之辭﹐紀國未滅﹐今以往服﹐故謂之首服也。先祖有罪於齊者﹐卽四年傳云「哀公亨乎周﹐紀侯譖之」是也。

○注「言入」至「見之」。

○解云﹕正以襄二十六年二月﹐「衛孫林父入於戚」﹔定十三年「晉荀寅﹑士吉射入於朝歌」之屬﹐皆是不獲已﹐故以爲難辭也。

○注「男謂」至「爲姑」。

○解云﹕皆《釋親》文。１１１

冬﹐公次於郎。次者﹐兵舍止之名。

﹝疏﹞注「次者」至「之名」。解云﹕正以僖元年「齊師﹑宋師﹑曹師次於聶北﹐救邢」之文故也。

其言次於郎何﹖國內兵而當書﹐公斂處父帥師而至﹐𨿽有事而猶不書是也。

﹝疏﹞注「國內」至「是也」。

○解云「公斂處父帥師而至」者﹐定八年傳文。案昭十三年「春﹐叔弓帥師圍費」﹔定十二年冬﹐「公圍成」之屬是也。

刺欲救紀而後不能也。惡公旣救人﹐辟難道還﹐故書其止次以起之。諸侯本有相救之道﹐所以抑彊消亂也。次例時。

○惡﹐烏路反。

﹝疏﹞注「諸侯」至「亂也」。

○解云﹕言此者﹐欲道《春秋》善齊襄復讎﹐不書其滅﹐而刺魯侯不救紀者﹐以諸侯本有相救之道﹐所以抑彊消亂﹐是以刺不相救也。而善齊襄復讎者﹐所以申仁孝之恩﹐各自爲義﹐豈相妨奪乎﹖

○注「次例時」。

○解云﹕卽此及三十年「夏﹐師次於成」之屬是也。而八年「春﹐王正月﹐師次於郎」云云﹐書月者﹐自爲下文「甲午﹐祠兵」出之﹐次仍不蒙月也。十年「夏﹐六月﹐齊師﹑宋師次於郎。公敗宋師於乘丘」﹐書月者﹐自爲下文「敗宋師」出之﹐次仍不蒙月也。

四年﹐春﹐王二月﹐夫人姜氏饗齊侯於祝丘。書者﹐與會郜同義。牛酒曰「犒﹐加飯羹曰饗。月者﹐再出重也。三出不月者﹐省文從可知例。

○犒﹐苦報反﹐勞也。

﹝疏﹞注「書者」至「同義」。

○解云﹕卽二年「冬﹐十有二月﹐夫人姜氏會齊侯於郜」﹐彼注云「書者﹐婦人無外事﹐外事則近淫」。今此亦然﹐故云同義。

○注「牛酒」至「曰饗」。

○解云﹕時王之禮也。

○注「月者」至「知例」。

○解云﹕案上二年經云「冬﹐十有二月﹐夫人姜氏會齊侯於郜」﹐一出亦書月﹐而言再出重者﹐正以下文三出﹑四出皆無月故也。而上二年月者﹐自爲下經「乙酉﹐宋公馮卒」﹐其會仍自不蒙月矣。言三出不月者﹐卽下五年「夏﹐夫人姜氏如齊師」是也。

三月﹐紀伯姬卒。禮﹐天子諸侯絕期﹐大夫絕緦。天子惟女之適二王后者﹐諸侯惟女之爲諸侯夫人者﹐恩得申﹐故卒之。

○期﹐音基。緦﹐音絲。

﹝疏﹞注「禮天」至「絕期」。

○解云﹕正見不杖期章無天子諸侯服故也。

○注「大夫絕緦」。

○解云﹕正見緦麻章無大夫服故也。

夏﹐齊侯﹑陳侯﹑鄭伯遇於垂。

紀侯大去其國。大去者何﹖滅也。孰滅之﹖齊滅之。曷爲不言齊滅之﹖爲襄公諱也。《春秋》爲賢者諱﹐何賢乎襄公﹖據楚莊王亦賢﹐滅蕭不爲諱。

○爲襄﹐於僞反﹐下「爲賢」﹐注「爲諱」及下注「爲諱」﹑「爲襄」同。

﹝疏﹞「大去者何」。

○解云﹕欲言其奔﹐而經言大去﹔欲言其滅﹐又無滅文﹐故執不知問。

○「爲襄公」至「者諱」。

○解云﹕言所以爲襄公諱者﹐正由《春秋》爲賢者諱故也。

○注「據楚莊王亦賢﹐滅蕭不爲諱」者。

○解云﹕卽宣十二年「冬﹐十有二月﹐戊寅﹐楚子滅蕭」﹐彼注云「日者﹐屬上有王言﹐今反滅人﹐故深責之」是也。若然﹐莊十年「齊師滅譚」﹐莊十三年「齊人滅遂」之屬﹐不爲賢者諱滅而不據之者﹐「滅遂」之下注云「不諱者﹐桓公行霸﹐不任文徳而尙武力﹐又功未足以除惡」。然則桓公是時賢﹐徳未著﹐不爲諱﹐適是其宜﹐寧得據之乎﹖楚莊是時巳有王言﹐賢徳巳著﹐宜爲之諱而書其滅﹐故據之也。

復讎也。何讎爾﹖遠祖也。哀公亨乎周﹐亨﹐而殺之。

○亨﹐普庚反﹐注同﹐煮殺也。

﹝疏﹞注「公亨乎周」。

○解云﹕鄭氏云「懿始受譖而亨齊哀公」是也。《周語》亦有其事。

紀侯譖之﹐以襄公之爲於此焉者﹐事祖禰之心盡矣。盡者何﹖襄公將復讎乎紀﹐卜之曰「師喪分焉。」龜曰卜﹐蓍曰筮。分﹐半也。師喪亡其半。

○禰﹐乃禮反。師喪﹐息浪反﹐注同。蓍﹐音屍。筮﹐巿制反。

﹝疏﹞「盡者何」。

○解云﹕以襄公淫泆﹐行同鳥獸﹐而言事祖禰之心盡﹐故執不知問。

○「卜之」至「分焉」。解云﹕卜之者﹐謂襄公之辭。

○注「龜曰卜﹐蓍曰筮」。

○解云﹕《曲禮》文。

「寡人死之﹐襄公答卜者之辭。不爲不吉也」。遠祖者﹐幾世乎﹖九世矣。九世猶可以復讎乎﹖𨿽百世可也。百世﹐大言之爾。猶《詩》云「嵩髙維嶽﹐峻極於天﹐君子萬年」。

○幾﹐居豈反。嵩髙﹐息忠反﹐本亦作「崧」。

﹝疏﹞「寡人死之﹐不爲不吉也」。

○解云﹕皆齊侯之語﹐故注云「答卜者之辭」。所以謂死爲吉事者﹐以復讎以死敗爲榮故也。

○注「百世」至「萬年」。

○解云﹕蓋以百十者﹐數之終﹐施之於彼則無罪﹐施之於已則無義﹐故謂之大言耳。

家亦可乎﹖家﹐謂大夫家。曰﹕不可。國何以可﹖據家不可。國君一體也﹕先君之恥﹐猶今君之恥也﹔今君之恥﹐猶先君之恥也。先君謂哀公﹐今君謂襄公﹐言其恥同也。國君何以爲一體﹖據非一世。國君以國爲體﹐諸侯世﹐故國君爲一體也。𨿽百世﹐號猶稱齊侯。今紀無罪﹐今紀侯也。此非怒與﹖怒﹐遷怒﹐齊人語也。此非怒其先祖﹐遷之於子孫與﹖。

○怒與﹐音余。曰﹕非也。古者有明天子﹐則紀侯必誅﹐必無紀者。紀侯之不誅﹐至今有紀者﹐猶無明天子也。古者諸侯必有會聚之事﹐相朝聘之道﹐號辭必稱先君以相接。然則齊﹑紀無說焉。不可以並立乎天下。無說﹐無說懌也。

○無說﹐音悅﹐注同。懌﹐音亦。

﹝疏﹞「古者」至「天子也」。

○解云﹕從康王已下歷宣王之世﹐而言無明天子者﹐蓋以宣王之徳﹐駁而不純故也。

○「號辭」至「相接」。

○解云﹕正以號辭必稱先君之故﹐是以齊﹑紀不得並立於天下。古若有明天子﹐則須去其不直﹐是以上文云「古者有明天子﹐則紀侯必誅」也。

故將去紀侯者﹐不得不去紀也。有明天子﹐則襄公得爲若行乎﹖若﹐如也。猶曰得爲如此行乎﹖

○將去﹐起呂反﹐下及注同。若行﹐下孟反﹐注同。

﹝疏﹞「故將」至「紀也」。

○解云﹕若不去紀﹐則有紀侯故也。

○「襄公」至「行乎」。

○解云﹕行讀如有子行之之行。

曰﹕不得也。不得﹐則襄公曷爲爲之﹖上無天子﹐下無方伯﹐有而無益於治曰無﹐猶《易》曰「闃其無人」。

○治﹐直吏反。闃﹐苦鵙反。

﹝疏﹞注「猶易」至「無人」。

○解云﹕《丰卦》上六爻辭也。緣恩疾者可也。疾﹐痛也。賢襄公爲諱者﹐以復讎之義﹐除滅人之惡。言大去者﹐爲襄公明義﹐但當遷徙去之﹐不當取而有﹐明亂義也。不爲文實者﹐方諱﹐不得貶。

﹝疏﹞「緣恩疾者可也」。

○解云﹕時無明王賢伯以誅無道﹐緣其有恩痛於先祖者﹐可以許其復讎矣﹐故曰緣恩疾者可也。

○注「賢襄」至「之惡」。

○解云﹕擅滅同姓﹐合書而絕之。今不書者﹐以復讎除罪故也。

○注「不當」至「義也」。解云﹕謂但當推逐而已﹐不當取而有之﹐明其亂正義矣。然則襄公亂義而不惡者﹐王已復讎除之。

○注「不爲」至「得貶」。

○解云﹕凡爲文實者﹐皆初以常事爲罪而貶之﹐然後計功除過﹐是以僖元年經云「齊師﹑宋師﹑曹師次於聶北﹐救邢」﹐傳云「曷爲先言次後言救﹖君也。君則其稱師何﹖不與諸侯專封也。曷爲不與﹖實與而文不與文曷爲不與﹖諸侯之義不得專封也。諸侯之義不得專封﹐則其曰實與之何﹖上無天子﹐下無方伯﹐天下諸侯有相滅亡者﹐力能救之﹐則救之可也」者﹐是文實之義耳。今此若作文實﹐經宜言齊師滅紀﹐或言齊人滅紀﹐傳曰孰滅之﹖襄公滅之。曷爲不言襄公滅之﹖不與諸侯擅滅﹐曷爲不與﹖實與而文不與。文曷爲不與﹖諸侯之義不得擅滅。諸侯之義不得擅滅﹐則其曰實與之何﹖上無天子﹐下無方伯﹐緣恩疾者可。若其如此﹐卽經不免貶惡襄公。若貶惡襄公﹐則不名爲之諱﹐是以不得作文實之義矣。而後桓公得作文實者﹐桓公非滅人﹐其罪惡輕也。

六月﹐乙丑﹐齊侯葬紀伯姬。外夫人不書葬﹐此何以書﹖據鄫季姬也。

﹝疏﹞注「據鄫季姬也」。

○解云﹕卽僖公十六年「鄫季姬卒」﹐卒無葬文是。

隱之也。何隱爾﹖其國亡矣﹐徒葬於齊爾。徒者﹐無臣子辭也。國滅無臣子﹐徒爲齊侯所葬﹐故痛而書之﹐明魯宜當閔傷臨之。卒不日葬日者﹐魯本宜葬之﹐故移恩錄文於葬。

﹝疏﹞注「徒者」至「臨之」。

○解云﹕正以徒詁爲空。

○注「卒不」至「於葬」。

○解云﹕卒不日者﹐卽上經書「三月﹐紀伯姬卒」是也。《春秋》之義﹐內女卒例日﹐而紀伯姬卒不日﹐故如此解。其隱三年傳云「不及時而日者﹐渴葬也。不及時而不日﹐慢葬也」者﹐自施於諸侯﹐非夫人之例﹐故此文𨿽不及五月﹐不得以渴隱解之。

此復讎也﹐曷爲葬之﹖據恩怨不兩行。滅其可滅﹐葬其可葬。此其爲可葬柰何﹖復讎者﹐非將殺之﹐逐之也。以爲𨿽遇紀侯之殯﹐亦將葬之也。以爲者﹐設事辭而言之。以大斂而徙棺曰殯。夏后氏殯於阼階之上﹐若存﹔殷人殯於兩楹之間﹐賓主夾之﹔周人殯於西階之上﹐賓之也。稱齊侯者﹐善葬伯姬﹐得其宜也。

○斂﹐力驗反。夾﹐古洽反。

﹝疏﹞注「夏后」至「賓之也」。解云﹕《檀弓上》篇文。

秋﹐七月。

冬﹐公及齊人狩於郜。公曷爲與微者狩﹖據與髙傒盟諱﹐此競逐恥同。

﹝疏﹞注「據與髙傒盟諱」。

○解云﹕卽莊二十二年秋﹐「及齊髙傒盟於防」﹐

○傳云「公則曷爲不言公﹖諱與大夫盟也」是也。

○注「此競逐恥同」。

○解云﹕謂與微者競逐禽獸﹐與大夫盟不異矣。

齊侯也。以不沒公﹐知爲齊侯也。

﹝疏﹞注「以不」至「侯也」。

○解云﹕正以大夫盟卽沒公﹐此不沒公者﹐齊侯故也。

齊侯則其稱人何﹖諱與讎狩也。禮﹐父母之讎不同戴天﹐兄弟之讎不同國﹐九族之讎不同鄕黨﹐朋友之讎不同巿朝。稱人者﹐使若微者﹐不沒公。言齊人者﹐公可以見齊微者﹐至於魯人皆當復讎﹐義不可以見齊侯也。

○以見﹐賢徧反﹐下同。

﹝疏﹞注「禮父」至「巿朝」。

○解云﹕皆出《曲禮》上篇與《檀弓》上篇﹐何氏差約而爲此言也。《檀弓》云「從父昆弟之讎」﹐故此何氏以九族言之。《曲禮》云「交遊之讎」﹐故此何氏以朋友言之。定四年傳云「朋友相衛﹐古之道也」﹐義亦通於此。鄭氏云「交遊或爲朋友」是也。

前此者有事矣﹐溺會齊師伐衛是也。

﹝疏﹞注「溺會」至「是也」。

○解云﹕在上三年春。後此者有事矣﹐師及齊師圍盛是也。

﹝疏﹞注「師及」至「是也」。

○解云﹕在莊八年夏。

則曷爲獨於此焉譏﹖於讎者﹐將壹譏而已﹐故擇其重者而譏焉﹐莫重乎其與讎狩也。狩者上所以共承宗廟﹐下所以教習兵行義。

○共﹐音恭。於讎者則曷爲將壹譏而已﹖讎者無時焉可與通﹐通則爲大譏﹐不可勝譏﹐故將壹譏而已﹐其餘從同同。其餘輕者從義與重者同﹐不復譏﹐都與無讎同文論之﹐所以省文﹐達其異義矣。凡二同﹐故言同同。

○勝﹐音升。復﹐扶又反。

﹝疏﹞注「其餘」至「者同」。

○解云﹕謂皆是與讎交接矣。

○注「不復」至「論之」。

○解云﹕謂更無貶文矣。

○注「所以」至「義矣」。

○解云﹕一則省文﹐二則達其異義矣。其異義者﹐圍盛不稱公者﹐諱其滅同姓﹔溺會齊師伐衛不稱氏者﹐見未命大夫故也。若不省文﹐無以見此義﹐故曰所以省文﹐達其異義矣。

○注「凡二同﹐故言同同」。

○解云﹕輕者不譏﹐見與重者同﹐一同也﹔都與無讎同文論之﹐一同也﹔故曰凡二同矣。考諸古本﹐傳及此注「同」字之下﹐皆無重語。有者衍文﹐且理亦宜然。

五年﹐春﹐王正月。

夏﹐夫人姜氏如齊師。

秋﹐倪黎來來朝。倪者何﹖小邾婁也。小邾婁國。

○倪﹐五兮反﹐二傳皆作「郳」。黎來﹐力兮反。小邾婁﹐力居反﹐二傳亦無「婁」字。

﹝疏﹞「郳者何」。

○解云﹕欲言是國而言名﹐欲言非國﹐經言來朝﹐故執不知問。

小邾婁則曷爲謂之倪﹖未能以其名通也。郳者﹐小邾婁之都邑。時未能爲附庸﹐不足以小邾婁名通﹐故略謂之倪。黎來者何﹖名也。其名何﹖據僖七年稱子。

﹝疏﹞注「據七年稱子」。

○解云﹕卽僖七年「夏﹐小邾婁子來朝」是也。

微國也。此最微﹐得見者﹐其後附從齊桓﹐爲僖七年張本文。

○見﹐賢徧反。爲僖﹐於僞反﹐下文注同。

﹝疏﹞注「此最」至「本文」。

○解云﹕時未能爲附庸﹐故謂之最微矣。言爲僖七年張本文者﹐卽彼注云「至是所以稱爵者﹐時附從霸者朝天子﹐旁朝罷﹐行進﹐齊桓公白天子進之﹐固因其得禮﹐著其能以爵通」是也。

冬﹐公會齊人﹑宋人﹑陳人﹑蔡人伐衛。此伐衛何﹖納朔也。曷爲不言納衛侯朔﹖據納頓子於頓言納﹐下朔入公入致伐﹐齊人來歸衛寶﹐知爲納朔伐之。

﹝疏﹞注「據納頓子於頓言納」。

○解云﹕卽僖二十五年「秋﹐楚人圍陳﹐納頓子於頓」是也。

○注「下朔入公入致伐」。

○解云﹕卽下六年「衛侯朔入於衛」﹐「公至自伐衛」是也。然則「衛侯朔入於衛」之下﹐卽言「公至自伐衛」﹐亦一隅也。

○注「齊人來歸衛寶」。

○解云﹕卽下六年「冬﹐齊人來歸衛寶」是也。辟王也。辟王者兵也﹐王人子突是也。使若伐而去﹐不畱納朔者﹐所以正其義﹐因爲內諱。

六年﹐春﹐王三月﹐王人子突救衛。王人者何﹖微者也。子突者何﹖別何之者﹐稱人序上。又僖八年王人不稱字﹐嫌二人。

﹝疏﹞「王人者何」。

○解云﹕欲言微者﹐書其美字﹔欲言其貴﹐連人言之﹐故執不知問。

○「子突者何」。

○解云﹕稱字尊卑未分﹐故執不知問。

○注「別何」至「二人」。

○解云﹕所以不言王人子突者何﹐而別何之者﹐正以稱人﹐序在子突之上。又僖八年「公會王人」以下「於洮」﹐單稱王人﹐不稱字﹐問者之意﹐嫌此王人與子突別人﹐故別何之。然則言嫌二人者﹐猶言疑二人矣。

貴也。貴子之稱。

○稱﹐尺證反。貴則其稱人何﹖據王子瑕不稱人。本當言王子突﹐示諸侯親親以責之也。

﹝疏﹞注「據王子瑕不稱人」。

○解云﹕卽襄三十年夏﹐「王子瑕奔晉」是也。

○注「本當」至「之也」。

○解云﹕言王子則是王之親親﹐所以責諸侯違王命之深。

系諸人也。曷爲系諸人﹖據不以微及大。

﹝疏﹞注「據不以微及大」。

○解云﹕卽定二年傳云「然則曷爲不言雉門災及兩觀﹖主災者兩觀也。主災者兩觀﹐則曷爲後言之﹖不以微及大也」是也。然則彼不以微及大﹐而此以子突系諸人﹐故難之。

王人耳。剌王者﹐朔在岱陰齊時﹐一使可致﹐一夫可誅﹐而緩﹐令交連五國之兵﹐伐天子所立。還以自納﹐王遣貴子突﹐卒不能救﹐遂爲天下笑﹐故爲王者諱﹐使若遣微者弱愈﹐因爲內殺惡。救例時﹐此月者﹐嫌實微者﹐故加錄之﹐以起實貴子突。

○使﹐所吏反。令﹐力陳反。爲王﹐於僞反﹐下「因爲」﹑「不爲危錄」皆同。

﹝疏﹞「王人耳」。

○解云﹕欲道子突﹐但是微者矣。

○注「剌王」至「可誅」。

○解云﹕卽桓十六年冬﹐「衛侯朔出奔齊」﹐傳曰「衛侯朔何以名﹖絕。曷爲絕之﹖得罪於天子也。其得罪於天子柰何﹖見使守衛朔﹐而不能使衛小眾﹐越在岱陰齊﹐屬負玆捨﹐不卽罪爾」者﹐是其朔在岱陰齊時之事也。言當爾之時﹐微弱至甚﹐一使可攝取﹐一夫可就誅﹐故曰一使可致﹐一夫可誅耳。

○注「而緩」至「自納」。

○解云﹕卽上五年「冬﹐公會齊人﹑宋人﹑陳人﹑蔡人伐衛」者﹐是其交通五國之兵矣。言伐天子所立者﹐在上三年耳。彼注云「天子新立衛公子畱」是也。

○注「王遣」至「能救」。

○解云﹕王遣貴子突者﹐此文是也。卒不能救者﹐下文朔入衛是也。

○注「因爲內殺惡」。

○解云﹕謂犯微人之命惡淺﹐犯貴者之命惡深故也。

○注「救例時」。

○解云﹕卽僖六年秋﹐「諸侯遂救許」﹔僖十八年「夏﹐師救齊」之屬是。

夏﹐六月﹐衛侯朔入於衛。衛侯朔何以名﹖據衛侯入於陳儀不名。

﹝疏﹞注「據衛」至「不名」。

○解云﹕在襄二十五年秋。

絕。曷爲絕之﹖據俱入也。犯命也。犯天子命尢重。其言入何﹖據頓子不復書入。

○不復﹐扶又反﹐下皆同。

﹝疏﹞注「據頓」至「書入」。

○解云﹕卽僖二十五年「秋﹐楚人圍陳﹐納頓子於頓」是。而言不復書入者﹐謂彼經直連圍陳而言納﹐不復別書入也。今此衛朔之事﹐去年已書伐衛訖﹐今復別言入﹐故如此注。篡辭也。上辟王不得言納﹐故復從篡辭書入也。不直言篡者﹐事各有本也。殺而立者﹐不以當國之辭言之。非殺而立者﹐以當國之辭言之。國人立之曰立﹐他國立之曰納﹐從外曰入。諸侯有屬託力﹐加自文也。不書公子畱出奔者﹐天子本當絕衛﹐不當復立公子畱﹐因爲天子諱微弱。

○殺而﹐申志反﹐下皆同。屬﹐音燭。

﹝疏﹞注「上辟」至「言納」。

○解云﹕卽上五年傳云「此伐衛納朔也﹐曷爲不言納衛侯朔﹖辟王也」者是。

○注「故從」至「入也」。

○解云﹕正以《公羊》之例﹐立﹑納﹑入皆爲篡辭故也。

○注「不直」至「本也」。解云﹕欲道《春秋》上下﹐所以不直言衛晉篡﹐齊小白篡﹐衛世子篡﹐而書其立﹑入﹑納者﹐事各有本故也。

○注「殺而」至「言之」。

○解云﹕卽文十四年秋﹐「齊公子商人弒其君捨」﹐不去公子是也。所以然者﹐正以其弒君取國﹐不嫌非篡故也。

○注「非殺」至「言之」。解云﹕衛晉言立﹐蒯聵言納﹐小白言入是也。所以然者﹐以其非殺而立﹐恐不成篡故也。

○注「國人立之曰立」。

○解云﹕隱四年「衛人立晉」是也。

○注「他國立之曰納」。

○解云﹕卽哀二年夏﹐「晉趙鞅納衛世子於戚」是也。

○注「從外曰入」。

○解云﹕卽莊九年夏﹐「齊小白入於齊」是也。

○注「諸侯」至「文也」。

○解云﹕卽昭元年「秋﹐莒去疾自齊入於莒」﹔昭十三年夏﹐「楚公子比自晉歸於楚」之屬是也。

○注「因爲」至「微弱」。

○解云﹕公子畱本天子所立故也。其立公子畱之事﹐說在上三年也。

秋﹐公至自伐衛。曷爲或言致會﹐或言致伐﹖得意致會﹐所伐國服﹐兵解國安﹐故不復錄兵所從來﹐獨重其本會之時。

﹝疏﹞「曷爲」至「致會」。

○解云﹕卽襄十一年「公至自會」是也。

○注「所伐」至「之時」。

○解云﹕卽襄十一年秋﹐「公會晉侯﹑宋公﹑衛侯﹑曹伯﹑齊世子光」以下「伐鄭﹐會於蕭魚。公至自會」是也。

不得意致伐。所伐國不服﹐兵將復用﹐國家有危﹐故重錄所從來﹐此謂公與二國以上也。公與一國及獨出用兵﹐得意不致﹐不得意致伐。公與二國以上出會盟﹐得意致會﹐不得意不致。公與一國出會盟﹐得意致地﹐不得意不致﹐皆例時。

﹝疏﹞注「所伐」至「從來」。

○解云﹕卽襄十一年夏﹐「公會晉侯﹑宋公﹑衛侯﹑曹伯﹑齊世子光」已下「伐鄭。秋﹐七月﹐己未﹐同盟於京城北。公至自伐鄭」是也。又僖四年春﹐「公會齊侯﹑宋公」以下「侵蔡﹐蔡潰」﹐「遂伐楚﹐次於陘」﹐秋「八月﹐公至自伐楚」﹐傳云「楚已服矣﹐何以致伐楚﹖叛盟」之屬是也。若然﹐成十六年秋﹐「公會尹子﹑晉侯﹑齊國佐﹑邾婁人伐鄭」﹐冬十二月﹐「公至自會」﹔又成十七年「夏﹐公會尹子﹑單子﹑晉侯﹑齊侯﹑宋公﹑衛侯﹑曹伯﹑邾婁人伐鄭。六月﹐乙酉﹐同盟於柯陵。秋﹐公至自會」﹔又成十七年「冬﹐公會單子﹑晉侯﹑宋公﹑衛侯﹑曹伯﹑齊人﹑邾婁人伐鄭。十一月﹐公至自伐鄭」。以此言之﹐則十六年秋伐鄭﹐十七年夏伐鄭﹐皆是鄭人不服而致會者﹐正以十六年時鄭人始叛﹐晉帥諸侯伐而討之﹐當是時實服﹐明年乃叛﹐是以致會也。其十七年夏公會單子巳下伐鄭者﹐正以比年用兵不能服﹐故以得意爲文。其十七年冬公會單子已下伐鄭﹐以伐致者至於三﹐伐事寔當見﹐故言公至自伐鄭矣。若然﹐桓十六年「夏﹐四月﹐公會宋公﹑衛侯﹑陳侯﹑蔡侯伐鄭。秋﹐七月﹐公至自伐鄭」﹐從此之後﹐鄭不背叛﹐何故不致﹐而致伐者﹖桓元年「三月﹐公會鄭伯於垂」﹐彼注云「不致之者﹐桓弒賢君﹐篡慈兄」﹐「與人交接則有危」﹐「故奪臣子辭﹐成誅文」。然則桓是惡人﹐本不合致﹐而桓十六年注云「致者﹐善桓公能疾惡同類﹐比與諸侯行義兵伐鄭」也者﹐是其得致之由。而致伐者﹐諸侯本意正欲助忽以誅突﹐突終得國﹐忽死不還﹐以其不得伐力﹐故致伐。

○注「公與」至「致伐」。

○解云﹕其獨出用兵得意不致者﹐卽隱七年「秋﹐公伐邾婁」﹔僖三十三年夏﹐「公伐邾婁」﹔哀七年「秋﹐公伐邾婁」之屬﹐皆不致是也。其與一國用兵不得意致伐者﹐卽僖二十六年冬﹐「公以楚師伐齊﹐取穀。公至自伐齊」﹐傳云「此已取穀矣﹐何以致伐﹖未得乎取穀也」﹐「曰患之起﹐必自此始也」是也。其公獨出用兵不得意致伐者﹐卽下二十六年「春﹐公伐戎。夏﹐公至自伐戎」是也。其公與一國用兵得意不致﹐《春秋》之內﹐偶爾無之。《春秋》旣無而知然者﹐正以用兵得意﹐兵不復用﹐何勞致伐乎﹖不致會者﹐離不成會故也。其不得意所以致伐者﹐兵將復用﹐重錄兵所從來故也。

○注「公與二國」至「不致」。

○解云﹕其二國以上出會盟得意致會者﹐卽哀十三年夏﹐「公會晉侯及吳子於黃池」﹐「秋﹐公至自會」是也。其不得意不致者﹐卽宣七年「冬﹐公會晉侯﹑宋公﹑衛侯﹑鄭伯﹑曹伯於黑壤」之屬是也。其得意致會者﹐以其成會也。其不得意不致者﹐無功可言故也。

○注「公與一國」至「不致」。

○解云﹕其得意致地者﹐卽桓二年秋﹐「公及戎盟於唐。冬﹐公至自唐」之屬是也。其不得意不致之者﹐卽隱二年「秋﹐八月﹐庚辰﹐公及戎盟於唐」之屬是也。其得意所以致地者﹐離不成會故也。其不得意所以不致者﹐無功可致矣。

○注「皆例時」。

○解云﹕謂鄕來諸例皆書時﹐卽桓二年「冬﹐公至自唐」﹐僖二十六年冬「公至自伐齊」﹐哀十三年「秋﹐公至自會」之屬是也。其僖四年「八月﹐公至自伐楚」﹐彼注云「月者﹐凡公出滿二時﹐月﹐危公之久」。然則彼以公正月出會齊侯伐楚﹐至八月乃反﹐故云滿二時矣。成六年「春﹐王正月﹐公至自會」﹐何氏云「月者﹐前魯大夫獲齊侯﹐今親相見﹐故危之」是也。而襄十一年「公至自伐鄭」﹐「公至自會」﹐不滿二時而皆在日月下﹐何氏不注﹐蓋以爲不蒙月故也。成十六年「公至自會」﹐亦不滿二時而在日月下﹐是不蒙月明矣。成十七年十一月「公至自伐鄭」﹐彼注云「月者﹐方正下壬申﹐故月之」﹐然則公至亦不蒙月矣。

衛侯朔入於衛﹐何以致伐﹖據得意。不敢勝天子也。與上辟王同義。久不月者﹐不與伐天子也﹐故不爲危錄之。

﹝疏﹞注「與上辟王同義」。

○解云﹕上五年五國伐衛之時﹐寔納衛侯朔﹐所以不言納衛侯朔者﹐辟王者兵﹐使若伐而去﹐不畱納朔者﹐所以正其義﹐因爲內諱也。今此寔得意﹐所以不致會而致伐者﹐不敢勝天子﹐使若更以他事伐衛﹐不爲納朔然﹐所以正其義﹐因爲內諱﹐故曰同義。

○注「不月」至「錄之」。

○解云﹕僖四年「八月﹐公至自伐楚」﹐彼注云「月者﹐凡公出滿二時﹐月﹐危公之久」。然則今此兵歷四時而不月者﹐不與伐天子﹐故不爲危錄故也。

螟。先是伐衛納朔﹐兵歷四時﹐及反民煩擾之所生。

○螟﹐亡丁反。

﹝疏﹞注「兵歷四時」。

○解云﹕謂從五年冬訖於此年之秋故也。

冬﹐齊人來歸衛寶。此衛寶也﹐則齊人曷爲來歸之﹖衛人歸之也。以稱人共國辭。

○衛寶﹐《左氏》經作「衛俘」。

﹝疏﹞注「以稱人共國辭」。

○解云﹕注言此者﹐欲決三十一年「齊侯來獻戎捷」不言人也。言以稱人共國辭者﹐謂稱齊人﹐可以兼得兩國人之辭也。

衛人歸之﹐則其稱齊人何﹖讓乎我也。其讓乎我柰何﹖齊侯曰「此非寡人之力﹐魯侯之力也。」時朔得國﹐後遣人賂齊﹐齊侯推功歸魯﹐使衛人持寶來﹐𨿽本非義賂﹐齊當以讓除惡﹐故善起其事。主書者﹐極惡魯犯命復貪利也。不爲大惡者﹐納朔本不以賂行﹐事畢而見謝爾。寶者﹐玉物之凡名。

○惡﹐烏路反。

﹝疏﹞注「故善起其事」。

○解云﹕言《春秋》善齊侯之讓﹐是以不言衛人而稱齊人﹐所以起其讓事矣。

○注「不爲」至「謝爾」。

○解云﹕所傳聞之世﹐內大惡諱之。今此書見﹐故知不爲大惡矣。

○注「寶者」至「凡名」。

○解云﹕猶言玉物之總名耳。定八年傳云「寶者何﹖璋判白﹐弓繡質﹐龜靑純」是也。

七年﹐春﹐夫人姜氏會齊侯於防。

夏﹐四月﹐辛卯﹐夜﹐恆星不見。夜中﹐星霣如雨。恆星者何﹖列星也。恆﹐常也。常以時列見。

○辛卯夜﹐一本無「夜」字﹐《穀梁》作「昔」。不見﹐賢徧反﹐注及傳皆同。

﹝疏﹞「恆星者何」。

○解云﹕欲道星稱﹐宿無恆星﹔欲言非星﹐而連星言之﹐故執不知問。

○「恆﹐常也」至「列見」。

○解云﹕恆者﹐常也﹐天之常宿﹐故經謂之恆星矣。言以時列見於天﹐故傳謂之列星矣。

列星不見﹐則何以知夜之中﹖星反也。反者﹐星復其位。

﹝疏﹞「列星」至「之中」。

○解云﹕謂無所準度故也。

○注「反者﹐星復其位」。

○解云﹕謂星反附在半夜之後﹐則知鄕者不見之時﹐是夜中矣。

如雨者何﹖如雨者﹐非雨也。非雨﹐則曷爲謂之如雨﹖「不修春秋」曰「雨星不及地尺而復」﹐「不修春秋」﹐謂史記也。古者謂史記爲「春秋」。

○雨星﹐於付反﹐一音如字﹐下注「雨星」同。

﹝疏﹞「如雨者何」。

○解云﹕欲言是雨﹐不應言如﹔其實非雨﹐而文言雨﹐故執不知問。

○注「不修春秋」。

○解云﹕據此傳及注言﹐則孔子未修之時﹐已謂之《春秋》矣。而舊解云﹐孔子修之﹐春作秋成﹐謂之《春秋》者﹐失之遠矣。云云之說﹐在首卷。

君子修之曰「星霣如雨」。明其狀似雨爾﹐不當言雨星。不言尺者﹐霣則爲異﹐不以尺寸錄之。何以書﹖記異也。列星者﹐天之常宿﹐分守度﹐諸侯之象。周之四月﹐夏之二月﹐昏﹐參伐狼注之宿當見﹐參伐主斬艾立義﹐狼注主持衡平也。皆滅者﹐法度廢絕﹐威信陵遲之象。時天子微弱﹐不能誅衛侯朔﹐是後遂失其政﹐諸侯背叛﹐王室日卑﹐星霣未墜而夜中星反者﹐房心見其虛危斗。房心﹐天子明堂布政之宮也。虛危﹐齊分﹐其後齊桓行霸﹐陽谷之會有王事。

○常宿﹐音秀﹐下同。參伐﹐所林反﹐下同。狼注﹐張又反﹐與味同。朱鳥口星也﹔一音之住反。艾﹐魚廢反。墜﹐有類反。分﹐扶問反。

﹝疏﹞注「分守」至「之象」。

○解云﹕言分者﹐謂十二之分野矣。言守度者﹐守三十度爲一次矣。言諸侯之象者﹐謂星度有多少﹐若諸侯之國有大小耳。

○注「昏參」至「當見」。

○解云﹕正以參伐狼注﹐爲西南之維候故也。

○注「參伐」至「立義」。

○解云﹕以其在西方﹐金主斷割之義故也。

○注「狼注」至「平也」。

○解云﹕正以其在南方﹐南方主禮故也。

○注「而夜」至「危斗」。

○解云﹕火見於周爲五月者﹐謂昏時。今在周之四月﹐是以半夜之後﹐乃房星見。其虛危斗者﹐謂在夜半時明矣。

○注「房心」至「宮也」。

○解云﹕卽上備云房爲天子明堂﹐《文耀鉤》云「房心爲中央火星﹐天王位」。若相對言之﹐則房爲明堂﹐心爲天王矣。旣有天王﹐復有明堂布政之象也。

○注「其後」至「王事」。

○解云﹕齊桓行霸者﹐虛危斗也。有王事者﹐房心見也。

秋﹐大水。

無麥苗。無苗﹐則曷爲先言無麥﹐而後言無苗﹖苗者﹐禾也。生曰苗﹐秀曰禾。據是時苗微麥彊﹐俱遇水災﹐苗當先亡。一災不書﹐待無麥﹐然後書無苗。明君子不以一過責人。水﹑旱﹑螟﹑﹤虫眾﹥﹐皆以傷二穀乃書。然不書穀名﹐至麥苗獨書者﹐民食最重。螟﹤虫眾﹥﹐音終。

﹝疏﹞「一災不書」。

○解云﹕一穀之災﹐不書於經也。

○注「明君」至「責人」。

○解云﹕謂災傷五穀者﹐皆人行致之故也。

○注「水旱」至「穀名」。

○解云﹕大水傷二穀書於經者﹐卽桓元年「秋﹐大水」﹐傳云「何以書﹖記災也」﹐彼注云「災傷二穀以上﹐書災也」。其旱傷二穀以上書者﹐卽僖二十一年「夏﹐大旱」是也。其螟螽書者﹐卽隱五年經書「螟」﹐傳云「何以書﹖記災也」﹔文八年經書「螽」之類是也。

○注「至麥」至「最重」。

○解云﹕災傷麥苗常書﹐卽此及莊二十八年「大無麥禾」之屬皆是也。麥禾比於余穀最重﹐故言民食最重矣。

何以書﹖記災也。先是莊公伐衛納朔﹐用兵逾年﹐夫人數出淫泆﹐民怨之所生。

○數﹐所角反。泆﹐音逸。

﹝疏﹞注「先是」至「逾年」。

○解云﹕卽五年「冬﹐公會齊人﹑宋人﹑陳人﹑蔡人伐衛」﹐六年「秋﹐公至自伐衛」是也。

○注「夫人數出淫泆」。

○解云﹕卽五年「夏﹐夫人姜氏如齊師」﹐七年「春﹐夫人姜氏會齊侯於防」﹐「冬﹐夫人姜氏會齊侯於穀」之屬﹐故言數出耳。

冬﹐夫人姜氏會齊侯於穀。

莊公卷七﹝起八年﹐盡十七年﹞

莊公卷七﹝起八年﹐盡十七年﹞

八年﹐春﹐王正月﹐師次於郎﹐以俟陳人﹑蔡人。次不言俟﹐此其言俟何﹖據次於陘俟屈完不書俟。

○屈﹐居勿反。

﹝疏﹞注「據次」至「書俟」。

○解云﹕卽僖四年經云「遂伐楚﹐次於陘」﹐傳云「其言次於陘何﹖有俟也。孰俟﹖俟屈完也」是也。然則彼但錄其次而不書俟﹐與此異﹐故據之。

託不得已也。師出本爲下滅盛興﹐陳﹑蔡屬與魯伐衛﹐同心人國遠﹐故因假以諱滅同姓﹐託待二國爲畱辭主﹐所以辟下言及也。加以者﹐辟實俟。陳﹑蔡稱人者﹐略以外國辭稱﹐知微之。

○本爲﹐於僞反﹐傳及注「爲久」皆同。屬與﹐音燭。

﹝疏﹞注「陳蔡」至「伐衛」。

○解云﹕卽其經云「公會齊人﹑宋人﹑陳人﹑蔡人伐衛」是也。

○注「同心人國遠」。

○解云﹕欲對齊﹑宋﹑𨿽亦同心而近魯﹐是以不得託待齊﹑宋。

○注「所以辟下言及也」。

○解云﹕卽經下云「夏﹐師及齊師圍成」是也。凡言及者﹐汲汲之辭。若此時已出師﹐其間更無所待﹐卽下文言及乃至汲汲之甚者﹐便是魯人欲得滅同姓﹐孜孜之深﹐是以託待陳﹑蔡以辟之。

○注「加以者﹐辟實俟」。

○解云﹕若其實俟﹐宜但云師次於郎俟陳人﹑蔡人而已﹐何須言以乎﹖今言以俟陳人﹑蔡人﹐明更有由以乃始俟之﹐故言加以者﹐辟實俟也。

甲午﹐祠兵。祠兵者何﹖出曰祠兵﹐禮﹐兵不徒使﹐故將出兵必祠於近郊﹐陳兵習戰﹐殺牲饗士卒。

○祠兵﹐音辭﹐祭也。《左氏》作「治兵」﹐下文注同。卒﹐子忽反。

﹝疏﹞「祠兵者何」。

○解云﹕凡出師之禮﹐皆有祠兵之事﹐而此特書﹐故執不知問。

○「出曰祠兵」。

○解云﹕何氏之意﹐以爲祠兵有二義也﹕一則祠其兵器﹐二則殺牲享士卒﹐故曰祠兵矣。

○注「禮兵」至「近郊」。

○解云﹕時王之禮也。

入曰振旅﹐五百人曰旅。

﹝疏﹞注「五百人曰旅」。

○解云﹕《大司馬》敍官文。其禮一也﹐皆習戰也。言與祠兵禮如一﹐將出不嫌不習﹐故以祠兵言之﹔將入嫌於廢之﹐故以振訊士眾言之﹐互相見也。祠兵﹐壯者在前﹐難在前。振旅﹐壯者在後﹐復長幼﹐且衛后也。

○訊﹐音信﹐又音峻﹐本亦作「迅」。相見﹐賢徧反﹐下同。難﹐乃旦反。長﹐丁丈反。

何言乎祠兵﹖據不書。

﹝疏﹞注「據不書」。

○解云﹕今此書之﹐而言據不書者﹐正謂他處皆不書﹐卽例不書矣。而此書之者﹐是以致難。

爲久也。爲久稽畱之辭。

﹝疏﹞注「爲久稽畱之辭」。

○解云﹕爲猶作﹐言作久稽畱之辭矣。曷爲爲久﹖據取長葛久之。

﹝疏﹞注「據取長葛久之」。

○解云﹕隱五年冬﹐「宋人伐鄭﹐圍長葛」﹔六年「冬﹐宋人取長葛」﹐傳云「外取邑不書﹐此何以書﹖久也」是。然則彼所以書者﹐譏其久。今以祠兵者﹐爲久稽畱之辭﹐似於義反﹐故難之。

吾將以甲午之日﹐然後祠兵於是。諱爲久畱辭﹐使若無欲滅同姓之意﹐因見出竟﹐明盛非內邑也。

﹝疏﹞注「因見」至「邑也」。

○解云「出曰祠兵」﹐卽《爾雅》「出曰治兵」之文也。今書祠兵﹐卽是出竟之義﹐則知下言圍成者﹐非內邑明矣。

夏﹐師及齊師圍成﹐成降於齊師。成者何﹖盛也。以上有祠兵﹐下有盛伯來奔。

○成﹐如字﹐二傳作「郕」。降於﹐戶江反﹐傳及下注皆同。

﹝疏﹞「成者何」。

○解云﹕成爲內邑﹐孟氏所有﹐而與齊圍之﹐故執不知問。

○注「以上」至「來奔」。

○解云﹕文十二年「春﹐王正月﹐盛伯來奔」﹐傳云「盛伯者何﹖失地之君也。何以不名﹖兄弟辭也」是也。

盛則曷爲謂之成﹖諱滅同姓也。因魯有成邑﹐同聲相似﹐故云爾。

﹝疏﹞注「因魯」至「云爾」。

○解云﹕定十二年「十有二月﹐公圍成」者﹐是魯有成邑之文。曷爲不言降吾師﹖據戰於宋不言歸鄭。

﹝疏﹞注「據戰」至「歸鄭」。

○解云﹕桓十二年「十有二月﹐及鄭師伐宋。丁未﹐戰於宋」是也。彼則不言宋歸於鄭﹐此言成降於齊師﹐故難之。其歸字有作「敗」字者﹐誤也。

辟之也。辟滅同姓。言圍者﹐使若魯圍之而去﹐成自從後降於齊師也。降者﹐自伏之文﹐所以醇歸於齊。言及者﹐起魯實欲滅之。不月者﹐順諱文。不書盛伯出奔﹐深諱之。

﹝疏﹞注「言及者」至「滅之」。

○解云﹕以及者﹐汲汲之文故也。

○注「不月者﹐順諱文」。

○解云﹕凡滅例月﹐卽莊十年「冬﹐十月﹐齊師滅譚」﹐莊十三年「夏﹐六月﹐齊人滅遂」之屬是也。今此亦滅而不書月者﹐順諱文使若不滅矣。

○注「不書」至「諱之」。

○解云﹕如此注者﹐正欲決莊十年「冬﹐十月﹐齊師滅譚﹐譚子奔莒」之屬﹐書其出奔也。今成被滅﹐至文十二年春乃書「盛伯來奔」。於所傳聞世不言所奔者﹐深諱故也。

秋﹐師還。還者何﹖善辭也。此滅同姓﹐何善爾﹖病之也。慰勞其罷病。

○慰勞﹐力報反﹐下同。其罷﹐音皮﹐下同。

﹝疏﹞「還者何」。

○解云﹕欲言其惡﹐還是善辭﹔欲言其善﹐實滅同姓﹐故執不知問。

曰「師病矣。曷爲病之﹖據師出皆罷病﹐曷爲獨勞此病也﹖非師之罪也。明君之使﹐重在君﹐因解非師自汲汲。

﹝疏﹞注「明君」至「在君」。

○解云﹕所以慰勞師之罷病者﹐明君之滅同姓﹐非師之罪﹐其重在於君也。

○注「因解非師自汲汲」。

○解云﹕正以及者﹐汲汲之辭故也。

冬﹐十有一月﹐癸未﹐齊無知弒其君諸兒。諸兒﹐襄公也。無知﹐公子夷仲年之子﹐襄公從弟。

○兒﹐如字﹐一音五兮反。從﹐才用反。

九年﹐春﹐齊人殺無知。

公及齊大夫盟於曁。公曷爲與大夫盟﹖據與髙傒盟﹐諱不言公。

○曁﹐其器反﹐《左氏》作蔇。

﹝疏﹞注「據與」至「言公」。

○解云﹕莊二十二年「秋﹐七月﹐丙申﹐及齊髙傒盟於防」﹐傳云「齊髙傒者何﹖貴大夫也。曷爲就吾微者而盟﹖公也。公則曷爲不言公﹖諱與大夫盟也」者是。

齊無君也。然則何以不名﹖據髙傒名。爲其諱與大夫盟也﹐使若眾然。鄰國之臣﹐猶吾臣也。君之於臣﹐當告從命行﹐而反歃血約誓﹐故諱使若悉得齊諸大夫約束之者愈也。不月者﹐是時齊以無知之難﹐小白奔莒﹐子糾奔魯﹐齊迎子糾欲立之﹐魯不與而與之盟﹐齊爲是更迎小白﹐然後乃伐齊﹐欲納子糾﹐不能納﹐故深諱使若信者也。不致者﹐魯地也。子糾出奔不書者﹐本未命爲嗣﹐賤﹐故不錄之。

○爲其﹐於僞反﹐注「爲是」及下注「寔爲」﹑「魯爲」同。歃﹐所洽反﹐又所甲反。難﹐乃旦反。

﹝疏﹞注「不月」至「信者也」。

○解云﹕《公羊》之例﹐大信時﹐小信月﹐不信日。經今不月﹐使若信者﹐謂若大信也。不謂月﹐非信辭也。

○注「不致者﹐魯地也」。

○解云﹕正決桓二年秋﹐「公及戎盟於唐。冬﹐公至自唐」之文也。若然﹐定十二年十有二月﹐「公至自圍成」。然則成是內邑而書致者﹐彼注云「成﹐仲孫氏邑。圍成月又致者﹐天子不親徵下士﹐諸侯不親徵叛邑﹐公親圍成不能服﹐不能以一國爲家﹐甚危﹐若從他國來﹐故危錄之」是也。

○注「子糾」至「錄之」。解云﹕如此注者﹐正決桓十一年「鄭忽出奔衛」書之故也。子糾出奔魯﹐宜言來奔﹐而言出奔者﹐據齊言之﹐亦無傷矣。

夏﹐公伐齊﹐納糾。納者何﹖入辭也。其言伐之何﹖據晉人納捷菑於邾婁﹐不言伐。

○納糾﹐《左氏》經亦作「納子糾」。

﹝疏﹞「夏﹐公伐齊﹐納糾」。

○解云﹕無子字者﹐與《左氏》經異。

○「納者何」。

○解云﹕欲言得國﹐下有齊人取殺之文﹔欲言不得國﹐納者入辭﹐故執不知問。

○「其言伐之何」。

○解云﹕案隱七年冬﹐「戎伐凡伯於楚丘﹐以歸」﹐傳云「此聘也﹐其言伐之何」﹐彼注云「加之者﹐辟問輕重兩舉之」。然則此傳非問輕重兩舉而亦言之﹐下十年傳云「觕者曰侵﹐精者曰伐。戰不言伐﹐圍不言戰﹐入不言圍﹐滅不言入﹐書其重者也」。然則侵伐戰圍入滅﹐數者相對﹐是其輕重之名。今以納問伐﹐直據納接菑不言伐而巳﹐實非輕重兩舉﹐故得言之矣。

○注「據晉」至「言伐」。

○解云﹕卽文十四年經云「晉人納接菑於邾婁」是也。

伐而言納者﹐猶不能納也。伐者﹐非入國辭﹐故云爾。

﹝疏﹞注「伐者」至「云爾」。

○解云﹕下十年傳云「觕者曰侵﹐精者曰伐」。然則伐者﹐𨿽重於侵﹐仍非入國之義﹐是以此經兼舉其伐﹐見不能納矣。

糾者何﹖公子糾也。何以不稱公子﹖據下言子糾﹐知非當國﹐本當去國見挈言公子糾。

○去國﹐起呂反﹐下「故去」同。

﹝疏﹞「糾者何」。

○解云﹕欲言已臣﹐納於他國﹔欲言齊臣﹐文不繼齊﹐故執不知問。

○注「據下」至「子糾」。解云﹕下經云「九月﹐齊人取子糾殺之」﹐傳云「其稱子糾何﹖貴也。其貴柰何﹖宜爲君者也」﹐彼注云「故以君薨稱子其言之者﹐著其宜爲君」﹐則下經言子見其貴﹐則知此經單言糾者﹐非當國之辭。旣不作當國之辭﹐故今宜但去國言公子糾﹐見挈於魯侯而巳﹐是以問其名不稱公子。

君前臣名也。《春秋》別嫌明疑﹐嫌當爲齊君﹐在魯君前不爲臣。禮﹐公子無去國道﹐臣異國義﹐故去公子﹐見臣於魯也。納不致者﹐言伐﹐得意不得意可知﹐猶遇弗遇例也。不月者﹐非納篡辭。

○別﹐彼列反。見﹐賢徧反。

﹝疏﹞注「禮公」至「國義」。

○解云﹕然則禮有三諫不從待放去者﹐其異姓之臣乎﹖公子者﹐同姓之臣﹐本無去國之義矣。

○注「納不」至「可知」。

○解云﹕上六年注云「公與一國及獨出用兵﹐得意不致﹐不得意致伐」。今此納糾而不入﹐亦是不得意﹐而不言公至自伐齊者﹐謂此經旣言「公伐齊﹐納糾」﹐言伐者﹐不得意明矣﹐何勞致伐見不得意乎﹖故云納不致者﹐言伐﹐得意不得意可知矣。

○注「猶遇弗遇例也」。

○解云﹕上六年注云「公與一國出會盟﹐得意致地﹐不得意不致」。然則《春秋》之內﹐亦有遇禮所以不致地以見得意者﹐正以經書亦有遇弗遇之文﹐則知書遇得意明矣﹐何勞致地以見之乎﹖則知隱四年「夏﹐公及宋公遇於淸」﹐言遇﹐得意可知。桓十年「秋﹐公會衛侯於桃丘﹐不遇」﹐不得意明矣﹐故云猶遇弗遇例也。

○注「不月」至「篡辭」。

○解云﹕隱四年「冬﹐十有二月﹐衛人立晉」。注云「月者﹐大國篡例月﹐小國時﹐立﹑納﹑入皆爲篡」。然則莊六年「夏﹐六月﹐衛侯朔入於衛」﹔哀六年秋七月﹐「齊陽生入於齊」之屬皆是也。今此亦書納而不月者﹐子糾次正宜立﹐非篡故也。非篡而言納者﹐納者入辭。子糾不得國﹐魯公之由﹐是以書伐納﹐見其伐而不能納﹐以刺魯侯矣。

齊小白入於齊。曷爲以國氏﹖據宋公子地自陳入於蕭﹐氏公子也。

﹝疏﹞注「據宋」至「子也」。

○解云﹕卽定十一年「春﹐宋公之弟辰及仲佗﹑石彄﹑公子池自陳入於蕭﹐以叛」是也。

當國也。當國﹐故先氏國也。不月者﹐移惡於魯也。

﹝疏﹞注「不月」至「魯也」。

○解云﹕正以大國篡例月﹐故言此矣。而言移惡於魯者﹐正以小白成篡﹐實由魯人不早送子糾故也。

其言入何﹖篡辭也。

﹝疏﹞「其言入何」。

○解云﹕據桓十七年「秋﹐八月﹐蔡季自陳歸於蔡」﹐不言入。今言入﹐故難之。不注言者﹐文不悉也。

秋﹐七月﹐丁酉﹐葬齊襄公。

﹝疏﹞「秋七月」至「襄公」。

○解云﹕隱三年傳曰「過時而日﹐隱之也」﹐彼注云「隱﹐痛也。痛賢君不得以時葬」。則襄公去年十一月見殺﹐至今年秋七月﹐整九月也﹐而書日葬之﹐明是痛賢君不得以時葬故也。而注不言之者﹐從可知省文也。其襄公之賢﹐見於上四年。

八月﹐庚申﹐及齊師戰於乾時﹐我師敗績。

○內不言敗﹐此其言敗何﹖據郎之戰。

○注「據郎之戰」。

○解云﹕桓十年「冬﹐十有二月﹐丙午﹐齊侯﹑衛侯﹑鄭伯來戰於郎」﹐傳云「此偏戰也。何以不言師敗績﹖內不言戰﹐言戰乃敗矣」。然則彼文師有成解﹐故此弟子據而難之。

伐敗也。自誇大其伐而取敗。

○自誇﹐苦瓜反﹐本又作「誇」﹐下同。曷爲伐敗﹖據內不言敗績﹐曷爲自誇大其伐而取敗﹖復讎也。復讎以死敗爲榮﹐故錄之。髙齊襄﹐賢仇牧是也。

﹝疏﹞注「髙齊襄」。

○解云﹕卽上四年夏﹐「紀侯大去其國」﹐傳云「曷爲不言齊滅之﹖爲襄公諱也。《春秋》爲賢者諱。何賢乎襄公﹖復讎也」﹐「襄公將復讎乎紀﹐卜之曰『師喪分焉』﹐『寡人死之﹐不爲不吉也』」者﹐是髙齊侯復讎以死敗爲榮之事矣。注「賢仇牧是也」者﹐卽下十二年秋﹐「宋萬弒其君接﹐及其大夫仇牧」﹐傳云「何以書﹖賢也。何賢乎仇牧﹖仇牧可謂不畏彊禦矣。其不畏彊禦柰何」云云「萬怒﹐搏閔公﹐絕其脰。仇牧聞君弒﹐趨而至﹐遇之於門﹐手劍而叱之﹐萬臂摋仇牧﹐碎其首﹐齒著乎門闔。仇牧可謂不畏彊禦矣」﹐是賢仇牧復讎以死敗爲榮之義。

此復讎乎大國﹐曷爲使微者﹖據納子糾公猶自行﹐卽大夫當有名氏。

﹝疏﹞注「卽大夫當有名氏」。

○解云﹕《公羊》之義﹐以大夫得見名氏﹐謂士爲微﹐故言此。

公也。如上據知爲公。公則曷爲不言公﹖不與公復讎也。曷爲不與公復讎﹖據諱與讎狩。

﹝疏﹞注「據諱與讎狩」。解云﹕卽上四年「冬﹐公及齊人狩於郜」﹐傳云「公曷爲與微者狩﹖齊侯也。齊侯則其稱人何﹖諱與讎狩也」。然則公與讎人狩﹐則以爲不書而諱之。今乃復讎於齊﹐宜以爲善﹐而反不與﹐故難之。

復讎者﹐在下也。時實爲不能納子糾伐齊﹐諸大夫以爲不如以復讎伐之﹐於是以復讎伐之﹐非誠心至意﹐故不與也。書敗者﹐起託義。戰不致者﹐有敗文﹐得意不得意可知例。

﹝疏﹞注「書敗者﹐起託義」。

○解云﹕《春秋》之例﹐內不言戰﹐言戰乃敗。今乃經上文云「戰於乾時」﹐卽內敗明矣。而又言「我師敗績」者﹐起託以敗爲榮故也。

○注「戰不」至「知例」。

○解云﹕六年「不得意致伐」之下﹐注云「公與一國及獨出用兵﹐得意不致﹐不得意致伐」。今此亦不得意﹐合致伐﹐而不致伐者﹐旣有我師敗績之文﹐不得意明矣﹐故言可知例。

九月﹐齊人取子糾殺之。其言取之何﹖據楚人殺陳夏徵舒不言取﹐執齊慶封殺之言執也。

○夏﹐戶雅反。

﹝疏﹞注「據楚」至「言取」。

○解云﹕宣十一年「冬﹐十月﹐楚人殺陳夏徵舒」是也。

○注「執齊」至「執也」。解云﹕卽昭四年「秋﹐七月﹐楚子﹑蔡侯﹑陳侯」以下「伐吳﹐執齊慶封殺之」是也。

內辭也。脇我﹐使我殺之也。以下浚洙﹐知其脇也。以稱人共國辭﹐知使魯殺之。時小白得國﹐與鮑叔牙圖國政﹐故鮑叔薦管仲﹑召忽曰「使彼國得賢﹐己國之患也。」乃脇魯使殺子糾﹐求管仲﹑召忽。魯惶恐﹐殺子糾﹐歸管仲﹐召忽死之﹐故深諱﹐使若齊自取殺之。

○邵忽﹐本文作「召」﹐上照反。恐﹐丘勇反。

﹝疏﹞注「以稱」至「殺之」。

○解云﹕謂不言齊鮑叔取子糾殺之﹐而言齊人﹐則知一人之號﹐二國共有。一人之號旣二國共有﹐則知齊﹑魯皆有殺子糾之惡明矣﹐是以注者約之。

○注「時小白」至「取殺之」。

○解云﹕皆《世家》及《齊語》之事。

其稱子糾何﹖據不立也。

﹝疏﹞注「據不立也」。解云﹕正以下三十二年「冬﹐十月﹐乙未﹐子般卒」﹐傳云「君存稱世子﹐君薨稱子某」。然則子糾者﹐嗣君之稱﹐今竟不立﹐得言子糾﹐故難之。

貴也。其貴柰何﹖宜爲君者也。故以君薨稱子某言之者﹐著其宜爲君﹐明魯爲齊殺之﹐皆當坐弒君﹐因解上納言糾﹐皆不爲篡﹐所以理嫌疑也。月者﹐從未逾年君例。主書者﹐從齊取也。

○當坐﹐才臥反﹐後「當坐」之類皆放此。

﹝疏﹞注「故以君」至「言之」。

○解云﹕取三十二年傳文。注「明魯」至「弒君」。

○解云﹕魯所以當坐弒君﹐卽《穀梁傳》云「十室之邑可以逃難﹐百室之邑可以隱死﹐以千乘之魯而不能存子糾﹐以公病矣」是。

○注「因解」至「嫌疑」。

○解云﹕此經若不言子糾﹐上納言糾﹐有當國之嫌﹐後人疑其篡矣。今作嗣君之稱﹐則知上經單言糾﹐作君前臣名之故也﹐故言所以理嫌疑也。

○注「月者﹐從未逾年君例」。

○解云﹕隱公四年春王二月﹐「戊申﹐衛州吁弒其君完」﹐注云「日者﹐從外赴辭﹐以賊聞例」。然則弒成君者﹐例皆書日﹐卽宣二年「秋﹐九月﹐乙丑﹐晉趙盾弒其君夷獆」﹐宣四年「夏﹐六月﹐乙酉﹐鄭公子歸生弒其君夷」之屬是也。今此子糾見弒而書月﹐故知從未逾年君例。若然﹐僖九年「冬﹐晉裏克弒其君之子奚齊」﹐傳云「其言弒其君之子奚齊何﹖弒未逾年君之號也」﹐所以不月者﹐彼注云「弒未逾年君例當月。不月者﹐不正遇禍﹐終始惡明﹐故略之」是也。若然﹐僖十年春正月﹐「晉裏克弒其君卓子﹐及其大夫荀息」﹐其逾年而不日者﹐彼注云「不日者﹐不正遇禍﹐終始惡明﹐故略之」是也。鄕來所述﹐皆是外諸侯之例﹐若其內例﹐則異於此﹐是以莊三十二年「冬﹐十月﹐乙未﹐子般卒」﹐文十八年「十月﹐子卒」﹐皆是未逾年之君﹐而日或月者﹐彼自作三世之義。云云之說﹐已寫於上。

○注「主書者﹐從齊取也」。

○解云﹕言主書此事者﹐正欲從而罪齊﹐但因見魯之惡耳。

冬﹐浚洙。洙者何﹖水也。以言浚也。

○浚﹐思俊反﹐深也。洙﹐音珠﹐水名。

﹝疏﹞「洙者何」。

○解云﹕欲言城邑﹐而無營築之文﹔欲言小水﹐更無比例﹐故執不知問。

○注「以言浚也」。

○解云﹕正以與《尙書》「浚畎氵會」之文同﹐故知水名。

浚之者何﹖深之也。曷爲深之﹖據本非人功所爲。

﹝疏﹞「浚之者何」。

○解云﹕正以洙是舊水﹐今始言浚﹐故執不知問。

○注「據本非人功所爲」。

○解云﹕正言畎氵會之屬﹐是人功爲之故也。

畏齊也。洙在魯北﹐齊所由來。曷爲畏齊也。據伐敗也。

﹝疏﹞注「據伐敗也」。

○解云﹕卽上傳云「內不言敗﹐此其言敗何﹖伐敗也」﹐注云「自誇大其伐而取敗」是也。

辭殺子糾也。時魯新見脇﹐畏齊﹐浚之﹐微弱恥甚﹐故諱使若辭不肯殺子糾也﹐齊自取殺之﹐畏齊怒﹐爲備﹐亦所以起上脇也。

﹝疏﹞注「亦所以起上脇也」。

○解云﹕言今此畏齊者﹐由前被脇而殺子糾﹐因玆失操﹐遂深洙水矣。

十年﹐春﹐王正月﹐公敗齊師於長勺。

○勺﹐時灼反。

二月﹐公侵宋。曷爲或言侵﹐或言伐﹖觕者曰侵﹐觕﹐粗也。將兵至竟﹐以過侵責之﹐服則引兵而去﹐用意尙粗。

○觕者﹐七奴反﹐又才古反。

﹝疏﹞「曷爲或言侵﹐或言伐」。

○解云﹕卽此文「公侵宋」﹐及上九年「夏﹐公伐齊﹐納糾」之屬是。

○注「以過侵責之」。

○解云﹕以其犯過而侵責之。

精者曰伐﹐精﹐猶精密也。侵責之不服﹐推兵入竟﹐伐擊之益深﹐用意稍精密。

﹝疏﹞注「侵責」至「益深」。

○解云﹕推﹐猶舉也。言淺侵不服﹐則更舉兵深入其竟﹐而伐擊之﹐益深於前。

戰不言伐﹐舉戰爲重﹐黎戰是也。合兵血刃曰戰。圍不言戰﹐舉圍爲重﹐楚子圍鄭是也。以兵守城曰圍。入不言圍﹐舉入爲重﹐晉侯入曹執曹伯是也。得而不居曰入。滅不言入﹐舉滅爲重﹐齊滅萊是也。取其國曰滅。書其重者也。明當以重者罪之﹐猶律一人有數罪﹐以重者論之。月者﹐屬北敗彊齊之兵﹐南侵彊宋﹐南北有難﹐復連禍於大國﹐故危之。

○數﹐所主反。屬﹐音燭。

﹝疏﹞注「月者」至「危之」。

○解云﹕正以侵伐例時﹐卽上九年「夏﹐公伐齊」之屬是也。今書月﹐故如此解。是以《穀梁傳》曰「侵例時﹐此其月何也﹖乃深其怨於齊﹐又退侵宋以眾其敵﹐惡之﹐故謹而月之」是也。

三月﹐宋人遷宿。遷之者何﹖不通也。以其不道所遷之地。

﹝疏﹞「遷之者何」。

○解云﹕欲言其遷﹐不言於某﹔欲言不遷﹐經書遷宿﹐故執不知問。

○注「以其不道所遷之地」。

○解云﹕正以不言於某﹐知非實遷矣。

以地還之也。還﹐繞也。解上不通也。不通反爲遷者﹐宋本欲遷宿君取其國﹐不知宿之不肯邪﹖宋逆詐邪﹖先繞取其地﹐使不得通四方﹐宿窮﹐從宋求遷﹐故得言遷。

﹝疏﹞注「宋逆詐邪」。

○解云﹕謂宋人逆慮其不服﹐預詐而還之。

○「宿窮從宋求遷」。

○解云﹕謂宿君服去矣。

子沈子曰「不通者﹐蓋因而臣之也」。以宋稱人也﹐宿不得通四方﹐宿君遷﹐宋因臣有之﹐不復以兵攻取﹐故從國辭稱人也。月者﹐遷取王封﹐當與滅人同罪。書者﹐宋當坐滅人﹐宿不能死社稷﹐當絕也。主書者﹐從宋也。

○不復﹐扶又反。

﹝疏﹞注「故從國辭稱人也」。

○解云﹕端拱取宿﹐不煩兵武﹐人人皆欲﹐故以國辭稱人矣。

○注「月者」至「絕也」。

○解云﹕《春秋》之例﹐大國之遷例月﹐卽僖三十一年「十有二月﹐衛遷於帝丘」。小國時者﹐卽昭九年春﹐「許遷於夷」之屬是也。今此宿是小國﹐宋人遷之而反書月﹐故雲月者﹐遷取王封﹐當與滅人同罪也。其滅國書月﹐卽下「冬﹐十月﹐齊師滅譚」﹐十三年「夏﹐六月﹐齊人滅遂」之屬是也。若然﹐案僖元年「夏﹐六月﹐邢遷於陳儀」﹐邢是小國而書月者﹐彼注云「遷例大國月﹐重煩勞也﹔小國時。此小國月者﹐霸者所助城﹐故與大國同」是也。

○注「主書者﹐從宋也」。

○解云﹕言主書此事者﹐正欲從而罪宋遷取王封﹐但因見宿君不死社稷之惡耳。

夏﹐六月﹐齊師宋師次於郎。公敗宋師於乘丘。其言次於郎何﹖據齊國書伐我不言次。

○敗不言乘丘。

○乘﹐繩證反。

﹝疏﹞注「據齊」至「言次」。

○解云﹕卽哀十一年「春﹐齊國書帥帥伐我」是也。

○注「敗言乘丘」。

○解云﹕正以敗言乘丘﹐反次在郎﹐於義似乖﹐故難之。

伐也。時伐魯﹐故書次。郎﹐魯地。伐則其言次何﹖據齊國書伐我不言次。齊與伐而不與戰﹐故言伐也。此道本所以當言伐意也。齊與伐而不與戰﹐伐兵得成﹐故當言伐也。

○齊與﹐音預﹐下及注同。

﹝疏﹞「齊與伐」至「言伐也」。

○解云﹕若齊本與宋共伐﹐而但不與戰﹐故有書其伐耳。我能敗之﹐故言次也。此解本所以不言伐﹐言次意也。二國才止次﹐未成於伐魯﹐卽能敗宋師齊師罷去﹐故不言伐言次也﹐明國君當彊﹐折衝當遠﹐魯微弱深見犯﹐至於近邑﹐賴能速勝之﹐故云爾。所以彊內﹐且明臣子當將順其美﹐匡救其惡。

○折衝﹐之設反﹔下昌容反。

﹝疏﹞注「折衝當遠」。

○解云﹕謂折服衝禦之心當遠也。

○注「至於近邑」。

○解云﹕卽桓十年傳云「郎者何﹖吾近邑」是也。

○注「且明」至「其惡」。《孝經》及襄十四年《左氏傳》文也。言爲臣子之法﹐宜行君父之義﹐順君父之美﹐卽此上注云「賴能速勝之」是也。若見君父之惡﹐當正而救之﹐卽上注云「魯微弱深見犯﹐至於近邑」是也。

秋﹐九月﹐荊敗蔡師於莘﹐以蔡侯獻舞歸。荊者何﹖州名也。州謂九州﹕冀﹑兗﹑靑﹑徐﹑楊﹑荊﹑豫﹑梁﹑雍。

○莘﹐所巾反。雍﹐於用反。

﹝疏﹞「荊者何」。

○解云﹕欲言是國﹐由來未有﹔欲言非國﹐而敗蔡師﹐故執不知問。

○注「州謂」至「梁雍」。

○解云﹕案《禹貢》「冀州旣載」﹐鄭注云「載之言事﹐事謂作徒設也。兩河間曰冀州﹐不書其界者﹐時帝都之﹐使若廣大然」﹔「濟河惟兗州」﹐鄭注云「兗州之界在此兩河間」﹔「海岱惟靑州」﹐鄭注云「今靑州界自海至岱。東嶽曰岱山」﹔「海岱及淮惟徐州」﹐鄭注云「徐州界又南至淮水」﹔「淮海惟楊州」﹐鄭注云「楊州界自淮而南﹐至海以東也」﹔「荊及衡陽惟荊州」﹐鄭注云「荊州界自荊山南﹐至衡山之南」﹔「荊河惟豫州」﹐鄭注云「豫州界自荊山而北至河」﹔華陽黑水惟梁州」﹐鄭注云「梁州界自華山之南﹐至於黑水也」﹔「黑水西河惟雍州」﹑鄭注云「雍州界至黑水而東至西河也」。然則何氏此注九州之名及次第皆依《禹貢》之州界﹐不敢依《職方》與《爾雅》何者﹖正以《禹貢》爲正典故也。案《爾雅﹖釋地》云「兩河間曰冀州」﹐李巡云「兩河間其气性相近﹐故曰冀州。冀﹐近也」﹔「河南曰豫州」﹐孫氏﹑郭氏皆云「自東河至西河之南曰豫州」﹐李巡曰「河南其气著密﹐厥性安舒﹐故曰豫。豫﹐舒也」﹔「河西曰雝州」﹐李氏云「其气蔽壅﹐受性急凶﹐故曰雝。雝﹐壅塞也」﹔「漢南曰荊州」﹐「其气慘剛﹐稟性彊梁﹐故曰荊。荊﹐彊也」﹔「江南曰楊州」﹐李氏云「江南其气慘勁﹐厥性輕楊﹐故曰楊州也」﹐孫氏﹑郭氏曰「自江至南海也」﹔「濟河間曰兗州」﹐李氏云「濟河間其气專質﹐厥性信謹﹐故曰兗州。兗﹐信也」﹔「燕曰幽州」﹐李氏云「燕其意气要﹐厥性僄疾﹐故曰幽。幽﹐惡也」﹐孫氏﹑郭氏曰「自易水至北狄也」﹔「齊曰營州」﹐李氏曰「齊其气淸舒﹐受性平均﹐故曰營。營﹐平也。今爲靑州」﹐孫氏﹑郭氏曰「自岱東至海」﹔「濟東曰徐州」﹔李氏曰「濟東至海﹐其气寬舒﹐稟性安徐。徐﹐舒也」﹐孫氏﹑郭氏曰「濟東至海也」。然則《爾雅》九州有幽﹑營﹐無梁﹑靑﹐蓋是殷制﹐故與《禹貢》不同。案今《禹貢》則有梁﹑靑﹐無幽﹑營﹐蓋是夏之法矣。其舜攺九州而置十二者﹐則幽﹑並及營是。案《周禮﹖職方氏》云﹕東南曰楊州﹐正南曰荊州﹐河南曰豫州﹐正東曰靑州﹐河東曰兗州﹐正西曰雍州﹐東北曰幽州﹐河內曰冀州﹐正北曰並州。然則《周禮》有靑﹑幽﹑並也﹐若對《爾雅》﹐則長靑﹑並﹐無徐﹑營﹔若對《禹貢》﹐則長幽﹑並﹐無徐﹑梁矣。但《職方》周法﹐何氏不取﹐故此注不依之耳。

州不若國﹐國不若氏﹐氏不若人﹐人不若名﹐名不若字﹐皆取精詳錄也。

﹝疏﹞「州不若國」。

○解云﹕言荊不如言楚。

○「國不若氏」。

○解云﹕言楚不如言潞氏﹑甲氏。

○「氏不若人」。解云﹕言潞氏不如言楚人。

○「人不若名」。

○解云﹕言楚人不如言介葛盧。

○「名不若字」。

○解云﹕言介葛盧不如言邾婁儀父。

○注「皆取精詳錄也」。

○解云﹕正以貴重爲詳錄﹐輕賤爲略之也。字不若子。爵最尊﹐《春秋》假行事以見王法﹐聖人爲文辭孫順﹐善善惡惡﹐不可正言其罪﹐因周本有奪爵稱國氏人名字之科﹐故加州文﹐備七等﹐以進退之﹐若自記事者書人姓名﹐主人習其讀而問其傳﹐則未知已之有罪焉爾﹐猶此類也。

○見﹐賢徧反。孫﹐音遜。惡惡﹐並如字﹐一讀上烏路反。傳﹐有專反。

﹝疏﹞「字不若子」。

○解云﹕言邾婁儀父不如言楚子﹑吳子。

○注「春秋」至「王法」。

○解云﹕卽孔子曰「我欲託諸空言﹐不如載諸行事」是也。

○注「善善」至「其罪」。

○解云﹕若其善善可正言其美﹐但以惡惡不可正言其罪﹐若正言其罪﹐則非孫順之義﹐故此何氏偏以其罪言之。若其備文﹐宜云不可正言其善惡矣。

○注「因周」至「之科」。

○解云﹕卽隱元年注邾婁儀父云「稱字所以得爲褒者﹐儀父本在春秋前失爵﹐在名例」之屬是也。

○注「故加州」至「姓名」。

○解云﹕所以必備七等之法者﹐正以北斗七星主賞罰﹐示法。《春秋》者﹐賞罰之書﹐故則之。故《說題辭》曰「北斗七星有政﹐《春秋》亦以七等宣化」﹐《運斗樞》曰「《春秋》設七等之文﹐以貶絕錄行﹐應斗屈伸」是也。

○注「主人」至「焉爾」。

○解云﹕定元年傳文﹐彼注云「此假設而言之﹐主人謂定﹑哀也。習其經而讀之﹐問其傳解詁﹐則未知已之有罪於是」是也。

蔡侯獻舞何以名﹖據獲晉侯不名。

﹝疏﹞注「據獲晉侯不名」。

○解云﹕僖十五年「晉侯及秦伯戰於韓﹐獲晉侯」是也。絕。曷爲絕之﹖據晉侯不名絕。

﹝疏﹞「絕」。

○解云﹕禮﹐諸侯不生名﹐則書名者絕之﹐不以爲諸侯也。獲也。獲﹐得也。戰而爲敵所得。獻舞不言獲﹐故名以起之。

曷爲不言其獲﹖據晉侯言獲也。不與夷狄之獲中國也。與凡伯同義。夷狄謂楚。不言楚言荊者﹐楚彊而近中國﹐卒暴責之﹐則恐爲害深﹐故進之以漸﹐從此七等之極治也。

○近﹐附近之近。卒﹐七忽反。

﹝疏﹞「不與」至「中國也」。

○解云﹕秦亦夷狄而得獲晉侯者﹐非眞故也。是以爵得稱伯﹐居舊土耳。

○注「與凡伯同義」。

○解云﹕卽隱七年注云「中國者﹐禮義之國也。執者﹐治文也。君子不使無禮義制治有禮義﹐故絕不言執﹐正之言伐也」﹐「所以降夷狄﹐尊天子﹐爲順辭」。然則此亦獲者治文﹐君子不使無禮義﹐制治有禮義﹐故絕不言獲﹐正之﹐所以降夷狄﹐尊中國爲順辭﹐矣故云與凡伯同義。然則彼已有傳﹐此復發之者﹐彼是天子大夫﹐此則諸侯﹐嫌其異﹐故同之。

○注「夷狄」至「極始也」。

○解云﹕注言此者﹐欲道楚屬荊州﹐吳屬楊州﹐所以抑楚言荊﹐不抑吳言楊者﹐正以楚近中國。恐爲中國之害﹐故欲進之以漸﹐先從卑稱進之﹐若先得貴名而後退之﹐則恐害於諸夏故也。《運斗樞》曰「抑楚言荊﹐不使夷狄主中國」者﹐義亦通於此。戴氏云「荊楚一物﹐義能相發。吳楊異訓﹐故不得州名也」者﹐與何氏異。《穀梁傳》曰「荊者﹐楚也。何爲謂之荊﹖狄之也。何爲狄之﹖聖人立﹐必後至﹔天子弱﹐必先叛﹕故曰荊﹐狄之也。」與此異﹐不得合也。

冬﹐十月﹐齊師滅譚﹐譚子奔莒。何以不言出﹖據衛侯出奔也。

○譚﹐徒南反。

﹝疏﹞注「據衛侯出奔也」。解云﹕卽僖二十八年「衛侯出奔楚」﹐襄十四年「衛侯衎出奔齊」之屬是也。注者欲據二人﹐故不道所奔國也。

國已滅矣﹐無所出也。別於有國出奔者﹐孔子曰「君子於其言﹐無所苟而已矣。」月者﹐惡不死位也。

○別﹐彼列反。惡﹐烏路反。

十有一年﹐春﹐王正月。

夏﹐五月﹐戊寅﹐公敗宋師於鄑。

○鄑﹐子斯反。

秋﹐宋大水。何以書﹖記災也。外災不書﹐此何以書﹖據漷移不書。

○漷﹐火虢反﹐又音郭。

﹝疏﹞注「據郭移不書」。

○解云﹕卽襄十九年「取邾婁田自漷水」﹐傳云「其言自漷水何﹖以漷爲竟也。何言乎以漷爲竟﹖漷移也」﹐注云「魯本與邾婁以漷爲竟﹐漷移入邾婁界﹐魯隨而有之」者是也。

及我也。時魯亦有水災﹐書魯則宋災不見﹐兩舉則煩文不省﹐故詭例書外以見內也。先是二國比興兵相敗﹐百姓同怨而俱災﹐故明天人相與報應之際﹐甚可畏之。

○不見﹐賢徧反﹐下同。省﹐所景反。應﹐應對之應。

﹝疏﹞注「時魯」至「見內也」。

○解云﹕案襄九年「春﹐宋火」﹐傳云「外災不書﹐此何以書﹖爲王者之後記災」﹐與此異者﹐正以比年大水﹐水者﹐流通之道﹐可以及兩國﹐故得書外以明內矣。彼是火災﹐無及內之理而得書﹐見明爲王者之後記災故也。若然﹐襄十九年傳云「漷移也」。亦是水災﹐何不書邾婁大水以見及內者﹖彼直移入邾婁竟內﹐故魯隨而侵之﹐實不及魯﹐寧得類此﹖

○注「先是二國比興兵相敗」。

○解云﹕卽上所云「公敗宋師於鄑」﹐十年夏﹐「公敗宋師於乘丘」之屬是也。

冬﹐王姬歸於齊。何以書﹖過我也。時王者嫁女於齊﹐塗過魯﹐明當有送迎之禮。在塗不稱婦者﹐王者無外﹐故從在國辭。

○過﹐古禾反。

﹝疏﹞注「在塗不稱」至「在國辭」。

○解云﹕正以隱二年傳云「女在其國稱女﹐在塗稱婦﹐入國稱夫人」。今此在塗而不稱婦﹐故如此注也。云王者無外者﹐桓八年傳云「女在其國稱女﹐此其稱王后何﹖王者無外﹐其辭成矣」是也。

十有二年﹐春﹐王三月﹐紀叔姬歸於酅。其言歸於酅何﹖據國滅來歸不書﹐酅非紀國而言歸。

﹝疏﹞注「據國」至「不書」。

○解云﹕卽上四年「紀侯大夫其國」﹐不書叔姬來歸是也。叔姬來歸所以不書者﹐江熙云「叔姬來歸不書﹐非歸寧﹐且非大歸」是也。然則紀國之滅在莊四年﹐至此乃歸酅者﹐江熙云「叔姬守節﹐積有年矣。季𨿽有酅入於齊﹐不敢懷二﹐然襄公豺狼﹐未可闇信﹐桓公旣立﹐徳行方宣於天下﹐是以叔姬歸於酅﹐魯喜其女得申其志也。」

○注「酅非紀國而言歸」。

○解云﹕謂非國都﹐今又屬齊﹐如此注者﹐意決隱七年「叔姬歸於紀」之經矣。

隱之也。何隱爾﹖其國亡矣﹐徒歸於叔爾也。叔者﹐紀季也。婦人謂夫之弟爲叔。來歸不書﹐書歸酅者﹐痛其國滅無所歸也。酅不系齊者﹐時齊聽後五廟﹐故國之﹐起有五廟存也。月者﹐恩錄之。

﹝疏﹞注「婦人」至「爲叔」。

○解云﹕《爾雅》文。卽《曲禮上》篇云「嫂叔不通問」是也。

○注「酅不」至「廟存也」。

○解云﹕如此注者﹐正欲決昭二十一年「宋華亥」等「自陳入於宋南裏以畔」之文矣。

○注「月者﹐恩錄之」。

○解云﹕卽上元年注云「內女歸例月﹐外女不月者﹐聖人探人情以制恩﹐實不如魯女」。然則內女之歸皆書月者﹐悉爲恩錄故也。是以此注云「月者﹐恩錄之」。

夏﹐四月。

秋﹐八月﹐甲午﹐宋萬弒其君接及其大夫仇牧。及者何﹖累也。弒君多矣﹐捨此無累者乎﹖孔父﹑荀息皆累也。捨孔父﹑荀息無累者乎﹖曰﹕有。復反覆發傳者﹐樂道人之善也。孔子曰「益者三樂﹐損者三樂﹕樂節禮樂﹐樂道人之善﹐樂多賢友﹐益矣﹔樂驕樂﹐樂佚遊﹐樂宴樂﹐損矣。」

○接﹐《左氏》作「捷」。仇牧﹐音求﹔下音木。捨﹐音捨﹐下「捨孔父」同。復﹐扶又反﹐年未同。覆﹐芳服反。驕樂﹐音洛﹐下「宴樂」同。

﹝疏﹞「宋萬弒其君接」。

○解云﹕正本皆作「接」字﹐故賈氏云「《公羊》《穀梁》曰接」是也。

○「及者何」。

○解云﹕尊卑灼然﹐而言及以殊之﹐故執不知問。

○「孔父﹑荀息皆累也」。

○解云﹕孔父之累在桓二年﹐荀息之累在僖十年。

○「曰有」。

○解云﹕欲指文公十八年叔仲惠伯被殺之事。

○注「復反」至「之善也」。

○解云﹕謂桓二年已有此傳矣。

○注「孔子曰」至「損矣」。

○解云﹕樂皆是發心之樂﹐惟有「禮」下一樂﹐是禮樂之樂耳。言樂節禮樂者﹐言樂得禮樂之節。言樂道人之善者﹐謂口道之道。言樂佚遊者﹐樂欲遊從。言樂宴樂者﹐樂欲安樂而好內矣。

有則此何以書﹖賢也。何賢乎仇牧﹖據與孔父同也。

﹝疏﹞注「據與孔父同」。

○解云﹕案桓二年傳云「何賢乎孔父」﹐彼注云「據叔仲惠伯不賢」。今此傳云「何賢乎仇牧」者﹐亦與孔父同據﹐故言據與孔父同。

仇牧可謂不畏彊禦矣。以下錄萬出奔月也。禦﹐禁也。言力彊不可禁也。

○禦﹐魚呂反。

﹝疏﹞注「以下」至「月也」。

○解云﹕卽下文「冬﹐十月﹐宋萬出奔陳」﹐注云「月者﹐使與大國君奔同例﹐明彊禦也」是。

其不畏彊禦柰何﹖萬嘗與莊公戰﹐莊公﹐卽魯莊公。戰者﹐乘丘時。

﹝疏﹞注「戰者﹐乘丘時」。

○解云﹕卽上十年「公敗宋師於乘丘」是也。

獲乎莊公。莊公歸﹐散捨諸宮中﹐散﹐放也。捨﹐止也。獲不書者﹐士也。

﹝疏﹞注「獲不書者﹐士也」者。

○解云﹕《公羊》之例﹐大夫見經故也。

數月然後歸之。歸反爲大夫於宋﹐與閔公博﹐傳本道此者﹐極其禍生於博戲﹐相慢易也。

○數﹐所主反。公博﹐如字﹐戲名也。字書作「薄」。易﹐以豉反。

﹝疏﹞「歸反」至「於宋」。

○解云﹕歸而反國﹐乃爲大夫於宋矣。

婦人皆在側﹐萬曰「甚矣﹗魯侯之淑﹐淑﹐善。魯侯之美也﹗美﹐好。天下諸侯宜爲君者﹐惟魯侯爾﹗萬見婦人皆在側﹐故訐閔公以此言。言閔公不如魯侯美好。

○訐﹐九列反﹐九謁反﹐一音九刈反﹔又一本作「揭」﹐其例﹑去列二反。閔公矜此婦人﹐色自美大於此婦人。妒其言﹐顧曰「此虜也﹗顧謂側婦人曰﹕此萬也虜﹐執虜也。

○妒﹐丁故反。爾虜焉故﹐爾﹐女也﹐謂萬也。更向萬曰女嘗執虜於魯侯﹐故稱譽爾。

○爾女﹐音汝﹐下同。稱譽﹐音余﹐又音預。魯侯之美惡乎至﹖」惡乎至﹐猶何所至。

○惡﹐音烏﹐注同。萬怒﹐搏閔公﹐絕其脰。脰﹐頸也。齊人語。

○搏﹐音博。脰﹐音豆﹐脛也。仇牧聞君弒﹐趨而至﹐遇之於門﹐手劍而叱之。手劍﹐持技劍。叱﹐罵之。

○叱﹐昌實反。萬臂摋仇牧﹐碎其首﹐側手曰摋。首﹐頭。

○萬臂﹐必賜反﹐本又作「辟」﹐婢亦反。摋﹐素葛反﹐又素結反﹐側手系也。齒著乎門闔。闔﹐扇。

○著﹐直略反。門闔﹐戶臘反﹐門扇也。仇牧可謂不畏彊禦矣。猶乳犬玃虎﹐伏雞搏貍﹐精誠之至也。爭搏弒君而以當國言之者﹐重錄彊禦之賊﹐禍不可測﹐明當防其重者﹐急誅之。

○乳﹐如住反。玃﹐俱縛反﹐又九碧反﹐一本作「搏」﹐又音付。伏﹐扶又反。貍﹐力之反。

﹝疏﹞注「猶乳」至「之至也」。

○解云﹕言仇牧知力不敵而有討心﹐亦有精誠之至也。似若產乳之犬﹐不憚猛虎﹔伏雞愛子﹐投命敵貍之類﹐故比之。

○注「爭搏弒」至「急誅之」。

○解云﹕當國者﹐卽言宋萬是也。故隱四年「衛州吁弒其君完」﹐傳云「曷爲以國氏﹖當國也」者是也。

冬﹐十月﹐宋萬出奔陳。萬弒君所以復見者﹐重錄彊禦之賊﹐明當急誅之也。月者﹐使與大國君奔同例﹐明彊禦也。

○見﹐賢徧反。

﹝疏﹞注「萬弒君」至「誅之也」。

○解云﹕欲道《春秋》上下皆是弒君之賊﹐皆不重見﹐卽宋督﹑鄭歸生﹑齊崔杼之屬是也。而宋萬﹑趙盾之屬復見者﹐當文皆有注﹐更不勞重說。

○注「月者」至「禦也」。

○解云﹕《春秋》之例云﹐大國君奔皆悉書月﹐卽桓十六年「十有一月﹐衛侯朔出奔齊」之屬是也。今此大夫而書月者﹐明彊禦之甚故也。若然﹐昭二十年「冬﹐十月﹐宋華亥﹑向寧﹑華定出奔陳」﹐亦是大夫而書月﹐彼注云「月者﹐危三大夫同時出奔﹐將爲國家患﹐明當防之」是也。而範氏此處注云「宋久不討賊﹐致令得奔﹐故謹而月之也」者﹐與何氏別。

十有三年﹐春﹐齊侯﹑宋人﹑陳人﹑蔡人﹑邾婁人會於北杏。齊桓行霸﹐約束諸侯尊天子﹐故爲此會也。桓公時未爲諸侯所信鄕﹐故使微者會也。桓公不辭微者﹐欲以卑下諸侯﹐遂成霸功也。

○鄕﹐許亮反。下﹐遐嫁反。

﹝疏﹞注「桓公時」至「會也」。

○解云﹕言未爲諸侯所信任而歸鄕之﹐是以諸侯皆使微者會﹐卽宋人﹑陳人之屬是也。

夏﹐六月﹐齊人滅遂。不會北杏故也。不諱者﹐桓公行霸﹐不任文徳而尙武力﹐又功未足以除惡。

﹝疏﹞注「不諱者」至「武力」。

○解云﹕《春秋》爲賢者諱﹐而不諱者﹐正以不任文徳而尙武力故也。其武力者﹐卽此滅遂是也。《繁露》云「論功則桓兄文弟﹐論徳則文兄桓弟」是也。而《論語》云「齊桓公九合諸侯﹐不以兵車之力」﹐謂自此以後。

○注「又功未足以除惡」。

○解云﹕《春秋》褒貶﹐皆以功過相除計。桓公之立﹐𨿽有北杏之會﹐前有篡逆滅譚之非﹐論其功不足﹐而惡有餘﹐故不爲諱也。而言未者﹐欲道其九合之後﹐功足以除惡也。

秋﹐七月。

冬﹐公會齊侯盟於柯。何以不日﹖據唐之盟日。

○柯﹐音歌。

﹝疏﹞注「據唐之盟日」。

○解云﹕卽隱二年「秋﹐八月﹐庚辰﹐公及戎盟於唐」是也。

易也。易﹐猶佼易也。相親信﹐無後患之辭。

○易也﹐以豉反﹐注及下同。佼﹐古卯反。其易柰何﹖桓之盟不日﹐其會不致﹐信之也。共不日何以始乎此﹖莊公將會乎桓﹖曹子進曰「君之意何如﹖」進﹐前也。曹子見莊將會有慚色﹐故問之。

﹝疏﹞「桓之」至「信之也」。

○解云﹕謂桓公諸會皆如是也。以不日爲信者﹐《公羊》之例﹐不信者日故也。以不致爲信者﹐凡致者﹐臣子喜其君父脫危而至﹐其會無危﹐故以不致爲信也。

○注「曹子」至「慚色」。

○解云﹕注者之意也。

莊公曰「寡人之生﹐則不若死矣。」自傷與齊爲讎不能復也。伐齊納糾不能納﹐反復爲齊所脇而殺之。

○能復﹐扶又反﹐下同。

﹝疏﹞注「自傷」至「復也」。

○解云﹕桓十八年「公薨於齊」﹐莊九年「及齊師戰於乾時﹐我師敗績」是也。

○注「伐齊納糾不能納」。

○解云﹕卽上九年「夏﹐公伐齊﹐納糾」﹐傳曰「伐而言納者﹐猶不能納也」是也。

○注「反復」至「殺之」。

○解云﹕卽上九年「齊人取子糾殺之」是也。

曹子曰「然則君請當其君﹐臣請當其臣。」當﹐猶敵也。將劫之辭。莊公曰「諾。」於是會乎桓。莊公升壇﹐土基三尺﹐土階三等曰壇。會必有壇者﹐爲升降揖讓﹐稱先君以相接﹐所以長其敬。

○壇﹐大丹反。以長﹐丁丈反。

﹝疏﹞注「土基」至「曰壇」。

○解云﹕時王之禮也。必爲三等者﹐正以公爲上等﹐侯爲次等﹐伯子男爲下等故也。

○注「稱先君以相接」。

○解云﹕卽四年傳云「古者﹐諸侯必有會聚之事﹐相朝聘之道﹐號辭必稱先君以相接」是也。

曹子手劍而從之。從﹐隨也。隨莊公上壇﹐造桓公前而脇之。曹子本謀當其臣﹐更當其君者﹐見莊有不能之色。

○上﹐時掌反。造桓﹐七報反﹐下同。

﹝疏﹞注「曹子」至「見莊有不能之色」。

○解云﹕亦注者之意也。

管子進曰「君何求乎﹖」管子﹐管仲也。君﹐謂莊公也。桓公卒愕不能應﹐故管子進爲此言。

○卒﹐七忽反。愕﹐五各反。應﹐應對之應。爲此言﹐於僞反﹐下「爲殺」同。

﹝疏﹞注「桓公」至「此言」。

○解云﹕正以劫桓公而管子對故也。「曹子曰﹕莊公亦造次不知所言﹐故任曹子。

﹝疏﹞注「莊公」至「曹子」。

○解云﹕正以問莊公而曹子對﹐故言此。「城壞壓竟」﹐齊數侵魯取邑﹐以諭侵深也。

○壓﹐於甲反﹐又於輒反。數﹐所角反。

﹝疏﹞「城壞壓竟」。

○解云﹕謂齊比來攻魯城﹐令至壞敗﹐抑壓魯竟﹐以爲巳物也。君不圖與﹖」君﹐謂齊桓公。圖﹐計也。猶曰君不當計侵魯太甚。

○與﹐音余。

管子曰「然則君將何求﹖」所侵邑非一﹐欲求何者。

﹝疏﹞「管子曰」至「何求」。

○解云﹕意欲少還而巳。

曹子曰「原請汶陽之田。」欲復魯竟。

﹝疏﹞「曹子曰」至「之田」。

○解云﹕舉其大畔言之﹐欲盡取之﹐故注云「欲復魯竟」矣。

管子顧曰「君許諾。」諸侯死國不死邑﹐故可許諾。

﹝疏﹞注「諸侯」至「許諾」。

○解云﹕卽《曲禮下》篇云「國君去其國﹐止之曰『若之何去社稷矣』」﹐是無去國之文。不言若之何去田邑﹐故知不死邑也。

桓公曰「諾。」曹子請盟﹐桓公下與之盟。下壇與曹子定約盟誓莊公也。必下壇者﹐爲殺牲不潔﹐又盟本非禮﹐故不於壇上也。

﹝疏﹞注「下壇」至「莊公也」。

○解云﹕猶言定約束其盟誓莊公也。

○注「必下」至「不潔」。解云﹕不字亦作「淸」字者。

○注「又盟本非禮」。

○解云﹕卽桓三年傳云「古者不盟﹐結言而退」是也。

巳盟﹐曹子摽劍而去之。摽﹐辟也。時曹子端劍守桓公﹐巳盟﹐乃摽劍置地﹐與桓公相去離﹐故云爾。

○摽劍﹐普交反﹐辟也﹐辟劍置地。劉兆云「辟﹐捐也」。辟也﹐婢亦反﹐下同。去離﹐力智反。

﹝疏﹞注「時曹子端」至「故云爾」。

○解云﹕端﹐猶始也。言曹子從始持劍而守桓公矣﹐及其盟訖﹐乃摽劍而置於地﹐乃與桓公相去離者﹐釋傳云「而去之」之文。

要盟可犯﹐臣約其君曰要﹐彊見要脇而盟爾﹐故云可犯。

○要﹐一遙反。而桓公不欺﹐曹子可讎。以臣劫君﹐罪可讎。而桓公不怨﹐桓公之信著乎天下﹐自柯之盟始焉。諸侯猶是翕然信鄕服從﹐再會於鄄﹐同盟於幽﹐遂成霸功﹐故云爾。劫桓公取汶陽田不書者﹐諱行詐劫人也。

﹝疏﹞注「再會於鄄」。

○解云﹕卽下十四年冬及十五年春比會於鄄是也。

○注「同盟於幽」。

○解云﹕卽下十六年冬﹐「同盟於幽」是也。

○注「劫桓」至「劫人也」。

○解云﹕正以成二年書取汶陽之田故也。

十有四年﹐春﹐齊人﹑陳人﹑曹人伐宋。

夏﹐單伯會伐宋。其言會伐宋何﹖據伐國不殊會﹐曹伯襄言會諸侯。

﹝疏﹞注「據伐國不殊會」。

○解云﹕與上諸侯俱是伐宋﹐事不殊異﹐何勞別生會文乎﹖故難之。

○注「曹伯」至「諸侯」。

○解云﹕卽僖二十八年冬﹐「曹伯襄復歸於曹。遂會諸侯圍許」是也。

後會也。本期而後﹐故但舉會。書者﹐刺其不信﹐因以分別功惡有深淺也。從義兵而後者﹐功薄﹔從不義兵而後者﹐惡淺。

○別﹐彼列反。

﹝疏﹞注「本期」至「舉會」。

○解云﹕若其不後﹐宜言單伯會齊人﹑陳人﹑曹人﹑伐宋﹐如下文「單伯會齊侯﹑宋公﹑衛侯﹑鄭伯於鄄」之文。

○注「從義兵」至「功薄」。

○解云﹕卽此是。

○注「從不義」至「惡淺」。解云﹕無經可據﹐但言理當然也。

秋﹐七月﹐荊入蔡。

冬﹐單伯會齊侯﹑宋公﹑衛侯﹑鄭伯於鄄。

○鄄﹐本亦作「甄」﹐規因反。

十有五年﹐春﹐齊侯﹑宋公﹑陳侯﹑衛侯﹑鄭伯會於鄄。

夏﹐夫人姜氏如齊。

秋﹐宋人﹑齊人﹑邾婁人伐兒。

○兒﹐音郳。

﹝疏﹞「夫人姜氏如齊」。

○解云﹕復與桓通也。

○「秋宋人」至「伐兒」。

○解云﹕範氏云「宋主兵﹐故序齊上也。班序上下﹐以國大小爲次」﹐「徵伐則以主兵爲先﹐《春秋》之常也」。

鄭人侵宋。

冬﹐十月。

十有六年﹐春﹐王正月。

夏﹐宋人﹑齊人﹑衛人伐鄭。

秋﹐荊伐鄭。

冬﹐十有二月﹐公會齊侯﹑宋公﹑陳侯﹑衛侯﹑鄭伯﹑許男﹑曹伯﹑滑伯﹑滕子同盟於幽。同盟者何﹖同欲也。同心欲盟也。同心爲善﹐善必成﹔同心爲惡﹐惡必成﹕故重而言同心也。

○滑﹐於八反。

﹝疏﹞「同盟者何」。

○解云﹕欲言同善﹐不見褒賞之文﹔欲言同惡﹐復無刺譏之處﹐故執不知問。

邾婁子克卒。小國未嘗卒﹐而卒者﹐爲慕霸者有尊天子之心﹐行進也。不日﹐始與霸者﹐未如瑣。瑣卒在二十八年。

○爲慕﹐於僞反。如瑣﹐息果反。

﹝疏﹞注「小國」至「進也」。

○解云﹕正以所傳聞之世﹐未錄小國卒葬故也。

○注「不日者」至「二十八年」。

○解云﹕卽二十八年經云「夏﹐四月﹐丁未﹐邾婁子瑣卒」﹐注云「日者﹐附從霸者﹐朝天子行進」是也。然則此亦行進而不日者﹐但始與霸者有尊天子之心﹐未朝天子故也。其始與霸者之事﹐卽上十三年「春﹐齊侯﹑宋人﹑陳人﹑邾婁人會於北杏」是也。

十有七年﹐春﹐齊人執鄭瞻。鄭瞻者何﹖鄭之微者也。以無氏也。

﹝疏﹞「鄭瞻者何」。

○解云﹕欲言尊卿﹐名氏不具﹔欲言微者﹐書名見經﹐故執不知問。

此鄭之微者﹐何言乎齊人執之﹖據獲宋萬不書者﹐不坐獲微者﹐今書齊稱人﹐坐執文。

○鄭瞻﹐二傳作「詹」。

﹝疏﹞注「據獲」至「執文」。

○解云﹕上十二年傳云「萬嘗與莊公戰﹐獲乎莊公」﹐注云「獲不書者﹐士也」。然則以獲微者不罪坐﹐故不書。今書齊稱人﹐作坐執之文﹐故難之。

書甚佞也。爲甚佞﹐故書惡之﹐所以輕坐執人也。然不得爲伯討者﹐事未得行﹐罪未成也。孔子曰「放鄭聲﹐遠佞人。」罪未成者﹐伯當遠之而已。

○爲其﹐於僞反。惡之﹐烏路反﹐下「惡之」皆同。遠佞﹐於萬反﹐下同。

﹝疏﹞注「不得爲」至「未成也」。

○解云﹕僖四年傳云「執者﹐曷爲或稱侯﹐或稱人﹖稱侯而執者﹐伯討也﹔稱人而執者﹐非伯討也」。今稱人而執﹐故云不得爲伯討矣。

○注「孔子曰」至「佞人」。

○解云﹕《論語》文。案《樂記》魏文侯問子夏曰「敢問溺音何從出也﹖」子夏對曰「鄭音好濫淫志﹐宋音燕女溺志﹐衛音趨數煩志﹐齊音敖辟喬志﹐此四者﹐皆淫於色而害於徳﹐是以祭祀弗用也。」然則四國皆有淫聲﹐蓋逐甚者言之﹐故許氏云「鄭詩二十一篇﹐說婦人者十九」﹐此之謂也。或何氏云「鄭聲淫」﹐與服君同﹐皆謂鄭重其手而音淫過﹐非鄭國之鄭也。

夏﹐齊人瀸於遂。瀸者何﹖瀸積也。眾殺戍者也。瀸者﹐死文。瀸之爲死﹐積死非一之辭﹐故曰瀸積。眾﹐多也。以兵守之曰戍。齊人滅遂﹐遂民不安﹐欲去﹐齊彊戍之。遂人共以藥投其所飲食水中﹐多殺之。古者有分土﹐無分民﹐齊戍之非也﹐遂不當坐也﹐故使齊爲自積死文也。稱人者﹐眾辭也。不書戍將帥者﹐封內之兵﹐故不書。

○瀸﹐子廉反﹐二傳作「殲」。積﹐本又作「漬」。彊﹐共丈反。將帥﹐子匠反﹔下所類反。

﹝疏﹞「瀸者何」。

○解云﹕正以異於常例﹐故執不知問。

○注「瀸者」至「眾多」也。

○解云﹕卽《曲禮下》篇云「羽鳥曰降﹐四足曰漬」﹐鄭注云「異於人也。降﹐落也。漬﹐謂相瀸污而死」是也。

○注「齊人滅遂」。

○解云﹕在上十三年。

○「古者有分土﹐無分民」。

○解云﹕說在桓元年注文也。

秋﹐鄭瞻自齊逃來。何以書﹖書甚佞也﹐曰「佞人來矣﹗佞人來矣﹗」重言來者﹐道經主書者﹐若傳云爾﹐蓋痛魯知而受之﹐信其計策﹐以取齊淫女﹐丹楹刻桷﹐卒爲後敗也。加逃者﹐抑之也。所以抑之者﹐上執稱人﹐嫌惡未明。系鄭者﹐明行當本於鄕裏也。子貢問曰「鄕人皆好之﹐何如﹖」子曰「未可。」「鄕人皆惡之﹐何如﹖」子曰「未可。不若鄕人之善之﹐鄕人之惡者惡之。」

○重﹐直用反。明行﹐下孟反。

﹝疏﹞注「重言」至「云爾」。

○解云﹕經所以主書此事者﹐正惡佞人之來﹐恐其作禍矣。

○注「蓋痛魯知而受之」。

○解云﹕《春秋》痛傷魯人知其佞人﹐惡而受之。

○注「信其計」至「淫女」。

○解云﹕卽下二十四年「夏﹐公如齊逆女」﹔秋﹐「夫人姜氏入」是也。知取齊淫女是鄭瞻之計者﹐《春秋說》文云。

○注「丹楹刻桷」。

○卽下二十三年「秋﹐丹桓宮楹」﹔二十四年春﹐「刻桓宮桷」是也。

○注「卒爲後敗也」。解云﹕卽淫二叔殺二嗣子是也。

○注「加逃者﹐抑之也」。

○解云﹕謂逃是碎事﹐不應見經﹐而見逃於經者﹐抑之故也﹐或者子哀慶封之屬皆言奔。今此加逃﹐故決之。

○注「上執」至「未明」。

○解云﹕謂稱人爲坐執文﹐非伯討之義故也。

○注「子貢」至「惡之」。

○解云﹕一鄕之人皆好此人﹐此人何如﹖子曰未可卽以爲善﹐何者﹖此人或者行與眾同﹐或朋黨矣。子貢又曰若一鄕之人皆惡此人﹐此人何如﹖子曰未可卽以爲惡也﹐何者﹖此人或者行與眾異﹐或孤特矣。不若鄕人之善行者善之﹐惡行者惡之﹐與善人同﹐復與惡人異﹐道理勝於前﹐故知是實善。云云之說﹐備於鄭注。

冬﹐多麋。何以書﹖記異也。麋之爲言﹐猶迷也。象魯爲鄭瞻所迷惑也。言多者﹐以多爲異也。

○麋﹐亡悲反。

﹝疏﹞注「象魯」至「惑也」。

○解云﹕《感精符》文。

○注「言多」至「異也」。

○解云﹕魯舊有麋﹐但今乃多耳。

莊公卷八﹝起十八年﹐盡二十七年﹞

莊公卷八﹝起十八年﹐盡二十七年﹞

十有八年﹐春﹐王三月﹐日有食之。是後戎犯中國﹐魯蔽鄭瞻﹐夫人如莒﹐淫泆不制所致。

﹝疏﹞注「是後戎犯中國」。

○解云﹕卽下文「夏﹐公追戎於濟西」是也。

○注「魯蔽鄭瞻」。

○解云﹕下文「秋﹐有蜮」是。

○注「夫人」至「所致」。

○解云﹕卽下十九年秋﹐「夫人姜氏如莒」之屬是也。是陰勝陽之象﹐是以日爲之食。

夏﹐公追戎於濟西。以兵逐之曰追。

○濟﹐子禮反。此未有言伐者﹐其言追何﹖據公追齊師至酅﹐舉齊侵也。

﹝疏﹞注「據公」至「侵也」。

○解云﹕卽僖二十六年「齊人侵我西鄙﹐公追齊師至巂﹐弗及」是也。

大其爲中國追也。以其不限所至﹐知爲中國追也。

○爲中﹐於僞反﹐注及下皆同。

﹝疏﹞注「以其」至「追也」。

○解云「公追齊師至巂」﹐限其所至﹐乃是自爲己追﹐故知如此。

此未有伐中國者﹐則其言爲中國追何﹖大其未至而豫禦之也。其言於濟西何﹖據公追齊師至酅弗及﹐不言於也。大之也。大公除害﹐恩及濟西也。言大者﹐當有功賞也。追例時。

﹝疏﹞注「言大者」至「賞也」。解云「公追齊師至巂﹐弗及」不言於﹐今言於者﹐謂公有大功﹐於王法當賞矣。

○注「追例時」。

○解云﹕卽此文是。而僖二十六年「公追齊師」﹐𨿽在正月己未下﹐不蒙日月。

秋﹐有蜮。何以書﹖記異也。蜮之猶言惑也。其毒害傷人﹐形體不可見﹐象魯爲鄭瞻所惑﹐其毒害傷人﹐將以大亂而不能見也。言有者﹐以有爲異也。

○蜮﹐音或﹐短狐也﹔或謂之射工﹐音食。

﹝疏﹞注「蜮之猶言惑也」。

○解云﹕卽《五行志》云「蜮猶惑也」者是。

○注「其毒害傷人」。

○解云﹕卽《五行志》云「能射人﹐甚者至死」是也。

○注「形體不可見」。

○解云﹕卽《艸木志》云「在水中射人影卽死」是也。

○注「言有者﹐以有爲異也」。

○解云﹕謂魯先無蜮﹐今乃有之。案昭二十五年經書「有鴝鵒來巢」﹐今此不書來者﹐亂气所生﹐不從外來故也。

冬﹐十月。

十有九年﹐春﹐王正月。

夏﹐四月。

秋﹐公子結媵陳人之婦於鄄﹐遂及齊侯﹑宋公盟。媵者何﹖諸侯娶一國﹐則二國往媵之﹐以侄娣從。言往媵之者﹐禮﹐君不求媵﹐二國自往媵夫人﹐所以一夫人之尊。

○媵陳﹐以證反﹐又繩證反。娣從﹐才用反﹐下注同。

﹝疏﹞「媵者何」。解云﹕媵是碎事﹐例不見經﹐今而書之﹐故執不知問。

侄者何﹖兄之子也。娣者何﹖弟也。諸侯壹聘九女﹐諸侯不再娶。必以侄娣從之者﹐欲使一人有子﹐二人喜也。所以防嫉妒﹐令重繼嗣也。因以備尊尊﹑親親也。九者﹐極陽數也。不再娶者﹐所以節人情﹐開媵路。

○嫉﹐音疾﹐又音自。

﹝疏﹞「侄者何」。

○解云﹕昭穆異等﹐而與嫡俱行﹐故執不知問。

○「娣者何」。

○解云﹕與侄同倫而在侄下﹐故執不知問。

○「諸侯」至「再娶」。

○解云﹕傳言此者﹐解所以有媵之意。言諸侯娶女非一者﹐正由不得再娶故也。

○注「必以」至「人喜也」。

○解云﹕卽《穀梁傳》云「一人有子﹐三人緩帶」﹐範氏云「欲共享其祿」是也。

○注「所以防嫉妒」。

○解云﹕謂三人不相疾也。

○注「令重繼嗣也」。解云﹕謂三人不相疾﹐共保其子。

○注「因以備」至「親也」。

○解云﹕謂備侄所以尊尊﹐備娣所以親親。其上尊下親﹐皆指嫡也。

○注「九者極陽數也」。

○解云﹕謂對一三五七以爲極矣也。

○注「開媵路」。

○解云﹕謂亦有爲嫡之望也。

媵不書﹐此何以書﹖據伯姬歸於紀﹐不書媵也。

﹝疏﹞注「據姬歸於紀」者﹐解云﹕在隱二年冬。

爲其有遂事書。爲下有遂事善也﹐故書所以不當書﹐以起將有所詳錄﹐猶伯姬書媵也。不媵﹐則當取。得書者張本文。言公子結如陳﹐遂及齊侯﹑宋公盟於鄄。

○爲其﹐於僞反﹐注及下注同。

﹝疏﹞注「爲下有遂事善也」。

○解云﹕卽「遂及齊侯﹑宋公盟」是也。

○注「故書所至不當書」。

○解云﹕謂書媵是也。

○注「以起將有所詳錄」。

○解云﹕正欲見盟事之善﹐合詳而錄之。

○注「猶伯姬書媵也」。

○解云﹕卽成八年「衛人來媵」﹐傳曰「媵不書﹐此何以書﹖錄伯姬也」﹔九年「晉人來媵」﹐傳曰「媵不書﹐此何以書﹖錄伯姬也」﹔十年「齊人來媵」﹐傳云「媵不書﹐此何以書﹖錄伯姬也。三國來媵﹐非禮也。曷爲皆以錄伯姬之辭言之﹖婦人以眾多爲侈也」者是也。

○注「言公」至「盟於鄄」。

○解云﹕是其得書之文也。

大夫無遂事﹐此其言遂何﹖聘禮﹐大夫受命﹐不受辭。以外事不素制﹐不豫設﹐故云爾。出竟有可以安社稷利國家者﹐則專之可也。先是鄄﹑幽之會﹐公比不至﹐公子結出竟﹐遭齊﹑宋欲深謀伐魯﹐故專矯君命而與之盟﹐除國家之難﹐全百姓之命﹐故善而詳錄之。先書地﹐後書盟者﹐明出竟乃得專之也。盟不地者﹐方使上爲出竟地﹐卽更出地﹐嫌上地自爲媵出地也。陳稱人者﹐爲內書﹐故略以外國辭言之。此陳侯夫人﹐言婦者﹐在塗也。加之者﹐禮未成也。冬﹐齊人﹑宋人﹑陳人伐我西鄙﹐而盟不日者﹐起國家後背結之約﹐非結不信也。

○矯﹐居表反。難﹐乃旦反。背﹐音佩。

﹝疏﹞注「先是」至「不至」。

○解云﹕卽上十五年「春﹐齊侯﹑宋公﹑陳侯﹑衛侯﹑鄭伯會於鄄」﹔十六年冬﹐「會齊侯﹑宋公」以下「同盟於幽」是也。正以彼二經皆不言公會﹐故知魯侯不至矣。

○注「欲深謀伐魯」。

○解云﹕正以善而詳錄之﹐故知欲伐矣。

○注「先書地」。

○解云﹕謂書鄄是也。

○注「明出竟乃得專之也」。

○解云﹕正以鄄爲衛地故也。

○注「此陳」至「在塗也」。

○解云﹕卽隱二年傳云「在塗稱婦」是。

○注「加之者﹐禮未成也」。

○解云﹕正以此婦未成爲夫人﹐故加之絕之。若其巳配﹐禮宜言媵陳夫人﹐不假言之以絕也。

○注「冬齊」至「西鄙」。

○解云﹕卽下經也。

○注「而盟不」至「不信也」。

○解云﹕以《公羊》之例﹐不信者書日﹐故如此解。

夫人姜氏如莒。

冬﹐齊人﹑宋人﹑陳人伐我西鄙。鄙者﹐邊垂之辭﹐榮見遠也。

二十年﹐春﹐王二月﹐夫人姜氏如莒。月者﹐再出也。不從四年巳月者﹐異國。

﹝疏﹞注「月者﹐再出也」。

○解云﹕欲對上十九年秋「夫人姜氏如莒」之文也。

○注「不從」至「異國」。

○解云﹕卽上四年經云「春﹐王二月﹐夫人姜氏饗齊侯於祝丘」﹐彼注云「月者再出﹐重也。三出不月者﹐省文﹐從可知例」。然則此經不從四年之例﹐而復出月者﹐正爲齊﹑莒異國﹐不得相因故也。

夏﹐齊大災。大災者何﹖大瘠也。瘠﹐病也﹐齊人語也。以加大﹐知非火災也。

○大瘠﹐在亦反﹐病也﹔本或作「瘠」﹐才細反﹔一本作「漬」﹐才賜反﹐鄭注《曲禮》引此同。

﹝疏﹞「大災者何」。

○解云﹕欲言大疾疫﹐而經書災﹐故執不知問。

○注「以加大﹐知非火災也」。

○解云﹕正以襄三十年「宋災」﹐昭九年「陳火」之屬﹐皆不言大故也。案襄九年傳云「大者曰災﹐小者曰火」﹐注云「大者﹐謂正寢﹑社稷﹑宗廟﹑朝廷也﹐下此則小矣」。然彼是兩火自對﹐故以災火別之。此則非火﹐故更言大耳。

大瘠者何﹖﹤疒列﹥也。﹤疒列﹥者﹐民疾疫也。

○﹤疒列﹥﹐力二反﹐疾疫也。疫﹐音役。何以書﹖記災也。外災不書﹐此何以書﹖及我也。與宋大水同義。﹤疒列﹥者﹐邪亂之气所生﹐是時魯任鄭瞻﹐夫人如莒淫泆﹐齊侯亦淫諸姑姊妹﹐不嫁者七人。

○邪﹐似嗟反。

﹝疏﹞注「與宋大水同義」。

○解云﹕卽上十一年「宋大水」﹐傳云「何以書﹖記災也。外災不書﹐此何以書﹖及我也」﹐注云「時魯亦有水災﹐書魯則宋災不見﹐兩舉則煩文不省﹐故詭例書外以見內也」是也。

○注「齊侯」至「七人」。

○解云﹕《晏子春秋》文。案彼齊景公問於晏子曰「吾先君桓公﹐淫女公子﹐不嫁者九人﹐而得爲賢君何﹖」又此解言七人者﹐彼此其有誤矣。然則襄公霸諸侯﹐惟淫妹而已﹐齊人猶作「南山崔崔」以刺之。桓公小白相淫九人﹐而齊人不刺之者﹐蓋以功多足以除惡故也。或者遇爾不作﹐或采之不得﹐寧可問乎﹖

秋﹐七月。

冬﹐齊人伐戎。

二十有一年﹐春﹐王正月。

夏﹐五月﹐辛酉﹐鄭伯突卒。

○鄭伯突﹐徒沒反﹐厲公也。

秋﹐七月﹐戊戌﹐夫人姜氏薨。

冬﹐十有二月﹐葬鄭厲公。《春秋》篡明者書葬。

﹝疏﹞注「春秋」至「書葬」。

○解云﹕言《春秋》者﹐欲見通例如此矣。篡明者﹐謂有立﹑入之文﹐卽隱四年冬﹐「衛人立晉」﹔桓十三年春﹐「葬衛宣公」﹔上九年夏﹐「齊小白入於齊」﹔僖十八年秋﹐「葬齊桓公」之屬是也。今此鄭突入於鄭﹐桓十五年秋亦有入櫟之文﹐卽是篡明﹐書其葬耳。若篡不明者﹐則去其葬以見其篡﹐不合爲諸侯﹐是以僖十年裏克弒卓子之時﹐惠公無入文。至僖二十四年「晉侯夷吾卒」下﹐不書葬晉惠公矣。若有立﹑入之文者﹐不嫌非篡﹐何勞去葬以見篡﹖若然﹐案文公重耳亦無篡文﹐而僖三十年經書「葬晉文公」者﹐正以文公功蓋天下﹐《春秋》爲賢者諱﹐故書其葬﹐若其不篡然也。若然﹐齊侯小白是賢者而書其入﹐又錄其葬﹐見其篡明﹐不爲之諱者﹐僖十年傳云「桓公之享國也長﹐美見乎天下﹐故不爲之諱本惡也。文公之享國也短﹐美未見乎天下﹐故爲之諱本惡也」是也。

二十有二年﹐春﹐王正月﹐肆大省。肆者何﹖跌也。跌﹐過度。

○肆﹐音四﹐本或作「佚」。大省﹐所景反﹐除自省皆同﹐二傳作「眚」。跌﹐大結反﹐過度也。

﹝疏﹞「肆大省」。

○解云﹕肆﹐讀如字﹐放肆也。省﹐讀如減省之省也。

○「肆者何」﹐「大省者何」。

○解云﹕皆以異於常例﹐故執不知問。大省者何﹖災省也。謂子卯日也。夏以卯日亡﹐殷以子日亡﹐先王常以此日省吉事﹐不忍舉﹐又大自省敕﹐得無獨有此行乎﹖常若聞災自省﹐故曰災省也。

○行﹐下孟反。

﹝疏﹞注「先王」至「忍舉」。

○解云﹕此先王﹐謂夏﹑殷之後成禮者﹐以是夏﹑殷亡日﹐故省吉事而已﹐不忍舉而行之。

○注「又大」至「此行乎」。

○解云﹕又若似見不賢而內自省之義矣。

○注「常若」至「災省也」者﹐釋傳云「災省」之文也。言聞有災輒自省察﹐若爲行而致之乎﹖肆大省﹐何以書﹖譏。何譏爾﹐譏始忌省也。時魯有夫人喪﹐忌省日不哭。省日本以忌吉事﹐不以忌凶事﹐故禮哭不辟子卯日﹐所以專孝子之思也。不與念母﹐而譏忌省者﹐本不事母則已﹐不當忌省﹐猶爲商人責不討賊。

○思﹐息嗣反。爲﹐於僞反。

﹝疏﹞「肆大省﹐何以書」。

○解云﹕不但言何以書者﹐恐人以爲但問大省﹐云大自省敕何以書﹐故復舉句而問之。

○注「故禮」至「卯日」。

○解云﹕案《士喪禮》旣殯之後﹐云「朝夕哭﹐不辟子卯」是也。引之者﹐證不以忌凶事也。

○注「不與」至「忌省」。解云﹕不與念母者﹐卽上元年「三月﹐夫人孫於齊」﹐傳曰「夫人固在齊矣﹐其言孫於齊何﹖念母也」﹐「念母者﹐所善也。則曷爲於其念母焉貶﹖不與念母也」﹐彼注云「念母則忘父﹐背本之道也」是也。

○注「猶爲」至「討賊」。

○解云﹕文十四年九月﹐「齊公子商人弒其君捨」。然則商人者﹐是篡弒之賊也﹐齊之臣子理宜討之﹐而反臣事﹐失其所也。及文十八年夏﹐「齊人弒其君商人」﹐而不書其葬者﹐以責臣子不討賊也。似文姜罪﹐實宜絕之﹐公旣不絕﹐宜盡子道﹐而反忌省﹐故得責之。

癸丑﹐葬我小君文姜。文姜者何﹖莊公之母也。輒發傳者﹐起仇母﹐錄子恩。凡母在子年﹐無適庶﹐皆系子也。不在子年﹐適母系夫﹐庶母系子。言小君者﹐比於君爲小﹐俱臣子辭也。文者﹐謚也。夫人以姓配謚﹐欲使終不忘本也。

○無適﹐丁歷反﹐下同。

﹝疏﹞「葬我小君文姜」。

○解云﹕《穀梁傳》曰「小君非君﹐其曰君何也﹖以其爲公配﹐可以言小君也」者是。

○「文姜者何」。

○解云﹕欲言莊母﹐謚異其父﹔欲言非母﹐備禮葬之﹐故執不知問。

○注「輒發」至「子恩」。

○解云﹕隱元年傳云「仲子者何﹖桓之母也」。今假令不發﹐亦是桓之夫人﹑莊公之母可知﹐而云「文姜者何﹖莊公之母」﹐故言輒矣。今此經云「葬我小君文姜」﹐傳云「文姜者何﹖莊公之母也」者﹐正欲錄子之恩﹐故備禮而葬之。

○注「凡母」至「系子也」。解云﹕卽此傳云「文姜者何﹖莊公之母」﹐是適母系子也。宣八年傳云「頃熊者何﹖宣公之母也」﹐襄四年傳云「定戈者何﹖襄公之母也」﹐皆是庶母系子也。而僖二年傳云「哀姜者何﹖莊公之夫人也」﹐在子年而系夫者﹐蓋以僖公非所生﹐爲其非子故也。

○注「不在」至「系夫」。

○解云﹕卽僖二年哀姜是也。

○注「庶母系子也」。

○解云﹕卽文五年傳云「成風者何﹖僖公之母也」是也。定十五年秋﹐「姒氏卒」﹐傳曰「姒氏者何﹖哀公之母也」者﹐亦是庶母不在子年而系於子。然則鄕來所言﹐傳皆葬上乃言某公之母﹐而姒氏特於卒上發傳者﹐正以姒氏之葬﹐直云「葬定姒」﹐不得稱小君﹐是以傳家亦於葬略之矣。定姒所以葬不得稱小君﹐《公羊》之義﹐母以子貴﹐哀公爾時未得爲君﹐是以定姒未得全同夫人矣。

○注「欲使終不忘本也」。

○解云﹕本卽姓是也。

陳人殺其公子禦寇。書者﹐殺君之子﹐重也。

﹝疏﹞注「書者﹐殺君之子﹐重也」。

○解云﹕正以不言大夫而得書殺﹐則知由其是君之子故也。

夏﹐五月。以五月首時者﹐譏。莊公取仇國女﹐不可以事先祖﹐奉四時祭祀﹐猶五月不宜以首時。

秋﹐七月﹐丙申﹐及齊髙傒盟於防。防﹐魯地。

○傒﹐音兮。齊髙傒者何﹖貴大夫也。曷爲就吾微者而盟﹖據曁與公盟也。

﹝疏﹞「齊髙傒者何」。

○解云﹕欲言其貴﹐魯侯恥之﹔欲言微者﹐名氏見經﹐故執不知問。

○注「據曁與公盟也」。

○解云﹕卽上九年春﹐「公及齊大夫盟於曁」是也。

公也。以其日﹐微者不得日﹐大夫盟當出名氏。

﹝疏﹞注「以其日」至「得日」。

○解云﹕卽隱元年「九月﹐及宋人盟於宿」﹐傳曰「孰及之﹖內之微者也」﹐彼注云「宋稱人者﹐亦微者也」﹐「微者盟例時﹐不能專正﹐故責略之。此月者﹐隱公賢君﹐𨿽使微者﹐有可采取故錄也」﹐是其微者不得日矣。其微者盟例時者﹐卽僖十九年「冬﹐會陳人﹑蔡人﹑楚人﹑鄭人盟於齊」之屬是也。

○注「夫人」至「名氏」。

○解云﹕卽成元年「臧孫許及晉侯盟於赤棘」之屬是也。

公則曷爲不言公﹖諱與大夫盟也。

冬﹐公如齊納幣。納幣卽納徵。《禮》曰「主人受幣﹐士受儷皮」是也。《禮》言納徵﹐《春秋》言納幣者﹐《春秋》質也。凡婚禮皆用雁﹐取其知時候。惟納徵用玄纁束帛儷皮。玄纁﹐取其順天地也。儷皮者﹐鹿皮﹐所以重古也。

○纁﹐許云反﹐儷﹐力計反﹐本又作「麗」。

﹝疏﹞注「納徵」至「天地也」。

○解云﹕卽隱元年注云「束帛﹐謂玄三纁二﹕玄三法天﹐纁二法地」是也﹐何者﹖玄纁者﹐是天地之色故也。

○注「儷皮者﹐鹿皮﹐所以重古也」。

○解云﹕正以古者食肉衣皮服捕禽獸故也。儷者﹐兩也。兩皮者﹐二儀之數。

納幣不書﹐此何以書﹖據桓三年公子翚如齊逆女﹐不書納幣。譏。何譏爾﹖親納幣﹐非禮也。時莊公實以淫泆大惡不可言﹐故因其有事於納幣﹐以無廉恥爲譏。不譏喪娶者﹐舉淫爲重也。凡公之齊﹐所以起淫者﹐皆以危致也。

﹝疏﹞注「凡公」至「致也」。

○解云﹕卽下二十三年「春﹐公至自齊」﹐「夏﹐公如齊觀社」﹐「公至自齊」﹔二十四年「夏﹐公如齊逆女」﹐「秋﹐公至自齊」之屬是也。凡書至者﹐臣子喜其君父脫危而至故也。

二十有三年﹐春﹐公至自齊。桓之盟不日﹐其會不致﹐信之也。據柯之盟不日﹐柯之會不致。

﹝疏﹞注「據柯」至「不致」。

○解云﹕卽上十三年「冬﹐公會齊侯於柯」﹐不書日不致是也。

此之桓國﹐何以致﹖危之也。何危爾﹖公一陳佗也。公如齊淫﹐與陳佗相似如一也。

○佗﹐大何反。

﹝疏﹞注「公如」至「如一也」。

○解云﹕卽桓六年「蔡人殺陳佗」﹐傳云「陳佗者何﹖陳君也。陳君則曷爲謂之陳佗﹖絕也。曷爲絕之﹖賤也。其賤柰何﹖外淫也。惡乎淫﹖淫於蔡﹐蔡人殺之」是也。

祭叔來聘。不稱使者﹐公一陳佗﹐故絕﹐使若我無君﹐以起其當絕﹐因不與天子下聘小人。

○祭﹐側界反。

﹝疏﹞注「不稱使」至「小人」。

○解云﹕如此注者﹐正欲決隱七年「天王使凡伯來聘」﹐九年「天王使南季來聘」﹐等是王使而皆稱使。今此獨不稱使﹐故決之。何氏知不稱使﹐是我無君之文者﹐正見閔二年「髙子來盟」﹐傳云「何以不言使﹖我無君」是也。若然﹐案桓四年「夏﹐天王使宰渠伯糾來聘」﹔桓五年夏﹐「天王使仍叔之子來聘」﹔桓八年春﹐「天王使家父來聘」。然則桓公篡逆﹐經猶稱使而不絕之。莊公特淫﹐絕之者﹐桓四年伯糾之下﹐何氏云「下去二時者﹐桓公無王而行﹐天子不能誅﹐反下聘之﹐故爲貶﹐見其罪﹐明不宜也」。然則桓公惡甚﹐故去二時以明不宜。莊公罪輕﹐故不言使以見絕﹐因不與天子下聘小人而巳。《春秋》見義﹐非惟一種﹐未可然怪也。

夏﹐公如齊觀社。何以書﹖譏。何譏爾﹖諸侯越竟觀社﹐非禮也。觀社者﹐觀祭社。諱淫言觀社者﹐與親納幣同義。社者﹐土地之主。祭者﹐報徳也。生萬物﹐居人民﹐徳至厚﹐功至大﹐故感春秋而祭之﹐天子用三牲﹐諸侯用羊豕。

﹝疏﹞注「諱淫」至「同義」。

○解云﹕謂實以淫泆大惡不可言﹐因其有事於觀社﹐故以觀社譏耳。

○注「天子」至「羊豕者」﹐解云﹕時王之禮。

公至自齊。

荊人來聘。荊何以稱人﹖據上稱州。

﹝疏﹞注「據上稱州」。

○解云﹕卽上十六年「秋﹐荊伐鄭」之屬是也。

始能聘也。《春秋》王魯﹐因其始來聘﹐明夷狄能慕王化﹐修聘禮﹐受正朔者﹐當進之﹐故使稱人也。稱人當系國﹐而系荊者﹐許夷狄者不一而足。

﹝疏﹞注「稱人」至「而足」。

○解云﹕正以十年傳云「州不若國﹐知進稱人宜系國矣」。文九年「楚子使椒來聘」﹐傳云「椒者何﹖楚大夫也。楚無大夫﹐此何以書﹖始有大夫也。始有大夫則何以不氏﹖許夷狄者不一而足也」。又襄二十九年傳云「札者何﹖吳季子之名。《春秋》賢者不名﹐此何以名﹖許夷狄者不壹而足也」﹐是以此注引之耳。

公及齊侯遇於穀。

蕭叔朝公。其言朝公何﹖據公在內不言朝公﹐在外言會。

﹝疏﹞注「據公」至「朝公」。

○解云﹕卽隱十一年「春﹐滕侯﹑薛侯來朝」之屬是也。

○注「在外言會」。

○解云﹕定十四年「邾婁子來會公」﹐及公會某侯之屬皆是也。

公在外也。時公受朝於外﹐故言朝公﹐惡公不受於廟。

○惡公﹐烏路反﹐下同。

﹝疏﹞注「時公」至「於廟」。

○解云﹕隱七年注云「不言聘公者﹐禮﹐聘受之於大廟﹐孝子謙不敢以巳當之﹐歸美於先君﹐且重賓也」﹐隱十一年注云「不言朝公者﹐禮﹐朝受之於大廟﹐與聘同義」。今此言公故如此解。

秋﹐丹桓宮楹。何以書﹖譏。何譏爾﹖丹桓宮楹﹐非禮也。楹﹐柱也。丹之者﹐爲將娶齊女﹐欲以誇大示之。傳言「丹桓宮」者﹐欲道天子諸侯各有制也。禮﹐天子斫而礱之﹐加密石焉﹔諸侯斫而礱之﹐不加密石﹔大夫斫之﹔士首本。失禮宗廟例時。

○宮楹﹐音盈﹐柱也﹐下傳及注同。爲將﹐於僞反。斫﹐丁角反﹐下同。礱﹐力工反。

﹝疏﹞注「禮天子」至「首本」。

○解云﹕皆《外傳﹖晉語》張老謂趙文子椽之制。《穀梁傳》曰「天子之桷﹐斫之礱之﹐加密石焉﹔諸侯之桷﹐斫之礱之﹔大夫斫之﹔士斫本。」今此何氏於丹楹之下總言之矣。斫本者﹐正謂全以樹本而行斤斫之。

○注「失禮宗廟例時」。

○解云﹕正謂此文是也。下經二十四年「三月﹐刻桓宮桷」而書月者﹐以其功重故也。此謂失禮修營之例也。若其祭祀失禮者﹐則書日﹐是以隱五年「初獻六羽」之下﹐何氏云「失禮鬼神例日」是也。若始造宗廟而失禮者﹐亦書日﹐卽成六年春﹐王「二月﹐辛巳﹐立武宮」是也。而定元年九月﹐「立煬宮」﹐亦爲非禮﹐而不書日者﹐所見之世﹐其恩尢厚﹐故不爲書日﹐使若得禮然。

冬﹐十有一月﹐曹伯射姑卒。曹達《春秋》常卒月葬時也。始卒日葬月﹐嫌與大國同﹐後卒而不日﹐入所聞世﹐可日不復日。

○射姑﹐音亦。復﹐扶又反。

﹝疏﹞注「曹達」至「時也」。

○解云﹕卽文九年「秋﹐八月﹐曹伯襄卒」﹐冬﹐「葬曹共公」﹔昭十八年「春﹐王三月﹐曹伯須卒」﹐「秋﹐葬曹平公」之屬是也。其有卒葬在日月下者﹐不蒙日月矣。其文各自有解。

○注「始卒日葬月」。

○解云﹕卽桓十年「春﹐王正月﹐庚申曹伯終生卒。夏﹐五月﹐葬曹桓公」是也。所以然者﹐敬老重恩故也。

○注「後卒而不日」。

○解云﹕正以對桓十年「曹伯終生卒」﹐以爲後矣。

○注「入所聞世﹐可日不復日」。

○解云﹕卽文九年「秋﹐八月﹐曹伯襄卒」是。案曹爲小國﹐入所聞之世﹐正合卒月﹐而言可日者﹐正以傳聞之世﹐巳得錄之﹐故所聞世可以書日﹐但以嫌同大國﹐故不日矣。

十有二月﹐甲寅﹐公會齊侯盟於扈。桓之盟不日﹐此何以日﹖危之也。何危爾﹖我貳也。莊公有污貳之行。

○扈﹐音戶。有污﹐污辱之污﹐一音烏臥反﹐後放此。行﹐下孟反。

﹝疏﹞注「污貳之行」。

○解云﹕謂莊公之行﹐旣不淸潔﹐又不專一﹐故謂之貳矣。魯子曰「我貳者﹐非彼然﹐我然也。」嫌上托以齊惡我貳﹐相疑而盟﹐故日也。解言非齊惡我也﹐我行污貳﹐動作有危﹐故日之也。

二十有四年﹐春﹐王三月﹐刻桓宮桷。何以書﹖譏。何譏爾﹖刻桓宮桷﹐非禮也。與丹楹同義。月者﹐功重於丹楹。

○桷﹐音角﹐椽也。

﹝疏﹞注「與丹楹同義」。

○解云﹕卽上注云「丹之者﹐爲將娶齊女﹐欲以誇大示之」是也。

○注「月者﹐功重於丹楹」。

○解云﹕正以失禮宗廟例時﹐故如此注。

葬曹莊公。

夏﹐公如齊逆女。何以書﹖親迎禮也。諱淫﹐故使若以得禮書也。禮﹐諸侯旣娶三月﹐然後夫人見宗廟﹔見宗廟﹐然後成婦禮。

○迎﹐魚命反。見宗﹐賢徧反﹐下傳文「見也」﹑「見用幣」及注同。

﹝疏﹞「葬曹莊公」。

○解云﹕𨿽在月下﹐不蒙上月也。

○「何以書﹖親迎禮也」。

○解云﹕魯侯如齊﹐本實淫通﹐非爲親迎而往。但《春秋》之意﹐以其大惡不可言之﹐要以言其逆女﹐使若得禮﹐善而書日矣。是以注云「諱淫﹐故使若以得禮書也」。

○注「禮諸侯」至「婦禮」。

○解云﹕注言此者﹐欲道莊公夫人未至於國而行婦事﹐旣非正禮明矣。

秋﹐公至自齊。八月﹐丁丑﹐夫人姜氏入。其言入何﹖據夫人姜氏言至不言入。

﹝疏﹞注「據夫人」至「言入」。

○解云﹕卽桓三年九月﹐「夫人姜氏至自齊」是

難也。其言日何﹖據夫人姜氏至﹐不日。

○難也﹐乃旦反﹐下及注同。難也。其難柰何﹖夫人不僂﹐不可使入﹐與公有所約﹐然後人。僂﹐疾也﹐齊人語。約﹐約遠媵妾也。夫人稽畱﹐不肯疾順公﹐不可使卽入。公至後﹐與公約定八月丁丑乃入﹐故爲難辭也。夫人要公不爲大惡者﹐妻事夫有四義﹕雞鳴縰笄而朝﹐君臣之禮也﹔三年惻隱﹐父子之恩也﹔圖安危可否﹐兄弟之義也﹔樞機之內﹐寢席之上﹐朋友之道﹐不可純以君臣之義責之。

○不僂﹐力主反﹐疾也。注同。遠﹐於萬反。要﹐一遙反。縰笄﹐所買反﹐又所綺反。惻隱﹐初力反。

﹝疏﹞注「夫人要公」至「責之」。

○解云﹕正以所傳聞之世﹐內之大惡皆諱不書。今而書之﹐故知然也。

戊寅﹐大夫宗婦覿﹐用幣。宗婦者何﹖大夫之妻也。覿者何﹖見也。用者何﹖用者不宜用也。不宜用幣爲贄也。

○覿﹐大歷反﹐見也。贄﹐音至。

﹝疏﹞「宗婦者何」。

○解云﹕欲言大夫之妻﹐文不言及﹔欲言非妻﹐相與俱見﹐故執不知問。

○「覿者何」。

○解云﹕欲言是禮﹐男女無別﹔欲言非禮﹐而在用上﹐故執不知問。

○「用者何」。

○解云﹕初至之覿﹐禮則有之﹔而經書用﹐乃是不宜之稱﹐故執不知問。

見用幣﹐非禮也。以文在覿下﹐不使賫見﹐知非禮也。

﹝疏﹞「見用幣﹐非禮也」。

○解云﹕言其見夫人之法﹐卿大夫宜用羔雁﹐宗婦宜用棗栗腶修﹐而皆用幣﹐是爲非禮也。

○注「以文」至「非禮也」。

○解云﹕若其是禮﹐宜言大夫宗婦用幣覿也。

然則曷用﹖棗栗云乎﹖暇修云乎﹖暇修者﹐脯也。禮﹐婦人見舅姑﹐以棗栗爲贄﹔見女姑﹐以暇修爲贄﹔見夫人﹐至尊﹐兼而用之。云乎﹐辭也。棗栗取其早自謹敬﹐暇修取其斷斷自修正。執此者﹐若其辭云爾﹐所以敍情配志也。凡贄﹐天子用鬯﹐諸侯用玉﹐卿用羔﹐大夫用雁﹐士用雉。雉取其耿介﹔雁取其在人上﹐有先後行列﹔羔取其執之不鳴﹐殺之不號﹐乳必跪而受之﹐類死義知禮者也﹔玉取其至淸﹐而不自蔽其惡﹐潔白而不受污﹐內堅剛而外溫潤﹐有似乎備徳之君子﹔鬯取其芬芳在上﹐臭達於天﹐而醇粹無擇﹐有似乎聖人﹐故視其所執而知其所任矣。日者﹐禮﹐夫人至﹐大夫皆郊迎﹐明日大夫宗婦皆見﹐故著其明日也。大夫妻言宗婦者﹐大夫爲宗子者也。族所以有宗者﹐爲調族理親疏﹐令昭穆親疏各得其序也﹐故始統世世繼重者爲大宗﹐旁統者爲小宗﹐小宗無子則絕﹐大宗無子則不絕﹐重本也。天子諸侯世以三牲養﹐禮有代宗之義﹐大夫不世﹐不得專宗。著言宗婦者﹐重教化自本始也。

○斷修﹐丁亂反﹐注同﹐本又作「暇」﹐音同鍜﹔脯加姜桂曰修。耿介﹐古幸反﹔下音界。行﹐戶郎反。號﹐戶刀反。跪﹐其委反。醇﹐音純。粹﹐𨿽遂反。爲調﹐於僞反﹐下「仕爲」同。令﹐力呈反。昭穆﹐上遙反﹐凡昭穆之例皆同。

﹝疏﹞注「暇修者﹐脯也」。

○解云﹕正以《穀梁傳》云「束脩之肉﹐不行竟內」﹐以肉言之﹐故知修爲脯矣。又下《曲禮》「婦人之贄﹐脯修棗栗」﹐謂之脯修﹐其義益顯。

○注「禮婦人」至「志也」。

○解云﹕時王之禮。且以其文先言棗栗故也。

○注「凡贄」至「用雉」。

○解云﹕皆下《曲禮》文。彼言諸侯用圭﹐此言玉者﹐蓋所見異也。

○注「大夫不世﹐不得專宗」。

○解云﹕欲道大夫之妻所以謂之婦人之義。

○注「重教化自本始也」。

○解云﹕正以宗子者﹐宗族之本故也。

大水夫人不制﹐遂淫二叔﹐陰气盛﹐故明年復水也。

○復﹐扶又反。

﹝疏﹞注「夫人」至「二叔」。

○解云﹕卽下二十七年傳云「公子慶父﹑公子牙通乎夫人以脇公」是也。

○注「明年復水也」。

○解云﹕卽二十五年「秋﹐大水」云云是也。

冬﹐戎侵曹﹐曹羈出奔陳。曹羈者何﹖曹大夫也。以小國﹐知無氏爲大夫。

○曹羈﹐居宜反﹐下同。

﹝疏﹞「曹羈者何」。

○解云﹕欲言曹君﹐經不稱伯﹔欲言大夫﹐單名無氏﹐故執不知問。

○注「以小」至「大夫」。

○解云﹕卽襄二十三年「邾婁鼻我來奔」﹐昭二十七年「邾婁快來奔」之屬是也。若其大國大夫不書名氏者﹐或有未命﹐或有罪見貶矣。

曹無大夫﹐此何以書﹖據羈無氏。

﹝疏﹞注「據羈無氏」。

○解云﹕曹無大夫之文也。言問者見羈無氏﹐知曹無大夫。旣無大夫﹐何以特書曹羈﹖故難之。

賢也。何賢乎曹羈﹖據國見侵﹐出奔以辟難。戎將侵曹﹐曹羈諫曰「戎眾以無義﹐戎師多﹐又常以無義爲事。」君請勿自敵也。」禮﹐兵敵則戰﹐不敵則守。君師少﹐不如守﹐且使臣下往。

○則守﹐手又反﹐又如字﹐下同。曹伯曰「不可。」臣下不可獨往。三諫不從﹐遂去之。故君子以爲得君臣之義也。孔子曰「所謂大臣者﹐以道事君﹐不可則止。」此之謂也。諫必三者﹐取月生三日而成魄﹐臣道就也。不從得去者﹐仕爲行道﹐道不行﹐義不可以素餐﹐所以申賢者之志﹐孤惡君也。諫有五﹕一曰諷諫﹐孔子曰「家不藏甲﹐邑無百雉之城」﹐季氏自墮之是也﹔二曰順諫﹐曹羈是也﹔三曰直諫﹐子家駒是也﹔四曰爭諫﹐子反請歸是也﹔五曰贛諫﹐百里子﹑蹇叔子是也。

○魄﹐普白反。餐﹐七千反。諷﹐方鳳反。墮﹐許規反。爭﹐爭鬥之爭。贛諫﹐陟降反﹐又呼弄反﹐又醜用反。

﹝疏﹞「三諫不從」至「義也」。

○解云﹕然則下二十七年傳云「君子辟內難﹐而不辟外難者﹐謂三諫不從」之屬是也。而《曲禮》下篇云「三諫不聽﹐則逃之」﹐蓋士不待放﹐故言逃之。

○注「諫必三者」至「君也」。

○解云﹕卽此及《鄕飲酒義》云「讓之三也﹐象月之三日而成魄」是也。

○注「諫有五至墮之是也」。解云﹕卽定十二年傳云「孔子行乎季孫﹐三月不違﹐曰﹕『家不藏甲﹐邑無百雉之城。』於是帥師墮費」是也。

○注「二曰順諫」。

○解云﹕卽此文是也。

○注「三曰」至「駒是也」。

○解云﹕昭二十五年傳云「昭公將弒季氏﹐告子家駒曰﹕『季氏爲無道﹐僣於公室久矣。吾欲弒之﹐何如﹖』子家駒曰﹕『諸侯僣於天子﹐大夫僣於諸侯久矣。』昭公曰﹕『吾何僣矣哉﹖』子家駒曰﹕『設兩觀﹐乘大路﹐朱幹玉戚以舞《大武》﹐八佾以舞《大夏》﹐皆天子之禮也』」是也。

○注「四曰」至「歸是也」。

○解云﹕卽宣十五年傳云「外平不書﹐此何以書﹖大其平乎己也。何大其平乎己﹖莊王圍宋軍﹐有七日之糧爾﹐盡此不勝﹐將去而歸爾。於是使司馬子反乘堙而闚宋城﹐宋華元亦乘堙而出見之。子反曰﹕『子之國何如﹖』華元曰﹕『憊矣。』曰﹕『何如﹖』曰﹕『易子而食之﹐析骸而炊之。』司馬子反曰﹕『嘻﹗甚矣憊。𨿽然﹐吾聞之也﹕圍者拑馬而秣之﹐使肥者應客﹐是何子之情也﹖』華元曰﹕『吾聞之﹐君子見人之厄則矜之﹐小人見人之厄則幸之。吾見子之君子也。是以告情於子也。』司馬子反曰﹕『諾﹗勉之矣。吾軍亦有七日之糧爾﹐盡此不勝﹐將去而歸爾。』揖而去之﹐反於莊王。莊王曰﹕『何如﹖』司馬子反曰﹕『憊矣。』曰﹕『何如﹖』曰﹕『易子而食之﹐析骸而炊之。』莊王曰﹕『嘻﹗甚矣憊。𨿽然﹐吾今取此﹐然後而歸爾。』司馬子反曰﹕『不可。臣巳告之矣﹐軍有七日之糧爾。』莊王怒曰﹕『吾使往視之﹐子曷爲告之﹖』司馬子反曰﹕『以區區之宋﹐猶有不欺人之臣﹐可以楚而無乎﹖是以告之也。』莊王曰﹕『諾﹗捨而止。𨿽然﹐吾猶取此﹐然後歸爾。』司馬子反曰﹕『然則君請處於此﹐臣請歸爾。』莊王曰﹕『子去我而歸﹐吾孰與處於此﹖吾亦從子而歸爾。』引師而去之。故君子大其平乎已也」者是也。

○注「五曰」至「子是也」。

○解云﹕僖三十三年傳云「秦伯將襲鄭﹐百里子與蹇叔子諫曰﹕『千里而襲人﹐未有不亡者也。』秦伯怒曰﹕『若爾之年者﹐宰上之木拱矣﹐爾曷知﹖』師出﹐百里子與蹇叔子送其子而戒之曰﹕『爾卽死必於殽之嵚巖﹐是文王之所辟風雨者也。吾將屍爾焉。』子揖師而行﹐百里子與蹇叔子從其子而哭之。秦伯怒曰﹕『爾曷爲哭吾師﹖』對曰﹕『臣非敢哭君師﹐哭臣之子也』」者是也。

赤歸於曹郭公。赤者何﹖曹無赤者﹐蓋郭公也。以郭公在赤下。

○赤歸於曹郭公﹐此連爲句。郭﹐音虢﹐亦如字。連讀郭公爲一句。

﹝疏﹞「赤者何」。

○解云﹕欲言曹伯﹐經不書爵﹔欲言微者﹐復有郭公之號﹐故執不知問。

○「曹無」至「公也」。

○解云﹕謂此郭公實非曹人故也。言蓋郭公者﹐蓋郭之公矣。

郭公者何﹖失地之君也。失地者﹐出奔也。名言歸﹐倒郭公置赤下者﹐欲起曹伯爲戎所殺﹐故使若曹伯死﹐謚之爲郭公。而赤微者﹐自歸曹也。不言赤奔者﹐從微者例﹐不得錄出奔。

﹝疏﹞「郭公者何」。

○解云﹕欲言郭君﹐經無其事﹔欲言曹伯﹐而文言郭公﹐故執不知問。

○注「不言」至「出奔」。

○解云﹕謂不言郭公赤奔曹者﹐假作微人之文﹐卽從微者例﹐寧得錄其奔﹐正得言道赤歸於曹。

二十有五年﹐春﹐陳侯使女叔來聘。稱字者﹐敬老也。禮﹐七十﹐𨿽庶人﹐主字而禮之。《孝經》曰「昔者明王之以孝治天下也﹐不敢遺小國之臣」是也。

○女﹐音汝。

﹝疏﹞注「稱字敬老也」。

○解云﹕正以稱字異於諸侯大夫之例﹐故知其老也。

○注「孝經」至「是也」。

○解云﹕注言此者﹐欲道《春秋》假魯以爲明王﹐謂女叔爲小國之臣矣。

夏﹐五月﹐癸丑﹐衛侯朔卒。《春秋》篡明者當書葬﹐朔不書葬﹐嫌與篡同例﹐身絕國不絕﹐故去葬﹐明犯天子命重﹐不得書葬﹐與盜國同。

○故去﹐起呂反﹐年末同。

﹝疏﹞注「春秋」至「國同」。

○解云﹕篡明者﹐謂經有立﹑入之文也﹐不嫌非篡﹐則書其葬﹐隱四年冬﹐「衛人立晉」﹔桓十三年春﹐「葬衛宣公」﹔莊九年夏﹐「齊小白入於齊」﹔僖十八年秋﹐「葬齊桓公」之屬是也。若篡不明者﹐則去其葬﹐以見其篡﹐不合爲諸侯﹐卽晉惠公之屬是也。今此尋朔於上六年經云「夏﹐六月﹐侯朔入於衛」﹐旣有入文﹐卽是篡明﹐當合書葬﹐而不書葬者﹐若其書葬﹐則嫌與篡明者同例﹐但身合絕而已﹐其國不合絕﹐故亦去其葬﹐明其犯天子之命罪重﹐不得書葬﹐與盜國同。盜國卽篡是也。朔犯天子命在上六年。

六月﹐辛未﹐朔﹐日有食之。鼓用牲於社。日食則曷爲鼓用牲於社﹖據日食在天。

﹝疏﹞注「據日食在天」。

○解云﹕謂日食在天上﹐何由於地而鼓用牲乎﹖

求乎陰之道也。求﹐責求也。以朱絲營社﹐或曰脇之﹐或曰爲闇﹐恐人犯之﹐故營之。或曰者﹐或人辭﹐其義各異也。或曰脇之﹐與責求同義。社者﹐土地之主也。月者﹐土地之精也。上系於天而犯日﹐故鳴鼓而攻之﹐脇其本也。朱絲營之﹐助陽抑陰也。或曰爲闇者﹐社者﹐土地之主﹐尊也﹐爲日光盡﹐天闇冥﹐恐人犯歷之﹐故營之。然此說非也。記或傳者﹐示不欲絕異說爾。先言鼓﹐後言用牲者﹐明先以尊命責之﹐後以臣子禮接之﹐所以爲順也。不言鼓於社用牲者﹐與禘於大廟用致夫人同﹐嫌起用牲爲非禮。書者﹐善內感懼天災應變得禮也。是後夫人遂不制﹐通於二叔﹐殺二嗣子也。

○營社﹐一傾反﹐又如字﹐本亦作「縈」﹐同。爲闇﹐於僞反﹐注「爲闇」﹑「爲日光」同。大廟﹐音泰。應變﹐應對之應。

﹝疏﹞注「或曰」至「說非也」。

○解云﹕知其非者﹐正以日食者﹐陰气侵陽﹐社官五土之神﹐理宜抑之﹐而反營衛﹐失抑陰之義故也。

○注「不言」至「非禮」。

○解云﹕《公羊》之義﹐救日食而有牲者﹐以臣子之道接之故也﹐與《左氏》天災有幣無牲異矣。僖八年「秋﹐七月﹐禘於大廟﹐用致夫人」﹐彼注云「以致文在廟下﹐不使入廟﹐知非禮也」。然則此經若鼓用牲之文﹐在於社之下﹐不使在社上﹐則用牲爲非禮。若然﹐上二十四年傳云「用者不宜用也」﹐而此注復以用牲爲得禮者﹐《公羊》之義﹐以用爲時事﹐不必著不宜也。

○注「書者」至「嗣子也」。

○解云﹕謂經書日食﹐善內之得禮矣。夫人遂不制以下﹐是其日食之義。言通於二叔者﹐下二十七年傳云「公子慶父﹑公子牙通乎夫人以脇公」是也。言殺二嗣子者﹐子般﹑閔公是也。

伯姬歸於杞。

秋﹐大水。鼓用牲於社於門。其言於社於門何﹖據一鼓用牲耳。於社﹐禮也。於門﹐非禮也。於門非禮﹐故略不復舉鼓用牲。不舉非禮爲重者﹐如去於社﹐嫌於門禮也。大水與日食同禮者﹐水亦土地所爲﹐雲實出於地﹐而施於上乃雨﹐歸功於天﹐猶臣歸美於君。

○復﹐扶又反。

﹝疏﹞注「大水」至「於君」。

○解云﹕同禮﹐謂同鼓用牲矣。

冬﹐公子友如陳。如陳者﹐聘也。內朝聘言如者﹐尊內也。書者﹐錄內所交接也。朝京師大國﹐善有加錄文﹐如楚有危文。聘無月者﹐此於朝輕也。

﹝疏﹞注「朝京」至「錄文」。解云﹕凡朝聘例時﹐加錄﹐謂書月是也。卽成十三年「三月﹐公如京師」﹐彼注云「月者﹐善公尊天子」者﹐是其朝京師有加錄之文矣。襄二十一年「春﹐王正月﹐公如晉」彼注云「月者﹐溴梁之盟後﹐中國方乖離﹐善公獨能與大國」者﹐是朝大國有加錄之文矣。

○注「如楚有危文」。

○解云﹕卽襄二十八年冬﹐「十有一月﹐公如楚」﹐彼注云「如楚皆月者﹐危公朝夷狄也」。是也。

○注「聘無月」至「輕也」。

○解云﹕卽《春秋》上下內聘京師及大國悉書時是也。而襄三十年「春﹐王正月﹐楚子使薳頗來聘」書月者﹐彼注云「月者﹐公數如晉﹐希見答﹐今見聘﹐故喜錄之」是也。然則此云聘無月者﹐據內言之矣。

二十有六年﹐春﹐公伐戎。

夏﹐公至自伐戎。

曹殺其大夫。何以不名﹖據莒小於曹﹐殺公子意恢名。

﹝疏﹞「春﹐公伐戎。夏﹐公至自伐戎」。

○解云﹕卽上六年注云「公獨出用兵﹐不得意致伐」者﹐卽此是也。

○注「據莒」至「恢名」。

○解云﹕知莒小於曹者﹐正以《春秋》上下﹐曹伯恆敍於莒上故也。其莒殺公子意恢名者﹐卽昭十四年「冬﹐莒殺其公子意恢」是也。

眾也。曷爲眾殺之﹖據殺三郤名。

﹝疏﹞注「據殺三郤名」。

○解云﹕卽成十七年「晉殺其大夫郤錡﹑郤州﹑郤至」是也。言晉殺三郤﹐亦是眾殺之﹐而皆書名。此曷爲眾殺而復不稱其名乎﹖

不死於曹君者也。曹諸大夫與君皆敵戎戰﹐曹伯爲戎所殺﹐諸大夫不伏節死義﹐獨退求生﹐後嗣子立而誅之。《春秋》以爲得其罪﹐故眾略之不名。凡書君殺大夫﹐大夫有罪﹐以專殺書﹐他皆以罪舉。

﹝疏﹞注「凡書」至「罪舉」。

○解云﹕《春秋》之義﹐諸侯之君不得專殺大夫﹐若殺有罪大夫﹐《春秋》書之者﹐責君專殺矣。其他無罪﹐君枉殺之﹐而書之者﹐欲以罪君之故而舉之。其罪君者﹐卽去其君之葬是也。

君死乎位曰滅﹐曷爲不言其滅﹖據胡子髡滅。

○髡﹐苦門反。

﹝疏﹞注「據胡子髡滅」。

○解云﹕卽昭二十三年云「胡子髡﹑沈子楹滅」云云是也。此注不言沈子楹者﹐省文故也。

爲曹羈諱也。此蓋戰也。何以不言戰﹖如上語知爲戰。

○爲曹﹐於僞反﹐下同。

﹝疏﹞注「如上語知爲戰」。

○解云﹕卽上謂「不死於曹君」是也。爲曹羈諱也。諱者﹐上出奔﹐嫌辟難﹐欲起其賢﹐又所諫者戰也﹐故爲去戰滅之文﹐所以致其意也。曹無大夫﹐書殺大夫者﹐起當誅也。

○避難﹐乃旦反。爲去﹐於僞反﹔下起呂反。

﹝疏﹞注「故爲」至「意也」。

○解云﹕謂曹羈之意﹐惟恐其滅﹐欲其不戰﹐是故諱其戰滅之文﹐所以使若諫得其君然也。

○注「曹無大夫」。

○解云﹕上二十四年傳文。

○注「起當誅也」。

○解云﹕言大夫之義﹐理合死於君。今不死君﹐當合誅討﹐是以經書「殺其大夫」﹐欲起其合誅矣。

秋﹐公會宋人﹑齊人伐徐。

冬﹐十有二月﹐癸亥﹐朔﹐日有食之。異與上日食略同。

﹝疏﹞注「異與上日食略同」。

○解云﹕上二十五年日食之下﹐注云「是後夫人遂不制﹐通於二叔﹐殺二嗣子也」。今此日食之異﹐亦爲此事﹐故云異與上日食之說相似﹐是以不復指解之。

二十有七年﹐春﹐公會杞伯姬於洮。書者﹐惡公教內女以非禮也。洮﹐內也。凡公出﹐在外致﹐在內不致。其與婦人會﹐不別得意﹐𨿽在外猶不致。伯姬不卒者﹐蓋不與卒於無服。女會來例皆時。

○洮﹐他刀反。惡公﹐烏路反﹐下「惡莊」同。別﹐彼列反。

﹝疏﹞注「凡公出﹐在外致」。

○解云﹕卽哀十三年夏﹐「公會晉侯及吳子於黃池」﹐「秋﹐公至自會」﹐是其公與二國以上得意致會也。桓二年秋﹐「公及戎盟於唐。冬﹐公至自唐」﹐是其公與一國出會盟﹐得意致地也﹐其不得意皆不致矣。

○注「在內不致」。

○解云﹕卽隱五年「公觀魚於棠」﹐不書公至自棠之屬是也。

○注「其與」至「不致」。

○解云﹕《春秋》上下﹐無公會婦人於外之經﹐而注言𨿽在外﹐猶有不致者﹐但偶爾無之。

○注「伯姬」至「無服」。

○解云﹕凡諸侯之女嫁於諸侯者﹐爲之期﹔若嫁於大夫者﹐則不服矣。其有服者﹐《春秋》皆書其卒以錄恩﹐卽紀伯姬﹑宋伯姬之屬是。若無服者則略之。今此伯姬《春秋》不記其卒者﹐蓋以其嫁於大夫﹐故云不與卒於無服矣。

○注「女會來例皆時」。

○解云﹕卽此經書「春﹐公會杞伯姬於洮」﹐下文云「冬﹐杞伯姬來」之屬是也。

夏﹐六月﹐公會齊侯﹑宋公﹑陳侯﹑鄭伯同盟於幽。

秋﹐公子友如陳﹐葬原仲。原仲者何﹖陳大夫也。大夫不書葬﹐此何以書﹖據益師等皆不書葬。稱字者﹐葬從主人也。

﹝疏﹞「原仲者何」。

○解云﹕欲言陳君﹐其稱異常﹔欲言大夫﹐不合錄葬﹐故執不知問。

○注「據益」至「書葬」。

○解云﹕卽隱元年冬十二月﹐「公子益師卒」之屬﹐皆無葬文是也。

○注「稱字」至「人也」。解云﹕若五等諸侯之卒﹐例書本爵﹐及其葬時﹐悉皆稱公﹐亦是葬從主人之稱﹐故取尊名矣。

通乎季子之私行也。不以公事行曰私行。私行﹐不言葬原仲於陳。若告糴者﹐告糴上有無麥禾﹐知以國事起。此上下無起文﹐而不言如陳﹐嫌不辟國事﹐實私行也。不嫌使乎大夫者﹐有國文也。

○告糴﹐音狄﹐下同。使﹐所吏反。

﹝疏﹞注「私行」至「告糴」。

○解云﹕卽下二十八年經云「冬﹐築微。大無麥禾」﹔「臧孫辰告糴於齊」﹐傳云「何以不稱使﹖以爲臧孫辰之私行」是也。

○注「不嫌」至「國文也」。

○解云﹕成二年傳云「君不使於大夫﹐此其行使乎大夫何」者﹐是其文也。又閔二年傳云「髙子者何﹖齊大夫也。何以不稱使﹖我無君也」者﹐亦是也。今此葬原仲﹐不嫌使乎大夫者﹐正以上有如陳之文故也。無國事﹐言如陳者﹐文九年注云「大夫系國」是也。

何通乎季子之私行﹖據大夫私行不書。辟內難也。欲起其辟內難。

○內難﹐乃旦反﹐注及與下同。君子辟內難﹐而不辟外難。《禮記》曰「門內之治恩揜義﹐門外之治義揜恩。

○之治﹐直吏反﹐下「之治」同。

﹝疏﹞注「《禮記》曰」至「揜恩」。

○解云﹕《喪服四制》文也。案彼文「事」作「治」字﹐下「揜」字作「斷」字﹐蓋以所見異。

內難者何﹖公子慶父﹑公子牙﹑公子友皆莊公之母弟也。公子慶父﹑公子牙通乎夫人﹐通者﹐淫通。

﹝疏﹞「內難者何」。

○解云﹕正以弒君之事﹐乃在莊三十二年冬﹐今已辟之﹐故執不知問。

以脇公。語在三十二年。

﹝疏﹞注「語在三十二年」。

○解云﹕卽「公曰﹕『牙謂我曰﹕魯一生一及﹐君巳知之矣。慶父也存」是也。

季子起而治之﹐則不得與於國政﹔坐而視之﹐則親親﹐親﹐至親也。

○與﹐音預。因不忍見也。因緣巳心不忍見親親之亂。故於是復請至於陳﹐而葬原仲也。書者﹐惡莊公不能任用﹐使辟難而出。

﹝疏﹞「故於是復請」至「於陳」。

○解云﹕案上二十五年「冬﹐公子友如陳」﹐今又請往﹐故言復也。

冬﹐杞伯姬來。其言來何﹖據有來歸。

﹝疏﹞「冬﹐杞伯姬來」。

○解云﹕卽上二十五年夏﹐「伯姬歸於杞」者是也。非謂此年「春﹐公會杞伯姬於洮」者﹐杞伯姬自是大夫之妻。然則此伯姬是其女﹐洮之伯姬是其姊妹﹐故今得並稱伯矣。

○注「據有來歸」。

○解云﹕卽宣十六年「秋﹐郯伯姬來歸」是也。

直來曰來﹐直來﹐無事而來也。諸侯夫人尊重﹐旣嫁﹐非有大故不得反。惟自大夫妻﹐𨿽無事﹐歲一歸寧。

﹝疏﹞注「諸侯」至「得反」。

○解云﹕卽此文「直來曰來」是也。其大故者﹐奔喪之謂。文九年「夫人姜氏如齊」﹐彼注云「奔父母之喪也」是也。

○注「惟自大夫」至「一歸寧」。

○解云﹕自﹐從也。言從大夫妻以下﹐卽《詩》云「歸寧父母」是也。案《詩》是后妃之事﹐而云大夫妻者﹐何氏不信《毛敍》故也。

大歸曰來歸。大歸者﹐廢棄來歸也。婦人有七棄﹑五不娶﹑三不去﹕嘗更三年喪不去﹐不忘恩也﹔賤取貴不去﹐不背徳也﹔有所受﹐無所歸不去﹐不窮窮也。喪婦長女不娶﹐無教戒也﹔世有惡疾不娶﹐棄於天也﹔世有刑人不娶﹐棄於人也﹔亂家女不娶﹐類不正也﹔逆家女不娶﹐廢人倫也。無子棄﹐絕世也﹔淫泆棄﹐亂類也﹔不事舅姑棄﹐悖徳也﹔口舌棄﹐離親也﹔盜竊棄﹐反義也﹔嫉妒棄﹐亂家也﹔惡疾棄﹐不可奉宗廟也。

○更﹐音庚。背﹐音佩。喪婦﹐息浪反。長女﹐丁丈反。悖﹐補內反。

﹝疏﹞注「不背徳也」。

○解云﹕言巳賤時﹐彼巳事巳﹐是其恩徳也。若貴而棄之﹐卽是背徳而不報﹐非禮也。

○注「逆家」至「人倫也」。

○解云﹕謂仍見其家不行正直﹐而行頑慝﹐廢其尊卑之倫次﹐故不可娶。

莒慶來逆叔姬。莒慶者何﹖莒大夫也。莒無大夫﹐此何以書﹖譏。何譏爾﹖大夫越竟逆女﹐非禮也。禮﹐大夫任重﹐爲越竟逆女﹐於政事有所損曠﹐故竟內乃得親迎﹐所以屈私赴公也。言叔姬者﹐婦人以字通。言叔姬﹐賤﹐故略與歸同文﹐重乖離也。

﹝疏﹞「莒慶者何」。

○解云﹕欲言莒君﹐經不稱子﹔欲言大夫﹐莒無大夫﹐故執不知問。

○「大夫」至「非禮也」。

○解云﹕大夫所以不得越竟逆女者﹐正以大夫任重﹐於政事有所損曠故也。若士則待越竟娶妻﹐正以其任輕故也。是以《士昏禮》云「若異邦則贈﹐丈夫逆者以束錦是也。

○注「言叔」至「乖離也」。

○解云﹕若不與歸同文﹐宜言莒慶來逆女﹐叔姬歸於莒矣。然則言叔姬者﹐是其歸文也。又云重乖離者﹐謂書其逆女與歸文同也﹐何者﹖嫁於大夫﹐賤不合錄﹐而書其逆叔姬者﹐重其乖離矣。

杞伯來朝。杞﹐夏后﹐不稱公者﹐《春秋》黜杞﹐新周而故宋﹐以《春秋》當新王。黜而不稱侯者﹐方以子貶﹐起伯爲黜。說在僖二十三年。

○夏﹐戶雅反。

﹝疏﹞注「杞﹐夏后﹐不稱公」。

○解云﹕隱五年傳云「王者之後稱公」﹐今而稱伯﹐故怪之。

○注「黜而」至「三年」。

○解云﹕僖二十三年「十有一月﹐杞子卒」﹐注云「始見稱伯﹐卒獨稱子者﹐微弱爲徐﹑莒所脇﹐不能死位。《春秋》伯﹑子﹑男一也﹐辭無所貶。貶稱子者﹐《春秋》黜杞不明﹐故以其一等貶之﹐明本非伯乃公也。又因以見聖人子孫﹐有誅無絕﹐故貶不失爵」是也。言「方以子貶」者﹐方以僖二十三年貶之稱子﹐令與伯共爲一等﹐故於此處不得稱侯耳。

公會齊侯於城濮。

○濮﹐音卜。

莊公卷九﹝起二十八年﹐盡閔公二年﹞

莊公卷九﹝起二十八年﹐盡閔公二年﹞

二十有八年﹐春﹐王三月﹐甲寅﹐齊人伐衛。衛人及齊人戰﹐衛人敗績。伐不日﹐此何以日﹖據鄭人伐衛不日。

﹝疏﹞注「據鄭人伐衛不日」。

○解云﹕在隱二年冬。按彼文𨿽在十二月「乙卯﹐夫人子氏薨」之下﹐不蒙其日月﹐故得據之。

至之日也。用兵之道﹐當先至竟侵責之﹐不服乃伐之。今日至﹐便以今日伐之﹐故曰以起其暴也。戰不言伐﹐此其言伐何﹖至之日也。至日便伐﹐明暴故舉伐。

﹝疏﹞「戰不」至「伐何」。

○解云﹕正以上十年傳云「戰不言伐」云云﹐書其重者﹐故此弟子據而難之。

《春秋》伐者爲客﹐伐人者爲客﹐讀伐長言之﹐齊人語也。

○伐者爲客﹐何云「讀伐長言之」﹐伐人者也。

﹝疏﹞「《春秋》伐者爲客」。

○解云﹕謂伐人者﹐必理直而兵彊﹐故引聲唱伐﹐長言之﹐諭其無畏矣。

伐者爲主。見伐者爲主﹐讀伐短言之﹐齊人語也。

○伐者爲主﹐何云「讀伐短言之」﹐見伐者也。

﹝疏﹞「伐者爲主」。

○解云﹕謂被伐主﹐必理曲而寡援﹐恐得罪於鄰國﹐故促聲短言之﹐諭其恐懼也。公羊子齊人﹐因其俗可以見長短﹐故言此。

故使衛主之也。戰序上言及者爲主。曷爲使衛主之﹖據宋襄公伐齊﹐宋主齊。

﹝疏﹞注「據宋」至「主齊」。

○解云﹕卽僖十八年「春﹐王正月﹐宋公會曹伯﹑衛人﹑邾婁人伐齊」﹐夏﹐「五月﹐戊寅﹐宋師及齊師戰於甗﹐齊師敗績」﹐傳云「戰不言伐﹐此其言伐何﹖宋公與伐而不與戰﹐故言伐。《春秋》伐者爲客﹐伐者爲主。曷爲不使齊主之﹖與襄公之徵齊也。曷爲與襄公之徵齊﹖桓公死﹐豎刀﹑易牙爭權不葬﹐爲是故伐之也」是也。

衛未有罪爾。蓋爲幽之會﹐服父喪未終而不至故。

○蓋爲﹐於僞反。

﹝疏﹞注「蓋爲」至「至故」。

○解云﹕上二十七年「夏﹐公會齊侯﹑宋公﹑陳侯﹑鄭伯﹐同盟於幽」是也。按上二十五年「夏﹐五月﹐癸丑﹐衛侯朔卒」﹐至二十七年六月幽之會時﹐始二十六月未盡。今傳復以爲無罪﹐故知正爲父喪未終﹐是以不至﹐則幽之會不至之衛侯﹐惠公朔之子﹐蓋懿公也。

敗者稱師﹐衛何以不稱師﹖據桓十三年己巳﹐燕人戰敗績稱師也。

﹝疏﹞注「據桓」至「稱師也」。解云﹕卽彼經云十三年「春﹐二月﹐公會紀侯﹑鄭伯。己巳﹐及齊侯﹑宋公﹑衛侯﹑燕人戰﹐齊師﹑宋師﹑衛師﹑燕師敗績」是。

未得乎師也。未得成列爲師也。詐戰不言戰﹐言戰者﹐衛未有罪﹐方欲使衛主齊﹐見直文也。不地者﹐因都主國也。

○見直﹐賢徧反。

﹝疏﹞注「詐戰不言戰」。解云﹕通例如此。

夏﹐四月﹐丁未﹐邾婁子瑣卒。日者﹐附從霸者朝天子﹐行進。

○瑣﹐素果反。

﹝疏﹞注「日者」至「行進」。

○解云﹕欲決上十六年冬十二月﹐「邾婁子克卒」不書日故也。正以行進而書日﹐故知附從霸者朝天子﹐賢於會霸者於北杏而已。但外相如例所不書﹐故無其文﹐何氏以理知之﹐故如此解。

秋﹐荊伐鄭。公會齊人﹑宋人﹑邾婁人救鄭。書者﹐善中國能相救。

冬﹐築微。

○築微﹐《左氏》作「麋」。大無麥禾。冬﹐旣見無麥禾矣﹐曷爲先言築微﹐而後言無麥禾﹖諱以凶年造邑也。諱使若造邑而後無麥禾者﹐惡愈也。此蓋秋水所傷﹐就築微下俱舉水﹐則嫌冬水﹐推秋無麥禾﹐使若冬水所傷者﹐但言無麥禾﹐則嫌秋自不成﹐不能起秋水﹐因疾莊公行類同﹐故加大﹐明有秋水也。此夫人淫泆之所致。

﹝疏﹞注「此蓋」至「秋水」。

○解云﹕旣言無麥﹐是建未之前事﹐故知秋水所傷也。若其經云冬築微大水無麥禾﹐卽大水在冬下﹐嫌是冬水矣﹐則嫌推尋此秋無麥禾之事﹐若使冬水傷殺之者矣。若不言大而但言無麥禾﹐則嫌此秋但地气不養而麥禾不成﹐不能起見此秋實有水矣。因欲疾莊公之行﹐不制夫人﹐令其陰盛﹐類同於水﹐故加大以見之。

臧孫辰告糴於齊。告糴者何﹖請糴也。買穀曰糴。

﹝疏﹞「告糴者何」。

○解云﹕欲言買穀﹐不見將物之文﹔欲言非買穀﹐而經書糴者﹐攺執不知問。

何以不稱使﹖據上大無麥禾﹐知以國事行﹐當言如也。

﹝疏﹞注「當言如也」。

○解云﹕正以如者﹐內稱使文故也。

以爲臧孫辰之私行也。曷爲以臧孫辰之私行﹖據國事也。君子之爲國也﹐必有三年之委。一年不熟告糴﹐譏也。古者三年耕﹐必餘一年之儲﹔九年耕﹐必有三年之積﹐𨿽遇凶災﹐民不饑乏。莊公享國二十八年﹐而無一年之畜﹐危亡切近﹐故諱﹐使若國家不匱﹐大夫自私行糴也。

○委﹐於鬼反。諸﹐直魚反。畜﹐敕六反。匱﹐其位反。

﹝疏﹞注「危亡切近﹐故諱」。

○解云﹕謂危亡之事﹐切於國家﹐理應不遠矣。

二十有九年﹐春﹐新延廏。新延廏者何﹖修舊也。舊﹐故也。繕故曰新﹐有所增益曰作﹐始造曰築。

○廏﹐九又反。

﹝疏﹞「新延廏者何」。

○解云﹕欲言新造﹐不見作名﹔欲言修舊﹐修舊不書﹐故執不知問。

○注「繕故曰新」。

○解云﹕卽此是也。

○注「有所增益曰作」。

○解云﹕卽僖二十年「新作南門」是也。

○注「造曰築」。

○解云﹕卽止「築微」﹐傳云「凶年不造邑也」之屬是也。

修舊不書﹐此何以書﹖據新宮災後修不書。

﹝疏﹞注「據新」至「不書」。

○解云﹕卽成三年二月﹐「甲子﹐新宮災。三日哭」﹐於此以後﹐不見修作之文是也。

譏。何譏爾﹖凶年不修。不諱者﹐繕故功費差輕於造邑。延廏﹐馬廏也。

○費﹐芳味反。差﹐初賣反。

﹝疏﹞注「不諱」至「造邑」。

○解云﹕上二十八年「築微」之事﹐實在大無麥禾後﹐而在前言之者﹐諱以凶年造邑故也。然則去年無麥禾﹐今玆凶歲而修廏﹐不諱者﹐正以功費輕也。

夏﹐鄭人侵許。

秋﹐有蜚。何以書﹖記異也。蜚者﹐臭惡之虫也﹐象夫人有臭惡之行。言有者﹐南越盛暑所生﹐非中國之所有。

○蜚﹐扶味反﹐臭虫也。行﹐下孟反。

冬﹐十有二月﹐紀叔姬卒。國滅卒者﹐從夫人行﹐待之以初也。

﹝疏﹞注「國滅」至「以初也」。

○解云﹕桓七年「夏﹐穀伯綏來朝。鄧侯吾離來朝」﹐傳云「皆何以名﹖失地之君也。其稱侯朝何﹖貴者無後﹐待之以初也」。然則今此叔姬﹐其國已滅而書卒﹐正以本貴爲夫人﹐今𨿽國滅﹐猶以夫人之禮待之而書其卒﹐故云待之以初也。案隱七年﹐則此叔姬乃是伯姬之媵﹐而言從夫人行者﹐正以十二年春「叔姬歸於酅」﹐傳云「其言歸於酅何﹖隱之也。何隱爾﹖其國亡矣﹐徒歸於叔爾也」。然則初去之時﹐𨿽爲媵妾﹐至莊四年三月「伯姬卒」之後﹐紀國未滅之前﹐紀侯立之爲夫人﹐其言夏「紀侯大去其國」﹐叔姬乃歸於魯﹐至十二年春歸於酅之時爲夫人﹐故曰從夫人行也。

城諸及防。諸﹐君邑。防﹐臣邑。言及﹐別君臣之義。君臣之義正﹐則天下定矣。

○別﹐彼列反。

﹝疏﹞注「諸君」至「臣邑」。

○解云﹕知如比者﹐正以昭五年「夏﹐莒牟夷以牟婁及防玆來奔」﹐傳云「其言及防玆來奔」﹐傳云「其言及防玆來奔何﹖不以私邑累公邑也」﹐彼注云「公邑﹐君邑也。私邑﹐臣邑也。累﹐次也。義不可使臣邑與君邑相次序﹐故言及以絕之」。然則都邑言及別公私﹐故知此言城諸及防者﹐是君臣邑故也。

○注「言及」至「定矣」。

○解云﹕所以君臣之義正﹐則天下定﹐可以爲王者之法矣。

三十年﹐春﹐王正月。

夏﹐師次於成。

秋﹐七月﹐齊人降鄣。鄣者何﹖紀之遺邑也。降之者何﹖取之也。取之則曷爲不言取之﹖爲桓公諱也。時霸功足以除惡﹐故爲諱。言降者﹐能以徳見歸﹐自來服者可也。

○降鄣﹐戶江反﹐下注同。鄣﹐音章。爲桓﹐於僞反﹐注同。

﹝疏﹞「鄣者何」。

○解云﹕欲言是國﹐《春秋》未有﹔欲言非國﹐復無所系﹐故執不知問。

○「降之者何」。

○解云﹕欲言自服﹐文道齊人﹔欲言兵加﹐而文又言降﹐故執不知問。

外取邑不書﹐此何以書﹖盡也。襄公服紀以過﹐而復盡取其邑﹐惡其不仁之甚也。月者﹐重於取邑」。

○復﹐扶又反。惡其﹐烏路反﹐下同。

﹝疏﹞注「月者﹐重於取邑」。

○解云﹕以取邑例時﹐卽隱六年「冬﹐宋人取長葛」之屬是。

八月﹐癸亥﹐葬紀叔姬。外夫人不書葬﹐此何以書﹖隱之也。何隱爾﹖其國亡矣﹐徒葬乎叔爾。

九月﹐庚午﹐朔﹐日有食之。鼓用牲於社。是後魯比弒二君﹐狄滅邢﹑衛。

○比殺﹐申志反。

﹝疏﹞「徒葬乎叔爾」。解云﹕謂不得與夫合葬﹐故言徒。徒者﹐空也。案上四年「齊侯葬紀伯姬」﹐傳云「外夫人不書葬﹐此何以書﹖隱之也。何隱爾﹖徒葬於齊爾」。而此重發之者﹐正以彼則於齊﹐此則於叔﹐故重言之。

○注「是後魯比弒二君」。

○解云﹕謂下三十二年「子般卒」﹐閔二年「公薨」是也。

○注「狄滅邢﹑衛」。

○解云﹕謂僖元年「次聶北﹐救邢」﹐僖二年「春﹐王正月﹐城楚丘」之屬是也。

冬﹐公及齊侯遇於魯濟。

○濟﹐子禮反。

齊人伐山戎。此齊侯也﹐其稱人何﹖據下言齊侯來獻戎捷。

﹝疏﹞注「據下」至「戎捷」。

○解云﹕卽下三十一年「夏﹐六月﹐齊侯來獻戎捷」是也。

貶。曷爲貶﹖據齊侯伐北戎不貶。

﹝疏﹞注「據齊」至「不貶」。

○解云﹕卽僖十年「夏﹐齊侯﹑許男伐北戎」是也。若然﹐而此注不道許男者﹐正以其解齊人伐山戎之故﹐省文。

子司馬子曰「蓋以操之爲已蹙矣。」操﹐迫也。已﹐甚也。蹙﹐痛也。迫殺之甚痛。

○以操﹐七刀反﹐迫也﹐注同。蹙﹐子六反。此蓋戰也。何以不言戰﹖據得捷也。《春秋》敵者言戰。桓公之與戎狄﹐驅之爾。時桓公力但可驅逐之而已﹐戎亦天地之所生﹐而乃迫殺之甚痛﹐故去戰貶見其事﹐惡不仁也。山戎者﹐戎中之別名﹐行進故錄之。

○去﹐起呂反。見﹐賢徧反。

﹝疏﹞「《春秋》敵者言戰」。解云﹕謂軍人眾寡相敵者﹐不謂將之尊卑等﹐是以僖二十八年「晉侯」已下﹐「及楚人戰於城濮」﹔宣十二年「晉荀林父帥師及楚子戰於邲」之屬﹐𨿽君與大夫亦言戰矣。

○注「故去」至「不仁也」。

○解云﹕謂貶去其戰﹐以見力不得等﹐惡齊侯之不仁也。

○注「行進故錄之」。

○解云﹕謂言山﹐詳錄之耳。

三十有一年﹐春﹐築臺於郎。何以書﹖譏。何譏爾﹖臨民之所漱浣也。無垢加功曰漱﹐去垢曰浣﹐齊人語也。譏者﹐爲瀆下也。禮﹐天子外屏﹐諸侯內屏﹐大夫帷﹐士簾﹐所以防泄慢之漸也。禮﹐天子有靈臺﹐以候天地﹔諸侯有時臺﹐以候四時。登髙遠望﹐人情所樂﹐動而無益於民者﹐𨿽樂不爲也。四方而髙曰臺。

○漱﹐素口反。浣﹐戶管反。垢﹐古口反。去﹐起呂反。爲瀆﹐於僞反﹐下「爲威」同。

﹝疏﹞「臨民之所漱浣也」。

○解云﹕謂郎臺近泉臺﹐故知如此。是以文十六年傳云「泉臺者何﹖郎臺也。郎臺則曷爲謂之泉臺﹖未成爲郎臺﹐旣成爲泉臺」﹐彼注云「旣成更以所置名之」者﹐卽其近泉之證也。

○注「無垢加功曰漱」。

○解云﹕謂但用手矣。旣無垢而加功者﹐蓋亦少有﹐但無多垢﹐故謂之無﹐非全無也。又取其斗漱耳﹐若以裏語曰鬥漱也。注「去垢曰浣」者。蓋用足物﹐是以舊說云用足曰浣是也。故《內則》云「冠帶垢﹐和灰請漱﹔衣裳垢﹐和灰請嘗」﹐鄭注云「手曰漱﹐足曰浣﹐和﹐漬也」是也。

○注「禮天」至「士簾」。

○解云﹕《禮說》文也。

○注「天子」至「四時」。

○解云﹕皆是《禮說》文也。文王受命之後﹐乃築靈臺﹐亦是天子曰靈臺之義。正以候天地﹐故以靈言之﹔諸侯候四時﹐故謂之時臺。

○注「四方而髙曰臺」。

○解云﹕《爾雅﹖釋宮》文。

夏﹐四月﹐薛伯卒。卒者﹐薛與滕俱朝隱公﹐桓弒隱而立﹐滕朝桓公﹐薛獨不朝﹐知去就也。

○桓殺﹐申志反。

﹝疏﹞「卒者」至「去就也」。

○解云﹕所傳聞之世﹐小國卒例不合書﹐而今書之﹐故解之耳。言薛與滕俱朝隱公者﹐卽隱十一年「滕侯﹑薛侯來朝」是也。言滕朝桓公者﹐卽桓二年滕子來朝是也。言知去就者﹐謂知去惡就善矣。

築臺於薛。何以書﹖譏。何譏爾﹖遠也。禮﹐諸侯之觀不過郊。

○觀﹐工喚反。

﹝疏﹞注「禮諸」至「過郊」。解云﹕正以郎爲近邑而在郊內﹐鄕者上傳不譏其遠﹐今此云薛﹐傳云「遠也」﹐故知禮法不得過郊矣。

六月﹐齊侯來獻戎捷。戰所獲物曰捷。齊﹐大國也。曷爲親來獻戎捷﹖據齊未嘗朝魯。威我也。以威恐怖魯也。如上難知爲威魯書之。

○恐怖﹐丘勇反﹔下普故反。其威我柰何﹖旗獲而過我也。旗﹐軍幟名﹐各有色﹐與金鼓俱舉﹐使士卒望而爲陳者。旗獲﹐建旗縣所獲得以過魯也。不書威魯者﹐恥不能爲齊所忌難﹐見輕侮也。言獻捷系戎者﹐《春秋》王魯﹐因見王義﹐古者方伯徵伐不道﹐諸侯交格而戰者﹐誅絕其國﹐獻捷於王者。楚獻捷時﹐此月者﹐刺齊桓忄喬慢恃盈﹐非所以就霸功也。

○幟﹐音志﹐又申志反﹐又尺志反﹐本又作「織」﹐同。難﹐乃旦反。因見﹐賢徧反。

﹝疏﹞注「旗軍」至「有色」。

○解云﹕卽禮大帛以卽戎之屬是也。

○注「與金鼓俱舉」。

○解云﹕謂以金錞和鼓﹐金鐸通鼓之時而建之。

○注「旗獲」至「過魯也」。

○解云﹕凡言過者﹐謂道所經過之稱。今齊侯伐山戎而得過魯﹐則此山戎不在齊北可知。蓋戎之別種﹐居於諸夏之山﹐故謂之山戎耳。

○注「言獻捷系戎」至「不道」。

○解云﹕正決僖二十一年冬﹐「楚人使宜申來獻捷」﹐無所系矣。

○注「諸侯交」至「於王者」。

○解云﹕格﹐猶距也。謂與交戰而距王。今人謂不順之處爲格化之類。

○注「楚獻」至「此月」。

○解云﹕卽僖二十一年冬﹐「楚人使宜申來獻捷」是也。而云持盈者﹐謂自持盈滿之道而侮諸侯﹐失謙虛之義﹐故月之。

秋﹐築臺於秦。何以書﹖譏。何譏爾﹖臨國也。言國者﹐社稷﹑宗廟﹑朝廷皆爲國﹐明皆不當臨也。臨社稷﹑宗廟則不敬﹐臨朝廷則泄慢也。冬﹐不雨。何以書﹖記異也。京房《易傳》曰「旱異者﹐旱久而不害物也。斯祿去公室﹐福由下作﹐故陽𨿽不施﹐而陰道獨行﹐以成萬物也。」先是比築三臺﹐慶牙專政之應。

○施﹐申豉反。

﹝疏﹞注「先是比築三臺」。

○解云﹕卽上文於郎﹑於薛﹑於秦之屬是也。

○注「慶牙專政」。

○解云﹕卽上二十七年傳云「公子慶父﹑公子牙﹑公子友皆莊公之母弟也。公子慶父﹑公子牙通乎夫人以脇公﹐季子起而治之﹐則不得與於國政﹐坐而視之﹐則親親﹐因不忍見也。故於是復請至於陳﹐而葬原仲也」﹐下三十二年傳云「季子至而授之以國政」。然則上旣言二子脇公﹐季友不得爲政﹐下文始言授季子國政﹐卽於是時慶牙爲政明矣。

三十有二年﹐春﹐城小穀。

夏﹐宋公﹑齊侯遇於梁丘。

秋﹐七月﹐癸巳﹐公子牙卒。何以不稱弟﹖據公弟叔肹卒。

○肹﹐許乙反。

﹝疏﹞「城小穀」。

○解云﹕二傳作「小」字﹐與《左氏》異。「夏宋公」至「梁丘」。

○解云﹕隱八年注云「宋公序上者﹐時衛侯要宋公﹐使不虞者爲主﹐明當戒愼之」。然則今宋公序上﹐亦爲齊侯所要故也。

○注「據公弟叔肹卒」。解云﹕卽宣十七年「冬﹐十有一月﹐壬午﹐公弟叔肹」是也。

殺也。殺則曷爲不言刺﹖據公子買有罪殺之﹐言刺不言卒。

﹝疏﹞注「據公」至「言卒」。

○解云﹕卽僖二十八年「公子買戍衛﹐不卒戍﹐刺之」傳云「不卒戍者何﹖不卒戍者﹐內亂也﹐不可使往也。不可使往﹐則其言戍衛何﹖遂公意也」是也。

爲季子諱殺也。曷爲爲季子諱殺﹖據叔孫得臣卒不日者﹐惡不發揚公子遂弒也。

○爲季﹐於僞反﹐下「爲季」﹑「而爲」﹐注「故爲」同。

﹝疏﹞注「據叔」至「遂弒也」。

○解云﹕卽宣五年九月﹐「叔孫得臣卒」﹐注云「不日者﹐知公子遂欲弒君﹐爲人臣知賊而不言﹐明當誅」是也。然則季子若其發揚牙之罪惡誅之﹐正是臣人之道。今而諱殺﹐故難之云。

季子之遏惡也。遏﹐止。

○遏﹐於葛反﹐止也。不以爲國獄﹐不就致獄其刑﹐故言卒。緣季子之心而爲之諱。季子過在親親﹐疑於非正﹐故爲之諱﹐所以別嫌明疑。

○別﹐彼列反。

﹝疏﹞注「季子」至「明疑」。

○解云﹕季子仁者﹐不忍用刑其兄﹐是失事君之道。然則季子之過﹐在於親其親者﹐故曰過在親親。《春秋》以掩遏牙之惡﹐與周公行誅於兄異﹐是以疑其非正禮耳﹐故爲之諱刺文。所以別嫌者﹐謂諱刺別於親親﹐失臣道之嫌。明疑者﹐明於掩惡﹐非正禮之疑耳。

季子之遏惡柰何﹖莊公病﹐將死﹐以病召季子。召之於陳。

﹝疏﹞注「召之於陳」。

○解云﹕正以上二十七年傳云「因不忍見也﹐故於是復請至於陳﹐而葬原仲也」之文故也。

季子至而授之以國政。至不書者﹐內大夫出與歸﹐不兩書。

﹝疏﹞注「至不」至「兩書」。

○解云﹕謂通例如此。宣八年「夏﹐公子遂如齊﹐至黃乃復」﹐書其乃復者﹐彼傳云「何言乎有疾乃復﹖譏。何譏爾﹖大夫以君命出﹐聞喪徐行而不反」﹐彼注云「喪尙不當反﹐況於疾乎」是也。宣十八年秋﹐「公孫歸父如晉」﹐冬﹐「歸父還自晉﹐至檉﹐遂奔齊」﹐書其還者﹐彼傳云「還者何﹖善辭也。何善爾﹖歸父使於晉﹐還自晉﹐至檉﹐聞君薨家遣﹐墠帷」﹐反命乎介﹐自是走之齊」﹐彼注云「主書者﹐善其不以家見遂怨懟﹐成踴哭君﹐終臣子之道﹐起時莫能然也。言至檉者﹐善其得禮於檉」是也。昭十四年「春﹐隱如至自晉」﹔又昭二十四年春﹐「叔孫捨至自晉」﹐皆書至者﹐正由被執而得歸﹐是以重而書至﹐猶非正歸當書之例也。閔二年秋﹐「季子來歸」書者﹐初出亦不書﹐不得難此也。

曰「寡人卽不起此病﹐吾將焉致乎魯國﹖」致﹐與也。

○焉﹐於虔反。季子曰「般也存﹐君何憂焉﹖」公曰「庸得若是乎﹖庸﹐猶傭傭無節目之辭。

○般﹐音班。牙謂我曰﹕『魯一生一及﹐君巳知之矣。』父死子繼曰生﹐兄死弟繼曰及。言隱公生﹐桓公及﹐今君生﹐慶父亦當及﹐是魯國之常也。慶父也存。」時莊公以爲牙欲立慶父。

﹝疏﹞「慶父也存」者﹐解云﹕莊公辭。

季子曰「夫何敢﹖是將爲亂乎﹖夫何敢﹗」再言夫何敢者﹐反覆思惟﹐且欲以安病人也。孔子曰「君子有九思﹕視思明﹐聽思聰﹐色思溫﹐貌思恭﹐言思忠﹐事思敬﹐疑思問﹐忿思難﹐見得思義」。

○夫何﹐音扶﹐下及注同。覆﹐芳服反。思難﹐乃旦反。

﹝疏﹞注「再言」至「病人也」。

○解云﹕謂反覆思惟踟躕之間﹐故再告此。言夫何敢﹐使病者意安耳。

○注「孔子曰」至「思義」。

○解云﹕引之者﹐欲言季子反覆思惟﹐合於君子之道。言見得思義者﹐得謂利祿也。

俄而牙弒械成。是時牙實欲自弒君﹐兵械巳成﹐但事未行爾。有攻守之器曰械。

○俄﹐五多反。牙殺﹐申志反﹐注及下「親弒」同。械﹐戶戒反。季子和藥而飲之﹐藥者﹐酖毒也﹐傳曰「酖之」是也。時季子亦有械﹐故能飲之。傳不道者﹐從可知。

○飲﹐於鴆反﹐注同。酖毒﹐本亦作「鴆」﹐直蔭反﹐下文同。

﹝疏﹞注「藥者」至「是也」。

○解云﹕卽下云「然則曷爲不直誅而酖之」云云者是。

曰「公子從吾言而飲此﹐則必可以無爲天下戮笑﹐必有後乎魯國。時世大夫﹐誅不宣揚﹐子當繼體如故。

﹝疏﹞「則必可以無爲天下戮笑」。

○解云﹕言不爲天下所共戮﹐不爲天下所共笑矣。

○注「時世大夫」。

○解云﹕欲道古禮大夫不世矣。

不從吾言而不飲此﹐則必爲天下戮笑﹐必無後乎魯國。」於是從其言而飲之﹐飲之無傫氏﹐至乎王堤而死。公子牙今將爾﹐今將欲殺無傫。

○無﹐本又作「巫」。傫﹐音力委反﹐又力追反。堤﹐丁兮反。

﹝疏﹞「飲之無傫氏」。

○解云﹕或是大夫家﹐或是地名。言飲酖毒之藥於無傫氏矣。舊云飲之無傫氏者﹐言飲此毒不累其子孫﹐謂當立其氏族也者﹐非也。

○「至乎王堤而死」。

○解云﹕王堤﹐蓋地名。

辭曷爲與親弒者同﹖辭﹐傳序經辭。親﹐躬親也。

﹝疏﹞注「辭﹐傳序經辭」。

○解云﹕知如此者﹐正以經書「公子牙卒」﹐無誅殺之文。傳云「曷爲不言刺之」﹐云是將爲亂乎﹖故知此辭與親弒者同﹐但是傳序經辭﹐非爲經也。

君親無將﹐將而誅焉。親﹐謂父母。

○無將﹐如字﹐閔公「本將不誅」﹑「將而」皆同﹔或子匠反﹐非也。然則善之與﹖曰﹕然。殺世子母弟直稱君者﹐甚之也。季子殺母兄﹐何善爾﹖誅不得辟兄﹐君臣之義也。以臣事君之義也。惟人君然後得申親親之恩。

○與﹐音余。

﹝疏﹞「殺世子母弟」至「之也」。

○解云﹕卽僖五年「春﹐晉侯殺其世子申生」﹐襄二十六年「秋﹐宋公殺其世子座」之屬者﹐是殺世子直稱君之經也。隱元年「夏﹐五月﹐鄭伯克段於鄢」﹔襄三十年夏﹐「天王殺其弟年夫」之屬者﹐是殺母弟直稱君之經也。

○注「惟人」至「之恩」。

○解云﹕欲道殺世子母弟﹐所以直稱君甚之之義。言得申親親之恩而不申之﹐故甚其惡耳。

然則曷爲不直誅而酖之﹖行誅乎兄﹐隱而逃之﹐使託若以疾死然﹐親親之道也。明當以親親原而與之﹐於治亂當賞疑從重﹐於平世當罰疑從輕。莊不卒大夫而卒牙者﹐本以書國將弒君。書日者﹐錄季子遏惡也。行誅親親﹐𨿽酖之猶有恩也。

﹝疏﹞「隱而逃之」。

○解云﹕言隱匿辟殺﹐是以不直誅而酖之矣。

○注「明當」至「與之」。

○解云﹕明《春秋》之道﹐當親其親﹐而原季子之心而與之﹐故善之耳。

○注「於治」至「從輕」。

○解云﹕注言此者﹐欲道《春秋》者﹐撥亂之書﹐是以原其親親而賞季氏卽賞疑從重也。當所傳聞之世天下未平是以升平疑獄不得不誅﹐故云於平世乃可罰疑從輕矣。

○注「莊不」至「弒君」。

○解云﹕上三年「春﹐王正月﹐溺會齊師伐衛」﹐傳云「溺者何﹖吾大夫之未命者也」﹐彼注云「所伐大夫不卒者﹐莊公薄於臣子之恩﹐故不卒大夫﹐與桓同義」是也。今牙書卒者﹐本以當國將弒君故也。

○注「書日」至「遏惡也」。

○解云﹕正以《春秋》之義﹐於所傳聞之世﹐大夫之卒﹐不問有罪無罪﹐皆不書日以略之﹐因示其恩淺﹐卽隱元年冬十二月﹐「公子益師卒」﹔隱八年「冬﹐十有二月﹐無駭卒」之屬是也。今而書日﹐故解之。言錄季子遏惡也者﹐正以爲季子遏其惡之故﹐是以詳錄之耳。

八月﹐癸亥﹐公薨於路寢。路寢者何﹖正寢也。公之正居也。天子諸侯皆有三寢﹕一曰髙寢﹐二曰路寢﹐三曰小寢。父居髙寢﹐子居路寢﹐孫從王父母﹐妻從夫寢﹐夫人居小寢。在寢地者﹐加錄內也。夫人不地者﹐外夫人不卒﹐內書薨已錄之矣﹐故出乃地。

﹝疏﹞「路寢者何」。

○解云﹕欲言正寢﹐公存之時﹐經文無路寢之名﹔欲言非正寢﹐而公薨於內﹐故執不知問。

○注「天子諸侯」至「人居小寢」。

○解云﹕皆時王之禮矣。若《春秋》定十五年夏五月﹐「壬申﹐公薨於髙寢」﹔僖三十三年冬十二月﹐「乙巳﹐公薨於小寢」之屬是也。然則諸侯有三寢﹐而薨其內者是正矣。而文十八年「二月﹐丁丑﹐公薨於臺下」﹐襄三十一年「夏﹐六月﹐辛巳﹐公薨於楚宮」之屬﹐皆爲失處﹐而無譏文者﹐蓋以不在三寢﹐非禮自見故也。而云父居髙寢者﹐蓋以寢中最尊﹐若父子並薨之時﹐父殯於髙寢矣。其嗣君亦薨﹐乃居於路寢。若其孫又薨﹐則從王父母小寢。所以不再言母者﹐妻從夫寢故也。其夫人若存﹐定居於寢內之三宮矣。若非有並喪﹐則從寢之中科薨其一。而謂路寢爲公之正居者﹐以其始正之常處也。

○注「在寢地加錄﹐內也」。

○解云﹕正決外諸侯之卒不地故也。

○注「故出乃地」。

○解云﹕卽僖元年「秋﹐七月﹐戊辰﹐夫人姜氏薨於夷」是也。

冬﹐十月﹐乙未﹐子般卒。子卒云子卒﹐此其稱子般卒何﹖據子赤不言子赤卒。

﹝疏﹞「據子赤不言子赤卒」。

○解云﹕文十八年「冬﹐十月﹐子卒」﹐傳云「子卒者孰謂﹖謂子赤也」是也。

君存稱世子﹐明當世父位爲君。

﹝疏﹞「君存稱世子」。

○解云﹕內外同矣。而桓六年「九月﹐丁卯﹐子同生」﹐不言世子者﹐彼注云「而不以世子正稱書者﹐明欲以正見無正﹐疾惡桓公」是也。

君薨稱子某﹐緣民臣之心﹐不可一日無君﹐故稱子某﹐明繼父也。名者﹐屍柩尙存﹐猶以君前臣名也。

﹝疏﹞注「緣民臣」至「名也」。

○解云﹕子者﹐嗣君之稱﹐是以稱子某﹐明其嗣父也。旣不可無君﹐令之繼父而書名者﹐正以屍柩尙存﹐猶君前臣名故也。其緣民臣之心﹐不可一日無君者﹐文九年傳文。

旣葬稱子﹐不名者﹐無所屈也。緣終始之義﹐一年不二君﹐故稱子也。

﹝疏﹞注「不名」至「子也」。

○解云﹕正以先君旣葬﹐更無所屈﹐所以不稱爵而言子者﹐一年不二君矣。其緣終始之義﹐一年不二君者﹐文九年傳文。

逾年稱公。不可曠年無君。

﹝疏﹞注「不可曠年無君」。解云﹕文九年傳文。

子般卒﹐何以不書葬﹖據定姒俱稱卒書葬。

﹝疏﹞注「據定」至「書葬」。

○解云﹕卽定十五年「秋﹐七月﹐壬申﹐姒氏卒」九月﹐「辛巳﹐葬定姒」。然則定姒稱卒而書葬﹐今子般稱卒不書葬﹐故難之。

未逾年之君也﹐有子則廟﹐則立廟也。廟則書葬。錄子恩也。無子不廟﹐不廟則不書葬。未逾年之君﹐禮﹐臣下無服﹐故無子不廟﹐不廟則不書葬﹐示一年不二君也。稱卒不地者﹐降成君也。日者﹐爲臣子恩錄之也。殺不去日見隱者﹐降子赤也。

○去﹐起呂反。見﹐賢徧反。

﹝疏﹞注「未逾」至「二君也」。

○解云﹕《案喪服﹖不杖期章》﹐之內有爲君之長子﹐臣下猶服之﹐況爲嗣君而言無服者﹐正以爲長子之時﹐其臣下從君而服之﹔若其爲嗣君﹐則無從服之義﹐是以知其無服矣。不但如此﹐作君長子之時﹐其臣皆吉﹐故得爲之服期﹔若作未逾年之君﹐臣下皆爲前君服斬﹐寧得更爲之服乎﹖若還服期﹐卽是廢重服輕﹔若爲斬衰三年﹐卽違一年不二君之義故也。

○注「稱卒不」至「之也」。

○解云﹕案隱公﹑閔公﹐皆是成君而亦不地﹐故隱十一年傳云「公薨何以不地﹖不忍言也」﹐故彼注云「不忍言其僵尸之處」。今子般亦殺死﹐正合不書地﹐而言降成君者﹐欲道好死者亦不書地﹐所以降成君故也。其好死者卽襄三十一年「秋﹐九月﹐癸巳﹐子野卒」是也。

○注「殺不」至「子赤也」。

○解云﹕卽文十八年「冬﹐十月﹐子卒」﹐傳云「子卒者孰謂﹖子赤也。何以不日﹖隱之也。何隱爾﹖弒也。弒則何以不日﹖不忍言也」﹐彼注云「所聞世臣子恩痛王父深厚﹐故不忍言其日﹐與子般異」是也。然則子般猶是所傳聞之世﹐恩降於子赤﹐是以忍言日也。

公子慶父如齊。如齊者﹐奔也。是時季子新酖牙﹐慶父𨿽歸獄鄧扈樂﹐猶不自信於季子﹐故出也。不言奔者﹐起季子不探其情﹐不暴其罪。

○樂﹐音洛。暴﹐步卜反。

﹝疏﹞注「慶父」至「扈樂」。

○解云﹕其歸獄鄧扈樂之事﹐在閔元年傳也。

狄伐邢。◎閔公起元年﹐盡二年

元年﹐春﹐王正月。公何以不言卽位﹖繼弒君不言卽位。復發傳者﹐嫌繼未逾年君義異故也。明當隱之如一。

○弒﹐申志反。

﹝疏﹞注「復發」至「如一」。解云﹕則莊元年傳云「公何以不言卽位﹖《春秋》君子不言卽位。君弒則子何以不言卽位﹖隱之也。孰隱﹖隱子也」。然則莊元年巳有此傳﹐今復發之者﹐正嫌此繼未逾年之君﹐異於成君故也。其異一成一未而不異之者﹐明臣子隱痛之當如一矣。若然﹐案莊公繼弒﹐弒是齊侯﹔今閔公繼弒﹐弒是慶父﹐何氏寧知不嫌此異﹐而知爲所繼之君成與不成者﹐正以解卽位之義﹐欲道後君痛其見弒﹐不忍卽其位處﹐明據恩之深淺﹐無弒者內外之義故也。

孰繼﹖據子般弒不見。

○見﹐賢徧反。繼子般也。孰弒子般﹖慶父也。殺公子牙﹐今將爾﹐季子不免。慶父弒君﹐何以不誅﹖將而不免﹐遏惡也。旣而不可及﹐因獄有所歸﹐不探其情而誅焉﹐親親之道也。論季子當從議親之辟﹐猶律親親得相首匿﹐當與叔孫得臣有差。

○探﹐他南反。辟﹐婢亦反。匿﹐女亦反。

﹝疏﹞注「論季子」至「首匿」。

○解云﹕謂季子緩縱慶父之事﹐當從《周禮﹖小司寇》議親之法﹐非其罪也。

○注「當與」至「有差」。

○解云﹕卽宣五年「叔孫得臣卒」﹐注云「不日者﹐知公子遂欲弒君﹐爲人臣知賊而不言﹐明當誅」﹐則得臣與遂不宜相隱﹐是以罪之。今慶父季友親則親矣﹐得相首匿﹐是以捨之﹐故言當與叔孫得臣有差矣。

惡乎歸獄﹖歸獄僕人鄧扈樂。曷爲歸獄僕人鄧扈樂﹖據師還也。

○惡﹐音烏。扈樂﹐音洛﹐或如字。

﹝疏﹞注「據師還也」。

○解云﹕卽莊八年「秋﹐師還」﹐傳云「還者何﹖善辭也。此滅同姓﹐何善爾﹖非師之罪也」﹐注云「明君之使﹐重在君」。然則莊八年尊者使師滅同姓﹐而歸善於師﹐今則尊者使樂殺子般﹐而反歸惡於樂﹐故難之。

莊公存之時﹐樂曾淫於宮中﹐子般執而鞭之。莊公死﹐慶父謂樂曰「般之辱爾﹐國人莫不知﹐盍弒之矣。」使弒子般﹐然後誅鄧扈樂而歸獄焉。殺鄧扈樂不書者﹐微也。

○曾﹐才能反。盍﹐戶臘反。

﹝疏﹞「樂曾淫於宮中」。解云﹕卽《左氏傳》云「雩﹐講於梁氏﹐女公子觀之﹐圉人犖自墻外與之戲」也者﹐得與此合。

季子至而不變也。至者﹐聞君弒﹐從家至朝﹐季子知樂勢不能獨弒﹐而不變正其眞僞。

齊人救邢。

夏﹐六月﹐辛酉﹐葬我君莊公。

秋﹐八月﹐公及齊侯盟於洛姑。時慶父內則素得權重﹐外則出奔彊齊﹐恐爲國家禍亂﹐故季子如齊聞之﹐奉閔公託齊桓爲此盟。下書歸者﹐使與君致同。主書者﹐起託君也。

﹝疏﹞注「故季子如齊聞之」。

○解云﹕正以下經云「季子來歸」﹐故知時如齊矣。

○注「書君」至「致同」。

○解云﹕正以大夫歸例不書而下經書歸故如此解也。。

○注主書者﹐起託君也。

○解云﹕謂主書此盟﹐又下文卽書「季子來歸」者﹐欲起季子託君於齊侯矣。所以不書公至自洛者﹐桓之會不致故也。

季子來歸。其稱季子何﹖據如陳名不稱季﹐卒不稱子。

﹝疏﹞注「據如陳名不稱季」。

○解云﹕卽莊二十七年「公子友如陳﹐葬原仲」是也。

○注「不稱子」。

○解云﹕卽僖十六年「三月﹐壬申﹐公子季友卒」是也。

賢也。嫌季子不探誅慶父有甚惡﹐故復於託君安國賢之。所以輕歸獄﹐顯所當任﹐達其功。不稱季友者﹐明齊繼魯﹐本感洛姑之託﹐故令與髙子俱稱子﹐起其事。

○令﹐力呈反。

﹝疏﹞注「嫌季」至「賢之」。

○解云﹕嫌有趙盾不誅趙穿而獲弒君之惡﹐故曰甚惡也。

○注「所以」至「其功」。

○解云﹕所以輕歸獄者﹐欲輕季子往前縱慶父歸獄之過矣。言顯所當任者﹐謂書曰季子來歸﹐明託君而還﹐欲顯當存國之任矣。言達其功者﹐欲達其存國之功矣。

○注「不稱」至「其事」。

○解云﹕以僖十六年卒時稱季友﹐故決之。但當稱季﹐足得起其賢﹐而稱子者﹐見義故也﹐何者﹖案下二年「冬﹐齊髙子來盟」﹐傳云「髙子者何﹖齊大夫也」﹐「何以不名﹖喜之也。何喜爾﹖正我也。其正我柰何﹖莊公死﹐子般弒﹐閔公弒﹐比三君死﹐曠年無君﹐設以齊取魯﹐不興師﹐徒以言而巳矣。桓公使髙子將南陽之甲﹐立僖公而城魯」﹐「魯人至今以爲美談﹐曰﹕尢望髙子也」。然則齊侯所以遣髙子存魯而立君繼之者﹐由此洛姑之託﹐故令季子與髙子同稱子﹐起見其事矣。

其言來歸何﹖據召歸不書﹐隱如言至。

﹝疏﹞注「據召歸不書」。

○解云﹕卽莊二十七年「公子友如陳﹐葬原仲」﹐莊三十二年傳云「莊公召季子﹐季子至而授之以國政」﹐彼注云「至不書者﹐內大夫出與歸不兩書」是也。

○注「隱如言至」。

○解云﹕卽昭十四年「隱如至自晉」是也。

喜之也。季子來歸則國安﹐故喜之。而變至加錄云爾﹐蓋與賢相起。言歸者﹐主爲喜出。言來者﹐起從齊自外來。盟不日﹐公不致者﹐桓之盟不日﹐其會不致﹐信之也。

○主爲﹐於僞反﹐下文注皆同。

﹝疏﹞注「蓋與賢相起」。

○解云﹕謂稱字所以賢之﹐亦見其喜矣。變至言歸﹐所以喜之﹐亦起其賢﹐故云與賢相起耳。

○注「桓之盟不日」至「之也」。

○解云﹕莊十三年傳文。

冬﹐齊仲孫來。齊仲孫者何﹖公子慶父也。公子慶父﹐則曷爲謂之齊仲孫﹖系之齊也。曷爲系之齊﹖據欒盈出奔楚﹐還不系楚。

﹝疏﹞「齊仲孫者何」。

○解云﹕欲道齊人﹐經不言使﹔欲言己臣﹐而繼於齊﹐故執不知問。

○注「據欒」至「不系楚」。

○解云﹕卽襄二十一年「秋﹐晉欒盈出奔楚」﹐至襄二十三年夏﹐「欒盈復入於晉﹐入於曲沃」是也。

外之也。曷爲外之﹖據俱出奔遠也。《春秋》爲尊者諱﹐爲閔公諱受賊人也。爲親者諱﹐爲季子親親而受之﹐故諱也。

﹝疏﹞注「爲季」至「諱也」。解云﹕謂季子是閔公之親親﹐而反受其賊﹐故爲諱耳。

爲賢者諱。以季子有遏牙不殺慶父之賢﹐故爲諱之。子女子曰「以『春秋』爲《春秋》﹐以史記氏族爲《春秋》﹐言古謂史記爲「春秋」。

﹝疏﹞注「以史記氏族爲《春秋》」。

○解云﹕謂以史記人之氏族而爲《春秋》。

○注「言古」至「春秋」。

○解云﹕夫子修史記爲《春秋》。今言以「春秋」爲《春秋》﹐則史記舊有「春秋」之名﹐是言古者謂史記爲「春秋」矣。

齊無仲孫﹐其諸吾仲孫與﹖」齊有髙國崔﹐魯有仲孫氏﹐亦足以知魯仲孫。言仲孫者﹐以後所氏起其事明。主書者﹐賊不宜來﹐因以起上如齊﹐實殺君出奔。

○子女子﹐音汝。

﹝疏﹞注「齊有髙國崔」。

○解云﹕卽國夏﹑髙固﹑髙張﹑崔杼之屬是矣。

○注「魯有仲孫氏」。

○解云﹕卽仲孫蔑仲孫羯之屬是也。

○注「主書」至「出奔」。

○解云﹕正以經書其來﹐見不宜來﹐則知上如齊者﹐是其犯罪而去矣。莊三十二年冬﹐「公子慶父如齊」者﹐卽上如齊之經矣。

二年﹐春﹐王正月﹐齊人遷陽。不爲桓公諱者﹐功未足以覆比滅人之惡也。

﹝疏﹞「春﹐王正月﹐齊人遷陽」。

○解云﹕莊十年「三月﹐宋人遷宿」﹐彼注云「月者﹐遷取王封﹐當與滅人同罪」。然則《春秋》之例﹐大國之遷例月﹐小國書時﹐卽僖三十一年「十有二月﹐衛遷於帝丘」﹔昭九年春﹐「許遷千夷」之屬是也。而今陽爲小國﹐齊人遷之﹐亦是遷取王封﹐當與滅人同罪﹐故雲月矣。云云之說﹐在莊十年。

○注「不爲」至「惡也」。

○解云﹕莊十年「冬﹐十月﹐齊師滅譚」﹐莊十三年「夏﹐六月﹐齊人滅遂」。今遷取王封﹐因而臣之﹐𨿽當時未滅﹐終不得在﹐故云比滅人之惡矣。如此注者﹐正決僖十七年「夏﹐滅項」﹐傳云「孰滅之﹖齊滅之。曷爲不言齊滅之﹖爲桓公諱也。《春秋》爲賢者諱」﹐「桓公嘗有繼絕存亡之功﹐故君子爲之諱」。然則彼經不言齊﹐而此言齊人﹐故決之。

夏﹐五月﹐乙酉﹐吉禘於莊公。其言吉何﹖據禘於大廟不言吉。

○吉禘﹐大計反。大廟﹐音泰﹐下同。

﹝疏﹞注「據禘」至「言吉」。

○解云﹕卽僖八年「七月﹐禘於大廟﹐用致夫人」是也。

言吉者﹐未可以吉也。都未可以吉祭。經舉重﹐不書禘於大廟﹐嫌獨莊公不當禘﹐於大廟可禘者﹐故加吉﹐明大廟皆不當。

﹝疏﹞注「都未可以吉祭」。

○解云﹕在三年之內﹐莊公及始祖之廟﹐皆未可以吉祭﹐故言都爾。

○注「經舉重不書」。解云﹕《春秋》之義﹐常事不書﹐有善惡者﹐乃始錄而美刺之。今旣巳舉重﹐特書於莊公﹐不書於大廟﹐則嫌莊公一廟獨不當禘﹐大廟便可禘矣。然莊公卑於始祖﹐而言舉重者﹐言三年之內作吉祭之時﹐莊公最不宜吉﹐故言舉重﹐不謂莊公尊於始祖也。

曷爲未可以吉﹖據三年也。

﹝疏﹞注「據三年也」。

○解云﹕莊三十二年八月公薨﹐至今年五月﹐巳入三年之竟﹐故言據三年也。

未三年也。禮﹐禘祫從先君數﹐朝聘從今君數﹐三年喪畢﹐遭禘則禘﹐遭祫則祫。

○君數﹐所主反﹐下同。祫﹐音洽。

﹝疏﹞「未三年也」。

○解云﹕謂未滿二十五月也。

○注「禮﹐禘祫從先君數」。

○解云﹕謂爲禘祫之祭﹐合從先君死時日月而數之﹐若滿三年已後﹐遭禘則禘﹐遭祫卽祫耳。

○注「朝聘從今君數」。

○解云﹕謂從今君卽位以後﹐數其年歲﹐制爲朝聘之數。

三年矣﹐曷爲謂之未三年﹖三年之喪﹐實以二十五月。時莊公薨至是適二十二月﹐所以必二十五月者﹐取期再期﹐恩倍﹐漸三年也。孔子曰「子生三年﹐然後免於父母之懷。夫三年之喪﹐天下之通喪。」《禮﹖士虞》記曰「期而小祥﹐曰薦此常事。又期而大祥﹐曰薦此常事。中月而禫﹐是月也﹐吉祭尢未配。」是月者﹐二十七月也。傳言二十五月者﹐在二十五月外可不譏。

○取期﹐音基﹐下同。禫﹐大感反。

﹝疏﹞注「所以」至「三年也」。

○解云﹕二十五月﹐是再期矣﹐故曰取期再期矣。父母之喪﹐倍於期者之恩﹐正當其禮數﹐故曰其恩倍矣。言漸三年也者﹐謂二十五月漸得三年之竟﹐故云漸三年也。義如得漸二君之遺教。

○注「禮士」至「常事」。

○解云﹕彼注云「小祥﹐祭名。祥﹐吉也」﹐「古文期皆作基」﹔「常者﹐期而祭禮。古文常爲祥」。

○注「又期」至「祥事」。

○解云﹕亦彼文。注「中月而禫﹐是月也﹐吉祭尢未配」者。

○解云﹕亦彼文。彼注云「中﹐尢間也。禫﹐祭名也。與大祥間一月﹐自喪至此凡二十七月。禫之爲言澹澹然平安意也」﹐「是月﹐是禫月。當四時之祭月則祭﹐尢未以某妃配某氏﹐哀未忘也」。

其言於莊公何﹖據禘於大廟不言周公﹐祫僖公不言僖宮。

﹝疏﹞注「據禘」至「周公」。

○解云﹕卽僖八年「秋﹐七月﹐禘於大廟﹐用致夫人」是也。

○注「祫僖」至「僖宮」。

○解云﹕祫僖公不言僖宮﹐定八年「從祀先公」﹐傳云「從祀者何﹖順祀也。文公逆祀﹐去者三人。定公順祀﹐叛者五人」﹐彼注云「諫不以禮而去曰叛」﹐云「不書禘者﹐後祫亦順﹐非獨禘也」。「不言僖公者﹐閔公亦得其順」﹐是其祫僖公不言僖公者﹐卽文二年「八月﹐丁卯﹐大事於大廟﹐躋僖公」﹐傳云「大事者何﹖大祫也」者是也。

未可以稱宮廟也。時閔公以莊公在三年之中﹐未可入大廟﹐禘之於新宮﹐故不稱宮廟﹐明皆非也。曷爲未可以稱宮廟﹖據言禘也。

﹝疏﹞注「據言禘也」。

○解云﹕正以禘是吉祭之稱﹐旣得言禘﹐何故不得稱宮廟﹖故難之。

在三年之中矣。當思慕悲哀﹐未可以鬼神事之。

﹝疏﹞注「未可以鬼神事之」。

○解云﹕正言以宮廟者﹐鬼神居之之稱故也。

吉禘於莊公何以書﹖譏。何譏爾﹖譏始不三年也。與託始同義。

﹝疏﹞注「與託始同義」。

○解云﹕案隱二年「九月﹐紀履緰來逆女。外逆女不書﹐此何以書﹖譏。何譏爾﹖譏始不親迎也。始不親迎昉於此乎﹖前此矣。前此則曷爲始乎此﹖託始焉爾。曷爲託始焉爾﹖《春秋》之始也」。然則此亦宜云始不三年昉於此乎﹖前此矣。前此則曷爲始乎此﹖託始焉爾。曷爲託始焉爾﹖《春秋》之始也﹐故云與託始同義矣。而傳不言託始﹐盡省文﹐從可知也。

秋﹐八月﹐辛丑﹐公薨。公薨何以不地﹖隱之也。何隱爾﹖弒也。孰弒之﹖慶父也。殺公子牙﹐今將爾﹐季子不免。慶父弒二君﹐何以不誅﹖將而不免﹐遏惡也。旣而不可及﹐緩追逸賊﹐親親之道也。與不探其情同義。不書葬者﹐賊未討。

○弒﹐音試﹐下及注同。

﹝疏﹞「公薨何以不地」。

○解云﹕隱十一年傳云「公薨何以不地」﹐注云「據莊公薨於路寢」。然則此傳云「公薨何以不地」者﹐亦據莊公﹐但從彼注省文故也。

○注「與不」至「同義」。

○解云﹕卽上元年傳云「孰弒子般﹖慶父也。殺公子牙﹐今將爾﹐季子不免。慶父弒君何以不誅﹖將而不免﹐遏惡也。旣而不可及﹐因獄有所歸﹐不探其情而誅焉﹐親親之道也」。

○注「不書葬賊未討」。

○解云﹕卽隱十一年「冬﹐十有一月﹐壬辰﹐公薨」﹐傳云「何以不書葬﹖隱之也。何隱爾﹖弒也。弒則何以不書葬﹖《春秋》君弒賊不討﹐不書葬﹐以爲無臣子也」是也。而言未者﹐欲道於後討得之。卽僖元年傳「於是杭輈經而死」者是也。

九月﹐夫人姜氏孫於邾婁。爲淫二叔﹑殺二嗣子出奔。不如文姜於出奔貶之者﹐爲內臣子明其義﹐不得以子絕母。凡公夫人奔例日﹐此月者﹐有罪。

﹝疏﹞注「不如文姜」至「絕母」。

○解云﹕莊元年「三月﹐夫人孫於齊」﹐傳云「夫人何以不稱姜氏﹖貶。曷爲貶﹖與弒公也」﹐是於出時貶之之文也。爲內臣了明其義﹐不得以子絕母者﹐正謂此處見其義而巳。不謂此夫人卒﹐竟不絕也。故僖元年「夫人氏之喪」﹐傳云「夫人何以不稱姜氏﹖貶。曷爲貶﹖與弒公也。然則曷爲不於弒焉貶﹖貶必以其重者﹐莫重乎以其喪至也」者﹐是其亦貶之矣。

○注「凡公」至「有罪」。

○解云﹕正以昭二十五年「九月﹐己亥﹐公孫於齊」而書日﹐則知夫人之孫亦宜然。而此及文姜之孫皆書月﹐案此二人皆有罪﹐故如此注之耳。

公子慶父出奔莒。慶父弒二君﹐不當復見。所以復見者﹐起季子緩追逸賊也。不日者﹐內大夫奔例﹐無罪者日﹐有罪者月﹔外大夫奔例皆時。

○當復﹐扶又反﹐下同。見﹐賢偏反﹐下文「復見」同。

﹝疏﹞注「慶父」至「逸賊也」。

○解云﹕知弒父之人不合復見者﹐正見宣六年「春﹐晉趙盾﹑衛孫免侵陳」﹐傳云「趙盾弒君﹐此其復見何」﹐復注云「據宋督﹑鄭歸生﹑齊崔杼弒其君﹐後不復見」﹔傳又曰「親弒君者﹐趙穿也」﹐彼注云「復見趙盾者﹐欲起親弒者趙穿﹐非盾」是。

○注「不日者」至「皆時」。

○解云﹕襄二十三年「冬﹐十月﹐乙亥﹐臧孫紇出奔邾婁」﹐是無罪書日也。其有罪書月者﹐卽昭十二年「冬﹐十月﹐公子整出奔齊」之屬﹐及此文皆是。而文八年「公孫敖如京師﹐不至復。丙戌﹐奔莒」﹐案傳云「不可使往也」。則是有罪﹐而書丙戌者﹐彼注云「日者﹐嫌敖罪明﹐則起君弱﹐故諱使若無罪」者是也。其外大夫奔例皆時者﹐不問有罪與無罪﹐卽襄二十七年夏﹐「衛侯之弟縛出奔晉」﹔二十八年「夏﹐衛石惡出奔晉」﹐「冬﹐齊慶封來奔」之屬是也。

冬﹐齊髙子來盟。髙子者何﹖齊大夫也。以有髙傒也。

﹝疏﹞「髙子者何」。

○解云﹕欲言齊侯﹐而經稱子﹔欲言大夫﹐名不書見經﹐故執不知問。

○注「以有髙傒也」。

○解云﹕卽莊二十二年「秋﹐七月﹐丙申﹐及齊髙傒盟於防」是也。

何以不稱使﹖據鄭伯使其弟語來盟。

﹝疏﹞注「據鄭」至「來盟」。

○解云﹕在桓十四年夏。

我無君也。時閔公弒﹐僖公未立﹐故正其義﹐明君臣無相適之道也。《春秋》謹於別尊卑﹐理嫌疑﹐故絕去使文﹐以起事張例﹐則所謂君不使乎大夫也。

○別﹐彼列反。故絕去﹐起呂反﹐下「欲去」同。

﹝疏﹞注「所謂君不使乎大夫也」。

○解云﹕成二年「齊侯使國佐如師」之下傳云「君不行使乎大夫。此其行使乎大夫何﹖佚獲」是也。

然則何以不名﹖據國佐盟名。

﹝疏﹞注「據國佐盟名」。

○解云﹕卽成二年「及國佐盟於袁婁」者是也。喜之也。何喜爾﹖正我也。其正我柰何﹖莊公死﹐子般弒﹐閔公弒﹐比三君死﹐曠年無君。與曠年無君無異。

﹝疏﹞注「與曠年無君無異」。

○解云﹕正以莊公死時子般卽位﹐子般弒後閔公卽位﹐閔公弒後僖公卽位﹐君常不絕。而傳言「曠年無君」者﹐正以三年之內﹐三君比死﹐與曠年無君無異﹐非實無君也。

設以齊取魯﹐曾不興師﹐徒以言而已矣。設時勢然。桓公使髙子將南陽之甲﹐南陽﹐齊下邑。甲﹐革﹐皆鎧冑也。

○革﹐更百反。鎧﹐苦愛反。冑﹐直又反。立僖公而城魯。或曰自鹿門至於爭門者是也。或曰自爭門至於吏門者是也﹐魯人至今以爲美談﹐曰﹕猶望髙子也。久闊思相見者﹐引此爲諭﹐美談至今不絕也。立僖公城魯不書者﹐諱微弱。喜而加髙子者﹐美大齊桓繼絕於魯﹐故尊其使﹐起其功﹐明得子續父之道。

○鹿門﹐魯南城東門也。

○其使﹐所吏反。

﹝疏﹞注「明得」至「之道」。

○解云﹕凡人子之道﹐宜繼祖禰之功不絕之。今桓公繼於魯﹐正得續父功徳之義﹐故尊其使而稱子耳。言明其得人子續其人父功徳之道也。

十有二月﹐狄入衛。

鄭棄其師。鄭棄其師者何﹖連國者﹐並問稱國。

﹝疏﹞「鄭棄其師者何」。

○解云﹕正以言異常例﹐故執不知問。

惡其將也。以言棄師。

○惡其﹐烏路反﹐下及注同。將也﹐子匠反﹐下同。鄭伯惡髙克﹐使之將﹐逐而不納﹐棄師之道也。鄭伯素惡髙克﹐欲去之無由﹐使將師救衛﹐隨後逐之﹐因將師而去。其本𨿽逐髙克﹐實棄師之道﹐故不書逐髙克﹐舉棄師爲重﹐猶趙盾加殺也。不解國者﹐重眾從國體錄可知。系閔公篇於莊公下者﹐子未三年﹐無攺於父之道﹐傳曰「則曷爲於其封內三年稱子」﹐「緣孝子之心﹐則三年不忍當也」。

○盾﹐徒本反。

﹝疏﹞注「猶趙盾加弒」。

○解云﹕謂實逐克﹐但舉棄師爲重﹔實趙穿弒君﹐但舉加弒爲重相似。趙盾加弒在宣二年。

○注「子未三年」。

○解云﹕謂莊三十二年八月薨﹐至閔二年八月薨時﹐始二十五月﹐故曰未三年也。

○注「傳曰」至「忍當也」。

○解云﹕文九年傳文也。僖公卷十﹝起元年﹐盡七年﹞

僖公卷十﹝起元年﹐盡七年﹞

元年﹐春﹐王正月。公何以不言卽位﹖據文公言卽位。繼弒君﹐子不言卽位。此非子也﹐其稱子何﹖僖公者﹐閔公庶兄。據閔公繼子般﹐傳不言子。

○弒﹐申志反。臣子一例也。僖公繼成君﹐閔公繼未逾年君。禮﹐諸侯臣諸父兄弟﹐以臣之繼君﹐猶子之繼父也﹐其服皆斬衰﹐故傳稱臣子一例。

○衰﹐七雷反。

齊師﹑宋師﹑曹師次於聶北﹐救邢。救不言次﹐此其言次何﹖據夏師救齊不言次。

○聶﹐女涉反。

﹝疏﹞注「據夏」至「言次」。

○解云﹕卽下十八年「夏﹐師救齊」是也。

不及事也。不及事者何﹖邢已亡矣。刺其救急舒緩﹐使至於亡﹐故錄之止次以起之。

﹝疏﹞「不及事者何」。

○解云﹕正以次者﹐閒暇之名﹐而言不及事﹐似於義違﹐故執不知問。

孰亡之﹖蓋狄滅之。以上有狄伐邢。

﹝疏﹞注「以上有狄伐邢」者﹐解云﹕卽莊三十二年冬﹐「狄伐邢」者是。

曷爲不言狄滅之﹖據狄滅溫言滅。

﹝疏﹞注「據狄滅溫言滅」者﹐解云﹕卽下十年春。「狄滅溫。溫子奔衛」者是。

爲桓公諱也。曷爲爲桓公諱﹖據徐人取舒﹐晉滅夏陽﹐楚滅黃皆不諱。

○爲桓﹐於僞反﹐下「爲桓」﹑「曷爲」﹐並下注「爲諱」﹑「爲桓」﹑「爲肉」﹑「爲僖」皆同。夏﹐戶雅反。

﹝疏﹞注「據徐人取舒」。解云﹕卽下三年夏﹐「徐人取舒」者是也。

○注「晉滅夏陽」。解云﹕卽下二年「虞師﹑晉師滅夏陽」是也。

○注「楚滅黃」。

○解云﹕卽下十二年「夏﹐楚人滅黃」是也。然卽彼三事﹐皆不爲桓公諱者﹐取舒之下﹐何氏云「不爲桓諱者﹐刺其不救也」是也。今此實救﹐故爲之諱耳。

上無天子﹐下無方伯﹐天下諸侯有相滅亡者﹐桓公不能救﹐則桓公恥之。故以爲諱﹐所以醇其能以治世自任而厚責之。

﹝疏﹞「上無」至「方伯」。

○解云「上無天子﹐下無方伯」﹐莊四年何氏云「有而無益於治日無﹐猶《易》曰『闃其無人』」者是也。

○注「以治出自任」者﹐猶言以天子治世爲已任矣。

曷爲先言次﹐而後言救﹖據叔孫豹先言救。

﹝疏﹞注「據叔」至「言救」。

○解云﹕卽襄二十三年「秋﹐齊侯伐衛﹐遂伐晉。八月﹐叔孫豹帥師救晉﹐次於雍楡」是也。

君也。叔孫豹﹐臣也。當先通君命﹐故先言救。今此先言次﹐知實諸侯。

○君則其稱師何﹖不與諸侯專封也。故沒君文﹐但舉師而巳。

○曷爲不與﹖據狄滅之﹐爲桓公諱。實與﹐不書所封歸是也。

﹝疏﹞注「不書」至「是也」。

○解云﹕昭十三年秋﹐「蔡侯廬歸於蔡。陳侯吳歸於陳」﹐傳云「此皆滅國也﹐其言歸何﹖不與諸侯專封也」﹐彼注云「故使若有國自歸者也。名者﹐專受其封當誅」。然則彼經書所封歸﹐是不與楚專封﹐則知此經不書所封歸者﹐與齊桓專封明矣。若書所封歸﹐宜言邢侯歸於邢矣。

而文不與。文曷爲不與﹖據實與也。

﹝疏﹞「而文不與」。

○解云﹕連上句讀之。

諸侯之義﹐不得專封也。此道大平制。

○大﹐音泰。

﹝疏﹞注「此道大平制」。

○解云﹕正以《春秋》作義﹐實與齊桓專封﹐而言諸侯之義﹐不得專封﹐故知是大平制也。

諸侯之義不得專封﹐則其曰實與之何﹖上無天子﹐下無方伯﹐天下諸侯有相滅亡者﹐力能救之﹐則救之可也。主書者﹐起文從實也。

﹝疏﹞注「主書」至「實也」。

○解云﹕謂𨿽文不與﹐其義實與﹐故言起文從實也。

夏﹐六月﹐邢遷於陳儀。遷者何﹖其意也。其意自欲遷﹐時邢創畏狄兵﹐更欲依險阻。

○陳儀﹐《左氏》作「夷儀」。

﹝疏﹞「遷者何」。

○解云﹕欲言自遷﹐實齊遷之﹔欲言齊遷﹐而作自遷之文﹐故執不知問。

遷之者何﹖非其意也。謂宋人遷宿也。書者﹐譏之也。王者封諸侯﹐必居土中﹐所以教化者平﹐貢賦者均﹐在徳不在險﹐其後爲衛所滅是也。遷例大國月﹐重煩勞也﹔小國時﹐此小國月者﹐霸者所助城﹐故與大國同。

﹝疏﹞注「謂宋人遷宿也」。

○解云﹕卽莊十年「三月﹐宋人遷宿」是也。案彼傳云「遷之者何﹖不通也。以地還之也」。今又發之者﹐正以此有自遷之文﹐故取此對之也。

○注「王者」至「土中」。

○解云﹕謂各處其土中﹐不謂據天下。

○注「其後」至「是也」。

○解云﹕卽二十五年「春﹐王正月﹐丙年﹐衛侯毀滅邢」是也。

○注「遷例大國月」。

○解云﹕卽下三十一年「十有二月﹐衛遷於帝丘」之屬是也。

○注「小國時」。

○解云﹕卽昭九年春﹐「許遷於夷」之屬是也。

齊師﹑宋師﹑曹師城邢。此一事也﹐曷爲復言齊師﹑宋師﹑曹師﹖據首戴前目而後凡。

○復﹐言扶又反﹐下同。

﹝疏﹞注「據首」至「後凡」。

○解云﹕卽下五年夏﹐「公及齊侯﹑宋公﹑陳侯﹑衛侯﹑鄭伯﹑許男﹑曹伯會王世子於首戴」﹐「秋﹐八月﹐諸侯盟於首戴」是也。

不復言師﹐則無以知其爲一事也。言諸師﹐則嫌與首戴同﹐嫌實師﹔言諸侯﹐則嫌與緣陵同﹔嫌歸聞其遷﹐更與諸侯來城之﹐未必反故入也﹐故順上文﹐則知桓公宿畱城之爲一事也。

﹝疏﹞注「言諸師」至「實師」。

○解云﹕首戴之會﹐歷序齊師﹑宋公之屬﹐下文總道諸侯﹐更是實諸侯。今此亦上歷序齊師之屬﹐若下文直總言諸師﹐則與首戴同﹐嫌是實師﹐非必齊侯﹑宋公等﹐是以得序之﹐以順上文也。

○注「言諸侯」至「入也」。

○解云﹕卽下十三年「公會齊侯﹑宋公﹑陳侯﹑衛侯﹑鄭伯﹑許男﹑曹伯於咸」﹐十四年「春﹐諸侯城緣陵」是。時會諸侯﹐各自還國﹐至十四年春更來城之﹐故此復注云「言諸侯﹐則嫌與緣陵同﹔嫌歸聞其遷﹐更與諸侯來城之﹐未必反故人也」。

○注「故順」至「事也」。

○解云﹕宿﹐音須就反。畱﹐音盧冑反。案十四年《穀梁傳》曰「其曰諸侯﹐散辭也」﹐範氏云「直曰諸侯﹐無大小之序﹐是各自欲城﹐無總一之者﹐非伯者所制﹐故曰散辭」﹔傳又曰「聚而曰散﹐何也」﹐範氏云「據言諸侯城﹐則是聚」﹔傳又云「諸侯城﹐有散辭也﹐桓徳衰矣」﹐範氏云「言諸侯城﹐則非伯者之爲可知也。齊桓徳衰﹐所以散也。何休曰『案先是盟亦言諸侯﹐非散也』。又《穀梁》美九年諸侯盟於葵丘﹐卽散﹐何以美之」﹐於義《穀梁》爲短。然則何氏彼處廢《穀梁》不聽爲散辭﹐而此所引似作散辭者﹐何氏之意﹐直以言諸侯者﹐見桓徳衰﹐待諸侯然後能城之﹐故嫌《穀梁》以爲散辭耳。今此注正道緣陵之諸侯﹐十三年咸之會各自歸國﹐十四年復來城之﹐仍自不道十四年諸侯爲散辭矣。

秋﹐七月﹐戊辰﹐夫人姜氏薨於夷﹐齊人以歸。夷者何﹖齊地也。齊地﹐則其言齊人以歸何﹖據從國中歸不當書﹐邾婁人執鄫子﹐不書以歸是也。

○鄫﹐似陵反。

﹝疏﹞「夷者何」。解云﹕夫人之薨﹐例不言地﹐今言於夷﹐故執不知問。

○注「邾婁」至「是也」。

○解云﹕卽下十九年「夏﹐六月﹐宋人﹑曹人﹑邾婁人盟於曹南。鄫子會盟於邾婁」﹐已酉﹐邾婁人執鄫子用之」是。

夫人薨於夷﹐則齊人以歸。夫人所以薨於夷者﹐齊人以歸至夷。夫人薨於夷﹐則齊人曷爲以歸﹖據上說夫人薨於夷者﹐齊人以歸至夷也。齊人曷爲故以歸至於夷。桓公召而縊殺之。先言薨﹐後言以歸﹐而不言喪者﹐起桓公召夫人於邾婁﹐歸殺之於夷﹐因爲內諱恥﹐使若夫人自薨於夷﹐然後齊人以歸者也。主書者﹐從內不絕錄﹐因見桓公行霸王﹐誅不阿親親﹐疾夫人淫泆二叔﹐殺二嗣子﹐而殺之。

○縊﹐一賜反﹐一本作「搤」﹐於革反。見﹐賢徧反。泆﹐音逸。

﹝疏﹞注「主書」至「殺之」。

○解云﹕卽閔二年「九月﹐夫人姜氏孫於邾婁」﹐注云「不如文姜於出奔貶之者﹐爲內臣子明其義﹐不得以子絕母」者是。

楚人伐鄭。楚稱人者﹐爲僖公諱與夷狄交婚﹐故進使若中國﹐又明嫁聚當慕賢者。

﹝疏﹞注「楚稱人者」。

○解云﹕欲對莊二十八年「秋﹐荊伐鄭」之經也。

○注「爲僖」至「交婚」。

○解云﹕卽下八年「秋﹐七月﹐禘於大廟﹐用致夫人」﹐傳云「夫人何以不稱姜氏」﹐「譏以妾爲妻也。其言以妾爲妻柰何﹖蓋脇於齊媵女之先至者也」﹐彼注云「僖公本聘楚女爲嫡﹐齊女爲媵。齊先致其女﹐脇僖公使用爲嫡﹐故從父母辭言致。不書夫人及楚女至者﹐起齊先致其女﹐然後脇魯使立也。楚女未至而豫廢﹐故皆不得以夫人至書也」者﹐是其與夷狄交婚之事。

○注「故進使若中國」。

○解云﹕正以稱人爲楚進稱故也。

八月﹐公會齊侯﹑宋公﹑鄭伯﹑曹伯﹑邾婁人於朾。月者﹐危公會霸者而與邾婁有辧也。不從有夫人喪出會惡之者﹐不如危重也。

○朾﹐敕貞反﹐又他丁反﹐《左氏》作「檉」。惡之﹐烏路反﹐下同。

﹝疏﹞「八月」至「於朾」。

○解云﹕朾字﹐《左氏》作「檉」﹐亦有作「朾」字。

○注「月者」至「辧也」。

○解云﹕正以月非大信辭故也。知與邾婁有辧者﹐卽下文「公敗邾婁師於纓」是也。旣出尊者之側而有私爭﹐故危之。

九月﹐公敗邾婁師於纓。有夫人喪﹐不惡親用兵者﹐時怨邾婁人以夫人與齊﹐於喪事無薄故也。

○於纓﹐《左氏》作「偃」。

﹝疏﹞「九月公敗」至「於纓」。

○解云﹕《左氏》作「偃」字。

○注「有夫」至「故也」。

○解云﹕正以僖三十三年「晉人及姜戎敗秦於殽」下﹐傳云「襄公親之﹐則其稱人何﹖貶。曷爲貶﹖君在乎殯而用師﹐危不得葬也」。然則彼背殯用兵﹐眨而危之﹐今此經云「九月﹐公敗邾婁師於纓」﹐與莊十年「春﹐王正月﹐公敗齊師於長勺」﹐夏六月﹐「公敗宋師於乘丘」之屬無異者﹐時於喪事無薄故也。然則公敗邾婁者﹐爲哀姜復讎也。若然﹐案莊九年「及齊師戰於乾時」﹐亦是爲桓公復讎於齊﹐經不言公﹐此言公者﹐彼傳云「此復讎於大國﹐曷爲使微者﹖公也。公則曷爲不言公﹖不與公復讎也。曷爲不與公復讎﹖復讎者在下也」﹐注云「時實爲不能納子糾伐齊﹐諸大夫以爲不如以復讎伐之﹐於是以復讎伐之﹐非誠心至意﹐故不與也」。然則此言公者﹐本出公意故也。

冬﹐十月﹐壬午﹐公子友帥師﹐敗莒師於犁﹐獲莒挐。莒挐者何﹖莒大夫也。莒無大夫﹐此何以書﹖大季子之獲也。何大乎季子之獲﹖據獲人當坐。

○於犁﹐力知反﹐又力兮反﹐《左氏》作「酈」。莒挐﹐女居反﹐一音女加反﹔一本作「茹」音同。

﹝疏﹞「莒挐者何」。

○解云﹕欲言莒君﹐經不稱子﹔欲言大夫﹐莒無大夫﹐故執不知問。

季子治內難以正﹐謂拒慶父。

○內難﹐乃旦反﹐下同。禦外難以正。其禦外難以正柰何﹖公子慶父弒閔公﹐走而之莒﹐莒人逐之﹐將由乎齊﹐齊人不納。卻﹐反舍於汶水之上﹐使公子奚斯入請。季子曰「公子不可以入﹐入則殺矣。」義不可見賊而不殺。

﹝疏﹞「將由乎齊」。

○解云﹕欲從齊而自安矣。

○「捨於汶水之上」。

○解云﹕舊本皆作「洛」﹐誤也。何者﹖今齊魯之間有汶無洛也。

奚斯不忍反命於慶父﹐自南涘﹐涘﹐水涯。涘﹐音俟。

○北面而哭。時慶父自汶水之北。慶父聞之曰「嘻﹗嘻﹐發痛語首之聲。

○嘻﹐許其反。

﹝疏﹞注「嘻發」至「之聲」。解云﹕謂發心自痛傷﹐而以嘻爲語之首也。此奚斯之聲也。諾已。」諾已﹐皆自畢語。

﹝疏﹞注「諾巳﹐皆自畢語」。

○解云﹕猶似今人云休﹐一生罷去已﹐自畢竟之辭﹐故云自畢語矣。畢作「卑」字﹐誤耳。

曰「吾不得入矣。」於是抗輈經而死。輈﹐小車轅﹐冀州以北名之云爾。

○輈﹐音竹由反﹐車轅也。

﹝疏﹞「於是」至「而死」。

○解云﹕鄭氏云「慶父輈死」者﹐正取此文。

莒人聞之曰「吾巳得子之賊矣。」以求賂乎魯﹐魯時𨿽緩追﹐猶外購求之。

○購﹐古豆反。魯人不與﹐爲是興師而伐魯。故與季子獲之。季子待之以偏戰。傳云爾者﹐善季子忿不加暴﹐得君子之道。

﹝疏﹞注「傳云」至「之道」。

○解云﹕此待之以偏戰者﹐卽經書敗文是也。敗者﹐內戰文耳。莒人可忿﹐而能結日偏戰。偏戰﹐是其不加暴之義﹐故得君子之道。

十有二月﹐丁巳﹐夫人氏之喪至自齊。夫人何以不稱姜氏﹖據薨於夷稱姜氏。經有氏﹐不但問不稱姜﹐並言氏者﹐嫌據夫人婦姜﹐欲使去氏。

○去﹐起呂反。

﹝疏﹞注「經有」至「去氏」。

○解云﹕夫人婦姜之文﹐卽宣元年「三月﹐遂以夫人婦姜至自齊」是也。

貶﹐曷爲貶﹖據薨於夷不貶。與弒公也。與慶父共弒閔公。

○與殺﹐音預﹐又如字﹔下申志反。

﹝疏﹞注「與慶」至「閔公」。

○解云﹕不言子般者﹐據成君言之﹐省文。

然則曷爲不於弒焉貶﹖據酖牙於卒時貶。

﹝疏﹞注「據酖」至「時貶」。

○解云﹕卽莊三十二年「公子牙卒」﹐傳云「何以不稱弟﹖殺也」是。傳言殺者﹐言由其見殺貶之矣。

貶必於重者﹐莫重乎其以喪至也。刑人於市﹐與眾棄之﹐故必於臣子集迎之時貶之。所以明誅得其罪﹐因正王法所加﹐臣子不得以夫人禮治其喪也。貶置氏者﹐殺子差輕於殺夫﹐別逆順也。致者﹐從書薨﹐以常文錄之。言自齊者﹐順上以歸文。

○差﹐初賣反﹐又初佳反。別﹐彼列反。

﹝疏﹞注「刑人」至「棄之」。解云﹕《禮記》文。

○注「所以」至「喪也」。

○解云﹕季子之逸慶父﹐齊桓之討哀姜﹐二義相違﹐而皆善之者﹐誅不辟親。王者之道﹐親親相隱﹐古今通式。然則齊桓之討哀姜﹐得伯者之義﹔季子之縱慶父﹐因獄有所歸﹐遂申親親之恩﹐義各有途﹐不可爲難矣。

○注「貶置氏者」。

○解云﹕謂貶而置其氏矣。

○「殺子」至「順也」。

○解云﹕言殺子差輕於殺夫者﹐欲道莊元年「夫人孫於齊」﹐姜氏並去者﹐正猶殺夫罪重故也。言別逆順者﹐言殺夫之逆﹐甚於殺子﹐二事相對而言之﹐不謂哀姜殺子得爲順﹐是以晉侯﹑宋公殺世子﹐皆直稱君而甚之。

○注「致者」至「錄之」。

○解云﹕謂不書殺而書薨作常文﹐是以於歸亦作常文錄之。若公之喪至自齊﹐至自乾侯之屬。

○注「言自」至「歸文」。

○解云﹕其實從夷來﹐而言至自齊﹐正以上文云「薨於夷﹐齊人以歸」﹐故言至自齊順之。

二年﹐春﹐王正月﹐城楚丘。孰城之﹖據內城不月﹐故問之。

﹝疏﹞注「據內」至「問之」。

○解云﹕內城不月者﹐卽隱七年「夏﹐城中丘」﹔襄十九年冬﹐「城西郛」之屬是也。其內城有在日月下者﹐皆不蒙日月。

城衛也。曷爲不言城衛﹖據無遷文以言城﹐故當言城衛。

﹝疏﹞注「據無」至「城衛」。

○解云﹕舊本「曷爲」之下﹐有「不言」二字﹐今無者﹐脫也。言以前之經﹐未有遷衛於楚丘之文﹐今此城之﹐固當言城衛﹐不應言城楚丘﹐故難之。固字亦有作「故」字者﹐言由是之故﹐當言城衛。

滅也。孰滅之﹖蓋狄滅之。以上有狄入衛。

﹝疏﹞「滅也」。

○解云﹕言正由是時衛國巳滅﹐故不得言衛矣。

○注「以上有狄入衛」。

○解云﹕卽閔二年冬﹐「狄入衛」是也。

曷爲不言狄滅之﹖爲桓公諱也。曷爲爲桓公諱﹖上無天子﹐下無方伯﹐天下諸侯有相滅亡者﹐桓公不能救﹐則桓公恥之也。然則孰城之﹖據不出主名﹐見桓公徳優不待之﹐又不獨書齊﹐實諸侯也。

○爲桓﹐於僞反﹐下「爲桓」﹑「曷爲」﹑注「深爲」同。見桓﹐賢徧反﹐下傳「荀息見」並注同。桓公城之。曷爲不言桓公城之﹖不與諸侯專封也。曷爲不與﹖實與而文不與。文曷爲不與﹖諸侯之義﹐不得專封。諸侯之義不得專封﹐則其曰實與之何﹖上無天子﹐下無方伯﹐天下諸侯有相滅亡者﹐力能救之﹐則救之可也。復發傳者﹐君子樂道人之善也。不系衛者﹐明去衛而國楚丘﹐起其遷也。不書遷與救次者﹐深爲桓公諱。使若始時尙倉卒有所救﹐其後晏然無干戈之患﹐所以重其任而厚責之。主書者﹐起文從實也。

○復﹐扶又反。卒﹐寸忽反。

﹝疏﹞注「不系」至「遷也」。

○解云﹕欲決襄十年冬「戍鄭虎牢」﹐系鄭矣。

○注「不書」至「責之」。

○解云﹕正決元年經「次於聶北﹐救邢」﹐「邢遷於陳儀」之文。

○注「主書」至「實也」。

○解云﹕謂經文𨿽不與﹐當從其實理而與之。

夏﹐五月﹐辛巳﹐葬我小君哀姜。哀姜者何﹖莊公之夫人也。誅當絕﹐不當以夫人禮書葬。書葬者﹐正齊桓討賊﹐辟責內讎齊。

﹝疏﹞「哀姜者何」。

○解云﹕欲言其妾﹐經書小君﹔欲言適妻﹐與夫別謚﹐故執不知問。

○注「誅當」至「讎齊」。

○解云﹕卽元年「夫人氏之喪」不言姜者﹐是其誅文也。上旣誅之﹐卽當合絕﹐不以夫人之禮書葬﹐而書葬者﹐欲正齊桓討得其賊故也。而言辟責內讎齊者﹐《公羊》之例﹐君弒賊不討﹐不書其君葬﹐責臣子不討賊﹐令君喪無所系矣。今若不書葬﹐卽似責魯臣子不討齊桓﹐故言正齊桓討賊﹐辟責內讎齊耳。

虞師﹑晉師滅夏陽。虞﹐微國也﹐曷爲序乎大國之上﹖據稱師有加文﹐知不主會。

○夏陽﹐《左氏》作「下陽」。

﹝疏﹞注「據稱」至「主會」。

○解云﹕卽隱五年秋﹐「邾婁人﹑鄭人伐宋」﹐注云「邾婁小國﹐序上者﹐主會也」。然則邾婁小國﹐稱人無加文﹐而得序於鄭上者﹐正由主會故也。今虞爲小國而得稱師﹐是有加文﹐則知序於晉上者﹐不爲主會。旣不爲主會﹐而在大國之上﹐故難之。知稱師爲加文者﹐正以小國例不得稱師。其稱師者﹐乃是大國將卑師眾之稱故也。

使虞首惡也。曷爲使虞首惡﹖據楚人﹑巴人滅庸不使邑首惡。

﹝疏﹞注「據楚人」至「首惡」。

○解云﹕卽文十六年秋﹐「楚人﹑秦人﹑巴人滅庸」是。案彼經有秦人﹐而不言之者﹐直取巴爲小國﹐不序在上之意﹐故省文。

虞受賂﹐假滅國者道﹐以取亡焉。其受賂柰何﹖獻公朝諸大夫而問焉﹐曰「寡人夜者寢而不寐﹐其意也何﹖」諸大夫有進對者曰「寢不安與﹖其諸侍禦有不在側者與﹖」獻公不應。荀息進曰「虞郭見與﹖猶曰﹕虞郭豈見於君之心乎﹖荀息素知獻公欲伐此二國﹐故云爾。

○安與﹐音余﹐下「者與」﹑「見與」同。應﹐應對之應。郭﹐音虢﹐又如字﹐注及下同。

﹝疏﹞「寢不」至「者與」。

○解云﹕言直置寢自不安與﹖爲侍禦之人有不在側者與﹖其諸﹐蓋爲辭矣。故桓六年傳云「公羊子曰『其諸以病桓與』」﹐彼注云「其諸﹐辭也」。則知《論語》云「其諸異乎人之求之歟者」者﹐諸亦爲辭矣。

獻公揖而進之﹐以手通指曰揖。

﹝疏﹞注「以手通指曰揖」。

○解云﹕蓋謂揖而招之﹐言用拱揖﹐並招引近巳﹐若文七年傳云「眣晉大夫使與公盟」﹐彼注云「以目通指曰眣」。眣﹐大結反﹐又醜乙反。

遂與之入而謀曰「吾欲攻郭﹐則虞救之﹔攻虞﹐則郭救之﹐如之何﹖原與子慮之。」荀息對曰「君若用臣之謀﹐則今日取郭﹐而明日取虞爾﹐君何憂焉﹖」獻公曰「然則柰何﹖」荀息曰「請以屈產之乘﹐屈產﹐出名馬之地。乘﹐備駟也。

○屈﹐貝物反。之乘﹐繩證反﹐注及下同。

﹝疏﹞注「屈產」至「駟也」。

○解云﹕謂屈產爲地名﹐不似服氏謂產爲產生也。

與垂棘之白璧﹐垂棘﹐出美玉之地。玉以尙白爲美。

○棘﹐一本作「蕀」音同。往﹐必可得也。則寶出之內藏﹐藏之外府﹔如虞可得﹐猶外府藏也。

○內藏﹐才浪反﹐注同。

﹝疏﹞注「如虞」至「藏也」。解云﹕本藏下有「之」字。

馬出之內廏﹐系之外廏爾﹐君何喪焉﹖獻公曰「諾。𨿽然﹐宮之奇存焉﹐如之何﹖」荀息曰「宮之奇﹐知則知矣﹐君欲言其知﹐實知也。

○廏﹐九又反。喪﹐息浪反。知則﹐音智﹐下及注同。𨿽然﹐虞公貪而好寶﹐見寶﹐必不從其言。請終以往。」於是終以往。虞公見寶﹐許諾。宮之奇果諫﹕「記曰﹕『唇亡則齒寒。』記﹐史記也。

○好﹐呼報反。

﹝疏﹞「虞公貪而好寶」。

○解云﹕謂立性貪賄﹐於寶甚也。

○「請終以往」。

○解云﹕請君終竟賫寶馬以往﹐不欲令其難之。

虞郭之相救﹐非相爲賜。賜﹐猶惠也。則晉今日取郭﹐而明日虞從而亡爾﹐君請勿許也。」虞公不從其言﹐終假之道以取郭。明郭非虞不滅﹐虞當坐滅人。

﹝疏﹞注「明郭」至「滅人」。

○解云﹕欲道序虞於晉上﹐令其首惡之義也。

還﹐四年﹐反取虞。還復往﹐故言反。

﹝疏﹞「還﹐四年﹐反取虞」。

○解云﹕言晉人滅郭還歸﹐其四年反往滅虞矣。

虞公抱寶牽馬而至﹐荀息見曰「臣之謀何如﹖」獻公曰「子之謀則巳行矣﹐寶則吾寶也﹐𨿽然﹐吾馬之齒亦巳長矣。」蓋戲之也。以馬齒長戲之﹐諭荀息之年老。傳極道此者﹐以終荀息﹑宮之奇言﹐且以爲戒﹐又惡獻公不仁﹐以滅人爲戲謔也。晉至此乃見者﹐著晉﹑楚俱大國﹐後治同姓也。以滅人見義者﹐比楚先治大惡﹐親疏之別。

○牽馬﹐本又作「掔」﹐音同。巳長﹐丁丈反﹐注同。惡﹐烏路反。謔﹐許略反。別﹐彼列反。

﹝疏﹞注「以馬」至「謔也」。

○解云﹕言𨿽有謀﹐年老必昏耄不任使﹐故言﹐蓋戲之。

○注「晉至」至「姓也」。

○解云﹕卽莊十年「秋﹐九月﹐荊敗蔡師於莘﹐以蔡侯獻舞歸」﹐是先書楚小惡而治之也。以前不見晉之小惡者﹐後治同姓故也。

○注「以滅」至「之別」。

○解云﹕以前楚滅穀﹑鄧不書之﹐而先書此晉滅夏陽者﹐先治同姓之大惡﹐欲見骨肉之親﹐大則誅﹐小則隱﹐故言親疏之別耳。

夏陽者何﹖郭之邑也。曷爲不系於郭﹖國之也。曷爲國之﹖君存焉爾。

﹝疏﹞「夏陽者」。

○解云﹕欲言是國﹐天下未有﹔欲言是邑﹐而不系國﹐故執不知問。

秋﹐九月﹐齊侯﹑宋公﹑江人﹑黃人盟於貫澤。江人﹑黃人者何﹖遠國之辭也。桓公徳盛﹐不嫌使微者﹐知以遠國辭稱人。

○貫澤﹐古亂反﹐二傳無「澤」字。

﹝疏﹞「江人﹑黃人者何」。

○解云﹕欲言是君﹐經不稱子﹔欲言微者﹐得敵齊侯﹐故執不知問。

遠國至矣﹐則中國曷爲獨言齊﹑宋至爾﹖大國言齊﹑宋﹐遠國言江﹑黃﹐則以其餘爲莫敢不至也。晉﹑大於宋﹐不序晉﹑而序宋者﹐時實晉﹑楚之君不至﹐君子成人之美﹐故褒益以爲徧至之辭﹐所以獎夫霸功而勉盛徳也。江﹑黃附從霸者當進﹐不進者﹐方爲徧至之辭。

○徧至﹐音徧﹐下同。

﹝疏﹞注「江黃」至「進者」。

○解云﹕怪其不稱爵矣。

○注「方爲徧至之辭」。

○解云﹕言方爲徧至之辭﹐故直以遠國辭稱人﹐若進而稱爵﹐無以見徧至之義。

冬﹐十月﹐不雨。何以書﹖記異也。說與前同。

﹝疏﹞注「說與前同」。

○解云﹕卽莊三十一年「冬﹐不雨」﹐傳云「何以書﹖記異也」﹐彼注云「京房《易傳》曰﹕『旱異者﹐旱久而不害物也。斯祿去公室﹐福由下作﹐故陽𨿽不施﹐而陰道獨行﹐以成萬物也』。先是比築三臺﹐慶牙專政之應」今此亦是僖公喜於得立﹐委任陪臣﹐不卹政事﹐故有此罰耳﹐故言說與前同。

楚人侵鄭。

三年﹐春﹐王正月。不雨。

夏﹐四月﹐不雨。何以書﹖記異也。太平一月不雨卽書﹐《春秋》亂世一月不雨﹐未害物﹐未足爲異﹐當滿一時乃書。一月書者﹐時僖公得立﹐欣喜不卹庶眾﹐比致三年﹐卽能退辟正殿﹐飭過求巳﹐循省百官﹐放佞臣郭都等﹐理冤獄四百餘人﹐精誠感天﹐不雩而得澍雨﹐故一月卽書﹐善其應變攺政。旱不從上發傳者﹐著人事之備積於是。

○太平﹐音泰。飭過﹐音敕﹐下同。冤﹐於元反。澍﹐之樹反。其應﹐應對之應﹐後災祥之應皆放此。

﹝疏﹞注「太平」至「卽書」。

○解云﹕正以大平之時﹐陰陽和調﹐若一用不雨﹐足以爲異﹐故知然也。

○注「當滿」至「卽書」。

○解云﹕卽莊三十一年多不雨﹐傳云「何以書﹖記異」是也。

○注「比致三年」。

○解云﹕卽上二年「冬﹐十月﹐不雨」三年「春﹐王正月﹐不雨。夏﹐四月﹐不雨」是也。

○注「卽能」至「澍雨」。

○解云﹕皆《感精符》文。

○注「故一月卽書」。

○解云﹕卽去年「十月﹐不雨」﹐今年「正月﹐不雨。夏﹐四月﹐不雨」是也。

○注「不從上發傳」。

○解云﹕卽上二年「十月﹐不雨」之下﹐巳發云「何以書﹖記異也」﹐今不從其例﹐而又發之者﹐欲著人事之備積於是故也。

徐人取舒。其言取之何﹖據國言滅。

﹝疏﹞注「據國言滅」。

○解云﹕卽莊十年「齊師滅譚」﹐十三年「齊人滅遂」之屬是也。

《易》也。易者﹐猶無守禦之備。不爲桓諱者﹐剌其不救也。

○易﹐以豉反﹐注同。爲﹐於僞反。

﹝疏﹞注「不爲」至「救也」。解云﹕決上元年二年狄滅邢﹑衛﹐皆爲桓公諱﹐下書其滅也。

六月﹐雨。其言六月雨何﹖據上得雨不書。

﹝疏﹞注「據上得雨不書」。

○解云﹕卽十二年十一月﹑十二月﹐三年二月﹑三月﹑五月之屬﹐皆不書不雨﹐是其得雨故也。

上雨而不甚也。所以詳錄賢君精誠之應也。僖公飭過求巳﹐六月澍雨﹔宣公復古行中﹐其年穀大丰﹐明天人相與報應之際﹐不可不察其意。

﹝疏﹞注「宣公」至「大丰」。

○解云﹕謂宣十五年「初稅畝」﹐其冬蝝生﹐宣公受過變寤﹐明年復古行中﹐十六年「冬﹐大有年」是也。

○注「明天」至「其意」。

○解云﹕謂人行徳﹐天報之福﹔人行惡﹐天報之禍﹐兩令相及﹐故言之際矣。

秋﹐齊侯﹑宋公﹑江人﹑黃人會於陽谷。此大會也﹐曷爲末言爾﹖末者﹐淺耳﹐但言會﹐不言盟。據貫澤言盟。

﹝疏﹞「此大會也﹐曷爲末言爾」。

○解云﹕上二年「齊侯﹑宋公﹑江人﹑黃人盟於貫澤」﹐傳云「大國言齊﹑宋﹐遠國言江﹑黃﹐則以其餘爲莫敢不至也」。此經亦書「齊侯﹑宋公﹑江人﹑黃人」﹐故弟子言「此大會也」以難之。

○注「據貫澤言盟」者。

○解云﹕謂貫澤亦大會言盟﹐故據之。

桓公曰「無障谷﹐無障斷川谷﹐專水利也。水注川曰溪﹐注溪曰谷。

○障﹐之亮反﹐一音章﹐注同。斷﹐丁管反。溪﹐口兮反。

﹝疏﹞注「水注」至「曰谷」。

○解云﹕《釋水》文。李巡雲「水出於山入於川爲谿﹐水相屬曰谷」是。

無貯粟﹐有無當相通。

○貯﹐中呂反。無易樹子﹐樹立本正﹐辭無易本正當立之子。無以妾爲妻。此四者﹐皆時人所患。時桓公功徳隆盛﹐諸侯咸曰「無言不從﹐曷爲用盟哉﹗」故告誓而巳。

冬﹐公子友如齊蒞盟。蒞盟者何﹖往盟乎彼也。猶曰往盟於齊。蒞﹐臨也。時國齊都盟﹐主國主名不出者﹐《春秋》王魯﹐故言蒞以見王義﹐使若王者遣使臨諸侯盟﹐飭以法度。

○蒞﹐音利﹐又音類﹐注同。以見﹐賢徧反﹐下同。遣使﹐所吏反。

﹝疏﹞「蒞盟者何」。

○解云﹕欲言誓盟﹐例不言蒞﹔欲言非盟﹐而書盟見經﹐故執不知問。

其言來盟者何﹖來盟於我也。此亦因魯都以見王義﹐使若來之京師盟﹐白事於王﹐不加蒞者﹐來就魯﹐魯巳尊矣。

﹝疏﹞「來盟者何」。

○解云﹕卽文十五年春﹐「宋司馬華孫來盟」﹔宣七年「春﹐衛侯使孫良夫來盟」之屬是也。但此經旣有蒞盟之文﹐故引來盟以對之。

○注「不加」至「尊矣」。

○解云﹕正以上經言蒞者﹐見尊魯爲王之義。今此來盟者﹐巳是就魯之文﹐足見尊魯矣﹐何勞言蒞以見之乎﹖若其加蒞﹐宜直云蒞孫良夫盟也。

楚人伐鄭。

四年﹐春﹐王正月。公會齊侯﹑宋公﹑陳侯﹑衛侯﹑鄭伯﹑許男﹑曹伯侵蔡﹐蔡潰。潰者何﹖下叛上也。國曰潰﹐邑曰叛。不與諸侯潰之爲文﹐重出蔡者﹐侵爲加蔡舉﹐潰爲惡蔡錄﹐義各異也。月者﹐善義兵也。潰例月﹐叛例時。

○蔡潰﹐戶內反﹐下及注同。重﹐直用反。惡蔡﹐烏路反﹐下「惡其專」並六年注同。

﹝疏﹞「潰者何」。

○解云﹕侵者淺辭﹐潰者深辭﹐二者並書﹐故執不知問。

○「國曰潰」。

○解云﹕卽此及文三年春正月「沈潰」之屬是也。

○「邑曰叛」。

○解云﹕卽襄二十六年「衛孫林父入於戚以叛」﹔定十三年「秋﹐晉趙鞅入於晉陽以叛。冬﹐晉荀寅」等﹐「入於朝歌以叛」之屬是也。

○注「月者﹐善義兵」。

○解云﹕正以侵伐例時故也。

○注「潰例月」。

○解云﹕卽此經書正月﹐文三年「沈潰」書正月是也。成九年經云「庚申﹐莒潰」﹐彼注云「日者﹐錄責中國無信﹐同盟不能相救﹐至爲夷狄所潰」是也。

○注「叛例時」。

○解云﹕卽晉趙鞅書秋﹐荀寅書冬之屬是也。

遂伐楚﹐次於陘。其言次於陘何﹖據召陵侵楚不言次﹐來盟不言陘。

○陘﹐音刑。召陵﹐上照反﹐下文同。

﹝疏﹞注「據召」至「言次」。

○解云﹕卽定四年「三月﹐公會劉子﹑晉侯」巳下「於召陵﹐侵楚」是也。

○注「來盟不言陘」。

○解云﹕卽下文夏「楚屈完來盟於召陵」是也。

有俟也。孰俟﹖俟屈完也。時楚彊大﹐卒暴徵之﹐則多傷士眾。桓公先犯其與國﹐臨蔡﹐蔡潰﹐兵精威行﹐乃推以伐楚﹐楚懼﹐然後使屈完來受盟﹐修臣子之職﹐不頓兵血刃﹐以文徳優柔服之﹐故詳錄其止次待之﹐善其重愛民命﹐生事有漸﹐故敏則有功。

○屈﹐居勿反。卒﹐寸忽反。

﹝疏﹞注「善其」至「有功」。

○解云﹕言「上事有漸」者﹐卽先犯於蔡﹐乃遂伐楚是也。言敏則有功者﹐敏﹐審也。言舉事敏審則有成功矣。

夏﹐許男新臣卒。不言卒師者﹐桓公師無危。不月者﹐爲下盟﹐去月方見大信。

○爲﹐於僞反﹐下「爲桓公」同。去﹐起呂反。見﹐賢徧反。

﹝疏﹞注「不言」至「無危」。

○解云﹕決成十三年「曹伯廬卒於師」之屬﹐皆以其有危﹐故言於師矣。

○注「不月」至「大信」。解云﹕正以莊二十三年「冬﹐十有一月﹐曹伯射姑卒」。然則許與曹等﹐而不月者﹐若會盟之例﹐大信者時﹐若不去月﹐恐其盟不爲大信故也。

楚屈完來盟於師﹐盟於召陵。屈完者何﹖楚大夫也。何以不稱使﹖據陳侯使袁僑如會。

○僑﹐其驕反﹐一本作「驕」﹐音同。

﹝疏﹞「屈完者何」。

○解云﹕欲言楚子﹐經不書爵﹔欲言大夫﹐文不言使﹐故執不知問。

○注「據陳」至「如會」。

○解云﹕卽襄三年「六月﹐公會單子﹑晉侯」巳下﹐「同盟於雞澤。陳侯使袁僑如會」是也。

尊屈完也。曷爲尊屈完﹖據陳侯使袁僑如會﹐不尊之。以當桓公也。增倍使若得其君﹐以醇霸徳﹐成王事也。

﹝疏﹞注「增倍」至「其君」。

○解云﹕倍﹐讀如陪益之陪矣。

○注「以醇」至「事也」。

○解云﹕卽下傳云「桓公救中國而攘夷狄﹐卒怗荊﹐以此爲王者之事也」。

其言盟於師﹐盟於召陵何﹖據戊寅叔孫豹及諸侯之大夫﹐及陳袁僑盟﹐不舉會與地。

﹝疏﹞注「據戊寅」至「與地」。

○解云﹕在襄三年夏也。彼經不言陳袁僑來盟於會﹐盟於雞澤﹐與此異﹐故難之。

師在召陵也。時喜得屈完來服於陘﹐卽退次召陵﹐與之盟﹐故言盟於師﹐盟於召陵。師在召陵﹐則曷爲再言盟﹖據齊侯使國佐如師﹐已酉﹐及國佐盟於袁婁﹐俱從地﹐不再言盟。

﹝疏﹞注「據齊」至「言盟」。解云﹕在成二年秋。言俱從地者﹐謂國佐從晉於袁婁也。喜服楚也。孔子曰「書之重﹐辭之復﹐嗚呼﹗不可不察﹐其中必有美者焉。」

○重﹐直用反﹐又直容反。之復﹐扶又反﹐年末「乃復」同﹐又音福。

﹝疏﹞注「孔子曰」至「美者焉」。

○解云﹕《春秋說》文。

何言乎喜服楚﹖據服蔡無喜文。

﹝疏﹞注「據服蔡無喜文」。解云﹕卽上「侵蔡﹐蔡潰」是也。

楚有王者則後服﹐桓公行霸﹐至是乃服楚。無王者則先叛。桓公不修其師﹐先叛盟是也。

﹝疏﹞注「桓公」至「是也」。

○解云﹕卽下經云「八月﹐公至自伐楚」﹐傳云「楚巳服矣﹐何以致伐﹖楚叛盟也」﹐彼注云「爲桓公不修其師﹐而執濤塗故也」者是。

夷狄也﹐而亟病中國。數侵滅中國。

○亟﹐去冀反。數﹐音朔。

﹝疏﹞注「數侵滅中國」。

○解云﹕卽莊二十八年「秋﹐荊伐鄭」者﹐是其數侵中國之文。其數滅中國者﹐卽滅鄧﹑穀之屬是也。而經不書者﹐後治夷狄故也。

南夷與北狄交﹐南夷﹐謂楚滅鄧﹑穀﹐伐蔡﹑鄭。北夷﹐謂狄滅邢﹑衛﹐至於溫﹐交亂中國。

﹝疏﹞注「南夷」至「蔡鄭」。

○解云﹕楚滅鄧﹑穀不書﹐而此言者﹐正以上桓七年「夏﹐穀伯綏來朝。鄧侯吾離來朝」﹐傳云「皆何以名﹖失地之君也」﹐故知之。伐蔡﹑鄭者﹐謂蔡﹑鄭服從楚﹐卽上經齊侯「侵蔡﹑蔡潰」﹐「遂伐楚」者﹐蓋是蔡爲楚之屬矣。其鄭爲楚屬者﹐蓋見莊十五年「鄭人侵宋」﹐十六年「夏﹐宋人﹑齊人﹑衛人伐鄭」之文也﹐何者﹖莊十五年時﹐正是桓公爲霸﹐宋爲齊屬而鄭侵之﹐豈不從楚故也﹖莊十六年齊人助宋伐之﹐豈不怒乎其從楚而侵宋也﹖蓋於時鄭人又服於齊﹐是以十六年「秋﹐荊伐鄭」﹐故此作注云蔡﹑鄭矣。

○注「北夷」至「中國」。

○解云﹕狄滅邢﹑衛﹐在閔元年﹑二年。狄滅溫﹐在僖十年。溫言至於者﹐以其在後﹐故言至於﹐僖十年文滅溫也。或者溫是圻內之國﹐去京師近﹐故言至於矣。

中國不絕若綫。綫﹐縫帛縷。以諭微也。

○綫﹐思賤反。桓公救中國﹐存邢﹑衛是也。而攘夷狄﹐攘﹐卻也。北伐山戎是也。

○攘﹐如羊反﹐卻也。卒怗荊﹐卒﹐盡也。怗﹐服也。荊﹐楚也。

○怗﹐他協反﹐一本作「貼」﹐服也。劉兆同﹐《廣雅》云「靜也」﹐《玉篇》又丁簟反﹐一本作「拈」﹐或音章貶反。以此爲王者之事也。言桓公先治其國以及諸夏﹐治諸夏以及夷狄﹐如王者爲之﹐故云爾。其言來何﹖據陳袁僑如會不言來。與桓爲主也。以從內文﹐知與桓公爲天下霸主。前此者有事矣﹐謂城邢﹑衛是也。

﹝疏﹞注「謂城邢﹐衛是也」。

○解云﹕卽上元年夏六月﹐「齊師﹑宋師﹑曹師城邢」﹔二年「春﹐王正月﹐城楚丘。孰城﹖城衛也」是。

後此者有事矣。謂城緣陵是也。

﹝疏﹞注「謂城緣陵是也」。

○解云﹕卽下十四年「春﹐諸侯城緣陵」是也。

則曷爲獨於此焉﹖與桓公爲主﹐序績也。序﹐次也。績﹐功也。累次桓公之功徳﹐莫大於服楚﹐明徳及彊夷最爲盛。

齊人執陳袁濤塗。濤塗之罪何﹖辟軍之道也。其辟軍之道柰何﹖濤塗謂桓公曰「君旣服南夷矣﹐何不還師濱海而東﹐服東夷﹐且歸﹖」濱﹐涯也。順海涯而東也。東夷﹐吳也。從召陵東歸﹐不經陳﹐而趨近海道﹐多廣澤水艸﹐軍所便也。

○濤﹐徒刀反。辟﹐匹亦反﹐又音避﹐下同。濱﹐音賓。涯﹐五佳反。近﹐附近之近。便﹐婢面反。

﹝疏﹞注「而趨近海道」。

○解云﹕趨猶鄕也﹐謂鄕近海之道也。

桓公曰「諾。」於是還師濱海而東﹐大陷於沛澤之中。艸棘曰沛﹐漸洳曰澤。

○沛澤﹐音貝﹐又普貝反﹐艸棘曰沛﹐斬洳曰澤。斬﹐子廉反。洳﹐人庶反。

﹝疏﹞注「艸棘」至「曰澤」者。解云﹕《爾雅》無文也。

顧而執濤塗。時濤塗與桓公俱行。執者曷爲或稱侯﹐或稱人﹖稱侯而執者﹐伯討也﹔言有罪﹐方伯所宜討。

﹝疏﹞「執者曷爲或稱侯」。

○解云﹕卽下二十八年「晉侯執曹伯畀宋人」﹐成十五年「晉侯執曹伯歸之於京師」之屬是也。

稱人而執者﹐非伯討也。此執有罪﹐何以不得爲伯討﹖古者周公﹐東徵則西國怨﹐西徵則東國怨。此道黜陟之時也。《詩》云「周公東徵﹐四國是皇。」

﹝疏﹞注「此道」至「時也」。解云﹕正以諸典不見周公西討之文故也。

桓公假塗於陳而伐楚﹐則陳人不欲其反由己者﹐師不正故也。故令濤塗有此言。

○令﹐力呈反。不修其師而執濤塗﹐古人之討﹐則不然也。以己所招而反執人﹐古人所不爲也。凡書執者﹐惡其專執。

﹝疏﹞注「凡書」至「專執」。

○解云﹕言𨿽有罪﹐方伯所宜討﹐要須白天子﹐乃可執之。

秋﹐及江人﹑黃人伐陳。

八月﹐公至自伐楚。楚巳服矣﹐何以致伐﹖楚叛盟也。爲桓公不修其師﹐而執濤塗故也。月者﹐凡公出滿二時月﹐危公之久。

﹝疏﹞「秋及」至「伐陳」。

○解云﹕內之微者矣。

○「楚巳」至「致伐」。

○解云﹕莊六年傳云「得意致會﹐不得意致伐」。今此楚巳服而致伐﹐故難之。

○注「凡公」至「之久」。

○解云﹕卽此僖公春去秋乃還﹐而云「八月﹐公至自伐楚」﹔又襄二十八年冬﹐「公如楚」﹔二十九年「夏﹐五月﹐公至自楚」之屬﹐皆是危而久之。久字亦有作「之」字者。案莊五年「冬﹐公會齊人」巳下「伐衛」﹐至六年「秋﹐公至自伐衛」﹐兵歷四時而不月者﹐彼注云「久不月者﹐不與伐天子也﹐故不爲危錄之」者是。

葬許繆公。得卒葬於所傳聞世者﹐許大小次曹﹐故卒少在曹后。

○傳﹐丈專反。

﹝疏﹞注「得卒」至「曹后」。

○解云﹕所傳聞之世﹐微國卒葬例不錄之。今許得書葬﹐故須注解也﹐何者﹖正以曹﹑許𨿽非大國﹐亦非微﹐故得錄見也。知許大小次曹后者﹐案僖五年夏﹐「公及齊侯﹑宋公﹑陳侯﹑衛侯﹑鄭伯﹑許男﹑曹伯會王世子於首戴」﹐許在曹上者﹐正是會盟之序﹐皆是主會次之﹐非孔子之意﹐未必得其正﹐故何氏不以爲妨矣。若然﹐案昭十二年傳云「《春秋》之信史也﹐其序則齊桓﹑晉文」﹐彼注云「惟齊桓﹑晉文﹐會能以徳優劣﹑國大小相次序」﹔傳文云「其會則主會者爲之也」﹐彼注云「非齊桓﹑晉文﹐則如主會者爲之﹐𨿽優劣大小相越﹐不攺更信史也」﹔又云「其詞則有罪焉爾」﹐彼注云「丘﹐孔子名。其貶絕譏剌之辭有所失者﹐是丘之罪」。然則首戴之會﹐正是齊桓爲伯之﹐時而云許在曹上﹐皆是主會者次之﹐未必得其正者﹐案下五年之會注云「世子所以會者﹐時桓公徳衰﹐諸侯背叛﹐故上假王世子﹐示以公義」。然則桓公徳衰﹐故曹在許下﹐仍自不妨小於曹﹐則知昭十二年傳云「其序﹐則齊桓﹑晉文」者﹐據其盛時大叛言耳。

冬﹐十有二月﹐公孫慈帥師會齊人﹑宋人﹑衛人﹑鄭人﹑許人﹑曹人侵陳。月者﹐剌桓公不修其師﹐因見患誑﹐不內自責﹐乃復加人以罪。

○慈﹐《左氏》作「玆」。「誑」﹐九況反。

﹝疏﹞注「月者」至「以罪」。

○稱云﹕正以侵伐例時﹐今此書月﹐故須注解也。言因見患誑者﹐言因是不修其師之故﹐而爲陳之所苦患﹐遂爲所調誑矣

五年﹐春﹐晉侯殺其世子申生。曷爲直稱晉侯以殺﹖據鄭殺其大夫申侯稱國也。續問以殺者﹐問殺所稱例爾﹐非謂晉侯不當稱國爵也。

﹝疏﹞注「據鄭」至「例爾」。

○解云﹕卽不七年夏﹐「鄭殺其大夫申侯」是也。

○注「非謂」至「爵也」。

○解云﹕若直問曷爲直稱晉侯﹐卽嫌時不合稱晉侯﹐傳須云以殺﹐明其但怪何故稱晉侯以殺耳。

殺世子母弟直稱君者﹐甚之也。甚之者﹐甚惡殺親親也。《春秋》公子貫於先君﹐惟世子與母弟以今君錄﹐親親也。今捨國體直稱君﹐知以親親責之。

○捨﹐音捨。

﹝疏﹞注「今捨國體」。

○解云﹕謂不直言晉殺申生也。

杞伯姬來朝其子。其言來朝其子何﹖據微者不當書朝。連來者﹐內辭也。與其子來者﹐問爲直來乎﹖爲下朝出﹖

○爲下﹐於僞反。

﹝疏﹞注「據微」至「書朝」。

○解云﹕卽隱十一年傳云「諸侯來曰朝﹐大夫來曰聘」是也。

○注「連來」至「朝出」。

○解云﹕直來者﹐卽莊二十七年「冬﹐杞伯姬來」﹐傳云「其言來何﹖直來曰來」﹐注云「直來﹐無事而來」是也。今此傳又何故不云其言朝其子何﹐而連來問之者﹐欲問伯姬來者﹐爲是無事而來﹐爲是有事言來者﹐爲是朝其子而出之。

內辭也。與其子俱來朝也。因其與子俱來。禮﹐外孫初冠﹐有朝外祖之道﹐故使若來朝其子﹐以殺直來之恥﹐所以辟教戒之不明也。微﹐無君命﹐言朝者﹐明非實。

○冠﹐古亂反。

﹝疏﹞注「禮外」至「之道」。解云﹕正以《士冠禮》﹐冠訖﹐見於母﹐見於兄弟﹐入見於姑妹﹐「乃易服﹐玄冠玄端爵韡﹐奠摯﹐見於君﹐遂以摯見於鄕大夫﹑鄕先生」﹐鄭氏云「易服﹐不朝服者﹐非朝事也。摯﹐雉也。鄕先生﹐鄕中老人﹐爲卿大夫致仕者」﹐然先生猶尙見之﹐況其外祖乎﹖故言外孫初冠有朝外祖之道。

○注「微無」至「非實」。

○解云﹕正見桓九年「曹伯使其世子射姑來朝」﹐彼言使來朝﹐則有君命﹐今旣是微人﹐復不言使﹐而經書來朝﹐明其非實也。

夏﹐公孫慈如牟。

○牟﹐莫侯反。

公及齊侯﹑宋公﹑陳侯﹑衛侯﹐鄭伯﹐許男﹐曹伯會王世子於首戴。曷爲殊會王世子﹖據宰周公不殊別也。

○首戴﹐《左氏》作「首止」別﹐彼列反。

﹝疏﹞注「據宰」至「別也」。

○解云﹕卽僖九年「公會宰周公﹑齊侯﹑宋子」巳下「於葵丘」是也。

世子貴也。世子﹐猶世世子也。解貴意也。言當世父位﹐儲君副主﹐不可以諸侯會之爲文﹐故殊之﹐使若諸侯爲世子所會也。自王者言之﹐以屈遠世子在三公下﹐《禮﹖喪服﹖斬衰》曰「公士大夫之眾臣」是也。自諸侯言之﹐世子尊於三公。此禮之威儀﹐各有所施。言及者﹐因其文可得見汲汲也。世子所以會者﹐時桓公徳衰﹐諸侯背叛﹐故上假王世子﹐示以公義。

﹝疏﹞注「使若諸」至「會也」。

○解云﹕使若世子爲會主﹐致諸侯於此而會之﹐故言使﹐若諸侯爲世子所會也。

○注「自王」至「是也」。

○解云﹕何氏引《喪服》者﹐欲言三公﹐臣有爲之斬衰﹐世子則無﹐是卑於三公之義。

○注「自諸」至「所施」。

○解云﹕卽殊與不殊是也﹐何者﹖世子於諸侯﹐將有君臣之義故也。

○注「言及」至「會者」。

○解云﹕及﹐汲汲之文。故隱元年傳云「及猶汲汲﹐及我欲之」。然則此言及者﹐因會王世子之經﹐得見魯侯汲汲於齊桓矣。

○注「時桓」至「公義」。

○解云﹕卽上四年傳文﹐桓公「不修其師」﹐「楚叛盟」﹐下文「鄭伯逃歸不盟」﹐九年葵丘之盟﹐書日以見危之屬﹐皆是也。

秋﹐八月﹐諸侯盟於首戴。諸侯何以不序﹖據上會序。一事而再見者﹐前目而後凡也。省文從可知﹐間無事不省諸侯。會盟一事﹐不舉盟者﹐時世子不與盟。

○見﹐賢徧反。省文﹐所景反﹐下同。與﹐音預。

﹝疏﹞注「間無」至「諸侯」。

○解云﹕昭十三年「秋﹐公會劉子﹑晉侯」巳下「於平丘。八月﹐甲戌﹐同盟於平丘」。然則彼經以其間無事﹐不重言諸侯﹐今重言諸侯盟於首戴﹐故解之。

○注「會盟」至「與盟」。

○解云﹕文十四年公「會宋公﹑陳侯﹐衛侯」已下「同盟於新城」。然則彼是會盟一事﹐舉盟以爲重﹐不言會於某﹐今此會盟並舉﹐故須解之也。言時世子不與盟者﹐若不言諸侯﹐則恐世子亦與之盟﹐故須言諸侯盟於首戴﹐則世子不與可知。

鄭伯逃歸不盟。其言逃歸不盟者何﹖據上言諸侯﹐鄭伯在其中﹐弟子疑﹐故執不知問。

﹝疏﹞注「據上」至「其中」。

○解云﹕亦有無「據」字者﹐非正本。

不可使盟也。時鄭伯內欲與楚﹐外依古不盟爲解﹐安居會上﹐不肯從桓公盟﹐故後言不盟。

○解﹐古賣反。

﹝疏﹞注「時鄭伯」至「不盟」。

○解云﹕知古不盟者﹐正見桓三年「夏﹐齊侯﹑衛侯胥命於蒲」﹐傳云「胥命者何﹖相命也。何言乎相命﹖近正也。此其爲近正柰何﹖古者不盟﹐結言而退」是也。

不可使盟﹐則其言逃歸何﹖據後言不盟﹐居會上辭。魯子曰「蓋不以寡犯眾也。」諸侯以義相約﹐而鄭伯懷二心﹐依古不肯盟﹐故言逃歸﹐所以抑一人之惡﹐申眾人之善﹐故云爾。

楚人滅弦﹐弦子奔黃。

○九月﹐戊申﹐朔﹐日有食之。此象齊桓徳衰﹐是後楚遂背叛﹐狄伐晉滅溫﹐晉裏克比弒其二君。

○比弒﹐申志反。

﹝疏﹞注「楚遂背叛」。

○解云﹕卽下六年「秋﹐楚人圍許」之屬是也。

○注「狄伐晉滅溫」。

○解云﹕卽下八年「夏﹐狄伐晉」﹔十年春﹐「狄滅溫」之屬是也。

○注「晉裏克比弒其二君」。

○解云﹕卽下九年「晉裏克弒其君之子奚齊」﹔十年春﹐「晉裏克弒其君卓子」是也。

冬﹐晉人執虞公。虞已滅矣﹐其言執之何﹖據滅言以歸。上傳云「四年反取虞」﹐知去滅﹐變以歸言執。

○去﹐起呂反﹐下同。

﹝疏﹞注「據滅言以歸」。解云﹕卽定六年「鄭遊帥師滅許﹐以許男斯歸」之屬是也。

○「上傳」至「取虞」。

○解云﹕在上二年。

○注「知去」至「言執」。

○解云﹕注言此者﹐欲解傳家得知虞已滅矣之義耳。

不與滅也。曷爲不與滅﹖滅者﹐亡國之善辭也。言滅者﹐王者起當存之﹐故爲善辭。滅者﹐上下之同力者也。言滅者﹐臣子與君戮力一心﹐共死之辭也。不但去滅﹐復去以歸﹐言執者﹐明虞公滅人以自亡﹐當絕﹐不得責不死位也。晉稱人者﹐本滅而執之﹐不以王法執治之﹐故從執無罪辭也。虞稱公者﹐奪正爵﹐起從滅也。不從滅例月者﹐略之。

○戮﹐音六﹐又作「勠」﹐力彫反。

六年﹐春﹐王正月。

夏﹐公會齊侯﹑宋公﹑陳侯﹑衛侯﹑曹伯伐鄭﹐圍新城。邑不言圍﹐此其言圍何﹖彊也。惡桓公行霸﹐彊而無義也。鄭背叛﹐本由桓公過陳不以道理﹐當先修文徳以來之﹐而便伐之﹐彊非所以附疏。

○彊也﹐其良反。

秋﹐楚人圍許﹐諸侯遂救許。

冬﹐公至自伐鄭。事遷於救許﹐以伐鄭致者﹐舉不得意。

﹝疏﹞注「事遷」至「得意」。

○解云﹕莊六年傳云「得意致會﹐不得意致伐」。今此以伐致﹐故云舉不得意。然伐鄭救許﹐皆不得意﹐故以伐致﹐或者但伐鄭不得意﹐兵將復用於鄭﹐故舉其不得意者言之﹐卽下七年「春﹐齊人伐鄭」是也。

七年﹐春﹐齊人伐鄭。

○夏﹐小邾婁子來朝。至是所以進稱爵者﹐時附從霸者﹐朝天子﹐旁朝罷﹐行進﹐齊桓公白天子進之﹐固因其得禮﹐著其能以爵通。

﹝疏﹞注「至是」至「爵者」。

○解云﹕如此注者﹐欲決莊五年「秋﹐倪黎來來朝」之文。

○注「時附」至「爵通」。

○解云﹕正以得進而稱爵﹐故如此解。小邾婁子朝天子不書者﹐例所不錄也。今朝魯而謂之旁朝者﹐正以諸侯之法﹐五年一朝天子﹐但是常事﹐故不書之。欲對朝王爲正朝﹐故謂之旁朝。案隱十一年「滕侯﹑薛侯來朝」﹐皆以其來朝新王﹐故進稱侯。今此知不由朝新王而得進者﹐正以僖公非受命之王故也。

鄭殺其大夫申侯。其稱國以殺何﹖據晉侯殺其世子申生稱侯。

﹝疏﹞注「據晉」至「稱侯」。

○解云﹕在上五年春。稱國以殺者﹐君殺大夫之辭也。諸侯國體﹐以大夫爲股胘﹐士民爲肌膚﹐故以國體錄。

秋﹐七月﹐公會齊侯﹑宋公﹑陳世子款﹑鄭世子華盟於寧毋。

○款﹐苦管反。毋﹐音無﹐或音某。

曹伯般卒。

公子友如齊。

冬﹐葬曹昭公。

僖公卷十一﹝起八年﹐盡二十一年﹞

僖公卷十一﹝起八年﹐盡二十一年﹞

八年﹐春﹐王正月﹐公會王人﹑齊侯﹑宋公﹑衛侯﹑許男﹑曹伯﹑陳世子款﹑鄭世子華盟於洮。王人者何﹖微者也。曷爲序乎諸侯之上﹖先王命也。銜王命會諸侯﹐諸侯當北面受之﹐故尊序於上。時桓公徳衰﹐寧毌之盟常會者不至﹐而陳﹑鄭又遣世子﹐故上假王人之重以自助。

○洮﹐他刀反。

﹝疏﹞注「寧毌」至「不至」。

○解云﹕在上七年傳也。其常會者不至﹐正以衛侯﹑許男巳下不至也。

○注「而陳」至「世子」。

○解云﹕卽世子款﹑世子華之屬是也。

鄭伯乞盟。乞盟者何﹖處其所而請與也。以不序也。

﹝疏﹞「乞盟者何」。

○解云﹕正以盟是常事﹐自應得與今而言乞﹐故執不知問。

其處其所而請與柰何﹖蓋酌之也。酌﹐挹也。時鄭伯欲與楚﹐不肯自來盟﹐處其國﹐遣使挹取其血而請與之約束﹐無汲汲慕中國之心﹐故抑之使若叩頭乞盟者也。不錄使者﹐方抑鄭伯﹐使若自來也。不盟不爲大惡者﹐古者不盟也。

○遣使﹐所吏反﹐下「錄使」同。

﹝疏﹞注「不盟不爲大惡」。

○解云﹕知非大惡者﹐正以鄭伯不貶不絕故也。若其是大惡﹐宜如陳佗之貶爵而書名也。知古者不盟者﹐桓三年傳云「古者不盟﹐結言而退」是也。

夏﹐狄伐晉。

秋﹐七月﹐禘於太廟﹐用致夫人。用者何﹖用者不宜用也。致者何﹖致者不宜致也。禘用致夫人﹐非禮也。以致文在廟下﹐不使入廟﹐知非禮也。禮﹐夫人始見廟﹐當特祭﹐而因禘諸公廟見﹐欲以省煩勞﹐不謹敬﹐故譏之。不日者﹐下用失禮明。

○大﹐音泰。始見﹐賢徧反﹐下同。省﹐所景反。

﹝疏﹞「用者何」。

○解云﹕欲言失禮﹐而經不明﹔欲言得禮﹐而文言用﹐故執不知問。

○「致者何」。

○解云﹕見夫見廟禮當特祭﹐禘而言致﹐故執不知問。

○注「禮夫」至「特祭」。

○解云﹕正以三月見廟﹐見廟期限﹐明其不得因事爲之﹐故知然也。

○注「不日」至「禮明」。

○解云﹕正以隱五年「考仲子之宮」下﹐注云「失禮鬼神例日」。然則此亦失禮﹐而不書日﹐故知用在廟下﹐失禮已明﹐不勞舉日也。

夫人何以不稱姜氏﹖貶﹐曷爲貶﹖據夫人姜氏入不貶。

﹝疏﹞注「據夫」至「不貶」。

○解云﹕卽莊二十四年「八月﹐丁丑﹐夫人姜氏入」是也。

譏以妾爲妻也。以逆不書﹐入廟當稱婦姜﹐而稱夫人者﹐夫人當坐篡嫡也。妾之事嫡﹐猶臣之事君同。

○篡嫡﹐初患反﹔下音的﹐下同。

﹝疏﹞「以逆」至「不書」。

○解云﹕欲道傳家知以妾爲妻者﹐正以初逆不書﹐與桓﹑莊之屬夫人文異故也。

○「入廟當」至「嫡也」。

○解云﹕言入廟當稱婦者﹐正以婦者﹐服也﹐對舅姑服從之辭也。今而稱夫人﹐作不服之稱﹐明其有篡嫡之心﹐欲得爲夫人﹐是以稱之曰夫人﹐見其當有篡嫡之罪矣。猶如桓﹑宣篡弒得卽位﹐是以《春秋》亦如其意﹐書其卽位﹐明其本意耳。

○注「妾之事嫡﹐猶臣之與君同」。

○解云﹕注言此者﹐欲道妾之篡嫡欲得爲夫人﹐而《春秋》書之曰夫人﹐猶如臣子篡君欲得卽位﹐而《春秋》亦書其卽位之義矣。

其言以妾爲妻柰何﹖蓋脇於齊媵女之先至者也。以不致楚女﹐及夫人至皆不書也。僖公本聘楚女爲嫡﹐齊女爲媵﹐齊先致其女﹐脇僖公使用爲嫡﹐故致父母辭言致。不書夫人及楚女至者﹐起齊先致其女﹐然後脇魯立也。楚女未至而豫廢﹐故皆不得以夫人至書也。

﹝疏﹞注「僖公」至「爲媵」。

○解云﹕《春秋說》文。

○注「故從」至「言致」。

○解云﹕卽成九年「夏﹐季孫行父如宋致女」是也。

○注「起齊」至「書也」。

○解云﹕皆欲道若齊女未至﹐而已脇魯之時﹐可以書其至。今先致其女﹐乃後脇魯爲夫人﹐其初至之時乃爲媵妾﹐是以不得書其至矣。

冬十有二月﹐丁未天王崩。惠王也。

九年﹐春﹐王三月﹐丁丑﹐宋公禦說卒。何以不書葬﹖爲襄公諱也。襄公背殯出會宰周公﹐有不子之惡﹐後有徵齊憂中國尊周室之心﹐功足以除惡﹐故諱不書葬﹐使若非背殯也。

○說﹐音悅。爲襄﹐於僞反﹐下注「爲天」﹑「爲桓」皆同。

﹝疏﹞「何以不書葬」。解云﹕正以隱十一年「公薨」之下﹐傳云「何以不書葬」﹐彼注云「據莊公書葬」。然則彼巳有解﹐故不重釋。

○注「襄公」至「周公」。

○解云﹕在下經文。

○注「後有」至「殯也」。

○解云﹕卽下十八年傳云「曷爲不使齊主之﹖與襄公之徵齊也」﹐桓公死﹐豎刀﹑易牙爭權不葬﹐爲是故伐之也」﹐是爲齊之文也。

夏﹐公會宰周公﹑齊侯﹑宋子﹑衛侯﹑鄭伯﹑許男﹑曹伯於葵丘。宰周公者何﹖天子之爲政者也。宰﹐猶治也﹐三公之職號尊名也。以加宰﹐知其職大尊重﹐當與天子參聽萬機﹐而下爲諸侯所會﹐惡不勝其任也。宋未葬不稱子某者﹐出會諸侯﹐非屍柩之前﹐故不名。

○惡不﹐烏路反。勝﹐音升。

﹝疏﹞「宰周公者何」。

○解云﹕欲言三公﹐而文加宰﹔欲言卿士﹐經書周公﹐故執不知問。

○注「宰猶治也」。

○解云﹕正以宰者﹐和治之名﹐得爲治事之義。

○注「而下」至「其任也」。

○解云﹕如此注者﹐欲決上五年首戴之會﹐總序諸侯﹐乃言會王世子。若以世子爲會主﹐致諸侯於此﹐會而會之然也。今此宰周公﹐文與彼異﹐故知下爲諸侯所會。

○注「宋未葬」至「不名」。

○解云﹕莊三十二年傳云「君存稱世子﹐君薨稱子某﹐旣葬稱子﹐逾年稱公」。然則宋未葬﹐宜稱子某﹐而章稱子者﹐非屍柩之前﹐無父前子名﹐君前臣名之義。知宋未葬者﹐正以宋公之卒在上三月﹐下有七月之文﹐當此之時未滿五月﹐是以知其未葬。若然﹐案桓公十一年「鄭忽出奔」﹐傳云「忽何以名」﹐注云「據宋子旣葬稱子」者﹐正以其非居屍柩前﹐故作旣葬之稱﹐非謂葬訖。其說在彼。

秋﹐七月﹐乙酉﹐伯姬卒。此未適人﹐何以卒﹖據杞叔姬不卒。

﹝疏﹞「此未適人﹐何以卒」。

○解云﹕正以文無所系﹐知其未適人。

○注「據杞叔姬不卒」。解云﹕宜作伯姬字﹐卽莊二十七年「春﹐公會杞伯姬於洮」﹐注云「伯姬不卒者﹐蓋不與卒於無服」。此未適人﹐何以卒乎﹖故難之也。案《春秋》之內﹐惟有「杞叔姬來歸」﹐成八年冬﹐「杞叔姬卒」﹐更無叔姬不卒之事﹐故如此解。許嫁矣。婦人許嫁﹐字而笄之。字者﹐尊而不泄﹐所以遠別也。笄者﹐簪也﹐所以系持發﹐象男子飾也。服此者﹐明系屬於人﹐所以養貞一也。《婚禮》曰「女子許嫁﹐笄而醴之﹐稱字。」

○笄﹐古兮反。泄﹐息列反。別﹐被列反。簪﹐莊林反。

﹝疏﹞注「字者」至「遠別也」。

○解云﹕正以字尊於名﹐故言尊而不泄。所以遠別者﹐正以內之公子爲大夫者﹐卒皆稱名﹔而內女許嫁﹐卒而稱字者﹐所以遠別之故也。

○注「婚禮曰」至「稱字」。

○解云﹕《士婚禮記》文。彼注云「許嫁﹐巳受納微禮也。笄女之禮﹐猶冠男也﹐使主婦女賓執其禮」是也。

死則以成人之喪治之。不以殤禮降也。許嫁卒者﹐當爲諸侯夫人﹐有卽貴之漸﹐猶俠卒也。日者﹐恩尢重於未命大夫﹐故從諸侯夫人例。

○俠﹐音協。

﹝疏﹞注「許嫁卒者」至「夫人」。

○解云﹕則知許嫁於大夫者不卒之﹐何者﹖爲大夫妻者賤﹐𨿽至其家﹐卒猶不書﹐況其許嫁乎﹗

○注「猶俠卒也」。

○解云﹕在隱九年春三月﹐「俠卒」﹐彼傳云「俠者何﹖吾大夫之未命者也」﹐彼注云「未命所以卒之者﹐賞疑從重。然則未命大夫所以卒之﹐以其將爲大夫﹐有卽貴之漸﹐賞疑從重﹐故錄之」。今此許嫁之女﹐亦有將爲諸侯夫人之漸﹐故得書之。

○注「日者」至「夫人例」。

○解云﹕以俠卒不日﹐故言日者恩尢重於未命大夫﹐故從諸侯夫人之卒例﹐皆書日﹐成八年「冬﹐十月﹐癸卯﹐杞叔姬卒」之屬是也﹐故言從諸侯夫人例。

九月﹐戊辰﹐諸侯盟於葵丘。桓之盟不日﹐此何以日﹖危之也。何危爾﹖貫澤之會﹐桓公有憂中國之心。不召而至者﹐江人﹑黃人也。葵丘之會﹐桓公震而矜之﹐叛者九國。下伐厲善義兵是也。會不書者﹐叛也。叛不書者﹐爲天子親遣三公會之而見叛﹐故上爲天子﹐下爲桓公諱也。會盟一事不舉重者﹐時宰周公不與盟。

○不預﹐音豫。

﹝疏﹞「貫澤之會」。

○解云﹕卽上二年「秋﹐九月﹐齊侯﹑宋公﹑江人﹑黃人盟於貫」是也。而此言於貫澤者﹐蓋地有二名。然則案彼經盟﹐此言會者﹐舉其初會而言也。彼直書盟者﹐舉重故也。

○注「下伐」至「是也」。

○解云﹕卽下十五年「秋﹐七月﹐齊師﹑曹師伐厲」﹐注云「月者﹐善錄義兵﹐厲﹐葵丘之會叛天子之命也」者是也。

○注「會不」至「叛也」。

○解云﹕言厲等九國﹐亦在於會﹐而葵丘之會不書之者﹐以其叛天子之命﹐故不錄之﹐但書曹伯以上於會。

○注「會盟」至「不與盟」。

○解云﹕正以文十四年「公會宋公」已下﹐「同盟於新城」。然則彼是會盟一事﹐舉盟以爲重﹐不言會於某﹐今此會盟並舉﹐故須兩解之。言宰周公是時實不與盟﹐若言公會宰周公﹑齊侯巳下盟於葵丘﹐則是文害其義。不舉盟﹐直書上會﹐會輕於盟﹐失舉重之例矣。以此之故﹐必須兩舉﹐書云諸侯盟於葵丘﹐則知周公不與盟矣。

震之者何﹖猶曰振振然。亢陽之貌。

﹝疏﹞「震之者何」。解云﹕欲言是善﹐而盟書日﹔欲言其惡﹐賢伯所爲﹐故執不知問。

矜之者何﹖猶曰莫若我也。色自美大之貌。

﹝疏﹞「矜之者何」。

○解云﹕旣名賢伯﹐美見天下﹔而取誇矜﹐異於本行﹐故執不知問。

○注「色自美大之貌」。

○解云﹕謂其顏色自有美大之勢。

甲戌﹐晉侯詭諸卒。不書葬者﹐殺世子也。

○詭﹐九委反。

﹝疏﹞注「不書葬者﹐殺世子也」。

○解云﹕在上五年春。凡君殺無罪大夫﹐例去其葬以絕之。

冬﹐晉裏克弒其君之子奚齊。此未逾年之君﹐其言弒其君之子奚齊何﹖據弒其君捨﹐不連先君。連名者﹐上不書葬子某﹐弒君名未明也。

○殺其﹐音試﹐下及注放此。

﹝疏﹞注「據弒」至「先君」。

○解云﹕卽文十四年「齊公子商人弒其君捨」是也。

○注「連名」至「未明也」。

○解云﹕言名未明者﹐弟子本意﹐正欲問弒其君之子﹐而連奚齊何之者﹐恐人不知奚齊之名﹐爲是先君未葬稱子某﹐似若子般﹑子野之屬是也﹔爲是被弒之故稱名﹐似若諸兒﹑卓子之屬是也﹐是以將名連弒問之﹐欲使後人知其稱名之義。

殺未逾年君之號也。欲言弒其子奚齊﹐嫌無君文﹐與殺大夫同﹔欲言弒其君﹐又嫌與弒成君同﹐故引先君冠子之上﹐則弒未逾年君之號定﹐而坐之輕重見矣。加之者﹐起先君之子。不解名者﹐解言殺﹐從弒名可知也。弒未逾年君﹐例當月﹐不月者﹐不正遇禍﹐終始惡明﹐故略之。

○冠﹐古亂反。見﹐賢徧反。

﹝疏﹞注「則弒」至「見矣」。

○解云﹕言罪差於成君﹐與殺大夫異矣。

○注「加之」至「之子」。

○解云﹕若不加之﹐嫌是君子爲一人故。

○注「不解名」至「知也」。

○解云﹕正以傳云「弒未逾年君之號」﹐止答上云「其言弒其君之子何」之文﹐故云不解名矣。旣解言弒﹐則書奚齊之名﹐由弒之故明矣﹐是以不復答之。

○注「弒未逾」至「略之」。

○解云﹕正以隱四年春﹐「戊申﹐衛州吁弒其君完」﹐注云「日者﹐從外赴辭﹐以賊聞例」。然則弒成君者﹐例書日﹐卽莊八年冬十一月「癸未﹐齊無知弒其君諸兒」之屬是。弒成君者例旣書日﹐知弒未逾年君當月明矣。今此不月﹐故須解之。

十年﹐春﹐王正月﹐公如齊。書如者﹐錄內所與外交接也﹐故如京師﹐善則月榮之﹔如齊﹑晉﹐善則月安之﹔如楚﹐則月危之﹐明當尊賢慕大﹐無友不如已者。月者﹐僖公本齊所立﹐桓公徳衰見叛﹐獨能念恩朝事之﹐故善錄之。

﹝疏﹞注「故如京」至「榮之」。

○解云﹕卽成十三年春﹐「三月﹐公如京師」﹐彼注云「月者﹐善公尊天子」是。

○注「如齊」至「安之」。

○解云﹕卽襄二十一年「春﹐王正月﹐公如晉」﹐彼注云「月者﹐溴梁之盟﹐後中國方乖離﹐善公獨能與大國」是也。

○注「如楚則月危之」。

○解云﹕卽襄二十八年十一月﹐「公如楚」﹐彼注云「如楚皆月者﹐危公朝夷狄也」。必如此注者﹐正以朝聘例時﹐而書月﹐故須解矣。

○注「明當尊賢慕大」。

○解云﹕正覆如齊﹑晉則月安之。

○注「無友不如已」。

○解云﹕覆如楚則月危之。

狄滅溫。

溫子奔衛。

晉裏克弒其君卓子﹐及其大夫苟息。及者何﹖累也。弒君多矣﹐捨此無累者乎﹖曰有﹐孔父﹑仇牧皆累也。捨孔父﹑仇牧無累者乎﹖曰有。有則此何以書﹖賢也。何賢乎荀息﹖據與孔父同。

○君卓子﹐敕角反﹐又丁角反﹐《左氏》經無「子」字。捨﹐音捨﹐下同。

﹝疏﹞「及者何」。

○解云﹕君之與臣﹐尊卑異等﹐今而言及﹐故執不知問。

○「累也」。

○解云﹕桓二年注云「累﹐累從君而死﹐齊人語也」﹐則彼已有解﹐故此處不復注之。

○「曰有」。

○解云﹕桓二年注云「叔仲惠伯是也」。

○「何賢乎」﹐注「據與孔父同」。

○解云﹕桓二年傳云「何賢乎孔父」﹐注云「據叔仲惠伯不賢」。然則此言據與孔父同者﹐謂與孔父同據叔仲惠伯矣。

荀息可謂不食其言矣。不食言者﹐不如食受之而消亡之﹐以奚齊﹑卓子皆立。

﹝疏﹞注「以奚」至「皆立」。

○解云﹕欲指不食其言之事狀矣。

其不食其言柰何﹖奚齊﹑卓子者﹐驪姬之子也﹐荀息傳焉。禮﹐諸侯之子八歲受之少傅﹐教之以小學﹐業小道焉﹐履小節焉﹔十五受大傅﹐教之以大學﹐業大道焉﹐履大節焉。

○驪﹐力知反。少﹐詩照反。大傅﹐音泰。

﹝疏﹞注「禮諸侯」至「節焉」。

○解云﹕皆《藝文志》文也。注云小道小節﹐正謂始甲典賝師受業﹔大道大節﹐謂博習盡誠也。

驪姬者﹐國色也。其顏色一國之選。

○選﹐息戀反。獻公愛之甚﹐欲立其子﹐於是殺世子申生。申生者﹐裏克傅之。獻公病將死﹐謂荀息曰「士何如﹐則可謂之信矣﹖」獻公自知廢正當有後患﹐欲託二子於荀息﹐故動之云爾。荀息對曰「使死者反生﹐生者不愧乎其言﹐則可謂信矣。」荀息察言觀色﹐知獻公欲爲奚齊﹑卓子來動已﹐故答之云爾。

○欲爲﹐於僞反﹐下文「爲文公」﹑「不爲」﹑「故爲」皆同。獻公死﹐奚齊立。裏克謂荀息曰「君殺正而立不正﹐廢長而立幼﹐長謂重耳。

○長﹐丁丈反﹐注同。

○如之何﹖原與子慮之。」荀息曰「君嘗訊臣矣﹐上問下曰訊。言臣者﹐明君臣相與言不可負。

○訊﹐音信﹐上問曰下訊。臣對曰﹕『使死者反生﹐生者不愧乎其言﹐則可謂信矣。』」裏克知其不可與謀﹐退﹐弒奚齊。荀息立卓子﹐裏克弒卓子﹐荀息死之。荀息可謂不食其言矣。起時莫不背死鄕生﹐去敗與成。荀息一受君命﹐終身死之﹐故言及﹐與孔父同義。不日者﹐不正遇禍﹐終始惡明﹐故略之。

○背﹐音佩。鄕﹐許亮反。

﹝疏﹞注「故言」至「同義」。

○解云﹕桓二年「宋督弒其君與夷﹐及其大夫孔父」﹐彼注云「言及者﹐使上及其君﹐若附大國以名通﹐明當封爲附庸﹐不絕其祀﹐所以重社稷之臣」也。今荀息一受君命﹐終身死之﹐故言及﹔亦使上及其君﹐若附大國以名通﹐明當封爲附庸﹐不絕其祀﹐所以重社稷之臣﹐故云與孔父同義。

○注「不日者」至「故略之」。

○解云﹕正以成君見弒者例書日﹐今此不日﹐故解之。

夏﹐齊侯﹑許男伐北戎。

晉殺其大夫裏克。裏克弒二君﹐則曷爲不以討賊之辭言之﹖據衛人殺州吁。

﹝疏﹞注「據衛人殺州吁」。

○解云﹕卽隱四年「九月﹐衛人殺州吁於濮」是也。

惠公之大夫也。惠公篡立巳定﹐晉國君臣合爲一體﹐無所復責﹐故曰此乃惠公之大夫﹐安得以討賊之辭言之﹖

○所復﹐扶又反﹐下同。然則孰立惠公﹖欲難殺之意。

○難﹐乃旦反。裏克也。裏克弒奚齊﹑卓子﹐逆惠公而入。裏克立惠公﹐則惠公曷爲殺之﹖惠公曰「爾旣殺夫二孺子矣﹐孺子﹐小子也。奚齊﹑卓子時皆幼小。

○夫﹐音扶。孺﹐如注反。又將圖寡人。如我有不可﹐將復圖我如二孺子。爲爾君者﹐不亦病乎﹖於是殺之。然則曷爲不言惠公之入﹖據齊小白入於齊。晉之不言出入者﹐踴爲文公諱也。踴﹐豫也﹐齊人語。若關西言渾矣。獻公殺申生﹐文公與惠公恐見及﹐出奔﹐不子當絕﹐還入爲篡﹐文公功足以並掩前人之惡﹐故惠公入﹑懷公出﹑文公入渾皆不書﹐悉爲文公諱故也。爲文公諱者﹐欲明文公之功大也。語在下。懷公者﹐惠公子也。惠公卒﹐懷公立﹐而秦納文公﹐故出奔。惠公﹑文公出奔不書者﹐非命嗣也。

○踴﹐音勇﹐豫也。言渾﹐戶昆反﹐又戶本反﹐下同。

﹝疏﹞注「文公與惠公」至「嗣也」。

○解云﹕正以同姓之臣尙無去義﹐況於兄子乎﹗且惠公﹑文公庶子﹐假令不去﹐亦不殺之﹐故知去父宜當絕矣。

齊小白入於齊﹐則曷爲不爲桓公諱﹖桓公之享國也長﹐享﹐食。美見乎天下﹐故不爲之諱本惡也。文公之享國也短﹐美未見乎天下﹐故爲之諱本惡也。桓公功大﹐善惡相除﹐足封有餘﹐較然爲天下所知﹔文公功少﹐嫌未足除身篡而有封功﹐故爲之諱。並不言惠公﹑懷公出入者﹐明非徒足以除身篡而巳﹐有足封之明較也﹐美不如桓公之功大。

○美見﹐賢徧反﹐下同。較然﹐音角﹐下同。

秋﹐七月。

○冬﹐大雨雹。何以書﹖記異也。夫人專愛之所生也。

○雨﹐於付反。雹﹐步角反。

﹝疏﹞「冬﹐大雨雹」。解云﹕《左氏》作「雪」。

○注「夫人專愛之所生也」。

○解云﹕蔽障楚女而專取君愛﹐故生此雹災。

十有一年﹐春﹐晉殺其大夫鄭父。

○﹐普悲反。

﹝疏﹞「鄭父」。

○解云﹕《左氏》經無「父」字。

夏﹐公及夫人姜氏會齊侯於陽谷。

○秋﹐八月﹐大雩。公與夫人出會﹐不卹民之應。

冬﹐楚人伐黃。

十有二年﹐春﹐王三月﹐庚午﹐日有食之。是後楚滅黃﹐狄侵衛。

﹝疏﹞注「是後楚滅黃」。

○解云﹕在今年夏。注「狄侵衛」。

○解云﹕在十三年春。

夏﹐楚人滅黃。

○秋﹐七月。

冬﹐十有二月﹐丁丑﹐陳侯處臼卒。

○處臼﹐《左氏》作「杵臼」。

﹝疏﹞「夏楚人滅黃」。

○解云﹕莊十年「冬﹐十月﹐齊師滅譚」﹐十三年「夏﹐六月﹐齊人滅遂」。然則滅例月﹐而此不月者﹐所傳聞之世﹐始錄夷狄滅小國也。

十有三年﹐春﹐狄侵衛。

夏﹐四月﹐葬陳宣公。

公會齊侯﹑宋公﹑陳侯﹑衛侯﹑鄭伯﹑許男﹑曹伯於咸。桓公自貫澤﹑陽谷之會後﹐所以不復舉小國者﹐從一法之後﹐小國言從令行﹐大國惟曹﹑許以上乃會。

○咸﹐音咸。不復﹐扶又反﹐下同。

秋﹐九月﹐大雩。曲陽谷之會不卹民﹐復會於咸﹐城緣陵﹐煩擾之應。

﹝疏﹞注「由陽」至「之應」。

○解云﹕謂上十一年「夏﹐公及夫人姜氏會齊侯於陽谷」是。

冬﹐公子友如齊。

十有四年﹐春﹐諸侯城緣陵。孰城之﹖諸侯不序﹐故問誰城。

﹝疏﹞注「諸侯」至「誰城」。

○解云﹕案上二年「春﹐王正月﹐城楚丘」﹐傳云「孰城之」﹐彼注云「據內城不月﹐故問之」。然彼經書月﹐故得此解﹐此經不月﹐傳云「孰城之」﹐漫道諸侯無所指據﹐緣陵之號由來未有﹐故怪而問之。

城杞也。曷爲城杞﹖滅也。孰滅之﹐蓋徐﹑莒脇之。以下皆狄徐也。言脇者﹐杞﹐王者之後﹐尢微﹐是見恐曷而亡。

○恐﹐丘勇反。曷﹐火葛反。

﹝疏﹞注「以下」至「曷而亡」。

○解云﹕卽下十五年冬﹐「楚人敗徐於婁林」﹐注云「謂之徐者﹐爲滅杞﹐不知尊先聖法度﹐惡重﹐故狄之也」﹔文七年「冬﹐徐伐莒」﹐彼注云「謂之徐者﹐前共滅王者後﹐不知尊先聖法度」。今自先犯﹐文對事連﹐可以起同惡﹐莒在下不得狄﹐故復狄徐也。一罪再狄者﹐明爲莒狄之爾是也。

曷爲不言徐﹑莒脇之﹖爲桓公諱也。曷爲爲桓公諱﹖上無天子﹐下無方伯﹐天下諸侯有相滅亡者﹐桓公不能救﹐則桓公恥之也。然則孰城之﹖桓公城之。曷爲不言桓公城之﹖不與諸侯專封也。曷爲不與﹖實與而文不與。文曷爲不與﹖諸侯之義﹐不得專封也。諸侯之義不得專封﹐則其曰實與之何﹖上無天子﹐下無方伯﹐天下諸侯有相滅亡者﹐力能救之﹐則救之可也。輒發傳者﹐與城衛同義。言諸侯者﹐時桓公徳衰﹐待諸侯然後乃能存之。外城不月者﹐文言諸侯﹐非內城明矣。

○爲桓﹐於僞反﹐下「爲桓」「爲天下」並注「臣爲」同。

﹝疏﹞注「外城」至「明矣」。

○解云﹕正以隱七年「夏﹐城中丘」﹔襄十九年冬﹐「城西郛」﹐「城武城」之屬﹐是內城不月。外城月者﹐卽上元年夏六月﹐「城邢」﹔二年春﹐「王正月﹐城楚丘」之屬是也。今外不月﹐正以文言諸侯﹐非內城可知﹐故省文。而昭三十二年冬﹐「城成周」不月﹐蓋以城天子與內同。

夏﹐六月﹐季姬及鄫子遇於防﹐使鄫子來朝。鄫子曷爲使乎季姬來朝﹖據使者臣爲君銜命文也。內辭也。非使來朝使﹐來請已也。使來請娶巳以爲夫人﹐下書歸是也。禮﹐男不親求﹐女不親許。魯不防正其女﹐乃使要遮鄫子淫泆﹐使來請已﹐與禽獸無異﹐故早鄫子使乎季姬﹐以絕賤之也。月者﹐甚惡內也。

○要﹐一遙反。遮﹐諸奢反。泆﹐音逸。惡﹐烏路反。

﹝疏﹞注「下書歸是也」。解云﹕卽下十五年「季姬歸於鄫」是也。

○注「禮﹐男不親求」。

○解云﹕卽《昏禮》不稱主人之屬是也。

○「女不親許」。

○解云﹕卽致女之禮是也。

○注「以絕賤之也」。

○解云﹕謂絕而賤之﹐不以爲諸侯也。

○注「月者﹐甚惡也」。

○解云﹕正以遇例時﹐卽隱四年「夏﹐公及宋公遇於淸」﹐八年「春﹐宋公﹑衛侯遇於垂」﹐莊三十年「冬﹐公及齊侯遇於魯濟」之屬是也。今此月者﹐甚惡內也。範氏云「魯女無故遠會諸侯﹐遂得淫通」﹐此亦事之不然。《左傳》曰「鄫季姬來寧﹐公怒止之﹐以鄫子不朝。遇於防﹐而使來朝」﹐此近合人情。何氏以爲鄫﹑魯相近﹐信使泆通﹐男女之情﹐風流應合﹐未世無禮﹐容或有之﹐若姜氏如莒之流﹐寧可然問也。

秋﹐八月﹐辛卯﹐沙鹿崩。沙鹿者何﹖河上之邑也。此邑也﹐其言崩何﹖據梁山言崩。

﹝疏﹞「沙鹿者何」。

○解云﹕欲言是邑﹐邑無崩道﹔欲言其山﹐文無山稱﹐故執不知問。

○注「據梁山言崩」。

○解云﹕卽成五年夏﹐「梁山崩」是也。

襲邑也。襲者﹐嘿陷入於地中。言崩者﹐以在河上也。河岸有髙下﹐如山有地矣﹐故得言崩也。

﹝疏﹞注「襲者」至「地中」。

○解云﹕謂嘿然而陷矣。

沙鹿崩﹐何以書﹖記異也。外異不書﹐此何以書﹖據長狄之齊﹑晉不書。

﹝疏﹞注「據長」至「不書」。

○解云﹕卽文十一年傳云「狄者何﹖長狄也。兄弟三人﹐一者之齊﹐一者之魯﹐一者之晉。其之齊者﹐王子成父殺之﹔其之魯者﹐叔孫得臣殺之﹔則未知其之晉者也」﹐「何以書﹖記異也」。然則長狄之齊﹑晉皆不書之﹐是外異不書也。

爲天下記異也。土地者﹐民之主﹐霸者之象也。河者﹐陰之精﹐爲下所襲者﹐此象天下異﹐齊桓將卒﹐霸道毀﹐夷狄動﹐宋襄承其業﹐爲楚所敗之應。而不系國者﹐起天下異。

﹝疏﹞注「宋襄」至「天下異」。

○解云﹕卽下二十二年冬十一月﹐「己巳﹐朔﹐宋公及楚人戰於泓﹐宋師敗績」是也。

狄侵鄭。

冬﹐蔡侯肹卒。不書葬者﹐潰當絕也。不月者﹐賤其背小國而附父讎﹐故略之甚也。肹立不書者﹐父獻舞見獲﹐畱卒於楚﹐肹以次立﹐非篡也。

○肹﹐許乙反﹐注同。背﹐音佩。

﹝疏﹞注「不月」至「篡也」。

○解云﹕正以大國之卒﹐例合書日﹐卽隱八年「夏﹐六月﹐己亥﹐蔡侯考父卒」之屬是也。今此反不月者﹐故言略之甚也。其父者﹐卽蔡侯獻舞﹐莊公十年爲楚所獲﹐而卒於楚﹐故謂楚爲父讎。上四年齊侯巳下「侵蔡﹐蔡潰﹐遂伐楚」﹐是其背中國附父讎之事。

十有五年﹐春﹐王正月﹐公如齊。月者﹐善公旣能念恩﹐尊事齊桓﹐又合古五年一朝之義﹐故錄之。

﹝疏﹞注「月者」至「齊桓」。

○解云﹕卽上十年「春﹐王正月﹐公如齊」﹐彼注云「月者﹐僖公本齊所立﹐桓公徳衰見叛﹐獨能念恩朝事之﹐故善錄之」故也。

○注「又合」至「錄之」。解云﹕何氏以爲古者天子五年一巡守﹐諸侯亦五年一朝﹐天子分天子諸侯爲五部﹐部朝一年﹐五年而徧﹐其小國事大國亦然﹐故以十年朝齊﹐今又往朝﹐是爲合古。桓元年傳云「諸侯時朝乎天子﹐天子之郊﹐諸侯皆有朝宿之邑焉」﹐注云「緣臣子之心﹐莫不欲朝朝莫夕﹐王者與諸侯別治﹐勢不得自專朝﹐故卽位比年使大夫小聘﹐三年使上卿大聘﹐四年又使大夫小聘﹐五年一朝。王者亦貴得天下之歡心﹐以事其先王﹐因助祭以述其職﹐故分四方諸侯爲五部﹐部有四輩﹐輩主一時。《孝經》曰『四海之內﹐各以其職來助祭』﹐《尙書》云『羣後四朝﹐敷奏以言﹐明試以功﹐車服以庸』」是也。

楚人伐徐。

三月﹐公會齊侯﹑宋公﹑陳侯﹑衛侯﹑鄭伯﹑許男﹑曹伯盟於牡丘﹐遂次於匡。

公孫敖率師及諸侯之大夫救徐。言次者﹐剌諸侯緩於人恩﹐旣約救徐而生事止次不自往﹐遣大夫往﹐卒不能解也。大夫不序旨﹐起會上大夫﹐君巳目﹐故臣凡也。內獨出名氏者﹐臣不得因君殊尊省文﹐別尊卑也。

○別﹐彼列反。

﹝疏﹞注「臣不」至「省文」。

○解云﹕正以上言公會齊侯以下﹐是殊尊魯之文。今若不舉內大夫名氏﹐卽因君鄕者殊尊之經而省文。

夏﹐五月﹐日有食之。是後秦獲晉侯﹐齊桓公卒﹐楚執宋公﹐霸道衰﹐中國微弱之應。

秋﹐七月﹐齊師﹑曹師伐厲。月者﹐善錄義兵。厲﹐葵丘之會叛天子之命也。曹稱師者﹐桓公霸道衰﹐曹獨能從之﹐徵伐不義﹐故褒之﹐所以勸勉不能﹐扶助霸功﹐激揚解惰也。

○厲﹐如字﹐舊音賴。激﹐古歷反。解﹐古賣反。惰也﹐徒臥反。

﹝疏﹞注「月者﹐善錄義兵」。

○解云﹕正以侵伐例時故也。其例時者﹐卽上十一年「冬﹐楚人伐黃」之屬是也。

八月﹐﹤虫眾﹥公久出﹐煩擾之所生。

○﹤虫眾﹥﹐之戎反。

九月﹐公至自會。桓公之會不致﹐此何以致﹖據柯之會不致。久也。久暴師眾過三時。

○暴﹐步卜反。

季姬歸於鄫。

巳卯﹐晦﹐震夷伯之廟。晦者何﹖冥也。晝日而冥。

○冥﹐亡丁反﹐又亡定反﹐注同。

﹝疏﹞「晦者何」。

○解云﹕欲言月晦﹐例所不書﹔欲言晝冥﹐亦非常錄﹐故執不知問。

震之者何﹖雷電擊夷伯之廟者也。夷伯者﹐曷爲者也﹖季氏之孚也。孚﹐信也。季氏所信任臣。

﹝疏﹞「震之者何」。

○解云﹕欲言天震﹐文不言天﹔欲言地震﹐又無地稱﹐故執不知問。加之者﹐以震有二種故也﹐且避問輕重兩舉。云云之說﹐在隱九年。

季氏之孚則微者﹐其稱夷伯何﹖大之也。曷爲大之﹖據陽虎稱盜。

﹝疏﹞注「據陽虎稱盜」。

○解云﹕卽是八年「盜竊寶玉大弓」是也。

天戒之﹐故大之也。明此非但爲微者異﹐乃公家之至戒﹐故尊大之﹐使稱字﹐過於大夫﹐以起之﹐所以畏天命。孔子曰「君子有三畏﹕畏天命﹐畏大人﹐畏聖人之言。」何以書﹖記異也。此象桓公徳衰﹐彊楚以邪勝正﹐僖公蔽於季氏﹐季氏蔽於陪臣﹐陪臣見信得權﹐僣立大夫廟﹐天意若曰蔽公室者﹐是人也﹐當去之。

○去﹐起呂反。

冬﹐宋人伐曹。

楚人敗徐於婁林。謂之徐者﹐爲滅杞﹐不知尊先聖法度﹐惡重﹐故狄之也。不月者﹐略兩夷狄也。

○爲﹐於僞反。

﹝疏﹞注「不月」至「狄也」。

○解云﹕正以敗例書月﹐卽莊十年「春﹐王正月﹐公敗齊師於長勺」﹐「秋﹐九月﹐荊敗蔡師於莘」是也。以其非兩夷﹐故書月。

十有一月﹐壬戌﹐晉侯及秦伯戰於韓﹐獲晉侯。此偏戰也。何以不言師敗績﹖據泓之戰言宋師敗績。

○泓﹐烏宏反。君獲﹐不言師敗績也。舉君獲爲重也。釋不書者﹐以獲君爲惡﹔書者﹐以惡見獲﹐與獲人君者﹐皆當絕也。主書者﹐從獲人例。

○惡﹐烏路反。

﹝疏﹞注「釋不書」至「人例」。

○解云﹕正決二十一年「釋宋公」之經矣。然莊十年「荊敗蔡師於莘﹐以蔡侯獻舞歸」﹐傳云「曷爲不言其獲﹖不與夷狄之獲中國也」。然則秦﹑楚同類﹐得獲晉侯者﹐正以爵稱伯﹐非眞夷狄﹐故與楚異。

十有六年﹐春﹐王正月﹐戊申﹐朔﹐霣石於宋五。是月﹐六鷁退飛﹐過宋都。曷爲先言霣而後言石﹖據星霣後言霣。

○十六年﹐本或從此下別爲捲。案《七志》《七錄》何注此十一卷﹐《公羊》以閔附莊故也﹐後人以僖捲大﹐輒分之爾。霣﹐於敏反。是月﹐如字﹐或一音徒兮反。六鶂﹐五歷反﹐水鳥。

﹝疏﹞注「據星霣後言霣」。

○解云﹕卽莊七年「夜中﹐星霣如雨」是也。

霣石記聞﹐聞其磌然﹐視之則石﹐察之則五。是月者何﹖僅逮是月也。是月邊也。魯人語也。在正月之幾盡﹐故曰劣及是月也。磌然﹐之人反﹐又大年反﹐聲響也﹔一音芳君反﹐本或作「砰」﹐八耕反。僅﹐其靳反﹐劣也。逮﹐音代﹐又大計反﹐及也。幾﹐音祈。

﹝疏﹞「是月者何」。

○解云﹕正以言異常例﹐故執不知問。

○注「是月」至「語也」。

○解云﹕案上十年傳云「踴爲文公諱」﹐何氏云「踴﹐豫也﹐齊人語。若關西言渾矣」﹐是以《春秋》之內﹐於此乎悉解爲齊人語﹐而此一文獨爲魯人語者﹐以是經文孔子作之﹐孔子魯人﹐故知魯人語。彼皆是諸傳文﹐乃胡母生﹑公羊氏皆爲齊人﹐故解爲齊人語。注在正月之幾盡者﹐謂晦日乃在正月之欲盡矣。

何以不日﹖據五石言日。

﹝疏﹞注「據五石言日」。

○解云﹕等是災異﹐何故五石書言戊申朔﹐而六鷁不書日乎﹖故難之。

晦日也。凡災異晦日不日﹐日食是也。日食嘗於晦朔﹐不日﹐晦可知也。六鷁無常﹐故言是月以起晦也。

﹝疏﹞注「凡災」至「不日」。

○解云﹕卽莊十八年「三月﹐日有食之」之屬是也。今此亦晦﹐故不書日。

○注「日食」至「起晦也」。

○解云﹕案隱三年「王二月﹐己巳﹐日有食之」﹐傳云「日食﹐則曷爲或日或不日﹖或言朔或不言朔﹖日某月某日朔﹐日有食之者﹐食正朔也」﹐注云「桓三年『秋﹐七月﹐壬辰﹐朔﹐日有食之』是也」﹔傳又云「其或日或不日﹐或失之前﹐或失之後。失之前者﹐朔在前也」﹐注云「謂二日食﹐『己巳﹐日有食之』是也」﹔傳又云「失之後者﹐朔在後也」﹐注又云「謂晦日食﹐莊十八年『三月﹐日有食之』是也」。然則日食亦有二日食﹐此注何言日食常於晦朔乎﹖二日食者﹐𨿽非正朔﹐若欲比晦言之﹐亦得謂之朔矣。言若正朔食﹐朔日並言﹔若二日食﹐則言日﹔則知日﹑朔並不言﹐是晦日明矣。故云不日晦可知也。

晦則何以不言晦﹖據上言朔。《春秋》不書晦也。事當日者日﹐平居無他卓佹﹐無所求取﹐言晦朔也﹐趡盟奚戰是也。

○佹﹐尢委反。趡﹐翠軌反。

﹝疏﹞注「平居無他卓佹」。

○解云﹕謂無他卓異佹戾﹐平常之事也。

○注「無所」至「戰是也」。

○解云﹕卽桓十七年「二月﹐丙午﹐及邾婁儀父盟於趡」﹐《春秋》說以爲二月晦矣﹔「五月﹐丙午﹐及齊侯戰於奚」﹐《春秋說》以爲五月之朔也。然則此傳云「《春秋》不書晦」﹐謂平常之事﹔下文「朔有事則書﹐晦𨿽有事不書」者﹐謂卓佹之事﹐合書晦朔矣。

朔有事則書﹐重始﹐故書以錄事﹐若泓之戰及此皆是也。

﹝疏﹞注「若泓」至「是也」。

○解云﹕卽下二十二年「冬﹐十有一月﹐己巳﹐朔﹐宋公及楚人戰於泓」﹐及此經皆書朔﹐是其卓佹之事書朔也。

晦𨿽有事不書。重始而終自正﹐故不復書以錄事。

○不復﹐扶又反﹐下同。曷爲先言六而後言鷁﹖據霣石後言五。六鷁退飛﹐記見也﹕視之則六﹐察之則鷁﹐徐而察之則退飛。鷁小而飛髙﹐故視之如此﹐事勢然也。宋都者﹐宋國所治也。人所聚曰都。言過宋都者﹐時獨過宋都退飛。

○所治﹐直吏反。五石六鷁﹐何以書﹖記異也。外異不書﹐此何以書﹖爲王者之後記異也。王者之後有亡徵﹐非親王安存之象﹐故重錄爲戒﹐記災異也。石者﹐陰徳之專者也﹔鷁者﹐鳥中之耿介者﹐皆有似宋襄公之行。襄欲行霸事﹐不納公子目夷之謀﹐事事耿介自用﹐卒以五年見執﹐六年終敗﹐如五石六鷁之數。天之與人﹐昭昭著明﹐甚可畏也。於晦朔者﹐示其立功善甫始而敗﹐將不克終﹐故詳錄天意也。

○爲王﹐於僞反﹐注同。耿介﹐音戒。之行﹐下孟反。

﹝疏﹞注「卒以五年見執」。

○解云﹕卽下二十一年「執宋公以伐宋」是。計有六年而言五年者﹐據實日月言之﹐以合五石之數故也。又六年終敗者﹐卽下二十二年「戰於泓﹐宋師敗績」是也。計有七年而言六年者﹐如上說。

○注「天之與人」至「畏也」者﹐解云﹕《春秋說》文也。

三月﹐壬申﹐公子季友卒。其稱季友何﹖據犁戰名﹐不稱季﹐來歸不稱友。

﹝疏﹞注「據犁」至「稱季」。

○解云﹕卽上元年「冬﹐十月﹐壬午﹐公子友帥師敗莒師於犁」是也。

○注「來歸不稱友」。解云﹕閔元年「季子來歸」是也。

賢也。閔公不書葬﹐故復於卒賢之﹐明季子當蒙討慶父之功﹐遏牙存國﹐終當錄也。不稱子者﹐上歸本當稱字﹐起事言子。

﹝疏﹞注「閔公」至「錄也」。

○解云﹕正以君弒賊不討﹐惡臣子不討賊﹐君喪無所系﹐往前閔公不書葬﹐恐季子有甚惡﹐故書字見其賢。

○注「不稱子」至「言子」。

○解云﹕卽閔元年歸之下來﹐注云「不稱季友者﹐明齊繼魯﹐本感落姑之託﹐故令與髙子俱稱子起其事」是也。

夏﹐四月﹐丙申﹐鄫季姬卒。

秋﹐七月﹐甲子﹐公孫慈卒。日者﹐僖公賢君﹐宜有恩禮於大夫﹐故皆日也。一年喪骨肉三人﹐故曰痛之。

﹝疏﹞注「日者」至「皆日也」。

○解云﹕以所傳聞之世﹐大夫之卒﹐不問有罪以否﹐例不日﹐隱元年十二月「公子益師卒」是也。今此季友﹑公孫慈之卒皆書日者﹐正以賢君宜有恩禮於大夫故也。然則言皆者﹐皆季友與公孫慈也。其鄫季姬之卒﹐例自合日﹐卽上九年「秋﹐七月﹐乙酉﹐伯姬卒」之屬是也。

○注「一年」至「痛之」。

○解云﹕言由其是賢君﹐故宜痛骨肉之卒﹔若直見是賢君﹐宜有禮於大夫﹐但當見季一人書日﹐故知宜痛其頻死故也。

冬﹐十有二月﹐公會齊侯﹑宋公﹑陳侯﹑衛侯﹑鄭伯﹑許男﹑邢侯﹑曹伯於淮。

﹝疏﹞注「月者」至「此始也」。

○解云﹕正以盟會之例﹐大信書時﹐今而書月﹐故如此解。知任豎刀﹑易牙者﹐下十八年傳文。言墮功滅項者﹐謂墮毀霸功而滅項﹐卽下十七年「夏﹐滅項」是也。

十有七年﹐春﹐齊人﹑徐人伐英氏。稱氏者﹐《春秋》前黜稱氏也。伐國而捨氏言之者﹐非主名﹐故伐之得從國舉。

﹝疏﹞注「伐國」至「主名」。

○解云﹕若其主名﹐卽爵等是也。

夏﹐滅項。孰滅之﹖齊滅之。以言滅﹐知非內也。以不諱知齊滅。

○項﹐戶講反﹐國名。

﹝疏﹞注「以言滅知非內也」。

○解云﹕案經直言滅﹐不載主名﹐何知非內滅之﹖正以《春秋》之例﹐內大惡諱﹐今言滅﹐知非內矣。

○「以不諱知齊滅」。

○解云﹕《春秋》之例﹐爲賢者諱﹐故上十二年「楚人滅黃」不爲諱﹐今諱不言齊人﹐故知齊滅之。

曷爲不言齊滅之﹖據齊師滅譚。

﹝疏﹞注「據齊師滅譚」。

○解云﹕在莊十年冬也。

爲桓公諱也。《春秋》爲賢者諱﹐此滅人之國﹐何賢爾﹖君子之惡惡也疾始﹐絕其始﹐則不得終其惡。

○爲桓﹐於僞反﹐下及注同。惡惡﹐並如字﹔一讀上烏路反。善善也樂終。樂賢者終其行。

○行﹐下孟反。桓公嘗有繼絕。立僖公也。

﹝疏﹞注「立僖公也」。

○解云﹕卽元年是也。

存亡之功﹐存邢﹑衛﹑杞。

﹝疏﹞注「存邢﹑衛﹑杞」。

○解云﹕存邢﹐上元年「城邢」是也。存衛﹐上二年「城楚丘」是也。存杞﹐上十四年「城緣陵」是也。

故君子爲之諱也。言嘗者﹐時桓公徳衰功廢而滅人﹐嫌當坐﹐故上述所嘗盛美而爲之諱﹐所以尊其徳﹐彰其功。傳不言服楚﹐獨舉繼絕存亡者﹐明繼絕存亡﹐足以除殺子糾﹐滅譚遂項﹐覆終身之惡。服楚功在覆篡惡之表﹐所以封桓公﹐名當如其事也。不月者﹐桓公不坐滅﹐略小國。

﹝疏﹞注「傳不言服楚」至「亡者」。

○解云﹕其服楚在上四﹐年傳云「曷爲再言盟﹖喜服楚也」是也。注「明繼」至「身之惡」。

○解云﹕殺子糾者﹐卽莊九年九月﹐「取子糾殺之」是也。滅譚﹐卽莊十年「冬﹐十月﹐齊師滅譚」是也。其滅遂者﹐卽莊十三年「夏﹐六月﹐齊人滅遂」是也。以繼絕除殺子糾﹐以存三亡國除其三滅﹐故云覆終身之惡。

○注「服楚」至「事也」。

○解云﹕卽莊九年「齊小白入於齊」﹐是其篡文也。而言之表者﹐取以蓋藏之。

○注「不月」至「小國」。

○解云﹕言滅國例書月者﹐惡其篡而罪之。今桓公功足除其滅﹐是以不月﹐故云不坐滅也。而滅譚滅遂皆月者﹐是時未足以覆之也。略小國者﹐欲道旣諱不言齊﹐知是誰滅﹖而不書月﹐又以略小國故也。

秋﹐夫人姜氏會齊於卞。

○卞﹐皮彥反。

九月﹐公至自會。冬﹐十有二月﹐乙亥﹐齊侯小白卒。

十有八年﹐春﹐王正月﹐宋公會曹伯﹑衛人﹑邾婁人伐齊。月者﹐與襄公之徵齊﹐善錄義兵。

﹝疏﹞注「月者」至「徵齊」。

○解云﹕正以侵伐例時故也。

夏﹐師救齊。

五月﹐戊寅﹐宋師及齊師戰於甗﹐齊師敗績。戰不言伐﹐此其言伐何﹖宋公與伐而不與戰﹐故言伐。《春秋》伐者爲客﹐伐者爲主。曷爲不使齊主之﹖據甲寅衛人及齊人戰。

○甗﹐魚輦反﹐又音言。與伐﹐音預﹐下「不與」同。

﹝疏﹞「宋公」至「故言伐」。

○解云﹕謂宋公但與伐而不與戰﹐故不得舉重﹐是以兩舉之。

○注「據甲」至「人戰」。

○解云﹕卽莊二十八年「春﹐王三月﹐甲寅﹐齊人伐衛。衛人及齊人戰﹐衛人敗績」﹐傳云「《春秋》伐者爲客﹐伐者爲主﹐故使衛主之也」﹐彼注云「戰序上言及者﹐爲主」是也。

與襄公之徵齊也。曷爲與襄公之徵齊﹖據齊桓公霸者﹐猶不與徵衛。

﹝疏﹞「與襄公之徵齊」也。

○解云﹕謂使徵而正之。徵是上討下之辭。

○注「據齊」至「徵衛」。解云﹕卽莊二十八年春﹐「衛人及齊人戰」是也。

桓公死﹐豎刀﹑易牙爭權不葬﹐爲是故伐之也。不爲文實者﹐保伍連率﹐本有用兵徵伐不義之道。

○刀﹐音彫。爲是﹐於僞反﹐注同。

﹝疏﹞注「不爲文」至「之道」。

○解云﹕其爲文實者﹐卽上元年春﹐「齊師﹑宋師﹑曹師次於聶北﹐救邢」﹐傳云「曷爲先言次﹐而後言救﹖君也。君則其稱師何﹖不與諸侯專封也。曷爲不與﹖實與而文不與。文曷爲不與﹐諸侯之義不得專封也。諸侯之義不得專封﹐則其曰實與之何﹖上無天子﹐下無方伯﹐天下諸侯有相滅亡者﹐力能救之﹐則救之可也」。其二年「城楚丘」之下﹐亦復發文實之傳矣。今此經何以不言宋師伐齊﹐傳云此公也。其稱師何﹖不與諸侯專徵。曷爲不與﹖實與而文不與。文曷爲不與﹖諸侯之義不得專徵。諸侯之義不得專徵﹐則其曰實與之何﹖上無天子﹐下無方伯﹐天下諸侯有不道者﹐力能徵之﹐則徵之可也。正以諸侯本無專封之道﹐是以元年二年之經﹐皆爲文實﹐以保伍連率﹐本有用兵徵不義之道﹐是以不貶宋公稱師矣。

狄救齊。

秋﹐八月﹐丁亥﹐葬齊桓公。

冬﹐邢人﹑狄人伐衛。狄稱人者﹐善能救齊﹐𨿽拒義兵﹐猶有憂中國之心﹐故進之。不於救時進之者﹐辟襄公﹐不使義兵壅塞。

﹝疏﹞注「狄稱人」至「兵壅塞」。

○解云﹕案《穀梁傳》「狄救齊」﹐傳云「善救齊也」﹔又云「邢人﹑狄人伐衛」﹐傳云「其稱人何也﹖善累而後進之。伐衛﹐所以救齊也」。何氏《廢疾》曰﹕卽伐衛救齊當兩舉﹐如伐楚救江矣。又傳以爲江遠楚近﹐故伐楚救江。今狄亦近衛而遠齊﹐其事一也﹐於義《穀梁》爲短。以此言之﹐則何氏之意適自伐衛﹐不爲救齊之故。而此注又以「狄稱人者﹐善能救齊」者﹐謂以其上能救齊﹐是以於此進之﹐不謂此時伐衛爲救齊也。所以不於救時進者﹐不使義兵壅塞也。

十有九年﹐春﹐王三月﹐宋人執滕子嬰齊。名者﹐著葵丘之會﹐叛天子命者也。不得爲伯討者﹐不以其罪執之﹐妄執之。所以著有罪者﹐爲襄公殺恥也。襄公有善志﹐欲承齊桓之業﹐執一惡人﹐不能得其過﹐故爲見其罪。所以助賢者﹐養善意也。月者﹐錄責之。

○爲襄﹐於僞反﹐下「故爲」﹑「起爲」﹑「爲襄公」﹑「深爲」﹑「若不爲」皆同。見﹐賢徧反。

﹝疏﹞注「名者」至「命者」。

○解云﹕卽上九年「夏﹐公會宰周公﹑齊侯﹑宋子﹑衛侯﹑鄭伯﹑許男﹑曹伯於葵丘」﹐「九月﹐戊辰﹐諸侯盟於葵丘」﹐傳云「桓公震而矜之﹐叛者九國」是也。

○注「不得爲伯討」。

○解云﹕上四年傳云「稱侯而執者﹐伯討也。稱人而執者﹐非伯討也」。今此不稱侯﹐故解之。

○注「月者﹐錄責之」。解云﹕正以執例書時﹐卽上四年夏﹐「齊人執陳袁濤塗」﹐五年「冬﹐晉人執虞公」之類是也。今此書月者﹐錄責之也。

夏﹐六月﹐宋人﹑曹人﹑邾婁人盟於曹南。因本會於曹南﹐盟故以地﹐實邾婁。說在下。

﹝疏﹞注「因本」至「在下」。解云﹕言此盟之前﹐相與於曹南矣。其實此盟在邾婁﹐故言實邾婁矣。

鄫子會於邾婁。其言會盟何﹖據言諸侯會盟不錄﹐及曹伯襄言會諸侯。

﹝疏﹞注「據外」至「會諸侯」。

○解云﹕舊本皆無「及」字。言外諸侯會盟不錄者﹐正以竟《春秋》上下﹐無外諸侯會盟之文。若存「及」﹐宜下句讀之。

後會也。說與會伐宋同義。君不會大夫﹐剌後會者﹐起實君也。地以邾婁者﹐起爲邾婁事也。不言君者﹐爲襄公諱也。魯本許嫁季姬於邾婁﹐季姬淫泆﹐使鄫子請已而許之﹐二國交忿﹐襄公爲此盟﹐欲和解之。旣在會間﹐反爲邾婁所欺﹐執用鄫子﹐恥辱加於宋無異﹐故沒襄公﹐使若微者也。不於上地以邾婁者﹐深爲襄公諱﹐使若不爲邾婁事盟﹐而鄫子自就邾婁﹐爲所執者也。上盟不日者﹐深順諱文﹐從微者例﹐使君下執﹐不以上盟爲辧也。會盟不日者﹐言會盟不信已明﹐無取於日﹐自其正文也。

﹝疏﹞注「說與會伐宋同義」。解云﹕卽莊十四年「春﹐齊人﹑陳人﹑曹人伐宋。夏﹐單伯會伐宋」﹐傳云「其言會伐宋何﹖後會也」﹐彼注云「本期而後﹐故但舉會。書者﹐刺其不信」。

○注「君不會大夫」。

○解云﹕案莊九年春﹐「公及齊大夫盟於曁」﹐傳云「公曷爲與大夫盟﹖齊無君也。然則何以不名﹖爲其諱與大夫盟也﹐使若眾然」﹔又莊二十二年秋﹐「及齊髙傒盟於防」﹐傳云「曷爲不言公﹖諱與大夫盟也」﹐皆是君不會大夫之辭。

○注「起實君也」。

○解云﹕言起上宋人﹑曹人之屬﹐實是宋公﹑曹伯耳。

○注「地以邾婁」。

○解云﹕正以二十八年夏﹐「公會晉侯」以下「盟於踐土。陳侯如會」﹐傳云「其言如會何﹖後會也」。然則彼言陳侯如會﹐此亦宜言鄫子如會﹐而言於邾婁﹐起爲邾婁事也。

○注「不言君者」。

○解云﹕上曹南之盟﹐不言宋公等是也。

○注「季姬淫泆」至「微者也」。

○解云﹕卽上十四年「夏﹐六月﹐季姬及鄫子遇於防﹐使鄫子來朝」﹐傳云「鄫子曷爲使乎季姬來朝﹖內辭也。非使外朝﹐使來請已也」。

○注「不於上」至「執者也」。

○解云﹕上經云「盟於曹南」者﹐實是盟於邾婁﹐故以此解之。所以不於上經地以邾婁者﹐深爲襄公諱﹐使若不爲邾婁事盟﹐而鄫子自就邾婁所見執者也。

○注「上盟不」至「日者」。

○解云﹕《春秋》上下﹐微者之盟﹐例皆書時﹐而下文冬「會陳人﹑蔡人﹑楚人﹑鄭人盟於齊」之屬是。今此乃以不日爲微者例者﹐正以宋襄賢君﹐𨿽使微者﹐有可采取﹐故宜書月。隱元年注云「微者盟例時﹐不能專正﹐故責略之。此月者﹐隱公賢君﹐𨿽使微者﹐有可采取﹐故錄也」是也。

○注「會盟」至「正文也」。

○解云﹕正以《春秋》之例﹐不信者日故也。言自其正文也者﹐謂旣言會盟﹐卽是不信之正文﹐不勞書日以見。

己酉﹐邾婁人執鄫子用之。惡乎用之﹖用之社也。其用之社柰何﹖蓋叩其鼻以血社也。惡無道也。不言社者﹐本無用人之道﹐言用之已重矣﹐故絕其所用處也。日者﹐魯不能防正其女﹐以至於此﹐明當痛其女禍而自責之。

○惡乎﹐音烏。惡無﹐烏路反。用處﹐昌慮反。

﹝疏﹞注「日者魯」至「自責之」。

○解云﹕正以凡執例時﹐卽上四年夏﹐「齊人執陳袁濤塗」之屬是也。今日﹐故解之。

秋﹐宋人圍曹。

衛人伐邢。

冬﹐公會陳人﹑蔡人﹑楚人﹑鄭人盟於齊因宋徵齊有隙爲此盟也。是後楚遂得中國霍之會執宋公。

○。因宋徵齊有隙﹐爲此盟也。是後楚遂得中國﹐霍之會﹐執宋公。

﹝疏﹞注「因宋徵」至「執宋公」。

○解云﹕謂上十八年襄公徵齊﹐齊與宋有間隙﹐齊遂搆會諸侯之人而爲此盟﹐以謀宋矣。「霍之會﹐執宋公」﹐卽下二十一年「秋﹐宋公﹑楚子﹑陳侯﹑蔡侯﹑鄭伯﹑許男﹑曹伯會於霍﹐執宋公以伐宋」是也。

梁亡。此未有伐者﹐其言梁亡何﹖據蔡潰以自潰爲文﹐舉侵也。

﹝疏﹞注「據蔡」至「侵也」。

○解云﹕卽上四年春﹐「公會齊侯」云云「侵蔡﹐蔡潰」是也。

自亡也。其自亡柰何﹖魚爛而亡也。梁君隆刑峻法﹐一家犯罪﹐四家坐之﹐一國之中﹐無不被刑者﹐百姓一旦相率俱去﹐狀若魚爛。魚爛從內發﹐故云爾。著其自亡者﹐明百姓得去之﹐君當絕者。

﹝疏﹞「魚爛而亡也」。

○注「梁君」至「絕者」。

○《史記》《春秋說》有此文也。

二十年﹐春﹐新作南門。何以書﹖譏。何譏爾﹖門有古常也。惡奢泰﹐不奉古制常法。

○惡﹐烏路反。

﹝疏﹞注「惡奢」至「常法」。

○解云﹕言其直是奢泰﹐不依古法﹐非僣天子也。隱五年傳云「始僣諸侯昉於此乎﹖前此矣。前此﹐則曷爲始於此﹖僣諸公猶可言也﹐僣天子不可言也」。定二年「雉門及兩觀災」之下﹐何氏云「立雉門兩觀不書者﹐僣天子不可言﹐𨿽在《春秋》中猶不書」。然則此新作南門書之﹐知不僣天子也。

夏﹐郜子來朝。郜子者何﹖未有存文﹐嫌不名﹐故執不知問。

○郜﹐古報反﹐姬姓之國﹐下同。

﹝疏﹞注「未有存」至「知問」。

○解云﹕桓二年「夏﹐四月﹐取郜大鼎於宋」﹐隱二年傳云「始滅昉於此乎﹖前此矣」﹐何氏云「前此者﹐在春秋前﹐謂宋滅郜是也」。然則宋人滅郜在春秋之前﹐是以桓二年「取郜大鼎於宋」﹐自爾以來﹐不見存在之文。若然﹐則是失地之君﹐例合書名﹐而來朝不名﹐故執不知問。

失地之君也﹐何以不名﹖據鄧﹑穀名。

﹝疏﹞注「據鄧﹑穀名」。

○解云﹕卽桓七年「夏﹐穀伯綏來朝。鄧侯吾離來朝」﹐傳云「皆何以名﹖失地之君」是也。

兄弟辭也。郜﹑魯之同姓﹐故不忍言其絕賤﹐明當尊遇之﹐異於鄧﹑穀也。書者﹐喜內見歸。

﹝疏﹞注「不忍」至「絕賤」。

○解云﹕卽不書其名是也﹐何者﹖若非兄弟﹐宜書其名﹐絕而賤之。

○注「明當」至「見歸」。

○解云﹕正以穀﹑鄧書名﹐而此不名也。

五月﹐乙巳﹐西宮災。西宮者何﹖小寢也。小寢則曷爲謂之西宮﹖有西宮則有東宮矣。魯子曰「以有西宮﹐亦知諸侯之有三宮也。」西宮者﹐小寢內室﹐楚女所居也。禮﹐諸侯娶三國女﹐以楚女居西宮﹐知二國女於小寢內各有一宮也﹐故云爾。禮﹐夫人居中宮﹐少在前﹔右媵居西宮﹐左媵居東宮﹐少在後。

﹝疏﹞「西宮者何」。

○解云﹕欲言是廟﹐不書其謚﹔欲言居寢﹐而書宮舉災﹐故執不知問。

○注「西宮者」至「云爾」。

○解云﹕案襄九年「春﹐宋火」﹐傳云「曷云或言災﹐或言火﹖大者曰災﹐小者曰火」﹐何氏云「大者﹐謂正寢﹑社稷﹑宗廟﹑朝廷也」。此西宮者﹐小寢內室﹐楚女所居也﹐何故不言火而書災﹖彼傳又云「內何以不言火﹖內不言火者﹐甚之也」﹐彼注云「《春秋》以內爲天下法﹐動作當先自克責﹐故小有火如大有災」﹐是以𨿽小言災耳。

○「禮夫人居中宮」。

○解云﹕王者之制也。

西宮災﹐何以書﹖記災也。是時僖公爲齊所脇﹐以齊媵爲嫡﹐楚女廢在西宮而不見卹﹐悲愁怨曠之所生也。言西宮不系小寢者﹐小寢夫人所統﹐妾之所系也。天意若曰楚女本當爲夫人﹐不當系於齊女﹐故經亦云爾。

○爲適﹐丁歷反﹐又作「嫡」。

鄭人入滑。

秋﹐齊人﹑狄人盟於邢。狄稱人者﹐能常與中國也。

冬﹐楚人伐隨。叛楚故也。

二十有一年﹐春﹐狄侵衛。貶狄者﹐爲犯中國諱。

○爲﹐於僞反﹐下「不爲襄」﹑下文「爲執」皆同。

宋人﹑齊人﹑楚人盟於鹿上。

夏﹐大旱。何以書﹖記災也。新作南門之所生。

秋﹐宋公﹑楚子﹑陳侯﹑蔡侯﹑鄭伯﹑許男﹑曹伯會於霍﹐執宋公以伐宋。孰執之﹖楚子執之。以下獻捷貶。霍﹐《左氏》作「盂」。

﹝疏﹞「會於霍」。

○解云﹕《左氏》作「盂」﹐《穀梁》作「雩」﹐蓋誤﹐或所見異。

○注「以下獻捷貶」。

○解云﹕卽下文「冬﹐楚人使宜申來獻捷」﹐傳云「此楚子也﹐其稱人何﹖貶。曷爲貶﹖爲執宋公貶」是也。

曷爲不言楚子執之﹖據溴梁盟下執莒子﹑邾婁子﹐復出晉人也。

○溴﹐古闃反。

﹝疏﹞注「據溴梁盟」。

○解云﹕卽襄十六年春﹐「公會晉侯﹑宋公」以下「於溴梁」﹐「晉人執莒子﹑邾婁子以歸」是也。

不與夷狄之執中國也。不與執爲重﹐復舉伐者﹐劫質諸侯﹐求其國事﹐當起也。不爲襄公諱者﹐守信見執﹐無恥。說在下也。

﹝疏﹞注「劫質諸侯」。

○解云﹕言劫諸侯以爲質而求其國﹐事當起也﹐是以執伐兩舉﹐見其外貪利也。下云「楚人謂宋人曰『子不與我國﹐吾將殺子君矣』」是也。

冬﹐公伐邾婁。

楚人使宜申來獻捷。此楚子也﹐其稱人何﹖據稱使知楚子。貶。曷爲貶﹖據齊侯獻戎捷不貶。爲執宋公貶。曷爲爲執宋公貶﹖據上巳沒不與執中國。宋公與楚子期以乘車之會﹐蓋鹿上之盟。

﹝疏﹞注「蓋鹿上之盟」。

○解云﹕卽上文春「宋人﹑齊人﹑楚人盟於鹿上」是也。言鹿上盟爲此約。公子目夷諫曰「楚﹐夷國也﹐彊而無義﹐請君以兵車之會往。」宋公曰「不可。吾與之約以乘車之會﹐自我爲之﹐自我墮之﹐曰不可。」終以乘車之會往﹐楚人果伏兵車﹐執宋公以伐宋。詐諼劫質諸侯﹐求其國﹐當絕﹐故貶。

○墮﹐許規反。諼﹐音許援反﹐詐也﹔又音援。宋公謂公子目夷曰「子歸守國矣。國﹐子之國也。吾不從子之言﹐以至乎此。」公子目夷復曰「君𨿽不言國﹐國固臣之國也。」所以堅宋公意﹐絕彊楚之望。

﹝疏﹞「君𨿽不言國」。

○解云﹕卽言君假令不道是臣之國﹐今國當是爲臣之國矣。所以堅宋公意﹐欲使宋公乃心在楚﹐不急求還。

○注「絕彊楚之望」。

○解云﹕欲絕楚人﹐使知宋難取﹐不復望之。

於是歸﹐設守械而守國。楚人謂宋人曰「子不與我國﹐吾將殺子君矣。」宋人應之曰「吾賴社稷之神靈﹐吾國巳有君矣。」楚人知𨿽殺宋公﹐猶不得宋國﹐於是釋宋公。宋公釋乎執﹐走之衛。襄公本謂公子目夷曰「國﹐子之國也」。宋公愧前語﹐故慚不忍反﹐走之衛。不書者﹐執解而往﹐非出奔也。

○守﹐手又反﹐又如字。應﹐應對之應。

﹝疏﹞注「走之衛」至「奔也」。

○解云﹕正決襄十四年夏﹐「衛侯衎出奔齊」也。

公子目夷復曰「國爲君守之﹐君曷爲不入﹖」然後逆襄公歸。凡出奔歸書﹐執獲歸不書者﹐出奔巳失國﹐故錄還﹐應盜國﹐與執獲者異﹐臣下尙隨君事之﹐未失國﹐不應盜國﹐無爲錄也。

○國爲﹐於僞反﹐下「爲襄」﹑「爲公子」﹐注「爲沒」﹑「故爲」皆同。

﹝疏﹞注「凡出奔」至「爲錄也」。

○解云﹕正以桓十五年夏﹐鄭伯突云云﹐彼傳云「曷爲或言歸﹐或言復歸﹖復歸者﹐出惡﹐歸無惡﹔復入者﹐出無惡﹐入有惡﹔入者出入惡﹐歸者出入無惡」﹐不應盜國盜國﹐卽入與復入是也﹐《春秋》皆錄其歸以別之。其執獲而歸不書者﹐本未失國﹐無義可著﹐何錄之有﹖案下二十八年「三月﹐丙午﹐晉侯入曹﹐執曹伯畀宋人」﹐冬﹐「曹伯襄復歸於曹」﹐「晉人執衛侯歸之於京師」﹔三十年「衛侯鄭歸於衛」﹔哀七年「秋﹐公伐邾婁。八月﹐己酉﹐入邾婁﹐以邾婁子益來」﹔八年夏﹐「歸邾婁子益於邾婁」。然則三者皆執獲而歸﹐所以書之者﹐曹伯之下注云「執歸不書﹐書者名惡當見」﹐其曹伯名者﹐剌天子歸有罪也﹔衛侯歸下注云「爲殺叔武﹐惡天子歸有罪也。執歸不書﹐主書者﹐名惡當見也」﹔邾婁子益之下注云「善魯能悔過歸之」。

惡乎捷﹖捷乎宋。以上言伐宋。

○惡﹐音烏。曷爲不言捷乎宋﹖據戎捷也。爲襄公諱也。襄公本會楚﹐欲行霸憂中國也。不用目夷之言﹐而見詐執伐宋﹐幾亡其國﹐故諱爲沒國文﹐所以申善志。不月者﹐因起其事。

○幾﹐音祁。

﹝疏﹞注「不月者﹐因起其事」。

○解云﹕正以獻戎捷書六月也。起事者﹐正以《春秋》之義﹐滅國例月﹐莊十年「冬﹐十月﹐齊師滅譚」﹐十三年「夏﹐六月﹐齊人滅遂」之類是也。今此宋公幾亡國﹐是以爲諱之﹐去其月以起其賢。

此圍辭也﹐曷爲不言其圍﹖據上言守國﹐知圍也。爲公子目夷諱也。目夷遭難﹐設權救君﹐有解圍存國免主之功﹐故爲諱圍﹐起其事﹐所以彰目夷之賢也。歸捷書者﹐剌魯受惡人物也。

○遭難﹐乃旦反。

﹝疏﹞「曷爲不言其圍」。

○案舊本傳注三者皆作「圍」字﹐惟有「守」下「知」上一「國」字﹐以其有皆作「圍」字者﹐誤。守國﹐卽上傳「設守械而守」是也。

﹝疏﹞注「設權」至「人物也」。

○解云﹕救君者﹐卽上傳「宋公釋乎執﹐走之衛」是也。解圍者﹐楚人釋宋公﹐去而不復圍也。

十有二月﹐癸丑﹐公會諸侯盟於薄。言諸侯者﹐起霍之會諸侯也。不序者﹐起公從旁以議釋宋公﹐會盟一事也。言會者﹐因以殊諸侯也。

﹝疏﹞注「起霍之會諸侯也」。

○解云﹕卽上文「秋﹐宋公﹑楚子﹑陳侯﹑蔡侯﹑鄭伯﹑許男﹑曹伯會於霍執宋公以伐宋」是﹐上文序之﹐下文總之﹐故得起其上會諸侯也。不序者﹐若其序之云公會某侯某侯﹐卽無以見公從旁別來。今諸侯不序﹐並作一文﹐別言公會﹐則知魯公從旁而來﹐是以不序諸侯﹐以起其義。

○注「會盟一事」至「侯也」。

○解云﹕上言會於霍﹐下言盟於薄﹐明其但是一出之行﹐而更言公會諸侯者﹐因以殊諸侯矣。

釋宋公。執未有言釋之者﹐此其言釋之何﹖據執滕子至言釋。

﹝疏﹞「釋宋公」。

○解云﹕不言楚子釋宋公者﹐何氏《廢疾》﹕公羊以爲公會諸侯釋之﹐故不復出楚耳。

○注「據執」至「言釋」。

○解云﹕卽上十九年「春﹐王三月﹐宋人執滕子嬰齊」是也。

公與爲爾也。公與爲爾柰何﹖公與議爾也。善僖公能與楚議釋賢者之厄。不言公釋之者﹐諸侯亦有力也。

﹝疏﹞「公與議爾」。

○解云﹕言魯公與爲釋宋公之事也。

僖公卷十二﹝起二十二年﹐盡三十三年﹞

僖公卷十二﹝起二十二年﹐盡三十三年﹞

二十有二年﹐春﹐公伐邾婁﹐取須朐。

○朐﹐其俱反﹐《左氏》作「句」。

夏﹐宋公﹑衛侯﹑許男﹑滕子伐鄭。

○秋﹐八月﹐丁未﹐及邾婁人戰於升陘。

○陘﹐音刑。

冬﹐十有一月﹐己巳﹐朔﹐宋公及楚人戰於泓﹐宋師敗績。偏戰者日爾﹐此其言朔何﹖據奚之戰不言朔。

﹝疏﹞注「據奚之戰不言朔」。

○解云﹕卽桓十七年「五月﹐丙午﹐及齊師戰於奚」﹐《春秋說》以爲五月朔日也。

《春秋》辭繁而不殺者﹐正也。繁﹐多也。殺﹐省也。正﹐得正道尢美。

○不殺﹐所戒反﹐注同。省﹐所景反。何正爾﹖宋公與楚人期戰於泓之陽。泓﹐水名。水北曰陽。楚人濟泓而來。濟﹐渡。有司復曰「請迨其未畢濟而擊之。」迨﹐及。宋公曰「不可。吾聞之也﹐君子不厄人。吾𨿽喪國之餘﹐我𨿽前幾爲楚所喪﹐所以得其餘民以爲國﹐諭褊弱。

○喪國﹐息浪反﹐注同。幾﹐音祁。寡人不忍行也。」旣濟﹐未畢陳。有司復曰「請迨其未畢陳而擊之。」宋公曰「不可。吾聞之也﹐君子不鼓不成列。」軍法以鼓戰﹐以金止﹐不鼓不戰。不成列﹐未成陳也。君子不戰未成陳之師。

○畢陳﹐直覲反﹐下及注同。巳陳﹐然後襄公鼓之﹐宋師大敗。故君子大其不鼓不成列﹐臨大事而不忘大禮﹐有君而無臣。言朔亦所以起有君而無臣﹐惜其有王徳而無王佐也。若襄公所行﹐帝王之兵也。有帝王之君﹐宜有帝王之臣﹔有帝王之臣﹐宜有帝王之民。未能醇粹而守其禮﹐所以敗也。

○王徳﹐於況反﹐又如字﹐下「王佐」同。醇粹﹐音純﹔下𨿽遂反。以爲𨿽文王之戰﹐亦不過此也。有似文王伐崇。陸戰當舉地﹐舉水者﹐大其不以水厄人也。

二十有三年﹐春﹐齊侯伐宋﹐圍緡。邑不言圍﹐此其言圍何﹖疾重故也。疾﹐痛也。重故﹐諭若重故創矣。襄公欲行霸﹐守正履信﹐屬爲楚所敗﹐諸夏之君宜雜然助之﹐反因其困而伐之﹐痛與重故創無異﹐故言圍以惡其不仁也。

○緡﹐亡巾反。重故﹐惡﹐烏路反。

夏﹐五月﹐庚寅﹐宋公慈父卒。何以不書葬﹖盈乎諱也。盈﹐滿也。相接足之辭也。襄公本以背殯﹐不書其父葬﹐至襄公身書葬﹐則嫌霸業不成﹐所覆者薄﹐故復使身不書葬﹐明當以前諱除背殯﹐以後諱加微封。內娶不去日﹐略之者﹐功覆之也。

○慈父﹐《左氏》作「玆父」。復﹐扶又反。去﹐起呂反。

﹝疏﹞注「襄公」至「背殯」。

○解云﹕卽九年「春﹐王三月﹐丁丑﹐宋公禦說卒」﹐傳云「何以不書葬﹖爲襄公諱也」﹐彼注云「襄公背殯出會宰周公﹐有不子之惡﹐後有徵齊憂中國尊周室之心﹐功足以除惡﹐故諱不書葬」是也。

○注「以後諱加微封」。

○解云﹕謂以至功薄微﹐故加而爲之諱而封之。其「封」字亦有下句讀之﹐非也。

○注「內娶」至「覆之也」。

○解云﹕卽下二十五年夏﹐「宋殺其大夫」﹐傳云「何以不名﹖宋三世無大夫﹐三世內娶也」﹐彼注云「三世謂慈父﹑王臣﹑處臼也」。內娶而責其去日者﹐正以文七年「夏﹐四月﹐宋公王臣卒」﹐注云「不日者﹐內娶略文」﹔十六年冬十一月﹐「宋人弒其君處臼」﹐彼注云「不日者﹐內娶略賤之」。然則三世內娶﹐二人皆略﹐此獨書日者﹐明是覆之。

秋﹐楚人伐陳。

○冬﹐十有一月﹐杞子卒。卒者﹐桓公存王者後﹐功尢美﹐故爲表異卒錄之。始見稱伯﹐卒獨稱子者﹐微弱爲徐﹑莒所脇﹐不能死位。《春秋》伯﹑子﹑男一也﹐辭無所貶。貶稱子者﹐《春秋》黜杞不明﹐故以其一等貶之﹐明本非伯﹐乃公也。又因以見聖人子孫有誅無絕﹐故貶不失爵也。不名不日不書葬者﹐從小國例也。

○始見﹐賢徧反。

﹝疏﹞注「桓公存」至「錄之」。

○解云﹕正所以傳聞之世﹐小國之卒未合書見﹐故解之。

○注「始見稱伯」。解云﹕卽莊二十七年冬﹐「杞伯來朝」是也。

○注「爲徐莒所脇」。

○解云﹕卽十四年傳云「曷爲城杞﹖滅也。孰滅之﹖蓋徐﹑莒脇之」是也。

○注「貶稱」至「不明」。

○解云﹕正以春秋之前﹐周王舊有黜陟之法﹐隱元年儀父稱字﹐上十七年春英氏稱氏之類。今杞公之爵𨿽爲伯﹐仍恐春秋之前周王黜之﹐非爲新周﹐故曰不明。

○注「故以其一等貶之」。

○解云﹕謂伯之與子﹐《春秋》合以爲一而巳。杞君從伯至子﹐乃是同事之內﹐故云一等。

○注「明本非伯﹐乃公也」。

○解云﹕正以一等貶之﹐明是王者之後﹐本非伯爾。莊二十七年「杞伯來朝」之時﹐所以不稱侯﹐正欲此處以一等貶之﹐故彼不稱侯也。聖人子孫有誅無絕者﹐若其有過﹐但當誅責﹐不合絕去其爵﹐是以𨿽微弱見貶﹐仍但從伯至子﹐不失其爵矣。

○注「不名不日」至「例也」。

○解云﹕謂所傳聞之世﹐尢小國如此。若其曹﹑許之屬﹐仍自書名書葬﹐卽上四年「許男新臣卒」﹐「秋﹐葬許繆公」﹐彼注云「得卒葬於所傳聞世者﹐許大小次曹﹐故卒少在曹后」也。

二十有四年﹐春﹐王正月。

夏﹐狄伐鄭。

秋﹐七月。

冬﹐天王出居於鄭。王者無外﹐此其言出何﹖據王子瑕奔晉不言出。

﹝疏﹞「王者無外」。

○解云﹕桓八年傳云「女在其國稱女﹐此其稱王后何﹖王者無外﹐其辭成矣」是也。

○注「據王」至「言出」者。解云﹕卽襄三十年「王子瑕奔晉」是也。

不能乎母也。不能事母﹐罪莫大於不孝﹐故絕之言出也。下無廢上之義﹐得絕之者﹐明母得廢之﹐臣下得從母命。

﹝疏﹞注「明母」至「母命」。

○解云﹕正以襄王之母於今仍在﹐亦非繼母﹐與《左氏》異也。鄭氏《發墨守》云「聖人制法﹐必因其事﹐非虛之。《孟子》曰﹕『夫人必自侮﹐而後人侮之。家必自毀﹐而後人毀之。國必自伐﹐而後人伐之。』今襄王實不能孝道﹐稱惠後之心﹐今其寵專於子﹐失教而亂作﹐出居於鄭﹐自絕於周﹐故孔子因其自絕而書之﹐《公羊》以母得廢之﹐則《左氏》巳死矣」是也。襄王正是惠後所生﹐非繼母。又云「失教而亂作﹐自絕於周﹐從《左氏》」。鄭氏雜用三家﹐不苟從一。魯子曰「是王也﹐不能乎母者﹐其諸此之謂與﹖猶曰是王也﹐無絕義﹐不能事母而見絕外者﹐其諸謂此灼然異居﹐不復供養者與﹗王書者﹐錄王者所居也。

○與﹐音余。復﹐扶又反。供養﹐九用反﹔下余亮反。

﹝疏﹞注「灼然異」至「居也」。

○解云﹕《公羊》以爲此天王出居於鄭﹐不事其母﹐而自出居於鄭﹐《春秋》惡其所爲﹐是以書出以絕之﹐實非出奔﹐故云灼然異居﹐不復供養者與。

晉侯夷吾卒。篡故不書葬﹐明當絕也。不日月者﹐失眾身死﹐子見篡逐﹐故略之﹐猶薛伯定也。

﹝疏﹞注「篡故不書﹐明當絕也」。

○解云﹕正以惠公無立﹑入之文﹐於例去葬以絕之。

○注「不日月」至「略之」。解云﹕大國之卒﹐例書日月﹐上十七年冬﹐「十有二月﹐乙亥﹐齊侯小白卒」之類是也。

○注「猶薛伯定也」。

○解云﹕卽定十二年「春﹐薛伯定卒」﹐彼注云「不日月者﹐子無道當廢之﹐而以爲後﹐未至三年﹐失眾見弒﹐危社稷宗廟﹐禍端在定﹐故略之」。然則惠公之子﹐亦是不肖而以爲後﹐未期之間﹐文公奪之﹐是以不書日月。

二十有五年﹐春﹐王正月﹐丙午﹐衛侯燬滅邢。衛侯燬何以名﹖據楚子滅蕭不名。

○燬﹐況委反。絕。曷爲絕之﹖據俱滅人。滅同姓也。絕先祖之體尢重﹐故名﹐甚之也。日者﹐爲魯憂而錄之。

○爲魯﹐於僞反﹐下同。

﹝疏﹞「滅同姓也」。

○解云﹕《曲禮下》篇云「滅同姓名」是也。以此言之﹐則知《公羊》﹑何氏以爲齊人滅萊﹐楚滅隗﹐晉滅下陽之屬皆非同姓﹐是以不名耳。

○注「日者」至「錄之」。

○解云﹕凡滅例月﹐卽莊十年「冬﹐十月﹐齊師滅譚」之屬是﹐而此書日也。

夏﹐四月﹐癸酉﹐衛侯燬卒。

宋蕩伯姬來逆婦。宋蕩伯姬者何﹖蕩氏之母也。蕩氏﹐宋世大夫。

﹝疏﹞「未蕩伯姬者何」。

○解云﹕欲言婦人﹐而來逆婦﹔欲言大夫﹐而言伯姬﹐故執不知問。

○注「蕩氏﹐宋世大夫」。

○解云﹕正以稱蕩氏﹐若崔氏﹑尹氏之屬﹐文同也。

其言來逆婦何﹖據莒慶言逆叔姬。連來者﹐嫌內女﹐爲殺直來也。

﹝疏﹞注「連來者」。

○解云﹕弟子本意﹐據莒慶逆叔姬﹐難此逆婦之文﹐宜云其言逆婦何﹐而連來言之者﹐正以伯姬是內女﹐嫌經言來逆婦﹐爲殺直來之恥﹐非實逆婦﹐是以連來問之。似若上五年「杞伯姬來朝其子」﹐傳云「其言來朝其子何」﹐彼注云「連來者」﹐「問爲直來乎﹐爲下朝出」之類。其直來者﹐卽莊二十七年「冬﹐杞伯姬來」﹐傳云「其言來何﹖直來曰來」﹐彼注云「直來﹐無事而來也」是也。

兄弟辭也。其稱婦何﹖有姑之辭也。宋﹑魯之間﹐名結婚姻爲兄弟。稱婦者﹐見姑之辭﹐以逆實文﹐知不殺直來也。主書者﹐無出道也。

○見﹐賢徧反。

﹝疏﹞「其稱婦何」。

○解云﹕隱二年傳云「在塗稱婦」﹐今此非在塗而稱婦﹐故難之。不注者﹐從省文可知也。

○注「宋魯」至「兄弟」。

○解云﹕蓋時猶然﹐公羊子﹐齊人﹐而取宋﹑魯間語者﹐正以蕩伯姬來逆婦﹐宋﹑魯之事﹐故使解之亦何傷﹖

○注「主書者﹐無出道也」。

○解云﹕言伯姬無逆婦之道﹐是以書而譏之。

宋殺其大夫。何以不名﹖據宋殺其大夫山名。宋三世無大夫﹐三世內娶也。三世謂慈父﹑王臣﹑處臼也。內娶大夫女也。言無大夫者﹐禮不臣妻之父母﹐國內皆臣﹐無娶道﹐故絕去大夫名﹐正其義也。外小惡正之者﹐宋以內娶﹐故公族以弱﹐妃黨益彊﹐威權下流﹐政分三門﹐卒生篡弒﹐親親出奔﹐疾其末﹐故正其本。

○去﹐起呂反。

﹝疏﹞注「三世」至「臼也」。

○解云﹕卽上二十三年夏﹐「宋公慈父卒」﹔文七年夏﹐「宋公王臣卒」﹔文十六年冬﹐「宋人弒其君處臼」是也。

○注「外小惡正之者」。所傳聞之世﹐外小惡不書故也。

○注「威權下流」。

○解云﹕謂君之威權下流於臣﹐而臣下用之也。

秋﹐楚人圍陳﹐納頓子於頓。何以不言遂﹖據楚子﹑鄭人侵陳﹐遂侵宋。兩之也。微者不別遂﹐但別兩耳。別之者﹐惡國家不重民命﹐一出兵爲兩事也。納頓子書者﹐前出奔當絕﹐還入爲盜國當誅﹐書楚納之﹐與之同罪也。主書者﹐從楚納之。頓子出奔不書者﹐小國例也。不見挈者﹐故君不可見挈於臣。

○惡﹐烏路反。

﹝疏﹞注「頓子」至「例也」。

○解云﹕正以《春秋》之例﹐小國出入不兩書﹐桓十五年夏﹐「許叔入於許」﹐注云「不書出時者﹐略小國」﹐是例也。

○注「不見挈者」。

○解云﹕故君不可見挈於臣者﹐案桓十一年「九月﹐宋人執鄭祭仲」﹐「突歸於鄭」﹐傳云「突何以名﹖挈乎祭仲也」﹐彼注云「挈﹐猶提挈也。突當國﹐本當言鄭突﹐欲明祭仲從宋人命提挈而納之﹐故上系於祭仲﹐不系國者﹐使與外納同也」。案莊九年「夏﹐公伐齊﹐納糾」﹐傳曰「何以不稱公子」﹐彼注云「據下言子糾﹐知非當國﹐本當去國見挈言公子糾」。此若作挈文﹐宜言楚人納某甲於頓﹐去其國爵﹐以見挈於楚矣﹐故君不可以見挈於臣。

葬衛文公。不月者﹐滅同姓﹐故奪臣子恩也。

﹝疏﹞「主不月者」至「恩也」。

○解云﹕卒日葬月﹐大國之常。案桓十二年冬十一月﹐「丙戌﹐衛侯晉卒」﹔十三年「三月﹐葬衛宣公」之類是也。

冬﹐十有二月﹐癸亥﹐公會衛子﹑莒慶盟於洮。莒無大夫﹐書莒慶者﹐尊敬婿之義也。洮﹐內地。公與未逾年君﹑大夫盟﹐不別得意﹐𨿽在外猶不致也。

○別﹐彼列反。

﹝疏﹞注「書莒」至「之義也」。

○解云﹕卽莊二十七年冬﹐「莒慶來逆叔姬」﹐傳云「大夫越竟逆女﹐非禮也」。

○注「公與未」至「致也」。

○解云﹕案莊六年注云「公與二國以上出會盟﹐得意致會﹐不得意不致」﹐謂與諸侯會時然也。今此衛子﹑莒慶皆是卑者﹐得意不得意亦可知﹐故言不別得意耳。今洮是內地﹐位不合致﹐假令在外﹐亦不致之﹐何者﹖正以其與卑者會盟﹐得意不假別之﹐如定十二年冬﹐「公至自圍成」﹐成是孟氏之邑而書致﹐彼注云「天子不親徵下土﹐諸侯不親徵叛邑﹐公親圍成不能服﹐不能以一國爲家﹐甚危﹐若從佗國來﹐故危錄之」是也。

二十有六年﹐春﹐王正月﹐己未﹐公會莒子﹑衛寧遬盟於向。

○遬﹐音速。向﹐舒亮反。

齊人侵我西鄙。公追齊師至巂﹐弗及。其言至巂弗及何﹖據公追戎於濟西﹐不言所至﹐又不言弗及。

○巂﹐戶圭反﹐又似兗反。侈也。侈﹐猶大也。大公能卻彊齊之兵。弗者﹐不之深者也。言齊人畏公士卒精猛﹐引師而去之﹐深遠不可得及﹐故曰侈。不直言大之者﹐自爲追﹐惟臣子得褒之耳﹐不得與追戎同也。言師者﹐侈大公所追也。國內兵不書而舉地者﹐善公齊師去則止﹐不遠勞百姓﹐過復取勝﹐得用兵之節﹐故錄詳之。

○侈﹐昌爾反﹐又昌者反﹐大也。卒﹐子忽反。自爲﹐於僞反﹐下「深爲」同。

﹝疏﹞「主不直言」至「錄詳之」。

○解云﹕案莊十八年「公追戎於濟西」﹐傳云「此未有言伐者﹐其言追何﹖大其爲中國追也。此未有伐中國者﹐則其言爲中國追何﹖大其未至而豫禦之也。其言於濟西何﹖大之也」﹐彼注云「大公除害﹐恩及濟西也。言大者﹐當有公賞也」。然則彼爲諸侯追﹐於王法當有功賞﹐故得云大。此則自爲巳追﹐但臣子得褒之﹐故傳不言大以見義。云言師者﹐侈大公所追也者﹐正以上言「齊人侵我西鄙」﹐下言「公追齊師」﹐與上文異故也。

夏﹐齊人伐我北鄙。

衛人伐齊。

公子遂如楚乞師。乞者何﹖卑辭也。曷爲以外內同若辭﹖據《春秋》尊魯。

﹝疏﹞「乞者」至「若辭」。

○解云﹕案成十六年夏﹐「晉侯使欒黶來乞師」﹔十七年秋﹐「晉侯使荀罃來乞師」﹐外亦言乞師也。

重師也。外內皆同﹐卑其辭者﹐深爲與人者重之。曷爲重師﹖據泓之戰不重師。

﹝疏﹞注「據泓之戰不重師」。

○解云﹕上二十二年「十有一月﹐己巳﹐朔﹐宋公及楚人戰於泓﹐宋師敗績」﹐傳云「宋公與楚人期戰於泓之陽﹐楚人濟泓而來。直司復曰﹕『請迨其未畢濟而擊之。』宋公曰﹕『不可。吾聞之也﹐君子不厄人。吾𨿽喪國之餘﹐寡人不忍行也。』旣濟﹐未畢陳﹐有司復曰﹕『請迨其未畢陳而擊之。』宋公曰﹕『不可。吾聞之也。君子不鼓不成列。』巳陳﹐然後襄公鼓之﹐宋師大敗。故君子大其不鼓不成列﹐臨大事而不忘大禮﹐有君而無臣。以爲𨿽文王之戰﹐亦不過此也」。然則宋公守古敗師﹐而《春秋》善之也﹐是其不重之文。

師出不正反﹐戰不正勝也。不正者﹐不正自謂出當復反﹐戰當必勝。兵﹐凶器﹔戰﹐危事﹐不得巳而用之爾﹐乃以假人﹐故重而不暇別外內也。稱師者﹐正所乞名也。乞師例時。

○當復﹐扶又反﹐下同。別外﹐彼列反﹐下同。

﹝疏﹞注「戰必當勝」。

○解云﹕以義言之﹐此句亦宜云戰不正勝者﹐不正自謂戰當必勝﹐但何氏省文﹐不復備言。

○注「乞師例時」。

○解云﹕正以據文承夏下文﹐成十三年「春﹐晉侯使郤錡來乞師」之屬﹐皆書時故也。

秋﹐楚人滅隗﹐以隗子歸。不月者﹐略夷狄滅微國也。不言獲者﹐舉滅爲重。書以歸者﹐惡不死位。不名者﹐所傳聞世﹐見治始起﹐責小國略﹐但絕不誅之。

○隗﹐五罪反﹐二傳作「夔」。惡不﹐烏路反﹐下同。傳﹐直專反。見治﹐賢徧反﹔下直吏反。

﹝疏﹞注「不月者﹐略夷狄」。

○解云﹕正以莊十年「冬﹐十月﹐齊師滅譚」﹐十三年「夏﹐六月﹐齊人滅遂」之類﹐皆書月故也。

○注「不名者」至「不誅之」。

○解云﹕案上二十三年「杞子卒」之下﹐注云「又因以見聖人子孫﹐有誅無絕﹐故貶不失爵也」。以此言之﹐似誅輕絕重。此注云「但絕不誅」﹐自相違者﹐凡誅有二種﹕一是誅責之誅﹐若齒路馬有誅﹐於子與何誅之類﹔一是誅絕之誅﹐似武王誅紂﹐誅君之子不立之類。然則上言有誅無絕﹐聖人子孫但當誅責而巳﹐不合絕去。此言但絕不誅者﹐謂所傳聞之世﹐責小國略。今此不書其名﹐但欲絕去一身﹐不聽爲君﹐不合誅滅其國。哀七年「八月﹐己酉﹐入邾婁﹐以邾婁子益來」﹐傳云「邾婁子益何以名﹖絕。曷爲絕之﹔又莊十年「以蔡侯獻舞歸」﹐傳曰「蔡侯獻舞何以名﹖絕。曷爲絕之」﹔以此二文言絕之﹐則似書名爲絕之。此注云「不名者﹐但絕而不誅」﹐又以不名爲絕者﹐蓋以絕亦有二種﹕一是絕去其身﹐一是絕滅其國。蔡侯獻舞﹐大國之君﹐不能死難﹐爲楚所獲。《春秋》之義﹐不與夷狄得志於諸夏﹐是以不得書獲﹐故名蔡侯﹐起其當合絕滅矣。邾婁正當所見之世爲魯所獲﹐《春秋》之義﹐內獲人皆諱不書﹐故名邾婁子﹐以起不死難﹐當絕滅矣。今此隗子旣是微國﹐復當傳聞之世﹐若其書名﹐恐如二君﹐亦合絕滅﹐故不名﹐見責之略也﹐但合一身絕去而巳。

冬﹐楚人伐宋﹐圍緡。邑不言圍﹐此其言圍何﹖剌道用師也。時以師與魯﹐未至﹐又道用之﹐於是惡其視百姓之命若艸木﹐不仁之甚也。稱人者﹐楚未有大夫﹐未得稱師﹐楚自道用之﹐故從楚文。

﹝疏﹞「邑不」至「用師也」。

○解云﹕案隱五年「宋人伐鄭﹐圍長葛」之下﹐傳云「邑不言圍﹐此其言圍何」﹐彼巳注云「據伐於余丘不言圍」。然則彼巳有注﹐故此不復解耳。

○注「稱人」至「從楚文」。

○解云﹕以文九年「冬﹐楚子使椒來聘」﹐彼傳云「椒者何﹖楚大夫也。楚無大夫﹐此何以書﹖始有大夫也。始有大夫﹐則何以不氏﹖許夷狄者﹐不一而足也」。然則文九年始有大夫﹐則知今時未有。然上四年夏﹐「楚屈完來盟於師」﹔下二十八年夏﹐「楚殺其大夫得臣」﹐在椒來聘之前﹐而有大夫者﹐屈完之下傳云「屈完者何﹖楚大夫也。何以不稱使﹖尊屈完也。曷爲尊屈完﹖以當桓公也」﹐注云「增倍使若得其君﹐以醇霸徳﹐成王事也」﹐然則欲尊屈完﹐使當桓公﹐以醇霸徳﹐非常事。子玉之下注云「楚無大夫﹐言其大夫者﹐欲起上楚人本當言子玉得臣﹐所以詳錄霸事」。

○注「楚自道」至「楚文」。

○解云﹕欲道下文公以楚師得稱楚師﹐而此不得者﹐以楚自道用之﹐故從楚文也。

公以楚師伐齊﹐取穀。言以者行公意﹐別魯兵也。稱師者﹐順上文。

﹝疏﹞注「言以者行公意」。

○解云﹕桓十四年冬﹐「宋人以齊人﹑衛人﹑蔡人﹑陳人伐鄭」﹐傳云「以者何﹖行其意也」﹐彼注云「以已從人曰行﹐言四國行宋意也」。

公至自伐齊。此已取穀矣﹐何以致伐﹖據伐邾婁取叢不致。未得乎取穀也。未可謂得意於取穀。曷爲未得乎取穀﹖據俱取邑。曰﹕患之起﹐必自此始也。魯內虛而外乞師﹐以犯彊齊﹐會齊侯昭卒﹐晉文行霸﹐幸而得免。孔子曰「人之生也直﹐罔之生也幸而免。」故𨿽得意﹐猶致伐也。

﹝疏﹞注「魯內虛而外乞師」。

○解云﹕言內虛者﹐謂自無師。

○「會齊侯昭卒」。

○解云﹕卽下二十七年「齊侯昭卒」是也。

○注「晉文行霸」。

○解云﹕卽二十八年侵曹伐衛﹐敗楚師於城濮﹐盟於踐土是也。

○注「故𨿽」至「伐也」。

○解云﹕莊六年注云「公與一國及獨出用兵﹐得意不致﹐不得意致伐」。然則此文公以楚師伐齊取穀﹐是得意﹐宜合不致。今致伐﹐作不得意之文﹐故解之。

二十七年﹐春﹐杞子來朝。貶稱子者﹐起其無禮不備﹐故魯入之。

﹝疏﹞注「貶稱子」至「入之」。

○解云﹕杞本公爵﹐但《春秋》欲新周故宋而黜之稱伯﹐卽莊二十七年冬﹐「杞伯來朝」是也。至二十三年經書「杞子卒」者﹐但以微弱爲徐﹑莒所脇﹐不能死位﹐故以其一等貶之﹐見聖人子孫有誅無絕而已。至於此經復稱子者﹐起其無禮﹐故《左氏》皆有魯入之文也。

夏﹐六月﹐庚寅﹐齊侯昭卒。

秋﹐八月﹐乙未﹐葬齊孝公。

乙巳﹐公子遂帥師入杞。日者﹐杞屬修禮朝魯﹐𨿽無禮﹐君子躬自厚而薄責於人﹐不當乃入之﹐故錄責之。

○屬﹐音燭。

冬﹐楚人﹑陳侯﹑蔡侯﹑鄭伯﹑許男圍宋。此楚子也﹐其稱人何﹖據序諸侯之上。貶。曷爲貶﹖據圍鄭不貶。爲執﹐宋公貶﹐故終僖之篇貶也。古者諸侯有難﹐王者若方伯和平之﹐後相犯﹐復故罪﹐楚前執宋公﹐僖公與共議釋之。今復圍犯宋﹐故貶﹐因以見義。終僖之篇貶者﹐言君子和平人﹐當終身保也。

○爲﹐於僞反。難﹐乃旦反。今復﹐扶又反。見﹐賢徧反。

﹝疏﹞注「楚前執宋公」。

○解云﹕卽二十一年秋﹐「執宋公以伐宋」﹐十二月﹐「公會諸侯盟於薄﹐釋宋公」﹐傳云「執未有言釋之者﹐此其釋之何﹖公與議爾也」﹐彼注云「善僖公能與楚議﹐釋賢者之厄」。

十有二月﹐甲戌﹐公會諸侯盟於宋。地以宋者﹐起公解宋圍﹐爲此盟也。宋得與盟﹐則宋解可知也。而公釋之見矣。

○與﹐音預。

二十有八年﹐春﹐晉侯侵曹。晉侯伐衛。曷爲再言晉侯﹖據楚人圍陳﹐納頓子於頓﹐亦兩事﹐不再出楚人。

﹝疏﹞注「據楚」至「出楚人」。

○解云﹕在上二十五年秋也。非兩之也。然則何以不言遂﹖據侵蔡遂伐楚言遂。

﹝疏﹞「非兩之也」。

○解云﹕上二十五年頓子之下﹐傳云「何以不言遂﹖兩之也」。注云「微者不別遂﹐但別兩稱耳。別之者﹐惡國家不重民命﹐一出兵爲兩事也」。以此言之﹐初發國﹐卽有兩伐之意。

○注「據侵蔡伐楚言遂」。

○解云﹕卽上四年「春﹐王正月﹐公會齊侯」以下「侵蔡﹐蔡潰﹐遂伐楚」是也。

未侵曹也。未侵曹﹐則其言侵曹何﹖致其意也。其意侵曹﹐則曷爲伐衛﹖晉侯將侵曹﹐假塗於衛﹐衛曰「不可得。」則固將伐之也。曹有罪﹐晉文行霸徵之﹐衛壅遏﹐不得使義兵以時進﹐故著言侵曹﹐以致其意﹐所以通賢者之心﹐不使壅塞也。宋襄公伐齊月﹐此不月者﹐晉文公功信未著﹐且當修文徳﹐未當深求於諸侯﹐故不美也。

○衛雍﹐於勇反﹐下同﹔又作「壅」﹐同。遏﹐於葛反。

﹝疏﹞「衛曰不」至「伐之也」。

○解云﹕言衛不可得塗﹐則固將先伐之﹐其意猶自欲得侵曹矣。

○注「曹有」至「徵之」。

○解云﹕言徵之者﹐謂伐而正之﹐上討下之辭﹐如上十八年傳云「與襄公之徵齊也」。

公子買戍衛﹐不卒戍﹐刺之。不卒戍者何﹖不卒戍者﹐內辭也。不可使往也。卽注﹐當言戍衛不卒。

﹝疏﹞「不卒戍者何」。

○解云﹕欲言實戍﹐乃有不卒戍之文﹔欲言不戍﹐而經書戍衛﹐故執不知問。

不可使往﹐則其言戍衛何﹖據言戍衛行文。遂公意也。使臣子不可使﹐恥深﹐故諱使若往不卒竟事者﹐明臣不得壅塞君命。剌之者何﹖殺之也。殺之﹐則曷爲謂之剌之﹖內諱殺大夫﹐謂之剌之也。有罪無罪﹐皆不得專殺﹐故諱殺言剌之。不言剌公子買﹐但言不卒戍剌之者﹐起爲上事剌之也。內殺大夫例﹐有罪不日﹐無罪日。外殺大夫皆時。

○起爲﹐於僞反﹐下「爲下卒」﹑「爲晉」﹑「深爲」﹑「不爲」同。

﹝疏﹞「剌之者何」。

○解云﹕欲言不殺﹐文言剌之﹔欲言實殺﹐文不言殺﹐故執不知問。

○注「有罪」至「剌之也」。

○解云﹕《孟子》言大夫者﹐天子命之輔助其政﹐諸侯不得專殺大夫也。然則《孟子》之文論有罪﹐故此何氏云「有罪無罪﹐皆不得專殺也」。

○注「內殺大」至「無罪日」。

○解云﹕其有罪不日﹐卽此文是。而不月者﹐與上同月故也。無罪日者﹐成十六年冬十二月﹐「乙酉﹐剌公子偃」是也。

○注「外殺大夫皆時」。

○解云﹕卽上七年夏﹐「鄭殺其大夫申侯」﹐下三十年「秋﹐衛殺其大夫元咺」之類是也。

楚人救衛。

三月﹐丙午﹐晉侯入曹﹐執曹伯畀宋人。畀者何﹖與也。其言畀宋人何﹖據下執衛侯﹐言歸之於京師。

○畀宋﹐必二反﹐與也﹐下同。

﹝疏﹞「畀者何」。

○解云﹕欲言是與﹐文不言歸﹔欲言非與﹐畀者與義﹐故執不知問。

○注「據下」至「京師」。

○解云﹕卽下經云冬﹐「晉人執衛侯歸之於京師」是也。然則彼言歸於京師﹐此言以畀宋人﹐故難之。

與使聽之也。與使聽其獄也。時天王居於鄭﹐晉文欲討楚師﹐以宋王者之後﹐法度所存﹐故因假使治之。宋稱人者﹐明聽訟必師斷﹐與其師眾共之。

○斷﹐丁亂反﹐下「當斷」同。

曹伯之罪何﹖甚惡也。其甚惡柰何﹖不可以一罪言也。曹伯數侵伐諸侯﹐以自廣大﹐傳曰「晉侯執曹伯﹐班其所取侵地於諸侯」是也。齊桓旣沒﹐諸侯背叛﹐無道者非一。晉與曹同姓﹐恩惠當先施﹐刑罰當後加﹐起而徵之﹐嫌其失義﹐故著其甚惡者可知也。以兵得不言獲者﹐晉文伯討﹐不坐獲者﹐故亦不責曹不死義兵。日者﹐喜義兵得時入。

○數﹐所角反﹐下「數道」同。

﹝疏﹞注「傳曰晉侯」至「是也」。

○解云﹕卽下三十一年「春﹐取濟西田」之下﹐傳云「惡乎取之﹖取之曹也。此未有伐曹者﹐則其言取之曹何﹖晉侯執曹伯﹐班其所取侵地於諸侯」是也。

○注「恩惠當先施」。

○解云﹕卽《堯典》云「九族旣睦﹐平章百姓」是也。

○注「刑罰當後加」。

○解云﹕卽《小司寇》「議親議賢之辭」是也。

○注「故著其甚惡」。

○解云﹕卽執而言畀宋人﹐使治其罪是也。

○注「晉文伯討」。

○解云﹕卽稱侯以執是也。

○注「不坐獲者」。

○解云﹕謂諸侯言獲者﹐皆是惡其擅獲﹐是以上十五年「獲晉侯」之下﹐傳云「君獲﹐不言師敗績也」﹐注云「舉君獲爲重也。釋不書者﹐以獲君爲惡。書者﹐以惡見獲﹐與獲人君者﹐皆當絕也。主書者﹐從獲人例」﹐是其坐獲之文。今晉侯伯討﹐故不坐獲。

夏﹐四月﹐己巳﹐晉侯﹑齊師﹑宋師﹑秦師及楚人戰於城濮﹐楚師敗績。此大戰也﹐曷爲使微者﹖據秦稱師錄功﹐知大戰必不使微者﹐楚𨿽無大夫﹐齊桓行霸書屈完也。

○濮﹐音卜。

﹝疏﹞注「據秦稱師」。

○解云﹕案文十二年秋﹐「秦伯使遂來聘」﹐傳云「秦無大夫﹐此何以書﹖賢繆公也」。然則至文十二年秦始有大夫﹐則知此時未合稱師。今乃稱師錄功﹐故知大戰。旣是大戰﹐則明知必不應使微者。云楚𨿽無大夫者﹐文九年「冬﹐楚子使椒來聘」﹐傳云「楚無大夫﹐此何以書﹖始有大夫也」。以此言之﹐則知此時未有大夫﹐故曰楚𨿽無大夫矣。云齊桓行霸書屈完也者﹐卽上四年夏﹐「楚屈完來盟於師」﹐傳云「屈完者何﹖楚大夫也。何以不稱使﹖尊屈完也。曷爲尊屈完﹖以當桓公也」﹐注云「增倍使若得其君﹐以醇霸徳﹐成王事」是也。

子玉得臣也。以上敗績﹐下殺得臣。

﹝疏﹞「子玉得臣也」。

○解云﹕傳及注意﹐似子玉爲得臣之氏。子玉得臣﹐則其稱人何﹖據屈完當桓公稱名氏。貶。曷爲貶﹖據邲之戰﹐林父不貶。

○邲﹐皮必反。大夫不敵君也。臣無敵君戰之義﹐故絕正也。秦稱師者﹐助霸者徵伐﹐克勝有功﹐故褒進之。齊桓先朝天子﹐晉文先討夷狄者﹐晉文之時﹐楚與爭彊﹐所遭遇異。

﹝疏﹞注「齊桓先朝天子」。

○解云﹕正以莊十三年冬柯之盟﹐桓公之信著於天下﹐豈不朝天子而得然乎﹖但以外朝不書﹐是以無經可指耳﹐但何氏以理知之﹐故言先朝天子。言先者﹐欲道至僖四年乃始服楚之意。云所遭遇異者﹐謂齊桓初霸之時﹐楚未彊大﹐𨿽侵諸夏﹐未能爲伯者之害﹐是以桓公養成其晦﹐至僖四年乃往討而服之。至晉文之時﹐楚人孔熾圍宋救衛﹐與之爭盛﹐是以未暇朝王﹐先討子玉矣﹐時事不同﹐故云所遭遇異矣。

楚殺其大夫得臣。楚無大夫﹐其言大夫者﹐欲起上楚人﹐本當言子玉得臣。所以詳錄霸事不氏者﹐子玉得臣﹐楚之驕蹇臣﹐數道其君侵中國﹐故貶﹐明當與君俱治。

○道﹐音導。

衛侯出奔楚。晉文逐之。不書逐之者﹐以王事逐之﹐擇立其次﹐無絕之心﹐惡不如出奔重。

﹝疏﹞注「擇立」至「奔重」。

○解云﹕立叔武是也。叔武﹐衛侯之弟﹐故曰其次耳。惡不如出奔重者﹐言文公逐人之惡﹐少於衛侯出奔之罪。

五月﹐癸丑﹐公會晉侯﹑齊侯﹑宋公﹑蔡侯﹑鄭伯﹑衛子﹑莒子盟於踐土。陳侯如會。其言如會何﹖據曹伯襄言會諸侯。

﹝疏﹞注「據曹伯襄」。

○解云﹕卽下文「曹伯襄復歸於曹﹐遂會諸侯圍許」是也。

後會也。說與會伐宋同﹐刺諸侯不慕霸者﹐反歧意於楚﹐失信後會。會不致者﹐安信與晉文也。盟日者﹐譎也。衛稱子者﹐起叔武本無卽位之意。陳歧意於楚﹐在二十七年。

○譎﹐古反。

﹝疏﹞注「盟日者譎也」。

○解云﹕正以《春秋》之例﹐不信者日﹐今而書日﹐故解之。而言譎者﹐正以孔子謂之「譎而不正」﹐故取其文。

○注「衛稱子」至「之意」。

○解云﹕衛侯爲王伯所逐而立叔武﹐叔武卽是成君﹐何不稱侯而作未逾年之君號﹖欲起其本無卽位之心故也。無卽位之心者﹐卽下云「文公逐衛侯而立叔武﹐叔武辭立而他人立﹐則恐衛侯之不得反也﹐故於是已立﹐然後爲踐土之會﹐治反衛侯」是也。

公朝於王所。曷爲不言公如京師﹖據三月公如京師。天子在是也。天子在是﹐則曷爲不言天子在是﹖據狩於河陽。不與致天子也。時晉文公年老﹐恐霸功不成﹐故上白天子曰「諸侯不可卒致﹐原王居踐踐土」﹐下謂諸侯曰「天子在是﹐不可不朝」﹐迫使正君臣﹐明王法﹐𨿽非正﹐起時可與﹐故書朝﹐因正其義。不書諸侯朝者﹐外小惡不書﹐獨錄內也。不書如﹐不言天王者﹐從外正君臣﹐所以見文公之功。

○卒﹐七忽反﹐下「倉卒」同。見﹐賢徧反﹐下「不見」﹑「當見」﹑「見其」同。

﹝疏﹞注「時晉」至「錄內也」。

○解云﹕皆《春秋說》文及《史記》文。《檀弓下》篇云「晉獻公之喪﹐秦穆公使人弔公子重耳」﹐且曰「喪亦不可久也﹐時亦不可失也﹐孺子其圖之」﹐鄭玄注云「孺﹐稚也」﹐孺子猶稚子﹐則於僖九年獻公卒時﹐仍謂之稚子。今得稱云年老者﹐正以《禮記》非正典﹐何氏不醇取之。云明王法﹐𨿽非正﹐起時可與者﹐言明王之法﹐𨿽以爲非正﹐欲見當時事勢不得不然﹐是故遂書其朝。云公朝於王所﹐言因正其義者﹐欲道臣無召君之義﹐故不言王之所在。云不書諸侯朝者﹐正以諸侯朝王﹐不在京師﹐亦是其惡﹐但非大惡﹐當所傳聞之世﹐見在不錄之限﹐是以特書公朝﹐故隱元年「公子益師卒」之下﹐何氏云「於所傳聞世﹐見治起於衰亂之中﹐用心尙粗觕﹐故內其國而外諸夏﹐先詳內而後治外﹐內小惡書﹐外小惡不書」是也。

○注「不書如不言」至「之功」。

○解云﹕《春秋》之例﹐內朝言如﹐外來言朝。今此魯侯不言如﹐反言朝﹐故雲從外正君臣﹐所以見文公之功也。不言天王﹐所以得正君臣。見文公之功者﹐以隱元年「秋﹐七月﹐天王使宰咺來歸惠公仲子之賵」下﹐何氏云「天王者﹐時吳﹑楚上僣稱王﹐王者不能正﹐而上自系於天也。《春秋》不正者﹐因以廣是非」。然則稱王爲正﹐稱於天則非禮。今此經書不言天王者﹐亦是正君臣﹐以見文公之功也。

六月﹐衛侯鄭自楚復歸於衛。言復歸者﹐天子有命歸之。名者﹐剌天子歸有罪也。言自楚者﹐爲天子諱也。天子所以陵遲者﹐爲善不賞﹐爲惡不誅。衛侯出奔當絕﹐叔武讓國﹐不當復廢﹐而反衛侯令殺叔武﹐故使若從楚歸者。復歸例皆時﹐此月者﹐爲下卒出也。

○當復﹐扶又反。令﹐力呈反﹐下「令自」同。

﹝疏﹞注「言復歸」至「歸之」。

○解云﹕《春秋》文。是以傳云「然後爲踐土之會﹐治反衛侯」﹐何氏云「叔武訟治於晉文公﹐令白王者﹐反衛侯使還國也」。天子有命歸而言復歸者﹐正以衛侯出惡歸無惡故也﹐何者﹖正以衛侯初出之時﹐晉文以王事逐之﹐是其出惡﹔及其歸國﹐得天子之命﹐是其歸無惡矣。桓十五年傳曰「復歸者﹐出惡歸無惡」是也。

○注「名者」至「罪也」。解云﹕諸侯不生名﹐若其生名皆欲絕之﹐不以爲諸侯﹐是以莊十年「蔡侯獻舞」之下﹐傳云「蔡侯獻舞何以名﹖絕也」。今此衛侯王事不供﹐而爲伯者所逐﹐故當合絕﹐但天子歸之﹐失誅臣之義﹐是以書名剌天子也。

○注「自楚者﹐爲天子之諱也」。解云﹕正以自者有力之文﹐故言自楚﹐得爲天子諱者﹐若似自得楚力而歸然。注「復歸」至「出也」。解云﹕案桓十七年秋﹐「蔡季自陳歸於蔡」﹔下三十年秋﹐「衛侯鄭歸於衛」之屬﹐是歸書時也。其復歸書時者﹐卽下冬﹐「衛元咺自晉復歸於衛」之類﹐是例合時﹐而此月﹐故知爲他事出也。

衛元咺出奔晉。

○咺﹐況元反。

陳侯款卒。不書葬者﹐爲晉文諱﹐行霸不務教人以孝。陳有大喪﹐而姜會其孤﹐故深爲恥之。宋襄亦背殯﹐獨不爲齊桓諱者﹐時宋襄自會之。卒不日者﹐賤其歧意於楚。

﹝疏﹞注「卒不日者」。

○解云﹕以大國之卒例書日﹐巳說於上。

秋﹐杞伯姬來。

公子遂如齊。

冬﹐公會晉侯﹑齊侯﹑宋公﹑蔡侯﹑鄭伯﹑陳子﹑莒子﹑邾婁子﹑秦人於溫。

天王狩於河陽。狩不書﹐此何以書﹖據常事也。不與再致天子也。一失禮尙愈再失禮重﹐故深正其義﹐使若天子自狩﹐非致也。魯子曰「溫近而踐土遠也。此魯子一說也。溫近狩地﹐故可言狩。踐土遠狩地﹐故不言狩也。公以再朝而日言之﹐上說是。

﹝疏﹞「溫近而踐土遠也」。

○解云﹕近﹐讀如附近之近。遠﹐爲遠外之遠。

○注「公以」至「上說是」。

○解云﹕正以上朝不日﹐而下朝始日﹐危錄內再失禮﹐則知此書狩者﹐不與再致天子也﹐故言上說是。

壬申﹐公朝於王所。其日何﹖據上朝不日。錄乎內也。危錄內再失禮﹐將爲有義者所惡。不月而日者﹐自是諸侯不系天子﹐若自不系於月。

○惡﹐烏路反﹐下「惡衛」同。

晉人執衛侯歸之於京師。歸之於者何﹖歸於者何﹖歸之於者﹐罪巳定矣。歸於者﹐罪未定也。罪未定﹐則何以得爲伯討﹖此難成十五年「晉侯執曹伯歸於京師」。

○難﹐乃旦反﹐下「方難」同。

﹝疏﹞「歸之於者何」。

○解云﹕欲言伯執﹐晉不稱侯﹔欲言非伯﹐而雲歸之於京師﹐似得伯執之義﹐故執不知問。

歸之於者﹐執之於天子之側者也。罪定不定﹐巳可知矣。歸之者﹐次絕之辭。執於天子之側﹐巳白天子﹐罪定不定﹐自在天子﹐故言巳可知。

歸於者﹐非執之於天子之側者也。罪定不定﹐未可知也。未得白天子分別之者﹐但欲明諸侯尊貴﹐不得自相治﹐當斷之於天子爾。大惡𨿽未可知﹐執有罪﹐當爲伯討矣。無罪而執人﹐當貶稱人。

○別﹐彼列反。衛侯之罪何﹖殺叔武也。何以不書﹖據殺大夫書。爲叔武諱也。《春秋》爲賢者諱﹐何賢乎叔武﹖據失兄意。

○爲叔﹐於僞反﹐下「爲賢」﹑「爲叔武」及注「而爲」﹑「深爲」皆同。讓國也。其讓國柰何﹖文公逐衛侯而立叔武﹐叔武辭立而他人立﹐則恐衛侯之不得反也﹐故於是巳立。故上稱子。然後爲踐土之會﹐治反衛侯。叔武訟治於晉文公﹐令白王者反衛侯﹐使還國也。叔武讓國見殺﹐而爲叔武諱殺者﹐明叔武冶反衛侯﹐欲兄饗國﹐故爲去殺巳之罪﹐所以起其功﹐而重衛侯之無道。

○爲去﹐起呂反。衛侯得反﹐曰「叔武篡我。」元咺爭之曰「叔武無罪。」終殺叔武﹐元咺走而出。此晉侯也﹐其稱人何﹖此以伯討而何貶者﹐言歸之於伯討﹐明知坐他事﹐故更問之。

○篡﹐初患反。

﹝疏﹞注「此以伯討而何貶者」。

○解云﹕上四年「齊人執陳袁濤塗」之下﹐傳云「此執有罪﹐何以不得爲伯討」。然則此傳宜云此執有罪﹐何以不稱侯﹖而云此晉侯也﹐其稱人何﹖問其貶者﹐正以言歸之於者﹐罪定巳可知﹐卽是伯討明矣。知稱人更有所爲﹐故問其稱人之義。

貶。曷爲貶﹖據他罪不見。衛之禍﹐文公爲之也。文公爲之柰何﹖文公逐衛侯而立叔武﹐使人兄弟相疑。《春秋》許人臣者必使臣﹐許人子者必使子。文公惡衛侯大深﹐愛叔武大甚﹐故使兄弟相疑。

○大深﹐音泰﹐下同。放乎殺母弟者﹐文公爲之也。文公本逐之非﹐故致此禍也。逐之文不見﹐故貶。主書者﹐以起文公逐之。

○放乎﹐甫往反。

﹝疏﹞注「文公本逐之非」。

○解云﹕上注文公以王事逐之﹐而言非者﹐𨿽王事不供﹐罪不至逐﹐而文公逐之﹐疾惡大甚﹐故以爲非也。案《論語》云「人而不仁﹐疾之巳甚﹐亂也。」

○注「以起文公逐之」。

○解云﹕其主書者﹐卽文公執衛侯之事是也。今執衛侯﹐貶文公稱人﹐見其失所﹐是故貶以起文公逐之。

衛元咺自晉復歸於衛。自者何﹖有力焉者也。有力焉者﹐有力於晉也。言恃晉有屬巳力以歸﹐方難下意﹐故於是發問。

○屬﹐音燭。

﹝疏﹞「自者何」。解云﹕文公賢伯﹐而有力於惡人﹐似非其義﹐故執不知問。此執其君﹐其言自何﹖上元咺出奔晉﹐而文公執衛侯﹐知以元咺訴執之﹐怪訴其君而助之。爲叔武爭也。解文公助之意﹐以元咺爲叔武爭訴﹐以爲忠於巳而助之。𨿽然﹐臣無訴君之義﹐復於衛非也﹐悖君臣之義﹐故著言自﹐明不當有力於惡人也。言復歸者﹐深爲霸者恥之﹐使若無罪。

○爭﹐爭鬥之爭﹐下注同。悖﹐必內反。

諸侯遂圍許。

曹伯襄復歸於曹。

遂會諸侯圍許。曹伯言復歸者﹐天子歸之也。名者﹐與衛侯鄭同義。執歸不書﹐書者﹐名惡當見。本無事﹐不當言遂﹐又不更舉曹伯者﹐見其能悔過﹐卽時從霸者徵伐也。霸兵不月者﹐剌文公不偃武修文以附疏﹐倉卒欲服許﹐卒不能降﹐威信自是衰﹐故不成其善。

○降﹐戶江反。

﹝疏﹞「曹伯襄復歸於曹」。

○解云﹕天子歸之﹐以得天子之命﹐其罪可以除﹐故言復歸﹐作入無惡之文矣。上衛侯之下﹐注云「言復歸者﹐天子有命歸之」﹐不言衛侯。而此處著言曹伯者﹐正以文承元咺復歸之下﹐辧嫌也。

○注「執歸」至「言遂」。

○解云﹕正以上二十一年宋公被執而歸﹐經不書之﹐故知執歸不書。今書者﹐其名之惡當須見之。

○注「又不更舉曹伯者」。

○解云﹕謂何以不言曹伯遂會諸侯圍許﹐正以言遂﹐又不更舉曹伯﹐皆是風疾之義﹐故可以見悔過﹐卽時從霸者徵伐也。

○注「欲服許」至「其善」。

○解云﹕正以上文溫之會﹐許男不至﹐是不慕霸者而從於楚﹐故因而服之。云卒不能降者﹐正以二十九年春經書「公至自圍許」﹐作不得意之文。莊六年「秋﹐公至自伐衛」之下﹐傳云「得意致會﹐不得意致伐」﹐今此不致會﹐知卒不能降也。

二十有九年﹐春﹐介葛盧來。介葛盧者何﹖夷狄之君也。何以不言朝﹖據諸侯來曰朝。

○介葛﹐音介﹐國名。

﹝疏﹞「介葛盧者何」。

○解云﹕欲言諸侯﹐文不言朝﹔欲言大夫﹐文不書聘﹐故執不知問。

不能乎朝也。不能升降揖讓也。介者﹐國也。葛盧者﹐名也。進稱名者﹐能慕中國﹐朝賢君﹐明當扶勉以禮義。

﹝疏﹞注「進稱名者」。

○解云﹕正以下三十年秋﹐「介人侵蕭」不名﹐故知此稱名是其進。

公至自圍許。

○夏﹐六月﹐公會王人﹑晉人﹑宋人﹑齊人﹑陳人﹑蔡人﹑秦人盟於狄泉。文公圍許不能服﹐自知威信不行﹐故復上假王人以會諸侯﹐年老志衰﹐不能自致﹐故諸侯亦使微者會之。月者﹐惡霸功之廢於是。

○故復﹐扶又反﹐年未同。惡﹐烏路反。

﹝疏﹞注「月者」至「廢於是」。

○解云﹕正以月非大信之辭也。

秋﹐大雨雹。夫人專愛之所生。

○雨﹐於付反。雹﹐步角反。

冬﹐介葛盧來。前公圍許不在﹐故更來朝。不稱字者﹐一年再朝不中禮﹐故不復進也。

○中﹐丁仲反。

三十年﹐春﹐王正月。

夏﹐狄侵齊。

秋﹐衛殺其大夫元咺及公子瑕。衛侯未至﹐其稱國以殺何﹖據歸在下。道殺也。時巳得天子命還國﹐於道路遇而殺之﹐坐之與至國同﹐故但稱國﹐不復別也。言及公子瑕者﹐下大夫別尊卑。

○復﹐扶又反。別尊﹐彼列反。

衛侯鄭歸於衛。此殺其大夫﹐其言歸何﹖據未至而有專殺之惡﹐與入惡同。

﹝疏﹞「其言歸何」。解云﹕正以歸者﹐是出入無惡也。

○注「與入惡同」。

○解云﹕正以復入者﹐出無惡﹐入有惡。今此衛侯未至而殺﹐故宜與入惡同﹐不合言歸﹐故難之。

歸惡乎元咺也。衛侯歸殺無惡﹐則元咺之惡明矣。曷爲歸惡乎元咺﹖據師還。

﹝疏﹞注「據師還」。

○解云﹕卽莊八年「秋﹐師還」﹐傳云「還者何﹖善辭也。此滅同姓﹐何善爾﹖非師之罪也」﹐彼注云「明君之使重在君」。然則彼魯公遣師滅同姓﹐歸善於師﹐而歸惡於公﹐此衛侯卽歸惡於元咺﹐與彼義違。

元咺之事君也﹐君出則巳入﹐晉人執衛侯歸之於京師﹐元咺自晉復歸於衛﹐恃晉力以歸是也。

﹝疏﹞注「恃晉」至「是也」。

○解云﹕卽彼傳云「自者何﹖有力焉者也」﹐注云「有力焉者﹐有力於晉也。言恃晉有屬已力以歸」是。

君人則巳出﹐衛侯鄭自楚復歸於衛﹐元咺出奔晉是也。以爲不臣也。故不從犯伯執﹐爲天子所還﹐言復歸﹐從出入無惡言歸﹐以見元咺有出入罪﹐衛侯得殺之﹐所以專臣事君之義。名者﹐爲殺叔武之惡天子歸有罪也。執歸不書﹐主書者﹐名惡當見。

○以見﹐賢徧反﹐下同。爲﹐於僞反。惡天﹐烏路反。

晉人﹑秦人圍鄭。

○介人侵蕭。稱人者﹐侵中國﹐故退之。

﹝疏﹞注「稱人者」至「退之」。

○解云﹕正以上二十九年來朝稱名﹐今不名﹐故知此稱人者﹐退之也。

冬﹐天王使宰周公來聘。與葵丘會同義。

﹝疏﹞注「與葵丘會同義」。

○解云﹕葵丘之會在上九年﹐「公會宰周公」以下「於葵丘」﹐彼注云「宰﹐猶治也﹐三公之職號尊名也。以加宰﹐知其職大尊重﹐當與天子參聽萬機﹐而下爲諸侯所會﹐惡不勝任也」。此宰周公亦職大尊重﹐當與天子參聽萬機﹐而下聘諸侯﹐惡不勝任﹐故云與葵丘同義。

公子遂如京師﹐遂如晉。大夫無遂事﹐此其言遂何﹖公不得爲政爾。不從公政令也。時見使如京師﹐而橫生事﹐矯君命聘晉﹐故疾其驕蹇自專﹐當絕之。不舉重者﹐遂當有本。

○橋君﹐居表反﹐本又作「矯」。

﹝疏﹞「大夫無遂事」。

○解云﹕正以臣無自專之道也。

三十有一年﹐春﹐取濟西田。惡乎取之﹖以不月﹐與取運異﹐知非內叛邑。

○惡﹐音烏。

﹝疏﹞注「以不月」至「叛邑」。

○解云﹕昭元年「三月﹐取運」﹐傳云「運者何﹖內之邑也。其言取之何﹖不聽也」﹐注云「不聽者﹐叛也。不言叛者﹐爲內諱﹐故書取以起之。月者﹐爲內喜得之﹐故書月也。此不書月﹐與彼異﹐知非內之邑﹐是以傳云「惡乎取之」﹐猶言何處取之。

取之曹也。曷爲不言取之曹﹖據取叢言邾婁田也。諱取同姓之田也。同姓相貪利﹐惡差重﹐恥差深。

○惡差﹐初賣反﹐下同。此未有伐曹者﹐則其言取之曹何﹖據伐同姓不諱。卽有兵﹐當舉伐曹﹐下日﹐若甲戌取須朐。

﹝疏﹞注「卽有兵」至「須朐」。

○解云﹕卽文七年「春﹐公伐邾婁。三月﹐甲戌﹐取須朐」﹐傳云「取邑不日﹐此何以日﹖內辭也﹐使若他人然」﹐注云「使若公春伐邾婁而去﹐他人自以甲戌日取之」。

晉侯執曹伯﹐班其所取侵地於諸侯也。班者﹐布徧還之辭。

○布徧﹐音徧﹐下文同。晉侯執曹伯﹐班其所取侵地於諸侯﹐則何諱乎取同姓之田﹖據晉還之得爲伯。

﹝疏﹞注「據晉還之得爲伯」。

○解云﹕卽上二十八年「三月﹐丙午﹐晉侯入曹﹐執曹伯畀宋人」是也﹐何者﹖稱侯以執﹐伯討之文。然此傳云「晉侯執曹伯﹐班其所取侵地於諸侯」﹐正指上二十八年執曹伯以畀宋人之文。言晉還之者﹐謂執曹伯而還諸侯之田矣。

久也。魯本爲霸者所還﹐當時不取﹐久後有悔﹐更緣前語取之﹐不應以復得﹐故當坐取邑。

公子遂如晉。

夏﹐四月﹐四卜郊﹐不從﹐乃免牲﹐猶三望。曷爲或言三卜﹐或言四卜﹖三卜禮也﹐四卜非禮也。三卜何以禮﹖四卜何以非禮﹖據俱卜也。

﹝疏﹞「曷爲或言三卜」。

○解云﹕卽襄七年「夏﹐四月﹐三卜郊﹐不從﹐乃免牲」是也。

○「三卜禮也」。

○解云﹕案《曲禮上》篇云「卜筮不過三」﹐是其舊典之遺存﹐鄭玄云「求吉不過三﹐魯四卜郊﹐《春秋》譏之」是也。三卜禮﹐謂是魯禮。若天子之郊則不卜﹐以其常事﹐但以魯郊非常﹐是以卜之﹐吉則爲之﹐凶則巳之。

求吉之道三。三卜﹐吉凶必有相奇者﹐可以決疑﹐故求吉必三卜。

○奇﹐居醜反。

﹝疏﹞「求吉之道三」。

○解云﹕《周禮》大卜掌三王之龜易﹐義亦通於此。然三卜是禮﹐理應不書﹐襄七年「三卜郊」何以書﹖正以魯人之郊﹐博卜三正﹐襄七年乃在周之四月﹐以其不時﹐是以書也。

「禘嘗不卜」。郊何以卜﹖禘比祫爲大﹐嘗比四時祭爲大﹐故據之。

﹝疏﹞「禘嘗不卜」。

○解云﹕卽僖八年「秋﹐七月﹐禘於太廟」﹔桓十四年八月﹐「乙亥﹐嘗」之類﹐皆不見卜筮之文﹐故言此。

○「禘比祫爲大」。

○解云﹕禘之與祫𨿽皆大祭﹐但禘及功臣﹐於祫則否﹐故以禘爲大﹐是以文二年「大事於大廟」之下﹐傳云「五年而再殷祭」﹐彼注云「謂三年祫﹐五年禘。禘所以異於祫者﹐功臣皆祭也。祫﹐猶合也。禘﹐猶諦也﹐審諦無所遺失」。《盤庚》曰「玆予大享於先王﹐爾祖其從與享之。」義亦通於此也。

○注「嘗比四時祭爲大」。

○解云﹕以此傳配禘﹐禘旣大於祫﹐則知嘗大於四時﹐且嘗是秋成﹐萬物薦馨﹐故以爲盛也。

卜郊﹐非禮也。禮﹐天子不卜郊。

﹝疏﹞注「禮天」至「卜郊」。

○解云﹕欲道天子之郊﹐以其常事﹐故不須卜。魯郊非禮﹐是以卜之﹐異於禘嘗耳。

卜郊何以非禮﹖據上言三卜禮。

﹝疏﹞「卜郊何以非禮」。

○解云﹕弟子之意﹐以爲上言三卜是禮﹐何言卜郊非禮乎﹖答者以爲由魯郊非正﹐故須卜﹐何妨天子之郊不卜乎。

魯郊﹐非禮也。以魯郊非禮﹐故卜爾。昔武王旣沒﹐成王幼少﹐周公居攝﹐行天子事﹐制禮作樂﹐致太平﹐有王功。周公薨﹐成王以王禮葬之﹐命魯使郊﹐以彰周公之徳﹐非正故卜﹐三卜﹐吉則用之﹐不吉則免牲。謂之郊者﹐天人相與交接之意也。不言郊天者﹐謙不敢斥尊。

○少﹐詩照反。太平﹐音泰。王功﹐於況反。

﹝疏﹞注「謂之郊」至「意也」。

○解云﹕何氏以爲《郊特牲》云「於郊故謂之郊」﹐《禮記》非正典﹐故不從之。

○注「不言郊天者」至「尊者」。

○解云﹕欲道禘於大廟﹐於莊公武宮之屬﹐皆斥尊言之。若然﹐「乙亥﹐嘗」﹐「己卯﹐烝」之屬﹐文不斥言者﹐以是時祭於大廟﹐小於禘故也。

魯郊何以非禮﹖據成公乃不郊惡之。

○惡之﹐烏路反﹐下皆同。天子祭天﹐郊者﹐所以祭天也。天子所祭﹐莫重於郊。於南郊者﹐就陽位也。稿席玄酒﹐器用陶器匏﹐大珪不瑑﹐大羹不和﹐爲天至尊﹐物不可悉備﹐故推質以事之。

○稿﹐古老反。匏﹐白交反。瑑﹐大轉反。和﹐戶臥反。爲天﹐於僞反﹐下「則爲」﹑「本爲」﹑「主爲」皆同。

﹝疏﹞注「居南郊」至「以事之」。

○解云﹕皆出《禮記﹖郊特牲》。彼文云「郊之祭也」﹐「大報天而主日也﹐兆於南郊﹐就陽位也」﹐又云「莞簟之安﹐而蒲越瑽鞂之尙」﹐「酒醴之美﹐玄酒明水之尙」﹐「器用陶匏﹐以象天地之性也」﹐「大圭不瑑﹐美其質也」﹐「大羹不和﹐貴其質也」。鄭氏云「明水﹐司烜以陰鑑所取於月之水也。蒲越瑽鞂﹐藉神席也」﹔而彼文又云「祭天掃地而祭焉﹐於其質而巳矣」而云稿鞂神席者﹐正謂對不爲壇﹐故言掃地﹐不全無席。

諸侯祭土。土﹐謂社也。諸侯所祭﹐莫重於社。卿大夫祭五祀﹐士祭其先祖。

﹝疏﹞「諸侯祭土」。

○解云﹕欲道魯郊爲非禮之意也。

天子有方望之事﹐方望﹐謂郊時所望祭四方羣神﹑日月星辰﹑風伯雨師﹑五嶽四瀆及余山川﹐凡三十六所。

﹝疏﹞注「方望」至「三十六所」。解云﹕舊說云四方羣神是爲四也。通日與月爲六﹐星是五星﹐爲十一也﹐辰是十二辰﹐爲二十三﹐風伯雨師爲二十五﹐五嶽爲三十﹐四瀆爲三十四﹐余小山川爲二﹐是爲三十六所。

無所不通。盡八極之內﹐天之所覆﹐地之所載﹐無所不至﹐故得郊也。諸侯山川有不在其封內者﹐則不祭也。故魯郊非禮也。

﹝疏﹞注「故魯」至「禮也」。

○解云﹕正以其所主狹﹐是以不得祭天地也。曷爲或言免牲﹖或言免牛﹖免牲﹐禮也。魯卜郊不吉﹐免之。禮﹐卜郊不吉﹐則爲牲作玄衣纁裳﹐使有司玄端﹐放之於南郊﹐明本爲天﹐不敢畱天牲。

﹝疏﹞「或言免牛」。

○解云﹕卽成七年「王正月﹐鼷鼠食郊牛角﹐攺卜牛﹐鼷鼠又食其角﹐乃免牛」是也。

免牛﹐非禮也。免牛何以非禮﹖傷者曰牛。養牲不謹敬﹐有災傷﹐天不饗用﹐不得復爲天牲﹐故以本牛名之。非禮者﹐非大牲不當復見免﹐但當內自省責而已。

○復爲﹐扶又反﹐下同。見免﹐賢徧反﹐下「以見」同。三望者何﹖望祭也。然則曷祭﹖祭泰山河海。曷爲祭泰山河海﹖據郊者主爲祭天。

○大山﹐音泰﹐本亦作「泰」﹐下同。

﹝疏﹞「三望者何」。

○解云﹕欲言祭名﹐文在免牲之下﹔欲言非祭﹐因郊天爲之﹐故執不知問。

山川有能潤於百里者﹐天子秩而祭之。此皆助天宣气布功﹐故祭天及之。秩者﹐隨其大小尊卑髙下所宜。禮﹐祭天牲角繭栗﹐社稷宗廟角握﹐六宗五嶽四瀆角尺﹐其餘山川視卿大夫。天燎地瘞﹐日月星辰布﹐山縣水沈﹐風磔雨升。燎者﹐取俎上七體﹐與其珪寶﹐在辧中﹐置於柴上燒之。

○繭﹐古典反。燎﹐力召反。瘞﹐於例反。縣﹐音玄。磔﹐陟百反。

﹝疏﹞注「禮祭天」至「大夫」。

○解云﹕皆《王制》與《禮說》文耳。其餘山川視卿大夫者﹐小山川之屬﹐但牽牛而巳。

○注「天燎」至「雨升」。

○解云﹕《爾雅》「祭天曰燔柴」者﹐蓋以燎柴而燔之﹐故謂祭爲燔柴。云地瘞者﹐卽《爾雅》云「祭地曰瘞埋」﹐李巡曰「祭地以玉埋地中」﹐瘞﹐亦埋也。云日月星辰布者﹐卽《爾雅》云「祭星曰布」﹐孫氏云「旣祭布散於地﹐位似星辰布列」﹐郭氏曰「布散祭於地」。然則《爾雅》𨿽不言日月﹐日月之義宜附於星﹐故何氏連日月言之。雲山縣者﹐《爾雅》云「祭山曰庪縣」﹐郭氏云「或庪或縣﹐置之於山」﹐李氏曰「祭山以黃玉及璧﹐以庪置幾上﹐遙遙而視之﹐若縣﹐故曰庪縣」﹐孫氏曰「庪縣﹐埋於山足曰庪﹐埋於山上曰縣」是也。雲水沈者﹐卽《爾雅》「祭川曰浮沈」﹐孫氏曰「置祭於水中﹐或浮或沈﹐故曰浮沈」是也。言風磔者﹐卽《爾雅》云「祭風曰磔」﹐孫氏云「旣祭披磔其牲﹐以風散之」﹐李氏曰「祭風以牲頭蹄及皮﹐破之以祭﹐故曰磔」﹐郭氏曰「今俗當夫道中磔狗」﹐云以止風﹐此其象。雲雨升者﹐無文﹐何氏更有所見﹐蓋患其雨多﹐祭使上升﹐故祭雨曰升﹐明上「水沈」是祭川也。

○注「燎者取」至「燎之」。

○解云﹕上天燎之文。其七體者﹐卽少牢之肩﹑臂﹑臑﹑肫﹑胳﹑正脊﹑脡脊﹑橫脊﹑短脇﹑長脇﹑代脇之屬也。

觸石而出﹐膚寸而合﹐側手爲膚﹐案指爲寸﹐言其觸石理而出﹐無有膚寸而不合。

○膚寸﹐方於反﹐側手爲膚﹐按指爲寸。不崇朝而徧雨乎天下者﹐惟泰山爾。崇﹐重也。不重朝﹐言一朝也。

○崇朝﹐如字﹐注同。雨﹐於付反﹐又如字。崇重﹐直龍反﹐下同。河海潤於千里。亦能通气致雨﹐潤澤及於千里。《韓詩傳》曰「湯時大旱﹐使人禱於山川」是也。郊望非一﹐獨祭三者﹐魯郊非禮﹐故獨祭其大者﹐猶者何﹖通可以已也。巳﹐止。何以書﹖譏不郊而望祭也。譏尊者不食﹐而卑者獨食。書者﹐惡失禮也。魯至是郊者﹐僖公賢君﹐欲尊明其先祖之功徳﹐不就廢之。譏者﹐《春秋》不見事不書﹐皆從事舉可知也。不告言不從者﹐明巳意汲汲欲郊﹐而上不從爾。所以見事鬼神﹐當加精誠。

秋﹐七月。

○冬﹐杞伯姬來求婦。其言來求婦何﹖兄弟辭也。其稱婦何﹖有姑之辭也。書者﹐無出道也。

狄圍衛。

○十有二月﹐衛遷於帝丘。月者﹐惡大國遷至小國﹐城郭堅固﹐人眾彊﹐遷徙畏人﹐故惡之也。

三十有二年﹐春﹐王正月。

夏﹐四月﹐己丑﹐鄭伯接卒。不書葬者﹐殺大夫申侯也。君殺大夫﹐皆就葬﹐別有罪無罪﹐惟內無貶公之道﹐不可去葬﹐故從殺時別之。

○接﹐二傳作「捷」。別有﹐彼列反﹐下同。去﹐起呂反。

﹝疏﹞注「君殺」至「無罪」。

○解云﹕正謂大夫有罪﹐則書其君葬﹔若其大夫無罪﹐則去其君葬以見惡。

○注「惟內」至「別之」。

○解云﹕正其別之者﹐卽有罪不日﹐上二十八年春﹐「公子買戍衛﹐不卒戍﹐剌之」是也。若其無罪則書日﹐卽成十六年十有二月﹐「乙酉﹐剌公子偃」是也。

衛人侵狄。

秋﹐衛人及狄盟。不地者﹐起因上侵就狄盟也。復出衛人者﹐嫌與內微者同也。言及者﹐時出不得狄君也。稱人而言及﹐則知狄盟者卑。

○復﹐扶又反。

冬﹐十有二月﹐己卯﹐晉侯重耳卒。

○重﹐直龍反。

三十有三年﹐春﹐王二月﹐秦人入滑。

齊侯使國歸父來聘。

夏﹐四月﹐辛巳﹐晉人及姜戎敗秦於殽。其謂之秦何﹖據敗者稱師﹐未得師稱人。

○殽﹐本又作「肴」﹐戶爻反﹐或戶髙反。

﹝疏﹞注「據敗」至「稱人」。

○解云﹕卽莊二十八年「春﹐王三月﹐甲寅﹐齊人伐衛。衛人及齊人戰﹐衛人敗績」﹐傳云「敗者稱師﹐衛何以不稱師」﹐何氏云「據桓十三年﹐己巳﹐燕人戰敗績稱師」﹔傳云「未得乎師也」﹐何氏云「未得成列爲師也」。然則燕人敗績稱師﹐衛人未得師稱人﹐今此稱國﹐故難之。

夷狄之也。曷爲夷狄之﹖據俱見敗。秦伯將襲鄭﹐輕行疾至﹐不戒以入曰襲。

○輕﹐遣政反。百里子與蹇叔子諫曰「千里而襲人﹐未有不亡者也。」行疾不假塗﹐變必生﹔道遠多險阻﹐遭變必亡。

○蹇﹐居輦反。秦伯怒曰「若爾之年者﹐宰上之木拱矣﹐宰﹐冢也。拱﹐可以手對抱。

○拱﹐九勇反﹐以手對抱。

﹝疏﹞注「宰﹐冢也」。

○解云﹕正以《穀梁傳》云「子之冢木巳拱矣」﹐範氏云「拱﹐合抱」﹐未知同異如何也。

爾曷知﹗師出﹐百里子與蹇叔子送其子而戒之曰「爾卽死﹐必於殽之嵚巖﹐是文王之所辟風雨者也﹐其處險阻隘﹐勢一人可要百﹐故文王過之驅馳﹐常若辟風雨﹐襲鄭所當由也。

○嵚﹐苦銜反﹐鄒深生﹑褚詮之音《上林賦》並同﹐徐音欽﹐韋昭《漢書音義》去瞻反﹔又本或作「廞」﹐同。巖﹐五銜反﹐韋音嚴。處﹐昌慮反。隘﹐於賣反。要﹐一遙反﹐傳「要之」同。吾將屍爾焉。」在牀曰屍﹐在棺曰柩。子揖師而行。揖其父於師中﹐介冑不拜﹐爲其拜如蹲。

○冑﹐直又反。爲﹐於僞反。蹲﹐音存。

﹝疏﹞注「介冑不拜」。

○解云﹕出《曲禮上》篇﹐彼文蹲作「蓌」字。《少儀》亦云「介者不拜」﹐鄭注云「軍中之拜﹐肅拜」是也。

百里子與蹇叔子從其子而哭之﹐秦伯怒曰「爾曷爲哭吾師﹖」對曰「臣非敢哭君師﹐哭臣之子也。」言恐臣先死﹐子不見臣﹐故先哭之。弦髙者﹐鄭商也。鄭商﹐賈人。

○賈﹐音古。遇之殽﹐矯以鄭伯之命而犒師焉。詐稱曰矯。犒﹐勞也。見其軍行非常﹐不似君子﹐恐見虜掠﹐故生意矯君命勞之。

○矯以﹐居表反。犒﹐苦報反﹐勞也。勞﹐力報反﹐下同。掠﹐音亮。或曰往矣﹐或曰反矣。軍中語也。時以爲鄭實使弦髙犒之﹐或以爲鄭伯巳知將見襲﹐必設備﹐不如還。或曰旣出﹐當遂往之。然而晉人與姜戎﹐要之殽而擊之﹐匹馬隻輪無反者﹐然﹐然上議﹐猶豫畱往之頃也。匹馬﹐一馬也﹔只﹐騎也。皆諭盡。

○﹐隻輪如字﹐一本又作易輪。董仲舒云「車皆不還﹐故不得易輪轍」。只踦﹐居宜反﹐一本作「易踦」。其言及姜戎何﹖據秦人白狄﹐不言及吳子主會也。

﹝疏﹞注「及吳子主會也」。

○解云﹕卽黃池傳云「吳何以稱子﹖吳主會。吳主會﹐卽曷爲先言晉侯﹖不與夷狄之主中國也」。

姜戎﹐微也。故絕言及。稱人﹐亦微者也﹐何言乎姜戎之微﹖據邢人﹑狄人伐衛不言及。先軫也。先軫﹐晉大夫也。言姜戎微﹐則知稱人者尊。或曰襄公親之。以旣貶﹐又危文公葬。

﹝疏﹞注「以旣」至「公葬」。

○解云﹕卽下經云「癸巳﹐葬晉文公」是也﹐何者﹖隱三年傳云「當時而不日﹐正也﹔當時而日﹐危不得葬也」。今此文公去年十二月薨﹐至今年四月正宜合葬﹐而書其日﹐故云危文公葬。

襄公親之﹐則其稱人何﹖據桓十三年衛侯背殯用兵不稱人。

﹝疏﹞注「據桓十三年」至「稱人」。

○解云﹕卽桓十三年「二月﹐公會紀侯﹑鄭伯。亡巳﹐及齊侯﹑宋公﹑衛侯﹑燕人戰」云云是也。知彼衛侯背殯用兵者﹐卽以桓十二年十一月﹐「丙戌﹐衛侯晉卒」﹐至十三年「三月﹐葬衛宣公」。然則三月乃葬先君﹐二月而巳出戰﹐故知背殯明矣。

貶。曷爲貶﹖據俱背殯用兵。君在乎殯而用師﹐危不得葬也。與衛迫齊﹑宋異﹐故惡不子也。

○惡不﹐烏路反﹐下同。

﹝疏﹞注「與衛」至「宋異」。

○解云﹕卽彼注云「背殯用兵而月﹐不危之者﹐衛弱於齊﹑宋﹐不從亦有危﹐故量力不責」是也。

詐戰不日﹐此何以日﹖據不言敗績﹐外詐戰文也。詐﹐卒也。齊人語也。

○卒﹐七忽反。盡也。惡者不仁。

癸巳﹐葬晉文公。

狄侵齊。

○公伐邾婁﹐取叢。取邑不致者﹐得意可知例。

○取菆﹐才工反﹐二傳作「取訾樓」。

﹝疏﹞「取叢」。

○解云﹕叢有作「鄒」字者。

○注「取邑」至「知例」。

○解云﹕公與二國以上用兵之時﹐得意致會﹐不得意致伐。若與一國及獨出用兵之時﹐得意不致﹐不得意致伐。今此取邑例皆不致﹐不別得意者﹐旣言取邑﹐得意明矣﹐何勞別之﹖

秋﹐公子遂率師伐邾婁。

○晉人敗狄於箕。不月者﹐略微者與夷狄也。

﹝疏﹞注「不月」至「狄也」。

○解云﹕以隱六年注云「戰例時﹐偏戰日﹐詐戰月」﹐今此不月﹐故解之。

冬﹐十月﹐公如齊。月者﹐善公念齊恩及子孫。

﹝疏﹞注「月者」至「子孫」。

○解云﹕正以朝聘例時﹐故如此解。而言念齊恩及子孫者﹐正以十年春﹐「公如齊」之下﹐注云「月者﹐僖公本齊所立﹐桓公徳衰見叛﹐獨能念恩朝事之﹐故善錄之」。十五年「公如齊」之下﹐注云「月者﹐善公旣能念恩﹐尊事齊桓﹐又合古五年一朝之義﹐故錄之」。今桓公旣卒﹐能復朝齊﹐書月﹐故以念恩及子孫解之。

十有二月﹐公至自齊。

乙巳﹐公薨於小寢。

霣霜不殺艸﹐李梅實。

何以書﹖記異也。何異爾﹖不時也。周之十二月﹐夏之十月也。《易﹖中孚記》曰「陰假陽威之應也。早霣霜而不殺萬物﹐至當霣霜之時﹐根生之物復榮不死﹐斯陽假與陰威﹐陰威列索﹐故陽自霣霜而反不能殺也。」此祿去公室﹐政在公子遂之應也。

○復﹐扶又反。索﹐息各反。

﹝疏﹞注「陰威列索」。

○解云﹕正謂陰威列見而散萬物矣。

晉人﹑陳人﹑鄭人伐許。

文公卷十三﹝起元年﹐盡九年﹞

文公卷十三﹝起元年﹐盡九年﹞

元年﹐春﹐王正月﹐公卽位。

○二月﹐癸亥﹐朔﹐日有食之。是後楚世子商臣弒其君﹐楚滅江﹑六﹐狄比侵中國。

﹝疏﹞注「是後」至「其君」。

○解云﹕卽下經云「冬﹐十月﹐丁未﹐楚世子商臣殺其君髡」是也。

○注「楚滅江六」。

○解云﹕卽下四年「秋﹐楚人滅江」﹐五年「秋﹐楚人滅六」是也。

○注「狄比侵中國」。

○解云﹕卽下四年夏﹐「狄侵齊」﹔七年夏﹐「狄侵我西鄙」之屬是也。

天王使叔服來會葬。其言來會葬何﹖據奔喪以非禮書﹐歸含且賵不言來。

○歸含﹐本又作「唅」﹐戶暗反﹐五年經同。賵﹐芳鳳反。

﹝疏﹞注「據奔喪以非禮書」。

○解云﹕卽定十五年夏五月﹐「壬申﹐公薨於髙寢」﹐下云「邾婁子來奔喪」。傳云「其言來奔喪﹐非禮也」是。

○注「歸含」至「言來」。

○解云﹕下五年「春﹐王正月﹐王使榮叔歸含且賵」是也。

會葬禮也。但解會葬者﹐明言來者常文﹐不爲早晚施也。常事書者﹐文公不肖﹐諸侯莫肯會之﹐故書天子之厚﹐以起諸侯之薄﹐蓋以長補短也。叔服者﹐王子虎也。服者﹐字也。叔者﹐長幼稱也。不系王者﹐不以親疏錄也。不稱王子者﹐時天子諸侯﹐不務求賢而專貴親親﹐故尢其在位子弟﹐剌其早任以權也。魯得言公子者﹐方錄異辭﹐故獨不言弟也。諸侯得言子弟者﹐一國失賢輕。

○不爲﹐於僞反﹐下「不爲」同。長幼﹐丁丈反。稱也﹐尺證反。

﹝疏﹞注「但解」至「施也」。

○解云﹕在隱元年也。

○注「常事書者」。

○解云﹕僖公之卒在去年十二月﹐至今年四月葬之﹐是爲五月而葬。叔服來會附在葬前﹐適得其所﹐故謂之常事。常事不書﹐今書之﹐故須注解。

○注「文公」至「會之」。

○解云﹕正以下七年「秋﹐八月﹐公會諸侯﹑晉大夫盟於扈」﹐傳云「諸侯何以不序﹖大夫何以不名﹖公失序也。公失序柰何﹖諸侯不可使與公盟﹐眣晉大夫使與公盟也」﹐注云文公「爲諸侯所薄賤﹐不見序﹐故深諱爲不可知之辭」﹐是其不肖﹐諸侯莫肯會之之義也。

○注「故書」至「之薄」。

○解云﹕言天子恩厚於文公﹐而經書其會葬﹐起諸侯之薄﹐無恩於文公﹐故經不書矣。而襄三十一年「冬﹐十月﹐滕子來會葬」﹐亦是常事而書之者﹐亦起當時更無人會﹐故彼注云「此書者﹐與叔服同義」是也。

○注「蓋以長補短也」。

○解云﹕謂書天子得禮﹐欲以補諸侯之短﹐令其非禮見矣。其非禮者﹐不相會葬是也。

○注「叔服」至「稱也」。

○解云﹕知叔服爲王子虎者﹐正以下三年「夏﹐五月﹐王子虎卒」﹐傳云「王子虎者何﹖天子之大夫也。外大夫不卒﹐此何以卒﹖新使乎我也」﹐注云「王子虎﹐卽叔服也。新爲王者使來會葬﹐在葬後三年中卒﹐君子恩降於親親﹐則加報之﹐故卒﹐明當有恩禮也」是也。

○注「不系」至「錄也」。

○解云﹕若系王﹐宜云「王使王服子來會葬﹐似若宣十五年王札子矣。今不如此者﹐《春秋》主見天子之厚﹐使來會葬而巳﹐何須錄其使人之親疏乎﹖是以不言王服子矣。宣十五年「王札子殺召伯﹑毛伯」﹐傳云「王札子者何﹖長庶之號」﹐注云「子者﹐王子也。天子不言子弟﹐故變文上札系先王以明之」﹐是其類也。

○注「不稱」至「權也」。

○解云﹕言尢其在位子弟﹐則知聘使與會盟之時﹐不得稱子弟﹐若其卒與奔猶得稱之﹐何者﹖卒與出奔不復在位﹐何須刺其早任以權乎﹖卽下三年「夏﹐五月﹐王子虎卒」﹔襄三十年夏﹐「王子瑕奔晉」之屬是也。

○注「魯得」至「弟也」。

○解云﹕魯君在位﹐公子得言之者﹐卽桓三年「公子翚如齊逆女」﹐莊二年「公子慶父伐於余丘」之屬是也。言方錄異辭者﹐謂上異於天子﹐下異於諸侯﹐見其爲新王之義﹐故曰方錄異辭矣。故獨不言弟也者﹐謂尢其在位之弟﹐若其卒與出奔﹐不妨有之﹐卽宣十七年冬﹐「公弟叔肸卒」之屬是也。

○注「諸侯」至「賢輕」。

○解云﹕諸侯在位﹐公子得見經者﹐卽宣二年春﹐「及鄭公子歸生戰於大棘」之屬是也。其諸侯在位之弟得見經者﹐卽隱七年夏﹐「齊侯使其弟年來聘」﹔桓十四年夏﹐「鄭伯使其弟語來盟」之屬是也。一國失賢輕者﹐𨿽是不務求賢﹐而專貴親親﹐要其一國失賢﹐其罪輕故也。

夏﹐四月﹐丁巳﹐葬我君僖公。

天王使毛伯來錫公命。錫者何﹖賜也。命者何﹖加我服也。復發傳者﹐嫌禮與桓公同﹐死生異也。主書者﹐惡天子也。古者三載考績﹐三考黜陟幽明。文公新卽位﹐功未足施而錫之﹐非禮也。

○錫﹐恩歷反。復﹐扶又反。惡﹐烏路反。

﹝疏﹞「錫者何」。

○解云﹕明始卽位未有功美﹐天子加錫﹐異於常典﹐故執不知問。

○注「復發」至「禮也」。

○解云﹕莊元年「王使榮叔來錫桓公命」﹐傳云「錫者何﹖賜也」﹐注云「上與下之辭」﹔傳又云「命者何﹖加我服也」﹐注云「增加其衣服﹐令有異於諸侯」。然則若不重發﹐卽嫌悉與桓公同﹐故復言之﹐明有異矣。彼是贈死之衣﹐此是朝祭之服﹐故言死生異也。云云之說﹐在莊元年。

晉侯伐衛。

叔孫得臣如京師。書者﹐與莊二十五年同。知不爲喪聘書者﹐聘爲貢職天子﹐當得異方之物以事宗廟﹐又欲以知君父無恙﹐不以喪廢﹐故不譏也。如他國﹐就不三年一譏而巳。

○恙﹐余亮反。

﹝疏﹞注「書者」至「譏也」。

○解云﹕卽莊二十五年冬「公子友如陳」﹐彼注云「如陳者﹐聘也。內朝聘言如者﹐尊內也。書者﹐錄內所交接也」。今此亦然﹐故曰同也。

○注「如他」至「而巳」。

○解云﹕如他國所以合譏者﹐正以聘是吉禮﹐又非君父之國﹐於喪宜廢故也。言就不三年一譏而巳者﹐卽下二年冬﹐「公子遂如齊納幣」﹐傳云「納幣不書﹐此何以書﹖譏。何譏爾﹖譏喪娶也。娶在三年之外﹐則何譏乎喪娶﹖三年之內不圖婚」是也。言就其重者﹐一譏而巳﹐其餘不譏從可知。

衛人伐晉。

秋﹐公孫敖會晉侯於戚。

○戚﹐於寂反。

冬﹐十月﹐丁未﹐楚世子商臣弒其君髡。楚無大夫﹐言世子者﹐甚惡世子弒父之禍也。不言其父﹐言其君者﹐君之於世子﹐有父之親﹐有君之尊﹐言世子者﹐所以明有父之親﹔言君者﹐所以明有君之尊﹐又責臣子當討賊也。日者﹐夷狄子弒父﹐忍言其日。

○髡﹐苦門反﹐《左氏》作「頵」。

﹝疏﹞注「楚無」至「賊也」。

○解云﹕下九年「冬﹐楚子使椒來聘」﹐傳云「椒者何﹖楚大夫也。楚無大夫﹐此何以書﹖始有大夫也。始有大夫﹐則何以不氏﹖許夷狄者﹐不一而足也」。然則至下九年﹐楚始有大夫﹐則知此處未有大夫矣。旣無大夫﹐其世子亦未當見﹐故解之。

○注「日者」至「其日」。

○解云﹕如此注者﹐正決襄三十年「夏﹐四月﹐蔡世子般弒其君固」﹐何氏云「不日者﹐深爲中國隱痛有子弒父之禍﹐故不忍言其日」是也。

公孫敖如齊。書者﹐譏喪娶﹐吉凶不相干。

二年﹐春﹐王二月﹐甲子﹐晉侯及秦師戰於彭衙﹐秦師敗績。稱秦師者﹐湣其眾﹐惡其將﹐前以不用賢者之言﹐匹馬隻輪無反者﹐今復重師敗績。師敵君不正者﹐賤之﹐不嫌得敵君。

○衙﹐音牙﹐本或作「牙」。惡﹐烏路反。將﹐子匠反。復﹐扶又反﹐下「不復」皆同。重﹐直用反。

﹝疏﹞注「稱秦」至「其將」。

○解云﹕正以秦於是時未有大夫﹐則不合稱師﹐今而稱師﹐故解之。

○注「「前以」至「敗績」。

○解云﹕在僖三十三年矣。

○注「師敵」至「敵君」。

○解云﹕僖二十八年夏﹐晉侯以下「及楚人戰於城濮」﹐傳云「此大戰也﹐曷爲使微者﹖子玉得臣也。子玉得臣則其稱人何故﹖大夫不敵君也」。然則彼是大夫﹐嫌其與君敵﹐故正之稱人。此師者﹐乃是秦之眾人﹐是以不勞正之耳。

丁丑﹐作僖公主。作僖公主者何﹖爲僖公作主也。爲僖公廟作主也。主狀正方﹐穿中央﹐達四方﹐天子長尺二寸﹐諸侯長一尺。

○爲僖公廟﹐於僞反﹐下「蓋爲」﹑「以爲」﹐下「欲爲」同。

﹝疏﹞「作僖公主者何」。

○解云﹕欲言是禮﹐書而譏之﹔欲言非禮﹐禮有作主之事﹐故執不知問。

○「爲僖公作主也」。

○解云﹕爲﹐於僞反。

○注「主狀」至「一尺」。

○解云﹕皆《孝經說》文也。卿大夫以下﹐正禮無主﹐故不言之。云云之說﹐備在《左氏》。

主者曷用﹖虞主用桑﹐禮﹐平明而葬﹐日中而反虞﹐以陽求陰﹐謂之虞者﹐親喪以下壙﹐皇皇無所見﹐求而虞事之。虞﹐猶安也。用桑者﹐取其名﹐與其粗觕﹐所以副孝子之心。禮﹐虞祭﹐天子九﹐諸侯七﹐卿大夫五﹐士三﹐其尊處猶吉祭。

○壙﹐苦晃反﹐又音曠。粗﹐才古反﹐又七奴反。

﹝疏﹞注「禮平」至「反虞」。

○解云﹕出《檀弓》與《士虞記》也。言以陽求陰者﹐謂以日中求神是也。而鄭注《士虞記》云「朝葬而日中虞﹐君子舉事必用辰正也者﹐兩相須也」。彼鄭氏又云「再虞三虞皆質明」﹐則日中而反虞者﹐指葬日言之。

○注「禮虞」至「吉祭」。

○解云﹕自諸侯七以下﹐《雜記》文。其天子九虞者﹐何氏差之耳。《異義》「《左氏》說」亦有成文。云云之說﹐具《左氏傳》疏。

練主用栗。謂期年練祭也﹐理虞主於兩階之間﹐易用栗也。夏后氏以松﹐殷人以柏﹐周人以栗。松猶容也﹐想見其容貌而事之﹐主人正之意也。柏猶迫也﹐親而不遠﹐主地正之意也。栗猶戰栗﹐謹敬貌﹐主天正之意也。《禮﹖士虞記》曰「桑主不文﹐吉主皆刻而謚之﹐蓋爲禘袷時別昭穆也。」虞主三代同者﹐用意尙粗觕﹐未暇別也。

○期年﹐音基﹐三年同。人正﹐音徵﹐下同。別﹐彼列反﹐下同。

﹝疏﹞注「謂期」至「栗也」。解云﹕出《禮記》文。

○注「夏后」至「以栗」。

○解云﹕出《論語》也。而鄭氏注云「謂社主﹐正以古文《論語》『哀公問社於宰我』故也」﹐今文《論語》無「社」字﹐是以何氏以爲廟主耳。

用栗者﹐藏主也。藏於廟室中當所當奉事也。質家藏於室。作僖公主﹐何以書﹖據作余公主不書。譏。何譏爾﹖不時也。其不時柰何﹖欲久喪而後不能也。禮﹐作練主當以十三月。文公亂聖人制﹐欲服喪三十六月﹐十九月作練主﹐又不能卒竟﹐故以二十五月也。日者﹐重失禮鬼神。

﹝疏﹞注「禮作」至「三月」。

○解云﹕卽《禮記》云「十三月而練」是也。

○注「日者」至「鬼神」。解云﹕卽隱五年注云「失禮鬼神例日」是也。

三月﹐乙巳﹐及晉處父盟。此晉陽處父也﹐何以不氏﹖據晉陽處父伐楚救江。

﹝疏﹞注「據晉」至「救江」。

○解云﹕卽下三年冬﹐「晉陽處父帥師伐楚救江」是也。

諱與大夫盟也。諱去氏者﹐使若得其君﹐如經言邾婁儀父矣。不地者﹐起公就於晉也。日者﹐起公盟也。俱沒公﹐齊髙徯不使若君﹐處父使若君者﹐親就其國﹐恥不得其君﹐故使若得其君也。如晉不書不致者﹐深諱之。

○去﹐起呂反。

﹝疏﹞注「諱去」至「晉也」。

○解云﹕儀父之事﹐在隱元年。凡五等諸侯失爵在名字之例者﹐但直書其名字﹐不言其氏﹐卽倪黎求﹑蔡叔﹑邾婁儀父之類是也。今此處父無氏﹐故云使若得其君矣。

○注「日者﹐起公盟也」。

○解云﹕正以微者盟例不日故也。

○注「俱沒」至「君也」。

○解云﹕髙傒之事﹐在莊二十二年。彼經云「秋﹐七月﹐丙申﹐及齊髙傒盟於防」是也。

○注「如晉」至「諱之」。

○解云﹕正決下三年「冬﹐公如晉。十有二月﹐己巳﹐公及晉侯盟」﹐四年「春﹐公至自晉」之文也。

夏﹐六月﹐公孫敖會宋公﹑陳侯﹑鄭伯﹑晉士縠盟於垂斂。盟不日者﹐欲共盟誅商臣﹐𨿽不能誅﹐猶爲疾惡故也﹐褒與信辭也。不如平丘兩舉會盟詳錄之者﹐時至卽盟﹐會禮不成。

○縠﹐戶木反。垂斂﹐《左氏》作「垂隴」。

﹝疏﹞「盟於垂斂」者﹐《左氏》作「垂隴」。

○注「𨿽不能誅」。

○解云﹕正以共討惡逆﹐乃是義之髙者﹐若能誅之﹐理應書見﹐似若昭四年經書「執齊慶封﹐殺之」。然今無其經﹐故知不能誅也。

○注「不如平」至「不成」。

○解云﹕卽昭十三年「公會劉子﹑晉侯」以下「於平丘。八月﹐甲戌﹐同盟於平丘」是也。

自十有二月不雨﹐至於秋七月。何以書﹖記異也。以不言旱。大旱以災書﹐此亦旱也﹐曷爲以異書﹖大旱之日短而云災﹐云﹐言也。言有災。

﹝疏﹞「大旱以災書」。

○解云﹕卽僖二十一年經書「夏﹐大旱」﹐傳云「何以書﹖記災也」是也。

故以災書。此不雨之日長而無災﹐故以異書也。此祿去公室﹐政在公子遂之所致也。不就莊三十一年發傳者﹐此最甚事著。

﹝疏﹞注「不就」至「事著」。

○解云﹕莊三十一年「冬﹐不雨」﹐傳云「何以書﹖記災也」。然則彼一時不雨﹐是以不得發傳雲不雨之日長﹐此則歷四時﹐故言最甚事著也。

八月﹐丁卯﹐大事於大廟﹐躋僖公。大事者何﹖大祫也。以言大﹐與有事異。又從僖八年禘數之﹐知爲大祫。

○大廟﹐音太﹐下「太祖」皆同。躋僖﹐子兮反﹐升也﹐本又作「隮」﹐同。祫﹐音洽﹐大祭。禘數﹐大帝反﹔下所主反。

﹝疏﹞「大事者何」。

○解云﹕欲言大祭﹐無禘祫之文﹔欲言時祭﹐而經書大﹐故執不知問。

○注「以言」至「事異」。

○解云﹕宣八年夏六月﹐「辛巳﹐有事於太廟」﹐彼是時祭﹐不言大﹐則知此言大者﹐是大祭明矣。

○注「又從僖」至「大祫」。解云﹕《春秋說》文云「三年一祫﹐五年一禘。」《爾雅》云「禘﹐大祭也。」孫氏云「禘﹐五年大祭也。」然則三年一祫﹐五年一禘﹐禮如然也。案僖八年「秋﹐七月﹐禘於太廟」﹐從此以後三年一祫數﹐則十一年祫﹐十四年祫﹐十七年祫﹐二十年祫﹐二十三年祫﹐二十六年祫﹐二十九年祫﹐三十二年祫﹐文二年祫也﹔若作五年一禘數﹐則從僖公八年禘﹐十三年禘﹐十八年禘﹐二十三年禘﹐二十八年禘﹐三十三年禘﹐文五年禘﹐則文二年非禘年﹐正當合祫﹐故知此年大事爲祫矣﹐是以注云「又從僖八年禘數之﹐知爲大祫也」。若然﹐從僖八年禘數之﹐則十一年祫﹐十三年禘﹐隨次而下﹐至僖二十三年並爲禘祫﹐何得下傳云「五年而再殷祭」者﹐蓋爲其初時三年作祫﹐五年作禘﹐大判言之﹐得言五年而再殷祭﹐其閒三五參差﹐隨次而下﹐何妨或有同年時乎﹖知非祫與禘相因而數爲三年五年者﹐若從僖八年禘﹐十一年祫﹐十六年禘﹐十九年祫數之﹐至僖三十二年禘﹐文公二年祫亦相當﹐但於五年而再殷祭之言不合﹐故不得然解。

大祫者何﹖合祭也。其合祭柰何﹖毀廟之主﹐陳於大祖。毀廟﹐謂親過髙祖﹐毀其廟﹐藏其主於大祖廟中。禮﹐取其廟室笮以爲死者炊沐。大祖﹐周公之廟。陳者﹐就陳列大祖前﹐大祖東鄕﹐昭南鄕﹐穆北鄕﹐其餘孫從王父。父曰昭﹐子曰穆。昭取其鄕明﹐穆取其北面尙敬。

○笮﹐側白反。炊沐﹐昌垂反﹔下音木。東鄕﹐許亮反﹐下同。

﹝疏﹞「大祫者何」。

○解云﹕正以祫小於禘﹐而文加大﹐故執不知問。

○注「禮取」至「炊沐」。

○解云﹕出《禮記》文。

未毀廟之主﹐皆升﹐合食於大祖﹐自外來曰升。五年而再殷祭。殷﹐盛也。謂三年祫五年禘。禘所以異於祫者﹐功臣皆祭也。祫﹐猶合也。禘﹐猶諦也。審諦無所遺失。禮﹐天子特禘特祫﹔諸侯禘則不礿﹐祫則不嘗﹔大夫有賜於君﹐然後祫其髙祖。

○諦﹐音帝。礿﹐羊略反。

﹝疏﹞注「禘所以」至「皆祭也」。

○解云﹕出《禮記》與《春秋說》文。

○注「禮天」至「特祫」。解云﹕《禮記》及《春秋說》文﹐卽「不主禘祫」是也。

○注「諸侯」至「不嘗」。解云﹕卽《禮記﹖王制》所云「夏禘則不礿﹐秋祫則不嘗」是也。

○注「大夫」至「髙祖」。

○解云﹕正以於禮不得故也。

躋者何﹖升也。何言乎升僖公﹖據禘於大廟不道所升。

﹝疏﹞「躋者何」。

○解云﹕先君昭穆自有常次﹐今而言躋﹐故執不知問。

○注「據禘」至「所升」。

○解云﹕卽僖八年「秋﹐七月﹐禘於大廟﹐用致夫人」是也。

譏。何譏爾﹖逆祀也。其逆祀柰何﹖先禰而後祖也。升謂西上。禮﹐昭穆指父子﹐近取法《春秋》﹐惠公與莊公當同南面西上﹔隱﹑桓與閔﹑僖亦當同北面西上﹐繼閔者在下。文公緣僖公於閔公爲庶兄﹐置僖公於閔公上﹐失先後之義﹐故譏之。傳曰「後祖」者﹐僖公以臣繼閔公﹐猶子繼父﹐故閔公於文公﹐亦猶祖也。自先君言之﹐隱﹑桓及閔﹑僖各當爲兄弟﹐顧有貴賤耳。自繼代言之﹐有父子君臣之道﹐此恩義逆順各有所施也。不言吉祫者﹐就不三年不復譏﹐略爲下張本。

○禰﹐乃禮反。

﹝疏﹞注「不言」至「張本」。

○解云﹕閔二年「夏﹐五月﹐乙酉﹐吉禘於莊公」﹐傳云「其言吉何﹖言吉者﹐未可以吉也。曷爲未可以吉﹖未三年也」。然則吉禘於莊公在三年之內﹐今此大事亦在三年之內﹐是不須更言吉祫以譏之﹐但略言大事於太廟﹐爲下躋僖公張本而巳。

冬﹐晉人﹑宋人﹑陳人﹑鄭人伐秦。

公子遂如齊納幣。納幣不書﹐此何以書﹖譏。何譏爾﹖譏喪娶也。娶在三年之外﹐則何譏乎喪娶﹖據逆在四年。

○喪取﹐七住反﹐本亦作「娶」同。

﹝疏﹞「納幣不書」。

○解云﹕正以桓三年秋﹐「公子翚如齊逆女」﹐不書納幣﹐故難之。

三年之內不圖婚。僖公以十二月薨﹐至此未滿二十五月﹐又禮先納采﹑問名﹑納吉﹐乃納幣﹐此四者皆在三年之內﹐故云爾。吉禘於莊公﹐譏。然則曷爲不於祭焉譏﹖據吉禘於莊公﹐譏始不三年﹐大事圖婚﹐俱不三年。大事猶從吉禘﹐不復譏。三年之恩疾矣。疾﹐痛。非虛加之也﹐非虛加責之。以人心爲皆有之。以人心爲皆有﹐疾痛不忍娶。以人心爲皆有之﹐則曷爲獨於娶焉譏﹖據孝子疾痛﹐吉事皆不當爲﹐非獨娶也。娶者﹐大吉也。合二姓之好﹐傳之於無窮﹐故爲大吉。

○好﹐呼報反。傳﹐直專反。非常吉也。與大事異。其爲吉者﹐主於巳。主於巳身﹐不如祭祀尙有念先人之心。以爲有人心焉者﹐則宜於此焉變矣。變者﹐變慟哭泣也。有人心念親者﹐聞有欲爲巳圖婚﹐則當變慟哭泣矣﹐況乃至於納幣成婚哉。

○慟﹐杜貢反。

三年﹐春﹐王正月﹐叔孫得臣會晉人﹑宋人﹑陳人﹑衛人﹑鄭人伐沈﹐沈潰。

○伐沈﹐音審﹐國名。潰﹐戶內反。

夏﹐五月﹐王子虎卒。王子虎者何﹖天子之大夫也。外大夫不卒﹐此何以卒﹖據原仲也。

﹝疏﹞「王子虎者﹐何。

○解云﹕欲言大夫例不書卒欲言諸侯而經書王子故執不知問。

○注「據原仲也」。

○解云﹕卽莊二十七年「秋﹐公子友如陳﹐葬原仲」是也。

新使乎我也。王子虎卽叔服也。新爲王者使來會葬﹐在葬後三年中卒﹐君子恩隆於親親﹐則加報之﹐故卒﹐明當有恩禮也。尹氏卒日﹐此不日者﹐在期外也。名者﹐卒從正。

○新使﹐所吏反。

﹝疏﹞注「尹氏」至「外也」。

○解云﹕隱三年「夏﹐四月﹐辛卯﹐尹氏卒」下﹐傳云「外大夫不卒﹐此何以卒﹖天王崩﹐諸侯之主也」﹐何氏云「時天王崩﹐魯隱往奔喪﹐尹氏主亻賓贊諸侯﹐與隱交接﹐而卒恩隆於王者﹐則加禮錄之﹐故爲隱恩痛之。日者﹐恩錄之﹐明當有恩禮」。然則彼天王崩﹐尹氏四月卒﹐仍在期內﹐其恩近﹐故書日。此則巳經三年﹐其恩殺﹐故不日﹐是以注云「在期外」。

○注「名者﹐卒從正」。

○解云﹕隱八年「夏﹐六月﹐己亥﹐蔡侯考父卒」﹐「八月﹐葬蔡宣公」﹐傳云「卒從正」﹐何氏云「卒當赴告天子﹐君前臣名﹐故從君臣之正義言也」﹔傳云「而葬從主人」﹐何氏云「至葬者﹐有常月可知。不赴告天子﹐故自從蔡臣子辭稱公」。然則此亦從君臣之正義言之﹐故云名者卒從正也。

秦人伐晉。

秋﹐楚人圍江。

○雨螽於宋。雨螽者何﹖死而墜也。以先言雨也。墜﹐隋地也。不言如雨﹐言雨螽者﹐本飛從地上而下至地﹐似雨尢醇。

○雨螽﹐於付反﹐下及注同﹐一音如字﹔螽﹐音終。而隊﹐直類反﹐注同。隋﹐大果反。上﹐時掌反。醇﹐音純。

﹝疏﹞「雨螽者何」。

○解云﹕欲言是雨﹐而特施於螽﹔欲言非雨﹐而文言雨螽﹐故執不知問。

○注「以先言雨也」。

○解云﹕正以先言雨﹐後言螽﹐則知死而墜者也。

○注「不言」至「尢醇」。

○解云﹕欲道莊七年「星霣如雨」者﹐本從天來﹐又不及地﹐如雨不醇﹐故雲如雨。此則初從地上而還至地﹐故不言如﹐言其眞似雨也。

何以書﹖記異也。外異不書﹐此何以書﹖爲王者之後記異也。螽﹐猶眾也。眾死而墜者﹐羣臣將爭彊相殘賊之象﹐是後大臣比爭鬥相殺﹐司城驚逃﹐子哀奔亡﹐國家廓然無人﹐朝廷久虛﹐蓋由三世內娶﹐貴近妃族﹐禍自上下﹐故異之云爾。

○爲王﹐於僞反。近﹐附近之近。

﹝疏﹞注「是後」至「相殺」。

○解云﹕卽七年夏﹐「宋人殺其大夫」﹔八年冬﹐「宋人殺其大夫」是也。

○注「司城驚逃」。

○解云﹕卽八年冬﹐「宋司城來奔」是也。

○注「子哀奔亡」。

○解云﹕十四年秋﹐「宋子哀來奔」是也。

○注「蓋由三世內娶」。解云﹕僖二十五年及十七年傳皆云「宋三世無大夫﹐三世內娶也」之屬是也。

冬﹐公如晉。十有二月﹐己巳﹐公及晉侯盟。

晉陽處父帥師伐楚救江。此伐楚也。其言救江何﹖據兩之﹐當先言救也﹔非兩之﹐當重出處父也﹔生事當言遂﹐三者皆違例﹐知後言救江﹐起伐楚意﹐故問之。

○重﹐直用反。

﹝疏﹞注「據兩」至「救也」。

○解云﹕卽僖二十五年「秋﹐楚人圍陳﹐納頓子於頓」﹐傳云「何以不言遂﹖兩之也」是也。必知先言救者﹐正以以江近楚遠故也。

○注「非兩」至「父也」。

○解云﹕卽僖二十八年「春﹐晉侯侵曹。晉侯伐衛」﹐傳云「曷爲再言晉侯﹖非兩之也」是也。

○注「生事當言遂」。

○解云﹕卽宣元年秋﹐「楚子﹑鄭人侵陳﹐遂侵宋」是也。

爲諼也。諼﹐詐。

○諼﹐許元反。其爲諼柰何﹖伐楚爲救江也。救人之道﹐當指其所之﹐實欲救江而反伐楚﹐以爲其勢必當引圍江兵當還自救也。故云爾。孔子曰「自古皆有死﹐民無信不立。」

四年﹐春﹐公至自晉。

夏﹐逆婦姜於齊。其謂之逆婦姜於齊何﹖據不書逆者主名﹐不言如齊﹐不稱女。

﹝疏﹞「夏逆歸姜於齊」。解云﹕隱二年注云「不親迎例月﹐重錄之」。今此書時者﹐蓋以聚於大夫﹐賤不可以奉宗廟﹐故略之。

○注「據不」至「稱女」。

○解云﹕決宣元年「公子遂如齊逆女」之經也。

略之也。稱婦姜﹐至文也﹔逆與至共文﹐故爲略。

﹝疏﹞注「稱婦」至「爲略」。解云﹕欲道遂以夫人婦姜至自齊之經﹐還至始言婦姜。今此始逆﹐巳言婦姜﹐故云逆與至共文耳。

髙子曰「娶乎大夫者﹐略之也。」賤﹐非所以奉宗廟﹐故略之。不書逆者主名﹐卑不爲錄使也。不言如齊者﹐大夫無國也。不稱女者﹐方以婦姜見與至共文﹐重至也。不稱夫人爲致文者﹐賤不可奉宗廟也。不言氏者﹐本當稱女。女者﹐父母辭﹐君子不奪人之親﹐故使從父母辭不言氏。

○爲﹐於僞反。使﹐所吏反。見與﹐賢徧反。

﹝疏﹞注「不言」至「言氏」。解云﹕莊二十七年「秋﹐公子友如陳﹐葬原仲」﹐案彼亦是大夫無國而得言如陳者﹐何氏云「不言如陳﹐嫌不辟國事﹐實私行也」是也。

狄侵齊。

秋﹐楚人滅江。

晉侯伐秦。

衛侯使寧兪來聘。冬﹐十有一月﹐壬寅﹐夫人風氏薨。

○寧兪﹐乃定反﹔下音余。

﹝疏﹞「衛侯使寧兪來聘」。

○解云﹕正本作「速」字﹐故賈氏云「《公羊》曰寧速」是也。

五年﹐春﹐王正月﹐王使榮叔歸含且賵。含者何﹖口實也。孝子所以實親口也。緣生以事死﹐不忍虛其口﹕天子以珠﹐諸侯以玉﹐大夫以碧﹐士以貝﹐春秋之制也。文家加飯以稻米。

○飯﹐扶晚反。

﹝疏﹞「含者何」。

○解云﹕欲言實口﹐上下無例﹔欲言佗物﹐而經書含﹐故執不知問。

○注「天子」至「具者」。

○解云﹕皆《春秋說》文﹐故云春秋之制也。

○注「文家加飯以稻米」。

○解云﹕卽《禮記﹖檀弓下》篇云「飯用米貝﹐弗忍虛也。」

其言歸含且賵何﹖據宰咺歸兩賵不言且也。連賵何之者﹐嫌據賵言歸。

○咺﹐況阮反。

﹝疏﹞注「據宰」至「且也」。

○解云﹕卽隱元年「秋﹐七月﹐天王使宰咺來歸惠公仲子之賵」是也。

○注「連賵」至「言歸」。

○解云﹕若傳直言其言且何﹐卽嫌責此賵事亦當言歸﹐故連言賵以辯嫌。

兼之。兼之非禮也。且﹐兼辭。以言且﹐知幾兼之也。含言歸者﹐時主持含來也。去天者﹐含者臣子職﹐以至尊行至卑事﹐失尊之義也。不從含晚言來者﹐本不當含也。主書者﹐從含也。

○去﹐起呂反﹐下同。

﹝疏﹞注「含者臣子職」。

○解云﹕正以大宰掌之故也。

○注「不從」至「含也」。

○解云﹕正以含者殯前之禮﹐遙始行之﹐故知晚。然則宜言來以見晚﹐而不言來者﹐正以本不當含﹐寧得責其晚乎﹖

○注「主書」至「含也」。

○解云﹕言《春秋》主書此事者﹐正欲譏其含﹐而並言且賵者﹐因譏之。

三月﹐辛亥﹐葬我小君成風。成風者何﹖僖公之母也。風﹐氏也。任﹑宿﹑顓臾之姓。

○任﹐音壬。顓臾﹐音專﹔下音楡。

﹝疏﹞「成風者何」。

○解云﹕欲言其妾﹐經書小君﹔欲言夫人﹐不同夫謚﹐故執不知問。

○注「風氏」至「之姓」。

○解云﹕風氏謂此成風﹐卽上文風氏薨者矣。知任﹑宿等之姓者﹐《左傳》文。

王使召伯來會葬。去天者﹐不及事﹐剌比失喪禮也。

夏﹐公孫敖如晉。

秦人入鄀。

○鄀﹐音弱。

秋﹐楚人滅六。

冬﹐十月﹐甲申﹐許男業卒。

﹝疏﹞「秋楚人滅六」。

○解云﹕不月者﹐略夷狄滅小國也。說在僖二十六年。

○「許男業卒」。

○解云﹕正本作「辛」字。

六年﹐春﹐葬許僖公。

夏﹐季孫行父如陳。

秋﹐季孫行父如晉。

八月﹐乙亥﹐晉侯讙卒。

○讙﹐好官反。

冬﹐十月﹐公子遂如晉。

葬晉襄公。書遂者﹐剌公生時數如晉﹐葬不自行﹐非禮也。禮﹐諸侯薨﹐使夫人弔﹐自會葬。

○數﹐所角反。

﹝疏﹞注「書遂」至「會葬」。

○解云﹕晉侯生時公數如晉者﹐卽上二年「三月﹐乙巳﹐及晉處父盟」﹐彼下注云「如晉不書不致者深諱之」。三年「冬﹐公如晉」之屬是也。言葬不自行﹐非禮云云者﹐《異義》「《公羊》說」云「襄三十年『叔弓如宋﹐葬宋共姬』﹐譏公不自行也」者﹐與此注合。

晉殺其大夫陽處父。

○晉狐射姑出奔狄。晉殺其大夫陽處父﹐則狐射姑曷爲出奔﹖據蔡殺其大夫公子燮﹐蔡公子履出奔楚。此非同姓﹐恐見及。

○射姑﹐音亦﹐又音夜﹐《穀梁》作「夜」。

﹝疏﹞注「據蔡」至「見及」。

○解云﹕事在襄二十年秋。彼則履是燮之同姓﹐言恐禍及巳而出奔。此非同姓而亦奔﹐故難之。

射姑殺也。以非恐見及﹐知其殺。射姑殺﹐則其稱國以殺何﹖君漏言也。自上言泄﹐下曰漏。

○君漏﹐力豆反﹐泄也。言泄﹐息列反﹐又以制反。其漏言柰何﹖君將使射姑將﹐謂作中軍大夫。

○姑將﹐子匠反﹐下同。陽處父諫曰「射姑﹐民眾不說﹐不可使將。」於是廢將。陽處父出﹐射姑入﹐君謂射姑曰「陽處父言曰﹕『射姑﹐民眾不說﹐不可使將。』」射姑怒﹐出剌陽處父於朝而走。明君漏言殺之﹐當坐殺也。《易》曰「君不密則失臣﹐臣不密則失身﹐幾事不密則害成。」

○不說﹐音悅﹐下同剌﹐七亦反﹐又一音七賜反。

﹝疏﹞注「明君」至「坐殺也」。

○解云﹕襄公當坐﹐則例去其葬﹐而上文經書「冬﹐十月﹐公子遂如晉﹐葬襄公」者﹐蓋謂葬訖乃相殺﹐不得追去葬﹐是以《穀梁傳》曰「襄公死﹐處父主竟上之事﹐夜姑使人殺之」是也。然則此傳𨿽連言之﹐仍不妨殺之在葬後﹐是以經書葬在殺前矣。

○注「易曰」至「害成」。

○解云﹕上《系辭》文也。鄭氏云「幾﹐微也。密﹐靜也。言不愼於微而以動作﹐則禍變必成。」

閏月不告月﹐猶朝於廟。不告月者何﹖不告朔也。禮﹐諸侯受十二月朔政於天子﹐藏於大祖廟﹐每月朔朝廟﹐使大夫南面奉天子命﹐君北面而受之。比時使有司先告朔﹐愼之至也。受於廟者﹐孝子歸美先君﹐不敢自專也。言朝者﹐緣生以事死﹐親在﹐朝朝莫夕﹕巳死﹐不敢渫鬼神。故事必於朔者﹐感月始生而朝。

○大祖﹐音泰。比﹐必利反。朝朝﹐上如字﹔下直遙反。渫﹐息列反。

﹝疏﹞「不告月者何」。

○解云﹕欲言朔日﹐文不言朔﹔欲言非朔﹐剌其不告﹐故執不知問。

○注「禮諸侯」至「受之」。

○解云﹕出《玉藻》。但謂禮法然﹐非謂禮有成文。

○注「比時」至「告朔」。

○解云﹕比時者﹐言比至月初之時也。

○注「親在﹐朝朝莫夕」。

○解云﹕據禮有朝玄端夕深衣之文故也。而《文王世子》云「文王之爲世子﹐朝於王季日三」者﹐蓋謂越禮之髙矣。

曷爲不告朔﹖據具月也。天無是月也﹐閏月矣。何以謂之天無是月﹖是月﹐非常月也。所在無常﹐故無政也。猶者何﹖通可以巳也。朝者﹐因視朔政爾。無政而朝﹐故加猶。不言朔者﹐閏月無告朔禮也。不言公者﹐內事可知。

﹝疏﹞「猶者何」。

○解云﹕欲言非禮﹐禮則有之﹔欲言是禮﹐而經書猶﹐故執不知問。

○注「不言」至「可知」。

○解云﹕欲道下十六年「夏﹐五月﹐公四不視朔」言公矣﹐故解之。

七年﹐春﹐公伐邾婁。

三月﹐甲戌﹐取須朐。取邑不日﹐此何以日﹖據取叢也。

○朐﹐其俱反。

﹝疏﹞注「據取叢也」。

○解云﹕考諸舊本﹐叢皆作「闞」字﹐是以昭三十二年春王正月﹐「取闞」﹐傳云「闞者何﹖邾婁之邑也」。若作「叢」字﹐卽僖三十三年「夏﹐四月﹐辛巳﹐晉人及姜戎敗秦於殽」﹐「癸巳﹐葬晉文公。狄侵齊。公伐邾婁﹐取叢」。文承日月之下﹐而將取邑不日據之﹐非其義也。且案彼叢字﹐多作「鄒」字耳。

內辭也。使若他人然。使若公春伐邾婁而去﹐他人自以甲戌日取之﹐內再取邑﹐然後甚而日也。今此一取而日﹐故使若他人然。所以深諱者﹐扈之盟不見序﹐井爲取邑故。

○並爲﹐於僞反﹐年末注同。

﹝疏﹞注「內再」至「日也」。

○解云﹕卽隱十年夏六月﹐「辛未﹐取郜。辛巳﹐取防」﹐傳云「取邑不日﹐此何以日﹖一月而再取也。何言乎一月而再取﹖甚之也」是也。若然﹐哀二年「春﹐王二月﹐季孫斯﹑叔孫州仇﹑仲孫何忌帥師伐邾婁﹐取漷東田及沂西田」﹐亦是再取邑而不日者﹐隱公之時﹐新王始起﹐當先自正﹐而比取人邑﹐小惡之甚者﹐書日以甚之。至定﹑哀之時﹐久致太平﹐內之小惡亦諱而不書﹐是以不書其日矣。所以不全諱之者﹐如彼注云。

○注「今此」至「人然」。解云﹕舊本「故」下有「知」字。

○注「扈之」至「邑故」。

○解云﹕扈之盟﹐在下文秋八月。

遂城郚。主書者﹐甚其生事﹐困極師眾。

○郚﹐音吾。

夏﹐四月﹐宋公王臣卒。不書葬者﹐坐殺大夫也。不日者﹐內娶略。

﹝疏﹞注「不書」至「夫也」。解云﹕正以僖二十四年宋公王臣卽位﹐至二十五年夏「宋殺其大夫」﹐而不書葬﹐明其坐此故也。

○注「不日」至「娶略」。

○解云﹕正決僖九年「春﹐王三月﹐丁丑﹐宋公禦說卒」﹐書丁丑故也。

宋人殺其大夫。何以不名﹖據宋殺其大夫山名。

﹝疏﹞注「據宋」至「山名」。

○解云﹕卽成十五年秋﹐「宋殺其大夫山」是也。

宋三世無大夫﹐三世內娶也。故使無大夫。

﹝疏﹞「宋三」至「娶也」。

○解云﹕僖二十五年傳云「宋三世無大夫﹐三世內娶也」注云「三世謂慈父﹑王臣﹑處臼也﹐內娶大夫女也。言無大夫者﹐禮﹐不臣妻之父母﹐國內皆臣﹐無娶道﹐故絕去其大夫名﹐正其義也」是也。然則彼巳有傳﹐今復發之者﹐恐大夫不書名﹐更有佗義﹐故明之。其有佗義者﹐卽莊二十六年夏﹐「曹殺其大夫」﹐傳云「何以不名﹖眾殺之」之類是耳。

戊子﹐晉人及秦人戰於令狐。

○令﹐力丁反。晉先眛以師奔秦。此偏戰也﹐何以不言師敗績﹖據秦師敗績。

○眛﹐音篾﹐《左氏》作「蔑」。

﹝疏﹞「晉先眛」。

○解云﹕《左氏》《穀梁》作「先蔑」。

○注「據秦師敗績」。

○解云﹕卽上二年「春﹐王二月﹐甲子﹐晉侯及秦師戰於彭衙﹐秦師敗績」是也。

敵也。俱無勝負。此晉先眛也﹐其稱人何﹖據奔無出文﹐知先眛也。貶。曷爲貶﹖據新築之戰﹐衛孫良夫敗績不貶。

﹝疏﹞注「據新築」至「不貶」。

○解云﹕卽成二年夏﹐「衛孫良夫帥師﹐及齊師敗於新築﹐衛師敗績」是也。

外也。其外柰何﹖以師外也。懷持二心﹐有功欲還﹐無功便持師出奔﹐故於戰貶之﹐起其以師外也。本所以懷持二心者﹐其咎亦由晉侯要以無功當誅也。不起者﹐敵而外事可知也。

○咎﹐其九反。

﹝疏﹞注「不起」至「知也」。

○解云﹕言所以不申作文﹐起見晉侯要無功﹐當誅之義者﹐以其可知故也。

何以不言出﹖據楚囊瓦俱戰而奔言出。

﹝疏﹞注「據楚」至「言出」。

○解云﹕卽定四年冬﹐「蔡侯以吳子及楚人戰於伯莒﹐楚師敗績」﹐「楚囊瓦出奔鄭」也。以此言之﹐則令狐非晉地﹐伯莒爲楚地亦明矣。

遂在外也。起其生事成於竟外﹐從竟外去。

狄侵我西鄙。

秋﹐八月﹐公會諸侯﹑晉大夫盟於扈。諸侯何以不序﹖大夫何以不名﹖序﹐次也。據新城盟﹐諸侯序﹐趙盾名。

﹝疏﹞注「據新城」至「盾名」。

○解云﹕卽下十四年夏﹐「六月﹐公會宋公﹑陳侯」以下「晉趙盾﹐癸酉﹐同盟於新城」是。

公失序也。公失序柰何﹖諸侯不可使與公盟﹐眣晉大夫使與公盟也。以目通指曰眣。文公內則欲久喪而後不能﹐喪娶逆祀﹐外則貪利取邑﹐爲諸侯所薄賤不見序﹐故深諱爲不可知之辭。不日者﹐順諱爲善文也。

○眣﹐音舜﹐本又作「昳」﹐尹乙反﹐又大結反﹐以目通指曰眣﹔本又作「﹤目矣﹥」﹐音同﹐字書云「昳﹐瞚也。以忍反」。

﹝疏﹞注「以目通指曰眣」。

○解云﹕言其用目視之﹐而並指向魯﹐若今時瞬眼矣。

○注「文公」至「不能」。

○解云﹕卽上二年二月﹐「丁丑﹐作僖公主」﹐傳云「何以書﹖譏。何譏爾﹖不時也。其不時柰何﹖欲久喪而後不能」是也。

○注「喪娶逆祀」。

○解云﹕其喪娶﹐卽二年冬﹐「公子遂如齊納幣」﹐傳云「何以書﹖譏喪娶」是也。其逆祀﹐卽二年秋﹐「大事於大廟﹐躋僖公」﹐傳云「何譏爾﹖逆祀也」者是也。而先引喪娶者﹐正以納幣之前。仍有數禮。不妨在大事之前﹐故見之。

○注「外則貪利取邑」。

○解云﹕卽上「春﹐公伐邾婁」「取須朐」是也。

○注「不日」至「善文」。

○解云﹕正以日爲不信辭故也。

冬﹐徐伐莒。謂之徐者﹐前共滅王者後﹐不知尊先聖法度。今自先犯﹐文對事連﹐可以起同惡﹐莒在下不得狄﹐故復狄徐也。一罪再狄者﹐明爲莒狄之爾。徐先狄﹐在僖十五年。

○復﹐扶又反。

﹝疏﹞注「謂之」至「同惡」。

○解云﹕卽僖十四年「春﹐諸侯城緣陵」﹐傳曰「孰城之﹖城杞也。曷爲城杞﹖滅也。孰滅之﹖蓋徐﹑莒脇之」是也。言不知尊先聖法度者﹐謂杞有禹法度也。

○注「莒在」至「徐也」。

○解云﹕謂莒時被伐﹐例不得出主名﹐是以無由狄之。

○注「徐先」至「五年」。

○解云﹕卽僖十五年冬﹐「楚人敗徐於婁林」﹐彼注云「謂之徐者﹐爲滅杞﹐不知尊先聖法度﹐惡重﹐故狄之也」是也。

公孫敖如莒蒞盟。

八年﹐春﹐王正月。

夏﹐四月。

秋﹐八月﹐戊申﹐天王崩。冬﹐十月﹐壬午﹐公子遂會晉趙盾﹐盟於衡雍。

○雍﹐於用反。

乙酉﹐公子遂會伊雒戎盟於暴。四日不能再出﹐不卒名者﹐非一事再見也。

○雒﹐音洛。暴﹐步報反﹐本又作「曝」﹐一音甫沃反。見﹐賢徧反。

﹝疏﹞注「四日」至「見也」。

○解云﹕欲道宣元年「公子遂如齊。三月﹐遂以夫人婦姜至自齊」﹐傳云「遂何以不稱公子﹖一事而再見者﹐卒名也」﹐注云「卒﹐竟也。竟但舉名者﹐省文耳」﹐言彼是一事再見﹐故得省文﹐與此異也。

公孫敖如京師﹐不至復。丙戌﹐奔莒。不至復者何﹖不至復者﹐內辭也。不可使往也。安居不肯行﹐故諱使若巳行﹐但不至還爾。卽巳行﹐當道所至乃言復﹐如至黃矣。

﹝疏﹞「不至復者何」。

○解云﹕欲言不到﹐經有如文﹔欲言實到﹐復有不至之稱﹐故執不知問。

○注「卽巳」至「黃矣」。解云﹕卽宣八年「夏﹐六月﹐公子遂如齊﹐至黃乃復」是也。

不可使往﹐則其言如京師何﹖遂公意也。正其義﹐不使君命壅塞。

○壅﹐於勇反。何以不言出﹖據慶父言出奔。

﹝疏﹞注「據慶」至「出奔」。

○解云﹕卽上閔二年九月﹐「公子慶父出奔莒」是也。

遂在外也。諱使若從外奔﹐不敢復還者也。日者﹐嫌敖罪明﹐則起君弱﹐故諱使若無罪。

○復﹐扶又反。

﹝疏﹞注「日者」至「無罪」。

○解云﹕閔二年九月﹐「公子慶父出奔莒」﹐彼注云「不日者﹐內大夫奔例﹐無罪者日﹐有罪者月」是也﹐故此作注云「日者﹐使若無罪矣」。內大夫奔例日者﹐襄二十三年「冬﹐十月﹐乙亥﹐臧孫紇出奔邾婁」之屬是也。

﹤虫眾﹥。先是公如晉﹐公子遂﹑公孫敖比出不可使﹐勢奪於大夫﹐煩擾之應。

○﹤虫眾﹥﹐音終。

﹝疏﹞注「先是」至「之應」。

○解云﹕公子遂不可使者﹐卽僖三十年冬﹐「公子遂如京師﹐遂如晉」﹐傳云「大夫無遂事﹐此其言遂何﹖公不得爲政爾」﹐注云「不從公政令也。時見使如京師而橫生事﹐矯君命聘晉﹐故疾其驕蹇自專﹐當絕之」者是。

宋人殺其大夫司馬。

宋司城來奔。司馬者何﹖司城者何﹖皆官舉也。皆以官名舉言之。天子有大司徒﹑大司馬﹑大司空﹑皆三公官名也。諸侯有司徒﹑司馬﹑司空﹐皆卿官也。宋變司空爲司城者﹐辟先君武公名也。

﹝疏﹞「司馬者何」。

○解云﹕欲言大夫﹐例不官舉﹔欲言非大夫﹐而經有大夫之文﹐故執不知問。

○「司城者何」。

○解云﹕欲言大夫﹐例不官舉﹔欲言非大夫﹐司城者宋大夫之號﹐故執不知問。

○注「宋變」至「武公名也」。

○解云﹕桓六年《左氏傳》文。

○

曷爲皆官舉﹖據宋殺其大夫山﹐不官舉。

﹝疏﹞注「據宋殺」至「官舉」。

○解云﹕卽在成十五年秋。

宋三世無大夫﹐三世內娶也。宋以內娶﹐故威勢下流﹐三世妃黨爭權相殺﹐司城驚逃﹐子哀奔亡﹐主或不知所任﹐朝廷久空﹐故但舉官起其事也。大夫相殺﹐例皆時。

﹝疏﹞注「子哀奔亡」。

○解云﹕卽下十四年「宋子哀來奔」是也。

○注「大夫相殺﹐例皆時」。

○解云﹕正以此經及下九年「晉人殺其大夫先都」﹐「晉人殺其大夫士穀之屬﹐皆不別書日月故也。知彼此是大夫相殺之經者﹐正以下十六年傳云「大夫相殺稱人」矣。

九年﹐春﹐毛伯來求金。毛伯者何﹖天子之大夫也。何以不稱使﹖據南季稱使。

﹝疏﹞「毛伯者何」。

○解云﹕欲言諸侯﹐經不書朝﹔欲言大夫﹐又不言使﹐故執不知問。

○注「據南季稱使」。解云﹕卽隱九年「春﹐天王使南季來聘」是。

當喪未君也。時王新有三年喪。

﹝疏﹞注「時王新有三年喪」。

○解云﹕卽去年八月「天王崩」是也。

逾年矣﹐何以謂之未君﹖據崩在八年﹐逾年當卽位。卽位矣﹐而未稱王也。未稱王﹐何以知其卽位﹖以諸侯之逾年卽位﹐亦知天子之逾年卽位也。俱繼體﹐其禮不得異。以天子三年然後稱王﹐亦知諸侯於其封內三年稱子也。各信恩於其下。

○信﹐音申。逾年稱公矣﹐則曷爲於其封內三年稱子﹖緣民臣之心﹐不可一日無君﹔緣終始之義﹐一年不二君。故君薨稱子某﹐旣葬稱子﹐明繼體以系民臣之心。

﹝疏﹞「逾年稱公」。解云﹕莊二十年傳云爾﹐故據難之。

不可曠年無君。故逾年稱公。緣孝子之心﹐則三年不忍當也。孝子三年志在思慕﹐不忍當父位﹐故𨿽卽位﹐猶於其封內三年稱子。子張曰「《書》云﹕『髙宗涼闇﹐三年不言。』何謂也﹖」孔子曰「何必髙宗﹐古之人皆然。君薨﹐百官總巳以聽冢宰三年。」

○涼﹐音亮﹐又音良。闇﹐如字﹐又音陰。毛伯來求金何以書﹖譏。何譏爾﹖王者無求﹐求金非禮也。然則是王者與﹖據未稱王。

○與﹐音余。曰「非也。」非王者﹐則曷爲謂之王者﹖王者無求。曰「是子也﹐𨿽名爲三年稱子者﹐其實非惟繼父之位。繼文王之體﹐守文王之法度﹐文王之法無求﹐而求﹐故譏之也。」引文王者﹐文王始受命﹐制法度。

夫人姜氏如齊。奔父母之喪也。不言奔喪者﹐尊內﹐猶不言朝聘也﹐故以致起得禮也。書者﹐大夫家﹐危重。言如齊者﹐大夫系國。

﹝疏﹞注「奔父母之喪也」。

○解云﹕知者﹐正以諸侯夫人尊重﹐旣在夫家﹐終身不反﹐惟三年之喪﹐乃可越竟而奔之。今此夫人如齊﹐直書不諱﹐故知其奔父母之喪也。

○注「故以致起得禮也」。

○解云﹕正以《春秋》之例﹐夫人違禮而出會者﹐皆不致之﹐惟此一文而書至﹐故莊二年注云「有出道乃致﹐奔喪致」是也。

○注「書者」至「危重」。

○解云﹕欲道夫人如齊奔父母之喪﹐禮旣許之﹐則是常事﹐而書之者﹐但此夫人所適﹐乃是大夫之家﹐卑於夫人﹐有不制之義﹐而危重之﹐是以書也。

○注「言如齊」至「系國」。

○解云﹕案上四年「逆婦姜」之下﹐注云「不言如齊者﹐大夫無國也」。與此違者﹐正以四年經云「夏﹐逆婦姜於齊」﹐逆至共文﹐又不書如齊﹐見其娶於大夫矣﹐故不言如齊﹐正由大夫無國故也。今此夫人﹐仍彼婦姜一也﹐經書如齊﹐明知正由大夫系國故也﹐何者﹖今旣尊內不言奔喪﹐若去如齊﹐卽文不可施﹐是以將大夫系國﹐書如齊矣。

二月﹐叔孫得臣如京師。

辛丑﹐葬襄王。

王者不書葬﹐此何以書﹖不及時書﹐過時書﹐重錄失時。

﹝疏﹞「王者不」至「以書」。

○解云﹕正以隱三年「天王崩」之下﹐師作解云「天子記崩不記葬﹐必其時也」﹐故此弟子據而難之。

○「不及時書﹐過時書」。

○解云﹕其不及時書者﹐卽宣二年十月「天王崩」﹐三年正月「葬匡王」﹐昭二十二年「夏﹐四月﹐乙丑﹐天王崩。六月﹐叔鞅如京師。葬景王」之屬是也﹐以其不及七月﹐故書之也。其過時書者﹐上下無文﹐惟桓十五年「三月﹐乙未﹐天王崩」至莊三年夏﹐「五月﹐葬桓王」﹐蓋以當之。

○注「重錄失時」。

○解云﹕以天下共葬一人而不如禮﹐故恩錄之﹐剌其失時矣。

我有往者則書。謂使大夫往也﹐惡文公不自往﹐故書葬﹐以起大夫會之。日者﹐僖公成風之喪﹐襄王比加禮﹐故恩錄之﹐所以甚責內。

○惡﹐烏路反。

﹝疏﹞注「日者」至「責內」。

○解云﹕如此注者﹐正以昭二十二年「六月﹐叔鞅如京師。葬景王」之屬不日故也。言襄王比加禮者﹐卽元年「叔服來會葬」﹐五年「榮叔歸含且賵」﹐「召伯來會葬」之屬是也。

晉人殺其大夫先都。

三月﹐夫人姜氏至自齊。出獨致者﹐得禮﹐故與臣子辭。月者﹐婦人危重﹐從始至例。

﹝疏﹞注「出獨」至「子辭」。

○解云﹕書致者﹐臣子喜其脫危而致﹐故曰與臣子辭耳。

○注「月者」至「始至例」。

○解云﹕獨行無制﹐恐有非禮之惡﹐故曰危重也。言從始至例者﹐卽宣元年「三月﹐遂以夫人婦姜至自齊」﹐成十四年「九月﹐僑如以夫人婦姜氏至自齊」之屬是也。

晉人殺其大夫士縠﹐及箕鄭父。

楚人伐鄭。

公子遂會晉人﹑宋人﹑衛人﹑許人救鄭。

夏﹐狄侵齊。

秋﹐八月﹐曹伯襄卒。

九月﹐癸酉﹐地震。地震者何﹖動地也。動者﹐震之故。傳先言動者﹐諭若物之動地以曉人也。

﹝疏﹞「地震者何」。

○解云﹕大陰沈重﹐本無動性而書震﹐故執不知問。

何以書﹖記異也。天動地靜者﹐常也。地動者﹐象陰爲陽行。是時魯文公制於公子遂﹐齊﹑晉失道﹐四方叛徳﹐星孛之萌﹐自此而作﹐故下與北鬥之變所感同也。不傳天下異者﹐從王內錄可知。

○行﹐下孟反。孛﹐音佩。

﹝疏﹞注「孛星」至「同也」。

○解云﹕卽十四年「秋﹐七月﹐有星孛入於北斗」是也。言與北鬥之變所感同者﹐卽十四年注云「齊﹑晉並爭﹐吳﹑楚更謀﹐競行天子之事。齊﹑宋﹑莒﹑魯弒其君而立之應」是也。

○注「不傳」至「可知」。

○解云﹕僖十四年「秋﹐八月﹐辛卯﹐沙鹿崩」﹐傳云「何以書﹖記異也。外異不書﹐此何以書﹖爲天下記異也」。今此地震爲內錄之﹐內爲新王天下明矣﹐故言不傳天下異者﹐從王內錄可知。

冬﹐楚子使椒來聘。椒者何﹖楚大夫也。楚無大夫﹐此何以書﹖始有大夫也。入文公所聞世﹐見治升平﹐法內諸夏以外夷狄也。屈完﹑子玉得臣者﹐以起霸事﹐此其正也。聘而與大夫者﹐本大國。

○椒﹐子遙反﹐一本作「萩」子小反。見﹐賢徧反。

﹝疏﹞「椒者何」。

○解云﹕欲言大夫﹐不言其氏﹔欲言微者﹐書名見經﹐故執不知問。

○注「入文」至「升平」。

○解云﹕知文公爲所聞之世者﹐《春秋說》云「文﹑宣﹑成﹑襄所聞之世」是也。言見治升平者﹐升﹐進也﹐欲見其治稍稍上進而至於平也。

○注「內諸夏外夷狄」。

○解云﹕卽成十五年冬﹐「叔孫僑如會晉士燮」以下「會吳於鍾離」﹐傳云「曷爲殊會吳﹖外吳也。曷爲外也﹖《春秋》內其國而外諸夏﹐內諸夏而外夷狄」是也。

○注「屈完」至「霸事」。

○解云﹕僖四年夏﹐「楚屈完來盟於師﹐盟於召陵」﹐傳曰「屈完者何﹖楚大夫也。何以不稱使﹖尊屈完也。曷爲尊屈完﹖以當桓公也」﹐何氏云「增倍使若得其君﹐以醇霸徳﹐成王事也」是也。其子玉得臣者﹐卽僖二十八年夏﹐「楚殺其大夫得臣」﹐何氏云「楚無大夫﹐其言大夫者﹐欲起上楚人本當言子玉得臣﹐所以詳錄霸事」是也。然則彼二人皆是傳聞之世﹐未合書之而書之者﹐欲起齊桓﹑晉文霸事故也。

○注「此其正」至「大國」。

○解云﹕等是夷狄﹐而舒越之屬皆無大夫﹐而楚得有大夫者﹐正以本是大國﹐故入所聞之世﹐於是見法矣。

始有大夫﹐則何以不氏﹖據屈完氏。許夷狄者﹐不一而足也。許﹐與也。足其氏﹐則當純以中國禮責之﹐嫌夷狄質薄﹐不可卒備。故且以漸。

○卒﹐七忽反。

秦人來歸僖公成風之禭。其言僖公成風何﹖兼之。兼之非禮也。禮主於敬﹐當各使一使﹐所以別尊卑。

○禭﹐音遂﹐贈喪之衣服。一使﹐所吏反。別﹐彼列反﹐下同。

﹝疏﹞「其言僖公成風之禭何」。

○解云﹕欲言非禮﹐禮有禭文﹔欲言是禮﹐而二人並致﹐故執不知問。

曷爲不言及成風﹖據及者﹐別公夫人尊卑文也。連成風者﹐但問尊卑體當絕﹐非欲上成風使及僖公。

○上﹐時掌反﹐又如字。

﹝疏﹞注「據及」至「卑文也」。

○解云﹕卽僖十一年「夏﹐公及夫人姜氏會齊侯於陽谷」是也。

成風尊也。不可使卑及尊也。母尊序在下者﹐明婦人有三從之義﹕少系父﹐旣嫁系夫﹐夫死系子。

○少﹐詩召反。

葬曹共公。

○共﹐音恭。

文公卷十四﹝起十年﹐盡十八年﹞

文公卷十四﹝起十年﹐盡十八年﹞

十年﹐春﹐王三月﹐辛卯﹐臧孫辰卒。

夏﹐秦伐晉。謂之秦者﹐起令狐之戰﹐敵均不敗﹐晉先昧以師奔秦﹐可以足矣﹐而猶不知止﹐故夷狄之。

楚殺其大夫宜申。

○自正月不雨﹐至於秋七月。公子遂之所招。及蘇子盟於女栗。

○女﹐音汝﹐本亦作汝。

冬﹐狄侵宋。

楚子﹑蔡侯次於屈貉。魯恐﹐故書﹐剌微弱也。

○屈貉﹐居勿反﹐又音厥﹔下麥﹐又戶各反﹐二傳作「厥貉」。

十有一年﹐春﹐楚子伐圈。

○圈﹐求阮反﹐一音捲﹐《說文》作「圈」﹐《字林》臼萬反﹐二傳作「麋」。

夏﹐叔彭生會晉卻缺於承匡。

秋﹐曹伯來朝。

公子遂如宋。

狄侵齊。

冬﹐十月﹐甲午﹐叔孫得臣敗狄於咸。狄者何﹖以日﹐嫌夷狄不能偏戰﹐故問也。

○咸音咸。

﹝疏﹞注「以日」至「問也」。

○解云﹕正以《春秋》之例﹐偏戰日﹐詐戰月﹐夷狄不能偏戰﹐今而書日﹐故執不知問。

長狄也。蓋長百尺。

﹝疏﹞注「蓋長百尺」。

○解云﹕何氏蓋取《關中記》云「秦始皇二十六年﹐有長人十二﹐見於臨洮﹐身長百尺﹐皆夷狄服。天誠若曰﹕勿大爲夷狄行﹐將滅其國。始皇不知﹐反喜。是時初並六國﹐以爲瑞﹐乃收天下兵器﹐鑄作銅人十二象之」是也。其文《穀梁》《左氏》與此長短不同者﹐不可彊合。

兄弟三人﹐言相類如兄弟。

﹝疏﹞注「言相類如兄弟」。

○解云﹕正以別之三國﹐不相援助﹐是以知其非親兄弟。

一者之齊﹐一者之魯﹐一者之晉。不書者﹐外異也。

﹝疏﹞注「不書者﹐外異也」。

○解云﹕案上文「狄侵齊」﹐而云不書者﹐蓋以爲侵齊之狄﹐非此等也。

其之齊者﹐王子成父殺之﹔其之魯者﹐叔孫得臣殺之。經言敗﹐殺不明﹐故復云爾。

○復﹐扶又反。則未知其之晉者也。其言敗何﹖據敗者﹐內戰文﹐非殺一人也。

﹝疏﹞注「敗者」至「人也」。

○解云﹕以《春秋》之義﹐內魯爲王﹐王王於諸侯無敵之義﹐但當戰﹐戰則是內敗之文﹔言敗某師﹐則是內戰之文。今敵其一人而言「敗狄於咸」﹐作內戰之經﹐故難之。

大之也。長狄之三國﹐皆欲爲君。長大非一人所能討﹐興師動眾﹐然後殺之﹐如大戰﹐故就其事言敗。

﹝疏﹞注「長狄」至「爲君」。

○解云﹕正以各之一國故也﹐何者﹖𨿽非兄弟﹐若不爲君﹐羣行亦得﹐卽「長人十二﹐見於臨洮」是也。

其日何﹖據日而言敗﹐與公子友敗莒師於犁同﹐非殺一人文。

○犁﹐力知反﹐又力兮反。

﹝疏﹞注「據日」至「人文」。

○解云﹕卽僖元年「冬﹐十月﹐壬午﹐公子友帥師敗莒師於犁﹐獲莒挐」﹐傳云「莒人聞之曰﹕『吾已得子之賊矣。』以求賂於魯﹐魯人不與。爲是興師而伐魯﹐季子待之以偏戰」是也。

大之也﹐如結日大戰。其地何﹖大之也。如大戰﹐故地。何以書﹖記異也。魯成就周道之封﹐齊﹑晉霸尊周室之後﹐長狄之操﹐無羽翮之助﹐別之三國﹐皆欲爲君﹐比象周室衰﹐禮義廢﹐大人無輔佐﹐有夷狄行﹐事以三成﹐不可苟指一﹐故自宣﹑成以往﹐弒君二十八﹐亡國四十。

○行﹐下孟反。

﹝疏﹞注「魯成就周道之封」。

○解云﹕正以周公相成王而致太平意﹐封於魯﹐故云爾。

○注「齊晉」至「之後」。

○解云﹕正以晉文﹑齊桓皆率諸侯尊事天子﹐此是齊﹑晉之君子孫﹐故云爾。

○注「長狄」至「之助」解云﹕謂執持此意也。

○注「事以三成」。

○解云﹕卽長狄之三國﹐共成其異是也。言不可苟指一者﹐明知其異﹐亦不苟指一事而已。

○注「故自宣成」至「四十」。

○解云﹕案今《春秋》之經﹐自宣﹑成以下訖於哀十四年﹐止有弒君二十﹐亡國二十四﹐則知此注誤也。宜云弒君二十也﹐「八」是衍字﹔亡國二十四也﹐作「四十」者錯也。其殺君二十﹕卽宣二年「趙盾弒其君夷獆」﹔四年「歸生弒其君夷」﹔十年「夏徵舒弒其君平國」﹔襄二十五年「崔杼弒其君光」﹔「吳子謁伐楚﹐門於巢卒」﹐爲巢人所弒﹔二十六年「衛寧喜弒其君剽」﹔二十九年「閽弒吳子余祭」﹔三十年「蔡世子般弒其君固」﹔三十一年「莒人弒其君密州」﹔昭八年陳招殺偃師﹔十一年「楚子虔誘蔡侯般殺之」﹔十三年公子比殺其君虔﹐棄疾殺比﹔十九年「許世子止弒其君買」﹔二十三年吳殺胡子髡﹑沈子楹﹔二十七年「吳弒其君僚」﹔定四年蔡殺沈子嘉﹔十三年「薛弒其君比」﹔哀六年齊陳乞弒其君捨之屬是也。其滅國二十四者﹕宣八年楚滅舒蓼﹐十二年楚滅蕭﹐十五年晉滅潞氏﹐十六年滅甲氏及畱吁﹐成十七年楚滅舒庸﹐襄六年莒人滅鄫﹐齊滅萊﹐十年遂滅逼陽﹐十三年取詩﹐二十五年楚滅舒鳩﹐昭四年遂滅厲﹐八年楚滅陳﹐十一年楚滅蔡﹐十七年晉滅賁渾戎﹐二十三年胡子髡﹑沈子楹滅﹐二十四年吳滅巢﹐三十年吳滅徐﹐定四年蔡滅沈﹐六年鄭滅許﹐十四年楚滅頓﹐十五年楚滅胡﹐哀八年宋滅曹之屬﹐是其二十四也。然則三國變異﹐起自今年﹐而注者所以不言自今以後﹐而言自宣﹑成以往者﹐蓋以文公之年﹐巳過半以後﹐旣不得其初﹐故遺去﹐其實楚人滅庸﹐宋弒處臼﹐莒弒庶其之屬﹐皆由此禍耳。或者弒君二十八﹐亡國四十者﹐《春秋說》文。其間亦有經不書者﹐故不同耳。

十有二年﹐春﹐王正月﹐盛伯來奔。盛伯者何﹖失地之君也。何以不名﹖兄弟辭也。與郜子同義。月者﹐前爲魯所滅﹐今來見歸﹐尢當加意厚遇之。

﹝疏﹞「盛伯者何」。

○解云﹕欲言諸侯﹐不見存文﹔欲言大夫﹐而經書伯﹐故執不知問。

○「何以不名」。

○解云﹕桓七年夏穀伯綏﹑鄧侯吾離來朝之下﹐傳云「皆何以名﹖失地之君也」﹐是以此處見道失地之君﹐卽責云「何以不名」。然則何氏此處不言據穀﹑鄧名者﹐正以僖公二十年「郜子來朝」之下﹐巳注訖故也。

○注「與郜子同義」。

○解云﹕卽僖二十年「郜子來朝」﹐傳云「郜子者何﹖失地之君也。何以不名﹖兄弟辭也」﹐何氏云「郜﹐魯之同姓﹐故不忍言其絕賤﹐明當尊遇之﹐異於穀﹑鄧也。書者﹐喜內見歸」是也。然則言同義者﹐謂尊遇兄弟異於他姓﹐是以不忍言其名﹐不謂朝奔之文相似。

○注「月者」至「遇之」。解云﹕正以穀﹑鄧﹑郜子之屬皆書時﹐此特書月﹐故須解也。言前爲魯所滅者﹐卽莊八年「夏﹐師及齊師圍成﹐成降於齊師」﹐傳云「成者何﹖盛也。盛則曷爲謂之成﹖諱滅同姓也」是也。

杞伯來朝。

二月﹐庚子﹐子叔姬卒。卒者﹐許嫁。

﹝疏﹞注「卒者﹐許嫁」。

○解云﹕舊本皆無此注﹐且理亦不須﹐疑衍字。

此未適人﹐何以卒﹖許嫁矣。婦人許嫁﹐字而笄之﹐死則以成人之喪治之。其稱子何﹖據伯姬卒﹐亦許嫁不稱子。

﹝疏﹞「此未」至「以卒」。

○解云﹕正以叔姬無所系﹐故知未適人也。

○注「據伯」至「稱子」。解云﹕卽僖九年「秋﹐七月﹐乙酉﹐伯姬卒」是也。

貴也。其貴柰何﹖母弟也。不稱母妹而系先君言子者﹐遠別也。禮﹐男子不絕婦人之手﹐婦人不絕男子之手。

﹝疏﹞注「禮男」至「之手」。

○解云﹕《旣夕禮》及《喪大記》皆有此文。

夏﹐楚人圍巢。

秋﹐滕子來朝。

秦伯使遂來聘。遂者何﹖秦大夫也。秦無大夫﹐此何以書﹖賢繆公也。何賢乎繆公﹖據聘不足與大夫﹐荊人來聘是也。

○使遂﹐二傳作「術」。繆﹐音木。

﹝疏﹞「秦伯使遂來聘」。解云﹕《左氏》《穀梁》皆作「術」字。經亦有作「術」字者﹐疑「遂」字誤。

○「遂者何」。

○解云﹕欲言微者﹐書名見經﹔欲言大夫﹐不錄其氏﹐故執不知問。

○注「荊人來聘是也」。

○解云﹕莊二十三年夏﹐「荊人來聘」﹐傳云「荊何以稱人﹖始能聘也」是也。

以爲能變也。其爲能變柰何﹖惟諓諓善竫言。諓諓﹐淺薄之貌。竫﹐猶撰也。

○諓諓﹐徐在淺反﹐又子淺反﹐又音箋﹐《尙書》作「截」﹐淺薄貌也﹔賈逵注《外傳》云「巧言也」。善竫﹐在井反﹐撰也﹔本或作「訁扁」﹐皮勉反﹐又必淺反﹔本作「譔」﹐七全反﹐又仕勉反。

﹝疏﹞「惟諓諓善竫言」。

○解云﹕謂其念有淺薄之善而撰其言也。

俾君子易怠﹐俾﹐使也。易怠﹐猶輕惰也。

○俾﹐必爾反﹐注同﹐使也。易﹐以豉反﹐注同。惰﹐大臥反。

﹝疏﹞「俾君子易怠」。解云﹕能撰善言﹐故謂之君子。言使此君子易爲輕惰﹐何者﹖自恃其善﹐而欲慢人以自尊矣。

而況乎我多有之﹐惟一介斷斷焉﹐無他技。一介﹐猶一。斷斷﹐猶專一也。他技﹐奇巧異端也。孔子曰「攻乎異端﹐斯害也巳。」

○一介﹐古拜反﹐一介猶一也﹐《尙書》音古貨反。斷斷﹐丁亂反﹐專一也﹐注同。技﹐其綺反。﹐古愛反。奇﹐其宜反﹐本又作「琦」﹐同。

﹝疏﹞「而況」至「有之」。

○解云﹕我﹐謂秦伯也。言況於秦伯之懷﹐其善言無算﹐故曰多有之。

○「惟一」至「他技」。

○解云﹕秦伯之善﹐𨿽曰無算﹐若思念之﹐皆是一專一之事﹐更無奇巧異端之術。言其醇粹其善無擇矣。

○注「斷斷」至「異端」。

○解云﹕卽鄭注《大學》云「斷斷﹐誠一之貌也。他技﹐異端之技也」﹐是與此合。

其心休休﹐休休﹐美大貌。

○休休﹐許虯反﹐美大貌。能有容﹐能含容賢者逆耳之言。是難也。是難行也。秦繆公自傷前不能用百里子﹑蹇叔子之言﹐感而自變悔﹐遂霸西戎﹐故因其能聘中國﹐善而與之﹐使有大夫。子貢曰「君子之過也﹐如日月之食焉。過也﹐人皆見之﹔更也﹐人皆仰之。」此之謂也。

﹝疏﹞注「秦繆」至「言之」。

○解云﹕事在僖三十三年。

冬﹐十有二月﹐戊午﹐晉人﹑秦人戰於河曲。此偏戰也﹐何以不言師敗績﹖敵也。曷爲以水地﹖以水地者﹐謂以水曲折﹐起地遠近所在也。據戰於泓不言曲。

○折﹐之設反。

﹝疏﹞「此偏戰」。

○解云﹕以其書日﹐故知之。

○注「據戰於泓不言曲」。

○解云﹕卽僖二十二年冬﹐「宋公及楚人戰於泓﹐宋師敗績」是也。

河曲疏矣﹐河千里而一曲也。河曲流﹐以據地明﹐故可以曲地﹐因以起二國之君﹐數興兵相伐﹐戰無已時﹐故不言及。不別曲直﹐而地以河曲﹐明兩曲也。

○數﹐所角反。不別﹐彼列反﹐下同。

季孫行父帥師城諸及運。帥帥師者﹐剌魯微弱﹐臣下不可使﹐邑久不修﹐不敢徒行﹐興師厲眾﹐然後敢城之。言及者﹐別君邑臣邑也。

○運﹐二傳作「鄆」後皆爾。

﹝疏﹞注「書帥」至「城之」。

○解云﹕如此注者﹐正見隱七年「夏﹐城中丘」之屬﹐皆不言帥師故也。言臣下不可使者﹐卽上八年「公孫敖如京師﹐不至復。丙戌﹐奔莒」﹐傳云「不至復者何﹖不至復者﹐內辭也﹐不可使往也」之屬是也。

○注「言及」至「邑也」。

○解云﹕正見昭五年「莒牟夷以牟婁及防玆來奔」﹐彼傳云「其言及防玆來奔何﹖不以私邑累公邑也」﹐何氏云「公邑﹐君邑也。私邑﹐臣邑也。累﹐次也。義不可使臣邑與公邑相次序﹐故言及以絕之」是也。

十有三年﹐春﹐王正月。

夏﹐五月﹐壬午﹐陳侯朔卒。不書葬者﹐盈爲晉文諱也。晉文𨿽霸﹐會人孤以尊天子﹐自補有餘﹐故復盈爲諱。

○盈爲﹐於僞反﹐下文「盈爲」﹑「爲周公」皆同。復﹐扶又反。

﹝疏﹞注「不書」至「盈爲諱」。

○解云﹕盈者﹐相接足之辭。晉文於僖二十八年之時﹐此朔之父陳侯款夏六月卒﹐至冬末未葬﹐而晉文會諸侯於溫﹐經有陳子﹐是彊會人孤﹐令失子行﹐亦是文公恥之﹐是以《春秋》遂卒﹐竟不書款葬﹐深爲文公諱也。今若款之子陳侯朔書葬﹐則文公之惡還見﹐是以此處須去朔葬﹐使若陳國之君例不書葬然﹐故言盈爲晉文諱。故僖二十八年夏﹐「陳侯款卒」之下﹐注云「不書葬者﹐爲晉文諱﹐行霸不務教人以孝﹐陳有大喪而彊會其孤﹐故深爲恥之」是也。

邾婁子蘧篨卒。

○蘧篨﹐其居反﹔下直居反。

自正月不雨﹐至於秋七月。公子遂所致。

世室屋壞。世室者何﹖魯公之廟也。魯公﹐周公子伯禽。

○世室﹐二傳作「太室」。

﹝疏﹞「世室者何」。

○解云﹕欲言君寢﹐於例不書﹔欲言宗廟﹐未有世室之名﹐故執不知問。

周公稱太廟﹐魯公稱世室﹐羣公稱宮。少差異其下者﹐所上尊周公。

○大廟﹐音泰﹐下同。

﹝疏﹞「周公稱大廟」。解云﹕卽僖八年「禘於大廟」﹐文二年「大事於大廟」是也。

○「魯公稱世室」。

○解云﹕卽此經是也。

○「羣公稱宮」。

○解云﹕卽武宮﹑煬宮之屬是也。

○注「少差」至「周公」。

○解云﹕正以廟者﹐尊卑達名﹐鬼神所居之稱。今此稱異其名﹐知上尊周公故也。

此魯公之廟也﹐曷爲謂之世室﹖世室猶世室也﹐世世不毀也。魯公始封之君﹐故不毀也。

﹝疏﹞「世室猶世室也」。

○解云﹕言謂之世室者﹐猶世世室也。

周公何以稱大廟於魯﹖據魯公始封也。封魯公以爲周公也。爲周公故﹐語在下。周公拜乎前﹐魯公拜乎後。始受封時﹐拜於文王廟也。《尙書》曰「用命賞於祖」是也。父子俱拜者﹐明以周公之功封魯公也。

﹝疏﹞注「尙書」至「於祖」。解云﹕《甘誓》文也。

曰﹕生以養周公﹐生以魯國供養周公。

○以養﹐余亮反﹐注皆同。供養﹐九用反﹐下同。死以爲周公主。如周公死﹐當以魯公爲祭祀主。加曰者﹐成王始受其茅土之辭。《禮記﹖明堂位》曰「封周公於曲阜﹐地方七百里﹐革車千乘﹐蓋以爲有王功﹐故半天子也」。

○死以爲﹐如字﹐注「死以爲周公主」同。乘﹐繩證反。王﹐於況反。

﹝疏﹞注「加曰」至「之辭」。

○解云﹕卽《周書﹖作洛》篇曰「封人社壝﹐諸侯受命於周﹐乃建大社於國中﹐其壝東靑土﹐南赤土﹐西白土﹐北驪土﹐中央釁以黃土。將建諸侯﹐鑿取其一面之土﹐苞以黃土﹐苴以白茅﹐以爲社之封」﹐孔氏云「王者封五色土爲社﹐建諸侯則各割其方土與之﹐使立社﹐燾以黃土﹐苴以白茅。茅取其絜﹐黃取其王者覆四方」者﹐是其茅土之文耳。

○注「蓋以」至「子也」。解云﹕正以天子千里﹐方百里者百﹔周公七百里﹐方百里者四十九﹐大判言之﹐故得言半天子矣。

然則周公之魯乎﹖曰﹕不之魯也。封魯公以爲周公。主然則周公曷爲不之魯﹖據爲周公者﹐謂生以養周公﹐死以爲周公主。周公不之魯﹐則不得供養爲主。欲天下之一乎周也。周公聖人﹐徳至重﹐功至大﹐東徵則西國怨﹐西徵則東國怨。嫌之魯﹐恐天下迥心趣鄕之﹐故封伯禽﹐命使遙供養﹐死則奔喪爲主﹐所以一天下之心於周室。

○鄕﹐許亮反。

﹝疏﹞注「東徵」至「東國怨」。解云﹕僖四年傳文。

魯祭周公何以爲牲﹖據廟異也。周公用白牲﹐白牡﹐殷牲也。周公死有王禮﹐謙不敢與文﹑武同也。不以夏黑牡者﹐謙攺周之文﹐當以夏辟嫌也。

﹝疏﹞注「不以」至「嫌也」。

○解云﹕知黑牡爲夏牲者﹐出《明堂位》文。正朔三而攺﹐攺天正十一月者﹐當以十三月爲正﹐故言當以夏矣。

魯公用騂犅﹐騂犅﹐赤脊﹐周牲也。魯公以諸侯不嫌﹐故從周制﹐以脊爲差。

○騂﹐息營反。犅﹐音剛。《詩》作剛﹐騂犅﹐赤脊也。

﹝疏﹞注「騂犅」至「牲也」。

○解云﹕正以山脊曰岡﹐故知騂犅爲赤脊矣。

羣公不毛。不毛﹐不純色﹐所以降於尊祖。

﹝疏﹞注「不毛」至「尊祖」。

○解云﹕正以牲用純色﹐祭祀之禮而言不毛﹐故以降子尊祖解之。

魯祭周公﹐何以爲盛﹖據牲異也。

○盛﹐成政反﹐又音成﹐粢盛也﹐在器曰盛。周公盛﹐盛者﹐新穀。魯公燾﹐燾者﹐冒也﹐故上一新也。

○燾﹐徒報反﹐一本作「濤」﹐音同﹐冒也。冒﹐亡報反。

﹝疏﹞注「燾者」至「新也」。

○解云﹕正以燾詁爲覆故也。若似《周書》「燾以黃土」之類也。然則言周公盛者﹐謂新穀滿其器。言魯公燾者﹐謂下故上新﹐裁可半平。

羣公廩。廩者﹐連新於陳上﹐財令半相連爾。此謂方祫祭之時﹐序昭穆之差。

○廩﹐力甚反。財令﹐力呈反﹐下同。

﹝疏﹞「羣公廩」。

○解云﹕廩﹐謂全是故穀﹐但在上少有新穀﹐財得相連而已﹐故謂之廩。廩者﹐希少之名﹐是以鄭注《周易》云「廩讀如『羣公廩』之廩」者是也。

○注「謂方」至「之差」。

○解云﹕正以若其時祭﹐粢食精鑿﹐羣公之饌一何至此﹖故知正是祫祭之時﹐序昭穆之差﹐所以降子尊祖故也。

世室屋壞何以書﹖譏。何譏爾﹖久不修也。簡忽﹐久不以時修治﹐至令壞敗﹐故譏之。言屋者重宗廟﹐詳錄之。以不務公室不月者﹐知久不修﹐當蒙上月。

﹝疏﹞注「以不務」至「上月」。

○解云﹕當蒙上月者﹐謂蒙上秋七月也。不務公室月者﹐卽定二年「冬﹐十月﹐新作雉門及兩觀」﹐傳云「其言新作之何﹖修大也。修舊不書﹐此何以書﹖譏。何譏爾﹖不務乎公室也」﹐何氏云「務﹐勉也。不務公室﹐亦可施於久不修﹐亦可施於不務如公室之禮﹐微辭也。月者﹐久也﹐當卽修之如諸侯禮」是也。然則彼久不修﹐是以書月。此亦久不修﹐故知當蒙上月爾。

冬﹐公如晉。

衛侯會於沓。

○沓﹐徒合反。

狄侵衛。

十有二月﹐已丑﹐公及晉侯盟。

還自晉。

鄭伯會公於斐。還者何﹖善辭也。何善爾﹖往黨﹐衛侯會公於沓﹐至得與晉侯盟。反黨﹐鄭伯會公於斐﹐故善之也。黨﹐所也。所﹐猶時﹐齊人語也。文公前扈之盟不見序﹐後能救鄭之難﹐不逆王者之求﹐上得尊尊之義﹐下得解患之恩﹐一出三爲諸侯所榮﹐故加錄﹐於其還時皆深善之。

○斐﹐本又作「棐」芳尾反。難﹐乃旦反。

﹝疏﹞「還者何」。

○解云﹕正以不言至而言還﹐異於常例﹐故執不知問。

○注「文公」至「見序」。

○解云﹕卽上七年「秋﹐公會諸侯﹑晉大夫盟於扈」﹐傳云「諸侯何以不序﹖大夫何以不名﹖公失序也」是也。

○注「後能」至「之難」。

○解云﹕卽上九年春﹐「楚人伐鄭。公子遂會晉人﹑宋人﹑衛人﹑許人救鄭」是也。

○注「不逆王者之求」。

○解云﹕卽上九年「春﹐毛伯來求金」﹐經無不與之文是也。

○注「上得」至「之義」。

○解云﹕卽「不逆王者之求」是也。

○注「下得」至「之恩」。

○解云﹕卽公子遂救鄭是也。

十有四年﹐春﹐王正月﹐公至自晉。月者﹐爲臣子喜錄上事。

○爲臣﹐於僞反﹐下「爲後」﹑「當爲」同。

﹝疏﹞注「月者」至「上事」。解云﹕出上文也。

邾婁人伐我南鄙。

叔彭生帥師伐邾婁。

夏﹐五月﹐乙亥﹐齊侯潘卒。不書葬者﹐潘立儲嗣不明﹐乍欲立捨﹐乍欲立商人﹐至使臨葬更相篡弒﹐故絕其身﹐明當更立其先君之次。

○潘﹐普於反。更相﹐音庚﹐下「吳楚更」同。篡殺﹐申志反﹐下同。

﹝疏﹞注「至使」至「篡弒」。

○解云﹕卽下九月「齊公子商人弒其君捨」﹐是其臨葬相篡弒之文。

六月﹐公會宋公﹑陳侯﹑衛侯﹑鄭伯﹑許男﹑曹伯﹑晉趙盾。癸酉﹐同盟於新城。盟下日者﹐剌諸侯微弱﹐信在趙盾。

○盾﹐徒本反。

﹝疏﹞注「盟下」至「趙盾」。

○解云﹕言信任在於趙盾﹐若如盟日定否趙盾制之然﹐是以下日以近之。

秋﹐七月﹐有星孛入於北斗。孛者何﹖彗星也。狀如篲。

○孛﹐步內反﹐徐扶憒反。

﹝疏﹞「孛者何」。

○解云﹕欲言是星﹐星名未有﹔欲言非星﹐錄爲星稱﹐故執不知問。

其言入於北斗何﹖據大辰不言入﹐又不言孛名。

﹝疏﹞注「據大」至「言入」。

○解云﹕卽昭十七年「冬﹐有星孛於大辰」是也。

○注「又不言孛名」。

○解云﹕謂昭十七年直言於大辰﹐不言所孛之星名。今此言「有星孛入於北斗」﹐故難之﹐何者﹖大辰非星名故也﹐是以昭十七年傳云「其言於大辰何」﹐彼注云「據北斗言入於大辰﹐非常名」是也。

北斗有中也。中者﹐魁中。何以書﹖記異也。孛者﹐邪亂之气。篲者﹐掃故置新之象也。北斗﹐天之樞機玉衡﹐七政所出﹐是時桓文迹息﹐王者不能統政﹐自是之後﹐齊﹑晉並爭﹐吳﹑楚更謀﹐競行天子之事﹐齊﹑宋﹑莒﹑魯弒其君而立之應。

○爭﹐爭鬥之爭。

﹝疏﹞注「北斗」至「所出」。

○解云﹕卽《堯典》云「在璿璣玉衡﹐以齊七政。」七政﹐謂日月五星也。

○注「齊宋」至「之應」。

○解云﹕卽下文九月「齊公子商人弒其君捨」﹐十八年夏五月﹐「齊人弒其君商人」﹐是齊弒君事也。十六年冬﹐「宋人弒其君處臼」﹐是宋弒其君事也。十八年冬﹐「莒弒其君庶其」﹐是莒弒其君事。十八年「冬﹐十月﹐子卒」﹐傳云「子卒者孰謂﹖謂子赤也。何以不日﹐隱之也。何隱爾﹖弒也。弒則何以不日﹐不忍言也」者﹐是魯弒其君事也。

公至自會。

晉人納接菑於邾婁﹐弗克納。納者何﹖入辭也。其言弗克納何﹖據言於邾婁﹐與納頓子於頓同﹐俱入國得立辭。

○捷菑﹐在妾反﹐又如字﹔下側其反﹐二傳作「捷菑」。

﹝疏﹞「納者何」。

○解云﹕欲言得國﹐下有不克之文﹔欲言不得國﹐納者入辭﹐故執不知問。

○注「據言」至「立辭」。

○解云﹕卽僖二十五年「秋﹐楚人圍陳﹐納頓子於頓」是也。此上言於邾婁﹐是其得國﹔下云弗克納﹐自相違﹐故難之。

大其弗克納也。克﹐勝也。鄭伯以勝爲惡﹐此弗勝﹐故爲大。

﹝疏﹞注「鄭伯以勝爲惡」。

○解云﹕卽隱元年「夏﹐五月﹐鄭伯克段於鄢」﹐傳云「克之者何﹖殺之也。殺之﹐則曷爲謂之克﹖大鄭伯之惡也。曷爲大鄭伯之惡﹖母欲立之﹐已殺之﹐如弗與而已矣」﹐注云「克者詁爲殺﹐亦爲能﹐惡其能忍戾母而親殺之」是也。

何大乎其弗克納﹖據伐齊納子糾﹐恥不能納。

﹝疏﹞注「據伐」至「能納」。

○解云﹕卽莊九年「夏﹐公伐齊﹐納糾」﹐傳云「納者何﹖入辭也。其言伐之何﹖伐而言納者﹐猶不能納也」是也。

晉郤缺帥師﹐革車八百乘﹐以納接菑於邾婁﹐力沛若有餘﹐沛﹐有餘貌。

○乘﹐繩證反。沛若﹐普具反﹐有餘貌。而納之。邾婁人言曰「接菑﹐晉出也。玃且﹐齊出也。出﹐外孫也。

○玃且﹐俱縛反﹔下子余反。子以其指﹐指﹐手指。

﹝疏﹞「子以其指」。注「指﹐手指」。

○解云﹕子謂卻缺﹐言子以手指﹐指麾於邾婁﹐令使納接菑也。

則接菑也四﹐玃且也六。言俱不得天之正性。

﹝疏﹞注「言俱」至「正性」。

○解云﹕地四生金於西方﹐地六成水於北方﹐皆非天數也。言此者﹐諭皆庶子矣﹐貴則皆貴矣。

子以大國壓之﹐壓﹐服也。服邾婁使從命。

○壓﹐於甲反﹐又於輒反﹐服也。則未知齊﹑晉孰有之也。設齊復興兵來納玃且﹐亦欲服邾婁使從命﹐未知齊﹑晉誰能使外孫有邾婁者。

○齊復﹐扶又反﹐下同。貴則皆貴矣。時邾婁再娶﹐二子母尊同體敵。

﹝疏﹞注「時邾」至「體敵」。

○解云﹕蓋皆是古媵之子﹐或是左媵之子﹐言非侄娣所生也。舊云子以其指者﹐言凡立子之法﹐以其手指相似﹐則接菑猶人之四指﹐玃且猶人之六指﹐皆異於人﹐故曰俱不得天之正性也。𨿽然者﹐𨿽皆不得正性﹐但四不如六﹐故長者宜立矣。

𨿽然﹐玃且也長。旣兩不得正性﹐又皆貴﹐惟當以年長故立之。

○長﹐丁丈反﹐注同。郤缺曰「非吾力不能納也﹐義實不爾克也」。如邾婁人言﹐義不可奪也﹐故云爾。引師而去之﹐故君子大其弗克納也。大其不以已非奪人之是。此晉郤缺也﹐其稱人何﹖貶。曷爲貶﹖據趙鞅納蒯聵不貶。

﹝疏﹞注「據趙」至「不貶」。解云﹕卽哀二年夏﹐「晉趙鞅帥師﹐納衛世子蒯聵於戚」是也。

不與大夫專廢置君也。曷爲不與﹖據大其弗克納。實與﹐弗克納是。而文不與。文曷爲不與﹖大夫之義﹐不得專廢置君也。不復發上無天子﹐下無方伯傳者﹐諸侯本有錫命徵伐憂天下之道故﹐明有亂義﹐大夫不得專也。接菑不系邾婁者﹐見挈於郤缺也。不氏者﹐本當言郤婁接菑﹐見當國也。

○見挈﹐賢徧反﹔下音苦結反。

﹝疏﹞注「不復」至「之道故」。

○解云﹕欲道僖元年「救邢」﹑「城楚丘」之經﹐悉是實與而文不與﹐文與此同。其傳皆云「上無天子﹐下無方伯﹐天下諸侯有相滅亡者﹐力能救之﹐則救之可也」﹐今此不復言之﹐故云爾。言諸侯本有錫命徵伐憂天下之道故者﹐正謂保五連帥﹐本有共相存卹之義﹐是以上無天子﹐下無方伯之時﹐容有存卹之道﹐是故異於大夫耳。

○注「明有」至「專也」。

○解云﹕言大夫若有專廢置君者﹐卽是亂義﹐故曰明有亂義﹐大夫不得專也﹐正由大夫不得專廢置故也。

○注「接菑」至「缺也」。解云﹕據僖二十五年納頓子系頓也。

○注「不氏者」。

○解云﹕據宣十一年「納公孫寧﹑儀行父於陳」皆言氏也。

○注「本當」至「當國也」。

○解云﹕卽隱元年傳云「段者何﹖鄭伯之弟也。何以不稱弟﹖當國也」﹐注云「欲當國爲之君﹐故如其意﹐使如國君﹐氏上鄭﹐所以見段之逆」是也。

九月﹐甲申﹐公孫敖卒於齊。已絕﹐卒之者﹐爲後齊脇魯歸其喪有恥﹐故爲內諱﹐使若尙爲大夫。

﹝疏﹞注「已絕」至「大夫」。

○解云﹕言已絕者﹐卽上八年公孫敖奔莒是也。《春秋》之例﹐大夫出奔之後﹐卽絕於大夫之位﹐不復書其卒﹐卽公子慶父﹑臧孫紇之屬是﹐是以於此怪其書卒矣。言爲後齊脇魯歸其喪有恥者﹐卽下十五年夏﹐「齊人歸公孫敖之喪」﹐傳云「何以不言來﹖內辭也﹐脇我而歸之」是也。

齊公子商人弒其君捨。此未逾年之君也﹐其言弒其君捨何﹖據弒其君之子奚齊也。連名何之者﹐弒成君未成君俱名﹐問例所從也。

﹝疏﹞注「據弒」至「齊也」。

○解云﹕卽僖九年「冬﹐晉裏克弒其君之子奚齊」﹐傳云「弒未逾年君之號」是也。

已立之﹐已殺之﹐商人本正當立﹐恐捨緣潘意爲害﹐故先立而弒之。

﹝疏﹞注「商人本正當立」。

○解云﹕正以弒捨不書日﹐見不正遇禍﹐則知商人本正明矣。

成死者而賤生者也。惡商人懷詐無道﹐故成捨之君號﹐以賤商人之所爲。不解名者﹐言成君可知。從成君不日者﹐與卓子同。

○惡﹐烏路反。卓﹐敕角反。

﹝疏﹞注「從成君」至「子同」。

○解云﹕卽僖十年春﹐「晉裏克弒其君卓子」﹐彼下注云「不日者﹐不正遇禍﹐終始惡明﹐故略之」是也。

宋子哀來奔。宋子哀者何﹖無聞焉爾。

﹝疏﹞「宋子哀者何」。

○解云﹕欲言宋君﹐經書子哀﹔欲言大夫﹐文不言氏﹐故執不知問。

○「無聞焉爾」。

○解云﹕卽隱二年注云「言無聞者﹐《春秋》有攺周受命之制﹐孔子畏時遠害﹐又知秦將燔《詩》《書》﹐其說口授相傳﹐至漢公羊氏及弟子胡毌生等﹐乃始記於竹帛﹐故有所失也」是也。

○冬﹐單伯如齊。齊人執單伯。齊人執子叔姬。執者曷爲或稱行人﹖或不稱行人﹖此問諸侯相執大夫所稱例。

稱行人而執者﹐以其事執也。以其所銜奉國事執之﹐晉人執我行人叔孫捨是也。

﹝疏﹞注「晉人」至「是也」。

○解云﹕卽昭二十三年﹐「晉人執我行人叔孫捨」是。

不稱行人而執者﹐以巳執也。巳者﹐巳大夫﹐自以大夫之罪執之。分別之者﹐罪惡各當歸其本。

○別﹐彼列反。單伯之罪何﹖道淫也。惡乎淫﹖淫乎子叔姬。時子叔姬嫁﹐當爲齊夫人﹐使單伯送之。

○惡﹐音烏。然則曷爲不言齊人執單伯及子叔姬﹖據夫人婦姜系公子遂。

﹝疏﹞注「據夫」至「子遂」。

○解云﹕卽宣元年「三月﹐遂以夫人婦姜至自齊」是也。

內辭也﹐使若異罪然。深諱使若各自以他事見執者。不書叔姬歸於齊者﹐深諱以起道淫。書單伯如齊者﹐起送叔姬也。齊稱人者﹐順諱文﹐使若非伯討。

﹝疏﹞注「不書」至「姬也」。

○解云﹕言此者﹐欲決隱二年「冬﹐十月﹐伯姬歸於紀」之屬書歸也。言深諱者﹐正以子叔姬有罪故也。言以起道淫者﹐謂深諱不言其歸﹐卽是以起道淫之義﹐何者﹖若更爲小事而見執﹐何須諱其歸於齊﹖今不言歸於齊﹐而與單伯俱見執﹐明其在道與單伯淫﹐於歸事不醒醒矣。或日不書歸於齊者﹐深諱其起道淫故也。何者﹖若言叔姬歸於齊﹐齊人執單伯﹐齊人執子叔姬﹐卽有道淫之理也。

○注「齊稱人」至「伯討」。解云﹕卽僖四年夏﹐「齊人執袁濤塗」之下﹐傳云「稱侯而執者﹐伯討也。稱人而執者﹐非伯討也」是也。

十有五年﹐春﹐季孫行父如晉。

三月﹐宋司馬華孫來盟。月者﹐文公微弱﹐大夫秉政﹐宋亦蔽於三世之黨﹐二亂結盟﹐故不與信辭。不稱使者﹐宋無大夫。官舉者﹐見宋亂也。錄華孫者﹐明惡二國﹐非以月惡華孫也。

○華孫﹐戶化反。見﹐賢徧反。惡二﹐烏路反﹐下皆同。

﹝疏﹞注「月者」至「秉政」。

○解云﹕卽公子遂是也。

○注「宋亦」至「之黨」。

○解云﹕卽上八年傳云「曷爲皆官舉﹖宋三世無大夫﹐三世內娶也」是也。言爲三世內娶之故﹐三世妃黨皆彊﹐而爲君之所蔽﹐故云蔽於三世之黨矣。

○注「故不與信辭」。

○解云﹕正以《春秋》之例﹐凡蒞盟﹑來盟例皆書時﹐所以然者﹐欲見王者當以至信先於天下故也﹐是以桓十四年夏﹐「鄭伯使其弟語來盟」﹐注云「時者﹐從內爲王義﹐明王者當以至信先天下」是也。今而書月﹐故言不與信辭耳。

○注「不稱使」至「大夫」。

○解云﹕正決「鄭伯使其弟語來盟」之文也。

○注「官舉」至「孫也」。

○解云﹕大夫之義﹐例不官舉﹐而此言司馬者﹐正以見宋之亂﹐是以詳錄華孫﹐明其書月不與信辭者﹐不由華孫之故也。

夏﹐曹伯來朝。

齊人歸公孫敖之喪。何以不言來﹖據齊人來歸子叔姬。

﹝疏﹞注「據齊」至「叔姬」。解云﹕在此年十二月。

內辭也。脇我而歸之﹐筍將而來也。筍者﹐竹箯﹐一名編輿﹐齊﹑魯以此名之曰筍。將﹐送也。爲叔姬淫﹐惡魯類﹐故取其屍置編輿中﹐傳送而來﹐脇魯令受之﹐故諱不言來﹐起其來有恥﹐不可言來也。不月者﹐不以恩錄﹐與子叔姬異。

○筍將﹐音峻﹐竹箯也。將﹐送也。竹箯﹐婢綿反﹐一音步賢反﹐服虔音編﹐韋昭音如頻反。編﹐必綿反﹐一音篇﹐郭璞音步典反。輿﹐音余。爲叔﹐於僞反﹐下「父爲」﹑「子爲」﹑「若爲」﹑「實爲」同。傳﹐直專反。令受﹐力呈反﹐下同。

﹝疏﹞注「故取其屍」。解云﹕謂取其死屍矣。

○注「不月」至「姬異」。解云﹕正以下「十有二月﹐齊人來歸子叔姬」﹐書月故也。

六月﹐辛丑﹐朔﹐日有食之。鼓用牲於社。是後楚人滅庸﹐宋人弒其君處臼﹐齊人弒其君商人﹐宣公弒子赤﹐莒弒其君庶其。

﹝疏﹞注「是後楚人滅庸」。

○解云﹕卽下十六年秋﹐「楚人﹑秦人﹑巴人滅庸」是也。

○注「宋人弒處臼」。

○解云﹕在十六年冬。

○注「齊人弒商人」。

○解云﹕在十八年夏五月。

○注「宣公弒子赤」。

○解云﹕卽十八年冬子卒﹐傳云「子卒者孰謂﹖謂子赤也。何以不日﹖隱之也。何隱爾﹖弒也」者是也。

○注「莒弒其君庶其」。解云﹕在十八年冬。

單伯至自齊。大夫不致﹐此致者﹐喜患禍解也。不省去氏者﹐淫當絕﹐使若他單伯至也。

○解﹐戶買反。省﹐所景反。

﹝疏﹞注「大夫不」至「禍解也」。

○解云﹕正以內大夫出聘﹐例不書至故也。

○注「不省」至「伯至也」。解云﹕正以昭十四年「春﹐隱如至自晉」﹐彼是被執而歸﹐省去其氏﹐今單伯存氏﹐故解之。

晉郤缺帥師伐蔡。戊申﹐入蔡﹐入不言伐﹐此其言伐何﹖至之日也。其日何﹖據甲寅齊人伐衛日伐也。

﹝疏﹞「入不言伐」。

○解云﹕莊十年師解云爾﹐故此弟子據而難之。

○注「據甲」至「伐也」。

○解云﹕卽莊二十八年「春﹐王三月﹐甲寅﹐齊人伐衛。衛人及齊人戰﹐衛人敗績」是也。

至之日也。嫌至日伐﹐不至日入﹐故曰入也。主書﹐與甲寅同義。

﹝疏﹞注「主書」至「同義」。

○解云﹕卽彼云「伐不日﹐此何以日﹖至之日也」﹐何氏云「用兵之道﹐當先至竟侵責之﹐不服﹐乃伐之。今日至﹐便以今日伐之﹐故日以起其暴也」是也。然則令此郤缺亦今日至便以今日伐之﹐故書以日起其暴也。

秋﹐齊人侵我西鄙。

季孫行父如晉。

冬﹐十有一月﹐諸侯盟於扈。不序不日者﹐順上諱文﹐使若扈之盟﹐都不可得而知。

﹝疏﹞注「不序」至「而知」。

○解云﹕上七年「秋﹐八月﹐公會諸侯﹑晉大夫盟於扈」傳云「諸侯何以不序﹖大夫何以不名﹖公失序也。公失序柰何﹖諸侯不可使與公盟」云云﹐何氏云「文公內則欲久喪而後不能﹐喪娶逆祀﹔外則貪利取邑﹐爲諸侯所薄賤﹐不見序﹐故深諱爲不可知之辭。不日者﹐順諱爲善文也」。然則此不序者﹐爲不可知之辭。不日者﹐順諱爲善文也﹐何者﹖盟不日﹐善文故也。

十有二月﹐齊人來歸子叔姬。其言來何﹖據齊人歸公孫敖之喪不言來。閔之也。閔傷其棄絕來歸。此有罪﹐何閔爾﹖父母之於子﹐𨿽有罪﹐猶若其不欲服罪然。孔子曰「父爲子隱﹐子爲父隱﹐直在其中矣。」所以崇父子之親也。言齊人不以棄歸爲文者﹐令與敖同文相發明。叔姬於文公爲姊妹﹐言父母者﹐時文公母在﹐明孝子當申母恩也。月者﹐閔錄之﹐從無罪例。

﹝疏﹞注「所以」至「親也」。

○解云﹕卽言來以閔之是也。

○注「言齊人」至「母者」。

○解云﹕若以棄歸爲文﹐卽言子叔姬來歸﹐不言齊人﹐卽宣十六年「郯伯姬來歸」之文是﹐今言齊人來歸﹐故謂之同文也。言相發明者﹐言敖爲齊所惡而來歸之﹐今此亦爲齊人所歸之﹐故曰相發明耳。

○注「時文」至「恩也」。

○解云﹕正以下十六年「秋﹐八月﹐辛未﹐夫人姜氏薨」﹔十七年夏﹐「葬我小君聖姜」﹐傳云「聖姜者何﹖文公之母也」是。

○注「月者閔」至「罪例」。

○解云﹕正以棄歸之例﹐有罪者時﹐無罪者月故也。其有罪者時﹐卽宣十六年「秋﹐剡伯姬來歸」是也。其無罪者月﹐成五年「春﹐王正月﹐杞叔姬來歸」之屬是也。

齊侯侵我西鄙﹐遂伐曹﹐人其郛。郛者何﹖恢郭也。恢﹐大也。郭﹐城外大郭。

○郛﹐芳夫反﹐郭也。恢廓﹐苦回反﹐大也。

﹝疏﹞「郛者何」。

○解云﹕欲言城郭﹐經無城郭之文﹔欲言非城郭﹐上文言入﹐故執不知問。

入郛書乎﹖曰﹕不書。圍不言入﹐入郛吳也。

﹝疏﹞「入郛」至「不書」。

○解云﹕案諸舊本﹐此傳之下悉皆無注。有注云「圍不言入﹐入郛是也」者﹐衍字耳。

入郛不書﹐此何以書﹖動我也。諱使若爲同姓見入郛故﹐動懼我也。動我者何﹖內辭也。其實我動焉爾。齊侵魯﹐魯實爲子叔姬故﹐動懼失操云爾。鄕者不去﹐幾亦入我郛﹐故舉入郛以起魯恥﹐且明兵之所鄕﹐苟得其罪﹐則莫敢不懼。

○鄕者﹐許亮反﹐下同。幾﹐音祈。

十有六年﹐春﹐季孫行父會齊侯於陽谷﹐齊侯弗及盟。其言弗及盟何﹖據序上會也。連盟何者﹐嫌據盟。

﹝疏﹞注「據序」至「據盟」。解云﹕據序上會﹐何得弗及盟乎﹖是以問之。云嫌據盟者﹐嫌直據盟問之。

不見與盟也。與齊期盟﹐爲叔姬故﹐中見簡賤﹐不見與盟﹐侮辱有恥﹐故諱使若行父會而去﹐齊侯不及得與盟﹐故言齊侯弗及﹐亦所以起齊侯不肯。

○爲﹐於僞反。

﹝疏﹞注「使若」至「與盟」。

○解云﹕使若行父會齊侯於陽谷訖卽棄之而去﹐齊侯不及盟。

○注「亦所以起齊侯不肯」。

○解云﹕若直言不及盟﹐文體已具﹐足見不得盟矣。而更言齊侯不及者﹐欲道是時不肯盟者是齊侯也。若直言季孫行父會齊侯於陽谷不及盟﹐不妨行父不及﹐無以見齊侯不肯矣。

夏﹐五月﹐公四不視朔。視朔說在六年。不舉不朝廟者﹐禮﹐月終於廟先受朝政﹐乃朝﹐明王教尊也﹔朝廟﹐私也﹐故以不視朔爲重。常以朔者﹐重始也。

﹝疏﹞注「視朔說在六年」。

○解云﹕卽上六年注云「禮﹐諸侯受十二月朔政於天子﹐藏於大祖廟﹐每月朔朝廟﹐使大夫南面奉天子命﹐君北面而受之」是也。

○注「不舉」至「爲重」。

○解云﹕正以視朔之時﹐必有朝廟之禮﹐故上六年經云「閏月不告月﹐猶朝於廟」是也。今此經直言「四不視朔」﹐不道不朝廟﹐故解之。

○注「常以」至「始也」。

○解云﹕言十二月之政令﹐所以不在年初一受之而巳﹐必以月之朔日受之者﹐重月之始故也。

公曷爲四不視朔﹖據無事也。公有疾也。以不諱舉公如有疾﹐公有疾乃復舉公是也。

○乃復﹐扶又反﹐下同。

﹝疏﹞注「公有」至「是也」。

○解云﹕卽昭二十三年「冬﹐公如晉﹐至河。公有疾﹐乃復」是也。

何言乎公有疾不視朔﹖據有疾無惡也。

﹝疏﹞注「據有疾無惡也」。

○解云﹕卽昭二十三年傳云「何言乎公有疾乃復﹖殺恥也」者是。

自是公無疾﹐不視朔也。有疾無惡不當書。又不言有疾者﹐欲起公自是無疾不視朔也。

﹝疏﹞注「公自」至「朔也」。

○解云﹕卽鄭氏云「魯自文公四不視朔﹐視朔之禮已後遂廢」者﹐正取此文也。

然則曷爲不言公無疾不視朔﹖有疾﹐猶可言也﹐無疾﹐不可言也。言無疾大惡﹐不可言也。是後公不復視朔﹐政事委任公子遂。

六月﹐戊辰﹐公子遂及齊侯盟於犀丘。

○犀丘﹐彥西﹐《左氏》作「郪丘」﹐《穀梁》作「師丘」。

﹝疏﹞「盟於犀丘」。

○解云﹕正本作「菑丘」﹐故賈氏《公羊》曰「菑丘﹐《穀梁》曰『師丘』」是也。今《左氏》經作「郪」字。

秋﹐八月﹐辛未﹐夫人姜氏薨。

○毀泉臺。泉臺者何﹖郎臺也。莊公所築臺於郎﹐以郎譏臨民之漱浣。

○漱﹐素侯反。浣﹐戶管反。

﹝疏﹞「泉臺者何」。何解云﹕泉臺之名﹐自前未有﹐今而言毀﹐故執不知問。

○注「莊公」至「漱浣」。

○解云﹕卽莊二十一年「春﹐築臺於郎」﹐傳云「何以書﹖譏。何譏爾﹖臨民之所漱浣也」是也。然則何以知泉臺爲郎臺﹖正以彼傳云「譏臨民之所漱浣」書﹐與此泉臺之義合故也。

郎臺則曷爲謂之泉臺﹖未成爲郎臺﹐未成時﹐但以地名之。旣成爲泉臺。旣成﹐更以所置名之。毀泉臺何以書﹖譏。何譏爾﹖築之譏﹐毀之譏。先祖爲之﹐已毀之﹐不如勿居而已矣。但當勿居﹐令自毀壞﹐不當故毀﹐暴揚先祖之惡也。築毀譏同﹐知例皆時。

○令﹐力呈反。暴﹐步卜反。

﹝疏﹞注「築毀」至「皆時」。

○解云﹕言築毀譏同者﹐卽上傳云「築之譏﹐毀之譏」是也。言知例皆時者﹐正以此經文承月下﹐恐蒙月﹐故如此解。

楚人﹑秦人﹑巴人滅庸。

○巴﹐布加反。

冬﹐十有一月﹐宋人弒其君處臼。弒君者曷爲或稱名氏﹖或不稱名氏﹖大夫弒君稱名氏﹐賤者窮諸人﹔賤者﹐謂士也。士正自當稱人。

○處臼﹐二傳作「杵臼」。大夫相殺稱人﹐賤者窮諸盜。賤者窮諸人者﹐言士先自稱人﹐今弒君亦稱人﹐故曰窮諸人矣。云賤者窮諸盜者﹐言士之賤名不過於盜故也。降大夫使稱人﹐降士使稱盜者﹐所以別死刑有輕重也。無尊上﹐非聖人﹐不孝者﹐斬首梟之﹔無營上﹐犯軍法者﹐斬要﹔殺人者﹐刎脰﹐故重者錄﹐輕者略也。不日者﹐內娶略賤之。

○別﹐彼列反。梟﹐古堯反。要﹐一遙反。刎﹐亡粉反。頭﹐如字。本又作「脰」﹐音豆。

﹝疏﹞注「故重」至「略也」。

○解云﹕謂大夫弒君罪重﹐故稱名氏責之深。若大夫相殺﹐罪輕於犯君﹐故降稱盜者﹐義之輕然也。

○注「不日」至「賤之」者﹐旣說於上。

十有七年﹐春﹐晉人﹑衛人﹑陳人﹑鄭人伐宋。

夏﹐四月﹐癸亥﹐葬我小君聖姜。聖姜者何﹖文公之母也。

○聖姜﹐二傳作「聲姜」。

﹝疏﹞「聖姜者何」。

○解云﹕欲言夫人﹐謚異其夫號﹔欲言爲妾﹐而卒葬並不見﹐故執不知問。

齊侯伐我西鄙。

六月﹐癸未﹐公及齊侯盟於穀。

諸侯會於扈。

秋﹐公至自穀。

冬﹐公子遂如齊。

十有八年﹐春﹐王二月﹐丁丑﹐公薨於臺下。

秦伯罃卒。秦穆公也。至此卒者﹐因其賢。

○伯罃﹐乙耕反﹐何云「穆公也」。《左氏》﹕穆公子康公。

﹝疏﹞注「秦穆」至「其賢」。

○解云﹕正以秦是戎狄﹐《春秋》外之﹐往前以來未錄其卒﹐今乃始書﹐故以賢解之。而《左氏》爲康公者﹐與此別。《穀梁》無解。

夏﹐五月﹐戊戌﹐齊人弒其君商人。商人弒君賊﹐復見者﹐與大夫異。齊人已君事之﹐殺之且當坐弒君。

○復見﹐扶又反﹐下同﹔下賢徧反。

﹝疏﹞注「商人」至「弒君」。

○解云﹕《春秋》之義﹐諸是弒君之賊﹐皆不復見﹐所以賤之﹐是以宣六年書「晉趙盾﹑衛孫免侵陳」﹐傳云「趙盾弒君﹐此其復見何」﹐注云「據宋督﹑鄭歸生﹑齊崔杼弒其君﹐後不復見」﹔傳又云「親弒君者﹐趙穿也」﹐注云「復見趙盾者﹐欲起親弒者趙穿﹐非盾」是也。今此商人於上十四年「弒其君捨」而復見者﹐正以其爲君故也。與大夫異者﹐齊人以君事之﹐殺之宜當坐弒君。然則商人弒其君捨而存之﹐欲責臣子不討賊故也﹐是以莊二十二年注云「不與念母而譏忌省者﹐本不事母則已﹐不當忌省﹐猶爲商人責不討賊」﹐義亦通於此。

六月﹐癸酉﹐葬我君文公。

○秋﹐公子遂﹑叔孫得臣如齊。不舉重者﹐譏魯猥使二大夫出﹐虛國家﹐廢政事﹐重錄內也。

﹝疏﹞注「不舉」至「內也」。解云﹕書事舉重﹐《春秋》之常﹐今而悉舉﹐故解之。《穀梁傳》云「使舉上客而不稱介﹐不正其同倫而相爲介﹐故列而數之也」者﹐亦是直舉重之義也。而言重錄內者﹐正以外大夫未有並見者﹐於內惟有此經﹐及定六年「夏﹐季孫斯﹑仲孫何忌如晉」之文﹐故知正是重錄內也。

冬﹐十月﹐子卒。子卒者孰謂﹖謂子赤也。何以不日﹖據子般卒日。隱之也。何隱爾﹖弒也。弒則何以不日﹖據子般卒日。

○弒也﹐音試﹐下及注同。

﹝疏﹞注「據子般卒日」。

○解云﹕卽莊三十二年「冬﹐十月﹐乙未﹐子般卒」是也。

不忍言也。所聞世﹐臣子恩痛王父深厚﹐故不忍言其日﹐與子般異。

﹝疏﹞注「故不忍」至「般異」。

○解云﹕正以子般爲所傳聞之世故也﹐是以莊三十三年「子般卒」之下﹐何氏云「殺不去日見隱者﹐降子赤也」是。

夫人姜氏歸於齊。歸者﹐大歸也。夫死子殺賊人立﹐無所歸畱﹐故去也。有去道書者﹐重絕不復反。

﹝疏﹞注「歸者﹐大歸也」。

○解云﹕凡言大歸﹐一出不反之辭﹐若「紀侯大去其國」之類﹐故言歸者大歸也。

○注「有去」至「復反」。

○解云﹕正以常事不書故也。

季孫行父如齊。

莒弒其君庶其。稱國以弒何﹖據莒人弒其君密州。

﹝疏﹞注「據莒」至「密州」。

○解云﹕卽襄三十一年「十有一月﹐莒人弒其君密州」是也。

稱國以弒者﹐眾弒君之辭。一人弒君﹐國中人人盡喜﹐故舉國以明失眾﹐當坐絕也。例皆時者﹐略之也。

﹝疏﹞注「例皆」至「之也」。解云﹕謂是失眾而稱國以弒者﹐皆書時以略之﹐卽定十三年冬﹐「薛弒其君比」之屬是也。若然﹐昭二十七年「夏﹐四月﹐吳弒其君僚」﹐亦是稱國而書月者﹐彼非失眾﹐但以見弒之義﹐故不書時賤之﹐是以何氏云「不書闔閭弒其君者﹐爲季子諱﹐明季子不忍父子兄弟自相弒﹐讓國闔閭﹐欲其享之﹐故爲沒其罪也」﹐「月者﹐非失眾見弒﹐故不略之」者是也。

宣公卷十五﹝起元年﹐盡九年﹞

宣公卷十五﹝起元年﹐盡九年﹞

元年﹐春﹐王正月﹐公卽位。繼弒君不言卽位﹐此其言卽位何﹖其意也。桓公篡成君﹐宣君篡未逾年君﹐嫌其義異﹐故復發傳。

﹝疏﹞注「桓公」至「發傳」。

○解云﹕卽桓元年傳云「繼弒君不言卽位﹐此言卽位何」﹐注云「據莊公不言卽位」﹔彼傳云「如其意也」﹐注云「弒君欲卽位﹐故如其意也」﹐注云「弒君欲卽位﹐故如其意﹐以著其惡」是也。若然﹐案禮未逾年之君﹐臣下爲之無服。臣爲君斬衰三年﹐誠實自異﹐何言嫌其義異者﹖正以惻隱者相似故也。是以閔元年何氏云「復發傳者﹐嫌繼未逾年君義異故也﹐明當隱之如一」是也。

公子遂如齊逆女。譏喪娶。復書不親迎者﹐嫌觸諱不成其文也。有母言如者﹐緣內諱﹐無貶公文。

﹝疏﹞注「譏喪」至「其文」。

○解云﹕何氏以爲人君喪娶者﹐宜有貶刺之文。若其吉逆使卿者﹐宜書譏之﹐見不親迎而巳﹐卽叔孫僑如之徒是也。今公子遂爲君喪娶﹐宜去公子以見譏。而存公子﹐復作不親迎之經書之者﹐正以公子遂本是弒君之賊﹐若去公子﹐卽嫌爲觸弒君大惡之故。諱去公子﹐卽似隱四年﹑十年公子翚之類﹐是以不得成其貶文。若然﹐文公二年「公子遂如齊納幣」﹐亦譏喪娶之經而不去公子者﹐彼是喪未畢納幣﹐爲失禮猶淺﹐此乃初喪逆女﹐固當合貶﹐卽下八年而注云「元年逆女﹐嫌爲喪娶貶也」者﹐義亦通於此。云云之說﹐八年注備。

○注「有母」至「公文」。

○解云﹕下八年夏六月﹐「戊子﹐夫人熊氏薨」﹐「冬﹐十月﹐已丑﹐葬我小君頃熊」﹐「頃熊者何﹖宣公之母也」﹐是其今曰有母﹐母不命使者。婦人之命﹐不通四方﹐何得言如﹐作內使之文者﹖正以緣內無貶公之文故也﹐何者﹖若其去如﹐則嫌宣公喪娶爲絕賤﹐不成爲諸侯然也。正緣此事﹐不得去如也。若然﹐莊二十八年「臧孫辰告糴於齊」﹐不言如﹐所以不嫌莊公不能貯蓄絕而賤之者﹐彼告糴之事﹐可以通臧孫之私行﹔此大夫不外娶﹐無通私行之義﹐故如是。

三月﹐遂以夫人婦姜至自齊。遂何以不稱公子﹖一事而再見者﹐卒名也。卒﹐竟也。竟但舉名者﹐省文。夫人何以不稱姜氏﹖據僑如以夫人婦姜氏至自齊也﹐經有姜﹐不但問不稱氏者﹐嫌據夫人氏欲使去姜。

﹝疏﹞注「據僑」至「齊也」。解云﹕在成十四年九月。

○注「嫌據」至「去姜」。

○解云﹕卽僖元年「夫人氏之喪至自齊」是也。

貶。曷爲貶﹖據俱至也。譏喪娶也。喪娶者公也﹐則曷爲貶夫人﹖據師還也。

﹝疏﹞注「據師還也」。

○解云﹕卽莊八年「秋﹐師還」﹐傳曰「還者何﹖善辭也。此滅同姓﹐何善爾﹖病之也」﹐「曷爲病之﹖非師之罪也」。彼公自滅同姓﹐非師之罪﹐是以歸惡於公﹐書還以善師﹔此公自喪娶﹐非夫人之罪而貶夫人﹐與彼義違﹐故據而難之。

內無貶於公之道也。明下無貶上之義。內無貶於公之道﹐則曷爲貶夫人﹖據俱有諱義。

﹝疏﹞注「據俱有諱義」。

○解云﹕《春秋》之道﹐多爲內諱﹐何故此經不爲夫人諱而貶之乎﹖

夫人與公一體也。恥辱與公共之。夫人貶﹐則公惡明矣。去氏比於去姜﹐差輕可言﹐故不諱貶夫人。

○差﹐初買反。

﹝疏﹞「夫人與公一體」。

○解云﹕初則判合﹐終成一體﹐是以寡妻之號稱「未亡人」。言其事體先亡﹐遺余半在爾﹐故傳以一體言之。

○「恥辱」至「明矣」。

○解云﹕正以夫人與公共謚﹐知榮辱同矣。

○注「去氏」至「夫人」。

○解云﹕去姜﹐卽僖元年「夫人氏之喪至自齊」是也。然此不諱者﹐以其輕﹐而僖元年去姜者則重矣﹐而亦不諱者﹐何氏云「因正王法所加﹐臣子不得以夫人禮治其喪也」是也。

其稱婦何﹖據桓公夫人至﹐不稱婦。

﹝疏﹞注「據桓」至「稱婦」。

○解云﹕卽桓三年九月﹐「夫人姜氏至自齊」是也。

有姑之辭也。有姑當以婦禮至﹐無姑當以夫人禮至﹐故分別言之。言以者﹐見行遂意也。見繼重在遂﹐因遠別也。月者﹐公不親迎﹐危錄之例也。

﹝疏﹞「有姑之辭也」。

○解云﹕隱二年傳云「在塗稱婦」﹐與此違者﹐兼二義也。言在塗見夫而服從夫﹐故謂之婦﹔至國對姑而服從姑﹐是以亦謂之婦矣。

○注「有姑」至「禮至」。

○解云﹕當以婦禮至﹐而稱夫人者﹐臣下錄之故也。

○注「言以」至「別也」。

○解云﹕桓十四年傳云「以者何﹖行其意也」﹐何氏云「以已從人曰行」。然則此經云「遂以夫人」者﹐欲見夫人是時進止由遂﹐故言見系重在遂。若不言以﹐直云遂夫人﹐則嫌怪夫人男女無別﹐故云因遠別也。

○注「月者」至「例也」。

○解云﹕卽桓三年九月﹐「夫人姜氏至自齊」之屬是也。言公不親迎﹐故書月﹐危錄之例也。

夏﹐季孫行父如齊。

○晉放其大夫胥甲父於衛。放之者何﹖猶曰無去是云爾。是﹐是衛。

﹝疏﹞「放之者何」。

○解云﹕大夫去國﹐於例言出奔﹐此經言放﹐故執不知問。

然則何言爾﹖近正也。此其爲近正柰何﹖古者大夫已去﹐三年待放。古者刑不上大夫﹐蓋以爲摘巢毀卵﹐則鳳凰不翔﹔刳胎焚天﹐則麒麟不至。刑之則恐誤刑賢者﹐死者不可復生﹐刑者不可復屬﹐故有罪放之而已﹐所以尊賢者之類也。三年者﹐古者疑獄三年而後斷。《易》曰「系用徽墨﹐置於叢棘﹐三歲不得﹐凶」是也。自嫌有罪當誅﹐故三年不敢去。

○摘﹐吐狄反。刳﹐口狐反。屬﹐音蜀。叢棘﹐才工反。

﹝疏﹞「近正也」。

○解云﹕用古放臣而言近正者﹐正以古者放臣任其所去﹐今此晉又處之於衛﹐故言近耳。

○注「古者刑不上大夫」。

○解云﹕《曲禮》上篇文。鄭注云「不與賢者犯法﹐其犯法則在八議﹐輕重不在刑書」是也。

○注「蓋以爲」至「不至」。

○解云﹕皆《家語》文。是時孔子之晉﹐聞趙簡子殺舜華之屬﹐故爲此言而遂還耳。

○注「易曰」至「是也」。

○解云﹕此《坎卦》上六爻辭也。鄭氏云「系﹐拘也。爻辰在巳﹐巳爲蛇﹐蛇之蟠屈以徽墨也。三五互體﹐艮又與震同體﹐艮爲門闕﹐於木爲多節。震之所爲﹐有叢拘之類。門闕之內有叢木多節之木﹐是天子外朝左右九棘之象也。外朝者﹐所以詢事之處也。左嘉石平罷民焉﹐右肺石達窮民焉。罷民﹐邪惡之民也。上六乘陽﹐有邪惡之罪﹐故縛約徽墨﹐置於叢棘﹐而後公卿以下議之。其害人者﹐置之圜土而施職事焉﹐以明刑恥之。能復者﹐上罪三年而赦﹐中罪二年而赦﹐下罪一年而赦。不得者﹐不自思以得正道﹐終不自攺而出圜土者殺﹐故凶」是也。

○注「自嫌」至「不敢去」。

○解云﹕莊二十四年曹羈之下﹐傳云「三諫不從﹐遂去之﹐故君子以爲得君臣之義也」﹐何氏云「孔子曰『所謂大臣者﹐以道事君﹐不可則止』」﹐此之謂也。諫必三者﹐取月生三日成魄﹐臣道就也。以此言之﹐則知待放之臣三年乃去者﹐亦取月生三日成魄﹐臣道就之義故也。

君放之﹐非也。曰無去是﹐非也。大夫待放﹐正也。聽君不去衛正也。

﹝疏﹞「君放之﹐非也。大夫待放﹐正也」。

○解云﹕此二句皆是今事﹐非古法。

古者臣有大喪﹐則君三年不呼其門。重奪孝子之恩也。禮﹐父母之喪三年不從政﹐齊衰﹑大功之喪三月不從政﹐故孔子曰「夏后氏三年之喪﹐旣殯而致事﹔殷人旣葬而致事﹔周人卒哭而致事。君子不奪人之親﹐亦不可奪親也」。

﹝疏﹞注「禮父」至「不從政」。

○解云﹕《禮記﹖王制》文也。此政﹐謂稅矣。

○注「故孔子」至「卒哭而致事」。

○解云﹕《曾子問》文。鄭云「致事者﹐還其職位於君」是也。

○注「君子」至「親也」。

○解云﹕亦《曾子問》文。彼云「君子不奪人之親﹐亦不可奪親也﹐此之謂乎」﹐鄭云「二者恕也﹐孝也」者是。

已練可以弁冕。此說詩衰正失﹐非謂禮當然。弁﹐禮所謂皮弁﹑爵弁也。皮弁﹐武冠。爵弁﹐文冠。夏曰收﹐殷曰冔﹐周曰弁。加旒曰冕﹐主所以入宗廟。

○冔﹐況甫反。

﹝疏﹞注「夏曰」至「曰弁」。

○解云﹕卽《郊特牲》云「周弁﹑殷冔﹑夏收」是也。

○注「加旒曰冕」。

○解云﹕何氏以爲弁冕之形制一耳﹐但加旒爲異矣。注「主所以入宗廟」。

○解云﹕以其文冠故也。

服金革之事﹐謂以兵事使之。君使之﹐非也。非古道也。臣行之﹐禮也。臣順爲命﹐亦禮也。此與君放之非﹐臣待君放正同﹐故引同類相發明。閔子閔子騫﹐以孝聞。

﹝疏﹞注「閔子騫以孝聞」。

○解云﹕出《論語》也。

要絰而服事。禮﹐已練﹐男子除乎首﹐婦人除乎帶。

○要﹐一遙反。

﹝疏﹞注「禮已」至「乎帶」。

○解云﹕間傳文。

旣而曰「若此乎﹐古之道不卽人心﹖」旣﹐事畢。言古者﹐不敢斥君。卽﹐近也。退而致仕。退﹐退身也。致仕﹐還祿位於君。孔子蓋善之也。善其服事﹐外得事君之義﹔致仕﹐內不失親親之恩。言古者﹐又孫順不訕其君也。不言君子者﹐時賢者多以爲非﹐惟孔子以爲是。

○孫﹐音遜。

﹝疏﹞「孔子蓋善之也」者。蓋﹐猶是也。言於此三事﹐孔子皆善之。其三事者﹐初則要絰而服事﹐次則謂君爲古者﹐後則退而致事是也。

公會齊侯於平州。

公子遂如齊。

六月﹐齊人取濟西田。外取邑不書﹐此何以書﹖據曹取之不書。

○濟﹐子禮反。

﹝疏﹞注「據曹取之不書」。

○解云﹕卽僖三十一年「取濟西田」﹐傳云「惡乎取之﹖取之曹也。曷爲不言取之曹﹖諱取同姓之田也。此未有伐曹者﹐則其言取之曹何﹖晉侯執曹伯﹐班其所取侵地於諸侯也。晉侯執曹伯﹐班其所取侵地於諸侯﹐則何諱乎取同姓之田﹖久也」﹐何氏云「魯本爲霸者所還﹐當時不取﹐久後有悔﹐更緣前語取之﹐不應復得﹐故當坐取邑」。其濟西田本魯物而曹取之﹐不書之矣。

所以賂齊也。魯所以賂遺齊﹐故稱人﹐共國辭。

○遺﹐惟季反。

﹝疏﹞注「魯所」至「國辭」。

○解云﹕謂一「人」字﹐齊﹑魯共有﹐何者﹖魯人篡弒﹐以地賂人﹔齊人失所取篡者之賂﹐皆合稱人故也。

曷爲賂齊﹖據上無戰伐﹐無所謝。

﹝疏﹞注「據上」至「所謝」解云﹕正決哀七年「秋﹐公伐邾婁。八月﹐巳酉﹐入邾婁﹐以邾婁子益來」﹐八年「夏﹐齊人取讙及僤」﹐傳云「外取邑不書﹐此何以書﹖所以賂齊也。曷爲賂齊﹖爲以邾婁子益來也」。然則此文之上﹐不見戰伐之文﹐應無所謝﹐曷爲以也賂齊乎﹖故難之。

爲弒子赤之賂也。子赤﹐齊外孫﹐宣公篡﹐弒之。恐爲齊所誅﹐爲是賂之﹐故諱使若齊自取之者﹐亦因惡齊取篡者賂﹐當坐取邑。未之齊坐者﹐由律行言許受賂也。月者﹐惡內甚於邾婁子益。

﹝疏﹞注「子赤﹐齊外孫」。

○解云﹕文公四年經書「娶於齊」而生也。

○注「未之」至「受賂也」。

○解云﹕十年「齊人歸我濟西田」﹐傳云「齊已取之矣﹐其言我何﹖言我者﹐未絕於我也。曷爲未絕於我﹖齊已言取之矣﹐其實未之齊也」﹐何氏云「齊已言語許取之﹐其人民貢賦尙屬於魯﹐實未歸於齊。不言來者﹐明不從齊來﹐不當坐取邑」﹐是以知其未之齊矣。

○注「月者」至「子益」。

○解云﹕哀八年「夏﹐齊人取讙及僤」﹐傳云「外取邑不書﹐此何以書﹖所以賂齊也。曷爲賂齊﹖爲以邾婁子益來也」﹐彼注云「邾婁﹐齊與國﹐畏爲齊所怒而賂之﹐恥甚﹐故諱使若齊自取」。然則彼爲侵奪小國而賂齊﹐此爲篡適而賂齊﹐罪重於彼﹐是以書月以諱其惡﹐故雲月者﹐惡內甚於邾婁子益矣。

秋﹐邾婁子來朝。

○楚子﹑鄭人侵陳﹐遂侵宋。微者不得言遂。遂者﹐楚子之遂也。不從鄭人去遂者﹐兵尊者兼將。

○將﹐子匠反。

﹝疏﹞注「微者」至「之遂也」。解云﹕正以遂者﹐專事之文也﹐是以僖二十五年注云「微者不別遂﹐但別兩稱耳」是也。其大夫例不合遂﹐若其竟外有利國家之事﹐亦權許之﹐卽莊十九年「秋﹐公子結媵陳人之婦於鄄﹐遂及齊侯﹑宋公盟」下﹐傳云「大夫無遂事﹐此其言遂何﹖聘禮﹐大夫受命﹐不受辭。出竟有可以安社稷﹐利國家者﹐則專之可也」是。

晉趙盾帥師救陳。宋公﹑陳侯﹑衛侯﹑曹伯會晉師於斐林﹐伐鄭。此晉趙盾之師也。據上趙盾救陳﹐微者不能會諸侯。

○斐﹐芳尾反。

﹝疏﹞注「微者」至「諸侯」。

○解云﹕謂若是微者﹐卽不能爲會主﹐以致諸侯於斐林而會之。

曷爲不言趙盾之師﹖據公子遂會晉趙盾於衡雍﹐伊雒戎盟﹐再出名氏。

﹝疏﹞注「據公子」至「名氏」。

○解云﹕卽文八年「冬﹐十月﹐壬午﹐公子遂會晉趙盾盟於衡雍。乙酉﹐公子遂會伊雒戎盟於暴」是。

君不會大夫之辭也。時諸侯爲趙盾所會﹐不與卑致尊﹐故正之。去大夫名氏﹐使若更有師也。殊會地之者﹐起諸侯爲盾所會。

﹝疏﹞注「殊會」至「所會」。解云﹕言殊會者﹐正謂先序諸侯訖﹐乃言會晉師是也。所以不言宋公﹑陳侯﹑衛侯﹑曹伯帥師伐鄭﹐而先言會晉師於斐林﹐乃言伐鄭者﹐若以趙盾之師先在是﹐致諸侯來會之然也﹐故曰起諸侯爲盾所會耳。

冬﹐晉趙穿帥師侵柳。柳者何﹖天子之邑也。天子之閒田也﹐有大夫守之﹐晉與大夫忿爭侵之。

○閒﹐音閒。

﹝疏﹞「柳者何」。

○解云﹕欲言是國﹐又復未聞﹔欲言是邑﹐文無所系﹐故執不知問。

曷爲不系乎﹖周據王師敗績於貿戎系王。

○貿音茂

﹝疏﹞注「據王」至「系王」。

○解云﹕卽戎元年「秋﹐王師敗績於貿戎」是也。

不與伐天子也。絕正其義﹐使若兩國自相伐。

﹝疏﹞注「絕正其義」。

○解云﹕謂絕柳不使系之於王﹐所以正君臣之義也。

晉人﹑宋人伐鄭。

二年﹐春﹐王二月﹐壬子﹐宋華元帥師及鄭公子歸生帥師戰於大棘。宋師敗績﹐獲宋華元。復出宋者﹐非獨惡華元﹐明恥辱及宋國。

○華﹐戶化反。

﹝疏﹞「宋華」至「華元」。

○解云﹕宋﹑鄭皆言帥師者﹐其將皆尊﹐其師皆眾故也。

秦師伐晉。秦稱師者﹐閔其眾﹐惡其將。木秦之忿﹐起殽之戰﹐今襄公﹑繆公已死﹐可以止矣﹐而復伐晉﹐惡其構怨結禍無已。

﹝疏﹞注「秦稱」至「其將」。

○解云﹕正以文十二年「秦伯使遂來聘」﹐始有大夫﹐宜見將之名氏。若其貶之﹐宜稱人。稱國而言師者﹐正以閔其眾﹐惡其將故也。

○注「本秦」至「之戰」。

○解云﹕在僖三十三年夏。

○注「今襄」至「已死」。

○解云﹕卽文六年「晉侯讙卒」﹐文十八年「秦伯罃卒」是也。

夏﹐晉人﹑宋人﹑衛人﹑陳人侵鄭。

秋﹐九月﹐乙丑﹐晉趙盾弒其君夷獆。

○夷獆﹐戶刀反﹐又古刀反﹐二傳作「夷臯」。

冬﹐十月﹐乙亥﹐天王崩。匡王。

﹝疏﹞注「匡王」。

○解云﹕卽三年春﹐「葬匡王」是也。

三年﹐春﹐王正月﹐郊牛之口傷﹐攺卜牛。牛死﹐乃不郊﹐猶三望。其言之何﹖據食角不言之。

﹝疏﹞注「據食角不言之」。

○解云﹕卽成七年「春﹐王正月﹐鼷鼠食郊牛角。攺卜牛﹐鼷鼠又食其角﹐乃免牛」是也。

緩也。辭間容之﹐故爲緩﹐不若食角急也﹐別天牲主以角。書者﹐譏宣公養牲不謹敬﹑不絜淸而災。重事至尊﹐故詳錄其簡甚。

﹝疏﹞注「不若食角急也」。解云﹕言食角之時﹐正以有不順之處﹐爲天所災﹐不敬簡慢﹐故不言之耳。

○注「別天牲主以角」。

○解云﹕卽《王制》云「祭天地之牛角繭栗﹐宗廟之牛角握﹐賓客之牛角尺」是。

○注「重事」至「簡甚」。

○解云﹕正謂言之是也﹐何者﹖之爲緩辭﹐故以簡慢之甚言矣。言簡者﹐欲取《五行傳》云「簡宗廟之言耳」。

曷爲不復卜﹖據定十五年牛死攺卜牛。

﹝疏﹞注「據定」至「卜牛」。

○解云﹕據彼經云十五年春王正月﹐「鼷鼠食郊牛﹐牛死﹐攺卜牛」是也。

養牲養二卜。二卜語在下。帝牲不吉﹐帝﹐皇天大帝﹐在北辰之中﹐主總領天地五帝君神也。不吉者﹐有災。

﹝疏﹞注「帝皇」至「有災」。

○解云﹕在北辰之中者﹐言其北辰之處﹐紫微宮內也。云總領天地天地五帝羣神也者﹐總領天地之內五帝羣神也。其五方之帝﹐東方靑帝靈威仰之屬﹐是其五帝之名﹐《春秋緯﹖文耀鉤》具有其文。

則扳稷牲而卜之。先卜帝牲養之﹐有災﹐更引稷牲卜之﹐以爲天牲﹐養之﹐凡當二卜爾。復不吉﹐不復郊。

○扳﹐普顏反﹐又甫姦反。

﹝疏﹞注「更引」至「天牲」。

○解云﹕卽定十五年「牛死﹐攺卜牛」者﹐正謂此。

帝牲在於滌三月。滌﹐宮名﹐養帝牲三牢之處也。謂之滌者﹐取其蕩滌絜淸。三牢者﹐各主一月﹐取三月一時﹐足以充其天牲。

○於滌﹐大歷反﹐養牲宮名。

﹝疏﹞注「養帝」至「之處」。

○解云﹕其三牢之文﹐出《春秋說》文。

於稷者﹐惟具是視。視其身體具無災害而已﹐不特養於滌宮﹐所以降稷尊帝。郊則曷爲必祭稷﹖據郊者主爲祭天。王者必以其祖配。祖謂后稷﹐周之始祖﹐姜嫄屨大人迹所生。配﹐配食也。

﹝疏﹞注「姜嫄」至「所生」。解云﹕卽《詩》云「履帝武敏歆」文。《周本紀》云「有邰氏女曰姜嫄﹐爲帝嚳元妃﹐出野﹐見巨人迹﹐心忻然說﹐欲踐之﹐踐之身動﹐如孕者﹐居期而生子﹐以爲不祥﹐棄之隘巷﹐或棄山林寒冰之上」云云「姜嫄以爲神﹐遂收養長之。初欲棄之﹐因名曰棄」是也。

王者則曷爲必以其祖配﹖據方父事天。

﹝疏﹞注「據方父事天」。解云﹕言旣以爲父﹐特祭何嫌而要須以祖配祭之乎﹖故難之。

自內出者﹐無匹不行。匹﹐合也。無所與會合則不行。自外至者﹐無主不止。必得主人乃止者﹐天道闇昧﹐故推人道以接之。不以文王配者﹐重本尊始之義也﹐故《孝經》曰「郊祀后稷以配天﹐宗祀文王於明堂以配上帝」。上帝﹐五帝﹐在太微之中﹐疊生子孫﹐更王天下。書攺卜者﹐善其應變得禮也。

○疊﹐大結反。更王﹐音庚﹔下於況反。

﹝疏﹞注「必得」至「主之」。解云﹕正謂天之精神靈不明察矣。

○注「上帝」至「禮也」。

○解云﹕此五帝者﹐卽靈威仰之屬。言在太微宮內疊王天下﹐卽《感精符》云「蒼帝之始﹐二十八世﹐滅蒼者翼也」﹐彼注云「堯﹐翼之星精﹐在南方﹐其色赤」﹔「滅翼者斗」﹐注云「舜﹐斗之星精﹐在中央﹐其色黃」﹔「滅斗者參」﹐注云「禹﹐參之星精﹐在西方﹐其色白」﹔「滅參者虛」﹐注云「湯﹐虛之星精﹐在北方﹐其色黑」﹔「滅虛者房」﹐注云「文王﹐房星之精﹐在東方﹐其色靑」。五星之精﹐是其義。

葬匡王。

﹝疏﹞「葬匡王」。

○解云﹕天子記崩不記葬﹐今而書者﹐正以去年「十月天王崩」﹐至今年春未滿七月﹐卽文九年傳曰「王者不書葬﹐此何以書﹖不及時書﹐過時書﹐我有往者書」。然則此未滿七月﹐所謂不及時書也。

楚子伐賁渾戎。

○賁渾﹐舊音六﹐或音奔﹔下戶門反﹐二傳作「陸渾」。

夏楚人侵鄭。

秋﹐赤狄侵齊。

宋師圍曹。

冬﹐十月﹐丙戌﹐鄭伯蘭卒。

○葬鄭繆公。葬不月者﹐子未三年而弒﹐故略之也。

○繆﹐音穆。

﹝疏﹞注「葬不月」至「之也」。

○解云﹕卽下四年「夏﹐六月﹐乙酉﹐鄭公子歸生弒其君夷」是也。然則《春秋》之內﹐卒日葬月﹐大國之常。今而不月﹐故爲此解﹐似若定公十三年「春﹐薛伯定卒」﹐何氏云「不日月者﹐子無道當廢之﹐而以爲後﹐未至三年失眾見弒﹐危社稷宗廟﹐禍端在定﹐故略之」之類也。考諸舊本皆無注﹐然則有者﹐衍字耳。而不月者﹐與卒同月故也﹐卽隱三年傳云「不及時而不日﹐慢葬」﹐何氏云「慢薄﹐不能以禮葬」是也。然則薛伯定之子是失眾見弒者﹐卽定十三年「薛弒其君比」﹐稱國以弒是也。今此繆公之子﹐爲公子歸生弒之﹐非失眾之文﹐是以經書「冬﹐十月﹐丙戌﹐鄭伯蘭卒」﹐而不略之。以此言之﹐有注者非也。

四年﹐春﹐王正月﹐公及齊侯平莒及郯。莒人不肯﹐公伐莒﹐取向。此平莒也﹐其言不肯何﹖據取汶陽田不言棘不肯。

﹝疏﹞注「據取汶」至「不肯」。

○解云﹕卽成二年秋「取汶陽田」﹐至三年「秋﹐叔孫僑如率師圍棘」﹐傳云「棘者何﹖汶陽之不服邑也。其言圍之何﹖不聽也」﹐何氏云「不聽者﹐叛也。不言叛者﹐爲內諱﹐故書圍以起之」是也。

辭取向也。爲公取向作辭也。恥行義爲利﹐故諱使若莒不肯聽公平﹐伐取其邑﹐以弱之者﹐愈也。莒言及者﹐明非莒不肯起其平也。書齊侯者﹐公不能獨平也。月者﹐惡錄之。

○公爲﹐於僞反。

﹝疏﹞注「莒言及」至「其平也」。

○解云﹕正以及是汲汲之意﹐亦見直之義﹐故如此解。

○注「月者﹐惡錄之」。解云﹕正以定十一年「冬﹐及鄭平」﹐知平例不月。今而書月﹐故以爲惡錄之。若然﹐定十年「春﹐王三月﹐及齊平」而書月﹐何氏云「月者﹐頰谷之會﹐齊侯欲執定公﹐故不易」是也。又昭七年「春﹐王正月﹐曁齊平」而書月﹐何氏云「月者﹐刺內曁曁也。時魯方結婚於吳﹐外慕彊楚﹐故不汲汲於齊」是也。

秦伯稻卒。

夏﹐六月﹐乙酉﹐鄭公子歸生弒其君夷。

赤狄侵齊。

秋﹐公如齊。

公至自齊。

冬﹐楚子伐鄭。

五年﹐春﹐公如齊。

夏﹐公至自齊。

秋﹐九月﹐齊髙固來逆子叔姬。

○叔孫得臣卒。不日者﹐知公子遂欲弒君﹐爲人臣知賊而不言﹐明當誅。

﹝疏﹞「秋九月」至「叔姬」。

○解云﹕隱二年注云「親逆例時」﹐知此月爲下卒出﹐髙固不蒙月也。

○注「不日」至「當誅」。

○解云﹕正以所聞之世﹐大夫之卒﹐無罪者日﹐有罪者月﹐今此不日﹐故解之。但推尋上下﹐更不見得臣有罪之文﹐惟有文十八年「秋﹐公子遂﹑叔孫得臣如齊」﹐冬十月公子遂弒子赤﹐是以何氏消量作如此解。

冬﹐齊髙固及子叔姬來。何言乎髙固之來﹖據當舉叔姬爲重﹐大夫私事不當書。

○爲重﹐直用反﹐下同。

﹝疏﹞注「據當」至「爲重」。

○解云﹕正以《春秋》尊內故也。

○注「大夫」至「當書」。

○解云﹕正以內之大夫﹐直錄其如﹐不書其大夫私事故也。今書髙固﹐是以難之。

言叔姬之來﹐而不言髙固之來﹐則不可。禮﹐大夫妻歲一歸宗。叔姬屬嫁而與髙固來﹐如但言叔姬來﹐而不言髙固來﹐則魯負教戒重﹐不可言﹐故書髙固﹐明失教戒重在固。言及者﹐猶公及夫人。

﹝疏﹞注「故書」至「在固」。解云﹕婦人之道﹐旣嫁從夫故也。

○注「言及」至「夫人」。

○解云﹕卽僖十一年「夏﹐公及夫人姜氏會齊侯於陽谷」是也。然則《公羊》之義﹐以爲夫妻言及者﹐遠別之稱﹐剌其無別﹐是以下注云「言其雙行匹至﹐似於鳥獸」是也。故桓十八年春﹐「公夫人姜氏遂如齊」﹐傳云「公何以不言及夫人」﹐注云「據公及夫人會齊侯於陽谷」﹔「夫人外也」﹐注云「若言夫人已爲公所絕外也」﹔「夫人外者何﹖內辭也」﹐注云「內爲公諱辭」﹔「其實夫人外公也」﹐注云「時夫人淫於齊侯而譖公﹐故云爾」。然則桓公十八年而不言及者﹐若言夫人爲公所絕外﹐是以不得言及以遠之。

子公羊子曰「其諸爲其雙雙而俱至者與﹖」言其雙行匹至﹐似於鳥獸。

﹝疏﹞注「言其」至「鳥獸」。

○解云﹕言其無別﹐如「雄狐綏綏」﹐故曰雙行﹔遊匹而來﹐鶉鵲不異﹐故言匹至﹐似於鳥獸矣。而舊說云雙雙之鳥﹐一身二首﹐尾有雌雄﹐隨便而偶﹐常不離散﹐故以諭焉﹐非何氏意也。

楚人伐鄭。

六年﹐春﹐晉趙盾﹑衛孫免侵陳。趙盾弒君﹐此其復見何﹖據宋督﹑鄭歸生﹑齊崔杼弒其君﹐後不復見。

○見何﹐賢徧反。

﹝疏﹞注「據宋督」至「不復見」。

○解云﹕其宋督之事﹐卽桓二年「春﹐王正月﹐戊申﹐宋督弒其君與夷﹐及其大夫孔父」者是也。歸生之事﹐上四年「夏﹐六月﹐乙酉﹐鄭公子歸生弒其君夷」是也。崔杼之事﹐卽襄二十五年「夏﹐五月﹐齊崔杼弒其君光」是也。然則《春秋》之內﹐書名弒君﹐後不復見者﹐惟此三人耳。余見者﹐皆著義焉﹐卽桓三年「公子翚如齊逆女」﹐宣元年「公子遂如齊逆女」之屬﹐欲見罪在桓﹑宣﹐故翚﹑遂得見。閔二年「公子慶父出奔莒」書者﹐彼注云「慶父弒二君﹐不當復見。所以復見者﹐起季子緩追逸賊」是也。隱四年「衛人殺州吁於濮」﹐彼注云「書者﹐善之也」。然則善其臣子討得其賊﹐是以書見﹐則知莊九年「齊人殺無知」書之者﹐亦是討得其賊﹐善而書之。莊十二年「宋萬出奔陳」得書之者﹐彼注云「萬弒君﹐所以復見者﹐重錄彊禦之賊﹐明當急誅之也」是也。僖十年夏「晉殺其大夫裏克」得書之者﹐亦翚﹑遂之類也。故彼傳云「裏克弒二君﹐則曷爲不以討賊之辭言之﹖惠公之大夫也」。何氏云「惠公篡立已定﹐晉國君臣合爲一體﹐無所復責﹐故曰此乃惠公之大夫﹐安得以討賊之辭言之」。然則欲歸惡於惠公﹐尙不作討賊之辭﹐何得怪其見於經矣。襄二十七年「衛殺其大夫寧喜」得書之﹐亦翚﹑遂之類也﹐是見其與獻公同謀而弒剽﹐是以二十六年弒剽之下﹐何氏云「寧喜爲衛侯衎弒剽﹐不舉衎弒剽者﹐諼成於喜」是也。其二十六年「晉人執寧喜」之下﹐傳云「不以其罪執之也」﹐何氏云「明不得以爲功﹐當坐執人」﹐亦是其得書之義。文十八年「齊人弒其君商人」﹐昭十一年「楚子虔誘蔡侯般﹐殺之於申」皆書者﹐商人之下﹐何氏云「商人弒君賊﹐復見者﹐與大夫異。齊人已君事之﹐殺之宜當坐弒君」是也。昭十三年「楚公子棄疾弒公子比」得書者﹐亦是加弒故也﹐如趙盾之類矣。

親弒君者﹐趙穿也。復見趙盾者﹐欲起親弒者趙穿﹐非盾。親弒君者趙穿﹐則曷爲加之趙盾﹖不討賊也。何以謂之不討賊﹖據皆去葬不加弒。

﹝疏﹞注「據皆去葬不加弒」。

○解云﹕《春秋》之義﹐君弒賊不討﹐則不書葬﹐所以責臣子不討賊。若其加弒者﹐𨿽不討賊﹐亦書其葬﹐以其不親弒﹐不責臣子之討賊﹐是以昭十九年夏「許世子止弒其君買」﹐「冬﹐葬許悼公」﹐傳云「賊未討﹐何以書葬﹖不成於弒也。曷爲不成於弒﹖止進藥而藥殺也。止進藥而藥殺﹐則曷爲加弒焉爾﹖譏子道之不盡也」﹐「是以君子加弒焉爾」﹔「葬許悼公﹐是君子之赦止也。赦止者﹐免止之罪辭也」是也。然則此趙盾之弒君﹐與他親弒者同文﹐皆去其葬﹐則趙盾不加弒﹐趙盾旣不加弒﹐卽其身是賊﹐何得謂之不討賊乎﹖故難之。

晉史書賊曰「晉趙盾弒其君夷獆。」趙盾曰「天乎﹗無辜。辜﹐罪也。呼天告冤。

﹝疏﹞注「呼天告冤」。

○解云﹕冤﹐謂冤枉之冤也。

吾不弒君﹐誰謂吾弒君者乎﹖」史曰「爾爲仁爲義﹐人弒爾君﹐而復國不討賊﹐此非弒君如何﹖」復﹐反也。趙盾不能復應者﹐明義之所責﹐不可辭。趙盾之復國柰何﹖」靈公爲無道﹐使諸大夫皆內朝。禮﹐公族朝於內朝﹐親親也﹔𨿽有貴者﹐以齒﹐明父子也。外朝以官﹐體異姓也。宗廟之中﹐以爵爲位﹐崇徳也。宗人授事以官﹐尊賢也。升餕受爵以上嗣﹐尊祖之道也。喪紀以服之精粗爲序﹐不奪人之親也。

○餕﹐音俊。

﹝疏﹞注「禮公族」至「之親也」。

○解云﹕此皆《文王世子》文。彼注云「內朝﹐路寢廷也」。云「𨿽有貴者﹐以齒﹐明父子也」。彼注云「謂以宗族事會也」。云「外朝以官﹐體異姓也」者﹐彼鄭氏云「外朝﹐路寢門之外廷。體﹐猶連結也」。云「宗廟之中﹐以爵爲位﹐崇徳也」者﹐鄭氏云「崇﹐髙也。以爵貴賤異位」。云「宗人授事以官﹐尊賢也」者﹐鄭氏云「宗人掌禮及宗廟也。以官﹐官各有所掌也。若司徒奉牛﹐司馬奉羊﹐司空奉豕」。云「升餕受爵以上嗣﹐尊祖之道也」者﹐彼文云「其登餕獻爵﹐則以上嗣﹐尊祖之道也」﹐注云「上嗣﹐祖之正統。爵﹐謂上嗣舉奠也」﹐今此何氏以「登」爲「升」﹐復無「獻」字﹐蓋所見異也。云「喪紀以服之精觕爲序﹐不奪人之親也」者﹐彼文作「輕重」字﹐此作「精粗」者﹐亦所見異也。其上文云「其公大事﹐則以其喪服之精粗爲序」﹐注云「大事﹐謂死喪也。其爲君𨿽皆斬衰﹐序之必以本親也」是也。

然後處乎臺上﹐引彈而彈之﹐已趨而辟丸。巳﹐已諸大夫也。

○已﹐音紀。是樂而已矣。以是爲笑樂。

○是樂﹐音洛。趙盾已朝而出﹐與諸大夫立於朝。有人荷畚。荷﹐負也。畚﹐艸器﹐若今巿所量穀者是也﹐齊人謂之鍾。

○有人何﹐本又作「荷」﹐胡可反﹐又音何。畚﹐音本。

﹝疏﹞注「齊人謂之鍾」。

○解云﹕卽昭三年《左傳》云「齊舊四量﹕豆﹑區﹑釜﹑鍾」是也。

自閨而出者﹐宮中之門謂之闈﹐其小者謂之閨。從內朝出立於外朝﹐見出閨者﹐知外朝在閨外﹐內朝在閨內可知。

﹝疏﹞注「宮中」至「之閨」。

○解云﹕《釋宮》文。孫氏曰「闈者﹐宮中相通小門也。其小者謂之閨﹐小閨謂之閣」﹐李氏曰「皆門戶大小之異」是也。

趙盾曰「彼何也﹖夫畚曷爲出乎閨﹖」彼何者﹐始怪何等物之辭﹐熟視知其爲畚。乃言夫畚者賤器﹐何故乃出尊者之閨乎﹖呼之不至﹐怪而呼﹐欲問之。曰「子﹐大夫也﹐欲視之﹐則就而視之。」顧君責已以視人﹐欲以見就爲解也。古者士大夫通曰子。

○解﹐佳賣反﹐又如字。趙盾就而視之﹐則赫然死人也。赫然﹐已支解之貌。趙盾曰「是何也﹖」曰「膳宰也。主宰割殺膳者﹐若今大官宰人。熊蹯不熟﹐蹯﹐掌。公怒﹐以斗摮而殺之﹐摮﹐猶﹛敫手﹜也。﹛敫手﹜﹐謂旁擊頭項。

○摮﹐五羔反﹐又苦交反﹐猶﹛敫手﹜也。﹛敫手﹜﹐口弔反﹐擊也。支解﹐將使我棄之。」趙盾曰「嘻﹗」趨而入。靈公望見趙盾﹐愬而再拜。愬者﹐驚貌。禮﹐臣拜然後君答拜。靈公先拜者﹐畚出盾入﹐知其欲諫﹐欲以敬拒之﹐使不復言也。禮﹐天子爲三公下階﹐卿前席﹐大夫興席﹐士式幾。

○愬﹐所革反﹐又訴路反。

﹝疏﹞注「禮天」至「式幾」。

○解云﹕《春秋說》文。亦時王禮也。

趙盾逡巡北面再拜稽首。頭至地曰稽首﹐頭至手曰拜手。

﹝疏﹞注「頭至地」至「拜手」。解云﹕出《大祝》文。

趨而出。本欲諫君﹐君以拜謝知已意﹐冀當覺寤﹐故出。靈公心怍焉﹐怍﹐慚貌。慚盾知已過。

○怍﹐在洛反。欲殺之。於是使勇士某者往殺之。某者﹐本有姓字﹐記傳者失之。勇士入其大門﹐則無人門焉者﹔入其閨﹐則無人閨焉者﹔焉者﹐於也。是無人於閨門守視者也。上其堂﹐則無人焉。但言焉。絕語辭。堂不設守視人﹐故不言堂焉者﹐俯而闚其戶﹐俯﹐俛頭。戶﹐室戶。方食魚飱。勇士曰「嘻﹗子誠仁人也。吾八子之大門﹐則無人焉﹔入子之閨﹐則無人焉﹔上子之堂﹐則無人焉﹔是子之易也。易猶省也。

○飱﹐音孫。子爲晉國重卿﹐而食魚飱﹐是子之儉也。君將使我殺子﹐吾不忍殺子也。𨿽然﹐吾亦不可復見吾君矣。」負君命也。遂刎頸而死。勇士自斷頭也。傳極道此者﹐明約儉之衛。甚於重門擊柝。孔子曰「禮與其奢也﹐寧儉」﹐此之謂也。

○頸﹐居郢反。斷﹐音短。重﹐直容反。柝﹐他洛反。

﹝疏﹞注「傳極」至「謂也」。

○解云﹕《易﹖下系辭》云「重門系柝﹐以待暴客」是也。

靈公聞之﹐怒﹐滋欲殺之甚﹐滋﹐猶益也。眾莫可使往者。於是伏甲於宮中﹐召趙盾而食之。趙盾之車右祁彌明者﹐國之力士也。禮﹐大夫驂乘有車右﹐有禦者。。

○而食﹐音嗣﹐下同。祁﹐工支反。仡然從乎趙盾而入﹐仡然﹐壯勇貌。

○仡﹐魚乙反。放乎堂下而立。嫌靈公復欲殺盾﹐故入以爲意。《禮器》記曰﹕天子堂髙九尺﹐諸侯七尺﹐大夫五尺﹐士三尺。趙盾巳食﹐靈公謂盾曰「吾聞子之劍﹐蓋利劍也。子以示我﹐吾將觀焉。」授君劍﹐當拔而進其首﹐靈公因欲以推殺之。趙盾起將進劍﹐祁彌明自下呼之曰「盾﹗食飽則出﹐何故拔劍於君所﹖」趙盾知之﹐由人曰知之﹐自已知曰覺焉。

﹝疏﹞注「由人」至「覺焉」。

○解云﹕由人曰知之﹐此文是也。自已知曰覺者﹐卽昭三十一年傳云「夏父曰﹕『以來﹐人未足﹐而旴而余。』叔術覺焉﹐曰﹕『嘻﹗此誠爾國也夫。』起而致國於夏父」是也。

躇階而走。躇﹐猶超遽不暇以次。

○躇﹐醜略反﹐與踱同﹐一本作「辵」﹐音同。劇不﹐其據反﹐本亦作「遽」。靈公有周狗﹐周狗﹐可以比周之狗﹐所指如意。

○比﹐毗志反。謂之獒﹐犬四尺曰獒。

○獒﹐五刀反。

﹝疏﹞注「犬四尺曰獒」。

○解云﹕《釋畜》文。

呼獒而屬之﹐獒亦躇階而從之。祁彌明逆而踆之﹐以足逆曰踆。

○踆﹐音存﹐以足逆之。﹐徒臘反。

﹝疏﹞「呼獒而屬之」。

○解云﹕謂呼而指屬之。今呼犬謂之屬﹐義出於此。

絕其頷。頷口。

○頷﹐戶感反。趙盾顧曰「君之獒﹐不若臣之獒也﹗」然而宮中甲鼓而起。甲﹐卽上所道伏甲﹐約勒聞鼓聲當起殺盾。有起幹甲中者﹐抱趙盾而乘之。欲趨疾走。趙盾顧曰「吾何以得此於子﹖」猶曰吾何以得此救急之恩於子邪﹖非所以意悟。曰「子某時所食﹐活我於暴桑下者也。」某時者﹐記傳者失之。暴桑﹐蒲蘇桑。傳道此者﹐明人當素積恩徳。趙盾曰「子名爲誰﹖」後欲報之。曰「吾君孰爲介﹖介﹐甲也。猶曰我晉君誰爲興此甲兵﹐豈不爲盾乎﹖子之乘矣﹗何問吾名﹖」之乘﹐卽上車也。猶曰子以上車矣﹐何不疾去﹐而反徐問吾名乎﹖欲令蚤免去﹐不望報矣。

○蚤﹐音早。趙盾驅而出﹐眾無畱之者。明盾賢人﹐不忍殺也。且靈公無道﹐民眾不悅﹐以致見殺。趙穿緣民眾不說﹐起弒靈公﹐然後迎趙盾而入﹐與之立於朝﹐復大夫位也。卽所謂復國不討賊﹐明史得用責之。傳極道此上事者﹐明君𨿽不君﹐臣不可以不臣。

○不說﹐音悅。而立成公黑臀。不書者﹐明以惡夷獆﹐猶不書剽立。

○臀﹐徒門反。剽﹐匹妙反。

﹝疏﹞注「不書」至「剽立」。

○解云﹕襄公二十六年「二月﹐辛卯﹐衛寧喜弒其君剽」﹐「甲午﹐衛侯衎復歸於衛」﹐傳云「然則曷爲不言剽之立﹖不言剽之立者﹐以惡衛侯矣」﹐注云「欲起衛侯失眾出奔﹐故不書剽立。剽立無惡﹐則衛侯惡明矣」。然則此處不書黑臀之立﹐以惡夷獆明矣﹐故如此解。

夏四月。

秋﹐八月﹐﹤虫眾﹥。先是宣公伐莒取向﹐公比如齊所致。

﹝疏﹞注「先君」至「取何」。

○解云﹕在上四年春也。

○注「公比如齊」。

○解云﹕卽四年「秋﹐公如齊」﹐五年「春﹐公如齊」是也。

冬﹐十月。

七年﹐春﹐衛侯使孫良夫來盟。

﹝疏﹞「春衛侯」至「來盟」。

○解云﹕不書日月者﹐桓十四年夏﹐「鄭伯使其弟語來盟」之下﹐何氏云「時者﹐從內爲王義﹐明王者當以至信先天下」。然則成三年「冬﹐十有一月﹐晉侯使苟庚來聘。衛侯使孫良夫來聘。丙午﹐及荀庚盟。丁未﹐及孫良夫盟」﹐亦是來盟而書日月﹐彼下注云「書者﹐惡之。《詩》曰﹕『君子屢盟﹐亂是用長。』二國旣修禮相聘﹐不能親信﹐反復相疑﹐故舉聘以非之」﹐是其惡﹐故不舉重而書日月之義也﹐是當文皆有注解。

夏﹐公會齊侯伐萊。

秋﹐公至自伐萊。

大旱。爲伐萊逾時也。

○爲﹐於僞反。

冬﹐公會晉侯﹑宋公﹑衛侯﹑鄭伯曹伯於黑壤。

八年﹐春公至自會。

○夏﹐六月﹐公子遂如齊﹐至黃乃復。其言至黃乃復何﹖據公孫敖不言至復﹐又不言乃。

﹝疏﹞注「據公」至「言乃」。

○解云﹕卽文八年冬﹐「公孫敖如京師﹐不至復。丙戌﹐奔莒」是也。

有疾也。乃﹐難辭也。上言乃復﹐下有卒﹐知以疾爲難。

○難辭﹐乃旦反。何言乎有疾乃復﹖據公如晉以有疾乃復﹐弒恥﹐以爲有疾無惡。

﹝疏﹞注「據公如」至「無惡」。

○解云﹕卽昭二十三年「冬﹐公如晉﹐至河﹐公有疾乃復」﹐傳云「何言乎公有疾乃復﹖殺恥也」﹐注云「因有疾以殺﹐畏晉之恥」是也。

譏。何譏爾﹖大夫以君命出﹐聞喪徐行而不反。聞喪者﹐聞父母之喪。徐行者﹐不忍疾行﹐又爲君當使人追代之。以喪諭疾者﹐喪尙不當反﹐況於疾乎﹖順經文而重責之。言乃不言有疾者﹐有疾猶不得反也。敖不言乃者﹐明無所難爲重。敖當誅﹐遂當絕。

﹝疏﹞注「順經文」至「難爲重」。

○解云﹕正以傳不言大夫以君命出﹐遇疾而還非禮﹐而言聞喪徐行而不反者﹐是其順經文而重責之故也。

○注「敖當誅﹐遂當絕」。

○解云﹕以敖違命罪大﹐故當誅。誅者﹐罪累家也。遂前𨿽弒君﹐而宣公不以爲罪﹐直以當時行事而責之﹐責其奉命不終而以疾辭﹐故當絕其身而已。

辛巳﹐有事於太廟。

仲遂卒於垂。仲遂者何﹖據不稱公子﹐故問之。公子遂也。自是後無遂卒﹐知公子遂。何以不稱公子﹖據公子季友卒﹐𨿽加字﹐猶稱公子也。

﹝疏﹞注「據公」至「子也」。

○解云﹕卽僖十六年「三月﹐壬申﹐公子季友卒」是也。言𨿽加字者﹐欲道仲遂亦加字﹐而不稱公子矣。

貶。曷爲貶﹖據叔孫得臣卒不貶。

﹝疏﹞注「據叔」至「不貶」。

○解云﹕卽宣五年秋九月﹐「叔孫得臣卒」是也﹐何氏云「不日者﹐知公子遂欲弒君﹐爲人臣知賊而不言﹐明當誅」。然則得臣與遂同罪﹐而或貶或否﹐故難之。

爲弒子赤貶。然則曷爲不於其弒焉貶﹖據翚終隱之篇貶﹐欲使於文十八年「子赤卒」年中貶。

﹝疏﹞注「據翚」至「中貶」。

○解云﹕卽隱四年「秋﹐翚帥師會宋公」以下「伐鄭」﹐傳云「翚何以不稱公子﹖貶。曷爲貶﹖與弒公也」。十年「夏﹐翚帥師會齊人﹑鄭人伐宋」﹐傳云「此公子翚也﹐何以不稱公子﹖貶。曷爲貶﹖隱之罪人也﹐故終隱之篇貶也」是也。

於文則無罪﹐於子則無年。此解十八年秋如齊不貶意也。十八年編於文公貶之﹐則嫌有罪於文公﹐無罪於子赤也。卒乃貶者﹐元年逆女﹐嫌爲喪娶貶也。公會平州下如齊也﹐嫌公遂﹔八年如齊﹐嫌坐乃復貶也。貶加字者﹐起嬰齊所氏﹐明爲歸父後﹐大宗不得絕也。地者﹐卒外﹐明當有卒外禮也。日者﹐不去樂也。書有事者﹐爲不去樂張本。

○編﹐必連反。

﹝疏﹞注「元年逆」至「貶也」。

○解云﹕卽上元年「公子遂如齊逆女」﹐彼注云「嫌觸諱不成其文也」是也。

○注「云會」至「公遂」。

○解云﹕卽元年經云夏﹐「公會齊侯於平州。公子遂如齊」是也。若不言公子﹐直言遂如齊﹐文承公會於平州之下﹐嫌謂公遂如齊﹐非公子遂﹐是以不得去公子矣。

○注「如齊嫌坐乃復貶也」。

○解云﹕公子翚助桓篡弒﹐入篇卽不貶﹐見其無罪於桓公。今此公子遂助宣篡弒﹐而於宣貶者﹐正以於子赤則無年﹐遂之罪重不得令免﹐會須貶之。諸見之處﹐悉皆有嫌﹐不得作文﹐是以正於卒時貶﹐見其事。

○注「貶加字」至「絕也」。

○解云﹕成十五年「三月﹐乙巳﹐仲嬰齊卒」﹐傳云「仲嬰齊者何﹖公孫嬰齊也。公孫嬰齊」﹐注云「更爲公孫之子﹐故不得復氏公孫」﹔傳文云「爲人後者爲其子﹐則其稱仲何﹖孫以王父字爲氏也。然則嬰齊孰後﹖後歸父也。歸父使於晉而未反﹐何以後之」﹐注云「據巳絕也」﹔傳云「叔仲惠伯﹐傳子赤者也。文公死﹐子幼﹐公子遂謂叔仲惠伯曰﹕『君幼﹐如之何﹖原與子慮之。』叔仲惠伯曰﹕『吾子相之﹐老夫抱之﹐何幼君之有﹖』公子遂知其不可與謀﹐退而殺叔仲惠伯﹐弒子赤而立宣公。宣公死﹐成公幼﹐藏宣叔者相也。君死不哭﹐聚諸大夫而問焉﹐曰﹕『昔者叔仲惠伯之事﹐孰爲之﹖』諸大夫雜然曰﹕『仲氏也﹐其然乎﹖』於是遣歸父之家」﹐注云「時見君幼﹐欲以防示諸大夫」﹔「然後哭君。歸父使乎晉﹐還自晉﹐至檉﹐聞君薨家遣﹐墠帷﹐哭君成踴﹐反命於介﹐自是走之齊。魯人徐傷歸父之無後也」﹐注云「徐者﹐皆共之辭也﹐關東語。傷其先人爲惡﹐身見逐絕不忿懟也」﹔「於是使嬰齊後之也」﹐注云「弟無後兄之義﹐爲亂昭穆之序﹐失父子之親﹐故不言仲孫明不與子爲父爲父孫是也。然遂旣被貶而加字者﹐欲起成十五年仲嬰齊以仲爲氏故也。嬰齊者﹐仲遂之子﹐宜稱公孫而氏仲者﹐明爲其兄公孫歸父之後﹐不得氏公孫﹐故氏仲矣。所以弟爲兄後者﹐正以大宗不得絕故也。

○注「地者」至「禮也」。

○解云﹕欲道公子季友之文皆不地。此言於垂者﹐正以卒於外故也。所以卒於外則地之者﹐明其當有卒於外之禮故也。

○注「日者﹐不去樂也」。

○解云﹕正以《春秋》之例﹐失禮鬼神例日故也。

○注「書有」至「張本」。

○解云﹕正以時祭之禮﹐初夏作之﹐卽是得時不書之例﹐而書之者﹐爲下不去樂張本故也。而言有事者﹐礿不合書﹐是以但言有事﹐爲下張本而已﹐似若文二年注云「不言吉祫者﹐就不三年不復譏﹐略﹐爲下張本」而已之類。

壬午﹐猶繹。萬入去籥。繹者何﹖祭之明日也。禮﹐繹繼昨日事﹐但不灌地降神爾。天子諸侯曰繹﹐大夫曰賓屍﹐士曰宴屍﹐去事之殺也。必繹者﹐屍屬昨日配先祖食﹐不忍輒忘﹐故因以復祭﹐禮則無有誤﹐敬愼之至。殷曰肜﹐周曰繹。繹者﹐據今日道昨日﹐不敢斥尊言之﹐文意也。肜者﹐肜肜不絕﹐據昨日道今日﹐斥尊言之﹐質意也。祭必有屍者﹐節神也。禮﹐天子以卿爲屍﹐諸侯以大夫爲屍﹐卿大夫以下以孫爲屍。夏立屍﹐殷坐屍周旅酬六屍。

○屬﹐音燭。肜﹐羊弓反。

﹝疏﹞「繹者何」。

○解云﹕欲言是祭﹐去礿大近﹔欲言非祭﹐繹者祭名﹐故執不知問。

○注「禮繹」至「神爾」。

○解云﹕正以《釋天》云「繹﹐又祭也」﹐孫氏云「祭之明日﹐尋繹復祭」﹐故言繼昨日事。正以昨日祭﹐已灌地降神﹐是以今日繹﹐主爲屍作﹐何以爲灌乎﹖故云但不灌地降神爾。

○注「天子諸侯」至「宴屍」。

○解云﹕《春秋說》文也。稍得言名繹在正祭之後﹐故曰去事之殺也。

○注「則無有誤」。

○解云﹕畏敬先君之屍而爲之設祭﹐則無有過誤也。

○注「殷曰肜﹐周曰繹」。

○解云﹕《釋天》文。案郭氏《爾雅》﹐其下文仍有「夏曰腹胙」之文﹐而何氏不言之者﹐正以諸家《爾雅》悉無此言﹐故不引之。復胙﹐郭氏云「未見義所出也」。

○注「繹者」至「意也」。

○解云﹕祭尊於繹﹐欲道今日所尋繹﹐乃是昨日之正祭﹐故云據今日道昨日﹐不敢斥尊﹐乃是尊正之義﹐故曰文意也。

○注「肜者」至「神也」。

○解云﹕正由昨日正祭﹐是以今日作又祭﹐相因而不絕﹐肜肜然﹐故曰據昨日道今日﹐乃是迫近而不尊﹐故曰質意也。

○注「禮天子」至「孫爲屍」。

○解云﹕何氏差約古禮也。天子不使公﹐諸侯不使卿﹐皆爲其疑也。卿大夫已下以孫爲屍﹐以其昭穆同也。

○注「夏立」至「六屍」。

○解云﹕卽《禮器》云「周坐屍」﹐注云「言此亦周所因於殷也」﹔「夏立屍而卒祭」﹐注云「夏禮屍有事乃坐」﹔「殷坐屍」﹐注云「無事猶坐」﹔「周旅酬六屍」﹐注云「使之相酌也。后稷之屍﹐發爵不受旅」﹔「曾子曰『周禮其猶醵與』」﹐注云「斂錢飲酒爲醵﹐旅酬相酌似之也」。

萬者何﹖幹舞也。幹﹐謂楯也。能爲人扞難而不使害人﹐故聖王貴之﹐以爲武樂。萬者﹐其篇名。武王以萬人服天下﹐民樂之﹐故名之云爾。

○楯﹐食允反。扞﹐戶旦反。

﹝疏﹞「萬者何」。

○解云﹕欲言其樂﹐文無樂名﹔欲言非樂﹐祭祀用之﹐故執不知問。

○注「武王」至「云爾」。

○解云﹕《春秋說》文。昔武王一會八伯諸侯﹐人數豈止萬而已﹐蓋以萬是總名﹐故據以言耳。

籥者何﹖籥舞也。籥所吹以節舞也。吹籥而舞﹐文樂之長。

﹝疏﹞「籥者何」。

○解云﹕欲言非樂﹐籥是樂名﹔欲言是樂﹐臨祭見去﹐故執不知問。

○注「吹籥而舞﹐文樂之長」。

○解云﹕正以萬是武樂﹐入而用之﹐而籥特備矣。

其言萬入去籥何﹖據入者不言萬﹐去樂不言名。

﹝疏﹞注「去樂不言名」。

○解云﹕卽昭十五年「二月﹐癸酉﹐有事於武宮。籥入﹐叔弓卒﹐去樂卒事」是也。

去其有聲者﹐不欲令人聞之。廢其無聲者﹐廢﹐置也。置者﹐不去也﹐齊人語。存其心焉爾。存其心焉爾者何﹖知其不可而爲之也。明其心猶存於樂﹐知其不可﹐故去其有聲者而爲之。

﹝疏﹞「存其心焉爾者何」。

○解云﹕欲道存心於樂﹐而有去籥之文﹔欲道存心於股肱﹐而繹萬不廢﹐故執不知問。

猶者何﹖通可以已也。禮﹐大夫死﹐爲廢一時之祭﹐有事於廟而聞之者﹐去樂卒事﹔卒事而聞之者﹐廢繹。日者﹐起明日也。言入者﹐據未奏去籥時書。凡祭自三年喪已下﹐各以日月廢時祭﹐惟郊社越紼而行事可。

﹝疏﹞「猶者何」。

○解云﹕欲言是禮﹐書而譏之﹔欲言非禮﹐乃當正祭之明日﹐故執不知問。

○「禮大夫」至「之祭」。

○解云﹕正以正祭爲吉事故也。

○注「有事」至「去樂」。

○解云﹕卽昭十五年「二月﹐癸酉﹐有事於武宮。籥入﹐叔弓卒﹐去樂卒事」﹐傳云「其言去樂卒事何﹖禮也。君有事於廟﹐聞大夫之喪﹐去樂」﹐注云「恩痛不忍舉」。

○注「卒事」至「日也」。

○解云﹕卽《檀弓》下篇云「仲遂卒於垂﹐壬午﹐猶繹﹐萬入去籥。仲尼曰『非禮也﹐卿卒不繹』」是也。

○注「言入」至「時書」。

○解云﹕欲道所以不言萬作而言萬入之意也。

○注「凡祭」至「事可」。

○解云﹕卽《王制》曰「喪三年不祭﹐惟祭天地社稷﹐爲越紼而行事」﹐鄭注云「不敢以卑廢尊。越﹐猶躐也。紼﹐輴車索」是也。

戊子﹐夫人熊氏薨。

晉師﹑白狄伐秦。

楚人滅舒蓼。

秋﹐七月﹐甲子﹐日有食之﹐旣。是後楚莊王圍宋﹐析骸易子﹐伐鄭勝晉﹐鄭伯肉袒﹐晉大敗於邲﹐中國精奪﹐屈服彊楚之應。

﹝疏﹞注「是後」至「易子」。

○解云「圍宋」者﹐卽下十四年「秋﹐九月﹐楚子圍宋」是也。言析骸易子者﹐卽十五年傳云「易子而食之﹐析骸而炊之」是也。

○注「伐鄭勝晉。

○解云﹕卽下九年冬﹐「楚子伐鄭。晉郤缺帥師救鄭」﹔十年夏﹐「晉人﹑宋人﹑衛人﹑曹人伐鄭」﹐冬﹐「楚子伐鄭」﹔十一年「夏﹐楚子﹑陳侯﹑鄭伯盟於辰陵」。注云「不日月者﹐莊王行霸﹐約諸侯﹐明王法﹐討徵舒﹐善其憂中國﹐故爲信辭」。然則比年之間﹐晉﹑楚爭共伐鄭﹐鄭伯終服於楚﹐盟於辰陵﹐楚勝於晉﹐居然明矣﹐故云伐鄭勝晉也。

○注「鄭伯肉袒」。

○解云﹕卽下十二年春﹐「楚子圍鄭」﹐「鄭伯肉袒﹐左執茅旌﹐右執鸞刀﹐以逆莊王」是也。

○注「晉大敗於邲」。

○解云﹕卽下十二年夏﹐「晉荀林父帥師﹐及楚子戰於邲﹐晉師敗績」。

○注「中國精奪」。

○解云﹕正以日者﹐大陽之精﹐諸夏之象﹐今而被食﹐故曰中國精奪。

冬﹐十月﹐巳丑﹐葬我小君頃熊﹐雨不克葬。庚寅﹐日中而克葬。頃熊者何﹖宣公之母也。熊氏楚女。宣公﹐卽僖公妾子。

○頃﹐音傾。

﹝疏﹞「頃熊者何」。

○解云﹕欲言是妾﹐卒葬備書﹔欲言夫人﹐與君別謚﹐故執不知問。

而者何﹖難也。乃者何﹖謂問定公日下昃乃克葬。

﹝疏﹞「而者何」。

○解云﹕魯公夫人薨葬多矣﹐此獨言﹐故執不知問。

○注「謂問定公日下昃乃克葬」。解云﹕卽是十五年九月﹐「丁巳﹐葬我君定公﹐雨不克葬。戊午﹐日下昃﹐乃克葬」是也。然則言乃之經﹐不幹此事﹐而於此問之者﹐正以葬時遇雨廢葬﹐而乃異文﹐是以連而問之。

難也。禮﹐卜葬從遠日。不克葬見難者﹐臣子重難﹐不得以正日葬其君。

﹝疏﹞「禮卜葬從遠日」。

○解云﹕卽《曲禮》上篇云「喪事先遠日」﹐鄭注云「喪事﹐葬與練祥也」。《左氏傳》云「禮﹐卜葬先遠日﹐辟不懷也」﹐舊典之遺存也。

曷爲或言而﹐或言乃﹖乃難乎而也。言乃者﹐內而深﹔言而者﹐外而淺。下昃﹐日眣久﹐故言乃。孔子曰「其爲之也難﹐言之得無訒乎。」皆所以起孝子之惰也。雨不克葬者﹐爲不得行葬禮。孔子曰「生事之以禮﹐死葬之以禮﹐祭之以禮。」故不得行禮則不葬也。魯錄雨不克葬者﹐恩錄內尢深也。別朝莫者﹐明見日乃葬也。。

○訒﹐音刃。莫﹐音暮。

﹝疏﹞注「孔子」至「認乎」。

○解云﹕《論語》文。引之者﹐證難言之事﹐必須訒而言之﹐似若臣子不得正日﹐𨿽言重難﹐亦須訒而葬之。

○注「所以起孝子之情也」。

○解云﹕謂《春秋》言而言乃者﹐所以起見孝子之情﹐重難有淺深故也。

○注「魯錄」至「深也」。

○解云﹕欲道外諸侯葬多矣﹐而無不克之文者﹐以其恩淺也。

○注「別朝」至「葬也」。解云﹕謂日中與昃。然則朝莫猶早晚也。

城平陽。

楚師伐陳。

九年﹐春﹐王正月﹐公如齊。月者﹐善宣公事齊合古禮﹐卒使齊歸濟西田。不就十年月者﹐五年再朝﹐近得正。孔子曰「知和而和﹐不以禮節之﹐亦不可行也。」明𨿽事人﹐皆當合禮。

﹝疏﹞注「月者」至「西田」。

○解云﹕卽下十年春﹐「齊人歸我濟西田」是也。

○注「不就」至「合禮」。

○解云﹕何氏之意﹐以爲《春秋》之道﹐祖述堯﹑舜﹐天子五年一巡狩﹐諸侯亦五年一朝天子﹐是以桓元年注「故卽位比年使大夫小聘﹐三年使上卿大聘﹐四年又使大夫小聘﹐五年一朝」是也。然則諸侯自相朝﹐𨿽文不著﹐若欲以朝﹐亦不過是也。宣公五年「春﹐公如齊」﹐今九年春又如齊﹐乃五年之內﹐不得正盡五年﹐故曰近得正。言近者﹐不正是之辭也。𨿽不正是﹐近合於禮﹐是以《春秋》此年書月﹐以見善宣公﹐至十年公復如齊﹐是爲大數﹐惟近取濟西田之文﹐亦不得見善﹐故言不就十年月者﹐五年再朝近得正。

公至自齊。

夏﹐仲孫蔑如京師。

齊侯伐萊。

秋﹐取根牟。根牟者何﹖邾婁之邑也。曷爲不系乎邾婁﹖諱亟也。亟﹐疾也。屬有小君之喪﹐邾婁子來加禮﹐未期而取其邑﹐故諱不系邾婁也。上有小君喪﹐而下諱取之﹐則邾婁加禮明矣。未期年從加禮數者﹐猶王子虎從會葬數。

○亟﹐去冀反。未期﹐音基。

﹝疏﹞「根牟者何」。

○解云﹕欲言是國﹐經典未有﹔欲言非國﹐文無所系﹐故執不知問。

○注「屬有小君之喪」。

○解云﹕卽上八年夏﹐「夫人熊氏薨」是也。

○注「邾婁子來加禮」。

○解云﹕謂上八年冬十月葬頃熊之時﹐邾婁子使人來加禮﹐但例不書之﹐故不見也。

○注「未期」至「婁也」。

○解云﹕去年十月來加禮﹐今年七月而取邑﹐故言未期也。加禮者﹐或是賵襚之屬﹐皆是葬前之事﹐而要系會葬言之。言未期者﹐欲取諱亟之義彊故也。必知過期之後﹐不復諱之者﹐正以定十五年夏五月定公薨﹐「邾婁子來奔喪」﹐至於哀元年「冬﹐仲孫何忌帥師伐邾婁」﹐注云「邾婁子新來奔喪﹐伐之不諱者﹐期外恩殺惡輕﹐明當與根牟有差」是也。

○注「未期年」至「葬數」解云﹕此文欲取未期之義﹐而從加禮數之﹔若取薨之時﹐則過於期矣﹐若似僖三十三年冬十二月﹐「公薨於小寢」﹔文元年「天王使叔服來會葬」﹐夏四月﹐「葬我君僖公」﹔文三年「夏﹐五月﹐王子虎卒」﹐傳云「王子虎者何﹖天子之大夫也。外大夫不卒﹐此何以卒﹖新使乎我也」﹐注云「王子虎﹐卽叔服也。新爲王者使來會葬﹐在葬後三年中卒﹐君子恩隆於親親﹐則加報之﹐故卒﹐明當有恩禮也」。然則王子虎之卒在文三年夏﹐若數來會葬之時﹐則在三年之內﹔若數公卒時四年矣﹐與此相似﹐故猶之。

八月﹐滕子卒。

九月﹐晉侯﹑宋公﹑衛侯﹑鄭伯﹑曹伯會於扈。

○扈者何﹖諸侯卒其封內不地﹐此何以地﹖據陳侯鮑卒不地。晉荀林父帥師伐陳。

○辛酉晉侯黑臀卒於扈扈者﹐何晉之邑也。諸侯卒其封內不地此何以地據陳侯鮑卒不地

﹝疏﹞「扈者何」。

○解云﹕若言晉地﹐不應書之﹔欲道外地﹐文無所系﹐故執不知問。

○注「據陳侯鮑卒不地」。

○解云﹕桓五年「春正月﹐甲戌﹐已丑﹐陳侯鮑卒」﹐傳云「曷爲以二日卒之﹖怴也。甲戌之日亡﹐已丑之日死而得﹐君子疑焉﹐故以二日卒之也」﹐是其卒於封內不書地﹐故難之。

卒於會﹐故地也。起時衰多窮厄伐桑霦而卒於諸侯會上﹐故地﹐危之。未出其地﹐故不言會也。左右皆臣民﹐𨿽卒於會上﹐危愈於竟外﹐故不復著言會也。出外死有輕重﹐死於師尢甚﹐於會次之﹐如人國次之﹐於封內最輕。不書葬者﹐欲篡也。

﹝疏﹞注「出外死」至「最輕」。

○解云﹕時衰多窮厄伐喪﹐師者用兵之處﹐而君死焉﹐故言於師﹐著其危甚﹐卽襄十八年「曹伯負芻卒於師」是也。是以僖四年「夏﹐許男新臣卒」﹐何氏云「不言卒於師者﹐桓公師無危」﹐是其義也。云於會次之者﹐與人交接之處﹐或相劫詐未可知﹐若柯之盟曹子劫桓公之類是也﹐而君卒焉﹐故言次之﹐卽定四年夏﹐「杞伯成卒於會」是也。云於人國次之者﹐正以時多背死向生﹐而君卒於竟外﹐似有掩襲之理﹐但於主國有賓客之道﹐是故又以爲次矣﹐卽襄二十六年秋﹐「許男寧卒於楚」之屬是也。云於封內最輕者﹐正以左右皆民臣﹐危少於竟外﹐是以不言於會矣﹐但有外國之人﹐亦有危理﹐故書其地﹐卽此文書「晉侯黑臀卒於扈」是也。若不聚會﹐直卒於封內者﹐仍自不地﹐卽「陳侯鮑卒」是也。若然﹐昭十三年「夏﹐四月楚公子比自晉歸於楚﹐弒其君虔於乾谿」﹐不與人會而書地者﹐彼注云「封內地者﹐起禍所由﹐因以爲戒」是也。而雲起禍所由者﹐案彼傳云「靈王爲無道﹐作乾谿之臺﹐三年不成﹐楚公子棄疾脇比而立之﹐然後令於乾谿之役曰﹕『此已立矣﹐後歸者不得復其田裏。』眾罷而去之﹐靈王經而死」﹐是其致禍之由。

○注「不書」至「篡也」。

○解云﹕《春秋》之義﹐篡明者書葬﹐卽小白之屬是也。篡不明者﹐卽不書其葬以見篡﹐卽此黑臀之屬是也﹐云云﹐已說於上。

冬﹐十月﹐癸酉﹐衛侯鄭卒。不書葬者﹐殺公子瑕也。

﹝疏﹞注「不書葬」至「瑕也」。

○解云﹕卽僖三十年「秋﹐衛殺其大夫元咺及公子瑕也」﹐不言殺元咺﹐元咺有罪云云﹐已說於上。

宋人圍滕。

楚子伐鄭。

晉郤缺帥師救鄭。

陳殺其大夫泄冶。

宣公卷十六﹝起十年﹐盡十八年﹞

宣公卷十六﹝起十年﹐盡十八年﹞

十年﹐春﹐公如齊。公至自齊。齊人歸我濟西田。齊已取之矣﹐其言我何﹖據歸讙及闡﹐齊已取不言我。

○僤﹐本又作「闡」﹐昌善反。

﹝疏﹞注「據歸」至「言我」。

○解云﹕哀公八年「夏﹐齊人取讙及僤」﹔冬﹐「齊人歸讙及僤」是也。

言我者﹐未絕於我也。曷爲未絕於我﹖據有俄道。

﹝疏﹞注「據有俄道」。解云﹕卽桓二年傳云「至乎地之與之則不然﹐俄而可以爲其有矣」﹐彼注云「俄者﹐謂須臾之間﹐制得之頃也」。言俄爾之間﹐則有絕於本主之道﹐爾來十年﹐何言未絕於我乎﹖故難之。

齊已言取之矣﹐齊已言語許取之。其實未之齊也。其人民貢賦尙屬於魯﹐實未歸於齊。不言來者﹐明不從齊來﹐不當坐取邑。凡歸邑﹑物例皆時。

﹝疏﹞注「不言來」至「取邑」。

○解云﹕案元年注云「亦因惡齊取篡者賂﹐當坐取邑」者﹐正以篡逆之賊天下共惡﹐齊乃許取其賂而與之同﹐似若漢律行言許受財之類﹐故云當坐取邑耳。今言不當坐取邑者﹐正以爾來十年仍不入已﹐見宣有禮﹐還復歸之﹐功過相除﹐可以減其初惡﹐是以《春秋》恕之﹐不復書來﹐以除其過﹐故曰不當坐取邑耳。

○注「凡歸邑物例皆時」。

○解云﹕其歸邑時者﹐卽定十年夏﹐「齊人來歸運﹑讙﹑龜陰田」﹐及此經書春之屬皆是也。其歸物時者﹐卽莊六年冬「齊人來歸衛寶」﹐注云「寶者﹐玉物凡名」是也。以此言之﹐則知哀八年「齊人歸讙及僤」在日月之下﹐不蒙日月亦可知也。

夏﹐四月﹐丙辰﹐日有食之。與甲子旣同﹐事重故累食。

﹝疏﹞注「與甲子旣同」。

○解云﹕卽上八年「秋﹐七月﹐甲子﹐日有食之﹐旣」﹐彼注云「是後楚莊王圍宋﹐析骸易子﹐伐鄭勝晉﹐鄭伯肉袒﹐晉師大敗於邲﹐中國精奪﹐屈服彊楚之應」。今此與彼同占﹐故曰與甲子旣同也。

已巳﹐齊侯元卒。

齊崔氏出奔衛。崔氏者何﹖齊大夫也。其稱崔氏何﹖據齊髙無咎出奔名。連崔氏者﹐與尹氏俱稱氏﹐嫌爲采邑。

﹝疏﹞「崔氏者何」。

○解云﹕欲言大夫﹐而直言崔氏﹔欲言微者﹐而得書於經﹐故執不知問。

○注「據齊」至「奔名」。

○解云﹕卽成十七年秋﹐「齊髙無咎出奔莒」是也。

○注「連崔氏者」。

○解云「與尹氏俱稱氏﹐嫌爲采邑」者﹐卽隱三年「夏﹐四月﹐辛卯﹐尹氏卒」是也。

貶。曷爲貶﹖據外大夫奔不貶。

﹝疏﹞注「據外大夫奔不貶」。

○解云﹕卽上引「髙無咎出奔莒之屬」是也。

譏世卿。世卿非禮也。復見譏者﹐嫌尹氏王者大夫﹐職重不當世﹐諸侯大夫任輕可出也。因齊大國禍著﹐故就可以爲法戒﹐明王者尊莫大於周室﹐彊莫大於齊國﹐世卿猶能危之。

﹝疏﹞注「復見」至「世也」。

○解云﹕卽隱三年「尹氏卒」單稱氏﹐巳是譏之。今復單言崔氏﹐故言復也。

○注「因齊大國」至「危之」。

○解云﹕欲道等是諸侯﹐科取卽得﹐所以不於僖二十八年「衛元咺出奔晉」之經見之者﹐因齊大國有弒君之禍著﹐明於出奔故也。

公如齊。不言奔喪者﹐尊內也。猶不言朝聘。

﹝疏﹞注「不言」至「內也」。

○解云﹕正以上文四月「已巳﹐齊侯元卒」﹐則知此經「公如齊」者﹐奔喪而往。而言尊內也者﹐欲道定十五年夏﹐「公薨於髙寢」﹐「邾婁子來奔喪」﹐彼則書之。今此否者﹐尊內故也。

五月﹐公至自齊。

癸巳﹐陳夏徵舒弒其君平國。

六月﹐宋師伐滕。

公孫歸父如齊﹐葬齊惠公。

晉人﹑宋人﹑衛人﹑曹人伐鄭。秋﹐天王使王季子來聘。王季子者何﹖天子之大夫也。其稱王季子何﹖據叔服不系王﹐不稱子﹐王札子不稱季。

﹝疏﹞「五月公」至「自齊」。

○解云﹕致例時﹐而書五月者﹐爲下癸已出之。

○「王季子者何」。

○解云﹕欲言諸侯﹐而王使來聘﹔欲言大夫﹐而經書子﹐故執不知問。

○注「據叔」至「稱子」。

○解云﹕卽文元年「天王使叔服來會葬」是也。

○「王札子不稱季」。

○解云﹕卽下十五年夏﹐「六月﹐王札子殺召伯﹑毛伯」是也。

貴也。其貴柰何﹖母弟也。子者﹐王子也。天子不言子弟﹐故變文﹐上季系先王以明之﹐著其骨肉貴﹐體親也。

﹝疏﹞注「子者﹐王子」至「明之」。

○解云﹕言天子不言子弟者﹐卽文元年注云「叔服者﹐王子虎也」﹐「不系王者﹐不以親疏錄也。不稱王子者﹐時天子諸侯不務求賢﹐而專貴親親﹐故尢其在位子弟﹐剌其早任以權也」是也。旣言尢其在位子弟﹐是以不得稱之。「王子瑕奔晉」﹐「天王殺其弟年夫」﹐難之云云﹐已說在文元年。

○注「著其」至「親也」。

○解云﹕以其稟气於先王﹐故言骨肉貴﹔以其今王母弟﹐故曰體親也。

公孫歸父帥師伐邾婁﹐取蘱。

○蘱﹐音類﹐又力對﹑欺類二反。

大水。先是城平陽﹐取根牟及蘱﹐役重民怨之所生。

﹝疏﹞注「先是城平陽」。解云﹕在上八年冬。

○注「取根牟」。者﹐解云﹕在上九年秋。

季孫行父如齊。

冬﹐公孫歸父如齊。

齊侯使國佐來聘。

饑。何以書﹖以重書也。民食不足﹐百姓不可復興﹐危亡將至﹐故重而書之。明當自省減﹐開倉庫﹐贍振之。哀公問於有若曰「年饑﹐用不足﹐如之何﹖」有若對曰「盍徹乎﹖」曰「二﹐吾猶不足﹐如之何其徹也﹖」對曰「百姓足﹐君孰與不足﹖百姓不足﹐君孰與足﹖」

○贍﹐當艷反。

楚子伐鄭。

十有一年﹐春﹐王正月。

夏﹐楚子﹑陳侯﹑鄭伯盟於辰陵。不日月者﹐莊王行霸約諸侯﹐明王法﹐討徵舒﹐善其憂中國。故爲信辭。

公孫歸父會齊人伐莒。

秋﹐晉侯會狄於欑函。離不言會。言會者﹐見所聞世治近升平﹐內諸夏而詳錄之﹐殊夷狄也。下發傳於吳者﹐方具說其義﹐故從外內悉舉者明言之。

﹝疏﹞注「發傳於吳」至「明言之」。

○解云﹕卽成十五年「冬﹐十有一月﹐叔孫僑如會晉士燮﹑齊髙無咎﹑宋華元﹑衛孫林父﹑鄭公子鰌﹑邾婁人會吳於鍾離」﹐傳云「曷爲殊會吳﹖外吳也。曷爲外也﹖《春秋》內其國而外諸夏﹐內諸夏而外夷狄。王者欲一乎天下﹐曷爲以外內之辭言之﹖言自近者始也」﹐注云「明當先正京師﹐乃正諸夏﹔諸夏正﹐乃正夷狄﹐以漸治之」是也。

冬﹐十月﹐楚人殺陳夏徵舒。此楚子也﹐其稱人何﹖據下入陳稱子。

﹝疏﹞注「據下入陳稱子」。

○解云﹕卽下「丁亥﹑楚子入陳」是也。

貶。曷爲貶﹖據徵舒有罪。不與外討也。辟天子﹐故貶見之﹐卽所謂貶絕﹐然後罪惡見。

﹝疏﹞注「卽所謂」至「惡見」。

○解云﹕卽昭元年傳云「《春秋》不待貶絕而罪惡見者﹐不貶絕以見罪惡也」是也。

不與外討者﹐因其討乎外而不與也。𨿽內討亦不與也。𨿽自討其臣下﹐亦不得與也。

﹝疏﹞「𨿽內討亦不與也」。

○解云﹕案《檀弓》云「臣弒君﹐凡在官者﹐殺無捨。」是以隱四年「九月﹐衛人殺州吁於濮」﹐傳曰「其稱人何﹖討賊之辭也」﹐注云「討者除也﹐明國中人人得討之﹐所以廣忠孝之路」。以此言之﹐則弒君之賊﹐國內人人皆得殺之。而言𨿽內討亦不與者﹐正以與莊王非國內﹐是以不與其外討。又言𨿽內討亦不與者﹐正以莊王身爲君而見在﹐寧得更有弒君之賊而討之乎﹖明知莊王內討者﹐更以他罪耳。諸侯不得專殺大夫﹐是以不與。

曷爲不與﹖據善爲齊誅之。

﹝疏﹞注「據善爲齊誅之」。

○解云﹕卽昭四年「秋﹐七月﹐楚子」以下「伐吳﹐執齊慶封﹐殺之」。傳云「此伐吳也﹐其言執齊慶封何﹖爲齊誅也。其爲齊誅柰何﹖慶封走之吳﹐吳封於防」﹐何氏云「月者﹐善義兵」是也。

實與﹐不言執與討賊同文。

﹝疏﹞注「不言執」至「同文」。

○解云﹕正以昭八年夏﹐「楚人執陳行人於徵師﹐殺之」。言執非討賊之文﹐隱四年「衛人殺州吁」﹐莊九年「齊人殺無知」﹐皆不言執﹐以見此不言執﹐乃與討賊同文﹐故知實與矣。

而文不與。文曷爲不與﹖諸侯之義﹐不得專討也。諸侯之義不得專討﹐則其曰實與之何上無天子﹐下無方伯﹐天下諸侯有爲無道者﹐臣弒君﹐子弒父﹐力能討之﹐則討之可也。與齊桓專封同義。不書兵者﹐時不伐。

﹝疏﹞注「與齊桓專封同義」。

○解云﹕卽僖元年齊師救邢之下﹐傳云「曷爲先言次﹐後言救﹖君也。君則其稱師何﹖不與諸侯專封也。曷爲不與﹖實與而文不與。文曷爲不與﹖諸侯之義﹐不得專封也。諸侯之義不得專封﹐則其曰實與之何﹖上無天子﹐下無方伯﹐天下諸侯有相滅亡者﹐力能救之﹐則救之可也」﹐注云「主書者﹐起文從實也」。今此亦然﹐故曰齊桓專封同義耳。

○注「不書兵者﹐時不伐」。

○解云﹕欲決昭四年秋﹐「楚子」以下「伐吳﹐執齊慶封﹐殺之」﹐彼實有兵﹐故言伐。今此不書兵者﹐時實不伐﹐非是省文之義耳。

丁亥﹐楚子入陳﹐日者﹐惡莊王討賊之後﹐欲利其國。復出楚子者﹐爲下納善不當貶﹐不可因上貶文。

﹝疏﹞注「日者」至「利其國」。

○解云﹕正以《春秋》之義﹐入例書時﹐傷害多則書月﹐今此書日以詳其惡﹐故如此解。

○注「復出楚」至「貶文」。

○解云﹕《春秋》之義﹐以納爲篡辭﹐而言爲下納善者﹐正以上有起文﹐故與凡納異﹐何者﹖上有討賊之文﹐而卽言納二子於陳﹐故知其善﹐所謂美惡不嫌同辭矣。

納公孫寧﹑儀行父於陳。此皆大夫也﹐其言納何﹖據納者謂已絕也。今寧﹑儀行父上未有出奔絕文﹐故見大夫﹐反言納也。

○寧﹐乃定反﹐音寧。

﹝疏﹞注「據納」至「言納也」。

○解云﹕定十四年秋「衛世子蒯聵出奔宋」至「哀二年夏」晉趙鞅納衛世子蒯聵於戚」﹐是其上有出奔絕文而下言納矣。而僖二十五年「秋﹐楚人圍陳﹐納頓子於頓」﹐上文不言頓子出奔者﹐正以頓是微國﹐出入不兩書﹐故彼注云「頓子出奔不書﹐小國例也」。云故見大夫者﹐言此二子上無絕文﹐故見任爲大夫﹐而反言納於陳。

納公黨與也。徵舒弒君﹐寧﹑儀行父如楚訴徵舒﹐徵舒之黨從後絕其位﹐楚爲討徵舒而納之﹐本以助公見絕﹐故言納公黨與。不書徵舒絕之者﹐以弒君爲重。主書者﹐美楚能變悔攺過﹐以遂前功﹐卒不取其國而存陳。不系國者﹐因上入陳可知。

﹝疏﹞注「不書」至「主書者」。

○解云﹕若書徵舒絕之﹐宜云陳公孫寧等出奔楚﹐傳云此訴於楚矣﹐曷爲謂之出奔﹖徵舒絕其位﹐是以謂之奔也。

○注「美楚」至「攺過」。

○解云﹕謂之入陳是也。

○注「以遂前功」。

○解云﹕討徵舒是也。

○注「不系國」至「可知」。

○解云﹕欲決哀二年「納衛世子」云云﹐系衛是也。

十有二年﹐春﹐葬陳靈公。討此賊者﹐非臣子也﹐何以書葬﹖據惠公殺裏克﹐不書卓子葬。

﹝疏﹞注「據惠」至「子葬」。

○解云﹕僖十年春「裏克殺其君卓」﹐夏晉惠公殺裏克是也。

君子辭也。楚巳討之矣﹐臣子𨿽欲討之﹐而無所討也。無所復討也﹐不從殺泄冶不書葬者﹐泄冶有罪﹐故從討賊書葬﹐則君子辭與泄冶罪兩見矣。不月者﹐獨寧﹑儀行父有訴楚功﹐上巳言納﹐故從余臣子恩薄略之。

﹝疏﹞「君子」至「討也」。

○注「無所復討也」。

○解云﹕然則卓子之賊﹐亦是惠公已討之﹐其臣子𨿽欲討之﹐亦無所討。而不作君子辭者﹐正以惠公之殺裏克﹐不作討賊之意﹐是以《春秋》不書卓子葬﹐以責其臣子也。今此楚莊本有討賊之意而殺徵舒﹐一賊不可再討﹐故不責之。

○注「不從」至「有罪」。

○解云﹕案何氏作《膏肓》﹐以爲泄冶無罪﹐而此注云有罪者﹐其何氏兩解乎﹖正以《春秋》之義﹐殺無罪大夫者﹐例去其葬以見之。今乃經書靈公之葬﹐則知泄冶有罪明矣。而《膏肓》以爲無罪者﹐蓋以諫君之人﹐罪之無文﹐而《左氏》罪之﹐故言無罪矣。而此何氏以爲有罪者﹐其更有他罪乎﹖

○注「從討」至「兩見矣」。

○解云﹕賊不討不書葬者﹐欲責臣子不討賊。今而書葬﹐則知賊巳討矣﹐君子恕之﹐不復責臣子矣。又且君殺無罪大夫﹐則不書其葬。今靈公殺泄冶而得書葬﹐則知泄冶有罪明矣﹐故云兩見矣。

○注「不月者」至「略之」。

○解云﹕正以卒日葬月﹐大國之常﹐今書春﹐故須辧之。

楚子圍鄭。

夏﹐六月﹐乙卯﹐晉荀林父帥師及楚子戰於邲﹐晉師敗績。

大夫不敵君﹐此其稱名氏以敵楚子何﹖據城濮之戰﹐子玉得臣貶也。

﹝疏﹞注「據城濮」至「貶也」。

○解云﹕卽僖二十八年夏﹐「晉侯」以下楚人戰於城濮﹐楚師敗績」﹐傳云「此大戰也﹐曷爲使微者﹖子玉得臣也。子玉得臣則其稱人何﹖貶。曷爲貶﹖大夫不敵君也」。

不與晉而與楚子爲禮也。不與晉而反與楚子爲君臣之禮﹐以惡晉。

﹝疏﹞「不與晉」至「禮也」。

○解云﹕但作一句連讀之。注云「不與晉而反與楚子爲君臣之禮」﹐亦爲一句連讀之。

○注「以惡晉」。

○解云﹕內諸夏以外夷狄﹐《春秋》之常。今敍晉於楚子之上﹐正是其例。而知其惡晉者﹐但楚莊徳進行修﹐同於諸夏﹐討陳之賊﹐不利其土﹐入鄭皇門而不取其地﹐旣卓然有君子之信﹐寧得殊之﹖旣不合殊﹐卽是晉侯之匹﹐林父人臣﹐何得序於其上﹖旣序人君之上﹐無臣子之禮明矣。臣而不臣﹐故知惡晉也。

曷爲不與晉而與楚子爲禮也﹖據城濮之戰貶得臣者﹐不與楚爲禮。莊王伐鄭﹐勝乎皇門﹐勝﹐戰勝。皇門﹐鄭郭門。放乎路衢。路衢﹐郭內衢。道四達謂之衢。

﹝疏﹞注「道四達謂之衢」。

○解云﹕《釋宮》文。

鄭伯肉袒﹐左執茅旌﹐茅旌﹐祀宗廟所用迎道神﹐指護祭者。斷曰藉﹐不斷曰旌。用茅者﹐取其心理順一﹐自本而暢乎末﹐所以通精誠﹐副至意。

○斷﹐音短。藉﹐在夜反。

﹝疏﹞注「茅旌」至「至意」。解云﹕茅旌﹐祀宗廟所用云者﹐皆時王之禮。正以公羊子是景帝時人﹐是以何氏取當時之事以解其語。云用茅者﹐取其心理順一者﹐言茅心文理皆順無逆矣。云自本而暢乎末者﹐言其文理從本而申暢於末﹐無絕以絕之。

右執鸞刀﹐鸞刀﹐宗廟割切之刀﹐環有和﹐鋒有鸞。執宗廟器者﹐示以宗廟不血食﹐自歸首。

﹝疏﹞注「鸞刀宗」至「有鸞」。

○解云﹕亦時王之制。《祭義》亦云「祭之日﹐君牽牲」﹐「卿大夫序從」﹐彼注云「序以次第從也」﹔「旣入廟門﹐麗於碑﹐卿大夫袒﹐而毛牛尙耳﹐鸞刀以刲取膟膋」﹐鄭注云「麗﹐猶系也。毛牛尙耳﹐以耳毛爲上也。膟膋﹐血與腸間脂也」。又《祭統》云「鸞刀羞嚌」﹐是鸞刀爲宗廟割切之刀矣。

○注「執宗廟」至「自歸首」。

○解云﹕言示以宗廟者﹐言示楚以宗廟血食之器也。言已宗廟將墮滅﹐斟酌在楚耳﹐故言自歸首矣。

以逆莊王﹐曰「寡人無良邊垂之臣﹐諸侯自稱曰寡人﹐天子自稱曰朕。良﹐善也。無善﹐諭有過。言已有過於楚邊垂之臣﹐謙不敢斥莊王。

﹝疏﹞注「諸侯自稱曰寡人」。解云﹕《曲禮》文。

○注「天子自稱曰朕」。

○解云﹕時王之禮也。若古禮﹐自稱爲「予一人」矣。

以干天禍﹐幹﹐犯也。謙不敢斥莊王﹐歸之於天。是以使君王沛焉。沛焉者﹐怒有餘之貌﹐猶傳曰「力沛若有餘」。

○沛﹐普蓋反。

﹝疏﹞注「猶傳」至「有餘」。

○解云﹕文十四年傳文。

辱到敝邑。遠自勞辱到於鄭也。諸侯自稱國曰敝邑。君如矜此喪人﹐自謂已喪亡。錫之不毛之地﹐墝埆不生五穀曰不毛﹐謙不敢求肥饒。

○墝埆﹐上苦交反﹔下音礐。

﹝疏﹞注「墝埆」至「肥饒」。解云﹕墝埆者﹐疆鹵之稱﹐若俗言墝埆矣。

使帥一二耋老而綏焉。六十稱耋﹐七十稱老。綏﹐安也。謙不敢多索丁夫﹐原得主帥一二老夫以自安。

○多索﹐所白反﹐舊本作「策」﹐音索。

﹝疏﹞注「六十」至「稱老」。解云﹕七十稱老﹐《曲禮》文也。案今《曲禮》云「七十曰耋」﹐與此異也。蓋何氏所見﹐與鄭注者不同﹐或者此「耋」字誤耳。

請惟君王之命。莊王曰「君之不令臣交易爲言﹐是亦莊王謙不斥鄭伯之辭。令﹐善也。交易﹐猶往來也。言君之不善臣﹐數往來爲惡言。

○屢往﹐力住反﹐又作「數」﹐音朔。是以使寡人得見君之玉面﹐而微至乎此。」微﹐諭小也。積小語言﹐以致於此。

﹝疏﹞「是以使」至「玉面」。

○解云﹕若《祭統》云「故國君取夫人之辭曰﹕『請君之玉女﹐與寡人共有敝邑﹐事宗廟社稷。』」鄭注云「言玉女者﹐美言之也。君子於玉比徳焉。」然則此言玉面者﹐亦美言之也。

莊王親自手旌﹐自以手持旌也。緇廣充幅長尋曰旐﹐繼旐如燕尾曰旆﹐加文章曰旂﹐錯革鳥曰旟﹐注旄首曰旌。

﹝疏﹞注「緇廣充」至「曰旌」。

○解云﹕此注皆《爾雅﹖釋天》文。其間少有不同者﹐蓋所見異﹐或何氏潤色之。案今《爾雅﹖釋天》「繒」作「緇」字﹐孫氏云「緇﹐黑繒也」﹐郭氏云「帛全幅長八尺」﹔又云繼旐曰旆﹐孫氏云「帛續旐末亦長尋。《詩》云『帛旆英英』是也」﹐郭氏曰「帛續旐末爲燕尾者」﹐故此何氏云「繼旐如燕尾曰旆」也﹔又云有鈴曰旂﹐李氏云「有鈴﹐以鈴著旐端」﹐孫氏曰「鈴在旂上。旂者畫龍」﹐郭氏曰「縣鈴於竿頭﹐畫交龍於旒」﹐是以此注云「加文章曰旂」也﹔又云錯革鳥曰旟﹐李氏云「以革爲之﹐置於旐端」﹐孫氏曰「錯﹐置也。革﹐急也。言畫急疾之鳥於旒﹐《周官》所謂鳥準爲旟者矣」﹔又云注旄首曰旌﹐李氏云「以犛牛尾旌首者」﹐郭氏云「載旄於竿頭﹐如今之幢亦有旒」是也。

左右捴軍﹐退舍七里。將軍子重諫曰「南郢之與鄭﹐相去數千里﹐南郢﹐楚都﹐不能二千里﹐言數千里者﹐欲深感莊王﹐使納其言。

○數﹐所主反。諸大夫死者數人﹐廝役扈養死者數百人。艾艸爲防者曰廝﹐汲水漿者曰役﹐養馬者曰扈﹐炊亨者曰養。

○扈養﹐余亮反。艾﹐魚廢反。

﹝疏﹞注「艾艸」至「曰養」。

○解云﹕蓋於時猶然﹐是以何氏知之。

今君勝鄭而不有﹐無乃失民臣之力乎﹖無乃﹐猶得無。

﹝疏﹞注「無乃猶得無」。

○解云﹕言得無失民臣之力乎﹖言其失民臣之力矣。

莊王曰「古者杅不穿﹐皮不蠹﹐則不出於四方。杅﹐飲水器。穿﹐敗也。皮﹐裘也。蠹﹐壞也。言杅穿皮蠹乃出四方。古者出四方朝聘徵伐﹐皆當多少圖有所喪費﹐然後乃行爾。諭巳出徵伐﹐士卒死傷﹐固其宜也﹐不當以是故滅有鄭﹐恥不能早服也。

○杅不﹐音於。費﹐芳味反。

﹝疏﹞注「杅飲水器」。

○解云﹕其音於﹐若今馬孟矣。舊說云杅是「衧」字﹐若今食袋矣。案今音作於﹐則舊說非。

是以君子篤於禮而薄於利﹐篤﹐厚也。不惜杅皮之費﹐而貴朝聘徵伐者﹐厚於禮義﹐薄於財利。要其人而不要其土﹐本所以伐鄭者﹐欲要其人服罪過耳﹐不要取其土地﹐猶古朝聘欲厚禮義﹐不顧杅皮。告從﹐從﹐服從。不赦﹐不詳。善用心曰詳。吾以不詳道民﹐災及吾身﹐何日之有﹖」何日之有﹐猶無有日。旣則晉師之救鄭者至﹐荀林父也。曰「請戰。」荀林父請戰。莊王許諾。將軍子重諫曰「晉﹐大國也。國大眾彊。王師淹病矣﹐淹﹐久也。諸大夫廝役死者是。君請勿許也。」莊王曰「弱者吾威之﹐彊者吾辟之﹐是以使寡人無以立乎天下。」以是故﹐必使寡人無以立功名於天下。令之還師而逆晉寇。言還者﹐時莊王勝鄭去矣﹐會晉師至﹐復還戰也。言寇者﹐傳序經意﹐謂晉如寇虜。莊王鼓之﹐晉師大敗。晉眾之走者﹐舟中之指可掬矣。時晉乘舟度邲水戰﹐兵敗反走﹐欲急去﹐先入舟者﹐斬後板舟者﹐指指隋舟中﹐身隋邲水中而死。可掬者﹐言其多也。以兩手曰掬。禮﹐天子造舟﹐諸侯維舟﹐卿大夫方舟﹐士特舟。

○可掬﹐九六反﹐注同。扳﹐普顏反﹐又必顏反。造﹐七報反。

﹝疏﹞注「禮﹐天子造舟」至「士持舟」。

○解云﹕《釋水》文也。造﹐孫氏云「比舟爲梁」﹐郭氏云「比船爲橋」。舊說云以舟爲橋﹐詣其上而行過﹐故曰造舟也。言以舟爲梁﹐故謂之造。造﹐成也。諸侯維舟﹐孫氏云「維連四船」﹐《音義》曰「維持使不動搖也」者是也。大夫方舟者﹐李氏云「並兩船曰方舟也」。士特舟者﹐郭注云「單船」﹐李氏云「一舟曰特舟」是也。案《爾雅》下文云「庶人乘泭」﹐李氏曰「並木以渡﹐別尊卑」是也。此注引之不盡者﹐蓋何氏所見者無此文矣。案今孫﹑郭所注者﹐亦有其文。

莊王曰「嘻﹗吾兩君不相好﹐敵大夫戰﹐言兩君者﹐林父本以君命來。百姓何罪﹖」令之還師﹐而佚晉寇。佚猶過﹐使得過渡邲水去也。晉見莊王行義於陳﹐功立威行﹐嫉妒欲敗之﹐救鄭𨿽解﹐猶擊之不止﹐爲其欲壞楚善行﹐以求上人﹐故奪不使與楚成禮﹐而序林父於上﹐罪起其事。言及者﹐以臣及君﹐不嫌晉直﹐明晉汲汲欲敗楚爾。陸戰當舉地﹐而舉水者﹐大莊王閔隋水而佚晉寇。

○而佚﹐音逸﹐注同。壞﹐音怪。

﹝疏﹞注「晉見莊」至「立威行」。

○解云﹕卽上十一年討夏徵舒﹐是其行義也。討陳旣得﹐鄭人遂服﹐是其功立威行也。

○注「救鄭」至「之不止」。

○解云﹕上文「令之還師」之下﹐注云「言還者﹐時莊王勝鄭去矣﹐會晉師至﹐復還戰也」。以此言之﹐晉師未至之時﹐楚師已解去也﹐非謂晉人擊之令解也。言猶擊之不止者﹐謂欲一逐而擊之﹐非謂已擊也。

秋﹐七月。

冬﹐十有二月﹐戊寅﹐楚子滅蕭。日者﹐屬上有王言﹐今反滅人﹐故深責之。

﹝疏﹞注「日者」至「深責之」。

○解云﹕《春秋》之義﹐滅例書月﹐卽莊十年「冬﹐十月﹐齊師滅譚」之屬是。今乃書日﹐故解之也。言屬上有王言﹐謂適上文云「莊王曰「嘻﹗吾兩君不相好﹐百姓何罪﹖』令之還師﹐而佚晉寇」者﹐王霸之言也。王者之道﹐宜存人矜患﹐今反滅人﹐爲過深矣﹐是故書日變於常例﹐故曰深責之耳。

晉人﹑宋人﹑衛人﹑曹人同盟於淸丘。

宋師伐陳。

﹝疏﹞「宋師伐陳」者。案諸家經皆有此文﹐惟賈氏注者闕此一經﹐疑脫耳。

○衛人救陳。

十有三年﹐春﹐齊師伐衛。

夏﹐楚子伐宋。

秋﹐﹤虫眾﹥。先是新饑﹐而使歸父會齊人伐莒﹐賦斂不足﹐國家遂虛﹐下求不已之應。

○﹤虫眾﹥﹐音終。

﹝疏﹞注「先是新饑」。

○解云﹕卽十年冬書饑是也。

○注「而使」至「伐莒」者﹐解云﹕卽上十二年「公孫歸父會齊人伐莒」是也。

冬﹐晉殺其大夫先縠。

十有四年﹐春﹐衛殺其大夫孔達。

夏﹐五月﹐壬申﹐曹伯壽卒。日者﹐公子喜時父也﹐緣臣子尊榮﹐莫不欲與君父共之﹐故加錄之﹐所以養孝子之志。許人子者﹐必使父也。

﹝疏﹞注「日者公子」至「使父也」。

○解云﹕正以曹爲小國﹐卒月葬時﹐卽昭十八年「三月﹐曹伯須卒」﹐「秋﹐葬曹平公」之屬是。今而書日﹐故以加錄解之也。公子喜之讓﹐在成十三年「曹伯廬卒」處也。其傳云云之說﹐在昭二十年「曹公孫會自鄸出奔宋」之下。云所以養孝子之志者﹐正以喜時之讓﹐而《春秋》尊榮其父﹐故曰養孝子之志也。云許人子者﹐必使人父也者﹐謂喜時爲子﹐必使其人父亦尊榮﹐是以加錄之﹐似若襄二十九年傳云「以季子爲臣﹐則宜有君者也」之類也。

晉侯伐鄭。

秋﹐九月﹐楚子圍宋。月者﹐惡久圍宋﹐使易子而食之。

○惡﹐烏路反。

﹝疏﹞注「月者」至「而食之」。

○解云﹕正以凡圍例時﹐卽上十二年春「楚子圍鄭」之屬是。今而書月﹐故解之。言使易子而食之者﹐下十五年傳文。

葬曹文公。

冬﹐公孫歸父會齊侯於穀。

十有五年﹐春﹐公孫歸父會楚子於宋。宋見圍不得與會。地以宋者﹐善內爲救宋行﹐𨿽不能解﹐猶爲見人之厄則矜之﹐故養遂其善意﹐不嫌與實解宋同文者﹐平事見剌皆可知。

○與﹐音預。

﹝疏﹞注「宋見」至「皆可知」。

○解云﹕《春秋》盟會之義﹐以國都爲地名者﹐皆是主人與之可知﹐卽隱元年「九月﹐及宋人盟於宿」﹐注云「宿不出主名者﹐主國主名與可知﹐故省文﹐明宿當自首其榮辱也」。今宋見圍﹐不得與會﹐而地以宋者﹐正欲善內爲救宋行﹐養遂其善意﹐故地於宋耳。不嫌與實解宋同文者﹐平事見剌皆可知者﹐魯春會楚子於宋﹐至夏宋﹑楚始平﹐忖度其事﹐則知魯人不能平得之﹐宋圍自解也。且下傳云「此皆大夫也﹐其稱人何﹖貶。曷爲貶﹖平者在下也」﹐注云「言在下者﹐譏二子在君側﹐不先以便宜反報歸美於君﹐而生事專平﹐故貶稱人」。然則二子專平﹐口云易子析骸﹐明其急矣﹐遂不告君﹐是以見剌﹐被貶稱人。以此言之﹐宋圍不解﹐亦可知矣﹐故言平事見剌皆可知。舊云見剌者﹐謂魯人見剌也者﹐疑之。

夏﹐五月﹐宋人及楚人平。外平不書﹐此何以書﹖據上楚﹑鄭平不書。

﹝疏﹞注「據上」至「不書」。

○解云﹕適上十二年春「楚子圍鄭」之時﹐傳云「莊王親自手旌﹐左右僞軍﹐退舍七里」﹐是其平也。但經不書之﹐故難之。

大其平乎已也。已﹐二大夫何大乎其平乎已﹖據大夫無遂事。

﹝疏﹞注「據大夫無遂事」。

○解云﹕卽莊十九年傳云「大夫無遂事﹐此其言遂何﹖聘禮﹐大夫受命不受辭」是也。

莊王圍宋﹐軍有七日之糧爾﹐盡此不勝﹐將去而歸爾。於是使司馬子反乘堙而闚宋城﹐宋華元亦乘堙而出見之。堙﹐距堙﹐上城具。

﹝疏﹞「軍有七日之糧」至「歸爾」。

○解云﹕考諸舊本﹐或云軍有七日之糧爾﹐七日盡此不勝﹐將去而歸爾。卽云更畱七日之糧﹐有糧而不得勝﹐將去宋而歸爾。今定本無下「七日」二字。

司馬子反曰「子之國何如﹖」華元曰「憊矣。」曰「何如﹖」問憊意也。

○憊﹐皮誡反。曰「易子而食之﹐析骸而炊之。」析﹐破。骸﹐人骨也。司馬子反曰「嘻﹗甚矣憊。𨿽然﹐𨿽如所言。吾聞之也﹐圍者﹐古有見圍者。柑馬而秣之﹐秣者﹐以粟置馬口中。柑者﹐以木銜其口﹐不欲令食粟﹐示有畜積。

○柑﹐其廉反﹐以木銜馬口。使肥者應客﹐示飽足也。是何子之情也﹖」猶曰何大露情。

﹝疏﹞「是何子之情也」。

○解云﹕言是何者﹐猶言是何大然也。子之情者﹐言子之露情也。是以何氏云「猶曰何大露情」。

華元曰「吾聞之﹐君子見人之厄則矜之﹐矜﹐閔。小人見人之厄則幸之。幸﹐僥幸。吾見子之君子也﹐是以告情於子也」。司馬子反曰「諾。諾者﹐受語辭。勉之矣﹗勉﹐猶努力。使努力堅守之。吾軍亦有七日之糧爾﹐盡此不勝﹐將去而歸爾。」揖而去之﹐反於莊王。反報於莊王。莊王曰「何如﹖」司馬子反曰「憊矣﹗」曰「何如﹖」曰「易子而食之﹐析骸而炊之。」莊王曰「嘻﹗甚矣憊。𨿽然﹐𨿽已憊。吾今取此﹐然後而歸爾。」意未足也。司馬子反曰「不可。臣已告之矣﹐軍有七日之糧爾。」莊王怒曰「吾使子往視之﹐子曷爲告之﹖」司馬子反曰「以區區之宋﹐區區﹐小貌。猶有不欺人之臣﹐可以楚而無乎﹖是以告之也。」莊王曰「諾。先以諾受﹐絕子反語。捨而止。受命築捨而止﹐示無去計。𨿽然﹐𨿽宋巳知我糧短。吾猶取此然後歸爾。」欲徵糧待勝也。司馬子反曰「然則君請處於此﹐臣請歸爾。」莊王曰「子去我而歸﹐吾孰與處於此﹖吾亦從子而歸爾。」引師而去之。故君子大其平乎已也。大其有仁恩。此皆大夫也﹐其稱人何﹖貶。曷爲貶﹖據大其平。平者在下也。言在下者﹐譏二子在君側﹐不先以便宜反報歸美於君﹐而生事專平﹐故貶稱人。等不物貶﹐不言遂者﹐在君側無遂道也。以主坐在君側遂爲罪也﹐知經不以文實貶也。凡爲文實貶者﹐皆以取專事爲罪。月者﹐專平不易。

﹝疏﹞注「等不勿貶」至「道也」。

○解云﹕案莊十九年「秋﹐公子結媵陳人之婦於鄄。遂及齊侯﹑宋公盟」之下﹐傳云「大夫無遂事﹐此其言遂何﹖聘禮﹐大夫受命不受辭」﹐出竟乃得專之。以此言之﹐則知大夫在君側無遂道也。是以此注言等欲見大夫專平爲罪不勿貶﹐但當言遂﹐亦足以見其專平矣。所以不言遂者﹐正以在君側無遂道故也。若當言楚圍宋﹐宋華元﹑楚子反遂平於宋矣。

○注「以主」至「爲罪」。

○解云﹕凡言遂者﹐專事之辭也。爲文實貶者﹐皆以時無王霸﹐諸侯專事﹐𨿽違古典﹐於時爲宜﹐是以《春秋》文𨿽貶惡﹐其實與之﹐卽僖元年齊師云云﹐救邢貶齊侯稱師﹐剌其專事﹐不言狄人滅邢而爲之諱﹐見其實與是也。今此以主坐爲在君側專事爲罪﹐更無起文則知經稱人者﹐實爲專貶之稱人﹐非是實與而文不與矣。所以反覆解之者﹐正以凡爲文實貶者﹐皆以取專事爲罪故也。

○注「月者﹐專平不易」。

○解云﹕正以定十一年「冬﹐及鄭平」﹐不書月者﹐易故也。昭七年「春﹐王正月﹐曁齊平」﹐注云「月者﹐剌內曁曁也」﹔定十年「王三月﹐及齊平」﹐注云「月者﹐頰谷之會﹐齊侯欲執定公﹐故不易」之類皆如此。

六月﹐癸卯﹐晉師滅赤狄潞氏﹐以潞子嬰兒歸。潞何以稱子﹖據其滅稱氏。潞子之爲善也﹐躬足以亡爾。躬﹐身。𨿽然﹐君子不可不記也。離於夷狄﹐疾夷狄之俗而去離之﹐故稱子。而未能合於中國﹐未能與中國合同禮義﹐相親比也﹐故猶系赤狄。晉師伐之﹐中國不救﹐狄人不有﹐是以亡也。以去俗歸義亡﹐故君子閔傷進之。日者﹐痛錄之。名者﹐示所聞世始錄小國也。錄以歸者﹐因可責而責之。責而加進之者﹐明不當絕﹐當復其氏。

﹝疏﹞注「以去」至「其氏」。解云﹕言以去俗歸義亡者﹐謂去離夷狄之俗﹐而欲歸中國之義﹐卒無救助者﹐是以亡也。正以文在蠻夷氏之下﹐故取以說之。云日者﹐痛錄之者﹐正以凡滅例月﹐今此書日﹐故以爲哀痛而詳錄之耳。云名者﹐示所聞世始錄小國也者﹐正以僖二十六年「秋﹐楚人滅隗﹐以隗子歸」﹐彼注云「不名者﹐所傳聞世﹐見治始起﹐責小國略」。然則此書名者﹐示所聞世始錄小國也。云錄以歸者﹐因可責而責之者﹐謂因其行進在可責之限﹐故書以歸﹐責其不死位﹐是以僖二十六年「以隗子歸」之下﹐何氏云「書以歸者﹐惡不死位」是也。云明不當絕﹐當復其氏者﹐言其行旣進﹐明不當絕滅其國﹐還當復其潞氏以爲國矣。

秦人伐晉。

王札子殺召伯﹑毛伯。王札子者何﹖長庶之號也。天子之庶兄。札者﹐冠且字也。禮﹐天子庶兄冠而不名﹐所以尊之。子者﹐王子也。天子不言子弟﹐故變文﹐王札系先王以明之。不稱伯仲者﹐辟同母兄弟﹐起其爲庶兄也。主書者﹐惡天子不以禮尊之而任以權﹐至令殺尊卿二人。不言其大夫者﹐挈也。惡二大夫居尊卿之位﹐爲下所提挈而殺之。大夫相殺不稱人者﹐正之。諸侯大夫顧弒君重﹐故降稱人。王者至尊﹐不得顧。

﹝疏﹞「王札子者何」。

○解云﹕欲言王子﹐以札間之﹔欲言其非﹐而經有王子之文﹐故執不知問。

○注「天子」至「得顧」。

○解云﹕言禮天子庶兄冠而不名﹐所以尊之者﹐時王之制﹐與《春秋》同也。言旣加冠之後﹐天子不復名之﹐所以尊之也。云子者﹐王子也。天子不言子弟﹐故變文﹐上札系先王以明之者。言子者﹐王子也者﹐王以子在札下﹐故須解之。言天子不言子弟者﹐謂不言在位子弟也﹐卽文元年注云「不稱王子者﹐時天子諸侯不務求賢﹐而專貴親親﹐故尢其在位子弟﹐剌其早任以權也」是也。至於出奔被殺﹐仍自言子弟﹐卽「王子瑕奔晉」﹐「天王殺其弟年夫」之屬是。言故變文者﹐謂變文不言王子也。言上札系先王以明之者﹐謂以札於子上﹐以札近先王﹐明其今王之庶兄矣。云不稱伯仲者﹐辟同母兄弟﹐起爲庶兄也者﹐若其與君同母者﹐卽稱伯仲字﹐卽上十年「秋﹐天王使王季子來聘」﹐彼傳云「其稱王季子何﹖貴也。其貴柰何﹖母弟也」是也。今稱王札子﹐故言辟同母兄弟﹐起其爲庶兄也。云云﹐主書者﹐天子不以禮尊之而任以權﹐至令殺尊卿二人者﹐正以經不稱爵﹐知非公﹐故云不以禮尊之矣﹔正以堪殺二卿﹐故知任以權也。云不言其大夫者﹐挈也者﹐由其爲下所提挈而殺之﹐失大夫位﹐故不云大夫也。云居尊卿之位者﹐正以稱其五十字﹐知是尊卿耳。云大夫相殺不稱人者﹐正之者﹐以文十六年「宋人弒其君處白」之下﹐傳云「大夫弒君稱名氏﹐賤者窮諸人」﹐注云「賤者﹐謂士也﹐士正自當稱人」﹔「大夫相殺稱人﹐賤者窮諸盜」﹐注云「降大夫使稱人﹐降士使稱盜者﹐所以別死刑有輕重也」。然則大夫相殺例合﹐稱人今此不稱人者﹐正之使稱王札子故也。所以正之者﹐如下云「諸侯大夫顧弒君重﹐故降稱人」者﹐卽大夫弒君稱名氏﹐大夫相殺稱人是也。云王者至尊﹐不得顧者﹐言至尊之人﹐無有弒之理﹐不可顧﹐是以大夫相殺﹐不假降之稱人矣。

秋﹐﹤虫眾﹥。從十三年之後﹐上求未已﹐而又歸父比年再出會﹐內計稅畝﹐百姓動擾之應。

﹝疏﹞注「從十三年」至「之應」。

○解云﹕卽上十三年「秋﹐﹤虫眾﹥」﹐注云「先是新饑﹐而使歸父會齊人伐莒﹐賦斂不足﹐國家遂虛﹐下求不巳之應」﹐是以此注足之云爾。云而又歸父比年再出會者﹐卽上十四年「冬﹐公孫歸父會齊侯於穀」﹐十五年「春﹐公孫歸父會楚子於宋」是也。

仲孫蔑會齊髙固於牟婁。

○初稅畝。初者何﹖始也。稅畝者何﹖履畝而稅也。時宣公無恩信於民﹐民不肯盡力於公田﹐故履踐案行﹐擇其善畝穀最好者﹐稅取之。

﹝疏﹞「初者何」。

○解云﹕賦稅之式﹐國之常經﹐今而言初﹐故執不知問。

○「稅畝者何」。

○解云﹕什一而行﹐明王舊典﹐今而變文謂之稅畝﹐故執不知問。

初稅畝﹐何以書﹖譏。何譏爾﹖譏始履畝而稅也。何譏乎始履畝而稅﹖據用田賦不言初﹐亦不言稅畝。

﹝疏﹞注「據用田」至「稅畝」。

○解云﹕卽哀十二年「春﹐用田賦」是也。然則用田賦亦是攺古易常﹐而不言初﹐又不言稅畝﹐今此特言初稅畝以譏之﹐故難之也。

古者什一而藉。什一以借民力﹐以什與民﹐自取其一爲公田。古者曷爲什一而藉﹖據數非一。什一者﹐天下之中正也。多乎什一﹐大桀小桀﹔奢泰多取於民﹐比於桀也。

﹝疏﹞「多乎什一﹐大桀小桀」。

○解云﹕夏桀無道﹐重賦於人﹐今過什一﹐與之相似。若十取四五﹐則爲桀之大貪﹔若取二三﹐則爲桀之小貪﹐故曰多乎什一﹐大桀小桀。所以不言紂者﹐略舉以爲說耳。舊說云不言紂者﹐近事不嫌不知。

寡乎什一﹐大貉小貉。蠻貉無社稷宗廟百官制度之費﹐稅薄。

○大貊﹐亡百反。費﹐芳味反。

﹝疏﹞「寡乎」至「小貉」。

○注「蠻貉」至「稅薄」。

○解云﹕若十四五乃取其一﹐則爲大貉行﹔若十二十三乃取一﹐則爲小貉行﹐故曰寡於十一則大貉小貉也。然則多於什一則有爲桀之譏﹐寡於十一則有蠻貉之恥﹐是以什一而稅﹐三王所不易﹐故傳比於中正之言。

什一者﹐天下之中正也。什一行而頌聲作矣。頌聲者﹐大平歌頌之聲﹐帝王之髙致也。《春秋》經傳數萬﹐指意無窮﹐狀相須而舉﹐相待而成﹐至此獨言頌聲作者﹐民以食爲本也。夫饑寒並至﹐𨿽堯﹑舜躬化﹐不能使野無寇盜﹔貧富兼並﹐𨿽臯陶制法﹐不能使彊不陵弱﹐是故聖人制井田之法而口分之﹕一夫一婦受田百畝﹐以養父母妻子﹐五口爲一家﹐公田十畝﹐卽所謂十一而稅也。廬舍二畝半﹐凡爲田一頃十二畝半﹐八家而九頃﹐共爲一井﹐故曰井田。廬舍在內﹐貴人也。公田次之﹐重公也。私田在外﹐賤私也。井田之義﹔一曰無泄地气﹐二曰無費一家﹐三曰同風俗﹐四曰合巧拙﹐五曰通財貨。因井田爲市﹐故俗語曰市井。種穀不得種一穀﹐以備災害。田中不得有樹﹐以妨五穀。還廬舍種桑荻雜菜﹐畜五母雞兩母豕﹐瓜果種疆畔﹐女上蠶織﹐老者得衣帛焉﹐得食肉焉﹐死者得葬焉。多於五口名曰余夫﹐余夫以率受田二十五畝。十井共出兵車一乘。司空謹別田之髙下善惡﹐分爲三品﹕上田一歲一墾﹐中田二歲一墾﹐下田三﹐歲一墾﹔肥饒不得獨樂﹐墝埆不得獨苦﹐故三年一換主易居﹐財均力平﹐兵車素定﹐是謂均民力﹐彊國家。在田曰廬﹐在邑曰裏。一里八十戶﹐八家共一巷。中裏爲校室﹐選其耆老有髙徳者名曰父老﹐其有辯護伉健者爲里正﹐皆受倍田﹐得乘馬。父老此三老孝弟官屬﹐墾正比庶人在官吏。民春夏出田﹐秋冬入保城郭。田作之時﹐春﹐父老及里正旦開門坐塾上﹐晏出後時者不得出﹐莫不持樵者不得入。五穀畢入﹐民皆居宅﹐里正趨緝績﹐男女同巷﹐相從夜績﹐至於夜中﹐故女功一月得四十五日作﹐從十月盡正月止。男女有所怨恨﹐相從而歌﹐饑者歌其食﹐勞者歌其事。男年六十﹐女年五十無子者﹐官衣食之﹐使之民間求詩﹐鄕移於邑﹐邑移於國﹐國以聞於天子﹐故王者不出牖戶盡知天下所苦﹐不下堂而知四方。十月事訖﹐父老教於校室﹐八歲者學小學﹐十五者學大學﹐其有秀者移於鄕學﹐鄕學之秀者移於庠﹐庠之秀者移於國學。學於小學﹐諸侯歲貢小學之秀者於天子﹐學於大學﹐其有秀者命曰造士﹐行同而能偶﹐別之以射﹐然後爵之。士以才能進取﹐君以考功授官。三年耕餘一年之畜﹐九年耕餘三年之積﹐三十年耕有十年之儲﹐𨿽遇唐堯之水﹐殷湯之旱﹐民無近憂﹐四海之內莫不樂其業﹐故曰頌聲作矣。

○數﹐所主反。以食﹐音嗣。伉﹐苦浪反﹐一音苦杏反。塾﹐音淑。莫﹐音暮。

﹝疏﹞「什一行而頌聲作矣」。

○解云﹕頌者﹐大平之歌。案文﹑宣之時﹐乃升平之世也﹐而言頌聲作者﹐因事而言之故也﹐何者﹖案文﹑宣之時﹐乃升平之世﹐言但能均其眾寡﹐等其功力﹐平正而行﹐必時和而年丰﹐什一而稅之﹐則四海不失業﹐歌頌功徳而歸鄕之﹐故曰頌聲作矣。不謂宣公之時﹐實致頌聲。

○注「帝王之髙致也」。解云﹕謂帝王之行淸髙﹐乃致頌聲﹐故曰髙致也。

○注「春秋經傳」至「作矣」。

○解云﹕言《春秋》經與傳數萬之字﹐論其科指意義實無窮﹐然其上下經例相須而舉﹐其上下意義相待而成。以此言之﹐則非一言可盡﹐至此獨言頌聲作者﹐正以此處論稅畝之事﹐若稅畝得所﹐以致太平﹐故云民以食爲本也。云夫饑寒並至﹐𨿽堯﹑舜躬化﹐不能使野無寇盜云云者﹐是謂假設之辭耳。云是故聖人制井田之法而口分之﹐一夫一婦受田百畝云云以下﹐皆是時王之制。云井田之義﹕一曰無泄地气者﹐謂其冬前相助犁。云二曰無費一家者﹐謂其田器相通。云三曰同風俗者﹐謂其同耕而相習。云四曰合巧拙者﹐謂共治耒耜。云五曰通財貨者﹐謂井地相交﹐遂生恩義﹐貨財有無﹐可以相通。云因井田以爲市﹐故俗語曰市井者﹐古者邑居﹐秋冬之時入保城郭﹐春夏之時出居田野﹐旣作田野﹐遂相交易﹐井田之處而爲此市﹐故謂之市井。云里正旦開門坐塾上者﹐卽鄭注《學記》曰「古者仕焉而已者﹐歸教於閭裏﹐朝夕坐於門﹐門側之堂謂之塾」是也。

冬﹐蝝生。未有言蝝生者﹐此其言蝝生何﹖蝝卽﹤虫眾﹥也﹐始生曰蝝﹐大曰﹤虫眾﹥。

○蝝﹐與專反。蝝生不書﹐此何以書﹖幸之也。幸﹐僥幸。

﹝疏﹞「蝝生不書」。

○解云﹕謂例不書之。

幸之者何﹖聞災當懼﹐反喜非其類﹐故執不知問。猶曰受之云爾。受之云爾者何﹖上變古易常﹐上謂宣公﹑變易公田古常舊制而稅畝。

﹝疏﹞「受之云爾者何」。

○解云﹕災是害物﹐宜避之﹐今而云受之﹐於義似乖﹐故執不知問。

應是而有天災﹐應是變古《易》常而有天災﹤虫眾﹥﹐民用饑。其諸則宜於此焉變矣。言宣公於此天災饑後﹐能受過變寤﹐明年復古行中﹐冬大有年﹐其功美過於無災﹐故君子深爲喜而僥倖之。變﹤虫眾﹥言蝝﹐以不爲災書﹐起其事。

饑。

十有六年﹐春﹐王正月﹐晉人滅赤狄甲氏﹐及畱吁。言及者﹐畱吁行微不進。

夏﹐成周宣謝災。成周者何﹖東周也。後周分爲二﹐天下所名爲東周。名爲成周者﹐本成王所定名﹐天下初號之云爾。

○宣謝災﹐《左氏》作「宣謝火」。

﹝疏﹞「成周者何」。

○解云﹕欲言天子正居﹐經無京師之文﹔欲言是邑﹐而錄其災﹐故執不知問。

○注「後周」至「之云爾」。

○解云﹕何氏之意﹐以成周爲天子正居﹐但至昭二十二年夏景王崩﹐敬王卽位﹐王子猛與之爭立﹐入於王城﹐自號西周﹐是故天下之人因號成周爲東周矣。是以昭二十二年「秋﹐劉子﹑單子以王猛入於王城」﹐傳云「王城者何﹖西周也」﹐注云「時居王城邑﹐自號西周王」。二十六年「冬﹐十月﹐天王入於成周」﹐傳云「成周者何﹖東周也」﹐注云「是時王猛自號爲西周﹐天下因謂成周爲東周」也。云名爲成周者﹐卽鄭注《書序》云「居攝七年﹐天下太平而此邑成﹐乃名曰成周」也者﹐是其名作成周之義矣。

宣謝者何﹖宣宮之謝也。宣宮﹐周宣王之廟也。至此不毀者﹐有中興之功。室有東西廂曰廟﹐無東西廂有室曰寢﹐無室曰謝。

﹝疏﹞「宣謝者何」。

○解云﹕宣王親盡﹐不宜有廟﹐今災其榭﹐故執不知問。

○注「室有東西」至「曰謝」。

○解云﹕皆《釋宮》文。李氏曰「室有東西廂﹐謂宗廟殿有東西小堂也」﹐孫氏云「夾室前堂」。無東西廂有室曰寢者﹐郭注云「但有大室」。云無室曰榭者﹐但有大殿無室內名曰榭﹐郭注云「榭卽今堂堭」是也。

何言乎成周宣謝災﹖據天子之居稱京師﹐宋災不別所燒。

﹝疏﹞注「據天子」至「所燒」。

○解云﹕卽桓九年「紀季姜歸於京師」﹐傳云「京師者何﹖天子之居也。京者何﹖大也。師者何﹖眾也。天子之居﹐必以眾大之辭言之」是也。云宋災不別所燒者﹐卽襄三十年夏五月「宋災」是也。特據宋災者﹐以其王者之後﹐與周相類也。

樂器藏焉爾。宣王中興所作樂器。

﹝疏﹞注「宣王」至「樂器」。

○解云﹕蓋夷厲之時樂器有壞﹐故宣王作之﹐不謂更造別樂﹐何者﹖正以考諸古典﹐不見宣王別有樂名故也。

成周宣謝災﹐何以書﹖記災也。外災不書﹐此何以書﹖新周也。新周故分別有災﹐不與宋同也。孔子以《春秋》當新王﹐上黜杞﹐下新周而故宋﹐因天災中興之樂器﹐示周不復興﹐故系宣謝於成周﹐使若國文﹐黜而新之﹐從爲王者後記災也。

﹝疏﹞注「使若」至「記災也」。

○解云﹕使周成爲國﹐與宋﹑齊之屬相似。雲從爲王者後記災也者﹐卽襄九年「宋火」之下﹐傳云「外災不書﹖此何以書﹖爲王者之後記災也」是也。

秋﹐郯伯姬來歸。嫁不書者﹐爲媵也。來歸書者﹐後爲嫡也。死不卒者﹐巳棄﹐有更適人之道﹐或時爲大夫妻﹐故不得待以初也。棄歸例有罪時﹐無罪月。

﹝疏﹞注「嫁不」至「罪月」。

○解云﹕正於《春秋》上下﹐魯女嫁爲諸侯夫人者﹐無不書之﹐卽「叔姬歸於紀」﹐「伯姬歸於宋」之屬是也。今此不書﹐故知爲媵。若然﹐案隱七年「叔姬歸於紀」﹐注云「叔姬者﹐伯姬之媵也」﹐「媵賤書者﹐後爲嫡」。然則彼後爲嫡﹐初去則書﹐此亦後得爲嫡﹐而初嫁不書者﹐蓋以不賢故也。是以彼注云「媵賤書者﹐後爲嫡﹐終有賢行。紀侯爲齊所滅﹐紀季以酅入於齊﹐叔姬歸之﹐能處隱約﹐全竟婦道﹐故重錄之」是也。然則彼以終有賢行﹐故初去得書﹐此則初去不書﹐明其無賢也。正以其嫡不書﹐則知伯姬非侄娣也。左媵右媵皆尊於嫡侄娣﹐故後得爲嫡耳。云來歸書者﹐後爲嫡也者﹐正以紀叔姬后爲嫡﹐卒葬皆書﹐卽莊二十九年「紀叔姬卒」﹐三十年「葬紀叔姬」是也。今此被出亦待書見﹐故知後得爲嫡矣。云死不卒者﹐已棄云云﹐案莊二十九年「紀叔姬卒」﹐注云「國滅卒者﹐從夫人行﹐待之以初也」。然則彼叔姬者﹐莊十二年「歸於酅」時從夫人行﹐故𨿽國滅﹐猶得待之以初。今此伯姬或時爲大夫妻﹐故不得作夫人待之﹐是以不復書其卒矣。云云之說﹐在莊二十九年。云棄歸例云云﹐有罪時者﹐此文書秋是也。無罪月者﹐卽成五年「春﹐王正月﹐叔姬來歸」之屬是也。

冬﹐大有年。

十有七年﹐春﹐王正月﹐庚子﹐許男錫我卒。

○錫﹐思歷反。

丁未﹐蔡侯申卒。

夏﹐葬許昭公。

○葬蔡文公。不月者﹐齊桓﹑晉文沒後﹐先背中國與楚﹐故略之。與楚在文十年。

﹝疏﹞注「不月」至「文十年」。解云﹕正以卒日葬月﹐大國之常例﹐今此蔡侯不月﹐故解之。云與楚在文十年者﹐卽文十年冬﹐「楚子﹑蔡侯次於屈貉」者是也。

六月﹐癸卯﹐日有食之。是後邾婁人戕鄫子﹐四國大夫敗齊師於鞍﹐齊侯逸獲﹐君道微﹐臣道彊之所致。

○鞍﹐音安。

﹝疏﹞注「是後」至「之所致」。

○解云﹕卽十八年秋﹐「邾婁人戕鄫子於鄫」﹐傳云「殘賊而弒之也」是也。云四國大夫敗齊師於鞍者﹐卽成二年夏六月季孫行父云云「會晉郤克﹑衛孫良夫﹑曹公子手及齊侯戰於鞍﹐齊師敗績」是也。言齊侯佚獲者﹐卽成二年「秋﹐七月﹐齊侯使國佐如師」﹐傳云「君不使乎大夫﹐此其行使乎大夫何﹖佚獲也」﹐注云「佚獲者﹐已獲而逃亡也。當絕賤﹐使與大夫敵體以起之」是也。

己未﹐公會晉侯﹑衛侯﹑曹伯﹑邾婁子同盟於斷道。

○斷﹐音短﹐又大短反。

○「秋公」至「自會」。

冬﹐十有一月﹐壬午﹐公弟叔肸卒。稱字者﹐賢之。宣公篡立﹐叔肸不仕其朝﹐不食其祿﹐終身於貧賤﹐故孔子曰「篤信好學﹐守死善道。危邦不入﹐亂邦不居。天下有道則見﹐無道則隱」﹐此之謂也。禮﹐盛徳之士不名﹐天子上大夫不名。《春秋》公子不爲大夫者不卒﹐卒而字者﹐起其宜爲天子上大夫也。孔子曰「興滅國﹐繼絕世﹐舉逸民﹐天下之民歸心焉。

十有八年﹐春﹐晉侯﹐衛世子臧伐齊。

公伐杞。

夏﹐四月。

秋﹐七月﹐邾婁人戕鄫子於鄫。戕鄫子於鄫者何﹖殘賊而殺之也。支解節斷之﹐故變殺言戕。戕則賤賊﹐惡無道也。言於鄫者﹐剌鄫無守備。小國本不卒﹐故亦不日。

○斷﹐音短。

﹝疏﹞「戕鄫子於鄫者何」。

○解云﹕欲言殘賊﹐於鄫國都﹔欲言非殘賊﹐戕者殘文﹐故執不知問。

○注「小國本」至「不日」。

○解云﹕正以凡滅例月﹐卽莊十年「冬﹐十月齊師滅譚」之屬是。若有所責者﹐則書日﹐卽上十二年十二月﹐「戊寅﹐楚子滅蕭」﹐注云「日者﹐屬上有王言﹐今反滅人﹐故深責之」是也。然則邾婁無道﹐殘賊人君於其國都﹐與滅相似﹐亦宜書日﹐以責其暴。而不日者﹐正以鄫爲微國﹐本不合卒﹐是以略之﹐不書其日也。而僖十九年夏六月﹐「已酉﹐邾婁人執鄫子用之」﹐亦是無道﹐與此相似而書日者﹐彼注云「日者﹐魯不能防正其女﹐以至於此﹐明當痛其女禍而自責之」是也。

甲戌﹐楚子旅卒。何以不書葬﹖據日而名。

﹝疏﹞注「據日而名」。

○解云﹕書日書名﹐全一是諸夏大國之例﹐是以弟子因遂責其不與大國例同書葬是也。

吳﹑楚之君不書葬﹐辟其號也。旅卽莊王也。葬從臣子辭當稱王﹐故絕其葬﹐明當誅之。至此卒者﹐因其有賢行。

○行﹐下孟反。

﹝疏﹞注「至此」至「賢行」。

○解云﹕正以已前未有書楚子卒處故也。若文十八年春﹐「秦伯罃卒」﹐彼注云「秦穆公也。至此卒者﹐因其賢」。

公孫歸父如晉。

冬﹐十月﹐壬戌﹐公薨於路寢。

歸父還自晉﹐至檉﹐遂奔齊。還者何﹖善辭也。何善爾﹖歸父使於晉﹐上如晉是。

﹝疏﹞「還者何」。

○解云﹕以大夫使反﹐例不書至﹐今乃書還﹐違於常例﹐故執不知問。

還自晉﹐至檉﹐聞君薨家遣﹐家爲魯所遂遣﹐以先人弒君故也。

﹝疏﹞注「家爲」至「弒君故也」。

○解云﹕卽成十五年春﹐「仲嬰齊卒」之下﹐傳言公子遂「殺叔仲惠伯﹐弒子赤而立宣公。宣公死﹐成公幼﹐臧宣叔者相也。君死不哭﹐聚諸大夫而問焉﹐曰﹕『昔者叔仲惠伯之事﹐孰爲之﹖』諸大夫皆雜言曰﹕『仲氏也。其然乎﹖』於是遣歸父之家﹐然後哭君。歸父使乎晉﹐還自晉﹐至檉﹐聞君薨家遣﹐墠帷哭君成踴﹐反命於介﹐自是走之齊」是也。

墠帷﹐埽地曰墠﹐今齊俗名之云爾。將祖踴﹐故設帷重形。

○墠帷﹐音善﹐掃地張帷。哭君成踴﹐踴﹐辟踴也。禮必踴者﹐如嬰兒之慕母矣。成踴﹐成三日五哭踴之禮。禮﹐臣爲君本服斬衰﹐故成踴﹐比二日朝莫哭踴﹐三日朝哭踴﹐莫不復哭踴﹐去事之殺也。

○殺﹐所戒反。

﹝疏﹞注「成三日」至「之禮」者﹐解云﹕出《禮記﹖奔喪》也。

反命乎介﹐因介反命。禮﹐卿出聘﹐以大夫爲上介﹐以士爲眾介。

﹝疏﹞注「禮卿」至「眾介」。解云﹕出《聘禮》。

自是走之齊。主書者﹐善其不以家見逐怨懟﹐成踴哭君﹐終臣子之道﹐起時莫能然也。言至檉者﹐善其得禮於檉。言遂者﹐因介反命是也﹐不待報罪也。遂弒君本當絕﹐小善錄者﹐本宣公同篡之人﹐又不當逐。不日者﹐伯討可逐﹐故從有罪例也。

○懟﹐直類反。

﹝疏﹞注「不日」至「例也」。

○解云﹕幾內大夫出奔例無罪者日﹐卽襄二十三年「冬﹐十月﹐乙亥﹐臧孫紇出奔邾婁」﹐昭十二年「冬﹐十月﹐公子整出奔齊」之屬是也。今此歸父亦無罪出奔﹐不日者﹐正以仲遂弒君﹐其家合沒﹐但與宣公同謀﹐魯人不合逐之。若作伯討之時﹐歸父可逐﹐故從有罪之例矣。

成公卷十七﹝起元年﹐盡十年﹞

成公卷十七﹝起元年﹐盡十年﹞

元年﹐春﹐王正月﹐公卽位。

○二月﹐辛酉﹐葬我君宣公。

無冰。周二月﹐夏十二月。《尙書》曰「舒恆燠若」﹐《易》京房傳曰「當寒而溫﹐例賞也」﹐是時成公幼少﹐季孫行父專權﹐而委任之所致。

○舒恆﹐如字﹐緩也﹔《尙書》作「豫」。「奧」﹐本又作「燠」﹐於六反﹐暖也。少﹐詩召反。

﹝疏﹞注「尙書」至「燠若」。

○解云﹕《洪範》文。舒﹐遲也。恆﹐常也。若﹐順也。言人君舉事太舒﹐則有常燠之咎气來順之是也。

○注「易京」至「賞也」。

○解云﹕凡爲賞罰宜出君門﹐而臣下行之﹐故曰倒賞也。是以《洪範》云「惟辟作福﹐惟辟作威﹐惟辟玉食」﹐鄭氏云「此凡君抑臣之言也﹐作福專慶賞﹐作威專刑罰﹐玉食備珍美」﹔又云「臣之有作福作威玉食﹐其害於而家﹐凶於而國」﹐鄭氏云「害於汝家﹐福去室凶﹔凶於汝國﹐亂下民」是也。然則是時成公幼少﹐季孫專政﹐是以無冰矣。桓十四年「無冰」之下﹐何氏云「此夫人淫泆﹐陰而陽行之所致」﹔襄二十八年「無冰」之下﹐何氏云「豹羯爲政之所致」﹐皆與此注合。

三月﹐作丘甲。何以書﹖譏。何譏爾﹖譏始丘使也。四井爲邑﹐四邑爲丘。甲﹐鎧也。譏始使丘民作鎧也。古者有四民﹕一曰徳能居位曰士﹐二曰辟土殖穀曰農﹐三曰巧心勞手以成器物曰工﹐四曰通財粥貨曰商。四民不相兼﹐然後財用足。月者﹐重錄之。

○鎧﹐苦伐反。辟﹐婢亦反。粥﹐羊六反。

﹝疏﹞「譏始丘使也」。

○解云﹕謂不辧能否以丘責甲﹐故譏之矣。

○注「四井」至「爲丘」。

○解云﹕《司馬法》文。《周禮》經亦然。

○注「古者」至「錄之」。

○解云﹕四民之言﹐出《齊語》也。徳能居位曰士者﹐卽彼云「處士就間宴」是也。辟士殖穀曰農者﹐卽彼云「處農就田野是也」。巧心勞手以成器物曰工者﹐卽彼云「處工就宮府」是也。通財粥貨曰商者﹐卽彼云「處商就巿井」是也。雲月者﹐重錄之者﹐欲道宣十五年秋「初稅畝」﹐哀十二年「春﹐用田賦」皆書時﹐今書月﹐故如此解。

夏﹐臧孫許及晉侯盟於赤棘。時者﹐謀結鞍之戰不相負也。後爲晉所執。不日者﹐執在三年外尋舊盟後﹐非此盟所能保。

﹝疏﹞注「時者」至「負也」。解云﹕正以《春秋》之義﹐大信者書時故也。鞍之戰在下二年。

○注「後爲」至「能保」。

○解云﹕《春秋》之義﹐不信者日﹐故如此注也。言後爲晉所執者﹐卽下十六年「九月﹐晉人執季孫行父﹐捨之於招丘」是也。言執在三年外尋舊盟後者﹐卽下三年﹐「冬﹐十有一月﹐晉侯使荀庚來聘。丙午﹐及荀庚盟」﹐傳云「此聘也﹐其言盟何﹖聘而言盟者﹐尋舊盟也」是。

秋﹐王師敗績於貿戎。孰敗之﹖蓋晉敗之。以晉比侵柳圍郊﹐知王師討晉而敗之。

○貿戎﹐音茂﹐一音茅﹐《左氏》作「茅戎」。

﹝疏﹞注「以晉」至「茅戎」。

○解云﹕宣元年「冬﹐晉趙穿帥師侵柳」﹐傳云「柳者何﹖天子之邑也。曷爲不系乎周﹖不與伐天子也」者﹐是晉侵柳之事。昭二十三年春﹐「晉人圍郊」﹐傳云「郊者何﹖天子之邑也。曷爲不系於周﹖不與伐天子也」者﹐是晉人圍郊之事。然則圍郊之事超在此經之後﹐得如此明義者﹐正以往前晉人侵柳已犯天子﹐至於在後圍郊復犯天子﹐二經之間天子敗績﹐據上下更無餘國犯王之處﹐故知正是天子討晉而爲所敗﹐故如此解。

或曰貿戎敗之。以地貿戎故。

﹝疏﹞注「以地貿戎故」。

○解云﹕蓋晉侯不臣﹐知王討之﹐逆往敗之﹐亦何傷﹖

然則曷爲不言晉敗之﹖據侵柳圍郊言晉。王者無敵﹐莫敢當也。正其義使若王自敗於貿戎﹐莫敢當敵敗之也。不日月者﹐深正之使若不戰。

﹝疏﹞「王者」至「當也」。

○解云﹕《春秋》之義﹐託魯爲王﹐而使舊王無敵者﹐見任爲王﹐寧可會奪﹖正可時時內魯見義而已。

○注「不日」至「不戰」。

○解云﹕正以《春秋》之例偏戰者日﹐詐戰者月﹐故如此解。

冬﹐十月。

二年﹐春﹐齊侯伐我北鄙。

○夏﹐四月﹐丙戌﹐衛孫良夫帥師及齊師戰於新築﹐衛師敗績。

○築﹐音竹。

六月﹐癸酉﹐季孫行父﹑臧孫許﹑叔孫僑如﹑公孫嬰齊帥師會晉郤克﹑衛孫良夫﹑曹公子手及齊侯戰於鞍﹐齊師敗績。曹無大夫﹐公子手何以書﹖據羈無氏。

○公子手﹐一本作「午」﹐《左氏》作「首」﹐鞍﹐音安。

﹝疏﹞注「據羈無氏」。

○解云﹕卽莊二十四年冬﹐「曹羈出奔陳」﹐傳曰「曹羈者何﹖曹大夫也」﹐注云「以小國知無氏爲大夫」。然則曹爲小國﹐例無大夫﹐假有須見者﹐仍名氏不具。以此言之﹐則是不合有大夫之限﹐故傳云「曹無大夫﹐公子手何以書」。

憂內也。《春秋》託王於魯﹐因假以見王法﹐明諸侯有能從王者徵伐不義﹐克勝有功﹐當褒之﹐故與大夫。大夫敵君不貶者﹐隨從王者大夫得敵諸侯也。不從內言敵之者﹐君子不掩人之功﹐故從外言戰也。魯舉四大夫不舉重者﹐惡內多虛﹐國家悉出用兵﹐重錄內也。

○以見﹐賢徧反﹐年未注同。惡﹐烏路反。

﹝疏﹞注「大夫」至「侯也」。

○解云﹕欲決僖二十八年夏﹐晉侯以下「及楚人戰於城濮﹐楚師敗績」﹐傳云「此大戰也﹐曷爲使微者﹖子玉得臣也。子玉得臣則其稱人何﹖貶。曷爲貶﹖大夫不敵君也」﹐注云「臣無敵君戰之義﹐故絕正也」。然則彼是大夫敵君﹐故貶之﹐此不貶者﹐隨從王者大夫有得敵諸侯之義故也。以此言之﹐卽知宣十二年晉荀林父序於楚子之上﹐爲惡者﹐時無王者大夫故也。

○注「不從」至「戰也」。

○解云﹕桓十年冬﹐「齊侯﹑衛侯﹑鄭伯來戰於郎」﹐傳云「此偏戰也﹐何以不言師敗績﹖內不言戰﹐言戰乃敗矣」﹐注云「《春秋》託王於魯﹐戰者敵文也。王者兵不與諸侯敵﹐戰乃其已敗之文﹐故不復言師敗績」矣。然則此戰之內有魯大夫﹐若從魯爲文﹐宜直云季孫行父以下﹐敗齊師於鞍而已﹐但以君子不掩人功﹐故從外爲文﹐言戰於鞍﹐齊師敗績耳。何氏必如此解者﹐正以桓十三年「春﹐二月﹐公會紀侯﹑鄭伯。已巳﹐及齊侯﹑宋公﹑衛侯﹑燕人戰﹐齊師﹑宋師﹑衛師﹑燕師敗績」﹐傳云「內不言戰﹐此其言戰何﹖從外也。曷爲從外﹖持外﹐故從外也」﹐何氏云「明當歸功乎紀﹑鄭言戰」。然則此亦歸功於晉﹑衛﹐不掩其功﹐故從外言戰也。

秋﹐七月﹐齊侯使國佐如師。已酉﹐及國佐盟於袁婁。君不使乎大夫﹐此其行使乎大夫何﹖據髙子來盟﹐魯無君不稱使。不從王者大夫稱使者﹐實晉郤克爲主﹐經先晉﹐傳舉郤克是也。

○不使﹐所吏反﹐下及注「使乎大夫」同。

﹝疏﹞注「據髙」至「稱使」。

○解云﹕卽閔二年「齊髙子來盟」﹐傳云「何以不稱使﹖我無君也」﹐何氏云「時閔公弒﹐僖公未立﹐故正其義﹐明君臣無相適之道也。《春秋》謹於別尊卑﹐理嫌疑﹐故絕去使文﹐以起事張例﹐則所謂君不行使乎大夫也」者是。

○注「不從」至「是也」。

○解云﹕經先晉﹐謂未戰之時﹐經已言「及晉侯盟於赤」是也。云傳舉郤克是也者﹐卽下傳云「師還齊侯﹐晉郤克投戟﹐逡巡再拜稽首馬前」之屬是也。或者言先晉﹐正謂會晉郤克是也﹐何者﹖序四大夫乃言會晉郤克﹐則似卻克先在是﹐而四大夫往會之﹐是爲先晉之文﹐猶如宣元年「宋公﹑陳侯」以下﹐「會晉師於斐林﹐伐鄭」然。

佚獲也。佚獲者﹐已獲而逃亡也。當絕賤﹐使與大夫敵體以起之。君獲不言師敗績﹐等起不去師敗績者﹐辟內敗文。

○佚獲﹐音逸﹐下同﹐一本作「失」。去﹐起呂反。

﹝疏﹞注「君獲」至「敗文」。解云﹕言君獲不言師敗績者﹐卽僖十五年冬﹐「晉侯及秦伯戰於韓﹐獲晉侯」﹐傳云「此偏戰也﹐何以不言師敗績﹖君獲﹐不言師敗績也」﹐注云「舉君獲爲重也」是也。然則君若被獲﹐則不言師敗績。今此經等欲起見齊侯被獲﹐何不去師敗績以見之﹐而書使乎大夫以起之者﹐正欲辟內敗之文故也﹐何者﹖《春秋》王魯﹐內不言戰﹐言戰乃敗。若直言季孫行父以下及齊侯戰於鞍﹐不言齊師敗績﹐則是內敗之文。

其佚獲柰何﹖師還齊侯﹐還﹐繞。

○還﹐音環﹐注同。晉郤克投戟﹐逡巡再拜稽首馬前。逢丑父者﹐頃公之車右也﹐人君驂乘有車右﹐有禦者。

○逡﹐七巡反。頃﹐音傾。乘﹐繩證反。

﹝疏﹞「晉郤」至「馬前」。

○解云﹕禮﹐介者不拜。而郤克再拜者﹐蓋齊師已敗﹐行隕命之禮﹐投戟之後得再拜矣。若當戰之時﹐將軍有不可犯之色﹐寧有拜乎﹖故《表記》曰「君子衰絰則有哀色﹐端冕則有敬色﹐甲冑則有不可辱之色」﹐鄭注云「言色稱其服也」是。

面目與頃公相似﹐衣服與頃公相似﹐禮﹐皮弁以徵﹐故言衣服相似。頃公有負晉﹑魯之心﹐故特巽丑父備急﹐欲以自伐。

﹝疏﹞注「禮皮弁以徵」。

○解云﹕時王之禮﹐卽昭二十五年注云「皮弁以徵不義」是也。《韓詩傳》亦有此文。

○注「頃公」至「之心」。

○解云﹕卽下傳云「前此者﹐晉郤克與臧孫許同時而聘於齊﹐則客或跛或眇﹐於是使跛者迓跛者﹐眇者迓眇者」是也。

代頃公當左。升車象陽﹐陽道尙左﹐故人君居左﹐臣居右。

○尙﹐時亮反。使頃公取﹐飲頃公操飲而至﹐不知頃公將欲堅敵意邪﹖勢未得去邪﹖

○公操﹐七刀反﹐持也。曰「革取淸者。」革﹐更也。軍中人多水泉濁﹐欲使遠取淸者﹐因亡去。頃公用是佚而不反。不書獲者﹐內大惡諱。

﹝疏﹞注「不書」至「惡諱」。解云﹕獲人君故爲大惡﹐是以諱而不書也。若獲大夫則當書之﹐是以莊十二年傳云「萬嘗與莊公戰﹐獲乎莊公」﹐「數月﹐然後歸之」﹐何氏云「獲不書者﹐士也」﹐然則萬若大夫﹐書之明矣。

逢丑父曰「吾賴社稷之神靈﹐吾君已免矣。」郤克曰「欺三軍者﹐其法柰何﹖」顧問執法者。曰「法斮。」斮﹐斬。

○斮﹐在略反﹐又仕略反﹐斬也。

﹝疏﹞「曰法斮」。

○解云﹕《釋器》云「魚曰斮之。」樊光云「斮﹐斫也。」又《說文》云「斮﹐斬也。」故此何氏亦云斮﹐斬也。

於是斮逢丑父。醜父死君不賢之者﹐經有使乎大夫﹐於王法頃公當絕。如賢丑父﹐是賞人之臣絕其君也。若以丑父故不絕頃公﹐是開諸侯戰不能死難也。如以衰世無絕頃公者﹐自齊所當善爾﹐非王法所當貴。

○難﹐乃旦反。

﹝疏﹞注「若以」至「難也」。

○解云﹕言若以丑父﹐故不絕頃公﹐似若襄二十九年「吳子使札來聘」﹐傳曰「吳無君﹐無大夫﹐此何以有君﹐有大夫﹖賢季子也。何賢乎季子﹖讓國也」﹐「賢季子﹐則賢君許使臣有大夫﹖以季子爲臣﹐則宜有君者也」。今若以丑父賢﹐以爲齊國有君而不絕頃公﹐卽開諸侯不死社稷。

○注「如以」至「得貴」。

○解云﹕丑父權以免齊侯﹐是以齊人得善之﹐但《春秋》爲王法﹐是以不得貴耳。而《公羊說》《解疑論》皆譏醜父者﹐非何氏意﹐不足爲妨。

已酉﹐及齊國佐盟於袁婁。曷爲不盟於師而盟於袁婁﹖據國佐如師。前此者﹐晉郤克與臧孫許同時而聘於齊。不書﹐恥之。

﹝疏﹞注「不書﹐恥之」。謂魯使尊卿聘齊﹐爲所侮戲﹐假藉大國而雪其恥﹐是以不書如齊﹐恥之矣。其郤克不書者﹐自從外相如之例。

○注「臧孫許眇也」者﹐正以當聘之時無有內魯之義﹐晉爲大國﹐郤克宜先而魯宜後﹐傳先言或跛﹐故知眇者是臧孫許矣。或曰一本云「臧孫許跛」﹐舊解傳言客或跛或眇﹐據魯序上者非也。案此一句注宜在「不書恥之」下﹐今定本無﹐疑脫誤也。

蕭同侄子者﹐齊君之母也。蕭同﹐國名。侄子者﹐蕭同君侄娣之子嫁於齊﹐生頃公。

○侄﹐大結反﹐又文乙反。踴於棓而窺客﹐踴﹐上也。凡無髙下有絕﹐加躡板曰棓﹐齊人語。

○踴﹐音勇﹐上也。棓﹐普口反﹐又步侯反﹐髙下有絕﹐加躡板曰棓。而闚﹐去規反﹐本又作「窺」。上﹐時掌反。躡﹐女輒反。

﹝疏﹞注「凡無」至「曰棓」。

○解云﹕無髙下猶言莫問髙下﹐但當有縣絕而加躡板者﹐皆曰棓矣。

則客或跛或眇。於是使跛者迓跛者﹐使眇者迓眇者。迓﹐迎。卿主迎者也。聘禮﹐賓至﹐大夫帥迓至於館﹐卿致館﹐宰夫朝服致飱腍。厥明訝於館。

○跛﹐布可反。眇﹐亡小反。迓﹐本又作「訝」﹐五嫁反﹐迎也。飱﹐音孫。腍﹐而審反。

﹝疏﹞注「聘禮」至「於館」。解云﹕皆《聘禮》文。

二大夫出﹐相與踦閭而語﹐閭﹐當道門。閉一扇﹐開一扇﹐一人在外﹐一人在內曰踦閭。將別﹐恨爲齊所侮戲﹐謀伐之﹐而不欲使人聽之。

○踦閭﹐居倚反﹐踦足也﹔文音於綺反﹑初義反﹐何云「閉一扇﹐開一扇﹐一人在外﹐一人在內曰踦閭」。移日然後相去。齊人皆曰「患之起﹐必自此始。」知必爲國家憂﹐明芻蕘之言不可廢﹐且起頃公不覺寤。

○芻﹐初俱反。蕘﹐如遙反。二大夫歸﹐相與率師爲鞍之戰﹐齊師大敗。齊侯使國佐如師﹐怪師勝猶不解﹐往問之。郤克曰「與我紀侯之甗﹐齊襄公滅紀所得甗邑﹐其土肥饒﹐欲得之。或說﹐甗玉甑。

○甗﹐音言﹐又魚輦反﹐又音彥﹐邑也。

﹝疏﹞注「齊襄公」至「甗邑」。

○解云﹕襄公滅紀者﹐卽莊四年夏﹐「紀侯大去其國」是也。正以系紀侯言之﹐故知紀邑。而或說云「甗﹐玉甑」者﹐蓋以《左傳》云「賂以紀甗玉罄」﹐又別言與地﹐明甗是器名﹐非地﹐故以玉甑解之。

反魯﹑衛之侵地﹐使耕者東畝﹐使耕者東西如晉地。

﹝疏﹞注「使耕」至「晉地」。

○解云﹕蓋晉地谷川宜東畝者多﹐故言此。是以下傳云「使耕東畝﹐是則土齊也」﹐何氏云「則晉悉以齊爲土地﹐是不可行」者﹐是其晉東畝之義也。舊云如者﹐往也。使齊東西其畝﹐往來於晉地易﹐非《公羊》意也。

且以蕭同侄子爲質。見侮戲本由蕭同侄子。

○爲質﹐音致﹐下注及下同。則吾捨子矣。」國佐曰「與我紀侯之甗﹐請諾。反魯﹑衛之侵地﹐請諾。使耕者東畝﹐是則土齊也。則晉悉以齊爲土地﹐是不可行。

﹝疏﹞「是則土齊」。

○解云﹕亦有一本云「是則土齊﹐曰不可也」者。

蕭同侄子者﹐齊君之母也。齊君之母﹐猶晉君之母也﹐不可。言至尊不可爲質。請戰。如欲使耕者東西畝﹐質齊君之母﹐當請戰。壹戰不勝﹐請再。再戰不勝﹐請三。言齊𨿽敗﹐尙可三戰。三戰不勝﹐則齊國盡子之有也。何必以蕭同侄子爲質﹖」揖而去之。郤克﹤目矢﹥魯衛之使﹐使以其辭而爲之請﹐郤克恥傷其威﹐故使魯衛大夫以國佐辭爲國佐請。

○﹤目矢﹥﹐音舜﹐又王乙反﹐又達結反。之使﹐所吏反。爲之﹐於僞反﹐注皆同。然後許之。逮於袁婁而與之盟。逮﹐及也。追及國佐於袁婁也。傳極道此者﹐本禍所由生﹐因錄國佐受命不受辭﹐義可拒則拒﹐可許則許﹐一言使四國大夫汲汲追與之盟。

﹝疏﹞注「因錄國」至「與之盟」。

○解云﹕其受命不受辭者﹐卽莊十九年傳云「聘禮﹐大夫受命不受辭」是也。

八月﹐壬午﹐宋公鮑卒。

○鮑﹐白卯反。

庚寅﹐衛侯遫卒。

○遫﹐音速。

取汶陽田。汶陽田者何﹖鞍之賂也。以國佐言反魯衛之侵地請諾。本所侵地﹔非一﹐總系汶陽者﹐省文也。不言取之齊者﹐恥內乘勝脇齊﹐求賂得邑﹐故諱使若非齊邑。

○汶﹐音問。

﹝疏﹞「汶陽田者何」。

○解云﹕欲言是國﹐曾來未有﹔欲言非國﹐乃與取邾婁田同文﹐故執不知問。

○注「本所侵地」至「省文也」。

○解云﹕知侵非一者﹐正以下三年「秋﹐叔僑如率師圍棘」﹐傳云「棘者何﹖汶陽之不服邑也」。以此言之﹐則知汶陽大畔之名明矣。

○注「不言」至「非齊邑」。

○解云﹕決襄十九年春﹐「取邾婁田﹐自漷水」﹐系邾婁言之故也。

冬﹐楚師﹑鄭師侵衛。

十有一月﹐公會楚公子嬰齊於蜀。

丙申﹐公及楚人﹑秦人﹑宋人﹑陳人﹑衛人﹑鄭人﹑齊人﹑曹人﹑邾婁人﹑薛人﹑鄫人盟於蜀。此楚公子嬰齊也﹐其稱人何﹖據會而盟一處﹐知一人也。

○處﹐昌慮反。

﹝疏﹞「鄭人齊人」至「盟於蜀」。

○解云﹕亦有一本無「齊人」者﹐脫也。

得一貶焉爾。得一貶者﹐獨此一事得具見其惡﹐故貶之爾。不然﹐則當沒公也﹐如齊髙傒矣。不沒公者﹐明不主爲公故也。上會不序諸侯大夫者﹐嬰齊﹐楚專政驕蹇臣也﹐數道其君率諸侯侵中國﹐故獨先舉於上﹐乃貶之﹐明本在嬰齊﹐當先誅其本﹐乃及其末。

○數道﹐所角反﹔下音導。

﹝疏﹞「得一貶焉爾」者。解云﹕正以於此處得一貶焉爾。

○注「不然則」至「髙傒搖」。

○解云﹕卽莊二十二年秋﹐「及齊髙傒盟於防」﹐傳云「公則曷爲不言公﹖諱與大夫盟也」。

○注「不沒公」至「公故也」。

○解云﹕言髙傒本意敵公﹐故恥之。今嬰齊者﹐止自元性蹇﹐不主爲公﹐是以《春秋》不沒公以見之矣。

○注「數道」至「侵中國」。

○解云﹕卽宣十四年秋﹐「楚子圍宋」﹔十五年夏﹐「宋人及楚人平」﹔上文「冬﹐楚師﹑鄭師侵衛」之屬是也。以其非一﹐故謂之數也。

三年﹐春﹐王正月﹐公會晉侯﹑宋公﹑衛侯﹑曹伯伐鄭。

辛亥﹐葬衛繆公。

○繆﹐音穆。

二月﹐公至自伐鄭。

甲子﹐新宮災﹐三日哭。新宮者何﹖宣公之宮也。以無新公﹐知宣公之宮廟。

﹝疏﹞「二月公」至「自伐鄭」。

○解云﹕莊公六年傳云「得意致會﹐不得意致伐」﹐何氏云「此謂公與二國以上也」。然則此言公至自伐鄭者﹐不得意故也。莊六年注云「皆例時」﹐今此書二月者﹐爲下甲子出也。

○「新宮者何」。

○解云﹕欲言宮廟﹐未有新公之名﹔欲言非廟﹐言宮舉災﹐故執不知問。

○注「以無新公﹐知宣公之宮廟」者。正以《春秋》上下無新公宮﹐則知此言新宮者﹐正是其父宣公之宮﹐以其至近被災﹐故謂之新宮災。

宣宮則曷爲謂之新宮﹐不忍言也。親之精神所依而災﹐孝子隱痛﹐不忍正言也。謂之新宮者﹐因新入宮﹐易其西北角﹐示昭穆相繼代﹐有所攺更也。

﹝疏﹞注「謂之新宮」至「有所攺更也」者。

○解云﹕卽《穀梁傳》云「壞廟之道﹐易檐可也」者﹐是易其西北角之檐也乎﹖故《爾雅﹖釋宮》云「西北隅謂之屋漏」是也。孫氏曰「當室之日光所漏入也」﹐不與何氏別。

其言三日哭何﹖據桓﹑僖宮災﹐不言三日哭。

﹝疏﹞注「據桓」至「日哭」者﹐卽下哀三年夏﹐「辛卯﹐桓宮﹑僖宮災」是也。

廟災三日哭﹐禮也。善得禮﹐痛傷鬼神無所依歸﹐故君臣素縞哭之。

○縞﹐古老反。

﹝疏﹞注「善得禮」至「縞哭之」。

○解云﹕卽《檀弓下》曰「有焚其先人之室﹐則三日哭。」鄭氏云「謂人燒其宗廟。哭者﹐哀精神之有虧傷。」故此注云「善得禮﹐痛傷鬼神無所依歸」是也。云故君臣素縞哭之者﹐謂著素衣縞冠哭之。

新宮災﹐何以書﹖記災也。此象宣公篡立﹐當誅絕﹐不宜列昭穆。成公幼少﹐臣威大重﹐結怨彊齊﹐將不得久承宗廟之應。

○幼少﹐詩召反﹐下同。大重﹐音泰﹐一音他賀反。

﹝疏﹞注「此象」至「昭穆」。

○解云﹕案桓公亦篡立﹐不災其宮者﹐蓋以桓母言媵﹐次第宜立﹐隱公攝位久不還﹐天示其變﹐隱猶不覺﹐是以隱九年「三月﹐癸酉﹐大雨震電」﹐何氏云「周之三月﹐夏之正月﹐雨當水雪雜下﹐雷當聞於地中﹐電未可見﹐而大雨震電﹐此陽气大失其節﹐猶隱公久居位不反於桓﹐失其宜也」。然則桓正宜立﹐隱是左媵之子﹐據位失宜而桓弒之﹐𨿽曰篡君﹐其罪差輕﹐是以不災其廟﹐豈若宣公以庶篡適﹐其子失政﹐將不得久承宗廟之應﹐故災其宮矣。而哀三年「五月﹐辛卯﹐桓宮﹑僖宮災」者﹐彼是已毀後復立之﹐是不宜立﹐故天災之﹐不謂怒其篡隱也。

乙亥﹐葬宋文公。

夏﹐公如晉。

鄭公子去疾率師伐許。

○去﹐起呂反。

公至自晉。

秋﹐叔孫僑如率師圍棘。棘者何﹖汶陽之不服邑也。棘民初未服於魯。

﹝疏﹞「棘者何」。

○解云﹕欲言內邑﹐不應國之﹔欲言外邑﹐不系於國﹐故執不知問。

○注「棘民初未服於魯」。

○解云﹕言初未服者﹐欲言終服於魯矣。知終服者﹐正以汶陽田者﹐大畔之名﹐棘者乃是其小邑﹐上二年經「取汶陽田」﹐以知盡得之﹐但有不服之意﹐故魯圍之。若然﹐《公羊》之義﹐以圍者爲不克之文﹐若其得之而言圍者﹐正謂當時未克﹐何妨終得之乎﹖

其言圍之何﹖據國內兵不舉。

﹝疏﹞注「據國內兵不舉者」。

○解云﹕卽定八年傳云「公斂處父帥師而至」﹐經不書之是也。

不聽也。不聽者﹐叛也。不言叛者﹐爲內諱﹐故書圍以起之。不先以文徳來之﹐而便以兵圍之﹐當與圍外邑同罪﹐故言圍也。得曰取﹐不得曰圍。

○爲﹐於僞反。

﹝疏﹞注「當與圍外邑」至「圍也」者﹐欲道國內之兵本自不書﹐而此書者﹐惡其失所﹐令與圍外邑同矣。

○注「得曰取﹐不得曰圍」。

○解云﹕取者是得文﹐故言得曰取也﹐卽上文「取汶陽田」﹐及哀九年春﹐「宋皇瑗帥師取鄭師於雍丘」之屬是也。故傳云「其言取之何﹖易也。其易柰何﹖詐之也」。何氏云「詐謂陷阱奇伏之類」也。其不得曰圍者﹐卽定四年「楚人圍蔡」之屬是也。正以圍而去者﹐非克之故也。

大雩。成公幼少﹐大臣秉政﹐變亂政教﹐先是作丘甲﹐爲鞍之戰﹐伐鄭圍棘﹐不卹民之所生。

﹝疏﹞注「先是作丘甲」者。

○解云﹕在上元年。云爲鞍之戰者﹐在上二年。云伐鄭者﹐在上正月也。云圍棘者﹐在上文秋也。

晉郤克﹑衛孫良夫伐將咎如。

○將咎如﹐咎音古刀反﹐《左氏》作「廧咎如」。

﹝疏﹞「伐將咎如」者。《左氏》將作「廧」字。

冬﹐十有一月﹐晉侯使荀庚來聘。

衛侯使孫良夫來聘。

丙午﹐及荀庚盟。

丁未﹐及孫良夫盟。此聘也﹐其言盟何﹖據不舉重﹐嫌生事﹐故此以輕問重也。

﹝疏﹞注「據不舉」至「重也」。

○解云﹕《春秋》之義﹐舉重略輕﹐卽莊十年傳「戰不言伐﹐圍不言戰﹐入不言圍﹐滅不言入﹐書其重者也」是也。今聘盟兩受命書﹐故云不舉重矣。云嫌生事者﹐嫌是荀庚初受君命﹐但聘而己﹐至及於魯生事而盟﹐故曰嫌生事矣。云故此以輕問重也者﹐聘輕而盟重﹐卽此傳云「此聘也﹐其言盟何」是也。

聘而言盟者﹐尋舊盟也。尋﹐猶尋繹也。以不舉重﹐連聘而言之﹐知尋繹舊故約誓也。書者﹐惡之。《詩》曰「君子屢盟。亂是用長。」二國旣修禮相聘﹐不能相親信﹐反復相疑﹐故舉聘以非之。

○繹﹐音亦。惡之﹐烏路反﹐下同。屢﹐力住反。用長﹐丁丈反。反復﹐扶又反。

﹝疏﹞注「不舉」至「約誓」。解云﹕若其特結約誓﹐當但舉重﹐卽文十五年「三月﹐宋司馬華孫來盟」﹐宣七年「春﹐衛侯使孫良夫來盟」之屬﹐皆因聘而爲之﹐不言聘而言盟﹐故知特結盟。此則言聘又言盟﹐故知非特結盟﹐而尋繹舊事盟矣﹐故傳云「聘而言盟者﹐尋舊盟也」。

鄭伐許。謂之鄭者﹐惡鄭襄公與楚同心﹐數侵伐諸夏。自此之後﹐中國盟會無已﹐兵革數起﹐夷狄比周爲黨﹐故夷狄之。

○數侵﹐所角反﹐下同。比﹐毗志反。

四年﹐春﹐宋公使華元來聘。

三月﹐壬申﹐鄭伯堅卒。

○伯堅﹐苦刃反﹐本或作「臤」。

﹝疏﹞「鄭伯堅卒者」。

○解云﹕《左氏》作「堅」字﹐《穀梁》作「賢」字﹐今定本亦作「堅」字。

杞伯來朝。

夏﹐四月﹐甲寅﹐臧孫許卒。

公如晉。

葬鄭襄公。

秋﹐公至自晉。

冬﹐城運。

鄭伯伐許。未逾年君稱伯者﹐時樂成君位﹐親自伐許﹐故如其意以著其惡。

﹝疏﹞注「未逾年」至「其意以著其惡」。

○解云﹕正以莊三十二年傳云「君存稱世子﹐君薨稱子某﹐旣葬稱子﹐逾年稱公」﹐卽僖二十五年夏﹐「衛侯毀卒」﹔秋﹐「葬衛文公」﹔冬﹐「衛子﹑莒慶盟於洮」是也。合此﹐鄭伯未逾年而已稱伯﹐故如此注矣。

五年﹐春﹐王正月﹐杞叔姬來歸。始歸不書﹐與郯伯姬同。

﹝疏﹞注「始歸不書與郯伯姬同」。

○解云﹕卽宣十六年「秋﹐郯伯姬來歸」﹐何氏云「嫁不書者﹐爲媵也。來歸書者﹐後爲嫡也」。「棄歸例﹐有罪時﹐無罪月」是也。然則今書月者﹐無罪之文矣。

仲孫蔑如宋。

夏﹐叔孫僑如會晉荀秀於穀。

○荀秀﹐《左氏》作「荀首」。

梁山崩。梁山者何﹖河上之山也。梁山崩﹐何以書﹖記異也。何異爾﹖大也。何大爾﹖梁山崩﹐壅河三日不氵不。故不日以起幀。不書壅河者﹐舉崩大爲重。

○壅﹐於勇反。氵不﹐音流。

﹝疏﹞「梁山者何」。

○解云﹕欲言晉山﹐文不系晉﹔欲言魯物﹐見在晉竟﹐故執不知問。

○注「故不日以起之」。

○解云﹕謂起其三日不氵不也﹐則但一日﹐不可不書日矣。若無所起﹐例當書日﹐卽僖十四年「秋﹐八月﹐辛卯﹐沙鹿崩」是也。

外異不書﹐此何以書﹖爲天下記異也。山者﹐陽精﹐徳澤所由生﹐君之象。河者﹐四瀆﹐所以通道中國﹐與正道同。記山崩壅河者﹐此象諸侯失勢﹐王道絕﹐大夫擅恣﹐爲海內害﹐自是之後﹐六十年之中﹐弒君十四﹐亡國三十二﹐故溴梁之盟﹐徧剌天下之大夫。

﹝疏﹞「外異不書」者。正以文十一年長狄之齊﹑晉﹐不書故也。

○注「河者」至「道同」。

○解云﹕《釋水》云「江河淮儕爲四瀆。」四瀆者﹐發源注海者也。

○注「記山」至「河者」。

○解云﹕壅河不書﹐而言記壅河者﹐正以不書日﹐以起壅河三日不氵不之義﹐故亦謂之記壅河矣。

○注「自是之後」至「亡國三十二」。《春秋說》文。若對經數之﹐從今以後訖於六十年﹐則不及於此數﹐何者﹖自今以後盡昭十六年﹐弒君止有十﹐亡國止有九﹐卽襄二十五年「齊崔杼弒其君光」﹐吳子門於巢爲巢人所弒﹐二十六年「衛寧喜弒其君剽」﹐二十九年「閽弒吳子余祭」﹐三十年「蔡世子般殺其君固」﹐三十一年「莒人弒其君密州」﹐昭公八年陳招殺偃師﹐十一年「楚子殺蔡侯般」﹐十三年楚公子比弒其君虔﹐「楚公子棄疾弒公子比」﹐是六十年弒君但十矣﹔其亡國止有九者﹐成十七年「楚滅舒庸」﹐襄六年「莒人滅鄫」﹐「齊侯滅萊」﹐十年「遂滅偪陽」﹐十三年「取詩」﹐二十五年「楚滅舒鳩」﹐昭四年「遂滅厲」﹐八年「楚滅陳」﹐十一年「滅蔡」﹐是九也。然則《春秋》書遂其可書者矣﹐說文舉者悉言之﹐是以多少異爾。或者此注誤也。

○注「故溴梁」至「之大夫」。

○解云﹕襄十六年春「公會晉侯﹑宋公」以下「於溴梁。戊寅﹐大夫盟」﹐傳云「諸侯皆在是﹐其言大夫盟何﹖信在大夫也。何言乎信在大夫﹖徧剌天下之大夫也。曷爲徧剌天下之大夫﹖君若贅旒然」﹐何氏云「旒﹐旂旒。贅﹐系屬之辭」﹐「以旂旒諭者﹐爲下所執持東西」是矣。

秋﹐大水。先是旣有兵甲﹑鞍﹑棘之役﹐又重以城鄆﹐民怨之所生。

○重﹐直用反。

﹝疏﹞注「先是旣」至「之所生」。

○解云﹕作丘甲在元年三月﹐鞍之師在二年夏﹐叔孫僑如圍棘在三年秋﹐城運在四年冬。

冬﹐十有一月﹐已酉﹐天王崩。定王。

十有二月﹐已丑﹐公會晉侯﹑齊侯﹑宋公﹑衛侯﹑鄭伯﹑曹伯﹑邾婁子﹑杞伯同盟於虫牢。約備彊楚。

○虫牢﹐直弓反﹔下力刀反。

六年﹐春﹐王正月﹐公至自會。月者﹐前魯大夫獲齊侯﹐今親相見﹐故危之。

﹝疏﹞注「月者前」至「故危之」。

○解云﹕諸致例時﹐卽桓二年「冬﹐公至自唐」﹔僖二十六年冬﹐「公至自伐齊」﹔哀十三年「秋﹐公至自會」之屬是也。今此書月﹐故解之也。言前魯大夫獲齊侯者﹐卽上二年鞍戰時也。言今親相見者﹐卽上五年冬﹐「公會晉侯﹑齊侯」以下「於虫牢」是也。

二月﹐辛巳﹐立武宮。武宮者何﹖武公之宮也。在春秋前。

﹝疏﹞「武宮者何」。

○解云﹕《春秋》之內﹐未有武公之文﹐而立武宮﹐故執不知問。

立者何﹖立者不宜立也。立武宮﹐非禮也。禮﹐天子諸侯立五廟﹐受命始封之君立一廟﹐至於子孫。過髙祖﹐不得復立廟。周家祖有功﹐尊有徳﹐立后稷﹑文﹑武廟﹐至於子孫。自髙祖巳下而七廟﹔天子卿大夫三廟﹐元士二廟﹔諸侯之卿大夫比元士二廟﹐諸侯之士一廟。立武宮者﹐蓋時衰多廢人事﹐而好求福於鬼神﹐故重而書之。臧孫許伐齊有功﹐故立武宮。

○復﹐扶又反。好﹐呼報反。

﹝疏﹞「立者何」。解云﹕置廟是常﹐而乃書立﹐故執不知問。

○「立者不宜立也」。

○解云﹕亦有直云不宜立﹐無在上「立者」二字也。

○注「天子諸侯立五廟」至「元士二廟」。

○解云﹕皆出《祭法》也。其文云「天下有王﹐分地建國」﹐注云「建國﹐封諸侯也」﹔「置都立邑」﹐注云「置都立邑﹐爲卿大夫采地﹐及賜士有功者之地」﹔「設廟祧壇墠而祭之」﹐注云「廟之言貌也。宗廟者﹐先祖之尊貌也。祧之言超也﹐超上去意也。封土曰壇﹐除地曰墠。《書》曰『三壇同墠』」﹔「乃爲親疏多少之數﹐是故王立七廟﹐一壇一墠﹕曰考廟﹐曰王考廟﹐曰皇考廟﹐曰顯考廟﹐曰祖考廟﹐皆月祭之」﹐注云「王﹑皇皆君也。顯﹐明也。祖﹐始也。名先人以君明始者﹐所以尊本之意也」﹔「有二祧﹐享嘗乃止」﹐云「享嘗﹐謂四時之祭」。「諸侯立五廟﹐一壇一墠﹕曰考廟﹐曰王考廟﹐曰皇考廟﹐皆月祭之﹔顯考廟﹐祖考廟﹐享嘗乃止」。「大夫立三廟二壇﹕曰考廟﹐曰王考廟﹐曰皇考廟﹐享嘗乃止﹔顯考﹑祖考無廟﹐有禱焉﹐爲壇祭之」。「適士二廟一壇﹕曰考廟﹐曰王考廟﹐享嘗乃止﹔顯考無廟﹐有禱焉﹐爲壇祭之」﹐注云「適士﹐上士也」﹐「此適士云顯考無廟﹐非也。當爲『皇考』字之誤」。「官師一廟﹐曰考廟﹔王考無廟而祭之」。「庶士﹑庶人無廟」﹐注云「官師﹐中士﹑下士﹑庶士﹑府史之屬」。然則此注云「禮﹐天子諸侯立五廟」者﹐據正禮通諸上代而言之。《祭法》云「王立七廟」者﹐據周言之耳。《祭法》云「大夫立三廟」﹑「適士二廟」者﹐皆據天子大夫士也。云「諸侯之卿大夫比元士」。

○解云﹕更無正文﹐何氏以意當之。

○注「諸侯之士一廟」。《禮說》文云。而鄭注《王制》云「士一廟者﹐謂諸侯之中士﹐名曰官師者」。上士廟也﹐與何氏異。

○注「立武」至「書之」。

○解云﹕案《明堂位》云「武公之廟﹐武世室」﹐然則謂之世室者﹐世世不毀。而此傳也及注譏其立者﹐《明堂位》之作在此文之後。記人見武公之廟已立﹐欲成魯之善﹐故言此﹐非實然。故彼下卽云「魯之君臣未嘗相弒也」﹐鄭注「春秋時魯三君弒」﹐而云「君臣未嘗相弒」﹐亦近誣矣。

○注「臧孫許伐齊有功」。解云﹕正以伐齊之由﹐本起臧孫故也。

取鄟。鄟者何﹖邾婁之邑也。曷爲不系於邾婁﹖諱亟也。諱魯背信亟也﹐屬相與爲虫牢之盟﹐旋取其邑﹐故使若非虫牢人矣。

○鄟﹐巿轉反﹐又音專。亟﹐去異反﹐注同。背﹐音佩。屬﹐音燭。

﹝疏﹞「鄟者何」。

○解云﹕欲言是國﹐曾來未有﹔欲言是邑﹐文無所系﹐故執不知問。

○注「屬相」至「其邑」。

○解云﹕卽上五年冬﹐「公會晉侯﹑齊侯」以下「同盟於虫牢」是也。

○注「故使若非虫牢人矣」。

○解云﹕謂所取之邑﹐非同盟之物然也。

衛孫良夫率師侵宋。

夏﹐六月﹐邾婁子來朝。

公孫嬰齊如晉。

壬申﹐鄭伯費卒。不書葬者﹐爲中國諱。虫牢之盟﹐約備彊楚。楚伐鄭喪﹐不能救﹐晉又侵之﹐故去葬﹐使若非伐喪。

○費﹐音祕。爲﹐於僞反。去﹐起呂反。

﹝疏﹞注「楚伐鄭喪﹐不能救﹐晉又侵之」者。

○解云﹕卽下文秋﹐「楚公子嬰齊帥師伐鄭」﹔冬﹐「晉欒書帥師侵鄭」是也。

秋﹐仲孫蔑﹑叔孫僑如率師侵宋。

楚公子嬰齊率師伐鄭。

冬﹐季孫行父如晉。

晉欒書率師侵鄭。

七年﹐春﹐王正月﹐鼷鼠食郊牛角。攺卜牛﹐鼷鼠又食其角﹐乃免牛。鼷鼠者﹐鼠中之微者﹐角生上指﹐逆之象。《易京房傳》曰「祭天不愼﹐鼷鼠食郊牛角。」書又食者﹐重錄魯不覺寤﹐重有災也。不重言牛﹐獨重言鼠者﹐言角﹐牛可知﹔食牛者未必故鼠﹐故重言鼠。

○鼷﹐音兮。重有﹐直用反﹐下同。

﹝疏﹞注「角生上指逆之象」。

○解云﹕言角在牲體之上﹐指於天﹐亦是上逆之象。

○注「書又食者」至「有災也」。

○解云﹕重﹐讀如煩重之重也。《異義》「《公羊》說」云「鼷鼠初食牛角﹐咎在有司﹐又有咎在人君﹐取已有災。」而不云攺更者﹐義通於此。若然﹐攺卜牛之徒皆言攺。而莊三年夏﹐「五月﹐葬桓王」﹐傳云「此未有言崩者﹐何以書葬﹖蓋攺葬」﹐經何故不言攺者﹖蓋攺卜牛之徒﹐皆有所由﹐故得言攺﹔其葬桓王者﹐上未有經﹐是以無由言之。

吳伐郯。吳國見者﹐罕與中國交﹐至升平乃見﹐故因始見以漸進。

○郯﹐音談。見者﹐賢徧反﹐下同。

﹝疏﹞注「吳國見者」至「以漸進」。

○解云﹕正以莊十年秋﹐「荊敗蔡師於莘」﹐傳云「荊者何﹖州名也。州不若國﹐國不若氏」﹐云云。何氏不言楚言荊者﹐楚彊而近中國﹐卒暴責之﹐則恐爲害深﹐故進之以漸﹐從此七等之極始也。然則吳﹑楚相敵﹐亦宜言揚﹐當以揚州言之﹐而經言吳者﹐正以罕與中國交﹐至今升平之世乃始見經﹐故因其始見於升平﹐故經直以漸進之。

夏﹐五月﹐曹伯來朝。

不郊猶三望。

秋﹐楚公子嬰齊率師伐鄭。

公會晉侯﹑齊侯﹑宋公﹑衛侯﹑曹伯﹑莒子﹑邾婁子﹑杞伯救鄭。八月﹐戊辰﹐同盟於馬陵。公至自會。

吳入州來。

冬﹐大雩。先是公會諸侯救鄭﹐承前不卹民之所致。

﹝疏﹞注「承前不卹民之所致」。

○解云﹕卽上三年「大雩」之下﹐注云「成公幼少﹐六臣秉政﹐先是作丘甲﹐爲鞍之戰﹐伐鄭圍棘﹐不卹民之所生」是也。

衛孫林父出奔晉。

八年﹐春﹐晉侯使韓穿來言汶陽之田﹐歸之於齊。來言者何﹖內辭也。脇我使我歸之也。以此經加之﹐知見使﹐卽聞晉語自歸之﹐但當言歸。

﹝疏﹞「來言者何」。

○解云﹕語言見經﹐於例未有﹐今而書之﹐故執不知問。

○注「以此經加之」至「當言歸」。

○解云﹕其自歸言歸者﹐哀八年夏﹐「歸邾婁子益於邾婁」﹐注云「善魯能悔過歸之」。然則若自歸﹐當言歸汶陽之田於齊。今乃如此作文﹐而又言之﹐則知被晉使之﹐非其本情。

曷爲使我歸之﹖據本魯邑。

﹝疏﹞注「據本魯邑」。

○解云﹕正以莊十三年曹子劫齊侯﹐反其所取侵地之時﹐「管子曰﹕『然則君何求﹖』曹子曰﹕『原請汶陽之田。』」又上二年傳曰「反魯衛之侵地」之下﹐其經云「取汶陽田」﹐以此言之﹐汶陽之田本是魯物明矣。

鞍之戰﹐齊師大敗。齊侯歸﹐弔死視疾﹐七年不飲酒﹐不食肉。晉侯聞之曰「嘻﹗柰何使人之君﹐七年不飲酒﹐不食肉﹖請皆反其所取侵地。」晉侯聞齊侯悔過自責﹐髙其義﹐畏其徳﹐使諸侯還鞍之所喪邑。魯見使﹐卑有恥﹐故諱。不言使者﹐因兩爲其義﹐諸侯不得相奪土地。晉適可來議語之﹐魯宜聞義自歸之爾﹐不得使也。主書者﹐善晉之義齊。

○嘻﹐許其反。喪﹐息浪反。語﹐魚據反。

晉欒書帥師侵蔡。

公孫嬰齊如莒。

宋公使華元來聘。

夏﹐宋公使公孫壽來納幣。納幣不書﹐此何以書﹖據紀履緰來逆女﹐不書納幣。

○緰﹐音須。

﹝疏﹞注「據紀履」至「納幣」。解云﹕隱二年「九月﹐紀履綸來逆女」是也。

錄伯姬也。伯姬守節﹐逮火而死﹐賢﹐故詳錄其禮﹐所以殊於眾女。

﹝疏﹞注「伯姬守節逮火死」。

○解云﹕卽襄三十年夏﹐「五月﹐甲午﹐宋災﹐伯姬卒」﹐「秋﹐七月﹐叔弓如宋﹐葬宋共姬」﹐傳云「外夫人不書葬﹐此何以書﹖隱之也。何隱爾﹖宋災﹐伯姬卒焉。其稱謚何﹖賢也。何賢爾﹖宋災﹐伯姬存焉。有司復曰﹕『火至矣﹐請出。』伯姬曰﹕『不可。吾聞之也﹐婦人夜出﹐不見傅母不下堂。』傅至矣﹐母未至也﹐逮乎火而死」是也。

晉殺其大夫趙同﹑趙括。

○括﹐古活反。

秋﹐七月﹐天子使召伯來錫公命。其稱天子何﹖據天王使毛伯來錫文公命﹐不稱天子。

﹝疏﹞注「據天王使」至「稱天子」。

○解云﹕卽文元年夏四月﹐「天王使毛伯來錫公命」是也。

元年﹐春﹐王正月﹐正也。正者﹐文不變也。

﹝疏﹞「元年﹐春﹐王正月﹐正也」。

○解云﹕據始言之﹐其實二年三年以下之經皆如是。

其餘皆通矣。其餘謂不系於元年者。或言王﹐或言天王﹐或言天子﹐皆相通矣﹐以見剌譏是非也。王者﹐號也。徳合元者稱皇。孔子曰「皇象元﹐逍遙術﹐無文字﹐徳明謚。」徳合天者稱帝﹐河洛受瑞可放。仁義合者稱王﹐符瑞應﹐天下歸往。天子者﹐爵稱也﹐聖人受命﹐皆天所生﹐故謂之天子。此錫命稱天子者﹐爲王者長愛幼少之義﹐欲進勉幼君﹐當勞來與賢師良傅﹐如父教子﹐不當賜也。月者﹐例也﹐爲魯喜錄之。

○見﹐賢徧反。應﹐應對之應。爵稱﹐尺證反。爲王﹐於僞反﹐下「爲魯」﹑「爲下」同。少﹐詩召反。勞來﹐力報反﹔下力代反。

﹝疏﹞注「其餘謂不系於年」。

○解云﹕何氏亦順傳文﹐是以獨言元年矣。

○注「或言王」。

○解云﹕卽莊元年冬﹐「王使榮叔來錫桓公命」﹔文公五年春﹐「王使榮叔歸含且賵」﹐三月﹐「王使召伯來會葬」之屬是也。

○注「或言天王」。

○解云﹕隱元年「秋﹐七月﹐天王使宰咺來歸惠公仲子之賵」之屬是也。

○注「或言天子」。

○解云﹕此文是也。莊元年榮叔之下﹐何氏云「不言天王者﹐桓行實惡而乃追錫之﹐尢悖天道﹐故云爾」。文五年榮叔之下﹐注云「去天者﹐含者臣子職﹐以至尊行至卑事﹐失尊之義也」。召伯之下﹐何氏云「去天者﹐不及事﹐剌比失喪禮也」。隱元年宰咺之下﹐何氏云「言天王者﹐時吳﹑楚上僣稱王﹐王者不能正﹐而上自系於天也。《春秋》不正者﹐因以廣是非」。然則王是舊名﹐天王者﹐《春秋》時稱耳。但《春秋》見當時之王皆系於天﹐是以逐本不追正﹐見其是非﹐何者﹖若單稱王者﹐是其舊號﹔若系於天者﹐明非古禮矣。作《春秋》旣不追正﹐遂以天王作其常稱﹐是以《春秋》之內不言天者﹐皆悉解之﹐見其失所。此注云「皆相通矣﹐以見剌譏是非也」﹐言皆相通矣者﹐此三者皆是上之通稱﹐但以天王者﹐得當時之言﹔王與天子者﹐皆有所剌﹐故曰以見剌譏是非也。

○注「王者﹐號也」。

○解云﹕言正是當時天子之號也。

○注「徳合元者稱皇」。

○解云﹕謂元气是總三气之名﹐是故其徳與之相合者謂之皇。皇者﹐美大之名。

○注「孔子曰皇象」至「明謚」。解云﹕皆《春秋說》文。宋氏云「言皇之徳象合元矣。逍遙猶勤動﹐行其徳術﹐未有文字之教﹐其徳盛明者﹐爲其謚矣」。

○注「徳合天者」至「可放」。

○解云﹕天者﹐二儀分散以後之稱﹐故其徳與之相合者謂之帝。帝者﹐諦也。言審諦如天矣。當爾之時﹐河出圖﹐洛出書﹐可以受而行之﹐則施於天下﹐故曰河洛受瑞可放耳。

○注「仁義合者稱王」至「歸往」。

○解云﹕二儀旣分﹐人乃生焉。人之行也﹐正直爲本﹐行合於仁義者謂之王﹐行合人道者﹐符瑞應之﹐而爲天下所歸往耳。是以王字通於三才﹐得爲歸往之義。

○注「天子者﹐爵稱也」。

○解云﹕案《辧名記》云「天子無爵」﹐而言天子爲爵稱者﹐言爵者﹐醮也。所以醮盡其材﹐天子有聖徳﹐居無極之尊位﹐謂之爵稱亦何傷﹖而雲天子無爵者﹐謂無如諸侯以下九命之爵﹐豈謂無尊美之爵乎﹖《禮記﹖郊特牲》云「古者生無爵﹐死無謚。」天子有謚﹐有爵明矣。

○注「此錫命稱天子」至「不當賜也」。

○解云﹕如此注者﹐決文元年「天王使毛伯來錫公命」﹐言天王矣。彼注云「主書者﹐惡天子也」。古者三載考績﹐三考黜陟幽明。文公新卽位﹐功未足施而錫之﹐非禮也。然則文公初受命而未有功﹐而王錫之﹐故見非也。但文公年長﹐故稱天王。今成公幼少﹐當須如父教子﹐未當錫也﹐是以爲之張義而言天子矣。

○注「月者﹐例也」。

○解云﹕正以此經書月﹐故知例月然外來朝聘皆例書時﹐天王錫命而書月﹐魯人喜得王命而詳錄之故也。然則莊元年「錫桓公命」﹐文元年「錫文公命」﹐𨿽承上日﹐不蒙上日亦可知矣。

冬﹐十月﹐癸卯﹐杞叔姬卒。棄而曰卒者﹐爲下脇杞歸其喪張本文﹐使若尙爲杞夫人。

﹝疏﹞注「棄而日卒」至「杞夫人」。

○解云﹕外夫人之卒﹐經例書日﹐卽襄三十年夏﹐「五月﹐甲午﹐宋災﹐伯姬卒」﹐何氏云「外災例時﹐此日者﹐爲伯姬卒日」是也。今此已棄而書日﹐故解之。其棄者﹐卽上五年「春﹐王正月﹐杞叔姬來歸」是也。

○注「爲下脇杞歸其喪」。解云﹕卽下九年春﹐「杞伯來逆叔姬之喪以歸」﹐傳曰「脇而歸之」是也。

晉侯使士燮來聘。

叔孫僑如會晉士燮﹑齊人﹑邾婁人伐郯。

衛人來媵。媵不書﹐此何以書﹖據逆女不書媵也。言來媵者﹐禮﹐君不求媵﹐諸侯自媵夫人。

○來媵﹐以證反﹐又繩證反。

﹝疏﹞注「據逆女不書媵也」。

○解云﹕蓋通內外言之﹐何者﹖隱二年「紀履緰來逆女」﹐桓三年「公子翚如齊逆女」之屬﹐皆不書媵故也。

錄伯姬也。伯姬以賢聞諸侯﹐諸侯爭欲媵之﹐故善而詳錄之。媵例時。解云﹕卽下九年夏﹐「晉人來媵」﹐莊十九年「秋﹐公子結媵陳人之婦於鄄」之屬是也。然則此經文承日月之下﹐不蒙日月明矣。

九年﹐春﹐王正月﹐杞伯來逆叔姬之喪以歸﹖據巳棄也。內辭也﹐脇而歸之也。言以歸者﹐與忿怒執人同辭﹐而不得專其本意﹐知其爲脇也。已棄而脇歸其喪﹐悖義恥深惡重﹐故使若杞伯自來逆之。

○悖﹐布內反。

﹝疏﹞注「言以歸」至「爲脇」。

○解云﹕言忿怒執人同辭者﹐卽襄十六年春﹐「晉人執莒子﹑邾婁子以歸」﹔昭十三年秋﹐「晉人執季孫隱如以歸」之屬是也。

○注「而不得專其本意」。

○解云﹕正以以者﹐行其意之辭故也。是以桓十四年冬﹐「宋人以齊人﹑衛人﹑蔡人﹑陳人伐鄭」﹐傳云「以者何﹖行其意」﹐何氏云「以巳從人曰行﹐言四國行宋意」。今叔姬之喪言以歸﹐不得專其本意﹐明知杞伯有忿怒﹐是以知其被脇耳。言知其爲脇者﹐爲讀如「子爲衛君乎」之爲也。

公會晉侯﹑齊侯﹑宋公﹑衛侯﹑鄭伯﹑曹伯﹑莒子﹑杞伯同盟於蒲。不日者﹐巳得鄭盟﹐當以備楚﹐而不以罪執之﹐旋使離叛﹐楚緣隙潰莒﹐不能救﹐禍由中國無信﹐故諱爲信辭。使若莒潰非盟失信﹐所以甚中國﹐因與下潰日相起。

﹝疏﹞注「不日者已」至「信辭」。

○解云﹕正以《春秋》之義﹐不信者日﹐故以不日爲信辭矣。言巳得鄭盟者﹐有鄭伯也。當以備楚者﹐正以楚人數爲諸夏之患故也。

○注「而不以罪執之」。

○解云﹕卽下文秋「晉人執鄭伯」是也。正以僖四年傳曰「稱侯而執者﹐伯討也。稱人而執者﹐非伯討也」﹐今經稱人﹐故曰不以罪執矣。

○注「旋使離叛者」。

○解云﹕卽其下文云「晉欒書帥帥伐鄭」是也。

○注「楚緣隙潰莒」。

○解云﹕卽下文冬「楚公子嬰齊帥師伐莒。庚申﹐莒潰」是也。言楚人緣其有不和之隙來伐莒而潰之﹐故曰緣隙潰莒矣。知不能救者﹐正見以下遂無救文故也。

○注「所以甚中國」。

○解云﹕謂其作信辭也﹐所以甚惡中國之無信矣。

○注「因與下潰日相起」者。

○解云﹕其言因非正爲之辭矣。言此盟不日﹐非直甚中國之無信﹐亦因欲起其下潰書日者﹐乃是中國無信﹐同盟不相救﹐至爲夷狄所潰矣。言相者﹐兩事相共之辭﹐則下潰書日﹐亦起此盟之不信矣。

公至自會。

二月﹐伯姬歸於宋。

夏﹐季孫行父如宋致女。未有言致女者﹐此其言致女何﹖錄伯姬也。古者婦人三月而後廟見﹐稱婦﹐擇日而祭於禰﹐成婦之義也。父母使大夫操禮而致之。必三月者﹐取一時足以別貞信﹐貞信著﹐然後成婦禮。書者﹐與上納幣同義。所以彰其絜﹐且爲父母安榮之。言女者﹐謙不敢自成禮。婦人未廟見而死﹐歸葬於女氏之黨。

○廟見﹐賢徧反﹐下同。操﹐七刀反。別﹐彼列反。且爲﹐於僞反。

﹝疏﹞「未有言致女者」。

○解云﹕謂《春秋》無此經也。

○注「古者婦人」至「之義也」。

○解云﹕此皆《曾子問》文也。其文云「孔子曰﹕取婦之家﹐三日不舉樂﹐思嗣親也。三月而廟見﹐稱來婦也。擇日而祭於禰﹐成婦之義也。」鄭注云「謂舅姑沒者也﹐必祭成婦義者﹐婦有共養之禮﹐猶舅姑存時﹐盥饋特豚於室」是也。

○注「書者與上納幣同義」。

○解云﹕卽上八年「夏﹐宋公使公孫壽來納幣」﹐傳云「納幣不書﹐此何以書﹖錄伯姬也」﹐注云「伯姬守節﹐逮火而死﹐賢﹐故詳錄其禮﹐所以殊於眾女」是也。今此書其致女者﹐義亦然﹐故云書者與上納幣同義。

○注「所以彰其絜」至「敢自成」。

○解云﹕重得父母之命﹐乃行婦道﹐故曰所以彰其絜也。其女當夫﹐非禮不動﹐光照九族﹐父母得安﹐故曰榮之。

○注「禮婦人未」至「氏之黨」。

○解云﹕《曾子問》文也。其文云「曾子曰﹕『女未廟見而死﹐則如之何﹖』孔子曰﹕『不遷於廟﹐不祔於皇姑﹐婿不杖﹐不菲﹐不次﹐歸葬於女氏之黨﹐示未成婦也。』」鄭氏云「遷﹐朝廟也。婿𨿽不備喪禮﹐猶爲之服齊衰」是也。

晉人來媵。媵不書﹐此何以書﹖錄伯姬也。義與上同。復發傳者﹐樂道人之善。

○復﹐扶又反。

﹝疏﹞注「義與同上也」。

○解云﹕謂亦與上致女﹐皆同書納幣矣。

秋﹐七月﹐丙子﹐齊侯無野卒。

晉人執鄭伯。

晉欒書帥師伐鄭。

冬﹐十有一月﹐葬齊項公。

楚公嬰齊師師伐莒。庚申﹐莒潰。日者﹐錄責中國無信﹐同盟不能相救﹐至爲夷狄所潰。

○潰﹐戶內反。

﹝疏﹞注「日者錄責」至「狄所潰」。

○解云﹕正以凡潰例月﹐卽僖四年春﹐王正月﹐蔡潰﹔文三年春﹐王正月﹐沈潰之屬是也。今而書日﹐故如此解。

楚人入運。

秦人白狄伐晉。

鄭人圍許。

城中城。

十年﹐春﹐衛侯之弟黑背﹐率師侵鄭。

夏﹐四月﹐五卜郊﹐不從﹐乃不郊。其言乃不郊何。據上不郊不言乃﹐僖公不從言免牲也。

﹝疏﹞注「據上不郊不言乃」。

○解云﹕卽上七年夏﹐「不郊猶三望」是也。

○注「僖公不從言免牲」。

○解云﹕僖三十一年夏﹐「四卜郊不從﹐乃免牲﹐猶三望」是也。

不免牲﹐故言乃不郊也。不免牲﹐當坐盜天牲﹐失事天之道﹐故諱使若重難不得郊。

○難﹐乃旦反。

﹝疏﹞注「使若重難不得郊」。

○解云﹕宣八年傳云「而者何﹖難也。乃者何﹖難也。曷爲或言而﹐或言乃﹖乃難乎而也」﹐何氏云「言乃者內而深﹐言而者外而淺。下昃日昳久﹐故言乃」。然則乃者難之深﹐今經云「乃不郊」﹐故云使若重難不得郊也。重難之義﹐皆出於乃字。

五月﹐公會晉侯﹑齊侯﹑宋公﹑衛侯﹑曹伯伐鄭。不致者﹐成公數卜郊不從﹐怨懟﹐故不免牲﹐不但不免牲而巳﹐故奪臣子辭以起之。

○數﹐所角反。懟﹐直類反。

﹝疏﹞注「不致者」至「牲而巳」。

○解云﹕莊六年傳云「得意致會﹐不得意致伐」﹐注云「此謂公與二國以上也」。然則此經「公會晉侯﹑宋公」以下「伐鄭」﹐亦是二國以上﹐若得意宜致會﹐不得意宜致伐。今全不致﹐故如此解也。言成公數卜郊不從者﹐卽此上文「五卜郊﹐不從」是也。五卜郊﹐卜之多者﹐故言數。云不但不免牲而巳者﹐謂成公意﹐卒竟而不復郊。知如此者﹐正以不免牲﹐上文巳有說。今此仍不致﹐故知更有罪也。

○注「故奪臣子辭以起之」。

○解云﹕謂不致也﹐奪其臣子之辭﹐以起見其罪矣。所以不致得謂之奪臣子辭者﹐桓二年注云「凡致者﹐臣子喜其君父脫危而至」。今不書至﹐似若不得脫危然﹐故曰奪臣子辭也。桓元年注云「不致之者」至「故復奪而凡奪臣子辭﹐成誅文也」者﹐義亦通於此。

齊人來媵。媵不書﹐此何以書﹖錄伯姬也。三國來媵﹐非禮也。曷爲皆以錄伯姬之辭言之﹖婦人以眾多爲侈也。侈﹐大也。朝廷侈於妒上﹐婦人侈於妒下。伯姬以至賢爲三國所爭媵﹐故侈大其能容之。惟天子娶十二女。

○侈﹐昌氏反﹐大也。妒﹐子故反。取十﹐七住反﹐本或作「娶」。

﹝疏﹞注「朝廷侈於妒上」。

○解云﹕言妒其有賢才而居於巳上位者﹐是朝廷侈之妒也。

○注「婦人侈於妒下」。

○解云﹕言不能容眾妾而妒惡之者﹐是婦人妒也。

○「故侈大其能容之」。解云﹕考諸舊本﹐「大」上無「侈」字。

○注「惟天子娶十二女」。

○解云﹕《保乾圖》文。孔子爲後王立制﹐非古禮也。

丙午﹐晉侯獳卒。不書葬者﹐殺大夫趙同等。

○獳﹐乃侯反。

﹝疏﹞注「不書葬」至「同等」。

○解云﹕《春秋》之義﹐君殺無罪大夫﹐例不書其葬﹐見其合絕之。是以僖九年「晉侯詭諸卒」﹐何氏云「不書葬者﹐殺世子也」是也。其殺趙同等﹐卽上八年「晉殺其大夫趙同﹑趙括」是也。

秋﹐七月。

○公如晉。如晉者﹐冬也。去冬者﹐惡成公﹐前旣怨懟不免牲﹐今復如晉﹐過郊乃反﹐遂怨懟無事天之意﹐當絕之。

○去﹐起呂反。惡﹐烏路反。復﹐扶又反。

﹝疏﹞注「過郊乃反」至「天之意」。

○解云﹕謂明年「三月﹐公至自晉」﹐是過郊乃反﹐是其無事天之意。

○注「當絕之」者。解云﹕當合絕之﹐不可爲魯侯矣。

成公卷十八﹝起十一年﹐盡十八年﹞

成公卷十八﹝起十一年﹐盡十八年﹞

十有一年﹐春﹐王三月﹐公至自晉。

晉侯使郤州來聘。已醜﹐及郤州盟。

○郤州﹐本亦作「犨」﹐尺由反。

﹝疏﹞「晉侯」至「州盟」。

○解云﹕上三年冬﹐「晉侯使荀庚來聘」﹐「丙午﹐及荀庚盟」﹐傳云「此聘也﹐其言盟何﹖聘而言盟者﹐尋舊盟也」﹐注云「以不舉重﹐連聘而言之﹐知尋繹舊故約誓也。書者﹐惡之。二國旣修禮相聘﹐不能相親信﹐反復相疑﹐故舉聘以非之」今此亦然﹐而無傳注者﹐從彼可知﹐故省文。案桓十四年夏﹐「鄭伯使其弟語來盟」﹐注云「時者﹐從內爲王義﹐明王者當以至信先天下」﹐是以《春秋》之例﹐蒞盟﹑來盟悉書時﹐卽僖三年「冬﹐公子友如齊蒞盟」之屬是也。今此經及上三年「荀庚盟」之屬﹐皆書日者﹐蓋以旣修禮相聘﹐不能相親信﹐反相疑﹐是故不與信辭耳。

夏﹐季孫行父如晉。

秋﹐叔孫僑如如齊。

冬﹐十月。

十有二年﹐春﹐周公出奔晉。周公者何﹖天子之三公也。王者無外﹐此其言出何﹖自其私土而出也。私土者﹐謂其國也。此起諸侯入爲天子三公也﹐周公驕蹇不事天子﹐出居私土﹐不聽京師之政。天子召之而出走﹐明當並絕其國﹐故以出國錄也。不月者﹐小國也。

﹝疏﹞「周公者何」。

○解云﹕旣是周臣﹐自周無出﹐而經書出﹐故執不知問。

○注「私土不聽」至「小國」。

○解云﹕《春秋》之例﹐大國君奔﹐例皆書月﹐卽桓十六年「十有一月﹐衛侯朔出奔齊」之屬是也。小國例時者﹐卽昭三年冬﹐「北燕伯款出奔齊」﹐及此經書春皆是也。又《王制》云「天子三公之田視公侯」﹐旣視公侯﹐何言小國者﹖據其私土之言也。周公本是小國諸侯﹐而入爲天子三公﹐於王畿之內﹐𨿽有采地﹐但從私土而去﹐故從小國例。

夏﹐公會晉侯﹑衛侯於沙澤。

○沙澤﹐素禾反﹐又如字﹐二傳作「瑣澤」﹐定七年同。

秋﹐晉人敗狄於交剛。

冬﹐十月。

十有三年﹐春﹐晉侯使郤錡來乞師。

○郤錡﹐魚綺反。

三月﹐公如京師。月者﹐善公尊天子。

﹝疏﹞注「月者﹐善公尊天子」者。解云﹕正以朝聘時故也。

夏﹐五月﹐公自京師遂會晉侯﹑齊侯﹑宋公﹑衛侯﹑鄭伯﹑曹伯﹑邾婁人﹑滕人伐秦。其言自京師何﹖據僖公二十八年諸侯遂圍許﹐不言自王所。

﹝疏﹞「五月」至「自京師」。

○解云「公」下「自」上有「至」字者﹐衍文。

○注「據僖公」至「自王所」。

○解云﹕僖二十八年「冬﹐公會晉侯」以下「於溫。天王狩於河陽」﹐「壬申﹐公朝於王所」﹐「諸侯遂圍許」是也。然則彼亦朝天子而往圍許﹐不言自王所﹐與此異﹐故難之。

公鑿行也。以起公鑿行也。鑿猶更造之意。

○鑿﹐在洛反﹐造意也。公鑿行柰何﹖不敢過天子也。時本欲直伐秦﹐塗過京師﹐不敢過天子而不朝﹐復生事修朝禮而後行﹐故起時﹐善而褒成其意﹐使若故朝然後生事也。間無事﹐復出公者﹐善公鑿行。

○復出﹐扶又反。

﹝疏﹞注「生事修朝禮而行」者。

○解云「生事」之上﹐亦有「復」字者﹐衍文。

○注「間無事復出」至「鑿行」。

○解云﹕昭十三年「秋﹐公會劉子﹑晉侯」以下「於平丘。八月﹐甲戌﹐同盟於平丘」﹐注云「不言劉子及諸侯者﹐間無異事可知矣」。然則彼以間無事﹐不勞重舉劉子及諸侯﹐此亦間無事﹐但言夏五月遂會晉侯以下伐秦足矣。而重舉公者﹐善公鑿行故也。定四年召陵之會再言公者﹐彼注自具。

曹伯廬卒於師。

○廬﹐力吳反﹐本亦作「盧」。

秋﹐七月﹐公至自伐秦。月者﹐危公幼而遠用兵。

﹝疏﹞注「月者﹐危公幼而遠用兵」者。解云﹕正以凡致例時﹐故如此解。

冬﹐葬曹宣公。

十有四年﹐春﹐王正月﹐莒子朱卒。莒大於邾婁﹐至此乃卒者﹐庶其見殺不得卒。至此始卒﹐又不得日。

﹝疏﹞注「莒大子」至「不得卒」。

○解云﹕正以莊十六年冬十有二月﹐「邾婁子克卒」﹔二十八年「夏﹐四月﹐丁未﹐邾婁子瑣卒」。《春秋》之序莒常在上﹐而至此乃卒者﹐正由文十八年「莒弒其君庶其」﹐是以不得書其卒矣。

○注「至此始卒又不得日」。

○解云﹕邾婁子之卒﹐所以書日者﹐非直行進﹐其邾子克往前已卒﹐是以《春秋》得詳錄之。今此始卒﹐故不得書日。曹書日者﹐何氏云「老﹐使世子來朝﹐《春秋》敬老重恩﹐故爲魯恩錄之尢深」是也。然則此注何以不言故不得日﹐而言又者﹖欲道曹伯終生𨿽亦始卒﹐但於魯有恩﹐是以書日。今此莒子非直始卒﹐又無善行﹐是以不日。

夏﹐衛孫林父自晉歸於衛。

秋﹐叔孫僑如如齊逆女。凡娶早晚皆不譏者﹐從紀履緰一譏而已。

○凡取﹐本又作「娶」。

﹝疏﹞注「秋﹐叔孫僑如如齊逆女」。

○解云﹕隱二年注云「不親迎例月﹐重錄之」。今此不月者﹐蓋以成公卽位十有四年﹐始娶元妃﹐非重繼嗣之義﹐故略之。

○注「凡娶早」至「譏而已」。

○解云﹕隱二年「九月﹐紀履緰來逆女」﹐傳云「外逆女不書﹐此何以書﹖譏。何譏爾﹖譏始不親迎也。始不親迎﹐昉於此乎﹖前此矣。前此﹐則曷爲始乎此﹖託始焉爾。曷爲託始焉爾﹖《春秋》之始也」。然則宣公元年春﹐「公子遂如齊逆女」﹐喪服未除﹐是其大早也。成公十四年秋﹐始使僑如如齊逆女﹐非重繼嗣之義﹐是其大晚也。故言凡娶早晚矣。但略舉一二人﹐則桓公三年娶於齊﹐文公四年娶於齊﹐合在其間也。然則諸侯之法合親迎﹐而魯侯悉使大夫﹐所以不復發傳云「何以書﹖譏。何譏爾﹖譏不親迎」者﹐正欲從隱二年紀履緰之一譏而已﹐是以不復發傳以解之。舊解云隱二年履緰之下﹐注云「內逆女常書﹐外逆女但疾始不常書者﹐明當先自詳正﹐躬自厚而薄責於人﹐故略外也」。然則外之娶妻﹐莫問早晚﹐其不親迎者﹐皆不復書。而譏之者﹐悉從履緰之經一譏而已。所以此處注之者﹐正以內逆女常書之末﹐是以於此處決之。更有或解﹐不足述也。

鄭公子喜率師伐許。

九月﹐僑如以夫人婦姜氏至自齊。

冬﹐十月﹐庚寅﹐衛侯臧卒。

秦伯卒。

十有五年﹐春﹐王二月﹐葬衛定公。

三月﹐乙巳﹐仲嬰齊卒。仲嬰齊者何﹖疑仲遂後﹐故問之。

﹝疏﹞注「疑仲」至「故問之」。解云﹕何氏欲解弟子問所不知之意﹐何者﹖欲言仲遂之子﹐宜稱公孫﹐今經稱仲﹐故執不知問。

公孫嬰齊也。未見於經﹐爲公孫嬰齊﹐今爲大夫死﹐見於經﹐爲仲嬰齊。

○未見﹐賢徧反﹐下同﹐年末及注皆同。

﹝疏﹞注「未見於經」至「仲嬰齊」。

○解云﹕未見於經者﹐謂未作大夫不得見於經。當爾之時﹐猶爲公子之子﹐故爲公孫嬰齊矣。今爲大夫而死﹐得見於經﹐更爲公子之孫﹐孫以王父字爲氏﹐故爲仲嬰齊矣。其更爲公子之孫之事﹐其說在下。

公孫嬰齊﹐則曷爲謂之仲嬰齊﹖爲兄後也。爲兄後﹐則曷爲謂之仲嬰齊﹖據本公孫。

﹝疏﹞注「據本公孫」。

○解云﹕言其本公孫﹐昭穆須正﹐𨿽代兄爲大夫﹐寧得更爲公孫之子乎﹖故難之。

爲人後者﹐爲之子也。更爲公孫之子﹐故不得復氏公孫。

○復氏﹐扶又反﹐年內同。爲人後者爲其子﹐則其稱仲何﹖據氏非一。孫以王父字爲氏也。謂諸侯子也。顧興滅繼絕﹐故紀族明所出。然則嬰齊孰﹖後歸父也。歸父使於晉而未反。宣公十八年自晉至檉奔齊﹐訖今未還。

○使於﹐所吏反﹐及下「使乎」同。何以後之﹖據已絕也。叔仲惠伯﹐傅子赤者也。叔仲者﹐叔彭生氏也。文家字積於叔﹐叔仲有長幼﹐故連氏之。經云仲者﹐明《春秋》質家﹐當積於仲。惠﹐謚也。

○長﹐丁丈反。

﹝疏﹞注「叔仲者﹐叔彭生氏也」。解云﹕卽文十一年叔彭生之氏族也。

○注「文家字積於叔」至「謚也」。

○解云﹕知如此者﹐正以大姒之子皆稱叔﹐惟有摐季而已﹐是文家字積於叔之義也。注言此者﹐欲道彭生之經﹐所以不連仲之意也。云叔仲有長幼﹐故連氏之者﹐注言此者﹐欲道彭生之傳所以連叔仲之意也。何者﹖彭生之祖生於叔氏﹐其父武仲又長幼當仲﹐是以彭生遠而言之﹐𨿽非正禮﹐要是當時之事﹐是以傳家述其私稱﹐連言仲矣。

○注「經云仲」至「積於仲」。

○解云﹕注言此者﹐欲道嬰齊此經﹐何故不連其父歸父之字﹐而單言仲者﹐欲明《春秋》當質﹐正得積於仲﹐是以不得更以佗字連之。

文公死﹐子幼。子赤幼也。公子遂謂叔仲惠伯曰「君幼﹐如之何﹖願與子慮之。」叔仲惠伯曰「吾子相之﹐老夫抱之﹐禮﹐大夫七十而致事。若不得謝﹐則必賜之幾杖﹐行役以婦人從﹐適四方﹐乘安車﹐自稱曰老夫。

○相之﹐貞亮反﹐下同。

﹝疏﹞注「禮大夫」至「稱曰老夫」。

○解云﹕皆上《曲禮》文。鄭氏云「致其所掌之事於君而告老。謝猶聽也。君必有命﹐勞若辭謝之﹐其有徳尙壯﹐則不聽耳。幾杖﹑婦人﹑安車﹐所以養其身體也。安車坐乘﹐若今小車也。老夫﹐老人稱也。亦明君貪賢﹐《春秋傳》曰﹕『老夫耄矣』」是也。

何幼君之有﹖公子遂知其不可與謀﹐退而殺叔仲惠伯﹐弒子赤而立宣公。殺叔仲惠伯不書者﹐舉弒君爲重。叔仲惠伯事與荀息相類﹐不得爲累者﹐有異也。叔仲惠伯直先見殺爾﹐不如荀息死之。

○殺子﹐音弒。

﹝疏﹞注「叔仲惠伯」至「息死之」。解云﹕僖十年春﹐「晉裏克弒其君卓子﹐及其大夫荀息」﹐傳云「及者何﹖累也。弒君多矣﹐捨此無累者乎﹖曰有﹐孔父﹑仇牧皆累也。捨孔父﹑仇牧無累者乎﹖曰有。有則此何以書﹖賢也。何賢乎荀息」﹐「驪姬者﹐國色也。獻公愛之甚﹐欲立其子﹐於是殺世子申生。申生者﹐裏克傅之。獻公病將死﹐謂荀息曰﹕『士何如則可謂之信矣﹖』荀息對曰﹕『使死者反生﹐生者不愧乎其言﹐則可謂信矣。』獻公死﹐奚齊立。裏克謂荀息曰﹕『君殺正而立不正﹐廢長而立幼﹐如之何﹖原與子慮之。』荀息曰﹕『君嘗訊臣矣﹐臣對曰使死者反生﹐生者不愧乎其言﹐則可謂信矣。』裏克知其不可與謀﹐退弒奚齊。荀息立卓子﹐裏克弒卓子﹐荀息死之」。若然﹐桓二年「宋督弒其君與夷﹐及其大夫孔父」﹐案彼傳文﹐則孔父亦先見殺﹐與此正同﹐而得爲累者﹐正以「孔父生存﹐殤公不可得而弒﹐故於是先攻孔父之家。殤公知孔父死﹐已必死﹐趨而救之﹐皆死焉。孔父正色而立於朝﹐則人莫政過而致難於其君者﹐孔父可謂義形於色矣」。然孔父𨿽先見殺﹐而事君之正義形於顏色﹐豈如惠伯但爲傅子赤而吝之﹐公子遂但欲弒子赤而殺之﹐不畏惠伯衛若﹐寧得類於孔父乎﹖若然﹐內之弒例皆諱不書﹐假令成累﹐安可作文﹖而注言此者﹐𨿽不言弒﹐宜言冬十月子赤及叔彭生卒。案今文公十八年經﹐直言「冬﹐十月﹐子卒」﹐故言不得爲累矣。

宣公死﹐成公幼﹐臧宣公者相也。臧孫許﹐宣謚。君死不哭﹐聚諸大夫而問焉﹐曰「昔者叔仲惠伯之事﹐孰爲之﹖」諸大夫皆雜然曰「仲氏也﹐其然乎﹖」於是遣歸父之家﹐時見君幼﹐欲以防示諸大夫。

○雜﹐七合反﹐又如字。

﹝疏﹞注「時見君」至「諸大夫」。

○解云﹕於時見君幼少﹐恐有禍變﹐欲以有防衛之義﹐示其諸大夫。

然後哭君。歸父使乎晉﹐還自晉﹐至檉﹐聞君薨家遣﹐墠帷哭君成踴﹐反命於介﹐自是走之齊。魯人徐傷歸父之無後也。徐者﹐皆共之辭也。關東語傷其先人爲惡身見逐絕不忿懟也。於是使嬰齊後之也。弟無後兄之義﹐爲亂昭穆之序﹐矣父子之親﹐故不言仲孫﹐明不與子爲父孫。

﹝疏﹞注「弟無後兄」至「爲父孫」。

○解云﹕案《異義》「《公羊》說」云「質家立世子弟﹐文家立世子子﹐而《春秋》從質﹐故得立其弟」。以此言之﹐嬰齊爲兄後﹐正合諸《春秋》之義﹐何得謂之亂昭穆之序者﹖正以質家立世子弟者﹐謂立之爲君而已﹐豈謂作世子之子乎﹖今嬰齊後之者﹐若爲歸父之子然﹐故爲亂昭穆之序。言失父子之親者﹐若後歸父﹐卽不爲仲遂之子﹐故云失父子之親矣。

癸丑﹐公會晉侯﹑衛侯﹑鄭伯﹑曹伯﹑宋世子成﹑齊國佐﹑邾婁人同盟於戚。

○世子成﹐音卹﹐本或作「成」。晉侯執曹伯歸之於京師。爲篡喜時。

○爲﹐於僞反。

﹝疏﹞注「爲篡喜時」者。卽昭二十年傳云「何賢乎公子喜時﹖讓國也。其讓國柰何﹖曹伯廬卒於師」﹐注云「在成十三年」﹔傳又云「公子喜時﹐見公子負芻之當主也﹐逡巡而退」是也。

公至自會。

夏﹐六月﹐宋公固卒。不日者﹐多取三國媵﹐非禮﹐故略之。

﹝疏﹞注「不日者多」至「略之」。

○解云﹕卽上九年「伯姬歸於宋」之時﹐「衛人來媵」﹐「晉人來媵」﹐「齊人求媵」﹐傳云「三國來媵﹐非禮也」是。宋得用天子禮而非之者﹐其婚娶當從諸侯故也﹐𨿽於伯姬爲榮﹐而宋公有失﹐故死略之。

楚子伐鄭。

秋﹐八月﹐庚辰﹐葬宋共公。

○共﹐音恭。

宋華元出奔晉歸於宋。不省文復出宋華元者﹐朱公卒﹐子幼﹐華元以憂國爲大夫山所譖﹐出奔晉。晉人理其罪﹐宋人反華元誅山﹐故繁文大之也。言歸者﹐明出入無惡。

﹝疏﹞注「不省文」至「文大之也」。

○解云﹕襄三十年秋﹐「鄭良霄出奔許﹐自許入於鄭」﹐彼則省文﹐不言鄭良霄自許入於鄭﹐今則不省文﹐故決之。必知不省文是大之者﹐正以孔子曰「書之重﹐辭之復﹐嗚呼﹗其中必有美者焉﹐不可不察」﹐故知也。言華元以憂國爲大夫山所譖﹐出奔晉者﹐皆《春秋說》文也。

○注「言歸者﹐明出入無惡」。

○解云﹕卽上桓十五年傳例云「復歸者﹐出惡歸無惡。復入者﹐出無惡入有惡。入者出入惡﹐歸者出入無惡」是也。

宋殺其大夫山。不氏者﹐見殺在華元歸後﹐嫌直自見殺者﹐故貶之﹐明以譖華元故。

﹝疏﹞注「不氏者」至「華元故」。

○解云﹕襄二十三年夏﹐「陳殺其大夫慶虎及慶寅。陳侯之弟光自楚歸於陳」﹐注云「前爲二慶所譖﹐出奔楚。楚人治其罪﹐陳人誅二慶反光﹐故言歸。宋大夫山譖華元貶﹐此不貶者﹐殺二慶而光歸﹐譖光可知」然則今此華元歸後﹐山見殺﹐故須貶山以見其義矣。山者﹐魚石之親﹐若其不貶﹐宜言魚山也。

宋魚石出奔楚。與山有親﹐恐見及也。後得言復入者﹐出無惡﹐知非君漏言﹐魚石不殺山。。

﹝疏﹞注「與山有親﹐恐見及也」。

○解云﹕知如此者﹐襄二十年秋﹐「蔡殺其大夫公子燮。蔡公子履出奔楚」﹐同稱公子﹐親眷明矣。今此「宋殺其大夫山。宋魚石出奔楚」﹐文與彼同﹐故知山之親也。但山以譖華元而見貶﹐是以不得言魚矣。

○注「後得言復」至「不殺山」。

○解云﹕復入者﹐卽下十八年夏﹐「宋魚石復入於彭城」是也。言復入者﹐出無惡者﹐桓十五年傳文。案文六年冬﹐「晉殺其大夫陽處父。晉狐射姑出奔狄」﹐傳云「晉殺其大夫陽處父﹐則狐射姑曷爲出奔﹖射姑殺也。射姑殺則其稱國以殺何﹖君漏言也」﹐彼注云「自上言世﹐下曰漏」﹔「其漏言柰何﹖君將使射姑將﹐陽處父諫曰﹕『狐射姑民眾不說﹐不可使將。』於是廢將。陽處父出﹐射姑入﹐君謂射姑曰﹕『陽處父言曰﹕射姑民眾不說﹐不可使將。』射姑怒﹐出剌陽處父於朝而走」﹐注云「明君漏言殺之﹐當坐殺也」。以此言之﹐若由君漏言魚石殺山而走出﹐是出有惡﹐不復言復入。今魚石之奔﹐下言復入﹐知非君漏言﹐魚石不殺山也。

冬﹐十有一月﹐叔孫僑如會晉士燮﹑齊髙無咎﹑宋華元﹑衛孫林父﹑鄭公子鰌邾婁人﹐會吳於鍾離。曷爲殊會吳﹖據楚不殊。

○燮﹐息協反。咎﹐其九反。鰌﹐音秋。

﹝疏﹞注「據楚不殊」。解云﹕卽僖二十一年「秋﹐宋公﹑楚子﹑陳侯﹑蔡侯﹑鄭伯﹑許男﹑曹伯會於霍」是也。

外吳也。曷爲外也﹖據襄五年不外之。

﹝疏﹞注「據襄五年不外之」。

○解云﹕其經云秋﹐「公會晉侯﹑宋公」以下﹐「齊世子光﹑吳人﹑鄫人於戚」是也。

《春秋》﹐內其國而外諸夏﹐內諸夏而外夷狄。內其國者﹐假魯以爲京師也。諸夏﹐外士諸侯也。謂之夏者﹐大總下土言之辭也。不殊楚者﹐楚始見所傳聞世﹐尙外諸夏﹐未得殊也。至於所聞世可得殊﹐又卓然有君子之行。吳似夷狄差醇﹐而適見於可殊之時﹐故獨殊吳。

○傳﹐直專反。行﹐下孟反。差醇﹐初賣反﹔下音純。

﹝疏﹞「《春秋》內其國而外諸夏」。解云﹕卽經云「叔孫僑如會晉士燮﹑齊髙無咎」以下是也。云內諸夏而外夷狄者﹐卽經序諸大夫訖﹐乃言「會吳於鐘離」是也。

○注「不殊楚者楚始」至「得殊也」。

○解云﹕卽僖二十一年「秋﹐宋公﹑楚子﹑陳侯﹑蔡侯﹑鄭伯﹑許男﹑曹伯會於霍」之屬是也。

○注「至於」至「之行」。解云﹕卽宣十一年「夏﹐楚子﹑陳侯﹑鄭伯盟於辰陵」者﹐是不殊楚之經也。言卓然有君子之行者﹐卽彼注云「不日月者﹐莊王行霸﹐約諸侯﹐明王法﹐討徵舒﹐善其憂中國﹐故爲信辭」也。然則討徵舒﹐明王法﹐勝鄭而不取﹐令之還師佚晉寇之屬﹐皆是卓然有君子之行矣。

王者欲一乎天下﹐曷爲以外內之辭言之﹖據大一統。

﹝疏﹞注「據大一統」。解云﹕卽元年傳云「何言乎王正月﹖大一統也」﹐注云「統者始也﹐總系之辭。夫王者始受命攺制﹐布政施教於天下﹐自公侯至於庶人﹐自山川至於艸木昆虫﹐莫不一系於正月﹐故云政教之始」。然則王者施政﹐欲其遠近徧及﹐海內如一﹐而殊外內﹐故難之。

言自近者始也。明當先正京師﹐乃正諸夏。諸夏正﹐乃正夷狄﹐以漸治之。葉公問政於孔子﹐孔子曰「近者說﹐遠者來」﹔季康子問政於孔子﹐孔子曰「政者﹐正也。子帥以正﹐孰敢不正」是也。月者﹐危錄之。諸侯旣委任大夫﹐復命交接夷狄。

○葉公﹐舒涉反﹐下文同。說﹐音悅。

﹝疏﹞注「子帥以正﹐孰敢不正是也」。

○解云﹕帥﹐長也。言子爲諸侯之長而爲正﹐誰敢不爲正乎﹖亦是先正於近﹐乃始及遠之義﹐故引之。

許遷於葉。

十有六年﹐春﹐王正月﹐雨木冰。雨木冰者何﹖雨而木冰也。何以書﹖記異也。木者﹐少陽﹐幼君大臣之象。冰者﹐凝陰﹐兵之類也。冰脇木者﹐君臣將執於兵之徵也。

﹝疏﹞「雨木冰者何」。

○解雲﹕雨與木冰﹐理不相類﹐如此作經﹐故執不知問。

○注「木者」至「之象」。

○解云﹕木始於東方﹐故曰少陽。陽比君﹐故有幼君之義。震爲六子之宗﹐乃是乾之長子﹐故爲大臣之象也。

夏﹐四月﹐辛未﹐滕子卒。滕始卒於宣公﹐日於成公﹐不名。邾婁始卒於文公﹐日於襄公﹐名。俱葬於昭公﹐是以知滕小。

﹝疏﹞注「滕始」至「滕小」。

○解云﹕滕始卒於宣公者﹐卽宣九年秋﹐「八月﹐滕子卒」是也。其日於成公者﹐卽此注云「辛未﹐滕子卒」是也。二者皆不及名﹐故曰不名。其邾婁始卒於文公者﹐卽文十三年夏五月﹐「邾婁子蘧蒢卒」是也。其日於襄公者﹐卽襄十七年「春﹐王二月﹐庚午﹐邾婁子瞷卒」是也。書蘧蒢與瞷﹐故曰名也。云俱葬於昭公者﹐卽昭元年﹐「六月﹐丁未﹐邾婁子華卒」﹐秋﹐「葬邾婁悼公」﹔昭三年「春﹐王正月﹐丁未﹐滕子泉卒」﹐「五月﹐葬滕成公」是也。然則《春秋》於所聞之世﹐始錄微國之卒﹐書日書名﹐明其大小。滕子卒葬皆在邾婁之後﹐邾婁之君名於所聞之世﹐於滕則未﹐是以知其小於邾婁也。何氏所以不於會序比之﹐而據其卒葬者﹐會是主會次之﹐未得其義﹐其大小仍自難明﹐故如此解。若然﹐案莊十六年十二月﹐「邾婁子克卒」﹔二十八年「夏﹐四月﹐丁未﹐邾婁子瑣卒」。然則邾婁始卒書曰書名﹐並在莊公之世﹐而邾婁卒於文公日於襄公名者﹐彼是傳聞之世﹐小國之卒例不合書﹐而莊公之時邾婁之君得書卒者﹐何氏於克卒之下注云「小國未嘗卒而卒者﹐爲慕霸者。有尊天子之心﹐行進也」﹔卒之下注云「日者﹐附從霸者﹐朝天子行進」。以此言之﹐直是行而得書卒書日﹐非其常例﹐故不取之。

鄭公子喜帥師侵宋。

六月﹐丙寅﹐朔﹐日有食之。是後楚滅舒庸﹐晉厲公見餓殺尢重﹐故十七年復食。

○復﹐扶又反。

﹝疏﹞注「是後楚滅舒庸」者。解云﹕在下十七年冬十二月。

○注「晉厲公見餓殺」。

○解云﹕卽下十八年「春﹐王正月﹐庚申﹐晉弒其君州蒲」是也。《春秋說》以爲厲公猥殺四大夫﹐臣下人人恐見及﹐正月幽之﹐二月而死﹐故此注云「見餓殺」也。

○注「故十七年復食」。

○解云﹕卽十七年「十有二月﹐丁已﹐朔﹐日有食之」是也。

晉侯使欒黶來乞師。

○欒﹐力官反。黶﹐於斬反。

甲午﹐晦。晦者何﹖冥也。何以書﹖記異也。此王公失道﹐臣代其治﹐故陰代陽。

○冥﹐亡定反﹐又亡丁反。治﹐直吏反。

﹝疏﹞「晦者何」。

○解云﹕欲言月晦﹐例所不書﹔欲言旦冥﹐文不言晝﹐故執不知問。

晉侯及楚子﹑鄭伯戰於鄢陵﹐楚子﹑鄭師敗績。敗者稱師﹐楚何以不稱師﹖據宋公戰於泓﹐敗績稱師。

○鄢﹐於晚反﹐又於建反。泓﹐烏宏反。

﹝疏﹞注「據宋公戰」至「稱師」。

○解云﹕卽僖二十二年「冬﹐十有一月﹐已巳﹐朔﹐宋公及楚人戰於泓﹐朱師敗績」是也。

王痍也。王痍者何﹖傷乎矢也。時爲飛矢所中。

○痍﹐音夷﹐傷也。所中﹐丁仲反。

﹝疏﹞「王痍者何」。

○解云﹕王有三軍之衛而身見傷﹐似非其類﹐故執不知問。

然則何以不言師敗績﹖據王痍。末言爾。末﹐無也。無所取於言師敗績也。凡舉師敗績﹐爲重眾。今親傷人君﹐當舉傷君爲重。以言戰﹐又言敗績﹐知非詐﹐當蒙上日也。

○爲﹐於僞反。下「爲代公」同。

﹝疏﹞注「以言戰」至「上日也」。

○解云﹕正以《春秋》之義﹐偏戰者日﹐詐者月。令孤鄢陵之經言戰言敗績﹐知非詐﹐故當蒙上日甲午矣。

楚殺其大夫公子側。

○秋﹐公會晉侯﹑齊侯﹑衛侯﹑宋華元﹑邾婁人於沙隨。不見公。公至自會。不見公者何﹖公不見見也。不見見者﹐恚乞師不得﹐欲執之。

○恚﹐一睡反。

﹝疏﹞「不見公者何」。

○解云﹕公會晉侯﹐是與會之文﹔言不見公﹐疑其非類﹐故執不知問。

○注「不見見者﹐恚乞師不得﹐欲執之」。卽下傳云「其代公執柰何﹖前此者﹐晉人來乞師而不與﹐公會晉侯﹐將執公」是也。

公不見見﹐大夫執﹐何以致會﹖據不得意。扈之會公失序不致。

﹝疏﹞注「據不得意」者。解云﹕正以莊六年傳云「得意致會﹐不得意致伐」﹐何氏云「此謂公與二國以上也。公與二國以上出會盟﹐得意致會﹐不得意不致」。今會不得意而致會﹐故據而難之。

○注「扈之會公失序不致」。

○解云﹕卽文七年「秋﹐公會諸侯﹑晉大夫盟於扈」﹐傳云「諸使何以不序﹖大夫何以不名﹖公失序也。公失序柰何﹖諸侯不可使與公盟﹐眣晉大夫與公盟也」是也。然則彼是公不得意不書致﹐今此亦不得意而反致﹐故難之。

不恥也。曷爲不恥﹖據扈之會公失序恥。公幼也。因公幼殺恥爲諱辭﹐不書行父執者﹐公不見見已重矣。

﹝疏﹞注「因公幼殺恥爲諱辭」。

○解云﹕實不見﹐今而致會﹐詐若得意然﹐故言爲諱辭耳。

○注「不書行父執者」。

○解云﹕是時累代公執﹐而下經但書其一﹐故此注「不書行父執者﹐公不見見己重矣」。

公會尹子﹑晉侯﹑齊國佐﹑邾婁人伐鄭。

曹伯歸自京師。

執而歸者名﹐曹伯何以不名﹖而不言復歸於曹何﹖據曹伯襄復歸於曹。

﹝疏﹞注「據曹伯襄復歸於曹」。

○解云﹕在僖二十八年冬。

易也。易故末言之﹐不復舉國名。

○易﹐以豉反﹐注及下同。復﹐扶又反﹐下「而復」同。其易柰何﹖公子喜時在內也。公子喜時在內﹐則何以易﹖據本篡喜時也。

○喜時﹐《左傳》作「欣時」。公子喜時者﹐仁人也﹐內平其國而待之﹐和平其臣民﹐令專心於負芻。

○令﹐力呈反。外治諸京師而免之。訟治於京師﹐解免使來歸。其言自京師何﹖據僖二十八年晉人執衛侯歸之於京師﹐後復歸於衛﹐俱天子所歸﹐不言自京師。不連歸問者﹐嫌自京師天子有力文﹐言甚易﹐欲並問力文﹐與上說喜時錯。

﹝疏﹞注「據僖二十八年」至「言自京師」。

○解云﹕卽僖二十八年冬﹐「晉人執衛侯歸之於京師」﹔三十年秋﹐「衛侯鄭歸於衛」是也。

○注「不連歸問」至「喜時錯」。

○解云﹕問者之意﹐欲道僖三十年「衛侯鄭歸於衛」﹐亦是天子所歸﹐不言自京師。今曹伯亦爲天子所歸﹐獨言自京師﹐文相違背﹐故問之。若連歸問云「其言歸自京師何﹐卽嫌歸自京師者﹐乃是天子有力之文﹐似若僖二十八年冬﹐「衛元咺自晉復歸於衛」﹐傳云「自者何﹖有力焉者也」。然上說言其所以易﹐正由公子喜時之力。若此處並問天子有力之文﹐卽與上說喜時之力自相違。

言甚易也﹐捨是無難矣。言歸自京師者﹐與內據臣子致公同文﹐欲言甚易也。捨此所從還﹐無危難矣。主所以見曹伯歸﹐本據喜時平國反之書﹐非錄京師有力也。執歸書者﹐賢喜時爲兄所篡﹐終無怨心﹐而復深推精誠﹐憂免其難﹐非至仁莫能行之﹐故書起其功也。

○捨是﹐音捨﹐注同﹐下傳「捨臣」放此。無難﹐乃旦反﹐注同。

﹝疏﹞注「言歸自京師者」至「致公同文」。

○解云﹕與上十三年「公至自京師」相似。

○注「執歸書者」至「起其功也」。

○解正以僖十九年「宋人執滕子嬰齊」﹐二十一年「執宋公」之屬﹐皆不書其歸也。若然﹐僖二十八年春﹐晉侯「執曹伯以畀宋人」﹐冬﹐「晉人執衛侯歸之於京師」﹐「曹伯襄復歸於曹」﹔三十年秋﹐「衛侯鄭復歸於衛」﹐皆是被執而書之者﹐曹伯之下注云「執歸不書。書者﹐名惡當見」﹐衛侯之下注云「執歸不書。主書者﹐名惡當見」是也。

九月﹐晉人執季孫行父﹐捨之於招丘。執未可言捨之者﹐此其言捨之何﹖仁之也。曰在招丘﹐悕矣。悕﹐悲也。仁之者﹐若曰在招丘﹐可悲矣。閔錄之辭。

○招丘﹐章遙反﹐又上饒反﹐二傳作「苕丘」。悕﹐音希﹐悲也。執未有言仁之者﹐此其言仁之何﹖代公執也。其代公執柰何﹖前此者﹐晉人來乞師而不與。不書者﹐不與無惡。

﹝疏﹞注「不書者﹐不與無惡」。

○解云﹕若其書之﹐宜言晉侯使欒黶來乞師﹐公不許之。今無此經﹐故言不與不書也。言不與無惡者﹐僖二十六年「公子遂如楚乞師」之下﹐傳云「乞者何﹖卑辭也。曷爲以外內同若辭﹖重師也。曷爲重師﹖師出不正反﹐戰不正勝也」﹐何氏云「兵﹐凶器﹔戰﹐危事﹐不得已而用之爾﹐乃以假人﹐故重而不暇別外內也」者﹐是其不與無惡之義。

公會晉侯﹐會沙隨也。將執公。季孫行父曰「此臣之罪也。」於是執季孫行父。成公將會厲公﹐謂上伐鄭。言謚者﹐別嬰齊所請也。明言公會晉侯者﹐嬰齊所請事也﹐故下與嬰齊傳合同。

○別﹐彼列反。

﹝疏﹞「於是執季孫行父」。

○解云﹕此以上﹐道今年秋會於沙隨之時事。

○注「謂上伐鄭」至「傳合同」。解云﹕下十七年「公孫嬰齊卒於貍軫」之下﹐傳云「前此者﹐嬰齊走之晉。公會晉侯﹐將執公。嬰齊爲公請﹐公許之反爲大夫。歸﹐至於貍軫而卒」。然則上言公會晉侯﹐將執公者﹐乃是上經沙隨之事﹐故下與嬰齊傳文合。言成公將會晉厲公﹐言謚者欲別於嬰齊所請之事﹐明其是上伐鄭時也。案此傳沙隨之事﹐時行父亦請﹐而特言嬰齊所請事者﹐欲言行父再請﹐而嬰齊三請﹐俱在沙隨故也。

會不當期﹐將執公。季孫行父曰「臣有罪﹐執其君﹔子有罪﹐執其父﹐此聽失之大者也﹐今此臣之罪也﹐捨臣之身而執臣之君﹐吾恐聽失之爲宗廟羞也。」於是執季孫行父。善其過則稱已﹐美則稱君﹐累代公執﹐在危殆之地。故地言捨而月之者﹐痛傷忠臣不得其所。爲代公執不稱行人者﹐在君側﹐非出使。

○出使﹐所吏反。

﹝疏﹞「此聽失之大者也」。

○解云﹕言聽獄者失之大者矣。

○注「故地言捨」至「得其所」。

○解云﹕言故地言捨而月之者﹐卽經書「九月﹐晉人執季孫行父﹐捨之於招丘」是也。言月則爲傷痛之文者﹐正以凡執例時故也﹐卽僖四年夏﹐「齊人執陳袁濤塗」﹔五年「冬﹐晉人執虞公」之屬是也。

○注「爲代公」至「非出使」。

○解云﹕正以文十四年冬﹐「齊人執單伯」之下﹐傳云「執者曷爲或稱行人﹖或不稱行人」﹐注云「此問諸侯相執大夫所稱例」﹔傳云「稱行人而執者﹐以其事執也」﹐注云「以其銜奉國事執之﹐『晉人執我行人叔孫捨』是也」﹔傳又云「不稱行人而執者﹐以已執也」﹐注云「已者﹐已大夫。自以大夫之罪執之。分別之者﹐罪惡當各歸其本」。以此言之﹐則知自爲己執者﹐乃不稱行人。今此行父爲代公執﹐而亦不稱行人者﹐正以其在君側﹐非出使故也。

冬﹐十月﹐乙亥﹐叔孫僑如出奔齊。

十有二月﹐乙丑﹐季孫行父及晉郤州盟於扈。行父執釋不致者﹐舉公至爲重。

﹝疏﹞注「行父執釋不致者﹐舉公至爲重」。

○解云﹕正以昭十三年秋﹐「晉人執季孫隱如以歸」﹔十四年「春隱如至自晉」﹔二十三春﹐「晉人執我行人叔孫捨」﹔二十四年春﹐「叔孫捨至自晉」﹐皆書其至。今此不書至﹐故言舉公至爲重。

公至自會。

乙酉﹐剌公子偃。

﹝疏﹞「乙酉﹐剌公子偃」。

○解云﹕卽僖二十八年注云「內殺大夫例﹐有罪不日﹐無罪日」者﹐正謂此文是也。考諸舊本﹐此經之下悉皆無注﹐若有注者衍字耳。

十有七年﹐春﹐衛北宮結率師侵鄭。

夏﹐公會尹子﹑單子﹑晉侯﹑齊侯﹑宋公﹑衛侯﹑曹伯﹑邾婁人伐鄭。

六月﹐乙酉﹐同盟於柯陵。

○柯﹐古河反。

秋﹐公至自會。

齊髙無咎出奔莒。

九月﹐辛丑﹐用郊。用者何﹖用者不宜用也。九月﹐非所用郊也。周之九月﹐夏之七月﹐天气上升﹐地气下降﹐又非郊時﹐故加用之。

﹝疏﹞「用者何」。

○解云﹕正以上下之郊﹐例不言用﹐此獨違例﹐故執不知問。

然則郊曷用﹖郊用正月上辛。魯郊博卜春三月﹐言正月者﹐因見百王正所當用也。三王之郊﹐一用夏正。言正月者﹐《春秋》之制也﹔正月者﹐歲首﹔上辛尢始新﹐皆取其首先之意。日者﹐明用辛例﹐不郊則不日。

○因見﹐賢徧反﹐下同。

﹝疏﹞注「魯郊博」至「所當用」。

○解云﹕僖三十一年傳云「魯郊﹐非禮也」﹐彼注云「以魯郊非禮﹐故卜爾。昔武王旣沒﹐成王幼少﹐周公居攝﹐行天子事﹐制禮作樂﹐致太平﹐有王功。周公薨﹐成王以王禮葬之。命魯使郊﹐以彰周公之徳。非正故卜﹐三卜吉則用之﹐不吉則免牲」者﹐是其魯郊博卜春三月之義也。而此傳止言正月者﹐因見其自今後百代之王正所當用之月也。

○注「三王之郊」至「制也」。

○解云﹕三王之郊﹐一用夏正者﹐《易說》文也。旣用夏正﹐而此傳特言用正月上辛者﹐但《春秋》之制也。《春秋》因魯以制法﹐令自今以後之郊﹐皆用周之正月故也。

○注「不郊則不日」。

○解云﹕卽僖三十一年「夏﹐四月﹐四卜郊不從﹐乃免牲﹐猶三望」﹔成七年「春﹐王正月﹐鼷鼠食郊牛角﹐攺卜牛」﹐夏五月﹐「不郊猶三望」之屬﹐是不郊則不日之文也。

或曰用然後郊。或曰﹕用者﹐先有事﹐存后稷神名也。晉人將有事於河﹐必先有事於惡池。齊人將有事於泰山﹐必先有事於蜚林。魯人將有事於天﹐必先有事於泮宮。九月郊尢悖禮﹐故言用﹐小大盡譏之﹐以不郊乃譏三望﹐知郊不得譏小也。又夕牲告牷后稷﹐當在日上﹐不當在日下。

○惡﹐如字﹐又火吳反。池﹐如字﹐又大河反。蜚﹐芳尾反﹐又音配。泮﹐音判﹐本又作「郊」。拴﹐音全。

﹝疏﹞注「晉人將有事」至「於泮宮」。

○解云﹕卽《禮器》云「魯人將有事於上帝﹐必先有事於泮宮」﹐注云「上帝﹐周所郊祀之帝﹐謂蒼帝靈威仰也。魯以周公之故﹐得郊祀上帝與周同。先有事於泮宮﹐先後稷也。告之者﹐將以配天先仁也。泮宮﹐郊之學也。《詩》所謂泮宮也﹐字或爲「郊宮」﹔「晉人將有事於河﹐必先有事於惡池」﹐鄭注云「惡當爲『呼』﹐聲之誤也。呼池嘔夷﹐並州川」﹔「齊人將有事於泰山﹐必先有事於配林」﹐注云「配林﹐林名」是也。

○注「以不郊」至「譏小也」。解云﹕卽僖三十一年「夏﹐四月﹐四卜郊不從﹐乃免牲﹐猶三望」﹐傳云「猶者何﹖通可以已也。譏不郊而望祭也」﹐何氏云「譏尊者不食而卑者獨食」也。

○注「又夕牲告」至「在日下」。

○解云﹕言古禮﹐郊之前日﹐午後陳其牲物﹐告牲之牷於后稷﹐則知此經宜云九月用﹐辛丑郊。

晉侯使荀罃來乞師。

○罃﹐乙耕反。

冬﹐公會單子﹑晉侯﹑宋公﹑衛侯﹑曹伯﹑齊人﹑邾婁人伐鄭。

十有一月﹐公至自伐鄭。月者﹐方正下壬申﹐故月之。

﹝疏﹞注「月者方」至「月之」。

○解云﹕正以凡致例時﹐故此解之。言正下壬申者﹐欲正壬申爲十月之日﹐是以不得不言十一月以來之。

壬申﹐公孫嬰齊卒於貍軫。非此月日也﹐曷爲以此月日卒之﹖據下丁巳朔﹐知壬申在十月。

○貍﹐力之反。軫﹐之忍反﹐《左氏》作「脤」﹐《穀梁》作「蜃」。

﹝疏﹞「卒於貍軫」者。

○解云﹕正本作「貍辰」字。

○注「據下丁巳」至「十月」。解云﹕卽下「十有二月﹐丁巳﹐朔﹐日有食之」是也。十二月丁巳朔﹐逆而推之﹐則丁亥爲十一月朔日﹐又逆而推之﹐卽丁卯爲十月十一日矣。卽從丁卯數之﹐戊辰﹑已巳﹑庚午﹑辛未﹑壬申﹐然則壬申乃爲十月十六日﹐故云據下丁巳朔﹐知壬申在十月矣。

待君命然後卒大夫。曷爲待君命然後卒大夫﹖據昭公出奔卒叔孫捨。

﹝疏﹞注「據昭公」至「孫捨」。

○解云﹕卽昭二十五年﹐「九月﹐已亥﹐公孫於齊」﹐「冬﹐十月﹐戊辰﹐叔孫捨卒」﹔三十二年冬十二月﹐「公薨於乾侯」是也。

前此者﹐嬰齊走之晉。不書者﹐以爲公請除出奔之罪也。

○爲﹐於僞反﹐下文「爲公」同。

﹝疏﹞注「不書者」至「之罪也」。

○解云﹕其請公者﹐謂上沙隨時也。

公會晉侯﹐將執公。嬰齊爲公請﹐公許之反爲大夫。歸﹐至於貍軫而卒。十月壬申日。貍軫﹐魯地。無君命﹐不敢卒大夫。國人未被君命﹐不敢使從大夫禮。公至﹐十一月至是也。

﹝疏﹞注「十一月」至「是也」。

○解云「十有一月﹐公至自伐鄭」是也。若以上傳言之﹐則嬰齊之請﹐魯侯許之﹐皆是沙隨時也。若在沙隨會時﹐卽在伐鄭之上﹐何故待公伐鄭之還乃始卒之﹖正以成公許之﹐實在沙隨﹐但嬰齊未還﹐公又伐鄭﹐伐鄭未歸﹐嬰齊巳卒﹐國人不聞公命﹐未敢卒之﹐亦何傷﹖

曰「吾固許之反爲大夫。」許反爲大夫﹐卽受命矣。然後卒之。善其不敢自專﹐故引其死日下就公至月卒之﹐起其事﹐所以激當世之驕臣。

○激﹐古狄反。

十有二月﹐丁巳﹐朔﹐日有食之。

邾婁子玃且卒。

○玃且﹐俱縛反﹔下子余反。

晉殺其大夫郤錡﹑郤州﹑郤至。

楚人滅舒庸。舒庸﹐東夷。道吳圍巢。

﹝疏﹞注「舒庸﹐東夷。道吳圍巢」。

○解云﹕出《左氏》。考諸舊本﹐亦有無此注者。

十有八年﹐春﹐王正月﹐晉殺其大夫胥童。

○庚申﹐晉弒其君州蒲。日者﹐二月庚申日。上系於正月者﹐起正月見幽﹐二月庚申日死也。厲公猥殺四大夫﹐臣下人人恐見及﹐以致此禍﹐故日起其事﹐深爲有國者戒也。

﹝疏﹞注「日者」至「申日」。

○解云﹕正以文十八年冬﹐「莒弒其君庶其」﹐傳云「稱國以弒者﹐眾弒君之辭」﹐注云「一人弒君﹐國中人人盡喜﹐故舉國以明失眾﹐當坐絕也。例皆時者﹐略之也」。然則稱國以弒者例書時﹐而此書日﹐故解之。而昭二十七年「夏﹐四月﹐吳弒其君僚」﹐何氏云「月者﹐非失眾見弒﹐故不略」是也。云云之說在彼。知庚申二月日者﹐亦以上十二月丁巳朔言之也。去年十二月丁巳朔﹐則知今年二月丙辰朔也﹐何者﹖以長歷推之﹐今年正月小故也。二月丙辰朔數之﹐丁巳﹑戊午﹑巳未﹑庚申﹐則庚申爲二月五日矣。正月之中﹐寧得有之乎﹖故知庚申二月日也。

○注「上系於正月」至「日死也」。

○解云﹕《春秋說》云「厲公猥殺四大夫﹐臣下人人恐見及﹐正月幽之﹐二月而死」是也。

○注「厲公猥殺四大夫」者。解云﹕卽去年殺三郤﹐是歲殺胥童是也。

齊殺其大夫國佐。

公如晉。

夏﹐楚子﹑鄭伯伐宋。

宋魚石復入於彭城。不書叛者﹐楚爲魚石伐宋取彭城以封之。本受於楚﹐非得於宋﹐故舉伐於上﹐起其意也。楚以封魚石﹐復本系於宋。言復入者﹐不與楚專封﹐故從犯君錄之。主書者﹐其專封。

○復入﹐扶又反﹐注同。爲﹐於僞反﹐下「爲失」同。

﹝疏﹞注「不書叛者」至「其意也」。

○解云﹕如此注者﹐欲決昭二十一年「宋華亥﹑向寧﹑華定﹑自陳入於宋南裏以畔」之文故也。

○注「楚以」至「君錄之」。

○解云﹕桓十五年傳云「復入者﹐出無惡﹐入有惡」﹐故言從犯君錄之﹐何者﹖魚石出時直爲與山有親﹐更無實罪﹐故曰出無惡也。今犯君而入﹐故爲入惡﹐從犯君錄之。

○注「主書者」至「專封」。

○解云﹕言楚子伐宋下﹐卽言魚石復入於彭城﹐是起其專封之義。必起其專封者﹐正欲責之故也。

公至自晉。

晉侯使士匄來聘。匄﹐古害反。

秋﹐杞伯來朝。

八月﹐邾婁子來朝。

築鹿囿。何以書﹖譏。何譏爾﹖有囿矣﹐又爲也。剌奢泰妨民。天子囿方百里﹐公侯十里﹐伯七里﹐子﹑男五里﹐皆取一也。

○鹿囿﹐音又。

﹝疏﹞注「天子囿」至「取一也」。

○解云﹕《孟子》文。《司馬法》亦云也。

巳丑﹐公薨於路寢。

冬﹐楚人﹑鄭人侵宋。

晉侯使士彭來乞師。

○士彭﹐二傳作「士魴」﹐襄十二年同。

十有二月﹐仲孫蔑會晉侯﹑宋公﹑衛侯﹑邾婁子﹑齊崔杼同盟於虛朾。不日者﹐時欲行義﹐爲宋誅魚石﹐故善而爲信辭﹐或喪盟略。

○杼﹐直呂反。虛朾﹐起魚反﹔下敕丁反。

丁未﹐葬我君成公。

襄公卷十九﹝起元年﹐盡十一年﹞

襄公卷十九﹝起元年﹐盡十一年﹞

元年﹐春﹐王正月﹐公卽位。

仲孫蔑會晉欒黶﹑宋華元﹑衛寧殖﹑曹人﹑莒人﹑邾婁人﹑滕人﹑薛人圍宋彭城。宋華元曷爲與諸侯圍宋彭城﹖據晉趙鞅以地正國﹐加叛文。今此無加叛文﹐故問之。

○殖﹐市力反。

﹝疏﹞注「據晉」至「問之」。

○解云﹕卽定十三年「秋﹐晉趙鞅人於晉陽以叛。冬﹐晉荀寅及士吉射入於朝歌以叛。晉趙鞅歸於晉」﹐傳云「此叛也﹐其言歸何」﹐注云「據叛與出入惡同」﹔「以地正國也」﹐又注云「軍以井田立數﹐故言以地」﹔傳又云「其以地正國柰何﹖晉趙鞅取晉陽之甲﹐以逐荀寅與士吉射。荀寅與士吉射者﹐曷爲者也﹖君側之惡人也。此逐君側之惡人﹐曷爲以叛言之﹖無君命也」﹐注云「無君命者﹐操兵鄕國﹐故初謂之叛﹐後知其意﹐欲逐君側之惡人﹐故錄其釋兵﹐書歸救之﹐君子誅意不誅事」。今華元與諸侯操兵鄕國而不加叛文﹐故難之。云宋華元曷爲與諸侯圍宋彭城﹐而不加叛文﹐與趙鞅異乎﹖然則趙鞅以采地之兵﹐逐君側之惡人﹐以正其國﹐其意實善﹐而《春秋》必加叛文者﹐正以人臣之義﹐本無自專之道﹐若其許之﹐恐惡逆之臣﹐外託興義之兵﹐內有覬覦之意﹐是以𨿽爲善﹐不得與之。

爲宋誅也。故華元無惡文。

○爲宋﹐於僞反﹐下「爲宋」﹑「楚爲」並注同。

﹝疏﹞注「故華元無惡文」。

○解云﹕𨿽云操兵鄕國﹐但稟宋公之命﹐與諸侯之師逐去叛人﹐以衛社稷﹐《春秋》善之﹐故無惡文也。

其爲宋誅柰何﹖魚石走之楚﹐楚爲之伐宋﹐取彭城以封魚石。魚石之罪柰何﹖以入是爲罪也。說在成十八年。書者﹐善諸侯爲宋誅。𨿽不能誅﹐猶有屈彊臣之功。

﹝疏﹞注「魚石之楚」。

○解云﹕卽成十五年「宋魚石出奔楚」是也。

○楚爲」至「魚石」。

○解云﹕卽成十八年「夏﹐楚子﹑鄭伯伐宋。宋魚石復入於彭城」是也。

○「以入是爲罪也」。

○解云﹕言魚石於成十五年初出之時﹐直是與山有親﹐恐見及﹐是以辟而去﹐非其大罪也。至成十八年﹐外託鄭﹑楚之兵以伐取君邑﹐遂居彭城﹐與君相拒﹐失人臣之義﹐非順行之道﹐故曰以入是爲罪也。

○注「說在成十八年」。

○解云﹕卽謂成十八年經﹐具說「楚子﹑鄭伯伐宋。宋魚石復入於彭城」之事。言上舉楚﹑鄭伐宋﹐下卽言魚石復入。復入者﹐出無惡之文﹐明其出奔楚時﹐非其罪也﹐但倚託楚﹑鄭﹐伐取彭城爲大惡﹐故此傳云「以入是爲罪」矣﹐非謂成十八年更有解注。

○注「書者」至「之助」。

○解云﹕傳云「爲宋誅」﹐而知不能誅者﹐正以助其君討叛臣﹐義之髙者﹐若能誅之﹐理應在見﹐似若昭四年經書「執慶封﹐殺之」。今但言圍而無殺文﹐故知不能誅。𨿽不能誅﹐猶有屈魚石之功﹐是以《春秋》書之﹐善其爲宋誅矣。

楚已取之矣﹐曷爲系之宋﹖據莒人伐杞取牟婁﹐後莒牟夷以牟婁來奔﹐不系杞。

﹝疏﹞注「據」至「系杞」。

○解云「莒人伐杞取牟婁」﹐在隱四年春。其後來奔者﹐卽昭五年「夏﹐莒牟夷以牟婁及防玆來奔」是也。

不與諸侯專封也。故奪系於宋﹐使若宋邑者。楚救不書者﹐從封內兵也。

﹝疏﹞注「故奪」至「邑者」。

○解云﹕案僖二年「春﹐王正月﹐城楚丘」﹐傳云「不與諸侯專封也」。然則不與諸侯專封﹐取事一也。所以或系於宋﹐或不系於衛者﹐彼以衛國已滅﹐故無所系。不言桓公城之者﹐不與諸侯專封故也。今此魚石受楚之封﹐入邑而叛﹐是以奪而系國﹐以示不成。然則不與之言𨿽同﹐其不與之理實異﹐是以齊侯封衛﹐《春秋》實與﹔楚封魚石﹐系宋以抑之。云云之說﹐在僖二年。

○注「楚救」至「兵也」。

○解云﹕經傳無文﹐而知楚救者﹐正以楚人去年封之故也。楚人是時並兵於魚石﹐魚石之叛﹐抑而不成。今華元討之﹐卽是宋國封內之兵也。封內之兵﹐例所不錄﹐是以楚救魚石不得書之。知封內之兵例所不錄者﹐正以定公八年傳云「公斂處父帥師而至」﹐經不書之是也。若然﹐哀三年「衛石曼姑帥師圍戚」﹐亦是封內之兵而得書者﹐彼以國夏爲伯討﹐是以得書﹐故彼傳云「齊國夏曷爲與衛石曼姑帥師圍戚﹖伯討也」。然則《春秋》不與蒯聵之直﹐故令國夏得討之。國夏得討之﹐則非封內之兵也。今此魚石不成叛﹐是以與彼異也。

夏﹐晉韓屈帥師伐鄭。

仲孫蔑會齊崔杼﹑曹人﹑邾婁人﹑杞人次於合。剌欲救宋而後不能也。知不救鄭者﹐時鄭背中國﹐不能救不得剌。

○於合﹐二傳作「鄫」。背﹐音佩。

﹝疏﹞注「夏晉韓屈」。

○解云﹕《左傳》《穀梁》屈作「厥」字也。

○「次於合」者。《左氏》「合」作「鄫」字也。

○注「剌」至「得剌」。

○解云﹕知如此者﹐正以莊三年「冬﹐公次於郎」﹐傳云「其言次於郎何﹖剌欲救紀而後不能也」。今此下文卽有楚人侵宋﹐言次於合﹐魯人在其間﹐故知與彼宜同例﹐亦是初欲救宋而後不能﹐是以《春秋》書其止次譏之。

秋﹐楚公子壬夫帥師侵宋。

九月﹐辛酉﹐天王崩。

邾婁子來朝。

○冬﹐衛侯使公孫剽來聘。

○剽﹐匹妙反。

晉侯使荀罃來聘。

﹝疏﹞「九月辛酉」至「來聘」。

○解云﹕諸侯爲天子身服斬衰三年﹐是以《曾子問》云「諸侯相見﹐揖讓而入門﹐不得終禮﹐廢者幾﹖孔子曰﹕『六。』請問之。曰﹕『天子崩﹐大廟火﹐日食﹐後夫人之喪﹐雨霑服﹐失容﹐則廢。』」然則天王九月崩﹐而四國得行朝聘禮者﹐杜氏云「辛酉﹐九月十五」﹐「冬者﹐十月初也。天王崩赴未至﹐皆未聞喪﹐故各得行朝聘之禮」是也。若然﹐則四國行朝聘之時﹐王之赴告未至於魯﹐經書「天王崩」﹐得在朝聘之上者﹐《公羊》之義據百二十國寶書﹐案而爲經﹐𨿽四國未知﹐何妨先書乎﹖

二年﹐春﹐王正月﹐葬簡王。

﹝疏﹞「二年」至「簡王」。

○解云﹕隱三年傳云「天子記崩不記葬﹐必其時也」。而此書者﹐卽文公九年傳云「不及時書﹐過時書﹐我有往者則書」﹐彼注云「謂使大夫往也﹐惡文公不自往﹐故書葬﹐以起大夫會之」。然則簡王去年九月崩﹐至今年正月﹐但始五月矣﹐所謂不及時﹐是以書之。

鄭師伐宋。

夏﹐五月﹐庚寅夫人姜氏薨。

六月﹐庚辰﹐鄭伯睔卒。不書葬者﹐諱伐喪。

○睔﹐古囷反。

﹝疏﹞注「不書」至「伐喪」。

○解云﹕《春秋》之內﹐諸侯之卒﹐不書其葬﹐非止一義而已﹕或諱背殯用兵﹐或譏其篡﹐或剌不討賊﹐枉殺大夫。案鄭伯﹐襄公子之子﹐繼體爲君﹐復非篡立﹐從成十五年卽位以來﹐未有罪惡之事﹐明其不書葬者﹐不爲上事明也。而下又云「冬﹐仲孫蔑會晉荀罃」以下云云「於戚﹐遂城虎牢」﹐傳云「虎牢者何﹖鄭之邑也。其言城之何﹖取之也。取之則曷爲不言取之﹖爲中國諱也。曷爲爲中國諱﹖諱伐喪也」。然則旣不爲上事﹐下卽有諱伐喪之文﹐則知不書葬者﹐正爲諸侯諱其伐喪故也。

晉師﹑宋師﹑衛寧殖侵鄭。

秋﹐七月﹐仲孫蔑會晉荀罃﹑宋華元﹑衛孫林父﹑曹人﹑邾婁人於戚。

已醜﹐葬我小君齊姜。齊姜者何﹖齊姜與繆姜﹐則未知其爲宣夫人與﹖成夫人與﹖齊姜者﹐宣公夫人九年繆姜者﹐成公夫人也。傳家依違者﹐襄公服繆姜喪未逾年﹐親自伐鄭﹐有惡﹐故傳從內義﹐不正言也。

○繆﹐音穆。人與﹐音余。

﹝疏﹞「齊姜者何」。

○解云﹕欲言成母﹐謚不言宣﹔欲言成妻﹐與成謚別﹐故執不知問。

○注「齊姜」至「正言也」。

○解云﹕《左氏》以齊姜﹐成公夫人﹔繆姜﹐宣公夫人。而何氏不然者﹐正以齊姜先薨﹐多是姑﹔繆姜後卒﹐理宜爲婦﹐實無文﹐據以順言之也。且九年襄公伐鄭﹐不書其至﹐若非親母﹐不應貶之至此矣。言襄公服繆姜喪未逾年﹐親自伐鄭者﹐卽襄九年「五月﹐辛酉﹐夫人姜氏薨。秋﹐八月﹐癸未﹐葬我小君繆姜。冬﹐公會晉侯」以下「伐鄭」是也。然則襄公母死未期﹐已爲兵首﹐無恩之甚﹐是故爲諱。若爲祖﹐差輕可言。是以彼注云「不致者﹐惡公服繆姜喪未逾年﹐親自伐鄭﹐故奪臣子辭」是也。舊云傳言惡襄公喪服用師﹐故以祖爲親母﹐所以甚責內﹐是以何氏順傳文也者﹐非也。《公羊》之義﹐口授相傳﹐五世以後方著竹帛﹐是以傳家數云無聞焉爾。以此言之﹐容或未察﹐止作公羊氏實不分明。何以不得而要﹐知傳序經意依違之者﹐正以文與桓公九年曹世子射姑同故也。案桓公九年「冬﹐曹伯使其世子射姑來朝」﹐傳云「諸侯來曰朝。此世子也﹐其言朝何﹖《春秋》有譏父老﹐子代從政者﹐則未知其在齊與﹖在曹與」﹐注云「在齊者﹐世子光也。時曹伯年老有疾﹐使世子行聘禮﹐恐卑﹐故使自代朝﹐𨿽非禮﹐有尊厚魯之心﹐傳見下卒葬詳錄﹐故敍經意依違之也」。然則彼剌曹世子﹐而傳序經意不正言之﹐今此文正與彼同﹐故知亦依違言之。

孫叔豹如宋。

冬﹐仲孫蔑會晉荀罃﹑齊崔杼﹑宋華元﹑衛孫林父﹑曹人﹑邾婁人﹑滕人﹑薛人﹑小邾婁人於戚﹐遂城虎牢。虎牢者何﹖鄭之邑也。以下戍系鄭。

﹝疏﹞「虎牢者何」。

○解云﹕欲言鄭邑﹐今不系鄭﹔欲言他邑﹐有城虎牢之﹐文執不知問。

○注「以下戍系鄭」者。

○解云﹕卽下十年冬﹐「戍鄭虎牢」是。

其言城之何﹖據外城邑不書。

﹝疏﹞注「據外」至「不書」。

○解云﹕正以《春秋》上下無外城邑之經故也﹐而何氏兼邑言之者﹐正以外城國都亦有書者﹐是以不得直言據外城國都﹐其書之者﹐卽「城邢」﹑「城楚丘」﹑「城緣陵」﹑「城成周」之屬是也。其外城國都﹐𨿽非常例﹐要自數數有經﹐是以何氏據邑言之。

取之也。取之則曷爲不言取之﹖據取牟婁。

﹝疏﹞注「取牟婁」。

○解云﹕卽隱四年「二月﹐莒人伐杞﹐取牟婁」是也。

爲中國諱也。曷爲爲中國諱﹖

○爲中﹐於僞反﹐下及注並下文「鄭爲」皆同。諱伐喪也。曷爲不系乎鄭﹖爲中國諱也。大夫無遂事﹐此其言遂何﹖歸惡乎大夫也。使若大夫自生事取之者﹐卽實遂﹐但當言取之。

楚殺其大夫公子申。

﹝疏﹞注「諱伐喪也」。

○解云﹕考諸古本皆無此注﹐且與下傳文煩重。若有注者﹐是衍字也。

○「曷爲爲中國諱」。

○解云﹕正據莒人取牟婁﹐不爲中國諱矣。而何氏不注之者﹐以上文已據取牟婁﹐是以不能重出。曷爲不系乎鄭者﹐正據下十年冬戍之時系鄭也。爲中國諱也者﹐若系於鄭﹐還有伐喪之義﹐故雲中國諱也。

○注「卽實」至「取之」。

○解云﹕若實大夫自生事﹐卽非諸侯使之取﹐是以不勞爲諸侯諱﹐依實書之亦無傷﹐故言卽實遂﹐但當言取之。

三年﹐春﹐楚公子嬰齊帥師伐吳。

公如晉。

夏﹐四月﹐壬戍﹐公及晉侯盟於長樗。

○樗﹐敕居反。公至自晉。盟地者﹐不於都也。以晉致者﹐上盟不於都﹐嫌如晉不得入﹐故以晉致起之。不別盟得意者﹐成公比失意如晉﹐公獨得容盟﹐得意亦可知。

○別﹐彼列反。

﹝疏﹞注「盟地」至「可知」。

○解云﹕文三年「冬﹐公如晉。十有二月﹐已巳﹐公及晉侯盟」﹐彼不舉地者﹐以其在國都故也。今此舉長樗﹐故言不於都矣。云以晉至起之者﹐昭二十八年「春﹐王三月﹐公如晉﹐次於乾侯」﹐二十九年「春﹐公至自乾侯﹐居於運」﹐何氏云「不致以晉者﹐不見容於晉﹐未至晉﹐然。此經上言「盟於長樗」﹐今若又言至自長樗﹐卽嫌似次於乾侯然﹐亦不得入晉都﹐故以晉致起其文也。云「不別」至「可知」者﹐公與二國以上出會盟﹐得意致會﹐不得意不致。公與一國出會盟﹐得意致地﹐不得意不致。然則此襄公得與晉侯盟﹐宜直致地﹐不致地者﹐以其可知也。言成公比失意於晉者﹐卽成公十六年「秋﹐公會晉侯」以下「於沙隨﹐不見公」﹐傳云「前此者﹐晉人來乞師而不與﹐公會晉侯﹐將執公。季孫行父曰﹕『此臣之罪也』。於是執季孫行父」。經又云「公會尹子﹑晉侯」以下「伐鄭」﹐傳云「成公將會晉厲公﹐會不當期﹐將執公。季孫行父曰﹕『臣有罪﹐執其君﹔子有罪﹐執其父﹐此聽失之大者也。今此臣之罪也﹐捨臣之身而執臣之君﹐吾恐聽失之爲宗廟羞也。』於是執季孫行父」是也。

六月﹐公會單子﹑晉侯﹑宋公﹑衛侯﹑鄭伯﹑莒子﹑邾婁子﹑齊世子光。已未﹐同盟於雞澤。盟下日者﹐信在世子光也。

﹝疏﹞注「盟下」至「光也」。

○解云﹕言信任在於世子光﹐若如盟日定否世子光制之然﹐是以下日以近之﹐由如文十四年注云「盟下日者﹐刺諸侯微弱﹐信在趙盾」之類。何氏何以數言信在﹖正以下十六年傳云「諸侯皆在是﹐其言大夫盟何﹖信在大夫也」。舊解云齊光亢諸侯之禮﹐晉侯貴致大國﹐眾人畏之﹐故卻日以待之﹐非也。

陳侯使袁僑如會。其言如會何﹖據曹伯襄言會諸侯﹐鄫子言會盟。

○僑﹐其驕反。

﹝疏﹞注「據曹伯襄言會諸侯者」。卽僖二十八年冬﹐「曹伯襄復歸於曹。遂會諸侯圍許」是也。云鄫子言會盟者﹐卽僖十九年「鄫子會盟於邾婁」是也。

後會也。不直言會盟者﹐時諸侯不親與袁僑盟﹐又下方殊及之。

﹝疏﹞注「不直」至「及之」。

○解云﹕若其諸侯親與之盟﹐宜云公會單子﹑晉侯以下盟於雞澤﹐陳侯使袁僑來會盟。正由諸侯不新與之盟﹐故止得言如會矣。云又下方殊及之者﹐卽下云「及諸侯之大夫﹐及陳袁僑盟」是也。言下方殊文﹐道及陳袁僑盟﹐是以此處未勞道會盟。

戊寅﹐叔孫豹及諸侯之大夫﹐及陳袁僑盟。曷爲殊及陳袁僑﹖據俱諸侯之大夫也。言之大夫者﹐辟諸侯與大夫皆盟。爲其與袁僑盟也。陳﹑鄭﹐楚之與國﹐陳侯有慕中國之心﹐有疾﹐使大夫會﹐諸侯欲附疏﹐不復備責﹐遂與之盟﹐共結和親﹐故殊之﹐起主爲與袁僑盟也。復出陳者﹐喜得臣國也。不重出地﹐有諸侯在﹐臣系君﹐故因上地。

○爲其﹐於僞反﹐注同。不復﹐扶又反﹐下同。重﹐直用反。

﹝疏﹞注「陳鄭」至「國也」。

○解云﹕卽宣十一年「夏﹐楚子﹑陳侯﹑鄭伯盟於辰陵」是也。知有慕中國之心者﹐正謂使大夫如會是也。且僖八年「鄭伯乞盟」之下﹐注云「時鄭伯欲與楚﹐不肯自來盟﹐處其國﹐遣使挹取其血﹐而請與之約柬﹐無汲汲慕中國之心﹐故抑之﹐使若叩頭乞盟者也。不錄使者﹐方抑鄭伯﹐使若自來也」。然則鄭伯無慕中國之心﹐抑言乞盟﹐又不錄其使﹐則今不言乞盟﹐又錄其使﹐則有慕中國之心明矣。又知有疾者﹐非直以其不自來﹐又見下四年三月﹐「陳侯午卒」矣。云復出陳者﹐喜得陳國也者﹐欲決成二年「及國佐盟於袁婁」之經。彼不重言齊﹐今重言陳者﹐喜得陳國故也。孔子曰「書之重﹐辭之復﹐嗚呼﹗不可不察﹐其中必有美者焉。」是以僖四年傳云「曷爲再言盟﹖喜服楚也」﹐故此注云「復出陳者﹐喜得陳也」。《春秋》意必如此者﹐正以楚人彊盛﹐諸夏微弱﹐陳侯背楚﹐故喜得之。所以奪夷狄之勢﹐益諸夏之榮也。

○注「不重出地」。

○解云﹕正決襄二十七年「夏﹐叔孫豹會晉趙武﹑楚屈建」以下「於宋」﹐「秋﹐七月﹐辛巳﹐豹及諸侯之大夫盟於宋」。彼所以再出地者﹐正以上無君故也。今諸侯在﹐臣系於君﹐故因上地矣。下十六年春﹐「公會晉侯」以下「於溴梁。戊寅﹐大夫盟」之下﹐不重出地者﹐亦以爲諸侯在﹐臣系於君﹐得因上地﹐故彼注云「不重出地者﹐與三年雞澤大夫盟同義」是也。

秋﹐公至自會。

冬﹐晉荀罃帥師伐許。

四年﹐春﹐王三月﹐已酉﹐陳侯午卒。

夏﹐叔孫豹如晉。

秋﹐七月﹐戊子﹐夫人弋氏薨。

○弋氏﹐以職反﹐莒女也﹐《左氏》作「姒氏」。

﹝疏﹞「四年」至「夫人弋氏薨」。

○解云﹕《左氏》經作「姒氏」﹐字聲勢與此同。

葬陳成公。

八月﹐辛亥﹐葬我小君定弋。定弋者﹖襄公之母也。定弋﹐莒女也。襄公者﹐成公之妾子。

○定弋﹐《左氏》作「定姒」。

○「定弋者何」。

○解云﹕欲言君母﹐謚不言成﹔欲言是妾﹐卒葬並見﹐故執不知問。

﹝疏﹞注「定弋」至「妾子」。

○解云﹕正以鄫世子巫者﹐莒之外孫﹐下五年傳意以爲與襄公爲舅出﹐故知弋氏爲莒女也。

冬﹐公如晉。

陳人圍頓。

五年﹐春公至自晉。

夏﹐鄭伯使公子發來聘。

叔孫豹﹑鄫世子巫如晉。外相如不書﹐此何以書﹖據晉郤克與莊孫許同時而聘於齊﹐不書。

○巫﹐丘扶反。

﹝疏﹞注「據晉」至「不書」。

○解云﹕成二年傳云云者是也。然則臧孫許不書者﹐自是恥之故也。而郤克聘齊不書之者﹐是外相如例不書故也。是以據之。若然﹐桓五年「夏﹐齊侯﹑鄭伯如紀」﹐傳云「外相如不書﹐此何以書」﹐何氏云「據蔡侯東國卒於楚不言如也」。何氏彼據蔡侯﹐此據郤克者﹐欲逐其相類故也﹐何者﹖彼齊侯﹑鄭伯是君﹐且事不於魯﹐故據蔡侯卒於楚不言如矣。此鄫世子巫事非親﹐且叔孫豹率之﹐故據晉大夫與臧孫許俱行者﹐所引譬連類﹐得其象也。且其齊﹑鄭如紀﹐州公如曹﹐皆得書者﹐彼文悉有成解。

爲叔孫豹率而與之俱也。以不殊鄫世子﹐俱言如也。

○爲﹐於僞反。

﹝疏﹞注「以不」至「如也」。

○解云﹕正以不言及鄫世子﹐與叔孫共作一文﹐故知叔孫率之矣。

叔孫豹則曷爲率而與之俱﹖據非內大夫。蓋舅出也。巫者﹐鄫前夫人﹑襄公母姊妹之子也﹐俱莒外孫﹐故曰舅出。

﹝疏﹞「蓋舅出也」。

○解云﹕謂巫是襄公舅氏之所出﹐姊妹之子謂之出也。言蓋者﹐公羊子不受於師﹐故疑﹐若下傳「蓋欲立其出也」之類。或言此蓋宜訓爲皆﹐若隱三年傳云「蓋通於下」﹐似蓋雲歸哉之類。言襄公與巫﹐皆是一舅姊妹之子也。

莒將滅之﹐故相與往殆乎晉也。殆﹐疑。凝讞於晉﹐齊人語。

○凝讞﹐魚竭反。莒將滅之﹐則曷爲相與往殆乎晉﹖據當以兵救之。取後乎莒也。其取後乎莒柰何﹖莒女有爲鄫夫人者﹐蓋欲立其出也。時莒女嫁爲鄫後夫人﹐夫人無男有女﹐還嫁之於莒﹐有外孫。鄫子愛後夫人而無子﹐欲立其外孫﹐主書者善之。得爲善者﹐𨿽揚父之惡救國之滅者可也。

仲孫蔑﹑衛孫林父會吳於善稻。不殊衛者﹐晉侯欲會吳於戚﹐使魯衛先通好﹐見使畀故不殊﹐蓋起所恥。

○善稻﹐《左氏》作「善道」。好﹐呼報反。

﹝疏﹞注「書者善之」。

○解云﹕六年秋﹐「莒人滅鄫」。然則不能救滅而得善之者﹐𨿽不能救﹐有言之功故也。

秋﹐大雩。先是襄公數用兵﹐圍彭城﹐城虎牢。三年再會﹐四年如晉﹐逾年乃反。

○又賦斂重﹐恩澤不施所致。

○數﹐所角反。斂﹐力驗反。

﹝疏﹞注「先是」至「所致」。

○解云「圍彭城」在元年春﹐卽經云「仲孫蔑會晉欒黶」以下「圍彭城」是也。其城虎牢者﹐在上二年冬﹐「遂城牢」是也。云「三年再會者﹐蓋爲三年「六月﹐公會單子﹑晉侯」以下「同盟於雞澤」﹐下云「戊寅﹐叔孫豹及諸侯之大夫﹐及陳袁僑盟」是也。𨿽是一出行﹐頻有二事﹐停車費重而致旱﹐緣是之故﹐得作然解。云四年如晉﹐逾年乃反者﹐卽上四年「冬﹐公如晉」﹐五年「春﹐公至自晉」是也。其元年夏﹐「仲孫蔑會齊崔杼」以下「次於合」﹔二年秋﹐「叔孫豹如宋。冬﹐仲孫蔑會晉荀罃」以下「於戚」﹐於此諸事﹐豈不爲費﹖而注不言之者﹐正以元年「舉圍彭城」﹐二年舉「城虎牢」﹐三年舉再會﹐四年舉「如晉」﹐年舉一事﹐粗而言之﹐見其致旱之由而已。其餘不足舉者﹐文略不悉耳。其三年再會並舉之者﹐以其皆會事﹐可以一言而盡故也。

楚殺其大夫公子壬夫。

公會晉侯﹑宋公﹑陳侯﹑衛侯﹑鄭伯﹑曹伯﹑莒子﹑邾婁子﹑媵子﹑薛伯﹑齊世子光﹑吳人﹑鄫人於戚。吳何以稱人﹖據上善稻之會不稱人。

﹝疏﹞「楚其大夫公子壬夫」。

○解云﹕《春秋》之內﹐君殺大夫﹐皆至葬時別有罪無罪。今吳﹑楚之君﹐例不書葬﹐不作他文以別之者﹐蓋以略夷狄故之也。

吳鄫人云則不辭。孔子曰「言不順﹐則事不成。」方以吳抑鄫﹐國列在稱人上﹐不以順辭﹐故進吳稱人。所以抑鄫者﹐經書莒人滅鄫﹐文與巫訴﹐巫當存﹐惡鄫文不見﹐見惡必以吳者﹐夷狄尙知父死子繼﹐故以甚鄫也。等不使鄫稱國者﹐鄫不如夷狄﹐故不得與夷狄同文。

○惡鄫﹐烏路反。不見﹐賢徧反。

﹝疏﹞注「所以抑」至「不見」。

○解云﹕經書言莒人滅鄫者﹐在下六年秋。其經稱人﹐似貶黜之。云文與巫訴者﹐卽上文「世子巫如晉」是也。許之訴﹐卽合存之義。然則上下二經皆非鄫咎﹐故曰惡鄫文不見也。

公至自會。

冬﹐戍陳。孰戍之﹖諸侯戍之。曷爲不言諸侯戍之﹖據下救陳言諸侯。

﹝疏﹞注「據下救陳言諸侯」。

○解云﹕謂歷敍諸侯﹐卽下文云「公會晉侯」以下「救陳」是也。

離至不可得而序﹐離至﹐離別前後至也。陳坐欲與中國﹐被彊楚之害﹐中國宜雜然同心救之﹐乃解怠前後至﹐故不序﹐以剌中國之無信。

○解云﹕七合反﹐又如字﹐十年注同。解﹐古賣反。

﹝疏﹞注「陳坐」至「無信」。

○解云﹕其與中國者﹐謂欲得與中國﹐卽上三年「陳侯使袁僑如會」是也。其被彊楚之害者﹐正見諸侯戍之故也。

故言我也。言我者﹐以魯至時書﹐與魯微者同文。微者同文者﹐使若城楚丘﹐辟魯獨戍之。戍例時。

﹝疏﹞注「與魯微者同文」。

○解云﹕以不載名氏及國﹐直言其事者﹐若莊公二十八年「冬﹐築微」之文﹐故云與魯微者同文矣。云微者同文者﹐使若城楚丘﹐辟魯獨戍之者﹐城楚丘在僖二年﹐彼時亦直言「城楚丘」﹐作魯微者之文。魯之微者﹐焉能獨城乎﹖明其更有餘國﹐是以書月﹐見其非內城。今此戍陳之經﹐亦作魯微者之文。魯之微者﹐焉能獨戍乎﹖明其更有餘國矣﹐故曰使若城楚丘辟魯獨戍之。云戍例時者﹐正以此文直書冬﹔十年冬﹐「戍鄭虎牢」﹐故知例時也。

楚公子貞帥師伐陳。

公會晉侯﹑宋公﹑衛侯﹑鄭伯﹑曹伯﹑莒子﹑邾婁子﹑滕子﹑薛伯﹑齊世子光救陳。十有二月﹐公至自救陳。

辛未﹐季孫行父卒。

﹝疏﹞「十有二月﹐公至自救陳」。

○賈氏云「月爲下卒起其義也。」

六年﹐春﹐王三月﹐壬午﹐杞伯姑容卒。始卒﹐更名﹑日書葬者﹐新黜未忍便略也。

﹝疏﹞注「始卒」至「略也」。

○解云﹕案僖二十三年「冬﹐十有一月﹐杞子卒」。而於此言始者﹐彼注云「卒者﹐桓公存王者後﹐功尢美﹐故爲表異卒錄之」。然則傳聞之世﹐小國之卒未合書見﹐非其常例矣。至所聞之世﹐始合書卒﹐是以於此言始矣。文十三年夏五月﹐「邾婁子籧篨卒」﹔宣九年秋﹐「八月﹐滕子卒」﹐其名﹑日與葬皆未書﹐今此盡錄﹐故解之也。言新黜未忍便略也者﹐卽莊二十七年冬﹐「杞伯朝」﹐注云「杞﹐夏后。不稱公者﹐《春秋》黜杞新周而故宋﹐以《春秋》當新王」者﹐以其稟气先王﹐聖人胤嗣﹐𨿽其微弱﹐未忍便略之。

夏﹐宋華弱來奔。

秋﹐葬杞桓公。

滕子來朝。

莒人滅鄫。莒稱人者﹐莒公子﹐鄫外孫。稱人者﹐從莒無大夫也。言滅者﹐以異姓爲後﹐莒人當坐滅也。不月者﹐取後於莒﹐非兵滅。

﹝疏﹞注「莒稱人者」。

○解云﹕從莒無大夫﹐卽莊二十七年傳「莒無大夫﹐此何以書」是也。

○注「不月者」。

○解云﹕凡兵滅者例書月﹐卽莊十年「冬﹐十月﹐齊師滅譚」﹐十三年「夏﹐六月﹐齊人滅遂」之屬是也。今此非兵滅﹐故書時矣。以此言之﹐卽知僖二年「晉滅下陽」﹐僖十年「狄滅溫」之屬﹐皆蒙上月矣。僖十七年「夏﹐滅項」﹐彼注云「不月者﹐桓公不坐滅﹐略小國」﹔僖二十六年「秋﹐楚人滅夔」﹐何氏云「不月者﹐略夷狄滅微國也」。以此言之﹐則知僖十二年「夏﹐楚人滅黃」﹐文五年「秋﹐楚人滅六」之屬﹐亦是略之故也。其「衛侯毀滅邢」﹐「楚子滅蕭」﹐「蔡歸生滅沈」之屬﹐皆當文自釋﹐不勞備說。

冬﹐叔孫豹如邾婁。

季孫宿如晉。

十有二月﹐齊侯滅萊。曷爲不言萊君出奔﹖據譚子言奔。

○曷爲﹐於僞反。

﹝疏﹞注「據譚子言奔」者。卽莊十年「齊師滅譚﹐譚子奔莒」是也。國滅﹐君死之﹐正也。明國當存。不書殺萊君者﹐舉滅國爲重。

○重﹐直用反。

﹝疏﹞注「不書」至「爲重」。

○解云﹕欲決定四年「四月﹐庚辰﹐蔡公孫歸生帥師滅沈﹐以沈子嘉歸﹐殺之」文也。彼注云「不舉滅爲重﹐書以歸殺之者﹐責不死位也」是也。

七年﹐春﹐郯子來朝。

○郯﹐音談。

夏﹐四月﹐三卜郊﹐不從﹐乃免牲。

小邾婁子來朝。

城費。

○費﹐音祕。

秋﹐季孫宿如衛。

八月﹐﹤虫眾﹥。先是郯﹑小邾婁來朝﹐有賓主之賦﹐加以城費﹐季孫宿如衛﹐煩擾之應。

○﹤虫眾﹥﹐音終﹐一音鍾。

冬﹐十月﹐衛侯使孫林父來聘。壬戌﹐及孫林父盟。

楚公子貞帥師圍陳。

十有二月﹐公會晉侯﹑宋公﹑陳侯﹑衛侯﹑曹伯﹑莒子﹑邾婁子於鄬。

○鄬﹐於委反﹐《字林》﹕凡吹反。鄭伯髡原如會﹐未見諸侯。丙戍﹐卒於操。操者何﹖鄭之邑也。諸侯卒其封內不地﹐此何以地﹖據陳侯鮑卒不地。

○髡原﹐苦門反﹐《左氏》作「髡頑」。操﹐七報反﹐一音七南反﹐《左氏》作「鄵」。

﹝疏﹞「鄭伯髡頑如會」者。

○解云﹕正本作「頑」字﹐亦有一本作「原」字﹐非也。

○「操者何」。

○解云﹕欲言鄭邑﹐封內不地﹔欲言外邑﹐文不系外﹐故執不知問。其「鄵」字者﹐非正本也。

○注「據陳」至「不地」。

○解云﹕卽桓五年「正月﹐甲戍﹐已醜﹐陳侯鮑卒」﹐傳曰「曷爲二日卒之﹖怴也。甲戌之日亡﹐已丑之日死而得﹐君子疑焉。故以二日卒之」﹐是封內卒不地者﹐故據而難之。

隱之也。何隱爾﹖弒也。孰弒之﹐其大夫弒之。曷爲不言其大夫弒之﹖據鄭公子歸生弒其君夷書。

○殺也﹐音試﹐下及注皆同。

﹝疏﹞注「據鄭」至「夷書」。

○解云﹕在宣四年夏六月書者﹐謂書大夫名氏矣。

爲中國諱也。曷爲爲中國諱﹖據歸生弒君﹐不爲中國諱。

○爲中﹐於僞反﹐下及注皆同。鄭伯將會諸侯於鄬﹐其大夫諫曰「中國不足歸也﹐則不若與楚。」鄭伯曰「不可。」其大夫曰「以中國爲義﹐則伐我喪。」據城虎牢事。

﹝疏﹞注「據城虎牢事」者。

○解云﹕上二年經云「遂城虎牢」﹐傳云「虎牢者何﹖鄭之邑也。其言城之何﹖取之也。取之﹐曷爲不取之﹖爲中國諱也。曷爲爲中國諱﹖諱伐喪也」是也。

以中國爲彊﹐則不若楚。言楚屬圍陳﹐不能救。

○屬﹐音燭。

﹝疏﹞注「言楚」至「能救」。

○解云﹕卽上文云「楚公子貞帥師圍陳」﹐終無救文是也。

於是弒之。由中國無義﹐故深諱使若自卒。

○由﹐音禍。鄭伯髡原何以名﹖據陳侯如會不名。

﹝疏﹞注「據陳」至「不名」。

○解云﹕卽僖二十八年五月﹐「公會晉侯」以下「於踐土。陳侯如會」是也。

傷而反﹐未至乎捨而卒也。捨﹐昨日所捨止處也。以操定邑﹐知傷而反也。未見諸侯﹐尙往辭﹐知未至捨也。云爾者﹐古者保辜﹐諸侯卒名﹐故於如會名之﹐明如會時爲大夫所傷﹐以傷辜死也。君親無將﹐見辜者﹐辜內當以弒君論之﹐辜外當以傷君論之。

○處﹐昌慮反。見辜﹐賢徧反。

﹝疏﹞注「以操定邑知傷而反也」者。

○解云﹕正以操是鄭邑﹐操本去鄬彌遠﹐是以知其見傷而還。

○注「未見諸侯」至「捨也」者。

○解云﹕凡言未見者﹐有欲見之理﹐知尙往辭﹐若其迥還至捨﹐便絕未見之義﹐經不應得言未見﹐故如此解。

○注「君親無將」。

○解云﹕莊三十二年傳云「君親無將﹐將而必誅」﹐故此注引之。其弒君論之者﹐其身梟首﹐其家執之。其傷君論之者﹐其身斬首而已﹐罪不累家﹐漢律有其事。然則知古者保辜者亦依漢律﹐律文多依古事﹐故知然也。

未見諸侯﹐其言如會何﹖致其意也。鄭伯欲與中國﹐意未達而見弒﹐故養逐而致之﹐所以達賢者之心。

﹝疏﹞「未見諸侯﹐其言會何」。

○解云﹕上「陳侯如會」﹑「袁僑如會」之輩﹐皆是至會。今鄭伯旣言未見諸侯﹐而言如會﹐故據未見而難之。

陳侯逃歸。起鄭伯欲與中國﹐卒逢其禍﹐諸侯莫有恩痛自疾之心﹐於是懼﹐然後逃歸﹐故書以剌中國之無義。加逃者﹐抑陳侯也。孔子曰「夷狄之有君﹐不如諸夏之亡。」不當背也。

○背﹐音佩。

八年﹐春﹐王正月﹐公如晉。月者﹐起鄬之會﹐鄭伯以弒﹐陳侯逃歸﹐公獨修禮於大國﹐得自安之道﹐故善錄之。

○以殺﹐音試。

夏﹐葬鄭僖公。賊未討﹐何以書葬﹖爲中國諱也。探順事上﹐使若無賊然。不月者﹐本實當去葬責臣子﹐故不足也。

○爲中﹐於僞反。去﹐起呂反。

﹝疏﹞「賊未討﹐何以書葬」。

○解云﹕正以隱十一年傳云「《春秋》弒君賊不討﹐不書葬﹐以爲無臣子也」。是以弟子據而難之。

○注「不月者」。

○解云﹕本實當去葬﹐責臣子﹐故不足也者﹐正以卒日葬月﹐達於《春秋》大國之例。今鄭爲大國﹐不月﹐故如此解。

鄭人侵蔡﹐獲蔡公子燮。此侵也﹐其言獲何﹖據宋師敗績﹐獲宋華元﹐戰乃言獲也。

○燮﹐素協反。

﹝疏﹞「獲蔡公子燮」者。《穀梁》作「公子濕」。

○注「據宋」至「獲也」。

○解曰﹕卽宣二年春﹐「宋華元帥師﹐及鄭公子歸生帥師﹐戰於大棘。宋師敗績﹐獲宋華元」是也。《公羊》之義﹐以爲「觕者曰侵」﹐故如此解。

侵而言獲者﹐適得之也。時適遇值其不備獲得之﹐易﹐不言取之者﹐封內兵不書﹐嫌如子糾取一人﹐故言獲﹐起有兵也。又將兵禦難﹐不明候伺﹐𨿽不戰鬥﹐當坐獲。

○易﹐以豉反。難﹐乃旦反。伺﹐音司﹐又息嗣反。

﹝疏﹞注「易﹐不言取之者」。

○解云﹕《春秋》之義﹐取爲易辭﹐故隱十年「鄭伯伐取之」﹐傳云「其言伐取之何﹖易也」者﹐是《春秋》之義。封內之兵﹐例不書之﹐故定八年傳云「公斂處父帥師而至」﹐經不書之是也。莊九年「齊人取子糾殺之」者者﹐是取一人之文。凡言獲者﹐用兵之文﹐卽「獲宋華元」﹑「獲陳夏齧」之輩是也。然則此傳言「適得之」﹐卽是易之甚者﹐所以不言取之者﹐其人是時將兵拒鄭﹐但未至鬥戰。封內之兵﹐例所不書。旣不得書有蔡師﹐若言鄭人侵蔡取公子燮﹐則嫌如莊九年「齊人取子糾殺之」然﹐但取一人而已﹐故言獲起其文﹐是時亦將兵來。云又將兵禦難﹐不明侯伺﹐𨿽不戰鬥﹐當坐獲者﹐以謂蔡公子燮﹐當以被獲爲坐罪﹐何者﹖以其於守禦之道不足故也。

季孫宿會晉侯﹑鄭伯﹑齊人﹑宋人﹑衛人﹑邾婁人於邢丘。

○邢﹐音刑。

公至自晉。

莒人伐我東鄙。

秋﹐九月﹐大雩。由城費﹐公比出會﹑如晉﹐莒人伐我﹐動擾不卹民之應。

﹝疏﹞注「由城」至「之應」。

○解云﹕城費在七年夏也。公比出會者﹐卽五年冬﹐「公會晉侯」以下「救陳」﹔七年十二月﹐「公會晉侯」以下「於鄬」是也。「如晉」者﹐卽今年「正月﹐公如晉」是也。莒人伐我者﹐卽今年夏﹐「莒人伐我東鄙」是也。或者公比出會者﹐卽七年「公會晉侯」以下「於鄬」﹐今年「季孫宿會晉侯」以下「於邢丘」是也。然則季孫宿會而言公比出會者﹐略舉以言之﹐是以不復別也。

冬﹐楚公子貞帥師伐鄭。

晉侯使士匄來聘。

九年﹐春﹐宋火。曷爲或言災﹖或言火﹖大者曰災﹐小者曰火。大者謂正寢﹑社稷﹑宗廟﹑朝庭也﹐下此則小矣。災者﹐離本辭﹐故可以見火。

○宋火﹐二傳作「宋災」。離﹐力智反。見﹐賢徧反。

﹝疏﹞「言火者」。

○解云﹕《左傳》《穀梁》作「宋災」。「曷爲或言災」者﹐莊二十年「夏﹐齊大災」﹐襄三十年「宋災」之類是。

○「大者曰災﹐小者曰火」。

○解云﹕《五行書》云「害物爲災﹐不害物爲異」者﹐謂雪霜水旱蠜螽之屬﹐非謂火害與否﹐與此非妨矣。

○注「災者」至「見火」。

○解云﹕本實是火而謂之災﹐離其本體﹐故曰離本辭。災者﹐害物之名﹐故可以見其大於火也。然則何氏以爲《春秋》之義不記人火﹐火者皆是天害也。但害於大物則言災﹐害於小物則言火﹐且不如《左氏》「人火曰火」﹐故如此注。所以然者﹐正以《春秋》之義﹐重於天道﹐略於人事﹐人火之難﹐何足記也。

然則內何以不言火﹖據西宮災不言火。

﹝疏﹞注「據西」至「言火」。

○解云﹕卽僖二十年夏﹐「五月﹐乙巳﹐西宮災」﹐傳云「西宮者何﹖小寢也」﹐彼注云「西宮者﹐小寢內室﹐楚女所居也」。以其非正寢社稷宗廟朝廷﹐故謂之小。若然﹐桓十四年「秋﹐八月﹐壬申﹐禦廩災」﹐亦應是小﹐所以不據之者﹐以其禦用於宗廟之物﹐於小義不彊﹐豈似西宮爲小寢內室乎﹖

內不言火者﹐甚之也。《春秋》以內爲天下法﹐動作當先自克責﹐故小有火﹐如大有災。何以書﹖記災也。外災不書﹐此何以書﹖爲王者之後記災也。是時周樂已毀﹐先聖法度浸疏遠不用之應。

○爲王﹐於僞反。浸﹐子鴆反。

﹝疏﹞「外災不書」。

○解云﹕莊十二年「秋﹐宋大水」之下﹐傳云「外災不書﹐此何以書」﹐注云「據漷移不書」是也。

○「爲王者之後記災也」。

○解云﹕《春秋》之義﹐詳內而略外﹐是以外災例不錄﹐而書皆善文﹐又皆有傳釋﹐不勞備載也。

○注「是時」至「之應」。

○解云﹕宣十六年「夏﹐成周宣謝災」﹐傳云「成周者何﹖東周也。宣謝者何﹖宣宮之謝也」﹐彼注云「宣宮﹐周宣王之廟」﹔傳云「何言乎成周宣謝災﹖樂器藏焉爾」﹐注云「宣王中興所作樂器」﹐天災中興之樂器﹐示周不復興是也。然則宣公十六年時﹐周樂已毀﹐而宋是王者之後﹐先聖法度所存﹐今復災之﹐是法度浸疏遠不用之應也。

夏﹐季孫宿如晉。

五月﹐辛酉﹐夫人姜氏薨。

秋﹐八月﹐癸未﹐葬我小君繆姜。

冬﹐公會晉侯﹑宋公﹑衛侯﹑曹伯﹑莒子﹑邾婁子﹑滕子﹑薛伯﹑杞伯﹑小邾婁子﹑齊世子光伐鄭。十有二月﹐已亥﹐同盟於戲。事連上伐﹐不致者﹐惡公服繆姜喪未逾年﹐而親伐鄭﹐故奪臣子辭。

○戲﹐許宜反﹐惡﹐烏路反。

﹝疏﹞注「事連」至「子辭」。

○解云﹕莊六年傳「得意致會﹐不得致伐」者﹐謂公與二國以上會伐並有之時﹐若公與二國以上出會盟﹐得意致會﹐不得意不致也。然則今此若直同盟於戲而已﹐容或不致。今事連上伐﹐若其得意﹐宜致會﹔若其不得意﹐宜致伐﹐無不致之理。而今不致者﹐惡其母服未期﹐親自用兵﹐不子之甚﹐故不書致。言奪臣子辭者﹐正以凡書致者﹐皆是臣子喜其君父脫危而至。今不書致﹐似若不脫然﹐故曰奪臣子辭。

楚子伐鄭。

十年﹐春﹐公會晉侯﹑宋公﹑衛侯﹑曹伯﹑莒子﹑邾婁子﹑滕子﹑薛伯﹑杞伯﹑小邾婁子﹑齊世子光會吳於柤。

○柤﹐莊加反。

夏﹐五月﹐甲午﹐遂滅偪陽。

○偪﹐音福﹐又彼力反。

﹝疏﹞「遂滅偪陽」。

○解云﹕《左氏》經作「偪」字﹐音夫目反﹐一音逼近之逼﹐而南州人云道仍有偪陽之類﹐如逼近之逼矣。

公至自會滅日者﹐甚惡諸侯不崇禮義以相安﹐反遂爲不仁﹐開道彊夷滅中國。中國之禍﹐連蔓日及﹐故疾錄之。滅止於取邑﹐例不當書致。書致者﹐深諱﹐若公與上會﹐不與下滅。

○惡﹐烏路反。道﹐音導。蔓﹐音萬。公與﹐音預﹐下同。

﹝疏﹞注「滅日」至「下滅」。

○解云﹕凡滅例月﹐卽莊十年「冬﹐十月﹐齊師滅譚」﹐十三年「夏﹐六月﹐齊人滅遂」之屬是。今乃書日﹐故如此解也。言反遂爲不仁者﹐則此經「遂滅偪陽」是也。雲開道彊夷者﹐昭八年夏﹐「楚人執陳行人於徵師殺之」﹐「冬﹐十月﹐壬午楚師滅陳。執公子招﹐放之於越。殺陳孔瑗」﹔十一年「冬﹐四月﹐丁已﹐楚子虔誘蔡侯般﹐殺之於申」﹐「楚公子棄疾帥師圍蔡」﹐「冬﹐十有一月﹐丁酉﹐楚師滅蔡。執蔡世子有以歸﹐用之」﹔三十年「冬﹐十有二月﹐吳滅徐。徐子章禹奔楚」﹔定十四年「楚公子結帥師滅頓﹐以頓子蹌歸」﹔十五年春﹐「楚子滅胡。以胡子豹歸」之屬﹐皆是彊夷疊害諸夏﹐故言連蔓日及﹐是以變例書日﹐疾而錄之。云滅比云云者﹐《春秋》之義﹐主書致者﹐正欲別其得意以不﹐故莊六年傳曰「得意致會﹐不得意致伐」是也。若取邑例不書致﹐所以然者﹐取得他邑﹐得意明矣﹐何勞書致以見之乎﹖是以僖三十三年夏﹐「公伐邾婁﹐取叢」﹐何氏云「取邑不致者﹐得意可知例」是也。然則滅得他國﹐義如取邑﹐故曰滅比取邑﹐亦不當致而致之者﹐深爲內諱﹐使若公不與滅事故也。

楚公子貞﹑鄭公孫輒帥師伐宋。

晉師伐秦。

秋﹐莒人伐我東鄙。

公會晉侯﹑宋公﹑衛侯曹伯﹑莒子﹑邾婁子﹑齊世子光﹑滕子﹑薛伯﹑杞伯﹑小邾婁子伐鄭。

冬﹐盜殺鄭公子斐﹑公子發﹑公孫輒。不言其大夫者﹐降從盜﹐故與盜同文。

○斐﹐芳尾反﹐《左氏》作「騑」。

﹝疏﹞「冬盜殺」云云。

○解云﹕凡《春秋》之事﹐君殺大夫稱國﹐卽僖七年「鄭殺其大夫申侯」之屬是也。大夫相殺稱人﹐卽文九年「晉人殺其大夫先都」之屬是也。今此士殺其大夫﹐故言盜矣。是以文十六年傳云「大夫弒君稱名氏﹐賤者窮諸人」﹐注云「賤者謂士也﹐士正自當稱人」﹔「大夫相殺稱人﹐賤者窮諸盜」﹐注云「降大夫使稱人﹐降士使稱盜者﹐所以別死刑有輕重也」者﹐是其士殺大夫稱盜之義也。

○注「不言其」至「同文」。

○解云﹕士正自當稱人﹐宜言鄭人殺其大夫某甲﹐今不言其大夫者﹐正以士旣降從盜﹐故與盜同文也。其盜殺者﹐卽哀四年春﹐「盜弒蔡侯申」﹐傳云「弒君賤者窮諸人﹐此其稱盜以弒何﹖賤乎賤者也。賤乎賤者孰謂﹖謂罪人也」﹐彼注云「罪人者﹐未加刑也。蔡侯近罪人﹐卒逢其禍﹐故以爲人君深戒。不言其君者﹐方當刑放之﹐與刑人義同」。然則盜殺蔡侯申﹐不言其君﹐今此士殺大夫﹐降之言盜﹐亦不言其大夫﹐與實盜同。故云降從盜﹐故與盜同文也。而哀四年注云「當刑放之﹐與刑人義同」者﹐襄二十九年夏五月﹐「閽弒吳子余祭」﹐傳云「閽者何﹖門人也」﹐注云「以刑人爲閽﹐非其人﹐故變盜言閽」﹔「君子不近刑人﹐近刑人則輕死之道也」。注云「不言其君者﹐公家不畜﹐士庶不友﹐放之遠地﹐欲去聽所之﹐故不系國。不系國﹐故不言其君」。然則刑人所止﹐不常厥居﹐若故出奔﹐任其所願﹐由此之故﹐不合系國。旣不系國﹐則君臣義盡﹐是以《春秋》去君父以見之。其殺蔡侯者﹐由未加刑﹐而亦不言其君者﹐方當刑放﹐故與刑人同義也。

戍鄭虎牢。孰戍之﹖諸侯戍之。曷爲不言諸侯戍之﹖離至不可得而序﹐故言我也。剌諸侯旣取虎牢以爲蕃蔽﹐不能雜然同心安附之。

○爲蕃﹐方元反。

﹝疏﹞「戍鄭虎牢」云云。

○解云﹕五年「陳戍之下已有傳﹐而復發者﹐蓋嫌國邑不同故也。注「旣取虎牢」者。卽二年冬﹐「遂城虎牢」﹐傳云「虎牢者何﹖鄭之邑也。其言城之何﹖取之也。取之曷爲不言取之﹖爲中國諱也。曷爲爲中國諱﹖諱伐喪也」是也。

諸侯巳取之矣﹐曷爲系之鄭﹖據莒矣夷以牟婁來奔﹐本杞之邑﹐不系於杞。

﹝疏﹞注「據莒」至「於杞」。

○解云﹕卽昭五年「莒牟夷以牟婁及防玆來奔」是也。云本杞之邑﹐卽隱四年「二月﹐莒人伐杞﹐取牟婁」是也。

諸侯莫之主有﹐故反系之鄭。諸侯本無利虎牢之心﹐欲共以距楚爾﹐無主有之者﹐故不當坐取邑﹐故反系之鄭﹐見其意也。所以見之者﹐上諱伐喪不言取﹐今剌戍之舒緩﹐嫌於義反﹐故正之云爾。

○諸侯莫之主有﹐絕句。見其﹐賢徧反﹐下同。

﹝疏﹞注「所以見之者」。

○解云﹕上諱伐喪不言取者﹐卽二年冬﹐「遂城虎牢」﹐傳云云是也。不言取﹐諱之似不合取﹐旣不合取﹐戍之舒緩卽不合剌﹐而今剌之﹐義似違﹐是以《春秋》系之於鄭﹐見無主有﹐明欲拒楚﹐實無貪利﹐卽諸侯取之不合罪坐也﹐故云不當坐取邑耳。

楚公子貞帥帥救鄭。

公至自伐鄭。

十有一年﹐春﹐王正月﹐作三軍。三軍者何﹖三卿也。爲軍置三卿官也。卿大夫爵號。大同小異。方據上卿道中下﹐故總言三卿。

○爲軍﹐於僞反﹐年末同。

﹝疏﹞「作三軍」。

○解云﹕《公羊》以爲王官之伯﹐宜半天子﹐乃有三軍。魯爲州牧﹐但合二軍﹐司徒﹑司空將之而巳﹐今更益司馬之軍﹐添滿三軍﹐是以《春秋》書而譏之﹐故曰作三軍。是以隱五年注「禮﹐天子六師﹐方伯二師﹐諸侯一師」﹐是其一隅也。何氏之意﹐以軍與師得爲通稱﹐而臨時名耳。是以或言軍﹐或言師﹐不必萬二千五百人爲軍也。

○「三軍者何也」。

○解云﹕欲言先有﹐不應言作﹔欲言先無﹐軍是常役﹐故執不知問。

○注「爲軍」至「官也」。

○解云﹕魯人前此止置司徒﹑司空以爲將﹐下各有小卿二人輔助其政。其司馬事省﹐蓋總監而已﹐故但有一小卿輔之。今更置中軍司馬將之﹐亦置二小卿輔助其政﹐故曰爲軍置三卿官也。然則問者云三軍者何﹐師答之云三卿也者﹐謂言作三軍者﹐正是致司馬之職。三卿之官爲軍將也。

○注「卿大」至「小異」。解云﹕卿大夫者﹐皆是爵號﹐但大同小異而已。若總而言之﹐皆曰卿大夫﹔若別而異之﹐乃貴者曰卿﹐賤者曰大夫耳。如此注者﹐欲道一卿二大夫﹐所以總名三卿之意也。

○注「方據」至「三卿」。

○解云﹕言卿與大夫﹐析而言之其實有異﹐而皆謂之卿者﹐方據上卿言其中下者﹐遂得卿稱﹐故得通言三卿也。其二小卿謂之中下者﹐蓋二者相對有尊卑﹐若似《大司馬》敍官云﹕大司馬卿一人﹐小司馬中大夫﹐軍司馬下大夫然。

作三軍﹐何以書﹖欲問作多書乎﹖作少書乎﹖故復全舉句以問之。

○復﹐扶又反。

﹝疏﹞注「欲問」至「問之」。

○解云﹕欲道所以不直言何以書而舉作三軍者﹐弟子之意﹐欲問《春秋》之義書其作三軍者﹐爲是嫌其作軍大多而書乎﹖爲是嫌其大少而書乎﹖故復全舉經文一句軍之頭數問之。若直言何以書﹐但問主書﹐無以見其數﹐故言此也。

譏。何譏爾﹖古者上卿下卿﹐上士下士﹐說古制司馬官數。古者諸侯有司徒﹑司空﹐上卿各一﹐下卿各二﹔司馬事省﹐上下卿各一﹔上士相上卿﹐下士相下卿﹐足以爲治。襄公委任彊臣﹐國家內亂﹐兵革四起﹐軍職不共﹐不推其原﹐乃益司馬作中卿官﹐逾王制﹐故譏之。言軍者﹐本以軍數置之。月者﹐重錄之。

○省﹐所景反。相上﹐息亮反﹐下同。治﹐直吏反。共﹐音恭。

﹝疏﹞注「說古制」。

○解云﹕言古者司馬一官但上卿一人﹐下卿一人﹔上士一人﹐下士一人而巳﹐無以兩者。以其言者﹐不作軍將故也。

○注「古者」至「爲治」。

○解云﹕何氏之意﹐知古者但有司徒﹑司空典事者﹐正以《詩》云「乃召司徒﹐乃召司空」﹐不以司馬﹐故知司馬事省﹐總監而已。然則司徒卿一人﹐其大夫二人﹔司空卿一人﹐其大夫二人﹔司馬卿一人﹐其大夫一人﹐所謂諸侯之制﹐三卿五大夫矣。云襄公委任彊臣者﹐謂三家季孫宿之徒是也。云國家內亂者﹐謂舉事不由君命﹐卽下十二年「遂入運」之屬是也。云乃益司馬作中卿官﹐逾王制﹐故譏之者﹐言乃益司馬﹐謂添益其職內也﹔作中卿官者﹐謂於司馬內更作一卿官﹐尊於小卿﹐故曰作中卿官也﹔言逾王制者﹐謂過於先王舊制。云言軍者﹐本以軍數置之﹐求其實置中卿﹐而言作三軍者﹐言本所以置此中卿官者﹐正欲令助司馬爲軍將﹐將三軍﹐故曰本以軍數置之。雲月者﹐重錄之者﹐此事無例﹐不可相決﹐但言重失禮﹐故詳言之。

夏﹐四月﹐四卜郊﹐不從﹐乃不郊。成公下文不致此致者﹐襄公但不免牲爾。不怨懟﹐無所起。

○懟﹐直類反。

﹝疏﹞注「成公」至「所起」。

○解云﹕成十年「夏﹐四月﹐五卜郊﹐不從﹐乃不郊」﹐傳云「其言乃不郊何﹖不免牲﹐故言乃不郊也」﹐下云「五月﹐公會晉侯」以下「伐鄭」﹐注云「不致者﹐成公數卜郊不從﹐怨懟﹐故不免牲。不但不免牲而巳﹐故奪臣子辭以起之」者﹐是其成公下文不致之文也。今何氏難明前義﹐故令上下相曉也。

鄭公孫捨之帥師侵宋。

公會晉侯﹑宋公﹑衛侯﹑曹伯﹑齊世子光﹑莒子﹑邾婁子﹑滕子﹑薛伯﹑杞伯﹑小邾婁子伐鄭。

秋﹐七月﹐已未﹐同盟於京城北。

○京城北﹐《左氏》作「亳城北」。

﹝疏﹞「同盟於京城北」。

○解云﹕《穀梁》與此同﹐《左氏》經作「亳城北」﹐服氏之經亦作「京城北」﹐乃與此傳同之也。

公至自伐鄭。

楚子﹑鄭伯伐宋。

公會晉侯﹑宋公﹑衛侯﹑曹伯﹑齊世子光﹑莒子﹑邾婁子﹑滕子﹑薛伯﹑杞伯﹑小邾婁子伐鄭﹐會於蕭魚。此伐鄭也﹐其言會於蕭魚何﹖據伐鄭常難﹐今有詳錄之文。

○難﹐乃旦反。

﹝疏﹞注「據伐」至「之文」。

○解云﹕謂以上伐鄭﹐多以伐致作不得意之文﹐故曰常難。言今有詳錄之文者﹐謂錄其會蕭魚﹐並下文「公至自會」之屬是也。與前經異﹐故難之。

蓋鄭與會爾。中國以鄭故﹐三年之中五起兵﹐至是乃服﹐其後無干戈之患二十餘年﹐故喜而詳錄其會﹐起得鄭爲重。

○與﹐音預。

﹝疏﹞注「中國」至「爲重」。

○解云﹕卽上文九年「冬﹐公會晉侯」以下「伐鄭」﹐「同盟於戲」﹐一也﹔十年秋﹐「公會晉侯」以下「伐鄭」﹐二也﹔冬﹐「戍鄭虎牢」﹐三也﹔今年「公會晉侯」以下「伐鄭」﹐「同盟於京城北」﹐四也﹔通此則五矣﹐故曰三年之中五起兵耳。云至是乃服者﹐非直鄭人與會﹐下文公以會致﹐亦是其服文矣。云其後無干戈之患二十餘年者﹐謂鄭之遂服﹐不復伐之﹐不謂不伐余國﹐卽下十四年夏﹐「叔孫豹會晉荀偃」以下「伐秦」﹔十八年「公會晉侯」以下「同圍齊」之屬是。言二十餘年﹐謂不滿得三十年﹐至昭公之時﹐屬楚滅陜﹑蔡﹐蠻夷內侵﹐乃是諸夏之患﹐故言此。

公至自會。

楚人執鄭行人良霄。

○霄﹐音消。

冬﹐秦人伐晉。爲楚救鄭。

﹝疏﹞注「爲楚救鄭」。

○解云﹕爲楚救鄭之義出《左氏傳》矣。

襄公卷二十﹝起十二年﹐盡二十四年﹞

襄公卷二十﹝起十二年﹐盡二十四年﹞

十有二年﹐春﹐王三月﹐莒人伐我東鄙﹐圍臺。邑不言圍﹐此其言圍何﹖伐而言圍者﹐取邑之辭也。伐而不言圍者﹐非取邑之辭也。外取邑有嘉惡當書﹐不直言取邑者﹐深恥中國之無信也。前九年伐得鄭﹐同盟於戲。楚伐鄭不救﹐卒爲鄭所背﹐中國以弱﹐蠻荊以彊﹐兵革亟作。蕭魚之會﹐服鄭最難﹐不務長和親﹐復相貪犯﹐故諱而言圍以起之。月者﹐加責之。

○臺﹐他來反﹐又音臺。背﹐音佩。亟﹐去冀反。難﹐乃旦反。長﹐丁丈反。

﹝疏﹞「邑不言圍」。

○解云﹕隱五年冬﹐「宋人伐鄭﹐圍長葛」﹐傳云「邑不言圍」﹐注云「據伐於余丘不言圍」也。今此不注者﹐從彼可知矣。

○注「外取」至「責之」。

○解云﹕凡外取魯邑﹐有所嘉﹐有所惡﹐皆當書見。昭二十五年冬﹐「齊侯取運」﹐傳云「外取邑不書﹐此何以書﹖爲公之也」﹐彼注云「爲公取運以居公﹐善其憂內故書」者﹐是其有嘉而書也。宣元年「六月﹐齊人取濟西田」﹐傳云「外取邑不書﹐此何以書﹖所以賂齊也。曷爲賂齊﹖爲弒子赤之賂也」﹐注云「子赤﹐齊外孫。宣公篡弒之﹐恐爲齊所誅﹐爲是賂之﹐故諱使若齊自取之者」﹐「月者﹐惡內甚於邾婁子益」者﹐是其有惡書也﹐故言外取邑有嘉惡當書也。然則外取魯邑﹐有所嘉﹐有所惡﹐當書取。今亦有所惡﹐所以不直言取邑而言圍者﹐深恥中國之無信故也。云前九年伐得鄭﹐知九年伐得鄭者﹐以上言「公會晉侯」以下﹐卽言「同盟於戲」﹐是其伐得之也。言楚伐鄭不救者﹐卽下文「楚子伐鄭」﹐經無救鄭之文是也。言卒爲鄭所背者﹐卽十年夏﹐「楚公子貞﹑鄭公孫輒帥師伐宋」﹐是其背諸夏之文。云兵革亟作者﹐卽前年注云「三年之中五起兵」是也。云蕭魚之會﹐服鄭最難者﹐正以三年之中五起兵﹐然後得之﹐直會於蕭魚。蕭魚鄭人與會而已﹐經無同盟之文﹐故知服鄭最難矣。云故諱而言圍以起之者﹐不直言取而諱之言圍﹐作無所嘉惡之文者﹐欲以起禍深﹐不可言故也。知此「莒人伐我東鄙﹐圍臺」之經爲文者﹐正以此傳作常文釋之云「伐而言圍者﹐取邑之辭也。伐而不言圍者﹐非取邑之辭也」。下十五年「夏﹐齊侯伐我北鄙﹐圍成」﹐十七年「秋﹐齊侯伐我北鄙﹐圍洮。齊髙厚帥師伐我北鄙﹐圍防」之屬﹐皆從此文而不釋﹐故知常文明矣。若此是義之經﹐至齊髙厚之下傳當解之。雲月者﹐加責之者﹐欲道下十七年「秋齊侯伐我北鄙﹐圍洮」﹐及髙厚「圍防」之屬﹐皆不書月﹐故知此特月﹐加而責之故也。而十五年「圍成」之下﹐注云「俱犯蕭魚﹐此不月﹐十二年月者﹐疾始可知」者﹐正以去此勢近﹐故令從此義。十七年者差遠﹐故不復解之。

季孫宿帥師救臺﹐遂入運。入運者﹐討叛也。封內兵書者﹐爲遂舉。討叛惡遂者﹐得而不取﹐與不討同﹐故言入起其事。

﹝疏﹞注「入運討叛也」。

○解云﹕昭元年「三月﹐取運。運者何﹖內之邑也。其言取之何﹖不聽也」﹐何氏云「不聽者﹐叛也。不言叛者﹐爲內諱﹐故書取以起之」。然則運者是內邑﹐而季孫入之﹐故知討叛也。

○注「封內兵書者﹐爲遂舉」。

○解云﹕《春秋》之義﹐封內之兵﹐例所不書﹐卽定八年傳云「公斂處父帥師而至」﹐經不書之是也。今書「救臺」與「入運」者﹐爲惡季孫之遂﹐是以舉之。

○注「討叛」至「其事」。

○解云﹕《春秋》之義﹐大夫出竟﹐有可以安社稷利國家者﹐專之可也。然則討叛之事﹐可以容其專之﹐而惡其遂者﹐正以得而不取﹐與不討莫異。知得而不取者﹐正以經書入故也﹐是以隱二年夏﹐「莒人入向」之下﹐傳云「入者何﹖得而不居也」。案下注云「季孫宿遂取鄆以自益其邑」﹐然則此言「得而不取」者﹐謂𨿽得運﹐不取以入國家﹐非謂全不取也。言故書入起其事者﹐以起其不取運以入國家之事也。

大夫無遂事﹐此其言遂何﹖公不得爲政爾。時公微弱﹐政教不行﹐故季孫宿遂取鄆而自益其邑。

﹝疏﹞「大夫無遂事云」云。

○解云﹕莊公十九年「公子結」之下已發此傳﹐今此復言之者﹐嫌討叛不惡遂﹐故明之。

○注「季孫宿」至「其邑」。

○解云﹕遂者﹐專事之辭。言季孫自專取鄆﹐故言遂取鄆也。知以自益其邑者﹐正以討叛邑而不入國家﹐故知以自益其邑也。

夏﹐晉侯使士彭來聘。

秋﹐九月﹐吳子乘卒。至此卒者﹐與中國會同﹐本在楚後﹐賢季子﹐因始卒其父﹐是後亦欲見其疊爲君。卒皆不日﹐吳遠於楚。

○疊﹐大結反。

﹝疏﹞「夏晉侯使士彭來聘」。

○解云﹕考諸正本﹐皆作「士魴」字。若作「士彭」者﹐誤矣。

○注「至此」至「其父」。

○解云﹕案宣十八年秋﹐「楚子旅卒」﹐而吳至是乃書卒者﹐正以其與中國會同本在楚後﹐是以《春秋》略之﹐不書卒﹐但因季子之賢﹐乃始卒其父矣。僖十九年冬﹐「會陳人﹑蔡人﹑楚人﹑鄭人盟於齊」﹔二十一年春﹐「宋人﹑齊人﹑楚人盟於鹿上」﹐「秋﹐宋公﹑楚子﹑陳侯」以下「會於霍」﹔成十五年冬﹐「叔孫僑如會晉士燮」以下﹐「會吳於鍾離」。然則於傳聞之世﹐楚人數與中國會同」至「所聞之世吳人乃會故云「與中國會同本在楚後也。知賢季子乃始卒其父者﹐正以吳子乘不慕諸夏﹐會大晚﹐理宜略之。今得書卒﹐問其有因﹐是以二十九年夏﹐「吳子使札來聘」之下﹐傳云「吳無君﹐無大夫﹐此何以有君有大夫﹖賢季子也。何賢乎季子﹖讓國也」﹐「賢季子﹐則吳何以有君有大夫﹖以季子爲臣﹐則國宜有君者也。札者何﹖吳季子之名也。《春秋》賢者不名﹐此何以名﹖許夷狄者﹐不壹而足也。季子者﹐所賢也。曷爲不足乎季子﹖許人臣者必使臣﹐許人子者﹐必使子也」﹐彼注云「緣臣子尊榮﹐莫不欲與君父共之」﹐「故不足乎季子﹐所以隆父子之親也」。以此言之﹐則知由賢季子卒其父也。

○注「是後」至「爲君」。

○解云﹕今書其父卒﹐亦欲見其四子疊爲君之義故也。襄二十九年傳云「其讓國柰何﹖謁也﹑余祭也﹑夷昧也﹐與季子同母者四﹐季子弱而才﹐兄弟皆愛之﹐同欲立之以爲君。謁曰﹕『今若是迮而與季子國﹐季子猶不受也。請無與子而與弟﹐弟兄疊爲君﹐而致國乎季子。』皆曰﹕『諾。』故諸爲君者﹐皆輕死爲勇﹐飲食必祝」﹐是其疊爲君之事。

○注「卒皆不日吳遠於楚」。

○解云﹕言皆不日者﹐卽此文書九月﹐下二十五年冬十二月﹐「吳子謁伐楚﹐門於巢卒」﹔昭十五年「春﹐王正月﹐吳子夷昧卒」之屬﹐故云卒皆不日也。言吳遠於楚者﹐正以宣十八年秋七月﹐「甲戌﹐楚子旅卒」﹔下十三年「秋﹐九月﹐庚辰﹐楚子審卒」之屬皆書日﹐故決之也。凡爲人宜道接而生恩﹐楚邇於諸夏﹐數會同﹐親而邇近之﹐故書其日﹔吳側海隅﹐而與諸夏罕接﹐故皆不日﹐以見其遠也。

冬﹐楚公子貞帥師侵宋。

公如晉。

十有三年﹐春﹐公至自晉。

夏﹐取詩。詩者何﹖邾婁之邑也。曷爲不系乎邾婁﹖諱亟也。諱背蕭魚之會亟。取詩﹐二傳作「邿」。亟﹐去冀反﹐注同。背﹐音佩。

﹝疏﹞「夏取詩」者。

○解云﹕正本皆作「邿」字。有作「詩」字者﹐誤。

○「詩者何」。

○解云﹕欲言其國﹐曾來未有﹔欲言其邑﹐又不系國﹐故執不知問。

○注「諱背」至「會亟」。

○解云﹕正以上十一年蕭魚之會﹐邾婁在其間﹐如此解。

秋﹐九月﹐庚辰﹐楚子審卒。

○冬﹐城防。

十有四年﹐春﹐王正月﹐季孫宿﹑叔老會晉士匄﹑齊人﹑宋人﹑衛人﹑鄭公孫囆﹑曹人﹑莒人﹑邾婁人﹑滕人﹑薛人﹑杞人﹑小邾婁人﹐會吳於向。月者﹐危刺諸侯委任大夫交會彊夷﹐臣日以彊﹐三年之後﹐君若贅旒然。

○囆﹐敕邁反﹐二傳作「蠆」。向﹐舒亮反。綴流﹐知銳反﹐又作丁棁反﹐一本作「贅旒」。

﹝疏﹞注「三年之後﹐君若贅旒然」

○解云﹕卽下十六年春﹐「三月﹐公會晉侯」以下「於溴梁。戊寅﹐大夫盟」﹐傳云「諸侯皆在是﹐其言大夫盟何﹖信在大夫也。何言乎信在大夫也。曷爲徧剌天下之大夫﹖君若贅旒然」﹐彼注云「旒﹐旂旒。贅﹐系屬之辭」﹐「以旂旒諭者﹐爲下所執持東西」者也。

二月﹐乙未﹐朔﹐日有食之。是後衛侯爲彊臣所逐出奔。溴梁之盟﹐信在大夫。

﹝疏﹞注「是後衛」至「大夫」。

○解云﹕彊臣﹐謂孫寧矣。云溴梁之盟﹐信在大夫者﹐在下十六年春﹐鄕巳引之訖。

夏﹐四月﹐叔孫豹會晉荀偃﹑齊人﹑宋人﹑衛北宮結﹑鄭公孫囆﹑曹人﹑莒人﹑邾婁人﹑滕人﹑薛人﹑杞人﹑小邾婁人伐秦。

已未﹐衛侯衎出奔齊。日者﹐爲孫氏﹑寧氏所逐﹐後寧氏復納之﹐出納之者同﹐當相起﹐故獨日也。不書孫寧逐君者﹐舉君絕爲重﹐見逐說在二十七年。

○復﹐扶又反。

﹝疏﹞「叔孫豹會晉荀者」。

○解云﹕舊本作「荀偃」。若作「荀罃」者﹐誤。

○注「日者」至「日也」。

○解云﹕凡諸侯出奔之例﹐大國書月﹐重乖離之禍﹔小國書時﹐卽桓十五年「五月﹐鄭伯罕出奔蔡」﹔昭三年冬﹐「北燕伯款出奔齊」之屬是也。今此書日﹐故須解之。爲孫氏﹑寧氏所逐者﹐下二十七年傳云「衛寧殖與孫林父逐衛侯而立公孫剽」是也。知後寧氏復納者﹐亦彼傳文﹐寧殖已死﹐其子寧喜納之也。云出納之者同﹐當相起﹐故獨日也者﹐欲見其出納之者同﹐故出入皆書﹐見其一家之事。其入書日之經﹐卽下二十六年二月﹐「甲午﹐衛侯衎復歸於衛」是也。云舉君絕爲重者﹐謂書衎之名﹐見其當絕﹐不合爲諸侯。云見逐說在二十七年者﹐謂下二十七年夏﹐「衛侯之弟鱄出奔晉」之下﹐傳具道見逐之由也。

莒人侵我東鄙。

秋﹐楚公子貞帥師伐吳。

冬﹐季孫宿會晉士匄﹑宋華閱﹑衛孫林父﹑鄭公孫囆﹑莒人﹑邾婁人於戚。

○閱﹐音悅。

十有五年﹐春﹐宋公使向戍來聘。

○戊﹐音卹。二月﹐已亥﹐及向戍盟於劉。

劉夏逆王后於齊。劉夏者何﹖天子之大夫也。劉者何﹖邑也。其稱劉何﹖據宰渠伯糾系官。

○劉夏﹐戶雅反。

﹝疏﹞「劉夏者何」。

○解云﹕欲言王臣﹐文不言爵﹔欲言諸侯臣﹐而逆王后﹐故執不知問。

○「劉者何」。

○解云﹕欲言官名﹐經典未有﹔欲言非官﹐與宰咺文相值﹐故執不知問。

○注「據宰渠伯糾系官」者。卽桓四年「夏﹐天王使宰渠伯糾來聘」是也。

以邑氏也。諸侯入爲天子大夫﹐不得氏國稱本爵﹐故以所受采邑氏﹐稱子。所謂采者﹐不得有其土地人民﹐采取其租稅爾。《禮記﹖王制》曰﹕天子三公之田視公侯﹐卿視伯﹐視夫視子男﹐元士視附庸。稱子者﹐參見義。顧爲天子大夫﹐亦可以見諸侯不生名﹐亦可以見爵﹐亦可以見大夫稱﹐傳曰「天子大夫」是也。不稱劉子而名者﹐禮﹐逆王后當使三公﹐故貶去大夫﹐明非禮也。

○采邑﹐七代反﹐下「謂采」同。租稅﹐子奴反﹔下舒銳反。見義﹐賢徧反﹐下同。大夫稱﹐尺證反。去﹐起呂反。

﹝疏﹞注「諸侯」至「稱子」。

○解云﹕知劉夏是諸侯﹐入爲天子大夫者﹐正以卒葬並書﹐卽定四秋七月﹐「劉捲卒」﹐「葬劉文公」是也。若直爲大夫者﹐假令書卒﹐不錄其葬﹐卽文三年「夏﹐五月﹐王子虎卒」﹐經無葬文是也。言不得氏國稱本爵者﹐謂不得氏本國﹐不得稱本爵也。其本國本爵﹐今史文無記﹐不可以指知也。言故以所受采邑氏﹐稱子者﹐卽劉子﹑尹子﹑單子之屬是也。言其常文然﹐不謂此經得稱子矣。

○注「禮記」至「附庸」。

○解云﹕《公羊》之義﹐天子圻內不封諸侯﹐故如此解﹐卽引《王制》以証之﹐與《左氏》《穀梁》之義異。若然﹐案《王制》下文云「天子之縣內﹐方百里之國九﹐七十里之國二十有一﹐五十里之國六十有三﹐凡九十三國。名山大澤不以朌﹐其餘以祿士﹐以爲間田。」鄭氏云「大國九者﹐三公之田三﹐爲有致仕者副之爲六也﹔其餘三﹐待封王之子弟。次國二十一者﹐卿之田六﹐亦爲有致仕者副之爲十二﹔又三爲三孤之田﹐其餘六﹐亦待封王之子弟。小國六十三﹐大夫之田二十七﹐亦爲有致仕者副之爲五十四﹔其餘九﹐亦以待封王之子弟。三孤之田不副者﹐以其無職﹐佐公論道耳﹐𨿽其致仕﹐猶可卽而謀焉。」以此言之﹐天子圻內九十三國。言天子圻內不封諸侯者﹐謂采地以爲國﹐比圻外諸侯田﹐自采取其稅租而已﹐不得取卽有其人民﹐身沒之後﹐子孫不世﹐不得以諸侯難之。

○注「稱子」至「是也」。

○解云﹕參讀爲二三之三也。言凡諸侯入爲天子大夫所以稱子者﹐三種見義﹐何者﹖正欲顧其爲天子大夫。其稱子所以得三見義者﹕一則可以見諸侯不生名﹐故曰子﹔一則可以見其本爵﹐何者﹖是圻外諸侯﹐容其稱爵﹐𨿽不得正稱其本爵﹐亦得稱子以見之﹔一則可以見大夫稱﹐故曰參見義也。言傳曰天子大夫是也者﹐卽上傳云「劉夏者何﹖天子之大夫也」是也。

○注「不稱」至「非禮也」。

○解云﹕桓八年冬十月﹐「祭公來﹐遂逆王后於紀」﹐傳云「祭公者何﹖天子之三公也」﹐何氏云「婚禮成於伍﹕先納采﹑問名﹑納吉﹑納徵﹑請期﹐然後親迎。時王者遣祭公來﹐使魯爲媒﹐可則因用魯往迎之。不復成禮﹐疾王者不重妃匹﹐逆天下之母﹐若逆婢妾﹐將謂海內何哉﹖故譏之」。其注並引親迎言之﹐則知何氏以爲天子親迎﹐是以《異義》「《公羊》說」云「天子至庶人皆親迎﹐所以重婚禮也」者是。何此注云「禮﹐逆王后當使三公」者﹐蓋謂有故之時﹐或者何氏此注云「禮﹐逆王后當使三公」﹐卽知何氏之意﹐以爲不親迎﹐與桓八年注云「婚禮成於五」云云「然後親迎」者﹐欲道士婚禮親迎之前﹐仍有此五禮﹐於時王者不行﹐不謂解天子親迎也。又言疾王者不重妃匹云云者﹐正謂疾時王不行五禮﹐不謂責親迎。而《異義》「《公羊》說」云「天子親迎」者﹐彼是章句家說﹐非何氏之意也。云故貶去大夫﹐明非禮也者﹐謂子是大夫之稱。今貶而去之﹐故曰貶去大夫也。去其大夫正稱﹐非禮明矣﹐故云貶去大夫﹐明非禮也。

外逆女不書﹐此何以書﹖過我也。明魯當共送迎之禮。

○過﹐古禾反。共﹐音恭。

夏﹐齊侯伐我北鄙﹐圍成。俱犯蕭魚。此不月﹐十二年月者﹐疾始可知。

﹝疏﹞注「俱犯」至「可知」。

○解云﹕卽十二年「三月﹐莒人伐我東鄙﹐圍臺」﹐傳云「邑不言圍﹐此其言圍何﹖伐而言圍者﹐取邑之辭也」﹐彼注云「不直言取邑者﹐深恥中國之無信也。前九年伐得鄭﹐同盟於戲。楚伐鄭不救﹐卒爲鄭所背﹐中國以弱﹐蠻荊以彊﹐兵革亟作。蕭魚之會﹐服鄭最難﹐不務長和親﹐復相貪犯﹐故諱而言圍以起之。月者﹐加責之」。然則今「齊侯伐我北鄙﹐圍成」者﹐亦是取邑之辭﹐但深恥諸夏之無信﹐故言圍以起之。然則齊侯不務長和親﹐復相貪犯﹐背蕭魚約﹐而特不月者﹐疾始可知也。

公救成﹐至遇。其言至遇何﹖據季孫宿救臺不言所至。

﹝疏﹞注「據季」至「所至」。

○解云﹕卽上十二年春﹐「季孫宿帥師救臺﹐遂入運」是也。

不敢進也。兵不敵﹐不敢進也。不言止次﹐如公次於郎以剌之者﹐量力不責重民也﹐故與至攜同文。封內兵書者﹐爲不進張本。

○攜﹐戶圭反﹐又囚兗反。爲﹐於僞反。

﹝疏﹞注「不言」至「民也」云云。

○解云﹕莊三年「公次於郎」﹐傳云「其言次於郎何﹖剌欲救紀而後不能也」。彼注云「惡公旣救人﹐辟難道還﹐故書其止次以起之」是也。正以此量力不責之﹐則知莊公三年者﹐力能救之而不敢救﹐故剌之。云故與至巂同文者﹐僖二十六年春﹐「公追齊師至巂﹐弗及」是也。然則彼言至巂﹐此言至遇﹐故言與至巂同文。彼下注云「國內兵不書﹐而舉地者﹐善公齊師去則止﹐不遠勞百姓﹐過復取勝﹐得用兵之節﹐故詳錄之」﹐卽襄公知力不能敵﹐不忍戰殺其民﹐至遇則止﹐亦得用兵之宜﹐故與之同文。

○注「封內」云云。

○解云﹕定八年傳云「公斂處父帥師而至」﹐經不書之﹐則知封內之兵例不書也。今此公救成﹐亦是封內之兵﹐書之者﹐正爲至遇張本也。至遇者﹐是不進之文﹐故言此也。

季孫宿﹑叔孫豹帥師城成郛。

○郛﹐芳夫反。

秋﹐八月﹐丁巳﹐日有食之。是後溴梁之盟﹐信在大夫﹐齊﹑蔡﹑莒﹑吳﹑衛之禍﹐徧滿天下。

﹝疏﹞注「是後」至「大夫」。

○解云﹕在下十六年春。

○注「齊蔡」至「天下」。

○解云﹕下二十五年「夏﹐五月﹐乙亥﹐齊崔杼弒其君光」﹐冬十二月「吳子謁伐楚﹐門於巢卒」﹔二十六年春﹐「二月﹐辛卯﹐衛寧喜弒其君剽」﹔二十九年夏五月﹐「閽弒吳子余祭」﹔三十年「夏﹐四月﹐蔡世子般弒其君固」﹔三十一年「冬﹐十有一月﹐莒人弒其君密州」﹐事不次者﹐意及則言﹐不必見義也。

邾婁人伐我南鄙。

冬﹐十有一月﹐癸亥﹐晉侯周卒。

○周﹐一本作「雕」。

十有六年﹐春﹐王正月﹐葬晉悼公。

三月﹐公會晉侯﹑宋公﹑衛侯﹑鄭伯﹑曹伯﹑莒子﹑邾婁子﹑薛伯﹑杞伯﹑小邾婁子於湨梁。

○湨﹐本又作「狊」﹐古闃反。戊寅﹐大夫盟。諸侯皆在是﹐其言大夫盟何﹖據葵丘之盟諸侯皆在﹐有大夫﹐不言大夫盟。

﹝疏﹞「公會晉侯」以下「於溴梁」者。

○解云﹕《爾雅﹖釋地》云「梁莫大於溴梁」﹐孫氏曰「梁﹐水橋也」﹐《音義》云「湨水出河內軹縣東南﹐至溫入河」是也。

○注「據葵丘之盟」者。

○解云﹕在僖九年。其經云「夏﹐公會宰周公﹑齊侯﹑宋子」以下「於葵丘」﹐」九月﹐戊辰﹐諸侯盟於葵丘」﹐案彼經傳云﹐不見有大夫之盟文﹐惟有僖十五年「三月﹐公會齊侯﹑宋公」以下﹐「盟於牡丘﹐遂次於匡。公孫敖率師及諸侯之大夫救徐」。然則牡丘之盟﹐卽有大夫可知。此注云「葵丘之盟」者﹐誤也﹐宜爲「牡丘」字矣。信在大夫也者﹐言其信任在於大夫。

信在大夫也。故書大夫盟﹐不言諸侯之大夫者﹐起信在大夫。

﹝疏﹞注「不言諸侯之大夫者﹐起信在大夫」。

○解云﹕欲決上三年雞澤之會﹐經云及諸侯之大夫也。

何言乎信在大夫﹖據上三年戊寅不起

﹝疏﹞注「據上」至「不起」。

○解云﹕卽上三年雞澤之會﹐經云「戊寅﹐叔孫豹及諸侯之大夫﹐及陳袁僑盟」﹐連言諸侯﹐是其不起之文。而言上戊寅不起者﹐欲道今此戊寅起之﹐二經皆言戊寅﹐故得相對爲上下也。

徧剌天下之大夫也。曷爲徧剌天下之大夫﹖據戊寅不剌之。

○徧剌者﹐音徧﹐下及下注同。

﹝疏﹞注「據戊寅不剌之」。

○解云﹕不復言上戊寅者﹐上已言之﹐從可知省文。

君若贅旒然。旒﹐旂旒。贅﹐系屬之辭﹐若今俗名就婿爲贅婿矣。以旂旒諭者﹐爲下所執持東西。旒者﹐其數名。《禮記﹖玉藻》曰「天子旂十有二旒﹐諸侯九﹐卿大夫七﹐士五。」不言諸侯之大夫者﹐明所剌者非但會上大夫﹐並偏剌天下之大夫。不殊內大夫者﹐欲一其文﹐見惡同也。至此所以徧剌之者﹐蕭魚之會﹐服鄭最難﹐諸侯勞倦﹐莫肯復出﹐而大夫常行﹐三委於臣而君遂失權﹐大夫故得信任﹐在故孔子曰「惟器與名﹐不可以假人」。不重出地者﹐與三年雞澤大夫盟同義。

○贅﹐章銳反﹐本又作「綴」﹐丁衛反﹐又丁劣反﹐系屬也。旒﹐音畱﹐本又作「流」﹐旌旗之旒。屬﹐音燭。見惡﹐賢徧反。難﹐乃旦反。復﹐扶又反。重﹐直用反。

﹝疏﹞注「若今俗名就婿爲贅婿矣」。

○解云﹕亦是妻所持挈﹐故名之云爾。

○注「禮記玉藻」。

○解云﹕案今《禮記﹖玉藻》卽無此文﹐惟《禮說稽命徵》及《含文嘉》皆云「天子旗九刃﹐十二旒﹐曳地﹔諸侯七刃﹐九旒﹐齊軫﹔卿大夫五刃﹐七旒齊較﹔士三刃﹐五旒﹐齊首」﹐而言《玉藻》﹐誤也。云「不言」至「大夫」者。注己云「不言諸侯之大夫者」﹐起信在大夫。今又言此者﹐謂不言諸侯之大夫有兩種之義﹐非但起信在大夫﹐明徧剌天下之大夫也。云不殊內大夫者﹐欲一其文﹐見惡同也者﹐欲道上三年雞澤之會﹐殊叔孫豹不一其文者﹐非惟彼大夫之過﹐豹惡亦可見故也。云諸侯勞倦﹐莫肯復出﹐而大夫常行﹐三委於臣而君遂失實權﹐大夫故得信在者﹐謂上十一年蕭魚之會以來﹐十四年春﹐「季孫宿﹑叔老會晉士匄」以下「於向」﹐夏﹐「叔孫豹會晉荀偃」以下「伐秦」﹐「冬﹐季孫宿會晉士匄」以下「於戚」之屬﹐是諸侯不出﹐大夫常行也。云故孔子曰「惟器與名﹐不可以假人」者﹐《家語》文。成二年《左傳》亦有此言。云不重出地者﹐與三年雞澤大夫盟同義者﹐卽上注云「不重出地﹐有諸侯在﹐臣系君﹐故因上地」是也。

晉人執莒子﹑邾婁子以歸。錄以歸者﹐甚惡晉。有罪無罪﹐皆當歸京師﹐不得自治之。

○惡﹐烏路反。

﹝疏﹞注「錄以」至「治之」。

○解云﹕稱人以執非伯討﹐己是晉之惡也。復言以歸﹐不決於天子﹐又是其惡﹐故其錄以歸者﹐甚惡晉矣。

齊侯伐我北鄙。

夏﹐公至自會。

五月﹐甲子﹐地震。是時湨梁之盟﹐政在臣下﹐其後叛臣二﹐弒君五﹐楚滅舒鳩﹐齊侯襲莒﹐乖離出奔﹐兵事最甚。

﹝疏﹞注「其後叛臣二者」。

○解云﹕卽下二十三年夏﹐「晉欒盈復入於晉﹐入於曲沃」﹔二十六年春﹐「衛孫林父入於戚以叛」是也。云弒君五者﹐卽下二十五年夏﹐「齊崔杼弒其君光」﹔二十六年春﹐「衛寧喜弒其君剽」﹔二十九年夏﹐「閽弒吳子余祭」﹔三十年夏﹐「蔡世子般弒其君固」﹔三十一年冬﹐「莒人弒其君密州」之屬是也。云楚滅舒鳩者﹐卽下二十五年秋﹐「楚屈建帥師滅舒鳩」是也。云齊侯襲莒者﹐在下二十三年冬。云乖離出奔者﹐卽下十七年﹐「宋華臣出奔陳」﹔二十年「蔡公子履」﹑「陳侯之弟光﹐出奔楚」之屬也。

叔老會鄭伯﹑晉荀偃﹑衛寧﹑殖宋人伐許。

﹝疏﹞「叔老會鄭伯﹑晉荀偃」。

○解云﹕正本作荀偃﹐若有作「荀罃」者﹐誤矣。

秋﹐齊侯伐我北鄙﹐圍成。

大雩。先是伐許﹐齊侯圍成﹐動民之應。

冬﹐叔孫豹如晉。

十有七年﹐春﹐王二月﹐庚午﹐邾婁子瞷卒。

○瞷﹐音閒﹐或下姦反﹐《左氏》作「牼」。。

宋人伐陳。

夏﹐衛石買帥師伐曹。秋﹐齊侯伐我北鄙﹐圍洮。

○洮﹐他刀反﹐《左氏》作「桃」。。

齊髙厚帥師伐我北鄙﹐圍防。

九月﹐大雩。比年仍見圍﹐不暇卹民之應。宋華臣出奔陳。

冬﹐邾婁人伐我南鄙。

十有八年﹐春﹐白狄來。

白狄者何﹖夷狄之君也。何以不言朝﹖不能朝也。

○言朝﹐直遙反﹐下同。

﹝疏﹞「白狄者何」。

○解云﹕欲言其君﹐經不書朝﹔欲言其臣﹐不見名氏﹐故執不知問。

夏﹐晉人執衛行人石買。

秋﹐齊師伐我北鄙。

冬﹐十月﹐公會晉侯﹑宋公﹑衛侯﹑鄭伯﹑曹伯﹑莒子﹑邾婁子﹑滕子﹑薛伯﹑杞伯﹑小邾婁子同圍齊。曹伯負芻卒於師。

楚公子午帥師伐鄭。

十有九年﹐春﹐王正月﹐諸侯盟於祝阿。下有執﹐不日者﹐善同伐齊﹐故褒與信辭。

○祝阿﹐二傳作「祝柯」。

﹝疏﹞「下有」至「信辭」。

○解云﹕《公羊》之義﹐不信者日。今上文同盟﹐下卽執邾婁子﹐是爲不信﹐而不日者﹐褒與信辭故也。

晉人執邾婁子﹐公至自伐齊。此同圍齊也﹐何以致伐﹖據諸侯圍許致圍。

﹝疏﹞注「據諸侯圍許致圍者」。

○解云﹕卽僖二十八年冬﹐「諸侯遂圍許」﹔二十九年﹐公至自圍許」是也。

未圍齊也。故致伐起。未圍齊﹐則其言圍齊何﹖抑齊也。曷爲抑齊﹖據侵蔡伐楚猶不抑。

﹝疏﹞注「據侵」至「不抑」。

○解云﹕卽僖四年「春﹐王正月﹐公會齊侯」以下「侵蔡﹐蔡潰」﹐「遂伐楚」是也。言猶不抑者﹐正以楚爲彊夷﹐數害諸侯﹐論深淺﹐甚於齊矣﹐猶不抑之﹐故以爲難也。

爲其亟伐也。或曰爲其驕蹇﹐使其世子處乎諸侯之上也。以下葬略﹐或說是也。亟伐者﹐並數爾。加圍者﹐明當從滅死二等﹐奪其爵土。

○爲其﹐於僞反﹐下同。亟﹐去冀反﹐注同。驕蹇﹐紀橋反﹐本又作「橋」﹔下紀輦反。並數﹐必正反﹔下所主反﹐下「數年」同。

﹝疏﹞「或曰爲其」至「上也」。

○解云﹕卽上十一年夏﹐「公會晉侯」以下「伐鄭」之時﹐齊世子光在於莒子之上之屬是也。

○注「以下」至「是也」。

○解云﹕下葬略者﹐卽下文「冬﹐葬齊靈公」﹐注云「不月者﹐抑其父﹐嫌子可得無過﹐故奪臣子恩﹐明光代父從政﹐處諸侯之上不孝也」者﹐是正以葬是生者之事﹐故略其父葬﹐得惡其子﹐則知或說近其義也。云亟伐者﹐並數爾者﹐卽上「圍成」﹑「圍洮」﹑「圍防」之屬﹐故言並數爾。必如此解者﹐正以宣九年「秋﹐取根牟」﹐傳云「根牟者何﹖邾婁之邑也。曷爲不系乎邾婁﹖諱亟也」。注云「亟﹐疾也。屬有小君之喪﹐邾婁子來加禮﹐未期而取其邑﹐故諱不系邾婁也」。然則彼言亟者﹐謂上有小君薨﹐邾婁來加禮於魯﹐未期而伐取邑﹐背信大疾﹐故云亟。今此直是頻擊伐魯﹐故云亟﹐故須解云亟伐者並數爾﹐以別彼文。

○注「加圍者」至「爵土」。

○解云﹕據未圍而言圍﹐故謂之加也。莊十年傳云「觕者曰侵﹐精者曰伐﹐戰不言伐﹐圍不言戰﹐入不言圍﹐滅不言入﹐書其重者」。然則用兵之道﹐滅爲最甚﹐入次之﹐圍次之。今加言圍﹐輕於滅入二等﹐明不合死﹐但合黜爵滅土耳。

取邾婁田﹐自漷水。其言自漷水何﹖據齊人取濟西田﹐不言自濟水。

○漷﹐火虢反﹐徐音郭。取濟﹐子禮反﹐下同。

﹝疏﹞注「據齊人」至「濟水」。

○解云﹕卽宣元年夏﹐「六月﹐齊人取濟西田」是也。

以漷爲竟也。何言乎以漷爲竟﹖據取邑未嘗道竟界。漷移也。魯本與邾婁以漷爲竟﹐漷移入邾婁界﹐魯隨而有之。諸侯土地﹐本有度數﹐不得隨水。隨水有之﹐當坐取邑﹐故云爾。

﹝疏﹞「漷移也」。

○解云﹕漷移而經不書者﹐外異故也。然則傳每言「外異不書」者﹐亦據此文也。

季孫宿如晉。

葬曹成公。

夏﹐衛孫林父帥師伐齊。

秋﹐七月﹐辛卯﹐齊侯瑗卒。

○瑗﹐於眷反﹐一音環﹐二傳作「環」。

﹝疏﹞「齊侯瑗卒」者。

○解云﹕《左氏》《穀梁》作「環」字也。

晉士匄帥師侵齊﹐至穀﹐聞齊侯卒﹐乃還。還者何﹖善辭也。何善爾﹖大其不伐喪也。此受命乎君而伐齊﹐則何大乎其不伐喪﹖據公子買戍不卒戍﹐言戍遂公意。

﹝疏﹞「還者何」。

○解云﹕欲言其善﹐而廢君命﹔欲言其惡﹐還是善辭﹐故執不知問。

○注「據公」至「公意」。

○解云﹕卽僖二十八年春﹐「公子買戍衛﹐不卒戍﹐剌之」﹐傳云「不卒戍者何﹖不卒戍者﹐內辭也﹐不可使往也。不可使往﹐則其言戍衛何﹖遂公意也」﹐彼注云「使臣子不可使﹐恥深﹐故諱使若往不卒竟事者﹐明臣不得壅塞君命」是也。然則公子買不可使往﹐而經書戍衛以遂公意﹐以明臣子不得壅塞君命。今此士匄不行君命﹐而經大之﹐故以爲難也。

大夫以君命出﹐進退在大夫也。禮﹐兵不從中禦外﹐臨事制宜﹐當敵爲師﹐惟義所在。士匄聞齊侯卒﹐引師而去﹐恩動孝子之心﹐服諸侯之君﹐是後兵寢數年﹐故起時善之。言乃者﹐士匄有難重廢君命之心﹐故見之。言至穀者﹐未侵齊也。言聞者﹐在竟外。舉侵者﹐張本。

○難﹐乃旦反﹔見﹐賢徧反。

﹝疏﹞注「禮兵」至「張本」。

○解云﹕《司馬法》云「閫外之事﹐將軍裁之。」故云禮﹐用兵之道﹐不得國中制禦於外也。凡爲將軍之法﹐必須臨事制宜﹐謂專進退也。當其敵之彊弱﹐而爲帥以禦之﹐惟不爲非義而己﹐故言惟義所在。而《老子》云「將軍有廟勝之策」者﹐謂未行之時﹐先謀於廟﹐授之斧鉞﹐令有勝功也。旣授之斧鉞之後﹐明卽自專之義﹐裁其可否﹐故是其宜也。云恩動孝子之心﹐義服諸侯之君者﹐哀痛其喪﹐是其恩﹐故曰恩動孝子之心﹔依禮而行﹐是其義﹐故曰義服諸侯之君也。云是後兵寢數年者﹐謂自此以後兵事寢伏﹐數年不起﹐至二十三年「秋﹐齊侯伐衛﹐遂伐晉」﹐二十四年「冬﹐楚子﹑蔡侯﹑陳侯﹑許男伐鄭」者﹐始有兵起也。案明年「仲孫遫帥師伐邾婁」﹐亦是兵﹐而言數年者﹐正以魯與邾婁竟界相近﹐數相冒犯﹐非齊﹑晉之事﹐故得然解也。云故起時善之者﹐正以士匄此事實依古禮﹐但時莫能然﹐特以爲善﹐故雲起時善之。云言乃者﹐士匄有難重廢君命之心﹐故見之者﹐正以宣八年傳云「乃者何﹖難也」﹐今又言乃﹐故以重難解之。而言重者﹐正以乃難於而﹐故彼注云「言乃者﹐內而深﹔言而者﹐外而淺」﹐故此云重難也。云言至穀者﹐未侵齊也者﹐上十五年夏﹐「公救成﹐至遇」﹐傳云「其言至遇何﹖不敢進也」。然則彼言至者不進之文﹐今至穀卽聞其喪﹐明其未行侵﹐故云言至穀者﹐未侵齊也。云言聞者﹐在竟外者﹐正以古禮﹐庶人爲君齊衰三月﹐若其入竟﹐卽舉而知之﹐何道聞乎﹖故如此解也。云舉侵者﹐張本者﹐若如上說本未入齊﹐但在竟外聞喪﹐而言侵者爲下張本耳。

八月﹐丙辰﹐仲孫蔑卒。

齊殺其大夫髙厚。

鄭殺其大夫公子喜。

○喜﹐二傳作「嘉」。

﹝疏﹞「鄭殺」至「子喜」。

○解云﹕《左氏》《穀梁》作「公子嘉」也。

冬﹐葬齊靈公。不月者﹐抑其父﹐嫌子可得無過﹐故奪臣子恩﹐明光代父從政﹐處諸侯之上﹐不孝也。

﹝疏﹞注「不月」至「不孝也」。

○解云﹕正以卒日葬月﹐終於《春秋》﹐爲大國之例﹐今葬不書月﹐故須解之。言抑其父者﹐卽上十九年傳云「未圍齊﹐則言其圍齊何﹖抑齊也。曷爲抑齊﹖爲其亟伐也。或曰爲其驕蹇﹐使其世子處乎諸侯之上也」是也。言嫌子可得無過者﹐正以明王之制﹐父子兄弟罪不相兼故也﹐故奪臣子恩者﹐正以葬是生者之事﹐故略其父葬﹐不書其月﹐可以奪臣子恩也。言明光代父從政﹐處諸侯之上﹐不孝也者﹐正以孝子之道﹐見父母不義之事﹐不合從父之命﹐處其人君之上﹐焉得爲孝乎﹖故去其父葬月以見之。

城西郛。言西郛者﹐據都城錄道東西。

叔孫豹會晉士匄於柯。

○柯﹐古河反。

城武城。

二十年﹐春﹐王正月﹐辛亥﹐仲孫遫會莒人盟於向。

○遫﹐音逸。夏﹐六月﹐庚申﹐公會晉侯﹑齊侯﹑宋公﹑衛侯﹑鄭伯﹑曹伯﹑莒子﹑邾婁子﹑滕子﹑薛伯﹑杞伯﹑小邾婁子盟於澶淵。

○澶﹐市然反。

秋﹐公至自會。

仲孫帥師伐邾婁。

蔡殺其大夫公子燮。

蔡公子履出奔楚。

陳侯之弟光出奔楚。爲二慶所譖﹐還在二十三年。

○弟光﹐《左氏傳》作「弟黃」。

﹝疏﹞注「爲二慶」至「三年」。

○解云﹕卽下二十三年經云「陳殺其大夫慶虎及慶寅。陳侯之弟光﹐自楚歸於陳」﹐注云「前爲二慶所譖出奔楚﹐楚人治其罪﹐陳人誅二慶﹐反光﹐故言歸。宋大夫山譖華元貶之﹐而今此不貶者﹐殺二慶而光歸﹐譖光可知」者﹐卽其義也。

叔老如齊。

冬﹐十月﹐丙辰﹐朔﹐日有食之。自溴梁之盟﹐臣恣日甚﹐故比年日食。

﹝疏﹞注「自溴」至「日食」。

○解云﹕自上十六年溴梁之盟﹐信在大夫以來﹐臣之放恣﹐日日甚矣。言比年日食﹐卽下二十一年秋﹐「九月﹐庚戌﹐朔﹐日有食之。冬﹐十月﹐庚辰﹐朔﹐日有食之」﹐二十三年「春﹐王二月﹐癸酉﹐朔﹐日有食之」是也。

季孫宿如宋。

二十有一年﹐春﹐王正月﹐公如晉。月者﹐溴梁之盟後﹐中國方乖離﹐善公獨能與大國。

﹝疏﹞注「月者」至「大國」。

○解云﹕正以朝聘例時﹐故如此解。

邾婁庶其以漆﹑閭丘來奔。邾婁庶其者何﹖邾婁大夫也。邾婁無大夫﹐此何以書﹖據快無氏。

○漆﹐音七。閭﹐力於反。怏﹐苦夬反。

﹝疏﹞「邾婁庶其者何」。

○解云﹕欲言其君﹐經不書爵﹔欲言其大夫﹐邾婁無大夫﹐故執不知問。

○注「據快無氏」。

○解云﹕卽昭二十七年冬﹐「邾婁快來奔」﹐是其無氏﹐卽不合書見之義。問者﹐見快不書氏﹐知邾婁無大夫﹐旣無大夫﹐何以特書庶其乎﹖故難之。然案下二十三年「夏﹐邾婁鼻我來奔」﹐何故不據鼻我﹐而要以據快者﹖正以鼻我以二字爲稱﹐嫌鼻我爲字﹐若其據之﹐於義不明﹐故知此注也。

重地也。惡受叛臣邑﹐故重而書之。不言叛者﹐舉地言奔﹐則魯坐受與庶其叛兩明﹐故省文也。

○惡﹐烏路反。

夏﹐公至自晉。

秋﹐晉欒盈出奔楚。

九月﹐庚戌﹐朔﹐日有食之。

冬﹐十月﹐庚辰﹐朔﹐日有食之。

曹伯來朝。

公會晉侯﹑齊侯﹑宋公﹑衛侯﹑鄭伯﹑曹伯﹑莒子﹑邾婁子於商任。

○任﹐音壬。

十有一月﹐庚子﹐孔子生。時歲在已卯。

○庚子孔子生﹐傳文上有十月庚辰﹐此亦十月也﹔一本作「十一月庚子」﹐又本無此句。

﹝疏﹞「十有一月﹐庚子﹐孔子生」。

○解云﹕《左氏》經無此言﹐則《公羊》師從後記之。

○注「時歲在己卯」者。

○解云﹕何氏自有長歷﹐不得以《左氏》難之。

二十有二年﹐春﹐王正月﹐公至自會。月者﹐危公。前彊隨漷有邾婁地﹐又受其叛臣邑﹐而今與會﹐不於上會月者﹐與日食同月﹐不得復見。

○與﹐音預。見﹐賢徧反。

﹝疏﹞注「月者﹐危公」者。

○解云﹕正以凡致例時﹐故如此解。云前彊隨漷有邾婁地者﹐卽上十九年春﹐「取邾婁田﹐自漷水」是也。云又受其叛臣邑者﹐卽上二十一年春﹐「邾婁庶其以漆閭丘來奔」是也。云不於上會云云者﹐言所以不於上商任會時書月以見危者﹐正以與上「冬﹐十月﹐庚辰﹐朔﹐日有食之」﹐同在十月﹐不得見此義﹐是以於此危。

夏﹐四月。

秋﹐七月﹐辛酉﹐叔老卒。

冬﹐公會晉侯﹑齊侯﹑宋公﹑衛侯﹑鄭伯﹑曹伯﹑莒子﹑邾婁子﹑滕子﹑薛伯﹑杞伯﹑小邾婁子於沙隨。公至自會。

楚殺其大夫公子追舒。

二十有三年﹐春﹐王二月﹐癸酉﹐朔﹐日有食之。

三月﹐已巳﹐杞伯匄卒。

○匄﹐古害反。

夏﹐邾婁鼻我來奔。邾婁鼻我者何﹖邾婁大夫也。邾婁無大夫﹐此何以書﹖以近書也。以奔無他義﹐知以治近升平書也。所傳聞世﹐見治始起﹐外諸夏﹐錄大略小﹐大國有大夫﹐小國略稱人﹔所聞之世﹐內諸夏﹐治小如大﹐廩廩近升平﹐故小國有大夫﹐治之漸也。見於邾婁者﹐自近始也。獨舉一國者﹐時亂實未有大夫﹐治亂不失其實﹐故取足張法而已。

○鼻我﹐二傳作「畀我」。以治﹐直吏反。下「見治」﹑「治之漸」同。近升平﹐附近之近﹐下「近升」同。傳﹐直專反。見治﹐賢徧反﹐下同。

﹝疏﹞「邾婁鼻我者何」。

○解云﹕已解於上。

○「以近書也」者。

○解云﹕以其治近於升平﹐故復書之。

○注「以奔」至「而已」。

○解云﹕莊二十四年冬﹐「曹羈出奔」之下﹐傳云「曹無大夫﹐此何以書﹖賢也。何賢乎曹羈」﹐「三諫不從﹐遂去之﹐故君子以爲得君臣之義也」。然則曹羈得諫義﹐是以書之。上二十一年﹐邾庶其之奔﹐傳云「邾婁無大夫﹐此何以書﹖重地也」﹔昭五年「夏﹐莒牟夷以牟婁及防玆來奔」﹐傳云「此何以書﹖重地也」﹐然則庶其﹑牟夷皆以重地故書﹐悉非常例。今此鼻我無三諫之善﹐無盜土之惡﹐直奔而已﹐更無它義﹐而得書見﹐知以治近升平之故也。云見於邾婁者﹐自近始也者﹐正以地接於魯﹐故先治之也。云治亂不失其實﹐故取足張法而已者﹐言孔子作《春秋》﹐欲以撥亂世﹐多舉小國悉有大夫﹐則恐文害其理﹐故曰治亂不失其實也。今鼻我更無他義而得書見﹐明其張三世之法﹐故曰取足張法而已。

葬杞孝公。

陳殺其大夫慶虎及慶寅。

陳侯之弟光﹐自楚歸於陳。前爲二慶所譖﹐出奔楚﹐楚人治其罪﹐陳人誅二慶﹐反光﹐故言歸。宋大夫山譖華元貶﹐此不貶者﹐殺二慶而光歸﹐譖光可知。

○譖﹐側鳩反。

﹝疏﹞注「前爲」至「言歸」。

○解云﹕在上二十年秋。云故言歸者﹐正以歸者出入無惡之文故也。云宋大夫山譖華元貶者﹐卽成十五年秋﹐宋華元出奔晉宋。華元自晉歸於宋。宋殺其大夫山」﹐何氏云「不氏者﹐見殺在華元歸後﹐嫌直自見殺者﹐故貶之明以譖華元故」。今此殺二慶之後光乃歸﹐歸者出入無惡之文﹐則知譖光明矣。

晉欒盈復人於晉﹐入於曲沃。曲沃者何﹖晉之邑也。其言入於晉入於曲沃何﹖據當舉重。

○復入﹐扶又反﹐注同。

﹝疏﹞「曲沃者何」。

○解云﹕欲言晉邑﹐理當舉重﹔欲言非晉邑﹐系晉言之﹐故執不知問。

欒盈將入晉﹐晉人不納﹐由乎曲沃而入也。欒盈本欲入晉絪大夫位﹐晉人不納﹐更入於曲沃﹐得其士眾以入晉國﹐曲沃大夫當坐﹐故復言入。篡大夫位例時。

﹝疏﹞注「欒盈本」至「例時」。

○解云﹕復入者﹐出無惡之文﹐故知其入欲有所篡也。不直言入﹐又無叛文﹐故知不篡君位也。其惡之文﹐不系於篡君﹐故知止欲篡大夫也。云曲沃大夫當坐﹐故復言入者。正以入者﹐出入惡之文﹐而人於曲沃﹐故知從晉鄕曲沃之時﹐有罪明矣。曲沃大夫受納有罪之人﹐故云當坐。《春秋》欲見此義﹐故不舉重﹐復書入於曲沃矣。云篡大夫位例時者﹐正以經書夏﹐故知例時﹐昭二十一年夏﹐「宋華亥﹑向寧﹑華定自陳入於宋南裏以畔」﹔定十一年「秋﹐宋樂世心自曹入於蕭」之屬皆是也。

秋﹐齊侯伐衛﹐遂伐晉。

八月﹐叔孫豹帥師救晉﹐次於雍渝。曷爲先言救而後言次﹖據次於聶北救邢。

○渝﹐羊朱反﹐《左氏》作「楡」。聶﹐女輒反。

﹝疏﹞注「據次」至「救邢」。

○解云﹕卽僖元年春﹐「齊師﹑宋師﹑曹師次於聶北﹐救邢」是也。

先通君命也。惡其不遂君命而專止次﹐故先通君命言救。

○惡﹐烏路反。

已卯﹐仲孫遬卒。

冬﹐十月﹐乙亥﹐臧孫紇出奔邾婁。

○紇﹐恨發反。

晉人殺欒盈。曷爲不言殺其大夫﹖據篡得大夫之位。

﹝疏﹞注「據篡」至「之位」。

○解云﹕正以夏已入晉﹐冬乃殺之。傳又云「曷爲不言殺其大夫」﹐故知篡得大夫之位矣。

非其大夫也。明非君所置﹐不得爲大夫。無大夫文而殺之稱人者﹐從討賊辭﹐大其除亂也。

﹝疏﹞注「明非」至「亂也」。

○解云﹕《公羊》之例﹐大夫自相殺稱人﹐卽文九年「晉人殺其大夫先都」之屬是。今無大夫之文稱人者﹐欲從「衛人殺州吁」﹐「齊人殺無知」之屬﹐是討賊之辭故也。實非篡而作討賊之辭者﹐大其除亂也。

齊侯襲莒。

二十有四年﹐春﹐叔孫豹如晉。

仲孫羯帥師侵齊。

○仲孫偈﹐本又作「褐」﹐亦作「羯」﹐同﹐居羯反。

夏﹐楚子伐吳。

秋﹐七月﹐甲子﹐朔﹐日有食之。旣。是後楚滅舒鳩﹐齊崔杼﹑衛寧喜弒其君。

﹝疏﹞注「是後」至「其君」。

○解云﹕二十五年秋﹐「楚屈建帥師滅舒鳩」﹔二十五年夏﹐「齊崔杼弒其君光」﹔二十六年春﹐「衛寧喜弒其君剽」是也。

齊崔杼帥師伐莒。

○大水。前此叔孫豹救晉﹐仲孫羯侵齊﹐此興師眾﹐民怨之所生。

八月﹐癸巳﹐朔﹐日有食之。與甲子同。

﹝疏﹞注「與甲子同」。

○解云﹕在上七月也。

公會晉侯﹑宋公﹑衛侯﹑鄭伯﹑曹伯﹑莒子﹑邾婁子﹑滕子﹑薛伯﹑杞伯﹑小邾婁子於陳儀。

○陳儀﹐二傳作「夷儀」﹐二十五年同。

冬﹐楚子﹑蔡侯﹑陳侯﹑許男伐鄭。

公至自會。

陳鍼宜咎出奔楚

○咸﹐本又作「鍼」﹐其廉反。咎﹐其九反。

叔孫豹如京師。

大饑。有死傷曰大饑﹐無死傷曰饑。

﹝疏﹞「於陳儀」。《左氏》與《穀梁》作「夷儀」。

○注「有死傷曰大饑」。

○解云﹕正以諸經直言饑﹐此加大故也。

襄公卷二十一﹝起二十五年﹐盡三十一年﹞

襄公卷二十一﹝起二十五年﹐盡三十一年﹞

二十有五年﹐春﹐齊崔杼帥師伐我北鄙。

夏﹐五月﹐乙亥﹐齊崔杼弒其君光。

公會晉侯﹑宋公﹑衛侯﹑鄭伯﹑曹伯﹑莒子﹑邾婁子﹑滕子﹑薛伯﹑杞伯﹑小邾婁子於陳儀。

六月﹐壬子﹐鄭公孫捨之帥師入陳。日者﹐陳﹑鄭俱楚之與國﹐今鄭背楚入陳﹐明中國當憂助鄭以離楚弱陳﹐故爲中國憂錄之。

○背﹐音佩。爲﹐於僞反。

﹝疏﹞注「日者」至「錄之」。

○解云﹕正以《公羊》之義﹐入例書時﹐傷害多者乃始書月﹐卽成七年秋﹐「吳入州來」﹔隱二年「夏﹐五月﹐莒人入向」之屬是。今此書日﹐故爲憂錄之故也。言陳﹑鄭俱楚之與國者﹐正以宣十一年「夏﹐楚子﹑陳侯﹑鄭伯盟於辰陵」之文也。

秋﹐八月﹐已巳﹐諸侯同盟於重丘。會盟再出﹐不舉重者﹐起諸侯欲誅崔杼﹐故詳錄之。

○重﹐直龍反。

﹝疏﹞注「會盟」至「錄之」。

○解云﹕正以文十四年夏﹐「公會宋公」以下﹐「同盟於新城」﹐舉盟以爲重﹐不言會於某。今會盟並舉﹐故須解之。僖九年「公會宰周公」以下「於葵丘」之下﹐注云「會盟一事﹐不舉重者﹐時宰周公不與盟」也﹔昭十三年「平丘」之下﹐注云「不舉重者﹐起諸侯欲討棄疾﹐故詳錄之」﹐與此同。

公至自會。

衛侯入於陳儀。陳儀者何﹖衛之邑也。曷爲不言入於衛﹖據與鄭突入櫟同。

○櫟﹐力狄反。

﹝疏﹞「陳儀者何」。解云﹕欲言是國﹐衛侯入於﹔欲言其邑﹐不系於衛﹐故執不知問。

○注「據與」至「櫟同」。

○解云﹕桓十五年「秋﹐九月﹐鄭伯突入於櫟」傳云「櫟者何﹖鄭之邑。曷爲不言入於鄭」﹐注云「據齊陽生立陳乞家﹐言入於齊」。今此亦據哀公六年齊陽生之事﹐與之同﹐故云據與鄭突入櫟同矣。哀六年傳云「景公死而捨立﹐陳乞使人迎陽生於諸其家」﹐「諸大夫不得已﹐皆逡巡北面﹐再拜稽首而君之爾」。然則陽生實入陳乞家﹐而言入於齊﹔今衛侯入於陳儀﹐不言入於衛﹐是以據而難之。然則陽生入於陳乞之家﹐在國都之內﹐故言入於齊﹔陳儀非國都﹐故不得言入於衛。

諼君以弒也。以先言入﹐後言弒也。時衛侯爲剽所篡逐﹐不能以義自復﹐詐原居是邑爲剽臣﹐然後候間伺便﹐使寧喜弒之。君子恥其所爲﹐故就爲臣以諼君惡之。未得國言入者﹐起詐篡從此始。

○諼﹐況元反。以弒﹐音試﹐注同﹐後年放此。伺便﹐音司﹔下婢面反。惡﹐烏路反。

﹝疏﹞注「以先」至「弒也」。

○解云﹕謂今言入﹐二十六年弒剽是也。云時衛侯爲剽所篡逐者﹐初見篡逐在十四年﹐今仍未復﹐故言時也。云然後候間伺便﹐使寧喜弒之者﹐在下二十六年春。云故就爲臣以諼君惡之者﹐謂就其君之文以惡之。云未得國﹐言入者云云﹐欲言小白﹑陽生之屬﹐得國乃言入。

楚屈建帥師滅舒鳩。

○屈﹐居勿反。

冬﹐鄭公孫囆帥師伐陳。

﹝疏﹞公孫囆云云﹐亦有本作「公孫萬」字者。

十有二月﹐吳子謁伐楚﹐門於巢卒。門於巢卒者何﹖入門乎巢而卒也。入門乎巢而卒者何﹖入巢之門而卒也。以先言門﹐後言於巢。吳子欲伐楚過巢﹐不假塗﹐卒暴入巢門﹐門者以爲欲犯巢而射殺之。君子不怨所不知﹐故與巢得殺之﹐使若吳爲自死文﹐所以彊守禦也。書伐者﹐明持兵入門﹐乃得殺之。

○謁﹐《左氏》作「遏」。卒暴﹐七忽反。射﹐食亦反。

﹝疏﹞吳子遏者﹐亦有一本作「謁」字者。

○「門於巢卒者何」。

○解云﹕欲言好者﹐舉門於巢卒﹔欲言其殺﹐卒非殺之稱﹐故執不知門。

○「入門乎巢而卒者何」。

○解云﹕𨿽加入者﹐仍未分明﹐故更以不知問之。

○注「先言門﹐後言於巢」者。

○解云﹕正以先入其門﹐巢人乃殺﹐故言門於巢卒。傳云「入巢之門而卒也」者﹐解入於巢而卒。

吳子謁何以名﹖據諸侯伐人不名。傷而反﹐未至乎捨而卒也。以名卒﹐間無事﹐知以傷辜死﹐還就張本文伐名﹐知傷而反﹐卒系巢﹐知未還至捨。巢不坐殺﹐復見辜者﹐辜內當以弒君論之﹐辜外當以傷君論之。

○復﹐扶又反。

﹝疏﹞「吳子謁」至「卒也」。

○解云﹕上七年傳云「鄭伯髡原何以名﹖傷而反﹐未至乎捨而卒也」﹐已是辜傳也。今復發之者﹐正以彼是臣傷其君﹐今此異國﹐因其異﹐故復發之。

○注「以名」至「本文」。

○解云﹕正以伐楚而書名﹐門於巢而言卒﹐其間更無事﹐知以傷之故﹐傷辜而死﹐是以遷就於伐而書其名﹐爲卒張本文。云伐名﹐知傷而反﹐卒系巢﹐知未還至捨者﹐正以名者﹐卒爵之稱﹐今於伐已名﹐知其見傷而反也。其卒之時﹐仍系巢言之﹐故知於被傷還﹐未至於捨止之處而卒也。雲巢不坐殺﹐復見辜者﹐上注云「與巢得殺」﹐是巢不坐殺也﹔言復見辜者﹐對上七年言之﹐故言復也。云辜內當云云者﹐上注云「與巢得殺之」﹐今見辜者﹐正以過國假塗﹐賓客之謙謹﹐重門設守﹐主人之恆備。今吳人無禮﹐淩暴巢國﹐若不與殺﹐開衰世諸侯得使縱橫。巢無禦備而殺人之君﹐若今捨之﹐又脫漏其罪﹐是以何氏進退月之。若以殺論﹐巢君合絕﹔若以傷論﹐貶黜而已。云云之說﹐在上七年。

二十有六年﹐春﹐王二月﹐辛卯﹐衛寧喜弒其君剽。寧喜爲衛侯衎弒剽。不舉衎弒剽者﹐諼成於喜。

○剽﹐匹妙反。喜爲﹐於僞反﹐下文「爲惡」﹑「曷爲」同。

﹝疏﹞注「寧喜」至「剽者」。解云﹕下二十七年傳文。云不舉衎弒剽者﹐諼成於喜者﹐言喜若爲衎弒剽﹐《春秋》舉重﹐宜書衎弒。今書喜者﹐正由諼成於喜故也。是以下二十七年傳曰「寧殖死﹐喜立爲大夫﹐使人謂獻公﹕『黜公者﹐非寧氏也﹐孫氏爲之。吾欲納公﹐何如﹖』」是諼詐於成喜之文也。

衛孫林父入於戚以叛。衎盜國﹐林父未君事衎。言叛者﹐林父本逐衎﹐衎入故叛。衎得誅之﹐猶定公得誅季氏﹐故正之云爾。

﹝疏﹞注「林父」至「言叛者」。

○解云﹕正以凡言叛者﹐臣盜土之辭﹐故如此解。雲林父本逐衎者﹐在十四年也。

○注「猶定公」至「云爾」。

○解云﹕昔林父逐衎﹐衎得誅之﹔季氏不逐定公﹐而定公得誅季氏者﹐正以昭公是父﹐父子一體﹐榮辱同之。季氏逐昭公﹐故與定公得誅之也。知如此者﹐正以定公元年「霣霜殺菽」﹐何氏云「周十月﹐夏八月﹐微霜用事﹐未可殺菽。菽者少類﹐爲稼彊﹐季氏象也。是時定公喜於得位﹐而不念父黜逐之﹐恥反爲淫祀立煬宮﹐故天示以當早誅季氏」是也。

甲午﹖衛侯衎復歸於衛。此諼君以弒也﹐其言復歸何﹖據齊陽生至陳乞家﹐時書入於齊﹐不書復歸。復歸者﹐入無惡文。

﹝疏﹞注「據齊」至「歸者」。

○解云﹕卽哀六年秋﹐「齊陽生入於齊」﹐傳云「景公死而捨立﹐陳乞使人迎陽生於諸其家」﹐「諸大夫不得已﹐皆再拜稽首而君之爾」是也。云復歸者﹐入無惡文者﹐卽桓十五年傳云「復歸者﹐出惡歸無惡」是也。

惡剽也。主惡剽﹐衛侯入無惡﹐則剽惡明矣。

○惡剽﹐烏路反﹐注及下「惡剽」﹑「以惡」並上注「故惡」﹑「反惡」﹑「惡輕」﹑「以惡」皆同曷爲惡剽﹖據齊陽生不書歸惡捨。剽之立﹐於是未有說也。凡篡立﹐皆緣親親也。剽以公孫立於是位﹐尢非其次﹐故衛人未有說﹐喜由此得成諼禍﹐故惡以爲戒也。篡重不書﹐反惡此者﹐因重不得書﹐故得惡輕﹐亦欲以見重。

○有說﹐音悅﹐注同。以見﹐賢徧反﹐下「出見」同。

﹝疏﹞注「凡篡」至「親親也」者。

○解云﹕正以有繼及之道故也。

○云「剽以公孫立於是位﹐尢非其次﹐故衛人未有說」者。

○解云﹕若以昭穆言之﹐遠於公子﹐故曰尢非其次也。昭穆旣遠﹐復無賢徳﹐是以衛未有說之也。

然則曷爲不言剽之立﹖據衛人立晉。

﹝疏﹞注「據衛人立晉」者。在隱四年。

不言剽之立者﹐以惡衛侯也。欲起衛侯失眾出奔﹐故不書剽立。剽立無惡﹐則衛侯惡明矣。日者﹐起寧氏復納之﹐故出入同文也。寧喜弒君而衛侯歸﹐則寧氏納之明矣。以歸出奔俱日﹐知出納之者同。衛侯歸而孫氏叛﹐孫氏本與寧氏共逐之亦可知也。名者﹐起盜國﹔盜國明﹐則復歸爲惡剽出見矣。

○復納﹐扶又反。

﹝疏﹞注「日者」至「納之」。解云﹕正以《春秋》之例﹐歸與復歸例皆時﹐卽僖二十八年夏﹐「六月﹐衛侯鄭自楚復歸於衛」﹐何氏云「復歸例皆時﹐此月者﹐爲下卒出也」是也。今此書日﹐故須解之。

○云「故出入同文也」者。

○解云﹕卽十四年夏四月﹐「己未﹐衛侯衎出奔齊。今此復日﹐故曰同文也」。

○云「盜國明」至「見矣」者。

○解云﹕正以復歸者﹐出有惡﹐入無惡﹐故得爲惡剽之文。何者﹖衎旣盜國﹐寧得無惡而入言復歸﹖知更有所見。

夏﹐晉侯使荀吳來聘。

公會晉人﹑鄭良霄﹑宋人﹑曹人於澶淵。秋﹐宋公殺其世子痤。座有罪﹐故平公書葬。

○痤﹐在禾反。

﹝疏﹞注「痤有罪」至「書葬」。

○解云﹕《春秋》之例﹐君殺無罪大夫及枉殺世子者﹐皆不書葬﹐以明其合絕﹐是以申生無罪﹐不書獻公之葬﹐至昭十一年經云「叔弓如宋﹐葬宋平公」者﹐正以痤有罪故也。若隱元年「鄭伯克段於鄢」﹐以其有罪﹐故去弟。痤今若有罪﹐仍言世子者﹐正以段有當國之罪重﹐故如其意貶去其弟﹐使如國君﹐氏上鄭﹐所以見段之惡逆矣。今痤之罪微﹐不足去世子﹐但是合罪之科﹐故得存其葬矣。

晉人執衛寧喜。此執有罪﹐何以不得爲伯討﹖據寧喜弒君者﹐稱人而執﹐非伯討。

﹝疏﹞注「稱人而執﹐非伯討」者。

○解云﹕僖四年傳文也。

不以其罪執之也。明不得以爲功﹐當坐執人。

八月﹐壬午﹐許男寧卒於楚。

○寧﹐乃定反。

冬﹐楚子﹑蔡侯﹑陳侯伐鄭。

葬許靈公。

二十有七年﹐春﹐齊侯使慶封來聘。

夏﹐叔孫豹會晉趙武﹑楚屈建﹑蔡公孫歸生﹑衛石惡﹑陳孔瑗﹑鄭良霄﹑許人﹑曹人於宋。

○孔瑗﹐二傳作「孔奐」。

衛殺其大夫寧喜。衛侯之弟鱄出奔晉。衛殺其大夫寧喜﹐則衛侯之弟鱄曷爲出奔晉。據與射姑同。

○鱄﹐市轉反﹐又音專﹐一音直轉反。射﹐音亦﹐又音夜。

﹝疏﹞注「據與射姑同」。

○解云﹕卽文六年「晉殺其大夫陽處父。狐射姑出奔狄」﹐傳云「晉殺其大夫陽處父﹐則孤射姑曷爲出奔」﹐彼注云「據蔡殺其大夫公子燮﹐蔡公子履出奔楚﹐此非同姓﹐恐見及」。然則今此亦據公子履出奔之事﹐與射姑同﹐故言據與射姑同矣。其公子履之事﹐在上二十年秋。執鐵釒賈者﹐若似司弓矢﹐云甲革椹鑕之類。

爲殺寧喜出奔也。曷爲爲殺寧喜出奔﹖據非同姓。

○爲殺﹐於僞反﹐下「爲殺」﹑「爲我」﹑「爲衛」﹐注「深爲」皆同。衛寧殖與孫林父逐衛侯而立公孫剽。寧殖病將死﹐謂喜曰「黜公者﹐非吾意也﹐孫氏爲之。黜﹐猶出逐。

○黜公﹐敕律反﹐下文注同。我卽死﹐女能固納公乎﹖」固﹐猶必也。喜者﹐殖子。殖本與孫氏共立剽﹐而孫氏獨得其權﹐故有此言。

○女﹐音汝。喜曰「諾。」寧殖死﹐喜立爲大夫﹐使人謂獻公曰「黜公者﹐非寧氏也﹐孫氏爲之。吾欲納公﹐何如﹖」獻公曰「子苟納我﹐吾請與子盟。」盟者﹐欲堅固喜意。喜曰「無所用盟﹐時喜見獻公多詐﹐欲使公子鱄保之﹐故辭不肯盟﹐曰﹕『臣納君﹐義也。無用爲盟矣。』請使公子鱄約之。」喜素信鱄﹐以爲鱄能保獻公。獻公謂公子鱄曰「寧氏將納我﹐吾欲與之盟﹐其言曰﹕『無所用盟﹐請使公子鱄約之』子固爲我與之約矣。」公子鱄辭曰「夫負羈縶﹐縶﹐馬絆也。

○羈縶﹐本又作「﹤馬革﹥」下陟立反﹐馬絆也。絆﹐音半。執鈇鑕﹐從君東西南北﹐則是臣僕庶孽之事也。僕﹐從者﹐庶孽﹐眾賤子﹐猶樹之有孽生。

○鈇﹐音甫﹐又方丁反。鑕﹐之實反。從君﹐才用反﹐又如字﹐注同。孽﹐魚列反﹐又五割反﹐注及下同。若夫約言爲信﹐則非臣僕庶孽之所敢與也。」鱄見獻公多詐不敢保。

○與﹐音預。獻公怒曰「黜我者﹐非寧氏與孫氏﹐凡在爾。」欲以此語迫從﹐令必約之。

○令﹐力呈反。公子鱄不得已而與之約。已約﹐歸至﹐殺寧喜。獻公歸至國﹐背約殺寧喜。

○背約﹐音佩﹐下同。公子鱄挈其妻子而去之。慚恚不能保獻公。

○挈﹐苦結反。恚﹐一睡反。將濟於河﹐攜其妻子。攜﹐猶提也。而與之盟﹐恐乘舟有風波之害﹐已意不得展﹐故將濟﹐豫與之盟。曰「苟有履衛地﹐食衛粟者﹐昧雉彼視。昧﹐割也。時割雉以爲盟。猶曰視彼割雉﹐負此盟則如彼矣。傳極道此者﹐見獻公無信﹐剌縳兄爲彊臣所逐﹐旣不能救﹐又移心事剽﹐背爲姦約。獻公𨿽復因喜得反﹐誅之﹐小負未爲大惡﹐而深以自絕﹐所謂守小信而忘大義﹐拘小介而失大忠。不爲君漏言者﹐卽漏言﹐當坐殺大夫﹐不得以正葬﹐正葬明喜有罪。

○昧﹐舊音刎﹐亡粉反﹐一音未﹐又音蔑﹐割也。見獻﹐賢徧反﹐下「見此」同。復﹐扶又反。介﹐音界。

﹝疏﹞注「誅之」至「大忠」。

○解云﹕獻公之入﹐寧喜之由﹐背賢弟之約﹐殺所恃之人﹐應爲大惡﹐而言小負者﹐正以寧氏殺逐兩君﹐累世同惡﹐𨿽納舊君﹐未足掩其前罪。今獻公違約殺之﹐故謂之小負。何氏必知小負者﹐正以下二十九年秋﹐「葬衛獻公」。若殺無罪大夫﹐例不書葬。而獻公書葬﹐寧喜有罪明矣。喜旣有罪﹐則殺之者罪輕。其罪旣輕﹐謂之小負﹐不亦宜乎﹖

○注「不爲」至「有罪」。解云﹕君漏言者﹐卽文六年傳云「射殺﹐則其稱國以殺何﹖君漏言也」是也。然則君漏言者﹐卽坐殺大夫﹐故當去其葬。而文六年晉襄公由漏言以殺處父﹐而經書「公子遂如晉。葬襄公」者﹐正以彼經殺在葬後﹐是以不得去其君葬矣。

秋﹐七月﹐辛巳﹐豹及諸侯之大夫盟於宋。曷爲再言豹﹖據盟於首戴﹐不再出公。

﹝疏﹞注「據盟」至「出公」。

○解云﹕卽僖五年夏﹐「公及齊侯﹑宋公」以下﹐「會王世子於首戴」﹐「秋﹐八月﹐諸侯盟於首戴」是也。

殆諸侯也。殆﹐危也。危諸侯﹐故再出豹﹐懼錄之。曷爲殆諸侯﹖據首戴不殆。爲衛石惡在是也﹐曰惡人之徒在是矣。衛侯衎不信﹐而使惡臣石惡來﹐故深爲諸侯危﹐懼其將負約爲禍原。先見此者﹐衎負鱄殺喜得書葬﹐嫌於義絕可﹐欲起其小負。會盟再出﹐不舉重者﹐方再出豹也。石惡惡者﹐下出奔是也。

﹝疏﹞注「會盟」至「豹也」。

○解云﹕正以文十四年夏﹐「公會宋公」以下﹐「同盟於新城」﹐舉盟以爲重﹐不言會於某。今此會盟並舉﹐故須解之。

冬﹐十有二月﹐乙亥﹐朔﹐日有食之。是後閽殺吳子余祭﹐蔡世子般弒其君﹐莒人弒其君之應。

○閽殺﹐音昏﹔下音弒﹐二十九年同。祭﹐側界反。

﹝疏﹞注「是後」至「之應」。

○解云﹕卽下二十九年夏五月﹐「閽弒吳子余祭」﹔三十年「夏﹐四月﹐蔡世子般弒其君固」﹔三十一年冬十月﹐「莒人弒其君密州」是也。

二十有八年﹐春﹐無冰。豹﹑羯爲政之所致。

﹝疏﹞注「豹羯」至「所致」。解云﹕成元年「無冰」之下﹐注云「《尙書》曰﹕『舒﹐恆燠若。』《易》京房傳曰﹕『當寒而溫﹐倒賞也。』是時成公幼少﹐季孫行父專權而委任之所致」﹐卽其義也。而偏指豹﹑羯者﹐正以數年以來﹐專見豹﹑羯之事﹐不見季孫見經﹐明是時豹羯用事故也﹐卽上二十三年﹐「叔孫豹帥師救晉﹐次於雍渝」﹔二十四年﹐「叔孫豹如晉。仲孫羯帥侵齊」﹔二十七年「夏﹐叔孫豹會晉趙武」以下「於宋」﹔案下文秋﹐「仲孫羯如晉」﹔二十九年夏﹐「仲孫羯會晉荀盈」以下「城杞」之屬是也。

夏﹐衛石惡出奔晉。

邾婁子來朝。

秋﹐八月﹐大雩。公方久如楚﹐先是豫賦於民之所致。

﹝疏﹞注「公方久如楚」。

○解云﹕卽下十一月「公如楚」﹐二十九年「夏﹐五月﹐公至自楚」是也。

仲孫羯如晉。

冬﹐齊慶封來奔。

十有一月﹐公如楚。如楚皆月者﹐危公朝夷狄也。

﹝疏﹞注「如晉皆月者」。

○解云﹕卽此及昭七年「三月﹐公如楚」皆月之屬是也。

十有二月﹐甲寅﹐天王崩。靈王。

乙未﹐楚子昭卒。乙未與甲寅相去四十二日﹐蓋閏月也。葬以閏數。卒不書閏者﹐正取期月。明期三月之喪﹐始死得以閏數﹐非死月不得數閏。

○閏數﹐所主反﹐下同。期月﹐居其反﹐又作「期」。

﹝疏﹞注「葬以閏」至「數閏」。

○解云﹕哀五年「閏月﹐葬齊景公」﹐傳云「閏不書﹐此何以書」﹐注云「據楚子昭卒不書閏」﹔傳云「喪以閏數也」﹐注云「謂喪服大功以下諸喪﹐當以閏月爲數」﹔傳又云「喪曷爲以閏數」﹐注云「據卒不書閏」﹔傳云「喪數略也」﹐注云「略﹐猶殺也。以月數恩殺﹐故並閏數」。然則大功以下﹐以月爲數﹐故得數之﹐故此注云「葬以閏數」。云卒不書閏者﹐正取期月者﹐以其取期月﹐故不得書閏矣﹐何者﹖以閏非正月故也。以此言之﹐明期三年之喪﹐始死在閏月得數之﹐何者﹖正以閏月者﹐前月之餘﹐故得繼前月言之。若閏不在始死之月﹐則不得數之﹐何者﹖期三年皆以年計﹐若通閏數之﹐則不滿期三年故也。

二十有九年﹐春﹐王正月﹐公在楚。何言乎公在楚﹖據成十一年正月公在晉﹐不書。

﹝疏﹞注「據成」至「不書」。

○解云﹕卽成十年「秋﹐七月。公如晉」﹐十一年「春﹐王三月﹐公至自晉」﹐則知正月之時﹐公在晉明矣。

正月以存君也。正月﹐歲終而復始﹐臣子喜其君父﹐與歲終而復始﹐執贄存之﹐故言在。在晉不書在楚書者﹐惡襄公久在夷狄﹐爲臣子危錄之。

○而復﹐扶又反﹐下皆同。惡襄﹐烏路反﹐下「惡以」同。爲臣﹐於僞反﹐下「故爲」﹑「爲季子」﹑傳「凡爲」同。

﹝疏﹞注「臣子」至「言在」。

○解云﹕公在國時﹐恆以歲首存之。今君在楚﹐不得行此事﹐故書其所在。云在晉不書云云者﹐卽成十一年是也。若然﹐案昭三十一年﹑三十二年﹐皆云「春﹐王正月﹐公在乾侯」﹐何言在晉不書者﹖昭三十年注云「閔公運潰﹐無尺土之居﹐遠在乾侯﹐故以存君書﹐明臣子當憂納之」。然則閔公失國﹐遠在晉地﹐是以書之﹐仍非常例也。

夏﹐五月﹐公至自楚。

庚午﹐衛侯衎卒。

閽弒吳子余祭。閽者何﹖門入也﹐守門人號。

﹝疏﹞「閽者何」。

○解云﹕欲言其臣﹐閽非臣稱﹔欲言非臣﹐而得弒吳子﹐故執不知問。

刑人也。以刑爲閽。古者肉刑﹕墨﹑劓﹑擯﹑宮﹐與大辟而五。孔子曰「三皇設言民不違﹐五帝畫像世順機﹐三王肉刑揆漸加﹐應世黠巧姦僞多。」

○劓﹐魚器反。臏﹐毗忍反。辟﹐婢亦反。畫像﹐音獲。應世﹐應對之應。黠﹐閒八反。

﹝疏﹞注「以刑」至「而五」。

○解云﹕何氏所以必言古者肉刑者﹐正以漢文帝感女子之訴﹐恕倉公之罪﹐除肉刑之制﹐故指肉刑爲古者矣。知五刑爲此等者﹐正以《元命包》云「墨﹑劓辟之屬各千﹐臏辟之屬五百﹐宮辟之屬三百﹐大辟之屬二百﹐列爲五刑﹐罪次三千」是也。案《周禮﹖司刑》職云「墨罪五百﹐劓罪五百﹐刖罪五百﹐宮罪五百﹐大辟五百」﹐凡二千五百﹐與此違者﹐鄭《駁異義》云「臯陶攺臏爲剕」。《呂刑》有剕﹐周攺剕爲刖。然則《司刑》職﹐周刑也。孔子爲《春秋》﹐采摘古制﹐是以《元命包》之文﹐與《司刑》名異﹐條目不同。云孔子曰「三皇設言民不違﹐五帝畫像世順機﹐三王肉刑揆漸加﹐應世黠巧姦僞多」者﹐《孝經說》文。言三皇之時﹐天下醇粹﹐其若設言﹐民無違者﹐是以不勞制刑﹐故曰三皇設言民無違也。其五帝之時﹐黎庶已薄﹐故設像刑以示其恥﹐當世之人﹐順而從之﹐疾之而機矣﹐故曰五帝畫像世順機也﹐畫猶設也。其象刑者﹐卽《唐傳》云「唐﹑虞之象刑﹐上刑赭衣不純」﹐注云「純﹐緣也」﹐時人尙徳義﹐犯刑者但易之衣服﹐自爲大恥﹔中刑雜屨﹐屨﹐履也。下刑墨幪﹐幪﹐巾也﹐使不得冠飾。周禮罷民亦然。「上刑易三﹐中刑易二﹐下刑易一﹐輕重之差﹐以居州裏而民恥之」是也。三王之時﹐劣薄已甚﹐故作肉刑以威恐之。言三王必爲重刑者﹐正揆度其世﹐以漸欲加而重之﹐故曰揆漸加也。當時之人﹐應其時世而爲黠巧作姦僞者彌多於本﹐用此之故﹐須爲重刑也。云云之說﹐備在《孝經疏》。

刑人則曷爲謂之閽﹖據非刑人名。刑人非其人也。以刑人爲閽﹐非其人﹐故變盜言閽。

﹝疏﹞注「以刑」至「言閽」。

○解云﹕《曲禮》上篇云「刑人不在君側。」鄭注云「爲怨恨爲害。」《祭統》云「古者不使刑人守門。」然則刑人不合爲閽﹐故曰以刑人爲閽﹐非其人也。刑人弒君正合書盜﹐故哀四年「盜弒蔡侯申」之下﹐傳云「弒君賤者窮諸人﹐此其稱盜以弒何﹖賤乎賤者也。賤乎賤者孰謂﹖謂罪人也」﹐是其刑人弒君正合稱盜之文﹐是以此注云「故變盜言閽」。

君子不近刑人﹐近刑人則輕死之道也。刑人不自賴﹐而用作閽﹐由之出入﹐卒爲所殺﹐故以爲戒。不言其君者﹐公家不畜﹐士庶不友﹐放之遠地﹐欲去聽所之﹐故不系國﹐不系國﹐故不言其君。

○不近﹐附近之近﹐下同。

﹝疏﹞注「刑人」至「其君」。

○解云﹕猶言不自重﹐似若世人名輕賤之物云非可賴也。又云公家不畜﹐士庶不友﹐放之遠地﹐欲去聽所之者﹐出《禮記﹖王制》文。注「故不」至「其君」者。言故不系國者﹐謂不言吳閽也。旣不系國﹐則絕君臣之義﹐故不言弒其君矣。

仲孫羯會晉荀盈﹑齊髙止﹑宋華定﹑衛世叔齊﹑鄭公孫段﹑曹人﹑莒人﹑邾婁人﹑滕人﹑薛人﹑小邾婁人城杞。書者﹐杞時微﹐善能成王者後。

﹝疏﹞「衛世叔齊」。

○解云﹕《左氏》經作「大叔儀」。

晉侯使士鞅來聘。

○鞅﹐於丈反。

杞子來盟。貶稱子者﹐微弱不能自城﹐危社稷宗廟﹐當坐。善諸侯城之﹐復貶者﹐諸侯自閔而城之﹐非杞能以善道致諸侯。

﹝疏﹞注「貶稱」至「當坐」。

○解云﹕杞是王者之後﹐實爲公﹐但《春秋》之義﹐假魯爲王﹐新周故宋﹐黜杞爲伯﹐是以莊二十七年冬﹐「杞伯來朝」﹐注云「杞夏后不稱公者﹐《春秋》黜杞﹐新周而故宋﹐以《春秋》當新王」。然則杞之常爵﹐正合稱伯﹐而稱子者﹐微弱不能自城﹐危社稷宗廟﹐當坐故也。云云之說﹐在僖二十三年。

吳子使札來聘。吳無君﹐無大夫﹐此何以有君﹐有大夫﹖據向之會稱國。

○札﹐側八反。

﹝疏﹞注「據向之會稱國」。

○解云﹕卽上一四年﹐「季孫宿﹑叔老會晉士匄」以下﹐「會吳於向」是也。

賢季子也。何賢乎季子﹖據聘不足賢﹐而使賢有君有大夫﹐荊人來聘是也。

﹝疏﹞注「荊人來聘是也」。釋曰﹕卽莊二十三年夏﹐「荊人來聘」是也。然則彼亦來聘而但稱人﹐則知來聘之功﹐不足褒美﹐今得加文﹐故怪之。

讓國也。其讓國柰何﹖謁也﹑余祭也﹑夷昧也﹐與季子同母者四。與﹐並也﹐並季子四人。季子弱而才﹐兄弟皆愛之﹐同欲立之以爲君﹐謁曰「今若是迮而與季子國﹐迮﹐起也﹐倉卒意。

○迮﹐子各反﹐起也。卒﹐七忽反。季子猶不受也﹐請無與子而與弟﹐弟兄疊爲君﹐疊﹐猶更也。

○疊﹐大結反﹐更也。更也﹐音庚。而致國乎季子。」皆曰「諾。」故諸爲君者﹐皆輕死爲勇﹐飲食必祝﹐祝﹐因祭祝也。《論語》曰「𨿽疏食﹑菜羹﹑瓜﹐祭是也。

○祝﹐之又反﹐又之六反﹐注同。疏食﹐音嗣。

﹝疏﹞「故諸」至「爲勇」。

○解云﹕言其或輕其死﹐或爲勇事﹐卽余祭不遠刑人﹐謁爲巢門所殺是也。

○注「論語」至「是也」。

○釋曰「《論語﹖鄕黨》文。言𨿽疏食﹑菜羹及瓜質薄之物﹐亦必祭其所先﹐君子有事不忘本也。引之者﹐證飲食有祭之義。吳子因此祭而得自祝也。

曰「天苟有吳國﹐猶曰天誠欲有吳國﹐當與賢弟。

﹝疏﹞注「猶曰」至「賢弟」。

○釋曰﹕言天誠有吳而不滅之﹐我當將國以與賢弟也。

尙速有悔於予身。」尙﹐猶努力。速﹐疾也。悔﹐咎。予﹐我也。欲急致國於季子意。

﹝疏﹞「尙速」至「予身」。

○解云﹕案成十七年《左氏傳》云晉士燮祈死下﹐何氏作《膏肓》難之曰﹕休「以爲人生有三命﹐有壽命以保度﹐有隨命以督行﹐有遭命以摘暴﹐未聞死可祈也」。昔周公之隆﹐天不出妖﹐地不出孽﹐陰陽和調﹐災害不生。武王有疾﹐周公植璧秉珪﹐原以身代﹐武王疾愈﹐周公不夭。由此言之﹐死不可請﹐偶自天祿欲盡矣﹐非果死。今《左氏》以爲果死﹐因著其事以爲信然﹐於義《左氏》爲短。然則今此謁等亦自祈死﹐而得難《左氏》者﹐《公羊》此事﹐直見謁等愛其友弟﹐致國無由﹐精誠之至而原早卒﹐遂忘死不可祈之義矣。猶如周公代死﹐子路請禱之類﹐豈言謁等祈得死乎﹖而謁及余祭之死﹐或入巢之門﹐或閽人所殺﹐抑亦事非天眷也﹐豈如《左氏》以果死爲信然﹐故得難之。然則季子仁者﹐知兄如此﹐何不早去﹖而令三君遇咎自悔者﹐蓋謁等但爲密謀﹐季子不知﹐是以未去耳。

故謁也死﹐余祭也立。故疊爲君。

﹝疏﹞「故謁也死」。

○解云﹕在上二十五年。余祭也立﹐在上二十六年。余祭也死﹐在今年夏。夷昧也立。在明年。夷昧也死﹐在昭十五年春。季子使而反﹐至而君之爾者﹐在昭十五年。凡爲季子之故也者﹐三君皆然﹐故言凡。凡者﹐非一之辭。

余祭也死﹐夷昧也立。夷昧也死﹐則國宜之季子者也。季子使而亡焉。僚者﹐長庶也﹐卽之。緣兄弟相應而卽位﹐所以不書僚篡者﹐緣季子之心﹐惡以已之是﹐揚兄之非﹐故爲之諱﹐所以起至而君之。

○季子使﹐所吏反﹐下同。僚者﹐力雕反。長庶﹐丁丈反﹐下注同。

季子使而反﹐至而君之爾。不爲讓國者﹐僚已得國﹐無讓也。闔廬曰「先君之所以不與子國﹐而與弟者﹐凡爲季子故也。將從先君之命與﹖則國宜之季子者也。如不從先君之命與﹖則我宜立者也。僚惡得爲君乎﹖」於是使專諸剌僚。闔廬﹐謁之長子光。專諸﹐膳宰。僚耆炙魚﹐因進魚而剌之。

○闔﹐戶臘反。廬﹐力居反。命與﹐音余﹐下「命與」同。僚焉﹐於虔反﹐本又作「惡」﹐音烏。剌僚﹐七賜反﹐又七亦反﹐注同。耆﹐市誌反。

﹝疏﹞注「闔廬」至「子光」。

○解云﹕正以上云「則我宜立」故也。云「專諸﹐膳宰。僚耆炙魚﹐因進魚而剌之」者﹐《吳語》文。自「闔廬」以下﹐至「去之延陵」﹐皆在昭二十七年。

而致國乎季子﹐季子不受﹐曰「爾弒吾君﹐吾受爾國﹐是吾與爾爲篡也。爾殺吾兄﹐吾又殺爾﹐是父子兄弟相殺﹐終身無已也。」兄弟相殺者﹐謂闔廬爲季子殺僚。

○爾殺吾君﹐申志反﹐注「殺僚」同。篡﹐初患反。去之延陵﹐延陵﹐吳下邑。禮﹐公子無去國之義﹐故不越竟。終身不入吳國。不入吳朝﹐旣不忍討闔廬﹐義不可畱事。

﹝疏﹞注「不入吳朝」。

○解云﹕正以延陵者﹐竟內之邑﹐而言不入吳國﹐故以朝廷解之。

故君子以其不受爲義﹐以其不殺爲仁。故大其能去﹐以其不以貧賤苟止﹐故推二事與之。

﹝疏﹞注「故大其能去」。

○解云﹕言由其能去之﹐故君子與之。

賢季子﹐則吳何以有君有大夫﹖據其本不賢其君。以季子爲臣﹐則宜有君者也。方以季子﹐賢許使有臣有大夫﹖故宜有君。札者何﹖吳季子之名也。《春秋》賢者不名﹐此何以名﹖許夷狄者﹐不壹而足也。故降字而名。

﹝疏﹞「札者何」。

○解云﹕欲言其名﹐違賢者例﹔欲言其字﹐仍不足其氏﹐故執不知問。

○「許夷狄者﹐不壹而足也」者。

○解云﹕壹而足者﹐卽莊二十五年「春﹐陳侯使汝叔來聘」是也。

季子者﹐所賢也﹐曷爲不足乎季子﹖許人臣者必使臣﹐許人子者必使子也。緣臣子尊榮﹐莫不欲與君父共之。字季子﹐則遠其君﹐夷狄常例﹐離君父辭﹐故不足以隆父子之親﹐厚君臣之義。季子讓在殺僚後﹐豫於此賢之者﹐移諱於闔廬﹐不可以見讓﹐故復因聘起其事。

○遠﹐於萬反。見﹐賢徧反。

﹝疏﹞注「季子」至「見讓」。解云﹕殺僚在昭二十七年夏。言移諱於闔廬者﹐移卻季子讓國之文﹐諱去闔廬之殺﹐是以不得見其讓矣。故彼注云「不書闔廬弒其君者﹐爲季子諱﹐明季子不忍父子兄弟自相殺﹐讓國闔廬﹐欲其享之﹐故爲沒其罪也」是也。

秋﹐九月﹐葬衛獻公。

齊髙止出奔北燕。

○燕﹐音煙。

冬﹐仲孫羯如晉。

三十年﹐春﹐王正月﹐楚子使薳頗來聘。月者﹐公數如晉﹐希見答。今見聘﹐故喜錄之。

○薳﹐於委反。頗﹐音皮﹐又音彼﹐一音普何反﹔一本作「跛」者﹐音同﹔二傳作「薳罷」。數﹐所角反。

﹝疏﹞注「月者」至「錄之」。

○解云﹕文當言如晉是﹐若有作「如楚」字者﹐誤也。言數如晉者﹐卽上三年春﹐「公如晉」﹔四年「冬﹐公如晉」﹔八年春﹐「公如晉」﹔十二年冬﹐「公如晉」﹔二十一年春﹐「公如晉」之屬是也。在位之間﹐五朝於晉﹐故言數也。言希見答者﹐上十二年「夏﹐晉侯使士彭來聘」﹔二十九年夏﹐「晉侯使士鞅來聘」是也。魯侯五朝﹐而晉人再答﹐故謂之希。二十八年公

○如楚﹐楚亦一報﹐故喜錄之也。案上元年「晉侯使荀罃來聘」﹐而解之言希者﹐以其公如晉之前﹐非答公之事故也。

夏﹐四月﹐蔡世子般弒其君固。不日者﹐深爲中國隱痛有子弒父之禍﹐故不忍言其日。

○般﹐音班。深爲﹐於僞反﹐下「爲伯」﹑「不爲」﹑「爲中國」同。

﹝疏﹞注「不日」至「其日」。

○解云﹕欲道文元年「冬﹐十月﹐丁未﹐楚世子商臣弒其君髡」﹐以其是夷狄﹐忍言其日也。

五月﹐甲午﹐宋災。伯姬卒。伯姬守禮﹐含悲極思之所生。外災例時﹐此日者﹐爲伯姬卒日。

○思﹐息吏反。

﹝疏﹞「外災」至「卒日」。

○解云﹕外災例時﹐卽莊十一年「秋﹐宋大水」﹐莊二十年「夏﹐齊大災」﹐上九年「春﹐宋火」之屬是也。而昭九年「夏﹐四月﹐陳火」﹐書月者﹐正以楚人彊暴行詐枉滅﹐君子閔之﹐故特月矣。故彼注云「月者﹐閔之」是也。而昭十八年「夏﹐五月﹐壬午﹐宋﹑衛﹑陳﹑鄭災」﹐而書日者﹐正以四國同日而俱災。四國者﹐天下象﹐若曰無天下云爾﹐故日之。然則此不合日而日﹐自爲伯姬卒故日。若然﹐卽魯女之卒﹐例合書日﹐而莊四年「三月﹐紀伯姬卒」不日者﹐彼夏「六月﹐乙丑﹐齊侯葬紀伯姬」﹐何氏云「卒不日﹐葬日者﹐魯本宜葬之﹐故移恩錄文於葬」是也。以此言之﹐則知莊二十九年「冬﹐十有二月﹐紀叔姬卒」﹐三十年「八月﹐癸亥﹐葬紀叔姬」﹐亦是魯本宜葬之﹐故移恩錄文於葬也。

天王殺其弟年夫。王者得專殺。書者﹐惡失親親也。未三年不去王者﹐方惡不思慕而殺弟﹐不與子行也。不從直稱君者﹐舉重也。莒殺意恢﹐以失子行錄。設但殺弟﹐不能書是也。不爲諱者﹐年夫有罪。

○年夫﹐音佞﹐又如字﹐二傳作「佞夫」。惡失﹐烏路反﹐下皆同。去﹐起呂反。子行﹐下孟反﹐下「子行其行」同。

﹝疏﹞注「王者」至「親也」。

○解云﹕諸侯之義﹐不得專殺大夫。若大夫有罪而殺之者﹐皆惡於專殺﹐是以書見。今此天王也﹐自得專殺﹐若殺大夫﹐宜不書之﹐書者﹐以其未王而殺母弟﹐失親親﹐故惡而書也。

○「未三」至「子行」。

○解云﹕文九年「毛伯來求金」之下﹐傳云「何以不稱使﹖當喪未君也。逾年矣﹐何以謂之未君﹖卽位矣﹐而未稱王也。未稱王﹐何以知其卽位﹖以諸侯之逾年卽位﹐亦知天子之逾年卽位也」﹐注云「俱繼體﹐其禮不得異」﹔「以天子三年然後稱王﹐亦知諸侯於其封內三年稱子也」。然則靈王之崩﹐在二十八年十有二月﹐則於此時未三年也。未合稱王﹐而稱王者﹐責其在父服之內﹐方當思慕而已﹐而殺其母弟﹐非人子之義﹐是以直稱天王﹐不與其子行也。而昭二十二年夏四月﹐「天王崩」﹔至二十三年秋七月﹐「天王居於狄泉」﹐亦未三年而稱天王者﹐彼傳云「此未三年﹐其稱天王何﹖著有天子也」﹐何氏云「時庶孽並篡﹐天王失位徙居﹐微弱甚﹐故急著正其號﹐明天下當救其難而事之」是也。

○注「不從」至「有罪」。

○解云﹕僖五年「春﹐晉侯殺其世子申生」﹐傳云「曷爲直稱晉侯以殺﹖殺世子母弟直稱君者﹐甚之也」﹐注云「甚之者﹐甚惡殺親親也。《春秋》公子貫於先君﹐惟世子與母弟以今君錄﹐親親也。今捨國體直稱君﹐知以親親責之」。然則殺世子母弟者﹐皆直稱君甚之。今經云「天王殺其弟年夫」者﹐寧知不是直稱爵之例﹐而知天王者乃是不與子行者﹐正以其在父服之內而不思思慕﹐反殺先君之子﹐以此爲重﹐故知義然。云莒殺意恢﹐以失子行錄者﹐卽昭十四年「冬﹐莒殺其公子意恢」﹐注云「莒無大夫﹐書殺公子者﹐未逾年而殺其君之子﹐不孝尢甚﹐故重而錄之。稱氏者﹐明君之子」是也。云設但殺弟﹐不能書是也者﹐正以莒殺意恢﹐以其在喪內﹐故書而責之﹐則知天王殺弟﹐若不在喪﹐不書矣若諸侯之義﹐不得專殺大夫﹐而言莒殺意恢﹐在喪內乃書者﹐正以意恢直莒子之弟﹐不爲大夫故也。今此王者自得專殺﹐若不在喪內﹐何勞書乎﹖故云設但殺弟﹐不能書是也。云不爲諱者﹐年夫有罪者﹐《春秋》之義﹐𨿽言黜周而王魯﹐乃實天子﹐服內殺弟﹐是甚惡。何故不爲尊者諱﹖因年夫有罪﹐則王者之惡稍輕﹐是以《春秋》不復諱矣。

王子瑕奔晉。稱王子者﹐惡天子重失親親。

○重﹐直用反﹐又直勇反。

﹝疏﹞注「稱王」至「親親」。

○解云﹕正以文元年「天王使叔服來會葬」﹐注云「叔服﹐王子虎也」﹐「不系王者﹐不以親疏錄也」。今此王子瑕言王子者﹐正惡天王重失親親故也。

秋﹐七月﹐叔弓如宋﹐葬宋共姬。外夫人不書葬﹐此何以書﹖隱之也。何隱爾﹖宋災﹐伯姬卒焉。說在下也。

○共﹐音恭。其稱謚何﹖據葬紀伯姬不言謚。

﹝疏﹞注「據葬」至「言謚」。

○解云﹕卽莊四年「齊侯葬紀伯姬」是也。然則宋伯姬得稱謚者﹐以其賢故也。卽紀伯姬不言謚者﹐不賢明矣。若然案隱七年「春﹐王三月﹐叔姬歸於紀」﹐何氏云「叔姬者﹐伯姬之媵也」﹐「媵賤書者﹐後爲嫡﹐終有賢行。紀侯爲齊所滅」﹐「能處隱約﹐全竟婦道﹐故重錄之」。然則紀叔姬亦有賢行﹐而莊三十年「葬紀叔姬」之經不云謚者﹐蓋以劣於宋伯姬﹐故不得與之同文。何者﹖能處隱約全竟婦道﹐豈同守節盡誠逮火而死乎﹖

賢也。何賢爾﹖宋災﹐伯姬存焉。有司復曰「火至矣﹗請出。」伯姬曰「不可。吾聞之也﹐婦人夜出﹐謂有事宗廟。不見傅母不下堂。禮﹐後夫人必有傅母﹐所以輔正其行﹐衛其身也。選老大夫爲傅﹐選老大夫妻爲母。

○傅母﹐如字﹐又武候反﹐本又作「姆」﹐同。

﹝疏﹞注「選老」至「爲母」。

○解云﹕《春秋說》文。作時王之禮。「逮乎火而死」者﹐爲火所逮環而死也。

傅至矣﹐母未至也。」逮乎火而死。故賢而錄其謚。

鄭良霄出奔許﹐自許入於鄭。鄭人殺良霄。

冬﹐十月﹐葬蔡景公。賊未討﹐何以書葬﹖君子辭也。君子爲中國諱﹐使若加弒。月者﹐弒父比髡原恥尢重﹐故足諱辭。

○加弒﹐音試﹐下同。

﹝疏﹞注「君子」至「加弒」。

○解云﹕凡君弒者﹐𨿽賊未討亦書其君葬﹐故昭十九年「夏﹐五月﹐戊辰﹐許世子止弒其君買」﹐「冬﹐葬許悼公」﹐傳云「賊未討﹐何以書葬﹖不成於弒也」。

○注「月者」至「諱辭」。

○解云﹕卽上七年冬十二月﹐「鄭伯髡原如會﹐未見諸侯。丙戌﹐卒於操」﹐傳云「諸侯卒其封內不地﹐此何以地﹖隱之也。何隱爾﹖弒也。孰弒之﹖其大夫弒之。曷爲不言其大夫弒之﹖爲中國諱也」﹔八年「夏﹐葬鄭僖公」﹐傳云「賊未討﹐何以書葬﹖爲中國諱也」﹐何氏云「探順上事﹐使若無賊然。不月者﹐本實當去葬責臣子﹐故不足也」。然則案彼髡原爲大夫所弒﹐𨿽爲中國諱而書其葬﹐猶責不足其文。今此蔡侯爲子所弒﹐比於髡原爲恥尢重﹐是以足其諱辭﹐備書時月也。

晉人﹑齊人﹑宋人﹑衛人﹑鄭人﹑曹人﹑莒人﹑邾婁人﹑滕人﹑薛人﹑杞人﹑小邾婁人會於澶淵。宋災故。宋災故者何﹖諸侯會於澶淵﹐凡爲宋災故也。會未有言其所爲者﹐此言所爲何﹖錄伯姬也。重錄伯姬之賢﹐爲諸侯所閔憂。

○凡爲﹐於僞反﹐下及注「所爲」同。

﹝疏﹞「宋災故者何」。

○解云﹕上下諸會不錄所爲﹐惟此特書﹐故執不知問。

諸侯相聚﹐聚﹐斂也。相聚斂財物。而更宋之所喪﹐更﹐復也。如今俗名解浣衣復之爲更衣。

○更宋﹐音庚﹐又古孟反﹐復也﹐償也。所喪﹐息浪反﹐下注同。浣﹐戶管反。曰死者不可復生﹐爾財復矣。復者﹐如故時。諸侯共償復其所喪。

○復生﹐扶又反。償﹐常亮反。此大事也﹐曷爲使微者﹖據詳錄所爲故。卿也。卿則其稱人何﹖貶。曷爲貶﹖據善事也。卿不得憂諸侯也。時𨿽各諸侯使之﹐恩實從卿發﹐故貶起其事﹐明大夫之義﹐得憂內﹐不得憂外﹐所以抑臣道也。宋憂內﹐並貶者﹐非救危亡﹐禁作福也。

﹝疏﹞注「時𨿽」至「其事」。

○解云﹕以此言之﹐若恩從君發而使大夫行之﹐𨿽其非正﹐罪不至貶也。

○注「明大」至「臣道」。

○解云﹕在禮﹐家施不及國﹐而言得憂內者﹐正謂救危亡之時﹐助君憂內﹐不謂自專行之。以此言之﹐若助君憂內﹐以救危之時﹐𨿽恩發大夫﹐不合譏。

○注「宋憂」至「福也」。

○解云﹕言宋𨿽遭災﹐未至於滅﹐而恩發於大夫﹐外求鄰國﹐近乎作福﹐是以禁之。《洪範》云「惟辟作福﹐惟辟作威。」今乃大夫行之﹐故云禁作福也。

三十有一年﹐春﹐王正月。

夏﹐六月﹐辛巳﹐公薨於楚宮。公朝楚﹐好其宮﹐歸而作之﹐故名之云爾。作不書者﹐見者不復見。

○好其﹐呼報反。見者﹐賢徧反﹐下同。

﹝疏﹞注「公朝」至「云爾」。

○解云﹕正以上言「公如楚」﹐「公至自楚」﹐下言「公薨於楚宮」﹐故云朝楚﹐好其宮﹐歸而作之﹐故名楚宮。

○注「作不」至「復見」。解云﹕哀公三年夏﹐「五月﹐辛卯﹐桓宮﹑僖宮災」﹐傳云「此皆毀廟也﹐其言災何﹖復立也。曷爲不言其復立﹖《春秋》見者不復見也」﹐何氏云「謂內所攺作也﹐哀自立之﹐善惡獨在哀﹐故得省文」。然則言見者不復見﹐謂《春秋》之義﹐諸是內所攺作者﹐但隨其重處一過見之而已﹐其餘輕處不復見之。所以然者﹐正以哀自作之﹐還於哀上災之﹐善惡獨在於哀﹐故得省文矣。今此作楚宮﹐亦是襄自作之﹐還復襄自薨之﹐善惡獨在於襄﹐故得省文﹐故引彼傳云「見者不復見」也。以此言之﹐則知成六年「立武宮」﹐昭十五年「有事於武宮」﹐亦是內所攺作而重見者。正以成公立之﹐至昭乃有事立之祭之者異﹐故不得省文。

秋﹐九月﹐癸巳﹐子野卒。

己亥﹐仲孫羯卒。

冬﹐十月﹐滕子來會葬。此書者與叔服同義。

﹝疏﹞注「此書」至「同義」。解云﹕文九年春﹐「天王使叔服來會葬」﹐傳云「其言來會葬何﹖會葬禮也」﹐何氏云「常事書者﹐文公不肖﹐諸侯莫肯會之﹐故書天子之厚﹐以起諸侯之薄」。然則今此會葬亦是常禮﹐而書之者亦是襄公不肖﹐諸侯莫肯會之﹐故書滕子之厚﹐以起諸侯之薄﹐故云與叔服同義矣。

癸酉﹐葬我君襄公。

十有一月﹐莒人弒其君密州。莒子納去疾﹐及展立﹐莒子廢之。展因國人攻莒子﹐殺之。去疾奔齊。稱人以弒者﹐莒無大夫﹐密州爲君﹐惡民所賤﹐故稱國以弒之。

昭公卷二十二﹝起元年﹐盡十二年﹞

昭公卷二十二﹝起元年﹐盡十二年﹞

元年﹐春﹐王正月﹐公卽位。

叔孫豹會晉趙武﹑楚公子圍﹑齊國酌﹑宋向戌﹑衛石惡﹑陳公子招﹑蔡公孫歸生﹑鄭軒虎﹑許人﹑曹人於漷。戍﹑惡皆與君同名﹐不正之者﹐正之當貶﹐貶之嫌觸大惡﹐方譏二名爲諱﹐義當正亦可知。

○國酌﹐二傳作「國弱」。招﹐上遙反。軒虎﹐軒依字許言反﹐舊音罕﹐二傳作「罕虎」。漷﹐音郭﹐又音虢﹐《左氏》作「虢」﹐《穀梁》作「郭」。

﹝疏﹞「齊國酌」。

○解云﹕亦有作「國弱」者。

○注「戌惡」至「大惡」。

○解云﹕下七年秋﹐「衛侯惡卒」﹔十年冬﹐「宋公戌卒」﹐知向戌﹑齊惡皆與君同名也。然則君臣者﹐父子之倫﹐寧有同名之理﹖今二子與君同名﹐乃是不可之甚﹐而《春秋》不正之者﹐若正之當云其氏﹐或貶稱人。若其去氏﹐嫌如宋督﹑宋山﹐齊無知之屬﹔若其稱人﹐嫌如襄三十年澶淵之大夫﹐有作福之大惡﹐由玆進退﹐不得正之。然則君臣同名﹐不軌之甚﹐得不爲大惡者﹐正以名者父之所置﹐已父未必爲今君之臣﹐已或先世子而生﹐君子旣孤﹐禮有不更名之義﹐是以《春秋》謂之小惡。《曲禮》下篇云「不敢與世子同名」﹐鄭注云「其先之生﹐則亦不攺」﹐義亦通於此。以此言之﹐則知無駭入極之屬﹐自是大惡﹐故去其氏﹔俠卒﹐翚﹑溺會齊師之屬﹐未命大夫﹐正合無氏﹐須辟嫌故。

○注「方譏」至「可知」。解云﹕定六年「冬﹐季孫斯﹑仲孫忌帥師圍運」﹐傳云「此仲孫何忌也﹐曷爲謂之仲孫忌﹖譏二名。二名﹐非禮也」﹐何氏云「爲其難諱也。一字爲名﹐令難言而易諱﹐所以長臣子之敬﹐不逼下也。《春秋》定﹑哀之間﹐文致大平﹐欲見王者治定﹐無所復爲譏﹐惟有二名﹐故譏之﹐此《春秋》之制也」。然則所見之世﹐文致大平﹐二名者小過﹐猶尙譏之﹐況名不辟君﹐乃小惡之大者乎﹖當須正之亦可知矣。總三世言之﹐昭爲大平之首﹐所以不譏二名﹐而定﹑哀之間乃譏之者﹐蓋欲析而言之﹐未當孔子之身故也。云云之說﹐在定六年。

此陳侯之弟招也﹐何以不稱弟﹖據八年稱弟。

﹝疏﹞注「據八年稱弟」。

○解云﹕卽八年經云「春﹐陳侯之弟招﹐殺陳世子偃師」是。

貶。曷爲貶﹖據八年殺偃師猶不貶。爲殺世子偃師貶﹐曰陳侯之弟招殺陳世子偃師。大夫相殺稱人﹐此其稱名氏以殺何﹖難八年事。

○爲殺﹐於僞反﹐下注「爲內」﹑「爲仕」皆同。難八﹐乃旦反﹐二年注同。

﹝疏﹞「曰陳」至「偃師」。

○解云﹕先舉八年經文﹐然後難之。

○「大夫相殺稱人」。

○解云﹕文十六年「宋人弒其君處白」之下師解﹐故此弟子取而難之。

言將自是弒君也。明其欲弒君﹐故令與弒君而立者同文。孔瑗弒君﹐本謀在招。

○令﹐力呈反。

﹝疏﹞「言將」至「君也」。

○解云﹕世子者﹐君之副貳﹐今而殺之﹐明其從是以後有弒君之心﹐故稱其名氏﹐不作兩下相殺辭矣。

○注「明其」至「同文」。

○解云﹕兩下相殺﹐例自稱人。今欲明自是弒君﹐故與文十四年「齊公子商人弒其君捨」文同矣。若然﹐大夫相殺稱人﹐而宣十五年﹐「王札子殺召伯﹑毛伯」﹐亦是大夫相殺﹐而不稱人殺者﹐彼注云「大夫相殺不稱人者﹐正之。諸侯大夫顧弒君重﹐故降稱人。王者至尊﹐不得顧」是也。

○注「孔瑗」至「在招」。

○解云﹕案昭八年「春﹐陳侯之弟招殺陳世子偃師。夏﹐四月﹐辛丑﹐陳侯溺卒」﹐竟無孔瑗弒君之文。而知孔瑗弒君者﹐正以八年下文「冬﹐十月﹐壬午﹐楚師滅陳。執陳公子招﹐放之於越。殺陳孔瑗。葬陳哀公」。當爾之時﹐楚人託討於陳﹐招殺世子﹐但適放之而已。孔瑗見殺﹐明其弒君故也﹐是以九年「陳火」之下﹐傳云「滅人之國﹐執人之罪人﹐殺人之賊﹐葬人之君」﹐以此言之﹐知孔瑗爲弒君賊矣。而經不書孔瑗弒君者﹐本爲招弒﹐當舉招爲重也﹐但始有計﹐不成爲弒。陳侯溺卒者﹐但自卒耳。何氏之意﹐見招作弒君之文﹐故知本謀在招也。本謀在招﹐則招當爲首﹐而楚人所以不殺招﹐但放之者﹐蓋楚失其意﹐或陳招歸罪於孔瑗﹐是以但罪於孔瑗﹐而招但罪其殺世子之愆﹐遂免弒君之咎﹐《春秋》體其事﹐故於殺世子經書其名氏矣。

今將爾﹐詞曷爲與親弒者同﹖君親無將﹐將而必誅焉。然則曷爲不於其弒焉貶﹖據未弒也。

﹝疏﹞「今將」至「者同」。

○解云﹕言招但與孔瑗爲謀首﹐而將欲弒陳侯爾﹐而經曷爲書招名氏﹐乃與親弒者同文乎﹖

○注「據未弒也」。

○解云﹕據今仍未弒而已貶去其弟﹐曷爲不於八年殺世子時貶之乎﹖

以親者弒﹐然後其罪惡甚。《春秋》不待貶絕而罪惡見者﹐不貶絕以見罪惡也。招殺偃師是也。

○見者﹐賢徧反﹐下同。

﹝疏﹞「以親」至「惡也」。

○解云﹕傳言此者﹐欲道八年之時﹐罪惡大甚﹐不假貶絕也。云《春秋》不待貶絕而罪惡見者云云者﹐解之而言《春秋》者﹐欲道上下通例如此﹐不爲此文。

貶絕然然罪惡見者﹐貶絕以見罪惡也。招稱公子﹐及楚人討夏徵舒貶﹐皆是也。

﹝疏﹞注「招稱公子」。

○解云﹕此文是也。

○注「及楚」至「徵舒」。

○解云﹕卽宣十一年「冬﹐十月﹐楚人殺陳夏徵舒」﹐傳云「此楚子也﹐其稱人何﹖貶。曷爲貶﹖不與外討」是也。

今招之罪已重矣﹐曷爲復貶乎此﹖據棄疾不豫貶。

○復﹐扶又反。

﹝疏﹞「今招」至「乎此」。

○解云﹕此今謂八年之時﹐言八年殺世子之時﹐將有弒君之意﹐卽是其罪已重矣﹐何不逐其重處而貶之﹖曷爲又復豫貶於此﹖

○注「據棄疾不豫貶」。

○解云﹕下十一年夏﹐「楚公子棄疾帥師圍蔡」﹐至十三年夏﹐「楚公子棄疾弒公子比」﹐與招殺偃師無異。棄疾於圍蔡之時不豫貶﹐此則貶之﹐故以爲難也。

著招之有罪也。何著乎招之有罪﹖據棄疾不著。言楚之託乎討招以滅陳也。起楚託討招以滅陳意也。所以起之者﹐八年先言滅﹐後言執﹐託討招不明﹐故豫則於此﹐明楚先以正罪討招﹐乃滅陳也。

﹝疏﹞注「所以」至「陳也」。解云﹕八年經云「冬﹐十月﹐壬午﹐楚師滅陳。執陳公子招﹐放之於越。殺陳孔瑗。葬陳哀公」﹐是其先言滅﹐後言執之事也。言託討招不明者﹐正以若其託討﹐宜先執後滅。今乃先言滅後言執﹐是託討不明﹐楚先以正罪討招﹐乃滅陳也。而八年經先書滅者﹐彼注云「托義不先書者﹐本懷滅心」。然則楚人本懷滅人之心﹐故先書滅。而宣十一年「冬﹐十月﹐楚人殺陳夏徵舒」﹐「丁亥﹐楚子入陳」﹐先書討賊﹐乃言入陳者﹐莊王討賊之後﹐始有利陳國之意﹐故後書入也。

三月﹐取運。運者何﹖內之邑也。其言取之何﹖據自魯之有。不聽也。不聽者﹐叛也。不言叛者﹐爲內諱﹐故書取以起之。不先以文徳來之﹐而便以兵取之﹐當與外取邑同罪﹐故書取。月者﹐爲內喜得之。

﹝疏﹞「運者何」。

○解云﹕欲言內邑﹐而經書取﹔欲言外邑﹐文無所系﹐故執不知問。

○注「月者爲內喜得之」。

○解云﹕正以僖三十一年「春﹐取濟西田」﹐不書月。故知此月者﹐以其是內之叛邑﹐喜封得之故也﹐是以彼注云「以不月﹐與取運異﹐知非內叛邑」﹐故言取是也。

夏﹐秦伯之弟鍼出奔晉。秦無大夫﹐此何以書﹖仕諸晉也。爲仕之於晉書。

○鍼﹐其廉反。

﹝疏﹞「秦無大夫」者。

○解云﹕正以文十二年秋﹐「秦伯使遂來聘」﹐傳云「秦無大夫﹐此何以書﹖賢繆公也。何賢乎繆公﹖以爲能變」。然則秦處西戎﹐罕接諸夏﹐賢於繆公始有大夫﹐自爾以來﹐常多格化﹐《春秋》漏之﹐無大夫名氏。今得書見﹐是以據而問之。曷爲仕諸晉﹖據國地足以祿之。有千乘之國﹐十井爲一乘﹐公侯封方百里﹐凡千乘﹔伯四百九十乘﹔子男二百五十乘。時秦侵伐自廣大﹐故曰千乘。

○千乘﹐繩證反﹐注同。

﹝疏﹞注「公侯」至「千乘」。

○解云﹕《王制》文。連言侯者﹐據有功者言之。云伯四百九十乘者﹐正以《王制》云「伯七十里」故也。云時秦侵伐自廣大﹐故曰千乘者﹐正以此伯故也。

而不能容其母弟﹐故君子謂之出奔也。弟賢﹐當任用之﹔不肖﹐當安處之。乃仕之他國﹐與逐之無異﹐故云爾。

六月﹐丁巳﹐邾婁子華卒。晉荀吳帥師敗狄於大原。此大鹵也﹐曷爲謂之大原﹖據讀言大原也。

○大原﹐音泰﹐下同。鹵﹐力古反。

﹝疏﹞「晉荀」至「大原」。

○解云﹕案《左氏》作「大鹵」字﹐《穀梁》與此同。

○「此大鹵」至「大原」。

○解云﹕案古史文及夷狄之人皆謂之大鹵。而今經與師讀﹐皆謂之大原﹐故難之。

○注「據讀言大原也」。

○解云﹕時公羊子亦讀言大原也。

地物從中國﹐以中國形名言之﹐所以曉中國﹐教殊俗也。

﹝疏﹞「他物從中國」。

○解云﹕言所以今經與師讀皆言大原者﹐正以地與諸物之名﹐皆須從諸夏名之故也。

○注「以中」至「言之」。解云﹕謂諸夏之稱﹐皆從地之形勢爲名。此地形勢髙大而廣平﹐故謂之大原。云所以曉中國﹐教殊俗也者﹐本史及夷狄皆謂之大鹵﹐而今經與師讀必謂之大原者﹐正以曉中國之人﹐教有殊俗之義故也。

邑人名從主人。邑人名﹐自夷狄所名也。不若他物有形名可得正﹐故從夷狄辭言之。

﹝疏﹞「邑人名從主人」。

○解云﹕此主人謂夷狄也。言大原人道云之時﹐從其夷狄﹐皆謂之大鹵﹐故注云「邑人名﹐自夷狄所名也」。

○注「不若」至「言之」。

○解云﹕諸夏地物有形名言之﹐夷狄之俗﹐不如諸夏之地物有形勢之名也。可得正者﹐猶言可能正﹐是故本史及邑人止從夷狄辭言之﹐謂之大鹵也。

原者何﹖上平曰原﹐下平曰隰。分別之者﹐地勢各有所生﹐原宜粟﹐隰宜麥﹐當教民所宜﹐因以制貢賦。

○隰﹐音習。別﹐彼列反。

﹝疏﹞「原者何」。

○解云﹕《春秋》之文旣同﹐明是廣大之義﹔原鹵名異﹐未有分別之言﹐故以不知問之。

○「上平曰原」。解云﹕《釋地》云「廣平曰原。」李氏云「廣平﹐謂土地寬博而平正者﹐名原。」然則此言上平者﹐蓋欲對隰言之﹐故謂之上平﹐其實與《爾雅》廣平不異。

○「下平曰隰」。

○解云﹕《釋地》云「下濕曰隰。」李氏云「下濕﹐謂土地窊下﹐但當名爲隰。」然則此言下平者﹐正欲對上平言之﹐仍與濕不異。

秋﹐莒去疾自齊入於莒。

莒展出奔吳。主書去疾者﹐重篡也。莒無大夫﹐書展者﹐起與去疾爭篡﹐當國出奔。言自齊者﹐當坐有力也。皆不氏者﹐當國也。不從莒無大夫去氏者﹐莒殺意恢稱公子﹐篡重﹐不嫌本不當氏。

○去疾﹐起呂反。

﹝疏﹞注「莒無」至「當氏」。

○解云﹕在莊二十七年傳文。云當國出奔者﹐正以襄三十一年冬﹐「莒人弒其君密州」。今年去疾之入﹐入者﹐出入惡之文﹐而文不氏﹐故知出時爲當國也。旣是當國﹐正合書入。而言自齊者﹐剌齊有力矣。其出奔不書者﹐《春秋》之義﹐微者出入不兩書故也。云皆不氏者﹐當國也者﹐正以隱元年「鄭伯克段於鄢」之下﹐傳云「何以不稱弟﹖當國也」﹐則此等下言公子者﹐是當國之文。注不從云云者﹐下十四年「冬﹐莒殺莒公子意恢」﹐何氏云「莒無大夫﹐書殺公子者﹐子未逾年而殺其君之子﹐不孝大甚﹐故重錄之。稱氏者﹐明君之子」也。然則莒爲小國﹐大夫名氏例不錄見﹐假有錄者﹐名氏不具﹐卽莒慶之屬無氏是也。今此去疾之徒﹐寧知不爾﹐彊云當國故不當氏者﹐正以莒殺意恢重而錄氏。今邪庶並篡﹐其事非輕﹐固宜重而錄之。但欲當國爲君﹐故如其意﹐使惡逆見也。然則意恢事重﹐故稱公子﹐今亦篡重﹐明其未貶之時﹐亦合稱氏﹐故云篡重﹐不嫌本不當氏也。

叔弓帥師疆運田。疆運田者何﹖與莒爲竟也。疆﹐竟也。與莒是正竟界﹐莒言城中丘。

○疆運﹐居良反﹐下同。

﹝疏﹞「疆運田者何」。解云﹕欲言正界﹐而經書帥師﹔欲言侵伐﹐而道疆運﹐故執不知問。

○「與莒爲竟也」。

○解云﹕若言與莒人造作竟界。

○注「若言城中丘」。

○解云﹕隱七年「夏﹐城中丘」﹐傳云「何以書﹖以重書也」﹐何氏云「以功重故書﹐當稍稍補完之﹐至令大崩弛壞敗﹐然後發眾城之﹐猥若百姓﹐空虛國家﹐故言城﹐明其功重﹐與始作無異」﹐則彼若稍稍補完﹐則輕而不書﹐至於功重﹐故書而刺之。今此魯若往前之時﹐少侵卽正﹐則輕而不書﹐至於大損﹐而興師發眾﹐乃能正之﹐明其功重﹐與始取無異」﹐故若城中丘。

與莒爲竟﹐則曷爲帥師而往﹖據非侵伐。畏莒也。畏莒有賊臣亂子﹐而興師與之正竟﹐剌魯微弱失操﹐煩擾百姓。

﹝疏﹞注「畏莒」至「百姓」。

○解云﹕襄三十一年「莒人弒其君密州」﹐是爲賊臣﹔而二子爭篡﹐是爲亂子。魯人見其賊亂﹐恐其轉侵﹐是以興兵與之正竟﹐賊亂之人﹐自救無暇﹐焉能轉侵乎﹖故云微弱失操﹐煩擾百姓也。

葬邾婁悼公。

冬﹐十有一月﹐已酉﹐楚子捲卒。

○卷﹐音權﹐《左氏》作「麇」字者。

﹝疏﹞「楚子捲卒」。

○解云﹕《左氏》作「麇」字﹐二小傳本亦有作「麇」字者。

楚公子比出奔晉。辟內難也。

﹝疏﹞注「辟內難也」。

○解云﹕正以更無他事﹐於君薨之際而出奔﹐故知止應辟內難故也。

二年﹐春﹐晉侯使韓起來聘。

夏﹐叔弓如晉。

秋﹐鄭殺其大夫公孫黑。

冬﹐公如晉﹐至河乃復。其言至河乃復何﹖據公如晉﹐次於乾侯﹐而還言至自乾侯﹐不言至乾侯乃復。

﹝疏﹞注「據公」至「乃復」。

○解云﹕卽下二十八年春﹐「公如晉﹐次於乾侯」﹔二十九年「春﹐公至自乾侯」是也。

不敢進也。乃﹐難辭也。時聞晉欲執之﹐不敢往﹐君子榮見與﹐恥見距﹐故諱使若至河﹐河水有難而反。

○乃難﹐如旦反﹐下「有難」同。

﹝疏﹞注「乃﹐難辭也」。

○解云﹕宣八年傳文。云故諱使若至河﹐河水有難而反者﹐若如川之滿﹐不可遊也然。

季孫宿如晉。

三年﹐春﹐王正月﹐丁未﹐滕子泉卒。

﹝疏﹞「滕子泉卒」。解云﹕《左氏》《穀梁》作「原」字。

夏﹐叔弓如滕。

五月﹐葬滕成公。月者﹐襄公上葬﹐諸侯莫肯加禮﹐獨滕子來會葬﹐故恩錄之﹐明公當自行﹐不當遣大夫﹐失禮尢重﹐以責內。

﹝疏﹞注「月者」至「錄之」。

○解云﹕卒月葬時者﹐小國之常典﹐下六年夏﹐「葬杞文公」之屬是也。今而書月﹐故以爲恩錄之。言襄公上葬者﹐謂上文葬襄公時也。言諸侯莫肯加禮﹐獨滕子來會葬者﹐卽襄三十一年夏﹐「公薨於楚宮」﹐「冬﹐十月﹐滕子來會葬。癸酉﹐葬我君襄公」是也。

○注「明公」至「責內」。

○解云﹕《公羊》之義﹐鄰國諸侯﹐及鄰國夫人喪﹐皆公自會葬﹐故《異義》「《公羊》說」云「襄公三十年﹐叔弓如宋葬葬姬﹐議公不自行」是也。然則凡平諸侯之葬﹐公猶自行﹐況其加禮於已者乎﹖故言失禮尢重﹐以責內也。

秋﹐小邾婁子來朝。

八月﹐大雩。先是公季孫宿比如晉。

冬﹐大雨雹。爲季氏。

○雨﹐於付反。雹﹐步角反。爲﹐於僞反。

北燕伯款出奔齊。名者﹐所見世著治大平﹐責小國詳錄﹐出奔當誅。

○治﹐直吏反。大﹐音泰。

﹝疏﹞注「名者」至「當誅」。解云﹕《春秋》之義﹐有三世異辭﹐入所見之世﹐小國出奔而書其名﹐故知義然也﹐卽莊十年「譚子奔莒」﹐僖五年「弘子奔黃」﹐十年「溫子奔衛」﹐成十二年「周公出奔晉」之屬皆不名。至於此文「北燕伯款」﹐下三十年冬﹐「徐子章禹出奔楚」之國﹐皆書其名是也。言出奔當誅者﹐謂太平之世﹐民皆有禮﹐況於諸侯﹐不死社稷而棄國出奔﹐當合誅滅矣。

四年﹐春﹐王正月﹐大雨雪。爲季氏。

○大雨雪﹐於付反﹐《左氏》作「大雨雹」。爲季﹐於僞反﹐下文及注「爲齊誅」並同。

﹝疏﹞「大雨雹」。

○解云﹕案正本皆作「雹」字﹐《左氏》經亦作「雹」字﹐故賈氏云「《穀梁》作『大雨雪』」。今此若有作「雪」字者﹐誤也。

夏﹐楚子﹑蔡侯﹑陳侯﹑鄭伯﹑許男﹑徐子﹑滕子﹑頓子﹑胡子﹑沈子﹑小邾婁子﹑宋世子佐﹑淮夷會於申。不殊淮夷者﹐楚子主會行義﹐故君子不殊其類﹐所以順楚而病中國。

﹝疏﹞注「不殊」至「中國」。

○解云﹕內諸夏外夷狄者﹐《春秋》之常典。而不殊淮夷者﹐正以此會楚子爲主會行義。其行義者﹐卽下文「爲齊誅」是也。故君子不殊其類者﹐君子謂孔子。孔子作《春秋》﹐不殊楚之類。孔子之意所以然者﹐正欲順楚之事﹐而病諸夏之衰微﹐何者﹖言楚夷狄﹐尙能行義以相榮顯﹐況於諸夏﹐反不能然﹐故得病之。若然﹐《春秋》之式﹐傳聞之世﹐內其國﹐外諸夏﹔所聞之世﹐內諸夏﹐外夷狄﹔所見之世﹐治致太平﹐錄夷狄﹐則不殊淮夷﹐固其宜也﹐何則﹖此注云「由楚子主會行義﹐君子不殊其類」者﹐正以等是大年﹐亦有粗細﹐昭當其父﹐非已時事﹐定﹑哀之世﹐乃醇粹也。是以定六年「仲孫忌」之下﹐何氏云「《春秋》定﹑哀之間﹐文致大平﹐欲見王者治定﹐無所復爲譏﹐惟有二名﹐故譏之」是也。然則淮夷始見﹐安行無禮﹖是以此經更無進稱﹐未當定﹑哀之間﹐仍合外限﹐但由楚子主會﹐故得不殊﹐是以何氏更爲立義矣。

楚人執徐子。

秋﹐七月﹐楚子﹑蔡侯﹑陳侯﹑許男﹑頓子﹑胡子﹑沈子﹑淮夷伐吳﹐執齊慶封﹐殺之。此伐吳也﹐其言執齊慶封何﹖爲齊誅也。故系之齊。其爲齊誅柰何﹖慶封走之吳﹐以襄公二十八年奔魯﹐自是走之吳。不書者﹐以絕於齊﹐在魯不復爲大夫﹐賤﹐故不復錄之。

○不復﹐扶又反﹐下同。

﹝疏﹞注「以襄公」至「奔魯」。

○解云﹕卽彼云「冬﹐齊慶封來奔」是也。

○注「不書」至「錄之」。

○解云﹕案如此經上言「伐吳」﹐則犯吳之文巳著﹐何得注云「使防系吳﹐嫌犯吳也」﹐正以慶封往前巳封於防﹐爲小國矣。但諸侯之義不得專封﹐是以《春秋》奪言伐吳矣﹐實言之非伐吳矣。今日此經若言入防﹐則更成上「伐吳」之文﹐實伐吳則爲犯吳。若直言入防執齊慶封殺之﹐則恐防是齊邑﹐是以進退不得作文也。

吳封之於防。不書入防者﹐使防系吳﹐嫌犯吳也。去吳﹐嫌齊邑也。

○去﹐起呂反。然則曷爲不言伐防﹖據防邑爲國。不與諸侯專封也。故奪言伐吳。慶封之罪何﹖脇齊君而亂齊國也。道爲齊誅意也。稱侯而執者﹐伯討也。月者﹐善錄義兵。

﹝疏﹞注「稱侯」至「討也」。

○解云﹕僖四年傳文。上下更無稱爵以執大夫之事﹐惟此一經﹐可以當之﹐故何氏言焉。若然﹐案如此經不重出楚上﹐以爲伯討之義。僖二十一年「秋﹐宋公﹑楚子﹑陳侯」以下「會於霍﹐執宋公以伐宋」﹐傳云「曷爲不言楚子執之﹖不與夷狄之執中國」者﹐正以此經楚子爲會主而序於上﹐下言執慶封殺之﹐可以因上文﹐不勞重出也。旣得因上文﹐卽是稱爵以執之﹐故知爲伯討。案霍之經﹐宋公序上﹐乃次楚子﹐下言執宋公﹐明知不得因上文矣。旣不因上文﹐而不更出楚子﹐不與夷狄之執諸夏故也。雲月者﹐善義兵也者﹐正以侵伐例時故也。

遂滅厲。莊王滅蕭日﹐此不日者﹐靈王非賢﹐責之略。

○滅厲﹐如字﹐又音賴﹐《左氏》作「賴」。

﹝疏﹞「遂滅厲」。

○解云﹕有作「賴」字者。

○注「莊王」至「之略」。

○解云﹕宣十二年「冬﹐十有二月﹐戊寅﹐楚子滅蕭」﹐彼注云「日者﹐屬上有王言﹐今反滅人﹐故深責之」是也。然則以靈王非賢﹐故責之略﹐還依常例書月﹐若似莊十年「冬﹐十月﹐齊師滅譚」之屬是。

九月﹐取鄫。其言取之何﹖據國言滅。

﹝疏﹞注「據國言滅」。

○解云﹕卽滅譚滅遂之屬是也。

滅之也。滅之則其言取之何﹖內大惡﹐諱也。因鄫上有滅文﹐故使若取內邑。

﹝疏﹞「內大惡諱也」。

○解云﹕隱二年無駭入極之﹐下傳云「此滅也﹐其言入何﹖內大惡﹐諱也」﹐今又重發之者﹐正以入取之文不同故也。

○注「因鄫」至「內邑」。

○解云﹕直言取鄫。言上有滅文者﹐卽襄六年秋﹐「莒人滅鄫」是也。內取邑直言取者﹐上元年「三月﹐取運」之屬是也。言上有滅鄫之文﹐鄫不復爲國﹐因此之故﹐遂直言取﹐若似內自取邑。然則襄六年之時﹐鄫巳見滅﹐今而言取者﹐彼直取後乎莒﹐非兵滅﹐是以魯人今得取之。以此言之﹐則無駭入極不言取者﹐正以極上無滅文故也。

冬﹐十有二月﹐乙卯﹐叔孫豹卒。

五年﹐春﹐王正月﹐捨中軍。捨中軍者何﹖復古也。善復古也。

○捨中﹐音捨﹐下及注同。

﹝疏﹞「捨中軍」。

○解云﹕襄十一年時﹐於司馬之下爲之置中卿之官﹐令助司馬爲軍將﹐添前司徒司空之屬爲三軍﹐逾王制﹐故於彼經云「作三軍」以譏之。今還依古禮﹐捨司馬﹐不復令作將軍﹐故曰捨中軍。

○「捨中軍者何」。

○解云﹕欲言非禮﹐實如王制﹔欲言是禮﹐不應復書之﹐故執不知問。

○「復古也」。

○解云﹕正以魯爲州﹐故正捨二軍。今捨僣從禮﹐故曰復古﹐是以隱五年注云「方伯二師」是也。

○注「善復古也」。

○解云﹕言捨僣從禮﹐正是常事﹐而書之者﹐正以當時皆僣﹐獨自能抑從禮﹐善其復古﹐是以書之﹐故云善復古也。

然則曷爲不言三卿﹖據上言作三軍﹐等問不言軍云卿者﹐上師解言三卿﹐因以爲難。

○爲難﹐乃旦反﹐下同。

﹝疏﹞注「據上言作三軍」。

○解云﹕弟子之意﹐見上文襄十一年時﹐云道作三軍﹐今日捨之﹐應言捨三軍﹐而言捨中軍﹐與上文異﹐故難之。

○注「等問」至「爲難」。

○解云﹕襄十一年傳云「三軍者何﹖三卿也」﹐然則今於此問﹐何故不云曷爲不言捨三軍﹐而言卿者﹖正以上文襄十一年時﹐師解以爲「三軍者何﹖三卿也」﹐是以弟子因而難之﹐云曷爲不言捨三卿。

五亦有中﹐三亦有中。此乃解上作三軍時意﹐作時益中軍﹐不可言中軍者﹐吾亦有中﹐三亦有中﹐不知何中也。今此據上作三軍﹐不言中云三﹐則益三之中﹐捨三之中﹐皆可知也。弟子本據上言作三﹐難下中不言三也。如師解言本益中﹐故下言捨中﹐爲其將復據下中難上不言中﹐故解上以解下﹐如此﹐則下不言三亦可知也。不言卿者﹐欲同上下文以相起。傳不足以解之者﹐以上解下﹐文當同亦可知。月者﹐善錄之。

○爲﹐於僞反。復﹐扶又反。

﹝疏﹞「五亦」至「有中」。

○解云﹕襄十一年時益司馬之職﹐更令將軍﹐正是作中﹐而不言作中軍者﹐正以五亦有中﹐三亦有中。若言作中軍﹐嫌是五之中﹐故變言作三軍。若欲實而言之﹐正是作中軍﹐故至捨時云道中軍矣。

○注「此乃」至「三也」。解云﹕上謂襄十一年時也。云作時益中軍者﹐謂於司馬之下置中卿﹐令助司馬將軍﹐添前二軍爲三軍﹐故曰作時益中軍也。云今此據上作三軍﹐不言中云三者﹐今此公羊子﹐據上作三軍時不言中之意﹐故言五亦有中﹐三亦有中也。如此則上益三之中﹐下捨三之中﹐皆可知矣﹐何者﹖上言作三軍﹐下言捨中軍﹐則非五之中亦明矣。云弟子本據上言作三﹐難下中不言三也者﹐卽此傳云「然則曷爲不言捨三卿」是也。

○注「如師」至「可知也」。

○解云﹕如詁爲若。若公羊答之云本益三之中﹐故言捨中﹐卽恐弟子難之云今捨時言中軍﹐作時曷爲不言作中軍﹖若其如此﹐卽是守文不察﹐疑惑門人﹐非師訓之道﹐故公羊子解上以解下﹐何者﹖解上作時實是中軍﹐但有嫌疑﹐不得言中﹐遂變言三軍﹐卽是解此下文捨中軍不得言三之意﹐故云解上以解下。如此言之﹐卽下文不言三軍昭然可解﹐故云亦可知。云不言卿者﹐欲同上下文以相起者﹐正實而言之﹐正是舍去司馬之職﹐中卿之官。何以不言捨中卿﹐而言捨中軍者﹐正以襄十一年時云「作三軍」﹐故欲同其文﹐相起爲一物。

○注「傳不」至「錄之」。

○解云﹕傳若足解之﹐宜云前此作三軍之時不言中者﹐五亦有中﹐三亦有中。此捨三軍不言三者﹐正以前三非正稱﹐故捨時不得言三。今此傳文少﹐故言傳不足解之也。欲以上解下者﹐以作時文在上﹐故傳特解之。上文旣解訖﹐下文不言三之意當同上義亦可知。雲月者﹐善錄之者﹐謂善其復古而詳錄之也。

楚殺其大夫屈申。

公如晉。

夏﹐莒牟夷以牟婁及防玆來奔。莒牟夷者何﹖莒大夫也。莒無大夫﹐此何以書﹖重地也。其言及防玆來奔何﹖據漆閭丘不言及﹐髙張言及。

﹝疏﹞「莒牟夷者何」。

○解云﹕欲言莒君﹐經不言子﹔欲言大夫﹐莒無大夫﹐故執不知問。

○注「據漆」至「言及」。

○解云﹕言漆閭丘不言及者﹐卽襄二十一年春﹐「邾婁庶其以漆閭丘來奔」是也。髙張言及者﹐卽哀六年「夏﹐齊國夏及髙張來奔」是也。正以地邑無及文﹐上下大夫乃言及﹐與此防玆之義違﹐故難之﹐何者﹖人之尊卑﹐自有差等﹐故可以言及﹔地邑無尊卑之義﹐恐其不得言及也。

不以私邑累公邑也。公邑﹐君邑也。私邑﹐臣邑也。累﹐次也。義不可使臣邑與君邑相次序﹐故言及以絕之。

秋﹐七月﹐公至自晉。

戊辰﹐叔弓帥師敗莒師於濆泉。濆泉者何﹖直泉也。直泉者何﹖湧泉也。蓋戰而湧爲異也。不傳異者﹐外異不書。此象公在晉﹐臣下專爲莒叛臣地以興兵戰鬥﹐百姓悲怨嘆息﹐气逆之所致﹐故因以著戰處﹐欲明天之與人相報應之義。

○濆泉﹐扶粉反。濆泉﹐踴泉也﹐《左氏》作「蚡泉」﹐《穀梁》作「賁泉」。處﹐昌慮反。應﹐應對之應。

﹝疏﹞「於濆泉」。

○解云﹕《左氏》作「蚡」字﹐《穀梁》作「賁泉」字。

○「濆泉者何」。解云﹕欲言地名﹐以泉名之﹔欲言是水﹐戰於其處﹐故執不知問。

○「直泉也」。

○解云﹕謂此泉直上而出。

○「直泉者何」。

○解云﹕欲言湧地﹐不應言直﹔欲言土地﹐仍謂之泉﹐故執不知問。

○注「蓋戰」至「而湧爲異也」。

○解云﹕似穀洛斗之事也。

○注「不傳」至「戰鬥」。

○解云﹕《春秋》之義﹐外異不書﹐卽襄十九年不書漷移之屬是。今此濆泉爲異﹐故不錄。經旣不錄﹐傳無由發之﹔經若書之﹐傳宜云何以書﹖爲天下記異﹐似若僖十四年「沙鹿崩」之傳矣。云此象公在晉云云者﹐公在晉者﹐卽上春「公如晉」是也。臣下專受莒叛臣地者﹐卽經書「夏﹐莒牟夷」以下云云「來奔」﹐在「秋﹐七月﹐公至自晉」之上是也。以興兵戰鬥者﹐卽此戰敗於濆泉是。正以敗者﹐內戰之文故也。

○注「百姓」至「所致」。

○解云﹕上注云「外異」﹐今此云魯人悲怨致之者﹐正以濆泉在莒魯界上﹐二國結怨﹐方戰於此﹐應而爲異﹐何以不然﹖

○注「故因」至「之義」。

○解云﹕疏具僖三年。

秦伯卒。何以不名﹖據諸侯名。秦者﹐夷也。匿嫡之名也。嫡子生﹐不以名令於四竟﹐擇勇猛者而立之。

○嫡之﹐丁歷反﹐注及下同。

﹝疏﹞注「嫡子」至「立之」。

○解云﹕卽《內則》云「夫告宰名﹐宰辯告諸男名﹐書曰某年某月某日某生﹐而藏之。宰告閭史﹐書爲二﹔其一藏諸閭府﹔其一獻諸州史﹐州史獻諸州伯﹐州伯命藏諸州府」﹐是其以名令於四竟之義也。其擇勇猛者而立之者﹐正以夷狄之人﹐不尙文徳故也。

其名何﹖據秦伯嬰﹑稻名。

﹝疏﹞注「據秦伯嬰﹑稻名」。

○解云﹕文十八年春﹐「秦伯罃卒」﹔宣四年春﹐「秦伯稻卒」是也。然則文十八年經作「罃」字﹐今此作「嬰」字者﹐誤也。寧知非彼誤者﹐正以文十八年「秦伯罃卒」之下﹐賈氏云「《穀梁傳》云秦伯偃」﹐不道《公羊》曰「嬰」﹐知《公羊》與《左氏》同﹐皆作「罃」字矣。注「獨嬰﹑稻以嫡得立之」者﹐「嬰」字亦誤﹐宜爲「罃」字矣。

嫡得之也。獨嬰﹑稻以嫡得立之。

冬﹐楚子﹑蔡侯﹑陳侯﹑許男﹑頓子﹑沈子﹑徐人﹑越人伐吳。吳未服慶封之罪故也。越稱人者﹐俱助義兵﹐意進於淮夷﹐故加人以進之。義兵不月者﹐進越爲義兵明﹐故省文。

﹝疏﹞注「越稱」至「省文」。

○解云﹕卽上四年「秋﹐七月﹐楚子﹑蔡侯﹑陳侯﹑許男﹑頓子﹑胡子﹑沈子﹑淮夷伐吳」﹐彼注云「月者﹐善義兵」。然則上文淮夷惟助義兵﹐其意不進﹐故不稱淮人。今稱人﹐故以進解之。云義兵不月者﹐進越爲義兵明﹐故省文者﹐正以侵伐例時﹐義兵則詳錄﹐故上四年「秋﹐七月﹐楚子」以下「伐吳」﹐注云「月者﹐善錄義兵」是也。今此亦爲義兵而不書月﹐故如此解。

六年﹐春﹐王正月﹐杞伯益姑卒。不日者﹐行微弱﹐故略之。上城杞已貶﹐復卒略之者﹐入所見世﹐責小國詳﹐始錄內行也。諸侯內行小失﹐不可勝書﹐故於終略責之﹐見其義。

○復﹐扶又反。內行﹐下孟反﹐下同。勝﹐音升。見其﹐賢徧反。

﹝疏﹞注「不日」至「略之」。

○解云﹕正以襄二十三年春﹐「三月﹐己巳﹐杞伯匄卒」﹐彼已書日﹐今而書月﹐故解之。

○注「上城」至「其義」。

○解云﹕上城已貶者﹐謂襄二十九年「夏﹐仲孫羯會晉荀盈﹑齊髙止﹑宋華定」以下「城杞」﹐「杞子來盟」﹐注云「貶稱子者﹐微弱不能自城﹐危社稷宗廟當坐」是也。律云「一人有數罪﹐則以重者坐之。然則亦不再加﹐而卒復略之者﹐正以此是入所見之世﹐責小國詳﹐始錄其內行故也。諸侯內行小失﹐寧可備書﹐但當卒時略之而已。言不可勝書者﹐言小行非一﹐不可勝負﹐不可具書﹐猶如《序》云「不可勝記」之類也。何氏必此解者﹐正以往前經傳﹐不見杞伯之惡而經略之﹐知內行有失也。

葬秦景公。

夏﹐季孫宿如晉。

葬杞文公。

宋華合比出奔衛。

○比﹐如字﹐又毗志反。

秋﹐九月﹐大雩。先是季孫宿如晉﹐是後叔弓與公比如楚﹐有豫賦之煩也。

○賦斂﹐力驗反﹐或無此字。

﹝疏﹞注「先是」至「之煩也」。

○解云﹕文當如是。言先是季孫宿如晉﹐卽上文「夏﹐季孫宿如晉」是也。言是後叔弓與公比如楚者﹐卽下文「冬﹐叔弓如楚」﹐七年「三月﹐公如楚」﹐故謂之比也。二年事皆在後﹐故云有豫賦之煩也。亦有一本云「叔弓如齊」者﹐誤。

楚薳頗帥師伐吳。

﹝疏﹞「楚蒍頗」。

○解云﹕《左氏》《穀梁》作「薳罷」字。

冬﹐叔弓如楚。

齊侯伐北燕。

七年﹐春﹐王正月﹐曁齊平。書者﹐善錄內也。不出主名者﹐君相與平﹐國中皆安﹐故以舉國體言之。月者﹐剌內曁曁也。時魯方結婚於吳﹐外慕彊楚﹐故不汲汲於齊。

○曁﹐其器反。

﹝疏﹞注「書者﹐善錄內也」。

○解云﹕正以平爲善事﹐今而書之﹐故云善錄內也。

○注「月者」至「曁也」。

○解云﹕正以定十一年「冬﹐及鄭平」﹐則知例書時也。今此書月﹐故如此解也。隱元年傳云「及﹐猶汲汲﹔曁猶曁曁也。及﹐我欲之﹔曁﹐不得已」。然則曁曁是不獲已﹐然後爲之﹐平是善事而不汲汲﹐故書月以刺之﹐故雲月者刺內曁曁矣。

○注「時魯」至「於齊」。

○解云﹕下十年冬注云「去冬者﹐蓋昭公娶吳孟子之年﹐故貶之」。然則十年不書冬者﹐是其方結緡於吳之事。其外慕彊楚者﹐卽上文「叔弓如楚」﹐下文「公如楚」之屬是也。正以文不言及﹐故云不汲汲於齊矣。

三月﹐公如楚。

叔孫捨如齊蒞盟。

○叔孫捨﹐二傳作「婼」。夏﹐四月﹐甲辰﹐朔﹐日有食之。是後楚滅陳蔡﹐楚弒君虔於乾谿。

﹝疏﹞注「是後楚滅陳蔡」。

○解云﹕卽八年「冬﹐十月﹐壬午﹐楚師滅陳」是也﹐及下十一年「十有一月﹐丁酉﹐楚師滅蔡」是也。云楚弒其君於乾谿者﹐卽下十三年「夏﹐四月﹐楚公子比自晉歸於楚﹐弒其君於乾谿」是也。

秋﹐八月﹐戊辰﹐衛侯惡卒。

九月﹐公至自楚。

冬﹐十有一月﹐癸未﹐季孫宿卒。

十有二月﹐癸亥﹐葬衛襄公。當時而日者﹐世子輒有惡疾﹐不早廢之﹐臨死乃命臣下廢之。自下廢上﹐鮮不爲亂﹐故危錄之。

○當﹐丁浪反﹐又如字。鮮﹐息淺反。

﹝疏﹞注「當時」至「錄之」。

○解云﹕隱三年傳云「當時而日﹐危不得葬也」。今此衛侯八月卒﹐至此正五月﹐而經書癸亥﹐故言危錄之。言世子輒有惡疾者﹐卽下二十年「秋﹐盜殺衛侯之兄輒」﹐傳云「母兄稱兄。兄何以不立﹖有惡疾也」是矣。知其不早廢﹐臨死乃命臣下廢之者﹐正以危錄其葬故也。其若不然﹐更無危事﹐不知使葬何以書日乎﹖言危錄之者﹐以其有危﹐故錄其日也。

八年﹐春﹐陳侯之弟招殺陳世子偃師。說在元年。變其言陳者﹐起招致楚滅陳自此始﹐故重舉國。

○故重﹐直用反﹐年末同。

﹝疏﹞注「說在元年」。

○解云﹕卽元年傳云「大夫相殺稱人﹐此其稱名氏以殺何﹖言將自是弒君也。今將爾﹐詞曷爲與親弒者同﹖君親無將﹐將而必誅」之屬是也。

○注「變其」至「舉國」。解云﹕《春秋》之義﹐大夫相殺稱人。言其﹐卽莊二十二年春﹐「陳人殺其公子禦寇」﹔下「陳人殺其大夫公子過」﹔文九年「晉人殺其大夫先都」之屬﹐今變兩下之例﹐言殺陳世子者﹐起招致楚滅陳自此始﹐是以重舉陳矣。

夏﹐四月﹐辛丑﹐陳侯溺卒。

○溺﹐乃狄反。

叔弓如晉。

楚人執陳行人於徵師殺之。

陳公子畱出奔鄭。

秋﹐蒐於紅。蒐者何﹖簡車徒也。徒﹐眾

○廋﹐所苗反﹐本亦作「蒐」。

﹝疏﹞「蒐者何」。

○解云﹕正以常事不書﹐今此見經﹐故執不知問。

何以書﹖蓋以罕書也。說在桓六年。

﹝疏﹞注「說在桓六年」。

○解云﹕桓六年「秋﹐八月﹐壬午﹐大閱」﹐傳云「大閱者何﹖簡車徒也。何以書﹖蓋以罕書也」﹐注云「罕﹐希也。孔子曰﹕『以不教民戰﹐是謂棄之。』故比年簡徒﹐謂之蒐﹔三年簡車﹐謂之大閱﹔五年大簡車徒﹐謂之大蒐。存不忘亡﹐安不忘危。不地者﹐常地也。蒐例時﹐此日者﹐桓旣無文徳﹐又忽忘武備﹐故尢危錄」。然則爲蒐之法﹐比年作之﹐今此不然﹐故云以罕書。

陳人殺其大夫公子過。

○過﹐音戈。

大雩。先是公如楚﹐半年乃歸﹐費多賦重所致。

○費﹐芳味反。

﹝疏﹞注「先是」至「乃歸」。

○解云﹕卽去年「三月﹐公如楚」﹐「九月﹐公至自楚」是也。

冬﹐十月﹐壬午﹐楚師滅陳。執陳公子招﹐放之於越。殺陳孔瑗。

﹝疏﹞「殺陳孔瑗」。

○解云﹕《左傳》《穀梁》作「奐」。

葬陳哀公。日者﹐疾詐諼滅人也。不舉滅爲重﹐復書三事言執者﹐疾諼託義﹐故列見之。託義不先書者﹐本懷滅心。重舉陳者﹐上已言滅﹐不復重舉無以明。

○諼﹐況元反。復書﹐扶又反﹐下同。見﹐賢徧反。

﹝疏﹞注「日者」至「人也」。

○解云﹕《春秋》之義﹐滅例書月﹐卽莊十年「冬﹐十月﹐齊師滅譚」﹐十三年「夏﹐六月﹐齊人滅遂」之屬是也。上四年「秋﹐七月﹐楚子滅厲」之下﹐注云「莊王滅蕭日﹐此不日者﹐靈王非賢﹐責之略」﹐是以還依常例書月矣。今而日者﹐疾詐諼滅人故也。

○注「不舉」至「見之」。

○解云﹕《春秋》之義﹐舉滅爲重﹐是以襄六年「齊侯滅萊」之下﹐何氏云「不書殺萊君者﹐舉國滅爲重」是也。今不舉滅爲重﹐故須辧之。言復書三事言執者﹐謂復書三事﹐又言執者﹐以疾其詐諼託義﹐故須列而見之。三事﹕放招﹐殺瑗﹐葬哀公是。

○注「託義」至「滅心」。

○解云﹕宣十一年「冬﹐十月﹐楚人殺陳夏徵舒」﹐「丁亥﹐楚子入陳」。然則彼乃楚子行義﹐先書其殺﹐今此楚子亦是託義討賊﹐書在滅後者﹐見本懷滅心故也。

○注「重舉」至「以明」。

○解云﹕成二年「秋﹐七月﹐齊侯使國佐如師。已酉﹐及國佐盟於袁婁」﹐不重舉齊﹐此重舉陳者﹐上已言楚師滅陳﹐若不復舉陳﹐無以明其是陳人矣。

九年﹐春﹐叔弓會楚子於陳。陳已滅﹐復見者﹐從地名錄﹐猶宋郜以邑錄。不舉小地者﹐顧後當存。

○復見﹐扶又反﹐下同﹔下賢徧反。

﹝疏﹞注「陳已」至「當存」。

○解云﹕郜者﹐是文王之子﹐春秋前宋人滅之﹐至隱十年夏﹐「六月﹐壬戌﹐公敗宋師於管。辛未﹐取郜。辛已﹐取防」是也。云不舉小地﹐顧後當存者﹐言陳是總號﹐當是會時﹐未必在其國都﹐所以不舉小地而舉陳者﹐正以楚人暴滅﹐《春秋》欲閔陳而存之﹐故還舉其大號而言也。其存陳者﹐卽下經「夏﹐四月﹐陳火」是也。

許遷於夷。

夏﹐四月﹐陳火。陳已滅矣﹐其言陳火何﹖據災異爲有國者戒。

○陳火﹐《左氏》作「災」。

﹝疏﹞「陳火」。

○解云﹕《左氏》作「災」字﹐《穀梁》與此同。

○「陳已」至「火何」。

○解云﹕所以不言外災不書﹐此何以書之義者﹐正以解言存陳﹐故書其火﹐則外災得書之義亦見矣。

存陳也。陳已滅﹐復火者﹐死灰復燃之象也。此天意欲存之﹐故從有國記災。

﹝疏﹞注「陳已」至「記災」。解云﹕卽《考異郵》不「陳火之類﹐未當誅絕﹐天曉其君﹐死灰更燃之意」是也。

曰存陳﹐悕矣。書火存陳者﹐若曰陳爲天所存﹐悲之。

○悕﹐音希﹐悲也。

﹝疏﹞「曰存陳﹐悕矣」。

○解云﹕悕﹐謂悲也。公羊子曰陳爲天所存者﹐天悲痛之故也。

曷爲存陳﹖據災非一﹐天意曷爲悲陳而存之﹖

﹝疏﹞注「據災」至「存之」。

○解云﹕弟子之意﹐以爲《春秋》之內﹐書災者非止一處而已矣﹐意曷爲正於此災之上﹐悲陳而存之乎﹖

滅人之國﹐執人之罪人﹐罪人﹐招也。殺人之賊﹐孔瑗﹐弒君賊也。葬人之君﹐若是則陳存悕矣。楚爲無道﹐托討賊行義﹐陳臣子辟門虛心待之﹐而滅其國。若是﹐則天存之者﹐悲之也。不書孔瑗弒君者﹐本爲招弒﹐當舉招爲重﹐方不與楚討賊﹐於沒招正賊文﹐以將與上貶起之。月者﹐閔之。

○辟﹐婢亦反﹐開也。本爲﹐於僞反。

﹝疏﹞注「不書」至「閔之」。

○解云﹕案如上文﹐則孔瑗與招本謀弒君﹐而責是弒文者﹐正以君親無將﹐將而必誅﹐故言當舉招爲重。言故沒招正賊文者﹐謂不於討處貶招﹐見其有弒君之罪矣。言以將與上貶起之者﹐上貶﹐謂元年稱公子﹐傳云「此陳侯之弟招﹐何以不稱弟﹖貶」是也。雲月者﹐閔之者﹐正以外災例時﹐卽襄九年「春﹐宋火」之屬是﹐今而書月﹐故言閔之。

秋﹐仲孫玃如齊。

○玃﹐具縛反﹐又居碧反。

冬築郎囿。

○囿﹐音又。

十年﹐春﹐王正月。

夏﹐晉欒施來奔。

○晉欒施﹐《左氏》作「齊欒施」。

秋﹐七月﹐季孫隱如﹑叔弓﹑仲孫玃帥師伐莒。

○隱如﹐《左氏》作「意如」。

戊子﹐晉侯彪卒。

○彪﹐彼虯反。

九月﹐叔孫捨如晉。

葬晉平公。

十有二月﹐甲子﹐宋公戍卒。去冬者﹐蓋昭公取吳孟子之年﹐故貶之。

○宋戌﹐讀《左傳》者音成﹐何云「向戌與君同名﹐則宜音卹」。去﹐起呂反。

﹝疏﹞注「去冬」至「貶之」。

○解云﹕正以《禮記》《論語》皆有「昭公取於吳﹐謂之吳孟子」之文﹐但不指其取之年歲。今無冬者﹐無佗罪可指﹐是以何氏以意當之﹐以無正文﹐故言蓋也。取吳孟子所以不書者﹐諱取同姓故也。賈﹑服以爲剌不登臺視气﹐範氏以爲不書冬﹐寧所未詳。

十有一年﹐春﹐王正月﹐叔弓如宋。

葬宋平公。

夏﹐四月﹐丁巳﹐楚子虔誘蔡侯般﹐殺之於申。楚子虔何以名﹖據誘戎曼子不名。

○戎曼﹐音蠻。

﹝疏﹞注「據誘」至「不名」。

○解云﹕卽昭十六年春﹐「楚子誘戎曼子殺之」是也。

絕也。曷爲絕之﹖據俱誘之。爲其誘封也。使不自知而死﹐故加誘。

○爲﹐於僞反。

﹝疏﹞注「使不」至「加誘」。

○解云﹕卽《左氏傳》云「醉而殺之」是也。

此討賊也。蔡侯般弒父而立

﹝疏﹞注「蔡侯」至「而立」。

○解云﹕卽襄三十年「夏﹐四月﹐蔡世子般弒其君固」是也。

𨿽誘之﹐則曷爲絕之﹖據與莊王外討﹐晉文譎尊。

○譎﹐古穴反。

﹝疏﹞注「據與」至「譎尊」。

○解云﹕莊王外討者﹐卽宣十一年「冬﹐十月﹐楚人殺陳夏徵舒」﹐傳云「此楚子也﹐其稱人何﹖貶。曷爲貶﹖不與外討也」﹐「曷爲不與﹖實與而文不與。文曷爲不與﹖諸侯之義﹐不得專討也。諸侯之義不得專討﹐則其曰實與之何﹖上無天子﹐下無方伯﹐天下諸侯有爲無道者﹐臣弒君﹐子殺父﹐力能討之﹐則討之可也」者﹐是其實與莊王外討之文也。云晉文譎尊者﹐卽僖二十八年「五月﹐癸丑﹐公會晉侯」以下「盟於踐土」﹐「公朝於王所」﹐傳云「曷爲不言公如京師﹖天子在是也」﹐「曷爲不言天子在是﹖不與致天子也」﹐注云「時晉文公年老﹐恐霸功不成﹐故上白天子曰諸侯不可卒致﹐原王居踐土﹔下謂諸侯曰天子在是﹐不可不朝﹐迫使正君臣﹐明王法﹐𨿽非正﹐起時可與﹐故書朝﹐因正其義」﹐「所以見文公之功」是也。

懷惡而討不義﹐君子不予也。內懷利國之心﹐而外託討賊﹐故不與其討賊﹐而責其誘詐也。地者﹐起以好會誘之。

○好﹐呼報反。

﹝疏﹞注「地者」至「誘之」。

○解云﹕正以昭十六年﹐「楚子誘戎曼子殺之」﹐不書地﹐今言於申﹐故解之。

楚公子棄疾帥師圍蔡。

五月﹐甲申﹐夫人歸氏薨。

大蒐於比蒲。大蒐者何﹖簡車徒也。何以書﹖蓋以罕書也。說在桓六年。

○比﹐音毗。

﹝疏﹞「大蒐者何」。

○解云﹕欲言常事﹐而經加大欲言非常事﹐蒐是常獵之名﹐故執不知問。

○注「說在桓六年」。

○解云﹕卽桓六年「秋﹐八月﹐壬午﹐大閱」﹐傳云「大閱者何﹖簡車徒。何以書﹖蓋以罕書也」﹐注云「罕﹐希也。孔子曰﹕『以不教民戰﹐是謂棄之。』故比年簡徒謂之蒐﹐三年簡車謂之大閱﹐五年大簡車徒謂之大蒐﹐存不忘亡﹐安不忘危」。然則大蒐之法﹐五年一爲﹐今此不然﹐故曰以罕書也。上八年「蒐於紅」之下﹐何氏云「說在桓六年」﹐今復指之者﹐正以蒐與大蒐希數大異﹐禮亦不同﹐是以不得相因﹐各指其所在。

仲孫玃會邾婁子盟於侵羊。不日者﹐蓋諱喪盟﹐使若議結善事。

○侵羊﹐二傳作「祲祥」。

﹝疏﹞「盟於浸羊」。

○解云﹕《穀梁傳》作「侵祥」字﹐服氏注引者﹐直作「詳」字﹑無「侵」字﹐皆是所見異也。

○注「不日」至「善事」。

○解云﹕上文五月「夫人歸氏薨」﹐君居喪﹐居喪而與人盟﹐至十三年秋平丘之會﹐邾婁子與晉爲議﹐不容公盟而執季孫﹐理宜書日﹐見其不信。而不書日者﹐正以身居大喪而不以爲憂﹐是內惡可諱之限﹐其爲信辭﹐使若此盟方欲議論﹐結其善事然。齊國酌者﹐賈氏作「酌」字﹐與此同﹔服氏及「穀梁」皆作「齊國弱」字也。

秋﹐季孫隱如會晉韓起﹑齊國酌﹑宋華亥﹑衛北宮佗﹑鄭軒虎﹑曹人﹑杞人於屈銀。

○佗﹐大河反。屈銀﹐並如字﹐二傳作「厥慭」。

﹝疏﹞「於屈銀」。

○解云﹕《左氏》《穀梁》作「厥慭」字。

九月﹐已亥﹐葬我小君齊歸。齊歸者何﹖昭公之母也。歸氏﹐胡女﹐襄公嫡夫人。

○嫡﹐丁歷反。

﹝疏﹞「齊歸者何」。

○解云﹕欲言夫人﹐初至不錄﹔欲言其妾﹐薨葬具書﹐故執不知問。

○注「歸氏」至「夫人」。

○解云﹕皆《史記》文。而初至不書者﹐蓋爲世子時娶之。然則沙隨之會﹐襄公始生﹐而成公之世已娶夫人者﹐案《公羊》上下﹐竟無幼少之文﹐則何氏不信《左氏》故也。

冬﹐十有一月﹐丁酉﹐楚師滅蔡。執蔡世子有以歸﹐用之。此未逾年之君也﹐其稱世子何﹖據陳子也。

﹝疏﹞注「據陳子也」。

○解云﹕卽僖二十八年「冬﹐公會晉侯﹑齊侯﹑宋公﹑蔡侯﹑鄭伯﹑陳子」以下「於溫」是也。

不君靈公﹐不成其子也。靈公﹐卽般也。不君﹐不與靈公﹐坐弒父誅﹐不得爲君也。不成其子﹐不成有得稱子繼父也。上不與楚誘討﹐嫌有不當絕﹐故正之云耳。

﹝疏﹞「不君」至「子也」。

○解云﹕靈公弒父而立﹐弒父之人﹐人倫所不容﹐今而見誅﹐正是其宜﹐是以《春秋》不與靈公爲君也﹐故曰不君靈公也。莊三十二年傳云「君存稱世子﹐君薨稱子某﹐旣葬稱子﹐逾年稱公」。然則稱子者﹐嗣君之稱。《春秋》之義﹐旣不與靈公得爲成君﹐故亦不成其子有得爲嗣君﹐以繼其父﹐故曰不成其子也。云靈公坐弒父誅者﹐卽襄三十年「夏﹐四月﹐蔡世子般弒其君固」﹔上四月﹐「楚子虔誘蔡侯般﹐殺之於申」是也。云上不與楚誘討者﹐卽上傳云「曷爲絕之﹖爲其誘討也。此討賊也﹐𨿽誘之﹐則曷爲絕之﹖懷惡而討不義﹐故君子不與」是。

不君靈公﹐則曷爲不成其子﹖據惡惡止其身。誅君之子不立。𨿽不與楚誘討﹐其惡坐弒父誅﹐當以誅君論之﹐故云爾。言執者﹐時楚託義滅之。

﹝疏﹞注「當以」至「云爾」。

○解云﹕若不君靈公﹐而以誅君論之﹐何故上四年申之會﹐及伐吳之經﹐上文楚子誘殺之時﹐皆稱其爵者﹐凡貶剌之例﹐正可於一事之上﹐足見其惡而已﹐寧可文文皆貶﹐似若莊四年「冬﹐公及齊人狩於郜」﹐傳云「前此者有事矣﹐後此者有事矣﹐則曷爲獨於此譏」﹐「擇其重者而譏焉﹐莫重乎其與讎狩也」﹐「其餘從同」是也。

○注「言執」至「滅之」。

○解云﹕《春秋》之義﹐舉滅國以爲重﹐其餘輕者皆從略﹐是以襄六年注云「不書殺萊君者﹐舉滅國爲重」是。今並書其執者﹐正以楚人託義滅之﹐故見其義也﹐似若上八年注云「不舉滅爲重﹐復書三事言執者﹐疾諼託義﹐故列見之」是也。楚旣託義﹐執用蔡之世子以滅其國﹐當先書其餘﹐似若宣十一年「冬﹐十月﹐楚人殺陳夏徵舒」﹐「丁亥﹐楚子入陳」然。今乃先書滅蔡者﹐起其本懷滅心故也。是以八年注云「託義不先書者﹐本懷滅心」故是也。

非怒也﹐無繼也。公誅﹐子當絕。

﹝疏﹞「非怒也﹐無繼也」。

○解云﹕莊四年傳云「今紀無罪﹐此非怒與」﹐何氏云「怒﹐遷怒。齊人語。此非怒其先祖﹐遷之於子孫與」。然則齊人謂遷怒爲怒也。言今不成有爲子者﹐非由惡其父﹐遷怒其子孫﹐但由靈公大逆﹐理無繼嗣矣﹐是以注「父誅﹐子當絕也」。其「非」字有作「悲」字者﹐誤也。

惡乎用之﹖用之防也。其用之防柰何﹖蓋以築防也。持其足﹐以頭築防﹐惡不以道。孔子曰「人而不仁﹐疾之已甚﹐亂也」。日者﹐疾諼滅人。

○惡乎﹐音烏。惡不﹐烏路反。

﹝疏﹞注「日者﹐疾諼滅人」。

○解云﹕正以凡滅例月﹐卽莊十年「冬﹐十月﹐齊師滅譚」﹔上四年秋七月﹐「遂滅厲」之屬是也。今而書日者﹐疾詐諼故也。

十有二年﹐春﹐齊髙偃帥師﹐納北燕伯於陽。伯於陽者何﹖卽納上伯款﹐非犯父命﹐不當言於陽。又微國﹐出入不兩書﹐伯不當再出﹐故斷三字問之。

○斷﹐丁管反﹐又丁亂反。

﹝疏﹞注「卽納」至「問之」。

○解云﹕納上伯款者﹐卽上三年冬﹐「北燕伯款出奔齊」是也。其犯父命而見納言於邑者﹐卽哀二年夏﹐「晉趙鞅帥師﹐納衛世子蒯聵於戚」﹐傳云「戚者何﹖衛之邑也。曷爲不言入於衛﹖父有子﹐子不得有父也」﹐注云「明其父得有子而廢之﹐子不得有父之所有﹐故奪其國文﹐正其義也」者是也。然則今此「納北燕伯於陽」﹐若是納上伯款﹐卽非犯父之命者﹐正以出奔稱伯﹐不似蒯聵稱世子故也﹐是以何氏於款之上連伯言之﹐見非犯父之命。云又微國﹐出入不兩書者﹐僖二十五年「秋﹐楚人圍陳﹐納頓子於頓」﹐傳云「何以不言遂﹐兩之也」﹐注云「頓子出奔不書者﹐小國例也」是也。

公子陽生也。子曰「我乃知之矣。」子謂孔子。乃﹐乃是歲也。時孔子年二十三﹐具知其事﹐後作《春秋》﹐案史記﹐知「公」誤爲「伯」﹐「子」誤爲「於」﹐「陽」在﹐「生」刊滅闕。

○刊﹐苦於反。在側者曰「子苟知之﹐何以不革﹖」曰「如爾所不知何﹖如﹐猶柰也。猶曰柰女所不知何﹖寧可彊更之乎﹖此夫子欲爲後人法﹐不欲令人妄億錯。「子絕四﹕毋意﹐毋必﹐毋固﹐毋我」。

○女﹐音汝。彊﹐其丈反。令﹐力呈反﹐下「令楚」同。億﹐於力反。錯﹐七故反﹐或七各反﹐字或作「措」。

﹝疏﹞注「如猶」至「億措」。

○解云﹕孔子云當是歲時﹐我已年立﹐具見其事﹐柰汝在側之徒﹐不見之何﹖故曰柰汝所不知何也。孔子𨿽知伯於陽者﹐是公子陽生﹐但在側之徒﹐皆不委曲﹐若攺之﹐謂已苟出心肺﹐故曰寧可彊更之乎。莊七年「星霣如雨」之下﹐傳云「『不修春秋』曰『雨星不及地尺而復』﹐君子修之曰『星霣如雨』」﹐何氏云「明其狀似雨耳﹐不當言雨星。不言尺者﹐霣則爲異﹐不以尺寸錄之」。然孔子修《春秋》﹐大有攺之處﹐而特此文不攺之者﹐欲示後人重其舊事﹐似劉公卽君與爲不上禮之類也﹐故曰夫子欲爲後人法﹐不欲人妄億措也。億措者﹐億謂有所擬度﹔措者置也﹐置意於言也。不欲令人妄擬度﹐不欲令人妄置意於言矣。若擬度而中之者無傷﹐卽「柴也﹗其來乎」﹐「由也﹗其死矣」之類是也﹔若億措而妄者﹐正得學者不思之義也﹐則「學而不思﹐則罔」之類是也。云子絕四者﹐備於鄭注。引之者﹐欲道無事億措﹐乃孔子所絕﹐是以修《春秋》﹐而有其義矣。

《春秋》之信史也。其序﹐則齊桓﹑晉文﹐惟齊桓﹑晉文﹐會能以徳優劣﹑國大小相次序。

﹝疏﹞注「惟齊」至「次序」。

○解云﹕謂其盛時事也。及其衰未亦不醇粹﹐是以僖十三年咸之會﹐許男序於曹伯之上﹐而何氏於僖四年「許男辛臣卒」﹐「葬許穆公」之下﹐注云「得卒葬於所傳聞世者﹐許大小次曹﹐故卒少在曹后」者﹐是咸之會﹐當桓未年﹐許在曹上﹐非其次序之事也。

其會﹐則主會者爲之也﹐非齊桓﹑晉文﹐則如主會者爲之﹐𨿽優劣大小相越﹐不攺更﹐信史也。其詞﹐則丘有罪焉耳。」丘﹐孔子名。其貶絕譏剌之辭。有所失者﹐是丘之罪。聖人徳盛尙謙﹐故自名爾。主書者﹐惡納篡也。不書所篡出奔者﹐微國𨿽未逾年君猶不錄。不足陽下言於北燕者﹐史文也北燕本在上﹐從史文也。

○惡納﹐烏路反。

﹝疏﹞注「其貶」至「之罪」。

○解云﹕卽《春秋說》云「孔子作《春秋》﹐一萬八千字﹐九月而書成﹐以授遊﹐夏之徒﹐遊﹑夏之徒不能攺一字」是也。云「主書者﹐惡納篡也者﹐正以《春秋》之義﹐立﹑納﹑入皆爲篡辭﹐且上有「伯款出奔齊」之文﹐知今納﹐宜是篡人也。

○注「不書」至「不錄」。

○解云﹕正以上三年之末「伯款出奔」﹐遙歷十許年﹐計應有君矣。陽生篡之﹐宜書其出。今不書者﹐微國之君被篡而出走者﹐皆略而不書之。假令非被篡﹐但是微國﹐未逾年之君﹐卒猶不書﹐況乎被篡出奔﹐寧不略之乎﹖何氏所以必將未逾年君約之者﹐正以所見之世﹐微國成君之出﹐例皆錄之故也﹐卽伯款之徒是也。

○注「不足」至「史文也」。

○解云﹕若足其文﹐宜云齊髙偃帥師納北燕公子陽生於北燕。今「陽生」之下﹐不言北燕者﹐正以史之本文﹐「陽生」之上有「北燕」之字﹐因而從之﹐不及攺順文。楚殺其大夫成然者﹐《左氏》作「成熊」﹐《穀梁》作「成虎」字。

三月﹐壬申﹐鄭伯嘉卒。

夏﹐宋公使華定來聘。

公如晉﹐至河乃復。

五月﹐葬鄭簡公。

楚殺其大夫成然。

○成然﹐《左氏》作「成熊」。

秋﹐七月。

冬﹐十月﹐公子整出奔齊。

○整﹐之領反﹐或作「慭」﹐魚覲反。

楚子伐徐。

晉伐鮮虞。謂之晉者﹐中國以無義﹐故爲夷狄所彊。今楚行詐滅陳﹑蔡﹐諸夏懼然去而與晉會於屈銀﹐不因以大綏諸侯﹐先之以博愛﹐而先伐同姓﹐從親親起﹐欲以立威行霸﹐故狄之。

﹝疏﹞注「謂之」至「狄之」。

○解云﹕諸夏之稱連國稱霸﹐今單言晉﹐作夷狄之號﹐故須解之。言中國無義﹐故爲夷狄所彊者﹐卽襄七年「鄭伯髡原」之下﹐傳云「曷爲不言其大夫弒之﹖爲中國諱也。曷爲爲中國諱﹖鄭伯將會諸侯於鄬﹐其大夫諫曰﹕『中國不足歸也﹐則不若與楚。』鄭伯不可。其大夫曰﹕『以中國爲義﹐卽伐我喪。以中國爲彊﹐則不若楚。』於是弒之」﹐何氏云「禍由中國無義﹐故深諱使若自卒」之屬﹐是中國無義之文也。言遂爲夷狄所彊也者﹐卽四年「夏﹐楚子」以下「會於申」﹐「執齊慶封﹐殺之」之屬是也。云令楚行詐﹐滅陳﹑蔡者﹐卽昭八年滅陳﹐十一年滅蔡是也。令楚行詐者﹐卽託義討招瑗﹐託義討蔡般是也。言諸夏懼然去而與晉會於屈銀者﹐卽上十一年「秋﹐季孫隱如會晉韓起」以下「於屈銀」是也。言先伐同姓者﹐正以鮮虞姬姓故也。

昭公卷二十三﹝起十三年﹐盡二十三年﹞

昭公卷二十三﹝起十三年﹐盡二十三年﹞

十有三年﹐春﹐叔弓帥師圍費。

○費﹐音祕。

夏﹐四月﹐楚公子比自晉歸於楚﹐弒其君虔於乾谿。此弒其君﹐其言歸何﹖據齊陽生入惡不言歸。

○谿﹐苦兮反。

﹝疏﹞「此弒」至「歸何」。

○解云﹕正以歸者﹐出入無惡之文。今君弒而言歸﹐故難之。

○注「據齊」至「言歸」。

○解云﹕卽哀六年秋七月﹐「齊陽生入於齊」是也。其陽生入惡者﹐先詐致諸大夫﹐立於陳乞之家﹐自是往弒捨是也。

歸無惡於弒立也。歸無惡於弒立者何﹖靈王爲無道﹐作乾谿之臺﹐三年不成﹐楚公子棄疾脇比而立之。然後令於乾谿之役曰「比已立矣﹐後歸者不得復其田裏。」眾罷而去之﹐靈王經而死。時棄疾詐告比得晉力可以歸﹐至而脇立之。比之義﹐宜效死不立而立﹔君因自經﹐故加弒也。言歸者﹐謂其本無弒君而立之意﹐加弒﹐責之爾。不日者﹐惡靈王無道。封內地者﹐起禍所由﹐因以爲戒。

○罷﹐音皮。惡靈﹐烏路反。

﹝疏﹞「歸無」至「立也」。

○解云﹕弒謂虔也。言所以書其歸者﹐正於弒虔之時﹐比無惡。

○「歸無」至「者何」。

○解云﹕正據經書弒其君虔﹐曷爲言無惡﹖故問之。

○「靈王經而死」。

○解云﹕經者﹐謂懸縊而死也。若申生雉經﹐及《論語》云「豈若匹夫匹婦之爲諒也﹐自經於溝瀆」者是也﹐故何氏云「君因自經」。

○注「時棄」至「爲戒」。

○解云﹕正以經書自晉﹐故得爲有力之義﹐故如此解。

○云比之義﹐宜效死不立者﹐下傳文。云言歸者﹐明其本無弒君而立之意﹐加弒﹐責之爾者﹐桓十五年傳曰「歸者﹐出入無惡」﹐故云本無弒君而立之意。言加殺﹐責之者﹐謂責其不效死而立矣。云不日者﹐惡靈王無道者﹐正以宣二年「秋﹐七月﹐乙丑﹐晉趙盾弒其君夷獆」﹐四年「夏﹐六月﹐乙酉﹐鄭公子歸生弒其君夷」﹐則《春秋》之義不問加弒與否﹐例皆書日。今而不日﹐故解之。云封內地者﹐起禍所由﹐因爲戒者﹐正以下二十五年﹐「宋公佐卒於曲棘」﹐傳云「曲棘者何﹖宋之邑。諸侯卒其封內不地﹐此何以地﹖憂內也」﹐注云「時宋公聞昭公見逐﹐欲憂納之﹐至曲棘而卒﹐故恩錄之」。然則諸侯卒其封內例不地﹐今此靈王見弒乾谿之由﹐是以書地以起之﹐故曰起禍所由﹐因以爲戒也。

楚公子棄疾弒公子比。比已立矣﹐其稱公子何﹖據齊公子商人弒其君捨。

﹝疏﹞注「據齊」至「君捨」。

○解云﹕在文十四年九月。彼傳云「此未逾年之君也﹐其言弒其君捨何﹖已立之﹐己殺之﹐成死者而賤生者也」﹐注云「惡商人懷詐無道﹐故成捨之君號﹐以賤商人之所爲」。然則彼未逾年君﹐而見弒稱成君﹐今比亦爲未逾年君﹐見弒稱公子﹐故據而難之。所以不據僖九年「晉裏克弒其君之子奚齊」者﹐正以取成君之號以難公子﹐義彊於君之子之文故也。

其意不當也。據上傳知其脇。

﹝疏﹞注「據上」至「其脇」。解云﹕卽上傳云「楚公子棄疾脇比而立之」是也。

其意不當﹐則曷爲加弒焉爾﹖據王子朝不貶。

○朝﹐如字。

﹝疏﹞注「據王子朝不貶」。

○解云﹕卽二十三年秋﹐「尹氏立王子朝」﹐注云「貶言尹氏者﹐著世卿之權。尹氏貶﹐於朝不貶者﹐年未滿十歲﹐未知欲富貴﹐不當坐﹐明罪在尹氏」。然則子朝之意﹐與此相似﹐子朝不貶而比加弒﹐故難之。

比之義宜乎效死不立。大夫相殺稱人﹐此其稱名氏以弒何﹖據經言弒公子比也。

﹝疏﹞「比之」至「不立」。

○解云﹕卽守死善道﹐若王子閭之類也。

○大夫」至「稱人」。

○解云﹕卽文十六年冬﹐「宋人弒其君處臼」之下﹐傳云「大夫弒君稱名氏﹐賤者窮諸人」﹐注云「賤者謂士也﹐士正自當稱人」﹔「大夫相殺稱人﹐賤者窮諸盜」﹐注云「降大夫使稱人﹐降士使稱盜者﹐所以別死刑有輕重也」。然則文十六年師有成解﹐故此弟子取而難之。

○注「據經」至「比也」。

○解云﹕經言弒公子比﹐卽是兩下相殺之文﹐而稱棄疾名氏﹐是以據而難之。

言將自是爲君也。故使與弒君而立者同文也。不言其者﹐比實已立﹐嫌觸實公子﹐棄疾則楚子居也。

﹝疏﹞「言將」至「君也」。

○解云﹕謂棄疾從是殺比之後﹐遂代比爲君矣。

○注「故使」至「文也」。

○解云﹕同文也﹐卽文十四年秋九月﹐「齊公子商人弒其君捨」是也。

○注「不言」至「公子」。

○解云﹕莊二十二年春﹐「陳人殺其公子禦寇」﹐注云「書者﹐殺君之子﹐重也」﹔下十四年「冬﹐莒殺其公子意恢」。然則彼二公子見殺﹐言其﹐今公子比實已立訖﹐若言殺其公子比﹐則嫌觸彼二公子文﹐故曰嫌觸實公子。云棄疾卽楚子居也者﹐卽下二十六年秋﹐「楚子居卒」是也。

秋﹐公會劉子﹑晉侯﹑齊侯﹑宋公﹑衛侯﹑鄭伯﹑曹伯﹑莒子﹑邾婁子﹑滕子﹑薛伯﹑杞伯﹑小邾婁子於平丘。八月﹐甲戌﹐同盟於平丘。不舉重者﹐起諸侯欲討棄疾﹐故詳錄之。不言劉子及諸侯者﹐閒無異事可知矣。

﹝疏﹞注「不舉」至「錄之」。

○解云﹕文十四年「六月﹐公會宋公」以下﹐「同盟於新城」。然則彼亦是二事﹐舉盟爲重﹐不言會於某﹐今會盟並舉﹐故須解之﹐故云諸侯欲討棄疾。以上有棄疾弒君之事﹐下傳有諸侯遂亂之言﹐故知於間詳錄此會﹐欲討之矣。

○注「不言」至「知矣」。

○解云﹕《春秋》之義﹐會盟咸有而間隔事者﹐則重言諸侯﹐卽定公四年「三月﹐公會劉子﹑晉侯」以下「於召陵﹐侵楚」﹔夏四月﹐「蔡公孫歸姓帥師滅沈﹐以沈於嘉歸﹐殺之」﹔「五月﹐公及諸侯盟於浩油」。然則彼由間有隔事﹐劉子不與盟﹐是以重出諸侯。今則間無隔事﹐劉子復與盟﹐是以不勞重出劉子及諸侯﹐見其可知矣。

公不與盟。

○與﹐音預﹐注二「不肯與」及下文「不與焉」﹐注「公不與」﹑「不宜與」皆同。

﹝疏﹞「公不與盟者何」。

○解云﹕正以盟會詳錄卽爲善事﹐而公不與盟﹐於義似違﹐故執不知問。

公不見與盟也。時晉主會﹐疑公如楚﹐不肯與公盟﹐故諱使若公自不肯與盟。

﹝疏﹞注「時晉」至「與盟」。

○解云﹕須言時晉主會者﹐正以此會劉子在其間﹐故須辧之。知非劉子主會者﹐正以當時天子微弱故也。知疑公如楚﹐不肯與公盟者﹐正以上七年「三月﹐公如楚」﹐「九月﹐公至自楚」之文﹔十一年「公如晉﹐至河乃復」﹐是其見疑﹐不得入晉故也。

公不見與盟﹐大夫執﹐何以致會﹖據得意乃致會。

﹝疏﹞注「據得意乃致會」。

○解云﹕卽莊六年注云「公與二國以上出會盟﹐得意致會﹐不得意不致」。今此平丘之經﹐亦是公與二國以上出會盟之事﹐故言據得意乃致會也。若欲伯事言之﹐卽哀十三年夏﹐「公會晉侯乃吳子於黃池」﹐「公至自會」是也。

不恥也。曷爲不恥﹖據扈之會公失序恥之。

﹝疏﹞注「據扈之會」至「恥之」。

○解云﹕卽文七年「秋﹐八月﹐公會諸侯﹑晉大夫盟於扈」﹐傳云「諸侯何以不序﹖大夫何以不名﹖公失序也。公失序柰何﹖諸侯不可使與公盟﹐眣晉大夫使與公盟也」﹐何氏云「爲諸侯所薄賤不見序﹐故深諱爲不可知之辭」是也。

諸侯遂亂﹐反陳﹑蔡﹐君子恥不與焉。時諸侯將徵棄疾﹐棄疾乃封陳﹑蔡之君﹐使說諸侯﹐諸侯從陳﹑蔡之君言還反﹐不復討楚﹐楚亂遂成﹐故云爾。公不與盟﹐不書成楚亂者﹐時不受盟也。諸侯實不與公盟﹐而言公不與盟者﹐遂亂﹐𨿽見與﹐公猶不宜與也﹐故因爲公張義。

○復﹐扶又反。爲公﹐於僞反。

﹝疏﹞注「棄疾」至「之君」。

○解云﹕卽下文是也。

○注「公不」至「賂也」。

○解云﹕《春秋》之義﹐諱內惡﹐故隱五年「春﹐公觀魚於棠」﹐傳云「何以書﹖譏。何譏爾﹖遠也」﹐何氏云「實譏張魚而言觀﹐譏遠者﹐恥公去南面之位﹐下與百姓爭利﹐匹夫無異﹐故諱使若以遠觀爲譏也」。然則公若與盟﹐卽成楚亂﹐便是內惡﹐例諱不書。今公不與盟﹐不書楚亂者﹐正以時不受賂﹐是以不得書其成亂矣。桓二年春﹐「公會齊侯﹑陳侯﹑鄭伯於稷﹐以成宋亂」﹐「夏﹐四月﹐取郜大鼎於宋」﹐「戊申﹐納於太廟」﹐傳云「何以書﹖譏。何譏爾﹖遂亂受賂﹐納於太廟﹐非禮也」。然則彼以受賂之故﹐書其成宋亂﹐今不受賂﹐是不以書成楚亂決之。《春秋》之義﹐爲內諱大惡﹐而桓公受賂而成宋亂﹐不爲之諱者﹐彼注云「宋公馮與督共弒君而立﹐諸侯會於稷﹐欲共誅之﹐受賂便還﹐令宋亂遂成。桓公本亦弒隱而立﹐君子疾同類相養﹐小人同惡相長﹐故賤不爲諱也」者是也。

○注「諸侯」至「張義」。

○解云﹕上注云「故諱使若公自不肯與之盟」﹐今又言此者﹐正以諸侯遂亂﹐是以魯侯不肯與之盟。然則上下二注﹐彌縫爲義﹐非別解。云因爲公張義者﹐謂書公不與盟者﹐非直爲國諱﹐因見諸侯遂亂大惡﹐公亦不宜與﹐故言因爲公張義也。

蔡侯廬歸於蔡。

陳侯吳歸於陳。此皆滅國也﹐其言歸何﹖據歸者有國辭。

○廬﹐力吳反。

﹝疏﹞注「據歸者有國辭」。

○解云﹕卽僖三十年秋﹐「衛滅鄭歸於衛」之屬是也。

不與諸侯專封也。故使若有國自歸者。名者﹐專受其封﹐當誅。書者﹐因以起楚封之。所以能起之者﹐上有存陳文﹐陳見滅﹐無君所責。又蔡本以篡見殺﹐但不成其子﹐不絕其國﹐卽諸侯存之﹐當有文實也。

﹝疏﹞「不與」至「封也」。

○解云﹕宜言不與楚專封﹐而云「不與諸侯專封」者﹐宣十一年傳云「此楚子也﹐其稱人何﹖諸侯之義﹐不得專討也」﹐是楚得言諸侯之義矣。而舊云楚子初無封陳﹑蔡之意﹐但畏諸侯之誅﹐遂許封陳﹑蔡之子孫﹐陳﹑蔡爲之請於諸侯﹐諸侯止不伐楚﹐楚乃封陳﹑蔡。然則陳﹑蔡得封﹐本由諸侯﹐故傳言諸侯以明之也﹐無疑焉。

○注「名者」至「當誅」。

○解云﹕諸侯之式﹐不合生名。今陳﹑蔡之君﹐旣已稱爵﹐而書名者﹐正以諸侯之封﹐宜受乾天子﹐而受國於楚﹐故名之﹐見當誅討﹐不合爲諸侯矣。

○注「書者」至「實也」。

○解云﹕言主書此事者﹐非直惡陳﹑蔡之君﹐不受天子之命﹐亦固以起楚封之。所以能起楚之封者﹐正以上九年「夏﹐四月﹐陳火」﹐傳云「陳已滅矣﹐其言陳火何﹖存陳也」﹐注云「陳已滅﹐復火者﹐死灰復燃之象也。此天意欲存之﹐故從有國記災」﹐故曰上有存陳文也。言陳見滅﹐無君無所責者﹐正以陳國已滅﹐無君可責。而火之者﹐天意作死灰復燃之象﹐見陳國合存之意。言蔡本以篡見殺者﹐卽襄三十年「夏﹐四月﹐蔡世子般弒其君固﹐」至上十一年「夏﹐四月﹐丁巳﹐楚子虔誘蔡侯般﹐殺之於申」是也。言但不成其子者﹐卽上十一年冬十有一月﹐「楚師滅蔡。執蔡世子有以歸﹐用之」﹐傳云「未逾年之君﹐其稱世子何﹖不君靈公﹐不成其子」是也。子者﹐嗣君之稱﹐謂不成其子﹐有得稱嗣君以繼其父矣。言不絕其國者﹐正以書滅是也﹐何者﹖僖五年「晉人執虞公」之下﹐傳云「虞已滅矣﹐其言執之何﹖不與滅也。曷爲不與滅﹖滅者亡國之善辭」﹐注云「言王者起當存之﹐故爲善辭」也﹔傳云「滅者﹐上下同力者也」﹐注云「言滅者﹐臣子與君戮力一心﹐其死之辭」是也﹔然則何氏言此者﹐欲道陳﹑蔡皆舊有國﹐二君之子復先在楚﹐楚人封之﹐而遂反國﹐故得言歸﹐非謂上會諸侯墠地封之。若是上會諸侯墠地封之﹐當如救邢﹑城楚丘之屬﹐傳亦有文實之文。若作文實之文﹐宜云城陳﹑蔡﹐傳云孰城之﹖諸侯城之。曷爲不言諸侯城之﹖不與諸侯專封。曷爲不與﹖實與而文不與。文曷爲不與﹖諸侯之義﹐不得專封。諸侯之義不得專封﹐則其曰實與之者﹖上無天子﹐下無方伯﹐天下諸侯有相滅云者﹐力能存之﹐則存之可也。

冬﹐十月﹐葬蔡靈公。書葬者﹐經不與楚討﹐嫌本可責復讎﹐故書葬﹐明當從誅君論之﹐不得責臣子。

﹝疏﹞注「書葬」至「臣子」。

○解云﹕隱十一年傳云「弒則何以不書葬﹖《春秋》君弒賊不討﹐不書葬﹐以爲無臣子也」。然則靈公上十一年爲楚誘殺﹐未見復讎之文。而書其葬者﹐正以上十一年經不與楚討。若不書其葬﹐卽嫌可以責蔡臣子無復讎之義﹐是以書葬。靈公本者弒父而立﹐當從誅君論之﹐不得責臣子復讎於楚矣。言經不與楚討者﹐卽上十一年傳云「楚子虔何以不名﹖絕也。曷爲絕之﹖爲其誘討也。此討賊﹐𨿽誘之﹐曷爲絕之﹖懷惡而討不義﹐君子不與」是也。

公如晉﹐至河乃復。

○吳滅州來。不日者﹐略兩夷。

﹝疏﹞注「不日者﹐略兩夷」。

○解云﹕上四年秋﹐七月﹐「遂滅厲」﹐注云「莊王滅蕭日﹐此不日者﹐靈王非賢﹐責之略」。然則吳子夷昧兄弟立謀讓位季子﹐卽爲賢者﹐而反滅人﹐宜亦書日以責之﹐而不日者﹐正以兩夷相滅﹐故略之。考諸舊本﹐日亦有作「月」字者。若作「月」字﹐當云《春秋》上下滅例書月﹐卽莊十年「冬﹐十月﹐齊師滅譚」﹐十三年「夏﹐六月﹐齊人滅遂」之屬是。今此不月﹐略兩夷故也。是以下三十年十二月﹐「吳滅徐」之下﹐而注云「至此乃月者﹐所見世始錄夷狄滅小國也。不從上州來﹑巢見義者﹐因有奔文可責」是也。以此言之﹐則知此文無月明矣。文承十月之下﹐而言無月者﹐謂不在十月內也。然則爲「日」字者﹐誤。云云之說﹐在三十年。

十有四年﹐春﹐隱如至自晉。

三月﹐曹伯滕卒。

夏﹐四月。秋﹐葬曹武公。

八月﹐莒子去疾卒。入昭公卒不日。不書葬者﹐本篡﹐故因不序。

○去﹐起呂反。

﹝疏﹞注「入昭」至「不序」。

○解云﹕《春秋》之義﹐所傳聞之世﹐略於小國﹐不書其卒﹔至所聞之世﹐乃始書之﹐卽文十三年「邾婁子蘧篨卒」之徒是也﹔至所見之世﹐文致大平﹐書小國而錄之﹐卒月葬時。卽下二十八年「秋﹐七月﹐癸巳﹐滕子寧卒。冬﹐葬滕悼公」之屬是也。今此莒君﹐入昭公所見之世﹐宜令卒日葬時﹐而卒不日﹐復不書其葬者﹐正由其本是篡人﹐故因略之﹐不序其卒日﹐亦不序其葬矣。其本篡者﹐卽上元年「秋﹐莒去疾自齊入於莒」是也。然則《春秋》之義﹐篡明者例書其葬﹐卽衛晉﹑鄭突﹑齊小白﹑陽生之徒是。今此去疾於上元年秋亦有「自齊入於莒」之文﹐卽是篡明﹐例合書葬﹐但以本篡﹐故固不序。然則入昭公所見之世﹐小國之卒﹐例合書日﹐而上「三月﹐曹伯滕卒」亦不日者﹐莊二十三年冬十一月﹐「曹伯射始卒」之下﹐何氏云「曹伯達於《春秋》﹐當卒月葬時也」﹐如卒日葬月﹐嫌與大國同﹐故復卒不日。入所聞世﹐可日不復日。然則曹伯終生於桓十年時﹐以《春秋》敬老重恩之故﹐而得卒日葬月﹐以爲大平﹐是以入所見之世﹐𨿽例可日亦不復日﹐是故上文上曹伯不書日矣。

冬﹐莒殺其公子意恢。莒無大夫﹐書殺公子者﹐未逾年而殺其君之子﹐不孝尢甚﹐故重而錄之。稱氏者﹐明君之子。

○恢﹐苦回反。

﹝疏﹞注「莒無大夫」。

○解云﹕莊二十七年傳文。

○注「稱氏」至「之子」。

○解云﹕小國大夫假令得見﹐皆不書氏﹐卽莒慶之徒是也。今兼書公子者﹐欲明其是君之子故也。若言莒殺意恢﹐無以明嗣子不孝。

十有五年﹐春﹐王正月﹐吳子夷昧卒。

○夷昧﹐音未﹐本亦作「末」。

二月﹐癸酉﹐有事於武宮。籥入﹐叔弓卒﹐去樂卒事。其言去樂卒事何﹖據入者言萬﹐去籥言名﹐不言卒事。

○籥﹐羊略反。去樂﹐起呂反。注「去籥」及下文「去樂」同。

﹝疏﹞注「據入」至「卒事」。

○解云﹕卽宣八年夏六月﹐「辛巳﹐有事於大廟。仲遂卒於垂」﹐「壬午﹐猶釋﹐萬入去籥」是也。然則彼乃入者言萬﹐此則入者言籥﹔彼則去籥言名﹐此則漫言去樂而已。彼又不言卒事﹐與此異﹐是故弟子據而難之。

禮也。以加錄卒事﹐卽非禮﹐但當言去樂而已﹐若去籥矣﹐總言樂者﹐明悉去也。君有事於廟﹐聞大夫之喪﹐去樂﹐恩痛不忍舉。卒事。畢其祭事。大夫聞君之喪﹐攝主而往。主﹐謂巳主祭者。臣聞君之喪﹐義不可以不卽行﹐故使兄弟若宗人﹐攝行主事而往。不廢祭者﹐古禮也。古有分土無分民﹐大夫不世﹐已父未必爲今君臣也。《孝經》曰「資於事父以事君而敬同」。

﹝疏﹞注「主謂」至「臣也」。

○解云﹕謂巳於廟內主其祭事者矣。云古有分土無分民﹐知如此者﹐正以《詩》云「誓將去汝﹐適彼樂土」﹐《論語》云「四方之民𦇤負其子而至矣」之言故也。云大夫不世者﹐謂凡平大夫也﹐不得以有功徳大夫難之。

○注「孝經」至「敬同」。

○解云﹕何氏之意﹐以資爲取﹐言取事父之道以事君﹐所以得然者﹐而敬同故也。以此言之﹐則何氏解《孝經》﹐與鄭稱同﹐與康成異矣。云云之說﹐在《孝經疏》。

大夫聞大夫之喪﹐屍事畢而往。賓屍事畢而往也。日者﹐爲卒日。

○爲﹐於僞反。

﹝疏﹞注「賓屍」至「往也」。

○解云﹕正以禮﹐大夫祭謂之賓屍故也。云日者﹐爲卒日者﹐正以《春秋》之義﹐失禮鬼神例日。今非失禮﹐知日爲卒。

夏﹐蔡昭吳奔鄭。不言出者﹐始封名言歸﹐嫌與天子歸有罪同﹐故奪其有國之辭﹐明專封。

○昭吳﹐《左氏》作「朝吳」。

﹝疏﹞「夏﹐蔡昭吳奔鄭」。

○解云﹕《左氏》《穀梁》皆言「朝吳出奔鄭」﹐今此作「昭吳」字﹐又不言出者﹐所見之文異。案《左氏》《穀梁》皆以朝吳爲蔡大夫﹐則知此昭吳亦爲蔡大夫矣。而舊解以昭吳爲蔡侯盧之字者﹐似非何氏之意。

○注「不言」至「專封」。

○解云﹕今此昭吳出奔鄭﹐不言出者﹐正以其君始封之時名書歸﹐卽上十三年「蔡侯廬歸於蔡」是也。云嫌與天子歸有罪同者﹐謂書名言歸者﹐乃與天子歸有罪之文近相似﹐故以爲嫌﹐何者﹖僖公二十八年夏﹐「六月﹐衛侯鄭自楚復歸於衛」﹐注云「言復歸者」﹐「剌天子歸有罪矣」﹔冬﹐「曹伯襄復歸於曹」﹐而注云「曹伯言復歸者﹐天子歸之。名者﹐與衛侯鄭同義」。然則天子歸有罪者﹐書名言歸﹐向上「蔡侯廬歸於蔡」﹐亦有罪歸﹐故言嫌與天子歸有罪同﹐非謂礭然相似。言故奪其有國之辭者﹐正以君子之歸有所嫌﹐故奪其昭吳有國之辭﹐不言其出矣。云明專封者﹐欲明其蔡侯爲楚所專封矣。吳旣受諸侯之專封﹐不合有國﹐故不言大夫之出﹐奪其國文以見之。

六月﹐丁巳﹐朔﹐日有食之。並十七年食﹐蓋與孛於大辰同占。

﹝疏﹞注「並十」至「同占」。

○解云﹕謂此文「日有食之」﹐並十七年「夏﹐六月﹐甲戌﹐朔﹐日有食之」﹐皆與十七年「有星孛於大辰」同占也。其占者﹐則「孛大辰」之下﹐注云「是後周分爲二﹐天下兩主﹐宋南裏以亡」是也。

秋﹐晉荀吳帥師伐鮮虞。

冬﹐公如晉。

十有六年﹐春﹐齊侯伐徐。

楚子誘戎曼子﹐殺之。楚子何以不名﹖據誘蔡侯名。

○戎曼﹐音蠻﹐又音萬﹐二傳作「戎蠻」﹐哀四年同。

﹝疏﹞注「據誘蔡侯名」。

○解云﹕卽上十一年夏﹐「楚子虔誘蔡侯般﹐殺之於申」是也。

夷狄相誘﹐君子不疾也。曷爲不疾﹖據俱誘也。若不疾﹐乃疾之也。以爲固當常然者﹐乃所以爲惡也﹐顧以無知薄責之。戎曼稱子者﹐入昭公﹐見王道太平﹐百蠻貢職﹐夷狄皆進至其爵。不日者﹐本不卒。不地者﹐略也。

○見﹐賢徧反。

﹝疏﹞注「戎曼」至「其爵」。

○解云﹕上四年申之會﹐伐吳再見淮夷﹐五年冬「越人伐吳」﹐一見越人。所見之世而不進之者﹐君子因事見義故也﹐何者﹖淮夷與越﹐蓋遣大夫會﹐此是君因可進而進之。且昭公之時﹐文致大平﹐實不治定﹐但可張法而已﹐寧可文皆進乎﹖

○注「不日者﹐本不卒」。

○解云﹕上十一年「夏﹐四月﹐丁已﹐楚子虔誘蔡侯般﹐殺之於申」﹐書其丁巳。今亦誘殺而不日者﹐正以戎曼乃是夷狄之內最爲微國﹐𨿽於大平之世亦不合卒﹐是故《春秋》因略之﹐不書其日矣。云不地者﹐略也者﹐正以蔡侯誘殺﹐經書於申﹐今此不地﹐故言略也。

夏﹐公至自晉。

秋﹐八月﹐已亥﹐晉侯夷卒。

九月﹐大雩。先是公數如晉。

○數如﹐音朔。

季孫隱如如晉。

冬﹐十月﹐葬晉昭公。

十有七年﹐春﹐小邾婁子來朝。

夏﹐六月﹐甲戌﹐朔﹐日有食之。

秋﹐郯子來朝。

八月﹐晉荀吳帥師滅賁渾戎。

○賁渾﹐音六﹔下戶門反。

冬﹐有星孛於大辰。孛者何﹖彗星也。三孛皆發問者﹐或言入﹐或言於﹐或言方﹐嫌爲孛異﹐猶問錄之。

○星孛﹐音佩。彗﹐息遂反﹐又囚歲反。

﹝疏﹞「孛者何」。

○解云﹕欲言星名﹐星名未有孛﹔欲言非星﹐錄爲星稱﹐故執不知問。

○注「三孛」至「錄之」。

○解云﹕言三孛皆發問者﹐卽文十四年「秋﹐七月﹐有星孛入於北斗」﹐傳云「孛者何﹖彗星也。其言入於北斗何﹖北斗有中也。何以書﹖記異也」﹔哀十三年「冬﹐十有一月﹐有星孛於東方」﹐傳云「孛者何﹖彗星也。其言於東方何﹖見於旦也。何以書﹖記異也」﹐並此三處皆言「孛者何」﹐故言三孛皆發問也。所以三處皆問之者﹐正以文十四年經言「入於北斗」﹐此經言「於大辰」﹐哀十三年經言「於東方」﹐三文甚異﹐卽嫌爲孛之不同﹐是以處處猶發問而詳錄之﹐故云或言入﹐或言於﹐或言方﹐嫌爲孛異﹐猶問錄之。

其言於大辰何﹖據北斗言入於﹐大辰非常名。

﹝疏﹞注「據北斗言入於」。

○解云﹕正以此經不言入﹐宜言於﹐北據入而難之。云大辰非常名者﹐正以東方七宿皆謂之辰﹐故曰大辰非七宿之常名﹐而經舉之﹐因以爲難也。

在大辰也。大辰者何﹖大火也。大火謂心。

﹝疏﹞「大辰者何」。解云﹕正以大辰之名非一而已﹐不知何者﹐故執不知問。

○注「大火謂心」。解云﹕《左氏傳》「心爲大火」是也。而《釋天》云「柳﹐鶉火」者﹐正以柳在南方﹐亦可爲出火之候故也﹐不謂心星非大火﹐然則《爾雅》不言心爲大火者﹐文不備也。

大火爲大辰﹐伐爲大辰﹐伐﹐謂參伐也。大火與伐﹐天所以示民時早晚﹐天下所取正﹐故謂之大辰。辰﹐時也。

○參﹐所林反。

﹝疏﹞「大火爲大辰」。

○解云﹕卽《釋天》云「大火謂之大辰」﹐李氏云「大火﹐蒼龍宿之心﹐以候四時﹐故曰大辰」。孫氏﹑郭氏云「大火﹐心也。在中最明﹐故時候主焉」是也。

○注「伐﹐謂參伐也」。

○解云﹕正以伐在參傍﹐與參連體而六星﹐故言伐謂參伐﹐伐與參爲一候故也。

北辰亦爲大辰。北辰﹐北極﹐天之中也。常居其所﹐迷惑不知東西者﹐須視北辰以別心伐所在﹐故加亦。亦者﹐兩相須之意。

○別﹐彼列反。

﹝疏﹞注「北辰﹐北極」。

○解云﹕卽《釋天》云「北極謂之北辰」﹐李氏云「北極﹐天心﹐居北方﹐正四時﹐謂之北辰」﹐孫氏﹑郭氏曰「北極﹐天之中﹐以正四時﹐謂之北辰」是也。雲天中也者﹐以天面言之故也。然則謂之極者﹐取於居中之義矣。而《春秋說》云「北者﹐髙也。極者﹐藏也。言大一之星﹐髙居深藏﹐故名北極也」者﹐與先儒說違﹐其何氏兩解乎﹖云常居其所者﹐謂常居紫微宮所矣。

何以書﹖記異也。心者﹐天子明堂布政之宮﹐亦爲孛。彗者﹐邪亂之气﹐掃故置新之象﹐是後周分爲二﹐天下兩主﹐宋南裏以亡。

○邪﹐似嗟反。

﹝疏﹞注「心者」至「之宮」。

○解云﹕《春秋說》文。《星經》亦云。云亦爲孛者﹐亦如北斗爲彗所孛矣。

○注「是後」至「以亡」。

○解云﹕言周分爲二﹐天下兩主者﹐謂敬王在成周﹐王猛居王城﹐故下二十二年「秋﹐劉子﹑單子以王猛入於王城」﹐傳云「王城者何﹖西周也」﹐何氏云「時居王城邑﹐自號西周王」﹔經又言「冬﹐十月﹐王子猛卒」﹐二十二年秋﹐「尹氏立王子朝」。然則王猛卒後﹐子朝復篡﹐恆與敬王處據相拒﹐故云周分爲二﹐天下兩主也﹐是以《運斗樞》云「星孛賊起﹐守大辰於五堂﹐亂兵塡門﹐三王爭﹐周以分」是也。然則彼有三王爭者﹐通前後言之。今此云「周分爲二﹐天下兩主」者﹐正以子猛﹑子朝之篡是一也。言宋南裏以亡者﹐卽下二十一年夏﹐「宋華亥﹑向寧﹑華定自陳入於宋南裏以畔」是也。

楚人及吳戰於長岸。詐戰不言戰﹐此其言戰何﹖據於越敗吳於醉李。

○槜李﹐音醉﹐本或作「醉」。敵也。俱無勝負﹐不可言敗﹐故言戰也。不月者﹐略兩夷。

﹝疏﹞「詐戰」至「戰何」。

○解云﹕經文言戰﹐而傳以詐戰問之者﹐正以夷狄質薄﹐不能結日偏戰。今此兩夷而言戰﹐故以詐戰難之。

○注「據於」至「醉李」。

○解云﹕在定十四年夏也。彼此皆是兩夷﹐無言戰之經﹐是以據而難之。

○注「不月者﹐略兩夷」。

○解云﹕正以《春秋》之例﹐偏戰者日﹐詐戰者月。今此詐戰而不月﹐故言略兩夷。

十有八年﹐春﹐王三月﹐曹伯須卒。

夏﹐五月﹐壬午﹐宋﹑衛﹑陳﹑鄭災。何以書﹖記異也。何異爾﹖異其同日而俱災也。外異不書﹐此何以書﹖爲天下記異也。《詩》云「其儀不忒﹐正是四國。」四國﹐天下象也。是後王室亂﹐諸侯莫肯救﹐故天應以同日俱災﹐若曰無天下云爾。

○爲﹐於僞反。忒﹐官得反。應﹐應對之應。

﹝疏﹞「記異也」。

○解云﹕經言災者﹐以其焚宗廟朝廷故也。傳云異者﹐正以四國同日而俱災。

○注「四國﹐天下象也」。

○解云﹕正以四國得爲四方之國﹐故得謂之天下象。

○注「是後王室亂﹐諸侯莫肯救」。

○解云﹕卽下二十二年夏六月﹐「王室亂」﹐傳云「何言乎王室亂」﹐注云「據天子之居稱京師」﹔「言不及外也」﹐注云「宮謂之室。剌周室之微弱﹐邪庶並篡﹐無一諸侯之助﹐匹夫之救﹐如一家之亂也﹐故變京師言王室」﹐「不爲天子諱者﹐方責天下不救之」者﹐是王室亂﹐諸侯莫肯救之事也。

六月﹐邾婁人入鄅。

○鄅﹐音禹﹐又音矩。

秋﹐葬曹平公。

冬﹐許遷於白羽。

十有九年﹐春﹐宋公伐邾婁。

夏﹐五月﹐戊辰﹐許世子止弒其君買。蔡世子般弒父不忍日﹐此日者﹐加弒爾﹐非實弒也。

﹝疏﹞注「蔡世」至「弒也」。

○解云﹕卽襄三十年「夏﹐四月﹐蔡世子般弒其君固」﹐何氏云「不日者﹐深爲中國隱痛﹐有子弒父之禍﹐故不忍言其日」是也。然則許亦中國而言日者﹐正以加弒﹐非實弒故也。知加弒者﹐下傳備文。若夷狄弒父﹐則忍言其日者﹐卽文元年「冬﹐十月﹐丁未﹐楚世子商臣弒其君髡」﹐彼注云「日者﹐夷狄子弒父﹐忍言其日」是也。

已卯﹐地震。季氏稍盛﹐宋南裏以叛﹐王室大亂﹐諸侯莫肯救﹐晉人國郊﹐吳勝雞父﹐尹氏立王子之朝應。

﹝疏﹞注「季氏」至「之應」。

○解云﹕謂稍稍盛也。往前時豹﹑羯爲政﹐自上十一年夏﹐「公如晉﹐至河乃復」﹔十三年平丘之會﹐「公不與盟」以來﹐季孫隱如數見經﹐至二十五年逐出昭公矣。云宋南裏以叛者﹐在二十一年夏。云晉人國郊者﹐在下二十三年也﹐彼傳云「郊者何﹖天子之色也。曷爲不系於周﹖不與伐天子也」是也。云吳勝雞父者﹐卽下二十三年秋七月﹐「戊辰﹐吳敗頓﹑胡﹑沈﹑蔡﹑陳﹑許之師於雞父」是也。云尹氏立王子朝者﹐卽下二十三年秋﹐「尹氏立王子朝」是也。

秋﹐齊髙發帥師伐莒。

賊未討﹐何以書葬﹖

﹝疏﹞「賊未討﹐何以書葬」者。

○解云﹕正以隱十一年傳云「《春秋》君弒賊不討﹐不書葬﹐以爲無臣子也」﹐然則師有解爾﹐故此弟子據而難之。不成於弒也。曷爲不成於也。時時悼公病﹐止進藥﹐悼公飲藥而死。止進藥而藥殺﹐則曷爲加弒焉爾﹖據意善也。譏子道之不盡也。其譏子道之不盡柰何﹖曰「樂正子春之視疾也﹐樂正子春﹐曾子弟子﹐以孝名聞。

﹝疏﹞注「樂正」至「名聞」。

○解云﹕《祭義》云「樂正子春下堂而傷其足﹐數月不出﹐猶有憂色。門弟子」云云﹐子春曰「吾聞諸曾子﹐曾子聞諸夫子曰﹕天之所生﹐地之所養﹐無人爲大。父母全而生之﹐子全而歸之﹐可謂孝矣」云云「今子忘孝之道﹐子是以有憂色」云云是也。

復加一飯﹐則脫然愈﹔復損一飯﹐則脫然愈﹔復加一衣﹐則脫然愈﹔復損一衣﹐則脫然愈。」脫然﹐疾除貌也。言消息得其節。

○復加﹐扶又反﹐下同。一飯﹐扶晚反﹐下同。

﹝疏﹞「復加」至「然愈」。

○解云﹕言子春視疾之時﹐消息得其節﹐觀其顏色﹐力少如可時﹐更加一飯以與之﹐其病者脫然加愈﹔若觀其顏色﹐力少如弱時﹐則復損一飯以與之﹐則其病者脫然加愈﹔又觀其顏色﹐力似寒時﹐則復加一衣以與之﹐則病者脫然又加愈﹔又觀其顏色﹐力似如暖﹐則復損一衣以與之﹐則病者脫然而愈。

止進藥而藥殺﹐是以君子加弒焉爾。失其消息多少之宜﹐曰許世子止弒其君買﹐是君子之聽止也。聽﹐治止罪。葬許悼公﹐是君子之赦止也。原止進藥﹐本欲愈父之病﹐無害父之意﹐故赦之。赦止者﹐免止之罪辭也。明止但得免罪﹐不得繼父後﹐許男斯代立無惡文是也。

﹝疏﹞注「明止」至「是也」。

○解云﹕正以此傳但有赦止之文﹐而無善止之處﹐故知但得免罪而已﹐無嗣父之義矣。云許男斯代立無惡文是也者﹐正以自此以後﹐不見許男卒葬之文﹐惟有定六年春﹐王正月﹐癸亥﹐鄭遊遫帥師滅許﹐以許男斯歸」是也。言無惡文者﹐正以不見立﹑入之文故也。若止宜立而斯篡之﹐《春秋》之義﹐應作絪文以惡斯矣﹐似若隱四年衛桓見弒﹐嗣子宜立而宣篡之﹐經書立晉﹐以爲惡晉之文也。

二十年﹐春﹐王正月。

夏﹐曹公孫會自鄸出奔宋。奔未有言自者﹐此其言自何﹖據始出奔未有言此者﹐與宋華亥入宋南裏復出奔異。

○鄸﹐音蒙﹐又亡忠反﹐又亡貢反﹐一音亡增反。者此﹐舊於「此」下有「比」者﹐非。復﹐扶又反。

﹝疏﹞注「據始」至「言自者」。解云﹕謂始發國出未有言自者﹐故云爾。云與宋華亥入宋南裏復出奔異者﹐卽下文「冬﹐十月﹐宋華亥﹑向寧﹑華定出奔陳」﹔二十一年夏﹐「宋華亥﹑向寧﹑華定自陳入於宋南裏以叛」﹔二十二年春﹐「宋華亥﹑向寧﹑華定自宋南裏出奔楚」是也。而言異者﹐正以華亥之徒奔而入叛邑之處﹐乃始出奔﹐故得言自。今會始出﹐故云異矣。

畔也。時會盜鄸以奔宋。畔則曷爲不言其畔﹖言叛者﹐當言以鄸﹐如邾婁庶期。

﹝疏﹞注「言叛」至「庶期」。

○解云﹕若其作叛文﹐當言公孫會以鄸出奔宋﹐如似襄二十一年「邾婁庶其以漆閭丘來奔」之類也。

爲公子喜時之後諱也。《春秋》爲賢者諱﹐諱使若從鄸出奔者﹐故與自南裏同文。

○爲公子﹐於僞反﹐下「爲賢」﹑「爲會」﹑「爲之諱」同。何賢乎公子喜時﹖據喜時不書。

﹝疏﹞注「據喜時不書」。

○解云﹕正以曹羈叔肸﹐《春秋》賢之者﹐皆書見經﹐卽莊二十四年冬﹐「曹羈出奔陳」﹔宣十七年冬﹐「公弟叔肸卒」之文是也。今此喜時旣不書見﹐非所賢矣﹐則何賢乎喜時﹖故難之。

讓國也。其讓國柰何﹖曹伯廬卒於師﹐在成十三年。則未知公子喜時從與﹖喜時﹐曹伯廬弟。

○從與﹐才用反﹔下音余﹐下「從與」同。

﹝疏﹞注「喜時﹐曹伯廬弟」。

○解云﹕而賈﹑服以爲廬之庶子者﹐蓋所見本異也。

公子負芻從與﹐負芻﹐喜時庶兄。或爲主於國﹐或爲主於師。古者諸侯師出﹐世子率與守國。次宜爲君者﹐持棺絮從﹐所以備不虞﹐或時疾病相代行﹐本史文不具﹐故傳疑之。

○絮從﹐女居反。《說文》云「絮﹐縕也。一曰敝絮也」。

﹝疏﹞注「古者」至「不虞」。

○解云﹕《春秋說》文。言率輿守國者﹐輿﹐眾也﹐謂率眾以守國也。《左氏春秋傳》云「大子之法﹐君行則守」是也。其次宜爲君者﹐謂若大子母弟也。言持棺絮從者﹐棺者﹐椑也﹐卽《禮》云「以椑從」之文是也﹔絮謂新綿﹐卽《禮記》云「屬纊以俟絕气」之文是也。云或時疾病相代行者﹐正以曹伯無子﹐喜時其母弟也﹐當守國。公子負芻者﹐庶兄也﹐禮當從君﹐但或時負芻疾而喜時代之行。今傳不言者﹐正以史文不具故也。

公子喜時見公子負芻之當主也﹐逡巡而退。賢公子喜時﹐則曷爲爲會諱﹖君子之善善也長﹐惡惡也短﹔惡惡止其身﹐不遷怒也。

○逡﹐七旬反。惡惡﹐並如字﹐一讀上烏路反﹐下同。

﹝疏﹞「公子」至「其身」。

○解云﹕當依正禮﹐喜時守國﹐則負芻當主者﹐在薨之處﹐當主而來。若其疾病求代行﹐則負芻當主也者﹐在國而當主矣。

善善及子孫。賢者子孫﹐故君子爲之諱也。君子不使行善者有後患﹐故以喜時之讓﹐除會之叛。不通鄸爲國﹐如通濫者﹐喜時本正當立﹐有明王興﹐當還國﹐明叔術功惡相除﹐裁足通濫爾。

○濫﹐力甘反﹐又力暫反。

﹝疏﹞注「不通」至「濫爾」。

○解云﹕昭三十一年「冬﹐黑弓以濫來奔」﹐傳云「文何以無邾婁」﹐注云「據讀言邾婁」﹔「通濫也」﹐注云「通濫爲國﹐故使無所系」﹔「曷爲通濫﹖賢者子孫宜有地也。賢者孰謂﹖謂叔術也。何賢乎叔術﹖讓國也」云云。然則今若通鄸爲國﹐宜云夏公孫會以鄸出奔宋﹐傳云文何以無曹﹖通鄸也。曷爲通鄸﹖賢者子孫宜有地也。賢者孰謂﹖謂喜時也。何賢乎喜時﹐讓國也云云。今不如此者﹐正以喜時本正當立﹐若有明王興﹐興滅國﹐繼絕世之時﹐當令還其國﹐則不宜通鄸邑﹐以爲小國而已。以此言之明叔術以讓國之功﹐除其妻嫂殺顏之惡﹐裁足通濫邑以爲小國而已﹐不足以得邾婁也。

秋﹐盜殺衛侯之兄輒。母兄稱兄﹐兄何以不立﹖據立嫡以長。

○輒﹐《左氏》作「縶」。嫡﹐丁歷反。長﹐丁丈反。

﹝疏﹞注「據立嫡以長」。

○解云﹕卽隱元年傳曰「隱長又賢﹐何以不宜立﹖立嫡以長不以賢﹐立子以貴不以長」之文是也。

有疾也。何疾爾﹖惡疾也。惡疾﹐謂瘖﹑聾﹑盲﹑癘﹑禿﹑跛﹑傴﹐不逮人倫之屬也。書者﹐惡衛侯兄有疾﹐不憐傷厚遇﹐營衛不固﹐至令見殺﹐失親親也。公子不言之﹐兄弟言之者﹐敵體辭﹐嫌於尊卑不明﹐故加之以絕之﹐所以正名也。

○瘖﹐於今反。聾﹐路工反。癘﹐力世反﹐又力夫反。禿﹐吐木反。跛﹐布可反。傴﹐於矩反。惡﹐烏路反。令﹐力呈反。

﹝疏﹞注「失親親也」。

○解云﹕失親親之道也。

冬﹐十月﹐宋華亥﹑向寧﹑華定出奔陳。月者﹐危三大夫同時出奔﹐將爲國家患﹐明當防之。

○向寧﹐二傳作「向寧」。

﹝疏﹞注「月者」至「防之」。

○解云﹕《春秋》之義﹐大夫出奔﹐例皆書時﹐卽成七年冬﹐「衛孫林父出奔晉」﹔襄二十八年「夏﹐衛石惡出奔晉」﹐「冬﹐齊慶封來奔」之屬是也。今此書月﹐故須解之。言將爲國家患者﹐卽下文「入於宋南裏以畔」是也。若言三大夫同時出奔﹐然後乃月﹐案莊十二年「冬﹐十月﹐宋萬出奔陳」﹐一大夫也﹐亦書月者﹐使與大國君出奔同﹐明彊禦之甚是也。

十有一月﹐辛卯﹐蔡侯廬卒。

二十有一年﹐春﹐王三月﹐葬蔡平公。

夏﹐晉侯使士鞅來聘。宋華亥﹑向寧﹑華定自陳入於宋南裏以畔。

宋南裏者何﹖若曰因諸者然。因諸者﹐齊故刑人之地。公羊子﹐齊人﹐故以齊諭也。宋樂世心自曹入於蕭﹐不言宋。南裏者﹐略。叛臣從刑人﹐於國家尢危﹐故重舉國。

○重﹐宜用反。

﹝疏﹞「入於」至「以畔」。

○解云﹕《左氏》《穀梁》皆作「南裏」字。而賈氏云「《穀梁》曰南鄙」﹐蓋所見異也。

○「宋南裏者何」。

○解云﹕欲言其邑﹐而系宋言之﹐與蕭例異﹔欲言非邑﹐入之而叛﹐與蕭相似﹐故執不知問。

○注「因諸」至「之地」。

○解云﹕舊說云卽《博物志》云「周曰囹圄﹐齊曰因諸」是也。

○注「宋樂」至「言宋」。

○解云﹕卽定十一年「秋﹐宋樂世心自曹入於蕭」﹐注云「不言叛者﹐從叛臣﹐叛可知」者是也。何氏特引此事者﹐正以自外而入﹐與此相似﹐而不系宋﹐故須解之。

秋﹐七月﹐壬午﹐朔﹐日有食之。是後周有篡禍。

﹝疏﹞注「是後周有篡禍」。

○解云﹕在明年

八月﹐乙亥﹐叔痤卒。

○叔痤﹐在禾反﹐《左氏》作「叔輒」。

﹝疏﹞「叔又卒。

○解云﹕左氏穀梁作叔﹖

冬﹐蔡侯朱出奔楚。出奔者﹐爲東國所篡也。大國奔例月﹐此時者﹐意背中國而與楚﹐故略之。

○惡﹐烏路反﹔下音佩。

﹝疏﹞「冬蔡侯朱」。

○解云﹕《左氏》與此同﹐《穀梁》作「蔡侯東」。

○注「出奔」至「篡也」。

○解云﹕知此者﹐正以二十三年「夏﹐六月﹐蔡侯東國卒於楚」故也。篡不書者﹐東國之下﹐自有注說。

○注「大國」至「略之」。

○解云﹕大國奔例月者﹐卽桓十六年十一月﹐「衛侯朔出奔齊」之徒是也。言惡背中國而與楚者﹐卽「奔楚」是也。

公如晉﹐至河乃復。

二十有二年﹐春﹐齊侯伐莒。

○宋華亥﹑向寧﹑華定自宋南裏出奔楚。前出奔已絕賤﹐復錄者﹐以故大夫專勢入南裏﹐犯君而出﹐當誅也。言自者﹐別從國去。

○復﹐扶又反。別從﹐彼列反﹐下同。

﹝疏﹞注「前出」至「國去」。

○解云﹕在上二十年冬也。《春秋》之例﹐大夫奔之後﹐其位已絕﹐卽襄二十八年「冬﹐齊慶封來奔」﹐其後因魯奔吳﹐經不書之是也。今此書者﹐正以專勢入南裏﹐犯君而出﹐起其當誅故也。云言自者﹐別從國去者﹐謂言自宋南裏者﹐欲別於宋萬出奔陳之文﹐從國都而去者故也。

大蒐於昌姦。

○大瘦﹐所求反﹐本亦作「蒐」。昌姦﹐二傳作「昌間」。

夏﹐四月﹐乙丑﹐天王崩。

六月﹐叔鞅如京師。

葬景王。王室亂。謂王猛之事。

﹝疏﹞注「謂王」至「之事」。

○解云﹕卽下文「秋﹐劉子﹑單子以王猛入於王城」是也。不言子朝者﹐子朝於時篡事未成故也。

何言乎王室亂﹖據天子之居稱京師﹐天王入於成周﹐天王出居於鄭﹐不言亂。

﹝疏﹞注「據天」至「京師」。

○解云﹕桓九年「紀季姜歸於京師」﹐「京師者何﹖天子之居也。京者何﹖大也。師者何﹖眾也。天子之居﹐必以眾大之辭言之」是也。雲天王入於成周者﹐卽下二十六年「冬﹐十月﹐天王入於成周」是也。以上二事﹐以解傳文「何言乎王室」之意。雲天王出居於鄭﹐不言亂者﹐卽僖二十四年「冬﹐天王出居於鄭」是也。

言不及外也。宮謂之室。剌周室之微﹐邪庶並篡﹐無一諸侯之助﹐匹夫之救﹐如一家之亂也﹐故變京師言王室。不言成周﹐言王室者﹐正王以責諸侯也。傳不事事悉解者﹐言不及外﹐外當責之﹐故正王可知也。不爲天子諱者﹐方責天下不救之。

○邪庶﹐似嗟反。

﹝疏﹞注「宮謂之室」。

○解云﹕《爾雅》文。云邪庶並篡者﹐正以子猛﹑子朝﹐皆非正適﹐故謂之邪庶也﹔共篡敬王﹐故謂之並篡。時子朝篡事未成﹐而言並篡者﹐欲見尹氏之徒﹐已有立之之意也。云無一諸侯之助﹐匹夫之救者﹐正以變京師言王室﹐故知如此。云不言成周﹐言王室者﹐正王以責諸侯也者。《公羊》之義﹐以成周是正居﹐旣不言京師亂﹐何故不言成周亂﹐而言王室亂者﹐又欲正其王號﹐以責諸侯不救之﹐謂敬王爲王矣﹐其若不然﹐景王之崩﹐至今期年﹐其嗣子在喪﹐得云王室乎﹖云傳不事事悉解者﹐傳若事悉解﹐宜云不言京師言王室者﹐剌周家之微也﹐如一家之亂而已。責諸侯不救﹐急著天王之號﹐今不爾者﹐正以言不及外之文﹐足兼此等之意﹐是故不復費辭爾。云言不及外﹐卽是外邊諸侯之當責之可知﹐由是之故﹐須著言王﹐責諸侯之不救也﹐故曰皆可知。云注不爲天子諱者﹐方責天下不救之者﹐閔二年傳云「曷爲外之﹖《春秋》爲尊者諱」。然則《春秋》之義﹐爲尊者諱﹐今天子微弱﹐不能討亂﹐失國之刑﹐而不爲諱者﹐方責天下不救之﹐是以不得不見者矣。

劉子﹑單子以王猛居於皇。其稱王猛何﹖據未逾年已葬當稱子。

﹝疏﹞注「據未」至「稱子」。

○解云﹕正以莊三十二年傳云「旣葬稱子﹐逾年稱公」故也。言已葬者﹐卽上文「葬景王」是也。

當國也。時欲當王者位﹐故稱王猛見當國也。錄居者﹐事所見也。不舉猛爲重者﹐時猛尙幼﹐以二子爲計勢﹐故加以。以者﹐行二子意辭也。二子不舉重者﹐尊同權等。

○見當﹐賢徧反﹐下同。

﹝疏﹞注「時欲」至「國也」。

○解云﹕正以言王﹐傾國受師﹐似當國之人﹐鄭段之徒矣。錄居者﹐事所見也者﹐正以當國之人﹐未成爲王﹐理宜略之。而錄其居者﹐《春秋》剌其篡逆﹐若不書云「王猛居於皇」﹐則其當國之事無由見﹐故曰錄居者﹐事所見也。云不舉猛爲重者﹐《春秋》之徒﹐悉皆舉重﹐是以下二十三年秋﹐「天王居於狄泉」之經﹐不言其大夫以之。今不舉重﹐故如此解也。云以者﹐行二子意辭也者﹐正以桓十四年﹐「宋人以齊人﹑衛人﹑蔡人﹑陳人伐鄭。以者何﹖行其意也」﹐何氏云「以已從人曰行﹐言四國行宋意」是也。

秋﹐劉子﹑單子以王猛入於王城。王城者何﹖西周也。時居王城邑﹐自號西周主。

﹝疏﹞「王城者何」。

○解云﹕欲言正居﹐文無成周之稱﹔欲言非正居﹐王猛入之﹐故執不知問。

其言入何﹖據非成周。

﹝疏﹞注「據非成周」。

○解云﹕正以《公羊》之義﹐以成周爲正居﹐故言此矣﹐是以二十六年「冬﹐十月﹐天王入於城周」是也。

篡辭也。時𨿽不入成周﹐已得京師地半﹐稱王置官﹐自號西周﹐故從絪辭言入﹐起其事也。不言西周者﹐正之無二京師也。不月者﹐本無此國﹐無可與別輕重也。

﹝疏﹞注「故從篡辭言入」。

○解云﹕正以《春秋》之義﹐立﹑納﹑入皆爲篡辭﹐故此謂入爲絪辭矣。

○注「不月」至「重也」。

○解云﹕《春秋》之義﹐大國之篡﹐例合書月﹐卽隱四年冬十二月﹐「衛人立晉」之徒是﹐何者﹖以其禍大故也。小國例時﹐以其禍小矣﹐卽昭元年「秋﹐莒去疾自齊入於莒」之文是。今此入王城之邑而篡天子﹐計其禍咎﹐實如大國之例﹐而不月者﹐正以本無可與別輕重之義﹐是以時之也。

冬﹐十月﹐王子猛卒。此未逾年之君也﹐其稱王子猛卒何﹖據子卒不言名﹐外未逾年君不當卒。

﹝疏﹞注「據子卒不言名」。

○解云﹕卽文十八年「冬﹐十月﹐子卒」是也。云外未逾年君不當卒者﹐正以《春秋》上下無其事故也。而僖九年「冬﹐晉裏克弒其君之子奚齊」﹐書者﹐彼乃見殺﹐非此之類也。而言外者﹐正以內之子般﹑子野之徒﹐皆書之故也。

不與當也。不與當者﹐不與當父死子繼﹐兄死弟及之辭也。《春秋》篡成者﹐皆與使當君之父死子繼﹑兄死弟及者﹐篡所緣得位成爲君辭也。猛未悉得京師﹐未得成王﹐又外未逾年君﹐三者皆不當卒。卒又名者﹐非與使當成爲君也。嫌上入無成周文﹐非篡辭﹐故從得位卒﹐明其爲篡也。月者﹐方以得位明事﹐故從外未逾年君例。

﹝疏﹞注「春秋」至「辭也」。

○解云﹕卽「公及齊侯盟於柯」﹐「齊侯小白卒」之徒是也。

○注「猛未」至「當卒」。

○解云﹕猛未悉得京師﹐卽從篡不成﹐已是不當卒也。假令得作外逾年君﹐問自不得書其卒﹐況未成外逾年君﹐實不得書其卒﹐言二者不當卒矣。

○注「卒又」至「篡」。

○解云﹕旣不合卒﹐今書其名﹐非欲成其爲君﹐但嫌上經入於王城之時﹐無成周之文﹐恐其非篡辭﹐故從其得位而書其卒﹐正欲明爲篡故也。

○注「月者」至「君例」。

○解云﹕絪旣不成﹐理宜略之。而書其月者﹐《春秋》方書其卒﹐若得位然﹐以明其篡事﹐故曰方以得位明事也。言故從外未逾年君例者﹐卽僖九年「冬﹐晉裏克弒其君之子奚齊」﹐何氏云「弒未逾年君﹐例當月。不月者﹐不正遇禍﹐終始惡明﹐故略之」。今此書月﹐從未逾年君例矣。

十有二月﹐癸酉﹐朔﹐日有食之。是後晉人圍郊﹐犯天子邑。

昭公卷二十四﹝起二十三年﹐盡三十二年﹞

昭公卷二十四﹝起二十三年﹐盡三十二年﹞

二十三年﹐春﹐王正月﹐叔孫捨如晉。

癸丑﹐叔鞅卒。

晉人執我行人叔孫捨。

晉人圍郊。郊者何﹖天子之邑也。天子間田﹐有大夫主之。

○間﹐音閒。

﹝疏﹞「叔孫捨」者。

○解﹕《左氏》《穀梁》作「婼」字。

○「郊者何」。

○解云﹕欲言外邑﹐文無所系﹔欲言魯邑﹐而不言伐我﹐故執不知問也。

曷爲不系於周﹖不與伐天子也。與侵柳同義。

﹝疏﹞注「與侵柳同義」。

○解云﹕卽宣元年「冬﹐晉趙穿帥師侵柳」﹐傳曰「柳者何﹖天子之邑也」。注云「天子間田也﹐有大夫守之﹐晉與大夫忿爭侵之」也﹔「曷爲不系乎周」﹐注云「據王帥敗績於貿戎﹐系王」﹔「不與伐天子也」﹐注云「絕正其義﹐使若兩國自相伐」。今此圍郊亦然﹐故曰與侵柳同義。然則彼已有傳﹐今復發之者﹐正以侵圍異文故也。且若不發傳﹐無以知其伐天子。

夏﹐六月﹐蔡侯東國卒於楚。不日者﹐惡背中國而與楚﹐故略之。月者﹐比肸附父仇﹐責之淺也。不書葬者﹐篡也。篡不書者﹐以惡朱在三年之內﹐不共悲哀﹐舉錯無度﹐失眾見篡。

○惡背﹐烏路反﹐下同﹔背﹐音佩。共﹐音恭。錯﹐七故反。

﹝疏﹞注「不日」至「略之」。

○解云﹕正以大國之卒﹐例皆書日﹐今此不日﹐故解之。言背中國而與楚者﹐卽此文卒於楚是也。

○注「月者」至「淺也」。

○解云﹕僖十四年「冬﹐蔡侯肸卒」﹐注云「不月者﹐賤其背中國而附父仇﹐故略之甚也」。然則彼過深﹐故不月﹐此則過淺﹐但不日而已﹐云云之說﹐備於僖十四年。云不書葬者﹐篡也者﹐以《春秋》之例﹐篡不明者﹐例不書葬。今此東國篡不明﹐不書其葬﹐以明篡矣。

○注「篡不」至「見篡」。

○解云﹕二十一年「冬﹐蔡侯朱出奔楚」﹐何氏云「出奔者﹐爲東國所篡」。然則東國旣篡於朱﹐而無立﹑入之文者﹐正欲惡朱故也﹐何者﹖東國篡朱﹐而無文貶﹐則知《春秋》之義﹐惡朱明矣。言在三年之內者﹐卽二十年冬﹐「蔡侯廬卒」﹐至二十一年冬﹐朱卽出奔﹐故曰三年之內也。所見之世﹐始錄諸侯內行小失﹐不可勝書﹐是以《春秋》但粗而見譏而已﹐故何氏云「不共悲哀﹐舉錯無度」而已矣。凡是爲人所篡﹐皆失眾之所由﹐故何氏云「失眾見篡」也。

秋﹐七月﹐莒子庚輿來奔。

戊辰﹐吳敗頓﹑胡﹑沈﹑蔡﹑陳﹑許之師於雞父。胡子髡﹑沈子楹滅﹐獲陳夏齧。此偏戰也﹐曷爲以詐戰之辭言之﹖據甲戌齊國書及吳戰於艾陵﹐俱與夷狄言戰﹐今此從詐戰辭言敗。

○雞父﹐音甫。髡﹐苦門反。楹﹐音盈﹐《左氏》作「逞」﹐《穀梁》作「盈」。夏﹐戶雅反。齧﹐五結反。艾﹐五蓋反。

﹝疏﹞「此偏戰也」。

○解云﹕正以《春秋》之例﹐偏戰者日﹐詐戰者月﹐今此書日﹐故言偏戰。

○注「據甲戌」至「言敗」。

○解云﹕卽哀十一年夏﹐「五月﹐公會吳伐齊。甲戌﹐齊國書帥師﹐及吳戰於艾陵﹐齊師敗績﹐獲齊國書」是也。

不與夷狄之主中國也。序上言戰﹐別客主人直不直也。今吳序上而言戰﹐則主中國辭也。

○別客﹐彼列反﹐下及傳同。

﹝疏﹞注「序上言戰」。

○解云﹕以莊二十八年﹐「齊人伐衛。衛人及齊人戰﹐衛人敗績」﹐傳云「《春秋》伐者爲客」﹐注云「伐人者爲客」﹔「伐者爲主」﹐注云「見伐者爲主」﹔「故使衛主之也」﹐彼注云「戰序上言及者爲主」﹔「曷爲使衛主之﹖衛未有罪爾」﹐注云「蓋爲幽之會﹐服父喪未終而不至故」。又僖十八年春﹐宋公以下伐齊﹐夏﹐「宋師及齊師戰於甗﹐齊師敗績」﹐傳云「《春秋》伐者爲客﹐伐者爲主。曷爲不使齊主之﹖與襄公之徵齊也。曷爲與襄公之徵齊﹖桓公死﹐豎刀﹑易牙爭權不葬﹐爲是故伐之也」。以此言之﹐若主人直﹐則主序上﹔若客直﹐則客序上﹐故云序上言戰﹐別客主人直不直。今吳人序其上而言戰﹐則是吳人爲主中國之辭﹐故不得言戰﹐直言敗而已﹐故云不與夷狄之主中國。

然則曷爲不使中國主之﹖據齊國書主吳。中國亦新夷狄也。中國所以異乎夷狄者﹐以其能尊尊也。王室亂莫肯救﹐君臣上下壞敗﹐亦新有夷狄之行﹐故不使主之。不稱國國出師者﹐賤略之。言之師者﹐辟許獨稱師﹐上五國稱國之嫌。

○之行﹐下孟反﹐下同。

﹝疏﹞注「君臣上下壞敗」者。

○解云﹕不救天子﹐有無君臣上下之道﹐攺云君臣上下壞敗。

○注「不稱國國出師者﹐賤略之」者。

○解云﹕決桓十三年春﹐「齊師﹑宋師﹑衛師﹑燕師敗績」之文。

○注「言之師者」。

○解云﹕若不言之﹐直言吳敗頓﹑胡﹑沈﹑蔡﹑陳﹑許師於雞父﹐則嫌師文獨使許稱﹐自陳以上單稱國﹐是故言之﹐以散之矣。

其言滅獲何﹖據蔡公孫歸生滅沈﹐以沈子嘉歸殺之。國言滅﹐君言殺。又獲晉侯言獲﹐此陳夏齧亦言獲﹐君大夫無別。

﹝疏﹞注「據蔡」至「言殺」。

○解云﹕卽定十四年「夏﹐四月﹐庚辰﹐蔡公孫歸生帥師滅沈﹐以沈子嘉歸﹐殺之」。彼國言滅﹐君言殺﹐今此君言滅﹐是以據而難之。云又獲晉侯言獲者﹐卽僖十五年冬十一月﹐「壬戌﹐晉侯及秦伯戰於韓﹐獲晉侯」是也。然則國言滅﹐君言殺﹐以解傳其言滅何之文﹔又獲晉侯言獲﹐以解傳其言獲何之文。

別君臣也。君死於位曰滅﹐生得曰獲﹐大夫生死皆曰獲。大夫不世﹐故不別死位。

﹝疏﹞「君死於位曰滅」者。

○解云﹕卽此「胡子髡﹑沈子盈滅」是也。生得曰獲者﹐卽「獲晉侯」是也。大夫生死皆曰獲者﹕大夫死曰獲者﹐卽此「獲陳夏齧」﹐及哀十一年「獲齊國書」之徒是也﹔其大夫生得曰獲者﹐宣二年「獲宋華元」是也。

○注「大夫不世﹐故不別死位」。

○解云﹕正謂諸侯世﹐故別其死社稷與不﹐若其死社稷者而經書滅﹐不能者貶之言獲也。大夫不世﹐是以不勞別之﹐故不問生死﹐皆謂之獲也。

不與夷狄之主中國﹐則其言獲陳夏齧何﹖據荊敗蔡師於莘﹐以蔡侯獻舞歸﹐不言獲。

○莘﹐所巾反。

﹝疏﹞注「據荊」至「言獲」。

○解云﹕在莊十年秋九月﹐彼傳云「曷爲不言其獲﹖不與夷狄之獲中國也」。

吳少進也。能結日偏戰﹐行少進﹐故從中國辭治之。髡﹑楹下云滅者﹐死戰當加禮﹐使若自卒相順也。經先舉敗文﹐嫌敗走及殺之﹐故以自滅爲文﹐明本死位﹐乃敗之爾。名者﹐從赴辭也。

﹝疏﹞注「髡楹」至「順也」。

○解云﹕獲晉侯戕鄫子之徒﹐皆獲戕之文在上﹐今髡﹑楹之滅﹐滅文在下者﹐以其死戰當合加禮﹐故退滅文於下﹐使若公子友卒之類﹐不爲人所殺然﹐故曰使若自卒。一則不言戰﹐不與夷狄之主中國﹔一則其言滅﹐不與夷狄之殺諸夏﹐二理合符﹐故言相順也。

○注「名者﹐從赴辭也」。解云﹕《公羊》之義﹐合書則書﹐不待赴告﹐而言從赴辭者﹐正以髡﹑楹旣死﹐故胡﹑沈之臣赴告鄰國﹐云道寡君某甲﹐爲吳所滅﹐諸侯之史﹐悉書其名﹐孔子案諸國之文而爲《春秋》﹐由是之故﹐錄其名矣﹐故曰名者﹐從赴辭。隱公八年「夏﹐六月﹐己亥﹐蔡侯考父卒」﹐秋﹐「八月﹐葬蔡宣公」﹐傳云「卒何以名而葬不名﹖卒從正」﹐注云「卒當赴告天子﹐君前臣名﹐故從君臣之正義言也」﹔「而葬從主人」﹐彼注云「至葬者﹐有常月可知﹐不赴告天子﹐故從蔡臣子辭稱公」也。以此言之﹐則此注云「名者﹐從赴辭」者﹐謂其赴告天子之辭是以稱人矣。

天王居於狄泉。此未三年﹐其稱天王何﹖據毛伯來求金﹐不稱天王。

﹝疏﹞注「據毛」至「天王」。解云﹕卽文九年「毛伯來求金」是也。彼云「何以不稱使﹖當喪未君也。逾年矣﹐何以謂之未君﹖卽位矣﹐而未稱王也。未稱王﹐何以知其卽位﹖以諸侯之逾年卽位﹐亦知天子之逾年卽位也」﹐注云「俱繼體﹐其禮不得異」﹔「以天子三年然後稱王﹐亦知諸侯於封內三年稱子也」。然則天子之法﹐三年然後方始稱王﹐故此傳云「此未三年﹐其稱王何」﹐據毛伯不稱天王以難之。

著有天子也。時庶孽並篡﹐天王失位徙居﹐微弱甚﹐故急著正其號﹐明天下當救其難而事之。

○孽﹐魚列反。難﹐乃旦反。尹氏立王子朝。貶言尹氏者﹐著世卿之權。尹氏貶﹐王子朝不貶者﹐年未滿十歲﹐未知欲富貴﹐不當坐﹐明罪在尹氏。

○子朝如字。

﹝疏﹞注「貶言尹氏者」。

○解云﹕卽隱三年夏「尹氏卒」之下﹐傳云「尹氏者何﹖天子之大夫也。其稱尹氏何﹖貶。曷爲貶﹖譏世卿」是也。云年未滿十歲者﹐何氏更有所見﹐或者正以衛人立晉莒展去疾之徒﹐悉去公子見其當國。今此王子朝經無貶文﹐乃與楚公子比之經相似。案上十三年「公子比」之下﹐傳云「比巳立矣﹐其稱公子何﹖其意不當也」。以此言之﹐明其幼少也﹔年旣幼少﹐未貪富貴﹐故以未盈十歲言﹐以下二十六年出奔之時﹐年已稍長﹐而不去王子者﹐順上文也。

八月﹐乙未﹐地震。是時猛﹑朝更起﹐與王爭入﹐遂至數年。晉陵周竟﹐吳敗六國﹐季氏逐昭公﹐吳光弒僚滅徐﹐故日至三食﹐地爲再動。

○更﹐音庚。數﹐所主反。爲﹐於僞反。

﹝疏﹞「是時」至「數年」。

○解云﹕猛今𨿽卒﹐但篡來世近﹐而子朝復逆﹐故曰猛﹑朝更起。上「王猛入於王城」﹔今言「天王居於狄泉」﹐「尹氏立王子朝」﹔二十六年「天王入於成周」﹐「王子朝奔楚」﹐故云與王爭入也。首尾五載﹐故曰遂至數年。云晉陵周竟者﹐卽上「圍郊」是也。云吳敗六國者﹐上文云「吳敗頓﹑胡﹑沈﹑蔡﹑陳﹑許之師」云云是也。云季氏逐昭公者﹐卽下二十五年「九月﹐己亥﹐公孫於齊」是也。

○注「吳光殺僚滅徐」者。

○解云﹕卽下二十七年「夏﹐四月﹐吳弒其君僚」﹔滅徐者﹐卽下三十年冬十二月﹐「吳滅徐﹐徐子章禹奔楚」是也。云故日至三食﹐地爲再動者﹐上二十一年「秋﹐七月﹐壬午﹐朔﹐日有食之」﹐二十三年十有二月﹐癸酉﹐朔﹐日有食之﹔二十四年「夏﹐五月﹐乙未﹐朔﹐日有食之」﹐故云日至三食也﹔上十九年夏﹐「五月﹐已卯﹐地震」﹐今年又震﹐故曰地爲再動。

冬﹐公如晉。至河﹐公有疾﹐乃復。何言乎公有疾乃復﹖據上比乃復﹐不言公﹐不言有疾。

﹝疏﹞注「據上」至「有疾」。

○解云﹕上十三年冬﹐「公如晉﹐至河乃復」﹔又二十一年冬﹐「公如晉﹐至河乃復」﹐皆言公如。而云不言公者﹐正謂至河之下不言公矣。

殺恥也。因有疾以殺畏晉之恥。舉公者﹐重疾也。「子之所愼﹕齋﹑戰﹑疾」。

二十有四年﹐春﹐王二月﹐丙戌﹐仲孫玃卒。

叔孫捨至自晉。

夏﹐五月﹐乙未﹐朔﹐日有食之。是後季氏逐昭公﹐吳滅巢﹐弒其君僚﹐又滅徐。

秋﹐八月﹐大雩。先是公如晉﹐仲孫玃卒﹐民被其役﹐時年叔倪出會﹐故秋七月復大雩。

○被﹐皮寄反。

丁酉﹐杞伯郁釐卒。

○郁釐﹐音來﹐又力之反﹐二傳作「郁釐」。

冬﹐吳滅巢。

葬杞平公。

﹝疏﹞「叔孫捨至自晉」。解云﹕上十四年「春﹐隱如至自晉」﹐以其被執而還﹐故省去其氏。今此叔孫捨不去氏者﹐蓋以無罪故也﹐是以文十四年傳云「稱行人而執者﹐以其事執也」﹐注云「以其所銜奉國事執之﹐晉人執我行人叔孫捨是也」﹔「不稱行人而執者﹐以已執也」﹐注云「已者﹐已大夫﹐自以大夫之罪執之。分別之者﹐罪惡當各歸其本」。以此言之﹐則知隱如有罪﹐故去其氏﹔叔孫無罪﹐故無貶文。若然﹐文十五年夏﹐「單伯至自齊」﹐案彼單伯亦以其有罪執﹐而存其氏者﹐恥之故也﹐是以彼注云「不省去氏者﹐淫當絕﹐使若他單伯至」是也。注「是後季氏逐昭公」者﹐在下二十五年九月。云吳滅巢者﹐在今年冬。云弒其君僚者﹐在二十七年。云又滅徐者﹐在三十年冬。先言季氏逐昭公者﹐正欲決吳事故也。杞伯郁釐卒者﹐《左氏》《穀梁》作「郁釐」字﹐今正本亦有「郁」字者。

二十有五年﹐春﹐叔孫捨如宋。

夏﹐叔倪會晉趙鞅﹑宋樂世心﹑衛北宮喜﹑鄭遊吉﹑曹人﹑邾婁人﹑滕人﹑薛人﹑小邾婁人於黃父。

○倪﹐音詣﹐又五兮反﹐《左氏》作「詣」。樂世心﹐世如字﹐又以制反﹐《左氏》作「大心」。父﹐音甫。。

有鸛鵒來巢。何以書﹖記異也。何異爾﹖非中國之禽也﹐宜穴又巢也。非中國之禽而來居此國﹐國將危亡之象。鸛鵒﹐猶權欲。宜穴又巢﹐此權臣欲國﹐自下居上之徵也﹐其後卒爲季氏所逐。

○鸛﹐音權﹐《左氏》作「鸜」﹐音劬。鵒﹐音欲。

﹝疏﹞「夏叔倪」者。《穀梁》與此同﹐《左氏》經賈注者作「叔詣」字。

○「有鸛鵒來巢」者。

○解云﹕案《運斗樞》云「有鸛鵒來巢於楡」﹐此經不言於楡者﹐欲道來巢卽爲異﹐不假指其處所﹐若莊七年傳云「『不修春秋』曰『雨星不及地尺而復』﹐君子修之曰『星霣如雨』」﹐何氏云「明其狀似雨爾﹐不當言雨星﹔不言尺者﹐霣則爲異﹐不可以尺寸錄之」。非中國之禽也者﹐謂是夷狄之鳥﹐以《異義》「《公羊》說」云「鸛鵒﹐夷狄之鳥﹐不當來入中國」﹐鄭君駮之曰「《春秋》之鳥不言來者﹐多爲夷狄來也」﹐若鸛鵒乃飛從夷狄而來﹐則昭將去遠域之外。以此言之﹐則知非中國之禽者﹐謂是夷狄之鳥﹐而《冬官》云「鸛鵒不逾濟」﹐鄭氏云「無妨於中國有之」者﹐何氏所不取也。舊解以爲中國﹐國中者﹐非得注之意。《穀梁》與此同。

秋﹐七月﹐上辛﹐大雩。季辛﹐又雩。又雩者何﹖又雩者﹐非雩也﹐聚眾以逐季氏也。一月不當再舉雩。言又雩者﹐起非雩也。昭公依托上雩﹐生事聚眾﹐欲以逐季氏。不書逐季氏者﹐諱不能逐﹐反起下孫﹐及爲所敗﹐故因雩起其事也。但舉日﹐不舉辰者﹐辰不同﹐不可相爲上下。又日爲君﹐長爲臣﹐去辰﹐則逐季氏意明矣。上不當日﹐言上辛者﹐爲下辛張本。不言下辛﹐言季辛者﹐起季氏不執下而逐君。

○下孫﹐音遜﹐下文同。去﹐起呂反。爲下﹐於僞反﹐下「而爲」同。

﹝疏﹞「又雩者何」。

○解云﹕諸夏雩祭文﹐悉不言又﹐異於常例﹐故執不知問。

○注「一月」至「事也」。

○解云﹕僖三年注云「大平一月不雨卽書﹐《春秋》亂世﹐一月不雨﹐未害物﹐未足爲異﹐當滿一時乃書」。然則《春秋》之義﹐一時能害﹐方始書雩﹐豈有再舉其雩乎﹖故曰一月不當再舉雩矣。旣無再舉雩之例﹐而言又雩者何﹖以起其非實雩﹐故云言又雩者﹐起非雩也。

○注「但舉」至「上下」。

○解云﹕正以去年「夏﹐五月﹐乙未﹐朔﹐日有食之」﹐則此月上辛爲辛丑﹐下辛爲辛酉﹐所以直言辛﹐不兼言丑﹑酉者。若言辛丑﹑辛酉﹐卽是參差不同﹐不可相爲上下故也。

○注「又日」至「明矣」。

○解云﹕十日爲陽爲幹﹐故爲君之義﹔十二辰爲陰爲枝﹐故爲臣之象﹐故云日爲君﹐辰爲臣。

○注「上不」至「張本」。

○解云﹕《春秋》之雩﹐其例書時﹐卽桓五年秋「大雩」之文是﹐故云上不當日也。若然﹐亦不合月。而云七月者﹐欲見上辛下辛皆七月之日故。

○注「不言」至「逐君」。

○解云﹕凡言上者﹐對下之稱。旣言上辛而不言下辛者﹐欲起季氏不執臣下之卑而逐君矣。

九月﹐已亥﹐公孫於齊﹐次於楊州。地者﹐臣子痛君失位﹐詳錄所捨止。

○楊州﹐《左氏》作「陽州」。

﹝疏﹞注「地者」至「捨止」。

○解云﹕地者﹐卽經書次於楊州是也。《春秋》之義﹐悉皆舉重。不舉公孫爲重﹐而復書次於楊州者﹐臣子哀痛公之失位﹐是以詳錄公之所捨止之處矣。

齊侯唁公於野井。唁公者何﹖昭公將弒季氏﹐傳言弒者﹐從昭公之辭。

○唁﹐音彥。將殺﹐音試﹐下及注同。

﹝疏﹞「唁公者何」。

○解云﹕失國見唁﹐在可諱之限。今而書見﹐故執不知問。

○注「傳言」至「之辭」。

○解云﹕君討臣下﹐正應言殺。今傳云弒﹐故須解之。而言從昭公之辭者﹐卽下文云「吾欲弒之﹐如何」是也。季氏爲無道者﹐謂無臣之道。

告子家駒曰「季氏爲無道﹐僣於公室久矣。諸侯稱公室。吾欲弒之﹐何如﹖昭公素畏季氏﹐意者以爲如人君﹐故言弒。

﹝疏﹞注「昭公」至「言弒」。

○解云﹕隱四年傳云「與弒公」﹐何氏云「弒者﹐殺君之辭」。然則臣下犯於君父﹐皆謂之弒。今昭公欲討臣下而言弒﹐違於常義﹐故須解之。

子家駒曰「諸侯僣於天子﹐大夫僣於諸侯久矣。」昭公曰「吾何僣矣哉﹖」失禮成俗﹐不自知也。

﹝疏﹞注「失禮成」至「知也」。

○解云﹕正以魯人始僣在春秋前﹐至昭已久﹐故不自知。

子家駒曰「設兩觀﹐禮﹐天子諸侯臺門﹐天子外闕兩觀﹐諸侯內闕一觀。

○觀﹐工亂反﹐注同。

﹝疏﹞注「禮天子」至「一觀」。

○解云﹕在《禮器》文。雲天子外闕兩觀﹐諸侯內闕一觀者﹐《禮說》文也。

乘大路﹐禮﹐天子大路﹐諸侯路車﹐大夫大車﹐士飾車。

﹝疏﹞注「禮天子大」至「飾車」。

○解云﹕《顧命》之文也。云諸侯路車﹐《詩》云「路車乘馬」是也。云大夫大車者﹐卽《詩》云「大車檻檻」是也。云士飾車者﹐卽《書傳》云「乘飾車兩馬﹐庶人單馬木車」是也。

朱幹﹐幹﹐楯也。以朱飾楯。楯﹐食允反﹐又音尹。玉戚﹐戚﹐斧也。以玉飾斧。

○玉戚﹐於戚反﹐以玉飾斧。以舞《大夏》﹔《大夏》﹐夏樂也。周所以舞夏樂者﹐王者始起﹐未制作之時﹐取先王之樂與已同者﹐假以風化天下天下大同乃自作樂取夏樂者﹐與周俱文也。王者﹐舞六樂於宗廟之中。舞先王之樂﹐明有法也﹔舞已之樂﹐明有制也﹔舞四夷之樂﹐大徳廣及之也。東夷之樂曰株離﹐南夷之樂曰任﹐西夷之樂曰禁﹐北夷之樂曰昧。

○大夏﹐戶雅反﹐注同。株離﹐音誅。禁﹐音金﹐又居鴆反。

﹝疏﹞注「東夷之樂」至「曰昧」。

○解云﹕以下皆《樂說》文。彼注云「陽气始起於懷任之物﹐名離其株也。南者﹐任也﹐盛夏之時﹐物皆懷任矣。艸木畢成﹐禁如收斂。盛陽消盡﹐蔽其光景昧然」是也。

八佾以舞《大武》﹐此皆天子之禮也。且夫牛馬維婁﹐系馬曰維﹐系牛曰婁。

○佾﹐音逸。且夫﹐音扶﹐下「有夫」並注同。婁﹐力主反。

﹝疏﹞「此皆天子之禮也」。

○解云﹕以周公之功﹐得用四代之樂﹐而以《大夏》之徒謂之爲僣者﹐剌其羣公之廟﹐若祭周公則備。

○「牛馬維婁」者。

○解云﹕皆謂系之於廏﹐不得放逸於郊也。

○注「系馬曰維」者。卽《詩》云「皎皎白駒﹐縶之維之」是。云系牛曰婁者﹐正以上言牛馬﹐下言維婁﹐維旣屬馬﹐婁屬於牛亦可知矣。而文不次者﹐意到則言矣。舊說云婁者﹐侶也﹐謂聚之於廏。

委已者也﹐委食已者。

○委已﹐於僞反﹐注同。已﹐音紀。委食﹐音嗣﹐下同。而柔焉。柔﹐順。

﹝疏﹞「委已者也﹐而柔焉」。

○解云﹕言牛馬之數﹐猶順於已之人﹐而季氏作賞﹐有年歲矣﹐民從之﹐固是其宜矣。

季氏得民眾久矣﹐季氏專賞罰﹐得民眾之心久矣﹐民順從之﹐猶牛馬之於委食已者。君無多辱焉。」恐民必不從君命﹐而爲季氏用﹐反逐君﹐故云爾。子家駒上說正法﹐下引時事以諫者﹐欲使昭公先自正﹐乃正季氏。

﹝疏﹞注「子家駒上說正法」者。

○解云﹕卽謂上文「朱幹﹐玉戚」之屬是也。云「下引時事」者﹐謂「牛馬維婁」是也。

昭公不從其言﹐終弒而敗焉﹐果反爲季氏所逐。

﹝疏﹞「終弒之」者。

○解云﹕謂陳兵欲往攻殺之也。

走之齊。齊侯唁公於野井﹐弔亡國曰唁﹐弔死國曰弔﹐弔喪主曰傷﹐弔所執紼曰絻。

○紼﹐音弗。絻﹐音問。

﹝疏﹞注「弔亡國曰唁」者。

○解云﹕此文是也。

○注「弔喪」至「曰絻」。

○解云﹕皆當時之制也。

曰「柰何君去魯國之社稷﹖」昭公曰「喪人自謂亡人。

○喪﹐息浪反﹐亡也。不佞﹐不善。失守魯國之社稷﹐執事以羞。」謙自比齊下執事﹐言以羞及君。

﹝疏﹞「執事以羞」。

○解云﹕言已之尊卑﹐比齊之執事也﹐而舉措不善﹐失守社稷﹐由是之故﹐以羞及君。

再拜顙﹐顙者﹐猶今叩頭矣。謝見唁也。

○再拜顙﹐息黨反﹐見而稽顙也。慶子家駒﹐慶﹐賀。曰「慶子免君於大難矣。」子家駒曰「臣不佞﹐陷君於大難﹐君不忍加之以鈇鑕﹐賜之以死。」鈇鑕﹐要斬之罪﹐卽所錫之以死。

○大難﹐乃旦反﹐下同。鈇﹐音甫﹐又方幹反。鑕﹐之實反。要﹐一遙反。再拜顙。謝爲齊侯所慶。髙子執簞食﹐簞﹐葦器也。圓曰簞﹐方曰笥。食﹐卽下所致糗也。

○簞﹐音丹﹐葦器。食﹐音嗣﹐注同。葦﹐於鬼反。笥﹐思嗣反。糗﹐丘九反﹐又昌紹反。

﹝疏﹞注「簞﹐葦器也」至「方曰笥」。

○解云﹕《釋器》無文﹐蓋以時事言之。云食卽下所致糗也者﹐卽下文云「敢致糗於從者」是也。

與四脡脯﹐屈曰朐﹐申曰脡。

○脡﹐他頂反﹐又大頂反。朐﹐其俱反。

﹝疏﹞注「屈曰朐﹐申曰脡」者。

○解云﹕正以脡是伸舒之名﹐則知朐是屈疊之稱矣。鄭注《曲禮》上篇云「屈中曰朐」﹐義通於此。

國子執壺漿﹐壺﹐禮器。腹方口圓曰壺﹐反之曰方壺﹐有爵飾。

﹝疏﹞注「壺﹐禮器」。

○解云﹕卽《燕禮》云「司宮尊於東楹之西﹐兩方壺﹐左玄酒﹐南上」是也。云「腹方」至「爵飾者」﹐《釋器》無文﹐蓋用舊說﹐或以時事知之﹐言有爵飾者﹐謂刻畫盞爵之形﹐飾其壺體。

曰「吾寡君聞君在外﹐餕饔未就﹐餕﹐熟食。饔﹐熟肉。未就﹐未成也。解所以致糗意。

○餕﹐音俊。

﹝疏﹞注「餕熟食饔熟肉」。

○解云﹕《聘禮曰》「宰夫朝服設飧﹐飪一牢﹐在西鼎九」﹐是飧爲熟食也﹔又云「歸饔餼五牢﹐飪一牢」云云﹐上文對餼﹐下文有「飪一牢」之言﹐故知熟肉明矣。

敢致糗於從者。糗﹐糒也。謙不敢斥魯侯﹐故言從者。

○於從﹐才用反﹐注及下皆同。糒﹐音備。

﹝疏﹞注「糗﹐糒也」。

○解云﹕言糗糒﹐若今之糒米也。

○糗﹐姝紹反﹐又羌九反。糒﹐平祕反。

昭公曰「君不忘吾先君﹐延及喪人﹐錫之以大禮。」再拜稽首﹐以衽受。衽﹐衣下裳當前者。乏器﹐謙不敢求索。

○衽﹐而甚反﹐又而鳩反﹐掩裳際也。索﹐所白反。

﹝疏﹞「錫之以大禮」﹐上文糗是也。

○注「衽衣」至「乏器」。解云﹕所以衽受之者﹐而以行客之人於器物乏故也。

髙子曰「有夫不祥﹐猶曰人皆有夫不善。君無所辱大禮。」禮﹐臣受君錫﹐答拜﹐謂之拜命謂之辱。髙子見昭公拜辱大卑﹐故曰君無所辱大禮。

○大卑﹐音泰﹐下「大學」同。昭公蓋祭而不嘗。食必祭者﹐謙不敢便嘗﹐示有所先。不嘗者﹐待禮讓也。

﹝疏﹞注「祭必」至「讓也」。

○解云﹕凡禮﹐食必先須祭者﹐正欲作謙﹐其未祭之時﹐不敢便卽嘗之﹐欲示有所先。今昭公祭訖猶不嘗者﹐正欲待禮讓故也。

景公曰「寡人有不腆先君之服﹐未之敢服﹔腆﹐厚也。服﹐謂齊侯所著衣服也。言未敢服者﹐見魯侯乃敢服之﹐謙辭也。禮﹐天子朝皮弁﹐夕玄端﹐朝服以聽朝﹐玄端以燕﹐皮弁以徵不義﹐取禽獸﹐行射﹔諸侯朝朝服﹐夕深衣﹐玄端以燕﹐裨冕以朝。天子以祭其祖禰﹐卿大夫冕服而助君祭﹐朝服祭其祖禰﹔士爵弁黻衣裳以助公祭﹐玄端以祭其祖禰。

○腆﹐他典反﹐厚也。著﹐丁略反。裨﹐婢支反。黻﹐音弗。

﹝疏﹞注「禮天子朝」。

○解云﹕皆出《禮記》。漢禮亦然。

有不腆先君之器﹐器謂上所執簞壺。

﹝疏﹞注「器謂上所執簞壺」者。上文「髙子執簞食」﹑「國子執壺漿」是也。然則上言饔飧未熟﹐今則更以簞壺盛饔飧是。

未之敢用﹐敢以請。」請行禮。昭公曰「喪人不佞﹐失守魯國之社稷﹐執事以羞﹐敢辱大禮﹐敢辭。」不敢當大禮﹐故敢辭。

﹝疏﹞「敢辱」至「敢辭」。

○解云﹕亦上有「不」字者﹐若有「不」字﹐則辭下讀﹐是以注者以不敢言之。

景公曰「寡人有不腆先君之服﹐未之敢服﹔有不腆先君之器﹐未之敢用﹐敢固以請。」昭公曰「以吾宗廟之在魯也﹐以我守宗廟在魯時。有先君之服﹐未之能以服﹔有先君之器﹐未之能以出﹐敢固辭。」已有時未能以事人﹐今已無有﹐義不可以受人之禮。

﹝疏﹞「未之能以服」者。解云﹕謂未能服之以事人矣。下文「未之能以出」亦然。

○注「今已無有」者。謂已身之已﹐或解已爲﹑已然之已也。

景公曰「寡人有不腆先君之服﹐未之敢服﹔有不腆先君之器﹐未之敢用﹐請以饗乎從者。」欲今受之﹐故益謙言從者。

○令﹐力呈反。昭公曰「喪人其何稱﹖」行禮﹐賓主當各有所稱。時齊侯以諸侯遇禮接昭公﹐昭公自謙失國﹐不敢以故稱自稱﹐故執謙問之。

○故稱﹐尺證反。景公曰「孰君而無稱﹖」猶曰誰爲君者而言無所稱乎﹖昭公非君乎﹖昭公於是噭然而哭﹐噭然﹐哭聲貌。感景公言而自傷。

○噭﹐古弔反﹐一音古狄反。諸大夫皆哭。魯諸大夫從昭公者。旣哭﹐以人爲菑﹐菑﹐周埒垣也。所以分別內外﹐衛威儀﹐今大學辟雍作「側」字。

○菑﹐側其反﹐又側吏反。埒垣﹐力悅反﹔下音袁。別﹐彼列反。辟﹐音壁。

﹝疏﹞注「菑周埒垣也」者。

○解云﹕猶言周匝爲埒墻。云「今大學辟雍作『側』字」者﹐謂何氏所注者是「菑」字﹐今漢時大學辟雍所讀者﹐作「側」字﹐云旣哭以人爲側。

以幦爲席﹐幦﹐車覆笭。

○幦﹐亡歷反﹐車覆笭也﹔一音呼闃反。覆笭﹐力丁反。

﹝疏﹞注「幦車覆笭」。

○解云﹕笭卽式也﹐但車式以笭爲之﹐有豎者﹐有橫者﹐故《考工記》注云「轛﹐式之植者橫者也」。禮﹐君羔幦虎犆﹐大夫﹑士鹿幦豹犆者是也。

以鞍爲幾﹐以遇禮相見。以諸侯出相遇之禮相見。

○鞍﹐音安。孔子曰「其禮與其辭足觀矣。」言昭公素能若此﹐禍不至是。主書者﹐喜爲大國所唁。地者﹐痛錄公﹐明臣子當憂納公也。

﹝疏﹞注「地者痛錄」至「公也」。

○解云﹕書其唁公於野井者﹐正欲痛公而詳錄之。下二十九年春﹐「齊侯使髙張來唁公」﹐不復書其地﹐正以公居於運﹐與在國同﹐故與此異﹔下三十一年「晉侯使荀櫟唁公於乾侯」﹐地者﹐與此同。

冬﹐十月﹐戊辰﹐叔孫捨卒。

十有一月﹐已亥﹐宋公佐卒於曲棘。曲棘者何﹖宋之邑也。諸侯卒其封內不地﹐此何以地﹖憂內也。時宋公聞昭公見逐﹐欲憂納之﹐至曲棘而卒﹐故恩錄之。

﹝疏﹞「曲棘者何」。

○解云﹕欲言宋邑﹐例所不書﹔欲言他邑﹐文無所系﹐故執不知問。

○「諸侯卒其封內不地﹐此何以地」者。正以桓五年「陳侯鮑卒」不地﹐是以弟子據而難之。但宣公九年「晉侯黑臀卒於扈」之下已有成注﹐故於此省文。

十有二月﹐齊侯取運。外取邑不書﹐此何以書﹖爲公取之也。爲公取運以居公﹐善其憂內﹐故書。不舉伐者﹐以言語從季氏取之。月者﹐善錄齊侯。

○爲公﹐於僞反﹐注同。

﹝疏﹞「外取邑不」至「以書」。

○解云﹕正據襄元年傳云「魚石走之楚﹐楚爲之伐宋﹐取彭城以封魚石」﹐而經不書楚取彭城是也。但隱四年春﹐「莒人伐杞﹐取牟婁」之下有注﹐故此省文。

○注「不舉伐者」。

○解云﹕正以隱四年春﹐「莒人伐杞﹐取牟婁」﹐舉伐言取﹐故決之。雲月者﹐善錄齊侯者﹐正以哀八年「夏﹐齊人取讙及僤」﹐外取邑而書時﹐今此書月﹐正以善憂內﹐詳錄齊侯矣。

二十有六年﹐春﹐王正月﹐葬宋元公。

三月﹐公至自齊﹐居於運。月者﹐閔公失國居運。致者﹐明臣子當憂納公﹐不當使居運。後不復月者﹐始錄可知。

○不復﹐扶又反﹐下同。

﹝疏﹞「三月公」至「於運」。

○解云﹕案上「公遜於齊﹐次於楊州。齊侯唁公於野井」﹐似不入齊國都。而得言至自齊者﹐《穀梁傳》云「公次於楊州﹐其曰至自齊﹐何也」。注云「據公但至楊州﹐未至齊」﹔「以齊侯之見公﹐可以言至自齊也」﹐注云「齊侯唁公於野井﹐以親見齊侯爲重﹐故可言至自齊」﹔「居於鄆者﹐公在外也」﹐注云「若但言公至自齊﹐而不言居於鄆﹐則嫌公得歸國﹐欲明公實在外﹐故言居於鄆」。

○注「月者閔」至「居運」者。正以凡致例時故也。

○注「致者」至「可知」。

○解云﹕桓元年「三月﹐公會鄭伯於垂」之下﹐注云「不致者﹐爲下去王﹐適足起無王﹐未足以見無王罪深淺﹐故復奪臣子辭﹐成誅文也」。然則昭公失所﹐爲臣所逐﹐而致之者﹐正以罪輕於桓公﹐明其臣子當憂納公故也。云後不復月者﹐始錄可知﹐卽此秋「公至自會」﹔二十七年冬﹐「公至自齊﹐居於鄆」之屬是也。

夏﹐公圍成。書者﹐惡公失國﹐幸而得運﹐不修文徳以來之﹐復擾其民圍成。不從叛書者﹐本與國俱叛﹐故不得復以叛爲重。不從定公﹐又以親圍下邑爲譏者﹐昭無臣子﹐又卽如定公當致也。。

○惡﹐烏路反。

﹝疏﹞注「不從」至「爲重」。

○解云﹕成三年「秋﹐叔孫僑如率師圍棘。棘者何﹖汶陽之不服邑也。其言圍之何﹖不聽也」﹐注云「不聽者﹐叛也。不言叛者﹐爲內諱﹐故書圍以起之」。然則今此圍成是圍叛之文﹐而知爲惡公書之者﹐正以本與國俱叛﹐理宜不復以叛爲重故也。

○注「不從」至「臣子」。

○解云﹕定十二年「十有二月﹐公圍成」﹐注云「天子不親徵下土﹐諸侯不親徵叛邑﹐不能圍成﹐不能服﹐不能以一國爲家﹐甚危﹐若從他國來﹐故危錄之」是也。然則此經不書月﹐亦與彼異﹐而注不決之者﹐省文從可知。

秋﹐公會齊侯﹑莒子﹑邾婁子﹑杞伯盟於剸陵。不月者﹐時諸侯相與約﹐欲納公﹐故內喜爲大信辭。

○鄟﹐音專﹐本亦作「專」。

﹝疏﹞注「不月」至「信辭」。

○解云﹕《春秋》之義﹐大信者時﹐小信者月﹐不信者日。剸陵之會﹐無相犯﹐復無大信﹐止合書月﹐而書時者﹐正以約欲納公﹐故爲大信辭矣。

公至自會﹐居於運。致會者﹐責臣子﹐明公已得意於諸侯﹐不憂助納之﹐而使居於運。

﹝疏﹞注「致會者」至「於運」。

○解云﹕莊六年注云「公與二國以上出會盟﹐得意致會﹐不得意不致」﹐卽哀十三年夏﹐「公會晉侯及吳子於黃池」﹐「秋﹐公至自會」﹔宣七年「冬﹐公會晉侯」以下於黑壤之屬是也。然則公與二國以上出會盟﹐得意致會﹐明公已得意於諸侯。

九月﹐庚申﹐楚子居卒。

冬﹐十月﹐天王入於成周。成周者何﹖東周也。是時王猛自號爲西周﹐天下因謂成周爲東周。

﹝疏﹞「成周者何」。

○解云﹕欲言正居﹐經無京師之稱﹔欲言非正居﹐天王入之﹐故執不知問。

○注「是時王」至「西周」。

○解云﹕謂是上二十二年時。故彼經稱「秋﹐劉子﹑單子以王猛入於王城」﹐傳云「王城者何﹖西周也」﹐注云「時居王城邑﹐自號西周王」是也。

其言入何﹖據入者篡辭。

﹝疏﹞注「據入者篡辭」。

○解云﹕卽莊六年「衛侯朔入於衛」之下﹐傳文所云「其言入何﹖篡辭也」是也。

不嫌也。上言天王﹐著有天子已明﹐不嫌爲篡﹐主言入者﹐起其難也。不言京師者﹐起正居在成周﹐實外之。月者﹐爲天下喜錄王者反正位。

○爲天﹐於僞反。

﹝疏﹞注「上言」至「難也」。

○解云﹕謂此經上有天王之文﹐下𨿽言入﹐非篡可知。上二十三年秋「天王居於狄泉」﹐傳云「此未三年﹐其稱天王者何﹖著有天子」。然則此注云「著有天子已明」者﹐取上傳之文。云主言入者﹐起其難也者﹐正以隱八年春「入邴」之下﹐傳云「其言入何﹖難也」。莊二十四年秋「夫人姜氏入」之下﹐傳云「其言入何﹖難也」。然則入者﹐重難之辭﹐故云主言入者﹐起其難也。

○注「不言」至「外之」。

○解云﹕桓九年「春﹐紀季姜歸於京師」之下﹐傳云「京師者何﹖天子之居也」﹐則天子之居﹐乃京師是也。今言天王入於成周﹐不言入京師者﹐正欲起其正居在成周故也。所以能起之者﹐旣爲天王所入﹐正居明矣。言實外之者﹐正以天子之重﹐海內瞻望﹐宜親九族﹐以自衛守﹐而辟庶孽﹐蒙塵於外﹐經歷數年﹐方歸舊守﹐是以不言京師﹐欲以外之。然則不言京師﹐兼二義矣。初起成周爲王居﹐終實外天子﹐故云不言京師﹐起正居在成周﹐實外之也。注云「月者﹐爲天下喜錄王者反正位」者﹐正以此上二十二年﹐「秋﹐劉子﹑單子以王猛入於成周」﹐不書月。今此月者﹐爲天下喜錄王者反正位故也。

尹氏﹑召伯﹑毛伯以王子朝奔楚。立王子朝獨舉尹氏﹐出奔並舉召伯﹑毛伯者﹐明本在尹氏﹐當先誅渠帥﹐後治其黨﹐猶楚嬰齊。

○渠率﹐所類反﹐或作「帥」。

﹝疏﹞「尹氏召伯」至「奔楚者」。

○解云﹕《穀梁》與此同﹐《左氏》「召伯」作「召氏」。

○注「云「立王子朝獨舉尹氏」者。

○解云﹕卽上二十三年秋﹐「尹氏立王子朝」是也。云當先誅渠帥﹐後治其黨者﹐漢之賊首﹐皆謂之渠帥﹐故何氏云焉。云猶楚嬰齊者﹐成二年冬﹐「十有一月﹐公會楚公子嬰齊於蜀。丙申﹐公及楚人」以下盟於蜀﹐彼注云「上會不序諸侯大夫者﹐嬰齊﹐楚專政驕蹇臣也﹐數道其君率諸侯侵中國﹐故獨先舉於上﹐乃貶之。明本在嬰齊﹐當先誅其本﹐乃及其末」是也。

二十有七年﹐春﹐公如齊。公至自齊﹐居於運。

夏﹐四月﹐吳弒其君僚。不書闔盧弒其君者﹐爲季子諱﹐明季子不忍父子兄弟自相殺﹐讓國闔廬﹐欲其享之﹐故爲沒其罪也。不舉專諸弒者﹐起闔廬當國﹐賤者不得貶﹐無所明文﹐方見爲季子諱﹐本不出賊﹐以除闔廬罪﹐𨿽可貶﹐猶不舉。月者﹐非失眾見弒﹐故不略之。

○爲季﹐於僞反﹐下同。見﹐賢徧反。

﹝疏﹞注「不書闔廬弒其君者」。

○解云﹕襄二十九年﹐「吳子使札來聘」﹐下傳云「闔廬曰﹕『先君之所以不與子國﹐而與弟者﹐凡爲季子故也。將從先君之命與﹐則國宜之季子者也﹔如不從先君之命與﹐則我宜立者也。僚惡得爲君乎﹖』於是使專諸剌僚」者﹐闔廬弒僚之文也。今不書闔廬弒﹐爲季子諱不討賊故也。云明季子不忍父兄弟自相殺者﹐卽彼傳云「而致國乎季子﹐季子不受﹐曰﹕『爾弒吾君﹐吾受爾國﹐是吾與爾爲篡也﹔爾殺吾兄﹐吾又殺爾﹐是父子兄弟相殺﹐終身無已也。』去之延陵﹐終身不入吳國」者﹐是其文也。云不舉專諸弒者﹐桓二年「春﹐王正月﹐戊申﹐宋督弒其君與夷」之下﹐何氏注云「督不氏者﹐起馮當國」。然則彼經貶去督之氏者﹐起其弒君﹐取國與馮。所以不舉專諸弒僚﹐見取國與闔廬者﹐正以其賤不得貶之﹔假令書見﹐正得稱人﹐文無所明故也。注月者﹐明失眾見弒﹐故不略之者﹐文十八年冬﹐「莒弒其君庶其」﹐傳云「稱國以弒何﹖稱國以弒者﹐眾弒君之辭」﹐何氏云「一人弒君﹐國中人人盡喜﹐故舉國以明失眾﹐當坐絕也。例皆時者﹐略之也」。然則稱國以弒者﹐例皆不月以略之。今此月者﹐直是本不出賊﹐以除闔廬罪﹐是以稱國﹐非失眾見弒之例﹐故不略之。

楚殺其大夫郤宛。

○郤宛﹐去逆反﹔下紆宛反。。

秋﹐晉士鞅﹑宋樂祁犁﹑衛北宮喜曹人﹑邾婁人﹑媵人會於扈。

○犁﹐力兮反﹐又力私反。

冬﹐十月﹐曹伯午卒。

邾婁快來奔。邾婁快者何﹖邾婁之大夫也。邾婁無大夫﹐此何以書﹖以近書也。說與鼻我同義。

○邾婁快﹐本又作「噲」﹐苦夬反。

﹝疏﹞注「說與鼻我同義」。

○解云﹕卽襄二十三年「夏﹐邾婁鼻我來奔」﹐傳云「邾婁鼻我者何﹖邾婁大夫也。邾婁無大夫﹐此何以書﹖以近書也」﹐大國有大夫﹐小國略稱人﹔所聞之世﹐內諸夏﹐治小如大﹐廩廩近升平﹐故小國有大夫﹐治之漸也。見於邾婁者﹐以近始也。獨舉一國者﹐時亂實未有大夫﹐治亂不失其實﹐故取足張法而已」。然則邾婁快﹐亦以奔﹐無它義﹐知以治近太平書也。見於邾婁者﹐以其近魯故也。太平世獨舉一國者﹐時亂實未有大夫﹐治亂不失其實﹐但取足張法而已﹐故云說與鼻我同義也。云云之說﹐在襄二十三年。

公如齊。公至自齊﹐居於運。

二十有八年﹐春﹐王三月﹐葬曹悼公。月者﹐爲下出也。

○爲﹐於僞反。

﹝疏﹞注「月者﹐爲下出也」。

○解云﹕正以上十八年三月﹐「曹伯須卒」﹐「秋﹐葬曹平公」﹔二十七年「冬﹐十月﹐曹伯午卒」。然則曹於所見之世﹐止自卒月葬時﹐故知此月宜爲其下事出矣。

公如晉﹐次於乾侯。乾侯﹐晉地名。月者﹐閔公內爲彊臣所逐﹐外如晉不見答﹐次於乾侯。不諱者﹐憂危不暇殺恥。後不月者﹐錄始可知。

﹝疏﹞注「後不月」至「可知」。

○解云﹕卽下二十九年春﹐「公如晉﹐次於乾侯」是也。

夏﹐四月﹐丙戌﹐鄭伯寧卒。

○伯寧﹐乃定反﹐下同﹐《左氏》並下滕子名並作「寧」。

六月﹐葬鄭定公。

秋﹐七月﹐癸巳﹐滕子寧卒。

冬﹐葬滕悼公。

二十有九年﹐春﹐公至自乾侯﹐居於運。不致以晉者﹐不見容於晉﹐未至晉。

齊侯使髙張來唁公。言來者﹐居運﹐從國內辭。書者﹐如晉不見答﹐喜見唁也。不月者﹐例時也。

﹝疏﹞注「言來」至「內辭者」。

○解云﹕正以下三十一年﹐「晉侯使荀櫟唁公於乾侯」﹐不言來故也。云不月者﹐例時也者﹐正以經不月﹐故知例然﹐則知下文荀櫟唁公之徒﹐𨿽在日月之下﹐不蒙日月可知。

公如晉﹐次於乾侯。

夏﹐四月﹐庚子﹐叔倪卒。

秋﹐七月。冬﹐十月﹐運潰。邑不言潰﹐此其言潰何﹖據國曰潰﹐邑曰叛。

﹝疏﹞注「據國曰潰﹐邑曰叛」。

○解云﹕卽僖四年蔡潰﹐文三年沈潰者﹐是國曰潰之文。襄二十六年春﹐「衛孫林父入於戚﹐以叛」﹔定十三年「春﹐宋公之弟辰及仲佗﹑石彄﹑公子池﹐自陳入於蕭﹐以叛」﹐是邑曰叛之文。

郛之也。郛﹐郭。

﹝疏﹞注「郛﹐郭」者。郭之猶云國﹐之但古今異語也。

曷爲郛之﹖據成三年棘叛不言潰也。

﹝疏﹞注「據成」至「潰也」。

○解云﹕卽彼經云「叔孫僑如帥師圍棘。棘者何﹖汶陽之不服邑也。其言圍之何﹖不聽也」。彼注云「不聽者﹐叛也」是也。

君存焉爾。昭公居之﹐故從國言潰﹐明罪在公也。不言國之﹐言郛之者﹐公失國也。不諱者﹐責臣子當憂而納之﹐殺恥不如救危也。孔子曰「不患寡而患不均﹐不患貧而患不安」﹐其本乃由於圍成﹐失大得小而不能節用。

﹝疏﹞注「不言國之﹐言郛之者」。

○解云﹕正以桓七年春﹐「焚咸丘」之下﹐傳云「咸丘者何﹖邾婁之邑也。曷爲不系乎邾婁﹖國之也」﹔莊二年「夏﹐公子慶父帥師伐於余丘」之下﹐傳云「於余丘者何﹖邾婁之邑也。曷爲不系乎邾婁﹖國之也」。然則彼二文皆言國之﹐今言郛之者﹐正以昭公居國﹐裁得國外土地而已﹐其國內宗廟﹐非公之有﹐故傳言郛之﹐不言國之耳。云孔子曰「不患寡而患不均﹐不患貧而患不安」者﹐《論語》文。言爲國家者﹐不患土地人民之寡少﹐而患政令之不均平﹔不患國無儲積﹐而患君臣上下之不能相安。而引之者﹐欲道昭公政令失所﹐是以出奔。今居小地而復圍成﹐擾亂其民﹐令之不安﹐由玆潰散﹐無寸土可居﹐久不得國而卒於外者﹐身自取之者也。云其本乃由於圍成者﹐圍成卽二十六年「夏﹐公圍成」是也。失魯之大而得運邑﹐故曰失大得小﹐不能自節約而用之﹐乃復擾亂其民圍成也。

三十年﹐春﹐王正月﹐公在乾侯。月者﹐閔公運潰﹐無尺土之居﹐遠在乾侯﹐故以存君書﹐明臣子當憂納之。

﹝疏﹞注「故以存君書」者。

○解云﹕卽襄二十九年﹐「春﹐王正月﹐公在楚。何言乎公在楚。正月以存君也」﹐彼注云「正月﹐歲終而復始﹐臣子喜其君父與歲終而復始﹐執贄存之﹐故言在」。今昭公運潰﹐無尺十之土可居﹐遠在他邦﹐故以存君書之﹐故云公在乾侯。

夏﹐六月﹐庚辰﹐晉侯去疾卒。

○去﹐起呂反。

秋﹐八月﹐葬晉頃公。

○頃﹐音傾。

冬﹐十有二月﹐吳滅徐。徐子章禹奔楚。至此乃月者﹐所見世始錄夷狄滅小國也。不從上州來﹑巢見義者﹐固有出奔可責。

○見﹐賢徧反。

﹝疏﹞注「至此」至「國也」。

○解云﹕正以僖二十六年「秋﹐楚人滅隗﹐以隗子歸」﹐何氏云「不月者﹐略夷狄滅微國也」。然則此亦夷狄滅微國﹐而書月者﹐所見之世故也。

○注「不從」至「可責」。

○解云﹕吳滅州來﹐在上十三年冬﹔吳滅巢﹐在上二十四年冬。然則州來與巢﹐皆當所見世﹐而不書月以見之﹐至此乃月者﹐正以旣滅其國﹐復奔其君﹐因責章禹不能死位﹐是以於二國皆不書月也。於上經旣不書月﹐明其還同所聞之例﹐故何氏於州來之下注云「不月者﹐略兩夷」是也。

三十有一年﹐春﹐王正月﹐公在乾侯。

季孫隱如會晉荀櫟於適歷。時晉侯使荀櫟責季氏不納昭公﹐爲此會也。季氏負捶謝過﹐欲納昭公﹐昭公創惡季氏不敢入。公出奔在外。無君命﹐所以書會﹐以殊外言來者﹐從王魯錄。諱亟取邑﹐卒大夫者﹐盈孫文。

○荀櫟﹐本又作「躒」﹐又作「濼」﹐示滴濼也。適﹐丁歷反﹐一音狄。負箠﹐章蕊反﹐本又作「捶」。惡﹐烏路反。亟﹐去冀反。孫﹐音遜。

﹝疏﹞注「季氏負箠」至「不敢入者」。

○解云﹕《春秋說》文。彼注云「負捶者﹐聽刑之禮也」。昭公創惡季氏不敢入者﹐《左傳》亦有其文也。

○注「公出」至「魯錄」。

○解云﹕《春秋》之義﹐待君命然後卒大夫﹐明其非君命者﹐不錄之也。今昭公不在﹐所以書「季孫隱如會晉荀櫟於適歷」﹐又書「黑弓以濫來奔」之文﹐又以殊外者﹐從王魯錄文﹐故得然﹐不爲爾時有君命也。云諱亟取邑者﹐卽下三十二年「取闞」﹐傳云「闞者何﹖邾婁之邑也。曷爲不系乎邾婁﹖諱亟也」﹐注云「與取濫爲亟」是也。云卒大夫者﹐盈孫文者﹐卽上二十五年「公遜於齊」﹐後「叔孫捨卒」﹔二十九年「叔倪卒」之徒是也。然則《春秋》之義﹐爲君父諱惡﹐《春秋》之義﹐待君命然後卒大夫﹐然今君不在國﹐而書大夫之卒﹐故須解之。然則取闞不系邾婁﹐乃書大夫之卒者﹐正欲盈足諱奔言遜之義﹐故云盈孫文。

夏﹐四月﹐丁巳﹐薛伯穀卒。始卒便名日書葬者﹐薛比滕最小﹐迫後定﹑寅皆當略。

﹝疏﹞注「始卒便名日書葬者」。

○解云﹕《春秋》之義﹐小國始卒﹐名日及葬未能悉具﹐會二見之後﹐方始能備﹐卽宣九年秋﹐「八月﹐滕子卒」﹔成十六年「夏﹐四月﹐辛未﹐滕子卒」﹔昭三年「春﹐王正月﹐丁未﹐滕子泉卒」﹐「五月﹐葬滕成公」之徒是也。言薛比滕最小者﹐正以滕子卒於宣公之篇﹐薛今始卒﹐故云比於滕爲小國也。而今始卒日﹐卽得名葬具書﹐正由於後定﹑寅皆當見略﹐迫此之故﹐是以二注備書矣。其定見略者﹐卽定十二年「春﹐薛伯定卒」﹐彼注云「不日月者﹐子無道﹐當廢之﹐而以爲後未至三年﹐失眾見弒﹐危社稷宗廟﹐禍端在定﹐故略之」是也。其寅見略者﹐卽哀十年夏﹐「薛伯寅卒」﹐彼注云「卒葬略者﹐與杞伯益姑同」是也﹔昭六年「春﹐王正月﹐杞伯益姑卒」﹐彼注云「不日者﹐行微弱﹐故略之」﹐「入所見世﹐責小國詳﹐始錄內行也。諸侯內行也。諸侯內行小失不可勝書﹐故於略責之﹐見其義」是也。

晉侯使荀櫟唁公於乾侯。

秋﹐葬薛獻公。

冬﹐黑弓以濫來奔。文何以無邾婁﹖據讀言邾婁。

○黑弓﹐二傳作「黑肱」。監﹐力甘反﹐又力暫反。

﹝疏﹞「冬﹐黑弓」者。謂當時公羊子口讀邾婁黑弓矣。

通濫也。通濫爲國﹐故使無所系。曷爲通濫﹖據庶其不通也。

﹝疏﹞注「據庶其不通也」者﹐解云﹕卽襄二十一年春﹐「邾婁庶其以漆閭丘來奔」是也。

賢者子孫﹐宜有地也。賢者孰謂﹐謂叔術也。叔術者﹐邾婁顏公之弟也﹐或曰羣公子。

﹝疏﹞注「叔術者邾婁」至「弟也」。

○解云﹕謂母弟也。或曰羣公子﹐謂庶弟也。

何賢乎叔術﹖據叔術不書。讓國也。其讓國柰何﹖當邾婁顏之時﹐顏公時也。邾婁女有爲魯夫人者﹐則未知其爲武公與﹖懿公與﹖孝公幼﹐不知孝公者﹐邾婁外孫邪﹖將妾子邪﹖

○武公與﹐音余﹐下及注皆同。顏淫九公子於宮中﹐所與淫公子凡九人。

﹝疏﹞注「所與」至「九人」。

○解云﹕謂顏公一人﹐不應並淫九人﹐故以所言之。

因以納賊﹐則未知其爲魯公子與﹖邾婁公子與﹖臧氏之母﹐養公者也。君幼則宜有養者﹐大夫之妾﹐士之妻﹐禮也。則未知臧氏之母者﹐曷爲者也﹖養公者必以其子入養。不離人母子﹐因以娛公也。

﹝疏﹞「則未知其爲魯公子與」者。

○解云﹕爲內通於魯公子也。

○「邾婁之公子與」者。不知爲是邾婁公子者與﹖古者諸侯一娶九女﹐二國媵之。而邾婁一國﹐以並有九女於魯宮內者﹐蓋所取於邾婁相通爲九人﹐不必盡是一人妻矣。大夫之妾﹐士之妻。

○注「禮也」。

○解云﹕大夫之妾﹐士之妻﹐《禮記﹖內則》文﹐故注云「禮也」。

○「則未知臧氏之母者﹐曷爲者也」。

○解云﹕案《內則》﹐大夫之妾士之妻並陳之﹐謂士妻不吉﹐乃取大夫之妾﹐亦得事不具矣﹐何者﹖乳食一男﹐何假二人乎﹖則未知臧氏之母﹐爲是大夫之妾﹐爲是士之妻﹐故曰曷爲者。

臧氏之母聞有賊﹐以其子易公﹐抱公以逃。以身死公﹐則可以其子易公﹐非事夫之義﹐然而於王法當賞﹐以活公爲重也。賊至﹐湊公寢而弒之。弒臧氏子也。不知欲弒孝公者﹐納篡邪﹐將利其國也。

○湊﹐七豆反。臣有鮑廣父與梁買子者﹐聞有賊﹐趨而至。臧氏之母曰「公不死也﹐在是。吾以吾子易公矣。」於是負孝公之周訴天子﹐天子爲之誅顏而立叔術﹐反孝公於魯。顏夫人者﹐嫗盈女也﹐國色也﹐其言曰「有能爲我殺殺顏者﹐吾爲其妻。」殺顏者﹐鮑廣父﹑梁買子也。婦人以貞一爲行﹐云爾非也。

○愬﹐音素﹐本亦作「訴」。爲之﹐於僞反﹐下「爲我」﹑「爲之」﹑「則爲」並同。嫗﹐紆具反﹐一音紆羽反。爲行﹐下孟反﹐下「殺顏者之行」亦同。

﹝疏﹞「嫗盈女也」者。

○解云﹕謂此老嫗是盈姓之女。

○「國色也」者。解云﹕謂顏色一國之選。

叔術爲之殺殺顏者﹐而以爲妻。利其色也。有子焉﹐謂之盱。夏父者﹐其所爲有於顏者也。爲顏公夫人時所生也。

○盱﹐許於反﹐又許孤反﹔本或作「晇」﹐一音誇。夏父﹐戶雅反。盱及夏父﹐邾顏公之二子。

﹝疏﹞「謂之盱﹑夏父者」至「有於顏者也」。

○解云﹕謂爲顏公妻時所以有之者。

盱幼而皆愛之﹐叔術﹑嫗盈女皆愛盱。食必坐二子於其側而食之。有珍怪之食﹐珍怪﹐猶奇異也。

○而食﹐音嗣。盱必先取足焉。夏父曰「以來﹐猶曰以彼物來置我前。人未足﹐人夏父自謂也。而盱有餘。」言盱所得常多。叔術覺焉﹐覺﹐悟也。知小爭食﹐長必爭國。《易》曰「君子見幾而作」﹐「知幾其神乎」﹐「幾者﹐動之微﹐吉事之先見」。

○長﹐丁丈反。先見﹐賢徧反﹐下「欲見」﹑「見王者」同。

﹝疏﹞注「易曰」至「先見」。

○解云﹕皆出下《系辭》。彼文云「知幾其神乎﹖君子上交不諂﹐下交不瀆﹐其知幾乎﹖幾者動之微﹐吉之先見者也。君子見幾而作﹐不俟終日」是也。

曰「嘻﹗此誠爾國也夫﹗起而致國於夏父﹐夏父受而中分之。叔術曰「不可。」三分之﹐叔術曰「不可。」四分之﹐叔術曰「不可。」五分之﹐然後受之。五分受其一。

○曰嘻﹐許其反。也夫﹐音扶。

﹝疏﹞注「五分受其一」。

○解云﹕服虔成《長義》云「邾婁本附庸三十里耳﹐而言五分之﹐爲六里國也」者﹐彼乃《左氏》之偏辭﹐未足以奪﹔《公羊》以爲邾婁本大國﹐但《春秋》之前在名例﹐隱元年何氏有成解。

公扈子者﹐邾婁之父兄也。富夫子作《春秋》時﹐於邾婁君爲父兄之行。公扈者﹐氏也。

○之行﹐戶郎反。習乎邾婁之故﹐故﹐事也。道所以言也。

﹝疏﹞注「道所」至「言也」。

○解云﹕謂道下傳所言矣。

其言曰「惡有言人之國賢若此者乎﹖」惡有﹐猶何有﹑寧有此之類也。言賢者﹐寧有反妻嫂﹐殺殺顏者之行乎﹖

○惡有﹐音烏﹐注同。誅顏之時天子死﹐叔術起而致國於夏父。言叔術本欲讓﹐迫有誅顏天子在爾﹐故天子死則讓﹐無妻嫂惑兒爭食之事。當此之時﹐邾婁人常被兵於周﹐曰「何故死吾天子﹖」猶曰何故死畜吾天子﹐違生時命而立夏父乎﹖此天子死則讓之效也。夫子本所以知上傅﹐賢者惡少功大也。猶律一人有數罪﹐以重者論之﹐《春秋》滅不言入是也。案叔術妻嫂﹐𨿽有過惡﹐當絕身無死刑﹐當以殺殺顏者爲重。宋繆公以反國與與夷﹐除馮弒君之罪﹐死乃反國﹐不如生讓之大也。馮殺與夷﹐亦不輕於殺殺顏者﹐比其罪不足而功有餘﹐故得爲賢。傳復記公扈子言者﹐欲明夫子本以上傳通之﹐故公扈子有是言。

○數﹐所主反。復﹐扶又反。

﹝疏﹞注「夫子本所以」至「惡少功大也」者。

○解云﹕上傳謂「五分之﹐然後受之」以上矣。

○云《春秋》滅不言入是也者﹐卽莊十年傳云「戰不言伐﹐圍不言戰﹐入不言圍﹐滅不言入﹐書其重者也」是。云當絕身無死刑者﹐但當絕其身以爲不修﹐不合殺之﹐故曰無死刑。然則外內亂﹐鳥獸行﹐則滅之者﹐謂姑妹之徒﹐今一則非父子聚麀﹐二則嫂非姑姊妹故也。

○注「當以殺」至「爲重」。

○解云﹕謂犯王命殺魯賢臣﹐故以爲重。

○注「宋繆公以反國與」至「馮弒君之罪」。

○解云﹕宋繆公反國之事﹐在隱三年﹐彼傳文具矣。其除馮弒君之罪者﹐卽桓二年「宋督弒其君」之下﹐注云「督不氏者﹐起馮當國。不舉馮弒爲重者﹐繆公廢子而反國﹐得正﹐故爲之諱」是也。云死乃反國﹐不如生讓之大也者﹐言繆公死乃反國﹐非其全讓之意﹐不如叔術生讓﹐其功大矣。云馮殺與夷﹐亦不輕於殺殺顏者﹐謂馮爲弒君﹐叔術爲犯王命﹐皆是惡逆﹐其罪勢等矣。云比其罪不足而功有餘﹐故得爲賢者﹐上解云其罪勢等矣。而言罪不足者﹐謂犯王命﹐殺魯大夫﹐豈如宋馮弒君乎﹖故以爲罪少於馮矣。其罪旣少﹐其功有餘﹐故得賢之。

通濫﹐則文何以無邾婁﹖據國未有口系於人。

﹝疏﹞注「據國」至「於人」。

○解云﹕言若通濫是國﹐宜應特達﹐何故文上無邾婁而已﹐其口仍系邾婁言之乎﹖故注云「據國未有口系於人」。

天下未有濫也。欲見天下實未有濫國﹐《春秋》新通之爾﹐故口系於邾婁。天下未有濫﹐則其言以濫來奔何﹖據上說天下實未有濫者﹐言《春秋》新通之也。《春秋》所通之﹐君文成矣﹐不言濫黑弓來奔﹐而反與大夫竊邑來奔同文。

﹝疏﹞注「而反與大夫竊邑來奔同文」者。

○解云﹕卽襄二十一年春﹐「邾婁庶其以漆閭丘來奔」之徒是。

叔術者﹐賢大夫也。絕之則爲叔術不欲絕﹐不絕則世大夫也。此解不言濫黑弓意。叔術者﹐賢大夫也。如不口系邾婁﹐文言濫黑弓來奔﹐則爲叔術賢心﹐不欲自絕於國﹐又觸天下實有濫﹐無以起新通之﹐文不可設也﹔如口不絕邾婁﹐文言濫黑弓來奔﹐則嫌氏邑﹐起本邾婁世大夫﹐《春秋》口系通之﹐文亦不可施。

﹝疏﹞注「起本邾婁」至「可施」。

○解云﹕若口云邾婁﹐文言濫黑弓來奔﹐卽嫌大夫氏邑﹐欲起黑弓本是邾婁世大夫﹐口系於邾婁﹐欲通之爲世大夫故也。

大夫之義不得世﹐故於是推而通之也。推猶因也﹐因就大夫竊邑奔文通之﹐則大夫不世﹐叔術賢心不欲自絕﹐兩明矣。主書者﹐在《春秋》前﹐見王者起﹐當追有功﹐顯有徳﹐興滅國﹐繼絕世。

﹝疏﹞注「主書者」至「繼絕世」。

○解云﹕隱元年注云「諸大夫立隱不起者﹐在《春秋》前﹐明王者受命﹐不追治前事」。今此追之者﹐《春秋》之義﹐勸其後功﹐是以上二十年傳曰「君子之善善也長﹐惡惡也短﹔惡惡止其身﹐善善及子孫。賢者子孫﹐故君子爲之諱」是也。

十有二月﹐辛亥﹐朔﹐日有食之。是後昭公死外﹐晉大夫專執﹐楚犯中國圍蔡也。

﹝疏﹞注「是後昭公死外」者。

○解云﹕卽下三十二年冬﹐「公薨於乾侯」是。云晉大夫專執者﹐卽定元年「三月﹐晉人執宋仲機於京師」﹐傳云「其稱人何﹖貶。曷爲貶﹖不與大夫專執也」是。云楚犯中國圍蔡也者﹐卽定四年秋﹐「楚人圍蔡」是也。直言圍蔡足矣﹐何須言楚犯中國﹖欲言日食爲夷狄彊﹐諸夏微之象故也。

三十有二年﹐春﹐王正月﹐公在乾侯。

取闞。闞者何﹖邾婁之邑也。曷爲不系乎邾婁﹖諱亟也。與取濫爲亟。

○闞﹐口暫反。亟﹐去冀反﹐注同。

﹝疏﹞「闞者何」。

○解云﹕欲言是國﹐諸典未聞﹔欲言是邑﹐文無所系﹐故執不知問。

○注「與取濫爲亟」。

○解云﹕取亦作「受」字者。二年之間﹐比取兩邑﹐故以爲亟而諱之矣。

夏﹐吳伐越。

秋﹐七月。

冬﹐仲孫何忌會晉韓不信﹑齊髙張﹑宋仲幾﹑衛世叔申﹑鄭國參﹑曹人﹑莒人﹑邾婁人﹑薛人﹑杞人﹑小邾婁人城成周。書者﹐起時善﹐其修廢職﹐有尊尊之意也。孔子曰「謹權量﹐審法度﹐修廢官﹐四方之政行焉。」言成周者﹐欲起正居﹐實外之。

○量﹐音亮。

﹝疏﹞注「書者」至「意也」。

○解云﹕隱七年「夏﹐城中丘」﹐傳云「何以書﹖以重書也」。注云「以功重故書也﹐當稍稍補完之﹐至令大崩弛壞敗﹐然後發眾城之﹐猥苦百姓﹐虛空國家﹐故言城﹐明其功重﹐與始作城無異」。然則天子之城﹐不時修理﹐至令大壞﹐方始城之。而書者﹐正欲起其當時之善故也﹐何者﹖當是之時﹐天子陵遲﹐諸侯奢縱﹐忽能修其廢職﹐有尊尊之心﹐是以書見﹐故曰起時善。云「孔子曰謹權量」至「行焉」者﹐《論語》文。云言成周者﹐欲起正居﹐實外之﹐正以不言京師﹐而言成周者﹐欲起正居在成周故也。言實外之者﹐正以王微弱﹐不能守成周﹐不是小事﹐猥苦天下﹐是以不言京師﹐實外天子。云云之說﹐在上二十六年。

十有二月﹐已未﹐公薨於乾侯。

定公卷二十五﹝起元年﹐盡五年﹞

定公卷二十五﹝起元年﹐盡五年﹞

《釋文》﹕何以定公爲昭公子﹐與《左氏》異。

元年﹐春﹐王。定何以無正月﹖據莊公𨿽不書卽位﹐猶書正月。

﹝疏﹞注「據莊」至「正月」。

○解云﹕卽莊元年經云「元年﹐春﹐王正月。三月夫人孫於齊」是也。案莊公之經﹐上有正月﹐下有三月。今定公亦下有三月﹐而上無正月﹐故據之。若然﹐案隱公之經亦云「元年﹐春﹐王正月」﹐下云「三月﹐公及邾婁儀父盟於昧」﹐亦是上有正月﹐下有三月﹐而不據之者﹐正以隱公所承﹐不薨於外﹐且欲讓桓﹐位非已有﹐與定公不類﹐寧得據之﹖其閔﹑僖之屬﹐𨿽承弒君之後﹐其所承者﹐皆在位見弒﹐元年之下復無三月之文﹐與定不同﹐故不據之。然則桓公戕於齊﹐昭公卒於外﹐亦是不類而得據之者﹐正以昭公失道﹐爲臣所逐﹐終死於外﹐恥與桓同﹐故據之耳。

正月者﹐正卽位也。本有有正月者﹐正諸侯之卽位。

﹝疏﹞注「本有」至「卽位」。

○解云﹕案隱元年傳云「何言乎王正月﹖大一統也」﹐何氏云「統者﹐始也﹐總系之辭。夫王者始受命攺制﹐布政施教於天下﹐自公侯至於庶人﹐自山川至於艸木昆虫﹐莫不二系於正月﹐故云政教之始」。以此言之﹐似書正月者﹐爲大一統也。而言本有正月者﹐正諸侯卽位者﹐兼二義故也。何氏云自公侯以下皆系正月﹐卽是正月者﹐正諸侯卽位之義。

定無正月者﹐卽位後也。𨿽書卽位於六月﹐實當如莊公有正月。今無正月者﹐昭公出奔﹐國當絕﹐定公不得繼體奉正﹐故諱爲微辭﹐使若卽位在正月後﹐故不書正月。

﹝疏﹞「定無正月者﹐卽位後也」。

○解云﹕謂定公行卽位之禮在正月之後也。

○注「𨿽書」至「正月」。

○解云﹕依經及傳﹐正以定公卽位在正月之後﹐故無正月﹐何氏更言「昭公出奔﹐國當絕﹐定公不得繼體奉正」者﹐正以書正月﹐大一統也﹐明不但一卽位而巳。且諸侯之法﹐禮當死位﹐而昭公不君﹐棄位出奔﹐終卒於外﹐爲辱實甚﹐論其罪惡﹐君臣共有﹐故知魯國之當絕矣﹐是以何氏消量作如此注。故諱爲微辭者﹐謂經與傳直作無卽位﹐故無正月之義。其定公當絕之文沒而不見﹐故謂微辭爾。

卽位何以後﹖據正月正卽位。昭公在外﹐昭公喪在外。得入不得入﹐未可知也。爲未可知﹖據巳稱元年。

﹝疏﹞「得入不得入﹐未可知也」者。

○解云﹕謂昭公之喪在外﹐得入不得入未可知﹐不謂據定公之身也。其實定公先在於內﹐是以上文巳稱元年矣。但以君喪未入﹐未得正行卽位禮﹐是以卽位在正月之後﹐而《左氏》以爲喪及壞隤﹐公子宋乃先入者﹐何氏所不取之。

○注「據巳稱元年」。

○解云﹕謂巳稱元年春﹐似行卽位之禮訖﹐何言昭公之喪得入不得入未可知也﹖而卽位後乎﹖

在季氏也。今季氏迎昭公喪而事之﹐定公得卽位﹔不迎而事之﹐則不得卽位。

﹝疏﹞「在季氏也」。

○解云﹕定公是時𨿽以先君之喪未入﹐未行卽位之禮﹐其實爲君之道巳成﹐是以上文得稱「元年﹐春」矣。但猶微弱﹐不敢逆其父喪﹐故云在季氏也。

定﹑哀多微辭。微辭﹐卽下傳所言者是也。定公有王無正月﹐不務公室﹐喪失國寶﹔哀公有黃池之會﹐獲麟﹐故總言多。

﹝疏﹞「定哀多微辭」。

○解云﹕定﹑哀二君﹐微辭有五﹐故謂之多﹐不謂余處更有所對。若然﹐昭與定﹑哀同是太平之世﹐所以特言定﹑哀者﹐昭公之篇無微辭之事﹐寧可彊言之乎﹖

○注「微辭」至「是也」。

○解云﹕謂主人習其讀而問其傳﹐則未知巳之有罪焉爾也。

○注「定公」至「正月」。

○解云﹕得爲微辭者﹐實爲昭公出奔國當絕﹐定公不得繼體奉正﹐故無正月。如似卽位在正月之後﹐是以無正月然﹐故得謂之微辭。

○注「不務公室」。

○解云﹕下二年「夏﹐五月﹐壬辰﹐雉門及兩觀災」﹐「冬﹐十月﹐新作雉門及兩觀」﹐傳云「其言新作之何﹖修大也」﹐注云「天災之﹐當減損如諸侯制﹐而復修大﹐僣天子之禮﹐故言新作以見修大也」﹔「修舊不書﹐此何以書﹖譏。何譏爾﹖不務乎公室也」﹐注云「務﹐猶勉也。不務公室﹐亦可施於久不修﹐亦可施於不務如公室之禮﹐微辭也」。然則書其「新作雉門及兩觀」者﹐主譏其僣天子之禮﹐可施於久不修治而錄之﹐傳云「不務公室」﹐亦得助成微辭之義也。

○「喪失國寶」。

○解云﹕下八年冬「盜竊寶玉大弓」﹐傳云「寶者何﹖璋判白」﹐注云「不言璋言玉者﹐起珪﹑璧﹑琮﹑璜﹑璋五玉盡亡之。傳特言璋者﹐所以郊事天﹐尢重」也。「書大弓者﹐使若都以國寶書﹐微辭也」。謂之寶者﹐世世寶用之辭也。然則特書大弓者﹐欲通謂之寶﹐寶卽大弓﹐是可以世世傳保而珠玉之﹐故謂之寶玉也。

○注「哀公」至「言多」。

○解云﹕黃池之會者﹐卽哀十三年夏﹐「公會晉侯及吳子於黃池」﹐傳云「吳何以稱子﹖吳主會也。吳主會﹐則曷爲先言晉侯﹐不與夷狄之主中國也。其言及吳子何﹖會兩伯之辭也。不與夷狄之主中國﹐則曷爲以會兩伯之辭言之﹖重吳也。曷爲重吳﹖吳在是﹐則天下諸侯莫敢不至也」﹐彼注云「以晉大國﹐尙猶汲汲於吳﹐則知諸侯莫敢不至也。不書諸侯者﹐爲微辭﹐使若天下盡會之﹐而魯侯蒙俗會之者惡愈」是也。其獲麟者﹐卽哀十四年「春﹐西狩獲麟」是也﹐實爲聖漢將興之瑞﹐周家當滅之象。今經直言獲麟﹐不論此事﹐若以麟來﹐周王更欲中興之兆﹐得謂之微辭矣。

主人習其讀而問其傳﹐讀謂經﹐傳謂訓詁﹐主人謂定公。言主人者﹐能爲主人皆當爲微辭﹐非獨定公。則未知已之有罪焉爾。此假設而言之﹐主人謂定﹑哀也。設使定﹑哀習其經而讀之﹐問其傳解詁﹐則不知已之有罪。於是此孔子畏時君﹐上以諱尊隆恩﹐下以辟害容身﹐愼之至也。

﹝疏﹞「主人」至「焉爾」。

○解云﹕主人習其讀﹐謂習其經而讀之也。云而問其傳者﹐謂問其夫子口授之傳解詁之義矣。云則未知已之有罪焉爾者﹐焉爾猶於是﹐讀其微辭﹐意指難明﹐𨿽問解詁﹐亦未知已之有罪乎《春秋》。假令讀定元年經﹐而問其傳之解詁云「定何以無正月﹖正月者﹐正卽位也。定無正月者﹐卽位後也」﹐則無以知其國當絕﹐定公不得繼體奉正之義﹔假令讀定公二年經云「新作雉門及兩觀」﹐而問其傳之解詁云「修書不書﹐此何以書﹖譏。何譏爾﹖不務乎公室也」﹐正以久不修理﹐不以公室爲急務﹐故書之﹐無以知其僣天子是也。

○注「此假設而言」至「於是」。

○解云﹕當爾之時未有《春秋》。故知主人習其經而讀之者﹐假設而言之也。旣未有《春秋》﹐而彊言主人﹐故云此假設而言之。云主人謂定﹑哀者﹐正以上言「定﹑哀多微辭」﹐下文卽言「主人習其讀」﹐故知此主人者﹐宜指定﹑哀言之也。

○注「此孔子」至「之至也」。

○解云﹕此時君者﹐還指定﹑哀也。孔子作《春秋》當哀公之世﹐定沒未幾﹐臣子猶存﹐故亦畏之﹐爲之諱惡恩隆於定﹑哀﹐故曰上以諱尊隆恩也﹔若不回避其害﹐則身無所容﹐故曰下以辟害容身也。尊君卑已﹐故生上下之文耳。其傳未行﹐口授弟子﹐而作微辭以辟其害﹐亦是謹愼之甚﹐故此曰愼之至也。

三月﹐晉人執宋仲幾於京師。仲幾之罪何﹖據言於京師﹐成伯討辭﹐知有罪。

○幾﹐本或作「譏」。

﹝疏﹞「仲幾之罪何」。

○解云﹕上言晉人似非伯討言於京師﹐是伯討之文﹐與奪未明﹐故難之。

不蓑城也。若今以艸衣城是也。禮﹐諸侯爲天子治城﹐各有分丈尺﹐宋仲幾不治所主。

○不蓑﹐素戈反﹐一或作「蓑」﹐一或音初危反。衣﹐於旣反。爲天﹐於僞反﹐下「善爲」同。

﹝疏﹞「不蓑城也」。

○解云﹕謂不以蓑苫城也。《公羊》之義﹐以爲昭三十二年「城成周」者﹐旣是城訖﹐故於此處責其不蓑而巳﹐不似《左氏》方始欲城耳。

○注「蓑若今以艸衣城是也」。衣﹐讀如衣輕裘之衣。

○注「禮諸」至「主者」。

○解云﹕正以宋人不治所主者﹐晉人執而歸之於京師﹐得爲伯討之文﹐故知禮有分丈尺之法﹐不謂更存禮文。

其言於京師何﹖據城言成周﹐執不地。

﹝疏﹞注「據城言成周」。

○解云﹕卽昭三十二年「冬﹐仲孫何忌會晉韓不信」以下﹐「城成周」是也。

○注「執不地」。

○解云﹕謂《春秋》上下﹐大夫見執﹐例不舉地﹐卽下六年「秋﹐晉人執宋行人樂祈黎」﹔七年秋﹐「齊人執衛行人北宮結」之屬是也。若然﹐成十六年「九月﹐晉人執季孫行父﹐捨之於招丘」﹐彼傳自有解﹔「執未可言捨之者﹐此其言捨之何﹖仁之也。曰在招丘﹐悕矣」﹐注云「悕﹐悲也。仁之者﹐若曰在招丘可悲矣。閔錄之辭」﹔「執未有言仁之者﹐此其言仁之何﹖代公執也」是也。

伯討也。大夫不得專執﹐執無稱名氏﹐見伯討例﹐故地以京師﹐明以天子事執之﹐得伯討之義。

○見﹐賢徧反。

﹝疏﹞注「大夫」至「之義」。

○解云﹕下傳云「大夫之義﹐不得專執也」﹐故云大夫不得專執。若諸侯執人﹐卽僖四年傳云「稱侯而執者﹐伯討也﹔稱人而執者﹐非伯討也」。若其大夫不得專執﹐故其執人之時﹐無稱名氏﹐見伯討例﹐𨿽無其例﹐其執之有理﹐寧得不作其文﹐是故地以京師﹐明以天子事執之﹐見其得伯討之義也。

伯討則其稱人何﹖據城稱名氏﹐諸侯伯執不稱人也。復發此難者﹐弟子未解﹐嫌大夫稱人相執﹐與諸侯同例。

○復發﹐扶又反﹐下皆同。難﹐乃旦反。解﹐音蟹。

﹝疏﹞注「據城稱名氏」云云。

○解云﹕卽昭三十二年「冬﹐仲孫何忌會晉韓不信」以下﹐「城成周」是也。

○注「諸侯伯執不稱人也」。

○解云﹕卽僖四年傳云「稱侯而執者﹐伯討也﹔稱人而執者﹐非伯討也」是也。若欲指經言之﹐卽成十五年春﹐「晉侯執曹伯歸之於京師」是也。

貶。故稱人爾﹐不以非伯討故。曷爲貶﹖據晉侯伯執稱人﹐以他罪舉。

﹝疏﹞注「據晉」至「罪舉」。

○解云﹕卽僖三十八年冬﹐「晉人執衛侯歸之於京師」﹐傳云「歸之於者﹐罪巳定矣」﹐「此晉侯也﹐其稱人何﹖貶﹐曷爲貶﹖衛之禍﹐文公爲之也。文公爲之柰何﹖文公逐衛侯而立叔武﹐使其兄弟相疑﹐放乎殺母弟者﹐文公爲之也」。然則彼乃晉文之執衛侯﹐實得伯討之義﹐而稱人者﹐正由文公惡衛侯太深﹐愛叔武太甚﹐故致此禍﹐是以貶之稱人﹐故曰以佗罪舉也。今此晉人執仲幾﹐亦得爲伯討之義﹐而貶稱人﹐故欲問其稱人之狀矣。

不與大夫專執也。曷爲不與﹖據伯討。實與﹐言於京師是也。而文不與。文不與者﹐貶稱人是也。文曷爲不與﹖大夫之義﹐不得專執也。大夫不得專相執﹐辟諸侯也。不言歸者﹐諸侯當決於天子﹐犯之惡甚﹐故錄所歸。大夫當決主獄爾﹐犯之罪從外小惡﹐不復別也。無例不在常書﹐又月者﹐善爲天子執之。

○別﹐彼列反。

﹝疏﹞「文曷爲不與」。

○解云﹕據實與﹐但何氏省文﹐不復言大夫之義不得專執﹐則其曰實與之何﹖上無天子﹐下無方伯﹐天下大夫有爲無道者﹐力能執之則執之可也﹐異僖元年﹑二年「救邢」「城楚丘」之傳者﹐正以諸侯相執﹐伯者之常事﹔大夫相執﹐例之所略﹐詳尊略卑之義也。

○注「不言」至「別也」。

○解云﹕正以僖二十八年冬﹐「晉人執衛侯歸之於京師」﹔成十五年春﹐「晉侯執曹伯歸之於京師」﹐襄十六年春﹐「晉人執莒子﹑邾婁子以歸」者﹐是諸侯相執﹐錄其所歸之文。所以然者﹐正以諸侯尊貴﹐當決於天子﹐若其犯之﹐其惡深大﹐故須錄其歸之所在﹐卽執衛侯﹑曹伯歸於京師﹐是其得正﹔執莒子﹑邾婁子以歸其國者﹐失所明矣。彼注云「錄以歸者﹐甚惡晉也。有罪無罪﹐皆當歸京師﹐不得自治之」是也。若然﹐案襄十九年春﹐「晉人執邾婁子」﹐亦是諸侯相執﹐而不錄其所歸者﹐正以會上執之﹐卽會上釋之﹐實無所歸﹐寧得錄之也﹖若執大夫﹐當於主獄之人耳。若其犯之﹐但爲小惡﹐故從外小惡例﹐不復分別之也。若然﹐所見之世﹐錄外小惡﹐而言從外小惡不復別之者﹐正謂時時錄之﹐以見太平之世﹐諸夏小惡在治之限﹐文不盡錄﹐故得然解。

○注「無例」至「執之」。

○解云﹕欲道《春秋》上下﹐更無大夫相執之義﹐卽是無其比例﹐不在常書之限。今而書之﹐又書其月詳錄之﹐與諸侯相執同例者﹐善爲天子執故也。知諸侯相執例書月者﹐正以襄十六年三月﹐「晉人執莒子﹑邾婁子」﹔十九年正月﹐「晉人執邾婁子」之屬﹐皆書月故也。舊云此事所以無歸於以歸之例﹐正由大夫相執﹐不在當書故也。旣不在當書而書月以執之者﹐善爲天子執之故也。

夏﹐六月﹐癸亥﹐公之喪至自乾侯。至自乾侯者﹐非公事齊不專﹐中去之晉﹐竟不見容﹐死於乾侯。

戊辰﹐公卽位。癸亥﹐公之喪至自乾侯﹐則曷爲以戊辰之日然後卽位﹖據癸亥得入巳可知。正棺於兩楹之間﹐然後卽位。正棺者﹐象旣小斂夷於堂。昭公死於外﹐不得以君臣禮治其喪﹐故示盡始死之禮。禮﹐始死於北牖下﹐浴於中霤﹐飯含於牖下﹐小斂於戶內﹐夷於兩楹之間﹔大斂於阼階﹐殯於西階之上﹐祖於庭﹐葬於墓﹐奪孝子之恩動以遠也。禮﹐天子五日小斂﹐七日大斂﹔諸侯三日小斂﹐五日大斂﹔卿大夫二日小斂﹐三日大斂﹐夷而絰﹐殯而成服﹐故戊辰然後卽位。凡喪﹐三日授子杖﹐五日授大夫杖﹐七日授士杖﹐童子﹑婦人不杖﹐不能病故也。

○小斂﹐力驗反﹐下皆同。北墉﹐音容﹐本又作「牖」。霤﹐力又反。飯﹐扶晚反。含﹐戶暗反。阼﹐才故反。

﹝疏﹞注「正棺」至「故也」。

○解云﹕《喪大記》云「小斂﹐主人卽位於戶內﹐主婦東面﹐乃斂。卒斂﹐主人馮之踴﹐主婦亦如之」﹐「徹帷﹐男女奉屍夷於堂﹐降拜」﹐鄭注「夷之言屍也」﹐「主人主婦以下從而奉之﹐孝敬之心。降拜﹐拜賓也」是也。云故示盡始死之禮者﹐示字亦有作「不」字者﹐誤也。云禮﹐始死於北牖下者﹐卽《喪大記》「疾病」﹐「寢東首於北牖下」是也。云浴於中霤云云者﹐卽《坊記》云「子云『賓禮每進以讓﹐喪禮每加以遠。浴於中霤﹐飯於牖下﹐小斂於戶內﹐大斂於阼﹐殯於客位﹐祖於庭﹐葬於墓﹐所以示遠也』」是也。而言夷於兩楹之間者﹐卽此傳云「正棺於兩楹之間」是也。云奪孝子之恩動以遠也者﹐何氏以意言之也﹔言此者﹐欲陳始死禮。雲天子五日云云者﹐何氏差約古禮而言之﹐欲道始死之禮﹐五日大斂而殯﹐殯訖成服﹔今欲示盡始死之禮﹐故云公之喪癸亥日﹐至於丁卯﹐殯而成服﹐戊辰之日乃卽位矣。云凡喪三日云云者﹐卽《喪服四制》云「杖者何也﹖爵也。三日授子杖﹐五日授大夫杖﹐七日授士杖﹕或曰擔主﹐或曰輔病﹕婦人﹑童子不杖﹐不能病也」是也。鄭注《喪大記》云「三日者﹐死之後三日也。爲君杖不同日﹐人君禮大﹐可以見親疏也」﹐引之者﹐欲道喪入五日﹐嗣子﹑大夫授杖巳訖﹐可以卽位正其臣矣。

子沈子曰「定君乎國﹐定昭公之喪禮於國。然後卽位。」卽位不日﹐此何以日﹖據卽位皆不日。錄乎內也。內事詳錄﹐善得五日變禮﹐或說危不得以逾年正月卽位﹐故日。主書者﹐重五始也。

﹝疏﹞注「詳錄」至「始也」。

○解云﹕書日所以得變禮者﹐癸亥之日公喪﹐乃至戊辰之日然後君卽位﹐象五日殯訖卽位之禮﹐故錄日以明之﹐言其變而合禮矣。

秋﹐七月﹐癸巳﹐葬我君昭公。

○九月﹐大雩。定公得立﹐尢喜而不卹民之應。

立煬宮。煬宮者何﹖據十二公無煬公。

○煬﹐余亮反。

﹝疏﹞「煬宮者何」。

○解云﹕正以《春秋》之內﹐更無煬公之稱﹐而立其宮﹐故執不知問。

煬公之宮也。春秋前煬公也。立者何﹖立者不宜立也。立煬宮﹐非禮也。不日嫌得禮﹐故復問立也。不日者﹐所見之世諱深﹐使若比武宮惡愈﹐故不日。

﹝疏﹞「立者何」。解云﹕欲言是禮﹐不應言立﹔欲言非禮﹐復不書日﹐故執不知問。

○「立者何」至「立也」。

○解云﹕隱四年冬「衛人立晉」之下﹐傳云「立者何﹖立者不宜立也」﹔成六年春「二月﹐辛巳﹐立武宮」之下﹐傳云「立者何﹖立者不宜立也」。然則《春秋》之內﹐三發此文者﹐「公子晉」之下發之﹐是《春秋》之首﹔成六年「立武宮」之下發之﹐嫌立宮與諸侯異例﹔此復發之者﹐正以「立武宮」書日﹐此不書日﹐故同之。昭二十二年秋﹐「尹氏立王子朝」﹐不復發之者﹐從立晉之傳可知。

○「不日」至「立也」。

○解云﹕《春秋》之例﹐失禮於宗廟例書日﹐故此不日嫌得禮也。注言此者﹐正以成六年巳有此傳﹐今復發之﹐故解云耳。

○「不日」至「不日」。

○解云﹕例旣書日﹐而不日者﹐正以當所見之世故也。若然﹐案莊二十三年「秋﹐丹桓宮楹」﹐何氏云「失禮宗廟例時」﹐與向說違者﹐蓋失禮於鬼神例日﹐故隱五年「初獻六羽」之下﹐何氏云「失禮鬼神例日」是也。若失禮修營於宗廟﹐則例書時﹐卽莊二十三年「秋﹐丹桓宮楹」﹐何氏云「失禮宗廟例時」是也。莊二十四年「春﹐王三月﹐刻桓宮桷」書月者﹐何氏云「月者﹐功重於丹楹」是也。若其失禮始造宗廟者﹐例書日﹐卽成六年「春﹐王二月﹐辛巳﹐立武宮」是也。所以然者﹐刻桷功重於丹楹﹐猶變例以書月﹐況於始造宗廟﹐爲費實深﹐寧不日乎﹖例旣宜日而不日者﹐正以當所見之世﹐爲內諱深﹐使若惡愈於武宮故也。

冬﹐十月﹐霣霜殺菽。何以書﹖記異也。菽﹐大豆。時猶殺菽﹐不殺他物﹐故爲異。

○霣﹐於敏反。

﹝疏﹞注「時殺」至「爲異」。

○解云﹕知獨殺菽﹐不殺他物者﹐正以此經特舉殺菽﹐傳云記異故也。若更殺他物﹐則經直云霣霜﹐不舉穀名。傳云「記災也」﹐卽桓元年「秋﹐大水」﹐傳云「何以書﹖記災也」﹐彼注云「災傷二穀以上」是也。此則但傷一穀﹐旣不成災﹐故謂之異。

此災菽也﹐曷爲以異書﹖據無麥苗以災書。

﹝疏﹞注「據無」至「災書」。解云﹕卽莊七年「秋﹐大水。無麥苗」﹐傳云「何以書﹖記災也」是也。然則大水殺麥苗﹐傳云記災﹔今此霣霜殺菽﹐傳云記異﹐故據而難之。若然﹐向解若更殺他物﹐則經直言霣霜﹐不舉穀名﹐何故莊七年經云「秋﹐大水﹐無麥苗」者﹐彼傳云「一災不書﹐待無麥﹐然後書無苗」﹐彼注云「明君子不以一過責人﹐水﹑旱﹑螟﹑虫﹐皆以傷二穀乃書。然不書穀名﹐至麥苗獨書者﹐民食最重」是也。然則一災不書﹐今此書者﹐示以早當誅季氏﹐故不得不錄也。

異大乎災也。異者﹐所以爲人戒也。重異不重災﹐君子所以貴教化而賤刑罰也。周十月﹐夏八月﹐微霜用事﹐未可殺菽。菽者﹐少類﹐爲稼彊﹐季氏象也。是時定公喜於得位﹐而不念父黜逐之恥﹐反爲淫祀立煬宮﹐故天示以當早誅季氏。

﹝疏﹞「異大乎災也」。

○解云﹕𨿽曰但傷一物﹐若以害物言之﹐災而必書者﹐正以異重於災故也﹐何者﹖隱三年傳何注云「異者﹐非常而可怪﹐先事而至者」﹐隱五年作注云「災者﹐有害於人物﹐隨事而至者」。然則正由先事而至﹐可以爲戒﹐若其變攺﹐竟不害人物﹐若似君父教戒臣子之義﹐故但謂之異而貴之矣。災者﹐隨事而至﹐害於人物﹐𨿽言變攺﹐亦無所及﹐若似刑罰一施﹐不可追更之義﹐故謂之災而不重之﹐故注云「重異不重災﹐君子所以貴教化而賤刑罰也」。然則直是美大此異﹐故言異大於災﹐不論害物與否。《五行傳》云「害物爲災﹐不害物爲異」﹐亦通於此矣。

○注「菽者」至「象也」。

○解云﹕菽季不同﹐而得爲其象者﹐正以菽爲第三之稱﹐故爲少類。季氏於叔孟爲第﹐亦是少之義﹐故得爲其象。菽𨿽第三﹐爲稼最彊﹔季氏𨿽幼﹐彊於叔孟﹐故曰菽者﹐少類﹐爲嫁彊﹐季氏之象也。

○注「是時」至「煬宮」。

○解云﹕何氏以爲定公者﹐昭公之子﹐與賈﹑服異。旣爲昭公之子而喜於得位者﹐正以父見放逐﹐薨於乾侯﹐讎人秉政有年歲矣﹐爲道亦何可知﹐忽然而立﹐寧不喜乎﹖是以忘其恥辱﹐欲求福於淫祀﹐天怪其所爲﹐故示之戒也。舊云定公爲昭公弟﹐立非其次﹐是以喜之。而謂昭公爲父者﹐臣子一例故也。云故天示以早當誅季氏也者﹐天戒若曰﹐等欲勞心作淫祀之時﹐不如作意早誅季氏。所以然者﹐𨿽作淫祀﹐終竟無福﹐早誅季氏﹐可以復讎去患故也。

二年﹐春﹐王正月。

夏﹐五月﹐壬辰﹐雉門及兩觀災。其言雉門及兩觀災何﹖據桓宮﹑僖宮災﹐不言及。不但問及者﹐方於下及間其文問之﹐故先俱張本於上。

○兩觀﹐工喚反﹐下及注皆同。

﹝疏﹞注「據桓」至「言及」。

○解云﹕卽哀三年夏﹐「五月﹐辛卯﹐桓宮﹑僖宮災」是也。

兩觀微也。雉門兩觀﹐皆天子之制﹐門爲其主﹐觀爲其飾﹐故微也。

﹝疏﹞注「雉門」至「微也」。

○解云﹕知如此者﹐正以昭二十五年﹐傳云「子家駒曰『諸侯僣天子久矣﹐設兩觀』」云云者﹐此皆天子之禮。然則兩觀旣爲天子之禮﹐天惡其僣﹐故災之。則知雉門與之同災者﹐亦僣明矣﹐故云雉門及兩觀﹐皆天子之訓也。若然﹐昭二十五年子家駒不言雉門爲僣者﹐正以天子諸侯皆有雉門﹐但形制殊耳。若然﹐雉門爲僣﹐於辭爲負矣。寧知非是主災兩觀﹐因及雉門而巳﹖故子家駒不數雉門爲僣﹐而何氏必言雉門亦如天子之制者﹐正以下文「新作雉門及兩觀」之下﹐傳云「不務公室」﹐旣言不務如公室之禮﹐則知天子明矣。

然則曷爲不言雉門災及兩觀﹖據下「新作雉門及兩觀」先言作者。主災者兩觀也。時災從兩觀起。時災者兩觀﹐則曷爲後言之﹖據欲使言兩觀災及雉門﹐若言宋督弒其君與夷及其大夫孔父。不以微及大也。何以書﹖不復言雉門及兩觀災何以書者﹐上巳問雉門及兩觀災﹐故但言何以書。

○不復﹐扶又反﹐下同。

﹝疏﹞注「不復」至「以書」。

○解云﹕隱三年「秋﹐武氏子來求賻傳云「武氏子來求賻﹐何以書」﹐注云「不但言何以書者﹐嫌主覆問上所說二事﹐不問求賻」﹔又七年「夏﹐城中丘」﹐傳云「中丘者何﹖內之邑也。城中丘何以書」﹐注云「上言中丘者何﹖指問邑也。欲因言何以書﹖嫌但問書中丘﹐欲復言城中丘何以書」﹔僖二十年傳云「西宮災﹐何以書」。然則彼三傳文﹐皆舉句而問之﹐今此不嫌不以微及大何以書﹐而不舉句而問之者﹐正以上傳巳云「其言雉門及兩觀災何」﹐不能復重言之﹐故省文也。

記災也。此本子家駒諫昭公所當先去以自正者﹐昭公不從其言﹐卒爲季氏所逐﹐定公繼其後﹐宜去其所以失之者﹐故災亦云爾。立雉門兩觀不書者﹐僣天子不可言﹐𨿽在《春秋》中猶不書。

○先去﹐起呂反﹐下同。

﹝疏﹞注「此本」至「云爾」。

○解云﹕在昭二十五年。

○注「立雉」至「不書」。

○解云﹕知如此者﹐正以隱五年秋「初獻六羽」﹐傳云「何以書﹖譏。何譏爾﹖譏始僣諸公也」﹐「始僣諸公﹐昉於此乎﹖前此矣。前此﹐則曷爲始乎此﹖僣諸公﹐猶可言也﹔僣天子﹐不可言也」是也。若然﹐須更修大還僣天子﹐而得書之者﹐但作微辭以譏之﹐仍自不正言。

秋﹐楚人伐吳。

冬﹐十月﹐新作雉門及兩觀。其言新作之何﹖據俱一門兩觀﹐如故常。

﹝疏﹞注「據俱」至「姑常」。

○解云﹕正以所作與舊﹐俱一門兩觀﹐以故常無異﹐何言新作之乎﹖

修大也。天災之﹐當減損如諸侯制﹐而復修大﹐僣天子之禮﹐故言新作以見修大也。

○見﹐賢徧反。

﹝疏﹞注「故言」至「大也」。

○解云﹕莊二十九年作注云「繕故曰新﹐有所增益曰作」。然則此言新者﹐見其料理舊墻﹔言作者﹐見其增益新木﹐皆是還大於諸侯之義﹐故言新作以見修大矣。

修舊不書﹐此何以書﹖據西宮災復修不書。

﹝疏﹞注「據西」至「不書」。

○解云﹕在僖二十年。

譏﹐何譏爾﹖不務乎公室也。務﹐勉也。不務公室﹐亦可施於久不修﹐亦可施於不務始公室之禮﹐微辭也。月者﹐久也。當卽修之﹐如諸侯禮。

﹝疏﹞注「不務」至「侯禮」。

○解云﹕卽文十三年傳「世室屋壞何以書﹖譏。何譏爾﹖久不修也」﹐何氏云「簡忽久不以時修治﹐至令壞敗﹐故譏之」。然則此文不務公室者﹐亦可以見魯人簡忽﹐五月有災﹐十月乃作之義﹐故云亦可施於久不修也。雲月者﹐久也者﹐正以莊二十九年「春﹐新延廏」﹐僖二十年「春﹐新作南門」﹐皆書時﹐此特月者﹐譏其久不修故也。舊云如天子之門﹐大不可卽成﹐故月以久之。

三年﹐春﹐王正月﹐公如晉﹐至河乃復。月者﹐內有彊臣之讎﹐外不見答於晉﹐故危之。

﹝疏﹞注「月者」至「危之」。

○解云﹕正以凡朝例時﹐假有小事﹐亦不書月﹐是以昭二年「冬﹐公如晉﹐至河乃復」﹐傳云「其言至河乃復何﹖不敢進也」﹐注云「乃﹐難辭也。時聞晉欲執之﹐不敢往。君子榮見與﹐恥見距﹐故諱使若至河﹐河水有難而反」。然則彼是小故不足以月﹐今乃內有彊臣之讎﹐外不見答於晉﹐故書月以危之﹐似若襄二十八年十一月「公如楚」﹐何氏云「如楚書月者﹐危公朝夷狄」之類也。而僖十年注云「故如京師善則月榮之﹐如齊﹑晉善則月安之」者﹐善惡不嫌﹐假令同辭﹐亦何傷也。

三月﹐辛卯﹐邾婁子穿卒。

夏﹐四月。

秋﹐葬邾婁莊公。冬﹐仲孫何忌及邾婁子盟於枝。後相犯。時者﹐諱公使大夫盟﹐又未逾年君﹐薄父子之恩﹐故爲易辭﹐使若義結善事。

○枝﹐二傳作「拔」。易﹐以豉反。

﹝疏﹞「三月辛卯」云云。《公羊》《穀梁》皆作「三月」﹐《左氏》作「二月」﹐未知孰正。

○注「後相」至「善事」。

○解云﹕其後相犯者﹐卽哀元年「冬﹐仲孫何忌帥師伐邾婁」之屬是也。云故爲易辭者﹐卽莊十三年「冬﹐公會齊侯盟於柯」﹐傳云「何以不日﹖易也」﹐何氏云「易﹐猶佼易也﹐相親信﹐無後患之辭」是也。

四年﹐春﹐王二月﹐癸巳﹐陳侯吳卒。

三月﹐公會劉子﹑晉侯﹑宋公﹑蔡侯﹑衛侯﹑陳子﹑鄭伯﹑許男﹑曹伯﹑莒子﹑邾婁子﹑頓子﹑胡子﹑滕子﹑薛伯﹑杞伯﹑小邾婁子﹑齊國夏於召陵﹐侵楚。月而不舉重者﹐楚以一裘之故﹐拘蔡昭公數年﹐然後歸之﹐諸侯雜然侵之﹐會同最盛﹐故善錄其行義兵也。拘不書者﹐惡蔡侯吝一裘而見拘執﹐故匹夫之。執歸不書者﹐從執例。

○夏﹐戶雅反。召﹐上照反。數年﹐所主反。雜﹐七合反﹐又如字。惡蔡﹐烏路反﹐年末同。吝一裘﹐力刃反。

﹝疏﹞「陳子」。

○解云﹕上文二月「陳侯吳卒」﹐下之「六月﹐葬陳惠公」。然則其父未葬﹐宜稱子某﹐而言陳子﹐僖九年「宋子」之下﹐注云「宋未葬﹐不稱子某者﹐出會諸侯﹐非屍柩之前﹐故不名」。然則今此陳子亦然﹐但從宋子省文﹐不復注之。

○注「月而」至「兵也」。

○解云﹕《春秋》之義﹐侵伐例時﹐卽上二年「秋﹐楚人伐吳」之屬是也。善其義兵則書月﹐卽僖十八年「春﹐王正月﹐宋公﹑曹伯」以下伐齊﹐注云「月者﹐與襄公之徵齊﹐善錄義兵」是也。若其舉重﹐宜云公會劉子﹑晉侯以下侵楚﹐不言於召陵也﹐似若成十六年秋﹐「公會單子尹子﹑晉侯﹑齊國佐﹑邾婁子伐鄭」之屬。今而書月﹐復不舉重者﹐善錄其行義兵故也。若然﹐案僖四年「春﹐王正月﹐公會齊侯」以下侵蔡﹐何氏云「月者﹐善義兵也」。然則彼亦是義兵而舉重者﹐正以彼下經云「楚屈完來盟於師﹐盟於召陵」﹐傳云「其言盟於師﹐盟於召陵何﹖師在召陵也。師在召陵﹐則曷爲再言盟﹖喜服楚也」﹐彼注云「孔子曰『書之重﹐辭之復﹐嗚呼﹗不可不察﹐其中必有美者焉』」。然則正以下有喜服楚之文﹐爲義兵可知﹐是以不勞具錄也。桓公十五年「冬﹐十有一月﹐公會齊侯﹑宋公」以下「於侈﹐伐鄭」﹐彼注云「月者﹐善諸侯徵突﹐善錄義兵也。不舉伐爲重者﹐用兵重於會﹐嫌月爲桓伐有危舉﹐不爲義兵錄﹐故復錄會」﹐注云之屬﹐當文皆有成解﹐不勞逆說也。言楚以一裘之故﹐拘蔡昭公數年﹐然後歸之者﹐卽下傳云「蔡昭公朝乎楚﹐有美裘焉﹐囊瓦求之﹐昭公不與﹐爲是拘昭公於南郢﹐數年然後歸之」是也。

○注「拘不」至「夫之」。

○解云﹕僖二十一年霍之會﹐「執宋公以伐宋」之屬﹐皆書其執。今此不書﹐故決之。所以不直言賤之而巳﹐而言匹夫之者﹐以楚人執良霄之屬﹐大夫猶書﹐今反不書﹐賤於大夫﹐故言匹夫之。

○注「執歸」至「執例」。

○解云﹕卽僖二十一年注云「凡出奔歸書﹐執獲歸不書者﹐出奔巳失國﹐故錄還應盜國﹐與執獲者異﹐臣下尙隨君事之﹐未失國﹐不應盜國﹐無爲錄也」。是其被執而歸不書之義。今此蔡侯之執﹐經𨿽不書﹐其實見執﹐故得從其例矣。云云之說﹐備於僖二十一年。

夏﹐四月﹐庚辰﹐蔡公孫歸姓帥師滅沈﹐以沈子嘉歸﹐殺之。爲不會召陵故也。不舉滅爲重﹐書以歸殺之者﹐責不死位也。日者﹐定﹑哀滅例日。定公承黜君之後﹐有彊臣之讎﹐故有滅則危懼之﹐爲定公戒也。

○公孫歸姓﹐二傳無「歸」字。姓﹐音生﹐又音姓。爲不﹐於僞反﹐下「爲季」﹑「爲下」﹑「爲治」﹑「爲蔡」同。

﹝疏﹞注「爲不」至「故也」。解云﹕正以召陵之會﹐蔡爲謀首﹐召陵之經不見沈子﹐而今滅之﹐故知義然也。

○注「不舉」至「位也」。

○解云﹕正以襄六年「十有二月﹐齊侯滅萊」﹐傳云「曷爲不言萊君出奔﹖國滅﹐君死之﹐正也」﹐彼注云「明國當存﹐不書殺萊君者﹐舉滅國爲重」。然則萊君死位﹐故得舉重﹐今沈子不死位﹐故不得舉滅爲重﹐而書以歸殺之也。

○「定哀」至「戒也」。

○解云﹕定﹑哀之時﹐文致太平﹐若有相滅﹐爲罪巳重﹐故皆書日以詳其惡﹐卽此經及下六年「春﹐王正月﹐癸亥﹐鄭遊速帥師滅許﹐以許男斯歸」之屬是也。旣言定﹑哀滅例日﹐乃是滅爲例矣。而又言定公承黜君之後﹐有彊臣之讎﹐故有滅則危懼之﹐爲定公戒者﹐欲道哀公之篇﹐若有相滅例合日。欲見他義者﹐容不書之﹐卽哀公八年「春﹐王正月﹐宋公入曹﹐以曹伯陽歸」﹐實是滅曹﹐但魯人諱同姓之滅而不書之﹐是以亦不書日是也。然則案哀公之篇﹐更無書滅之經﹐而知例日者﹐正以文承定公之下﹐定公猶日﹐則哀公明矣。定公承黜君之後﹐偏有危懼﹐是以有滅則書日﹐哀公無此義﹐故諱其滅﹐以沒不救同姓之罪﹐但知例合書其日﹐故何氏云焉。

五月﹐公及諸侯盟於浩油。再言公者﹐昭公數如晉﹐不見答﹐卒爲季氏所逐。定公初卽位﹐得與諸侯盟﹐故喜錄之。後楚復圍蔡不救﹐不日者﹐善諸侯能翕然俱有疾楚之心﹐會同最盛﹐故褒與信辭。

○浩油﹐戶老反﹐又古老反﹔下音由﹐一音羊又反﹐二傳作「臯鼬」。數﹐所主反。楚復﹐扶又反﹐下「而復」﹑「復討」同。翕﹐許及反。

﹝疏﹞注「再言」至「錄之」。解云﹕正以僖五年夏﹐「公及齊侯」以下「會王世子於首戴」﹐「秋﹐八月﹐諸侯盟於首戴」﹔九年「夏﹐公會宰周公」以下「於葵丘」﹐「九月﹐戊辰﹐諸侯盟於葵丘」之屬﹐皆不再言公。今此再言公﹐故於此解之。言昭公數如晉﹐不見答者﹐卽昭十二年夏﹐」公如晉﹐至河乃復」﹔十三年冬﹐「公如晉﹐至河乃復」﹔十五年「冬﹐公如晉」﹔十六年「夏﹐公至自晉」﹔二十一年冬﹐「公如晉﹐至河乃復」﹔二十三年「公如晉﹐至河﹐公有疾乃復」之屬﹐是數如晉之文也。竟不見晉人來聘之經﹐故云不見答也。卒爲季氏所逐者﹐卽二十五年「九月﹐已亥﹐公孫於齊」是也。寧知再言公爲喜錄之者﹐正以文承祥錄義兵之下而再言公﹐故知其喜﹐似若僖四年夏﹐「楚屈完來盟於師﹐盟於召陵」﹐傳云「曷爲再言盟﹖喜服楚也」之類﹐注云「孔子曰『書之重﹐辭之復﹐嗚呼﹗不可不察﹐其中必有美者焉』」﹐義亦通於此。

杞伯戊卒於會。不日﹐與盟同日。

○戊﹐音茂﹐又音卹﹐二傳作「成」。

﹝疏﹞注「不日﹐與盟同日」。

○解云﹕考諸古本﹐日亦有作「月」者﹐若作「日」字﹐宜云所見之世﹐小國之卒例合書日﹐卽上言「三月﹐辛卯﹐邾婁子穿卒」之屬是也。今不日者﹐正以與盟同日﹐文不可施故也﹐何者﹖若言五月甲子﹐公及諸侯盟於浩油﹐杞伯戊卒於會﹐則嫌上會非信辭﹔若言五月公及諸侯盟於浩油﹐甲子杞伯戊卒於會﹐則嫌與盟別日﹐是以進退不得日也。若作「月」字﹐宜云所見之世﹐則例書日﹐若有內行失﹐亦但月之﹐卽昭六年「春﹐王正月﹐杞伯益姑卒」﹐何氏云「不日者﹐行微弱﹐故略之﹐」「入所見之世﹐責小國詳﹐始錄內行也。諸侯內行小失﹐不可勝書﹐故於終略責之﹐見其義」是也。然則今杞伯亦有內小失﹐宜合書月而不書月﹐正以與盟同月故也。

六月﹐葬陳惠公。

許遷於容城。

秋﹐七月﹐公至自會。月者﹐爲下「劉捲卒」。月者﹐重錄恩。

○卷﹐音權。

﹝疏﹞注「月者」至「捲卒」。

○解云﹕正以《春秋》之義﹐致公例時﹐則桓二年「冬﹐公至自唐」之屬是也。若其有危﹐乃合書月﹐卽下八年「三月﹐公至自侵齊」之屬是也。今此上會有義兵之錄﹐上盟有信辭之美﹐又再言公爲喜文﹐則知公於時無危明矣。旣無危事而有七月﹐故知其月爲下事爾。若然﹐案桓公十六年「秋﹐七月﹐公至自伐鄭」﹐何氏云「致者﹐善桓公能疾惡同類﹐比與諸侯行義伐鄭。致例時﹐此月者﹐善其比與善行義﹐故以致復加月也」。似月爲善者﹐正以桓是篡賊﹐動作有危﹐而能疾篡脫危而至﹐故致之。何氏彼注必言此者﹐欲對桓元年垂會之注云「不致之者﹐爲下去王﹐適足以起無王未足以見無王罪之深淺﹐故復奪臣子辭﹐成誅文也」。以此言之﹐則桓十六年注云「以致復加月」﹐仍是危文﹐但善其比與義﹐故能脫危而至﹐與此仍不妨矣。

○注「月者﹐重錄恩」。

○解云﹕大夫之卒﹐宜又降於微國之君﹐但合書時而巳﹐而書月者﹐正以新奉王命﹐主會於召陵﹐於魯有恩﹐故重而錄之﹐故雲月者﹐重錄恩也。

劉捲卒。劉捲者何﹖天子之大夫也。外大夫不卒﹐此何以卒﹖我主之也。劉捲﹐卽上會劉子。我主之者﹐因上王魯文王之﹐張義也。卒者﹐明主會者﹐當有恩禮也。言劉捲者﹐主起以大夫卒之﹐屈於天子也。不日者﹐此尹氏以天子喪爲主重也﹐此卷主會輕﹐故不日。

﹝疏﹞「劉捲者何」。

○解云﹕欲言諸侯﹐未有劉國﹔欲言大夫﹐大夫不卒﹐故執不知問。

○注「劉捲」至「義也」。

○解云﹕正以召陵之經﹐劉子爲首﹐今而書卒﹐故知一人也。若不然﹐大夫之卒﹐例則不書﹐劉捲何事獨得錄見也。今而錄見﹐明有恩於魯﹐傳曰「我主之」﹐亦其一隅矣。劉子者﹐天子之大夫﹐奉天子之命﹐致諸侯於召陵﹐召陵之經序之於上﹐此言主之﹐主會明矣。此傳宜云外大夫不卒﹐此何以卒﹖主我也。而云我主之者﹐正以《春秋》王魯﹐因魯之文﹐故言我主之﹐不言主我也。言張義者﹐欲張魯君爲王之義。

○注「卒者」至「禮也」。

○解云﹕若主會有恩禮者﹐卽違例書卒﹐案僖九年「公會宰周公」﹐成十六年﹑十七年之時﹐數有公會單子﹑尹子之文﹐而皆不卒。言卒等有恩﹐當論遠近﹐蓋在主會之年卒者﹐恩而錄之。若期外者﹐當從恩殺略之﹐是以尹子﹑單子之徒不見卒文。若奔喪主我使來會葬之屬﹐其恩差重﹐三年之外方始略之﹐卽隱三年「夏﹐四月﹐辛卯﹐尹氏卒」﹐傳云「外大夫不卒﹐此何以卒﹖天王崩﹐爲諸侯之主也」。彼注云「時天王崩﹐魯隱往奔喪﹐尹氏主儐贊諸侯﹐與隱交接而卒﹐恩隆於王者﹐則加禮錄之」﹐「明當有恩禮」﹔又文三年「夏﹐五月﹐王子虎卒」﹐傅云「外大夫不卒﹐此何以卒﹖新使乎我也」﹐彼注云「王子虎﹐卽叔服也﹐新爲王者使來會葬﹐在葬後三年中卒﹐君子恩隆於親親﹐則加報之﹐故卒﹐明當有恩禮也」是。

○注「言劉」至「天子」。

○解云﹕襄十五年「劉夏」之下﹐傳云「劉夏者何﹖天子之大夫也。劉者何﹖邑也。其稱劉何﹖以邑氏也」﹐彼注云「諸侯入爲天子大夫﹐不得氏國稱本爵﹐故以所受采邑氏稱子」﹐「不稱劉子而名者﹐禮﹐逆王后當使三公﹐故貶去大夫﹐明非禮也」。然則今此劉捲﹐乃是圻外諸侯﹐入爲天子大夫﹐所以不言劉子捲卒﹐從諸侯之例﹐而言劉捲﹐其但字者﹐正欲起大夫卒之﹐屈於天子故也。

○注「不日」至「不日」。

○解云﹕文三年「王子虎」之下﹐何氏云「尹氏卒日﹐此不日者﹐在期外也」。然則尹氏之主諸侯﹐由其在期內﹐故日之。今此劉捲之主諸侯﹐亦在期內而不日者﹐正以尹氏之主諸侯﹐乃是天王崩﹐儐贊隱公﹐其恩重矣。劉捲之主諸侯﹐乃在召陵之會﹐故不書日﹐見其輕矣﹐知云不日者﹐比尹氏以天子喪爲主重也。言劉捲卒所以不書日者﹐若比尹氏之時﹐尹氏以天子喪爲主重﹐故書日﹐劉捲但爲會主﹐其恩輕﹐故不日矣。

葬杞悼公。

楚人圍蔡。囊瓦稱人者﹐楚爲無道﹐拘蔡昭公數年﹐而復怒蔡歸有言伐之﹐故貶﹐明罪重於圍。

﹝疏﹞注「囊瓦」至「於圍」。

○解云﹕正以下傳云「爲是興師﹐使囊瓦將而伐蔡」﹐故知此文楚人者﹐是囊瓦矣。言拘蔡昭公數年﹐而復怒蔡歸有言伐之者﹐皆下傳文。云故貶﹐明罪重於圍者﹐謂由是之故貶之稱人﹐明其罪重﹐異於凡圍矣。其幾常之圍﹐罪不至貶﹐卽哀元年「楚子」以下「圍蔡」之屬是也。

晉士鞅﹑衛孔圄帥師伐鮮虞。

○圄﹐魚呂反﹐《左氏》作「圉」。「虞」﹐本或作「吳」﹐音虞。

葬劉文公。外大夫不書葬﹐此何以書﹖錄我主也。其實以主我恩錄之﹐故云爾﹐舉采者﹐禮﹐諸侯入爲天子大夫﹐更受采地於京師﹐天子使大夫爲治其國﹐有功而卒者﹐當益封其子。時劉捲以功益封﹐故不以故國而以采地書葬起其事﹐因恩以廣義也。稱公者﹐明本諸侯也。

○舉采﹐七代反﹐下「采地」同。

﹝疏﹞注「舉采」至「侯也」。

○解云﹕知劉捲本是諸侯者﹐正以其葬稱公故也。知天子使大夫爲治其國者﹐正以此人身在王朝﹐明其本國須有治之者。云有功而卒者﹐當益封其子者﹐正以父子並得之﹐故謂之益。云不以故國者﹐經傳無文﹐不知其故國是何。云因恩以廣義也者﹐謂因有主會之恩﹐遂舉采稱公﹐以廣見其本是諸侯之義也。云稱公者﹐明本諸侯也者﹐正以天子大夫﹐本無稱公之義。今言葬劉文公﹐乃與葬晉文公之屬相似故也。

冬﹐十有一月﹐庚午﹐蔡侯以吳子及楚人戰於伯莒﹐楚師敗績。吳何以稱子﹖據滅徐稱國。

○伯莒﹐《左氏》作「柏舉」。

﹝疏﹞注「據滅徐稱國」。

○解云﹕卽昭三十年冬十二月﹐「吳滅徐。徐子章禹奔楚」是也。

夷狄也﹐而憂中國。言子﹐起憂中國﹐言以明爲蔡故也﹐與桓十四年同。

﹝疏﹞注「言以」至「年同」。

○解云﹕桓十四年冬﹐「宋人以齊人」以下「伐鄭」﹐傳云「以者何﹖行其意也」﹐彼注云「以已從人曰行﹐言四國行宋意也」是也。

其憂中國柰何﹖伍子胥父誅乎楚﹐挾弓而去楚﹐挾弓者﹐懷格意也。禮﹐天子雕弓。諸侯彤弓﹐大夫嬰弓﹐士盧弓。

○挾弓﹐音協﹐又子協反。雕﹐下遼反。彤﹐大冬反。嬰弓﹐於耕反﹐見《司馬法》。盧﹐力吳反。

﹝疏﹞注「挾弓」至「意也」。

○解云﹕格﹐猶拒也。言所以挾弓者﹐謂若君使人追之時﹐巳卽懷拒之意﹐故曰挾弓者﹐懷格意也。若似今人謂不順之處爲格化之類也。或云格﹐來也﹐言所以挾弓者﹐懷欲到來復讎之意。

○注「禮天子」至「盧弓」。

○解云﹕古禮無文也。

以干闔廬。不待禮見曰幹。欲因闔廬以復讎。

○禮見﹐賢徧反﹐下「不見」同。闔廬曰「士之甚﹐言其以賢士之甚。勇之甚﹗」將爲之興師而復讎於楚。伍子胥復曰「諸侯不爲匹夫興師﹐必須因事者﹐其義可得﹔因公託私﹐而以匹夫興師討諸侯﹐則不免於亂。

○將爲﹐於僞反﹐下「不爲也」﹑「不爲匹」﹑「爲是」﹐注「爲子胥」同。且臣聞之﹐事君猶事父也。虧君之義﹐復父之讎﹐臣不爲也」。於是止。蔡昭公朝乎楚﹐有美裘焉﹐囊瓦求之﹐昭公不與﹐爲是拘昭公於南郢﹐數年然後歸之。於其歸焉﹐用事乎河﹐時北如晉請伐楚﹐因祭河。

○囊﹐乃郎反。郢﹐以其反﹐又以政反。

﹝疏﹞「爲是拘昭公於南郢」。

○解云﹕蓋以楚於諸夏差而近南﹐故謂之南郢。若宣十二年傳云「南郢之與鄭﹐相去數千里」﹐何氏云「南郢﹐楚都」之類是也。

○注「時北」至「祭河」。解云﹕正以河非楚﹑蔡之間也。

曰「天下諸侯苟有能伐楚者﹐寡人請爲之前列。」楚人聞之﹐怒。見侵後聞蔡有此言而怒。

﹝疏﹞注「見侵」至「而怒」。

○解云﹕正以上文「楚人圍蔡」﹐在侵楚之後故也。而伐蔡者﹐卽下「楚人圍蔡」是也。圍而言伐者﹐舉總名故也。

爲是興師﹐使囊瓦將而伐蔡。蔡請救於吳﹐伍子胥復曰「蔡非有罪也﹐楚人爲無道﹐君如有憂中國之心﹐則若時可矣。」猶曰﹐若是時可興師矣﹐激發初欲興師意。

○將﹐子匠反。激﹐古狄反。於是興師而救蔡。不書與子胥俱者﹐舉君爲重。子胥不見於經﹐得爲善者﹐以吳義文得成之也。𨿽不舉子胥﹐爲非懷惡而討不義﹐君子不得不與也。

﹝疏﹞「而救蔡」。解云﹕不書救蔡者﹐止以蔡爲兵故首也。

○注「子胥」至「成之也」。

○解云﹕案此傳文﹐有善子胥之意。子胥不得見於經而得爲善之者﹐正以吳得進而稱子﹐是其義文。以是之故﹐得成子胥之善﹐故曰以吳義文得成之也。

○注「𨿽不」至「與也」。

○解云﹕吳子若直救蔡討楚而敗之也﹐是其憂中國﹐尊事周室之義﹐但親用子胥之謀﹐兼有爲復讎之意﹐是以傳家取而說之﹐遂舉子胥之辭以見之。𨿽舉子胥之辭﹐但非懷惡而討不義﹐是以君子與之。昭十一年楚子誘蔡侯之下﹐傳云「懷惡而討不義﹐君子不予也」。故注者取而況之。

曰﹕事君猶事父也﹐此其爲可以復讎柰何﹖曰﹕父不受誅﹐不受誅﹐罪不當誅也。子復讎可也。《孝經》曰「資於事父以事君而敬同。」本取事父之敬以事君﹐而父以無罪爲君所殺。諸侯之君與王者異﹐於義得去﹐君臣巳絕﹐故可也。《孝經》云「資於事父以事母。」莊公不得報讎文姜者﹐母所生﹐𨿽輕於父﹐重於君也。《易》曰「天地之大徳曰生。」故得絕﹐不得殺。

﹝疏﹞注「本取事父以事君」。

○解云﹕何氏之意﹐以資爲取﹐與鄭異。鄭注云「資者﹐人之行也」。注《四制》云「資﹐猶操也」。然則言人之行者﹐謂人操行也。云云之說﹐具於《孝經疏》。

○注「莊公」至「君也」。

○解云﹕卽莊元年注云﹐言遜者「明但當推逐去之﹐亦不可誅﹐誅不加上之義」是也。

○注「易曰」至「曰生」。

○解云﹕下《系辭》文也。

父受誅﹐子復讎﹐推刃之道也。子復仇﹐非當復討其子﹐一往一來曰推刃。

○當﹐丁浪反。復讎不除害﹐取讎身而巳﹐不得兼讎子﹐復將恐害已而殺之。時子胥因吳眾﹐墮平王之墓﹐燒其宗廟而巳。昭王𨿽可得殺﹐不除云。

○墮﹐許規反。去﹐起呂反。

﹝疏﹞注「時子胥」至「而巳」。

○解云﹕《春秋說》文也。彼文又云「鞭平王之屍﹐血流至「踝此注不言之者﹐省文也。案昭二十六年秋九月楚子居卒」至「今十餘年矣而言血流至踝者﹐非常之事﹐寧可常理言之﹖或者蓋以子胥有至孝之至﹐精誠感天﹐使血流所以快孝子之心也。

朋友相衛﹐同門曰朋﹐同志曰友。相衛﹐不使爲讎所勝。時子胥因仕於吳爲大夫﹐君臣言朋友者﹐闔盧本以朋友之道爲子胥復讎。孔子曰「益者三友﹐損者三友﹕友直﹐友諒﹐友多聞﹐益矣﹔友便辟﹐友善柔﹐友便佞﹐損矣。」

○辟﹐婢亦反。辯佞﹐如字﹐本亦作「便佞」。

﹝疏﹞注「同門」至「損矣」。

○解云﹕出《蒼頡篇》。漢主謂司馬遷云﹕李陵非汝同門之朋﹐同志之友乎﹖義亦通於此。而書傳散宜生等受學於大公﹐大公除師學之禮﹐酌酒切肺﹐約爲朋友。然則大公爲師而言朋者﹐蓋大公知其非常人﹐遂除師學之禮﹐以友朋之道待之也。旣除師學之禮﹐連朋言之亦何傷﹖云君臣言朋友者云云﹐卽《詩》云「朋友攸攝﹐攝以威儀」﹐注云「朋友謂羣臣﹐與成王同志好者」﹐義亦通於此。云孔子曰益者三友云云﹐《論語》文。引之者﹐道闔廬﹑子胥相與益友﹕蓋以闔廬爲諒﹐何者﹖謂一許爲之興師﹐終不變悔是也。蓋以子胥爲直與多聞﹐何者﹖不敢虧君之義復父之讎﹐是其直也﹔子胥賢者﹐博古今之事﹐是其多聞矣﹐便辟﹐謂巧爲譬諭。善柔﹐謂口柔面柔體之屬。辯佞﹐辯爲媚矣。案今世間有一《論語》﹐音便辟爲「便僻」者﹐非鄭氏之意﹐通人所不取矣。

而不相迿﹐迿出表辭﹐猶先也。不當先相擊剌﹐所以伸孝子之恩。

○迿﹐音峻﹐又音巡﹐又玄徧反﹐先也。剌﹐七亦反。

﹝疏﹞注「迿出」至「先也」。

○解云﹕依《大司馬》﹐田獵習戰之時﹐云「爲表﹐百步則一﹐爲三表﹔又五十步爲一表」。然則表者﹐謂其戰時旅進旅退之限約。迿者﹐謂不顧步伍勉力先往之意﹐故曰出表辭。若然﹐所以伐吳之經﹐不使子胥爲兵首者﹐蓋以吳王討楚﹐兵爲蔡故﹐且舉君爲重﹐是以不得見也。

古之道也。

楚囊瓦出奔鄭。

庚辰﹐吳入楚。吳何以不稱子﹖據狄人盟於邢﹐有進行稱人。

○行﹐下孟反。

﹝疏﹞「楚囊瓦出奔鄭」。

○解云﹕《左氏》以爲戰不勝而去。上經稱人者﹐貶。範氏云「知見伐由已﹐故懼而出奔」﹐蓋何氏與之同。而戰時稱人者﹐行不進矣。

○注「據狄」至「稱人」。

○解云﹕卽僖二十年「秋﹐齊人﹑狄人盟於邢」﹐何氏云「狄稱人者﹐能常與中國也」是也。

反夷狄也。其反夷狄柰何﹖君捨於君室﹐大夫捨於大夫室﹐蓋妻楚王之母也。捨其室﹐因其婦人爲妻。日者﹐惡其無義。

﹝疏﹞注「日者﹐惡其無義」也者。正以《春秋》之義﹐入例書時﹐傷害多則月﹐卽定五年夏﹐「於越入吳」﹔僖三十三年「春﹐王二月﹐秦人入滑」之屬是。今而書日﹐故須解之。

五年﹐春﹐王正月﹐辛亥﹐朔﹐日有食之。是後臣恣日甚﹐魯失國寶﹐宋大夫叛。

﹝疏﹞注「是後」至「夫叛」。

○解云﹕蓋謂下八年秋﹐「晉趙鞅帥師侵鄭﹐遂侵衛」之文是也。云魯失國寶﹐卽下八年冬﹐「盜竊寶玉大弓」﹐傳云「季氏之宰﹐則微者也﹐惡乎得國寶而竊之」是也。云宋五大夫叛﹐卽下十一年「春﹐宋公之弟辰及仲佗﹑石彄﹑公子池自陳入於蕭﹐以叛」﹐「秋﹐宋樂世心自曹入於蕭」﹐何氏云「不言叛者﹐從叛臣﹐叛可知」是也。

夏﹐歸粟於蔡。孰歸之﹖諸侯歸之。曷爲不言諸侯歸之﹖據齊人來歸衛寶。

﹝疏﹞注「據齊」至「衛寶」。解云﹕在莊六年。

離至不可得而序﹐故言我也。時爲蔡新被彊楚之兵﹐故歸之粟﹐與戍陳同義。

○爲﹐於僞反。

﹝疏﹞注「時爲」至「之粟」。

○解云﹕卽《老子》云「大兵之後必有凶年」﹐彼注云「言妨其耕稼」是也。

○注「與戍陳同義」。

○解云﹕卽襄五年「冬﹐戍陳」﹐傳云「孰戍之﹖諸侯戍之。曷爲不言諸侯戍之﹖離至不可得而序」﹐彼注云「離至﹐離別前後至也。陳坐欲與中國﹐被彊楚之害﹐中國宜雜然同心救之﹐乃解怠前後至﹐不序以刺中國之無信」﹐故言我也。注云言我者﹐以魯至時書與魯微者同文。微者同文者﹐使若城楚丘辟魯獨戍之。今歸粟於蔡之義亦然﹐故云與戍陳同義矣。然則彼已有傳﹐而復發之者﹐正以歸戍之文異﹐故同之。

於越入吳。於越者何﹖越者何﹖不言或者﹐嫌兩國。

﹝疏﹞「於越者何」。

○解云﹕正以越爲國名﹐經典通稱﹐忽加「於」字﹐故執不知問。

○「越者何」。

○解云﹕問昭三十二年「夏﹐吳伐越」之屬矣。正以此文加「於」字﹐是以單言越者﹐翻然可怪﹐故執不知問。

○「不言」至「兩國」。

○解云﹕隱元年傳云「曷爲或言會﹐或言及」之屬皆言或﹐今此何故不云曷爲或言於越﹖或言越者﹖弟子之意本疑於越與越爲兩國﹐是以分別而問之。舊云正以僖四年傳云「執者曷爲或稱侯﹖或稱人﹖稱侯而執者﹐伯討也﹔稱人而執者﹐非伯討也」。然則彼言或者﹐乃是兩事之辭﹐今此若云曷爲或言越﹐或言於越﹐則嫌爲兩國﹐是以別之。

於越者﹐未能以其名通也。越者﹐能以其名通也。越人自名於越﹐君子名之曰越。治國有狀﹐能與中國通者﹐以中國之辭言之曰越﹔治國無狀﹐不能與中國通者﹐以其俗辭言之﹐因其俗可以見善惡﹐故云爾。赤狄以赤進者﹐狄於北方總名﹐赤者其別﹐與越異也。吳新憂中國﹐士卒罷敝而入之﹐疾罪重﹐故謂之於越。

○見﹐賢徧反。卒﹐子忽反。罷獘﹐音皮﹐獘亦作「敝」音同。

﹝疏﹞注「治國有狀」云云「治國無狀」云云。

○解云﹕此狀謂模狀也﹐模狀猶規矩。若有規矩﹐是得先生之術﹐故謂之進﹔若無規矩﹐是失治國之法﹐當獲咎禍﹐故謂之退﹐是以此注云治國有狀云云。治國無狀云云﹐凶儀云「無狀招禍義」﹐亦通於此。亦有一本狀皆作「禮」字﹐但非古本﹐是以不能得從之也。注「赤狄」至「異也」。

○解云﹕正以宣十一年「秋﹐晉侯會狄於攢函」之文﹐直單言狄﹐不言赤矣﹔宣十五年夏﹐「晉師滅赤狄潞氏」﹐傳云「潞子之爲善也」﹐「離於夷狄」﹐是其加赤爲進之事也。但狄者北方之總名﹐乃是鄙賤之號﹐赤者是其別稱﹐故得加之爲進矣。今越者﹐乃是其國名﹐若似齊﹑晉﹑魯﹑衛之屬﹐諸夏之人有禮儀者﹐其國名之上﹐不見加「於」處﹐惟有越爲此文﹐尋檢其事﹐此時入吳﹐實合罪貶﹐故注之。

○注「疾罪」至「於越」。

○解云﹕夷狄之稱﹐止有七等之名﹐州不若國﹐最其賤者﹐今乃加於﹐見其入吳之疾﹐故以罪重言之。

六月﹐丙申﹐季孫隱如卒。仲遂以貶起弒﹐是不貶﹐著其逐君者﹐舉君出爲重﹐故從季辛起之﹐猶衛孫寧。

○弒﹐音試。

﹝疏﹞注「仲遂」至「孫寧」。

○解云﹕宣八年「仲遂卒於垂」﹐傳云「仲遂者何﹖公子遂也。何以不稱公子﹖貶。曷爲貶﹖爲弒子赤貶」﹐是其以貶起弒也。案公子翚﹑仲遂之類﹐而不據之者﹐以其無卒文故也。今此欲道隱如之卒﹐經無貶文﹐故據卒時有貶文者言之也。欲舉君出爲重者﹐卽昭二十五年「九月﹐已亥﹐公孫於齊」是也。言舉其君出爲重﹐卽隱如之罪巳重﹐是以於卒不復貶也。言故從季辛起之者﹐卽昭二十五年「秋﹐七月﹐上辛﹐大雩。季辛﹐又雩」者﹐彼注云「不言下辛言季辛者﹐起季氏不執下而逐君」是也。言季辛巳起其逐君之義﹐是以於卒不勞更貶也。言猶衛孫寧者﹐卽襄十四年夏﹐「四月﹐已未﹐衛侯衎出奔齊」﹐注云「不書孫寧逐君者﹐舉君絕爲重」是也。

秋﹐七月﹐壬子﹐叔孫不敢卒。

冬﹐晉士鞅帥師圍鮮虞。

定公卷二十六﹝起六年﹐盡十五年﹞

定公卷二十六﹝起六年﹐盡十五年﹞

六年﹐春﹐王正月﹐癸亥﹐鄭遊遬帥師滅許﹐以許男斯歸。

二月﹐公侵鄭。月者﹐內有彊臣之讎﹐不能討﹐而外結怨﹐故危之。公至自侵鄭。

夏﹐季孫斯﹑仲孫何忌如晉。

秋﹐晉人執宋行人樂祁犁。

冬﹐城中城。

季孫斯﹑仲孫忌帥師圍運。此仲孫何忌也﹐曷爲謂之仲孫忌﹖譏二名。二名非禮也。爲其難諱也。一字爲名﹐令難言而易諱﹐所以長臣子之敬﹐不逼下也。《春秋》定﹑哀之間﹐文致太平﹐欲見王者治定﹐無所復爲譏﹐惟有二名﹐故譏之﹐此《春秋》之制也。

○爲其﹐於僞反。令﹐力呈反。易﹐以豉反。長﹐丁丈反。大﹐音泰。見﹐賢徧反。治﹐直吏反。復﹐扶又反。

﹝疏﹞「冬季孫斯﹑仲孫忌」。

○解云﹕古本無「何」字有者﹐誤也。《穀梁》及賈經皆無「何」字。又哀公三年經云「晉魏多帥師侵衛」﹐傳云「此晉魏曼多也。曷爲謂之晉魏多﹖譏二名。二名非禮也」。以此言之﹐則此經無「可」明矣﹐而賈氏云「《公羊》曰仲孫何忌者﹐蓋誤」。

○「此仲孫」至「之仲孫忌」。

○解云﹕正決上文夏「仲孫何忌如晉」之文也。

○注「一字」至「逼下」。解云﹕難言者﹐謂言難著。旣不言君父之名﹐卽是臣子之敬﹐故曰長臣子之敬也﹔動不違禮﹐爲下之易﹐故曰不逼下也。云《春秋》定﹑哀之間﹐文致太平者﹐實不太平﹐但作太平文而巳﹐故曰文致太平也。案《春秋說》﹐昭公亦爲所見之世﹐而此注偏指定﹑哀爲太平者﹐正以昭公之時﹐未譏二名故也。云惟有二名﹐故譏之者﹐文王之臣散宜生﹐孔子門人宓不齊之屬﹐皆親事聖人﹐而以二字爲名者﹐謂依古禮﹐若似堯名故勛﹐舜名重華﹐禹名文命﹐宣王之興﹐名子爲宮皇之屬是也。但孔子作《春秋》﹐欲攺古禮爲後王之法﹐是以譏其二名﹐故注卽言此《春秋》之制也。然則傳云「二名非禮」者﹐謂非新王禮﹐不謂非古禮也。

七年﹐春﹐王正月。

夏﹐四月。

秋﹐齊侯﹑鄭伯盟於咸。

○咸﹐音咸。

齊人執衛行人北宮結﹐以侵衛。

齊侯﹑衛侯盟於沙澤。大雩。先是公侵鄭﹐城中城﹐季孫斯﹑仲孫忌如晉圍運﹐費重不卹民之應。

○費重﹐芳味反﹐下同。

○

﹝疏﹞注「先是公侵鄭」。

○解云﹕卽上六年「二月﹐公侵鄭」是也。云城中城者﹐卽上六年「冬﹐城中城」是也。云季孫斯﹑仲孫忌如晉者﹐在上六年夏﹐而於「城中城」之下言之者﹐蓋遂重者先言之故也。云圍運者﹐卽上六年冬季孫斯﹑仲孫何忌圍運是。

齊國夏帥師伐我西鄙。

九月﹐大雩。承前費重不卹民﹐又重之以齊師伐我﹐我自救之役。

○重之﹐直用反。

冬﹐十月。

八年﹐春﹐王正月﹐公侵齊。公至自侵齊。

二月﹐公侵齊。三月﹐公至自侵齊。出入月者﹐內有彊臣之讎﹐外犯彊齊再出﹐尢危於侵鄭﹐故知入亦當蒙上月。

﹝疏﹞「春﹐王正月﹐公侵齊」。

○解云﹕侵伐例時﹐而此月者﹐正以內有彊臣之讎﹐而外犯彊齊﹐故危之。

○「公至自侵齊」。

○解云﹕以例言之﹐不蒙上月矣。

○注「出入」至「上月」。

○解云﹕正以《春秋》之例﹐有𨿽在月下而不蒙月者﹐故賈氏云「還至不月﹐爲曹伯卒月」是也﹐故何氏分疏之云。此定公侵齊﹐所以出入月者﹐正以內有彊臣之讎不能討﹐而外犯彊齊﹐頓煩再出﹐尢危於六年侵鄭之時﹐故知其入亦當蒙月也。上六年「二月﹐公侵鄭」﹐彼注云「月者﹐內有彊臣之讎﹐不能討﹐而外結怨﹐故危之也」﹐下經始云「公至自侵鄭」﹐則知何氏以爲至不蒙月﹐故此決云再出尢危於侵鄭﹐則知入亦當蒙月也。

曹伯露卒。

夏﹐齊國夏帥師伐我西鄙。

公會晉師於瓦。公至自瓦。此晉趙鞅之師也﹐但言晉師者﹐君不會大夫之辭也。公會大夫﹐不別得意﹐𨿽得意不致﹐此致者﹐諱公爲大夫所會﹐故使若得意者。

○別﹐彼列反。

﹝疏﹞注「此晉」至「之辭」。

○解云﹕正以下經云「晉趙鞅帥師侵鄭﹐遂侵衛」﹐故知此言公會晉師﹐是趙鞅之師矣。宣元年秋﹐「趙盾帥師救陳」﹐宋公以下「會晉師於斐林﹐伐鄭」﹐傳云「此晉趙盾之師﹐曷爲不言趙盾之師﹖君不會大夫之辭也」。今此文勢與彼正同﹐故此何氏取彼傳文以解之。

○注「公會」至「不致」。

○解云﹕莊六年作注云「公與二國以上出會盟﹐得意致地﹐不得意不致」。公與一國出會盟﹐得意致地﹐不得意不致」。然則公與諸侯尊同體敵﹐莫肯相下﹐故須別之﹐見其得意與否﹔若與大夫盟會之時﹐尊卑異等﹐得意可知﹐何勞別之乎﹖故僖二十五年冬﹐「公會衛子﹑莒慶盟於洮」﹐何氏云「洮﹐內地。公與未逾年君﹑大夫盟﹐不別得意﹐𨿽在外﹐猶不致也」是。云此致者﹐諱公爲大夫所會﹐故使若得意者﹐正以公與一國出會盟﹐得意致地﹐不得意不致。今此書致﹐故云使若得意者。

秋﹐七月﹐戊辰﹐陳侯柳卒。

晉趙鞅帥師侵鄭﹐遂侵衛。

○葬曹靖公。

○曹竫﹐才井反﹐本亦作「靖」。

九月﹐葬陳懷公。

季孫斯﹑仲孫何忌帥師侵衛。

冬﹐衛侯﹑鄭伯盟於曲濮。

○濮﹐音卜。

從祀先公。從祀者何﹖順祀也。復文公之逆祀。

﹝疏﹞「從祀者何」。

○解云﹕欲言其祭﹐經無宮廟之文﹔欲言非祭﹐謂之從祀﹐故執不知問。

文公逆祀﹐去者三人。諫不從而去之。

﹝疏﹞「文公逆祀﹐去者三人」。

○解云﹕謂文二年「八月﹐丁卯﹐大事於大廟﹐躋僖公」﹐傳云「躋者何﹖升也。何言乎升僖公﹖譏。何譏爾﹖逆祀也。其逆祀柰何﹖先禰而後祖也」是也。

定公順祀﹐叛者五人。諫不以禮而去曰叛。去與叛皆不書者﹐微也。不書禘者﹐後祫亦順﹐非獨禘也。言祀者﹐無巳長久之辭。不言僖公者﹐閔公亦得其順。

﹝疏﹞注「諫不」至「曰叛」。

○解云﹕謂諫君全不以禮﹐不從之而去者﹐謂之叛也。

○注「不書」至「禘也」。

○解云﹕何氏之意﹐以爲三年一祫﹐五年一禘﹐謂諸侯始封之年﹐禘祫並作之。但夏禘則不礿﹐秋祫則不嘗而巳。一祫一禘﹐隨次而下﹐其間三五參差﹐亦有禘祫同年時矣。若其有喪﹐正可於喪廢﹐其祫禘之年﹐仍自乘上而數之﹐卽僖八年「禘於大廟」之時﹐禘祫同年矣。至文二年「大事於大廟」之下﹐傳云「大事者何﹖大祫也」。何氏云「從僖八年禘數之知爲大祫」﹐是從僖八年禘祫同年數之﹐卽文二年爲祫年﹐文五年爲禘祫同年﹐又隨次而數之﹐至今定八年﹐亦禘祫同年矣。凡爲祭之法﹐先重而後輕﹐禘大於祫固當先之﹐則知此言從祀先公者﹐是禘明矣﹐故云不書禘者﹐後祫亦順﹐非獨禘也。若然﹐旣言是禘﹐理宜在夏﹐而在冬下者﹐當之矣。

○注「言祀」至「之辭」。

○解云﹕桓八年傳云「春曰祠」﹐何氏云「祠﹐猶食也﹐猶繼嗣也。春物始生﹐孝子思親繼嗣而食之﹐故曰祠﹐因以別死生」。然則此經何以不言從祭先公﹐或言大事於先公﹖而言祀者﹐見其相嗣不巳﹐長久常然﹐故云言祀者﹐無巳長久之辭。

○注「不言」至「其順」。

○解云﹕閔二年「夏﹐五月﹐乙酉﹐吉禘於莊公」﹐僖八年「秋﹐七月﹐禘於大廟」﹐文二年「八月﹐丁卯﹐大事於大廟」之文皆道其人﹐今此經文所以不言從祀僖公而言先公者﹐正以閔公亦得其順﹐是以不得特指之。

盜竊寶玉大弓。盜者孰謂﹖微而竊大﹐可怪﹐故問之。

﹝疏﹞注「微而」至「問之」。

○解云﹕哀四年傳云「弒君賤者窮諸人﹐此其稱盜以弒何﹖賤乎賤者也」。然則盜是微賤之稱﹐寶玉大弓國之重寶﹐故云微而竊大也。

謂陽虎也。陽虎者﹐曷爲者也﹖季氏之宰也。季氏之陪臣爲政者。

﹝疏﹞注「季氏」至「政者」。

○解云﹕季氏之宰﹐於國爲陪臣﹐而爲政於魯﹐故曰爲政也。

季氏之宰﹐則微者也﹐惡乎得國寶而竊之﹖陽虎專季氏﹐季氏專魯國。陽虎拘季孫﹐季氏逐昭公之後﹐取其寶玉﹐藏於其家。陽虎拘季孫﹐奪其寶玉。季孫取玉不書者﹐舉逐君爲重。

○惡乎﹐音烏。

﹝疏﹞注「季氏逐昭公」者。

○解云﹕在昭二十五年秋。

孟氏與叔孫氏疊而食之﹐睋而鋟其板﹐以瓜刻其饋斂板。

○疊﹐大結反﹐注同。食之﹐音嗣﹐下注「疊食」同。睋而﹐五多反﹐下同。鋟﹐本又作「鑯」﹐七廉反﹐又且審反﹐以瓜刻饋斂板也﹔本或作「鈠」﹐誤。

﹝疏﹞注「以瓜刻」至「板」。

○解云﹕謂以指瓜刻其饋器之上﹐斂藏衣物之板﹐謂蓋板也。

曰「某月某日﹐將殺我於蒲圃﹐力能救我則於是。」於是時。

○圃﹐本又作「甫」﹐同布古反﹐又音布。至乎日若時而出。臨南者﹐陽虎之出也﹐禦之。爲季孫禦。

﹝疏﹞「至乎日若時」。

○解云﹕謂至於某日如約之時也。以此言之﹐則知上文云某月某日﹐宜亦言其時﹐但傳家省去之﹐至此乃言若時﹐以刻日也。

○「臨南」至「之出」。

○解云﹕姊妹之子謂之出﹐蓋是虎之外生也。或雲從其家出而仕於公﹐亦不妨﹐下季氏云世世有子是矣。

於其乘焉﹐季孫謂臨南曰「以季氏之世世有子﹐言我季氏累世有女以爲臣。

○其乘﹐繩證反﹐下皆同。女﹐音汝。

﹝疏﹞「於其乘焉」者。

○解云﹕胃於其上車之時矣。子可以不免我死乎﹖」以義責之。臨南曰「有力不足﹐臣何敢不勉﹖」陽越者﹐陽虎之從弟也﹐爲右。爲季孫車右﹐實衛之。

○從弟﹐才用反﹐下同。

﹝疏﹞注「實衛之」。

○解云﹕謂守衛季孫﹐不令走。

諸陽之從者﹐車數十乘﹐至於孟衢﹐孟氏衢四達﹐可以橫去。

○數﹐所主反。

﹝疏﹞注「衢四」至「橫去」。

○解云﹕卽《釋宮》「四達謂之衢」﹐李巡云「四達各有所至曰」﹐衢孫氏曰「交通四出」是也。

臨南投策而墜之﹐策﹐馬捶也。見二家疊食之﹐欲將季孫由孟氏免之﹐恐陽越不聽﹐故詐投策﹐欲使下車。

○而墜﹐直類反。捶﹐章蕊反。陽越下取策﹐臨南駷馬﹐捶馬銜走。

○駷﹐本又作「扌敕」﹐字書無此字﹐相承用之﹐素動反。而由乎孟氏﹐陽虎從而射之﹐矢著於莊門。莊門﹐孟氏所入門名。言幾中季孫﹐賴門閉﹐故著門。

○射﹐食亦反。著﹐直略反﹐注同。莊﹐本或作「嚴」﹐亦音莊。幾﹐音祈。中﹐丁仲反。

○然而甲起於琴如﹐甲﹐公斂處父所帥也。琴如﹐地名。二家知出期﹐故於是時起兵。

﹝疏﹞注「甲公」至「地名」。

○解云﹕卽下傳云「旣駕﹐公斂處父帥師而至」是也。

○注「二家」至「起兵」。

○解云﹕卽上傳云「力能救我則於是」是也。

弒不成﹐卻反舍於郊﹐皆說然息。說﹐解捨。然﹐猶如。

○殺不﹐音試﹐下同﹐郤反﹐去略反﹐本又作「卻」。說然﹐本又作「稅」﹐始銳反﹐又他會反﹐注同。說﹐解捨也。然﹐猶如也。

﹝疏﹞「弒不成」。

○解云﹕正以季孫於陽虎爲君﹐故謂之弒也。卻反舍於郊者﹐謂上文陽虎從而射之時﹐逐之鄕孟氏﹐今而還去捨於郊﹐故曰卻反舍於郊﹐不謂元從郊來。

或曰「弒千乘之主﹐時季氏邑至於千乘。而不克﹐捨此可乎﹖」嫌其近而無所依。陽虎曰「夫孺子得國而巳﹐得免專國家而巳。如丈夫何﹖」如﹐猶柰也。丈夫﹐大人稱也。

○稱﹐尺證反。睋而曰「彼哉﹗彼哉﹗望見公斂處父師﹐而曰彼哉彼哉。再言之者﹐切遽意。

○遽﹐其慮反。趣駕。」使疾駕。

○趣﹐七欲反﹐一音七住反。旣駕﹐公斂處父帥師而至﹐公斂處父﹐孟氏﹑叔孫氏將兵之將。

﹝疏﹞注「公斂」至「之將」。解云﹕《左氏》以爲孟氏家臣。

慬然後得免﹐自是走之晉。寶者何﹖璋判白﹐判﹐半也。半圭曰璋﹐白藏天子﹐靑藏諸侯﹐魯得郊天﹐故錫以白。不言璋言玉者﹐起珪﹑璧﹑琮﹑璜﹑璋五玉盡亡之也。傳獨言璋者﹐所以郊事天﹐尢重。《詩》云「奉璋峨峨﹐髦士攸宜」是也。禮﹐珪以朝﹐璧以聘﹐琮以發兵﹐璜以發眾﹐璋以徵召。

○慬﹐其靳反。璋﹐音章﹐琮﹐在宗反。璜﹐音黃。峨峨﹐五多反﹐本又作「蛾」。髦﹐音毛。

﹝疏﹞「寶者何」。

○解云﹕欲言貴物﹐微者竊之﹔欲言賤物﹐又在弓玉之上﹐故執不知問。

○注「半圭曰璋」。

○解云﹕《釋器》無文。云白藏天子﹐靑藏諸侯﹐《春秋說》文。云不言璋言玉者﹐起珪﹑璧﹑琮﹑璜﹑璋五玉盡亡之也者﹐正以玉爲總名故也。

○注「詩云「」至「徵召」。

○解云﹕言文王祭皇天上帝時﹐在助祭者奉此半珪之璋﹐其儀容峨峨盛莊矣﹐盡是俊士之所宜利。何氏與鄭同。云禮﹐珪以朝﹐璧以聘﹐琮以發兵﹐璜以發眾﹐璋以徵召者﹐時王之禮也。

弓繡質﹐質﹐拊也。言大者﹐力千斤。

○拊﹐芳甫反﹐又方千反。

﹝疏﹞注「言大者﹐力千斤」。

○解云﹕千斤之文﹐何氏有所見。《家語》云「三十斤爲鈞﹐四鈞謂之石。」然則千斤之弓﹐其力八石三斗有餘﹐故《左傳》云「可以威不軌﹐戒不虞也」。

龜靑純。純﹐緣也。謂緣甲﹤再頁﹥也。千歲之龜靑髯﹐明於吉凶。《易》曰「定天下之吉凶﹐成天下之亹亹者﹐莫善乎蓍龜。」經不言龜者﹐以先知﹐從寶省文。謂之寶者﹐世世保用之辭﹐此皆魯始封之錫。不言取而言竊者﹐正名也。定公從季孫假馬﹐孔子曰「君之於臣﹐有取無假﹐而君臣之義立」。主書者﹐定公失政﹐權移陪臣﹐拘其尊卿﹐喪其五玉﹐無以合信天子﹐交質諸侯﹐當絕之。不書拘季孫者﹐舉五玉爲重。書大弓者﹐使若都以國寶書﹐微辭也。

○靑純﹐之閏反﹐注同。純緣﹐悅絹反﹐下同。﹤冉頁﹥﹐而占反。亹﹐文匪反。蓍﹐音屍。喪﹐息浪反。

﹝疏﹞注「千歲之龜靑﹤冉頁﹥」。

○解云﹕以時事知之也。

○注「易曰」至「著龜也」。

○解云﹕此皆《上系辭》文也。今《易》本善作「大」字爲異。彼注云「凡天下之善惡﹐及沒沒之眾事﹐皆成定之」﹐言其廣大無不包也。

○注「經不言龜」至「微辭也」。

○解云﹕弓繡質﹐龜靑純」﹐然則此等皆喪之﹐而經言大弓﹐特不言龜者﹐正以《禮器》《郊特牲》陳幣之時﹐云龜爲前列先知也﹐以其先知﹐故得從寶省文。然則龜非珠玉而得從寶省文者﹐以其能定吉凶﹐可以世世保而用之﹐故注云「謂之寶者﹐世世保用之辭」。云此皆魯始封之錫者﹐《左傳》定四年具有其文也。云不言取而言竊者﹐正名也者﹐正所以不言盜取而言竊者﹐盜是卑賤之稱﹐是以不得言取也。竊者﹐是其正名﹐是以卽引《家語》以証之。定公從季孫假馬﹐孔子曰「君之於臣有取無假﹐而君臣之義立」者﹐《家語》文。云無以合信天子﹐交質諸侯﹐當絕之者﹐卽上注云「珪以朝﹐璧以聘」﹐今珪璧盡亡﹐故言此也。云書大弓者﹐使若都以國寶書﹐微辭也者﹐言大弓與龜皆可保用﹐所以龜得從寶省文﹐而特書大弓不省文﹐使若都以國寶書﹐作微辭之義﹐何者﹖經言盜竊寶玉大弓﹐若似所謂寶玉者﹐卽大弓是﹐言可世世傳保而金玉之然﹐故得爲微辭也。

九年﹐春﹐王正月。

夏﹐四月﹐戊申﹐鄭伯囆卒。

○囆﹐敕邁反﹐《左氏》作「蠆」。

得寶玉大弓。何以書﹖國寶也。喪之書﹐得之書。微辭也﹐使若都以重國寶故書。不以罪定公者﹐其寶失之﹐當坐﹔得之﹐當除。以竊寶不月﹐知得例不蒙上月。

○喪﹐息浪反。

﹝疏﹞注「微辭」至「故書」。

○解云﹕寶玉大弓者﹐乃是周公初封之時受賜於周之物﹐而必藏之魯者﹐欲使世世子孫無忘於周﹐而定公失之﹐季氏奪之﹐皆當合絕。而上文直言「盜竊寶玉大弓」﹐此文直云「得寶玉大弓」﹐傳云「何以書﹖國寶也。喪之書﹐得之書」﹐不見貶之者﹐正言作微辭﹐使若都以重國寶之故而書之﹐文更無刺譏之義也。然則此言微辭者﹐仍與上文共爲一事﹐以上元年「定﹑哀多微辭」之下﹐何氏首數喪失國寶而巳。

○注「不巳」至「當除」。

○解云﹕上文之下有注云「無以合信天子﹐交質諸侯﹐當絕」﹐今此寧知不復闕絕之者﹐正以得之當除故也。杜氏云「弓﹑玉﹐魯之分器﹐得之足以爲榮﹐失之足以爲辱﹐故重而書之」﹐義亦通於此。云以竊寶不月云云者﹐卽上八年經云「冬﹐衛侯﹑鄭伯盟於曲濮﹐從祀先公﹐盜竊寶玉大弓」是也﹐則知今𨿽文承四月之下﹐不蒙上月明矣。

六月﹐葬鄭獻公。

秋﹐齊侯﹑衛侯次於五氏。欲伐魯也。善魯能卻難早﹐故書次而去。

○卻難﹐起略反﹔下乃旦反。卻﹐亦作「卻」。

﹝疏﹞注「欲伐」至「而去」。

○解云﹕知欲伐魯者﹐正以直書其次﹐上下更無起文﹐乃與莊十年「夏﹐六月﹐齊師﹑宋師次於郎。公敗宋師於乘丘」之文同。故知正欲伐魯也。故彼傳云「其言次於郎何﹖伐也」﹐「我能敗之﹐故言次也」是也﹐彼注云「此解本所以不言伐言次意也﹐二國才止次未成於伐﹐魯卽能敗宋師﹐齊師罷而去﹐故不言伐言次也。明國君當彊﹐折衝當遠﹐魯微弱﹐深見犯﹐至於近邑﹐賴能速勝之﹐故云爾」。所以彊內者﹐是其書次云「欲伐魯﹐善其卻難早之文﹐其餘見言次不欲伐魯者﹐皆自有起文﹐卽次聶北救邢﹐伐楚次於陘之屬是也。

秦伯卒。

冬﹐葬秦哀公。

十年﹐春﹐王三月﹐及齊平。月者﹐頰谷之會﹐齊侯欲執定公﹐故不易。

○不易﹐以豉反﹐下同。

﹝疏﹞注「月者」至「不易」。

○解云﹕下十一年「冬﹐及鄭平」﹐「叔還如鄭蒞盟」﹐則知平例書時﹐而有月者﹐皆見義矣。而言不易者﹐卽莊十三年「冬﹐公會齊侯盟於柯」﹐傳云「何以不日﹖易也」﹐何氏云「易﹐猶佼易也﹐相親信無後患之辭」。然則此書「月者﹐頰谷之會﹐齊侯欲執定公﹐故不易」﹔宣十五年「夏﹐五月﹐宋人及楚人平」之下﹐何氏云「月者﹐專平不易」﹔昭七年「春﹐王正月﹐曁齊平」﹐何氏云「月者﹐剌內曁曁也」者﹐皆與鄕解合。

夏﹐公會齊侯於頰谷。公至自頰谷。上平爲頰谷之會不易﹐故月。致地者﹐頰谷之會﹐齊侯作侏儒之樂﹐欲以執定公。孔子曰「匹夫而熒惑於諸侯者誅」﹐於是誅侏儒﹐首足異處﹐齊侯大懼﹐曲節從教﹐得意故致也。

○頰谷﹐古協反﹐《左氏》作「夾谷」。熒惑﹐音螢﹐一音幹瓊反。處﹐昌慮反。

﹝疏﹞注「上平」至「致地」。

○解云﹕莊六年何注云「公與一國出會盟得意致地﹐不得意不致」﹐卽桓二年秋﹐「公及戎盟於唐」﹐「冬﹐公至自唐」﹔隱二年「秋﹐八月﹐庚辰﹐公及戎盟於唐」之屬是也。今此上平爲頰谷之會不易﹐故月﹐卽此平不得意也。而致地者﹐正以初𨿽見脇﹐終竟得意故也。云頰谷之會至「曲節從教」﹐《家語》及《晏子春秋》文也。

晉趙鞅帥師圍衛。

齊人來歸運﹑讙﹑龜﹑陰田。齊人曷爲來歸運﹑讙﹑龜﹑陰田﹖據齊嘗取魯邑。

﹝疏﹞注「據齊」至「魯邑」。解云﹕卽宣元年「六月﹐齊人取濟西田」﹐哀八年「夏﹐齊人取讙及僤」之文是也。

孔子行乎季孫﹐三月不違﹐孔子仕魯﹐政事行乎季孫﹐三月之中不見違﹐過是違之也。不言政行乎定公者﹐政在季氏之家。

﹝疏﹞「孔子」至「不違」。

○解云﹕《孔子家語》亦有此言。若以《家語》言之﹐孔子今年從邑宰爲司空﹐旣爲大夫﹐故有行於季孫之義。

齊人爲是來歸之。齊侯自頰谷會歸﹐謂晏子曰「寡人或過於魯侯﹐如之何﹖」晏子曰「君子謝過以質﹐小人謝過以文。齊嘗侵魯四邑﹐請皆還之。」歸濟西田不言來﹐此其言來者﹐巳絕﹐魯不應復得﹐故從外來常文﹐與齊人來歸衛寶同﹐夫子𨿽欲不受﹐定公貪而受之﹐此違之驗。

○爲﹐於僞反。復得﹐扶又反﹐年末及十一年同。

﹝疏﹞注「齊侯自頰谷」至「還之」。

○解云﹕皆《晏子春秋》及《家語》《孔子世家》之文。其四邑者﹐蓋運也﹑讙也﹑龜也﹑陰也。邑而言田者﹐桓元年傳云「田多邑少稱田」﹐然則此等皆是土地頃畝多﹐邑內人民少﹐故稱田。龜亦是邑﹐非山名﹐賈﹑服異。若欲同於賈﹑服﹐卽云上二邑﹐邑內人民多﹐故舉邑名。龜陰言田者﹐龜是山名﹐直得田而不得邑﹐而言侵魯四邑﹐請皆歸之者﹐謂𨿽有此請﹐齊君不全許﹐是以但得三邑而巳﹐蓋非何氏之意。

○注「歸濟」至「寶同」。

○解云﹕宣十年「齊人歸我濟西田」者﹐是其不言來之文也。言已絕﹐魯不應復得者﹐卽彼傳云「齊巳取之矣﹐其言我何﹖未絕於我也。曷爲未絕於我﹖齊巳言取之矣」﹐注云「齊巳言語許取之」﹔「其實未之齊也」﹐注云「其人民貢賦尙屬於魯﹐實未歸於齊。不言來者﹐明不從齊來﹐不當取邑」。然則彼以未絕於魯﹐魯猶合得之﹐明其不從齊來﹐齊人不當坐取邑﹐故不言來。此言來者﹐入齊巳久﹐絕於魯﹐不應復得之﹐故言來﹐從外來常文也。言魯不應復得者﹐止以不能保守先君世邑而失之故也。言與齊人來歸衛寶同者﹐卽莊六年「冬﹐齊人來歸衛寶」是也。

○注「夫子」至「之驗」。解云﹕知夫子𨿽欲不受者﹐正以四邑屬齊﹐年歲淹久﹐巳絕於魯﹐魯不應得﹐頰谷之會﹐討殺侏儒﹐威劫齊侯﹐方始歸之﹐𨿽日獲田﹐君子不貴﹐故知孔子之意不欲受也。若然﹐莊十三年曹子手劍而劫桓公﹐是以齊人歸我汶陽之田﹐何氏云「劫桓公取汶陽田不書者﹐諱行詐劫人也」。然則此亦威劫齊侯而得田邑﹐與彼不異﹐而書不諱者﹐正以曹子本意行劫以求汶陽之田﹐君子恥其所爲﹐故不書也。今在頰谷之會﹐孔子相儀﹐正欲兩君揖讓行盟會之禮﹐阻齊爲不道﹐熒惑魯侯而欲執之﹐孔子誅之﹐手足異處﹐齊侯內懼﹐歸其四邑以謝焉﹐於其本情﹐實非劫詐﹐書而不諱﹐不亦宜乎﹖言此違之驗者﹐欲對上傳云「孔子行乎季孫﹐三月不違」文也。

叔孫州仇﹑仲孫何忌帥師圍郈。

○郈﹐音後。

秋﹐叔孫州仇﹑仲孫何忌帥師圍費。

宋樂世心出奔曹。

宋公子池出奔陳。

○池﹐《左氏》作「地」。

﹝疏﹞「帥師圍費」者。

○解云﹕《左氏》《穀梁》此費字皆爲「郈」﹐但《公羊》正本作「費」字﹐與二家異﹔賈氏不云《公羊》曰費者﹐蓋文不備﹐或所見異也。「宋樂世心」者﹐世字亦作「泄」字者﹐故賈氏言焉﹐《左氏》《穀梁》作「大」字。

冬﹐齊侯﹑衛侯﹑鄭遊遬會於鞍。

○於鞍﹐《左氏》作「安甫」。「會於鞍」者。

○解云﹕《左氏》《穀梁》作「安甫」﹔賈氏不云《公羊》曰鞍者﹐亦是文不備。《穀梁》經甫亦有作「浦」字者。

叔孫州仇如齊。

齊公之弟辰﹐曁宋仲佗﹑石彄出奔陳。復出宋者﹐惡仲佗悉欲帥國人去﹐故舉國言之﹐公子池﹑樂世心﹑石彄從之皆是也。辰言曁者﹐明仲佗彊與俱出也。三大夫出不月者﹐舉國﹐危亦見矣。

○曁﹐其器反。佗﹐大多反。彄﹐古侯反。惡﹐烏路反。彊﹐其丈反。見﹐賢徧反。

﹝疏﹞注「復出宋」至「出也」。

○解云﹕如此注者﹐正決昭二十年「冬﹐十月﹐宋華亥﹑向寧﹑華定出奔陳」﹐不重言宋向寧也。云公子池﹑樂世心﹑石彄從之皆是也者﹐下十一年經文也。云辰言曁者﹐明仲佗彊與俱出也者﹐正以隱元年傳云「曁﹐猶曁曁也。及﹐我欲之。曁﹐不得巳也」。然則弟辰是時事不獲已而從去﹐故曰明仲佗彊與俱出也。知非辰彊之者﹐正以莊三十二年公子牙﹐昭元年招之屬﹐以其有罪﹐皆去弟以貶之﹐今不去弟﹐故知仲佗彊之矣。

○注「三大」至「見矣」。解云﹕《春秋》之例﹐外大夫出奔悉書時﹐卽襄三十一年「秋﹐晉欒盈出奔楚」﹐二十八年「冬﹐齊慶封來奔」之屬是也。其眾出奔者﹐於國尢危﹐故書月﹐卽昭二十年「冬﹐十月﹐宋華亥﹑向寧﹑華定出奔陳」﹐何氏云「月者﹐危三大大同時出奔﹐將爲國家患﹐明當防之」是也。然則彼以三大夫同出奔﹐是以書月以見危﹔此亦三大夫同出﹐不月者﹐正以舉國﹐見其欲率國人去﹐其危亦見矣﹐是以不勞書月以見危也。

十有一年﹐春﹐宋公之弟辰﹐及仲佗﹑石彄﹑公子池自陳入於蕭﹐以叛。不復言宋仲佗者﹐本舉國巳明矣。辰言及者﹐後汲汲﹐當坐重。

○復﹐扶又反。

﹝疏﹞注「本舉」至「坐重」。

○解云﹕謂奔時舉言宋仲佗﹐是其欲率國人去巳明矣﹐是以此經不復言宋也。云辰言及者﹐後汲汲﹐當坐重者﹐正以隱元年傳云「及﹐猶汲汲﹐及我欲之」﹐故知辰言及者﹐是其汲汲也。而言後汲汲者﹐欲言初出之時﹐事不獲巳﹐未及汲也。言當重者﹐惡其母弟之親而汲汲於叛﹐故當合坐﹐重於疏者。

夏﹐四月。

秋﹐宋樂世心自曹入於蕭。不言叛者﹐從叛臣﹐叛可知。

﹝疏﹞注「不言」至「可知」。

○解云﹕決上經「自陳入於蕭﹐以叛」文也。

冬﹐及鄭平。

叔還如鄭蒞盟。

十有二年﹐春﹐薛伯定卒。不日月者﹐子無道﹐當廢之而以爲後﹐未至三年﹐失眾見弒﹐危社稷宗廟﹐禍端在定﹐故略之。

○見殺﹐音弒。

﹝疏﹞注「不日」至「略之」。

○解云﹕今責日月者﹐正以所見之世﹐小國之卒例書日月﹐卽昭三十一年「夏﹐四月﹐丁巳﹐薛伯穀卒」之屬是也。今不具日月﹐故解之。言子未三年失眾見弒者﹐卽下十三年冬﹐「薛弒其君比」是也。《春秋》之例﹐稱國以弒者﹐失眾見弒之辭」﹐故文十八年冬﹐「莒弒其君庶其」﹐傳云「稱國以弒者﹐眾弒君之辭」﹐何氏云「一人弒君﹐國中人人盡喜﹐故舉國以明失眾﹐當坐絕也。例皆時者﹐略之也」﹐故此作注云「未至三年﹐失眾見弒」也。云禍端在定﹐定字亦有作「在是」字者﹐今解從定也。

夏﹐葬薛襄公。

叔孫州仇帥師墮郈。

○墮﹐許規反﹐下同。衛公孟彄帥師伐曹。

季孫斯﹑仲孫何忌帥師墮費。曷爲帥師墮郈﹖帥師墮費﹖據城費。

﹝疏﹞注「據城費」。

○解云﹕卽襄七年「城費」是也。然則彼時城費﹐今乃墮之﹐似於義反﹐故以爲難。

孔子行乎季孫﹐三月不違﹐曰「家不藏甲﹐邑無百雉之城」。於是帥師墮郈﹐帥師墮費。郈﹐叔孫氏所食邑。費﹐季氏所食邑。二大夫宰吏數叛﹐患之﹐以問孔子﹐孔子曰「陪臣執國命﹐采長數叛者﹐坐邑有城池之固﹐家有甲兵之藏故也」。季氏說其言而墮之。故君子時然後言﹐人不厭其言﹐書者﹐善定公任大聖﹐復古制﹐弱臣勢也。不書去甲者﹐舉墮城爲重。

○吏數﹐所角反。采長﹐七伐反﹔下丁丈反。說﹐音悅。厭﹐於艷反。去﹐起呂反。

﹝疏﹞「孔子行」至「三月不違」。

○解云﹕案上十年齊人來歸邑之下﹐傳云「孔子行乎季孫﹐三月不違」﹐以此言之﹐三月之外﹐違之明矣﹐故上有注云「定公貪而受之」﹐此違之驗。然則三月之後﹐必似違之﹐今此傳文復言之者﹐蓋不違有二﹐何者﹖案如《家語》定十年之時﹐孔子從邑宰爲司空﹐十一年又從司空爲司寇。然則爲司空之時﹐能別五土之宜﹐咸得其所﹐爲季孫所重﹐是以三月不違也﹐齊人遂懼﹐來歸四邑矣﹔及作司寇之時﹐攝行相事﹐設法而用之﹐國無姦民﹐在朝七日﹐誅亂政大夫少正卯﹐戮於兩觀之下﹐屍諸朝三日﹐政化大行﹐季孫重之﹐復不違三月﹐是以此傳文言其事矣。

○「家不」至「之城」。

○解云﹕同之《左氏》﹐則邑無百雉之城者﹐亦據侯伯大都巳言之﹐若與之異﹐則魯凡邑皆然也。

○注「二大夫宰吏數叛﹐患之」者。

○解云﹕卽上十年夏﹐「叔孫州仇﹑仲孫何忌帥師圍郈」﹐「秋﹐叔孫州仇﹑仲孫何忌帥師圍費」之屬是也。郈﹑費二邑﹐相因言之﹐故謂之數耳。

○注「以問」至「墮之」。

○解云﹕《春秋說》及《史記》皆有此言。云故君子時然後言﹐人不厭其言者﹐《論語》文也。云不書去甲者﹐舉墮城爲重者﹐正以傳云「家不藏甲﹐邑無百雉之城」﹐明其並從二事﹐而特舉墮城﹐不書去家之甲者﹐舉重故也。必知去甲亦合書者﹐正以成元年「三月﹐作丘甲」﹐書之於經﹐明知去甲亦合書矣。

雉者何﹖五板而堵﹐八尺曰板﹐堵凡四十尺。

○堵﹐丁古反。

﹝疏﹞「雉者何」。

○解云﹕正以傳言「邑無百雉之城」﹐經典未有其事﹐須知雉之度數﹐故執不知問。

○注「八尺曰板」者。解云﹕《韓詩外傳》文。

五堵而雉﹐二百尺。百雉而城。二萬尺﹐凡周十一里三十三步二尺﹐公侯之制也。禮﹐天子千雉﹐蓋受百雉之城十﹐伯七十雉﹐子男五十雉﹔天子周城﹐諸侯軒城。軒城者﹐缺南面以受過也。

﹝疏﹞注「二萬」至「制也」。

○解云﹕公侯方百雉﹐《春秋說》文也。古者六尺爲步﹐三百步爲裏﹐計一里有千八百尺﹐十里卽有萬八千尺﹐更以一里三十三步二尺﹐爲二千尺﹐通前爲二萬尺也﹐故云二萬尺﹐凡周十一里三十二步二尺也。云禮﹐天子千雉者﹐《春秋說》文也。云蓋受百雉之城十者﹐謂公侯於天子﹐十取一之義﹐似若《孟子》與《司馬法》云「天子囿方百里公侯十里﹐是十取一之文也。云「伯七十雉子男五十雉者﹐《春秋說》文。

○注「天子」至「過也」。

○解云﹕天子周城﹐諸侯軒城者﹐《春秋說》文。云缺其南面﹐以受過也者﹐正以諸侯軒縣闕南方﹐則雉軒城亦宜然。案舊古城無如此者﹐蓋但孔子設法如是﹐後代之人不能盡用故也。或者但不設射垣以備守﹐故曰缺其南面以受過﹐不妨仍有城。

秋﹐大雩。不能事事信用孔子﹐聖澤廢。

﹝疏﹞注「不能」至「澤廢」。

○解云﹕並謂三月之後違之。

冬﹐十月﹐癸亥﹐公會晉侯盟於黃。

○十有一月﹐丙寅﹐朔﹐日有食之。是後薛弒其君比﹐晉荀寅﹑士吉射入於朝歌以叛。

○射﹐食亦反﹐又食夜反。朝歌﹐如字。

﹝疏﹞注「是後」至「以叛」。

○解云﹕在十三年冬。云晉荀寅﹑士吉射入於朝歌以叛者﹐亦在十三年冬。案晉荀寅﹑士吉射叛﹐在弒比之前﹐而後言之者﹐正以弒君之變重﹐故先取以應之。

公至自黃。

十有二月﹐公圍成。公至自圍成。成﹐仲孫氏邑。圍成月又致者﹐天子不親徵下土﹐諸侯不親徵叛邑。公親圍成不能服﹐不能以一國爲家﹐甚危﹐若從他國來﹐故危錄之。

﹝疏﹞注「圍城」至「錄之」。

○解云﹕《春秋》義圍例書時﹐卽宣十二年春﹐「楚子圍鄭」之文是﹐今此書月﹐故解之。莊二十七年注云「凡公出在外致﹐在內不致」﹐今此在內而致﹐故須解之。雲天子不親徵下土者﹐卽《公羊說》云一國叛﹐王自徵之﹐君四國皆叛﹐安得四王而徵也者﹖是其義也。若然﹐桓五年「秋﹐蔡人﹑衛人﹑陳人從王伐鄭」﹐傳云「其言從王伐鄭何﹖從王正也」﹐彼注云「美其得正義也﹐故以從王徵伐錄之」。然則天子不親徵下土而美之者﹐直是美諸侯之得正﹐猶自不言桓王伐鄭之善﹐故彼注又云「蓋起時天子微弱﹐諸侯背叛﹐莫肯從王者徵伐﹐以善三國之君﹐獨能尊天子死節。稱人者﹐剌王者也。天下之君﹐海內之主﹐當秉綱撮要﹐而親自用兵﹐故見其微弱﹐僅能從微者﹐不能從諸侯﹐猶莒稱人則從不疑也」是。《書序》曰「啟與有扈戰於甘之野﹐作《甘誓》」﹐其經曰「大戰於甘﹐乃召六卿」者﹐何氏以爲啟非至徳之主﹐是以親徵有扈﹐非《春秋》所美﹐豈害其義也﹖云諸侯不親徵叛邑者﹐正以諸侯於天子﹐亦宜以國爲家﹐猶如天子之有天下也﹐而不能全服﹐親自徵之﹐故爲非禮﹐而爲《春秋》所刺也。

十有三年﹐春﹐齊侯﹑衛侯次於垂瑕。

○垂瑕﹐如字﹐又音加﹐二傳作「垂葭」。。

夏﹐築蛇淵囿。

大蒐於比蒲。

○大廋﹐所求反﹐本又作「蒐」。比﹐音毗。

﹝疏﹞「夏築淵囿」。

○解云﹕成十八年秋﹐「築鹿囿」﹐傳云「何以書﹖譏。何譏爾﹖有囿矣﹐又爲也」。彼注云「刺奢泰妨民」也。然則彼有成說﹐故此處不復解之。

○「大蒐於比蒲」。

○解云﹕桓六年注云「五年大簡車徒﹐謂之大蒐」是也。所以書者﹐卽昭八年「秋﹐蒐於紅」之下﹐傳云「蒐者何﹐簡車徒也。何以書﹖蓋以罕書也」﹐但彼巳解訖﹐故此處不復論之。

衛公孟彄帥師伐曹。

秋﹐晉趙鞅入於晉陽以叛。

冬﹐晉荀寅及士吉射入於朝歌以叛。

晉趙鞅歸於晉。此叛也﹐其言歸何﹖據叛與出入惡同。

﹝疏﹞注「據叛」至「惡同」。

○解云﹕桓十五年傳例云「復歸者﹐出惡﹐歸無惡﹔復入者﹐出無惡﹐入有惡。入者﹐出入有惡﹔歸者﹐出入無惡」。然則書叛者﹐出入惡同﹐不宜書歸﹐作出入無惡之文﹐故難之。

以地正國也。軍以井田立數﹐故言以地。

﹝疏﹞注「軍以」至「以地」。

○解云﹕假令天子六軍﹐方伯二軍之屬﹐皆以井田多少計出其數﹐故曰軍以井田立數也。今趙鞅以此井田之兵﹐逐君側之惡人﹐故云以地正國也。

其以地正國柰何﹖晉趙鞅取晉陽之甲﹐以逐荀寅與士吉射。荀寅與士吉射者曷爲者也﹖君側之惡人也。此逐君側之惡人﹐曷爲以叛言之﹖無君命也。無君命者﹐操兵鄕國﹐故初謂之叛﹐後知其意欲逐君側之惡人﹐故錄其釋兵﹐書歸赦之﹐君子誅意不誅事。晉陽之甲者﹐趙簡子之邑﹐以邑中甲逐之。

○操﹐七曹反。鄕﹐許亮反。

﹝疏﹞注「君子」至「誅事」。

○解云﹕君子之人﹐探端知緒﹐但誅其意﹐若輕而難原﹔不誅其事﹐若重而可恕﹐以趙鞅意實非逆﹐但以持兵鄕國爲罪﹐是以《春秋》書歸以捨之﹐故曰誅意不誅事也。

薛弒其君比。

十有四年﹐春﹐衛公叔戍來奔。

晉趙陽出奔宋。

○晉趙陽﹐《左氏》作「衛趙陽」。

﹝疏﹞「晉趙陽出奔宋」。

○解云﹕《穀梁》與此同﹐《左氏》作「衛趙陽」字也。

三月﹐辛巳﹐楚公子結﹑陳公子佗人帥師滅頓﹐以頓子牄歸。不別以歸何國者﹐明楚﹑陳以滅人爲重﹐頓子以不死位爲重。

○公子佗人﹐大河反﹐二傳作「公孫佗人」。牄﹐七良反﹐二傳作「牂」。別﹐彼列反。

﹝疏﹞「以頓子牄歸」。

○解云﹕《左氏》《穀梁》皆作「頓子牂」字﹐賈氏不注﹐文不備。

○注「不別」至「之重」。

○解云﹕正以上四年「滅沈﹐以沈子嘉歸」﹐六年「以許男斯歸」之屬﹐其上文皆直一國大夫而巳﹐是以其經宜言以歸﹐不假分別。今此經上載二國﹐其下直言以歸而巳﹐似非詳備之義﹐是以解之。云明楚﹑陳以滅人爲重者﹐正以二國之卿﹐擅相滅獲﹐其過巳深﹐假言歸楚﹐不足輕陳之罪﹔假言歸陳﹐不足減楚之惡﹐故曰明楚﹑陳以滅人爲重。云頓子以不死位爲重者﹐諸侯之禮﹐當合死位﹐頓子不死﹐其過巳深﹐何假書言歸於某乎﹖故云頓子以不死位爲重也。

夏﹐衛北宮結來奔。

五月﹐於越敗吳於醉李。月者﹐爲下卒出。

○醉李﹐本又作「雋」﹐音同。爲﹐於僞反。

﹝疏﹞注「月者﹐爲下卒出」。

○解云﹕隱六年有注云「戰例時﹐偏戰日﹐詐戰月。不日者﹐鄭詐之」。然則諸侯之例﹐詐戰者月﹐今此兩夷相敗﹐文宜略於諸夏﹐而經書月﹐故知爲下卒文出矣。

吳子光卒。

公會齊侯﹑衛侯於堅。

○堅﹐如字﹐本又作「掔」﹐音牽﹐《左氏》作「牽」。公至自會。

秋﹐齊侯﹑宋公會於洮。

○洮﹐他切反。

天王使石尙來歸脤。石尙者何﹖天子之士也。天子上士﹐以名氏通。

○脤﹐市軫反。

﹝疏﹞「石尙者何」。

○解云﹕欲言大夫﹐單名無字﹔欲言微者﹐名氏俱見﹐故執不知問。

○注「天子」至「氏通」。

○解云﹕傳直雲天子之士﹐而知上士者﹐何氏以爲《春秋》之例﹐天子上士以名氏通﹐中士以官錄﹐下士略稱人。今此經書其名氏﹐故知之。何氏意必知例然者﹐正以傳云「石尙者何﹖天子之士」﹐隱元年傳云「宰者何﹖官也。咺者何﹖名也。曷爲以官氏﹖宰﹐士也」﹐僖八年傳云「王人者何﹖微者也。曷爲序乎諸侯之上﹖先王命也」。然則以此三處之傳言之﹐則知單名繼官﹐不以名氏通﹔單稱王人云者﹐不以名見﹐故隱元年注云「天子之上士以名氏通﹐中士以官錄﹐下士略稱人」是也。

脤者何﹖俎實也。實俎肉也。

﹝疏﹞「脤者何」。

○解云﹕欲言天子賜之祭肉﹐不見魯侯助祭之文﹔欲言脤非祭肉﹐不應遠來歸之﹐故執不知問。

○「俎實也」者。

○解云﹕謂以肉塡實於俎上﹐故注雲實俎肉也﹐徳言實俎之肉也。

腥曰脤﹐熟曰燔。禮﹐諸侯朝天子﹐助祭於宗廟﹐然後受俎實。時魯不助祭而歸之﹐故書以譏之。

○燔﹐本亦作「膰」﹐又作「繙」﹐音煩。

﹝疏﹞注「禮諸侯」至「譏之」。

○解云﹕正以魯無朝聘天子之處﹐而書歸脤以譏之﹐則知助祭於宗廟者﹐有受俎實之禮矣。《論語》云「祭於公﹐不宿肉」者﹐義亦通於此。宗伯以脤膰之禮﹐親兄弟之國﹐似不通於異姓者﹐何氏所不取。

衛世子蒯聵出奔宋。主書者﹐子𨿽見逐﹐無去父之義。

○蒯聵﹐苦怪反﹔下五怪反。

﹝疏﹞注「主書」至「之義」。

○解云﹕父子天倫﹐無相去之義﹐子若大爲惡逆﹐人倫之所不容﹐乃可竄之深宮﹐閽人固守﹔若小小無道﹐當安處之﹐隨宜罪譴﹐令其克攺﹐寧有逐之佗國﹐爲宗廟羞﹖且子之事父﹐𨿽其見逐﹐止可起敬起孝﹐號泣而諫之﹐諫若不入﹐悅則復諫﹐自不避殺﹐如舜與宜咎之徒﹐寧有去父之義乎﹖今大子以小小無道﹐衛侯惡而逐之﹔父無殺巳之意﹐大子懟而去之﹐論其二三﹐上下俱失﹕衛侯逐子﹐非爲父之道﹔大子去父﹐失爲子之義。今主書此經者﹐一則譏衛侯之無恩﹐一則甚大子之不孝﹐故曰子𨿽見逐﹐無去父之義。若其父大爲無道﹐如獻公﹑幽王之類﹐若不回避﹐必當殺己﹐如此之時﹐寧得陷父於惡﹖是以申生不去﹐失至孝之名﹔宜咎奔申﹐無刺譏之典﹐但衛侯爾時無殺子之意﹐是以蒯聵出奔﹐書氏譏之耳。

衛公孟彄出奔鄭。

宋公之弟辰自蕭來奔。

大蒐於比蒲。譏亟也。

○亟﹐去冀反。

﹝疏﹞「宋公」至「來奔」。解云﹕上十年「出奔陳」﹐十一年春「自陳入於蕭﹐以叛」﹐至此乃「自蕭來奔」矣。

○注「譏亟也」。

○解云﹕大蒐之禮﹐五年一爲﹐若數於此﹐則書而譏亟也﹔若緩於此﹐則書而譏罕﹐上十三年夏巳「大蒐於比蒲」﹐今始一年﹐復行此禮﹐故曰譏亟也。

邾婁子來會公。書者﹐非邾婁子會人於都也。如入人都﹐當修朝禮。古者諸侯將朝天子﹐必先會間隙之地﹐考徳行﹐一刑法﹐講禮義﹐正文章﹐習事天子之儀﹐尊京師﹐重法度﹐恐過誤。言公者﹐不受於廟。

○間隙﹐音閒﹔下去逆反。

﹝疏﹞注「書者」至「於廟」。

○解云﹕《曲禮》下篇云「諸侯相見於隙地曰會」﹐今乃會人於都﹐故書而非之。云如入人都﹐當修朝禮者﹐卽桓六年注云「諸侯相過﹐至竟必假塗﹐入都必朝﹐所以崇禮讓﹐絕慢易﹐戒不虞也」﹐是其義也。云古者諸侯將朝天子﹐必先會於間隙之地者﹐出《曲禮》也。云考徳行﹐一刑法者﹐謂考校其徳行﹐齊一其刑法也。云講禮義者﹐謂習其禮儀也。云言公者﹐不受於廟者﹐隱七年夏﹐「齊侯使其弟年來聘」之下﹐注云「不言聘公者﹐禮﹐聘受之於廟﹐孝子謙不敢以巳當之﹐歸美於先君﹐且重賓也」﹔隱十一年「春﹐滕侯﹑薛侯來朝」之下﹐注云「不言朝公者﹐禮﹐朝受之於大廟﹐與聘同義」﹔莊二十三年夏﹐「公及齊侯遇於穀」﹐「蕭叔朝公」﹐傳云「其言朝公何﹖公在外也」﹐彼注云「時公受朝於外﹐故言朝公﹐惡公不受於廟」。然則受朝之禮﹐禮當在廟﹐孝子歸美於先君﹐不敢以巳當之﹔若不於廟﹐則言公﹐卽「蕭叔朝公」是也。今此會禮不在廟﹐魯侯受之於外﹐故言來會公矣。言公者﹐不受於朝也。

城莒父及霄。去冬者﹐是歲蓋孔子由大司寇攝相事﹐政化大行﹐粥羔豚者不飾﹐男女異路﹐道無拾遺﹐齊懼北面事魯﹐饋女樂以間之。定公聽季桓子受之﹐三日不朝。當坐淫﹐故貶之。歸女樂不書者﹐本以淫受之﹐故深諱其本﹐文三日不朝﹐孔子行。魯人皆知孔子所以去。附嫌近害﹐𨿽可書猶不書。或說無冬者﹐坐受女樂﹐令聖人去。冬﹐陰臣之象也。

○父﹐音甫。去﹐起呂反。相﹐息亮反。粥羔﹐羊六反。間﹐間廁之間。近﹐附近之近。

﹝疏﹞注「去冬」至「不書」。

○解云﹕隱六年傳云「《春秋》編年﹐四時具然後爲年」﹐今此無冬﹐四時不具﹐故須解之。云是歲蓋孔子由大司寇攝相事者﹐卽《家語﹖始誅》編云「孔子爲魯大司寇﹐攝行相事﹐有喜色」是也。魯之司寇云大者﹐蓋以無司寇之卿﹐是以大夫亦名大也。魯有司空卿﹐孔子爲司空不言大者﹐是其一隅也。若以《家語》言之﹐卽定九年始爲邑宰﹐十年爲司空﹐十一年爲大司寇﹐從大司寇攝行相事之時﹐年月不明﹐故此注云蓋也。云政化大行﹐粥羔豚者不飾﹐男女異路﹐道無拾遺者﹐皆是《家語﹖相魯》篇文也。言不飾者﹐舊說云魯前之時﹐粥羔豚者﹐皆以彩物飾之﹐自孔子爲相﹐此事乃正﹐故曰粥羔豚者不飾也。云齊懼北面事魯﹐饋女樂以間之﹐定公聽季桓子受之﹐三日不朝者﹐出《孔子世家》。案彼云「定公十四年﹐孔子年五十六﹐由大司寇行攝相事」云云「齊人聞而懼曰﹕『孔子爲政必霸﹐霸則吾地近焉﹐我之爲先並矣﹐盍致地焉﹖』犁鋤曰﹕『請先嘗沮之﹐沮之而不可﹐則致地﹐庸遲乎﹖於是選齊國中女子好者八十人﹐皆衣文衣而舞康樂﹐文馬三十駟﹐遺魯君﹐陳女樂﹑馬於魯城南髙門外﹐季桓子微服往觀再三﹐將受﹐乃語魯侯爲周道遊﹐往觀終日﹐怠於政事。子路曰﹕『夫子可以行矣﹗』孔子曰﹕『魯今且郊﹐如致膰乎大夫﹐則吾猶可以止。』桓子卒受齊女樂﹐三日不聽政﹐郊又不致膰﹤月且﹥於大夫﹐孔子遂行﹐宿乎屯﹐而師巳送曰﹕『夫子則非罪。』孔子曰﹕『吾歌﹐可夫﹖』歌曰﹕『彼婦人之口﹐可以出走』」云云是也。云當坐淫﹐故貶之者﹐推尋古禮﹐無女樂之文﹐魯人受之﹐故當坐淫泆之惡﹔旣有淫泆之惡﹐去冬以見之。其晉悼公受女樂二八而爲霸者﹐《左氏》之事﹐何氏所不取﹐不得難此矣。云魯人皆知孔子所以去者﹐謂皆知魯公受女樂有淫泆之惡﹐所以孔子去之。云附嫌近害﹐𨿽可書猶不書者﹐正以其獲麟之後﹐得端門之命而制《春秋》﹐乃自因之﹐卽云已之本出﹐由饋女樂之故﹐魯國之人﹐悉知所由﹐若其書之﹐卽是附於嫌疑﹐近於禍患﹐是以𨿽非國家之諱﹐依例可書於經﹐孔子亦不書之﹐故曰附嫌近害﹐𨿽可書猶不書。

○注「或說」至「象也」。

○解云﹕孔子自書《春秋》而貶去冬﹐失謙遜之心﹐違辟害之義﹐蓋「不修春秋」巳無無「冬」字﹐孔子因之﹐遂存不攺﹐以爲王者之法﹐宜用聖臣﹐故曰「如有用我者﹐期月則可﹐三年乃有成」是也。又《春秋》之說﹐口授相傳﹐達於漢時﹐乃著竹帛﹐去一「冬」字﹐何傷之有﹖

十有五年﹐春﹐王正月﹐邾婁子來朝。

鼷鼠食郊牛﹐牛死﹐攺卜牛。曷爲不言其所食﹖據食角。

○鼷﹐音兮。

﹝疏﹞注「據食角」。

○解云﹕卽成七年「春﹐王正月﹐鼷鼠食郊牛角﹐攺卜牛﹐鼷鼠又食其角﹐乃免牛」是也。

漫也。漫者﹐徧食其身﹐災不敬也。不舉牛死爲重﹐復舉食者﹐內災甚矣﹐錄內不言火是也。

○漫﹐亡半反﹐猶徧也。徧﹐音徧。復舉﹐扶又反﹐下同。

﹝疏﹞注「災不敬」至「是也」。

○解云﹕言所以災其郊牛者﹐正以魯人不敬故也。云不舉牛死爲重云云者﹐《春秋》之義﹐悉皆舉重﹐食死並書﹐故解之。食在死前而言復者﹐正以食輕於死﹐故對重以爲復矣。云內錄不言火是也者﹐卽襄九年「春﹐宋火」﹐傳云「大者曰災﹐小者曰火。然則內可以不言火﹖內不言火者﹐甚之也」﹐何氏云「《春秋》以內爲天下法﹐動作當先自克責﹐故小有火﹐如大有災」也。

二月﹐辛丑﹐楚子滅胡﹐以胡子豹歸。

夏﹐五月﹐辛亥﹐郊。曷爲以夏五月郊﹖據魯郊正當卜春三正也﹐又養牲不過三月。

﹝疏﹞「二月辛」至「豹歸」。

○解云﹕僖二十六年「秋﹐楚人滅隗」﹐何氏云「不月者﹐略夷狄滅微國也」﹔昭三十年冬十二月﹐「吳滅徐」﹐何氏云「至此乃月者﹐所見世始錄夷狄滅小國也」。然則此亦所見世夷狄滅小國而書日者﹐上四年「夏﹐四月﹐庚辰﹐蔡公孫歸生」滅沈之下﹐注云「日者﹐定﹑哀滅例日。定公承黜君之後﹐有滅彊臣之讎﹐故有滅則危懼之﹐爲定公戒」是也。

○注「據魯」至「正也」。

○解云﹕卽成十七年傳云「然則郊曷用﹖郊用正月上辛」﹐何氏云「魯郊傳卜春三月﹐言正月者﹐因見百王正所當用也」﹔僖三十一年注云「武王旣沒﹐成王幼小﹐周公居攝﹐行天子事﹐制禮作樂﹐致太平﹐有王功。周公薨﹐成王以王禮葬之﹐命魯使郊以彰周公之徳﹐非正﹐故上三卜﹐吉則用之﹐不吉則免牲」者﹐是其魯郊傳卜春三正之之義也。何氏必知然者﹐正以哀元年《穀梁傳》云「郊自正月至於三月﹐郊之﹐時﹔夏四月郊﹐不時﹔五月郊﹐不時」之文也。

○注「養牲不過三月」。

○解云﹕宣二年傳云「帝牲在於滌三月」﹐彼注云「滌﹐宮名﹐養帝牲三牢之處也。謂之滌者﹐取其蕩滌潔淸。三牢者各主一月﹐取三月一時﹐足以充其天牲」是也。

三卜之運也。運﹐轉也。已卜春三正不吉﹐復轉卜夏三月﹐周五月﹐得二吉﹐故五月郊也。《易》曰「再三瀆﹐瀆則不告。」不得其事﹐𨿽吉猶不當爲也。不舉卜者﹐從何知。

﹝疏﹞注「復轉卜夏三月」。

○解云﹕猶言轉卜夏之正也。

○注「得二」至「可知」。解云﹕必知得吉者﹐正以經有郊文故也。若其不吉﹐宜言乃免牲﹐或言乃免牛﹐乃不郊矣。知其二吉者﹐正以僖三十一年傳云「三卜禮也」﹐「三卜何以禮」﹐「求吉之道三」﹐彼注云「三卜﹐吉凶必有相奇者﹐可以決疑﹐故求吉必三卜」也﹐是其得二吉乃可爲事之義。今此五月而郊﹐故知得二吉也。云《易》曰「再三瀆﹐瀆則不告」者﹐《蒙卦﹖象辭》云「蒙﹐亨。匪我求童蒙﹐童蒙求我﹐初筮告﹐再三瀆﹐瀆則不告。利貞。」鄭氏云「蒙者﹐蒙蒙物初生形﹐是其未開著之名也。人幼稚曰童。亨者﹐陽也。互體震而得中﹐嘉會禮通﹐陽自動其中﹐徳於地道之上﹐萬物應之而萌牙生﹐教授之師取象焉﹐修道藝於其室﹐而童蒙者求爲之弟子﹐非己乎求之也。弟子初問則告之以事義﹐不思其三隅相況以反解而筮者﹐此勤師而功寡﹐學者之災也。瀆筮則不復告﹐欲令思而得之﹐亦所以利義而幹事」是也。引之者﹐欲道魯人瀆卜﹐故五月非郊之月而得吉﹐非是龜靈厭之﹐不復告其所圖之吉凶故也。然則卦象之義﹐乃是弟子請問師之事義﹐故言筮以況之。今此乃卜也﹐而引者﹐龜筮道同﹐亦何傷乎﹖云不得其事者﹐謂不得其事之宜﹐卽五月郊天是也。云𨿽吉猶不當爲也者﹐謂吉凶會以事之善惡爲本﹐郊非其月﹐𨿽吉亦不得爲﹐何者﹖正以靈龜厭之﹐不復告其吉凶故也。云不舉卜者﹐從可知者﹐正以僖三十一年「夏﹐四月﹐四卜郊不從」云云﹐舉卜。今此直言五月辛亥郊﹐不舉卜者﹐正以言郊則知卜吉明矣﹐故曰從可知。

壬申﹐公薨於髙寢。

鄭軒達帥師伐宋。

○軒達﹐《左氏》作「罕達」。

﹝疏﹞「壬申」至「髙寢」。

○解云﹕說在莊三十二年。

齊侯﹑衛侯次於籧篨。

○籧篨﹐其居反﹔下直居反。

﹝疏﹞「齊侯」至「籧篨」。

○解云﹕《左氏》作「籧挐」字﹐賈氏無說﹐文不備也。上九年「齊侯﹑衛侯次於五氏」﹐注云「欲伐魯也。善魯能卻難早﹐故書次而去」。然則今此亦然﹐故省文不注﹐而賈氏云「欲救宋﹐善卹鄰也」者﹐蓋與何氏異﹐或者九年之次以其無起文﹐故解爲欲伐魯。今此上有軒達伐宋之文﹐下卽云「齊侯﹑衛侯次於籧篨」﹐此則知欲救宋明矣。不注之者﹐從可知省文。

邾婁子來奔喪。其言來奔喪何﹖據會葬以禮書﹐歸含且賵不言來。

○含﹐戶暗反。賵﹐勞鳳反。

﹝疏﹞注「據會葬以禮書」。解云﹕卽文元年「天王使叔服來會葬」﹐傳云「其言來會葬何﹖會葬禮也」。雲歸含且賵不言來者﹐卽文五年「王正月﹐王使榮叔歸含且賵」是也。

奔喪﹐非禮也。但解奔喪者﹐明言來者常文﹐不爲早晚施也。禮﹐天子崩﹐諸侯奔喪會葬﹔諸侯薨﹐有服者奔喪﹐無服者會葬﹐邾婁與魯無服﹐故以非禮書。禮有不弔者三﹕兵死﹐壓死﹐溺死。

○爲﹐於僞反。厭死﹐於甲反。

﹝疏﹞注「但解奔」至「晚施也」。

○解云﹕在隱元年。

○注「禮天子」至「溺死」。解云﹕正以諸侯體敵而有會葬之禮﹐則天子之尊﹐兩有可知。《禮記﹖文王世子》曰「喪紀以服之輕重爲序﹐不奪人親也」。故知有服無服﹐有差降明矣。旣有差降﹐奔喪近於會葬﹐故知但以奔與不奔爲異也。云禮有不弔者三﹕兵死﹐壓死﹐溺死者﹐《春秋說》文。案邾婁子來奔喪﹐魯人無此三事﹐而引之者﹐以明不弔之類﹐非謂禮實同也。

秋﹐七月﹐壬申﹐姒氏卒。姒氏者何﹖哀公之母也。姒氏﹐杞女。哀公者﹐卽定公之妾子。

﹝疏﹞「姒氏卒」。

○解云﹕《穀梁》作「弋氏」字。

○「姒氏者何」。

○解云﹕欲言夫人﹐經不書薨﹔欲言其妾﹐謚同於夫﹐故執不知問。

○注「姒氏杞女者」。

○解云﹕正以杞女爲姒姓﹐故知之。

何以不稱夫人﹖據母以子貴

﹝疏﹞注「據母以子貴」。

○解云﹕隱元年傳文。彼注云「禮﹐妾子立則母得爲夫人。夫人成風是也」。

哀未君也。未逾年不稱公。

八月﹐庚辰﹐朔﹐日有食之。是後衛蒯聵犯父命﹐盜殺蔡侯申﹐齊陳乞弒其君捨。

﹝疏﹞注「是後」至「君捨」。

○解云﹕卽哀二年夏﹐「晉趙鞅帥師﹐納衛世子蒯聵於戚」是也。云盜殺蔡侯申者﹐在哀四年春。云齊陳乞弒其君捨者﹐在哀六年秋。

九月﹐滕子來會葬。

丁巳﹐葬我君定公。雨不克葬。戊午﹐日下昃﹐乃克葬。昃﹐日西也。《易》曰「日中則昃」是也。下昃﹐蓋晡時。

○昃﹐音側。晡﹐布昃反。

﹝疏﹞注「《易》曰『日中則昃』」。

○解云﹕《丰卦》彖辭也。彼云「日中則昃﹐月盈則食」云云﹐鄭注云「言皆有休巳﹐無常盛」是也。

辛巳﹐葬定姒。定姒何以書葬﹖據不稱小君﹐子般不書葬。

﹝疏﹞注「據不稱小君」。

○解云﹕正以夫人書葬我小君﹐此不言小君﹐故難之。

○注「子般不書葬」。

○解云﹕子般不書葬之事﹐在莊三十二年。子般未逾年﹐是以不書葬。今定姒之子亦未逾年﹐與子般義同﹐故乃據而難之。然則子般終不成君﹐故略之。定姒之子終爲君﹐有卽尊之漸﹐母以子貴﹐故書其葬﹐但以今未逾年﹐故其母不稱小君。未逾年之君﹐有子則廟﹐廟則書葬者﹐但當連作一勢讀之﹐乃可解。

未逾年之君也。哀未逾年也。母以子貴﹐故以子正之。有子則廟﹐廟則書葬。如未逾年君之禮﹐稱謚者﹐方當逾年稱夫人。曾子問曰﹕並有喪﹐則如之何﹖何先何後﹖孔子曰﹕葬﹐先輕而後重﹔其奠也﹐其虞也﹐先重而後輕﹐禮也。

﹝疏﹞注「如未」至「夫人」。

○解云﹕未逾年之君﹐禮則無謚。今此定姒如未逾年君之禮﹐而稱謚者﹐正以方當逾年稱夫人故也。

○注「曾子」至「禮也」。

○解云﹕案《禮》「曾子問曰『並有喪如之何﹖何先何後﹖』」注云「並謂父母若親同者同月死」﹔「孔子曰﹕『葬﹐先輕而後重﹔其奠也﹐先重而後輕』」云云「其虞也﹐先重而後輕﹐禮也」。今此何氏總而引之﹐是以直云其奠也﹐其虞也而巳。引之者﹐欲道定公五月薨﹐定姒七月卒﹐非其並有喪禮﹐是以先葬定公﹐後葬定姒。若其同月﹐當定姒先葬矣。

冬﹐城漆。

○漆﹐音七。

哀公卷二十七﹝起元年﹐盡十年﹞

哀公卷二十七﹝起元年﹐盡十年﹞

元年﹐春﹐王正月﹐公卽位。

楚子﹑陳侯﹑隨侯﹑許男圍蔡。隨﹐微國。稱侯者﹐本爵俱侯﹐土地見侵削﹐故微爾。許男者﹐戍也。前許男斯見滅以歸﹐今戍復見者﹐自復。斯不死位﹐自復無惡文者﹐從滅以歸可知。

○復見﹐扶又反﹔下賢徧反。

﹝疏﹞注「隨微國」至「自復」。

○解云﹕正以入《春秋》以來不稱爵﹐大夫名氏不得見經﹐故知其微。隱五年傳云「大國稱侯﹐小國稱伯﹑子﹑男」﹐此微國而稱侯﹐故須解之也。言本爵俱侯者﹐謂其初封之時﹐與齊﹑晉之屬俱稱侯﹐故曰本爵俱侯也﹔今爲小國者﹐但以土地見侵削故也﹐知非得褒乃得稱侯﹐如滕侯﹑薛侯之類。而云本爵爲侯者﹐正以滕﹑薛入桓篇之後﹐或稱滕子﹐或稱薛伯﹐故知隱篇稱侯﹐由朝新王得褒明矣。今此隨侯一無善行可褒﹐二無稱伯﹑子之處﹐故知本爵爲侯也。云許男者﹐戍也﹐正以下十三年「夏﹐許男戍卒」﹐故知之。云前許男斯見滅者﹐卽定六年「春﹐王正月﹐癸亥﹐鄭遊速帥師滅許男斯歸」是也﹔昭十三年秋﹐「蔡侯廬歸於蔡﹐陳侯吳歸於陳」﹐爲楚所歸﹐皆書之﹔戍歸不書﹐故知自復也。

○注「斯不」至「可知」。

○解云﹕諸侯之禮﹐固當死位﹐斯不死位﹐其國合絕。今而自復﹐不爲惡文以見之者﹐正以定六年之時﹐書滅以歸﹐其惡已著﹐是以此處不勞見之。

鼷鼠食郊牛。災不敬故。攺卜牛。

夏﹐四月﹐辛巳﹐郊。

秋﹐齊侯﹑衛侯伐晉。

冬﹐仲孫何忌帥師伐邾婁。邾婁子新來奔喪﹐伐之不諱者﹐期外恩殺惡輕﹐明當與根牟有差。

○殺﹐所戒反。

﹝疏﹞注「邾婁」至「有差」。

○解云﹕邾婁子來奔喪﹐在十五年夏也。旣來奔喪﹐於魯有恩而魯伐之﹐爲惡明矣。內之有惡而不諱者﹐旣在期外﹐恩殺惡輕故也。奔喪於去年之夏﹐伐在今年冬﹐故曰期外矣。宣九年秋取根牟﹐傳曰「曷爲不系乎邾婁﹐諱亟也」﹐注云「亟﹐疾也。屬有小君之喪﹐邾婁子來加禮﹐未期而取其邑﹐故諱不系邾婁也」。然則彼以加禮未期﹐其恩猶重﹐伐之取邑﹐其惡深矣﹐是以諱之。今乃期外﹐恩殺惡輕﹐由是不諱﹐故曰當與根牟有差。

二年﹐春﹐王二月﹐季孫斯﹑叔孫州仇﹑仲孫何忌帥師伐邾婁﹐取漷東田及沂西田。漷﹑沂﹐皆水名。邾婁子來奔喪﹐取其地不諱者﹐義與上同。

○郭﹐火虢反﹐徐音郭。沂﹐魚依反。

﹝疏﹞「取漷東田及沂西田」。

○解云﹕《公羊》之義﹐言田者﹐田多邑少故也。而《穀梁傳》云「取漷東田﹐漷東未盡也﹔及沂西田﹐沂西未盡也」﹐範氏云「以其言東西﹐則知其未盡也」﹐與此別。《左氏》以「漷東」﹑「沂西」爲邑名。

癸巳﹐叔孫州仇﹑仲孫何忌及邾婁子盟於句繹。所以再出大夫名氏者﹐季孫斯不與盟。

○句繹﹐古侯反﹔下音亦。與﹐音預。

﹝疏﹞注「所以」至「與盟」。

○解云﹕正以宣元年「公子遂如齊逆女。三月﹐遂以夫人婦姜至自齊」﹐傳云「遂何以不稱公子﹖一事而再見者卒名」﹐何氏云「卒竟但舉名﹐省文」。然則今此伐邾婁﹐及邾婁子盟於句繹之經﹐亦是一事﹐而再舉大夫名氏者﹐正由季孫斯不與盟故也。若此注內直云所以再出大夫名者﹐無氏字﹐卽決昭十三年「秋﹐公會劉子﹑晉侯」以下「於平丘。八月﹐甲戍﹐同盟於平丘」﹐據彼注云「不言劉子及諸侯者﹐間無異事可知矣」。今此二經亦間無異事﹐而再出大夫之名﹐故解之也。此注「氏」字﹐或有或無﹐故如此解。季孫斯所以不與盟者﹐服氏云「季孫斯尊卿﹐與仲孫氏伐敵﹐服而使二子盟」也者﹐卽其義矣。而《穀梁傳》云「三人伐而二人盟何﹖各盟其得」。範氏云「季孫斯不得田﹐故不盟」﹐與何氏不合。

夏﹐四月﹐丙子﹐衛侯元卒。

滕子來朝。

晉趙鞅帥師﹐納衛世子蒯聵於戚。戚者何﹖衛之邑也。曷爲不言入於衛﹖據弗克納未入國文﹐言納於邾婁﹐納者入辭﹐故傳言曷爲不言入於衛。

﹝疏﹞「戚者何」。

○解云﹕欲言其國﹐經典未有﹔欲言其邑﹐文無所系﹐故執不知問。

○注「據弗」至「於衛」。

○解云﹕《公羊》之意﹐以爲戚與帝丘道塗非遠﹐但大同小異而已。今言於戚者﹐實是入於衛都﹐是以傳云「曷爲不言入於衛」矣。言據弗克納未入國文﹐言納於邾婁﹐納者入辭者﹐卽文十四年秋﹐「晉人納接菑於邾婁﹐弗克納」﹐當爾之時﹐接菑實不入國﹐故曰不克納﹔未入國之辭﹐故曰未入國文。言納於邾婁﹐與納頓子於頓文同﹐是其已入國之辭﹐故曰納於邾婁﹐納者入辭也。今此上言納衛世子蒯聵﹐下無不克納之文﹐則是入國之辭矣。而言於戚﹐不言於衛﹐是以據而難之﹐故注者疊之曰「故傳言曷爲不言入於衛」。

父有子﹐子不得有父也。明父得有子而廢之﹐子不得有父之所有﹐故奪其國文﹐正其義也。不貶蒯聵者﹐下曼姑圍戚無惡文﹐嫌曼姑可爲輒誅其父﹐故明不得也。不去國見挈者﹐不言入於衛﹐不可醇無國文。輒出奔不書者﹐不責拒父也。主書者﹐與頓子同。

○爲﹐於僞反。去﹐起呂反。見挈﹐賢徧反﹔下去結反。

﹝疏﹞注「不貶」至「子同」。解云﹕正以犯父之命﹐理宜貶之﹐不謂更有經文可決也。然則文十四年郤缺納不正﹐貶之稱人﹐今趙鞅亦是納不當得位之人﹐而不貶者﹐正以納父罪不至貶也﹐彼傳云「此晉郤缺也﹐其稱人何﹖貶。曷爲貶﹖不與大夫專廢置君也」﹐是其譏之義矣。云故明不得也者﹐正蒯聵無惡文﹐則知曼姑不得誅之明矣。云不去國見挈者云云﹐正以文十四年「晉人納接菑」﹐注云「接菑不系邾婁者﹐見挈於郤缺也」﹐今此不見挈者﹐不可醇無國文故也。云「輒出奔不書云云﹐知輒出奔者﹐正以蒯聵之入故也。諸侯之禮﹐禮當死位﹐若其出奔者﹐皆書而責之。今不書者﹐正欲不責輒之拒父故也。云主書者﹐與頓子同者﹐卽僖二十五年「秋﹐楚人圍陳﹐納頓子於頓」﹐彼注云「納頓子書者﹐前出奔當絕﹐還入爲盜國當誅﹐書楚納之﹐與之同罪也。主書者﹐從楚納之」。然則定十四年秋﹐「蒯聵出奔宋」之時﹐子無去父之義﹐巳當合絕﹔今還入爲盜國﹐復當合誅﹐晉納之與同罪。主書者﹐從晉納﹐故曰與頓子同義。然則蒯聵犯父之命﹐其惡明矣﹐但晉爲霸主﹐法度所在﹐而納逆命之子﹐奪巳立之侯﹐故去主書者﹐從晉納矣。

秋﹐八月﹐甲戌﹐晉趙鞅帥師﹐及鄭軒達帥師﹐戰於栗﹐鄭師敗繢。

○栗﹐一本作「秩」﹐二傳作「鐵」。

﹝疏﹞「及鄭軒達戰於鐵」者。解云﹕諸家之經﹐軒達之下皆有「帥師」﹐惟服引經者無﹐與諸家異。於鐵者﹐三家同﹐有作「栗」字者﹐誤也。今定本作「栗」字。

冬﹐十月﹐葬衛靈公。

十有一月﹐蔡遷於州來。畏楚也。州來﹐吳所滅。

﹝疏﹞注「畏楚也」。

○解云﹕正以上文爲楚所圍﹐今遷而近吳﹐故知然也。云州來﹐吳所滅者﹐卽昭十三年冬﹐「吳滅州來」是也。

蔡殺其大夫公子駟。稱國以殺者﹐君殺大夫之辭。稱公子者﹐惡失親也。

○惡﹐烏路反。

﹝疏﹞注「稱國以殺者﹐君殺大夫之辭」者。

○解云﹕僖七年傳文。彼注云「諸侯國爲體﹐以大夫爲股肱﹐士民爲肌膚﹐故以國體錄」是也。

三年﹐春﹐齊國夏﹑衛石曼姑帥師圍戚。齊國夏曷爲與衛石曼姑帥師圍戚﹖據晉趙鞅以地正國﹐加叛文。今此無加文﹐故問之。

﹝疏﹞「齊國」至「圍戚」。

○解云﹕《公羊》之義﹐輒巳出奔﹐曼姑稟誰之命而得圍戚者﹐下傳云「曼姑受命於靈公而立輒」﹐蒯聵奪輒﹐是以《春秋》與得圍之矣。

○注「據晉」至「問之」。

○解云﹕定十三年「秋﹐晉趙鞅入於晉陽以叛」﹔冬﹐「晉趙鞅歸於晉」﹐傳云「此叛也﹐其言歸何﹖以地正國也。其以地正國柰何﹖晉趙鞅取晉陽之甲以逐荀寅與士吉射。荀寅與士吉射者﹐曷爲者也﹖君側之惡人也。此逐君側之惡人﹐曷爲以叛言之﹖無君命也」﹐彼注云「無君命者﹐操兵鄕國﹐故初謂之叛﹐後知其意欲逐君側之惡人﹐故錄其釋兵﹐書歸而赦之」是也。然則趙鞅操兵鄕國加叛文﹐曼姑亦操兵鄕國﹐而使國夏首兵﹐不加叛文﹐是以弟子據而問之。云齊國夏曷爲與曼姑首兵而圍戚乎﹖

伯討也。方伯所當討﹐故使國夏首兵。此其爲伯討柰何﹖曼姑受命乎靈公而立輒。靈公者﹐蒯聵之父。以曼姑之義﹐爲固可以距之也。曼姑無惡文者﹐起曼姑得拒之。曼姑臣也﹐距之者﹐上爲靈公命﹐下爲輒故﹐義不可以子誅父﹐故但得拒之而巳。傳所以曼姑解伯討者﹐推曼姑得距之﹐則國夏得討之明矣。不言圍衛者﹐順上文辟圍輒。

○上爲﹐於僞反﹐下「爲輒」﹑「爲衛」﹑「不爲」同。

﹝疏﹞注「曼姑臣也」。

○解云﹕注言臣也者﹐欲道曼姑者﹐乃是靈公之臣也﹐受命於靈公﹐當立輒﹐寧得違之乎﹖故得拒蒯聵矣。似若僖十年傳云「君嘗訊臣矣﹐臣對曰使死者反生﹐生者不愧乎其言﹐則可謂信矣」﹐彼注云「上問下曰訊」。言臣者﹐明君臣相與言﹐不可負是。

○注「不言」至「圍輒」。

○解云﹕蒯聵去年入衛﹐今而圍者﹐止應圍衛﹐而言圍戚者﹐順上經文。且輒上出奔不見於經﹐若言圍衛則恐去年蒯聵入於戚﹐今年圍衛者是圍輒矣﹐故言圍戚以辟之。靈公逐蒯聵在定十四年﹐立輒蓋在上二年將薨之時也。

輒者曷爲者也﹖蒯聵之子也。然則曷爲不立蒯聵而立輒﹖據《春秋》有父死子繼。蒯聵爲無道﹐行不中善道。

○中﹐丁仲反。靈公逐蒯聵而立輒﹐然則輒之義可以立乎﹖輒之義不可以拒父﹐故但問可立與不。曰可。其可柰何﹖不以父命辭王父命﹐不以蒯聵命辭靈公命。以王父命辭父命﹐辭﹐猶不從。是父之行乎子也。是靈公命行乎蒯聵﹐重本尊統之義。

﹝疏﹞注「是靈」至「之義」。

○解云﹕卽莊元年注云「念母則忘父﹐背本之道也﹐故絕文姜不爲不孝﹐拒蒯聵不爲不順﹐脇靈社不爲不敬﹐蓋重本尊統﹐使尊行於裏﹐上行於下」是也。

不以家事辭王事﹐以父見廢故﹐辭讓不立﹐是家私事以王事辭家事﹐聽靈公命立者﹐是王事公法也。是上之行乎下也。是王法行於諸侯﹐𨿽得正﹐非義之髙者也﹐故「冉有曰﹕『夫子爲衛君乎﹖』子貢曰﹕『諾吾將問之。』入曰﹕『伯夷﹑叔齊何人也﹖』曰﹕『古之賢人也。』曰﹕『怨乎﹖』『求仁而得仁﹐又何怨﹖』出曰﹕『夫子不爲也。』」主書者﹐善伯討。

﹝疏﹞注「是王法行於諸侯﹐𨿽得正﹐非義之髙者也」。

○解云﹕正以上傳云「不以父命辭王父命﹐以王父命辭父命﹐是父之命行乎子也」﹐彼注云「是靈公命行乎蒯聵﹐重本尊統之義也」﹔傳又云「不以家事辭王事﹐以王事辭家事﹐是上之行乎下也」﹐故知宜是王法行於諸侯矣﹐惟受靈公之命而拒蒯聵﹐而引王法行於諸侯者﹐正以靈公於蒯聵﹐若似天子於諸侯﹐故取以況之。

○注「故冉有曰」至「伯討」。

○解云﹕此《論語》文也。冉有所以疑之者﹐正以輒之立也﹐𨿽得公義﹐失於父子之恩矣。云入曰伯夷﹑叔齊何人也者﹐正以輒之拒父﹐非義之髙不敢正言﹐故問古賢以測之。云子曰古之賢人也者﹐言古之賢士﹐且有仁行。若作「仁」字如此解之﹐若作「人」字不勞解也。云曰怨乎者﹐謂諫而不用﹐死於首陽﹐然則怨周王乎﹖云求仁而得仁﹐又何怨者﹐言其兄弟相讓而來﹐正以求爲仁道﹐卒得成讓﹐仁道遂成﹐不欲汲汲乎求仁﹐有何孜孜而怨周王乎﹖云出曰夫子不爲也者﹐正以伯夷﹑叔齊兄弟讓國﹐夫子以爲賢﹐而知輒與蒯聵父子爭國者﹐夫子不助明矣。云主書者﹐善伯討者﹐一則見輒之得正﹐二則見曼姑可距﹐但主書善其伯討﹐故曰主書者﹐善伯討。

夏﹐四月﹐甲午﹐地震。此象季氏專政﹐蒯聵犯父命﹐是後蔡大夫專相放﹐盜殺蔡侯申﹐辟伯晉而京師楚﹐黃池之會﹐吳大爲主。

﹝疏﹞注「是後」至「相放」。

○解云﹕卽下文「蔡人放其大夫公孫獵於吳」是也。

○注「盜殺蔡侯申者」。

○解云﹕在四年。云辟伯晉而京師楚者﹐卽下四年夏﹐「晉人執戎曼子赤歸於楚」﹐傳云「辟伯晉而京師楚」是也。云黃池之會﹐吳大爲主者﹐卽下十三年夏﹐「公會晉侯及吳子於黃池」﹐傳云「吳何以稱子﹖吳主會也。吳在是則天下諸侯莫敢不至也」是也。

五月﹐辛卯﹐柏宮僖宮災。此皆毀廟也﹐其言災何﹖據禮﹐親過髙祖﹐則毀其廟。

﹝疏﹞注「據禮」至「其廟」。解云﹕出《禮記﹖祭法》文。

復立也。曷爲不言其復立﹖據立武宮言立。

○復立﹐扶又反﹐下及注同。

﹝疏﹞注「據立武宮」者。

○解云﹕在成六年二月﹐所以不據定元年「立煬宮者」﹐蓋從始據之﹐或科取一文亦何傷。

《春秋》見者不復見也。謂內所攺作也﹐哀自立之﹐善惡獨在哀﹐故得省文。

○見者﹐賢徧反﹐下同。

﹝疏﹞注「謂內」至「省文」。

○解云﹕《春秋》逸義﹐諸是內所攺作者﹐但遂其重處一過見之而已﹐故余輕處不復見之。所以然者﹐正以哀自立之﹐還於哀世災之﹐善惡獨在於哀﹐故得省文矣﹔似若襄三十一年「公薨於楚宮」﹐不言作楚宮者﹐正以襄自作之﹐還復襄自薨之﹐善惡獨在於襄﹐故得省文之類﹐云云之說﹐在襄三十一年。

何以不言及﹖據雉門及兩觀。

○觀﹐工喚反。

﹝疏﹞注「據雉門及兩觀」。

○解云﹕卽定二年「五月﹐壬辰﹐雉門及兩觀災」是也。

敵也。親過髙祖﹐親疏適等。何以書﹖上已問此皆毀廟﹐其言災何﹖故不復連柏宮僖宮。

﹝疏﹞「何以書」。

○注「上巳」至「僖宮」。

○解云﹕正以隱三年「秋﹐武氏子來求賻」﹐傳云「其稱武氏子何﹖父卒﹐子未命也。何以不稱使﹖當喪未君也。武氏子來求賻何以書」﹐據彼注云「不但言何以書者﹐嫌主覆問上所以說二事﹐不問求賻」。然則今此上文亦有二事之嫌﹐主《春秋》見者不復見也﹐何以不言及敵也﹖何以書而不復爲嫌者﹐正以上傳已云「此皆毀廟也﹐其言災何﹖復立也」。分疏巳訖﹐是以不復言柏宮僖宮災何以書矣。

記災也。災不宜立。

﹝疏﹞注「災不宜立」。

○解云﹕謂其宮不宜立﹐若曰以其不宜立﹐故災之然。

季孫斯﹑叔孫州仇帥師城開陽。

○開陽﹐《左氏》作「啟陽」。開者﹐爲漢景帝諱也。

宋樂髡帥師伐曹。

○髡﹐苦昆反。

秋﹐七月﹐丙子﹐季孫斯卒。

蔡人放其大夫公孫獵於吳。稱人者﹐惡大夫驕蹇﹐作威相放﹐當誅﹐故貶。

○惡﹐烏路反。

﹝疏﹞注「稱人」至「故貶」。

○解云﹕知是大夫者﹐正以《春秋》之例﹐君殺大夫稱國﹐卽僖七年「鄭殺其大夫申侯」之屬是﹔大夫自相殺稱人﹐卽文九年「晉人殺其大夫先都」之屬是﹔則知稱國以放者﹐君自放之﹐卽宣元年「晉放其大夫胥甲父丁衛」是也﹐則稱人以放﹐乃是大夫自相放﹐卽此文是矣。而言作威者﹐卽《洪範》云「惟辟作威」是也﹐今此大夫作威﹐故貶之。言當誅者﹐謂於王法當誅也。言故貶之者﹐正以大夫之貴﹐平常之時合稱名氏﹐故稱人爲貶之。

冬﹐十月﹐癸卯﹐秦伯卒。哀公著治大平之終﹐小國卒葬﹐極於哀公者﹐皆卒日葬月。

○治﹐直吏反。大﹐音泰。

﹝疏﹞注「哀公」至「葬月」。

○解云﹕卽此「癸卯﹐秦伯卒」﹐明年三月「葬秦惠公」是也。案昭元年「夏﹐秦伯之弟鍼出奔晉」﹐傳曰「秦無大夫﹐此何以書﹖仕諸晉也。曷爲仕諸晉﹖有千乘之國而不能容其母弟﹐故君子謂之出奔也」﹐何氏云「時秦侵伐自廣大﹐故曰千乘」。然則秦伯是西方之伯﹐國至千乘﹐此注謂之小國者﹐正以辟陋在夷﹐罕與諸夏交接﹐至於《春秋》﹐大夫名氏不見於經﹐是以比之小國﹐其實非小者也。舊說云地之張翕﹐彼此異時﹐蹙辟之數﹐不可同日而語。昭元年之時﹐自以千乘爲大國﹐至此還小﹐亦何傷也﹖而有疑焉﹗

叔孫州仇﹑仲孫何忌帥師圍邾婁。

四年﹐春﹐王三月﹐庚戌﹐盜殺蔡侯申。弒君賤者窮諸人﹐此其稱盜以弒何﹖據宋人弒其君處臼稱人。

○盜殺﹐音弒﹐下同。

﹝疏﹞「弒君」至「弒何」。

○解云﹕文十六年冬﹐「宋人弒其君處臼」之下﹐傳云「大夫弒君稱名氏﹐賤者窮諸人」。然則師彼解爾﹐故此弟子據而難之。

賤乎賤者也。賤於稱人者。

﹝疏﹞「賤乎賤者也」。

○解云﹕彼注云「賤者謂士也。士正自當稱人」。然則今此非士﹐故言賤乎賤者也。

賤乎賤者孰謂﹖據無主名。謂罪人也。罪人者﹐未加刑也。蔡侯近罪人﹐卒逢其禍﹐故以爲人君深戒﹐不言其君者﹐方當刑放之﹐與刑人義同。

○近﹐附近之近。

﹝疏﹞注「罪人」至「刑也」。

○解云﹕若其刑訖﹐當有刑稱﹐卽襄二十九年夏﹐「閽弒吳於余祭」是也。今此言盜﹐又謂之罪人﹐故知未加刑也。云蔡侯近罪人﹐卒逢其禍﹐故以爲人君深戒者﹐卒詁爲終也。

○注「不言」至「義同」。

○解云﹕卽襄二十九年閽弒其君下﹐注云「不言其君者﹐公家不畜﹐士庶不友﹐放之遠地﹐欲去聽所之﹐故不系國﹐故不言其君也」。然則此處之盜﹐仍未加刑﹐而亦不言其君者﹐正以方當刑放之﹐故與刑人義同也。

蔡公孫辰出奔吳。

葬秦惠公。

宋人執小邾婁子。

夏﹐蔡殺其大夫公孫歸姓﹑公孫霍。

晉人執戎曼子赤歸於楚。赤者何﹖欲以爲戎曼子名﹐則晉人執曹伯言畀宋人﹐不言名歸。欲言微者﹐則不當書﹐故以不知問也。

○曼﹐音蠻。畀宋﹐必利反﹐下同。

﹝疏﹞「晉人」至「子赤」。

○解云﹕《左氏》作「戎蠻子」也。

○注「則晉」至「名歸」。解云﹕卽僖二十八年「三月﹐丙午﹐晉侯入曹﹐執曹伯畀宋人」﹐彼則曹伯不言名﹐畀宋人不言歸﹐與此異﹐故執不知問。

○注「欲言」至「當書」。

○解云﹕欲言赤是楚之微者﹐自歸於楚﹐非戎子之名﹐則微者之例﹐不當書見﹐故以不知問之。

戎曼子之名也。其言歸於楚何﹖據執曹伯畀宋人﹐不言歸於宋。子北宮子曰「辟伯晉而京師楚也」。此解名此言歸意也。前此楚比滅頓﹑胡﹐諸侯由是畏其威﹐從而圍蔡﹐蔡遷於州來﹐遂張中國﹐京師自置﹐晉人執戎曼子﹐不歸天子而歸於楚﹐而不名而言歸於楚﹐則與伯執歸京師同文﹐故辟其文而名之﹐使若晉非伯執﹐而赤微者自歸於楚。言歸於楚者﹐起伯晉京師楚。主書者﹐惡晉背叛﹐當誅之。

﹝疏﹞「辟伯」至「楚也」。

○解云﹕成十五年春﹐「晉侯執曹伯歸於京師」﹐是伯執人歸於京師之文。今戎曼子不言名﹐直言「晉侯執戎曼子歸於楚」﹐卽是伯者執人歸京師無異﹐故名戎子以辟之。言赤歸於楚者﹐似楚之微者自歸﹐不於戎子然﹐故曰「辟伯晉而京師楚也」。

○注「此解」至「誅之」。

○解云﹕言赤歸於楚之意也。云前此楚比滅頓﹑胡者﹐卽定十四年春﹐楚公子結「帥師滅頓﹐以頓子牄歸」﹐十五年春﹐「楚子滅胡﹑以胡子豹歸」是也。雲從而圍蔡者﹐卽上元年春﹐「楚子﹑陳侯﹑隨侯﹑許男圍蔡」是。云蔡遷於州來者﹐在二年冬。云遂張中國者﹐猶言自盛大於中國也。云京師自置者﹐謂作天子自處置也。云晉人執戎曼子﹐不歸天子而歸於楚者﹐謂晉人畏其彊禦之勢﹐若京師矣。云而不名而言歸於楚﹐則與伯執歸京師同文者﹐若言執戎曼子歸於楚﹐則與成十五年「晉侯執曹伯歸於京師」同文。云故辟其文而名之者﹐爲辟伯執歸京師之文﹐而名戎曼子也。云使若晉非伯執者﹐僖四年傳云「稱侯而執者﹐伯討也﹔稱人而執者﹐非伯討也」﹐今此經云「晉人執戎曼子」﹐故云使若晉非伯執也。云而赤微者自歸於楚者﹐若似楚之微者名赤﹐自歸於楚然﹐猶莊二十四年冬﹐「赤歸於曹」之類。云言歸於楚者﹐起伯晉京師楚者﹐正以僖二十八年﹐晉侯「執曹伯以畀宋人」。然則諸侯自相執不言歸﹐公言歸者﹐欲起晉人以楚爲京師故也。云主書者﹐惡晉背叛﹐當誅之者﹐言主書此事者﹐正欲惡晉以楚爲京師﹐背叛天子﹐當命誅絕也。若然﹐楚人是時京師自置﹐寧知不惡之者﹐正以宣十八年秋七月﹐「甲戌﹐楚子旅卒」﹐傳云「何以不書葬﹖吳﹑楚之君不書葬﹐辟其號也」﹐然則吳﹑楚僣號非一朝一夕﹐已不書葬﹐一譏而已﹐自余京師自置之事﹐理應不譏﹐故以此。

城西郛。

○郛﹐芳夫反。

六月﹐辛丑﹐蒲社災。蒲社者何﹖據鼓用牲於社﹐不言蒲。

○蒲社﹐《左氏》作「亳社」。

﹝疏﹞「蒲社者何」。

○解云﹕正以社爲積土﹐非火燒之物﹐而反書災﹐故執不知問。

亡國之社也。蒲社者﹐先世之亡國﹐在魯竟。

﹝疏﹞注「蒲社」至「魯竟」。

○解云﹕《公羊》解以爲蒲者﹐古國之名﹐天子滅之﹐以封伯禽﹐取其社以戒諸侯﹐使事上。今災之者﹐若曰王教絕云爾。《左氏》《穀梁》以爲亳社者﹐殷社也﹐武王滅殷﹐遂取其社賜諸侯﹐以爲有國之戒。然則傳說不同﹐不可爲難。案今《穀梁》經傳皆作「亳」社﹐範氏云「殷都於亳﹐武王克紂﹐而班列其社於諸侯﹐以爲亡國之戒」﹔而賈氏云「《公羊》曰薄社也者﹐蓋所見異」。

社者﹐封也。封土爲社。其言災何﹖據封土非火所能燒。亡國之社蓋揜之﹐揜其上而柴其下。故火得燒之。揜柴之者﹐絕不得使通天地四方﹐以爲有國者戒。

○揜﹐意冉反。

﹝疏﹞「亡國」至「其下」。

○解云﹕公羊子不受於師﹐故言蓋也。

○注「揜柴」至「四方」。

○解云﹕卽《郊特牲》云「天子之大社﹐必受霜露風雨﹐以達天地之气也﹐是故喪國之社屋之﹐不受天陽也。薄社北牖使陰明也」是也。然《禮記》作「薄社」﹐何氏所見與鄭氏異。云以爲有國者戒者﹐言若不事上﹐當如此。

蒲社災﹐何以書﹖記災也。戒社者﹐先王所以威示教戒諸侯﹐使事上也。災者﹐象諸侯背天子﹐是後宋事疆吳﹐齊﹑晉前驅﹐滕﹐薛俠轂﹐魯﹑衛驂乘﹐故天去戒社﹐若曰王教滅絕云爾。

○背﹐音佩。俠轂﹐古洽反﹔下古木反﹐十三年同。乘﹐繩證反﹐十三年同。去﹐起呂反。

﹝疏﹞「蒲社災何以書」。

○解云﹕不直言何以書者﹐嫌覆問柴其下何以書﹐故復舉句而問之。

○注「是後」至「驂乘」。

○解云﹕《春秋說》文﹐謂下十三年黃池之會時也。

秋﹐八月﹐甲寅﹐滕子結卒。

冬﹐十有二月﹐葬蔡昭公。賊已討﹐故書葬也。不書討賊者﹐明諸侯得專討士以下也。

﹝疏﹞注「賊已討﹐故書葬也」。解云﹕此蔡昭公卽上「盜殺蔡侯申」者是﹔隱十一年傳云「弒則何以不書葬﹖《春秋》君弒賊不討﹐不書葬以爲無臣子也」。然則今此蔡侯亦弒而書其葬﹐故知賊已討也。

○注「不書」至「以下也」。

○解云﹕孟子曰「諸侯不得專殺大夫。」是以《春秋》之內﹐殺大夫不問有罪無罪﹐皆書而譏之。若殺微者﹐例所不錄﹐今蔡侯之賊乃微者﹐嗣子殺之﹐故不書見﹐故云明諸侯得專討士以下也。考諸正本﹐何氏之注盡於此﹐若更有注者﹐衍字矣。

葬滕頃公。

○頃﹐音傾。

五年﹐春﹐城比。

○比﹐本又作「芘」﹐亦作「庇」﹐同音毗。《左氏》作「毗」。

夏﹐齊侯伐宋。

晉趙鞅帥師伐衛。

秋﹐九月﹐癸酉﹐齊侯處臼卒。

冬﹐叔還如齊。

閏月﹐葬齊景公。閏不書﹐此何以書﹖據楚子昭卒不書閏。

﹝疏﹞注「據楚」至「書閏」。

○解云﹕卽襄二十八年冬十二月﹐「甲寅﹐天王崩。乙未﹐楚子昭卒」是也﹐彼注云「乙未甲寅﹐相去四十二日﹐蓋閏月也」。然則相去四十二日﹐明其不得同在二月﹐故以閏月言之。

喪以閏數也。謂喪服大功以下諸喪﹐當以閏月爲數。

○閏數﹐所主反﹐下及外「月數」﹑「閏數」同。

﹝疏﹞「喪以閏數也」。

○解云﹕此喪謂喪服也﹐謂爲之服大功以下喪服者﹐皆以閏數之。此數讀如「加我數年」之數﹐非頭數之數也。

○注「謂喪服」至「爲數」。

○解云﹕此數乃爲頭數之數﹐謂九月﹑五月﹑三月之喪﹐旣是數月之物﹐故得數閏以充之﹐是以葬亦書閏矣﹐何者﹖葬亦數月之物故也。

喪曷爲以閏數﹖據卒不書閏。

﹝疏﹞「喪曷爲以閏數」。

○解云﹕此喪亦喪服大功以下者。

喪數略也。略猶殺也。以月數﹐恩殺﹐故並閏數。

﹝疏﹞注「略猶」至「閏數」。

○解云﹕此數亦如「加我以數年」之數也。言大功以下之喪﹐所以得數閏月者﹐正以恩殺故也。《鄭志》﹕趙商問曰﹕經曰「閏月不告朔﹐猶朝於廟。《穀梁傳》云『閏月﹐附月之餘日﹐喪事不數』。又哀五年『閏月﹐葬齊景公』﹐《公羊傳》云『閏月不書﹐此何以書﹖喪以閏數﹐喪數略也』﹐此二傳義反﹐於禮斷之何就﹖」答曰「居喪之禮﹐以月數者﹐數閏﹔以年數者﹐𨿽有閏無與於數也。」然則鄭氏之意﹐以爲彼云喪事不數者﹐謂期與三年也。此云喪以閏數者﹐謂大功以下也。若《穀梁》之意﹐以爲大功以下及葬﹐皆不數閏﹐云云之說﹐在襄二十八年。

六年﹐春﹐城邾婁葭。城者﹐取之也。不言取者﹐魯數圍取邾婁邑﹐邾婁未曾加非於魯﹐而侮奪之不知足﹐有夷狄之行﹐故諱之﹐明惡甚。

○邾婁葭﹐音加﹐又音遐﹐《左氏》作「邾瑕」。數﹐所角反。曾﹐才能反。行﹐下孟反。

﹝疏﹞注「城者」至「惡甚」。

○解云﹕正以襄二年「遂城虎牢」﹐傳云「虎牢者何﹖鄭之邑也。其言城之何﹖取之也」﹐今言「城邾婁葭」﹐文與彼同﹐故知取之。云不言取之者﹐魯數圍取邾婁邑者﹐卽上三年冬﹐「叔孫州仇﹑仲孫何忌帥師圍邾婁」﹐又上二年春「伐邾婁﹐取漷東田及沂西田」之屬是也。先言圍者﹐便文故也。云有夷狄行者﹐正以貪而無親故也。

晉趙鞅帥師伐鮮虞。

吳伐陳。

夏﹐齊國夏及髙張來奔。

叔還會吳於相。

○相﹐莊加反。

秋﹐七月﹐庚寅楚子軫卒。

齊陽生入於齊。

齊陳乞弒其君捨。弒而立者﹐不以當國之辭言之﹐此其以當國之辭言之何﹖據齊公子商人弒其君捨而立﹐氏公子。

○君捨﹐二傳作「荼」﹐音舒。

﹝疏﹞注「據齊」至「公子」。

○解云﹕卽文十四年秋﹐「齊公子商人弒其君捨」是也。

爲諼也。此其爲諼柰何﹖問其義。

○諼﹐況元反。景公謂陳乞曰「吾欲立捨﹐何如﹖」陳乞曰「所樂乎爲君者﹐欲立之則立之﹐不欲立則不立﹐貴自專也。

﹝疏﹞「所樂」至「不立」。

○解云﹕言人之所以愛樂乎其爲君者﹐貴慕其自專故也。然則此公乃有爲而言﹐非王道也。

君如欲立之﹐則臣請立之。」陳乞欲拒言不可﹐恐景公殺陽生。陽生謂陳乞曰「吾聞子蓋將不欲立我也。」陳乞曰「夫千乘之主﹐將廢正而立不正﹐必殺正者。晉世子申生是也。

○乘﹐繩證反。

﹝疏﹞注「晉世子申生是也」。

○解云﹕卽僖五年「春﹐晉侯殺其世子申生」是也。

吾不立子者﹐所以生子者也﹐走矣﹗」教陽生走。與之玉節而走之。節﹐信也。析玉與陽生﹐畱其半﹐爲後當迎之﹐合以爲信﹐防稱矯也。奔不書者﹐未命爲嗣。

○析﹐思歷反。爲後﹐於僞反﹐下「乞爲」同。矯﹐居兆反。

﹝疏﹞注「節信」至「爲嗣」。

○解云﹕言與之爲斷玉之信而令之走也。云奔不書者﹐未命爲嗣者﹐案定十四年秋﹐「衛世子蒯聵出奔宋」﹐書見於經﹐故知陽生出奔不書者﹐未命爲嗣故也。然則公子陽生﹐但是母貴宜立﹐實非世子﹐而上傳云「廢正而立不正﹐必殺正者」﹐𨿽非夫人所生﹐但秩次宜立﹐謂之廢正亦何傷﹖而舊云陽生實是正世子﹐但未命爲嗣﹐故出入不兩書﹔若命爲嗣﹐卽是大國之君﹐出入合兩書也者﹐非。

景公死而捨立﹐陳乞使人迎陽生於諸其家。於諸﹐置也﹐齊人語也。除景公之喪﹐期而小祥﹐服期者除。

○期而﹐音基﹐下同。

﹝疏﹞注「期而」至「者除」。解云﹕期而小祥者﹐《士虞記》文。言服期者除者﹐謂從服之徒矣。若其正服﹐臣爲君斬衰三年﹐寧得期而除乎﹖案景公之卒﹐在去年九月﹐至今七月﹐其實未期﹐而言服期者除者﹐蓋陽生之入﹐實亦九月﹐但事不宜月﹐故直時﹐是以傳云除景公之喪也。若然﹐案隱四年冬十二月﹐「衛人立晉」﹐彼注云「月者﹐大國篡例月﹐小國時﹐立﹑納﹑入皆爲篡」。然則大國之篡﹐例合書月﹐齊爲大國﹐而言事不宜月者﹐正以陽生之篡﹐陳乞爲之﹐故陽生之人欲移惡於陳乞故也﹐似若莊九年夏﹐「齊小白入於齊」﹐何氏云「不月者﹐移惡於魯也」之類也。然則大國之篡﹐所以月者﹐以其禍大故也。旣移惡於陳乞﹐是以不月﹐正得述事之宜矣。

諸大夫皆在朝﹐陳乞曰「常之母﹐常﹐陳乞子。重難言其妻﹐故云爾。

○難﹐乃旦反。

﹝疏﹞注「常」至「云爾」。

○解云﹕正以妻者已之私﹐故難言之﹐似若今人謂妻爲兒母之類是也。

有魚菽之祭﹐齊俗婦人首祭事。言魚豆者﹐示薄陋無所有。

﹝疏﹞注「齊俗」至「祭事」。

○解云﹕主婦設祭﹐禮則有之﹐何言齊俗者﹖正以主婦設祭之時﹐助設而已﹐其實男子爲首﹐卽君牽牲﹐夫人奠酒﹔君親獻﹐夫人薦豆之類是也。若其齊俗﹐則令使婦人爲首﹐故此傳云「常之母﹐有魚菽之祭」﹐卽其文是矣。

○注「言魚」至「所有」。

○解云﹕定元年「冬﹐十月﹐霣霜殺菽」﹐彼注云「菽﹐大豆」。然則彼已訓解﹐故此何氏直以豆言之。若依正禮﹐水陸僉陳﹐而止言魚與豆者﹐示薄陋無所有故也。

願諸大夫之化我也。」言欲以薄陋餘福共宴飲。

﹝疏﹞「原諸」至「我也」。

○解云﹕桓六年傳云「曷爲謂之實來﹖慢之也。曷爲慢之﹖化我也﹖」彼注云「行過無禮謂之化﹐齊人語也。諸侯相過﹐至竟必假塗﹐入都必朝﹐所以崇禮讓﹐絕慢易。今州公過魯都不朝魯﹐是慢之爲惡﹐故書實來」﹐見其義也。然則彼以州公過魯而無禮﹐故傳謂之化我也。今此陳乞亦以魚菽之薄物﹐枉屈諸大夫之貴重﹐亦是無禮相過之義﹐故謂之化我也。

諸大夫皆曰「諾。」於是皆之陳乞之家坐。陳乞曰「吾有所爲甲﹐甲﹐鎧。

○鎧﹐苦代反。

﹝疏﹞「吾有所爲甲」。

○解云﹕猶言我有所作得若干甲也。

請以示焉」。諸大夫皆曰「諾。」於是使力士舉巨囊而至於中霤﹐巨囊﹐大囊。中央曰中霤。

○囊﹐乃郎反﹐又音託。霤﹐力又反。

﹝疏﹞注「中央曰中霤」。

○解云﹕案《月令》「中央土」云「其祀中霤」﹐鄭注云「中霤﹐猶中室也」。「古者復穴﹐是以名室爲霤云」。庾蔚云「復﹐地上累土﹐穴則穿地也。復穴皆開其上取明﹐故雨霤之﹐是以因名中室爲中霤也。」故此傳雲中霤﹐注雲中央﹐謂室之中央也。

諸大夫見之﹐皆色然而駭﹐色然﹐驚駭貌。

○色然﹐如字﹐本又作「垝」﹐居委反﹐驚駭貌﹔又或作「危」。開之則闖然﹐闖﹐出頭貌。

○闖﹐醜鴆反﹐又醜甚反﹐一音醜今反﹐見貌。《字林》云「馬出門貌﹐醜衽反。」公子陽生也。陳乞曰「此君也已。」諸大夫不得已﹐皆逡巡北面﹐再拜稽首而君之爾。時捨未能得眾﹐而陽生今正當立﹐諸大夫又見力士﹐知陳乞有備﹐故不得已﹐遂君之。

○逡﹐七旬反。自是往弒捨。陽生先詐致諸大夫﹐立於陳乞家﹐然後往弒捨﹐故先書當國﹐起其事也。乞爲陽生弒捨﹐不舉陽生弒者﹐諼成於乞也。不日者﹐與卓子同。

﹝疏﹞注「故先書當國﹐起其事也」者。謂書陽生入齊﹐乃在弒捨之前﹐所以起其先入後弒也。云乞爲陽生弒捨﹐不舉陽生弒者﹐諼成於乞也者﹐正以舉重略輕﹐《春秋》之常事﹐今而不書者﹐諼成於乞故也。

○注「不日」至「子同」。

○解云﹕僖十年「春﹐王正月」﹐「晉裏克弒其君卓子」﹐何氏云「不日者﹐不正遇禍﹐終始惡明﹐故略之」。然則今此陳乞弒捨﹐所以不日者﹐亦是不正遇禍﹐終始惡明﹐故略之﹐故曰與卓子同。若然﹐鄕解云陽生之入﹐實在九月﹐但事不宜月﹐故不書月。然則陳乞之事﹐宜云不月而云不日者﹐正以卓子之弒實書月﹐若言不月﹐則與卓子同﹐文不可設﹐故云不日也。案陳乞弒捨﹐實不書日﹐謂之不日亦何傷﹖然則陳乞弒捨之事﹐與裏克弒卓子相類﹐而不月者﹐正以文承陽生入於齊之下。陽生之事旣不宜月﹐是以陳乞之事不得月也。若然﹐案僖九年「冬﹐晉裏克弒其君之子奚齊」﹐注「不月者﹐不正遇禍﹐終始惡明﹐故略之」。然則此亦不月﹐何氏不云不月者﹐與奚齊同義者﹐正以奚齊未逾年之君﹐與捨不類﹐寧得同之乎﹖

冬﹐仲孫何忌帥師伐邾婁。

宋向巢帥師伐曹。

七年﹐春﹐宋皇瑗帥師侵鄭。

○瑗﹐於眷反。

晉魏曼多帥師侵衛。

夏公會吳於鄫。

○鄫﹐似陵反。

秋﹐公伐邾婁。八月﹐已酉﹐入邾婁﹐以邾婁子益來。入不言伐﹐此其言伐何﹖據當舉入爲重。

﹝疏﹞「入不」至「伐何」。

○解云﹕莊十年傳例云「觕者曰侵﹐精者曰伐﹐戰不言伐﹐圍不言戰﹐入不言圍﹐滅不言入﹐書其重者也」。然則傳例云戰不言伐﹐入不言圍﹐此云入不言伐者﹐正以此經舉伐言入﹐亦違舉重之例﹐是以據經以釋之。傳例云者﹐序用兵之次第﹐輕重備言﹐不足怪也。

內辭也﹐若使他人然。諱獲諸侯﹐故不舉重而兩書﹐使若魯公伐而去﹐他人入之以來者﹐醇順他人來文。

﹝疏﹞注「諱獲」至「來文」。

○解云﹕若其不諱﹐宜舉重云公入邾婁﹐今不舉重而伐入兩書﹐故知諱獲諸侯也。云使若魯公伐而去﹐佗人入之以來者﹐以來是詣魯之常文﹐故何氏言來者常文﹐不爲早晚施是也。今始若不諱﹐宜云以邾婁子益至自某﹐而經言來﹐故如此解。云醇順佗人來文者﹐以上諱獲諸侯﹐故不舉重﹐使若魯人伐而去﹐佗人自入之﹔今文言來﹐作外來詣魯之常文﹐故曰醇順佗人來文也。

邾婁子益何以名﹖據以隗子歸不名。

○隗﹐五罪反。

﹝疏﹞注「據以」至「不名」。

○解云﹕卽僖二十六年「秋﹐楚人滅隗﹐以隗子歸」是也。

絕之。曷爲絕之﹖據俱以歸。獲也。曷爲不言其獲﹖據獲晉侯言獲。

﹝疏﹞注「據獲晉侯言獲」。

○解云﹕卽僖十五年冬「晉侯及秦伯戰於韓﹐獲晉侯」是也。

內大惡諱也。故名以起之也。日者﹐惡魯侮奪邾婁無已﹐復入獲之。入不致者﹐得意可知例。

○惡魯﹐烏路反。復﹐扶又反。

﹝疏﹞注「故名以起之」。

○解云﹕擅獲諸侯乃爲大惡﹐是以諱之﹐不言其獲﹐旣不言獲﹐故云言其名以起其見獲也。所以能起之者﹐諸侯之禮當死位﹐今不能死位而生見獲﹐書其名﹐起其絕也。案隱二年無駭「入極」之下﹐傳云「此滅也﹐其言入何﹖內大惡諱也」﹔昭四年「取鄫」之下﹐傳云「滅之則其言取之何﹖內大惡諱也」﹐今此又言「內大惡諱也」﹐重發傳者﹐正以往前二處入取文異﹐今此上經𨿽亦言入﹐但書名之由﹐事須備釋﹐是以又言。

○注「日者」至「獲之」。

○解云﹕隱二年注云「入例時﹐傷害多則月」﹐此書日﹐故須解之。言惡魯侮奪邾婁無已﹐卽上六年「城葭」之下﹐注云「魯數圍取邾婁邑﹐邾婁未曾加非於魯﹐而侮奪之不知足」﹐今復入其國﹐獲其君﹐故書日以惡內也。

○注「入不」至「知例」。

○解云﹕莊六年注「公與一國及獨出用兵﹐得意不致﹐不得意致伐」﹐卽僖六年「公至自伐鄭」﹐二十九年「公至自圍許」之屬是。至於入佗國﹐例不書致者﹐正以旣能入國﹐得意可知﹐似若僖三十三年「公伐邾婁﹐取叢」之下﹐注云「取邑不致者﹐得意可知例」。

宋人圍曹。

冬﹐鄭駟弘帥師救曹。

八年﹐春﹐王正月﹐宋公入曹﹐以曹伯陽歸。曹伯陽何以名﹖據以隗子歸不名。

﹝疏﹞注「據以」至「不名」。

○解云﹕卽僖二十六年「秋﹐楚人滅隗﹐以隗子歸」是也。

絕。曷爲絕之。據俱以歸。滅也。曷爲不言其滅﹖據滅隗也。諱同姓之滅也。故名以起之。

﹝疏﹞注「故名以起之」。

○解云﹕諱不得書其滅﹐故書其名﹐所以起其滅矣。所以能起之者﹐正以失地之君﹐例合書名﹐卽桓七年穀伯綏﹑鄧吾離之下﹐傳云「皆何以名﹖失地之君」是﹐今曹伯陽亦書其名﹐故可起其滅。

何諱乎同姓之滅﹖據衛侯毀滅邢不諱。

○毀﹐況委反。

﹝疏﹞注「據衛」至「不諱」。

○解云﹕卽僖二十五年「春﹐王正月﹐丙午﹐衛侯毀滅邢」是也。

力能救之而不救也。以屬上力能獲邾婁而不救曹﹐故責之。不日者﹐深諱之。定﹑哀滅例日。此不日者﹐諱使若不滅﹐故不日。

﹝疏﹞注「不日」至「故不日」。

○解云﹕旣書入以諱同姓見滅﹐而又日﹐故曰深諱也。云定﹑哀滅例日﹐此不日者﹐諱使若不滅﹐故不日﹐云云之說﹐在定四年。

吳伐我。不言鄙者﹐起圍魯也。不言圍者﹐諱使若伐而去。

﹝疏﹞注「不言」至「魯也」。

○解云﹕正以莊十九年「冬﹐齊人﹑宋人﹑陳人伐我西鄙」﹐注云「鄙者﹐邊垂之辭﹐榮見遠也」。然則鄙者邊垂之名﹐今不言鄙﹐直言伐我﹐故得起其圍魯矣。

○注「不言」至「而去」。

○解云﹕國君當彊﹐折衝當遠﹐魯微弱﹐深見犯﹐至於圍國﹐故諱之﹐但言伐者﹐差輕也。

夏﹐齊人取讙及僤。外取邑不書﹐此何以書﹖所以賂齊也。曷爲賂齊﹖據上無戰伐之文。

○僤﹐昌善反﹐一音昌然反﹐《字林》作「﹤阝單﹥」﹐《左氏》作「闡」。

﹝疏﹞「取讙及僤」。

○解云﹕《左氏》《穀梁》作「讙闡」字。

○外取」至「以書」。

○解云﹕宣元年「六月﹐齊人取濟西田」之下﹐傳云「外取邑不書﹐此何以書」注云「據曹取之不書」﹐然則此傳云「外取邑不書﹐此何以書」者﹐亦據曹取濟西田不書﹐但從彼省文﹐是以不復注解。

○注「據上」至「之文」。

○解云﹕謂此上經無魯與齊戰伐之文﹐計無所謝﹐無事而賂﹐故難之。

爲以邾婁子益來也。邾婁﹐齊與國﹐畏爲齊所怒而賂之﹐恥甚﹐故諱使若齊自取。

○爲以﹐於僞反。

﹝疏﹞「爲以」至「來也」。

○解云﹕正爲七年「以邾婁子益來」﹐是以賂齊二邑也。

○注「邾婁齊與國」。

○解云﹕正以魯獲邾婁之君而賂二邑﹐若非齊之與國﹐理不應賂﹐云云之說﹐備於宣元年疏。

歸邾婁子益於邾婁。獲歸不書﹐此書者﹐善魯能悔過歸之﹐嫌解邾婁子益無罪﹐書故復名之。

○復﹐扶又反。

﹝疏﹞注「獲歸」至「歸之」。

○解云﹕正以僖十五年秦獲晉侯﹐後歸不書﹐故曰獲歸不書﹐今此書者﹐善魯能悔過歸之﹐故錄見之。

○注「嫌解」至「名之」。

○解云﹕桓十五年傳例云「歸者﹐出入無惡」﹐今此言歸﹐是以嫌其無罪也。經旣書歸﹐作無罪之文﹐則嫌魯人解釋邾婁子﹐其罪令除﹐是以書見﹐故復名之﹐見其不善。所以書益之名﹐得見魯之有罪者﹐正以上七年以益來之時﹐傳云「內大惡諱」﹐注云「故名以起之」。然則初書名﹐起見魯罪﹐則今知復名者﹐其不善明矣。

秋﹐七月。

冬﹐十有二月﹐癸亥﹐杞伯過卒。

○過﹐古禾反。齊人歸讙及僤。書者﹐善魯能悔過﹐歸邾婁子益﹐所喪之邑﹐不求自得﹐故不言來﹐使若不從齊來﹐與歸我濟西田同文。

○喪﹐自浪反。

﹝疏﹞注「書者」至「同文」。

○解云﹕言所喪之邑﹐不求自得者﹐正以言歸也。何者﹖歸者﹐自與之故也﹐若求乃得之者﹐當言取﹐卽僖三十一年「春﹐取濟西田」﹐成二年秋﹐「取汶陽之田」之屬是也。故不言來﹐使若不從齊來者﹐謂若此邑元不入齊﹐但以此來欲叛於魯﹐齊人取而歸之然。言與歸我濟西田邑同文者﹐卽宣十年春﹐「齊人歸我濟西田」﹐傳云「齊已取之矣﹐其言我何﹖言我者﹐未絕於我也。曷爲未絕於我﹖齊已言取之矣﹐其實未之齊也」﹐注云「不言來者﹐明不從齊來﹐不當坐取邑」是也。然則彼以未之齊﹐故不言來﹐今此使若不從齊來﹐是以謂之同文矣。然則彼言我者﹐以其未絕於我﹐此不言我者﹐正以讙﹑僤實絕於我故也。濟西田未絕﹐齊人不當坐取邑﹔讙﹑僤實絕﹐齊人當坐取邑明矣。然則我與不﹐卽是不同﹐而言同文者﹐正謂皆不言來以爲同文﹐何妨言我與不仍爲異乎﹖

九年﹐春﹐王二月﹐葬杞僖公。

宋皇瑗帥師﹐取鄭師於雍丘。其言取之何﹖據詐戰言敗也。

○雍﹐於用反。

﹝疏﹞注「據詐戰言敗也」。

○解云﹕卽莊十年秋﹐「荊敗蔡師於莘」﹐昭二十三年秋﹐「吳敗頓﹑胡﹑沈﹑蔡﹑陳﹑許之師於雞父」﹐傳云「此偏戰也﹐曷爲以詐戰之辭言之﹐不與夷狄之主中國也」是也。

易也。其易柰何﹖詐之也。詐謂陷阱奇伏之類。兵者﹐爲徵不義﹐不爲苟勝而已。十三年詐反不月﹐知此不蒙上月﹐疾略之爾。

○易也﹐以豉反﹐下同。阱﹐才性反。爲徵﹐於僞反。

﹝疏﹞注「詐謂」至「之類」。

○解云﹕何氏蓋取《禮記﹖中庸》云「人皆曰予知﹐驅而納諸擭掐阱之中而莫之知辟也」﹔又言奇伏者﹐奇兵伏兵之謂也。

○注「兵者」至「之爾」。

○解云﹕下十三年「春﹐鄭軒達帥師取宋師於嵒」﹐傳云「其言取之何﹖易也。其易柰何﹖詐反也」﹔注云「前宋行詐取鄭師﹐今鄭復行詐取之﹐苟相報償﹐不以君子正道﹐故傳言詐反。反﹐猶報也」。然則兵之設也﹐爲欲徵不義﹐豈欲苟勝而爲詐﹐故知《春秋》疾而略之﹐皆不書月矣﹐何者﹖《春秋》之義﹐偏戰者日﹐詐戰者月﹐所以然者﹐正疾其行詐﹐略之故也。今此二經﹐乃設陷阱奇伏﹐又爲詐之甚者﹐是以《春秋》復深略之。

夏﹐楚人伐陳。

秋﹐宋公伐鄭。

冬﹐十月。

十年﹐春﹐王二月﹐邾婁子益來奔。月者﹐魯前獲而歸之﹐今來奔﹐明當尢加禮厚遇之。

﹝疏﹞注「月者」至「遇之」。

○解云﹕正以上六年「夏﹐齊國夏髙張來奔」﹐襄二十八年「冬﹐齊慶封來奔」之屬﹐則知來奔魯者例合書時﹐今此書月﹐故如此解。文十二年「春﹐正正月﹐盛伯來奔」﹐注云「月者﹐前爲魯所滅﹐今來見歸﹐尢當如意厚遇之」也者﹐義亦通於此。以此言之﹐則知昭二十三年「秋﹐七月﹐莒子庚輿來奔」﹐月者﹐爲下「戊辰﹐吳敗頓﹑胡﹑沈﹑蔡﹑陳﹑許之師」書﹐莒子之奔𨿽在月下﹐不蒙月。何氏所以不注之者﹐正以隱元年冬十二月﹐「祭伯來奔」之下﹐注云「月者﹐爲下卒也﹐出奔例時也」。然則上已有注﹐故至庚輿之下﹐省文從可知。

公會吳伐齊。

三月﹐戊戌﹐齊侯陽生卒。

夏﹐宋人伐鄭。晉趙鞅帥師侵齊。

五月﹐公至自伐齊。

葬齊悼公。

衛公孟彄自齊歸於衛。

薛伯寅卒。卒﹑葬略者﹐與杞伯益姑同。

○伯寅﹐二傳作「伯夷」﹐同音以尼反。

﹝疏﹞注「卒葬」至「姑同」。

○解云﹕正以所見之世﹐詳錄小國﹐卒日葬月﹐是其常文﹐卽上四年「秋﹐八月﹐甲寅﹐滕子結卒」﹔冬﹐十二月﹐「葬滕昭公」是也﹐今乃卒月葬時﹐故解矣。言與杞伯益姑同者﹐卽昭六年「春﹐王正月﹐杞伯益姑卒」﹐注云「不日者﹐行微弱﹐故略之。上城杞已貶﹐復卒略之者﹐入所見世﹐責小國詳﹐始錄內行也。諸侯內行小夫不可勝書﹐故於終略責之﹐見其義」。然則今比略之者﹐亦爲內行小失﹐故曰與杞伯益姑同。

秋﹐葬薛惠公。

冬﹐楚公子結帥師伐陳﹐吳救陳。救中國不進者﹐陳﹐吳與國﹐救陳欲以備中國﹐故不進。

﹝疏﹞注「救中」至「不進」。

○解云﹕正以僖十八年夏﹐「狄救齊」﹔「冬﹐邢人﹑狄人伐衛」﹐注云「狄稱人者﹐善救齊﹐𨿽拒義兵﹐猶有憂中國之心﹐故進之。不於救時進之者﹐辟襄公﹐不使義兵壅塞也」。定四年冬﹐「蔡侯以吳子及楚人戰於柏舉」﹐傳云「吳何以稱子﹐夷狄也﹐而憂中國」﹐注云「言子起憂中國。然則夷狄之人﹐能憂中國也皆進之」。今此稱國不進者﹐正以救陳欲以備中國﹐故不進也。知陳是吳之與國者﹐正以吳人救之故也。必知欲以備中國者﹐非直見其不進﹐亦以陳於諸夏之時﹐乃是吳之屬故也。

哀公卷二十八﹝起十一年﹐盡十四年﹞

哀公卷二十八﹝起十一年﹐盡十四年﹞

十有一年﹐春﹐齊國書帥師伐我。

夏﹐陳袁頗出奔鄭。

○頗﹐破多反。

五月﹐公會吳伐齊。

甲戌﹐齊國書帥師及吳戰於艾陵。

○艾﹐五蓋反。齊師敗績﹐獲齊國書。戰不言伐﹐舉伐者﹐魯與伐而不與戰。不從內與伐﹐使吳爲主者﹐吳主會﹐故不與夷狄主中國也。言獲者﹐能結日偏戰﹐少進也。

○與伐﹐音預﹐下「不與伐」同。。

﹝疏﹞「獲齊國書」。

○解云﹕宣二年春「獲宋華元」之下﹐何氏云「復出宋者﹐非獨惡華元﹐明恥辱及宋國」。然則今此復出齊者﹐亦然﹐但省文從可知﹐故不注。

○注「戰不」至「與戰」。

○解云﹕戰不言伐者﹐莊十年傳文。而此舉伐者﹐當爾之時﹐魯但與其伐而不與其戰﹐故得兩舉之矣。

○注「不從」至「國也」。

○解云﹕成二年「六月﹐癸酉﹐季孫行父」云云「會晉郤克」云云「及齊侯戰於鞍﹐齊師敗績」﹐注云「大夫敵君不貶者﹐隨從王者大夫﹐得敵諸侯也」。然則郤克之徒得敵齊侯者﹐正以魯人與在﹐隨從王者大夫﹐是以得序於上而王齊侯﹐今亦云魯公與伐﹐而不使吳爲主﹐序齊下者﹐正以吳是時爲主會﹐若其與之﹐而序於齊上﹐卽是夷狄之主中國﹐是以退之矣。若然﹐案宣十二年﹐「晉荀林父帥師及楚子戰於邲」﹐林父序於楚子之上﹐亦應是不與夷狄之主中國。而注云「不與晉而反與楚子爲君臣之禮﹐以惡晉」者﹐正以楚莊王稱子﹐據彼君文成矣。有王伯之事﹐𨿽以臣及君﹐不嫌晉直。今吳稱國﹐君文不成﹐而序國書之下﹐寧得類乎﹖

○注「言獲」至「進也」。

○解云﹕莊十年秋﹐「荊敗蔡師於莘﹐以蔡侯獻舞歸」﹐傳云「曷爲不言其獲﹐不與夷狄之獲中國也」﹔又昭二十三年秋﹐「吳敗頓﹑胡﹑沈﹑蔡﹑陳﹑許之師於雞父」﹐「獲陳夏齧」﹐傳云「不與夷狄之主中國﹐則其言獲陳夏齧何﹖吳少進也」﹐注云「能結日偏戰﹐行少進﹐故從中國辭治之」﹐今經亦然﹐故以言此。

秋﹐七月﹐辛酉﹐滕子虞母卒。

冬﹐十有一月﹐葬滕隱公。

衛世叔齊出奔宋。

十有二年﹐春﹐用田賦。何以書﹖據當賦稅﹐爲何書。

○爲何﹐於僞反﹐下「爲同宗」同。譏﹐何譏爾﹖譏始用田賦也。田﹐謂一井之田。賦者﹐斂取其財物也。言用田賦者﹐若今漢家斂民錢﹐以田爲率矣。不言井者﹐城郭裏若亦有井﹐嫌悉賦之。禮﹐稅民公田﹐不過什一﹐軍賦十井不過一乘。哀公外慕彊吳﹐空盡國儲﹐故復用田賦﹐過什一。

○爲率﹐音律﹐又音類。乘﹐繩證反。復﹐扶又反。

﹝疏﹞注「田﹐謂一井之田」。

○解云﹕知如此者﹐正以《家語﹖政論》篇云「季康子欲以一井田出賦法焉」﹐又《魯語下》篇云「孔子謂冉求曰﹕田一井﹐出稯禾秉芻﹐缶米不是過也」。案彼二文﹐皆論此經用田賦之事﹐而言一井﹐故知然也。

○注「不言井」至「賦之」。

○解云﹕凡言田者﹐指墾土之處﹐言井者﹐但是方裏之名。若言用井賦﹐則嫌城郭里巷之內﹐但有一井之處﹐悉皆賦之﹐故云不言井者﹐城郭里巷亦有井﹐嫌悉賦之。

○注「禮稅」至「什一」。

○解云﹕卽宣十五年傳云「什一者﹐天下之中正也。什一行而頌聲作矣」是也。云「軍賦十井不過一乘者﹐何氏以爲公侯方百里﹐案諸典籍﹐每有千乘之義﹐若不十井爲一乘﹐則不合﹐鄭氏云「公侯方百里﹐井十則賦出革車一乘」者﹐義亦通於此。云哀公外慕彊吳者﹐卽上十年春﹐「公會吳伐齊」﹔十一年夏﹐「公會吳伐齊」﹔此年夏「公會吳於橐臯」之屬是也。云故復用田賦﹐過什一者﹐對常賦以爲復矣。

夏﹐五月﹐甲辰﹐孟子卒。孟子者何﹖據魯大夫無孟子。

﹝疏﹞「孟子者何」。

○解云﹕欲言魯女﹐不言孟姬﹔欲言夫人﹐經不書葬﹐故執不知問。

昭公之夫人也。其稱孟子何﹖據不稱夫人某氏。

﹝疏﹞注「據不」至「某氏」。

○解云﹕卽隱二年冬﹐「十有二月﹐乙卯﹐夫人子氏薨」之屬是也。

諱娶同姓﹐蓋吳女也。禮﹐不娶同姓﹐買妾不知其姓﹐則卜之。爲同宗共祖﹐亂人倫﹐與禽獸無別。昭公旣娶﹐諱而謂之吳孟子。《春秋》不系吳者﹐禮﹐婦人系姓不系國﹐𨿽不諱﹐猶不系國也。不稱夫人不言薨﹐不書葬者﹐深諱之。

﹝疏﹞「蓋吳女也」。

○解云﹕公羊子不受於師﹐故疑之。

○注「禮不」至「無別」。

○解云﹕上《曲禮》云「取妻不取同姓﹐故買妾不知其姓則卜之」﹐鄭氏注云「爲其近禽獸也。妾賤﹐或時非媵﹐取之於賤者﹐世無本系者」是也。云爲同宗共祖﹐亂人倫﹐與禽獸無別者﹐欲取《曲禮上》云「夫惟禽獸無禮﹐故父子聚麀﹐是故聖人作﹐爲禮以教人﹐欲人以有禮﹐知自別於禽獸之文乎」。

○注「昭公」至「孟子」。

○解云﹕昭十年注云「去冬者﹐蓋昭公娶吳孟子之年﹐故貶之」。然則此言昭公旣娶者﹐謂從昭十年以來也﹐而諱之吳孟子者﹐卽《論語》云「君娶於吳爲同姓﹐謂之吳孟子」﹐《坊記》云「《魯春秋》猶去夫人之姓曰吳﹐其死曰孟子卒」是也。

○注「春秋」至「國也」。

○解云﹕言婦人系姓不系國者﹐卽隱元年「仲子」下﹐注云「仲字子姓﹐婦人以姓配字﹐不忘本也﹐因示不適同姓也」﹔二年「夫人子氏」之下﹐注云「子者﹐姓也。夫人以姓配號﹐義與仲子同」是。言昭公之時﹐諱之不謂之吳姬﹐謂之吳孟子﹐而《春秋》直謂之孟子﹐不系吳者﹐正以婦人不系國故也。言𨿽不諱﹐猶不系國者﹐正以文姜﹑穆姜之屬﹐亦不系國言之故也。

○注「不稱」至「諱之」。解云﹕若言夫人﹐又若言薨﹐當言夫人姬氏薨﹔若葬﹐當言葬我小君昭姬﹐皆爲大惡﹐大惡不可言﹐故曰深諱之也。而云孟子卒者﹐若言宋之長女﹐爲魯侯之妾而卒之﹐猶如定十五年秋「姒氏卒」之類。

公會吳於橐臯。

○橐﹐章夜反﹐一音託。

秋﹐公會衛侯﹑宋皇瑗於運。

○運﹐《左氏》作「鄖」。

宋向巢帥師伐鄭。

冬﹐十有二月﹐﹤虫眾﹥。何以書﹖記異也。何異爾﹖不時也。﹤虫眾﹥者﹐與陰殺俱藏。周十二月﹐夏之十月﹐不當見﹐故爲異。比年再﹤虫眾﹥者﹐天不能殺﹐地不能埋﹐自是之後﹐天下大亂﹐莫能相禁﹐宋國以亡﹐齊並於陳氏﹐晉分爲六卿。

○﹤虫眾﹥﹐音終﹐本亦作「螽」﹐注同。見﹐賢徧反。

﹝疏﹞注「比年再螽」。

○解云﹕卽下十三年冬十二月螽是也。

○注「宋國」至「六卿」。

○解云﹕皆在春秋後。考諸舊本﹐宋是「宗」字﹐然則宗國猶大國。言天不能殺﹐地不能埋﹐天下大亂﹐莫能相禁﹐是其紀綱之國﹐滅亡之象﹐是故齊並於陳氏﹐晉分爲六卿。若作「宋」字﹐何氏更有所見。《春秋說》云「陳氏篡齊三年﹐千人合葬﹐故螽虫冬踴者﹐是其螽爲齊亡之一隅也」。案《左氏》及《史記》﹐皆云晉亡分爲魏﹑趙﹑韓﹐今云晉分爲六卿者﹐蓋其初時﹐晉君失政﹐六卿用事﹐不妨其下滅時但三家分之矣。

十有三年﹐春﹐鄭軒達帥師取宋師於嵒。其言取之何﹖易也。其易柰何﹖詐反也。前宋行詐取鄭師﹐今鄭復行詐取之﹐苟相報償﹐不以君子正道﹐故傳言詐反。反﹐猶報也。

○嵒﹐五咸反﹐一音魚及反。易﹐以豉反﹐下同。鄭復﹐扶又反﹐秋以下注同。償﹐時亮反。

﹝疏﹞「其言取之何」。解云﹕上九年注云「據詐戰言敗也﹐故此省文﹐不復言之也」。

○注「前宋」至「鄭師」。

○解云﹕卽上九年春﹐「宋皇瑗帥﹐師取鄭師於雍丘」﹐傳云「其言取之何﹖易也。其易柰何﹖詐之也」是也。

夏﹐許男戌卒。比陳﹑蔡不當復卒﹐故卒葬略。

○男戌﹐本亦作「成」。

﹝疏﹞注「比陳」至「葬略」。

○解云﹕昭八年冬「楚師滅陳」﹐十一年「楚師滅蔡」﹐至十三年秋「蔡侯廬歸於蔡。陳侯吳歸於陳」﹐二十年冬「十有一月﹐辛卯﹐蔡侯廬卒」﹐二十一年「春﹐王三月﹐葬蔡平公」﹔定四年「春﹐王二月﹐癸巳﹐陳侯吳卒」﹐夏「六月﹐葬陳惠公」﹐定六年「鄭遊速滅許﹐以許男斯歸」﹔今年「夏﹐許男戌卒」﹐秋「葬許元公」。然則陳﹑蔡之滅﹐非吳﹑廬之罪﹐及其存時﹐乃爲大國所復﹐但以不受封於天子﹐故書君以見之﹐仍以前君死位﹐非其自復﹐其國合存﹐故許錄其卒葬也。而許男斯者﹐爲鄭所滅﹐不能死位﹐許國合絕﹐不足存之﹐而戌自復﹐罪惡深矣。若比之陳﹑蔡﹐不當合錄﹐而錄之者﹐正欲見其前君不死位﹐後君自復之惡深﹐是以書其卒葬﹐而去其日月以見矣﹐故曰此陳﹑蔡不當復卒﹐故卒葬略之也。

公會晉侯及吳子於黃池。吳何以稱子﹖據救陳稱國。

﹝疏﹞注「據救陳稱國」。

○解云﹕十年冬﹐「吳救陳」是也。

吳主會也。以言及也。時吳彊而無道﹐敗齊臨菑﹐乘勝大會中國。齊﹑晉前驅﹐魯﹑衛驂乘﹐滕﹑薛俠轂而趨﹐以諸夏之眾﹐冠帶之國﹐反背天子而事夷狄﹐恥甚不可忍言﹐故深爲諱辭﹐使若吳大以禮義會天下諸侯﹐以尊事天子﹐故進稱子。

○背﹐音佩。

﹝疏﹞注「以言」至「而趨」。

○解云﹕以經言及吳﹐卽知吳主會﹐何者﹐正及者汲汲之辭﹐卽僖五年夏﹐「公及齊侯﹑宋公」以下﹐「會王世子於首戴」﹐注云「言及者﹐因其文可得見汲汲也」。然則彼云及齊侯﹐齊侯主會﹐則知此言及吳子﹐吳子主會明矣﹐故云以言及也。云時吳彊而無道﹐敗齊臨菑﹐乘勝大會中國者﹐卽上十一年「五月﹐公會吳伐齊。甲戌﹐齊國書帥師﹐及吳戰於艾陵﹐齊師敗績」者﹐是敗齊師於臨菑之事。正以吳爲夷狄﹐數伐中國而敗之﹐故謂之無道。菑字然有作「晉」字﹐若作「晉」字﹐以黃池爲近晉﹐晉人畏而會之﹐故曰臨晉。云齊﹑晉前驅﹐魯﹑衛驂乘﹐滕﹑薛俠轂而趨者﹐《春秋說》文也。以下傳及注云﹐則天下盡會﹐而《春秋說》特舉此六國﹐時爲之役﹐故徧舉之﹐或言不盡意故也。

○注「以諸」至「稱子」。

○解云﹕諸夏眾彊﹐不復如禮﹐反棄君父而事夷狄﹐恥辱之甚﹐不忍言﹐故深爲諱﹐進吳稱子矣。而言冠帶之國者﹐正以夷狄之人﹐不知冠帶故也﹐是以《穀梁傳》云「吳王夫差曰『好冠來』﹐孔子曰『大矣哉﹐夫差未能言冠而欲冠也』」﹐範氏云「不知冠有等差﹐惟欲好冠」是也。

吳主會﹐則曷爲先言晉侯﹖據申之會﹐楚子主會序上。

﹝疏﹞注「據申」至「序上」。

○解云﹕卽昭四年「夏﹐楚子﹑蔡侯」以下「會於申」是。

不與夷狄之主中國也。明其實自以夷狄之彊會諸侯爾﹐不行禮義﹐故序晉於上。其言及吳子何﹖據鍾離之會殊會吳﹐不言及。僖五年公及齊侯﹐齊侯主會益明矣。

﹝疏﹞注「據鍾」至「言及」。

○解云﹕卽成十五年冬﹐「叔孫僑如會晉士燮﹑齊髙無咎」以下﹐「會吳於鍾離」是也。

○注「僖五」至「明矣」。

○解云﹕卽僖五年「公及齊侯﹑宋公」以下﹐「會王世子於首戴」。然則案如彼經﹐書公及齊侯﹐齊侯主會﹐此云及吳﹐則是吳子主會益明矣﹐何言不與夷狄之主中國乎﹖是以據而難之。

會兩伯之辭也。晉序上者﹐主會文也。吳言及者﹐亦人往爲主之文也。方不與夷狄主中國﹐而又事實當見﹐不可醇奪﹐故張兩伯辭。先晉﹐言及吳子﹐使若晉主會爲伯﹐吳亦主會爲伯﹐半抑半起﹐以奪見其事也。語在下。

○當見﹐賢徧反﹐年內皆同。

﹝疏﹞注「吳言」至「文也」。

○解云﹕凡言及者﹐汲汲之辭。今言及吳子﹐則似吳子先在是﹐天下之人﹐慕而往事之然﹐故曰人往爲主之文。

○注「半抑」至「在下」。

○解云﹕序晉於上﹐是其抑之。言及吳子﹐起其爲伯也﹐故曰半抑半起矣。序晉於上﹐是其奪﹐言及吳子﹐亦見其爲伯之事﹐故曰奪見其事。

不與夷狄之主中國﹐則曷爲以會兩伯之辭言之﹖據伯主人。

﹝疏﹞注「據伯主人」。

○解云﹕謂爲伯者﹐主領會上之人矣。

重吳也。其實重在吳﹐故言及。舉晉者﹐諱而不盈。

﹝疏﹞注「其實」至「不盈」。

○解云﹕謂其實處權重在於吳﹐故言及吳子﹐作汲汲之文矣。經言公會晉侯﹐是其諱爲吳所主也。晉侯之下﹐卽言及吳子﹐是其不盈滿其諱文也﹐何者﹖晉是大國而汲汲子吳﹐還是吳爲會主之義也。僖二十三年夏﹐「宋公慈父卒」﹐傳云「何以不書葬﹖盈乎諱也」﹐注云「盈﹐滿也﹐相接足之辭也」。然則此言諱而不盈者﹐意欲取彼傳文矣。

曷爲重吳﹖據常殊吳。

﹝疏﹞注「據常殊吳」。解云﹕卽成十五年冬﹐「叔孫僑如會晉士燮」以下﹐「會吳於鍾離」﹔襄十年「春﹐公會晉侯」以下﹐「會吳於相」之屬是也。

吳在是﹐則天下諸侯莫敢不至也。以晉大國﹐尙猶汲汲於吳﹐則知諸侯莫敢不至也。不書諸侯者﹐爲微辭﹐使若天下盡會之﹐而魯侯蒙俗會之者﹐惡愈也。齊桓兼舉遠明近﹐此但舉大者﹐非尊天子﹐故不得褒也。主書者﹐惡諸侯君事夷狄。

○惡諸﹐烏路反。

﹝疏﹞注「不書」至「惡愈」。

○解云﹕若欲實而言之﹐天下諸侯寧可悉至﹐但欲見其重在吳偏至之辭而巳。其歷言某侯某侯﹐則實不至者不可空言﹐是以舉其最大之國﹐作天下盡會之義矣。

○注「齊桓」至「褒也」。

○解云﹕僖二年「秋﹐九月﹐齊侯﹑宋公﹑江人﹑黃人會於貫﹐傳云「江人﹑黃人者何﹖遠國之辭也。遠國至矣﹐則中國曷爲獨齊﹑宋至爾﹖大國言齊﹑宋﹐遠國言江﹑黃﹐則以其餘爲莫敢不至也」。然則齊桓之時﹐非獨舉大以明小﹐亦兼舉遠以明近。今此但舉晉者﹐非尊天子﹐不得褒爲遠夷皆至之辭﹐則傳云「天下諸侯莫敢不至」者﹐據九州之內言之﹐亦得謂之天下矣。

○注「主書」至「夷狄」。

○解云﹕《春秋》見義﹐非惟一種﹐一則見吳之彊暴﹐一則見晉之衰微﹐但主書之情﹐本惡諸侯君事夷狄﹐餘者兼見之矣。

楚公子申帥師伐陳。

於越入吳。

秋﹐公至自會。有恥致者﹐順諱文也。

﹝疏﹞注「有恥」至「文也」。

○解云﹕莊六年注云「公與二國以上出會盟﹐得意致會﹐不得意不致」。然則今此冠帶之國﹐斂手從夷﹐乃是可恥之次﹐而致之者﹐正欲順其諱文﹐使若吳尊事天子以會諸侯﹐諸侯得意﹐以會致之然﹐故曰順諱文也。

晉魏多帥師侵衛。此晉魏曼多也﹐曷爲謂之晉魏多﹖據上七年言曼多。

○魏多﹐《左氏》作「魏曼多」。

﹝疏﹞注「據上」至「曼多」。

○解云﹕卽上七年春﹐「魏曼多帥師侵衛」是也。

譏二名。二名非禮也。復就晉見者﹐明先自正而後正人。正人當先正大以帥小。

﹝疏﹞注「復就」至「帥小」。

○解云﹕定六年冬﹐「仲孫忌帥師圍運」﹐傳云「此仲孫何忌也﹐曷爲謂之仲孫忌﹖譏二名。二名非禮也」﹐注云「爲其難諱也。一字爲名﹐令難言而易諱﹐所以長臣子之敬﹐不逼下也。《春秋》定﹑哀之間﹐文致大平﹐欲見王者治定﹐無所復爲譏﹐惟有二名故譏之」。然則彼已於魯見訖﹐今復就晉見之者﹐明先自正而後正人也。等是正人而於晉者﹐見當先正大國以帥於小國故也。

葬許元公。

九月﹐﹤虫眾﹥。先是用田賦﹐又有會吳之費。

○之費﹐芳味反﹐下同。

﹝疏﹞注「先是用田賦」。

○解云﹕在十二年春。

冬﹐十有一月﹐有星孛於東方。孛者何﹖彗星也。其言於東方何﹖據北斗言星名。

○孛﹐音佩。彗星﹐囚歲反﹐又息遂反。

﹝疏﹞「孛者何」。

○解云﹕欲言是星﹐星名未有﹔欲言非星﹐錄爲星稱﹐故執不知問。

○注「據北」至「星名」。

○解云﹕卽文十四年「秋﹐七月﹐有星孛入於北斗」是也。然則彼入於北斗﹐言其所孛之星名﹐今言於東方﹐故難之。

見於旦也。旦者﹐日方出。時宿不復見﹐故言東方﹐知爲旦。

﹝疏﹞「見於旦也」。

○解云﹕於字亦有作「平」字者﹐誤也。

○注「旦者」至「爲旦」。

○解云﹕旦者﹐日方出地﹐未相去離之辭﹐故曰旦者﹐日方出。當爾之時﹐宿皆不見﹐故曰時宿不復見也。星孛仍見﹐余宿已沒﹐是以不復指其孛之星﹐漫道其方而已﹐故言東方﹐知爲旦也。

何以書﹖記異也。周十一月﹐夏九月﹐日在房心。房心﹐天子明堂布政之庭﹐於此旦見﹐與日爭明者﹐諸侯代王治﹐典法滅絕之象﹐是後周室遂微﹐諸侯相兼﹐爲秦所滅﹐燔書道絕。

○治﹐直吏反。燔﹐扶元反。

﹝疏﹞注「周十一月﹐夏九月﹐日在房心」。

○解云﹕《堪輿》云「九月日體在大火」﹐故曰日在房心也。云房心﹐天子明堂布政之庭﹐出《堪輿》《星經》亦云也。

○注「是後」至「道絕」。

○解云﹕《春秋說》云「趨作法﹐孔聖沒﹐周姬亡﹐彗東出﹐秦正起﹐胡破術﹐書記散亂﹐孔子不絕也」。旣言周姬亡﹐彗東出﹐故知由此孛星周室遂微也。言秦正起﹐亦由此孛星。《秦本紀》云「始皇名正﹐以二十六年滅周﹐而並天下」﹐故云諸侯相兼﹐爲秦所滅也。始皇﹑胡亥﹐並悉焚書﹐聖人之道﹐於斯絕矣﹐故曰燔書道絕。

盜殺陳夏彄夫。

○陳夏﹐戶雅反﹐一本作「廉」。彄夫﹐苦侯反﹐又古侯反﹐一本作「嫗」﹐音同﹐二傳作「夏區夫」。

十有二月﹐﹤虫眾﹥。黃池之會﹐費重煩之所致。

十有四年﹐春﹐西狩獲麟。何以書﹖記異也。何異爾﹖非中國之獸也。然則孰狩之﹖稱西言狩﹐尊卑未分﹐據無王名。

○狩﹐手又反。麟﹐力人反。

﹝疏﹞「何以書﹖記異也」。

○解云﹕麟者仁獸﹐大平之嘉瑞。而言記異者﹐當爾之時﹐周室大衰﹐爲天下所厭﹐漢髙方起﹐堯祚將復。興者謂之瑞﹐亡者謂之異﹐然則何吉凶不並﹐瑞災不兼之有乎﹖義亦通於此。

○「非中國之獸也」。

○解云﹕謂有聖帝明王﹐然後乃來﹐則知不應華夏無矣。然則以其非中國之常物﹐故曰非中國之獸﹐不謂中國不合有﹐若似昭二十五年「有鸛鵒來巢」之下﹐傳云「何以書﹖記異也。何異爾﹖非中國之禽也」之類是也。若然﹐皆非中國之物﹐鸛鵒言有來﹐而麟不言有來者﹐正以麟是善物﹐《春秋》慕之﹐欲其常於中國﹐非今始有﹐非今始來之義﹐是以《穀梁傳》云「其不言來﹐不外麟於中國也﹔其不言有﹐不使麟不恆於中國也」是也。

○注「稱西」至「未分」。

○解云﹕西者﹐四時之叔﹐是爲卑稱。狩者﹐天子諸侯之事﹐乃是尊名﹐故曰稱西言狩﹐尊卑未分也。必知狩是天子諸侯之事者﹐正以僖二十八年冬「天王狩於河陽」﹐桓四年春「公狩於郎」之屬故也。

薪采者也。西者﹐據狩言方地﹐類賤人像也。金主芟艾﹐而正以春盡﹐木火當燃之際﹐舉此爲文﹐知庶人采樵薪者。

○薪﹐音新。芟﹐所銜反。艾﹐魚廢反。樵﹐在焦反。

﹝疏﹞「薪采者也」。

○解云﹕薪采﹐猶言采薪也。言是庶人采薪者矣。

○注「西者」至「方地」。

○解云﹕謂據其處﹐道其方地﹐曰西狩也。

○注「類賤人像也」。

○解云﹕正以西方爲兌﹐少女之位﹐女子之卑﹐艸木衰落﹐亦非可貴之義﹐故曰類賤人像也。

○注「金主」至「薪者」。

○解云﹕經言西者﹐賤人像。金主芟艾﹐持斧之義﹐而文正以春盡﹐是火當絕木之時﹐今乃舉此爲文﹐卽知庶人持斧﹐破木燃火之意﹐故曰知庶人采樵薪者﹐似若漢髙祖起於布衣之內﹐持三尺之劍而以火應之﹐君臨四海﹐從東鄕西﹐以應周家木徳之象也。

薪采者﹐則微者也。曷爲以狩言之﹖據天子諸侯乃言狩﹐天王狩於河陽﹐公狩於郎是也。河陽冬言狩﹐獲麟春言狩者﹐蓋據魯變周之春以爲冬﹐去周之正而行夏之時。

○去周﹐起呂反。行夏﹐戶雅反﹐下「於夏」同。

﹝疏﹞注「天王狩於河陽」。

○解云﹕在僖二十八年云「公狩於郎者﹐在桓四年春。

○注「河陽」至「之時。

○解云﹕若使周之正月﹐乃夏之仲冬﹐得冬獵田狩之時﹐卽《大司馬》職云「仲冬教大閱﹐遂以狩田」是也﹐但孔子作《春秋》﹐欲攺周公之舊禮﹐正朔三而反﹐當欲行夏之時﹐取夏之孟冬以爲狩時﹐夏之仲冬﹐不是田狩之月﹐是以桓四年春正月﹐「公狩於郎」﹐何氏云「狩例時﹐此月者﹐譏不時。周之正月﹐夏十一月也﹐陽气始施﹐鳥獸懷任﹐艸木萌牙﹐非所以養微者」是也。然則河陽言狩者﹐周之季冬﹐當夏之十月﹐故得言狩矣。案僖二十八年冬﹐「天王狩於河陽」之時﹐乃冬言狩。今獲麟之經春言狩者﹐蓋據魯爲王而攺正朔﹐方欲攺周之春以爲冬﹐去其周之正月而行夏之時﹐由此之故春而言狩矣。

大之也。使若天子諸侯。曷爲大之﹖據略微。

﹝疏﹞注「據略微」。

○解云﹕隱元年「九月﹐及宋人盟於宿」﹐傳云「孰及之﹖內之微者也」﹐注云「內者﹐謂魯也。微者﹐謂士也。不名者﹐略微也」是。然則《春秋》之道略於微者﹐今而大之﹐故以爲難矣。

爲獲麟大之也。曷爲爲獲麟大之﹖據鸛鵒俱非中國之禽﹐無加文。

○爲獲﹐於僞反﹐下「爲獲」﹑「孰爲」﹐注「爲誰」﹑「知爲」皆同。鸛﹐音權。鵒﹐音欲。

﹝疏﹞注「據鸛」至「加文」。

○解云﹕卽昭二十五年夏﹐「有鸛鵒來巢」是也。

麟者﹐仁獸也。狀如麕﹐一角而戴肉﹐設武備而不爲害﹐所以爲仁也。《詩》云「麟之角﹐振振公族」是也。

○振﹐之人反。

﹝疏﹞「麟者﹐仁獸也」。

○解云﹕《五行傳》云「東方謂之仁」﹐又云「視明禮修而麟至」﹐言人君但當其視能明﹐其禮又修﹐而麟至也﹐是以《春秋說》云「麟生於火﹐遊於中土﹐軒轅大角之獸」。然則麟爲土蓄而言仁獸者﹐正以設武備而不害物﹐所以爲仁。而《異義》「《公羊》說」云「麟者﹐木精﹐一角﹐赤目﹐爲火候」﹐下注亦云「麟者﹐木精」者﹐正以設武備而不害物﹐有仁之物﹐屬東方﹐赤目爲火候火﹐乃木之子﹐謂之木精亦何傷。又《鶡冠子》云「麟者﹐北方玄枵之獸﹐陰之精」者﹐正以五行相配言之﹐水爲土妃﹐水土媾精而生麟﹐得土气者性似父﹐得水气者性似母﹐蓋以麟得水气﹐故云玄枵之獸﹐陰之精也。

○注「狀如」至「是也」。

○解云﹕《釋獸》云「麟﹐麕身牛尾﹐一角」﹐郭氏曰「角頭有肉」﹐故此云狀如麕一角也。《廣雅》云「麟﹐狼額肉角」﹐故此注云而戴肉。云設武備而不爲害﹐所以爲仁也者﹐欲道中央之畜﹐而傳得謂之仁獸之義﹐云《詩》云「麟之角﹐振振公族」是也者﹐在《麟趾》之篇也。引之者﹐欲道麟角末有肉﹐示有武而不用﹐故得謂之仁﹐當時公族﹐皆振振然而信厚﹐亦爲仁之義﹐故得並引之。

有王者則至﹐上有聖帝明王﹐天下大平﹐然後乃至。《尙書》曰「簫韶九成﹐鳳皇來儀。擊石拊石﹐百獸率舞。」《援神契》曰「徳至鳥獸﹐則鳳皇翔﹐麒麟臻。」

○大平﹐音泰﹐下「大平」皆同。拊﹐芳甫反。援﹐音袁。麒﹐音其。

﹝疏﹞注「上有」至「乃至」。

○解云﹕若今未大平而麟至者﹐非直爲聖漢將興之瑞﹐亦爲孔子制作之象﹐故先至。故《孝經說》云「丘以匹夫徒步﹐以制正法」﹐是其賤者獲麟﹐兼爲庶人作法之義也。

○注「尙書」至「率舞」。

○解云﹕《咎繇謨》之文也﹐彼鄭注云「簫韶﹐舜所制樂」﹐宋均注《樂說》云「簫之言肅﹐舜時民樂其肅敬﹐而紀堯道﹐故謂之簫韶。或云韶﹐舜樂名。舜樂者﹐其秉簫乎」。鄭氏又云「樂備作謂之成﹐簫韶作﹐九備而鳳皇乃來儀﹐止巢乘匹。擊石拊石﹐百獸﹐率舞者﹐石﹐磬也。百獸﹐服不氏所養者﹐謂音聲之道與政通焉」。引之者﹐欲道上有聖帝明王﹐天下大平﹐瑞物乃來之義。

○注「援神」至「麟臻」。

○解云﹕《釋獸》云「驨﹐如馬一角﹐不角者騏」﹐舍人云「驨如馬而有一角﹐不有角者名騏」。然則麒麟非直雄雌之異﹐其體亦別。

無王者則不至。辟害遠也。當春秋時﹐天下散亂﹐不當至而至﹐故爲異。

﹝疏﹞注「辟害遠也」。

○解云﹕謂無道之世﹐刳胎殺夭﹐是以瑞物亦不來遊也﹐卽《家語》云「孔子曰﹕刳胎殺夭﹐則麒麟不至﹕擿巢毀卵﹐則鳳皇不翔」是也﹐故云辟害遠也。

有以告者曰「有麕而角者。」孔子曰「孰爲來哉﹗孰爲來哉﹗」見時無聖帝明王﹐怪爲誰來。

○有麏﹐本又作「麇」﹐亦作「麕」﹐皆九倫反﹐獐也。

﹝疏﹞「有以」至「角者」。

○解云﹕卽《孔叢》云「叔孫氏之車子曰鉏商﹐樵於野而獲麟焉﹐眾莫之識﹐以爲不祥﹐棄之五父之衢。冉有告孔子曰﹕『有麏肉角﹐豈天下之妖乎﹖』夫子曰﹕『今何在﹖吾將觀焉。』遂往。謂其禦髙柴曰﹕『若求之言﹐其必麟乎﹖』到﹐視之曰﹕『今宗周將滅﹐無主﹐孰爲來哉﹗玆日麟出而死﹐吾道窮矣。』乃作歌曰『唐虞之世麟鳳遊﹐今非其時來何由﹖麟兮麟兮我心憂』」是也。然則此告者﹐其冉求也。若以《孔叢》合之此傳﹐則鄕云薪采者﹐還是鉏商也。而《春秋》不言之者﹐略微故也。不言爲漢獲之者﹐微辭也。故《春秋說》云「不言姓名爲虛主」﹐宋氏云「劉帝未至﹐故云虛主。若書姓名﹐時王惡之」﹐是其義也。

○注「見時」至「誰來」。

○解云﹕下注云「夫子素案圖錄﹐知庶姓劉季當代周﹐見采薪獲麟﹐知爲其出」。然則夫子素知此事﹐而云「孰爲來哉」以怪之者﹐蓋畏時遠害﹐假爲微辭﹐非其本心﹐注解其語﹐故見時無聖帝明王﹐怪爲誰來矣。或者素案圖錄﹐知劉季當代周﹐但初見之時﹐未知薪采獲麟爲之出﹐仍自未明﹐故作此言也﹐乃後詳審﹐方知爲薪采者所獲﹐於是煥然而寤﹐是以泣之亦何傷乎﹖

反袂拭面﹐涕沾袍。袍﹐衣前襟也。夫子素案圖錄﹐知庶姓劉季當代周﹐見薪采者獲麟﹐知爲其出﹐何者﹖麟者﹐木精。薪采者﹐庶人燃火之意﹐此赤帝將代周居其位﹐故麟爲薪采者所執。西狩獲之者﹐從東方王於西也﹐東卯西金象也﹔言獲者﹐兵戈文也﹕言漢姓卯金刀﹐以兵得天下。不地者﹐天下異也。又先是﹤虫眾﹥虫冬踴﹐彗金精掃旦置新之象。夫子知其將有六國爭彊﹐從橫相滅之敗﹐秦項驅除﹐積骨流血之虐﹐然後劉氏乃帝﹐深閔民之離害甚久﹐故豫泣也。

○袂﹐彌世反﹐衣袖也。涕﹐他禮反。袍﹐步刀反﹐又步報反﹐衣前襟也。襟﹐音金。王於﹐於況反。下「火王」﹑「而王」﹑「之王」同。從橫﹐子容反。驅除﹐並如字﹐又上丘具反﹔下直據反。

﹝疏﹞「反袂拭目」。

○解云﹕目亦有作「面」字者。云涕沾袍者﹐袍亦有作「衿」字者﹐以衣前襟言之﹐袍似得之。

○注「夫子」至「代周」。

○解云﹕蓋見《中候》云﹕卯金刀帝出﹐復堯之常﹐是其案圖錄﹐從亭長之任而爲天子﹐故謂之庶姓矣。

○注「何者」至「之意」。

○解云﹕《春秋說》云「麟生於火﹐遊於中土﹐軒轅大角之獸」。然則麟爲土畜而言木精者﹐正以《公羊說》云「麟者﹐木精﹐一角赤目﹐爲火候」。旣爲火候﹐是木之子﹐謂之木精亦何傷﹖舊云木生火﹐火生土﹐麟爲土畜﹐亦受气於祖﹐性合人仁﹐故爲木精也。庶人采薪﹐本供庖爨﹐意欲燃之﹐故曰采薪﹐庶人燃火之意也。木𨿽生火﹐火復燒木﹐卽漢以火徳承周之後而能滅之﹐故曰此赤帝將代周居其位也。云故麟爲薪采者所執﹐其若不然﹐麟爲異物﹐體形不小﹐薪采只夫﹐寧能輕獲之乎﹖

○注「西狩」至「天下」。

○解云﹕言西狩獲之者﹐卽是從東方而王於西方之象﹐卯在東方﹐金在西方﹐故曰東卯西金象也。言獲者﹐兵戈之文﹐是其有刀之義也﹐故曰言姓卯金刀﹐以兵得天下﹐言劉季起於丰沛之間﹐提三尺之劍而入秦宮﹐是其卯金刀從東王於西﹐以兵得天下之事也。

○注「不地」至「異也」。

○解云﹕所以不言西狩於某獲麟者﹐正以譏見於魯﹐乃爲周王將亡之異﹐是以不舉小地之名﹐亦得爲王魯之義﹐故曰不地者﹐天下異也。云又先是螽虫冬踴者﹐卽上十二年「冬﹐十有二月﹐螽」﹐十三年冬「十有一月﹐螽」是也。云彗金精歸旦置新之象者﹐卽上十三年「冬﹐十有二月﹐有星孛於東方」﹐傳云「孛者何﹖彗星也」者是﹔孛從西方鄕東﹐故曰金精﹔彗者﹐埽除之象﹐鄕晨而見﹐故曰埽旦也。然則螽虫冬踴者﹐乃是天不能殺﹐地不能理﹐故爲六國爭彊﹐天下大亂之象也。金精埽旦﹐乃是秦項驅除﹐劉氏乃帝之義﹐故何氏云焉。

○注「夫子」至「之敗」。

○解云﹕六國者﹐卽燕﹑齊﹑楚﹑韓﹑魏﹑趙也。當爾之時﹐齊據東蕃﹐燕﹑楚彊於南北﹐韓﹑魏﹑趙居於晉洛之間﹐各自保險﹐疊相徵伐﹐故曰六國爭彊也。《戰國策》云「秦橫有周﹐故謂之橫﹔燕﹑楚南北而遠﹐故謂之從。蘇秦在東而相六國﹐謂之合從﹔張儀在西而相秦以成﹐謂之連橫」﹐故彼下文「從成則楚王﹐橫成則秦帝。蘇公居趙﹐秦兵不敢東伐﹔張儀在秦﹐楚兵絕於西」是也。蘇公旣死﹐張儀以橫滅從﹐是從橫相滅之敗也。

○「秦項驅除」。

○解云﹕始皇據秦﹐藉滅周之資而殄六國﹐項羽因胡亥之虐而籠括天下﹐皆非受命之帝﹐但爲劉氏驅其狐貍﹐除其銶狼而已﹐故曰秦項驅除。

○注「積骨」至「泣也」。

○解云﹕虐亦有作「害」者。爾時天下土崩﹐英雄鵲起﹐秦項之君﹐視人如芥﹐殽函之處﹐積骨成山﹔平原之地﹐血流如海﹐故曰積骨流血之虐也。自此以後﹐髙祖乃興﹐故曰然後劉氏乃帝。

顏淵死﹐子曰「噫﹗噫﹐咄嗟貌。

○噫﹐於其反。咄﹐丁忽反。

﹝疏﹞注「噫﹐咄嗟貌」。

○解云﹕咄嗟﹐猶嘆息﹐卽裏語曰咄嗟之間也。《弟子傳》云「顏淵少孔子三十歲﹐三十二而卒。」以此言之﹐則顏淵之生﹐昭十九年矣﹔及其卒時﹐當哀三年﹐而至此乃言之者﹐傳家追言之。亦何傷﹖

天喪予﹗」予﹐我。

○喪﹐息浪反。予﹐羊汝反﹐我也。

﹝疏﹞「天喪予」。

○解云﹕聖人之道﹐當須輔佐而成﹐是以《家語》及《殷傳》云「自予得回也﹐門人加親也」﹐今而遭命﹐故曰天喪予﹔而《論語》云「非助我者」﹐謂非師徒弟子共相發起之義﹐蓋欲顯聰敏﹐非是不助也。

子路死﹐子曰「噫﹗天祝予﹗」祝﹐斷也。天生顏淵﹑子路﹐爲夫子輔佐﹐皆死者﹐天將亡夫子之證。

○斷﹐丁管反。

﹝疏﹞「子路死」至「祝予」。

○解云﹕若依《左氏》﹐則獲麟之後﹐當哀十五年﹐衛大子蒯聵入國之時﹐子路乃死﹐衛人醢之。孔子聞之﹐爲之覆醢。今已言死者﹐公羊子於後言之﹐未足爲妨也。「自予得由也﹐惡言不至於耳」﹐是其爲輔佐之義也。注「祝﹐斷也」者。言天祝惡已之道徳﹐亦是斷絕之義也。

○注「天生」至「之證」。

○解云﹕若欲以理言之﹐則四科十人﹐遊﹑夏之徒﹐皆爲夫子之輔佐﹐故《孝經說》云「《春秋》屬商﹐《孝經》屬參」是也。今特言二人者﹐以其先卒故也。良輔之內﹐二人先死﹐亦非祐助之義﹐故曰將亡夫子之證。

西狩獲麟﹐孔子曰「吾道窮矣。」加姓者﹐重終也。麟者﹐大平之符﹐聖人之類﹐時得麟而死﹐此亦天告夫子將沒之徵﹐故云爾。

﹝疏﹞「西狩」至「窮矣」。

○解云﹕麟之來也﹐應於三義﹕一爲周亡之徵﹐卽上傳云「何以書﹖記異也」是也﹔二爲漢興之瑞﹐卽上傳云「孰爲來哉﹗孰爲來哉」﹐𨿽在指斥﹐意在於漢也﹔三則見孔子將沒之徵﹐故此孔子曰「吾道窮矣」是也。

○注「加姓」至「云爾」。

○解云﹕正以上文再發子曰﹐皆不加姓故也。云麟者﹐大平之符﹐聖人之類者﹐以皆有聖帝明王﹐然後乃見﹐故謂之類也。注又云時得麟而死者﹐卽《孔叢子》云「麟出而死﹐言道窮矣」是也。

《春秋》何以始乎隱﹖據得麟乃作。

﹝疏﹞注「據得麟乃作」。

○解云﹕正以《演孔圖》云「獲麟而作《春秋》﹐九月書成」是也。而《揆命》篇云「孔子年七十歲﹐知圖書﹐作《春秋》」者﹐何氏以爲年七十歲者﹐大判言之﹐不妨爾時七十二矣﹐猶如卜世三十﹐卜年七百之類也。

祖之所逮聞也。託記髙祖以來事﹐可及問聞知者﹐猶曰我但記先人所聞﹐辟制作之害。

﹝疏﹞「祖之所逮聞也」。

○解云﹕何氏以爲公取十二﹐則天之數﹐故隱元年「益師卒」之下﹐注云「所以二百四十二年者﹐取法十二公﹐天數備足」是也。今此傳云「祖之所逮聞」者﹐謂兼有天數之義﹐亦託問聞而知﹐亦取制服三等之義﹐故隱元年注云「所以三世者﹐禮﹐爲父母斬衰三年﹐爲祖父母期﹐爲曾祖髙祖父母齊衰三月」是也。

○注「託記」至「之害」。

○解云﹕假託云道﹐我記髙祖以來事者﹐謂因已問父得聞昭﹑定﹑哀之事﹐因父問祖得聞文﹑宣﹑成﹑襄之事﹐因祖問髙祖得聞隱﹑桓﹑莊﹑閔﹑僖之事﹐故曰託記髙祖以來事﹐可及問聞知者。以此言之﹐則無制作之義﹐故曰我但記先人所聞﹐辟制作之害也。

所見異辭﹐所聞異辭﹐所傳聞異辭。所以復發傳者﹐益師以臣見恩﹐此以君見恩﹐嫌義異﹕於所見之世﹐臣子恩其君父尢厚﹐故多微辭也﹔所聞之世﹐恩王父少殺﹐故立煬宮不日﹐武宮日是也﹔所傳聞之世﹐恩髙祖曾祖又殺﹐故子赤卒不日﹐子般卒日是也。

○傳﹐直專反﹐注「傳聞」同。復﹐扶又反。臣見﹐賢徧反﹐下「欲見」同。少殺﹐所戒反﹐下同。般﹐音班。

﹝疏﹞注「所以復發」至「義異」。

○解云﹕隱元年「冬﹐十有二月」﹐「公子益師卒」﹐傳云「何以不日﹖遠也。所見異辭﹐所聞異辭﹐所傳聞異辭」。然則彼已有傳﹐今復發之者﹐正以益師之卒所以不日者﹐以其恩遠﹐孔子所不見﹐欲道當時之君無恩於其臣﹐是以大夫之卒﹐不問有罪與不﹐例皆不日以見之﹐是以須髮三代異辭之言。今此西狩獲麟當所見之世﹐已與父時之事﹐欲道當時之臣有恩於其君﹐故爲微辭﹐不忍正言其惡﹐是以復須髮傳﹐道其三代異辭之意。然則言益師以臣見恩者﹐言益師之經﹐以臣之故見君恩之薄厚也。云此以君見恩者﹐今此獲麟之經以君之故﹐見臣恩之厚薄﹐其義實異﹐故重發。案桓二年「成宋亂」之下﹐傳云「內大惡諱﹐此其自言之何﹖遠也。所見異辭﹐所聞異辭﹐所傳聞異辭」﹐何氏云「所以復發傳者﹐益師以臣見恩﹐此以君見恩﹐嫌義異也」。然則桓公之時﹐已發見君恩之傳﹐今復發之者﹐正以桓公之時﹐欲見其臣無恩於其君﹐是以不爲之諱大惡﹔今時有恩於其君﹐爲之諱而作微辭也。彼注云「嫌義異也」﹐此復注云「義異」﹐是其一隅﹐何氏不決之者﹐從可知省文也。云故多微辭也者﹐卽定元年傳云「定﹑哀多微辭」﹐注云「定公有王無正月﹐不務公室﹐喪失國寶﹔哀公有黃池之會﹐獲麟﹐故總言多」是也。云故立煬宮不日者﹐卽定元年秋九月﹐「立煬宮」是也。云武宮日者﹐卽成六年「二月﹐辛巳﹐立武宮」是也。正以《公羊》之義﹐失禮鬼神例日﹐故如此解之也。云子赤卒不日者﹐卽文十八年「冬﹐十月﹐子赤卒」是也。云子般卒日是也者﹐卽莊三十二年「冬﹐十月﹐乙未﹐子般卒」是也﹔文十八年「子卒」之下﹐傳云「子卒者孰謂﹖謂子赤也。何以不日﹖隱之也。何隱爾﹖弒也。弒則何以不日﹖不忍言也」﹐注云「所聞世﹐臣子恩痛王父深厚﹐故不忍言其日﹐與子般異」是也。

何以終乎哀十四年﹖據哀公未終也。

﹝疏﹞注「據哀公未終也」。

○解云﹕正以未見公薨之文故也﹐且以《左氏》言之﹐卽哀二十七年﹐公遜於越而因卒﹐則知今未終。

曰「備矣﹗」人道浹﹐王道備﹐必止於麟者﹐欲見撥亂功成於麟﹐猶堯﹑舜之隆﹐鳳皇來儀﹐故麟於周爲異﹐《春秋》記以爲瑞﹐明大平以瑞應爲效也。絕筆於春﹐不書下三時者﹐起木絕火王﹐制作道備﹐當授漢也。又春者歲之始﹐能常法其始則無不終竟。

○道浹﹐子協反﹐一本作「幣」。撥﹐卜末反﹐理也。應﹐應對之應。

﹝疏﹞注「人道」至「效也」。

○解云﹕浹亦有作「幣」字者﹐正以三代異辭﹐因父以親祖﹐以親曾祖﹐以曾祖親髙祖﹐骨肉相親極於此﹐故云人之道浹也。云王道備者﹐正以撥亂於隱公﹐功成於獲麟﹐懍懍治之﹐至於大平﹐故曰王道備也。云必止至於麟者﹐正以獲麟之後﹐得端門之命﹐乃作《春秋》﹐但孔子欲道從隱撥亂﹐功成於麟﹐是以終於獲麟以示義﹐似若堯﹑舜之隆﹐制禮作樂之後﹐簫韶九成﹐鳳皇乃來止﹐巢而乘匹之類也。云故麟於周爲異者﹐卽上傳云「何以書﹖記異也。何異爾﹖非中國之獸也」是也。云《春秋》記以爲瑞者﹐記亦有作「託」者﹐今解彼記也。云明大平以瑞應爲效也者﹐言若不致瑞﹐卽大平無驗﹐故《春秋》記麟爲大平之效也。

○注「絕筆」至「漢也」。

○解云﹕四時具﹐然後爲年﹐此乃《春秋》之常﹐今不書下三時者﹐欲起木應之君將亡﹐欲別起爲王﹐是以此處不得記之。且獲麟旣記﹐制作之道已備﹐當欲以之授於漢帝﹐使爲治國之法﹐是以不得錄於三時矣。

○注「又春」至「終竟」。

○解云﹕所以然者﹐始正則僖十六年傳云「朔有事則書﹐晦有事不書也」者﹐義亦通此。

君子曷爲爲《春秋》﹖據以定作五經。

﹝疏﹞「君子曷爲爲《春秋》」。

○解云﹕君子﹐謂孔子。曷爲今日始爲《春秋》乎﹖嫌其大晚於諸典之後。

○注「據以定作五經」。

○解云﹕何氏以爲孔子領緣五經﹐皆在獲麟之前故﹐故言此。何氏知然者﹐正以《論語》云「孔子曰﹕吾自衛反魯﹐然後樂正﹐《雅》《頌》各得其所」。案孔子自衛反魯﹐在哀十一年冬﹐則知料理舊經﹐不待天命者﹐皆在獲麟之前明矣。而《論語》直言樂正《雅》《頌》﹐文不備矣。言料理五經在獲麟之前﹐何故作《春秋》獨在獲麟之後乎﹖故據五經以難之。

撥亂世﹐撥﹐猶治也。反諸正﹐莫近諸《春秋》﹐得麟之後﹐天下血書魯端門曰「趍作法﹐孔聖沒﹐周姬亡﹐彗東出﹐秦政起﹐胡破術﹐書記散﹐孔不絕。子夏明日往視之﹐血書飛爲赤烏﹐化爲白書﹐署曰《演孔圖》﹐中有作圖制法之狀。孔子仰推天命﹐俯察時變﹐卻觀未來﹐豫解無窮﹐知漢當繼大亂之後﹐故作撥亂之法以授之。

○近﹐附近之近﹐又如字。演﹐以善反。

﹝疏﹞「撥亂」至「《春秋》」。

○解云﹕孔子未得天命之時﹐未有制作之意﹐故但領緣舊經﹐以濟當時而已。旣獲麟之後﹐見端門之書﹐知天命已制作﹐以俟後王﹐於是選理典籍﹐欲爲撥亂之道﹐以爲《春秋》者﹐賞善罰惡之書﹐若欲治世﹐反歸於正﹐道莫近於《春秋》之義﹐是以得天命之後﹐乃作《春秋》矣﹐卽上云治世之要務﹐義亦通於此。

○注「得麟」至「之狀」。

○解云﹕《演孔圖》文也。疾作王者之法﹐孔氏聖人將欲沒矣﹐周王姬氏將亡﹐是以十三年冬彗星出於東方矣。秦始皇名正﹐方欲起爲天子﹐其子胡亥破先王之術﹐當爾之時﹐書契紀綱盡皆散亂﹐惟有孔氏《春秋》口相傳者﹐獨存而不絕。孔子聞之﹐使子夏往視其血書﹐其血乃飛爲赤烏﹐其書乃化爲白書﹐署之曰﹕此是《演孔圖》中義理﹐乃有訓作之象﹐制法之形狀矣。案《秦本紀》云「秦皇爲無道﹐周人以舊典非之﹐乃用李斯之謀﹐欲以愚黔首﹐於是燔《詩》《書》」云。然則始皇燔《詩》《書》﹐而言胡破術者﹐謂始皇燔之不盡﹐胡亥亦燔之﹐科舉之亦何傷﹖云孔子仰推天命者﹐謂仰推尋天命﹐卽端門之命是也。云俯察時變者﹐卽螽虫冬踴﹐彗星埽旦之象是也﹐欲尊天命﹐故以俯仰言之。云卻觀未來﹐豫解無窮﹐知漢當繼大亂之後﹐故作撥亂之法以授之者﹐謂知其承大亂之後﹐天下未醇﹐故作治亂之法以授之矣。若欲託之《春秋》﹐卽所傳聞之世是也﹐故桓三年「夏﹐齊侯﹑衛侯胥命於蒲」﹐傳云「胥命者何﹖相命也。何言乎相命﹖近正也。此其爲近正柰何﹖古者不盟﹐結言而退」﹐彼注云「善其近正﹐似於古而不相背﹐故書以撥亂也」是也。

則未知其爲是與﹖其諸君子樂道堯﹑舜之道與﹖作傳者謙不敢斥夫子所爲作意也。堯﹑舜當古歷象日月星辰﹐百獸率舞﹐鳳皇來儀﹐《春秋》亦以王次春﹐上法天文﹐四時具然後爲年﹐以敬授民時﹐崇徳致麟﹐乃得稱大平﹐道同者相稱﹐徳合者相友﹐故曰樂道堯﹑舜之道。

○其爲﹐於僞反﹐注「所爲」同。是與﹐音余﹐下及注同。

﹝疏﹞「則未」至「是與」。

○解云﹕爲音於僞反。公羊子謙不敢斥言孔子作《春秋》﹐故依違云﹐則未知其爲此《春秋》﹐可以撥亂世而作之與﹖

○其諸」至「道與」。

○解云﹕其諸﹐辭也﹐卽桓六年「子公羊子曰『其諸以病桓與』」﹐注云「其諸﹐辭也」是也。君子﹐謂孔子。不知爲是孔子而樂堯﹑舜之道﹐是以述而道之與﹖

○注「堯舜」至「之道」。

○解云﹕言堯舜當古歷象日月星辰者﹐《堯典》文也。云「百獸率舞者﹐《舜典》《咎繇謨》皆有其文也。云鳳皇來儀者﹐《咎繇謨》文也。云《春秋》亦以王次春﹐上法天文﹐四時具然後爲年﹐以敬授人時者﹐欲似堯﹑舜當古歷象日月星辰以敬授人時也。云崇徳致麟﹐乃得稱大平者﹐欲似堯﹑舜百獸率舞鳳皇來儀是也。云道同者相稱者﹐謂孔子之道同於堯﹑舜﹐故作《春秋》以稱述堯﹑舜是也。云徳合者相友者﹐友者﹐同志之名。言孔子之徳合於堯﹑舜﹐是以愛而慕之﹐乃作《春秋》﹐與其志相似也。

末不亦樂乎堯﹑舜之知君子也﹖末不亦樂後有聖漢﹐受命而王﹐徳如堯﹑舜之知孔子爲制作。

﹝疏﹞「末不」至「子也」。

○解云﹕孔子之道﹐旣與堯﹑舜雅合﹐故得與堯﹑舜相對爲首末﹐然則指孔子言不亦也。堯﹑舜之時﹐預知有己而制道術﹐預知有己而爲君子而慕之﹐巳亦預制《春秋》授劉帝﹐是孔子亦愛慕堯﹑舜之知君子而效之。

制《春秋》之義以俟後聖﹐待聖漢之王以爲法。

﹝疏﹞「制春」至「後聖」。

○解云﹕制作《春秋》之義﹐謂制《春秋》之中賞善罰惡之義也。

以君子之爲﹐亦有樂乎此也。樂其貫於百王而不滅﹐名與日月並行而不息。

﹝疏﹞「以君」至「此也」。解云﹕君子﹐謂孔子。所以作《春秋》者﹐亦樂此《春秋》之道﹐可以永法故也。

○注「樂」至「不息」。

○解云﹕《春秋》者﹐賞善罰惡之書﹐有國家者最所急務﹐是以貫通於百王而不滅絕矣﹐故孔子爲後王作之。云名與日月並行而不息者﹐謂名之曰《春秋》﹐其合於天地之利﹐生成萬物之義﹐凡爲君者不得不爾﹐故曰名與日月並行而不息也。

