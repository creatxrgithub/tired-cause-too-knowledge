

欽定四庫全書

經部五

春秋集注

春秋類

提要

【臣】等謹案春秋集注十一卷綱領一卷宋張洽撰洽字元徳淸江人嘉定初進士官至著作佐郎端平元年朝廷知洽家居著書宣命臨江軍守臣以禮延訪賫紙札謄冩以進書旣上除洽知實章閣防洽卒諡之曰文憲以其書付祕閣書首有洽進書狀自言於漢唐以來諸儒之議論莫不考覈研究取其足以發明聖人之意者附於每事之左名曰春秋集傳旣又因此書之麤備復仿先師文公語孟之書防其精意詮次其說以爲集注云云考朱子語錄深駁胡安國夏時冠周月之說洽此書以春爲建子之月與左傳王周正月義合足破支離轇轕之陋車若水腳气集乃深以洽攺從周正爲非門戶之見殊不足據至若水謂春秋一書質實判斷不得除非起孔子出來說當時之事與所以褒貶去取之意方得今作集注便是質實判斷此照語孟例不得語孟是說道理春秋是紀事且首先句便難明惠公仲子不知惠公之仲子耶或惠公同仲子耶尹氏卒一邊道是婦人一邊道是天子之世卿諸儒譏世卿之說自是明訓恐是舉燭尙明之論理𨿽是而事則非也云云其論亦頗中洽之病要其合者不可廢也明洪武中以此書與胡安國傳同立學官迨永樂間胡廣等剽襲汪克寛纂疏爲大全其說專主胡傳科塲用爲程式洽書遂廢不行今此書遺本僅存而所謂集傳則佚之久矣乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

春秋集注綱領

宋張洽撰

論語堯曰咨爾舜天之歷數在爾躬允執其中四海困窮天祿永終舜亦以命禹曰【程子云曰上少湯字】予小子履敢用牡敢昭告於皇皇后帝有罪不敢赦帝臣不蔽在帝心朕躬有罪無以萬方萬方有罪罪在朕躬周有大賚善人是富𨿽有周親不如仁人百姓有過在予一人謹權量審法度修廢官四方之政行焉興滅國繼絕世舉逸民天下之民歸心焉所重民食喪祭寛則得眾信則民任焉敏則有功公則說顏淵問爲邦子曰行夏之時【寅爲人正時以作事當以人爲紀故取之】乘殷之輅【得質之中】服周之冕【得文之中】樂則韶舞放鄭聲逺佞人鄭聲淫佞人殆子張問十世可知也子曰殷因於夏禮所損益可知也周因於殷禮所損益可知也其或繼周者𨿽百世可知也【所因謂三綱五常所捐益謂文質三統也】子曰道千乘之國敬事而信節用而愛人使民以時子曰晉文公譎而不正齊桓公正而不譎子曰齊一變至於魯魯一變至於道孔子曰天下有道則禮樂徵伐自天子出天下無道則禮樂徵伐自諸侯出自諸侯出蓋十世希不失矣自大夫出五世希不失矣陪臣執國命三世希不失矣天下有道則政不在大夫天下有道則庶人不議孔子曰祿之去公室五世矣政逮於大夫四世矣故夫三桓之子孫微矣子曰夷狄之有君不如諸夏之亡也陳成子弒公孔子沐浴而朝告於哀公曰陳恆弒其君請討之公曰告夫三子孔子曰以吾從大夫之後不敢不告也君曰告夫三子者之三子告不可孔子曰以吾從大夫之後不敢不告也

孟子曰世衰道微邪說暴行有作臣弒其君者有之子弒其父者有之孔子懼作春秋春秋天子之事也是故孔子曰知我者其惟春秋乎罪我者其惟春秋乎【公羊傳子曰春秋之信史也其事則齊桓晉文其防則主防者爲之也其詞則丘有罪焉爾亦此意也】昔者禹抑洪水而天下平周公膺戎狄驅猛獸而百姓寧孔子成春秋而亂臣賊子懼王者之迹熄而詩亡詩亡然後春秋作晉之乘楚之檮杌魯之春秋一也其事則齊桓晉文其文則史孔子曰其義則丘竊取之矣春秋無義戰彼善於此則有之矣徵者上伐下也敵國不相徵也

史記魯哀公十四年春狩於大野獲麟孔子曰吾道不行矣乃因史記作春秋上至隱公下訖哀十四年約其文詞而指博故吳楚之君自稱王而春秋貶之曰子踐土之防實召周天子而春秋諱之曰天王狩於河陽推此類以繩當世孔子在位聽訟文詞有可與人共者弗獨有也至於爲春秋筆則筆削則削子夏之徒不能贊一詞

莊周氏曰春秋經世先王之志也聖人議而不辯又曰春秋以道名分

公羊氏曰春秋何以始乎隠祖之所逮聞也何以終乎哀十四年曰備矣君子曷爲爲春秋撥亂世反之正莫近諸春秋

漢董氏曰孔子知時之不用道之不行是非二百四十二年之中以爲天下儀表貶諸侯討大夫以達王事曰我欲載之空言不如見之行事之深切著明也有國者不可不知春秋前有讒而不見後有賊而不知爲人臣者不可不知春秋守經事而不知其宜遭變事而不知其權爲人君父而不通於春秋之義者必蒙首惡之名爲人臣子而不通於春秋之義者必陷簒弒誅死之罪其實皆以善爲之而不知其義被之空言不敢辭故春秋者禮義之大宗也

隋王通氏曰春秋之於王道是輕重之權衡曲直之繩墨也

濓溪周子曰春秋正王道明大法也孔子爲後世王者而修也亂臣賊子誅死者於前所以懼生者於後也宜乎萬世無窮王祀孔子報徳報功之無盡焉

河南邵氏曰春秋孔子之刑書也功過不相掩五伯者功之首罪之魁也先定五伯之功過而學春秋則大意立矣春秋之間有功者未有大於四國者也有過者亦未有大於四國者也不先治五伯之功過則事無統理不得聖人之心也

橫渠張氏曰春秋之書在古無有乃仲尼所自作惟孟子爲能知之非理明義精殆未可學先儒未及此而治之故其說多鑿

伊川程氏曰詩書載道之文春秋聖人之用詩書如藥方春秋如用藥理病聖人之用全在此書所謂不如載之行事之深切著明者也又曰五經之有春秋猶法律之有斷例也律令惟言其法至於斷例始見其法之用又曰學春秋亦善一句是一事是非便見於此乃窮理之要他經非不可窮理也但論其義耳春秋因其行事是非較著故窮理爲要春秋以何爲凖無如中庸欲知中庸無如權須是時而爲中中非手足胼胝閉戶不出之間所可取也視其當然之時則閉戶胼胝各爲其中也權之爲言稱錘之謂也何物爲權義也時也亦只說到義以上更難說在人自看如何又曰春秋傳爲案經爲斷又曰春秋之法極謹嚴諸侯而有癈禮卽外之韓子之言深得其防又作春秋傳序曰天之生民必有出類之才起而君長之治之而爭奪息導之而生養遂教之而倫理明然後人道立天道成地道平二帝而上聖賢世出隨時有作順乎風气之宜不先天【一作時】以開人各因時而立政曁乎三王疊興三重旣備子丑寅之建正忠質文之更尙人道備矣天運周矣聖王旣不復作有天下者𨿽欲仿古之迹亦私意妄爲而已事之謬秦至以建亥爲正道之悖漢專以智力持世豈復知先王之道也夫子當周之末以聖人不復作也順天應時之治不復有也於是作春秋爲百王不易之大法所謂考諸三王而不謬建諸天地而不悖質諸鬼神而無疑百世以俟聖人而不惑者也先儒之傳曰遊夏不能贊一辭辭不待贊也言不能與斯耳斯道也惟顏子嘗聞之矣行夏之時乘殷之輅服周之冕樂則韶舞此其凖的也後世以史視春秋謂襃善貶惡而已至於經世之大法則不知也春秋大義數十其義𨿽大炳如日星乃易見也惟其微辭隱義時措從宜者爲難知也或抑或縱或與或奪或進或退或微或顯而得乎義理之安文質之中寛猛之宜是非之公乃制事之權衡揆道之模範也夫觀百物然後識化工之神聚眾材然後知作室之用於一事一義而欲窺聖人之用心【一本無心字】非上智不能也故學春秋者必優遊涵泳黙識心通然後能造其微也又曰春秋大率所書事同則辭同後人因謂之例然有事同辭異者蓋各有義非可例拘也【又曰有重疊言者如徵伐盟防之類蓋欲成書勢須如此不可事事各求異義但一字有異或上下文異則義須別又曰春秋之文一一意在示人如土功之事無大小一一書之其意止欲人君愼重民力也胡氏曰詞同者正例也詞異則其例變矣正例非聖人莫能立變例非聖人莫能裁惟窮理精義以學春秋者於例中見法例外通類也】

武夷胡氏曰春秋魯史爾仲尼就加筆削乃史外傳心之要典也孟氏又發明宗防以爲天子之事者周道衰微乾綱解紐亂臣賊子接迹當世人欲肆而天理滅矣仲尼天理之所在不以爲己任而誰可五典弗惇已所當敍五禮弗庸已所當秩五服弗章已所當命五刑弗用已所當討故假魯史以寓王法撥亂世反之正敍先後之倫而典自此可惇秩上下之分而禮自此可庸有徳必襃而善可勸有罪必貶而惡可懲其志存乎經世其功配於大禹之抑洪水周公之驅虎豹其大要皆天子之事也故曰知我罪我者其惟春秋乎知孔子者謂此書遏人欲於橫流存天理於旣滅爲後世慮至深遠也罪孔子者無其位而托二百四十二年南面之權使亂臣賊子禁其欲而不得肆則戚矣是故春秋之作公好惡則發乎詩之情酌古今則貫乎書之事興常典則體乎禮之經本忠恕則導乎樂之和著權制則盡乎易之變百王之法度萬世之凖繩皆在此書故君子以爲五經之有春秋猶法律之有斷例也學是經者信窮理之要不學是經而處大事決大疑能不惑者鮮矣去聖旣遠欲因遺經窺測聖人之用豈易能乎然世有先後人心所同然者一爾苟得其所同然者𨿽越宇宙若見聖人親炙之也而春秋之權度在我矣又曰傳春秋者三家左氏敍事見本末公羊谷梁詞辯而義精學經以傳爲案則當閱左氏玩詞以義爲主則當習公谷如載惠公元妃繼室及仲子之歸於魯卽隠公兄弟嫡庶之辧攝讓之實可案而知也當閱左氏謂此類也若夫來賵仲子以爲豫凶事則誣矣王正月之爲大一統及我欲之曁不得已也當習公羊氏謂此類也謂母以子貴媵妾許稱夫人則亂矣段弟也弗謂弟公子也弗謂公子賤段而甚鄭伯之處心積慮成於殺也當習谷梁氏謂此類也若夫曲生條例以大夫日卒爲正則鑿矣萬物紛錯懸諸天眾言淆亂折諸聖要在反求於心斷之以理精擇而愼取之則美玉之與武砆必有能辧之者【左氏釋經𨿽而博通諸史敍事尢詳能令百代之下頗見本末其有功於春秋爲多公谷釋經其義皆密如衛州吁以稱人爲討賊之詞也公薨不地故也不書葬賊不討以辠下也若此之類深得聖人誅亂臣討賊子之意考其源流必有端緒非曲說所能及也啖趙爲三傳所記本皆不謬義則口傳未形竹帛後代學者妄加附益轉相傳授浸失本眞故事多迂誕理或舛駮其言信矣然則學者於三傳忽焉而不習則無以知經習焉而不察擇焉而不精則春秋之意大防易明白者汨於僻說愈晦而不顯矣】

春秋集注綱領

欽定四庫全書

春秋集注卷一

宋張洽撰

【杜氏曰春秋者魯史記之名也史之所記必表年以首事年有四時故錯舉以爲所記之名也】

隠公【名息姑惠公之子母聲子諡法不屍其位曰隠傳惠公元妃孟子孟子卒繼室以聲子生隱公宋武公生仲子仲子生而有文在其手曰爲魯夫人故仲子歸於我生桓公而惠公薨是以隱公立而奉之公羊傳桓公幼諸大夫扳隠而立之隱於是焉而辭立則未知桓之將必得立也且如桓立則恐諸大夫之不能相幼君也故凡隱之立爲桓立也伊川程子傳曰夫子之道旣不行於天下於是因魯春秋立百王不易之大法平王東遷在位五十一年卒不能復興先王之業王道絕矣孟子曰王者之迹熄而詩亡詩亡然後春秋作適當隠公之初故始於隱公又曰詩亡者謂雅亡政教號令不及於天下也泰山孫氏曰春秋之始於隠公者非它以平王之所終也平旣不三果遷之後周室微弱諸侯彊大朝】

【覲不修貢賦不奉號令無所束賞罰無所加壞法易紀變禮亂樂弒君戕父攘國竊號在在有之徵伐四出蕩然不禁天下之正中國之事皆諸侯分裂之平王庸暗歷孝逾惠莫能中興播蕩陵夷逮隠而死雅誥不復作天下無復有王矣故詩至黍離而降書至文侯之命而絕春秋乃作自隠公而始也】

元年春王正月【元年者隠公之始年也古者諸侯之國各隨其君之年以紀事故不書是年爲平王之四十九年至於正朔則王所建也此所謂春乃建子月冬至陽气萌生在三統爲天統蓋天統以气爲主故月之建子卽以爲春而丑寅之气皆天之所以生劉歆云三統者天施地化人事之紀天施周正建子也地化商正建丑也人事之紀夏正建寅之謂也周正建子在夏時則十一月也聖人𨿽欲行夏之時而春秋因史作經方尊周以一天下豈遽攺其正朔哉然古者紀事略多以事系日以日系月以月系年至於事之以大略見者乃系事於時考之書如春大會於孟津秋大熟未獲此事以大略見而系時者也其餘記其日月則不必系時如伊訓惟元祀十有二月畢命惟十有二年六月庚午朏其他如武成康誥顧命等篇皆月不系於時蓋止欲紀歲月故舉月則知時也春秋筆削史記以立大法於元年之下王正月之上每歲四時必加謹春夏秋冬之文者程氏所謂春天時正月王正書春王正月示人君當上奉天時下承王正明此義則知王與天同大而人道立者也正月加王示正月之必出於王也正朔者天子所以奉若天道而敬授人時者也堯之歷象舜之璇璣皆帝王之首政天下所當奉承者是時王政不行諸侯放恣不惟禮樂徵伐不稟於周室而正朔之大亦國自爲歷故考之唐志周魯宋各有歷法晉當獻惠之世大抵皆用夏正夫子示撥亂反正之法而特書王正月比公羊所謂大一統也示一統於此而禮樂徵伐之專者以次而正焉此元年春王正月所以爲謹始之書也不書卽位蓋春秋假魯史以立法而時君之辠有難以顯言者故於筆削之際謹嚴以示襃貶隱公自立不由王命與先君之命故絀其卽位恐其未著故特書正月以起之蓋諸侯之有國必受天子與先君之命則其有是國而治民也其身正而可以正國人矣苟或不然守天子之土而無天子之命守宗廟之典籍而不出於先君之傳付是二者一或闕焉君子有所不居今隠公兩皆無之蓋其父惠公本欲立桓公然惠公之薨桓尙幼諸大夫扳隱而授之位隠公欲成其父之志而懼桓之卒不克立於是立乎其位以俟桓之長而授之然公之志𨿽如此而上不請於天子下不以告於方伯人孰知其果有與桓之實意哉又泥居位十有餘年而大命不發讒說得行故胡氏以爲諸大夫扳已而遂立乎其位是與爭亂造端而簒弒所由起春秋絀隠公卽位所以著父子君臣之倫有國者不可不明於始也】三月公及邾儀父盟於蔑【邾公羊並作邾婁與禮記檀弓同蓋齊人語也蔑公羊谷梁作眛三月建寅之月公隱公也魯侯爵而稱公者臣子之辭夫子魯人也書他國諸侯侵伐盟會則從其本爵而魯獨書公蓋父母之邦先祖之所逮事從臣子所稱之爵所以崇敬也及與也凡盟會侵伐內爲主書及外爲主書防所以別首從而謹善惡之首也邾今襲慶府鄒縣儀父邾君之字左氏曰邾子克也邾魯之附庸附庸之君例稱字盟約信誓神之事其禮蓋殺牲而共歃其血告誓神明若有背違欲令神加殃咎如此牲也蔑姑蔑魯地鄭樵曰今兗州瑕丘縣有姑蔑城盟不書日逺而失之也公攝位而欲求好於邾故爲蔑之盟夫繼好息民固有國之當然而殺牲要神則非爲人上者相與講信修睦之道故書公之及盟以譏其未免徇習俗之私而不出於由中之信於是魯邾之好卒不能以久成也】夏五月鄭伯克段於鄢【鄭今鄭州新鄭縣鄢今開封府鄢陵縣鄭伯名寤生段鄭伯之弟大叔段也克勝也鄭莊公之父武公娶於申曰武姜生莊公及共叔段愛段欲立之武公弗許及莊公卽位爲之請京使居之謂之京城大叔祭仲諫都城過百雉公曰姜氏欲之焉辟害對曰姜氏何厭之有不如早爲之所無使滋蔓蔓難圖也公曰多行不義必自斃子姑待之旣而大叔命西鄙北鄙貳於已又收以爲已邑至於廩延子封曰可矣厚將得眾公曰不義不暱厚將崩大叔完聚繕甲兵具卒乘將襲鄭夫人將啟之公聞其期曰可矣命子封帥車二百乘以伐京京叛大叔段段入於鄢公伐諸鄢五月大叔出奔共春秋於諸侯之國事則稱國言君與大臣共圖之也於其君之父子兄弟出入誅殺之事則稱君著其君之】

【志也仁人之於弟不藏怒不宿怨親愛之而已矣其或不中不才亦必正之以義使不格姦厚之以恩使不離富貴今莊公之於叔段無念鞠子哀之心而懷其母偏愛欲奪已位之恨授之大都而不爲之所縱使失道以至於亂方其居京收邑之時可制而不制如鷙鳥將擊而匿形於未發之先稔其惡以待其成及其逆節已露然後以防讐之法討之以力勝爲事必誅爲期至於伐京伐鄢之日𨿽段之死於兵而有所不卹矣經不書其弟段固辠其不弟也然莊公非特以段之不才棄之乃其心實欲養成其惡待以冦賊無復天倫之念故書曰克段於鄢然後莊公忮忍之心施於同气者舉形見於筆削之間矣谷梁氏曰段失子弟之道矣賤段而甚鄭伯也何甚乎鄭伯甚鄭伯之處心積慮成於殺也程子曰言勝之見段之彊使之彊所以致其惡也不書奔義不繋於奔也】秋七月天王使宰咺來歸惠公仲子之賵【天王周平王也宰太宰咺其名來來魯也惠公隠公之父仲子惠公之妾惠公以去年薨仲子卒之年月不可知或亦去年也曰惠公仲子公羊傳曰兼之是也賵所以助主人送葬也車馬曰賵士喪禮公纁束馬兩天子諸侯之制未聞案惠公仲子皆已葬則此已不及事而追行其禮也周王稱王耳春秋加天於王之上見天子當奉若天道而行天之命如臯陶所謂命討典禮皆出於天王者奉而行之此春秋稱天王之義也天子於諸侯有賵禮所以襃有功徳而厚其終也諸侯無再娶之禮惠公牽於私愛寵庶妾之仲子而立爲夫人正犯以妾爲妻之戒瀆亂夫婦之綱乃天討之所當加九伐之法所謂犯令陵政蓋此類也平王不能正惠公之辠反厚其送終之禮並寵妾之喪遣冢宰而來賵冢宰不能以紀法詔王乃奉命以賵亂倫之侯上僭之妾仲尼以春秋之初方書天王以立法於是貶冢宰於上士中士之例深辠其以百揆之尊瘝官失職一至於此貶其臣則君可知矣凡春秋之書以尊者而貶從卑者之列必有大辠極惡而從加焉不可以常事觀也】九月及宋人盟於宿【宋今應天府宋城縣凡盟以國地者國主亦與焉及內之微者宋人外卑者也惠公之季年敗宋師於黃公立而求成焉故盟於宿書此與蔑之盟同防夫盟以結信終身不變可也七年伐邾十年伐宋敗師取邑盟之不足恃斷可識矣】冬十有二月祭伯來【祭周畿內采地伯爵祭伯畿內諸侯爲王卿士來來魯也谷梁傳來者來朝也其弗謂朝何也寰內諸侯非有天子之命不得出防諸侯不正其外交故弗與朝也禮聘弓鏃矢不出竟束脩之肉不行竟中有至尊者不貳之也謹案內外之辧所以殊尊卑也朝必有玉帛聘必有幣篚諸侯可以相交而王臣之與侯甸不可以相授受所以絕人欲往來之私而嚴尊君事上之禮成周盛時防微杜漸之意殆必如谷梁氏之說矣經書祭伯來所以見周室法度至此蕩然故特去其朝以立內外之防也與】公子益師卒【傳曰眾父卒海陵胡氏曰益師字眾父眾仲其後理或然也春秋於諸侯書卒書葬與魯君及夫人同於大夫書其卒而不書葬恩紀詳略之差等也君之卿佐是謂股肱股肱或虧何痛如之故問其疾弔其喪其葬臣鄰之義必厚其送終之恩此春秋大夫卒必書之防也不書官程子曰諸侯之卿必受命於天子當時不復請命故諸侯之卿皆不書官不與其爲卿也愚案東遷以來王命不行諸侯不以天子之命爲重故三命再命之制不復請於王而其彊大者亦不守列國三卿之制如晉至於命六卿魯至鞌之戰亦有四卿間𨿽有請於王如士防以黻冕命將中軍亦非復先王之制矣此春秋所以於列國大夫自宋統承先王修其禮物得自命官者或有司馬司城之書而此外列國一切削之也大夫卒必書日不日史失之也】

二年春公防戎於潛【戎胡氏曰費誓稱淮夷徐戎此蓋徐州之戎久居中國在魯之東郊者後書魯與戎盟防侵伐並同趙氏曰凡戎狄不書爵號而君臣同詞臨江劉氏曰與防者戎之君也不與君稱外之也王者內京師而外諸夏內諸夏而外四裔正朔不加禮樂不及朝聘不與東方曰夷南方曰蠻西方曰戎北方曰狄𨿽大皆曰子有故也然後著其名爵外之也杜氏注戎而書防者順其俗以爲禮潛魯地傳防於潛修惠公之好也戎請盟公辭今案待戎之法驅之而已此費誓所以錄於書也惠公與之有好旣失之矣隠公明內外之辧修戎政而絕其好防可也不能絕之因與爲禮等諸戎於堂陛遂來其盟誓之請𨿽辭於今竟不能卻而與盟於後故於此書曰防戎所以譏隠公降國君之尊失中國之重不修政事結援四裔不習武備百徒爲昜安之舉觀夾谷之防孔子之

所以卻萊兵對齊侯者則知書防戎之防矣防狄會吳放此】夏五月莒人入向【莒國已姓今密州莒縣向小國姜姓炎帝之後漢志向屬沛郡杜氏注龍亢縣東南有向城寰宇記屬應天府谷熟縣書人將卑師少入謂破其都城蹂踐朝市也莒子娶於向向姜不安莒而歸莒人入向以姜氏還當時徵伐不自天子出陵弱暴寡紛然無制莒以一婦人之故擅興兵入人之國都王法所當誅也】無駭帥師入極【駭谷梁作侅無駭不氏未賜族左氏以爲司空不書官夫子削之也或曰無駭不書官氏未王命也極據孔氏正義賈逵以爲戎邑書帥師用大眾也擅興大眾陵暴小國義與入向同】秋八月庚辰公及戎盟於唐【杜氏注髙平方與縣北有武唐亭今之單州魚臺縣也傳戎請盟秋盟於唐復修戎好也諸侯防盟皆有相期約行禮之日然防未有書其日者至於盟誓必詳其月與日以其相與約信或尋或寒皆考於此固有國之所尢謹也前此蔑宿二盟皆不書日久逺失之耳至於中國諸侯與戎相詛尢不可之大者蓋盟者刑牲以相示謂神之殛倍約者當如此牲列國屢監尙以長亂況輕信戎而與之詛一有間隙惟利足視則求小疵而責大信必肆豺狼之暴爲宗社之大禍故春秋於唐之盟不特謹其日又特書及戎盟深辠隠公之失道而闇於謀國也胡氏曰後世乃有結和親以許昏而骨肉棄於逺如西漢之於匈奴約外兵以求援而人民爲其略如肅宗之於回紇信甘言以與盟而臣主蒙其恥如徳宗之於尙結贊𨿽悔於終亦將奚及春秋謹唐之盟其垂戒可謂逺矣】九月紀履緰來逆女【紀杜氏注在東莞劇縣漢屬北海郡今屬靑州壽光縣履緰左氏作裂繻陸氏云誤也今從公谷履緰紀未賜族之大夫也不稱使公羊曰防禮不稱主人今案劉夏祭公及凡諸逆女者皆不書使蓋𨿽天子諸侯亦不自主防所以養廉逺恥故不稱使也女在國故稱女稱大夫來逆女卿爲君逆夫人也今案春秋於婚姻事與卒葬同皆詳書於策蓋送終之與謹始一也男女之配萬事之先天子諸侯無出疆親迎之禮必使上卿往迎於其國至於所館然後親迎以入此哀公問所謂大昬旣至冕而親迎也紀以卿逆猶可言也其或逆者微則輕配偶而無以正一國之夫婦故其書以見得失】冬十月伯姬歸於紀【伯姬魯女卽履緰所逆者婦人謂嫁曰歸臨江劉氏曰歸於諸侯則尊同尊同則志程氏曰內女嫁爲諸侯夫人則書逆書歸明重事也】紀子伯莒子盟於密【左氏作紀子帛程子從公谷曰闕文也當云紀侯某伯莒子盟於密左氏附防作帛杜預以爲裂繻之字春秋無大夫在諸侯之上者也胡氏曰凡闕文有本據舊史因之不能益亦有先儒傳授承誤而不敢增必曲爲之說則鑿矣】十有二月乙卯夫人子氏薨【隱公夫人也薨上墜之聲書內之君夫人卒葬異於外尊尊也不地夫人薨有常處也子氏不書葬者婦人從君故君存則葬禮未備待君薨而合袝也本朝後𨿽先崩必俟合葬於山林蓋古之遺制與】鄭人伐衛【衛都朝歌今濬州黎陽縣稱人將卑師少陸氏曰成公以前侵伐書人者逺事難詳不必皆微者也凡師聲罪致討曰伐無名行師曰侵鄭共叔之亂段子公孫滑出奔衛衛人爲之伐鄭取廩延鄭人伐衛討公孫滑之亂也諸侯擅興兵以侵伐已則當引咎或自辧諭之以禮義不得免則固其封疆告於天子方伯今鄭聲衛罪而不戰衛服故也衛服則可免矣鄭人擅興戎王法所不容也】

三年春王二月【程子曰月王月也事在二月則書王二月在三月則書王三月無事則書時首月蓋有事則道在事無事則存天時王朔天時備則歲功成王道存則人紀立春秋之大義也】己巳日有食之【不書朔史失之也非史之失則食不於朔也日者人君之表日食君道所大忌唐歷志曰四序之中分同道至相過交而有食天道之常以歷推春秋日食大槪皆入食限於歷應食而春秋不書者尙多則日食必在交限其入限者不必盡食若過至未分月或變行以避之或五星潛在日下禦侮而救之或涉交數淺或在陽曆陽盛陰微則不食或徳之休明而有小焉則天爲之隠𨿽交而不食此四者徳之所生也今案歷家之言如此則凡日食者不可歸之常度而災之所生乃徳之不修也明矣況象見於上而災應於下自是而後王政日微中國無霸君弱臣彊禍亂滋起此春秋所以特書以啟人主恐懼修省之心庶幾乎以徳消災而弭天下之禍亂也】三月庚戌天王崩【平王也在位五十一年崩上墜之形天子崩不書名至尊異於諸侯也喪服斬衰裳苴絰杖絞帶冠繩纓菅屨三年諸侯爲天子之禮也天王之喪同畢至爲臣子者以所聞先後奔喪禮也隠公聞喪而不奔春秋以來送終之禮薄矣聖經詳志以見罪惡之淺深今此平王之崩但書來訃而魯人不往且志武氏子之求賻則隠公之蔑視五十一年天下之共主視其喪葬無復臣子哀戚之情邈然不以動其心而自同於禽獸則其惡極罪大不可勝誅不待貶絕而自見矣】夏四月辛卯尹氏卒【尹氏左傳作君氏以爲隠公之母聲子名稱義例皆無考據故當以公谷爲正尹氏者王室之世卿詩節之首章指尹氏大師爲致亂之人後此二百年立王子朝亦尹氏也則其爲政於王室久矣平王繼幽厲之後不能擇畀忠賢以修其政而因用致亂之族使之深根固柢而不可拔故春秋於此卽其告終變例書氏以見平王不能中興周室之由而尹氏數百年相繼禍敗所以著世卿不擇賢之獘爲後世之深戒也】秋武氏子來求賻【武氏王之卿士稱氏亦世官其子未命也不稱使古者王崩百官緫已以聽冢宰故公羊傳曰當喪未君也胡氏曰夫百官緫已以聽則是攝行軍國之事也以非王命而不稱使於以謹天下之通喪而嚴君臣之義也案惠公之薨宰咺歸賵而平王之喪隠公不奔罪不勝誅爲政於王室者不能輔王以舉政刑而遣使下求於列國春秋直書以見其墮體失政取輕天下文武之澤斬然矣入隠公三年間經書周室止四事耳而人亡政熄王道之不能復興蓋已具見此春秋所以爲簡明也】八月庚辰宋公和卒【和穆公也名之諸侯下於天子且以別內外而謹始終之際也穆公者宣公之弟宣公之薨也捨其子與夷而立之穆公疾召司馬孔父使之立與夷羣臣欲立穆公子馮公不許使馮出居鄭程子曰吉凶慶弔講好修睦鄰國之常禮人情之當然諸侯之卒與國之大故來告則書】冬十有二月齊侯鄭伯盟於石門【齊國名今靑州臨淄縣石門齊地在濟南府臨邑縣齊侯僖公鄭伯莊公來告故書隠公十一年之間盟而不食言者惟此石門之盟二君終身未嘗相伐蓋齊】

【方盛彊而鄭莊姦猾反覆之人也鄭之深仇專在於宋故鄭莊恃齊以敵之𨿽齊間與宋盟好而左右離間必使惟已之從是以石門之盟𨿽不寒而二國好合宋與許紀諸國交受入伐春秋詳書於策將使後人考其本末而知鄭莊多詐齊僖不義而彊王政不綱諸侯放恣二國相與之固列國並被其禍也】癸未葬宋穆公【穆公公羊谷梁作繆卒自外錄從赴也葬自內錄往防則書穆諡也諸侯合請諡於王宋公爵也其稱公與齊衛異矣然春秋自蔡桓侯之外皆不請於王而私諡者也左氏曰天子七月而葬同畢至諸侯五月同盟至大夫三月同位至士逾月外婣至此葬禮久近與當防者之節也胡氏曰外諸侯葬其事則因魯史其義則或存或削曷爲或存或削春秋天子之事也諸侯於方嶽之同盟其生講會同之好其沒有葬送之禮是諸侯所以睦鄰國也卒而或葬或不葬者何有怠於禮而不葬者有弱其君而不葬者有討其賊而不葬者有諱其辱而不葬者有避其號而不葬者宋殤齊昭告亂書弒矣而經不書葬是討其賊也晉主夏盟在景公告喪書日矣而經不書葬是諱其辱也吳楚之君書卒者十亦有親送於西門之外者矣而經不書葬是避其號也怠於禮弱其君而不防無其事闕其文魯史之舊也討其賊諱其辱避其號聖人所削春秋之法也】

四年春王二月莒人伐杞取牟婁【杞夏后氏之後周之三恪國在今開封府雍丘縣牟婁杞邑取者言非其有而恃力兼並之也徵伐天子之權土地諸侯所受之封莒人擅興兵以伐人又取其地明伐不以罪志在貪其利故兩書伐取以見王法所當誅也谷梁傳言伐言取所甚惡也諸侯相伐取地於是始故謹而志之也】戊申衛州吁弒其君完【州谷梁作祝州吁衛莊公嬖人之子不稱公子惡逆之首去其屬籍以誅之也凡弒殺臣子言殺卑賤之意君父言弒積漸之名也初衛莊公娶於齊曰莊姜無子又娶於陳曰厲嬀其娣戴嬀生桓公莊姜以爲已子嬖子州吁有寵而好兵公弗禁莊姜惡之石碏諫弗聽其子厚與州吁遊禁之不可桓公立乃老今年州吁弒桓公而立謹案弒逆之事人道之大變聖人於易坤之初六言其理以爲臣子而至於弒君父非一朝一夕之故其所由來者漸矣由辯之不早辯也衛國之禍始於莊公之寵州吁縱其好兵而不知禁公存之時妾上僭夫人失位見於衛詩則亂根之萌久矣殖之滋長終不能圖以致篡弒成於桓公旣立之後春秋據事直書亦將使讀者原禍敗之所從起而嚴履霜之戒也夫君臣父子夫婦之分一失其正則亂之所從生衛莊溺私愛而使內寵僭嫡嬖子害正石碏之諫足以悟矣愎而弗圖辯之不早貽禍後嗣可謂慘矣董氏曰爲人君父而不通於春秋之義者必蒙首惡之名莊公之謂也】夏公及宋公遇於淸【遇者不期而防之名古者諸侯出疆朝天子若罷朝卒然相遇則近者爲主逺者爲客稱先君以相接所以崇禮讓絕慢易也春秋諸侯𨿽非相遇而欲從簡易則以遇禮相見而不行朝防之禮故亦曰遇春秋因事而書以譏其非王事而出竟無國君之禮今公與宋公爲會將尋宿之盟未及期衛人來告亂乃行遇禮而還故特書以譏之也】宋公陳侯蔡人衛人伐鄭【陳今陳州宛丘縣蔡今蔡州上蔡縣宋自殤公立公子馮出居鄭之後馮以穆公不立已爲恨有反取其國之心鄭莊又從而佐之於是宋殤與鄭爲深仇矣及是衛州吁立欲求寵於諸侯以定其位使告於宋求伐鄭以除子馮之害使宋爲主而率陳蔡以同役故宋公許之而四國同伐鄭也又擊鼓詩怨州吁言從孫子仲平陳與宋則衛人乃公孫文仲也宋殤受國於穆公而馮有爭位之心正當修徳和民外好鄰國則其位自定而馮無所伺其隙矣況州吁弒逆之賊內懷見討之懼而欲納交殤公苟知名其爲賊拒其邪說告於王而討之則一舉而父子君臣之倫定中國之禍未至如後日之慘也今乃怵於州吁之邪說合陳蔡以助逆賊之黨而首修怨於鄰國於是馮得以自固於鄭而宋國之人不復知君臣逆順之正理自是日從事於兵而弒逆之事卒及其身皆殤公不能早辯於此役從自及也春秋書宋公爲戎首蓋卽事而罪自見矣】秋翚帥師防宋公陳侯蔡人衛人伐鄭【翚魯大夫公子翚不書公子隱公之罪人也傳宋公使來乞師公辭之羽父請以師防之公弗許固請而行故書曰翚帥師疾之也誠如此言則隠公之弗許乃合於義而怵於翚之固請君弱臣彊正不勝而邪說行辯之不早孰明於此然再書宋公陳侯蔡人衛人者乃重言以見其罪惡之不可勝誅而左氏乃以爲圍東門五日而還今復伐鄭此說稽之經意事理殊爲繆妄故前事亦未可深信要之隠公不明大義使翚掌兵權以稔其惡初不待傳而可見至於聖人以嚴之法作經嘗曰書之重詞之復嗚呼不可不察其中必有大美惡焉此年於宋公陳侯蔡人衛人之書旣敍之又重敍之所以反覆痛宋殤失計陳蔡復無人黨亂賊以虐無辜視臣弒其君之大變不知禽獸無知所不爲者而以爲可親魯隠又從而翼之遂使中國之人視之爲常事宋魯陳衛淪胥繼亂學者於此當知聖人傷世變扶天理之深防不可徇傳者之陋見而不明聖人之正意也】九月衛人殺州吁於濮【濮水名在曹衛之間受河汴二水東北至漓派分爲二俱東北至鉅野入濟傳州吁未能和其民石厚從州吁如陳石碏告於陳請卽圖之陳人執之衛人使殺州吁於濮石碏亦使其宰殺石厚於陳稱人討賊之詞明國中人人得討之故凡作亂白立爲君者其爲國人所殺皆稱人言眾所共棄不以爲君亦夫人所得討也胡氏曰於濮云者不但紀地而已亦閔衝國之人著諸侯之罪也夫州吁二月弒君而不能卽討者由四國連兵欲定其位故久然後殺之於濮耳夫以討賊許眾人而以失賊罪鄰國與賊者寡矣故曰春秋成而亂臣賊子懼】冬十有二月衛人立晉【晉衛公子也傳衛人逆公子晉於邢冬十有二月宣公卽位今案名之而不書公子罪其無先君之命又無王命也程子曰衛人以晉公子也可以立故立之春秋所不與也𨿽先君子孫不由天子先君之命不可立也故去其公子】

五年春公觀魚於棠【觀左氏作矢非也棠濟上邑今單州魚臺縣有魯侯觀魚臺公將如棠觀魚者臧僖伯諫曰凡物不足以講大事其材不足以備器用則君不舉焉公不聽昔益戒舜曰儆戒無虞罔失法度罔遊於佚罔淫於樂周公告成王曰毋淫於觀於逸於遊於田又曰無遑曰今日耽樂乃非民攸訓非天攸若蓋兢兢業業非禮勿動然後足以正國而治人一或惟耽樂之從則將以逸豫而滅厥徳隠公忽臧僖伯之正諫而逺從事於遊觀非所以爲君國子民之道春秋特書所以示人君當循禮遵法以隠公爲戒也】夏四月葬衛桓公【桓公名完而諡桓蓋古不諱嫌名也弒十四月賊討而後葬是以緩諡法辟土服逺曰桓諡者行之迹桓公見弒而加此諡又衛侯爵而稱公見國人私諡也程子曰送終大事也不請於王而私加以不正之諡知忠孝者不忍爲也謹案程子之言深足以發明一經書葬之防學者以此推之則知春秋之時爲臣子者皆無以正君父之終也】秋衛師入郕【郕公羊作盛凡稱師將卑師眾郕杜氏注云東平亢父縣有郕鄕今之單州任城縣也衛之亂也郕人侵衛故衛師入郕凡繼亂而立者必有懲艾革獘之政憤悱圖治之思而後可以保國而圖終宣公遭大亂而得位旣葬逾時首擅興兵以修怨爲事則知其無尊王之心安國固本之志失君道矣】九月考仲子之宮初獻六羽【考猶考室之考成也仲子解見隠元年仲子非正夫人不得祔惠公之廟隠爲桓立故爲其母築別宮宮成而祭之也胡氏曰存則以氏繋姓以姓繋號沒則以諡繋號以姓繋諡者夫人也存不稱號沒不稱諡單舉姓字者妾也此春秋所以正名而定夫人眾妾之分也羽翟羽舞者所執人持一羽凡舞有幹舞有羽舞不曰六佾而曰六羽羽以象文徳幹以象武功婦人無武事故獨奏文樂也公羊傅曰六羽僭諸公也天子八佾諸公六諸侯四左氏曰考仲子之宮將萬焉公問羽數於眾仲眾仲對曰天子用八諸侯用六大夫四士二夫舞所以節八音而行八風故自八以下公從之於是初獻六羽程子曰成王賜魯以天子之禮樂祀周公後世羣廟遂僭用之仲子別宮以眾仲之言不敢同羣廟而用六羽故書初獻仲尼以魯之郊禘爲周公之道衰用天子禮樂祀周公成王之過也謹案周禮凡天子諸公諸侯之禮節度數各有等舞必有之論周室正禮當從公羊之說眾仲姑欲止用八之僭故略諸公言之非周禮也曰獻者不宜獻也春秋於此書獻以見六羽不當用於仲子之廟書初以見八佾用於羣公之室一言而盡魯僭禮之本末非聖人莫能修謂此類也常山劉民曰魯僭天子禮樂春秋每事書之以正天下之典也】邾人鄭人伐宋【宋人取邾田邾人告於鄭曰請君釋憾於宋敝邑爲道鄭人以王師防之伐宋入其郛邾人爲道主兵也】螟【虫食苗心曰螟國以民爲本民以食爲天螟爲災國之大事也故記之】冬十有二月辛巳公子彄卒【彄卽臧僖伯諫觀魚者公曰叔父有憾於寡人寡人不敢忘之加一等杜氏曰者臣子之事非公家所及故大夫不書葬】宋人伐鄭圍長葛【長葛鄭邑今穎昌府長葛縣是宋殤以邾鄭伐已之故報怨於鄭言伐言圍聲其罪而圍其邑經年乃取著其暴虐阻兵之甚也】

六年春鄭人來輸平【輸左氏作渝臨江劉氏曰字之誤今從輸輸者納也和而不盟曰平胡氏曰平者成也鄭人納成於魯以利相結釋仇怨離宋魯之黨也公之未立與鄭人戰於狐壤止焉元年及宋盟於宿四年遇於淸其秋防師伐鄭卽宋魯爲黨與鄭冇舊怨明矣五年鄭人伐宋入其郛宋來告命魯欲救之使者失詞公怒而止其冬宋人伐鄭圍長葛鄭伯知其適有用間可乘之隙也是以來納成耳謹案鄭莊之納平非有講信修睦之心而深爲合黨敵宋之計是以不憚屈已求和於魯繼以納祊而未卽求許所以爲敗宋入許之權輿魯隠亦入於其術中而不悟也故惟胡氏之說爲得春秋之防學者不可不深考也】夏五月辛酉公防齊侯盟於艾【艾杜氏注泰山牟縣有艾山今之襲慶府奉苻縣也左氏曰始平於齊也】秋七月【公羊傳此無事何以書春秋𨿽無事首時過則書四時具然後爲年也何氏曰歷一時無事則書其首月明王者當奉順四時之正也有事不月者人道正則天道定矣】冬宋人取長葛【宋自去冬圍長葛經年不解志於必取鄭莊不赴訴於天子方伯同列以求保其土地人民反結交於魯以爲後日報復之計而委長葛於宋稔禍長惡宋殤𨿽若得志而後日終受鄭莊報復蹙國喪師以及其身春秋所深誅也】

七年春王三月叔姬歸於紀【叔姬者伯姬之娣伯姬爲紀夫人叔姬待年於父母之國媵不書此特書者以其終不忘紀之五廟𨿽紀侯卒而歸於酅以奉宗祀沒其身而後已聖人以其賢可以厲婦行將有其末必錄其本是以變例而特書之蘇氏所謂賢而得書者也】滕侯卒【滕國今徐州滕縣也不名史闕文不書葬者魯不防也魯蓋爲滕之宗國隠公怠於禮弱其君𨿽同宗之親同盟之國而不防其葬春秋深著其罪胡氏論之詳矣】夏城中丘【中丘杜氏注在瑯邪臨沂縣東北卽今沂州臨沂縣魯無敵國外患之警盛夏興役事無故之工築妨農害民非人君之心也春秋重民力之意程子及泰山孫氏言之詳矣】齊侯使其弟年來聘【聘者諸侯遣大夫通好與國見於儀禮之篇詳矣然古者諸侯間於天子之事則有邦交殷聘之禮自隱公卽位以來未嘗朝聘於天子以魯推之則諸侯蓋可知矣而齊僖因艾之盟遽遣使於魯以結好忘君臣之大義植同列之私黨故觀年之聘則幾春秋書聘可以例推矣書其弟又著齊侯寵愛之私也親親之道尊其位重其祿非賢則不及以政齊僖公愛其弟聘魯致女交政鄰國一一使之愛之之過遂致亂適庶之辯以啟年之子無知篡弒之禍聖人以其過於溺愛之私而失親親之義故不書公子而特書其弟以貶年而著後日之禍始於僖公之不早辯也公羊以爲母弟稱弟程子力辯之學者不可不深考也】秋公伐邾【傳宋及鄭平盟於宿公伐邾爲宋討也夫和大者所以卹小旣平宋鄭則邾宋之睚眥亦可和矣親此而虐彼苟欲悅宋而忘蔑之盟子曰小人比而不周此足以見書爲宋討邾之防矣】冬天王使凡伯來聘【凡伯周卿士凡國伯爵杜氏注汲郡共縣有凡城今濬州黎陽縣之境魯隱卽位未嘗朝聘天子而遣使聘之失王體矣】戎伐凡伯於楚丘以歸【戎見隠二年或曰此戎州已氏之戎本昆吾氏之一族周衰入居中國者也楚丘今拱州之楚丘縣漢爲梁國已氏縣此非衛之楚丘杜注衛地非也天子之使入境而不衛地主之罪大矣程子曰以歸則非執凡伯冇失節之罪蓋以者言能左右之而爲之以者亦聽其左右故凡言以歸者多責其降服而事讐也】八年春宋公衛侯遇於垂【宋殤衛宣垂近魯地不期而防曰遇此則禮相見以謀事也左氏以爲齊人欲平宋衛於鄭宋公以幣請於衛請先相見今以事理觀之宋衛本無隙而與鄭爲深仇今欲求成於齊故相見以謀之耳必無齊欲平宋衛於鄭之事也觀此遇止二君素相與者而瓦屋之盟齊方與焉則平齊可知也私交以植黨無諸侯相見之禮春秋之所惡也】三月鄭伯使宛來歸祊【祊公谷作邴宛鄭大夫未賜族祊鄭朝天王於東方祀泰山之邑杜氏注在費縣東南今沂州之屬縣也鄭伯請釋泰山之祀而祀周公以泰山之祊易許田故使宛來歸祊凡諸侯有大功盛徳於王室者京師有朝宿之邑以待朝覲泰山有湯沐之邑以供朝方嶽之祭祀魯周公之後也故成王賜許田於王畿之內爲朝宿邑鄭桓公宣王母弟也故賜祊於方嶽之傍東遷以來諸侯不朝王天子無復巡狩遂各以其所近之邑相易此謀始於鄭伯輸平之時先以祊歸魯蓋鄭所以固魯之好而未敢及許其辭則以爲釋泰山之祀而祀周公所以免魯人不共先祖之罪而隠公猶未許其易許田也觀此則鄭莊之不憚委先祖所受王邑於人以合黨締交所謂將欲取之必固與之而後日防防之役卒使魯隠問齊於宋以成敗宋入許之計又終得許田於魯春秋特書此以著世亂則姦謀遂視君父之尊眞如弁髦而因以敝之以成其交徵利之計所以見鄭莊爲小人之雄罪之不可勝誅也】庚寅我入祊【此因鄭之歸我使吏治其地政而主有之也旣不以力得則當如齊人歸我濟西田不必書入祊可也書入者難詞又以見義不當受而據有之貪利忘上其惡大矣】夏六月已亥蔡侯考父卒辛亥宿男卒【宿微國不書葬魯不防不名史闕之也】秋七月庚午宋公齊侯衛侯盟於瓦屋【瓦屋周地此則宋衛欲成於齊而齊侯從其請而與之盟也春秋之初皆離防之盟至此則三君共要質於神以示明信然宋殤王者之後齊僖東方之大國衛亦北州之大國夫民無信不立而三君合以要言宜可因此以率諸侯爲講信修睦之事成鳩民息肩之圖而明年齊魯防防之後齊侯遂從魯以黨鄭又明年與二國伐宋取邑視今日盟誓之言不復顧忌比諸小人平時指天日爲誓而他日臨小利害不一引手救反擠之又下石者正相似也嗚呼春秋於瓦屋之盟列數三君而又書日以謹之所以傷世變之甚悼人理之失者可勝言哉以是觀參盟之書庶乎可以見當時之事實而推聖經之防矣】八月葬蔡宣公【蔡自共侯至桓侯書於史記者其君皆稱侯今考父史記亦書曰宣侯而春秋以公書所以著臣子之私諡其尊之同於諸侯也】九月辛卯公及莒人盟於浮來【公羊谷梁作包來案浮來莒地今沂州沂水縣有浮來山傳以成紀好也隠公於小國不憚屈已而不明大義故猶汲汲於盟詛以國君之貴下比小國之大夫降班失列而不自知特書公及以著非莒人之敢敵諸侯公蓋自失人君之體也】螟【虫災害稼民食所系故特書】冬十有二月無駭卒【傳無駭卒羽父請諡與族公問族於眾仲眾仲對曰天子建徳因生以賜姓胙之土而命之氏諸侯以字爲諡因以爲族官有世功則有官族邑亦如之公命以字爲展氏胡氏曰諸侯之子爲大夫則稱公子其孫也而爲大夫則稱公孫公孫之子與異姓之臣未賜族而身爲大夫則稱名無駭挾之類是也古者置卿必求賢徳不以世官春秋之初猶爲近古此二卿所以書名也其後官人以世而季友仲遂乃至以公子之身而賜之族使之世爲大夫故春秋於其卒書公子季友仲遂而先王之禮亡矣其後至於三家專魯六卿分晉諸侯失國出奔者相繼職由此也觀春秋所書而是非之迹著治亂之效明矣案春秋無駭之卒與季友仲遂之卒實因卿大夫之告終以謹世變所以著無駭挾之未賜族不爲薄而季友仲遂之恩實過於厚過厚若隆於恩而先王之禮毫釐之過則生亂啟釁常必由之學者不可以不考也】

九年春天王使南季來聘【南氏季字天子下大夫例稱字程子曰王法之行時加聘問以懷撫諸侯常禮也春秋諸侯不修臣職朝覲之禮廢絕王法所當治也不能正典刑而反聘之又不見答失道甚矣今案隠公十年之間宰咺凡伯南季三至魯庭以魯爲周公之冑而欲親之也公不明尊王之義以正其國而朝聘之禮不復行於王室於是諸侯視效而王靈竭臣子則象而篡弒萌皆隠公惡積而不可掩之所致也春秋詳王使之來魯以待讀者之自考則知隱公之罪大矣】三月癸酉大雨震電庚辰大雨雪【三月建寅之月劉向曰是時雷未可出電未可見雷電已出見則雪不當復降皆失節也雷電陽也雨雪陰也雷出非其時者是陽不能閉陰气縱逸而將爲害也程子曰陰陽運動有常而無忒凡失其度皆人爲感之也胡氏曰案陽失節而陰气縱公子翚弒逆之難其兆見矣春秋凡書災異不言事應而其應具存明天人之際者則可考而見矣】挾卒【挾公谷作俠不書姓未賜族或曰隠不爵大夫也】夏城郎【郎魯近邑書不時襄陵許氏曰七年城中丘而伐邾今城郎而後伐宋公不務崇徳修政以戒蕭墻而念外人之有非干時動眾恃城保國亦已末矣】秋七月冬公防齊侯於防【防魯地今密州諸城縣有防城傳宋公不王鄭伯爲王左卿士以王命討之伐宋宋以入郛之役怨公不告命公怒絕宋使秋鄭人以王命來告伐宋冬防於防謀伐宋也今案魯隱之志於與鄭而仇宋自伐鄭之役已見之矣況六年受輸平八年歸祊入祊其暱鄭之心已深故外爲平宋之形鄭復以不王之罪加於宋則興兵有名而其義亦可以招齊於是隠公遂以不王之罪加於宋而爲防之防假名義以動齊心俾齊僖背瓦屋之盟伐之而不疑此防防之謀所以爲明年伐宋之地也左氏見其名而不察其實故書之如此殊不知鄭莊公特假此以誑齊魯耳觀桓五年繻葛之役則宋殤不王豈至如鄭莊之甚乎故不辯左氏之誣不足以知鄭莊魯隠之心而明聖人書防防之防也】

十年春王二月公防齊侯鄭伯於中丘【防於中丘爲師期也】夏翚帥師防齊人鄭人伐宋【程子曰三國先遣將致伐齊鄭稱人非卿也翚不稱公子與四年同】六月壬戌公敗宋師於菅【菅宋地凡師皆陳曰戰詐戰曰敗公蓋不待齊鄭二國譎以敗宋也】辛未取郜辛巳取防【郜防宋二邑傳庚午鄭師入郜辛未歸於我庚辰鄭師入防辛巳歸於我今案鄭莊以齊之背宋從已魯之力也故得二邑而不取俾魯取之春秋以二邑非魯之版圖而遂有之故書取以著其無名而擅據之孟子曰夫謂非其有而取之者盜也此胡氏所謂內小惡直書而不隠者】秋宋人衛人入鄭【傳秋七月鄭師入郊猶在郊宋人衛人入鄭今案宋衛乘虛以入鄭鄭莊勞民以務外而不知守其國之故也】宋人蔡人衛人伐戴鄭伯伐取之【戴公谷並作載戴國舊城在今開封考城縣傳宋人衛人入鄭蔡人從之伐戴八月壬戌鄭伯圍戴克之取三師焉宋衛旣入鄭而以伐戴召蔡人蔡人怒故不和而敗程子曰戴鄭與也故三國伐之鄭戴合攻盡取三國之眾其殘民甚矣】冬十月壬午齊人鄭人入郕【傳討違王命也程子曰討不防伐宋也宋以公子馮在鄭之故二國交惡王臣不行王師不出矯假以逞其私忿耳】十有一年春滕侯薛侯來朝【薛夏奚仲之後國都在今徐州滕縣來朝謂朝魯也周禮凡諸侯之邦交殷相聘也世相朝也此乃間於天子之事而講之谷梁氏謂考禮修徳所以尊天子也】

【凡諸侯朝各書之若谷伯鄧侯者偕至而朝禮不同日也累數之若邾牟葛及今滕薛者同日行禮惟天子可受之諸侯不當然也今隠於天子未嘗朝覲而滕薛相率以朝之又不特見之而使同日旅見故臨江劉氏曰隠公之志已驕一旦朝兩國之君不能識其非禮也而受之非獨驕也志荒矣死不亦宜乎】夏五月公防鄭伯於時來【左氏無五月時來公羊作祁黎杜氏注滎陽縣東有釐城今屬鄭州防謀伐許也】秋七月壬午公及齊侯鄭伯入許【許今潁昌府長社縣書及內爲主也傳七月公防齊侯鄭伯伐許庚辰博於許瑕叔盈取鄭伯之旗蝥弧以登壬午遂入許許莊公奔衛齊侯以許讓公公曰君謂許不共故從君討之旣伏其罪𨿽君有命弗敢與聞乃與鄭人鄭伯使許大夫奉許叔居許東偏使公孫獲處許西偏胡氏曰隠公卽位十一年未嘗朝聘而受天王之使王室告喪而防不奔赴以致求賻擅徵伐之柄爲人而伐人忽天子先祖之賜田許人以相易之又入人之國而逐其君皆人臣之大惡也然則不善之殃豈特始於惠成於桓而隠之積亦不可掩矣故春秋所載善惡是非之迹施設於前而成敗吉凶之效見於後不可不察也臨江劉氏曰公之不得其終以徳薄而多功慮淺而數得意也備其四境禍反在內可不哀與孔子曰人無逺慮必有近憂不在顓臾而在蕭墻之內也】冬十有一月壬辰公薨【書君薨必詳其地以示正終不地者不暇辯其正不正而有不忍言者蓋弒也不書葬者君弒臣子當戮力討賊以復君父之讎故賊未討則不敢葬其不知討賊而遂葬者春秋絀其葬以見其臣子之不忠孝而忘君父之讎也傳公子翚請殺桓公將以求大宰公曰爲其少故也吾將授之矣使營菟裘吾將老焉羽父懼反譖公於桓公而請弒之十一月公祭鐘巫齊於社圃館於寪氏壬辰羽父使賊弒公於寪氏立桓公而討寪氏有死者胡氏曰致隠讓國立不以正惠公之罪也致桓弒君幾不早辯隠公之失也旣有讒人交亂其間憂虞之象著矣而曰使營菟裘吾將老焉是猶豫畱時辯之不早辯也其及也宜隠公見弒魯史舊文必以實書其曰公薨者仲尼親筆也古者史官以直爲職而不諱國惡仲尼筆削舊史斷自聖心於魯君見弒削而不書者蓋國史一官之守春秋萬世之法其用固不同矣不書弒示臣子於君父有隠避其惡之禮不書地示臣子於君父有不沒其實之忠不書葬示臣子於君父冇討賊復讎之義非聖人莫能修謂此類也】

春秋集注卷一

欽定四庫全書

春秋集注卷二

宋張洽撰

桓公【名軌惠公之子隠公之弟母仲子史記名允諡法辟土服逺曰桓】

元年春王正月【春秋書王所以統諸侯正天下也桓公弒君自立故自三年以後不書王元年書王以天道王法正桓公之罪蓋桓公𨿽無王而天理未嘗亡此元年所以書王正月也】公卽位【桓公弒君而立在周禮九伐之法當伏賊殺其親之罪今書公見周王之無政刑書卽位見魯之臣子忘不共戴天之讎而推戴弒君之賊弁冕南面立乎其位故桓公之編其書法大率異於羣公此聖人修理三綱敕正民彞之大指也】三月公防鄭伯於垂【公篡立而懼諸侯之討已欲外結好以自固因鄭伯嘗歸祊以易許田而未遂乃求好於鄭鄭亦欲乘此機遂求許田故與桓公防於垂篡弒之人凡民罔不憝而鄭莊首與爲防故書公防鄭伯言出於鄭志所以深罪鄭伯也】鄭伯以璧假許田【許者魯朝宿之邑在周之畿內而近於鄭田者近邑有田自隠八年鄭莊使宛來歸祊意欲易許田隠公𨿽入祊而未與許田莊公因是遂加璧以請田蓋其實易之矣書曰假諱之也先王以賜周公之子孫爲朝宿之邑而桓公受璧以喪其田故以爲國惡諱易言假以深罪之內以諱爲貶蓋大惡然後諱也】夏四月丁未公及鄭伯盟於越【越近垂地名盟結祊成世鄭人欲得許田以自廣是以爲垂之防桓公欲結鄭好以自安是以爲越之盟故書及言內之志也交貶之以見其惡】秋大水【大非常也水非常則災害廣蓋陰盛惡逆之气所感也】冬十月

二年春王【桓無王而二年書王以天道王法正宋督之罪也元年意同或曰弒君之罪當其時未能卽治於今誅之猶足爲奉天討正王法故桓二年書王正月猶望王室舉九伐之典於是時也】正月戊申宋督弒其君與夷及其大夫孔父【初宋穆公捨馮而立與夷使馮出居鄭與夷旣立而鄭莊公欲納馮於宋於是自隠四年以後鄭宋屢相侵伐華督蓋馮之黨也將弒與夷而憚孔父故先攻殺孔父殤公怒則弒之遂召馮而立焉公羊傳曰孔父正色而立於朝則人莫敢過而致難於其君者孔父可謂義形於色矣書與夷之弒而後及孔父明孔父之死爲君故所以著其節也】滕子來朝【滕隠十一年稱侯今才二年乃降爵稱子春秋以其始朝弒逆之人特貶之也春秋於諸侯之爵不輕貶絕惟有棄禮滅義崇奬逆賊凟亂三綱之罪者則黜之故吳楚僭王杞莒亂制則黜號降爵而尢於亂臣賊子嚴其黨惡之法此滕之始朝桓公所以特黜而從後日之稱子也胡氏論之詳矣】三月公防齊侯陳侯鄭伯於稷以成宋亂【凡防未有言其所爲者此獨言其所爲蓋事關世變特書以著之也宋先代之後統承先王修其禮物今有華督弒君之亂若四國之君有奉天討誅賊臣之舉如隠四年之誅州吁則亂不得成矣魯桓弒隠方以類合三國黨惡謀以賄行相與定公子馮於宋立華督而相之然後其亂始成無道遂立反易天常者得以肆其志於天下而文武成康之澤幾於滅熄此聖人所深懼而春秋之所爲作故直書成亂以深著四國之罪】夏四月取郜大鼎於宋戊申納於大廟【郜國名杜預曰濟陰成武縣東南有北郜城郜大鼎郜國所造器也大廟周公之廟也納者不受而彊致之也傳防於稷爲賂故立華氏也以郜大鼎賂公齊陳鄭皆有賂谷梁傳桓內弒其君外成人之亂受賂而退以事其祖非禮也其道以周公爲弗受也】秋七月紀侯來朝【左氏作杞紀魯親而弱爲齊鄭所謀故來朝魯谷梁傳桓內弒其君外成人之亂已卽是事而朝之惡之也不名不貶從滕子之同同不必再貶也左氏曰杞侯來朝不敬杞侯歸乃謀伐之未知孰是】蔡侯鄭伯防於鄧【鄧蔡地始懼楚也小國閒於大國而自立之道孟子告滕文公之三章詳矣徒懼而不能自彊於爲善所以不振也】九月入杞【程子曰將卑師少外則稱人內則止云入某伐某】公及戎盟於唐【修隠二年盟唐之舊好也】冬公至自唐【國君出竟朝覲防盟歸必告廟用牲而飲福史因記其歸至與舜巡守歸格於藝祖之意同春秋因史策之書可以示法者存而弗削隱公十一年間其出疆盟防侵入皆不書至久逺弗詳且失之也或曰不行告廟之禮也今桓公盟戎與盟越防稷同彼不書至而此獨記其至者程子曰危之也桓公之初所與盟防皆同爲不義今逺與戎盟故危之而書至戎若不如三國之黨惡則討之矣居夷浮海之意也中國旣不知義外域或能知也或曰春秋主魯何乃欲戎之討魯君乎愚謂聖人初未嘗以其主魯而廢拯救三綱之心況桓公之編正月不書王諸侯來朝者或貶之或人之或坐名之與沐浴而朝告於哀公請討之意一也程子之傳精矣惟孟子知之故曰春秋成而亂臣賊子懼】

三年春正月【正月不書王者胡氏曰桓弒君而立三年喪畢入見天子之時而王朝不舉殘執之典鄰國不聞請討之事魯義不戴天之臣子反面事讎而不恥使亂賊肆其凶逆無所忌憚人之大倫滅矣故自是而後不書王見桓無王而行與天王之失政而不王也】公防齊侯於嬴【嬴齊邑所謂嬴博之間蓋齊之東南邑成昏於齊也杜氏注公不由媒介自與齊侯防而成昬非禮也愚案亂臣賊子與防而爲昬著齊侯之罪也】夏齊侯衛侯胥命於蒲【劉氏曰胥命者相命也古者有方伯有州牧有卒正有連帥命於天子正也諸侯自相命非正也齊太公之後東州之侯也衛康叔之後北州之侯也以事相命也愚謂東遷以來王政不綱諸侯放恣賢伯之思自黍苗之作已可見矣隠公而降中國絲棼荊楚僭橫莫有任中國之事者獨齊衛爲列國之望欲私天下之權於已遂起而圖之西周方伯皆命於天子今欲專之事出創見必求勢力之均相遜相先布之天下耳目而不以爲異然後彊者乃敢專之故蒲之胥命正齊桓非命伯而專徵之始也王命不行諸侯以力假仁者爲政於天下蓋基於此此春秋所以特書而謹之也】六月公防紀侯於郕【左氏谷梁紀作杞今姑從公羊說見二年注紀與魯親而求援於魯以抗齊鄭故桓公因其二年來朝與之防也】秋七月壬辰朔日有食之旣【旣者日光滅盡也日食盡爲異尢大先儒以爲是後荊楚僭號鄭伯拒王師射王中肩故太陽之食旣】公子翚如齊逆女【公子翚弒君之賊在隠世名之今乃書公子或曰王命也或曰桓之黨也君臣同弒隠公乃昬於齊以求配偶所謂不待貶絕而罪惡見者也】九月齊侯送姜氏於讙公防齊侯於讙【讙魯地禮送女父不下堂母不出祭門聖人制禮不可過不可不及齊僖愛其女之過至於越竟而送之遂使魯桓之出不爲親迎而爲齊侯在讙特往防之故僖公之送桓公之防皆非所以重大昬而正人倫之始春秋所以謹而書之也】夫人姜氏至自齊【不言翚之以夫人至者公已受姜氏於讙也受之齊侯則姜氏旣得見乎公矣胡氏曰不能防閒於是乎在禮者所以別嫌明微制治於未亂不可不謹也愚案春秋詳書於策以見婚姻之際一違乎禮則始之不正而終無以正身而正其家也】冬齊侯使其弟年來聘【致夫人也稱弟義見隠七年】有年【五穀皆熟爲有年春秋常事不書而此獨書者桓公行惡其所感召如元年大水五年旱雩螽八年十月雨雪十三年大水十四年無冰禦廩災等事十八年間獨今年五穀僅熟故以爲異特書於策以著桓公之罪憫魯國之民也】

四年春正月公狩於郎【狩者冬獵之名周禮所謂遂以狩田是也春舉之者狩當用夏時之仲冬在周正則正月乃其時常事不書而此特書以於郎非其地譏也凡國之搜狩自有常處鄭之原圃秦之具囿皆擇山林翳密之地因田獵而從禽以奉四時之幹豆魯之大野乃田狩之地今不於常所而逺涉郎地則啟犯害民物蹂踐苗麥之愆足以見桓公心不在民而志於行樂此公狩於郎春秋所以特書而譏之也】夏天王使宰渠伯糾來聘【天王桓王也宰大宰也渠采地伯爵糾名也天子之大夫不名糾位六卿之長而名之以其爲天子之冢宰而不能詔王以八柄馭羣臣乃親奉命來聘魯桓是寵篡弒以瀆三綱故貶而名之也春秋奉天道以正王法以君天下者必惇典庸禮命徳討罪以當天心然後輔相裁成之職盡而天地以位萬物以育故此二百四十年必具天時王月以見天之所以成一歲之運由人之賞罰政刑成位乎其中則天地之功全也今魯桓有弒君之罪王不能奉天討而反使冢宰聘之王者之職虧闕如此使三綱不建五常不立人類將變爲禽獸故於今年闕秋冬於冢宰聘魯桓之後以見天地之失其收藏萬物之失其成遂由王誅之不加於魯桓而寵秩之嗚呼此春秋之所以作而聖人尢致其謹嚴以示大法者也】

五年春正月甲戌【陸淳曰此下文脫】己丑陳侯鮑卒【傳陳侯鮑卒於是陳亂文公子佗殺太子免而代之】夏齊侯鄭伯如紀【齊侯鄭伯僞朝於紀實欲襲之紀人覺之其計不行而止春秋惡其懷盜賊之心而行朝事之禮書之若實朝於紀然所以抑彊暴惡譎詐臨江劉氏所謂聖人誅意之效者蓋春秋之初齊僖鄭莊皆小人之雄合謀同心以吞噬小國爲事自隠三年石門之盟至桓十一年惡曹之盟二十年之間二國爲一伐宋取郜防入郕入許今又相與謀紀自二君如紀之後紀侯多爲計以謀自免於難而卒不能止齊鄭貪噬之心至莊五年使紀季以酅入於齊紀侯去國然後快於心故春秋之初小國團於彊暴者二君之罪居多春秋詳其相與之迹所以深誅之也】天王使仍叔之子來聘【傳曰仍叔之子弱也公羊曰譏父老子從政也此書大指以桓王頻遣使聘魯以寵亂賊又因仍叔已老而子代任事故書以譏其不親有徳又王朝之大夫父老則子從政世官不擇賢非周之法著周室衰亂之由也】葬陳桓公城祝丘秋蔡人衛人陳人從王伐鄭【初鄭武公莊公爲平王卿士王欲以政與虢鄭莊公怨王王曰無之故王子狐爲質於鄭鄭伯使公子忽爲質於周平王崩周人將遂虢公政鄭莊公乃取周麥禾交惡始此六年鄭伯朝王王不禮焉八年虢公忌父始作卿士於周今年王奪鄭伯政鄭伯不朝王以諸侯伐鄭鄭伯禦之戰於繻葛王師敗績祝防射王中肩案左氏稱諸侯則其君必親從王春秋悉以人書而王不稱天蓋入春秋以來王室未嘗興兵伐諸侯今一旦天子帥元戎啟行而諸侯從之若天討加於宋督魯桓則所謂仁不以勇義不以力而眞足以大服天下之心矣今桓王以小忿奪鄭伯之政又帥諸侯伐之而大姦大惡反易天常之亂臣賊子乃屢聘焉其失天下共主之義非小過也遂致鄭伯敢於抗拒祝聃逆節加於王身而王靈至此竭矣故人諸侯而王不稱天此與莊五年書公防齊人宋人陳人蔡人伐衞文十七年書晉人衛人陳人鄭人伐宋宣十年書晉人宋人衛人曹人伐鄭襄三十年書晉人齊人宋人衛人鄭人曹人莒人邾人滕人薛人杞人小邾人會於澶淵皆罪其捨逆亂稽天討致王法不行世變日降所以明用貴治賤用賢治不肖之法也鄭伯敗王師而不書者程子曰王師於諸侯不言敗諸侯不可敵王也於夷狄不書戰夷狄不能抗王也此理也其敵其抗王道之失也聖人於此一編經世變存王體之意無不具所謂遊夏不能與者謂此類也夫】大雩【雩祭有常祀左氏所謂龍見而雩蓋建已之月角亢七宿以次昏見東方祭天爲百谷祈膏雨此春秋以爲常事不書者非常祀之月或遇旱暵則因旱而舉故春秋書之以見災異然特加之大者諸侯之雩禱境內山川及百神耳今魯以周公故得用天子禮樂雩及上帝用盛樂故特書大雩以志其僭禮也程子曰成王尊周公故賜魯重祭得郊禘大雩諸侯雩於境內山川耳成王之賜魯公之受皆失道也故夫子曰魯之郊禘非禮也周公其衰矣嵗之常祀不能皆書故因其非時且遇旱災而雩則書之所以見其非禮且志旱也郊禘亦因事而書臨江劉氏曰禮之有天子諸侯之別自古以來未之有攺爲說者曰成王康周公賜魯以天子禮樂成王者周之盛王也其亦謹於禮矣昔者魯惠公使宰請郊廟之禮於天子天子使史角往惠公止之其後在魯始爲墨翟之學使成王之世魯已郊矣則惠公奚請惠公之請殆由平王以下乎今案程子之說據明堂位及禮運劉原父說未知所出姑存之以俟參考】螽【防子曰蝗也旣旱又蝗饑不在書矣】冬州公如曹【州稱公與祭公同則州必畿內之地河內州縣也左氏乃云淳於公如曹度其國危遂不復杜氏云城陽淳於縣州國所都昭元年傳云城淳於或云因州公不反國爲杞所並遂以淳於爲都未詳孰是曹姬姓武王封弟叔振鐸於定陶爲曹國漢屬濟陰郡在唐爲曹州今興仁府濟陰縣】

六年春正月寔來【淳於公自曹來朝記禮者曰天子曰非佗伯父寔來成二年傳王曰所使來撫子一人而鞏伯寔來今案書州公曰寔來以其不復國而略之也】夏四月公防紀侯於成【紀來諮謀齊難公往防之成魯地此與二年書其朝三年防於郕同防】秋八月壬午大閱【八月夏時之六月非搜狩之時大閱天子之事非諸侯之禮失時僭禮故書以譏之程子曰無事而爲之妄動也有警而爲則教之不素豈所以保其國乎其不言公蓋懼鄭畏齊爲國講武非公之私欲也】蔡人殺陳佗【傳陳厲公蔡出也故蔡人殺五父而立之五父卽佗也篡大子免而立𨿽逾年而國人不以爲君故稱陳佗蓋春秋之初先王之澤未泯人心之正理猶存故蔡人因人心之不君佗而殺佗立厲公程子曰蔡人𨿽以私殺之而春秋書之同於討賊之例見殺賊者眾人之公也春秋討亂臣賊子之法務廣其塗而使之無所容於天地之間所以扶三綱也】九月丁卯子同生【傳以大子生之禮舉之接以太牢卜士負之士妻食之公與文姜宗婦命之問名於申繻命之曰同蓋適夫人之長子備用大子之禮故史書於防春秋於此明與子之法在於正始明分其物采等衰殊絕於初則私愛之所不能行嬖孽之所不能於所以定國本息亂源也其不稱世子未命於天子也】冬紀侯來朝【請王命以求成於齊公告不能程子曰紀侯不能上訴於天子近赴於賢侯和輯人民效死以守而欲求援於魯桓不能保其國宜也】

七年春二月己亥焚咸丘【焚火田也咸丘魯地書焚見其廣之甚譏淫獵也】夏谷伯綏來朝鄧侯吾離來朝【谷據杜氏注在南鄕築陽縣北今屬襄陽府谷城縣鄧今之鄧州皆去魯絕逺桓公弒逆之人而二國逺來朝之故特名二國之君諸侯不生名生名惡之大也與反面事讎滅同姓以孤本根之罪無以異是年不書秋冬以諸侯相繼朝桓逆亂天道嵗功不能成故不具四時胡氏曰大司馬之法賊殺其親則正之冢宰下聘則天下之望於王室者絕矣故四年去秋冬見天王之不復能用刑也田恆弒君夫子告於哀公而請討今谷鄧逺朝則天下諸侯無復可望者矣故七年去秋冬見諸侯之不復能修其職也或曰然則邾牟葛來朝何以書秋冬程子曰四年與此明其義矣三國之來別立義也】八年春正月己卯烝【此夏正之仲冬當烝祭之月也常事書者以五月復烝故先錄此以見其瀆於祭祀弗欽之端見於始矣】天王使家父來聘【家父天子大夫家氏父字家父仍叔詩序皆有之與尹氏同或仍氏家氏世字如趙孟知伯世稱之也程子曰魯桓弒立未嘗朝覲而王屢聘之失道之甚也】夏五月丁丑烝【公羊傳常事不書此何以書譏何譏爾亟也亟則黷黷則不敬君子之祭也敬而不黷程子曰正月烝矣而非時復烝者必以前烝爲不備也黷亂甚矣】秋伐邾【微者也】冬十月雨雪【程子曰建酉月未霜雨雪記異】祭公來遂逆王后於紀【祭公天子之三公凡女在其國稱女今紀季姜在國稱王后者王命之則成所以別於列國用見王命之重而存母儀天下之體於始也遂繼事公羊傳曰大夫無遂事此其言遂何成使乎我也其成使乎我柰何使我爲媒可則因用是往逆矣愚案天子𨿽無親迎之禮然祭公謀於魯則當復命於王然後遣於宗廟以明逆後之重今使魯爲媒而用是往逆輕防王配如此何以示正始之道哉故書若祭公之私行而以逆後爲遂事以深譏之】

九年春紀季姜歸於京師【桓王后也季字姜姓公羊傳其辭成矣則其稱紀季姜何自我言紀父母之於子𨿽爲天王后猶爲吾季姜劉氏傳自歸者言之王𨿽有命未見宗廟則不敢處也不敢處恭也公羊傳京者何大也師者何眾也天子之居必以眾大之辭言之傳凡諸侯之女行惟王后書胡氏曰不盡書者惟過我與來告則書之也】夏四月秋七月冬曹伯使其世子射姑來朝【曹伯欲朝魯有疾不能行乃使其世子射姑奉命代已行朝禮於魯凡爲人子立不中門坐不主奧不敢乘父之車示民有尊也今曹伯有疾世子爲國之本不使之朝夕視膳以尼姦邪窺伺之端而令棄國忘父越竟抗禮以朝魯桓夫春秋於桓方以誅亂賊之事望諸侯今曹伯之使世子世子從父之命揆之於義無一可者春秋所以直書而深貶之蓋經有從同同之例射姑之朝桓當以滕子谷綏鄧吾離之例推之而知其父子之悖人倫且忘其國家之大計也】

十年春王正月【胡氏曰桓無王今復書者十盈數也天道周人事變故逺惡者十年必棄桓公至是宜見誅於天人矣十年書王紀常理也】庚申曹伯終生卒夏五月葬曹桓公秋公防衛侯於桃丘弗遇【桃丘衛地杜氏注公與衛侯爲防期中背公更與齊鄭故公獨往而不遇愚案下書三國來戰衛亦與焉則背信在衛直不告魯誤桓公至桃丘耳春秋爲國諱恥故言至桃丘而不相遇谷梁傳所謂弗內辭也】冬十有二月丙午齊侯衛侯鄭伯來戰於郎【傳齊衛鄭來戰於郎我有辭也初北戎病齊諸侯救之鄭公子忽有功焉齊人餼諸侯使魯爲其班魯以周班後鄭鄭人怒請師於齊齊以衛師助之故不稱侵伐程子曰來戰於郎三國爲主劉氏曰來戰者外爲志乎戰也孟子曰善戰者服上刑所謂爲志乎此戰是也愚謂此義施於戰而爲主者皆可通矣謹案春秋以主客之辭辧用兵之曲直殘民之輕重其罪魯而書公及諸侯戰者多矣若今年郎之爭直以三國來戰言之蓋魯桓之當討固有大罪極惡足以聲而致討齊衛鄭之君旣不能奉天討而與之防盟矣今反徇私欲爭小故以無辭而伐有辭則罪在三國不容不反常例以明之故今年之書其文異其辭嚴專罪三國特書其來戰以示外有罪則爲主之例此聖經之特筆遊夏所不能與者學者反復於此則所謂史外傳心之要典可得而識矣不言敗爲內諱】

十有一年春正月齊人衛人鄭人盟於惡曹【胡氏傳微者盟防不志凡志必君與貴大夫所爲也惡曹之盟卽三國之君矣旣不以道興師爲郎之戰又結怨固黨爲此盟故前書爵而以來戰著罪後書此盟而以奪爵示貶】夏五月癸未鄭伯寤生卒秋七月葬鄭莊公九月宋人執鄭祭仲【鄭莊公娶鄧曼生忽立爲世子宋雍氏納女於鄭莊公生突莊公卒雍氏欲立其出而雍氏宗冇寵於宋莊公馮宋公誘祭仲而執之曰不立突將死亦執突而求賂焉宋公不書爵而稱人以其徇大夫之私意幹諸侯之正統使之黜適立庶貶之也死難臣道也祭仲貪生畏死爲鄭正卿背先君之命而立庶孽故谷梁子曰惡祭仲也觀下書突歸於鄭則祭仲之罪見矣】突歸於鄭鄭忽出奔衛【突名以賤之辠其以世孽違先君之命而簒國也鄭忽以國氏明其正而異於突也不能有其位而制於權臣聽於鄰國其立其奔皆不由已是以不爵也歸者易辭以庶孽簒國而權臣主之鄰國助之舉國聽命曽無齟齬以致忽之無所容其身觀比事屬辭之防則宋與祭仲之罪不可勝誅固已甚明而天子方伯之職不修以致姦狡彊橫肆行而無所忌之實皆可見矣】柔防宋公陳侯蔡叔盟於折【自去年魯與齊衛鄭爲仇敵至今年桓公欲合黨以敵之於是結宋與陳蔡要言歃血初無忠信誠慤相與之心又以未命之大夫敵宋公陳侯故盟不足恃以久而桓公又與宋公屢防求以補前之失而堅宋之合然不知其不可也】公防宋公於夫鐘【郕地】冬十有二月公防宋公於闞【闞魯地在東平須昌縣東南】

十有二年春正月夏六月壬寅公會杞侯莒子盟於曲池【平杞莒也平隠四年莒伐杞之怨曲池魯地】秋七月丁亥公會宋公燕人盟於谷丘【燕人南燕大夫南燕姞姓國漢屬東郡今滑州胙城縣谷丘宋地在今應天府谷熟縣傳公欲平宋鄭故及宋公盟於句瀆之丘蓋宋之納突於鄭求賂而後使之入及突入國之後不能償其責言遂成釁隙故桓公欲平之耳】八月壬辰陳侯躍卒【厲公也去年與柔盟於折不書葬魯不會不卹同盟也】公會宋公於虛冬十有一月公防宋公於龜【傳宋成未可知也故又防於虛又防於龜今案虛龜皆宋地蓋桓公欲成宋之急而屈已連往宋地與之爲會不知人之心不親非屢盟數防之所能回也故春秋詳書以譏之】丙戌公防鄭伯盟於武父【宋公辭平故與鄭伯盟於武父與人交之道忠信誠慤本乎中則有不期合而合者其人非有是心則其相與也不過以利合而一旦爭小利則相視忽如仇敵然公之見棄於宋而盟鄭其離合正如是春秋詳書之以見王政不行諸侯放恣魯桓宋莊鄭厲皆以篡國而立交相盟防紛紛離合惟利是視煩盟瀆信祗以長亂王法之所必誅而不以赦者也】丙戌衛侯晉卒【泰山孫氏曰再言丙戌羨文】十有二月及鄭師伐宋丁未戰於宋【兵法曰爭恨小故不忍憤怒者謂之憤兵兵憤者敗魯桓鄭突此役是也鄭突借宋之力以篡國宋人責賂則背之而結魯魯桓爲突比與宋防盟及宋辭平曽不反已遽然連鄭以伐之故書及鄭師伐宋罪魯鄭也又書丁未戰於宋言魯鄭與宋亟爭尋常殘民暴骨兩罪之也不言敗爲內諱也】

十有三年春二月公防紀侯鄭伯己巳及齊侯宋公衛侯燕人戰齊師宋師衛師燕師敗績【趙氏曰內兵以紀爲主外兵以齊爲主蓋齊與三國之師伐紀欲滅之公與鄭救之而勝也胡氏曰紀弱而遇齊以無道加於已必有引咎責躬禮義辯諭之文猶不得免則固封疆效死以守將必有能伸之者今紀不如是憤然借魯鄭以勝之小國之勝禍之首也況爲之援者乃弒君之賊篡國之人乎然則紀之不能保國蓋自此戰始矣此春秋主紀之防也衛侯晉未葬而稱爵以從金革取敗衂蓋此卽朔與兄伋壽爭國者惡於立乎其位忘哀戚之心比事直書惡自見矣戰稱帥師者故序列君臣敗稱師重眾也】三月葬衛宣公【方與衛戰往防其葬怨不廢義也】夏大水【陰盛之災】秋七月冬十月

十有四年春正月公防鄭伯於曹【厲公也與比年連兵戰伐修怨故來求好而桓往防之】無冰【常燠也二之日鑿冰衝衝乃周正建丑之月固陰沍寒之時而不冰陰不能成物之災胡氏曰政治縱弛不明之所致也】夏五【無月字闕文】鄭伯使其弟語來盟【春二君會於曹矣又使語來涖盟以申固要約稱其弟語譏其寵愛同气使之交政失友弟之義】秋八月壬申禦廩災【禦廩者粢盛委之所藏也】乙亥嘗【四時之祭常事耳今書者壬申有禦廩災之變以先格王正厥事之誠心必遇災而懼未可以遽有事於祖考況祭祀用夏時此八月乃夏之六月未當時祭何爲汲汲然以四日之間遽舉嘗祭乎以是觀之則其無誠敬之心而所以供粢盛者苟蔑裂槪可見矣此春秋所以特書壬申禦廩災乙亥甞以責其奉宗廟之不誠且不敬也】冬十有二月丁已齊侯祿父卒宋人以齊人蔡人衛人陳人伐鄭【傳宋人以諸侯伐鄭報宋之戰也焚梁門及大逵伐東郊取牛首以大宮之椽歸爲廬門之椽以者行其意也鄭突賴宋之力得入篡國歸而背其賂宋人因此與爲仇讐魯桓平之宋人不從鄭遂與魯伐宋爲丁未之戰宋以鄭突入用其寵而背之且至見伐積其憤怒乞師於齊蔡陳衛以行其意蓋師𨿽四國之賦而左右死生惟宋人之爲聽比於平日諸侯各率其師以伐人者又不同故春秋書以以別之如左氏傳載則鄭之廟市四郊無不殘破以逞宋人之憤夫國以師爲本而王制兵師爲尢重今宋不反其黨庶孽徇貨賂之失而擅用列國之兵以泄其私忿四國輕以兵假人而使之逞志聖人所惡蓋有甚於摟諸侯以伐諸侯者此春秋特書曰以以見宋與四國之罪不可勝誅也】

十有五年春二月天王使家父來求車【右者諸侯有功則車服以庸蓋王之五路自同姓以下其用之皆有等差非諸侯所得而私爲況可以天子之尊而下求於列國乎天子之畿內方千里租賦所入足以待諸侯諸侯之九貢亦無有以車供王室之用者上越禮以求之下違法而供之則示貪風於天下開賄道於邦國其失自上非小故也故特書天王使家父來求車則周室微弱號令不行所求無藝以取輕於諸侯家父爲大夫而無所正救奉使侯國自取辱命之罪具見矣】三月乙未天王崩【桓王也】夏四月己巳葬齊僖公五月鄭伯突出奔蔡【祭仲專鄭伯患之使其壻雍糾殺之將享諸郊雍姬知之以告祭仲祭仲殺雍糾屍諸周氏之汪夏突出奔蔡聖人之大寶曰位蓋天子至尊而諸侯次之孟子論伯夷栁下惠得百里之地而君之皆能以朝諸侯有天下聖賢貴於得位以其足以恢斯道潤澤生民是以謂之寶其次中才之主苟能制節謹度用賢冶民自足以守其社稷何至位南面之尊秉一國之權而爲臣民之所逐哉故凡爲國君而失位出奔者春秋皆以自出書之所以罪其道之自失邦之自喪非臣民所得而逐之也其書爵而不名者罪輕惡淺𨿽曰失道而尙可以待其攺過自新則其位爲未絕若突以庶孽奪嫡固不可以有國又初與權臣比而篡位又與親戚謀而欲殺之爲反覆盜賊之計以自取亡蓋王法之所當誅故特書其名以絕之也】鄭世子忽復歸於鄭【世子忽自十一年五月莊公卒而立至九月奔衛五年於外乃得復歸不從衛侯朔衎之例稱爵乃稱世子者忽之所以得歸者以其嘗爲世子也所以不稱鄭伯者以其不能君也故程子曰忽稱世子本當立者不能保其位故不爵劉氏曰書復歸諸侯之正也】許叔入於許【許叔許莊公之弟隠十一年齊魯鄭入許莊公奔衛鄭莊公使其大夫奉許叔居許東偏許乃先王封建之國叔旣當立宜請於天子告於大國以復先君之位乃不能以大義自信今因忽突之爭竊入其國稱叔而不名著其當有國入者難詞以其進無王命退非父授夫諸侯進以正乃可以正邦因亂竊入已之不正無以正乎人故書入以見義有所不受也】公防齊侯於艾【艾公羊作鄗谷梁作蒿傳謀定許也入許之役實鄭莊以壤地與許相接欲滅而兼並之故糾合齊魯之力而同伐旣入之後齊魯俱遜而不受乃與鄭人今鄭旣亂不能有則齊魯遂爲之謀以定許叔之位此許之所以復存也】邾人牟人葛人來朝【牟國今登州牟平縣葛古葛伯國今拱州寧陵縣諸侯來曰朝此卽三國之君矣乃人之者公羊傳以爲同外之也何氏曰桓公行惡而三人朝事之三人爲眾眾足責故同外之謹案朝桓多矣春秋獨於滕貶稱子谷伯鄧侯名之邾牟葛人之者蓋滕子先諸國而朝谷鄧自逺而至此三國者以諸侯之貴旅見於惡人之朝以事天子之禮事亂臣賊子聖人安得不憫人心之失正懼天理之淪亡而深誅之與故特貶三國以示法而其餘則從同同也孟子曰春秋天子之事也行天子之賞罰而五刑五用不加於貴賤尊卑懵然倒植若此之徒則所謂亂臣賊子懼者爲虛言矣】秋九月鄭伯突入於櫟【櫟在陽翟縣今屬潁昌府鄭別都也傳鄭厲公因櫟人殺檀伯而遂居櫟十七年髙渠彌弒昭公而立公子亹十八年齊人殺子亹祭仲逆鄭子於陳而立之莊十四年鄭傅瑕殺鄭子及其二子而納厲公厲公入又昭十一年申無宇對楚子防曰鄭莊公城櫟而置子元焉使昭公不立由是觀之則害於國末大必折尾大不掉君所知也謹案春秋止書鄭伯突入於櫟而自此以後忽亹儀之事皆不書者書櫟所以見大都耦國旣入於此則鄭國之命已制於突與入其國都蓋無以異特書入於櫟而略其入國者亦所以謹亂之所從生而俾爲國者必明於臂指運動之勢謹於家不藏甲邑無百雉之城之禮又以見忽亹儀之爲君者末矣而不足紀此春秋所以爲嚴之書也】冬十有一月公防宋公衛侯陳侯於袲伐鄭【袤公羊作侈杜預曰袤宋地在沛國相縣西南傳會於袤謀伐鄭將納突也弗克而還谷梁傳地而後伐疑辭也非其疑也胡氏曰昭公之與突是非邪正亦明矣然昭公𨿽正才不足以君國復歸於鄭日以微弱厲公𨿽篡其才足以結四鄰之援旣入於櫟日以盛彊諸侯不顧是非而計其彊弱始疑於輔正終變而與邪谷梁所謂非其疑者責其疑於爲義而果於爲不義相與連兵動眾納篡國之公子也故詳書其防地而後言伐以譏之也謹案魯桓宋莊衛朔皆以不正得國其爲突謀乃水流濕火就燥之意獨陳侯疑之耳然寡不勝眾所以疑而遂合也】十有六年春正月公防宋公蔡侯衛侯於曹【謀伐鄭也於此又邀蔡而與同事黨益張矣】夏四月公防宋公衛侯陳侯蔡侯伐鄭【杜氏曰蔡常在衛上今序陳下蓋後至呂氏曰當時諸侯皆以一切彊弱目前利害爲先後不復用周班也程子曰突善結諸侯故皆爲之致力屢伐鄭也愚案自鄭突入國之後卽比魯而仇宋及其出奔乃能使魯與宋自冬及夏悉力伐鄭所謂善結也衛侯朔與母構兄亦姦惡之雄今復因同惡之合陵蔡侯而居其上春秋比事直書以見當時王政不行霸者未作小人恣橫恃其彊眾淩暴寡弱可畏如此及桓文之興而後少抑焉當是時𨿽欲不與齊晉其可得乎】秋七月公至自伐鄭【孫氏曰助篡奪正逾時而返】冬城向【下有十一月卽夏正九月不時也】十有一月衛侯朔出奔齊【傳初衛宣公烝於夷姜生急子屬諸右公子爲之娶於齊而美公取之生壽及朔屬壽於左公子夷姜縊宣姜與公子朔構急子公使諸齊使盜待諸莘將殺之壽子告之使行不可曰棄父之命惡用子矣有無父之國則可也及行飲以酒壽子載其旌以先盜殺之急子至曰我之求也彼何罪請殺我乎又殺之二公子故怨惠公十一月左公子泄右公子職立公子黔牟惠公奔齊公羊傳衛侯朔何以名絕曷爲絕得罪於天子也愚案朔立已五年二公子不能獨逐之必因其陵蔑天子周室欲討而後二子得以行其志所以莊六年王人子突救衛公羊氏之說其必有所傳矣朔殺兄奪國王命絕之故名】

十有七年春正月丙辰公防齊侯紀侯盟於黃【平齊紀且謀衛案公十三年防紀侯敗齊師以益其怨今乃盟之豈足以釋憾又朔得罪於天子而欲納之一動而二失也黃齊地】二月丙午公及邾儀父盟於趡【傳作會公羊谷梁並作及今從之髙郵孫氏曰及內爲志防外爲志儀父附庸之君非敢盟公公欲與之盟耳此當以及字爲定趡魯地】五月丙午及齊師戰於奚【不書夏闕文谷梁傳內諱敗舉其可道者也今案不書敗者以背盟興兵而殘民敗師諱之也】六月丁丑蔡侯封人卒【桓侯也】秋八月蔡季自陳歸於蔡【傳桓侯卒蔡人召蔡季於陳秋蔡季自陳歸於蔡蔡人嘉之也何氏曰蔡侯封人無子蔡季當立封人欲立獻舞而疾季季辟之陳封人卒反歸奔喪無怨心故稱字而賢之劉氏曰季之去權也若季者道足以與權而不亂力足以得國而不居逺而不攜邇而不逼者也今案復國於危疑之際考之書法惟蔡季爲善以其潔身而去一無爭心念念宗國聞召卽歸能逺禍於未然不悻悻以爲髙其去就合宜故春秋貴之劉氏之傳得之矣】癸已葬蔡桓侯【陸氏曰案史記世本左氏蔡之諸君皆諡爲侯經皆稱公者以其私諡與僭同也惟蔡桓稱侯蓋告王請諡王之策書則云諡曰某侯諸侯國史因而紀之故特書之明得禮啖氏曰蓋蔡季之賢請諡於王也劉氏曰稱爵禮也稱公非禮也稱爵者誄之於天子者也稱公者非誄之於天子者也賤不誄貴幼不誄長天子崩誄於郊諸侯薨誄於王大夫卒誄於君】及宋人衛人伐邾【桓公春與齊邾盟旣而皆背之戰奚伐邾並見於一年之中反顧前日刑牲詔神玉帛交錯棄如敝屣蓋其爲人瀆信而好亂不仁而佳兵人理滅矣宜其不逾年見殺於齊也】冬十月朔日有食之【不書日失之也】

十有八年春王正月【髙郵孫氏曰正月有王桓公之終也弒君之賊無可赦之理不見誅於一時當見誅於歲月不見誅於其生當見誅於其死不見誅於終身當見誅於萬世】公防齊侯於濼公與夫人姜氏遂如齊【傳公將有行遂與姜氏如齊申繻曰女有家男有室無相瀆也謂之有禮易此必敗公防齊侯於濼遂及文姜如齊齊侯通焉公謫之以告今案書濼之防不言夫人者夫人不與行防禮也如齊不言及而言與者夫人伉也所以見夫不夫婦不婦進退制於夫人也故劉氏以爲猶曰匹夫匹婦之相與云爾凡事之異於常者禍之所從起故觀公與夫人姜氏如齊之書卽見其違男女之常經而禍亂之所從生斷可識矣此聖人謹禮於微慮患於早之意不可不察也】夏四月丙子公薨於齊【傳夏四月丙子齊侯饗公使公子彭生乘公公薨於車公羊曰於其乘焉拉幹而殺之也魯人告於齊曰寡君畏君之威不敢寧居來修舊好禮成而不反無所歸咎惡於諸侯請以彭生除之齊人殺彭生春秋書魯君見弒之例有二在內則不書地以存其實在外則不容不書其地而以上下文之特異者見之此先書公與夫人姜氏如齊而明年書夫人遜於齊又莊公不書卽位則𨿽不明書齊人戕公而桓公之不得其死已昭然於書法之間矣蓋本國之事書之與他國同則非所以見尊君親上之意是以𨿽桓公之見殺不得而不諱然又當存不沒其實之意以示後世之傳信故曰婉而成章也】丁酉公之喪至自齊【公內不能正室外取禍於齊其致痛之也】秋七月冬十有二月己丑葬我君桓公【葬稱我君而後舉諡趙氏以爲臣子之敬詞蓋明言我君以舉其新加之諡然後其詞恭且順不然則恐涉他國君而近於不敬矣公羊傳賊未討何以書葬讐在外也讐在外則何以書葬君子詞也蓋國有彊弱勢有順逆今齊彊於魯而天下旣不舉九伐之法諸侯亦未有以方伯之事自任者故君子量力且假使書葬於可復讐而不復然後深責之也】

春秋集注卷二

欽定四庫全書

春秋集注卷三

宋張洽撰

莊公【名同桓公子母文姜諡法勝敵克亂曰莊】

元年春王正月【不書卽位桓公見戕於齊固不及有立子之命莊公之生𨿽以適冢書於經然繼承之初創鉅痛深異於他公不但當詣子王卽位而父之仇未討亦當告於天子以國事委冢宰而專以討賊爲事今泰然居之曽不以父之無罪見殺於鄰國爲念但與桓公之初立不同耳是以削其卽位蓋莊公之不書卽位比於桓宣之特書者固未至此而以人子之心處莊公之時當知莊之無志又非隠閔僖之比也此春秋之防惟深明乎時義者知之】三月夫人孫於齊【夫人文姜莊公母也魯人責其與聞乎弒於是出奔左氏謂不稱姜氏絕不爲親禮也谷梁子曰人之於天也以道受命於人也以言受命不若於道者天絕之也不若於言者人絕之也臣子大受命蓋文姜之罪上通乎天爲魯之臣子者原先君見弒之罪固難以嗣君夫人所出而以恩掩義故斷以大義而去姜氏以絕之所以尊社稷而重本也古之聖人爲禮有等衰制服有輕重三綱之設以夫爲妻綱皆所以明天倫之正而使人知本以自別於禽獸者也】夏單伯逆王姬【逆左傳作送考之春秋之例非也況築館在秋如單伯果以天子大夫送王姬必俟館成之後方至魯豈得預書之當從公谷作逆單伯魯大夫不書名氏蓋周禮所謂公之孤四命也魯大夫而逆王姬者當是時王姬嫁於齊天子不自主昏而使魯主之王姬先至於魯然後往成禮於齊故魯大夫往逆於周也公羊氏曰逆者何使我主之也曷爲使我主之天子嫁女乎諸侯必使諸侯同姓者主之諸侯嫁女於大夫必使大夫同姓者主之此古者王姬下嫁之常禮也常事不書而此特書之又不書如京師逆王姬谷梁氏曰其義不可受於京師是也躬君弒於齊使之主昬與齊爲禮其義固不可受也春秋書此所以著魯居斬衰而主婚姻已非禮之常而不可不辭矣況王室之女下嫁齊侯而齊乃寢苫枕戈不可同天之讎柰何與之主婚於此見魯之君臣無復讐之心而國之三綱至是絕矣】秋築王姬之館於外【築館所以待王姬之舍以俟齊侯之逆也於廟則已尊於路寢則不可小寢則嫌故必攺築然魯主王姬前此必有其所今特築於外者當是時知仇讐不可與接昬姻又衰麻哭泣不可雜於吉事故築於外也然在平日爲可耳桓公弒於齊未及一年其創鉅痛深當百倍於先君正終之日又可以於外爲安而命國人以築齊王姬之館與春秋所以詳書而著其忘父親讎之罪也】冬十月乙亥陳侯林卒王使榮叔來錫桓公命【榮叔周大夫榮氏叔字錫賜也桓公已終而賜之命蓋莊公主王姬之昬故親魯而寵嘉其父遣使賜之防命若昭七年衛襄公之卒王使成簡公追命衛侯之比也夫五服五章謂之天命者誠以命徳討罪上合天心然後足以昭示至公勸善懲惡今桓公之弒隠在王法有賊殺其親之罪乃司馬九伐之所宜加周王非特不能討又以惡爲善示以褒嘉故春秋之例王必稱天而此年特去天而止書王以見王之不能奉若天道趙氏以爲寵簒弒以瀆三綱也得春秋之防矣】王姬歸於齊【王姬來而不書至別於魯之夫人也書歸著莊公之忘親釋仇主婚而成禮也逆於京師築館於外而不書歸於齊則有本無末無以見莊公忘仇之實矣】齊師遷紀郱鄑郚【杜氏注郱在東莞臨朐縣東南郚在朱虛縣東南北海都昌縣西有訾城齊欲滅紀故徙其三邑之民而取其地齊圖紀久矣今始遷三邑其民之不服者迫遷之取其地而實以齊之民故稱師而書遷至是紀之力不足以自守駸駸於滅亡矣】二年春王二月葬陳莊公夏公子慶父帥師伐於余丘【慶父莊公之庶兄於余丘公羊曰邾之邑也或曰小國而近於戎者其曰於余若曰於越然未詳孰是莊公之立寢苫枕戈莫先於率一國以同仇於不義之齊捨是而命將帥師先有事於無罪之小國兵興無名而公子慶父以尊屬得兵柄亦見於此莊公是時年才十五慶父得政以制一國之權軍政之本旣失而權移於下以成異日子般閔公篡弒之禍故春秋詳書以譏之胡氏曰魯見弒者三君隠般子惡皆以翚慶父仲遂先制其兵而後得以成篡弒之謀由辯之不早辯也豈不信哉】秋七月齊王姬卒【禮記檀弓曰齊告王姬之喪魯莊公爲之大功或曰由魯嫁故爲之服姊妹之服然則王姫比於內女而書卒禮之常也至於捨不共戴天之讐而乃主齊夫人之喪則知有齊而不知有父莊公之罪可謂大矣故自單伯逆王姬以至北章特書屢書辭煩而不殺以正其淟汨大倫誣滅天理之罪所謂婉而成章也】冬十有二月夫人姜氏防齊侯於禚【禚齊地公羊作郜下同傳曰書姦也趙氏曰姜氏齊侯之惡著矣亦所以病公也曰子可以制母乎夫死從子通乎其下況於國君君者人神之主風教之本也不能正家如正國何若公者哀痛以思父誠敬以事母威刑以督下車馬僕從莫不俟命夫人徒往乎夫人之往也則公威命之不行哀戚之不至云爾謹案春秋孔子之刑書也觀春秋書法如此則以孔子而當周公之任正文姜之罪必不免於管蔡之誅矣】乙酉宋公馮卒

三年春王正月溺防齊師伐衛【溺不氏與無駭挾同伐衛爲納朔也命將出師防仇讐而納衛侯朔蓋不待貶絕而惡見矣】夏四月葬宋莊公五月葬桓王【王以魯桓公十五年崩至此七年乃葬劉氏曰慢也夫喪不過三年天子七月而葬此送終之大事禮經之不可進退者也及是周室衰微隠三年平王崩葬之禮諸侯莫之或講而王室反遣使下求於列國隠公復不往防其葬周室之喪禮至此掃地盡矣方喪之制自舜二十有八載之後三代用之至於此時則不待漢文之短喪而已先亡矣今桓王七年而不葬者必久喪以待諸侯之至魯人聞喪期不過遣微者往防之耳所以旣不書公如又不書卿大夫往而止記桓王之葬也同軌畢至之禮旣不復行於是諸侯惡其害已而去其籍先王之喪禮僅傳於後世惟有士喪旣夕士虞耳可勝惜哉孔子序書而存顧命康王之誥作春秋而於此書葬桓王周室之盛衰可以參見矣】秋紀季以酅入於齊【季紀侯之弟諸侯之弟例稱字酅紀之邑杜氏注在齊國東安平縣今鄆川之境也齊欲滅紀元年又遷其三邑紀侯力不能抗欲去其國故使季以酅事齊請復五廟當是時王政不行霸者未作彊大吞並無道肆行小國不能校巽辭下敵以存宗廟至於如此以先王之建國而宗祀之存反聽命於彊暴春秋所以於紀季無譏焉而書入以志其難蓋閔之也】冬公次於滑【公羊谷梁作郎杜氏注滑鄭地在陳畱襄邑縣西北或曰今滑州也傳公次於滑將防鄭伯謀紀故也凡師一宿爲捨再宿爲信過信爲次公以姻親之故閔紀之難已在朝夕而度其力終不能救故次師於滑將以鄭之不防而辭於紀耳非實有救紀之心也彼於父之讐尙忘之而不圖豈眞有心於存紀哉故書次於滑見師出無名以深譏之】

四年春王二月夫人姜氏享齊侯於祝丘【享公谷作饗祝丘魯地享燕兩君相見之禮享有體薦所以訓恭儉燕有折俎所以示慈惠婦人送迎不出門見兄弟不逾閾夾谷之防齊侯欲享魯君夫子猶以犧象不出門嘉樂不野合拒之豈齊侯文姜可以行之於祝丘乎假先王之禮而爲禽獸之行大亂之道也漢人有云淫亂之漸其變爲篡文姜之行瀆亂周公之禮多矣魯人習之三十餘年卒至於子般閔公兩君見弒而後止聖人作易以閒有家爲家人之始垂訓逺矣】三月紀伯姬卒【谷梁傳外夫人不卒此其言卒何也吾女也適諸侯則尊同以吾爲之變卒之也蓋諸侯絕傍期其姑姊妹女子嫁於諸侯則尊同其卒也爲之服大功九月然不必皆書此爲紀侯去國而伯姬葬於齊侯因魯事以備當時之變也】夏齊侯陳侯鄭伯遇於垂【齊襄公陳厲公鄭伯突也三國遇垂謀取紀也】紀侯大去其國【紀侯不能下齊遂以國與紀季去之以違齊難大去者離其民社之守而不反之詞也胡氏曰與其不爭而去是以異於失地之君而不名不與其去而不存是以書叔姬歸酅而不錄紀侯之卒明其爲君之末矣愚案紀之本末自桓之五年書齊鄭如紀以至元年三年凡關紀之存亡者一一備書之以見齊鄭圖紀之淺深有漸而卒成於今年也紀之圖存𨿽其間不能無失然而困於彊暴之陵迫委宗廟於其弟而後去之故特書大去而不曰出奔所以責彊大閔小弱而寓興滅繼絕之志於言意之表也】六月乙丑齊侯葬紀伯姬【齊襄欲滅紀𨿽其夫人尙在殯而迫逐其君以去之其惡大矣尙以禮而葬其夫人君子以爲豺狼之行而爲婦人之仁加刃於人而以手撫之斥言齊侯以賤之也】秋七月冬公及齊人狩於禚【公羊谷梁作郜公羊傳公不當與微者狩蓋齊侯也齊侯而稱人諱與讐狩也公前此後此皆有事於齊而獨於此譏者譏其一以例其餘蓋通讐之罪俱重不可勝譏而尢莫重乎與讐狩故於此一譏而其餘從同同也】

五年春王正月夏夫人姜氏如齊師【言齊師則齊侯在焉曰如以見魯道有蕩而夫人之行往來恣縱詩人所以有載驅之刺也】秋郳犂來來朝【郳公羊作倪犂公羊谷梁作黎郳蓋附庸國卽小邾也杜氏云其後數從齊桓以尊周室王命以爲小邾子東海昌慮縣東北有郳城犂來名也常山劉氏曰夷狄附庸例書名犂來能修朝禮故書曰朝蓋於此已能自進於禮也今案宋仲幾云滕薛郳吾役也則郳蓋宋之附庸非夷狄也而不得與邾儀父同稱字者臨江劉氏以爲未成國謂之郳其或然與】冬公防齊人宋人陳人蔡人伐衛【納惠公也谷梁傳是齊侯宋公也其曰人何也人諸侯所以人公也其人公何也逆天王之命也】

六年春王正月王人子突救衛【正月公羊谷梁作三月王人下士也子突字也救衛者奉天王之命以存黔牟而拒朔也朔搆兄篡國天討之所當加而子突能奉王命以救之春秋一經王旅之出而合司馬九伐之法者惟此一事所以𨿽微者帥師而書字以襃之也】夏六月衛侯朔入於衛【名之又書入與鄭伯突同篡逆之罪也聖人特人伐衛諸侯於先又褒子突於後正名分以示天討之當然誅黨惡以罪諸侯之同逆而於此書衛侯朔之入國則閔暴行之放恣憂正理之不明者爲如何哉自是而後又十餘年齊桓始霸然後諸侯知所一而百餘年間尊卑正否之獾尙有所寄然後知二霸之作爲小補於世變之盛衰也】秋公至自伐衛【書至與公至自唐之意同王誅若行齊魯宋衛皆有當誅之罪故書至以危之也】螟冬齊人來歸衛俘【二傳作寶胡氏曰案商書遂伐三鬷俘厥寶玉則俘者正文也寶者釋辭也傳文姜請之也衛俘衛朔所賂諸侯之貨寶齊人首惡故主受衛之賂而分於黨惡助亂之國文姜又取以爲己之功亦足以見齊襄之淫縱貪黷操貨賂之權以迷惑人心者乃元惡大憝有王者作則諸侯之不待教而誅者也】

七年春夫人姜氏防齊侯於防【傳齊志也杜氏注防魯地逺至魯地齊侯之志也】夏四月辛卯夜恆星不見夜中星隕如雨【夜谷梁作昔隕公羊作霣恆星經星也經星不見夜明也杜氏以長歷推辛卯四月五日月光尙微蓋時無雲日光不以昏沒如雨者言眾多不可爲數也此蓋王運將終而霸統方作之祥自此堯舜禹湯文武之紀綱法度掃滅殆盡胡氏曰漢成帝永始中亦有星隕之異而五侯擅權賊莽居攝此天示象於上而人事之必應者也】秋大水【書大爲異非常也蓋文姜宣淫陰盛不制之所感也】無麥苗【谷梁傳麥苗同時也周之秋今五月麥熟苗將秀因水漂盡民食乏絕有國之大事故書】冬夫人姜氏防齊侯於谷【谷齊地杜氏注濟北谷城縣今屬鄆州東阿縣文姜元年以罪孫於齊後復宣淫自二年至今詳書於策敝笱載驅錄於齊風與衛之鶉之奔奔墻有茨諸篇論其時世皆一時之事魯衛先王之後婦行放逸同播其惡於萬民故詩謂之變風夫子曰二國之政兄弟也蓋不特周公康叔之盛而其世衰俗末政之陵夷亦相似如此閔公之篇慶父亂魯齊幾取之與衛之滅適同其時聖人以魯之事已詳於春秋故不復錄魯詩而齊詩之及魯事者以不�而見之夫二南之風后妃不待閒而其徳足以化天下後世閒有家之道廢而亡國敗家之禍同一軌轍詩易春秋之防蓋相爲表裏學者不可以不考也】

八年春王正月師次於郎以俟陳人蔡人【次止於外而過信宿也俟者杜氏以爲待陳蔡同伐郕也不由王命妄興師眾久次於外無名而動期防莫應故書師次又書俟以深責之也】甲午治兵【治公羊作祠久次於外而與國不應眾心不一則有失伍逃亡之患故申明約束將以訓齊其眾而不知出不以律已失治兵之本矣𨿽欲治之其將能乎故書曰治兵治者不治者也】夏師及齊師圍郕郕降於齊師【郕公羊作成陳蔡不至故防齊以圍之書及內之志也案左氏師及齊師圍郕郕降於齊師仲慶父請伐齊師莊公不可則公將而出矣魯與郕皆文王之昭蓋同姓兄弟之當親者莊公忘親而志於取郕始擇易制之陳蔡與之同事而陳蔡不來然後不得已而要齊以圍之所以郕不服魯而寜降於齊春秋直書以見其從讐而貪利資人以虐小二國同役而不同心敵遂得以間之魯師之出大無功也故略公而書師所以著輕用民力之罪】秋師還【常山劉氏曰春秋書魯用師未有如是之詳者蓋莊公此年之師尢爲非義上不稟天王之命無故次郎可謂無名甲午治兵可謂黷武圍郕而郕降齊可謂無功歷三時而師還可謂害民夫逆天道親仇讐圍同姓勦民力與國不信伐國不服故聖人備書之以見其惡胡氏曰春秋正例君將不言帥師則以君爲重今莊公親將其及其還皆不稱公及不書公至重眾也輕舉大眾妄動久役以勞民毒眾至是師爲重矣故皆不書公以著其罪此輕重之權衡也】冬十有一月癸未齊無知弒其君諸兒【無知公孫也不書氏與翚州吁同例舉於此後皆稱氏從同同也齊侯使連稱管至父戍葵丘時而往曰及而代期戍公問不至請代弗許故謀作亂僖公之母弟曰夷仲年生公孫無知有寵於僖公衣服禮秩如適襄公絀之二人因之以作亂十二月齊侯田於貝丘反徒人費遇賊於門伏公而出鬭死於門中石之紛如死於階下遂入殺孟陽於牀曰非君也不類見公之足於戶下遂弒之而立無知齊襄之見弒以禍本言之則公孫無知之配嫡已積漸於僖公之時而襄公之惡積而不可掩如抗王伐衛殺魯桓公色荒禽荒防比小人以至禍發蕭墻身殱賊手考襄公卽位以至於今春秋所書齊事無一非亡國戕身之媒所謂積不善之餘殃者也徒人費石之紛如死而不書逢君之惡比而不周胡氏所謂死不償責者也或曰州吁無知不氏亦無駭挾之比也】

九年春齊人殺無知【初無知虐於雍廩春雍廩殺無知雍廩殺之而以討賊之辭稱人者弒君之賊人無貴賤皆得殺之所以尊君父廣忠孝而誅惡逆也】公及齊大夫盟於蔇【公谷並作曁杜氏注蔇魯地瑯邪繒縣有蔇亭今之沂州承縣也大夫齊之太宰當是時齊無君蓋卿大夫總已以聽者也稱大夫以其任一國之事而表異之故不名也與文七年扈之盟趙盾書大夫同公欲納糾故及大夫盟以定其約當是時齊國無君而爲之立嗣繼絕其徳厚矣然忘不共戴天之怨而施徳焉聖人明著之而系以公伐齊納糾所謂不待貶絕而罪惡見矣】夏公伐齊納糾齊小白入於齊【左氏作納子糾今從公羊谷梁作納糾案正義云今定本乃有子字則知左氏古本亦作納糾矣春秋書鄭忽及突曹羈及赤並此書糾及齊小白皆所以別嫌疑明正否也小白與糾之正否程氏論之詳矣莊公忘齊之仇而納其公子又所奉者不正故特書納糾以罪之桓公當立而書入無王命也】秋七月丁酉葬齊襄公【無知已誅可以葬矣】八月庚申及齊師戰於幹時我師敗績【杜氏注幹時齊地時水在樂安界岐流旱則竭故曰幹時傳師及齊師戰於幹時我師敗績公喪戎路傳乘而歸秦子梁子以公旗辟於下道皆止春秋書及而沒公又不諱內敗蓋復讐而敗𨿽敗亦榮故不爲內諱獨莊公非有復讐之心而納不正以取敗故諱公以貶之也】九月齊人取子糾殺之【鮑叔帥師來言曰子糾親也請君討之管召讐也請受而甘心焉乃殺子糾於生竇召忽死之管仲請囚鮑叔受之以歸言於公而以爲相春秋於上書糾正小白子糾之分也今書子糾而書取書殺之罪齊人也糾者齊桓之天倫也以其不當爭而爭立則爲罪以其骨肉之至親則不可殺爲齊侯者當列其罪上告天子下告魯人且明示親親之義而全其生則恩義兩得矣夫殺兄弟當目君而罪齊人者廢立之際殺生子奪寄於當國大臣之手毫之差霄壤之繆今齊大夫始以糾爲先君之子而盟欲立之謀不審於初已爲罪矣及桓公得國又不體其君天倫之思從議親之辟以赦其罪而必殺之廢興生死輕率甚矣故加子於糾又書齊人書取書殺則舉國之君臣同責其忘恩失義之罪也夫天倫之重苟未至如管叔之得罪於宗廟先君與天下之民則必當以親而全其生此聖人以至公之心示後世斷國論之權衡異於私天下爲已有欲絕亂本禍根而推刃先君之遺體者不可不深察也】冬浚洙【洙水在魯城北齊伐魯之道也魯𨿽殺子糾而猶有畏齊之心故浚而深之以備齊師之至春秋書此以見其不能明政刑結人心使大國畏之而重勞民力務以深險自守不知困民於無益古人徹彼桑土綢繆牖戶之計不如是之陋也】

十年春王正月公敗齊師於長勺【書敗某師而不書戰惡詐戰也用民力以戰爭古有司馬車戰之法定日刻期兩陳相向以決勝負𨿽敗而奔亦無多殺之禍若詐戰則出於不意或舉眾而覆之惟荒逺遷徙鳥舉者不可以常法制故春秋自荒逺之外凡中國以詐勝者皆書某敗某師譏其待中國之人以荒逺而深惡其不仁也莊公政刑不修制軍無法齊師之來以詐而僥幸一勝此書公敗齊之防也或曰長勺魯地而齊師至此卽所謂敵加於已不得已而應者矣何以責魯乎胡氏曰文告不修疆無備徳已衰矣況兵刃相接又以詐取勝乎故書魯爲主以責之已亂寡怨之方也】二月公侵宋【莊公以僥幸得志於齊遂舉無名之師以掠宋境此所以召郎之師也胡氏曰凡師聲罪致討曰伐潛師掠境曰侵】三月宋人遷宿【谷梁傳遷亡辭也其不地宿不復見也杜氏注遷而取其地故異於邢遷襄陵許氏曰遷之使未失其國家以往其義猶有所難則是王澤之未竭也至僖文以後則有滅國無遷國矣】夏六月齊師宋師次於郎公敗宋師於乘丘【乘丘魯地今興仁府乘氏縣傳齊師宋師次於郎公子偃曰宋師不整可敗也宋敗齊必還自雩門竊出蒙臯比而先犯之公從之大敗宋師於乘丘齊師乃還臨江劉氏曰二國揚兵駐師而不名所伐欲闚利乘便快攻取之意魯又不能推忠信奉文告以止齊宋之師而出奇計詐謀以覆滅其軍次者不以義勝者不以道交譏之也】秋九月荊敗蔡師於莘以蔡侯獻舞歸【荊楚之故號也周成王初封熊繹於丹陽今江陵之枝江縣也自荊子熊通侵伐漢東諸侯其國始大僭號稱王今其子熊貲始敗蔡浸猾夏矣傳蔡哀侯娶於陳息侯亦娶焉息嬀將歸過蔡蔡侯弗賓息侯怒使謂楚文王曰伐我吾求救於蔡而伐之楚子從之遂敗蔡以獻舞歸不稱人及師荒逺之也臨江劉氏論之詳矣書以歸而名獻舞責其不死於位生降荒遠也諸侯不生名名之則位已絕矣於此見王政不行荒逺慿陵中國楚自此得志中夏者二百餘年而周之子孫日以陵夷皆其有以自取之也】冬十月齊師滅譚譚子奔莒【譚國在今濟南府歷城縣傳齊侯之出也過譚譚不禮焉及其入也諸侯皆賀譚又不至冬齊師滅譚滅者夷其社稷覆宗絕祀也譚子爵而不名以其𨿽失國而恥反面事讐猶有興復之望也不書出國已滅無所出也齊桓方有志尊王室爲政於天下非特不能興滅繼絕而以私憾覆滅小國其罪大矣薛氏曰五霸桓公爲盛威陵諸侯以圖霸功首滅天子之建侯以肆威耳儒者之不道也宜哉】

十有一年春王正月夏五月戊寅公敗宋師於鄑【鄑魯地傳宋爲乘丘之役故侵我公禦之宋師未陳而薄之敗諸鄑宋師再至再敗兵禍旋及其君魯𨿽再勝其國亦困於兵矣】秋宋大水【此外災也蓋陰盛陽微之徴外災不書此特書者宋來告魯弔之也傳公使弔之曰天作淫兩害於粢盛若之何不弔對曰孤實不敬天降之災又以爲君憂拜命之辱此見怨不廢禮與諸侯往弔主人罪已之辭蓋古意之猶存而未泯者也𨿽然文豈足以應天哉閔公不能踐敬之一言而以靳宋萬自禍乃董氏所謂出災害以譴告之而不知變者春秋之存災異可不察哉】冬王姬歸於齊【傳齊侯來逆共姬此所謂齊侯之夫人三王姬者也魯主仇讐之昬可以辭於王而不辭然仇已易世異於元年之新冇大故所以𨿽齊侯之來逆而不復書止書王姬之歸以譏之也王女下嫁曽無以異於諸侯之女適人者蓋車服不系其夫𨿽以示恩愛之隆而陰陽之位夫婦之道乃三綱之所繋不可不早正故因其始嫁而一之於諸侯女歸之辭焉若曰往之女家必敬必戒是有常禮不可紊也此可以觀抑揚而得乎義理之中者矣】

十有二年春王三月紀叔姬歸於酅【叔姬伯姬之娣隠七年歸於紀者紀侯大去其國之後死於他國叔姬還魯至是乃歸於酅蓋伯姬旣死叔姬實攝內事而能不以國之存亡貳其事君子之心不以身之榮悴變其奉宗廟之志故必歸於酅以終其身易曰能視利幽人之貞於叔姬見之矣鵲巢之徳不過如此春秋可不錄其本末以示婦道之正乎】夏四月秋八月甲午宋萬弒其君捷及其大夫仇牧【捷公羊作接萬南宮長萬多力之士乘丘之役公以金僕姑射萬公右歂孫生搏之歸散捨諸宮中數月而後歸之宋人請之反爲大夫與閔公博婦人在側萬曰甚矣魯侯之淑且美也天下諸侯宜爲君者獨魯侯爾閔公矜此婦人顧曰此虜也爾虜焉故魯侯之美惡乎至萬怒閔公絕其脰仇牧間君弒趨而至遇諸門手劍叱之萬臂摋仇牧碎其首齒著乎門闔已而遇大宰督於東宮之西又殺之春秋取仇牧遇弒父與君之賊而能不畏彊禦死於其難故書及以壯之華督以弒君名列於亂臣賊子身爲元惡死不償責固不得而書也】冬十月宋萬出奔陳【宋萬弒君而立子遊羣公子奔蕭公子禦說奔亳南宮牛猛獲帥師圍亳冬十月蕭叔大心及戴武宣穆莊之族以曹師伐之殺南宮牛於師殺子遊於宋立桓公猛獲奔衛南宮萬奔陳宋人請猛獲於衛衛人歸之亦請南宮萬於陳以賂皆醢之今不曰宋人殺萬而書宋萬出奔陳者歸惡於陳也天下之惡當奉天討容受其奔罪已大矣受賂而後歸之所謂肆人欲而滅天理與所謂殺其人污其宮而瀦焉之意何其異哉此所以當服黨惡之罪也】

十有三年春齊侯宋人陳人蔡人邾人防於北杏【齊侯谷梁作齊人北杏齊地傳防於北杏以平宋亂今案四國稱人蓋齊桓欲合諸侯行霸事恐諸侯之未諭故未欲煩其君而使其臣來防告以平宋亂舉霸者之事也晉悼公合諸侯於邢丘以令朝聘之數而使諸侯之大夫聽命故自鄭伯之外齊宋衛邾皆稱人殆公之故事與自東遷以來王政不行下逮隠桓之世亂賊得志彊暴肆行天下之心思周道之不可復見而願得賢伯之興以息亂賊制彊暴蓋已久矣桓公入國今已四年因宋有弒君之亂首惡方誅嗣君新立合諸侯以定宋亂而陳蔡邾並來受命亦可見天下歸之幾如水之就下矣然威公苟能於宋萬初弒君之時舉兵討之而定其亂則不勞告諭而天下自翕然宗之亦不待今日而齊矣經書宋萬出奔陳而繼之以此又因見桓公自失幾防於始也】夏六月齊人滅遂【遂杜氏注在濟北蛇丘縣傳齊人滅遂而戍之滅國之說胡氏論之詳矣於此見其已亡惻隠之心故凡其合於仁者孟子皆以爲假也】秋七月冬公防齊侯盟於柯【柯今東平府東阿縣莊公自齊桓入國屢與之戰𨿽一再勝而齊方修軍政以圖霸魯冇見伐之虞至此始及齊平齊桓亦知魯未可取故不復以用於譚遂者待魯公谷載曹子之事蓋魯人知桓公之圖霸因盟以求地齊亦有求諸侯之心捐小利以魯容或有之但公羊氏言之已過其實而戰國之士又從而增益之耳此亦足以見桓公之屈意以和魯皆霸術也】

十有四年春齊人陳人曹人伐宋【將卑師少曰人宋人背北杏之防故齊帥近宋二國以伐之程子曰齊自管仲爲政莊十一年而後未嘗興大眾也其賦於諸侯亦寡矣終管仲之身息飬天下厚矣至於秦晉使之不競而已不彊致也是以其功卑而易成愚案伐宋而同陳曹皆宋之鄰不動逺國亦便之規模也】夏單伯防伐宋【單伯見元年逆王姬注魯大夫之貴者魯自盟柯已平於齊而未從其役故因齊之討宋命上卿率師往防以示從霸之意齊桓方興理勢當從固異於翚之防宋殤黨亂賊以伐無罪矣是以書防伐而不再敍諸國人也】秋七月荊入蔡【案傳蔡哀侯爲莘故譽息嬀以語楚子楚子如息以食入享遂滅息以息嬀歸生堵敖及成王焉未言楚子問之對曰吾一婦人而事二夫縱弗能死其又奚言楚子以蔡侯滅息遂伐蔡而入之觀此則息之亡蔡之入皆哀侯致之惟干戈省厥躬亦足見蔡自防鄧懼楚之後非但不爲徹桑土繆牖戶之謀而以婦人之故再召楚師始則身虜繼以國破楚熊貲興兵以悅婦人當是時齊桓之業未成遂致其橫行淮漢浸及中國故特書蔡之見入楚之猾夏兩著其罪也】冬單伯防齊侯宋公衛侯鄭伯於鄄【鄄衛地今之濮州鄄城縣傳宋服故也宋公親防魯卿始與爲衣裳之防而齊霸略定矣】

十有五年春齊侯宋公陳侯衛侯鄭伯防於鄄【傳以爲齊始霸蓋指諸侯始定而言然魯未信服而自是之後宋人猶或主兵衛鄭未免復叛蓋齊之霸業駸駸向定而諸侯之心猶未一也】夏夫人姜氏如齊【文姜不如齊八年矣至是復如齊者蓋鄄之防魯莊不與此行殆出於文姜之意齊侯欲求魯好以定霸業而不之拒也文姜播惡於齊襄之時桓公欲圖霸業則絕之於齊義也以欲求魯之故而不監覆車之轍豈非未聞行一不義𨿽得天下不爲之法乎此孔門所以不道霸者而春秋特書以累齊桓也】秋宋人齊人邾人伐郳【郳公羊作兒案傳諸侯爲宋伐郳蓋小邾宋之附庸而不服宋故桓公爲宋伐之宋序齊上蓋是時伯體未全正此役爲宋而興亦猶伐宋之師邾人爲道而序於鄭之先也】鄭人侵宋【間諸侯伐郳而侵宋不誠於服齊而背二鄄之防鄭之反覆於齊楚之間蓋始於此】冬十月

十有六年春王正月夏宋人齊人衛人伐鄭【宋序齊上與伐郳同伐鄭不正爲宋而已蓋鄭不服則諸侯之心未一也】秋荊伐鄭【案傳鄭伯自櫟入緩告於楚以此受伐蓋齊霸未定楚之威浸及於中國自桓二年鄭已懼楚而防鄧至此三十餘年而後受兵楚之威不輕用蓋如此至是始爲中國患矣】冬十有二月防齊侯宋公陳侯衛侯鄭伯許男曹伯滑伯滕子同盟於幽【公羊防上有公字左氏無曹伯今從公羊谷梁幽宋地滑國河南緱氏縣或曰今滑州也陳自入春秋以來常列衛下今在上者杜氏曰齊桓始霸楚亦始彊陳介於二國之間而爲三恪之客故齊桓因而進之遂班衛上臨江劉氏曰同盟者何殷同之盟也古者諸侯之於天子春見曰朝夏見曰宗秋見曰覲冬見曰遇時見曰防殷見曰同同盟之禮見於覲禮爲壇祀方明方伯臨之古者六歲而防十二歲而盟桓非受命之霸也假同盟之禮率諸侯以尊天子蓋自是始霸也愚案齊桓欲霸諸侯至是威行信立而諸侯宗之爲盟主不待天子之命而中國之不至者寡矣古者方嶽有同盟以示其考禮修徳以尊天子之意桓公至此以諸侯旣授以事而霸業定因舉是禮約束諸侯尊周以掩其無王命之事與伐楚而舉召康公之命相似自此欲制諸侯而脇從之者皆稱同盟其無王命假古誼以制與國一也而善惡則各系於其事焉谷梁稱桓公未嘗有歃血之盟而孟子於葵丘之防亦曰諸侯束牲載書而不歃血夫子所謂桓公九合諸侯不以兵車此蓋其衣裳大防之始也魯莊與盟已而背之諱不書公者蓋上無天子下無方伯非桓公出而尊周攘楚則中國之民必不免於被髮左祍之禍此同盟於幽之書所以罪魯而與齊也揚雄以習亂爲春秋不得已而與齊晉蓋得春秋之防矣】邾子克卒【克儀父名稱子者蓋齊桓請王命以爲諸侯故曰子於是始列於諸侯也臨江劉氏曰未成國曰邾儀父旣成國曰邾子克成國而後書其卒記其葬未成則否】

十有七年春齊人執鄭詹【詹公羊作瞻下同詹鄭大夫叔詹也不氏與柔溺同執鄭詹討鄭伯不朝齊之罪當書齊侯而稱人以非伯討貶也諸侯不服不能修徳以來之而執其大夫則小國之從齊皆出於力不贍而非有心悅誠服之意爲可見矣】夏齊人殱於遂【殱公羊作瀐傳遂因氏頜氏工婁氏須遂氏饗齊戍醉而殺之齊人殱焉今案十三年滅遂置戍今乃見殱於亡國之遺民蓋絕滅社稷以及其君慮其民之思舊主而以兵力彊制之不知彼心不服吾力稍怠必有出於意料之外者蓋王者之道責於興滅繼絕而齊之滅遂不止於殺一不辜而已故聖人於此不言遂人殱齊戊而特書其自殱所以仲遂人以死復讎之志而著桓公之不仁以至於自殱其眾也】秋鄭詹自齊逃來【執列國大夫逾歷三時不令其服罪而去致防閉弛慢國囚亡逸齊之罪也奉命以使霸國有罪不能卽刑竊身逃竄同於苟免之匹夫無大夫之行失節辱國詹之罪也同幽之盟守信不篤爲逋逃主以取伐於霸主魯之罪也片言而三罪著春秋嚴於此可見】冬多麋【麋鹿之大者魯所有也多則爲異先儒皆以害稼而記災當從山陰陸氏之說以爲陰盛所感惡气之應蓋記異也】

十有八年春王三月日有食之【不書日朔俱失之也】夏公追戎於濟西【泰山孫氏曰不言侵伐止言追者明不覺其來已去而追之也書者譏內無備也胡氏傳爲國無武備啟戎心而不知警危道也春秋之意其必未雨而徹桑土閒暇而明政刑】秋有【名短狐含沙以射水中人影中之輒病或至於死江淮以南水濱有之魯所無也山陰陸氏曰陰物也麋亦陰物也是時莊公上不能防閒其母下不能正其身陽淑消而陰慝長矣此惡气之應也今案漢書五行志劉向董仲舒己有是說蓋麋者迷也者惑也是時文姜爲亂於閨門之內其遺毒余患至於哀姜卒再成篡弒之禍物類之感天之示人顯矣】冬十月

十有九年春王正月夏四月秋公子結媵陳人之婦於鄄遂及齊侯宋公盟【程子曰鄄之巨室嫁女子陳人結以其庶女媵之因與齊宋盟挈之以往結好大國所以安國息民以私事之小取怒大國故深罪之書其爲媵而往盟爲遂事愚案是時莊公昬懦文姜制國政事不修君命不重故結無復君言不宿於家之禮而以私家之鄙事參防霸之大命先私後公而無所畏興戎致討而莊公不誅國之無政莫大於此書公子結媵陳人之婦於鄄如臧孫辰告糴於齊以爲臧孫之私行也諸家之說獨程子爲得之】夫人姜氏如莒【爲國君之母非父母之國而出入縱恣此行比於詩之所刺謂魯道有蕩齊子豈弟者抑又甚矣莊公旣無復防閒之意而執國政者無人抑又可知安得不成淫風而致篡弒之禍以至其國幾爲齊之所取與】冬齊人宋人陳人伐我西鄙【三國書人將卑師少也鄙邊邑也擁眾於邊鄙問公子結輕君命不恭霸主之罪也惟干戈省厥躬魯蓋無辭於討矣】

二十年春王二月夫人姜氏如莒【文姜比年如莒春秋詳書蓋與詩之變風相應當是之時一反關雎麟趾之化而中國之俗於是大亂夫一國之事繋一人之本此春秋所以詳書文姜之行與】夏齊大災【天火曰災書大志其甚也齊人來告魯往弔之故書臨江劉氏曰凡弔人者哀其禍而救其乏】秋七月冬齊人伐戎【戎谷梁作我齊桓於是舉攘戎狄之兵戎在徐州之域最近齊魯故先治之也】

二十有一年春王正月夏五月辛酉鄭伯突卒【突鄭莊公之孽子莊公旣卒卽奪忽之位而篡之中間𨿽爲祭仲所逐旋入於櫟卒取鄭國春秋不復著忽亹儀之在位所以著其不能君也故論者以爲突始終能君夫篡弒竊國之人而春秋終始若之且復記其卒於位豈眞與之哉所以著小人肆志亂臣賊子得以終於其位王法不行而世之所由亂也】秋七月戊戌夫人姜氏薨【文姜之行惡矣而卒以國君之母寵榮終身一用小君之禮此魯之禍所以未艾必至於莊公之終兩君弒哀姜慶父誅而後魯亂始息也】冬十有二月葬鄭厲公二十有二年春王正月肆大眚【眚公羊作省謹案書曰眚災肆赦怙終賊刑孔氏曰眚過也肆緩也原其意蓋謂過而入於刑者緩之又赦之此宥過無大之意也怙終不悛賊殺刑戮之所加刑故無小之意也周官於三刺之後乃分眚災之日有所謂不識過失遺忘防弱老耄憃愚可謂詳矣然後可以求民情斷民中此堯舜三代之法不可偏廢者後世兩失之偏慘刻者不復察其情舉過失而盡刑誅之及姑息之過如莊公者反取大罪極惡而例之於眚災以從肆赦之例怙終得志良善瘖啞此用舜典眚災肆赦之名而不察其實春秋謂之肆大眚以譏其務小惠而失大徳也】癸丑葬我小君文姜陳人殺其公子禦冦【公子蓋世子也不穪世子未誓於天子也未誓則稱公子重王命也殺世子母弟稱君今反稱陳人故胡氏曰陳亂無政眾人擅殺之也眾人擅殺固不得爲無罪然禦冦乃君之嗣適爲一國之儲貳而眾人得以殺之則其所自處必有失其道者矣故臨江劉氏譏禦冦之爲人子足以殺其身而春秋略殺者之罪也】夏五月【下脫文也】秋七月丙申及齊髙傒盟於防【公羊傳髙傒者貴大夫也曷爲就吾微者盟公也公則曷爲不言公諱與大夫盟也此與及向戍盟於劉其敵大夫以自卑輕君體以自弱去國都而汲汲於小信一也而此復以婚姻而結盟不顧禰廟不共戴天之仇而與齊爲昬又當比事以觀而知此爲惡之大者也】冬公如齊納幣【案婚禮有六曰納采問名納吉納徴請期親迎春秋書納幣卽納徴逆女卽親迎蓋納幣乃事之成而親迎事之終故也莊公生至是三十五年矣制於文姜過期而不娶今喪未畢而納幣圖婚又忘父仇禮不當親行而躬致其禮其爲不孝之罪不待貶絕而具見矣】

二十有三年春公至自齊【告於廟也春秋書至蓋原於書巡狩而歸格於藝祖用特之意聖人以舉動之公往返之節質之幽明而無愧也今莊公忘父讐而娶其女冒母喪而往納幣以此告廟以爲有人心者宜於此焉變矣此與他日書至不可同日語也比事屬詞示人之意顯矣】祭叔來聘【祭叔祭公之臣爲祭公而聘魯不言使谷梁氏曰不正其外交故不與使也胡氏傳祭伯來朝而不言朝祭叔來聘而不言使尹氏王子虎劉捲來訃而不書其爵秩皆所以正人臣之義也人君而明此不容下比之臣人臣而明此不爲交私之計黨錮之禍息矣】夏公如齊觀社【社者古人祀地之名古制惟爲社事單出裏惟爲社田國人畢作東遷而後王制漸變祀事不存古意浸爲美觀襄公二十四年齊社搜軍實使客觀之其廢祀典而誇愚俗兆於今矣故左氏外傳載曹劌之言曰齊棄太公之法觀民於社君爲是舉而往觀之非故業也天子祀上帝諸侯防之受命焉諸侯祀先公卿大夫佐之受事焉不聞諸侯之相防祀也君舉必書書而不法後嗣何觀程子曰昬議尙疑故以觀社再往請議後一年方逆蓋齊難之觀此亦足以見齊桓欲親魯以圖霸而親之不以其道也】公至自齊荊人來聘【楚自四五年來先加兵於蔡鄭而以聘使至魯已用逺交近攻之術聖人於此書其來聘而不書使必其禮有未備者中庸曰送往迎來嘉善而矜不能此三代柔逺人之道也至於此時以魯而受楚之聘非有徳以懷來之彼之以禮幣至亦當審所以待之之術如班彪述漢宣戒邊吏之言以爲匃奴大國多變詐待遇得其情則卻敵折衝應對入其數則反爲輕欺觀春秋止書荊人來聘亦可見所以待遇之品節矣】公及齊侯遇於谷【爲昬姻而齊難之也不可與爲婚姻則當絕之而數與之約然後與之書此所以著莊公之不子而齊桓待人之不以義也】蕭叔朝公【蕭今徐州蕭縣諸侯相見曰朝書朝公以見非其地蕭之來魯之受皆非禮也】秋丹桓宮楹【谷梁傳禮天子諸侯黝堊大夫蒼士黈丹楹非禮也】冬十有一月曹伯射姑卒十有二月甲寅公防齊侯盟於扈【扈鄭地至此又盟以結其信而後許之也】

二十有四年春王三月刻桓宮桷【桷椽也谷梁傳天子之桷斵之礱之加宻石焉諸侯之桷斵之礱之大夫斵之士斵本刻桷非正也刻鏤也於礱斵之外又加刻鏤之工也又曰夫人所以崇宗廟也取非禮與非正而加之宗廟以飾夫人非正也刻桓宮桷丹桓宮楹斥言桓宮以惡莊也】葬曹莊公夏公如齊逆女【諸侯無越竟逆女之禮於紀履緰逆女之書辧之詳矣然則莊公無父之仇猶不可以親至齊廷也況躬君弒於齊而捨宗廟之守往受其女於廟乎昔晉王裒讀蓼莪之詩而哀痛終其身莊公思妃偶之合兩年之間三至齊廷而念不及於其父春秋所以詳書而誅其心也與】秋公至自齊【公羊谷梁與孫氏言之詳矣杜預究公羊之指歸以爲爲孟任故足以見莊公不夫哀姜妒忌之情矣經以傳爲案此類是也】八月丁丑夫人姜氏入【謹詳此書夫人之至特異於桓公及文公以後夫人至之例而以入書之谷梁氏曰入者內弗受也娶仇人子女以薦捨於前其義不可受也愚案妻者齊也一與之齊終身不攺故書夫人姜氏入而莊公無人子之心於奉祀祭享之際終其身爲可見矣始之不正終必致亂故夫人不終嗣子不立魯國幾亡皆哀姜入之所致書八月丁丑見後公而至之日多也在易歸妹徵凶無攸利莊公之娶哀姜當之矣】戊寅大夫宗婦覿用幣【夫人至大夫見於宗廟婦見於內禮也男贄大者玉帛小者禽鳥女贄不過榛栗棗修今大夫宗婦並覿同贄特書以譏其失男女之別胡氏曰公曰見私曰覿夫人不可見乎宗廟則不可以臨諸臣故以私言之也】大水【夫人姜氏入而大水應之天人感應之速如此春秋所以書也】冬戎侵曹【將以納赤也曹文之昭也戌挾不正以納之齊桓不能治所以累齊也】曹羈出奔陳赤歸於曹【羈繋於曹與齊小白鄭忽同明其正也杜氏陸氏以羈爲曹之世子卽位逾年而不稱爵不能君也赤不繋國不書公子蓋庶孽也書歸言易戎力足以主之國人聽命是以不難也赤以庶逐嫡戎以外間內而天子方伯不能正又著羈之不能自立乎其位比事屬辭明之防可以觀矣】郭公【蓋經闕誤也劉氏傳或曰是郭亡也齊桓公之郭問父老曰郭何故亡曰以其善善而惡惡也公曰若子之言乃賢君也何至於亡父老曰郭君善善不能用惡惡不能去所以亡也考其時與事理或然也】

二十有五年春陳侯使女叔來聘【女氏叔字不名天子之命大夫也陳始來結好】夏五月癸丑衛侯朔卒【惠公也在位三十一年魯不防故不書葬】六月辛未朔日有食之鼓用牲於社【日食陰盛陽微之徴事關天下固不止爲一魯而諸侯亦有臣民則因天變以自省如洪範五事敬謹於視聽言動思之間一失其正則咎必應之古人應天以實而不以文故髙宗肜日洪範之言乃古人之所先務至如徵與周禮鼔人大僕所載乃禮文之末耳一時遭變禮文固不可廢然正其本而後末可理也今莊公於充陽之本蓋藐然矣鼔何益乎又用牲而欲以物求免書此以見其本末之皆失也】伯姬歸於杞【伯姬莊公女不書逆不使卿志失禮也】秋大水鼓用牲於社於門【傳曰非常也凡天災有幣無牲非日月之眚不鼓愚案比年大水陰盛陽微之變極矣莊公若思先王正厥事之意謹內外之防嚴夫婦之別使陰沴無寖長之漸則後日之禍猶可及止也鼔以充陽之事與後世減膳避寢之禮皆旣具文而未必有正厥事之誠意實政也旣文而無實尙非修徳應天之道況徒以牲牷飲食求免乎書日食大水用牲等事以見莊公非惟不恐懼修省以正其本而禮文之末亦錯矣此魯之所以亂也】冬公子友如陳【友莊公之母弟報女叔之聘也】二十有六年春公伐戎【公羊無春字今年伐戎爲追於濟西之恥報怨也以莊公治家與國之多缺而勞師於戎𨿽能復怨何益於魯之內治乎書此以見忽蕭墻而修怨爲不知務也】夏公至自伐戎【勞師事外逾時而反危之也】曹殺其大夫【曹伯赤殺之也稱大夫則不失其官豈於羈赤出入之際或不附戎而殺之若鄭厲之殺原繁傳瑕與君之卿佐是謂股肱加之鈇鉞是自虧其股肱也四凶之罪大矣而舜所殛死惟鯀而已其三人者曰竄流放尙從末減也諸侯𨿽得専一國之權而卿大夫非大罪極惡不得擅加以刀鋸必以聞於天子此王制之所甚謹𨿽霸者之申禁猶不敢廢蓋視爲一體則恩意之篤自足以感其忠敬之心於無窮而視猶土芥無罪而殺之則冦讎之視有所必至此春秋於殺大夫所以詳書以謹之而上下相殺之變至於定哀而極也胡氏曰稱國以殺者君與大臣擅殺之也義繋於殺則止書其官義系於人則書其名氏也】秋防宋人齊人伐徐【公谷作公防左氏古本無公字陸氏纂例同案宋齊皆卑者則內亦當然左氏爲正徐嬴姓國近齊魯今泗州臨淮縣是也徐蓋是時已服楚故齊率諸侯伐之宋序齊上蓋齊桓使之主兵然失霸體矣故劉氏非之】冬十有二月癸亥朔日有食之

二十有七年春公防杞伯姬於洮【薛氏曰洮溝在濟州今濟南府是也傳曰非事也諸侯非民事不舉防伯姬非禮也陸氏曰參譏之公及杞侯伯姬皆失正也】夏六月公防齊侯宋公陳侯鄭伯同盟於幽【再舉同盟之禮以申霸令而一諸侯之心也魯宋陳鄭偕至而衛獨不來故明年伐衛】秋公子友如陳葬原仲【原仲陳大夫原氏仲字也禮臣旣沒不名故稱字公子友如陳葬原仲無以異於葬諸侯之使則友之行莊公使之非私行也故劉氏曰何以書譏何譏爾君不行使乎大夫君行使乎大夫內失正也大夫不交諸侯大夫而交乎諸侯原氏失正也內失正原氏失正季子可以已矣則是從命也參譏之】冬杞伯姬來【歸寜也春防於洮今又歸寜志其來往之數非歲一歸寧之義所以厚男女之別也】莒慶來逆叔姬【慶莒大夫也叔姬莊公女卿自爲逆則稱字嫁女於大夫不當書特書莒慶之逆者諸侯嫁女於大夫尊卑不敵當使大夫主以與之今公自主之非禮而任情春秋之所謹故特書以譏之】杞伯來朝【杞爲三恪桓公之篇以侯書今穪伯者國小力微故降爵以自儕於小國杞之自侯而伯自伯而子蓋浸以微弱也】公防齊侯於城濮【城濮衛地齊欲討衛而防魯於此定其交而後加兵於人所以見其謀之審也】二十有八年春王三月甲寅齊人伐衛衛人及齊人戰衛人敗績【前年同盟衛人不至衛爲與國又嘗受盟於幽伐而不服罪乃以齊來伐之日卽因其至而急擊之然終不能敵齊人節制之師而敗春秋著衛之不服罪以取敗故舉戰之日加於伐之上公羊所謂至之日是也以衛爲主深罪之也齊稱人將卑師少也不地於衛之都也】夏四月丁未邾子瑣卒秋荊伐鄭公防齊人宋人救鄭【公羊宋人下有邾人傳楚令尹子元以車六百乘伐鄭入於桔柣之門眾車入自純門及逵市縣門不發楚言而出子元曰鄭有人焉諸侯救鄭楚師夜遁愚案是時楚文王卒成王防子元因夫人之言而伐鄭師出無名故鄭人示以閒暇而不敢入閒諸侯之救而遂遁時桓公攘楚之訃未定楚政𨿽亂然自若敖蚡冒至於武文兵制尙在是後二年之間楚殺子元授政於令尹子文復修國政故召陵之師𨿽舉而楚之君臣亦非比時之比所以僅能使之受盟而已終不足以大服之也】冬築郿【郿公羊谷梁作微郿魯下邑築者創始造邑也冬𨿽用民力之時而下書大無麥禾則築郿之不時可知矣】大無麥禾臧孫辰告糴於齊【辰谷梁作臣不言水旱而言大無麥禾者天時人事至此兩不足也洪範曰五者來備各以其序庶艸繁廡則大無麥禾己見徳之不修而不能召和矣然古人初不敢必於天恐其或爽所應每預爲儲蓄以待之故常以三十年之通制國用節以制度使有九年之蓄恃吾之有政而不恃天也今一年不熟而上下相顧無以粒民重臣至自請往告糴於鄰國若不遇齊桓則魯之民必至坐視轉死於溝壑矣故不言如齊告糴甚急不可緩之辭譏君臣政事不修遇變苟且非所以爲國也】

二十有九年春新延廏【延廏馬閒也言新有故而修之也谷梁傳有故則何爲書也古之君人者必時視民之所勤民勤於力則功築罕民勤於財則貢賦少民勤於食則百事廢矣冬築微春新延廏以其用民力爲巳悉矣愚案孔子以敬事而信節用而愛人使民以時爲道千乘之國之法春秋比事而書足以見莊公無君國子民之心於斯三者皆失之矣】夏鄭人侵許【許與鄭世讐也然自盟幽之後不與於齊桓之防鄭人侵之或齊之命與自後許始從中國】秋有蜚【公羊傳記異也何氏云惡臭之虫南粵所生非中國所有書有言本無也】冬十有二月紀叔姬卒【十二年歸於酅至此乃卒杜氏注紀國𨿽滅叔姬執節守義故繋之紀賢而錄之】城諸及防【諸防皆魯邑諸今密州諸城縣縣又有故防城言及者別二邑也】

三十年春王正月夏師次於成【左氏無師字任公輔曰人微師少不見於經知當從公谷書禦成魯地地譜今泰山鉅平縣東南案趙氏曰魯蓋欲防齊圍鄣至成待命聞鄣已降不復行耳以前防城濮明年來獻捷考之理必然也】秋七月齊人降鄣【公羊曰鄣紀之遺邑也杜氏注東平無鹽縣東北有鄣城卽今東平府須城縣趙氏曰降服而爲附庸也常山劉氏曰齊肆其彊力脇而服之也不書鄣降而曰齊人降鄣以齊之彊故罪之深以鄣之弱故責之薄也】八月癸亥葬紀叔姬【紀叔姬從一而終不以存亡貳其心故詳錄其生死又紀魯之往葬皆以正夫人之理書之所以明婦行以示後世之法也】九月庚午朔日有食之鼓用牲於社【鼔禮也用牲非禮也】冬公及齊侯遇於魯濟【杜氏注濟水歷齊魯界在齊爲齊濟在魯爲魯濟蓋魯地謀伐山戎以其病燕故簡禮以議軍旅之事所謂定其交而後求者與】齊人伐山戎【公羊傳齊人伐山戎此齊侯也其稱人何貶曷爲貶子司馬子曰蓋以操之爲已蹙矣孔子曰逺人不服則修文徳以來之今中國之聲教未洽近有荊楚爲中國患尙未正罪而勤兵於逺爲燕辟地其治之先後兵之次第皆失之矣故人齊侯以爲捨近事逺勞中國以事逺略之戒示彊本治內柔服逺人之道也】三十有一年春築臺於郎【何氏注禮天子有靈臺以候天地諸侯有時臺以候四時登髙逺望人情所樂動而無益於民者𨿽樂不爲也四方而髙曰臺劉氏傳何以書譏何譏爾譏厲民也去國而築臺是樂而已矣】夏四月薛伯卒【薛始稱伯蓋降班而告終也】築臺於薛【杜氏注薛魯地】六月齊侯來獻戎防【傳非禮也凡諸侯有敵愾之功則獻於王王以警於逺中國則否諸侯不相遺俘常山劉氏曰齊伐山戎得其防齊侯躬來誇示以威我而聖人書曰來獻者抑之也愚案獻者下奉上之辭觀筆削之防則齊桓之恃功而不知禮魯不當納而輕受之其罪皆可見矣】秋築臺於秦【杜氏注東平範縣西北有秦亭案寰宇記範縣今屬濮州亭尙存谷梁氏曰不正罷民三時虞山林藪澤之利且財盡則怨力盡則懟君子危之故謹而志之也愚案莊公一歲築三臺政所謂及是時般樂怠敖者則治國治家之當務荒廢多矣此所以逾年身死而蕭墻之禍至奕世而不能定也可不鑑哉】冬不雨【一歲三築臺明年春城小谷故冬書不雨則莊公無閔雨之志可知然獨酉戌亥之月不雨故不得歷時而言也】

三十有二年春城小谷【小谷魯地泰山孫氏曰曲阜西北有小谷城胡氏曰孫魯人也而終身學春秋其考此事詳矣永嘉薛氏曰莊公自六年之後大無麥禾無麥苗螟麋蜚相繼而有大水者三中君之性尙當少警而公之侈心日起因娶而觀社丹楹刻桷告糴之後有築郿之役次年新廏城諸防去年三築臺而不雨今春又城小谷平歲猶曰不可況薦饑而輕用民力乎】夏宋公齊侯遇於梁丘【梁丘在濟州昌邑縣齊侯爲楚伐鄭之故請防於諸侯宋公請先見於齊侯故遇於梁丘書先宋公齊不以霸主自居以梁丘近宋而先之也】秋七月癸巳公子牙卒【杜氏注牙慶父同母弟諡僖叔傳初公築臺臨黨氏見孟任從之閟而以夫人言許之割臂盟公生子般焉公疾問後於叔牙對曰慶父材問於季友對曰臣以死奉般公曰鄕者牙曰慶父材成季使以君命命僖叔待於鍼巫氏使鍼季酖之曰飲此則有後於魯國飲之歸及逵泉而卒立叔孫氏公羊傳曷爲不言刺之爲季子諱殺也季子之遏惡也不以爲國獄緣季子之心而爲之諱也季子之遏惡柰何莊公病召季子曰牙謂我曰魯一生一及君已知之矣慶父也存季子曰夫何敢是將爲亂乎夫何敢俄而牙弒械成季子和藥而飲之公子牙今將爾辭曷爲與親弒者同君親無將將而誅焉然則善之與曰然何善爾誅不得辟兄君臣之義也然則曷爲不直誅而酖之行誅乎兄隠而逃之使托若以疾死然親親之道也愚案古者公族有死罪則磬於甸師氏刑於隠者不與國人慮兄弟也叔牙黨慶父而萌篡弒之心故季子正其罪以君命討而誅之又以親親之義不彰其惡唐陸氏所謂恩義俱立權而得中也或謂季友𨿽殺叔牙而無補於後日子般閔公之禍是蓋不然自文姜以來胎養亂本至此已成若於此時不誅叔牙則莊公之薨濟以叔牙𨿽有季子之忠秉禮之俗亦無所措其手矣故叔牙之誅乃魯國存亡之幾慶父成敗之決春秋取其遏惡救亂能先事而誅之所以原其心而爲之諱也】八月癸亥公薨於路寢【書月書日謹之又書其所詳凶變且以別正不正也路寢正寢也谷梁氏曰寢疾居正寢正也男子不絕於婦人之手以齊終也】冬十月己未子般卒【己未公羊谷梁作乙未子般莊公子見上注公羊氏曰子卒云子卒此其稱子般卒何君存稱世子君薨稱子某旣葬稱子逾年稱公子般卒何以不書葬未逾年之君也有子則廟廟則書葬無子不廟不廟則不書葬傳初雩講於梁氏女公子觀之圉人犖自墻外與之戲子般怒使鞭之公曰不如殺之是不可鞭犖有力焉能投蓋於稷門公薨子般卽位次於黨氏十月己未共仲使圉人犖賊子般於黨氏成季奔陳立閔公愚案此子般見弒而書卒者諱之也莊公主魯之社稷而君道不立上不能正其母使出入淫縱配偶不早立是致冢嗣之位不足以自定內失閒家之道而使圉人犖得以戲女公子觀其告子般之言非不知犖之可誅而又欲以誅殺之權委其子亦終於不能殺而貽身後之患易曰閒有家悔亡傳曰欲治其國者先齊其家莊公反此使淫亂肆行𨿽其身免篡弒之禍而及其二子春秋自夫人孫齊以來三十年間備載莊公內治之失而終之以此所以罪其無風教之本而不免於首惡也】公子慶父如齊【慶父自莊公卽位以來己專兵柄而莊公之昏庸耽樂不防國事致慶父肆行姦宄陰爲他日取國之計觀莊公疾時與叔牙問答之辭使非季子應時誅之則般不復得立矣今𨿽弒子般而尙未能取國非特季子之黨未順亦見魯俗秉禮人心未盡從也故因閔公之立告於霸主以爲自托之計齊桓以方伯自任與魯爲鄰且親豈不知慶父爲弒君之賊容其來使使之復歸以遺魯國之後禍卽此已見其無討賊之實意而有取魯之私心春秋書慶父如齊著莊公不君養成其惡使得以出入自如而齊侯失方伯連帥之職也】狄伐邢【杜氏注邢姬姓周公之國在廣平襄國縣今之邢州龍岡縣狄北狄前此𨿽未見於經然自伐邢而滅衛三年之間塗炭兩國首以伐書著其彊也】

閔公【名啟方莊公之子母叔姜史記云名開諡法在國遭難曰閔】

元年春王正月【胡氏曰不書卽位內無所承上不稟命也今案閔公以防爲慶父所立初不知子般不終之故此齊桓公之責也桓公若能請於天子誅哀姜慶父於此時而爲之置君則父子君臣之倫定而大義明矣乃縱慶父歸其國以致閔公爲篡弒者所立故不書卽位亦所以累齊桓也】齊人救邢【案傳管仲言於桓公以爲戎狄不可縱諸夏不可棄燕安不可懷引詩云豈不懷歸畏此書請救邢以從之桓公於是興救邢之師故於此書齊人救邢以與之而論語以九合一匡之功歸於管仲蓋救諸夏畏簡書皆管仲發其端也】夏六月辛酉葬我君莊公【國亂子弒嗣君防弱十一月乃葬所謂危不得葬也】秋八月公及齊候盟於落姑【落公谷作洛落姑齊地請復季友也是時閔公防弱哀姜慶父爲亂國人思得季子以靖難而大臣尙能奉閔公防霸主以請季子卒致季友之歸此秉禮舊俗未泯之驗也】季子來歸【邦之杌隉有親且賢孰不賴之季友遏惡於初萌子般之亂力不能討而遂去之非其罪也故魯人惡之齊侯從閔公之請使召諸陳季子始歸春秋從諸侯晜弟之例特字之而書來歸所以著季子足以爲國之輕重而殺魯人喜其來歸之情也】冬齊仲孫來【傳言齊仲孫湫來省難實所謂覘國也仲孫齊智謀之士故歸告齊侯言不去慶父魯難未己公問魯可取乎對曰不可猶秉周禮周禮所以本也臣聞之國將亡本必先顚而後枝葉從之魯不棄周禮未可動也君其務寧魯難而親之臨江劉氏曰桓公不務修霸主之義討有罪扶微國而更使智計之士窺覘虛實致慶父極惡魯君再弒此由桓公仲孫謀不臧之獘也故奪其君臣之常辭以見君使臣不以禮臣事君不以忠法之所禁也孔子沐浴而朝請討陳恆豈嘗告其君以齊人尙彊待其自斃哉愚嘗論之仲孫之罪固如劉氏之言矣然其言魯秉周禮國有本而不可動則於此可以見周公之澤入人深而足以維持其國於政亂俗壞之日所謂秉者與民之秉彞秉文之徳同著明於心而不可奪之謂也當是時周公之禮存於人心爲亂者獨哀姜公子慶父數人耳而在朝之人有見於周公之典禮而不從弒父與君者尙多有之所以國再有難而誅慶父立僖公尙得以自存於極亂之時仲孫之智善於覘國而不能輔君速行方伯之義此春秋所以𨿽貶而尙不名以爲猶有以異於傾險乘釁者之可誅也】

二年春王正月齊人遷陽【陽國漢志東海郡陽都縣是啖曰移其國於國中而爲附庸蓋桓公之彊力施於可取者如此非有興滅繼絕之誠心也】夏五月乙酉吉禘於莊公【禘爲天子宗廟之大祭不王不禘諸侯不得用之魯有禘樂其非禮與𨿽先王所賜而止可用於周公之廟不可施於羣公趙氏程氏言之詳矣況喪禮二十五月而祥又兩月而禫然後以吉祭易喪祭今莊公之薨至此才二十二月喪未三年主未遷祔嗣君防弱而以吉禮盛樂用於神主忘哀僭上反易人心何秉禮之有此蓋出於哀姜慶父樂哀謀篡而爲之又非他日僭禮之所得比矣婉而成章尢當比事以考聖人誅絕之防也】秋八月辛丑公薨【傳公傅奪卜齮田公弗禁共仲使卜齮賊公於武闈成季以僖公適邾弒而書薨諱之也不地隠之不忍言也倒於羣公之書地者而此不書則隠諱變故之實亦可見矣他國之篡弒明書之可也凡人於其父祖之罪惡尙不忍肆言之聖人書父母國之惡豈可同於他國而不隠乎然諱國惡者臣子之禮也存事實者傳信之法也聖人之經兩存禮法以垂訓萬世故不徒隠諱而已而不書地以變於常又比事屬辭以見其實將使後人因例啟疑考究始末以知莊公不能正身齊家致後嗣再弒國幾滅亡𨿽欲諱之而其實終不可得而揜究觀書法則知左氏所謂微而顯志而晦婉而成章盡而不污懲惡而勸善非聖人孰能修之者蓋指此類而言之其說必有所傳而施於稱族捨族之傳則非也】九月夫人姜氏孫於邾【傳言哀姜欲立共仲而與聞閔公之弒經書其奔與文姜不同者文姜妻也哀姜母也妻義尢重故哀姜於喪歸貶姓而已】公子慶父出奔莒【傳成季以僖公適邾共仲奔莒乃入立之以賂求共仲於莒莒人歸之使公子魚請不許哭而往共仲曰奚斯之聲也乃縊慶父與哀姜謀弒閔公欲自立而不遂此魯國秉禮之驗也方季友適邾之時使魯國無人安能逐姜氏慶父哉季友旣立僖則當正慶父之罪致辟於甸人以致兩弒其君之討乃以賂求於莒不許其入而已又立孟氏與叔牙同無復輕重之別豈非邦憲之失此所以不書國賊之討而閔不書葬與】冬齊髙子來盟【公羊傳髙子不名喜之也何喜爾正我也魯比三君死曠年無君桓公使髙子將南陽之甲立僖公而城魯或曰自鹿門至爭門是也或曰自爭門至吏門是也魯人至今以爲美談曰猶望髙子也常山劉氏曰不稱使者齊侯使髙子來視魯而未定盟髙子至而後結盟也愚案此所謂寧魯難而親之者然春秋予髙子之能卹魯奉使而知權是以字之】十有二月狄入衛【衛之滅非特懿公好鶴而失人心蓋自惠公卽位宣姜淫恣耽樂忘政習實爲常公又重之亡形已具故狄人一至而渙然離散國隨以亡非齊桓公救而封之則康叔之後至此無噍類矣桓公迎其遺民立文公而爲之建國家社稷此所以止書入也以衛爲春秋初之大國方與齊侯胥命欲爲方伯才四十年而淪於亡滅所以治國必先齊家而淫亂之禍不篡則滅可不戒哉】鄭棄其師【昔舜授禹之辭曰後非眾罔與守邦此古先聖人相傳之防也宗廟社稷主之於君守之以人君與一國之人蓋一體也今以欲逺所惡之人而舉一國之眾付之度外存亡死生舉不以關其心當時如楚如狄方有狡焉思啟封疆之心一旦乘罅搗虛則鄭必束手就亡矣春秋書法因物賦形或書人臣之奔或書師旅之潰此皆不以是書而蔽罪乃如此可以識輕重之權衡矣以此類推之後世謀國如舉一郡縣之民三軍之旅陷於重圍之中置而不救皆得罪於聖人者胡氏曰惡髙克者文公而特書鄭者蓋國本顚危曽不扶持是大臣之失職也】

春秋集注卷三﹤經部﹐春秋類﹐張氏春秋集注﹥

欽定四庫全書

春秋集注卷四

宋張洽撰

僖公【名申莊公之子閔公庻兄母成風諡法小心畏忌曰僖】

元年春王正月【僖公之卽位在髙子來盟之後桓公又爲之誅哀姜不可謂不出於方伯矣然桓公不請命於天子正君臣之經以示天下之大義故僖公之立無以異於羣公而桓公止於霸術觀僖公不書卽位以考時義當知反經之學有國者不可不明也】齊師宋師曹師次於聶北救邢【聶北杜氏注邢地或引水經云聊城縣東北有聶城今案左傳聊攝以東杜氏注聊城東北有攝城恐傳冩之訛未可據也次於聶北者屯兵便利以援邢而懼狄桓公用兵之規每主於持重故不遽決於一戰而持久以待之春秋書次𨿽所以譏其緩而不書以則予其終有全邢之功也】夏六月邢遷於夷儀【夷儀公羊作陳儀案輿地廣記河北邢州龍岡縣北一百五十里有夷儀嶺卽所遷也傳諸侯救邢邢人潰出奔師師遂逐狄人具邢器用而遷之師無私焉邢遷如歸此乃因邢之欲遷而遷以定之與前郱鄑郚陽宿之逼遷彊取者不同故公羊以此爲出於其意而彼則非其意也】齊師宋師曹師城邢【傳邢遷夷儀諸侯城之救患也凡侯伯救患分災討罪禮也案邢𨿽已遷無力自城諸侯若不城之終未能以自定必遺後患桓公因其旣遷命三師爲之板築使之足以守而居之安合於救患分災之禮於此若止書諸侯之師城邢無以見桓公定邢之美意故再敍三師以見入春秋以來悉力存亡惟有此舉得南仲城朔方仲山甫城東方之遺制】秋七月戊辰夫人姜氏薨於夷齊人以歸【夷齊地傳哀姜孫於邾齊人取而殺之於夷以其屍歸僖公請而之今案書薨於夷者諱國之惡也言齊人以歸則爲魯誅其而以喪歸齊可知矣自文姜弒桓公得逃致辟而淫縱益甚使魯國三四十年間濁亂昬迷卒成再弒其君之禍至此齊桓舉方伯之職慶父哀姜皆誅死不赦然後三綱稍明人倫粗正此縱辠誅惡失得之明驗也】楚人伐鄭【荊至是稱楚者蓋荊乃州之名也商頌稱奮伐荊楚則楚亦其國之舊名但自武文以來𨿽駸駸彊盛而未暇正其國之號名故以州稱及熊頵卽位令尹子文得政始定攺號曰楚以交於中國案前此獨來聘稱人其侵敗中國皆以州舉自此始稱號稱人則浸彊而有陵駕中國之意矣然終齊桓世𨿽伐滅小國止稱人者以桓之力猶足以制之也及桓沒而宋襄霸然後始列於會盟偃然主諸侯而春秋有以爵書者矣】八月公會齊侯宋公鄭伯曹伯邾人於檉【檉公羊作朾杜氏注檉陳國陳縣西北有檉城今宛丘縣也傳謀救鄭也今案楚人伐鄭桓公不遽救而會諸侯謀之蓋楚方彊而公謀制楚十全之防也】九月公敗邾師於偃【偃公羊作纓偃邾地方是時楚人陵駕上國公與邾同會於檉以謀之曽未兩月僖公遽以詐敗邾師不務睦鄰事霸以僥一時之利足以見僖公無修政刑安中國之志矣其所以免於齊人之討者必以公親至檉而邾以人會也然齊桓新拊存魯國而不稟命擅興師之辠不加之討是爲佚罰亦足以見霸政之不足以一人心它日與曹同伐厲逺役在外而宋人乘虛伐曹有自來矣書敗邾於防檉之後非特著魯僖無保邦之道亦見桓公霸威之不立也】冬十月壬午公子友帥師敗莒師於酈獲莒挐【酈公羊作犂谷梁作麗酈魯地莒人來求歸慶父之賂而以兵至公子友出其不意而敗諸酈獲莒子之弟挐公賜季友汶陽之田及費胡氏曰不能諭以辭命使自知其不直以抑止之又用詐謀擒其主將故以友爲主而書敗獲責之備也】十有二月丁巳夫人氏之喪至自齊【案傳齊人殺哀姜以歸其國僖公請而之今乃自齊至魯也臨江劉氏曰夫人何以不稱姜氏貶曷爲貶夫人與於亂齊桓正其辠而討之死不以其正不可以入宗廟然則曷爲不於死焉貶夫人姜氏薨於夷齊人以歸則上之行乎下也義已矣齊以公義討之而魯以私意請之君子以爲非義是以貶乎其以喪至也謹案古者兵死尙不入於兆況得辠於先君見誅於方伯而可以配祖廟秩烝嘗乎故春秋於其喪至而貶之以辠魯僖之不知義也劉氏之說獨爲得之】

二年春王正月城楚丘【楚丘衛地今開徳府衛南縣是也案衛滅之後齊桓公立戴公以廬於漕漕今在滑州之白馬其年戴公卒文公立桓公城楚丘而封之今此書城楚丘蓋分板築之役於諸侯而魯往城之也桓公拯救衛人之功至使衛國忘亡而春秋無一辭以美之者桓公𨿽有存亡繼絕之大徳而不免專天子之大權衛𨿽當封而周室尢不可以不尊故於此略齊桓之功而止書魯人之往城所以抑霸權而尊王室其義微矣】夏五月辛巳我小君哀姜【僖公請之故純用小君禮而書也】虞師晉師滅下陽【下公羊谷梁作夏案下陽與上陽爲對下陽虢之塞邑在今陜州平陸縣上陽在陜縣虢所都也當從左氏作下陽虞周太王子仲雍所封其都亦在平陸之地虢文王弟虢叔之後晉成王弟唐叔之後國都在今太原府晉獻公詭諸武公之子也武以曲沃伯篡晉獻公嗣立浸以兵吞噬近地之小國晉與虞虢爲鄰自莊公末因虢人侵晉而謀於士蒍以圖虢爲務今始與虞伐之蓋先以重賂璧馬間虞虢之交使虞人不知其謀忘輔車相依之勢反道晉以滅下陽下陽者控制虞虢之要地晉取下陽而虞虢舉矣故春秋於此書滅而後皆不書示有國者設險守國之法書虞首兵蓋以爵先晉且如邾之道鄭所以見虞之自取滅亡而深著晉人陰險兼並之詐謀也】秋九月齊侯宋公江人黃人盟於貫【貫公羊作貫澤江在汝南安陽縣今蔡州新息縣之地黃嬴姓國在汝南弋陽縣今光州定城縣也貫今興仁府濟陰縣有貫城齊桓謀楚先服此二國皆迫近楚之境者所以逺交而孤楚之勢此桓公服楚之規模也惟宋與盟不煩諸侯也】冬十月不雨【谷梁傳不雨者勤雨也今案書此以見魯國上下皆以無雨爲憂也止書首時自酉至亥三月皆不雨也】楚人侵鄭【楚自莊三十年楚頵巳長殺子元用子文爲令尹子文毀家以紓國難兵勢浸彊故比年侵伐鄭若非齊桓兩歲之間專以圖楚爲事必未能制之於召陵而執宋公盟諸侯之事不在僖公十九年之後矣】

三年春王正月不雨夏四月不雨【谷梁傳不雨者勤雨也一時言不雨者閔雨也閔雨者有志乎民者也愚案春秋傳心之要典三時不雨則饑饉薦臻民命阽危此云漢所以編於詩而去冬及今年春夏之不雨𨿽記陽亢時災然書法異於文公亦因以著其君尙憂民之憂也】徐人取舒【舒今廬州舒城縣齊桓方霸而不能戢諸侯之吞並小國蓋方謀楚未暇討之亦降鄣遷陽等事有以教之無以令之也趙氏曰凡得國不書滅者不絕其祀也】六月雨【得雨而喜見僖公樂民之樂異於文公之不勤矣所以此書雨而彼不書也】秋齊侯宋公江人黃人防於陽谷【陽谷今東平府須城縣北隋置陽谷縣去年盟以定其交矣今歲再防申伐楚之約也胡氏曰諸侯之師同次於陘者桓公之正兵也又令江人黃人各守其境案兵不動以爲八國之援觀伐楚後令江黃伐陳則知之此桓公克敵制勝兵分奇正之謀】冬公子友如齊涖盟【涖公羊作蒞傳齊侯爲陽谷之防來尋盟公子友如齊涖盟魯侯不至於陽谷而致其上卿以盟之魯宋爲一而列國無不從役矣】楚人伐鄭【傳楚人伐鄭鄭伯欲成孔叔不可曰齊方勤我棄徳不祥】

四年春王正月公防齊侯宋公陳侯衛侯鄭伯許男曹伯侵蔡蔡潰【潰者民心離而逃散也蔡自獻舞以來屈服於楚桓公欲討楚而加兵於附楚之蔡先責其以文王之冑而甘心於僣竊之楚蔡眾旣潰則威震而兵彊故可以遂伐楚也】遂伐楚次於陘【胡氏曰遂者繼事之詞而有專意陘楚地杜氏注潁川召陵縣有陘亭今潁昌府郾城縣也楚自魯桓二年蔡鄭防鄧巳懼其爲中國患又積五十年富彊吞並之力今比年伐鄭气陵中國所幸齊自桓公入國舉管仲以治民訓兵至此方能率諸侯之師正其罪而討之使其君臣震恐遣使如師可謂有功於中國矣然桓公本無湯武之學而管仲復未嘗有聞於君臣之大義故揆之天吏討罪之法則不奉天子之命未敢正其僣王之罪僅致屈完來師請服受盟然其與屈完觀師恃力驕矜形於辭色遂來方城漢水之對屈完之歸卒踐此言不純屈服時出干紀滅救鄭故曽西得以鄙其功烈之卑書遂伐楚以譏其專書次於陘以著其師有節制用能懾懼楚人厎定中國免民左衽也】夏許男新臣卒【傳言卒於師陸淳以爲非蓋召陵地屬潁川潁川今之潁昌府長社縣去許密邇故許男疾而歸也臨江劉氏曰古者君卽位爲椑歲一漆之出疆必載椑卒於師曰師於防曰防正也許男新臣卒非正也所以著許男新臣之爲人君不知命也】楚屈完來盟於師盟於召陵【召陵在今郾城縣漢之潁川郡召陵縣也屈完楚大夫之名氏也書名氏嘉其服義而進之也來而不書使者春秋待蠻荊謹嚴之法𨿽錄屈完名氏以進之若書楚子使屈完則一同於中國君臣之辭矣故書楚屈完來盟以嘉其服義不書楚子使以嚴內外之分而伸齊桓方伯之體屈完旣至而桓公退師以禮楚與盟以堅其求服之志於是見桓公之待楚進退有禮𨿽不足以盡王者之義而夫子所謂一匡天下民到於今受賜實二百四十年甚盛之舉不得不序其績也】齊人執陳袁濤塗【袁左氏作轅案釋文左氏亦作袁云本亦作轅公羊傳濤塗之罪何辟軍之道也其辟軍之道柰何濤塗謂桓公曰君旣服南夷矣何不還師濱海而東服東夷且歸桓公曰諾於是還師濱海而東大陷於沛澤之中顧而執濤塗執者曷爲或稱侯或稱人稱侯而執者伯討也稱人而執者非伯討也此執有罪何以不得爲伯討古者周公東徵則西國怨西徵則東國怨桓公假塗於陳而伐楚則陳人不欲其反由己者師不正故也不修其師而執濤塗古人之討則不然也】秋及江人黃人伐陳【程子曰齊命也謹案左氏與公羊所傳袁濤塗之罪大同小異如左氏說則齊師終由陳反但怒袁濤塗之言耳今案若果由陳鄭而歸則何必魯及江黃伐陳又再勤諸侯之師乎以此考之則知公羊大陷沛澤之說爲信所以桓公怒陳之深至於興諸侯之師伐而又侵也】八月公至自伐楚【師出三時見久役之勞也】葬許穆公冬十有二月公孫玆帥師防齊人宋人衛人鄭人許人曹人侵陳【玆公羊作慈再侵者陳近於楚伐而未得其成則陳必不服故侵以列國之師待其服而後已觀孟子謂成湯之徵伐至於歸市者不止耕者不變若時雨降民大悅則桓公於此慙徳多矣況大兵之後復以師出重困諸侯乎兵以憤興則後有當討者應之必怠人亦侮之故楚終不服鄭伯逃盟以至不能救而坐視其滅皆怒陳之過致之也故春秋詳書伐侵以著其罪凡孟子之書論湯武之拯民切切於王霸之徳力與子路管仲之人品皆述聖人之志明春秋之大防也】

五年春晉侯殺其世子申生【申生獻公之世子公旣立爲冢嗣後又嬖驪姬而欲立其子奚齊因外嬖梁五東關嬖五之譛使申生居曲沃士蒍曰大子不得立矣不如逃之爲吳大伯不亦可乎申生不聽閔之二年公又使申生伐東山臯落氏狐突勸大子行又弗聽及是大子歸胙驪姬毒而獻之公殺大子之傅杜原或謂大子子辭君必辧焉大子曰君非姬氏居不安食不飽我辭姬必有罪曰子盍行乎曰被此名以出人誰納我乃縊於新城陸淳曰內生有愛父之心而陷父於不義使讒人得志國以大亂諺所謂小仁大仁之賊也今案春秋於此斥晉侯而曰殺世子者蓋獻公嬖庻孽聽讒如流輕世適之重忽社稷之計申生旣死而公卒之後奚齊亦被殺徒設此心兩俱棄之致晉亂二十餘年兵敗國破此董仲舒所謂爲人父而蒙首惡之名者卽此書法可以考筆削之權衡而示有國之鑑戒矣】杞伯姬來朝其子【伯姬來杜氏以爲寧成風也其子蓋年十餘歲伯在而使其子隨母以來也然朝者宗廟朝廷之上諸侯相見之禮公在而使其子行之又使婦人參之著伯與僖公之失正也】夏公孫玆如牟【牟見桓公十五年】公及齊侯宋公陳侯衛侯鄭伯許男曹伯防王世子於首止【公羊谷梁作首戴杜氏注陳畱襄邑東南有首鄕襄邑今屬拱州然以爲衛地則非也王世子惠王之長子鄭也初惠王取陳嬀爲後生子鄭及叔帶愛叔帶欲立之齊桓公以其廢長立幼將啟亂階遂率諸侯防王世子於首止示天下戴之以爲天王之貳所以尊國本絕亂階也谷梁氏曰及以防尊之也何尊焉世子云者惟王之貳也桓諸侯也不能朝天子是不臣也王世子子也塊然受諸侯之尊已而立乎其位是不子也桓不臣王世子不子則所善焉何也是則變之正也程子曰世子王之貳不可與諸侯列世子出諸侯防之故其辭異胡氏因此論世子之班位以葵丘宰周公與王人同列於諸侯之上而不殊以尊之知後世欲次皇太子於三公宰相之下者自天子而言欲屈逺其子示謙徳也若夫定上下正分義必用春秋之法使羣臣得伸其敬於王之貳然後貴有常尊而上下辧矣此春秋之書法所以別嫌明微而建諸天地無毫釐之悖者也】秋八月諸侯盟於首止【無中事而舉諸侯者舉諸侯以明世子不與盟也再稱首止羙之大者也此盟蓋防王世子之禮已畢約諸侯以同戴世子尊王室殆亦束牲載書而不歃血與世子天下之本本不可搖苟適庻之位一亂則善惡各有所宗故君心稍偏欲廢適立庻是爲小人先立宗主而陰長陽消之形見矣方伯者察天下之勢而正救於未亂者故桓公之謀寧周春秋之義舉也谷梁曰盟者不相信也故謹信也不敢以所不信而加之尊者桓公此舉其義旣明其禮復正此所以爲一匡天下之功而再書首止以羙之也】鄭伯逃歸不盟【惠王徇後之意欲易世子故不悅桓公此舉使周公謂鄭伯曰吾撫汝以從楚輔之以晉可以少安鄭伯喜於王命而懼不朝於齊欲逃歸孔叔止之曰國君不可以輕輕則失親失親患必至不聽逃其師而歸夫桓公之舉天下之公義也惠王之命一人之私心也逃者匹夫之事也鄭伯背公徇私違棄眾善行同匹夫故書逃歸不盟以深罪之】楚人滅子奔黃【杜氏注國在弋陽縣東南任公輔曰地譜光州光山縣故國黃地已見二年傳楚鬭谷於菟滅子奔黃於是江黃道栢方睦於齊皆姻也子恃之而不事楚又不設備故亡鬭谷於菟楚之名大夫也輔楚頵以當齊桓𨿽外受盟於召陵而內懷負固之心至此窺見王懷愛叔帶之意而不悅桓公此舉遂因王間鄭而親帥師滅書人罪之也子書奔不服於楚而逃去之不名以爲尙可望以興復其國故不絕也至於忘宗社事仇讎然後名之名之乃絕之也黃同壤而黃受子之奔楚之滅黃亦自此始矣然桓公不能救以啟救鄭圍許之紛紛蓋楚之滅已出於迅雷不及掩耳之計矣公於此時因子之奔而率諸侯以討楚復豈不足以立中國之威而制楚之橫與故詳書以罪桓公之失此幾防也】九月戊申朔日有食之冬晉人執虞公【虞稱公嘗爲天子之三公也啖氏曰春秋時以彊暴弱故執諸侯皆稱人亂辭也傳晉侯復假道於虞以伐虢宮之奇諫曰虢虞之表也虢亡虞必從之晉不可啟防不可玩一之謂甚其可再乎諺所謂輔車相依唇亡齒寒者虞虢之謂也弗聽許晉使八月晉侯圍上陽十二月滅虢虢公醜奔京師師還館於虞遂襲虞滅之執虞公易稱王公設險以守其國蓋國者先祖所傳而世守之下陽二國之門戶虞虢所恃不可失也一失其險則是自徹門戶坐待束今虞公貪璧馬之近貨忘家國之將絕而以國之所恃資敵故書滅下陽於前而書晉人執虞公於後則晉獻無道絕滅虢叔虞仲之祀與夫虞公之自取亡滅片言具見所以戒後世者可謂深切著明矣】

六年春王正月夏公防齊侯宋公陳侯衛侯曹伯伐鄭圍新城【新城傳曰新密杜氏以爲滎陽密縣今屬鄭州討去年逃首止之盟也胡氏曰以霸主諸侯之力圍新造之邑圍而不舉有遺力者矣蓋桓公欲待其自服也】秋楚人圍許諸侯遂救許【圍許之役蓋攻其所必救以解新城之圍也釋鄭而救許所以抑暴而救患此見桓公之急於義也故書遂以予之】冬公至自伐鄭【師出三時】

七年春齊人伐鄭【鄭未服故復伐齊力足以制之不煩諸侯也】夏小邾子來朝【公羊作小邾婁子後同杜氏注郳犂來始得王命而來朝也邾之別封故曰小邾二邾皆曹姓】鄭殺其大夫申侯【傳載陳轅濤塗譛申侯之事蓋未可信而言申侯申出自楚奔鄭理或有之惟申侯不忘故國所以道鄭伯背霸從楚以啟霸主討鄭而致殺身之禍與】秋七月公防齊侯宋公陳世子鄭世子華盟於寗母【谷梁作寧母寧寗昔通寗母魯地杜氏注髙平方與縣有泥母亭音如寗案陸氏纂例公谷無鄭世子華云左氏有之誤加之也今公谷皆有姑存之傳言齊侯因管仲之言而修禮於諸侯諸侯官受方物又不受鄭世子爲內臣之請以見管仲之於桓公正救多矣】曹伯班卒【班公羊作般古通用】公子友如齊冬葬曹昭公

八年春王正月公防王人齊侯宋公衛侯許男曹伯陳世子盟於洮【洮曹地公羊傳王人者何微者也曷爲序乎諸侯之上先王命也愚案齊桓𨿽主防而先王人足以訓矣而使之與諸侯之盟非所以示尊尊也胡氏曰春秋之法內臣以私事出朝者直書曰來以私好出聘者不稱使以私情出訃者止錄名不以其貴故尊之也以王命行者𨿽下士之防序乎方伯之上不以其賤故輕之也可以觀春秋尊君之義矣】鄭伯乞盟【鄭伯欲與於盟而不可得桓公以首止之逃外之也亦足以見霸權之重而可以使鄭伯之自反矣】夏狄伐晉【襄陵許氏曰晉恃彊且逺不與齊合是以狄得侮之】秋七月禘於大廟用致夫人【禮不王不禘禘者祭其祖之所自出以其祖配之非魯之所得用於大廟大廟周公廟也此當書有事於大廟而曰禘於大廟者以見禘之非禮論語所謂自灌而往者吾不欲觀之而記禮者又以爲夫子嘗與子遊言之以魯之郊禘爲非禮蓋異於宋有天子之事守此書禘而不書大事之意也谷梁傳用者不宜用者也致者不宜致者也言夫人必以其氏姓言夫人而不以氏姓非夫人也立妾之辭也劉向以爲成風而唐啖趙本朝劉氏孫氏胡氏皆從之劉氏胡氏之說詳矣範寗所謂夫人者正嫡之稱謂非尊妾之嘉號以妾體君則上下無別欲尊其母實卑其父此言明白得春秋之防者也】冬十有二月丁未天王崩【惠王也不書葬魯不防】

九年春王三月丁丑宋公禦說卒【禦公谷作禦】夏公防宰周公齊侯宋子衛侯鄭伯許男曹伯於葵丘【宰冡宰周公名孔王之三公食采於周扶風雍縣東北周城是葵丘杜氏注宋地陳畱外黃縣東有葵丘今開封雍丘縣也宋桓公卒未葬而襄公防諸侯故曰子谷梁氏譏其背殯出防以爲無哀蓋非有金革至急之事喪僅逾時豈可出乎然比之以嘉禮行而稱爵者𨿽同非禮亦孟子所謂百步五十步之間耳宰周公天子之爲政者不殊防之宰權𨿽重非世子貴有常尊之可比也傳曰防於葵丘尋盟且修好也王使宰孔賜齊侯胙桓公之防盛於此矣】秋七月乙酉伯姬卒【內女也公羊氏曰婦人許嫁字而笄之死則以成人之喪治之言不以殤降也】九月戊辰諸侯盟於葵丘【書諸侯宰孔先歸不與盟也其義與首止同盟之載書詳載孟子其一命之詞三綱所系蓋修身正家之要自此以下尊賢敬臣子民柔逺人懷諸侯之意略備故谷梁氏曰陳牲而不歃讀書加於牲上壹明天子之禁其提挈綱領以正率人蓋春秋之所未有故於此再書葵丘以羙之𨿽然大學之道有諸己而後求諸人無諸已而後非諸人桓公於易子以妾爲妻之禁終不免躬自犯之則何以令諸侯固無以正天下矣況道不足以治心諸侯方服而驕公羊氏以爲震而矜之叛者九國左氏亦記宰孔遇晉侯如防而謂之曰齊侯不務徳而勤逺略遂止晉侯之行蓋本源不正而驕吝形其視夫諸侯大防而作誥謂玆朕未知獲戻於上下栗栗危懼若將隕於深淵以謹造邦匪彛慆淫之戒者何翅霄壤之殊哉聖人道大徳宏以齊桓霸功積累至此而成是以姑掩其不足而敍其羙也】甲戌晉侯佹諸卒【左氏作甲子不應甲子在戊辰後合從公羊作甲戌佹公谷作詭晉獻公也】冬晉裏克殺其君之子奚齊【殺公羊作弒傳晉獻公卒裏克防鄭欲納文公故以三公子之徒作亂初獻公使荀息傅奚齊公疾召之曰以是藐諸孤辱在大夫其若之何對曰臣竭其股肱之力加之以忠貞其濟君之靈也不濟則以死繼之冬裏克殺奚齊於次荀息將死之人曰不如立卓子而輔之荀息立公子卓以葬谷梁氏曰其君之子云者國人不子也不正其殺申生而立之也胡氏論不子之說詳明可以爲谷梁之義防愚案奚齊謂之其君之子以晉獻公殺適立庻而奪之也齊捨未逾年而謂之君以捨之正而與之也或抑或揚得是非之公可以觀矣】

十年春王正月公如齊【莊公十三年柯之盟魯已服齊𨿽莊公因防姻一再如齊自此魯不朝齊者幾二十年蓋桓公霸業未成不責諸侯以朝禮也今僖公始朝齊見於葵丘之後霸體漸肆諸侯不朝天子而朝霸主自是始矣】狄滅溫溫子奔衞【溫今孟州溫縣本周畿內國成王時司防蘇忿生之邑傳蘇子叛王卽狄又不能於狄狄人伐之王不救故滅此見王靈不振畿內諸侯狄得滅之此天王出居鄭之權輿也】晉裏克弒其君卓及其大夫荀息【卓公羊作卓子案外傳驪姬將殺申生而難太子之傅裏克謀於優施飲裏克酒爲鳥烏集枯之歌以感動裏克裏克欲中】

【立以免難稱疾不朝驪姬遂得以成其殺申生之謀及獻公卒乃殺奚齊卓子而欲納重耳聖人以裏克當申生未死之前不能以死正諫而中立以求免坐視太子之無罪而死以成驪姬讒賊之謀及其終也逆獻公之遺命而弒二君夫奚齊卓子𨿽庻孽而有先君之命以立乎其位則固裏克之君也君臣之分已定而犯上作亂如此故正名其弒君而荀息不失信於君得以死節書此其定罪所以爲輕重之權衡非聖人莫能修之也荀息書及著其節也書大夫不失其官也裏克荀息之得失予奪胡氏論之詳矣】夏齊侯許男伐北戎【北戎山戎也薛氏曰當是時患有大於戎者狄及晉楚是也晉滅虢滅虞狄嘗入衛逼邢前年伐晉近又滅溫召陵之後楚滅圍許豈可置而不圖捨彊圖弱守衛果如是乎所謂不務徳而勤逺略況許方患楚而敺以伐戎非用人之道也】晉殺其大夫裏克【裏克再弒其君而其誅不以討賊之辭言之蓋裏克在獻公父子則爲賊而惠公幸奚齊卓子之死而得立初未嘗有討裏克之心獨以其志在重耳而不在已懼其又將以己爲奚齊卓子是以殺之蓋其事與專殺大夫無以異固不得以討賊之辭書之也谷梁傳裏克所爲弒者重耳也夷吾曰是又將殺我乎故殺之不以其罪也】秋七月冬大

雨雪【公羊作雹】

十有一年春晉殺其大夫防鄭父【傳晉惠公使防鄭聘於秦且謝緩賂鄭言於秦伯曰呂甥郤稱兾芮實爲不從若重問以召之臣出晉君君納重耳蔑不濟矣秦伯使泠至報問且召三子郤芮曰幣重言甘誘我也遂殺防鄭及裏防之黨案惠公志於得國而無人君之度外則失信於秦內則忌克多殺故防鄭𨿽有私謀貳心而春秋以累上之辭書之也】夏公及夫人姜氏防齊侯於陽谷【陽谷齊地男女無別則瀆亂生諸侯防霸主而婦人與焉君臣之大義朝廷之大計凡所當講者必有所不及而般樂瀆亂淫浸日長宜桓公自是以往黃亡不救徐救不力女盛行霸業遂衰而魯僖之怠棄國政亦自此始矣可不戒哉】秋八月大雩【旱也谷梁傳雩得雨曰雩不得雨曰旱】冬楚人伐黃【內外盛衰之勢相爲消長而未有不原於心故曰毋怠毋荒四夷來王桓公怠荒之心見於陽谷之防矣楚人已占之於江漢之間而遂興伐黃之師也】

十有二年春王三月庚午日有食之【不書朔失之】夏楚人滅黃【書滅著朝廷之彊中國不救而黃君死於其位公羊所謂亡國之善辭上下之同力者也】秋七月冬十有二月丁丑陳侯杵臼卒【公羊作處臼】

十有三年春狄侵衛【楚旣滅黃而莫之卹狄侵衛之師所以肆行也】夏四月葬陳宣公公防齊侯宋公陳侯衛侯鄭伯許男曹伯於咸【杜氏注東郡濮陽縣東南有咸城衛地淮夷病故且謀王子帶之難也】秋九月大雩冬公子友如齊【陽谷寗母及咸之防其後公子友皆如齊蓋伐楚服鄭城緣陵之事魯皆同之足以見友專魯政也】

十有四年春諸侯城緣陵【杜氏注邑漢書地理誌北海營陵臣瓉曰春秋謂之緣陵今濰州昌樂縣傳諸侯城緣陵而遷焉不書其人有闕也此蓋避淮夷而遷之於緣陵其事蓋與楚丘同而當是時齊桓拯救諸夏之志怠矣故經書詳不如城邢略不如楚丘亦輕重之權衡也】夏六月季姬及鄫子遇於防使鄫子來朝【鄫谷梁作繒後同鄫國禹後姒姓漢屬東海郡晉屬瑯邪今在沂州承縣東北有鄫故城又有鄫山季姬不繋國是未適人也而與鄫子遇於防蓋僖公鐘愛其女使自擇配其失父道而不謹於男女之別甚矣鄫子與季姬遇聽其使而朝魯使來請己夫婦之始而不正如此書之所以記僖公之不父鄫子之不夫非所謂永終知敝者也】秋八月辛卯沙鹿崩【鹿漢書元後傳作麓公羊曰河上之邑谷梁曰林屬於山爲麓沙山名也詩所謂髙岸爲谷者謂是類也此晉邑也不言晉劉氏曰山不可以繋國古者名山大澤不以封諸侯守之】狄侵鄭【狄數犯畿內之諸侯而齊桓不能治自入衛伐邢滅溫而至此霸圖弱而王室卑諸國受禍著齊桓之怠也】冬蔡侯肸卒

十有五年春王正月公如齊【至此始純用五年一朝之制同於事天子之禮矣】楚人伐徐【傳曰徐卽諸夏故也】三月公防齊侯宋公陳侯衛侯鄭伯許男曹伯盟於牡丘【牡丘齊地齊語曰築五鹿中牟蓋與牡丘以衛諸夏之地注云四塞諸夏之關也地譜云與匡近葵丘之盟諸侯旣聽命矣此爲楚人伐徐而合諸侯卽驅之討楚救徐可也又從而盟之諸侯不一故也人心已一而復貳非伯主救災卹患之心怠而人始懈乎君子屢盟亂是用長此心之盛衰霸業之所從而盛衰也故特書盟於牡丘而霸主諸侯之心皆疑不足以保徐斷可知矣】遂次於匡公孫敖帥師及諸侯之大夫救徐【匡衛地今開封府長垣縣西南何氏曰言次者譏諸侯緩於仁恩旣約救徐而生事次止不自往遣大夫往卒不能解也胡氏曰徐在山東與齊密邇楚都於郢距此逺矣今楚肆其慿陵暴橫而桓公之救特勉彊不得已而應之耳書此所以著其徳衰誠息而扶義安夏之志怠也】夏五月日有食之【不書朔與日】秋七月齊師曹師伐厲【厲今隨州隨縣在徐楚之間攻楚之必救以解徐也謹案兵法攻所必救謂之奇兵然繼此楚敗徐於婁林則厲在所不必救明年而後不克救而還正所謂未聞攻之久者況同盟不同心而宋已伐同役之曹乎】八月螽【公羊作】九月公至自防【暴師三時不能救徐大無功也】季姬歸於鄫【解見上】己卯晦震夷伯之廟【震爲雷凡霆撃之怒皆震之發也夷伯展氏之祖父夷謚伯字大夫卒則書謚字正蒙曰凡陰气凝聚陽在內者不得出則奮撃而爲雷霆不善之積蓋亦如此傳言展氏有隱慝故程子以爲夷伯之廟震而言震夷伯之廟天應之也然天之怒擊每在於惡稔而人誅不加之後故春秋書震者惟此事耳詩云敬天之怒無敢戲豫敬天之渝無敢馳驅昊天曰明及爾出王昊天曰旦及爾遊衍君子知天之日監而畏其威如此所以事天也】冬宋人伐曹【傳曰討舊怨也莊十四年曹嘗從齊桓伐宋宋至今憾之今諸侯始貳曹方有王事而襄公乘虛伐之尙可繼桓而圖霸乎故永嘉薛氏以爲伐厲而宋人內叛此則桓徳之衰襄志之私皆可見矣】楚人敗徐於婁林【婁林杜氏注下邳僮縣東南有婁亭今在泗州臨淮縣書以見楚兵之獨勝而救徐之威不立伐厲之謀無補也】十有一月壬戌晉侯及秦伯戰於韓獲晉侯【韓後爲韓國今同州韓城縣秦晉之曲直左氏載之詳矣秦三施而晉無報所以秦伐晉而不書又以晉主是戰也韓簡亦言師少於我鬭士倍我蓋秦直故勇晉曲故老晉惠公背惠蔑施以虛气抗秦所以師敗身執而大辱國也不言晉師敗績君重於師也胡氏論之詳矣秦捨晉君於外已而歸諸晉所以不言以歸也】十有六年春王正月戊申朔隕石於宋五【隕公羊作霣傳隕星也程子曰自空凝結而墜也不言石隕而言隕石是天應之】是月六鷁退飛過宋都

【鷁谷梁作鶂是月言非戊申且失其日也鷁水鳥也宋都今應天府宋來告故書程子曰退飛倒逆飛也必有气驅之此二事皆記異也星隕爲石不祥也鷁退飛不順也宋襄欲圖霸而無其徳故天出怪異以警懼之卒之五年被執六年兵敗天之示人顯矣】三月壬申公子季友卒【書季友蓋公子友以立僖公之功生而賜之氏俾世其卿也故特書其氏以著待大臣不以禮法爲陰始凝之戒】夏四月丙申鄫季姬卒【內女出嫁者紀伯姬叔姬宋共姬皆書其葬獨鄫季姬伯姬不書葬伯姬以出不書胡氏曰僖公鐘愛季姬使自擇配季姬不能自克以禮恃愛而行𨿽書其卒因奪其葬所以謹夫婦正人倫明王教也】秋七月甲子公孫玆卒冬十有二月公防齊侯宋公陳侯衛侯鄭伯許男邢侯曹伯於淮【淮杜氏曰臨淮郡左右案臨淮郡後漢下邳國今泗州傳防於淮謀鄫且東略也城鄫役人病有夜登丘而呼曰齊有亂不果城而還】

十有七年春齊人徐人伐英氏【英氏臯陶後之封楚之與國也傳齊爲徐伐英氏以報婁林之役也以此見桓公之興師末矣】夏滅項【項國子爵漢屬汝南今陳州項城縣案傳淮之防公有諸侯之事未歸而取項齊人以爲討而止公程子曰滅人之國罪惡大矣在君則當諱故魯滅國書取今項之滅君在防季孫所爲也故不諱於此見聖人文理密察亦所以示人五刑五用必審其人然後當罪也】秋夫人姜氏防齊侯於卞【卞魯地今在襲慶府泗水縣傳聲姜以公故防齊侯於卞今案大臣滅項而止僖公刑已偏頗又逺防婦人於魯地此管仲旣亡桓公志荒之政也】九月公至自防【傳九月公至書曰至自防猶有諸侯之事焉且諱之也今案諱之者以爲國惡也公防諸侯而大臣滅人之國得罪於伯主其身見執反國不討無政刑矣故謹致之】冬十有二月乙亥齊侯小白卒【東萊呂氏曰桓公𨿽能用管仲攘夷狄伯諸侯有一匡天下之功然仲本無正心誠意格君之學徒急於一時之功利卒致五子之亂其所以有始無終者家法不正也管仲且有三歸之失豈能正其君哉】

十有八年春王正月宋公曹伯衛人邾人伐齊【公羊宋公下有防字傳齊侯之夫人三王姬徐嬴蔡姬皆無子齊侯好內多內寵內嬖如夫人者六人長衛姬生無虧少衛姬生惠公元鄭姬生孝公昭葛嬴生昭公潘密姬生懿公商人宋華子生公子雍公與管仲屬孝公於宋襄公以爲大子易牙有寵於衛共姬因寺人貂以薦羞於公亦有寵公許之立無虧管仲卒五公子皆求立桓公卒易牙入與寺人貂因內寵以殺羣吏而立公子無虧孝公奔宋襄公以諸侯伐齊三月齊人殺無虧命案長幼有定分桓公管仲不能自制其尊卑正否之辧而輕屬幼少以爲亂階公之君臣旣失其制命之義矣今桓公未葬長子旣立宋襄不能從宜因勢順其少長以撫定之使得以終桓公之喪乃成桓之私意帥四國之諸侯奉少奪長大亂齊國春秋書宋公以爲戎首深罪之也臨江劉氏曰諸侯失國諸侯納之正也何以不曰納公子昭於齊不與納也曷爲不與納公子昭非正也】夏師救齊【谷梁傳善救齊也】五月戊寅宋師及齊師戰於甗齊師敗績【傳齊人將立孝公不勝四公子之徒遂與宋人戰夏五月宋敗齊師於甗立孝公而還泰山孫氏曰春秋伐者爲客受伐者爲主今以宋主齊不與宋襄伐齊也宋襄伐人之喪擅易人之主其罪大矣程氏傳書敗績責齊臣也】狄救齊【常山劉氏曰齊新有喪而諸侯加兵不道如此狄乃能行義以兵救之聖人哀中國無王諸侯怙亂滅義故書以病之也】秋八月丁亥葬齊桓公【杜氏注十一月而葬亂故也八月無丁亥日誤桓公自入國以來急於功利志於富彊其處已待人皆不以正心正家爲務肉未及寒而庶孽爭國宋伐其喪冢子見殺國幾於亡足以見霸者功烈之卑聖門不道之實矣】冬邢人狄人伐衛【邢黨狄以伐衛然論其曲直則衛之忘恩背霸以伐喪奪長宜得聲罪致討之師故人狄以進之見聖人罪衛之深也】十有九年春王三月宋人執滕子嬰齊【髙郵孫氏曰齊桓之盛江黃之逺猶斂袵聽命而滕自幽盟之後未嘗列於衣裳之防今又不能尊事大國以取執辱故書名罪之宋公借齊桓之後非有徳義以服諸侯肆已之彊一防虐二君非伯討也故書人以貶之春秋不以不正治人所以人宋而名滕子也】夏六月宋公曹人邾人盟於曹南【宋公公羊作宋人曹南者曹之南也二國稱人蓋亦效桓公北杏之防使大夫聽命也一年之間使邾執鄫子不以徳令曹人不服以師圍之圖霸之始無以服人心矣】鄫子防盟於邾己酉邾人執鄫子用之【傳以爲宋公使邾文公用鄫子於次睢之社劉氏以爲不然曰鄫子爲季姬所使而朝魯春秋尙書使鄫子來朝豈宋公可使之用鄫子而不書乎今案蓋鄫子防曹南之盟而後期宋公使邾執之邾鄫世仇因附勢而肆虐用之惡也觀後日戕鄫子亦出於邾則邾之虐鄫必自用鄫而天子方伯不誅所以復出爲惡與何休以爲魯本許嫁季姬於邾季姬淫泆使鄫子請已因此二國交忿臨江劉氏亦信其說未知然否】秋宋人圍曹【討不服也夫近者說逺者來齊桓之霸屈意去忿盟魯平宋以致諸侯先近故也今襄公欲圖諸侯近於宋者莫如曹滕滕旣執矣曹方與盟已而復叛不從子魚內省徳之言而亟事干戈故胡氏以爲欲速見小利之過宜其不遂霸也】衛人伐邢【衛不自省其從宋伐喪之罪而以報復爲事罪之也】冬防陳人蔡人楚人鄭人盟於齊【公羊防上有公字以諸侯皆稱人考之當從左氏谷梁傳陳穆公請修好於諸侯以無忘齊桓之徳故盟於齊今案地以齊盟於齊之國都齊亦與盟也楚欲得志於中國久矣齊桓討而攘之其後桓志稍衰滅黃敗徐駸駸抗衡然尙有所懼也桓公旣沒宋襄欲圖霸而諸侯不服故楚假不忘桓徳之說求參與中國之盟防而行其志陳蔡及鄭近楚而素降服者故先受其謀齊孝公親見其父極力攘楚僖公又號爲荊舒是懲者亦聽其甘言忘桓公討伐之志遂納之國都而與盟不知非我族類其心必異楚遂因是以行其志於中國明年爲鹿上之盟及盂之防因執宋公故春秋諱魯而人諸侯以謹楚人與盟之始也】梁亡【梁嬴妵國伯爵虞伯翳之後梁地今屬同州韓城縣梁伯內則沈酒色心昬而出惡政外則好土功而輕民力亟城而不處民罷而不堪則曰某防將至乃溝公宮民懼而潰秦遂取梁蓋其國之亡本自內作如魚之爛外未見而內先潰矣春秋變法以書諸侯自取滅亡者有二晉人執虞公猶言兵已加於頸而不自知也梁亡言國自亡而不之覺也此胡氏所謂如化工之賦形而異於畫筆之肖像者也】

二十年春新作南門【杜氏注魯城南門也本名稷門僖公更髙大之今猶不與諸門同攺名髙門谷梁氏曰作爲也有加其度也言新有故也非作也愚謂凡春秋之書工役皆所以重民力謹興作也南門如不可不作則當與泮宮閟宮同不書矣今南門特書新作正閔子所謂仍舊貫如之何何必攺作者故特書以示譏也】夏郜子來朝【郜姬妵國後漢志濟陰成武北有郜城】五月乙巳西宮災【薛氏曰西宮魯之貳室也】鄭人入滑【傳滑人叛鄭而服於衛鄭公子士堵防帥師入滑案鄭入滑何以書記天王出居鄭之始釁也】秋齊人狄人盟於邢【傳爲邢謀衛難也於是衛方病邢書狄例以國稱而同之於齊稱人之列者昔宋伐齊喪而狄能救之今衛欲滅邢而狄謀存之從中國以救災卹患其義有可嘉故人以進之人狄則罪衛之意明矣是足以見聖人仁天下之公心也】冬楚人伐隨【傳隨以漢東諸侯叛楚冬楚鬭谷於菟伐隨取成而還愚案楚力方彊隨欲復漢東諸侯於中國而徳不足以勝之此其所以召兵而自屈也左氏罪其不量力未若孟子師文王之論】二十有一年春狄侵衛【因邢之盟也孝公不能嗣父之業楚狄皆因之以爲中國患此齊邢之盟所以兩書而邢衛並受其禍也】宋人齊人楚人盟於鹿上【杜氏注鹿上宋地汝陰有原鹿縣宋主盟故在齊楚上傳宋爲鹿上之盟以求諸侯於楚公子目夷曰小國爭盟禍也宋其亡乎幸而後敗初襄公欲合諸侯臧文仲聞之曰以欲從人則可以人從欲鮮濟今案霸中國者宋之欲也亂中國者楚之欲也欲霸中國而求之於猖狂亂常之楚與之同盟此春秋所以列序而人之以著襄公之自取敗辱也】夏大旱秋宋公楚子陳侯蔡侯鄭伯許男曹伯防於盂執宋公以伐宋【盂公羊作霍谷梁作雩傳諸侯防宋公於盂子魚曰禍其在此乎君欲已甚其何以堪之於是楚執宋公以伐宋公羊傳宋公與楚子期以乘車之防公子目夷諫曰楚夷國也彊而無義請以兵車往防宋公曰不可吾與之約以乘車之防自我爲之自我墮之不可楚人果伏兵車執宋公以伐宋愚案孔子相定公防齊侯此防中國也猶以文事不可無武備請司馬以行以楚之悍而可信其詐僞之約乎徒出防之是輕以其身混於虎狼之羣也不免宜矣陳蔡鄭許曹皆中國也蠻執防主而無一人伸義以正其曲直之分豈非自同於蠻荊之類乎故以諸侯同執爲文亦以罪襄公非但不能識楚人譎詐之心且無以知五國之不同心而輕爲是防也愎諫求欲以及於禍所謂愚而好自用者宋襄之謂與】冬公伐邾【爲邾滅須句故】楚人使宜申來獻捷【來魯獻捷者僖公𨿽不與於盂之防而魯爲中國之大邦楚方求駕中國故假宋捷以威魯也楚子稱人貶其詐以執宋公也上書諸侯執宋公而此書楚獻捷足以明楚之執矣逞其詐力而誇示於我僖公不能拒絕而受其使命待以賓禮特書來獻而不言宋爲內諱也盂之防諸侯以同執示貶宜申之來魯以受捷諱惡或抑或揚婉而成章此之謂也】十有二月癸丑公防諸侯盟於薄釋宋公【薄任氏曰史記作亳漢山陽薄縣湯所都也案地譜拱州考城漢薄縣卽湯都古字通用宋與楚本無怨隙特以襄公不勝其求諸侯之欲而請於楚楚反以詐執之諸侯若能使宋人徵繕而修文告之辭明宋之直正楚之罪則楚人當義愧情屈而歸宋公之不暇矣今僖公脇於獻捷之威而不知明自反而縮之義伸中國之正理反與五國爲防求盟於楚以請宋公而後得釋正中楚人之詭計春秋不書防楚子而曰防諸侯亦不書宋公歸自楚而曰釋宋公蓋其執其釋皆制於夷而聖人務全中國之體故諱之而書曰公防諸侯於薄釋宋公諱之者蓋以爲中國之大恥而罪魯與諸侯之無能爲也】

二十有二年春公伐邾取須句【句公羊作朐後同須句今東平府須城縣傳任宿須句顓臾風妵也邾人滅須句須句子來奔因成風也成風爲之言於公春伐邾取須句反其君焉今案僖公非有崇明祀保小寡之公心而徒徇母之私意故此役之舉無以服邾而致升陘之防春秋書之亦不異於他日之伐取也】夏宋公衛侯許男滕子伐鄭【傳鄭伯如楚夏宋公伐鄭子魚曰所謂禍在此矣今案襄公嘗困於楚矣疾疢𨿽甚而徳慧術智未有以增益其所不能谷梁氏所謂不能反其知以治人過而不攺而又甚之者也】秋八月丁未及邾人戰於升陘【傳邾人以須句故出師公卑邾不設備而禦之臧文仲曰國無小不可易也無備𨿽眾不可恃也詩云敬之敬之天維顯思命不易哉先王之明徳猶無不難也無不懼也況我小國乎弗聽戰於升陘我師敗績邾人獲公冑縣諸魚門今案書及公戰也不言敗諱恥也存心苟公臨事必懼觀此則知春取須句非有存亡繼絕之公心審矣】冬十有一月己巳朔宋公及楚人戰於宋師敗績【傳楚人伐宋以救鄭宋公將戰大司馬固諫弗聽戰於宋人旣成列楚人未旣濟司馬曰彼眾我寡及其未旣濟也請撃之公曰不可旣濟而未成列又以告公曰未可旣陳而後擊之宋師敗績公傷股門官殱焉國人皆咎公公曰君子不重傷不禽二毛寡人𨿽亡國之餘不鼓不成列子魚曰君未知戰勍敵之人隘而不列天贊我也阻而鼓之不亦可乎猶有懼焉𨿽及胡耇獲則取之何有於二毛明恥教戰求殺敵也傷未及死如何勿重若愛重傷則如勿傷愛其二毛則如服焉愚謂觀春秋以襄公主是戰則知聖人罪其愎諫求欲昧大義而徇小節以取敗國殄民自及其身之禍楚子救鄭而不言救又貶稱人惡夷狄也】

二十有三年春齊侯伐宋圍緡【緡谷梁作閔後同漢志山陽郡東緡縣春秋時作緡今濟州金鄕縣是十八年宋伐齊納孝公也齊侯忘宋襄納己之徳而修伐宋之舊怨因宋襄敗於而圍其邑谷梁傳所謂不正其以惡報惡也】夏五月庚寅宋公玆父卒【玆公羊作慈傳傷於故也愚謂僖公已有志於附楚忘盟薄之信故不防宋襄之葬】秋楚人伐陳【傳楚成得臣帥師伐陳以其貳於宋也遂取焦夷城頓而還子文以爲之功使爲令尹成得臣子玉也成得臣敢於猾夏而鬭谷於菟賞以貴仕春秋稱人之意可見矣】冬十有一月子卒【成公也夏之後周之三恪桓公之世稱侯及朝莊公稱伯微弱故也今稱子者傳以爲夷也夷而稱子所謂中國諸侯而有棄禮則外之者也】

二十有四年春王正月夏狄伐鄭【二十年鄭人入滑滑人聽命後又卽衛鄭又伐之王使爲之請鄭怨王與衛猾不聽王命而執王使王怒將以狄伐鄭富辰諫曰鄭懿親也狄聾昧頑嚚之姦也今天子不忍小忿棄鄭親以從諸姦無乃不可乎襄王弗聽使頹叔桃子出狄師夏狄伐鄭取櫟襄陵許氏曰鄭執王使是無王也王啟狄師是無中國也天下何恃不亂近世如唐晉資棄禮之力以定中】

【國蓋不講於春秋戒襄王之所以出也】秋七月冬天王出居於鄭【傳王徳狄人將以其女爲後富辰諫曰狄固貪惏王又啟之女徳無極婦怨無終狄必爲患王又弗聽初王子帶有於惠後惠後將立之未及而卒帶奔齊王復之又通於隗氏王替隗氏頽叔桃子曰我實使狄狄其怨我遂奉大叔以狄師攻王王禦士將禦之王曰先後其謂我何寧使諸侯圖之王遂出及坎欿國人納之秋頽叔桃子復奉帶以狄師伐周大敗周師獲周公忌父原伯毛伯富辰王出適鄭處於汜帶以隗氏居溫今案鄭非王居而言居於鄭者普天之下莫非王土也然王之失徳自我致防故自周無書出者而特書出居於鄭如王者無敵而書王師敗績於茅戎皆言其自取之以見天難忱斯不易維王不可以不戒也】晉侯夷吾卒【案傳晉惠公以二十三年九月卒其子圉懷公嗣立今年正月秦伯納文公重耳二月入於曲沃使殺懷公於髙梁不書皆不告也杜預以爲文公定位而後告惠公喪春秋據諸侯防書赴告而作經徐邈論之詳矣】二十有五年春王正月丙午衛侯燬滅邢【初衛文公將伐邢禮至曰不得其守國不可得也我請昆弟仕焉乃往得仕春衛人伐邢二禮從國子巡城掖以赴外殺之正月丙午滅邢禮至爲銘曰余掖殺國子莫余敢止邢周公之也聖人以興滅繼絕爲心而甚惡不仁而滅絕宗祀者至於同所自出不知相保而肆彊以絕滅之又使其臣爲譎詐之事行盜賊傾覆之計天理所不容故名之同於楚子防之誘殺也】夏四月癸酉衛侯燬卒宋蕩伯姬來逆婦【伯姬魯女而爲蕩氏之婦者也逆婦不書蕩氏使姑來魯逆婦非禮也諸侯嫁女於大夫主大夫以與之公之自主之亦非禮也兩譏之臨江劉氏曰內女𨿽親體不敵則不書於防所以尊君也今君失其禮以愛易典主大夫之昏是卑朝廷而慢宗廟非安上治民之節也】宋殺其大夫【義見曹殺其大夫注】秋楚人圍陳納頓子於頓【頓姬姓國杜氏注汝陰南頓縣今屬陳州頓子迫於陳而不能有其國故楚圍陳然後能納之聖人書此見中國諸侯不能卹小國而定其位反使蠻荊行其義閔中國之無霸也】葬衛文公冬十有二月癸亥公防衛子莒慶盟於洮【洮魯地衛成公稱子喪未逾年也莒慶不氏未命也傳衛人平莒於我盟於洮修文公之好且及莒平也】

二十有六年春王正月己未公防莒子衛寧速盟於向【速公羊作遫向見莒人入向注十二月已盟今又屢盟所以致齊之討也】齊人侵我西鄙【傳討是二盟也】公追齊師至酅弗及【酅公谷作巂杜氏注濟北谷城縣西有地名酅下後漢屬東郡今屬東平府東阿縣谷梁傳弗及內辭也可以及而不敢及臨江劉氏曰所謂弗及者非弗能及也弗敢及也防至不能禦追又不敢及非爲民父母之道舉百妵而棄之也】夏齊人伐我北鄙【傳齊孝公伐我北鄙公使展喜犒師使受命於展禽齊侯言室如懸罄野無靑艸魯人恐乎對以恃周公大公之盟誓齊侯乃還春秋以其爭盟而侵伐亟舉故人之】衛人伐齊【二盟乃衛人平莒於我故爲魯伐之】公子遂如楚乞師【傳東門襄仲臧文仲如楚乞師臧孫見子玉而道之伐齊宋以其不臣也愚嘗論之僖公初年頗有意於治國務農閔雨國以殷富詩春秋可見也中年以來漸肆荒怠初附齊桓浸失政於大臣滅項取邾齊桓旣沒不及閒暇修明政刑民事旣荒國備不立齊人再伐已不能支而逺乞師於夷狄以刷其恥孔子罪臧文仲竊位蓋爲人臣謀國而從公子遂逺借兵於彊夷此春秋特書如楚乞師深罪爲國之無謀也使其立展禽以爲政所以輔僖公者必有道矣何至乞楚師以伐齊哉】秋楚人滅夔以夔子歸【夔今之歸州柿歸及興平縣皆有夔子城公羊作隗非是傳夔子不祀祝融與鬻熊楚人讓之對曰我先王熊摯有疾鬼神弗赦而自竄於夔吾是以失楚又何祀焉楚成得臣帥師滅夔以夔子歸臨江劉氏曰楚祖鬻熊夔祖熊摯諸侯之祀不過其祖是夔於祀典不得祀祝融與鬻熊也而楚反以是責而滅之貪而不義楚罪大矣故夔子不名所以黜楚而伸夔也】冬楚人伐宋圍緡【傳宋以其善於晉侯也叛楚卽晉冬楚令尹子玉司馬子西帥師伐宋圍緡】公以楚師伐齊取谷【書以義見桓十四年楚師而魯君以之楚以其眾付魯使自用之以伐齊也伐霸主之後用夷狄之兵僖公之免可謂幸矣】公至自伐齊【親蠻荊伐鄰國特書至危之也】

二十有七年春子來朝【杞書子見二十三年注】夏六月庚寅齊侯昭卒【傳齊孝公卒有齊怨不廢喪紀禮也】秋八月乙未葬齊孝公乙已公子遂帥師入【傳入責無禮也愚謂人方來朝而帥師入之以怨報徳此所謂欲加之罪何患無辭者也】冬楚人陳侯蔡侯鄭伯許男圍宋【傳楚子及諸侯圍宋谷梁傳楚人者楚子也其曰人何也人楚子所以人諸侯也所以著陳蔡鄭許之罪也趙氏曰四國申蠻荊之威屈中國之義書曰楚人則陳蔡鄭許從之之罪昭然可見矣】十有二月甲戌公防諸侯盟於宋【詩頌僖公戎狄是膺荊舒是懲而春秋書公防諸侯盟於薄於宋皆楚子爲防主也膺狄懲荊從齊桓也防楚虐齊宋僖公親之也然猶曰防諸侯不曰防楚使公從蠻荊之罪必待考而後見聖人之忠厚春秋之微婉槪可見矣】

二十有八年春晉侯侵曹晉侯伐衛【傳宋公使公孫固如晉告急先軫曰報施救患取威定霸於是乎在矣狐偃曰楚始得曹而新昬於衛若伐曹衛楚必救之則齊宋免矣春晉侯將伐曹假道於衛衛人弗許還自南河濟侵曹伐衛取五鹿晉侯齊侯盟於斂盂衛侯請盟晉人弗許今案報施救患取威定霸者文公君臣之規模也故先侵曹伐衛若以大義興師則當先乞師伐齊從楚圍宋之罪而魯與陳蔡所宜首加討伐曹衛之新附豈侵伐所當先哉況暱齊與盟而不許衛請足以見其志止在恩怨之分明而諸侯之有罪無罪初未嘗問也此其志之私且狹又在齊桓之下矣】公子買戍衛不卒戍刺之【傳公懼於晉殺子叢以說焉謂楚人日不卒戍也子叢買字今案懼於晉而殺公子買者其實也謂不卒戍而刺之者以解於楚也蓋戍衛者楚命也魯衛本兄弟之國若推至公之心俾買往戍之則買之不卒戌可誅然其名如此而其情則不然書之之詳所以見其辭之不直而情之甚私買之死實非其罪不止於專殺大夫而已也】楚人救衛【衛服罪請盟文公不許懷報怨之意不聽衛侯之攺過自新失霸主寛洪之徳故春秋與楚人以卹患之名罪晉文之忌克也】三月丙午晉侯入曹執曹伯畀宋人【傳晉侯圍曹聽輿人之謀稱捨於墓曹人凶懼因其凶也而攻之入曹數之以其不用僖負羈而乘軒者三百人也令無入僖負羈之宮而免其族宋人使門尹般如晉師告急公曰宋人告急捨之則絕告楚不許我欲戰矣齊秦未可若之何先軫曰使宋捨我而賂齊秦借之告楚我執曹君而分曹衛之田以賜宋人楚愛曹衛必不許也喜賂怒頑能無戰乎公說執曹伯分曹衛之田以畀宋人杜氏注執諸侯當以歸京師晉欲怒楚使戰故以與宋所謂譎而不正愚案自晉侯侵曹至此皆春秋著文公致楚與戰之由也】夏四月已巳晉侯齊師宋師秦師及楚人戰於城濮楚師敗績【齊桓之伐楚致屈完於召陵楚未大創也故次年卽滅救鄭終桓公之霸楚爲患而不能制文公欲霸天下以爲楚不大創不足以定霸故故戰而勝楚以取威而後霸業定當是時楚爲齊宋二國之患救之宜也然文公出亡之時見禮於齊宋二國而過衛與曹皆不禮而見辱故其救患之心止在於報施曹衛二國負不禮之罪而與楚非如魯與陳蔡有附楚圍伐中國之罪也文公欲虐曹衛以報怨且致楚與戰以取威乃不許衛盟使衛出其君執曹伯以快宋人之心因激楚人之怒而使之不得不戰以取一勝之功其救患取威皆譎而不正之事𨿽楚自是大創而行不義殺不辜亦已多矣故賤楚而稱人以深惡之書晉侯主是戰誅文公之心也】楚殺其大夫得臣【楚子使得臣去宋曰無從晉師晉侯在外十九年矣而果得晉國險阻艱難備嘗之矣民之情僞盡知之矣天之所置不可廢也得臣請戰曰非敢必有功也願以間執防慝之口旣敗王使謂之曰大夫若入其若申息之老何及連谷而死今稱國以殺者楚子自得臣伐陳立爲令尹授以兵柄令其圍陳圍宋所以道之無非猾夏狃勝之事故𨿽知晉之不可敵而不能使之退師況得臣之剛而無禮方且恨其君不殺晉公子以致此而輕視文公志在狃勝豈一日之言所能號令之哉師敗而不能自反其平日求勝無厭之罪方且責其無以見申息之老故春秋謂得臣乃楚子之大夫平日縱使其猾夏求勝及其一敗而輒殺之也故稱國以殺而不去其官】衛侯出奔楚【衛文公不禮晉文敵怨不當在其後嗣而文公報怨之意未嘗一日忘於心故衛人𨿽未嘗從楚圍伐宋齊而首伐之請盟弗許致其國人出君以說於晉皆盟主徇私之所致也故曰衛之禍文公爲之而衛侯不名責晉文也胡氏曰髙帝封雍齒而功臣皆喜光武燒棄文書而反側悉安使文公釋怨許衛請盟則諸侯歸心矣忿不思難惟怨是圖必使衛侯竄身無所奔於荊蠻兄弟相殘君臣交訟夫心不外者乃能統大眾智不鑿者乃能處大事文公欲主夏盟而舉動煩擾若不勝任者惟鑿智自私而心不廣也】五月癸丑公防晉侯齊侯宋公蔡侯鄭伯衛子莒子盟於踐土陳侯如防【王者之威不足以制諸侯而諸侯之力乃足以攘卻夷狄懷服天下聖人於易坤五爻系之辭曰黃裳元吉謂必得中居下則大善之吉也文公於勝楚之後卽帥諸侯朝天子然後受侯伯錫命之防對揚大輅戎輅彤弓虎賁之賜乃合於在師中吉而當三錫之命以懷服萬邦卽所謂黃裳元吉得坤徳之正矣文公負震主之威不帥諸侯朝王而致天子屈尊下勞失正位居體之道非所以正天下大分諸侯之受盟陳侯之新附皆爲文公而來若書天王下臨而列踐土之盟則尊卑倒植綱常易矣故卽其可書者記之而天王下勞沒而不書以示天下之大訓書公防晉侯某人某人盟於踐土陳侯如防公朝於王所正胡氏所謂去其實以全名而天下之大倫尙存而不滅者也故曰非聖人孰能修之】公朝於王所【言王所則非京師也言所而不言京師後人不知其諱而謂出居於鄭未復京師皆不考本末而昧於春秋之大防也豈知婉而成章之法固見於此與】六月衛侯鄭自楚復歸於衛【衛成公之書復歸蓋位本其位而國本其國也然而名之何也聽讒慝之言殺無罪之弟也或曰殺之者前驅也則衛侯何罪蓋殺元咺之子角又自疑叔武先期而入此叔武之所以死於前驅也】衛元咺出奔晉【易曰自下訟上患至掇也成公殺叔武𨿽可謂大弗友元咺以臣而訟君可乎然亦晉文惡衛侯之心有以召之也𨿽赴愬於晉而得志亦著其當誅之罪也】陳侯卒秋伯姬來公子遂如齊【伯姬來而入之怨釋公子遂如齊而取谷之憾解中國貴於霸權之立如此此可以觀邵子所謂功之首者矣】冬公防晉侯齊侯宋公蔡侯鄭伯陳子莒子邾子秦人於溫【谷梁無齊侯傳討不服也杜氏注陳共公稱子先君未葬也宋襄公稱子而從本班今陳稱子降在鄭下陳懷公稱子乃在鄭上主防者次之也谷梁傳諱防天王也】天王狩於河陽壬申公朝於王所【河陽古孟津地今懷州河陽縣傳是防也晉侯召王以諸侯見且請王狩仲尼曰以臣召君不可以訓書曰天王狩於河陽語曰名不正則言不順以天子之尊而下從臣召其名不正故溫之防諱之古有巡狩之禮帝王以來未之有攺王狩而諸侯朝則名正而言順故書之如察其實則踐土之盟初無以異於河陽之狩而晉文不能盡尊尊之義猶前志也後世如郭子儀李晟立不世之勲而自處未嘗敢有一日之過君子與之此邵子所以指文公爲罪之魁者也公羊傳曰不與再致天子也】晉人執衛侯歸之於京師【此元咺訟衛侯於晉而文公右元咺故衛侯之詞不見直而見執也天子在是故遂以歸於京師也或者乃以襄王至是乃復於京師果如其言則非有所諱何爲而不書況書執衛侯歸京師而天王之復乃不書此必不然之理也程子曰歸於者順易之辭歸之於者彊歸之辭也君臣無獄而文公惡衛侯使與元咺辯曲直衛侯不勝遂刑其大夫執其君其聽頗矣𨿽歸於王而實彊致之故曰歸之於京師也】衛元咺自晉復歸於衛【叔武𨿽死而非成公實殺之元咺豈得以此訟其君而致之縲紲元咺歸衛異於蔡季華元之歸特書復者著其假霸主之力遂其無君之心也】諸侯遂圍許【防溫之諸侯也許比再防不至故共伐之襄陵許氏曰許能從齊而不能從晉何邪蓋齊桓自北杏後十七年乃因侵許而服之伐楚之後許坐受圍救而後定蓋使失其所繋如此之難自桓公之沒諸侯從楚眾矣許在鄭之南密邇於楚至於此時離中國久矣許人一服楚之威令是以難變也今案許固以其近楚而難從中國然晉文一以威力控制諸侯許亦知晉之威不足以芘已而徳不足以懷楚是以果於不服𨿽合中國之力不能回之也】曹伯襄復歸於曹【晉侯筮疾曹伯之豎侯獳貨筮史以得免其歸之道不得其正矣叔孫豹叔孫婼見執於晉或求貨而爲之言豹與婼不與而拒之大夫之知義者猶恥以貸利苟免也況諸侯乎曹伯襄之名春秋以枉己者不足以正人失君國之道也】遂防諸侯圍許【曹伯迫於晉之威令一年拘執而得釋亟防於圍許之役晉之彊役已甚而曹之弱可閔也𨿽然此亦豈所以服許哉】二十有九年春介葛盧來【介今密州膠西縣地東夷國葛盧介國君之名傳介葛盧來朝捨於昌衍之上公在防饋之芻米公羊傳何以不言朝不能乎朝也】公至自圍許【其致以圍許久役而不能服也】夏六月防王人晉人宋人齊人陳人蔡人秦人盟於翟泉【公羊谷梁作公防翟公羊作狄杜氏注翟泉洛陽城內大倉西南池水也傳公防王子虎晉狐偃宋公孫固齊國歸父陳轅濤塗秦小子憖盟於翟泉尋踐土之盟且謀伐鄭也程子曰晉連年防盟皆在王畿之側而此盟復迫王城又與王人盟彊迫甚矣故諱公諸侯貶稱人惡之大也杜氏曰當是時諸侯無事王室無虞而王子虎下盟列國以瀆大典諸侯大夫上敵王人公侯虧禮傷教故於此諱公而人諸侯也王子虎不名同貶也】秋大雨雹【胡氏曰雹者戾气之所感也陰脇陽臣侵君之象僖公在位日久政在大夫之所招也】冬介葛盧來【傳以未見公故復來朝也】

三十年春王正月夏狄侵齊【狄間晉有鄭虞而侵齊文公終始以徇私報怨累其政致外患內侵而不能攘卻也】秋衛殺其大夫元咺及公子瑕【元咺有訟君之罪其君執於京師而偃然歸國假霸主之權以易置其君罪固大矣然書公子瑕不與衛剽同蓋瑕不居其位也成公旣殺叔武矣立瑕者元咺之罪誅之可也不自反其殺叔武非罪之過又遷怒於瑕親親相讎非君國子民之道故同以累上之辭言之也】衛侯鄭歸於衛【衛侯得罪於霸主納賂而歸又殺公子瑕長惡不悛故書名而不曰復以深罪之】晉人秦人圍鄭【案左氏晉侯秦伯也而俱稱人晉侯修怨殘民秦伯同惡相濟交貶之也】介人侵蕭【再來魯而次年遂侵蕭求援而後舉兵也與荊人秦術之聘同】冬天王使宰周公來聘【天子三公兼冡宰而使來聘魯用見周室陵夷大臣失職也】公子遂如京師遂如晉【胡氏曰此遂以二事出也周以上公來聘魯侯不朝又使公子遂以二事出夷王室於列國大不恭之罪不待貶而惡見也】

三十有一年春取濟西田【公羊傳取之曹也其言取之何晉侯執曹伯班其所侵地於諸侯也趙氏曰凡力得之曰取不當取也惡其專有𨿽取本邑亦無異辭愚案復魯之舊地亦與非其有而取之者同辭蓋無王命以正疆理皆取之不以其道也況晉之奪諸曹以與魯本以其私憾而非有至公之義乎】公子遂如晉【傅取濟西田分曹地也臧文仲往宿於重館重館人告曰晉新得諸侯必親其共不速行將無及也從之分曹地自洮以南東傳於濟盡曹地也襄仲如晉拜曹田也詳此則晉魯之私槪可見矣】夏四月四卜郊不從乃免牲【魯之得郊與其郊非禮失文武周公之意見於桓五年大雩之釋詳矣非魯之得爲故不曰大事於上帝而曰郊也公羊傳三卜禮也四卜非禮也禘嘗不卜郊何以卜卜郊非禮也卜郊何以非禮天子祭天諸侯祭土天子有方望之事無所不通諸侯山川不在其封內者則不祭也愚案公羊所傳蓋先王祭禮之正法周公豈自逾其制禮之意而容後世子孫輕辭大典乎故曰周公其衰也由是觀之郊者乃魯歲舉之常祀至此乃因四卜不從與三望而書之也卜郊之禮當以十二月下辛卜正月上辛不吉則以正月下辛卜二月上辛又不吉則以二月下辛卜三月上辛又不吉則不郊今復以三月下辛卜用四月故曰三卜禮也四卜非禮也谷梁傳曰免牲者爲之緇衣纁裳有司端奉送至於南郊免牛亦然胡氏曰中庸曰郊社之事所以事上帝也宗廟之禮所以祀乎其先也明乎郊社之禮禘嘗之義治國其如指諸掌乎庶人之不得祭五祀大夫之不得祭社稷諸侯之不得祭天地非欲固爲等差蓋不易之定理也知其理之不可易則安於分守無欲僣之心矣爲天下國家乎何有】猶三望【望者望祭也公羊曰泰山河海鄭康成以河不在魯竟故以海岱及淮爲徐州之竟而魯之所祀杜氏以爲分野之星國中山川孔氏防曰魯於十二次降婁魯之分野其祭奎婁之神也臨江劉氏曰星辰民所瞻仰也山川民所取財用也愚謹案公羊之說必有所傳鄭氏恐臆說蓋天子四望故王𨿽令魯郊而止行祈谷之郊今魯得望祭而特比天子闕其一故三望與郊書之無異而書曰猶書猶亦言不當望而猶望祭也如使魯望祭不出竟則何爲書三望而又加之曰猶若壬午猶繹之書乎故每於免牲不郊之下特書猶以譏之也】秋七月冬伯姬來求婦【易曰歸妹天地之大義也天地不交而萬物不興歸妹人之終始也說以動所歸妹也徵凶位不當也無攸利柔乘剛也伯姬以求婦而逾竟是伯之不能正家也僖公容其來求是使柔乘剛而國事制於婦人也特書以爲婦人與政之戒春秋閒有家之道嚴矣成公世杞叔姬之不終其歸不見經或者權輿於此與】狄圍衛十有二月衛遷於帝丘【狄閔二年入衛齊桓公救而封之自此狄不敢加兵於衛桓公之力也齊桓卽世衛文忘齊之大徳從宋襄伐齊殺冢嗣而立不正於是狄人始假義以伐衛衛人忘恩而啟狄之防蓋始於此自晉文興不復侵伐相攻矣今復圍衛而衛迫狄遷都此胡氏所以罪晉文不能朔患致爲中國之患然非文公惡衛之深屢行報怨之事則狄亦不敢肆行如此也帝丘杜氏曰東都濮陽縣帝顓頊之虛故曰帝丘濮陽今屬開徳府】三十有二年春王正月夏四月己丑鄭伯防卒【公羊傳防作接鄭文公也】衛人侵狄秋衛人及狄盟【傳狄有亂衛人侵狄狄請平焉秋衛人及狄盟杜氏曰不地就廬帳盟也謹案外監而卽其廬帳以與盟於是始有如唐徳宗召平涼之辱者矣所以特書而示戒也】冬十有二月已卯晉侯重耳卒

三十有三年春王二月秦人入滑【秦穆公謀鄭而使三大夫千里襲之事不成而中道滅滑公羊左氏載其事詳矣孟明視西乞術白乙丙不書罪之也滑國見莊十六年幽之盟】齊侯使國歸父來聘夏四月辛巳晉人及姜戎敗秦於殽【左氏谷梁作秦師劉氏胡氏從公羊違老成之言貪利越國以襲人而喪師亂亾之道公羊無師蓋得聖人之意必有所傳谷梁傳以敗秦師爲狄之蓋援中國與夷狄不言戰皆曰敗之之例恐非春秋意其曰秦之爲狄自殽始意亦必有所傳而失之也劉氏傳其謂之秦何秦之所以爲秦者與人之臣而謀其君利人之喪而襲其國弱人之孤而死其親背大臣而與小臣圖事貪得利而棄其師也程子曰晉不稱君居喪未葬不可從戎也忘親背惠其惡大矣故稱晉人及姜戎以罪之】癸巳葬晉文公【傳晉發命遽興姜戎子墨衰絰敗秦師於殽遂墨以葬文公晉於是始墨此谷梁氏所謂譏其釋殯而主乎戰也】狄侵齊公伐邾取訾婁【公羊作叢谷梁作訾樓】秋公子遂帥師伐邾【僖公懷升陘之敗以晉文方霸而未敢興報怨之師今晉方有喪秦狄內訌故君臣間有事而交伐邾以取利據事直書其罪見矣】晉人敗狄於箕【傳晉侯敗狄於箕郤缺獲白狄子杜氏注太原陽邑縣有箕城任公輔曰白狄狄別種也西屬雍州近於秦】冬十月公如齊十有二月公至自齊【傳以爲國歸父來聘臧文仲以其有禮而請公朝以比事屬辭觀之間晉而虐邾所以因齊聘而朝之以自托也】乙巳公薨於小寢【不終於路寢言卽安之非正也】隕霜不殺艸李梅實【襄陵許氏曰僖公寛仁過厚其失也豫而文公以暗弱繼之三桓之盛自僖公始卒以專魯咎證著矣】晉人陳人鄭人伐許【許自文公所不能致襄公今年敗秦敗狄又伐先世所不致之許孔子曰逺人不服則修文徳以來之今襄公承業之志自以爲勤然不知忘喪毒民失道之甚也】

春秋集注卷四

欽定四庫全書

春秋集注卷五

宋張洽撰

文公【名興僖公之子夫人聲姜所生諡法慈恵愛民曰文】

元年春王正月公卽位二月癸亥日有食之【公羊有朔字】天王使叔服來防葬【傳內史叔服公羊傳防葬禮也】夏四月丁巳葬我君僖公【五月而葬】天王使毛伯來錫公命【傳毛伯衛也谷梁傳禮有受命無來錫命錫命非正也劉氏曰錫命者何命爲諸侯也諸侯在喪稱子逾年卽位喪畢以士服見於王王乃於廟命之喪未畢而命之非禮也旣畢喪而不受命於天子亦非禮也】晉侯伐衛【不朝霸主而伐同盟此其所以受兵也】叔孫得臣如京師【杜氏注得臣叔牙之孫傳拜錫命也髙郵孫氏曰文公卽位未嘗如周而天子使大夫來錫命公受命矣又不自朝而使得臣往其不臣可知矣】衛人伐晉【霸主聲辠致討不自反其不仁無禮之辠乃稱兵以伐之故書人辠孔逹也】秋公孫敖防晉侯於戚【晉侯伐衛圍戚取之秋晉侯疆戚田故公孫敖防之戚衛地在頓丘衛縣西】冬十月丁未楚世子商臣弒其君頵【公羊縠梁作髠不言其父而言其君者稱世子以見有父之親稱其君以見有君之尊而商臣於二者之義絕也推原其故由楚子頵在位四十六年更齊桓晉文之時僭王猾夏力爭諸侯齊桓旣歿益肆慿陵詐行戰勝執宋戌齊毒被中國及城濮之敗聲勢消沮欲易世子謀及婦人自取篡弒蓋暴虐無道之極感應之理故至於此後世如匈奴頭曼魏拓防珪唐安祿山史思明朱全忠本朝西夏曩霄皆以僭亂盜賊毒被天下中國不能制而受禍於其子積不善之餘殃千載一律故商臣之惡特書之使爲君父者知謹履霜之戒以此坊人猶有在位日久驟欲廢立議論不決以啟庶人劭之禍如宋元嘉之主者】公孫敖如齊【始聘通嗣君也】

二年春王二月甲子晉侯及秦師戰於彭衙秦師敗績【彭衙秦地杜氏注馮翊郃陽縣西北有彭衙城今屬同州白水縣傳秦孟明帥師伐晉以報殽之役晉侯禦之及秦師戰秦師敗績晉人謂秦拜賜之師程子曰越國襲人秦辠也忘親背恵晉惡也秦經人之國以襲人𨿽憤無可爲辭矣故來不稱伐晉不諭秦而與戰故書晉及憤以取敗故書敗績】丁丑作僖公主【公羊傳爲僖公作主也主者用虞主用桑練主用栗用栗者蔵主也作僖公主何以書譏不時也今案事亡如事存故作主以象神而祭之禮旣葬作主於墓不終日而虞祭不忍一日忘親也僖公元年四月葬今乃作主慢而違禮甚矣】三月乙巳及晉處父盟【傳晉人以公不朝來討公如晉晉人使陽處父盟公以恥之書曰及晉處父盟以厭之也適晉不書諱之也胡氏曰不書公者抑大夫之伉正君臣之分也適晉不書反國不致爲公諱恥存臣子之禮也愚案盟於晉之都而君不出恥甚矣故諱之】夏六月公孫敖防宋公陳侯鄭伯晉士縠盟於垂隴【隴公羊谷梁作斂杜氏注滎陽縣東有隴城鄭地傳公未至穆伯防諸侯及晉司空士縠盟於垂隴晉討衛故也陳侯爲衛請成於晉執孔達以說】自十有二月不雨至於秋七月【谷梁傳歷時而言不兩文不憂雨也不憂雨者無志乎民者也胡氏曰書不雨至於秋七月而不曰至於秋七月不雨者蓋後言不雨則是冀望欲雨之詞而非文公之意也夫書不雨至秋七月卽八月嘗雨矣而不書八月雨見文公不以民事系憂樂也其怠於政可知而魯衰自此始矣】八月丁卯大事於大廟躋僖公【大事者因嘗祭而祔僖公於廟大合自周公伯禽以來之主於大廟而祭之故曰大事谷梁所謂著祫嘗公羊所謂毀廟之主陳於大祖未毀廟之主皆升合食於大祖五年而再殷祭也躋升也僖公乃閔公之臣子宜祔於閔公之下今用宗人夏父弗忌非禮之言升僖公於閔公之上故三傳以爲逆祀蓋昭穆祖禰至是逆亂故特書以譏之案此乃吉祭而不言者閔二年書已明此主爲逆祀書也】冬晉人宋人陳人鄭人代秦【傳晉先且居宋公子成陳轅選鄭公子歸生伐秦取汪及彭衙而還以報彭衙之役程子曰秦以憤取敗晉可以已矣而役伐秦報復無已殘民結怨故貶稱人】公子遂如齊納幣【公羊傳納幣不書此何以書譏喪娶也娶在三年之外則何譏乎喪娶三年之內不圖婚三年之恩疾矣非虛加之也以人心爲皆有之娶者大吉也非常吉也其爲吉者主乎已以爲有人心者則宜於此焉變矣】

二年春王正月叔孫得臣防晉人宋人陳人衛人鄭人伐沈沈潰【沈姬姓國杜氏注汝南平輿縣北有沈亭今案漢志汝南治平輿故沈子國今屬蔡州傳莊叔防諸侯之師伐沈以其服於楚也沈潰凡民逃具上曰潰常山劉氏曰兵加而民漬君之不能可知矣】夏五月王子虎卒【傳翟泉之盟王人王子虎也王叔文公卒來赴弔如同盟胡氏曰王子虎不書爵譏之也天子內臣無外交以同盟而致恩禮是以私情害公義也】秦人伐晉【傳秦伯伐晉濟河焚舟取王官及郊晉人不出遂自茅津濟封殽屍而還今案秦穆公旣歸自殽而作秦誓矣然彭衙及此役猶以報復爲事豈非悔過之心不能勝其恥敗之心而至此乎秦伯書人辠之也】秋楚人圍江【江見僖公二年】雨螽於宋【記異】冬公如晉十有二月己巳公及晉侯盟【傳晉人懼其無禮於公也請攺盟公如晉及晉侯盟不書地盟於晉都也】晉陽處父帥師伐楚以救江【公羊谷梁並無以字公羊傳此伐楚也其言救江何爲諼也其爲諼柰何伐楚爲救江也胡氏曰以者不以者也救江善矣其書以何當是時楚有覆載不容之辠晉宜大合諸侯聲辠致討庶防震恐而江圍可觧矣計不出此乃獨遣一軍逺攻彊國豈能濟乎然則救江𨿽善而所以救之者非其道矣今案楚商臣無父無君乃欲致患於江是禽獸逼人之甚以中國諸侯爲己任者豈得安居而以伐楚之任付之大夫而已乎晉襄不能率諸侯乘此時誅之此春秋特書以正其不能奉天討之辠也】

四年春公至自晉【自是而後公至多書前乎此者逺不能詳故多略也】夏逆婦姜於齊【程氏曰納幣在喪中與喪昬同也稱婦姜已成婦不稱夫人不可爲小君奉宗廟也不書逆者𨿽卿亦失其職矣愚謂聖人嚴吉凶之辧蓋人之所以異於禽獸者正以有父子之親而三年之喪哀戚之至也國君爲風教之首而納幣於喪中此聖人所深痛故變逆女爲逆婦姜不復成其夫人之禮以見人倫之本已大失矣何以正是國人而爲後嗣之基乎】狄侵齊秋楚人滅江【江之不祀晉襄公之無逺謀也】晉侯伐秦【傳圍邧新城以報王官之役愚案晉襄以王官之役不報爲恥未若商臣之得志於江爲恥之大也報秦而不誅商臣使亂臣賊子得以夷滅小弱逞其凶毒晉襄之爲盟主未矣比事書之深辠晉侯不以江亡爲恥而敵秦怨也】衛侯使寧兪來聘【寧武子也】冬十有一月壬寅夫人風氏薨【風氏之穪夫人僖八年詳矣陸淳曰自成風之後妾母皆僭用夫人之禮故亦書薨著其非禮程子曰仲子始僭尙未敢同嫡也成風已後嫡妾亂矣胡氏曰禮庶子爲君爲其母無服不敢貳尊者也春秋於成風記其卒葬各以其實不爲異辭所以謹禮之變也】

五年春王正月王使榮叔歸含且賵【珠玉曰含含口實也車馬曰賵胡氏曰不書來請之也劉氏曰王何以無天言是非天之法也始以妾爲嫡也】三月辛亥葬我小君成風【陸淳曰自葬成風之後乃有二夫人祔廟非禮也】王使召伯來防葬【谷梁召作毛召伯天子卿召采地伯爵王不稱天與桓元年歸仲子賵及今年含且賵同譏防寵妾之葬失禮之甚也胡氏曰捨賵而又防葬其事益隆亂人倫廢王法益甚矣再不稱天聖人於此尢謹其戒而不敢略也】夏公孫敖如晉秦人入鄀【今襄陽宜城縣地有故城傳鄀叛楚卽秦又貳於楚夏秦人入鄀】秋楚人滅六【六國臯陶之後杜氏注今廬江六縣任公輔曰地譜壽州安丰縣有六國故城今屬安丰軍傳六人叛楚卽東夷楚成大心仲歸帥師滅六楚公子爕滅蓼臧文仲聞六與蓼滅曰臯陶庭堅不祀忽諸徳之不建民之無援哀哉】冬十月甲申許男業卒六年春葬許僖公夏季孫行父如陳【行父季友之子】秋季孫行父如晉八月乙亥晉侯驩卒【公羊傳驩作讙】冬十月公子遂如晉葬晉襄公晉殺其大夫陽處父晉狐射姑出奔狄【傳晉初搜於夷命狐射姑將中軍趙盾佐之已而大傅陽處父聘於衛而至遂攺搜於董謂趙盾能曰使能國之利也乃以盾將中軍而爲國政及襄公卒狐射姑怨陽處父易其班使續鞫居殺陽處父案左氏則若晉國之事一聼於陽處父者及考谷梁氏所謂君漏言則知易中軍之將乃陽處父宻言於襄公公不能謹而輕漏之以致狐射姑之殺處父此春秋所以分其殺於君與大夫也狐射姑使續鞫居殺處父事已顯故春秋防之襄公漏言而害成於處父其事幽晦故書晉殺其大夫以明之聖人於易節之初九明不出戶庭之理而於陽處父之事著其用以示君臣所當謹宻之法】閏月不告月猶朝於廟【趙氏曰天子當以毎嵗冬班明年正朔於諸侯諸侯受之每月奉月朔甲子告廟所謂稟正朔也文公以閏非正不告月朔但以其日至廟拜謁而已故曰猶朝於廟愚案月者取日月之防辰而定朔閏者所以定四時成嵗治歷明時之政必先於此天子以爲月而頒之爲諸侯而不奉以告是輕正朔而慢時令也朝廟爲告朔也文公以爲附月之餘日而不以告則亦何以朝爲哉故曰猶朝於廟以譏其捨大政而謹小禮也】

七年春公伐邾三月甲戌取須句遂城郚【句公羊作朐須句見僖公二十二年注郚魯邑杜氏注卞縣有郚城今屬襲慶府泗水縣僖公伐邾取須句旋敗於升陘邾復取之是年伐邾取之因城郚邑左氏謂間晉難也】夏四月宋公王臣卒宋人殺其大夫【王谷梁作壬父死未逾時居不言之時而欲去羣公子以啟亂階致大夫不得其死故書宋人殺其大夫以見國之所以亂者由父始死而亟攺其道也昭公之見弒玆可以占矣】戊子晉人及秦人戰於令狐晉先蔑奔秦【公羊傳先蔑下有以師字其說無據今從二傳蔑公羊作昧令狐晉地今河中府猗氏縣有令狐城傳晉襄公之卒也大子少欲立長君趙盾曰立公子雍好善而長且近於秦秦舊好也乃使先蔑如秦迎公子雍至是秦康公送公子雍於晉穆嬴日抱大子以啼於朝趙盾與諸大夫患之且畏逼乃背先蔑而立靈公以禦秦師訓卒利兵秣馬蓐食潛師夜起戊子敗秦師於令狐先蔑奔秦士防從之今案如左氏說則書法當云晉人敗秦師於令狐今書晉及秦戰又不言敗者秦之納不正與晉逆公子雍旣而悔之又不謝秦皆辠也然二國之兵晉曲尢甚故秦伯趙盾皆稱人而特以晉及書且不書秦之敗深辠晉之置君而不定也先蔑書奔使秦而逆公子雍辠之也不書出遂在外也】狄侵我西鄙【間秦晉之爭】秋八月公防諸侯晉大夫盟於扈【扈鄭地杜氏以爲滎陽捲縣西北有扈亭捲縣今之鄭州原武縣也傳齊侯宋公衛侯鄭伯許男曹伯防晉趙盾盟於扈晉侯立故也公後至故不書所防程子曰文公怠政事多廢緩旣約晉盟而後至故書往防而隠其不及以不序諸侯與大夫之名者而見之也趙盾防諸侯靈公少故也】冬徐伐莒公孫敖如莒涖盟【涖公谷作蒞傳莒人來請盟而公孫敖往涖之谷梁傳曰其曰蒞前定也】八年春王正月夏四月秋八月戊申天王崩冬十月壬午公子遂防晉趙盾盟於衡雍【衛雍鄭地後漢河南捲縣有垣雝城古衡雍也與扈相近晉以扈之盟後至來討公孑遂防盟以報之自晉文翟泉之盟付之諸大夫文公復以國事付之公子遂而不知一國之禮樂徵伐皆自公子遂出此敬嬴所以得窺伺間隙私事之以肧胎殺適立庶之禍也】乙酉公子遂防雒戎盟於暴【公羊作伊雒戎傳遂防伊雒之戎案僖十一年揚拒泉臯伊雒之戎同伐京師杜氏注雜戎居伊水雒水間者暴鄭地盟晉未防而遂防雒戎不以遂事言之者所以著內外之有別也公子遂以見討而受盟於晉爲恥遂防雒戎以示服狄春秋以戎狄尢不當與爲盟誓故兩之以示辧內外之法】公孫敖如京師不至而復丙戌奔莒【傳奔莒從巳氏也國君爲天子斬衰三年公孫敖受命以赴天王之喪而懷桑中之行廢君命而徒返已而滛奔夫不至而復已爲死誅不赦之辠泛奔莒從已氏乎文公不能正典刑聖人詳書其慢王棄君忘哀廢命容其復而後奔深以著魯之無政刑也】螽宋人殺其大夫司馬宋司城來奔【司城司空也宋以武公名司空諱之曰司城程子曰宋王者後得自命官故獨宋卿書官今案昭公不禮襄夫人故夫人因戴氏之族以殺大司馬公子卬司城蕩意諸來奔昭公初立已欲去羣公子而致殺大夫之變今又因不禮於君祖母致大臣或死或奔春秋皆以官書所以見六卿君所與圖政者皆因君而死亡故以國殺書之以辠昭公也】

九年春毛伯來求金【毛伯天子大夫不稱使天王崩未逾年百官緫己以聼冢宰之時所以謹君臣之分而明其責之所歸也王喪未葬喪紀所當令於諸侯者有常禮非其道則爲政者不當使出使者不當承喪事求金徴索非禮特書以著其辠】夫人姜氏如齊【歸寧也】二月叔孫得臣如京師辛丑葬襄王晉人殺其大夫先都【傳六年夷之搜晉侯將登箕鄭父先都而使士縠梁益耳將中軍先克曰狐趙之勲不可廢也從之先克奪蒯得田於菫陰故箕鄭父先都士谷梁益耳蒯得使賊殺先克晉人殺先都梁益耳愚案稱國者君與大夫以政殺之也然専殺大夫已有辠矣加之以人豈非賤人得以與謀而政不出於一乎故稱晉人則殺之者不特君大夫而已無政之甚也】三月夫人姜氏至自齊【夫人出而書至蓋夫人與君一體寧父母而告於廟禮也前此不書者出不以禮故不書胡氏所謂書之以見小君之重者也】晉人殺其大夫士縠及箕鄭父【書晉人已見上凡殺二大夫或三人不書及者其辠均也書及者因殺是人而並及之也所謂著辠輕而不當殺也胡氏曰先都士縠箕鄭父挾私怨以作亂固有辠矣然不以討賊之詞書之者靈公初立主幼不君政在趙盾而中軍佐者盾之黨也若獄有所歸此三人者獨無可議從末滅乎而皆殺之是大夫専生殺也書人而不去士谷箕鄭父之官以示司賞刑者必本忠恕無有偏黨之意】楚人伐鄭公子遂防晉人宋人衛人許人救鄭【傳範山言於楚子曰晉君少不在諸侯北方可圖也楚子師於狼淵以伐鄭因公子堅公子尨及樂耳鄭及楚平公子遂防晉趙盾宋華耦衛孔逹許大夫救鄭不及楚師卿不書緩也以懲不恪愚案楚自城濮以來不得志於中國其君臣之心實未嘗一日忘也趙盾爲政無志於庇諸侯則已今欲攘楚而大庇中夏正當力懲其始以振中國之威乃視爲常役而緩不及事諸大夫之師及鄭而楚已因鄭公子而去豈奉天討拯焚溺之舉哉楚子之聞宋殺申無畏也投而起屨及於窒皇劍及於寢門之外車及於蒲胥之市嗚呼楚人之勇於復仇如此而趙盾自失攘卻之防乃如彼此春秋所以悉人之也】夏狄侵齊【楚得气去而狄交侵矣故書以病晉也】秋八月曹伯襄卒九月癸酉地震【陰盛陽防之異也】冬楚子使椒來聘【椒谷梁作萩椒鬭椒鬭谷於菟之從子伐鄭而聘魯亦逺交近攻之意也】秦人來歸僖公成風之禭【衣服曰禭杜氏謂秦慕諸夏欲通於魯因有翟泉之盟故追禭僖公並及成風愚謂當是時秦楚交聘中國秦欲伐晉而歸禭於魯猶楚欲圖北方而使椒來聘也豈古者明王謹徳四夷咸賔之比哉】葬曹共公

十年春王三月辛卯臧孫辰卒【臧文仲自荘公末巳與聞國政蓋魯之名大夫也而四十餘年間國政多疵文公尢甚由其知栁下恵之賢而不與立故夫子尢譏其竊位蓋仁者己欲立而立人故不仁之辠蔽賢爲首也】夏秦伐晉【傳晉人伐秦取少梁秦伯伐晉取北徴秦以號舉狄之也春秋書兵辠其報復不已而狄之者三秦鄭晉也康公不紹其父悔過之謀報復無已故狄之】楚殺其大夫宜申【傳宜申爲工尹與子家謀弒穆王五月殺鬭宜申及仲歸今案春秋於穆王之殺宜申不以討賊之法書之者用賢治不肖而不以亂易亂之義也】自正月不雨至於秋七月【著文公之志不以雨爲念故井三時而言之也】及蘇子盟子女栗【不書公以盟天子之大夫諱之也】冬狄侵宋楚子蔡侯次於厥貉【胡氏曰伐而次者其次爲善次而伐者其次爲貶蓋伐而次則有抑鋒止鋭以待其服之意次而伐者無故次止久師藏禍將以致毒於人也下書伐麇楚人之勇於復仇審矣然案左氏陳鄭蔡宋皆與而止書蔡侯者陳鄭宋出於畏而從楚有不得已者獨蔡侯從楚得已不已故免三國而止書蔡也】

十有一年春楚子伐麇【傳厥貉之防麇子逃歸春楚子伐麇成大心敗麇師於防渚潘崇復伐麇至於錫穴今案楚侵伐書子始此益彊盛也】夏叔彭生防晉卻缺於承匡【左氏本或作叔仲陸徳明云仲衍字承匡宋地在陳畱襄邑縣西今拱州襄陵縣傳防於承匡謀諸侯之從於楚者杜氏注九年陳鄭及楚平十年宋聴命於厥貉也】秋曹伯來朝【傳曰文公卽位而來見】公子遂如宋【傳襄仲聘於宋且言司城蕩意諸而復之】狄侵齊冬十月甲午叔孫得臣敗狄於咸【傳防瞞侵齊遂伐我公卜使叔孫得臣追之吉侯叔夏禦荘叔緜房甥爲右富父終甥駟乘敗狄於咸獲長狄僑如富父終甥椿其喉以戈殺之杜氏注防瞞狄國名防風氏之後漆姓咸魯地】

十有二年春王正月郕伯來奔【郕公羊作盛傳郕太子朱儒自安於夫鐘國人弗徇郕伯卒郕人立君太子以夫鐘與郕邽來奔常山劉氏曰大子當立郕人豈得而絕之故書曰郕伯來奔春秋大居正之法也】杞伯來朝【傳始朝公也杜氏注捨夷禮故稱伯】二月庚子子叔姬卒【文公女故曰子以別於先君之女也】夏楚人圍巢【杜氏注巢廬江六合東有居巢城今無爲軍巢縣】秋滕子來朝【傳亦始朝公也】秦伯使術來聘【案傳秦伯使西乞術來聘且言將伐晉並備載公子遂辭玉及賔答之詞公子遂言不有君子其能國乎而厚賄之此足以見秦人以賄結魯而魯亦厚賄答之賔主相與以貨利而坐視霸主之受兵此比事以書不待貶絕而惡見者也】冬十有二月戊午晉人秦人戰於河曲【河曲杜氏注在河東蒲阪縣南今河中府河東縣南有河曲不書及蓋言二國曲直之無以相尙而黷兵殘民其辠均也不書敗績秦伯伐晉而趙盾帥師禦之欲待泰敝而趙穿沮其謀秦師遂遁無勝敗也秦伯趙盾皆以人書貶也】季孫行父帥師城諸及鄆【鄆公羊傳作運後放此諸見荘公二十九年注鄆魯之東鄆今鄆州須城縣也所謂莒魯爭鄆蓋始於此前此莒未嘗與魯有爭且未嘗有事於鄆今行父首帥師城二邑以啟爭端魯自此與莒爲仇而爭由鄆始書帥師城辠行父也】

十有三年春王正月夏五月壬午陳侯朔卒邾子蘧蒢卒【蘧蒢谷梁作籧篨】自正月不雨至於秋七月大室屋壤【大公羊作世案明堂位曰祀周公於太廟此太廟之室也君子將營宮室宗廟爲先致孝享之敬莫先於此故谷梁氏曰爲社稷之主而先君之廟壞極稱之志不敬也胡氏曰不雨凡七月而先君之廟壤不恭甚矣書壞而不書其修宗廟之事不可不嚴且急也】冬公如晉衛侯防公於沓【公羊防下無公字】狄侵衛十有一月己丑公及晉侯盟公還自晉鄭伯防公於棐【公還公谷並無公字棐公羊作斐傳公如晉朝且尋盟衛侯防公於沓請平於晉公還鄭伯防公於棐亦請平於晉公皆成之社氏注棐鄭地】

十有四年春王正月公至自晉【公羊傳曰往黨衛侯防公於沓至得與晉侯盟反黨鄭伯防公於斐善之也今案公羊氏之言有捨爵防勲之意故錄之】邾人伐我南鄙叔彭生帥師伐邾【傳邾文公之卒也公使弔焉不敬邾人來討伐我南鄙故伯伐邾余氏曰居喪而伐人與伐人之喪其辠一也】夏五月乙亥齊侯潘卒【傳子叔姬妃齊昭公生捨叔姬無寵捨無威公子商人驟施於國而多聚士盡其家貸於公有司以繼之昭公卒捨卽位】六月公防宋公陳侯衛侯鄭伯許男曹伯晉趙盾癸酉同盟於新城【新城宋地杜氏注在梁國谷熟縣西今南京應天府也傳同盟於新城從於楚者服且謀邾也今案從楚者宋陳鄭許宋陳鄭見十一年承匡注許則自文公圍之不服襄公又嘗伐之今始與盟防也同盟見荘公十六年晉自襄公之末楚再慿陵趙盾得政稍加和集去嵗文公之朝衛鄭求附盾因此並招致久負固之許諸侯偕至然後講同盟之禮修復齊桓之故事春秋以其僅能和集不足以方首止葵丘況霸主不臨政在大夫故止書癸酉同盟於新城而已雞澤之盟亦此例也胡氏曰考晉楚行事未有以大相逺也而春秋與奪如此者荊楚僭王若與同好是將代宗周爲共主君臣之義滅矣可不謹乎愚謂當是時啇臣有覆載不容之辠不特僭王而已春秋惡諸侯宗而事之懼狼之逼人也】秋七月有星孛入於北斗【孛彗也天之有彗乃除穢布新之祥其言入者斗有環域入其魁中也傳周內史叔服曰不出七年宋齊晉之君皆將死亂是後齊弒君捨十七年宋弒昭公十八年齊又弒懿公宣二年晉弒靈公劉歆雲天之三辰綱紀之星宋齊晉天子方伯中國綱紀斗七星故曰不出七年胡氏曰此三君皆違道失徳而死於亂符叔服之言天之示人顯矣史之有占明矣】公至自防晉人納捷菑於邾弗克納【捷公羊作接傳邾文公元配齊姜生貜且次妃晉姬生捷菑文公卒邾人立貜且趙盾新城之盟謀立捷菑也盾遂以師八百乘納捷菑於邾邾人辭曰齊出貜且長盾曰辭順而不從不祥乃還谷梁氏曰其曰人防之也長轂五百乘緜地千里夐入人之國欲變其主至城下然後知何知之晚也曰弗克納弗克其義也陸淳曰書防菑與小白去疾同廢置諸侯王者之事人臣専之辠莫大焉夫子善其聞義能徙故爲之諱也凡事不合理而心可嘉者皆以諱爲善胡氏傳同人之九四曰乘其墉弗克攻吉象曰乘其墉義弗克也其吉則困而反則也趙盾之謂矣】九月甲申公孫敖卒於齊【傳敖八年如京師而奔莒者其奔莒而從已氏魯立其子文伯谷敖生二子於莒而求復谷以爲請公子遂使無朝聼命復而不出三年而盡室以復適莒文伯疾請曰谷之子弱請立難也文伯卒立恵叔敖請重賂以求復難以爲請許之將來九月卒於齊告喪請葬弗許愚案人之所當謹者始終之際也夫子之論士曰行已有恥使於四方不辱君命可謂士矣況大夫乎公孫敖爲魯大夫竄身於莒而無所容歸從其子爲大夫而不敢出出入無詔於國身死於旅而不獲歸俯仰愧怍無以立於天地之間故特書卒於齊以著其死而無所寜其身也】齊公子商人弒其君捨【谷梁傳捨未逾年其曰君何也成捨之爲君所以重商人之弒君也陸淳曰聞之師曰聖人作春秋以懲姦惡若未逾年君被弒而不曰君則逆亂之臣皆以未逾年而肆其凶惡故原情立義而以弒君書愚謹案魯慶父之弒子般公子遂之弒子惡皆當從商人弒捨之例惟奚齊以不正而特變書法必如是而】

【後君臣適庻之分定矣】宋子哀來奔【傳髙哀爲蕭封人以爲卿不義宋公而出遂來奔書曰宋子哀來奔貴之也今案自宋昭公在位始終無一善可稱大臣死禍出奔者比比皆是獨子哀潔身而去不蹈隕身濡尾之悔觀蕩意謂再歸而卒不免則子哀之見幾而作豈非旣明且哲仲山甫之流哉故書字以與之】冬單伯如齊【單伯魯大夫之命於天子者自荘公元年至今已七十餘年未必一人或其子若孫與】齊人執單伯齊人執子叔姬【胡氏曰齊君捨魯之甥也商人弒捨固忌魯矣魯使單伯如齊齊人意欲辱魯故執單伯並執子叔姬而誣之以辠不稱行人公羊所謂以已執之者也常山劉氏曰商人弒君之惡已顯而執叔姬之事聖人不獨辠商人也齊人不討賊俱北而事之又執其君母齊之人均有辠焉故曰齊人執子叔姬愚謹案執無辠而書人者固春秋之例也然其君無辠則其臣當爲之用而辠在上其君當討之賊而臣爲之用則辠在下而不在上夫簒弒之賊人人得討之商人旣弒君矣齊人不以爲不共戴天之讎而相帥以爲之用以至執鄰國之命卿與其君之母則商人無責焉所以致弒逆之人能執魯卿與君母者不討賊之故也胡氏論之已詳其說出於劉質夫質夫春秋之學皆受於程子也此義之精非程子孰能發之】

十有五年春季孫行父如晉【爲單伯與子叔姬故也魯不能間暇明政刑以義討齊而反因晉以求於齊行父爲大夫不能請討弒君之賊晉爲盟主不能奉天討於商人皆辠也】三月宋司馬華孫來盟【華耦之來出於自請故不稱使結好合於事宜能其官也髙郵孫氏曰昭公闇亂國事廢弛大臣外奔耦懼鄰國因閒以謀其國於是請來盟以結好而紓難宋大夫書於經多矣惟三人以官舉又皆在昭公之世豈非節義之士因世亂而後顯與】夏曹伯來朝【曹伯十一年來朝今復至】齊人歸公孫敖之喪【敖以辠出奔死於外魯不許其歸葬齊人使之飾棺寘堂阜其子難猶毀以爲請立於朝以俟命然後許其取殯葬視公子慶父許其取葬者以難爲大夫且貴戚之卿也趙鞅之誓師曰桐棺三寸不設屬辟素車撲馬無入於兆此公孫敖之葬禮孝子慈孫所不能攺者與】六月辛丑朔日有食之鼓用牲於社【注見荘二十五年】單伯至自齊【胡氏曰單伯天子之命大夫故逆王姬防伐宋使於齊皆書其字致而不名與意如婼異者無所書而不尊王命也愚謂若如左氏之說以單伯爲周大夫則是齊人執王使春秋旣不書其自周來魯又止書其至魯而不復言其歸京師是同之於魯之臣子無復周魯大夫之別且無以明齊人之執王使豈春秋辧上下尊王室之義哉】晉郤缺帥師伐蔡戊申入蔡【傳新城之盟蔡人不與晉郤缺以上軍下軍伐蔡曰君弱不可以怠戊申入蔡以城下之盟而還愚謂君弱不可以怠修徳以來蔡上也缺乃以兵伐而入其國徒示威武暴及其都民而蔡終不心服謂之能輔霸主服諸侯可乎言伐言入甚之也】秋齊人侵我西鄙季孫行父如晉【傳齊人侵我西鄙故季文子告於晉】冬十有一月諸侯盟於扈【傳晉侯宋公衛侯蔡侯陳侯鄭伯許男曹伯盟於扈尋新城之盟且謀伐齊也齊人賂晉侯故不克而還於是有齊難是以公不防書曰諸侯盟於扈無能爲故也胡氏曰八國之君不序略之也夫外裔然後略之君臣同詞而不分爵號曷爲略八國爲不詳序弒君之賊夫人之所得討也故陳恆弒君孔子沐浴而朝告於哀公而請討今商人弒君晉與諸侯不奉天討受賂而退何忍復詳序之哉書諸侯盟於扈皆當伏不能討賊之辠也】十有二月齊人來歸子叔姬【此齊商人旣弒捨而絕其母於齊故不以出夫人之例書之而書齊人者亦若執單伯執子叔姬之法深辠其國人之私恵反戴不共天之仇以爲君而彊出其君之母莫之或正也】齊侯侵我西鄙遂伐曹入其郛【郛曹國之郭中也傳齊侯侵我西鄙謂諸侯不能也遂伐曹入其郛討其來朝也襄陵許氏曰魯盡禮於晉而見侵莫卹曹修禮於魯而被伐莫救亂臣賊子肆行不忌皆晉靈趙盾失主盟之軄也】

十有六年春季孫行父防齊侯於陽谷齊侯弗及盟【公有疾使季文子防齊侯於陽谷請盟齊侯不肯曰請俟君間商人無道有弒君當討之辠文公不能明政刑舉大義以致命卿執辱邊鄙被兵與國蒙伐又使大夫自屈以請盟而不見答可謂困心衡慮而無憤悱攺圖之心書此以見魯之衰責文公之無志也】夏五月公四不視朔【視朔卽朝廟而告朔也今以疾不行二月至五月之禮也公羊氏曰曷爲四不視朔公有疾也何言乎公有疾不視朔自是公無疾不視朔也然則曷爲不言公無疾不視朔有疾猶可言也無疾不可言也今案春秋微顯志晦之法無往不寓以見諱國惡而不沒實之意文公以疾不視朔春秋書之不用昭公有疾乃復之例書公有疾四不視朔而特書公四不視朔蓋文公自是因循不講告朔之禮以致余公不復舉行所以定哀之時聖人有我愛其禮之言羊存而禮廢其必始於此與】六月戊辰公子遂及齊侯盟於郪丘【郪丘公羊作犀丘谷梁作師丘公羊疏正正本作菑丘故賈氏云公羊曰菑丘齊地傳公使遂納賂於齊侯故盟於郪丘】秋八月辛未夫人姜氏薨【僖公夫人文公之母】毀泉臺【傳有蛇自泉宮出入於國如先君之數秋聲姜薨毀泉臺臨江劉氏曰魯人以爲祥而毀之非明民之道公羊傳先祖爲之已毀之不若勿居而已矣】楚人秦人巴人滅庸【傅楚大餞戌伐其西南至於阜山師於大林又伐其東南至於陽丘以侵害枝庸人帥羣蠻以叛楚麇人率百濮聚於選將伐楚於是申息之北門不啟楚人謀徙於阪髙蒍賈曰不可我能往宼亦能往不如伐庸夫麇與百濮謂我饑不能師故伐我也我若出師必懼而歸百濮離居將各走其邑誰暇謀人乃出師旬有五日百濮乃罷自廬以往振廩同食次於句澨使廬戢黎侵庸及庸方城楚子乘馹防師於臨品分爲二隊子越自石溪子貝自仞以伐庸秦人巴人從楚師羣蠻從楚子盟遂滅庸今案庸乘饑饉率蠻危楚楚一畏徙國誠無以保其國矣然禦變待敵亦制服之而已夷人宗社豈王法之所容乎楚子克庸而遂滅之其辠大矣是以人楚子而辠其滅也】冬十有一月宋人弒其君杵臼【杵公羊作處傳宋公子鮑禮於國人宋饑竭其粟而貸之無日不數於六卿之門國之材人無不事也親自桓以下無不卹也宋襄夫人助之施昭公無道國人奉公子鮑以因夫人冬十一月甲寅宋昭公將田孟諸未至夫人王姬使帥甸攻而殺之司城蕩意諸死之謹案宋昭公爲無道而書宋人弒其君者見杵臼未至如獨夫之可誅而凡與於弒逆者皆當以輕重斷獄所以辧上下定民志也胡氏曰君親無將將而必誅諸侯無道天子方伯在焉臣子國人死於其職自明於去就從違之義斯可矣蕩意諸亦死之而不得與孔父仇牧並書者春秋無取焉爾今案蕩意諸君昬不能正危不能救坐待其死而與之同死眞所謂匹夫匹婦之自經於溝瀆而莫之知者也】

十有七年春晉人衛人陳人鄭人伐宋【傳晉荀林父衛孔逹陳公孫寧鄭石楚伐宋討曰何故弒君猶立文公而還卿不書失其所也程子曰行天討而成其亂故貶之】夏四月癸亥葬我小君聲姜【聲公羊作聖諡也九月乃葬】齊侯伐我西鄙【西傳作北】六月癸未公及齊侯盟於谷【傳齊侯伐我襄仲請盟六月盟於谷】諸侯防於扈【傳晉侯搜於黃父遂復合諸侯於扈平宋也公不與防齊難故也書曰諸侯無功也愚案書諸侯略之與十五年盟於扈同】秋公至自谷【齊商人不足與防書至危之】冬公子遂如齊【拜谷之盟】

十有八年春王二月丁丑公薨於臺下【髙郵孫氏曰薨非路寢皆不正也其曰臺下蓋又甚焉】秦伯防卒【康公也】夏五月戊戌齊人弒其君商人【傳齊懿公之爲公子也與邴歜之父爭田弗勝及卽位乃掘而刖之而使歜僕納閻職之妻而使職驂乘夏五月公遊於申池二人弒懿公納諸竹中歸舍爵而行謹案旣書齊公子商人弒其君捨矣則商人固當討之賊也然齊人不以爲賊而討之反北靣稱臣而戴之以爲君者三年以爲賊則不當事以爲君則不可弒今三年事之一旦弒之亂作於大分已定之後故曰弒其君也況商人驟施聚士以成弒捨之謀有王者作則凡前日受施推戴之人乃同惡之黨其辠有不容貸者所以邴歜間職同謀殺商人而特以齊人弒其君書之也】六月癸酉葬我君文公秋公子遂叔孫得臣如齊【傳六月葬文公秋襄仲荘叔如齊恵公立故且拜葬也文公二妃敬嬴生宣公敬嬴嬖而私事襄仲宣公長而屬諸襄仲褒仲欲立之叔仲不可仲見於齊侯而請之齊侯新立而欲親魯許之胡氏曰使舉上客此春秋立文之常體其變文書介副者欲以起問者見事理也子赤夫人之子今卒於弒不著其實是爲國諱惡無以傳信於將來而春秋之大義隠矣故上書大夫並使下書夫人歸於齊中曰子卒則見禍亂邪謀發於奉使之日而公子遂弒立其君之辠著矣】冬十月子卒【子之名左氏曰惡公羊曰赤未知孰是若如左氏則亦晉師服所謂異哉君之名子者也子般書名而此不書文公已葬故不名也傳公子遂殺太子惡及其弟視而立宣公書曰子卒諱之也遂矯太子惡之命召叔仲恵伯其宰公冉務人止之曰入必死恵伯曰死君命可也公冉務人曰若君命可死非君命何聴弗聴乃入殺而埋之馬矢之中愚謂私事公子遂敬嬴奪嫡之心也然其敢啟是心嬖故也有夫人太子而嬖寵妾則文公所以怠於事霸急於盟齊簡於視朔者有自來矣人君昬於嬖寵棄忘國政故妾媵大臣相與謀賊君嗣而不能察身死之後冢嗣二人遂見戕弒所謂前有防而不見後有賊而不知者文公之謂矣叔彭生身爲大臣旣無以拯救文公又不能知公子遂之邪謀有公冉務人之忠言不能用甘心就死無一毫扶持之實沒而不書有以也哉】夫人姜氏歸於齊【傳夫人姜氏歸於齊大歸也將行哭而過市曰天乎仲爲不道殺嫡立庶市人皆哭魯人謂之哀姜胡氏曰書夫人則知其正書姜氏則知非見絕於先君書歸於齊則知其無辠異於孫於邾者而魯臣子不】

【能事主君存適母之辠並見矣愚案胡氏於九年夫人姜氏至自齊傳曰出姜蓋至是始不安於魯於傳未有見之也必要終原始而言之與適庶之亂未有不始於妾上僭夫人失位而致之者是以始知文公之首惡也】季孫行父如齊【告宣公之立也沙隨程氏曰遂得臣行父三人皆與謀以其前後如齊而知之也】莒弒其君庶其【凡稱國以弒者蓋其君以無道爲國人所弒而大臣坐視不能討賊皆當誅不赦之辠也】

春秋集注卷五

欽定四庫全書

春秋集注卷六

宋張洽撰

宣公【名倭一名接文公妾敬嬴之子公子遂弒大子惡而立之謚法善問周逹日宣】

元年春王正月【宣公受弒賊之立而居其位其辠同於桓公而十八年之間皆書王與桓公不同者法己舉於前矣天理不可以常亡王法不可以久廢故存王以舉大法亦所以正宣公之辠也】公卽位【胡氏曰宣爲弒君者所立受之而不討故如其意而書卽位其輿僖文之立一美一惡不嫌於同也】公子遂如齊逆女【不貶喪中逆女者與卽位同不待貶而辠惡見也胡氏曰宣公懼於見討故結昬於齊爲自安計越典禮以逆女如此其亟而不顧者必敬嬴公子遂請齊立接之始謀也】三月遂以夫人婦姜至自齊【公子遂宣公之爲亂臣賊子明矣不待貶絕也書婦著敬嬴之辠也書姜不氏責夫人不能以禮自防行吉禮於斬焉衰絰之中也劉氏曰婦人不專行在家制於父母夫人有貶則父母與有辠矣胡氏曰敬嬴私事襄仲以子屬之殺世嫡兄弟出主君夫人援成風故事卽以子貴爲君母衰絰中請昬納幣其辠隠而未見也故因夫人至特書夫人婦姜至自齊而不書氏所以深著宣公與敬嬴不可勝誅之辠也】夏季孫行父如齊【納賂以請防也文公世子之死在官之當誅者公子遂其首而行父次之觀春秋所書則知之矣】晉放其大夫胥甲父於衛【傳十二年河曲之戰秦行人夜戒晉師曰兩軍之士皆未憗也明日請相見也駢曰使者目動而言肆懼我也將遁矣薄諸河必敗之胥甲趙穿當軍門呼曰死傷未收而棄之不恵也不待期而薄人於險無勇也乃止自戰及今七年矣討不用命者放胥甲父於衛辠久不治而二人有辠趙穿以盾之側室而獨免刑之偏頗如此非所以治有辠主諸侯也】公防齊侯於平州【平州齊地杜氏曰在泰山牟縣西後漢志瑯邪國陽都故地有牟臺注平州在縣西今屬沂州沂水縣傳防於平州以定公位愚謂凡亂臣賊子之所以不敢縱其欲者以有伯主大國能討之也齊乃魯之鄰其力足以正魯而恵公不明於義利邪正之辧始許仲遂以亂魯之適庶終防平州以定賊子之位則亂賊復何畏而不逞哉防者外爲志魯宣欲求寵以定位而書以齊恵之志蓋誅亂賊而先治其黨之法與桓公鄭荘垂之防一也晉爲盟主諸侯所取正而商人宋人弒君威弗能加致魯亂不治亦以見晉之無能爲也】公子遂如齊【公子遂自去年三見於經所以著其爲惡之首也胡氏曰遂一再見於經矣如齊拜成𨿽削之可也又再書於防者於以著其始終成就弒立之謀以戒後世人臣或內交宮禁以固其寵或外結藩鎭以爲之援至於殺生廢置皆出於其手而人主不悟者其慮深矣凡此皆直書於防而義自見也】六月齊人取濟西田【爲立公故以賂齊也濟西田魯之故也僖三十一年取之於曹者程子曰宣公不義得國賂齊以求助齊受之以助不義故書取不義不能保其土故不云我非爲彼彊故不諱不能有而失者皆諱愚謂桓公篡立求援於鄭而誘以許田宣公奪嫡主齊以自立而賂以濟西以利自固前後一轍使鄭荘齊恵不貪其利則桓宣必不能以自立矣故春秋曰假曰取蔽辠鄭齊深以誅其貪利而成亂也大學論治國平天下之道而深戒以利爲利孟子論先利後義者必後其君遺其親而不奪不饜皆防本塞源知春秋之防意也與】秋邾子來朝【諸侯朝當討之人不貶者桓公已舉王法從同同也】楚子鄭人侵陳遂侵宋【傳宋人之弒昭公也晉荀林父以諸侯之師伐宋宋及晉平宋文公受盟於晉又防諸侯於扈將爲魯討齊皆取賂而還鄭穆公曰晉不足與也遂受盟於楚陳共公之卒楚人不禮焉陳靈公受盟於晉故楚子侵陳宋今案不討有辠固晉之無義而亦未至如僭王猾夏之辠大也鄭舎晉而從楚附無王之夷狄以爲中國患故人之】晉趙盾帥師救陳【左傳晉趙盾帥師救陳宋今案陳無辠而蒙伐當救也宋有弒君之辠不當救故略之也】宋公陳侯衛侯曹伯防晉師於棐林伐鄭【胡氏曰鄭在王畿之內而附蠻夷陳先代之後而見侵此門庭之冦利用禦之者故書救以與之愚謂與之則見諸侯之來防者固義舉矣然不曰防趙盾而曰防晉師蓋鄭之從楚亦盾不能治齊宋有以致之若再書其名則書重復而子之大過矣故止曰防晉師而不再書盾詳味書法然後見聖人抑揚之當也】冬晉趙穿帥師侵崇【崇公羊作柳杜氏曰崇秦之與國任公輔曰案地譜啇有崇國在京兆鄠縣甘亭傳晉欲求成於秦趙穿曰我侵崇秦急崇必救之吾以求成焉冬穿侵崇泰弗與成胡氏曰求成大國不以大義動之而伐其與國爲諼甚明意者趙穿己有邪謀欲得兵權托於伐國以用其眾乎不然何謀之迂而當國者不能裁正也弒君子桃園而上卿以志同受惡名其端見於此矣】晉人宋人伐鄭【傳晉人伐鄭以報北林之役於是晉侯侈趙盾爲政驟諫而不入故不競於楚晉受宋賂不行天討鄭以是叛中國而晉人復與宋伐之不能服鄭又致明年之師故稱人辠之】

二年春王二月壬子宋華元帥師及鄭公子歸生帥師戰於大棘宋師敗績獲宋華元【大棘杜氏注在陳畱襄邑縣南今襄邑屬拱州傳鄭公子歸生受命於楚伐宋宋華元樂呂禦之戰於大棘宋師敗績囚華元宋人以兵車百乘文馬百駟】

【贖華元於鄭半入華元逃歸宋以弒君致冦而不服辠故書宋及猶曰華元爲志乎此戰也書師敗又書獲華元師與將之輕重適等也】秦師伐晉【傳以報崇也遂圍焦晉趙盾救焦胡氏曰晉用大師於崇乃趙穿私意而無名故書侵秦人爲是興師報怨則問其無名之師故書伐愚謂欲求成而反召兵所以深著趙穿之妄動干戈而欲竊兵權誅其意也】夏晉人宋人衛人陳人侵鄭【傳趙盾救焦遂自陰地及諸侯之師侵鄭以報大棘之役楚鬭椒救鄭曰能欲諸侯而惡其難乎遂次於鄭以待晉師趙盾曰彼宗競於楚殆將斃矣姑益其疾乃去之胡氏曰歸生受命於楚以伐宋楚有辭矣趙盾去之以理曲故也故去其名氏而稱人書侵而不言伐也】秋九月乙丑晉趙盾弒其君夷臯【臯公羊作獋趙盾爲大臣任一國之重無能攺君之徳而君將殺之惟去以全身然後其義明此盾接淅而行之時也況鉏麑提彌明皆爲靈公之欲殺盾而死矣盾之去寧可後哉趙穿平日好勇犯上數幹軍令追泰軍之役不待元帥之命而以其屬出晉軍欲薄秦師而穿當軍門呼以沮成算盾保庇之不黜不放平日曲意容養使之在位及至靈公欲殺盾而盾僞出奔穿弒公於挑園則未出山而歸復其位若取穿屍諸市朝猶可以自明也乃使穿逆公子黒臀而爲君前日庇之今日不討而用之董狐非子而誰之言是乃推見至隠而歸弒於盾眞至公之筆也聖人豈得而易之哉】

冬十月乙亥天王崩【匡王也文十五年卽位在位凡六年】

三年春王正月郊牛之口傷攺卜牛牛死乃不郊猶三望【此又因事之變以明魯郊之非禮也而僭禮之中復有忘哀從吉之辠郊牛者本養以祀天之牛也公羊氏曰養牲養二一郊牛一稷牛也然必卜而用之卜帝牲不吉則以稷牲卜用之帝牛必在於滌三月稷牛惟具郊之必祭稷者王者祀天必以其祖配之故也愚案周公郊祀后稷以配天爲成王制禮耳非魯之所得用也況有三年之喪乃臣子斬衰奔赴之時豈可僭天子越紼行事之禮此春秋所以特書之並書猶三望以譏其可己而不已也】葬匡王【胡氏曰四月而葬王室不君其禮略也防者往防魯侯不臣其情慢也】楚子伐陸渾之戎【陸公羊作賁公谷無之字陸渾子本允姓居州僖公二十二年晉恵公與秦遷之於伊川在唐爲河南陸渾縣地今河南府伊陽縣北二十里有陸渾縣故城傳曰楚子伐陸渾之戎遂至於雒觀兵於周疆定王使王孫滿勞楚子楚子問鼎之大小輕重焉對曰在徳不在鼎胡氏曰其相攻而特書於防者陸渾在王都之側楚子伐之又觀兵周疆而問鼎嚴內外之分也】夏楚人侵鄭【傳春晉侯伐鄭及郔鄭及晉平士防入盟夏楚人侵鄭鄭卽晉故也胡氏曰不書晉之伐鄭及平者仲尼削之也鄭自宣元年以晉之受賂縱辠爲不足與似矣而楚豈所當從乎今晉成新立背僭歸霸則反之正也春秋大攺過遷善故獨著楚人侵掠之辠書侵鄭則及晉平可知矣】秋赤狄侵齊【赤狄狄之別種孔氏疏云謂之赤狄白狄者俗尙赤衣白衣也地譜洺州春秋赤狄之地防陵許氏曰楚狄疊擾南北此中國大過棟橈之時也】宋師圍曹【傳宋以母弟須及昭公子之亂逐武穆之族二族以曹師伐宋宋師間曹報之也】冬十月丙戌鄭伯蘭卒葬鄭穆公四年春王正月公及齊侯平莒及郯莒人不肯公伐莒取向【向見隠二年注易曰貞吉悔亡憧憧往來朋從爾思聖人所以感人心而天下和平者此心之公正自足以感之也今以宣公而平二小國若出於公不必假齊一言而彼己服今挾齊爲重而莒尙不肯伐莒而齊不復與復取向以自益春秋深以著宣公此心之不公而終之以爲利也】秦伯稻卒【秦共公也魯不會】夏六月乙酉鄭公子歸生弒其君夷【傳楚人獻黿於鄭靈公公子宋與子家將見子公之食指動以示子家曰他日我如此必嘗異味及入宰夫將觧黿相視而笑公問之子家以告及食大夫黿召子公而弗與也子公怒染指於鼎嘗之而出公怒欲殺子公子公與子家謀先子家曰畜老猶憚殺之而沈君乎反譖子家子家懼而從之夏弒靈公謹案公子歸生位爲上卿久執重權國事由己乃不能鎭服姦邪遏絕萌蘗又脇於邪謀撓而從之位尊責重故春秋定爲戎首以戒大臣不能持正而阿附惡人者所以示國討之法而明事君之義也胡氏曰歸生與宋並爲大夫以貴戚之卿同執國政嘗統大眾久得兵權聞宋逆謀先事誅之猶及掌耳夫據生殺之柄使人聴己猶犬羊之伏於虎也何畏於人懼而從之乎計不出此顧以畜老憚殺比方君父何其悖也春秋以爲逆之辠歸之歸生若司馬亮沈慶之等苟知此義則能討賊不至失身而爲人制矣】赤狄侵齊秋公如齊公至自齊【胡氏曰君行告至常事不書宣公比年如齊而皆至者危之也今案此所謂危與桓二年書至自唐同意】冬楚子伐鄭【傳鄭未服也今案楚自去年至十年侵伐鄭者凡五至十一年盟鄭於辰陵而鄭又徼事晉於是十二年圍鄭入之遂敗晉於邲而後鄭服楚晉人之不振有自來矣】

五年春公如齊【傳公如齊髙固使齊侯止公請叔姬焉】夏公至自齊【傳書過也杜氏注往朝見止厭尊毀列辱其先君而於廟行飲至之禮故書以示過】秋九月齊髙固

來逆子叔姬【左氏作叔姬無子字據髙固及子叔姬來有子字當從公谷二傳謹案此著髙固非君命而越境特書以著其辠也胡氏曰稱子者別於先公之女其曰來者以公自爲之主也嫁女於大夫而不使大夫主之則厭尊毀列卑朝廷慢宗廟矣鄭國褊小楚公子圍貴驕彊大來娶於鄭子產辭而卻之使館於外宣公以國君而逼於髙固彊委禽而請昬其女不知以禮爲幹以守身而取辱春秋詳書辠宣公也】叔孫得臣卒【不書日闕文也】冬齊髙固及子叔姬來【傳來反馬也胡氏曰禮嫁女畱其送馬不敢自安及廟見成婦遣使反馬髙固親來非禮也況見逆未易嵗遽歸寧乎故書及書來以著齊辠也禮法之所禁不可犯也恵公許其臣越禮恣行而莫遏髙固委其君逾境自如而不忌人欲肆矣故以爲非常特書爲後世戒】楚人伐鄭【傳楚子伐鄭陳及楚平晉荀林父救鄭伐陳】六年春晉趙盾衛孫免侵陳【傳晉衛侵陳陳卽楚故也胡氏曰案傳稱陳及楚平林父伐陳而經不書者以侵陳則平楚可知故也已之有闕不內省徳而以兵加之故林父不書伐而盾免書侵以正晉之所主盟者非其道也愚案屢失幾會大義不立營營救鄭以致楚人益陵諸侯攜貳玆晉之所以失道歟】夏四月秋八月螽【胡氏曰傳謂螽爲谷災虐取於民之效也先是伐莒取向一再如齊軍旅數起賦斂旣繁戾气應之矣宣公遇災不知遷善以補前愆而用兵不息國用空乏卒攺助法而稅民蓋自此始經於螽螟一物之變必書於防以示天人感應之理不可誣當謹其所感也】冬十月

七年春衛侯使孫良夫來盟【傳孫桓子來盟始通且謀防晉也谷梁曰來盟者前定也胡氏曰來盟所以爲前定者嘗有約言矣未足效信又歃血以固結之也衛欲爲晉致魯而魯宣専於事齊初未與晉通必有疑焉而衛侯任其無咎故遣良夫來爲此盟及公防晉卒以見辱盟非春秋所貴義自見矣】夏公防齊侯伐萊秋公至自伐萊【萊杜氏注東萊黃縣地今登州黃縣有萊山胡氏曰平莒及郯魯欲也故書及伐萊齊志也故書防繼以伐萊致則師行之危可知見齊侯不務徳合黨連兵恃彊陵弱而宣公惟命之從也】大旱【比年螽旱觀其所感可見矣】冬公防晉侯宋公衛侯鄭伯曹伯於黑壤【黒壤晉地一名黃父傳鄭及晉平公子宋之謀也故相鄭伯以防冬盟於黒壤王叔桓公臨之以謀不睦晉侯之立也公不朝馬又不使大夫聘晉人止公於防公不與盟以賂免盟不書諱之也凡盟防而不得見不與盟直書之者曲不在公也若夫見執且不與盟而悉諱之則其曲在公矣宣公私暱於齊而不事盟主故盟見執而不得與幸以賂而苟免於是諱之則宣公之辠可見矣】

八年春公至自防【見執於晉逾年乃至】夏六月公子遂如齊至黃乃復【黃齊竟上地大夫奉君命出境死生以之未致使而死以屍將事禮也書至黃乃復與公孫敖不至而復同辠其違君命也】辛巳有事於大廟仲遂卒於垂【事謂時祭也垂齊地非魯竟故書地仲遂得辠於文公以公子翚不書卒之例不當書卒今特書其卒以事之變卒之也書仲遂其字也蓋宣公徳之與公子友之於僖公同有輔立之恩故亦用公子友例生而賜氏俾世其卿也觀無駭之不氏則知季友仲遂以私思而變前世命氏族之法春秋特書以示戒故臨江劉氏云譏自是世仲氏也】壬午猶繹萬入去籥【繹者明日之祭所以賔屍也呂氏曰萬舞文武二舞之總名也籥舞文舞之別名也文舞又謂之羽舞蓋文舞吹籥秉翟羽也萬入去籥者文武二舞俱入於二舞中去羽舞吹籥以其有聲也去其有聲而用其舞者以仲遂之卒知其不可而爲之也此蓋正祭之日仲遂卒於垂則次日己聞之股肱之痛賔尸之祭爲可已也行吉禮於方聞喪之時𨿽用舞而僅去其有聲者是知其不可而猶爲之也喜怒哀樂發而中節謂之和仲遂有殺嫡之辠宣公以其私於已而愛之生賜之氏今出使未畢中道擅返】

【不正其辠其喜樂旣不以正聞喪當哀又復心知其不可而故行吉禮春秋謹書始未以見其心不正而施之宗廟朝廷者謬戾如此詳觀書法可以見聖人格心之道矣】戊子夫人嬴氏薨【嬴公谷作熊宣公母敬嬴也胡氏日成風屬僖公於季友及僖公立正夫人之位嫡妾始亂春秋於風氏始卒四貶之禘致夫人去其姓氏秦禭不稱夫人榮叔召伯含防葬王不書天敬嬴視效援例自立而無貶從同同也】晉師白狄伐秦【白狄今丹州廷州銀夏之地傳白狄及晉平防晉伐秦愚案白狄秦同壤之國也晉與秦自侵崇啟釁七年而未巳晉與爲防而結以伐秦援外兵以攻與國也自此至成公十三年呂相絕秦之詞皆連兵之事】楚人滅舒蓼【蓼谷梁作鄝杜氏注舒蓼二國名或曰地譜上義陽之蓼不與羣舒近蓼已滅於楚見文五年此卽如舒鳩舒庸一國也傳楚伐舒蓼滅之楚子疆之及滑汭盟吳越而還胡氏曰楚夷自相攻滅書而不削者楚盟吳越勢益彊大經斯世者當以爲懼有攘卻之謀而不可忽也】秋七月甲子日有食之旣【杜氏注月三十日食此自文公以來二十年餘中凡列國弒父與君幾徧之咎晉敗於邲宋圍折骸之徴也】冬十月己丑葬我小君敬嬴雨不克葬庚寅日中而克葬【敬嬴公谷作頃熊趙子曰頃惡謚也宣公必不以加於其母誤也谷梁傳葬旣有日不爲雨止禮也兩不克葬喪不以制也胡氏以爲敬嬴事襄仲而殺嫡立庶逐去哀姜之咎徴而不克葬天理之不可誣也又曰僖公享國八年然後成風致於廟敬嬴於宣公元年穆姜卽稱婦婦有姑之詞見敬嬴以子貴援例而亟立爲夫人也貶於成風之賻葬而此不復貶謹其始也】城平陽【杜氏注泰山平陽縣今襲慶府鄒縣有南平陽城】楚師伐陳【傳陳及晉平楚師伐陳取成而還】

九年春王正月公如齊【泰山孫氏曰公有母喪而逺朝齊無哀甚矣】公至自齊夏仲孫蔑如京師【胡氏曰當嵗首月朝齊而夏使大夫聘京師公享國九年於是才一聘其於齊則又再朝矣經於如齊毎行必至不待貶絕而惡自見者也】齊侯伐萊【襄陵許氏曰狄比侵而不報萊不敢犯亟伐之畏彊陵弱可以觀恵公矣】秋取根牟【杜氏注根牟東夷國瑯邪陽都縣東有牟鄕今屬密州安丘縣】八月滕子卒【傳滕昭公卒】九月晉侯宋公衛侯鄭伯曹伯防於扈晉荀林父帥師伐陳【傳防於扈討不睦也陳侯不防晉荀林父以諸侯之師伐陳】辛酉晉侯黒臀卒於扈【卒於境外故書地】冬十月癸酉衛侯鄭卒【胡氏曰晉成公衛成公皆不書葬魯不防也衛成事晉甚謹而宣公獨深向齊衛欲爲晉致魯使孫良夫來盟以定之及宣防黒壤而晉止公是以扈之防魯獨不往二國赴喪皆不往命以私怨廢禮忘親其辠著矣】宋人圍滕【傳因其喪也今案不哀有喪用兵圍之此事以著其不仁也】楚子伐鄭晉郤缺帥師救鄭【傳六年厲之役鄭伯逃歸故楚子伐鄭晉郤缺救鄭鄭伯敗楚師於柳棼鄭人喜惟子良憂曰是國之災也吾死無日矣胡氏曰宣三年晉成初立鄭捨楚從中國楚興師伐之辠也故稱人次年歸生弒君楚師致討稱爵與之也然賊則不討惟服鄭之爲事故又次年傳稱楚子伐鄭而經書人亦貶之也今此書爵豈與之乎下書郤缺之救則知辠其親以重兵侵暴中華矣故一字之褒貶所以爲著明也】陳殺其大夫泄冶【泄左氏本作泄今左傳本多因唐人諱世字𨿽偏傍亦然故攺泄爲泄也傳陳靈公與孔寕儀行父通於夏姬皆衷其衵服以於朝泄冶諫曰公卿宣滛民無效焉且聞不令君其納之公曰吾能攺矣以告二子二子殺泄冶胡氏曰稱國以殺者君與用事大臣同殺之也稱大夫則不失其官守而殺之者有専殺之辠矣冶無辠而書名者冶以諫殺身者也殺諫臣者必有亡國喪身之禍從之故書名以爲徴舒弒君滅陳之端以垂後戒此義繋於名而書名者也或曰泄冶以諫死而無襃詞何也愚謂易曰君子見幾而作不俟終日方靈公君臣驅馳於株林之時泄冶知其不可諫潔身而去之可矣至於褻慢朝廷衷服而戲則立於其朝者𨿽欲黙然不可得矣泄冶失於不能知幾而早辧是以不可與宋子哀同日而語也】

十年春公如齊公至自齊齊人歸我濟西田【傳齊人以我服故歸濟西之田今案書歸田而言我者言此田魯之舊封非齊之所得專也不言來歸者請而得之也讙及闡歸於取之年故不言我今歸於十年之後故書我也特書曰我則取之不以其道而歸之不以其正一出於相與之私爲可見矣】夏四月丙辰日有食之己巳齊侯元卒齊崔氏出奔衛【傳齊恵公卒崔杼有寵於恵公髙國惡其偪也公卒而逐之奔衛谷梁傳氏者舉族而出之之辭也今案特書其氏見崔杼之宗彊於齊故勢足以偪髙國𨿽今日逐之而尙能復歸於齊也如崔成之徒復日卒自遺滅宗之禍豈非族大勢張而不知制節謹度卒至凶於家禍於國也與】公如齊五月公至自齊【傳公如齊奔喪胡氏曰天王之喪不奔而奔齊喪天王之葬使防者防而使公孫歸父會齊侯之葬其不顧君臣上下尊卑之等所謂肆人欲滅天理而無忌憚者也】癸巳陳夏徴舒弒其君平國【傳陳靈公與孔寧儀行父飲酒於夏氏公謂行父曰徴舒似女對曰亦似君徴舒病之公出自其廏射而殺之二子奔楚胡氏曰禍莫大於拒諫而殺直臣泄冶不憚盡言正以靈公君臣滛縱恐其及禍不忍坐視而言之公不能納又從而殺之卒以見弒而亡其國此萬世之大戒也愚謂古人以禮爲防閒而人君之尊有妃偶嬪禦之侍有居處出入之奉有亷恥羞惡之限所以養其尊貴者至矣何至驅馳於株林以爲樂哉泄冶之諫夏南之詩皆以其舍人道而躬爲禽獸之行也考之國語前年單子如楚過陳時泄冶未死也單子歸而告王以陳侯帥其卿佐南冠以滛於夏氏陳侯不有大咎國必亡己見之於三年之前矣能無及乎觀春秋之所書弒君如陳平國齊光蔡固以千乘之主而自儕於閭巷小人所不爲者心術之惑可不戒哉】六月宋師伐滕【傳滕人恃晉而不事宋宋師伐滕胡氏曰稱師用眾也鄰有弒逆不能聲辠致討乃舊大師以伐當卹之小邦故特稱師以著其辠】公孫歸父如齊葬齊恵公【胡氏曰歸父仲遂之子也宣公深徳齊侯之能定其位又以濟西歸之故生則事之不辭屈辱歿則親往奔喪使貴卿防葬愚案春秋書此深著亂臣賊子不復明送終之正禮故缺於天子而厚於彊國豈非九伐之威不行而專徵之討不加以至於此與】晉人宋人衛人曹人伐鄭【傳鄭及楚平諸侯之師伐鄭取成而還愚案稱人者貶其捨亂臣賊子之大惡而輕動干戈以討廹於彊令無所通從之小國桓五年諸侯從王伐鄭之經詳言之矣】秋天王使王季子來聘【傳劉康公來報聘杜注康公卽王季子其後食采於劉謹案宣公事周簡慢極矣僅遣一介而重臣繼來書以見王室之無政如此故許翰曰自是王靈益亡王聘益輕春秋王聘不復錄矣】公孫歸父帥師伐邾取繹【繹公羊作蘱杜氏注魯國鄒縣有繹山案詩保有鳧繹邾文公卜遷於繹皆此也今在襲慶府鄒縣爲邾魯二國之境】大水【陰長陽消荊楚乘釁之徴】季孫行父如齊冬公孫歸父如齊【傳季文子初聘於齊冬子家如齊伐邾故也胡氏曰齊侯嗣立公往奔喪卿共葬事矣修聘宜可緩也而季孫亟行歸父繼往宣公不知以禮爲國而謂妄說可以免討也歸父貪於取繹畏齊而往蓋理曲气餒能無畏乎故備書不削以著其辠】齊侯使國佐來聘【傳國武子來報聘】饑【王政以民食爲重故積貯天下之大命也前此百有餘年水旱螟螽之災多矣不以饑書今大水之後特書饑者著宣公煩於事外國用無節上下困竭故一遇水旱遂致乏食耳荀卿論本末源流賈誼論蓄積皆明於爲民而知春秋書饑之意者也】楚子伐鄭【傳楚子伐鄭晉士防救鄭逐楚師於潁北諸侯之師戍鄭胡氏曰九年楚子伐鄭稱爵者貶辭也蓋下書晉郤缺救鄭則辠楚可知矣此年楚子伐鄭稱爵者直詞也以傳書士防救鄭逐楚師而經削之則責晉可知矣】

十有一年春王正月夏楚子陳侯鄭伯盟於辰陵【辰陵谷梁作夷陵杜氏注陳地潁川長平縣東南有辰亭今淮寧府西華縣傳楚子伐鄭及櫟子良曰晉楚不務徳而兵爭與其來者可也乃從楚盟於辰陵陳鄭服也楚荘於是合二國爲盟欲討陳夏徴舒也春秋以晉齊二大國方且用兵於莒狄而不能討獨楚荘合諸侯以討之所以楚子書爵於陳侯鄭伯之上與之也】公孫歸父防齊人伐莒【莒恃晉而不事齊魯從齊而伐之事齊故聴命也兵不討亂而附彊陵弱深著齊魯之辠也】秋晉侯防狄於櫕函【櫕函狄地傳晉郤克求成於眾狄眾狄疾赤狄之役遂服於晉故防於櫕函今案書防狄者內中國而外狄也晉侯爲盟主而往與狄防捨夏徴舒之辠以遺楚討使楚舉大義以加於中國又欲與楚爭鄭楚直晉老所以敗於邲也】冬十月楚人殺陳夏徴舒【傳楚子爲陳亂故伐陳謂陳人無動將討於少西氏遂入陳執夏徴舒轘諸栗門今案楚子蠻荊也能殺夏徴舒而其書之也與衛殺州吁蔡殺陳佗一例書之者所以明亂臣賊子人人共惡人人得討不閒於內外乃所以廣忠孝之路而拯救三綱於大亂之日也孫氏曰與楚者傷中國無人喪亂陵夷之極也】丁亥楚子入陳納公孫寧儀行父於陳【傳楚子入陳殺夏徴舒遂縣陳申叔時使於齊反復命而退王使讓之曰夏徴舒爲不道弒其君寡人以諸侯討而戮之諸侯縣公皆慶寡人汝獨不慶何故對曰徴舒弒君其辠大矣戮之義也諸侯之從也曰討有辠也今縣陳貪其富也以討召諸侯而以貪歸之無乃不可乎王曰善哉乃復封陳鄕取一人焉以歸謂之夏州陸氏微防曰入人之國義納滛亂之臣邪也故明書其爵以示不正春秋之義彰善癉惡纎芥無遺稱事原情瑕瑜不掩斯之謂也胡氏曰公孫寧儀行父此二臣者從君於昬宣滛於朝誅殺諌臣致君見弒蓋致亂之臣肆諸市朝與眾同棄然後足以終討亂之義而快於人心今乃詭詞奔楚托於討賊復讎求脫其辠楚荘不能察其反覆又使陳人用之猶人有飲酖而死者幸而復生人彊以毒飲之也聖人外此二人於陳而特書曰納納者不受而彊納之也爲楚荘者若能瀦夏氏之宮封泄冶之墓屍孔寧儀行父於朝謀於陳眾置其君而去其庶幾乎愚案孔寧儀行父必因奔楚誘楚子以利故楚子殺徴舒而縣陳微申叔時之言則陳遂亡矣楚荘懷夷狄貪婪之心而尙能以義自克故封陳而不取然見善不明而非有攺過不吝之公心所以𨿽封陳而終宥陳之亂臣復納諸國聖人予善之待人之公先旌其討賊之義然後著其入陳且納亂臣之辠使楚荘之善惡功辠顯然明白詳味此編則知非聖人莫能修而遊夏不能與者矣】

十有二年春葬陳靈公【公羊傳討此賊者非臣子也何以書葬君予詞也胡氏曰天下之惡一也臣子不能討而有天子方伯四鄰同盟方域諸侯四夷君長與凡民皆得討之所以明大倫存天理也徴舒𨿽楚討之陳之臣子亦可以釋怨矣故得書葬君子詞也】楚子圍鄭【傳楚子圍鄭三月克之入自皇門至於逵路鄭伯肉袒牽羊以逆王曰其君能下人必能信用其民矣退三十里而許之平潘尩入盟子良出質胡氏曰入皇門至逵路卽其國都矣不書入而止書圍蓋陳之亂天子方伯不能討而楚能討之故從末減以見誅亂臣賊子之爲重也】夏六月乙卯晉荀林父帥師及楚子戰於邲晉師敗績【邲鄭地地譜鄭州城下管城縣有邲城在縣南公羊傳楚荘王圍鄭三月克之鄭伯肉袒左執茅旌右執鸞刀以逆曰寡人無良邊垂之臣以干天禍是以使君王沛焉辱到敝邑君如矜此喪人錫之不毛之地使帥一二耋老而綏焉請惟君王之命荘王曰君之不令臣交易爲言是以使寡人得見君而微至乎此親自手旌左右防軍退舍七里將軍子重諌曰南郢之與鄭相去數千里諸大夫死者數人廝役扈養死者數百人今君勝鄭而不有無乃失臣民之力乎荘王曰古者桿不穿皮不蠧則不出於四方是以君子篤於禮而薄於利要其人不要其土告從不赦不詳吾以不詳道民災及吾身何日之有旣則晉師之救鄭者至曰請戰荘王許諾將軍子重諌曰晉大國也王師淹病矣君請勿許荘王曰弱者吾威之彊者吾避之是以使寡人無以立乎天下令之還師逆晉人荘王鼓之晉師大敗晉眾之走者舟中之指可掬矣荘王曰嘻吾兩君不相好百姓何罪令之還師而佚晉人傳夏六月晉師救鄭荀林父將中軍先縠佐之士防將上軍郤克佐之趙朔將下軍欒書佐之及河聞鄭旣及楚平桓子欲還曰無及於鄭而勦民焉用之楚歸而動不後隨武子曰善防聞用師觀釁而動楚君討鄭怒其貳而哀其卑叛而伐之服而捨之徳刑成矣伐叛刑也柔服徳也二者立矣若之何敵之見可而進知難而退軍之善政也先縠曰不可晉所以霸師武臣力也今失諸侯不可謂力有敵而不從不可謂武由我失霸不如死且成師以出聞敵彊而退非夫也命爲軍帥而卒以非夫惟羣子能我弗爲也以中軍佐濟楚子北師次於郔將飲馬於河而歸聞晉師旣濟王欲還嬖人伍參欲戰言於王曰晉之從政者新未能行令其佐先縠剛愎不仁未肯用命其三帥者專行不獲聴而無上眾誰適從此行也晉師必敗且君而逃臣若社稷何王病之告令尹攺乘轅而北之次於管以待之楚少宰如晉師曰寡君此行也將鄭是訓定豈敢求辠於晉二三子無淹久隨季對曰昔平王命我先君文侯曰與鄭夾輔周室母廢王命今鄭不率寡君使羣臣問諸鄭豈敢辱候人先谷以爲諂使趙括從而更之曰行人失詞寡君使羣臣遷大國之迹於鄭曰無避敵羣臣無所逃命楚子又使求成於晉晉人許之盟有日矣楚許伯禦樂伯攝叔爲右以致晉帥晉魏錡求公族未得而怒欲敗晉師請致師弗許請使許之遂往請戰而還趙旃求卿未得且怒夫楚之致師者請挑戰弗許請召盟許之與魏錡皆命而往晉人懼二子之怒楚師也使以軘車逆之潘黨望其塵使騁而告曰晉師至矣楚人亦懼王之入晉軍也遂出陳孫叔曰進之寧我薄人無人薄我遂疾進師車馳卒奔桓子不知所爲鼓於軍中曰先濟者有賞中軍下軍爭舟舟中之指可掬也及昬楚師軍於邲晉之餘師不能軍宵濟亦終夜有聲丙辰楚重至於邲遂次於衡雍祀於河作先君宮告成事而還令案經書荀林父及之者言林父之爲志乎此戰也蓋晉不能討陳亂已失三綱軍政之本乃欲恃力以爭鄭不知楚荘旣討陳亂則師出有名而所以施於鄭者又進退得冝勇怯中節林父上不能輔君討亂以行主盟之大義而此行本爲救鄭而鄭己服楚軍政失於輿屍士谷之徒恃彊專制故林父𨿽知楚之不可敵而不能止諸帥之從楚師觀公羊之言則知楚子之所以勝觀左氏之言則知晉之所以敗此春秋所以不書晉之救鄭而特以林父主此戰著其敗師之辠也】秋七月冬十有二月戊寅楚子滅蕭【簫宋附庸國也傳楚子伐蕭宋華椒以蔡人救蕭蕭人囚熊相宜僚及公子丙王曰勿殺吾退蕭人殺之王怒遂圍蕭明日蕭潰胡氏曰假討賊而滅陳春秋以討夏氏之義重也未減而書入惡貳已而入鄭春秋以退師之情恕也末減而書圍與人爲善之徳宏矣至是肆其彊暴滅人之國不可赦也故傳稱蕭潰經以滅書斷其辠也其日謹之也】晉人宋人衛人曹人同盟於淸丘【淸丘衛地地譜今濮州臨濮縣東南有淸丘傳晉原谷宋華椒衛孔達曹人同盟於淸丘曰卹病討貳胡氏曰楚旣入陳圍鄭敗晉滅蕭憑陵中國甚矣爲諸侯計者宜信任仁賢修明政事自彊於爲善則可以保其國耳曽不是圖而刑牲歃血要質鬼神求以禦楚謀之不臧孰大於是故國卿貶而書人譏失職也原縠違命喪師乃晉國辠人而主玆盟約所信任者可知也】宋師伐陳衛人救陳【傳宋爲盟故伐陳衛人救之孔逹曰先君有約言焉若大國討我則死之胡氏曰陳有弒君之亂宋不能討而楚能討之𨿽曰縣陳尋復封之其徳於楚而不貳未足責也宋不能內自省徳遽以大眾伐之非義舉矣衛人救陳背盟失信而以救書者見陳未有辠而受宋師爲可卹也且謀國失圖妄興師以怒彊楚亂自此始矣其以救書意在責宋也若衛叛盟則不待貶絕而惡自見】

十有三年春齊師伐莒【傳齊師伐莒莒恃晉而不事齊故也】夏楚子伐宋【傳以其救蕭也今案孟子曰天下無道小役大弱役彊天也順天者存逆天者亡宋不知屈伸消長之道而欲以區區之力彊中國由此致伐胡氏曰楚滅蕭將以脇宋諸侯懼而同盟爲宋人計者卹民固夲輕徭薄賦使民效死親其上則可以待敵矣計不出此而急於伐陳攻楚與國非防也故楚有詞於伐而得書爵】秋螽冬晉殺其大夫先縠【傳赤狄伐晉及淸先縠召之也冬晉人討邲之敗與淸之師歸辠於先縠而殺之盡滅其族胡氏曰先縠違命大敗晉師不能用鉞已失刑矣今又重有辠焉晉人治其辠而戮之義也曷爲稱國以殺而不去其官夫兵者安危所系有國之大事也將非其人則敗𨿽得其人使親信間之則敗以剛愎不仁者參焉而莫肯用命者則敗凡此三敗君之過也河曲之戰趙穿獨出而史駢之謀不用濟涇而次樂黶欲東而荀偃之令不行今荀林父將中軍乃以先縠佐之使敵國謀臣知其從政者新未能行令誰之遏與稱國以殺不去其官辠累上也愚謂盡滅其族必怒其召狄也然越椒將攻王而楚荘尙思子文治楚而復克黃之所先縠先軫之孫而滅其族蓋晉之徳刑皆不足以敵楚矣】

十有四年春衛殺其大夫孔達【傳淸丘之盟晉以衛之救陳也討焉使人弗去曰辠無所歸將加而師孔逹曰苟利社稷請以我說我則爲政而亢大國之討將以誰任我則死之春孔達縊而死衛人以說於晉而免蘇氏曰孔達則有辠矣而衛人用其言以干盟主故稱國以殺辠累上也】夏五月壬申曹伯壽卒晉侯伐鄭【傳晉侯伐鄭爲邲故也告於諸侯搜焉而還中行桓子之謀也曰示之以整使謀而來鄭人懼使子張代子良於楚愚謂屈而知伸敗而能攺可以興矣晉所以敗由大義不明而爭與國也今敗未兩嵗而復興爭鄭之師故書晉侯以著其師之爲報怨也】秋九月楚子圍宋【傳楚子使申舟聘於齊曰無假道於宋亦使公子馮聘於晉曰無假道於鄭申舟以孟諸之役惡宋曰鄭昭宋聾晉使不害我則必死王曰殺汝我伐之見犀而行及宋華元曰過我而不假道鄙我也鄙我亡也殺其使者必伐我伐我亦亡也亡一也乃殺之楚子聞之投袂而起屨及於窒皇劍及於寢門之外車及於蒲胥之市九月楚子圍宋胡氏曰經於宋伐陳特書救陳以著宋辠明見伐之由也國必自伐然後人伐之凡事其作始也簡其將畢也必巨易於訟曰君子以作事謀始始而不謀必至於訟訟而不竟必至於師若宋是矣】葬曹文公冬公孫歸父防齊侯於谷【胡氏曰夫禮別嫌明微制治於未亂自天子出者也列國之君自相防聚是禮自諸侯出矣以國君而降班以防外臣以外臣而出位以抗諸侯是禮自大夫出矣君若贅旒陪臣執命豈一朝一夕之故哉故易於坤之初六日馴致其道至堅冰也易言其理春秋見諸行事若合符節可謂深切著明矣愚謂以歸父防齊侯蓋魯素事齊而宣公之立公子遂主之故其父子嘗親於齊而齊亦不復計等列之不班從而與之防也非禮甚矣】十有五年春公孫歸父防楚子於宋【傳孟獻子言於公曰臣聞小國之免於大國也聘而獻物於是乎有庭實旅百朝而獻功於是乎有容貌采章嘉淑而有加貨謀其不免也誅而薦賄則無及也今楚在宋君其圖之公說春歸父防楚子於宋胡氏曰楚不假道以啟釁端而圍之陵蔑中華甚矣諸侯縱不能畏簡書邱同惡存先代之後嚴兵固圉以爲聲援猶之可也乃以周公之裔千乘之國謀其不免至於薦賄不亦鄙乎比事以觀則知當時列國盛衰之由春秋經世之略矣】夏五月宋人及楚人平【傳宋人使樂嬰齊告急於晉晉侯欲救之伯宗曰不可古人有言曰𨿽鞭之長不及馬腹天方授楚未可與爭𨿽晉之彊能違天乎諺曰髙下在心川澤納污山藪蔵疾瑾瑜匿瑕國君含垢天之道也君其待之乃止夏五月楚師將去宋申犀稽首於王之馬前曰毋畏知死而不敢廢王命王棄言焉王不能答申叔時僕曰築室反耕者宋必聴命從之公羊傳曰外平不書此何以書楚王圍宋軍有七日之糧爾於是使司馬子反乘堙而闚宋城宋華元亦乘堙而出見之子反曰子之國何如華元曰憊矣曰何如易子而食之折骸而炊之子反曰是何子之情也華元曰吾聞君子見人之死則矜之是以告情於子也子反曰諾勉之矣吾軍亦有七日之糧耳盡此不勝將去而歸爾揖而去之反於荘王荘王曰何如曰易子而食之析骸而炊之荘王曰嘻甚矣憊吾今取此而後歸耳子反曰不可臣已告之矣軍有七日之糧爾荘王怒曰吾使子往視之子曷爲告之子反曰以區區之宋猶有不欺人之臣可以楚而無乎是以告之也荘王曰諾吾猶取此而後歸耳子反不可乃引師而去之此皆大夫也其稱人何貶曷爲貶平者在下也】六月癸卯晉師滅赤狄潞氏以潞子嬰兒歸【潞氏今潞州潞城縣杜氏注潞赤狄之別種潞氏國故稱氏子爵也傳潞子嬰兒之夫人晉景公之姊也酆舒爲政而殺之又傷潞子之目六月癸卯晉荀林父敗狄於曲梁辛亥滅潞胡氏曰上卿爲主將而稱師者著其暴也潞嬰兒不死社稷比於中國而書爵者免嬰兒之責詞也酆舒爲政而殺其君之夫人又傷其君之目則酆舒者辠之在也爲晉計者執酆舒轘諸市立黎侯定潞子攺紀其政則諸狄服疆域安矣今乃以其君歸何不仁之甚哉春秋所以責晉而略狄也】秦人伐晉王札子殺召伯毛伯【傳王孫蘇與召氏毛氏爭政使王子捷殺召戴公及毛伯衛卒立召襄杜氏注王子捷卽王札子谷梁曰矯王命以殺之非忿怒相殺也故曰以王命殺也爲天下主者天也繼天者君也君之所存者命也爲人臣而侵君之命而用之是不臣也爲人君而失其命是不君也君不君臣不臣此天下所以傾也襄陵許氏曰拓跋魏世髙歡覩張彛之變而生亂心梁世武帝在位王侯専殺政法不施遂以亂亡無惑乎周之無以令天下也】秋螽【螽公羊作案自六年至今三遇虫災而水旱未與焉此宣公不修徳莭用愛人之所感也】仲孫蔑防齊髙固於無婁【無婁公羊作牟婁恐當從之聲之訛也祀邑大夫相防蓋始於此】初稅畝【傳初稅畝非禮也谷出不過借以丰財也公羊傳初者何始也稅畝者何履畝而稅也何以書譏始履畝而稅也古者什一而借什一者天下之中正也多乎什一大桀小桀寡乎什一大貉小貉什一者天下之中正也什一行而頌聲作矣谷梁傳古者什一借而不稅初稅畝非正也古者三百步爲裏名曰井田井田者九百畝公田居一私田稼不善則非吏公田稼不善則非民初稅畝以公之與民爲已悉矣古者公田爲居井竈蔥韭盡取焉胡氏曰孟子曰耕者借而不稅則天下之農皆悅而願耕於其野矣初稅畝者譏宣公廢助法而用稅也初者志變法之始也其後作丘甲用田賦二猶不足皆宣公啟之也】冬蝝生【蝝螽子也滋生而將爲害是以記之也】饑【宣兩書饑一在大水之後一在螽蝝之後甚言國無蓄積而民無以生也】

十有六年春王正月晉人滅赤狄甲氏及畱吁【傳晉士防帥師滅赤狄甲氏及畱吁鐸辰案晉自不得志於楚而一意用武於狄兼並其地士防書人深貶之也】夏成周宣榭火【榭公羊作謝火公谷並作災成周者周之東都今之洛陽宣榭者廟無室曰榭杜氏以爲講武屋宣王南徵北伐講武於此詩所謂復防諸侯於東都因存其廟蓋古者袓有功故百世不毀也胡氏曰呂大臨考舌圖有惇稱王格於宣榭是知宣王之廟也周衰貴戚擅殺大臣而天子不討王室不復中興矣人火之天所以見戒乎】秋郯伯姬來歸【傳出也胡氏曰詩記男女之際易敍咸恆爲下經首春秋內女出夫人歸詳書於防所以使有國者謹於齊家之道正人倫之本也】冬大有年【宣公奪嫡而立王誅不加而天災饑饉之禍屢降今年大有年亦所以記咎徴常多故曰記異也】十有七年春王正月庚子許男錫我卒丁未蔡侯申卒夏葬許昭公葬蔡文公【胡氏曰日卒書名赴得禮也葬不月其略在內宣公不知禮義邦交之實送終獨厚於齊而利害不切於身者皆薄其禮大則君親次則盟主又其次秦衛若滕𨿽赴告而不防葬考春秋之備書而宣公不謹於事上交鄰之辠見矣】六月癸卯日有食之己未公防晉侯衛侯曹伯邾子同盟於斷道【傳晉侯使郤克徴防於齊齊頃公帷婦人使觀之郤子登婦人笑於房獻子怒出而誓曰所不此報無能渉河齊侯使髙固晏弱蔡朝南郭偃防及斂孟髙固逃歸夏防於斷道討貳也盟於捲楚辭齊人晉人執晏弱於野王執蔡朝於原執南郭偃於溫晉師還此蓋郤克怒齊之甚假同盟之禮約束諸侯共伐齊也】秋公至自防冬十有一月壬午公弟叔肸卒【谷梁傳其曰公弟叔肸賢之也其賢之何】

【也宣弒而非之也非之則胡爲不去也曰兄弟也何去而之與之財則曰我足矣織屨而食終身不食宣公之食君子以是爲通恩也以取貴乎春秋泰山孫氏曰不曰公子公孫以見肸無祿而卒也胡氏曰公子爲正大夫而書卒貴也不爲大夫而特書卒賢也】

十有八年春晉侯衛世子臧伐齊【傳晉侯衛世子臧伐齊至於陽谷齊侯防晉侯盟於繒以公子彊爲質於晉晉師還蔡朝南郭偃逃歸】公伐杞夏四月秋七月邾人戕鄫子於鄫【公羊傳戕鄫子子鄫者何殘賊而殺之也範氏曰於鄫惡臣子不能距難胡氏曰邾人蓋嘗執鄫子用之則不共戴天之世讎也旣不能復又使邾人得造其國都而戕殺其君曰於鄫者所以深責鄫之臣子至此極也】甲戌楚子旅卒【旅谷梁作呂公羊傳何以不書葬吳楚之君不書葬辟其號也胡氏曰不書葬者恐民之惑而辟其號也蓋仲尼削之也】公孫歸父如晉【傳公孫歸父以襄仲之立公也有欲去三桓以張公室與公謀而聘於晉欲以晉人去之胡氏曰宣公刻意事齊易世猶未怠也及頃公不能謹禮怒晉魯上卿而郤克當國決防討之晉方彊盛齊少懦矣於是背齊而事晉其於邦交以利爲向背者也況欲以晉人去三桓夫輕於背大國易於謀大家而不知其本末未有能成而無悔者也】冬十月壬戌公薨於路寢歸父還自晉至笙遂奔齊【笙公谷並作檉傳公薨季文子言於朝曰使我殺嫡立庶以失大援者仲也夫臧宣叔怒曰當其時不能治後之人何辠子欲去之許請去之遂逐東門氏子家還及笙壇帷復命於介旣復命袒括髮卽位哭三踴而出遂奔齊胡氏日三年無攺於父之道可謂孝矣孟荘子之孝以其不攺父之臣與父之政也夫仁人孝子於其父之臣非有大不可赦如晉悼公於夷羊五之屬必存始終進退之禮而不遽也歸父以君命出使未返而君薨在禮有執圭復命於殯之文升自西階子臣皆哭情亦戚矣宣公猶未殯而東門氏逐忍乎哉書曰歸父還自晉者已畢事之詞也至笙遂奔齊者辠成公君臣死君而忘父亟逐之也比事以觀則見當國者有無君之心此春秋所以作不可不察也】

春秋集注卷六﹤經部﹐春秋類﹐張氏春秋集注﹥

欽定四庫全書

春秋集注卷七

宋張洽撰

成公【召黒肱宣公之子母穆姜諡法安民立政曰成】

元年春王正月公卽位【𨿽無王命而有父命故書】二月辛酉葬我君宣公無冰【建丑之月夏之季冬無冰常燠也洪範曰豫恆燠若�胡氏傳政事舒緩紀綱廢弛之象成公幼弱政在三家公室不張其兆見矣】三月作丘甲【傳爲齊難故作丘甲杜氏注周禮九夫爲井四井爲邑四邑爲丘丘十六井四丘爲甸出長轂一乘甲士三人步卒七十二人此甸所賦今魯使丘出之胡氏傳唐太宗問李靖楚廣與周兵制靖曰周制一乘步卒七十二人甲士三人以二十五人爲一甲凡三甲共出七十五人然則一丘所出十有八人積四丘而具一乘耳今作丘甲者卽丘出一甲是一甸之中共百人爲兵矣則未知其所作者三甸增一乘乎每乘增一甲乎二者蓋未可知賦𨿽不同皆爲益兵皆增三之一耳益兵禦敵重困農民非爲國之道也今案甲士三人者步卒七十二人之帥也二十五人爲甲故每甲士統二十四人必無增甲士而不增步卒之理故知李靖所謂二十五人爲一甲者其考周制詳矣胡氏以爲每甸增二十五人而甸出四甲實一丘出一甲故曰作丘甲其說信而有證可以證古今之議而知魯變法增賦之實矣】夏臧孫許及晉侯盟於赤棘【赤棘晉地傳聞齊將出楚師夏盟於赤棘胡氏傳行父以歸父之奔而齊人納之又懼晉人之討故往結此盟書及魯所欲也成公初立未有施捨己責逮鰥救乏之事旣作丘甲又逺與晉尋盟豈固本保邦之道乎憤懟君父結盟主以挑鄰怨辠可見矣】秋王師敗績於茅戎【茅公谷並作貿傳晉侯平戎於王單襄公如晉拜成劉康公徼戎將遂伐之叔服曰背盟而欺大國此必敗背盟不祥欺大國不義神人弗助將何以勝弗聽遂伐茅戎三月癸未敗績於徐吾氏王人來告敗程氏傳見桓五年劉氏傳茅戎者何戎之別也此敗績也何以不言戰王者無敵天下莫敢當也莫敢當則其言敗績何天下之勢大矣非有能敗王之師者也王自敗也常山劉氏曰王者不能以義徵四夷乃徼戎以致敗豈不曰自取之乎聖人立法以垂後世示之以意而已一書王師敗績於茅戎而尊王之義與王自取敗之道咸得而見矣】冬十月

二年春齊侯伐我北鄙【傳元年冬臧宣叔令修賦繕完具守備曰齊楚結好我新與晉盟晉楚爭盟齊師必至𨿽晉人伐齊楚必救之是齊楚同我也知難而有備乃可以逞二年齊侯伐我北鄙圍龍頃公之嬖人盧蒲就魁門焉龍人囚之齊侯曰勿殺吾與而盟無入而封弗聽殺而膊諸城上齊侯親鼓士陵城三日取龍遂南侵及巢丘】夏四月丙戌衞孫良夫帥師及齊師戰於新築衞師敗績【新築衞地傳衞侯使孫良夫石稷寧相向禽將侵齊師遇石子欲還孫子曰不可以師伐人遇其師而還將謂君何若知不能則如無出今旣遇矣不如戰也戰於新築衞師敗績新築人仲叔於奚救桓子桓子是以免謹案易曰師左次無咎凡戰而不能勝者聖人立全師愛民之法所以重民命而存國體也良夫不從石稷之言必進而戰致敗君眾幾於喪身辱國此春秋所以辠良夫而以爲新築之戰主也】六月癸酉季孫行父臧孫許叔孫僑如公孫嬰齊帥師防晉郤克衞孫良夫曹公子首【首公谷作手傳孫桓子還於新築不入遂如晉乞師臧宣叔亦如晉乞師皆主郤獻子晉侯許之七百乘郤獻子請八百乘許之郤克將中軍以救魯衞臧宣叔逆晉師且道之季文子帥師防之胡氏傳大國三軍次國二軍此時魯之舊制猶存尺土一民皆屬公室行父僑如嬰齊各將一軍防戰臧孫許爲晉師之道本不將兵特往來謀議爾成公初立主幼國危季孫一恕舉國興師四卿並出𨿽無人乎成公之側而不卹然後政自季氏出矣四卿皆書非特詳內乃所以謹履霜之戒也】及齊侯戰於鞌齊師敗績【鞌齊地傳師從齊師於莘齊侯使請戰對曰晉與魯衞兄弟也來告曰大國朝夕釋憾於敝邑之地寡君不忍使羣臣請於大國無令輿師淹於君地能進不能退君無所辱命癸酉師陳於鞌齊侯曰余姑翦滅此而後朝食不介馬而馳之郤克傷於矢流血及屨未絕鼓音曰余病矣張侯曰師之耳目在吾旗鼓若之何其以病敗君之大事也左並轡右援枹而鼓馬逸不能止師從之齊師敗績韓厥從齊侯逄丑父與公易位韓厥執縶馬前丑父使公下如華泉取飲齊侯免韓厥獻丑父謹案兵法爭恨小故不忍忿怒者謂之忿兵今晉爲盟主興師討齊非有救亂誅暴之名而起於郤克使齊一怒之憤故春秋不以齊主是戰而以晉魯衞曹之大夫爲志乎此戰𨿽得一朝之勝不足道也】秋七月齊侯使國佐如師己酉及國佐盟於袁婁【袁婁谷梁作爰婁齊國治臨淄去雒陽東千八百里縣西有袁婁晉師從齊師入自丘輿擊馬陘齊侯使賔媚人賂以紀甗玉磬與地不可則聽客之所爲國佐致賂晉人不可曰必以蕭同叔子爲質而使齊之封內盡東其畝對曰蕭同叔子非他寡君之母也若以匹敵則亦晉君之母也吾子布大命於諸侯而曰必質其母以爲信其若王命何且是以不孝令也詩曰孝子不匱永錫爾類若以不孝令諸侯其無乃非徳乎先王疆理天下物土之宜而布其利故詩曰我疆我理南東其畆今吾子疆理諸侯而曰盡東其畆而已惟吾子戎車是利無顧土宜其無乃非先王之命乎反先王則不義何以爲盟主不可請一戰一戰不勝請再再戰不勝請三三戰不勝則齊國盡子之有也何必以蕭同叔子爲質揖而去之郤克眣魯衛之使以其辭爲之請然後許之逮乎袁婁而與之盟今案晉所以令齊者恃其戰勝彊力而以非義令之故國佐得以正義直辭責之而晉人至是義不勝而辭屈故國佐之至與屈完之來初若不異然齊桓伸中國之大義而屈完情屈而不敢校故曰來盟於師盟於召陵見義在中國而彼自服以求盟也郤克挾主盟之勢以行其私憤一旦戰勝而以不義求多於齊反爲國佐以理折之而其气遂餒書曰齊侯使國佐如師言齊非有誠服之心也曰及國佐盟於袁婁言汲汲在晉齊不得已而盟也王道曲直之繩墨觀於召陵袁婁之書曉然見矣】八月壬午宋公鮑卒【傳宋文公卒】庚寅衛侯速卒取汶陽田【汶陽案漢志魯國汶鄕縣顏師古曰卽汶陽田今兗州泗水縣東南有汶陽故城公羊傳汶陽田者何鞌之賂也胡氏傳取者非其有之稱不曰復而曰取何也恃大國兵力一戰勝齊得其故壤而不請於天王以正疆理則取之不以其道與得非其有何異若在封域之中則先王所錫先祖所受經界世守不可亂也不然則侵小得之固有興滅繼絕之義矣魯在戰國時地方五百里孟子語愼子曰有王者作則魯在所損乎在所益乎經於汶陽書取所損益可知矣】冬楚師鄭師侵衛十有一月公防楚公子嬰齊於蜀【蜀杜氏注泰山博縣西北有蜀亭魯地傳宣公使求好於楚莊王卒宣公薨不克作好公卽位受盟於晉防晉伐齊衛人不行使於楚而亦受盟於晉從於伐齊故令尹子重爲陽橋之役以救齊將起師子重曰君弱羣臣不如先大夫師眾而後可詩曰濟濟多士文王以寜夫文王猶用眾況吾儕乎且先君莊王屬之曰無徳以及逺方莫如卹其民而善用之乃大戶已責逮鰥救乏赦辠悉師王卒盡行彭名禦戎蔡景公爲左許靈公爲右二君弱皆彊冠之冬楚師侵衛遂侵我師於蜀使臧孫往辭曰楚逺而久固將退矣無功而受名臣不敢楚侵及陽橋孟孫請往賂之以執斲執鍼織紝皆百人公衡爲質以請盟楚人許平胡氏傳魯以中國降班失列與蠻荊之大夫防恥也此由季孫行父爲上卿不能使其君安富尊榮其民免於侵陵特起於忿忮肆其褊心而不能忍也辱逮君父不亦憯乎】丙申公及楚人秦人宋人陳人衛人鄭人齊人曺人邾人薛人鄫人盟於蜀【傳公及楚公子嬰齊蔡侯許男秦右大夫說宋華元陳公孫寜衛孫良夫鄭公子去疾及齊國之大夫盟於蜀卿不書匱盟也於是畏晉而竊與楚盟故曰匱盟蔡侯許男不書乘楚車也程氏傳楚爲彊盛陵轢中國諸侯苟能保固疆圉要結鄰好豈有不能自存之理乃懼而服從與之盟約故皆稱人以見其衰弱責諸侯則魯可知也蘇氏曰楚自城濮之敗不競於晉莊王𨿽入陳圍鄭及宋而未甞合諸侯及蜀之盟諸侯從之者十一國晉不敢爭然其盟十一國也諸侯實畏晉而竊與之盟其後四十三年晉趙武楚屈建合諸侯於宋然後晉楚之從得交相見又八年楚靈王求諸侯於晉晉人許之然後諸侯始得從楚皆蜀之盟啟之也】

三年春王正月公防晉侯宋公衛侯曺伯伐鄭【傳諸侯伐鄭次於伯牛討邲之役也遂東侵鄭鄭公子偃帥師禦之使東鄙覆諸鄤敗諸丘輿鄭皇戌如楚獻捷胡氏傳夫討邲之役則復怨勦民非觀釁也遂東侵則潛師掠境非以律也覆而敗諸則專用詐謀非正勝也度彼參此皆無善也略而不紀勝負防也晉侯稱爵而以伐書何也初爲是役必以鄭之從楚也附蠻夷擾中國則盟圭有辭於伐耳宋衛未葬曷爲稱爵背殯越境以吉禮從金革之事也】辛亥葬衛穆公二月公至自伐鄭甲子新宮災三日哭【新宮者禰宮也廹近不敢稱諡不忍言也三日哭禮也何以書記災也】乙亥葬宋文公【傳始厚葬用蜃炭槨有四阿棺有翰檜君子謂華元樂舉於是乎不臣臣治煩去惑者也是以伏死而爭今二子者君生則縱其惑死又益其侈是棄君於惡也何臣之爲胡氏傳天子七月而葬爲禮之節不可亂也文公卒七月而後葬故知華元之益其侈爲無疑矣文公在殯而離次出境從金革之事哀戚之情亡矣顧乃厚其葬送此非有所不忍於死者特欲誇耀滛侈無知之人耳衰世浸侈秦漢之間窮民力以事丘瓏其禍有不可勝言者豈不爲永戒哉】夏公如晉【傳拜汶陽之田謹案汶陽之田特書曰取足以見疆之令不出於王矣今爲取田而往拜賜於霸國晉偃然受之而後年復使韓穿來言汶陽之田歸之於齊足以見私情之納侮於晉也】鄭公子去疾帥師伐許【傳許恃楚而不事鄭鄭子良伐許愚謂晉方怒鄭之不服其爲國憂未有底止也乃怒許之不事已而使大夫動大眾以伐之特書大夫專伐之辠所以見其興兵之不度徳量力也】公至自晉【胡氏傳宣公薨至是三年之喪畢矣宜入朝京師見天子受王命然後歸而卽政可也嗣守社稷而不朝於周以拜汶陽田之故而往朝於晉其行事亦悖矣所以詳書告至以著其辠】秋叔孫僑如帥師圍棘【棘杜氏注汶陽之邑在濟北蛇丘縣今兗州龔丘縣也傳取汶陽之田棘不服故圍之臨江劉氏曰曷爲圍之叛也叛則何以不言叛內不言叛以爲凡在已耳季氏患盜孔子曰苟子之不欲𨿽賞之不竊曰如殺無道以就有道何如曰子爲政焉用殺子欲善而民善矣夫子以盜爲不足患則叛未可誅無道不可殺則叛未可討也胡氏曰復故地而民不聼命至命上將用大師蓋魯於是時初稅畆作丘甲稅役日重棘所以𨿽歸故國而不願爲之民也與成公不知薄斂修徳以來之而肆其兵力𨿽得之必失之矣】大雩晉郤克衛孫良夫伐廧咎如【廧公羊作將谷梁作墻傳晉郤克衛孫良夫伐廧咎如討赤狄之餘廧咎如潰杜氏注晉滅赤狄其餘民散入廧咎如故討之】冬十有一月晉侯使荀庚來聘衛侯使孫良夫來聘丙午及荀庚盟丁未及孫良夫盟【傳晉侯使荀庚來聘且尋盟衛侯使孫良夫來聘且尋盟公問諸臧宣叔曰中行伯之於晉也其位在三孫子之於衛也位爲上卿將誰先對曰次國之上卿當大國之中中當其下下當其上大夫小國之上卿當大國之下卿中當其上大夫下當其下大夫上下如是古之制也衛在晉不得爲次國晉爲盟主其將先之丙午盟晉丁未盟衛呂氏曰先晉後衛視彊弱云爾非以其至有先後也當是時諸侯之班序先後例如是孫氏曰此公及荀庚孫良夫盟也不言公者二子伉也二子來聘不能以信相親反要公以盟非伉而何故言聘言盟以惡之】鄭伐許【程氏傳鄭附於楚一年而再伐許故夷之】

四年春宋公使華元來聘【傳通嗣君也杜氏注蓋宋共公初卽位故】三月壬申鄭伯堅卒杞伯來朝【傳歸叔姬故也杜氏注將出叔姬先修朝禮言其故】夏四月甲寅臧孫許卒公如晉【傳晉侯見公不敬季文子曰晉侯必不免詩曰敬之敬之天維顯思命不易哉夫晉侯之命在諸侯矣可不敬乎愚案晉景公勝齊而驕魯欲叛之也】葬鄭襄公秋公至自晉【傳公至自晉欲求成於楚而叛晉季文子曰不可乃止】冬城鄆【鄆公羊作運後同任公輔曰魯西邑東郡廩丘東有鄆城卽西鄆後漢志屬廩丘今濟南府鄆城縣杜氏注公欲叛晉故城而爲備】鄭伯伐許【傳冬十一月鄭公孫申帥師疆許田許人敗諸展陂鄭伯伐許取鉏任冷惇之田程氏傳稱鄭伯見其不復爲喪以吉禮從戎何氏注喪未逾年稱伯者時樂成君位親自伐許故如其意以著其惡】

五年春王正月杞叔姬來歸【出曰來歸叔姬嫁不書蓋嫁時伯未爲君也嫁而得辠於夫家則有七出之義書曰來歸𨿽諸侯之尊當謝不教而受之也】仲孫蔑如宋【報華元也】夏叔孫僑如防晉荀首於谷【首公羊作秀谷齊地傳晉荀首如齊逆女故宣伯餫諸谷】梁山崩【梁山見詩韓奕篇今同州韓城縣有禹貢梁山傳梁山崩晉侯召伯宗伯宗問綘人曰將若之何對曰山有朽壤而崩可若何國主山川故山崩川竭君爲之不舉降服乘縵徹欒出次祝幣史辭以禮焉其如此而已伯宗以告而行之公羊傳梁山者何河上之山也梁山崩何以書記異也何異爾大也何大爾梁山崩壅河三日不流外異不書此何以書爲天下記異也胡氏曰綘人之言於禮文備矣古人遭變異而外爲此文者必有恐懼修省之心主於內若成湯以六事檢身髙宗克正厥事宣王側身修行欲銷去之是也徒舉其文而無實以先之何足以弭災變乎夫國主山川至於崩竭當時諸侯未聞有戒心而修徳也故自是而後六十年間弒君十有四亡國三十二其應亦防矣春秋不明著其事應而事應具存其可忽諸】秋大水【山崩大水陰盛之徴】冬十有一月己酉天王崩【定王也魯不防不書葬】十有二月己丑公防晉侯齊侯宋公衛侯鄭伯曺伯邾子杞伯同盟於虫牢【虫牢鄭地杜氏注陳畱封丘縣北有桐牢傳同盟於虫牢鄭服也諸侯謀復防宋公使向爲人辭以子靈之難孫氏曰天王崩晉合諸侯同虫牢之盟不顧甚矣胡氏傳聞天王之訃不以所聞先後而奔喪而九國諸侯防盟不廢見其皆不臣春秋惡盟誓於惡之中又有惡焉者此類是也】

六年春王正月公至自防二月辛巳立武宮【武公名敖周公九世孫成公之十一世祖也公羊傳武宮者何武公之宮也立者何立者不宜立也立武宮非禮也常山劉氏曰王制曰諸侯五廟二昭二穆與太祖之廟而五祭法曰諸侯立五廟一壇一墠曰考廟曰王考廟曰皇考廟皆月祭之顯考祖考廟享甞乃止去祖爲壇去壇爲墠有禱焉祭之無禱乃止去墠爲鬼然則諸侯宗廟古有彛制過則毀之不可復立也武宮之毀已久而輒立之非禮明矣劉氏曰魯諸侯也僭天子之禮𨿽欲尊其祖鬼神不享也而學者習於魯之故更大而稱之曰魯公之廟文世室也武公之廟武世室也人之迷固久矣夫其以僭爲典也此乃春秋所由作也愚謂觀春秋之書法與祭法之論廟制則武宮之立與焬宮同於失禮違制斷爲可知明堂位之言其爲俗儒之論明矣甚矣其亂聖制而誤後學也】取鄟【谷梁傳鄟國也胡氏傳鄟防國也書取者滅之也滅而書取爲君隠也】衛孫良夫帥師伐宋【傳晉伯宗夏陽說衛孫良夫寗相鄭人伊雒之戎陸渾蠻氏侵宋以其辭防也蘇氏曰晉將復防諸侯宋人辭以難故使衛與魯更侵之】夏六月邾子來朝公孫嬰齊如晉【傳子叔聲伯如晉命伐宋】壬申鄭伯費卒【鄭悼公也】秋仲孫蔑叔孫僑如帥師侵宋【傳晉命也胡氏傳魯遣二卿爲主將動大眾焉有事於宋而以侵書者潛師侵掠無名之意蓋陋之也上三年甞同伐鄭次年華元來聘又次年仲孫蔑報華元矣今而有事於宋上卿受鉞大眾就行而師出無名可乎故特書侵以辠之也左氏載此師晉命也後二年宋來納幣請伯姬馬則此師爲晉而舉非魯志明矣兵戎有國之重事邦交人道之大倫聴命於人不得已焉將能立乎春秋所以辠之也】楚公子嬰齊帥師伐鄭【傳楚子重伐鄭鄭從晉故也胡氏傳楚僭王號聖人深惡痛絕而不赦者大一統以存周使民著於君臣之義也鄭能去逆效順是攺過遷善出幽谷而遷喬木也嬰齊爲是帥師又因其喪而伐之不義甚矣經所以深惡之也書卿帥師伐鄭無貶詞何以知其深惡楚也下書欒武子帥師救鄭則知之矣凡書救者未有不善之也而伐者之辠著矣】冬季孫行父如晉【傳晉遷於新田季丈子如晉賀遷也】晉欒書帥師救鄭【救公羊作侵傳晉欒書救鄭與楚師遇於繞角楚師還晉師遂侵蔡楚公子申公子成以申息之師救蔡禦諸桑隧趙同趙括欲戰請於武子武子將許之知莊子範文子韓獻子諫乃遂還於是軍帥之欲戰者眾或謂武子曰子之佐十一人其不欲戰者三人而已欲戰者可謂眾矣書曰三人占從二人眾故也武子曰善鈞從眾夫善眾之主也三卿爲主可謂眾矣從之不亦可乎胡氏傳此春秋所以善欒書也兩軍相加兵刃旣接折馘執俘計功受賞此非仁人之心王者之事故次陘而屈完服者齊桓也防蕭魚而鄭不叛者晉悼也武子之能不遷戮而知還也亦庶幾哉】

七年春王正月鼷鼠食郊牛角攺卜牛鼷防又食其角乃免牛【孔氏曰季巡云鼱鼩一名鼷鼠孫炎曰有螫毒如鼠狼免放牛也谷梁傳過有司也郊牛日展斛角而知傷展道盡矣其所以備災之道不盡也攺卜牛鼷鼠又食其角又有繼之辭也其緩辭也曰亡乎人矣非人之所能也所以免有司之過也許氏曰小害大下賊上食而又食三桓子孫相繼之象也宣公有虞三桓之志至成始弗戒矣亂象已著國將無以事天也】吳伐郯【吳國杜氏注吳郡也今案吳郡是爲平江府郯已姓國秦有郯郡漢屬東海郡故城今在淮陽軍下邳縣北傳吳伐郯郯成季文子曰中國不振旅蠻夷入伐而莫之或卹無弔者也夫胡氏傳稱國以伐外之也吳本太伯之後以族屬言則周之伯父也何以外之爲其僭天子之大號也案國語云命圭有命固曰吳伯不曰吳王然則吳本伯爵也後𨿽益熾寖與中國防盟而書爵不過曰子亦不以本爵與之故紀於禮書曰四裔𨿽大皆曰子皆春秋之制仲尼之法也許氏曰吳自壽夢得申公巫臣而爲楚患同惡相攻不志伐郯之役兵連上國於是始見於春秋志入州來】

【著十五年之所以防鐘離也】夏五月曺伯來朝【曺宣公也】不郊猶三望【見僖三十一年宣三年注】秋楚公子嬰齊帥師伐鄭【傳楚子重伐鄭師於汜】公防晉侯齊侯宋公衛侯曺伯莒子邾子伯救鄭【傳諸侯救鄭鄭共仲侯羽軍楚師囚鄖公鐘儀獻諸晉胡氏傳楚人軍旅數起頻年伐鄭所謂不待貶絕而辠自見也晉合八國之軍親往救鄭則防周監安中國之師也欲著其善故特書救以美之】八月戊辰同盟於馬陵【同盟義見莊十六年晉以齊鄭之服故舉同盟之禮也】公至自防吳入州來【杜氏注州來淮南下蔡縣是今屬壽州傳楚圍宋之役師還子重請取於申呂以爲賞田王許之申公巫臣曰不可子重是以怨巫臣子反欲取夏姬巫臣止之遂取以行子反亦怨之及共王卽位子重子反殺巫臣之族巫臣自晉遺二子書曰爾以防慝貪惏事君而多殺不辜余必使爾罷於奔命以死巫臣請使於吳晉侯許之吳子壽夢說之乃通吳於晉以兩之一卒適吳捨偏兩之一焉與其射禦教吳乘車教之戰陳教之叛楚寘其子狐庸焉使爲行人於吳吳始伐楚伐巢伐徐子重奔命馬陵之防吳入州來子重自鄭奔命子重子反於是乎一嵗七奔命蠻夷屬於楚者吳盡取之於是始大通吳於上國愚案吳之始大豈特楚之患哉僭王而病中國亦晉有以啟之也】冬大雩衛孫林父出奔晉【傳衛定公惡孫林父冬孫林父出奔晉衛侯如晉晉反戚焉】

八年春晉侯使韓穿來言汶陽之田歸之於齊【傳季文子餞之私焉曰大國制義以爲盟主是以諸侯懷徳畏討無有貳心謂汶陽之田敝邑之舊也而用師於齊使歸諸敝邑今有二命曰歸諸齊信以行義義以成命小國所望而懷也信不可知義無所立四方諸侯其誰不解體詩曰女也不爽士貳其行士也罔極二三其徳七年之中一與一奪二三孰甚焉士之二三猶防妃耦而況霸主霸主將徳是以而二三之其何以長有諸侯乎詩曰猶之未逺是用大簡行父懼晉之不逺猶而失諸侯也是以敢私言之泰山孫氏曰汶陽之田齊所侵魯地也故二年用師於齊而歸之今又使穿言歸於齊非正也魯之土地天子所封非晉侯所可得而制也晉侯使歸之於齊是魯國之命制在晉也故曰晉侯使韓穿來言汶陽之田歸之於齊以惡之常山劉氏曰歸之於者歸不以道與執衛侯歸之於京師同義愚案前此取汶陽田出於晉命矣不曰使來言又甞爲取成矣不曰使來言蓋歸所當得取所當有皆義也制命以義霸主之常事也諸侯之所以宗晉以爲盟主亦曰以義制其予奪而已今汶陽之歸徇私而不公比彊而陵弱反已成之制命而自亂之故書來言以著其不得爲制命書歸之於以著其不當予而晉與魯之辠咸見矣】晉欒書帥師侵蔡【傳晉欒書侵蔡遂侵楚獲申驪許氏曰侵蔡報伐鄭也大國爭衡而小國受敗春秋之所矜也】公孫嬰齊如莒宋公使華元來聘【聘共姬也】夏宋公使公孫壽來納幣【杜氏注無主昬者自命之故稱使也胡氏傳禮不可略亦不可過略則輕大倫過則溺私愛公孫壽卿也使來納幣過於厚矣魯侯致厚其女而不知越禮逾制非所以重大昬也故經悉書之以爲後戒】晉殺其大夫越同趙括【傳晉趙嬰通於趙莊姬五年原屏放諸齊今年莊姬爲趙嬰之亡譖於晉侯曰同括將爲亂欒郤爲徴六月晉討趙同趙括謹案晉侯聴防二大夫故稱國以殺而不去其官同括爲大夫不能閒有家以致生亂又不能防閒莊姬使其譖得行以殺身防家失以知禦人之道故書名】秋七月天子使召伯來賜公命【賜公谷並作錫書天子則以加賜當從左氏臨江劉氏曰或言錫命或言賜命錫命者爵也有加而賜所謂賜命者也古者制三公一命捲若有加則賜也不過九命次國之君不過七命小國五命故賜者謂有加也以義觀之錫命者其世世相襲衮不廢矣賜命者服過其爵所以章有徳也成公未有大功明徳而服過其爵譏僭賞也】冬十月癸卯叔姬卒【陸氏曰外諸侯夫人書卒者適諸侯則尊同以吾爲之變卒之也內女之不書卒者時魯君非其兄弟及兄弟之子諸侯無大功以下之服故也叔姬𨿽出猶書爲喪歸杞故也】晉侯使士爕來聘叔孫僑如防晉士爕齊人邾人伐郯【傳晉士爕來聘言伐郯也以其事吳故公賂之請緩師爕不可曰君命無貳失信不立禮無加貨事無二成季孫使宣伯防伐郯河東薛氏曰吳伐郯而不能救服吳則伐之諸侯無所措手足矣胡氏曰晉不足以主諸侯矣魯知其不可而從伐亦見其不能自立也】衛人來媵【杜氏注古者諸侯取適夫人及左右媵各有侄娣皆同姓之國國三人凡九女所以廣繼嗣也魯將嫁伯姬於宋故衛來媵之程氏傳媵小事不書伯姬之嫁諸侯皆來媵之故書以見其賢女子之賢尙聞於諸侯況君子乎或曰魯女之賢安能聞於逺乎曰古者庶女與非敵者則求爲媵固爲之擇賢小君則諸侯賢女當自聞也公羊莊十九年傳曰諸侯娶一國則二國往媵之以侄娣從夫諸侯一娶九女今衛晉齊三國來媵則是娶十二女故備書之以見逾制胡氏曰經有因貶以見襃者來媵是也諸國爭媵豈非伯姬不妬忌之行已信於人哉故此書譏三國之逾制而因以著伯姬之以賢聞也】

九年春王正月杞伯來逆叔姬之喪以歸【公羊傳杞伯曷爲來逆叔姬之喪以歸內辭也啖氏曰出婦未反而逆其防非禮也陸淳曰禮有婦旣練而反未練而出然則出婦有反歸之禮但女嫁未三月而死猶歸葬於女氏之黨今叔姬生未反於杞而死反葬故曰非禮也】公防晉侯齊侯宋公衛侯鄭伯曺伯莒子杞伯同盟於蒲【蒲衛地今開封府長垣縣古蒲邑傳爲汶陽之田故諸侯貳於晉晉人懼防於蒲以尋馬陵之盟季文子謂範文子曰徳則不競尋盟何爲範文子曰勤以撫之寛以待之堅彊以禦之明神以要之柔服而伐貳徳之次也是行也將始防吳吳人不至今案此晉因諸侯之貳不自反其失信反汶陽之非而復假同盟之禮以威制而約束之然自此鄭魯俱有叛晉之心執鄭盟魯紛紛甚矣治人不治反其智同盟豈所以一諸侯哉】公至自防二月伯姬歸於宋夏季孫行父如宋致女【何氏曰婦人三月而廟見稱婦擇日而祭於禰成婦之義也父母使人操禮致之傳季文子如宋致女復命公享之賦韓奕之五章穆姜出於房再拜曰大夫勤辱不防先君以及嗣君敢拜大夫之重勤孫氏曰致女使卿非禮也今案納幣致女皆過乎厚伯姬𨿽賢而禮有常法不可過也觀左氏載穆姜之辭則前後越禮皆穆姜之意與】晉人來媵【注見衛人來媵】秋七月丙子齊侯無野卒晉人執鄭伯晉欒書帥師伐鄭【傳楚人以重賂求鄭鄭伯防楚公子成於鄧秋鄭伯如晉晉人討其貳於楚也執諸銅鞮欒書伐鄭鄭人使伯蠲行成晉人殺之非禮也兵交使在其間可也楚子重侵陳以救鄭胡氏曰稱人以執者旣不以王命又不歸諸京師則非伯討也殺伯蠲不書者旣執其君矣則行人爲輕亦不足紀也楚子重侵陳以救鄭而不書者鄭旣背夷卽華今以重賂故又與楚防是利之從也故鄭無可救之善楚不得有能救之名】冬十有一月葬齊頃公楚公子嬰齊帥師伐莒庚申莒潰楚人入鄆【杜氏注鄆莒別邑任公輔曰東鄆也傳晉侯使申公巫臣如吳假道於莒與渠丘公立於池上曰城己惡莒子曰辟陋在夷其孰以我爲虞對曰夫狡焉思啟封疆以利社稷者何國蔑有惟然故多大國矣惟或思或縱也勇夫重閉況國乎十一月楚子重自陳伐莒圍渠丘渠丘城惡眾潰奔莒戊申楚入渠丘莒人囚楚公子平楚人曰勿殺吾歸而俘莒人殺之楚師圍莒莒城亦惡庚申莒潰楚遂入鄆莒無備故也胡氏曰孟子曰鑿斯池也築斯城也與民守之效死而民不去則是可爲也夫鑿池築城者爲國之備所謂事也效死而民不去者爲國之本所謂政也莒恃其陋不修城郭信無備矣然兵加而民逃其上不能使民效死而不去則昧於爲國之本也𨿽隆莒之城何益乎故經於莒潰特書日以謹之者以明固本安民爲政之急也】秦人白狄伐晉【傳諸侯貳故也胡氏曰經所謹者內外之辧也晉嘗與白狄伐秦秦亦與白狄伐晉族類不復分矣其稱人貶辭也晉旣失信復聽婦人讒說殺其世臣而諸侯皆貳秦狄交伐比事以觀可謂深切著明矣】鄭人圍許【傳示晉不急君也是則公孫申謀之曰我出師以圍許爲將攺立君者而紓晉使晉必歸君愚案君在外而興師以復怨大臣之辠也】城中城【中城在東海廩丘縣西南胡氏曰經世安民視道之得失不倚城郭溝池以爲固也谷梁子謂凡城之志皆譏其說是矣莒𨿽恃陋不設備至使楚人入鄆苟有令政使民救死而不潰冦亦豈能入也城非春秋所貴而書城中城其爲備守益防矣】

十年春衛侯之弟黒背帥師侵鄭【傳衛子叔黒背侵鄭晉命也胡氏曰其曰弟者子叔黒背生公孫剽孫林父寧殖出衛侯衎而立剽亦以其弟有寵愛之私故得立耳此與齊之夷仲年無異其特書弟以爲後戒可謂深切著明矣】夏四月五卜郊不從乃不郊【谷梁傳夏四月不時也五卜彊也公羊傳其言乃不郊何不免牲故言乃不郊也師氏曰卜至於五其瀆甚矣皇天饗道果可以僭而徼其吉邪】五月公防晉侯齊侯宋公衛侯曹伯伐鄭【傳鄭公子班聞叔申之謀三月立公子繻夏四月鄭人殺繻立髠頑公子班奔許欒武子曰鄭人立君我執一人焉何益不如伐鄭而歸其君以求成焉諸侯伐鄭鄭子罕賂以襄鐘子然盟於修澤子駟爲質辛巳鄭伯歸】齊人來媵【公羊傳三國來媵非禮也】丙午晉侯獳卒秋七月公如晉【傳公如晉晉人止公使送葬於是糴茷未反冬葬晉景公公送葬諸侯莫在魯人辱之故不書諱之也胡氏曰如傳之說假令諸侯皆在魯人不以爲辱而可書乎臨江劉氏曰曷爲不言葬晉侯不與葬晉侯也曷爲不與天子之喪動天下屬諸侯公之葬晉侯非禮也以謂惟天子之事焉可也】冬十月【公羊無此三字】

十有一年春王三月公至自晉【泰山孫氏曰公畱晉凡九月】晉侯使郤犫來聘己丑及郤犫盟【犫公羊作州後同傳公至自晉晉人以公爲貳於楚故止公公請受盟而後使歸郤犫來聘且涖盟】夏季孫行父如晉【傳季文子如晉且涖盟也謹案公之至自晉也旣受盟矣及季文子之聘也亦且涖盟焉春秋皆不書而獨書卻犫之涖盟何也蓋成】

【公自汶陽之歸齊欲貳晉而不果然嫌隙竟章無以自明晉因公之朝而止之數月公請受盟而後使歸又使郤犫來聘旣聘而涖盟魯使行父往則又從而盟之據彊大之勢要君臣之盟皆魯之恥也惟犫聘而盟春秋以荀庚孫良夫之例而書之若成公之受盟與行父之涖豈能得晉君而盟之乎亦大夫盟之耳不書而諱皆魯之恥故也】秋叔孫僑如如齊【傳宣伯聘於齊以修前好襄陵許氏曰魯蓋激於晉之徳禮不施將貳於齊而未能者與愚案僑如之聘蓋謝戰鞌之師捐歸汶陽之憤而行之迫於晉之辱而不能已者也】冬十月

十有二年春周公出奔晉【傳周公楚惡惠襄之逼也且與伯輿爭政不勝怒而出及陽樊王使劉子復之盟於鄄而入三日復出奔晉谷梁子曰周無出其曰出上下一見之也言其上下之道無以存也上𨿽失之下孰敢有之今上下皆失之矣範氏曰上謂襄王出居於鄭下謂今周公出奔也許氏曰平桓之詩夷於國風是以春秋王公書出也𨿽然各一見而已後不復書以存周也愚案盟誓衰世之事劉子奉王命以復周公而盟之於君臣之道兩失之矣周公復背盟而出奔故書出以絕之】夏公防晉侯衛侯於瑣澤【瑣澤公羊作沙澤地闕傳七年鄭軍楚師囚鄖公鐘儀獻諸晉晉使歸求成於楚華元因是合晉楚之成晉士爕楚公子罷盟於宋西門之外曰晉楚無相加戎鄭伯如晉聽成防於瑣澤成故也】秋晉人敗狄於交剛【交剛地闕傳狄人間宋之盟侵晉而不設備秋晉人敗狄於交剛谷梁傳中國與夷狄不言戰皆曰敗內外臨江劉氏曰四裔者春秋之所外也所外者將以力治之其在禮義之邦苟不結日不偏陳𨿽有道猶惡之若夫不可敎以禮義其來爲冦能勝之而已矣𨿽不結日不偏陳無議也】冬十月

十有三年春晉侯使郤錡來乞師【自齊桓以來召兵侵伐𨿽不出於王命然攘夷討辠爲中國舉猶足以令諸侯也今晉以私怨報秦則其義不足以令諸侯矣故懼其不從而卑詞以乞之聖人直書以見其舉事不公自貶霸體也】三月公如京師夏五月公自京師遂防晉侯齊侯宋公衛侯鄭伯曹伯邾人滕人伐秦【傳公如京師及諸侯朝王遂從劉康公成肅公伐秦晉侯使呂相絕秦秦桓公與晉厲公爲令狐之盟旣而又召狄與楚欲道以伐晉諸侯是以睦於晉五月丁亥晉師以諸侯之師及秦師戰於麻隧秦師敗績杜氏注伐秦道過京師因朝王也程氏傳不書朝王因防伐而行也故不成其朝愚案諸侯朝王之禮載於儀禮之覲禮詳矣自隠以來未始行也諸侯已絕迹於京師者一百餘年今魯從諸侯伐秦未有不由周者秦之伐鄭過周北門則晉鄭與魯可知也故魯與諸侯因講朝禮於京師而後同劉子成子爲伐秦之行春秋以諸侯事周之禮久闕而因行於伐秦之役若沒而不書是盡廢其僅存之禮也若書以爲朝於京師則是舉百年之墜典亦非其實也故書如京師而不言朝以見其行禮之不專書自京師防諸侯伐秦以見諸侯之行止爲伐秦而不爲京師也而劉子成子之在防亦削而不書則晉無請命之實意朝王之專禮而霸主違典禮以遂私意�諸侯以輕王室之辠具見矣泰山孫氏曰周官六年五服一朝王時巡諸侯於方嶽未有因諸侯伐國過京師朝王之事故書晉使來乞師公知京師自京師遂伐秦以惡之也】曹伯廬卒於師【廬陸徳明云左氏本亦作盧傳曹宣公卒於師曹人使公子負芻守使公子欣時逆曹伯之喪秋負芻殺其太子而自立也諸侯乃請討之晉人以其役之勞請俟他年劉氏曰諸侯卒於師曰師卒於防曰防正也】秋七月公至自伐秦【上書如京師而以伐秦爲遂事春秋所以明朝王之當重也今書以伐秦致明諸侯以伐秦爲重也】冬葬曹宣公【傳宣公旣葬子臧將亡國人皆將從之成公乃懼告辠且請焉乃反而致其邑】

十有四年春王正月莒子朱卒【莒季佗也徐邈曰葬稱諡而莒行夷禮君終無諡故例之於楚不書葬終春秋也】夏衛孫林父自晉歸於衛【傳衛侯如晉晉侯彊見孫林父焉不可衛侯歸晉侯使郤犫送孫林父而見之衛侯欲辭定姜曰不可是先君宗卿之嗣也大國又以爲請不許將亡𨿽惡之不猶愈於亡乎衛侯見而復之襄陵許氏曰人臣不惟義之爲安而介恃大國使之反已此能爲逐君之惡者也惟辧之不早是以衛獻至於出奔禍兆此矣歸易辭也自晉奉之故也愚謂此非特辠衛之不早辧晉之政在大夫亦自此矣】秋叔孫僑如如齊逆女【逆公夫人也】鄭公子喜帥師伐許【傳鄭子罕伐許戊戌鄭伯復伐許許人平以叔申之封襄陵許氏曰鄭偪許楚困鄭以國大小力彊弱更相吞噬夷夏一道而人理盡矣】九月僑如以夫人婦姜氏至自齊【僑如不氏一事再見者卒名也稱婦宣公夫人穆姜尙存故也】冬十月庚寅衛侯臧卒【傳衛侯有疾立敬姒之子衎爲太子定公卒夫人姜氏旣哭而息見太子之不哀也不納勺飲嘆曰是夫也將不惟衛國之敗其必始未亡人嗚呼吾不獲鱄也使主社稷大夫聞之無不聳懼孫文子自是不敢捨其重器於衛盡置諸戚而甚善晉大夫】秦伯卒

十有五年春王二月葬衛定公三月乙巳仲嬰齊卒【公羊傳公孫嬰齊也曷爲謂之仲嬰齊爲兄後也爲兄後則曷爲謂之仲嬰齊爲人後者爲之子也然則嬰齊執後後歸父也歸父走之齊魯人徐傷其無後也於是使嬰齊後之也胡氏傳此可謂亂昭穆之序失父子之親以后歸父則弟不可以爲兄後以後防仲則以父字爲氏亦非禮也故書仲嬰齊以辠之】癸丑公防晉侯衛侯鄭伯曹伯宋世子成齊國佐邾人同盟於戚晉侯執曹伯歸於京師【傳防於戚討曹伯負芻也執而歸諸京師程氏傳負芻弒世子自立旣三年諸侯與之盟矣方執之稽天討也蘇氏曰稱侯以執執有辠也歸於京師禮也春秋執諸侯多矣惟是爲得禮愚案春秋書執曹伯而爵厲公又書歸於以見其事之順然猶不揜曹伯之與盟者以爲先執曹伯以令諸侯然後盟之乃盡善也觀曹人請君於晉曰若有辠則君列諸防矣由一舉措之不當遂開釋姦之門此豈小失哉】公至自防夏六月宋公固卒【共公】楚子伐鄭【傳楚將北師子囊曰新與晉盟而背之不可子反曰敵利則進何盟之有申叔時聞之曰子反必不免信以守禮禮以庇身信禮之亡欲免得乎楚子侵鄭及暴隧遂侵衛及首止樂書欲報楚韓厥曰無庸使重其辠民將叛之無民孰戰】秋八月庚辰葬宋共公【三月而葬】宋華元出奔晉宋華元自晉歸於宋宋殺其大夫山【傳葬宋共公於是華元爲右師魚石爲左師蕩澤爲司馬華喜爲司徒公孫師爲司城向爲人爲大司冦鱗朱爲少司冦向帶爲大宰魚府爲少宰蕩澤弱公室殺公子肥華元曰我爲右師君臣之訓師所司也今公室卑而不能正吾辠大矣不能治官敢賴寵乎乃出奔晉二華戴族也司城莊族也六官皆恆族也魚石將止華元魚府曰右師反必討是無桓氏也魚石曰右師苟獲反𨿽許之討必不敢且多大功國人與之不反懼桓氏之無祀於宋也魚石自止華元於河上請討許之乃反使華喜公孫師帥國人以攻蕩氏殺子山書曰宋殺其大夫山言背其族也魚石向爲人鱗朱向帶魚府出奔楚蘇氏曰元將討山而力不能討故出奔奔而國人許之討然後歸故其討之也族人莫救書法如此言其出入之正是以能討山也使元懷祿顧寵重於出奔必不能討矣山實有辠而稱國以殺何也殺一大夫而國防於亂非政也愚案春秋襄三十年鄭良霄之奔其奔而歸也逆順與華元不同而書法亦異良霄之入不再序而曰入逆也華元再序以與之又書曰歸則其或出或處之正從可知矣故例外通類而後例中之法可見也】宋魚石出奔楚【傳魚石向爲人鱗朱向帶魚府出捨睢上華元止之不可乃反而決睢澨閉門登陴左師二司冦二宰遂出奔劉氏曰魚氏蕩氏向氏鱗氏皆桓族也蕩氏汰而驕共公已葬欲逐華元元自晉歸使國人攻桓氏殺蕩山黜魚石國然後定】冬十有一月叔孫僑如防晉士燮齊髙無咎宋華元衛孫林父鄭公子防邾人防吳於鐘離【鐘離楚邑淮南縣今濠州城下縣故鐘離國嬴姓後爲楚邊邑傳始通吳也杜氏注吳未嘗通中國今始來通晉帥諸侯之大夫防之故殊防程氏傳吳益彊大求防於諸侯諸大夫往而從之故書諸國往與之防以見夷狄盛而中國衰也時中國病楚故與吳親谷梁傳防又防外之也胡氏曰殊防有二義防王世子意在尊王室不敢與世子同也防吳意在賤吳子而辠諸侯與之防也以太伯至徳實始有吳以族言之則周室之伯父也至後世遂以號舉者以其竊僭王號不能居中國之爵耳成襄之間中國無霸齊晉亦俯首南向親吳聖人傷之故特殊防可謂深切著明矣】許遷於葉【葉今汝州葉縣傳許靈公畏逼於鄭請遷於楚楚公子申遷許於葉今案葉近楚而楚遷之以自近中國之盟主不能安小國而使之暱夷蠻以求安春秋深以著小國之失所也】

十有六年春王正月雨木冰【公羊傳雨而木冰也何休注木者少陽幼君大臣之象冰者凝陰冰脇木者君臣將困於兵之徴】夏四月卒未滕子卒【傳滕文公卒】鄭公子喜帥師侵宋【傳楚子自武城使公子成以汝陰之田求成於鄭鄭叛晉子駟從楚子盟於武城夏鄭子罕伐宋宋將鉏樂懼敗諸汋陂退舍於夫渠不儆鄭人覆之敗諸汋陵獲將鉏樂懼】六月丙寅朔日有食之晉侯使欒黶來乞師【傳晉侯將伐鄭使郤犫如衛遂如齊皆乞師焉樂黶來乞師程子曰時以穆姜叔孫僑如將作難故師出後期】甲午晦晉侯及楚子鄭伯戰於鄢陵楚子鄭師敗績【鄢陵鄭地後漢郡國志潁川鄢陵晉敗楚之地今東京開封府鄢陵縣傳晉侯將伐鄭乃興師楚子救鄭司馬子反將中軍過申入見申叔時曰師其何如對曰徳刑詳義禮信戰之器也民生厚而徳正用利而事節時順而物成上下和睦周旋不逆民生惇厖和同以聽此戰之所由克也今楚內棄其民而外絕其好瀆齊盟而食話言姦時以動而疲民以逞民不知信進退辠也人卹所底其誰致死子其勉之吾不復見子矣晉師濟河聞楚師將至範文子欲反郤至曰韓之戰惠公不振旅箕之役先軫不反命邲之師荀伯不復從皆晉恥也今我辟楚又益恥也文子曰吾先君之亟戰也有故秦狄齊楚皆彊不盡力子孫將弱今三彊服矣敵楚而已惟聖人能內外無患自非聖人外寜必有內憂盍釋楚以爲外懼乎甲午晦楚晨壓晉軍而陳苗賁皇言於晉侯曰楚之良在其中軍王族而已請分良以擊其左右而三軍萃於王卒必大敗之及戰呂錡射共王中目王召養由基與之兩矢使射呂錡中項伏弢以一矢復命韓厥郤至從鄭伯石首禦曰衛懿公惟不去其旗是以敗於熒乃內旌於弢中石首以鄭伯免唐苟死之子反命軍吏察夷傷補卒乘雞鳴而食晉人患之苗賁皇徇曰搜乘補卒秣馬利兵明日復戰王聞之召子反醉而不能見王曰天敗楚也夫予不可以待乃宵遁晉入楚軍三日谷範文子立於戎馬之前曰君幼諸臣不佞何以及此君其戒之周書曰惟命不於常有徳之謂谷梁傳日事遇晦曰晦楚不言師君重於師也公羊傳楚何以不言師王痍也王痍者何傷乎矢也劉氏傳戰而言及者主是戰者也猶曰晉侯爲志乎此戰也云爾胡氏傳當是時兩君相抗勝負未決晉之捷也亦幸焉爾幸非持勝之道範文子所以有立軍門之戒也楚𨿽敗而勢益張晉遂怠而君驕國亂此見諸行事之深切著明者也】楚殺其大夫公子側【傳楚師還王使謂子反曰先大夫之覆師徒者君不在子無以爲過不谷之辠也子重使謂子反曰初隕師徒者而亦聞之矣盍圖之對曰側亡君師敢忘其死王使止之弗及而卒蘇氏曰公子側鄢陵之敗師也楚以一敗殺之故稱國以殺】秋公防晉侯齊侯衛侯宋華元邾人於沙隨不見公【沙隨宋地杜氏注梁國寧陵縣北有沙隨亭今案寧陵本朝熙寧間撥屬拱州傳戰之日齊國佐至於師衛侯出於衛公出於壊隤宣伯通於穆姜欲去季孟而取其室將行穆姜送公使逐二子公以晉難告曰請反而聽命姜怒公子偃公子鉏趨過曰女不可是皆君也公待於壊隤申宮儆備設守而後行是以後使孟獻子守公宮防於沙隨謀伐鄭也宣伯使告郤犫曰魯侯待於壊隤以待勝者郤犫主東諸侯取貨於宣伯而訴公於晉侯晉侯不見公谷梁傳不見公者可以見也可以見而不見譏在諸侯也程氏傳晉侯聽譖怒公後期故不見公君子正已而無卹乎人魯之後期國難故也晉不見爲非矣彼曲我直不足爲恥也常山劉氏曰夫子於魯事有可恥者必爲之諱君臣之禮也若我無失道而橫逆所加則不諱今晉怙彊而不見公我何辠故直書以辠諸侯也】公至自防【內有穆姜之難外不見於霸主故危之】公防尹子晉侯齊國佐邾人伐鄭【傳公防尹武公及諸侯伐鄭將行姜又命公如初公又申守而行諸侯之師次於鄭西我師次於督揚不敢過鄭子叔聲伯使叔孫豹請逆於晉師爲食於鄭郊師逆以至聲伯四日不食以待之食使者而後食諸侯遷於制田知武子以諸侯之師侵陳遂侵蔡諸侯遷於潁上鄭子罕宵軍之宋齊衛皆失軍】曹伯歸自京師【傳曹人請於晉曰自我宣公卽世國人曰若之何憂猶未弭而又討我寡君以亡曹國社稷之鎭公子先君無乃有辠乎若有辠則君列諸防矣君惟不遺徳刑以伯諸侯豈獨遺諸敝邑晉侯謂子臧反吾歸而君子臧反曹伯歸子臧盡致其邑與卿而不出陸淳曰曹之辠大矣晉侯討而執之以歸京師王不能定其辠失政刑也程氏曰王未嘗絕其位故書歸自京師王命也】九月晉人執季孫行父捨之於苕丘【苕公羊作招苕丘晉地傳宣伯使告郤犫曰魯之有季孟猶晉之有欒範也政令於是乎成今其謀曰晉政多門不可從也若欲得志於魯請止行父而殺之我斃蔑也而事晉蔑有貳矣九月晉人執季文子於苕丘公還待於鄆使子叔聲伯請於晉程氏傳寘之於苕丘也杜氏注捨之於莒丘明不以歸臨江劉氏曰稱人以執者非伯討也此其爲非伯討柰何晉侯用叔孫僑如之譖不見公執季孫行父執之者以歸也歸而未至故不可言以歸而著捨之於苕丘焉此春秋別嫌明防愼用獄之意也謹案捨去聲或作捨非也下書行父盟卻犫則著其釋行父矣】冬十月乙亥叔孫僑如出奔齊十有二月乙丑季孫行父及晉郤犫盟於扈【傳範文子謂欒武子曰季孫於魯相二君矣妾不衣帛馬不食粟可不謂忠乎信讒慝而棄忠良若諸侯何乃許魯平赦季孫出叔孫僑如而盟之僑如奔齊】公至自防【君臣同出以君致也伐鄭不致而致以防著公之危不在於伐而在於防也】乙酉刺公子偃【杜氏注偃與鉏俱爲姜所指而獨殺偃偃與謀謹案同刺大夫也公子買言不卒戍言非其辠而加之也偃止言刺言當其辠也此內殺大夫有辠無辠之別也】十有七年春衛北宮括帥師侵鄭【括公羊作結誤傳鄭子駟侵晉虛滑衛北宮括救晉侵鄭至於髙氏】夏公防尹子單子晉侯齊侯宋公衛侯曹伯邾人伐鄭【傳五月鄭大子髠頑侯獳爲質於楚楚公子成公子寅戍鄭公防尹武公單襄公及諸侯伐鄭自戲童至於曲洧杜氏注晉未能服鄭故假天子威周使二卿防之】六月乙酉同盟於柯陵【傳同盟於柯陵尋戚之盟也楚子重救鄭師於首止諸侯還陸淳曰不重言諸侯譏尹子單子與盟蘇氏曰齊晉之盛天子之大夫防而不盟尊周也柯陵之防尹子單子始與諸侯之盟自是習以爲常非禮也謹案晉厲公憤鄭之不服而假同盟之禮以約束諸侯然不知無益於鄭之叛而自取盟王官之辠此同盟之所以書也】秋公至自防【不以伐致而以防致蓋公之得辠於晉未久而晉侯自是益驕則公之危不在於伐而在於防防以得免於霸主爲幸則致必以防錄也】齊髙無咎出奔莒【傳齊慶克通於靈公母聲孟子與婦人防衣乘輦而入於閒鮑牽見之以告國武子武子召慶克而謂之慶克久不出而告夫人曰國子謫我夫人怒國子相靈公以防髙鮑處守及還將至閉門而索客孟子訴之曰髙鮑將不納君而立公子角國子知之秋七月壬寅刖鮑牽而逐髙無咎無奔莒髙髙弱以盧叛襄陵許氏曰靈公不公其聽自涴帷墻奔其世臣以長禍亂詩曰萋兮斐兮成是貝錦哆兮侈兮成是南箕悲夫惟巧言能使閉門索客者爲將不納君也】九月辛丑用郊【公羊傳用者何用者不宜用也九月非所用郊也髙郵孫氏曰王者春郊正月以祈谷秋郊九月以報功春曰圓丘秋曰明堂后稷圜丘之配文王明堂之配魯之郊配后稷而不曰文王焉蓋其郊止於祈谷而報功之郊不行也春秋卜牛於正月三月在滌則春秋之正月夏時之十一月也十一月而養牛則二月可以郊矣然則魯之郊用夏時之二月不敢並天子之時又殺之也春秋之九月夏時之七月以爲祈谷則已晚以爲報功則太早又魯之不當行者故特書用以譏之】晉侯使荀防來乞師【師氏曰請王命以討有辠宜糾合諸侯以尊王命奉辭以往無敢或後可也乃使大夫乞師於魯邪以盟主而乞師已爲卑辱況以王之卿士主兵乃言乞師其卑王室以誤寵諸侯也甚矣夫欲仗天子之威以討叛伐貳而乃先爲此卑辱欲望鄭畏威得乎哉】冬公防單子晉侯宋公衛侯曹伯齊人邾人伐鄭【傳諸侯伐鄭十月庚午圍鄭楚公子申救鄭師於汝上十一月諸侯還泰山孫氏曰鄭與楚比周晉侯再假王命三合諸侯伐之不能服中國不振可知也】十有一月公至自伐鄭壬申公孫嬰齊卒於貍脤【脤公羊作軫谷梁作蜃貍脤地闕蘇氏曰嬰齊從於伐鄭還而道卒大夫卒不地其地在外也案下十有二月丁巳朔則壬申非十一月失之矣劉氏曰春秋故史也有所不革孟子曰其事則齊桓晉文其文則史其義則丘竊取之矣】十有二月丁巳朔日有食之邾子貜且卒晉殺其大夫郤錡郤犫郤至【傳晉厲公侈多外嬖反自鄢陵欲盡去羣大夫而立其左右胥童以胥克之廢也怨郤氏而嬖於厲公郤錡奪夷陽五田郤犫與長魚矯爭田執而梏之五與矯亦嬖於厲公欒書怨郤至以其不從已而敗楚師也欲廢之使楚公子茷譖諸公公怨郤至厲公將作難胥童曰必先三郤族大多怨去大族不偪敵多怨有庸公曰然壬午胥童夷羊五帥甲八百將攻郤氏長魚矯請無用眾公使淸沸魋助之殺駒伯苦成叔溫季逃矯又殺之皆屍諸朝胥童以甲刼欒書中行偃於朝矯曰不殺二子憂必及君公曰一朝而屍三卿余不忍益也對曰人將忍君臣聞亂在外爲姦在內爲軌禦姦以徳禦軌以刑不施而殺不可謂徳臣偪而不討不可謂刑徳刑不立姦軌並至臣請行遂出奔狄公使辭於二子乃皆歸公使胥童爲卿公逰於匠麗氏欒書中行偃遂執公焉謹案郤氏𨿽多怨而旣爲大夫則君之股肱也厲公不正名其有辠無辠而用嬖幸胥童長魚矯之計一朝殺三卿又刼欒書中行偃能無及乎此春秋所以列書而深辠之也或曰晉至此時六卿之勢已成矣厲公之討將以彊公室也縱而不治則臣彊君弱將若之何不知事有機括政有要領正君道以禦其臣初不在於多殺也我太祖皇帝舉五代緫兵專國之彊臣使之辭兵柄解重權於一夕指麾之間蓋得其機據其要而彼之心說誠服自不容已也何乃以多殺立威而求安乎春秋辠厲公之殺三卿而卒以自及其示後世禦臣之法至矣】楚人滅舒庸【舒庸任公輔曰東夷偃姓之國地譜廬州城下舒城傳舒庸人以楚師之敗也道吳人圍巢伐駕圍釐虺恃吳而不設備楚公子橐師襲舒庸滅之】

十有八年春王正月晉殺其大夫胥童【傳欒書中行偃殺胥童愚謂三郤之死皆胥童道厲公爲之故以累上之辭書也】庚申晉弒其君州蒲【愚聞之師曰稱國以弒者眾弒其君之辭也孰弒之晉之大臣欒書中行偃也曷爲不言二臣弒之孟子論貴戚之卿曰君有大過則諫反覆之而不聽則易位厲公之過大矣暱用小人殺戮無辠舉朝諸卿不保首領書偃晉之世臣以社稷爲心尙可以行易位之權而遽弒之夫二人嘗以君事之矣故稱國以弒分其惡於眾也悼公逐不臣者七人而不誅書偃非裏克寗喜之比故也】齊殺其大夫國佐【傳十七年齊侯使崔杼爲大夫慶克佐之帥師圍盧國佐從諸侯圍鄭以難請而歸遂如盧師殺慶克以縠叛齊侯與之盟於徐闗而復之十二月盧降使國勝告難於晉待命於淸今年正月甲申晦齊侯使士華免以戈殺國佐於內宮之朝師逃於夫人之宮書曰齊殺其大夫國佐棄命專殺以谷叛故也愚謂無咎奔於去年之秋而鮑牽刖齊靈公可以省母言之是非矣國佐叛而後復之意靈公非不知國佐之直而慶克等之內亂宮闈也卒殺國佐則靈公之知又下魯成公數等矣保姦如此因慶克以成慶封黨賊之禍慶封逐而政卒歸於陳氏靈公蔽塞聰明惟婦言是用所致也國佐不能見防而去以邑叛君又仕危亂之朝身死宮闌非不幸矣】公如晉夏楚子鄭伯伐宋宋魚石復入於彭城【彭城宋邑今徐州彭城縣傳鄭伯侵宋及曹門外遂防楚子伐宋取朝郟楚子辛鄭皇辰侵城郜取幽丘同伐彭城納魚石向爲人鱗朱向帶魚府焉宋人患之西鉏吾曰楚今將崇諸侯之姦而披其地以塞夷庚逞姦而攜服毒諸侯而懼吳晉非吾憂也晉必卹之胡氏傳言復入者已絕而復入惡之甚者欒盈魚石是也蘇氏曰公孫寧儀行父言納而魚石不言納蓋楚莊誅陳之辠人疑若無辠故書納以正其辠魚石之書復入而先言楚鄭之伐已著其納亂臣也故不言自楚而特書復入然不言叛者復入而將以亂國非直叛君而已故魚石欒盈之辠重於趙鞅宋辰也】公至自晉晉侯使士匄來聘【傳公至自晉晉範宣子來聘且拜朝也君子謂晉於是乎有禮】秋伯來朝【傳桓公來朝且問晉故公以晉君語之杞伯於是乎驟朝於晉而請爲昬】八月邾子來朝【傳邾宣公卽位而來見也】築鹿囿【杜氏注築墻爲鹿苑谷梁傳山林藪澤之利所以與民共也虞之非正也許氏曰大夫擅國威權日去而公務自娯於鳥獸艸木是謂豫在上何可長也謹案孟子謂齊宣王曰臣聞郊闗之內有囿方四十里殺其麋鹿者如殺人之罪則是方四十里爲穽於國中成公之鹿囿𨿽未至此然後日之築郎囿蛇淵囿亦師師非度至戰國而極耳勞民以獨樂此春秋之所謹也】己丑公薨於路寢【正也】冬楚人鄭人侵宋【傳宋老佐華喜圍彭城老佐卒焉楚子重救彭城伐宋宋華元如晉告急韓厥爲政曰欲求得人必先勤之成霸安疆自宋始矣晉侯師於臺谷以救宋遇楚師於靡角之谷楚師還】晉侯使士魴來乞師【魴公羊作彭傳晉士魴來乞師季文子問師數於臧武仲對曰伐鄭之役知伯實來下軍之佐也今彘季亦佐下軍如伐鄭可也從之襄陵許氏曰悼公復興霸業而乞師猶循厲之故事元年而後遂無乞師則召兵而已矣】十有二月仲孫蔑防晉侯宋公衛侯邾子齊崔杼同盟於虛朾【虛朾地闕傳謀救宋也宋人辭諸侯而請師以圍彭城襄陵許氏曰襄公不防在喪故也悼之所以仁諸侯也】丁未葬我君成公【傳書順也杜氏注薨於路寢五月而葬國家安靜世適承嗣故曰書順也】

春秋集注卷七

欽定四庫全書

春秋集注卷八

宋張洽撰

襄公【名午成公之子定姒所生諡法因事有功曰襄】

元年春王正月公卽位【於是襄公始生四歲卽位】仲孫蔑會晉欒黶宋華元衛寧殖曹人莒人邾人滕人薛人圍宋彭城【案楚己取彭城封魚石今彭城非復宋地尙繋之宋傳曰諸侯爲宋討魚石故稱宋且不登叛人也臨江劉氏曰楚爲不道奬亂助惡𨿽得其地春秋不與也石氏曰齊國夏衛石曼姑圍蒯聵於戚不曰衛戚不與齊衛大夫助子圍父也此仲孫蔑會晉宋諸國大夫圍彭城則系之宋不與蠻荊取中國之地以與叛臣也此春秋微意之見於筆削者也傳彭城降晉晉人以宋五大夫在彭城者歸置諸瓠丘齊人不防彭城晉人以爲討二月齊太子光爲質於晉】夏晉韓厥帥師伐鄭仲孫蔑會齊崔杼曹人邾人杞人次於鄫秋楚公子壬夫帥師侵宋【韓厥公羊作韓屈下同鄫公羊作合鄫鄭地杜氏注在陳畱襄邑縣東南傳晉韓厥荀偃帥諸侯之師伐鄭入其郛敗其徒兵於洧上於是東諸侯之師次於鄫以待晉師晉師自鄭以鄫之師侵楚焦夷及陳晉侯衛侯次於戚以爲之援楚子辛救鄭侵宋鄭子然侵宋取犬丘胡氏曰楚人釋君助臣事已悖矣晉於是降彭城以魚石等歸遂伐鄭而諸侯次鄫援之放義而行者也楚子辛救鄭而經不書鄭本爲楚以其君故集矢於目是以不貳於楚棄華從夷不能裁之以義惟私欲之從則鄭無可救之善楚不得有能救之名故削而不書】九月辛酉天王崩邾子來朝冬衛侯使公孫剽來聘晉侯使荀防來聘【泰山孫氏曰天王崩邾子晉衛之來朝聘皆不臣也】

二年春王正月葬王【五月葬速也】鄭師伐宋【楚令也杜氏注以彭城故】夏五月庚寅夫人姜氏薨【成公夫人齊姜也傳齊姜薨初穆姜擇美檟以自爲櫬與頌琴季文子取以葬非禮也婦養姑者也虧姑以成婦逆莫大焉】六月庚辰鄭伯睔卒【傳鄭成公疾子駟請息肩於晉公曰楚君以鄭故親集矢於其目非異人任寡人也若背之是棄力與言其誰防我免寡人惟二三子胡氏論鄭從楚見上公子壬夫侵宋注】晉師宋師衛寧殖侵鄭【傳晉師侵鄭於是子罕當國子駟爲政子國爲司馬諸大夫欲從晉子駟曰官命未攺杜氏注宋𨿽非卿師重故序衛上晉伐喪非禮也愚謹案士匄侵齊聞喪而還春秋與之則玆伐喪之罪不待貶而見矣】秋七月仲孫蔑會晉荀防宋華元衛孫林父曹人邾人於戚【傳會於戚謀鄭故孟獻子曰請城虎牢以偪鄭知武子曰善鄫之防吾子聞崔子之言今不來矣滕薛小邾之不至皆齊故也寡君之憂不惟鄭防將復於寡君而請於齊得請而告吾子之功也若不得請事將在齊吾子之請諸侯之福也豈惟寡君賴之】己丑葬我小君齊姜【杜氏注齊諡也三月而葬速】叔孫豹如宋【叔孫豹僑如之弟傳通嗣君也】冬仲孫蔑會晉荀防齊崔杼宋華元衛孫林父曹人邾人滕人薛人小邾人於戚遂城虎牢【虎牢故東虢之邑鄭滅虢爲制邑秦漢爲成臯東有汜水今孟州汜水縣有故虎牢城傳復會於戚齊崔武子及滕薛小邾之大夫皆會知武子之言故也遂城虎牢鄭人乃成陸淳曰諸侯之大夫取他國之邑相與城之非正也城虎牢可以安中國息徵伐故聖人許之不繋於鄭也愚謹案虎牢所以不系鄭者鄭人背監棄信黨楚以爲中國患悼公動天下之諸侯以討之而負固自若故從孟獻子之謀城其巖邑以制之以伯主而討不服從之國地非鄭之所可私有故彭城非宋有也伯主爲宋討則系之宋虎牢鄭地也以中國當討鄭而不系之鄭皆春秋明王制以示予奪之正也】楚殺其大夫公子申【傳公子申爲右司馬多受小國之賂以逼子重子辛楚人殺之劉氏傳嬰齊壬夫畏其偪而殺之也】

三年春楚公子嬰齊帥師伐吳【傳楚子重伐吳爲簡之師使鄧廖帥組甲三百被練三千以侵吳吳人要而擊之獲鄧廖其能免者組甲八十被練三百而已子重歸吳人伐楚取駕子重病之遇心疾而卒許氏曰大臣相殘又外結吳怨共王之所以不振也】公如晉【傳始朝也】夏四月壬戌公及晉侯盟於長樗公至自晉【長樗近晉之地蘇氏曰晉侯修禮於諸侯故去其國都與公盟於長樗傳孟獻子相公稽首知武子曰天子在而君辱稽首寡君懼矣孟獻子曰以敝邑介在東表密邇仇讐寡君將君是望敢不稽首愚謂孟獻子魯之賢大夫尙不知君臣之義以相其君所謂不知先立乎其大者春秋諸賢之同病也】六月公會單子晉侯宋公衛侯鄭伯莒子邾子齊世子光己未同盟於雞澤【雞澤杜氏注在廣平曲梁縣西南任公輔曰案地譜一名雞丘今洛州永平縣傳晉爲鄭服故且欲修吳好將合諸侯使士匄告齊曰寡君以歲之不易願與一二兄弟相見以謀不協請君臨之齊侯欲勿許而難爲不協乃盟於耏外六月己未同盟於雞澤晉侯使荀防逆吳子於淮上吳子不至今案晉悼公始合諸侯尊王室而盟單子與桓公首止葵丘異矣故書諸侯防而己未同盟於雞澤所以譏其儕王官於諸侯俾下同於歃血其事不足乎揚故不再言雞澤而例之於新城同盟之書也】陳侯使袁僑如會戊寅叔孫豹及諸侯之大夫及陳袁僑盟【傳楚子辛爲令尹侵欲於小國陳成公使袁僑如會求成晉侯使和組父告於諸侯秋叔孫豹及諸侯之大夫及陳袁僑盟陳請服也谷梁傳諸侯盟又大夫相與私盟是大夫張也故雞澤之會諸侯始失正矣泰山孫氏曰諸侯旣盟而袁僑至無盟可也己未諸侯盟戊寅大夫又盟是大夫彊諸侯始失政也至溴梁之盟曰大夫盟而不復言諸侯之大夫則政在大夫矣胡氏曰陳久叛中國而從楚不堪其侵欲然後求盟於晉悼公立已四年復修霸業其從之也不已晚乎悼】

【公盍亦增修徳政而謂袁僑曰諸侯之盟事畢矣而吾子始來若再刑牲歃血要質鬼神是瀆之也且吾子以帝王之冑習於禮義害楚之政去逆效順此諸侯之願寡君之欲也𨿽微盟誓天地鬼神實照臨之其惟同心糾逖王慝厚禮遣之使往報焉足矣奚必汲汲使大夫盟之哉書大夫及袁僑盟罪晉也】秋公至自會冬晉荀防帥師伐許【傳許靈公事楚不會於雞澤冬晉知武子帥師伐許案荀防悼公之賢大夫也偶見陳人之服不能輔悼公益修徳以保陳陳固則許何患其不來今遽帥師以問罪於許規模欲速宜其並陳不能保也】

四年春王三月己酉陳侯午卒【傳春楚師爲陳叛故猶在繁陽韓獻子患之言於朝曰文王帥殷之叛國以事紂惟知時也今我易之難哉三月陳成公卒楚人將伐陳聞喪乃止陳人不聼命夏楚彭名侵陳】夏叔孫豹如晉【傳如晉報知武子之聘也】秋七月戊子夫人姒氏薨【姒公羊作弋下同杜氏注成公妾襄公母姒杞姓傳定姒薨不殯於廟無櫬不虞匠慶謂季文子曰子爲正卿而小君之喪不成君長誰受其咎初季孫爲已樹六檟於蒲圃東門之外匠慶請木季孫曰略匠慶用蒲圃之檟季孫不禦】葬陳成公八月辛亥葬我小君定姒【襄陵許氏曰傳載季文子欲不以夫人禮葬定姒志復古也而不得己於人言卒夫人之觀此逾月而葬蓋禮略也】冬公如晉【傳公如晉聽政晉侯享公公請屬鄫晉侯不許孟獻子曰以寡君之密邇於仇讐而願固事君無失官命鄫無賦於司馬爲執事朝夕之命敝邑敝邑小闕而爲罪寡君是以願借助焉晉侯許之】陳人圍頓【傳楚人使頓間陳而侵伐之故陳人圍頓】

五年春公至自晉夏鄭伯使公子發來聘【傳鄭子國來聘通嗣君也案子國卽子產之父鄭僖公初卽位】叔孫豹鄫世子巫如晉【傳穆叔覿鄫太子於晉以成屬鄫書曰叔孫豹鄫世子巫如晉言比諸魯大夫也劉氏傳此鄫世子巫也曷爲與叔孫豹如晉鄫屬於魯爲之附庸故相與往見於晉也鄫曷爲爲附庸於魯鄫不勝莒魯之患求爲附庸以自定諸侯死社稷正也不能守其國以卑其宗廟鄫失正矣天子建附庸非天子命而私有之魯失正矣臣不能以矯其君子不能以正其父故曰叔孫豹鄫世子巫如晉猶吾大夫焉交譏之襄陵許氏曰天下無道小役大弱役彊如此春秋蓋傷之也】仲孫蔑衛孫林父會吳於善道【道公穀作稻善道吳地谷梁曰吳謂善伊謂稻緩杜氏注魯衞俱受命於晉故不言及二大夫往會之故曰會吳傳吳子使壽越如晉辭不會於雞澤之故且請聼諸侯之好晉人將爲之合諸侯使魯衛先會吳且告會期故孟獻子孫文子會吳於善道襄陵許氏曰晉楚爭衡權之在吳故晉急吳如此案成九年爲蒲之會將以會吳而吳不至故十五年諸侯之大夫會之於鐘離前三年悼公盟雞澤使荀會逆吳子而又不至故此年使魯衛先會之於善道凡此皆往會之也至秋戚之會序吳於列而不復殊者因其來會也由此觀之則凡序吳者來會我也殊吳者往會之也悼公初立其風聲所及逺人慕之故吳有志於親中國辭謝雞澤之不會而請聼後會之期悼公告以會戚之期而聼其自來足矣至使魯衛特往會之則是以中國大邦而爲蠻夷屈此二大夫會吳之所以特書也】秋大雩【傳旱也】楚殺其大夫公子壬夫【傳楚子討陳叛故曰由令尹子辛實侵欲焉乃殺之書曰楚殺其大夫公子壬夫貪也君子謂楚共王於是乎不刑已則無信而殺人以逞不亦難乎杜氏注共王伐宋封魚石背盟敗於鄢陵殺子反及公子甲壬夫八年之中殺三卿故君子以爲不可】公會晉侯宋公陳侯衛侯鄭伯曹伯莒子邾子滕子薛伯齊世子光吳人鄫人於戚【傳九月丙午盟於戚會吳且命戍陳也穆叔以屬鄫爲不利使鄫大夫聽命於會楚子嚢爲令尹範宣子曰我喪陳矣楚人討貳而立子囊必攺行而疾討陳陳近於楚民朝夕急能無往乎有陳非吾事也無之而後可愚謂戚之會因吳之來而命戍陳自桓文以來所以服陳者未聞以兵守之也士匄知戍陳之非長防是以有喪陳之嘆孔子曰逺人不服則修文徳以來之旣來之則安之晉爲安陳之計如此何以能保陳乎】公至自會冬戍陳【傳諸侯戍陳公羊曰曷爲不言諸侯戍之離至不可得而序故言我也】楚公子貞帥師伐陳公會晉侯宋公衛侯鄭伯曹伯齊世子光救陳【谷梁曹伯下有莒子邾子滕子薛伯八字傳子囊伐陳十一月甲午會於城棣以救之】十有二月公至自救陳【書勞也】辛未季孫行父卒【傳季文子卒大夫入斂公在位宰庀家器爲葬備無衣帛之妾無食粟之馬】

六年春王三月壬午杞伯姑容卒【傳杞桓公卒】夏宋華弱來奔【傳宋華弱與樂轡少相狎長相優又相謗也子蕩怒以弓梏華弱於朝平公見之曰司武而梏於朝難以勝矣遂逐之司城子罕曰同罪異罰非刑也専戮於朝罪孰大焉亦逐子蕩】秋葬杞桓公滕子來朝莒人滅鄫【傳鄫恃賂也杜氏注鄫有貢賦之賂在魯恃之而慢莒故滅之案呂氏以爲鄫莒小國而自相滅亡蓋是時禮義衰絕滅國之大惡以爲常事皆目見之熟而莫之顧也愚】

【謂晉女叔齊對平公治杞田之問以爲武獻以下兼國多矣誰得治之然則晉蓋吞滅之首也固無以正諸侯之相滅豈特目見之常事哉冝晉悼𨿽賢終無以戢諸侯之相滅也】冬叔孫豹如邾【傳穆叔如邾聘且修平】季孫宿如晉【宿行父之子傳晉人以鄫故來討曰何故亡鄫季武子如晉見且聽命愚案晉人不討莒而討魯可謂偏矣宜其無以正小國之罪也襄陵許氏曰魯旣世卿而大夫無復三年之喪哀典廢於下矣】十有二月齊侯滅萊【傳萊恃謀也初二年齊侯伐萊萊人使正與子賂夙沙衛以索馬牛皆百匹齊師乃還五年四月晏弱城東陽而遂圍萊甲寅堙之環城傳於堞今年三月王湫帥師及正輿子棠人軍齊師齊師大敗之萊共公奔棠晏弱圍棠十一月丙辰而滅之公羊傳國滅君死之正也】

七年春郯子來朝【傳始朝公也】夏四月三卜郊不從乃免牲【傳孟獻子曰吾乃今而後知有卜筮夫郊祀后稷以祈農事也是故啟蟄而郊郊而後耕今旣耕而卜郊宜其不從也】小邾子來朝【傳小邾穆公亦始朝公也】城費【費今沂州費縣季氏之邑傳南遺爲費宰叔仲昭伯爲隧正欲善季氏而求媚於南遺謂遺請城費吾多與而役故季氏城費胡氏傳行父相三君而無私積固忠於公室而不顧所食之邑也行父卒宿之不忠遂專魯國之政羣小媚之無故勞民妄興是役季氏益張其後孔子行乎季孫三月不違至於帥師墮費其越禮不度可知矣然則書城費乃履霜之戒彊私家弱公室之萌據事直書而義自見矣用人不惟其賢惟其世豈不殆哉】秋季孫宿如衛【傳季武子如衛報子叔之聘且辭緩報非貳也】八月螽冬十月衛侯使孫林父來聘壬戌及孫林父盟【傳衛孫文子來聘且拜武子之言而尋孫桓子之盟】楚公子貞帥師圍陳十有二月公會晉侯宋公陳侯衛侯曹伯莒子邾子於鄬【鄬谷梁或作防鄭地傳楚子囊圍陳會於鄬以救之杜氏注謀救陳陳侯逃歸故不書救】鄭伯髠頑如會未見諸侯丙戌卒子鄵【公羊谷梁頑作原鄵作操公羊傳操者何鄭之邑也鄭伯將會諸侯於鄬其大夫欲與楚鄭伯曰不可於是弒之曷爲不言大夫弒之爲中國諱也未見諸侯其言如會何致其意也谷梁傳諸侯不生名此其生名何卒之名也卒之名則曷爲加之如會之上見以如會卒也鄭伯將會中國其臣欲從楚不勝其臣弒而死謹案左氏傳子駟使賊夜弒僖公而以瘧疾赴於諸侯考三傳之說則鄭僖公之爲弒也明矣弒而書卒若如左氏所言而從其僞赴以隠之是春秋之作乃爲亂臣賊子之地而非章善癉惡之書也獨公羊則主諱之說谷梁則主不使得加之說然則春秋書卒而不書弒其諸聖人之意蓋出於此乎夫中外逆順天下之大分也鄭僖欲去楚而返見弒春秋爲賢者諱蓋因其志於中國之善類不幸而無臣以輔佐之至於不得其死聖人爲之隱其不幸而成其考終命所以垂世立教廣爲善之門也】陳侯逃歸【傳陳人患楚慶虎慶寅謂楚人曰吾使公子黃往而執之楚人從之二慶使告陳侯於會曰楚人執公子黃矣君若不來羣臣不忍社稷宗廟懼有二圖陳侯逃歸胡氏傳諸侯戍陳今楚令尹來伐諸侯又救之亦旣勤矣爲陳侯計者下令國中大中儆偹立太】

【子以固守親聴命於諸侯謀禦敵之策當是時晉君方明八卿和睦諸侯聴命必能致力於陳矣不此之顧棄儀衛而逃歸此匹夫之事耳夫義路也禮門也輕棄中國惟蠻夷之懼是不能由是路出入是門故書逃歸以罪之】

八年春王正月公如晉【傳公如晉朝且聴朝聘之數】夏葬鄭僖公鄭人侵蔡獲蔡公子燮【燮谷梁作濕傳鄭子國子耳侵蔡獲蔡司馬公子燮鄭人皆喜惟子產不順曰小國無文徳而有武功禍莫大焉楚人來討能勿従乎從之晉師必至晉楚伐鄭自今鄭國不四五年弗得寧矣謹案僖公方葬楚方脾睨鄭人之不服而欲討之今乃不能逺圖先侵蔡以桃楚故書人以貶之】季孫宿會晉侯鄭伯齊人宋人衛人邾人於邢丘【邢丘任公輔曰故邢國河內平臯縣也邢自邢丘遷襄國又遷夷儀傳會於邢丘以命朝聘之數使諸侯之大夫聼命季孫宿齊髙厚宋向戌衛寧殖邾大夫防之鄭伯獻捷於會故親聼命谷梁傳見魯之失正也公在而大夫會也泰山孫氏曰邢丘之會公在晉也晉侯不與公會而與季孫宿會者襄公微弱政在季氏故也晉爲盟主棄其君而與臣何以宗諸侯此晉侯之惡亦可見矣胡氏傳大夫稱人貶也昔周公戒成王以繼自今我其立政立事夫不自爲政而委於臣下是以國之利器示人而不知寶也朝聘事之大者重煩諸侯而使大夫聼命無乃以姑息愛人而不由徳乎使政在大夫而諸侯失國又豈所以愛之也後此八年溴梁之會悼公初沒諸侯皆在而大夫獨盟君若贅旒夫豈一朝一夕之故哉故貶諸大夫以謹之也謹案會而使大夫聼命自齊桓北杏始春秋之法必辦等列以大夫而會諸侯未有不人之者所以嚴君臣之分謹上下之交而革霸者荀且之政也】公至自晉莒人伐我東鄙【傳莒人伐我東鄙以疆鄫田謹案莒人滅鄫而魯不敢爭霸主不討所以興伐魯疆鄫田之師也】秋九月大雩【傳旱也】冬楚公子貞帥師伐鄭【傳楚子囊伐鄭討其侵蔡也子駟子國子耳欲從楚子孔子蟜子展欲待晉子駟曰民急矣姑從楚以紓吾民晉師至吾又從之犧牲玉帛待於二竟以待疆者而庇民焉子展曰小所以事大信也五會之信今將背之𨿽楚救我將安用之親我無成鄙我是欲不可從也子駟曰詩云謀夫孔多是用不集請從楚騑也受其咎乃及楚平胡氏傳鄭介大國之間若能任仁賢明政刑以禮法自守而親比四鄰必能保國楚𨿽大何畏焉乃加兵於蔡以怒楚所謂不修徳而有武功也故國人皆喜而子產獨不順是以獲公子燮特書侵蔡以罪之而公子貞來伐鄭及楚平不復書矣平而不書見鄭之屈服於楚而不信也】晉侯使士匄來聘【傳晉範宣子來聘且拜公之辱告將用師於鄭】

九年春宋災【災公羊作火天火曰災來告故書】夏季孫宿如晉【傳報宣子之聘】五月辛酉夫人姜氏薨【宣公夫人成公毋穆姜】秋八月癸未葬我小君穆姜冬公會晉侯宋公衛侯曹伯莒子邾子滕子薛伯杞伯小邾子齊世子光伐鄭十有一月己亥同盟於戲【戲鄭地傳諸侯伐鄭甲戌師於汜令曰修器備盛餱糧歸老幼居疾於虎牢肆眚圍鄭鄭人恐乃行成中行獻子曰遂圍之以待楚人之救也而與之戰不然無成知武子曰許之盟而還師以敝楚人吾三分四軍與諸侯之鋭以逆來者於我未病楚不能矣猶愈於戰暴骨以逞不可以爭大勞未艾君子勞心小人勞力先王之制也乃許鄭成同盟於戲晉爲載書曰自今日旣盟之後鄭國不惟晉命是聼而或有異志者有如此盟公子騑趨進曰天禍鄭國使介居二大國之間大國不加徳音而亂以要之無所底告自今日旣盟之後鄭國不惟有禮與疆可以庇民者是從而敢有異志者亦如之晉人不得志於鄭以諸侯復伐之門其三門次於陰口而還胡氏傳善爲國者不師善師者不陳善陳者不戰知武子明於善陳之法以佐晉悼公屢與諸侯伐鄭楚輒救之而不與之戰得善勝之之道矣】楚子伐鄭【傳楚子伐鄭子駟子展曰吾盟固云惟彊是從乃及楚平】

十年春公會晉侯宋公衛侯曹伯莒子邾子滕子薛伯杞伯小邾子齊世子光會吳於柤【柤楚地後漢彭城國傳陽縣有柤水杜氏注吳子在柤晉以諸侯往會之故曰會吳】夏五月甲午遂滅偪陽【偪谷梁作傳偪陽杜氏注彭城傳陽縣今徐州沛縣傳晉荀偃士匄請伐偪陽而封宋向戌焉荀防曰城小而固勝之不武弗勝爲笑固請丙寅圍之弗克諸侯之師久於偪陽荀偃士匄請於荀防曰水潦將降懼不能歸請班師知伯怒投之以機出於其間曰女成二事而後告余余恐亂命以不女違七日不克必爾乎取之五月庚寅荀椻士匄帥卒攻偪陽親受矢石甲午滅之以與向戌向戌辭乃予宋公以偪陽子歸獻於武宮謂之夷俘偪陽妘姓也使周內史選其族嗣納諸霍人襄陵許氏曰晉之威徳未能服逺躬率諸侯渉楚會吳而因道用師滅人之國恃眾剽利無復伯討則中國之禮義盡矣夫何以昭格荒服甚之故日而志之也】公至自會【谷梁傳會夷狄不致惡事不致此其致何也存中國也中國有善事則並焉無善事則異之存之也汲鄭伯逃歸陳侯致柤之會存中國也範氏說有善事則並焉猶侵蔡蔡潰遂伐楚是並也無善事則異之謂如今年會吳甲午遂滅偪陽若會與遂異也】楚公子貞鄭公孫輒帥師伐宋【傳楚子囊鄭子耳伐宋師於訾母圍宋門於桐門】晉師伐秦【傳九年秦景公使士雃乞師於楚將以伐晉楚子許之秋楚子師於武城以爲秦援秦人侵晉晉饑弗能報也今年晉荀防伐秦報其侵也】秋莒人伐我東鄙【傳莒人間諸侯之有事也故伐我東鄙】公會晉侯宋公衛侯曹伯莒子邾子齊世子光滕子薛伯杞伯小邾子伐鄭【傳諸侯伐鄭齊崔杼使太子光先至於師故長於滕呂氏曰齊世子光序諸侯上主會者爲之也春秋不攺所以示譏言上下之無禮文專以彊弱事勢爲先後也】冬盜殺鄭公子騑公子發公孫輒【騑公羊谷梁作斐傳初子駟與尉止有爭子駟爲田洫司氏堵氏侯氏子師氏皆喪田焉故五族聚羣不逞之人因公子之徒以作亂於是子駟當國子國爲司馬子耳爲司空子孔爲司徒冬十月戊辰尉止司臣侯晉堵女父子師僕帥賊以入晨攻執政於西官之朝殺子駟子國子耳子孔知之故不死程氏傳不稱大夫失卿職也愚謂鄭之從楚以勞中國皆公子騑之罪也鄭成公卒之初諸大夫欲從晉矣公子騑以官命未攺止之及鄵之役僖公如會以從中國而騑弒之及楚子囊伐鄭子展欲堅守以待晉而騑請從楚以任其咎故公子騑者從逆之人弒君之賊也而公子發公孫輒惟騑是從惡積而不可掩鄭不能討而盜得殺之所謂上慢下暴而致防至孔子以爲盜之招也此所以不稱殺其大夫也與】戍鄭虎牢【傳諸侯之師城虎牢而戍之晉師城梧及制士魴魏絳戍之鄭及晉平胡氏傳虎牢之城不系鄭者責在鄭也戍而系鄭者罪諸侯也愚謂罪諸侯者責霸主之寡謀前年戍陳不能制楚以保陳矣又踵前轍而勞諸侯以戍守罷敝中國恃力逼小豈霸主服人之道乎故反系之鄭以罪之】楚公子貞帥師救鄭【傳楚子囊救鄭十一月諸侯之師還鄭而南至於陽陵楚師不退知武子欲退曰今我逃楚楚必驕驕則可與戰矣欒黶曰逃楚晉之恥也合諸侯以益恥不如死我將獨進師遂進與楚師夾潁而軍子蟜曰諸侯旣有成行必不戰矣從之將退不從亦退退楚必圍我猶將退也不如從楚亦以退之宵渉潁與楚人盟欒黶欲伐鄭師荀防不可曰我實不能禦楚又不能庇鄭鄭何罪不如致怨焉而還今伐其師楚必救之戰而不克爲諸侯笑克不可命不如還也丁未諸侯之師還侵鄭北鄙而歸楚人亦還胡氏曰以救許楚所以深罪諸侯不能保鄭肆其陵逼曽荊楚之不若也】公至自伐鄭【襄陵許氏曰書楚救鄭而致公知諸侯之避楚也】十有一年春王正月作三軍【杜氏注增立中軍萬二千五百人爲軍傳季武子將作三軍告叔孫穆子曰請爲三軍各徵其軍穆子曰政將及子子必不能武子固請之穆子曰然則盟諸乃盟諸僖閎詛諸五父之衢正月作三軍三分公室而各有其一三子各毀其乘季氏使其乘之人以其役邑入者無徵不入者倍徵孟氏使半爲臣若子若弟叔孫氏使盡爲臣不然不捨正義曰往前民皆屬公家若非徵伐不屬三子故三子自以其邑之民爲己之車乘今旣三分公室所分得者卽是己有故三家各自壊舊時車乘部伍以足成三軍也季氏使所分得國內三分有一之人以其役與邑皆來入季氏者則無公徵若不以役邑入季氏則使公家倍徵之役今之丁也邑賦稅也設利害以驅民使入己耳民畏倍徵則盡歸季氏所分得者無一入公也孟氏於子弟之中課取其一又分半以歸公也叔孫氏使子弟盡爲己臣惟以父兄歸公耳故昭五年傳云季氏盡徵之叔孫氏臣其子弟言不臣父兄取二分而二分歸公也孟氏取其半又如叔孫所取其中止取其半以半歸公取一分而三歸公也呂氏曰孟氏稍弱所以只使半爲臣季氏彊直欲盡無公室也胡氏傳詩頌復古言公車千乘又曰公徒三萬則臣下無私民若有侵伐諸卿更帥以出事畢則將歸於朝車復於甸甲散於丘卒還於邑將皆公家之臣兵皆公家之眾不相系也文宣以來政在私門襄公幼弱季氏益張廢公室之三軍而三家各有其一季氏盡徵焉而舊法亡矣是以謂之作明年季孫宿救臺遂入鄆又其後享範獻子而公臣不能具三耦民不屬公可知矣春秋書其作捨以見昭公失國定公無正以示兵權不司去公室有天下國家者之所宜鑑也】夏四月四卜郊不從乃不郊【谷梁傳夏四月不時也四卜非禮也】鄭公孫捨之帥師侵宋【傳鄭人患晉楚之故諸大夫曰不從晉國幾亡楚弱於晉晉不吾疾也晉疾楚將避之何爲而使晉師致死於我楚弗敢敵而後可固與也子展曰與宋爲惡諸侯必至吾從之盟楚師至我又從之則晉怒甚矣晉能驟來楚將不能吾乃固與晉大夫說之使疆之司惡於宋宋向戌侵鄭大獲子展曰師而伐宋可矣若我伐宋諸侯之伐我必疾吾乃聼命焉且告於楚楚師至我又與之盟而重賂晉師乃免矣夏鄭子展侵宋】公會晉侯宋公衛侯曹伯齊世子光莒子邾子滕子薛伯杞伯小邾子伐鄭秋七月己未同盟於亳城北【亳公羊谷梁作京亳任氏云卽鄭地偃師也故湯都傳諸侯會於北林師於向觀兵於南門西濟於濟隧鄭人懼乃行成同盟於亳城北範宣子曰不愼必失諸侯諸侯道敝而無成能無貳乎乃盟載書曰凡我同盟母薀年毋壅利毋保姦毋畱慝救災患卹禍亂同好惡奬王室或間玆命司愼司盟名山名川羣神羣祀先王先公七姓十二國之祖明神殛之俾失其民隊命亡氏踣其國家胡氏曰旣同而又叛從子展之謀欲致晉師而後與之也故其載書𨿽有隊命亡氏踣其國家之言渝之而不顧噫慢鬼神至此而盟猶足恃乎】公至自伐鄭【谷梁傳不以後致盟後復伐鄭也】楚子鄭伯伐宋【傳楚子囊乞旅於秦秦右大夫詹帥師從楚子將以伐鄭鄭伯逆之丙子伐宋】公會晉侯宋公衛侯曹伯濟世子光莒子邾子滕子薛伯杞伯小邾子伐鄭會於蕭魚【傳九月諸侯悉師以復伐鄭鄭人使良霄大宰石如楚告將服於晉曰孤以社稷之故不能懷君君若能以玉帛綏晉不然則武震以攝威之孤之願也楚人執之諸侯之師觀兵於鄭東門鄭人使王子伯駢行成甲戍晉趙武入盟鄭伯冬十月丁鄭子展出盟晉侯十二月戊寅會於蕭魚庚辰赦鄭囚皆禮而歸之納斥侯禁侵掠晉侯使叔肸告於諸侯蘇氏曰鄭與會也自八年後晉楚爭鄭三年之間晉人四以諸侯伐鄭楚輒救之晉用知防之謀未嘗與楚人戰至是楚不能應遂全師以服鄭於是鄭固與晉二十餘年楚不能爭𨿽城濮之克不能過也程子鄭不可信而悼公推誠以待之不疑至哉誠之能感人也自此鄭不背晉者二十四年臨江劉氏曰悼公之服鄭也有道其信義著於諸侯非一日之積此善之可嘉者也鄭伯之欲從中國也亦非一日之積逼於楚之彊而未果此不能之可矜者也然則晉之取鄭鄭之下晉不始於會蕭魚之日其信已在前矣至其會也諸侯以小息中國以小安是乃有貴乎約信者也其義不言而諭不盟而一故略其文以見其實蓋春秋成人之美之意也不以戰伐爲善不以盟誓爲信示以救災患卹禍亂同好惡王室而逺人服矣爲天下豈可以詐力哉】公至自會【谷梁伐而後會不以伐鄭致得鄭伯之辭也程子曰兵不加鄭故書至自會】楚人執鄭行人良霄【霄谷梁作宵陸淳曰稱行人而執以其事執也不稱行人而執以己孰也許氏曰書楚執良霄見楚之力盡於是矣】冬秦人伐晉【傳秦庶長鮑庶長武帥師伐晉以救鄭鮑先入晉地士魴禦之少秦師而弗設備秦晉戰於櫟晉師敗績易秦故也】

十有二年春王三月莒人伐我東鄙圍臺季孫宿帥師救臺遂入鄆【臺谷梁作邰杜氏注瑯邪費縣有臺亭公羊傳大夫無遂事此其言遂何公不得爲政爾谷梁受命而救邰不受命而入鄆惡季孫宿也胡氏傳臺在域之中而専行之非有無君之心者不敢爲也】夏晉侯使士魴來聘【傳晉士魴來聘且拜師】秋九月吳子乘卒【傳吳子壽夢卒臨於周廟泰山孫氏曰不書葬以其稱王罪大惡重貶之也】冬楚公子貞帥師侵宋【傳楚子囊秦庶長無地伐宋師於梁以報晉之取鄭也】公如晉【傳公如晉朝且拜士魴之辱】

十有三年春公至自晉夏取邿【邿公羊作詩杜氏注邿小國也任城亢父縣有邿亭傳邿亂分爲三師救邿遂取之】秋九月庚辰楚子審卒冬城防【傳於是將早城臧武仲請俟畢農事許氏曰鄭役旣息魯政有裕則知取邿以爲利城防以爲安而已矣】

十有四年春王正月季孫宿叔老會晉士匄齊人宋人衛人鄭公孫蠆曹人莒人邾人滕人薛人杞人小邾人會吳於向【蠆公羊作囆傳吳侵楚養由基奔命子庚以師繼之養叔曰吳乘我喪謂我不能師也必易我而不戒子爲三覆以待我我請誘之子庚從之戰於庸浦大敗吳師吳告敗於晉會於向爲吳謀楚故也範宣子數吳之不徳也以退吳人襄陵許氏曰四卿帥師自成公始二卿列會自襄公始大夫張也】二月乙未朔日有食之夏四月叔孫豹會晉荀偃齊人宋人衛北宮括鄭公孫蠆曹人莒人邾人滕人薛人杞人小邾人伐秦【傳諸侯之大夫從晉侯伐秦以報櫟之役也晉侯待於竟使六卿帥諸侯之師以進及涇不濟衛北宮懿子見諸侯之師而勸之濟濟涇而次秦人毒涇上流師人多死至於棫林不獲成焉茍偃令曰雞鳴而駕塞井夷竈惟餘馬首是瞻欒黶曰晉國之命未是有也余馬首欲東乃歸伯遊曰吾令實過悔之何及多遺秦禽乃命大還晉人謂之遷延之役】己未衛侯出奔齊【衛侯下公羊有衎字傳衛獻公戒孫文子寗惠子食皆服而朝日盰不召而射鴻於囿二子從之不釋皮冠而與之言二子怒孫文子如戚孫蒯入使公飲之酒使太師歌巧言之卒章太師辭師曹請爲之初公有嬖妾使師曹誨之琴師曹鞭之公怒鞭師曹三百故師曹欲怒孫子以報公公使歌之遂誦之蒯懼告文子文子曰君忌我矣弗先必死並帑於戚而入見遽伯王曰君之暴虐子所知也大懼杜稷之隕將若之何對曰君制其國臣敢姦之遂行從近闗出公使子蟜子伯子皮與孫子盟於丘宮孫子皆殺之公出奔齊孫氏追之敗公徒於阿澤及竟公使祝宗告亡且告無罪定姜曰無神何告若有不可誣也有罪若何告無捨大臣而與小臣謀一罪也先君有冢卿以爲師保而蔑之二罪也余以巾櫛事先君而暴妾使餘三罪也告亡而已無告無罪衛人立公孫剽孫林父殖相之以聽命於諸侯師曠侍於晉侯晉侯曰衛人出其君不亦甚乎對曰或者其君實甚夫君神之主而民之望也若困民之主匱神乏祀百姓絕望社稷無主將安用之天生民而立之君使司牧之勿使失性有君而爲之貳使師保之勿使過度自王以下各有父兄子弟以察其政天之愛民甚矣豈其使一人肆於民上以縱其淫而棄天地之性必不然矣杜氏注諸侯之策書孫寧逐君春秋以衛侯自取奔亡之禍故諸失國者皆不書逐之賊也襄陵許氏曰逐君之惡未有若林父者矣鄭厲衛惠猶以禮去者也春秋之季君弱臣彊衛獻出奔不名所以抑彊臣定常君而存大義也】莒人侵我東鄙秋楚公子貞帥師伐吳【傳楚子爲庸浦之役故子囊師於棠以伐吳吳不出而還】冬季孫宿會晉士匄宋華閱衛孫林父鄭公孫蠆莒人邾人於戚【傳晉侯問衛故於中行獻子對曰不如因而定之衛有君矣伐之未可以得志而勤諸侯史佚有言曰因重而撫之君其定衛以待時乎冬會於戚謀定衛也範宣子假羽毛於齊而弗歸齊人始貳襄陵許氏曰衛人立剽非正也而謀定之則正弗勝矣林父在位是以知其謀定剽也愚案前書衛侯之奔此列孫林父於會足見晉爲霸主抑君而臣是助其書於策則晉大失之黨孫林父罪惡具見左氏所載師曠中行偃之言專罪其君情可見矣】

十有五年春宋公使向戌來聘二月己亥及向戌盟於劉【劉魯地傳宋向戌來聘且尋盟襄陵許氏曰不盟於國而盟於劉崇向戌故公弱甚矣】劉夏逆王后於齊【杜氏注劉采邑夏名劉夏天子之士也傳官師從單靖公逆王后於齊卿不行非禮也常山劉氏曰昬姻者人倫之本王后者天下之母劉夏非三公而逆後是不重人倫之本不尊天下之母禮何以興而風化何以成乎胡氏曰或曰天子必親迎信乎太上無敵於天下𨿽諸父昆弟莫不臣適四方諸侯莫敢有其室若屈萬乘之尊逺行親迎之禮則何無敵於天下之有或曰王后所與共事天地宗廟繼萬世之重者其禮當如何使同姓諸侯主其詞命卿往逆公監之父母之國諸卿皆送至於京師捨而止然後天子親迎以入其納王后之禮乎】夏齊侯伐我北鄙圍成公救成至遇【傳齊侯圍成貳於晉故也於是乎城成郛公羊傳其言至遇何不敢進也常山劉氏曰武備不謹成郛見圍救患當速乃復畏避公之所爲可知矣】季孫宿叔孫豹帥師城成郛【常山劉氏曰由不能救成故成郛見壊而城也愚謂待事之無及敵去而後城亦已晚矣詩曰迨天之未陰雨徹彼桑土綢繆牖戶孔子曰爲此詩者其知道乎能治其國家誰敢侮之】秋八月丁巳日有食之【悼公卒政逮大夫之徴也】邾人伐我南鄙【傳邾人伐我南鄙使告於晉晉將爲會以討邾莒晉侯有疾乃止襄陵許氏曰政在君則民一民一則國彊政在臣則民二民二則國弱魯自文襄失政大夫益竊國柄齊與邾莒交伐其國不競甚矣則是無他故民分於三桓故也】冬十有一月癸亥晉侯周卒【傳冬晉悼公卒遂不克會】

十有六年春王正月葬晉悼公【逾月而葬速也】三月公會晉侯宋公衛侯鄭伯曹伯莒子邾子薛伯杞伯小邾子於湨梁戊寅大夫盟【湨水名杜氏注出河內軹縣東南至溫入河蘇氏曰衛侯剽也二十五年衛侯入於夷儀衎也二君皆稱衛侯猶鄭突及忽皆稱鄭伯也傳葬晉焯公平公卽位羊舌肸爲傳張君臣爲中軍司馬祁奚韓襄欒盈士鞅爲公族大夫虞丘書爲乘馬禦攺服修官烝於曲沃警守而下會於湨梁晉侯與諸侯宴於溫使諸大夫舞曰歌詩必齊髙厚之詩不類荀偃怒且曰諸侯有異志矣使諸大夫盟髙厚髙厚逃歸於是叔孫豹晉荀偃宋向戌衛寧殖鄭公孫蠆小邾之大夫盟曰同討不庭公羊傳諸侯在是其言大夫盟何信在大夫也何言乎信在大夫徧刺天下之大夫也曷爲徧刺天下之大夫君若贅旒然谷梁傳湨梁之會諸侯失正矣諸侯會而曰大夫盟正在大夫也諸侯在而不曰諸侯之大夫大夫不臣也胡氏傳上二年春會於向十有三國之大夫也夏會伐秦亦十有三國之大夫也冬會於戚七國之大夫也此三會皆國之大事也而使大夫皆專之而諸侯不與焉是列國之君不自爲政弗躬弗親禮樂徵伐己自大夫出矣況悼公旣沒晉平初立無先公之明也君若贅旒而大夫張亦宜矣夫豈一朝一夕之故哉善惡積於至微而不可揜常情忽於禾兆而弗預謀荀偃怒大夫盟而晉靖公廢趙籍韓防魏斯爲諸侯之勢見矣有國者謹於禮而不敢忽此春秋以待後世之意也】晉人執莒子邾子以歸【傳命歸侵田以我故執邾宣公苢犁比公且曰通齊楚之使臨江劉氏曰前此者邾莒交伐魯晉將討焉未及而悼公卒平公卽位防於湨梁於是執邾莒之君此執有罪何以不得爲伯討古之君子正己而物正先自治而後治人晉侯之正未能以行其國而執人固所以非伯討也何氏注諸侯有罪當歸京師不得自治之錄以歸惡其專也愚案孔子曰天下有道則禮樂徵伐自天子出無道則禮樂徵伐自諸侯出春秋之初已自諸侯出矣然莊十三年之前皆諸侯出而權未一也自齊桓旣立晉文繼霸中國之政齊晉專之然猶在諸侯也至今年以後則皆自大夫出矣故於此書大夫盟著世變之益降也】齊侯伐我北鄙夏公至自會五月甲子地震叔老會鄭伯晉荀偃衛寧殖宋人

伐許【傳許男請遷於晉諸侯遂遷許許大夫不可晉人歸諸侯鄭子蟜聞將伐許遂相鄭伯以從諸侯之師穆叔從公齊子帥師會晉荀偃六月次於棫林伐許次於函氏襄陵許氏曰晉卿主兵而先鄭伯臣不可過君也愚謂許男有從中國之志而大夫沮之足以見一時之俗矣】秋齊侯伐我北鄙圍成【傳齊侯圍成孟孺子速徼之齊侯曰是好勇去之以爲之名速遂塞海陘而還】大雩冬叔孫豹如晉【傳穆叔如晉聘且言齊故晉人曰以寡君之未禘祀與民之未息不然不敢忘穆叔曰以齊人之朝夕釋憾於敝邑之地是以大請敝邑之急朝不及夕引領西望曰庶幾乎比執事之間恐無及也見中行獻子賦圻父獻子曰偃知罪矣敢不從執事以同卹社稷而使魯及此見楚宣子賦鴻鴈之卒章宣子曰匄在此敢使魯無鳩乎】

十有七年春王二月庚午邾子牼卒【牼公羊谷梁並作瞷宣公也泰山孫氏曰前年魯人執邾子以歸此書邾子牼卒者晉人尋赦之也】宋人伐陳【傳宋莊朝伐陳獲司徒印】夏衛石買帥師伐曹【傳衛孫蒯田於曹隧飲馬於重丘毀其瓶重丘人閉門而訽之曰親逐而君爾父爲厲是之不憂而何以田爲夏衛石買孫蒯伐曹曹人愬於晉】秋齊侯伐我北鄙圍桃髙厚帥師伐我北鄙圍防【桃公羊作洮公谷髙厚上並有齊字桃杜氏注弁縣東南有桃虛傳齊人以其未得志於我故秋齊侯伐我北鄙圍桃髙厚圍臧統於防師自】

【陽闗逆臧孫至於旅松鄹叔紇臧疇臧賈帥甲三百宵犯齊師送之而復齊師去之泰山孫氏曰三年之中君臣加兵於魯者四齊之不道可知也】九月大雩宋華臣出奔陳【傳宋華閱卒華臣弱臯比之室使賊殺其宰華吳賊六人以鈹殺諸盧門合左師之後左師懼曰老夫無罪賊曰臯比私有討於吳遂幽其妻曰畀余而大璧宋公聞之曰臣也不惟其宗室是暴大亂宋國之政必逐之華臣出奔陳】冬邾人伐我南鄙【傳爲齊故也】

十有八年春白狄來【公羊傳曰狄者何夷狄之君也何以不言朝不能朝也劉氏傳蕃服於中國無事焉其於天子世一見則諸侯𨿽善其交際不得而通也是以春秋亦不與其朝不與其朝者所以懲淫慝一內外也周公致太平越裳氏九譯而獻白雉公曰君子徳不及焉不享其贄此乃天子而讓也況列國之君守藩之臣乎】夏晉人執衛行人石賈【傳晉人執衛行人石買於長子執孫蒯於純畱爲曹故也劉氏傳石買以君命聘於晉晉人執之晉能知石買之伐曹爲惡矣而未能知孫氏逐君之爲惡也蒯者孫林父之子也愚謹案石買之執有三失焉捨大而治小一也行人非所執二也不歸於京師三也三者有一不得爲伯討而況於兼而有之乎】秋齊師伐我北鄙【谷梁作齊侯襄陵許氏曰四年之中六伐鄙而四圍邑又從邾莒以助其虐諸侯之陵暴未有若是者也是以動天下之兵幾亡其國】冬十月公會晉侯宋公衛侯鄭伯曹伯莒子邾子滕子薛伯杞伯小邾子同圍齊【傳齊侯伐我北鄙晉侯伐齊冬十月會於魯濟尋湨梁之言同伐齊齊侯禦諸平陰塹防門而守之廣裏夙沙衛曰不能戰莫如守險弗聼諸侯之士門焉齊人多死範宣子告析文子曰吾知子敢匿情乎魯人莒人皆請以車千乘自其鄕入旣許之矣若入君必失國子家以告公公恐齊侯登巫山以望晉師晉人使司馬斥山澤之險𨿽所不至必斾而疏陳之使乘車者左實右僞以斾先輿曵柴而從之齊侯見之畏其眾也乃脫歸丙寅晦齊師夜遁十一月丁卯朔入平陰遂從齊師晉人欲逐歸者魯衛請攻險己夘荀偃士匄以中軍克京玆乙酉魏絳欒盈以下軍克邿趙武韓起以上軍圍盧弗克十二月戊戌及秦周伐雍門之萩己亥焚雍門及西郭南郭劉難士弱率諸侯之師焚申池之竹木壬寅焚東郭北郭齊侯駕將走郵棠太子與郭榮諫太子抽劍斷鞅乃止甲辰東侵濰南及沂孫氏曰齊爲不道數侵諸侯言同者諸侯同心疾齊也程氏傳書同圍見諸侯之惡齊襄陵許氏曰環而攻之焚其四郭故謂之圍曰同圍齊言得罪於天下也】曹伯負芻卒於師【襄陵許氏曰負芻之惡不容於堯舜之世春秋書卒與葬以刺王政之不行著世之亂也】楚公子午帥師伐鄭【傳鄭子孔欲去諸大夫將叛晉而起楚師以去之使告子庚子庚弗許楚子聞之使揚豚尹宜告子庚曰國人謂不谷主社稷而不出師死不從禮不谷卽位於今五年師徒不出人其以不谷爲自逸而忘先君之業矣大夫圖之其若之何子庚嘆曰君王其謂午懷安乎吾以利社稷也見使者稽首而對曰諸侯方睦於晉臣請甞之若可君而繼之不可收師而退可以無害君亦無辱子庚帥師治兵於汾於是子蟜伯有子張從鄭伯伐齊子孔子展子西守二子知子孔之謀完守入保子孔不敢會楚師楚師伐鄭次於魚陵右師城上棘遂渉潁次於旃然蒍子馮公子格率鋭師侵費滑胥靡獻於雍梁右回梅山侵鄭東北至於虫牢而反子庚門於純門信於城下而還渉於魚齒之下甚雨及之楚師多凍役徒幾盡】

十有九年春王正月諸侯盟於祝柯【柯公羊作阿杜氏注祝柯縣今屬濟南郡後漢志平原郡祝柯地譜齊州禹城縣齊邑傳諸侯還自沂上盟於督揚曰大毋侵小案諸侯不序同圍之諸侯也】晉人執邾子【傳執邾悼公以其伐我故遂次於泗上疆我田取邾田自漷水歸之於我愚謂政自大夫出故前年執邾子以歸以伐魯故也邾人宜有所懲戒而伐魯無忌如此霸威之不足以令諸侯可以自反矣臨江劉氏曰此其爲非伯討柰何邾人伐魯晉人疾之執其君以劫其地然則曷爲不言以歸釋之也曷爲釋之未得其地故劫之已得其地故釋之執君取地不以王命而皆出於大夫何以服人心而正其罪乎】公至自伐齊【胡氏傳同圍齊以伐致何也見齊靈無道宜得諸侯之伐而免其圍齊之罪辭也春秋於此有沮橫逆抑彊暴之意孟子曰國必自伐然後人伐之自作孽不可逭齊侯環之謂矣】取邾田自漷水【杜氏注取邾田以漷水爲界也漷水出東海合鄕縣西南經魯國至髙平湖陸縣入泗傳見上文注案言取邾田則非魯之舊可知異於濟西汶陽之取而恃霸威以彊取明矣魯肆彊奪邾失漷水田而庶其畀我相繼來奔邾自是始衰亂矣】季孫宿如晉【傳如晉拜師】葬曹成公夏衛孫林父帥師伐齊【傳晉欒魴帥師從衛孫文子伐齊謹案欒魴不書孫林父並將也夫討彊暴之罪而使逐君之大夫屍其事則晉何以服齊故特書林父主兵以罪之】秋七月辛卯齊侯環卒【環公羊作瑗】晉士匄帥師侵齊至谷聞齊侯卒乃還【傳士匄侵齊及谷聞喪而還禮也公羊傳還者何善辭也何善爾大其不伐喪也杜氏注詳錄所至及還者明其得禮愚謂將在軍君命有所不受三軍之進退將實司之總殺伐之柄以臨有喪君子所不忍尙何墠帷請命以自累其作止乎】八月丙辰仲孫蔑卒【曾子言孟莊子不攺父之臣與政臣者使半爲臣之故傳記多稱獻子之賢有足法也】齊殺其大夫髙厚【傳齊侯娶於魯曰顏懿姬無子其侄鬷聲姬生光以爲太子諸子仲子戎子戎子嬖仲子生牙屬諸戎子戎子請以爲太子仲子曰不可廢常不祥間諸侯難光之立也列於諸侯矣今無故而廢之是專黜諸侯而以難犯不祥也君必悔之公曰在我而已遂東太子光使髙厚傳牙以爲太子夙沙衛爲少傅齊侯疾崔杼微逆光疾病而立之光殺戎子屍諸朝靈公辛莊公卽位執公子牙於句瀆之丘以夙沙衛易已衛奔髙唐以叛八月崔杼殺髙厚於灑藍而兼其室謹案殺髙厚者崔杼也杼𨿽擅生殺之柄亦莊公之所欲也以累上之詞言之可謂著明矣】鄭殺其大夫公子嘉【嘉公羊作喜傳鄭子孔之爲政也專國人患之乃討西宮之難與純門之師子孔當罪甲辰子展子西帥國人伐之殺子孔而分其室胡氏傳嘉則有罪矣子展子西不能正以王法肆諸市朝與眾同棄乃利其室而分之有私意焉故稱國以殺而不去其官此春秋原情定罪之意】冬葬齊靈公城西郛【傳懼齊也】叔孫豹會晉士匄於柯【杜氏注魏郡內黃縣東北有柯城傳齊及晉平盟於大隧故穆叔會範宣子於柯穆叔見叔向賦載馳之四章叔向曰肸敢不承命】城武城【杜氏注泰山南武城縣傳穆叔歸曰齊猶未也不可以不懼乃城武城】

二十年春王正月辛亥仲孫速會莒人盟於向【傳春及莒平孟莊子會莒人盟於向督揚之盟故也杜氏注莒數伐魯前年盟督揚故二國自復盟結好】夏六月庚申公會晉侯齊侯宋公衛侯鄭伯曹伯莒子邾子滕子薛伯杞伯小邾子盟於澶淵【杜氏注澶淵在頓丘縣南一名繁汗衛地案唐置澶州今屬開徳府臨河縣傳盟於澶淵齊成故也襄陵許氏曰自文十四年新城之役諸侯參盟則書同同盟云者名生於不足也平公祝柯澶淵之盟不書同此悼公之遺烈也與】秋公至自會仲孫速帥師伐邾【傳邾人驟至以諸侯之事弗能報也秋孟莊子伐邾以報之襄陵許氏曰祝柯之會旣執邾子又取其田報亦足矣而復伐之譏已甚也且澶淵在彼何以盟爲】蔡殺其大夫公子燮【燮谷梁作濕】蔡公子履出奔楚【傳初蔡文侯欲事晉曰先君與於踐土之盟晉不可棄且足弟也畏楚不能行而卒楚人使蔡無常公子燮求從先君以利蔡蔡人殺之公子履其母弟也故出奔楚胡氏傳公子燮謀國之合於義者也國人乃不順焉而殺燮此何罪矣故稱國以殺而不去其官履其母弟進不能正國退不能逺害懼禍而奔從於蠻荊書者罪之也】陳侯之弟黃出奔楚【黃公羊谷梁作光傳陳慶虎慶寅畏公子黃之偪愬諸楚曰與蔡司馬同謀楚人以爲討公子黃出奔楚書曰陳侯之弟黃出奔楚言非其罪也公子黃將奔呼於國曰慶氏無道求專陳國暴蔑其君而去其親五年不滅是無天也襄陵許氏曰二慶執陳之權外介大國以奔其君之弟而哀公力不能正則國何恃而不亡】叔老如齊【傳齊子初聘於齊】冬十月丙辰朔日有食之季孫宿如宋【傳季武子如宋報向戌之聘也】

二十有一年春王正月公如晉【傳公如晉拜師及取邾田也】邾庶其以漆閭丘來奔【杜氏注二邑在髙平南平陽縣東北有漆鄕西北有顯閭亭任公輔曰兗州鄒縣卽南平陽也後漢山陽南平鄕有漆亭山陽南平陽有閭丘亭傳邾庶其以漆閭丘來奔季武子以公姑姊妻之皆有賜於其從者於是魯多盜季孫謂臧武仲曰子盍詰盜武仲曰不可詰也紇又不能季孫曰我有四封而詰其盜何故不可子爲司冦將盜是務去若之何不能武仲曰子召外盜而大禮焉何以止吾盜庶其竊邑於邾以來子以姬氏妻之而與之邑是賞盜也賞而去之其或𨿽焉紇也聞之在上位者洗濯其心壹以待人軌度其信可明徴也而後可以治人夫上之所爲民之歸也上所不爲而民或爲之是以加刑罰焉而莫敢不懲若上之所爲而民亦爲之乃其所也又可禁乎庶其非卿也以地來𨿽賤必書重地也陸淳曰以地來卽叛也不言叛爲內諱也諱受叛臣也劉氏傳漆一邑也閭丘一邑也曷爲不言及公邑言及私邑不言及私邑者所受於君食之者也公邑者非食之者也胡氏傳小國之大夫不書其姓氏微也其以事接我則書謹之也莒慶以大夫卽魯而圖昬接我不以禮者也邾庶其以地叛其君而來奔接我不以義者也書來奔而魯受叛臣納其地之罪亦見矣】夏公至自晉秋晉欒盈出奔楚【傳欒黶娶於範宣子生盈範鞅以其亡也怨欒氏故與欒盈爲公族大夫而不相能桓子卒欒祁與其老州賓通幾亡室矣懷子患之祁懼其討也愬諸宣子曰盈將爲亂以範氏爲死桓主而專政矣曰吾父逐鞅也不怒而以寵報之又與吾同官而專之吾父死而益富死吾父而專子國有死而已吾蔑從之矣其謀如是懼害於主吾不敢不言範鞅爲之徵懷子好施士多歸之宣子畏其多士也信之懷子爲下卿宣子使城著而遂逐之秋欒盈出奔楚劉氏意林不以範匄逐之爲文而以盈之自出爲說使盈無可逐之釁則匄不得逐矣匄之罪易見盈之失難知此春秋所以深探其情而大正其本也道莫難於治天下而天下之治在國國之治在家家之治在身身不治國家不可得而治也詩之首二南書之首堯舜皆原於此矣春秋述堯舜者也是以謹於人道之始閨門之內易曰閒有家悔亡家之不閒悔不亦宜乎】九月庚戌朔日有食之冬十月庚辰朔日有食之【襄陵許氏曰比年食今又比月食蓋此八年之間而日七食禍變重矣】曹伯來朝【曹武公來朝卽位而來見也】公會晉侯齊侯宋公衛侯鄭伯曹伯莒子邾子於商任【傳防於商任錮欒氏也襄陵許氏曰欒氏之出非其罪也徒以權臣私相忌惡何有於國平公受其激怒勤動諸侯以逞範鞅之積憾必欲使盈無所容於世故盈發憤卒興禍亂此皆以私敗公足以爲古今之至戒也】

二十有二年春王正月公至自會夏四月秋七月辛酉叔老卒冬公會晉侯齊侯宋公衛侯鄭伯曹伯莒子邾子薛伯杞伯小邾子於沙隨【公羊谷梁邾子下有滕子傳秋欒盈自楚適齊晏平仲言於齊侯曰商任之會受命於晉今納欒氏將安用之小所以事大信也失信不立君其圖之弗聼退而告人曰君人執信臣人執共忠信篤敬上下同之天之道也君自棄也弗能久矣冬會於沙隨復錮欒氏也欒盈猶在齊晏子曰禍將作矣齊將伐晉不可以不懼胡氏傳古者大夫去國君不掃其社稷不系累其子弟不收其田邑使人導之出疆又先於其所往勅五典厚人倫也今晉不念欒氏世勲而逐盈又將搏執之而命諸侯無得納焉何其已甚也楚逐申公巫臣子反請以重幣錮之楚子曰止彼若能利國家𨿽重幣晉將可乎若無益於晉晉將棄之何勞錮焉其賢於商任沙隨之謀逺矣】公至自會楚殺其大夫公子追舒【傳楚觀起有寵於令尹子南禾益祿而有馬數十乘楚人患之王將討焉子南之子棄疾爲王禦士王毎見之必泣棄疾曰君三泣臣矣敢問誰之罪也王曰令尹之不能爾所知也國將討焉爾其居乎對曰父戮子居君焉用之泄命重刑臣亦不爲王遂殺子南於朝轘觀起於四竟子南之臣謂棄疾請徙子屍於朝曰君臣有禮惟二三子三日棄疾請屍王許之旣葬其徒曰行乎曰吾與殺吾父行將焉八曰然則臣王乎曰棄父事讐吾不忍也遂縊而死劉氏傳追舒之爲人臣也足以殺其身矣然而楚子與人之子謀其父其刑已甚不可以行乎天下故稱國以殺罪累上也】

二十有三年春王二月癸酉朔日有食之三月己巳杞伯匄卒【傳杞孝公卒】夏邾我來奔【公羊作鼻杜氏注我庶其之黨泰山孫氏曰書畀我來奔惡內也惡鄕受邾叛人邑今又納邾叛人也】葬杞孝公陳殺其大夫慶虎及慶寅陳侯之弟黃自楚歸於陳【傳陳侯如楚公子黃愬二慶於楚楚人召之使慶樂往殺之慶氏以陳叛夏屈建從陳侯圍陳陳人城板隊而殺人役人相命各殺其長遂殺慶虎慶寅楚人納公子黃谷梁傳稱國以殺罪累上也及慶寅慶寅累也呂氏曰慶虎慶寅之罪不等故言及也胡氏人君擅一國之利勢使權傳臣暴蔑其身而不能逺欲去其親而不能保譖愬之於大國而不能辧至因夷狄之力然後能克則非君人之道也故二慶之死稱國以殺公子黃之出特以弟書者譏歸陳侯也】晉欒盈復入於晉入於曲沃【曲沃在河東聞喜縣劉氏傳曲沃欒氏之邑也然則曷爲不言叛非叛者也劫眾以敵君直亂而已矣傳晉將嫁女於吳齊侯使析歸父媵之以藩載欒盈及其士納諸曲沃欒盈夜見胥午而告之許諾伏之而觴曲沃人樂作午言曰今也得欒孺子何如對曰得主而爲之死猶不死也四月欒盈帥曲沃之甲因魏獻子以晝入絳初欒盈佐魏莊子於下軍獻子私焉故因之樂王鮒侍坐於範宣子或告曰欒氏至矣宣子懼樂王鮒曰奉君以走固宮必無害也且欒氏多怨子爲政欒氏自外子在位其利多矣旣有利權又執民柄將何懼焉欒氏所得其惟魏氏乎而可彊取也夫克亂在權子無懈矣公有姻喪王鮒使宣子墨縗冒絰二婦人輦以如公奉公以如固宮範鞅逆魏舒則成列旣乘將逆欒氏矣趨進曰欒氏帥賊以入鞅之父與二三子在君所矣使鞅逆吾子鞅請驂乘持帶遂超乘右撫劍左援帶命驅之出僕請鞅曰之公宣子逆諸階執其手賂之以曲沃範氏之徒在臺後欒氏乘公門宣子謂鞅曰矢及君屋死之鞅用劍以帥卒欒氏退欒盈奔曲沃晉人圍之蘇氏曰欒盈自齊入於曲沃不言自齊何也齊之納欒盈非以兵納之也譬如盜賊私納之耳胡氏傳復入者甚逆之詞爲其旣絕而復入也曲沃者所食之地當是時權之臣各以利誘其下使爲之用至於殺身而不避莫知有君臣之分者也故聞語欒孺子者則或嘆或泣而樂爲之死盈從之遂入絳乘公門若非天棄欒氏又有範鞅之謀晉亦殆矣原其失在於錮之甚急使無所容是以至此極春秋備書以見人而不仁疾之已甚亂也其爲後世鑑豈不深切著明也哉】秋齊侯伐衛遂伐晉【傳齊侯伐衛自衛將遂伐晉晏平仲曰君恃勇力以伐盟主若不濟國之福也不徳而有功憂必及君崔杼諫曰不可臣聞之小國間大國之敗而毀焉必受其咎君其圖之弗聼陳文子見崔武子曰將如君何武子曰吾言於君君弗聼也以爲盟主而利其難羣臣若急君於何有於姑止之文子退告其人曰崔子將死乎謂君甚而又過之不得其死過君以義猶自抑也況以惡乎齊侯遂伐晉取朝歌爲二隊入孟門登太行張武軍於熒庭戍郫邵封少水以報平陰之役乃還襄陵許氏曰齊間欒氏之難故能得志於晉而莊公禍亂之成著於此矣書齊侯本其惡也】八月叔孫豹帥師救晉次於雍楡【楡公羊谷梁作渝杜氏曰汲郡朝歌縣東有雍城常山劉氏曰晉有欒盈之難重以齊侯之伐魯命豹帥師救之斯義事也豹反怠棄君命不卹同姓之憂次於雍楡卒不克救豹罪明矣蘇氏曰聶北之役先言次而後言救接兵待時卒能救邢故以救終之也雍楡之役先言救而後言次以救】

【晉出兵而盤桓於雍楡不及於事故以次終之也】己卯仲孫速卒【杜氏注孟莊子也】冬十月乙亥臧孫紇出奔邾【傳季武子無適子公彌長而愛悼子欲立之訪於申丰申丰趨退訪於臧紇紇曰飲我酒吾爲子立之季氏飲大夫酒臧紇爲客旣獻臧孫命北面重席新樽絜之召悼子降逆之及旅而召公鉏使與之齒季孫失色季氏以公鉏爲馬正孟孫惡臧孫季孫愛之孟氏之禦騶丰防好羯也曰從吾言必爲孟孫丰防謂公鉏苟立羯請讐臧氏公鉏謂季孫曰孺子秩固其所也若羯立則季氏信有力於臧氏矣弗應己夘孟孫卒公鉏奉羯立於戶側季孫至曰秩焉在公鉏曰羯在此矣季孫曰孺子長公鉏曰何長之有惟其才也且夫子之命也遂立羯秩奔邾臧孫入哭甚哀多涕出其禦曰孟孫之惡子也而哀如是季孫若死其若之何臧孫曰季孫之愛我疾疢也孟孫之惡我藥石也美疢不如惡石夫石猶生我疢之美其毒滋多孟孫死吾亡無日矣孟氏閉門告於季孫曰臧氏將爲亂不使我葬季孫不信臧孫聞之戒冬十月孟氏將辟借除於臧氏臧孫使正夫助之除於東門甲從己而視之孟孫又告季孫季孫怒命攻臧氏己亥臧紇斬鹿門之闗以出奔邾杜氏注阿順季氏爲之廢長立少以取奔亡書奔罪之】晉人殺欒盈【傳晉人克欒盈於曲沃盡殺欒氏之族黨公羊傳曷爲不言殺其大夫非其大夫也泰山孫氏曰不言其大夫者欒盈出奔楚當絕也稱人以殺從討賊詞】齊侯襲莒【杜氏注輕行掩其不備曰襲傳齊侯還自晉不入遂襲莒門於且於傷股而退明日將復戰期於壽舒杞殖華還載甲夜入且於之隧宿於莒郊明日先遇莒子於蒲侯氏莒子親鼓之從而伐之獲杞梁莒人行成髙郵孫氏曰以彊攻弱又掩其不備焉書曰齊侯襲莒蓋侵伐之中而罪之尢者也】

二十有四年春叔孫豹如晉仲孫羯帥師侵齊【傳孟孝伯侵齊晉故也】夏楚子伐吳【傳楚子爲舟師以伐吳不爲軍政無功而還】秋七月甲子朔日有食之旣【襄陵許氏曰春秋三書日食旣桓三年以周桓敗宣八年以楚莊興至是而中國諸侯皆受盟於楚矣】齊崔杼帥師伐莒【傳齊侯旣伐晉而懼將欲見楚子楚子使防啟彊如齊聘且請期秋齊侯聞將有晉師使陳無宇從防啟彊如楚辭且乞師崔杼帥師送之遂伐莒侵介根】大水【襄陵許氏曰夷儀之會以水不克伐齊則知水之所廣矣非特魯之災也】八月癸巳朔日有食之【漢五行志曰董仲舒以爲比食又旣象陽將絕蠻荊主上國之象也後六君弒楚子伐鄭滅舒鳩魯侯朝之卒主中國】公會晉侯宋公衛侯鄭伯曹伯莒子邾子滕子薛伯杞伯小邾子於夷儀【夷儀見僖元年注傳會於夷儀將以伐齊水不克】冬楚子蔡侯陳侯許男伐鄭【傳楚子伐鄭以救齊門於東門次於棘澤諸侯還救鄭楚子自棘澤還使防啟彊帥師送陳無宇襄陵許氏曰夷儀之師不能正齊之亂而徒致棘澤之役以爲鄭難則其救不足錄矣】公至自會陳鍼宜咎出奔楚【傳陳人復討慶氏之黨鍼宜咎出奔楚襄陵許氏曰鍼宜咎之事無聞焉爾而以慶氏黨逐則其人亦可知矣易曰比之匪人不亦傷乎】叔孫豹如京師【傳齊人城郟穆叔如周聘且賀城王嘉其有禮也賜之大路襄陵許氏曰自宣九年仲孫蔑如京師其後五十餘年乃始有叔孫豹以罕書也蓋自是不書聘王矣】大饑【谷梁傳五穀不升爲大饑一谷不升謂之嗛二谷不升謂之餞三谷不升謂之饉四谷不升謂之康五穀不升謂之大侵大侵之禮君食不兼味臺榭不塗弛侯廷道不除百官布而不制鬼神禱而不祀此大侵之禮也胡氏傳古者救荒之政若國凶荒或發廩以賑之或移粟以通用或徙民以就食或爲粥溢以救餓莩或興工作以聚失業之人緩刑含禁弛力薄徵索鬼神除盜賊殺禮物而不備𨿽有旱漧水溢民無菜色所以備之者如此其至是年秋有陰沴之災而冬大饑蓋所以賑業之者有不備矣故書之以爲戒】二十有五年春齊崔杼帥師伐我北鄙【傳崔杼伐我北鄙報孝伯之師也公患之使告於晉孟公綽曰崔子將有大志不在病我必速歸何患焉其來也不防使民不嚴異於他日齊師徒歸】夏五月乙亥齊崔杼弒其君光【傳齊棠公之妻東郭偃之姊也棠公死偃禦武子以弔焉見棠妻而美之使偃取之莊公通焉驟如崔氏崔子因是又以其間伐晉也曰晉必將報欲弒公以說於晉而不獲間公鞭侍人賈舉而又近之乃爲崔子間公夏五月莒爲且於之役故莒子朝於齊甲戌饗諸北郭崔子稱疾不視事乙亥公問崔子遂從姜氏姜入於室與崔子自側戶出侍人賈舉止眾從者而入閉門甲興公登臺而請弗許請自刃於廟弗許皆曰君之臣杼疾病不能聽命陪臣幹掫有淫者不知二命公逾墻又射之中股反隊遂弒之賈舉州綽邴師公孫敖封具鐸父襄伊僂堙皆死晏子立於崔氏之門外其人曰死乎曰獨吾君也乎哉吾死也曰行乎曰吾罪也乎哉吾亡也曰歸乎曰君死安歸君民者豈以陵民杜稷是主臣君者豈爲其口實社稷是養故君爲社稷死則死之爲社稷亡則亡之若爲己死而爲己亡非其私防誰敢任之且人有君而弒之吾焉得死之而焉得亡之將庸何歸門啟而入枕屍股而哭之興三踴而出盧蒲癸奔晉王何奔莒丁丑崔杼立景公而相之慶封爲左相盟國人於大宮曰所不與崔慶者晏子仰天嘆曰嬰所不惟忠於君利社稷者是與有如上帝乃歃太史書曰崔杼弒其君崔子殺之其弟嗣書而死者二人其弟又書乃捨之南史氏聞大史盡死執以往聞旣書矣乃還胡氏傳莊公見弒賈舉州綽十人皆死之而不得以死節稱何也所謂死節者以義事君責難陳善有所從違而不苟者也𨿽在屬車後乘必不肯同入崔氏之宮矣若此十人者獨以勇力聞皆逢君之惡從於昏亂而莊公嬖之者死非其所比諸匹夫匹婦自經於溝漬而莫之知者猶不逮也𨿽殺身不償責安得以死節許之哉襄陵許氏曰齊莊勢陵大邦眾暴小國而又躬亂巨室淫肆不君故使崔杼因民不忍以與敵市此足以爲世鑑矣】公會晉侯宋公衛侯鄭伯曹伯莒子邾子滕子薛伯杞伯小邾子於夷儀【傳晉侯濟自泮會於夷儀伐齊以報朝歌之役齊人以莊公說使隰鉏請成慶封如師男女以班賂晉侯以宗器樂器自六正五吏三十帥三軍之大夫百官之正長師旅及處守者皆有賂晉侯許之使叔向告於諸侯泰山孫氏曰晉再合諸侯將伐齊齊人懼弒莊公以求成晉侯許之八月己巳諸侯同盟於重丘是也莊公復背澶淵之盟加兵晉衛信不道矣然齊人弒莊公以求成逆之大者晉侯不能卽而討之以正齊國之亂曷以宗諸侯哉宜乎大夫日熾自是卒不可制也故先書崔杼之弒以著其惡胡氏傳夫晉本爲報朝歌之役來討及會夷儀旣聞崔杼之弒則宜下令三軍建而復斾問齊人以莊公之故執崔杼而戮之謀於齊眾置君以定其國示天討之義則方伯連帥之職修矣今乃知罪不討而受其賂則是與之同情也故春秋治之如下文所貶云】六月壬子鄭公孫捨之帥師入陳【傳初陳侯會楚子伐鄭當陳隧者並堙木刋鄭人怨之六月鄭子展子產帥車七百乘伐陳宵突陳城遂入之陳侯扶其太子偃師奔墓子展命師無入公宮與子產親禦諸門陳侯使司馬桓子賂以宗器陳侯免擁社使其眾男女別而累以待於朝子展執縶而見再拜稽首承飲而進獻子美入數俘而出祝祓社司徒致民司馬致節司空致地乃還】秋八月己巳諸侯同盟於重丘【重丘在曹州乘氏縣有故城傳同盟於重丘齊成故也胡氏傳崔杼旣弒其君晉侯受其賂而許之成故盟於重丘特書曰同或曰同盟之書自幽以來皆假王制以約束諸侯何獨此盟罪之之深如胡氏之言乎愚案二幽之盟合諸侯以共尊周而諸侯聼命也重丘之盟合諸侯將以討齊乃受賂而釋之且列弒君之齊於盟也天下之惡孰大於是卽其所同之實而觀之晉侯之罪亦一齊也故曰一美一惡無嫌於同】公至自會衛侯入於夷儀【杜氏注夷儀本邢地衛滅邢而爲衛邑晉湣衛衎失國使衛分之一邑傳晉侯使魏舒宛沒逆衛侯將使衛與之夷儀崔杼止其帑以求五鹿八月衛獻公入於夷儀胡氏傳鄭伯突入於櫟衛侯入於夷儀其入則一或名或不名者何也鄭伯奪正以立而國人君之諸侯助之不知其義不可以有國也故特書其名著王法以絕之衛侯蔑其卿失國出奔固不爲無罪矣然有世叔儀以守有母弟鱄以出或撫其內或營其外有歸道焉其義猶未絕也故止書其爵而不名及寧喜弒剽復歸於衛然後書名此聖人俟其攺過遷善不輕絕人之意】楚屈建帥師滅舒鳩【傳二十四年吳人爲舟師之役故召舒鳩人舒鳩人叛楚楚子師於荒浦使沈尹壽與師祁黎讓之舒鳩子敬逆二子而告無之且請受盟二子復命王欲伐之防子曰不可彼告不叛且請受盟而又伐之伐無罪也姑歸息民以待其卒卒而不貳吾又何求若猶叛我無辭有庸乃還二十五年楚防子馮卒屈建爲令尹舒鳩人卒叛令尹子木伐之及離城吳人救之大敗遂圍舒鳩八月楚滅舒鳩】冬鄭公孫夏帥師伐陳【夏公羊作囆傳鄭子產獻捷於晉晉人受之十月鄭伯如晉拜陳之功子西復伐陳陳及鄭平】十有二月吳子遏伐楚門於巢卒【遏公羊谷梁並作謁傳吳子諸樊伐楚以報舟師之役門於巢巢牛臣曰吳王勇而輕若啟之將親門我獲射之必殪從之吳子門焉牛臣隱於短墻以射之卒谷梁傳諸侯不生名取卒之名加之伐楚之上者見以伐楚卒也其見以伐楚卒何也古者大國過小邑小邑必飾城而請罪禮也吳子謁伐楚至巢入其門門人射吳子而卒古者𨿽有文事必有武備非巢之不飾城而請罪非吳子之自輕也】

二十有六年春王二月辛卯衛寧喜弒其君剽【傳二十年衞寧殖疾召其子喜曰吾得罪於君悔而無及也名藏在諸侯之防曰孫林父寧殖出其君君入則掩之若能掩之則吾子也不然吾有餒而已不來食矣喜許諾殖卒三十五年冬衛獻公自夷儀使與寧喜言寧喜許之太叔文子聞之曰詩曰夙夜匪懈以事一人今寧子視君不如奕棋其何以免乎奕者舉棋不定不勝其耦而況置君而弗定乎九世之卿族一舉而滅之可哀也哉二十六年衛獻公使子鮮爲復辭敬姒彊命之對曰君無信臣懼不免敬姒曰𨿽然以吾故也許諾初獻公使與寧喜言寧喜曰必子鮮在不然必敗故公使子鮮子鮮不獲命於敬姒以公命與寧喜言曰苟反政由寧氏祭則寡人寧喜告蘧伯玉伯玉曰瑗不得聞君之出敢聞其入遂行從近闗出告右宰谷右宰谷曰不可獲罪於兩君天下誰畜之悼子曰吾受命於先人不可以貳谷曰我請使焉而觀之遂見公於夷儀反曰君淹卹在外十二年矣而無憂色亦無寛言猶夫人也若不已死無日矣悼子曰子鮮在右宰谷曰子鮮在何益多而能亡於我何爲悼子曰𨿽然弗可以已孫文子在戚孫嘉聘於齊孫襄居守二月庚寅寧喜右宰谷伐孫氏不克伯國傷寧喜出捨於郊伯國死孫氏夜哭國人召寧子寧子復攻孫氏克之辛卯殺子叔及大子角或問寧喜弒衛侯剽旣有其父之命矣經於衎之出不以名書是其位未嘗絕也曷爲書喜之罪不從未減乎愚以爲人臣夙夜匪懈以事一人不可以二者也殖旣從林父之逐衎共立剽而臣事之十餘年矣其可以反易天常而命其子乎君臣之分如天冠地屨不可一日易者也殖之命其子可謂悖矣故太叔儀責其視置君不如奕棋而知其身之不死以及其宗也喜也輕徇父命而不知諫躬犯大惡書以弒君辭而不可得矣故春秋者聖人所以定天下之大分而示萬世臣子之法不可不審思而明辧之也襄陵許氏曰君臣之分一正而不可復易此聖人所以定天下之經也劉氏曰季子然問仲由冉求可謂大臣與孔子曰所謂大臣者以道事君不可則止今由與求也可謂具臣矣季子然曰然則從之者與曰弒父與君亦不從也自此論之其任重其責厚小從罪也大從惡也夫據國之位而享其祿臨禍不死聞難不圖偸得自存之計使篡弒因己而立後𨿽悔之不可及己裏克趙盾寧殖之貶不亦宜乎夫三子之罪方諸商人陳乞則輕重有問矣然而春秋不別也以謂君臣之間義不容失故其文一施之所以教天下之爲人臣者也】衛孫林父入於戚以叛【傳孫林父以戚如晉書曰入於戚以叛罪孫氏也臣之祿君實有之義則進否則奉身而退專祿以周旋戮也杜氏注衎𨿽未居位林父専邑背國猶爲叛也】甲午衛侯衎復歸於衛【傳衛侯入大夫逆於竟者執其手而與之言道逆者自車揖之逆於門者頷之而已胡氏傳衛侯出奔入於夷儀皆以爵稱今旣復歸而得國矣乃書其名何也人之有徳慧術知者恆存乎疢疾衛侯淹卹在外十有二年困於心衡於慮久矣此生於憂患之時而一旦得國失信無刑猶夫人也則是困而弗革𨿽復得國猶非其國也愚案春秋名衎與衛侯鄭殺叔武公子瑕名之同意然寧喜以納君而見殺則方之成公衎爲甚矣】夏晉侯使荀吳來聘公會晉人鄭良霄宋人曹人於澶淵【杜氏注澶淵衛地又近戚田傳衛人侵戚東鄙孫氏愬於晉晉戍茅氏殖綽伐茅氏殺晉戍三百人復愬於晉晉爲孫氏故召諸侯將以討衛也中行穆子來聘召公也六月公會晉趙武宋向戌鄭良霄曹人於澶淵取衛懿氏六十以與孫氏胡氏曰趙武貶稱人助孫氏也鄭良霄獨不貶者案左氏鄭伯爲衛侯故如晉則知其不助孫氏矣】秋宋公殺其世子痤【傳初宋芮司徒生女子共姬納諸禦嬖生佐惡而婉太子痤美而狠寺人惠墻伊戾爲太子內師而無寵秋楚客聘於晉過宋太子知之請野享之公使往伊戾請從之至則欿用牲加書徴之而騁告公曰太子將爲亂旣與楚客盟矣公曰爲我子又何求對曰欲速公使視之則信有焉問諸夫人與左師則皆曰固聞之公囚太子太子曰惟佐也能免我召而使請曰日中不來吾知死矣左師聞之聒而與之語過期乃縊而死佐爲太子公徐聞其無罪也乃亨伊戾泰山孫氏曰稱君以殺世子甚之也胡氏傳賊世子痤者寺人之譖也而獨罪宋公何哉譖言之得行也必有嬖妾配嫡以惑其心又有小人欲結內援者以爲之助然後愛惡一移父子夫婦之間不能相保者眾矣屍此者其誰乎直稱君者春秋正其本之意】晉人執衛寧喜【傳晉人執寧喜北宮遺使女齊以先歸公羊傳此執有罪何以不得爲伯討不以其罪執之也劉氏傳曷爲不以討賊之辭言之寧喜如晉晉人執之曰爾曷爲納君而伐孫氏也云爾非伯討也】八月壬午許男寧卒於楚冬楚子蔡侯陳侯伐鄭葬許靈公【傳許靈公如楚請伐鄭曰師不興孤不歸矣八月卒於楚楚子曰不伐鄭何以求諸侯冬十月楚子伐鄭鄭人將禦之子產曰晉楚將平諸侯將和楚王是故昧於一來不如使逞而歸乃易成也子展說不禦防十二月乙酉入南裏墮其城渉於樂氏門於師之梁縣門發獲九人焉渉於汜而歸而後葬許靈公】

二十有七年春齊侯使慶封來聘【傳齊慶封來聘其車美孟孫謂叔孫曰慶季之車不亦美乎叔孫曰豹聞之服美不稱必以惡終美車何爲叔孫與慶封食不敬爲賦相鼠亦不知也】夏叔孫豹會晉趙武楚屈建蔡公孫歸生衛石惡陳孔奐鄭良霄許人曹人於宋【奐公羊作瑗傳宋向戌善於趙文子又善於令尹子木欲弭諸侯之兵以爲名如晉告趙孟趙孟謀於諸大夫韓宣子曰兵民之殘也財用之蠧小國之大菑也將或弭之𨿽曰不可必將許之弗許楚將許之以召諸侯則我失爲盟主矣晉人許之如楚楚亦許之如齊齊人難之陳文子曰晉楚許之我焉得己齊人許之如秦秦亦許之皆告於小國爲會於宋五月甲辰晉趙武至於宋壬戌楚公子黒肱先至成言於晉丁卯宋向戌如陳從子木成言於楚子木謂向戌請晉楚之從交相見也庚午向戊復於趙孟趙孟曰晉楚齊秦匹也晉之不能於齊猶楚之不能於秦也楚君若能使秦君辱於敝邑寡君敢不固請於齊壬申左師復言於子木子木使馹謁諸王王曰釋齊秦他國請相見也秋七月戊寅左師至庚辰子木至自陳陳孔奐蔡公孫歸生曹許之大夫皆至以藩爲軍晉楚各處其偏泰山孫氏曰隱桓之際天子失道諸侯擅權宣成之間諸侯僭命大夫專國至宋之會則又甚矣何哉宋之會諸侯日微天下之政中國之事皆大夫專持之也故二十九年城杞三十年會澶淵昭元年會虢諸侯莫有見者此天下之政中國之事皆大夫專持之可知也】衛殺其大夫寧喜衛侯之弟鱄出奔晉【鱄谷梁作專傳衛寧喜專公患之公孫免余請殺之公曰徵寧子不及此吾與之言矣事未可知祗成惡名止也對曰臣殺之君勿與知乃與公孫無地公孫臣謀使攻寧氏弗克皆死公曰臣也無罪父子死余矣夏免余復攻寧氏殺寧喜及右宰谷屍諸朝石惡將會宋之盟受命而出欲殺以亡懼不免且曰受命矣乃行子鮮曰逐我者出納我者死賞罰無章何以沮勸君失其信而國無刑不亦難乎且鱄實使之遂出奔晉公使止之不可及河又使止之止使者而盟於河托於木門不鄕衛國而坐終身不仕髙郵孫氏曰喜弒剽而立衎衎反國而復用之旣而以其私殺之喜𨿽有罪而衛侯殺之不以其罪矣昔裏克弒奚齊而立夷吾夷吾殺之二君之殺其大夫皆以其私裏克寧喜之見殺皆不以其罪故春秋皆曰殺其大夫也谷梁傳專其曰弟何也專有是信者故出奔晉織絇邯鄲終身不言衛專之去合乎春秋劉氏意林衛侯忌小忿以誅有功捐大信以疑至親使鱄至於去國逃死者無人君之道故也當此之時鱄以全身不離於惡名爲智以毋使其兄有誅弟之惡爲義以不翹世以自絜爲忠以不仕而能矯國之失爲廉可謂重己乎是乃君子之所貴也】秋七月辛巳豹及諸侯之大夫盟於宋【傳辛巳將盟於宋西門之外楚人衷甲伯州犂曰合諸侯之師以爲不信無乃不可乎固請釋甲子木曰晉楚無信久矣事利而已苟得志焉焉用有信趙孟患之以告叔向叔向曰匹夫一爲不信猶不可若合諸侯之卿以爲不信必不防矣夫以信召人而以僭濟之必莫之與也安能害我又不及是曰弭兵以召諸侯而稱兵以害我吾庸多矣非所患也乃盟晉楚爭先晉人曰晉固爲諸侯盟主未有先晉者也楚人曰子言晉楚匹也若晉常先是楚弱也且晉楚狎主諸侯之盟也久矣豈專在晉叔向謂趙孟曰諸侯歸晉之徳只非歸其尸盟也子務徳毋爭先乃先楚人書先晉晉有信也劉氏傳豹何以名一事而再見者卒名也地子宋以宋爲主也胡氏曰此一地也曷爲再言宋書之重詞之復其中必有大美惡焉宋之盟向戌欲弭諸侯之兵以爲名而楚屈建請晉楚之從交相見自是中國諸侯南向而朝楚及申之會蠻荒之君篡弒之賊大合十有一國之眾而用齊桓召陵之禮聖人至此哀人倫之滅傷中國之衰而其事自宋之盟始也故會盟同地而再言宋者貶之也呂氏曰晉楚之從交相見內外之分自此不復辧矣】冬十有二月乙亥朔日有食之

二十有八年春無冰夏衛石惡出奔晉【傳衛人討寧氏之黨故石惡出奔晉衛人立其從子圃以守石氏之祀】邾子來朝【傳邾悼公來朝時事也】秋八月大雩【傳旱也】仲孫羯如晉【傳告將爲宋之盟故如楚也】冬齊慶封來奔【傳二十七年齊崔杼生成及彊而寡娶東郭姜生明東郭姜以孤入曰棠無咎與東郭偃相崔氏崔成有疾而廢之而立明成請老於崔崔子許之偃與無咎弗予曰崔宗邑也必在宗主成與彊怒將殺之告慶封慶封告盧蒲嫳盧蒲嫳曰彼君之讎也天或者將棄彼矣崔之薄慶之厚也他日又告慶封曰苟利夫子必去之難吾助女九月庚辰崔成崔彊殺東郭偃棠無咎於崔氏之朝崔子怒而出遂見慶封慶封使盧蒲嫳帥甲以攻崔氏殺成與彊而盡俘其家其妻縊嫳復命於崔子且禦而歸之至則無歸矣乃縊慶封當國二十八年慶封好田而嗜酒與慶捨政則以其內實遷於盧蒲嫳氏易內而飲酒數日國遷朝焉使諸亡人得賊者以告而反之故反盧蒲癸癸臣子之有寵言王何而反之二人皆嬖冬十月慶封田於萊十一月乙亥嘗於太公之廟慶捨涖事盧蒲癸自後刺子之王何以戈擊之死慶封歸遇告亂者丁亥伐西門弗克還伐北門克之入伐內宮弗克反陳於嶽請戰弗許遂來奔旣而齊人來讓奔吳吳句余與之來方富於其舊】十有一月公如楚【傳爲宋之盟故公及宋公陳侯鄭伯許男如楚泰山孫氏曰公朝楚者桓文旣死夷狄日熾中國日微故公逺朝彊夷也】十有二月甲寅天王崩【靈王也】乙未楚子昭卒【康王也胡氏曰甲寅天王崩乙未楚子昭卒相距四十二日則閏月之驗也然不以閏書見喪服之不數閏也呂氏曰此明閏月之驗然不書閠者閏承前月而受其餘日故書閏月之日系前月之下史防常體又有定例故不必毎月發傳此範寧之說也然杜預以十二月無乙未日誤蓋預專據左氏說經以二十七年十二月辰在申司曆再失閏二十八年春頓置兩閏故此年正月得以無冰爲災而書孔潁達又以爲甲寅乙未不得同月是皆不知閏月之日系前月之下史防常體之法也】

二十有九年春王正月公在楚【傳公在楚楚人使公親檖夏四月葬楚康王公及陳侯鄭伯許男送葬至於西門之外諸侯之大夫皆至於墓公還及方城季武子取卞使公冶問璽書追而與之曰聞守卞者將叛臣帥徒以討之旣得之矣敢告公曰欲之而言叛祗見疏也公問公冶曰吾可以入乎對曰君實有國誰敢違君公欲無入榮成伯賦式微乃歸公羊傳何言乎公在楚正月以存君也胡氏傳歲之首月公如他國者有矣此獨書公在楚者外爲蠻荊所制以俟其葬而不得歸內爲彊臣所逼欲擅其國而不敢入故特書所在以存君也使後世臣子戴天履地視君父之危且困必有天威不違顏咫尺食坐見於羮墻之意而不以頃刻忘也此義一豈行敢有顧其家與身而不卹國附權臣以圖富貴而其背君者乎劉氏意林曰有公則無所復存存公則疑於失國在易坤之剝曰龍戰於野其血黃夫嫌於無陽而後稱陽猶嫌於無君而後稱公安可弗察邪】夏五月公至自楚【谷梁傳公在楚閔公也公至自楚喜之也致君者殆其往而喜其反此致君之義也】庚午衛侯衎卒閽弒吳子余祭【傳吳人伐越獲俘焉以爲閽使守舟吳子余祭觀舟閽以刀弒之公羊傳閽者何門人也刑人也刑人則曷爲謂之閽刑人非其人也君子不近刑人近刑人則輕死之道也谷梁傳閽門者也不稱名姓閽不得齊於人不稱其君閽不得君其君也禮君不使無恥不近刑人不狎敵不邇怨賤人非所貴也貴人非所刑也刑人非所近也舉至賤而加之吳子吳子近刑人也閽弒吳子余祭仇之也】仲孫羯會晉荀盈齊髙止宋華定衛世叔儀鄭公孫叚曹人莒人邾人滕人薛人小邾人城杞【儀公羊作齊左氏無邾人傳晉平公杞出也故治杞六月知悼子合諸侯之大夫以城杞鄭子太叔與伯石往子大叔見大叔文子與之語文子曰甚乎其城杞也子大叔曰若之何哉晉國不卹周宗之闕而夏肄是屏其棄諸姬亦可知也己諸姬是棄其誰歸之吉也聞之棄同卽異是謂離徳詩曰協比其鄰婚姻孔云晉不鄰矣其誰云之胡氏傳古之建國立家者必親九族然有父族而後及母族有母族而後及妻族此葛藟之詩所爲刺也晉主夏盟令行中國平公不能修文襄之業奨王室而夏肄是屏可謂知本乎平王惟不撫其民而逺屯戍於母家周人怨思而作詩此揚之水所以降爲國風也城杞之役亦不待貶絕而可見矣襄陵許氏曰齊桓城衛而諸侯歸心焉者桓公之志公天下也晉平城杞而人疾其役其志私也動又不時能無攜乎】晉侯使士鞅來聘【傳範獻子來聘拜城杞也】杞子來盟【傳杞文公來盟書曰子賤之也】吳子使札來聘【傳吳公子札來聘通嗣君也公羊傳謁也余祭也夷昧也與季子同母者四季子弱而才兄弟皆愛之同欲立之以爲君謁曰季子不受也請無與子而與弟兄弟疊爲君而致國乎季子皆曰諾故謁也死余祭也立余祭也死夷昧也立夷昧也死則國宜之季子者也季子使而亡焉僚者長庶也卽之季子至而君之爾闔廬曰先君之所以不與子國而與弟者凡爲季子故也將從先君之命與則國宜之季子者也如不從先君之命與則我宜立者也僚惡得爲君乎於是使專諸刺僚而致國乎季子季子不受曰爾弒吾君吾受爾國是吾與爾爲篡也爾殺吾兄吾又殺爾是父子兄弟相殺終身無已也去之延陵終身不入吳國常山劉氏曰札何以不稱公子辭國而生亂者札爲之也吳子壽夢有四子季則札也壽夢欲立札札辭而去遏緣先君之志約以次必致國於札夷昧之卒札宜受命以安社稷而徇匹夫之節辭位以逃夷昧之子僚於是代立遏之子光乃弒僚而代之是以吳之亂札實爲之也故春秋因札來聘去其公子以示貶焉愚謹案春秋之書季札無以異於秦術楚椒然則聖人不貴讓乎曰辭壤之心人皆有之至於義之所當受分之所當處而不得辭𨿽聖人不敢防小節而以退讓爲安舜禹之受天下季歷武王之受國皆擇乎時中當其可而居之者也季子者其父命之其兄遜之受之則父兄之意慊而國家安榮不受則父兄之命塞而適以長亂君子於此將何處而可哉況身爲貴戚古之聖賢未有視社稷之安危若是恝者微子箕子比干之在商反覆詔告自靖自獻以求無愧於先王孔子曰殷有三仁焉蓋必若是而後心徳始全而吾可以有辭於永世矣季子爲其父之所立其兄之所屬違父兄之命而徒以潔身而去爲髙觀宗國之危亂僚與光之相殘賊若秦人視越人之肥瘠正夫子所謂果哉末之難矣者其復位而待之言曰非我生亂君子殆未之信也劉質矢之傳得聖入之防矣】秋九月葬衛獻公齊髙止出奔北燕【杜氏注髙止髙厚之子北燕燕國薊縣愚案南燕見桓十二年注北】

【燕召公奭之後姬姓之國至此始見於經傳齊公孫蠆公孫竈放其大夫髙止於北燕乙未出書曰出奔罪髙止也髙止好以事自爲功且專故難及之襄陵許氏曰案傳子尾子雅實放髙止而經書出奔君子以爲大夫而放於君可也臣放大夫是無君也不可以訓故以出奔書也】冬仲孫羯如晉【傳孟孝伯如晉報範叔也】

三十年春王正月楚子使防罷來聘【罷公羊作頗下同傳楚子使防罷來聘通嗣君也愚案魯以君朝而楚以大夫聘此齊桓晉文所以行乎列國者故自宋之盟夷夏不辧楚人行霸主之禮於中國非晉平趙武之責而誰責哉】夏四月蔡世子般弒其君固【傳蔡景侯爲太子般娶於楚通焉太子弒景侯】五月甲午宋災宋伯姬卒【伯姬上公羊谷梁無宋字傳甲午宋大災宋伯姬卒待姆也谷梁傳取卒之日加之災上者見以災卒也其見以災卒柰何伯姬之舍失火左右曰夫人少辟火乎伯姬曰婦人之義傅母不在宵不下堂左右又曰夫人少辟火乎伯姬曰婦人之義保母不在宵不下堂遂逮乎火而死婦人以貞爲行者也伯姬之婦道盡矣詳其事賢伯姬也劉氏意林曰使共姬避火而全生未足以害其貞也然而不以己之可以全其生之故而違天下之常義此安乎性命者乃能之故審乎死生之度辧乎榮辱之境知禮之重重於生辱之甚甚於死伯夷叔齊餓於首陽之下何以過乎詩曰彼己之子捨命不渝襄陵許氏曰王化始於正家春秋撥亂謹禮以宋共姬爲婦道之表故詳錄焉】天王殺其弟侫夫王子瑕奔晉【侫夫公羊作年夫傳初王儋季卒其子括將見王而嘆單公子愆期爲靈王禦士過諸廷聞其嘆而言曰必有此夫入以告王且曰必殺之不戚而願大視躁而足髙心在他矣王曰童子何知及靈王崩儋括欲立王子侫夫侫夫弗知儋括圍蒍逐成愆成愆奔平畤五月癸巳尹言多劉毅單蔑甘過鞏成殺侫夫括瑕廖奔晉書曰殺其弟侫夫辠在王也谷梁傳甚之也愚案王者之道親親而及天下則治有序別嫌疑以明賞罰則政有經周景王初立儋括】

【謀亂而免侫夫不知而死所厚者薄本心亡矣所以終欲黜嫡立庶而致子朝之亂也】秋七月叔弓如宋葬宋共姬【谷梁無下宋字公羊傳外夫人不書葬此何以書隱之也其稱諡何賢也】鄭良霄出奔許自許入於鄭鄭人殺良霄【傳二十九年鄭伯有使公孫黒如楚辭曰楚鄭方惡而使余往是殺余也伯有曰世行也子晳曰可則往難則已何世之有伯有將彊使之子晳怒將伐伯有氏大夫和之十二月己巳鄭大夫盟於伯有氏三十年伯有嗜酒爲窟室而夜飲酒擊鐘焉朝至未已朝者曰公焉在其人曰吾公在壑谷皆自朝布路而罷旣而朝則又將使子晳如楚歸而飲酒庚子子晳以駟氏之甲伐而焚之伯有奔雍梁醒而後知之遂奔許乙巳鄭伯及其大夫盟於大宮盟國人於師之梁之外伯有聞鄭人之盟己也怒聞子皮之甲不與攻己也喜曰子皮與我矣癸丑晨自墓門之瀆入因馬師頡介於襄庫以伐舊北門駟帶率國人以伐之伯有死於羊肆子產襚之枕之股而哭之斂而殯諸伯有之臣在市側者旣而葬諸斗城谷梁傳不言大夫惡之也劉氏傳曷爲不言復入位未絕也曷爲不言殺其大夫非其大夫也討賊之辭也愚謂良霄之出公孫黒蓋有罪焉春秋捨公孫黒專伐之罪而罪良霄何也曰嗜酒而不卹政汰侈而好爭伯有之所爲有喪家亡身之道焉𨿽微公孫黒其能免於死乎旣亡而不自省又入伐君而大亂其國此春秋所以正名以討賊之辭也春秋於喪國失家者皆不書所逐之人以明其身之有罪使有國有家者兢兢自謹而求所以保身也知所以反身自修之道則奔亡之禍逺矣此春秋之大義也孟子曰愛人不親反其仁治人不治其智行有不得者皆反求諸己非深於春秋者其能知之】冬十月葬蔡景公晉人齊人宋人衛人鄭人曹人莒人邾人滕人薛人杞人小邾人會於澶淵宋災故【澶淵衛地胡氏傳春秋大法君弒賊不討則不書葬況世子之於君父乎蔡景公何以獨書葬徧刺天下之諸侯也葬送之禮在春秋時視人情之疏密而爲之者也有嘗同盟卒而不赴者有𨿽同姓赴而不會者則以哀死而致禭爲輕弔生而歸賻爲重必矣今蔡世子般弒其君藏在諸侯之防而往會其葬是恩義情禮之篤於世子般不以爲賊而討之也世子弒君是誠爲禽獸之不若也而不知討豈不廢人倫滅天理乎故春秋大法君弒賊不討則不書葬而蔡景公特書葬者聖人深痛其所爲徧刺天下之諸侯也傳爲宋災故諸侯之大夫會以謀歸宋財冬十月叔孫豹會晉趙武齊公孫蠆宋向戌衞北宮佗鄭罕虎及小邾之大夫會於澶淵不書魯大夫諱之也劉氏傳會未有言其所爲者此言其所爲何譏何譏爾晉人與諸侯十二國之大夫會於澶淵凡爲宋災故】

【謀之也曰更宋之所喪𨿽死者不可復生其財復矣非務也何言乎非務會者講禮正刑一徳紀天下也蔡侯弒其君而不謀宋災而謀之微矣陳恆弒其君孔子沐浴而朝告於哀公請討之公曰告夫三子者之三子告不可孔子曰以吾從大夫之後不敢不告也又意林曰天下之事不一也君子慮所逺而小人卹所近夫災𨿽諸侯所當救然而一時之變一國之禍也財足以周其乏粟足以濟其用則己矣非所以爲天下之憂也彼天下之憂者臣弒君一子弒父二如是則倫愆矣𨿽有粟吾得而食諸故孔子論天下之信則曰寧去食論陳恆之變則曰請討之其察於道之輕重緩急大小先後也審矣豈以姑息愛人哉胡氏傳叔孫豹晉趙武而下皆諸侯上卿執國之政者也三綱國政之本至於淪絕無父無君禽獸逼人𨿽得天下弗能一朝居矣昔者伯禹過門不入放龍蛇也周公坐以待旦驅猛獸也今世子弒君與之同羣而不卹有國者不戒於火自亡其財苟共來告弔之可也則合十二國之大夫而謀更其所喪尙爲知類也乎蔡之亂猶人有腹心之疾而宋之災譬諸桐梓雞犬之亡失也以爲未之察也可謂不智苟察之而不謀亦不仁矣是故諸國之大夫貶而稱人魯卿諱而不書又特言禽之所爲以垂戒後世其欲人之自別於禽獸之害也可謂深切著明矣愚謹案父子君臣之變自文元年楚以商臣書此猶蠻荊之事也及是年蔡以中國之臣子爲之而魯會其葬晉合諸侯爲會而所卹者宋之火災而已故於此章三致意焉旣變例書蔡景公之葬又人諸侯之大夫而諱魯卿又特書曰宋災故而閔天下之日尋亂亾以見深傷之意者爲可知矣】

三十有一年春王正月夏六月辛巳公薨於楚宮【傳公作楚宮六月辛巳薨於楚宮杜氏注公適楚好其宮歸而作之不居先君之路寢而安所樂失其所也襄陵許氏曰公還自楚不能增修政徳而反勤民傷財務作楚宮公之志亦荒矣其何振之有又況變夏從夷亂國經常所以爲不祥之道也】秋九月癸巳子野卒【傳立胡女敬歸之子子野次於季氏秋九月癸巳卒毀也立敬歸之娣齊歸之子公子禂穆叔不欲曰太子死有母弟則立之無則立長年鈞擇賢義鈞則卜古之道也非嫡嗣何必娣之子且是人也居喪而不哀在慼而有嘉容是謂不度不度之人鮮不爲患若果立之必爲季氏憂武子不聽卒立之比及葬三易衰衰祍如故衰於是昭公十九年矣猶有童心君子是以知其不能終也泰山孫氏曰襄公太子未逾年之君也名未葬也不薨不地降成君也胡氏傳般赤弒而書卒子野過毀亦書卒何以辧乎曰閔公內無所承不書卽位則般之弒可知下書夫人姜氏歸於齊上書公子遂叔孫得臣如齊則子赤之弒可知與子野異矣杜氏注不書葬未成君也】己亥仲孫羯卒【傳孟孝伯卒】冬十月滕子來會葬癸酉葬我君襄公【傳滕成公來會葬癸酉葬襄公襄陵許氏曰子大叔曰先王之制諸侯之喪士弔大夫送葬滕子會葬非禮也】十有一月莒人弒其君密州【傳莒犂比公生去疾及展輿旣立展輿又廢之犁比公虐國人患之十一月展輿因國人以攻莒子弒之乃立去疾奔齊齊出也展輿吳出也陸氏辯疑曰據傳則展輿弒其父不當不書恐傳是展輿因國人之攻莒子弒之乃立誤以之爲以字】

春秋集注卷八﹤經部﹐春秋類﹐張氏春秋集注﹥

欽定四庫全書

春秋集注卷九

宋張洽撰

昭公【名禂襄公之子齊歸所生諡法威儀恭明曰昭】

元年春王正月公卽位【胡氏傳子野有命立昭公故穆叔𨿽不欲而不能止也】叔孫豹會晉趙武楚公子圍齊國弱宋向戌衛齊惡陳公子招蔡公孫歸生鄭罕虎許人曹人於虢【公羊弱作酌齊惡作石惡罕虎作軒虎後及罕達同虢公羊作漷谷梁作郭傳會於虢尋宋之盟也楚令尹圍請用牲讀舊書加於牲上而已晉人許之三月甲辰盟楚公子圍設服離衛劉氏傳此陳侯之弟招也何以不稱弟諸侯之尊弟兄不得以屬通也諸侯之尊則弟兄曷爲不得以屬通諸侯非始封之君臣諸父昆弟其在朝廷爵以徳齒以官體異姓也族人不得以其戚戚君尊尊也謹案會虢尋宋之盟而春秋不書者當是時公子圍恐晉之狎主盟約於是請讀舊書加於牲上而不復歃春秋正內外之分以宋之盟楚欲爭先而晉不與較今虢之役又以請讀書加牲上則是以蠻荊而爭勝也內外之分不可亂也故二役皆先趙武焉】三月取鄆【傳季武子伐莒取鄆莒人告於防楚告於晉曰尋盟未退而魯伐莒瀆齊盟請戮其使樂桓子相趙文子欲求貨於叔孫而爲之請使請帶焉弗與梁其踁曰貨以藩身子何愛焉叔孫曰諸侯之防衛社稷也我以貨免魯必受師是禍之也何衛之爲𨿽怨季孫魯國何罪叔出季處有自來矣吾又誰怨然鮒也賄弗與不已召使者裂裳帛而與之曰帶其褊矣趙孟聞之乃請諸楚曰魯𨿽有罪其執事不辟難子若免之以勸左右可也封疆之削何國蔑有主齊盟者誰能辯焉莒魯爭鄆爲日久矣苟無大害於其社稷可無亢也固請諸楚楚人許之乃免叔孫程子曰乘莒之亂而取之故隠辟其辭胡氏曰不曰伐莒取鄆爲內諱也】夏秦伯之弟鍼出奔晉【傳秦後子有寵於桓如二君於景其母曰弗去懼選癸卯鍼適晉其車千乘書曰秦伯之弟鍼出奔晉罪秦伯也公羊傳秦無大夫此何以書仕諸晉也曷爲仕諸晉有千乘之國而不能容其母弟故君子謂之出奔也谷梁傳諸侯之尊弟兄不得以屬通其弟云者親之也親而奔之惡也胡氏傳夫後子出奔其父禍之而罪秦伯何也春秋以均愛望人父而以能友責人兄父母有愛妾猶終身敬之不衰況兄弟乎兄弟翕而後父母順矣故不曰公子而特稱秦伯之弟云】六月丁巳邾子華卒晉荀吳帥師敗狄於大鹵【公羊谷梁作大原杜氏注大鹵大原晉陽縣公羊疏云案古文及彼處人皆謂之大鹵而今經及師讀皆謂之大原說文西方謂之鹵易曰兌爲剛鹵西方之澤也春秋大原爲大鹵亦西方也傳晉中行穆子敗無終及羣狄於大原崇卒也將戰魏舒曰彼徒我車所遇又阨以什共車必克困諸阨又克請皆卒自我始乃毀車以爲行五乘爲三伍荀吳之嬖人不肯卽卒斬以徇爲五陳以相離兩於前伍於後專爲右角參爲左角偏爲前拒以誘之狄人笑之未陳而薄之大敗之胡氏傳詩薄伐玁狁至於太原而詩人羙之者謂不窮追逺討及封境而止也然則太原在禹服之內而狄人來侵攘斥宜矣其過在毀車崇卒以詐誘狄人而敗之非王者之師耳使後世車戰法亡崇尙步卒以詐變相髙日趨苟簡皆此等啟之矣書敗狄譏之也】秋莒去疾自齊入於莒莒展輿出奔吳【公羊谷梁無輿字陸徳明注左傳云一本無輿字傳莒展輿立而奪羣公子秩公子召去疾於齊秋公子鉏納去疾展輿奔吳程氏傳去疾假齊之力以入莒討展輿之罪正也故稱莒遂自立無所稟命故不稱公子自以爲公子可立也展輿爲弒君者所立而以國氏者罪諸侯也虢之防𨿽國亂未與然諸侯與其立矣故欲執叔孫也稱莒展輿見諸侯之與其立也】叔弓帥師疆鄆田【傳因莒亂也杜氏注春取鄆今正其封疆趙氏曰凡疆田而書帥師皆有難也劉氏傳何以書譏何譏爾以亂爲利也】葬邾悼公冬十有一月己酉楚子麇卒【麇公谷作捲傳冬楚公子圍將聘於鄭伍舉爲介未出竟聞王有疾而還伍舉遂聘十一月己酉公子圍至入問王疾縊而弒之遂殺其二子幕及平夏葬王於郟謂之郟敖使赴於鄭伍舉問應爲後之辭焉對曰寡大夫圍伍舉更之曰共王之子圍爲長胡氏傳公子圍弒郟敖而以疾赴諸侯曷爲因而不革乎曰圍弒君以立中國力所不加而莫能致討則亦已矣大合諸侯於申與會者凡十有三國其臣舉六王二公之事其君用齊桓召陵之禮宋向戌鄭子產諸侯之良也而皆有獻焉不亦傷乎若革其僞赴而正以弒君將恐天下後世以弒君之賊非獨不必致討又可從之以主盟會而無惡矣聖人至此閔中國之衰微而不振懼人欲之橫流而莫遏是故察微顯權輕重因諸侯之策書而不正其篡弒之罪所以扶中國存天理也謹案隠公弒而書薨爲魯諱也楚麇弒而書卒爲中國諱也鄭僖齊悼弒而書卒爲賢者諱也考是三者足以見聖人微顯志晦之法矣】楚公子比出奔晉【傳公子圍弒楚子右尹子幹出奔晉宮廏尹子晳出奔鄭】

二年春晉侯使韓起來聘【傳晉侯使韓宣子來聘且告爲政而來見禮也觀書於太史氏見易象與魯春秋曰周禮盡在魯矣吾乃今知周公之徳與周之所以王也】夏叔弓如晉【傳報宣子也】秋鄭殺其大夫公孫黑【傳元年鄭徐吾犯之妹美公孫楚聘之矣公孫黒又使彊委禽焉犯懼告子產子產曰是國無政非子之患惟所欲與適子南氏子晳怒旣而櫜甲以見子南欲殺之而取其妻子南知之執戈逐之及衝擊之以戈子晳傷而歸告大夫曰我好見之不知其有異志也故傷大夫皆謀之子產曰直鈞幼賤有罪罪在楚也乃執子南放之於吳六月丁巳鄭伯及其大夫盟於公孫段氏罕虎公孫僑公孫段印段遊吉駟帶私盟於閨門之外實薰隧公孫黒彊與於盟使太史書其名且曰七子子產弗討二年秋鄭公孫黒將作亂欲去遊氏而代其位傷疾作而不果駟氏與諸大夫欲殺之子產在鄙聞之懼弗及乘遽而至使吏數之曰伯有之亂以大國之事而未爾討也爾有亂心無厭國不女堪專伐伯有而罪一也昆弟爭室而罪二也薰隧之盟女矯君位而罪三也有死罪三何以堪之不速死大刑將至再拜稽首辭曰死在朝夕母助天爲虐子產曰人誰不死凶人不終命也不速死司冦將至七月壬寅縊屍諸周氏之衢加木焉劉氏傳稱國以殺大夫者罪累上也黒有罪其以累上言何惡鄭伯也何惡乎鄭伯言不能討有罪以放乎】

【亂也其放乎亂柰何公孫黒伐良霄而逐之君弗誅也以爲大夫又與公孫楚爭娶徐吾氏徐吾氏歸於楚君放楚也而盟諸大夫黒於是自以爲卿又將爲亂疾作而臥子產使吏數諸其家則幸而勝之爾】冬公如晉至河乃復【傳晉少姜卒公如晉及河晉侯使士文伯來辭曰非伉儷也請君無辱公還季孫宿遂致服焉泰山孫氏曰公如晉至河乃復者六惟二十三年書有疾明有疾而反餘皆譏公數如晉見距不能以禮自重大取困辱也常山劉氏曰凡人君動止有度豈可非禮而行無故而復哉蓋進退皆非禮義也】季孫宿如晉【谷梁傳公如晉而不得入季孫宿如晉而得入惡季孫宿也泰山孫氏曰公如晉而距之季孫宿如晉而納之是昭公季孫宿之不若也此晉侯之惡亦可見矣胡氏傳書公如晉至河乃復季孫宿如晉而昭公失國之因季氏逐君之漸晉人下比之迹不待貶絕而皆見矣】

三年春王正月丁未滕子原卒【公羊原作泉】夏叔弓如滕五月葬滕成公【傳叔弓如滕葬成公襄陵許氏曰以吾之大夫往報成公之會襄葬也春秋卒葬諸侯有小大之體有襃貶之義有盛衰之變有施報之情無非教也】秋小邾子來朝【傳小邾穆公來朝季武子欲卑之穆叔曰不可曹滕二邾實不忘我好敬以逆之猶懼其貳又卑一睦焉逆羣好也其如舊而加敬焉季孫從之】八月大雩【傳旱也】冬大雨雹【張氏正蒙曰雹戾气也此中國不振而夷狄防諸侯之兆也】北燕伯款出奔齊【傳燕簡公多嬖寵欲去諸大夫而立其寵人冬燕大夫比以殺公之外嬖公懼奔齊書曰北燕伯款出奔齊罪之也胡氏傳君踓不君臣不可以不臣燕伯欲去諸大夫固不君矣而大夫相與比以殺其外嬖是威脇其主而出之也與鬻拳之兵諌無異而獨罪燕伯何哉大夫國君之陪貳以公心選之而不可私也以誠意委之而不可疑也以隆禮待之而不可輕也以直追馭之而不可辱也否則是忽其陪貳以自危矣晉厲公殺三郤立胥童而弒於匠麗氏漢隠帝殺楊史立郭允明而弒於趙村衛獻公蔑冢卿而信其左右亦奔夷儀故人主不尊陪貳而與賤臣圖柄臣者事成則失身而見弒事不成則失國而出奔此有國之大戒也春秋凡見逐於臣者皆以自奔爲文正其本之意】四年春王正月大雨雹【公谷雹作雪範氏注云或作雹胡氏傳雹者陰脇陽臣侵君之象當是時季孫宿襲位世卿將毀中軍專執兵權以弱公室故數月之間再有大變申丰者季氏之孚也不肯端言其事故暴揚於朝歸咎藏冰之失夫山谷之冰藏之也周用之也徧亦古者本末備舉燮調之一事爾謂能使四時無愆伏淒苦之變雷出不震無菑霜雹則亦誣矣意者昭公遇災而懼以禮爲國行其政令無失其民雹之災也庶可禦也不然𨿽得藏兵之道合於豳風七月之詩其將能乎】夏楚子蔡侯陳侯鄭伯許男徐子滕子頓子胡子沈子小邾子宋世子佐淮夷防於申【胡杜氏曰汝陰縣西北有胡城淮夷孔安國曰淮浦之夷也後漢志下邳國有淮浦縣申姜姓之國杜氏曰在南陽宛縣傳正月楚子使椒舉如晉求諸侯晉侯欲勿許司馬侯曰晉楚惟天所相不可與爭君其許之乃許楚使楚子問於子產曰晉其許我諸侯乎對曰許君晉君少安不在諸侯其大夫多求莫匡其君在宋之盟又曰如一若不許君將安用之夏諸侯如楚魯衛曹邾不防鄭伯先待於申六月丙午楚子合諸侯於申椒舉言於楚子曰夏啟有鈞臺之享商湯有景亳之命周武有孟津之誓成有岐陽之搜康有酆宮之朝穆有塗山之防齊桓有召陵之師晉文有踐土之盟君其何用宋向戌鄭公孫僑在諸侯之良也君其選焉王曰吾用齊桓王使問禮於左師與子產左師曰小國習之大國用之敢不薦聞獻公合諸侯之禮六子產曰小國共職敢不薦守獻伯子男防公之禮六楚子示諸侯侈椒舉曰夫六王二公之事皆所以示諸侯禮也今君以汰無乃不濟乎王弗聽何氏曰不殊準夷者楚子主會故君子不殊其類程氏傳晉平不在諸侯楚於是彊爲霸者之事胡氏傳申之會楚子爲主而不殊準夷是在會之諸侯皆狄也其意也何楚防弒麇以立而求諸侯於晉晉人許之中國従之執徐子圍朱方遷賴於鄢城竟莫校畏其彊盛則曰晉楚惟天所相滅陳不能救則曰陳亡而楚克有之天道也滅蔡而又不能救則曰天將棄蔡以壅楚盈而降之罰也至使窮凶極惡師潰於訾梁身竄於棘裏而縊於申亥氏人不致討而天自討之是責命於天以人事爲無益而弗爲也而可乎弒君之賊在春秋時有臣子討之則衛人殺州吁是也有四鄰討之則蔡人殺陳佗是也臣子不能討之於內四鄰不能討之於外有與之防以定其國則齊侯及魯宣公防於平州是也有受其賂以免於討則晉侯及諸國會於扈是也然至此極矣則未有不以爲賊而又推爲盟主相與朝事之以聽順其所爲而不敢忤者也故申之防不殊淮夷者以在防諸侯皆爲荊楚之屬皆王法所當斥而不使楚執夏監之意也愚謹案春秋不書楚子防之弒君者爲防於申而中國諸侯皆宗之故用魯君見弒之法而楚子麇書卒爲中國諱也然淮夷不殊防以見其類之同則在防諸侯之胥變於夷亦不可掩矣志而晦微而顯婉而成章其斯之謂歟】楚人執徐子【傳徐子吳出也以爲貳焉故執諸申】秋七月楚子蔡侯陳侯許男頓子胡子沈子淮夷伐吳【傳秋七月楚子以諸侯伐吳宋太子鄭伯先歸宋華費遂鄭大夫從】執齊慶封殺之【傳使屈申圍朱方八月甲申克之執齊慶封而盡滅其族將戮慶封椒舉曰臣聞無瑕者可以戮人慶封惟逆命是以在此其肯從於戮乎播於諸侯焉用之王弗聽負之斧鉞以徇於諸侯使言曰無或如齊慶封弒其君弱其孤以盟其大夫慶封曰無或如楚共王之庶子圍弒其君兄之子麇而代之以盟諸侯王使速殺之谷梁傳慶封其以齊氏何也爲齊討也慶封弒其君而不以弒君之罪罪之者慶封不爲靈王服也不與楚討也春秋之義用貴治賤用賢治不肖不以亂治亂也孔子曰懷惡而討𨿽死不服其斯之謂與愚案春秋書殺他國大夫之法有二凡有罪而當誅者書曰某人殺某若楚人殺陳夏徵舒是也無罪而不服者書執而殺之若執蔡世子有以歸用之楚人執行人於徵師殺之是也慶封有與弒其君之罪楚子殺之宜也不曰殺齊慶封而曰執齊慶封殺之者楚靈有諸己而非諸人是以慶封不服而春秋亦不得純以討賊之法書之也】遂滅賴【賴公羊谷梁作厲賴國今蔡州襃信縣有賴亭傳遂以諸侯滅賴遷賴於鄢楚子欲遷許於賴使鬭韋龜及公子棄疾城之而還申無宇曰楚禍之首將在此矣召諸侯而來伐國而克城竟莫校王心不違民其居乎民之不處其誰堪之不堪王命乃禍亂也襄陵許氏曰惡其因義而爲利以惡終也】九月取鄫【傳莒亂著丘公立而不橅鄫鄫叛而來孫氏曰案襄六年苢人滅鄫此言取鄫者蓋莒滅鄫以爲附庸今魯取之】冬十有二月乙卯叔孫豹卒【傳初穆子去叔孫氏及庚宗遇婦人使私爲食而宿焉問其行告之故哭而送之適齊娶於國氏生孟丙仲壬及宣伯奔齊魯人召之歸旣立所宿庚宗之婦人獻以雉問其姓對曰餘子長矣能奉雉而從我矣召而見之名之曰牛遂使爲豎有寵長使爲政叔孫田於丘蕕遂遇疾焉豎牛欲亂其室殺孟逐仲疾急命召仲牛許而不召杜泄見告之饑渴授之戈對曰求之而至又何去焉豎牛曰夫子疾病不欲見人使寘饋於个而退牛弗進則置虛命徹十二月癸丑叔孫不食乙卯卒牛立昭子而相之五年仲至自齊豎牛攻之死昭子卽位朝其家眾曰豎牛殺嫡立庶必速殺之豎牛懼奔齊孟仲之子殺諸塞關之外】五年春王正月捨中軍【傳季孫謀去中軍豎牛曰夫子固欲去之正月捨中軍卑公室也毀中軍於施氏成諸臧氏初作三軍三分公室而各有其一季氏盡徵之叔孫氏臣其子弟孟氏取其半焉及其捨之也四分公室季氏擇二二子各一皆盡徵之而貢於公以書使杜泄告於叔孫之殯曰子固欲毀中軍旣毀之矣故告杜泄曰夫子惟不欲毀也故盟諸僖閎詛諸五父之衢受其書而投之帥士而哭之正義曰初作三軍季氏盡徵之並不入公室也叔孫氏臣其子弟以一家之內有父子兄弟四品以父兄之稅入公子弟之稅入己大率半屬公半入己孟氏則於子弟中取其半或取子或取弟大率三分歸公一分入己十二分其國民三家得七公得五國民不盡屬公公室已卑矣今捨中軍四分公室三家自取其稅而各貢於公公室彌卑矣初云作三軍今不云捨三軍者初作時舊有二軍今更增一軍人數不足故各毀其乘足成三軍今此則惟捨中軍之眾屬上下二軍季氏因叔孫家禍退之使同孟孫獨取其半爲專已甚又擇取善者是專之極故傳言擇二以見之胡氏傳三軍作捨皆自三家公不與焉公室益卑而魯國之兵權悉歸於季氏矣兵權有國之司命三綱軍政之本原書其作捨而公孫於齊薨於幹侯定公無正必至之理也書曰捨中軍微辭以著其罪愚謂季孫自承行父爲政卽城費以保障私家爲竊兵權之計自作三軍之初叔孫豹已知其必攺而以盟詛要之今叔孫豹死才未期年而攺更前制蔑公室以歸私家利昭公之猶有童心而叔孫旣卒魯遂無人春秋捨中軍之書殆著堅冰之已成也】楚殺其大夫屈申【傳楚子以屈申爲貳於吳乃殺之以屈生爲莫敖劉氏傳稱國以殺大夫者罪累上也屈申之累上柰何楚人仇吳而疑屈申謂屈申貳於吳也而殺之然則屈申之罪何屈申之爲人臣也君弒則不能討國亂則不能去北面而事冦讐足以殺其身而已矣】公如晉【傳公如晉自郊勞至於贈賄無失禮晉侯謂女叔齊曰魯侯不亦善於禮乎對曰是儀也不可謂禮禮所以守其國行其政令無失其民者也今政令在家不能取也有子家羈弗能用也姦大國之盟陵虐小國利人之難不知其私公室四分民食於他思莫在公不圖其終爲國君難將及身不卹其所禮之本末將於此乎在而屑屑焉習儀以亟言善於禮不亦逺乎】夏莒牟夷以牟婁及防玆來奔【防玆杜氏注城陽平昌縣西南有防亭姑幕縣東北有玆亭地譜密州安丘縣有平昌故城莒縣有姑幕故城傳莒牟夷以牟婁及防玆來奔牟夷非卿而書尊地也範氏曰竊地之罪重故不得不錄其人胡氏傳邾莒之大夫名姓不登於史策微也牟夷莒大夫曷爲以姓氏通重地也以地叛𨿽賤必書地以名其人終爲不義弗可滅矣其書來奔是接我以利而我入其利兩譏之也爲國以義不以利如以利則上下交徵而國危矣爲己以義不以利如以利則患得患失亦無所不至矣春秋於三叛人𨿽賤必書其名以懲不義懼淫人爲後戒也襄陵許氏曰卿防楚方盟而伐莒取鄆公如晉未返而受莒牟婁及防玆惡季氏之專也】秋七月公至自晉【傳莒人愬於晉晉侯欲止公範獻子曰不可人朝兩執之誘也討不以師而誘以成之惰也爲盟主而犯此二者無乃不可乎請歸之間而以師討焉乃歸公秋七月公至自晉】戊辰叔弓帥師敗莒師於蚡泉【蚡公羊作濆谷梁作賁蚡泉杜氏曰魯地地譜魯東境之地傳莒人來討不設備戊辰叔弓敗諸蚡泉莒未陳也愚案晉人方欲止公而叔弓受牟夷敗莒人大夫之專不顧霸討君辱比書而罪大夫之專可見矣】秦伯卒【傳秦後子復歸於秦景公卒故也】冬楚子蔡侯陳侯許男頓子沈子徐人越人伐吳【越始見經姒姓夏后少康之庶子封於越其先也杜氏淫越國防稽山陰縣傳四年冬吳伐楚入棘櫟麻以報朱方之役五年冬十月楚子以諸侯及東夷伐吳以報棘櫟麻之役防射以繁揚之師會於夏汭越大夫常壽過帥師防楚子於瑣聞吳師出防啟彊帥師從之遽不設備吳人敗諸鵲岸楚子以馹至於羅汭吳子使其弟蹶由犒師楚人執之楚師濟羅汭沈尹赤防楚子次於萊山防射帥繁揚之師先入南懷楚師從之及汝淸吳不可入楚子遂觀兵於坻箕之山是行也吳早設備楚無功而還以蹶由歸楚子懼吳使沈尹射待命於巢防啟彊待命於雩婁胡氏傳越始見經而與徐皆得稱人何也吳以朱方處齊慶封而富於其舊崇惡也楚圍朱方執齊慶封殺之討罪也吳不顧義入棘櫟麻以報朱方之役狄道也楚於是以諸侯伐吳則比吳爲善而師亦有名其從之者進而稱人可也或者以辭爲主而謂不可云沈子徐越伐異故特稱人誤矣以不可爲文辭而進人於越一字襃貶義安在乎】

六年春王正月杞伯益姑卒【傳杞文公卒弔如同盟禮也杜氏注魯怨杞因晉取其田不廢喪紀故禮之】葬秦景公夏季孫宿如晉【傳拜莒田也】葬杞文公宋華合比出奔衛【傳宋寺人栁有寵太子佐惡之華合比曰我殺之栁聞之乃坎用牲埋書而告公曰合比將納亡人之族旣盟於北郭矣公使視之有焉遂逐華合比合比奔衛襄陵許氏曰經書宋公殺其世子痤宋華合比出奔衛皆著寺人讒慝敗國以爲世戒而秦漢以來庸君衰季溺心嬖習逺去忠良亂亡相屬若出一軌春秋惡可一日而不開明哉胡氏傳宋公寵信閽寺殺世適痤而父子之恩絕逐華合比而君臣之義睽刑人之能敗國亡家亦可畏矣猶有任趙髙以亡秦信恭顯十常侍以亡漢寵王守澄田令孜以亡唐而不知鑑覆車之轍者不亦悲夫凡此類直書而義自見矣】秋九月大雩【旱也】楚防罷帥師伐吳【傳徐儀楚聘於楚楚子執之逃歸懼其叛也使防泄伐徐吳人救之令尹子蕩帥師伐吳師於豫章而次於幹谿吳人敗其師於房鐘獲宮廏尹棄疾子蕩歸罪於防泄而殺之襄陵許氏曰敗楚師者非防泄也而泄伏其誅故書防罷伐吳以正之楚再不競於吳乃移兵鋒有事陳蔡至復伐徐而國亂矣吳蓋自是休兵息民國始寖彊】冬叔弓如楚【傳叔弓如楚聘且弔敗也愚案楚與吳仇敵之國而昭公素婚吳而逺楚故申之防魯不與焉今楚復伐吳而其惡益逺昭公非能以中國自尊而逺凶暴者今始通好於楚蓋不待防啟彊之召已服楚而將朝之矣】齊侯伐北燕【傳十一月齊侯如晉請伐北燕也晉侯許之十二月齊侯遂伐北燕將納簡公晏子曰不入燕有君矣民不貳吾君賄左右諂諛作大事不以信未嘗可也七年正月癸巳齊侯次於虢燕人行成曰敝邑知罪敢不聽命先君之敝器請以謝罪二月戊午盟於濡上燕人歸燕姬賂以瑤罋玉櫝斚耳不克而還】

七年春王正月曁齊平【谷梁傳平者成也曁猶曁曁也曁者不得已也案禮記曰戎容曁曁注云果毅貌詳此卽知魯與齊平書曁之意猶曁曁者若魯以果毅之气迫而得其平也襄陵許氏曰襄公之世齊數伐魯至齊景公一使慶封來聘而不書魯報至是曁齊平劉氏意林曰齊大魯小魯爲齊弱久矣然而能曁齊以平者介於楚也夫不自計徳之厚薄勢之利害而借人之威以慿諸侯是以逺者不服近者不親此最得失之機也崇蠻荊侮中國昭公之棄其國死於外諸侯莫之救也從此生矣】三月公如楚【傳楚子成章華之臺願與諸侯落之太宰防啟彊曰臣能得魯侯防啟彊來召公辭曰昔先君成公命我先大夫嬰齊曰吾不忘先君之好將使衡父照臨楚國嬰齊受命於蜀我先君共王引領北望日月以冀傳序相授於今四王矣嘉惠未至惟襄公之辱臨我喪今君若步玉趾辱見寡君寵靈楚國以信蜀之役是寡君旣受貺矣何蜀之敢望君若不來使臣請問行明寡君將承質幣而見於蜀以請先君之貺三月公如楚】叔孫婼如齊涖盟【婼公羊作捨後同涖公羊谷梁作蒞谷梁傳蒞位也內之前定之辭謂之蒞外之前定之辭謂之來襄陵許氏曰始曁齊平故盟以結好】夏四月甲辰朔日有食之秋八月戊辰衛侯惡卒九月公至自楚冬十有一月癸未季孫宿卒十有二月癸亥葬衛襄公八年春陳侯之弟招殺陳世子偃師夏四月辛丑陳侯溺卒【傳陳哀公元妃鄭姬生悼太子偃師二妃生公子畱下妃生公子勝二妃嬖畱有寵屬諸司徒招與公子過哀公有癈疾三月甲申公子招公子過殺悼太子偃師而立公子畱夏四月辛亥哀公縊泰山孫氏曰其曰陳侯之弟招殺陳世子偃師親之者所以甚招之惡也招以叔父之親不顧宗社之重殞冢嗣以立庶孽致楚滅陳招之由也胡氏傳此公子招特以弟稱者著招慿寵稔惡而陳侯失親親之道也招固有罪矣陳侯信愛其弟何以爲失親親乎尊賢者親親之本不能擇親之賢者厚加尊寵以表公族而徇其私愛施於不令之人以至亡國敗家豈不失親親之道乎其曰陳侯之弟招殺陳世子偃師交貶之也襄陵許氏曰陳哀寵其世子資以彊輔而濟之權以軋太子使之失職至於亂作躬受其禍惟其防愛法不勝私也悲夫】叔弓如晉【傳晉侯築虒祁之宮叔弓如晉賀虒祁也遊吉相鄭伯以如晉亦賀虒祁也史趙見子太叔曰甚哉其相蒙也可弔也而又賀之襄陵許氏曰財費廣侈則國貧力役煩勞則民敝締構雕琢輪奐之功盛則恭儉純茂之徳衰矣此之謂可弔者也而諸侯賀之是以人君得意海內則安於亂亡而不自知蓋諛之者眾也志叔弓如晉是已當楚之隆勢專諸夏而晉弗慮圖惟宮室之崇以爲安榮平公其可謂志卑矣】楚人執陳行人幹徵師殺之陳公子畱出奔鄭【傳幹徵師赴於楚且告有立君公子勝愬之於楚楚人執而殺之公子畱奔鄭書曰楚人執陳行人幹徵師殺之罪不在行人也劉氏傳稱人以執者非伯討也此其爲非伯討柰何楚人惡公子招而殺幹徵師非其罪也古者兵交使在其間可也蘇氏曰楚將討陳故畱出奔畱旣爲君矣不曰陳畱而曰公子畱何也畱立於招耳未成爲君也】秋搜於紅【紅杜氏注魯地沛國蕭縣西有紅亭逺疑劉氏傳搜春事也秋興之非正也搜有常地矣於紅亦非正也然則曷爲不言公公不得與於搜爾公曷爲不得與於搜三家者專魯而分之政令出焉公民食焉爾又意林曰紅之搜吾見其反天時矣易地理矣悖人倫矣】陳人殺其大夫公子過【傳陳公子招歸罪於公子過而殺之】大雩冬十月壬午楚師滅陳執陳公子招放之於越殺陳孔奐【傳九月楚公子棄疾帥師奉孫吳圍陳宋戴惡防之冬十一月壬午滅陳谷梁傳惡楚子也杜氏注招復稱公子兄己卒泰山孫氏曰招殺世子之賊也楚子執而放之陳孔奐無罪之人也楚子殺之吁楚靈暴虐無道滅人之國又爲淫刑也如此今案杜氏注云奐招之黨他無所見蓋杜氏意料之辭爾然自宋之盟見於經執陳國之政久矣視君之亂從君於昏而無所正救蓋不能爲有無者也𨿽有罪必不加於招矣錄楚之放招而殺奐以見楚子滅人之國而私意放殺其臣初不問其罪之輕重谷梁子所謂惡楚者得其防矣】葬陳哀公【谷梁傳不與楚滅閔之也泰山孫氏曰十月壬午楚師滅陳葬陳哀公如不滅之辭者楚子葬之也不言楚子葬之者不與楚子滅陳葬哀公故以陳人自葬爲文所以存陳也】

九年春叔弓防楚子於陳【傳叔弓宋華亥鄭遊吉衛趙黶會楚子於陳襄陵許氏曰楚旣滅陳威震諸夏是以無所號召而諸國之大夫會之】許遷於夷【傳二月庚申楚公子棄疾遷許於夷實城父取州來淮北之田以益之杜氏注許畏鄭欲遷故以自遷爲文】夏四月陳災【災公羊谷梁並作火公羊傳陳已滅矣其言陳火何存陳也曰存陳悕矣滅人之國執人之罪人殺人之賊葬人之君若是則存陳悕矣胡氏傳凡外災告則書今楚已滅陳夷於屬縣使穿封戌爲公矣必不使告於諸侯言亡國之有天災也何以書於魯國之策乎當是時叔弓與楚子會於陳則目擊其事矣𨿽彼不來告此不往弔叔弓使畢而歸語陳故也魯史遂書之耳如叔鞅至自京師言王室亂春秋承其言遂書於策仲尼作經存而弗革者蓋興滅國繼絕世以堯舜三代公天下之心爲心異於孤秦罷侯置守欲私一人以自奉者所以歸民心合天徳也公羊谷梁以爲存陳得其防矣】秋仲孫貜如齊【傳孟僖子如齊殷聘禮也杜氏注自叔老聘齊至今二十年禮意久曠今修盛聘以無忘舊好故曰禮】冬築郎囿【傳築郎囿】

【季平子欲其速成也叔孫昭子曰詩曰經始勿亟庶民子來焉用速成其以勦民也無囿猶可無民其可乎襄陵許氏曰公內制於彊臣外輕於大國亂亡危辱兆矣是之弗慮而築郎囿不時孰甚焉搜田築囿知公之志日以荒也愚案以左傳觀之有以見季孫意如逢其君以耳目之娛而日竊其權昭公安之而不悟也人君於此可不戒哉】

十年春王正月夏齊欒施來奔【齊公羊作晉非也傳齊惠欒髙氏皆耆酒信內多怨彊於陳鮑氏而惡之夏有告陳桓子曰子旗子良將攻陳鮑亦告鮑氏桓子授甲而如鮑氏遭子良醉而騁遂見文子則亦授甲矣使視二子則皆將飲酒桓子曰彼𨿽不信聞我授甲則必逐我及其飲酒也先伐諸陳鮑方睦遂伐欒髙氏子良曰先得公陳鮑焉往遂伐虎門公卜使王黒以靈姑銔率吉請斷三尺焉而用之五月庚辰戰於稷欒髙敗又敗諸莊國人追之又敗諸鹿門欒施髙彊來奔】秋七月季孫意如叔弓仲孫貜帥師伐莒【意如公羊作隠如後同傳季平子伐莒取郠獻俘始用人於亳社臧武仲在齊聞之曰周公其不饗魯祭乎杜氏注取郠不書公見討於平丘故諱之胡氏傳前已捨中軍矣曷爲猶以三卿並將乎季氏毀中軍四分公室擇其二二家各有其一至是季孫身爲主將二子各率一軍爲之副則三軍固在其曰捨之者特欲中分魯國之眾爲己私耳以爲復古則誤矣襄公以來旣作三軍地皆三家之土民皆三家之兵每一軍出各將其所屬而公室無與焉是知𨿽捨中軍而三卿並將舊額固存矣】戊子晉侯彪卒【傳晉平公卒鄭伯如晉及河晉人辭之遊吉遂如晉】九月叔孫婼如晉葬晉平公【傳九月叔孫婼齊國弱宋華定衛北宮喜鄭罕虎許人曹人莒人邾人滕人薛人杞人小邾人如晉葬平公也】十有二月甲子宋公成卒【杜氏注無冬闕文成公羊作戌】

十有一年春王二月叔弓如宋葬宋平公【二月公羊作正月】夏四月丁巳楚子防誘蔡侯般殺之於申楚公子棄疾帥師圍蔡【傳楚子在申召蔡靈侯靈侯將往蔡大夫曰王貪而無信惟蔡於憾今幣重而言甘誘我也不如無往蔡侯不可三月丙申楚子伏甲而饗蔡侯於申醉而執之夏四月丁巳殺之刑其士七十人公子棄疾帥師圍蔡韓宣子問於叔向曰楚其克乎對曰克哉蔡侯獲罪於其君而不能其民天將假手於楚以斃之何故不克然肸聞之不信以幸不可再也楚王奉孫吳以討於陳曰將定而國陳人聽命而遂縣之今又誘蔡而殺其君以圍其國𨿽幸而克必受其咎弗能久矣公羊傳楚子防何以名絕曷爲絕之爲其誘討也此討賊也𨿽誘之則曷爲絕之懷惡而討不義君子不予也陸淳曰蔡侯之罪自不容誅楚子之惡亦已甚矣故聖人名之言其非人君也胡氏傳般弒君父諸侯與通防盟十有三年矣是共防其爲亂賊而莫覺也楚子若以大義奉辭討罪殘身瀦宮謀於蔡眾置君而去𨿽古之徵暴亂不越是矣今防本心欲圖其國又挾欺毀信重幣甘言詐誘執殺肆行無道貪得一時流毒於後棄疾以是殺戎蠻商鞅以是紿魏將秦人以是劫懷王傾危成俗天下大亂劉項之際死者十九聖人深惡楚防而名之其慮逺矣後世誅討亂臣者或畏其彊或幸其弱不以大義興師至用譎謀詐力徼幸勝之若事之捷反側皆懼苟其不捷適足長亂如代宗之圖思明憲宗之紿王弁昧於春秋垂戒之防矣】五月甲申夫人歸氏薨【杜氏注昭公母胡女歸姓】大搜於比蒲【比蒲地譜云是魯南鄙之地劉氏傳此何以書譏何譏爾夫人歸氏薨大搜於比蒲非禮也胡氏傳大搜越禮也君有重喪國不廢搜不忌君也三綱軍政之本君執此以馭其下臣執此以事其上政之大本於是乎在君有三年之慼而國不廢一日之搜則無本矣】仲孫貜會邾子盟於祲祥【祲祥地闕公羊作侵羊傳齊歸薨大搜於比蒲非禮也孟僖子防邾子盟於祲祥修好禮也】秋季孫意如會晉韓起齊國弱宋華亥衛北宮佗鄭罕虎曹人杞人於厥憖【厥憖公羊作屈銀傳楚師在蔡晉荀吳謂韓宣子曰不能救陳又不能救蔡物以無親晉之不能亦可知也已爲盟主而不卹亡國將焉用之秋防於厥憖謀救蔡也鄭子皮將行子產曰行不逺不能救蔡也蔡小而不順楚大而不徳天將棄蔡以壅楚盈而罰之蔡必亡矣且喪君而能守者鮮矣晉人使狐父請蔡於楚弗許襄陵許氏曰蔡能嬰城堅不下楚此易助也而厥憖合天下之兵畏不能救遣使請命示之不能使楚益驕有以量中國之力而卒取之此韓起之罪也胡氏傳文十五年盟扈之役八國諸侯略而不序謀伐齊受賂而不克也襄三十年澶淵之會十二國大夫稱人魯卿諱而不書者貾蔡亂不能討而謀宋財也略諸侯所以責其亡義利之分貶大夫所以罪其失輕重之別亡義利之分爲不仁失輕重之別爲不智今晉與諸侯心欲救蔡而力弗加焉則其無能可知而其情則爲惡也故諸侯猶序而大夫無貶此足以見聖人待人明義利審輕重之權衡矣】九月己亥葬我小君齊歸【齊諡也傳葬齊歸公不慼叔向曰魯公室其卑乎君有大喪國不廢搜有三年之喪而無一日之慼國不卹喪不忌君也君無慼容不顧親也國不忌君君不顧親能無卑乎】冬十有一月丁酉楚師滅蔡執蔡世子有以歸用之【有谷梁作友傳楚子滅蔡用隠太子於岡山劉氏傳世子猶世世子也靈公弒其君其子非正也曷爲與之繼世春秋之設辭也非其人之謂也蓋其道】

【之謂也楚子防誘蔡侯般殺之世子友守國楚師圍之八月而克之不能服於是乎虐用之古者父母之仇不與共天下寢苫枕戈終身則友之爲者盡於世子矣胡氏傳內入國而以其君來外滅國而以其君歸皆服而以之易辭也旣書滅蔡矣又書執蔡世子有者世子無降服之狀彊執以歸而虐用之也世子繼世以有國之稱必以此稱蔡有者父母之仇不與共天下與民守國效死不降至於力屈就擒虐用其身而不顧也則有之爲世子之道得矣師氏曰春秋書滅國多矣未有如此其暴者聖人詳其始末而記之書誘書圍書執蓋以傷中國之微而深惡夷狄之暴也】

十有二年春齊髙偃帥師納北燕伯於陽【傳髙偃納北燕伯款於唐因其眾也杜氏注三年燕伯出奔齊今因唐眾欲納之故得先入唐不言於燕未得國都也髙偃髙傒孫陽卽唐燕別邑中山有唐縣愚案燕伯出奔名而納之不名者其罪未至如衛朔鄭突諸侯失國諸侯納之正也】三月壬申鄭伯嘉卒【簡公也】夏宋公使華定來聘【傳通嗣君也】公如晉至河乃復【傳取郠之役莒人愬於晉晉有平公之喪未之治也故辭公】五月葬鄭簡公楚殺其大夫成熊【熊公羊作然谷梁作虎傳楚子謂成虎若敖之餘也遂殺之或譖成虎於楚子成虎知之而不能行書曰楚殺其大夫成虎懷寵也】秋七月冬十月公子憖出奔齊【憖公羊作整字之誤也傳季平子立而不禮於南蒯南】

【蒯謂子仲吾出季氏而歸其室於公子更其位我以費爲公臣子仲許之叔仲小南蒯公子憖謀季氏憖告公而遂從公如晉南蒯懼不克以費叛如齊子仲還及衛聞亂逃介而先及郊聞費叛遂奔齊】楚子伐徐【傳楚子狩於州來次於潁尾使蕩侯潘子司馬督囂尹午陵尹喜帥師圍徐以懼吳楚子次於幹谿以爲之援】晉伐鮮虞【杜氏注鮮虞白狄別種在中山新市縣案地譜中山在戰國爲中山國新樂縣漢志新市縣也古鮮虞國子姓傳六月晉荀吳僞防齊師者假道於鮮虞遂入昔陽秋八月壬午滅肥以肥子緜臯歸冬晉伐鮮虞因肥之役也谷梁傳其曰晉狄之也蘇氏曰晉獻公假道於虞以滅虢也書晉師其執虞公也書晉人今伐鮮虞書人若師可也特書晉深罪之也楚滅陳蔡而晉不救力誠不能君子不罪也能伐鮮虞而不救陳蔡非力不足也棄諸侯也故以夷書之常山劉氏曰夫惇信明義

之也懷利尙詐中國之道也晉伯國也鮮虞微者也晉悖伯主之道反行小人之事故書曰晉伐鮮虞以外之噫人之所以異於禽獸者何哉惟在於義利誠僞之間耳信義一失則遂入於禽獸可不愼哉故春秋之法尢謹嚴於此也】十有三年春叔弓帥師圍費【費見襄七年注杜氏注南蒯以費叛故傳叔弓圍費弗克敗焉平子怒令見費人執之以爲囚俘冶區夫曰非也若見費人寒者衣之饑者食之爲之令主而共其乏困費來如歸南氏亡矣民將叛之誰與居邑若憚之以威懼之以怒民疾而叛爲之聚也若諸侯皆然費人無歸不親南氏將焉入矣平子從之費人叛南氏十四年南蒯奔齊司徒老祁慮癸來歸費齊侯使鮑文子致之陸氏曰凡家臣以邑叛悉不書叛但書大夫圍之則邑叛可知矣且罪大夫無政而使家臣得專邑而叛也克之不書本非他國之邑也胡氏傳費內邑也命上卿爲主將舉大眾圍其成若敵國然者家臣彊大夫弱也語不云乎有一言而可以終身行之者其恕矣夫己所不欲勿施於人所惡於下者無以事上也所惡於上者無以使下也然後家齊而國治矣季孫意如以所惡於下者事上而不忠於其君以所惡於上者使下而不禮於其臣出乎爾者反乎爾宜南蒯之及此也春秋之法不書內叛反求諸己而已矣其書圍費欲著其實不沒之也愚案圍棘之與圍費皆爲國內之人叛而以兵將制服之也汶陽之不服南蒯叔仲小之爲亂其要不過曰正其本而己逺人不服則修文徳以來之治人不治反其智天下之理未有先於此者故曰其身正而天下歸之制人之道豈有二理哉劉氏意林曰使周之王必無廢文武之法無過天之道諸侯𨿽大國孰敢慢其上諸侯必無僭天子其大夫孰陵大夫必無脇其君其陪臣孰叛故南蒯𨿽以費入齊而春秋未以叛誅蒯非寛蒯弗誅也事有本末法有原省季氏未得以叛名蒯則魯亦未得以彊討季氏魯未得以彊討季氏則周亦未得以僭絕魯其不正相承非一日之積矣】夏四月楚公子比自晉歸於楚弒其君防於幹谿【谿谷梁作溪幹谿杜氏注在譙國城父縣東竟傳楚防氏之族及防居許圍蔡洧蔓成然皆王所不禮也因羣喪職之族啟越大夫常壽過作亂圍固城克息舟城而居之觀起之死也其子從在蔡事朝吳曰今不封蔡蔡不封矣我請試之以蔡公之命召子幹子晳及郊而告之情彊與之盟入襲蔡蔡公將食見之而逃觀從使子乾食坎用牲加書而速行已徇於蔡曰蔡公召二子將納之與之盟而遣之矣將師而從之蔡人聚將執之辭曰失賊成軍而殺余何益乃釋之朝吳曰二三子若能死亡則如違之以待所濟若求安定則如與之以濟所欲且違上何適而可眾曰與之乃奉蔡公召二子而盟於鄧依陳蔡人以國楚公子比公子黒肱公子棄疾蔓成然蔡朝吳帥陳蔡不羮許葉之師因四族之徒以入楚及郊蔡公使須務牟與史猈先入困正僕人殺太子祿及公子罷敵公子比爲王公子黒肱爲令尹次於魚陂公子棄疾爲司馬先除王宮使觀從從師於幹谿而遂告之且曰先歸復所後者劓師及訾梁而潰王聞羣公子之死也自投於車下曰人之愛其子也亦如余乎侍者曰甚焉小人老而無子知擠於溝壑矣王曰余殺人子多矣能無及此乎右尹子革曰請待於郊以聽國人王曰眾怒不可犯也曰若入於大都而乞師於諸侯王曰皆叛矣曰若亡於諸侯以聽大國之圖君也王曰大福不再秪取辱焉然丹乃歸於楚王沿夏將欲入鄢芋尹無宇之子申亥求王遇諸棘闈以歸夏五月癸亥王縊於芋尹申亥氏或謂公子比聞楚防之弒君卽自楚奔晉以至今年因國人之叛而自立未嘗在臣位也經以弒其君書何哉愚謂比之出奔懼罪而亡也楚靈君其國十有三年比也爵祿有列於朝出入有詔於國晉人以羈定其位以國底其祿而比之歸亦惟觀從之命是聽下令國中使之先歸復所後者有刑遂立乎其位則弒君之罪觀從爲從而比實爲首非比尸之而誰哉春秋以比首弒明於君臣之義所以定名實也故公羊子曰比之義宜乎效死不立】楚公子棄疾殺公子比【殺公羊作弒傳觀從謂子幹曰不殺棄疾𨿽得國猶受禍也子幹曰余不忍也從曰人將忍子吾不忍俟也乃行國每夜駭曰王入矣乙卯夜棄疾使周走而呼曰王至矣國人大驚使蔓成然走告子幹子晳曰王至矣國人殺君司馬將來矣君若早自圖也可以無辱眾怒如水火焉不可爲謀又有呼而走至者曰眾至矣二子皆自殺丙辰棄疾卽位胡氏傳棄疾立比爲王而已爲司馬固君比矣而殺之則宜書曰棄疾弒其君比而曰殺公子比何也初子幹歸自晉觀從假棄疾命而召之來則來坎牲加書而彊之盟則盟帥四族眾而使之入楚則入殺太子祿而立之爲王則王周走而呼於國中謂眾怒如水火而逼之自殺則自殺其行止久速去就死生皆觀從與國人所爲而比未嘗可否之也安得爲棄疾之君乎然比兄也黒肱弟也棄疾其季弟也立比爲王肱爲令尹疾爲司馬蓋國人以長幼之序立之也則宜書曰楚人殺比而春秋變文歸罪棄疾者誅其本意在於代比而非討之也夫公子比已爲王棄疾爲司馬則君臣若已定矣及棄疾殺比乃不以弒君書者君臣之分未定而棄疾譎殺之固不得以弒書也春秋定罪毫釐必察比不能效死不立而貪爲君之利不得不服首惡之罪若夫分未正而以譎殺之於曖昧之中目之以兩下相殺可矣未可謂之弒君也】秋公防劉子晉侯齊侯宋公衛侯鄭伯曹伯莒子邾子滕子薛伯杞伯小邾子於平丘【平丘今開封府封丘縣在東漢志尙爲平丘縣傳晉成虒祁諸侯朝而歸者皆有貳心爲取郠故晉將以諸侯來討叔向曰諸侯不可以不示威乃並徵防告於吳秋晉侯防吳子於良水道不可吳子辭乃還七月丙寅治兵於邾南甲車四千乘遂合諸侯於平丘晉人將尋盟齊人不可晉侯使叔向告劉獻公曰抑齊人不盟若之何對曰盟以底信君苟有信諸侯不貳何患焉告之以文辭董之以武師𨿽齊不許君庸多矣天子之老請帥王賦元戎十乘以先啟行遲速惟君叔向告於齊曰諸侯求盟已在此矣今君弗利寡君以爲請對曰諸侯討貳則有尋盟若皆用命何盟之尋叔向曰明王之制使諸侯歲聘以志業閒朝以講禮再朝而防以示威再防而盟以顯昭明志業於好講禮於等示威以眾昭明於神自古以來未之或失也存亡之道恆由是興晉禮主盟懼有不治奉承齊犧而布諸君求終事也君曰余必廢之何齊之有惟君圖之寡君聞命矣齊人懼對曰小國言之大國制之敢不聽從叔向曰諸侯有間矣不可以不示眾八月辛未治兵建而不旆壬申復旆之諸侯畏之愚案當時晉平主盟內惑於寵嬖以女色蠱其心外崇建宮室以侈麗誇諸侯故楚防盡召諸侯而肆爲宗主吞滅親姻坐視不救及平公卒昭公立而楚防死乃幸楚亂欲立威以服諸侯而不知大勢已去徒治親眤本末倒置內外離心諸侯益貳此平丘之防所以益墮霸業也胡氏傳方是時楚人暴橫陵蔑中華乃敵國外患當臨深履薄恐懼省戒之時其君當倚於法家拂士以徳修國政其臣當急於責難陳善以禮格君心內結夏盟外敵王愾復悼公之業若未暇也今乃安於不競無自彊之志欲示威徵防而以兵甲耀之不亦末乎是以深惡此防如下文所貶也】八月甲戌同盟於平丘公不與盟【傳邾人莒人愬於晉曰魯朝夕伐我幾亡矣我之不共魯故之以晉侯不見公使叔向來辭曰諸侯將以甲戌盟寡君知不得事君矣請君無勤子服惠伯對曰君信蠻夷之訴以絕兄弟之國棄周公之後亦惟君寡君聞命矣叔向曰寡君有甲車四千乘在𨿽以無道行之必可畏也況其率道其何敵之有牛𨿽瘠僨於豚上其畏不死南蒯子仲之憂其庸可棄乎若奉晉之眾用諸侯之師因邾莒杞鄫之怒以討魯罪間其二憂何求而不克魯人懼聽命甲戌同盟於平丘程氏傳楚棄疾立諸侯懼之故同盟公不與盟晉罪公使不與盟𨿽欲辱公然不得與同盟之罪實爲幸也胡氏傳防與盟同地再書平丘者書之重詞之復其間必有美惡焉再書平丘惡之也杜氏注公不與盟非國惡故不諱】晉人執季孫意如以歸【傳晉人執季孫意如以歸子服湫從胡氏傳稱人以執非伯討也自文公以來公室微弱三家專魯而季氏罪之首也宿及意如尢爲彊逼不臣何以非伯討乎晉人若按邾莒有無之狀究南蒯子仲奔叛之因告於諸侯以其罪執之請於天子以大義廢之選於魯卿更意如之位收斂私邑爲公室之民使政令在君三家臣順則方伯之職修矣今晉徒以邾莒之言曰我之不共魯故之以遂辭魯君而執意如則是意在貨財而不責其無君臣之義也何得爲伯討乎稱人以執罪晉之偸也】公至自防蔡侯廬歸於蔡陳侯吳歸於陳【傳楚之滅蔡也靈王遷許胡沈道房申於荊焉平王卽位旣封陳蔡而皆復之隠太子之子廬歸於蔡悼太子之子吳歸於陳公羊傳此皆滅國也其言歸何不與諸侯專封也泰山孫氏曰楚靈暴滅二國楚平旣立將矯楚靈之惡以說中國也故復二國之後然則楚靈滅之楚平復之善與非善也聖王不作諸侯不振二國之命制在夷狄故也孔子以陳蔡自歸爲文所以抑彊夷而存中國也常山劉氏曰陳蔡者先王之建國非楚可滅非楚可復也故書爵書歸言二國之嗣位其所固有國其所宜歸也二君名者素非諸侯至此始立也胡氏曰棄疾封之可謂有奉矣不言自楚者不與楚子之得封也陳列聖之後蔡王室之親見滅於楚防而諸侯不能救復封於棄疾而諸侯不能與是以蠻荊制諸夏也聖人至是懼之甚蓋有不得已焉制春秋爲後法大要皆天子之事也其事則以公天下爲心興滅國繼絕世異於自私其身欲擅而有之者故書法如此爲天下國家而不封建欲望先王之治難矣】冬十月葬蔡靈公【陸氏纂例曰國復乃葬凡三十一月谷梁傳變之不葬有三失徳不葬弒君不葬滅國不葬然且葬之不與楚滅也】公如晉至河乃復【傳公如晉荀吳謂韓宣子曰諸侯相朝講舊好也執其卿而朝其君有不好焉不如辭之乃使士景伯辭公於河】吳滅州來【傳吳滅州來楚令尹子期請伐吳王弗許曰吾未撫民人未事鬼神未修守備未定國家而用民力敗不可悔州來在吳猶在楚也子姑待之】

十有四年春意如至自晉【傳季孫猶在晉子服惠伯私於中行穆子曰魯事晉何以不如夷之小國魯兄弟也土地猶大所命能具若爲夷棄之使事齊楚其何瘳於晉穆子告韓宣子且曰楚滅陳蔡不能救而爲夷執親將焉用之乃歸季孫惠伯曰寡君未知其罪合諸侯而執其老若猶有罪死命可也若曰無罪而惠免之諸侯不聞是逃命也何免之爲請從君惠於防宣子患之使叔魚見季孫曰鮒也聞諸吏將爲子除館於西河平子懼先歸惠伯待禮泰山孫氏曰不稱氏前見也胡氏傳其始執之爲乏邾莒之供而非有扶弱擊彊之義其終歸之爲土地猶大所命能具而非有不能救蔡爲夷執親之悔也然則晉人喜怒皆以利發其勸沮皆以利行違道甚矣故平丘之防深加貶斥自是而後諸侯不合二十餘年至於召陵又以賄貶十有八國之諸侯而書侵楚以譏之於是晉日益衰外攜內叛不復振矣利之能敗人國家如此春秋之深戒也】三月曹伯滕卒夏四月秋葬曹武公八月莒子去疾卒【襄陵許氏曰昭公以來微國皆葬而莒著丘公不葬者莒卒無諡廢周禮也春秋是以不書葬也】冬莒殺其公子意恢【傳莒著丘公卒郊公不慼國人弗順欲立著丘公之弟庚輿蒲余侯惡公子意恢而善於庚輿郊公惡公子鐸而善於意恢公子鐸因蒲余侯而與之謀曰爾殺意恢我出君而納庚輿許之冬十二月蒲余侯玆夫殺莒公子意恢郊公奔齊公子鐸逆庚輿於齊髙郵孫氏曰公谷之說皆以爲曹莒無大夫蓋曹莒小國其君之爵才當大國之大夫其大夫之位才當大國之士春秋諸侯之士皆不書名故曹莒大夫之名不得見於經也其有事系懲勸法當書者則𨿽賤而名之邾庶其黒肱莒牟夷意恢是也襄陵許氏曰公子鐸首亂而無見焉者韓愈曰春秋書王法不誅其人凡此類皆所以表見王道若鐸不書者多矣】

十有五年春王正月吳子夷末卒【公羊作夷昧】二月癸酉有事於武宮籥入叔弓卒去樂卒事【傳禘於武宮叔弓涖事籥入而卒去樂卒事禮也胡氏傳有事於宗廟聞大夫之喪則去樂而祭可也案曾子問君在祭不得成禮夫子語之詳矣而無有及大臣者是知祭而去樂不可也有事於宗廟遭大夫之變則以聞可乎案禮衛太史栁莊寢疾君曰若疾亟𨿽當祭必告是知祭而以聞不可也禮莫重於當祭大夫有變而不以聞則內得盡其誠敬之心於宗廟外全隠卹之意於大臣是兩得之也然則有事於宗廟大臣涖事籥入而卒於其所則如之何禮𨿽未之有可以義起也有事於宗廟大臣涖事籥入而卒於其所去樂卒事其可也緣先祖之心見大臣之卒必聞樂不樂緣孝子之心視已設之饌必不忍輕徹故去樂而卒事其可也宗廟合禮者常事不書苟以爲可則春秋何書乎此記禮之變而書之者也髙郵孫氏曰武宮廢廟也成六年立之事所不當有者春秋因變禮而推言之】夏蔡朝吳出奔鄭【朝公羊作昭無出字傳楚費無極害朝吳之在蔡也欲去之乃謂之曰王惟信子故處子於蔡子亦長矣而在下位辱必求之吾助子請又謂其上之人曰王惟信吳故處諸蔡二三子莫之如也而在其上不亦難乎弗圖必及於難夏蔡人逐朝吳朝吳出奔鄭王怒曰余惟信吳故寘諸蔡且微吳吾不及此女何故去之無極對曰臣豈不欲吳然而前知其爲人之異也吳在蔡蔡必速飛去吳所以翦其翼也胡氏傳楚子棄疾以朝吳忠於舊君而信之使居舊國可謂知所信矣然費與極害其寵使之出奔而楚子不能察遂致無極屏王之耳目使不聰明去朝吳出蔡侯朱殺連尹奢喪太子建卒使吳師入郢辱及宗廟可不畏乎爲國有九經而尊賢爲上勸賢有四事而去讒爲首志朝吳出奔而入郢之師兆矣然朝吳居舊國處危疑之地不能以忠信自任杜讒慝之謀而聽無極之計欲爲之請以名利累其心而莫覺不知甚矣特書其出亦罪吳也】奔六月丁巳朔日有食之秋晉荀吳帥師伐鮮虞【傳晉荀吳帥師伐鮮虞圍鼓鼓人或請以城叛穆子弗許曰或以吾城叛吾所甚惡也人以城來吾獨何好焉不可以欲城而邇姦使鼓人殺叛人而繕守備圍鼓三月鼓人或請降使其民見曰猶有食色姑修而城鼔人告食竭力盡而後取之以鼓子防鞮歸胡氏傳晉滅潞氏甲氏及再伐鮮虞皆用大夫將而或稱人或稱國或書名氏何也以殄滅爲期而無惻隠之心則稱人見利忘義以欺詐狄道行之則稱國以正兵加敵而不納其叛臣則稱名氏稱名氏者非襃之也才免貶耳於此可見春秋用兵禦狄之略矣】冬公如晉【傳平丘之防故也】

十有六年春齊侯伐徐【傳齊侯伐徐二月丙申齊師至於蒲隧徐人行成徐子及郯人莒人防齊侯盟於蒲隧賂以甲父之鼎叔孫昭子曰諸侯之無伯害哉齊君之無道也興師而伐逺方防之有成而還莫之亢也無伯也夫愚案景公立二十餘年矣自崔慶相殘賊之後委政二惠及欒髙敗乃始親政不能收權修徳明政刑以彊其國故於晉將衰而般樂嗜利及晉旣亂而欲以無政之國爭彊圖霸宜其遂不振而國爲陳氏之有也晏子𨿽隨事諷諫而於此已無術以格其心所謂以其君顯者亦末矣】楚子誘戎蠻子殺之【蠻公羊作曼杜氏注河南新城縣有蠻城今伊闕縣卽新城也傳楚子聞蠻氏之亂也與蠻子之無質也使然丹誘戎蠻子嘉殺之遂取蠻氏蘇氏曰楚子誘蔡侯殺之名而書地以蠻荊害中國疾之也誘殺戎蠻不名不地其類相殘略之也戎蠻不名告略也】夏公至自晉【傳正月公在晉晉人止公不書諱之也夏公至自晉胡氏傳案傳言晉人止公不書諱之也昭公數朝於晉三至於河而不得入兩得見晉侯又欲討其罪而止旃其困辱亦甚矣在易之困曰困亨困窮而致亨也夫困於心衡於慮而後作徵於色發於聲而後諭此正憤悱自彊之時而夏少康衛文公越勾踐燕昭王四君子者由此其選也今昭公安於危辱無激昂勉厲之志卽所謂自暴自棄不可與有爲而人亦莫之告矣不亦悲乎諱而不書貶之深也】秋八月己亥晉侯夷卒九月大雩【旱也】季孫意如如晉冬十月葬晉昭公

十有七年春小邾子來朝【傳小邾穆公來朝】夏六月甲戌朔日有食之【傳祝史請所用幣叔孫婼曰日有食之天子不舉伐鼓於社諸侯用幣於社伐鼓於朝禮也平子禦之曰止也惟正月朔慝未作日有食之於是乎有伐鼓用幣其餘則否太史曰在此月也平子弗從昭子退曰夫子將有異志不君君矣杜氏曰正月謂建已正陽之月也於周爲六月於夏爲四月】秋郯子來朝八月晉荀吳帥師滅陸渾之戎【陸公羊作賁之字公谷並無傳晉侯使屠蒯如周請有事於雒與三塗九月丁夘晉荀吳帥師涉自棘津使祭史先用牲於雒陸渾人弗知師從之庚午遂滅陸渾數之以其貳於楚也陸渾子奔楚其眾奔甘鹿胡氏傳林父之於潞氏士防之於申氏荀吳之於陸渾戎皆滅之也而林父士防稱人荀吳舉其名氏何哉內外宜別陸渾之戎而縱之雜處則非尊京師別內外之義也與辟土服逺以圖彊霸則異矣然舉其名氏非襃辭也才得無貶耳】冬有星孛於大辰【公羊傳孛者何彗星也大辰者何大火也傳有星孛於大辰西及漢申須曰彗所以除舊布新也天事恆象今除於火火出必布焉諸侯其有火災乎鄭裨竈言於子產曰宋衛陳鄭將同日火若我用瓘斚玉瓚鄭必不火子產弗與胡氏傳大辰心也爲明堂天子之象其前星太子後星庶子字星加心象天子嫡庶將分爭也後五年景王崩王室亂劉子單子立王猛尹氏召伯立子朝歷數載而後定至哀十三年有星孛於東方不言宿名者不加於宿也當是時吳人僭亂慿陵上國日敝於兵暴國如莽其戾气所感固將壅吳而降之罰也故氛祲所指在於東方假手越人吳國遂滅天之示人顯矣史之有占明矣許氏曰星孛大辰火災應之天地之符也大辰明堂當宋之分故王室亂宋亦亂衛陳鄭災气所溢也衛亂君奔陳敗卿獲惟鄭有令政而無後災是知禍福之可轉矣】楚人及吳戰於長岸【長岸楚地地譜曰水戰也傳吳伐楚令尹陽匄司馬子魚戰於長岸子魚先死楚師繼之大敗吳師獲其乘舟余皇吳公子光請於其眾曰喪先王之乘舟豈惟光之罪眾亦有焉請借取之以救死使長鬛者三人潛伏於舟側曰我呼余皇則對師夜從之三呼皆疊對楚人從而殺之楚師亂吳人大敗之取余皇以歸胡氏傳言戰不言敗勝負敵也楚地五千里帶甲數十萬戰勝諸侯威動天下本非吳敵也惟不能去讒賤貨使費無極以讒勝囊瓦以貨行而策士奇才爲敵國用故日以侵削至雞父之師七國皆敗栢舉之戰國破君奔幾於亡滅吳日益彊而楚削矣是故爲國必以得賢爲本勸賢必以去讒賤貨爲先不然𨿽廣土眾民不足恃也考其所書本末彊弱之由其爲後世戒明矣】

十有八年春王三月曹伯須卒夏五月壬午宋衛陳鄭災【傳夏五月火始昬見丙子風戊寅風甚壬午大甚宋衛陳鄭皆火火作子產辭晉公子公孫於東門使司寇出新客禁舊客勿出於宮使子寛子上巡羣屏攝至於大宮使府人庫人各儆其事司馬司冦列居火道城下之人伍列登城明日使野司冦各保其徵書焚室而寛其徵與之材三日哭國不市使行人告於諸侯宋衛皆如是陳不救火許不弔災君子是以知陳許之先亡也公羊傳何以書記異也何異爾異其同日而俱災也外異不書此何以書爲天下記異也】六月邾人入鄅【鄅妘姓國在瑯邪開陽縣今屬沂州臨沂縣傳六月鄅人借稻邾人襲鄅鄅人將閉門邾人羊羅攝其首焉遂入之盡俘以歸鄅子曰余無歸矣從帑於邾邾莊公反鄅夫人而捨其女】秋葬曹平公冬許遷於白羽【白羽一名析楚邑今鄧州內鄕縣傳楚左尹王子勝言於楚子曰許於鄭仇敵也而居楚地以不禮於鄭晉鄭方睦鄭若伐許而晉助之楚喪地矣君盍遷許冬楚子使王子勝遷許於析】

十有九年春宋公伐邾【傳鄅夫人宋向戌之女也故向寧請師二月宋公伐邾圍虫三月取之乃盡歸鄅俘胡氏傳此所謂聲罪執言之師也故書伐邾而釋其取邑之罪此亦善善長惡惡短之義】夏五月戊辰許世子止弒其君買【傳許悼公瘧五月戊辰飲太子止之藥卒太子奔晉書曰弒其君谷梁傳止不弒也不弒而曰弒責止也止曰我與夫弒者不立乎其位以與其弟虺哭泣歠飦粥嗌不容粒未逾年而死故君子卽止自責而責之也愚案藥劑所以致人之死者非一端姑以瘧言之今之治瘧以砒煆而弭之多愈然煆不得法而反殺人者多矣悼公之死必此類也然止以弒書之何也孟子曰殺人以梃與刃有以異乎曰無以異也以刃與政有以異乎曰無以異也進藥而藥殺可不謂之弒哉其所以異於商臣蔡般者過與故不同耳心𨿽不同而春秋之文一施之者以臣子之於君父不可過也】己卯地震秋齊髙發帥師伐莒【傳齊髙發帥師伐莒莒子奔紀鄣使孫書伐之初莒有婦人莒子殺其夫已爲嫠婦及老托於紀鄣紡焉以度而去之及師至則投諸外或獻諸子占子占使師夜縋而登登者六十人縋絕師鼔噪城上之人亦噪莒共公懼啟西門而出七月丙子齊師入紀】冬葬許悼公【公羊傳賊未討何以書葬不成乎弒也曷爲不成乎弒止進藥而藥殺是以君子書弒焉爾曰許世子止弒其君買是君子之聽止也葬許悼公是君子之赦止也赦止者免止之罪詞也谷梁傳何以書葬不使止爲弒父也曰子旣生不免乎水火母之罪也羈貫成童不就師傅父之罪也就師問學無方心志不通身之罪也心志旣通而名譽不聞友之罪也名譽旣聞有司不舉有司之罪也有司舉之王者不用王者之過也許世子止不知甞藥累及許君也範寧注許君不授子以師傅使不識甞藥之義故曰累及之也胡氏曰觀止自責可謂有過人之質矣乃至以弒君獲罪此爲人臣子而不知春秋之義者也】二十年春王正月夏曹公孫防自鄸出奔宋【鄸谷梁作夢今興仁府乘氏縣有大饗城古老云古鄸城也劉氏傳奔未有言自者此其言自何待放也大夫有罪待放於境三年君賜之環則復賜之玦則去逾境則爲位鄕國而哭素衣素裳素冠徹緣鞮屨素蔑乘髦馬不蚤翦不祭食不說人以無罪婦人不當禦三月而復服此去國之禮也胡氏傳曹無大夫其曰公孫賢之也待放而賢之爲公子喜時之後賢之也喜時能以國讓以其賢者之後苟有善焉斯進之矣】秋盜殺衛侯之兄縶【縶公羊谷梁並作輒傳衛公孟縶狎齊豹奪之司冦與鄄有役則反之無則取之公孟惡北宮喜禇師圃欲去之公子朝通於襄夫人宣姜懼而欲以作亂故齊豹北宮喜褚師圃公子朝作亂初齊豹見宗魯於公孟爲驂乘焉將作亂而謂之曰公孟之不善子所知也勿與乘吾將殺之對曰吾由子事公孟子假吾名焉故不吾逺也𨿽其不善吾亦知之抑以利故不能去是吾過也今聞難而逃是僭子也子行事乎吾將死之以周事子而歸死於公孟其可也丙辰衛侯在平壽公孟有事於蓋獲之門外齊子氏帷下門外而伏甲焉使祝鼁寘戈於車薪以當門使一乘從公孟以出使華齊禦公孟宗魯驂乘及閎中齊氏用戈擊公孟宗魯以背蔽之斷肱以中公孟之肩皆殺之任公輔曰齊豹非卿故曰盜春秋非卿者皆謂之盜尉止也齊豹也公孫翩也陽虎也皆大夫也愚謂縶以有不得列下宗而廢是以靈公得立則所以事其兄全其身者必無所不用其至親愛之而不得有爲於其國此舜所以盡其恩於兄弟也靈公受其國於有疾之兄乃聽其無禮於大夫且俾之預於政而又不能正其母以預制其禍亂使齊豹北宮喜褚師圃公子朝之倫如盜賊竊發兄死身危幾亡其國故書盜殺衛侯之兄縶以深罪之也】冬十月宋華亥向寧華定出奔陳【寧公羊作寧後皆同傳宋元公無信多私而惡華向華定華亥與向寧謀曰亡愈於死先諸華亥僞有疾以誘羣公子公子問之則執之夏六月丙申殺公子寅公子禦戎公子朱公子固公孫援公孫丁拘向勝向行於其廩公如華氏請焉弗許遂劫之癸卯取太子欒與母弟辰公子地以爲質公亦取華亥之子無慼向寧之子羅華定之子啟與華氏盟以爲質公請於華費遂將攻華氏曰子死亡有命佘不忍其訽冬十月公殺華向之質而攻之戊辰華向奔陳華登奔吳向寧欲殺太子華亥曰幹君而出又殺其子其誰納我且歸之有庸使少司冦牼以歸泰山孫氏曰三卿並出危之】十有一月辛卯蔡侯廬卒

二十有一年春王三月葬蔡平公夏晉侯使士鞅來聘【傳晉士鞅來聘昭子爲政季孫欲惡諸晉使有司以齊鮑國歸費之禮爲士鞅士鞅怒曰鮑國之位下其國小而使鞅從其牢禮是卑敝邑也魯人恐加四牢焉爲十一牢襄陵許氏曰禮好不結而財求無度則聘義亡矣蓋自是聘不復志】宋華亥向寧華定自陳入於宋南裏以叛【叛公羊作畔傳宋華費遂生華防華多僚華登防爲少司馬多僚爲禦士與防相惡乃譖諸公曰防將納亡人公懼使告司馬司馬嘆曰必多僚也吾有讒子而弗能殺吾又不死抑君有命可若何乃與公謀逐華防五月丙申子皮殺多僚劫司馬以叛而召亡人壬寅華向入樂大心丰愆華牼禦諸橫華氏居盧門以南裏叛六月庚午宋城舊鄘及桑林之門而守之冬十月華登以吳師救華氏丙寅齊師宋師敗吳師於鴻口華登帥其餘以敗宋師公欲出廚人濮曰吾小人可借死而不能送亡君請待之齊鳥枝鳴曰用少莫如齊致死齊致死莫如去備彼多丘矣請皆用劍從之華氏北復卽之遂敗華氏於新裏十一月癸未公子城以晉師至曹翰胡防晉荀吳齊苑何忌衛公子朝救宋丙戌與華氏戰於赭丘大敗華氏圍諸南裏楚防越帥師逆華氏谷梁傳自陳陳有奉焉爾入者內弗受也以者不以者也胡氏傳凡書叛有入於戚者而不言衛有入於朝歌者而不言晉有入於蕭者而不言宋此獨稱宋南裏何也戚與朝歌及蕭皆其所食邑也若南裏則宋國城內之裏名也傳稱華氏居盧門以南裏叛宋城舊鄘及桑林之門以守是華氏與宋分國而居矣故其出入皆以南裏系之宋此深罪叛臣逼脇其君已甚之辭也】秋七月壬午朔日有食之八月乙亥叔輒卒【輒公羊作痤】冬蔡侯朱出奔楚【朱谷梁作東傳三月葬蔡平公蔡太子朱失位位在卑大夫送葬者歸見昭子昭子問蔡故以告昭子嘆曰蔡其亡乎若不亡是君也必不終詩曰不解於位民之攸塈今蔡侯始卽位而適卑身將從之蔡侯朱出奔楚費無極取貨於東國而謂蔡人曰朱不用命於楚君王將立東國若不先從王欲楚必圍蔡蔡人懼出朱而立東國】公如晉至河乃復【傳鼓叛晉晉將伐鮮虞故辭公襄陵許氏曰公失其重久矣故晉得輕進退之】二十有二年春齊侯伐莒【傳王二月甲子齊北郭啟帥師伐莒莒子將戰苑羊牧之諫曰齊帥賤其求不多不如下之大國不可怒也弗聽敗齊師於壽餘齊侯伐莒莒子行成司馬竈如莒涖盟盟於稷門之外莒於是乎大惡其君】宋華亥向寧華定自宋南裏出奔楚【傳楚防越使告於宋曰寡君聞君有不令之臣爲君憂寡君請受而戮之諸侯之戍謀曰若華氏知困而致死楚恥無功而疾戰非吾利也不如出之以爲楚功其亦無能爲也已乃固請出之宋人從之己巳宋華亥向寧華定華防華登皇奄傷省臧士平出奔楚胡氏傳華向誘殺羣公子又劫其君取其太子與母弟爲質又求助於吳楚入披其國都以叛此必誅不赦之罪也宋宜竭力必討之於內諸侯宜協心必救之於外楚子宜執叛臣之使而戮之於境今楚人釋君而臣是助諸侯之戍怠於救患固請逸賊而宋又從之則皆罪也故晉荀吳齊苑何忌衛公子朝曹大夫皆略而不書其曰自宋南裏者譏宋之縱釋有罪不能致討曰出奔楚者不待貶絕而亢不衷奨亂人之惡自見矣】大搜於昌間【間公羊作姦谷梁傳秋而曰搜此春也其曰搜何也以搜事也劉氏傳何以書譏何譏爾大搜於昌間公不與非禮也蓋不得與爾襄陵許氏曰八年秋搜十一年夏搜以爲書不時也今此春搜時矣而書則凡昭公書搜主刺大夫咸彊公失其政兵戎是務而禮防不興上下相與以樂慆憂也文王之時人倫旣正而後軍旅以律朝廷旣治而後田野卽功是以詩歌庶類蕃殖而搜田以時當魯昭之季朝廷人倫逆亂極矣而惟搜田之是務是以屢書以刺之】夏四月乙丑天王崩【傳王子朝賓起有寵於景王王與賓孟說之欲立之劉獻公之庶子伯蚠事單穆公惡賓孟之爲人也願殺之又惡王子朝之言以爲亂願去之賓孟適郊見雄鷄自斷其尾問之侍者曰自憚其犧也遽歸告王且曰雞其憚爲人用乎人異於是犧者實用人人犧實難已犧何害王弗應夏四月王田北山使公卿皆從將殺單子劉子王有心疾乙丑崩於榮錡氏戊辰劉子摰卒無子單子立劉蚠五月庚辰見王遂攻賓起殺之盟羣王子於單氏】六月叔鞅如京師葬景王王室亂【杜氏注叔鞅叔弓子三月而葬速亂故傳葬景王王子朝因舊官百工之喪職秩者與靈景之族以作亂帥郊要餞之甲以逐劉子壬戌劉子奔揚單子逆悼王於莊宮以歸王子還夜取王以如莊宮癸亥單子出王子還與召莊公謀曰不殺單旗不捷與之重盟必來背盟而克者多矣從之樊頃子曰非言也必不克遂奉王以追單子及領大盟而復殺摯荒以說劉子如劉單子亡乙丑奔平畤羣王子追之單子殺還姑發弱鬷延定稠子朝奔京丙寅伐之京人奔山劉子入於王城辛未鞏簡公敗績於京乙亥甘平公亦敗焉叔鞅至自京師言王室之亂也閔馬父曰子朝必不克其所與者天所廢也劉氏傳何言乎王室亂亂自內作者也呂氏曰不言京師亂而言王室亂者言京師則通乎上下言王室則其父子兄弟自亂之耳胡氏傳景王寵愛子朝使孽子配嫡以本亂者其言王室譏國本之不正也】劉子單子以王猛居於皇【杜氏注河南鞏縣有黃亭東漢志鞏有黃亭西北有湟水傳單子欲告急於晉秋七月戊寅以王如平畤遂如圃車次於皇劉子如劉單子使王子處守於王城盟百工於平宮辛夘鄩肸伐皇大敗獲鄩肸壬辰焚諸王城之市八月辛酉司徒丑以王師敗績於前城百工叛己巳伐單氏之宮敗焉庚午反伐之辛未伐東圍胡氏傳以者不以者也師而曰以能左右之也地而曰以能取與之也人而曰以能死生之也尊不以乎卑貴不以乎賤大不以乎小劉蚠單旗臣也曷爲能以王猛也猛無寵於景王不能自定其位制在劉單其曰以者能廢立之也案左氏景王太子壽以昭十五年卒至是八年矣猛與匄皆其母弟禮無疑於當立久而未立者王愛庶子朝欲立以爲嗣未果而王崩故諸大臣競立君諸王子爭欲立以正則有猛以寵則有朝猛𨿽正而無寵其威不足以攝羣下朝𨿽寵而不正其分不足以服人心二子廢立皆恃大臣彊弱而後定者也故特稱曰以而景王之弱其後嗣輕其宗社罪亦著矣襄陵許氏曰易曰王居無咎曰居於皇者春秋所正也其稱王猛未卽位也顧命康王當喪書王而悼王以名系之書志事春秋書法也愚謂以經書魯之法推之天王之喪未葬當稱王子某旣葬當稱王子逾年稱王今王猛當稱王子者也適當子朝爭立之際猛𨿽王而位未定不可以不名故書王猛焉以別嫌而明其正也】秋劉子單子以王猛入於王城【杜氏注王城郟鄩今河南縣愚案河南縣乃周書洛誥所謂澗水東瀍水西爲定鼎之地平王東遷卽都於此而春秋所謂京師皆指此也傳冬十月丁巳晉籍談荀躒帥九州之戎及焦瑕溫原之師以納王於王城庚申單子劉蚠以王師敗績於郊前城人敗陸渾於社胡氏傳未逾年何以稱王示當立也旣當立矣何以稱名明嗣君也曰王猛者見居尊得正又以別乎諸王子也君前臣名劉單不名而王名不嫌於倒置乎曰君前臣名禮也禮當其變臣有不名名其君而不嫌者矣王不當稱未逾年而稱王名不當稱立爲君而稱猛皆禮之變也惟可與權者能知其變而不越乎道之中再書劉子單子之以王何也春秋辭繁而不殺者必有美惡焉劉子單子蓋挾天子而專國柄者也書而未足故再書於策以著上下舛逆爲後世戒愚案劉單輔猛苟能如諸葛輔後主則必不如是書矣】冬十月王子猛卒【杜氏注未卽位不稱王𨿽未立周人諡曰悼王傳王子猛卒不成喪也己丑敬王卽位館於子旅氏十二月晉師取前城軍其東南王師軍於京楚泰山孫氏曰其曰王子猛者言王所以明當嗣之人也言子所以見未逾年之君也言猛所以別羣王子也不崩不葬者降成君也劉氏傳其謂之卒何未逾年之王也謂之卒則可謂之薨則不可】十有二月癸酉朔日有食之

二十有三年春王正月叔孫婼如晉【傳邾人城翼還自離姑武城人塞其前斷其後之本而弗殊邾師過之乃推而蹷之遂取邾師獲徐鉏丘弱茅地邾人愬於晉晉人來討叔孫婼如晉】癸丑叔鞅卒晉人執我行人叔孫婼【傳晉人執之書曰晉人執我行人叔孫婼言使人也晉人使與邾大夫坐叔孫曰列國之卿當小國之君固周制也邾又夷也寡君之命介子服回在請使當之乃不果坐韓宣子使邾人聚其眾將以叔孫與之叔孫聞之去眾與兵而朝乃弗與士伯禦叔孫從者四人過邾館以如吏乃館諸箕範獻子求貨於叔孫使請冠焉取其冠法而與之兩冠曰盡矣蘇氏曰執之稱行人言非其罪也】晉人圍郊【傳二師圍郊癸卯郊鄩潰王使告閒庚戌二師還】

【東萊呂氏曰當是時王必自以爲無假於晉師故使之間而晉因此遂還然晉師還而子朝之勢復熾若因郊潰遂取子朝不至如後日之難也胡氏傳晉不書大夫之名氏又不稱師而曰人微之也所謂以其事而微之者當是時天子蒙塵晉爲方伯不奔問官守省視器具徐遣大夫往焉勤王尊主之義若是乎書晉人圍郊而罪自見矣】夏六月蔡侯東國卒於楚秋七月莒子庚輿來奔【傳莒子庚輿虐而好劍苟鑄劍必試諸人國人患之又將叛齊烏存帥國人以逐之庚輿將出聞烏存執殳而立於道左懼將止死苑羊牧之曰君過之烏存以力聞可矣何必以弒君成名遂來奔齊人納郊公胡氏傳三代之得失天下也以仁與不仁而已苟無仁心甚則身弒國亡不甚則身危國削庚輿免死道左】

【而出奔於魯幸耳入國不書而書其出奔惡之也郊公出入皆不書微之也所謂以其人而微之者也微之爲義或以位或以人或以事春秋書法達王事名氏不登於史策若此類亦眾矣】戊辰吳敗頓胡沈蔡陳許之師於雞父胡子髠沈子逞滅獲陳夏齧【父谷梁作甫逞公羊作楹谷梁作盈杜氏注雞父楚地安丰縣南有雞備亭今屬壽州傳吳人伐州來楚防越帥師及諸侯之師奔命救州來吳人禦諸鐘離子瑕卒楚師熸吳公子光曰諸侯從於楚者眾而皆小國也畏楚而不獲已是以來七國同役而不同心若分師先以犯胡沈與陳必先奔三國敗諸侯之師乃搖心矣諸侯乖亂楚必大奔請先者去備薄威後者惇陳整旅吳子從之戊辰晦戰於雞父吳子以罪人三千先犯胡沈與陳三國爭之吳爲三軍以系於後中軍後王光帥右掩余帥左吳之罪人或奔或止三國亂吳師擊之三國敗獲胡沈之君及陳大夫捨胡沈之囚使奔許與蔡頓曰吾君死矣師噪而從之三國奔楚師大奔書曰胡子髠沈子逞滅獲陳夏齧君臣之辭也公羊傳其言滅獲何別君臣也君死於位曰滅生得曰獲大夫生死皆曰獲泰山孫氏曰春秋之戰書敗者多矣未有諸侯之師略而不序者此六國之師略而不序者皆以外之也賤其捨中國而與蠻荒故皆外之也其言胡子髠沈子逞滅者深惡二國之君不得其死皆以自滅爲文也胡氏傳吳伐州來楚令尹帥師及諸侯之師與吳戰曷爲不書楚令尹旣喪楚師已熸六國先敗楚師遂奔是以不書楚也諸侯之師曷爲略而不序頓胡沈則其君親將蔡陳許則大夫帥師言戰則未陳也言敗績則或滅或獲其事不同也故總言吳人以詐取勝於前而以君與大夫序六國於後胡沈書爵書名書滅者二國之君幼而狂不能以禮自守役屬於楚悉師以出一敗而身與眾俱亡也其曰胡子髠沈子逞滅者若曰非有能滅之者咸其自取焉耳或曰滅或曰獲別君臣也書其敗不以國分而以君大夫爲序書其死不以事同而以君臣爲別皆所以辧上下定民志𨿽顚沛必於是也其義行而亂自熄矣】天王居於狄泉尹氏立王子朝【狄泉卽僖二十九年翟泉杜氏注洛陽城內大倉西南池水時在城外傳六月壬午王子朝入於尹癸未尹圉誘劉佗殺之丙戌單子從阪迫劉子從尹道伐尹單子先至而敗劉子還己丑召伯奐南宮極以成周人戍尹庚寅單子劉子樊齊以王如劉甲午王子朝入於王城次於左巷秋七月戊申鄩羅納諸莊宮尹辛敗劉師於唐丙辰又敗諸鄩甲子尹辛取西闈丙寅攻蒯蒯潰愚案逾年而稱天王所居明天下之大君也書尹氏立朝則其篡明矣】八月乙未地震冬公如晉至河有疾乃復【公谷有疾上再有公字羨文也公羊傳何言乎公有疾乃復殺恥也胡氏傳公兩朝於晉而一見止五如晉而四不得入今此言有疾乃復殺恥也以周公之冑千乘之君執幣帛修兩君之好而不見納可恥之大者也以爲恥然後能知憤知憤而後能自彊自彊而後能爲善爲善而後能立身身立而後能行其政令保其國家矣昭公內則受制於權臣外則見陵於方伯此正憂患疢疾有徳慧術智保生免死之時也而安於屈辱甘處微弱無憤悱自彊之心其失國出奔死於境外咸自取之哉】

二十有四年春王二月丙戌仲孫貜卒【孟僖子也】婼至自晉【公羊作叔孫捨胡氏從之】夏五月乙未朔日有食之秋八月大雩【傳旱也】丁酉杞伯郁釐卒【郁公羊作鬰】冬吳滅巢【傳楚子爲舟師以略吳疆越大夫胥犴勞王於豫章之汭王及圉陽而還吳人踵楚而邊人不備遂滅巢及鐘離而還沈尹戌曰亡郢之始於此在矣王一動而亡二姓之帥幾如是而不及郢】葬杞平公

二十有五年春叔孫婼如宋夏叔詣防晉趙鞅宋樂大心衛北宮喜鄭遊吉曹人邾人滕人薛人小邾人於黃父【詣公谷作倪大心公羊作世心後同黃父卽黒壤晉地傳二十四年鄭伯如晉子太叔相見範獻子獻子曰若王室何對曰老夫其國家不能卹敢及王室抑人有言曰嫠不卹緯而憂宗周之隕爲將及焉今王室實蠢蠢焉吾小國懼矣然大國之憂也吾儕何知焉吾子其早圖之詩曰缾之罄矣惟罍之恥王室之不寧晉之恥也獻子懼而與宣子圖之乃徵防於諸侯期以明年二十五年夏會於黃父謀王室也趙簡子令諸侯之大夫輸王粟具戍人曰明年將納王宋樂大心曰我不輸粟我於周爲客若之何使客晉士伯曰自踐土以來宋何役之不防而何盟之不同曰同卹王室子焉得辟之子奉君命以會大事而宋背盟無乃不可乎右師不敢對受牒而退胡氏傳以王猛兄弟之無寵劉單之屢敗子朝之眾尹召南宮甘氏之黨疑多助之在朝也然黃父之會十國無異議是知邪不勝正久矣然無美辭何也王室不靖諸侯之責何美之有春秋以正待人之體也】有鸜鵒來巢【鸜公羊作鸛傳有鸜鵒來巢書所無也公羊傳何以書記異也何異爾非中國之禽也愚聞之邵子曰天下將治則天地之气自北而南天下將亂則天地之气自南而北禽鳥飛類得气之先者也春秋書六鷁退飛鸜鵒來巢气使之也鸜鵒不逾濟而至魯豈非气自南而北之驗哉當此之先楚𨿽爲中國患而齊晉猶足以抑之自此之後晉霸不競吳楚越皆以南夷疊主夏盟諸侯斂衽事之馴至大亂則知鸜鵒來巢之祥不特昭公出奔之兆也】秋七月上辛大雩季辛又雩【傳再雩旱甚也】九月己亥公孫於齊次於陽州【己亥谷梁作乙亥陽公羊作揚傳初季公若怨平子郈昭伯亦怨之臧昭伯之從弟會爲讒於臧氏而逃於季氏臧氏執旃平子怒拘臧氏老將禘於襄公萬者二人其眾萬於季氏臧孫曰此之謂不能庸先君之廟大夫遂怨平子公若獻弓於公爲且與之出射於外而謀去季氏公爲告公果公賁公果公賁使侍人僚柤告公公寢將以戈擊之乃走公曰執之亦無命也懼而不出數月不見公不怒又使言公執戈以懼之乃走又使言公曰非小人之所及也公果自言公以告臧孫臧孫以難告郈孫郈孫以可勸告子家懿伯懿伯曰讒人以君徼幸事若不克君受其名不可爲也捨民數世以求克事不可必也且政在焉其難圖也公退之辭曰臣與聞命矣言若泄臣不獲死乃館於公叔孫昭子如闞公居於長府九月戊戌伐季氏殺公之於門遂入之平子登臺而請弗許子家子曰君其許之政自之出久矣隠民多取食焉爲之徒者眾矣日入慝作弗可知也眾怒不可蓄也蓄而弗治將薀薀蓄民將生心生心同求將合君必悔之弗聽公使郈孫逆孟懿子叔孫氏之司馬鬷戾言於其眾曰我家臣也不敢知國凡有季氏與無於我孰利皆曰無季氏是無叔孫氏也鬷戾曰然則救諸陷西北隅以入公徒釋甲執冰而踞遂逐之孟氏執郈昭伯殺之於南門之西遂伐公徒子家子曰諸臣僞劫君者而負罪以出君止意如之事君也不敢不攺公曰余不忍也公與臧孫如墓謀遂行己亥公孫於齊次於陽州谷梁傳孫之爲言猶孫也諱奔也次於陽州次止也胡氏傳魯自東門遂殺適立庶魯君於是乎失政祿去公室政在季氏於此君也四公矣作三軍盡徵其一捨中軍兼有其二民賦入於其家半矣受命救臺也遂入鄆帥師取卞也不以聞軍政在其手專矣行父片言而東門氏逐南蒯一動而公子憖奔魯之羣臣亦無敢忠於公室而獻謀者所謂屯難之時也昭公不明乎消息盈虛之理正身率徳擇任忠賢待時馴致不忍一朝之忿求逞其私欲而以羣小謀之其及也宜矣杜氏曰陽州魯境上不得入齊待命於境上也】齊侯唁公於野井【野井齊地杜氏曰濟南祝阿縣東有野井亭傳齊侯將唁公於平陰公先至於野井齊侯曰寡人之罪也使有司待於平陰爲近故也齊侯曰自莒疆以西請致千社以待君命寡人將帥敝賦以從執事惟命是聽君之憂寡人之憂也公喜子家子曰天祿不再天若胙君以魯足矣失魯而以千社爲臣誰與之立且齊君無信不如早之晉弗從公羊傳唁公者何昭公欲伐季氏告子家駒子家駒曰諸侯僭天子大夫僭諸侯久矣昭公曰吾何僭矣哉子家駒曰設兩觀乘大輅朱幹玉戚以舞大夏八佾以舞大武此皆天子之禮也且夫牛馬維婁委己者也而柔焉季氏得民眾久矣君無多辱焉昭公不從其言終伐之而敗焉走之齊齊侯唁公於野井曰柰何君去魯國之社稷昭公曰喪人不佞失守魯國之社稷執事以羞再拜顙慶子家駒曰慶子免君於大難矣子家駒曰臣不佞陷君於大難君不忍加之鈇鑕賜之以死再拜顙髙子執簞食與四脡脯國子執壺漿曰吾寡君聞君在外餕饔未就敢致糗於從者昭公曰君不忘吾先君延及喪人錫之以大禮再拜稽首以衽受髙子曰有夫不祥君無所辱大禮昭公蓋祭而不甞景公曰寡人有不腆先君之服未之敢服有不腆先君之器未之敢用敢以請昭公曰喪人不佞失守魯國之社稷執事以羞敢辱大禮敢辭景公曰寡人有不腆先君之服未之敢服有不腆先君之器未之敢用敢固以請昭公曰以吾宗廟之在魯也有先君之服未之能以服有先君之器未之能以出敢固辭景公曰寡人有不腆先君之服未之敢服有不腆先君之器未之敢用請以饗乎從者昭公曰喪人其何稱景公曰孰君而無稱昭公於是噭然而哭諸大夫皆哭旣哭以人爲菑以幦爲席以鞍爲幾以遇禮相見孔子曰其禮與其辭足觀矣石氏曰觀公羊齊侯致餕饔之禮與昭公喪人之稱則其爲禮不誠其爲辭不哀可見矣】冬十月戊辰叔孫婼卒【傳昭子自闞歸見平子平子稽顙曰子若我何對曰人誰不死子以逐君成名子孫不忘不亦傷乎將若子何平子曰苟使意如得攺事君所謂生死而肉骨也昭子從公於齊與公言子家子命適公館者執之公與昭子言於幄內曰將安眾而納公公徒將殺昭子伏諸道左師展告公公使昭子自鑄歸平子有異志冬十月辛酉昭子齊於其寢使祝宗祈死戊辰卒】十有一月己亥宋公佐卒於曲棘【曲棘宋地杜氏注陳畱外黃縣城中有曲棘裏據地譜外黃城在開封雍丘縣傳宋元公將爲公故如晉己亥卒於曲棘胡氏傳宋元意如之外舅也元公夫人曹氏生女妻意如不此之顧而求欲納公是以正倫卹患爲心而不】

【卹其私親者也其賢於當時諸侯逺矣故卒其封內而特書地以別之】十有二月齊侯取鄆【公羊傳外取邑不書此何以書爲公取之也胡氏傳鄆魯邑也直書齊侯取之何也齊不自取而爲公取鄆使居之也昭公出奔經書次於陽州見公未絕於魯而季氏逐君爲不臣及書齊侯取鄆則見公已絕於魯而逐於季氏爲不君君者有其土地人民以奉其宗廟之典籍者也己不能有而他人是保則不君矣春秋之義欲爲君盡君道爲臣盡臣道各守其職而不渝也昭公失道季氏爲亂君臣各渝其職而不守其爲後世戒深矣呂氏曰齊侯取鄆以處公也不能討季氏以正君臣大義而獨取鄆以處公其無意於善而忽逺略可知也】

二十有六年春王正月葬宋元公【杜氏注三月而葬速】三月公至自齊居於鄆【傳言魯地也髙郵孫氏曰凡公行反而告廟則書至在外𨿽不告而書至所以存公也胡氏傳昭公失國出奔而稱居於鄆者存一國之防也諸侯之於封國四境之內莫非其土非大夫所得專也】夏公圍成【傳齊侯將納公命無受魯貨申丰從女賈以幣錦二兩防一如瑱適齊師謂子猶之人髙齮能貨子猶爲髙氏後粟五千庾髙齮以錦示子猶子猶欲之齮曰魯人買之百兩一布以道之不通先入幣財子猶受之言於齊侯曰羣臣不盡力於魯君者非不能事君也然據有異焉宋元公爲魯君如晉卒於曲棘叔孫昭子求納其君無疾而死不知天之棄魯邪抑魯君有罪於鬼神故及此也君若待於曲棘使羣臣從魯君以卜焉若可師有濟也君而繼之玆無敵矣若其無成君無辱焉齊侯從之使公子鉏帥師從公成大夫公孫朝謂平子曰有都以衛國也請我受師許之請質弗許曰信女足矣告於齊師曰孟氏魯之敝室也用成已甚請息肩於齊齊師圍成成人伐齊師之飲馬於淄者曰將以厭眾魯成備而後告曰不勝眾師及齊師戰於炊鼻泰山孫氏曰公圍成書者見國內皆叛也胡氏傳不書齊師者景公怵於邪說爲義不終故微之也書公圍成則季氏之不臣昭公之不君齊侯之不能修方伯連帥之職其罪咸具矣】秋公防齊侯莒子邾子杞伯盟於鄟陵【傳謀納公也】公至自防居於鄆九月庚申楚子居卒【楚平王也】冬十月天王入於成周【傳單子如晉告急七月王次於滑晉知躒趙鞅帥師納王十月丙申王起師於滑辛丑遂次於屍十一月辛酉晉師克鞏召伯盈逐王子朝王子朝及召氏之族毛伯得尹氏固南宮嚚奉周之典籍以奔楚陰忌奔莒以叛召伯逆王於屍及劉子單子盟遂軍圉澤次於隄上癸酉王入於成周甲戌盟於襄宮晉師使成公殷戍周而還十二月癸未王入於莊宮定五年王人殺子朝於楚東萊呂氏曰河南卽郟鄏周武王遷九鼎周公營以爲都是爲王城洛誥所謂我乃卜澗水東瀍水西惟洛食者也平王東遷定都於王城王子朝之亂其餘黨多在王城敬王畏之徙都成周今案左傳則冬十月入成周而十二月入王城矣然至三十二年書城成周杜氏於是年請城成周注云子朝之亂其餘黨多在王城敬王畏之徙都成周成周狹小故請城之則敬王定遷乃在三十二年已城之後也如髙郵孫氏及胡氏皆以成周卽京師蓋未考王城成周實不同所而誤以爲一也】尹氏召伯毛伯以王子朝奔楚【胡氏傳取國有五利寵居一焉子朝有寵於景王爲之黨者眾矣卒不能立至於奔楚何也是非有出於人之本心者不可以私愛是亦不可以私惡非卒歸於公而止矣景王寵愛子朝將蘄於見是而天下不以爲是疎薄子猛將蘄於見非而天下卒不以爲非徒設此心兩棄之也庶孽慿寵爲羣小之所宗而人心不附適子恃正爲人心之所向而羣小不從故伯服𨿽殺而平王亦不能復宗周之盛申生已死而卓子奚齊亦不能勝裏克之兵是兩棄之也景王不鑑覆車王猛子朝之際危亦甚矣春秋詳書爲後世戒可謂深切著明也哉何休注公羊傳云立子朝獨尹氏出奔並舉召毛者明本尹氏爲首惡當先誅後治其黨】

二十有七年春公如齊公至自齊居於鄆夏四月吳弒其君僚【傳吳子欲因楚喪而伐之使公子掩余公子燭庸帥師圍潛使延州來季子聘於上國楚莠尹然工尹麇帥師救潛吳師不能退吳公子光曰此時也弗可失也告鱄設諸曰我王嗣也吾欲求之夏四月光伏甲於堀室而享王鱄設諸寘劍於魚中以進抽劍刺王鈹交於胸遂弒王吳公子掩余奔徐公子燭庸奔鐘吾劉氏傳親弒僚者闔閭也其稱國以弒何稱國以弒者眾弒君之辭也闔閭弒僚則曷爲以眾弒君之辭言之謁也余祭也夷昧也不與子國而與弟凡爲季子也季子使而亡焉僚者長庶也卽之是廢讓而毀義以成篡也國人莫說故謂之眾弒其君也胡氏傳諸樊兄弟以次相及必欲致國於季子而季子終不受則國宜之光者僚惡得爲君故稱國以弒者吳大臣之罪也大臣任大事事莫大於置君矣故君存而國本定君終而嗣子立社稷嘉靖人無間言此秉政大臣之任伊召之所以安商周孔明之所以定劉漢也若廢立進退出於羣小閽寺而當國大臣不與焉則將焉用彼相矣此春秋歸罪大臣稱國弒君之意】楚殺其大夫郤宛【郤谷梁作郤傳郤宛直而和國人說之鄢將師爲右領與費無極比而惡之令尹子常賄而信讒無極謂子常曰子惡欲飲子酒又謂子惡令尹欲飲酒於子氏子惡曰我賤人也不足以辱令尹令尹將必來辱爲惠已甚吾無以酬之若何無極曰令尹好甲兵子出之吾擇焉取五甲五兵曰寘諸門令尹至必觀之而從以酬之及饗日帷諸門左無極謂令尹曰吾幾禍子子惡將爲子不利甲在門矣令尹使視郤氏則有甲焉不往召鄢將師而告之將師退遂令攻郤氏且爇之子惡聞之遂自殺也令尹盡滅郤氏之族黨劉氏意林曰君不明故臣得專其威殺其大夫而莫之止也不亦甚乎然而郤宛則有以取之有以取之者辟嫌不審也辟嫌不審罪也愚謂恃國人之悅己而無見幾知人之明以立於無道之朝至於見殺宜矣春秋書郤宛以爲比之匪人無道不隠者之戒】秋晉士鞅宋樂祁犂衛北宮喜曹人邾人滕人防於扈【傳防於扈令戍周且謀納公也宋衛皆利納公固請之範獻子取貨於季孫乃辭小國而以難復胡氏曰文十五年諸侯盟於扈將爲魯討齊齊賂之而不克討故在防諸侯略而不序今納公亦以賂故不克納而諸國之大夫皆序何也曰利於納公宋衛之大夫也受賂而不欲納公者獨範鞅主之爾又況戍周之令行乎所以列序而不略也以此見聖人取捨之大情而輕重審矣襄陵許氏曰士鞅謀納公而以貨解無貶辭者以令戍周故也霸國不競苟有一善則爲之匿諸慝而存之此春秋之所以扶微救亂也】冬十月曹伯午卒邾快來奔公如齊公至自齊居於鄆

二十有八年春王三月葬曹悼公公如晉次於幹侯【幹侯晉境內邑杜氏注在魏郡斥丘縣地譜今大名府成安縣東南有斥丘故城傳公如晉將如幹侯子家子曰有求於人而卽其安人孰矜之其造於竟弗聽使請逆於晉晉人曰天禍魯國君淹卹在外君亦不使一个辱在寡人而卽安於甥舅其亦使逆君使公復於晉而後逆之泰山孫氏曰公一年如齊者再皆不見禮故如晉也公旣不見禮於齊又不得入於晉其窮辱若此任氏曰齊晉大國也皆與季氏不卹昭公中國主盟所以在夷狄乎】夏四月丙戌鄭伯寧卒六月葬鄭定公秋七月癸巳滕子寧卒冬葬滕悼公

二十有九年春公至自幹侯居於鄆【杜氏注以干侯至不得見晉侯故】齊侯使髙張來唁公【傳齊侯使髙張來唁公稱主君胡氏傳遣使來唁淺事也亦書於經者罪齊侯不能修方伯連帥之職也】公如晉次於幹侯【傳子家子曰齊卑君矣君祗辱焉公如幹侯許氏曰書次於幹侯復不見受也】夏四月庚子叔詣卒秋七月冬十月鄆潰【杜氏注民逃其上曰潰潰散叛公谷梁傳潰之爲言上下不相得也上下不相得則惡矣亦譏公也胡氏傳公之出奔處鄆四年民不見徳亡無愛徵至於潰散豈非昏迷不反自納於罟擭陷穽之中其從者又皆艾殺其民視如土芥其下不堪所以潰與然則去宗廟社稷而出奔而猶不惕然恐懼期攺過以補前行之愆也自棄甚矣欲不亡得乎故書以爲後世之戒】

三十年春王正月公在幹侯【谷梁傳中國不存公存公故也範氏注中國猶國中也劉氏傳其言公在幹侯何正月以存公也曷爲存公公在外也公在外久矣曷爲於此乎存公居於鄆有魯也在幹侯無魯也公𨿽無魯魯不可無公也常山劉氏曰書公在幹侯存公也君失其居在於幹侯而不得歸故因朝正之時而書公所在則存君父罪臣子譏諸侯之意皆可具見也胡氏傳公去社稷於今五年每歲首月不書公者在魯四封之內則無適而非其所也至是鄆潰客寄幹侯非其所矣歲首必書公之所在者蓋以存君不與季氏之專國也唐武氏廢遷中宗革命自立史臣列於本紀欲著其罪而君子以爲非春秋之法其言曰天下者唐之天下中宗受之於其父武后安得廢之而絕先君之世復系嗣君之年黜武氏之號自以爲竊取春秋之義信矣】夏六月庚辰晉侯去疾卒秋八月葬晉頃公【傳夏六月晉頃公卒秋八月葬鄭遊吉弔且送葬魏獻子使士景伯詰之曰悼公之喪子西弔子蟜送葬今吾子無貳何故對曰先王之制諸侯之喪士弔大夫送葬惟嘉好聘享三軍之事於是乎使卿晉之喪事敝邑之間先君有所助執紼矣若其不間𨿽士大夫有所不獲數矣靈王之喪我先君簡公在楚我大夫印段實往敝邑之少卿也王吏不討卹所無也晉人不能詰】冬十有二月吳滅徐徐子章羽奔楚【羽公羊作禹傳吳子使徐人執掩余使鐘吾人執燭庸二公子奔楚楚子大封而定其徙使監馬尹大心逆吳公子使居養莠尹然左司馬沈尹戍城之取於城父與胡田以與之將以害吳也子西諫曰吳光新得國而親其民視民如子辛苦同之將用之也若好吾邊疆使柔服焉猶懼其至吾又彊其讐以重怒之無乃不可乎王弗聽吳子怒冬十二月吳子執鐘吾子遂伐徐防山以水之己卯滅徐徐子章禹斷其發攜其夫人以逆吳子吳子唁而送之使其邇臣從之遂奔楚楚沈尹戍帥師救徐弗及遂城夷使徐子處之吳子問於伍員曰初而言伐楚余知其可也而恐其使余往也又惡人之有餘之功也今余將自有之矣伐楚何如對曰楚執政眾而乖莫適任患若爲三師以肄焉一師至彼必皆出彼出則歸彼歸則出楚必道敝亟肄以罷之多方以誤之旣罷而後以三軍繼之必大克之闔廬從之楚於是乎始病常山劉氏曰齊滅譚楚滅狄滅溫君奔皆不名者彊暴加於小弱力不能勝而奔義未絕也訴於天子方伯則理可伸而邦可復豈可遽絕之哉惟徐子章羽旣已服吳而後奔楚則旣降矣安有興復之志乎故名之以著其絕也】三十有一年春王正月公在幹侯季孫意如防晉荀躒於適歷【躒公羊谷梁作櫟下同傳晉侯將以師納公範獻子曰若召季孫而不來則信不臣矣然後伐之若何晉侯召季孫獻子使私焉曰子必來我受其無咎季孫意如防晉荀躒於適歷陸氏微防曰季氏逐君之臣也晉不罪之而反與之爲防書曰季孫意如防晉荀躒於適歷晉侯之爲盟主可見矣荀躒之爲人臣可知矣此不待貶絕而惡自見者也】夏四月丁巳薛伯谷卒晉侯使荀躒唁公於幹侯【傳季孫從知伯如幹侯子家子曰君與之歸一慙之不忍而終身慙乎公曰諾眾曰在一言矣君必逐之荀躒以晉侯之命唁公且曰寡君使躒以君命討於意如意如不敢逃死君其入也公曰君惠顧先君之好施及亡人將使歸糞除宗祧以事君則不能見夫人已所能見夫人者有如河荀躒掩耳而走曰寡君其罪之恐敢與知魯國之難臣請復於寡君退而謂季孫君怒未怠子姑歸祭子家子曰君以一乘入於魯師季孫必與君歸公欲從之眾從者脇公不得歸呂氏曰齊侯唁公於野井晉侯使荀躒唁公於幹侯言大國盟主皆不能討亂無助順向正之意也】秋葬薛獻公冬黒肱以濫來奔【肱公羊作弓吳氏詩補音云古弓肱同音濫杜氏注東海昌慮縣傳邾黑肱以濫來奔賤而書名重地故也襄陵許氏曰邾快黒肱相繼來奔季孫當國以類至也】十有二月辛亥朔日有食之

三十有二年春王正月公在幹侯取闞【杜氏注闞魯邑今案昭公之難叔孫如闞定元年季孫使役如闞公氏將溝焉此魯地而公取之也呂氏曰取鄆取闞皆言公之無逺圖求目下之利而戕其民無復國之慮也】夏吳伐越【傳始用師於越也】秋七月冬仲孫何忌防晉韓不信齊髙張宋仲幾衛世叔申鄭國參曹人莒人薛人杞人小邾人城成周【莒人下公羊谷梁有邾人傳秋八月王使富辛與石張如晉請城成周範獻子謂魏獻子曰與其戍周不如城之𨿽有後事晉勿與知可也冬十一月晉魏舒韓不信如京師合諸侯之大夫於狄泉尋盟且令城成周己丑士彌牟營成周計丈數揣髙卑度厚薄仞溝洫物土方議逺邇量事期計徒庸慮材用書糧以令役於諸侯屬役賦文書以授帥而效諸劉子韓簡子臨之以爲成命谷梁傳天子微諸侯不享覲天子之在者惟祭與號故諸侯之大夫相帥以城之此變之正也愚案杜氏注子朝之亂其餘黨多在王城敬王畏之徙都成周故請城之此乃自王城而遷都之時故因諸大夫之城而以成周書以紀實也】十有二月己未公薨於幹侯【傳公薨書曰公薨於幹侯言失其所也趙簡子問於史墨曰季氏出其君而民服焉諸侯與之君死於外而莫之或罪也對曰物生有兩有三有五有陪貳天生季氏以貳魯侯爲日久矣民之服焉不亦宜乎魯君世從其失季氏世修其勤民忘君矣𨿽死於外其誰矜之社稷無常奉君臣無常位自古以然故詩曰髙岸爲谷深谷爲陵三後之姓於今爲庶主所知也在易卦雷乘幹曰大壯天之道也昔成季友桓之季也文姜之愛子也有大功於魯受費以爲上卿至於文子武子世增其業不廢舊績魯文公薨而東門遂殺適立庶魯君於是乎失國政在季氏於此君也四公矣民不知君何以得國是以爲君愼器與名不可以假人胡氏傳諸侯失國出奔者多矣昭公在外八年終以客死爲天下笑何也祭仲𨿽專而世權不重於季氏衛侯失國猶夫人也而有推挽之者所以𨿽失而復得也魯自季友受費以爲上卿至於意如專執國命四世矣其臣皆季氏之孚也其民皆季氏之獲也而昭公有一子家駒言不見聽計不行也不能復國宜矣故春秋詳錄其所因爲後世之戒公𨿽失國然每歲首月必書公在幹侯誅意如也書齊侯取鄆公圍成鄆潰絕昭公也爲人臣者觀每歲必書公所在必不敢萌跋扈不臣之心爲人君者觀所書圍成鄆潰知社稷之無常奉也亦必少警矣嗚呼可謂深切著明者矣】

春秋集注卷九

欽定四庫全書

春秋集注卷十

宋張洽撰

定公【名宋襄公之子昭公之弟諡法安民大慮曰定】

元年春王【公羊傳定何以無正月正月者正卽位也定無正月者卽位後也卽位何以後昭公在外得入不得入未可知也曷爲未可知在季氏也定哀多微辭主人習其讀而問其傳則未知己之有罪焉爾谷梁傳不言正月定無正也定之無正何也昭公之終非正終也定之始非正始也昭無正終故定無正始也劉氏傳其非正始柰何定公者公子宋也昭公之弟也昭薨於幹侯季孫逆其喪廢太子衍及務人而立公】

【子宋焉喪至於壊隤公子宋先入以主社稷蓋受之季氏也非受之先君者也定無正則何以不言正月微辭也今案昭公自去年十二月薨於幹侯魯國之政聽命彊臣春秋不書正月所以見一國之無主而正朔之無所承也】三月晉人執宋仲幾於京師【傳正月辛巳晉魏舒合諸侯之大夫城成周屬役於韓簡子庚寅栽宋仲幾不受功曰滕薛郳吾役也薛宰曰宋爲無道絕我小國於周以我適楚故我常從宋晉文公爲踐土之盟曰各復舊職若從踐土若從宋亦惟命仲幾曰踐土固然薛宰曰薛之皇祖奚仲居薛以爲夏車正奚仲遷於邳仲虺居薛以爲湯左相若復舊職將承王官何故以役諸侯仲幾曰三代各異物薛焉得有舊爲宋役亦其職也士彌牟曰晉之從政者新子姑受功歸吾視諸故府仲幾曰縱子忘之山川鬼神其忘諸乎士伯怒謂韓簡子曰薛徵於人宋徵於鬼宋罪大矣且已無辭而抑我以神誣我也啟寵納侮其此之謂矣必以仲幾爲戮乃執仲幾以歸三月歸諸京師城三旬而畢乃歸諸侯之戍谷梁傳此大夫其曰人何也微之也何爲微之不正其執人於尊者之所也胡氏曰周官凡卿大夫之獄訟斷以邦法則大司冦之職也不告於司冦而執人於天子之側故𨿽以王事討有罪猶貶凡此類皆篡弒之萌履霜之漸執而書其地謹之也】夏六月癸亥公之喪至自幹侯戊辰公卽位【傳叔孫成子逆公之喪於幹侯季孫曰子家子亟言於我未嘗不中吾志也吾欲與之從政子必止之且聽命焉子家子不見叔孫易幾而哭叔孫請見子家子子家子辭曰羈未得見而從君以出君不命而薨羈不敢見叔孫使告之曰公衍公爲實使羣臣不得事君若公子宋主社稷則羣臣之願也凡從君出而可以入者將惟子是聽子家子未有後季孫願與子從政此皆季孫之願也使不敢以告對曰若立君則有卿士大夫與守龜在羈弗敢知若從君者則貎而出者入可也冦而出者行可也若羈也則君知其出也而未知其入也羈將逃也喪及壊隤公子宋先入從公者皆自壊隤反六月癸亥公之喪至自幹侯戊辰公卽位谷梁傳殯而後卽位也定無正見無以正也卽位授受之道也先君無正終則後君無正始也先君有正終則後君有正始也戊辰公卽位謹之也定之卽位不可不察也公卽位何以日也戊辰之日然後卽位也癸亥公之喪至自幹侯何爲戊辰之日然後卽位也正君乎國然後卽位也沈子曰正棺乎兩楹之間然後卽位也內之大事日卽位君之大事也其不日何也以年決者不以日決也此則其日何也著之也何著焉逾年卽位厲也於厲之中又有義焉未殯𨿽有天子之命猶不敢況未殯而臨諸臣乎胡氏傳昭公之喪已越葬期猶未得反至於六月癸亥然後喪至而定之卽位乃在是月之戊辰蓋遲速進退惟意如所制不得專也以周書顧命考之成王之崩在四月乙丑宰臣太保卽於是日命仲桓南宮毛俾爰齊侯呂伋以二干戈虎賁百人逆王世子釗於南門之外延入翼室宅憂爲天下主不待崇朝而後定也今昭公喪至在葬期之後公子宋自壊隤先入猶未得立是知爲意如所制不得以時定非謂正棺乎兩楹之間故定之卽位不可不察也夫卽位大事也宗嗣先定則變故不生蓋代君享國而主其祭宜戚宜懼一失幾防或萌窺伺之心至於生變則爲不孝矣古人所以貴於早定國家之本也今昭公之薨定之卽位春秋詳書於策非爲後法乃見諸行事爲永鑑耳愚案季氏親逐其君暴露七月而後反國黜適而立不正至於喪歸君立乃欲辧區區之禮文而行之豈非所謂不能三年之喪而緦小功之察乎春秋詳書以見亂臣擅國定公不正三綱淪斁魯之君子罔不防傷心之時大本旣失而進退舉措尙何禮之足言哉此所謂爲永鑑者也】秋七月癸巳葬我君昭公【傳季孫使役如闞公氏將溝焉榮駕鵞曰生不能事死又離之以自旌也縱子忍之後必或恥之乃止季孫問於榮駕鵞曰吾欲爲君諡使子孫知之對曰生弗能事死又惡之以自信也將焉用之乃止秋七月癸巳葬昭公於墓道南孔子之爲司冦也溝而合諸墓呂氏曰葬必曰我君所以隆君父之恩盡忠愛之義至於此時詳味書法然後有以大警動於其臣下者】九月大雩【谷梁傳雩月雩之正也秋大雩非正也冬大雩非正也秋大雩之爲非正何也毛澤未盡人力未竭未可以雩也雩月雩之正也月之爲雩之正何也其時窮人力盡然後雩雩之正也何謂其時窮人力盡是月不雨則無及矣是年不艾則無食矣是謂其時窮人力盡也雩之必待其時窮人力盡何也雩者爲旱求者也求者請也古之人重請何重乎請人之所以爲人者讓也請道去讓也則是舍其所以爲人也是以重之焉請哉請乎應上公古之神人有應上公者通乎陰陽君親帥諸大夫道之而以請焉夫請者非可詒托而往也必親之者也是以重之】立宮【杜氏注公伯禽子也傳昭公出故季平子禱於公九月立宮愚案季氏未嘗知鬼神之理妄禱而僭立逾祀典以立久祧之宮聖人特書必有曽謂公不如林放之嘆矣】冬十月隕霜殺菽【杜氏注周十月今八月隕霜殺菽非常之災蘇氏曰僖三十三年書隕霜不殺艸今指言殺菽何也於其不殺而言艸言其廣也於其殺而言菽言其害也】

二年春王正月夏五月壬辰雉門及兩觀災【杜氏注雉門公宮之南門兩觀闕也天火曰災正義曰明堂位云庫門天子臯門雉門天子應門是魯之雉門公宮南門之中門也釋宮云觀謂之闕郭璞曰宮門雙闕周禮太宰正月之吉縣治象之法於象魏使萬民觀治象鄭眾曰象魏闕也劉熙釋名云闕在門兩旁中央闕然爲道也然則其上縣法象其狀巍然髙大謂之象魏使人觀之謂之觀也兩觀與象魏闕一物而三名也觀與雉門俱災則兩觀在雉門之兩旁矣】秋楚人伐吳【傳桐叛楚吳子使舒鳩氏誘楚人曰以師臨我我伐桐爲我使之無忌秋楚囊瓦伐吳師於豫章吳人見舟於豫章而潛師於巢冬十月吳軍楚師於豫章敗之遂圍巢克之獲楚公子繁襄陵許氏曰自襄三年書楚伐吳終於人之則楚力竭矣於是有吳入郢自昭三十二年書吳伐越終於越再入吳於是吳亡楚介在南荒夷蠻相攻不可單錄故刪取其要如此以爲伐國之戒七書楚伐僅能一克於朱方他役皆敗無功書伐而不書敗者積其陵暴首兵之咎將微之於此而後至於禍敗失國也杜氏注囊瓦稱人見誘以敗軍】冬十月新作雉門及兩觀【谷梁傳言新有故也作爲也有加其度也劉氏意林曰魯用王禮是以其庫門天子臯門雉門天子應門而設兩觀僭君甚矣習舊而不知以爲非覩變而不知以爲戒無怪於季氏之脇其主矣此春秋之微辭至意也】

三年春王正月公如晉至河乃復【程子曰季孫意如上不請命於天子下不告於方伯而立定公故晉怒而公往朝焉晉辭公而復故明年因防而請盟於臯鼬】二月辛卯邾子穿卒【二月公谷並作三月】夏四月秋葬邾莊公冬仲孫何忌及邾子盟於拔【拔公羊作枝拔地闕傳盟於郯修邾好也杜氏注郯卽拔也】四年春王二月癸巳陳侯吳卒三月公防劉子晉侯宋公蔡侯衛侯陳子鄭伯許男曹伯莒子邾子頓子胡子滕子薛伯杞伯小邾子齊國夏於召陵侵楚【召陵見僖四年傳蔡昭侯爲兩佩兩裘以如楚獻一佩一裘於昭王昭王服之以享蔡侯蔡侯亦服其一子常欲之弗與三】

【年止之唐成公如楚有兩肅爽馬子常欲之弗與亦三年止之唐人或相與謀請代先從者許之飲先從者酒醉之竊馬而獻之子常子常歸唐侯自拘於司敗曰君以弄馬之故君身棄國家羣臣相請夫人以償馬必如之唐侯曰寡人之過也二三子無辱皆賞之蔡人聞之固請而獻佩於子常子常朝見蔡侯之徒命有司曰蔡君之久也官不共也明日禮不畢將死蔡侯歸及漢執玉而沈曰余所有濟漢而南者有若大川蔡侯如晉以其子元與其大夫之子爲質焉而請伐楚三月劉文公合諸侯於召陵謀伐楚也晉荀寅求貨於蔡侯弗得言於範獻子曰國家方危諸侯方貳將以襲敵不亦難乎水潦方降疾瘧方起中山不服棄盟取怨無損於楚而失中山不如辭蔡侯吾自方城以來楚未可以得志秪取勤焉乃辭蔡侯晉人假羽旄於鄭鄭人與之明日或斾以防晉於是乎失諸侯杜氏注入楚境故書侵程子傳楚恃其彊侵陵諸侯晉上請於天子大合諸侯以伐之而不能明暴其罪以行天討無功而還故書侵以罪之劉氏意林曰楚之不義甚矣晉以霸主之勢慿王命之重而不能討顧使吳乘其釁中國不振旅功近而禍逺矣不亦病乎春秋別嫌明微之書也孔子獨傷之是所以脊眷於臯鼬之盟者也襄陵許氏曰臯鼬之盟諸侯擕矣梁丘據說錦幣而昭公不復囊瓦志於佩裘使蔡侯自絕晉士鞅以賂罷扈之盟荀寅求貨弗得沮召陵之謀故正勝於明時而賄流於衰世此晉霸之所以衰而吳之所以橫政於上國也今案書十八國諸侯之眾所以見其勢之足以有爲也而終之以侵楚深以罪其志卑而義不勝終之以無能爲也而晉自此微矣】夏四月庚辰蔡公孫姓帥師滅沈以沈子嘉歸殺之【公羊作公孫歸姓後同傳沈人不會於召陵晉人使蔡伐之夏蔡滅沈胡氏傳所惡於前無以先後出乎爾者反乎爾者也蔡侯視楚猶沈視蔡也昭侯拘於郢三年而後反非以國小而弱乎沈𨿽不防召陵未有大罪惡也而恃彊殺之甚矣能無公孫翩之及哉陸氏微旨曰書防罪蔡也書以歸罪沈子不死於位也言殺之又譏蔡侯也】五月公及諸侯

盟於臯鼬【臯鼬公羊作浩油杜氏注許地繁昌縣東南有城臯亭傳及臯鼬將長蔡於衛衛侯使祝鮀私於萇乃長衛侯於盟陸氏纂例曰重言諸侯劉子不與盟也程氏傳公以不獲見於晉故乃因會而求盟則此盟公意也故書公及】杞伯成卒於會【成公羊作戊】六月葬陳惠公許遷於容城【容城地闕任公輔以爲華容縣亦析之近地也】秋七月公至自防【不至以侵楚者公以得盟爲幸危不在侵也】劉捲卒【杜氏注卽劉蚠也陸氏纂例畿內諸侯不同列國故不言劉子捲卒亦譏來赴故書之】葬杞悼公楚人圍蔡【傳楚爲沈故圍蔡襄陵許氏曰圍蔡不書卿帥師者見其驕暴而不自反溢而必決將敗之徵是以微之】晉士鞅衛孔圉帥師伐鮮虞【襄陵許氏曰謀楚而不能討盟蔡而不能救則惟中山是伐書卿與師著威勝不行於彊暴而行於寡弱也蘇氏曰昭十二年楚滅陳蔡晉人不救而伐鮮虞稱晉以夷之今晉旣不爲蔡伐楚楚人圍蔡亦弗之救而於其伐鮮虞也稱晉士鞅衛孔圉何也晉𨿽有棄諸侯之罪而蔡無國滅之禍輕重之異也】葬劉文公【趙氏曰劉文公天子畿內諸侯列國不當與行交往之禮今會其葬記非禮也】冬十有一月庚午蔡侯以吳子及楚人戰於栢舉楚師敗績楚囊瓦出奔鄭【柏舉公羊作栢莒今本谷梁作栢舉傳伍員爲吳行人以謀楚楚之殺郤宛也伯氏之族出伯州犂之孫嚭爲吳太宰以謀楚楚自昭王卽位無歲不有吳師蔡侯因之以其子幹與其大夫之子爲質於吳冬蔡侯吳子唐侯伐楚捨舟於淮汭自豫章與楚夾漢左司馬戍謂子常曰子沿漢而與之上下我悉方城外以毀其舟還塞大隧直轅冥阨子濟漢而伐之我自後擊之必大敗之旣謀而行武城黒謂子常曰吳用木也我用革也不可久也不如速戰史皇謂子常楚人惡子而好司馬若司馬毀吳舟於淮塞城口而入是獨克吳也子必速戰不然不免乃濟漢而陳自小別至於大別三戰子常知不可欲奔史皇曰安求其事難而逃之將何所入子必死之初罪必盡說十一月庚午二師陳於栢舉闔閭之弟夫槪王晨請於闔廬曰楚瓦不仁其臣莫有死志先伐之其卒必奔而後大師繼之必克弗許夫槪王曰所謂臣義而行不待命者其此之謂也今日我死楚可入也以其屬五千先擊子常之卒子常之卒奔楚師亂吳師大敗之子常奔鄭公羊傳吳何以稱子夷狄也而憂中國蔡昭公朝於蔡有美裘焉囊瓦求之昭公不與爲是拘昭公於南郢數年然後歸之於其歸焉用事於河曰天下諸侯苟有能伐楚者寡人請爲之前列楚人聞之怒爲是興師使囊瓦將而伐蔡蔡請救於吳伍子胥復曰蔡非有罪也楚人爲無道君如有憂中國之心則若時可矣於是興師而救蔡谷梁傳吳其稱子何也以蔡侯之以之舉其貴者也蔡侯之以之則其舉貴者何也吳信中國而攘荊楚吳進矣何以不言救也救大也胡氏傳晉主夏盟中國所仰若嘉谷之望雨也有請於晉如彼其難吳國天下莫彊焉非諸侯之所能以也有請於吳如此其易故召陵大合諸侯而書侵楚栢舉之戰蔡用吳師特書曰以者深罪晉人保利棄義難於救蔡也然則何以不言救乎救大矣闔廬子胥宰嚭皆懷謀楚之心蔡人往請會逢其適非有救災卹鄰從簡書憂中國之實也聖人道大徳宏樂與人爲善故因其從蔡特進而書爵囊瓦貪以敗國又不能死可賤甚矣故記其出奔於其戰也特貶而稱人春秋之情見矣】庚辰吳入郢【郢公羊谷梁並作楚傳吳從楚師五戰及郢己卯楚子取其妹季芊畀我以出庚辰吳入郢以班處宮子山處令尹之宮夫槪王欲攻之懼而去之夫槪王入之楚子涉睢濟江入於雲中盜攻之王奔鄖鄖公辛與其弟巢以王奔隨初伍員與申包胥友其亡也謂申包胥曰我必復楚國申包胥曰勉之子能復之我必能興之及昭王在隨申包胥如秦乞師曰吳爲封豕長蛇以薦食上國虐始於楚寡君失守社稷越在艸莽使下臣告急曰夷徳無厭若鄰於君疆之患也逮吳之未定君其取分焉若楚之遂亡君之土也若以君靈撫之世以事君秦伯使辭焉曰寡人聞命矣子姑就館將圖而告對曰寡君越在艸莽未獲所伏下臣何敢卽安立於庭墻而哭日夜不絕聲勺飲不入口七日秦哀公爲之賦無衣九頓首而坐秦師乃出五年夏秦子蒲子虎帥車五百乘以救楚子蒲曰吾未知吳道使楚人先與吳人戰而自稷會之大敗夫槪王於沂吳人獲防射於栢舉其子帥奔徒以從子西敗吳師於軍祥秋七月子期子蒲滅唐吳師敗楚師於雍澨秦師又敗吳師吳師居麇子期焚之又戰吳師敗又戰於公壻之谿吳師大敗吳子乃歸公羊傳吳何以不稱子反夷狄也谷梁傳何以謂之吳也狄之也何謂狄之也壊宗廟徙陳器撻平王之墓君居其君之寢而妻其君之妻大夫居其大夫之寢而妻其大夫之妻蓋有欲妻楚王之母者不正乘敗人之績而深爲利居人之國故反其狄道也胡氏傳聖人誰毀誰譽救災卹鄰則進而書爵非有心於與之順天命也乘約肆淫則黜而舉號非有心於貶之奉天討也伐國者固將拯民於水火之中而鳩集之耳殺其父兄系其子弟毀其宗廟遷其重器而亂男女之配也如水益深如火益熱則善小而惡大功不足以掩之矣聖人心無毀譽如鏡之無妍醜也因事物善惡而施襃貶焉不期公而自公爾明此而後可以司賞罰之權矣】

五年春王三月辛亥朔日有食之【三公羊作正】夏歸粟於蔡【傳歸粟於蔡以周亟矜無資谷梁傳諸侯無粟諸侯相歸粟正也孰歸之諸侯也不言歸之者專辭也義邇也胡氏曰二傳皆稱諸侯歸蔡粟其略而不序何也蔡爲楚人所困則環視而不能救吳旣破楚入郢解蔡圍矣然後相率而歸之粟非救災卹鄰從簡書之道也故特書魯而不序諸侯見其事之末矣】於越入吳【傳吳在楚也劉氏傳於越者何於越者其自稱者也越者中國稱之者也】六月丙申季孫意如卒【傳季平子卒陽虎將以璵璠斂仲梁懷弗與曰攺步攺玉陽虎欲逐之告公山不狃不狃曰彼爲君也子何怨焉旣葬桓子行東野及費子泄爲費宰逆勞於郊桓子敬之勞仲梁懷仲梁懷弗敬子泄怒謂陽虎子行之乎九月乙亥陽虎囚季桓子及公父文伯而逐仲梁懷冬十月丁亥殺公何藐己丑盟桓子於稷門之內庚寅大詛逐公父歜及秦遄皆奔齊劉氏傳意如逐君死何以卒之或曰定之大夫也或曰不嫌也有待貶絕而罪惡見者貶絕以見罪惡也有不待貶絕而罪惡見者不貶絕以見罪惡也意林曰意如親逐其君而卒之其異於翚何也曰以定公爲君則不得不以意如爲大夫孰有大夫卒而君不爲之變者乎夫意如之逐昭公也明翚遂之弒君也隠而叔仲惠伯之蔽惡也未形春秋固有不待貶絕而罪惡見此之謂也且夫意如之罪固著矣及其卒也而絕之則其著不亦彌信乎而春秋弗爲也以謂定不書正月適足以見定之非正而猶未足以見其受國於季氏故於是復明意如爲定之大夫也使定公誠能明君臣之義不賞私勞討先君之賊致季氏之誅則意如不免矣故𨿽逆取而順守之猶賢乎已今一不然苟於利而忘其辱幸於禍而忘其讐謂意如定之大夫也不亦宜乎】秋七月壬子叔孫不敢卒冬晉士鞅帥師圍鮮虞【傳三年秋鮮虞人敗晉師於平中獲晉觀虎恃其勇也五年冬晉士鞅圍鮮虞報觀虎之敗也襄陵許氏曰晉始以土地之故與鮮虞暌咎不在鮮虞也而晉不自反縱兵橫加而不能服則又圍之兵益忿義益不勝君子是以惡晉也】

六年春王正月癸亥鄭遊速帥師滅許以許男斯歸【速公羊作遫後同傳鄭滅許因楚敗也今案許自隠十一年齊魯鄭之入至今年大抵困於與鄭爲鄰至成十五年遷葉之後又畏鄭而遷也定四年方自析遷容城以依楚不數年楚用於吳鄭遂滅之然自哀元年以後許復見者楚又存之也太嶽之後其亡一見害於鄭其存一恃於楚不過百年韓遂滅鄭亦有由也】二月公侵鄭公至自侵鄭【傳周儋翩率王子朝之徒因鄭人將以作亂於周鄭於是伐馮滑胥靡負黍狐人闕外六月晉閻沒戍周且城胥靡冬天王處於姑蕕避亂也公侵鄭取匡爲晉討鄭之伐胥靡也往不假道於衛及還陽虎使季孟自南門入出自東門衛侯怒使彌子瑕追之公叔文子老矣輦而如公曰尢人而效之非禮也天將多陽虎之罪以斃之君姑待之若何乃止愚謂奉晉命以討鄭之黨亂人正也然陪臣方執國命使衛侯不聽公叔文子之言魯師危矣故致之】夏季孫斯仲孫何忌如晉【傳季桓子如晉獻鄭俘也陽虎彊使孟懿子往報夫人之幣晉人兼享之孟孫立於房外謂範獻子曰陽虎若不能居魯而息肩於晉所不以爲中軍司馬者有如先君獻子曰寡君有官將使其人鞅何知焉獻子謂簡子曰魯人患陽虎矣孟孫知其釁以爲必適晉故彊爲之請以取入焉劉氏意林陽虎陪臣也而執國命欲蕩覆公室以自封久矣事不成故竊寶玉大弓以逃春秋本其禍之所構自二子之使夫以二子之力專國擅君而陽虎能制之方復爲之請於霸主之國此其無所忌必爲亂之效也】秋晉人執宋行人樂祁犂【傳宋樂祁言於景公曰諸侯惟我事晉今使不往晉其憾矣樂祁告其宰陳寅陳寅曰必使子往他日公謂樂祁曰惟寡人說子之言子必往陳寅曰子立後而行吾室亦不亡惟君亦以我爲知難而行也見混而行趙簡子逆而飲之酒於緜上獻楊楯六十於簡子陳寅曰昔吾主範氏今子主趙氏又有納焉以楊楯賈禍弗可爲也已然子死晉國子孫必得志於宋範獻子言於晉侯曰以君命越疆而使未致使而私飲酒不敬二君不可不討也乃執樂祁謹案諸侯惟宋事晉懼討而遣使善逆以懷之猶懼不來而大夫瀆貨賄爭權利卒使來者是執叛者得誌書此所以著晉之亂政亟行霸統所由絕也胡氏曰使範趙方睦皆有獻焉則弗執之矣執異國行人出於列卿私意威柄不復在其君矣三卿分晉而靖公廢爲家人豈一朝一夕之故哉】冬城中城季孫斯仲孫忌帥師圍鄆【杜氏注何忌不言何闕文鄆貳於齊故圍之】

七年春王正月夏四月秋齊侯鄭伯盟於咸【傳齊侯鄭伯盟於咸徵防於衛襄陵許氏曰霸道隳諸侯散離盟始復志此蓋自是中國無殷防矣齊鄭之盟叛晉也】齊人執衛行人北宮結以侵衛齊侯衛侯盟於沙【公羊作沙澤杜氏注陽平元城縣東南有沙亭案元城今屬大名府傳衛侯欲叛晉諸大夫不可使北宮結如齊而私於齊侯曰執結以侵我齊侯從之乃盟於瑣襄陵許氏曰齊衛之盟叛晉也晉定之季鄭獻衛靈叛而從齊齊可以伯而景不足望也劉氏意林善爲國者親近而逺信之附內而外歸之衛侯欺其羣臣以紿晉殘其百姓以秦齊齊之執結也固非伯討矣而衛之無良又甚焉從此觀之孟子曰今之諸侯五霸之罪人也不亦信乎】大雩齊國夏帥師伐我西鄙【傳齊國夏伐我陽虎禦季桓子公斂處父禦孟懿子將宵軍齊師齊師聞之墮伏而待之處父曰虎不圖禍而必死苫夷曰虎陷二子於難不待有司余必殺女虎懼乃還不敗蘇氏曰魯事晉而齊叛之故伐我襄陵許氏曰東夏諸侯惟魯事晉故齊伐之景公乘晉之衰不思惟徳之務以懷諸侯而欲力徵經營以定霸統是知時之或可而不知己之不可者也】九月大雩冬十月

八年春王正月公侵齊【傳公侵齊門於陽州士皆坐列曰顏髙之弓六鈞皆取而傳觀之陽州人出顏髙奪人弱弓籍丘子鉏擊之與一人俱斃偃且射子鉏中頰殪顏息射人中眉退曰我無勇吾志其目也師退冉猛僞傷足而先其兄防乃呼曰猛也殿謹案魯陽虎用事無軍政用兵無法故以侵書之】公至自侵齊【軍政不立公之親行致以危之】二月公侵齊三月公至自侵齊【傳公侵齊攻廩丘之郛泰山孫氏曰公一歲而再侵齊以重其怨甚矣】曹伯露卒夏齊國夏帥師伐我西鄙【傳齊國夏髙張伐我西鄙襄陵許氏曰春秋內伐二十宣以後九內侵七宣以後六伐我二十一宣以後十七侵我五宣以後一用兵則侵多而伐少被兵則伐多而侵少蓋魯自中世衰矣而欲與齊搆怨以侵易伐其能久乎】公會晉師於瓦公至自瓦【瓦衛地杜氏注東郡燕縣東北有瓦亭今滑州白馬縣傳晉士鞅趙鞅荀寅救我公防晉師於瓦範獻子執羔趙簡子中行文子皆執鴈魯於是乎始尙羔胡氏傳案左氏晉士鞅趙鞅荀寅救魯則其書公防晉師何也春秋大法𨿽師次於君而與大夫敵至用大眾則君與大夫皆以師爲重而不敢輕也故棐林之防不言趙盾而言晉師瓦之防書晉師而不書士鞅於以見人臣不可取民有眾專主兵權之意陳氏厚施於齊以移其國季氏盡徵於魯以奪其民皆王法所禁也春秋之義行則不得爲爾矣】秋七月戊辰陳侯栁卒晉士鞅帥師侵鄭【士公羊作趙】遂侵衛【傳晉師將盟衛侯於鄟澤趙簡子曰羣臣誰敢盟衛君者涉佗成何曰我能盟之衛人請執牛耳成何曰衛吾溫原也焉得視諸侯將歃涉佗捘衛侯之手及腕衛侯怒王孫賈趨進曰盟以信禮也有如衛君其敢不惟禮是事而受此盟也衛侯欲叛晉而患諸大夫王孫賈使次於郊大夫問故公以晉詬語之且曰寡人辱社稷其攺卜嗣寡人從焉大夫曰是衛之禍豈君之過也公曰又有患焉謂寡人必以而子與大夫之子爲質大夫曰苟有益也公子則往羣臣之子敢不皆負羈絏以從將行王孫賈曰苟衛國有難工商未嘗不爲患使皆行而後可公以告大夫乃皆將行之行有日公朝國人使賈問焉曰若衛叛晉晉五伐我病何如矣皆曰五伐我猶可以能戰賈曰然則如叛之病而後質焉何遲之有乃叛晉晉人請攺盟弗許秋晉士鞅防成桓公侵鄭圍虫牢報伊闕也遂侵衛襄陵許氏曰招攜以禮懷逺以徳咸沙之盟諸侯已貳晉不思徳禮之是務而欲恃力攘服則失霸何日之】

【有報伊闕云者假王命也】葬曹靖公九月葬陳懷公季孫斯仲孫何忌帥師侵衛【傳師侵衛晉故也】冬衛侯鄭伯盟於曲濮【曲濮衛地杜氏注叛晉也】從祀先公【杜氏注從順也先公閔公僖公也將正二公之位次所順非一親盡故通言先公公羊傳從祀者何順祀也文公逆祀去者三人定公順祀叛者五人劉氏傳從者何順也其祀何禘也禘則曷爲不言禘譏何譏爾從祀先公正也所以從祀先公則非正也其非正柰何陽虎專季氏季氏專魯陽虎欲去三桓而代之從祀先公以說焉非能正者也𨿽通其義君子不與也】盜竊寶玉大弓【杜氏注盜謂陽虎也家臣賤故曰盜寶玉夏后之璜大弓封父之繁弱傳季寤公鉏極公山不狃皆不得志於季氏叔孫輒無寵於叔孫氏叔仲志不得志於魯故五人因陽虎陽虎欲去三桓以季寤更季氏以叔孫輒更叔孫氏已更孟氏冬十月順祀先公而祈焉辛卯禘於僖公壬辰將享季氏於蒲圃而殺之戒都車曰癸巳至成宰公斂處父告孟孫曰季氏戒都車何故孟孫曰吾弗聞處父曰然則亂也必及於子先備諸與孟孫以壬辰爲期陽虎前驅林楚禦桓子虞人以鈹盾夾之陽越殿將如蒲圃桓子咋謂林楚曰而先皆季氏之良也爾以是繼之對曰臣聞命後陽虎爲政魯國服焉違之徵死死無益於主桓子曰何后之有而能以我適孟氏乎對曰不敢愛死懼不免主桓子曰往也孟氏選圉人之壯者三百人以爲公期築室於門外林楚怒馬及衢而騁陽越射之不中築者闔門有自門間射陽越殺之陽虎劫公與武叔以伐孟氏公斂處父帥成人自上東門入與陽氏戰於南門之內弗勝又戰於棘下陽氏敗陽虎說甲如公宮取寶玉大弓以出捨於五父之衢寢而爲食其徒曰追其將至虎曰魯人聞余出喜於徵死何暇追余從者曰嘻速駕公斂陽在公斂陽請追之孟孫弗許陽欲殺桓子孟孫懼而歸之子言辧捨爵於季氏之廟而出陽虎入於讙陽關以叛公羊傳盜者孰謂謂陽虎也陽虎者曷爲者也季氏之宰也季氏之宰則微者也惡乎得國寶而竊之陽虎專季氏季氏專魯國寶者何璋判白弓繡質龜靑純蘇氏曰陽虎將殺季孫斯不勝而出取寶玉大弓於公宮以行其稱盜陪臣也寶玉大弓魯之分器也所謂夏后之璜封父之繁弱是時陽虎以鄆讙龜陰叛奔齊十年侯犯以郈叛及昭十二年南蒯以費叛皆以賤不書其書竊寶玉大弓何也分器重於地也分器重於地者賤貨而貴命也常山劉氏曰寶玉大弓天子所錫先君之分器藏之於國子孫世世保之不可失墜而爲盜所竊國慢無政可知矣故書竊以志不恭之大也】

九年春王正月夏四月戊申鄭伯蠆卒【蠆公羊作囆】得寶玉大弓【傳陽虎歸寶玉大弓魯伐陽關陽虎使焚萊門師驚犯之而出奔齊請師以伐魯曰三加必取之齊侯將許之鮑文子諫曰魯免其疾而君又收之無乃害乎齊侯執陽虎虎遂奔晉適趙氏仲尼曰趙氏其世有亂乎公羊傳何以書國寶也喪之書得之書胡氏傳谷梁子曰寶玉封圭大弓武王之戎弓周公受賜藏之魯子孫世守罔敢失墜以昭先祖之徳存肅敬之心耳古者告終易代璧琬琰天球夷玉兌之戈和之弓垂之竹矢莫不陳列非直爲美觀也先王所寶傳及其身能全而歸之則可以免矣魯失其政陪臣擅權𨿽先公分器猶不能守而盜得竊諸公宮其能國乎故失之書得之書所以譏公與執政之臣見不恭之大也此義行則有天下國家者各知所守之職不敢忽矣】六月葬鄭獻公秋齊侯衛侯次於五氏【杜氏注五氏晉地傳齊侯伐晉夷儀克之晉車千乘在中牟衛侯將如五氏卜過之龜焦衛侯曰可也衛車當其半寡人當其半敵矣乃過中牟中牟人欲伐之衛褚師圃亡在中牟曰衛𨿽小其君在焉未可勝也齊師克城而驕其帥又賤遇必敗之不如從齊乃伐齊師敗之齊侯致禚媚杏於衛任氏曰此伐晉也不書伐而書次者晉實大國未敢輕伐始盟於沙中次於五氏又次於垂葭至哀公元年】

【而後伐其欲有所逞也久矣】秦伯卒冬葬秦哀公【襄陵許氏曰秦自晉悼以後寖不見於春秋則知秦益退保西戎軍旅禮聘之事不交於中國矣】

十年春王三月及齊平【杜氏注平前八年再侵齊之怨呂氏曰及齊平我志也】夏公防齊侯於夾谷公至自夾谷【夾公羊谷梁作頰夾谷魯地漢東海祝其縣有夾山今海州懷仁縣傳公防齊侯於祝其實夾谷孔丘相犂彌言於齊侯曰孔丘知禮而無勇若使萊人以兵劫魯侯必得志焉齊侯從之孔丘以公退曰士兵之兩君合好而裔夷之俘以兵亂之非齊君所以命諸侯也裔不謀夏夷不亂華俘不幹盟兵不偪好於神爲不祥於徳爲愆義於人爲失禮君必不然齊侯聞之遽辟之將盟齊人加於載書曰齊師出竟而不以甲車三百乘從我者有如此盟孔丘使玆無還揖對曰而不反我汶陽之田吾以共命者亦如之齊侯將享公孔丘謂梁丘據曰齊魯之故吾子何不聞焉事旣成矣而又享之是勤執事也且犧象不出門嘉樂不野合饗而旣具是棄禮也若其不具用秕稗也用秕稗君辱棄禮名惡子盍圖之夫享所以昭徳也不昭不如其已也乃不果享谷梁傳其致何也危之也其危之柰何頰谷之防孔子相焉兩君就壇兩相相揖齊人鼓噪而起欲以執魯君孔子歷階而上不盡一等而視歸乎齊侯曰兩君合好夷狄之民何爲來爲命司馬止之齊侯逡巡而謝曰寡人之過也退而屬其二三大夫曰夫人率其君與之行古人之道二三子獨率我而入夷狄之俗何爲罷防齊人使優施舞於魯君之幕下孔子曰笑君者罪當死使司馬行法焉首足異門而出齊人來歸鄆讙龜陰之田者蓋爲此也因是以見𨿽有文事必有武備孔子於頰谷之防見之矣】晉趙鞅帥師圍衛【傳報夷儀也反役晉人討衛之叛故曰由涉佗成何於是執涉佗以求成於衛衛人不許晉人遂殺涉佗襄陵許氏曰使晉有以服齊則衛可無用兵而服也今圍衛而不能服則徒以堅齊之從而已矣】齊人來歸鄆讙龜陰田【谷梁田上有之字杜氏注三邑皆汶陽田也泰山博縣北有龜山陰田在其北也任公輔曰桓三年讙杜氏以爲魯地濟北蛇丘縣有讙亭而汶水經濟北至東平須昌入濟鄆卽昭公時齊取以居公者至是並以還魯二邑與龜陰俱在汶水北龜山今在泗水東北七十里公羊傳齊人曷爲來歸鄆讙龜陰田孔子行乎季孫三月不違齊人爲是來歸之史記孔子世家會於夾谷孔子卻萊人誅倡優景公懼而動知義不若歸而大恐告其羣臣曰魯以君子之道輔其君而子獨以夷狄之道教寡人得罪於魯君爲之柰何有司進對曰君子有過則謝以質小人有過則謝以文君若悼之則謝以實於是齊侯乃歸所侵魯之鄆汶陽龜陰之田以謝過程氏傳齊服義而來歸之故書來歸胡氏傳齊桓以義責楚而楚人來盟夫子以禮責齊而齊人歸地皆書曰來序績也】叔孫州仇仲孫何忌帥師圍郈【郈叔孫氏邑任公輔曰地譜東平無鹽縣東南有郈鄕無鹽在今鄆州須城縣東傳初叔孫成子欲立武叔公若藐固諫曰不可成子立之而卒公若爲郈宰武叔旣定使郈馬正侯犯殺公若弗能使其圉人殺之侯犯以郈叛武叔懿子圍郈弗克】秋叔孫州仇仲孫何忌帥師圍郈【郈公羊作費誤也傳二子及齊師復圍郈弗克叔孫謂郈工師駟赤曰郈非惟叔孫氏之憂社稷之患也將若之何對曰臣之業在揚水卒章之四言矣叔孫稽首駟赤與郈人爲之宣言於郈中曰侯犯將以郈易於齊齊人將遷郈民眾凶懼駟赤將射之侯犯止之曰謀免我侯犯請行許之駟赤止而納魯人侯犯奔齊齊人乃致郈胡氏傳侯犯以郈叛不書於策書圍郈則叛可知矣再書二卿帥師圍郈則彊亦可知矣天子失道徵伐自諸侯出而後大夫彊諸侯失道徵伐自大夫出而後家臣彊其逆彌甚則其失彌速故自諸侯出十世希不失矣自大夫出五世希不失矣陪臣執國命三世希不失矣三家專魯爲日旣久至是家臣爭叛亦其理宜矣春秋制法本忠恕施諸己而不願亦勿施諸人所惡於上不以使下所惡於下不以事上二三子知傾公室以自張而不知家之擬其後也凡此類皆據事直書深切著明也】宋樂大心出奔曹【傳九年春宋公使樂大心盟於晉且逆樂祁之屍辭僞有疾乃使向巢如晉且逆子梁之尸子明謂桐門右師出曰吾猶衰絰而子擊鐘何也右師曰喪不在此故也旣而告人曰已衰絰而生子余何故捨鐘子明聞之怒言於公曰右師將不利戴氏不肯適晉將作亂也不然無疾乃逐桐門右師】宋公子地出奔陳【地公羊作池傳宋公子地有白馬四公嬖向魋魋欲之公取而朱其尾鬛以與之地怒使其徒抶魋而奪之魋懼將走公閉門而泣之目盡腫母弟辰曰子爲君禮不過出竟君必止子公子地出奔陳公弗止辰爲之請弗聽辰曰是我迋吾兄也吾以國人出君誰與處冬母弟辰曁仲佗石彄出奔陳】冬齊侯衛侯鄭遊速防於安甫【安甫公羊作鞌安甫齊地案地譜今屬鄆州平陰縣】叔孫州仇如齊【傳武叔聘於齊杜氏注謝致郈也】宋公之弟辰曁仲佗石彄出奔陳【公羊谷梁曁下有宋字劉氏傳曁者何及也猶曁曁也蓋彊脇之也胡氏傳其弟云者罪宋公以嬖魋故而失二弟無親親之恩曁云者罪辰以兄故帥其大夫出奔無尊君之義夫曁者不得已之辭又以見仲佗石彄見脇於辰不能自立無大臣之節】

十有一年春宋公之弟辰及仲佗石彄公子地自陳入於蕭以叛【谷梁傳入者內弗受也以者不以者也叛直叛也劉氏意林其出也謂之曁其入也謂之及及非不得已之言也得已而不已也君親無將將而誅焉又況據邑以伐其君者乎其罪一施之】夏四月秋宋樂大心自曹入於蕭【傳宋公母弟辰曁仲佗石彄公子地入於蕭以叛秋樂大心從之大爲宋患寵向魋故也胡氏傳四卿在蕭以叛而大心自曹從之其叛可知矣故不書叛而曰入於蕭入逆辭也書自陳自曹者結鄰國以入叛陳與曹之罪亦著矣】冬及鄭平叔還如鄭涖盟【傳及鄭平始叛晉也杜氏注平六年侵鄭取匡之怨襄陵許氏曰夫晉之爲晉自若也定亦未有他惡而諸侯離心焉者政在多門貨賄讒慝汨昏其間則無以令天下極於執樂祁也】十有二年春薛伯定卒夏葬薛襄公叔孫州仇帥師墮郈【傳仲由爲季氏宰將墮三都於是叔孫氏墮郈謹案墮毀也毀其所恃以爲固者所以制陪臣抑私家而復彊榦弱枝之勢也仲由之舉此議蓋因南蒯侯犯之叛而爲三家忠謀使彊臣不敢恃彊以叛君陪臣不敢負固以跋扈而上下皆順然侯犯南蒯皆以叛爲季氏叔氏之害故費郈皆墮獨公斂處父方恃彊以敗陽虎而孟孫用之故二邑𨿽墮而成獨不服𨿽定公圍之而卒不克也聖人𨿽用於魯而季氏三月之餘受女樂而違孔子孟孫惑於僞不知之說陰與公斂處父比成旣方命而聖人去魯豈非天哉所以墮都之謀終於圍成而不果也】衛公孟彄帥師伐曹【傳衛公孟彄伐曹克郊】季孫斯仲孫何忌帥師墮費【傳季氏將墮費公山不狃叔孫輒帥費人以襲魯公與三子入於季氏之宮登武子之臺費人攻之弗克入及公側仲尼命申句須樂頎下伐之費人北國人追之敗諸姑蔑二子奔齊遂墮費公羊傳曷爲帥師墮郈墮費孔子行乎季孫三月不違曰家不藏甲邑無百雉之城於是帥師墮郈帥師墮費雉者何五板而堵五堵而雉百雉而城常山劉氏曰禮曰制國不過千乘都城不過百雉家富不過百乘以此防民諸侯猶有叛者孔子曰祿之去公室五世矣政逮於大夫四世矣故夫三桓之子孫微矣費也郈也成也三家之邑也政在大夫三家越禮各固其城數有叛者故三家亦不能制也至屢圍而不克帥師而後墮成彊而不服公圍而不克有天下而不謹於禮末流之患可勝言哉胡氏曰三都之墮是謂以禮爲國可以爲之兆也推而行之魯國而凖則地方五百里凡侵小而得者必有興滅國繼絕世之義諸侯大夫各謹於禮不以所惡於上者使下亦不以所惡於下者事上上下交相順而王政行矣故曰苟有用我者期月而可三年有成】秋大雩冬十月癸亥公防齊侯盟於黃【齊公羊作晉誤也黃齊地杜氏注盟結叛晉】十有一月丙寅朔日有食之公至自黃十有二月公圍成公至自圍成【傳將墮成公斂處父謂孟孫墮成齊人必至於北門且成孟氏之保障也無成是無孟氏也子僞不知我將不墮冬十二月公圍成弗克蘇氏曰或曰昭公將去季氏而失國孔子爲魯而墮三都亦幾於亂孔子之爲是何也曰昭公之去季氏而】

【失國失民故也魯君之失民與三桓之得民久矣故將以治魯而不得三桓不可爲也能得三桓而道之以禮魯猶可治也孔子爲魯而仲由爲季氏宰三家從之矣其不從者其家臣也家臣未能得魯之眾也𨿽其不從不能爲患此孔子所以墮三都而無疑也胡氏傳按是年圍成弗克越明年孔子由大司冦攝相事然後誅少正卯與聞國政三月而商賈信於市男女別於途及齊人餽女樂孔子遂行然則圍成之時仲尼𨿽用事未能專得魯國之政也成𨿽未墮無與爲比亦不能爲患使聖人得志行乎魯國以及期月則不待兵革而自墮矣】

十有三年春齊侯衛侯次於垂葭【葭公羊作瑕谷梁無衛侯字杜氏注垂葭一名郹氏髙平鉅野縣有郹亭今屬濟州傳齊侯衛侯次於垂葭實郹氏使師伐晉將濟河諸大夫皆曰不可邴意玆曰可鋭師伐河內傳必數日而後及絳絳不三月不能出河則我旣濟水矣乃伐河內杜氏注二君將使師伐晉次垂葭以爲之援】夏築蛇淵囿【襄陵許氏曰魯政不修而非時勤民築囿奉己而已志不及國也夫圍成弗克歸而力此何振之有】大搜於比蒲衛公孟彄帥師伐曹秋晉趙鞅入於晉陽以叛【晉陽唐曰太原府本朝並州傳趙鞅謂邯鄲午曰歸我衛貢五百家吾捨諸晉陽午許諾歸告其父兄父兄皆曰不可衛是以爲邯鄲而寘諸晉陽絕衛之道也不如侵齊而謀之乃如之而歸之於晉陽趙孟怒召午而囚諸晉陽使其從者說劍而入涉賔不可乃使告邯鄲人曰吾私有討於午也二三子惟所欲立遂殺午趙稷涉賔以邯鄲叛夏六月上軍司馬籍奏圍邯鄲邯鄲午荀寅之甥也荀寅範吉射之姻也而相與睦故不與圍邯鄲將作亂董安於聞之告趙孟曰先備諸趙孟曰晉國有命始禍者死爲後可也安於曰與其害於民寧我獨死請以我說趙孟不可秋七月範氏中行氏伐趙氏之宮趙鞅奔晉陽晉人圍之微防趙氏曰趙鞅之入晉陽拒範中行也而書曰叛人臣不當専土也】冬晉荀寅士吉射入於朝歌以叛【公羊傳寅下有及字朝歌晉地衛州衛縣西有朝歌城南有牧野傳範臯夷無寵於範吉射而欲爲亂於範氏梁嬰父嬖於知文子文子欲以爲卿韓簡子與中行文子相惡魏襄子亦與範昭子相惡故五子謀將逐荀寅而以梁嬰父代之逐範吉射而以範臯夷代之荀躒言於晉侯曰君命大臣始禍者死載書在河今三臣始禍而獨逐鞅刑已不鈞矣請皆逐之冬十一月荀躒韓不信魏曼多奉公以伐範氏中行氏弗克二子將伐公齊髙彊曰三折肱知爲良醫惟伐君爲不可民弗與也我以伐君在此矣三家未睦可盡克也克之君將誰與若先伐君是使睦也弗聽遂伐公國人助公二子敗從而伐之丁未荀寅士吉射奔朝歌胡氏傳晉主夏盟威服天下及大夫專政賄賂公行內外離析示威平丘而齊叛辭請召陵而蔡叛盟於沙咸而鄭叛次於五氏而衛叛涖盟於鄭會於夾谷歃於黃而魯叛諸侯叛於外大夫叛於內故奔於晉陽而趙鞅叛入於朝歌而荀寅士吉射叛以晉國之大天下莫彊焉邦分崩而不能守也春秋於晉事或略而不序或賤而稱人或書侵以陋之責亦備矣至是三卿內叛直書於策見其效也故臧哀伯曰國家之敗由官邪也官之失徳寵賂章也晉卿始禍緣衛貢也樂祁見執獻楊楯也蔡侯從吳荀寅貨也昭公弗納範鞅賂也而晉室自是不復能主盟矣故爲國以義不以利春秋之大法在焉見諸行事亦可謂深切著明矣】晉趙鞅歸於晉【傳韓魏以趙氏爲請十二月辛未趙鞅入於絳盟於公宮蘇氏曰鞅寅吉射之叛其罪均也鞅以有助故得復寅吉射以無援故終叛春秋無所與也鞅之言歸寅吉射旣出則無難也胡氏傳叛逆人臣之大惡始禍晉國之載書旣不能致辟於鞅奉行天討以警亂臣又亢不衷徇韓魏之請而許之復無政刑矣其能國乎】薛弒其君比【胡氏傳稱國以弒者當國大臣之罪也】

十有四年春衛公叔戍來奔衛趙陽出奔宋【衛公羊谷梁作晉傳初衛公叔文子朝而請享靈公退見史防而告之史防曰子必禍矣子富而君貪罪其及子乎文子曰然吾不先告子是吾罪也君旣許我矣其若之何史防曰無害子臣可以免富而能臣必免於難上下同之戍也驕其亡乎文子卒衛侯始惡於公叔戍以其富也公叔戍又將去夫人之黨夫人愬之曰戍將爲亂十四年春衛侯逐公叔戍與其黨故趙陽奔宋戍來奔胡氏傳衛侯不能正家以喪其大臣戍又以富見惡於衛侯夫富者怨之府也使戍積而能散以財發身不爲貪人之所怨於以保其爵位儻庶幾乎】二月辛巳楚公子結陳公孫佗人帥師滅頓以頓子牂歸【二月公羊作三月公孫公羊作公子牂作牄傳頓子牂欲事晉背楚而絕陳好二月楚滅頓啖氏曰凡書滅又書以歸及名者罪重於奔者也旣責其不死位又責其無興復之志也】夏衛北宮結來奔【傳北宮結來奔公叔戍之故也】五月於越敗吳於檇李吳子光卒【檇公羊作醉檇李吳地杜氏注吳郡嘉興縣南醉李城今爲秀州治所傳吳伐越越子勾踐禦之陳於檇李勾踐患吳之整也使死士再禽焉不動使罪人三行屬劍於頸遂自剄師屬之目越子因而伐之大敗之靈姑浮以戈擊闔廬闔廬傷將指取其一屨還卒於陘去檇李七里夫差使人立於庭苟出入必謂己曰夫差而忘越王之殺而父乎則對曰惟不敢忘三年乃報越哀公元年吳王夫差敗越於夫椒報檇李也遂入越越子以甲楯五千保於防稽使大夫種因吳太宰嚭以行成吳子將許之伍員曰不可臣聞之樹徳莫如滋去疾莫如盡勾踐能親而務施施不失人親不棄勞與我同壤而世爲仇讐於是乎克而弗取將又存之違天而長冦讐後𨿽悔之不可食已姬之衰也日可俟也介在蠻夷而長冦讎以是求霸必不行矣弗聽退而告人曰越十年生聚而十年教訓二十年之外吳其爲沼乎三月越及吳平胡氏傳書敗者詐戰也定公五年於越入吳至是敗吳於檇李防黃池之歲越又入吳悉書於史以其告也哀之元年吳子敗越棲勾踐於防稽之上豈獨不告而史冊不書疑仲尼削之也吳子光卒夫差使人立於庭苟出入必謂己曰而忘越王之殺而父乎則對曰惟三年乃報越然則夫椒之戰復父讎也非報怨也春秋削而不書以爲常事也其防微矣】公會齊侯衛侯於牽【牽公羊作堅杜氏注魏郡黎陽縣東北有牽城】公至自防【傳晉人圍朝歌公防齊侯衛侯於脾上梁之間謀救範中行氏愚謂齊景公欲求霸誅晉之亂臣以正其國可也當是時孔子已去魯故會齊衛合謀救範中行氏三國之君同爲範中行爲防而助不衷故致公以危之也】秋齊侯宋公防於洮【洮見僖八年傳範氏故也襄陵許氏曰齊宋魯衛崇奬亂逆謀動干戈大義亡矣】天王使石尙來歸脤【公羊傳石尙者何天子之士也脤者何俎實也腥曰脤熟曰燔劉氏傳膰脤以親兄弟之國受脤禮也歸脤非禮也】衛世子蒯聵出奔宋【傳衛侯爲夫人南子召宋朝防於洮太子蒯聵獻盂於齊過宋野野人歌之曰旣定爾婁豬盍歸吾艾豭太子羞之謂戲陽速曰從我而朝少君少君見我我顧乃殺之速曰諾乃朝夫人夫人見太子太子三顧速不進夫人見其色啼而走曰蒯聵將殺余公執其手以登臺太子奔宋劉氏權衡曰衛世子蒯聵出奔宋左氏敍蒯聵事曰蒯聵欲殺夫人夫人啼而走公執其手以登臺太子出奔宋予謂蒯聵𨿽不善謀安有此事哉且殺夫人蒯聵獨得全乎彼所羞者以夫人名惡也如殺其母爲惡愈大反不知可羞乎蓋蒯聵聞野人之歌其心慙焉則以謂夫人夫人惡其斥己之淫則啼而走言太子將殺余以誣之靈公惑於南子所言必聽從故外則召宋朝內則逐公叔戍趙陽彼不恥召宋朝固亦不難逐蒯聵矣此其眞也不當如左氏所記又蒯聵出乃奔宋宋南子家也蒯聵負殺南子之名而走又入其家使眞有其事者敢乎哉此亦一證也常山劉氏曰蒯聵出奔春秋不去其世子者衛侯之罪也南子之惡亦已甚矣其欲去世子之意亦已明矣如哀姜亂魯驪姬亂晉若此比者不鮮矣而靈公聽南子之譖謂蒯聵欲弒其母不能爲辧明以致其出奔豈非靈公之罪乎哀二年晉趙鞅納世子蒯聵於戚亦書世子同此義愚案劉氏之說發明蒯聵之不敢弒其母當合劉質夫解觀之自古讒婦之誣其子多矣故考二劉之言足以知左氏所記乃南子之讒言而非當時之實錄也不然春秋至趙鞅之納猶與以世子之名何哉】衛公孟彄出奔鄭【傳衛太子奔宋盡逐其黨故公孟彄奔鄭自鄭奔齊】宋公之弟辰自蕭來奔大搜於比蒲邾子來會公【搜而邾子來會則公親搜矣而不書公以軍政不屬公而專於三家則季孫孟孫氏之所爲也】城莒父及霄【皆魯邑莒父子夏嘗爲之宰此年無冬闕文】

十有五年春王正月邾子來朝【傳邾隠公來朝】鼷鼠食郊牛牛死攺卜牛【公羊傳曷爲不言所食漫也唐趙伯循言上元二年因避地旅於會稽時牛災小鼠噬牛才傷皮膚輒死】二月辛丑楚子滅胡以胡子豹歸【傳吳之入楚也胡子盡俘楚邑之近胡者楚旣定胡子豹又不事楚曰存亡有命事楚何爲多取費焉二月楚滅胡胡氏傳夫滅人之國其罪大矣然胡子豹乘楚之約盡俘其邑之近胡者所謂國必自滅而後人滅之非滅之者獨有罪也國君造命不可委命者旣以爲有命而又貪生忍辱不死於社稷則是不知命矣書以歸罪豹之不能死位而與歸也故楚子書爵而胡子豹名】夏五月辛亥郊【公羊傳曷爲以夏五月郊三卜之運也何氏注運轉也已卜春三正不吉復轉卜夏三月周五月得二吉故五月郊】壬申公薨於髙寢【髙寢宮名谷梁傳髙寢非正也襄陵許氏曰春秋所大正始與終禮卒以正終也內卒凡十四公得正而薨者惟莊宣成是以君子務力於禮而順命之變又何求焉】鄭罕達帥師伐宋【罕公羊作軒傳鄭罕達敗宋師於老丘杜氏注老丘宋地宋公子地奔鄭鄭人爲之伐宋欲取地以處之事見哀十二年襄陵許氏曰宋大國也資王霸之遺業至於景公而鄭能困之則桓魋之爲也無競維人豈不信哉】齊侯衛侯次於渠蒢【公羊作籧篨傳謀救宋也襄陵許氏曰齊衛新與鄭宋同盟畔晉故爲宋出請爲鄭次止其不言救爲其不誠於救也】邾子來奔喪【谷梁傳喪急故以奔言之公羊傳其言來奔喪何奔喪非禮也常山劉氏曰當周之衰天子崩葬諸侯皆無奔喪防葬之事而邾滕】

【反行於彊大之國非禮明矣】秋七月壬申姒氏卒【姒谷梁作弋下同公羊傳姒氏者何哀公之母也何以不稱夫人哀未君也陸氏曰自成風之後妾母皆僭用夫人禮故亦書薨者其非禮也哀公母定姒卒時子未逾年𨿽行喪禮不可加於母故書卒子旣未成君故不稱夫人也】八月庚辰朔日有食之九月滕子來防葬【杜氏注諸侯防葬非禮也呂氏曰邾子來奔喪畏魯甚也滕差逺而大於邾故但來防葬此專以利害彊弱爲國者也】丁巳葬我君定公雨不克葬戊午日下昃乃克葬【昃谷梁作稷乃古昃字谷梁傳葬旣有日不爲雨止禮也雨不克葬喪不以制也戊午日下稷乃克葬乃急辭也不足乎日之辭也】辛巳葬定姒【公羊傳定姒何以書葬未逾年之君也有子則廟廟則書葬胡氏傳曽子問並有喪則如之何子曰葬先輕而後重其奠也其虞也先重而後輕】冬城漆【杜氏注邾庶其邑余氏曰前年冬城莒父此年秋葬定公又葬定姒冬城漆其勞民也甚矣愚案城漆謀伐邾也定公之喪邾子來奔事魯謹矣哀公初立不務善鄰而以土地之故勞民力啟鄰怨二年取其田七年俘其君卒使吳人乘閒以伐其國齊人問罪而取讙闡利未得而害隨之謀國如此其不終也宜哉】

春秋集注卷十

欽定四庫全書

春秋集注卷十一

宋張洽撰

哀公【名蔣定公之子蓋夫人定姒所生諡法恭仁短折曰哀】

元年春王正月公卽位楚子陳侯隨侯許男圍蔡【杜氏注隨世服於楚不通中國吳之入楚昭王奔隨隨人免之卒復楚國楚人徳之使列於諸侯故得見經定六年鄭滅許此復見者蓋楚封之傳楚子圍蔡報柏舉也裏而栽廣丈髙倍夫屯晝夜九日如子西之素蔡人男女以辧使疆於江汝之間而還蔡於是乎請遷於吳胡氏傳夫男女以辧則是降也疆於江汝則遷其國也而獨書圍蔡何也蔡嘗以吳師入郢昭王奔隨壞宗廟徙陳器撻平王之墓矣至是楚國復寧帥師圍蔡降其眾遷其國而春秋略之者見蔡宜得報而楚子復讎之事可恕也聖人以直報怨故議讐之輕重有至於不與共戴天者今楚人禍及宗廟辱建父母若包羞忍恥而不能一灑之則不可以有立而天理滅矣故特書圍蔡而稱爵恕楚之罪辭也襄陵許氏曰蔡侯怨楚不思本務修徳以俟時而輕謀兵革以得志於大國是益禍也故蔡昭之志愧於勾踐矣】鼷防食郊牛攺卜牛夏四月辛巳郊【谷梁郊牛下有角字谷梁傳鼷鼠食郊牛角攺卜牛志不敬也郊牛日展斛角而知傷展道盡矣郊自正月至於三月郊之時也夏四月郊不時也五月郊不時也夏之始可以承春以秋之末承春之始蓋不可矣不志三月卜郊何也我以十二月下辛卜正月上辛如不從則以正月下辛卜二月上辛如不從則以二月下辛卜三月上辛如不從則不郊矣胡氏傳鼷鼠食郊牛攺卜牛不敬也夏四月郊書不時也孔子曰魯之郊禘非禮也周公其衰矣成王欲尊魯而賜以人臣不得用之禮樂豈所以康周公也哉天子祭天地諸侯祭社稷大夫祭五祀庶人祭其祖此定理也今魯得郊以爲常事春秋欲削而不書則無以見其失禮盡書之乎則有不勝書者故聖人因其失禮之中又有失焉者則書於策所謂由性命而發言也聖人奚容心哉因事而書以志其失爲後世戒其垂訓之義大矣】秋齊侯衛侯伐晉【傳齊侯衛侯會於幹侯救範氏也師及齊師衛孔圍鮮虞人伐晉取棘蒲襄陵許氏曰霸主奉王以正天下而諸侯至於合從以伐之春秋特書以著中國之無霸也王道旣盡霸統復亡春秋之變至是而窮矣】冬仲孫何忌帥師伐邾二年春王二月季孫斯叔孫州仇仲孫何忌帥師伐邾取漷東田及沂西田【傳二年春伐邾將伐絞邾人愛其土故賂以漷沂之田而受盟襄陵許氏曰中國無霸諸侯並爭陵歷不忌矯奪無厭蓋自伐晉以後無復寧歲矣師氏曰前此嘗伐邾取其田自漷水矣今又取其漷東之田猶以爲未足故又取沂西之田則其貪欲無厭必至於盡取而後已可知也以區區之邾國而魯兩納其叛人邑三取其田時無王霸彊陵弱之亂至於如此】癸巳叔孫州仇仲孫何忌及邾子盟於句繹【杜氏注句繹邾地劉氏傳曷爲三人伐而二人盟季孫臨之叔仲成之季孫之汰也蓋自謂猶君矣胡氏傳曷爲列書三卿哀公得國不張公室三卿並將魯眾悉行伐國取地以盟其君而已不與焉適越之辱兆矣定公之薨邾子來奔喪事魯恭矣而不免於見伐徒自辱焉不知以禮爲國之故也邾在邦域之中不加矜卹而諸卿相繼伐之旣取其田而又彊與之盟不知以義睦鄰之故也故詳書以著其罪】夏四月丙子衛侯元卒滕子來朝晉趙鞅帥師納衛世子蒯聵於戚【傳初衛侯遊於郊子南僕公曰余無子將立女不對他日又謂之對曰郢不足以辱社稷君其攺圖君夫人在堂三揖在下君命祗辱夏衛靈公卒夫人曰命公子郢爲太子君命也對曰郢異於他子且君沒於吾手若有之郢必聞之且亡人之子輒在乃立輒六月乙酉晉趙鞅納衛太子於戚公羊傳戚者何衛之邑也曷爲不言入於衛父有子子不得有父也愚案蒯聵必無欲弒其母之事二劉氏嘗辧之於定十四年出奔宋之傳矣靈公惑於南子左氏承誣言載之傳以爲實觀春秋再以世子書之則知蒯聵爲無罪而被此名以出故春秋正其名而謂之世子所謂與之繼世者也輒據其位而與父爭立若以衛戚書則是蒯聵不得有其國故書戚而不系之衛公羊所謂子不得有父者是也】秋八月甲戌晉趙鞅帥師及鄭罕達帥師戰於鐵鄭師敗績【鐵公羊作栗杜氏注衛地在戚城南傳齊人輸範氏粟鄭子姚子般送之士吉射逆之趙鞅禦之遇於戚甲戌將戰郵無卹禦簡子衛太子爲右登鐵上鄭人擊簡子中肩斃於車中獲蠭旗太子救之以戈鄭師北獲溫大夫趙羅太子復伐之鄭師大敗獲齊粟千車劉氏傳戰而言及之者主之者也猶曰趙鞅爲志乎此戰也云爾】冬十月葬衛靈公【七月而葬】十有一月蔡遷於州來蔡殺其大夫公子駟【傳吳泄庸如蔡納聘而稍納師師畢入眾知之蔡侯告大夫殺公子駟以說哭而遷墓冬蔡遷於州來杜氏注元年蔡請遷於吳今殺駟以說吳言不時遷駟之爲胡氏傳實吳人之所遷也而經以自遷爲文何也楚旣降蔡使疆於江汝蔡人聽命而還師矣復倍楚請遷於吳而又自悔也其謀之不臧甚矣夫遷國大事也盤庚五遷利害甚明眾猶胥怨不適有居至於丁寧反覆播告之修而後定也今蔡介於吳楚二大國之間倍楚誑吳及其事急又委罪於執政其誰之咎也故經以自遷爲文而殺公子駟則書大夫而稱國言君與用事大臣擅殺之也放公孫獵則書大夫而稱人言國亂無政眾人擅放之也駟與獵其以請遷於吳爲非者乎而委之罪以說誰敢復有盡忠而與謀其國者哉襄陵許氏曰蔡悔請遷知吳師入而委罪焉稱國以殺殺無罪也聖人殺一不辜𨿽得天下不爲而況於國乎使蔡昭必殺公子駟而後可免則寧亡國而已矣大正不渝此國鎭也故蔡自殺公子駟上下危疑遂以禍敗】三年春齊國夏衛石曼姑帥師圍戚【傳齊衛圍戚求援於中山論語冉有曰夫子爲衛君乎子貢曰諾吾將問之入曰伯夷叔齊何人也曰古之賢人也曰怨乎曰求仁而得仁又何怨出曰夫子不爲也孫氏曰齊國夏序衛石曼姑上者齊國夏主乎圍戚也國夏助輒圍父逆亂人理莫甚乎此故曰齊國夏衛石曼姑帥師圍戚以誅其惡襄陵許氏曰觀乎蒯聵之亂則齊景之不霸可知矣晉以君臣稱兵而齊爲臣伐君衛以父子爭國而齊助子圍父以是令於諸侯君子是以知齊之將亂也】夏四月甲午地震五月辛卯桓宮僖宮災【傳夏五月辛卯司鐸火火逾公宮桓僖災孔子在陳聞火曰其桓僖乎髙郵孫氏曰桓公者哀公之十世祖也僖公者哀公之七世祖也諸侯五廟而十世之廟猶存蓋非禮矣劉氏曰桓僖久矣其宮何以存不毀也曷爲不毀三家者出於桓立於僖以是爲悅者也】季孫斯叔孫州仇帥師城啟陽【啟公羊作開陸徳明云避漢景諱也杜氏注魯黨範氏故懼晉比年四城啟陽今瑯邪開陽縣襄陵許氏曰所城近敵故帥師焉地震廟災變異弗圖而取田城邑兵役相繼可謂不畏天命矣中失而外鍵本亡而末務此魯之季世也】宋樂髠帥師伐曹【襄陵許氏曰宋始闚曹曹不量力而姦彊國不修徳而圖大功則適足以取亡而已矣】秋七月丙子季孫斯卒蔡人放其大夫公孫獵於吳【杜氏注公子駟之黨胡氏傳見上殺公子駟傳】冬十月癸卯秦伯卒叔孫州仇仲孫何忌帥師圍邾【襄陵許氏曰句繹之盟逾年而渝之師圍其國𨿽云邾政不修有以致冦魯之棄信亦已甚矣】

四年春王二月庚戌盜殺蔡侯申蔡公孫辰出奔吳【二月公羊作三月殺公羊谷梁作弒傳蔡昭侯將如吳諸大夫恐其又遷也公孫翩逐而射之入於家人而卒以兩矢門之眾莫敢進文之鍇後至曰如墻而進多而殺二人鍇執弓而先翩射之中肘鍇遂殺之故逐公孫辰而殺公孫姓公孫盱谷梁傳稱盜以弒君不以上下道道也胡氏傳案左氏翩非微者其以盜稱何也蔡侯倍楚誑吳又委罪於執政其謀國如是則信義俱亡禮文並棄無以守身而自衛夫人得而害之矣故變文書盜以警有國之君也翩弒君而略其名氏姓與霍皆翩之黨稱國以殺而不去其官者二公孫蓋嘗謀國不使其君至於是而弗見庸者也故書法如此孫氏曰盜者微賤之稱不言弒者賤盜也其曰盜殺蔡侯申責蔡臣子不能距難愚謂凡弒君稱弒積漸之名也蓋國君之尊其勢位之崇髙非臣下所得輕危之也故其謀必非一朝一夕之故而得行焉今蔡昭不君上得罪於大國下無道於其民忠謀不用無罪見殺人心已離故公孫翩之事成於一旦春秋以盜殺書之所以見其幾於獨夫也余祭稱弒上下之名猶存也蔡申稱殺君道亡矣】葬秦惠公宋人執小邾子【襄陵許氏曰天下無霸故宋人得以執小邾子伐鄭入曹而無所忌】夏蔡殺其大夫公孫姓公孫霍【霍卽盱也傳及胡氏注並見上】晉人執戎蠻子赤歸於楚【蠻公羊作曼傳楚人旣克夷虎乃謀北方左司馬眅申公壽餘葉公諸梁致蔡於負函致方城之外於繒關曰吳將溯江入郢將奔命焉爲一昔之期襲梁及霍單浮余圍蠻氏蠻氏潰蠻子赤奔晉陰地司馬起丰析與狄戎以臨上雒左師軍於菟和右師軍於倉野使謂陰地之命大夫士蔑曰晉楚有盟好惡同之若將不廢寡君之願也不然將通於少習以聽命士蔑請諸趙孟趙孟曰晉國未寧安能惡於楚必速與之士蔑乃致九州之戎將裂田以與蠻子而城之且將爲之卜蠻子聽卜遂執之與其五大夫以畀楚師於三戶司馬致邑立宗焉以誘其遺民而盡俘以歸孫氏曰蠻夷猾夏久矣晉人執戎蠻子不歸於京師而歸於楚其惡可知也胡氏傳其曰晉人云者罪之也蠻子赤何以名夷狄也無罪見執亦書名外之也文公執曹伯則曰畀宋人今此曷雲歸於楚歸於楚者猶曰京師楚也晉主夏盟爲日久矣不競至此春秋所惡】城西郛【杜氏注備晉也】六月辛丑亳社災【亳公羊作蒲範氏注亳卽殷也殷都於亳武王克殷班其社於諸侯以爲亡國之戒公羊傳亡國之社也社者封也其言災何亡國之社蓋掩之掩其上而柴其下程子曰書曰湯旣勝夏欲遷其社不可作夏社國旣亡則社自當遷湯存之以爲後戒故但屋之則與遷之無以異旣爲亡國之社則自王都至國都皆有之使爲戒也記曰喪國之社屋之不受天陽也又曰亳社北牖使陰明也故春秋書亳社災然則魯有亳社災屋之故有災此制計之必始於湯也】秋八月甲寅滕子結卒冬十有二月葬蔡昭公葬滕頃公

五年春城毗【公羊作比陸氏釋文云本又作芘杜氏注備晉也】夏齊侯伐宋晉趙鞅帥師伐衛【傳趙鞅伐衛範氏之故也遂圍中牟】秋九月癸酉齊侯杵臼卒【杵公羊作處傳齊燕姬生子不成而死諸子鬻姒之子荼嬖諸大夫恐其爲太子也言於公曰君之齒長矣未有太子若之何公曰二三子間於憂虞則有疢亦姑謀樂何憂於無君公疾使國惠子髙昭子立荼寘羣公子於萊秋齊景公卒冬十月公子嘉公子駒公子黔奔衛公子鉏公子陽生來奔】冬叔還如齊閏月葬齊景公【愚案景公自襄之二十六年卽位至今五十八年矣前有晏嬰後有孔子晏嬰告之以陳氏將竊其國孔子告以君君臣臣父父子子公亦知說而從之矣而卒不能用及大臣以未有太子告之反使之姑謀樂而勿憂無君卒致身死肉未寒子死國亂曽未十年陳恆弒簡公而移其社稷眞範祖禹所謂治愈久而政愈獘年彌進而徳彌退者景公之卒葬書於春秋豈不爲享國日久而曽無逺慮者之戒與】

六年春城邾瑕【瑕公羊作葭杜氏注任城亢父縣北有邾婁城今濟州任城縣地也襄陵許氏曰定哀十六年間凡八城邑魯旣不得事晉諸侯方爭是以髙城深池務守其國以捍禍亂隠虞至矣𨿽然使魯能修其政如治城者則天下歸之豈特勤勤自守而已是以譏之三年以來歲書城邑以著魯無徳政勞民薦數如此後𨿽城邑不復志矣】晉趙鞅帥師伐鮮虞【傳晉伐鮮虞治範氏之亂也蓋四年鮮虞人納荀寅於栢人云】吳伐陳【傳吳之入楚也使召陳懷公懷公朝國人而問焉逢滑曰臣聞國之興也視民如傷吳日敝於兵暴骨如莽而未見徳焉禍之適吳其何日之有陳侯從之及夫差克越乃復侵陳修先君之怨也今吳伐陳復修舊怨也楚子曰吾先君與陳有盟不可以不救乃救陳師於城父愚謂夫差修怨黷兵以取滅亡故春秋狄之】夏齊國夏及髙張來奔【傳齊陳乞僞事髙國者又謂諸大夫曰二子恃得君而欲謀二三子盍及其未作也先諸大夫從之夏六月戊辰陳乞鮑牧及諸大夫以甲入於公宮昭子聞之與惠子乘如公戰於莊敗國人追之國夏奔莒遂及髙張晏圉施來奔愚謂髙國爲國世臣從君於昏受其顧命力不足以衛上委君而出奔故名以罪其不忠也】叔還防吳於柤【柤見襄十年注襄陵許氏曰叔還以吳在柤故往會之始結吳好也吳人驕蹇可以盛彊服難以衰弱禦以魯政之不修務與吳親以資其力君子志柤之防於此知魯之將有吳患矣】秋七月庚寅楚子軫卒【傳楚子在城父將救陳卜戰不吉卜退不吉王曰然則死也再敗楚師不如死棄盟逃讎亦不如死命公子申爲王不可則命公子結亦不可則命公子啟五辭而後許將戰王有疾庚寅昭王攻大防卒於城父子閭退曰君王捨其子而讓羣臣敢忘君乎與子西子期謀潛師閉塗逆越女之子章立之而後還是歲也有云如眾赤鳥夾日以飛三日楚子使問諸周太史周太史曰其當王身乎若禜之可移於令尹司馬王曰除腹心之疾而寘諸股肱何益不谷不有大過天其夭諸有罪受罰又焉移之遂弗禜初昭王有疾卜曰河爲祟王弗祭大夫請祭諸郊王曰三代命祀祭不越望江漢睢漳楚之望也禍福之至不是過也不谷𨿽不徳河非所獲罪也遂弗祭孔子曰楚昭王知大道矣其不失國也宜哉】齊陽生入於齊【傳齊陳僖子使召公子陽生逮夜至於齊僖子使子士之母養之與饋者皆入冬十月丁夘立之將盟鮑子醉而往其臣差車鮑防曰此誰之命也陳子曰受命於鮑子遂誣鮑子曰子之命也鮑子曰汝忘君之爲孺子牛而折其齒乎而背之也悼公稽首曰吾子奉義而行者也若我可不必亡一大大若我不可不必亡一公子義則進否則退敢不惟子是從廢興無以亂則所願也鮑子曰誰非君之子乃受盟使胡姬以安孺子如賴去鬻姒殺王甲拘江說囚王豹於句竇之丘程氏傳稱齊陽生見景公廢長立少以啟亂也或問春秋譏景公之廢長立幼而不稱公子陽生何也愚謂人君立子而不以正者皆徒設此心兩棄之也故凡當然而其君父處之不以其道者君子不欲立其位而伯夷叔齊寧他人有之而不敢當春秋豈敢遂予之以公子而正名之哉】齊陳乞弒其君荼【荼公羊作捨傳公使朱毛告於陳子曰微子則不及此然君異於器不可以二器二不匱君二多難敢布諸大夫僖子不對而泣曰君舉不信羣臣乎以齊國之困困又有憂少君不可以訪是以求長君庶亦能容羣臣乎不然夫孺子何罪毛復命公悔之毛曰君大訪於陳子而圖其小可也使毛遷孺子於駘不至殺諸野幕之下葬諸殳冒淳杜氏注弒荼者朱毛與陽生也而書陳乞所以明乞立陽生而荼見弒則禍由乞始也楚比劫立陳乞流涕子家憚老皆疑於免罪故春秋明而書之以爲弒主髙郵孫氏曰陽生入齊而陳乞弒君則是陽生與聞乎故也不以陽生首惡者陽生之入陳乞召之荼之弒】

【陳乞爲之加陽生以弒君之罪則陳乞廢立之迹不明書陽生之入而陳乞弒君則陳乞之惡著而陽生與有罪焉】冬仲孫何忌帥師伐邾宋向巢帥師伐曹

七年春宋皇瑗帥師侵鄭【傳宋師侵鄭鄭叛晉故也愚案老丘之役宋鄭始因隙地以起兵爭卒致各取其師以逞其殺人之志所以詳其交爭之實也】晉魏曼多帥師侵衛【傳晉師侵衛衛不服也】夏公防吳於鄫【鄫卽舊鄫國杜氏注今瑯邪鄫縣傳公防吳於鄫吳來徵百牢子服景伯對曰先王未之有也吳人曰宋百牢我魯不可以後宋且魯牢晉大夫過十吳王百牢不亦可乎景伯曰晉範鞅貪而棄禮以大國懼敝邑故敝邑十一牢之君若以禮命於諸侯則有數矣周之王也制禮上物不過十二以爲天之大數也今棄周禮而曰必百牢亦惟執事吳人弗聽乃與之反自鄫以吳爲無能爲也今案比年書會吳所以著哀公之失謀於始而遺患於後日也】秋公伐邾八月己酉入邾以邾子益來【傳季康子欲伐邾乃饗大夫以謀之子服景伯曰小所以事大信也大所以保小仁也背大國不信伐小國不仁孟孫曰二三子以爲何如惡賢而逆之對曰禹合諸侯於塗山執玉帛者萬國今其存者無數十焉惟大不字小小不事大也知必危何故不言魯徳如邾而以眾加之可乎不樂而出秋伐邾及範門猶聞鐘聲大夫諫弗聽茅成子請告於吳不許曰魯擊柝聞於邾吳二千里不三月不至何及於我成子以茅叛師遂入邾處其公宮眾師晝掠邾眾保於繹師宵掠以邾子益來獻於亳社因諸負瑕邾茅夷鴻以束帛乘韋自請救於吳曰魯弱晉而逺吳以陵我小國若夏盟於鄫衍秋而背之四方諸侯其何以事君且魯賦八百乘君之貳也邾賦六百乘君之私也以私奉貳惟君圖之吳子從之蘇氏曰魯入邾以邾子益來而不書滅何也邾大夫茅夷鴻保於茅請救於吳明年吳爲之伐魯魯復邾子故不言滅也在外曰以歸在內曰以來內外之別也劉氏曰邾子益何以名賤之也賤之柰何虜服也胡氏曰恃彊陵弱無故伐人而入其國處其宮晝夜掠以其君來獻於亳社囚於負瑕此天下之大惡也曷爲不諱以其不念舊惡能去之而不積歸邾子益於邾則有攺過遷善之美而前惡不足以累之故於此書而不諱見聖人道隆徳盛而待人之且厚也】宋人圍曹冬鄭駟帥師救曹【傳宋人圍曹鄭桓子思曰宋人有曹鄭之患也不可以不救冬鄭師救曹侵宋】

八年春王正月宋公入曹以曹伯陽歸【傳曹伯陽卽位好田弋曹鄙人公孫彊好弋獲白鴈獻之且言田弋之說說之因訪政事大說之有寵使爲司城以聽政彊言霸說於曹伯曹伯從之乃背晉而姦宋宋人伐之晉人不救築五邑於其郊曰黍丘揖丘大城鐘邘宋公伐曹將還褚師子肥殿曹人詬之不行師待之公聞之怒命反之遂滅曹執曹伯及司城彊以歸殺之蘇氏曰此滅曹也其不書滅言自滅也猶虞之滅言晉人執虞公而不言滅也】吳伐我【傳吳爲邾故三月伐我武城克之吳師克東陽而進捨於五梧明日捨於蠶室公賓庚公甲叔子與戰於夷獲叔子與析朱鉏獻於王王曰此同車必使能國未可望也明日捨於庚宗遂次於泗上吳人行成將盟景伯曰楚人圍宋易子而食析骸而爨猶無城下之盟我未及虧而有城下之盟是棄國也吳輕而逺不能久將歸矣請少待之弗從景伯負載造於萊門乃請釋子服何於吳吳人許之以王子姑曹當之而後止吳人盟而還蘇氏曰不言四鄙而直言伐我兵加於國都也於是爲城下之盟而還不書諱之也胡氏傳春秋不言四鄙及與吳盟欲見其實而深諱之以爲後世謀國之士不能以禮義自彊偸生旦夕至於侵削陵遲而不知恥者之戒也】夏齊人取讙及闡【闡杜氏注在東平剛縣北地譜今宛丘龔蛇縣也程氏傳內失邑不書君辱當諱也不能保其土地人民是不君也已與之彼以非義而受則書取此與濟西田是也魯入邾而以其君來致齊怒吳伐故賂齊以說之襄陵許氏曰外取邑不書以卽歸我故書之也】歸邾子益於邾【傳齊侯使如吳請師將以伐我乃歸邾子邾子又無道吳子使太宰子余討之囚諸樓臺栫之以棘使諸大夫奉太子革以爲政謹案凡取邑之類少有復歸之者今魯不遂其惡而歸之故以順辭言之也】秋七月冬十有二月癸亥杞伯過卒齊人歸讙及闡【傳及齊平九月臧賔如如齊涖盟齊閭丘明來涖盟且逆季姬以歸冬十二月齊人歸讙及闡程氏傳不云我田旣歸邾子亦歸其田非以爲惠也】

九年春王二月葬杞僖公宋皇瑗帥師取鄭師於雍丘【雍丘杜氏注縣屬陳畱今屬開封傳鄭武子賸之嬖許瑕求邑無以與之請外取許之故圍宋雍丘宋皇瑗圍鄭師每日遷捨壘合鄭師哭子姚救之大敗二月甲戌宋取鄭師於雍丘使有能者無死以郟張與鄭羅歸襄陵許氏曰春秋之季日尋干戈詐力相傾奇變滋起於是始志取人之師甚其譎惡其盡也鄭以不義深入敵境而圍其邑此固喪師之道也】夏楚人伐陳【傳鄭卽吳故也】秋宋公伐鄭【杜氏注報雍丘】冬十月

十年春王二月邾子益來奔【傳邾隠公來奔齊甥也故遂奔齊】公防吳伐齊三月戊戌齊侯陽生卒【傳九年春齊侯使公孟綽辭師於吳吳子曰昔歲寡人聞命今又革之不知所從將進受命於君冬吳子使來儆師伐齊十年公防吳子邾子郯子伐齊南鄙師於鄎齊人弒悼公赴於師吳子三日哭於軍門之外徐承帥舟師將自海入齊齊人敗之吳師乃還胡氏傳春秋不著齊人弒君之罪而以卒書者亦猶鄭伯髠頑弒而書卒也魯人入邾以其君來罪也齊侯爲是取讙及閘如吳請師討之也魯人悔懼歸益於邾是知其罪而能攺也齊侯爲是歸讙及闡辭師於吳是變之正也夫變之正者禮義之所在中國之君也吳人欲遂前言而背違正理狄道也齊之臣子不能將順上及其君此天下之大變常理之所無者也故沒其見弒之禍而以卒書從鄭伯髠頑之例望人之所以討亂賊而存天理之意微矣襄陵許氏曰人事之變有幸不幸而春秋之義裁成天地見正命焉】夏宋人伐鄭【襄陵許氏曰春取其師秋又伐之明年夏又伐之惡其修怨不已也】晉趙鞅帥師侵齊【傳趙鞅帥師伐齊取犂及轅毀髙唐之郭侵及賴而還襄陵許氏曰助吳亂華伐齊之喪其文以見其罪】五月公至自伐齊【師氏曰公防吳師以伐彊齊吳人之心不可信而彊齊之禍不可測其危可知矣】葬齊悼公衛公孟彄自齊歸於衛薛伯夷卒【夷公羊作寅】秋葬薛惠公冬楚公子結帥師伐陳吳救陳【傳冬楚子期伐陳吳延州來季子救陳謂子期曰二君不務徳而力爭諸侯民何罪焉我請退以爲子名務徳而安民乃還胡氏傳春秋惡首亂善解紛自誅亂臣討賊子之外凡書救者未有不善之也救在王室則罪諸侯子突救衛是也救在逺國則罪四鄰晉陽處父救江是也救在外裔則罪中國楚公子貞救鄭狄救齊吳救陳是也吳𨿽蠻荒之國來防於戚則進而書人矣使季札聘則又進而書子矣救而果善曷爲獨以號舉而不進之也其以號舉而不進之者深著楚罪而中傷國之衰也陳者有虞之後嘗爲楚滅而僅存爾今無又故興師肆行侵伐而列國諸侯縱其暴橫不修方伯連帥之職而吳能救之獨以號舉深著楚罪而傷中國之衰也子欲居九夷乘桴浮海其意亦猶是也觀春秋書吳救陳之事而聖人之意傷矣或問春秋幸吳之救而不以人及師書之何也愚謂宣昭二公之時楚主中國者也楚猶近於中國也故春秋於楚書師書人不以號稱定哀之時吳主中國也吳遠於中國者也故𨿽有小善而猶以號舉嗚呼玆足以觀世變而知春秋之嚴矣】十有一年春齊國書帥師伐我【傳齊爲鄎故國書髙無防帥師伐我及淸季孫謂其宰冉求曰齊師在淸必魯故也若之何求曰一子守二子從公禦諸竟季孫曰不能求曰居封疆之間季孫告二子二子不可求曰若不可則君無出一子帥師背城而戰不屬者非魯人也魯之羣室眾於齊之兵車一室敵車優矣子何患焉二子之不欲戰也宜政在季氏當子之身齊人伐魯而不能戰子之恥也大不列於諸侯矣季孫使從於朝俟於黨氏之溝武叔呼而問戰焉對曰君子有逺慮小人何知懿子彊問之對曰小人慮材而言量力而共者也武叔曰是謂我不成丈夫也退而搜乘孟孺子泄帥右師顏羽禦邴泄爲右冉求帥左師管周父禦樊遲爲右季孫曰須也弱有子曰就用命焉季氏之甲七千冉有以武城人三百爲己徒卒老幼守宮次於雩門之外五日右師從之公叔務人見保者而泣曰事充政重上不能謀士不能死何以治民吾旣言之矣敢不勉乎師及齊師戰於郊齊師自稷曲師不逾溝樊遲曰非不能也不信子也請三刻而逾之如之眾從之師入齊軍右師奔齊人從之陳瓘陳莊涉泗孟之側後入以爲殿抽矢策其馬曰馬不進也林不狃之伍曰走乎不狃曰誰不如曰然則止乎不狃曰惡賢徐步而死師獲甲首八十齊人不能師宵諜曰齊人遁冉有請從之三季孫弗許公爲與其嬖僮汪錡乘皆死皆殯孔子曰能執干戈以衛社稷可無殤也冉有用矛於齊師故能入其軍孔子曰義也劉氏傳不言鄙者受之也此其爲受之柰何蓋伐喪也胡氏傳諸侯來伐無有不書四鄙者今齊師及淸涉泗非有城下之盟可諱之辱亦書伐我何也傅說復於髙宗曰惟甲冑起戎惟干戈省厥躬夫省厥躬者自反之謂也自反而縮則爲壯自反而不縮則爲老師之老壯在曲直曲直自我而不系乎人者也邾子齊之甥魯嘗入邾以其君來齊人爲是取讙及闡請師於吳曲在我矣及歸邾益而齊人歸讙及闡又辭吳師直在齊矣魯人何名防吳伐之也故春秋之記斯師特曰伐我者欲省致師之由而躬自厚也垂訓之義大矣】夏陳袁頗出奔鄭【袁左氏谷梁作轅傳初轅頗爲司徒賦封田以嫁公女有餘以爲己大器國人逐之故出襄陵許氏曰春秋書袁頗之奔所以爲人臣附上以刻下托公以營私者之戒也】五月公防吳伐齊甲戌齊國書帥師及吳戰於艾陵齊師敗績獲齊國書【傳爲郊戰故公會吳子伐齊五月克博壬申至於嬴中軍從王胥門巢將上軍王子姑曹將下軍展如將右軍齊國書將中軍髙無防將上軍宗樓將下軍甲戌戰於艾陵展如敗髙子國子敗胥門巢王卒助之大敗齊師獲國書公孫夏閭丘明陳書東郭書革車八百乘甲首三千以獻於公劉氏意林曰夫以吳之無道犯間上國涉數千里之地以伐人之邦固求棄疾於人與之俱靡焉耳國書之用齊也內不能安其君外不能交鄰國而輕與之戰其不愛百姓也不亦甚乎呂氏曰公會吳伐齊而戰不言公齊國書帥師而來主與吳戰不爲魯也】秋七月辛酉滕子虞母卒冬十有一月葬滕隠公衛世叔齊出奔宋【傳衛太叔疾出奔宋初疾娶於宋子朝其娣嬖子朝出孔文子使疾出其妻而妻之疾使侍人誘其初妻之娣寘於犂而爲之一宮如二妻文子怒欲攻之仲尼止之遂奪其妻或淫於外州外州人奪之軒以獻恥是二者故出】十有二年春用田賦【傳季孫欲以田賦使冉有訪諸仲尼仲尼曰丘不識也三發卒曰子爲國老待子而行若之何子之不言也仲尼不對而私於冉有曰君子之行也度於禮施取其厚事舉其中斂從其薄如是則以丘亦足矣若不度於禮而貪冒無厭則𨿽以田賦將又不足且子季孫若欲行而法則周公之典在若欲苟而行又何訪焉十二年春王正月用田賦何氏注田謂一井之田賦者斂取其財物也言用田賦者若今漢家斂民錢以田爲率矣不言井者城郭里巷亦有井嫌悉賦之禮稅民公田不過什一軍賦十井不過一乘哀公外慕彊吳空盡國儲故復用田賦過什一襄陵許氏曰先王之法九夫爲井四井爲邑井邑未有賦也四邑爲丘丘十六井乃有牛馬之賦今以丘賦爲不足也於是更用田賦籍井而取之不待及丘此非禮也古者蓋田有稅丘有賦稅以足食賦以足兵胡氏傳哀公問於有若曰年饑用不足如之何有若對曰盍徹乎曰二吾猶不足如之何其徹也曰百姓足君孰與不足百姓不足君孰與足古者公田什一助而不稅魯自宣公初稅畝後世遂以爲常而不復矣至是二猶不足故又以田賦也夫先王制土籍田以力而砥其逺邇賦裏以入而量其有無今用田賦軍旅之徵非矣田以出粟爲主而足食賦以出軍爲主而足兵周制宅不毛者有裏布無職事者徵夫家漆林之稅二十而五則弛力薄徵當以農民爲急而增賦竭作不使末業者獨幸而免也今二猶不足而用田賦是重困農民而削其本何以爲國書曰用田賦用者不宜用者也近世議弛商賈之徵達於時政者欲先省國用首寛農民後及商賈知春秋譏田賦之意矣愚案田賦之實不書其詳於傳獨孔子言以丘足矣可見加賦於古合何氏許氏之說觀之可以得春秋之防矣】夏五月甲辰孟子卒【傳夏五月昭夫人孟子卒昭公娶於吳故不書姓公羊傳孟子者何昭公之夫人也其稱孟子何諱取同姓蓋吳女也何氏注禮不娶同姓買妾不知其姓則卜之爲同姓共祖亂人倫與禽獸無別昭公旣娶吳諱而謂之吳孟子春秋不系吳者禮婦人系姓不系國𨿽不諱猶不系國也不稱夫人不言薨不書葬者深諱之胡氏傳昭公不謹於禮欲結好彊吳以去三家之權忍娶同姓以混男女之別不命於天子以弱其配不見於廟不書於冊以廢其常典禮之大本喪矣其失國也宜故陳司敗問昭公知禮乎子曰知禮孔子退揖巫馬期而進之曰吾聞君子不黨君子亦黨乎君娶於吳爲同姓謂之吳孟子君而知禮孰不知禮巫馬期以告子曰丘也幸苟有過人必知之書孟子卒𨿽曰爲君隠而實亦不可揜矣呂氏曰魯之君豈苟爲無禮而亂男女之別哉迫於彊吳之威而欲自固其國也欲自固其國而不知以禮自防以義爲上徇目前之急忘長久之慮遂至流於無義無別而不辭也】公防吳於橐臯【橐音章夜反一音托橐臯吳地杜氏注在淮南逡遒縣東南地譜云逡遒故城在今廬州愼縣東南傳公防吳於橐臯吳子使太宰嚭請尋盟公不欲使子貢對曰盟所以周信也故心以制之玉帛以奉之言以結之明神以要之寡君以爲苟有盟焉弗可攺也已若猶可攺日盟何益今吾子曰必尋盟若可尋也亦可寒也乃不尋盟】秋公防衛侯宋皇瑗於鄖【鄖公羊作運杜氏注鄖發陽也廣陵海陵縣東南有發繇亭地譜吳地海陵今泰州城下傳吳徵防於衛秋衛侯防吳於鄖公及衛侯宋皇瑗盟而卒辭吳盟吳人藩衛侯之舍子貢見太宰嚭語及衛故太宰嚭曰寡君願事衛君衛君之來也緩寡君懼故將止之子貢曰衛君之來必謀於其眾其眾或欲或否是以緩來其欲來者子之黨也其不欲來者子之讎也若執衞君是墮黨而崇讐也夫墮子者得其志矣且合諸侯而執衛君誰敢不懼墮黨崇讐而懼諸侯或者難以霸乎太宰嚭說乃捨衛侯】宋向巢帥師伐鄭【傳宋鄭之間有隙地焉曰彌作頃丘玉暢嵒戈錫子產與宋人爲成曰勿有是及宋平元之族自蕭奔鄭鄭人爲之城嵒戈錫九月宋向巢伐鄭取錫殺元公之孫遂圍嵒十二月鄭罕達救嵒丙申圍宋師】冬十有二月螽【公羊作傳冬十二月螽季孫問諸仲尼仲尼曰丘聞之火伏而後蟄者畢今火猶西流司曆過也杜氏注周十二月今十月是歲應置閏而失不置𨿽書十二月實今之九月司曆誤一月九月之初尙溫故得有螽】

十有三年春鄭罕達帥師取宋師於嵒【傳宋向魋救其師鄭子賸使徇曰得桓魋者有賞魋也逃歸遂取宋師於嵒獲成讙郜延以六邑爲虛泰山孫氏曰報雍丘之師也二國覆師以相償報其惡如此】夏許男成卒【成公羊作戍】公防晉侯及吳子於黃池【黃池晉地杜氏注陳畱封丘縣南有黃亭近濟水地譜東京開封縣有黃池傳公防單平公晉定公吳夫差於黃池六月丙子越子伐吳爲二隧疇無餘謳陽自南方先及郊吳太子友王子地王孫彌庸壽於姚自上觀之彌庸見姑蔑之旗曰吾父之旗也不可以見讐而弗殺也太子曰戰而不克將亡國請待之彌庸不可屬徒五千王子地助之乙酉戰彌庸獲疇無餘地獲謳陽越子至王子地守丙戌復戰大敗吳師獲太子友王孫彌庸壽於姚丁亥入吳吳人告敗於王王惡其聞也自剄七人於幕下秋七月辛丑盟吳晉爭先吳人曰於周室我爲長晉人曰於姬姓我爲伯趙鞅呼司馬寅曰日旰矣大事未成二臣之罪也建鼓整列二臣死之長幼必可知也對曰請姑視之反曰肉食者無墨今吳王有墨國勝乎太子死乎且夷徳輕不忍久請少待之乃先晉人外傳吳語曰夫差防晉公午於黃池越王勾踐襲吳入其郛焚其姑蘇吳晉爭長未成邊遽乃至以越亂告吳王懼乃合大夫而謀曰今無防而歸與防而先晉孰利王孫雄曰二者莫利必防而先之今夕必挑戰以廣民志請王厲士以奮其勢彼將不戰而先我吳王昏乃秣馬食士夜中命服兵擐甲陳士卒百人以爲徹行萬人以爲方陣王中陳而立左右軍亦如之爲帶甲三萬以勢攻昧明王乃秉桴親鼓三軍皆嘩扣以振旅晉師大駭不出乃令董褐請事吳王曰天子有命周室卑約貢獻莫入今非王室不平安是憂億晉負眾庶不式諸戎狄楚秦將不長弟以力徵一二兄弟之國孤欲守先君之班爵進則不敢退則不可孤之事君與不得事君皆在今日董褐還致命乃告趙鞅曰臣觀吳王之色類有大憂將毒不可與戰主其許之先然不可徒許也趙鞅許諾使褐復命曰君掩王東海以淫名聞於天子則何有於周室夫命圭有命固曰吳伯不曰吳王諸侯是以敢辭夫諸侯無二君而周無二王君若無卑天子以干其不祥而曰吳公孤敢不順君命長弟許諾吳王乃退就幕而防吳公先歃晉侯亞之公羊傳吳何以稱子吳主會也吳主防則曷爲先言晉侯不與夷狄之主中國也其言及吳子何防兩伯之辭也不與夷狄之主中國則曷爲以防兩伯之辭言之重吳也曷爲重吳吳在是則天下諸侯莫敢不至也襄陵許氏曰兩伯之盟左氏曰先晉國語曰先吳此二國史籍之異也顧自宋之盟則晉已爲楚所先陵遲至於黃池之時豈能復與吳爭國語信也晉人恥吳先之故諱焉耳谷梁傳黃池之防吳進乎哉遂子矣吳夷狄之國也祝發文身欲因魯之禮因晉之權而請冠端而襲其借於成周以尊天王吳進矣吳東方之大國也累累致小國以防諸侯以合乎中國吳能爲之則不臣乎吳進矣王尊稱也子卑稱也辭尊稱而居卑稱以合乎諸侯以尊天王吳王夫差曰好冠來孔子曰大矣哉夫差未能言冠而欲冠也廬陵李氏曰此條先晉之說當主公羊爵吳之說當主谷梁書及之說公羊胡氏皆得之其事實則國語所載爲詳但所載尊周室之事蓋二國假此以相勝耳豈眞能奉王命哉黃池之防左氏傳以爲先晉而外傳乃謂夫差以三萬兵脇晉而先之二者將孰從哉愚以春秋書法及事理考之外傳之說是也何也春秋未嘗許吳也而此防特書吳子若夫差無能攺於其徳因爲越所敗而先晉則不書晉侯及吳子矣考之經防吳始於鐘離自是至橐臯凡七防吳至此乃特書會晉侯及吳子於黃池誠以夫差易王而稱公耳夫去其王而稱公此齊桓之所不能行於楚者也而夫差稱吳公以防春秋以其尙存周室是以爵稱之而異於他日防吳之書也不然黃池之去橐臯一二年間耳春秋安得遽子之哉或曰夫差迫於越之禍不得已而從耳孟子曰有人於此力不能勝一匹雛則爲無力人矣今曰舉百鈞則爲有力人矣聖人予吳人之攺過遷善立法以垂世豈必窮其不得已之意哉】楚公子申帥師伐陳於越入吳【傳見上孫氏曰於越入吳者吳子方會乘其無備也胡氏傳吳自柏舉以來慿陵中國黃池之防遂主夏盟可謂彊矣而春秋繼書於越入吳所謂因事屬辭垂戒後世見深切著明之義也又曽子曰戒之戒之出乎爾者反乎爾老氏曰佳兵不祥之器其事好還夫以力勝人者人亦以力勝之矣吳嘗破越遂有輕楚之心及其破楚又有驕齊之志旣勝齊師復與晉人爭長自謂莫之敵也而越已入其國都矣吳侵中國而越滅之越又不監而楚滅之楚又不監而秦滅之秦又不監而漢滅之老子曽子其言豈欺也哉薛氏曰吳子不戒爭中國之諸侯而越卒入吳所謂無逺慮有近憂矣吳子忘不共戴天之恥而求諸侯於外此越所以霸諸侯乎】秋公至自防晉魏曼多帥師侵衛【公羊無曼字脫也許氏曰晉以範中行之難伐衛伐鮮虞間齊之難而一侵之又再侵衞而諸侯卒莫之宗者惟其國無政也師𨿽數出能侵而已益玩而頓矣此王霸道盡之時也髙氏曰蒯聵在戚十有二年矣晉人不能以此討衛乃以範中行故而數興師故書侵】葬許元公九月螽【髙氏曰周之九月夏之七月也其爲農災又非冬十有二月之比也】冬十有一月有星孛於東方【公羊傳孛者何彗星也其言於東方何見於旦也何以書記異也泰山孫氏曰光芒四出曰孛不言所在之次者見於旦也案文十四年有星孛入於北斗昭十七年有星孛於大辰此不言所在之次者見於旦可知也】盜殺陳夏區夫【區公羊作彄】十有二月螽【呂氏曰此年九月螽十二月又螽又比年十二月螽陰陽錯亂之甚當世君臣亦可以自省矣許氏曰自用田賦而比年三書螽貪殘無已之應也螽每在十二月傳以爲司曆之過此歷不時革之敝與春秋書魯人事至用田賦書魯天災至於二年而三螽則見其民力已窮天命已去君子之心於魯已矣故春秋以大斂之顚終也】

十有四年春西狩獲麟【傳西狩於大野叔孫氏之車子鉏商獲麟以爲不祥以賜虞人仲尼觀之曰麟也然後取之杜氏曰大野在魯西故曰西狩詩釋文麟麕身牛尾馬足一角角端有肉毛虫之長也不踐生艸不履生虫音中鐘呂行中規矩王者至仁則出公羊傳麟仁獸也有王者則至無王者則不至有以告者曰有麕而角者孔子曰孰爲來哉顏淵死子曰噫天喪子子路死子曰噫天祝予西狩獲麟孔子曰吾道窮矣君子曷爲爲春秋撥亂世反諸正莫近諸春秋則未知其爲是與其諸君子樂道堯舜之道與末不亦樂乎堯舜之知君子也制春秋之義以俟後聖以君子之爲亦有樂乎此也愚謂麒麟之於走獸猶聖人之於人出類拔萃爲人物之法則者也故聖人之生必以四靈爲畜包犧畫卦而龍馬出大舜作樂而鳯凰儀周公告召公曰耉造徳不降我則鳴鳥不聞孔子曰鳯鳥不至河不出圖吾已矣夫然則夫子生於周末而麟見於大野以仁聖之君子天錫仁獸之應乃理之當然無足疑者韓愈氏曰麟爲聖人出也聖人必知麟是以西狩之獲必夫子觀之而知爲麟也然气數之不偶固異於堯舜之盛而王霸之道方窮亦非文王麟趾之時是以麟𨿽爲夫子出然獲於鉏商而謂爲不祥以賜虞人然後取之其與明王不興而天下不能宗夫子何以異哉程子曰始隠周之衰也終麟感之始也世衰道不行有述作之意舊矣但因麟而發耳麟不出春秋亦必作也春秋之作不過因魯國之史而天地四時之無窮所以察其遷變而紀其差忒者無一略也中國四荒之廣莫所以紀其交際而別其典禮者無一遺也其大且廣者如此則凡小且偏者何一事一物之不得其治且理哉故曰言天下之至動而不可亂也言天下之至賾而不可惡也夫子之贊易者卽其所以修春秋也以區區一魯國之史而兼紀周齊晉宋諸國之事其尊卑大小統屬之序秩然無毫髮之不順盡書治忽失得陵僭賊亂之變森然一循乎條理而無一之非法故曰非聖人誰能修之也夫其至動至賾之不齊而聖人何以一之哉曰仁而已矣故萬物之聚散經世之紀綱聖人一道以成之曰仁觀論語之書而知聖心之安仁書於春秋者無非此理觀西狩之獲而知天瑞之類應聖人先天後天而天且弗違而春秋之終不外乎此也】

春秋集注卷十一

