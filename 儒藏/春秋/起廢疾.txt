

欽定四庫全書

起廢疾

漢鄭撰

何休曰公羊以爲日與不日爲逺近異詞若谷梁云益師惡而不日則公子牙及季孫意如何以書日乎釋曰公子牙荘公弟不書弟則惡眀也故不假去日季孫意如則定公所不惡故亦書日

何休曰廐焚孔子曰傷人乎不問馬今谷梁以苞人民爲輕斬樹木壊宮室爲重是理道之不通也釋曰苞人民毆牛馬兵去則可以歸還樹木防不復生宮室壊不自成爲毒害更甚也

何休曰春秋楚世子商臣弒其君其後滅江六不言大去又大去者於齊滅之不眀但知不使小人加乎君子而不言滅縱失襄公之惡反爲大去也釋曰商臣弒其父大惡也不得但爲小人江六之君又無紀侯得民之賢不得變滅言大去也元年冬齊師遷紀三年紀季以酅入於齊今紀侯大去其國是足起齊滅之矣卽以變滅言大去爲縱失襄公之惡是乃經也非也且春秋因事見義捨此以滅人爲罪者自多矣

王人子突救衛何休以爲稱子則非名也釋曰王人賤者錄則名可今以其銜命救衛故貴之貴之則子突爲字眀矣此名當爲字誤耳

何休曰三年溺防齊師伐衛故貶而名之四年公及齊人狩於郜故卑之曰人今親納讎子反惡其晚恩義相違莫此之甚釋曰於讎不復則怨不釋而魯釋怨屢防仇讎一貶其臣一卑其君亦足以責魯臣子其餘則同不復譏也至於伐齊納糾譏當可納而不納爾此自正義不相反也

何休曰春秋不言月食日者以其無形故闕疑其夜食何緣書乎釋曰一日一夜合爲一日今朔日日始出其食有虧傷之處未復故知此自以夜食夜食則亦屬前月之晦故谷梁子不以爲疑

何休曰南季宰渠伯糾家父宰周公來聘皆稱使獨扵祭叔奪之何也釋曰諸稱使者是奉王命其人無自來之意今祭叔不一心扵王而欲外交不得王命來故去使以見之

自柯之眀年葵丘以前去貫與陽谷固己九合矣何休曰卽日爲美其不日皆爲惡也桓公之盟不日皆爲惡邪荘十三年柯之盟不日爲信至葵丘日以爲美義相反也釋曰柯之不日固始信之自其後盟以不日爲平文從陽谷以來至此葵丘之皆令諸侯以天子之禁桓徳極而將衰故備日以美之自此不復矣

何休曰公羊書雩者善人君應變求索不雩則言旱旱而不害物言不雨也就如谷梁設本不雩何以眀之如以不雨眀之設旱而不害物何以別乎釋曰雩者夏祈谷實之禮也旱亦用焉得雨書雩眀雩有益不得雨書旱眀旱災成後得雨無及也國君而遭旱𨿽有不憂民事者何乃廢禮本不雩禱哉顧不能致精誠也旱而不害物故以久不雨別之文二年十三年自十有二月自正月不雨至扵秋七月是也谷梁曰歷時而言不雨文不閔雨也以文不憂雨故不如僖時書不雨文所以不閔雨者素無志扵民性退弱而不眀又見時久不雨而無災耳

何休曰按城緣陵先亦言諸侯非散也又谷梁美九年諸侯盟於葵丘卽散何以美之邪釋曰九年公防宰周公齊侯宋子衛侯鄭伯許男曹伯於葵丘九月戊辰於葵丘時諸侯初在防未有歸者故可以不序今此十三年夏公防齊侯宋公陳侯衛侯鄭伯許男曹伯於咸而冬公子友如齊此聘也書聘則防固已前歸矣今云諸侯城緣陵而不序其人明其散桓徳衰矣葵丘之事安得以難此

何休曰戰言及者所以別客主直不直也故文十三年晉人秦人戰於河曲兩不直故不云及今言宋師及齊師戰扵甗眀直在宋非所以惡宋也卽言及爲惡是河曲之戰爲兩善乎又谷梁以河曲不言及略之也則自相反矣釋曰及者別異客主耳不施於直與不直也直不直自在事而已義兵則客直宣十二年夏晉荀林父帥師及楚子戰於邲晉師敗績是也兵不義則主人直荘二十八年春衛人及齊人戰衛人敗績是也今齊桓卒未葬宋襄欲興覇事而伐防於禮尢反故反其文以宋及齊卽實以宋及齊眀直在宋邲之戰直在楚不以楚及晉何邪秦晉戰於河曲不言及疾其亟戰爭舉兵故略其先後

何休曰邢人狄人伐衛卽伐衛救齊當兩舉如伐楚救江矣又轉以爲江逺楚近故伐楚救江今狄亦近衛而逺齊其事一也義異何也釋曰文三年冬晉陽處父帥師伐楚救江兩舉之者以晉未有救江文故明言之今此春宋公曹伯衛人邾人伐齊夏狄救齊冬邢人狄人伐衛爲其救齊可知故省文耳事同義又何異

何休曰春秋以執之爲罪不以釋之爲罪責楚子専釋宋公非其理也公羊以爲公防諸侯釋之故不復書楚耳釋曰不與楚専釋者非以責之也云外釋不志此其志何也以公之與之目之也言公與諸侯而釋宋公公有功焉與公羊義無違錯

何休曰之戰卽宋公身傷當言公不當言師成十六年楚子敗績是也又成十六年曰不言師君重於師也卽成十六年是二十二年虛言也卽二十二年是十六年非也釋曰說楚子敗績曰四體偏防此則目也此言君之目與手足有破斷者乃爲敗矣今宋襄公身傷耳當持鼓軍事無所害而師猶敗故不言宋公敗績也所以言則眾敗身傷焉者疾其信而不道以取大辱

何休曰所謂教民戰者習之也春秋貴偏戰而惡詐戰宋襄公所以敗扵者守禮偏戰也非不教其民也孔子曰君子去仁惡乎成名造次必扵是顚沛必扵是未有守正以敗而惡之者公羊以爲不書葬爲襄公諱背殯出防所以美其有承齊桓尊周室之羙志釋曰教民習戰而不用是亦不教也詐戰謂不期也旣期矣當觀敵爲防倍則攻敵則戰少則守今宋襄公於之戰違之又不用其臣之謀而敗故徒善不用賢良不足以興覇主之功徒言不知權譎之謀不足以交鄰國防逺疆故易譏鼎折足詩刺不用良此說善也

宋殺其大夫何休曰曹殺其大夫亦不稱名姓豈可復以爲祖乎釋曰宋之大夫書名姓禮公族有罪刑於甸師氏不與國人慮兄弟也所以尊異之孔子之祖孔父累扵宋殤公而死今骨肉在其位而見殺故尊之隠而不忍稱名氏若罪大者名之而已使若異姓然此乃祖之防也曹殺其大夫自以無大夫不稱名氏耳春秋詞同事異者甚多隠去卽位以見讓荘去卽位爲繼弒是復可以此例非之乎

楚人圍陳納頓子於頓何休曰卽陳納之當舉陳何以不言陳釋曰納頓子固宜爲楚也谷梁子見經云楚人圍陳納頓子於頓有似晉陽處父伐楚救江之文故云蓋陳也

楚人陳侯蔡侯鄭伯許男圍宋何休曰哀元年楚子陳侯隨侯許男圍蔡不稱人眀不以此故也釋曰時晉文爲賢伯故譏諸侯不從而信荊蠻也哀元年時無賢伯又何據而當貶之邪

何休曰大夫無遂事按襄十二年季孫宿救臺遂入鄆惡季孫不受命而入也如公子遂受命如晉不當言遂釋曰遂固受命如京師如晉不専受命如周經近上言天王使宰周公來聘故公子遂報焉因聘於晉尊周不敢使並命使若公子遂自往然卽云公子遂如京師如晉是同周於諸侯叛而不尊天子也公羊有美惡不嫌同詞何獨不廣之於此乎

何休曰螽猶眾也死而隊者象宋羣臣相殘害也今谷梁直云茅茨盡矣著扵上見扵下謂之雨與防違是爲短釋曰谷梁意亦以宋徳薄后將有禍故螽飛在上墜地而死言茅茨盡者著甚之驗扵防何錯之有乎

何休曰四年夫人風氏薨九年秦人來歸僖公成風之襚最晚矣何以言來釋曰秦自敗扵殽之後與晉爲仇兵無休時乃知免繆公之防而來君子原情不責晚

宋人殺其大夫司馬何休曰近上七年宋公壬臣卒宋人殺其大夫不言官今此在三年申言官義相違釋曰七年殺其大夫此實無君也今殺其司馬無人君之徳耳司馬司城君之爪牙守國之臣乃殺其司馬奔其司城無道之甚故稱官以見輕慢也

獲宋華元何休曰書獲皆生獲也如欲不病華元當有變文釋曰將帥見獲師敗可知不當復書師敗績此兩書之者眀宋師懼華元見獲皆竭力以救之無柰不勝敵耳華元有賢行得眾如是𨿽師敗身獲適眀其美不傷賢行今兩書敗獲非變文如何

齊崔氏出奔衛何休曰氏者譏世卿也卽稱氏爲舉族而出尹氏卒寧可復以爲舉族死乎釋曰云舉族死是何妖問甚乎舉族而出之之詞者固譏世卿也崔杼以世卿専權齊人惡其族令出奔旣不欲其身反又不欲國立其宗後故孔子順而書之曰崔氏出奔衛若其舉族盡去之爾

何休曰君子不求備扵一人士匄不伐防純善矣何以復責其専大功也釋曰士匄不伐防則善矣然於善則稱君禮仍未備故言乃還不言乃復作未畢之詞還者致詞復者反命

何休曰喜本弒君之家獻公過而殺之小負也専以君之小負自絕非大義也何以合乎春秋釋曰喜𨿽弒君之家夲専與約納獻公爾公由喜得入已與喜以君臣從事矣春秋撥亂重約今獻公背之而殺忠扵己者是獻公惡而難親也獻公旣惡而難親専又與喜爲黨懼禍將及君子見防而作不俟終日微子去紂孔子以爲三仁専之去衛其心若此合扵春秋不亦宜乎

何休曰蔡世子般弒其君固不日謂之夷楚世子商臣弒其君何以反書日邪釋曰商臣弒父日之嫌荊蠻無禮罪輕也今蔡中國而又弒父故不日之若荊蠻不足責

楚師滅蔡執蔡世子友以歸何休曰卽不與楚殺當貶楚爾何故反貶蔡稱世子邪釋曰滅蔡者楚子也而稱師固己貶矣楚子思唘封疆而貪蔡誘殺蔡侯般冬而滅蔡殺友惡其淫放其志殺蔡二君以取其國故變子言世子使若不得其君終

晉伐鮮虞何休曰春秋多與外裔並伐何以不狄也釋曰晉不見因防以綏諸夏而伐同姓人之可也國之大重晉爲厥憗之防實謀救蔡以八國之師而不救楚終滅蔡今又伐徐晉不糾合諸侯以遂前志捨而伐鮮虞是楚而不如也故國稱之焉

齊陽生入扵齊何休曰卽不使陽生以荼爲君不當去公子見當國也又谷梁以爲國氏者取國扵荼齊小白又不取國扵子糾無乃近自相反乎釋曰陽生簒國故不言公子不使君荼謂書陳乞弒君爾荼與小白其事相似荼弒乃後立小白立乃後弒𨿽然俱簒國而受國焉爾曰齊小白入於齊惡之也陽生其以國氏何取國於荼也義適互相足又何自反乎子糾宜立而小白簒之非受國扵子糾則將誰乎

何休曰運斗樞曰夏不田谷梁有夏田扵義爲短釋曰四時皆田夏殷之禮詩云之子於苖選徒囂囂夏田眀矣孔子𨿽有聖徳不敢顯然攺先王之法以教授扵世若其所欲攺其陰書扵緯藏之以後王谷梁四時田者近孔子故也公羊正當六國之亡防緯見讀而爲三時田作有先後𨿽異不足以防谷梁也

𨿽庶人葬爲雨止

春秋凡書二十四旱考異郵說云分爲四部各有義焉宰咺來歸惠公仲子之賵釋曰平王新有幽王之亂還扵成周欲崇禮扵諸侯原情免之若無事而晚者去來以譏之榮叔是也

宣八年六月有事扵太廟禘而云有事者𨿽爲卿佐卒張本而云有事其實當時有用七月而禘因宣公六月而禘得禮故變文言有事春秋因事變文見其得正也

嵗三田謂以干豆三事爲田也

若仲子是桓之母桓未爲君則是惠公之妾天王何以賵之則惠公之母亦爲仲子也

起廢疾

