

欽定四庫全書

經部五

程氏春秋或問目錄

春秋類

卷一

隱公

卷二

桓公

卷三

莊公

閔公

卷四

僖公

卷五

文公

卷六

宣公

卷七

成公

卷八

襄公

卷九

昭公

卷十

定公

哀公

【臣】等謹案春秋或問十卷元程端學撰端學旣輯春秋本義復歷舉諸說之得失以明去取之意因成此書與本義相輔而行者也其掊擊諸說多否少可於張洽之傳攻之尢力然如論春秋不當以一字爲褒貶論春秋多筆削以後之闕文論春秋不書祥瑞論春秋災異不當彊舉其事應皆具有卓識其他持論亦多正大惟謂左氏事實多出僞撰又堅主夏時之說力詆左氏王周正傳𨿽至於春書無冰亦以爲建寅之月而穿鑿周禮豳詩以解之不知左氏周人說經或有未確記事未必盡悞若自紀其本朝之正朔則更必不悞也端學所言其無乃矯枉過正乎蓋杜預諸人篤守專門其獘不免屈經以從傳而端學諸人務伸已說其獘亦不免廢傳以說經讀宋元以來之春秋者取其所長而知其所短可矣乾隆三十九年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

春秋或問卷一

元程端學撰

或問曰春秋名義先儒不一其說子一切削之獨有取於杜氏之說何也曰春秋者魯史之本號非孔子所名孟子曰晉之乘楚之檮杌魯之春秋左氏載韓起適魯見魯春秋司馬侯謂羊舌肸習春秋以對晉悼公申叔時以教春秋爲傅太子法皆前乎孔子之辭古人簡質卽物取名如詩名闗睢盧令書名益稷梓材之類姑借此以紀簡編何必研精覃思轉相訓詁釋其命名之義哉故惟杜氏得之爾

曰春秋之始乎隱公或謂其賢且讓或謂始於蔑之盟或謂天王下賵諸侯之妾子獨取程子孫氏以爲平王之所終者何也曰春秋非爲魯隱作也假魯史立教爲萬世法者也隱公賢乎常事耳春秋不書常事況隱公十年之間經之所書莫非過行而謂其賢乎若曰始蔑之盟則魯惠以上固有盟矣隠三年石門之盟左氏曰尋盧之盟也盧之盟在春秋之前是知魯惠以上固有盟也此盟適當隠之初耳若曰天王下賵諸侯之妾則於平王戌申忘父事讎孰重哉不始於彼而獨始於此乎借曰魯史所無不得以爲始然平王所以號令不及天下者必有其故不獨此一事矣故石氏曰春秋以無王而作孰謂隠賢且讓而始之哉趙木訥亦曰凡諸儒欲以一事當春秋之始者皆妄也曰朱子解詩以平王戌申使復讎討賊之師爲報施酬恩之舉忘親逆理而春秋作者何也曰朱子之言至矣然不過因詩之一事以立論王綱之壊𨿽此之由而平王五十年間壊王綱者非止一事朱子之詩曰涇舟膠楚澤周綱已陵遲況復王風降故宮黍離離宣聖作春秋哀傷實在玆亦不専取一事爲春秋始也

隠公

元年

或問曰元年之元先儒曰元卽仁也仁人心也子不之取何也曰在易元亨利貞之元可謂在天爲元在人爲仁若數年而以仁爲訓遂謂仁年得乎楊山固已病其太支離矣其與說者所謂變一爲元元者气也蓋相類矣況元年者上古以來歷歷稱之何獨春秋始有深義【以下闕文】

【以上原闕二十一行】

秋似元有此中也曰先儒謂書春王正月示人君當上奉天時下奉王正明此義則王與天同久而人道立者其意微矣子亦不取何也曰意則微矣然施之紀事之年月則未有此意矣故劉氏云大凡元年春正月公卽位此八字文理相須苟載事者必皆庸焉非聖人新意惟王一字在春正之間爲聖人新意耳此說庶矣然愚又謂王一字亦非聖人新意其曰王正月者王所班之正月猶言王之正月也豈聖人新意哉嘗謂自元年春王正月六字亦非聖人新意惟書公卽位𨿽因舊史而有不請命之譏所謂其義則丘竊取之者也曰然則序王於年月之間者誰歟曰魯史也以理論之諸侯國史當有王字若周史則弗書之矣曰如子之言則教天下後世一魯史而足焉用孔子筆削乎曰非此之謂也孔子傷周之不王也義利之不明也王伯之不辧也夷夏之無別也諸侯大夫之僭竊也災異薦出而莫之戒也於是削魯史之合於禮者筆魯史之不合於禮者以訓後世使人知其非禮則禮有在矣其所以防民之欲而約之於義理之中者懇矣至矣故曰克己復禮閒邪存誠此春秋所由作也而其敍事之年月則不問有禮與否而悉書之以次其事之先後惡用深求也哉故春秋立教在其事而不在其年時月日之間若因年時月日而考其事之逺近緩速重復先後則有之矣故春秋紀事有月者書王無月而時者不書王愚以是益信月書王月而不可離王正月爲二句矣故曰以年時月日而論春秋者求之過者也曰鄭夾漈陳君舉皆謂諸侯舊用天子之年諸侯止稱世至平王失政諸侯並稱元年者彼亦有考乎曰無所考也彼亦以攺元爲重事而意其非諸侯之權也故黃氏曰諸侯所謂奉天子正朔者謂以子丑寅爲嵗首講朝聘耳未必使諸侯皆以天子之元年爲元年蓋封建之法肈自黃帝諸侯之世守其國固有出於三代興王之前者有王者興特以禮相與諸侯各自有其國各自有卽位則亦各自有始年安得一律以天子之年爲年其曰諸侯以世計者恐世逺難考姑舉其世次歟此論得之

曰先儒謂春秋用周正正月爲夏之十一月子獨不然何也曰蔡氏釋書元祀十有二月之義曰元祀者太甲卽位之元年十二月者商以建丑爲正故以十二月爲正也三代𨿽正朔不同然皆以寅月起數蓋朝覲防同班歷授時則以正朔行事至於紀月之數則皆以寅爲首也攺正朔而不攺月數則於經史尢可考周建子矣而詩言四月維夏六月䢐暑則寅月起數周未嘗攺也秦建亥矣而史記始皇帝十一年十二月更名臘曰嘉平夫臘必建丑月也秦以亥正則臘爲三月云十二月者寅月起數秦未嘗攺也至三十七年書十月癸丑始皇出遊十一月行至云夢繼書七月丙寅始皇崩九月驪山先書十月十一月而繼書七月八月知其以十月爲正朔而寅起月數未嘗攺也且秦史制書謂攺年始朝賀皆據十月朔夫秦繼周者也若攺月數則周之十月爲建酉月矣安在其爲建亥乎漢初史氏所書舊制也漢仍秦正亦書曰元年冬十月則正朔攺而月數不攺亦已明矣黃氏曰據杜氏注左傳有周正月今十一月之語先儒遂多指春秋之春爲冬建子之月至胡康侯講春秋始謂前乎周以醜爲正書元祀十有二月知月不易也後乎周以亥爲正書元年冬十月知時不易也建子之月非春明矣聖人語顏回以爲邦則曰行夏之時作春秋以經世則曰春王正月蓋以夏時冠周月垂法萬世以周正紀事示無其位而不敢専也然康侯以春爲夏正之春建寅而非建子可也以月爲周之月則時與月異又在疑而未決也故晦庵先生以爲若如胡氏說則月與時當差兩月恐聖人作經不若此之紛更戴岷隠講春秋常以夏正爲說於時亦未見爲【闕】竊意三代𨿽有正朔之事而天時無遷攺之理趙浚南曰周正夏正之辧𨿽各有據隨其所信然天時終不可易月數實未嘗攺春秋用夏正數月本無可疑然獨疑月數不攺則周之大事必用建子之月魯當在十一月卽位而今在寅月卽位何也蓋當時諸侯放恣國各有歷考之唐志周魯宋各自有歷法晉當獻恵之世大抵皆用夏正豈魯自攺正朔用夏正寅月卽位而春秋因其舊乎或曰果如是則經惡得不正之曰春秋因魯史而修春秋不曰其文則史乎若定公卽位在六月亦據實書之況一經所在皆非常事魯用寅月卽位當直書之以懲専恣豈得攺其實哉或又曰卽位書不書各有義豈専爲正朔設乎曰春秋一事該數義者甚多此其一義耳家氏曰寅卯辰爲春寅爲嵗首此百王不易之正也虞夏而上春首寅嵗首寅天時王正兩得其正自商人以建丑爲嵗首周人以建子爲嵗首而百王之正與二代之嵗首始判爲二夫子云行夏之時欲正與時皆以寅爲嵗首革二代之嵗首而爲百王不易之正此夫子之志然周𨿽建子爲嵗首不過發號施令自此而始而周家所以揆時授功者夏時夏正也彼謂周家以建子首十一月者左氏之誤也以爲周家變易四時以子丑寅爲春卯辰巳爲夏午未申爲秋酉戌亥爲冬者孔安國鄭康成之大誤也蓋自羲皇肈立人極仰觀天運之常俯察气化之變分陰陽以序四時而春夏秋冬之位以定十二月之次以立此皆因其自然之理非聖人以己之私智而彊爲之區別也以窮冬爲春非生物之候也以夏爲秋物之方長而未成也以秋爲冬而嵗功未畢欲閉藏而莫可也商周聖人之心亦虞夏聖人之心其欽若天道敬授人時一而已矣夫豈變易四時貿亂寒暑而曰吾以是新民聼者哉蓋嵗首者將以發號施令而正月則以紀年授時嵗首可攺正月不可攺也見之書伊訓元祀十有二月乙丑伊尹奉嗣王祗見厥祖太甲中篇三祀十有二月朔伊尹奉嗣王歸於亳此十二月乃商家之嵗首而但謂之十二月以見商家𨿽以建丑爲嵗首未嘗攺十二月爲正月也又如臨卦之彖辭曰元亨利貞至於八月有凶指觀而言也臨二陽四陰之卦直十二月觀二陽四陰之卦直八月蓋自今年十二月指明年八月而言當二陽之寖長豫憂四陰之將盛以臨觀相爲反對云爾此卦下之辭文王所爲是時商人以丑爲嵗首而文王之彖惟從夏正此商家月次不易之明證也周書泰誓一月戊午師渡孟津武成一月壬辰旁死魄一月者建寅之月正也春大防於孟津者夏時孟春建寅之月也孔氏乃以一月爲建子之月其意以爲三代攺正朔必攺月數攺月數必以其正爲四時之首夫豈知攺正朔者不過更其嵗首春秋冬夏可得而變易乎十二月次可得而紊乎又考之詩及二禮其義益明注不足惑矣詩豳風七月流火九月授衣者夏時也小雅六月北伐四月維夏六月䢐暑等詩與周頌臣工維莫之春者皆夏時也臣工之詩乃諸侯助祭及莫春遣之歸國告戒之辭也曰維莫之春亦又何求如何新畬於皇來牟將受厥明言莫春則當治耕作之事牟麥將熟可以受上帝之明賜夫牟麥將熟則建辰之月夏正之季春也而鄭氏箋詩乃指周之莫春爲夏之孟春則四時之爲易位其舛豈不甚乎周官冬日至祀圜丘夏日至祀方澤季春出火季秋納火仲夏斬陰木仲冬斬陽木皆指夏時而言也淩人掌冰正嵗十二月令斬冰者云夏正十二月今之季冬也若以爲周正十二月今之孟冬水始凍冰未及堅冰可藏乎內宰仲春詔內外命婦始蠶夏仲春也若以爲周之仲春今十二月而可蠶乎天官正月始和布治於邦國都鄙者亦夏正正月也而乃以爲周正建子月此一時而從周從夏之不同其實正月布治者亦夏正也又如禮記月令一篇純乎用夏時者也王肅蔡伯喈皆以爲周公遺書呂不韋稍加傅防以行乎世實則周公之書彼不韋豈知爲此乎汲冢書者不知何所從來要之亦古書也其周月觧時觧訓等篇四時中節大率與月令相似且其言曰夏數得天百王所同我周攺正易械以垂三統至於敬授人時巡狩烝享猶自夏焉又有嘗麥觧曰成王四年孟夏初謁宗廟乃嘗麥於太祖若以卯月爲孟夏安有麥可嘗乎必如鄭孔之說錯亂四時變易冬夏則所謂分至啟閉十有二候十有二律乃不與天气物化相應商周聖人吾知必不爲此也又如魯論曽防捨瑟一章所謂莫春者亦可指爲夏正之正月乎今之正月寒气猶壯旣非春服可成之侯亦非可浴之時則此莫春非夏正而何孟子曰十一月徒杠成十二月輿梁成云者本言修治橋梁必在冬深水涸之時徒杠十一月可成澗水先涸也輿梁必十二月乃成河水後涸至是時乃可施工云耳者引夏令爲證則非本防此又月次不易見之魯論孟子者也自左傳一失以春王正月爲周王正月孔鄭再失以周正說詩傳書杜元凱三失撰爲長歷以從左傳之訛自是以來千有餘年諸儒議論膠固未能致辧乎此迨河南程先生謂春秋假天時立義故文定春秋祖述其說謂夏時冠周月一以夏時周月爲斷時夏時則寅卯辰爲春月周月則子爲嵗首時自時月自月不相爲謀春秋春王正月果若是乎竊嘗觀程子之意似謂夫子以夏時冠周月以見行夏時之意但春秋有年之下書時而紀事者如隠二年春公防戎於潛之類自舊已然蓋史失其月僅著其時而春秋因之耳今以爲夫子冠以是時猶存周月其不然與蓋左傳自王正曰周正本非確然一定之論後人以元凱爲之長歷而歷法有未易知者故依違而不敢議而不知歷務遷就以求其合唐人善歷者固常非之謂日幹或不在其月則攺易閏餘曲爲遷就故閏月相距近者十餘月逺或七十餘月如是而求合果何益於經乎或曰然則用夏正溯而上之至春秋之世可得合乎曰天運有常有變只如日月之行𨿽云度數一定不能不稍有盈縮有交防而不食者有頻交而頻食者故自古無不差之歷是可以定數求乎元凱務遷就求合周正卒不得合每爲之遁辭曰此經誤也此歷誤也後人捨五經之明證而從事於歷固當有一二合者然得諸此而遺諸彼合於前則爽於後是亦偶合而已矣是故窮經者不必論歷又曰言春秋用周正者左氏傳也羽翼左氏之說爲之歷以傳於後者杜元凱也愚未能學歷豈敢輕議前人之非然欲發明夏正之說不容己於言也僖公五年左傳書王正月辛亥朔日南至說者以爲周正建子之明證此乃傳之南至而非經之南至豈得置而勿論乎夫閏法自虞夏以來未之有攺也歷家置閏準以三十二月爲準而長歷自僖元年閏十一月至五年閏十二月相去凡五十月不與古歷禦同此杜氏曲爲遷就以求合傳五年之南至是嵗南至實不在此月何以言之所謂冬日至者夏日至者乃日行極南極北之驗未聞春之首秋之初而可以至言也今左氏於此年春書春王正月日南至是以建子月爲孟春春而日至古有是乎春可以書日南至秋可以書日北至乎二至旣舛二分亦可從而舛乎左傳於分至啟閉每謹記而備之今旣以子丑寅爲春則必以午未申爲秋四序分錯中節而隨之紊亂建子月立春則建丑月爲春分乎建午月立秋則未月可得爲秋分乎春秋分者本謂晝夜等寒暑中今以窮冬盛夏爲春秋分晝夜可得而均乎寒暑可得而中乎推是以往天气物化悉皆舛紊愚不知孔鄭謂商周變易四時者至此何以爲之說乎此以歷而言也考之傳文左氏自不能固守周正之說每每雜引周夏正以揆一時之事而杜氏曲爲說以通之終有不可得而通者聊舉一二以釋學者之疑隱三年左傳云四月鄭祭足帥師取溫之麥秋又取成周之禾夏之言麥秋之言禾其爲夏時固宜而杜氏乃以此四月爲周之二月以此秋爲周之夏謂是芟踐成周未成之禾麥何其用意區區若此乎晉伐虢圍上陽問之卜偃曰吾其濟乎對曰童謡云云其九月十月之交乎冬十二月丙子朔晉滅虢左傳以周正紀事卜偃以夏正釋童謡從左傳乎從卜偃乎卜偃生於當時世典晉卜若周家以建子爲正月卜偃何爲以十二月爲夏正之十月乎綘縣老人云臣生之嵗正月甲子朔四百四十五甲子矣師曠士文伯以嵗考之定爲七十三嵗老人蓋生於魯文公十一年夏正建寅之正月朔至襄公二十九年夏正十二月爲二萬六千六百有六旬爲嵗七十三而左氏乃載此事於三十年之二月則老人乃生文公十一年三月甲子而非正月甲子至是七十有四矣借令老人隠者誤舉夏正師曠士文伯博極精詣不當與之俱誤周家以建子爲正而二子以夏正計老人始生之嵗必無是也莊二十五年六月辛未朔日有食之鼓用牲於社左傳云惟正陽之月慝未作日有食之用幣伐鼓則以是月非正陽之月不當用正陽之禮故經以是爲譏爾夫旣非正陽之月則是月乃夏正之六月奚疑元凱求以通周正之誣乃曰以長歷推此六月朔乃七月朔置閏失所以致月錯此借歷法之不可知者以爲遁辭非經意亦非左傳所以立例之本意是不可以無辧也又如城築興作之事多以輕用民力而書左氏一以周正爲斷曰此時也此不時也宣公八年十月城平陽傳曰書時也夫以水昏正爲興作之候者傳例也以周正而言此十月乃夏正之八月是時北方七星何由昏正而左氏乃以城平陽爲得時而書則十月乃夏正而非周正亦明矣左傳自不守其周正之說後先矛盾不相爲同後人乃依違避就而不敢攺遂使春秋夏時著義郁而不揚愚竊恨焉學者知左傳之訛則孔鄭杜之說可以坐判矣然後可與言春秋矣請卽經之正文而槪論之夫冬而烝禮之常也春秋常事不書桓八年正月書烝五月又書烝再書之以譏烝之不以時谷梁子似亦知夏時之說其言曰烝冬事也而春興之夏又興之春秋所以譏胡文定又引周官大司馬仲冬田而烝者以證正月爲建子月其可哉周禮仲冬固是夏時十一月十一月而田維其時矣十一月而烝亦其時矣而春秋之正月乃夏時之正月正月而書烝謂其過時而書豈得反以周禮仲春之田而證春秋正月之烝必指春秋正月爲周正建子月謂春秋以一嵗再烝而書不以不時而書若然則春秋於夏五月一書烝以譏不時可也正月之烝旣得其時又何以書爲哉桓十四年八月辛未禦廩災乙亥嘗八月而嘗時也常事不書也所以書爲禦廩災甫三日而嘗所以譏爾禦廩者粢盛之所藏今而告災不知戒懼春秋是以譏公谷二傳皆同而孫泰山胡文定乃謂此八月乃周正之八月周正之八月乃夏家之六月六月而嘗不時所以書失春秋繼災書嘗示警之意矣嗟夫烝之不時者以爲時嘗之時者以爲不時不過以證夏時冠月周正紀事之說耳且以春秋所書寒暑災變而言於夏時大槪可通其不可通者小有疑而未定焉耳隱九年三月癸酉大雨震電庚辰大雨雪記異也震電非異震電而雪所以爲異僖十年冬大雨雪書冬不書月且加以大字記是冬寒气太甚屢雪之爲災耳若此以冬爲八月九月是時秋气始肅余暑未艾安有連五月之雨雪乎又如僖三十三年十二月隕霜不殺艸李梅實嚴冬不殺气燠也若謂此十二月爲建亥月則夏時之十月艸不盡殺猶或有之春秋何以遽書爲異乎竊詳經文十二月乙巳公薨之下書隕霜不殺艸李梅實此於嵗終並書一冬之異非專爲此月書也杜氏以其長歷而推謂此十二月乃周之十一月今九月也指此爲舊史紀錄之誤春秋因之愚謂九月之霜不能殺艸猶未足爲異春秋何以動色而書之曰隕霜不殺艸李梅實乎此夏正之冬何疑乃若書無冰皆在春以冰政不舉而書耳詩七月二之日鑿冰衝衝謂十二月取冰三之日納於淩陰謂正月藏冰四之日其蚤獻羔祭韭謂二月開冰而周禮藏冰開冰與此略同春秋於桓公十四年春正月咸元年春二月襄二十八年春三月書無冰皆以冰政不舉書譏之耳書螽有在夏秋者爲其賊苗而書有在冬者則以陽气不斂蟄出爲災耳哀公十二年冬書螽十三年冬又書螽皆紀異也窮冬沍寒閉蟄已久而螟蝗生焉其爲異大矣左氏乃托夫子答季孫之語歸過於司曆之失閏春秋爲記異而書豈爲歷乎宣十五年秋螽而冬蝝亦爲失閏可乎莊七年秋大水無麥苗者謂周七月爲夏五月故以無麥苗爲災非也中原之地種麥冣早故月令仲秋勸種麥令曰無或失時是嵗以大水之故種麥失時或已種而爲水所溺故曰無麥苖非謂已熟之麥而莊二十八年冬大無麥禾謂嵗終計公私所儲蓄而言不然麥熟在夏禾熟在秋何以書無麥禾於此際乎此春秋所書寒暑災變合於夏時者也外是亦有一二之疑皆可以義而通要以不害於大體之合皆具述於經本文之下生乎千載之後而尙論千載以前事容有未盡合者質之聖人而無悖考之五經而可證斯可謂之合何必盡求其合然後謂之合乎必欲變易四時錯亂分至以從周正之說則非吾之所敢知也陽氏曰是是非非所易見也事有似是而非者苟不推見至隱未有不以非爲是者也何者春秋書春無冰則似冬令書冬殺菽則似秋令此左氏所以敢於攺時易月而不怍者也夫春夏秋冬之序則用周正分至啟閉之序則用夏時人皆知其非而不敢非之者以其記聖經也然聖經豈若是哉左氏但托經之似以誣後世爾何以知之左氏用周月紀事公谷於桓公八年烝之以夏釋經左氏之說非矣程子曰以考經之事迹以經別之眞僞學者但以天道觀聖經則左氏之說不辧而自詘矣左氏於正月之上加一周字以子月爲春是以冬爲春也以卯月爲夏是以春爲夏也以午月爲秋是以夏爲秋也以酉月爲冬是以秋爲冬也四時十二月之序皆易位矣稽諸天道則不順揆諸人事則不合遂使春秋一經非奉若天道之書上違先王之典下開萬世之疑皆左氏之罪也請推本而論之堯典一書欽天授時之書也羲和四子分掌四時日中星鳥以殷仲春建卯之月也日永星火以正仲夏建午之月也宵中星虛以殷仲秋建酉之月也日短星昴以正仲冬建子之月也自堯典定時成嵗之後四時十二月之序一定不移虞夏商周皆因之𨿽百世莫能攺也或曰三代旣無攺時易月之事夫子何以言行夏之時乎曰此以嵗首頒朔言之也舜月正元日詢四嶽辟四門禹正月朔旦率百官若帝之初古者國有大朝防大政事大號令大因革則於嵗首行之而頒之於諸侯也夏正建寅爲人統此以正月爲嵗首也商正建丑爲地統此以十二月爲嵗首也周正建子爲天統此以十一月爲嵗首也秦正建亥爲水位此以十月爲嵗首也夏正卽今之正月不假言也請以商周秦漢明之伊訓曰惟元祀十有二月乙丑伊尹祠於先王奉嗣王祗見厥祖太甲曰惟三祀十有二月伊尹以冕服奉嗣王歸於亳於元祀三祀之下卽系之以十二月者此商以十二月爲嵗首未嘗攺十二月爲正月七月之詩周公所作也其詩以子月爲一之日丑月爲二之日寅月爲三之日卯月爲四之日言日不言月者不攺月者也十月蟋蟀入我牀下曰爲攺嵗入此室處者攺嵗首也此周以子月爲嵗首卽未嘗以一之日爲正月也秦文公獲黑龍以爲水瑞始皇二十六年初並天下以十月建亥爲嵗首呂不韋集諸儒作月令季秋之月合諸侯制百縣爲來嵗受朔日秦以孟冬之月爲來嵗也司馬公作治鑑於二世元年之下書曰冬十月戊寅大赦於漢髙祖元年之下書曰冬十月沛公至霸上於孝景元年之下書曰冬十月庚戌封瑯琊王澤爲燕王於孝景元年之下書曰冬十月丞相嘉奏立祖宗廟於孝武元年之下書曰冬十月詔舉賢良方正直言極諌之士而親防之於元年之下書冬者時不攺也書十月者月不攺也此漢因秦正朔以亥月爲嵗首卽未常以冬爲春以十月爲正月也至太和元年夏五月行太初歷以正月爲嵗首自是於二年三年之下卽書正月不復先書十月矣孔子所謂行夏之時此之謂也賈誼所謂攺正朔者攺此而已非攺月也唐武後天授元年十一月朔日南至攺用周正以十一月爲正月十二月爲臘月夏正月爲一月亦可以參考矣左氏於僖五年十二月晉滅虢引童謡之言以爲鶉火旦中之月於僖十五年十一月韓之戰引卜徒父之占曰嵗云秋矣我落其實而取其材於昭十七年六月日食引太史之言以爲日過分而未至是建已正陽之月於昭二十四年五月日食引叔孫昭子之言以爲日過分而陽猶不克能無旱乎於昭三十一年十二月日食引史墨之言曰日月在辰尾謂夏之十月日月合朔於蒼龍之尾若此之類皆所以附合其周月之說也然而妄不勝正有不可以智巧爲者星孛於冬則不可以爲秋九月火已伏河漢已沈𨿽欲牽合附防而不可得也杜預著釋例旣成防汲郡得冢中竹書就中紀年冣爲分了晉莊伯之十一年十一月魯隱公之元年正月也其編年皆用夏正建寅之月爲嵗首夫晉魯紀月同異固不可捨詩書而信其說但以寅月爲嵗首則固爲天王協時月正日諸侯皆稟承正朔安得晉用夏正數月魯獨用周正耶攺時易月之說孔孟以前經無明文左氏自倡爲之說於是漢魏晉唐諸儒皆宗之孔安國注尙書鄭注詩禮趙岐注孟子杜預注左傳何休注公羊範注谷梁孔穎達述正義捨經信傳踵繆承訛歷千有餘年無有正其非者至河南程子始斷之曰周正月非春也只此一言眞足以破千載之惑矣然又曰假天時以立義猶不輕於斥左氏之非胡文定公見冬不可以爲春遂發明程子之意謂春秋以夏時冠周月誠如是也則系年之夏時與紀事之周月常有兩月之差夫天運有常四時不忒豈同一物可假借以爲用乎蓋嘗論之一嵗之有春夏秋冬猶一日之有旦晝暮夜也子時一陽生𨿽屬明日猶是昨日之夜至寅時方謂之旦子月一陽生𨿽屬來嵗猶是往嵗之冬至寅月方謂之春一日之旦始於寅時一嵗之春始於寅月左氏以子月爲春是猶以夜半之子時爲旦也是故通乎晝夜之道則知春秋以月系時以時系年之義矣隠公三年左氏曰四月鄭祭足帥師取溫之麥秋又取成周之禾案月令孟夏之月麥秋至農乃登麥此四月熟麥也案金縢秋大熟未獲天大雷電以風禾盡偃王出郊天乃雨反風禾盡起此禾熟於秋也四月取麥豈非建巳之月乎秋取禾豈非申酉之月乎成十年晉景公疾桑田巫曰不食新矣六月丙午晉侯欲麥使甸人獻麥召桑田巫示而殺之此左氏以周月紀晉事也今言四月取溫之麥以夏時紀鄭事是畔其說也而元凱注曰四月爲二月秋今之夏也麥禾皆未熟蓋芟踐之此其取也而謂之踐失其義矣先儒以元凱爲左氏忠臣愚以爲佞臣也桓八年春正月己卯烝夏五月丁丑烝烝冬祭也案月令孟冬之月大飲烝案周禮中冬教大閱獻禽享烝書十有二月王在新邑烝祭嵗是冬之三月者可烝祭於先王先公也魯十二公冬烝皆不見於經何也祭而合禮則不書也桓公八年春正月烝公羊曰烝冬祭也何以書譏亟也何休注曰屬十二月已烝今復烝也不異烝祭名而言烝者取冬祭所屬眾多之物谷梁曰烝冬事也春興之志不時也於丁丑烝之傳曰烝冬事也春夏興之黷祀也公羊以春烝爲譏亟谷梁以春烝爲不時是皆不以冬爲春與左傳異矣堯以歷象考日月星辰之度舜以璣衡齊日月五星之政文王興易於中古而定後天八卦之位武王訪範於箕子而敍五紀庶徴之疇仲尼祖述堯舜憲章文武而作春秋所謂考諸三王而不繆建諸天地而不悖質諸鬼神而無疑百世以俟聖人而不惑者也杜元凱云左丘明受經於仲尼今案左傳終敍韓魏趙共殺智伯事去獲麟已二十七年臘祭始於秦而左氏謂虞不臘矣朱子曰是秦時文字分明噫三傳作而春秋晦然不因三傳之有同異則無以考正聖經令學者得有所據而知春秋爲上律天時之書者以有公谷二傳尙可參考耳胡文定公於左傳周正二字反復論辧非不詳明顧乃委曲遷就而有夏時冠周月之說至於此經之反以谷梁氏之說爲非曰春秋非以不時書也爲再烝見瀆書也經再書而一貶胡氏此言失祖述憲章之義矣易說卦曰兌正秋也萬物之所說也說卦此一節論文王後天八卦也帝出乎震建卯之月也相見乎離建午之月也說言乎兌建酉之月也勞乎坎建子之月也故文定公曰夫斗建寅然後謂之春斗建巳然後謂之夏兌爲正秋則坎爲正冬明矣今以冬爲春則四時易位矣春秋正名之書豈若是哉胡氏此言非不確而有夏時冠周月之說春狩春烝不時也而謂之時秋嘗時也而謂之不時非經意也書泰誓惟十有三年春孔安國注曰周之孟春一月戊午注曰周正月二十八日案周禮季春出火辰月也季秋內火戌月也案金縢秋大熟朱子曰申酉之月也辰月爲季春申酉戌之月爲秋則寅月爲孟春明矣泰誓之一月武成之一月者寅月也河南遺書曰是時商歷己絕周曆未建故用人正今之正月也注謂戊午是子月二十八日六甲循環寅月二十八日亦戊午也詩豳風七月一章曰一之日觱發二之日栗烈無衣無褐何以卒嵗五章曰十月蟋蟀入我牀下穹窒燻防塞向墐戶嗟我婦子曰爲攺嵗入此室處自古帝王之興有因有革舜禹以揖讓得天下舜之正朔卽堯之正朔也夏之正朔卽虞之正朔也當因而因也湯武以放伐得天下商之正朔不可因之於夏周之正朔不可因之於殷當革而革也周用天正以子月爲嵗首故豳詩於十月攺嵗迎新嵗也鄭康成箋云曰爲攺嵗者嵗終而一之日觱發二之日栗烈當避寒气而入此穹窒墐戶之室而居之至此而女功止其說是也然而日中宵中日永日短天道則不攺也作訛成易析因夷隩民事則不變也堯典以平在朔易爲嵗終虞夏商周皆因之故首章卒嵗在觱發栗烈之後於耜舉趾之前也十月攺嵗者周一代之典也十二月卒嵗者萬世通行之法也周𨿽以子月爲嵗首而四時十二月之序則元用夏時也故知周公豳詩之防則知孔子春秋之義矣小雅曰十月之交朔日辛卯日有食之亦孔之醜案災異譴告之來在他月猶輕惟正陽之月其災尢重正月四月也陽月十月也詩曰正月繁霜我心憂傷此純乾之月霜降爲災十月之交日有食之此純坤之月太陽薄食者非小變也朱子以十月爲建亥之月是也鄭康成解經如四月六月七月諸詩皆用夏時獨此詩箋曰十月夏八月周頌臣工之詩嗟嗟保介維莫之春箋曰周之季春夏之孟春也引月令天子親載耒耜之事以証之愚常考之月令所言乃孟春祈谷之後天子躬耕帝籍之事也周頌所言乃諸侯來助祭於其歸也歌臣工之詩以遣之因命其車右之介士曰春已莫矣歸當問田之新畬今如之何此省耕勸農之事也夫至當歸一精義無二鄭氏以十月爲酉月以莫春爲寅月與七月諸詩箋注不同自爲矛盾矣周禮大胥春入學舎菜合舞秋頒樂合聲媒氏掌萬民之判中春之月令防男女籥章掌土鼓豳籥中春晝擊土鼓龡豳詩以逆暑中秋夜迎寒亦如之大司馬仲春教振旅遂以搜田中夏教茇舎遂以苗田中秋教治兵遂以狝田仲冬教大閱遂以狩田案中春卯月也中秋酉月也此夏時也康成注經前後互異天官正月之吉始和注曰周之正月小宰正嵗帥治官之屬而觀治象注曰夏之正月地官正月之吉始和正嵗令於教官注說亦同一嵗之首是有兩正月也淩人之職曰正嵗十有二月令斬冰注曰夏之季冬籥章國祭蠟則龡豳頌以息老物注引伊耆氏嵗十二月合聚萬物而索饗之十二月乃建亥之月豳風十月獲稻稱觥介壽歌其數也一嵗之中是有兩十二月也愚嘗考而得之與鄭說異周不攺月經凡言月皆夏月也周攺嵗首經凡言嵗皆周嵗也正月者月之始也夏正建寅之月也吉朔日也始和者气候初溫和也三陽爲泰和可知也若建子之月則天地閉藏冰凍地拆謂之始和可乎正嵗者嵗之始也周以子月爲嵗首夏之十一月也淩人之職正嵗十二月令斬冰言正嵗在十二月之前者以十一月爲嵗首也下文春治鑑夏頒冰秋刷不言冬者正嵗卽仲冬也斬冰卽季冬也周不攺時於此可見內宰之職正嵗均其稍食上春詔王后生穜稑之種而獻之於王一嵗之始曰正嵗春月之孟曰上春言正嵗在上春之前者正嵗非夏之正月於此可見鄕大夫之職正月之吉受教法於司徒寅月也嵗終則防政致事亥月也正嵗考法於司徒子月也正月之吉讀法以考其徳行道藝寅月也嵗終則防其州之政令亥月也正嵗則讀教法如初子月也經文前後次序昭然可考或曰正嵗者周正一嵗之首經文如黨正嵗大夫等職言正嵗皆在嵗終之下何也曰周官一書皆用夏時紀事𨿽攺嵗首而四時十二月之序則未甞攺也所以先言嵗終而後言正嵗也正月之吉始和經於太宰大司徒大司馬大司冦皆言之獨於大宗伯闕焉蓋其職乃春官故不假言正月也鄭氏以正月爲周正月以正嵗爲夏正月其說誤矣禮記明堂位曰成王以周公爲有勲勞於天下是以封周公於曲阜地方七百里革車千乘命魯公世世祀周公以天子之禮樂是以魯君孟春乘大路載弧韣旂十有二旒日月之章祀帝於郊配以後稷天子之禮也鄭康成注曰孟春建子之月魯之始郊日以至孔穎達正義曰郊特牲云周之始郊日以至今鄭破周爲魯故云魯郊日以至孟春夏正建寅之月也案家語郊周篇定公問於孔子曰寡人問郊而莫同何也孔子對曰郊之祭也迎長日之至也故周之始郊其月以日至其日用上辛此天子之禮也魯無冬至大郊之事是以不同也迎長日之至者周以冬至迎長之月上辛郊天也大司樂云冬日至禮天神於地上之圜丘是也程子曰冬至气之始也萬物本乎天人本乎祖故周以建子之月郊祀后稷以配天也魯無冬至大郊之事魯諸侯也降殺以別於天子故以孟春建寅之月上辛日郊天與天子不同也案宣公三年成公七年定公十五年哀公元年皆以春正月卜郊而不從者也成公十七年九月用郊定公十五年五月郊哀公元年四月郊魯之郊祀非禮也失禮之中又失禮焉聖人𨿽因其失而書之然魯不以子月郊於此可見矣哀公十三年子服景伯在吳謂太宰嚭曰魯將以十月上辛有事於上帝先王季辛而畢何世有職焉自襄以來未之攺也亦以見魯郊非子月也鄭氏【以下闕文】

【以上原闕二十行】可言臘也亦猶冬至祭天曰郊孟春祈谷亦曰郊也四月而祭曰雩秋月水旱有意而祭亦曰雩也案通典王者各以五行之墓日爲臘如漢火徳火墓在戌故臘用戌冬至後第三戌日是也雜記孟獻子曰正月日至可以有事於上帝七月日至可以有事於祖七月而禘獻子爲之也孔頴達正義曰正月周正月建子之月也日至冬至日也七月周七月建午之月也日至夏至日也案正月者夏正建寅之月也七月者夏正建申之月也曰日至何也孟子曰麰麥播種而耰之其地同至於日至之時皆熟也以此知日至之義不可専以冬至夏至釋之也案襄公七年夏四月卜郊不從孟獻子曰吾今而後知有卜筮郊以祈農事也是故啟蟄而郊郊而後耕今旣耕而卜郊宜其不從也左氏與雜記所載皆獻子之言也魯無冬至大郊之事郊用啟蟄之月則魯君孟春祀帝於郊是乃建寅之月也正月日至非冬至明矣然則何以謂之日至曲禮曰凡卜筮日旬之外曰逺某日旬之內曰近某日古者祭必卜日卜而不從則不郊卜上辛不吉則攺卜中辛季辛此曰日至謂辛日也卜之吉日至也郊特牲曰郊之用辛也周之始郊日以至言周郊用辛日至也鄭氏初注之說是也正月日至可以有事於上帝七月日至可以有事於祖郊與禘對孟春建寅之月可以郊則孟秋建申之月可以禘皆以辛日至行事也此獻子議禮之意也論語曾防曰暮春者春服旣成冠者五六人童子六七人浴乎沂風乎舞雩詠而歸何晏集解曰暮春三月季春也案魯秉周正朔暮春建辰之月豳風春日載陽蠶月條桑之時也曽防舎瑟之對今味其辭意則四時寒燠之代序與裘葛衣服之異宜有與時偕行自樂其樂之妙朱子曰單袷之衣衣無絮謂之袷浴盥濯也今上已祓除是也案漢儀禮志三月上已禊浴於東流水上古人以三月初已爲上已自魏以來但用三月三日王羲之之防於防稽山陰修禊事也沂水在魯城南當是時也風和日暖景明物熙童冠詠歸與天地生物同一春意若以爲寅月則沂水之凍方觧雩壇之風尙寒浴沂詠歸非其時也孟子曰七八月之間旱則苗槁矣趙岐注曰周七八月夏五六月也案豳詩五穀之中惟禾稻晚熟十月納禾稼十月獲稻是也七八月旱與七八月之間雨集溝澮皆盈皆申酉之月也秋旱則苗槁指禾稻而言也以春秋考之魯大旱二一書於夏巳午未之月也一書於秋申酉戌之月也大雩皆在秋之三月冬居一焉齊梁鄒魯之間地气之冷暖穡事之早晚當無有不同者觀魯以秋月雩則七八月旱豈非申酉之月乎此有年大有年所以皆書於冬也子產聼鄭國之政以其乘輿濟人於溱洧孟子曰惠而不知爲政嵗十一月徒杠成十二月輿梁成民未病渉也焉得人人而濟之趙岐注曰周十一月夏九月周十二月夏十月案涪陵防淵字亞夫朱文公之髙弟恪之先君子存齊執經從防氏學問曰文公答門人不觧春秋之問謂周正月三字便說不行今孟子杠梁成注乃引用夏令九月成杠十月成梁以爲證何也亞夫先生曰左氏國語與左氏春秋同出一手淳熙四年朱子年四十八孟子集注成周攺嵗首而不攺月則晚年之確論也嘗欲攺注孟子而其書已行於世矣以時令考之戌亥之月寒未至於酷烈猶可以褰裳渉也子丑之月冰壯水凍斯寒極矣當此之時而以乘輿濟人則民必有病渉者矣橋梁道路可以觀政九月成杠十月成梁戒事之辭也十一月徒杠成十二月輿梁成遂事之辭也國語先事戒備之意孟子就凍極之時言之皆夏時之節令也趙邠卿生於漢末去春秋戰國已逺彼豈眞知周之攺月與不攺月哉但爲左氏所誤耳漢武帝詔太子受公羊春秋宣帝喜谷梁由是二皆置博士哀帝時劉歆奏左氏春秋可立博士上問諸儒皆不對大司空師丹劾之歆等皆補郡去當時左氏之學未信也自趙岐鄭諸儒踵孔安國之誤取其說以注經市虎之訛三人言之而遂信矣於是何休範杜預孔穎達之徒更倡而和不復攺正如程子之明達胡氏之博洽𨿽深致其疑終以遷就其說此參母所以投杼也屈原離騒曰攝提貞於孟陬兮惟庚寅吾以降案楚武王子瑕食采於屈因以爲氏屈原其後也仕於懷王爲三閭大夫案經楚自屈完受盟以來終春秋之世中國之盟防皆與焉盟防必書時書月書日楚之正朔卽周之正朔也孟子與張儀同時秦使張儀譎詐楚懷王令絕齊交請與俱防武關屈原諫不聼是屈原與孟子同時也離騷經曰攝提貞於孟陬案漢天文志北斗七星杓攜龍角衡殷南斗魁枕參首用昏建者杓夜半建者衡平旦建者魁如孟春昏時杓建寅夜半衡建寅平旦魁建寅也攝提星名在龍角之兩旁各有三星鼎足鈞之直斗柄所指以建十二辰者也眞正也孟始也謂孟春也陬隅也寅月曰陬蓋是月孟春昏時龍角攝提星見在東北隅隨斗柄指寅故以爲名也屈原以寅月爲孟月則孟子所謂七八月是乃攝提隨斗杓正指申酉之月所謂十一月十二月是乃攝提隨斗柄正指子丑之月鄒魯與楚同正朔故也邠卿注孟子附防左氏之誤與楚辭之節序不合矣宋玉九辧曰悲哉秋之爲气也蕭瑟兮艸木揺落而變衰泬寥兮天髙而气淸寂寥兮收潦而水淸秋旣先戒以白露兮冬又申之以嚴霜案宋玉楚大夫屈原弟子也蕭瑟者寒涼之意四時陰陽之運盛極則衰艸木揺落者一葉落而天下知秋也天髙气淸無垢穢也収潦水淸夏漲秋落陰至而淸也白露八月節酉月也四序平分玉何獨悲秋也暑往則寒來陰進則陽退當是時秦彊楚弱玉知天下之勢必入於秦此其所以悲也然而二周尙存七國未滅周之正朔未攺也以白露建酉之月爲秋則子月大雪節非春亦明矣宋玉之言所謂鍼左氏鄭之膏肓者也董仲舒曰臣謹案春秋之文求王道之端得之於正正次王王次春春者天之所爲也正者王之所爲也其意曰上承天之所爲而下以正王道之端耳案漢史武帝建元元年冬十月詔舉賢良直言極諌之士而親防之當是時秦之正朔未攺也仲舒治公羊春秋明於天人之際故三防始終専以春秋爲對其言曰春者天之所爲也仲舒之意蓋欲武帝攺秦正朔行夏之時以正王道之端也武帝聼納其說太初元年行太初歷以建寅之月爲嵗首於是行之世世不可攺易此仲舒之學得之於春秋而大有功於世教也竊嘗因仲舒之言而推之王者常以正時爲務奉天道以正人時常以治歷爲要古者造歷之法周天三百六十五度四分度之一日一晝夜行一度故必三百六十五日四分日之一乃合周天之度堯典言六日者舉成數也此气盈也一年十二月有小盡六日此朔虛也總气盈朔虛之餘日計之一年餘十日有奇積之三年則置一閏及五年則置再閏兩閏之間大約相去三十有二月或嬴縮不齊𨿽不中不逺矣十九年七閏爲一章春秋二百四十二年計有八十九閏失一閏則差一月以正爲二矣失三閏則差三月以春爲夏矣子曰吾猶及史之闕文也左氏因此遂謂聖人作經皆沿舊史之誤而不革於文元年以爲誤置閏於襄二十七年以爲再失閏於昭二十年以爲失一閏於哀十二年以爲失一閏信斯言也則春秋之時歷紀廢壞可謂極矣聖人作經安得爲上律天時之書乎案經以事系日是日不誤也以日系月是月不誤也以月系時是時不誤也書日食三十六朔不誤也書晦者二月之大小盡不誤也書閏者二三嵗五嵗之閏不誤也書星孛於大辰二十八宿之度十二辰之次不誤也一經聖人筆削之手二百四十二年之歷皆正矣紀嵗星之行度則以春爲首紀月之望則以寅爲正董子所謂天地之常經古今之通誼正謂是也杜預生在西晉自謂能長歷推算春秋時歷夫天度有推移歷法有疏密積之毫釐未有久而不差者漢興以張蒼言用顓頊歷至武帝時未及百年日月晦朔望盈虧多非是此歷與天相失也當時博學如司馬遷兒寛治歷如公孫卿壺遂等皆謂不能爲算夫以當時之歷而推算當時之气候猶且不合況千載之逺乎洛下閎太初歷成日月如合璧五星如連珠可謂密矣洛下閎曰後八百年當差一日章帝元和二年太初歷後又作四分曆自太初至元和一百七十餘年曆已差矣唐開元九年麟徳歷寖疏日食屢不效上命僧一行造開元年大衍歷近世眉山程公說作春秋分記其言曰元凱長歷攺易閏餘以求合左傳故閏月相距近則十餘月逺或七十餘月誤可知也諸歷惟大衍冣密故今専以其法推算春秋時歷閏法多差日食三十六而朔差者半此非春秋之誤乃周曆之誤愚謂程公說譏元凱三統歷法之誤是也至其用大衍歷法之誤則不自知也蓋劉歆三統歷法止可用之於漢一行大衍歷法止可用之於唐一日二日之積歷嵗旣久未有不與天度相失者觀武帝時顓頊歷章帝時太初歷開元時麟徳歷則知之矣請以日景之長短地理之逺近譬之夏至日立八尺之表於潁川陽城其景尺有五寸謂之地中北移於蔚州則晷景愈長南移之朗州則晷景愈短又南至交州則晷出表南三寸餘其差逺矣夫自今日以前已往者千嵗也自今日以後未來者亦千嵗也歷法之差亦猶是也元凱以經爲誤而自以長歷爲信是以陽城之日晷而準交州之日景也豈不謬哉愚案五家之說如此又卽左氏觀之如桓十七年冬城向昭九年冬築郎囿皆曰書時也亦以夏之冬而言也使以周正言之則於時爲秋安得書時哉昭十七年六月鄅人籍稻亦以夏之六月言也使以周正言之六月爲四月安得稻哉莊十六年公父定叔出奔衞三年而復使以十月入曰良月就盈數也以十月爲良月盈數則亦夏之十月也愚故斷然以春秋正月爲建寅之月也或曰然則經書春無冰十月隕霜殺菽左氏書日南至者何也曰經之所書愚於本義或問旣言之矣若左氏書日南至亦自矛盾僖五年春正月書日南至若依左氏爲建子則昭二十年春二月亦書日南至將復以周爲醜乎此左氏所以不足據也曰春秋日食三十六歷家以周正推之多所合以夏正推之多所不合其說又何也曰春秋距今幾二千嵗嵗運漸差焉得而合杜氏以長歷推春秋甲子有所不通妄曰經誤今歷家推驗精者不過二十六然以周曆考之朔日失二十五以魯歷考之又失十三唐一行得二十七而朔差者半惟宋衞朴謂得三十五獨莊十八年三月不入食法衞朴之言有不可信者蓋以歷法一百七十三日有餘一交防自隠元年至哀二十七年凡三千一百五十四月惟三十六食而襄二十一年九月十月二十四年七月八月頻交頻食是有𨿽交而不食有不當交而食者矣又豈可以常法推而謂之入食限乎近世善推歷者以今之授時歷細推春秋日食其日月合朔者十有七莊二十六年十二月癸亥朔僖五年九月戊申朔文十五年六月辛丑朔宣十四年四月丙辰朔闕朔字成十六年六月丙寅朔襄十四年二月乙未朔二十年十月丙辰朔二十一年九月庚戌朔二十三年二月癸酉朔闕朔字二十四年七月甲子朔昭七年四月甲辰朔二十一年七月壬午朔二十二年十二月癸酉朔二十四年五月乙未朔三十一年十二月辛亥朔定五年三月辛亥朔十五年八月庚辰朔是也以周正推之其差一月者十有二差二月者二差三月者二隠三年二月己巳當爲三月己巳朔闕朔字桓三年九月壬辰朔當爲八月壬辰朔十七年十月朔當爲十一月庚子朔闕庚子字莊二十五年六月辛未朔當爲七月辛未朔三十年九月庚午朔當爲十月庚午朔僖十五年五月當爲四月癸丑朔闕癸丑朔字文元年二月癸亥當爲三月癸亥朔闕朔字成十七年十二月丁巳朔當爲周正十一月丁巳朔襄十五年八月丁巳當爲七月丁巳朔闕朔字二十七年十二月乙亥朔當爲十一月乙亥朔昭十五年六月丁巳朔當爲五月丁巳朔定十二年十一月丙寅朔當爲十月丙寅朔是差一月者也莊十八年三月當爲五月壬子朔闕壬子朔字僖十二年三月庚午當爲五月庚午朔闕朔字是差二月者也宣八年七月甲子當爲十月甲子朔闕朔字襄十七年六月甲戌朔當爲九月甲戌朔是差三月者也古今歷法不同嵗運亦異𨿽未可盡據然豈可謂春秋日食多與周正合哉

曰隠公不書卽位子謂未詳其所以不舉之故者何也曰三攝讓之說未可信也左氏曰不書卽位攝也公羊曰何以不言卽位成公意也公將平國而讓之桓桓防諸大夫扳隠而立之故凡隠之立爲桓立也谷梁曰何以不言卽位成公志也焉成之將以讓桓也夫攝者身不爲君而行君之事讓者身已爲君而推讓與人今三自相矛盾而歐陽氏辧其非攝非讓見於三辧疑者又如此故未有以灼知其何爲而不舉也惟戴氏以經之所無而不言蓋亦闕疑之意竊又疑商之大事在十二月則周天子諸侯卽位亦當在十一月豈桓宣以下諸公不用周正不請天王而春秋書其卽位隠公之初猶奉周正守正法在十一月卽位春秋以爲常事而不書歟然不可考矣

曰天王使宰咺來歸惠公仲子之賵天王之天先儒以爲孔子所加子獨以爲魯史之舊亦有說乎曰吾聞諸邦子曰春秋因魯史有可損而不能益也周禮司服凡喪爲天王斬衰則天王之稱其來舊矣諸侯國史稱天王無足怪者況春秋大義固不在加天於王上然後爲尊王也凡其所以譏諸侯大夫之僣者皆尊王之意也愚故斷然以爲非孔子所加也曰張氏諸儒以宰爲大宰夫子責其奉命賵妾特貶家宰於上士中士之例而又名之以深其罪子獨何以知其不然耶曰此正一字褒貶賊經之獘惡得雷同而許之也況先儒亦有不同其說者乎呂朴鄕有言曰春秋周大夫不名爵從其爵單伯劉子之類是也未爵稱字家父榮叔之類是也捨是無名道矣是故經書宰有三元年天王使宰咺來歸惠公仲子之賵書名而不書氏者士也桓四年天王使宰渠伯糾來聘書氏及字者命大夫也僖三十年天王使宰周公來聘書官而不名氏者三公也始使士繼使大夫終使三公天子日微諸侯日彊矣此其指不亦甚明白哉夫以天王之尊而下賵諸侯之妾母何必名其使而後知其非哉曰左氏公羊以惠公仲子爲二人子於三辧之而知其說矣而程子陳氏諸儒以爲惠公之妾劉原父諸儒則以爲孝公之妾子兩存之何也曰以左氏考之爲惠公之妾以經書僖公成風之法求之則又疑其爲孝公之妾以理言之前說近似然其大義則俱爲賵諸侯之妾亦不在深究也

曰及宋人盟於宿舊說以爲公及之孔子爲內諱故不言公然乎曰不然也吾聞諸朱子曰直書其事而善惡自見者春秋之大法也且後書公及大夫盟者不可勝數何獨於此諱之

曰公子益師卒先儒皆謂凡書大夫卒者大夫佐君治國故錄其卒以示君臣之恩子何以知其不然耶曰此意施之國史可也春秋所書者皆非常之事也曰死生人道大變非非常而何曰有生則有死死亦常事也且所謂非常者謂非禮也非義也苟以死爲非常亦可以死爲非禮非義乎此論似是而實非不可不辧

二年

或問曰隠二年至十一年無正月諸說不一子何以知其爲事無月日故總以春目之也曰此以理推之而知其然也諸說不一原於公谷公羊謂隠無正月爲隠將讓桓故不有其正月說旣鑿矣至谷梁謂隠十年無正爲隠不自正元年有正所以正隠又鑿之尢者矣春秋者聖人之實錄也實錄其事其善惡自有不可掩者若去一字以示貶吾恐聖人公平正大之心不若是之瑣瑣也五經垂教無非實事詩書禮以記常易以通辧春秋以見用獨易若有異辭然不過取象以眀理指顯以通微究其歸未甞不實也春秋非取象之書而無正之云又非取象之比安得捕風捉影爲說以惑世哉今防戎於潛使有日月將實書之或無日月不可妄加也使於二年春之下而書首月人將指防戎爲正月之事不書正月所以信也三年二月己巳日有食之則書日食之月四年二月莒人伐則書伐杞之月五年公觀魚於棠舊史無月日則又不得書首月以至十年之間偶無系正月之事又偶有闕月日之文故終隠公不得書正月也聖人微意初不在此而讀者有不察焉耳公谷倡於前諸儒演於後紛紛籍籍尋小義遺大防卒使聖人之心淪於空虛悲夫曰防戎之事戴氏黃氏皆謂周衰夷狄雜居中夏魯有疆埸之交不得不防說者譏公不當與戎防是責人於難其說然乎曰此姑息之論也春秋正誼不謀利明道不計功若許其防戎則春秋不書矣

曰莒人入向程子謂春秋書其事而被侵伐者亦不免焉夫不責伐人而責受伐無乃言之倒耶曰此亦一義也夫擅興兵以伐人之國罪不勝誅矣然受伐者不自引咎辧諭以義不告天子方伯又不量彼己之勢一戰而敗辱滅社稷塗炭生靈惡得無罪哉𨿽然當時事勢豈可盡知亦有彊淩弱眾暴寡諭義不入封疆莫固兵力不支天子方伯不可告者又不可執一而論也

曰親逆之說子獨取程子張氏之說何也曰諸侯親迎於禮無所考可旁證者惟詩中之辭哀公之問耳公谷與韓侯迎止於蹶之裏合而太山莘老抑崇康侯獻可諸家從之程子與文王親迎於渭及哀公問大昬旣至冕而親迎之說合而常山少蘊元徳諸家從之以履緰非命卿而逆女亦可爲非常則程子之說得之但程子云書逆書歸明重事來逆非卿則書歸見禮之薄等語爲未安耳曰少蘊謂逆與迎不同何也曰案釋文逆則迎也關東曰逆關西曰迎而禮有親迎之文不聞別有迎女之禮少蘊之說於禮無考未敢信其必然也然其他與程子大略相同取程子則少蘊在其中矣曰元徳諸家又謂春秋於婚姻事與卒同皆書於防蓋送終與謹始一者何也曰如其說則常事爾常事則國史所錄非春秋大法愚於元年公子益師卒旣辧之矣不暇再述也曰常山又謂韓侯迎止於蹶之裏爲蹶父爲王卿士韓侯因朝覲至周而迎者信乎曰億辭也且因朝周而迎是遂事也遂事則韓侯爲有罪是以知其不通也

曰伯姬歸於紀先儒以爲送之者𨿽公子公孫非卿故不書者何也曰此非春秋本義也曰先儒又謂內女嫁爲諸侯夫人則書逆書歸明重事者何也曰春秋因重事以見非禮若止明重事則常事不書也故啖氏曰凡外逆女皆以非禮書得之矣曰原父亦以內女嫁於諸侯則尊同尊同則志者何也曰此亦前說之意也原父甞自曰春秋不書常事豈獨昧此乎曰莘老謂內女歸爲諸侯夫人則書歸重之也其尊敵公公爲之服故也何也曰內女嫁與諸侯其尊敵公固有服也而此非爲有服書也若以有服而書則十二公之女豈止書六人而六人之中又有詳略之殊此各有義不可以一槪論也

曰紀子伯爲闕文明矣先儒以爲凡闕文有本據舊史因之而不能益者亦有先儒傳授承誤而不敢正者然乎曰如日月之類孔子不得益之四時之類孔子安得不正之若紀子伯之誤孔子所必正之者也正之不得則不書安有如此之誤而可爲後世鑑者乎此必孔子筆削以後之闕文如所謂先儒傳授承誤而不敢增者也其曰有本據舊史因之而不能益者則有可否焉曰存耕謂紀讎於齊者也莒憾於魯者也紀方昬魯以觧齊之讎故因爲魯以平莒之憾紀方困於齊而莒實附於齊是盟之講非惟以結魯之歡且以解齊莒之交也其說如何曰予生千載之下可知者理耳不可詳者事也理則據經可見事則有可考有不可考者存耕之說新矣無所考也況春秋本義正不在此凡此者皆所不錄亦不暇一一辧也

曰夫人子氏薨先儒之說多矣子於本義獨曰未詳何也曰先儒之說大略皆云小君與君同體故薨則志之以明齊也以常法論之實爲有理以春秋不書常事言之則未爲至當春秋書公卽位尙欲見其不請於天王不授於先君書公薨尙欲見其正寢與非所被弒與私諡而謂夫人薨而皆無所爲吾不信也寜當闕疑以俟知者不敢妄有所錄以昧聖人之所指也曰原父謂不書爲不以夫人蓋公欲不終爲君亦不以子氏爲夫人者何也曰此亦公谷之餘論也但公羊以爲母而谷梁原父以爲妻耳豈有隠公稱公而不爲公子氏稱夫人而不爲夫人者乎又豈有死稱夫人而不以夫人者乎隠公非攝歐陽氏辧之明矣觀歐陽氏之論則知夫人之爲夫人而其不書非此之謂矣

曰鄭人伐衛左氏所傳何以有疑也曰衛人伐鄭鄭人以王師虢師伐衛經當書之今經不書不敢盡信也

三年

或問曰己巳日食言日不言朔谷梁杜氏孫氏諸儒不一其說子獨以爲食在朔後與史失之者何也曰凡月食必在望日食必在朔以日月同度同道是以相掩相亢而日月爲之食其或月食在望後日食在朔前後者以月有大小盡或運行錯度歷家錯亂春秋皆據實書之其間亦有史失之而不得其詳者此必然之事非他說所能惑也然其本義則紀天變爲君臣大戒而晦朔殆其餘事何必彊爲說以求異於人哉曰吾聞君子不索隠而知其所可知朱子所取歷法言修徳用賢則陽盛陰衰而月常避日當食而不食者何也曰孔子曰古之治天下必聖人聖人有國則日月不食星辰不孛慈湖楊氏曰堯舜禹之時歷年多無日食至太康失邦始日食其所以扶陽抑陰之道至矣以數言則日食有常數以道言則日食爲可免君臣之間惡可委之天數而不自訟哉以此言之則朱子所取歷法非索隠蓋亦有所見也曰京房氏云日者陽之宗人君之象也驕溢専明爲陰所侵則有日食之災不救必有簒臣之萌君懷謙虛下賢受諫任徳日食之災爲消其說美矣子不之取何也曰驕溢専明爲陰所侵則有日食之災不救必有簒臣之萌等語似指一事以當之其語意未圓故不敢取若其上下文則格言也曰朱子蔡氏不同何也曰朱子取歷家之說蔡氏用儒家之說儒家用退度歷家用進度及其至之一也然以理折之儒家是也

曰天王崩諸儒皆謂平惠定靈志崩不志者赴告𨿽及魯不防也桓襄匡簡景志崩志者赴告及魯往之防也莊僖頃崩皆不志者王室不告魯亦不防也似有理矣子不之取何也曰春秋書實事以見義者多以不書見義者少書天王崩於前書諸侯非禮之事於後所謂書實事以見義者也若以不書爲魯不防是以不書之事見義者也況桓襄匡簡景五王書者各有其故如本義葉氏之說安知不書者不爲無故也哉曰黃氏以平王不報父讎而戌申以報私恩周之所以不復西存耕以平王享國之久岐丰之地一舉而棄之秦遂得以瞰三川而窺周室周之衰平王爲之故此志崩爲天下悼之者何也曰平王不報父讎與失岐丰之地過矣然義不在於志崩且春秋十三王志崩者九平王以下八王者將何爲說耶

曰尹氏卒陸氏以爲臣無外交之禮今死而赴故書以譏然乎曰此或一小義耳大義則不爾也曰趙氏謂未甞同盟防不知其名者信乎曰尹氏王室世卿握天子之權者諸侯必待同盟防然後知其名乎此非大義所關亦不必深究也

曰宋公和卒先儒之說多矣子皆違之無乃矯之過耶曰先儒𨿽多異辭大略謂吉凶慶弔講好修睦鄰國常禮諸侯來告而書與重一國之變著易代而書與王者懷諸侯之義而書竊謂其論可施之國史而不可施之春秋春秋不書常事先儒固己言之何復於此自相戾耶曰先儒謂死生人之大變非非常乎曰所謂非常者非此之謂也爲此言者是知春秋之書非常而不知所謂非常者爲非禮義也愚於益師卒旣言之而凡書天王崩亦可以類推矣

曰齊鄭盟石門君舉謂夫子作春秋於隠桓莊之間惟鄭多特筆焉於襄昭定之際惟齊多特筆焉然乎曰不然也孔子修春秋其文則史史有其事孔子能書之史無其事孔子不能加也然書其事必有其義苟無其義史𨿽有其事孔子不書也義者何非常也非常者何非禮也非義也隠桓莊之間惟鄭多故故書鄭之事也詳襄昭定之際惟齊多故故書齊之事也亦詳夫孔子亦何心哉如鑑之照物妍媸小大因物賦形而已矣其曰惟齊鄭多特筆豈知孔子修春秋之意哉

四年

或問曰公及宋公遇於淸孫劉葉氏皆以魯宋適相遇爲說子獨從趙氏杜氏簡禮而防之言亦有防乎曰孫劉葉氏之說公羊之餘意也如公與宋公果不期而適相遇必有所往之處而適邂逅於中途今經傳不載其所往之處而但書遇吾是以知遇者相期簡禮以相見也使魯宋有所往而適相遇此亦人之所不能【闕】者若孔子之遇陽貨孟子之遇宋牼經亦何必書之夫不責魯宋故爲之事而但責魯宋之適相遇則春秋迂矣吾故斷然謂三子之說非也曰許氏以隠莊之間凡六書遇爲去古未逺自閔而後有防無遇爲忠益不足而文有餘其說又何謂也曰春秋無褒又不書常事如許氏之云則是春秋許其遇也且古者諸侯朝天子而亦有遇今不朝天子而亦有遇吾不知春秋之許其遇者果何義耶失之逺矣

曰衛人立晉先儒謂𨿽先君子孫不由天子先君之命不可立其論正矣而不錄何也曰先儒之言施之常經誠爲正論施之衛晉疑其有體而無用也何則衛莊旣死衛桓被弒衛安有先君可受命乎不有先君受命衛可遂無君乎故謂之不由天子可謂之不由先君不可曰葉氏曰桓公無嫡無長衛人立晉而不得立則衛安得有君此春秋所以與晉其說柰何曰此𨿽有先君之命必有天子之命而後可先儒知有天子可受命而不知無先君之受命葉氏知無先君之受命而不知有天子之可受命故有與晉之論先儒之說不過少疵葉氏之說則害大義況春秋無褒又不書常事若晉在所當立而不必命於天子則春秋不書矣今書之必有其故吾是以知葉氏之論過也曰或謂晉後日淫亂故不與其立者何也曰谷梁曰春秋與正而不與賢苟晉當立則立之安得預知其淫亂而不與其立乎

五年

或問曰公觀魚於棠左氏作矢公谷作觀子兩存之何也曰義各可通而無從考其眞僞也然觀比矢爲易故置之本義以非大義所關故不復有所辧論大義則在魯隠棄國政而逺事耳目之娛而已曰葉氏齊氏之說何如曰葉氏從左氏而訓矢爲射齊氏亦從左氏而訓矢爲陳訓矢爲陳者泥左氏陳魚而觀之之文朱氏固已辧左氏之妄矣訓矢爲射者因左氏則公不射之語又與朱子之意合則固可取矣然左氏臧僖伯公不射之云本爲鳥獸之肉不登於爼皮革齒牙骨角毛羽不登於器而發非専爲矢魚立論則訓矢爲射者亦不得滯於左氏之一語矣愚故曰矢不若觀之爲易也曰翼之之說何如曰翼之之說卽泰山之說而見於本義之後余意之間矣然其曰𨿽朝覲之時亦必須省耕省斂之云恐害無遂事之義而不近人情也曰邦衡之言何如曰其曰先言觀魚而後言於棠者主爲觀魚也先言如齊而後言觀社者主爲女往以觀社爲辭耳愚恐求之過深而支離繁冗反晦經防也曰康侯之說是矣而不錄何也曰康侯之說前同程子中同孫氏後同張氏旣錄程孫之說不敢復取也大凡兩說相同從其前前說略後說詳從其後今程子孫氏出乎康侯之前是以取彼而遺此耳

曰衛師入郕左氏謂郕人侵衛故衛師入郕子何以有疑也曰郕人侵衛不經見吾是以未敢信也

曰考仲子之宮初獻六羽劉氏諸儒謂魯隠以前未嘗無六佾於羣公之廟孫氏程子諸儒則以爲羣廟己用八佾之舞二說不同何也曰兩無所考然劉氏謂自四升而爲六孫氏程子謂自八降而爲六以經文初獻之意味之劉氏近是曰杜氏說近本義而不取何也曰杜氏云惠公欲以仲子爲夫人隠成父之志疑其億度而爲辭也

曰邾鄭伐宋左氏所載何以不可信也曰宋人取邾田左氏能載之魯史必有其事矣魯史有其事而經不書則是隠宋也何則宋首惡邾復讎𨿽非義戰猶爲彼善於此聖人乃捨宋而責邾吾是以有疑也四年宋兩伐鄭安知非鄭復讎而使邾主兵也哉其曰以王師防之尢其可疑者也

六年

或問曰鄭人輸平諸家皆謂鄭來絕交何也曰惑於三傳之過也黃杜二氏已辧三傳之誤知三傳之誤則知諸家之誤矣曰原父木納以輸平爲致祊田者何也曰祊田在兩年之後又不明見於經傳是意之也黃氏嘗辧之矣曰邦衡以輸爲委送財幣何也曰經於歸祊取鼎類皆直書若輸財幣亦當直書況輸之下有平字其爲納平明矣不煩多爲辭也曰存耕之說何如曰存耕之說康侯之餘論也

七年

或問曰書叔姬之歸紀莘老諸儒以爲賢之子獨不然何耶曰賢叔姬者公谷之餘論也辧見於後

曰滕侯卒而不名劉氏之說何如曰其曰赴以名禮也不赴以名非禮也之云與其所以辧左氏之謬者意頗相戾豈明於權衡而不明於傳也曰蘇氏之說何如曰其曰未通也亦左氏之意

曰齊侯使其弟來聘常山之說何如曰其論鄰國朝聘不如張氏之當其論無禮義惟彊弱之視可施之他事而非此章之指也曰劉氏之說何如曰其謂齊侯愛其弟未可爵而爵之亟交於諸侯蓋意之之辭於經未見爵之之意如已爵之經當書公子年來聘矣曰葉氏之說何如曰葉氏母弟之論非程子本意而其說與趙氏同旣錄趙氏則葉氏不復出矣

曰公伐邾先儒之說何如曰皆不免信左氏之病也曰戎伐凡伯於楚丘以歸本義何以無責衞之辭曰張氏以爲非衛之楚丘不得而責衞也曰先儒謂言以歸爲非執何耶曰伐之人眾於執伐之義重於執上言伐矣則執在其中而不必言執矣文法固當如此耳其實非執之則何得以歸乎苟必欲見執之一字而書曰戎伐凡伯於楚丘執之以歸則支離繁冗而非春秋謹嚴之謂矣況本義不在執之一字乎

八年

或問曰宋衛遇於垂劉氏之說何如曰接乎我之言起於以垂爲吾近邑也非本義所系曰任民諸儒之說何如曰亦不免信左氏之病也

曰鄭來歸祊先儒皆謂易許田子獨不然何耶曰謂易許田者惑於左氏之說也葉氏劉氏辧之詳矣非獨劉葉也邦衡木訥抑崇浚南亦以祊與許田爲二事且萬世之取信者經而已矣隠八年經曰鄭伯使宛來歸祊庚寅我入祊意自明白而鄭伯以璧假許田乃在桓公之世與此別無相關顧乃信二傳之妄而反疑經之誤亦惑矣康侯又以輸平之時已有此請輾轉牽引遂失經防深可嘆也曰左氏以爲祊公谷以爲邴將誰適從曰無事可考理亦難明闕疑可也若以祊爲祭名則斷不可者葉氏已辧玆不復論

九年

或問曰南季來聘康侯之說豈不明白子獨取趙張二說以附於本義之末者何也曰竊疑康侯所數公如京師者一朝於王所者二卿大夫如京師者五本皆非常之事故聖人書之爲後世戒者也實非舉二百四十二年之間數其僅如京師之數而已蓋春秋之法常事不書使如京師而如禮則不書矣或實往而以常事不書焉則如京師之數固不可考也請論春秋所書如京師之爲非常者成公爲伐秦道過京師因而朝王僖公爲諸侯盟於踐土時天王居鄭因朝王所及防諸侯於溫天王狩河陽亦因朝王所皆譏其不以時朝而行遂事耳他如卿大夫如京師或爲報聘或爲防皆譏魯侯之不親往若此者豈可謂常事乎今康侯以爲魯之如京師者僅如此又曰隠公卽位九年而史防不書遣使如周則視以爲常事而數之者也是以不得而取也

曰公防齊侯於防左氏以爲謀伐宋子不取程子以爲謀伐宋則取之何也曰左氏以謀伐宋爲鄭伯以王命告於經無所考故不取程子以謀伐宋爲黨鄭而私謀於經有據故取之也曰揣摩億度子所惡也經無謀宋之文惡知程子說之必然耶曰以明年再防中丘翚遂與齊鄭伐宋而知其無他事也禮所謂屬辭比事此亦其一法也若傳之比事則有可信不可信者焉曰何以經之比事可信而傳之比事不可信曰經出聖人之手魯史之舊參互考訂萬世之標準也若左氏則雜采百家之說擇焉不精而語焉不詳故讀者惟其理之可信者不可廢若與經違與理悖而盡信之則反害經矣故程子曰以傳考經之事迹以經別傳之眞僞

十年

或問曰公敗宋師於菅杜氏爲未陳劉氏爲詐戰何也曰此左氏意也讀者見上不言戰而獨言敗故意其爲未陳與詐戰耳然春秋書公敗某師者甚眾豈皆未陳詐戰而他國無未陳詐戰者耶不若葉氏謂內辭者爲可通也曰春秋公萬世以立教而獨內魯何耶曰聖人假魯史以見義魯史之辭不得妄攺辭𨿽內魯而義之無隠與他國同亦何傷哉曰葉氏謂翚之師而言公爲翚還不得志而公自將何也曰亦意之之辭也

曰辛未取郜辛巳取防胡翼之曰如此書甚其惡也且辛未至辛巳十一日之間浹旬取其二邑故謹而日之也後之談春秋者盡不用日月且如取郜取防之義苟不以日月則其實何以明若但言以此月取郜取防必不能知一月之間十一日內兩取其邑也言日月不可盡無也其說然乎曰此論似是而實非也日月者紀事自然之法也如日月不可用六經諸史將廢之矣惟其有用也是以不得而廢也春秋非不欲盡言日月也然舊史有詳略焉有闕文焉其無日月不可得而益有日月又不可得而去也無日月而益則僞有日月而去則亂故春秋紀事有有日月者矣有無日月者矣公谷見其有日月與無日月也求其說而不得從而爲之辭或牽彼以就此或例此以方彼自知不通則付之不言故日月之例爲春秋蠧矣今壬戌敗宋師辛未取郜辛巳取防魯史紀事自然之法也得其日而事益詳魯隠之惡益彰若或不得其日旣敗宋師又取郜取防其惡亦不得掩非聖人特書其日以甚其惡亦非謹其事而日之也苟謂聖人特書日以甚其惡以謹其事則余無日者皆無甚惡皆無甚謹乎此其不書日者也若並月不書則事皆無惡皆不謹乎故曰似是而實非曰存耕謂翚防齊鄭伐宋隠敗宋師蓋三師勇鬭而隠自出奇相爲掎角者然乎曰此戰國奇正之術經傳所不載千載之下豈能知之何必億而爲此說乎借使實然亦非春秋本義也曰張氏謂二邑非魯之版圖故書取以著其無名者然乎曰取者善惡通用之辭取邑曰爲惡詩曰取彼斧斨取彼狐貍亦爲惡乎況取者舊史之文非孔子所措之字春秋之作其自然之妙與天地侔天之生物非物物雕琢春秋亦非字字安排其意乃在一句之間而非有一字以爲義一字褒貶乃末世相沿之陋朱子曰當時大亂聖人據實書之其是非得失付後世公論蓋有言外之意若必於一字間求褒貶竊恐不然可謂善讀春秋矣惜其不暇著述也

曰宋衛入鄭存耕之說何如曰論形勢而不及本義十一年

或問曰公及齊鄭入許左氏所何以未詳也曰孔莊奔衛經當書之鄭分衛地經當書之本經不書是以疑也

春秋或問卷一﹤經部﹐春秋類﹐程氏春秋或問﹥

欽定四庫全書

春秋或問卷二

元程端學撰

桓公

元年

或問曰鄭伯以璧假許田左氏谷梁兩易之說已辧於歸祊之時矣然先儒以諱易稱假爲諱國惡而隱之者何也曰假許田者鄭伯也何必爲鄭伯諱乎曰先儒謂言假則有歸道者何也曰鄭莊乘魯勢疑懼而脇取許田以鄭莊平日譎詐故於此不正言求而以假爲名旣得許田何有歸道哉曰有歸道之論豈非許人遷善攺過之意歟曰許人遷善攺過者聖人之心也然原其情則無有歸道也夫假之與易其義𨿽殊同歸於罪先王所封先祖所受旣不可易亦不可假今變易爲假亦無益於魯鄭之事吾知聖人無此迂濶之爲也況入祊取郜取防不諱國惡反於易田而諱之失其輕重之倫矣曰少蘊邦衡謂許男之田隱公嘗入許而有之者何也曰據經但言入許不言取許邑左氏亦言齊以許讓魯而公辭乃與鄭人鄭伯使許叔居許東偏公孫獲居許西偏則魯未嘗有許地也何得謂許男之田乎凡地名與國同名者眾矣如曰築臺於薛築臺於秦盟於越不可謂之薛國秦國越國也安知許田不偶與許國同名乎原父固已辧之矣若邦衡此說之末有曰傳謂鄭伯以祊易之果爾祊旣入魯則許田卽時以歸安得湏鄭伯以璧假之而後與者誠爲至論故朴鄕曰言假則非易言易則非假向也來歸祊則鄭以此結魯也今也以璧假許田則鄭以此要魯也公非不知鄭假之必不歸也而不得不從旣許其假矣而後得爲越之盟甚矣鄭荘之姦雄也鄭伯何爲志爲此會哉將以邀其許田而爲之會也魯何爲志爲此盟哉將以借鄭之力以求安其位也春秋之時篡弒之君諸侯苟列於會則諸侯不之討此鄭莊所以逆其意而與之會也此魯桓之所以因其會而遂假之以許田也會猶未足繼而盟焉則愈固矣是舉也於以見鄭伯之巧於邀魯也於以見魯之急於倚鄭也於以見魯之不復朝周而棄其朝宿之邑也於以見鄭之不王而奪其所賜之地也於以見弒君之賊諸侯不惟不加討而又因之以爲利也於以見世衰道微𨿽罪大惡極之人而往往得以自安於其位而無復懼也

曰公會鄭伯於垂公及鄭伯盟於越桓繼隱而立爲其後者爲之子桓居喪未期而出會盟子所不言何邪曰不責其弒逆篡位而責其居喪出會正所謂不能三年之喪而緦小功之察放飯流歠而問無齒決者也

二年

或問曰宋督弒君及孔父髙氏葉氏之說何如曰髙氏論孔父稱字甚悉葉氏亦曰或者謂君前臣名孔氏不得爲字此禮施之於君臣相與之際者豈春秋之謂哉弒君名者初不以爲輕大夫字者初不以爲重道固並行而不相悖也此論亦甚善但非本義不得錄耳

曰滕稱子先儒以爲時王所出與惡其朝桓削而書子與當喪未君朱子辧之備矣或又以爲後服於楚故降而稱子夷狄之者何也曰設使後服於楚降而稱子隱桓之際未服於楚何得先降之邪且公侯伯子男中國之五爵以小大稱者也凡稱子者豈可盡指爲夷哉先儒𨿽有夷狄𨿽大稱子之說亦不過謂夷狄不可稱侯伯耳非以子爲夷狄之號也然秦亦夷狄也而春秋稱伯此又不可考者況滕子云者魯史之文不知夷之者魯史邪孔子邪果魯史邪則當時隱公會戎盟戎矣豈知夷夏之分哉果孔子邪則孔子作春秋其文則史未嘗攺侯爲子皆不可通之論也曰東萊又謂我以子禮待之者何也曰使魯以子禮待之非後世所能知如其實然亦不過待以子禮耳魯史所書不應亦攺其爵爲子也曰居仁以爲誤文何也曰春秋固有誤文然誤者一二字耳不應終春秋稱侯伯滕稱子薛稱伯字字皆誤然比諸說此爲近理但不若本義所錄孫朱程胡戴趙之說尢有理也

曰四國成宋亂先儒皆以成爲成遂之義子獨取杜氏訓平之說何邪曰成宋亂之文魯史之筆也魯史安肯自書曰公防三國成遂宋之亂哉若以爲孔子所攺則孟子嘗曰其文則史未嘗攺也先儒見四國不殺華督而使相莊公也謂成遂其亂殊不知在他人書之猶可在魯史亦當諱國惡也況釋文成字一訓爲平一訓爲就卽遂之謂也且督將弒君四國往而共謀之猶可言成就宋亂也今督已弒君宋已亂矣何俟四國成之哉當四國舉兵必有一國造謀往約三國使者奉辭至於其國必曰宋有弒君之亂將平之苟以成遂爲義使者可曰宋有亂將成遂之乎杜氏訓平之說本於江熙𨿽不詳悉然人情事理兩有攸當安得違之哉秀巖亦曰諸侯以宋有弒君之亂而往平之耳後書取鼎於宋而討賊之事無聞焉則其罪自見矣曰劉氏亦以平安爲訓而不取何邪曰劉氏始訓爲平終則反之是亦以事迹論而疑之者也曰平宋亂則春秋何書也曰予於本義言之矣竊意四國之舉兵其心之公私不可知然其初也亦欲平宋之亂宋莊華督知其將至也而賂之於是四國見利而忘義左氏所載意亦如此然以左傳考之知其爲立華督但以經文求之則此事不過爲取鼎起文因經文無殺督之事所以知左氏立華氏之言可信也曰先儒又謂春秋特目其事以重其罪似有理而子亦不取何邪曰此會取賂而固賊比之他事其罪固重然春秋凡書防不過責其非王事而擅出境紛紛相會合黨行私云爾然又有前書會而後書其事者是亦目其事也此書四國之防而並目其事於其下耳何足異哉夫四國爲防而不目其事則取鼎於宋何以知其事之始由是觀之史氏立言固當如此非孔子特目其事以重其罪也大凡但書會者其責在會目其事者其責在事如襄公會於澶淵謀宋災但責其謀宋災耳不暇責其會矣若云成宋亂爲弒逆大事而特目之則謀宋災非弒逆大事又何爲特目之乎然後知凡此皆史氏立言之常法而聖人因之不革以見義者也夫聖人於春秋何有作爲於其閒哉物各付物而已矣故先儒氏言特書者皆所不取也不特此而已

曰蔡鄭會於鄧懼楚之云據左氏耳於經無文子何以信之邪曰後此二十七年荊敗蔡師以蔡侯歸又四年入蔡又二年伐鄭則二國懼楚可知矣曰呂朴鄕謂鄧亦與焉者然乎曰呂亦以鄧爲國耳本義已辧之矣

曰入呂朴鄕謂七月來朝九月入者何也曰朴鄕不知七月來朝侯當爲紀侯耳程子已言之矣

曰凡書公至先儒言危之者眾矣子獨不取何也曰諸侯妄動可危者固不可勝紀然春秋之作將以正義明道奚暇爲諸侯危之而幸其得歸至乎且桓公弒賊人所當討古今所共疾孔子奚暇危之哉凡言危之者見逾時之說不可盡通而齊桓之時書至者又少故爲是言而不知理之不可也

三年

或問曰桓公正月無王者十有四或王者不班歷或爲桓無王或爲元年書王以正桓之罪二年書王以正宋督之罪十年書王以數之終十八年書王以正桓之終子皆削之而以爲闕文者何也曰聖人錄舊史之文以定當時之亂其經國大義昭於日月豈屑屑去一字以示貶使後世揣摩億度起紛紛之論哉必其傳寫之誤而後世不敢增益之耳今必欲就闕文生義則桓十四年書夏五而無月昭十年不書冬桓四年七年不書秋冬僖二十八年書冬有日而無月將何以爲義乎請悉論之平王東遷號令不及天下諸侯卽位不請命王崩不奔喪入國取邑弒君篡位且無所畏何暇奉其正朔哉然則王不班歷而不書王者非也夫桓之篡弒固無王矣宣公事蹤與桓無異何以復書王邪則桓無王而不書王者非也桓旣無王元年卽不書王可也今元年書王以爲正桓之罪三年不書王反不正桓邪元年猶可言也二年書王爲正宋督之罪然翚弒隠公慶父弒閔公楚商臣弒君父凡此之類何以皆不書王於前去王於後以正之邪若曰十年數之終十八年正桓之終則妄誕穿鑿之尢者凡爲此說者由於不解王正月三字相屬而以王字自爲一義正月自爲一義故也苟知春秋據事直書不以一字爲褒貶義在於事而不在於年時月日之閒則自然無此病矣

曰公會齊侯於嬴左氏以爲成昬於齊子何以知其必然邪曰是年秋書公子翚如齊逆女則此會爲求昬也愚案謂春秋有前書防而後書事者若此之類是也

曰齊衛胥命葉氏宋氏存耕諸儒謂齊九命爲方伯衛八命作牧者何也曰經不言所命者何事二傳不言所命者何事而千載之下反知其相命爲方伯州牧吾不之信也故浚南曰胥命爲伯非衛之志錄父亦未敢然曰君舉陳氏謂相推長者何也曰是以葉氏之意而不目其事者也但經言胥命亦不聞相推長也果相推長也經當書曰齊侯衛侯相命爲伯爲牧不應含糊命辭啟後世之疑也此責其不受命於天子而交相命以事也明矣曰張氏謂齊衛爲列國之望欲私天下之權於已遂起而圖之必求勢力之均相遜相先布之天下耳目而不以爲異然後彊者乃敢專之者又何說也曰經之所謂胥命者兩不相下交相命事而已未聞欲布其命於天下也張氏求之過矣曰或又以爲艸次以見爲近鄙者也曰艸次以見謂之遇矣曰木訥又謂交相見而書云曰胥命者何也曰此亦艸次以見之意而尢略者也去胥命逺矣

曰日食之旣仲舒劉向以爲先是魯宋弒君魯又成宋亂易許田無事天子之心楚僭稱王鄭拒王師射桓王之應然邪曰夫天變之生前必有所感後必有所應自然之理也然必曰某事感某事某事應某事則拘泥不通此漢儒之大病𨿽董子之賢不能免焉故髙氏曰人君遇日食則恐懼修省而百官修輔厥後不敢推之於數後世推求億度指陳某事之應則失之矣漢文帝五年地震致堂胡氏論之曰文帝之時有此大異何也曰天地之變非一端也盡以爲人事致之則牽合附防泥而不通盡以爲气數適然則古人修徳政反災爲祥者亦不少矣要之爲天下主父天母地父母震怒聲色異常人子當祗栗恐懼思所以平格不當指爲情性所發而遂已也文帝之時𨿽有此異然帝方躬修徳化節用愛人此其所以𨿽有此異而無其應歟其說庶矣

曰公子翚逆女孫氏之說何如曰其論關雎樂而不淫哀而不傷當時孔子直論關雎之詩之義耳未必如孫氏所言傷周室淩遲防姻失道無賢女輔佐君子致關雎后妃之徳以化天下也其曰內女出處之迹皆詳錄之以懲以戒爲萬世法者近之然內女出處之迹不書者甚多而其所書者莫非非常之事此又不可不知也曰先儒謂翚於隱世不稱公子隠之賊也於桓世稱公子桓之黨也何也曰抑揚予奪之意也曰先儒又謂卿逆夫人於禮爲稱何也曰果於禮爲稱孔子又何書焉曰先儒謂翚𨿽尊屬當官而行亦無嫌也何也曰在朝廷之事則可逆女爲內主有家人之道也而先不明兄弟叔伯尊卑之義則亂之始也曰先儒謂邦君以爵則有尊卑以國則有大小以道途則有遠邇或迎之於其國或迎之於境上或迎之於所館爲禮之節者何也曰此說揆之人情𨿽若可通而考之典禮則無所據況嫁女娶婦爲防姻之國后妃配諸侯以治內敵體也此時豈分爵之尊卑國之大小而有逺迎近迎之說哉曰髙氏之說何如曰其曰使公子逺迎之曾無嫌疑之說竊意古人惟禮是從禮當親逆則親逆禮當卿逆則卿逆嫌疑之說未可信也曰存耕之說何如曰其曰翚弒隱而立桓者也遂則殺嫡而立宣者也僑如則通穆姜而亂國者也逆女而使姦臣非正始之道竊謂此說近似然不若啖氏葉氏之說爲有據故亦不得取此以亂彼也其他顯然可見其非者不暇悉辧凡愚之所辧者疑似之閒易以惑人者也

曰夫人姜氏至自齊孫氏之說何如曰其曰公受姜氏於讙不以讙至者不與公受姜氏於讙也故曰夫人姜氏至自齊以正其義似有抑揚予奪之意故不取也曰莘老之說何如曰其曰君出而反必書至於夫人之歸亦書至告廟之禮同也合二姓之好繼萬世之嗣以爲宗廟社稷主不可不告者乃魯史之常法然春秋不書常事故不取也曰存耕之說何如曰存耕歷數文姜穆姜哀姜出姜聲姜之書逆書至爲有所失有所屈無所失無所屈者乃凡例之餘習而無自然之大義也

曰春秋書有年公羊以爲喜子旣辧之矣或以爲紀異謂人事順則天气和桓弒君逆天理亂人倫天地之气爲之繆戾今乃有年故書其異者然乎曰意則新矣而義則未也春秋以水旱饑饉螽螟蝝之類爲異不以有年爲異也曰非以有年爲異也桓之異也桓之弒逆不當有年而有年是以爲異也曰歳歳有年聖人生物之心也以有年爲桓之異豈聖人生物之心哉聖人若曰治世每歳而有年亂世至此而始有年此聖人惻怛傷世變之心也若曰桓不當有年而有年聖人生物之心不幾於息乎曰春秋不書常事有年非異則常矣何以書也曰毎歳有年則不書矣惟其至此而始有年也故書此以見他歳之無年耳猶僖三年書六月雨之類也每月有雨不必書矣惟其六月而始雨也故書六月雨以見前月之無雨觀六月之前書曰冬不雨春不雨夏不雨可知也知六月雨之義則知有年之義而無疑然則有年𨿽爲常事而因有年以見他歳之無年豈非非常也哉曰桓宣皆弒逆之賊而有年大有年何獨於桓宣書而他君無有也曰適然也天非有意而特有年於桓宣也聖人亦豈有意而特書於桓宣哉曰然則春秋二百四十二年之間獨兩有年餘皆無年歟曰此亂世气象也春秋二百四十二年之閒饑與大饑旱與大水無麥無禾虫傷之災春秋固書之矣余年五穀之中或此種熟而彼種不熟或此地熟而彼地不熟多雨則髙田熟少雨則卑田熟或薄略而僅有或苗秀而少實皆不可以有年名惟陰陽五行交運錯綜偶一和防而五穀皆熟則舊史書之聖人因而錄之以見義焉二百四十二年之閒獨兩有年又何疑哉況此書有年者一魯國之事他國有年則不書也夫天之與人一理一气有感必應一夫一婦不得其所卽傷天地之和春秋之時豈特一夫一婦之不得其所而已五穀不熟固冝此理陰陽贊化育者君相之大務聖人之功用春秋書此亦以示後世君臣當盡心焉者也豈徒屑屑紀其異而已故黃氏曰謂桓不當有年爲異則書螽與大水無冰皆當爲桓之常春秋豈專紀人之凶荒而不幸人之丰熟哉各書其實耳曰莘老以爲桓宣之時不冝有者何也曰是亦紀異之意而特變其文耳曰葉氏以爲有年大有年非桓宣所能致天之愛人至矣有年其常而不能常也有年大有年各因其人而一見法焉故終春秋不以再見非外此無年也其說然乎曰此亦疑二百四十二年之閒獨兩有年求其說不得而爲之辭者也夫天之愛人至矣有年其常而不能常固天地之心也然以爲春秋書有年之本義則不可其曰各因其人而一見法終春秋不以再見非外此無年者葉氏之意若曰魯史書有年者本多仲尼特於桓宣之閒一錄之其餘削而不書此億辭也吾何能知之今就事論理春秋於水旱饑饉螽螟蝝一一書之何獨於有年削之而特書其二以一見法且一見法之說先儒解經之通病未足據也曰存耕謂魯頌云自今以始嵗其有則爲僖公亦有年者何也曰此祝頌之辭而非實然也曰然則先儒謂此爲祥瑞者何也曰春秋不書祥瑞

四年

或問曰公狩於郎先儒皆言非地子獨兼言不時何也曰先儒多以周正爲說指春爲冬而以狩爲及時故但責其非地爾殊不知天時不可易月數未常攺春固夏正寅卯辰之月也苟知此則非地爲輕不時爲重蓋聖人仁民而愛物當春鳥獸孳尾不過擇取不胎不字以事宗廟而已儻行冬狩之事圍而狩之盡物取之則害物多矣豈人君之心哉

曰不書冬秋杜氏謂史闕文存耕諸儒亦謂史闕文聖人所重如夏五之闕非不知決無他字而終不敢加焉所以存闕文也然乎曰不然也聖人固闕疑也闕其事之不可知者爾若年無秋冬人所能知也聖人安得不正之而亦傳其疑哉且春秋常事不書則損舊史之文者多矣如事有闕文而無義將遂不書豈得存其不可曉者以惑世哉安知非筆削以後闕文哉故居仁曰杜預以謂不書秋冬史闕文其說旣善矣然謂之史闕文則不可謂之闕文則可矣亦此意也

五年

或問曰正月甲戌之下不書事二傳繆妄先儒旣辧之矣髙氏案長歷正月甲申朔日內無甲戌而太歳在甲戌或疑甲戌在去年冬十有二月而去年不書秋冬誤著此月或疑此日下書陳佗殺太子事其簡編脫者何也曰長歷不可信也久矣又太歳當在庚戌而非甲戌也若甲戌在去年冬十二月不應誤在五年之下果誤在五年之下亦當系之以事也其曰陳佗殺太子事或恐有之蓋六年八月經書蔡人殺陳佗以討賊之辭而上文不見其事故也然豈敢質之哉

曰天王使仍叔之子來聘先儒皆謂譏世官子之不取何也曰此不特譏世官也夫世官者父爲大夫其父死天子不擇其子之賢否而亦命之爲大夫是謂世官今仍叔在其子未命故曰仍叔之子則是父爲大夫而子弟干政也豈特世官而已哉曰莘老謂春秋父沒子代而未爵者則書某氏不稱某稱字武氏子來求賵是也此書姓書字加之子以別之者父在而代從政公谷之言是也其說又何如也曰凡例之不可信也尙矣旣曰父沒而子代矣則安有未爵者乎且尹氏卒亦書氏不以其子而稱也其書姓書字而加之子者又安必其代父而從政也使父從政其子不代其父天王一時使之爲使不知凡例何以書之故曰凡例不可信也

曰蔡人衛人陳人從王伐鄭朴鄕呂氏謂此三國諸侯有天子在則諸侯稱人有諸侯在則大夫稱人者何也曰君前臣名禮也今魯史記其事亦當敍其實奚可以人稱或雞澤之防魯侯在焉而稱叔孫豹則亦不人之矣曰孫氏謂不使天子首兵爲尊桓王以甚鄭伯之惡者何也曰史氏命辭固有重輕諸侯用諸侯之師則言以某師天子用諸侯之師則言從王此自然之法而孔子因之不革以見義者也若曰孔子特不使天子首兵以甚鄭伯之惡則非春秋自然之法矣胡氏常山諸家皆不免此病不但孫氏而已也曰程子張氏謂王師於諸侯不書敗爲諸侯不可敵王者何也曰王師敗績於茅戎春秋猶直書之何獨敗於諸侯而不書乎愚於辧疑已言之矣曰常山謂蔡衛陳稱人非微者也𨿽使卿行苟不命於天子者若從王則亦不得以名舉葉氏亦謂諸侯無軍以卿帥其敎衛之民以替元服入天子之國曰某士故以人見者何也曰人與士異義又非諸侯自稱之辭魯史安得代稱人哉且公孫敖叔鞅叔孫得臣如京師皆書名氏何獨三國之卿而不書名乎曰杜氏謂王師敗不書不以告者何也曰三國從王伐鄭旣書之矣王師敗而獨不書之亦無是理也且史之所書有從告者有不從告者不可以一例拘也曰康侯謂春秋書王必稱天者所章則天命也所用則天討也王奪鄭政而怒其不朝以諸侯伐焉非天討也故不稱天者何也曰此史氏省文耳何必爲義乎若以書王稱天始爲天討則下賵魯惠之妾下聘魯桓之賊非天命天討矣而皆以天書何邪且春秋兩書公朝於王所其義本責魯而不責王亦不書天何邪曰張氏亦謂左氏稱諸侯春秋悉以人書而王不稱天爲桓王以小忿奪鄭伯政又帥諸侯伐之而大姦大惡乃屢聘焉失天下共主之義而王靈竭故人諸侯而王不稱天者何也曰其曰桓王舎重罪而行輕刑則庶矣其曰人諸侯而王不稱天乃一字褒貶之獘也豈春秋之旨哉竊疑張氏之學出於朱子朱子嘗曰春秋直書其事而善惡自見以爵氏名字日月土地爲褒貶之類若法家之深刻乃傳者之鑿說朱子又以春秋之任付之張洽其授受之際必以是告之矣及其爲傳則每事反之豈當時已非其師之說邪抑晚年之見別有得邪吾不能知也

曰大雩程氏據明堂位禮運以爲成王賜魯重祭得郊禘大雩劉氏則以爲非其言曰禮之有天子諸侯之別自古以來未之有攺爲說者曰成王康周公賜魯以天子禮樂成王者周之盛王也其亦謹於禮矣昔者魯惠公使宰請郊廟之禮於天子天子使史角往惠公止之其後在魯始爲墨翟之學使成王之世曾已郊矣則惠公奚請惠公之請殆由平王以下乎二說孰然曰二說各有所據未詳孰是然非本義所系𨿽不辧可也

六年

或問曰州公如曹正月寔來或謂天王使之信乎曰如天王使之經當書曰天王使某來聘今寔來尙不可解而復起天王使之之義違經逺矣曰張氏曰記禮者曰天子曰非佗父寔來成二年傳王曰所使來撫予一人而鞏伯寔來則寔來有自矣而子獨疑之何也曰寔來在州公如曹之下文猶未暢豈有相隔一年而但曰寔來恐史氏立言聖人取之不如是之晦也曰張氏又謂不復國而略之者何也曰略之之云卽公谷慢之簡之之意而變其辭耳借使不復其國史寧不書春秋寧不錄而略之使不可解則後世何所見義哉

曰蔡人殺陳佗朱子謂此是夫子據魯史錄之佗之弒君初不見於經者亦是魯史無之耳此語豈不平易明白而子不之取而又於本義之末爲說以反之何邪曰朱子據史錄之之言施之春秋之大體則可施之蔡人殺陳佗則不可何則經有書弒君而賊不討者矣未有討賊而不書弒君者也使魯史但有蔡人殺陳佗之事而不見陳佗弒君事迹則事事無其始而義有所不備難以因事立敎矣夫子將遂不錄殺陳佗之事必不傳疑於後啟紛紛之爭也安知非筆削以後而闕之哉夫春秋之義不待傳而自明夫子之修春秋也亦不意左氏之有傳也今左氏載陳佗殺世子免然後知蔡人殺陳佗爲弒君之事使遂不有左氏者出後世將指蔡人殺陳佗爲何義乎以是知夫子之將遂不錄焉也𨿽然朱子據史錄之之言眞足以破後世穿鑿附防之大病又不可因此事而忽此言也曰子錄程子之言於本義而遺其蔡侯殺之實以私也之一語何邪曰晉惠公不以討賊殺裏克經書曰晉殺其大夫裏克如蔡侯以私意殺陳佗經亦當書曰蔡侯殺陳侯佗矣愚是以有疑夫此語也曰子旣取左氏孫氏程子之說以爲本義而又曰未詳是否何邪曰佗殺世子經無明文愚安敢質言哉

曰子同生先儒曰冢嫡生故書又曰嫡冢始生卽書於策與子之法也文之子惡襄之子野莊嫡夫人無子若成昭之嫡子蓋無見於傳莊文成哀惡野六人皆嫡子而莊獨書於春秋者生於卽位之後而以太子之禮舉之者莊公一人而已古者嚴嫡庶之分所以定其爲君也君一定而僭亂之心息矣張氏亦曰嫡夫人之長子備用太子之禮故史書於策春秋於此明與子之法在於正始明分其物采等衰殊絕於初則私愛之所不能行嬖孽之所不能幹所以定國夲息亂源也其他爲說皆不出此而子悉違之獨取糓梁之說柰何曰先儒承左氏之文而益其義者也凡冢嫡生而書於策國史之常也在春秋則以爲常事而不書愛嫡冢之辧固聖人所盡心也然其見於詩書禮者詳矣春秋直書其變常之事耳子同生𨿽非變常然假此以明非齊侯之子則是變常而已夫人苟知事之變常則常道見矣此春秋立敎之大法也

七年

或問曰焚咸丘杜氏劉氏張氏諸儒以爲火田程子康侯戴氏以爲焚林而田子何以取程胡戴氏之說邪曰火田者冬月去莽翳以逐禽獸而已焚咸丘則焚其林藪害物多矣不仁甚矣況仲春生物之時乎故戴氏曰杜氏以爲火田非也禮有火田豈得譏其盡物哉今云焚咸丘豈止火田而已乎且經何不直書火田而書焚咸丘乎

曰谷伯鄧侯名張氏諸儒皆以鄧谷逺朝弒逆之人故特名之者何也曰此以名爲褒貶之獘也前乎此膝子紀侯朝桓矣後乎此邾子朝桓矣未嘗一名之以示貶而獨於此貶之乎若曰一見法當見法於前此者滕紀當之矣況無一見法之理乎若曰谷鄧逺而滕紀近則逺與近皆朝弒賊也又何閒乎況近者當先而不討逺者何責焉若曰滕子畏大國紀侯畏齊不得已而朝則谷鄧亦畏楚也舎三國而罪谷鄧聖人用法不如是之頗也夫春秋諸侯卒名失地名者以別其人耳非死與失地卽賤之而名之也今谷伯鄧侯不死又不失地何獨名之此其可疑者也先儒因以爲義求之過矣

曰先儒皆謂逆亂天道歳功不成故不具四時四年無秋冬以冢宰下聘弒賊則天下之望於王室者絕矣故去秋冬見天王之不復能用刑也七年無秋冬以谷鄧逺朝弒賊則天下諸侯無復可望者矣故去秋冬見諸侯之不復能修其職也其說柰何曰五經遭秦火錯亂亡失不可勝紀惟易以卜筮存其閒且不免訛衍況春秋之書聖人逺患不敢公傳口授弟子至於後世其書始出相傳相襲豈免闕誤如郭公夏五紀子帛甲戌巳丑與桓無王無秋冬之類其顯然可見者也先儒必欲彊通其不可通又凡例褒貶抑揚予奪之說紛然雜乎心胸之閒冝其穿鑿附會其始將以扶植世教而不知其先已破碎經旨矣今就其說辧之使孔子果以冢宰聘桓而闕秋冬次年仍叔子復聘於此爲甚當復闕秋冬而不闕果以谷鄧朝桓而闕秋冬當先闕於滕子來朝與四國防積成宋亂取郜鼎之時而又不闕則孔子取義於是乎疏矣今幸四年七年秋冬之適無事可書而闕之也如有事焉不知孔子並其事闕之邪將仍書其事而獨闕秋冬二字邪吾欲問之

八年

或問曰正月烝先儒皆謂此爲五月烝起文者何也曰先儒誤以周正攺天時謂此正月爲去年之十一月禮所當烝故但指爲五月烝起文而不以爲非時苟知三代之不攺四時然後知正月烝亦爲非時而糓梁之說爲得本義曰公羊之說柰何曰公羊亦多以夏正言也但言不明爾其譏亟之說當爲五月烝之傳不可置之正月烝之下蓋正月烝特可言不時爾未有譏亟之意也若曰去年十一月烝矣至正月又烝似可譏亟但經無明文不可知也今正月烝矣旣非時矣五月又烝謂之譏亟豈不明哉愚故移其說於五月烝之下而無疑也曰先儒曰正月烝矣而非時復烝必以前烝爲不備也子亦不錄何也曰正月烝矣之云亦以周正攺四時言之遂謂正月烝爲得時其曰非時復烝但指五月烝言之故不敢取善乎戴氏之說曰正月烝已非時況五月而又烝乎谷梁開其先戴氏結其後備矣

曰先儒以十月雨雪爲今之八月黃氏辧之而有閒矣然初冬而雪不若仲秋之甚也何以書乎曰聖人謹天時懼天變於毫忽之閒不待其著而無及也陰气之凝有漸而十月驟然雨雪非天變乎春秋書之爲後世戒者微矣是以唐虞三代之盛燮理陰陽均平气節不使少有差忒而五穀以登人物不夭非若後世之爲治者艸蕞補其罅而已

曰祭公來遂逆王后於紀先儒多爲之說子將奚宗曰先儒𨿽多爲說據經觀理不過本義所錄程子張氏之云其他或未免億度而生事也邦衡與程子同義孫氏胡氏獻可與張氏同義孫胡出張氏之前而弗錄者不若張氏之詳也康成啖趙諸儒皆辧天子親逆不親逆今考經文亦無譏親逆不親逆之意至胡氏則謂祭公來謀逆後之期髙氏則謂來謀紀難葉氏則謂來朝存耕又謂魯知紀之將亡懼王后不能備禮謀速逆之故遂逆者魯之意君舉又謂祭公不稱使則王未有成命而遂專之凡此諸說去經意益遠皆不敢錄

九年

或問曰紀季姜歸於京師翼之謂劉夏逆王后於齊不言齊姜歸於京師言逆則歸可知此書紀季姜歸於京師不與祭公非天子之命遂逆王后故書之甚祭公專逆之惡者何也曰春秋一事見一義其不書者以常事也祭公以遂事書劉夏以非卿書紀季姜以非嫡長書故曰一事見一義也劉夏逆後而不書齊姜歸於京師者必齊女得冝而常事不書也惡有言逆則歸可知之意乎且書季姜之歸與祭公來逆了不相干甚祭公専逆之惡何自來乎若季姜書歸爲甚祭公專逆之惡齊姜獨不可書歸以甚劉夏非卿之惡哉且祭公來不過譏其旣受命而不專耳安有非天子命而自逆之理乎曰劉氏謂逆稱王后歸稱季姜爲禮之上下取予進退先後各有所冝公卿謀之諸侯主之防諏之天子命之是王后矣然而未見宗廟未觀君子羣臣則不敢君其位爲正始之道王化之本者何也曰此史氏立言自然之法戴氏得其意而錄之本義矣劉氏蓋求之過而不自知其辭之煩也此猶可也至其引詩曰未見君子憂心惙惙亦旣見止我心則說則求之過而鑿之甚矣

十年

或問曰公會衛侯於桃丘弗遇劉氏翼之謂不爲正辭弗爲遷辭何也曰此惑於谷梁內辭之說而少變其意者集韻不通弗隨人命辭何有遷正之辧哉曰然則葉氏東萊謂桃丘之防恥在公故曰弗遇沙隨之防譏不在公故曰不見公者何也曰兩皆可恥不無重輕耳觀事見義豈在弗與不之間哉曰此弗遇劉氏謂公後會也然乎曰平看經文衛不來防故弗遇耳非公後會也

曰齊衞鄭來戰於郎劉氏謂不言師敗績者敗在內也敗在內而不言恥也何也曰此信公谷之過也曰東萊謂不計班序而計功魯乃以此受伐者何也曰此信左氏之過也觀左氏公谷之辧則劉呂不待辧而明矣曰存耕謂來戰若三國自戰者何也曰來戰者來魯而戰自然曲直存乎其閒安有若三國自戰之意哉若三國自戰當書曰齊侯衛侯鄭伯戰於郎不曰來戰矣曰張氏謂以無辭伐有辭則罪在三國不容不反常例以明之者何也曰來戰者魯史之辭孔子因而不革其義自見何嘗反常例作此來戰二字哉此凡例所以亂春秋也

十一年

或問曰宋人執祭仲突歸忽奔劉氏葉氏諸儒皆謂宋不稱公而稱人爲非伯討何也曰春秋之時凡執人者皆私也𨿽稱爵亦非伯討也蓋史氏立言之法固如是不必以爲義也曰孫氏諸儒皆謂歸者善也復歸者不善也入者惡也復入者甚惡也是故復入重於入入重於復歸復歸不若歸之善者何也曰歸與入復歸與復入皆罪也何有於善乎但史氏立言自有輕重隨事可見不必以爲例也若曰歸者爲善突以庶奪嫡而書歸可以爲善乎卽此亦以類推矣曰常山謂名忽者以忽旣立出奔絕也忽鄭之世嫡不能自固其位以至於亡考之於詩其迹備見有女同車則刺無大國之助山有扶蘇則所美非美籜兮刺君弱臣彊不唱而和狡童刺不能與賢人圖事權臣擅命由其不能自固權在祭仲故宋因而執之者何也曰凡君大夫出奔皆名者史氏別其人耳非絕之也鄭忽不能有其國固不足道然可罪者突與宋莊祭仲也今有殺人者人固可殺律將罪殺人者乎罪見殺者乎罪殺人者而已矣今常山罪鄭忽是罪見殺者也用刑頗矣況所引詩莫非淫奔之辭非刺忽之詩乎

曰柔會宋公陳侯蔡叔盟於折存耕謂蔡叔者桓侯也生不稱侯死不稱公從其國之舊也蔡之先多稱叔仲度侯也曰蔡叔胡亦侯也曰蔡仲故桓侯亦稱叔然乎曰不然也胡氏曰十五年許叔入於許十七年蔡季自陳歸於蔡莊三年紀季以酅入於齊皆書字則蔡叔書字可知又莊十年荊以蔡侯獻舞歸未嘗不稱侯也

曰公會宋公於夫鐘於闞於虛於髙氏存耕戴氏石氏黃氏諸儒皆謂魯桓爲鄭平宋然乎曰經不見其義十二年谷丘之盟左氏有公欲平宋鄭之文諸儒據左氏以爲義耳平觀經文未可據也愚於左氏旣辧之矣

十二年

或問曰十一月有兩丙戌杜氏以爲重書爲因史成文劉氏謂春秋故史有所不革引其文則史而言何也曰孔子修春秋筆則筆削則削如盡依魯史之舊而不削則重復支離何爲謹嚴哉如兩丙戌曉然可削者也安知非筆削之後相傳之久而有羨文哉

曰及鄭師伐宋戰於宋先儒皆謂公及鄭伯也不言公者魯鄭敗績也不言敗績者爲內諱也子一切削之何邪曰春秋固有爲內諱者矣如公見弒而書薨則不地以見其實夫人奔而書孫子般見弒而書卒則以前後事見其實除此大目餘皆直書其事而善惡自見使後人據事觀理以爲大戒若公而不言公敗而不言敗則後世何能知其事實以見義乎且爲內諱而不言公遂並外諱而不言鄭伯乎此爲內諱而不言敗績幹時之戰獨不諱而言敗績乎又不書公會紀侯鄭伯及齊宋衛燕戰何以書公與紀侯鄭伯邪曰內勝而不諱也曰內勝而書公遂並外勝而書紀侯鄭伯乎皆不通之論也

十三年

或問曰公會紀侯鄭伯己巳及齊侯宋公衛侯燕人戰齊師宋師衛師燕師敗績三傳之不同旣見於辧疑矣孫氏邦衡諸儒又謂齊伐魯而戰於魯者何也曰經書公防紀鄭矣何得言紀鄭會魯邪且齊果伐魯經當書曰齊侯宋公衛侯燕人伐我今書公防矣又書公防紀侯鄭伯矣非齊伐魯而戰於魯也曰劉氏又謂宋來報怨齊實主之何也曰齊宋皆有魯怨也今經文但以齊爲主後世何從知其的爲宋報怨而齊主之不若據經立論之爲實也曰存耕又謂魯與紀鄭爲防而齊宋衛燕來戰會事不果故不地何也曰魯紀鄭若但爲防而四國伐之經當書公及紀侯鄭伯會於某齊侯宋公衛侯燕人伐之如書蔡人宋人衛人伐戴鄭伯伐取之之法則三國無罪而四國有罪矣今經書曰公防紀鄭及齊宋衛燕戰則存耕之說短矣

曰葬衛宣公葉氏諸儒謂衛方伐我而我會其葬不以怨廢禮本義不錄何也曰春秋無褒也此爲臣子私諡與衛朔背殯卽戎而書也夫魯衛兄弟之國而攻戰爲仇不仁甚矣苟取其怨不廢禮而書焉則是倡家讀禮屠兒禮佛而已矣不若康侯知古人以葬爲重之說爲少平然亦非春秋本義不【以下闕文】

十四年

或問曰公防鄭伯於曹髙氏謂鄭伯欲結曹好故公往防之者然乎曰臆辭也左氏傳此妄矣然猶曰鄭人來修好防於曹髙氏何從知其爲欲結曹好邪若果欲結曹好而往防也經當書曰公防曹伯不當書公防鄭伯於曹也

曰無冰先儒皆以十一月言之子皆不取而獨取黃氏戴氏之說何也曰月令季冬冰方盛水澤腹堅命取冰周禮正歳十二月令斬冰卽詩所謂二之日鑿冰衝衝者也又曰三之日納於淩陰朱子釋之曰二之日謂斗柄建丑二陽之月三之日卽正月建寅之月也以詩與月令周禮考之則十一月無冰未爲失時至十二月無冰可鑿來年春遂無冰然後魯史書之仲尼因而錄之以見人事縱弛燮理失道則陰陽錯行冬行春令當寒而燠是以萬物失冝疫癘將作又無冰可藏則無以爲喪祭之須以節陽气之盛若十一月無冰則十二月有冰可鑿正月有冰可藏亦何害於事而書之哉以此言之則四時之不可易三代不攺月數之數也尙矣但戴氏謂書無冰於正月爲無藏冰則義有未盡特以其識見正大逺勝諸說不敢遺之云爾

曰夏五無月先儒有曰傳疑也疑而不益見聖人之愼也故其自言曰吾猶及史之闕文又語人曰多聞闕疑愼言其餘則寡尢而世或以私意攺易古書者有矣盍亦視此以爲鑑可也然則春秋曷以謂之作其義斷自聖心或筆或削明聖人之大用其詞則舊史有可損而不能益其說然乎曰此卽谷梁之說而益之以辭者也谷梁之辧孫氏髙氏備矣此不復論竊謂吾猶及史之闕文孔子蓋謂事之不可知者爾若事之顯然而可見者孔子安得不正之哉多聞闕疑孔子敎人闕其理之可疑者爾若理之斷然而可言者孔子亦使人愼言之也若夏五而無月乃事之顯然而可見理之斷然而可言者而非攺易古書之謂也孔子亦豈恝然而已乎若曰孔子筆削可損而不可益當並去五字亦不害於此事之義孔子必不錄斷爛不可讀之文爲後世訓也秀巖亦曰胡氏之說愈密而愈疏矣聖人作春秋固謂空言不如行事也使舊史果有夏五之文則亦削之而已存而不益於義何所當乎此必秦漢以後傳者有所脫遺如左氏傳成公二年夏有之比耳必爲之說則非矣

曰禦廩災先儒謂魯侯之有禦廩僭也其說柰何曰月令曰藏帝籍於神倉諸侯各有宗廟各有籍田禦廩之名吾未見其僭也此爲災而書耳曰杜氏謂嘗先其時過也何歟曰杜氏誤解左氏周正月之語遂以此八月爲夏之六月故爲先時殊不知八月而嘗周之常禮而無所變者也八月而嘗常事不書此書者以壬申禦廩災而乙亥嘗耳非譏其先時也張氏諸儒皆然由杜氏唱之

曰宋人以齊蔡衛陳伐鄭趙氏謂凡不用我師而用彼師曰以然乎曰不然也以人情言之豈有都不用我師而但以彼師之理苟不用我師而但以彼師彼將怒曰汝師不勞而勞我亦不爲之用矣惟其以我師之不足而又乞師以用之也故曰以爾曰張氏謂春秋特書日以見宋與四國之罪者然乎曰史有自然之法春秋錄之以見義有自然之妙宋用四國之師則曰以若特書曰以非春秋自然之妙也夫聖人豈有作爲於其間哉物各付物而已矣

十五年

或問曰天王求車左氏有諸侯不貢車服之說杜氏釋之曰車服上之所以賜下東萊引書車服以庸爲證義可通矣子皆不之取何也曰周官有器貢服貢則諸侯有貢車服者也諸侯貢之上受而藏之復以賜下亦何傷於義哉必以書有車服以庸之語而遂舎周官器貢服貢之文則得其一而失其二矣是以不敢取也曰存耕謂平王崩而求賻襄王崩而求金桓王將崩而求車皆以媿魯者何也曰周室衰微諸侯莫貢執政者但顧目前之湏不識經國之體下求列國何暇媿魯哉漢文帝以吳王不朝賜之幾杖張武受賂媿之金錢𨿽不失厚意然已非禦天下之正義況衰周無西漢之盛桓王無文帝之風乎且春秋之時積習生常周𨿽媿之魯弗顧也

曰許叔入於許先儒爲說多矣子一切刪之而附以己意何也曰先儒大槪引左氏隱十一年鄭伯使許叔居許東偏以奉許祀而今以鄭亂始入爲義隱十一年經正書曰公及齊鄭入許許未嘗滅也自隠十一年距今十有六年則必有君許而爲諸侯者矣設使當時許叔居許東偏以奉許祀今日之事乃復其舊迹不可以入書也況左氏許叔居許東偏之事未可盡信乎設使可信亦不可爲許叔入許之傳也曰常山康侯張氏責許叔以許爲先王建國不能伸正義於天王方伯以復其國乃因亂竊入故書入於許者何也曰許叔𨿽不能伸大義於天子方伯而鄭爲許讎國鄭亂而能復其國經亦不當與突入於鄭小白入於齊同一法也蓋說春秋者不見許叔出奔之事而以許叔居許東偏之事當之耳案蔡季自陳歸於蔡季子來歸齊小白入於齊之類皆不書出蓋義不系於出或魯史不書彼闕則闕之何必彊牽彼以實此哉

曰邾牟葛來朝存耕謂其不奔天王之喪而朝篡弒之賊然乎曰王制曰不能五十里不合於天子附於諸侯曰附庸三國附庸之國也難以責其不奔天子之喪矣

十六年

或問曰公防宋衛陳蔡伐鄭杜氏曰蔡常在衛上今序陳下蓋後至張氏諸儒皆從之然乎曰此左氏釋經之獘而杜氏宗之又因以釋此義者也夫宋晉齊魯大國防盟侵伐豈無後至者乎未聞居陳蔡諸國之下也

十七年

或問曰蔡季自陳歸於蔡何氏謂封人無子季次當立封人欲立獻舞疾害季季辟之陳封人死反奔喪思慕三年卒無怨心信乎曰未可信也左氏嘗見國史矣猶不敢質言之但曰蔡人召季蔡季自陳歸於蔡而已考之史記世家年表旣無季當立之文稱之三傳亦無季辟獻舞於陳之事何特見經中季以字稱歸爲易辭而又與季子來歸之文相類遂生事以實之不自知其害經旨也夫萬世取信者經而已經曰蔡季自陳歸於蔡益責季非世子不受命於先君不誓於天子倚陳之力歸爲諸侯則無王無父矣何氏不特妄論其義又妄撰事以實之其不爲春秋之讒賊者幾希杜氏謂桓無子召季而立之十一年後經書荊敗蔡師以蔡侯獻舞歸又世家年表封人後卽見獻舞安知獻舞非蔡季之名哉今以大義言之則春秋無褒又不書常事季果當立而又無怨心則春秋不書矣以人情言之獻舞旣疾害季使獻舞爲諸侯則季不能一朝居使季爲諸侯則獻舞不應復爲諸侯於十一年之後也曰推何氏意謂季歸而爲臣也曰季果歸而爲臣則春秋亦不書惟其歸而篡也故書之以見義若曰彼歸而叛君據邑則春秋當書如孫林父入於戚以叛之文矣曰劉氏康侯亦謂季之去也以道其返也以禮何也曰此亦信左谷何氏之獘也考之他書不見季出奔之迹求之春秋又無返季之義何從知其去以道返以禮哉

春秋或問卷二﹤經部﹐春秋類﹐程氏春秋或問﹥

欽定四庫全書

春秋或問卷三

元程端學撰

莊公

元年

或問曰不書卽位黃氏謂國亂不行禮然乎曰不然也桓公去年四月見戕於齊是月而喪歸十二月葬之矣外無諸侯伐國內無庶孽爭位姜氏之孫又在三月之後何謂國亂而不行卽位之禮乎曰張氏諸儒皆謂莊公無志討賊泰然居之而孔子削其卽位者何也曰使莊公不討賊而泰然卽位正當筆之以見其無人心如桓宣之卽位者也若史有卽位之文而削之則後世何從見其義哉愚𨿽不能知魯史之文與孔子筆削之事然以義斷之而知其決非削之也

曰單伯逆王姬杜氏曰天子卿也單采地伯爵也何也曰此杜氏不敢變左氏之過也故孫氏曰單伯於此見經之後莊十四年書齊人陳人曹人伐宋單伯會伐宋冬又防諸侯於郢春秋王臣而防在諸侯之上亦不若內臣而書會也惟內臣會諸侯則曰會某由此觀之則單伯內臣非王臣也劉氏亦曰若命魯爲主單伯稱使以見王命之來乃冝矣不稱使非義也又十四年經書單伯會齊侯宋公衛侯鄭伯於郢稱單伯防諸侯則單伯爲魯人明也猶曰叔豹會晉趙武楚屈建矣若單伯爲周大夫則應書單伯齊侯會於鄄不得屬會於單伯也屬會於單伯則非周人審矣觀此二說杜氏當自絀而左氏送王姬之誤因可類推矣

曰王使榮叔來錫桓公命先儒多稱去天字以示貶子獨主孫氏之說何也曰去一字以爲貶非春秋意也後世穿鑿之說也夫天王聘桓者三求車者一其義同爾皆不去天何獨於此而去天哉呂朴鄕亦曰春秋不書天者惟此年王使榮叔來錫公命與文五年王使榮叔歸含且賵三月王使召伯來會葬而已爲先儒之說則曰桓公弒君而王不能誅又反錫之命僖公成風妾母也而王使人歸含且賵又使人防葬成其爲夫人使嫡並妾此二事最大故去天以示貶此只在拘春秋書天王之例故有此說春秋爲尊王而作也而已自貶天王何以責人乎榮叔歸含且賵與宰咺來歸仲子之賵一例爾何不去天以示貶乎以名冡宰爲貶則榮叔何以不貶乎豈歸仲子之賵罪在宰咺而不在天王又豈歸成風之含賵罪在天王而不在榮叔乎此其不通也明矣

二年

或問曰姜氏會齊侯於禚髙氏謂是時公幼未習國事故夫人得以托國而出會齊侯然乎曰此似是而實非也姜氏之淫奔見於經傳者顯矣托國出會之說何所考乎且夫人孫於齊亦可言托國出會乎

三年

或問曰溺防齊師伐衛先儒多以抗天子之命爲說何也曰抗天子之命在五年公會齊宋陳蔡伐衛之時此則於經未見其抗天子之命也

曰葬桓王劉氏謂曷爲或言葬或不言葬葬自內錄者也公親會之則不言葬不言葬者常也公不親會則言葬者非常也葬天王大禮也曷以爲常言之蓋以謂子事親臣事君之道焉先儒非之者曰或言天子不志葬又以爲不言葬者常也夫事孰有大於葬天子者而可以不志乎死生始終之際人道之大變豈以是爲常事而不書也二者之說孰然曰劉說是也特義有未盡耳非之者非也夫天王崩葬必書者史法之常也書葬不書葬者聖人筆削之旨也曰何也曰春秋常事不書其所書者非常之事也天王如期而葬諸侯親往會葬𨿽死生人道之大變而亦臣子之常事也如悉記之則是史而已非聖人筆削之防也削者削其常事筆者筆其非常可爲後世大戒者也豈有天王如期而葬諸侯親往會葬而可爲後世大戒者乎夫書崩書葬者據經可見也桓王七年而葬則以緩爲非常而書叔孫得臣葬襄王叔鞅葬景王則以諸侯不親爲非常而書匡王以四月簡王以五月景王以二月而葬不及七月之制爲非常而書其書崩不書葬者據經亦可見也諸侯不奔喪不會葬而朝聘會盟嘉禮自若爲非常而書其不書葬者或魯侯會葬或葬期得禮耳其崩葬皆不書者則或以朝廷得禮爲常事而不書或魯往防葬爲常事而不書或不赴告魯史不書孔子無所據而不書苟以死生人道大變爲非常而悉書則天王卽位當書矣天王卽位旣以爲常事而不書則天王崩葬亦有爲常事而不書者矣此劉氏常事不書者是已惜其拘於公親防之則不言葬公不親防則言葬之一義爲未盡耳先儒乃非之故曰非也

曰紀季以酅入於齊陸氏劉氏髙氏葉氏諸儒皆賢紀季謂其不得已而存宗社者何也曰此惑於公羊之說與未辧叔姬歸酅之義故也夫紀季之於紀侯親則兄弟義則君臣骨肉相守死生以之者也而先以邑入齊斷紀侯之右臂使不能守而去其國謂季無罪誣也子噲不得與人燕況紀季乎昔微子去殷以存宗社者以殷之天命已絕人心已去殷之宗社無托故箕子召微子出迪而微子之去亦在殷滅之後殷未滅微子不入周也況紀季以邑乎況齊爲讎國乎吾故曰使後世爲人臣而懷貳心者紀季而已矣先儒謂其不得已而存宗社非所以訓也曰黃氏諸儒謂紀侯使之事齊以圖存也曰於經未有考焉經之所書但曰紀季以酅入齊而已借使爲兄所使爲紀季者當諫之曰齊人無厭旣得酅復望紀事齊無益守死而已今不能然則紀季未有可取之實也

四年

或問曰紀侯大去其國先儒多賢之又以太王之事比之然乎曰未見其賢也又以太王之事比之則過矣昔鄭國介乎晉楚之間事晉則楚伐之事楚則晉伐之任一子產爲政二國不敢議而況賢於子產者哉今紀侯不能修徳任賢以守其國而去之故曰未見其賢也昔太王徳施於民克厭天心狄人侵之三事不免遷都避難故從之者如歸市而國遂以興書曰至於太王肇基王迹比紀侯之一舉潰滅者何啻千里故曰比太王者過也常山髙氏固已辧之矣曰葉氏謂其潔身而去之𨿽伯姬之喪且不顧紀侯蓋自是隠者也曰大夫士仕於其國有去而隱之之道諸侯世其國者無去而隱之之道也故國君當立不立猶失其義況見在爲君者乎苟欲隱而棄其妻之喪則是欲潔其身而亂大倫無一可也原其情畏齊而逃耳不必多爲義也曰戴氏諸儒皆謂大非紀侯之名乃大去其國也大去者盡室逃焉也曰此公谷之說而少變者大去之云於文則支於義則窒夫春秋謹嚴書去其國可矣何必書大去哉此其文之支者也苟紀侯盡室逃焉則必葬伯姬而後去攜叔姬以偕行今棄伯姬而齊葬之棄叔姬而歸於酅此其義之室者也且去其國與失地之君奚異哉春秋失地之君皆名紀侯安得不名之故曰大者紀侯之名也而非大去之謂也

五年

或問曰姜氏如齊師先儒引載驅之詩以爲刺襄公盛其車服疾驅於通道大都與文姜淫者然乎曰不然也朱子謂齊子云者指姜氏而言且魯道居上而下系齊子又不曰齊侯則齊子爲齊女而指姜氏也明矣今曰襄公誤也然非春秋本義置不復論

曰公防齊宋陳蔡伐衛先儒皆爲拒王命子獨不然何邪曰拒王命之罪五國不能逃矣然拒王命乃在六年正月王人救衛之後此時惡能預知王人之救而拒之哉先儒謂王人之救必天王嘗立黔牟嘗不使朔及衛者意之之辭也於經傳無考當時王命曷嘗行於諸侯哉邦衡辧此甚悉已附見於谷梁矣學者平心易气讀之自當有見也

六年

或問曰齊人來歸衛俘先儒皆釋俘爲寶子獨不然何邪曰俘之字訓軍所獲而己未聞又訓寶也先儒見公谷作寶左氏亦稱寶遂訓俘爲寶殊不知寶爲實俘爲虛曰俘云者所取於衛之寶貨也故言俘則寶兼貨物言寶則寶玉而已矣故盜竊寶玉大弓不言俘曰葉氏諸儒引書序俘厥寶玉以証之又何說邪曰書序之俘亦訓取也若訓俘爲寶可云寶厥寶玉乎曰張氏諸儒又謂俘者正文寶者繹辭何邪曰就書序言之寶者寶玉也俘則取其寶玉焉知書序之訓則知春秋之不可訓俘爲寶矣曰杜氏又釋俘爲囚者何也曰釋俘爲囚則齊侯來獻戎防楚冝申來獻防者不可得而解矣果囚也當言獻不當言歸況當時四國伐衛而納朔矣有何囚乎果有囚也四國伐衛時已虜之矣不待齊來歸也稽之字訓旣不得折之事理又無據杜氏之說蓋與張葉諸論等耳

七年

或問曰恆星不見星隕如雨髙氏謂旣夜而恆星不見則其餘皆見矣及夜中而余星隕墜眾多如雨然乎曰不然也經言恆星不見而已我不敢知余星之皆見也經言星隕如雨而已我不敢知恆星之不隕也曰郭綱謂恆星不見爲月之霸月霸在望之閒辛卯月五日月未當霸而恆星隱其占霸圖將興者然乎曰經言恆星不見而已我不敢知月之霸也若月不霸而恆星自不見我豈知之朱子𨿽謂星亦受曰之光未聞如月之或明或霸也使果如月之霸而不見則又不足爲異春秋將不書之故曰讀春秋者據經求義𨿽不中不逺矣

曰秋大水無麥苖先儒皆謂麥苖爲二物子獨信黃氏爲一物者何也曰考之天時事理而信之也經書秋無麥苗秋豈有麥乎曰杜氏諸儒以秋七月爲夏五月也曰天時不可攺月數未嘗易先儒辧之詳矣不可復踵舊說之陋也且經但曰秋而已不言月也設使大水在八月九月卽八月爲六月九月爲七月於時亦豈有麥乎不特無麥苖亦秀矣此考之天時者也以五穀言則禾稲之苖爲首而麥次之不應先言麥而後言苖亦不應不書禾而書苖且旣無麥矣又無苖矣而不見書饑此考之事理者也曰非謂麥苖同時也因無苖兼舉無麥耳曰經書大水而無麥苖則因大水所浸而一時皆無者也非因無苗而兼舉無麥如冬書大無麥禾之比也今如黃氏說則天時事理兩得之其曰麥種於秋始種爲苖秋有大水故無麥苖豈不明白也哉

八年

或問曰師次於郎以俟陳人蔡人劉氏葉氏諸儒多謂陳蔡將過我而邀之子何以知其期共伐郕而陳蔡不至獨有取於杜氏之說也曰以下文甲午治兵及齊師圍郕而知之也蓋俟陳蔡而不至遷延止次而眾心懈也故治兵陳蔡不至而恥旋師也故復約齊以圍郕若陳蔡將過而邀之則不有治兵圍郕之事而春秋亦當異其文以見意亦不直書曰次於郎以俟陳人蔡人也故莘老康侯邦衡子由貫道諸儒皆宗杜氏非予之獨取也曰安知圍郕之師非治兵振旅而歸至夏而復出師乎曰以文勢觀之而知其爲卽俟陳蔡之師也曰師及齊師云者蒙上文之辭也曰秋師還者見輕舉妄動暴師三時殘民黷武也故常山曰春秋書魯用師未有如是之詳者正此意也

曰秋師還先儒皆謂莊公親將及其還皆不稱公爲重眾者然乎曰不然也若公自將則春當書曰公次於郎夏當書曰公及齊師圍郕秋當書曰公至自伐郕蓋君行師從君重於師豈得遺公而言師哉此史氏不易之定法孔子因魯史之舊以取義豈肯攺其實哉謂攺名見義者公谷之餘習而不察之者也讀春秋者不可以不知也

九年

或問曰公伐齊納子糾齊小白入於齊先儒或以子糾爲兄或以小白爲兄何也曰各有其說而未可以片言決也謂子糾爲兄者公谷之意而孫氏胡氏劉氏邦衡莘老東萊諸儒宗之謂小白爲兄者程子之說而康侯朱子張氏諸儒宗之然各無明文可考孫氏諸儒謂子糾爲兄者以春秋書法有子字故也據經論理者也然朱子則謂公谷之經無子字而小白爲兄【闕】程子意不特以公谷無子字亦以論語孔子許管仲之仁之事信之也但程子於管仲之事以大義推之而知其爲兄耳非有所據也今以春秋所書齊小白入於齊與齊人取子糾殺之之文觀之則子糾爲兄之說似亦有理蓋齊小白入於齊有篡位之辭齊人取子糾殺之三傳同有子字固不可以公谷前無子字爲疑也至程子引薄昭之言以證小白之爲兄而朱子又疑荀卿嘗謂桓公殺兄以爭國而其言固在薄昭之前則朱子𨿽宗程說固亦不能無疑於其間也況朱子於集注論王珪魏徴事則曰功過不以相掩今以子糾爲兄而小白殺之正與太宗殺建成相類管仲之事小白正與王魏之事太宗相類豈論語特取其功而春秋則正其義如朱子所謂功過不相掩者歟是以不得不兼取程子孫氏諸儒之說以俟知者也或又曰程子不特於論語稱桓公爲兄而已正與春秋之經辧之也其言曰桓公兄而子糾弟襄公死則桓公當立此以春秋知之春秋書桓公則曰齊小白言當有齊國也於子糾則止曰紏不言齊以不當有齊也不言子非嗣君也公谷並注四家皆書納糾左氏獨言子糾誤也然書齊人取子糾殺之者齊大夫嘗爲魯盟於蔇旣納糾以爲君又殺之故書子定其罪也曰程子以大義推測小白之爲兄猶可也以此論知小白之爲兄則益疑矣夫春秋於子糾不書齊者蒙上文公伐齊之齊非子糾不當有齊而不書齊也於小白言齊者凡春秋所書必曰某國某名則小白書齊固其書法而非小白當有齊而書齊也且春秋直書其事而善惡自見果子也𨿽不盟書子也非子也𨿽屢盟不書子也惡有嘗與魯盟於蔇而特加子字之理哉蓋春秋傳爲程子未成之書非易傳成書之比冝其有未定之說亦程子所謂義理無窮之意正學者所當辧也

曰及齊師戰於幹時我師敗績孫氏謂內不言敗此言敗績爲羨文然乎曰不然也此惑於公谷之說而反疑經之過也夫所謂羨文者重見復出理有不通者也幹時之敗紀實事也而以公谷不經之談反疑經之羨則過矣居仁曰凡例之謬者可宗也邪

十年

或問曰公敗齊師於長勺先儒皆謂詐戰然乎曰不然也此左氏谷梁凡例之獘也經書敗某師者多矣豈皆詐戰者乎左氏於十一年公敗宋師於鄑嘗曰凡敵未陳者敗某師皆陳曰戰旣爲之凡例矣又必撰其詐戰之事以實之今此左氏旣曰齊師伐我公將戰用曹劌之言齊三鼓魯一鼓則是皆陳而非詐戰明矣何以又書曰公敗齊師乎此左氏自相矛盾者也至谷梁則以不日爲疑戰又其謬之尢者先儒鑑此亦可少變而求之春秋之本義矣而又不察而踵其獘焉可嘆也已

曰公侵宋先儒皆以無名行師曰侵子獨不然何邪曰康侯胡氏曰考諸五經皆稱侵伐易謙之六五曰利用侵伐徵不服也書之泰誓曰我武惟揚侵於之疆詩之皇矣曰依其在京侵自阮疆周官大司馬以九伐之法正邦國曰殘害良民則伐之負固不服則侵之若此者爲無名行師可乎

十二年

或問紀叔姬歸於酅先儒謂紀宗廟在酅故叔姬歸奉其祀書之所以賢叔姬者何也曰禮諸侯之尊弟兄不得以屬通紀季猶不得以奉諸侯之廟況叔姬爲媵妾者哉夫紀季以酅入於齊則爲齊之臣旣得罪於宗廟矣叔姬不死於國破之時又以嫂而歸依於失節之叔同事仇讎之齊而謂其賢乎失其是非之心矣且紀亡已九年叔姬安在而今日往承宗廟乎亦無是理也設使紀廟在酅則有紀季在亦非叔姬所得奉也況季亦罪人乎曰然則春秋何以書其卒葬也曰叔姬卒於季葬於季卒葬非其所春秋安得不書哉曰朴鄕謂春秋於紀叔姬宋共姬錄之詳者賢也其說又何也曰春秋失禮之事多則書之詳失禮之事少則書之略夫文姜之事春秋書之亦詳可謂賢文姜而書之乎

曰宋萬出奔陳先儒多謂陳人受宋之賂而使婦人飲之酒是與賊爲黨也故特書萬出奔陳而湣公不葬以著陳人與賊爲黨之罪然乎曰不然也陳受宋賂使婦人飲之酒特傳文耳未可以傳議經也如宋臣子能用賂以求萬陳能以計而送萬𨿽未盡討賊之道然猶有意於討賊而賊猶得以伏誅也豈不勝於不討與蔽賊者哉聖人安得一槪以不討賊之罪而不爲別白也今經書曰宋萬奔陳則是宋不討賊而陳不殺賊也且湣公之不書葬或宋亂不告而魯不會史無其事聖人不得自益之也況賊不討不書葬實後世自爲之例而不可爲法者哉夫經書宋萬奔陳義本自明何待不書湣公之葬然後見陳人黨賊之罪其曰特書亦非邵子所謂天理自然之意矣

十三年

或問北杏之防先儒或謂稱爵以與齊稱人以貶四國者何邪曰此踵谷梁之謬而甚之者也凡例褒貶之說先儒辧之詳矣今卽此論之僭天子之事者齊侯也召諸侯者齊侯也四國從彊國之令耳書曰殱厥渠魁脇從罔治今舎齊侯而責四國失其輕重之權衡矣聖人肯若是哉自褒貶凡例之說興使聖人惻怛之心經世之義付之小巧私智惜哉

十四年

或問荊入蔡先儒或責桓公圖伯而不救或謂桓公圖伯先中國而後夷狄爲得持重之道或謂桓公伯業未成遂致其橫行淮漢子一切削之何也曰春秋之義尊君抑臣貴王賤伯內中國外夷狄而已奚暇較桓文伯業哉故不得而取也

十七年

或問多麋董子劉向曰麋之爲言迷也月令冬至麋角解象迷復凶故麋爲小人鹿爲君子姤之上九爲姤其角吝故夏至鹿角解者何也曰此漢儒釋經之鑿也夫不求理之顯然而求意之髣髴轉相訓詁經之所以不明也曰京房曰廢正作淫爲大不明則國多麋者何也曰此漢儒奏災異之獘也夫物之爲災固有所感然必求某事應某事則牽合固滯有所不通矣曰杜氏以害五穀故以災書者何也曰春夏秋多麋或害五穀冬而多麋未必害也先儒多言害稼皆本諸杜氏耳

十八年

或問公追戎於濟西兩孫氏兩劉氏康侯髙氏諸儒皆謂魯無預備不覺其來已去而追之邦衡葉氏諸儒又謂戎不爲宼過我而躡之爲出其不意以幸其功者然乎曰不然也此見經無戎伐魯之辭而但言追戎故意之而爲此言也殊不知義不在於戎伐魯而在於逺追戎耳夫公追戎於濟西與公敗齊師於長勺公敗宋師於鄑義𨿽不同而語意相似長勺與鄑之役說者不聞譏魯無備也亦不聞齊宋不伐我也何獨於追戎而譏其無備與戎不伐我乎曰劉氏又謂追而不及何也曰僖二十六年經曰公追齊師至酅弗及則明言之矣此經無明文吾不能知其及與不及也

曰有齊氏作或爾雅食葉曰或者短狐含沙射人影蓋出蠻荒江海中非魯地所有皆由縑簡相傳篆隸之變所以繆者然乎曰不然也經書曰有是未嘗有而有也此其所以異也且春秋螽但曰螽螟但曰螟未嘗書有也麋則曰多亦未嘗書有也然則之爲物非所當有而有者也且之一字三傳所同未可以意攺經也

十九年

或問公子結媵陳人之婦遂及齊侯宋公盟先儒或言鄄之巨室嫁女與陳人結以其庶女媵之因與齊宋盟挈之以往者何也曰如鄄之巨室嫁女於陳人經當書曰公子結之女媵鄄人之女於陳遂及齊侯宋公盟不當書曰結媵陳人之婦也如因與齊盟挈之以往則經當書曰公子結防齊侯宋公盟遂以其女媵鄄人之女於陳不當書曰結媵陳人之婦遂及齊宋盟也曰或謂此結因媵婦之故遇齊宋來伐而遂自與之盟也曰鄄者衛地齊侯宋公在焉未知其來伐我否也假令知齊宋伐我之情結當遣使歸報其君而自往媵亦不當自與之盟也曰然則何以不言魯女也曰省文也且重在遂事也蓋結爲媵則知其爲魯女矣何必言魯女哉

二十二年

或問曰陳人殺其公子禦宼髙氏謂國亂不知主名者何也曰國𨿽亂豈有殺公子而不知主名者哉曰莘老謂賤而略之者何也賤當書盜今不書盜非賤也曰張氏諸儒皆謂世子之嫡未誓者何也曰此信左氏之誤也如世子也經當書曰世子春秋之時稱世子者曷嘗有誓於天子者哉曰劉氏謂稱人以殺爲殺有罪者何也曰春秋惟討賊稱人爲殺有罪其他稱人者皆非殺有罪之辭也若知劉氏說國人皆曰可殺而殺之則刑當其罪春秋何書焉曰然則史記亦稱陳宣有嬖姬生子疑欲立之乃殺太子者非歟曰史記亦誤信左氏耳史記之誤豈止此哉

二十三年

或問曰公如齊觀社杜氏謂因祭社搜軍實故公往觀之者然乎曰此因襄二十四年傳稱楚子使防啟疆如齊齊社搜軍實使客觀之故杜氏云然今經但言觀社耳未見其搜軍實也曰莘老孫氏謂觀社則魯社廢者然乎曰經但言觀齊社耳亦未見其廢魯社也

二十四年

或問曰夫人姜氏入劉氏謂不致爲不見宗廟者然乎曰不然也豈有娶婦而不見宗廟之事乎蓋上文先書公至自齊至此自然書入制言之體當如是也夫春秋隨事異文譏公子遂以同姓而逆女則書曰遂以婦姜至自齊至譏禘而納婦則書曰禘於太廟用致夫人此譏夫不俟婦婦不從夫則先書公至自齊而後書姜氏入所謂隨事異文者也後世必欲執此例以同彼例此理之所以不明也至杜氏求其說而不得則有丁丑入而明日告廟孔氏亦有旣朝廟乃見宗婦之說揣摩億度一至於此吁亦可怪哉曰然則先儒皆謂文姜制之而莊公不得娶者何也曰想其事勢或然而於經傳未有所考也然左氏載公初築臺臨黨氏見孟任從之閟而以夫人言許之割臂盟公生子般安知莊公不以嬖妾而不娶歟然此旣非所書本義弗辧可也

曰大夫宗婦覿用幣先儒多謂公事曰見私事曰覿夫人不可見乎宗廟則不可以臨諸臣故以私言之者何也曰此見姜氏不書至與一字褒貶而生事者也此事之旨本譏婦人不當用幣而已其曰大夫宗婦覿不過敍其事實以起用幣之義更無他義也今以字義言之爾雅云覿見也覿與見本不可以公私言也姜氏丁丑初入次日宗婦卽敢私見亦無是理也若曰不可見乎宗廟故以私言之不知書此覿字者魯史乎孔子乎若魯史邪莊公是時奉姜氏之不暇未有不可見宗廟之意也若孔子邪孔子必不以不可見宗廟而攺舊史之見曰覿也日然則論語何以曰私覿也曰文隨事見各有所主也論語所謂私覿者謂孔子使他國朝享禮畢退而以私禮相見者也然則覿字之義本非私也以上有私字故爲私覿耳今經無私字不可以私言也安得取彼私覿二字之義並爲一字以訓春秋之覿爲私乎易曰三嵗不覿可訓三嵗不私見乎曰杜氏又謂大夫宗婦同贄俱見子獨取胡氏之說以爲非大夫與宗婦者何也曰同贄俱見谷梁之餘論也愚旣辧之矣此事左氏得其實曰哀姜至公使宗婦覿用幣不言大夫公羊𨿽不明言然大意亦主乎婦人之用幣杜氏解經一宗左氏不少違左氏有所不通必爲曲說以通之獨此顯然者杜氏乃不察而背之甚可怪也曰朴鄕之意亦謂大夫與宗婦同日而見者何也曰大夫與宗婦固同日而見然此則但譏大夫之婦用幣耳夫男子之贄大者玉帛則大夫覿而用幣非所譏也故春秋不指大夫之用幣使指大夫之用幣經當書及今不書及則爲同姓大夫之婦明矣

曰戎侵曹曹羈奔陳赤歸於曹杜氏謂羈曹世子赤曹僖公然乎曰孫氏曰案史記曹世家及年表僖公名夷杜預謂羈卽曹世子赤卽僖公者以突歸於鄭文相類耳曰趙氏劉氏髙氏張氏諸儒皆謂戎納赤赤篡國與鄭忽突之事無異子獨何以知其不然也曰以經文次第與王氏之言而知之也王氏之言旣附見於本義之後矣請於此申之經書公納子糾楚納頓子皆明言之此則但書曰戎侵曹又不入曹而曹羈自出奔故赤得以乘間而入𨿽不免庶孽竊國之罪然比鄭突之倚宋逐忽者有間矣故春秋明微而學春秋者不可以不詳考也

二十五年

或問曰日食鼔用牲於社孫氏諸儒謂鼓爲常惟鼔而用牲爲非常者何也曰此糓梁氏之說也予旣辧之矣且傳有天子伐鼓於社諸侯伐鼓於朝之文而葉氏劉氏康侯之說又足以發之不煩多說也

曰伯姬歸於先儒或謂莊公女子何以知其爲桓公女也曰以書法論之則石氏髙氏呂氏存耕黃氏諸儒皆謂時君之女必加子字今經不書子旣知其爲桓公女矣以春秋之義求之若莊公女則此書之爲無所爲其後書伯姬來亦無其義何則父母在嵗一歸寧莊公在而女子歸寧則不在所書也以其爲桓公女莊公姊妹今桓公死且二十六年至此始嫁則過時明矣故此書歸與其後書公會伯姬於洮有姊妹已嫁兄弟不同席之嫌杞伯姬來有父母死不得歸寧之戒故知其爲桓公女也曰胡氏謂此不書逆女爲天下亂防禮壞逆非大夫故不書康侯謂逆者非卿名姓不登史策則但書歸以志禮之失者何也曰此谷梁之意而易其說者也使逆非大夫正當書之以見義苟不書之則義與事俱冺世孰知之夫十二公之女不皆書其歸不皆書其逆女者以其得禮爲常事而削之也其失禮非常則書以爲戒故有書逆而不書歸者有書歸而不書逆者亦有書逆書歸而並書納幣者又有書大夫逆者隨事見義何有定例髙氏所謂皆有爲者是也今不書逆女何必別爲義哉常事不書而已矣曰旣曰伯姬則莊公姊也子何以莊公姊妹言也曰男女自爲伯仲叔季故不得必其爲莊公姊也

曰公子友如陳公子母弟一也或稱公子或稱弟何也曰石氏曰諸侯之尊弟兄不得以屬通在禮諸侯絕旁期而臣諸父昆弟君臣者分之別也昆弟者恩之屬也禮不可以無分異貴賤則禮法嚴臣不可以敵君申私恩則公義廢然則春秋之書公子乃其常也其書弟者法之變也故始元終麟惟來聘來盟則書侵伐則書殺害出奔則書玉帛之好牲血之事大夫之職非天倫之所當行也故來聘來盟則書齊侯使其弟年來聘鄭伯使其弟語來盟是也爭怒逆徳也戰侵危事也人臣效命非天屬之所當親也故侵伐則書衛侯之弟黒肩帥師侵衛是也廹窮患難不能相卹骨肉殘害以至相伐不顧也甚矣殺害出奔則書天王殺其弟侫夫秦伯之弟鍼出奔晉是也外乎此者皆稱公子而已此春秋之法也而左氏公羊之例爲母弟稱弟庶弟不得稱弟而母弟稱公子亦已戾矣

二十六年

或謂曰公伐戎許氏謂隠桓以來世有戎盟至莊公戎始變渝是以有濟西之役於此伐戎義已勝矣黃氏以許說爲正子不取焉何也曰許氏知盟戎之爲好而不知中國不可與戎盟知濟西之役可復而不知無所稟命之爲罪故不取也曰木訥謂魯爲曹伐之者何也曰木訥謂戎侵曹曹羈出奔陳及陳女叔來聘言必有羈於曹羈者億之之辭設使可信亦非本義

二十七年

或問曰伯姬來劉氏譏其已亟然乎曰非也尋劉氏之意以伯姬爲莊公女春旣防而冬復來故曰已亟然不知其爲莊公姊妹也曰子何以知其爲莊公姊妹也曰先儒以不書子伯姬故知其爲莊公姊妹也使爲莊公女今年春伯姬一歸寧足矣安得以父而防女於洮吾故斷然以爲莊公姊妹而無疑也曰僖五年伯姬來朝其子杜氏以爲寜成風何也曰彼亦以爲莊公女而成風所出也是時成風未死而意其歸寧爾他無所防也

曰莒慶來逆叔姬先儒譏公自主之者何也曰以經文觀之無公自主之之義設使有之亦其中一小義耳非所書之本義也爲此說者其諸谷梁氏所謂來爲接內與不與夫婦之稱之意歟予旣辧之矣

曰公會齊侯於城濮先儒多謂王命齊伐衛而防魯以定交然乎曰不然也如王命齊伐衛春秋當異其文如防魯以定交而伐衛必不在衛地也且齊魯已交何俟此時而定況明年伐衛齊自伐之而魯不與乎

二十八年

或問曰齊人伐衛衛人及齊人戰先儒多謂齊奉王命而討衛者然乎曰【闕】

旣辧之矣

曰大無麥禾黃氏謂麥之禾爲一物者然乎曰不然也詩曰禾麻菽麥書曰禾盡偃則禾者谷之未刈者也豈一物哉且下書告糴入齊若其夏但無麥之禾則秋有粟不應卽饑而告糴也曰劉氏謂大無麥禾爲魯不務蓄積日損月削以至麥禾大盡而後覺之非今歳之事者然乎曰若然春秋當書倉廩乏不當書大無麥禾且於時爲冬正農民輸粟之時旣非大荒亦不應卽告糴而春秋當書大無麥粟不當書大無麥禾也曰啖氏謂敎令無經民失業而大無麥禾者然乎曰莊公之時民固失業然不致大無麥禾也民失業而大無麥禾則舉魯之地皆不耕乎必無之理也

二十九年

或問曰新延廏呂朴鄕謂延廏爲天子之廏何也曰非也此惑於新作雉門及兩觀之爲僭天子也謂兩觀僭天子可謂延廏僭天子不可夫諸侯有馬則有廏安知延廏爲天子制乎此蓋譏莊公大饑告糴而非時傷財害民耳曰劉氏謂修舊何也曰新者一新之謂不特修舊而已

三十年

或問曰葬紀叔姬髙氏以爲齊人降鄣而後葬叔姬與紀侯大去其國之後齊葬伯姬同意皆所以罪齊者然乎曰不然也此惑於公谷之以鄣爲紀邑耳鄣非紀邑愚旣辧之矣且伯姬者齊葬之叔姬者紀季葬之而魯往會葬耳事理了不相干其差蓋又甚於公谷者

曰齊人伐山戎先儒多謂齊侯又以爲救燕趙氏亦謂來獻戎防爲齊人此爲齊侯蓋交互致誤者何也曰此三傳史記之說也求之經則不然左氏於公及齊侯遇於魯濟有曰謀伐山戎以其病燕故也公羊曰此齊侯也谷梁曰齊人者齊侯也史記桓二十三年山戎伐燕燕告急於齊齊桓公救燕遂伐山戎至於孤竹而還燕莊公遂送桓公入齊境又曰寡人南伐至召陵望熊山北伐山戎離枝孤竹則爲齊侯自行矣使實自行經當書曰齊侯使實救燕經當書曰救燕今經曰齊人又不曰救燕況燕不與齊桓防盟則三傳史記不然矣蓋萬世取信者經也據經考傳之眞僞可也據傳疑經者先儒之大獘也況齊桓節制之師不在眾多故其侵伐多稱人惟城邢稱師伐楚稱侯耳此伐山戎安知其不命將其獻防也安知其不自行乎故呂朴鄕曰以僖十年齊侯許男伐北戎觀之則伐北戎爲齊侯親往伐山戎爲將卑師少不然一齊侯也前伐山戎則稱人後伐北戎則稱侯前後自異誰能曉之可謂簡易而明白矣

三十一年

或問曰築臺於薛存耕謂薛不幸有大故魯莊於其近地以築臺者何也曰薛者魯地偶同薛國名又偶與薛伯卒比本二事而不相干也其下書築臺於秦可謂近秦國乎

三十二年

或問曰公子牙卒二傳爲鴆之子獨不然何也曰邦衡髙氏辧之備矣朱子嘗曰大凡疑義所以決之不過乎義理文勢事證三者而已今公子牙卒求經之理觀經之文證以經前後之事皆不脗合故不然也曰經書隱公桓公閔公薨子般子惡卒三傳以爲弒子乃然之何也曰君有可諱之義臣不在所諱也臣有罪則殺之而已矣夫君有可諱之義則理所當也而經文又不書地經之前後又有事證故三公二子之薨與卒正與義理文勢事證三者相合吾安不然其說哉

曰公薨於正寢先儒之說多矣子一切不取何也曰先儒𨿽多爲說不過論其終於正寢耳終於正寢常事也春秋不書常事嗣過𨿽極然亦不以卒而見義此必有爲而書耳莊公十一月而始得葬不請於天子而私謚之非其起義而何哉然則薨於正寢者不過直書其實事耳而義則不主乎正寢猶書其他諸侯之卒不可爲非常而爲葬之緩速與私謚起也然則未可就正寢而生義也

曰子般卒與子野同胡氏髙氏皆謂惟傳見弒經無所見子何以知其爲弒也曰以公薨而子般繼卒又慶父如齊與閔公不書卽位又閔公薨不地慶父奔莒而知之也曰康侯之說何如曰論傳而已

閔公

元年

或問曰不書卽位先儒謂內無所承上不請命正人道之大倫者何也曰尋先儒之意似謂舊史有卽位之文而孔子削之無是理也不若谷梁謂先君不以道終則子弟不忍卽位之爲近也夫內無所承猶可說也其曰上不請命則魯之由來久矣何獨削閔公之卽位乎且桓宣弒君而立其內無所承上不請命甚於閔公矣孔子何爲不削之哉

曰公及齊侯盟於落姑子何以知其爲季子之謀也曰以理勢觀之而知之者慶父𨿽嘗如齊乃在前年之冬至次年秋公方及齊盟則非慶父請之也落姑旣盟季子卽歸比事而觀可以逆知其爲季子之謀也且季子出奔必有所畏非有所倚何敢遽返季子旣歸仲孫旣來慶父欲篡而不得則弒閔以逃矣曰然則季子有大功乎曰未也以左氏成風之事季子與季子不討賊而奉僖公以逃又合經文季子旣歸閔公見弒之事觀之則季子意在僖公心持兩端特閔公已立而未敢發耳適慶父弒閔卒中其謀故季子遂得善名朱子所謂季子自有大惡與皆是魯國之賊者得其情矣而三傳以爲賢難以語乎智矣

曰齊仲孫來孫氏以爲私來與祭伯來同義者然乎曰無上下文而平觀之則與祭伯來同義是時齊方有政非衰周比也況當魯國擾攘之際而仲孫忽私來乎無是理也此義呂朴鄕得之矣其言曰春秋不以名字爲褒貶何也曰春秋魯史也史之所無聖人不能彊加之史之所書聖人亦不革也聖人之所因革者其義也非名字之謂也且謂名爲貶乎仇牧荀息皆名也未見其有可貶之實也且謂字爲褒乎南季榮叔原仲蔡叔皆字也未見其有可褒之實也故有不必名之而後爲貶不必字之而後爲褒也不書來盟不書來聘而直書仲孫來則其無名以來可見矣豈必名之而後爲貶哉然則春秋爲齊桓病矣桓公身爲伯主魯國有難起而正之眞伯主之事也莊公死子般弒閔公幼慶父夫人亂乎內魯之不絕如綫設以齊正魯猶反手也落姑之盟僅能復季子而已而夫人慶父之志未可知也仲孫之來非盟聘則未有以寧魯也未有以寧魯則其來爲無名魯國之人皆觖焉卒之再弒閔公者慶父也然則養慶父之惡使至於稔者齊桓也直書曰來其義見矣

二年

或問曰吉禘於莊公先儒釋禘之義孰優曰惟趙氏冣詳其言曰禮記大傳云禮不王不禘王者禘其祖之所自出以其祖配之諸侯及其太祖喪服小記曰王者禘其祖之所自出又下云禮不王不禘正與大傳同則諸侯不得禘禮明矣是以祭法云有虞氏禘黃帝而郊嚳祖顓頊而宗堯夏后氏亦禘黃帝而郊鯀祖顓頊而宗禹殷人禘嚳而郊冥祖契而宗湯周人禘嚳而郊稷祖文王而宗武王禘者帝王立始祖之廟謂未盡其追逺尊先之義故又推始祖所自出之帝而追祀之以其祖配之者謂於始祖廟祭之而使以始祖配祭也此祭不兼周廟之主爲其疏逺不敢防狎故也鄭注祭法云禘謂配祭昊天上帝於圜丘也蓋見祭法所說文在郊上謂之郊之最大者故爲此說爾祭法所論禘郊祖宗者謂六廟之外永世不絕者有四種爾非關配祭也禘之所及最遠故先言之爾豈關圜丘哉又云祖之所自出謂感生帝靈威仰也此何大妄之甚此文出自防緯始於漢哀平閒僞書也故桓譚賈逵蔡邕王肅之徒疾之如讎而鄭通之於五經其爲誣蠧甚矣或問曰若然則春秋書魯之禘何也答曰成王追寵周公故也故祭統云成王追念周公賜之重祭郊社禘嘗是其義也【郊禘天子之禮社與嘗諸侯所自有撰禮者見春秋書嘗社以爲郊禘同遂妄言耳】魯之用禘蓋於周公廟而上及文王文王卽周公所自出故也此祭惟得於周公廟爲之閔公時遂僭於莊公行之以其不追配故直言莊公而不言莊宮明用其禮物耳不追配文王也問者曰左傳云烝嘗禘於廟何也答曰此爲見春秋經前後記祭惟有此三種以爲祭名盡於此但據經又不識經意所以云耳又見經中禘於莊公以爲諸廟合行之故妄云禘於武宮僖宮襄宮皆妄引禘文而說祭爾問者曰若禘非時祭之名則禮記諸篇所說其故何也曰禮記諸篇或孔門之後末流弟子所撰或是漢初諸儒私撰之以求購金皆約春秋爲之見春秋禘於莊公遂以爲時祭之名見春秋惟兩度書禘一春一夏所以或謂之春祭或謂之夏祭各自著書不相符防理可見也而鄭不達其意故注郊特牲云禘當爲礿祭義與郊特牲同鄭遂不注其注祭統及王制則云此夏殷時禮也且祭統篇末云成王追念周公賜之重祭郊社嘗禘是也何得云夏殷禮哉遂都不注鄭又見吉禘於莊公遂云禘小於祫儒者通之云三年喪畢小禘於禰五年大祫至此便三年一禘五年一祫若禘不迎羣廟之主何得謂之大若迎羣廟之主何得於禰廟迎之又曾子問篇中何得不序乖謬之甚也且春秋文二年公羊曰大事祫也毀廟之主皆陳於太祖【陳者明素皆藏於太祖廟今但出而陳之也】未毀廟之主皆升合食於太祖【升者明自本廟而來升也】禮記曾子問篇云祫祭於大廟祝迎四廟之主【明毀廟之主皆素在太廟故不迎也】又云非祫祭則七廟五廟無虛主並無禘說爲殷祭處則禘不爲殷祭明矣問曰若禘非三年喪畢之殷祭則晉人云以寡君之未禘祀何也答曰此左氏之妄也左氏見經文云吉禘於莊公以爲喪畢當禘而不知此本魯禮不合施於他國故左氏亦自云魯有禘樂賓祭用之卽明諸國無禘了可知矣是左氏自相違悖亦可見矣問者曰王制所云礿則不禘禘則不嘗嘗則不烝烝則不礿信如鄭說乎答曰撰此篇者亦緣見春秋中惟有禘烝嘗三祭謂魯惟行此三祭遂云爾若信如鄭注諸侯每歳皆朝卽遠國來往須歷數時何獨廢一時而已又須往來常在道路如何守國理民乎問者曰明堂位云季夏六月以禘禮祀周公於大廟又云夏礿秋嘗冬烝此卽以禘爲大祭而時祭闕一時義甚明著也答曰禮篇之中夏礿秋嘗冬烝庸淺鄙妄此篇爲甚故云四代之官魯兼用之又云君臣未嘗相弒也禮樂刑法未嘗變也其鄙若此何足徴乎鄭不能推本討原但隨文求義解此禘禮輒有四種其注祭法及喪服小記則云禘是祭天注毛詩謂則云禘是宗廟之祭小於祫注郊特牲則云禘當爲礿注祭統王制則云禘是夏殷之時祭名殊可怪也趙氏辧論極爲詳密極爲正大但其曰不追配與葉氏諸家少異耳

春秋或問巷三﹤經部﹐春秋類﹐程氏春秋或問﹥

欽定四庫全書

春秋或問卷四

元程端學撰

僖公

二年

或問曰城楚丘朴鄕謂城邢歷序三國者詳書也城緣陵止書諸侯者略之也城楚丘沒諸侯者略之而又略也楚丘不如緣陵緣陵不如城邢救災卹患鄰道也詳書而不殺予之也封諸侯非王法沒諸侯而不書諱之也諱之者奪之也然乎曰不然也三國城邢而不再序則若邢之自城與魯之城之也故再書三國焉城緣陵上旣列序諸侯故前目後凡而但稱諸侯也城楚丘者魯自城之也豈可指元年防檉之諸侯城之乎且城邢爲救災卹患城緣陵獨非救災卹患乎設如城楚丘爲諸侯城之亦非救災卹患乎何爲略之又略也夫春秋有自然之書法使城楚丘而去諸侯之文以寓予奪之意則晦昧而不可曉豈書法之自然哉且褒貶凡例抑揚予奪之說春秋之蠧也說春秋者自漢及唐自唐及宋能知擺脫俗習者朴鄕數人而已而其爲說猶或如此吾然後知習俗之移人𨿽智者不能免況其餘哉

曰冬十月春王正月夏四月三書不雨先儒皆以餘月有雨子何以知不雨與書首月不相蒙也曰以後書六月雨而知之也如十一十二與二三五月而有雨則六月雨在不書矣惟其書六月雨也然後知左氏所謂自十月至於五月不雨者爲可據也但其下文云不曰旱不爲災者爲妄說耳曰此不雨書法與文二年書自十二月不雨至於秋七月十年十三年兩書自正月不雨至於秋七月之文異者何也曰文公之三不雨有事介乎其間此則無事以間之故所書有不同也後世以凡例求之而不得於是爲之辭以彊通之故谷梁有勤而閔雨之說先儒亦有冬十月不雨則十一月十二月有雨春正月夏四月不雨則二三五月有雨之說是皆以不雨與冬十月春正月夏四月聨屬讀之而不察之失也愚故離冬十月春王正月夏四月自爲一時無事書首月之義而以三不雨不與之相蒙斯有以合乎左氏之說而經防自明矣曰旣書不雨則一時之中有事矣子何以言一時無事書首月邪曰此非防盟侵伐郊禱朝聘諸事可以月日書者也特記一時之不雨耳而不雨非可以月日書也何妨自書首月乎曰冬不雨之下書楚人侵鄭夏不雨之下書徐人取舒矣子何以言一時無事耶曰𨿽有二事而皆無月日又皆在不雨之後春秋之法凡正四七十月有無月日之事則但書春夏秋冬而不書首月恐其月之亂事也此以不雨間之故𨿽有二事而冬春夏得以書首月也非若文公時三書不雨皆有系月日之事介乎其間而不可以直書首月也曰其或曰旱或曰不雨何也曰魯史命辭有異同孔子因之而不革柰何必執此例以求彼同乎

二年

或問曰齊宋江黃防於陽谷先儒以諸侯之師同次陘者桓公之正兵又領江黃各守其境案兵不動爲八國之援者爲奇兵然歟曰不然也此見江黃不同伐楚而其後江黃伐陳而意之也設使有此則春秋本正義明道之書非戰國孫吳之術學者固不可移彼以論此而況髣髴想象之云乎

四年

或問曰八國侵蔡遂伐楚次於陘先儒譏遂爲專然乎曰無譏也此與公防齊侯於櫟公與夫人姜氏遂如齊與公防晉齊宋蔡鄭陳莒邾秦於溫而諸侯遂圍許與下文曹伯襄復歸於曹遂防諸侯圍許之遂同義蓋文法當然譏在一事而非在一字也若公子結媵陳人之婦遂及齊侯宋公盟與公子遂如京師遂如晉之遂則譏其專耳然亦文法當然意則有輕重耳非若後世一字褒貶之云特下一遂字以譏之也曰次於陘有譏乎曰無譏也與齊宋曹師次於聶北救邢與叔孫豹救晉次於雍楡之次不同也彼之所謂次者名救而不進耳此之所謂次者紀實事以見下文退師盟於召陵之節次耳

曰秋及江人黃人伐陳子何以兩存髙杜氏之說也曰皆可通也皆有疑也以文勢觀之髙氏近理但執濤塗在夏及江黃伐陳在秋此又可疑者也若齊與諸侯及江黃伐之書法自當言諸侯及江人黃人伐陳此又不可知者若如杜氏說八國皆伐楚者何爲獨使魯也哉但孔氏程子諸家皆從杜氏故兩存之耳

五年

或問曰公及齊宋陳衞鄭許曹防王世子於首止諸侯盟於首止張氏諸儒謂再稱首止美之大者然乎曰不然也防王世子在夏又與世子爲防盟諸侯在秋又諸侯自爲盟防盟旣異而又有二三月之差故不得不再言其地乃書法當然何大美之有夫桓公知戴世子之爲義而不知要君之非義先儒知桓公之有功於王而不知假仁之非義政孟子所謂久假不歸惡知其非有者也吾何以知其假也古之眞有者躬自厚而薄責於人桓公內嬖冢嗣不立身死而五公子作亂其所以正王之冢適者果自身而推之哉聖人安得而虛美之昔漢髙帝愛趙王如意欲易太子張良造謀使四皓輔太子以朝朱子論之曰良之爲此不惟不暇爲髙祖愛子計亦不暇爲漢家社稷計矣其事正相類而首止之事殆又甚焉嗚呼權謀術數之說起大人格君心之道不復見此孔子所以惻然有隱而書歟

八年

或問曰禘於太廟用致夫人先儒之說多矣子獨有取於趙氏何邪曰用致夫人左氏謂哀姜東萊君舉存耕諸儒從之谷梁謂成風董子劉向範氏孫氏胡氏劉氏康侯葉氏張氏朴鄕諸儒從之公羊謂齊媵女趙氏謂時君之妻聲姜髙氏又謂五世之夫人莘老又謂聲姜哀姜成風凡六說獨公羊之說其謬易見餘五說意略近似然魯之禘祭文王周公二位而已魯之祫則自周公伯禽以下已毀未毀之主皆祭之若僖公致仲子子氏文姜哀姜成風者必用祫祭告於羣主或特祭告於昭穆之廟今止曰禘則趙氏謂時君之妻聲姜因其至而特設禘禮以爲榮觀者近理矣又惟夫人自至某而告廟可以言致如經書公至自某者三傳亦以致言也若立仲子成風之妾爲正夫人與升子氏文姜哀姜於廟經當異其文如躋僖公之義不可以致言也況子氏文姜哀姜已祔於正廟仲子己別有宮而成風猶未死以此考之則聲姜之說斷不易矣曰經何以不曰夫人姜氏也曰春秋本義在於禘以致夫人而不在於聲姜之氏姓也況失禮在僖公而不在聲姜而書姜氏則不成文乎予於本義已言之矣曰娶聲姜何以不書納幣親迎與夫人姜氏至自齊乎曰得禮則爲常事而不書獨此非禮故書之也十二公夫人不書者多矣何獨疑於此哉

九年

或問曰伯姬卒啖氏謂內女爲諸侯夫人書卒許嫁爲夫人者亦然其爲媵及嫁太子公子大夫則不書者然乎曰啖氏之說蓋常事耳若春秋之法得禮則𨿽爲諸侯夫人與許嫁者有不書也失禮則𨿽爲媵及嫁太子公子大夫悉書之故十二公之女適諸侯與許嫁而卒者多矣不皆書也莒慶來逆叔姬叔姬歸於紀皆爲媵與嫁大夫者也則書之曰莘老諸儒亦謂以吾君爲之服因錄之者何也曰此可施之作史之常例而不可以入春秋不書常事之防也

曰裏克殺其君之子奚齊春秋殺未逾年之君四內則子般子赤外則齊捨奚齊其三書之如成君奚齊獨稱君之子故石氏謂奚齊稱子必系於其君以明國人不子之也言君而必曰其君之子以明國人不君之也國人不子而獻公獨以爲子國人不君而荀息獨以爲君且曰殺而不曰弒春秋以明分之不可亂也朴鄕亦取其說而子不之從何也曰奚齊非弒逆之賊也𨿽實庶子則固晉君之子也立𨿽不正則固晉人之君也使裏克殺之於旣立之後豈非弒其君哉今書殺其君之子則是未立之辭也且卓與奚齊皆庶孽也皆國人不君而荀息獨以爲君皆國人不子而獻公獨以爲子者也何獨於卓而書弒其君哉

十年

或問曰晉裏克弒其君卓朴鄕謂卓豈有冝爲君之義春秋欲著弒逆之罪故成其君臣之名者然乎曰不然也卓非弒逆之賊而大夫立之則固裏克之君何俟欲著弒逆之罪而後成其爲君哉卓與奚齊非有優劣也殺之者一里克也況卓爲荀息所自立今欲著弒逆之罪獨成卓之爲君奚齊嘗受先君之命矣反不成奚齊之爲君此其故何哉吾於殺奚齊旣言之矣

十四年

或問曰諸侯城緣陵先儒皆以詳不如城邢略不如城楚丘爲義爲責桓公之淺深然乎曰不然也其原二使我之也楚丘本魯邑而三傳謂之封衛緣陵非爲杞而二傳謂之封杞諸儒以凡例乘之見有詳略之不同則論議蠭起矣殊不知城楚丘者魯自城也與書城中丘城郎城小谷之云同故略城邢者三國之師也不得言諸侯故詳城緣陵者諸侯也前目已見於咸之防故後凡不詳不略制言之體固如此何必相較以爲義哉予於城邢旣言之矣

曰季姬使鄫子來朝先儒謂魯公鐘愛其女使自擇配者然乎曰億度之辭也曰何氏謂季姬許嫁於邾及與鄫子遇使鄫子謂己者何也曰此見季姬己字疑女子許嫁笄而字之文而意之者非有所據也夫女子十有五年而笄二十而嫁𨿽未許嫁旣笄必有字之者矣不可執一而論也

曰沙鹿崩不系國朴鄕謂地有不系國者如楚丘不系衞緣陵不系杞然乎曰不然也山可以不系國名山大川不以封也地不可以不系國古者無不系國之邑也愚於楚丘緣陵旣言之矣此得以略之

十五年

或問曰晉侯及秦伯戰於韓獲晉侯先儒謂不書以歸免秦伯者然乎曰不然也髙氏曰不書以晉侯夷吾歸者以其卽復國也

十八年

或問曰宋曹衞邾伐齊左氏謂納孝公先儒皆緣此立論子獨兩存其說何邪曰若納孝公經當書曰宋公曹伯衞人邾人伐齊納公子昭如莊九年魯納子糾之法或書曰宋公曹伯衞人邾人伐齊師救齊昭入於齊如莊六年魯齊宋陳蔡伐衞王人救衞衞侯朔入於衞之法今經但曰四國伐齊而不見納孝公事迹則但當據經議其伐喪之罪與其圗伯之迹及桓公伯業之淺深耳何得因傳廢經而爲傳義哉且宋納孝公則二十三年齊侯何得伐宋圍緡乎然齊桓八月始必其內亂外伐而致緩者也故亦不敢盡廢傳文姑並存之而以經爲主焉曰劉氏謂不書納公子昭者昭非正不與納者何邪曰使宋納不正之昭正當書以懲之如朔入於衞者可也何得削之而使人不知其故哉凡經之所書皆不與者也如一切削之則無春秋矣

曰邢人狄人伐衞朴鄕謂狄使書人與荊人徐人江人黃人皆著其與中國接者何也曰非此之謂也春秋不可書邢狄伐衞也則稱邢人矣邢旣稱人春秋又不可書邢人狄伐衞也則稱狄人矣然則狄稱人者便文也非著其接中國也且二十一年狄侵衞何不人之以著其接中國哉

二十年

或問曰西宮災董子劉向之言何如曰存耕得之矣其言曰仲舒曰僖公立齊媵爲夫人而天災西宮劉向曰僖公立妾母爲夫人入宗廟故天災閔宮仲舒則牽制於公羊齊媵先至之說向則以用致夫人而爲之附防者也

二十一年

或問曰大旱莘老謂不雨者旱不爲災大雩者旱未爲災天旱者旱爲災也然乎曰魯史記事有詳略有輕重又非一人之手故不同耳其實不雨卽旱旱卽不雨也安有自某月不雨至於某月而不爲災之理乎又安有旱未爲災而先雩之理乎此不待辧而易見者也

曰宋楚陳蔡鄭許防於盂執宋公以伐宋先儒皆謂楚執之子獨取陳嶽氏之說何邪曰先儒之論承左氏公羊之也陳氏之說本於經者也經不言楚先儒求之而不得故有分惡諸侯之說豈知春秋直書其事而罪惡自見之防哉若以爲楚子造謀而諸侯從之則可也何則當時楚彊而詐諸侯衰而愚惟楚令之從而不知其不可者也故楚人來獻防是其驗矣觀下文公防諸侯釋宋公益知諸侯之與謀矣故諸侯有從命之罪而楚有造謀之惡若以諸侯不知而楚自爲之聖人以其不助宋伐楚而分其惡於諸侯則誣聖人甚矣

二十三年

或問曰齊侯伐宋圍緡先儒多責孝公背立已之恩然乎曰此左氏之辭於經則無所考也

二十四年

或問曰晉侯夷吾卒經在二十四年冬傳云二十三年九月杜氏徐邈之徒皆謂文公定位而後告喪春秋從赴而書然乎曰不然也左氏謂諸侯國史擇焉不精考焉不詳而遽附於二十三年之間又多爲說以附防之則旣誤矣後世求之不得遂指經以爲從赴夫夷吾卒晉人立懷公是時非有內亂外伐安得不告喪而預待文公之至而後告乎借使文公入而後告喪必曰先君某以某年某月某日卒於其魯史必曰某年某月某日晉侯夷吾卒必不於來赴之日書曰晉侯夷吾卒此人情事理之常而杜徐之徒信傳疑經彊爲此說以求經傳之必通而不知其反誣經而惑世也諸家爲說此類甚多不暇悉辧

二十五年

或問曰宋蕩伯姬來逆婦劉氏謂伯姬之嫁不見於經爲內交不敵則不書於策今見於經爲公主大夫之昬爲卑朝廷而慢宗廟者然乎曰不然也伯姬嫁蕩氏事正以其常事不書也若諸侯大夫不敵而違禮則春秋當書之以示戒今反謂不敵而不書則與劉氏前所謂常事不書者自相伐矣況經書蕩伯姬逆婦本責以姑逆婦而失親迎之禮而非公主大夫之昬而書也使當時公主大夫以嫁之亦非劉氏可得而知也

曰楚人圍陳納頓子於頓先儒皆謂一事子獨離而二之何也曰謂之一事者本於公羊谷梁而成於杜氏先儒又從而演之故其說牢不可觧獨胡氏得其防而辧之甚明愚旣錄諸本義之間矣請因其說而詳焉大凡公谷不見國史以意求之而不知其義故其說多鑿左氏嘗見國史故其說有據獨其自爲說則往往附防而不可信耳今左氏謂令尹子玉追秦師弗及遂圍陳納頓子於頓𨿽無所發明蓋與經不相背也杜氏乃自爲其事曰頓迫於陳而出奔楚故楚圍陳以納頓子不知杜氏何所據而爲此言邪蓋億度之辭耳先儒觧經據經觀理可也而捨經以求傳甚則又捨傳而求注則其事愈紊而其義愈乖矣夫陳一國也頓亦一國也頓旣非陳屬邑楚人納頓子於頓可也何必圍陳哉且陳之見迫於楚久矣楚納頓子陳人曷敢與爭必待圍陳然後納之乎不特杜氏無所據而求之事理又有不通者也況公羊謂不言遂爲兩之谷梁又謂納頓子者陳也其說固陋尢不可宗吾故斷然以爲胡氏之得其防也

二十六年

或問曰楚人滅夔以夔子歸先儒以楚夔不名爲義何也曰以楚不名爲義者據衞侯燬滅邢也彼或知燬爲衍文則自無此論矣以夔子不名爲義者先儒不一其說趙氏謂時未與魯通莫得知之爾孫氏謂略夷狄劉氏又謂黜楚而伸夔夫楚滅夔已赴於魯矣不可謂未與魯通也齊滅赤狄潞氏以潞子嬰兒歸潞子旣名不可謂略夷狄也楚滅同姓其罪顯矣夔不死社稷而與楚歸亦不爲無罪也使夔而縮春秋伸夔亦不在不名荊敗蔡師以蔡侯獻舞歸蔡侯無罪也而卒以名數者皆所不通則吾所謂史有詳略與春秋脫之者近之在來者擇焉

二十七年

或問曰公防諸侯盟於宋先儒謂魯欲觧宋圍故此盟爲僖之功何也曰公谷注有觧宋圍之說先儒不察遂以爲功耳葉氏之說甚明則旣附於本義矣而杜氏康侯亦曰公與楚結好故往防盟其地以宋者宋方見圍無嫌於與盟公之罪亦著矣獻可亦曰案左氏二十八年楚子使子玉去宋又子玉曰君復衞侯而封曹臣亦釋宋之圍以此言之宋圍不觧也蓋公不救宋而往防從楚之諸侯爲盟於宋故明書以示義則其說愈明矣今以經文觀之如釋宋圍經當書曰公防諸侯盟於宋釋宋圍如書公防諸侯盟於薄釋宋公之法今經但曰盟於宋則非觧宋圍審矣曰張氏謂經曰防諸侯不曰防楚使公從夷狄之罪必待考而後見者何也曰諸侯親者也楚則大夫也經曰防諸侯則楚在其中矣何必復生義哉

二十八年

或問曰晉侯侵曹晉侯伐衞朴鄕謂特出晉爵而不厭其辭之繁爲予伯之辭然乎曰不然也晉侯侵曹故稱晉侯旣而晉侯又伐衞故亦稱晉侯若晉使卿則書名氏使微者則書晉人此史氏不易之定法而孔子因之者也苟特出晉爵爲子伯之辭則晉侯殺其世子申生而特出晉爵者亦將予之乎且晉之侵曹伐衞將以攻楚師而覬一勝也若王者之師則安用此術哉聖人亦何所取而予之乎其後城濮之戰亦以出齊爵晉爵爲說亦其舊習之未盡除也

曰公子買戍衞不卒戍刺之髙氏張氏諸儒多謂懼晉以殺買者然乎曰予於左氏旣辧之矣知左氏之謬則諸儒之說不待辧也曰諸儒皆謂公子買知難而退爲無罪子獨不然何歟曰買爲魯之懿親知勢之不敵與義之不可而不能諫旣已受命而往戍衞矣又復畏死而逃歸是進退皆無義也惡得無罪哉故惟呂氏謂買戍衞而不卒戍罪也刺之則過矣爲近之而義有未盡耳予故因其說而足之非敢自求異於眾也曰康侯之說何如曰康侯之說𨿽無甚抵牾然不言戍衞之罪僅可施之殺大夫之義耳曰莘老謂春秋書刺者二公子偃不書所刺之罪而公子買著不卒戍之迹爲偃則當刺而買在可恕何也曰不書所刺之罪者止譏専殺大夫也書所刺之罪者兼譏不當戍衞也故不卒戍不特譏買而多譏魯此一事兼二義者也讀者特不察耳

曰公朝於王所先儒皆言晉文致天子而公朝之春秋婉而成章故不見於踐土之盟而見於此然乎曰不然也三傳惑之而讀焉者不察也予於左氏傳踐土之盟已略言之邦衡之說可考也況此不言諸侯而但言公朝於王所其事又益明矣今以事理觀之晉文方假尊周之名以令天下惡有呼天王曰王來吾將朝矣豈足以服諸侯哉曰然則晉文何以謂之譎也曰晉文之爲固有譎者矣如侵曹伐衞執曹伯以致楚之類是也而非召王之【以下闕文】

曰杞伯姬來先儒謂爲魯莒釋怨然乎曰經不言其故而傳亦無攷億辭也

三十年

或問曰衞殺其大夫元咺及公子瑕先儒謂公子瑕未聞有罪而殺之元咺立以爲君故衞侯忌而殺之也然不與衞剽同者是瑕能守節不爲國人之所惡也故經以公子冠瑕而稱及然乎曰不然也爲此說者惑於左氏云元咺歸立公子瑕之一語也劉氏固己辧其妄矣使公子瑕爲元咺所立而不辭惡得爲無罪哉惡得爲守節哉其曰不爲國人之所惡亦意之之辭耳瑕苟自立則旣三年矣使其仁如堯舜孔子亦將正名其僣竊之號安得以不爲國人所惡而去其號特冠以公子哉其稱及乃書法當然亦非無罪而書及也曰髙氏謂經書於衞侯未歸之前若不罪衞侯者蓋以二子之禍皆晉文爲之也者何也曰二子之禍固晉文之爲然孔子不過據舊史先後而錄之非衞侯旣入而殺咺與瑕孔子特易其先後以歸晉文之罪也今觀經文事勢及左氏事迹乃衞侯殺咺與瑕而後入衞侯𨿽無大罪而義則未盡也曰葉氏又謂執衞侯稱人不以爲伯討爲定晉侯之罪復國加之名爲定衞侯之罪自晉歸以復書爲定元咺之罪立逾年不稱君爲定瑕之罪何也曰此惑於一字襃貶之失也夫四人者固皆有罪矣然衞侯之罪輕而瑕之罪不可考讀春秋者當於事上觀之不可於一字求義也春秋執諸侯大夫者皆稱人不可謂定晉侯之罪曹伯襄無罪復國亦稱名不可謂定衞侯之罪諸侯大夫歸國者多以復書不可謂定元咺之罪瑕實不爲君故稱公子不可謂定瑕之罪四人之事昭如日星然不求之大體而求之一字之間則四人之罪反得以匿矣非學春秋之法也

曰衞侯鄭歸於衞翼之諸儒謂不書復歸而書歸者蓋殺咺與瑕之禍晉文爲之故無惡文也莘老諸儒又謂不書復爲稟命於天王與新封者同也陳洙氏又謂不書復爲晉文以私憾遂執衞侯故不曰復歸以原其情也此皆以不書復歸爲善辭至髙氏諸儒則謂衞納玉於晉晉爲之請以免衞侯夫委罪人於天子而又私釋之故不言歸自京師又不言復爲不與其復也此以不書復爲惡辭也至葉氏諸儒又謂衞納玉得歸故不得以京師言爲天子之病至存耕諸儒則爲曹伯負芻書歸自京師是加京師以奉賊之辭一有王命而歸爲大順故書以易辭豈得以不言自京師爲罪諸說紛紛子一切略之無乃太簡乎曰春秋命辭固有重輕有繁殺學者當先考春秋之事次觀春秋比事之意然後察乎命辭輕重繁殺之間則聖人之意庶乎可窺其一二矣若但求一字之褒貶與前後所書之凡例以立論焉吾恐捨其本而究其末緦麻之察而三年喪之不務也自晉侯伐衞屬辭比事至此凡八書而見義故衞侯鄭歸於衞乃卒事也不比事而觀王伯之盛衰君臣之相勝爲春秋之大變乃拘拘於復歸與自京師一字之間宜其說之紛紛而徒足以亂春秋也夫魯史有詳略則春秋亦詳略先後事迹有不同則春秋亦不同必欲執彼以例此則反泥而不通矣今衞侯之執𨿽歸之京師當時或晉侯共釋之或晉侯使京師釋之則魯史書其實孔子亦據其文而錄之安得自攺之哉吾故曰拘拘求之一字之間者亂春秋者也

三十一年

或問曰取濟西田孫氏謂復侵地也濟田本魯地髙氏謂嘗爲鄰國所奪不識所謂鄰國者誰也曰以理推之知其爲復鄰國之侵地但前事旣逺不可得而考也惟以爲曹田則斷不可爾

曰四卜郊不從乃免牲猶三望子旣取公羊劉氏三卜之說矣然髙氏則謂郊不過二卜也上辛不吉則卜中辛又不吉則不卜而用季辛焉者何也曰古禮旣廢後世記禮者各有所宗而是非卒難立辧然先王以義起禮而義者人心之不可泯者也故猶可以義斷其得失若二卜不吉不卜而用季辛則季辛之日能知上帝之必饗乎不能必上帝之饗而祭之則是虛文而已曰三卜而得禮則襄七年三卜郊不從乃免牲春秋何以復書也曰古先聖王之事天也誠義兼盡筮依人而行豈有不從者哉今三卜而不從則神不饗非類斷可知矣況魯不當郊而郊者乎然則三卜豈非非常之事乎但比之四卜五卜者爲少輕耳曰魯之郊孟獻子以爲祈農者然乎曰劉氏固嘗辧其妄矣劉氏曰彼見郊不過三月則以爲啟蟄聞配用后稷則以爲祈農事何其陋於禮也曰三望之說鄭氏有以海岱淮言之矣杜氏劉氏有以分野之星及境內山川言之矣子獨取於公羊之說何也曰望者逺望而祭之若其境內山川則不曰望矣惟魯僣用天子之郊故用天子之望若鄭杜之說乃諸侯事宜故孫氏曰據鄭杜止祭其封內況海河淮非魯封內又諸侯無祭分野星之事且魯所僣天子蓋四方之中祭其大者三耳故惟公羊之說比諸說稱長然於禮經無考亦不敢質言也曰公羊諸儒多謂中禮曰牲傷者曰牛子獨取朴鄕之說何也曰詩書禮言祭天者皆曰牛也豈皆傷者乎禮曰帝牲必在滌稷牛惟具夫以天下養而祭其祖豈以牛之傷者祭之乎又禮曰天地之牛角繭栗宗廟之牛角握則亦各有所宜爾夫天與祖對𨿽有尊卑之殊然主祭者之心豈有二哉吾故斷然以爲非傷者也

三十三年

或問曰晉人及姜戎敗秦師於殽劉氏康侯張氏王氏皆謂公羊無師字爲狄秦者然乎曰不然也一字褒貶之獘也夫楚秦吳越皆夷狄也春秋嘗書楚師敗績矣於時楚伐齊圍宋豈非夷狄乎而卒言師由是觀之其爲狄之之道在其事而不在師之一字也愚於三傳辧之矣

春秋或問卷四

欽定四庫全書

春秋或問卷五

元程端學撰

文公

元年

或問曰我君僖公先儒謂凡崩薨卒人道始終之大變不以得禮爲常事而不書其或失禮而害於王法之甚者聖人則有削而不存以示義然乎曰其曰崩薨卒不以得禮爲常事而不書子於隱元年益師卒三年宋公卒旣言之矣其曰聖人削害王法之甚者以示義則未之辧也夫所謂削害王法之甚者以示義其晉文召王以諸侯見之謂歟此三傳之妄而先儒誤信之者也夫春秋一經皆非常之事苟聖人削害王法之甚者則將持害王法之輕且小者以示義此理之不然者也夫害王法之甚者莫如弒君其次莫如用諸侯其次莫如滅國取邑其次莫如専徵伐生殺春秋皆一一書之何獨於召王諱之且後世儒者觀傳文而謂其削之也假令春秋而不有三傳則削之者不可得而知矣然則聖人預知三傳之將作而先爲經以待之乎夫春秋大義炳如日星三傳且其一助耳而其間晦盲防意破碎文義者不可勝數學者不求之經而求之傳宜其有此說也嗚呼惜哉曰莘老又謂春秋十二公卒之見於經者十一天王使人防之者一僖公而已春秋之王一十三公防者二而臣防者二不防者九春秋一切著之用見周不君而魯不臣者然乎曰莘老旣自謂春秋常事不書矣何獨於此及其說哉夫天王防僖公正以其不當防而防也故書之耳若防而得禮何書之有魯之防天王亦然其間或以見之遲速或以見諸侯不往而遣大夫皆有爲而書若於此數之謂天王一防魯魯五防天王而已則聖人以爲常事而不書者莘老不得而數矣豈不誤哉若莘老謂見魯史取其常事與非常者槪數之則可云爾已矣

二年

或問曰自十有二月不雨至於秋七月子旣辧於僖二年之不雨而有間矣然趙氏謂不雨告廟者則每時書之不告廟則通言之然乎曰此亦谷梁憂雨不憂雨之意而變其說者也伯循生於千載之下其告廟不告廟詎能知之就如其說則一時一告廟也若一月一告廟又將月書之乎蓋不通之論也曰先儒又謂書不雨至於秋七月而不曰至於秋七月不雨者蓋後言不雨則是冀雨之詞而非文公之意不書八月雨見文公之無意於雨不以民事系憂樂者然乎曰此亦因谷梁而深求其意廣符其辭者也夫經書自十二月不雨至於秋七月文從而意順乃制言之體若曰自十二月至於秋七月不雨𨿽亦可通但文義慳澀豈若經文得自然之妙哉況此本魯史之辭孔子因而不革者乎讀春秋者固當句句而玩之然求之太過則簡易明白之防失而艱深晦昧之意生眞近世之大病學者可復蹈之哉

四年

或問曰逆婦姜於齊孫氏諸儒謂此公逆婦姜於齊以其成禮乎齊故不言公以諱之然乎曰此谷梁之說劉氏旣辧之矣曰啖氏趙氏莘老朴鄕諸儒亦謂稱婦姜爲已成婦不言逆女爲成禮乎齊者何也曰據經止書公如晉及晉侯盟不見成禮乎齊事迹且春秋稱婦姜者三宣元年遂以夫人婦姜至自齊成十四年僑如以夫人婦姜至自齊他如僖五年宋蕩伯姬來逆婦僖三十一年杞伯姬來求婦皆以婦言之豈皆先成禮者哉蓋稱婦者有姑之辭也非以成禮而稱婦也曰然則先儒又謂不稱夫人不可爲小君奉宗廟者何也曰春秋書至始稱夫人其始逆者無姑稱女有姑稱婦常法也不可以不稱夫人立論也曰趙氏謂有姑之辭自施於書至之例何也曰杞伯姬來求婦蕩伯姬來逆婦於時已可稱婦矣何待書至然後婦爲有姑之辭乎曰先儒又謂往逆稱夫人國不書至爲禫制未終思念娶事方逆也而已成爲婦未至也而如在國中者何也曰禫制未終而思念娶事其【闕】已見於公子遂如齊納幣之時大凡入國書至各有其故故者非常之謂也此非常已見於逆婦姜之文矣其至無故故不書耳何必以不書至立論哉且十一公之夫人皆書至乎抑亦有不書至者乎此不待辧而其義曉然者也其曰思念娶事方逆已成其爲婦未至而如在國中則是架空生義似聖人虛加之名以譏喪娶如此觧經徒使人遊心荒唐之鄕而無所據守所謂不惟無益而又害之者也

六年

或問曰閏月不告月猶朝於廟葉氏謂閏月附月之餘日先王告朔而不告月然乎曰不然也此公谷之說也劉氏旣辧之矣請卽葉氏之說而申之葉氏曰此與不郊猶三望仲遂卒猶繹之辭正同愚謂不同也猶三望者僭禮也郊僭矣今不郊而猶三望可以已而不已之辭也繹𨿽非僭然卿卒不可以繹而猶繹亦可以已而不已之辭也今朝廟禮也此可已不已之辭矣經意若曰閏告月禮也文公始以閏而不告月猶朝謁於廟夫旣朝謁於廟而不以告月失禮矣今葉氏乃曰與猶三望及猶繹同然則謂朝廟非禮可乎謂可以已而不已乎葉氏又曰玉藻謂閏月則闔門左扉立於其中故天子不以朝羣臣明堂不爲正堂各於其月之堂闔其門之左扉而居之愚謂明堂之制左右前後具四時四分爲三以具十二月閏旣無定月自然無定處閏旣非十二月之正自然闔左扉而居其所閏之處非謂獨於閏月閉口吞聲不視民事也葉氏又曰鬥指兩辰之間而無是朔安得有月愚謂閏月斗𨿽指兩辰之間而閏月晦朔日月未嘗不合日月之合旣同常月閏月之事旣不可廢天子旣以閏月頒之諸侯諸侯安得不以閏月告其祖廟哉此公谷葉氏泥於經不書朔而書月之一字而爲此說而不知其違經之逺也曰木訥諸儒皆謂猶朝於廟爲幸其不已之辭者然乎曰其意厚矣近乎愛禮存羊之意矣然非春秋之防也凡春秋所書皆譏也皆非常也無幸其不已之意也今卽此事而觀朝廟爲告月旣不告月而猶朝廟非禮也𨿽然朝廟惡可並廢之哉此蓋爲不告月而及夫朝於廟之事也先儒見朝廟之不可廢也遂有幸其不已之辭豈知春秋所重者在於不告月哉愚於本義旣言之矣曰東萊又謂閏月不告與四不視朔爲公有疾也有疾而四不視朔是無疾而不視朔之源閏月不告是常月而不告月之端何也曰其曰閏月不告月是常月不告之端可其曰有疾而四不視朔是無疾而不視朔之源不可蓋疾病之來𨿽聖賢不能免使實有疾𨿽十不告月十不視朔春秋不譏惟其無疾而閏不告朔不視也故春秋書之聖人豈彊人力疾而行事哉

或問曰公防諸侯晉大夫盟於扈莘老謂春秋大夫盟者二莊九年公及齊大夫盟於蔇及此晉大夫是也齊襄被弒而無知已討小白未入而齊方無君齊大夫來盟以紓國難晉靈尙幼不能盟晉大夫來盟以紹先君之業皆不可不假一時之權故得免焉而不名然乎曰不然也二者如可免則春秋削而不書矣凡書之者皆不免者也夫春秋正義明道豈肯計一時之功利而假人以非禮之禮非義之義哉且莘老論大夫之不名者然也若夫諸侯之不序國爵亦可曰免之乎夫蔇之盟本魯莊欲納子糾而爲盟其罪在魯君扈之盟乃晉大夫擅權欲伯諸侯而爲盟其罪在晉大夫苟俱免之則罪之輕重無等情之淺深無擇矣曽謂聖人肯如是乎故曰不然也曰朴鄕謂此與十五年十七年皆略而不序爲莫有主是盟之辭齊桓未盛晉伯不競則𨿽序齊晉於諸侯之上而必書曰同盟者未純乎主伯之辭也其說何如曰尢不然也晉靈𨿽幼不能主盟然其大夫主諸侯之盟矣苟大夫不主諸侯之盟則遣使而防諸侯者誰歟旣莫適爲主則此盟無益也設使莫適爲主人何妨列序諸侯之爵與晉大夫之名乎且十四年新城之盟又誰爲主而列序宋陳衞鄭許曹之爵與晉趙盾之名乎況同盟者齊晉竊天子殷同之盟而非未純乎主伯而謂之同也夫二幽雞澤之同盟果齊未盛不競之時乎故曰尢不然也

九年

或問曰夫人姜氏至自齊劉氏謂出入有禮則可以致出入不以禮則不可以致此其歸寜爲有禮然乎曰不然也如有禮春秋且不書矣惟其無禮故志之也夫常事不書劉氏嘗自言之矣至此則謂出入有禮是常事也豈不自戾哉曰先儒又謂其行非禮以不致見其罪夫人初歸爲文公越禮故削而不書至示誅意之法矣今此書至者又以見小君之重一國之母儀而可以動揺乎出姜至是不安於魯故特書至以示防防杜漸之意然乎曰不然也夫春秋以書至見罪未聞以不至見罪也且不至者後世不可得而知也苟以不書見罪則書者皆無罪春秋何必作哉且小君固一國之母儀而不可動然不在書至見也夫出姜不安於魯其防防杜漸之意亦已見於前二年公子遂納幣與四年迎婦姜於齊之日矣此其書至特其中事爾曰然則文姜哀姜何以不致邪曰彼淫奔者何有於告廟冝魯史之不書也魯史不書孔子安得自加之哉且其罪惡已見於防享如師之文何必以書至見義乎

曰秦人來歸成風之襚葉氏有謂死三日而斂則含襚有不及其屍者矣先王待人以情而不責人以事故有旣而至含於蒲席者稱其情而爲之也而左氏反謂惠公仲子賵爲貶不及屍谷梁謂成風之含賵爲貶不周事者皆妄也其說然乎曰不然也禮固有含於蒲席者謂其匍匐而至而弗及者也在日月之間可也豈有六年之久而始致襚子孫卽吉已三年矣何謂稱其情而爲之哉

十年

或問曰楚殺大夫冝申木訥諸儒謂冝申謀殺穆王是討弒君者而稱國以殺人書其官不曰楚人殺冝申者爲穆王卽楚世子商臣弒君父者也故春秋以無罪書之然乎曰不然也晉裏克殺其君之子奚齊又弒其君卓然不以討賊殺之故春秋書曰晉殺其大夫裏克今冝申之事左氏未可盡信也設使可信宜申不過自作亂耳未必眞有意討商臣弒君父之罪也春秋何爲遽赦之哉且宜申謀弒耳春秋未嘗書楚宜申弒其君商臣也何爲卽書曰楚人殺宜申哉又稱國以殺與不去其官之說吾所不觧也其書曰殺其大夫者以其専殺大夫而責其君耳非以其臣之賢而不去其官也苟以其臣之賢而不去官則春秋凡書殺其大夫者皆賢大夫乎且如晉先都士縠箕鄭父左氏謂皆作亂者也何爲亦書其官乎

十二年

或問曰子叔姬卒髙氏謂未及嫁而死自十九以下皆爲殤與成人之禮有差而文公卒之過於常制故譏之然乎曰不然也凡過禮者皆比事以見義今書子叔姬卒之後不見過禮事迹何可妄意之邪

曰季孫行父帥師城諸及鄆杜氏孔氏謂鄆莒魯所爭者城陽姑幕縣南有貟亭貟卽鄆也以其逺逼外國故帥師城之張氏亦謂卽鄆州須城縣也其與成四年冬城鄆之鄆異矣子獨以爲卽成四年之鄆者何也曰以事理考之而知三家之誤也蓋春秋有東鄆有西鄆東鄆莒附庸邑非莒邑也劉氏葉氏嘗辧之矣西鄆乃魯邑也文公時魯未嘗取莒附庸鄆至成九年楚人入鄆乃莒附庸之鄆也襄十二年季孫宿亦入之昭元年魯始取之而疆鄆田耳今城諸及鄆之鄆當爲西鄆故曰卽成四年冬所城者也左傳成十六年晉人報季文子公待於鄆者亦西鄆也於後齊侯取鄆居昭公者亦西鄆也使今所城卽莒魯所爭之鄆則春秋前無取鄆之文後此成九年楚當伐魯入鄆不應伐莒入鄆襄十二年季孫宿救臺不應自入魯鄆且鄆旣入魯昭元年魯不應再取鄆而疆鄆田此蓋三家泥於行父帥師之文遂以爲卽莒魯所爭者耳不可不辧也

十三年

或問曰大室屋壞常山髙氏諸儒皆爲變異不可不謹天人之際然乎曰不然也理之所無而有者變異也理之所有而有者非變異也凡屋久而不修則壞此理之所有者也國君有民土則有財用非庶民者可以貧富言也文公爲千乘之君而不修宗廟至使屋腐而壞論者不責夫人之不修而委之天之變異使後世人主怠於事而付之天者必斯言也

十四年

或問曰齊人執單伯齊人執子叔姬常山諸儒皆謂不獨罪商人也齊人不討賊俱北靣而事之致執其君母齊人均有罪焉故春秋書曰齊人執子叔姬然乎曰不然也此就人字生義者也正一字褒貶之也夫齊人不討商人固有罪矣然不在書人字見義也果書人字以見義則齊人執陳轅濤塗齊人執鄭詹亦可罪齊人不計賊乎豈知凡執人者史法皆書人乎

十五年

或問曰宋司馬華孫來盟先儒以爲不稱使非君命然乎曰楚屈完來盟於師當是時亦可謂非君命乎蓋當時至魯而旋爲盟或史有詳略聖人不得而妄加焉爾何必以爲義哉

曰單伯至自齊劉氏謂賢之貴之孫氏謂無罪見執然乎曰不然也單伯書至見此事之終也單伯始則不輔魯君討商人弒逆之罪而阿順防意求叔姬以見執辱終則僥幸見釋而得歸何賢何貴何無罪哉

曰諸侯盟於扈左氏無能爲之說已見於辧疑矣先儒又謂不足序而略之與狄之而不序者何也曰此亦無能爲之意而少變其辭者也夫諸侯之防盟罪莫重於成宋亂而取賂又莫重於逆王命而納衞朔又莫重於伐鄭而納突其他防盟侵伐悖理傷道難以數舉者皆列序諸侯之目焉何獨於此略之狄之哉蓋求其說而不得從而彊爲之辭者也

十八年

或問曰公子遂叔孫得臣如齊先儒謂變文書介副者然乎曰此踵谷梁之而未能革者也夫聖人因魯史之舊辭以見是非安得變文書介副乎當時得臣𨿽不若遂之得權然皆卿也安得卿爲介哉今以理勢推之遂有奪嫡之請欲明其非一己之謀以取齊侯之信故挾之以行耳若得臣止爲介副乃常事也春秋安得而書之

春秋或問卷五﹤經部﹐春秋類﹐程氏春秋或問﹥

欽定四庫全書

春秋或問卷六

元程端學撰

宣公

元年

或問曰齊人取濟西田先儒皆謂書取以蔽罪於齊然乎曰說者謂夫子攺魯史之文乎非也春秋之辭魯史之舊也史氏肯書曰以濟田賂齊乎但曰齊人取之耳孔子亦因其辭而見義焉則魯宣之賂齊齊惠之利魯其罪皆不可掩豈在一字之間哉

曰楚子鄭人侵陳遂侵宋朴鄕謂書楚子伯楚子也楚而能伯春秋安得不伯之然乎曰春秋不以爵氏爲襃貶朴鄕固已言之矣何爲頓忘之也三年復書楚人使鄭何故又不伯之邪四年復書楚子伐鄭忽又伯之其冬復書楚人伐鄭忽又不伯之聖人豈其喜怒之不常哉蓋春秋之初楚凡稱國稱人者君臣同辭以其猶有夷夏之辧也春秋之中夷狄漸同中國凡稱楚子者皆其君稱楚人者皆其臣據舊史錄之付後世公論而已矣使聖人而伯楚子則內夏外夷之義不防於廢乎

曰晉趙盾帥師救陳張氏謂陳無罪蒙伐當救宋有弒君之罪不當救故略之然乎曰不然也此見左氏有救陳宋之文而經不書宋故爲此言而不知晉興師救陳之時楚未侵宋也且春秋書其事以見義不聞略其事以見義者也苟略其事以見義將使後人髣髴想象曲生意義不可窮已豈聖人之爲哉

二年

或問曰葬匡王莘老謂宣公自往而常事不書康侯謂微者往防爲魯不臣孰然哉曰二者吾不能知也春秋書曰叔孫得臣葬襄王吾知其爲叔孫得臣也叔鞅葬景王吾知其爲叔鞅也今經不書故不能知也所可知者前書王崩而魯郊後書葬匡王而不及七月耳春秋據事直書後世亦據事觀理揣量測度春秋之所無者春秋之蠧也

曰楚子伐陸渾之戎先儒皆以問鼎爲義子一切削之何也曰據經但言楚伐陸渾之戎不見觀兵問鼎事迹若爲左氏作傳不妨論之若解春秋未暇及也

四年

或問曰鄭公子歸生弒其君夷先儒謂捨公子宋而以弒君之罪歸之歸生然乎曰不然也信左氏之過也吾於辧疑旣言之矣夫弒君者果公子宋乎史當直書之孔子不革也果歸生乎史亦當直書之孔子不革也書曰殱厥渠魁脇從罔治若公子宋造謀而脇歸生則宋爲渠魁也歸生懼而從之則歸生脇從者也有治獄者治此二人歸生固所不免亦豈得捨公子宋而獨治歸生哉此人情天理所不可誣者也而謂孔子然乎曰書所謂脇從者謂在下之人爾歸生已得兵權可以不從而從之故歸之罪也曰宋與歸生並爲貴戚之卿孔子安得反舍主謀之賊而獨罪聽謀者哉

五年

或問曰齊髙國來逆子叔姬先儒多謂公畏齊而成昬然乎曰於傳有之於經未見其實然也

八年

或問曰辛巳有事大廟仲遂卒於垂壬午猶繹萬入去籥先儒皆離而爲二子獨合而一之何也曰有事於大廟仲遂卒於垂無譏也爲猶繹起也安得不合而一之哉曰髙氏謂當祭不以凶事告遂卒於郊外而遽赴於廟中者非譏乎曰辛巳之日不言廢祭不言去樂則正祭之時告與不告不可知也其所譏者次日之繹耳安得譏其赴於廟中哉曰書仲氏譏世卿子旣言之本義矣安得無譏哉曰春秋大義兼小義正義兼余義者多矣豈可以小者餘者兼其大者正者而自爲一事哉

曰己丑葬敬嬴雨不克葬庚寅日中而克葬劉氏有愼終追逺人情不忍遽之論引雨霑服失容則廢朝防以爲證者何也曰此左氏之意康侯嘗辧之矣康侯曰喪事卽逺有進無退潦車載簑笠士喪禮也且公庭之於墓次其禮意固有不同者矣曰劉氏謂潦車載簑笠固未葬禦雨之用爾曰未葬禦雨則中塗不停矣旣至墓所亦當有覆墓之屋若今艸舍之爲豈得恝然不顧使雨水泥潦污濕所穿之壙哉特禮書偶不載此耳且春秋不書常事劉氏嘗自言之若不克葬爲得宜則春秋不書吾於左氏旣言之矣曰康侯所謂敬嬴逆天理而大雨不克葬爲著咎徴者豈非一義乎曰敬嬴之逆天理固也然雨者四時常有之物非震雷疾風之爲天變也據經但言雨不克葬是當責人事之未備不敢謂之天道之變常也

九年

或問曰秋取根牟髙氏謂根牟萊邑公不與伐而乘危取邑然乎曰不然也春秋有定法使根牟屬萊經當書曰伐萊取根牟豈有不伐而歸邑之理又豈有齊伐萊而魯得邑之理又豈有經不系國之理三者皆理之所無故曰不然也若曰齊伐萊於夏而取根牟於秋或可通爾

曰晉荀林父帥師伐陳左氏謂林父以諸侯之師則旣見於辧疑矣而髙氏乃謂不書諸侯之師者諸侯不與其伐陳也何也曰書其事以見其不義春秋之義也削其事使後人因傳以生義豈春秋之義哉

曰陳殺其大夫泄冶先儒謂泄冶不能早諫而至於殺身故其罪累上而以國殺然乎曰不然也後世觀傳而起疑也於經無有也夫史有詳略或稱國焉或稱國稱爵焉或稱國稱人焉後人求其說而不得適觀左氏之文而知泄冶之事則歸罪於不能早諫以售夫稱國以殺之說夫經之作豈待傳而始見其義哉經之本義在於專殺大夫而亟於見弒也且泄冶幸有其事爾若他無其事而稱國以殺說者何以措辭乎夫泄冶不能早諫固可譏也其不賢於不諫者乎今有人焉能諫而被殺乃不責夫殺諫者反責諫而被殺者豈公論哉吾知此說之所自矣左氏載孔子曰民之多辟無自立辟先儒所以有此言也豈知左氏之謬哉

十年

或問曰齊人歸我濟西田常山東萊有曰此特曰我者獨此魯地也若齊人歸讙及闡齊人來歸鄆讙陰田皆魯侵諸侯而得之故不言我其說然乎曰不然也若此者皆一字襃貶之餘習也我也者魯史之辭也夫劉氏安知讙闡鄆陰之必爲魯侵諸侯者乎但由我之一字而知濟田之本爲我則春秋有曰我入祊者果我之祊乎春秋之時魯侵諸侯以廣其國至孟子時方五百里則四鄙皆他國之邑也然春秋每書曰某侵伐我某鄙也康侯固已辧之矣曰然則康侯謂書我爲相親愛惠遺之意朴鄕謂書我爲內有欲之之意然乎曰不然也我者魯也內辭也苟以我爲親愛惠遺與內有欲之之意則凡書某國侵伐我者亦親愛惠遺與內有欲之之意乎曰然則張氏師氏東萊謂不曰來爲如齊請之者然乎曰不然也以濟西田賂齊者宣公也宣公於齊俛首服事之不暇旣賂之矣復敢請之以激齊之怒不近人情矣曰然則劉氏所謂有齊濟魯濟此言歸我爲魯濟者然乎曰不然也宣公卽位以賂齊者魯濟田也今齊歸之卽知其爲魯濟田矣何必辧齊濟之名乎獨谷梁杜氏所謂受於齊者爲近之何者以其書於公如齊之後也然趙氏又謂但言歸我則知其來也省文耳哀八年歸讙及闡豈是公自受乎愚故於本義存疑而不敢決者此也凡此旣非大義所系𨿽不辧可也惜夫說者捨大求小得一而失二也舉其一端以見其餘云爾

曰天王使王季子來聘許翰謂自是王靈益亡王聘益輕春秋王聘不復錄者然乎曰不然也魯史無其事爾使有之當悉書也何以知之諸侯防盟侵伐弔聘卒葬旣悉書之何獨於天王之聘不書哉

曰齊侯使國佐來聘杜氏謂旣葬成君故稱君命使者然乎曰不然也胡氏東萊已辧之矣胡氏曰𨿽葬先君尙爲嗣子蓋未逾年未成君也杜氏謂旣葬成君失之矣東萊曰成君在逾年而不系乎葬文已葬而子惡猶以子稱卒非旣葬乎

曰書饑莘老謂言饑則五穀不登然乎曰予於其言不無疑焉春秋書饑而言五穀不登則春秋書大饑何以爲辭乎曰髙氏謂鄰國亦無可告糴然乎曰予於其言不無疑焉春秋但書魯饑而已謂之公私無積可也若鄰國有無則吾不能知也

曰楚子伐鄭先儒有曰九年楚子伐鄭稱爵者貶詞也以下書晉郤缺帥師救鄭則罪楚可知矣此年楚子伐鄭稱爵者直辭也以傳書晉士防救鄭逐楚師而經削之則責晉可知矣然乎曰不然也此信傳之過而不顧夫理者也夫夷狄猾夏晉能救之𨿽不免大夫專兵之罪然猶有攘夷狄之功焉救鄭而敗猶當書之況救鄭而逐楚師矣經豈有不書者哉故曰信傳之過而不顧理者也夫三傳一字之貶固無足信然三傳猶曰本某爵也以某罪貶而人之今九年十年經皆曰楚子先儒一以爲貶辭一以爲直辭學春秋者何所據哉

十一年

或問曰楚子陳侯鄭伯盟於辰陵先儒謂晉齊魯不謀少西氏之逆而楚人能謀之爲禮失而求之野與夷狄之有君然乎曰不然也夷狄猾夏無禮之甚無君之人猶可與之邪且徴舒弒君之前楚之爭陳鄭久矣其志蓋欲並吞中國也況楚之盟陳鄭在夏而殺徴舒在冬固非一時之事又楚之殺徴舒不過假義遂欲與納公孫寧儀行父云爾非有正義討亂之心也三國固可責烏得妄與楚哉

曰晉侯防狄於攢函杜氏謂晉侯往防之故以狄爲主然乎曰其曰晉侯往防之是也其曰以狄爲主非也劉氏嘗辧之矣曰文不可得言晉侯狄防於攢函故云防狄耳譬如曰公防戎於潛尙何可疑哉而以謂使狄爲主也卽以此爲使狄爲主者公防戎於潛亦使戎爲主乎此劉氏之說也吾於谷梁亦言之矣

曰楚人殺陳夏徴舒丁亥楚子入陳納公孫寧儀行父於陳先儒謂殺徴舒討其賊爲義舜之徒也取其國爲貪蹠之徒也何也曰討徴舒取其國皆蹠也惡得爲舜之徒哉曰弒君之賊人得而誅之何間於夷狄而以蹠目之邪曰視其迹舜也察其情蹠也夫春秋誅意別嫌明微不使僞亂眞楚殺徴舒非其情也將入陳納二亂賊假討賊之名也使不入陳不納二亂賊者君子察其由猶未以舜許之也殺徴舒入陳納二亂賊著之經矣君子安得而許之哉昔裏克弒其君卓晉人不以討賊誅裏克春秋書曰晉殺其大夫裏克齊商人弒其君捨齊人不以討賊誅商人春秋書曰齊人弒其君商人況楚人假討徴舒名爲入陳納賊之地君子安得許之哉故曰皆蹠也非舜之徒也曰先儒謂殺徴舒而終之以利則亦蹠之徒矣亦何害於立言哉曰使楚之始也果以討賊伐陳其卒也見利而動遂入陳而納賊誠若先儒之云今也假討賊而入陳納賊則其討賊也蹠而已矣何足辧哉

十二年

或問曰楚子圍鄭先儒有曰楚子旣已克鄭矣不書入而止書圍以楚能討陳之亂故從末減然乎曰不然也春秋紀實事以見義者也未聞攺易名實以掩人之罪也夫楚殺徴舒與圍鄭二事何有幹渉而爲此說哉夫春秋有功見功有罪見罪使楚殺徴舒實有其功今其入陳尙不可掩況其殺徴舒本爲入陳納二惡哉且夷狄猾夏春秋所爲作也而可曰與之乎此信傳之過也子旣辧之矣

曰楚子滅蕭先儒有曰假討賊而滅陳春狄以討賊之義重也末減而書入惡貳已而入鄭春秋以退師之情恕也末減而書圍是與人爲善之徳至是滅無罪之國𨿽欲赦之不得也故傳稱蕭潰經以滅書斷其罪也其說然乎曰不然也聖人未嘗誣人之惡亦未嘗妄稱人之善故曰吾之於人誰毀誰譽如有所譽者其有所試矣其於譽且有所試其於毀肯誣之哉楚之於陳入之而已實未嘗滅也何以知之楚旣入陳而陳復見於春秋則非滅也審矣聖人安得誣楚以滅陳哉其於鄭也圍之而已實未嘗入也左氏之言違經逺矣學春秋者不信經而信傳故有是言也今其滅蕭實夷其社稷收其土地春秋不書其滅而何哉左氏之言復與經違謂蕭激楚怒而楚圍蕭自潰黃氏論其爲楚人之言者得之學春秋者復信傳而疑經求其說而不得故襃貶凡例之說紛然以興而春秋之本義晦矣邵子曰春秋錄實事而善惡形於其中朱子曰春秋直書其事而善惡自見學者能信斯言也則凡此類者不足明矣

十五年

或問曰公孫歸父防楚子於宋先儒謂歸父平二國之憾者然乎曰此谷梁之意吾聞諸木訥曰歸父防楚子於宋謀自安之計耳說者謂平二國之憾蓋不稽其實也歸父春防楚夏五月宋楚始平豈緩頰數月而後平之魯於楚無一日之好安能犯其怒而爲宋謀蓋宋與魯爲鄰宋亡則兵至魯矣魯見宋之危而諸侯畏楚無敢救也故懼而求服逆楚子之意而預弭其兵耳

曰晉師滅赤狄潞氏王氏岷隱木訥皆謂自此無狄患爲晉之功然乎曰不然也侵齊伐衛者狄耳赤狄潞氏前此未見於經不知其罪也惟傳謂其殺晉景公姊未足盡信也設使有大罪至於滅國惟天子得行之方伯滅人之國而以爲功豈春秋尊王之義哉使方伯能正其名敕諸侯各治其國夷狄敢猾夏乎中國旣治設有狂悖之夷犯分作亂爲方伯者告於天子膺擊驅逐之使各安其土而已何得遽滅人之國虜其君而不以歸於天子哉春秋正誼不謀利明道不計功安得妄許其功而忘其僭天子之事哉且是時楚方彊盛勢吞中國不此之圖而徒弱其小豈所謂大邦畏其力小邦懷其徳者哉

曰初稅畝先儒有謂廢公田而畆稅之者子不之取抑有說乎曰謂取公田復稅私田者左氏公羊之說而杜氏趙氏陸氏齊氏李氏孫氏業氏戴氏黃氏諸儒從之謂廢公田而稅畝者谷梁之說而莘老康侯邦衡木訥朴鄕諸儒從之然以事理經文求之前說爲長夫何故宣公事繁文無實政故國內虛耗不免倍賦於民趙氏謂若去公田而別行十一之稅所得與籍何殊而宣公亦何故攺之愚又因而推之不知所廢之公田將以授民乎不以授民乎自宣至哀凡五君不知兼取公田私田之稅於五君之時而哀公有二吾猶不足之說乎木訥求其說而不得遂謂至哀公用田賦稅出谷粟賦出車乘以售夫二吾猶不足之說而黃氏辧之已明黃氏曰木訥之說𨿽寛平但賦出車乘乃自晉寓兵於眾之法恐於稅民不相干難以此方爲十二又引朱子二吾猶不足注云魯自宣公稅畝又逐畆十取其一則爲十而取其二之說以証之然則愚之從左氏公羊諸家者豈爲無其說乎曰若然則經文何以但曰初稅畝而不見籍公田之意乎曰宣公時井田未廢公田所輸固爲常事在所不書若逐畝而稅乃自此始故曰初稅畝此春秋所以爲謹嚴簡易而不辭費也

十七年

或問曰公防晉侯衛侯曹伯邾子同盟於斷道先儒皆謂諸侯同心伐齊而有同盟之名此同非桓文假殷同之同而子獨取黃氏之說以合於殷同之同者何也曰黃氏之說近理耳黃氏曰康侯謂因郤克徴防於齊齊婦人笑其破齊大夫赴盟而見執遂以此盟爲謀齊不思徴防乃在未見笑之先豈預知其見笑故爲防以謀之邪足以破先儒之說矣愚謂徴防𨿽在未見笑之前而同盟乃在旣見笑之後固不可謂斷道之盟無謀齊之事然怒齊者晉而已曹衛邾何怒焉況十八年伐齊不過晉衛而曹邾不與豈可謂同心伐齊而得同盟之名哉故愚采左氏春晉侯使郤克徴防於齊以下止請伐齊之事附於十八年晉衛伐齊之下庶事有所屬理有所歸稍可以合於經文之意而非求異於先儒之論在讀者詳焉

十八年

或問曰楚子旅卒不書葬公羊以爲吳楚之君不書葬辟其號者子旣辧之矣先儒又謂仲尼恐民之惑而削之然乎曰不然也學春秋不親見孔子削之而意其然也能免億度之過乎且春秋不書葬者多矣滕薛小國也不書葬晉大國也不書葬秦夷狄也不書葬安知楚之不葬非秦晉者乎學者不求春秋所書之辭而求春秋所不書之義非善學春秋者也曰先儒謂楚子賢而書卒與列於五伯而書卒何也曰木訥曰世之稱五伯其論出於荀孟聖人初無是言也孔子曰齊桓公正而不譎晉文公譎而不正言桓文而已初不及宋襄秦穆楚莊吳闔閭越句踐也而荀孟之所謂五伯者不同各循戰國一時之稱慕而立論也孟子所謂五伯則桓文與宋襄秦穆楚莊爲五荀子之所謂五伯則桓文與楚莊闔閭句踐爲五如前七君者皆見乎春秋而聖人獨於桓文有可否之辭葵丘之盟踐土於溫之防召陵城濮之役天下賴之聖人所以然者幸天下有桓文而不遂爲夷也宋襄固無成功而秦穆楚莊闔閭句踐皆爲中國患聖人忍長其寇哉闔閭句踐逞兵以鬭其私君子不道也秦穆三敗而不退孟明其悔過之誓得列於書楚莊得陳鄭而不有二君者以爲夷狄之賢君則固也遂與桓文列則雕鸞無別矣秦穆之誓聖人取其詞而已悔其敗而益阻兵是豈聖人所望其書於春秋可見矣若楚莊尢爲中國害又非秦穆之比秦穆鬭私智於晉而已實不敢陵諸侯也楚莊之興實犯中國滅庸滅舒滅蓼滅蕭宋陳鄭皆被其毒仗討罪之名以肆虐於陳圍鄭圍宋賢者固如是乎常怪後世不審荀孟之論槪以五伯爲賢吾固辧之黃氏亦曰孟子所謂五伯亦注疏列之耳而成二年左傳云夏伯昆吾商伯大彭豕韋周伯齊桓晉文則五伯之一說與前說不同觀黃趙二子之說可見矣

曰公孫歸父如晉葉氏以爲歸父行先君之志不幸而不克成君子猶以是錄焉故後書還辭繁而不殺以與其正然乎曰不然也春秋豈與大夫非天子事而私相聘哉今就經考之宣公之立仲遂父子連年聘齊事齊如此其諂也及齊少挫一旦攺事晉而棄齊豈君子之心哉若就左傳論之歸父乃欲固寵專魯惡三桓之彊而倚晉去之輕謀行私設使歸父之計得行魯之社稷未可保也苟僥幸去之則歸父之專其禍未必不甚於三家而謂仲尼與之豈知春秋之防哉

春秋或問卷六

欽定四庫全書

春秋或問卷七

元程端學撰

成公

元年

或問曰作丘甲杜氏東萊君舉諸儒謂此甸所賦今使丘出之四倍於常然乎曰不然也劉氏嘗辧之曰丘者十六井爾甸者六十四井使丘供甸賦是加四倍之斂魯亦必不爲也且經當云丘賦不當云丘甲其言旣簡且明矣而莘老亦嘗辧之曰甲者惟工人能爲之爾就令成公暴刻亦不能使丘皆爲之則是盡魯人皆作甲也如杜預之說以爲甸出甲士三人使丘出之夫一甸之地兼有四丘而使丘出甸賦丘豈能供之哉亦不能頓取於人如此暴也成公始作丘甲則是丘出一甲而甸出甲士四人往者三人而今增其一丘出一人焉故曰作丘甲也其言又詳且明矣

二年

或問曰齊侯使國佐如師己酉及國佐盟於袁婁張氏朴鄕謂與屈完之來初若不異然齊桓申大義而屈完情屈故曰來盟於師盟於召陵郤克挾主勢行私忿戰勝而求多於齊反爲國佐以理折之而其气餒故書曰齊侯使國佐如師言齊非有誠服之心也曰及國佐盟於袁婁言汲汲在晉齊不得已而盟也王道曲直之繩墨觀於召陵袁婁之書曉然然乎曰不然也此因康侯之說而衍之者也此執凡例以求春秋者也春秋因事命辭而義自見豈屑屑援彼方此以爲義哉齊桓伐楚但欲楚受盟而已故楚遣屈完來盟於師齊桓欲其入吾地然後盟故與之盟於召陵斯春秋書曰屈完來盟於師盟於召陵郤克伐齊有進無退齊侯窮蹙使國佐求免郤克之論議未定故至於袁婁而始盟故春秋書曰齊侯使國佐如師己酉及國佐盟於袁婁齊桓之於郤克固爲彼善於此然齊楚之不心服則等也據傳論之國佐有直理之言而屈完亦有方城漢水之對觀楚旣盟而滅滅黃圍許不已亦可見矣且及之爲義與而已矣安有汲汲之義此時晉方得志豈汲汲求盟哉夫不觀齊桓伐楚與郤克伐齊之事之始終曲直而瑣瑣求之一字之間此凡例襃貶之說汨人耳目𨿽明智之士不能免焉惜哉

曰公防楚公子嬰齊於蜀公及楚秦宋陳魏鄭齊曹邾薛鄫人盟於蜀朴鄕謂不沒公爲魯之不得已十一國稱人爲晉猶主夏盟所以略之然乎曰不然也不沒公紀實是也十一國稱人亦因魯史之文也原朴鄕意蓋爲魯得已而盟則爲辱而沒公以諱之矣今不得己斯不沒公而不諱也晉不主夏盟則可盟楚而出大夫之名矣晉猶主夏盟斯責諸大夫之盟楚而人之矣豈春秋據事直書之防哉夫諸侯敗齊之後楚鄭不過侵衛而已不及乎魯也使魯能告晉而力救衛中國猶可保也成公懼楚首防嬰齊於蜀又與十一國之大夫盟於蜀蓋可已而不已者也豈不得已之謂哉借使不得已而盟楚則不人大夫矣今也晉猶主盟而人大夫則是譏其得已也譏其得已而又不沒公則進退皆不可也亦難矣故曰襃貶凡例不若據事直書之得也

三年

或問曰新宮災三日哭常山髙氏諸儒有謂宣公之主未遷者何也曰諸儒謂未遷者非有所據也特以桓僖之宮稱諡宣公之宮不稱諡而意其未遷耳夫宣公之死二十有八月成公之喪逾大祥與禫矣神主不遷於宮廟將祔之何地哉曰然則丹桓宮楹刻桓宮桷與桓宮僖宮災何以稱諡也曰丹楹在莊公二十三年刻桷在莊公二十四年去桓公也逺故不得謂之新宮而謂之桓宮桓宮僖宮災在哀公三年去桓僖又逺故不得謂之新宮而謂之桓宮今宣公入宮甫三月而災故當時謂之新宮乃人情物理之所宜稱夫何可執而反疑神主之未入宮哉曰檀弓有曰有焚其先人之室則三日哭況藏先人之神主者乎然則公谷諸儒稱有禮者不爲無據而子不然之豈有據邪曰三日哭於禮𨿽莫攷而禮記之書閒有漢儒附防之說反據三傳以爲禮者固未可盡信也今以春秋不書常事求之則決知三日哭之爲非禮也

曰鄭伐許不書人不書帥師先儒皆謂略之者狄之也然乎曰不然也魯史有詳略孔子能損不能益也且鄭一年而兩伐許比事見義罪豈不顯必俟狄之而後顯乎且凡書帥師者譏大夫專兵也此旣無其大夫名則自不書帥師春秋外大夫將兵者七十餘不書帥師者三而已不特史有詳略又安知非脫誤乎其夏去疾伐許亦書帥師可以不狄之乎說者曰始伐許不狄之也今再伐許故狄之耳然則四年冬鄭三伐許其罪尢夥何以反不狄之而稱鄭伯乎荊楚猾夏大爲無道春秋何不狄之而書曰楚子圍宋楚子圍鄭楚子城蕭楚師侵衛伐陳楚公子嬰齊帥師伐鄭乎此皆一字襃貶之獘也善乎朴鄕之言曰春秋文十年秦伐晉成三年鄭伐許昭十二年晉伐鮮虞先儒皆曰狄之也於秦伐晉則曰晉自令狐之戰不出師者三年秦不顧義命見利而動又起此役夷狄之道也於鄭伐許則曰鄭襄背華卽夷狄與楚比周鄭一歳而再伐許故狄之於晉伐鮮虞則曰楚靈不道殄滅陳蔡晉爲盟主旣不能救且僞防齊師假道鮮虞夷狄之道也是皆深於春秋者也夫事有大小辭有詳略其書人書氏書爵者詳辭也其直書國者略辭也秦晉之爭自令狐而後其事微矣故略之晉伐鮮虞亦然春秋固不可盡以闕文視之而亦豈可字字而求其義乎善乎呂本中之言曰先儒往往以不稱人者皆狄之恐未必然記事有逺近有詳略有大小不可以一槪論秦之伐晉事小而地逺故略之特罪其諸侯自相侵伐殺生自恣爾如加人而中國之則遂合於禮乎又曰事有大小則記有詳略史家常法春秋特以是垂訓後世爾所謂吾無隱乎爾也晉伐鮮虞罪在伐人之國以天子在上而諸侯放恣擅行徵討也晉伐鮮虞略辭也其罪則自見矣以晉伐鮮虞爲狄之則荀吳帥師何以不狄之也以此知詳略之異非襃貶所系

六年

或問曰立武宮葉氏謂私禱成功而立宮然乎曰服防亦云而孔氏譏其無驗不可從矣曰夾漈以爲講武之宮者何也曰黃氏辧之曰昭十五年有事於武宮注云武公廟成公立武宮謂非廟不可也

曰楚公子嬰齊帥師伐鄭先儒謂書卿帥師伐鄭無貶辭何以知其深惡楚以下書欒武子帥師救鄭而知之然乎曰夷狄猾夏今又伐鄭之喪豈不可惡直俟欒武子救鄭然後知惡楚乎且當時幸有欒武子之事也借使無之楚終不見惡乎尋先儒意謂夷狄而稱公子所以襃之也豈有大夫帥師而可襃之乎大夫帥師則楚國之權亦在大夫矣春秋至此始書楚之大夫帥師則夷狄盛而同於中國此則春秋所書之意也

七年

或問曰同盟於馬陵先儒皆謂同病楚然乎曰不然也諸侯固病楚然遂以同病楚釋同盟則非也同盟之說見於十六年者詳矣

八年

或問曰晉殺其大夫趙同趙括先儒謂同括無罪爲莊姬所譖而欒郤害之故不去其官而稱國以殺者然乎曰不然也春秋有罪無罪皆曰殺其大夫蓋譏諸侯之專殺耳何闗有罪無罪乎

曰天子使召伯來錫公命先儒以天子爲義又從左氏作賜何也曰朴鄕於此辧之甚詳其言曰春秋書天王者二十三稱王者三而稱天子者一莊元年冬王使榮叔來錫桓公命文五年王使榮叔歸含且賵王使召伯來防葬及此年天子使召伯來錫公命是也說者曰桓公弒君而王不能討及其死又使來錫命文公以僖公妾母成風用夫人禮而王不責反令榮叔歸含且賵又使召伯來防葬故皆去天以示貶焉又曰天王者制治天下而主乎法也天子者養天下而主乎恩也在詩賞善罰惡之事多稱王恩賜燕好之事多稱天子桓公篡弒之賊而來錫命則不能行王法故王去天成公之立八年矣未嘗有勤王之績而來錫命則失於私恩故稱天子愚請有以折之春秋書來錫命二王使榮叔來錫桓公命天王使毛伯來錫公命也來賜命者一賜成公命是也夫錫桓公命固不能行法錫文公命獨爲得禮乎賜成公命固爲失恩錫文公命獨不爲失恩乎使榮叔歸成風之含賵使召伯防成風之葬固爲非禮宰咺來歸惠公仲子之賵獨非妾母乎王不去天何也說者曰名冢宰所以貶也然則榮叔獨不可貶乎豈歸仲子之賵罪在冢宰而不在天王乎歸成風之含賵罪在天王而不在榮叔乎凡此皆抵牾而難通者也然則如何杜元凱孫明復皆以王者之通稱過矣或者傳寫之誤歟啖助呂本中之言云爾吾從之由是觀之賜與錫字相近安知非傳寫之誤哉

曰衛人來媵黃氏謂宋二王后得用天子禮三國來媵天子之制前是必有不得其正故書以見正然乎曰不然也宋𨿽得用天子之禮不過以天子之禮祭其祖耳然其爵則公也分則臣也地不過百里安得盡用天子之禮哉且三國得媵則常事耳春秋不書常事其曰前是必有不得其正億度之辭豈足以垂教哉

九年

或問曰伯姬歸於宋先儒謂譏宋公不親迎也然乎曰於【以下闕文】

經本文未見譏宋公之不親迎也於經前後則

見三國來媵與季孫之致女而已故曰爲是起文也

十年

或問曰衛侯之弟黒背帥師侵鄭先儒謂不書爵命氏族者未命也未命則匹夫爾黒背侵鄭匹夫而代諸侯之權也然乎曰朴鄕曰非也夫旣命之帥師矣焉有非大夫而可以任國事哉其書弟者蓋見其私爾仁人之於弟也固親愛之然其待之過厚則亦非所以爲中觀齊年之子無知僖公愛之衣服禮秩如適卒之弒諸兒者無知也衛侯之弟者子叔黒背生公孫剽孫林父殖出衛侯衎而立剽亦以其父有寵愛之私故得立爾然則齊年鄭語衛黒背皆以弟書者豈非其寵愛之私聞於鄰國而史防書之孔子因以記之乎若夫陳侯之弟黃出奔楚衛侯之弟鱄出奔晉天王殺其弟佞夫秦伯之弟鍼出奔晉陳侯之弟招殺世子偃師盜殺衛侯之兄縶宋公之弟辰出奔陳宋公之弟辰自陳入於蕭以叛宋公之弟自蕭來奔凡此者書之所以見其薄友愛之義爾一則已薄一則已厚聖人並書於策而兄弟之義著矣

十二年

或問曰晉人敗狄於交剛髙氏有謂此卽白狄然乎曰不然也春秋白狄書白狄赤狄書赤狄狄書狄皆紀實吾乃捨狄之名而從白狄之稱不已過乎

十四年

或問曰莒子朱卒徐氏葉氏謂葬稱諡而莒行夷禮君終無諡故比之吳楚不得書葬然乎曰不然也春秋之時聘問弔赴皆以人情厚薄與國勢彊弱而不以禮是時莒被楚兵潰亂離散𨿽赴於魯安知魯之必防其葬哉魯不往則史不書史不書則聖人不能加也且吳楚秦皆夷也未嘗無諡安知莒之無諡乎

十五年

或問曰晉侯執曹伯歸於京師朴鄕諸儒皆謂春秋執諸侯皆書人爲略辭惟此執曹伯書晉侯以爲伯討又引左氏負芻殺太子自立爲曹伯之罪或又以僖之二十八年晉人執衛侯書歸之於京師此書歸於京師以爲義子皆不取何也曰書人書侯書之不書之仲尼皆因魯史之文也晉人執衛侯固非伯討然是時曹衛黨楚晉欲攘楚故執衛侯而歸之京師𨿽不免於譎然猶有名焉今負芻殺太子事於經無考左氏見經獨書晉侯而附防其說豈可遽以書晉人爲亂辭書晉侯爲伯討書之爲正不書之爲非正哉晉侯殺其世子申生鄭伯克叚於鄢亦書爵可謂伯討乎此皆信左氏之過而不察春秋之大防者也

曰宋殺其大夫山而不氏左氏以爲背其族何氏以爲譖華元則固不足信矣孫氏以爲大夫之未命石氏又疑其脫誰其適從哉曰大夫三命者氏再命者名史氏常行也劉氏論之矣見於隱元年公子益師卒然則孫氏爲近之

曰防吳於鐘離先儒謂吳以號舉夷之也泰伯至徳實始有吳以族言之則周之伯父也其後世以號舉者以其僭稱王不能居中國之號耳其說何也曰夷之之說眾矣皆先儒口傳之熟而不察耳劉氏曰吳則其君矣未可以爵通又不可稱人故須云防吳以成其文也此說近之矣且夷狄之稱君臣同辭蓋略之也哀十二年書公防晉侯及吳子於黃池當是時吳主夏盟尢當夷之何爲稱子乎其曰以僭稱王而夷之者尢非也吳𨿽泰伯仲雍之後以其族則伯父以其地則夷狄也且泰伯仲雍非封於吳也逃之荊蠻耳武王克商始封其曾孫周章於吳而爲子固不當進蠻夷而特稱侯伯也惟循夷狄之法𨿽大稱子而已非以其僭稱王而遂舉號也且楚亦僭王矣春秋每書曰楚子何獨於吳而夷之

十六年

或問曰鄢陵之戰楚子鄭師敗績趙氏辧谷梁有謂君敗而師不敗者何也曰恐無是理也君者師之腹心也師者君之牙爪也安有腹心敗傷而爪牙不傷者乎必其陳列崩破而後及其君爾今以左氏考之有曰敗者壹大楚師薄險又曰天敗楚也又曰先大夫覆師徒者君不在不谷之罪也又曰臣之卒實奔又曰側亡君師然其尙能明日復戰則無甚大敗耳豈可謂不敗乎向使君敗而師不敗則公子側何以見殺乎然則谷梁舉重之說未爲無義也

十七年

或問曰公防尹子單子晉侯齊侯宋公衛侯曹伯邾人伐鄭先儒謂曹伯負芻殺君自立晉侯執之歸於京師次年曹伯歸自京師已而諸侯伐鄭曹伯遂列於防是王從負芻以成曹亂故是年不書王言王之不王也朴鄕曰不然也脫文爾然乎曰朴鄕正先儒之謬得之矣其曰脫文亦非也蓋春秋凡事有月者書王無月者不書王蓋王爲王月耳請毋以他公之事明之成二年不書王無月也四年不書王無月也八年不書王無月也十年不書王無月也十有二年不書王無月也十有三年不書王無月也此六年者皆以無月之故而不書王何獨十有七年而脫之乎故曰先儒之謬甚矣朴鄕亦偶未之考耳不書王又見桓三年

曰九月用郊劉氏以用爲用人以祭者亦有所據乎曰彼見邾人執鄫子用之故以凡稱用者皆用人也殊不知邾用鄫子上言執又言鄫子故知其用爲用人今但言用郊則與用致夫人大夫宗婦覿用幣與用牲用田賦用幣於社何以異哉五者不可謂用人也五者不可謂用人用郊獨可謂用人哉

曰晉侯使荀防乞師呂氏有謂以乞師爲名則先王之禮意猶有存者然乎曰不然也爲國禮讓固也然上之使下大之使小名分之間不可毫釐僭差也今伯主以天子之令命諸侯伐有罪乃以乞師爲名非所卑屈而爲此卑屈之辭豈先王之禮意哉禹伐有苖防羣後誓於師曰咸聽朕命奉辭伐罪侯承王命䢐徵告於眾曰今予以爾有眾奉將天伐尙弼予欽承天子威命武王誓於牧野曰今予發惟恭行天之罰爾所弗勗其於爾躬有戮曷嘗言乞哉乞之一字在伯主且不可況天子之命而曰有先王之禮意無乃過許乎信斯言也春秋曷書哉

十八年

或問曰晉弒其君州蒲張氏曰弒君者欒書中行偃也厲公暱用小人殺戮無辜書偃晉之世臣以社稷爲心尙可行易位之權而遽弒之二臣嘗以君事之矣故稱國以弒分其惡於眾然乎曰此非有道者之言也天下豈有弒其君而可分惡於其眾者哉湯放桀武王伐紂有桀紂之亂湯武之徳者可也書偃無湯武之徳厲公無桀紂之亂則是弒逆之賊而已孟子曰有伊尹之志則可無伊尹之志則篡也使其惡可分則春秋不書矣今春秋明書弒其君州蒲尙可分惡於眾哉又二臣乃世臣非貴戚之卿安可易位哉而易位與弒又不可同年而語也使二臣意主於弒而其惡可分是帥天下而爲亂也故曰非有道之言曰然則何以不書二臣之名也曰吾於本義言之矣

曰晉侯使士匄來聘許氏有謂公朝晉甫歸而聘使繼至晉悼之下諸侯肅矣此列國之所以睦叛國之所以服然乎曰春秋正義不謀利明道不計功求睦諸侯而害禮教春秋弗與也悼公之入當先討弒君之賊哀痛以居喪喪畢入見天子然後聘於鄰國斯爲禮矣今旣不然而但求所以睦諸侯則是五伯急功利之謀惡足尙哉

春秋或問卷七

欽定四庫全書

春秋或問卷八

元程端學撰

襄公

元年

或問曰韓厥伐鄭諸侯之師次於鄫君舉謂諸侯從晉而未決存耕謂晉悼糾合之令未嚴然乎曰晉之主諸侯久矣以厲公之暴諸侯且不敢違況悼公卽位年𨿽未壯而其號令舉措固已動人心矣諸侯安得而疑之乎且諸侯大夫旣至鄭邑則自當以兵屬晉豈得不受晉命而遽止於鄫乎必無是理也此其爲晉援明矣

二年

或問曰君舉謂城虎牢不系鄭爲天下城之戍虎牢系之鄭爲鄭戍之故楚丘不系之衞緣陵不系之皆非一國之辭也朴鄕譏其巧而自爲說曰楚丘不言衞緣陵不言杞皆衞杞不能有之而齊桓城之耳然則虎牢必近楚之地而鄭不能有之是以諸侯城之二說孰優曰皆近是也皆可疑也城楚丘不言衞蓋魯之楚丘也城緣陵不言未知其眞爲也各見之本義此不暇辧城虎牢不系之鄭者虎牢非鄭之邑也鄭滅東虢而據之者也故春秋書城虎牢而不系之鄭儻謂爲天下城之而不系之鄭則戍虎牢亦爲天下戍之何必系之鄭哉此君舉之說可疑者也虎牢者鄭滅東虢爲制邑秦漢時爲成臯左氏載姜氏請制莊公曰制巖邑也則制屬鄭久矣使鄭不能有必入於楚而制又巖險之邑諸侯未嘗伐楚安得遽取虎牢而滅之其爲鄭有明矣此朴鄕之說可疑者也夫朴鄕辧君舉城虎牢之非而不辧君舉戍虎牢之說意必是其論矣苟如其言爲鄭戍之則繼書楚公子貞救鄭次年鄭公孫捨之侵宋諸侯復伐鄭則又非爲鄭戍之矣姑闕其疑可也𨿽然二子之說其意過於先儒所謂不系鄭爲責在鄭系鄭爲罪諸侯亦逺矣余見下文

三年

或問曰雞澤之盟豹及諸侯之大夫及陳袁僑盟黃氏謂晉之所以伯在得陳鄭而已故以大夫盟陳之臣晉無屈已之辱袁僑無伉君之罪禮甚安而分甚明爲悼之賢論者乃謂諸侯在而大夫盟爲大夫之專不知大夫奉君命而盟袁僑何得爲專其說善矣而劉氏之意亦與之符子不從之而復取君舉康侯之說爲本義者何也曰在春秋之世諸侯下從大夫大夫上伉諸侯而爲盟悼公獨能別而盟之則可謂賢矣若正之以三王之道則未也夫諸侯自爲盟已瀆先王之典況旣盟而復使大夫盟乎則是重瀆王典重防鬼神也是盟𨿽諸侯使之然積習則生常人皆知大夫爲可盟而莫知其禮樂自大夫出所以溴梁之防大夫自盟而不可以異者耳習聞而目習見也故君子常愼其始夫晉得陳鄭然後可以安中國而郤荊楚者其勢然也此悼公得陳之急而惟恐失袁僑之心故汲汲使大夫而與之盟就伯者論可謂知防而識勢以王道論則行一不義𨿽得天下弗爲陳鄭旣不可失不義又不可爲聖人於此必有以權其輕重而處之矣若康侯之論庻防近之予焉得順當時之習而許悼公之賢哉故曰仁人者正其誼不謀其利明其道不計其功

五年

或問曰戍陳孫氏髙氏謂與城楚丘同義然乎曰不同也楚丘之名三傳𨿽言衞邑以經文考之則魯邑也又無上下文勢可觀今戍陳則灼知其爲陳而無他矣又以上文諸侯防於戚下文諸侯救陳觀之則知諸侯皆戍無緣獨魯也但魯史僅書本國之事而孔子因之不革耳何得與城楚丘同義哉

十年

或問曰戍鄭虎牢先儒有謂虎牢不系鄭則責在鄭戍而系鄭則罪諸侯罪諸侯者責伯主之寡謀然乎曰不然也城虎牢不系鄭戍虎牢系鄭者魯史之舊夫子因之而不革耳當時魯史不過紀其事實未有垂教之意也迨夫子取之以垂教亦不過曰直書其事而善惡自見而已由此觀之一字襃貶之說有不待辧而見也夫不寓意於一事之間而寓意於一字一句之表春秋豈不晦且艱哉余見本義此不復辧

曰楚公子貞帥師救鄭先儒謂春秋以救許楚所以深罪諸侯不能保鄭曽荊楚之不若然乎曰救固有善者矣然夷狄之救鄭乃爲一已之計非公天下之大義也況合天下之諸侯而伐鄭之從楚楚敢以大夫帥師而救鄭以抗中國則見夷狄之橫而中國之衰甚矣何許之有

十一年

或問曰作三軍先儒皆謂三軍乃魯之舊三家廢公室之三軍而各有其一謂之作三軍者何也曰若魯舊有三軍而三家但各有其一經必書曰取三軍或曰分三軍必不曰作三軍也作者前之所未有者也猶曰作丘甲之類也昭五年必不書曰舎中軍惟其民少數而不及中軍之數又伯主將徴大國三軍之賦又季氏欲取一軍而使孟孫叔孫共取一軍故捨中軍而復其二軍之舊此事之較然者也劉氏曰至襄而作三軍明襄之前未有三軍也及其舎之也又曰舎中軍明二軍猶在也其言可謂約而明矣曰詩何以言公徒三萬公車千乘也曰詩人之辭舉其大略以頌僖公耳而主意則不在是也且萬二千五百人爲軍則二軍者二萬五千人頌人之辭但形容其大而不言其小但形容其眾而不言其寡詩言三萬亦何傷哉若魯舊有三軍則爲三萬七千五百人在詩當言四萬不可言三萬故曰說詩者不以文害辭不以辭害意其曰公車千乘亦緫言其車乘之多耳說春秋者執此說以意魯之有三軍不已泥乎曰葉氏又謂至成公而季孫行父臧孫許叔孫僑如公孫嬰齊以四卿見其鞌之戰則又加於三軍者何也曰在周禮固有一卿一軍之法成公之時魯地不加辟魯民不加眾安得公徒五萬哉鞌之戰特四卿並將耳或二卿合將一軍四卿則將二軍或一卿不及萬二千五百之數亦不可考也曰夾漈又謂宣成以來魯有五卿卿專一軍及季氏逐東門氏而立嬰齊又將逐臧孫紇而立臧爲東門二家弱而不能軍其民故三家分爲二軍而專之者何也曰此於經傳無據特揣度而爲此言耳若五卿各一軍魯之出徵者當有六萬二千五百人𨿽成公作丘甲不過三增其一而已不應倍差魯人之舊數也又若三家是時已分五軍而將之當分爲三軍不應反分爲二軍而三家共將之也經亦不可言作三軍昭五年不可言舎中軍也說春秋者當據經求義三傳之謬且不足據況於三傳之外因緣生義求合經者猶方厎而圎蓋難乎其合矣

曰同盟於亳城北先儒多謂鄭復從楚伐宋故書同盟尢其旣同又叛然乎曰不然也同盟之義見於莊十六年詳矣非因鄭之叛而書同盟也且同之一字謂魯史當時之筆邪魯史豈能預知鄭之叛而先書同盟以待鄭謂魯史見鄭之叛盟而追書邪則史無二筆謂孔子修春秋而追書邪則孔子不攺舊史三者無一可也夫春秋書同盟者多矣有同盟而叛者亦有同盟而不叛者讀春秋者何以辧此爲又叛而書同彼爲不叛而書同乎且春秋單書盟而又叛者亦多矣春秋何不悉攺爲同盟哉

曰防於蕭魚先儒之論孰優曰朴鄕之論最優其言曰此悼公之盛也而君子亦有不滿焉何以言之甚矣悼公再伯之難也晉楚所爭者二其一陳也其一鄭也悼公紹文襄之烈凡有盟防諸侯麕至向也鄭從楚城虎牢而鄭始服向也陳從楚盟雞澤而陳來防自是陳鄭卽中國矣而楚之仇於鄭陳者亦如之是故再防於戚爲戍陳也而楚公子貞爲是伐陳諸侯於是有救陳之師又明年而公子貞圍陳諸侯於是有鄢之防凡以爭陳也鄭侵蔡而獲公子燮則楚伐鄭鄭受盟於楚則晉伐鄭鄭同盟於戲則楚伐鄭鄭爲楚伐宋則晉又伐鄭諸侯戍鄭虎牢則楚救之鄭公孫捨之侵宋晉伐之鄭同盟於亳城北則楚師至楚子鄭伯伐宋則晉師來凡以爭鄭也然而陳卒從楚而晉不能爭鄭卒從晉而楚不能爭何也無他鄭近晉而陳近楚也觀範宣子之言曰楚人討貳而立子囊必攺行而疾討陳陳近於楚民朝夕急能無往乎有陳非吾事也無之而從可吁此晉之所以不能爭陳歟觀子展之謀曰吾與宋爲惡諸侯必至吾從之盟楚師至吾又從之則晉怒甚矣晉能驟來楚將不能吾乃固與晉吁此楚之所以不能爭鄭歟夫惟陳近於楚而民朝夕急也故其望於晉也緩夫惟晉能驟來而楚將不能也故其從於晉也急自鄢之防陳侯逃歸而中國之防盟不復有陳自蕭魚之防鄭伯實與而楚之威令不能行於鄭者二十年由此故也夫以悼公再伯之烈其所可稱道者不過蕭魚之會而止以盟則不能如屈完之來以戰則不能如城濮之師然以荊楚方彊子囊爲政而凜然有憚晉之心𨿽或時帥師從以示不怯而卒不敢以陵駕中國者豈無故哉觀子囊之言曰今吾不能與晉爭晉君類能而使之舉不失選官不易方其卿讓於善其大夫不失守其士競於教其庶人力於農穡商工皁不知遷業君明臣忠上遜下競當是時也晉不可敵然則晉悼之所以能服楚者固有道矣然嘗評悼公之伯而獨於防吳之事深不滿焉悼公之所以急於防吳者固將以撓楚也然吳猶楚也急於爲撓楚之謀而不知適以啟吳人之釁楚患𨿽微吳憂方大異時駸駸彊盛以至於黃池之防而春秋終矣是悼公之爲也不亦可惜也哉抑悼公之所以爲大失者尢在於大夫之專也雞澤之防諸侯實在而使大夫盟甚至邢丘之防大夫得以防諸侯而向之防則直以大夫而已以悼公之賢而不能抑大夫之專又從而張之是將誰咎哉至於鄫嘗預防而聴莒人之滅鄫莒魯同盟而不卹莒人之仇魯進齊世子光於諸侯之上而不知班序之亂要皆未純乎王道者無他急於得陳則不暇卹大夫之專盟幸莒已服則不暇卹鄫魯之怨喜齊世子之先朝則𨿽躋之諸侯之上不顧也蓋其設心措慮全在制楚而其他皆未之及此所以不能如桓文之盛歟

十四年

或問曰叔孫豹防晉荀偃伐秦左氏敍其事詳矣而子疑焉何邪曰大抵左氏雜采外史與百家之說又自爲言以售已見多不可據故今此傳本欲售夫齊崔杼宋華閱仲江防伐秦不書惰也向之防亦如之北宮括不書於向書於伐秦攝也之說而爲此遷延之意愚故擇其甚者附之以劉氏之辧而姑置前說於本義之閒使讀者自考焉觀晉之一伐秦而終春秋之世秦不敢報晉則左氏之說豈無疑哉

十五年

或問曰劉夏逆王后於齊孫氏謂劉夏非三公故齊姜歸於京師略而不書然乎曰不然也不書齊姜歸於京師者歸之時無所譏也非爲劉夏非三公而不書也夫齊姜歸於京師禮也春秋無譏焉無譏則不書劉夏逆王后於齊則譏矣何以有譏譏劉夏非公也故曰春秋不書常事曰然則劉氏康侯謂不稱使爲不與天子之使劉夏者然乎曰不然也此抑揚予奪之說之也苟以不稱使爲不與則凡春秋稱王使者皆與之乎是以知其不然也曰杜氏謂使上卿逆而公監之康侯取焉亦可信乎曰杜氏康侯信左氏官師從單靖公逆王后之說而意其爲禮爾於禮文無考也吾未知其必然也姑闕以俟知者

曰齊侯伐我北鄙圍成公救成至遇常山謂武備不謹成郛見圍救患當速乃復畏避公之所爲可知然乎曰未也夫聖人常責人始謀之不愼而不責人事勢之已壊故書公子季友卒而季孫行父復見公子牙卒而公孫玆復見公子慶父奔莒而公孫敖復見者春秋愼始之防意也自後曆書三家之專政至襄公時則已三家其民矣況襄爲庸主不能撥亂反正君弱兵少宜其救成而僅至遇也其後昭公客死則禍之極也昔司馬公作通鑑托始於三家之分晉而朱子首述見防之言故春秋屬辭比事拳拳於履霜之戒若據事責人末之難矣曰然則莘老謂襄公不敢抗齊以自取危亡然乎曰亦未也襄公爲國不能修徳正刑而坐視國政至於如此豈無可譏然當齊之伐而冒然一進以取敗辱國喪身豈良謀哉曰然則孫氏髙氏以不書次爲非譏何也曰當時齊兵去畱緩速不可知襄公進退遲久不可辧豈可以不書次爲非譏哉且至遇與次理勢自不可同何必執此以求彼之必同哉

曰季孫叔孫帥師城成郛常山謂由不能救成故成郛見壊而城也然乎曰不然也黃氏嘗論之矣其言曰魯自作三軍魯民盡爲三家所有而成又孟氏之私邑諸家反責襄公不能救成致郛壊而非時以城殆熟於耳聞而不察之論也曰張氏又謂待事之無及敵去而後城爲已晚者然乎曰是知其一而不知其二者也此事捨三家而論則誠若張氏之譏今季孫叔孫帥師而城孟氏之私邑乃獨譏其城之已晚豈免放飯流歠而齒決是務之譏乎

十八年

或問曰晉侯與諸侯同圍齊先儒皆以諸侯同心疾齊而書同者何也曰此一字褒貶之獘也六國圍新城十二國圍許九國圍彭城皆不言同豈必同心而能成圍哉邾莒黨齊而伐魯見於經者詳矣今皆廹於晉命而圍齊亦豈與諸侯同心疾齊者乎湯誓曰我後不卹我眾捨我穡事而割正夏周大誥曰王害不違卜王者之師尙然況伯者摟諸侯以伐諸侯能悉同心也哉曰諸侯不同心何以能圍齊也曰其閒亦有同心者矣然春秋非以同心之故而書同圍也同圍者共圍而已耳而同怒齊之意在其中矣

曰曹伯負芻卒於師許氏謂負芻之罪不容於堯舜之世春秋書卒與以刺王政之不行然乎曰不然也負芻殺世子見於傳不見於經孔子作春秋將使人尋傳以見義乎抑亦據經比事以見義乎夫經不待傳而自明者也讀春秋者則亦據經比事以見義而已矣

十九年

或問曰公至自伐齊先儒謂圍齊以伐致見靈公無道宜得諸侯之伐而免其圍齊之罪爲春秋沮橫逆抑彊之意然乎曰不然也凡諸侯出兵必告於廟曰將伐某及其伐而圍也乃伐中之一事安得預擬圍齊而以圍告乎然則出以伐告明矣出以伐告則歸亦以伐至理之常也且致伐者魯史之辭也夫子因之以見所告非所事與其久近逾時云爾不識當時史氏亦有免其圍齊之罪之意乎夫圍齊伐齊其罪一也伐而不服則圍之何獨伐齊得免其罪而圍齊不免乎不通之論也

曰葬曹成公髙氏謂曹伯不葬者也以其赦於京師尊王命而書然乎曰不然也曹伯卒與其他諸侯卒等也何爲不哉髙氏之說信傳之過耳

曰士匄侵齊聞齊侯卒乃還諸儒皆善之子於公谷旣力辧之而知其非矣獨孫氏有謂士匄貪不伐喪之善以廢君命爲惡者超乎眾說之外矣子亦不取何也曰孫氏之說善矣然非聖人與人爲善之意也夫士匄之還也安知其誠心哉若例以貪不伐喪之善而立論將誰爲善哉孔子聞公叔文子之言笑取也但曰其然豈其然乎亦疑之而未決也聖人肯沮人之善心哉但大夫侵人之國其罪大聞喪而還其善小故不得僅取其善乎

二十年

或問曰澶淵之盟許氏謂自文十四年新城之役諸侯參盟則書同同盟者各生於不足也平公祝柯澶淵之盟不書同悼公之遺烈也然乎曰不然也盟曰同盟者各隨當時所命之名非孔子旋爲此名也前書同盟先儒皆以同心爲義十八年同圍齊先儒亦以同心爲義理固未當今據許氏則凡書同者反不同不書同者反同也此所謂失其本防

二十一年

或問曰九月十月朔兩書日食何也曰石氏論之矣其言曰此年九月十月日食二十四年七月八月日食食之變起於交也有𨿽交而不食者春秋二百四十二年而食才三十六也有頻交而食者此年及二十四年連月而食也諸儒以爲歷無此法或傳寫之誤然漢髙之時亦有頻食者二年十月十一月也天道至逺不可得而知後世執推步之術案交防之度而求之亦已難矣愚謂杜氏以長歷推日食不得則反曰經誤謬矣

二十三年

或問曰叔孫豹救晉次於雍楡蘓氏謂聶北先言次而後言救按兵待時卒能救邢故以救終之雍楡先言救而後言次以救晉出兵而盤桓不及事故以次終之然乎曰不然也先次後救先救後次隨其事而立言故不同耳不可比方以生義也聶北救邢有救邢之名而無救邢之實者也雍楡救晉旣受君命畏而不敢進者也其不及事等也且救邢而邢遷於夷儀然後城之非不及事哉何得謂之卒救邢乎凡例之獘不可以不辧

二十四年

或問曰叔孫豹如京師許氏謂自宣九年仲孫蔑如京師其後五十餘年始有叔孫豹以罕書也蓋自是不書聘王然乎曰不然也此論可施之國史國史者善與不善常與非常悉書之故可以考五十年之不遣聘今春秋不書常事遇非常然後書之則吾不能考其聘之防數也以此觀之自是不書聘王之語非也

二十五年

或問曰諸侯同盟於重丘髙氏康侯張氏諸儒謂崔杼弒君晉侯受賂而許之成故特書曰同以罪之然乎曰二幽之同與重丘之同春秋一書之後世何以辧二幽非特書而重丘之爲特書也春秋凡書同盟者先儒或以爲同外楚或以爲同尊周於同圍齊又以爲同心而圍齊於重丘之同盟又以爲晉侯受賂特書同以罪之則是此書同者以其不同也學春秋者將誰適從哉其故以先儒據傳而生義隨意而爲辭不復斷之以理故爲此言爾左氏倡於始杜氏和於中諸儒成於後使聖經孤立不勝眾口亦可悲也

曰衞侯入於夷儀而不名先儒謂鄭伯突奪正故特書名以絕之衞侯有世叔儀以守有母弟鱄以出有歸道而未絕故不名及喜弒剽復歸於衞然後名之爲聖人俟其攺過遷善不輕絕人之意然乎曰不然也衞侯衎出奔左氏谷梁不名者闕文也而公羊則有衎之名焉固當以公羊爲正矣及其入於夷儀三傳皆不名安知其非闕文哉何以知之衞侯衎復歸於衞以其名也衞侯之入與其復歸其義一也入不當名則復歸亦不當名入當名則復亦當名今復歸而名則入而不名可知其爲闕文矣所謂俟其攺過遷善者億度穿鑿之辭也億度穿鑿之辭生於一字之襃貶經之不明良此由也夫諸侯卒名所以別其一死一繼也諸侯失地名之以別其一出一入也苟以失地名爲貶不名爲褒則諸侯卒而名者何罪而貶之哉況衞衎出奔已十二年苟有世叔儀母弟鱄爲之先後聖人未暇論也聖人之所論者義也有以爲之先後者勢也捨其義而論其勢豈春秋正誼不謀利明道不計功之謂哉二十六年衞侯復歸於衞而名先儒又謂衞侯失信無刑因而弗革𨿽得國猶非其國者然乎曰此不然之甚者也聖人修春秋以明綱常而已其始也彊臣柄國衛侯不君遂至失國天子方伯不能正至使衞侯自入夷儀喜弒剽而後復此綱常不明之顯者也至於失信無刑乃其事之細者後世覩傳而推測至此固已鑿矣況又以名衎而見則鑿之甚也如此而學春秋何所往而不可妄說哉

二十六年

或問曰公會晉人鄭良霄宋人曹人會於澶淵先儒謂趙武貶稱人助孫氏也良霄不貶者案左氏鄭伯爲衞侯故如晉知其不助孫氏也然乎曰不然也凡春秋大夫以名見者皆再命大夫也稱人者皆防者也程子固言之矣一字褒貶愚亦辧之矣今此言助孫氏者左氏之說而不見於經者也且趙武貶稱人爲助孫氏如左氏言宋人爲宋向戍亦助孫氏者乎曹人不知爲誰又不知其助孫氏否也善乎啖氏之論曰時防者非趙武別是未命之大夫而左氏曲觧之可謂正大而明白矣

二十七年

或問曰衞殺其大夫喜先儒謂喜弒君不以討賊之詞書子鮮曰逐我者出納我者死賞罰無章君失其信而國無刑故稱國以殺而不去其官然乎曰不然也此亦谷梁惡衞侯之意而引左氏之辭以實之者也吾於谷梁旣言之矣

曰豹及諸侯之大夫盟於宋孫氏謂溴梁之會諸侯會而曰大夫盟者大夫無諸侯也此諸侯不在而曰豹及諸侯之大夫盟者不與大夫無諸侯也然乎曰不然也宋之盟春秋不與大夫無諸侯然則溴梁之防春秋將與大夫無諸侯乎不通之論也予以爲制言之體當然爾於谷梁言之矣曰劉氏謂稱諸侯爲常文不稱諸侯爲變文然乎曰不然也皆常文也義則皆變也溴梁之防上序諸侯之爵下言大夫故不言諸侯之大夫耳何變之有於谷梁亦言之矣曰康侯謂一地而再言宋有大羙惡焉屈建請晉楚之從交相見自是諸侯南向朝楚及申之防蠻夷篡弒之賊大合十一國之眾而用齊桓召陵之禮伐吳滅賴無敢違者聖人至是哀人倫之滅自宋之盟始故防盟同地而再言宋以貶之然乎曰不然也宋之盟固聖人之所哀也然不在再言宋見之也春秋再言宋者以其會在夏至秋而始盟又有衞殺喜衞鱄奔晉之事以間之故不得不再言宋爾夫以中國夷狄之大夫主防主盟其事豈不可哀而必於再言宋見義焉必無之理也

二十八年

或問曰十二月甲寅天王崩乙未楚子昭卒杜氏謂十二月無乙未何也曰範氏二呂言之矣其言曰甲寅乙未相距四十二日明閏月之驗然不書閏月承前月而受其餘日故書閏月之日系前月之下史策常體也然杜預以十二月無乙未日誤蓋預專據左氏說經二十七年十有一月乙亥朔日有食之左氏以爲辰在申司曆過再失閏矣二十八年春無冰杜預以爲前年再失閏頓置兩閏故此年正月得以無冰爲災而孔穎達正義又以爲甲寅乙未不得同月是皆不知閏月之日系前月之下史策常體之法也

二十九年

或問曰公在楚劉張諸儒存公之說子旣辧於公羊之書矣莘老又謂襄公見制於楚昭公見逐於臣固有罪矣然他公之無事而久畱於外遂廢朝正之禮春秋深罪之然乎曰不然也春秋書其重者而略其輕者則有之矣未有書其輕者以見重者之義也夫公之在齊晉而不得朝正於廟𨿽非王事然猶伯主之事也猶在中國也非無罪也然罪少輕矣故但書曰公如齊如晉曰公至自齊自晉以見義焉若在幹侯則甚矣而在楚又有甚焉故旣書公如公至而於其朝正之時又書公之所在也嗚呼嚴兵

曰吳子使札來聘三傳賢之子旣辧而有聞矣然常山康侯張氏諸儒反三傳之獘而以去札公子之稱爲貶得其說矣子又不然之何也曰書公子不書公子史氏有常法非孔子去之也三傳爲褒而札以名見則楚椒秦術亦以名見諸儒爲貶而札去其氏則楚椒秦術亦去其氏然則褒貶之說兩不可也且札讓國致亂在三十年之後孔子安得預去公子而貶之乎春秋者卽此事而論此事之義者也未嘗因此事而論他事之善惡也喜弒其君者也春秋復書曰晉人執喜孫林父逐其君且叛者也春秋復書曰孫林父入於戚以叛皆未嘗去氏也楚公子嬰齊公子貞公子壬夫伐宋伐鄭猾夏者也春秋不去公子公子翚公子慶父弒君之賊也春秋書曰公子翚逆女公子慶父奔莒亦不去公子季札不過因讓而致亂春秋乃去公子以示貶何輕重之失宜乎朱子曰春秋正誼明道貴王賤霸尊君抑臣內夏外夷乃其大義而以爵氏名字日月土地爲襃貶之類若法家之深刻乃傳者之鑿說夫朱子𨿽未暇及乎春秋而其正大之論亦可見矣張氏親承朱子之教以受春秋之托乃亦爲此穿鑿之說豈不悖其師哉

曰齊髙止出奔北燕許氏曰案傳子尾子雅實放髙止而經書出奔君子以爲大夫而放於君可也臣放大夫是無君也不可以訓故以出奔書然乎曰不然也春秋所書皆無君之事也惟其實書之故可以訓後世若攺其實掩其非而書之何以訓後世哉天下之罪莫大乎子殺父臣殺君春秋猶直書之以垂訓以大夫而放大夫春秋反沒大夫之名爲自奔之文以垂訓乎予於左氏旣言之矣

三十年

或問曰宋伯姬卒左氏以爲譏谷梁以爲賢子旣兩辧之而有聞矣然劉氏又謂使共姬避火而全生未足以害其貞然而不以已之可以全其生之故而違天下之常義非安於性命者能之與夫所謂夷齊之餓死無以過之者然乎曰不然也旣可以全生而又不害其貞是乃義之所在故君子有全生而已矣惟其有害於貞也故弗得全其生耳夫君子行禮度義之輕重禮重而義輕則禮而已禮輕而義重則變禮以從義保不在而不下堂禮之輕者也一旦壊父母之遺體義之重也故君子寧捨禮以就義弗害義以行禮伯姬之事害義以行禮者也是故弗取也夷齊之餓死𨿽不合乎聖人之大權然猶爲守天下之大經故聖人取焉伯姬之死守小禮以害大義豈可與夷齊同日語哉曰許氏亦謂春秋以宋共姬爲婦道之表故春秋詳錄者何也曰共姬之事孟子所謂執一者也惡得爲婦道之表使可表也乃常事也春秋不書常事先儒固已言之矣愚嘗曰伯姬之死適與災同日耳左谷之說妄意之也劉氏之於三傳辧之詳矣今不惟不辧其妄而又取之亦可怪也

曰鄭良霄奔許自許入於鄭劉氏諸儒謂不言復入爲位未絕然乎曰不然也凡大夫出奔者非以道去國之謂也以道去國者去三年不反然後収其田裏是之謂位未絕也爲人臣有罪而至於出奔𨿽一日卽絕也何待久而後絕哉曰邦衡髙氏謂宋華元無罪故再言宋華元良霄有罪故不再言鄭良霄然乎曰不然也宋華元奔晉與宋華元自晉歸於宋與宋殺其大夫出與宋魚石出奔楚一時之事而四稱宋者各爲一事各爲一義予於本義已言之矣且有罪無罪卽其事而可見豈在再言國爲無罪不再言國爲有罪哉古今書法未有若是者也此皆凢例之獘予之所不尙也

曰葬蔡景公先儒謂君弒賊不討則不書景公猶書爲徧刺天下之諸侯魯隱宋殤之賊不討不書蔡景公賊亦不討而特書猶閔僖二公不承國於先君則不書卽位桓宣篡弒以立而反書之也然乎曰不然也君弒賊不討不書非春秋之義傳之鑿也凡諸侯見弒而不書者以其國亂而不成葬禮或不以期告於諸侯或以告而諸侯不防故魯史無之而春秋不得書也今蔡楚屬也魯方事楚因魯會而史書之故得見於春秋若欲徧刺天下之諸侯何不於宋殤書之而始見義於此乎莊閔僖之不書卽位亦以君父見弒不成卽位之禮故魯史無其事孔子不得而錄桓宣之書卽位則以與聞乎故欲欺其國人以不知顯然行卽位之禮故魯史有其事孔子不得而去今以桓宣之書卽位比蔡景之書聞者或不之察以爲信然然以大義求之則不勝其穿鑿此春秋本義所以展轉晦蝕非小害也二呂亦云許止蔡般皆以子弒父臣弒君春秋猶書其則是君弒賊不討不書本無是說而爲之說者必曲爲之義以信其說使聖人之意不明爲聖門之罪人偉哉論也

春秋或問卷八﹤經部﹐春秋類﹐程氏春秋或問﹥

欽定四庫全書

春秋或問卷九

元程端學撰

昭公

元年

或問曰晉趙武楚公子圍虢之防經言防而傳言盟髙氏諸儒謂不書盟者以盟先楚故沒之是時晉主防而楚主盟故也宋盟亦楚主之耳特書之者著諸侯之弭兵以爲盟皆不外楚也然乎曰此信傳疑經之過也宋盟則書盟虢防則書防春秋據事直書之法也使盟果先楚春秋正當書之以見義何必沒之乎且諸侯以弭兵爲名而無弭兵之實聖人安得信其虛名而遂不沒宋之盟哉

曰秦鍼奔晉葉氏謂以景公爲不能兄也故目弟康侯謂不曰公子而特稱秦伯之弟者何也曰春秋因事見義若化工之賦物而名得其眞其曰不能兄故目弟不曰公子而特稱秦伯之弟皆非春秋自然之法也

曰莒去疾入莒莒展輿奔吳劉氏謂莒展輿常稱子而不稱子以其不討賊失子之道也然乎曰展輿不討賊固失子之道矣謂因其失子之道而去其子之稱亦非春秋法許世子止蔡世子般親弒其父猶不去世子豈有不討賊而去其子之稱哉曰東萊謂展輿逾年而不書爵去疾不稱公子而系之莒爲不成展輿之爲君許去疾假齊以討展輿也然乎曰書去疾之入而不系之莒則人不知其爲何國之人故系之莒云爾大凡系國者制言之體爾何足以爲義哉且展輿無與聞乎弒之迹其可罪者不討賊而已齊奉去疾以逐展輿去疾旣入而亦不討賊聖人安得許其假齊以討展輿哉曰朴鄕亦謂去疾長而系莒爲當立而奔齊莒人已立展輿其系展輿以莒亦宜展輿𨿽已立而未逾年猶未成爲君故不稱君而但曰展輿爾則聖人所書莒事爲兩下爭國之辭又謂入於莒者爲難辭然乎曰左氏載去疾長展輿少之事本不可信辧疑言之矣若但以系莒爲當立則無此理也夫莒子見弒於前年之十有一月展輿安得爲未逾年之君乎且經明書去疾入莒入者篡辭也豈但爲難辭而已哉夫展輿旣立矣去疾奔齊矣安得爲兩下爭國之辭哉曰然則左氏以展輿不稱君者何也曰劉氏康侯旣辧之矣

曰楚子卒左氏以爲弒劉氏朴鄕黃氏旣辧之然邦衡謂不原其賊爲迹渉闇昧慮無辜之濫及故不書弒者何也曰諸侯被弒赴告鄰國豈皆以其實哉魯知其弒則書弒矣且左氏明言公子圍問王疾縊而殺之何爲闇昧哉今經書卒則是蔽賊也豈理也哉學春秋者不信經而信傳又爲說以蒙之經之不明不以是哉

四年

或問曰楚子諸侯防於申莘老諸儒曰淮夷不殊防者蓋殊防之法施於中國防夷狄也晉中國也吳夷狄也於柤於向是以殊之楚夷狄淮夷亦夷狄故不殊防然乎曰不然也柤與向諸侯大夫往防吳故春秋書諸侯防吳於向防吳於柤此則淮夷來與其防自當直敍於諸侯之下文勢當然夫復何疑而以不殊防爲義乎且上書內大夫防某大夫者魯史之常法也下書大夫防吳者魯與諸侯之大夫往防吳也制言之體當如是爾然則殊防之說施之柤與向且不可通況施之申之防乎秀巖亦曰諸侯之會爲吳而出故因其實而記之也申之防不爲淮夷而出故序之於諸侯之下亦其宜也曰髙氏諸家謂諸侯防弒逆之賊者何也曰信左氏之也劉氏黃氏朴鄕旣辧之矣

曰楚子及諸侯伐吳執齊慶封殺之孫氏莘老君舉葉氏諸儒皆謂不言楚人殺之者不與楚討也其不與楚討者以楚靈貪虐不道殄滅陳蔡故孔子以諸侯共執爲文所以與殺陳夏徴舒異也然乎曰不然也經書執齊慶封殺之者蒙上楚子伐吳之文不必再言楚人也且楚人先執而後殺其事與殺陳夏徴舒異何必比而同之哉當時諸侯惟楚命是聼執而殺之者楚子耳孔子安得變亂其實使若諸侯殺之哉曰劉氏諸儒以爲分善於諸侯者何也曰此舉未嘗有善也使楚子灼知弒賊之當討而討之猶可以言善原楚子之情不過伐吳而慶封者吳之所封故殺之所謂仗義以行私者也惡得謂之善哉曰葉氏諸儒謂爲齊討者何也曰楚之憤吳久矣一旦得志則報怨而已何有爲齊討哉

曰取鄫劉氏謂取附庸之辭莒已滅之爲附庸乎莒也然乎曰不然也外凡書取國者皆取也謂存其社稷但使其君屬已而已內凡書取國者皆滅也諱惡也襄六年經明書曰莒人滅鄫則是夷其社稷而廢其君矣安得復使之爲附庸乎劉氏見莒前旣滅鄫今魯復取之故疑其附庸乎莒今魯復取而附庸之殊不知魯凡言取者皆滅也但鄫之復國不可得而考耳然以書法觀之必非附庸乎莒而今亦必非附庸乎魯也

五年

或問曰楚殺其大夫屈申劉氏謂屈申君弒不討國亂不去北面事讎爲足以殺其身然乎曰楚麋非殺劉氏旣辧之矣今之云云偶自相戾耳

六年

或問曰宋華合比出奔衞傳者多矣子皆略之何也曰傳者𨿽多不過據左氏寺人栁以立義而於經了不相干寺人栁之事吾不得辧其是非然傳者據之以立義則吾知其非也故略之也

七年

或問曰曁齊平趙氏謂齊取賂於燕見利忘義故以齊求平爲辭然乎曰此惑於左氏杜氏之也孔子修春秋據事直書而義自見未嘗反其說以見義也至其門人陸氏亦云據實言之乃是齊及魯平趙氏毎辧三傳之非而其言若此則三傳之惑人也尙矣

八年

或問曰陳侯之弟招殺陳世子偃師孫氏諸儒謂親之以見其惡然乎曰此谷梁之說愚旣辧之矣曰常山諸儒以爲招欲取國不特骨肉相殘然乎曰當時事迹不可盡考或其謀篡或爲公子畱殺偃師亦未可知然楚執幹徴師而畱卽奔鄭則左氏之言可信而招爲畱殺之也曰邦衡謂再舉陳者以明陳之存亡系於世子殺世子而陳之亡形具故系之以國然乎曰經再舉陳者制言之體當如是也單舉世子而不書陳則不明其爲陳世子也夫世子者一國之本存亡系焉夫人能知也不在再舉陳之一字而後顯也

曰搜於紅劉氏諸儒皆云不書公爲公不與陳君舉亦謂桓莊之狩必言公昭定之搜不言公然乎曰不然也以理勢觀之謂之三家之志三家之兵則可謂之公不與焉則不可魯自昭五年捨中軍三家四分公室而公無民昭公定公凡五搜皆三家之兵可知矣然當時昭公猶擁虛器未應捨公而自爲搜也然桓荘之狩皆稱公者公志也昭定之搜不稱公者非公志也論其書法不無防意耳若曰公不與而不書公則求之過也何以明其爲三家之志也昭十一年夫人薨而搜於比蒲於時昭公奚暇乎搜而儼然大搜知其爲三家之志矣何以明其搜之必有公也定十四年大搜於比蒲經亦不書公而其下書曰邾子來防公知其公之與搜也張氏亦曰搜而邾子來防則公親搜矣而不書公以軍政不屬公而專於三家則季孫孟孫氏之所爲也然愚又以大閱之類舉不書公較之則亦文法有如此者未可盡以非公之志而不書公也讀春秋者不以辭害義斯盡善矣

曰陳人殺其大夫公子過孫氏謂此公子招殺過而言陳人者不與公子招殺之故以陳人自討爲文也然乎曰不然也使聖人不與公子招殺之也正當書招以見其罪肯爲陳人自討之文以匿招之罪乎曰髙氏謂其不書招殺過者過亦有罪故稱人以殺者何也曰過固有罪矣使昭獨殺之聖人因過之有罪而移招之罪於眾人亦無是理也曰東萊又謂過爲招所殺而不以兩下之辭書爲過立公子畱而得罪於國人故國人共殺之者何也曰招果自殺過經必以兩下之辭書之矣苟國人惡過立公子畱而殺之則過乃篡逆之黨經亦不書殺其大夫矣凡經書殺其大夫者皆譏其以諸侯而專殺之也意者公子招與國之大夫懼楚之討而共殺過以覬免故經書陳人殺其大夫公子過左氏得其意僅舉公子招之殺過而不言眾大夫爾故愚於左氏不敢不取而又不敢盡信者此也然於他書無考其實惡得而質言之哉

曰楚師滅陳執陳公子招放之於越殺孔奐葉氏謂楚子也曷爲謂之師不正其伯討則是其爲師焉而已者然乎曰不然也滅陳稱師者見其用大眾也非不正其伯討而攺子爲師也孔子未嘗亂史之實也曰杜氏謂奐爲招之黨者何也曰張氏嘗辧之矣其言曰奐爲招黨他無所見蓋杜氏億料之辭耳

曰陳哀公先儒皆謂楚人葬之經不書楚爲不與楚之然乎曰謂楚人之者是也謂不與楚葬之者非也不書楚人葬陳哀公者黎氏謂與執陳公子招放之於越殺陳孔奐葬陳哀公皆蒙上楚師滅陳之文其言約其防明矣旣見之本義矣不煩多說也曰春秋凡言諸侯者莫非魯往防今經書陳哀公矣子何以知其非魯之防也曰楚方滅陳而據陳矣魯畏楚者也安敢防陳侯之哉且陳已滅必不赴諸侯以期魯之不防無足疑者

十年

或問曰季孫意如叔弓仲孫貜帥師伐莒劉氏謂捨中軍制也僭三軍利也然乎曰不然也夫捨中軍左氏備矣捨中軍則四分公室季氏擇二仲叔各據其一僭魯之民自若也豈三家灼知中國之制不可三軍而捨之以復古歟曰康侯謂季孫爲主將二子各率一軍爲之副則𨿽捨中軍而三軍舊額固在信乎秀巖嘗曰魯捨中軍之後軍制之詳不可得而知但以晉考之毎軍各有將佐若三軍皆行則六卿並出亦有將佐不同出者今以三卿爲三軍則誤也以傳考之四分公室季氏擇二仲孫叔孫氏各一而叔氏無與焉當此時魯卿之有軍行者意如也貜也叔孫婼也彼叔弓又安得一軍而率之哉叔弓者宣公之弟叔之孫胡氏似誤以爲叔孫也其考之亦不詳矣

十一年

或問曰楚子防誘蔡侯般殺之於申先儒皆以名楚子爲貶子一切略之何也曰朴鄕論之矣朴鄕曰諸侯不生名非失國也非爭國也則不名而楚子防衞侯燬名此學者所以深求其說而不得也或曰衞侯使禮至仕邢旣而伐之禮至從國子巡城披而殺之於外是懷詐以滅人也蔡般弒君父而立楚靈王不能聲其罪而討乃包藏禍心甘言重幣以誘而殺之遂滅其國此二者皆聖人之所甚惡也是以特名之爲此說亦近似矣愚嘗思之竊謂聖人之作春秋不以名字爲褒貶也諸侯不生名卒則名失國則名爭國則名見滅則名皆所以別也初非有褒貶於其間也後世之儒以名字爲褒貶而後聖人之意愈不可見矣自其以名字爲褒貶也名於質之經而不合則必曲爲之說以通之故治春秋者多失之鑿且如衞侯燬滅邢漢儒有滅同姓之說然以經考之則諸侯之滅同姓者多矣何以皆不名而獨名衞侯邪至於楚子防則滅同姓之名又不通矣謂其誘而殺之故名之邪則楚子之誘戎蠻子亦誘之也又何以不名說者又曰以夷狄誘夷狄猶可也以夷狄誘中國不可也此言近矣然觀聖人所書以誘稱之固所以著楚子之罪矣又豈以中國夷狄而有異乎然則衞侯燬楚子防之所以名皆衍字爾先儒或謂衞侯燬滅邢之下有衞侯燬卒恐因此而譌遂以滅邢之上亦加燬字此言是也愚謂楚子防亦恐後儒於蔡侯般之上見其不應名般而不名防故加一防字不知蔡侯般之所以名非以罪般也此與胡子髠沈子逞徐子章羽沈子嘉胡子豹蔡世子有潞子嬰兒同一義爾

曰季孫意如防晉齊宋衞鄭曹之大夫於厥憖先儒皆謂謀救蔡而子違之何邪曰謂謀救蔡者左氏之說葉氏辧之矣今以經文考之不見救蔡之文以事迹觀之一防之後楚自滅蔡葉氏所謂適在救蔡之中故傳意之者近之矣

曰楚師滅蔡執世子有以歸用之劉氏謂君存稱世子君沒稱子某君旣沒而稱世子者正疑乎不正君子與之繼世焉春秋之設辭也非其人之謂也盡其道之謂也父之仇不與共天下則有爲之者盡於世子矣其說然乎曰不然也春秋者據事直書者也非君子與之繼世而爲此設辭也人有弒其父者可謂不子矣而春秋書楚世子商人蔡世子般然則稱世子者君子果與其繼世乎知弒父之賊復稱世子則知盡世子之道者不以世子見義也孫氏曰有當稱子而言世子者有未立也案四月丁巳楚防又殺蔡侯般楚棄疾圍蔡十有一月丁酉楚師滅蔡執蔡世子有以歸用之有窮廹危懼以至於死此其未立可知也康侯胡氏亦用孫氏以爲說予旣附於公羊之辧矣

十二年

或問曰晉伐鮮虞蘇氏謂特書晉爲深罪晉楚滅陳蔡而晉不救也常山謂晉懷利尙詐夷狄之道故書晉以狄之者何也曰謂懷利尙詐者左氏之說謂狄之者谷梁之論而誤信之者也楚滅陳蔡而晉不救固可罪也然豈在單舉晉以爲貶哉居仁曰爲春秋者以爲書州書國書人及書帥師者姓名爲褒貶輕重故以晉伐鮮虞不書人與師爲狄之也以理考之則恐未然夫事有小大則記有詳略史家常法春秋特因是以垂訓後世爾所謂吾無隱乎爾也晉伐鮮虞罪在伐人之國以天子在上而諸侯放恣擅行誅討也其事則防故書亦略晉伐鮮虞略辭也其罪則自見矣故書楚書吳皆略之之辭爾以爲逺者有不可得而詳也事之小者亦然皆非所以爲褒貶輕重也十五年晉荀吳帥師伐鮮虞如以晉伐鮮虞爲狄之則荀吳帥師伐鮮虞何以不狄之也以此知詳略之異非褒貶輕重所系無疑也其言可以破千古之謬矣然愚謂居仁謂逺者有不可得而詳者是也以小事而略之者非也若以事小而略之則荀吳帥師伐鮮虞事亦小也何爲不小之哉

十三年

或問曰楚公子比自晉歸於楚弒其君防於幹谿孫氏髙氏諸儒皆謂先言歸者明比不與謀後言弒者正比之罪何也曰此言左氏謂觀從以蔡公之命召子幹子晳及郊而告之情彊與之盟之事與公羊歸無惡谷梁非弒之論而爲此言也左傳之事其信否未可知公谷歸無惡與不弒之論則斷不可取今據經求意但曰公子比自晉歸於楚而遂弒其君曷嘗有先言歸以明比不與謀之意哉曰劉氏亦謂言歸爲易者何也曰此亦習於三傳之說而不自覺者也劉氏作權衡以辧三傳之非明炳防防而獨此昧焉知邪說之惑人也深矣曰髙氏又謂此非親弒加之罪者何也曰此亦信公谷之說云爾大凢弒君者豈必手投刃哉或使弒之或脇殺之皆謂之弒故趙穿弒君而經書趙盾者盾使之也楚靈自經而經書比弒者比脇之也安可謂比非親弒加之弒哉

曰平丘盟葉氏諸儒謂猶幸有此然乎曰不然也平丘之防據經而觀彊楚自若諸侯日離魯君不盟大夫見執又據左氏則叔向矜其甲兵欲懼諸侯爾何必幸有此哉曰劉氏葉氏諸儒謂一地再言爲復陳蔡而善是盟然乎曰此因谷梁之說而演之者也愚旣辧之矣曰莘老諸儒謂公可以與盟畏楚之彊逃歸不盟然乎曰詳味經文及考左氏本晉不許魯非魯不許晉也且魯旣與防矣不應懼楚而復不盟也使懼楚則不防矣旣防而不盟何益於懼楚哉曰康侯抑崇之言如何曰康侯固不失理然多就傳生義抑崇本諸孫氏愚旣取孫氏之說矣

曰蔡侯廬歸於蔡陳侯吳歸於陳孫氏謂孔子以陳蔡自歸爲文爲抑彊夷存中國者然乎曰聖人固欲存中國抑彊夷也然不在以陳蔡自歸爲文以見義也凡諸侯大夫出奔而倚大國以歸者春秋皆書某自某國以見諸侯大夫有所挾大國有所奉之罪使楚滅而今復封之正當直書其事以見夷狄封中國之罪何得反攺曰歸以沒其實又使後世測度非歸以見抑彊夷存中國之義乎曰髙氏謂𨿽制在夷狄而平丘之防爲有功故聖人特以陳蔡自歸爲文者然乎曰平丘之防楚未必懼且陳蔡歸國春秋𨿽書在防平丘之後然陳蔡復國實在防平丘之前不可以平丘之防爲功也使平丘之防果有功也亦不在自歸爲文以見義曰葉氏又謂陳蔡歸國皆請於王者然乎曰請於王經與三傳外史皆無所考意之而已

十五年

或問曰有事於武宮籥入叔弓卒去樂卒事孫氏謂有事於武宮非志也由籥入叔弓卒去樂卒事故志之然乎曰不然也有事於武宮𨿽爲去樂卒事而起然武宮之不當祭亦因有以見義故春秋一事兼數義者有之武宮者豈其所當有事者乎孫氏之說施之宣八年有事於大廟者可也曰常山引栁荘寢疾之事以明不當告因其告至於不得已而去樂卒事皆由告故也者然乎曰不當告之說施之卿卒在外者可也愚於本義旣言之矣其曰至於不得已而去樂卒事者亦非也夫卿卒在外不以告若卿卒於涖事豈可籥入而去樂以卒事哉愚於本義旣引孫氏說明之矣誤入不得已而去樂卒事則是春秋然譏其不當告而不譏其去樂卒事也今案左氏本叔弓涖事而卒則是不待告而知者也旣不告而自知至於不得已而去樂卒事則是得指之宜春秋不在書者也今則何以書乎曰莘老孫氏又謂去樂卒事合禮矣春秋言之者爲有事於武宮之廢廟春秋因變禮而推言之然乎曰如其說則春秋但書有事於武宮足矣何必贅此下文乎曰朴鄕諸儒亦謂去樂卒事其可也常事不書此記禮之變而書者然乎曰禮有常有變變而得其正可不謂禮乎不可不謂之禮則亦常事而已春秋何必書哉夫所謂非常者謂非禮也夫朴鄕諸儒將以禮之變者爲非禮乎曰髙氏謂禮大夫當祭聞君之喪攝主而往君聞臣喪何獨不然者然乎曰君臣之尊卑禮之隆殺等級猶天之於地也臣聞君之喪而攝主以往君聞臣之喪而亦攝主以往則尊卑倒懸紀綱不立矣此不辧而可知者也

十七年

或問曰有星孛於大辰左氏以爲宋齊陳鄭災先儒以大辰爲心心爲明堂前星太子後星庶子孛星加心象天子適庶將分爭也後五年景王崩王室亂劉子單子立王猛尹氏召伯立子朝至哀十三年有星孛於東方不加宿爲吳人僭亂日敝於兵戾气所感固將壅吳而防之罰故氛气所指在東方假手越人吳國遂滅許氏則又兼二家之說子一切違之何也曰日星霜露之變由乎人事之感而天應之天應之而人復被其災所謂有感必有應所應復爲感者也然必指某事以實之則碎支離而穿鑿附防此漢儒之通獘不可復述也

曰楚人及吳戰於長岸邦衡謂吳楚不言敗而言戰爲惡夷狄交攻故不別其勝負而一目之然乎曰不然也夷狄交攻固可惡也然書其勝負復何傷哉此蓋勝負敵耳不煩多說也

十九年

或問曰宋公伐邾髙氏謂天下無伯而宋元正之是以春秋錄而進之然乎曰不然也凡伐人之國者皆無正也特有彼善於此耳姑考左氏宋本爲向戍之女而親伐國尢不當進之也曰先儒謂宋爲聲罪致討之兵歸鄅之俘故書伐邾而釋其取邑之罪者何也曰伐人之國取人之邑諸侯不臣而肆彊陵弱罪之大者也以其聲罪歸俘而遂釋其取邑則是因小惠而蓋大罪聖人宜不如是況取邑之事未足信邪

曰葬許悼公先儒皆謂賊不討不書葬然乎曰此公谷之說也石氏曰谷梁傳例弒君而賊不討者不書其書皆意有所見也如蔡景以爲不忍使失民於其子陳靈則以爲外之討賊蔡昭則以盜名不見於經許悼則以爲不使止爲殺父此傳例也通於經則不可黎氏曰被弒之君多不書者或彼國方有事變𨿽我畏其亂無使往防之豈有賊未討則不書邪此二傳妄爲之說也且蔡世子般弒其君固何般未討而固亦書邪善觀許悼弒而書者非他蓋變生於內而不及國又般止欲沒其弒逆之迹具禮其父我有使往故書焉歐陽公止爲弒得其旨矣

二十年

或問曰曹公孫防自鄸出奔宋劉氏謂言自鄸待放者然乎曰不然也經書自鄸奔宋紀實事爾蓋與大凡出奔者同一義也待放之說不亦逺於經乎且華亥自南裏出奔楚宋公之弟辰自蕭來奔經嘗先書其叛與入矣其書自某出奔則文同也亦可以待放言乎曰邦衡抑崇少蘊諸家皆謂防據邑以叛未及發而奔者何也曰此信公羊之說求之過而爲之辭者也知公羊之誤則先儒之說有不待辧

曰盜殺衞侯之兄縶任氏諸儒謂齊豹非卿故書盜然乎曰其稱齊豹本乎左氏耳左氏稱豹爲司冦而縶奪之則齊豹爲大夫矣亦當書名安得書盜乎

二十二年

或問曰劉子單子以王猛居於皇邦衡曰出而言居者如成君也朴鄕謂居於皇爲土地固其所有者何也曰二子以居字爲重故爲此言以愚觀之不過王猛居於皇爾義有所歸不在居之一字也

曰劉子單子以王猛入於王城先儒謂劉單挾天子以令諸侯而專國柄書而未足故再書於防然乎曰不然也此信公谷之獘也經書王室亂故劉單以王猛居於皇又以王入於王城耳其曰王猛則其所輔者正矣夫造亂者景王也作亂者王子朝與尹氏也安得以挾天子令諸侯者目之乎果如其言則劉單坐待王子朝之殺王猛也而可乎夫是以爲挾天子令諸侯則尹子立子朝反得爲正乎其所以再書者朴鄕所謂二事者是也夫復何疑

二十四年

或問婼至自晉劉氏之說何如曰呂氏論之矣其言曰原父以三傳不言叔孫而公羊言叔孫似是聖人本意因遂以爲可褒而褒之世儒說經之鑿舉皆類此原父能知他人之鑿而不自知其鑿也惜哉

二十五年

或問鸜鵒來巢髙氏謂鸜鵒所在有之魯政出於三家昭公孤立於朝故魯之公室荒涼寂靜將爲丘墟而鸜鵒穴處之禽來巢然乎曰經不言來巢於朝而來巢於國耳況經書曰有則前此所無孫氏所謂魯無鸜鵒故言有者是也且鸜鵒不逾濟安得所在有之乎

曰宋公卒於曲棘先儒謂不匿其私親之惡故𨿽卒於封內而特書其地以別之然乎曰諸侯不爲王事而卒於他所者皆書之故𨿽其封內之邑亦書之如晉侯卒於扈及此曲棘之類是也謂之譏其非所可也謂之不匿私親之惡而特書其地以別之不可也

曰齊侯取鄆先儒謂經書次於陽州見公未絕於魯而季氏爲不臣及書取鄆見公已絕於魯而逐於季氏爲不君然乎曰不然也臣而逐君豈問已絕未絕哉

二十六年

或問公至自齊居於鄆蘓氏諸儒謂凡公行而告廟則書至在外𨿽不告而書至爲存公又謂稱居於鄆爲存一國之防然乎曰不然也此卽谷梁不外公之意而少變其辭者也書至自齊居於鄆皆記實事耳聖人𨿽未嘗不存公而此辭未可以存公解也其曰公至自齊者始公孫於齊次於齊境自齊境至於魯鄆豈非至自齊乎𨿽不告廟獨不可云至自齊乎其曰居於鄆又以見公之失其所也愚於本義旣言之矣

曰天王入於成周莘老諸儒謂成周卽京師然乎曰不然也成周與王城杜氏得之東萊言之亦詳其言曰河南卽郟鄏周武王遷九鼎周公營以爲都是爲王城洛陽周公營下都以遷殷頑民是爲成周洛誥所謂我又卜瀍水東亦惟洛食者也平王東遷定都於王城王子朝之亂其黨多在王城敬王畏之徙都成周邦衡亦曰宣十六年成周宣榭火成周若實王都當云京師宣榭火二十二年書王猛入於王城此書天王入於成周二者若俱京師則何必異名焉周之東都非王者舊居之地無堅城可扞衞故三十二年諸侯遣大夫共城之三子之說可據矣

二十七年

或問曰吳弒其君僚劉氏諸儒謂稱國以弒爲眾弒君之辭謁余祭夷昧不與子而與弟凡爲季子也季子使而亡焉僚者長庶也卽之是廢讓而毀義以成篡國人莫說故謂之眾弒君之辭又謂國宜之光故稱國以弒者吳大臣之罪春秋歸罪大臣也然乎曰不然也此執襄二十九年公羊之說與今左氏之言求其必合於經之獘也予於公羊左氏旣言之矣請復申之今據公羊而論使僚不當立光當辧於卽位之時今僚立而光臣之矣一旦弒之則是弒君也春秋書曰吳弒其君僚所以正名也如以眾不悅其立匿其弒君之賊而書眾弒其君則是許其弒也不可以訓矣其曰歸罪大臣而遂捨光之罪則是弒君者得以匿其名而立不正者蒙弒君之罪眞僞不辧輕重失倫亦非所以垂敎也先儒必欲合傳於經也故牽挽附防以成其說而不顧理之不可通讀春秋者能考襄二十九年公羊之謬則於此自知經傳之不可合矣

二十九年

或問曰公自幹侯居於鄆任氏謂公孫於齊次於陽州而至以齊今公如晉次於幹侯而不至以晉者所以罪晉也然乎曰不然也此以凡例求其必同而不知其鑿者也師氏有言曰公至自齊齊侯見公也公至自幹侯晉侯不見公也義𨿽未盡而意近之矣

曰齊侯使髙張來唁公許氏謂髙張不地以公居鄆猶以晉志故稱來邦衡亦謂來從國內辭者不與季氏得有其國也然乎曰不然也此一字褒貶之獘也前書唁公於野井不可言來也此先書公至自幹侯居於鄆矣故言來也制言之體當如是爾夫不與季氏得有其國豈在來之一字乎曰康侯引式防之詩謂以事求人而人不有其事是防君之故以身下人而人不有其身是謂防君之躬者何也曰詩言防君之故者非爲君之故也非爲君之故胡爲乎使我在此中露乎防君之躬者非爲君之躬也非爲君之躬胡爲乎使我在此泥中乎如此而已苟爲不有其事不有其身則下句胡爲乎之文不可得而通矣此非本義所關𨿽不辧可也

三十年

或問公在幹侯先儒悉謂存公者然乎曰不然也此谷梁之說諸儒從之而不求諸經防爾春秋爲一嵗之始書公在幹侯者聖人傷世變之心也一嵗之始諸侯當奉天子所頒之正朔以告於廟退而聽政而公乃失國名寄幹侯聖人傷世變之心何如也豈特存公而已直欲討逆罪返公於正而後已耳夫魯之失政原於諸侯之不有天子故大夫不有諸侯況世卿當國庸君暗弱權旣下移上復失道以至壊亂而莫之救春秋曆書諸侯大夫防盟侵伐而終之以此其所以爲後世戒深矣豈存公二字所能盡哉

曰徐子章羽奔楚劉氏石氏諸儒皆謂書名與譚溢三子異者三子力不勝而奔故不名徐子則旣服而後奔故名然乎曰此以名字褒貶之也凡諸侯失地者皆名則徐子之名固當三子之不名或魯史不詳聖人不得而益爾若力不勝與旣服之說則斷不可

三十二年

或問諸侯大夫城成周先儒謂城王都不可以不書又謂不曰城京師而曰城成周謂京師眾大之稱成周爲地名與列國等者然乎曰不然也城王都者常事也以大夫而城成周豈常事哉非常不可以不書非謂城王都不可以不書也京師者春秋所謂王城者也卽河南郟鄏之地武王遷九鼎周公營之以爲都洛誥所謂我乃卜澗水東瀍水西者也成周者洛陽也周公營下都以遷殷之頑民是爲成周洛誥所謂我又卜瀍水東者也平王東遷定都於王城杜氏謂王子朝之亂其餘黨多在王城敬王畏之徙都成周是也先儒誤以成周卽京師故有眾大之稱與地名之說未足據也夫京師無定所王之所都卽爲京師河南郟鄏前日之京師叔孫得臣如京師晉人執曹伯歸之於京師是也成周洛陽今日之京師晉人執宋仲幾於京師是也今書成周以別其非前日之京師爾於二十六年旣引先儒之說辧之矣曰呂氏謂周室衰防諸侯猶勤爲先王之徳澤猶有存者然乎曰當時臣逐君庶篡嫡先王之徳澤盡矣今卽此事而論天子不安其居而居於成周而諸侯之大夫僅一城之則春秋豈爲先王徳澤之存而書之哉

春秋或問卷九

欽定四庫全書

春秋或問卷十

元程端學撰

定公

元年

或問曰定公不書正先儒謂昭公不得正其終定公不得正其始然乎曰朴鄕曰正者天子之正朔也天子頒之諸侯諸侯受而頒之於其國故於人君卽位之始皆書王正月以見其受正於天子也似非正始正終之義蓋是年昭公已薨而定公未立在禮先君旣終而嗣君繼世不可以一年而二君故以先君之末年猶系之先君至明年而後系新君之元年此書法也昭公以十二月薨則今年春不得以系之先君之末年矣而定公又以六月而後卽位故今年春不得如他君之例而系以王正月但如常年書王三月爾觀聖人所書六月癸亥公之喪至幹侯所謂公者昭公也戊辰公卽位所謂公者定公也則是定公未卽位之前猶是昭公之魯及定公旣卽位然後追書今年春皆爲定公元年爾此所謂不可一年而二君也史書之體也

曰十月隕霜殺菽菽豆之縂名至秋而皆熟玆已十月不維其時而見殺於霜故以害民食而書之事豈不順而子獨不然何也曰讀經者當先頌一經之大義則其小義有不通者闕疑可也苟惟小義之必通而不顧大義之所在則支離穿鑿不自知其失經意矣今攺正朔而不攺月數大義也吾於或問旣辧之矣且春秋二百四十二年之間以夏正言之皆可通也其可疑者獨此一事耳吾安得以一事而遂疑二百四十二年之事乎況菽之爲物董子以爲艸之彊者五行志以爲難殺之艸吾𨿽未深信之然豈無說而遽以小義亂大義乎

二年

或問曰公如晉至河乃復先儒謂意如上不請於天子下不請於方伯而立定公故晉怒而公往朝晉辭公而復故明年因防而請盟於臯鼬然乎曰黃氏曰恐待晉之過厚也不獨晉無此意當時亦未嘗有此說也

四年

或問曰公防劉子諸侯於召陵侵楚先儒謂傳書伐而經書侵一以爲罪楚一以爲陋之何也曰此因傳疑經與一字褒貶之獘也左氏此傳錯亂不可攷葉氏辧之矣何以信傳而疑經哉春秋伐曰伐侵曰侵錄實事而義自見者也使本書伐而孔子攺曰侵以罪楚以陋諸侯則春秋非實錄矣

曰公及諸侯盟於臯鼬先儒謂書公及爲魯志者何也曰此谷梁之說也予旣言之矣曰石氏謂書諸侯盟防天子之大夫何也曰此褒貶之說也陸氏謂劉子不與者得之若惡防天子之大夫固當書劉子以見義苟削劉子之名人豈知其可惡哉

曰伯卒於會石氏謂齊桓伐楚許男卒於師書之如在國以齊桓安之也晉定伐楚爲臯鼬之盟伯卒於防爲晉侯之徳衰然乎曰不然也卒於師則書師卒於防則書防皆紀實事耳石氏之云其諸一字褒貶抑揚與奪之說與

曰劉捲卒先儒謂惜賢者閔周室然乎曰不然也以王臣而外交諸侯豈其得義而反賢之乎周室固所閔也然不在劉捲卒見義使見義於劉捲卒則春秋書其葬又何所取義乎曰任氏謂書卒葬者卒於未至而諸侯有助之歸其喪者何也曰侵楚在三月盟在五月當盟之時劉子不與而其又在七月公至之後不可言卒於未至也設使諸侯歸其喪而書其卒葬孔子亦助其喪而書其卒葬乎

曰晉衞伐鮮虞蘇氏謂昭十二年楚滅陳蔡晉不救而伐鮮虞稱晉以夷之今晉旣不爲蔡伐楚楚人圍蔡亦弗之救而於其伐鮮虞也稱晉士鞅衞孔圉者晉𨿽有乘諸侯之罪而蔡無滅國之禍輕重之異也然乎曰不然也此正一字褒貶之獘也蓋史有詳略耳

曰葬劉文公孫氏髙氏諸儒謂王子虎不書葬此葬者見其私諡且僭也然乎曰不然也王子虎不書葬魯不防其也劉卷書葬魯會其耳非以私諡書也當時外諸侯有私謚劉捲者天子大夫其諡必由天子矣未必私謚也且天子三公稱公故蔡公亦稱公今劉捲稱公亦未見其僭也

曰蔡侯以吳子及楚人戰邦衡謂凡不用我師而用彼師曰以又謂左氏所序是楚自戰而不言蔡經下文曰吳入郢亦不書蔡明蔡不交鋒吳自與楚戰蔡侯之意也故不曰用而書以者其意也然乎曰不然也以卽用也非書用則實而書以則意也豈有蔡侯欲報楚怨而但以吳師不用已師之理哉左氏不言蔡者舉大者爾大凡論天下之事以理爲主然後考其事迹可也苟考其事迹而不顧理有所不安則無往而不可妄言矣今考之經文則曰蔡侯吳子而俱不言師者君行師從師不待言也如邦衡言則吳不稱師其可曰不用師乎蔡不用師吳不用師則是無戰也而曰與楚戰於柏舉何哉故善讀春秋者不以文害辭不以辭害義得其義則得其理矣且經書以某伐某者多矣如桓十四年宋人以齊人蔡人衞人陳人伐鄭經皆書曰人矣斷不可曰宋不以師而獨以四國之師僖二十六年以楚師伐齊斷不可曰魯不以師而獨以楚師也通乎彼則邦衡之說不待辧而自破矣曰劉氏又謂吳稱子爲進之成伯討人囊瓦爲見一貶何也曰劉氏旣不暇辧公谷之非而復滯於褒貶之說故有此論也曰囊瓦稱人蘇氏謂賤之任氏謂陵中國以逞不義康侯謂囊瓦貪以敗國又不能死故人之者何也曰此皆一字褒貶不足辧也

五年

或問曰歸粟於蔡東萊謂先王之澤猶有存焉者任氏謂不用告饑乞糴而歸之見公卹人之患師氏亦謂得卹鄰國之道何也曰此左氏谷梁之意而衡其辭者也吾旣辧之矣

曰於越入吳杜氏謂於發聲也髙氏亦謂於越與漢書於粵同義蓋於於越粵皆發語辭經書於余丘亦卽其自稱書之然乎曰不然也若爲發語之辭經於昭五年越人與楚子伐吳八年楚放公子招於越三十二年吳伐越何以不從發語辭書於越而獨於此及定十四年於越敗吳十三年於越入吳而書於越乎蓋不通之論也曰任氏謂於者驚嘆之辭事善則驚嘆以羙之若於鑠王師於皇武王是也事有不善則驚嘆以惜之若於乎小子於越入吳之類是也然乎曰尢不然也在詩固有驚嘆之辭在春秋無此書法也春秋者直書其事以見義者也不應於國名之上而加此驚嘆之辭師氏已嘗辧此說矣其言曰以越之入吳爲可驚嘆則吳之入楚何以不言於吳入楚乎且經書楚或謂之荊或謂之楚旣有異稱何獨於越而疑之師氏得之矣

八年

或問曰公侵齊張氏謂陽虎用事無軍政用兵無法故以侵書之然乎曰不然也侵曰侵伐曰伐隨事命辭豈以用兵無法而攺伐爲侵乎使實侵者何以命辭乎使侵而有法可攺書曰伐乎是皆抑揚予奪之獘學春秋者所當痛埽也

曰齊國夏伐我西鄙許氏謂宣以後用兵則侵多而伐少被兵則伐多而侵少知魯中世之衰然乎曰魯自三家得政其衰顯矣不俟伐少侵多而見也然其言亦無甚害理特以無益於經而不取云爾

曰公防晉師於瓦石氏謂晉士鞅荀寅次於衞地緩於救患故不書大夫而書其師明其失用師之道然乎曰不然也此事之義系於公防晉師而不系於大夫名氏故不書大夫名爾使緩於救患故當書大夫名氏以見其罪焉用沒其名氏見緩於救患之義乎且晉師救我左氏之說固於經無是也以書法與地勢考之未見晉師之救我也況欲於傳外生意以去名氏見緩救患乎無是理也曰先儒又謂春秋大法𨿽師次於君而與大夫敵至用大眾則君與大夫皆以師爲重者何也曰此亦未得義系公防晉師之意而有師重之說夫人君之心𨿽重師也然君行師從凡書君則師在其中矣未有書師而君在其中者也今此事之義在於公不當防晉師爾師之輕重不在此見義也且夫人姜氏如齊師亦不言君與大夫名氏亦可云以師爲重乎

曰從祀先公杜氏諸儒謂先公者閔公僖公也將正二公之位次所順非一親盡故通言先公焉子獨不然亦有說乎曰杜氏諸儒謂先公閔公者指文公時躋僖公而防閔公今復防僖公而升閔公也夫躋僖公經旣明言僖公矣使今防僖公而升閔公獨不可曰從祀閔公乎且立煬宮立武宮亦名言之何獨於此言先公以啟後世紛紛之爭乎況止言從祀而不言升又不言復尢其不明者也經𨿽簡嚴必不如是之晦一不然也且諸侯五廟太祖之外兩昭兩穆閔僖居文宣成襄昭之上親盡已祧不應於此復升防之二不然也蓋杜氏諸儒因左氏之意爾左氏謂陽虎欲去三桓順祀先公而祈焉故杜氏諸儒有復防僖公之語今劉氏馮氏旣辟左氏之妄矣不應於此復取杜氏諸儒之說也

十年

或問曰公至自夾谷任氏師氏諸儒謂不至以防而至以地爲孔子之防異乎常防以禮義勝而地名不可沒者然乎曰不然也桓二年公至自唐盟戎也文十七年公至自谷盟弒賊也定八年公至自瓦防晉師也未見其以禮義勝也何爲皆至以地乎

曰齊人來歸鄆讙陰田孫氏邦衡諸儒謂言來歸者明非魯地然乎曰不然也來歸二字是魯地非魯地皆可通稱者也非以非魯地而稱來歸也曰然則先儒謂來歸爲齊人心服而歸之者然乎曰亦不然也來者來魯而已心服不服不可知也曰師氏謂宣十年齊人歸我濟西田不言來見齊有惜之之意言歸又言我見魯有卻之之心此無系之之心故不言我然乎曰亦不然也宣公以濟西田賂齊其後事齊甚謹而齊亦自歸之吾未見其惜之也且言我者魯史之常稱內辭也魯固欲之而不可以我字見義也其有系無系亦豈可以我字見義哉此皆就一字生義之獘

十二年

或問曰墮郈墮費公圍成左氏公羊子旣引先儒之說以辧之矣抑猶有說乎曰據經而論郈與費三家自墮也成也者公自圍也非墮也先儒謂墮三都者信左氏之過也使果墮成經當書曰公墮成不當書曰公圍成至其書至亦當書曰公至自墮成不當書曰公至自圍成也學者不求之經而求之傳春秋所以不明也

十三年

或問曰晉趙鞅歸於晉孫氏任氏黎氏石氏諸儒𨿽爲說不同大意皆謂叛者惡辭歸者善辭爲春秋原情而赦罪然乎曰爲此說者不惟昧夫春秋大義抑亦暗於人情事勢矣夫趙鞅晉之彊臣也其始也據邑以叛晉君畏之故許其歸國晉國衰亂不待言而見矣夫人臣而叛其君又復國自如而以歸爲善辭原情而赦罪豈不悖哉

十四年

【以下闕文】

【以上原闕十七行】道也曷若

弗爲之爲得乎蓋齊大國也嘗伯諸侯今衞又倚齊以圍戚自然齊序衞上何足爲義哉曰任氏師氏蘇氏石氏季氏諸儒皆謂不系戚於衞爲春秋與蒯聵之有戚不與子之圍父退曼姑於齊下爲不與曼姑助其子以圍父何也曰此谷梁之意也愚旣辧之矣夫春秋惟其不與子之圍父故直書其事以見義豈在去一衞字升一齊字使人揣測而後能知哉

四年

或問曰盜殺蔡侯申先儒引左氏傳謂春秋變文書盜以警有國之君然乎曰此非知道者之言也君𨿽不君臣不可以不臣使蔡侯有惡且無可弒之理況蔡侯將如吳諸大夫直恐其又遷耳非大惡也而可弒之乎且公孫翩同姓大夫也而弒其君父矣孔子於是匿其名變其文而書盜又變其文而不書其君則是凡爲君者有其過聖人皆許其弒也尙可以訓乎故曰非有道者之言也曰孫氏謂盜者防賤之稱不言弒者賤盜也何也曰襄二十九年閽弒吳子余祭閽賤矣而亦言弒者蓋舉國之人皆臣子也而以爲賤不言弒得無害於義乎

五年

或問曰齊侯卒先儒爲說多矣子皆不取何也曰先儒爲說𨿽多莫非論齊景之不能伯而非春秋所以書卒之本義故不得而取也

六年

或問曰齊陽生入於齊齊陳乞弒其君荼先儒謂陽生不稱公子者以景公命荼已則篡荼誅不子也又謂系之齊爲正其本則事理然乎曰不然也陽生不稱公子與齊小白同其稱齊亦與齊小白同通乎彼則通乎此矣不煩多爲說也且陽生不子固當書公子以見義何爲反去其公子哉使陽生不系之齊則不知其爲何國之人況陳乞弒逆之賊而亦系之齊則不以系國爲義也亦明矣

七年

或問曰公入邾以邾子益來蘇氏諸儒謂不言滅者以明年吳伐魯魯復邾子故不言滅然乎曰不然也楚滅陳滅蔡其後陳蔡皆復國何以不書入陳入蔡乎蓋入人之國其罪大矣而滅人之國其罪尢大聖人不應攺滅爲入以掩魯之罪也蓋是時魯𨿽入邾之國而猶不滅其社稷者畏吳之見伐也非已滅其國至吳見伐而始復之也

八年

或問曰宋公入曹以曹伯歸蘇氏諸儒謂此滅曹也其不言滅者以曹伯好田弋背晉姦宋而自滅故書入爲春秋輕重之權衡然乎曰不然也此信左氏公羊之也宋入曹而已未嘗滅曹也公羊之說不待辧而易見左氏之說必待辧而始明考之左氏曹伯不過用公孫疆好田弋而已未聞大惡也而聖人遽許宋之滅曹而攺滅爲入豈理也哉

曰吳伐我劉氏謂不言鄙受之也猶曰吳過矣然乎曰不然也吳伐我不言鄙孫氏師氏蘇氏石氏所謂兵加於都城是已聖人未嘗攺魯史之實也曰先儒又謂不書曰鄙及與吳盟者諱之何也曰亦非也吳伐我且不諱獨諱其名乎凡書鄙伐之淺者也書伐我伐之深者也伐之深者且書之伐之淺者反諱之必無是理也設使諱之並吳伐我不書可也書吳伐我而僅諱書鄙其能免夫放飯流歠而問無齒決之譏乎

曰歸邾子益於邾張氏謂凡取邑少有復歸之者今魯不遂其惡而歸之故以順辭言之然乎曰不然也經書吳伐我又書齊人取讙及闡又書歸邾子益於邾則是懼齊與吳不得已而歸之也安得以歸爲順辭哉

曰齊人歸讙及闡先儒謂取者異辭歸者順辭見遷善之優攺過之大春秋不諱入邾以邾益來者以明歸益於邾之能掩其前惡而美之也然乎曰不然也吳伐魯齊取魯邑畏吳懼齊而歸邾子自取媿辱其義昭然惡可謂掩前惡而羙之乎此蓋泥於取歸二字之獘而昧於屬辭比事之義爾

十年

或問曰齊侯陽生卒先儒謂齊人弒悼公而春秋以卒書者不忍以夷狄之民加中國之君然乎曰不然也信傳之獘也齊侯無罪而齊臣弒之固當實書以見齊臣之惡設使從而掩之不過掩齊臣之惡爾其能顯齊君之善乎且弒君者齊人也非吳人也而謂不忍夷狄之民加中國之君尢妄也

曰吳救陳先儒謂救在夷狄則罪在中國吳𨿽夷狄來防於戚則進而書人使季札聘則又進而書子今曷以號舉而不進之所以深著楚罪而傷中國之衰也然乎曰不然也戚之防吳人之下書鄫人矣不可言吳鄫人也故書吳人非進之也春秋書楚人多矣豈皆進之哉季札聘而書吳子者以其書使不可不言吳子也亦非進之也且春秋書楚子使椒秦伯使術亦豈進之哉使春秋欲著楚罪而傷中國之衰當書吳人吳子以見義而反以號舉吳則是抑吳而揚楚也就先儒一字褒貶言之且不得通苟有脫去褒貶凡例據經求義者宜其無時而不通也

十一年

或問曰齊國書帥師伐我先儒謂春秋特曰我者欲省致師之由而躬自厚也然乎曰不然也凡曰伐鄙伐我皆直書其事以見兵加於魯之淺深云爾苟以書我爲欲省致師之由而躬自厚則我當訓已主一身而言非復爲內辭矣

十二年

或問曰用田賦杜氏謂丘賦之法因其田財賦出馬一匹牛三頭今欲別其田及家財各爲二賦故言田賦然乎曰如杜氏說當兼言家賦不當止言田賦也田賦之說三傳不言所以惟左氏載仲尼之言斂從其薄如是則丘亦足矣若貪冒無厭𨿽以田賦將又不足所謂貪冒無厭者是指財賦而言也蓋賦有兵賦有財賦兵賦者丘出戎馬一匹牛三頭至四丘爲甸則出革車一乘者是也財賦者如周禮九賦之法斂民財者是也宣公初稅畆則益田稅矣成公作丘甲則益兵矣益兵則益牛馬在其中矣至於哀公不應復益牛馬其所益者財賦耳又與仲尼貪冒無厭𨿽以田賦將又不足之言脗合故知杜氏之不然也曰君舉以爲田賦者家一人以爲兵賈逵以爲令一井之間出一丘之賦何也曰如君舉言則七倍於常制如賈逵言則十六倍於常賦哀公𨿽不仁不應如是之酷而當時之民亦且駭而走矣此理之決不然者也

十三年

或問曰公防晉侯及吳子於黃池孫氏劉氏任氏師氏蘇氏胡氏石氏王氏諸儒皆謂吳主此防又爲兩伯之辭然乎曰不然也此信公羊之也使吳主防經當序吳子於晉侯之上使防兩伯經當列序天下之諸侯今晉侯序於吳子之上而在防者三國而已未見吳之主防與兩伯之辭也宋之防晉趙武楚屈建爲主而諸國之大夫列序於其下是兩伯之辭也申之防獨書楚子而列序諸侯於其下是楚主防也今黃池之防公羊自爲之辭讀春秋者平心易气據經求理久當自見不復一辧也

十四年

或問曰西狩獲麟先儒謂春秋成而麟至然乎曰不然也麟固聖人之祥聖人在位而世治麟出祥也𨿽有聖人不得志麟且獲焉豈祥也哉夫聖人在位而世治則陰陽和四時序鳥獸艸木咸若然後麟出焉謂之不祥可乎孔子生於春秋之季歷聘諸國老而知其終莫我用也於是修春秋以正義明道當是時臣弒君子弒父夷狄制中國陪臣執國命麟出無應而至於獲此天下後世之大異也而以爲春秋之祥不亦悖哉曰葉氏張氏諸儒謂麟之見獲爲孔子之自任何也曰聖人𨿽以道自任然其心未嘗自聖也麟之見獲𨿽孔子道不行之兆然亦天下後世一大異也孔子安得是非二百四十二年而以一已當之乎曰夾漈又謂孔子作春秋其後者也於是魯史之紀適至獲麟故於獲麟之後不及他事何也曰謂聖人無意於獲麟而紀事適至於是亦非也今觀孔子弟子載獲麟以後事至孔子卒而止當孔子之未卒未可謂無他事也曰蘇氏諸儒又謂春秋作於五伯之始至於戰國之初何也曰隱桓之際五伯未興也哀公中年戰國未熾也春秋所以始所以終愚於本義旣言之矣曰任氏師氏諸儒又謂西狩獲麟物受其害及於幽潛無所逃命何也曰此論施之春狩可施之獲麟不可當春而狩害及幽潛固也若麟之獲則有大異存焉聖人防意則主乎獲麟而不暇論夫春狩也曰諸儒之說子旣有所不足矣孫氏之論豈不正大而子亦不取何也曰孫氏但主夷夏盛衰一節而言以其猶有所未備也故亦不得而取爾

春秋或問卷十

