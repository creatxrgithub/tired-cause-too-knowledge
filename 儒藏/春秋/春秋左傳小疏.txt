

欽定四庫全書

經部五

春秋左氏傳小疏

春秋類

提要

【臣】等謹案春秋左氏傳小疏一卷

國朝沈彤撰彤有尙書小疏已著錄是編以趙汸顧炎武所補左傳杜注爲未盡更爲訂正其中得失互見如文公二十六年傳享子展賜之先路三命之服先八邑賜子產次路再命之服先六邑彤謂八邑六邑其數少乃司勲所云賞地非采邑之加田疏亦誤今考司勲曰凡頒賞地參之一食惟加田無國正注曰加田旣賞之又加賜以田所以厚恩也據此則是特以賞田有所未盡更加以賞未有賞田反少加田反多者今彤謂八邑六邑爲數少當是賞地則加田爲數當多矣與周禮殊爲未合蓋彤著周官祿田考誤以大司徒注小都大都旁加之數卽爲司勲之加田故今以子展子產皆國卿若受加田則約得小都旁加四里傳云八邑者據注不過三十二井云六邑者不過二十四井故疑其數少非加田其實皆不然也又如文公元年傳歸余於終彤謂積气朔餘日以置閏在四季月故曰歸余於終經傳所書閏月皆不得其正惟昭公二十年閏八月於夏時適爲閏六月偶合耳今考昭公二十年書春王正月傳曰二十年春二月己丑日南至杜注謂當言正月己丑日南至時史失閏更在二月後故經因史而書正月傳更具於二月疏謂歷之正法往年十二月後宜置閏月卽此年正月當是往年閏月此年二月乃是正月時史於往年錯不置閏閏更在二月之後傳於八月之下乃云閏月戊辰殺宣姜是也注不言在八月後而云在二月後者以正月之前當置閏二月之後卽不可也據此則是年八月置閏正史官之失彤反以爲偶合亦非也然如襄公二十八年傳今倍其賦孔疏謂賞地之稅三分王食其一二入於王臣此采邑貢王之數然則諸侯之臣受采地者亦當三分之一歸於公言重倍其賦當以三分而二入公今考采邑貢王大司徒注曰采地食者皆四之一百里之國凡四都一都之田稅入於王五十里之國凡四縣一縣之田稅入於王二十五里之國凡四甸一甸之田稅入於王其賞地貢王則孔疏所引司勲注三分計稅王食其一是也然則采地賞地貢數顯異今孔疏於侯國采地之賦不計四分之一而計三分之一是誤以賞地爲采地矣彤辧正其非足辟相沿之謬又如文公二十五年傳賦車兵徒兵杜注云車兵甲士孔疏云知非兵器者上云數甲兵下云甲楯之數故知此謂人也顧炎武謂執兵者之稱兵自秦漢始三代以上無之凡杜之以士卒解兵者皆非彤引隠公五年傳諸侯之師敗鄭徒兵襄公元年傳敗其徒兵於洧上云徒兵則不得謂非士卒矣亦可以補正顧氏之失𨿽未完之書錄而存之於讀左傳者亦有所禆也乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

春秋左傳小疏

吳江沈彤撰

隠公元年經春王正月書王正月乃列國史官記事之常法否則嫌於不稟正朔矣周時月並攺而此不去王春者春天時不可系於王也然王在春下正上則時月亦兼統之古書法有如此者

鄭伯克段於鄢段固彊大雋傑而以出奔共未見獲故傳以如二君解之杜謂卽得雋例誤

傳不如早爲之所爲之所謂居以可制之邑

無使滋蔓滋蔓諭居京

如二君故曰克非得雋而曰克故傳別解之趙子常以此爲春秋特筆是也

謂之鄭志鄭伯志於克不志於殺若請制而卽使居之則志於殺矣解據谷梁傳誤

弔生不及哀自始死及殯自啟及反哭皆主人所至哀故哭踴無算否亦代哭不絕聲此句主弔塟言則所謂哀者指自啟至反哭時也弔塟之禮凡有五節一啟殯而弔旣夕云請啟期告於賓正義云使知而來赴弔下經遂云主人拜賓檀弓亦云君於大夫將塟弔於宮是也一祖而弔旣夕云有司請祖期注云當以告賓下經遂云賓出主人送檀弓亦云君於大夫將塟弔於朝是也【檀弓所云弔於朝亦行於祖後】一柩車將行而弔旣夕云賓入者拜之正義云弔塟之賓下經遂云乃行是也一哀次而弔檀弓云君於大夫將塟弔於哀次是也一反哭而弔旣夕云乃反哭賓弔者升自西階曰如之何檀弓亦云周反哭而弔是也所以有此五節者或恩義有厚薄道路有逺近事勢有順逆故早晚正變不必齊同然其在塟時則一也今宰咺之來弔逾塟期以月數矣故曰不及哀顧氏杜解補正云不及哀謂不當旣封反哭之時彤按檀弓疏論君於大夫將塟弔於宮朝哀次之義云君弔正禮當於殯宮或於朝祖廟無門外君弔之禮君來弔或晚有邂逅於哀次弔焉此明弔之正必於門內也又雜記云相趨也出宮而退相揖也哀次而退相問也旣封而退相見也反哭而退朋友虞祔而退夫弔賓於哀次已有隨分而退者是哀次之弔已緩況旣封與反哭耶又旣封反哭之弔當卽相見朋友之未退者爲之非必至是方來之賓也顧說未盡

三年經春王二月按考古圖載晉姜鼎銘曰維王九月博古圖載周仲偁父鼎銘曰維王五月敔惇銘曰維王十月是每月皆書王也此惟春三月書王餘月可以例推必兼書王二月王三月者明商正攺爲二月夏正攺爲三月也此春秋文外之意蓋周公舊典則然傳王曰無之無之約無怨與貳

命以義夫謂宣公立穆公之命出於義也正義誤商頌曰殷受命咸宜百祿是荷其是之謂乎引商頌美宣公與穆公也不及殤公且殤公亦非所謂百祿是荷者解非

十一年傳而況能禋祀許乎言子孫不能禋祀許所以決許公之將復奉社稷也

不惟許國之爲亦聊以固吾圉也許國之爲結吾子奉許叔聊以固吾圉結無滋他族偪處

莊二十二年傳遇觀之否此與哀九年趙鞅卜救鄭遇水適火一例之亦適也洪氏容齋三筆訓爲變按系詞云惟變所適是變而後有所之也之字自包訓變義而以變爲之字正訓則非

二十八年傳臧孫辰告糴於齊禮也按周禮大司徒職大荒大札則令邦國移民通財小行人職若國凶荒則令賙委之不聞有告糴之禮也外傳稱爲古制其始於西周之衰乎【逸周書糴匡篇云大荒卿參告糴蓋亦記哀周之制】

閔元年傳天子曰兆民諸侯曰萬民天子曰兆民若尙書呂刑所稱兆民賴之是也諸侯曰萬民若魯頌閟宮之美僖公曰萬民是若是也但盤庚云汝萬民乃不生生則天子亦有稱萬民者周禮疏云兆民據天下而言萬民據畿內而言也

二年傳尨涼恵定寧云說文引作牻防云牻白黑雜毛牛防牻牛也古文省少或借涼爲防彤按廣韻云防牻牛駁色蓋說文脫二字牻防謂牻服色駁也否則冬與金玦皆有義而牻獨無乎上文偏衣卽牻服蓋分織牻牛白黑毛爲之下所謂奇無常也

僖二年傳冀之旣病則亦惟君故蓋稱虞之能報讐雪恥以引起己之請罪於虢使假道之言易入解云稱其彊誤

十一年傳賜晉侯命受玉惰命謂策命周禮內史職凡命諸侯及孤卿大夫則策命之典命云侯伯七命玉謂命圭古禮諸侯薨還圭【見白虎通崩薨篇】策命新君仍賜之十二年傳有天子之二守國髙在王制曰次國三卿二卿命於天子一卿命於其君正義云次國侯伯也齊侯爵故二卿命於天子命於天子者皆謂上卿命於其君者謂之下卿

十五年傳涉河侯車敗此五字正卜人之言乃明所以吉之義也當從杜解顧說非

三敗及韓正義謂晉之車乘三度與秦戰而敗壞是也顧依劉光伯說非

侄其從姑解離爲震妹於火爲姑火當作兌

二十三年傳而享其生祿楚語觀射父云能知四時之生韋昭云生嘉谷韭卵之屬漢書郊祀志云神降之嘉生應劭云嘉谷也此生字當亦謂谷不如正義所云也尙書克綏先生之祿永底烝民之生亦以生與祿對言

二十四年傳故糾合宗族於成周而作詩曰作下當有樂字其字

三十一年傳禮不卜常祀謂常祀必以時祀不更卜祀之吉凶經下疏以爲不卜日誤

三十二年傳勤而無所必有悖心無所無以自處謂徙勞無功悖背上命謂捨鄭他圖定宇云襲鄭不能而生滅滑之心是也

文元年先王之正時也履端於始舉正於中歸余於終周書周月篇云敬授人時巡狩祭享猶自夏焉夫閏

以正時時以作事則此所謂時乃夏時也始中終卽每時而言履端於始謂測算斗建以紀啟閉在四孟月也淮南天文訓稱斗杓正月建寅月從左行十二辰以歷家實測追溯之周與漢固同建也舉正於中謂歷象日景中星以紀分至在四仲月也按隋歷志堯時冬至日躔危唐歷志云躔虛宋天文志西周以前冬至日躔女元歷志謂堯時冬至日在女虛之交皆在正北之位冬至在正北則夏至在正南春秋分在正東正西可知故指其所在之位而稱爲正也杜解舉中气以正月則以正爲月以中爲气文義不可通矣歸余於終謂積气朔餘日以置閏在四季月也周禮太史職閏月詔王居門終月疏云明堂路寢及宗廟皆有五室十二堂四門十二月聽朔於十二堂閏月各於時之門是周本於四季月置閏也經傳所書閏月皆不得其月惟昭二十年閏八月於夏時適爲閏六月此偶合耳

歸余於終事則不悖凡作事必順時序閏每時季月則畢所未及作者不至過時故曰不悖若閏在嵗末則過時而悖者有矣

十六年傳使帥甸攻而殺之解帥甸郊甸之帥郊當作邦周禮天官三曰邦甸之賦本亦誤邦爲郊正義謂杜舉類言之乃爲之辭也

宣六年傳使疾其民以盈其貫疾害也若酒誥厥心疾很之疾疾其民謂重民賦役也貫劉光伯謂如物在繩索之貫也【定宇云韓非子亦有滿貫之云劉說是】蓋上數戰則賦役必重而害民之惡遂如物之滿於繩索矣杜云爲民所疾又云貫猶習也恐於文意隔閡

十二年傳其君之戎分爲二廣廣有一卒卒偏之兩【闕】

﹤經部﹐春秋類﹐春秋左傳小疏﹐春秋左傳小疏﹥﹤經部﹐春秋類﹐春秋左傳小疏﹐春秋左傳小疏﹥﹤經部﹐春秋類﹐春秋左傳小疏﹐春秋左傳小疏﹥﹤經部﹐春秋類﹐春秋左傳小疏﹐春秋左傳小疏﹥

【以上原闕四葉八行】

發而後結爲紒其他則亦如防頭之制耳屈布爲崇巾著於顙上此制直始於漢古者有冠無巾【本後漢輿服志】寧有婦人之顙而獨著巾者然則三說之得失皆可知矣婦人弔服詳見檀弓記注

九年傳使伯氏司裏解司裏裏宰正義云此言司城內之民若今城內之坊裏也裏必有長不知其官之名周禮有裏宰故以宰言之非是郊外二十五家之長按宋當以百戶爲裏里長當名裏尹雜記裏尹主之注雲裏尹閭胥裏宰之屬王度記曰百戶爲裏裏一尹其祿如庶人在官者正義云按周禮六鄕之內二十五家爲閭閭置一胥中士也六遂之內二十五家爲裏裏置一宰下士也別錄云王度記似齊宣王時淳於髠等所說也又按撰考云古者七十二家爲裏洛誥傳云古者八家爲鄰三鄰爲朋三朋爲裏鄭云蓋虞夏時制也其百戶爲裏未知何代或云殷制彤謂百戶爲裏如周侯國之遂之鄼裏尹如鄼長鄼長爲下士【詳余周官祿田考】裏尹之祿如庶人在官者卽孟子王制所謂下士與庶人在官者同祿也孟子王制多周所沿夏商之制則殷制之云當然故知宋以百戶爲裏而里長名裏尹也但城內郊外之同異則無從考耳

十三年傳小人農力以事其上陳少章云宋本農作展當從之【唐石經初刻作展後攺農】

先王卜徵五年此蓋楚先王之故事因楚子伐鄭不利在不能修徳故援此立說卜徵謂卜伐國尊楚故以上伐下之名歸之注云巡狩似與本事無干【廷芳按以十八年楚康王告子庚語參之則小疏良是】

十四年傳若困民之主匱神乏祀主當作生乏當作之

十八年傳天道多在西北解云嵗在豕韋疏云豕韋一名娵訾按說文韋相背也從舛口聲獸皮之韋可以束枉戾相韋背故借以爲皮韋彤謂室壁二宿合爲娵訾當屬豕之亥次而其形兩兩相背故亦名豕韋也十七年傳惟卿爲大夫王制曰諸侯之上大夫卿故晏子言惟卿乃得稱大夫而行大夫之禮耳王肅云謂諸侯之卿當天子之大夫【見雜記疏】周無是制也

二十一年傳軌度其信可明徴也謂上所行之軌迹自度有實可明驗諸人而無不慊也

夏書曰念玆在玆釋玆在玆名言玆在玆允出玆在玆惟帝念功將謂由己壹也信由己壹而後功可念也八玆字隠注下功字釋則不念允出則未及名言皆預形帝念意功謂治人之功由己壹謂帝所以如是念之者由其人之能誠壹也末句詠嘆以結之所以勸季孫之有功

二十四年傳樂防君子注云言君子樂美其道防詩作只箋云只之言是也字與訓俱當從彼

二十二年傳令倍其賦按周禮大司徒子男之地王食者四之一康成注小司徒謂畿內采地其稅皆入四之一於王從子男例推也然則侯國采地之入稅當亦如之倍其賦者入其賦之半也疏謂當以三分之二入公誤以司勲之賞地爲采地矣

二十四年經秋七月甲子朔日有食之旣八月癸巳朔日有食之孔氏正義據劉歆三統歷以爲前月日食旣而後月又食於推步之術必無是理蓋古書磨滅致有錯誤其說當矣而二事孰誤則未之決案極西湯若望古今交食考云魯春秋用周正七月乃夏正建寅之五月也今以法考之是月甲子日未正二刻定朔申初初刻十八分食甚實交周午宮星三度二十二分二十秒實距度一十七分三十二秒因在黃道北減气差一十六分一十二秒得視距一分二十秒應見全食且本月徑大於日徑掩太陽邊周有奇經稱食旣正與法密合由是觀之其誤在八月朔之食也

二十五年傳賦車兵徒兵杜云車兵甲士徒兵步卒孔云知非兵器者上云數甲兵下云甲楯之數故知此兵謂人也蓋以謂兵器則嫌於上下重疊矣按發首言使庀賦數甲兵則子木使蒍掩之事自書土田至甲揗之數則蒍掩受命庀賦數甲兵之事固相須成文也至兵與甲楯明屬異器又何嫌重疊乎劉云兵者戰器車上甲士與步卒所執兵各異也司兵掌五兵鄭眾云五兵戈殳防酋矛夷矛又曰軍事建車之五兵鄭云車之五兵鄭司農所云者是也步卒之五兵無夷矛而有弓矢孔附載其說當定從之

或據顧氏日知錄謂執兵者之稱兵自秦漢始三代以上無之凡杜之以士卒解兵者皆非也此又不然隠五年諸侯之師敗鄭徒兵襄元年敗其徒兵於洧上本文明以敗爲言將亦謂之非士卒耶此等宜各據文意爲斷

二十六年傳享子展賜之先路三命之服先八邑賜子產次路再命之服先六邑按王制次國三卿二卿命於天子此享時賜三命之服蓋先得請於王而以享命之也又周禮大宗伯再命受服三命受位此三命賜服者兼之也【詳通典職官之秩品篇】又按典命伯之卿三命大夫再命子產已立爲卿而再命者蓋其位在四逾數非法鄭伯不敢聞於王而仍以大夫之爵請也注疏皆未及八邑六邑其數少乃司勲所云賞地非采邑之加田疏亦誤

二十七年傳食言者不病不病言豈不病也莫之與故病

又不及是言亦不必計及於是是謂致死倍楚正義非

吾庸多矣庸止訓用與成十八年吾庸多矣同言楚不信而吾信吾用此多於楚矣杜解庸爲功何功之有二十九年傳季武子取卞傳公冶問璽書追而與之璽說文作璽云王者印也所以主土從土爾聲又曰籀文作璽彤謂壐從土以其主土璽從玉以其刻於玉各有取義然在古則皆尊卑共之故大夫而亦有璽也說文但云王者印只據秦漢言耳又大夫食邑者亦主土則大夫之璽亦可作璽

三十年傳與之田使爲君復陶以爲絳縣師按周禮官祿自食邑者外無大小皆收公田之谷分給之故廩人掌九谷之數以待國之匪頒賙賜稍食匪頒中祿居大半焉【詳余周官祿田考】春秋時若管子大匡篇桓公賦祿以粟昭元年秦楚二公子同食百人之餼皆仍給以谷也此趙孟之於絳縣老人𨿽使爲小官而亦與之田矣晉語所謂士食田蓋兼此二法戰國時之祿或一官而半田半谷商子境內篇云爵五大夫有賜邑三百家賜稅三百家言田稅言谷也皆不盡如周官本制

昭元年傳以什共車必克困諸阨又克共如字讀謂彼以什徒共當一車必克困此車於阨又必克皆承上而言以明欲去車爲卒之故解誤

兩於前伍於後専爲右角參爲左角偏爲前拒正義曰服防引司馬法云五十乘爲兩百二十乘爲伍八十一乘爲專二十九乘爲參二十五乘爲偏其名與人數不可得知按服說有脫誤百二十下當有五字八十一當爲百字二十九當爲七十五蓋二十五乘爲偏二其偏爲兩然則三其偏爲參五其偏爲伍而四其偏爲專矣三其偏故七十五也四其偏故百也五其偏故百二十五也百乘名專者廣韻云專單也一言曰百兩言曰一百是百𨿽成數亦單數也故百乘爲專也其人數則一乘百人總三百七十五乘適三萬七千五百人是三軍之數也以每五乘三百七十五人爲三伍計之甲士當二百二十五伍卒當五千四百伍凡去二萬八千一百二十五人餘九千三百七十五人則將重車也二年傳觀書於太史氏見易象與魯春秋曰周禮盡在魯矣易謂周易穆子之生也莊叔以周易筮之【見昭五年】明魯有周易也象謂六官所布於邦國者若治象教象之類蓋布治布教則必並其象而布之桓僖廟災命藏象曰舊章不可忘【見哀三年】明魯有所布之象也魯春秋謂據舊典禮經所記之史五十凡謂之禮經蓋易者占人簭人所以辧吉凶象者六官所縣於象魏此皆周之禮也魯春秋遵五十凡爲之亦周禮所在故曰周禮盡在魯也此周禮非書名

吾乃今知周公之徳與周之所以王也易爻辭多周公作【詳見余易爻辭辧】六官之象魯春秋所據之禮經皆周公所定【五十凡𨿽不皆周公之舊然變易者少】故曰周公之徳以三者頒諸邦國使玩辭占卦以趨吉避凶修治教等法以治其國守五十凡以記事昭勸戒是周公之所以臨天下者也畏大國也猶有所易是以亂作猶有所易先明齊意非正言攺易禮制作如周禮司士作六軍之士之作使也亂作謂送女不使公族大夫而使上大夫失送從逆班之制也明齊已逾禮晉不當嫌無宇非卿解以爲執辱無宇則少姜敢指斥晉侯乎且亦非所以爲之請矣廷芳按少姜四語辧而婉信爲有辭

三年傳足以昭禮命事謀闕而已禮必有事事恐有闕命事謂告所有事也謀闕謂計慮使無闕也三者皆總上朝聘防盟弔塟言解非

其相胡公胡公爲周公始封陳之祖則相乃祖字之誤正義末云今定本相作祖是也其說與服說並誤箕伯與胡公六人傳只平數之

則使宅人反之此下當脫鄰人辭室一句下文違卜不詳等語乃諭使勿辭也晏子語亦有脫文或且字爲曰字之誤

爲其復取之之故傳者卽宣子爲伯石請州預釋七年復州取州之故非宣子懸度也爲當如字讀解與音並誤

四年傳鄭子產作丘賦服防以爲一丘之田出一馬三牛復古法彤謂旣云作則非復古況又國人謗其爲蠆尾渾罕譏其作法於貪乎但杜解如魯之田賦則病民已甚子產安得自謂爲善而引禮義不愆之詩蓋其賦視古法稍加以濟國用若魯丘甲之類耳

七年傳盜所隠器當作隠所盜器觀杜解可見曰我先君共王曰發語辭

七年傳日月之防是謂辰不曰日月所防而曰日月之防者曰所主次言曰之主防言也主防言故謂之辰正義曰辰時也言日月聚防有時也廷芳按堯典歷象日月星辰洪範四曰星辰大宗伯以實柴祀日月星辰馮相氏掌十有二辰之位其所謂辰者皆十二次也故孔鄭以日月所防訓之若徵辰弗集於房房卽次也而辰又主次爲訓則文字重疊矣此斷宜易以文伯本語也僖五年龍尾伏辰杜解亦用文伯本語但其所以用之者有異耳

十三年傳無爲爲善矣無爲無助也言無人助我爲善矣正義非

二十五年傳此之謂不能庸先君之廟先君謂襄公不能庸禮指萬者二八言蓋典祀之丰於暱舊矣萬者止二八而其眾萬於季氏則尢一時非常之失禮也故臧孫譏切之

二十六年傳苑子之禦曰視下顧視下句絕顧者記禦者言時旣視苑子又視林雍之足也

定十五年經九月丁巳塟我君定公雨不克塟戊午日下昃乃克塟辛巳塟定姒李文貞云春秋閏月紀事有矣不書防上月也失禮則書不告月及塟齊景公是也塟景公何以爲失禮喪以年斷者不以閏數諸侯五月而塟齊侯卒以九月塟以閏月是數閏也故以失禮書塟定姒閏九月也而不書則妾母之喪得以閏數矣【見春秋隨筆】彤按儀禮喪服云庶子爲父後者爲其母緦傳曰與尊者爲一體不敢服其私親也注云君卒庶子爲母大功疏云今庶子承重故緦是嗣君及公子於妾母之喪皆不以年斷故得數閏月也但以定姒爲妾乃從公羊傳若據左氏則實是夫人爲哀公嫡母喪不得數閏經宜書閏月而辛巳上有脫文矣

哀三年傳命藏象魏此象魏當作魏象謂魏之象也因上象魏而誤倒耳象可藏魏豈可藏乎下文舊章正專指象而言

十四年傳叔孫氏之車子鉏商獲麟解車子微者鉏商名按孔子家語辧物篇叔孫氏之車士曰子鉏商采薪於大野獲麟焉王肅注車士將車者【將近刻作持誤】子姓鉏商名是傳於車下脫士字也周制將重車者二十五人二十四人爲卒一人則士故謂之車士猶將兵車者七十五人七十二人爲卒三人爲軍士也

春秋左傳小疏

