慈湖詩傳﹝宋﹞楊簡

慈湖詩傳二十卷﹐宋楊簡撰。簡有慈湖易傳﹐已著錄。是書原本二十卷﹐焦竑國史經籍志及黃虞稷千頃堂書目尙載其名﹐而朱彜尊經義考注曰已佚。今海內藏書咸集祕府﹐而是書之目闕焉﹐則彜尊所說爲可信。蓋竑之所錄﹐皆據史誌所載﹐類多虛列﹔虞稷徵刻書目﹐亦多未見原書﹐固不足盡據耳。今從永樂大典所載裒輯成編﹐仍勒爲二十卷﹐又從慈湖遺書內補錄自序一篇﹑總論四條﹐而以攻媿集所載樓鑰與簡論詩解書一通附於卷首。其它論辧若干條﹐各附本解之下﹐以資考證。至其總論列國雅頌之篇﹐永樂大典此卷適缺﹐無從采錄。其公劉以下詩十六篇﹐則永樂大典不載其傳﹐豈亦如呂祖謙之讀詩記﹐獨闕公劉以下諸篇﹐抑在明初卽已殘缺耶﹖是書大要本孔子無邪之旨﹐反復發明﹐而據後漢書之說﹐以小序爲出自衛宏﹐不足深信。篇中所論﹐如謂左傳不可據﹐謂爾雅亦多誤﹐謂陸徳明多好異音﹐謂鄭康成不善屬文﹐甚至自序之中以大學之釋淇澳爲多牽合﹐而詆子夏爲小人儒。蓋簡之學出陸九淵﹐故髙明之過﹐至於放言自恣﹐無所畏避。其它箋釋文義﹐如以聊樂我貟之員爲姓﹐以六駁爲赤駁之訛﹐以天子葵之之葵有向日之義﹐間有附會穿鑿。然其於一名一物一字一句﹐必斟酌去取﹐旁徵逺引﹐曲暢其說。其考核六書﹐則自說文爾雅釋文以及史傳之音注﹐無不悉搜。其訂正訓詁﹐則自齊魯毛韓以下﹐以至方言雜說﹐無不博引﹐可謂折衷同異﹐自成一家之言﹐非其所作易傳﹐以禪詁經者比也。昔吳棫作詩補音十卷﹐又別爲韻補五卷。韻補明人有刻本﹐其書采摭詩騷以下﹐及歐陽修蘇軾蘇轍之作﹐頗爲雜濫。補音久佚﹐惟此書所引尙存十之六七﹐然往往以漢魏以下之韻牽合古音﹐其病與韻補相等。朱子語類謂才老補音亦有推不去者﹐蓋卽指此類。顧炎武亦嘗作韻補正一書以糾其失。考古音者﹐固未可全以爲準焉。

慈湖詩傳自序

孔子曰﹕小子何莫學夫詩﹐詩可以興﹐可以觀﹐可以羣﹐可以怨。邇之事父﹐逺之事君﹐多識扵鳥獸艸木之名。又曰﹕興扵詩﹐立扵禮﹐成扵樂。又曰﹕詩三百﹐一言以蔽之﹐曰思無邪。又謂伯魚曰﹕女爲周南召南矣乎﹐人而不爲周南召南﹐其猶正墻面而立也與。又曰﹕誦詩三百﹐授之以政不逹﹐使扵四方不能專對﹐𨿽多亦奚以爲。易詩書禮樂春秋﹐其文則六﹐其道則一﹐故曰﹕吾道一以貫之。又曰﹕志之所至﹐詩亦至焉。詩之所至﹐禮亦至焉。禮之所至﹐樂亦至焉。樂之所至﹐樂亦至焉。樂之所至﹐哀亦至焉。嗚呼至哉﹐至道在心﹐奚必逺求﹗人心自善自正自無邪﹐自廣大自神明﹐自無所不通。孔子曰心之精神是謂聖﹐孟子曰仁人心也﹐變化云爲﹐興觀羣怨﹐孰非是心﹐孰非是正﹖人心本正﹐起而爲意而後昬。不起不昬﹐直而逹之﹐則關雎求淑女以事君子本心也﹐鵲巢昬禮天地之大義本心也﹐柏舟憂鬱而不失其本心也﹐墉柏舟之矢死靡它本心也。由是心而品節焉禮也﹐其和樂樂也﹐得失吉凶易也﹐是非春秋也﹐逹之扵政事書也。迨夫動乎意而昬﹐昬而困﹐困而學﹐學者取三百篇中之詩而歌之詠之﹐其本有之善心﹐亦未始不興起也。善心𨿽興﹐而不自知不自信者多矣﹐捨平常而求深逺﹐捨我所自有而求諸彼。學者苟自信其本有﹐而學禮焉﹐則經禮三百﹑曲禮三千皆我所自有﹐而不可亂也﹐是謂立至扵緝熙純一粹然和樂不勉而中無爲而成。𨿽學有三者之序﹐而心無三者之異﹐知吾心所自有之六經﹐則無所不一﹐無所不通。有所感興而曲折萬變可也﹐有所觀扵萬物不可勝窮之形色可也﹐相與羣居相親相愛相臨相治可也﹐爲哀爲樂爲喜爲怒爲怨可也﹐邇事父可也﹐逺事君可也﹐授之以政可也﹐使扵四方可也﹐無所不通無所不一﹐是謂不面墻﹔有所不通有所不一﹐則阻則隔。道無二道﹐正無二正﹐獨曰周南召南者﹐自其首篇言之﹐亦其不雜者。毛公之學自謂本諸子夏﹐而孔子曰﹐女爲君子儒無爲小人儒﹐蓋謂子夏﹔又曾子數子夏曰﹕吾與女事夫子於洙泗之間﹐退而老於西河之上﹐使西河之人疑女於夫子﹐爾罪一也﹔喪爾親使民未有聞焉﹐爾罪二也﹔喪爾子喪爾明﹐爾罪三也。夫子夏之胸中若是﹐其學可以弗問而知﹐而況於子夏初未嘗有章句﹐徒傳其說﹐轉而至於毛乎﹖齊魯詩今亡﹐韓有其說﹐韓與毛亦有善者﹐今間取焉。

總論

孔子曰詩三百一言以蔽之曰思無邪此無邪之心人皆有之而不自知起不知其所自用不知其所以終不知其所歸此思與天地同變化此思與日月同運行故孔子曰夫孝天之經地之義又曰禮本於太一分而爲天地轉而爲陰陽變而爲四時列而爲鬼神又曰哀樂相生正明目而視之不可得而見也傾耳而聽之不可得而聞也一旨也今所謂毛詩序者是奚知此旨求諸詩而無說故委曲遷就意度穿鑿殊可嘆笑孔子曰關雎樂而不淫哀而不傷此言關雎之音也非言關雎之詩也爲序者不得其說而謂關雎樂得淑女以配君子憂在進賢不淫其色哀窈窕思賢才而無傷善之心今取關雎之詩讀之殊無哀窈窕無傷善之心之意樛木之逮下意指君子而序言后妃桃夭言昬姻之正序者必推本諸后妃之不妒忌鵲巢之詩初無國君積行累功之意而序言國君積行累功甚者至扵何彼襛矣之詩初無車服不系其夫下王后一等猶執婦道以成肅雝之徳之情而序推而詳言之蓋爲序者不知孔子所刪之旨亡矣毛氏之學自言子夏所傳而史氏亦言衛宏作序自子夏不得其門而入而況毛萇衛宏之徒歟詩之有序如日月之有云如鑑之有塵學者愈面墻矣觀詩者旣釋訓詁卽詠歌之自足以興起良心𨿽不省其何世何人所作而已剖破正面之墻矣

文王陟降在帝左右只是天人一理上天之載無聲無臭儀刑文王天卽文王也不識不知順帝之則文王卽天也其進退升降之間一而已矣穆穆文王於緝熙敬止文王不大聲以色故曰穆穆緝者緝理扵思爲細微之間熙有理順之義進徳之實非思也非爲也惟可以言敬敬非思爲也惟可以言止止非思爲也寂然不動感而遂通而不屬扵思爲所謂不識不知者此也安汝止者此也文王之所謂緝熙者緝熙此也惟不動乎意不屬乎思爲故聲音不大形色亦不大而見爲穆穆也子曰詩三百一言以蔽之曰思無邪學者往往疑三百篇當有深義聖人所謂無邪者必非常情所謂無邪是不然聖言坦夷無勞穿鑿無邪者無邪而已矣正而已矣無越乎常情所云也但未明乎本心者不知此不信此知此信此則易直子諒之心油然而生生則惡可已惡可已則不知手之舞之足之蹈之有正而無邪有善而無惡有誠愨而無詐僞有純而無雜有一而無二三復周南召南必不面墻以興以觀以羣以怨無非正用不勞勉彊不假操持油然自知所至皆妙人知徐行後長之心卽堯舜之心則知之矣知乍見孺子將入井皆有怵惕惻隠之心卽仁者之心則知之矣此心人所自有故三百篇或出扵賤夫婦人所爲聖人取焉取其良心之所發也至扵千百載之下取而誦之猶足以興起也故曰興於詩﹝按序文一萹總論三萹俱從慈湖遺書補錄﹞

附錄樓鑰答楊簡論詩解書

蒙示教詩解近始讀竟荷開發鄙陋至多感嘆擊服之餘恨未得一遂請益扵門下若夫發明無邪之思一貫之旨天人同心大道至平古說難盡信𨿽載之左傳者亦不可據爾雅亦多誤大學所引亦有牽合詩序多失經意釋文多好異音詩人諷詠或有過扵事實制度名數不盡合扵禮典先王皆在商世難拘以周禮文王以服事殷不應作禮樂如此類未易槪舉皆前輩之所未發者尢用服膺然惟尊意毎不自以爲足而欲人之言某亦不能自己欲效所見試陳其甚明者正欲反復辧論以歸至當非恃相與之厚非愛此書之深不及此也﹝按此書從樓鑰攻媿集采錄﹞

慈湖詩傳卷一宋楊簡撰

周南

關關雎鳩在河之洲窈窕淑女君子好逑參差荇菜左右流之窈窕淑女寤寐求之求之不得寤寐思服悠哉悠哉輾轉反側參差荇菜左右采之窈窕淑女琴瑟友之參差荇菜左右芼之窈窕淑女鐘鼓樂之

是詩后妃思得貞靜之淑女以事君子求之之切至於寤寐不忘猗與至哉此誠確無僞之心不忌不妒之心卽道心卽天地之心鬼神之心百聖之心雎鳩闗闗貞靜之音居河洲尢見貞靜气象淑女之貞靜窈窕似之逑求也窈窕淑令之女君子之所好求好求夫貞靜之女非好夫淫麗之色此無邪之心民勞之詩曰惠此中國以爲民逑謂副民之所求或曰好仇仇匹也義亦通貞靜之女君子之所好尢爲賢后妃之所好蓋求淑女以事君子后妃之職也故后妃思念淑女之徳如雎鳩之貞靜又思亦君子之所好又思采荇供祭之時參差在水淑女相與左右比肩共取於流水之中寤寐思求淑女不可得至於寤寐思服於心悠哉悠哉輾轉反側誠切如是詎有毫髮忌妒之意介其間乎思以琴瑟友之又思以鐘鼓樂之油然純誠之心玆非道心歟玆非卽天地之心與玆非卽天地之變化歟玆豈不知道者所能測識其萬分之一爲周南召南者必心通乎此而後爲不面墻學者面墻比比而是𨿽明告之不省也故曰百姓日用而不知孔子以思無邪一言蔽三百篇思無邪之言世之所知思無邪之實世所未知如其未知但誦詠二南之詩自然道心興起不知手之舞之足之蹈之孔疏引金縢云公乃爲詩以貽王名之曰鴟鴞遂謂篇名皆作者所自名然詩人或有感動斐然而作忽然而忘他日采詩者取之則其名未必本有他人加之亦未可知也孔子不作詩序旨在於詩無序可也關雎一詩而齊魯韓毛異義毛以爲美齊魯韓咸以爲刺歐陽氏曰關雎齊魯韓三家皆以爲康王政衰之詩前漢杜欽傳曰佩玉晏鳴關雎嘆之瓚曰此魯詩也後漢明帝詔曰昔應門失守關雎刺世注薛君韓詩章句曰人君退朝后妃禦見有度應門擊柝鼓人上堂今內傾於色故詠關雎說淑女以刺時然周公之時康王猶未立毛詩序曰關雎樂得淑女以配君子憂在進賢不淫其色其義是也而又曰哀窈窕無傷善之心則差失詩旨本詩初無此情乃不悟孔子關雎樂而不淫哀而不傷之言乃言其音不言其詩致此差誤毛詩傳曰寤覺寐寢也鄕飲酒禮鄕射禮燕禮皆用周南關雎葛覃捲耳召南鵲巢采蘩采蘋則關雎非刺詩甚明矧其辭旨情狀亦甚著平心靜誦久當自明推世考徳則關雎太姒之詩也非太姒作則武王周公述太姒之情狀而爲之若太姒本無此情武王周公自以意爲之則僞辭也何以風動天下而毛詩序不明言太姒何也自邶而下情狀不白者猶或彊爲之辭奚獨於二南而不然深念夫二南用於鄕樂用於邦國周公必以經意又孔子屢以啟伯魚啟門人又屢言關雎門弟子宜有所問而此通言后妃之徳余篇略同當是孔子之所誨告不欲明言所作之人以支離人心欲後世誦詠三百篇之詩知皆正辭正情足以感發人所自有之正心若於本詩之外贅曰某國某人之所作又序其所以然之故則誦詩者首見其國又見其人又見其故至於本詩將詩人不知所以然油然動於中發諸聲音自中自正渾渾融融無所不通之妙如雲翳日如塵積鑑矣而況於置諸首而謂之序邪故孔子不作序按少牢饋食禮言某妃則大夫妻亦稱妃凡民曰妃耦則士庶之妻通稱妃后妃之徳蓋天下之通義也故鄕樂用之門弟子審知其旨毛公自言其學自子夏今周南多通言后妃召南亦泛言夫人大夫妻罕指其人豈亦果有所自猶有聖人之微意邪若其置諸篇端又名曰序則大乖矣自邶以下多指其人又乖矣至於曲推其意穿鑿其說如於關雎言哀窈窕無傷善之心詩中卽無此情於殷其靁言勸以義詩中亦無此情於摽有梅言男女得以及時詩中何但無此情正言其不及時此類奚可殫舉東漢書謂衛宏作毛詩序夫不聞子夏爲書而毛公始有傳衛宏又成其義而謂之序蓋子夏親近聖人無敢支離毛公衛宏益差益遠使聖人大旨沈沒於雲气塵埃之中吁其甚矣其有情文疑阻惟可作訓詁於後毛詩傳曰芼擇也其義未安禮云芼羮謂以菜爲羮也又云芼之以蘋藻謂菜用蘋藻也然則芼之爲菜也思得淑女左右共助以荇爲菜謂熟之和之成爲菜也

補音云芼多讀如邈未詳簡觀古用韻亦不拘拘反切況芼音之轉如邈歟補音云思服蒲北切一作匐又作犕士冠禮三加祝皆服與徳葉秦泰山刻石賓服與修飭葉碣石刻石咸服與滅息葉詩一十有六無用今房六切一讀者簡竊意方言所至不同匐作蒲北切則可服作蒲北切則未安安知服非扶北切卽與今房六切同母今讀當亦有所自特微訛爾補音云右采此禮切荀卿賦篇此夫文而不采者與簡然易知而致有禮者與杜篤論都賦采與已葉郭璞客傲采與裏葉陸云贈顧尙書采與水葉瑟友羽軌切朋也史記龜筴傳與之爲友葉民眾咸喜易林坎之乾孝友與興起葉楚辭九章長友與有理葉漢天馬歌友與裏葉崔駰逹旨友與已葉按采有此苟切友有云九切宜從兩讀例而詩用友韻凡十有一無作云九切者今定從一讀補音專於叶韻而於芼樂亦莫能通簡按詩固不能皆葉然歌詩之時樂之餘音亦頗葉芼音若芼樂二音皆舌居中則尢葉

葛之覃兮施於中谷維葉萋萋黃鳥於飛集於灌木其鳴喈喈葛之覃兮施於中谷維葉莫莫是刈是濩爲絺爲綌服之無斁言告師氏言告言歸薄污我私薄澣我衣害澣害否歸寧父母

補音於喈喈引尙書大傳載樂曰舟張辟雝鶬鶬相從八風回回鳯凰喈喈太元樂首鐘鼓喈喈管弦嚌嚌或承之衰徐幹齊都賦喈喈與所奇葉陸云贈鄭虔季喈喈與芳池葉說文以皆得聲漢蜀人趙賓好小數以爲气無箕子箕子者萬物方荄玆也顏師古曰荄音皆古荄與箕音同無斁弋灼切枚叔七發無斁與諾葉與石葉石常約切殷臣奇布賦無斁與濯葉禮記作射古射亦弋灼切婦人樂爲絺綌尊敬師傅服澣濯念父母猗歟至哉此又道心卽天地之心卽鬼神之心卽百聖之心道不離於日用惟無邪而已矣毛詩傳曰覃延也其義未安覃本義深也葛葉大而蔓小故墜焉而深下俗謂墜下曰覃徒紺切而廣韻集韻無此音釋文徒南切方音不同不可知也而謂延也則未安蕩曰覃及鬼方謂深及鬼方深逺義通大田覃耜耜端有宛然中深之狀實覃實吁后稷之聲深廣也故水中深曰潭加水以別其字先儒徒因葛推義釋覃曰延然施卽延也無乃重復乎爾雅謂覃延也爾雅固多差且如謂誥誓謹也愷悌發也憯曾也振古也此其差之甚者鄭康成𨿽好述古猶不能盡從然則爾雅不可盡信說文曰長味也蓋本延義從鹵以﹤日子﹥鹵咸省不思五味何獨鹹潤下作咸海深故咸咸有深下義﹤日子﹥卽厚字有深厚之義故集韻云楚人名深曰潭﹝按樓鑰云覃爾雅釋言流覃也覃延也郭注皆謂蔓延相被及說文長味也以鹵以﹤日子﹥鹵咸省詩曰實覃實吁徒含切又篆文覃者潭說文從水覃聲集韻一說楚人名深曰潭潭字在六書中爲形聲如江河之從水而工與可止取其聲而無義潭從水覃亦取其聲非有義也潭有深義今之言潭潭是也覃無深義葛之蔓延故施於中谷亦未爲重復也覃耜之音剡疑是方言集韻以爲利耜此以詩傳釋文爲據如八月剝棗剝音普卜反荊公以爲養老者剝棗之皮而進之後行田野見羣兒相呼朴棗方知釋文之有自來此二覃字更宜考之又按鑰集所載此條宛然中深之狀下尙有故曰覃耜毛傳殆未親見耜徒見易有剡木爲耜之義故以覃爲利後儒求其說而不獲又轉音爲剡又轉字爲耜今正其字義平聲如字八句今本無之當是從樓說刪定﹞按何人斯我心易也韓詩作施於以知施音異其來久矣故釋文云以豉反灌木叢木爾雅云木族生爲灌莫莫闊大之貌毛傳曰中谷谷中也濩煮之也精曰絺粗曰綌斁厭也爾雅釋詁云射厭也郭注云詩曰服之無斁疏云斁射音義同毛傳曰私燕服也害何也卽曷也書曰時日害喪治亂謂之亂治擾謂之擾故治污謂之污疏云鄭以衣爲公衣澣謂濯之耳言其功淺也以公對私爲深淺蘇氏曰言辭也春秋傳曰言歸於好薄猶略也於師氏之前有肅敬之心欲略污澣頗有不敢之意故薄也毛詩序曰葛覃后妃之本也后妃在父母家則志在於女功之事躬儉節用服澣濯之衣尊敬師傅則可以歸安父母化天下以婦道也夫人善心卽道心婦人志於女功躬節儉服澣濯念父母而歸寧方是心油然而興互見錯出無非神用何本何末而爲詩序者判本末而裂之且曰則可以是詩初無是情不省詩情贅立已意使天下後世平夷純正質直之心鑿而穿之支而離之

釆釆捲耳不盈頃筐嗟我懷人寘彼周行陟彼崔嵬我馬虺隤我姑酌彼金罍維以不永懷陟彼髙岡我馬玄黃我姑酌彼兕觥維以不永傷陟彼砠矣我馬瘏矣我僕痡矣云何吁矣

行如字京語頗與筐葉觥吉橫反補音姑黃切﹝按原本姑誤如﹞說文觥以黃得聲俗從光劉楨魯都賦觥與觴葉鄭氏引詩皆作觵痡音鋪補音永懷胡隈切釋名懷回也張衡東京賦允懷與來摧葉漢房中歌懷與歸葉劉向九嘆懷與頹葉左氏傳聲伯之歌曰懷與瑰歸葉揚子云酒箴懷與危葉毛詩傳曰捲耳苓耳也頃筐畚屬易盈之器也今俗謂頃爲空謂覆而空之也故俗謂筐筥之極小者爲空蓋以器小而難於取傾而出之可也以是得名歟集韻引說文畚�屬蒲器也或曰作�音本�音瓶鄭箋云器之易盈而不盈者憂思深也廣雅云枲耳亦云胡枲江東或呼常枲或曰苓耳形似鼠耳叢生如盤陸璣疏云﹝按原本脫此四字今補﹞白華細莖蔓生可煮爲茹滑而少味四月中生子如婦人耳璫呂氏曰周行周道也大東詩曰佻佻公子行彼周行行亦道也朱氏曰詩有三周行此及大東皆道路鹿鳴乃道義鹿鳴之詩曰人之好我示我周行示我以周家所行爾七月遵彼微行謂桑下徑也小弁行有死人行道路也則周行爲周通之路益明然自春秋傳襄十五年引此詩曰嗟我懷人寘彼周行能官人也王及公侯伯子男甸采衛大夫各居其列所謂周行也此左氏釋詩誤爾而毛詩傳不詳考遂因其誤謂周之列位左氏差誤亦多周世釋詩之誤者亦多不可盡信爲毛詩序者因是又差其旨而曰又當輔佐君子求賢審官以婦人而幹人主之職豈不大亂書曰牝雞之晨惟家之索捲耳之詩君夫人勞使人之歸也殊無輔君子求賢審官之情觀是詩宛然有君夫人憂閔賢臣勞役於道路酌金罍以勞其歸之情狀而諸儒終不敢謂實有其事不敢明言𨿽鄭康成詳於考禮亦不敢正言而曲其說蓋以聘禮使還無夫人饗按國語魯公父文伯之母以好禮聞固嘗饗其宗老師亥曰男女之饗是當時有男女相享之禮記云大饗廢夫人之禮是其未廢也本有夫人饗禮方周之初斯禮未廢故見諸詩與使臣之還君旣饗勞之夫人又賞勞之於是序言使臣之勞役夫人憂閔之情夫人采采捲耳而不盈傾筐以其憂思使臣之賢而今寘諸通道而逺役惟賢故使之惟賢故懷之君臣同體君夫人又同體故古者夫人有是禮亦有是情有情斯有禮禮無僞夫人思使臣升陟崔嵬之髙謂踰山之道也馬亦勞苦而虺隤矣言我馬者親之如一家也姑且也我姑酌金罍之酒以勞之喜其旣歸旣見旣勞不復永永憂懷矣今俗語有且喜之辭有且辦具少飲食以勞享之辭皆喜其逺歸之情狀毛詩傳曰寘置也陟升也人君黃金罍疏云韓詩說天子罍以玉諸侯大夫皆以金士以梓毛詩說金罍酒器也諸臣之所酢人君以黃金飾尊大一石金飾龜目蓋刻爲云雷之象周禮司尊彜云皆有罍諸臣之所酢爾雅雲山脊曰岡毛詩傳曰元馬病則黃兕觥角爵也爾雅云兕似牛郭注云一角靑色韓詩說觥五升毛詩說觥大七升疏云禮器曰宗廟之祭貴者獻以爵賤者獻以散尊者舉觶卑者舉角特牲二爵二觚四觶一角一散不言觥之所用禮圖云觥大七升以兕角爲之地官閭胥掌其比觥撻罰之事春官小胥職亦云觥其不敬者桑扈絲衣皆云兕觥其觩明爲罰而不犯然七月卒章躋彼公堂稱彼兕觥萬壽無疆與此卷耳詩皆無爲罰之意得非周公作禮始定禮器以七升之觥爲罰爵與抑角爵之異稱與爾雅云土戴石爲砠郭注云土山上有石者而毛詩傳曰石山戴土曰砠差矣毛傳曰瘏病也痡亦病也云何者謂說何言則可蓋閔之甚也卒於長吁無言以繼之猗歟至歟此憂閔其使臣之心非正心與正心非道心與卽闗雎葛覃之心葛覃捲耳當亦太姒之詩然觀詩者正不必推求其人三百篇中或誦或歌皆足以興起人之道心此孔子刪詩之大旨而人知此信此者亦寡

南有樛木葛藟累之樂只君子福履綏之南有樛木葛藟荒之樂只君子福履將之南有樛木葛藟縈之樂只君子福履成之

毛詩序差誤旣多旣甚理難盡信今觀是詩殊無後妃之狀惟言君子爾毛詩傳亦未嘗言后妃亦未嘗言不妒忌獨爲序者始立其說曰后妃不妒忌鄭箋又從而和之故諸儒從其後而不可告語矣學者觀書奚可雷同不復考察至是益信東漢書謂衛宏作毛詩序果明驗矣與毛公傳異而又差謬太甚是詩當曰君子逮下也毛傳曰木下曲曰樛﹝按今鄭箋本木誤作木﹞綏安也縈旋也爾雅釋木云下曲曰枓釋者引是詩樛木爲證蓋枓樛音義同陸璣云藟一名巨苽似燕薁亦延蔓葉似艾白色其子赤亦可食酢而不美作是詩者偶見樛木在其南故取以爲諭不必逺言南土也鄭箋云木枝以下垂之故故葛也藟也﹝按原夲脫下故字今校補﹞得累而蔓之簡謂此諭君子禮賢下士故賢士之在下者由是而升大抵自賢滿假者多嚴厲虛懷下士者多樂易詩人於是贊其徳曰樂哉君子又祝其福曰願君子常有福而安荒者蒙之徧也將者與之俱也願君子行履常與福俱也曰將順曰將迎皆與之俱也曰將持曰相將卽次第皆與之俱也曰將軍者將軍眾而與之俱也能將其軍則其體大矣故主大義其轉音則子漾反只語音也止只之皆一音而記之者偶不同也只說文曰語已辭也嗚呼此逮下之心與夫詩人愛敬其君子贊之祝之之心皆道心而人往往多不信其爲道者百姓日用而不知也

螽斯羽詵詵兮宜爾子孫振振兮螽斯羽薨薨兮宜爾子孫繩繩兮螽斯羽揖揖兮宜爾子孫蟄蟄兮

陸璣疏云今人謂蝗子爲螽子兗州人謂之螣許愼云蝗螽也蔡邕云螽蝗也毛詩傳曰螽斯蚣蝑也疏曰此言螽斯也七月云斯螽文𨿽顚倒其實一也故釋虫云蜤螽蚣蝑舍人曰今所謂舂黍也陸璣疏云幽州人謂之舂箕舂箕卽舂黍蝗類也長而靑長角長股股鳴者也或謂似蝗而小班黒以兩股相切作聲聞數十步按爾雅釋虫蜤虫蜙蝑釋曰周南作螽斯一名蜙﹤虫從﹥餘同詩疏然長而靑長角長股作舂黍之狀作聲者乃間見不多舂黍殆非此螽斯也若蝗則多矣釋虫土螽蠰溪者殆蝗邪蝗生子於土中釋曰土虫一名虴蜢今俗曰﹤虫盍﹥蜢者卽蝗也色或靑或毼能跳能飛若旱漧蝗作不勝其多害稼甚平時﹤虫盍﹥蜢在田間亦多於他虫若稍多亦害稼蓋盛而爲災則曰蝗不爲災則曰﹤虫盍﹥蜢﹤虫盍﹥蜢亦多能飛羽謂羽多然則螽斯謂是爾詵詵言其多薨薨言其盛飛作聲揖揖言其羽多相比宻子孫多謂之宜子孫猶宜民宜人宜黍稷宜家振振肅敬振整也子孫多故曰振振音眞者鄕音輕淸與子孫長少次第循序或行或列如繩然蟄蟄盛而有聲也是詩以螽斯羽諭子孫眾多爾毛傳亦未嘗言后妃不妒忌惟序乃言不妒忌序所以必推原及於不妒忌者意謂止言子孫眾多則義味不深故推及之吁此正學者面墻之見不悟道不離於平常故曰百姓日用而不知孔子以一言蔽詩曰思無邪而已初無髙奇幽深今子孫眾多如螽斯羽何邪之有振振繩繩何邪之有旣無邪僻非道而何何必外求其義不妒忌𨿽爲善而於螽斯之詩言之則爲贅則爲不知道於以驗衛宏之學又不逮毛公逺甚衛宏作序往往亦本毛義而又多置已意焉故益差

桃之夭夭灼灼其華之子於歸宜其室家桃之夭夭有蕡其實之子於歸宜其家室桃之夭夭其葉蓁蓁之子於歸宜其家人

桃生榮夭好其華灼灼女之顏色似之之子女子也婦人謂嫁曰歸其居室家甚宜不必分男有室女有家也蕡者實之貌有子之象也其葉蓁蓁庶事咸宜之象也宜其家人一家之人咸宜之也相安也此夫婦和樂之正情也非邪僻也歸妹天地之大義也說以動歸妹也妹少女也𨿽說而非邪正心也道心也爲序者不逹是道必於詩外推及后妃所致又及不妒忌不妒忌誠善而於桃夭之詩言之則爲贅則爲不知道毛傳亦未嘗言后妃不妒忌所致於以益驗序果衛宏所作補音云其華芳無切郭璞云江東謂華爲敷陸徳明亦云古讀華如敷易曰枯楊生敷老婦得其士夫記曰不當華而華楚大夫屈原九歌瑤華與離居葉漢齋房樂章華與都葉揚子反騷重華與蒼梧葉光武曰仕宦當作執金吾娶妻當得陰麗華急就章芫華與藜蘆葉易林云桃夭少華季女宜家君子樂湑長利止居家公胡切左氏傳伯姬之占曰侄其從姑六年其逋逃歸其國而棄其家虞人之箴曰武不可重用不恢於夏家獸臣司原敢告僕夫屈原楚辭厥家與封狐葉戰國策歌曰長鋏歸來乎食無魚又曰長鋏歸來乎無以爲家揚子云酒箴家與乎協龜策傳漁者幾何家誰名爲豫且或曰家本音姑爲阿家家卽姑也未詳按華有胡瓜切家有居牙切宜從有兩讀例而詩八用華韻七用家韻無葉此二音者今定從一讀且子余切

肅肅兔罝椓之丁丁赳赳武夫公侯幹城肅肅兔罝施於中逵赳赳武夫公侯好仇肅肅兔罝施於中林赳赳武夫公侯腹心

毛傳曰肅肅敬也兔罝兔罟也丁丁椓杙聲也赳赳武貌爾雅云幹扞也孫炎云幹盾自蔽扞鄭箋云幹也城也皆以禦難也爾雅云兔罟謂之罝李巡曰兔自作徑路張罝捕之也爾雅釋宮云樴謂之杙郭注云橜也是詩疏云此丁丁連椓之伐木傳亦云丁丁伐木聲爾雅釋宮云九逹謂之逵此逵山林中九逹之徑爾仇疑逑字之差關雎云君子好逑此言兔罝者之賢公侯之所好所逑也施謂張施其罟中逵逵中也中林林中也周徳化之盛至於兔罝之武夫赳赳肅肅徳容如此可以爲公侯禦難衛民如幹如城公侯之好逑所信任如腹如心則成人有徳小子有造於是乎驗此乃大王王季文王積徳於上大任大姒協徳於中武王十亂輔徳於後所致而序惟言后妃之化則偏矣毛傳未嘗言后妃之化獨序有是說則序爲衛宏所作益明簡詠誦兔罝之詩不覺起敬起慕莊肅子諒之心油然而生不知所以始亦不知所以終道心融融此人心所同千古所同天地四時之所同鬼神之所同補音云好仇渠之切漢趙王之歌曰爲王餓死兮誰者憐之呂氏絕理兮托天報仇史記龜策傳囚而辱之王難遣之江河必怒務求報仇

采采芣苢薄言采之采采芣苢薄言有之采采芣苢薄言掇之采采芣苢薄言捋之采采芣苢薄言袺之采采芣苢薄言襭之人感於物而爲言爲音無非道者惟流而入於邪則昏則迷芣苢無邪之詩也無邪則無往而非道先儒不知道顧於坦夷無說之中外起意說必推及於后妃之和平和平則婦人樂有子𨿽非邪言實失本旨芣苢𨿽曰車前所治難產遂謂婦人采之此容或有之又安知芣苢無他治及他用乎殆不可必言婦人也薄猶略也言語助之辭也薄言有優悠不迫之意掇取之易也易曰患至掇也毛詩傳曰拾也卽搯也以爪搯取之易也捋則一握所取多也爾雅釋器云執袵謂之袺扱袵謂之襭蓋扱袵而扱之於帶也汾沮洳言采其藚孔疏引陸璣疏云今澤蕮也其葉如車前艸大其味亦相似徐州廣陵人食之據此則芣苢亦可食矣釋艸云芣苢馬舄馬舄車前郭注云今車前艸大葉長穗好生道邊江東呼爲蝦蟆衣陸璣疏云車前一名當道今藥中車前子是也幽州人謂之牛舌艸可鬻作茹﹝按原本作誤作其﹞大滑其子治婦人難產王肅引周書王會云芣苢如李出於西戎王基駁云王會所記雜物奇獸皆四夷逺國各賫土地異物以爲貢贄非周南婦人所得采然周亦西戎之地二說不同當兩存之以俟後人然孔子所取是詩之大旨則不在是孔子所取取其無邪無邪卽道道心庸常無可言者正不必於詩外求說且采采芣苢之時何說之可言掇捋袺襭之時何說之可言孔子曰予欲無言正以明道無俟乎言易大傳曰百姓日用而不知孔子曰中庸之爲徳也其至矣乎民鮮久矣非謂民無此道也民日用此道而自不知故鮮徳其實庸常日用皆道學者迷焉故必求說索意襭或作擷補音有羽軌切說文痏洧鮪皆以有得聲史記封禪頌有與祉葉龜筴傳有與紀葉司馬相如敍傳有與始葉班固西都賦有與裏葉傅毅洛都賦有與畤葉按采有此苟切有有云九切宜從兩讀例而詩十用有韻無作云九切者今定從一讀

南有喬木不可休息漢有遊女不可求思漢之廣矣不可泳思江之永矣不可方思翹翹錯薪言刈其楚之子於歸言秣其馬漢之廣矣不可泳思江之永矣不可方思翹翹錯薪言刈其蔞之子於歸言秣其駒漢之廣矣不可泳思江之永矣不可方思

此不敢犯禮之心卽正心亦道心亦天地鬼神之心彼不知道者必以爲粗近之心非精微之心吾則曰此卽不勉而中不思而得之心孔子曰下學而上逹知我者其天乎知此者奚止千無一萬無一無惑乎爲序者不足於此而推於文王也序曰漢廣徳廣所及也文王之道被於南國美化行乎江漢之域無思犯禮求而不可得也是其爲言非不善惟不明乎道不明乎是詩之道心而贅爲說焉則亦足以亂人之道心故不可用知夫關雎太姒之詩而不言太姒惟曰后妃之徳則漢廣不必推文王矣毛傳曰南方之木美喬上竦也思辭也疏云以上竦之故不可就而止息漢上有遊女以貞潔之故不可犯禮而求爾雅釋水雲潛行爲泳郭注雲水底行也晏子春秋曰潛行逆流百步順流七里毛傳曰永長方泭爾雅釋言云舫泭也郭注雲水中﹤椑﹥筏孫炎雲水中爲桴筏也方言云泭謂之﹤椑﹥﹤椑﹥謂之筏爾雅釋引此漢廣不可方思以釋舫泭論語雲乘桴浮於海注云編竹木大曰筏小曰桴是也舫方泭桴音義同釋言又云舫舟也郭注云並兩船釋水雲大夫方舟然則舫方𨿽通用而有或舟或筏之不同江旣湍急深險而又永長不可方筏喬木不可休息江漢不可方泳皆以諭女之貞潔不可遽然不以禮而求刈楚刈蔞以秣馬駒是退而以禮求之也遊或作遊錯雜也於雜薪之中而刈其楚楚者毛傳曰蔞艸中之翹翹然疏引爾雅釋艸購蔏蔞郭云蔏蔞蔞蒿也﹝按原夲下蔞字脫﹞生下田初出可啖江東用羮魚也陸璣疏云其葉似艾白色長數寸髙丈餘好生水邊正月根芽生旁莖正白生食之香而脆美其葉又可蒸爲茹毛傳曰秣養也六尺以上曰馬五尺以上曰駒疏曰庾人云八尺以上爲龍七尺以上爲騋六尺以上爲馬以次差之故知五尺以上也秣馬及駒將以親迎歟補音云泳於誑切郭璞江賦紫﹤艸耎﹥熒曄以藂被緑苔鬖髿乎硎上帆蒙籠以蓋嶼萍實出而漂泳正用此讀方甫妄切爾雅舫泭也疏雲水中爲泭筏也漢廣不可方思舫方同馬滿補切秦瑯琊刻石澤及牛馬索隱音姥漢書僕射莽何羅謀反孟康曰徵和三年通合侯馬通今言莽明徳皇后惡其先人有反易姓莽顏師古莽莫戶切案必易馬爲莽者以馬與莽皆滿補切左氏傳辛廖之占曰震爲土車從馬又童謡曰鴝鵒之羽公在外野往饋之馬屈原離騷經登閬風而紲馬與哀髙邱之無女叶韻九歌縶四馬與擊鳴鼓叶韻漢樂章靈之下若風馬左蒼龍右白虎野上與切其蔞一讀力俱切一讀力侯切其駒一讀居侯切易林蹇之豫曰川深難游水爲我憂多虛少實命鹿爲駒

遵彼汝墳伐其條枚未見君子惄如調饑遵彼汝墳伐其條肄旣見君子不我遐棄魴魚赬尾王室如毀𨿽則如毀父母孔邇

爾雅釋水雲漢爲潛江爲沱汝爲濆郭注引詩曰遵彼汝濆大水溢出別爲小水之名然則毛詩作墳殆字誤與爾雅古書春秋元命苞云子夏問夫子作春秋不以初哉首基爲始何則爾雅乃孔子以前之書當以爾雅爲正爾雅他文𨿽有可疑而此汝濆辭旨重復明著而毛詩別無明證毛傳曰遵循也汝水名也枝曰條幹曰枚惄饑意也調朝也肄余也斬而復生曰肄遐逺也赬赤也魚勞則尾赤毀火也孔甚邇近也揚子方言云悼惄悴慭傷也自關而東汝潁陳楚之間通語也汝謂之惄秦謂之悼云云又云憂也悵也婦人敬其夫曰君子夫逺役未歸其妻伐薪於汝濆之側思念其夫惄焉如朝饑勞心甚則气虛如饑𨿽食難飽𨿽暫飽旋饑此勞心甚者之疾狀諸儒咸以調爲朝蓋本朝字一訛而爲輖再訛而爲調與今當音朝釋文音周未安蓋因別本作輖輖亦無義不悟其訛也旣見君子其夫婦旣見則曰不我遐棄敍情相悅之辭也曰今不逺棄我矣君子勞苦顏色瘦病如魚勞尾赤所以然者紂在上王室如火毀暴亂不得寧也𨿽則如毀而父母甚近意恐其夫或憚其勞苦或怠或逃懼將得罪累及父母也是詩憂念其君子之心憂累及父母之心勉君子以正之心卽道心序曰汝墳道化行也文王之化行乎汝墳之國婦人能閔其君子猶勉之以正也是序𨿽足以見當時事情而首言道化於以知爲序者不知是詩之道而外求

麟之趾振振公子於嗟麟兮麟之定振振公姓於嗟麟兮麟之角振振公族於嗟麟兮

﹝按此篇永樂大典麟字趾字下皆遺﹞

慈湖詩傳卷二宋楊簡撰

召南

維鵲有巢維鳩居之之子於歸百兩禦之維鵲有巢維鳩方之之子於歸百兩將之維鵲有巢維鳩盈之之子於歸百兩成之

孔子曰歸妹天地之大義也人知夫婦之卽天地則一而不二正而不邪化生而無爲爲序者不明乎道故不足於此詩而於詩外起說曰夫人之徳也徳如鳲鳩又及於國君積行累功如此爲周南召南而欲不正墻面不可得矣爾雅釋鳥云鳲鳩鴶鵴郭云布谷未安音如布榖者不居鵲巢音如鴶鵴者乃居鵲巢是爲鴝鵒魯昭公三十五年鴝鵒來巢而公如幹侯終於幹侯此亦假他巢之應也故文成之世已有童謡曰鴝鵒跦跦公在幹侯矧鴝鵒亦鴶鵴之音凡鳥名多用其音埤蒼云鴶鵴方言云戴勝今審究戴勝首有竦毛鴝鵒亦有之而鴝鵒身色黒戴勝身色毼而稍長大豈埤蒼考之未審與布榖一名獲榖其音渾然鴝鵒其音亟然獲榖色毼頸有斑者李氏亦以鳲鳩爲鴝鵒﹝按樓鑰云多識鳥獸艸木之召玫之當如此詳宻鳲鳩之爲鸜鵒甚明浙人呼爲八哥兒川人呼爲阿八所謂音如布榖者乃今班鳩俗謂之步姑其性𨿽拙粗能爲巢戴勝首有竦毛向後鴝鵒竦毛直上又自不同鳲鳩之刺不一正所謂鴝鵒也郭景純云布榖固已失之歐公言拙鳩亟然不知此乃鴝鵒呂氏具載皆未當也﹞毛詩傳曰百兩百乘也諸侯之子嫁於諸侯送禦皆百乘疏云書序云武王戎車三百兩皆以一乘爲一兩風俗通以爲車有兩輪故稱兩鄭箋云禦迎也毛傳云將送也方有之也盈滿也子貢方人謂此方人物也此侄娣相比故云方歟婦人謂嫁曰歸成之成其禮歟觀是詩惟言婚姻夫婦之禮鳩居鵲巢如婦來居夫室不必推言均一之徳毛傳惟言鳲鳩不自爲巢居鵲之成巢不言鳲鳩均一之徳獨衛宏之序與鄭康成之箋言之鳲鳩誠有均一之徳其在此詩則或可略言不可專言蓋此詩於均一之意不甚著而婚姻之禮甚詳衛鄭不深信婚姻卽天地之大義故不足焉而諄諄外求其義此不可不辧所辧非小故蓋明三百篇思無邪之大道剖學者正面之墻補音云居姬禦切周易屯見而不失其居蒙雜而著韋元成復玷詩昔我之隊畏不此居今我度玆戚戚其懼揚子云衛尉箴茫茫上天崇髙其居設置山險晝爲防禦張衡西京賦外有蘭臺金馬遞宿疊居次有天祿石渠校文之處博雅注云凥幾聲今居乃箕倨字也居慮切故補音用王肅讀魚據切簡謂居有姬音者姑慈切今方言有之則去聲姑自切矣禦卽迓之方音聘禮以訝爲梧梧禦同音特髙下不同耳居姑自切庶於迓音通豈至漢世始轉而爲魚據切歟

於以采蘩於沼於沚於以用之公侯之事於以采蘩於澗之中於以用之公侯之宮被之僮僮夙夜在公被之祁祁薄言還歸

被皮寄反僮音同祁巨私反此供祭祀之心勤敬之心卽道心卽聖賢之心卽天地鬼神之心毛傳蘩皤蒿也於於沼池沚渚也公侯夫人執蘩菜以助祭爾雅釋艸云蘩皤蒿郭云白蒿也釋水雲水中可居者曰洲小洲曰渚小渚曰沚詩疏云白蒿非水菜此言沼沚者謂於其旁采之也於澗之中亦謂於曲內非水中也毛傳曰宮廟也被首飾也僮僮竦敬也夙早也祁祁舒遲也薄猶略也言語助之辭也薄言旋歸𨿽可以還歸而其肅敬若有不敢之意故曰薄言故被祁祁祁祁之容𨿽舒遲而非肆也序曰夫人不失職也言非不善而不明夫人之敬心惟曰不失職猶求諸外也

喓喓艸虫趯趯阜螽未見君子憂心忡忡亦旣見止亦旣覯止我心則降陟彼南山言采其蕨未見君子憂心惙惙亦旣見止亦旣覯止我心則說陟彼南山言采其薇未見君子我心傷悲亦旣見止亦旣覯止我心則夷

喓於遙反趯托歷反降補音胡攻切孟子曰降水者洪水也楚辭四用降韻徐邈皆胡攻切揚子云河東賦下降與丰隆葉馬融笛賦五降與八風葉阮籍寄懷詩降與雄葉韓愈劉統軍碑詞琳後來降公不有功惙張劣反爾雅釋虫云蛗螽蠜艸螽負蠜郭注引此詩趯趯蛗螽以釋蛗螽蠜喓喓艸虫以釋艸虫負蠜爾雅釋艸虫一名負蠜一名常羊郭注同陸璣云小大長短如蝗也奇音靑色好在茅艸中﹝按原本茅誤作毛﹞李巡曰蝗子也陸璣云今人謂蝗子爲螽子兗州人謂之螣許愼云蝗螽蔡邕云螽蝗也蝗卽﹤虫盍﹥蜢詳釋見螽斯篇艸虫名負蠜則艸虫與蠜率相從歟以是爲名觀是詩首章相從之狀則與爾雅負蠜之名符合艸虫鳴阜螽躍而從之以諭夫婦之道君子謂夫也夫久於外而未歸其妻念之深至於憂心忡忡惙惙至於傷悲及其歸而旣見旣覯我心則降下安止則說樂則夷平覯者覯遇明著夫婦之道而聖人取焉者婦隨而不倡樂而不淫正而非邪卽鵲巢之道歸妹之義天地陰陽之和衛宏不明乎道故於詩外起說曰大夫妻能以禮自防也本詩初無自防之情又何以知其非士妻穿鑿害道無乃太甚乎爾雅釋艸云蕨虌郭云江西謂之虌﹝按今鄭箋夲作鱉﹞毛詩傳曰薇菜也疏引陸璣雲山菜也莖葉皆似小豆蔓生其味亦如小豆藿可作羮亦可生食今官園種之以供宗廟祭祀而爾雅云薇垂水郭云生於水邊釋不引陸璣疏云豈有兩種邪豈亦生於山作爾雅釋艸者不盡知邪於采蕨采薇之時而思其夫故云

於以采蘋南澗之濵於以采藻於彼行潦於以盛之維筐及筥於以湘之維錡及釡於以奠之宗室牖下誰其尸之有齊季女

﹝按此篇永樂大典缺捲﹞

蔽芾甘棠勿翦勿伐召伯所茇蔽芾甘棠勿翦勿敗召伯所憩蔽芾甘棠勿翦勿拜召伯所說

補音伐一讀扶廢切周官大司馬九伐之法考工記以象伐也劉昌宗皆讀扶廢切栁下妻誄惠曰夫子之不伐兮三黜終不獘兮豈弟君子永能屬兮徐幹西徵賦西伐與舊制葉左思魏都賦伐與制葉一讀蒲撥切字本作叐開元五經文字犮音跋大走貌詩勿翦勿伐或作跋茇一讀蒲昧切周官中夏敎茇捨鄭注云茇讀如萊沛之沛敗蒲昧切荀卿賦篇功立而身廢事成而家敗棄其耆老收其後世賈誼鵩賦亦與世葉東方朔七諫滅敗與畱滯葉漢書敍傳敗與制葉郤正釋譏敗與又葉範氏曰蔽芾盛也毛詩傳曰甘棠杜也憩息也說捨也鄭箋云茇艸舍也召伯止捨棠下國人被其徳思其人敬其樹爾雅釋木雲杜甘棠又雲杜赤棠白者棠然四明山之東有杜而白地名曰杜則赤棠白棠皆可以言杜而白者非杜之常歟陸璣疏云赤棠與白棠同耳但子有赤白美惡子白色爲甘棠少酢滑美赤棠子澀而酢無味俗語云澀如杜是也杕杜傳曰杜赤棠是也周禮仲夏教茇捨注曰捨艸止也拜伐而倒之如拜也說本或作稅此愛敬賢徳之心忠厚之心乃油然發於中曰勿翦勿伐勿敗勿拜不勉不彊豈非道心爲序者未明乎道乃外求其義曰召伯之敎明於南國美召伯也召伯誠可美而是詩念賢感徳不已乃國人之道心不明本詩之道心而徒求外說如此爲周南召南豈不面墻

厭浥行露豈不夙夜謂行多露誰謂雀無角何以穿我屋誰謂女無家何以速我獄𨿽速我獄室家不足誰謂鼠無牙何以穿我墉誰謂女無家何以速我訟𨿽速我訟亦不女從

夜補音允具切﹝原本脫此六字﹞宋玉招魂娛酒不廢沈日夜蘭膏明滅華燈錯陸云歲暮賦夜與暮葉又張二侯頌夜與故葉易林被髮長夜與誤葉五日六夜與暮葉明月照夜與故葉獨宿憎夜與故葉晨夜與露葉訟太元從首從不淑禍不可訟也從徽徽後得功也摯虞湣懷太子文昔之申生含枉莫訟今爾之負抱寃於東潘嶽闗中詩訟與空葉易林井之益訟與功葉此貞女不可干犯之正心卽道心而序曰召伯聽訟也又失之矣召南之境有此貞女爾是訟亦必召伯所聽也召伯賢明必不置貞女於獄序又曰衰亂之俗微貞信之敎興彊暴之男不能侵陵貞女也序意惟歸於敎終不省是詩明敍貞女終不從於非禮之心是謂正心卽聖賢之心可以通天地感鬼神感動萬世之心孔子所取者在此爲序者面墻無覩有道而莫之見故旁推外索此學者不知道之通患夙早也早行多露夜行亦多露豈不可以夙夜而行謂夫行則多露也故不行露如非禮之污我女速我獄往往或者疑我已從女女已有家也不知我實未嘗爲女所污也故雀穿我屋疑雀有角不知雀實無角也又諭鼠穿墉疑於有牙而實無牙女𨿽彊污我終不從女也室家不足者終不與女爲室家也毛傳曰厭浥濕意也爾雅釋宮云墻謂之墉

羔羊之皮素絲五紽退食自公委蛇委蛇羔羊之革素絲五緎委蛇委蛇自公退食羔羊之縫素絲五總委蛇委蛇退食自公

補音皮蒲禾切說文波坡頗跛皆以皮得聲白襃魯國記曰陳子遊爲魯相蕃子也國人爲諱攺番曰皮案國人所以諱者以番與蕃字形相類所以攺番爲皮者以番與皮同蒲禾切左氏華元謂役者曰牛則有皮犀兕尙多棄甲則那役者曰從其有皮丹漆若何紽徒何反羔羊之裘委蛇之容道心和融百聖所同毛傳曰小曰羔大曰羊古者素絲以英裘大夫羔裘以居疏用羔羊之皮以爲裘縫殺得制素絲爲英飾其紽數有五爾雅釋訓曰緎羔裘之縫也孫炎曰緎之爲界域詩疏云五緎旣爲縫則五紽五總亦爲縫也視之見其五故皆云五焉織素絲爲組紃以英飾裘之縫中若爲綫則所以縫裘非飾也故幹旄曰素絲組之疏所謂視見其五者謂兩袖各二及前襟一縫歟範氏曰退食者退而食於私家也朱氏曰自從也公朝也委蛇者行步委曲如蛇也釋文作蛇因韓詩作逶迆遂以毛詩爲非而轉音之蛇音移蓋陸徳明好異之過況蛇與紽協韻若音移則不協委蛇者徐行委曲之狀相者有曰鵝行鴨步爲貴人相鵝鴨行亦委曲蛇行亦委曲補音蛇唐何切易林長尾蜲蛇畫地爲河揚子云反離騷委蛇與九歌葉張衡西京賦蛇與娥葉郭璞流沙贊委蛇與餘波葉東方朔詩蛇與挼葉毛氏此義與君子偕老委蛇之義同釋文又云沈讀作委委蛇蛇序曰羔羊鵲巢之功致也召南之國化文王之政在位皆節儉正直徳如羔羊比徳羔羊容或有之而詩旨不甚明著惟見舒遲雍容𨿽無義之可尋而庸常卽道無邪卽道故曰中庸又曰王道平平又曰詩三百一言以蔽之曰思無邪學者率捨常而求奇捨近而求逺故日用其道而不自知文王之化鵲巢之功豈曰無之惟不明是詩之道而旁求外取爲害道爾毛傳亦無序意

殷其靁在南山之陽何斯違斯莫敢或遑振振君子歸哉歸哉殷其靁在南山之側何斯違斯莫敢遑息振振君子歸哉歸哉殷其靁在南山之下何斯違斯莫或遑處振振君子歸哉歸哉

閔其君子勤勞之心自是正心道心衛宏彊起其說曰勸以義詩中無此情也毛公亦未嘗有此義雷方動雨將至君子亟行莫敢少止急趨期會異於平時故曰何此言違莫敢或遑也振振嘆美其君子愛之故美之歸哉歸哉臨違告以訖事早歸此人之常情常言鄭康成因序曰勸以義遂曲說求合乎序曰君子爲君使功未成歸哉歸哉勸以爲臣之義未得歸也詩旨人情斷斷乎無此蓋因夫衛宏不知庸常無邪之卽道故穿鑿其義鄭不知漢史衛宏作序之實以爲毛公之前已有序曰至毛公乃分眾義各置篇端意謂古作而不敢違故曲就其說亦鄭不知道與序同又鄭不善於文又好穿鑿故也又諸儒多以靁生義亦鑿非詩人本情振振肅敬之容螽斯云子孫振振麟之趾云振振公子皆言肅敬鄕音之輕淸者爲眞毛傳謂振振信厚其義未安山南曰陽殷陸音隱未安隱音之輕淸則爲殷本詩方音則然何必攺讀義則隱爾

摽有梅其實七兮求我庶士迨其吉兮摽有梅其實三兮求我庶士迨其今兮摽有梅頃筐塈之求我庶士迨其謂之

﹝按此篇永樂大典缺捲﹞

嘒彼小星三五在東肅肅宵徵夙夜在公寔命不同嘒彼小星維參與昴肅肅宵徵抱衾與裯寔命不猶

補音昴力求反毛鄭義皆作畱說文以丣得聲集韻音畱正引此詩漢志二十八捨亦作畱言陽气之稽畱也星有大小此獨言小者妾自比其微也嘒微小貌三五與小星連文謂小星或三或五三非謂心五非謂柳也毛傳謂三心五噣四時更見其義未安在東乃宵徵時所見小星三五在東因以自況在東亦眾妾在旁之象若在南正有夫人之象後章維參與昴文不連則別起意參昴皆有大星亦皆有小星此則明指參昴大小不齊大如夫人小如眾妾命寔不同是詩言肅肅宵徵則不敢不敬宵徵夜行也妾賤往進禦於君也夙夜奉公事不敢不勤裯單衣也抱衾與裯以進禦故也𨿽賤𨿽勞而心安於命知有貴賤而自安於賤者正也夫正一而已矣在妾則賤則勞在夫人則貴則佚一也一者道也惟知是道故賤安於賤而不僭貴不驕於貴而能逮下序曰小星惠及下也夫人無妒忌之行惠及賤妾進禦於君知其命有貴賤能盡其心矣然不首明妾安於命之正亦微差矣猶如也不猶者已之命不如夫人之命也寔是也韓詩作實

江有汜之子歸不我以不我以其後也悔江有渚之子歸不我與不我與其後也處江有沱之子歸不我過不我過其嘯也歌

汜音祀補音養裏切爾雅釋水決復入爲汜汜已也如出有所爲畢已復還而入也楚詞天問出自湯谷次於蒙汜自明及晦所行幾里﹝按原本脫楚詞以下二十字據韻補補入﹞說文汜從水已聲詩江有汜又曰洍從水﹤頤﹣頁﹥聲詩江有洍徐鍇曰汜洍音義同集韻皆養裏切簡考祀祥裏切其義則已後人欲別其爲水故讀作祀歟集韻於汜洍又並音祀象齒切亦皆以此詩爲證﹝按此叚音釋下應有詩解大典原本恐冇脫簡﹞

野有死麕白茅包之有女懷春吉士誘之林有朴樕野有死鹿白茅純束有女如玉舒而脫脫兮無感我帨兮無使尨也吠

﹝按此篇永樂大典缺捲﹞

何彼襛矣唐棣之華曷不肅雝王姬之車何彼襛矣華如桃李平王之孫齊侯之子其釣維何維絲伊緡齊侯之子平王之孫

襛奴容反棣徒帝反華音敷下同說見桃夭補音車斤於切劉熙釋名車古者音居言行所以居人也今曰車式遮切韋昭謂從漢始有居音引易載鬼一車詩王姬之車爲證不知華本音敷而車與塗孤葉用尢顯然見其爲居其論疏矣簡謂居有姬音乃姑慈切則車亦有此音今方言有之而士大夫則必斤於切是詩言王姬下嫁親迎盛禮車從肅雝詩人又知王姬文王之孫迎者齊侯之子有懷徳之心有敬貴之心𨿽不指言徳行然而無邪也無邪卽道卽徳衛宏未明乎道意二南之詩必有徳義可言故穿鑿曲推肅雝爲王姬之徳夫車行和緩已有肅敬之狀矧從者咸肅敬乎詩明言王姬之車而序以爲王姬執婦道以成肅雝之徳鄭箋又釋之爲往謂王姬往車鄭旣不逹於文衛鄭皆又不知道穿鑿可笑如此言詩適以病詩如此爲周南召南其亦正墻面而已矣毛傳曰襛猶戎戎也唐棣栘武王女文王孫適齊侯之子伊維緡綸也爾雅釋木云唐棣栘郭注云似白楊陸璣云薁李也一名雀李亦曰車下李其華或白或赤本作郁李許愼曰白棣也華如李而小如櫻桃又有赤棣子如郁李而小何彼襛盛乎其華如唐棣也豈不肅雝乎王姬之車也然則唐棣之華肅雝皆言王姬車從之儀也初章唐棣之華言車從儀物則次章言華如桃李亦謂車從儀物可知矣平王猶言寧王也李氏曰本朝太宗稱神宗及神宗稱神宗則太宗不復稱神宗矣其釣維何必以絲爲緡而後可以諭齊侯之子所以獲迎王姬者備諸禮節而後可也韓詩襛作茙補音孫須倫切荀卿書注云漢宣帝名詢劉向編錄故以荀卿爲孫卿五子之歌孫與君葉揚子云元後誄孫與新葉馬融笛賦孫與聲葉崔駰韈銘孫與臻葉漢書敍傳孫與瀕葉又與信葉師古信合韻音新案荀與孫古旣皆音詢俱爲嫌名劉向獨諱荀而不諱孫者漢𨿽不諱嫌名如以雉爲野雞不諱治國之治然偏傍之同者已或諱之不能盡如三代之時矣

彼茁者葭壹發五豝於嗟乎騶虞彼茁者蓬壹發五豵於嗟乎騶虞

爾雅釋艸云葭蘆郭云葦也毛詩傳云茁出也葭蘆也蓬艸名也豕牝曰豝騶虞義獸白虎黒文不食生物有至信之徳則應之陸璣云騶虞白虎黒文尾長於軀不食生物不履生艸應信而至者也釋獸云豕生三豵二師一特郭云豬生子常多故別其少者之名彼葭蓬始生茁然之時於是春田有五豝聚焉而射者一發之有五豵聚焉而射者一發之是時獲騶虞瑞獸焉咸嘆訝之故曰於嗟乎騶虞序曰騶虞鵲巢之應也鵲巢之化行人倫旣正朝廷旣治天下純被文王之化則庶類蕃殖搜田以時仁如騶虞則王道成也毛傳未嘗言如惟曰有至信之徳則應之以明獲騶虞也首言鵲巢之應也豈毛公本說若是而衛宏繼以推廣之說而始曰仁如騶虞歟豈文王徳化若是其盛而不足以致騶虞乎豈以簡策無他證疑而不信歟本詩無如義而宏立說曰如無乃不可乎宏爲序差失至多騶虞之差正與麟之趾同

慈湖詩傳卷三宋楊簡撰

邶

泛彼柏舟亦泛其流耿耿不寐如有隠憂微我無酒以敖以遊我心匪鑑不可以茹亦有兄弟不可以據薄言往愬逢彼之怒我心匪石不可轉也我心匪席不可捲也威儀棣棣不可選也憂心悄悄慍於羣小覯閔旣多受侮不少靜言思之寤辟有摽日居月諸胡疊而微心之憂矣如匪澣衣靜言思之不能奮飛

柏舟諭君子堅操不肯轉而從小人呂氏曰如舟泛泛無所依泊毛傳曰非我無酒可以敖逰忘憂也我心匪鑑固不能如鑑之照物豪髮靡遺獨不可以如茹之通連通知兄弟之心乎自責已無智不能知人也非無兄弟惟不可信據爾言兄弟之心難知也初信兄弟之言故往有所愬忽逢彼怒方悟爲兄弟所誤也彼君也兄弟比肩同朝者也下章所謂羣小者是也婚姻亦可以言兄弟朋友亦可以言兄弟鄰國亦可以言兄弟凡相親近皆可以言兄弟易曰拔茅連茹於兄弟取諭爲切石𨿽堅重而猶可轉我心斷不可轉而從邪也匪席之諭申言此意也威儀棣棣日用云爲奚可雜義利而行之致可選擇也君子義以爲質其不可雜如此憂心悄悄見慍於羣小覯遇憂閔旣多受侮亦不少辟拊心也摽拊心之聲也𨿽憂苦如此而正心也孔疏曰居諸者語助也檀弓曰何居歐陽氏曰傷衛日往月來而漸微猶言日脧月削也此心憂鬱不可爲諭如衣夫不澣積垢之衣靜思欲奮飛而不能也毛詩序曰衛頃公之時仁人不遇小人在側此猶未甚害於道至曰言仁而不遇也意止於不遇而已沒詩人之正心正心道心也斯其不可歟詳觀詩情憂鬱不通道心變化天地晦蒙日用不知故聖愚不同

緑兮衣兮緑衣黃裏心之憂矣曷維其已緑兮衣兮緑衣黃裳心之憂矣曷維其亡緑兮絲兮女所治兮我思古人俾無訧兮絺兮綌兮淒其以風我思古人實獲我心

﹝按此篇永樂大典缺捲﹞

燕燕子飛差池其羽之子於歸逺送於野瞻望弗及泣涕如雨燕燕子飛頡之頏之之子於歸逺於將之瞻望弗及佇立以泣燕燕子飛下上其音之子於歸逺送於南瞻望弗及實勞我心仲氏任只其心塞淵終溫且惠淑愼其身先君之思以勗寡人

差楚佳切又於宜反補音於野上與切左氏傳童謡曰鴝鵒之羽公在外野穆天子傳王答謡曰萬民平均吾顧見汝比及三年將復而野司馬相如賦漭泱之野與浦葉揚子云太僕箴野與魯葉曹植閒居賦野與宇葉徐鍇亦云埜經典只用野上時掌反補南尼心切白虎通曰南之爲言任也任養萬物也說文以﹤丷幹﹥得聲﹤丷幹﹥音荏徐鍇系傳曰毛詩或用南爲荏音陸云喜霽賦南與音叶唐栁宗元貞符南與心葉淮西雅南與音叶裴處士墓銘南與君葉任亦林反補音淵一均切楚辭招魂淵與侁葉急就章更卒歸誠自請因司農少府國之淵班固東都賦淵與珎葉又與鱗葉與勤葉又與新葉兩與根葉無非縈年切者夷考是詩宛然有荘姜送戴嬀之狀戴嬀陳女陳在衛南故曰逺送於南以關雎之詩而不曰太姒則是詩固不必定指而一篇相送之情哀傷不已之意念仲氏之善塞淵溫惠皆正也善也至今讀之使人閔傷之心隠然以生而非邪僻也嗚呼三百篇一旨也有能逹是則至正至善之心人所自有喜怒哀樂無所不通而非放逸邪僻是謂寂然不動感而遂通天下之故送仲氏之歸如燕飛去差池其羽李曰不齊鄭箋曰戴嬀將歸顧視其衣服毛傳曰飛而上曰頡飛而下曰頏車上下阪其似歟其將歸也出入前卻似之與下上其音輪音隨車上下歟其話別感激語音大小歟毛傳曰仲戴嬀字也周禮六行孝友睦婣任卹任者任人之事歟仲氏每任其事親信之至故首言之塞實無僞淵靜不撓溫惠終久淑今謹愼以思及先君之故其別也勗勉寡人然則寡人荘姜自謂歟先君荘公歟

日居月諸照臨下土乃如之人兮逝不古處胡能有定寜不我顧日居月諸下土是冒乃如之人兮逝不相好胡能有定寜不我報日居月諸出自東方乃如之人兮徳音無良胡能有定俾也可忘日居月諸東方自出父兮母兮畜我不卒胡能有定報我不述

日月乃深惡無禮之詩正也故聖人取焉而諸儒謂之人者荘公也毛詩序謂荘姜遭州吁之暴傷已不見答於先君以至困窮猶未害於義也傷之而已猶之可也而詩曰徳音無良逝不古處胡能有定報我不述惡之甚也非所當施於夫也非荘姜所當施於荘公也施於荘公則悖矣施於州吁可也且之人猶不敢明言之諸儒拘於序遂入於不義使歌此詩者以之人爲荘公歌之豈不長傲慢不敬之心乎甚不可者觀此詩正不必究知之人爲何人惟見無禮悖亂之可惡豈不正乎居諸語助釋見柏舟人至於窮極則呼天日月照臨猶呼天云逝豈誓之訛耶誓不以古人之所處處我今世語曰處置曰處分曰區處曰相處曰處事誓有決意無道之甚國有危亾之勢何能有定若能有定寜不我顧不顧我害及一人不定則國亡矣報云者父母養子子當報也胡能有定使我可忘忘者不憂思也定則可忘矣父兮母兮畜我不卒非怨父母也困窮及此今婦人窮極呼號亦間有此言不述不循常禮也

終風且暴顧我則笑謔浪笑敖中心是悼終風且霾惠然肯來莫往莫來悠悠我思終風且曀不日有曀寤言不寐願言則嚏曀曀其陰虺虺其靁寤言不寐願言則懷

補音霾陵之切說文以貍得聲顏延年答謝靈運詩霾與睽葉來陵之切釋文亦云古音梨春秋公會鄭伯於時來杜預曰滎陽東有釐城釐音來漢書劉向傳引我釐麰如無說詩匡鼎來匡說詩觧人頥之類今人尙能知之思息慈切玆子之切廣韻集韻同終風惡其暴亂無禮之詩正也毛詩序謂衛荘姜遭州吁之暴見侮慢之詩諸儒不悟無邪之爲道故曲推其義失之矣終風終日風也霾雨土也曀陰晦也不日不見日光也虺虺其雷暴厲之音也皆諭昏亂暴戾也忽惠然而來而終無禮顧我則笑謔浪笑敖中心惟自傷悼而已若是則不如不來之愈也故曰不如一切莫往莫來悠悠我思憂思也憂思不安之甚至於不寐而寤言語助也俗云人言人嚏今我言汝願汝則嚏也又曰願汝懷念我也鄭箋云今俗人嚏云人道我

擊鼓其鏜踴躍用兵土國城漕我獨南行從孫子仲平陳與宋不我以歸憂心有忡爰居爰處爰喪其馬於以求之於林之下死生契闊與子成說執子之手與子偕老於嗟闊兮不我活兮於嗟洵兮不我信兮

鏜土當反漕音曹補音兵晡茫反左氏傳晉趙鞅之占曰是謂沈陽可以興兵利以伐姜不利於商荀卿賦篇貳兵與疏堂葉秦東觀刻石三句入韻戎兵與六王葉會稽刻石甲兵與自彊葉史記龜筴傳甲兵與元王葉揚子云並州牧箴兵與荒葉南行戶郎切﹝按韻補尙有左氏傳載夏書云有此冀方今失其行亂其紀綱乃滅而亡曹植夏桀贊夏道旣衰生此桀王婉孌是嘉政違五行雲云﹞荀卿賦篇禮儀之盛行與詳葉楚辭蜷局顧而不行與卿葉歷吉日兮余將行與糧葉命蹇邅而不能與將葉史記龜筴傳風將而行與黃葉百姓莫行與詳葉熒惑退行與亡葉古行止之行皆戶郎切詩二十有五無葉何庚切者忡勅中反補音勅眾切潘嶽悼亡詩周旋忡驚惕正用此讀竊疑方今言心忡之用切心憂惕而動也廣韻集韻不見此字殆卽忡字補音馬滿補切說見漢廣下後五切說見采蘋契驅曵反說爰厥反毛詩序曰擊鼓衛州吁用兵暴亂使公孫文仲將而平陳與宋國人怨其勇而無禮也毛傳曰漕衛邑鄭箋云或役土功於國或修理漕城而我獨從軍南行伐鄭左傳云州吁使告於宋曰君若伐鄭以除君害君爲主敝邑以賦與陳蔡從是平陳與宋也不我以歸知其必敗憂死亡也士卒將行與其室家訣別云我是行無有歸期憂心忡忡焉我之南行不知於何所居耶於何所處耶於何喪馬耶馬喪則人亦俱喪矣欲求我屍往往在林下諸儒皆曰契闊勤苦也𨿽孔疏諸儒參定亦無考據然則勤苦之義特意之爾蓋謂軍伍誓約必推其勤苦之意今謂與室家訣別則契者合也闊者闊逺也婚姻之初親愛誓者其死其生其合而共處其逺而闊別其相愛相悅之心有成而無虧有一而無二又執子之手而言曰與子偕老矣於嗟今之闊別國亂君必敗將不我活矣洵﹤女﹢匈／子﹥之訛也韓詩作夐夐亦﹤女﹢匈／子﹥也閔其妻將﹤女﹢匈／子﹥獨將不得信我本初偕老之言信音薪案集韻﹤女﹢匈／子﹥卽煢字又集韻洵音荀揮涕也用此音義則不必攺字矣補音信斯人切班固幽通賦苟無實其孰信敍傳虔其忠信包漢舉信歐致越信張衡思元賦啟金縢而乃信顏師古皆音新白虎通髙辛者道徳大信也

凱風自南吹彼棘心棘心夭夭母氏劬勞凱風自南吹彼棘薪母氏聖善我無令人爰有寒泉在浚之下有子七人母氏勞苦睍睆黃鳥載好其音有子七人莫慰母心

補音南尼心切說見燕燕下後五切說見采蘋人畏暑喜風故南風人樂人謂之凱風棘難長養者心堅尢其難者子以自諭以凱風諭母泉在浚下猶爲邑人所汲資以生養今七子而不能養母子自責也黃鳥好音猶能悅人今七子而不能悅母而慰安之皆其子自責之辭毛詩序曰衛之淫風流行𨿽有七子之母猶不能安其室故美七子能盡其孝道以慰其母心而成其志爾此成其志一言大害義大失孔子本旨孔子自取其自責之孝心爾況未必果成其嫁志

雄雉於飛泄泄其羽我之懷矣自詒伊阻雄雉於飛下上其音展矣君子實勞我心瞻彼日月悠悠我思道之云逺曷云能來百爾君子不知徳行不忮不求何用不臧

毛詩序曰雄雉刺衛宣公也淫亂不卹國事軍旅數起大夫久役男女怨曠國人患之而作是詩君不可以言刺朱氏曰此詩皆女怨之辭毛傳曰雄雉見雌雉飛而鼓其翼泄泄然方公爲淫亂我已念之於懷矣夫婦相與謀知其必亂宜去之猶豫未決今果罹其患大夫久役夫婦阻隔乃我自詒此阻隔也毛傳曰詒遺也鄭箋云下上其音宣公小大其聲怡悅婦人毛傳曰展誠也夫久役婦思之不己又思其平時誠實之徳故曰展矣君子實勞我心此言君子誠實亦猶殷其靁婦人稱其夫曰振振君子皆稱其夫之善也卒章告眾君子曰豈不知徳行心不忮離不求欲則何用而不臧善其意深譏公心忮多欲故淫亂故好攻戰故勞民久役故男女怨曠凡百不善言之不足也毛傳曰忮害也取義未安字從心從支夫由本心以往則正而已無意無欲不由本心而支焉則離正而入邪離無意無欲之正而入於淫欲欲則有所求矣此其末流致害𨿽多而忮之本義支而已矣禹曰安汝止人之本心自靜止安止而應𨿽有視聴言動如四時之錯行如日月之代明如水鑑之中萬象畢見而非動也

匏有苦葉濟有深渉深則厲淺則揭有彌濟盈有鷕雉鳴濟盈不濡軌雉鳴求其牡雝雝鳴雁旭日始旦士如歸妻迨冰未泮招招舟子人渉卬否人渉卬否卬須我友

揭苦例反然協渉韻則宜挈孑二音彌彌爾反鷕以水反補音軌舉有切車轍也說文以九得聲太元鋭首軌與醜葉裝首軌與遒葉永首軌與後葉遒天口切旭許玉反又呼老反補音否補美切秦瑯邪議各守封域或朝或否相侵暴亂殘伐不止卻正釋譏聞仲尼之贊商感鄕校之益已彼平仲之和羮亦獻可而替否張衡西亰賦街談巷議彈射臧否剖析毫釐擘肌分理﹝按原本無西亰賦四句今從韻補增入﹞毛詩序曰衛宣公與夫人並爲淫亂國語諸侯伐秦及涇莫濟晉叔向見魯叔孫穆子穆子曰豹之業及匏有苦葉矣叔向曰苦匏不材於人供濟而已魯果以莒人先濟此詩言苦匏𨿽不材刳其中則濟可以深渉其次則深亦可以履石而渡淺則可以揭衣而渡皆不至於溺沒而公與夫人沒溺於淫欲曾不若苦匏與厲者揭者釋文厲說文作砅履石渡水力智反又音冽揭褰衣渡水也今所濟彌彌其盈雉鷕然其鳴牝牡相求不顧禮義之不可情動意決妄曰濟盈不濡軌甘心陷溺昏禮奠生鴈行事必昏昕旭日始旦昕也禮冬合男女故曰迨冰未泮禮有儀有時明君夫人之不然不敢正言以小諭大以士諭君舟子招招人咸趨渉我則不渉卬我也毛傳亦云我音之輕淸者爲卬歟我渉必須友至乃渉此諭非其匹類不可相從必夫婦之正而後可也孔疏云旭者明著之名說文旭讀若好字林呼老反補音友羽軌切其說見關雎

習習谷風以陰以雨黽勉同心不宜有怒采葑采菲無以下體徳音莫違及爾同死行道遲遲中心有違不逺伊邇薄送我畿誰謂荼苦其甘如薺宴爾新昬如兄如弟涇以渭濁湜湜其沚宴爾新昬不我屑以毋逝我梁毋發我笱我躬不閱遑卹我後就其深矣方之舟之就其淺矣泳之遊之何有何亡黽勉求之凡民有喪匍匐救之不我能慉反以我爲讎旣阻我徳賈用不售昔育恐育鞫及爾顚覆旣生旣育比予於毒我有旨蓄亦以禦冬宴爾新昏以我禦窮有洸有潰旣詒我肄不念昔者伊余來塈

怒補音云漢酷吏傳無值寧成之怒元後傳曲陽最怒賈彪傳偉節最怒皆上聲葑浮容反菲妃鬼反死補音想止切救補音云漢谷永傳以救爲捄集韻捄居尢切售補音時周切樂府隴頭水歌將頓樓蘭膝﹝按原本膝誤膝今校攺﹞就觧郅支裘勿令如李牧功多信不售韓愈送劉師服詩賫材入市賣貴者恆難售豈不畏憔悴爲功忌中休毛詩序曰衛人化其上淫於新昏而棄其舊室爾雅云東風謂之谷風爲義未安爾雅差繆多矣據春秋元命包𨿽知其爲孔子以前之書後學妄意推尊以爲周公孔子子夏共成之不可信也其書則古矣古人豈一一皆聖人皆無差失耶其是者從之非者勿從可也謂誓誥爲謹謂愷悌爲發謂譛爲曾謂谷風爲東風此類不可殫舉風之來也逺人惟見其自山谷而至故曰谷風歟不然谷者或榖字之訛如榖雨長養榖苗之風乎習習則和也陰陽和則雨雨則先陰陰雨諭夫婦之和今爲夫所怒而出故思昔日之和如習習之風如陰如雨今縱不見說亦宜黽勉同心不宜有怒葑須也芥也菲芴也葍類也爾雅云須葑蓯孫炎云須一名葑蓯坊記注云葑蔓菁也陳宋之間謂之葑陸璣云葑蕪菁幽州或謂之芥方言蘴蕘蕪菁也陳楚謂之蘴齊魯謂之蕘關西謂之蕪菁趙魏謂之大芥爾雅云菲芴也郭璞云土瓜也孫炎曰葍類也爾雅又云菲蒠菜郭璞云菲土生下濕地似蕪菁華紫赤色可食陸璣云菲似葍莖麄葉厚而長有毛三月中烝鬻爲茹滑美可作羮河內人謂之宿菜毛傳曰葑須也菲芴也二菜蔓菁與葍之類也坊記引此詩承仕則不稼田則不漁之下則采葑采菲無並取其下體也下體謂根拔其本根諭已見棄而出也追念夫婦相好之初誓同死生此徳音也今莫違昔日之徳音而至於此也怨辭也哀辭也見出而歸其行遲遲心若有失其戀戀茫茫之狀如此畿者故商王之畿其名尙存也去畿伊邇不逺也何不薄送我至於畿乎而截然棄絕不相送也諸儒謂畿爲門內者亦無所考據非當時之辭情釋艸云荼苦菜爾雅多差誤未必然古書有荼而無茶後世始有茶字茶𨿽苦而甘或者謂卽茶爾叢低艸類誰謂荼苦比我中心之苦則荼猶甘如薺也爾安於新昏如兄如弟我如渭水之淸自謂初昏得禮之正新昏如涇水之濁謂失其禮非正也涇渭並流𨿽爲涇濁所侵而渭水常湜湜其沚其淸自若也爾𨿽新昏是宴不肯輕用我以用也屑猶輕也言爾不肯輕易使我與毫未家事其情欲舊婦不安而自去也歐陽氏曰母逝我梁母發我笱言棄妻將去猶顧惜其家之物旣而嘆曰我身不容安得卹後事乎閱視也我躬尙不見視我去後豈卹我之梁笱乎此賤者魚梁魚笱皆其棄妻所爲深則方以筏或舟淺則泳之歌詠而渉或如遊翫而渉棄妻自言勤苦之切也何有何無謂日用所需之物或有或亡我勉力求之且凡民有喪猶匍匐救之夫婦至親乃一旦斷棄若不相念不能慉養我反以我爲讎怨我有徳善旣阻遏之是特意阻之是以𨿽彊賈賣終於不售昔之育子也惟恐飬育之道窮竭鞫窮也蓋爲長久計及今爾顚覆淫於新昏則我旣生育子姓於爾家旣漸長矣乃比予於毒如毒之可畏而棄之旨美也蓄聚也蓄聚美物以禦冬月乏無之時今爾宴於新昏但以我禦窮苦之時一如旨蓄禦冬言初昏時窮則知今財用足不窮矣人情溫飽則易生縱肆洸洸其武潰潰其怒肄勞也塈盡也盡遺我以勞苦之事不念昔者予始來之時止息從容情好之美毛傳云塈息也漢書溝洫志雲涇水一石其泥數斗潘嶽西徵賦云淸渭濁涇鄭志云渭在東河涇在西河婦人旣絕去至涇而云也箋云絕去所經見小渚曰沚何人斯云胡逝我梁有狐云在彼淇梁候人云維鵜在梁鴛鴦云鴛鴦在梁白華云有鶖在梁王制云獺祭魚然後虞人入澤梁人掌以時爲梁鄭司農雲梁水堰堰水而爲關空以笱承其空是詩刺邪所思無邪

式微式微胡不歸微君之故胡爲乎中露式微式微胡不歸微君之躬胡爲乎泥中

此忠愛其君之詩也毛詩序曰黎侯寓於衛其臣勸以歸也爾雅曰式微式微者微乎微者也郭璞云言至微也鄭箋云式發聲鄭義亦未安式更也方言有之更微更微意曰直至如此微乎而疊言之式有敬義有法義有更義鹿鳴嘉賓式燕以敖南有嘉魚嘉賓式燕以樂以衎綏之又思斯幹式相好矣節南山式夷式己式月斯生式訛厥心小明式榖以女楚茨式禮莫愆車舝式燕且喜式燕且譽式飲庶幾式食庶幾式歌且舞角弓式居婁驕皇矣憎其式廓民勞而式弘大蕩式號式呼崧髙式遄其行時邁式序在位召誥式勿替有殷曆年君奭我式克至於今日休多方天惟式教我用休畢命式化厥訓立政式敬爾由獄玆式有愼皆訓更也式者車前第二橫木故有更義中露露中也謂嘗曉行露沾衣履泥中者雨行或雨霽而行泥濘之中皆言勞苦之狀毛傳謂中露泥中皆衛邑未安鄭箋孔疏亦無所考證王氏亦不以爲衛邑但其說亦鑿

旄丘之葛兮何誕之節兮叔兮伯兮何多日也何其處也必有與也何其久也必有以也狐裘蒙戎匪車不東叔兮伯兮靡所與同瑣兮尾兮流離之子叔兮伯兮褎如充耳

補音節子悉切說文以卽得聲周易失家節與失葉以中節剛柔節與實葉亦不知節與吉葉太元守此節與一葉守其節與厀葉詘其節與術葉季布敍傳節與栗葉郭璞客傲節與迹葉木華海賦節與質葉久舉裏切秦嶧山刻石三句入韻久與起葉宋玉招魂久與裏葉史記語曰上下合同可以長久中外若一事無表裏易林坎之萃長久與福祉葉子卽裏反褎由救反毛詩序曰狄人逼逐黎侯黎侯寓於衛衛不能修方伯連率之職黎之臣子以責於衛也爾雅釋邱曰前髙旄邱﹝按字林作堥邱﹞毛詩傳曰前髙後下曰旄邱誕闊也鄭箋云叔伯呼衛之諸臣朱氏曰黎之臣子久寓於衛登旄邱之上而見其葛節之疎闊因托以起興鄭曰衛人於君事疏廢也處卽今俗所謂處置也必有以相與也何其久也久而不聞所以相處相與者是必有所以然之故也怨而不迫也呂氏曰蒙戎狐裘之貎晉士蒍曰狐裘蒙戎黎侯所寓在衛東羈旅之久見衛之大夫過者甚多終莫有動心故嘆而言曰非衛大夫之車不來東也特無與我同患難者耳王氏曰瑣細也尾末也黎之臣子流離失所故瑣尾也褎飾貎充耳盛服用以塞耳吾流離瑣尾如此而衛大夫盛服而過如用充耳塞耳而不聞知也至是稍譏切之

簡兮簡兮方將萬舞日之方中在前上處碩人俁俁公庭萬舞有力如虎執轡如組左手執鑰右手秉翟赫如渥赭公言錫爵山有榛隰有苓云誰之思西方美人彼美人兮西方之人兮

﹝按此篇永樂大典缺捲據樓鑰集載所觧日之方中二句云時祭習舞以日中爲期碩人在前列上處方中將中也碩大也大徳之人俱具徳容也鑰論云前輩曾云日之方中則明而易見之時在前上處則近而易察之地君猶不能見況幽逺者乎此意甚切﹞

毖彼泉水亦流於淇有懷於衛靡日不思孌彼諸姬聊與之謀出宿於泲飲餞於坭女子有行逺父母兄弟問我諸姑遂及伯姊出宿於幹飲餞於言載脂載舝還車言邁遄臻於衛不瑕有害我思肥泉玆之永嘆思須與漕我心悠悠駕言出遊以寫我憂﹝按坭字從韓詩﹞

思息玆反玆子之反廣韻集韻同謀補音謨杯切周官媒氏鄭注云媒之言謀也老子其安易持其未兆易謀荀卿成相篇知不用愚者謀前車已覆後未知又曰主好議論必善謀莫不理續主執持屈原天問爰謀與揆之葉哀時命深謀與逮之葉賈誼鵩賦謀與時葉揚子云廷尉箴謀與基葉每見人語音亦有謂媒爲眉者則尢葉也氓詩謀與絲葉泲子禮反坭乃禮反毛詩作禰釋文云韓詩作坭姊將幾反害補音瑕憇切二子乘舟同漢夏侯敍傳害與世葉王粲阮籍誄害與滯葉毖者深逺未能遽逹之謂也淇者衛國之水也泉水毖矣亦流於淇我爲衛女而不得歸衛乎有懷於衛靡日不思故與同嫁諸姬聊謀歸衛古者嫁於諸侯非獨女有侄娣焉聊之爲言非必歸之辭也心知其不可姑與之謀恐或有可歸之道也孌婉美之貎泲坭干言皆嫁時所經之國地名毛鄭亦云衛女思歸之切曰安得出宿於泲乎飲餞於坭乎又念女子冇行旣逺父母兄弟矣義從夫家矧今父母終惟諸姑及伯姊在𨿽有兄弟義難歸寜惟可致問姑姊人心不忘本嫁女終念其父母家又思安得出宿於幹乎飲餞於言乎毛傳謂祖而捨軷飲酒於其側曰餞蓋取諸聘禮記出祖釋軷祭酒脯乃飲酒於其側此詩飲酒殆未必然釋軷爲始行此兩章皆先言出宿次言飲餞非事情殆如後世親屬或宗婦餞送之乎詩三百豈一言一事盡從古制惟取其大體所在思無邪爾邶柏舟微我無酒以遨以遊異乎酒誥之義矣燕燕仲氏之歸夫人逺送於野亦豈沿古常禮堯典略有賓餞之義禮經未覩婦人之儀毛傳意度不合詩情毛傳曰脂舝其車孔疏曰脂車設舝釋文曰舝車軸頭金也車舝雲間關車之舝兮毛傳曰間關設舝也以脂塗之爲滑易也據疏則不止於脂其舝或疑獨脂其舝而文曰載脂載舝豈脂其舝乃設其舝歟登車出門而就道必回還而折邁往也言語助也遄速也臻至也鄭箋曰瑕有過也呂氏曰不瑕有害謂歸衛不爲過差有害也此意其或可之辭也而終於不敢往故曰我思肥泉玆之永嘆毛傳曰所出同所歸異爲肥泉爾雅釋水曰泉歸異出同流肥鄭箋云玆此也自衛而來所渡水故思此而長嘆須與漕自衛而來所經邑故又思之欲乘車出逰以寫除我憂毛詩序曰泉水衛女思歸也嫁於諸侯父母終思歸寜而不得故作是詩以自見也

出自北門憂心殷殷終窶且貧莫知我艱己焉哉天實爲之謂之何哉王事適我政事一埤益我我入自外室人交徧謫我已焉哉天實爲之謂之何哉王事惇我政事一埤遺我我入自外室人交徧摧我已焉哉天實爲之謂之何哉

門補音眉貧切荀卿成相篇門與根葉﹝按原本根誤作恨﹞賦篇門與神葉﹝按原木神誤作補﹞楚辭九章門與貧葉司馬相如大人賦門與垠葉揚子云河東賦門與頻葉張良敍傳門與心葉窶其矩反艱補音居銀切釋名艱槿也﹝按原夲槿誤根﹞周官以卹民之艱阨鄭注云故書艱爲槿崔駰大理箴艱與人葉馮衍顯志賦艱與弦葉陸機贈弟詩艱與辰葉栁宗元閔生賦艱與陳葉詩則憂苦而一歸之天此正心也不思而忽發不勉而自中道也而毛詩序止言其不得志非孔子本旨也殷殷者隠隠也鄕音輕淸故曰殷殷亦猶殷其靁之殷此北門陸亦音隠然皆如字可也爾雅釋言云窶貧也窶蓋貧之狀也毛傳曰適之埤厚也鄭箋云國有王命役使之事鄭義未盡何必於有命凡事之渉於王朝者皆王事也蘇氏曰政事國之政事朱氏曰王事旣適我矣政事又一埤益我其勞如此而窶貧之甚室人無以自安而交謫我毛傳曰謫責也惇厚也遺加也韓詩說云惇迫也遺與也猶加也授也已焉哉猶俗言休休謂之何哉何言也張氏曰遊息偶出北門因有此言毛傳謂北門背明向陰鑿矣適猶來也王事惟來我所不知彼也鄭云言君政偏已兼其苦

北風其涼雨雪其雱惠而好我攜手同行其虛其徐旣亟只且北風其喈雨雪其霏惠而好我攜手同歸其虛其徐旣亟只且莫赤匪狐莫黒匪烏惠而好我攜手同車其虛其徐旣亟只且﹝按徐字從爾雅﹞

行補音戶郎切說見擊鼓徐毛詩作邪毛詩箋云邪讀如徐爾雅作徐亟紀力反只音紙且子余反北風其喈喈音有箕有荄詳見葛覃不敢言威虐而言北風雨雪怨而不露也其惠順於我而好我者相與攜手同行而去之乎其謙虛其舒徐今盡轉而爲急亟之行矣衛國並爲威虐如此豈不可畏惡得而不去三章之終同此一辭者深念夫向之稱賢者今盡變矣旣盡也其不得已而去者以是之故也又不赤者非狐旣爲狐矣無不赤者不黒者非烏旣爲烏矣無不黒者旣爲衛國之臣矣無不威虐者或同行或同車去者之眾也毛詩序曰北風刺虐也衛國並爲威虐百姓不親莫不相攜持而去焉劉氏曰喈風聲也狐烏隱言意同雨雪怨而不過怨之正也孔子曰詩可以興可以觀可以羣可以怨

靜女其姝俟我於城隅愛而不見搔首踟躕靜女其孌貽我彤管彤管有煒說懌女美自牧歸荑洵美且異匪女之爲美美人之貽

毛傳曰靜貞靜也姝美也呂氏曰城隅者後宮幽間之地處於幽閒而待進禦君𨿽愛之而不得見惟搔首踟躕而已以非當進禦之時不敢輙見也孌婉美也毛傳曰古者後夫人必有女史彤管之法史不記過其罪殺之後妃羣妾以禮禦於君所女史書其日月授之以環以進退之生子月辰則以金環退之當禦者以銀環進之著於左手旣禦著於右手事無大小記以成法煒赤貎鄭箋云彤管筆赤管也毛傳以城隅彤管爲比物取義未安以彤管相貽雅正也靜女而有彤管之法度此則爲女之美此則爲說懌張氏曰牧牧地多艸木根芽如甸人供果蓏之屬因以贈夫人也歸荑以備韲菹供豆實呂氏曰大過枯楊生稊鄭康成作荑然則所謂荑者凡艸木根芽皆是非獨茅也毛傳曰牧田官也荑茅之始生也本之於荑取其有始有終毛說鑿矣洵信也牧所歸荑信芳美且異今以貽靜女非悅其美矣以其有美徳是爲美人而貽之也毛詩序曰靜女刺時也衛君無道夫人無徳序蓋以是詩居北風新臺之間故以爲刺詳觀詩辭又非陳古鄭箋義思貽我以賢美之妃以易無徳之夫人而本詩未章辭情未必其然然則安知是詩非武公文公之詩乎詩不可以世次定鄭淸人文公之詩而序於昭公之前觀此可以通矣矧是序亦未能知衛君之爲何君

新臺有泚河水彌彌燕婉之求籧篨不鮮新臺有灑河水浼浼燕婉之求籧篨不殄魚网之設鴻則離之燕婉之求得此戚施

毛詩序曰新臺刺衛宣公也納伋之妻作新臺於河上而要之國人惡之而作是詩也水淸曰泚言新臺之潔淸如之毛傳燕安也婉順也爾雅釋訓曰籧篨口柔也戚施面柔也郭注籧篨之疾不能俯口柔之人視人顏色常亦不伏因以爲名也戚施之疾不能仰面柔之人常俯似之亦以名云方言云簟之粗者謂之籧篨晉語云籧篨不可使俯戚施不可使仰粗簟難於卷曲故不俯之疾似之歟釋詁云鮮善也齊女來嫁於伋爲安爲順本求安順今乃得籧篨不善指宣公也宣公求媚婦人故常仰視其顏色佀之歟惡之故比之籧篨戚施灑卽洗字灑掃潔淸如洗方言浼音漫窪洿也河水濁故云浼浼歟音漫則與殄叶韻韓詩灑作漼故七罪反而釋文攺灑爲漼音則不可殄絕也蘇氏曰猶云病而不死也魚网之設欲以得魚而鴻麗之齊女之來本以嫁伋而宣公要之故以爲諭離附麗也戚施之諭俯首爲恭媚耶心愧而首俯耶是詩深惡淫邪是爲思無邪

二子乘舟泛泛其景願言思子中心養養二子乘舟泛泛其逝願言思子不瑕有害

景補音舉兩切夏侯湛抵疑惠景與淸響葉陸機贈弟詩絕景與攘攘葉郭璞畢方讚景與炳與上葉炳補兩切上是掌切而顏師古糾繆正俗云上有郢音炳與景只如今讀未詳害補音暇憇切說見泉水是詩憂閔二子而卒章曰二子則無瑕矣而亦有害也則伋壽爭先爲死之狀宛然著見而亦成父之惡爲有害也伋亦可去也是詩大正之道也泛泛其景滅沒乎水光之中也二子非舟人乘舟必傾覆取以諭之衛宣公爲子伋取於齊而美公要之生壽及朔朔與其母愬伋於公公令伋之齊使賊待於隘將殺之壽知之以告伋使去之伋曰君命也不可以逃壽竊其節而先賊殺之伋曰我之求也彼何罪又殺之毛詩序曰二子乘舟思伋壽也言語辭也

慈湖詩傳卷四宋楊簡撰

墉

泛彼柏舟在彼中河髧彼兩髦實維我儀之死矢靡它母也天只不諒人只泛彼柏舟在彼河側髧彼兩髦實維我特之死矢靡慝母也天只不諒人只

髧徒敢反髦音毛儀補音牛何切周官注儀作義二字古皆音俄太元爭首陽气汜施不偏不頗物與爭訟各遵其儀周易鼎耳革失其義也覆公餗信如何也古文尙書無偏無陂遵王之義陂音坡韓詩儀我也史記檥船待徐廣檥音儀一音俄爾雅﹤廠義﹥魚奇切字或作�天鐡因切白虎通論曰天者身也天之爲言鎭也禮統曰天之爲言神也﹝按原本脫此二字﹞陳也珍也周易大明終始六位時成時乘六龍以禦天又曰時乘六龍以禦天也雲行雨施天下平也荀子成相篇參天與人人葉賦篇天與形與成葉屈原九歌衝天與愁人葉九章薄天與僞名葉漢樂章飛龍秋遊上天髙賢愉樂民人班固西都賦當天與順人葉詩二十有三無葉他年切者下同只音紙慝他得反柏堅諭堅操不可移攺內則子事父母總拂髦﹝按原夲脫總字﹞婦事舅姑不言拂髦則知此髧彼兩髦謂其夫也呂曰儀以夫爲法也鄭箋云舟在河中猶婦人之在夫家是其常處貞女不事二夫矢誓也至死誓不他適呼其母曰此天也母不信我乎諒信也不事二夫故謂夫爲特易曰婦人貞吉從一而終也慝邪也誓不爲邪以再嫁爲邪也只語辭也毛詩序曰柏舟共姜自誓也衛世子共伯蚤死其妻守義父母欲奪而嫁之誓而弗許故作是詩以絕之

墻有茨不可埽也中冓之言不可道也所可道也言之醜也墻有茨不可襄也中冓之言不可詳也所可詳也言之長也墻有茨不可束也中冓之言不可讀也所可讀也言之辱也

埽補音蘇後切道徒厚切史記龜策傳道與紂葉邊讓章華賦要道與素肘葉胡廣侍中箴周道與左右葉夏侯湛抵疑奮筆揚文議制論道出艸苗起林藪班固幽通賦賴道與靈茂葉顏師古曰茂合韻莫口切周易八太元五皆止用此一讀下同冓古候友本又作遘惡亂正也不可道恥也隠也恥正也隠人之惡亦正也墻所以限內外今乃有可惡之蒺藜焉其惡公子頑之亂內外其意著矣爾雅云茨蒺藜惡之欲埽去之而不可得而埽也前漢梁王共傳聴中冓之言注應劭曰中冓材冓在堂之中也顏師古曰構謂捨之交積材木也應說近之呂曰中冓蓋閫內隠奧之處也中冓之言若曰閨門之言也其所可道者言之猶醜而況其不可道者乎淫行著矣毛傳曰襄除也蓋本釋言然爾雅亦多差按書懷山襄陵贊贊襄哉皆訓上詩終日七襄亦訓上此次章叶韻惟言有茨束者束而去之也朱曰讀誦言也所可詳者言之猶長使並言其不可詳者則不勝其多矣毛詩序曰墻有茨衛人刺其上也公子頑通乎君母國人疾之而不可道也宣公卒惠公幼其庶兄頑烝於惠公之母生子五人齊子戴公文公宋桓夫人許穆夫人

君子偕老副笄六珈委委佗佗如山如河象服是宜子之不淑云如之何玼兮玼兮其之翟也鬒髮如雲不屑髢也玉之瑱也象之揥也揚且之晳也胡然而天也胡然而帝也瑳兮瑳兮其之展也蒙彼縐絺是紲袢也子之淸揚揚且之顏也展如之人兮邦之媛也

珈音加佗待何反宜牛何切說文宜古作宐又作﹤宀多﹥又作�皆自多而孳易林離之姤曰君臣不和上下失宜宋子笑歌儀禮士冠禮辭曰爰字孔嘉髦士攸宜翟音狄翟音轉而下亦與髢葉亦猶關雎芼樂皆音轉而下故亦葉也鬒音軫髢音悌瑱吐殿反揥敕帝反瑳音磋展音戰縐側救反袢音絆顏補音魚堅切說文以彥得聲宋玉神女賦顏與言葉司馬相如大人賦孱顏與連捲葉陸機嘆逝賦顏與然葉郭璞江賦顏與鰱葉陶潛讀山海經詩顏與年葉其能與君子偕老者必如下文所言盛服﹝按原本盛訛魚﹞其徳足以稱之服之爲宜則能與君子偕老今子不淑宜其不能與君子偕老云如之何猶俗語云更說甚莫毛傳曰副者後夫人之首飾編髮爲之笄衡笄也珈笄飾之最盛者鄭箋云如今步搖上飾古制未聞毛傳謂委委行委曲佗佗徳平易山無不容河無不潤穿鑿幾於可笑鄭無箋諸儒亦牽彊委委者首飾所加重積歟佗佗積而髙歟其髙如山其狀之委曲旋環者如河補音以羔羊詩委委蛇蛇委蛇沈讀委委蛇蛇引易林蜲蛇反離騷委蛇皆音佗唐何切君子偕老委佗之義同鄭箋云象服謂褕翟闕翟也人君之象服則舜所云予欲觀古人之象日月星辰之屬侯伯夫人之服自褕翟而下如王后焉毛傳旣不明言象服之詳鄭亦不過言褕翟闕翟不釋象義意疑若舜所云星辰之屬而不敢明言然則服必有所象象以象其徳而其詳未之聞也孔疏謂以象骨飾服未必然也爾雅釋訓云委委佗佗美也釋義不切玼玉色褕翟闕翟之首飾有玉焉玼兮玼兮其色之美也鬒黒髮也如雲言堆起之狀甚美而似云也髢髲也自矜其鬒髮之美不輕用髢孟子曰予不屑之教誨屑輕也毛傳瑱塞耳揥所以摘髮也孔疏云旣夕記云瑱塞耳充耳是也淇澳云充耳琇瑩是也以象骨爲搔首因以爲飾名之曰揥葛屨云佩其象揥是也毛傳謂揚眉上廣其釋未安方言目黸瞳之子曰盱或謂之揚蓋以瞳子每每揚動故名歟案詩美目揚兮子之淸揚其言目也昭昭蓋目之美惟揚動乃著故以揚爲目之美此言目之揚欲言其美之狀而莫能而遂繼曰且其面色之晳白也飾貎極其美極其嚴盛如天然如帝然以爲世間所無如天上人也胡爲乎若是蓋謂其徳有以稱此乎否也毛傳曰禮有展衣者以丹縠爲衣蒙覆也絺之靡者爲縐當暑袢延之服也鄭箋云后妃六服之次展衣宜白縐絺絺之蹙蹙者展衣字之誤禮記作襢衣夏則裏衣縐絺孔疏云展覆彼縐絺之上是當暑紲去袢延烝熱之服也袢延是熱之气也王氏曰暑服則加紲袢焉所以自斂飾也音如絆系之絆說文同瑳者治玉之謂治石謂之磋則治玉亦謂之瑳矣方治而未磨瑩故曰縐之狀似之詩曰如切如磋如琢如磨毛傳謂顏者顏角丰滿方言云頟顏也然有女同車云顏如舜華則謂大體顏色不止於頟展誠也媛淑女也卒章總言服貎如此之美則宜爲邦之淑女也而子則不淑毛詩序謂君子偕老刺衛夫人淫亂釋文瑳七我反非當音磋釋文於竹竿巧笑之瑳又七何反卽磋音

爰采唐矣沬之鄕矣云誰之思美孟姜矣期我乎桑中要我乎上宮送我乎淇之上矣爰采麥矣沬之北矣云誰之思美孟弋矣期我乎桑中要我乎上宮送我乎淇之上矣爰采葑矣沬之東矣云誰之思美孟庸矣期我乎桑中要我乎上宮送我乎淇之上矣

沬音妹中補音諸良切釋名兄忪亦曰兄章舅忪亦曰舅章顏師古糾繆正俗旣言中有章音漢書背尊章師古注亦云今關中俗呼舅爲鍾鍾者章之轉也太元成首次五能處中也次六不以讓也班固泗水髙祖碑中與傷葉胡綜大牙賦中與常葉要音邀宮補音居王切屈原九歌朱宮與龍堂葉班固泗水張敖銘南宮與無疆葉黃香九宮賦宮與綱葉上補音辰羊切楚辭臨淵兮汪洋顧林兮忽荒修余兮袿衣騎霓兮南上下同簡謂尙猶上也亦有平聲毛詩序曰桑中刺奔也衛之公室淫亂男女相奔至於世族在位相竊妻妾期於幽逺政散民流而不可止毛傳曰爰於也唐蒙菜名爾雅釋艸云唐蒙女蘿女蘿兔絲毛傳曰沬衛邑書曰明大命於沬邦蓋紂都朝歌以北是也姜弋庸皆著姓也將爲淫奔托名於采唐采麥采葑或曰桑中溱洧幾於勸矣何以思無邪曰此非淫者之辭也刺者之辭也淫者畏人之知托以爲采期於幽逺詎敢明言姜弋庸乎使果淫者之辭將敍事實以紀其情縱桑中之地闊逺相期之處或同豈一一皆要見於上宮豈一一皆送於淇水之上豈於姜必托以采唐於弋必托以采麥皆人協韻爾以是知皆刺者之辭也總言淫者之情狀而非的也故序曰刺奔樂記曰鄭衛之音亂世之音也比於慢矣桑間濮上之音亡國之音也其政散其民流誣上行私而不可止也朱曰桑間卽此篇鄭元注樂記雲濮水之上地有桑間者昔殷紂使師延作靡靡之樂已而自沈於濮水後師涓過焉夜聞而寫之爲晉平公鼓之是之謂也桑間在濮陽而朱遂謂桑間卽此篇無乃近似而非乎朱殆謂鄭注爲非然樂記非聖人全書其曰鄭衛比於慢者比同也亦曰孔子曰思無邪鄭衛在中不敢全言其邪而止曰比於慢此疑辭蓋作樂記者未逹乎作者之旨所以刺亂非爲亂也桑中非淫者之辭乃刺者之辭

鶉之奔奔鵲之彊彊人之無良我以爲兄鵲之彊彊鶉之奔奔人之無良我以爲君

補音兄虛王切白虎通兄者況也釋名兄荒也故靑徐人謂兄爲荒漢語𨿽有親兄安知其不爲狼急就章畢稚季昭小兄栁堯舜樂禹湯晉謡曰後十四年晉亦不昌昌乃在其兄楚辭天問兄與長葉易林以福爲兄與光葉喜爲吾兄與觴葉駕迎吾兄與黃葉奔奔逋瑉切崔駰七依奔與人葉棗據船賦奔與寜葉韓詩傳曰奔奔彊彊乘匹之貎毛詩傳曰兄謂君之兄君國小君毛詩序曰鶉之奔奔刺衛宣姜也衛人以爲宣姜鶉鵲之不若也鄭箋云奔奔彊彊言其居有常匹飛則相隨之貎刺宣姜頑非匹耦觀奔奔彊彊誠有乘匹之狀詩辭無不若之意蓋言鳥獸之行如鶉鵲然首章言兄則刺公子頑頑爲惠公之庶兄也末章言君則刺宣姜爲小君毛傳與韓傳未見其異惟衛宏之序有異耳鄭則從衛序今不從

定之方中作於楚宮揆之以日作於楚室樹之榛栗椅桐梓漆爰伐琴瑟升彼虛矣以望楚矣望楚與堂景山與京降觀於桑卜云其吉終焉允臧靈雨旣零命彼倌人星言夙駕說於桑田匪直也人秉心塞淵騋牝三千

京補音居良切揚子云交州牧箴京與荒葉班固東都賦漢京與永昌葉急就章門戶井竈廡囷京榱邊薄盧瓦屋梁陳琳武華賦鎬京與大荒葉說文麠與﹤魚畺﹥以畺得聲皆或從京倌音官田補音地因切顏師古急就章注云古者田陳聲相近晉與人之謡曰佞之見佞果喪其田漢童謡邪徑賊良田讒口害善人易林噬嗑之未濟曰徑邪賊田政惡傷民節之井曰宣發龍身爲王主田太元失首田與根葉韓愈越裳操田與臣葉張衡南都賦開竇灑流浸彼稻田溝澮脈連堤塍相輑淵一均切說見燕燕詩千補音倉新切楚辭招魂千與人與侁葉班固西都賦千與門葉劉邵趙都賦﹝原夲趙都二字脫﹞千與仁葉易林觀之比騋牝龍身日馭三千正用此詩一曰龍趾龍身門眉貧切騋音來毛詩序曰定之方中美衛文公也衛爲狄所滅東徙渡河野處漕邑齊桓公攘夷狄而封之文公徙居楚邱始建城市而營宮室得其時制百姓悅之國家殷富焉春秋魯閔公二年十二月狄入衛左傳衛懿公及狄人戰於滎澤衛師敗績遂滅衛宋桓公逆諸河宵濟立戴公以廬於漕許穆夫人賦載馳齊桓公使公子無虧帥車三百乘甲士三千人以戍曹毛詩傳曰定營室也楚宮楚邱之宮也鄭箋曰定星昬中於是可以營制宮室故謂之營室方將也初也昬中於南方鄭箋謂四方鑿矣宮言大體室言內室揆度日出入以定東西南北乃作宮室而言揆日於作宮室按之後者作詩協韻故交錯爲文也爾雅釋天云營室謂之定郭璞云定正也作宮室皆以營室中爲正鄭謂小雪時孔疏云小雪則在周十二月矣春秋正月城楚邱而云得時者左傳曰凡土功水昬正而栽日至而畢則冬至以前皆爲土功之時以歷校之僖二年閏餘十七則閏在正月之後正月之初未冬至故爲得時也毛傳曰椅梓屬陸璣艸木疏曰梓實桐皮曰椅爰於也他年於此伐之以爲琴瑟余所用不盡記毛傳曰虛漕虛也楚邱有堂邑者景山大山京髙邱也孔疏云知虛漕墟者以文公自漕而徙楚邱故知升漕虛蓋地有故墟髙可登之以望猶僖二十八年左傳稱晉侯登有莘之墟也以望楚邱又望其傍堂邑及景山與京邱虛亦不必定言漕虛或登他墟亦可望爾雅釋詁云景大也今陰陽家相地亦先登髙逺望見其所善又至其所而審觀之亦善則可矣降觀於桑者桑正其所也卽楚宮之址也然後卜孔疏云終然信善非特當今而已毛傳曰零落也倌人主駕者相地定國卜旣吉有疎雨焉而遂霽衛人喜焉以此雨爲神雨零者疏而不驟雨而卽止之義也惟雨止故命倌人見星而夙駕欲厥明早行也旣命駕倌人已乃說止於桑田之舍朱云非獨此人誠實淵深其所畜之騋牝亦三千矣問國君之富數馬以對庾人馬七尺曰騋魯僖公二年齊桓公城楚邱而封衛衛國忘亾文公大布之衣大帛之冠務材訓農通商惠工敬教勸學授方任能元年革車三十乘季年乃三百乘﹝按魯僖以下大典脫今補入﹞

蝃蝀在東莫之敢指女子有行逺父母兄弟朝隮於西崇朝其雨女子有行逺兄弟父母乃如之人也懷昏姻也大無信也不知命也

毛詩序曰衛文公能以道化其民淫奔之行﹝按詩序行作恥﹞國人不齒也蝃蝀毛傳曰虹也夫婦過禮則虹气盛孔疏云日在東則虹見西方日在西則虹見東方無在日傍之時隮亦虹也虹非天地之常气乃陰陽繆感不正之气而陰爲主故常逺日其人道淫泆之气感之歟衛人猶莫敢指蝃蝀而況淫奔之行乎隮升也朝有崇義暮有卑下義虹見則雨女子有行逺父母兄弟矣此宜憂戚有所不忍豈可不由父母之命而淫奔乎乃如之人指淫奔之女懷思婚姻故也幼承父母之誨豈曰淫奔必誨之以善也今而奔焉是大無信必欺詐以行之不知婚姻遲速莫非天命也以遲故奔歟

相鼠有皮人而無儀人而無儀不死何爲相鼠有齒人而無止人而無止不死何俟相鼠有體人而無禮人而無禮胡不遄死

皮補音一讀蒲麋切一讀蒲何切儀一讀魚奇切一讀牛何切爲一讀於嬀切一讀吾禾切或寢或訛民之訛言開元五經文字皆作訛說文以爲得聲史記引書居南交南爲正讀爲作訛楚辭哀時命﹝按此嚴忌作非屈原楚詞也﹞知貪餌之近死兮不如下逰乎淸波寜幽隠以逺禍兮孰侵辱之可爲子胥死而成義兮屈原沈於汨羅漢書王莽傳以勸南僞韋昭五戈切爲與僞皆當有訛音毛詩序謂相鼠刺無禮也衛文公能正其羣臣而刺在位承先君之化無禮儀也序固多差繆此序與詩情殊不合是詩所謂無儀無禮豈特無禮儀而已哉曰不死何爲曰不死何俟俟待也曰胡不遄死遄速也觀此辭情蓋深疾淫蕩之甚者也不觀全章全篇而執一言以爲說亦陋甚矣毛傳亦同衛文公誠有禮羣臣肅正而承先君之化淫風未殄猶有如此詩所刺者詩人深疾之情狀甚著相視鼠猶有皮人而無儀此無儀謂淫泆無恥無所藏襲曾不如鼠之有皮猶包括其體也齒猶有所限止人無止蕩然淫肆一無畔岸曾不如鼠之猶有齒卒章體禮則特更韻欲申言深疾淫縱之意故云亦未必果刺在位者

孑孑幹旄在浚之郊素絲紕之良馬四之彼姝者子何以畀之孑孑幹旟在浚之都素絲組之良馬五之彼姝者子何以予之孑孑幹旌在浚之城素絲祝之良馬六之彼姝者子何以告之

朱曰孑孑特出之貎李巡曰旄牛尾注於乾首鄭箋云周禮孤卿建旃大夫建物首皆注旄焉時有建此旌來至浚之郊毛傳曰浚衛邑紕所以織組也王氏曰素絲爲組所以帶馬良馬所以好賢也程曰素絲束帛也以束帛乘馬行禮於賢者李曰幹與竹竿字通用家語曰幹旄之忠彼姝者子謂賢者賢者有美徳詩人美之故云姝也畀與也謂卿大夫士之致禮於賢者如此不知賢者何以與之何以告之也司常云鳥隼爲旟析羽爲旌又云州裏建旟斿車載旌注謂斿車王之木路而此詩云幹旌者以旌旗通稱歟爾雅云注旄首曰旌據州裏建旟則自州長而下至於宰咸建旟鄭箋云祝當作屬屬著也﹝按三字原本脫﹞凡詩字訛者多鄭說頗通程曰馬四至於五六馬之益多見其禮之益加春秋左傳楚公子棄疾見鄭子皮以馬六匹見子產以馬四匹家語云緫紕於此成文於彼然則紕之者謂織也程謂素絲所以贈送賢者亦有理但古者幣用元纁而此曰素絲豈周衰古制寖廢而用素孔子刪詩惟取其大體之善不可詳責以古制歟次曰組之豈特取其織組成文之謂乎不然則以組束幣乎鄭謂祝作屬素絲之幣相屬不一歟傳箋本於爾雅旌旗練旒九飾以組維以縷然首章惟言紕又繼曰良馬五之六之爲說不通毛傳曰下邑曰都毛詩序曰幹旄美好善也衛文公臣子多好善賢者樂告以善道也

載馳載驅歸唁衛侯驅馬悠悠言至於漕大夫跋渉我心則憂旣不我嘉不能旋反視爾不臧我思不逺旣不我嘉不能旋濟視爾不臧我思不閟陟彼阿丘言采其蝱女子善懷亦各有行許人尢之眾稺且狂我行其野芃芃其麥控於大邦誰因誰極大夫君子無我有尢百爾所思不如我所之

驅補音祛尢切釋文駈音同陸云九湣駈與流葉唁音彥漕音曹補音䢐侯切楚詞招隠士禽獸駭兮亾其曹王孫兮歸來山中兮不可以久畱﹝按原夲脫楚詞三句﹞簡謂卽今曹音之轉不能旋反補音反浮臠切屈原離騷經相道之不察兮延佇乎吾將反回朕車以復路兮及行迷之未逺荀卿賦篇忽乎其極之逺也攭兮其相逐而反也卭卭兮天下之咸蹇也﹝按原本脫荀卿賦萹三句﹞潘嶽西徵賦不反與蓬轉葉太元失首反亦與轉葉蝱音盲補音謨郎切說文以亡得聲行補音戶郎切芃音蓬尢思之反載馳詩言歸唁衛侯則知衛女後言許人尢之眾穉且狂則知衛懿公爲狄所滅許穆夫人欲以許救衛而士大夫皆以許國至小而欲救衛如眾穉幼力至柔弱不量力而往又如狂爾馳驅至漕非有事實皆所思也念許大夫往衛唁問跋渉我心憂之殆不如已親往唁也哀閔宗國哀閔兄弟人心之所不能自已者也許大夫旣不以我爲嘉善我亦不能旋反歸唁矣視爾不以我爲臧善我所思安得而不逺嘉善也臧亦善也亦心知父母終於禮不可歸旋濟者自許歸衛當有濟渡也爾旣不以我歸唁爲臧善我所思安得而不深閟爾雅釋邱云偏髙阿邱爾雅爲義未盡有捲者阿偏髙而阿曲歟蝱貝母藥也治气結實采蝱欲以療憂鬰之疾我今所懷思亦善非爲惡也大抵人各有心心各有所欲行許人尢之謂眾穉狂莫肯往救我思出而行野行芃芃之麥中徑往控告大邦誰可因之以濟誰可究極救衛之事許大夫君子無尢我爾百致其思不如我徑往控告也之往也所思深閟哀切至是非實行野而往控也毛詩序曰載馳許穆夫人作也閔其宗國顚覆自傷不能救也衛懿公爲狄人所滅國人分散露於漕邑許穆夫人閔衛之亡傷許之小力不能救思歸唁其兄又義不得故賦是詩也毛傳曰載辭也艸行曰跋水行曰渉

慈湖詩傳卷五宋楊簡著

衛

瞻彼淇奧綠竹猗猗有匪君子如切如磋如琢如磨瑟兮僩兮赫兮咺兮有匪君子終不可諼兮瞻彼淇奧綠竹靑靑有匪君子充耳琇瑩會弁如星瑟兮僴兮赫兮咺兮有匪君子終不可諼兮瞻彼淇奧綠竹如簀有匪君子如金如錫如圭如璧寛兮綽兮猗重較兮善戲謔兮不爲虐兮

奧於六反又烏報反猗於宜反補音烏何切東方朔七諫搴元芝兮列樹芋荷﹝按原本脫此句﹞橘柚萎枮兮苦李旖旎徐邈云旖旎詩作猗儺烏可乃可二切簡按王叔和脈訣云阿阿緩若春陽桞阿猗一通歟烏可切亦與磋葉僴遐板反爾雅作烜毛詩作咺諼況元反靑如字琇音秀瑩音榮又音營會如字簀音責猗於綺反重直恭反較古嶽反劉曰淇水之旁至今多美竹他竹弗迨也王氏曰考工記曰且其匪色必似鳴匪者文章之謂爾雅曰厓內爲隩淇奧緑竹有潤澤文章之美君子之徳似之觀全篇可見大學曰如切如磋者道學也如琢如磨者自修也瑟兮僴兮者恂栗也赫兮咺兮者威儀也有斐君子終不可諼兮者道盛徳至善民之不能忘也爾雅盡載大學文大學之意謂切磋者師友之力歟至於琢磨則微矣惟自修而已他人不能力爲也然其自攺過用力亦有如切如磋之意𨿽師友切磋亦吾心受之非外也而大學太分裂曰此道學也此自修也此恂栗也此威儀也取吾一貫之心而截截然判裂之殊爲害道子貢常引此詩如切如磋如琢如磨孔子是之其意蓋謂切之又磋之琢之又磨之由粗至精也瑟其文理之宻歟毛傳謂僴寛大也赫烜光輝著見於外也諼詐也妄言也君子文徳著見如此終不可得而妄議也毛傳釋諼曰忘誤觀大學之文爾況大學爾雅亦未必以諼爲忘毛傳直言諸侯以石語有未盡琇瑩皆從玉𨿽石雜究亦玉之類琇其色之蒼然瑩其光之明瑩歟鄭箋云會謂弁之縫中飾以玉皪皪而處狀似星也孔疏云弁師云王之皮弁會五采玉璂諸侯及孤卿大夫各以其等爲之冬官考工記玉人之事圭天子用全上公用龍侯用瓉伯用將鄭司農雲龍當謂尨尨謂雜色鄭元謂龍瓉將皆雜名色玉多則重石多則輕如簀排宻也呂和叔云古者車箱長四尺四寸三分前一後二橫一木下去車牀三尺三寸謂之式又於式上二尺二寸橫一木謂之較以便適手慿倚疏不載此說釋文云猗依也於綺反善戲謔非大善也愛其人無所不稱其善至於此也毛詩序曰淇奧美武公之徳也有文章又能聽其規諫以禮自防故能入相於周美而作是詩也史記衛釐侯卒太子共伯余立爲君共伯弟和有寵於釐侯多與之賂和以其賂賂士以襲攻共伯於墓上共伯入釐侯羨自殺衛人因葬之釐侯旁謚曰共伯而立和是爲武公佐周平戎平王命爲公武公在位五十五年卒又楚語左史倚相責申公子亹曰昔衛武公年數九十有五矣猶箴儆於國曰自卿以下至於師長士苟在朝者無謂我老髦而捨我必恭恪於朝朝夕以交戒我聞一二之言必誦志而納之以訓道我夫武公在位五十五年而卒則其卽位之時已四十餘矣其兄共伯又長於武公而毛詩序曰衛世子共伯早死夫年四五十而死亦不可謂蚤死又共伯之妻守義不嫁作墉柏舟之詩略無禍難之意則序與史所載皆可疑審如史記所云則武公乃弒君之賊而大學釋其詩曰盛徳至善何也

考盤在澗碩人之寛獨寐寤言永矢弗諼考盤在阿碩人之薖獨寐寤歌永矢弗過考盤在陸碩人之軸獨寐寤宿永矢弗告

寛補音區權切韓愈閔已賦平寛與賢葉白居易詩王家庭院寛與天葉簡謂寛音輕淸宜枯爰切殆今讀寛音之轉自與言葉亦不必枯爰切也與關雎芼樂葉君子偕老翟髢葉之類同薖苦禾反過音戈告音谷毛傳曰考成盤樂也山夾水曰澗曲陵曰阿爾雅曰髙平曰陸山夾水之處迫矣碩人居之自以爲寛獨寐及寤而言曰永矢弗諼矣諠音喧諼者字訛也諠言也鄭箋釋諼曰忘蓋誤從淇奧毛傳不知毛傳之已誤也薖韓詩作﹤亻過﹥意者其艸徑歟碩人常所往來經過歟當與永矢弗過同音凡制字皆有義軸旋轉之謂言其步武回旋其中不復他往宿臥也歌自樂也離此而之彼曰過今世謂相往來曰相過賢者困窮之時有言不信於是退處之義甚明不復疑貳故決其辭矢其誓曰弗諼曰弗告亦弗過彼矣論語夫子矢之曰予所否者天厭之則知矢有誓意毛詩序曰考盤刺莊公也不能繼先公之業使賢者退而窮處序每失詩旨於此又見此詩自決於退處豈有刺君之意君𨿽有過豈可以刺言碩人知時而退正也道也衛宏不知道故其作序率外求其說毛傳亦不言刺莊公以是益驗衛宏作毛詩序漢史可信宏𨿽多祖毛說而又以已意成之歟

碩人其頎衣錦褧衣齊侯之子衛侯之妻東宮之妹郉侯之姨譚公維私手如柔荑膚如凝脂領如蝤蠐齒如瓠犀螓首蛾眉巧笑倩兮美目盼兮碩人敖敖說於農郊四牡有驕朱幩鑣鑣翟茀以朝大夫夙退無使君勞河水洋洋北流活活施罛濊濊鱣鮪發發葭菼揭揭庶姜孽孽庶士有朅

盼補音匹見切按詩與論語作盻毛與釋文作盼說文盼從目分孫愐匹莧切又盻恨視也從目兮聲孫愐止有胡計切一音毛氏所注許愼所引陸徳明所釋皆作盼而不作盻以是知變而爲盻者殆未逺也又有從目從丂從目從丏皆眠見切﹝按盼盻眄韻補皆匹見切﹞陸機髙祖功臣頌烈烈黥布眈眈其眄名冠彊楚鋒猶駭電袁宏三國名臣贊顧盻與變葉義皆當作盼而字乃用盻此類所見無慮數十乃無一作盻而其音皆與倩絢相葉蓋不用考矣簡按說文引美目盼兮匹莧切活如字罛音孤濊呼活反發補末反菼他覽反揭居列反毛傳曰頎長貌鄭箋云褧襌也襌音丹衣錦尙之以襌衣爲其文之太著夫人翟衣而嫁今衣錦者在塗之所服也說文曰褧檾也檾枲屬中庸曰詩曰衣錦尙絅惡其文之著也春秋左傳曰衛莊公娶於齊東宮得臣之妹曰莊姜美而無子衛人所爲賦碩人也爾雅釋親曰女子謂姊妹之夫爲私荑新生白而柔毛傳曰領頸也蝤蠐蠍也爾雅釋虫云蟦蠐螬蝤蠐蠍孫炎曰蠐螬謂之蟦蠐關東謂之蝤蠐梁益之間謂之蠍爾雅又曰蠍蛣﹤虫屈﹥孫炎曰蠍木虫也爾雅又曰蠍桑蠧孔疏云以在木中白而長故以比頸爾雅邢昺疏云蠍之在糞土中者名蟦蠐又名蠐螬其在木中者謂之蝤蠐謂之蠍爾雅釋艸云瓠棲瓣郭曰瓠中瓣也詩曰齒如瓠棲毛傳曰螓首顙廣而方鄭箋云螓謂蜻蜻也爾雅釋虫云蚻蜻蜻某氏觧此云鳴蚻蚻者也方言云其大者謂之蝒馬其小者謂之麥蚻有文者謂之螓爾雅又云蝒馬蜩爾雅注疏及方言並不言馬蚻如蟬而靑或毼夜鳴蚻蚻謂之夜蟬顙廣而方所謂蚻蜻蜻蝒馬麥蚻者豈異名而或大小耶蠶蛾其眉甚美而著卽蠶蛹所變者爾雅云蛾羅論語子夏問曰巧笑倩兮美目盼兮素以爲絢兮言其以質素生文不假外物爲飾也豈此闕文耶抑他詩偶同耶毛傳曰敖敖長貌旣已捨於農郊農田之間非城邑於是休捨從容徐步自適有若遊敖之狀歟毛傳曰幩飾也人君以朱纒鑣扇汗且以爲飾鑣鑣盛貎翟翟車也夫人以翟羽飾車茀蔽也釋文曰鑣銜外鐵也一名扇汗又排沬孔疏云婦人乘車不露見車之前後設障以自隠蔽謂之茀因以翟羽爲之飾巾車注引此詩翟茀蓋厭翟也厭於渉反厭翟次其羽使相迫也朱曰國人樂得以爲莊公之配故謂大夫朝於君者宜早退無使君勞於政事而不得與夫人相親也毛傳曰罛魚罟鱣鯉也鮪鮥也案爾雅釋魚首鯉鱣故毛傳因以爲一魚而郭璞注云鯉今赤鯉鱣大魚似鱏而短鼻口在頷下體有邪行甲無鱗肉黃大者長二三丈今江東呼爲黃魚然則郭璞以爲二魚審訂若是陸璣亦云二魚出江海三月中從河下頭來上鱣身形似龍鋭頭口在頷下背腹皆有甲縱廣四五尺今於盟津東石磧上釣取之大者千餘斤鮪形似鱣而靑黑大者不過七八尺大者名王鮪小者名鮛鮪發發韓詩作鱍鱍﹝按孽孽韓詩作﹤車獻﹥﹞韓詩傳云桀健也伯兮云邦之桀兮則桀亦有俊傑之義毛詩作有朅殆訛也爾雅釋艸云葭蘆菼薍郭注云蘆葦也薍似葦而小陸璣云薍或謂之荻鄭箋云庶姜謂侄娣送者宜使大夫而此云庶士者庶士從大夫而來言其多者毛傳曰揭揭長也孽孽言侄娣之多也毛詩序曰碩人閔莊姜也莊公惑於嬖妾使驕上僭莊姜賢而不答終以無子國人閔而憂之毛詩序固多謬誤詳觀是詩惟見齊姜始歸於衛其聲焰儀物之盛國人說之故敍詠其事至曰大夫夙退無使君勞則尢其以衛君新有嘉禮欲其與夫人相親之情殊非其後追書其辭气略不見其有憂閔之意左氏所言亦因言其無子爾未必謂碩人之詩以閔莊姜無子而作也此亦猶何彼襛矣敍言昏姻儀物之盛平正無他衛宏不逹平正無邪之道其作序率多贅辭曲爲之說

氓之蚩蚩抱布貿絲匪來貿絲來卽我謀送子渉淇至於頓丘匪我愆期子無良媒將子無怒秋以爲期乘彼垝垣以望復關不見復關泣涕漣漣旣見復關載笑載言爾卜爾筮體無咎言以爾車來以我賄遷桑之未落其葉沃若於嗟鳩兮無食桑葚於嗟女兮無與士眈士之眈兮猶可說也女之眈兮不可說也桑之落矣其黃而隕自我䢐爾三歳食貧淇水湯湯漸車帷裳女也不爽士貳其行士也罔極二三其徳三歳爲婦靡室勞矣夙興夜寐靡有朝矣言旣遂矣至於暴矣兄弟不知咥其笑矣靜言思之躬自悼矣及爾偕老老使我怨淇則有岸隰則有泮總角之宴言笑晏晏信誓旦旦不思其反反是不思亦已焉哉

絲息之反蚩尺之反貿莫豆反謀音眉邱補音祛奇切左氏傳史蘇之言爲雷爲火爲嬴敗姬不利行師敗於宗邱齊謡曰大冠若箕修劍拄頥攻狄不能下壘枯邱楚辭九章邱與時葉易林履之遁邱與時葉將七羊反垝俱毀反關補音圭元切橫木持門也易林師之兌關與泉葉大過之師關與寃葉劉歆遂初賦喬關與翩翩葉盧湛覽古詩關與賢葉郭璞客傲關與弦葉劉禹錫佛衣銘關與遷葉葚音甚耽補音都森反揚子云兗州牧箴牧野之禽豈能復耽張翰雜詩耽與金葉陸云贈鄭虔季耽與金葉隕於貧切集韻墜也應瑒正情賦隕與鳴葉湯音傷漸子廉反行補音戶郎反簡謂古初宜一音後世欲別其詳故有去聲亦可戶浪切亦葉咥許意反又尺二反泮音判補音以哉葉思韻毛傳曰氓民也蚩蚩者泛然而來左顧右盼將有所擇而誘心未有所主之狀也時女未見誘情未交親故謂之民至於已見誘而情親故稱之曰子往往男約女奔後女愧恥而止男復至以爲問故女曰匪我愆期子無良媒故我心愧而止庶幾子無怒秋以爲期又言我登垝垣以望復關復關子所居也垝垣垣之髙危者初望不見泣涕漣漣後見復關載笑載言明已心在於子情深如此爾其卜乎或筮乎若占體無咎則以爾車來以我賄遷我則往矣蓋恥於自往欲其以車來迎將幾也庶幾也旣有期約於初矣而此猶以卜筮爲言者慮男怒而不肯也況昏禮有卜筮因以爲言此似正婚而無媒遽誘而交親亦滛泆矣沃若諭色盛情盛之時鳩食桑葚過則醉桑落黃隕諭色衰情衰眈樂也說解說也今俗說亦以女淫爲大醜﹝按樓鑰云毛傳云女與士耽則傷禮義鄭箋云士有百行可以功過相補至於婦人無外事維以貞信爲節然功過相補則士可耽也每疑其害教近得一說無與士眈已是自悔而反正之言蓋其初抱布貿絲來卽我謀後又以車來則非女之奔之也其言曰始者以士之眈兮故我今日猶可說也若是女之眈兮則我不可說矣如此則得詩之意不比鄭氏之說之害教也﹞毛傳曰帷裳婦人之車也爽差也朱曰淇水漸其車之帷裳言見棄而歸也罔極言士放蕩無畔岸也貳其行言與其始不同是爲二又不止於二而已又至於三焉言其變攺之多朱曰靡不也三歳爲婦盡心竭力不以室家之勞爲勞止曰三歳初爲婦之三歳其勞勤如此其後稍舒緩故止言三歳詩曰總角之宴又曰老使我怨則知非三歳而遂棄夙興者雞鳴而起夜寐言未至於夜未嘗寐以惰者常有晝寢也朝則明矣言雞鳴夙興未嘗至於明旦而起言語助也旣至於今矣乃至於以暴見加矣兄弟特不知爾知則咥其笑矣靜而思之惟自傷悼而已已初謂及爾偕老也至老又使我怨泮水土之際也淇則有岸隰則有泮皆有涯際可度士心有他婦不得士心不復可親茫然莫知所止故前又曰罔極方總角相從宴樂言笑和宴相與誓約不止於一日申誓堅約重復不已不思其反背也不料其至是也此反背誠是未嘗思慮及之今亦無如之何矣亦已焉哉已止也今俗語休休之謂也毛詩序曰氓刺時也宣公之時禮義消亡淫風大行男女無別遂相奔誘華落色衰復相背棄或乃困而自悔喪其妃耦故序其事以風焉美反正刺淫泆也陳曰見棄而悔乃人情之常何美之有呂伯恭取陳說而載之記異哉諸儒之爲論也序辭差謬多矣獨此序庶幾焉而陳又從而不可之道之不明也我知之矣皆諸儒之故也春秋𨿽誅魯桓之大逆而亦書其告於廟之合於禮易曰其吉則困而反則也正氓詩悔過反正可美之道也聖經明道之書也深知夫人心卽道故曰道心意動情遷始失其道一能反正卽復道心人𨿽至於大惡特其昏爾其本心之善未始磨滅諸儒不自信已之心故亦不信人之心有能信此心之卽道悟百姓日用之機則三百篇平正無邪之妙昭如日月矣

籊籊竹竿以釣於淇豈不爾思逺莫致之泉源在左淇水在右女子有行逺父母兄弟淇水在右泉源在左巧笑之瑳佩玉之儺淇水滺滺檜楫松舟駕言出遊以寫我憂

﹝按此篇永樂大典缺捲﹞

芄蘭之支童子佩觿𨿽則佩觿能不我知容兮遂兮垂帶萃兮芄蘭之葉童子佩韘𨿽則佩韘能不我狎容兮遂兮垂帶萃兮﹝按狎字萃字從韓詩﹞

韘失葉反甲韓詩作狎毛詩作甲甲補音吉協反﹝按原本吉誤古﹞楚辭山鬼篇犀甲與接葉揚子云太元賦首甲與裂葉然則狎宜音協爾雅釋艸云雚芄蘭郭云蔓生然則柔弱有童稚之狀案內則男女未冠笄者佩容臭惟成人佩觿今童子而佩觿毛傳曰觿所以解結成人之佩也人君治成人之事𨿽童子而佩觿早成其徳𨿽則佩觿能不我知此爲戲語以譏也不能知人此反謂能今世戲語以爲譏多有此類能不我狎亦同不親羣臣反謂之能亦戲語以譏也容兮自矜自莊之貌遂兮自用自爲之貌此幼君自尊大自用不知人不親羣臣宛然可見垂帶萃兮﹝按此萃字本韓詩﹞因言容貌佩服而及此亦言徒有儀服其中無徳也帶聚而長故曰萃帶不一矧有佩焉益可以言萃韘玦也能射則佩韘孔疏云禮及詩言決拾車攻傳曰決鉤弦也著右手巨指毛詩狎作甲爾雅云甲狎也豈作爾雅此篇者不見狎本耶抑本毛傳耶毛詩序曰刺恵公也驕而無禮大夫刺之春秋左傳曰初惠公之卽位也少爾雅釋艸曰雚一名芄蘭郭璞注云蔓生斷之有白汁可啖陸璣云一名蘿摩幽州人謂之雀瓢本艸又名女靑又白環然女靑終非白環二物相似

誰謂河廣一葦杭之誰謂宋逺跂予望之誰謂河廣曽不容刀誰謂宋逺曽不崇朝

毛詩序曰宋襄公母歸於衛思而不止故作是詩也詩箋云宋桓公夫人衛文公之妹生襄公而出襄公卽位夫人思宋義不可往故作詩然文公之時衛已遷國河南無河可渡此曰河廣豈濟水東南流而又北入海者亦稱河耶史記文公之子成公時晉從南河渡服虔曰南河濟南之東南流河也豈春秋時河已東南決耶一葦無杭河之理思往之切甚言其河之非廣也曽不容刀之意亦然毛傳曰杭渡也鄭箋曰予我也誰謂宋逺我跂則可望見者箋云小船曰刀劉熙釋名云三百斛曰刀毛傳皆以崇爲終未安朝者一日之上故朝崇義亦猶是上日謂不待崇朝之久而已可到亦甚言宋非逺也孔疏云所以義不得往者以夫人爲先君所出其子承父之重母出與廟絕不可以私反故義不得也呂曰說苑曰宋襄公爲太子請於桓公曰請使目夷立公曰何故對曰臣之舅在衛愛臣若終立則不可以往味此詩推其母子之心蓋不相逺所載似可信也不曰欲見母而曰欲見舅者恐傷其父之意也杭卽古航字亦猶刀後世加舟作舠

伯兮朅兮邦之桀兮伯也執殳爲王前驅自伯之東首如飛蓬豈無膏沐誰適爲容其雨其雨杲杲出日願言思伯甘心首疾焉得諼艸言樹之背願言思伯使我心痗

﹝按此篇永樂大典缺捲﹞

有狐綏綏在彼淇梁心之憂矣之子無裳有狐綏綏在彼淇厲心之憂矣之子無帶有狐綏綏在彼淇側心之憂矣之子無服

帶補音丁計切史記平準書根帶劉伯莊音叶釋名帶蔕也著於衣如物之系蔕也楚辭九歌荷衣兮蕙帶與逝與際葉漢封爵之誓曰使黃河如帶泰山如厲國以永存爰及苗裔易林歸妹之訟帶與戾葉杜篤論都賦衿帶與滯葉陸云贈鄭虔季帶與乂葉服扶北切是時婦人閔其君子久役貧無以爲衣也而諸儒紛紜意度牽合而無據毛傳謂綏綏匹行貎之子無室家者宏本毛說而爲序曰男女失時喪其妃耦鄭同毛說朱又謂綏綏獨行求匹之貎凡是皆因夫齊南山之詩曰雄狐綏綏魯道有蕩齊子有歸以齊襄與文姜淫故意此詩有狐綏綏亦有爲匹之意而不知他無所據周易凡言狐皆取狐疑爲義則詩取諭於狐亦狐疑爾齊襄之似雄狐者言雄則知有雌焉言狐則以見心愧於中又欲縱不能止愧赧發於气貎有遲疑綏綏之狀此有狐不曰雄則無淫匹之意久勞役所其心思家而不在役故有二心而惰如狐疑不決之狀亦有遲疑綏綏之貎且氓之詩其未見誘則曰氓爾及旣見誘而情親始曰子豈有情未親而遽稱子者一人失言後學咸從而不可攺毛傳至以無裳無服爲諭穿鑿太甚衛序至於失時喪耦之不可合良可發笑失時非喪耦喪耦非失時矧序傳差誤備述其前後服役於淇水之上故曰在彼淇梁淇厲淇側石絕水曰梁說文厲作砅水中有石可履亦危矣故曰厲

投我以木瓜報之以瓊琚匪報也永以爲好也投我以木桃報之以瓊瑤匪報也永以爲好也投我以木李報之以瓊玖匪報也永以爲好也

瓜補音攻乎切說文孤罛呱觚皆以瓜得聲左氏傳衛侯夢人之噪曰登昆吾之虛綿綿生之瓜餘爲渾良夫叫天無辜易林漸之辭曰窮老獨居莫爲種瓜急就章逺志續斷參土瓜亭歷桔梗龜骨枯簡案豳七月七月食瓜八月斷壺玖補音舉裏切說文玖石之次玉黒色者讀若芑詳觀木瓜之詩所謂木瓜木桃木李與夫瓊琚瑤玖皆爲諭爾非實有是物也而孔叢子言孔子讀詩曰吾於木瓜見苞苴之禮行未必果聖人之言也孔叢子所載亦有乖戾不可信者不止於木瓜也是詩薄來厚往之意至厚也永以爲好至忠也無非道者正不必究見何人薄來何人薄往也衛宏作序推考衛國事狀他無似此者惟齊桓封衛衛人必厚報之情故謂此衛人欲厚報齊之詩然不思衛人亦何敢爲此辭齊施莫大之惠於衛奚可比木瓜木桃木李衛人𨿽思所以報齊而衛方能國微弱甚矣豈能致厚報過齊桓之所施矧曰匪報也永以爲好也乃已報之辭非欲報之辭安知非齊桓使公子無虧戍漕之時或城楚邱遺衛車馬器服之時齊人所作之詩衛人得之或衛人歌之故屬之衛耶又安知非士大夫報施之詩耶

慈湖詩傳卷六宋楊簡撰

王

彼黍離離彼稷之苖行邁靡靡中心搖搖知我者謂我心憂不知我者謂我何求悠悠蒼天此何人哉彼黍離離彼稷之穂行邁靡靡中心如醉知我者謂我心憂不知我者謂我何求悠悠蒼天此何人哉彼黍離離彼稷之實行邁靡靡中心如噎知我者謂我心憂不知我者謂我何求悠悠蒼天此何人哉

穂音遂噎說文以壹得聲曲禮曰稷曰明粢郭璞云今江東人呼粟爲粢逺望茫茫似黍離離又似稷苗穂故曰彼黍離離耶彼稷之苖也行邁見之爲之靡靡遲遲中心搖搖憂傷莫能去李曰呼天而愬曰致此者何人哉含蓄其辭不欲指斥其人也毛詩序云黍離閔宗周也周大夫行役至於宗周過故宗廟宮室盡爲禾黍閔周室之顚覆彷徨不忍去而作是也

君子於役不知其期曷至哉雞棲於塒日之夕矣羊牛下來君子於役如之何勿思君子於役不日不月曷其有佸雞棲於桀日之夕矣羊牛下括君子於役苟無饑渴

毛傳曰鑿墻而棲曰塒爾雅釋宮云雞棲於杙爲桀鑿垣而棲爲塒郭云今寒鄕穿墻棲雞皆見詩杙橜也雞猶歸棲羊牛猶下來君子於役而不歸佸會也括者羊牛歸宿之所必有檢括防閒朱曰君子行役之久不可計以日月而又不知其何時可以來會也徒念君子終無歸期至是末如之何惟曰君子苟無饑渴亦庶幾爾毛詩序曰君子於役刺平王也君子行役無期度大夫思其危難以風焉君不可以言刺而況於王乎是詩婦人思念其君子而已初無刺王之意衛宏不知道不知婦念其君子之心非邪僻之心卽道心故外推其說殊爲害道又何以知其非婦人作而必曰大夫作耶

君子陽陽左執簧右招我由房其樂只且君子陶陶左執翿右招我由敖其樂只且

是詩君子遭亂相與隱遁仕於伶官苟祿逃責君子之所憂者懼其失道而已今旣逃責可以無愧故樂也陽陽陶陶皆樂之貎孔疏云簧者笙管之中金薄鐷也郭璞云大笙十九簧小笙十三簧月令仲夏調竽笙篪簧則簧似別器孔疏謂三器皆有簧非別器也鹿鳴云吹笙鼔簧言吹笙則鼓簧是簧之所用本施於笙笙師掌教龡竽笙塤鑰簫篪籧管而不言簧鄭司農云竽三十六簧鄭志雲路寢房中可用男子毛傳曰翿纛也翳也鄭箋云翳舞者所持謂羽舞也右手招我俱在樂官也招之者豈慮其未知而失期耶抑以其新進故導之耶敖者謂舞位毛詩序曰君子陽陽閔周也君子遭亂相招爲祿仕全身逺害而已本詩初無閔周之意乃衛宏自起意說相招爲祿仕亦在平時亦非此詩之情章句儒不知道率好穿鑿不知日用平常之卽道故曲推外說

揚之水不流束薪彼其之子不與我戍申懷哉懷哉曷月予還歸哉揚之水不流束楚彼其之子不與我戍甫懷哉懷哉曷月予還歸哉揚之水不流束蒲彼其之子不與我戍許懷哉懷哉曷月予還歸哉

其如字或作記者方音轉訛也激揚其水勢力甚弱𨿽束薪不能流令之不行者似之彼其之子不與戍申彼子乃令之不至不往戍者也今俗亦有此等語與猶爲也其令侯國往戍而不從故使畿民而民怨歟抑令更戍者不從也歟久戍者怨歟抑久戍者思歸而怨因以譏王政之不均亦有令之不從不與我同戍申甫許歟束薪易於流行而今不能流之則其令非彊大者以薪蒲爲說懷哉懷哉曷月予還歸哉思歸心也楚亦薪之異名漢廣云翹翹錯薪言刈其楚毛傳云蒲艸也鄭箋云蒲蒲柳孔疏云陸璣疏云蒲柳有兩種皮正靑者曰小楊其一種皮紅者曰大楊皆可以爲箭幹故春秋傳曰董澤之蒲可勝旣乎今又以爲箕罐之楊也尙書有呂刑之篇禮記引之皆作甫刑孔安國云呂侯後爲甫侯周語云祚四嶽爲侯伯賜姓曰姜氏曰有呂又曰申呂𨿽衰齊許猶在是申與甫許同爲姜姓平王母家申國所戍惟應戍申不戍甫許也言甫許者以其同出四嶽俱爲姜姓旣重章以變文因借甫許以言申其實不戍甫許也六國時秦趙皆伯益之後同爲嬴姓史記漢書多謂秦爲趙亦此類也簡思毛詩序曰揚之水刺平王也不撫其民而逺屯戍於母家周人怨思焉言刺非申在今鄧州南陽縣呂在今蔡州新蔡縣許在今潁昌府爲許昌郡卽唐許州

中谷有蓷暵其幹矣有女仳離嘅其嘆矣嘅其嘆矣遇人之艱難矣中谷有蓷暵其修矣有女仳離條其嘯矣條其嘯矣遇人之不淑矣中谷有蓷暵其濕矣有女仳離啜其泣矣啜其泣矣何嗟及矣

補音修式竹切釋名臘脯又名修縮也莊子翛然而往翛然而來亦式竹切釋文一作蓨嘯息六切集韻吹气若歌說文嘯從口肅聲又云籕文嘯從欠爾雅釋艸云萑蓷郭云茺蔚也李曰臭穢艸也妻爲夫所棄故以臭穢之艸自況不見親於夫也陸璣疏云舊說及魏博士周元明皆云庵閭是也韓詩及三蒼說悉云益母本艸荒蔚一名益母劉歆曰蓷臭穢卽荒蔚也谷中多水蓷生其中宜水之艸也今遇旱暵則幹矣其修茂者暵燥矣初濕者今暵矣宜水之艸今遇暵幹其失所之狀可覩矣曰遇人之艱難則知饑饉然有貧困不因饑饉者又曰不淑則知士徳之薄豈有君子困窮而棄其妻乎毛詩序曰中谷有蓷閔周也夫婦日以衰薄凶年饑饉室家相棄爾毛傳曰仳別也說文云嘯吹聲也條者其嘯音之長而似條歟啜者淚流下入口也詩中初無閔周之情衛宏贅辭也惡不淑正也憂苦非邪也宏不逹無邪平正之道故多贅說

有兔爰爰雉離於羅我生之初尙無爲我生之後逢此百罹尙寐無吪有兔爰爰雉離於罦我生之初尙無造我生之後逢此百憂尙寐無覺有兔爰爰雉離於罿我生之初尙無庸我生之後逢此百凶尙寐無聰

毛傳曰爰爰緩意鳥网爲羅兔有小人之狀雉文明比君子﹝按樓鑰云雉非爲其文明也羅之設所以取鳥獸兔狡如小人爰爰緩行不至觸冒雉性耿介多罹其中世亂罔宻小人多幸免而君子多陷於罪言文明則意差﹞小人得志而暇逸而君子罹禍患離麗也附麗於羅网其罹禍患似之君子以雉自比我生之初尙無所爲言無事及我生之後逢此憂離禍患之多願寐無吪寐而作訛謬之音則必寤矣欲無吪者欲無寤也寤則又憂苦矣無覺無聰其意同聰聞寐中有所聞則覺矣爾雅釋器云繴謂之罿罿罬也罬謂之罦罦覆車也郭注云今之翻車也有兩轅中施罥以捕鳥孫炎曰覆車网可以掩兔者也一物五名庸用也猶爲也造也是詩憂苦無聊𨿽有隠怨無敢著明是詩無邪孰非道心毛詩序曰兔爰閔周也桓王失信諸侯背叛敗節容有此事序多誤亦不可深信然孔子取此詩之道心𨿽無此序亦可而序文贅反足以亂道心

綿綿葛藟在河之滸終逺兄弟謂他人父謂他人父亦莫我顧綿綿葛藟在河之涘終遠兄弟謂他人母謂他人母亦莫我有綿綿葛藟在河之漘終逺兄弟謂他人昆謂他人昆亦莫我聞

葛與藟釋見樛木綿綿蔓延不絕也葛與藟在河之滸綿綿不絕今也人而不如之故以況也人誰無過覬其終攺今終不攺終棄逺其兄弟反謂他人爲父而親之亦莫我顧言其略不相顧言其甚也尙不相顧何望其相親毛詩序曰葛藟王族刺平王也周室道衰棄其九族焉釋文作刺桓王曰本亦作刺平王案詩譜是平王詩皇甫士安以爲桓王之詩崔靈恩集注本亦作桓王桓平不必深辧其譏逺兄弟則明矣譏邪非邪𨿽怨而正道也觀揚之水序言平王不撫其民而逺屯戍於母家與此詩亦相應爾雅釋水雲滸水厓釋邱云涘爲厓夷上灑下不漘岸上滸郭璞曰灑深也不發聲灑卽洗字爲水所洗故深歟或瀉之音而訛歟俗謂峻下曰瀉不殆衍字釋親云晜兄也晜卽昆字稱他人爲母稱他人爲兄而不親我何止於不親我如無我焉故曰亦莫我有不相聞不相報知故曰亦莫我聞凡百尙不相聞而況於厚禮乎

彼采葛兮一日不見如三月兮彼采蕭兮一日不見如三秋兮彼采艾兮一日不見如三歳兮

蕭補音疏鳩切﹝按原本此六字脫﹞楚辭九歌蕭與憂葉又九嘆蕭與愁葉艾補音魚刈切﹝按原本此三字脫﹞說文以乂得聲尙書乂用三徳從作乂又時暘若漢書皆作艾無作牛蓋切者熟觀采葛之詩朋友相好有如此者人情相愛相念之篤誠有此相好相念非邪非僻非道而何毛衛不知平正無邪之卽道遂曲推其義以爲懼讒旣不知何世何人則意之而已意之而曲推穿鑿以爲懼讒言之入亦可笑矣爾雅釋艸云蕭荻李巡曰荻一名蕭陸璣云今人所謂荻蒿者是也或云牛尾蒿似白蒿白葉莖麤科生多者數十莖可作燭有香气故祭祀以脂爇之爲香許愼以爲艾蒿非也﹝按釋艸云以下原本缺今從正義補入﹞

大車檻檻毳衣如菼豈不爾思畏子不敢大車啍啍毳衣如璊豈不爾思畏子不奔榖則異室死則同穴謂予不信有如皦日

穴補音戶橘切說文鴪以穴得聲淮南子水居窟穴人民有室﹝按原本脫此二句﹞三略主任舊齒萬事乃理主聘若穴士乃得實易林幹之咸曰三人求橘反得丹穴需之觀曰河水孔穴壊敗我室震之蹇曰蟻封戶穴天雨將集孔融詩猿穴與不宻葉春官司服子男之服自毳冕而下卿大夫之服自元冕而下大夫出封畿內諸侯則加一等服子男之服或子男入仕王朝毳衣者乘車以岀決男女之訟淫者𨿽畏而止息而情終不忘他日相遇相語有此詩人述而爲之詩所以譏笑也故人傳而盛行官得而采之故曰詩無邪言大車檻檻毳衣如菼則當時決訟事狀著矣菼蘆初生毳服內之靑色如之璊玉赤色毳服內之赤色如之毳衣繢裳繡有五色焉子謂毳衣而決訟者榖善也今俗謂無病故曰安善故此詩謂生曰榖他日男女忽遇而陳情曰豈不爾思畏子而不敢詩人敷暢其辭故又曰啍啍又曰如璊又曰不奔陳情之切有曰生則異室不得而合矣死必同穴以葬若謂予言未必信有如皎日所以誓也夫人欲方熾故有此退而休止心自知非何敢形於詩言聞於外故人得而歌之爲笑也周衰淫風𨿽流行而公論終難磨滅以人性善終不磨滅也是詩情狀非陳古毛傳亦不曰陳古獨衛宏序曰陳古刺今大夫不能聽男女之訟治古無淫俗安有同穴之誓衛序非毛傳曰檻檻車行聲也啍啍重遲

丘中有麻彼畱子嗟彼畱子嗟將其來施施丘中有麥彼畱子國彼畱子國將其來食丘中有李彼畱之子彼畱之子貽我佩玖

嗟補音遭哥切﹝按此三字原本脫﹞邊讓章華賦嗟與波葉阮籍詠懷詩嗟與河葉郭璞江賦嗟與阿葉陸機詩亦然施詩戈切﹝按此三字原本脫﹞楚辭天問安施與伊何葉漢髙祖戚夫人歌施與何葉麥音黙國補音越逼切﹝按此三字原本脫﹞博古圖周南宮鼎光相南國周穆公鼎南國東國皆作或說文或邦也孫愐於逼切徐鍇曰俗作古獲切玖補音舉裏切說文正引此詩而讀如芑毛傳曰畱大夫氏子嗟字也子國子嗟父鄭箋云子嗟放逐言子國著其世賢施施自適之貌言子嗟將自適於邱園之中矣將來食邱中之麥矣食其李矣初去朝未至邱中故曰將其來詩人畱子之親故故貽我佩玖而別也維親故熟知畱子邱園有麻麥李古人亦有以一字字者如顏淵冉有曰嗟曰國其字歟毛傳謂子嗟子國則句不文後世未有以嗟類爲字然古者名字子賤子騫仲突仲忽則嗟亦其類爾顏回字淵又字子淵則畱子或果字子嗟子國是詩蓋惜畱子之賢而見退黜念之也衛宏序曰莊王不明賢人放逐

鄭

緇衣之宜兮敝予又攺爲兮適子之館兮還予授子之粲兮緇衣之好兮敝予又攺造兮適子之館兮還予授子之粲兮緇衣之席兮敝予又攺作兮適子之館兮還予授子之粲兮

﹝按此篇永樂大典缺捲﹞

將仲子兮無踰我裏無折我樹杞豈敢愛之畏我父母仲可懷也父母之言亦可畏也將仲子兮無踰我墻無折我樹桑豈敢愛之畏我諸兄仲可懷也諸兄之言亦可畏也將仲子兮無踰我園無折我樹檀豈敢愛之畏人之多言仲可懷也人之多言亦可畏也

檀補音徒沿切﹝按此三字原本脫﹞易林臨之蹇手詘不便不能伐檀便毗連切張衡南都賦楈枒栟櫚柍柘檍檀結根聳本垂條嬋媛﹝按南都賦以下原本脫﹞將請也請音輕淸而髙者也故立此字以寄音今方言有之毛詩序曰將仲子刺莊公也弟叔失道而公弗制祭仲諫而公弗聽小不忍以致大亂焉而詩無刺意是詩莊公所爲也誠有不忍殺其弟之意祭仲諫曰臣請除之故是詩曰無折我樹杞無折我樹桑無折我樹檀我云者親愛之眞情也曰豈敢愛之其情實愛也今人實愛而曰不敢愛者每有是言曰畏父母畏諸兄畏人之多言此畏忌之心非慢易之心也夫不忍殺其弟之心畏忌之心此卽道心而序以爲刺近世蘇氏亦推及他日隠微未著之情與夫其後欲殺其弟之心而盡掩是詩之善不可人心本善本正人心卽道故曰道心因物有遷意動而昏始亂始雜然其本心之正亦間見互出於日用云爲之間三百篇多此類天下是非二途而已矣是者是道非者非道魯桓大惡春秋書其至於廟之合禮氓詩悔過孔子取其反正之心聖人無私善無私怒平心是非皆以明道不以是掩非不以非掩是檀木之美而堅者懷思念也祭仲之言誠有利害然有可思念者

叔於田巷無居人豈無居人不如叔也洵美且仁叔於狩巷無飲酒豈無飲酒不如叔也洵美且好叔適野巷無服馬豈無服馬不如叔也洵美且武

狩補音始九切左氏天王狩於河陽榖梁作守班固答賓戲孔終篇於西狩顏師古音守道之不明久矣自孔門惟三月不違仁月至日至者知之𨿽有子路子夏子張子遊猶不知之而況於後世乎蓋道至易至簡至近至平常故曰中庸庸常也人心卽道故曰道心人心本體自善自正自無所不通日用無非道者顧人自不省自不信爾故夫日用庸平人皆不知其爲道叔於田之詩愛叔美叔人之善心也道心也無邪僻之思也孔子取此取此道心也毛詩序乃皆曰刺莊公大失本旨矣大叔於田詩中曷嘗有不義之意惟不知是詩平正無邪之卽道心故外求其說以厥後叔段之惡掩前時京人愛叔之善殊爲害道豈無居人不如叔美且仁則𨿽謂之無人可也言其不足道也無飲酒無服馬意同鄭箋云洵信也疏引釋詁詢信也爲證箋云服馬猶乘馬也易曰服牛乘馬毛詩序曰叔於田刺莊公也叔處於京繕甲治兵以出於田國人說而歸之

叔於田乘乘馬執轡如組兩驂如舞叔在藪火烈具舉襢裼暴虎獻於公所將叔無狃戒其傷女叔於田乘乘黃兩服上襄兩驂雁行叔在藪火烈具揚叔善射忌又良禦忌抑磬控忌抑縱送忌叔於田乘乘鴇兩服齊首兩驂如手叔在藪火烈具阜叔馬慢忌叔發罕忌抑釋掤忌抑鬯弓忌

以有兩叔於田故於萹目加大字以別之釋文云或作大叔於田者誤襢本文作袒忌並如字下同弓補音姑宏切公羊傳書黒弓左氏榖梁傳皆作黒肱儀禮侯道五十弓弓二寸以爲侯中注云今文攺弓爲肱左氏傳引古詩曰翹翹車乘招我以弓豈不欲往畏我友朋楚辭九歌弓與懲葉枚乘七發弓與潯葉乘馬四馬也兩服兩驂共爲四馬乘駕乘馬而田狩執持其轡如織組織組者總紕於此成文於彼禦者執轡於此而馬騁於彼佀之兩服馬居轅間軛下無舒縱之狀惟兩驂居轅外有舒縱之狀故曰如舞毛傳曰烈列具俱也鄭箋云列人持火俱舉毛傳曰襢裼肉袒也暴虎空手以搏之箋云獻於公所進之君也京人見叔襢裼暴虎曰請叔無狃狎切戒其恐傷女也愛叔之言也毛傳曰乘馬四馬皆黃驪白雜毛曰鴇爾雅郭注云今之烏騘疏云毛色黒白而復有雜毛相錯者名鴇今謂之烏騘兩服中央夾轅二馬襄亦有上義堯典襄陵言水上邱陵也馬以髙者爲美以最良馬爲兩服又兩首昂舉故曰上襄兩驂在旁與兩服相次序微斜故曰鴈行忌者語助之音以字寄音而釋文音記者方音不同爾今惟當隨所書而讀之叔善射其禦又良罄盡也或盡力控止其馬或縱馬而騁若送去然皆言善禦之狀兩驂在左右如手阜盛也慢遲也罕希也馬慢矢發希抑叔釋掤以覆矢矣抑叔執鬯以弢弓矣弢吐刀切春秋左傳云公徒執冰而踞字與掤異音同冰犢丸蓋卽箭筒其蓋可以取飲鬯弓謂弛弓而納之鬯中毛詩序曰大叔於田刺莊公也叔多才而好勇不義而得眾也此序之非釋見前叔於田

淸人在彭駟介旁旁二矛重英河上乎翺翔淸人在消駟介麃麃二矛重喬河上乎逍遙淸人在軸駟介陶陶左旋右抽中軍作好

英補音於良切說文以央得聲出車詩釋文央央本作英英同於良切荀卿賦篇世英與彊葉離騷經落英與何傷葉九歌英與央葉馮衍賦英與洋葉張衡賦流英與朝陽葉古英雄之英英華之英皆爲此讀觀是詩𨿽不知髙克與文公事情之詳而其慢易不正可刺可惡足以消人慢易之心起人敬正之心毛傳曰淸邑也彭衛之河上鄭之郊也消與軸皆河上地名也介甲也矛有英飾鄭箋云淸者髙克所帥眾之邑也二矛酋矛夷矛也考工記廬人酋矛常有四尺夷矛三尋鄭注云八尺曰尋倍尋曰常此箋必曰異矛者以長短故得言重英歟孔疏謂酋矛有二備折壊則惟可言雙英耳不可言重喬髙也車建二矛長短故重累而髙歟箋云左左人謂禦者右車右也中軍謂將也髙克之爲將久不得歸使其禦者習旋車車右抽刃自居中央爲軍之容好而已兵車之法將居鼓下故禦者在左毛鄭皆曰容好則好上聲而陸徳明呼報反非陶陶音搖則翶翔逍遙之意而陸徒報反亦未安詩中叶韻亦不若是太拘或平或側無定毛詩序曰淸人刺文公髙克好利而不顧其君文公惡而欲逺之不能使髙克將兵而禦狄於境陳其師旅翶翔河上久而不召眾散而歸髙克奔陳公子素惡髙克進之不以禮文公退之不以道危國亾師之本故作是詩也

羔裘如濡洵直且侯彼其之子捨命不渝羔裘豹飾孔武有力彼其之子邦之司直羔裘晏兮三英粲兮彼其之子邦之彥兮

侯補音洪姑切史記斬盧胡王漢書作侯左氏傳童謡曰鸜鵒跦跦公在幹侯徵褰與襦易林師之井曰苑子妙才戮辱傷膚然後相國封爲應侯張衡西京賦侯與拘葉揚雄觧嘲侯與驅葉董仲舒敍傳侯與車葉柳宗元弔萇弘辭侯與圖葉其如字又音記春秋左氏傳曰彼已之子邦之司直是詩乃親見在位之賢者愛之敬之故頌其善也而毛詩敍曰言古之君子以風其朝焉鄭自莊公以來固非有道之朝朝多小人而是詩乃親見非言古也次篇遵大路言君子去之安如非美此君子之賢也耶大夫羔裘如濡光澤之至也洵信也傳曰侯君也韓詩傳曰侯美也蓋公侯伯子男皆美稱侯必有訓不可得而知大槪美稱也亦猶易直子諒子亦稱其善爾捨沈書者反棄捨也見危授命而不變也渝變也毛詩傳曰豹飾緣以豹皮也孔甚也言甚武有力出則執干戈而衛社稷也晏和柔也以羔羊之皮爲裘以柔爲貴古者素絲以英裘此曰三英者所見三縫也皮之大者左右袖一縫而已並中前縫爲三縫皮之小者左右袖各二縫並中前縫爲五縫故羔羊詩言五紽五緎五總皆謂縫中之英飾也彥士之美稱

遵大路兮摻執子之袪兮無我惡兮不寁故也遵大路兮摻執子之手兮無我魗兮不寁好也

遵循也摻攬也祛袖也寁速也魗猶惡也好善也美也遵大路以追畱君子攬執其袪無惡我我欲君子遲遲其行不速故也不速則善也愛之而欲其遲畱也毛詩序曰莊公失道君子去之國人思望焉何止於思望而已直挽而遲畱之也

女曰雞鳴士曰昧旦子興視夜明星有爛將翶將翔弋鳧與鴈弋言加之與子宜之宜言飲酒與子偕老琴瑟在禦莫不靜好知子之來之雜佩以贈之知子之順之雜佩以問之知子之好之雜佩以報之

加補音一讀居之切三略柔有所設剛有所施弱有所用彊有所加兼此四者而制其宜楚辭天問加與虧葉揚雄長楊賦加與夷葉一讀居何切楚辭九懷加與和葉七諫加與何葉張衡西京賦加與過葉魏明帝桐詩加與柯葉女曰雞鳴矣士曰昧爽矣女曰子興視夜如何其及士興視則明星爛然以有星明故窻牖微明佀昧旦夫婦相警夙興也士又曰吾將翶焉翔焉弋射鳧鴈言語助也加之中也史記曰以弱弓微繳加諸鳬鴈之上宜之爲言美而稱也夫婦同其樂也宜飲酒以所加鳧鴈薦也與子偕老夫婦相好故言及此有琴焉瑟焉惟其所禦莫不靜好夫婦和樂不淫於色故覺閒靜知子之所招來者其以雜佩贈之乎知子之所順協者其以雜佩問之乎知子之所愛好者其以雜佩報之乎夫婦同心好賢樂善如此毛詩序曰陳古義以刺今不說徳而好色也鄭自莊公以來固無道鄭多淫風故謂此詩陳古然詎可謂舉鄭國之人皆不說徳而好色詩言翶翔弋鳧鴈蓋賢者隱處野外之詩也詳觀詩辭殊非陳古之情毛傳曰雜佩者珩璜琚瑀衝牙之類說文云珩佩上玉也璜半璧也琚佩玉名也瑀玖石次玉也玉藻云佩玉有衝牙鄭注云居中央以前後觸也玉府鄭注引詩傳曰佩玉上有蔥珩下有雙璜衝牙蠙蛛以納其間玉藻云大夫佩水蒼玉世子佩瑜玉士佩瓀玫玉

有女同車佩玉瓊琚邱中有麻貽我佩玖有女同車顏如舜華將翶將翔佩玉瓊琚彼美孟姜洵美且都有女同車顏如舜英將翶將翔佩玉將將彼美孟姜徳音不忘

是詩深言孟姜之善而亦不言同車者之不善婉而彰愛而忠追考時事則太子忽嘗有功於齊齊侯請妻之忽曰齊大非吾耦也遂辭之國人惜其失大國之助故作是詩而毛詩序謂國人刺之則過矣又謂見逐而後刺之益非此詩之情熟觀此詩則知之又曰忽以國人而名君大逆也又累篇言刺忽嗚呼痛哉惟孔子作春秋奉天道而筆削且孔子非鄭臣故可書鄭忽今此序曰鄭人刺忽則悖亂天常不可以訓毛傳曰親迎同車也舜木槿也子忽辭齊而他娶𨿽美然彼孟姜尢美且有賢徳之音惜其失大國之助隱然在中都猶好也見書禹謨臯陶謨

山有扶蘇隰有荷華不見子都乃見狂且山有橋松隰有遊龍不見子充乃見狡童

山宜有扶蘇隰宜有荷華國宜有賢俊今不見賢俊乃見不肖子都諭賢俊狂且諭不肖毛詩序曰刺忽也所美非美然詩人方含隱不敢指切其君而序曰刺忽大悖也毛傳曰扶蘇扶胥小木也爾雅釋艸云荷芙蕖紅蘢古其大者蘬郭注云俗呼紅艸爲蘢鼓語轉耳陸璣云一名馬蓼葉大而赤白色生水澤中髙丈餘爾雅疏引此詩遊龍爲證張橫渠曰遊龍葒艸也其枝樛曲著土處生根如龍也釋文云橋本亦作喬董云子都世之美好者也子充不見於書疑亦以美著也毛傳謂狡童昭公也斷斷乎無此義狡童猶狂且狂狡謂在朝之小人若以諭君則悖逆甚矣

萚兮萚兮風其吹女叔兮伯兮倡予和女萚兮萚兮風其漂女叔兮伯兮倡予要女

﹝按此篇永樂大典缺捲樓鑰集載其觧云此詩凡言女皆指君也女者愛之之辭鑰論云民勞王欲玉女是用大諫此意尢明又捲阿俾爾彌爾性之類不惟是愛君如古稱我爲朕未至如秦以來分別之嚴也﹞

彼狡童兮不與我言兮維子之故使我不能餐兮彼狡童兮不與我食兮維子之故使我不能息兮

餐補音逡緣切﹝按原本以上三字脫今補﹞古詩周公下白屋吐哺不及餐一沐三握發後世稱聖賢摯虞思遊賦餐與榦葉韓愈秋懷詩餐與前葉諸儒咸謂狡童指昭公無乃大不道乎詈其君矣𨿽河南程氏猶同之蓋根本於毛傳與序之失遂不復思而從其悖也此狡童謂狂臣擅命之小人也故不親君子不與君子言不與君子食謂疏逺之不與廩祿也子謂鄭君也君子不忘君憂其禍卽至故不能餐不能安息也毛詩序曰刺忽也不能與賢人圖事權臣擅命也然則彊臣擅權則不與賢者祿食者權臣非昭公也沒君子愛君之善誣君子以詈君之大罪奚可奚可公子翚謂隱公曰百姓安子諸侯說子山有樞子之衣裳宛邱子之湯兮子皆指君

子惠思我褰裳渉溱子不我思豈無他人狂童之狂也且子惠思我褰裳渉洧子不我思豈無他士狂童之狂也且

子謂鄭君也鄭君逺賢而近小人賢者退處而心不忘君故作褰裳之詩曰子惠思我我則褰裳渉溱而來子不我思豈無他人言君固自有他人爲之任用此語深譏焉而婉者也卒直言曰狂童之狂也且疾所任用乃狂妄小人爾諸儒未觀詩而先觀毛詩序與傳反以序傳病詩曲推彊釋良可笑不思序傳之繆誤甚著甚多是序曰褰裳思見正也狂童恣行國人思大國正已也詩中安有此情腐儒苦思或至迂僻亦猶左氏曰豫凶事歟

子之丰兮俟我乎巷兮悔予不送兮子之昌兮俟我乎堂兮悔予不將兮衣錦褧衣裳錦褧裳叔兮伯兮駕予與行裳錦褧裳衣錦褧衣叔兮伯兮駕予與歸

巷補音胡貢切離騷經啟九辧與九歌兮夏康虞以自縱不顧難以圖後兮五子用失乎家巷毛詩序曰昏姻之道缺陽倡而陰不和男行而女不隨觀詩意誠有之然今悔矣悔過之心聖人取焉而序總曰刺亂也則差矣此悔而作詩求復諧者也丰丰滿也巷門外也男親迎而女不從男不得已而退猶俟於門外也猶覬女之或從也今女悔縱未從而姑送之猶未至於深絕也昌盛也將猶送也先言巷後言堂更韻也鄭箋云褧禪蓋以襌縠爲之中衣裳用錦而上加襌縠焉中庸曰衣錦尙褧惡其文之著也古者衣裳中錦外絅風俗率如此故𨿽衰世猶未變絅褧音義同女悔而告長上叔伯曰今車駕而迎予則與之行矣衣裳錦褧言衣裳已具飭今車駕而迎予則與之歸矣婦人謂嫁曰歸

東門之墠茹藘在阪其室則邇其人甚逺東門之栗有踐家室豈不爾思子不我卽

東門之平墠又有茹藘之艸在其阪阪又有栗木焉踐行也行道之旁有家室焉其家室中之人女之所慕者而其不我卽故有甚逺之嘆是詩女則淫矣而士則正毛詩序槪曰刺亂其半差矣毛傳曰東門城東門也墠除地町町者茹藘茅搜也爾雅釋艸云茹藘茅搜郭注云今之蒨也可以染絳阪大坡不平

風雨淒淒雞鳴喈喈旣見君子云胡不夷風雨蕭肅雞鳴膠膠旣見君子云胡不瘳風雨如晦雞鳴不已旣見君子云胡不喜

是詩美君子不攺其度也鄭有君子𨿽居亂世不從世俗所移國人喜之也而毛詩序曰思君子也詩曰旣見非思胡何也夷平也亂世賢者多憂旣見君子喜而失其憂故夷平也

靑靑子衿悠悠我心縱我不往子寧不嗣音靑靑子佩悠悠我思縱我不往子寧不來挑兮逹兮在城闕兮一日不見如三月兮

因久不見之學子乃挑逹於城闕之間於是追恨曰我一日不見如三月之久思如此之切而彼乃若是耶毛詩序曰刺學校廢也亂世則學校不修焉毛傳靑衿靑領也學子之所服鄭箋云學子而俱在學校之中已畱彼去故隨而思之爾禮父母在衣純以靑嗣續也女曽不傳聲問我責其忘已爾雅釋器云衣皆謂之襟郭注云交領方言云衿謂之交釋器又云衿謂之袸郭注云衣小帶疏引士昏禮施衿結帨爲證此衿非襟毛傳謂領者取方言之交取爾雅之襟然襟非領乃袂也古謂之袵亦謂之襟衣所以交於前者以有袵也衣身前不交續以左右二袵而後交方言襟謂之交謂此也領亦因是而交而襟非領毛傳郭注皆誤衿有二義一曰襟一曰帶然襟狹佀帶故因名歟毛傳曰佩佩玉也士瓀瑉而靑組綬程曰挑輕躍逹放恣鄭箋云廢學業但好登髙見於城闕闕者謂於城之闕處置門其兩旁城土髙而稍闊可以登而望逺

揚之水不流東楚終鮮兄弟維予與女無信人之言人實迋女揚之水不流束薪終鮮兄弟維予二人無信人之言人實不信

激揚之水不能流一束之楚微弱令不行也𨿽有兄弟心則相殘亦可言鮮兄弟爭國羣臣公族鹹有二心維予與女二人而已無信人之言人實誑女迋誑也納忠至矣此忠愛其君之詩也毛詩序謂忽已死亡而作是詩詩辭非死亡後之辭也

出其東門有女如雲𨿽則如雲匪我思存縞衣綦巾聊樂我員出其闉闍有女如荼𨿽則如荼匪我思且縞衣茹藘聊可與娛

出其東門有女如雲之盛𨿽則如雲之盛而我心不在焉我自有員姓者吾妻也春秋有鄖國亦作﹤云卩﹥漢中有鄖闕﹝按樓鑰云此說未然毛鄭不觧貟字疏言樂我之心耳云員古今字助句辭也唐貟半千齊州人其先本彭城劉氏十世祖凝之事宋爲起部郎及齊受禪奔元魏以忠烈自比伍員因攺姓員古無此姓也況此詩觧內云陸徳明以爾雅云䢐往也牽合上章思存攺且作䢐甚無謂也且語助也於義自通何必牽彊又攺字以此知貟亦語助耳﹞縞衣綦巾我自樂之如荼亦言其盛多吾妻縞衣茹蘆爲飾𨿽芳麗不如東門之女而亦聊可與娛鄭多淫新棄舊有夫婦相與不替不以外色動心聖人之所取也而毛詩序曰閔亂也公子五爭兵革不息男女相棄民人思保其室家焉詩中殊無此情顧命綦弁鄭云綦赤黒色是詩毛傳曰綦蒼艾色闉曲城也闍城臺爾雅釋宮云闍謂之臺茹藘蒨艸染色爲飾鄭箋云闍讀當如彼都人士之都陸徳明以爾雅云䢐存也牽合上章思存故攺且作䢐甚無謂也陸好異多有此病且語助也於義自通何必牽彊又攺字況舊音子徐反今從舊音

野有蔓艸零露漙兮有美一人淸揚婉兮邂逅相遇適我願兮野有蔓艸零露瀼瀼有美一人婉如淸揚邂逅相遇與子偕臧

漙本亦作團顏師古糾繆正俗云鄭詩零露�兮古本有水傍作專亦有單字者後人輙爲團字呂氏字林雨下作專訓云露貎音上兗切孔子遭程子於塗傾蓋而語終日甚相親顧謂子路取束帛以贈先生子路違命有間顧謂子路子路如初孔子曰詩不云乎有美一人淸揚婉兮邂逅相遇適我願兮今程子天下賢士也於斯不贈則終身不能見也小子行之毛詩序乃曰男女思不期而會審如序言則孔子豈敢以謂程子斷斷乎無是理蔓生之艸露零其上零落也溥者露貎蓋當時所見相遇之樂視景物皆樂故卽所見以發詩詠之端凡詩言美人皆稱其賢方言云目黸瞳之子曰盱或謂之揚其以瞳子多揚動故名歟心相契合也鄭𨿽亂先王之澤猶未泯在野豈無賢者

溱與洧方渙渙兮士與女方秉蕑兮女曰觀乎士曰旣且且往觀乎洧之外洵吁且樂維士與女伊其相謔贈之以勺藥溱與洧瀏其淸矣士與女殷其盈矣女曰觀乎士曰旣且且往觀乎洧之外洵吁且樂維士與女伊其將謔贈之以勺藥

毛詩序曰溱洧刺亂也毛傳云溱洧兩水名蕑蘭也吁大也眾殷也鄭箋云旣已也洵信也將大也易曰風行水上渙水則渙散女曰往觀乎士曰旣觀矣且語助語之止辭女又曰如此則往觀乎洧之外往觀不載女曰者意明省文也謂洧外信甚寛大甚可樂也士與女於是乎相謔其終贈之以勺藥伊猶彼也相謔毛無傳鄭箋謂行夫婦之事殆未必然然士與女相戲謔如此已大亂矣故詩人刺之毛傳謂勺藥香艸陸璣云今藥艸勺藥無香气毛傳亦多誤豈未見勺藥而意之耶今藥艸勺藥其華甚美殆卽此爾而無香气將謔謂戲謔之甚也語滛穢也或疑是詩不正遂曲爲之說不思士曰女曰詩人之辭也敍其事所以著其惡也刺之也非士女相謔者自作是詩也

慈湖詩傳卷七宋楊簡撰

齊

雞旣鳴矣朝旣盈矣匪雞則鳴蒼蠅之聲東方明矣朝旣昌矣匪東方則明月出之光虫飛薨薨甘與子同夢會且歸矣無庶予子憎

補音明謨郎切荀卿書昭昭乎其智之明與詳葉爲天下明與忘葉契元王生昭明與商葉又引古詩如雪霜之將將日月之光明楚辭夜皎兮旣明與桑葉步列星而極明與方葉秦東觀刻石原道至明與陽葉會稽刻石追首髙明與莊葉漢房中歌承帝之明與彊葉唐虞之元首明哉與股肱良哉庶事康哉爲韻周易其辧明也與長葉不足與有明也與剛葉徐邈楚辭釋音明音亡白虎通淸明風者淸芒也正月詩視天夢夢沈重讀揚雄甘泉賦夢與繩葉太元遇首幽遇神及師夢雞旣鳴矣朝旣盈矣乃曰匪雞則鳴乃蒼蠅之聲爾妄言以卻雞鳴之告蒼蠅有聲則晏有甚於雞鳴時矣荒淫妄言以卻告者東方明矣士大夫之詣朝者已昌盛矣乃曰匪東方明乃月出之光爾荒淫之狀益著虫飛薨薨日出矣猶曰甘與子同夢是詩兩言子皆謂婦人君子偕老子之不淑子之淸揚皆謂夫人也又曰彼來朝之士大夫行且歸矣會者相將之意歸則無久伺之勞庶不憎惡予與子也前言朝旣盈朝旣昌則士大夫來朝旣久其意已明故此言會且歸者其指來朝之士大夫明矣荒淫至於此極毛詩序歸之哀公容或有之但曰思賢妃也故陳賢妃貞女夙夜警戒相成之道則差矣諸儒不知序之不足盡信率以序解詩其有阻礙必至於委曲穿鑿牽合

子之還兮遭我乎峱之閒兮並驅從兩肩兮揖我謂我儇兮子之茂兮遭我乎峱之道兮並驅從兩牡兮揖我謂我好兮子之昌兮遭我乎峱之陽兮並驅從兩狼兮揖我謂我臧兮

還音旋閒補音居賢切漢書李廣傳自以大黃射其裨將服虔曰黃有弩也晉灼曰黃肩卽黃間也司馬相如上林賦赤瑕駁犖雜臿其間鼌采琬琰和氏出焉班固西都賦裛以藻繡絡以綸連隨侯明月錯落其間張衝南都賦間與顚葉曹植瑟瑟歌間與阡葉韓愈孟東野失子詩間與賢葉簡觀今京語間之餘音亦有肩音儇許全反毛詩傳謂還便捷之貌未安還回旋也忽遭我於峱山之間於是子與我並驅從逐兩肩其初相遭未揖及並驅從肩乃揖我謂我儇兮儇駿捷之稱也茂昌皆謂盛也言气貌之盛美之之辭也好美也臧善也猶好也毛傳曰獸三歲曰肩爾雅釋獸云狼牡貛牝狼舎人曰狼牡名貛牝名狼毛詩序曰還刺荒也哀公好田獵從禽獸而無厭國人化之遂成風俗習於田獵謂之賢閒於馳逐謂之好焉漢地理誌引此齊詩曰子之營兮遭我虖嶩之間兮顏師古注云齊國風營詩之辭也毛詩作還韓詩作營之往也嶩山名也字或作峱亦作�音皆乃髙反言往適營邱而相逢於嶩山也董氏曰考於地記嶩峱�皆山名在齊之郊故諸書或異崔靈恩集注還茂昌三者皆地名也然平觀文勢則毛詩謂還茂昌爲貌是也孔疏曰士大夫聚說田事以爲戲樂而荒廢政事故刺之

俟我於著乎而充耳以素乎而尙之以瓊華乎而俟我於庭乎而充耳以靑乎而尙之以瓊瑩乎而俟我於堂乎而充耳以黃乎而尙之以瓊英乎而

漢地理誌言齊地風俗引齊詩曰俟我於著乎而此亦舒緩之體也藝文志謂齊詩咸非其本義魯最爲近之然則班固謂爲舒緩之體者魯詩之說也去二家而取魯其考之亦詳矣今毛詩止一家之說況多謬誤奚可盡從又況毛傳猶未明言刺不親迎至衛宏作毛詩序始明言刺時不親迎亦不言何世則臆說也考本詩三章三言俟我殊非陳古之情衛宏蓋意雞鳴還東方之日皆荒淫之詩而是詩次於其間當亦非美故曲推其說夫詩之不可以次言也明矣淸人鄭文公之詩而次昭公之詩之上況齊俗近於魯孔子曰齊一變至於魯則齊之禮儀亦美矣𨿽當衰亂風俗豈盡變而爲惡無一事一爲之善乎況是詩亦特美其禮儀而已三百篇蓋多平正無他𨿽無深旨而聖人取焉正以庸常平夷之卽道也諸儒不知道故穿鑿而無說其害道甚矣俟待也爾雅釋宮雲門屏之間謂之寧而毛傳曰門屏之間曰著孔疏謂著與寧音義同鄭康成謂以素充耳所以懸瑱者或名爲紞亦有理但謂人君五色臣三色織之未必然初無典據惟以此詩曲推其說且以素爲先見鑿甚矣士冠禮元端元裳黃裳雜裳可也而康成妄析其義曰上士元裳中士黃裳下士雜裳於以驗康成不善屬文不達文理是詩充耳以素以靑以黃安知非元裳黃裳雜裳之謂乎皆可也康成云瓊華者謂懸紞之末所謂瑱也考工記玉人雲天子用金則公侯以下皆玉石雜說文曰瓊赤玉也玉石之雜而赤者爾瓊華其色之盛者歟瓊瑩其色之瑩者歟瓊英其精英歟尙者著之於紞端歟是詩禮儀其親迎歟鄭風言俟我乎堂亦謂親迎也

東方之日兮彼姝者子在我室兮在我室兮履我卽兮東方之月兮彼姝者子在我闥兮在我闥兮履我發兮

東方之日兮日始出之時也彼姝美之女子忽在我之室兮再言在我室兮者駭之而情深也履者以足躡我猶陳平躡漢王其意卽通無俟乎言也履我使卽之爲淫也卽就也此肆焉無所忌者也東方之月兮月始出之時也彼姝者子忽在我之闥兮闥門也履我使發足而與之俱往也旣入夜又不入我室此則或有所忌者此與桑中溱洧同作詩以刺淫奔也或在朝或在夜或在室或在闥刺彼故其事不一也然履我卽兮未必果卽之也履我發兮未必果發也毛詩序曰東方之日刺衰也君臣失道男女淫奔不能以禮化也夫不刺淫奔而刺國之衰是長淫奔者之惡也本詩惟刺淫奔而序旁推其說衛宏不知道其作序率類此

東方未明顚倒衣裳顚之倒之自公召之東方未晞顚倒裳衣倒之顚之自公令之折柳樊圃狂夫瞿瞿不能辰夜不夙則莫

顚補音典因切司馬相如上林賦長嘯哀鳴翩翻互經天矯枝格偃蹇杪顚漢童謡黃雀巢其顚與人葉易林賁之丰曰采薪得麟大命隕顚噬嗑之未濟顚與民葉揚雄元後誄顚與盈葉倒都老反觀是詩知公未明而召羣臣臣急趨之故顚倒衣裳日未出而東方先明晞者又其微明未晞則益早矣公如此勤於政者然失時失節乃輕躁狂妄如折栁樊圃焉栁質柔細而以爲圃之藩籬何益於事無足爲禁也又如狂夫瞿瞿然瞿瞿驚視之狀狂者驚視急於爲又何益於事哉晨夜謂早夜也不能晨夜言全不識早夜若非太早而夙則太遲而莫矣大抵狂躁輕妄之人忽急忽緩忽早忽夜皆不可測毛詩序曰東方未明刺無節也朝廷興居無節號令不時挈壺氏不能掌其職焉公號令失時則夜未終必令報夜終遂使挈壺氏失職刻漏錯亂

南山崔崔雄狐綏綏魯道有蕩齊子由歸旣曰歸止曷又懷止葛屨五兩冠緌雙止魯道有蕩齊子庸止旣曰庸止曷又從止蓺麻如之何衡從其畝取妻如之何必告父母旣曰告止曷又鞠止析薪如之何匪斧不克取妻如之何匪媒不得旣曰得止曷又極止

補音雙疎工切﹝按原本三字脫﹞孔臧格虎賦耳目喪精值网而衝局然自縳或只或雙史記龜筴傳禍與福因刑與徳雙揚雄河東賦雙與東葉後漢語殿中無雙丁孝公五經無雙許叔重天下無雙江夏黃童荀氏八龍慈明無雙任文公智無雙緌如誰反從音縱畝一讀滿罪切古作畮說文以每得聲宋玉髙唐賦畝與止葉楚辭畝與芷葉張衡東京賦畝與已葉一讀滿補切易林歸妹之坤畝與暑葉班固西都賦畝與矩葉韓愈元和聖徳詩畝與祖葉栁宗元招海賈文畝與覩舞葉詳觀南山之詩其刺襄公鳥獸之行亦著矣南山崔崔有人君尊嚴之象言雄知其對雌狐之爲獸多疑周易凡言狐皆取疑象襄公爲鳥獸行與文姜淫欲已縱而不能止心愧沮而若疑又齊襄𨿽由魯道而歸身則在塗心則在魯愧欲雜錯發諸精神見諸步武有遲疑綏緩之狀故曰綏綏衛風有狐亦有疑貳之意有蕩者因道路平蕩以寓譏魯蕩然無制之意首章不言齊襄往而惟言襄公歸者明初往襄公之惡未成未明及歸則成矣明矣故止言其歸詩人於是致其譏曰旣曰歸齊矣曷又懷之也謂其又懷文姜也葛屨至賤之物也五兩當是文姜與其侄娣或從者共五人也冠緌居首之物所尊所貴者也今也與葛屨雙止非類而並處以尊而混卑則鳥獸之行又著矣據此則所亂又不止於文姜矣庸常也齊侯旣常在魯道路之中爲淫矣曷又極其縱放也從卽縱字縱放之狀不可得而知據此可以想而知矣非謂常在魯道爲可也言其縱之甚也首章曷又懷止其意同蓺種也蓺麻如之何衡從其畝以諭取妻如之何必告父母衡橫縱直無別義旣曰告止謂文姜初嫁旣告於廟矣曷又鞠止窮之不已也鞠之爲言言鳥獸行而微其辭者也匪媒不得亦兼明淫亂之匪媒旣曰得止曷又極止言魯桓旣得文姜矣齊侯曷又極之不已也極猶鞠也毛傳謂齊子謂文姜旣於是詩文旨難通而載驅齊子發夕齊子豈弟尢難通齊人之詩言齊子發夕謂襄公則明苟謂文姜則文姜自魯發夕齊人何由知之謂男子豈弟則宜謂婦人則難至於敝笱所言齊子則謂魯桓不能制文姜齊侯來淫而歸惟言歸者亦結證其惡齊人不敢預料其君於惡也詩稱君曰子固多齊君至是其體益輕故曰子亦爲之隱也毛詩序曰南山刺襄公也鳥獸之行淫乎其妹大夫遇是惡作詩而去之

無田甫田維莠驕驕無思逺人勞心忉忉無田甫田維莠桀桀無思逺人勞心怛怛婉兮孌兮總角丱兮未幾見兮突而弁兮

爾雅釋詁云甫大也孔疏曰人治田無得田此大田若大田過度力不充給田必蕪穢維有莠艸驕驕然無思逺人徒勞心忉忉爾逺人諸侯也遠人不難致此有徳則彼至矣曰無思逺人則其君之無徳徒勞可見矣如田大田徒勞無獲驕縱也桀桀出也維莠驕縱桀出則良苗不興不實矣婉孌言少年貌美毛傳謂總角聚兩髦也孔疏謂兩角丱然未及幾次見之而突然已冠弁矣此末章𨿽平言無譏而其含護不敢言而卒已之意可見毛詩序曰甫田大夫刺襄公也無禮義而求大功不修徳而求諸侯志大心勞所以求者非其道也

盧令令其人美且仁盧重環其人美且鬈盧重鎇其人美且偲環

補音胡涓切﹝按原本五字脫﹞馬融廣成頌環與園葉曹植美女篇環與翩翩葉何晏景福殿賦環與源葉顏延年北湖應詔詩環與天葉鬈音權董曰韓詩作盧泠泠說文引詩作獜毛詩序曰盧令刺荒也襄公好田獵畢弋而不修民事百姓苦之故陳古以風焉毛傳曰盧田犬令令纓環聲言人君能有美徳盡其仁愛百姓欣而奉之愛而樂之順時遊田與百姓共其樂同其獲故百姓聞而說之其聲令令然考序及傳皆謂陳古而本詩辭情不然曰其人其辭指今非陳古也苟陳古則宜每章稱仁稱徳而次章曰鬈末章曰偲又三章皆曰美殊非陳古之意蓋序傳以襄公之詩不應有美故曲推其說以爲陳古以風不知詩不可以次序觀不可以執一觀以鄭叔段之惡而兩叔於田之詩京人未嘗不說之以鄭淸人文公之詩而次於莊公詩中盧令未必果襄公之詩果襄公之詩則叔於田之類也襄公𨿽無道而不聞其暴民故田而民悅之歟民悅其君正也道也不然則齊有士大夫之賢者民悅其田也亦正也道也百姓日用此道而不知故不明已之道心又不知人之道心而況於六經之大旨乎毛傳曰重環子母環也鎇一環貫二也鬈好貌偲才也釋鬈曰好未安鬈其須之卷曲歟

敝笱在梁其魚魴鰥齊子歸止其從如雲敝笱在梁其魚魴鱮齊子歸止其從如雨敝笱在梁其魚唯唯齊子歸止其從如水

鰥補音姑倫切楚辭天問舜閔在家﹝按原夲脫舜閔二字﹞又何以鰥堯不姚告二女何親毛詩序曰敝笱刺文姜也齊人惡魯桓公微弱不能防閒文姜使致淫亂爲二國患焉此非魯桓時詩也何以明之魯桓公娶齊僖公之女文姜魯桓十四年齊僖卒十五年魯桓𨿽嘗與齊襄會盟而文姜不行至十八年魯桓始與文姜如齊申繻諫焉齊襄於是通文姜魯桓謫文姜姜以告夏四月齊人殺魯桓夫齊人未殺魯桓之前齊襄與文姜爲淫之迹未至於若是詩所述肆行而無忌也是詩其魯莊二年姜氏會齊襄於禚四年姜氏享齊襄於祝邱已後之詩歟是詩齊人譏襄公並譏魯莊微弱及文姜也笱者捕魚之器敝敗之笱在於魚梁鰥大魚魴亦中魚諭魯莊微弱不能以禮防閒其母止齊襄之來致齊襄疾驅於通道大都與文姜淫不已也惟言齊襄之歸不言齊襄之往者齊人不敢預臆其君於惡及成惡而歸始形於言其意與南山同亦含隱矣魴𨿽非甚大之魚因鰥連文意在鰥也鰥魚之大見孔叢子衛人得鰥魚其大盈車鱮亦非甚小之魚欲易韻又鱮至不美之魚語曰网魚得鱮不如啖茹亦諭齊襄與文姜之惡也其從者如雲言其盛如雨言其多如水言其疾驅也旣見魯之無制又見齊襄之肆惡無忌也釋魚云魴魾郭璞云江東呼魴魚爲鯿一名魾邢疏云陸璣云魴今伊洛濟潁魴魚也廣而薄肥恬而少力細鱗遼東梁水魴特肥而厚尢姜於中國魴其鄕語曰居就糧梁水魴

載驅薄薄簟茀朱鞹魯道有蕩齊子發夕四驪濟濟垂轡沵沵魯道有蕩齊子豈弟汶水湯湯行人彭彭魯道有蕩齊子翺翔汶水滔滔行人儦儦魯道有蕩齊子遊敖

夕補音祥龠切淮南子施之無窮而無所朝夕舒之彌於六合卷之不盈一握李興諸葛亮表閭之文仁智所處能無規廓日居月諸時隕其夕郭璞江賦域之以盤巖豁之以洞壑疏之以沱汜鼓之以朝夕陶潛自祭文故人淒其相悲同祖行於今夕羞以嘉蔬薦以淸酌陸云夏府君誄瞻彼日月歲聿云夕寒暑窮化四辰交錯薄薄車行之聲也爾雅釋器云輿革前謂之鞎後謂之茀竹前謂之禦後謂之蔽郭注云茀以韋靶後戶禦以簟衣軾蔽以簟衣後戶毛傳曰簟方文席也車之蔽曰茀諸侯之路車有朱革之質而羽飾魯道平蕩亦寓蕩然無制之譏齊君夕而發車趨魯道焉夕而發者亦有愧於中不敢朝發與孫炎曰驪黒也爾雅釋畜云騋牝驪牡是詩孔疏云駟馬皆鐵驪之色垂轡徐行之狀也豈弟樂易從容之貌𨿽刺譏其辭婉矣其辭𨿽婉其譏實深彭彭盛貌儦儦眾貌翺翔遊遨垂轡皆從容候待文姜及濡畱不肯旋反之狀毛詩序曰載驅齊人刺襄公也疾驅於通道大都與文姜淫播其惡於萬民焉

猗嗟昌兮頎而長兮抑若揚兮美目揚兮巧趨蹌兮射則臧兮猗嗟名兮美目淸兮儀旣成兮終日射侯不出正兮展我甥兮猗嗟孌兮淸揚婉兮舞則選兮射則貫兮四矢反兮以禦亂兮

毛詩序曰猗嗟刺魯莊公也齊人傷魯莊公有威儀技藝然而不能以禮防閒其母失子之道人以爲齊侯之子焉猗嗟嘆辭此嘆辭有美有傷昌容色之盛也孔子言文王之狀頎然而長抑繼辭也上言昌言長此又言揚故曰抑詩人言貌多言揚曰子之淸揚曰淸揚婉兮方言云目黸瞳之子盱或謂之揚蓋目之精神全在黸瞳言人之美多在精神故多言揚此言若何之揚兮眞美目之揚也趨蹌之巧趨步之有儀也禮曰士蹌蹌射則甚善也臧善也朱曰名猶稱也言其威儀枝藝之可名也朱意謂人稱譽其威儀技藝之美有名譽也美目淸明也儀旣成兮言威儀習熟成就也侯卽今之垜正卽帖卽鵠梓人爲侯廣與崇方參分其廣而鵠居一焉射人之職王五正諸侯三正孤卿大夫二正士亦二正毛詩傳曰二尺曰正外孫曰甥鄭箋云姊妹之子曰甥蓋據爾雅釋親而云魯莊公乃齊襄公時當曰姊妹之子爾雅曰展誠也孌好貌言目之美也非勁者也選者鄭謂於倫等最上也貫者矢正中鵠貫而穿之也四矢乘矢也射禮必乘矢者鄭箋云象其能禦四方之亂反者射終而反其矢也射所以禦亂今魯莊射不出正而不能禦閨門之亂譏而婉其辭也毛詩序謂人以爲齊侯之子焉贅矣失孔子之旨

魏

糾糾葛屨可以履霜摻摻女手可以縫裳要之襋之好人服之好人提提宛然左辟佩其象揥維是褊心是以爲刺

補音服鼻墨切﹝按原本三字脫﹞易林困之中孚曰絲紵布帛人所衣服摻摻女手紡績繕織士冠禮云令月吉日始加元服棄爾幼志順爾成徳秦泰山刻石皇帝臨位作制明法臣下修飾廿有六年初並天下罔不賓服三句一韻﹝按士冠禮以下從韻補補入﹞毛傳曰夏葛屨冬皮屨葛屨非所以履霜鄭箋云葛屨賤皮屨貴魏俗至冬猶謂葛屨可以履霜利其賤也毛傳曰摻摻猶纎纎也婦人三月廟見然後執婦功按士昬禮舅姑歿乃有廟見之禮舅姑存則婦人三月然後祭行謂助祭也鄭箋云言女手者未三月未成爲婦裳男子之下服賤又未可使縫魏俗使未三月婦縫裳者利其事也毛傳曰要﹤衤要﹥也襋領也好人卽摻摻女手之人美好也要之縫﹤衤要﹥也襋之縫領也使好人服其勞爾雅云提提安也凡辟當左左爲卑右爲尊宛婉娩柔順之容也以象骨搔首名曰揥毛詩序曰葛屨刺褊也魏地陿隘其民機巧趨利其君儉嗇褊急而無徳以將之夫本詩刺魏俗也刺魏俗之褊心也而序必推及其君以園有桃觀之其君誠褊嗇陋甚而葛屨之詩辭情不及其君衛宏不知道率爲贅辭徒惑後學

彼汾沮洳言采其莫彼其之子美無度美無度殊異乎公路彼汾一方言采其桑彼其之子美如英美如英殊異乎公行彼汾一曲言采其藚彼其之子美如玉美如玉殊異乎公族

王肅孫毓皆以爲大夫采菜鄭康成亦如之箋云其采莫之事則非公路之禮也毛傳曰路車也公行從公之行也公族公屬不釋殊異之義以其言大夫文義甚明無俟於釋乎集注序曰其君子儉以能勤釋文亦以此本爲正惟他本毛詩序則曰其君儉以能勤苟以爲君采則何爲不以他官爲比而獨以公路公行公族爲比乎毛傳曰汾水也沮洳其漸洳者莫菜也藚水蕮孔疏云沮洳潤濕之處陸璣疏云莫莖大如箸赤節節一葉似栁葉厚而長有毛刺今人繅以取繭緒其味酢而滑始生可以爲羮又可以生食五方通謂之酸迷冀州人謂之幹絳河汾之間謂之莫言語助也鄭謂無度不可尺寸言美之至也美則無度矣但殊異乎公路凡爲公路者不如是也豈有掌路車之官而采莫菜於汾水之沮洳乎是詩惟譏公路公行公族而不及他官者大抵上無禮教則公族多不學文近君習君之儉陋寖至於采茹采桑不知其不可也英如舜英之英美如華也孔疏謂公路與下公行一也引春秋左傳宣二年晉事爲證亦不甚明以後晉證古魏豈能盡同況毛傳三釋甚明鄭箋謂公路主君之軞車庶子爲之晉趙盾爲軞車之族是也其箋未必當服虔云軞車戎車之倅是詩公路正掌公之路車非掌從公之行也爾雅藚牛唇郭注引詩傳曰水蕮也如續斷寸寸有節陸璣以爲今澤蕮郭氏所不取鄭箋云公族主君同姓毛詩序曰汾沮洳刺儉也其君儉以能勤刺不得禮也韓詩三章皆作彼已之子其已音近韓毛記音不同已音近釋見崧髙

園有桃其實之殽心之憂矣我歌且謠不知我者謂我士也驕彼人是哉子曰何其心之憂矣其誰知之其誰知之蓋亦勿思園有棘其實之食心之憂矣聊以行國不知我者謂我士也罔極彼人是哉子曰何其心之憂矣其誰知之其誰知之蓋亦勿思

殽者肉之有骨者也今儉而以桃實爲殽過於儉矣儉美徳也而過焉至於此甚知不得其道也知失其條理而至是也得其條理者𨿽不過儉而財用自丰失其條理者𨿽殽桃食棘而財用益匱孟子曰無政事則財用不足故殽桃食棘國人以爲善而智者以爲憂憂其無政事而末流至於危亂也憂鬱而發於歌謠歌音長謠音短不知我者謂我士君子也而驕謂我不樂君之至儉爲驕也彼人是哉謂君所爲是也子姑言之其說爲何也其音如字其義自通他書作何居者亦當音如字其義亦通其與居蓋記音不同陸徳明音基未安詩人於是曰我心憂矣其誰知之重言知之者誠寡也女蓋亦不思爾知此理者自古以來罕其人也汾沮洳之是非人猶易知園有桃之是非𨿽本自昭然而士大夫之有知者寡矣行於國中亦以舒憂罔極謂責人無已也謂論治無有窮已無有畔岸也彼無智者觀智者率如是毛傳曰棘棗也廣韻曰小棗今所在有之小而圓毛詩序曰園有桃刺時也大夫憂其君國小而迫而儉以嗇不能用其民而無徳教日以侵削故作是詩也衛宏此序奚足以知此詩使宏居魏朝亦安能有所爲哉亦拱手以受侵削而已矣其言妄繆惟可發笑魏君儉陋若是奚止不能用其民而已哉凡政事皆失矣忽云徳教瞢不知類此序旣不足以發明詩情徒爲謬贅而諸儒率宗之何也

陟彼岵兮瞻望父兮父曰嗟予子行役夙夜無已上愼旃哉猶來無止陟彼屺兮瞻望母兮母曰嗟予季行役夙夜無寐上愼旃哉猶來無棄陟彼岡兮瞻望兄兮兄曰嗟予弟行役夙夜必偕上愼旃哉猶來無死

母補音滿罪切易林泰之否曰陟屺望母役事未已淮南子以天爲父以地爲母陰陽爲經四時爲紀蔡邕崔夫人誄昔在敬姜陪臣之母勞謙紡績仲尼是紀偕苟起切﹝按淮南子以下原本脫去四十四字﹞楚辭九辯四時遞來而卒歲兮陰陽不可與儷偕﹝按原本儷誤作儼﹞白日晼晚其將入兮明月銷鑠而減毀太元親首次三失其體也次四賓主偕也余見丰年詩爾雅釋山云多艸木岵無艸木屺而是詩毛傳曰無艸木岵有艸木屺孔疏云當是傳冩誤也毛傳曰旃之也季少子也行役者登岵山望父之在所思父臨行謂已曰嗟予子行役早夜無有已時閔之也又戒已曰上愼之哉今俗亦曰上役上畨上陣卒曰獨當來歸不至永止於彼而不反也無止卽無死之微辭也無寐閔其不得寐也無棄我亦祝其無死之微辭也必偕戒之必與眾偕慮其以後期獲罪也無死謂其毋過於勇而必死也毛詩序曰陟岵孝子行役思念父母也國迫而數侵削役乎大國皆詩外之贅辭也不知父母兄弟之至情乃天下之大道故爲是贅也

十畝之間兮桑者閒閒兮行與子還兮十畝之外兮桑者泄泄兮行與子逝兮

閒補音何甄切﹝按原本三字脫﹞揚雄太僕箴閒與愆葉曹植瑟瑟歌閒與然葉簡觀今京語率如此蓋今京語之餘音如軒而補音遂何甄則又過之矣還本亦作旋李翺答進士王載言書作旋釋文間間亦作閒字本亦作閒閒暇也惟有閒故寛暇後世以中間之間與閒暇之閒渾殽故假借防閒之閒以寄其音實非古字采桑者𨿽閒暇然采者多故曰閒閒只十畝之間桑者之多若是故道途中謀居相宅者相謂曰行與子逥還兮泄泄猶沓沓也亦多也行與子逝往兮言此處迫隘不可謀居而他往毛詩序曰十畝之間刺時也言其國削小民無所居焉若曰國以無道致侵削則可刺惟曰國削小民無所居則不可刺矣況詩中本無刺國之意衛宏不知道是詩無他亦無邪詠而歌之必不感人邪僻之情莫非道者宏不逹是故外推贅說

坎坎伐檀兮寘之河之幹兮河水淸且漣猗不稼不穡胡取禾三百廛兮不狩不獵胡瞻爾庭有縣貆兮彼君子兮不素餐兮坎坎伐輻兮寘之河之側兮河水淸且直猗不稼不穡胡取禾三百億兮不狩不獵胡瞻爾庭有縣特兮彼君子兮不素食兮坎坎伐輪兮寘之河之漘兮河水淸且淪猗不稼不穡胡取禾三百囷兮不狩不獵胡瞻爾庭有縣鶉兮彼君子兮不素飧兮

餐補音郤正釋譏時獻一策偶進一言釋彼官責慰此素餐輻說文以畐得聲許愼凡輻皆讀如偪荀子引逸詩涓涓流水不壅不塞轂旣破碎乃大其輻事已敗矣乃重太息易林蹇之中孚曰登山伐輻虎在我側簡案廣韻畐芒迪反簡疑輻芳逼切爾庶與今讀不異母檀木材之堅美者君子之美材似之有美如此而寘之河幹是不用之也毛傳曰坎坎伐檀聲寘置也幹厓也風行水成文曰漣伐檀以俟世用若俟河水淸漣孔疏雲河水性濁淸則難待襄公八年左傳云俟河之淸人壽幾何易緯云王者太平嘉瑞之將出則河水先淸毛傳曰種之曰稼斂之曰穡貆獸名爾雅釋獸云貈子貆字林云貈似狐善睡其子名貆郭云其雌者名﹤豸歰﹥今江東呼貉爲﹤豸央﹥﹤豸央﹥字林云﹤豸央﹥貍類�謂之﹤豸吏﹥廣雅云﹤豸吏﹥貁也然則皆貈之通名而其間微有不同歟遂人云夫一廛田百畝孟子曰下士與庶人在官者同祿祿足以代耕也中士倍下士上士倍中士大夫倍上士小國之卿二大夫祿其稅十一則十夫之稅始當一夫之獲下士祿一夫中士祿二夫上士祿四夫大夫祿八夫魏小國卿祿十六夫止當得百六十廛之禾稅今取三百廛爲三百夫其貪冒之狀著矣毛詩序曰伐檀刺貪也在位貪鄙無功而受祿君子不得仕進爾孔疏云曽孫之稼非惟種之也湯誓云捨我穡事非惟斂之也以稼穡相對皆先稼而後穡故知種之曰稼斂之曰穡若散則相通釋文云冬獵爲狩又云火田爲狩鄭箋云宵田曰獵釋文云宵田爲獠郭注云管子曰獠獵畢弋今江東亦呼獵爲獠或曰卽今夜獵載鑪照也孔疏云經云不狩不獵則狩與獵別故以獵爲宵田此對文耳散則獵通於晝夜狩兼於四時若周禮大田獵王制云佐車止則百姓田獵不必皆宵田也素卽今俚語所謂白卽毛傳所謂空之義也毛傳曰輻檀輻也直直波也萬萬曰億獸三歲曰特鄭箋云十萬曰億三百億禾秉之數孔疏云萬萬曰億今數然也傳以時事言之故今九章算術皆以萬萬爲億箋以詩書古人之言故以古數言之知古億十萬者以田方百里於數爲九百萬畝而王制云方百里爲田九十億畝是億爲十萬也楚語云百姓千品萬官億醜皆以數相十是億十萬也秉把也聘禮注云秉謂刈禾盈把是也毛傳曰檀可以爲輪漘厓也小風水文轉如輪所以釋淪也毛傳曰圓者爲囷匠人注云囷圓倉爾雅釋鳥云鷯鶉其雄鵲牝庫郭云鶉﹤酓鳥﹥屬今曰﹤酓鳥﹥鶉爾雅疏云﹤酓鳥﹥卽上云駕鴾母田鼠所化者鶉舊說云蝦蟇所化者也毛傳曰熟食曰飧秋官掌客云公飧五牢侯伯飧四牢子男飧三牢卿飧二牢大夫飧一牢士飧少牢說文雲飧水澆飯也宣六年公羊傳曰晉靈公使勇士將殺趙盾入其門則無人焉上其堂則無人焉俯而窺之方食魚飧孔疏雲從夕食言人旦則食飯夕則食飧鄭箋云飧讀如魚飧之飧鄭志答張逸云禮飧饔大多非可素不得與不素飧相配故易之也毛傳熟食卽魚飧鄭徒爲異鄭亦有誤不止於是毛傳卽非言飧盛禮飧牽乃生牢毛曰熟食正得夕食本義所謂飧盛禮亦以充夕食爾飧饔魚飧初無二義

碩鼠碩鼠無食我黍三歲貫女莫我肯顧逝將去女適彼樂土樂土樂土爰得我所碩鼠碩鼠無食我麥三歲貫女莫我肯徳逝將去女適彼樂國樂國樂國爰得我直碩鼠碩鼠無食我苖三歲貫女莫我肯勞逝將去女適彼樂郊樂郊樂郊誰之永號

是詩言去之而適樂土則怨君可知也言碩鼠無食我黍則君貪而重斂之狀可覩也碩大也大鼠謂君也貫慣也重斂蓋三歲矣民積怨曰三歲重斂而民輙從之致其習慣而不已又莫肯顧念我於是斷棄曰誓將去女適彼樂土逝誓字之訛歟適樂土則得所矣徳者施徳於我也莫肯施徳於我也適樂國而得其直則居是國爲不得其直矣益以明重斂之非理勞者閔其勞而勞之又莫肯勞我也誓將去女而適樂郊誰復永號於女之土乎永長也不勝其苦而長號也毛詩序曰碩鼠刺重斂也國人刺其君重斂蠶食於民不修其政貪而若大鼠也據此末章則勞當如字有音去聲者乃後世欲別其義故特轉爲去聲其實古不轉音一字自有二義文勢自明

慈湖詩傳卷八宋楊簡撰

唐

蟋蟀在堂歲聿其莫今我不樂日月其除無已大康職思其居好樂無荒良士瞿瞿蟋蟀在堂歲聿其逝今我不樂日月其邁無已大康職思其外好樂無荒良士蹶蹶蟋蟀在堂役車其休今我不樂日月其慆無已大康職思其憂好樂無荒良士休休

邁力制切﹝按原本三字脫﹞說文以躉得聲許愼讀躉如厲孔臧格虎賦都邑百姓莫不於邁陳列路隅咸稱萬歲魏文帝述徵賦邁與歳葉程曉贈傅休奕詩三光飛景玉衡代邁龍集甲子四時成歲皇甫謐釋勸邁與際與會葉蹶居衛反釋虫云蟋蟀蛬﹝按原本三字脫﹞郭云今趨織也一名蜻﹤列虫﹥楚人謂之王孫毛傳曰聿遂除去也陸徳明以除居爲去聲殆不必也凡詩叶韻不必平側同蟋蟀在堂矣歲其暮矣役車亦休矣今我乃慘慘不樂日月除去歲事更新愈無休暇之時何爲乎不從容自樂又告之曰但無已太康樂足矣謂無過於樂足矣又思其本職之所居者足矣好樂惟不可荒豈有良士而瞿瞿然憂懼終歲乎瞿瞿驚視之狀爾雅謂瞿瞿休休儉也爾雅徒因詩說言儉不詳觀熟思其情旨遽謂之儉殊不可者爾雅疏謬多矣此釋不可用書曰其心休休焉其如有容焉亦謂之儉乎東方未明狂夫瞿瞿亦謂之儉乎蟋蟀乃晉國之士相警切之詩而序謂之刺晉僖公誤矣平觀本詩情狀昭然先儒倡說旣誤後儒因之爲序千載之下牢不可拔嗚呼孟子於武成猶不盡信而後世惟衛宏之序是從亦異乎孟子矣遂至於反以序病詩三章三言良士若諷晉君何得每以良士爲辭擬人必於其倫人情之常也邁往也旣思其居又思其外周思內外足矣好樂惟不可荒豈有良士而蹶蹶然急不少舒徐乎慆過也滔滔而過也思其所可憂足矣何爲乎終歲不樂好樂惟無荒足矣良士休休其心常樂無憂無懼休休正言瞿瞿蹶蹶反言作詩協韻初無定式意所欲言則言其淺陋之士始拘孔叢子載孔子曰吾於蟋蟀見唐堯儉徳之大矣故詩序曰刺晉也而謂之唐本其風俗憂深思遠儉而用禮乃有堯之遺風焉唐叔虞初封曰侯故曰唐而先儒以後稱晉故疑而爲說因附會孔子之言

山有樞隰有楡子有衣裳弗曳弗婁子有車馬弗馳弗驅宛其死矣他人是愉山有栲隰有杻子有廷內弗灑弗埽子有鐘鼓弗鼓弗考宛其死矣他人是保山有漆隰有栗子有酒食何不日鼓瑟且以喜樂且以永日宛其死矣他人入室

陸璣艸木疏云許愼讀栲爲糗今人言考失其聲也爾雅栲山樗疏亦云許愼讀栲曰糗杻女九反灑所懈反考補音考去九切﹝按原本四字脫﹞說文以丂得聲又曰丂音糗範蠡曰上帝不考時變是守易林困之巽皇考與飲酒葉萃之井考與臼葉邊讓章華賦考與肘葉保補音補苟切漢房中歌加被寵咸相保徳施大世曼壽韓愈路常侍墓銘保與咎葉甚矣夫率然輿論之暗合乎道也夫他人有入室之狀爲國者宜憂宜懼而是詩乃使之曳其衣裳馳其車馬考其鐘鼓日鼓瑟者何也堯舜曰欽哉禹曰克艱臯陶曰兢兢然而堯舜垂衣而治帝庸作歌則堯舜禹之憂非憂悴無聊之憂也今晉君直憂悴無聊爾豈能治國家故有宛其死矣之漸有他人入室之證永日猶終日也且得永長一日之樂也孔疏曰永日人而無事則長日難度若飲食作樂則可以永日是說謬甚學者惜寸陰學者百年如一日千古如一日奚永日之難度學不爲已溺心文字故其陋至是毛詩序曰山有樞刺晉昭公也不能修道以正其國有財不能用有鐘鼓不能以自樂有朝廷不能灑埽政荒民散將以危亡四鄰謀取其國家而不知國人作詩以刺之也於君言刺大悖余得之觀是詩當得其意非謂果使晉君終日喜樂不憂思也國危如此奚可一日忘其憂但不可憂悴無聊爾如以辭而已矣豈不誤人國乎孟子曰說詩不以辭害志爾雅釋木云蓲荎郭云今之刺楡疏引是詩爲證楡之類有十種葉皆相似皮及木理異耳釋木云栲山樗郭云栲似樗色小白亦類漆樹疏引陸璣疏雲山樗與下田樗略無異葉似差狹耳此爲栲者似誤也栲葉如櫟木皮厚數寸可爲車輻或謂栲櫟許愼正以栲讀爲糗今人言栲失其聲耳釋木云杻檍郭云似棣細葉葉新生可飼牛材中車輞關西呼杻子一名土檀陸璣疏云葉似杏而尖白色皮正赤爲木多曲少直枝葉茂好二月中葉疏華如棟而細或謂之牛筋或謂之檍材可爲弓弩幹也毛傳婁亦曳也愉樂也鄭箋云保居也毛傳灑灑也考擊也孔疏雲走馬謂之馳策馬謂之驅

揚之水白石鑿鑿素衣朱襮從子於沃旣見君子云何不樂揚之水白石皓皓素衣朱繡從子於鵠旣見君子云何其憂揚之水白石粼粼我聞有命不敢以告人

鑿子落反襮字林方沃反沃補音郁縛切其葉沃若徐邈讀六轡沃若沈重讀郭璞沃民讚爰有大野厥號曰沃鳯卵是吞靈膏是酌劉向新序夏民之歌沃與樂字蹻字葉易林震之屯曰揚水潛鑿使石潔白衣素表朱遊戱臯沃得君所願心志娛樂正用此詩白僕各切鵠補音居號切﹝按原本此三字脫﹞漢地理誌鵠澤孟康音告呂氏春秋鵠乎其羞用志慮也髙誘音浩歐陽氏曰揚之水其力弱不能流移白石昭公微弱不能制曲沃而桓叔之彊於晉國如白石見於水中其民從而樂之則詩文自見爾雅釋器云黼領謂之襮郊特牲云繡黼丹朱中衣大夫之僣禮也大夫服之爲僣知諸侯當服之也鄭箋云丹朱爲純也國人欲進此服去從桓叔君子謂桓叔毛傳曰鵠曲沃邑也說文曰水生厓石間曰粼粼考工記曰五色備謂之繡白與黒謂之黼故鄭箋云繡當爲綃毛傳曰襮領也諸侯繡黼丹朱中衣沃曲沃也孔疏云繡是刺之故繡爲刺名繡刺以爲黼孫炎注爾雅云繡刺黼文以褗領是取毛繡黼爲義曲沃欲並晉已有命令施行聞而不敢告人懼禍及已也毛詩序曰揚之水刺晉昭公也昭公分國以封沃沃盛彊昭公微弱國人將叛而歸沃焉君言刺大悖也分國封沃非禮也國人將叛昭公無徳政也沃謀並晉大悖也是詩悼晉之昏惡沃之悖明民心之無常有國者不可以不愼也揚之水說見王鄭二揚之水

椒聊之實蕃衍盈升彼其之子碩大無朋椒聊且遠條且椒聊之實蕃衍盈匊彼其之子碩大且篤椒聊且遠條且

是詩憂昭公也知彼沃之盛彊昭公將爲所並憂而作是詩也曰彼其之子彼曲沃也其情主晉也遠條且之餘有不言之憂而毛詩序曰刺晉昭公也失本情矣大悖也序又曰君子見沃之盛彊能修其政知其蕃衍盛大子孫將有晉國焉政者正也沃悖矣何政之有毛傳曰椒聊椒也孔疏引陸璣疏曰聊語助也崔靈恩集注謂古者爲升上徑一寸下徑六分其深八分本艸同呂曰古量二升曰匊匊大於升樐氏爲量鬴耳三寸其實一升夫其外三寸其中小矣毛傳曰兩手曰匊鄭氏箋云椒性芬香而少實今一捄之實蕃衍盈升鄭意謂一團云爾一團如捄捄者卷曲若圓之勢椒聚生成捄詩云有捄棘匕蓋勢微卷椒實成聚有捄狀古升至小去匊太遠殆周衰古量寖隳而寖大歟無朋匹言曲沃事勢碩大無與爲並也常情言多過實率類此遠條言𨿽遠條亦蕃盛也凡枝條之遠者多不蕃盛此言遠條亦盛諭沃之盛大若是也篤厚也言桓叔施徳篤厚也而諸儒獨謂諭沃子孫之盛不盡本詩之情椒聊諭沃勢盛大凡百盡舉之矣非止諭子孫曰碩大曰篤義不止於子孫之蕃矣且語助也

綢繆束薪三星在天今夕何夕見此良人子兮子兮如此良人何綢繆束芻三星在隅今夕何夕見此邂逅子兮子兮如此邂逅何綢繆束楚三星在戶今夕何夕見此粲者子兮子兮如此粲者何

芻補音側九反轉爲平聲則側鳩切韓愈駑驥詩力小苦易制價微力易酬渴飲一斗水饑食一束芻補音側九切無據當從平聲﹝按吳棫韻補引韓愈此詩作初尢切亦從平聲讀﹞隅補音語口切轉爲平聲則魚侯切易林候伺山隅與憂葉家在海隅與流葉揚雄反離騷或鼻祖於汾隅與侯葉補音語口切無據當從平聲﹝按吳棫韻補隅作魚侯切引梁鴻詩隅與休葉亦從平聲讀者據此則補音與韻補亦微有異同抑必欲以芻隅協逅字耶﹞者補音掌與切史記秦瑯邪刻石無不臣者索隱音渚楚辭九歌搴芳洲兮杜若將以遺乎遠者時不可兮驟得聊逍遙兮容與王褎九懷天門兮地戶孰由乎賢者無正道兮混側懷徳兮何覩司馬相如賦鼓嚴簿縱獠者江河爲阹泰山爲櫓易林離之剝曰從喬彭祖西過王母道裏夷易無敢難者韓愈元和聖徳詩並包畜養無異細巨億載萬年敢有違者柳宗元牛賦或穿緘縢或實豆爼由是觀之物無踰者薪楚略同漢廣云翹翹錯薪言刈其楚楚薪之整整者說文謂刈艸爲芻綢繆纒束薪芻於野莫夜而歸見三星在天焉言其著明者不必指心指參也在隅謂在天之旁角在戶謂人在室中見三星當戶今夕何夕見此良人此男奔女見此粲者此女奔男見此邂逅乃適相邂逅而苟合者非初有定意也妻謂夫爲良人粲者美女之稱不必三女而後爲粲今夕何夕驚喜之辭也子兮子兮如此良人何以無素具無以延之而以告人也亂世淫奔以爲常故明以告人三章指事不同知非淫者所自作詩人敍其惡而刺之如桑中溱洧也而毛詩序言綢繆刺晉亂也國亂而昬姻不得其時焉蓋毛傳謂三星爲參三星在天可以嫁娶鄭箋又謂心星毛公亦多差誤穿鑿不可盡信廣漢張氏亦曰若謂婚姻則不得稱邂逅

有杕之杜其葉湑湑獨行踽踽豈無他人不如我同父嗟行之人胡不比焉人無兄弟胡不佽焉有杕之杜其葉菁菁獨行睘睘豈無他人不如我同姓嗟行之人胡不比焉人無兄弟胡不佽焉

睘音瓊本作煢又作焭姓補音桑經切﹝按原本三字脫﹞說文以生得聲左氏傳公孫生亦作姓古鐘鼎姓作生漢童謡遊平賣印自有平不避髙賢及大姓﹝按原夲印訛作卬避訛作璧﹞釋木雲杜甘棠又雲杜赤棠然今四明山之東凹地名曰杜其地杜花白以是得名然則曰杜曰棠通稱歟爾雅亦多差悞杕盛也其葉湑湑菁菁獨行於道者踽踽睘睘﹝按原本二字脫﹞無依無親不如杜枝葉相比之盛豈無他人不如同父之兄弟相親相比之爲美也嗟行道之人胡不比焉意謂非親故不相比也人無兄弟胡不相佽助意謂非兄弟故不相佽助明惟親屬乃相親相助毛詩序曰杕杜刺時也君不能親其宗族骨肉離散獨居而無兄弟將爲沃所並爾

羔裘豹袪自我人居居豈無他人維子之故羔裘豹褎自我人究究豈無人維子之好

鄭箋云羔裘豹袪在位卿大夫之服袖口曰袪鄭風羔裘豹飾又云邦之司直則知羔裘豹飾其袖卿大夫之服也自以我爲我人爲人居居然無相親愛之意居居有倨之意居止也居居蓋嚴冷不相親之狀豈無他人可事維子之故故舊也其自乃祖乃父以來相依承之久而不忍輕去之歟究極也究究言其人我截然之極也言嚴冷無以復加也好舊好也是詩其家臣所作歟毛詩序謂晉人刺其在位不卹其民本詩辭情不然

肅肅鴇羽集於苞栩王事靡盬不能蓺稷黍父母何怙悠悠蒼天曷其有所肅肅鴇翼集於苞棘王事靡盬不能蓺黍稷父母何食悠悠蒼天曷其有極肅肅鴇行集於苞桑王事靡盬不能蓺稻粱父母何嘗悠悠蒼天曷其有常

毛詩序曰鴇羽刺時也昭公之後大亂五世君子下從徵役不得養其父母而作此詩也是詩惟憂念父母爾初無刺時之情毛傳曰肅肅鴇羽聲也集止苞稹栩杼鴇性不樹止爾雅釋言云苞稹郭云今人呼物叢致者爲稹﹝按原本致字脫今補﹞孫炎曰物叢生曰苞齊人名曰稹釋木云栩杼郭云柞樹也陸璣疏云今柞櫟也其子爲皁或言皁斗其殻爲汁可以染皁孔疏云鴇鳥連蹄性不樹止樹止則爲苦毛傳曰盬不攻致也怙恃也鄭箋云蓺樹也孔疏云盬與蠱字異義同毛傳曰行翮也疏云以鳥翮之毛有行列也曲禮曰稷曰明粢郭璞云今江東人呼粟爲粢釋艸云虋赤苖苞白苖郭璞注云赤苖今之赤粢粟白苗今之白粢粟皆好榖靡盬者不蠱壞王事不蠱壞以勤勞故也故世以靡盬爲勤勞無暇之稱惟勤勞無暇故不及種蓺黍稷稻粱今俗語云不能得蓺稷黍旣不及蓺黍稷則父母何所恃以爲食嘗猶食也箋云曷何也何時我得其所哉至於極則止矣曷其有極言無極則勞役無已常平常也易時復常也周平王常使虢公將兵伐曲沃莊伯桓王又使虢仲伐曲沃其以晉迫於王畿故王命行焉而有王事

豈曰無衣七兮不如子之衣安且吉兮豈曰無衣六兮不如子之衣安且燠兮

﹝按此篇永樂大典缺捲﹞

有杕之杜生於道左彼君子兮噬肯適我中心好之曷飲食之有杕之杜生於道周彼君子兮噬肯來遊中心好之曷飲食之

杕杜有華焉況生道左人所逰觀諭晉居五逹之地武公始並晉國禮士方急故四方士君子悅之噬肯適我噬決然之意噬物必決之故曰噬歟決然欲來仕於晉國武公中心好之曰何以飲食之曷何也好士之情如此故詩人美之述之而毛詩序曰刺晉武公也武公寡特兼其宗族而不求賢以自輔焉者蓋以生於道左疑其特生孤立之狀故起斯義而二章辭情大體不然殊覺有美之之意毛傳亦初無寡特之意亦有美意惟衛宏妄起序說蓋宏不思華生道左人必逰觀之情武公滅晉則罪矣而得士心此以臣美君正也武公並晉二年而卒其勤勞禮士之心宜朱遽衰序差繆若此類多矣不可盡信道周周繞回曲處也又周行亦道路之別名

葛生蒙楚蘞蔓於野予美亡此誰與獨處葛生蒙棘蘞蔓於域予美亡此誰與獨息角枕粲兮錦衾爛兮予美亡此誰與獨旦夏之日冬之夜百歲之後歸於其居冬之夜夏之日百歲之後歸於其室

婦人嫁而從夫所托者夫而已如葛生蒙楚必托楚而生如蘞蔓於野必托野而生無楚葛何依無野蔓何托楚薪也陸璣疏曰蘞似栝樓葉盛而細其子正黒如燕薁不可食也幽州人謂之烏服今四明亦有之謂之老烏服藤有二種有其子白者鄭箋謂所美謂君子也予之美者今亡此矣言其夫亡也亡其所依托故以葛蘞爲諭亡夫則獨處矣誰與處乎言無人以伴其幽獨也息休息也夫亡則獨息爾誰與伴休息乎夫亡則獨寢以逹旦矣誰與伴寂冷乎誰與獨息誰與獨旦皆憂思其夫之情也必曰獨者寡婦義當守獨故毎以獨爲言夏之日冬之夜毛傳曰長也鄭箋云思者於晝夜之長時尢甚居墳墓也又云室猶塜壙言此者婦人專一義之至情之盡謂終當同穴祔葬也陳風防有鵲巢云誰侜予美此予美指其君也蓋謂予所美愛者吾君也誰爲讒言以侜誑吾君聊以彼通此則此予美謂夫也詩序曰葛生刺晉獻公也好攻戰則國人多喪矣夫本詩婦思其夫也衛宏不知夫婦之道正大故外推其說以及於君焉旣失詩人之情又失先聖之旨

采苓采苓首陽之巓人之爲言苟亦無信捨旃捨旃苟亦無然人之爲言胡得焉采苦采苦首陽之下人之爲言苟亦無與捨旃捨旃苟亦無然人之爲言胡得焉采葑采葑首陽之東人之爲言苟亦無從捨旃捨旃苟亦無然人之爲言胡得焉

巓補音典因切說文以顚得聲集韻顚典音切王襃洞簫賦巓與根葉易林比之解曰耕石山巓費種家貧隨之明夷曰日在阜巓鄕昧爲昏小人成羣信補音斯人切爲如字下同葑音封毛傳曰苓大苦也釋文曰卽甘艸葉似地黃首陽山名也釋艸云蘦大苦郭璞注云今甘艸也據毛傳則苓字訛歟凡詩音存字訛者多毛詩序言獻公好聽讒言夫讒言必爲可采之狀無可采之狀則何以動其君讒言不一以利欲誘其君則似蘦之甘以禍患懼其君則似苦旣以甘誘之又以苦恐之則君無不從其終將痛攻善良其厲虐似葑之辛葑芥也其生於山者尢辛辣今俚語言人之嚴厲曰辣首陽山在河東之蒲阪縣南詩人卽所見以入詠山有人君尊髙之象曰巓曰下曰東亦兼寓意乎讒言不離君之前後左右必隨依君意而入之歟詩人忠告曰讒言誠有甘苦可采之狀苟亦無據信捨之舍之旃之也然是也苟不以爲是而捨之則人之爲讒言者亦何所得焉無所得則止矣茯苓𨿽生山中而深必掘地深入乃可取此言采則非也況苦與葑皆菜則苓者蘦亦菜也故從毛傳

慈湖詩傳卷九宋楊簡撰

秦

有車鄰鄰有馬白顚未見君子寺人之令阪有漆隰有栗旣見君子並坐鼓瑟今者不樂逝者其耋阪有桑隰有楊旣見君子並坐鼓簧今者不樂逝者其亡

是詩士樂秦國之盛說秦君之優禮願仕其國而不去之也而毛詩序曰車鄰美秦仲也秦仲始大有車馬禮樂侍禦之好焉失詩人之情矣鄰鄰言車之多若居室之比鄰白顚毛傳曰的顙也寺人內小臣也君子謂秦君也士自他國而至秦未見秦君則有寺人司傳報之事使寺人傳告焉令使也爾雅釋地云下濕曰隰又云陂者曰阪郭璞云陂陀不平陂卽坡字小雅正月云瞻彼阪田坡上有漆木隰中有栗木漆可以爲器用栗可以充籩實桑可以蠶楊可以矢釋木云楊蒲栁郭云可以爲箭左傳所謂董澤之蒲車如此盛馬如此美漆栗桑楊咸可食用樂秦之盛姑舉其大旣見秦君燕禮相好並坐鼓瑟情親禮優若朋友然故士樂爲之臣曰今者不扵此樂焉止焉苟逝往他國必其耋老而已矣不復有過扵秦者矣不復得志老且死亡矣釋樂云大瑟謂之灑郭雲長八尺二寸廣一尺八寸二十七弦世本曰庖犧作五十弦黃帝素女鼓瑟哀不自勝乃破爲二十五弦禮舊圖云雅瑟長八尺一寸廣一尺八寸二十三弦其常用者十九弦其餘四弦謂之畨畨嬴也頌瑟長七尺二寸廣一尺八寸二十五弦盡用之樂記云淸廟之瑟朱弦而疏越越瑟底孔也簧釋見王風君子陽陽周易離卦云大耋之嗟

駟鐵孔阜六轡在手公之媚子從公於狩奉時辰牡辰牡孔碩公曰左之舍拔則獲遊於北園四馬旣閒輶車鸞鑣載獫歇獢

碩補音常約切大也禮記諺有之曰人莫知其子之惡莫知其苗之碩太元斷首我心孔碩乃後有鑠說文以石得聲漢石顯傳民歌曰牢耶石耶五鹿客耶印何累累綬若若耶拔蒲末反輶由九反又音由毛詩序曰駟鐵美襄公也始命有田狩之事園囿之樂公得士民之歡心而後有是詩也而序不及之毛傳曰鐵驪阜大也孔甚也阜壯盛也孔疏云檀弓云夏后氏尙黒色鐵者言其色黒如鐵每馬有二轡四馬當八轡矣諸文皆言六轡者以驂內轡納之於觼故在手者惟六轡爾公之媚子當是公之子媚者美稱也毛傳曰時是辰時也冬獻狼夏獻麋春秋獻鹿豕羣獸鄭箋云奉時辰牡者謂虞人也孔疏云虞人奉是時節之牡獸謂驅以待公射之公戒禦者曰從左而逐之公乃親自射之舍放矢括則獲其獸冬獻狼以下皆天官獸人文鄭箋云拔括也毛傳曰閒習也輶輕也獫歇獢田犬也長喙曰獫短喙曰歇獢今從釋文作歇獢爾雅狗屬長喙獫短喙猲獢鄭箋云置鸞扵鑣異於乘車也孔疏云鸞和所在經無正文經解注引韓詩內傳曰鸞在衡和在軾又大戴禮保傳篇文與韓詩說同故鄭依用之蓼蕭傳曰在軾曰和在鑣曰鸞箋不易之異義戴禮載毛氏二說謹按六經無眀文且殷周或異故鄭亦不駁商頌烈祖箋云鸞在鑣以無眀文且殷周或異故鄭爲兩解朱曰田事已畢故遊於北園以車載犬蓋以休其足力也韓愈畫記有騎擁田犬者亦此類廣韻云鑣馬銜

小戎俴収五楘梁輈遊環脇驅陰靷鋈續文茵暢轂駕我騏馵言念君子溫其如玉在其板屋亂我心曲四牡孔阜六轡在手騏駵是中騧驪是驂龍盾之合鋈以觼軜言念君子溫其在邑方何爲期胡然我念之俴駟孔羣厹矛鋈錞蒙伐有苑虎韔鏤膺交韔二弓竹閉緄縢言念君子載寢載興厭厭良人秩秩徳音

驅補音周官驅逆之車蕭該漢書音義驅駈皆居懼切班固東都賦舉烽伐鼓申令三驅輕車霆激驍騎電騖蔡邕釋誨驅與數與路葉嵇康賦驅與赴葉黃香九官賦驅與禦葉簡謂輕懼切靷音尹鋈音沃馵之樹反是詩婦人閔其君子之從戎閔而思之因敍車馬之詳不以敗聞故其辭平衛宏不熟觀本詩情旨旁求外說贅矣曰小戎美襄公也備其兵甲以討西戎西戎方彊而徵伐不休國人則矜其車甲婦人能閔其君子焉惟此閔其君子爲得其情夫婦至情奚勞勉彊而宏曰能亦非也夫婦正情天地大義人皆有是正情而自不知其與天地爲一此固非宏之所知也故雜推外說滋惑人心毛傳曰小戎兵車也俴淺収軫也五五束也楘歷錄也梁輈輈上句衡也一輈五束束有歷錄鄭箋云此羣臣之兵車故曰小戎孔疏云俴淺釋言文収軫者相傳爲然軫者車之前後兩端之橫木也蓋以軫所以収斂所載故名収焉輈者轅也五楘梁輈以皮革五處束之因以爲文章歷錄然轅從軫以前稍曲而上至衡之上而向下句之如屋梁之隆起轅卽輈故曰梁輈而孔疏謂衡則橫居輈下如屋之梁非也今屋有衡平橫其前惟梁隆起此曰梁輈不曰梁衡孔疏之差扵是益眀五束施扵如屋梁隆起曲處防木理之斷折也故曰五楘梁輈毛傳曰遊環靷環也遊在背上所以禦出也脇驅愼駕具所以止入也陰掩軌也靷所以引也鋈白金也續續靷也文茵虎皮也暢轂長轂也騏騏文也左足白曰馵孔疏云兵車言淺軫長轂者對大車平地載任之車爲淺爲長也考工記云輿人爲車輪崇車廣衡長參如一參分車廣去一以爲隧注云兵車之隧四尺四寸鄭司農云隧謂車輿深也則兵車當輿之內從前軫至後軫惟深四尺四寸也車人云大車牝服﹝按原本牝誤作牡﹞二柯有參分柯之二則大車從前軫至後軫其深八尺兵車之輪崇六尺有六寸槨其漆內而中詘之以爲之轂長注云六尺六寸之輪漆內六尺四寸是爲轂長三尺二寸考工記又說車人爲車柯長三尺轂長半柯是大車之轂長尺半也兵車之轂比之爲長鄭司農云斧柯因以爲度鄭箋雲遊環在背上無常處貫驂之外轡以禁其出脇驅者著服馬之外脇以止驂之入揜軌在軾前垂輈上鋈續白金飾續靷之環孔疏雲遊環者以環貫靷遊在背上故謂之靷環也貫兩驂馬之外轡引轡爲環所束驂馬欲出此環牽之故所以禦出也定本作靷環脇驅者以一條皮上系於衡下系於軫當服馬之脇愛愼乘駕之具驂馬欲入則此皮約之所以止入也陰揜軌者謂輿下三面材以板木橫側車前所以陰映此軌故云揜軌也靷者以皮爲之繋扵陰板之上令驂馬引之何則此車衡之長惟六尺六寸止容二服而已驂馬頸不當衡別爲二靷以引車故云﹝按原夲故云二字脫﹞哀二年左傳稱郵無卹說已之禦云兩靷將絕吾能止之是橫軌之前別有驂馬二靷也釋器云白金謂之銀鋈非白金之名謂銷此白金以沃灌靷環今俗以錫鋈鐵爲飾錫亦白亦金類未必皆銀也劉熙釋名云鋈沃也續續靷端也文茵虎豹皮之屬馬之雜色有文者名騏詳釋見曹風鳲鳩易震爲馵足釋畜云馬后右足白驤左足白馵釋畜又云膝上皆白惟馵郭璞曰馬膝上皆白惟馵後左腳白者直名馵地理誌雲天水隴西山多林木民以板爲屋秦戎之郊多板屋歟念君子從戎今在板屋思君子溫和如玉而今逺役亂我心曲心之深曲處也六轡釋見駟鐵毛傳曰黃馬黒喙曰騧箋云赤身黒鬛曰駵中中服驂兩騑也孔疏云若身鬛俱赤則爲騂馬車駕四馬在內兩馬謂之服在外兩馬謂之騑爾雅云白馬黒喙曰騧郭璞曰今之淺黃色者爲騧馬說文云黃馬黒喙曰騧驪鐵也色黒如鐵駟鐵毛傳曰鐵驪毛傳曰龍盾畫龍其盾也合合而載之孔疏云盾以木爲之軜驂內轡也箋云軜之觼以白金爲飾也軜系於軾前孔疏云驂馬內轡之末鋈金以爲觼軜之於軾前四馬八轡而經傳皆言六轡眀有是轡當繋之驂馬內轡不須牽挽故知納驂內轡系扵軾前毛傳謂在敵邑未必然邑者君子所居之邑也婦人𨿽因君子逺役而思其未從戎而在邑之時溫溫然和也思念之及此方今以何爲期言何日可歸也胡然者言胡爲若是也言何故而興戎也我念之焉念其君子也毛傳曰俴駟四介馬也孔甚也厹三隅矛也錞鐏也蒙討羽也伐中幹也苑文貌箋云俴淺也謂以薄金爲介之札介甲也甚羣者言和調蒙厖也討雜也畫雜羽之文於伐故曰蒙伐方言云盾闗東或謂之�毛傳曰虎虎皮也韔弓室也膺馬帶也交韔交二弓扵韔中也閉紲緄繩縢約箋云鏤膺有刻金飾也孔疏云以竹爲閉置於弓隈然後以繩約之俴駟是用淺薄之金以爲四馬之甲成二年左傳說齊侯與晉戰云不介馬而馳之是戰馬皆被甲也厹矛三隅矛刃有三角曲禮曰進戈者前其鐏後其刃進矛戟者前其錞是矛之下端當有錞也彼注云鋭底曰鐏平底曰錞夏官司兵掌五盾各辧其等以待軍事注云五盾幹櫓之屬其名未盡聞也言辧其等則盾有大小襄十年左傳說狄虒彌建大車之輪而蒙之以甲以爲櫓櫓是大盾故以伐爲中幹幹伐皆盾之別名也膺胸也鏤膺是馬帶若今之鏤胸春官巾車說五路之飾皆有樊纓注謂今馬大帶也彼謂在腹之帶與膺異也然膺亦近腹矣旣夕記說眀器之弓云有﹤韋必﹥注云﹤韋必﹥弓檠也弛則縛之扵弓裏備損傷也以竹爲之引詩云竹閉緄縢然則一名﹤韋必﹥也考工記弓人注云紲弓﹤韋必﹥也詩言金路皆云鉤膺婦人思念其夫逺行或寢或興勞勤道途又思其徳性厭厭靜善其徳音又秩秩皆善秩秩猶毎每不一也愛而念之故思及此毛傳曰厭厭安靜也

蒹葭蒼蒼白露爲霜所謂伊人在水一方遡洄從之道阻且長遡遊從之宛在水中央蒹葭淒淒白露未晞所謂伊人在水之湄遡洄從之道阻且躋遡遊從之宛在水中坻蒹葭采采白露未已所謂伊人在水之涘遡洄從之道阻且右遡遊從之宛在水中沚

爾雅釋艸云蒹薕葭蘆郭云蒹似萑而細髙數尺陸璣雲蒹水艸也可食牛葭可以爲薪爲薄夫蒹葭易生之艸彌望無際蒼蒼其盛及白露凝焉而爲霜則所謂蒼蒼者黃而衰矣諭秦國𨿽盛有以害其盛矣所謂伊人以道徳自重不肯自至秦不得斯人而用之實爲疵其所以不能致伊人者有小人在側歟徳禮之未至歟𨿽盛而衰必有以害之歟毛傳衛序𨿽穿鑿無取然咸以禮爲言序刺襄公未能用周禮得非古說譏秦不能以禮致賢歟古說久而浸失故毛傳穿鑿歟然考本詩白露爲霜未晞未已之意殆有失徳小人在側故賢者不肯至歟逆流而上曰遡沿流洄曲行陸以從之而道阻且長遊者遊扵水中而從之而伊人在水中央凡是皆形容伊人不肯自至之意躋升也升則勞而難右亦言回曲之意湄者水涯微曲如眉歟涘者水之涯涘方舟以濟之地歟坻小渚沚亦同亦猶中央淒淒者衰之初采采者人采取之多又白露未已霜露摧之其衰甚矣

終南何有有條有梅君子至止錦衣狐裘顏如渥丹其君也哉終南何有有屺有堂君子至止黻衣繡裳佩玉將將壽考不忘

裘補音渠之切易林剝之巽曰蔡侯兩裘久苦流離大過之困曰送我貂裘與福載來來陵之切說文以求得聲曺大家東徵賦貴賤貧富不可求兮正身履道以俟時兮古求亦渠之切屺音起或作紀秦君至周之終南終南之人感秦君之徳愛而說之作是詩也周人作之秦人歌之得是詩扵秦歟考之史則周平王避犬戎之難東遷洛邑秦襄公以兵送至洛平王封襄公爲諸侯賜之岐以西之地曰戎無道侵奪我岐之地秦能攻逐戎卽有其地終南之人感襄公旣力戰以救周又以兵送護平王東遷念無以報之曰終南何有不過有條爾有梅爾言無以報之無以贈之也君子謂秦君也秦君錦衣狐裘顏如渥丹嘆曰其君也哉美其儀容之盛眞國君也古已字�屺者殆山之雙巄似�歟﹝按屺字從崔靈恩集注﹞爾雅云畢堂墻李巡曰厓似堂墻曰畢終南何有有屺爾有堂爾尢言其無所有無以贈秦君也壽考祝秦君之壽也不忘不忘秦君之徳也毛傳曰終南周之名山中南也地理誌稱扶風武功縣東有大山古文以爲終南昭四年左傳曰荊山中南九州島之險是一名中南也毛傳曰條槄梅柟也釋木云槄山榎郭璞云今山楸也陸璣疏云槄今山椒也亦如下田楸爾皮葉白色亦白材理好能濕可爲棺木玉藻曰君衣狐白裘錦衣以裼之注云君衣狐白毛之裘則以素錦爲衣覆之使可裼也袒而有衣曰裼鄭箋云渥丹赤而澤也今俗曰紅潤考工記繢人黒與靑謂之黻五色備謂之繡黻衣衣裳之總稱書言十二章黻居其末舉黻則余包之矣故孔子曰禹致美乎黻冕亦以黻爲衣裳之總稱天子與諸侯服章𨿽不同而皆有黻此又曰繡裳者欲眀備五色之美毛詩序曰終南戒襄公也能取周地始爲諸侯受顯服大夫美之故作是詩以戒勸之本詩無戒勸之意毛衛穿鑿襄公𨿽受逐戎有地之誓十二年伐戎至岐而卒至子文公始能取其地而衛序曰能取周地非也

交交黃鳥止於棘誰從穆公子車奄息維此奄息百夫之特臨其穴惴惴其栗彼蒼者天殲我良人如可贖兮人百其身交交黃鳥止於桑誰從穆公子車仲行維此仲行百夫之防臨其穴惴惴其栗彼蒼者天殲我良人如可贖兮人百其身交交黃鳥止於楚誰從穆公子車鍼虎維此鍼虎百夫之禦臨其穴惴惴其栗彼蒼者天殲我良人如可贖兮人百其身

毛詩序曰黃鳥哀三良也國人刺穆公以人從死而作是詩也本詩初無刺穆公之意按史記殉者百七十人未必皆穆公命之使殉已也殆穆公惠愛入人之深西戎之俗以從死爲常耳是詩哀三良而已矣哀三良正心也道心也故孔子取焉若是詩以殉塟爲善孔子將刪去之交交其飛相交也交交桑扈亦然孔疏曰止於棘得其所今良臣從死是不得其所朱曰以所見起興也盡殺曰殲言殺良人之多也百夫之防言其智勇足以護防百夫百夫之禦言其忠勇足以當百人之敵可禦百夫也

鴥彼晨風郁彼北林未見君子憂心欽欽如何如何忘我實多山有苞櫟隰有六駁未見君子憂心靡樂如何如何忘我實多山有苞棣隰有樹檖未見君子憂心如醉如何如何忘我實多

櫟盧狄反補音歷各切說文以樂得聲左氏傳在櫟釋文書灼切輔櫟力各切漢書都櫟陽蘇林音藥簡觀風與林棣與檖不葉此則亦不必葉毛詩序曰晨風刺康公也忘穆公之業始棄其賢臣焉毛傳曰鴥疾飛貌晨風鸇也釋鳥云晨風鸇毛傳曰先君招賢賢人從之鴥疾如晨風之飛入北林程曰林木茂盛則飛鳥所集朝廷有道則賢者所就未見君子思見君子以未得爲憂憂思之中有敬心焉不敢忽易也故曰欽欽如何如何而今乃不然矣今忘我實多異乎昔者𨿽不敢眀指而隠然念其先君之意可見矣憂心欽欽已上皆指先君也叢生曰苞秦人謂柞櫟爲櫟孫炎曰櫟實橡也今俗曰橡斗子味如栗毛傳謂駁如馬倨牙食虎豹諸儒說皆不安下章雲山有苞棣隰有樹檖皆山隰之木相配不宜云獸爾雅釋木云駁赤李子赤安知此六駁非赤駁之訛乎詩中字訛者亦多釋木云常棣子如櫻桃可食檖一名羅郭云今楊檖也實似梨而小酢可食陸璣云一名赤羅一名山梨一名鹿梨一名鼠梨夫櫟駁棣檖皆果實可食諭秦國人材皆可用昔先君未見君子憂心靡樂如醉思見賢者其切如此如何如何而今不然也忘我舊臣蓋亦甚矣故曰忘我實多是詩與權輿相類

豈曰無衣與子同袍王於興師修我戈矛與子同仇豈曰無衣與子同澤王於興師修我矛戟與子偕作豈曰無衣與子同裳王於興師修我甲兵與子偕行

﹝按此篇永樂大典缺捲﹞

我送舅氏曰至渭陽何以贈之路車乘黃我送舅氏悠悠我思何以贈之瓊瑰玉佩

毛詩序曰渭陽康公念母也康公之母晉獻公之女文公遭驪姬之難未反而秦姬卒穆公納文公康公時爲太子贈送文公扵渭之陽念母之不見也我見舅氏如母存焉及其卽位思而作是詩也熟詳詩辭殆非追思而作者毛傳曰母之昆弟曰舅爾雅釋親雲母之昆弟爲舅鄭箋雲渭水名也秦是時都雍至渭陽者蓋東行送舅氏於咸陽之地孔疏云雍在渭南水北曰陽晉在秦東行必渡渭毛傳曰贈送也乘黃四馬也瓊瑰石而次玉董曰巾車金路以封同姓象路以封外姓革路以封四衛木路以封蕃國皆諸侯也故人君之車曰路車朱曰乘黃四馬皆黃也孔疏云佩玉惟天子用純諸侯則玉石雜故知瓊瑰是美石次玉太子奉公命而送舅所贈公贈之也

於我乎夏屋渠渠今也每食無餘於嗟乎不承權輿於我乎毎食四簋今也每食不飽於嗟乎不承權輿

﹝按此篇永樂大典缺捲﹞

陳

子之湯兮宛丘之上兮洵有情兮而無望兮坎其擊鼓宛丘之下無冬無夏值其鷺羽坎其擊缶宛丘之道無冬無夏值其鷺翿

子者陳君也狡童維子之故褰裳子惠思我山有樞子有衣裳皆指君也毛傳曰湯蕩也四方髙中央下曰宛洵信也爾雅釋邱云宛中宛邱陳君𨿽遊蕩而慈惠扵人有情今俗語亦有此此曰信於人有情但無望爾望謂譽望謂不爲人所觀仰坎擊之聲也羽翿一也舞者所持以翳身亦以指麾無冬無夏值遇其舞也缶瓦器擊之爲樂今亦有之毛詩序曰宛邱刺幽公也淫荒昏亂遊蕩無度焉史記無所考鄭箋亦云子者幽公也毛傳曰子大夫也於此益驗衛宏作序與毛異義

東門之枌宛丘之栩子仲之子婆娑其下榖旦於差南方之原不績其麻市也婆娑榖旦於逝越以鬷邁視爾如荍貽我握椒

爾雅釋木云楡白枌邢疏云楡之皮色白者名枌郭璞云枌楡先生葉卻著莢皮色白然皮白亦有無莢者楡有十種葉皆相似惟皮色白者名枌釋木云栩杼郭云柞樹邢疏云栩一名杼詩唐風雲集於苞栩陸璣疏云今柞櫟也其子爲皁或言皁斗其殻爲汁可以染皁或言杼斗釋訓云婆娑舞也蓋舞之容也釋詁云榖善也差擇也榖旦猶俗云好天气晴和之旦也男子出而擇女南方原氏之女不績其麻而舞於市春秋莊二十七年季友如陳葬原仲則陳有原氏子仲皆其著者逝往也越於也邁行也鄭箋云鬷總也欲男女合行扵其所期會之處乎毛傳曰荍芘芣也釋艸云荍蚍衃郭璞云今荊葵也似葵紫色謝氏云小艸多華少葉又翹起陸璣云芘芣一名荊葵似蕪菁紫緑色可食微苦鄭箋云男女交會而相悅曰我視女之顏色美如芘芣之華女遺我一握之椒交情好也椒芬香之物商頌稱鬷假無言鬷亦總也毛詩序曰東門之枌疾亂也幽公淫荒風化之所行男女棄其舊業亟會扵道路歌舞於市井爾

衡門之下可以棲遲泌之洋洋可以樂饑豈其食魚必河之魴豈其取妻必齊之姜豈其食魚必河之鯉豈其取妻必宋之子

毛詩序曰衡門誘僖公也願而無立志故作是詩以誘掖其君也毛傳曰衡門橫木爲門言淺陋也棲遲從容盤桓也言𨿽至貧陋之所亦可從容自樂也泌之水洋洋自樂𨿽饑不足食亦有可樂者焉齊姜姓宋子姓當是陳嘗請昏於二國二國不從陳君質弱凡百不振重以請昏齊宋不獲益沮喪無聊故詩人誘掖之歟詩意言陳國𨿽小亦足自立自樂奚必娶扵齊宋而後能立能國鄭箋乃以食魚娶妻皆以爲諭諭君任臣何必聖人亦取其忠孝而已箋說非陳君惟其懦而無志故作詩以啟之若君有必求聖臣之志則亦禹湯文武之君也豈得謂之無立志耶史記僖公無所書

東門之池可以漚麻彼美淑姬可與晤歌東門之池可以漚紵彼美淑姬可與晤語東門之池可以漚菅彼美淑姬可與晤言

毛詩序曰東門之池刺時也疾其君之淫昏而思賢女以配君子也疾之爲言甚矣犯矣非詩人之情也是詩含隠不露詎敢曰疾之耶毛傳曰池城池也鄭箋云淑姬賢女也孔疏云姬姜婦人之美稱閨門之內歌笑晤言固足以深入人心思得賢女以配君子笑歌晤言有以浸潤漸漬成人君之正徳故以漚麻漚紵漚菅爲諭晤者相語相曉諭之謂釋艸云白華野菅陸璣疏云菅似茅而滑澤根下五寸有白粉者柔韌宜爲索漚尢善紵字本作薴後世績薴如絲之細故作紵紵字非古也

東門之楊其葉牂牂昬以爲期眀星煌煌東門之楊其葉肺肺昬以爲期眀星晳晳

毛詩序曰東門之楊刺時也昏姻失時男女多違親迎女猶有不至者也毛傳曰牂牂盛貌言男女失時不逮秋冬禮曰冬合男女毛傳言秋何也鄭箋云親迎之禮以昬時女畱他色不肯時行乃至大星煌煌然昬禮行事必用昬昕昬昕陰陽之交男女之義也聖王制禮寓義使人知男女之事卽天地之大義易曰歸妹天地之大義也

墓門有棘斧以斯之夫也不良國人知之知而不已誰昔然矣墓門有梅有鴞萃止夫也不良歌以訊之訊予不顧顚倒思予

鴞屍驕反訊補音息悴切﹝按原本三字脫﹞釋文又作誶開元五經文字誶音祟注云詩歌以誶之龍龕手鑑𨿽醉切亦引此詩而以訊爲誶以之爲止墓死所荊棘惡木斧以斯析之梅味酸人哀則鼻酸鴞惡鳥詳味辭旨則毛詩序言刺佗情狀著矣序又曰陳佗無良師傅以至扵不義惡加扵萬民焉蓋罪師傅詩辭有欲殺所任邪惡之人之意斧以斯之直欲殺之欲殺所任之人則佗之罪狀亦著矣夫也不良指所任也序謂之師傅國人皆知其不良君豈不知之知之而不已乃任用之誰昔然矣言昔始用之者誰也此亦黙譏先君不能去小人使傅佗致此禍也作此歌詩以告之訊告之也予我也予告之而不顧終用不良之夫則禍敗之至也必矣顚倒禍敗之謂也顚倒時則思予之言矣後佗益長惡數往蔡淫果爲三弟及蔡人所共殺補音思予演女切顏師古糾繆正俗曰予當讀如與不當讀如餘詩或敢侮予將伯助予女轉棄予楚辭目眇眇以愁予何壽天兮在予皆無餘音鄭康成曲禮注云余予古今字非也未詳

防有鵲巢卭有旨苕誰侜予美心焉忉忉中唐有甓卭有旨鷊誰侜予美心焉惕惕

毛詩序曰憂讒賊也宣公多信讒君子憂懼焉毛傳曰防邑也卭邱也苕艸也侜張誑也鄭箋云旨美也爾雅釋宮云瓴甋謂之甓郭璞曰﹤鹿瓦﹥磚也釋宮云廟中路謂之唐孫炎引詩中唐有甓釋艸云鷊綬郭璞云小艸有雜色似綬歐陽曰讒言惑人非一言一日之致必由積累而成如鵲巢漸積構成之爾苕艸多矣其華一色讒夫之多通爲一黨似之廟中之唐以甓甃砌今俗以巧言設詐次第而至者謂之排砌此唐甓之諭也鷊艸雜色成文讒言排砌甚美足以動人心似之義同貝錦詩人之所美者吾君也故曰誰爲讒言以侜誑吾君乎予心忉忉其憂也惕惕其懼也讒言行則小人進君子退國亂且敗矣兩言旨者讒言固令人美聽也唐風葛生亦曰予美則婦以夫爲美此則臣以君爲美宣公有嬖姬生子款欲立之終扵殺太子必有讒者

月出皎兮佼人僚兮舒窈糾兮勞心悄兮月出皓兮佼人懰兮舒懮受兮勞心慅兮月出照兮佼人燎兮舒夭紹兮勞心慘兮

毛詩序曰月出刺好色也皎者光之白歟皓者月愈上而光愈盛歟佼姣同美也僚白歟懰淸歟燎潔歟當月出之時見佼人之僚白人之肌體之白得月而尢白好色者悅之故其窈糾之情舒焉而不可遽得故勞心悄然窈者思之深逺也糾愁結也懮憂也入心之深也王氏曰慅言不安而騷動朱曰天紹糾緊之意補音云古書靜躁或作﹤足參﹥史記摻板箠索隠音操吳谷朗碑詞名喿豹產勲齊往蹤又以參爲喿二字古蓋通用說文懆愁不安也慘毒也唐韻懆采老切慘七感切此詩音義皆當作懆變而爲慘者傳冩之訛或二字互用故以慘爲懆開元五經文字書慘爲懆又云憂而不樂也呂曰此詩用字聱牙意者其方言歟佼人之稱𨿽言美好而非善之也乃詩人之鄙辭序曰刺好色是也

胡爲乎株林從夏南匪適株林從夏南駕我乘馬說於株野乘我乘駒朝食於株

毛詩序曰株林刺靈公也淫乎夏姬驅馳而往朝夕不休息焉毛傳曰株林夏氏邑楚殺徵舒左傳謂之戮夏南靈公實從南之母淫而曰從夏南者托辭扵夏南隠惡也說捨也徵舒字子南車已駕則有司請所之公曰適株林詩人曰匪適株林從夏南爾豈但詩人國人皆雲乘駒易韻爾毛傳言大夫未安𨿽有其事詩辭未必及此

彼澤之陂有蒲與荷有美一人傷如之何寤寐無爲涕泗滂沱彼澤之陂有蒲與蕑有美一人碩大且捲寤寐無爲中心悁悁彼澤之陂有蒲菡萏有美一人碩大且儼寤寐無爲輾轉伏枕

菡戶感切萏大感反枕補音知輦切釋名枕檢也所以檢頃也周易險以枕入於坎窞亦以枕韻窞補音此切未安詩固自有微葉而不切者縱此切葉則宜占斂切乃今音之微轉若知輦切則差甚矣是詩念正人至潔至美知其大患且及憂之痛之至扵涕泗滂沱也考之扵史則泄冶諫靈公君臣淫亂公告孔寧儀行父二子請殺之公弗禁之時也而毛傳序曰刺時也言靈公淫扵其國男女相說憂思感傷焉諸儒遂謂此有美一人爲婦人誤矣考他詩簡兮西方美人彼美人兮謂美徳之人也靜女美人之貽亦謂美徳不謂其色野有蔓艸有美一人亦謂美徳之士孔子嘗詠以稱程子汾沮洳美無度美如英美如玉亦謂大夫況此詩所謂碩大且捲碩大且儼豈女子之容耶漢史謂衛宏作毛詩序屢考衛序差謬不一蒲與荷生於水中至潔矣君臣俱淫餘皆從靡獨泄冶直諫此固國人之所美所愛也故曰有美一人蓋比徳扵蒲荷詩人曰美則美矣傷如之何往往或聞靈公與孔寧儀行父怒將殺之不正言而惟曰傷不敢必也亦愛賢者不忍言殺也然審之其情狀將至扵殺故哀痛日夜一無所爲百爲俱廢至於涕泗滂沱毛傳曰自目曰涕自鼻曰泗諸儒不易其說而今俗亦曰鼻涕毛傳謂蕑蘭而蘭未嘗生扵澤陂故鄭攺爲蓮然攺字未安豈荷葉亦名爲蕑歟荷葉與華率相間豈以是得名歟荷者芙蕖之總名釋艸云荷芙蕖其葉蕸其華菡萏其實蓮蕑其蕸之異名歟捲者其背丰隆外形捲彎歟碩大捲儼皆言徳容歟輾轉亦見關雎

檜

羔裘逍遙狐裘以朝豈不爾思勞心忉忉羔裘翶翔狐裘在堂豈不爾思我心憂傷羔裘如膏日出有曜豈不爾思中心是悼

毛詩序曰羔裘大夫以道去其君也國小而迫君不用道好潔其衣服逍遙遊晏而不能自彊於政治故作是詩也鄭箋云諸侯之朝服緇衣羔裘大蠟而息民則有黃衣狐裘今以朝服燕祭服朝言如膏有曜則好潔其衣服益著矣言豈不爾思則去國之情見矣

庶見素冠兮棘人欒欒兮勞心慱慱兮庶見素衣兮我心傷悲兮聊與子同歸兮庶見素韠兮我心蘊結兮聊與子如一兮

毛詩序曰素冠刺不能三年也庶見二字宛然有刺其不能三年之意禮旣祥而縞冠素紕傷時服未終而遽釋曰庶見其素冠猶之可也毛傳曰棘急也欒欒瘠貌哀者急蹙異乎常人之舒徐也庶見棘人之欒欒而不可得也故勞心慱慱而傷悼之傷風俗之薄而亂亡之將至也詩人與同志者偕行見不能三年者相與傷悲曰且與子同歸乎素韠本常服非喪服傷彼色服故曰得見其素韠猶之可也彼色服者蓋韎韐爵韠矣如一司志也嘆彼俗之不可革曰聊與子如一而已矣聊猶且也禮皮弁服素韠太古未有衣裳惟以皮蔽膝後聖𨿽制衣裳而不忘本始名蔽膝曰韠爵弁服韎韐韎韐蒨色元端爵韠如爵頭色補音結激質切﹝按原本三字脫﹞說文以吉得聲荀子成相篇治復一修之吉君子執之心如結蘇秦語言語相結天下爲一﹝按原本八字脫﹞揚雄解嘲周罔解結羣鹿爭逸離爲十二合爲六七皇甫謐釋勸春華發萼夏繁其實秋風逐暑冬冰乃結古詩靑靑陵中艸傾華晞朝日陽春被惠澤枝葉可攬結陸機陸抗誄經綸至道終始自結徳與行滿英與言溢

隰有萇楚猗儺其枝夭之沃沃樂子之無知隰有萇楚猗儺其華夭之沃沃樂子之無家隰有萇楚猗儺其實夭之沃沃樂子之無室

是詩大夫不樂夫君之淫恣而思其未有情欲之時也而毛詩序曰國人疾其君之淫恣而思其無情欲者也則微差釋艸云萇楚銚弋名羊桃郭云今羊桃也或曰鬼桃葉似桃葉白子似桃陸璣云今羊桃是也華紫赤色其枝莖弱過一丈引蔓於艸上萇楚未長則蔓不延蔓延有縱欲之象如君長則情欲蔓延不已首章曰樂子之無知二章曰樂子之無家三章曰樂子之無室室家夫婦之道樂子未有知時未有室家時未有情欲之時則知今淫恣詩人之所不樂也夭好也沃沃盛也人心自善人心自神人心卽道故曰道心𨿽長而知男女之道生扵正情不動私意則歸妹天地之大義也自無淫欲如天地絪縕如水鑑中之影像

匪風發兮匪車揭兮顧瞻周道中心怛兮匪風飄兮匪車嘌兮顧瞻周道中心弔兮誰能亨魚漑之釜鬵誰將西歸懷之好音

飄補音匹妙切曹植感節賦逺飄與笑字照字葉嘌匹遙反亨普庚反鬵音尋揭毛詩作偈前漢王吉引詩作揭匪風非平常之風也匪車非平常之車也疾風發發車疾如揭檜國之政急疾如此故詩人之心怛而驚而思周道之和平也東周無足云矣所思者西周文武之道故顧瞻西周之道途而益感傷焉嘌疾車之音也弔哀傷也毛詩序曰匪風思周道也漑滌也鬵甑也魚亦可甑蒸朱曰誰能亨魚我則願爲之漑其釜鬵誰將西歸我則願慰之以好音以見思之之甚言有能興周道者則已將歸之也程曰亂極思治人情所然風者天之動以興上政車者人所爲以興民俗天气順則風時上徳修則政舉法制備則車成政教衰則民僻故以興上下焉﹝按朱曰以下原本缺今補入﹞

慈湖詩傳卷十宋楊簡撰

曹

蜉蝣之羽衣裳楚楚心之憂矣於我歸處蜉蝣之翼采采衣服心之憂矣於我歸息蜉蝣掘閱麻衣如雪心之憂矣於我歸說

爾雅釋虫云蜉蝣渠略郭云身狹而長有角黃黒色叢生糞土中朝生暮死毛詩序曰昭公好奢而任小人夫國之存亡治亂由所任之賢否今曹君任羣小小人以類而進如蜉蝣之多又君臣昏愚無所用其心惟奢潔其衣服浮游度日不知亂亡之將至如蜉蝣朝生暮死其卑污不足比數亦如蜉蝣微虫生於糞土而衣裳侈潔亦如蜉蝣之有羽蓋曰羣小之衣服特如蜉蝣羽耳楚楚猶濟濟也采采采色之備也掘閱者蜉蝣掘糞土而出覩陽明閱有觀覩之義諭羣小識見卑污之甚也羣小方蜉蝣自喜而事君者心憂焉憂國之亂亡也於我歸處者亦猶素冠之詩言我心傷悲兮聊與子同歸兮蓋詩人與同志者偕行途中遇衣裳楚楚者因動心憂懼輟行而歸曰歸於我室而處息乎歸於我室而說此話乎惟同志故相親也而毛詩序總曰刺奢也不盡事情又曰國小而迫無法以自守皆贅說豈以國小而迫如蜉蝣之穴乎湯以七十里朝諸侯有天下何患乎小

彼候人兮何戈與祋彼其之子三百赤芾維鵜在梁不濡其翼彼其之子不稱其服維鵜在梁不濡其咮彼其之子不遂其媾薈兮蔚兮南山朝隮婉兮變兮季女斯饑

是詩傷賢者失所羣小得志至於淫縱而棄薄其正室也夏官序云候人上士六人下士十有二人史六人徒百有二十人其職云各掌其方之道治與其禁令以設候人及歸送之於境諸侯之禮降無上士小國殆下士爲長所謂荷戈與祋之候人其徒耳考工記廬人云戈祕長六尺有六寸祋長尋有四尺說文云祋殳也玉藻云一命縕芾黝珩再命赤芾蔥珩芾韠也大夫以上赤芾乘軒彼候人兮意指賢者而荷戈與祋迎送賓客於道路彼其之子意指小人乃服赤芾者三百人𨿽大國無是也其寵用小人蕩然無度一至於此鵜鶘喙長尺餘頷下胡大如數升囊羣飛入水食魚今也在梁不濡其翼咮長如此而亦不濡是當食魚而不得食魚諭賢者冝得祿而不得祿﹝按樓鑰云歐陽氏曰此鵜當居泥水中以自求魚而食今乃邈然髙處魚梁之上竊人之魚以食而得不濡其翼咮如彼小人竊祿於髙位而不稱其服也鵜不當以諭賢者不若歐陽氏之說爲長﹞彼小人乃不稱其服小人不冝赤芾而赤芾賢者貧無以爲食彼小人乃冨貴縱肆好色淫恣而棄其婦媾婚媾也﹝按鑰又曰毛氏曰媾孕也張氏曰不遂其媾不稱其寵待也今人謂遂意亦曰稱意﹞世俗常情窮饑則無暇於色厭飫則放逸而好色董曰薈集注作嬒蔚文也南山朝隮蝃蝀也人莫敢指者乃陰陽交感不正之气南山諭在髙位朝隮諭淫縱淫縱者﹝按原本脫下淫縱二字今校補﹞惟其意之所溺固有其妻𨿽婉孌而自不說者如衛莊姜𨿽美而不見答蓋不樂靜正而放於情欲季女者年少之妻以其未嘗相親如不爲婦也故曰季女不悅之則失所至於斯饑矣﹝按鑰又曰張氏詩曰林木南山薈蔚時工斤樵斧競朝隮舉知趨利靑冥上不念幽居季女饑陳氏曰壯者趨利於山則弱者餒窮於室小人肆志於上則君子困窮於下張陳二說𨿽未必盡得詩人之意然其說猶雅馴今爲一媾字一嬒字又婉孌季女遂生此說然朝隮實非蝃蝀也彼蝃蝀之詩首章曰蝃蝀在東莫之敢指故次章曰朝隮於西崇朝其雨至今朝日在東則虹見於西夕日在西則虹出於東鮮有見於南者且此詩初不言虹而徑以朝隮爲蝃蝀則不可旣曰季女如有齊季女而曰如不爲婦亦覺費辭若以南山諭髙位朝隮諭滛縱亦不成詩語宜有以更之﹞毛詩序曰候人刺近小人也共公逺君子而好近小人焉不盡詩情

鳲鳩在桑其子七兮淑人君子其儀一兮其儀一兮心如結兮鳲鳩在桑其子在梅淑人君子其帶伊絲其帶伊絲其弁伊騏鳲鳩在桑其子在棘淑人君子其儀不忒其儀不忒正是四國鳲鳩在桑其子在榛淑人君子正是國人正是國人胡不萬年

鳲鳩釋見鵲巢毛傳曰鳲鳩之養其子朝從上下暮從下上平均如一董曰崔靈恩集注作其義一兮一而不變如結之不解毛傳曰飛在梅也孔疏曰養之長大而飛鳲鳩常言在桑其子每章異木言母常不移也鄭箋云其帶伊絲謂大帶也言此帶弁者刺不稱其服毛傳曰騏騏文也弁皮弁也孔疏云皮弁常服也馬之靑黒者謂之騏此謂弁色如騏如騏馬之文也顧命云四人綦弁鄭元云靑黒曰綦王肅云赤黒孔安國云鹿子皮顧命馬本作騏弁云靑黒色鄭師馬融故祖其說爾雅釋畜云馬屬獨不言騏其雜色之馬總謂之騏故無定名歟其間駵白駁黃白騜驪白鴇蒼白騅丹白騢之類則又其專名歟其總稱雜色則曰騏歟毛傳曰騏騏文也雜則成文歟孔安國曰騏文鹿子皮蓋本於先儒謂皮弁用白鹿皮又因毛傳有騏文之義世俗鹿子皮必有文故合而爲是說然古者不用難得之物安知不用白羊之皮乎況先王不殺胎則用鹿子皮非先王之心馬鄭靑黒之說蓋以爵弁色如雀頭赤色則異色而相類者其有靑黒歟故王肅又意之爲赤黒亦禮飾元纁之類歟皆無經據今姑從毛傳騏之文義又合爾雅騏無定名之義尙書四人綦弁皆士其以士賤故所服皮弁不得用純白惟可用雜色之皮歟綦騏通用歟士冠禮元裳黃裳雜裳可也則士用雜色皮弁於義亦通先王制禮大抵上質而下文胡不萬年者詩人思古之淑人君子胡不萬年壽考至今傷今小人用事不一不正而思古使古之淑人君子至於今尙存則小人不得而進矣毛詩序曰鳲鳩刺不一也在位無君子用心之不一也補音萬年禰因切太元務首次五無益人也次六利當年也楚辭哀時命生天地之若過兮忽爛熳而無成願一見陽春之白日兮恐不終乎永年漢書序傳封禪郊祀登秩百神協律攺正饗玆永年﹝按原本四句脫﹞又西都賦年與麟葉又靈臺詩年與神葉春秋公子年夫老氏榖梁皆作佞佞平聲夏侯湛抵疑佞與傾爲韻

冽彼下泉浸彼苞稂愾我寤嘆念彼周京冽彼下泉浸彼苞蕭愾我寤嘆念彼京周冽彼下泉浸彼苞蓍愾我寤嘆念彼京師芃芃黍苗陰雨膏之四國有王郇伯勞之

釋艸云稂童粱陸璣云禾黍爲穗而不成崱嶷然謂之童粱魯語曰馬餼不過稂莠童幼叢生曰苞童粱不實有下民饑虐之象苞稂寒泉浸之尢見無陽和之气冽彼下泉虐政似之今田家謂田冷者不善以陰气太盛故也故我愾然寤嘆思念周道蕭香艸賢者似之亦失所蓍可以筮通神明知吉凶知者似之亦失所士民皆失其所故憂而思明王賢伯雨者和順所成黍苗得陰雨則如膏毛傳曰郇伯郇侯也鄭箋云郇侯文王之子爲州伯有治諸侯之功言上有明王又有郇伯以勞來之則士民如蒙膏雨之降異乎下泉之冽矣泉出地下曰下泉毛詩序曰下泉思治也曹人病共公侵刻下民不得其所憂而思明王賢伯也

豳

七月流火九月授衣一之日觱發二之日栗烈無衣無褐何以卒歳三之日於耜四之日舉趾同我婦子饁彼南畝田畯至喜七月流火九月授衣春日載陽有嗚倉庚女執懿筐遵彼微行爰求柔桑春日遲遲采蘩祁祁女心傷悲殆及公子同歸七月流火八月萑葦蠶月條桑取彼斧斨以伐逺揚猗彼女桑七月鳴鵙八月載績載玄載黃我朱孔陽爲公子裳四月秀葽五月鳴蜩八月其獲十月隕萚一之日於貉取彼狐貍爲公子裘二之日其同載纘武功言私其豵獻豜於公五月斯螽動股六月莎雞振羽七月在野八月在宇九月在戶十月蟋蟀入我牀下穹窒燻鼠塞向墐戶嗟我婦子曰爲攺歳入此室處六月食郁及薁七月亨葵及菽八月剝棗十月獲稻爲此春酒以介眉壽七月食瓜八月斷壺九月叔苴采荼薪樗食我農夫九月築場圃十月納禾稼黍稷重穋禾麻菽麥嗟我農夫我稼旣同上入執宮功晝爾於茅宵爾索綯亟其乘屋其始播百榖二之日鑿冰衝衝三之日納於淩陰四之日其蚤獻羔祭韭九月肅霜十月滌場朋酒斯饗曰殺羔羊躋彼公堂稱彼兕觥萬壽無疆

火虎隗反觱音必發補音方吠切說文廢以發得聲壹發五豝獻爾發功徐邈皆讀如廢劉伯莊史記音孔子世家發中權發音廢平原君傳而未發亦云十九人輕笑之未能卽廢太元應首次七惡敗類也次八應其發也張衡東京賦奉車旣引先輅乃發鸞旗皮軒通帛蒨旆桓麟七說﹝按原本桓誤柏今攺﹞騎不失蹤滿不虛發彈輕翼於髙冥﹝按原本訛作眞﹞窮疾足於方外栗烈力制切古厲山氏亦作烈揚雄校獵賦元冬季月天地隆烈萬物權輿於內䢐落於外張衡西京賦雨雪飄飄冰雪慘烈百卉具零剛虫搏鷙饁炎轍反畯音俊火補音虎隗切說文火毀也物入則皆毀壊也方言﹤火果﹥火也呼塊切郭璞曰楚轉語也猶齊言﹤火尾﹥火也汝墳王室如毀孫炎曰方言有輕重故以火爲毀也按易林同人之漸曰魁行揺尾逐云吹火泰之旅曰從風吹火牽騏驥尾需之大有曰乘舟渡濟載冰逢火剝之坤曰從風放火荻芝俱死未濟之漸曰穿匏挹水篝鐵然火雈戶官反斨也羊反猗於冝反鵙圭覓反莎素何反子補音讀與戶葉易林師之泰隨之睽皆子與女葉夬之萃子與主葉同人之家人子與與葉同人之恆子與所葉太元去首子與主葉韓非曰慈母有敗子嚴家無格虜墐音覲壽補音殖酉切顏師古糾繆正俗或曰年壽之字北人讀爲受音南人讀授音何者爲是答曰兩音皆通南山有臺遐不眉壽此則言受嵇康詩頤神養壽散髮巖岫此則音授也按張衡東京賦三壽與國叟葉荀卿蠶賦身女好而頭馬首者與屢化而不壽者與有父母而無牝牡者與王儉釋奠詩咨此含生躋彼仁壽淳移雅缺歷玆長久梁元帝元覽賦惟天縱於副後踰啟誦而爲首旣論儒而肅成復斷獄於長壽瓜﹝按原本脫此字﹞簡按衛風木瓜補音攻乎切引證甚多饗補音虛良切漢房中歌嘉薦芳矣告靈饗矣告靈旣饗徳音孔臧郊祀歌辟流離抑不祥賓百僚山河饗顏師古皆讀如鄕是詩大旨已見豳釋謂邠之始國當是時所紀時用夏正七月流火建申之月也火心星也堯典曰日永星火或曰星火大火之次也心星正居大火之次故心星亦名火毛傳曰流下也九月霜始降婦功成可以授衣矣堯典火星昏中於南方以正仲夏則至六月而火星漸流至七月則西流之狀昭昭矣自堯至后稷之曽孫公劉居邠歷年未爲甚久天運未大變二千年而至秦之月令則季夏昏火星中則知日歲行周天之度不盡積二千年而後一月矣流者星隨天輪轉而下也日益東行星益西流心經星實不動隨天西轉故曰西流夫旣敍邠事用夏正矣而又曰一之日二之日三之日四之日用周正何也以今驗昔則事狀可考也然亦不明言正月二月三月四月以明其實敍豳事也觱發者寒風勁發萬籟盡鳴如吹觱篥也野俗有語籬端吹觱篥謂烈風吹籬端之虛管作聲也觱篥羌人所吹角邠亦西羌之地栗烈者丑月寒气益烈人股戰栗也﹝按摟鑰曰毛氏曰觱發風寒也栗烈气寒也王氏曰風而寒尙非其至也無風而寒於是爲至只如此說足矣觱栗一名悲栗一名笳管龜玆之樂也其聲悲栗羌人吹之以驚中國之馬后世之樂始有譜其音以爲眾籟之首周時安得有此俗語尢不足取股戰而栗漢人始有此語﹞毛傳謂栗烈气寒也其以是歟鄭箋云褐毛布也夏小正曰正月農緯厥耒緯束也束其耒云爾者用是見君子之亦有耒也耒與耜而爲一將以用之也毛傳曰邠地晚寒於耜始修耒耜也月令季冬命農修耒耜孟春天子躬耕帝藉毛傳曰四之日民無不舉足而耕矣夏小正於正月已初服於公田則四之日卽夏之二月咸舉趾而服其私田矣我婦我子同來致餉於南畆畆獨曰南者姑舉一而言也爾雅釋言曰畯農夫也孫炎曰農夫田官也毛傳曰田大夫也小雅甫田云田畯至喜鄭箋云田畯司嗇今之嗇夫也農者多以天星爲候故三言七月流火況七月正是西成之時農事於此至重兩言九月授衣衣食最其急者鄭箋云載則也陽溫也毛傳曰倉庚離黃也懿筐深筐也微行墻下徑也五畆之宅樹之以桑懿筐者筐之美者懿美也謂竹工之精細者蠶始生桑亦始生而柔孔疏云倉庚一名離黃卽葛覃黃鳥是也毛傳蘩白蒿也所以生蠶祁祁眾多也山陰陸氏曰今洗蠶種尙用蒿釋艸云蘩皤蒿郭云白蒿也婦人女子易於感傷而況於春時其羣行采蘩時見其有相語傷悲之態君猶躬耕公子冝親農事公子之歸時差早女子之歸次之故曰殆及公子同歸眾農則終日矣其政事有節敍不亂如此毛傳曰薍爲雈葭爲葦豫儲雈葦可以爲曲也月令季春具曲植筥筐注云曲薄也養蠶器也陸璣云薍或謂之荻至秋堅成則謂之雈郭云蘆葦也鄭箋云條桑枝落之采其葉也毛傳曰斨方銎也破斧傳云隋銎曰斧方銎曰斨逺條揚起手所不及者則伐之乃采其葉猗語辭也書云斷斷猗大學作斷斷兮伐檀河水淸且漣漪亦語辭也猗彼女桑柔穉之桑也先取其大次取其小事情之常也毛傳曰鶪伯勞也載績絲事畢而麻事起矣元黒而有赤也朱深纁也陽明也祭服元衣纁裳鄭箋云伯勞鳴將寒之候五月則鳴邠地晚寒鳥物之候從其气焉不曰爲君裳而曰爲公子裳者按國語王后親織元紞公侯之夫人加之以紘綖卿之內子爲大帶命婦成祭服此魯公父文伯之母所言周禮則然七月之詩乃序邠事邠用夏禮又邠在戎狄之間爲禮益簡朴則君夫人親織其君之服故邠人之所供則爲公子服歟毛傳曰葽艸也不榮而實曰秀爾雅釋艸云不榮而實者謂之秀而論語曰秀而不實者有矣夫鄭箋云夏小正四月王萯秀葽其是乎本艸云萯生田中葉靑刺人有實七月采釋虫云蜩蜋蜩螗蜩方言云楚謂之蜩宋衛之間謂之螗蜩陳鄭謂之蜋蜩秦晉謂之蟬孔疏曰釋虫又云蜺寒蜩郭云小而靑赤與此鳴蜩不同夏小正云五月螗蜩鳴七月寒蟬鳴是其異也獲獲禾也萚槁也隕墜也亦見鄭風萚兮鄭箋云於貉往搏貉以自爲裘也狐貍以共尊者其同者君臣及民同習兵因出田也毛傳曰纉繼也豕一歲曰豵三歲曰豜大獸公之小獸私之釋虫云斯螽蚣蝑蘇曰卽螽斯也釋虫云螒天雞郭云小虫黒身赤頭一名莎雞又曰樗雞李巡曰一名酸雞陸璣曰莎雞如蝗而斑色毛翅數重其翅正赤爾雅疏云斯螽一名蜙蝑一名舂黍蝗類也長而靑長角長股股鳴者也五月中以兩股相切作聲聞數十步者是也釋文曰屋四垂爲宇鄭箋云自七月在野至十月入我牀下皆謂蟋蟀也不首言蟋蟀者人縱言有如此者意自相應人亦自曉毛傳曰穹窮窒塞也向北出牖也墐塗也庶人篳戶孔疏云篳戶以荊竹織門通風故泥之也穹窒其室之孔穴燻鼠令出其窟士虞禮云祝啟牖向牖一名也朱曰塞向以當北風嗟嘆也其長老嘆而語其婦子曰我婦我子今歲將窮而攺矣入此室而處乎此家人常談詩陳敍及此以見親愛至情久勞將休之狀本艸云郁一名雀李一名車下李毛傳曰薁蘡薁也剝擊也眉壽毫壽也孔疏云晉宮閣銘雲華林園中有車下李三百一十四株薁李一株車下李卽郁﹝按原本五字脫﹞薁李卽薁二者相類李曰葵可茹公儀爲魯相所拔者是也朱曰菽豆也十月獲稻晚稻也十月爲春酒三月而酒始成也漢之中山酒冬釀接夏而成則十月爲春酒猶未爲久也今俗爲酒及月而已蓋古者未知以繒囊壓酒至唐猶然故必待久而後淸鄭箋云介助也眉生毫毛爲壽考之相毛傳曰壺瓠也叔拾也苴麻子也樗惡木也瓠至八月堅成則斷截之可以爲壺壺圎器也壺瓠音義同說文亦曰叔拾也鄭箋云幹荼之菜苴荼之蓄供以常食食我農夫者猶曰給我家人也今農夫猶自稱曰農家場圃同地毛傳曰春夏爲圃秋冬爲場後熟曰重先熟曰穋箋云納內也治於場而內之囤倉也稷粟也天官內宰詔王后帥六宮之人而生穜稑之種而獻之於王鄭司農云先種後熟謂之穜後種先熟謂之稑釋文云重作種說文云禾邊作重是重穋之字禾邊作童是穜藝之字今人亂之已久汜勝之種植書於黍稷稻粱之外有禾云卽是粟此說蓋起於董仲舒云禾是粟苗夫禾者谷粟之總稱穜稑亦總言諸禾先熟後熟下文總言諸禾及胡麻蕡麻及豆麥何必於稻粱之外定指粟爲禾此旣言黍稷則所謂禾者謂稻秔秫諸禾歟董仲舒所謂粟苗爲禾者以粟又爲黍稷稻粱之通稱故云農民固以粟爲禾然亦以稻爲禾稻種甚多陶隠居從汜說以禾爲榖之數亦陋矣或以稷爲穄穄粟同類農人相謂曰我稼旣皆內子囷倉則可以上入都邑執公宮之事矣同皆也範氏亦曰宮功公室之役也箋云爾女也毛傳曰宵夜也綯絞也箋云女當晝取茅歸夜作絞索以待時用亟急也急乘屋者覆蓋之也所乘者在下故曰乘龍乘舟乘車今升屋而治之則屋在下矣故曰乘所以乘屋不敢緩者以播榖之事又將始矣民事之勤勞罕暇如此鑿冰之時擇沖和之日慮寒气之傷人也﹝按鑰又曰毛氏曰衝衝鑿冰之意孔氏曰衝衝非貌非聲故云鑿冰之意左傳曰深山窮谷涸陰沍寒於是取之豳尢寒盛冬安得有沖和之日不如只從毛說﹞豳公愛民如此毛傳曰淩陰冰室也孔疏云豳地晚寒故可夏正月藏冰案天官淩人正歲十有二月令斬冰三其淩程曰其蚤用之於獻羔祭韭時夏頒冰是其後用時也月令仲夏天子乃獻羔開冰先薦寢廟祭韭者以韭新出故薦之毛傳曰滌埽也兩樽曰朋豳在戎狄之間君民之分不嚴故可以朋酒羔羊躋公堂稱兕觥而爲豳公之壽

鴟鴞鴟鴞旣取我子無毀我室恩斯勤斯鬻子之閔斯迨天之未陰雨徹彼桑土綢繆牖戶今女下民或敢侮予予手拮據予所捋荼予所蓄租予口卒瘏曰予未有室家予羽譙譙予尾翛翛予室翹翹風雨所漂搖予維音嘵嘵

詩旨已見邠釋爾雅釋鳥云鴟鴞鸋鴂郭曰鴟類爾雅繼云狂茅鴟怪鴟梟鴟釋曰此別鴟類也大雅瞻卬云爲梟爲鴟陸璣云鴞大如斑鳩緑色惡聲之鳥也入人家凶賈誼所賦鵩鳥是也陳風墓門云有鴞萃止此詩諭鳥之愛其子與巢者呼鴟鴞而告之鄭箋云室猶巢也朱曰鬻此子誠可憫憐今旣取之其爲毒甚矣況又毀我室耶程曰鴟鴞諭爲惡者子諭管蔡室諭王室毛傳曰迨及也方言云東齊謂根曰杜董曰石經作桑杜朱曰牖者巢之通气處戶其出入處也毛傳曰拮據撠挶也﹝按挶原本誤作拘下同今攺正﹞孔疏曰說文云橶持也橶挶謂以手爪挶持也毛傳曰荼雈苕也孔疏曰薍爲雈雈苕謂薍之秀穗也朱曰捋取也荼苕華可藉巢者程曰蓄積租取也王曰與租賦之租同毛傳曰瘏病也手病口病故能免乎大鳥之難﹝按大典脫此八字今校補﹞箋云我作之至苦如是者曰我未有室家之故毛傳曰譙譙殺也翛翛敝也翹翹危也譙譙惟悴也翛翛勞敝而毛不宻比風吹之翛翛也大亂如風雨漂揺予室予維末如之何音嘵嘵而已矣夫周公欲成王於亂未作如何其綢繆牖屍也豈惟欲其勤於政事而已耶政事𨿽勤君心易惑流言終不已亂終作也周公欲成王勤於學學而徳性明賢否判流言何自而作亂何自起乎故孔子曰爲此詩者其知道乎

我䢐東山慆慆不歸我來自東零雨其蒙我東曰歸我心西悲制彼裳衣勿士行枚蜎蜎者蠋烝在桑野惇彼獨宿亦在車下我䢐東山慆慆不歸我來自東零雨其蒙果臝之實亦施於宇伊威在室蠨蛸在戶町畽鹿場熠耀宵行不可畏也伊可懷也我䢐東山慆慆不歸我來自東零雨其蒙鸛鳴於垤婦嘆於室灑埽穹窒我徵聿至有惇瓜苦烝在栗薪自我不見於今三年我䢐東山慆慆不歸我來自東零雨其蒙倉庚於飛熠耀其羽之子於歸皇駁其馬親結其縭九十其儀其新孔嘉其舊如之何

栗韓詩作�力菊反長茂也或曰眾也毛詩作栗毛詩序曰周公東徵三年而歸勞歸士此語得之而繼曰大夫美之故作是詩也詳考詩情不合又曰一章言其完也二章言其思也三章言其室家之望女也四章樂男女之得及時也君子之於人序其情而閔其勞所以說也說以使民民忘其死其惟東山乎詳觀四章序情閔勞足盡不略而每章別而言之則有所不盡首章𨿽見其不死於徵役完而歸而非専言其完也四章皆言其思奚獨二章爲然民忘其死乃詩外之義是詩其歌以勞歸士乎序情閔勞周公之至情豈章別解釋之所能盡衛宏作序詎能知聖人之心聖人之心卽人之心也人心卽道故曰道心人惟不自知其心故不知聖人之心離心生意始失其道此諸儒所以紛紛雜雜而正墻面孰知夫作歌勞歸士序情閔勞如此曲折乃道心之變化如四時之錯行也苟微害夫人之道心周公必不可用也程氏曰東山所在之地也毛傳曰慆慆言久也蒙雨貌士事也尙書康誥云見士於周注亦以士爲事周頌敬之陟降厥士桓保有厥士皆謂事古士事通用其以音同歟大司馬大閱銜枚而進王朝作是詩以序歸士之情凡言我謂歸士之已也以周公大聖將眾士以東徵民忘其勞矣未必有慆慆不歸之念也而王朝作詩以序其情自爲是辭也此其所以盡人之情也及自東來歸又道塗遇蒙然之零雨零落也其勞苦誠可念其歸士必不作勞苦之念而上之人序其情閔其勞故言及此也每章首必及此其閔勞不已之情可見我東曰歸又再起意我自東而初聞曰歸也我心感動念家之情而西悲此人之至情非有所怨苦於上也自悲耳寄音於室家曰若制彼衣裳今歸矣勿事行枚言勿爲銜枚之具來也言今無用也行而進戰乃銜枚故曰行枚大司馬注云枚如箸銜之有繣結於項中毛傳曰蠋桑虫也烝有升義有眾義井中虫曰蜎則此蜎蜎謂蠋之狀光潔如蜎也野有桑林有蠋烝焉歸塗所覩感時物而興懷也歸士宿車下軍政士不可離伍也曰獨宿者閔其未有室家之樂故云也惇惇然宿臥之狀毛傳曰果臝栝樓也伊威委黍也蠨蛸長踦也町畽鹿迹也熠耀燐也燐螢火也施於宇蔓延於屋上也淮南子云久血爲燐許愼云謂兵死之血爲鬼火孔疏引此云燐者鬼火之名非螢火也下文曰不可畏也則謂熠耀爲鬼火之稱陳思王螢火論謂熠耀宵行爲螢火非鬼火亦未安田野多燐不足多怪郭璞注釋虫云伊威鼠婦之別名本艸云鼠婦一名負蟠一名蛜蝛一名蜲﹤虫黍﹥一名鼠負言鼠背多負此虫今作婦字似乖理一名鼠姑爾雅蟠鼠負是也多在甕器底及土坎中常著鼠背故名之也如葈耳名羊負菜也爾雅釋虫前云蟠鼠負後別行蛜蝛委黍似二虫然爾雅差誤不一此其誤耳長踦小蜘蛛長腳者俗呼爲蟢子壯夫不在家其家荒蕪形容其狀如前末言熠耀燐鬼火故曰不可畏也乃可懷思也思復見夜行之燐火與夫果臝施宇伊威蠨蛸町畽鹿迹而未得也毛傳曰垤蟻冢也將陰則穴處先知之鸛好水長鳴而喜也孔疏曰將雨則蟻避濕而上冢﹝按以上二十字原木脫今校補﹞鸛鳴於垤詩意與零雨其蒙同婦嘆於室聞其夫將歸感傷而嘆也鄕人樓尙書雲山東蟻冢有極髙大如冢墓然行人以雨爲苦婦嘆念其勞也﹝按樓鑰云毛公齊人自知之解不甚詳孔疏亦未明皆不見於垤之義惟胡徳輝蒼梧雜誌言之最明云新繹經傳鸛鳴於垤謂垤爲邱垤非蟻冢蓋荊公未嘗到山東蟻冢有極髙大者如冢墓然毎天將雨則鸛集蟻垤而鳴蟻知雨鸛喜雨以其類也方說得於垤字分曉正以雨將作故婦嘆於室如殷其雷之意正念其勞也若我徵聿至自在下句婦嘆於室意總於上孟子所謂邱垤以是知邱是自然髙處垤乃蟻冢上土共盤馬於蟻封亦謂此也按此則蟻冢之說乃樓引胡氏語非樓氏說也﹞灑灑埽拚也穹窮窒塞其鼠穴所以然者謂我徵役今歸且至矣我者歸士自謂也嘆婦之夫也瓜之苦者可以爲器其狀惇然其圓烝延�薪之上蓼蕭蓼莪皆言其盛蓼�同士歸而顧其家苦瓜延於薪曰自我不見此瓜三年矣推盡歸士情狀至於此可謂閔勞之至有蠋在桑有苦瓜在薪時未寒肅晴暄之日倉庚猶飛其羽熠耀光明女之嫁曰歸易曰歸妹爾雅之釋馬屬駵白駁黃白騜孫炎曰駵赤色也毛傳曰縭婦人之褘也母戒女施衿結帨九十其儀言多儀也釋器云婦人之褘謂之縭縭緌也孫炎曰褘帨巾也郭璞云卽今之香纓也褘邪交落帶系於體因名爲褘緌系也孔甚也其新昏者甚嘉矣其舊昏如之何序情閔勞喜其歸而遂室家之好其新其舊皆恱也嗚呼孰知夫夫婦正情天地大義哀樂相生孔子以爲明目視之不見傾耳聴之不聞也是詩當次鴟鴞之前

旣破我斧又缺我斨周公東徵四國是皇哀我人斯亦孔之將旣破我斧又缺我錡周公東徵四國是吪哀我人斯亦孔之嘉旣破我斧又缺我銶周公東徵四國是遒哀我人斯亦孔之休

毛詩序曰周大夫以惡四國焉失詩旨矣孔將孔嘉孔休是詩之旨也四國可哀不可惡作是詩者知道矣知周公之心矣毛傳曰隋銎曰斧說文曰隋孔形狹而長也斨方銎斧也旣破我斧又缺我斨諭三監淮夷破折我之多也毛以斧斨爲諭禮義固穿鑿鄭指諭毀周公傷成王二者亦不盡事情叛亂之禍民人罹毒致管蔡誅伐其毀破豈小小哉總言破折之多可也毛傳曰四國管蔡商奄也書序曰武王崩三監及淮夷叛孔安國亦以管蔡商爲三監案周禮太宰建其牧立其監設其參傅其伍陳其殷置其輔注云監謂公侯伯子男各監一國書王啟監厥亂爲民書序曰成王東徵淮夷遂踐奄成王歸自奄然則所謂淮夷者奄也齊詩作四國是匡賈公彥引以爲據然毛詩作四國是皇義亦嘉皇者尊大之稱周公東徵而四國咸尊大周公惟周公之心無私焉不得已而徵之其惻怛愛敬之心四國之民之所共知也惟其君昏頑耳孔甚將大也作詩者其知道乎人知周公東徵定亂而已安知其爲大也知其爲甚大者知其爲道也周公行之其道益明東徵之士與夫四國之人皆可哀也而周公之徵爲甚大也毛傳曰鑿屬曰錡木屬曰銶孔疏云皆不審其狀吪吟也四國之民歌周公之徳也遒斂也四國之叛者斂肅也東徵之士與四國之民誠可哀而周公之徵爲甚嘉甚休也哀我人斯深得周公之心周公之心無私喜無私怒豈惟與東徵之士同心與四國之民同心與天下之民同心與天地同心故曰孔將也孔嘉也孔休也道也韓詩云錡木屬銶鑿屬也解云今之獨頭斧

伐柯如何匪斧不克取妻如何匪媒不得伐柯伐柯其則不逺我覯之子籩豆有踐

毛詩序曰伐柯周大夫刺朝廷之不知也言刺大悖是詩周人欲成王盡誠於周公則公可安矣金縢之書謂成王執書以泣曰今天動威以彰周公之徳惟朕小子其新逆則成王於周公無問矣而周人猶有伐柯九罭狼跋之詩何也成王𨿽深感周公之徳其疑釋然及公歸燕饗之禮𨿽設獻酬交錯籩豆之薦行踐以致禮而其中心猶有毫髮未盡之疑終以前者流言之故今𨿽尊禮而政柄不歸故九罭云公歸無所又云公歸不復言不復其故所也周公歸不授以政猶伐柯而不以斧取妻而不以媒何以伐柯何以得妻何以得周公之心詩人於是再發其義曰執斧柯以伐木爲柯二柯相去甚不逺成王執書以泣之心與周公之心相去本無間以其後隠然之疑復有以間之故未合覯見也我惟見周公籩豆有踐而已意謂成王不委之以政也詩人致意含隠不露如此而序曰刺焉可謂誣屈可謂悖厲籩豆有踐亦見小雅伐木

九罭之魚鱒魴我覯之子衮衣繡裳鴻飛遵渚公歸無所於女信處鴻飛遵陸公歸不復於女信宿是以有衮衣兮無以我公歸兮無使我心悲兮

是詩大旨已見伐柯毛傳曰九罭緵罟小魚之网也鱒魴大魚也周之禮公服自衮冕而下釋器云緵罟謂之九罭孫炎曰九罭謂魚之所入有九囊也釋魚云鮅鱒魴魾郭璞云鱒似鯶子赤眼者江東人呼魴魚爲鯿陸璣疏云鱒似鯶而鱗細於鯶赤眼然則鱒魴非大魚孔疏亦云則毛傳謂大魚非也此詩謂九罭之网惟可以得鱒魴爾不可以得大魚諭成王徳量之不大惟可以用中材不可以得周公之大聖之子謂周公也覯見也我惟見周公衮衣繡裳而已而王不委之以政鴻飛冝登天今也遵渚而已遵陸而已公歸冝復冡宰之位今也不復無其所以居之詩人於是托辭曰於女信處信宿乎言朝廷無位居公也再宿爲信夫是以惟有衮衣而已詩人不勝其悲曰公歸而無位以處之不如無以公歸之愈也公歸而不復故位徒使我心悲耳

狼跋其胡載疐其尾公孫碩膚赤舄幾幾狼疐其尾載跋其胡公孫碩膚徳音不瑕

是詩本情已見伐柯毛傳曰跋躐疐跲也老狼有胡進則躐其胡退則跲其尾鄭箋云公周公也孫當讀如公孫於齊之孫周公欲進則成王未授公以政如狼跋其胡欲退則又深念民人社稷之重非召公畢公諸賢所能了是欲退不可如狼疐其尾﹝按樓鑰云周公𨿽進退不可亦何至如狼之跋疐故程氏有云狼獸之貪者猛於求欲故陷於機穽羅系前跋後疐進退困險詩人取之以言狼之所以致禍難危困如是者以其有貪欲故也若周公者𨿽在危疑之地安步舒泰赤舄凡幾然也又云先儒以狼跋疐不失其猛興周公不失其聖猛奚若虎豹胡獨取狼也詩人比興以類是以香艸譬君子惡鳥譬小人豈有以豺狼興聖人乎程氏之說美矣然詩中無機穽之意猶未爲盡也嘗得其說於蜀人楊少卿氏望云狼之遇人先旋繞於人之四旁甚疾人爲之戰懼自失然後食之詩人蓋以狼之跋疐比四國而周公處其中不懼也此說最爲得之﹞孫巽順也碩大也膚敏也赤舄幾幾愛敬之辭也其盛徳之音終於無瑕也使𨿽巽順𨿽碩大而無膚敏之才則臨機應變不無差失功業終不盛大久矣政卒歸於周公公何心哉公之心天之心也廣大容覆而又應變徐施如四時之運行如日月之代明時措咸宜保民人社稷數百年之安嗚呼豈涓潔小節之士所能測識哉孔疏老狼有胡謂頷下垂胡說文云胡牛頷垂也毛詩序曰狼跋美周公也周公攝政逺則四國流言近則王不知周大夫美其不失其聖也流言在鴟鴞之前是詩在公歸之後序差補音不瑕洪孤切史記龜策傳日辰不全故有孤虛黃金有疵白玉有瑕事有所疾亦有所徐太元眾首軍或累車文人摧孥內蹈之瑕禮記引詩瑕不謂矣鄭云瑕之爲言胡也秦晉以前凡從叚者在平則讀如胡魏晉之間讀如何齊梁之後讀爲胡加切楚辭逺逰潄正陽而含朝霞精神入而粗气除司馬相如大人賦回車朅來兮會食幽都呼吸沆瀣兮餐朝霞曹植洛神賦升朝霞與出淥波葉左思蜀都賦霞與峩峩葉此以霞爲何也又魏都賦遐與羅葉陸機應嘉賦遐與波葉此以遐爲何也韓愈元和聖徳詩瑕與拊葉又以遐爲古白居易效陶詩暇與坐葉

慈湖詩傳卷十一宋楊簡撰

小雅一

呦呦鹿鳴食野之蘋我有嘉賓鼓瑟吹笙吹笙鼓簧承筐是將人之好我示我周行呦呦鹿鳴食野之蒿我有嘉賓徳音孔昭視民不恌君子是則是效我有旨酒嘉賓式燕以敖呦呦鹿鳴食野之芩我有嘉賓鼓瑟鼓琴鼔瑟鼓琴和樂且湛我有旨酒以燕樂嘉賓之心

爾雅釋艸云蘋藾蕭郭云藾蒿也釋艸云蒿菣郭云今人呼爲靑蒿香中炙啖者陸璣云芩莖如釵股葉如竹蔓生澤中下地咸處毛傳曰呦呦然鳴而相呼筐篚屬所以行幣帛也鹿有文而美相呼而食故以諭燕賓簧者笙中發聲之物吹笙以鼔其簧鄭箋云承猶奉也嘉賓燕樂其間有相好者示我以周家所行之道夫太王王季文王武王周公所行乃天下大公至正之道故後世君臣咸講學此道毛傳曰行道也恌愉也湛樂之久徳音者中心之徳發諸聲音甚昭明孔甚也顧視其民不恌薄豈非有徳之言乎於燕樂從容之次而相告語也其言善故君子心服之法則之效學之毛傳以視爲示非式更也敖從容遊行也更燕以敖致其重復殷懃也毛詩序曰鹿鳴燕羣臣嘉賓也今儀禮所存鄕飲酒禮諸侯燕禮大射禮皆歌鹿鳴案周禮以賓禮親邦國以賓射之禮親故舊朋友又諸侯之使臣卿大夫稱客諸侯稱賓天子儀同

四牡騑騑周道倭遲豈不懷歸王事靡盬我心傷悲四牡騑騑嘽嘽駱馬豈不懷歸王事靡盬不遑啟處翩翩者鵻載飛載下集於苞栩王事靡盬不遑將父翩翩者鵻載飛載止集於苞杞王事靡盬不遑將母駕彼四駱載驟駸駸豈不懷歸是用作歌將母來諗

毛詩序曰四牡勞使臣之來也毛傳曰盬不堅固也說文曰盬河東鹽池鹽遇水則釋遇火則釋遇風亦釋毛傳取此義乎朱曰以王事不可以不堅固不敢徇私而廢公說文曰騑騑旁馬也然則四牡騑騑者橫齊之狀乎周道者周通之道也委曲遲回我心傷悲念其父母也是詩勞使之來故閔其勞序其情也毛傳以周道爲岐周之道者豈本於文王以天保以上治內采薇以下治外之舊說乎此語𨿽見於魚麗之序序本於古義然古義非孔子之爲衛宏作毛詩序蓋本於毛公毛公本於古毛自謂其學自子夏孔子嘗戒子夏無爲小人儒則子夏設有義亦難盡信況以義理言則內外之治一道也以歌詩言則豈有殷天子在上而文王敢擅治禮樂乎毛傳𨿽謂周公作樂以歌文王之道然考本詩初無此情毛義穿鑿凡周詩歌之於樂皆武王有天下以來所制毛傳云嘽嘽喘息之貌馬勞則喘息白馬黑鬛曰駱遑暇啟跪處居也行者跪則少安毛傳鵻夫不也爾雅釋鳥云鵻其鳺鴀郭云今鵓鳩李巡曰今楚鳩也某氏引春秋云祝鳩氏司徒祝鳩卽鵻其夫不者邢疏云一宿之鳥陸璣云今小鳩也幽州人謂之瞗﹤皇鳥﹥一宿之鳥使者似之栩今皂斗木也詳釋見唐風鴇羽叢生曰苞釋木云杞枸檵郭云今枸杞也邢疏引四牡集於苞杞爲證一名地骨春生作羮茹微苦子秋熟正赤作歌以燕勞使臣之來曰今可以將母矣將母已來告我乎諗告也慰勞親愛之辭也將母則將父可知矣

皇皇者華於彼原隰駪駪徵夫毎懷靡及我馬維駒六轡如濡載馳載驅周爰咨諏我馬維騏六轡如絲載馳載驅周爰咨謀我馬維駱六轡沃若載馳載驅周爰咨度我馬維駰六轡旣均載馳載驅周爰咨詢

﹝按此篇永樂大典缺捲﹞

常棣之華鄂不韡韡凡今之人莫如兄弟死喪之威兄弟孔懷原隰裒矣兄弟求矣脊令在原兄弟急難毎有良朋況也永嘆兄弟鬩於墻外禦其務毎有良朋烝也無戎喪亂旣平旣安且寜𨿽有兄弟不如友生儐爾籩豆飲酒之飫兄弟旣具和樂且孺妻子好合如鼓瑟琴兄弟旣翕和樂且湛宜爾室家樂爾妻帑是究是圖亶其然乎

﹝按此篇永樂大典缺捲據樓鑰集載其解兄弟旣具和樂且孺云孺有柔義旣具猶曰皆在於是和樂且柔孺言辭气柔巽也其妻其子情好合同言夫婦父子和順孝慈如琴瑟之和毛傳曰翕合也帑子也湛和樂之至鑰論曰此解亦平然說詩意境未深此詩極言兄弟之間如伐木極言朋友之間前章引陳曰兄弟之急難相救助如此及其旣安寜乃謂兄弟不如友生乎此正詩之本意也此二章言凡人以儐爾籩豆飲酒之飫爲樂者兄弟旣具如謂兄弟無故其樂又何止籩豆飲酒而已其和樂又且如孺子之眞情如孺慕之孺有不可解於心者凡人妻子止以好合尙能如鼔瑟琴之和若兄弟翕合而無間其和樂不足以盡之又且湛矣如湛酒湛色然如此方見詩意﹞

伐木丁丁鳥鳴嚶嚶出自幽谷遷於喬木嚶其鳴矣求其友聲相彼鳥矣猶求友聲矧伊人矣不求友生神之聽之終和且平伐木許許釃酒有藇旣有肥羜以速諸父寜適不來微我弗顧於粲灑埽陳饋八簋旣有肥牡以速諸舅寜適不來微我有咎伐木於阪釃酒有衍籩豆有踐兄弟無逺民之失徳幹餱以愆有酒湑我無酒酤我坎坎鼓我蹲蹲舞我迨我暇矣飲此湑矣

是詩燕羣臣之樂歌也而毛詩序曰燕朋友故舊蓋失其情矣夫君以臣爲友乃其常言書曰臣鄰曰友邦詩曰恵於朋友視爾友君子是詩所謂友者同姓諸父異姓諸父異姓諸舅皆羣臣也率土之濵莫非王臣豈羣臣之外復有所謂朋友故舊哉伐木丁丁非一人之聲友侶多故也鳥鳴嚶嚶非一鳥之聲呼其友侶也出自幽谷遷於喬木能求友者可以自幽而明自卑而升因鳥取諭也相猶觀也君能求賢以爲友必虛中謙和此虛中謙和神必聽之終致和平之福非自外至夫通天地神人一而已矣是一者在人爲心心無所不通爲孝爲順爲謙和爲眾善是心神人之所同其機一動其應如響故聖賢和於朝民人和於野諸侯和於外四夷和於逺及是心因物有遷意動情流爲傲慢爲悖厲爲危亂矣大抵丁丁乃其木柔勢順刃利則許許然許許亦非一人之聲也毛傳曰以筐曰釃以藪曰湑孔疏云筐竹器也藪艸也漉酒者或用筐或用艸於今猶然用艸者用茅也僖四年左傳曰爾貢包茅不入王祭不供無以縮酒是也毛傳謂藇美貌未安釃酒以艸酒由艸而出如與人然故曰藇藇者酒從艸注出之狀也釃酒不必一於筐以艸釃之可也用筐而加之以艸亦可也此人情事理之常毛傳執一不可羜未成羊也速召也微無也鄭箋云寜召之適自不來無使言我不顧念也毛傳曰粲鮮明貌圓曰簋天子八簋咎過也按公食大夫禮上大夫六豆六簋又案周禮無上大夫然則公食上大夫八豆八簋其周衰諸侯僭禮歟孔疏云聘禮注云饗謂享大牢以飲賓也今此惟有肥羜而已是非享禮詩非儀禮不可備文承文協韻勢難拘必安知肥羜之非大牢耶鄭箋陳饋八簋食禮蓋以諸侯燕禮無黍稷公食大夫禮有黍稷也然公食大夫禮惟一賓伐木之詩則諸父諸舅禮文不同自秦焚書禮文益不可考而諸儒好爲必然之說則難矣宣十六年左傳曰王饗有體薦燕有折爼公當享卿當燕衍者酒寛盛也籩豆必薦必踐行兄弟卽左右臣鄰同姓諸父異姓之舅尊之曰父曰舅親之曰友曰兄弟友有切磋匡正之義故首章言之無逺言其咸在燕所甚近也民之失徳以干餱之有愆愆謂不分或分之不平皆謂愆違也餱糧之幹者至微末也其有愆違遂爲失徳然則飲食臣友奚可不盡心毛傳曰湑莤之也酤一宿酒也商頌烈祖曰旣載淸酤毛傳謂酤一宿酒未安豈一宿以上皆謂之酤歟商近古又祭禮尙古故用酟之淸者與周時燕羣臣之湑酒大異矣此卒章敍諸父諸舅親族之尊者燕樂歡洽索酒之辭曰有已成之酒則莤之以淸湑之酒飲我無已成之酒則𨿽一宿以上之酤亦可以飲我坎坎擊鼔以樂我蹲蹲而舞以樂我迨我他日閒暇俟王酒之成卻復來飲王之湑酒矣今姑飲酤亦可也是章蓋周初君臣和洽嘗有是言故播之聲詩歟嗚呼君臣之間至於是可謂和矣

天保定爾亦孔之固俾爾單厚何福不除俾爾多益以莫不庶天保定爾俾爾戩谷罄無不宜受天百祿降爾遐福維日不足天保定爾以莫不興如山如阜如岡如陵如川之方至以莫不增吉蠲爲饎是用孝享禴祠烝嘗於公先王君曰卜爾萬壽無疆神之弔矣詒爾多福民之質矣日用飲食羣黎百姓徧爲爾徳如月之恆如日之升如南山之壽不騫不崩如松柏之茂無不爾或承

享補音虛良切漢郊祀歌嘉籩列陳庶幾宴享滅除凶災烈騰八荒又曰聲气逺條鳳凰來翔神夕奄虞蓋來孔享顏師古皆音香福補音筆力切﹝按原本三字脫﹞從示畐聲漢賈誼傳疏者或制大權以福天子顏師古曰福古逼字周易乃徐有說以中直也利用祭祀受福也又曰井渫不食行惻也求王明受福也秦瑯琊刻石皇帝之徳存定四極誅亂除害興利致福漢房中歌福與徳葉班固明堂詩福與職葉簡疑孚力切恐古逼字亦有此切毛詩序曰天保下報上也君能下下以成其政臣能歸美以報其上焉箋云下下謂鹿鳴至伐木皆君所以下臣也臣亦歸美於王以崇君之尊而福祿之以答其歌夫上之禮其下與下之敬其上愛敬之情發於中心播於歌詩而序謂之能蓋求諸心外殊爲害道序大率若是天保安爾亦甚固孔甚也爾謂王也單盡也天俾爾所受之福盡厚程朱皆曰除舊生新天使爾獲益之多莫無也庶猶多也言之重復愛之至也朱曰戩盡谷善也盡善云者猶云單厚多益也詩雲實始戩商爾雅謂戩福也爾雅義釋多差罄無不宜罄盡也遐逺也天降爾遐逺之福無有滿足之日故曰維日不足言福無窮也興者衰之反無不興隆如山如阜如岡如陵皆諭福之隆髙也阜小山岡山脊爾雅釋地云大陸曰阜大阜曰陵如川水之方至繼繼增益且莫知其窮也是詩祝頌之辭重復不已旣曰單厚又曰何福不除又曰多益又曰莫不庶又曰戩谷又曰罄無不宜又曰百祿又曰遐福莫不興如山如阜如岡如陵如川可謂重復又重復下之愛其上祝之頌之不能自已之情形見於此吉卜日之吉也蠲潔也饎黍稷也祭禮有饎爨炊黍稷也而毛傳於是本爾雅謂饎酒食殊未安爾雅多差繆難以盡信詩難殫紀姑言所本之黍稷周禮春曰祠夏曰禴秋曰嘗冬曰烝孔疏云詩以便文不依先後毛傳曰君先君也屍所以象神鄭箋云君曰卜爾屍嘏主人傳神辭也卜知也今人常言亦曰卜知不曰王而曰君先公尊先公嘏辭也毛傳曰弔至也詒遺也言神之感格而遺王以福也神自言則曰卜詩人稱神則曰詒民之質矣言民化上之徳也民不浮僞復其本有之性質言百姓則羣臣亦在其中矣日用飲食皆爲王之徳王之徳善臣民之徳亦無不善徳非外爲卽日用飲食而無放逸焉則人本有之徳性自不失矣民心無常惟上之從民心善則王之福本立矣縆弦月上弦則就盈福如月弦就盈如日方升有進而無退又如南山之久壽不騫不崩騫拔也不可拔也山亦有崩壞者如松柏之茂葉葉密比諭天下之人心無不承比於王者

采薇采薇薇亦作止曰歸曰歸歲亦莫止靡室靡家玁狁之故不遑啟居玁狁之故采薇采薇薇亦柔止曰歸曰歸心亦憂止憂心烈烈載饑載渴我戍未定靡使歸聘采薇采薇薇亦剛止曰歸曰歸歲亦陽止王事靡盬不遑啟處憂心孔疚我行不來彼爾維何維常之華彼路斯何君子之車戎車旣駕四牡業業豈敢定居一月三捷駕彼四牡四牡騤騤君子所依小人所腓四牡翼翼象弭魚服豈不日戒玁狁孔棘昔我往矣楊柳依依今我來思雨雪霏霏行道遲遲載渴載饑我心傷悲莫知我哀

﹝按此篇永樂大典缺捲﹞

我出我車於彼牧矣自天子所謂我來矣召彼僕夫謂之載矣王事多難維其棘矣我出我車於彼郊矣設此旐矣建彼旄矣彼旟旐斯胡不斾斾憂心悄悄僕夫況瘁王命南仲往城於方出車彭彭旗旐央央天子命我城彼朔方赫赫南仲玁狁於襄昔我往矣黍稷方華今我來思雨雪載塗王事多難不遑啟居豈不懷歸畏此簡書喓喓艸虫趯趯阜螽未見君子憂心忡忡旣見君子我心則降赫赫南仲薄伐西戎春日遲遲卉木萋萋倉庚喈喈采蘩祁祁執訊獲醜薄言還歸赫赫南仲玁狁於夷

牧補音莫筆切﹝按原本三字脫﹞揚雄靑州牧箴牧與極葉與石葉阮籍大人先生傳牧與則葉與國葉載補音節力切易林蹇之旣濟曰車不利載請求不得鄭氏於詩載馳載驅春日載陽在宗載考載起載行皆曰載之言則也難乃旦反是詩皆勞歸之詩也詳考出車之詩至畏此簡書而止自喓喓而下疑爲異篇喓喓之詩言南仲伐西戎春日遲遲薄言還歸與雨雪載塗異矣諸儒不以爲疑者以惟序之從故也不思序初不可盡信也爾雅曰野外曰牧程曰謂我命我也諸儒謂天子爲殷王者蓋不考序之爲差謬也天子周王也鄭箋云載裝載也棘急也周禮司常鳥隼爲旟龜蛇爲旐孔疏曰設此旐而屬之於旄之幹矣彼旟旐斯何有不斾斾者乎司常交龍爲旗毛傳曰方朔方書襄陵又曰贊贊襄哉皆謂上也北方地勢漸髙則北徵宜言襄劉曰王命載之於竹簡喓喓艸虫趯趯阜螽釋見召南艸虫此諭南仲之未歸我未見也則忡忡念之及南仲旣歸我旣見則喜悅而從之如阜螽之於艸虫也末章美南仲不獨伐西戎有功而玁狁之難亦已夷矣並言其功也自喓喓艸虫二章而止以西戎之患小故略也諸儒言薄伐西戎春日遲遲言正歲夏之春也人習於夏正此敍人情故云淩人正歲十有二月令斬冰亦言世俗所習之夏正爾雅釋艸云卉艸而小雅四月曰山有嘉卉侯栗侯梅則以木爲卉也卉其木之異歟其艸木之通稱歟程曰訊問也其魁首當訊問者醜類也其徒眾也倉庚采蘩祁祁釋見豳七月毛詩序曰出車勞還率也

有杕之杜有睆其實王事靡盬繼嗣我日日月陽止女心傷止徵夫遑止有杕之杜其葉萋萋王事靡盬我心傷悲卉木萋止女心悲止徵夫歸止陟彼北山言采其杞王事靡盬憂我父母檀車幝幝四牡痯痯徵夫不逺匪載匪來憂心孔疚期逝不至而多爲卹卜筮偕止會言近止徵夫邇止

詩序曰杕杜勞還役也呂氏曰杜之有實秋冬之交也枤杜釋見唐風靡盬釋見小雅四牡爾雅云十月爲陽李曰繼嗣我日言其行役以日繼日無有休息之期也鄭箋云遑暇也婦人思望其君子憂傷徵夫如今已間暇且歸也而尙不得歸邱曰萋萋新葉卉釋見前篇我心傷悲者徵人傷悲女心悲止謂徵夫其當歸止皆序其情感時觸物而生悲也止者語助也杞爾雅邢疏云春生作羮茹微苦箋云杞非常菜也呂氏曰杞之可食春莫矣李崇孝曰杞𨿽可食而苦孔疏云伐檀云伐輪伐輻是檀可以爲車之輪輻大明云檀車煌煌毛傳曰幝幝敝貌痯痯罷貌前二章皆前四句序徵夫後三句序女心之思望至此章前六句序徵夫之勞未一句方序女心謂徵夫將歸其不逺矣箋云載裝載也疚病也婦人思念其君子曰今非正裝載乎非已啟行而來乎我憂心甚病也孔甚劉曰期逝者謂所期之日已逝而猶未至故多爲憂卹憂也王曰會合卜筮之言皆言近矣謂時日近爾謂徵夫所在甚邇卜筮合言如此四章序情閔勞一如東山皆勞歸士蓋王親徵故不及將率歟不然則勞將與士異禮歟

南陔

白華

華黍

魚麗於罶鱨鯊君子有酒旨且多魚麗於罶魴鱧君子有酒多且旨魚麗於罶鰋鯉君子有酒旨且有物其多矣維其嘉矣物其旨矣維其偕矣物其有矣維其時矣

毛詩序曰魚麗美萬物盛多能備禮也斯言已贅矣而又繼曰文武以天保以上治內采薇以下治外始於憂勤終於逸樂故美萬物盛多可以告於神明則於詩外作說爲贅滋甚徒亂大旨況差謬不一且以爲道耶則內外一致以爲歌詩耶則常棣旣以閔管蔡之失道而作則武王已崩矣何得言文武告於神明則何得自稱君子鄕飲酒燕禮歌此詩序非聖人作況復乖謬義當廢黜是詩自和平自雅正無非道者不假外釋惟不知道者乃爲贅說易曰離麗也釋文不音何於此力馳反今周易如字麗附也毛傳曰鱨揚也鯊鮀也爾雅釋訓云凡曲者爲罶邢疏曰曲薄也釋器云嫠婦之笱謂之罶毛詩傳曰罶曲梁也寡婦之笱也郭璞云凡以薄爲魚笱者名爲罶罶者魚所畱也陸璣疏云鱨一名黃揚今黃頰魚是也似燕頭魚身形厚而長大頰骨正黃魚大而有力解飛者徐州人謂之揚黃頰通語爾雅釋魚云鯊鮀郭云今吹沙小魚體圎而有點文非正圎圎而長也毛傳曰鱧鮦也釋魚云鯉鱣鰋鮎鱧鯇據此文則三魚也而郭璞注云鯉今赤鯉魚鱣大魚似鱏而短鼻口在頷下體有邪行甲無鱗大者長二三丈今江東呼爲黃魚鰋今鰋額白魚鮎別名鯷江東呼鮎爲鮧鱧鮦也鯇今﹤魚重﹥魚似鱒而大據郭今注則不止於三魚乃六魚今鮎魚身𨿽圎長而首鰋匾爾雅曰鰋鮎是一魚孫炎亦從之旨美也有者多之別名今俗語亦云偕者言皆有謂備也時正得其時也禮文廢缺其鄕飲酒公燕禮之外用此亦多補音維其時矣上紙切播時百榖王肅作是斂時五福馬融作是是亦上紙切易林兌之蹇曰心願所喜乃今逢時史記龜筴傳富有天下貴爲天子然而大傲欲無厭時王粲七釋不以志易道不以身後時進徳修業與世同理李尢陽徳賦協三靈之純壹兮正階衡以統理參日月以並昭兮合厚徳於四時

由庚

南有嘉魚烝然罩罩君子有酒嘉賓式燕以樂南有嘉魚烝然汕汕君子有酒嘉賓式燕以衎南有樛木甘瓠累之君子有酒嘉賓式燕綏之翩翩者鵻烝然來思君子有酒嘉賓式燕又思

鄕飲酒燕禮間歌此詩餘禮用之當亦多嘉魚以諭嘉賓烝眾也罩捕魚器諭以禮致嘉賓也式更也不獨眾賓會聚而已又有燕禮以樂之也汕汕諭嘉賓之和樂衎和也木樛曲逮下故甘瓠得以累之使君子不謙恭則嘉賓不可得而致瓠以諭嘉賓故曰甘嘉賓似鵻之來集思皆語助也又燕親之至也鵻釋見四牡毛詩序曰南有嘉魚樂與賢也

崇丘

南山有臺北山有萊樂只君子邦家之基樂只君子萬壽無期南山有桑北山有楊樂只君子邦家之光樂只君子萬壽無疆南山有杞北山有李樂只君子民之父母樂只君子徳音不已南山有栲北山有杻樂只君子遐不眉壽樂只君子徳音是茂南山有枸北山有楰樂只君子遐不黃耇樂只君子保艾爾後

補音臺田飴切釋名臺持也築土堅髙能自勝持也漢柏梁臺七言衛尉曰周禦交戟禁不時光祿勲曰總領從官柏梁臺廷尉曰平理情讞決嫌疑易林損之恆曰良夫孔姬挾悝登臺漢樂章天馬徠龍之媒遊閶闔觀玉臺揚雄作大匠箴春秋刺譏書彼泉臺兩觀雉門而魯以不恢桓君山仙賦臺與芝葉陸機挽歌臺與騏葉徠陵之切有萊陵之切陸璣艸木疏萊藜也徐鍇說文系傳曰此言萊蔓華爾雅作釐與萊同婁才切鍇知同爲婁才切不知同爲陵之切也郭璞逰仙詩京華遊俠窟山林隱遁棲朱門何足榮未若托蓬萊臨源挹淸波陵阿掇丹荑枸俱羽反楰音庾耉補音崔駰慰志賦耉與舉葉陸機湣懷太子文耉與宇葉韓愈元和聖徳詩耉與午古葉又下與厚皆後五切亦葉然則耉宜果戶切而補音果羽切失母后下五切漢溝洫志白渠之歌鄭國在前白渠起後舉臿爲云決渠爲雨韋孟諷諫詩鄕國漸世垂烈於後乃及夷王克承厥緒嚴忌哀時命使梟揚先道兮白虎爲之前後浮雲霧而入冥兮騎白鹿而容與東方朔客難後與鼠葉揚雄河東賦後與敍葉又趙充國贊後與武葉鄕飲酒燕禮間歌此詩詳釋見魚麗毛詩序曰南山有臺樂得賢也毛傳曰臺夫須也萊艸也孔疏雲臺夫須釋艸文又陸璣云舊說夫須莎艸也可爲蓑笠都人士雲臺笠緇撮十月之交曰田卒污萊周禮云萊五十畝萊爲艸之總名臺萊皆艸眾多諭賢人之眾多次章桑楊杞李栲杻枸楰乃更韻亦明其材實皆美杞釋見四牡栲杻釋見唐風山有樞毛傳曰枸枳枸楰鼠梓疏曰枸釋木無文宋玉賦曰枳枸來巢則枸木多枝而曲所以來巢也陸璣疏云枸樹髙大似白楊有子著枝端大如枝長數寸噉之甘美如飴謂之木蜜釋木云楰鼠梓郭云楸屬也今江東有虎梓山楸之異者人謂之苦楸武王周公之時所任皆賢所賓禮皆賢故燕樂之飲食之敬之愛之贊美之以爲邦家之基本祝祈之願其萬壽而無有期限又美之足爲邦家之光輝爲斯民之父母民賴之以生養也又美其徳音不已言人稱頌之不已又美其徳音之盛茂又祝其萬壽無有疆限又祝曰眉壽不遐逺乎黃髮耉老不遐逺乎眉生毫毛爲壽考之相又不特祝頌其身而已又祝其保養爾後人毛傳曰艾養也然古書蓍艾老壽也又祝其保壽爾後也

由儀

蓼彼蕭斯零露湑兮旣見君子我心寫兮燕笑語兮是以有譽處兮蓼彼蕭斯零露瀼瀼旣見君子爲龍爲光其徳不爽壽考不忘蓼彼蕭斯零露泥泥旣見君子孔燕豈弟宜兄宜弟令徳壽豈蓼彼蕭斯零露濃濃旣見君子鞗革衝衝和鸞雝雝萬福攸同

寫補音賞羽切諺云書三寫魚成魯帝成虎韓愈元和徳詩末乃取辟駭汗如寫揮刀紛紜爭切膾脯然則宜思羽切而補音賞羽切何也是詩天子燕諸侯之樂歌也而毛詩序曰澤及四海爲義不明諸儒爲說雜錯不成文蕭香艸而又盛茂蓼茂也或曰眾也蓼莪及東山蓼薪音義同夫香艸蓼然其茂又露零其上湑然其淸豈不可愛也哉王者之親愛諸侯其情如之見諸侯如見湑露之蓼蕭喜樂之如是君子謂諸侯也旣見君子我心傾寫一無藏襲與之燕且笑且語又稱譽其善其有功徳之大者有錫命焉次者亦有賜焉是謂處今謂之處分公之服自衮冕而下侯氏載龍旗以朝則有龍矣車服華盛豈不燁然有光大抵喜樂之辭無所不致其美其徳不差爽是亦譽之也壽考不忘祝頌其壽考不忘徳也泥泥沾濡也孔甚也燕安也豈和樂也弟悌順也甚安豈弟譽其徳也王於諸侯同姓謂之伯父叔父異姓謂之伯舅叔舅其親之則曰臣鄰曰友邦曰兄弟伐木曰兄弟無逺是詩曰宜兄宜弟皆謂諸侯也曰宜者善之之辭也旣美其徳之令又願其壽考又安樂也侯氏車止則馳禦轡首之鞗革衝衝柔白者見焉和鸞之音當亦未泯雝雝其和萬福攸同攸所也同者諸侯不一人也亦君臣上下之所同也亦祝之也自士禮屍嘏其主人猶曰萬年而況王於諸侯乎南山有臺施於鄕賓施於羣臣猶曰萬壽而況於諸侯乎則祝其萬福也宜矣孝經曰昔者明王之以孝治天下也不敢遺小國之臣而況於公侯伯子男乎和鸞詳釋見駟驖

湛湛露斯匪陽不晞厭厭夜飲不醉無歸湛湛露斯在彼丰艸厭厭夜飲在宗載考湛湛露斯在彼杞棘顯允君子莫不令徳其桐其椅其實離離豈弟君子莫不令儀

毛詩序曰湛露天子燕諸侯也毛傳曰陽日也晞幹也歐陽曰露以夜降者也因其夜飲近取以爲比云湛湛之露非至曙則不幹厭厭之飲非至醉則不歸燕私殷懃之意毛傳曰丰茂也鄭箋云載則也考成也夜飲之禮在宗室同姓諸侯則成之於異姓其讓之則止昔者陳敬仲飲桓公酒而樂桓公命以火繼之敬仲曰臣卜其晝未卜其夜於是乃止此之謂不成也丰艸杞棘更辭協韻歐陽謂露被艸木如王恩被諸侯爾無他義也棘棗木也非荊棘之棘君子謂諸侯稱其令徳明著人所允信有實徳也桐椅之實離離可觀諭諸侯多儀之可觀毛詩序之大患患在毎詩輙異其義夫周之燕饗諸侯豈一禮一詩而止哉蓼蕭亦燕諸侯之詩又異其義曰澤及四海鹿鳴伐木南陔白華華黍魚麗由庚南有嘉魚崇丘南山有臺由儀皆燕諸侯之詩𨿽其間亦有通用不専於燕諸侯而爲序者之好異亦昭昭矣

彤弓弨兮受言藏之我有嘉賓中心貺之鐘鼓旣設一朝饗之彤弓弨兮受言載之我有嘉賓中心喜之鐘鼓旣設一朝右之彤弓弨兮受言櫜之我有嘉賓中心好之鐘鼓旣設一朝酬之

弨尺昭反補音貺虛王切左氏傳伯姬之占曰士刲羊亦無﹤亡皿﹥也女承筐亦無貺也楚辭九章荼薺不同畝兮蘭茝幽而自芳惟佳人之永都兮更統世以自貺﹝按原本四句脫﹞徐邈讀﹤亡皿﹥呼光切補音載子例切秦瑯琊石刻載與意葉﹝按原夲意訛作旨﹞屈原九章載與置葉崔駰太尉箴載與尉葉晉祠廟歌載與備葉櫜古刀反酬市由反毛詩序曰彤弓天子錫有功諸侯也毛傳曰彤弓朱弓也以講徳習射弨弛貌平王錫晉文侯秬鬯圭瓚彤弓一彤矢百盧弓一盧矢百馬四匹襄王賜晉文公大輅之服戎輅之服彤弓一彤矢百玈弓矢千秬鬯一卣虎賁三百人策命爲侯伯孔疏云唐大者其體彊弱之名彤玈者弓色之異稱爲弓者皆漆之以禦霜露漆之爲色赤黒而已彤旣爲赤則知玈者爲黒也言語助也王曰受而藏之者工成而獻王王受而藏之以待有功也賓諸侯也嘉者善之也我有者親之之辭也以彤弓貺之非特以禮文加之而已其王之中心實貺之禮所以行中心之誠故禮防乎僞又曰去僞孔疏云周禮無彤弓之名言講徳習射則周禮當唐弓大弓也夏官司弓矢有六弓王弧夾庾唐大唐弓大弓以授學射者使者勞者載承也出諸府庫受而載之將以貺賓也中心喜之故貺之右之所以賓之也毛傳曰櫜韜也酬報也

菁菁者莪在彼中阿旣見君子樂且有儀菁菁者莪在彼中沚旣見君子我心則喜菁菁者莪在彼中陵旣見君子錫我百朋泛泛楊舟載沈載浮旣見君子我心則休

是詩善君子養育人材也毛詩序曰樂育材也君子能長育人材則天下喜樂之矣考本詩則序文微差爾雅釋艸云莪蘿蒿也陸璣云莖可生食又可蒸香美味頗似蔞蒿毛傳曰菁菁盛貌中阿阿中也大陵曰阿君子能長育人材如阿之長莪菁菁然觀詩辭君子於人材可以言養育不可言長君子見善類而樂又相敬而有禮儀又錫之以百朋之祿𨿽人材眾多大小如楊舟無所不包載而養育之我心則喜所謂人材者其心喜也我心則休所謂人材者得所依歸而其心安也詩云有捲者阿則陵之有阿曲者名阿水中小渚曰沚漢食貨志有大貝牡貝幺貝小貝皆二枚爲一朋其直有差其不盈寸二分漏度不得爲朋枚直錢三是爲貨貝五品鄭箋云賜我百朋得祿多莪香美故以比人材歟楊木之舟輕而善載載沈載浮之載語助也其舟或沈或浮則所載多矣諭人材大小無不包載而養育之詳玩終篇其養育人材之意見矣鄕飲酒禮至於無算樂或歌是詩歟

六月棲棲戎車旣飭四牡騤騤載是常服玁狁孔熾我是用急王於出徵以匡王國比物四驪閒之維則維此六月旣成我服我服旣成於三十里王於出徵以佐天子四牡修廣其大有顒薄伐玁狁以奏膚公有嚴有翼共武之服共武之服以定王國玁狁匪茹整居焦獲侵鎬及方至於涇陽織文鳥章白斾央央元戎十乘以先啟行戎車旣安如輊如軒四牡旣佶旣佶且閒薄伐玁狁至於大原文武吉甫萬邦爲憲吉甫燕喜旣多受祉來歸自鎬我行永久飲禦諸友炰鱉膾鯉侯誰在矣張仲孝友

閒補音應瑒馳射賦閒與仙葉今京語閒音之餘有虛焉切之音憲補音虛言切禮記武坐致右憲左鄭氏憲讀如軒聲之誤也版詩天之方難無然憲憲毛云憲憲猶欣欣也亦如軒友補音羽軌切易林屯之小過曰初憂後喜與福爲市八佾列陳飲禦嘉友需之損仲友與鯉葉或用此詩玁狁孔熾宣王命尹吉甫帥師伐之歸而燕之作是詩而歌之也所謂王於出徵奉王命而出徵也故曰王於出徵以佐天子是詩孔子取焉取其無邪也而毛詩序反焉歷序諸雅盡廢則四夷交侵中國微矣是不取之也序之所論似是而非其間固多謬妄之義無益之文而大意謂失道而致四夷之交侵則亦有之而不可以是亂孔子所取之大旨嗚呼孔子沒諸儒雜說榛蕪大道惟其似是而非故學者不得而知夫玁狁侵鎬及方至於涇陽然後伐之而又不過逐出之而已不嗜殺也致禮以勞吉甫之歸愛敬之道也不嗜殺正也愛敬正也無非道者道心人所自有放逸則昏苟非昏放人心卽道諸儒不自知不自信故亦不知人不信人舎近而求逺棄平常而求異故旁推外索雜說紛紛而道始不明矣是詩朝廷所作故用周正六月建巳之月也棲淒也淒淒有冷意時有麥秋之寒也﹝按樓鑰集有此七字又按鑰論云毛氏棲棲簡閱也蘇黃門曰棲棲不安也李氏曰如論語棲棲同注棲棲猶依依言其不安也𨿽未爲定論然以爲棲棲有冷意麥秋之寒則不可俗諺云江南兩浙春寒秋熱若中原北方則立春便溫和入夏便熱入秋便涼冬則極寒宣王在西周四月豈復有令也﹞豳風七月所序寒暑與江南同今江南四月亦間有寒今四月周六月鎬京去豳亦近不然則軍行棲宿於軍中東山言宿在車下棲棲多歟孔疏曰飭齊正也車中載是常所服用之物釋文曰比齊同也毛傳曰物毛物也孔疏云四驪駟馬皆鐡驪之色我服謂凡師行服用之具皆成也漢文帝詔曰吉行五十里師行三十里謂一日所行也四牡修長又廣大其大又有顒然昂起之狀薄之爲言輕略也薄伐明徵伐非王者之本心不得已而伐之姑平難而已膚敏捷也毛傳曰公功也奏奏聞戰功於上今俗謂之奏捷毛傳曰嚴威嚴也翼敬也蘇曰有嚴有翼言將帥之徳也朱曰共與供同師之勝敗惟在整與不整而已兩陣之交陣動者敗此斷斷不易之論是故貴乎有嚴敬之徳其善無窮敬則有徳六師之所心服亦敵人之所服敬則靜靜則明靜則不亂敬則不忽敬則有備敬則能謀敬則始終如一𨿽勝而不驕𨿽或敗而不懾不亂謂之善敗故貴乎有翼翼翼小心敬也則足以供武之事以定王國茹入也玁狁不自退而入其國乃益出而侵入周地之焦獲整居者安然無所忌毛傳曰焦獲周地接於玁狁者釋地云周有焦獲郭璞曰今扶風池陽縣瓠中是也毛傳曰鎬也方也皆北方地名孔疏云王肅以爲鎬京故王基駁曰據下章云來歸自鎬我行永久言吉甫自鎬來歸猶春秋公至自晉公至自楚故知同千里之鎬長安洛陽代爲帝都而濟陰有長安鄕漢有洛陽縣此皆與京師同名者也侵至涇水之北水北曰陽毛傳曰鳥章錯革鳥爲章也白斾繼旐者也爾雅釋天云錯革鳥曰旟自禹貢已有熊羆狐貍織皮謂四者之織毛及四者之皮則此織文鳥章謂織而爲革鳥之文章也鳥羽有異色錯雜而織之革急也鄭謂畫急疾之鳥隼言畫未必然也釋天云繼旐曰斾司常云鳥隼爲旟司馬法兵車一乘甲士三人步卒七十二人元戎猶先鋒也毛傳曰輊摯佶正也鄭箋云戎車之安從後視之如摯從前視之如軒然後適調也佶壯健之貌閒習也毛傳曰薄伐玁狁至於大原言逐出之而已吉甫尹吉甫也有文有武憲法也武能卻敵文不窮追萬邦之所憲法吉甫振旅而歸王設燕禮於是君臣上下咸喜矣多受賞賚之祉來歸自鎬我行永久序情閔勞也鄭箋云禦侍也今飲之酒又使諸友恩舊者同侍又加其炰鱉膾鯉珍美之饌毛傳曰侯維也使文武之臣徵伐與孝友之臣處內箋云張仲吉甫之友其性孝友意張仲諸友皆吉甫同行之官屬而張仲尢其友善其副歟爾雅維侯也郭注引此侯誰在矣

薄言采芑於彼新田於此菑畝方叔蒞止其車三千師幹之試方叔率止乘其四騏四騏翼翼路車有奭簟笰魚服鉤膺鞗革薄言采芑於彼新田於此中鄕方叔蒞止其車三千旗旐央央方叔率止約軧錯衡八鸞瑲瑲服其命服朱芾斯皇有瑲蔥珩鴥彼飛隼其飛戾天亦集爰止方叔蒞止其車三千師幹之試方叔率止鉦人伐鼓陳師鞠旅顯允方叔伐鼓淵淵振旅闐闐蠢爾蠻荊大邦爲讎方叔元老克壯其猶方叔率止執訊獲醜戎車嘽嘽嘽嘽焞焞如霆如雷顯允方叔徵伐玁狁蠻荊來威

補音衡戶郎切橫也楚辭九歌衡與芳葉又惜擔衡與藏葉易林泰之晉衡與彊葉大壯之謙衡與鄕葉急就章衡與裳葉瑲七羊反本亦作鎗芾音弗珩音衡補音部郎切張衡思玄賦襲溫恭之黻衣兮被禮義之繡裳辦貞亮以爲鞶兮雜伎藝以爲珩淵補音於巾切開元五經文字鼘音因詩伐皷鼘鼘有閟詩皷咽咽集韻鼘與咽於巾切又同一均切今存一均切簡謂淵字宜從一均切咽亦如字蠻荊爲亂宣王命方叔帥師伐之歸而作是詩以燕之毛詩序曰宣王南徵也毛傳曰芑菜也田一歲曰菑二歲曰新三歲曰畬蒞臨程曰薄言發語辭陸璣艸木疏曰芑菜苦菜也莖靑白色摘其葉白汁出脆可生食亦可蒸爲茹朱曰此卽今苦蕒菜宜馬食軍行采之人馬皆可食也司馬法兵車一乘甲士三人步卒七十二人程曰師幹猶云兵甲也幹盾也幹以扞禦師於古語明先王不得已而用師特以禦難而已不務於殺試肄習也騏馬之雜色者詳釋見曹風鳲鳩一車四馬其馬皆騏左右齊馳如翼而飛毛傳曰奭赤貌鉤膺樊纓也孔疏云瞻彼洛矣云韎韐有奭彼茅搜染爲奭故知赤貌也言鉤膺樊纓者以此言鉤是金輅故引金輅之事以說之在膺之飾惟有樊纓故云鉤膺樊纓也巾車注云鉤婁頷之鉤也鉤用金在頷之飾也爾雅輿革後謂之茀郭云以韋�後戶竹後謂之蔽郭云以簟衣後戶齊風雲簟茀朱鞹孔疏云有魚皮爲矢服其馬洛頷有鉤在膺有樊纓之飾又以鞗皮爲轡首之革而垂之士喪禮下篇薦馬纓三就中車金輅鉤樊纓者絳纓文交織如樊籬也讀樊如鞶則攺字未安鄭謂纓以五采中鄕鄕中也鄭箋云交龍爲旗龜蛇爲旐毛傳曰軧長轂之軧也朱而約之錯衡文衡也瑲瑲聲也朱芾黃朱芾也皇猶煌煌也瑲珩聲也蔥蒼也三命蔥珩其鸞在鑣鑣馬銜也駟鐵輶車鸞鑣孔疏云所佩蔥玉之珩玉藻云再命赤韍黝珩三命赤韍蔥珩周易困卦朱芾君象赤芾臣象與玉藻合故毛傳曰黃朱朱之近黃者爲赤朱赤色相似故通稱歟司常云鳥隼爲旟釋鳥云鷹隼醜其飛也翚蓋急疾之鳥也軍旅有鳥隼之旟象用師擊搏凶徒所尙急疾而師律貴乎嚴整不整𨿽徒勇必敗此因隼旟就列行陣嚴整而起論曰鴥彼飛隼其飛戾天亦集而止不妄動明軍律嚴整士卒不敢妄動進退左右跬步惟命毛傳曰伐擊鉦以靜之皷以動之鄭箋謂鉦也皷也各有人焉孔疏亦不能援古以證其非蓋鄭以來古軍政漸壞鉦皷各有人梏於所見故反曲說以箋此詩謂言鉦人伐皷互見爾今諸軍皆有金隊皷隊誠如鄭云而是詩言鉦人伐皷明一人而掌二事鳴金則不鳴皷鳴皷則不鳴金地官皷人兼掌金皷孔疏云周禮有錞鐲鐃鐸無鉦也說文云鉦鐃也似鈴柄中上下通皷人云以金鐃止皷大司馬云鳴鐃且卻說文又曰鐲鉦也鐃也則鐲鐃相類皷人注云鐲如小鐘然則鉦正鐃也鐲特相類爾皷人云以金錞和皷以金鐲節皷以金鐸通皷惟金鐃止皷然則所謂鉦者惟鐃耳諸儒徒以相類致亂惑皷動鉦靜之義不可軍政進止全在皷鉦陳師則先皷鞠有制定之意定則止而極故鞠亦有窮義鞠定嚴整軍政所貴方叔文譽甚顯著其材實亦人咸信之允信也大司馬雲中軍以鼙令皷淵淵鼙音也鼙皷之小者書曰班師振旅春秋傳曰入曰振旅方叔將徵蠻荊試肄其師幹習其進退皷以進之振旅以習退淵淵闐闐皆有整整不亂之意毛傳曰元大也五官之長出於諸侯曰天子之老猶道也尙書作猷一也猶之爲獸猶豫遲緩大凡人心得其道者舒徐優遊失其道者急疾躁動故自古承襲以猶爲道犭犬一也犭謂之反犬後人欲別其義故易置其犬歟夫通三才貫萬事無非道者故古聖賢無不遵道而行毎言曰道古語流傳見諸詩書自武事言之故曰克壯其猶執其渠魁而當訊問者又獲其丑類朱曰方叔蓋嘗與於北伐之功者是以蠻荊聞其名而皆來畏服也其車三千二十二萬五千人豈承亂之後特置其盛歟

我車旣攻我馬旣同四牡龐龐駕言䢐東田車旣好四牡孔阜東有甫艸駕言行狩之子於苖選徒囂囂建旐設旄搏獸於敖駕彼四牡四牡奕奕赤芾金舄會同有繹決拾旣佽弓矢旣調射夫旣同助我舉柴四黃旣駕兩驂不猗不失其馳舎矢如破蕭蕭馬鳴悠悠斾旌徒禦不驚大庖不盈之子於徵有聞無聲允矣君子展也大成

補音奕奕一讀夷益切一讀弋灼切班固奕旨北方之人謂棋爲奕宏嗣說之舉其大略陸機七徵敷延袤之廣廡矯陵霄之髙閣秀淸輝兮云表騰藻蔭之奕奕陸云喜霽賦奕奕亦與閣葉又祖徳頌奕奕與廓葉陸衝風賦奕與薄葉金舄一讀思積切一讀七雀切說文或從隹或從昔知歲所在與鵲同太元逃首足金舄不忘溝壑陸云逸民賦舄與漠葉有繹一讀夷益切一讀弋灼切宋玉九辧繹與廓葉揚雄甘泉賦繹與錯葉毛詩序曰車攻宣王復古也宣王能內修政事外攘夷狄復文武之竟土修車馬備器械復會諸侯於東都因田獵而選車徒焉是詩有以見宣王任賢使能諸侯心服以禮而田軍政整暇詩人美之曰大成謂徳政之兼隆也而序不及之黃曰考工記五工皆言攻則攻者治也按字書訓釋說文並以龐爲髙屋蓋馬之髙大也馬閒習之齊同軍事尙整也毛傳曰東洛邑也甫大也田者大芟艸以爲防或舎其中褐纒旃以爲門裘纒質以爲槸間容握驅而入轚則不得入左者之左右者之右然後焚而射焉天子發然後諸侯發諸侯發﹝按原本三字脫﹞然後大夫士發天子發抗大綏諸侯發抗小綏獻禽於其下故戰不出頃田不出防不逐奔走古之道也毛傳謂芟艸以爲防則所謂甫艸謂薪楚之類歟薪從艸則薪亦可言艸爾雅卉艸而四月之詩謂梅栗爲嘉卉則卉艸蓋兼木焉甫大之艸禽獸所依故駕車東行而田狩言語助也孔疏云以織毛褐布纒通帛旃之竿以爲門之兩傍又以裘纒椹質以爲門中之闑毛傳曰之子有司也夏獵曰苗囂囂聲也維數車徒者爲有聲也春秋傳曰春搜夏苗秋狝冬狩詩惟言選徒選擇其卒徒也不曰車者以車素所攻治不於此時選也毛傳及序俱未安孔疏云建立旐於車而設旄牛尾於旐之首鄭箋云敖鄭地今近滎陽呂曰敖山名晉師救鄭在敖鄗之間士季七覆於敖前則敖山之下平曠可以屯兵翳薈可以設伏所云東有甫艸卽此地之子於苗選徒搏獸於敖先使有司閱習也毛傳曰諸侯赤芾金舄舄逹屨也時見曰會殷見曰同周禮大宗伯云春見曰朝夏見曰宗秋見曰覲冬見曰遇時見曰會殷見曰同考此則會者非朝覲宗遇之常禮而有時乎來見者之名也同者王不巡狩而諸侯咸朝焉之名也今宣王之東都而諸侯咸朝來者不絕於道繹者不絕也是謂會同有繹毛傳曰決鉤弦也拾遂也大射儀司射弦決遂鄭注云決以象骨爲之著右巨指所以鉤弦而闓之遂射韝也以朱韋爲之著左臂所以遂弦也決者所以決而發之拾者所以收拾左袂使不阻矢也諸儒言佽俱未安天子諸侯卿大夫士皆決拾以次而射故曰佽佽者人敍次也謂天子發而後諸侯發諸侯發而後大夫士發之次也鄭箋云調謂弓矢彊弱與矢輕重相得箋義亦未盡凡弓矢之非良者其患害曲折不勝其多調和則曲盡其道不止於弓矢相稱而已夫者男子之通稱同者言其皆能中獲柴者﹤此手﹥也積也謂積禽也射夫旣皆中獲又助王舉積禽於以明諸侯心服禮順故助我舉﹤此手﹥也王曰猗不正也兩驂不在衡軛之下故多偏倚惟善禦者兩驂不猗𨿽馳而一無所失﹝按樓鑰云此一叚不盡其義蘇黃門曰四黃旣駕兩驂不猗禦者之善也不失其馳舎矢如破射者之善也蓋不善射者必待禦者爲之詭遇則獲故王良爲之範則嬖奚不能獲一惟禦者不失其馳而舎矢如破方見射者之善不惟此詩意明孟子一叚亦皆煥然﹞箋云矢發則中如槌破物也王良曰吾爲範我馳驅引詩曰不失其馳則不失者不失法度也範法度也周禮凡王提馬而走諸侯晉大夫馳而此蕭蕭馬鳴悠悠斾旌者田畢也爾雅釋天文繼旐曰斾郭注云帛續旐未爲燕尾者司常云析羽爲旌釋文注旄首曰旌孔疏謂大庖君之庖也禮一曰幹豆二曰賓客三曰充君之庖此大庖不盈明不多殺也以禮而田不以縱欲而田徒禦不驚見其不暴不駭文武成康之道於是乎復興故詩人美之箋云晉人伐鄭陳成子救之舎於栁舒之上去谷七里谷人不知可謂有聞無聲之子謂王朝主軍政之人也率眾從王而東田其政令嚴整寂無諠嘩之聲人𨿽聞其東田而無聲也善其整也惟前選徒囂囂余無聲也凡事惟言其大體有聞無聲於以益明宣王之任賢使能展誠也大成大全也允信也有政者或虧於徳有徳者或失於政是詩言宣王徳政之兼隆故信宣王之大成序言攘夷狄復竟土蓋言諸侯所以復會之情歟爾雅釋訓云徒禦不驚輦者也地官鄕師大軍旅會同正治其徒役與其輂輦注云輂駕馬輦人挽行所以載任器也止以爲蕃營司馬法曰夏后氏謂輦曰余車殷曰胡奴車周曰輜輦輦一斧一斤一鑿一梩一鉏周輦加二板二築又曰夏后氏二十人而輦殷十八人而輦周十五人而輦故書輦作連夫司馬法兵車一乘甲士三人步卒七十二人所謂步卒者徒行者也何止於輦人之數而爾雅特云輦者也豈凡徒皆稱輦者歟孔疏亦疑諸徒皆謂徒行此獨以爲輦豈爾雅多差歟毛傳曰自左膘而射之逹於右腢爲上殺射右耳本次之射左髀逹於右�爲下殺面傷不獻踐毛不獻不成禽不獻禽𨿽多擇取三十焉其餘以與大夫士以習射於澤宮田𨿽得禽射不中不得取禽田𨿽不得禽射中則得取禽古者以辭讓取不以勇力取鄭箋云每禽三十

吉日維戊旣伯旣禱田車旣好四牡孔阜升彼大阜從其羣丑吉日庚午旣差我馬獸之所同麀鹿麌麌漆沮之從天子之所瞻彼中原其祁孔有儦儦俟俟或羣或友悉率左右以燕天子旣張我弓旣挾我矢發彼小豝殪此大兕以禦賓客且以酌醴

補音禱當口切易林兌之咸離之訟小畜之坎禱皆與酒葉俟於紀切開元五經文字亦云矣毛詩序曰吉日美宣王田也毛傳曰維戊順類乘牡也伯馬祖也重物愼微將用馬力必先爲之禱其祖禱禱獲也禱未必爲獲也先王於禽獸豈亦忍於多殺哉禱者禱其無傷人也弓矢馳驅之間或偶傷人故禱歟﹝按樓鑰云毛以禱爲禱獲固已贅矣此謂禱其無傷人亦未爲的當狩田而用馬故禱於馬祖不必専爲獲亦不必専爲求無傷人與廏焚不問馬之意不侔﹞鄭箋云戊剛日也乘牡順類也劉曰田之前二日也朱曰其戊辰歟爾雅釋文云旣伯旣禱馬祭也孔疏云伯長也夏官校人云春祭馬祖注云馬祖天駟釋文雲天駟房也郭注雲龍爲天馬故房四星謂之天駟箋云醜眾也田而升大阜從禽獸之羣眾也毛傳外事以剛日差擇也鹿牝曰麀麌麌眾多也韓奕麀麀麌麌說文噳羣口相聚本亦作麌禹貢雍州漆沮旣從從者從入渭水然則天子之所其在渭漆沮之會歟﹝按樓鑰云漆沮旣從禹貢自說治水此詩自說從漆沮驅禽而至天子之所似不必泥此從字﹞樓尙書云驅禽獸至天子之所中原平原之中也祁盛也詩云被之祁祁又云祁祁如雲皆言盛也孔甚也瞻彼中原其盛甚有謂獸也或儦而行或不行而止止則若有所待然故曰俟俟或聚而羣或兩而友悉率左右二列各供其事天子燕安焉天子首發諸侯大夫士次發有司悉率左右士伍畢發天子至是燕安無事矣豕牝曰豝殪死也釋獸云兕似牛一角靑色重千斤初爲小豝而發矢忽大兕當之而殪喜其獲大故形於詩朱曰禦進也李曰旣逐獸矣於是張弓挾矢而射之孔疏云左傳天子饗諸侯毎云饗禮命之宥天子之所賓客者惟諸侯耳故周禮六服之內其君爲大賓其臣爲大客賓客相通稱箋云賓客謂諸侯也酌醴而飲羣臣以爲爼實也毛傳曰饗禮天子之飲酒也孔疏云且酌醴與羣臣案毛傳謂重物愼微者將用馬先禱馬祖則愼微施諸馬耳而衛宏作序連言接下乃謂施諸人序差謬益可覩矣又率如此於詩外生說

鴻雁於飛肅肅其羽之子於徵劬勞於野爰及矜人哀此鰥寡鴻雁於飛集於中澤之子於垣百堵皆作𨿽則劬勞其究安宅鴻雁於飛哀鳴嗷嗷維此哲人謂我劬勞維彼愚人謂我宣驕

補音寡果五切三略軍讖曰吏多民寡尊卑相苦吳子曰薪蒭旣寡天多陰雨易林大過之泰曰當年少寡獨與孤處東方朔七諫寡與輔葉史記敍傳天下已平親屬旣寡悼恵先壯實鎭東土班固幽通賦寡與禦葉漢書陳湯傳斬宛王母鼓之首顏師古曰西域傳作母寡而此作母鼓寡鼓聲相近蓋未知此韓詩外傳三升曰觚觚寡也補音宅逹各切說文托也漢書注臣瓚曰古文宅度同揚雄解嘲爰淸爰靜遊神之廷惟寂惟寞守徳之宅廷音定兗州牧箴成湯五徙卒都於亳盤庚北渡牧野是宅馬融笛賦王孫保其位隱處安林薄官夫樂其業士子世其宅班固泗上樊噲贊命恵瞻仰安全正朔國師是封先榮是宅李興諸葛亮碑辭昔爾之隱卜惟此宅仁智所處能無規廓張協七命金華啟逢大人有作繼明代照配天光宅周官縫人注度音宅正謂此音而陸徳明云古文宅與度字相近因此而誤藉使攺宅爲度不知謂度音度者果何義也禮記引詩宅是鎬京周官注引書宅西曰昧谷史記引書五流有宅五宅三居三危旣宅皆正書宅爲度漢去古未逺故所讀尙如此是詩美周大夫長慮興謀築垣以安民而愚者不知也厲王之亂國人奔散如鴻鴈之飛肅肅羽飛之音也之子周大夫也亂定之子出而招來安集之使反其國都故之子劬勞於野之子於是矜閔民人之失所尢哀鰥寡孤獨之罹禍民去而復反其所如鴻鴈之飛而集於中澤爲得所安止大夫又爲長久之慮覩垣圯壞他日何以禦冦故建議築垣興役百堵皆作𨿽上下一時劬勞然其究終則可以永安其居矣宅居也卒章復追念萬民潰散如鴻鴈之飛其哀鳴嗷嗷可哀可閔維此明哲之人謂招集與夫興築爲劬勞也彼愚者所知不及逺所爲苟且乃謂我宣驕好作爲耳作是詩者知之子者之徒也謂我皆謂之子也而詩曰我者詩人視之子如已也故其辭云而毛詩序曰鴻鴈美宣王也萬民離散不安其居而能勞來還定安集之至於鰥寡無不得其所焉考本詩近之矣其差者多

夜如何其夜未央庭燎之光君子至止鸞聲將將夜如何其夜未艾庭燎晰晰君子至止鸞聲噦噦夜如何其夜鄕晨庭燎有輝君子至止言觀其旗

補音輝許云切史記斷戚夫人手足去眼輝之又燻粥燻作輝張衡西京賦金戺玉階彤庭輝輝珊瑚琳碧瓀瑉璘彬﹝按原本璘誤作璞字﹞向晨之時東方之明升矣庭燎之光漸微而見燻輝煙光相雜旗補音渠斤切孔武仲云旗從斤以詩與左傳驗之合音芹字芹畿聲相似故後人相承誤矣左氏傳晉下陽之謡曰丙之晨龍尾伏辰袀服振振取虢之旗武仲所引卽此也禮記旄期稱道注云旄期或爲旄勤此一音多類此毛詩序曰庭燎美宣王也因以箴之其者語助也當如字不必作基音夜如何其詩人自起問端也夜猶未中也說文云央中央也廣雅云央極中也秦風雲宛在水中央胡云二章云未艾三章云鄕晨是從未央而至未盡從未盡而至鄕明也毛傳曰庭燎大燭也將將鸞鑣聲也秋官司烜氏凡邦之大事共墳燭庭燎故書墳爲蕡鄭司農云蕡燭麻燭也﹝按樓鑰集此下有然則與庭燎有異焉今俗曰�盆者庭燎歟�麻燭也音說毛傳以爲大燭未安樓鑰論云今說亦未安�乃麻餅也謂大燭司農謂麻燭皆是也古者如男子夜行必以燭童子隅坐而執燭又如顏叔之秉燭非如今之蠟燭也凡點火而明者如麻骨樺皮松明之類可以照者皆謂之燭今祭祀所用庭燎以麻骨一大束立於地而然其上照耀一庭故毛謂之大燭司農謂之麻燭卻非�盆也今本無�盆之說當是從樓說刪定﹞樓尙書云凡點火而明者如麻骨樺皮松明之類皆謂之燭麻燭束麻骨郊特牲曰庭燎之百由齊桓公始也然則天子之庭燎百歟君子來朝者毛傳止謂諸侯則卿大夫不得謂之君子乎不得與於朝乎凡乘車詣朝者皆有鸞聲至於旗則獨諸侯載旗以朝此諸侯在其中也李曰左傳秦後子曰一世無道國未艾也注曰盡也則艾爲盡意毛傳曰晣晣明也噦噦徐行有節也有輝庭燎向晨而見燻也天寖明故得觀其旗鄭箋云朝禮別色始入夫爲國以禮禮者天下之中制也不及焉固不可過焉亦不可不由乎中而能治天下者未之有也故箴之一車四馬八鸞鸞在馬鑣鑣銜也一馬二鸞

沔彼流水朝宗於海鴥彼飛隼載飛載止嗟我兄弟邦人諸友莫肯念亂誰無父母沔彼流水其流湯湯鴥彼飛隼載飛載揚念彼不迹載起載行心之憂矣不可弭忘鴥彼飛隼率彼中陵民之訛言寜莫之懲我友敬矣讒言其興

﹝按此篇永樂大典無解恐是遺脫﹞

鶴鳴於九臯聲聞於野魚潛在淵或在於渚樂彼之園爰有樹檀其下維萚他山之石可以爲錯鶴鳴於九臯聲聞於天魚在於渚或潛在淵樂彼之園爰有樹檀其下維谷他山之石可以攻玉

毛詩序曰鶴鳴誨宣王也宣王亦賢矣豈昏然殊不辧賢否者哉不能無蔽爾亦曰規可也曰風可也知人難哉𨿽堯舜不以爲易大賢徳譽著聞如鶴鳴聲聞其賢易知其有徳譽未著如魚潛在淵在渚實有可取而宣王未知檀木至堅而美忠實力諫之臣似之詩人曰予樂彼園惟樂其樹檀爾其下皆萚也輕薄鄙賤隨風東西一無所守小人似之而能隨主意上下宣王惑之他山之石質𨿽未精粹而可以爲錯以攻玉玉比宣王石比直言率直之臣大抵逆耳之言自古難受況賢人吉士忠信質直不善委曲又世衰道微士失教養多率直不粹美以宣王聰明有所不足之君而聽不能無過不粹美逆耳之言是以難也毛傳曰谷惡木也說文云楮也從木者聲非從禾也楮不材之木也亦似小人鄭箋云臯澤中水溢出所爲坎自外數至九鶴在中鳴而野聞其鳴聲

慈湖詩傳卷十二宋楊簡撰

小雅二

祈父予王之爪牙胡轉予於卹靡所止居祈父予王之爪士胡轉予於卹靡所底止祈父亶不聰胡轉予於卹有母之尸饔

補音牙訛胡切易林訟之鼎曰虎聚磨牙以待豘豬太元夷首夷其牙或飫之徒毅首豨毅其牙發以張狐急就章欵冬貝毋姜狼牙亭歷桔梗龜骨枯韓愈毛穎傳中山之占不角不牙衣褐之徒揚雄豫州牧箴陪臣執命不慮不圖王室陵遲喪其爪牙漢地理誌允吾應劭音鉛牙揚雄長楊賦雅與祜葉班固東都賦雅與武葉此皆當讀如五牙本如吾雅亦本如伍也周易大畜豶豕之牙鄭氏讀牙如互漢書宗族盤互顏師古曰盤結而交互也字或作牙若犬牙相入之意自吾爲互聲之轉爾師古或未知此是詩刺祈父也而毛詩序曰刺宣王也是固宣王之不知人也言刺王則大悖毛傳曰祈父司馬也鄭箋云書曰若疇圻父謂司馬卹憂也司馬掌兵甲以守封圻故曰圻父歟箋云此勇力之士責司馬之辭也我乃王之爪牙之士當爲王閒守之衛女何轉移我於憂使我無所止居乎呂伯恭讀是詩見宣王變古制者二焉前兩章旣刺其以宿衛之士從徵役矣未章復曰祈父亶不聰胡轉予於卹有母之尸饔有親老而無他兄弟其當免役徵古必有成法故責其不聰其意謂此法人皆聞之彼司馬獨不聞乎乃驅吾從戎使吾親不免薪水之勞也責司馬者不敢斥宣王也﹝按原本前兩章旣刺以下脫今據讀詩記補入﹞毛傳曰底至也亶誠也熟食曰饔劉曰屍主也周語云宣王三十九年戰於千畝王師敗績於姜氏之戎

皎皎白駒食我場苗縶之維之以永今朝所謂伊人於焉逍遙皎皎白駒食我場藿縶之維之以永今夕所謂伊人於焉嘉客皎皎白駒賁然來思爾公爾侯逸豫無期愼爾優遊勉爾遁思皎皎白駒在彼空谷生芻一束其人如玉母金玉爾音而有遐心

補音客克各切楚辭九章九辧客皆與薄葉漢石顯傳牢耶石耶五鹿客耶印何累累綬若若耶易林未濟之丰曰崔嵬北嶽天神貴客師之頥曰重門擊柝備不速客太元童首大開帷幕以引方客古詩人生天地間忽如逺行客驅車策駑馬遊戱宛與洛左氏傳以陳備三愙徐鍇曰今俗作恪案古客皆讀如恪毛詩傳曰宣王之末不能用賢賢者有乘白駒而去者縶絆維系也鄭箋云永久也願此去者乘其白駒而來使食我場中之苗我則絆之系之以久今朝愛之欲畱之呂曰逍遙者徘徊少畱呂伯恭曰所謂伊人蓋廊廟之人也於焉逍遙於焉嘉客旣幸其來以爲榮復深嘆其所處非其地也其言捨蓄未發其辭气則慘然不樂至三章明言之矣賢者去朝適野時事可知爾公侯尙逸豫而不懼乎仰而慨然責公卿俯而眷然別賢者其情意可識也四章疑其遂忘世也故以毋有遐心勉之﹝按原本脫呂伯恭曰一叚今據讀詩記補入﹞遁云者善其冝遁而亦有訣別之意也二思皆語助也程曰未章言其逺遁而思之之意賢者逺遁空谷處困窮而享淡薄𨿽所享生芻一束而已然其人之美如玉也賢者旣逺遁矣國之好賢者猶望其相聞而不見絕也﹝按原本程曰以下脫今據經說補入﹞孔疏曰母得自愛音聲貴如金玉不以遺問我朱曰嘆其乘白駒入空谷生芻以秣之而其人之徳美如玉蓋邈乎其不可親矣然猶覬其相聞而無絕也呂曰言爾公爾侯不敢斥君也箋云優遊使待時也毛詩序曰白駒大夫刺宣王也言刺大悖是詩𨿽中有諷朝廷之意而不明指王此詩大旨惜賢者之去而已

黃鳥黃鳥無集於谷無啄我粟此邦之人不我肯谷言旋言歸復我邦族黃鳥黃鳥無集於桑無啄我梁此邦之人不可與明言旋言歸復我諸兄黃鳥黃鳥無集於栩無啄我黍此邦之人不可與處言旋言歸復我諸父

毛傳曰宣王之末民人室家離散妃匹相去有不以禮者復我諸兄復我諸父婦人有歸宗之義谷善也熟觀詩辭未必妃匹每曰此邦之人殆非謂其夫夫死而夫家之人不居養之又其邦族之薄大略相似故曰此邦之人不我肯谷不肯以善道相處也又曰此邦之人不可與辯明是非婦人無再適之義夫死無子則小宗撫之不然則近屬居養之此義之不可易者如黃鳥必集於木必啄粟今夫家乃棄絕之曰無居吾家無食吾粟如禁黃鳥無集木無啄粟豈理也哉故婦人不得已而曰言旋言歸吾將以告我邦之親族此復如有復於王者之復是有歸宗之意矣言語助也旋還也此婦他邦之女也不曰父母而曰諸父蓋旣寡又無父也是詩初無怨王之意而毛詩序曰刺宣王也言刺大悖若於詩外立論則宣王固其根本而釋詩者不當若是

我行其野蔽芾其樗昏姻之故言就爾居爾不我畜復我邦家我行其野言采其蓫昏姻之故言就爾宿爾不我畜言歸斯復我行其野言采其葍不思舊姻求爾新特成不以富亦秖以異

饑饉之歲逺依婦家而見棄焉作是以絕之而毛詩序曰刺宣王豈以此細故不足爲言故必推至於王乎風俗至是誠宣王失道以致之而詩人無刺王之情序言刺王又大悖事無小大是者道非者非道是是非非孰非道者饑歲逺依婦家婦家居野所居有樗焉蔽芾釋見甘棠我以與爾婚姻之故就爾居處相依爾不畜養我我則復歸本邦之家矣鄭箋云蓫牛蘈孔疏云釋艸無文陸璣疏云今人謂羊蹄初欲依婦家而居及其見棄則次章曰言就爾宿而已一宿不敢久處也復反其故居也陸璣疏云葍一名﹤艸富﹥幽州人謂之燕﹤艸富﹥其根正白可著熱灰中溫噉之饑荒之歲可蒸以禦饑特夫也柏舟實維我特婦人不事二夫故夫有特名是時知婦家將攺嫁其婦故曰爾不思舊姻而求新特爾棄禮犯義如此誠不足以爲富亦適以爲異爾異者異乎常也怨辭之婉者也祇只職音一而記者異歟冨者人之所同欲故以爲言以明其無益於事而徒爲不義也爾雅云婦之父母壻之父母相謂爲婚姻

秩秩斯於幽幽南山如竹苞矣如松茂矣兄及弟矣式相好矣無相猶矣似續妣祖築室百堵西南其戶爰居爰處爰笑爰語約之閣閣椓之橐槖風雨攸除鳥鼠攸去君子攸芋如跂斯翼如矢斯棘如鳥斯革如翚斯飛君子攸躋殖殖其庭有覺其楹噲噲其正噦噦其寘君子攸寜下莞上簟乃安斯寢乃寢乃興乃占我夢吉夢維何維熊維羆維虺維蛇大人占之維熊維羆男子之祥維虺維蛇女子之祥乃生男子載寢之牀載衣之裳載弄之璋其泣喤喤朱芾斯皇室家君王乃生女子載寢之地載衣之裼載弄之瓦無非無儀惟酒食是議無父母貽罹

﹝按此篇永樂大典缺捲據樓鑰集載所解如跂斯翼云如鳥之跂立而張兩翼鳥首如棟亮兩翼如二澑鑰論曰如跂如人跂足直立若如今說下三句已言如矢如鳥斯翼矣不應又以跂爲鳥之跂不若只用舊說如人之跂立翼言其翼然不必謂鳥之翼也﹞

誰謂爾無羊三百維羣誰謂爾無牛九十其犉爾羊來思其角濈濈爾牛來思其耳濕濕或降於阿或飲於池或寢或訛爾牧來思何蓑何笠或負其餱三十維物爾牲則具爾牧來思以薪以蒸以雌以雄爾羊來思矜矜兢兢不騫不崩麾之以肱畢來旣升牧人乃夢眾維魚矣旐維旟矣大人占之眾維魚矣實維丰年旐維旟矣室家溱溱

補音於池唐何切停水曰池前漢書引周官川曰呼池嘔夷後漢書無爲山林陂池皆徒何切集韻通作沱說文從水它聲徐鉉曰沱沼之沱通用此字今別作池非是鉉蓋以沱爲池不知池本爲沱也說文引詩滮池北流正作沱漢樂章泊如四海之池徧觀是耶謂何揚雄羽獵賦相與集於靖冥之館以臨珍池灌以岐梁益以江河東方朔七諫鸞皇孔鳯日以逺兮畜鳬駕鵝雞鶩滿堂壇兮鼃黽遊乎華池劉邵趙都賦北連昭余南屬呼池西盼大陵東結潦河索靖艸書狀騏驥暴露偪其轡海水窊隆揚其波元熊對踞乎山嶽飛燕相追而差池雄補音於陵切左氏正義云兆如山陵有夫出徵而喪其雄皆是繇辭繇辭法皆類韻又云古人讀雄與陵爲韻詩正月無羊皆以雄韻陵韻蒸是其事也又云張叔皮論曰賓爵下華田鼠上騰牛哀虎變鯀化爲雄久血爲燐積灰生蠅或疑張叔皮讀熊爲能著作郎王邵云古人讀熊與雄者皆於陵切張叔皮用舊韻孔穎逹曰案詩中無羊與正月及襄公十年衛卜禦寇之繇皆以雄韻陵邵言是也楚辭九歌終剛彊兮不可淩身旣死兮神以靈魂魄毅兮爲鬼雄漢沙麓之占陰爲陽雄水火相乘易林謙之需曰翺翔桂林爲眾鳥雄蠱之無妄曰麋鹿悲鳴思其大雄兌之節曰妻子啼瘖早失其雄爾雅釋畜云黒唇犉毛詩傳曰黃牛黒唇曰犉戢聚也詩曰載戢干戈以不用故戢聚而束藏之此謂其羊之多故其角戢聚言其盛牛耳常濡濕牛羊之寢或作訛魘之音嘗以問諸野人其言則然篇內言思皆語助也劉曰牧之者日持雨具賫餱糧從牛羊之所宜適以順其性而蕃其息孔疏云毛色別異者各三十也故鄭箋云女之祭祀索則有之麄曰薪細曰蒸所以擊牛羊之杖牧牛以薪牧羊以蒸歟以雌以雄謂雌雄皆驅以來牛羊雌雄日間雜羣無害惟牛夜則隔處羊矜矜兢兢以畏牧者之擊故有此矜兢之狀羊羣行於途不以杖防擊則騫而他之或崩墜岸下牧者𨿽不以薪蒸或麾之以肱羊亦從而畢升升登棚也箋云牧人乃夢見人眾相與捕魚又夢見旐與旟歐陽曰眾維魚矣言魚之多也毛傳曰旐旟所以聚眾也箋云溱溱子孫眾多也周禮占夢獻吉夢於王此牧人之夢而大人占之者所獻吉夢也箋謂人眾相與捕魚者謂歲熟相供養之祥也惟粒食有餘故又取魚以爲詠苟非丰年則尙懼其不飽奚暇及於漁哉毛詩序曰無羊宣王考牧也

節彼南山維石巖巖赫赫師尹民具爾瞻憂心如惔不敢戲談國旣卒斬何用不監節彼南山有實其猗赫赫師尹不平謂何天方薦瘥喪亂弘多民言無嘉憯莫懲嗟尹氏大師維周之氐秉國之均四方是維天子是毗俾民不迷不弔昊天不宜空我師弗躬弗親庶民弗信弗問弗仕勿罔君子式夷式已無小人殆瑣瑣姻亞則無膴仕昊天不傭降此鞠訩昊天不恵降此大戾君子如屆俾民心闋君子如夷惡怒是違不弔昊天亂靡有定式月斯生俾民不寜憂心如酲誰秉國成不自爲政卒勞百姓駕彼四牡四牡項領我瞻四方蹙蹙靡所騁方茂爾惡相爾矛矣旣夷旣懌如相酬矣昊天不平我王不寜不懲其心覆怨其正家父作誦以究王訩式訛爾心以畜萬邦

殆補音楚辭天問殆與止葉又九章殆與恃葉史記龜筴傳殆與起葉易林睽之益殆與祉葉小畜之大有殆與齒葉然則宜地裏切補音養裏切失母矣膴音武屆音戒補音居气切古作曁何晏景福殿賦鳥企山峙若翔若滯峨峨嶫嶫罔識所屆﹝按原本識訛作試﹞木華海賦鷸如驚鳬之失侶倐如六龍之所掣一越三千不終朝而濟所屆劉邵趙都賦聲曜紛紜澤浸宇內元正三朝莫不來屆王粲浮海賦吐星出日天與水際其深不測其廣無臬章亥所不及盧敖所不屆闋苦穴反說文以癸得聲補音眭桂切止也補音誦疾容切宋玉九辯然中路而迷惑兮自壓按而學誦性愚陋以褊淺兮信未逹乎從容徐邈讀畜許六反補音萬邦卜工切說文以丰得聲釋名邦丰也封有功於是也韋孟詩至於有周曆世會同王赧聴譛﹝按原本赧誤郝﹞實絕在邦劉向九嘆聲哀哀而懷髙邱兮思愁愁而思舊邦願承間而自恃兮徑滛曀而道�曹植責躬詩武則肅烈文則時雍受禪炎漢君臨萬邦晉石舉歌旣宴旣喜翕是萬邦禮儀卒度物有其容又大預舞歌羣生屬命奄有庶邦愼徽五典元教遐通孔子曰無體之禮上下和同無服之喪以畜萬邦魏覬西嶽碑詞赫赫在上以畜萬邦維嶽降神實生羣公毛詩序曰節南山家父刺幽王也言刺大悖釋文節在切反知其本截字也今京語謂截爲節此云節者記其音失其本字歟石削直如斬截師尹居髙位民所具瞻似之孝經嘗引此毛傳曰赫赫盛貌師大師周之三公也尹尹氏爲大師具俱瞻視惔燔也據此則異乎洪範之師尹惟日矣然觀孝經之意則殆非謂尹氏其師表尹正之通稱歟旣曰不敢戲談冝未敢遽指尹氏後𨿽言尹氏又隱其惡赫赫師尹民具爾瞻今乃民憂心如炎燔畏爾威虐不敢戲談民心憂苦恐畏至於此極則國之形𨿽未滅而實已絕滅斬絕也卒盡也國以民爲固民心離則國從之亡矣故曰國旣卒斬矣師尹何爲而不監察之乎用猶爲也蘇曰山之實艸木是也山之生物其气均平如一無不猗猗其長也毛傳曰實滿猗長也鄭箋云責三公不如山之爲也毛傳曰薦重瘥病宏大也箋雲天今又重以疫病孔疏曰薦與薦文異義同非文異義同也今京語薦音薦音是字非亦猶截音節也呼尹氏大師而責之曰爾不均平曽不如山謂何也謂談也有何說也又天災薦臻連年瘥病人死喪國擾亂大多民憂苦怨讟無一言之善而師尹方憯虐略不懲創嗟乎柰何爾雅𨿽曰憯曽也而爾雅差謬良多不可盡信尹氏爲大師是周根本之地氐本也職當秉國之均平綱維四方毗輔天子使民不迷今乃不然詩人於是不復云云惟呼天曰昊天不弔湣我如此然亦不宜盡空我民人之眾謂民死於饑饉瘥病憂苦余不死者又其心咸離則𨿽謂之盡空其師眾可也乃敍尹氏之罪曰弗躬弗親一切荒怠自古聖賢咸詢眾庶尹又不信庶民之言其賢其能上之人當求而用之不當待其求也今弗問弗察則弗獲仕進敗喪亷恥往往有君子嘗諭以某賢某能奚不任用而尹氏曰彼未嘗致問於我故不及用之耳此衰世秉政者之常談而詩人謂之欺罔君子尹氏欺罔文過飾非者多矣詩人終不棄絕戒而誨之曰勿罔君子當更平夷其心已前日之所爲已止也式更也小人用心𨿽不平而自謂已平故詩人更使之平夷小人自謂止不爲不善故今更勸之止又曰無爲小人至於危殆不惟危其國亦危其身瑣小姻亞則無與厚仕釋親云婦之父母婿之父母相謂爲婚姻兩婿相謂爲亞相亞次也釋訓云瑣瑣小也毛傳曰膴厚也以正而論用人必以賢能不問親疏苟非賢能𨿽親戚不用此詩人知尹氏必不能盡遵正道姑寛爲之說曰姻婭之小小者無與膴仕則仕任之不膴厚者亦或可也其非瑣瑣者亦姑勿問是寛爲之說也釋言𨿽曰傭均也訩訟也而不可以釋昊天不傭降此鞠訩爾雅非周公孔子之書先儒不審考竟相推崇據子夏初哉首基之問則知其爲古書然古書豈一一皆聖人作謂愷悌發也憯曽也基經也設也振古也務侮也峨峨祭也每有𨿽也差謬若此奚可殫數釋文鞠作鞫然皆有窮義革𨿽柔而固足以止物匊亦所以止物物至於止則窮矣故世言以鞠爲窮庸常也昊天不循平常而忽降此窮極之凶訩凶也前漢劉向引詩曰日月鞠凶天不恵順降此大災戾大抵人窮則呼天若歸怨而實非怨天也屆至也闋息也禍亂皆小人致之君子如至則民心息矣安矣或未能専用君子如平夷用之不偏用小人則民之惡怒亦逺矣違逺也鄭箋謂式月斯生言日月益甚也毛傳曰病酒曰酲詩人曰誰秉國之成乎成猶政也豈不知秉成之人言𨿽不指怨則深歸王不自爲政使尹爲政卒勞百姓國事如此賢者宜去我駕四牡欲有所之服馬頸項正當衡下衡有兩軛正義兩服之頸兩驂鴈行咸驤首見項領焉於是思所之之國而四方政醜徳齊莫能相尙猶幽王尹氏也故曰我瞻四方蹙蹙靡所騁言無所可往也方爾盛其惡則視相爾矛欲相殺傷矣及旣夷平悅懌則歡然如賓主相酬酢矣喜怒不常如此故賢者思遁下文曰以究王訩則此章謂王歟昊天不平常而乃降亂國危有狀故我王亦不安寜然不自懲創其心反怨正人蓋小人於是歸罪於正人而王信之故王亦怨正人覆反也言不怨小人而反怨正人孔疏曰家父盡忠竭誠不憚誅罰故自載字焉寺人孟子亦此類也究言王之凶徳式敬也敬化爾心以畜養萬邦訛者化而攺也本心善則可以訛矣今王有凶徳故欲訛其心使化其舊也孔疏云桓十五年天王使家父來求車上距幽王之卒七十五歲若幽王之初則八十五年矣但古人以父爲字或累世同之宋大夫有孔父者其父正考父其子木金父此家氏或父子同字未必是一人也云漢序云仍叔箋引桓五年仍叔之子來聘春秋時趙氏世稱孟智氏世稱伯仍氏或亦世字叔也自桓五年上距宣王之卒七十六歲若當初年則百二十年矣引之以證仍叔是周大夫耳未必是一人也

正月繁霜我心憂傷民之訛言亦孔之將念我獨兮憂心京京哀我小心癙憂以癢父母生我胡俾我愈不自我先不自我後好言自口莠言自口憂心愈愈是以有侮憂心惸惸念我無祿民之無辜幷其臣僕哀我人斯於何從祿瞻烏爰止於誰之屋瞻彼中林侯薪侯蒸民今方殆視天夢夢旣克有定靡人弗勝有皇上帝伊誰云憎謂山蓋卑爲岡爲陵民之訛言寜莫之懲召彼故老訊之占夢具曰予聖誰知烏之雌雄謂天蓋髙不敢不局謂地蓋厚不敢不蹐維號斯言有倫有脊哀今之人胡爲虺蜴瞻彼阪田有菀其特天之扤我如不我克彼求我則如不我得執我仇仇亦不我力心之憂矣如或結之今玆之正胡然厲矣燎之方揚寜或滅之赫赫宗周褒姒烕之終其永懷又窘陰雨其車旣載乃棄爾輔載輸爾載將伯助予無棄爾輔員於爾輻屢顧爾僕不輸爾載終踰絕險曾是不意魚在於沼亦匪克樂潛𨿽伏矣亦孔之照憂心慘慘念國之爲虐彼有旨酒又有嘉殽洽比其鄰昏姻孔云念我獨兮憂心殷殷佌佌彼有屋蔌蔌方有谷民今之無祿天夭是椓哿矣富人哀此惸獨

補音局訖力切曲也集韻局訖力切字或作�說文挶戟持也從手局聲鴟鴞詩以挶爲拮毛氏訓拮爲撠開元五經文字挶亦作撠局皆當音戟厲補音力蘗切禮記男鞶革注云鞶革卽鞶裂詩云垂帶如厲釋文音列禮記祭法厲山氏左氏傳作烈山劉邵趙都賦漂厲與洎越葉左思蜀都賦大火流涼風厲白露凝微霜結又厲與節葉顏延年馬賦厲與悅葉意乙力切秦之罘刻石經緯天下永爲法式宇縣之中承順帝意周易南狩之志乃大得也入於左腹獲心意也楚辭天問厥萌在初何所意焉璜臺十成誰所極焉劉向九嘆意與側葉賈誼鵩賦意與息葉顏師古讀照中庸作昭毛詩作照陸徳明音灼椓陟角反補音都木切集韻椓都木切字從手此詩當從手哿哥我反毛詩序曰正月大夫刺幽王也言刺大悖正月正陽之月魯昭公十七年夏六月朔日有食之大史謂此正月周之六月乃夏之四月純陽用事毛傳亦曰此夏四月而有繁霜陰陽乖亂爲災異也民之訛言如曰時日害喪曰天曷不降威之類非平常之言乃差訛之言孔甚將大也獨我憂心凡民嗤嗤固不能深憂危國之君臣尢不知所憂憂則不危矣故惟我獨憂京京如京之大且根固不移歟抑兢兢之訛歟我憂如鼠病伏穴中人所不知癢病也癢𨿽在外而使人不寜殊爲擾害此憂禍非賢者所致乃彼昏君小人自致之故比於癢在外毛傳曰愈病也王曰莠惡也蓋谷謂之善則莠惡可知也疾痛呼父母而傷已適丁是時也鄭箋云此何不出我之前居我之後父母生我豈欲使我憂病俾使也亂世君子退伏小人肆行好言自口莠言自口皆出自小人之口惟其意所欲言則言我憂心愈愈日以益甚小人不知君子之心反見笑侮以爲腐儒癙憂良可發笑笑則玩侮從之矣朱曰並俱也古者以罪人爲臣僕亡國所虜亦以爲臣僕故箕子曰商其淪喪我罔爲臣僕言不幸遭國之將亡與此無辜之民將隨以淪陷而並爲臣僕未知將復從何人而受祿如烏飛不知將止於誰之屋也王曰烏之爲物惟能食已則止其屋中林林中也爾雅云維侯也蘇曰中林之木莫不摧毀而維薪蒸在焉其殘之也甚矣民力在危殆之中視天夢夢若無能爲者不知此天理之未定故也方其未定何所不至及其旣定人未有不爲天所勝者申包胥曰人眾能勝天天定亦能勝人有皇上帝憎誰耶憎善人耶憎惡人也則惡人終於禍敗矣謂山卑耶而其爲岡爲陵則亦不可言卑矣民𨿽卑賤若不足道而其訛言或曰時日曷喪或曰天曷不降威舉國之人皆有是言則亦不可得而盡殺民亦將叛亦不可得而殺至是民亦不可謂之卑賤矣亦可畏矣寜能莫之懲耶召彼故老稍知懼矣而訊之占夢而不及政事也朝廷之間具曰予聖誰知烏之雌雄君臣皆自謂聖惟至愚者則然旣昏愚如此安能知孰賢孰否孰是孰非毛傳曰局曲孔疏曰曲者曲身也毛傳曰蹐累足也脊理也蜴螈釋魚云蠑螈蜥蜴蝘蜓守宮也遭亂禍謂天𨿽髙不敢不曲局地𨿽厚不敢不重足家語曰孔子讀詩至正月六章惕焉如懼曰彼不逹之君子豈不殆哉從上依世則道廢違上離俗則身危時不興善已獨由之則曰非妖則妄也故賢者旣不遇恐不終其命焉桀殺龍逢紂殺比干皆是類謂天蓋髙不敢不局謂地蓋厚不敢不蹐言上下畏罪無所自容也王氏曰人號呼而出此局蹐之言者非誕也乃有倫序有脊理朱曰哀今之人胡爲肆毒以害人而使之至此乎俗言蝘蜓傷人藥所不治大坡不平曰阪阪田卽今之山田夫田在隰則平矣今乃在坡陂與眾禾齊等則安矣今也有菀其特獨其無朋風雨之所揺扤如不我克必摧必死特如獨立無朋之君子其揺扤危殆似之及乎國勢危亡之狀旣著昏君亂臣不無微恐旣召故老謀之勢急不得已而求賢旣求我則如恐不得我不容避逃執我如仇敵然亦無禮矣𨿽急求如此而亦不我力終於緩弛者小人終慮君子之至非其同類懼非已利也毛傳曰厲惡也宣王之時庶乎正矣今則厲矣如火燎方揚熾寜或有滅之者乎幽王惑褒女以爲後自此大亂詩人知其必滅周也周爲天下之所宗故曰宗周釋文曰烕齊人語也猶滅之也如前章所序可謂長慮永懷矣然猶有未終之意今終其永懷又有窘焉如又窘於陰雨其車旣載乃棄爾輔雨中行車已有陷濘之憂況又棄輔其隳壞爾載也必矣及隳爾載乃求諸伯長老成以助予乎無及矣輔諭賢者伯者老成長伯之賢稱王室𨿽亂羣小得志而其間猶有賢輔亦或賴扶持之力今又棄之矣故此章云孔疏曰今人縛杖於輻防輔車也魯隱公六年鄭人來輸平公羊傳曰輸平猶隳成昭四年左傳曰寡君將隳幣焉服虔曰隳輸也是訓輸爲隳隳壞之義箋曰輸墮也疏云子路將墮三都是也毛傳曰員益也疏曰益之於爾之輪輻箋曰僕將車者也屢顧爾僕者又以諭知人之難𨿽已智賢亦未可悉以聽其所爲又當屢察之察其備察其所安屢察不止於一察察其果賢果勝任則不隳厥載矣終踰絕險諭終濟大難矣今乃曾不以是爲意乎君子潛隱退遁如魚在池沼亦非樂於窮隱也世亂不得不潛伏也然賢徳外著自不能掩其昭亦甚焉孔甚也此非詩人自謂謂他人之賢者也此賢者憂心慘慘憂念國之爲虐禍將至也箋云彼尹氏大師也彼小人也彼有旨酒嘉殽惟與其鄰友親洽燕樂其昏姻則尢甚也云語助也念我獨憂心殷殷爾毛傳曰佌佌小也蔌蔌陋也哿可也佌者此人之謂歟此人有屋謂小人之徒歟言其徒興第建宅者不一也蔌者如蔬蔌之多歟其下焉咸有谷之可食矣言飽食者則不勝其多矣皆謂羣小徒屬也至民今則無祿食言祿則食在其中矣詩人失祿故曰無祿而亦並言凡民不止於言已眾民如艸木方長夭夭而有以椓害之小人所施皆暴虐剝割富人罹此猶之可也其惸獨之人何以堪之故哀之上夭字似天故毛詩作天字微訛爾今讀如桃之夭夭

十月之交朔日辛卯日有食之亦孔之丑彼月而微此日而微今此下民亦孔之哀日月告凶不用其行四國無政不用其良彼月而食則維其常此日而食於何不臧燁燁震電不寜不令百川沸騰山冡崒崩髙岸爲谷深谷爲陵哀今之人胡憯莫懲皇父卿士番維司徒家伯維宰仲允膳夫棸子內史蹶維趣馬楀維師氏艷妻煽方處抑此皇父豈曰不時胡爲我作不卽我謀徹我墻屋田卒污萊曰予不戕禮則然矣皇父孔聖作都於向擇三有事亶侯多藏不慭遺一老俾守我王擇有車馬以居䢐向黽勉從事不敢告勞無罪無辜讒口囂囂下民之孽匪降自天噂沓背憎職競由人悠悠我裏亦孔之痗四方有羨我獨居憂民莫不逸我獨不敢休天命不徹我不敢效我友自逸

是詩蓋深怨皇父之遷邑傷王室無政羣小用事因日食川沸山崩之變而作也而毛詩序曰十月之交大夫刺幽王言刺悖又失詩人本情孔疏云日月之食本無常時日月交會之術大率以百七十三日有奇爲限而日月行天各自有道𨿽至朔相逢而道有表裏若月先在裏依限而食者多若月先在表𨿽依限而食者少魯昭公十七年夏六月甲戌朔日有食之祝史請所用幣季平子曰止也惟正月朔慝未作日有食之於是有伐鼓用幣其餘則否太史曰在此月也日過分而未至三辰有災於是乎百官降物君不舉辟移時樂奏鼓祝用幣史用辭故夏書辰不集於房瞽奏鼓凡是平子太史之說皆非也孔子曰聖人有國日月不食則凡食皆災也彼平子太史之說皆起於歷家之好諛其君者隨事旋爲之說以釋君憂一行至精於歷亦謂闕於君徳有算所不及孔甚也醜惡也日月食則光微月臣道日君道日有食之則君道大失天地人同此一气气感災見日月不行其所常行而有異又曰月食則維其常者較之日食災甚則以月食猶爲常而非甚丑也日食君失其道則國失其政民失其所故云亦孔之哀惟不用賢良而用小人故四國無政四國猶言四方王者統四方小人在上政不行於四國故四國皆無政臧善也何若是之不臧也毛傳曰震雷也山頂曰冡朱曰令善也崒者崩陷之甚也鄭箋謂崒崔嵬未安文勢不然康成不善屬文故云今之人謂今用事之人哀以告曰胡爲深憯而不少懲也爾雅釋憯曰曾蓋爾雅之失毛傳曰艷妻褒姒美色曰艷鄭箋云皇父家伯仲允皆字畨棸蹶楀皆氏王氏曰變異所生以用七子故七子所以見寵用事則以艷妻煽方處故曰煽言勢盛若火之煽然方處言方處未變徙也家伯𨿽爲冡宰而次司徒之下者權居其次也亂世私意盛肆不由官常此章惟以權寵次第爲序孔疏謂有不次者便文取韻也其說未爲深允皇父權寵最盛番次之家伯次之仲允棸子蹶楀又次之師氏其職尊矣而居趣馬之次則以權寵敍可覩矣膳夫趣馬親近內史職掌尢要切古者天子以內史爲左右手朱曰卿士六卿之外更爲都官以總六官之事朱說容或有之然權初不在職抑猶又也皇父豈曰我所爲不是乎時是也胡爲作我以遷於向以有車馬之故或作我以役於向不先就我謀遂徹我墻屋以遷或辟民居以廣宮室致我不獲治田下者卒污髙者卒萊乃曰予不戕敗女王建都邑有所遷役有所治辟禮則然矣王氏曰詩人因其自聖而譏之曰孔聖也孔疏曰左傳桓王與鄭十二邑向在其中杜預曰河內軹縣西有地名向上則向在東都之畿內也皇父封於畿內當二卿今立有三事是增一卿以比列國也毛傳曰亶信也侯維也皇父擇其國之三卿信維貪淫多藏之人慭與也今鄕俗亦云不慭我畱一家俾守衛我王宛然鄕談無毫髮差春秋傳曰昊天不慭亦謂與也傳又曰兩軍之士皆未慭或曰傷也方言云慭傷也楚潁之間曰慭其鄕音同而意異歟說文曰慭問也謹敬也一曰說也一曰甘也廣韻云慭且也蓋老者族盛多藏富厚故取以爲三事無畱者又擇有車馬者徙居於向以富其邑皇父勢力足以徙之不卹人心之不樂也蘇曰無罪猶且見讒敢告勞乎此下民之災孽匪降自天皆人所爲也民不敢面憎而背憎噂噂沓沓憎惡重復深切也職猶俗語之只也只由小人競致此災孽爾羣小非一人故有競致之狀凡經典語助之職同毛傳曰痗病也羨余也王氏曰徹通也幽王之時天下病矣而我所居裏則又甚病矣四方猶有寛余我獨居憂民𨿽病而愚者疏者不以爲意不懷深憂故亦可以言逸我獨不敢休暇今天命旣閉塞不通徹我終不敢效我友不憂國而自逸毛傳曰親屬之臣不能自已陳氏曰不然則不應不去也前漢谷永云昔褒姒用國宗周以喪閻妻驕扇日以不臧注云魯詩小雅十月之交篇曰此日而食於何不臧又曰閻妻扇方處言厲王無道內寵熾盛政化失理故致災異然周語言幽王二年西周三川皆震史記亦云與此詩百川沸騰符合周語又云幽王時岐山崩又與此詩合史記言幽王嬖褒姒毛傳亦曰幽王惑褒姒而以爲後衛宏作序亦云獨鄭箋依魯詩殊爲好異今不從魯詩之所以終於不行亦以有此類歟

浩浩昊天不駿其徳降喪饑饉斬伐四國旻天疾威弗慮弗圖舎彼有罪旣伏其辜若此無罪淪胥以痡周宗旣滅靡所止戾正大夫離居莫知我勩三事大夫莫肯夙夜邦君諸侯莫肯朝夕庶曰式臧覆出爲惡如何昊天辟言不信如彼行邁則靡所臻凡百君子各敬爾身胡不相畏不畏於天戎成不退饑成不遂曾我暬禦憯憯日瘁凡百君子莫肯用訊聽言則答譖言則退哀哉不能言匪舌是出維躬是瘁哿矣能言巧言如流俾躬處休維曰於仕孔棘且殆云不可使得罪於天子亦云可使怨及朋友謂爾遷於王都曰予未有室家鼠思泣血無言不疾昔爾出居誰從作爾室

痡音鋪韓詩作痡毛詩作鋪補音出尺遂切徐鍇說文系傳云出又音吹去聲故詩曰匪舌是出維躬是瘁歷考諸本斯本爲善而韓毛之序咸謂幽王詩未安蓋拘於刺也是詩曰周宗旣滅又曰謂爾遷於王都則平王時事也先儒作序不可盡信序意異同或得或失關雎或以爲刺十月之交或以爲厲王奚可遽信厥後小弁巧言巷伯四月等篇宛然幽王之詩先儒拘於刺故不敢言平王鄭風淸人不可以其次豈諸儒未之知蓋雷同不察忽焉昏忘乃人之常情以序病詩以末病本不可毛序又曰雨自上下者也眾多如雨而非所以爲政也考本詩何嘗有此意困首章脫簡妄鑿斯說殊爲不可衰亂之世陰陽乖戾雨則淫雨晴則久旱浩浩廣大無際也昊天其以浩浩爲音歟昊字日在天上光明皓白明白而皓皓歟天有日有星辰云漢之文故曰昊天歟蒼天言其色上天言其髙而爾雅曰春爲蒼天夏爲昊天秋爲旻天冬爲上天爲義未安爾雅多差謬不可盡信駿善也謂天不善其徳旣降喪亂之禍又降饑饉之禍以斬伐四國困窮怨天人之常言而心實不敢怨故曰不畏於天則不怨天之實著矣又更其辭呼旻天而怨之曰急疾其威弗思慮弗圖謀旣棄彼有罪舎棄也殆謂殺幽王驪山下虜褒姒往往羣小並罹其禍是謂旣伏其辜辜罪也若此無罪無辜之人乃又俱淪胥以痡胥相也痡病也淪沈沒也怨天降饑饉及無辜周宗旣滅蕩然無所止戾戾至也正大夫上大夫也卽卿也君死國亂蕩析羣臣離居所居逺於朝故莫知我勩勞詩人忠勤之臣也平王新立大臣苟且怠惰莫肯夙夜孜孜三事宅乃事宅乃牧宅乃凖之三事此言三事大夫則兼言中下大夫矣王辱臣死今幽王死而三事大夫如故則知其不能死節宜其莫肯夙夜勤勞邦君諸侯當王國之大難宜卽朝覲有朝朝夕朝之禮今乃莫肯朝夕不匡輔王室幽王旣殂禍變旣極庶曰今式臧矣臧善也意謂今將善矣乃反出爲惡覆反也往往諸侯反乘亂侵周如鄭取溫麥取成周未之類如何昊天不伸正法伸信也辟法也言助也法辟不伸言亂者肆橫天不降禍以法治之如彼行邁靡所至止臻至也言蕩然無所止極詩人於是勉凡百君子各敬爾身胡爲不相畏如此不畏於天乎不畏天之福善禍淫乎不肯夙夜不肯朝夕覆出爲惡皆不相畏也不畏王朝也所謂凡百君子非君子也姑曰君子也果君子也胡敢不相畏胡敢不畏天莫肯夙夜是不畏新立之王也莫肯朝夕是不畏新立之王也至於反出爲惡尢其無所忌畏兵戎成而不退其謂申侯西夷犬戎勢益張平王度不可支故謀東遷歟饑成不遂者降喪饑饉無食以遂人之欲也暬親狎也說文云狎習也親狎侍衛之人猶慘慘日饑瘁而況於他乎喪亂饑饉如此凡百君子又莫肯訊問詢謀聽人之言則當有以答之無拒絕其有譖言則當退之無答柰何凡百君子不肯若是也哀哉我本不能言者不欲言也今玆有言非但事口舌而已維我躬憂悴故不得已有言於是又曰能言則可矣哿可也至於小人之巧言如水流彌彌無窮惟欲俾躬自取於休美而已不復更卹他人維曰仕宦而國事甚急且危殆孔甚也棘急也然則豈可任非其人是時任使多非其人若有曰斯人不可使則得罪於天子朝多小人天子聽其言而使斯人若順旨而從之亦云可使則朋友將怨我罪我之違道世久衰亂無人材可使謂稍稍可共輔王室者曰爾遷王都乎乃曰予未有室家如洛邑新邑百官居室未備思慮如鼠戀穴泣血甚小甚陋勢不可已故憂泣無有一言而不疾痛者詩人於是折之曰昔爾去朝出居於外又誰從作爾室耶亦爾自爲之也詩人蓋輔平王東遷者也平王東遷𨿽未能復興王道而是詩大體則無邪也故孔子取焉

慈湖詩傳卷十三宋楊簡撰

小雅三

旻天疾威敷於下土謀猶回遹何日斯沮謀臧不從不臧覆用我視謀猶亦孔之卭潝潝訿訿亦孔之哀謀之其臧則具是違謀之不臧則具是依我視謀猶伊於胡底我龜旣厭不我告猶謀夫孔多是用不集發言盈庭誰敢執其咎如匪行邁謀是用不得於道哀哉爲猶匪先民是程匪大猶是經維邇言是聽維邇言是爭如彼築室於道謀是用不潰於成國𨿽靡止或聖或否民𨿽靡膴或哲或謀或肅或艾如彼泉流無淪胥以敗不敢暴虎不敢馮河人知其一莫知其它戰戰兢兢如臨深淵如履薄冰

﹝按此篇永樂大典缺捲據樓鑰集載所解云此固膚近柔懦之士所執常渝然而人知其一莫知其它不知聖智所及當大有爲亦無所懾但聖智𨿽不懾亦無慢易忽略而亦戰戰兢兢鑰論曰範氏曰人皆知虎不可暴河不可馮而不知小人之不可不畏臨深履薄懼之甚也此說似勝不必委曲﹞

宛彼鳴鳩翰飛戾天我心憂傷念昔先人明發不寐有懷二人人之齊聖飲酒溫克彼昏不知壹醉日富各敬爾儀天命不又中原有菽庶民采之螟蛉有子蜾蠃負之敎誨爾子式榖似之題彼脊令載飛載鳴我日斯邁而月斯徵夙興夜寐無忝爾所生交交桑扈率場啄粟哀我塡寡宜犴宜獄握粟出卜自何能榖溫溫恭人如集於木惴惴小心如臨於谷戰戰兢兢如履薄冰

富補音所引惟易林坤之萃福優重職樂且日富而遂音偪下文又夷益切惟曰叶韻別無證未安富或有二音或易林字訛不可知也負補音禮記天子負斧依注負之言倍也史記正義負命毀俗庶士負祿皆讀如倍塡毛詩作塡韓詩作疹音軫犴韓詩作犴毛詩作岸毛傳曰宛小貌陸氏艸木疏曰鳴鳩斑鳩也毛傳曰鳴鳩鶻鵰戾至也蘇曰翰羽也爾雅釋鳥云鶌鳩鶻鵃疏曰春秋左傳杜注云鶻鳩鶻鵃也舍人曰鶌鳩一名鶻鵃今之斑鳩孫炎曰鶻鳩一名鳴鳩月令云鳴鳩拂其羽郭云似山鵲而小短尾靑黒色多聲按舊說及廣雅皆云斑鳩殆非也斑鳩稍大聲鶌鳩鶻鵃者俗謂之婆餅焦形小如雀靑黒色多聲若鵲巢之鳩亦名鴝鵒其聲鴶鵃斑鳩之音如布榖音渾濁斑鳩有二種一種惟頸項斑一種並羽皆斑二種皆止而後鳴鶻鵃亦止而鳴惟鴝鵒多飛而鳴又身小應宛彼及翰飛之義則此詩鳴鳩謂鴝鵒也余釋見鵲巢夫以宛然之鳴鳩其翰飛尙能戾天豈王者而反不如之詩人之心憂傷傷時王之怠荒故念昔先人謂先王卽下文有懷二人其文王武王歟憂傷懷念不寐至於明發將旦而天發明也毛傳曰齊正克勝也齊聖飲酒溫和不肆縱能勝酒不爲酒所困彼昏昏不知壹醉則日益甚而不止故詩人戒之曰各敬爾儀以君臣俱荒醉故言各天命一去將不復至故曰不又欲其知懼也毛傳曰中原原中也菽藿螟蛉桑虫也蜾蠃蒲盧也負持也爾雅釋虫與毛傳同郭璞云蒲盧卽細腰蠭俗呼蠮螉也俗謂螟蛉爲桑蟃亦曰娀女邢昺釋曰說文云細腰土蠭也天地之性細腰純雄無子陸璣云螟蛉者桑上小靑虫也似步屈其色靑而細小或在艸萊上蜾蠃土虫也似蠭而小腰取桑虫負之於木空中七日而化爲其子揚子法言云螟蛉之子殪而逢蜾蠃祝之曰類我類我久則肖之孔疏曰菽大豆故禮記稱啜菽飲水葉謂之藿公食禮云鉶羮牛用藿此經傳箋明采取其葉故言藿也蓋以菽實有主庶民不得而采惟其葉則非所愛故庶民皆得采之此諭天命無常有徳者皆可得之王作民父母故民有子諭王肅亦云螟蛉有子蜾蠃得以負而去鄭箋云式用榖善也今有敎誨女之萬民用善道者亦似蒲盧言將得而子也天命之去就率因民心之去就故又取螟蛉蜾蠃之諭明我𨿽有民若不能自撫則彼有徳能撫之者民心從彼戴彼矣書曰元後作民父母故古語多以民爲子題本�字訛而爲題�視也故毛傳鄭箋云題視也脊令旣飛且鳴勤動不止我當日邁月徵早興遲寐勤勞政治無忝辱所生蓋以時王昏醉而主諷諫也桑扈名竊脂食肉之鳥也郭璞云俗呼靑雀觜曲喜盜脂膏食之因以名淮南子曰馬不食脂桑扈不食粟蘇黃門古史序云聖人之不爲不善如騶虞之不殺竊脂之不榖交交謂交錯而飛行歟率循也樓尙書云此章言遭誣陷而無告者桑扈食肉而謂其率場啄粟可謂是非顚倒矣惟其塡寡宜乎陷於犴獄也釋文云鄕亭之系曰犴朝廷曰獄說文作宜犴宜獄此事甚易見試握粟以卜之謂握粟以試桑扈彼何嘗能食榖乎﹝按樓鑰集引此解云鳥今不得食而率場啄粟諭食肉富貴者今猶失所用乏而觀於疹病孤寡貧弱之徒宜其尢甚於入犴獄也又云民勞苦握粟出卜問何自而能榖善耶鑰論云此章言貴賤皆同前輩大率如此說意旣不屬亦覺其言泮渙桑扈竊脂爾雅釋鳥自有兩義非名竊脂也其曰夏鳸竊元秋鳸竊藍冬鳸竊黃桑鳸竊脂棘鳸竊丹者竊皆訓淺注竊脂靑色然其云竊脂謂其色淺白也其前又別有兩句云桑扈竊脂�鷯剖葦注云食肉好盜脂膏蘇黃門古史序有云聖人之不爲不善如騶虞之不殺竊脂之不榖小宛正謂此竊盜脂膏之義此章蓋言遭誣陷而無告者桑扈食肉而謂其率場啄粟可謂是非顚倒矣惟其塡寡宜乎陷於岸獄也此事甚易見試握粟以卜之謂握粟以試桑扈彼何嘗能食穀乎言是非在目前分明如此而上不能察若以爲卜筮之卜則益差矣今本與所引小異當是從樓說刪定﹞簡謂塡長也正直之士多孤立寡特思古溫溫恭人如集於木不敢放肆惟恐墜失惴惴小心如臨於谷谷深者也戰戰兢兢如履薄冰恐懼謹戒如此則必不荒飲亂政矣毛詩序謂是詩刺幽王也鄭云刺厲王

弁彼鸒斯歸飛提提民莫不榖我獨於罹何辜於天我罪伊何心之憂矣云如之何踧踧周道鞠爲茂艸我心憂傷惄焉如搗假寐永嘆維憂用老心之憂矣疢如疾首維桑與梓必恭敬止靡瞻匪父靡依匪母不屬於毛不離於裏天之生我我辰安在菀彼柳斯鳴蜩嘒嘒有漼者淵萑葦淠淠譬彼舟流不知所屆心之憂矣不遑假寐鹿斯之奔維足伎伎雉之朝雊尙求其雌譬彼壊木疾用無枝心之憂矣寧莫之知相彼投兔尙或先之行有死人尙或墐之君子秉心維其忍之心之憂矣涕旣隕之君子信讒如或酬之君子不惠不舒究之伐木掎矣析薪杝矣捨彼有罪予之佗矣莫髙匪山莫浚匪泉君子無易由言耳屬於垣無逝我梁無發我笱我躬不閱遑卹我後

踧徒歷反者非當子六反惄乃歷反搗補音當口切今言傾倒之倒猶謂之斗古之遺音也梓補音引張衡南都賦梓與裏葉潘尼贈陸機詩梓與紀葉然則宜漿理切而補音漿禮切未安補音母滿罪切荀卿賦篇簪以爲父管以爲母旣以縫表又以縫裏辭或擬此屬音燭在補音易林坤之訟在與起葉鼎之暌在與禮葉大過之頤在與喜葉晉之蹇在與紀葉楚辭離騷在與理葉天問在與子葉又在與趾死止葉然則音薺而補音此禮切未安失母矣先蘇薦反補音思晉切先後也楚辭九歌鏃蔽日兮敵若云矢交墜兮士爭先招魂鄭衛妖玩來雜陳激楚之結獨秀先韓愈祭兄文柰何於今又棄而先生不偕居疾藥不親古先平則斯人切去則思晉切墐音覲予音與佗音他毛傳曰弁樂也鸒卑居卑居雅烏也提提羣貌孔疏云此鳥名鸒而云斯者語辭猶蓼彼蕭斯菀彼柳斯然爾雅釋鳥云鸒斯鵯鶋揚子云劉孝標皆曰鸒斯郭璞云雅烏也小而多羣腹下白江東呼爲鵯烏音匹小爾雅云小而腹下白不反哺者謂之雅烏說文字林皆云楚烏毛傳曰幽王取申女生太子宜咎又說褒姒生子伯服立以爲後而放宜咎將殺之簡博詢野人云烏頸腹白者亦反哺暮而羣歸不勝其多羨鸒得所傷已見放逐而不得歸又不獲侍養不得如鸒之反哺歟榖善也今俗語云平善安樂於語助罹罹憂禍也呼天曰我何辜乎我罪爲何而遭放逐也心之憂矣云如之何云言也不敢言父母之過今俗云說甚莫得甚莫卽如何孟子曰小弁之怨親親也小弁親之過大者也親之過大而不怨是愈疏也而毛詩序曰太子之傅作焉審如序云則傅述太子之情也踧踧周道鞠爲茂艸蓋太子放逐所由之道見荒蕪而益感傷也接武謂之踧足相次也亦猶叔次伯之義也周之盛時徳政所及諸侯朝覲者多商旅出於其途者多人物蕃庶道途往來稠宻如接武而行踧踧然故道途蕩蕩艸不植焉今上無徳政諸侯不朝民罹憂苦往來稀寡故鞠爲茂艸鞠養也訛而爲鞫歟惄者憂鬱不伸之意方言甚詳惄有不伸之義憂之甚有如搗衣之狀假寐者閉目休視聊以寧神實非眞寐假寐之中忽焉長嘆王氏曰憂之之深未老而老也劉曰因憂驟老疢者病時作熱憂甚者心火失所故復作浮熱心火上炎攻頭故首亦不寧如有疾也朱曰桑梓以遺子孫給蠶食具器用者也毛傳曰父母之所樹已尙不敢不恭敬況父母之身乎無瞻而不在父也無依而不在母也父尊言瞻母親言依離麗也譬之外不屬於毛內不屬於裏無所容身言放逐情苦毛傳曰辰時也鄭箋謂六物之吉凶孔疏曰昭七年左傳晉侯謂伯瑕曰何謂六物對曰歲時日月星辰是謂也服虔以爲歲歳星之神也左行於地十二歲而一周時四時也日十日也月十二月也星二十八宿也辰十二辰也是爲六物然今俗以人生之歲月日辰推吉凶有所謂五星及余星亦多驗又不止於二十八宿曰我辰安在而罹凶至是乎毛傳曰蜩蟬也漼深貌淠淠眾也箋云柳木茂盛則多蟬淵深而旁生萑葦言大者之旁無所不容屆至也言今太子不爲王所容而見放逐狀如舟之流行無制之者不知終所至也孔疏曰斯辭也箋云雊雉鳴也釋木云瘣木苻婁某氏曰詩云譬如瘣木疾用無枝苻婁尫傴內疾瘣磊故疾用無枝鹿之奔猶或伎立少休而我放逐在途不得少休也雉之朝雊尙求其雌而我獨不得有室家之樂也壊木內疾外枝枯落傷已放逐單獨如彼無枝之壊木我心憂如此寧無知之幽王當亦知之知之則何不見念耶詩情在此也王氏曰兔見迫逐而投人人宜利而取之也乃或先之使得逃避劉曰人哀其窮及驅者未至而先存之毛傳曰墐路冢也箋云行道也道中有死人尙有覆掩之成其墐者君子謂幽王也王之執心乃忍之乎彼本情不親者尙不忍之我父子至親而王忍之隕隊也箋云酬旅酬也如酬之者謂受而行之惠愛也孔疏云言幽王信褒姒之讒曾不思審得卽用之如人以酒相酬得卽飲之幽王不惠愛太子聞讒言不復舒徐究窮卽信之掎牽一腳也說文偏引也今伐木或大則先去偏枝如將廢申後先放太子不必如毛傳攺從倚義毛傳曰析薪者必隨其理亦非廣韻曰杝離也釋文敕氏反離析母子如薪杝而析之矣孔疏曰佗謂他人也言捨有罪以上皆怨王之辭也旣有怨言又懼轉而上聞於王將重獲罪故卒章有恐懼之意曰莫髙者非山乎人得而登之莫深者非泉乎人亦得而入之今此怨辭外人𨿽不得而知懼其終知也亦猶山𨿽髙人終得而登之泉𨿽深人終得而入之君子無敢易出其言他人之耳屬於垣今人謂之墻壁有耳卽是意也非謂實有耳屬垣也謂室中之言他日人無不知之故取此諭也王氏曰無逝我梁無發我笱者太子放逐而其憂終不忘國我躬不閱遑卹我後者無如之何自決之辭

悠悠昊天曰父母且無罪無辜亂如此憮昊天已威予愼無罪昊天泰憮予愼無辜亂之初生僭始旣涵亂之又生君子信讒君子如怒亂庶遄沮君子如祉亂庶遄已君子屢盟亂是用長君子信盜亂是用暴盜言孔甘亂是用餤匪其止共維王之卭奕奕寢廟君子作之秩秩大猷聖人莫之他人有心予忖度之躍躍毚兔遇犬獲之荏染柔木君子樹之往來行言心焉數之蛇蛇碩言出自口矣巧言如簧顏之厚矣彼何人斯居河之麋無拳無勇職爲亂階旣微且尰爾勇伊何爲猶將多爾居徒幾何

補音威畏同天威棐忱今作畏禮記引書徳威惟畏今尙書作畏泰本作大長直張反補音盟謨郎切史記敍傳殺鮮放度周公爲盟大任十子周以宗彊又曰不背何盟桓公以昌易林解之益黃池要盟越國以昌恆之蠱盟與梁葉觀之泰盟與彊葉餤音談蓋焱字之訛階補音班固幽通賦懿前哲之純淑兮窮與逹其必濟哀孤蒙之眇眇兮將圯絕而罔階顏師古曰濟合韻子齊切揚雄冀州牧箴六國奮矯乃絕其維牧臣司冀敢告在階班固西都賦階與迷葉曹植應詔詩階與隈葉皇甫謐釋勸階與頹葉潘尼乘輿賦箴階與恢葉階居奚切簡疑音荄且語助毛傳曰憮大也歐陽曰愼謹愼也呼天而訴曰悠悠昊天爲我父母我無罪辜而使我遭此大亂也泰憮者太大也承上降亂降威之意也今人言語亦有如此者僭差也亂之初生其始差失之意旣渾涵於其中猶向背未明喜怒未著及亂之又生則君子確信其讒矣此君子謂王凡君子如怒怒則足以止亂如喜喜亦足以止亂此泛言君子君子怒當其罪故沮亂喜則施福祉必當其功賢能進而小人退故亦已亂遄速也君子一怒一喜庶乎速止亂今也𨿽有所怒以怒不當罪而反怒其賢故亂不沮𨿽有所祉祉不當功而反及小人故亂不已詩情在是也怨而不露故云政亂言語不足以取信於人故屢盟屢盟適足以長亂讒人卽盜賊之行也故徑言君子信盜是以亂益暴盜言甚甘深入王心亂是以益焱熾餤者焱之訛歟小人爲亂如此靖共之徳則無而徒爲王窮極之禍耳卭者窮之音而字訛歟奕奕寢廟君子作之言此者有懼其將爲墟之意秩秩大猷聖人莫之莫廣大也言此者明今無之也他人有心予忖度之者王之心讒人之心萬民之心四方之心予皆知之知民心必離四方必叛彼讒者如狡兔亦將遇犬而獲之禍且至矣毛傳曰毚兔狡兔也荏染柔意也賢者居衰亂之朝爲羣小所陵壓賢者謹畏不敢與抗如柔木荏染王宜愛護使得樹立讒者之讒譖賢者必於往來行言微致其巧使人主不覺其譖故詩人言其情狀覬王心勿聽曰焉足數之也彼讒者蛇蛇舒徐必爲大言碩大也大言無實也其巧如簧能使聽者喜小人𨿽口爲讒而其中心之愧亦形見於顏色之厚矣詩人又啟王以察姦之狀箋云何人者斥讒人也賤而惡之故曰何人釋水雲﹝按原本三字脫﹞水艸交爲湄蘇曰時有是人也拳者有威力人所畏服之謂卽後世所謂攬權之意俗曰權柄曰權勢蓋古者以拳字寓此意後世轉用權字此章又數讒者無一可取之狀曰旣無拳又無勇職足以爲亂階而已職猶只也爾雅釋訓云旣微且尰骭瘍爲微腫足爲尰郭璞曰骭腳脛也瘍瘡也曰微曰尰又指其可憎可笑之病此疾賤者多有之士大夫罕有戱侮之曰旣微且尰矣縱爾有勇亦何足道爾之所謂謀猶又將多耶爾所居徒眾幾何言無幾寡弱歷數無一可取可笑可侮之狀蓋無非言其不足道獨王信之耳毛詩序曰巧言刺幽王也大夫傷於讒故作是詩大夫於王何得言刺

彼何人斯其心孔艱胡逝我梁不入我門伊誰雲從維暴之云二人從行誰爲此禍胡逝我梁不入唁我始者不如今云不我可彼何人斯胡逝我陳我聞其聲不見其身不愧於人不畏於天彼何人斯其爲飄風胡不自北胡不自南胡逝我梁祗攪我心爾之安行亦不遑捨爾之亟行遑脂爾車壹者之來云何其盱爾還而入我心易也還而不入否難知也壹者之來俾我祇也伯氏吹塤仲氏吹篪及爾如貫諒不我知出此三物以詛爾斯爲鬼爲蜮則不可得有靦面目視人罔極作此好歌以極反側

捨補音商居切息也說文�從邑捨聲又曰余語之舒也捨省聲公羊傳書君捨左氏榖梁傳皆作荼音舒自舒而孳又有傷遇切一音史記捨者日月所捨捨者舒气也屈原離騷經余固知謇謇之爲患兮忍而不能捨也指九天以爲正兮夫惟靈修之故也東方朔七諫哀形骸之離解兮神罔兩而無捨惟椒蘭之不反兮魂迷惑而不知路司馬相如上林賦若此輩者數千百處嬉遊往來宮宿館捨揚之水詩序毛氏作屯戍韓氏作屯捨朱曰彼何人斯不欲斥其人而言也鄭箋云孔甚逝之也梁魚梁也孔疏曰其心孔艱甚難知也朱曰逝我梁則必過我門然而不入者其心有故矣旣而詰其所從則暴公也夫以從暴公而不入我門則云云以構我禍也明矣毛詩序曰蘇公刺暴公也暴公爲卿士而譖蘇公焉故蘇公作是詩而絕之詳觀是詩非刺暴公也刺其從暴公者也﹝按樓鑰云此詩之序必有所傳詩不言蘇而序言之一詩中只有維暴之云一句不知果暴公否鄭氏以蘇暴皆畿內國名孔疏云蘇國在河內溫縣是東都之畿內也春秋爲公者多是畿內諸侯徧檢書傳未聞畿外有暴公今暴公爲卿士明畿內此說亦不定鄭漁仲曾辧此云周之畿內無所謂暴者更當考﹞詩人於暴情疏非所怨也恐斯人與已情本甚親今乃與暴相從而譖已是深可憾者累章情狀甚著毛傳亦未嘗有一語言蘇公刺暴公及序始云云漢史謂衛宏作毛詩序益驗甚矣學者觀書鹵莽千載通患前屢指宏非此詩旣非刺暴公則作者亦未必果蘇公二人相從而行其一暴也其一則所謂彼何人斯者也王所聽信惟此二人二人之中必有一人先發譖我二人和同必相唱和此曰誰爲我此禍蓋言其先發者也時已遭譴責故曰禍胡逝我魚梁而不入慰唁我乎殆斯人之爲我此禍也斯人於我始者不如今始於我甚厚今則頓薄聞今謂我不可可猶是也云我非是也云我不合道理也大抵小人中心爲姦利而其言未嘗不依傍正理卽此云不我可之謂也釋宮云堂途謂之陳郭璞云堂下至門徑也彼何人斯胡爲近逝我陳我旣聞其音聲乃不見其身不見其身者不來見我故我不見其身也豈有近至於陳聞其聲而不入見我者乎其特示相疏外特致其侮也明矣夫其至相親愛者今乃至是縱爾不愧於人不畏於天乎其爲飄風諭其過門之疾也胡不自我所居之北胡不自我所居之南乃必過我門之我魚梁而不入我門以見我祇攪我心蓋以平時過門必入見今則累累不入見況譖於王而加譴於我凡行有二平則安行有故則亟行謂爾安行耶亦不遑捨止而徑過我門而不入謂爾亟行耶而又遑脂爾車遑暇也於以驗斯人實譖我其心中有物故發見於外者情狀若此屢過我門不入見我中間嘗一來云何其目視之盱動不定也方言黸瞳之子曰盱或謂之揚蓋黸瞳之子每揚動故名然則盱者目睛多動也其心中不安故目睛亦不安而多動其愧心形見於盱倘爾還而入見我則我心漸釋而平易還而不入則否矣否者不然之辭不順之辭其心難知矣言其姦深昨者壹來徒使我極其敬而已矣不敢通情也祇者敬之極毛傳曰土曰塤竹曰篪孔疏曰塤周禮小師職作塤古今字異爾注云塤六孔燒土爲之郭璞曰大如鵝子銳上平底小者如雞子六孔篪以竹爲之長一尺四寸圍三寸一孔上出橫吹之小者尺二寸廣雅云八孔我與爾如伯氏吹塤仲氏吹篪音聲相應和貫串如索之貫情如兄弟伯仲爾豈誠不知我耶今乃相譖如不知我心者孔疏曰若實不譖則當出豕犬雞之三物以詛盟爾之此事毛傳曰君以豕臣以犬民以雞蜮短狐也反側不正直也孔疏云洪範五行傳云蜮如鱉三足生於南越南越婦人多淫故地多蜮淫女惑亂之气所生也陸璣疏曰一名射影江淮水皆有之人在岸上影見水中投人影則殺之或曰含沙射人皮肌其瘡如疥爲鬼爲蜮其體隠藏則不可得見今汝則靦然於面目之間情狀甚著視人罔極謂目視情深無底也作此好歌以究極斯人反復傾側之狀

萋兮斐兮成是貝錦彼譖人者亦已大甚哆兮侈兮成是南箕彼譖人者誰適與謀緝緝翩翩謀欲譖人愼爾言也謂爾不信捷捷幡幡謀欲譖言豈不爾受旣其女遷驕人好好勞人艸艸蒼天蒼天視彼驕人矜此勞人彼譖人者誰適與謀取彼譖人投畀豺虎豺虎不食投畀有北有北不受投畀有昊楊園之道猗於畝丘寺人孟子作爲此詩凡百君子敬而聽之

補音翩翩紕苓切漢書敍傳魏其翩翩好節慕聲晉載記京師歌涼州鴟苕寇賊消鴟苕翩翩愁殺人陸機大暮賦庭樹兮華落墓艸兮根陳松柏兮鬱鬱飛鳥兮翩翩﹝按原本四句脫﹞幡補音芬邅切猶翩翩也孫綽天臺山賦泯色空以合迹忽卽有而得元釋二名之同出消一無於三幡﹝按原本一無誤作無一﹞恣語樂以終日等寂黙於不言說文作蟠蟠叶韻亦當作此讀案字以番得聲者古皆與先爲韻翻芬邅切張衡西京賦建戲車樹修旃侲僮逞材上下翩翻魏文寡婦賦水凝兮成冰雪落兮翻翻傷薄命兮寡獨內惆悵兮自憐蕃分愆切張衡南都賦固靈根於夏葉終三代而始蕃非純徳之宏圖孰能揆而處旃傅元詩顒顒兆民蠢蠢戎膻率土充庭萬國奉蕃藩分愆切揚雄甘泉賦雷郁律於巖窔兮電倐忽於墻藩鬼魅不能自逮兮半長塗而下顚晉陽後文濟濟南陽爲屏爲藩本枝庵藹四海蔭焉以至潘尼贈陸機詩今子䢐東何以贈旃寸晷爲寶豈無玙璠讀璠芬邅反左思魏都賦琴髙沈水而不濡時乘赤鯉而周旋師門使火以驗術故將去而林燔讀燔汾幹切曹植名都篇歸來燕平樂美酒斗十千膾鯉臇鰕魚炮鱉炙熊蹯讀蹯汾幹切陸云寒蟬賦望北林以鸞飛集樛木而龍蟠彰信義於嚴時稟淸誠乎自然讀蟠頻眠切此音今皆不復見矣毛傳曰萋斐文章相錯也貝錦錦文也陸璣雲貝水介虫其文彩之異甚眾鄭箋云諭讒人集作已過以成於罪猶女工之集采色以成錦文蘇曰哆侈皆張也陳曰南箕本非箕張大其口以成其名爾貝錦南箕皆曰成是者言我本無是實因萋斐張大以成之爾誰適與謀者非謂果有人與之謀人之常言訝人之巧計則曰誰與之謀而至此也緝緝者讒人細宻縷績使人不覺其譖翩翩者或往或來詞組翩然而過旁映譖惑使人不覺其讒皆謀欲譖人也𨿽然亦有患焉王氏曰不愼爾言則聽者有時而悟謂爾不信矣捷捷者讒言敏捷也幡幡者隨風翻覆巧譖順適人意反復不定之狀如此﹝按樓鑰云幡幡誠有反復之意然謂之隨風翻覆則是今釋道所立之幡也恐古無此秦已有幡信之書未知幡信起於何時當考﹞王豈不受然天下之理出乎爾者反乎爾爾譖言旣行之後他人亦將譖汝將遷移其禍於女驕人讒人得志故好好勞人被讒者惟任勞苦之事艸艸亂擾之狀呼天曰願天視驕人之所爲意欲天禍之矜此勞人覬蒙天之佑也彼譖人者誰適與謀此再言譖辭之巧也畀與也說文豺狼屬狗聲或作犲投拋擲而棄之也豺虎不食者甚言讒人之可惡𨿽豺虎食人猶惡之不食也毛傳曰北方寒涼而不毛昊昊天也旣有北不受而無所歸則曰投畀於昊天乎惡之極無可柰何天下人情人事之極未嘗不歸之天毛傳曰楊園園名畝邱邱名釋邱云如畝畝邱其低平長狹如畝歟猗者倚字之訛歟抑依之音而字非歟楊園之道猗於畝邱寺人孟子之所居也寺人孟子所以敢公然自出其名者寺人親近於王𨿽被讒其禍未至於不可言歟周禮天官之屬寺人王之正內五人本詩無巷伯之字而名篇曰巷伯者釋宮雲宮中巷謂之壼王肅曰今後宮稱永巷是宮內道名也伯長也主宮內道官之長主宮內者皆奄人巷伯是內小臣者以周禮無巷伯之官奄𨿽小臣爲長主巷之伯惟內小臣耳蓋其官名內小臣時人以其職號之稱爲巷伯也注疏皆云讒人譖寺人寺人又傷其將及巷伯故以名篇是說太迂曲陳氏曰巷伯寺人之長巷伯卽寺人先儒所以不敢以寺人爲巷伯者以周禮天官之屬奄官小臣爲長寺人內豎皆其次者故不敢以爲伯自古拘儒率有此蔽內小臣固奄官之長就寺人之中又自有寺人之長長者亦可稱伯又況伯者特長者之常稱亦不必拘其職之果長非長也寺人掌王正內而稱巷伯者何也得非寺人所常居者在巷聞召呼則入而聽命行事歟毛詩序曰巷伯刺幽王也寺人傷於讒故作是詩也孟子詩情惟惡讒者初無怨王之意而衛宏作序誣之曰刺幽王也小戴記孔子曰好賢如緇衣惡惡如巷伯則爵不瀆而民作願刑不試而民咸服

習習谷風維風及雨將恐將懼維予與女將安將樂女轉棄予習習谷風維風及頹將恐將懼寘予於懷將安將樂棄予如遺習習谷風維山崔嵬無艸不死無木不萎忘我大徳思我小怨

補音予演女切糾繆正俗讀如與谷風釋已見邶之谷風風與雨俱又習習而和人之相與和洽者似之是詩之情謂憂患將至將恐將懼則維予與女其和洽如此至於將安將樂則汝心轉攺而棄予釋天云焚輪謂之頹諸儒謂暴風從上降下曰頹頹下也然俚俗以頹曰無頭風言其不知所自來多見野外忽然而興衮衮如輪衮塵上奮亦如焚此厲气所發野人遇此或罵之非上而下也字從禿亦無頭之謂歟大抵詩本旨率於初章見之後章更韻或別起義是章言頹謂其見棄之時暴烈遽如此將恐將懼如寘予於懷中所謂進人若將加諸膝退人若將墜諸淵棄予如人遺忘物不復加諸意矣維山崔嵬有巖險可畏之狀至於寒風暴烈無艸不死無木不萎其中見棄加以暴烈之狀如之忘我大徳思我小怨故至於此是詩正而無邪聖人取焉衛宏不明斯道必旁推其說曰刺幽王本詩初無刺王之意宏又曰天下俗薄朋友道絕焉此兩語𨿽與詩情不乖背然亦贅矣推言風俗亦本詩所無大抵不悟正心之卽道故必至於旁推外取先儒多同此蔽

蓼蓼者莪匪莪伊蒿哀哀父母生我劬勞蓼蓼者莪匪莪伊蔚哀哀父母生我勞瘁缾之罄矣維罍之恥鮮民之生不如死之久矣無父何怙無母何恃出則銜卹入則靡至父兮生我母兮鞠我拊我畜我長我育我顧我復我出入腹我欲報之徳昊天罔極南山烈烈飄風發發民莫不榖我獨何害南山律律飄風弗弗民莫不榖我獨不卒

毛傳曰蓼蓼長大貌韓詩東山烝在�薪�亦音六義亦同莪釋見菁菁者莪蒿釋見鹿鳴釋艸蒿菣蔚牡菣菣去刃反陸璣云蔚牡蒿也郭璞曰無子者然則莪蒿蔚皆蒿而種不同覩莪之蓼蓼其茂匪莪則蒿以其相類見莪蒿生育長茂因感念父母之生育我也亦劬勞矣此父母已終追感以勞役不得終養故哀哀不已罄盡也王氏曰缾譬則民也罍譬則君也缾之罄則罍之恥民之窮則君之羞鮮寡也孤獨之謂也父母亡惟已獨存謂之鮮民人子哀痛有生不如死之心此自古孝子之同心故曰久矣無父何怙無母何恃怙猶恃也怙義尢大出則銜無窮之憂卹入則靡所反面而告至毛傳曰鞠養也鄭氏箋云生者本其气也顧旋視也復反復也腹懷抱也孔疏曰母懷妊以養我又拊循我爾雅云鞠生也抱之急亦有拘鞠義拊者愛之至以手輕擊拍之也畜者乳食之也淮南子曰玄田爲畜今農人謂黑沙土田生禾特盛異於他田殆黑墳之義然則畜之所以得養義者此歟生養之至於長大父母長之也育亦養義而有積寖黙養不覺之意愛我故顧視我復有又義謂每每顧我復亦有反復義匍匐能行稍逺則使之復出則囑之早復日夕則使歸復父母懷抱我以出懷抱我以入曰鞠曰畜曰育義略同析而釋之則如右子哀念父母言之不足而屢言之重復言之欲報父母之徳如昊天廣大無極不可得而報也而況於不得終養而今亡矣乎南山烈烈而鳴飄風發發而至北風吹南山寒气多暴烈或曰虐政如之然而末章律律弗弗則風少殺非烈風矣非諭虐政缾罄罍恥已微寓其怨此孝子哀痛觸目感傷無非哀痛之辭南山烈烈飄風發發南山律律飄風弗弗皆哀痛之心聲也𨿽敍所聞覩而哀痛之情自形見於辭气之間榖善也民之窮苦者多矣而猶曰莫不榖者彼父母存則猶爲善也今俗以無禍患曰平善害曷也孟子引湯誓曰時日曷喪而尙書曰害喪則知害通爲曷曷何也今俗云曷者甚也此言何我獨罹禍之甚也則知民皆罹困苦矣我獨不得卒養父母此所以爲害也毛詩序曰蓼莪刺幽王也民人勞苦孝子不得終養爾本詩怨辭甚微而序曰刺王誣矣悖矣

有饛簋飧有捄棘七周道如砥其直如矢君子所履小人所視睠言顧之潸焉出涕小東大東杼柚其空糾糾葛屨可以履霜佻佻公子行彼周行旣往旣來使我心疚有冽氿泉無浸獲薪契契寤嘆哀我憚人薪是獲薪尙可載也哀我憚人亦可息也東人之子職勞不來西人之子粲粲衣服舟人之子熊羆是裘私人之子百僚是試或以其酒不以其漿鞙鞙佩璲不以其長維天有漢監亦有光跂彼織女終日七襄𨿽則七襄不成報章睆彼牽牛不以服箱東有啟明西有長庚有捄天畢載施之行維南有箕不可以簸揚維北有斗不可以挹酒漿維南有箕載翕其舌維北有斗西柄之揭

熟觀是詩譏王政隳廢貴賤無章而不禮於諸侯之使使者之屬作是詩也而衛宏作毛詩序曰東國困於役而傷於財譚大夫作是詩蓋宏考詩之未精也宏序蓋次章之意非其初意也飧者使者始至之禮有鼎飪焉以蓋蒙食曰饛簋有蓋黍稷之器捄曲貌七所以載鼎實棘赤心也砥礪石也周道如砥之平如矢之直君子行飧飪之禮小人惟瞻視而已是謂貴賤有章乃天下平直之道今也不然諸侯之使者至王朝之禮缺焉故詩有東人之子職勞不來之譏職猶只也使者惟只勞役於往來而王朝勞來之禮缺也而又曰舟人之子熊羆是裘是小人反侈富僭禮君子反窮困不蒙見禮是不得其平也不得其直也是詩以使者不見禮而作因以譏王賦之重而曰大東小東杼柚其空周居西諸侯皆居東說文曰杼盛緯器也柚所以捲織者貢賦竭盛故曰共空侯國貧困至於以葛屨而履霜糾結爲屨葛屨施於暑而可以履霜乎怨辭也其所深痛者則以使而不見禮故反顧周道爲之潸然出涕毛傳曰睠反顧也言語助公子使者也佻佻行貌周行周道也釋見捲耳公子往來於道路勞苦使我心疚病是使者之屬憫公子也此以見使者之屬作是詩也釋水氿泉穴出穴出仄出也郭注雲從旁出也毛傳同負薪其行勞矣泉又浸之則薪益重負行益勞故人憚之契契者憂思著心今俗語云心放不下契契如提持不下也不寐而寤嘆哀我使人畏憚道途故曰憚人獲刈也薪是所獲之薪謂束而薪歟薪重尙可以車而載哀我憚人亦可息也怨不得而息也東諸侯之子則只勞役而不蒙勞來之禮西周之人則粲粲衣服侈富而雍容是不得其平直也舟人賤者而衣熊羆之裘私家之臣百僚備試言周之家臣試用寵愛異常而諸侯之使者獨不禮焉是不得其平直也私家而備百僚亦譏過禮而於使者之禮則不及是不得其平直也西人或當用漿而以酒不以漿其侈如此璲玉也鞙鞙然佩璲曾不以爲長而結之有所事則結佩言其常優遊暇佚而東人則常勞役困窮又使至則禮物大缺黍稷稻粱之不充也維天有漢我監視之亦頗有光意謂周王之昏闇又不如漢也織女經星本不動因天運而有襄義襄上也書曰懷山襄陵謂洪水上及陵也又書曰思日贊贊襄哉思贊贊而上去也今俗機織上前謂織而上也日可十餘上今夙興跂望織女星至終日則天運歷七辰故詩人取諭七襄𨿽則終日七上而不成報贈文章之幣箋亦云自旦至暮歷七辰因謂七襄使者之還當有報幣毛傳曰睆明星貌何鼓謂之牽牛服牝服也箱大車之箱也考工記車人大車牝服二柯有三分柯之二孔疏云甫田乃求萬斯箱書傳曰長幾充箱是謂車內容物之處爲箱釋天云何鼓謂之牽牛郭璞云今荊楚人呼牽牛星爲擔鼓擔者荷也今毛傳作何鼓其以三星中大旁小居天河之中故曰何鼓歟星類鞀鼓擔持搖擊之二義俱通李巡曰何鼓牽牛皆二十八宿名也孫炎曰何鼓之旗十二星在牽牛北也如李巡孫炎之意則以牽牛何鼓爲二星與爾雅異今天文家於何鼓之下別指牽牛與李孫同亦與爾雅異若據毛傳以睆爲明星貌則何鼓明大所別指牽牛不甚明大易曰服牛乘馬服者有所事也載任之車牛挽之牽牛之星不以服箱譏饔餼車載之禮物缺也使者當有饔餼之禮甚盛今缺故也使者夙興惟覩東方啟明之星夕息惟覩西方長庚之星此外則缺然也釋天云明星謂之啟明啟通作啟毛傳曰日旦出謂明星爲啟明日旣入謂明星爲長庚庚續也日入明星長在庚方在西之南毛傳曰畢所以掩兔也天上畢星捄然而曲徒施之於星次行列之間而已無能掩禽爲歸禽羞獻之禮於使者也星取畢弋之畢畢狀如義网施其上箕東方之宿也而曰南有箕者暑月箕星在南夜涼人所熟覩但見其在南故曰箕星以似箕得名不可以簸揚譏所致米莒於使者之禮缺也毛傳曰挹﹤奭斗﹥也﹤奭斗﹥音拘箕不簸揚而出顧若翕其舌而反之譏王朝惟賦斂諸侯而已歐陽曰鬥西其柄反若有所挹取於東也譏意同上

四月維夏六月䢐暑先祖匪人胡寧忍予秋日淒淒百卉具腓亂離瘼矣爰其適歸冬日烈烈飄風發發民莫不榖我獨何害山有嘉卉侯栗侯梅廢爲殘賊莫知其尢相彼泉水載淸載濁我日構禍曷云能榖滔滔江漢南國之紀盡瘁以仕寧莫我有匪鶉匪鳶翰飛戾天匪鱣匪鮪潛逃於淵山有蕨薇隰有杞桋君子作歌維以告哀

補音予演汝切曹植文帝誄如何奄忽摧身後土俾我煢煢靡瞻靡顧嗟嗟皇穹胡寧忍予濁補音廚玉切孺子之歌濁與足葉民歌灌夫曰潁水濁灌氏族劉向九嘆濁與俗葉酈炎詩濁與祿葉成公綏嘯賦濁與木葉天補音鐵因切鱣張連反鮪於軌反淵補音一均切旱麓詩鳶飛戾天魚躍於淵愷悌君子遐不作人易林益之小畜曰鴻飛戾天避害於淵𨿽有鋒門不能危身班固東都賦恥纎靡而不服賤奇麗而不珍捐金於山沈珠於淵豳七月紀月用夏正者敍豳公時事當夏世也此四月六月秋淒淒冬烈烈亦言夏正者作歌之君子勞苦困極直發其情用人情言習用夏正者著之詩也大抵詩多出於常情之所習用故亦多言夏正周禮所謂正歲者亦夏正以人情習用之安有不可易者此詩謂自四月而夏至六月之終而暑往䢐往也始終勞苦於炎暑之中先祖非人乎胡寧忍予而不之佑也至於秋之月淒淒然艸木俱痱病而漸黃落愁憂者覩景觸目無非愁憂爾雅釋艸云卉艸差誤矣爾雅差誤亦多此言百卉俱痱豈獨艸病而木不病乎又曰山有嘉卉侯栗侯梅此謂栗與梅爲嘉卉也卉者艸木之總稱腓者痱之訛歟離離散也時人多離散瘼者疾病之廣莫也亂離疾苦如此於何適歸耶烈烈飄風之聲也亦猶蓼莪南山烈烈飄風發發亦謂烈烈爲風聲榖善也民莫不平善我獨罹憂禍何其甚也害甚也詳釋見蓼莪爾雅云維侯也栗梅嘉卉也廢之如殘賊明惟殘賊之人乃當廢今我非殘賊而見廢言栗梅以自況不敢明言自伐托物以諭意惟廢棄故不在朝而逺役是謂不已於行𨿽得罪而莫知其過尢之爲何明無罪而得罪也濁如構禍淸如榖善安平相彼泉水猶淸與濁雜我則日日構禍構結也純如憂禍曷云能榖更無榖善相間雜也滔滔江漢爲南國之經紀意諭已逺役經紀南國之事滔滔有逺行勤勞不已之狀竭盡其力至於瘁病如此仕宦寧莫有我身鶉鵰也鳶鷙鳥也匪鶉匪鳶使我得爲鶉鳶則將翰飛而往戾天矣我匪鱣匪鮪使我得爲鱣鮪則將潛逃於淵矣其畏禍無所逃遁之情如此山有蕨薇隰有杞桋皆得安其所言我失所反不如之也作者自稱君子非君子不能作是詩也李曰鵰似鷹而大其飛上薄雲漢爾雅曰鳶烏醜其飛也翔釋曰鳶鴟郭曰布翅翺翔鱣鮪釋見碩人杞釋見四牡毛傳曰桋赤梀也釋木云桋赤梀白者梀郭璞注云赤梀樹葉細而歧鋭皮理錯戾好叢生山中中爲車輞白梀葉員而歧爲大木也衛宏作毛詩序以爲大夫刺幽王也在位貪殘下國構禍怨亂並興焉宏此序雜然非情徒見言南國故曰下國構禍見言殘賊故曰貪殘其實辭旨不然

慈湖詩傳卷十四宋楊簡撰

小雅四

陟彼北山言采其杞偕偕士子朝夕從事王事靡盬憂我父母溥天之下莫非王土率王之濵莫非王臣大夫不均我從事獨賢四牡彭彭王事傍傍嘉我未老鮮我方將旅力方剛經營四方或燕燕居息或盡瘁事國或息偃在牀或不已於行或不知叫號或慘慘劬勞或棲遲偃仰或王事鞅掌或湛樂飲酒或慘慘畏咎或出入風議或靡事不爲

補音賢下珍切劉向校列子錄云字多錯誤以賢爲形荀卿成相篇曷爲賢明君臣上能尊主愛下民又曰堯讓賢以爲民汜愛兼徳施均賦篇或厚或薄帝不齊均桀紂以亂湯武以賢三略軍讖羣吏朋黨各進所親招舉姦枉抑挫仁賢史記敍傳莊王之賢乃復國陳又曰子產之仁紹世稱賢漢書公孫敍傳旣登爵位祿賜頤賢布衾蔬食用儉飾身何王敍傳哀平之卹丁傅莽賢武嘉戚之乃喪厥身議魚羈切論也糾繆正俗或問曰今人讀議爲宜得以通否答曰詩云或出入風議或靡事不爲故知議有宜音東方朔七諫髙陽無故而委塵兮唐虞點灼而毀議誰使正其眞是兮𨿽有八師而不可爲崔駰逹旨行有枉徑而我弗隨臧否在予惟世所議今釋氏亦有宜音李曰杞枸杞也左傳昭十三年我有囿生之杞杜預注云世所謂枸杞者行役於外采杞而食偕偕士子則與士子偕行者不一也次章怨大夫之不均以大夫秉政役使士子不均也周官所謂卿者正大夫也然則作詩者士歟而衛宏作毛詩序曰大夫刺幽王宏考詩鹵莽率類此靡盬解見四牡不獲侍養故憂父母孟子荀子左氏皆作普天之下呂曰古無濵字說文作瀕徐鉉謂俗作濵非也王氏曰取數多謂之賢禮記曰某賢於某若干與此同義孔叢子曰我從事獨賢勞事獨多也出小爾雅廣訓篇彭彭盛貌傍傍多貌言不獨一事又旁出故曰傍傍鮮善也將壯大也嘉我未老善我方壯大旅力方剛可以經營四方詩人之意謂𨿽嘉我使我而不均也怨其心不愛我也故具言不均之狀於下朱曰旅與膂同毛傳曰叫呼號召也呂曰深居安逸𨿽外之叫呼亦不知也棲謂安止遲謂遲久言其安止無爲者久也偃臥則仰矣與息偃同重言者協韻故也左傳僖二十八年晉車七百乘韅靷鞅靽杜注云在背曰韅在胸曰靷在腹曰鞅在後曰靽此詩士子其職卑矣其鞅在掌方駕車馬故任此勞故世以煩勞爲鞅掌﹝按樓鑰曰毛氏曰鞅掌失容也孔氏曰鞅掌煩勞之狀只須用孔說今說頗迂韅靷鞅靽皆在馬之身維轡則在禦者之手鞅旣在馬腹如今之肚兜不應在人之手掌也﹞議則有所辯難風者譏風也有所譏而不切之謂風亦從容和緩之狀

無將大車祗自塵兮無思百憂祗自疷兮無將大車維塵冥冥無思百憂不出於熲無將大車維塵雝兮無思百憂祇自重兮

疷音祈補音眉貧切劉氏七經小傳云博士讀疧爲邸非也疷當爲��病也字誤爾桑柔詩﹤疒昬﹥武巾切一音昏集韻�與瑉同亦訓病字書民與氏多互用如緡與緡皆音民恐此詩本作﹤疒昬﹥讀如瑉或疧亦自有瑉音補音冥莫迥切集韻正引此詩晉樂志地郊饗神歌冥冥與景葉至傅咸賦毛詩云無將大車維塵冥冥濟濟多士文王以寧又讀爲平聲熲古迥反是詩譏不明而近小人𨿽憂無益也而衛宏作毛詩序曰大夫悔將小人非也使其果悔則明矣不止於熲則憂思爲有益矣何以曰祇自塵自疷自重鄭氏箋云大車載任之車孔疏云其車駕牛酒誥曰肇牽車牛逺服賈是詩言無近小人近小人適以累已大車載任小人之事故以比小人車大則塵多祇只也祇只職一音而記者不同其義同自塵塵污已也智之不明者𨿽深思百其憂適足自病其不明如故疷病也小人之不可近明者無疑焉不明者惑於小人之小善寸能惑而任之及其敗事誤已𨿽憂思至於百不出於熲之小明所見終不逺所行所任無以異於初謂之冥冥可也雝擁也塞也當作﹤彭示﹥音雝豈古借音耶今京語謂擁爲雝聲音輕淸故也箋云重猶累也

明明上天照臨下土我徵䢐西至於艽野二月初吉載離寒暑心之憂矣其毒大苦念彼共人涕零如雨豈不懷歸畏此罪罟昔我往矣日月方除曷云其還歲聿云莫念我獨兮我事孔庶心之憂矣憚我不暇念彼共人睠睠懷顧豈不懷歸畏此譴怒昔我往矣日月方奧曷云其還政事愈蹙歲聿去莫采蕭獲菽心之憂矣自詒伊戚念彼共人興言出宿豈不懷歸畏此反復嗟爾君子無恆安處靖共爾位正直是與神之聽之式谷以女嗟爾君子無恆安息靖共爾位好是正直神之聽之介爾景福

除音余莫音暮補音暇胡故切賈誼鵩賦閒暇與故葉張衡東京賦府庫與未暇葉七辯閒暇與束素葉奧子六反補音戚子六反左氏傳作蹙釋名戚蹙也說文蹙以戚得聲集韻戚蹙皆子六反太元親首孚於肉其志資戚明明上天照臨下土窮困者呼天謂天必照知我之憂勞蘇曰艽地名也毛傳曰艽野逺荒之地初吉朔日也鄭箋云徵行䢐往也鄭謂以二朔始行非也至於艽野之日適當二月初吉也此二月周二月建丑之月也大寒之月寒苦之極故首章言之其始行乃日月方奧之時非二月初吉自初往方暑至是大寒故曰載離寒暑離罹也先寒而後暑者便文也憂勞至甚故謂之毒且曰大苦共人謂周盛時在位恭敬之人我念之涕零如雨意謂使共人今在位爲政則必相好必不使我至於此極今豈不念歸畏此罪罟罟网也言其网宻無所逃罪昔我往矣日月方余除者字之訛歟爾雅曰四月爲余鄭箋此詩云四月爲除除字義不可施於建已之月除其餘乎萬物繁盛曰余昔往之時豈謂歲暮方還乎周禮兼用正歲正歲夏正也歲暮丑月之終乎以二月初吉至艽野二月丑月也則還之時云歲莫者丑月之終乎於正歲爲歲莫矣此詩士大夫所作故言二月用周正至言歲莫則人言習熟故云歟念我一身獨兮而我所任之事則甚庶而眾心之憂矣憚而畏焉誠無小暇此心睠睠反顧昔之共人豈不懷歸皆追言在道未還之時奧暖也建巳之月時也昔往之時政事𨿽已蹙急猶未至於甚豈謂其還而政事愈蹙急乎況歲莫又有采蕭獲菽之勞心之憂矣念自詒伊戚也詒遺也蓋悔其仕於亂國而不能去乃自取此憂戚也念彼共人必不肯仕於亂國故興言出宿興起也言語助也於是勇作於中而決其去而出宿焉豈不懷歸舊廬畏成反復旣已去國而復焉反復可笑可鄙亦且獲罪大抵優柔寡勇之人自有進退之念而亦能知其不可而終於決去於是嗟嘆而告未能去之君子曰無如他恆安處而已勉之使去君子𨿽靖共爾位又必惟正直是與乃可今亂國非正直也爾勿謂我靖共於位亦足免咎咎未必免苟去亂國而親正直則神聽之更善於女式更也谷善也謂有善祥以貽女也末章申言之爾雅介景皆大也然介亦有助義景亦有明義毛詩序曰小明大夫悔仕於亂世也詩言采蕭獲菽殆士也曰出宿則去之矣不止於悔而已也

鼓鐘將將淮水湯湯憂心且傷淑人君子懷允不忘鼓鐘喈喈淮水湝湝憂心且悲淑人君子其徳不回鼓鐘伐鼛淮有三洲憂心且妯淑人君子其徳不猶鼓鐘欽欽鼓瑟鼓琴笙磬同音以雅以南以鑰不僭

補音喈喈居奚切徐幹齊都賦磬管鏘鏘鐘鼓喈喈制度之曲非眾所奇湝湝戶皆反補音弦雞切後漢謠諧不諧在赤眉周澤傳時人語曰生世不諧作太常妻僭子心反聲輕淸故有此平音孔疏曰鼓擊也王氏曰幽王鼓鐘於淮水之上爲流連之樂久而忘反故人憂傷李曰言今我思古之善人君子念而信之未嘗忘也允信也毛傳曰回邪也鼛大鼓也呂曰淮有三洲作詩者賦其當時所見也周禮鼓人以鼛鼓鼓役事注云鼛鼓長丈二尺韗人云臯鼓長尋有四尺孔疏云鼛卽臯也蘇曰水落而洲見也妯者其抽之音而字訛歟憂之切者如抽焉不猶不若是也蘇曰雅二雅南二南也樂先金奏次歌管象而夏鑰序興然則鑰居後歟不僭差不相奪倫也鑰釋見簡兮爾雅釋樂大瑟謂之灑邢疏云郭云二十七弦未見所出禮圖舊云雅瑟長八尺一寸廣一尺八寸二十三弦其常用者十九弦其餘四弦謂之番番贏也頌瑟長七尺二寸廣一尺八寸二十五弦盡用之熊氏云瑟兩頭有孔其在底下者名越樂記云淸廟之瑟朱弦而疏越釋樂云大琴謂之離郭注云或曰琴大者二十七弦未詳長短廣雅曰琴長三尺六寸六分五弦爾雅邢疏云文王武王加二弦爲少宮少商釋樂云大磬謂之毊郭注云毊形似犂錧以玉石爲之禮記云女媧之笙簧釋樂云大笙謂之巢小者謂之和郭注云列管匏中施簧管端大者十九簧小者十三簧鄕射記曰三笙一和而成聲毛詩序曰鼓鐘刺幽王也

楚楚者茨言抽其棘自昔何爲我蓺黍稷我黍與與我稷翼翼我倉旣盈我庾維億以爲酒食以享以祀以妥以侑以介景福濟濟蹌蹌絜爾牛羊以往烝嘗或剝或亨或肆或將祝祭於祊祀事孔明先祖是皇神保是饗孝孫有慶報以介福萬壽無疆執爨踖踖爲俎孔碩或燔或炙君婦莫莫爲豆孔庶爲賓爲客獻酬交錯禮儀卒度笑語卒獲神保是格報以介福萬壽攸酢我孔熯矣式禮莫愆工祝致告䢐賚孝孫苾芬孝祀神嗜飲食卜爾百福如幾如式旣齊旣稷旣匡旣敕永錫爾極時萬時億禮儀旣備鐘鼓旣戒孝孫䢐位工祝致告神具醉止皇尸載起鼓鐘送尸神保聿歸諸宰君婦廢徹不遲諸父兄弟備言燕私樂具入奏以綏後祿爾殽旣將莫怨具慶旣醉旣飽小大稽首神嗜飲食使君壽考孔惠孔時維其盡之子子孫孫勿替引之

祀補音周官以血祭社稷五祀又保郊祀於社鄭氏皆云故書祀作禩字書凡有異音者多以異得聲易林巽之蹇曰磝磽白石﹝按原本訛作磝磝﹞不生黍稷無以供祭靈祗乏祀祊補彭反補音蒲光切旁也說文﹤彭示﹥從示彭聲門內祭詩祝祭於﹤彭示﹥又曰﹤彭示﹥或從方彭與旁同慶補音蕭該漢書音義慶音羌又曰今漢書亦有作羌者班固幽通賦慶未得其云已漢書作慶文選作羌周易乃終有慶與疆葉必有餘慶與殃葉中正有慶與光葉中有慶與剛葉大有慶與當葉亦與光葉往有慶與光葉亦與亡葉太元廷人不慶與裳葉於謙有慶與疆葉得不慶與明葉體不慶與疆葉韓愈劉統軍銘提將之符屍我一方配古公侯維徳不爽我銘不忘後人之慶明謨郎切爽師莊切碩補音常約切太元斷首我心孔碩乃後有鑠炙補音陟略切枚叔七發膾炙與錯字帛字席字葉帛僕各切席祥龠切格補音說文格從木各聲考古圖鐘鼎篆王格大廟字皆作各史記沮誹注格廢格明詔廢格沮事劉伯莊皆音各漢書太后議格顏師古音各善格五孟康音各凡格少用今各頟切一音者愆補音起巾切韓愈祭兄文愆與親墳恩原文葉原魚倫切柳宗元閔生賦愆與聞葉補音位力入切左思魏都賦量寸旬涓吉日陟中壇卽帝位江文通詩英俊著世功多士濟所位眷顧成綢繆乃與時髦匹曹植禹贊舜將崩殂告天禪位虞氏旣沒三年禮畢﹝按原本四句脫﹞王融太子文辯域展圖揚龜獻吉文物充階具僚在位周官建國之神位故書位作立鄭司農立讀爲位古者立位同字古文春秋公卽位爲公卽立鄭箋云茨蒺藜也蓋用爾雅釋艸文郭璞注云布地蔓生細葉子有三角刺人朱曰抽謂其條抽發王氏曰今棘茨所生乃自昔我蓺黍稷之地毛傳曰露積曰庾甫田云曾孫之庾如坻如京周語云野有餘積其俗所謂囤歟四旁及上維結以槁而覆之惟不屋爾箋云十萬曰億毛傳曰妥安坐也侑勸也箋云介助也孔疏云迎屍使處神坐而食於是拜以安之是妥也爲其嫌不飽祝以主人之辭勸之是侑也箋云冬祭曰烝秋祭曰嘗祭祀之禮各有其事有解剝其皮者有煮熟之者有肆其骨體於爼者有奉持而進之者釋宮云閍謂之門郭注引詩曰祝祭於祊禮器曰設祭於堂爲祊乎外祭統曰詔祝於室而出於祊郊特牲曰直祭祝於主索祭祝於祊祭於祊尙曰求諸逺者與家語髙子臯曰周禮繹祭於祊祊在廟門之西而毛傳曰祊門內也不知何所據而鄭箋同之毛傳曰保安也皇者尊大之也孝孫尊大先祖之誠於是乎著神安是饗報以大福使孝孫萬壽無疆是爲有慶此先祖嘏其孝孫之辭介有大義者以古者字畫大字與介字相似故通用歟劉曰孝孫謂天子也毛傳曰爨饔爨廩爨也燔取膟膋炙炙肉也箋云燔燔肉也炙肝炙也皆從獻之爼也君婦謂後也祭祀之禮後夫人主共籩豆孔疏云祭祀之禮饔爨以煮肉廩爨以煮米執爨竈之人踖踖敬愼邱曰爲爼孔碩謂載牲體於爼甚大也孔疏云燔者火燒之名炙者逺火之稱毛傳曰莫莫淸靜敬至也孔疏云九嬪贊後薦徹豆籩是後主供籩豆此言爲豆孔庶不言籩者爾雅云竹豆謂之籩亦豆也孔甚也庶眾也箋云始主人酌賓爲獻賓旣酌主人主人又自飲酌賓曰酬至旅而交錯以徧卒盡也古者於旅也語毛傳曰格來酢報也東西爲交邪行爲錯度法度也先祖嘏孝孫以萬壽所以報酢孝孫也說文曰熯幹貌蘇曰行禮旣久筋力竭矣陳曰勞而幹竭蘇曰式禮莫愆敬之至也莫無也簡謂式更也𨿽熯幹勞竭更能於禮無愆毛傳曰善於其事曰工賚予也工祝致先祖所告之辭往賚孝孫曰爾致孝於祀其物苾芬馨香神嗜爾之飲食已卜知爾百福如先祖所期如孝子孝孫所當得之式幾期也毛鄭皆曰期齊者五齊之齊稷者黍稷之稷言稷則黍舉矣稻粱亦從之矣協韻故止云稷旣有齊旣有黍稷又匡整又敕而敬正此卽天下極至之道此心不攺則極亦無失永錫爾極非以極與之也人心自善自中自正自順自淸明自神自廣大卽此孝祀之心是已卽此匡整敬正之心是已不必求諸幽逺髙深而此已臻其極人能自信此心之卽極勿動而攺則何失之有何不永之有永錫之爲言猶曰使之永保之云爾獲極則獲福是萬是億無不富矣祝傳致嘏辭當在旅酬交錯之先而至是乃言者前已言介福萬壽此又申言其詳箋云鐘鼓旣戒戒諸在廟中者以祭禮畢孝孫往位堂下西面也毛傳曰致告告利成利成謂利養之禮已成也此工祝自致告於屍也而箋謂致孝孫之意告屍以利成則悖矣非孝孫所當言也具皆也於是屍皆醉矣於是載起箋云載則也神安然而歸保安也鄭謂歸於天非也鄭不知神所歸也然則神何歸也曰無往而非歸也知心則知神矣此心無體孔子猶曰莫知其鄕而康成曰歸天陋甚矣孔子曰孝弟之至通於神明光於四海無所不通又曰哀樂相生是故正明目而視之不可得而見也傾耳而聽之不可得而聞也又曰風雨霜露無非敎也庶物露生無非敎也學者悟何思何慮之心則不疾而速不行而至人皆具此神無死生之異無往來之殊矣箋云廢去也屍出而可徹諸宰徹去諸饌君婦籩豆而已不遲遲則慢矣箋謂以疾爲敬則太甚特不可稽遲非謂欲疾也毛傳曰燕而盡其私恩箋云祭祀畢歸賓客之爼同姓則畱與之燕所以尊賓客親骨肉也無有怨者而皆慶君是其歡也後祿者祭之後凡百不失其道則不失福箋云同姓之臣燕已醉飽皆再拜稽首曰神歆嗜君之飲食使君壽考此其慶辭惠順也又稱贊其君曰甚惠惠有慈義孔甚也孔時祭不失時也君則皆盡之願子子孫孫勿替廢而引長之引長不斷絕之謂毛詩序曰楚茨刺幽王也政煩賦重田萊多荒饑饉降喪民卒流亡祭祀不饗故君子思古焉然是詩辭气頗不迫切疑非幽王時人心或平王時詩歟有黍離之意焉然關雎不言太姒此不必深辯

信彼南山維禹甸之畇畇原隰曾孫田之我疆我理南東其畝上天同雲雨雪雰雰益之以霢霂旣優旣渥旣沾旣足生我百谷疆埸翼翼黍稷彧彧曾孫之穡以爲酒食畀我屍賓壽考萬年中田有廬疆埸有瓜是剝是菹獻之皇祖曾孫壽考受天之祜祭以淸酒從以騂牡享於祖考執其鸞刀以啟其毛取其血膋是烝是享苾苾芬芬祀事孔明先祖是皇報以介福萬壽無疆甸補音地鄰切邱甸也周官掌令邱乘田之政令﹝按原本脫田字﹞注云四邱爲甸讀與維禹敶之之敶同古陳作敶劉劭瑞龍賦﹝按原夲劭誤作昭﹞有蜿之龍來遊郊甸應節合義象徳效仁補音旣渥烏谷切說文從水屋聲陸機漢祖功臣頌彤雲晝聚素靈夜哭金精仍頹朱光以渥左思吳都賦伊玆都之函宏傾神州而韞櫝仰南斗以斟酌兼二儀之優渥嵇康琴賦優渥與屬葉易林臨之明夷優渥與斛葉彧音郁補音於逼切盛貌說文作�水流也從川或聲孫愐於逼切玉篇作彧隸變�作彧別音於六切毛詩序謂君子思古之詩是也而謂刺幽王則未可知也亦安知非他王詩董曰南山終南山也鄭箋云信乎彼南山之野禹治而邱甸之六十四井爲甸甸方八里居一成之中成方十里出兵車一乘論語曰禹盡力乎溝洫墾辟而勻之使平曰畇畇曲禮曰曾孫某侯某諸侯五廟而曰曾孫者𨿽元孫來孫以至於無窮皆稱曾孫曾重也武成曰惟有道曾孫周王發而毛傳謂曽孫爲武王則似不可必矣王氏曰疆者爲大界理者衡從其溝塗古者一畝三甽甽長終畝隨地勢之所宜而或南之或東之云色同則下雪雨下也雪爲丰年之兆毛傳曰小雨曰霢霂益之以霢霂俗以雨繼雪爲善以日繼雪爲未善詩意亦或以是歟而鄭箋謂春而益之以小雨潤澤則饒洽毛傳曰埸畔也兩畔有疆埸如羽翼然毛傳謂讓畔其說鑿矣彧彧茂盛貌種曰稼斂曰穡畀與也謂薦之屍與賓致孝有禮故屍嘏曾孫曰壽考萬年受天之祜箋雲中田田中也農人作廬焉以便其田事於畔上種瓜毛傳曰剝瓜爲菹也箋謂淸爲元酒未安此淸酒固非三酒之淸酒三酒最卑諸臣之所酢也此所謂淸酒者𨿽五齊亦就中取其淸者薦之商頌亦曰淸酤必非三酒中之淸酒毛傳曰用騂牡周尙赤也而周禮地官牧人云凡陽祀用騂牲陰祀用黝牲望祀各以其方之色也牲祭生必用牡故詩又曰廣牡犉牡白牡書曰元牡孔疏云鸞卽鈴也謂刀環有鈴鄭箋云膋脂膏也郊特牲曰取膟膋燔燎冬祭曰烝烝盛也此以其盛者言也余釋見楚茨

倬彼甫田歲取十千我取其陳食我農人自古有年今適南畝或耘或耔黍稷薿薿攸介攸止烝我髦士以我齊明與我犧羊以社以方我田旣臧農夫之慶琴瑟擊鼓以禦田祖以祈甘雨以介我稷黍以谷我士女曾孫來止以其婦子饁彼南畝田畯至喜攘其左右嘗其旨否禾易長畝終善且有曽孫不怒農夫克敏曾孫之稼如茨如梁曾孫之庾如坻如京乃求千斯倉乃求萬斯箱黍稷稻粱農夫之慶報以介福萬壽無疆

有補音羽軌切敏補音母鄙切說文從文每聲漢書敍傳宣之四子淮陽聰敏舅氏籧篨幾陷大理﹝按原本理字脫﹞嵇康琴賦器冷弦調心閒手敏觸﹤扌篦﹣竹﹥如志惟意所擬何晏景福殿賦其佑伊何宜爾孫子克明克哲克聰克敏子奬裏切倬髙也言禾之茂而長也齊甫田毛傳曰甫大也古者六尺爲步步百爲畝以今二百四十步一畝推之則古百步之畝歲得禾百秉秉把也十畝千秉百畝十千秉一夫之田歟歲丰有餘積故猶得取其陳以食農人農人壯者則取新以養老歟不獨今有年自古有年諸儒咸以今適南畝爲成王之時殊未安毛傳初不以爲成王亦無思古之說自衛宏作序曰甫田刺幽王也君子傷今而思古焉康成惑於序說故以今爲成王孔疏同之其實牽合文理不然殆平王之時歟平王末年春秋始作東遷之初禍難之餘宜恐尙遵周禮當有此詩宏序差謬多矣康成不知序乃宏作謂序作於毛公之先故尊信之又康成不善屬文故於此牽合今適南畝平王之時歟毛傳曰耘除艸也耔雝本也介其屆字之訛歟詩若是之類多屆至也烝眾也周官自鄙師酇長裏宰皆士也鄰長亦不命之士歟鄙師各掌其鄙之政令祭祀其祭也宜眾士在焉髦俊也眾髦士皆至而止也朱曰齊與粢同曲禮曰稷曰明粢此言齊明便文以協韻爾祭法曰共工氏之霸九州島也其子曰后土﹝按原本脫九州島也其四字今校補﹞能平九州島故祀以爲社昭公二十九年傳曰共工氏有子曰句龍爲后土后土爲社郊特牲曰八蠟以祀四方四方年不順成八蠟不通以謹民則也順成之方其蠟乃通所謂方者蠟祭歟毛傳曰田祖先嗇也鄭箋云禦迎介助也設樂以迎祭先嗇周禮鑰章凡國祈年於田祖龡豳雅擊土鼓以樂田畯爾雅釋言云畯農夫也孫炎曰農夫田官也谷者粒食之稱曾孫釋見信南山曾孫來止王視農事也王肅曰農夫務事使其婦子並饁饋也田畯於是至而喜攘郤其左右而嘗其所饁之旨否毛傳曰易治也長畝竟畝也朱曰有猶多也終善且有又言其後秀實而所獲多也詩之所敍不止於一時並敍其終也孟子曰春省耕秋省斂曾孫省斂以其善有而不怒曾孫不怒由農夫克敏於事其有無水旱之災以荒惰而所獲無幾者則王將怒之矣今不怒知農勤有年箋稼禾也有槀者茨屋蓋也毛傳曰梁車梁也京髙邱也孟子曰十二月輿梁成水上之橫橋也稼之髙茂如梁庾釋見楚茨庾殆卽今之囤不屋其髙如京稍低者坻鄭箋雲坻水中之髙地本秦風蒹葭釋邱云絕髙謂之京箋云求千倉以處之萬車以載之箱者車中容物之處其言曾孫之稼蓋以王者兼統凡萬民之稼皆曾孫之稼也故末章曰黍稷稻粱農夫之慶言萬民也農以有年爲慶此箱言萬倉言千者公賦也倉穟古道也穟能養粟其逺者則爲粟益逺者則爲米地官倉人惟言粟入殆舉其中而通上下歟黍稷稻粱備敍四者報以介福萬壽無疆者以社以方之嘏辭歟介大也孔疏云報我農夫以大大之福使之得萬年之壽無有疆境按少牢饋食禮嘏辭亦曰萬年今則萬年惟可施於天子自宰相以下不得稱矣古今異禮

大田多稼旣種旣戒旣備乃事以我覃耜俶載南畝播厥百榖旣庭且碩曾孫是若旣方旣皁旣堅旣好不稂不莠去其螟螣及其蟊賊無害我田稺田祖有神秉畀炎火有弇淒淒興雨祈祈雨我公田遂及我私彼有不獲稺此有不斂穧彼有遺秉此有滯穗伊寡婦之利曾孫來止以其婦子饁彼南畝田畯至喜來方禋祀以其騂黑與其黍稷以享以祀以介景福

覃音潭弇音奄毛詩作有渰萋萋呂氏春秋引詩曰有晻萋萋興雨祈祈雨我公田遂及我私注曰晻陰雲也熟觀此詩非刺詩而衛宏作毛詩序以爲刺幽王非也宏謬誤良多奚止此是詩殆平王時詩歟類甫田次瞻彼洛矣宛然平王之詩也宏蓋拘於孟子詩亡然後春秋作歟春秋作於平王之末年餘釋見甫田大田者彌望平逺闊大大田多稼者言丰年大槪旣種旣戒以下乃從初次第敍之種者藏其種也戒者父老戒其子弟相與告戒農事也甚多曲折萬狀所戒亦不一其事無所不備覃者深也耜宛然有微深之狀故曰覃耜葛之覃兮葉大而蔓墜有深意實覃實吁后稷呱音深廣也覃及鬼方因深生廣義今俗謂墜下曰覃又謂善沒者深入曰覃水之深曰潭加水以別其字簟文如水一方如潭故加竹去水而異其音歟毛傳殆未親見耜徒見易有剡木爲耜之義故以覃爲利後儒求其說而不獲靡然從之又轉音爲剡又轉字﹤耒炎﹥字義如此類因古傳注而浸訛者甚多今不得已正是字義平聲如字王曰俶始載事也堂下門內之地曰庭禾穟白實宻比平偃視之若平地而白庭似之故曰庭以田疇廣大成實故曰碩歟王心順焉故曰曾孫是若曾孫釋見信南山谷之狀似楞楞亦可以言方亦有楞方不著而渾然如皁實者皁實外皮無楞釋艸云稂童粱郭璞曰似莠殆非也莠與良苗異類凡艸之莠於田間者皆莠也其童苗非其所種弱不能實徒取地力當耘除者稂也謂其實良禾而童稺無所成也毛傳曰食根曰蟊食節曰賊釋虫云食心螟食葉蟘食節賊食根蟊郭璞直以虫食所在爲名陸璣疏云螟似子方而頭不赤螣蝗也賊似桃李中蠧虫赤頭身長而細耳或說云蟊螻蛄也犍爲文學曰此四種皆蝗也實不同今或者又以所親見而言曰食苗心者白而稍長如蠧書食葉者其虫以所出之糞包身爲衣時露首食苗其食苗節之虫似食心之虫不白而微長殆一虫也食根者螻蛄又禾將實初花時有虫食焉似螢而微大人名之曰天�所謂賊者豈是歟或多見食苗葉者﹤虫盍﹥蜢蝗類也大抵未至於堅實則亦可以言稺虫多投火而死農人謂田祖有神如神秉執害稼之虫而畀付於炎火之中焚之也飛虫赴炎﹤虫盍﹥蜢爲多彼無翼者固不能飛秉畀炎火謂﹤虫盍﹥蜢蝗類爾韓詩作有弇淒淒呂氏春秋作有晻萋萋釋文云漢書作黤祈祈云興貌世以云興曰雨至則曰興雨亦可孟子曰詩雲雨我公田遂及我私惟助爲有公田由此觀之𨿽周亦助也孟子亦意之爾非確然之辭也孟子尙誤以禹排淮泗而注之江此云𨿽周亦助亦誤爾公田者間田敍次役民耕而藝之者民愛公上故有先公後私之語私私田也民所受之田也平王初年避難東遷恐懼勤政民心本善宜有此辭蝗畏雨此繼秉畀炎火之後其謂是歟蝗卽﹤虫盍﹥蜢盛而害稼甚則曰蝗蝗於稼將熟則爲害又稼將實尙需一雨者不必謂洗蝗而云也稺禾不堅好故不獲而他日稍有實則寡婦取焉孔疏云彼處有不獲之稺禾此處有不收斂之穧束又彼處有遺余之秉把此處有滯漏之禾穗此皆主不暇取維是寡婦之所利曾孫來止王省民之斂也農人務事使其婦子並饁歸南畝田官於是至而喜喜其多稼庭碩也來方禋祀者以社以方之方也謂順成之方其蠟乃通也牧人之職陽祀用騂牲陰祀用黝牲國語內史過曰精意以享禋也騂黑異祀祀不止於一也丰年烝畀祖妣以洽百禮享人鬼祭天神地祇四望以享以祀通言祭祀也以大景明之福神之所嘏也降福明著之謂景

瞻彼洛矣維水泱泱君子至止福祿如茨韎韐有奭以作六師瞻彼洛矣維水泱泱君子至止鞞琫有珌君子萬年保其家室瞻彼洛矣維水泱泱君子至止福祿旣同君子萬年保其家邦

王氏曰洛水東都所在也毛傳以爲洛宗周漑浸水者蓋以夏官職方氏河西曰雍州其浸謂洛故以爲宗周鎬京之漑浸水孔安國云漆沮一名洛水然君子至止有平王遷洛之義以作六師有平王避難遷洛作六師修禦備之意君子萬年保其家邦以新遷詩人祈祝之辭也是詩言大體漑浸小水不足以入詠衛宏因毛傳遂以爲刺幽王殊未安也以關雎不言太姒則餘詩固不必辯其爲何人何世之詩因毛衛差誤不得不辯福祿如茨艸之繁盛旣同謂朝野安平皆受福祿也王氏曰周官凡有兵事韋弁服先儒以爲左傳所謂韎韋之跗注是也呂曰此詩所謂洛指東都也齊人名蒨爲韎韐鄭箋云茅搜韎韐聲也孔疏云奭然而赤毛傳曰鞞容刀鞞也琫上飾珌下飾也天子玉琫而珧珌諸侯璗琫而璆珌大夫鐐琫而鏐珌士珕琫而珕珌

裳裳者華其葉湑兮我覯之子我心寫兮我心寫兮是以有譽處兮裳裳者華蕓其黃矣我覯之子維其有章矣維其有章矣是以有慶矣裳裳者華或黃或白我覯之子乘其四駱乘其四駱六轡沃若左之左之君子宜之右之右之君子有之維其有之是以似之

﹝按此篇永樂大典缺捲﹞

慈湖詩傳卷十五宋楊簡撰

小雅五

交交桑扈有鶯其羽君子樂胥受天之祜交交桑扈有鶯其領君子樂胥萬邦之屏之屏之翰百辟爲憲不戢不難受福不那兕觥其觩旨酒思柔彼交匪敖萬福來求

毛詩序謂是詩刺幽王也亦未必然或規風平王歟詩辭無痛切之意不則幽王初年歟桑扈竊脂也詳釋見小宛交飛之多故曰交交毛傳曰鶯然有文章胥相也君子之相交𨿽盡其歡樂而禮文無缺如桑扈之有文故受天之祜毛傳曰領頸也更韻故更辭爾君子相交相樂而不失其禮故足以爲萬邦之屏衛大抵得乎禮者其致利不一而足禮生於心心正則國正天下正不特萬邦賴之爲屏而已又如翰然興起人心興起治道百辟咸取法焉憲法也然其本原生於王心之不放逸戢斂不放逸也難卻不祥也凶惡之事將累已卻之不受猶儺也難儺字同惟戢惟難故動靜云爲無非道無非禮其受福多那多也不戢不難則受福不多此有所風也言受福不那其風平王情狀則著鄭箋云兕觥罰爵也古王者與羣臣燕飲上下無失禮其罰爵徒觩然陳設而已其飲旨酒思和柔不爲傲也罰爵之設所以致其戒也彼君子相交相樂不以傲慢故萬福隨之我不求福而福自來求我矣是章規風之意明矣當時燕飲有傲者歟

鴛鴦於飛畢之羅之君子萬年福祿宜之鴛鴦在梁戢其左翼君子萬年宜其遐福乘馬在廏摧之秣之君子萬年福祿艾之乘馬在廏秣之摧之君子萬年福祿綏之

鴛鴦甚美而得賢材似之畢之羅之得賢也得賢則無所不利壽考福祿咸隨之矣在梁者不飛而止戢其左翼優遊安止之態亦諭得賢也馬亦諭賢材在廏亦諭得賢摧之秣之諭養賢也艾耆老也綏安也得賢爲輔徳修政行民安气和無所不宜詩人愛敬稱頌無所不極其至以魯僖公而頌之備極其美平王初遷恐懼亦有賢輔宜有此詩此詩辭气無傷今思古之意而毛詩序以爲思古之詩且云刺幽王殊未安

有頍者弁實維伊何爾酒旣旨爾殽旣嘉豈伊異人兄弟匪他蔦與女蘿施於松柏未見君子憂心奕奕旣見君子庶幾說懌有頍者弁實維何期爾酒旣旨爾殽旣時豈伊異人兄弟具來蔦與女蘿施於松上未見君子憂心怲怲旣見君子庶幾有臧有頍者弁實維在首爾酒旣旨爾殽旣阜豈伊異人兄弟甥舅如彼雨雪先集維霰死喪無日無幾相見樂酒今夕君子維宴

補音柏逋莫切楚辭九歌柏與若葉並作字葉易林鼎之泰柏與落字樂字葉蹇之訟柏與薄字樂字葉何劭遊仙詩柏字與落字葉奕弋灼反說懌弋灼切孫莫榮啟期贊榮心溫雅旣夷﹝按原本誤作怡﹞旣懌濁以徐淸寂然淡泊陸云喜霽賦懌與作葉毛傳云頍弁貎弁皮弁也說文云頍舉頭也玉藻雲天子皮弁以日視朝諸侯燕羣臣之禮諸侯朝服用之今毛傳謂王皮弁者謂王亦以朝服燕也孔疏云弁者冠之大名稱弁者多矣爵弁則士之祭服韋弁則服以卽戎冠弁則服以從禽非常服也惟皮弁上下通服之周禮有韋弁無爵弁書與冠禮有爵弁無韋弁則知爵弁卽韋弁歟毛傳曰蔦寄生也女蘿莵絲松蘿也釋艸無蔦惟曰唐蒙女蘿女蘿莵絲郭注云別四名詩云爰采唐矣釋文云在艸曰莵絲在木曰松蘿陸璣疏云蔦一名寄生葉似當盧子如覆盆子赤黑甜美莵絲蔓連艸上生黃赤如金今合藥莵絲子是也非松蘿松蘿自蔓松上生枝正靑與莵絲異頍然之弁服之在首者伊何而服之也所以燕兄弟甥舅也爾酒旣旨爾殽旣嘉其微情謂所少者惟愛敬爾今俚語曰非別人蓋親之之辭也此言非他人兄弟也謂同姓異姓之親也蔦與女蘿施於松柏諭同姓異姓之親皆依托於王王宜善撫之愛敬之彼其未見王也憂心奕奕怲炳憂王憂國今旣見君子庶幾悅懌庶幾有臧善也乃不臧善君子王也不悅不善謂傲慢無禮也何期何時也燕禮之時兄弟俱至豈宜有不悅不臧也如彼天將降雪則小霰先集國將喪亡其兆往往先著是時申侯已怒戎計已合王國破亡則兄弟甥舅亦從之亡矣故曰死喪無日相見亦無幾矣且樂酒今夕王維姑備宴儀而已安有親親之誠意哉無日猶云不久也無多日也人憂慮無如之何則曰姑舎且飲酒其情與此同毛詩序謂是詩諸公刺幽王也暴戾無親不能宴樂同姓親睦九族孤危將亡故作是詩也是詩情狀非不宴樂而無禮詩言甥舅則不止於同姓而已康成注冠禮謂頍圍髮際結項中且引詩有頍者弁爲證及箋毛詩則無是說豈悔禮注之未安歟康成自言先注禮後始見毛傳禮注有差謬而已行於世不可追攺案禮皮弁有笄無缺項緇布冠有缺項無笄康成讀缺爲頍然始見毛傳謂弁皮弁也故知無缺項禮注誤

閒關車之舝兮思孌季女逝兮匪饑匪渴徳音來括𨿽無好友式燕且喜依彼平林有集維鷮辰彼碩女令徳來敎式燕且譽好爾無射𨿽無旨酒式飲庶幾𨿽無嘉殽式食庶幾𨿽無徳與女式歌且舞陟彼髙岡析其柞薪析其柞薪其葉湑兮鮮我覯爾我心寫兮髙山仰止景行行止四牡騑騑六轡如琴覯爾新昏以慰我心

仰補音五剛切說文作卬毛傳曰閒關設舝也孌美貎孌者徳容之美毛詩序曰車舝刺幽王也襃姒嫉妒無道並進讒巧敗國徳澤不加於民周人思得賢女以配君子故作是詩鄭箋云疾襃姒之惡思孌女有徳者往迎之以配幽王代襃姒也逝往也季少也朱曰匪饑也匪渴也望其徳音來會而心如饑渴耳毛傳曰括會也徳音來會者孌女來配則正而不淫徳音聞著思得賢女如饑如渴苟孌女來配𨿽無相好之友我更燕安且喜樂也式更也今方言多雲更安樂言甚於常時人之常情於相好之友最樂今喜樂之至𨿽無好友亦燕且喜毛傳曰依茂木貎平林林之在平地者也鷮雉也釋鳥雉之屬不一鷂雉鷮雉鳪雉鷩雉不可勝數郭璞注鷮雉卽鷮雞也長尾走且鳴陸璣疏云鷮尾長肉甚美語曰四足之美有麃兩足之美有鷮麃似鹿而小鷮亦文采而肉最美有碩徳之象碩大也大徳之女也邱氏曰茂盛之林集者維鷮諭王宮之貴宜有碩女居之辰擇吉也思擇吉辰迎彼碩徳之女或曰辰晨也謂昕時昏禮用昏昕取其陰陽之交天地之大義也今以昕辰往迎碩女以令徳而來敎告於王我則更燕安且將譽王好王無厭射也以女敎王𨿽非禮之常而幽王無道之甚詩人故思碩女以令徳來敎也𨿽無旨酒式更飲焉以樂故再飲也𨿽非旨亦庶幾也𨿽無嘉殽以喜樂故更食焉𨿽非嘉亦庶幾也蓋其喜甚也常情當樂其人則施徳惠以與之我𨿽無徳以施於王而喜王不勝更歌且舞蓋其思得賢女來配以代襃姒如饑如渴之情深思切念若王納賢女去襃姒誠不勝其喜重言復辭至於是也女謂王也徳如以徳報之徳髙岡有王之象也幽王昏迷閉固不可告語詩人直欲如析薪析而啟之也大雅旱麓云瑟彼柞棫民所燎矣又曰瑟彼玉瓚則知瑟者堅膩之貎柞薪堅實之薪王閉固似之其葉湑兮湑者扶疏之狀以艸釃酒謂之湑伐木云有酒湑我說文云湑莤酒也莤艸也釃酒於艸中散落則疎矣蓼蕭云零露湑兮露亦疎矣幽王閉塞如頑鐵堅石如柞薪堅固不可啟告今若如析柞薪析啟也其葉散離而疎不並蔽矣但我鮮見王爾覯見也使我多得見王我心將盡寫以告王今人患苦人之蔽塞曰安得彼心中玲瓏也玲瓏亦疎朗之意髙山猶言髙岡也亦諭王也王者天下所仰景明之行當行之襃姒當去碩女當納此事理甚著明也安得四牡騑騑六轡如琴迎碩女覯見爾之新昏以慰我心耶止猶之也音相近故記者不同意亦微異當從之

營營靑蠅止於樊豈弟君子無信讒言營營靑蠅止於棘讒人罔極交亂四國營營靑蠅止於榛讒人罔極構我二人

樊補音汾幹切左思贈妹詩樊與篇葉漢書昌邑王戾太子傳皆作藩古藩亦汾幹切崔駰司徒箴藩與愆葉晉陽後文藩與賢葉張華詩樊與篇葉﹝按原本七字脫﹞歐陽曰營營然往來之飛聲毛傳曰樊藩也鄭箋云蠅之爲虫污白使黒污黒使白﹝按原本四字脫﹞諭佞人變亂善惡也言止於藩欲外之令逺物也豈樂也弟順也豈弟和順君子常稱棘榛更韻爾董氏曰營營說文作謍謍小聲也箋云極猶已也孔疏云君子謂今王毛詩序曰靑蠅大夫刺幽王也孔疏曰二人謂人君與見讒之人也構之不已至交亂四國先言四國明其罪之大也二人或謂皆見讒者構結也合也讒言不一其事亦不一聚合以成其罪

賓之初筵左右秩秩籩豆有楚殽核維旅酒旣和旨飲酒孔偕鐘鼓旣設舉酬逸逸大侯旣抗弓矢斯張射夫旣同獻爾發功發彼有的以祈爾爵鑰舞笙鼓樂旣和奏烝衎烈祖以洽百禮百禮旣至有壬有林錫爾純嘏子孫其湛其湛曰樂各奏爾能賓載手仇室人入又酌彼康爵以奏爾時賓之初筵溫溫其恭其未醉止威儀反反曰旣醉止威儀幡幡舎其坐遷屢舞僊僊其未醉止威儀抑抑曰旣醉止威儀怭怭是曰旣醉不知其秩賓旣醉止載號載呶亂我籩豆屢舞僛僛是曰旣醉不知其郵側弁之俄屢舞傞傞旣醉而出並受其福醉而不出是謂伐徳飲酒孔嘉維其令儀凡此飲酒或醉或否旣立之監或佐之史彼醉不臧不醉反恥式勿從謂無俾大怠匪言勿言匪由勿語由醉之言俾出童羖三爵不識矧敢多又

設補音書實切閔鴻羽扇賦暑气云銷獻酬乃設停神靜思且以永日妍羽詳回淸風盈室﹝按原本六句脫﹞酬卽酬字抗補音居郎切舉也旣夕禮抗席抗衾一音剛張衡思元賦冀一年之三秀兮遒白露之爲霜時亹亹而代謝兮疇可與乎比抗﹝按四句從韻補補入﹞的補音或與爵爲韻古亦讀子藥切潘嶽芙蓉賦丹輝拂紅飛須垂的斐披赩赫散渙熠爚郵補音雲集韻一音垂衛地古字多假借或以郵爲誰若曰不知其誰箋義假借爲尢漢書凡尢皆作郵然韻不葉傞倉何反毛詩序曰賓之初筵衛武公刺時也幽王荒廢媟近小人飲酒無度天下化之君臣上下沈湎淫液武公旣入而作是詩也左右秩秩意謂下文籩豆整楚殽核眾旅也謂有秩敍不亂也爾雅訓秩秩爲智非殽雜也核謂桃梅有核之屬也余雜物葅醢之屬甚多然魏風曰園有桃其實之殽則核亦可以言殽箋云和旨調美也孔甚也眾賓之飲酒威儀齊一箋云鐘鼓於是言旣設者將射攺縣也鄭以天子宮縣四面皆縣將避射當攺縣然禮無正文可考惟鄕射禮未旅將射樂正命弟子贊工遷樂於下疏云琴瑟猶遷之明鐘鼓之縣攺之矣然大射諸侯之禮不言攺縣何以知天子之禮必攺縣鄭爲意說孔因之況大射禮亦不遷瑟天下事理不可固執況他無攺縣正文鄭禮學𨿽詳亦間有差誤攺縣之說未可信也又況作詩異乎序禮鐘鼓當先設而於飲酒孔偕之次始言鐘鼓旣設者以此詩本意言飲酒故先言飲酒況言旣亦非始設舉酬往來和樂逸逸在禮始酌之曰獻再酌之曰酬酬卽酬也復其獻曰酢毛傳曰大侯君侯也抗舉也有燕射之禮箋云將祭而射謂之大射下章言烝衎烈祖其非祭歟鄭更毛傳燕射之說攺爲大射非也康成不善屬文屢屢而見是詩言因烝衎烈祖以洽百禮百禮旣至於是乎燕射詩言醉舞其爲燕射甚明豈有將祭擇士大射而有舞僛僛傞傞者乎張侯久矣其始不系左下綱至將射乃系左下綱梓人云張獸侯則王以息燕鄕射記雲天子熊侯白質諸侯麋侯赤質大夫布侯畫以虎豹士布侯畫以鹿豕注云此所謂獸侯也燕射則張之案大射禮張三侯夏官射人云若王大射則以貍步張三侯是詩惟言大侯益以驗其言燕射孔疏云燕射之禮自天子至士皆一侯上下共射之箋云射夫眾射者也獻猶奏也旣比眾耦乃射各奏其發矢中的之功毛傳曰的質也孔疏云周禮鄭眾馬融注皆云十尺曰侯四尺曰鵠二尺曰正四寸曰質王肅亦云二尺曰正四寸曰質又引爾雅云射張皮謂之侯侯中謂之鵠鵠中謂之正正方二尺也正中謂之槷方六寸也槷則質也舊云方四寸今云方六寸爾雅說之明宜從之此肅意賈逵周禮注云四尺曰正正五重鵠居其內而方二尺射義引此詩云祈求也求中以辭爵也酒者所以養老所以養病求中以辭養也毛傳曰秉鑰而舞與笙鼓相應烝盛也亦冬祭名衎樂也洽溥也猶備也因祭行禮品節又爲詳矣有酢有嘏有交獻有旅酬有餕有歌有舞有八音有爵賞之施士禮有祀爨而況於天子之禮乎禮文廢滅不可備知總言百禮百禮旣至猶盡也而有任事之大夫士又有不任事之眾諸侯意謂祭訖不可不燕諸侯卿大夫士也故鄭謂壬爲卿大夫爾雅謂林侯君也毛傳亦雲林君也又云壬大也𨿽本爾雅然爾雅多差失未可盡信錫爾純嘏子孫其湛其湛曰樂者此言祭時先祖旣錫賚我以純一不雜之嘏使子孫皆湛樂所謂湛者卽樂之謂也是殆天子祭禮中之嘏辭有子孫其湛之辭有此釋文也凡與祭執事之大夫士及余不執事之眾諸侯多是吾先祖之子孫及異姓之親子孫先祖之錫嘏固欲徧及其子孫也固欲咸燕樂之也則祭罷豈容無燕因燕而射故各奏爾能載則也仇匹敵也王氏曰室人主黨也賓黨入射則手敵主黨入射則又手敵康安也酒可以贍養衰病故飲不中之爵曰康爵蘇曰以奏爾時薦之以時物也反反者毎毎反顧其身也謹於禮幡幡揚動不謹重也舎其坐而遷屢舞僊僊飄輕之狀也抑抑卑恭也怭怭者抑抑之反也其心怭怭者容不和順不知其秩敍醉甚昏甚也毛傳號呼讙呶也僛僛舞不能自正也郵誰也不知其誰醉不知人也箋云側傾也俄者俄然而側也俄然忽然也傞傞則不止於僛斜而已幾於傾倒失足之狀也旣醉而出則合乎禮合乎禮則賓主並受其福醉而不出則失禮是自伐其徳也飲酒甚嘉維不失令儀則可不然則不可也董曰立之監以監之佐之史以書之古之愼禮如此監者司正之謂乎箋云彼醉則已不善復取未醉者恥之言此者疾之也式敬也此戒其勿從反恥之謂謂言也恥之必有其言也戒勿從其言無使至於大怠也非其所當言則勿言非禮事由乎已則勿語其有由醉之言妄亂之言則罰之俾出童羖羊必有角無童者箋云俾出無角之羖羊脇以無然之物使深戒也朱氏曰女飲至三爵已昏然無所識矣況敢又多飲乎丁寧以戒之也

魚在在藻有頒其首王在在鎬豈樂飲酒魚在在藻有莘其尾王在在鎬飲酒樂豈魚在在藻依於其蒲王在在鎬有那其居

魚何在在藻也藻水艸也在藻得其所也韓詩云頒眾也詩意謂其首頒然不亂王與羣臣燕樂有禮不亂如之王何在在鎬京武王之所居也今王居焉得其所矣當豈樂飲酒豈樂和樂也非荒淫無度之樂也當如魚之和樂不亂如武王之豈樂也而今不然矣僛僛傞傞側弁之俄其亂甚矣有莘其尾魚尾如莘也細莘音辛一名細莘藥艸也一根一葉相連此亦眾而不亂之物故以諭之蒲亦水艸魚亦在藻又依蒲甚言其得所也王居武王之所居那有其居若此者乎甚言鎬京之美也其意憂王將失其所居矣其亡將不敢明言毛詩序云刺幽王也君子思古之武王焉言刺非詩人之本情又大悖

采菽采菽筐之筥之君子來朝何錫予之𨿽無予之路車乘馬又何予之玄衮及黼觱沸檻泉言采其芹君子來朝言觀其旗其旗淠淠鸞聲嘒嘒載驂載駟君子所屆赤芾在股邪幅在下彼交匪紓天子所予樂只君子天子命之樂只君子福祿申之維柞之枝其葉蓬蓬樂只君子殿天子之邦樂只君子萬福攸同平平左右亦是率從泛泛楊舟紼纚維之樂只君子天子葵之樂只君子福祿膍之優哉遊哉亦是戾矣

縭音離爾雅釋水作縭毛詩作纚毛傳曰菽所以芼大牢而待君子也羊則苦豕則薇箋云菽大豆也采其葉以爲藿三牲牛羊豕芼以藿王饗賓客有牛俎乃用鉶羮故使采之孔疏云以鼎煮牛取其骨體置之於俎其汁則芼之以藿調以鹹酸乃盛之於鉶卽公食記鉶芼是也以艸菜地之毛故謂之芼地官牛人云凡賓客之事共其牢禮積膳之牛又云饗食賓射﹝按原本二字脫﹞共其膳羞之牛食亦有牛舉饗則食可知矣方曰筐圓曰筥毛傳曰君子謂諸侯也箋云賜諸侯以車馬言𨿽無予之尙以爲薄毛傳曰元衮捲龍也白與黒謂之黼箋云元衮元衣而畫以捲龍也黼黼黻謂絺衣也周禮司服諸公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服覲禮天子賜諸侯氏以車服鄭注云賜同姓以金路異姓以象路毛傳曰觱沸泉出貎釋水雲濫泉正出正出湧出也李注水泉從下上出曰湧釋曰濫檻音義同毛傳曰檻泉正出言語助也箋云芹菜也可以爲菹亦所用待君子也周禮芹菹孔疏云車馬鸞鈴之聲嘒嘒然釋文觱沸音必弗今俗語沸如字於檻泉之水中采其芹朱曰諸侯來朝則觀其旗聞其鸞聲又見其馬君子之至則有如上之儀物屆至也箋云芾大古蔽膝之象也冕服謂之芾其它服謂之韠以韋爲之其制上廣一尺下廣二尺其頸五寸肩革帶博二寸脛本曰股邪幅如今行縢也偪束其脛自足至膝故曰在下孔疏云易幹鑿度注云古者田魚而食因衣其皮先知蔽前後知蔽後後王易之以布帛而猶存蔽前者重古道不忘本是亦說芾之元由也毛傳曰諸侯赤芾紓緩也孔疏云桓二年左傳曰帶裳幅舄內則亦單云偪則此服名偪而已杜鄭皆云今之行縢然則邪纒於足謂之邪幅說文曰縢緘也名行縢者言行而緘束之彼諸侯之交於天子者非紓緩而怠也故爲天子心之所予樂只言君之和樂也天子於是命之不止於命之又有福祿以申錫之以山川土田車服器物之類也毛傳曰蓬蓬盛貎殿鎭也孔疏曰軍行在後曰殿又鎭重之義枝葉足以芘根幹根幹如天子枝葉如諸侯爲藩輔故天子之邦得以安鎭無虞萬福攸同者凡從君來朝者同被其福祿也不特其大臣𨿽其平平左右羣臣亦率從被其福言並蒙賚賜也爾雅釋水曰泛泛楊舟紼縭維之紼繂也縭緌也楊木之舟輕浮泛泛得大紼小縭以維之而後安定天子如楊舟諸侯如紼縭王畿賴侯國藩維而後安定葵心向日如天子心向諸侯先王親愛諸侯其心似之膍牛百葉也天子以福祿重重錫賚諸侯申之膍之謂錫賚重復也今王優哉遊哉緩慢不復紹其禮亦違戾於先王矣其辭甚婉其憂甚深毛詩序曰刺幽王也侮慢諸侯諸侯來朝不能錫命以禮數徵會之而無信義君子見微而思古焉其禍著以微云

騂騂角弓翩其反矣兄弟昏姻無胥遠矣爾之遠矣民胥然矣爾之敎矣民胥效矣此令兄弟綽綽有裕不令兄弟交相爲愈民之無良相怨一方受爵不讓至於已斯亡老馬反爲駒不顧其後如食宜饇如酌孔取毋敎猱升木如塗塗附君子有徽猷小人與屬雨雪瀌瀌見晛曰消莫肯下遺式居婁驕雨雪浮浮見晛曰流如蠻如髦我是用憂

補音遠於圓切易林明夷之漸曰轉行軌軌行近不遠旦夕入門與君笑言韓愈閔已賦遠字與賢字年字難字言字葉然則逺字宜音園而補音於圓切失母矣﹝按韓愈閔已賦已遠與漫漫葉漫補音音綿則遠字音淵故於元切也﹞補音讓如陽切禮記左右攘辟注云攘古讓字古文尙書作攘六韜與陽光葉楚辭大招讓與張葉與王葉荀子成相篇讓與王葉急就章讓與莊葉此詩或用韻宜從此讀猱乃刀反屬音蜀讀者音近樹見晛聿消聿韓詩作聿毛詩作曰董呂皆同觪許愼作弲言用角低卬便也許義未盡其如牛羊角觩然歟弛弓則忽反矣兩弰雙反如羽疾飛故曰翩王之背棄親族如之胥相也兄弟婚姻民相效皆然矣胥亦皆意蓋王敎之也王𨿽未嘗敎詔之而身行之民效之謂王敎之可也令善也令兄弟卽今俗云好兄弟裕寛也和樂從容之意其不令者則交相病愈病也相詬訾相傷害此泛言也𨿽泛言而意則譏王周偏處西北一方王者統臨天下而曰一方者王失徳天下不歸心故詩人小之止言一方言周之民無良相怨相惡皆王所化也詩人灼見本末源流之所致其端甚微其流禍甚大姑舉受爵不讓一端言之受獻爵殊無遜讓之容此不敬之心其過似微而其末流致亡乃已當時蓋有其事亦假以明王之將亡也作詩者其父兄尊老者乎以老馬自況反爲駒言其時反以幼穉相待不加禮敬以少陵長以卑陵尊呂曰彼慢老者獨能長少而不老乎所謂不顧其後也如若也食則甚宜者心好之而務饇飽酌則甚取而務多孔甚也且言後生輕侮貪饕之狀古又以如爲而屢見大戴禮猱猴屬自能升木輕薄小人自好陵犯長上而王又敎以助戱侮其長老如泥塗又加其塗以附益之詩人於是思君子有徽猷徽猷善道也上有善道則小人咸服屬而自化不至如今俗習惡毛傳曰晛日气也小人道長小人陰類如雨雪瀌瀌得陽和之气卽消化矣是時心莫肯爲善棄其下之親族矧更居愚驕乎式更也詳釋見式微婁愚也惟愚故驕聖賢未嘗驕惡驕者故加愚字毛傳曰蠻南蠻也髦夷髦也孔疏云髦四夷之別名今上下胥然於親族無禮義仁恩如蠻夷矣我用是憂憂其無道必致禍亂也毛詩序曰角弓刺幽王也不親九族而好讒佞骨肉相怨而作是詩也

有菀者柳不尙息焉上帝甚蹈無自暱焉俾予靖之後予極焉有菀者柳不尙愒焉上帝甚蹈無自瘵焉俾予靖之後予邁焉有鳥髙飛亦傅於天彼人之心於何其臻曷予靖之居以凶矜

﹝按此篇永樂大典缺捲﹞

彼都人士狐裘黃黃其容不攺出言有章行歸於周萬民所望彼都人士臺笠緇撮彼君子女綢直如發我不見兮我心不說彼都人士充耳琇實彼君子女謂之尹吉我不見兮我心苑結彼都人士垂帶而厲彼君子女卷髮如蠆我不見兮言從之邁匪伊垂之帶則有餘匪伊捲之髮則有旟我不見兮云何盱矣

鄭箋云城郭之域曰都呂曰都人士者卽喪服傳所謂都邑之士所以別野人也陳曰周鎬京也毛傳謂周忠信也此𨿽本之春秋國語然非聖之言穿鑿曲取迂儒常態穆叔曰忠信爲周左氏知其未安已削之矣楚子囊卒君子謂子囊忠忠民之望也詩曰行歸於周萬民所望忠也此義亦未白學者習說不可盡信皇皇者華之周周徧也此都人士之周西周也都士之行歸於周家所行之道謂合乎文武所行之道萬民之所仰望也箋雲臺夫須也以臺皮爲笠陸璣疏云舊說夫須莎艸也可以爲蓑笠毛傳曰緇撮緇布冠也孔疏曰撮言小撮持其髻而已呂曰君子女者貴人之女綢者以絲周之其卷髮之纚歟如而也屢見大戴禮以而爲如古語也以音相近故記者或作如或作而也綢其髮而直也綢直而髮而猶其也亦古語也書害於而家凶於而國我今不見斯服矣傷禮服之亡習俗趨於薄故我心不說毛傳曰琇美石也王肅云以美石爲瑱塞實其耳朱曰尹吉未詳箋云吉讀爲姞尹氏姞氏周室婚姻之舊姓也言有禮法苑中艸木繁積故言積曰苑積結不散憂之深也毛傳曰厲帶之垂者箋云而亦如也而厲如鞶厲也鞶必垂厲以爲飾厲字當作裂蠆螫虫也尾末揵然似婦人髮末曲捲然左傳桓二年鞶厲遊纓昭其數也杜注云鞶紳帶也一名大帶厲大帶之垂者春秋紀裂繻或作履緰鄭或以厲履裂聲相近取裂之義歟鄭必以而爲如殆不必也鄭不善屬文不解垂厲之文耳當從毛傳說文長尾爲蠆卷髮如蠆以纚卷髮也我不見兮見則從之往矣邁往也言我心敬之歸之匪伊特垂之帶則有餘帶當有餘有餘則有垂者今不見垂帶是其時特不垂其帶俗尙新奇也昔君子女匪特捲之以髮有旟揚者故以纚捲之也毛傳曰旟揚也盱吁之音而字訛歟捲耳曰云何吁矣毛詩序曰都人士周人刺衣服無常也古者長民衣服不貳從容有常以齊其民則民徳歸壹傷今不復見古人也

終朝采綠不盈一匊予髮曲局薄言歸沐終朝采藍不盈一襜五日爲期六日不詹之子於狩言韔其弓之子於釣言綸之繩其釣維何維魴及鱮維魴及鱮薄言觀者

鄭箋云緑王芻也爾雅釋艸云菉王芻郭注云菉蓐今呼鴟腳莎楚辭曰薋菉葹以盈室王逸云終朝采綠箋云綠易得之菜終朝采之而不盈手憂思不專於事毛傳曰局捲也婦人夫不在則不容飾沐非爲容飾也久不沐櫛太甚故薄沐也出而采綠曰予髮曲局矣歸而薄沐乎箋謂君子將歸故我沐康成不善屬文故曲推而文不然毛傳曰衣蔽前謂之襜箋云藍染艸也朱曰五日去時之期也六日不詹過期而不見也詹與瞻同箋謂五日爲五月之日六日爲六月之日鄭意以六日不歸何遽憂思之甚故云云亦猶豳風曰一之日二之日謂十二月十二月然六日不詹非謂六日卽憂思深也自六日不瞻以來至於今積思而憂深也後漢劉瑜上疏曰天地之性陰陽正紀隔絕其道則水旱爲並詩云五日爲期六日不詹怨曠作歌仲尼所錄箋云之子謂君子也邱氏曰是子往獵我則爲之納弓於韔中往釣我則爲之緡繩於竿今遠行役役久而不歸思其如此而不可得也孔疏謂言綸之繩與之作繩也得魚之盛頗有觀者故曰薄言觀者俗本觀作睹定本集注並作觀毛詩序曰幽王之時多怨曠者也

芃芃黍苗陰雨膏之悠悠南行召伯勞之我任我輦我車我牛我行旣集蓋雲歸哉我徒我禦我師我旅我行旣集蓋雲歸處肅肅謝功召伯營之烈烈徵師召伯成之原隰旣平泉流旣淸召伯有成王心則寧

牛補音魚其切楚辭天問恆秉季徳焉得夫朴牛何往營班祿不但還來九章呂望屠於朝歌兮寗戚歌而飯牛不逢湯武與桓繆兮世孰云而知之招魂惇脄血拇逐人駓駓參目虎首其身若牛易林履之蠱曰齊景惑疑爲孺子牛蠱之同人曰伯氏殺牛行悖天時咸之小畜曰許人買牛三夫爭之頥之遁曰豶豕童牛害傷不來來陵之切崧髙之詩言宣王邑申伯於謝命召伯定申伯之宅登是南邦徹申伯土田有俶其城寢廟旣成此詩言肅肅謝功召伯營之工役旣大故用師旅原隰旣平泉流旣淸蓋用徹法治其土田而爲之溝洫也芃芃黍苗陰雨膏之蓋南行之役徒所見因感召伯見勞之恩故卽所見黍苗蒙陰雨之所膏潤以諭之鄭箋以任爲負任未安遠行不可負任負任而遠行則太勞任者任之以事任輦以輦所當載任車以車所當載任牛以牛所當挽下文徒禦師旅四類此輦車牛三物不必與下文齊同鄭豈拘於同下文耶我行旣集蓋雲歸哉是詩蓋訖役將歸時所作歟徒行者禦車者夏官司馬二千五百人爲師五百人爲旅成之者成其邑謝之功宣王欲邑申伯以報其功邑成則王心寧矣毛傳初未嘗言刺幽王而衛宏作序則曰刺幽王也不能膏潤天下卿士不能行召伯之職焉宏蓋拘於世次故彊歸之幽王且淸人鄭文公時詩而置於莊公昭公詩之前詩經秦火口誦所傳難執世次況宏序謬誤良多不可盡信孔子所取大旨固不在其人與世而宏謬太甚不得不辯鄕師治其輦注云輦人挽行載任器也司馬法曰夏后氏謂輦曰余車殷曰胡奴車周曰輜輦

隰桑有阿其葉有難旣見君子其樂如何隰桑有阿其葉有沃旣見君子云何不樂隰桑有阿其葉有幽旣見君子徳音孔膠心乎愛矣遐不謂矣中心藏之何日忘之

愛補音許旣切說文從心旡聲徐鍇系傳曰﹤旡心﹥者惠也古文尙書﹤旡心﹥古愛字集韻﹤旡心﹥許旣切周易富家大吉順在位也王假有家交相愛也楚辭九章世混濁莫吾知人心不可謂兮知死不可讓願勿愛兮明以告君子吾將以爲類兮傅幹皇后箴巨猾是緣竊弄神器故禍不出所憎常出所愛袁宏三國名臣贊滄海橫流玉石同碎達人兼善廢已存愛楊戱贊吳子遠車騎髙勁惟其泛愛以弱制彊不陷危墜皇甫謐釋勸若實可謂習外觀之暉未覩幽人髣髴也髴方末反見俗人之不容未諭聖王之兼愛也若字形則當如方言所載揚雄答劉歆書與說文古篆從﹤旡心﹥從夂其義與音昭然可見郭璞方言注用此字自是之後不復見矣隰桑之盛如此足以濟利生人以其可蠶也故人心喜見之故取以諭其喜見君子之心當是久亂忽見君子故其樂甚也君子之徳音甚膠固不斷絕也吾心愛君子不謂相去遐遠而憚於往見也大抵善類之愛其善類中心懷之常不忘也是詩殆以有君子在位遠方之士慕徳而往見之喜而作也而衛宏作序又謂刺幽王謂思見君子熟觀本詩曰旣見君子非思也此又宏拘於世次之故也是詩之作或宣王之初歟毛傳亦無刺意亦無思見意孔疏曰夏書傳曰下濕曰隰桑非能水之木而言其美者以桑宜在隰潤之所隰近畔無水宜桑毛傳曰沃柔也幽黒色也﹝按孔疏曰以下原本缺今補入﹞

白華菅兮白茅束兮之子之遠俾我獨兮英英白雲露彼菅茅天步艱難之子不猶滮池北流浸彼稻田嘯歌傷懷念彼碩人樵彼桑薪卬烘於煁維彼碩人實勞我心鼓鐘於宮聲聞於外念子懆懆視我邁邁有鶖在梁有鶴在林維彼碩人實勞我心鴛鴦在梁戢其左翼之子無良二三其徳有扁斯石履之卑兮之子之逺俾我疷兮

﹝按此篇永樂大典缺捲﹞

綿蠻黃鳥止於丘阿道之雲遠我勞如何飲之食之敎之誨之命彼後車謂之載之綿蠻黃鳥止於丘隅豈敢憚行畏不能趨飲之食之敎之誨之命彼後車謂之載之綿蠻黃鳥止於丘側豈敢憚行畏不能極飲之食之敎之誨之命彼後車謂之載之

是詩微臣感其所蒙飲食教載之大臣而作也而衛宏作毛詩序乃反之曰刺者蓋意周衰亂世必無若此仁惠之大臣故反之以爲思古之詩而本詩情狀非思古也觀詩固不可執其世其間大臣豈無一人能憫徒行小臣之忠勞也此事𨿽甚微然道無大小其卹下之心感惠之心皆善心正心卽道心也聖人取焉大學篇引綿蠻黃鳥止於邱隅子曰於止知其所止可以人而不如鳥乎繼引詩曰穆穆文王於緝熙敬止爲人君止於仁爲人臣止於敬爲人子止於孝爲人父止於慈大學一篇非聖人作道一而已此心常覺常明曰仁其散見於諸善不一其此心之見於恭曰敬見於事親曰孝見於惠下曰慈而大學裂而分之殊爲害道毛傳又祖其說以釋是詩曰鳥止於阿人止於仁枝蔓轉涉失本詩之情遠矣行勞甚於是休止有如何之嘆焉止邱阿卽所見以諭已之休止而已非有深義孔子舉此詩以明別意觀詩者不可執以釋詩而況可又祖大學之言乎有大臣者憫其勞飲之食之從容之次又敎之誨之又命後車語令載之邱隅邱側特更韻爾豈敢憚於徒行恐不能疾行以趨以從大臣之車也畏恐也趨行疾也爾雅云極至也恐不能至今勞憊於道途者亦有此言

幡幡瓠葉采之亨之君子有酒酌言甞之有兔斯首炮之燔之君子有酒酌言獻之有兔斯首燔之炙之君子有酒酌言酢之有兔斯首燔之炮之君子有酒酌言酬之

燔音煩補音汾幹切曹大家蟬賦有翩翩之狡童運微黏而紛纒委厥體於膳夫歸炎炭而就燔左思魏都賦琴髙沈水而不濡時乘赤鯉以周旋師門使火以驗術故將去而林燔曹植瑟瑟歌願爲中林艸秋隨野火燔灰滅豈不痛顧與枝葉連陶潛遇火詩正夏風長急林室頓燒燔一宅無遺宇舫舟蔭門前毛詩序言不以微薄廢禮是也而曰大夫刺幽王上棄禮而不能行𨿽有牲牢﹤雝食﹥餼不肯用故思古焉則不可必也𨿽至亂之世豈無一人一事之善而必曰古之人是絕滅人之道心大不可也毛傳曰瓠葉庻人之菜也鄭箋云亨熟也熟瓠葉者以爲飲酒之葅也王肅孫毓云惟一兔頭爾諸儒必曲取以爲一兔非也三章者皆言兔首不及其餘瓠葉兔首𨿽至微薄而采之亨之炮之燔之炙之誠意所將甞酒而獻之酢之酬之誠敬彌著是謂道心人皆有是心而自不知其爲道也故易曰百姓日用而不知考之儀禮初獻次酬次酢酢者報所獻也獻至於再則謂之酬酬卽酬字毛傳曰炮加火曰燔炕火曰炙此君子窮而在下者歟

漸漸之石維其髙矣山川悠遠維其勞矣武人東徵不皇朝矣漸漸之石維其卒矣山川悠遠曷其沒矣武人東徵不皇出矣有豕白蹢烝渉波矣月離於畢俾滂沱矣武人東徵不皇他矣

漸漸之石維其髙矣東徵之士所見或以爲諭非繼曰山川悠遠維其勞矣其情狀承接上文別無義諭曰不皇朝矣不忘君之情也沒盡也山川悠遠何得至於盡而止也此中途之情不皇出者不暇有他適也出適也豕涉波月離畢皆霖雨之先兆途行畏雨情見於此也是詩正矣無邪思也無邪道也孔子取焉而毛詩序曰下國刺幽王也戎狄叛之荊舒不至乃命將率東徵役久病於外是詩本無刺王之情而序誣之不明本詩之正情不明正情之卽道故支離旁說徒亂後學況序文多意度妄謬不可盡信易曰離麗猶附也月離畢星則雨毛傳曰畢濁也鄭箋曰豕性能水﹝按毛傳以下原夲脫今莭補﹞

苕之華蕓其黃矣心之憂矣維其傷矣苕之華其葉靑靑知我如此不如無生牂羊墳首三星在羀人可以食鮮可以飽

何艸不黃何日不行何人不將經營四方何艸不玄何人不矜哀我徵夫獨爲匪民匪兕匪虎率彼曠野哀我徵夫朝夕不暇有芃者狐率彼幽艸有棧之車行彼周道

﹝按二篇永樂大典缺捲﹞

慈湖詩傳卷十六宋楊簡撰

大雅一

文王在上於昭於天周𨿽舊邦其命維新有周不顯帝命不時文王陟降在帝左右亹亹文王令聞不已陳錫哉周侯文王孫子文王孫子本支百世凡周之士不顯亦世世之不顯厥猶翼翼思皇多士生此王國王國克生維周之楨濟濟多士文王以寧穆穆文王於緝熙敬止假哉天命有商孫子商之孫子其麗不億上帝旣命侯於周服侯服於周天命靡常殷士膚敏祼將於京厥作祼將常服黼冔王之藎臣無念爾祖無念爾祖聿修厥徳永言配命自求多福殷之未喪師克配上帝宜鑑於殷駿命不易命之不易無遏爾躬宣昭義問有虞殷自天上天之載無聲無臭儀刑文王萬邦作孚

躬補音姑宏切說文躬從呂或從弓弓聲本如肱周易震不於其躬於其鄰又曰艮其限危燻心也艮其身止諸躬也﹝按原本四句脫﹞班固東都賦登靈臺考休徵俯仰乎乾坤參象乎聖躬又與稜字葉崔瑗祭和帝文元景寢曜云物見徵馮相致妖遂當帝躬韓愈祭嫂文苟容躁進不顧其躬祿仕而還以爲家榮天補音鐡因切文王與天一也於者嘆美之辭昭者光明不蔽之謂周𨿽舊邦其命維新者文王有天道紂失天道天人一也人心去紂故天命亦去紂而在文王矣有周不亦顯乎帝命不亦時乎適當其時也紂大惡文王盛徳時適相值故帝命去紂而在文王不顯不時朱謂古語聲急而然詩人見文王之心卽天之心文王之所爲卽上帝之所爲如升陟於天在帝左右親承帝命降而行之於天下也亹亹不息也惟不動乎意故能不息也動乎意則有作必有息不動乎意故能無作亦無息舜之惟精惟一此也禹之安女止此也文王之不識不知此也文王之徳不息故令聞不已爾雅云哉始也天於是始陳示錫命於周天不言不爲人心歸周卽天命在周也人心所以歸周者甚著則天之所以錫周者豈不亦著爾雅云侯維也侯文王孫子謂文王有聖子賢孫又足以繼承文王也謂文王又有子有孫也文王之孫子其本適爲王其支庶爲諸侯世世有徳繼繼承承可以百世也不惟文王之孫子光顯凡周之士亦世世光顯以文王道之所成又擇其尢賢者而任之也詩人之辭始也以不亦顯爲不顯其後流傳習熟則卽以不顯爲顯不復問上下文勢不顯亦世此之謂也世世之所以顯者以其猶之小心翼翼也猶猷也道也翼翼而敬無放逸故無所失道道卽文王之道也其道大故曰皇皇大也思語助辭也他國賢士甚寡惟周賢士甚多如特生於國也說文楨剛木也上郡有楨林縣一曰築墻具題曰楨旁曰幹廣韻云女楨冬不凋木也樓尙書云女貞卽今之冬靑惟木之剛者可爲楨幹多士爲周之楨幹文王以生多士而寧文王不大聲以色故曰穆穆緝者緝理於思爲細微之間熈有理順之義緝熈者進徳精微之謂進徳之實非思也非爲也惟可以言敬敬非思爲也惟可以言止止非思爲也寂然不動感而遂通而不屬於爲所謂不識不知者此也惟精惟一者此也安女止者此也文王之所緝熈者此也惟不動乎意不屬乎思爲故熈順融釋如點雪之融於水微云之散於太虛其緝熈於思爲微細之間融釋於無思無爲之妙如此豈不甚羙而可嘆服哉故曰於惟其道心不識不知故聲音不大形色亦不大而見爲穆穆假大也假哉嘆天命之大哉爲絕句天命連下文是詩頗有參差不齊之語不可拘執天命有商之孫子其麗數不止於億盡命作諸侯於周六服之中旣盡也服之爲言服從也服事也毛傳謂麗數也曰億者每國之公族子孫甚眾也商之諸侯而今服於周見天命之無常武王擇殷士之可用者亦用之故膚敏之士助祼將於京師祼者祼鬰鬯所以將誠通之於神故曰祼將天官小宰凡祭祀贊祼將之事冔殷冠旣歸周執禮而猶殷冠者當是武王初有天下制作未定故殷士尙得服殷之黼裳冔冠詩人見殷士黼冔祼將於京而傷之故以爲言因以戒成王曰王之忠藎之臣得無念爾祖文王之徳乎不敢指成王而曰藎臣實戒成王也念爾祖文王之徳則無敢放逸則天命可以永保周士未遽至於祼將繼周者之京也無放逸則徳修矣徳修則天命在我矣可以永永配天之命多福非自外至自求之而已矣自求之者無他也無放逸也無動乎意也安女止也是數語者一也師眾也失眾心則人去之天亦去之方殷之未喪失眾心則與人同心與天同心是謂配天宜鑑於殷今殷失眾心而人去之天命去之於以知天之峻命不可容易再言命之不易者致意之深戒成王之切遏抑也毋遏抑爾躬至於卑下也放逸則卑下矣當昭徳義之令問此非外飾而撰作之也問望由徳義而宣昭無義問者中心之無義也動乎意而放逸則爲無義矣有又也又當憂虞恐又如殷之降喪自天也欲知天心乎而人常患上天之載無聲無臭不可測度於是教之曰但法則文王則萬邦自孚信我之徳矣載承載也上天之所承載者何所有也上帝𨿽有名而不可見無聲無臭而不可聞作是詩者灼知文王之卽天故確然曰儀刑文王則得天道矣萬邦之心不計術而取也吾心不動乎意則無逸無逸則無私無私則與人心同矣與天道亦同矣天人形若有異道無異人心卽道故曰道心不動乎意常虛常明何思何慮安女止是謂精一是謂帝則是則無聲無臭者此惟自省自則者知焉作是詩者其周公乎聖人之言也毛詩序惟曰受命作周也是何足以明是詩之大旨

明明在下赫赫在上天難忱斯不易維王天位殷適使不挾四方摯仲氏任自彼殷商來嫁於周曰嬪於京乃及王季維徳之行大任有身生此文王維此文王小心翼翼昭事上帝聿懷多福厥徳不回以受方國天監在下有命旣集文王初載天作之合在洽之陽在渭之涘文王嘉止大邦有子大邦有子俔天之妹文定厥祥親迎於渭造舟爲梁不顯其光有命自天命此文王於周於京纘女維莘長子維行篤生武王保右命爾燮伐大商殷商之旅其會如林矢於牧野維予侯興上帝臨女無貳爾心牧野洋洋檀車煌煌駟騵彭彭維師尙父時維鷹揚亮彼武王肆伐大商會朝淸明﹝按亮字楊氏從韓詩﹞

身補音屍羊切荀卿成相篇天乙湯論舉當身讓卞隨舉牟光道古賢聖基必張易林蒙之垢曰足動目瞤喜未加身舉家蒙歡吉利無殃渙之兌曰昭公失常季氏悖狂遜齊處野喪其龎身蹇之兌曰機餌設張司暴子良範叔不廉凶害及身俔牽徧反俔韓詩作磬﹝按原本四字脫﹞亮韓詩作亮毛詩作諒或作涼明明在下天明照在下者之善惡也赫赫在上天明威之可畏也天難忱信爲王者不易難也天旣以紂爲殷適嗣而位天位矣乃又使不得挾四方而有之然則天果難忱難恃也毛傳曰摯國任姓仲仲女也自彼殷商之國中來嫁於周朱曰自周而言則諸侯皆殷商也京周京也曰嬪於京其國史所書之辭乎是謂大任大任及王季皆維徳之行事上帝之道不在乎他在乎善而已矣人性本善意動而遷斯喪厥善小心翼翼不動不遷是謂善事上帝懷藏也多福乃懷藏於文王小心之中不在求之於外也亦文王篇自求多福之意也進徳亹亹不復回轉故四方師之文王遂受四方之歸也天監在下紂惡旣盈維周世世修徳至文王之徳益盛則天命自然集於周載年也文王初生大姒作文王之配合在洽水陽毛傳曰洽水谷梁傳曰水北曰陽涘厓也朱曰嘉昏禮也前漢地理誌馮翊有合陽縣﹝按原本三字脫﹞洽水之陽渭水之涘莘國所在是爲大邦子爲大姒大姒盛徳配天天使配文王文王爲天子則王后非天妹乎俔者灼見也灼見大姒之爲天妹也說文謂俔譬諭許愼不明天人之一致也何以諭爲心疑而彊爲之說也字作人見曷爲譬諭人心無私之心也大姒寤寐思求淑女以配君子此天地無私之心也無私卽道心後學不知道不悟中庸之心卽天道故自昏自蔽自棄而又疑大姒非天之妹文王行嘉禮於大姒止語助也納采問名納吉納徵請期皆嘉禮之吉事有祥者吉之初兆也天生大姒作文王配初祥旣兆至於文王親迎於渭則其祥於是定矣造舟爲梁孫炎云比舟爲梁也杜預云河橋之謂也孔疏云繼大任之女事天命文王於周京纉繼女事維莘國爾實維長女行猶嫁也詩云女子有行篤實也實生武王保右武王命武王燮伐大商燮和也聖王之徵伐豈得已哉奉天命平大亂誅君弔民歸馬放牛是謂燮和之伐非暴怒之伐旅眾也矢陳興起也孔疏云牧野紂南郊箋謂諸侯予我也予𨿽諸侯而興起自上帝觀武王則曰女帝臨護之又命之曰無貳爾心恐其以紂眾如林之盛而疑懼也所謂天命帝命天帝不言卽人之所言人心恐武王之疑貳故謂上帝亦恐武王之疑貳凡人事之所成卽天命之所成車宜檀木毛傳曰煌煌明也駵馬白腹曰騵本爾雅釋畜文郭注云駵赤色黑鬛肆猶遂也有無所畏忌之意爾雅釋詁云亮介也左右亮也韓詩傳云相也毛傳曰佐也大公望爲大師號曰尙父孫子兵法曰周之興也呂牙在殷齊世家曰呂尙國語王以二月癸亥夜陳未畢而雨以夷則之上宮畢之則雨止矣詩人喜其會戰之朝淸明也故云毛詩傳曰大明文王有明徳故天復命武王也此序旣失詩旨又不足以明文王武王之徳徒爲蕪贅

綿綿瓜瓞民之初生自土沮漆古公亶父陶復陶穴未有家室古公亶父來朝走馬率西水滸至於岐下爰及姜女聿來胥宇周原膴膴堇荼如飴爰始爰謀爰契我龜曰止曰時築室於玆乃慰乃止乃左乃右乃疆乃理乃宣乃畝自西䢐東周爰執事乃召司空乃召司徒俾立室家其繩則直縮版以載作廟翼翼捄之陾陾度之薨薨築之登登削屢馮馮百堵皆興鼛鼓弗勝乃立臯門臯門有伉乃立應門應門將將乃立冡土戎醜攸行肆不殄厥慍亦不隕厥問柞棫拔矣行道兌矣混夷駾矣維其喙矣虞芮質厥成文王蹶厥生予曰有疏附予曰有先後予曰有奔奏予曰有禦侮

爾雅釋艸云瓞瓝其紹瓞舍人曰瓞名瓝﹝按原本誤作瓞﹞小瓜也邢疏云紹先歲之瓜瓜蔓近本之瓜必小於先歲之大瓜以其小如瓝故謂之瓞周推本始繼繼承承如瓜蔓生綿延不絕初瓞𨿽小而後滋大生民篇以後稷爲民詳觀是詩通上下皆曰民謂周之子孫與凡周之民歟孟子莊子呂氏春秋皆言太王亶父居豳狄人攻之事之以皮幣以犬馬以珠玉俱不得免乃屬其耆老而告之曰狄人之所欲者吾土地也吾聞君子不以其所以養人者害人遂去豳邑於岐山之下孟子作邠邠人曰仁人也不可失也從之者如歸市毛傳亦引此扵是陶復陶穴未有家室又曰周京漆沮之間也按杜水出杜陽山東南流左會漆水徑岐山西爲岐水而屈徑周城南歷周原下徐廣曰漆水出杜陽西岐山許愼亦曰漆水出岐山杜陽縣有漆溪謂之漆渠又西沮水出北地郡直路縣燋石山東南流屈而夾山西流又西南徑宜君川又得黃嵚水口乃東南徑祋祤縣夫宜君之南與今邠州接境邠卽豳今邠州有古豳亭有枸邑城古鶉觚縣漢地理誌右扶風郡有枸邑邑有豳鄕詩豳國公劉所都而鶉觚乃在北地郡則知扶風郡與北地郡接境今邠州西南接鳯翔府扶風郡界不過六十里本府之岐山又本府之東四十里則岐山與邠州益近岐山去沮水亦不逺則岐周之地有杜水沮水漆水明矣而鄭箋輙異毛傳而謂公劉遷豳居沮漆之地又謂陶復陶穴本其在豳時也箋義殊未安豈有自公劉居豳以來至於後古公亶父皆穴居而未有家室乎此斷斷乎無是理康成不善屬文每毎見其箋注文理不順於是益驗然地理誌扶風杜陽注二詩自杜沮漆齊詩作自杜言公劉避狄而來居杜與漆沮之地古書多差況非聖說此奚足信以本詩本文熟讀之文理甚明非言豳地言古公亶父初遷岐周之事也康成謂豳在岐山西北四百里亦然今考地理岐山邠南下甚逺孔疏謂禹貢之漆沮與詩之自土沮漆別又謂詩之沮水則未聞何地曰未聞者考之未詳歟謂禹貢之漆水異乎詩之漆水則誠有故也岐山所出之漆水在漆縣西惟與杜水合南至美陽縣而南流於渭初未嘗與沮水合也故孔疏云異禹貢導渭會於灃又東會於涇又東過漆沮入河者以沮水一名漆沮沮水入洛洛水入渭然則此二沮漆水俗謂之漆水又謂之沮水是水之入渭然則二漆沮水與前所言漆水出岐山與杜水合而入渭者又異矣大抵渭水之北涇水之東水名漆沮者三矣禹貢曰又東過漆沮不曰會而曰過者樓尙書云兩川相似而合曰會大川所過而小川隨之曰過小水入大水曰入漆沮小於渭古公之將遷岐必先相其地始至岐山陶土爲穴而居未有家室來朝謂後朝之日儀禮所謂來辰者自明日以後凡後來之日皆謂之來也古公旣相地至來朝遂與其妃姜女來胥相其所居宇居也孔疏云古公猶云先王先公也大王追號魯頌閟宮云寔維大王居岐之陽寔始翦商蓋以去豳居岐豳人從之如歸市四方悅其愛民而去國王業由此而始故詩序曰綿文王之興本由大王也孔疏引說文云陶瓦噐竈也﹝按原本有誤今攺正﹞蓋竈以陶去其土而爲之故謂之陶說文云穴土屋也復地室也許氏淮南子注云復重窟也上古穴居野處古公時殷世古質雍州地髙尢宜穴居岐周西夷之地逺俗益近古故以穴居爲常今俗猶謂取土而出之曰陶所謂陶復陶穴者陶之復陶之謂穴以居乎自爾雅訓釋猶多謬誤前儒訓釋亦難信釋水雲滸水厓率循也胥相也今俗猶以觀視爲相相字平聲得非字義本因相與觀視曰相而胥相同義乎箋云膴膴肥美釋文曰堇音謹廣雅云堇藋也今三輔之言猶然藋徒弔反說文云藋堇艸也內則曰堇荁粉楡釋艸云芨堇艸郭注云卽烏頭也音靳本艸謂煎之則殺人然則生食之亦可乎荼釋見衛谷風堇荼甘如飴以地之肥美也莆田鄭氏曰飴餳也周禮春官菙氏掌共燋契以待卜事注契龜之鑿也箋云時是也卜從則曰可止居於是可作室家於此也宣開也今俗謂初作田曰開荒自豳遷岐必率循西之滸而至岐陽大王居岐之陽凡豳人自西而䢐東從大王而遷岐陽者皆執事效勞周徧也皆也箋云繩者營其廣輪方制之正也旣正則以索縮其築板上下相承而起司空掌營國邑司徒掌徒役之事翼翼者廟檐如羽翼也說文曰捄盛土於器也毛傳曰捄虆也劉熈云虆盛土籠也王氏曰度傳土也蘓氏曰削屢重復削治也陾陾取土於虆眾多之狀也薨薨傳土者眾多之聲也登登築土寖髙之謂也馮馮張氏曰削土聲箋云五版爲堵李氏曰公羊傳五版爲堵五堵爲雉何休以爲堵四十尺許愼五經異義戴禮及韓詩說八尺爲版五版爲堵版廣二尺積髙五版爲一丈考工記匠人注云雉長三丈髙一丈左傳隠元年杜注云方丈曰堵三堵曰雉一雉之墻長三丈髙一丈毛傳曰鼛大鼓也長一丈二尺周禮曰以鼛鼓役事人聲之盛鼛鼓弗能勝也朱氏曰書天子有應門春秋魯有雉門禮記魯有庫門家語衛有庫門皆無雲諸侯有臯應者則臯應爲天子之門明矣意者大王之時未有制度作二門其名如此及周有天下遂尊以爲天子之門而諸侯不得立也箋云諸侯之宮外門曰臯門朝門曰應門內有路門天子之宮加以庫雉箋義殊未安孔疏云襄十七年傳宋人稱臯門之晳遂謂諸侯有臯門而左傳乃曰澤門之晳非臯門杜注亦曰澤門非訛誤也然則疏謂臯門之晳者其心記之訛歟又案定二年雉門及兩觀災子家子謂兩觀爲僣以觀者臺土之加髙者也於以知雉門非僣而康成謂天子加以庫雉何也康成殆以魯得用王禮故魯有雉庫以未見家語故不知衛有庫門明堂位曰庫門天子臯門雉門天子應門是魯無臯應特其制似之爾閌大也將將人出入之多也冢土社也禮國主社主也尊之曰冡土毛傳曰起大事動大眾﹝按原本四字脫﹞必先有事乎社戎大也醜眾也戎亦有兵義肆猶縱也縱其慍怒我者不殄絕謂昆夷數侵侮而亦不足以隕墜我之令問孟子答貉稽引此詩謂文王也觀此詩蓋序大王以來至於文王之事亦不止言文王樓尙書謂孟子斷章取義但取此詩以言文王又云憂心悄悄慍於羣小孔子也邶柏舟之詩孔子本無與及其久也我之植木拔拔其盛行道之人兌然而四國之人咸歸之國勢盛彊昆夷畏其盛服其徳故疾趨而來服維其喙者言其敬畏而形容之也謂疾趨維喙息而已不敢有他也孟子曰文王之事昆夷以大事小箋云柞櫟也棫白桵也陸璣疏云周秦人謂柞爲櫟釋木云棫白桵注云桵小木叢生有刺實如耳璫紫赤可啖陸璣疏云三蒼說棫卽柞也其材理全白無赤心者爲白桵今人謂之白梂二說不同未知孰是易曰兌說也邱氏曰混夷當爲昆字之誤也毛傳曰駾突也說文曰駾馬疾行貎呂曰喙張喙而息也蘓曰虞在陜之平陸芮在同之馮翊平陸有閒原焉則虞芮之所讓也毛傳曰虞芮之君相與爭田久而不平乃相謂曰西伯仁人也盍往質焉乃相與朝周入其境則耕者讓畔行者讓路入其邑男女異路班白不提挈入其朝士讓爲大夫大夫讓爲卿二國之君感而相謂曰我等小人不可以履君子之庭乃相讓以其所爭田爲閒田而退天下聞之而歸者四十餘國蹶者動之疾也生者虞芮之善心由中以生也孟子曰樂則生矣生則烏可已也虞芮之爭心忽變而爲讓心何其疾也此實文王之徳有以感發之故曰文王蹶厥生謂文王發動其善心也而文王退然而不敢當曰予有疏附之臣爾予有先後之臣爾予有奔奏之臣爾予有禦侮之臣爾謂皆羣臣之力爾此蓋當時有稱贊文王之徳者故文有此讓辭歟疏者逺臣也附者近臣也行則在我之先者在我之後者皆輔佐我以正者𨿽奔奏小臣亦吉人善士禦侮𨿽無所先不得已而命將率以禦之其將率皆行文王之徳意無暴無怒觀執訊連連攸馘安安之狀則文王禦侮之臣亦輔文王之徳文王之臣無非聖賢文王此言亦非徒謙而空言也文王之謙讓若是益以見文王之盛徳故詩著之

芃芃棫朴薪之槱之濟濟辟王左右趣之濟濟辟王左右奉璋奉璋峩峩髦士攸宜淠彼涇舟烝徒楫之周王於邁六師及之倬彼云漢爲章於天周王壽考遐不作人追琢其章金玉其相勉勉我王綱紀四方

易剡木爲楫漢書亡維楫有風波舟楫之危或言能度水不用舟楫皆此讀自文王大明綿而下皆成王時所作之詩故曰文王曰武王至於棫朴其武王時周人贊勉武王之詩歟毛詩序惟言文王能官人而不及武王殊未安文王能使成人有徳小子有造何止於能官人而已其言辟王或通言文武至於周王於邁六師及之則惟言武王爾文王不可以言六師人材之盛如棫朴之薪左右皆髦俊之士槱積也聚積人材固由選擇而人才之盛亦道化作成之功至於武王往伐或巡守六師及之皆有徳有造之人也盛矣哉觀文王伐崇攸馘安安有徳之容則知文武之時作成人材之盛有至於此其曰趣之曰及之曰峩峩皆髦士攸宜之意狀有不可形容之妙如彼云漢爲章於天其變化之所及者廣矣今周王方壽考未艾豈不能作人於遐逺乎以紂積惡化亦廣故今有望於武王盡作成遐逺之人也武王聖學如追琢之章其性如金玉之質王其勉勉無怠綱者道徳之本紀者禮樂刑政之詳本末具偹徳之流行速於置郵而傳命無不有徳有造矣毛傳曰追雕也相質也棫白桵也朴枹木也釋木云朴枹者郭注云朴屬叢生者爲枹考工記云凡察車之道欲其朴屬而微至注云朴屬猶附著堅固貎也此言棫木朴附叢宻芃芃然盛也趣趍辟君也淠舟行貌楫棹也烝眾也邁往也倬髙也半圭曰璋箋云璋璋瓉也祭祀之禮王祼以圭瓉諸臣助之亞祼以璋瓉郊特牲云灌以圭璋祭統云君執珪璋祼屍大宗伯執璋瓉亞祼王肅云羣臣行禮之所奉顧命曰大保秉璋以酢王肅說爲安爾雅云峩峩祭也爾雅義多差謬奉璋可以言助祭峩峩者璋之狀其髙峻巍峩非祭也又考工記玉人云大璋中璋九寸邊璋七寸﹝按原本四字脫﹞射四寸厚寸黃金勺有繅天子以巡守宗祝以前馬其宗人與祝奉此三璋於天子車馬之前歟又云琢圭璋八寸以俯聘牙璋中璋七寸射二寸厚寸以起軍旅以治兵守又云璋邸射索功以祀山川以致稍餼然則王左右奉璋亦不特於祭見之靜觀是詩所謂於邁六師及之其追記武王伐紂之事歟抑記武王巡守薄震之師歟辭气舒徐和緩殆言巡守時邁之事爾抑總言之歟

瞻彼旱麓榛楛濟濟豈弟君子幹祿豈弟瑟彼玉瓚黃流在中豈弟君子福祿攸降鳶飛戾天魚躍於淵豈弟君子遐不作人淸酒旣載騂牡旣備以享以祀以介景福瑟彼柞棫民所燎矣豈弟君子神所勞矣莫莫葛藟施於條枚豈弟君子求福不回

毛傳曰旱山名也麓山足也干求也玉瓉圭瓉也黃金所以飾流鬯也箋云黃流秬鬯也榛栗屬簡兮山有榛陸璣云楛其形似荊而赤莖似蓍上黨人織以爲斗筥箱器又屈以爲釵榛楛濟濟福祿之盛似之於是稱贊君子所以求福祿者以豈弟而已豈弟之道何道也豈和樂也弟孫順也君子之和樂孫順初無意說也融融怡怡是謂道心舜所謂精一執中者此也禹所謂安女止者此也孔子所謂孝弟之至通於神明光於四海無所不通者此也詩云自求多福此之謂也君子之求之也其諸異乎人之求之歟瑟堅膩貎考工記玉人之事祼圭尺有二寸﹝按原本脫尺字﹞有瓉以祀宗廟﹝按原本脫宗字﹞此詩箋云圭瓉之狀以圭爲柄黃金爲勺靑金爲外朱中央矣殷王帝乙之時王季爲西伯以功徳受此賜毛傳言金飾鄭言其詳蓋據玉人大璋中璋邊璋之制云黃金勺靑金外朱中鼻寸衡﹝按原本衡訛作衛﹞四寸有繅故意圭瓉之制亦同詳觀玉人本文祼圭瓉與三璋黃金勺之文隔絕甚多文理未見其同毛鄭說俱未安孔疏謂秬黒黍一秠二米釀爲酒以鬰金之艸和之使之芬香郁金色黃如金酒在器流動故謂之黃流以璋制考之則祼圭之瓉如勺歟其勺用瓉玉故圭勺名瓉歟孔叢子子思曰吾聞之子夏曰殷王帝乙之時王季以九命作伯於西受圭瓉秬鬯之賜孔疏謂鄭不見孔叢之書其言帝乙之時或當別有所據是章言受圭瓉秬鬯之賜爲福祿惟君子豈弟福祿所以降也攸所也謂福祿因豈弟而降也說文云鳶鷙鳥鳶飛戾天魚躍於淵諭豈弟之徳所以感動人心而興起之也孟子曰聖人先得我心之所同然爾孔子所以能綏之斯來動之斯和者所同者自然相感應也文王之所以蹶動虞芮之君善心由中以生者其機同也其機無他其道無出豈弟而已是心甚神是心甚平無所不通無所不感豈弟君子不能作人於遐逺乎言無所不作成也成人有徳小子有造不獨文王有之自太王王季同此心也同此豈弟也故亦同此化成也淸酒非止謂三酒自五齊皆酒也𨿽齊亦就中取其淸者用之至於三酒則卑矣商頌烈祖亦曰旣載淸酤非謂在下之登酒也箋云載在樽中也騂牡赤色之牡是章言祭而獲福介大也景明也其福明著而大也無徳者𨿽祭不獲福此介景福由豈弟以致之也瑟柞棫堅膩甚美民取爲薪以燎有濟乎民矣君子有濟世之功似之君子豈弟濟世神所勞矣故降福祿如榛楛葛藟施於條枚有福祿滋蔓之象豈弟之君子求福有進而無退回者旋轉也退之謂也是求不以思慮是進不以思爲豈弟不已卽求福不回之謂也非果有心於求之也幹祿求福詩人歌詠之辭也孟子曰說詩者不以辭害志以意逆志是爲得之毛詩序曰旱麓受祖也失本詩大旨矣本詩專發明豈弟道化之妙而序惟言受祖不知道也豈弟君子太王王季文王武王之所同也

思齊大任文王之母思媚周姜京室之婦大姒嗣徽音則百斯男恵於宗公神罔時怨神罔時恫刑於寡妻至於兄弟以禦於家邦雝雝在宮肅肅在廟不顯亦臨無射亦保肆戎疾不殄烈假不瑕不聞亦式不諫亦入肆成人有徳小子有造古之人無斁譽髦斯士

男補音尼心切釋名男任也典任事也白虎通男者任也任功業也易林屯之離曰陰化爲女陽化爲男治道得通君臣相承曹植宜男花頌艸號宜男旣曄且貞朱曰思語辭也至哉太任之思齊乎大任之神气定靜如齊非太任堅持彊取此定靜也人心本定本靜動於意則失之太任不動乎意故常靜也愛媚其姑周姜能順事也後武王有天下周地爲京師故詩人尊稱太任爲京室之婦文王之妃太姒又繼嗣太任徽美之徳音徽音猶令聞也名聞不虛得由實徳而生故不妒忌敍進眾妾致生男之多詩人美其不妒忌之志極其美而言之謂亦可以致百男也觀關雎寤寐求淑女以配君子至於寤寐思服悠哉悠哉輾轉反側太姒盛徳至是不妒忌不足以言之故詩人稱之曰則百斯男孔疏引定四年左傳曰武王之母弟八人是通武王與伯邑考爲十子也史記管蔡世家云武王同母兄弟十人母曰太姒文王之正妃也其長子曰伯邑考次曰武王次曰管叔鮮次曰周公旦次曰蔡叔度次曰曹叔振鐸次曰郕叔武次曰霍叔處次曰康叔封次曰聃叔季載皇甫謐云文王取太姒生伯邑考武王發次管叔鮮次蔡叔度次郕叔武次霍叔處次周公旦次曹叔振鐸次康叔封次聃叔季載杜預不言曹叔振鐸而有毛叔聃淵明言曹叔而注云有毛叔圉其名與史記皆同其次則異毋則百斯男詩人意欲言其眾妾生男之多也恵順也孔疏云宗公是宗廟先公毛傳曰恫痛也時是也追王止於太王自公叔祖類而上曰先公盛稱婦徳故及於承祭祀順恵宗廟神無怨恫晉語胥臣𨿽謂文王詢於八虞咨於二虢度於閎夭謀於南宮諏於蔡原訪於辛尹重之以周召畢榮爲恵宗公然先儒釋詩未必皆得且叔孫豹誤釋皇皇者華以忠信爲周又以懷和爲周又以懷和爲每懷左氏以爲未安而削之然則𨿽古書亦難盡信夷考思齊之詩上下文理謂太姒恵順宗廟先公毛傳亦曰宗神國君自稱曰寡人則稱其妻宜曰寡妻蓋王侯自稱孤寡不榖謙辭也刑法也此曰寡妻殆文王嘗自稱寡妻法度儀刑之善故載之詩歟宮中之事惟文王知之詳歟是詩推本文王上有聖母下有聖妃𨿽大姒自有盛徳亦文王盛徳感應至於兄弟以禦子家邦道化由中而逹於外詩人於是備贊文王盛徳謂在宮則雝雝在廟則肅肅𨿽居不顯之地亦若有臨之者𨿽人心悅我無厭射亦兢兢保守無怠呂曰戎疾大患難也羑里之囚是也昆夷玁狁之難則其餘也殄絕也無也縱大患難不無而文王之功烈光大而無瑕玷假大也心無所動自敬自善故𨿽室中屋漏人所不聞知之地亦敬如式在車致敬則式他人諫而後入於善文王𨿽不因規諫亦入於善肆有甚盛廣肆之意又言文王道化廣大成人則有徳小子則有造造者造之旣興起其善心又左右之輔翼之使之入於善是謂造亦謂之作人古之人猶曰昔之人無逸曰昔之人謂老成人成徳已久惟亹亹無厭斁斯士者總言成人小子及古老之人皆文王作成使之有譽爲髦俊也毛詩序曰思齊文王所以聖也蓋文王之所以聖由上有太任之母下有太姒之妃故也衛宏不知道故有斯言人心本善善非自外至書曰惟民生厚因物有遷人心卽道故曰道心動乎意始失之所謂作人亦作其所固有爾非能彊其所無也學者知道不信已心之卽道故謂文王之聖亦由外助縱有佐助亦不過助文王本心之善而輔成治化爾衛序之言殊爲害道使文王如舜不幸其母嚚豈失其聖乎

皇矣上帝臨下有赫監觀四方求民之莫維此二國其政不獲維彼四國爰究爰度上帝耆之憎其式廓乃眷西顧此維與宅作之屏之其菑其翳修之平之其灌其栵啟之辟之其檉其椐攘之剔之其檿其柘帝遷明徳串夷載路天立厥配受命旣固帝省其山柞棫斯拔松栢斯兌帝作邦作對自大伯王季維此王季因心則友則友其兄則篤其慶載錫之光受祿無喪奄有四方維此王季帝度其心貊其徳音其徳克明克明克類克長克君王此大邦克順克比比於文王其徳靡悔旣受帝祉施於孫子帝謂文王無然畔援無然歆羨誕先登於岸密人不恭敢距大邦侵阮䢐共王赫斯怒爰整其旅以按䢐旅以篤周祜以對於天下依其在京侵自阮疆陟我髙岡無矢我陵我陵我阿無飲我泉我泉我池度其鮮原居岐之陽在渭之將萬邦之方下民之王帝謂文王予懷明徳不大聲以色不長夏以革不識不知順帝之則帝謂文王詢爾仇方同爾兄弟以爾鉤援與爾臨衝以伐崇墉臨衝閒閒崇墉言言執訊連連攸馘安安是類是禡是致是附四方以無侮臨衝茀茀崇墉仡仡是伐是肆是絕是忽四方以無拂

補音赫黒各切淮南子污壑穽陷之中髙誘注云壑讀如赫赫明明之赫荀勗大會行禮歌明明天子臨下有赫四表宅心恵浹蠻貊柔逺能邇孔淑不逆來格祈祈邦家是若禡補音滿補切野祭也說文以馬得聲馬本音姥晉鼓吹曲師執提工執鼓坐作從節有序盛矣允文允武搜田表禡赫者明威之謂莫者其莫之音而字訛歟瘼病也不然則民心之所不可者歟莫不可也二國其謂宻與崇歟是詩惟言按宻伐崇獲得也得其政不得謂失道也二國不道上帝於是究度四方諸國可以使徵伐之者然上帝不遽伐之又久待之尙覬其或攺也耆老也猶久也及其久也二國之惡終不悛反更張廓不少衰止式更也上帝憎惡之乃眷顧西國西周也上帝無常心以百姓之心爲心民惡之則帝惡之民歸之則帝歸之文王未遽伐二國久待之卽上帝之耆之此指西周也維與西周安宅焉於是作治西周之宅而又屏障之作者作治其田爾雅釋地云田一歲曰菑釋木云立死椔斃者翳郭注引詩其椔其翳周禮夏官掌固司險五塗徑畛塗道路之上樹之林以爲阻固林木宻比蔽翳修理之平正之人爲之所作卽丄帝之所作也毛傳曰木立死曰菑自斃爲翳豈爾雅有別本歟抑傳者意之歟國家作治庶務不必專言治其木況爾雅亦多差誤今詩本文曰菑當從釋地田一歲曰菑立國治田蓋其先務林木之盛有灌木之從生焉有栵木之比列焉釋木曰灌木叢木又曰栵栭郭注云栭樹似槲樕而庳小子如細栗可食江東呼爲栭栗內則云芝栭﹤艸陵﹥椇程曰行生曰栵啟之辟之謂芟除釋木云檉河柳郭注云今河旁赤莖小楊釋木云椐樻郭注云腫節可以爲杖釋木曰檿山桑桑柘惟可攘剔不可除伐矣以其可以蠶也凡此土田道塗林木屏翳修治就敍則西周之居宅安矣周世世有徳其徳昭明人心歸往至於所患之昆夷亦畏力懷徳恭順歸往往來載路遷往也串夷往服卽上帝之所以向往也人心之往卽帝命之往天立厥配大王得大姜王季得大任文王得大姒益助周徳周受天命於是益固鄭箋云串夷卽昆夷西戎國名爾雅釋詁云妃媲也某氏曰詩雲天立厥配帝省西周之山柞棫拔然而長松柏兌然而悅陶淵明曰木欣欣以向榮易曰兌說也林木之盛其國富饒斧斤有時其國有政其邦固矣人道之所至卽天命之所作有王季又有大伯爲對大伯能讓故王季得傳文王旣有王季又有文王爲對旣有文王又有武王周公自之爲言後有繼矣因心則友者友愛其本心之所固有非自外而至非勉彊而爲后稷公劉大王天命漸歸周矣至王季復有徳心犮其兄則天命之祥慶於是益篤厚矣天命之慶非無故而自篤也王季之徳心有以篤之也帝於是錫之以光輝周家之徳益著令聞益廣國勢益彊有光輝焉周家之所有卽天之所錫受祿者享國也世襲不絕是謂無喪遂至於奄有四方備言慶祥之篤厚左傳昭二十八年晉成鱄曰詩曰惟此文王帝度其心莫其徳音其徳克明克明克類克長克君王此大國克順克比比於文王其徳靡悔旣受帝祉施於孫子心能制義曰度徳正應和曰莫照臨四方曰明勤施無私曰類敎誨不倦曰長賞慶刑威曰君慈和徧服曰順擇善而從之曰比經緯天地曰文九徳不愆作事無悔故襲天祿子孫賴之先儒以已意解釋古訓豈能一一皆中後世以左傳古書也一切信之不敢有攺而本詩帝度其心豈成鱄之謂哉帝揆度王季之度爾而成鱄又誤言文王豈所傳之誤也耶﹝按王肅注及韓詩亦皆作文王﹞審觀本詩上下文勢當從此本維王季帝度其心成鱄言維此文王非莫者廣莫溥大之謂明者無蔽類者倫類不亂咸有其理惟克明故克類長猶君也析而言之則於親族言長於臣民言君克盡其道則能君矣克能也王季而言王此大邦者追王之後作此詩故云也順者順事殷王順事長老敬順臣民有順無悖比者親比鄰國臣民親比宗族王季之徳眾善咸備比於文王亦並比無異於王季無有愆失無可悔之事是謂靡悔成鱄所釋未盡其義樂記作克順克俾傳之差也比當毘至反而陸徳明必裏反者陸從樂記陸多好異失理旣受帝之福祉又延及於孫子文王小心卑恭當紂大難見囚羑里惟有覬援於他人之心如溺者求援於畔維慕古聖羨治世初不敢有自爲之心然是也帝謂文王無是畔援歆羨誕先登於岸勸文王自奮自濟無小心卑恭太過也文王卽古聖大抵聖人不自以爲聖上帝豈實有言諭文王哉太公之所啟告武王周公之所贊助閎夭太顚諸臣之所輔弼勉文王自奮自濟濟海內塗炭之苦無卑恭小心而已人事卽天道人言卽天言宻人不恭敢拒違我周大邦之命旣侵阮又䢐往共國將侵之文王爲西伯宻拒命侵小文王於是從眾聖羣賢之請一怒而安民眾聖賢之言卽上帝之言文王赫怒卽上帝之怒爰整師旅以按止䢐共之旅孟子引此詩作遏莒二者必有一誤若孟子䢐莒爲是則上亦當言侵阮䢐莒共莒二字近似故訛救衛小國足厚周福篤厚也祜福也足以答天下望救於周之心矣對答也宻人初依近周京先侵阮疆升陟我髙岡無矢射我陵此我之陵也此我之阿也無飲我泉此我之泉我之池也此皆止遏之辭文王未欲遽誅伐之姑止遏之故三軍之士從文王之旨亦姑止遏之文王之怒非私怒非生於忿之怒乃迫於義不得已之怒宻之事情可以以師臨之諭之而止文王無過怒也宻服則止釋山云小山別大山曰鮮郭注云不相連釋地云廣平曰原文王於遏宻之後度其鮮原亦居岐山之陽在渭水相將稍近之地而遷邑焉孔氏疏云周書稱文王在程作程寐程典﹝按原本三字脫﹞皇甫謐云文王徙宅於程蓋謂此也箋嫌此卽是丰故云後竟徙都於丰知此非丰者以此居岐山之陽丰在岐之東南三百里耳萬邦之方者𨿽居一方而萬邦之所歸也下民之王也帝謂文王予懷爾之明徳爾卑恭小心聲音顏色殊不大肆不以國勢滋長夏大而變革其心如無所知如無所識常靜常敬常止常一是謂順帝之則三才無二道道在人心人心卽道故曰道心是心無形是心無我虛明無際天地無間惟動乎意流乎邪故失之故與天地睽隔不動乎意則融融渾渾卽帝則也如水鑑未嘗有知識也而自能鑑物如日月未嘗有知識也而自能照物文王之赫怒卽是心也文王之遏宻伐崇卽是心也卽舜之精一也卽禹之安女止也帝謂文王詢問爾之仇方詢其事狀情理若不可不伐則同爾兄弟之國以爾鉤引攻城之具與夫臨車衝車以伐崇國之城崇侯虎導紂爲惡虐囚文王於羑里文王非伐已仇乃伐天下之所仇非告語之所及故伐之凡可以在上臨下之具皆臨也凡可以從旁衝擊之具皆衝也閒閒閒暇不急遽之狀文王不得已而攻崇城猶或覬崇侯之忽悔而攺也人性本善因物有遷其本善終不磨滅聖人心量如天地故三軍之士行文王之徳意其狀閒閒毛傳謂言言髙大也安知非墉之崇人有順迎王師之言不一乎毛傳亦多差謂此閒閒爲動搖亦非箋謂言言將壊貎訊言也執所生得者而言問之連連而至不絕也此順徳者故不殺而執至也如崇侯惡黨凶徒則殺而馘之釋詁曰馘獲也不服者殺而獻其左耳曰馘於內曰類於野曰禡其未致者猶招致之使附不忍驟伐寛徐如此而四方無敢侮周者王氏曰仡仡壯也說文引詩崇墉仡仡髙貎周書曰仡仡勇夫箋云伐謂擊刺之肆犯突也毛傳曰忽滅也朱曰拂戾也春秋傳曰文王伐崇三旬不降退修教而復伐之因壘而降夫始攻之緩戰之徐非力不足也非示之弱也將以致附而全之也及其終不下而肆之則天誅不可以畱而罪人不可以不得故也此所以爲文王之師也茀茀者臨衝宻比如艸之郁茀也毛詩序曰皇矣美周也天監代殷莫若周世周世修徳莫若文王此序未爲全非大扺贅語無所發明是詩言天人無二不識不知閒閒安安非聖人豈能作爲序者固不識也又本詩惟言遏宻伐崇而伐殷之意尙隠

經始靈臺經之營之庶民攻之不日成之經始勿亟庶民子來王在靈囿麀鹿攸伏麀鹿濯濯白鳥翯翯王在靈沼於牣魚躍虡業維樅賁鼓維鏞於論鼓鐘於樂辟廱於論鼓鐘於樂辟廱鼉鼓逢逢蒙瞍奏公

囿音又麀音幽補音伏周官考工記不伏其轅必縊其牛注云故書伏作偪杜子春云偪當爲伏音同而字異也賈誼鵩賦伏與域葉東方朔七諫伏與息葉揚雄長楊賦伏與息葉班固幽通賦伏與逼葉揚雄上林苑令箴伏與碩葉補音伏筆力切未安集韻鼻墨切偪筆力切又伯偪反同音有偪而唐韻堛茫逼切簡謂伏宜茫逼切旣與逼同韻又與諸賦箴韻葉又與今音同毋特聲微轉爾服卜菔若筆力切則異毋翯音鶴孟子鶴鶴牣音刃文王爲臺方經畫而營之而庶民咸來共攻治之不盡一日而已成之故當時有言曰有司經始勿庸急庶民如子而來矣文王爲臺非如後世侈故不日而可成然民來如子成之速人異之於是謂其臺曰靈臺謂其沼曰靈沼謂其囿曰靈囿謂其速若神靈然孟子所謂民歡樂之謂臺沼曰靈麀鹿牝者獨言麀蓋所親見見所伏於囿中見其光澤如洗濯然故曰濯濯劉曰鹿易驚易逸王在靈囿徒禦非少不驚不逸而攸伏者無害獸之心鹿則信之而弗疑也然則首言麀伏亦以人異故歟白鳥翯翯然張羽而髙滿沼魚多而躍此不爲異而詩人言之者民歡樂所覩皆樂故云也毛傳曰牣滿也植者曰虡橫者曰栒業大板也樅崇牙也賁大鼓也鏞大鐘也孫炎曰虡栒之植所以懸鐘磬也釋器云大板謂之業孫炎曰業所以飾栒刻板捷業如鋸齒也孔疏云其懸鐘磬之處又以采色爲大牙其狀隆然謂之崇牙崇牙之狀樅樅然有瞽曰設業設虡崇牙樹羽此樅亦文承虡業之下故知樅卽崇牙之貎考工記韗人鼓長八尺鼓四尺中圍加三之一謂之鼖鼓釋樂云大鼓謂之鼖大鐘謂之鏞呂曰於嘆美辭也樂記曰論倫無患樂之情也鄭箋云論之言倫也得其倫理乎毛傳曰水旋邱如璧曰辟廱以節約觀者鼉魚屬有眸子無見曰蒙無眸子曰瞍孔疏曰月令季夏命漁師伐蛟取鼉書傳云鼉如蜥蜴長六尺陸璣疏云鼉形似水蜥蜴四足長丈餘生卵大如鵝卵其皮堅厚可冒鼓毛傳曰公事也爾雅釋詁云公事然爾雅及毛傳亦多差誤按燕禮樂正告歌備於公公者諸侯之通稱文王時殷世尙質故蒙瞍告歌備於公而不以樂正歟所謂蒙者蒙蒙略見故可奏公特目視不明之老稱歟視不明者聽必精故樂工用蒙瞍鼓鐘於樂音最著故言樂之倫理必曰鼓鐘春秋傳曰公旣視朔遂登觀臺以望而書云物楚椒舉曰先王之爲臺不過望氛祥孟子曰民之歡樂之樂其有麋鹿魚鱉毛詩序曰靈臺民始附也文王受命而民樂其有靈徳以及鳥獸昆虫焉夫民心親附文王也久矣奚始於此余贅辭爾雅釋宮云四方而髙曰臺含神霧曰作邑於丰起靈臺左氏說靈臺在太廟之中壅之靈沼謂之辟雍王制云太學在郊天子曰辟雍諸侯曰頖宮康成謂辟雍及三靈同處在郊矣爲囿爲沼可知在郊大戴禮盛徳篇云明堂者九室室有四戶以茅蓋屋上圓下方外水曰辟雍夫文王追王詩作於後固可稱王至於辟雍乃事實文王豈有僣天子制耶殆文王創之後周有天下始定爲天子制歟亦猶大王立臯門應門後定爲制歟

下武維周世有哲王三後在天王配於京王配於京世徳作求永言配命成王之孚成王之孚下土之式永言孝思孝思維則媚玆一人應侯順徳永言孝思昭哉嗣服昭玆來許繩其祖武於萬斯年受天之祜受天之祜四方來賀於萬斯年不遐有佐

今俗語下來謂後來也武步武也有前步而無後步者不繼也維周有後步夏有禹有啟而無繼商有湯而無繼周有大王又有王季又有文王有武王如前步有後步相繼不絕故以下武爲諭而曰下武維周謂有後步者維周爾周世有哲王大王王季文王三後𨿽已在天在天謂已歿也而武王配於周京配合也其道與三後無異也周家世世以徳爲務作求卽爲務之謂也維世世求徳故永永配天命四海之內皆願望周有天下皆信周之必王孚信也周成王業天下咸信其必成三後之心與武王之心一也一者徳也四後之心與上帝之心亦一也與四海之心亦一也是一徳之中無利心也無富天下之心也無動心也禹曰安女止是心也舜曰精一執中是心也湯與伊尹咸有一徳是心也是固海內之所共服其言其行固海內所法式是心寂然不動如太虛感而遂通如四海微動乎意則愆則尢何式之有湯表正萬邦武王作式惟聖人王天下故天下咸師仰之世世繼徳是永永能孝曰思者助辭歟其曰孝思則所思者徳心歟所思安止歟精一歟維是維則易曰乃見天則詩曰順帝之則又曰有物有則則者大公至正中庸不可變攺之則也三才之所同也故天下同心歸之媚武王𨿽諸侯而有天下咸媚之者應侯之順徳不知者以武王伐紂爲非順也知者以武王爲順徳也使武王有毫釐不順之心則何以爲武王何以配天命何以配三後之徳服事也大王王季文王順事殷商武王乃伐商其事不同也而曰嗣繼其服事昭明者其徳同也其無利心無富天下之心同也寂然不動同也故特曰昭哉嗣服眞繼志述事也昏者以迹爲事明者以徳爲事又曰昭玆來許許所也昭其先祖之所自來者徳也安止者也精一者也不動者也是謂來許是謂祖武是則三後之步武也是則武王之所繩也繩循也循繩而往也詩人謂武王受天之祜於萬年者知周世徳深入乎人心深入乎人心則深得乎天心故云也今武王有天下四方來賀是受天之祜也詩人謂豈特於今遐逺之方咸來佐助於後萬年亦無有遐逺而不來佐助乎毛詩序曰下武繼文也武王有聖徳復受天命能昭先人之功焉不以武爲步武而曰武王則何以曰維周也不曰昭其徳而曰昭其功不明四後之心甚矣衛宏之害詩也如此

文王有聲遹駿有聲遹求厥寧遹觀厥成文王烝哉文王受命有此武功旣伐於崇作邑於丰文王烝哉築城伊淢作丰伊匹匪棘其欲遹追來孝王后烝哉王公伊濯維丰之垣四方攸同王后維翰王后烝哉丰水東注維禹之績四方攸同皇王維辟皇王烝哉鎬京辟廱自西自東自南自北無思不服皇王烝哉考卜維王宅是鎬京維龜正之武王成之武王烝哉丰水有芑武王豈不仕詒厥孫謀以燕翼子武王烝哉

亟或作棘毛詩此篇聿並作遹禮器作聿聲聞譽也文王有聲其聲甚駿美聿發語助也文王之所以有聲維求安寧而已求安民而已初無圖王之志其後𨿽不得已而有伐紂之事實無利心無私心一於求寧而已而卒觀厥成詩人贊之曰烝哉烝盛也爾雅釋詁𨿽以烝爲君然爾雅多差誤不可盡信烝眾也故因有盛義盛有大義聖人無心於成功業惟有志於安天下此文王之所以大也受命之義備見皇矣無然畔援之章所謂天命卽大義之必不可得而已者是或因眾聖之啟告或因內志之聰明欲已而義不得已於是王赫斯怒爰整其旅以遏宻人䢐侵之師以伐崇墉此卽受天命而行之有此武功也旣伐於崇作邑於丰天命也作丰邑當時人情事理必利害曲折文王因其義之所當爲而爲之皆天也使文王微置私意於其間不由乎天則必不合乎人何以爲文王何以有成再贊曰文王烝哉所以大其功也亦以大其道也淢溝也有城必有淢取土爲城因以爲溝爲險匹兩也昔者作程今又作丰是爲兩非急有所欲爲也乃追奉其所自來之孝道也周世世有道由道而行今更作丰亦由道而行𨿽欲以就王業亦以順民之所欲順天之所欲順義理之所當而作之也文王之心常安常止若亟其欲是人欲非天道也周世世不失此道謂之孝文王亦追此道而已王后亦謂文王也濯光潔也亦猶新臺之有泚有灑光潔如洗滌也文王旣追王其大臣後亦爲公侯文王與其臣潔濯丰邑之垣蓋凡百君臣同謀協議故詩人言王公也四方咸歸故曰攸同也丰邑漸臨中國四方又咸歸丰邑城域又崇壯險固國勢益彊文王至是如揷羽翰而飛不可得而摧遏矣此在姦雄以私意行之謂之術在文王由義理行之謂之天命使有毫許私意則得罪於天矣丰水東注於渭禹導治之功也因丰水思禹績曰王曰後曰皇曰辟皆大君之通稱尊而大之屢更其辭愛敬文王之至也鄭箋謂鎬京在丰水之東遂謂此章言武王未安觀文理猶謂文王也自鎬京辟廱以下則言武王矣康成不善屬文故有此曲說豈平分此詩四章武王故斷之歟然古詩與後之詩不同辭以逹意意止則止意未止則未止奚拘整整爲兒童態哉鎬京外水如璧壅之故曰辟廱不必專言學後漢郡國志言鎬在上林苑中注雲長安西南有鎬池丰鎬相去二十五里文王之時三分天下有其二餘一猶未盡服也至於武王則四方無思不服故武王有天下考成也卜宅鎬京成謀本於文王卜而得吉是龜正之文王已得吉武王成之而遷焉古者城邑宮室之制不侈費又庶民子來共攻故易於遷得非四方會同日盛於昔故丰邑又不足以容人又人情事理利於遷鎬爲多故不得已而遷歟毛傳曰芑艸也仕事也人士之仕皆從其事故仕事通稱歟古士事通稱詩陟降厥士保有厥士康誥百工播民和見於周皆以士爲事丰水猶生芑武王豈得不有所事事猶生也言有滋生於昔以國勢益大而遷鎬猶滋生也祖父有成謀詒於孫成王以燕安羽翼之遷鎬謀於文王成於武王本於文王故以成王爲孫又以武王言之故又曰子子亦謂成王也是詩言文王武王同心於安寧天下作丰作鎬皆所以奉天命慰人心也而衛宏作毛詩序曰繼伐也武王能廣文王之聲卒其伐功也宏不明文王本志於永寧奉天命武王同道而以繼伐爲大旨失二聖之本心矣廣聲卒伐藻辭贅語殊爲害道

慈湖詩傳卷十七宋楊簡撰

大雅二

厥初生民時維姜嫄生民如何克禋克祀以弗無子履帝武敏歆攸介攸止載震載夙載生載育時維后稷誕彌厥月先生如達不坼不副無菑無害以赫厥靈上帝不寧不康禋祀居然生子誕寘之隘巷牛羊腓字之誕寘之平林會伐平林誕寘之寒冰鳥覆翼之鳥乃去矣后稷呱矣實覃實吁厥聲載路誕實匍匐克岐克嶷以就口食蓺之荏菽荏菽斾斾禾役穟穟麻麥幪幪瓜瓞唪唪誕后稷之穡有相之道茀厥丰艸種之黃茂實方實苞實種實褎實發實秀實堅實好實穎實栗卽有邰家室誕降嘉種維秬維秠維穈維芑恆之秬秠是獲是畝恆之穈芑是任是負以歸肇祀誕我祀如何或舂或揄或簸或蹂釋之叟叟烝之浮浮載謀載惟取蕭祭脂取羝以軷載燔載烈以興嗣歲卬盛於豆於豆於登其香始升上帝居歆胡臭亶時后稷肇祀庶無罪悔以迄於今

﹝按此篇永樂大典缺捲﹞

惇彼行葦牛羊勿踐履方苞方體維葉泥泥戚戚兄弟莫逺具爾或肆之筵或授之幾肆筵設席授幾有緝禦或獻或酢洗爵奠斚醓醢以薦或燔或炙嘉殽脾臄或歌或咢惇亐旣堅四鍭旣鈞捨矢旣均序賓以賢惇亐旣句旣挾四鍭四鍭如樹序賓以不侮曾孫維主酒醴維醹酌以大斗以祈黃耉黃耉臺背以引以翼壽考維祺以介景福

毛傳曰惇聚貎行道也鄭箋云苞茂也體成形也叢生曰苞泥泥有柔意歟蘆葦叢聚如兄弟會聚牛羊勿踐履愛之之辭泥泥和柔諭其親愛兄弟之情似之戚戚者親愛切至之心其間兄弟之逺者往往以疏屬謙辭故曰莫以爲逺俱兄弟爾具俱也陳肆筵席老者則授之幾毛傳曰設席重席也春官司幾筵筵在下席在上鄭箋云禦侍也謂惇史箋謂緝爲猶續未安緝有比宻之意老者之旁有侍禦者比宻焉毛傳曰斚爵也夏曰醆殷曰斚周曰爵箋曰進酒於客曰獻客答之曰酢主人又洗爵酬客客受而奠之不舉也考之儀禮如箋所云洗爵奠斚錯舉互見毛傳曰以肉曰醓醢臄函也歌者比於琴瑟也徒擊鼓曰咢箋云薦之禮韭菹則醓醢也燔用肉炙用肝以脾函爲加釋器云肉謂之醢李巡曰以肉作醬曰醢周禮天官醢人注云醢肉汁也孔疏云用肉爲醢特多汁故以醓醢爲名其無汁者自以所用之肉魚鴈之屬爲之名也服虔通俗文云口上曰臄口下曰函說文函舌也按燕禮𨿽諸侯之禮其與王禮宜多相似歌必以琴瑟故此毛傳云歌者比於琴瑟今彈琴多近咢則聲髙此謂或咢疑指琴瑟也而釋樂云徒擊鼓謂之咢郭璞注引此詩云或咢然爾雅亦多差謬亦難盡信當兩存之以待來者董曰舊書作加殽定本作嘉唐攺從定本孔疏云正饌以外所加嘉殽則脾之與臄毛傳曰惇亐畫亐也天子惇亐鍭矢參亭已均中蓺鄭箋云捨之言釋也孔疏曰惇與雕古今之異集韻雕音有作弴者冬官亐人爲亐惟言用漆不言雕畫蓋周公削之欲從質也周官之書周人不能盡行自洛都封建大事猶莫之行而況他乎惇亐未必果音雕苟子曰天子雕亐諸侯彤亐大夫黒亐定四年公羊傳何休注雲天子雕弓諸侯彤亐大夫嬰亐士盧亐孔疏以爲事不經見未必然也況徐氏惇都雷反不音雕先儒好異攺字彊音者亦多今闕疑以待來哲釋器云金鏃翦羽謂之鍭方言云箭自關而東謂之矢江淮之間謂之鏃關西曰箭考工記矢人爲矢鍭矢三分茀矢三分一在前二在後注云參訂之而平者前有鐵重也孔疏雲輕重鈞亭四矢皆然故言四鍭旣鈞周禮司亐矢殺矢鍭矢用諸近射田獵恆矢痺矢用諸散射注謂散射禮射也此詩禮射而曰鍭者詩言大略鍭矢通稱周禮八矢名物詳辧不必牽合也鄭箋謂將養老先射擇士王肅以爲燕射呂曰以詩之所敍考之儀禮王肅之說是也孔疏惟王肅燕射之說謂燕射於旅酬之後乃爲之不當設文於曽孫維主之上豈先爲燕射而後酌酒哉從鄭氏以爲大射不知此篇乃成周燕宗族兄弟之詩非大射擇士時也按儀禮燕禮如鄕射之禮𨿽畢而飲未終舉觶無算爵獻酌尙多言酌大斗祈黃耉於旣射之後亦豈不可乎朱曰旣燕而射以爲樂也連中者發矢必均齊有毫髮之差必不中矣安能四鍭皆中如樹射禮釋獲者取賢獲執以告若右勝則曰右賢於左若左勝則曰左賢於右孔疏曰旣句是引滿時也箋云射禮搢三挾一个言已挾四鍭則已徧釋之朱曰不侮不以中病不中者也毛傳曰曾孫成王也醹厚也大斗長三尺孔疏云大斗長三尺謂其柄也先祈祀於黃耉尊幼之序也釋詁云鮐背耉老壽也舍人曰老人气衰皮膚消瘦背若鮐魚郭云背皮如鮐魚劉熈釋名云九十曰鮐背背有鮐文毛傳鮐背大老也箋云背有鮐文諸儒所言皆莫知鮐魚之狀毛傳疑焉惟曰大老𨿽釋詁亦莫釋其詳背有疾文隠藏不見亦非美談觀詩文未必謂背文老者髮黃則可見也豈以老壽者背多隆起若臺耶爾雅作鮐則或以鮐魚之狀如老者之背耶臺背其老壽者體狀可見於外者歟黃耉將受爵之時侍禦者或引之於前或翼之於左右愛敬之至也祺猶祜歟介大也景明著也壽考維祺以介景福皆所祝黃耉之辭歟毛詩序曰行葦忠厚也周家忠厚仁及艸木故能內睦九族外尊事黃耉養老乞言以成其福祿焉此序亦差黃耉言宗族兄弟之老者非外也祺福乃祈祝黃耉之辭豈成王自爲也親親而仁民仁民而愛物豈由愛物故能睦族耶序差謬多矣言辭似典雅而實不可考因鄭康成不知其爲衛宏作謂序在毛公之前遂尊信之致悞後學

旣醉以酒旣飽以徳君子萬年介爾景福旣醉以酒爾殽旣將君子萬年介爾昭明昭明有融髙朗令終令終有俶公屍嘉告其告維何籩豆靜嘉朋友攸攝攝以威儀威儀孔時君子有孝子孝子不匱永錫爾類其類維何室家之壼君子萬年永錫祚胤其胤維何天被爾祿君子萬年景命有僕其僕維何釐爾女士釐爾女士從以孫子

至矣旣醉之詩非聖人不能作諸儒不知道阻滯不通大失厥旨是詩言公屍嘉告又言孝子執競祀武王之詩亦曰旣醉旣飽然則祭祀歟或曰旣祭而燕也祭與燕不必深辯而其大旨則同以放逸不知道者之心醉之飽之則酒也食也以不放逸道心醉之飽之則皆徳也皆昭明融一之妙也是謂靜嘉是謂三才共貫百聖共由之道是謂福祿之本人情多因醉飽放逸故是詩首言醉飽以明徳性君子萬年介爾景福君子謂王也爾亦謂王也萬年蓋嘏辭以士大夫祭禮嘏辭推之宜有之此則因嘏辭而祝頌之贊詠之介大也景明著也爾雅𨿽以景爲大爾雅固多差誤殽者殽雜之薦折爼之類羣臣之所共饗將持也言爾我以別羣臣歟萬年所謂祝其壽考也此君子萬年推福於與祭諸臣歟人心無體自廣大自昭明自融一意動而遷始昏始雜始卑陋故此以爲髙因言髙朗孔子曰心之精神是謂聖易曰君子以自昭明徳此心之神未始不一動乎意始失其一故有始無終故此言令終俶始也其終如始也復吾心之本一也發明徳性於是爲詳周祀先王先公言公屍尊祖也嘉告嘏王也其告維何當是受福於天眉壽萬年之類而此惟曰籩豆靜嘉何也至矣大矣惟知道知之籩豆有列靜乎嘉哉此嘏辭之所有聖人取其要語以明道也此可以黙會而不可以言宣可以略言而不可以詳說蓋有意則可以詳說無意則不可詳說孔子曰陳其薦爼序其禮樂而君子知仁焉者靜嘉之旨賓入大門而奏肆夏卒爵而樂闋孔子屢嘆之者靜嘉之旨也孔子曰吾無行而不與二三子而二三子猶以爲隠者靜嘉之旨可以略言而不可以詳說也非祕而不可詳說也無可說者不可得而詳也朋友諸臣也書曰臣哉鄰哉與祭諸臣威儀肅雝彼此感攝齊明融合威儀無失隨時而中孔甚也至也隨時中節之至也朋友之所攝者靜嘉融明之心也威儀之所時者靜嘉融明之變化也君子有孝子此君子謂前王也此孝子謂今王也融明靜嘉之謂孝孔子曰夫孝天之經地之義民之行通於神明光於四海無所不通然則此孝豈有匱竭耶宜其錫被爾類永永無窮爾雅雲宮中衖謂之壼郭注云巷合間道蓋東宮西宮南宮北宮有巷道也室家之壼言子姓異宮允嗣也福祚及其嗣有永也蓋由乎道者何所不利何所不通也僕附也其景命之集不特於其躬又於其子孫故謂之僕及已爲正及子孫爲附釐正也女與士皆子妵也王能釐正其女士卽景命之延及於女士也又從而釐爾孫子卽景命之延及於孫子也於以明其道不絕則福祿亦不絕其道絕則福祿亦絕禹啟之後太康遂失邦者道絕也大王王季文王武王成王康王不絕者以道不絕也毛詩序曰旣醉太平也醉酒飽徳人有士君子之行焉此序辭似雅正實失詩旨徒爲榛蕪以蔽大道

鳧鷖在涇公屍來燕來寧爾酒旣淸爾殽旣馨公屍燕飲福祿來成鳧鷖在沙公屍來燕來宜爾酒旣多爾殽旣嘉公屍燕飲福祿來爲鳧鷖在渚公屍來燕來處爾酒旣湑爾殽伊脯公屍燕飲福祿來下鳧鷖在潨公屍來燕來宗旣燕於宗福祿攸降公屍燕飲福祿來崇鳧鷖在亹公屍來止燻燻旨酒欣欣燔炙芬芬公屍燕飲無有後艱

﹝按此篇永樂大典缺捲﹞

假樂君子顯顯令徳宜民宜人受祿於天保右命之自天申之幹祿百福子孫千億穆穆皇皇宜君宜王不愆不忘率由舊章威儀抑抑徳音秩秩無怨無惡率由羣匹受福無疆四方之綱之綱之紀燕及朋友百辟卿士媚於天子不解於位民之攸曁

假樂中庸左傳皆作嘉樂毛詩假樂者嘉音之訛也嘉善和樂蓋君子之形容徳性之光輝徒樂而非善固非徳性之樂徒善而非樂亦非徳性之善旣嘉善而又和樂徳性之光自然而然初非有意於爲善又爲樂也徳性之光輝合嘉樂二言庶乎形容之也此惟有徳者自知惟有徳者知之非章句儒所能識也君子謂王也徳性人所同有惟不昏蔽是爲君子卽嘉樂之容光其令徳已顯著其言行政令令徳益顯人猶民也人又足以包諸侯諸臣由此徳此性而發無所不宜無所不通人心在是天心亦在是故受祿故天保右之命之申而延之𨿽曰是天實自君子之徳性幹祿非干求也千字似幹傳之微訛也闕疑則可箋謂干求則大不可十百爲千千祿百福言其多願王子孫蕃衍至於千億穆穆靜黙之容皇皇聰明尊大之容此亦言君子之形容徳性之光輝也非有心於爲靜黙爲精明尊大也徳性無思而其容光自然有若是穆穆皇皇之象也君王通稱宜者善之之辭也不愆差不昏忘率由先王舊章由徳性而發自不愆不昏自率由舊章蓋自與古先聖王所施所行合也威儀抑抑謙抑之容令徳之音秩秩不已人頌其善不一而足無怨之者無惡之者莆田鄭曰匹類也率由羣類眾欲而行無已私也凡是皆徳性所發自若是也是固可以受福無疆而爲四方之綱不特爲四方之大綱而已又爲四方之紀紀者每事咸宜𨿽小事無一失也如萬紀之畢張也箋云燕者燕飲毛傳曰朋友者羣臣也泰誓曰友邦冡君酒誥曰太史友內史友呂曰朋友者合百辟卿士言之也君燕其臣臣媚其君此上下交而爲泰之時所憂者怠荒而已此詩所以終於不解於位民之攸塈也方嘉之又規之者蓋臯陶賡歌之意也民之勞逸在下而樞機在上上逸則下勞矣上勞則下逸矣不解於位乃民之所由休息也毛傳塈息也孔疏引釋詁呬息也某氏曰詩云民之攸塈而爾雅疏無某氏曰何耶按呬許四反然則塈者呬之音而字訛歟詩此類多

篤公劉匪居匪康乃埸乃疆乃積乃倉乃裹餱糧於橐於囊思輯用光亐矢斯張干戈戚揚爰方啟行篤公劉於胥斯原旣庶旣繁旣順乃宣而無永嘆陟則在巘復降在原何以舟之維玉及瑤鞞琫容刀篤公劉逝彼百泉聸彼溥原乃陟南岡乃覯於京京師之野於時處處於時廬旅於時言言於時語語篤公劉於京斯依蹌蹌濟濟俾筵俾幾旣登乃依乃造其曹執豕於牢酌之用匏食之飲之君之宗之篤公劉旣溥旣長旣景乃岡相其陰陽觀其流泉其軍三單度其隰原徹田爲糧度其夕陽豳居允荒篤公劉於豳斯館渉渭爲亂取厲取鍛止基乃理爰眾爰有夾其皇澗遡其過澗止旅乃密芮鞫之卽

﹝按此篇永樂大典缺捲﹞

泂酌彼行潦挹彼注玆可以餴饎豈弟君子民之父母泂酌彼行潦挹彼注玆可以濯罍豈弟君子民之攸歸泂酌彼行潦挹彼注玆可以濯漑豈弟君子民之攸塈

有捲者阿飄風自南豈弟君子來遊來歌以矢其音伴奐爾遊矣優遊爾休矣豈弟君子俾爾彌爾性似先公酋矣爾土宇昄章亦孔之厚矣豈弟君子俾爾彌爾性百神爾主矣爾受命長矣茀祿爾康矣豈弟君子俾爾彌爾性純嘏爾常矣有馮有翼有孝有徳以引以翼豈弟君子四方爲則顒顒卬卬如圭如璋令聞令望豈弟君子四方爲綱鳯凰於飛翽翽其羽亦集爰止藹藹王多吉士維君子使媚於天子鳯凰於飛翽翽其羽亦傅於天藹藹王多吉人維君子命媚於庶人鳯凰鳴矣於彼髙岡梧桐生矣於彼朝陽菶菶萋萋雝雝喈喈君子之車旣庶且多君子之馬旣閒且馳矢詩不多維以遂歌

民亦勞止汔可小康恵此中國以綏四方無縱詭隨以謹無良式遏寇虐憯不畏明柔逺能邇以定我王民亦勞止汔可小休恵此中國以爲民逑無縱詭隨以謹惽怓式遏宼虐無俾民憂無棄爾勞以爲王休民亦勞止汔可小息恵此京師以綏四國無縱詭隨以謹罔極式遏寇虐無俾作慝敬愼威儀以近有徳民亦勞止汔可小愒恵此中國俾民憂泄無縱詭隨以謹醜厲式遏寇虐無俾正敗戎𨿽小子而式弘大民亦勞止汔可小安恵此中國國無有殘無縱詭隨以謹繾綣式遏寇虐無俾正反王欲玉女是用大諫

上帝板板下民卒癉出話不然爲猶不逺靡聖管管不實於亶猶之未逺是用大諫天之方難無然憲憲天之方蹶無然泄泄辭之輯矣民之洽矣辭之懌矣民之莫矣我𨿽異事及爾同僚我卽爾謀聽我囂囂我言維服勿以爲笑先民有言詢於芻蕘天之方虐無然謔謔老夫灌灌小子蹻蹻匪我言耄爾用憂謔多將熇熇不可救藥天之方懠無爲誇毗威儀卒迷善人載屍民之方殿屎則莫我敢葵喪亂蔑資曾莫恵我師天之牖民如塤如篪如璋如圭如取如攜攜無曰益牖民孔易民之多辟無自立辟價人維藩大師維垣大邦維屏大宗維翰懷徳維寧宗子維城無俾城壞無獨斯畏敬天之怒無敢戲豫敬天之渝無敢馳驅昊天曰明及爾出王昊天曰旦及爾遊衍

蕩蕩上帝下民之辟疾威上帝其命多辟天生烝民其命匪諶靡不有初鮮克有終文王曰咨咨女殷商曾是彊禦曾是掊克曾是在位曾是在服天降慆徳女興是力文王曰咨咨女殷商而秉義類彊禦多懟流言以對寇攘式內侯作侯祝靡屆靡究文王曰咨咨女殷商女炰烋於中國斂怨以爲徳不明爾徳時無背無側爾徳不明以無陪無卿文王曰咨咨女殷商天不湎爾以酒不義從式旣愆爾止靡明靡晦式號式呼俾晝作夜文王曰咨咨女殷商如蜩如螗如沸如羮小大近喪人尙乎由行內奰於中國覃及鬼方文王曰咨咨女殷商匪上帝不時殷不用舊𨿽無老成人尙有典刑曾是莫聽大命以傾文王曰咨咨女殷商人亦有言顚沛之揭枝葉未有害本實先撥殷鑑不逺在夏后之世

抑抑威儀維徳之隅人亦有言靡哲不愚庶人之愚亦職維疾哲人之愚亦維斯戾無競維人四方其訓之有覺徳行四國順之吁謨定命逺猶辰告敬愼威儀維民之則其在於今興迷亂於政顚覆厥徳荒湛於酒女𨿽湛樂從弗念厥紹罔敷求先王克共明刑肆皇天弗尙如彼泉流無淪胥以亡夙興夜寐灑埽庭內維民之章修爾車馬弓矢戎兵用戒戎作用逷蠻方質爾人民謹爾侯度用戒不虞愼爾出話敬爾威儀無不柔嘉白圭之玷尙可磨也斯言之玷不可爲也無易由言無曰苟矣莫捫朕舌言不可逝矣無言不讎無徳不報恵於朋友庶民小子子孫繩繩萬民靡不承視爾友君子輯柔爾顏不遐有愆相在爾室尙不愧於屋漏無曰不顯莫予云覯神之格思不可度思矧可射思辟爾爲徳俾臧俾嘉淑愼爾止不愆於儀不僭不賊鮮不爲則投我以桃報之以李彼童而角實虹小子荏染柔木言緡之絲溫溫恭人維徳之基其維哲人告之話言順徳之行其維愚人覆謂我僭民各有心於乎小子未知臧否匪手攜之言示之事匪面命之言提其耳借曰未知亦旣抱子民之靡盈誰夙知而莫成昊天孔昭我生靡樂視爾夢夢我心慘慘誨爾諄諄聽我藐藐匪用爲教覆用爲虐借曰未知亦聿旣耄於乎小子告爾舊止聽用我謀庶無大悔天方艱難曰喪厥國取譬不逺昊天不忒回遹其徳俾民大棘

菀彼桑柔其下侯旬捋采其劉瘼此下民不殄心憂倉兄塡兮倬彼昊天寧不我矜四牡騤騤旟旐有翩亂生不夷靡國不泯民靡有黎具禍以燼於乎有哀國步斯頻國步蔑資天不我將靡所止疑云䢐何往君子實維秉心無競誰生厲階至今爲梗憂心殷殷念我土宇我生不辰逢天僤怒自西䢐東靡所定處多我覯痻孔棘我圉爲謀爲毖亂況斯削告爾憂卹誨爾序爵誰能執熱逝不以濯其何能淑載胥及溺如彼遡風亦孔之僾民有肅心荓云不逮好是稼穡力民代食稼穡維寶代食維好天降喪亂滅我立王降此蟊賊稼穡卒癢哀恫中國具贅卒荒靡有旅力以念穹蒼維此恵君民人所瞻秉心宣猶考愼其相維彼不順自獨俾臧自有肺腸俾民卒狂瞻彼中林甡甡其鹿朋友以譖不胥以谷人亦有言進退維谷維此聖人瞻言百里維彼愚人覆狂以喜匪言不能胡斯畏忌維此良人弗求弗迪維彼忍心是顧是復民之貪亂寧爲荼毒大風有隧有空大谷維此良人作爲式谷維彼不順徵以中垢大風有隧貪人敗類聽言則對誦言如醉匪用其良覆俾我悖嗟爾朋友予豈不知而作如彼飛虫時亦弋獲旣之陰女反予來赫民之罔極職涼善背爲民不利如雲不克民之回遹職競用力民之未戾職盜爲宼涼曰不可覆背善詈𨿽曰匪予旣作爾歌

倬彼云漢昭回於天王曰於乎何辜今之人天降喪亂饑饉薦臻靡神不舉靡愛斯牲圭璧旣卒寧莫我聽旱旣大甚蘊隆虫虫不殄禋祀自郊䢐宮上下奠瘞靡神不宗后稷不克上帝不臨耗斁下土寧丁我躬旱旣大甚則不可推兢兢業業如霆如雷周餘黎民靡有孑遺昊天上帝則不我遺胡不相畏先祖於摧旱旣大甚則不可沮赫赫炎炎云我無所大命近止靡瞻靡顧羣公先正則不我助父母先祖胡寧忍予旱旣大甚滌滌山川旱魃爲虐如惔如焚我心憚暑憂心如燻羣公先正則不我聞昊天上帝寧俾我遁旱旣大甚黽勉畏去胡寧瘨我以旱憯不知其故祈年孔夙方社不莫昊天上帝則不我虞敬恭明神宜無悔怒旱旣大甚散無友紀鞫哉庶正疚哉冡宰趣馬師氏膳夫左右靡人不周無不能止瞻卬昊天云如何裏瞻卬昊天有嘒其星大夫君子昭假無贏大命近止無棄爾成何求爲我以戾庶正瞻卬昊天曷恵其寧

崧髙維嶽駿極於天維嶽降神生甫及申維申及甫維周之翰四國於蕃四方於宣亹亹申伯王纘之事於邑於謝南國是式王命召伯定申伯之宅登是南邦世執其功王命申伯式是南邦因是謝人以作爾庸王命召伯徹申伯土田王命傅禦遷其私人申伯之功召伯是營有俶其城寢廟旣成旣成藐藐王錫申伯四牡蹻蹻鉤膺濯濯王遣申伯路車乘馬我圖爾居莫如南土錫爾介圭以作爾寶往近王舅南土是保申伯信邁王餞於郿申伯還南謝於誠歸王命召伯徹申伯土疆以峙其粻式遄其行申伯番番旣入於謝徒禦嘽嘽周邦咸喜戎有良翰不顯申伯王之元舅文武是憲申伯之徳柔恵且直揉此萬邦聞於四國吉甫作誦其詩孔碩其風肆好以贈申伯

天生烝民有物有則民之秉彜好是懿徳天監有周昭假於下保玆天子生仲山甫仲山甫之徳柔嘉維則令儀令色小心翼翼古訓是式威儀是力天子是若明命使賦王命仲山甫式是百辟纘戎祖考王躬是保出納王命王之喉舌賦政於外四方爰發肅肅王命仲山甫將之邦國若否仲山甫明之旣明且哲以保其身夙夜匪解以事一人人亦有言柔則茹之剛則吐之維仲山甫柔亦不茹剛亦不吐不侮矜寡不畏彊禦人亦有言徳輶如毛民鮮克舉之我儀圖之維仲山甫舉之愛莫助之衮職有闕維仲山甫補之仲山甫出祖四牡業業徵夫捷捷每懷靡及四牡彭彭八鸞鏘鏘王命仲山甫城彼東方四牡騤騤八鸞喈喈仲山甫䢐齊式遄其歸吉甫作誦穆如淸風仲山甫永懷以慰其心

﹝按此篇永樂大典缺捲﹞

奕奕梁山維禹甸之有倬其道韓侯受命王親命之纘戎祖考無廢朕命夙夜匪解虔共爾位朕命不易幹不庭方以佐戎辟四牡奕奕孔修且張韓侯入覲以其介圭入覲於王王錫韓侯淑旗綏章簟茀錯衡玄衮赤舄鉤膺鏤錫鞹鞃淺幭鞗革金厄韓侯出祖出宿於屠顯父餞之淸酒百壺其殽維何炰鱉鮮魚其蓛維何維筍及蒲其贈維何乘馬路車籩豆有且侯氏燕胥韓侯取妻汾王之甥蹶父之子韓侯迎止於蹶之裏百兩彭彭八鸞鏘鏘不顯其光諸娣從之祁祁如雲韓侯顧之爛其盈門蹶父孔武靡國不到爲韓姞相攸莫如韓樂孔樂韓土川澤吁吁魴鱮甫甫麀鹿噳噳有熊有羆有貓有虎慶旣令居韓姞燕譽溥彼韓城燕師所完以先祖受命因時百蠻王錫韓侯其追其貊奄受北國因以其伯實墉實壑實畝實籍獻其貔皮赤豹黃羆

江漢浮浮武夫滔滔匪安匪遊淮夷來求旣出我車旣設我旟匪安匪舒淮夷來鋪江漢湯湯武夫洸洸經營四方告成於王四方旣平王國庶定時靡有爭王心載寧江漢之滸王命召虎式辟四方徹我疆土匪疚匪棘王國來極於疆於理至於南海王命召虎來旬來宣文武受命召公維翰無曰予小子召公是似肇敏戎公用錫爾祉釐爾圭瓚秬鬯一卣告於文人錫山土田於周受命自召祖命虎拜稽首天子萬年虎拜稽首對揚王休作召公考天子萬壽明明天子令聞不已矢其文徳洽此四國

赫赫明明王命卿士南仲大祖大師皇父整我六師以修我戎旣敬旣戒恵此南國王謂尹氏命程伯休父左右陳行戒我師旅率彼淮浦省此徐土不畱不處三事就緒赫赫業業有嚴天子王舒保作匪紹匪遊徐方繹騷震驚徐方如雷如霆徐方震驚王奮厥武如震如怒進厥虎臣闞如虓虎鋪惇淮濆仍執醜虜截彼淮浦王師之所王旅嘽嘽如飛如翰如江如漢如山之苞如川之流綿綿翼翼不測不克濯徵徐國王猶允塞徐方旣來徐方旣同天子之功四方旣平徐方來庭徐方不回王曰還歸

瞻卬昊天則不我恵孔塡不寧降此大厲邦靡有定士民其瘵蟊賊蟊疾靡有夷屆罪罟不收靡有夷瘳人有土田女反有之人有民人女覆奪之此宜無罪女反收之彼宜有罪女覆說之哲夫成城哲婦傾城懿厥哲婦爲梟爲鴟婦有長舌維厲之階亂匪降自天生自婦人匪教匪誨時維婦寺鞫人忮忒譖始竟背豈曰不極伊胡爲慝如賈三倍君子是識婦無公事休其蠶織天何以刺何神不富捨爾介狄維予胥忌不弔不祥威儀不類人之云亡邦國殄瘁天之降罔維其優矣人之云亡心之憂矣天之降罔維其幾矣人之云亡心之悲矣觱沸檻泉維其深矣心之憂矣寧自今矣不自我先不自我後藐藐昊天無不克鞏無忝皇祖式救爾後

旻天疾威天篤降喪瘨我饑饉民卒流亡我居圉卒荒天降罪罟蟊賊內訌昬椓靡共潰潰回遹實靖夷我邦臯臯訿訿曾不知其玷兢兢業業孔塡不寧我位孔貶如彼歲旱艸不潰茂如彼棲苴我相此邦無不潰止維昔之富不如時維今之疚不如玆彼疏斯粺胡不自替職兄斯引池之竭矣不云自頻泉之竭矣不云自中溥斯害矣職兄斯弘不烖我躬昔先王受命有如召公日辟國百里今也日蹙國百里於乎哀哉維今之人不尙有舊

﹝按此篇永樂大典缺捲又按自泂酌至召旻凡十五萹大典缺捲惟烝民召旻二萹余萹俱存無楊氏解或是大典編纂脫誤不應連萹遺漏恐是楊氏原夲有缺捲也﹞

慈湖詩傳卷十八宋楊簡撰

周頌

於穆淸廟肅雝顯相濟濟多士秉文之徳對越在天駿奔走在廟不顯不承無射於人斯

於者嘆美之辭穆者深逺之貌淸者潔淸也大扺皆贊美之辭相助祭者顯者儀物顯著肅敬雝和毛詩序曰淸廟祀文王也周公旣成洛邑朝諸侯率以祀文王焉鄭康成不知衛宏作序意毛公之前已有序悉尊信之故箋謂顯相爲諸侯案士虞禮祝辭哀子顯相則凡助祭之人皆可以言顯相不止於諸侯也言多士秉文之徳不及諸侯者諸侯被文王之化淺也成人有徳小子有造非文王能彊人以其所無也人皆有徳性文王有以感發之秉猶秉彜之秉非彊力外取言不失爾對猶配合也夫文王大聖而多士卽能秉其徳配合在天之靈者孟子曰聖人先得我心之所同然爾易曰百姓日用而不知感而化之非由外鑠駿敏也美也奔走在廟執事也肅雝濟濟駿敏不亦顯乎不亦順承乎承文王之徳也射厭也文王之道士民之所共由中正平常本所固有何厭射之有

維天之命於穆不已於乎不顯文王之徳之純假以溢我我其收之駿惠我文王曾孫篤之

天之命天之道也不知道者謂命自命道自道周公作是頌知天命之不已不已不息也穆者言其深逺不可測於者嘆美辭天道變化至如今不已也天𨿽無聲無臭不可測知而文王之徳卽天徳也故中庸引此詩曰純亦不已文王之徳文王之心也孔子曰心之精神是謂聖心無形體淸明無際純一無二天人道殊其迹則一惟純故不已中庸曰聖人之道發育萬物惟天人一故能發育孔子曰夫孝天之經地之義明三才一致也是故天命之不已卽文王之不已文王之徳不亦顯乎文王之顯著卽天命之幽穆文王之心卽眾人之心卽千萬世之心孟子曰堯舜與人同耳此曰我其收之曽孫篤之者以其一故也我者周公自謂也文徳假大盈溢以及我我收受之曰溢曰收當黙通其意無執其辭孟子詳言說詩者不以辭害志此之謂也曰溢曰收不可以二言不可以思爲言惟心通內明者自知自信駿俊也惠順也曰駿曰惠曰顯曰純曰穆皆所以贊說斯道而非五也如玉曰白曰瑩曰潤而無二玉也如金曰黃曰剛曰利而無二金也曽孫謂成王也成王未能收也篤之斯收之矣篤卽收卽純知篤與收與純之一者可以觀此頌矣何則道無二道也百姓日用者無二也衛宏作序曰維天之命太平告文王也失周公之旨

維淸緝熈文王之典肇禋迄用有成維周之禎

文王之典則卽文王之道後王之道其維淸乎淸者不動乎意者也禹曰安汝止之謂也舜曰惟精惟一之謂也詩曰不識不知之謂也易曰無思無爲之謂也孔子母意之謂也不動乎意非木石然也中正平常正直之心非意也書曰夙夜惟寅直哉惟淸此之謂也扵平常正直之心而起乎意焉不正不直焉則渾濁矣非淸也人性本淸明起乎意始昏不起乎意則未始不淸明淸明無體無我如水如鑑文王由是淸明而發諸云爲是謂典則武王由是淸明而緝熈之念慮云爲無一之墮乎意無一之不淸其緝理宻矣虛明和融是謂熈矣如水鑑照物不動乎意自無一之不理矣自無一之不合乎文王矣周禮以禋祀祀昊天上帝肇始也始禋祀昊天上帝而文王配焉迄至也亦有終義武王至是功成皆緝熈文王之典所成也是爲周之禎祥周之禎祥在此緝熈之中不在乎犧牲幣玉之間犧牲幣玉所以致其禮行其誠而其所以致夫禎祥者在道而不在物也

烈文辟公錫玆祉福惠我無疆子孫保之無封靡於爾邦維王其崇之念玆戎功繼序其皇之無競維人四方其訓之不顯維徳百辟其刑之於乎前王不忘

毛傳曰烈光也文文徳也辟君也辟公諸侯也烈文贊美之辭諸侯助祭先王降福於王有嘏辭焉王不專有其福祭訖而燕諸侯所以均其祉福於諸侯也曰錫云者先王錫之也載見之詩曰烈文辟公綏以多福亦猶是也毛詩序曰烈文成王卽政諸侯助祭也惠有順義又有愛利之義辟公獲玆祉福其惠我於無疆乎無疆猶無窮也諸侯能修徳任賢如後所云則自然順事無違忠愛於王王室受其惠又願其子孫永保祉福其有不順不徳則禍亦隨之是謂不克保其福祉毛傳曰封大也戎大也無封大侈靡於爾邦爾不封靡則王其崇之矣崇謂慶賞之左傳封豕長蛇封豕大豕也念爾祖考有大功故有國繼其序者當益有以大之皇大也爾欲競彊乎莫競於用人所用得其人則四方皆聽爾之教令是謂訓之自方伯而下凡有屬國皆當奉王命以教訓屬國爾欲顯著乎莫顯於修徳爾有徳則百辟咸儀之矣於是嘆美之曰於乎爾若是則先王將不忘女益錫女以祉福矣禍福無不自己求之者先王之所以錫之祉福以爾已徳之足以致之也然則烈文之詩諸侯助祭祭訖王燕諸侯之樂歌乎

天作髙山大王荒之彼作矣文王康之彼䢐矣岐有夷之行子孫保之

天作祀先王也而衛宏作毛詩序並言祀先公不可信也先公尊太王卑今也於先公之前專頌太王而下之美豈理也哉宏序差謬不可盡信何止此宏豈拘於七世之廟祀必公叔祖類以上故云乎然天下事自古及今斷不可以執一論觀此頌則特祀於太王廟之樂歌與祀有特有祫祫則羣廟之主合祀於太廟毛傳曰作生也箋云髙山謂岐山也太王去豳遷岐初治此山治荒曰荒亦猶治亂曰亂治擾曰擾與彼作矣彼謂太王初作治此山建置社稷宮室庶司至文王益廣其治康之功彼䢐矣謂太王亡矣䢐逝也岐山有夷平之行言岐所以言太王也夫道平夷而已矣動乎意則失之故孔子之母意禹之安汝止人心卽道故書曰道心記曰中庸洪範曰王道平平王道正直易曰易簡而天下之理得矣斯道甚平夷甚易簡而自古學士大夫多求諸意捨其本性之善而外求其故外起其意故自有而自不知自不信故孟子謂之自棄而諄諄言必稱堯舜孟子深信其平夷故也予孫言王季文王而下也子孫保而守之無敢逸也動乎意則放逸放逸則失之矣夫道一而已矣夫道心而已矣孟子曰聖人先得我心之所同然爾

昊天有成命二後受之成王不敢康夙夜基命宥密於緝熈單厥心肆其靖之

紂大惡人心怨苦之文王武王有盛徳人心歸之則天命固在二後矣文王本無伐商之志往往以眾聖贊輔紂惡滋熾憫斯民塗炭義不得而已是天命在周文王武王不得而違始有安天下之志是謂受故遏宻人伐崇侯度鮮原作丰邑成就王業不敢康寧命不本於彼蒼乃基本於二後之心凡二後之心夙夜念慮云爲動靜無非所以成天命也是基命之心寛宥精宻其寛宥廣大而無外其精宻無思而無爲蓋人心卽道故曰道心此心無體而神用無窮有體則有限量故曰寛宥有體則可知無體則不可知故曰精宻人皆有此心動乎意則昬昬則蔽蔽則立我立私不宥不宻二後不動乎意卽禹之安汝止動靜云爲如天地之變化日月之照臨無所不思而非動乎意也無所不爲而非動乎意也曰宥曰宻所以發明乎是也孔子嘗引以明無聲之樂使二後之成王業一動乎意則私矣蔽矣天命將去之何以基命於是嘆美之曰於是其念慮云爲無一之或動乎意無一之或失其道緝理無差熈和順治意消而道心自明心明而時措自宜舜命禹曰道心惟微惟精惟一允執厥中惟精一則中矣此聖人緝熈之功也單盡也有一念慮動乎意則猶未單厥心也有一云爲未中乎節則猶未單厥心也人心本廣大淸明無所不照微有所蔽則亦微有所不盡苟有所不盡則於靖安天下之功亦有所不盡二後單厥心故其靖安之功霈然有餘裕矣肆者霈然有餘之意毛詩序曰昊天有成命郊祀天地也按孝經孔子曰郊祀后稷以配天宗祀文王於明堂以配上帝而二詩惟言二後何耶衛宏作序固多差誤未必果郊祀之詩也

我將我享維羊維牛維天其右之儀式刑文王之典日靖四方伊嘏文王旣右饗之我其夙夜畏天之威於時保之

﹝按此篇永樂大典缺捲﹞

時邁其邦昊天其子之實右序有周薄言震之莫不震疊懷柔百神及河喬嶽允王維後明昭有周式序在位載戢干戈載櫜弓矢我求懿徳肆於時夏允王保之

邁往也時邁其邦巡守諸侯也王者天之子得乎天道而後可以居天位是故王者無私惟天道而行之故天右序有周右助也序者王宅中諸侯環屏皆序順也𨿽人道之序順實天道之序順也道無二也二則違矣安能王薄略也言語助也震威之也立政曰詰爾戎兵以陟禹之迹方行天下至於海表知巡守以師行也震疊舉而莫敢妄動故震疊文武不可偏廢諸侯不能皆賢其有亂徳不可告教則誅君弔民義之不可已者也懷柔百神致禮於百神也毛詩序曰時邁巡守告祭柴望也謂燔柴告天以巡守而至又望秩山川也蓋繼虞書之言此言百神又不止於山川矣首言昊天則柴可知矣不繼言百神河嶽而言右序震疊者欲急明巡守以師非私也奉天道而行也自西周東行巡守必經大河喬嶽也毛傳謂嶽岱宗周禮五嶽毛傳何止於岱也允信也後猶王也武王初有天下初巡守逺方諸侯於是咸信武王之王天下矣昭明有周明今王爲周矣式更也義見式微不特明昭今王爲周又昭明次序在位諸賢謂從行公卿欲四方知大臣名徳諸侯咸順無所誅伐則干戈無用而戢斂之矣弓矢無用而櫜蔵之矣武王本心之所求者懿徳而已干戈非所尙也時是也肆陳懿徳於是夏歌之中夏歌有九歌何以名夏夏大也由道而行是謂大也允信王心之保守斯道而無失也周禮鍾師鄭注云呂叔玉肆夏時邁也

執競武王無競維烈不顯成康上帝是皇自彼成康奄有四方斤斤其明鐘鼓喤喤磬筦將將降福穰穰降福簡簡威儀反反旣醉旣飽福祿來反

人皆爭競求已之彊而得其所競者千無一萬無一至於武王則得其所競矣故曰執競蓋惟無競者能競而競者不能競故古志曰柔勝剛弱勝彊天下莫柔弱於水而攻堅彊者莫之能先武王中虛無我豈以伐紂爲已利哉天下萬世皆信武王之心無一毫爲私也武王之心信於天下故武王之功烈天下無能與競武王不爲私惟成康濟斯民之功其心甚顯明人皆信之不亦顯乎其爲民不爲已之心甚明也故上帝大之皇大也大武王之心也彼謂武王也奄有猶曰盡有之也四夷諸侯咸服之也中虛無我故淸明無所不照鐘鼓磬筦祀武王以樂也喤喤之聲洪將將之聲淸降福嘏主祭也穰穰如禾槁之多也簡簡如竹簡之多也爾雅曰簡大也未必然也爾雅多差誤威儀反反每每反顧至謹也有獻有酢有酬故醉飽福祿來反者明福祿由已徳所致非自神也出乎爾反乎爾毛詩序曰執競祀武王孔疏云祀武王之樂歌也魯語叔孫穆子聘於晉曰夫樂先金奏肆夏繁遏渠天子所以饗元後也韋注曰肆夏一名樊韶夏一名遏納夏一名渠此三夏曲也周禮鐘師鄭注呂叔玉云肆夏時邁也繁遏執競也渠思文也

思文后稷克配彼天立我烝民莫匪爾極貽我來牟帝命率育無此疆爾界陳常於時夏

文者事業之可觀也卽堯文思之文也卽文王之文也道不可見惟發諸事業乃見之思語助也后稷徳配天故周郊后稷以配天天人本一人心動而昬始異是故克配爲貴克配非有他也不失其本心而已矣教民稼穡民得以立莫非后稷之道也極至也道之異名書曰皇極周禮曰設官分職以爲民極道不可以復加也故極聖人知眾人必以後稷稼穡之事爲淺者不知其爲道故大爲之言曰極此頌武王或周公所作也非聖人不能爲是言道無精粗一貫無二天人本一事理無殊是道大同人自異意不起乎意本同本一孟子曰麰麥趙岐注云麰麥大麥也說文云麰周受來牟也一麥二夆象其芒刺之形廣雅云來小麥也牟大麥也說文齊謂麥曰麰鄭箋乃引僞泰誓火流爲烏五至以谷俱來謂此來牟鄭未知此僞泰誓乃張霸所爲故信之來牟亦見臣工篇曰於皇來牟將受厥明明昭上帝艸木之變昔所無而今忽有世𨿽有之而此來牟忽生足以濟民此天也事物之變無非天者而況於忽生濟饑之來牟乎后稷始獲此來牟遂以貽種蓺遂廣布其種不問中國四夷率徧也是上帝命后稷徧養其民無此疆爾界之間而後稷與天合也旣言配天又言極又言無此疆爾界之廣大而卒曰陳此常道於是夏歌之中者何也夫道一而已矣平常而已矣聖人慮天下後世求諸髙逺而反失之故又曰常箕子曰王道平平孔子曰中庸皆言道不離乎日用庸常也平直而非逺也聖人慮人以爲淺故大之又慮人以爲髙故曰常皆所以啟人心之蔽而明道也夏歌有九夏大也亦見時邁毛詩序曰思文后稷配天也

嗟嗟臣工敬爾在公王釐爾成來咨來茹嗟嗟保介維莫之春亦又何求如何新畬於皇來牟將受厥明明昭上帝迄用康年命我眾人庤乃錢鏄奄觀銍艾

毛詩序曰臣工諸侯助祭遣於廟也孔疏云將遣諸侯不直戒其身戒其卿大夫以警切之毛傳曰嗟嗟敕之也工官也嗟嗟嘆息之辭重農事憂切也公公家也敬爾在公之事蒼頡篇釐賜也王賜爾成法有道焉其有未明則來咨詢深入其中得其法意而行之而後可大扺法簡而意深長不可盡述故須咨詢茹入不可艸艸詩云柔亦不茹茹入也舜飯糗茹艸謂食而入也菜茹柔而易入故茹有入義鄭箋云保介車右也月令孟春天子親載耒耜措之於參保介之禦間莫晚也周之季春於夏爲孟春諸侯朝周之春故晚春遣之敕其車右以時事急教農也介甲也車右勇力之士被甲執兵也孔疏曰月令說天子親載耒耜措置之於參乘之人保介之與禦者二人間君之車上止有禦者與車右二人而已今言保介與禦明保介卽車右也不敕禦人偏敕車右者以禦人本主於禦車不主輔君故専敕車右言保介之禦間者以人君左載禦在中央明其逺君措之故系於車右月令季冬命民修耒耜具田器農書稱孟春耕者急發毛傳田二歲曰新三歲曰畬蓋本爾雅釋地田一歲曰菑二歲曰新三歳曰畬郭注云今江東呼初耕地反艸爲菑易曰不菑畬詩曰於彼新田此臣工詩謂諸侯反國時維莫春亦何所務求猶務也新田當如何畬田當如何於嘆美也皇尊大之也嘆美尊敬今玆來牟之麥乃本於后稷之時上帝神化之所生至於今種蓺滋盛然實受天之明命今當耰而糞之將受上帝粒食之賜必明昭其本於上帝之命故迄用康年迄終也康樂也民足於粒食而樂亦曰樂歳卽康年也意謂康年乃本於上帝使民敬天亦導民之良心也毛傳曰庤具錢銚鏄鎒銍獲也孔疏云庤具釋詁文說文錢銚古田器世本云垂作銚宋仲子注云銚刈也然則銚刈物之器也說文云鎛田器也釋名云鎛鋤類也鎛迫地去艸也世本云埀作耨釋器云斪斸屬謂之定李巡曰鋤也郭璞曰鋤屬廣雅曰定謂之耨呂氏春秋耨柄尺其耨六寸所以間稼也髙誘注云耨蕓苗也六寸所以入苗間此云鎛鎒當是一器釋名云銍獲禾鐵也說文云銍獲禾短鎌也管子云一農之事必有一銍一鎒一銚夫銍旣爲獲刈之器則銚不得爲刈宋仲子注未必然而孔疏遽信之何也意錢者耜端之金與後世錢貨其體圓取此爲名與王氏曰戒使眾人各庤乃錢鎛以治田奄忽之間巳觀銍艾矣其謂農事不可緩之意與是頌專於務農者孟子謂仰事俯育之足然後可以驅而之善救死不贍則奚暇治禮義哉宣王不藉千畝虢文公諫曰民之大事在農是故稷爲大官其言藉禮甚詳

噫嘻成王旣昭假爾率時農夫播厥百谷駿發爾私終三十里亦服爾耕十千維耦

﹝按此篇永樂大典缺捲﹞

振鷺於飛於彼西雝我客戾止亦有斯容在彼無惡在此無斁庶幾夙夜以永終譽

毛傳曰雝澤也客二王之後故衛宏作序曰二王之後來助祭也按周禮小行人凡四方之使者大客則擯小客則受其幣而聽其辭又掌客之職凡諸侯之卿大夫士爲國客蓋周禮以諸侯爲賓其使者爲客況頌言諸侯必曰辟公凡辟公之詩其辭隆重有客之詩其辭略於以驗禮文之有間毛傳亦有差誤不可盡信大行人凡諸侯之卿其禮各下其君二等以下及其大夫士皆如之則國客亦有饗食之禮此其樂歌與王氏曰西雝蓋辟雝也辟雝有水鷺所集也朱曰先儒多謂辟雝在西郊故曰西雝鷺振羽飛集潔雅可愛此愛敬國客故以振比客容旣愛敬之又從而勉之曰在彼居國無惡之者來此王朝又無厭斁之者人無不愛敬庶幾夙夜進徳無怠不特始有譽而終亦譽又願其終譽永久不已戾止也止語助

丰年多黍多稌亦有髙廩萬億及秭爲酒爲醴烝畀祖妣以洽百禮降福孔皆

毛傳曰稌稻也廩所以蔵齍盛之穂也數萬至萬曰億數億至億曰秭孔疏器實曰齍在器曰盛禹貢百里賦約總卽禾稼也二百里賦納銍卽穗也而地官廩人職掌萬民之食三釜四釜皆米事明堂位云米廩有虞氏之庠則亦藏米可知王氏曰利髙燥而寒者黍利下濕而暑者稌多黍多稌無所不利也此酒非三酒澄酒在下者五齊亦通稱酒醴齊濁禮之所尙故以祀祖妣凡言祖則妣從可知此必言妣者以周特祀姜嫄大司樂特享先妣生民閟宮言姜嫄特異言百禮則不止於祀祖妣箋云烝進畀予也祭而神降之福孔皆皆降福也是頌丰年報祭之樂歌也毛詩序曰秋冬報也言秋未安以時考之周建子今之八月爲周孟冬丰年之報勢在冬矣諸儒考春秋不詳者多謂周用夏時非也周𨿽不廢夏時而朝廷大禮則用周正補音孔皆舉裏切荀勗東西廂賓之初筵藹藹濟濟旣朝乃宴以洽百禮頒以位敍或廷或陛登儐召叟亦有兄弟胥於陪寮憲玆度楷觀頤養正降福孔偕楷古讀如杞後漢李膺傳時爲語曰天下模楷李元禮

有瞽有瞽在周之庭設業設虡崇牙樹羽應田縣鼓鞀磬柷圉旣備乃奏簫管備舉喤喤厥聲肅雝和鳴先祖是聽我客戾止永觀厥成

曰有瞽有瞽言瞽之多也案合止柷敔出益稷孔誤作臯陶謨爾雅邢疏本鄭注及此詩孔疏皆謂敔所以止樂今太常寺樂合以柷止以柷於聲音序次爲宜況益稷篇合止柷敔文理亦合爾雅多差誤籈從竹是古用竹爲之所謂木長尺者謂鉏鋙之木爾孔氏云栒簨圉敔古今字耳釋樂云大磬謂之毊郭云毊形似犂錧以玉石爲之釋樂云大簫謂之言小者謂之筊大管爲毊其中謂之篞小者謂之篎郭云言編二十三管長尺四寸筊十六管長尺二寸簥管長尺圍寸並漆之有底賈氏以爲篪六孔邢疏云風俗通云舜作簫其形參差以象鳯翼十管長二尺博雅曰簫大者二十三管無底小者十六管有底李巡曰大簫聲大者言言也小者筊筊小也簫一名籟小師注管如笛形小並兩管吹之聲音生於人心樂官之心肅敬則音亦肅敬心雝和則音亦雝和其心之不肅不和者其音亦不肅不和毛詩序曰有瞽始作樂而合乎祖也謂合諸樂而奏之故曰先祖是聽是時適有四方之使者至觀此大樂之成故曰我客戾止永觀厥成曰永者言繼此永用此樂亦善頌美辭也客義見振鷺

猗與漆沮潛有多魚有鱣有鮪鰷鱨鰋鯉以享以祀以介景福

釋魚云鯉鱣鰋鮎郭璞注云鯉今赤鯉魚鱣大魚似鱏而短鼻口在頷下體有邪行甲無鱗肉黃大者長二三丈今江東呼爲黃魚鰋今鰋額白魚鮎別名鯷江東呼爲鮎夷邢疏曰舍人曰鯉一名鰋孫炎曰鰋一名鮎則是舍人以鯉鰋爲一魚孫炎以鰋鮎爲一魚郭氏以爲四魚者如陸璣之言又以今語驗之則鯉鱣鰋鮎皆異魚也故郭氏云先儒及毛詩訓傳皆謂此魚有兩名今此魚種類形狀有殊無緣彊合之爲一物是郭氏所以異也爾雅固多差難盡信然鮎魚身圓長而首鰋匾故亦名鰋與鄭箋亦云鰋鮎鰷白鰷也釋魚云﹤魚因﹥鯉鰦郭云卽白鰷江東呼爲﹤魚因﹥邢疏云詩頌曰鰷鱨鰋鯉是蓋鰷鯈音義同鱨揚也釋見小雅魚麗介大也景明著也箋云介助也毛詩序曰潛季冬薦魚春獻鮪也孔疏云潛詩者季冬薦魚春獻鮪之樂歌也月令季春薦鮪於寢廟天官漁人春獻王鮪

有來雝雝至止肅肅相維辟公天子穆穆於薦廣牡相予肆祀假哉皇考綏予孝予宣哲維人文武維後燕及皇天克昌厥後綏我眉壽介以繁祉旣右烈考亦右文母

諸儒紛紛異同謂烈考武王者以武王宜稱烈又洛誥曰烈考武王故也然此文連文母則烈考爲稱文王文王之功業亦光烈矣若謂武王則文理殊不安烈考皇考皆文王也特更辭爾毛詩序曰禘太祖也祭法周人祖文王而宗武王也鄭箋亦因之謂皇考文王然武王之時王季太王公叔祖類亞圉髙圉之廟猶在則文王未爲太祖此頌惟可言武王祀文王爾未可言太祖孔疏謂於禮當諱而經曰克昌厥後乃四海歌頌之聲非廟中之事及采得之後卽爲經典詩書不諱故無嫌爾烝民云四方爰發亦此類然孔何以知詩文於廟中則諱乎禮曰詩書不諱臨文不諱此詩也文也禮不諱不可以後世多諱之俗意古者之亦然雝和緩也肅肅敬也相助也助祭也辟公諸侯也穆穆不言也於嘆美也廣大也牡明非牝也故又曰騂牡曰元牡曰白牡曰犉牡肆盛也假大也綏安也燕亦安也文王知人所用皆宣力明哲之人後嗣賴以爲輔又文王之爲後有文徳足以深入人之心又有武功足以服人之心道兼文武故後王依賴以安文王安民民安則皇天亦燕安天心不可見以人心見之人心卽天心於是知燕及皇天文王所遺有宣哲之人又有文徳武功之遺業其道燕及皇天故能昌其後祭有嘏辭綏我眉壽介助我以繁多之福祉皆嘏辭之所有也王禮嘏辭𨿽無見考而少牢饋食禮嘏辭有眉壽受祿之辭此詩其武王受嘏之樂歌與右助也不特蒙右於烈考亦蒙右於文母文母太姒也此句法與我將伊嘏文王同謂蒙嘏於文王也

載見辟王曰求厥章龍旗陽陽和鈴央央鞗革有鶬休有烈光率見昭考以孝以享以介眉壽永言保之思皇多祜烈文辟公綏以多福俾緝熈於純嘏

嘏公土切韓愈元和聖徳詩飲沃膻薌產祥降嘏鳯凰應奏舒翼自舞字以古得聲毛傳載始也爾雅釋詁哉始也載哉義同陽陽言有文章和在軾前鈴在旗上鞗革有鶬言有法度王曰諸侯來見則曰求法度文章以歸治其國家也鄭箋鶬金飾貌釋器云轡首謂之革李曰思皇與思皇多士同是天子之享其福也又言光大文章之諸侯綏以多福君臣皆受其福也﹝按以上原本脫今補﹞眉壽多祜知先王嘏今王之辭有是也皇大也祜福也昭考旣嘏於嗣王復以徧及於諸侯謂獻酬及燕與故光烈文徳之辟公均綏以多福𨿽然福非自外至當自求多福俾緝熈使自求也使緝治也緝則微細無失矣今蒙福嘏未保其後不雜以福故使自此緝熈無失則福嘏純一不雜矣序曰諸侯始見乎武王廟也

有客有客亦白其馬有萋有且惇琢其旅有客宿宿有客信信言授之縶以縶其馬薄言追之左右綏之旣有淫威降福孔夷

毛詩序曰微子來見祖廟也殊未安夫始見則於廟矣詩言宿宿信信是四宿也薄言追之是追止畱燕非廟中之辭也又淫威非所宜言於微子之前是頌殆燕餞武庚之使者樂歌也衛宏作序差誤之迹良多不可盡信殷尙白馬知其殷後周禮四方之使者曰客諸侯曰賓詳釋見振鷺周不廢殷祀使得用殷禮故白馬曰亦者不特其君白馬其臣亦白馬毛傳曰萋且敬愼貌孔疏謂惇雕古今字旅眾也使者之屬眾也雕琢儀物文辭之美也爾雅釋訓曰有客宿宿言再宿也有客信信言四宿也箋曰縶絆也毛傳謂欲絆其馬而畱之禮備客歸追而畱之又問其左右而綏安之恐其有不安便故不肯畱也禮所以著誠也此頌所以道王愛敬客不已篤厚之誠心也故禮有追餞非虛文也此追餞國客之樂歌也夷平也孔甚也夫旣有淫威今則降福甚平言無彼此輕重之間所以慰安武庚之使者也淫威謂伐紂也掌客上公三饗三食三燕侯伯三饗再食再燕子男一饗一食一燕大行人凡諸侯之卿其禮各下其君二等殷後爵上公故其臣下二等於四宿而歸與

於皇武王無競維烈允文文王克開厥後嗣武受之勝殷遏劉耆定爾功

楚子曰武王作武其卒章曰耆定爾功其三曰敷時繹思我䢐惟求定其六日綏萬邦屢丰年今武頌無此二章後乃析而爲賚爲桓殆秦火之後毛詩錯置之而杜預謂蓋楚歌之次第亦曲矣於者嘆美之辭皇尊大之稱烈者功業之光顯武王之烈人無得而競也天下莫與之爭矣允也文王之文徳天下信之文王初無取天下之心帝謂文王無然畔援誕先登於岸蓋眾聖贊啟文王始赫斯怒遏䢐旅而猶事殷然其計安天下則文王已開之矣嗣子武王受之旣勝殷則遏止劉殺歸馬放牛示天下弗服定者安定之云爾楚子引此詩耆定爾功亦言其不尙威武之意文王武王無二心也無二道也其心皆在於安定天下之民非私於已也非私其怒也耆老也有終極之義謂終定爾功其功乃安定之功文王開於始武王成於終故曰耆若夫後世動於已私過於劉殺何功之有毛詩序曰武奏大武也然則武王作此樂至成王時周公作此頌而樂歌始備與

閔予小子遭家不造嬛嬛在疚於乎皇考永世克孝念玆皇祖陟降庭止維予小子夙夜敬止於乎皇王繼序思不忘

毛詩序曰閔予小子嗣王朝於廟也箋云閔悼傷之言也造猶成也嬛嬛然孤特在憂病之中武王卽王位未久而崩是家業不造成於乎嘆辭皇考武王也武上壽壽永世克盡孝道謂能繼志述事光有天下皇祖文王也文王詩曰文王陟降在帝左右此言陟降帝庭言文王動合天道如陟帝庭奉帝命降而行之天下當時人稱美文王斯言盛行故多見於詩訪落又曰紹庭上下陟降厥家此頌乃嗣王免喪見於武王廟故首言皇考因上及皇祖文王以文武二後道同功並世接親近也皇王兼稱文武也今予小子繼序不忘文武之道思語辭也

訪予落止率時昭考於乎悠哉朕未有艾將予就之繼猶判渙維予小子未堪家多難紹庭上下陟降厥家休矣皇考以保明其身

毛傳曰訪謀落始時是率循猶道判分渙散也釋詁云艾歷也郭璞雲長者多更歷予謀其始率循昭考武王之道嘆曰悠哉悠悠未濟之意朕未耆艾未有所經歷予將有所就而繼有三軍淮夷之判周道分散親族離渙予小子未堪家多難所願武王紹繼文王上下帝庭之道陟降我家以保右我大雅云文王陟降在帝左右頌云念玆皇祖陟降庭止此上下猶陟降也謂陟於帝庭奉帝命降而行之天下此則願武王紹繼其道降於我家休矣者願佑我以休祥保我身使安明我心使不昏明之爲言亦欲啟成王之心釋其疑也是頌成王祀武王有所祈也而毛詩序曰嗣王謀於廟不曰祀何也衛宏作序多鹵莽訪云者謂成王始訪問詢謀不謂今也爾雅多差艾未必果訓歷謂朕未耆艾謂幼沖與

敬之敬之天維顯思命不易哉無曰髙髙在上陟降厥士日監在玆維予小子不聰敬止日就月將學有緝熈於光明佛時仔肩示我顯徳行

朱氏思語辭也李曰鄭氏以爲變易之易不如杜元凱以爲難易之易左傳引命不易哉元凱注奉承其命甚難毛傳曰士事也桓頌康誥亦以士爲事天昭顯可覩而命不易保無曰髙髙在上未必監察於下也天神降監人事復陟而升日日監察於此自敬之至是一節所以致戒於王也於是又言王致答謙辭曰維予小子不聰明惟敬而已目日進而就之至於月而寖熟將持漸固謂稍能持執不失也緝而治之漸有光明爾其弼我仔肩之任示我顯徳行予將學焉敬言進徳之大要緝言細宻學患疏略行必本於徳不可務外而不由中空言無所據必明示以顯徳行當時大臣必有進戒之言如右王亦必有致答謙辭自序及求輔之意略如右作爲樂歌以燕羣臣與其言敬若緝熈言示徳行其教者致教之辭與抑王親聖賢之教自能爲此辭與夫燕而聞是歌自然感發其君臣之徳意潛釋非心毛詩序惟曰羣臣進戒嗣王猶未盡其旨也箋云佛輔也時是也仔肩任也孟子拂士亦輔弼也拂佛通諫則拂逆之矣說文仔克也所以荷任者肩也時猶我也示其拂我之違使我克勝其肩任社稷民人之任重也

予其懲而毖後患莫予荓蜂自求辛螫肇允彼桃虫拚飛維鳥未堪家多難予又集於蓼

此成王悔過之詩也毛詩序曰嗣王求助未得其情艸之相比曰荓竹之相比曰笄今俚語相並比曰連荓曰成荓當日成王惑於管蔡之流言而疑周公後天大雷電以風大木斯拔邦人大恐王啟金縢之書將卜而得周公代武王之說王始感悟始不疑周公始悔昔者信管蔡之非蜂諭管蔡王與管蔡連比是荓蜂也王惑於管蔡故管蔡依王以作亂幾危社稷是王自取辛螫也蜂螫毒人罹之痛如辛故曰辛螫王曰予其懲創前事而毖愼後患懼後有若管蔡之類爲患故加愼也莫如予之荓蜂自求辛螫肇始也始信彼桃虫𨿽至微後乃拚飛維鳥武王崩予幼沖未堪家多難而又集於蓼蓼味辛亦猶蜂螫之辛更辭叶韻故又曰蓼其意則同鄭箋云鷦之所爲鳥題肩或曰鴞皆惡聲之鳥孔疏曰定本集注皆云或曰鴟皆惡鳥也月令季冬徵鳥厲注云徵鳥題肩齊人謂之擊徵或曰鷹然則題肩是鷹之別名與鴞不類諸儒又以鷦爲巧婦與題肩又不類箋以三者爲一其義未詳﹝按原本鄭箋以下闕今補入﹞郭璞注云桑飛卽鷦鷯也又名鷦﹤眇鳥﹥亦名巧婦江東呼布母按爾雅云鸋鴂鴟鴞屬非此小雀明矣說文云鷦鷯桃虫也毛傳謂荓蜂緳曵也蓋本於釋訓甹夆掣曵也毛義未安成王悔過如此明白明以告人自怨自艾此其所以爲賢王也

載芟載柞其耕澤澤千耦其耘䢐隰䢐畛侯主侯伯侯亞侯旅侯彊侯以有嗿其饁思媚其婦有依其士有略其耜俶載南畝播厥百谷實函斯活驛驛其達有厭其傑厭厭其苗綿綿其麃載獲濟濟有實其積萬億及秭爲酒爲醴烝畀祖妣以洽百禮有飶其香邦家之光有椒其馨胡考之寧匪且有且匪今斯今振古如玆

芟所銜反澤補音一讀直格切一讀徒各切畛之忍反補音之人切張衡東京賦殿未出乎城闕斾已反乎郊畛盛夏后之致美爰恭敬於神明毛傳曰除艸曰芟除木曰柞畛場也主家長也伯長子也亞仲叔也旅子弟也彊彊力也鄭箋云載始也隰謂新發田也畛謂舊田有徑路者彊有餘力者周禮曰以彊予任民以謂閒民今時傭賃也春秋之義能東西之曰以爾雅侯維義同語助也下濕曰隰不必畱水故無畛䢐往也澤澤耕田有水也李曰嗿者眾人飲食之聲也毛傳曰士子弟也箋云饁饋饟也依之言愛也思語助也士夫也曰媚曰依言夫婦親愛也毛傳曰略利也問之田家曰耕罷略去耜端之積土爾非略而利之孔疏曰王肅以俶爲始載爲事箋雲實種子也函含也活生也谷種浸而芽蘗乃播布之釋訓曰繹繹生也邢疏云舍人雲谷皆生之貌載芟云驛驛其逹箋云逹出地也毛傳曰傑苗厭然特美也麃耘也箋云傑先長者厭厭其苗眾齊等也簡謂厭者飽飫充盛之貌與孫炎曰綿綿言詳宻也郭璞曰蕓不息也王氏云蕓者其眾綿綿然不絕也濟濟者刈獲齊整不亂有序也其積厚而其實多萬億及秭宜其積實也所積少則虛矣萬億及秭爲酒爲醴烝畀祖妣以洽百禮釋見丰年毛傳曰飶芬香也椒猶飶也胡壽也考成也孔疏引左傳僖二十二年𨿽及胡耉謚法保民耆艾曰胡胡爲壽也釋詁云考成也蕩曰𨿽無老成人今爲酒有用椒者夫年丰爲酒醴烝畀祖妣以洽百禮又酒飶然其香豈不甚美豈不爲邦家之光胡考之寧者神降福嘏也毛詩序曰載芟春藉田而祈社稷也差誤良多是頌首章似藉田其後非矣亦非祈社稷情狀周禮右社稷左宗廟今首言烝畀祖妣則知非祀社稷也社稷尊於宗廟此乃百禮之一爾熟玩始末其蠟祭之樂歌與蠟亦農事之祭也序陳農事之勞勤又言嗿饁媚婦依士亦近於戱樂且者苟且也蠟所以戱樂疑苟且徇俗故曰苟且先聖王𨿽本因俗然旣制而爲禮後王尊行不廢非苟且也匪今始有今禮乃振古如玆爾雅釋言云振古也振其塡之訛與塡長久之義也詳釋見大雅桑柔此曰久古如玆爾熟玩辭情依然蠟祭之樂歌也孔子曰張而不弛文武弗能也此蠟之道也

畟畟良耜俶載南畝播厥百谷實函斯活或來瞻女載筐及筥其饟伊黍其笠伊糾其鎛斯趙以薅荼蓼荼蓼朽止黍稷茂止獲之挃挃積之栗栗其崇如墉其比如櫛以開百室百室盈止婦子寧止殺時犉牡有捄其角以似以續續古之人

郭曰畟畟言嚴利也箋云良善也筐筥所以盛黍也毛傳曰笠所以禦暑雨也趙利也箋云有來視汝謂婦子來饁者也其笠糾結而成者鎛鋤類釋見臣工說文云薅拔田艸也毛傳曰蓼水艸也釋艸云蒤委葉郭璞云詩云以茠蒤蓼朱曰今人取以藥溪取魚故又曰荼毒毛傳曰挃挃獲聲也墉城也栗栗實也其積厚實也載芟云有實其積釋獸牛屬黒唇犉毛傳曰黃牛黒唇曰犉社稷之牛角尺角稍長故有捄然之勢古之人謂祖考以上也皆重農事皆報社稷今似續古人遵行其禮亦猶載芟云匪今斯今振古如玆大扺聖賢好古遵古故必及此毛詩序曰良耜秋報社稷也言秋未安秋方刈報在冬耳今八月乃周之孟冬

絲衣其紑載弁俅俅自堂䢐基自羊䢐牛鼐鼎及鼒兕觥其觩旨酒思柔不吳不敖胡考之休

﹝按此篇永樂大典缺捲﹞

於鑠王師遵養時晦時純熈矣是用大介我龍受之蹻蹻王之造載用有嗣實維爾公允師

於者嘆美之辭王師周王之師王謂文王武王也師眾也自文王時三分天下有其二猶服事殷武王卽位猶須暇之猶覬紂惡之或悛也是謂遵養時晦鑠言有光也人心歸周王師義勇豈不有光至於紂惡滋熾人心滋憤天下咸願武王必伐熈和也人心歸周咸和而純一故天下大介助武王不止於三分有其二而已人心之大助卽天命之大助武王於是不得不順受其大介曰龍者如龍之奮飛變化也下文蹻蹻亦有龍之象奮武也於是大有所造爲而往伐或曰龍寵也承天寵而受之長髮亦云荷天之龍鄭箋云載則也允信也載猶則爾大扺語助也惟王有造故今成王得爲之嗣故曰有嗣實惟文王武王大公足以信於師眾咸信文武志不私於已亦猶湯四海皆曰非富天下也爲匹夫匹婦復讎也毛詩序曰酌告成大武也朱曰內則十三舞勺卽此詩也學業其謹諸始哉諸儒自不究詩序之是非一從其說厥後卒至牽彊穿鑿而不可解酌之序曰言能酌先祖之道以養天下詩中無此意桓之序曰講武類禡也詩中無講武之意又曰桓武志也益乖矣武王之公允信於師眾䢐往伐紂維求安定斯民爾用武非武王之本志也賚序曰大封於廟也詩亦無此意求賚意不得不得不爲曲說爾般序曰巡狩而祀四嶽河海詩近似矣而實非何謂翕河何以言允猶下文全不類巡狩詩序自關雎以來其差謬累累是四篇者其大武樂章之異名乎酌者酌時而行也時晦時純熈靜動隨時酌而行之也桓則取諸桓桓賚者以敷徧當時之人皆繹思周徳思願武王之伐紂出民於水火之中武王往伐維求安定斯民是大賚於四海也般者武王率師而東陟其髙山及墮山又及喬嶽渡孟津故詩人卽河取諭天下咸知文武大公而非私猶道也允信之道也如彼翕受河流人心篤信畢趍敷天之下裒眾其時之對向周王而不違去者不期而會伐若是其眾也是時人心樂武王之必伐樂水火之今出其樂可勝旣耶故曰般般樂也左傳宣十二年楚子曰武王作武其卒章曰耆定爾功其三曰敷時繹思我䢐維求定其六曰綏萬邦屢丰年然則前之武與此酌桓賚般皆武樂異章之名而毛氏錯置之

綏萬邦屢丰年天命匪解桓桓武王保有厥士於以四方克定厥家於昭於天皇以閒之

武王伐紂萬邦咸綏安屢年丰登其以人和故天地之气亦和與天旣命武王伐殷又錫之以屢丰年故詩人謂之天命匪解謂天命洊錫勤勤而不懈也桓桓者武徳有所植立也武王能保有其事四方徵伐滅國五十克定厥家功成業定是謂植立是詩序武王伐紂已後之事詩人嘆美武王之徳蓋與天通其桓桓徵伐無非天道皇大也大矣哉天以武王伐殷也間代也敬之亦以士爲事亦見康誥余釋見酌

文王旣勤止我應受之敷時繹思我䢐維求定時周之命於繹思

止語助也文王本無伐紂之心後以紂惡滋熾民久苦其毒羣聖賢贊文王之安三分天下其時歸文王宻人無道助紂爲虐文王曰天命也始修王業旣勤勞矣大勲未集武王應受此志而繼行之敷徧一時之人皆繹思周徳思願周之伐紂思之不已曰繹武王不得已而往伐䢐往也維求安定斯民爾非私於已也時是也是周之天命也天命周往伐也夫周之所以致天下之繹思不已者何也是道甚美也大公無私天之道也使文王武王有一點動乎私之意則安能致天下之繹思於嘆美之辭也余釋見酌言時是多通用蓋記音異爾

於皇時周陟其髙山嶞山喬嶽允猶翕河敷天之下裒時之對時周之命

於嘆美也皇大也嘆美尊大周王伐紂其時東伐升陟髙山嶞山喬嶽渡河而伐紂其致天下允信之道如翕河流畢赴會伐敷天之下裒聚其時之對向於周者畢會是周之天命也時是也必曰命者時非武王之私心皆天道天命也爾雅釋山云巒山嶞郭璞曰山形長狹者荊州謂之巒詩曰嶞山喬嶽余釋見酌

慈湖詩傳卷十九宋楊簡撰

魯頌

駉駉牡馬在坰之野薄言駉者有驈有皇有驪有黃以車彭彭思無疆思馬斯臧駉駉牡馬在坰之野薄言駉者有騅有駓有騂有騏以車伾伾思無期思馬斯才駉駉牡馬在坰之野薄言駉者有驒有駱有駵有雒以車繹繹思無斁思馬斯作駉駉牡馬在坰之野薄言駉者有駰有騢有驔有魚以車祛祛思無邪思馬斯䢐

才柏梁臺七言才與時葉易林履之巽曰蹇驢不才駿驥失時明夷之觀曰徳積逢時宜其美才舜南風之歌曰南風之時兮可以阜吾民之財兮史記龜筴傳天地合气以生百材陰陽有分不離四時﹝按韻補有陸云詩咨予頑蒙蕞爾弱才沈矅元渚挹庇云淇四語﹞補音才前西切簡疑前移切邪補音祥余切不正也太元法首邪與辜葉羨首邪與夫葉班彪北徵賦邪與圖葉班固王汲贊邪與徒葉急就章邪與胡葉毛傳不言僖公而衛宏作序曰駉頌僖公也僖公能遵伯禽之法儉以足用寛以愛民務農重榖牧於坰野魯人尊之於是乎季孫行父請命於周而史克作是頌衛宏固多妄而此序若有所據者鄭云史克魯史也孔疏云僖公旣薨之後魯請爲作頌旣爲天子所許而史官名克者作以左傳文十八年季文子使太史克對故知史克魯史然熟觀是頌殊無追頌情狀余頌亦然安知非僖公末年公兩朝於王所後王使宰周公來聘時邪安知非作頌以陳公之美而請錫命邪晉大夫爲武公請命於天子之使而作無衣亦此類爾以春秋觀魯君其失道不一以詩觀魯君其得乎道亦不一明道不在逺人心卽道順則正不則邪毛傳曰駉駉良馬腹幹肥張也坰逺野也邑外曰郊郊外曰野野外曰林林外曰坰鄭箋云必牧於坰野者辟民居與良田也周禮曰以官田牛田賞田牧田任逺郊之地釋畜云驪馬白跨驈孫炎曰驪黒色也白跨股腳色也郭璞曰跨髀間也釋畜又云黃白皇孔疏云其驪與黃爾雅無文月令孟冬云駕鐵驪檀弓曰夏后氏尙黒戎事乘驪毛傳曰黃騂曰黃王氏曰彭彭張也車𨿽彭彭張大馬能以之以者負之而行也魯君思慮政事無有疆限言勤思廣博以至於思牧馬有驈皇驪黃之臧善斯此也釋畜云蒼白雜毛騅黃白雜毛駓毛傳曰赤黃曰騂蒼騏曰騏伾伾有力也孔疏云騂騏爾雅無文周人尙赤而牲用騂犅禮稱陽祀用騂牲是騂爲純赤色言赤黃者謂赤而微黃其色鮮明者也上云黃騂曰黃謂黃而微赤此云赤黃曰騂謂赤而微黃此其所以異也蒼騏曰騏謂靑而微黒今之騘馬也顧命曰四人騏弁注云靑黒曰騏思無期限常常動思也才者駑之反才猶良也釋畜云靑驪驎驒白馬黒鬛駱孫炎云驒色有淺深似魚鱗也郭璞云淺深斑駁隠甐今之連錢騘禮記曰夏后氏駱馬黒鬛毛傳曰赤身黒鬛曰駵黒身白鬛曰雒孔疏云駵雒爾雅無文釋畜云駵馬白腹騵駵白駁郭璞云駵赤身黒鬛繹繹行不息也魯君思政理無厭斁作動作也言其善行也釋畜云陰白雜毛駰舍人曰今之泥騘也樊光曰駰者目下白也孫炎曰陰淺黒也今嚴婺人皆以陰爲因亦猶咽咽卽淵淵釋畜云彤白雜毛騢郭璞云卽今之赭白馬也釋畜云二目白魚郭云似魚目也毛傳曰豪骭曰驔骭戶宴反孔疏云驔爾雅無文說文云骭骹也郭璞云骭腳脛然則骭者膝下之名釋畜云四駁皆白驓無毫骭白之名傳言毫骭白曰驔者蓋謂毫毛在骭而白長名爲驔也驓則四駁雜白而毛短故與驔異也孔疏此說少思爾何其曲也毛傳止曰毫骭白不曰皆白自與驓不同何必曲觧祛祛猶去去也魯君所思無邪僻思馬能如此䢐往也諸儒因孔子蔽三百篇以思無邪之一言而疑思無邪之髙逺甚矣道之不明也自諸儒不省中庸不出日用庸常而道始不明矣洪範曰王道平平易曰百姓日用而不知書曰彜曰常而諸儒自不悟矣

有駜有駜駜彼乘黃夙夜在公在公明明振振鷺鷺於下鼓咽咽醉言舞於胥樂兮有駜有駜駜彼乘牡夙夜在公在公飲酒振振鷺鷺於飛鼓咽咽醉言歸於胥樂兮有駜有駜駜彼乘駽夙夜在公在公載燕自今以始歳其有君子有谷詒孫子於胥樂兮

毛傳曰駜馬肥彊貎孔疏云四馬曰乘魯君燕羣臣以車來此言於乘之馬悅其臣故亦悅其馬而見諸詩稱臣夙夜在公之勤又稱其在公明哲無所不明故曰明明鷺潔白羣飛可愛故以比羣臣來燕威儀濟濟愛其臣故取可愛之物諭之燕羣臣有樂故鼓咽咽鼓音也本淵淵方音訛而爲咽隨方音皆可醉而起舞者禮樂之事士大夫所習學燕而醉亦舞舞與鼓節相應故連言之鼓而舞所以相樂也胥相也皆也黃釋見駉釋畜云靑驪駽郭璞云今之鐵騘自今以始歲其有君子有谷詒孫子相與祈祝之辭也有年丰年也詒遺也毛詩序曰有駜頌僖公也君臣之有道也此序固無害於道然舉天下古今之人皆可以言有道易曰百姓日用而不知僖公君臣亦有時乎無道見諸春秋若此頌所言無失道者亦可以言有道但恐衛宏本心未必明此以他序知之

思樂泮水薄采其芹魯侯戾止言觀其旗其旗茷茷鸞聲噦噦無小無大從公於邁思樂泮水薄采其藻魯侯戾止其馬蹻蹻其馬蹻蹻其音昭昭載色載笑匪怒伊教思樂泮水薄采其茆魯侯戾止在泮飲酒旣飲旨酒永錫難老順彼長道屈此羣醜穆穆魯侯敬明其徳敬愼威儀維民之則允文允武昭假烈祖靡有不孝自求伊祜明明魯侯克明其徳旣作泮宮淮夷攸服矯矯虎臣在泮獻馘淑問如臯陶在泮獻囚濟濟多士克廣徳心桓桓於徵狄彼東南烝烝皇皇不吳不揚不告於訩在泮獻功角弓其觩束矢其搜戎車孔博徒禦無斁旣克淮夷孔淑不逆式固爾猶淮夷卒獲翩彼飛鴞集於泮林食我桑黮懷我好音憬彼淮夷來獻其琛元龜象齒大賂南金

陶補音夷周反易林遁之旣濟曰鎡基逢時稷契臯陶貞良得願微子觧囚顏師古漢書注凡繇皆讀爲由獨於臯繇作士正五刑乃云繇弋昭反蓋未盡也先儒謂秦人猶搖聲相近云猶卽搖也古今字爾吳如字又音話訩音凶逆補音宜腳反荀朂正旦大會歌明明天子臨下有赫四表宅心惠浹蠻貊柔逺能邇孔淑不逆來格祁祁邦家是若王氏曰思發語辭也鄭箋云辟雝水外圓如璧泮半水王制天子辟雍諸侯泮宮芹水菜也方言云戾至也止其語助歟言亦語助魯人樂泮宮而從容焉薄采其芹而魯君至矣觀其旗茷茷然車馬之鸞聲噦噦然魯人無小大皆從公而往泮宮邁往也藻釋見采蘋蹻蹻馬足髙也馬髙者爲美魯君語音淸明故曰昭昭魯人愛其君故云釋文之繞反非蓋拘於協韻如字亦協色者顏色和美也和顏笑語無所有怒維教之毛傳曰茆鳧葵也鄭小同云江東名之蒓菜生陂澤中艸木疏同或名水葵孔疏釋文同曰蒓菜永錫難老者獻酢祈祝壽考也亦猶祭禮嘏辭眉壽萬年也後世亦有以酒爲壽人言道理有長有短俗曰從長魯侯從羣臣所謀之理長者順之用以屈此羣醜羣醜謂淮夷叛亂之眾也醜類也穆穆淵黙也考之春秋魯君毎毎失道而此曰敬明其徳者亦非誣也人性自善其徳自明自敬維動乎意始昏始失如雲翳太虛及云斂則太虛淸明如故矣是故人心善惡是非雜錯是頌亦稱其善者是者爾是則是道非則非道其敬明其愼儀誠可以爲民則誠有文誠有武允信也誠也假者格音之微轉也卽格也至也烈祖周公魯公歟魯君之徳昭格之非徒祭而蒙嘏辭乃自求多福祜福也言魯君修已故致祜也旣作泮宮未幾而淮夷服上言明徳謂有徳故能服之鄭箋云馘所格者之左耳淑善也囚所虜獲者聴獄之寛平者卽臯陶之心也故言問譽淑善如臯陶古者士君子皆從軍旅故克廣魯君之徳心亦承上獻囚寛平之意不吳嘩不肆揚此文武周公之徳化亦魯人徳性之所自有也不吳亦見絲衣桓桓武徳之貎狄者夷狄之通稱淮夷在魯之東南釋詁云烝進也烝烝進進也皇大也軍旅盛大也不告於訩不以凶敗聞也獻功以有功聞也觩者角弓弛而觩曲也搜索其矢而束之淮夷服我戢兵也戎車孔博以人不在車而寛博也孔甚也無斁不厭倦也謹終如始用師之道也驕惰者敗𨿽克淮夷甚淑善而不暴逆苟克勝而不淑善或暴逆不順乎道則道𨿽始善而終敗矣今孔淑不逆則其道益固不隳敗也故淮夷卒於得其心故以鴞食我桑黮懷我好音爲諭黮桑實也鴞𨿽惡鳥甘我桑黮而食之諭心服我以好音語寛諭之而彼心懷服也說文云憬覺悟也毛傳曰琛寶也元尺二寸賂遺也南荊揚也禹貢荊揚貢金三品琛或作賝箋云大猶廣也廣賂者賂君及卿大夫也毛詩序曰泮水頌僖公能修泮宮也未盡詩旨

閟宮有侐實實枚枚赫赫姜嫄其徳不回上帝是依無災無害彌月不遲是生后稷降之百福黍稷重穋稙稺菽麥奄有下國俾民稼穡有稷有黍有稻有秬奄有下土纘禹之緒后稷之孫實維大王居岐之陽實始翦商至於文武纘大王之緒致天之屆於牧之野無貳無虞上帝臨女惇商之旅克咸厥功王曰叔父建爾元子俾侯於魯大啟爾宇爲周室輔乃命魯公俾侯於東錫之山川土田附庸周公之孫荘公之子龍旗承祀六轡耳耳春秋匪解享祀不忒皇皇后帝皇祖后稷享以騂犠是饗是宜降福旣多周公皇祖亦其福女秋而載嘗夏而楅衡白牡騂剛犧尊將將毛炰胾羮籩豆大房萬舞洋洋孝孫有慶俾爾熾而昌俾爾壽而臧保彼東方魯邦是常不虧不崩不震不騰三壽作朋如岡如陵公交車千乘朱英緑縢二矛重弓公徒三萬貝冑朱綅烝徒增增戎狄是膺荊舒是懲則莫我敢承俾爾昌而熾俾爾壽而富黃髮臺背壽胥與試俾爾昌而大俾爾耆而艾萬有千歳眉壽無有害泰山巖巖魯邦所詹奄有龜蒙遂荒大東至於海邦淮夷來同莫不率從魯侯之功保有鳧繹遂荒徐宅至於海邦淮夷蠻貊及彼南夷莫不率從莫敢不諾魯侯是若天錫公純嘏眉壽保魯居常與許復周公之宇魯侯燕喜令妻壽母宜大夫庶士邦國是有旣多受祉黃髮兒齒䢐來之松新甫之柏是斷是度是尋是尺松桷有舄路寢孔碩新廟奕奕奚斯所作孔曼且碩萬民是若

多補音一讀章移切廣雅祗也﹝按原本祗誤多﹞周公無祗悔九家本作多論語多見其不知量本亦作祗揚雄冀州牧箴仰觀前世厥用孔多初安如山後傾如崖故治不忘亂安不忘危何晏景福殿賦赩如蜿虹赫如奔螭南距滎陽北極幽厓任重道逺厥用孔多一讀當何切集韻亦有章移切巖補音魚杴切邦補音卜功切繹補音弋灼切宅補音逹各切嘏補音果五切母補音滿罪切有補音羽軌切斷音短度待洛反尺補音勅略切十寸也後漢長安語曰城中好髙髻四方髙一尺城中好廣眉四方且半額城中好大袖四方全疋帛額逆各切帛撲各切王襃僮約讀劵文訖窮咋索仡仡叩頭兩手自摶目淚下落鼻涕長一尺審如王大夫言不如早歸黃土陌蚯蚓穿額早知當是爲王大夫沽酒眞不敢作惡摶通莫切陌莫各切﹤名頁﹥逆各切舄補音七約切碩補音常約切下同奕補音弋灼切揚雄太常箴翼翼太常是爲常伯穆穆靈祗寢廟奕奕陸機七徵敷延袤之廣廡矯淩霄之髙閣秀淸輝於云表騰藻蔭之奕奕﹝按韻補有此四句今補入﹞陸云祖考頌逺除尋軌崇基式廓昭明有家祖廟奕奕伯逋莫切且碩補音同上孔碩讀毛傳曰孟仲子曰閟宮禖宮也侐淸淨也枚枚礱宻也毛傳先謂閟閉也先妣姜嫄之廟在周常閉而無事是以大司樂饗先妣故曰先妣而曰常閉而無事何也孔疏謂大司樂云舞以大濩以饗先妣則先妣之廟有祭事矣且立廟所以祭神而云閉而無事者案祭法王立七廟五廟皆月祭之二祧饗嘗乃止彼文據周爲說其言不及先妣先妣立廟非常而祭之又疏月朔四時祭所不及比於七廟是閟而無事也荘三十二年左傳稱公見孟任從之閟謂閉戶拒公故閟爲閉也毛傳孔疏甚當時情但閟宮之名蓋世所稱非本立是名諸儒謂魯有姜嫄廟蓋考是頌之不審是頌惟言僖公之美推其本始故及姜嫄因稱其廟曰閟宮實實枚枚申言其美使是頌專言姜嫄廟新廟奕奕謂姜嫄廟則所謂路寢孔碩者何耶下言松柏斷度尋尺蓋修治路寢並修羣廟奕奕明煥亦以爲僖公之美故言之以修治非大功故言於卒章毛傳以新廟爲閔公廟則未安夫閔公之廟已新作於僖公之初年常事亦不足稱頌況文承路寢之事情非閔廟蓋路寢孔碩興役特盛故首言至於廟則略修飾而新之故言公子奚斯董其役至文公十三年大室屋壊以此略飾而不大治故壊歟鄭箋謂上新姜嫄之廟非也鄭不善屬文於此益驗況是頌全篇蓋美僖公辭情甚明非專頌姜嫄也此尢見康成之不善屬文不省文意不相接應毛傳謂常閉而無事蓋言其大常非絕無祭事也實實壯實也不回者言正直而行不回邪也上帝是依履帝武敏歆也彌滿也滿十月卽生不遲內宰鄭司農注云先種後熟謂之穜後種先熟謂之稑毛傳曰先種曰稙後種曰穉釋艸云秬黒黍李曰菽大豆后稷幼而好種蓺種蓺輙丰茂穎栗此降福之始後爲后稷之官教民稼穡百谷丰熟奄有下國則天降福多矣奄盡也下土猶下國言盡下土皆有黍稷重穋稙穉菽麥稻秬也禹治水后稷纉繼其緒而稼穡焉大王避狄而居岐陽邠人從之如歸市以大王不以其所養人者害人而去之之一言也王業自此始故此曰實始翦商屆至也武王至於牧野卽天致牧野此明武王之心一無已私皆天道也無疑貳無虞度而懼上帝臨護女惇厚也旅眾也武王遏劉止殺厚卹商之旅有道如此萬姓悅服故所至皆克濟厥功咸皆也毛傳曰王成王也元首宇居也鄭箋云叔父周公也成王告周公欲封伯禽魯公乃策命伯禽加賜之以山川土田及附庸王制名山大澤不以封諸侯附庸則不得專臣也法不得有故謂之賜降福旣多雲者﹝按原本王制以下缺今補入﹞亦猶少牢饋食禮之嘏於主人曰使女受祿於天宜稼於田眉壽萬年勿替引之也魯國於東使求保東方常常不絕詩人因是廣其祝頌祈願之辭不小虧不大崩不震動不騰踰此又言保其徳也箋云三壽三卿也王氏曰壽考之三卿爲公朋也朱曰三壽未詳或曰願公壽與岡陵等爲三也公交車千乘者按司馬法成方十里出革車一乘甲士三人步卒七十二人明堂位謂魯方七百里此張大之辭非事實明堂位之誣誤多矣此不可信孟子謂周公之封於魯方百里子產亦曰諸侯一同三子所見乃事實周禮謂諸侯封疆方四百里者蓋周公懲三監淮夷之亂新封諸侯勢懼於不敵故增武成三等之制著之周禮蓋武王始則因古制不變然自唐虞萬國歷夏商及周彊淩弱大並小何止於百里矣殷止三千諸侯至孟津者八百國耳余𨿽有未至大槪又少於殷可見大益並小新封百里之國七十里五十里之國力將不敵周公知其不可不變故增其制蓋欲益周公之所封以藩屏周室所增多者殆亦附庸並計焉是頌𨿽曰賜之附庸亦不及四方百里之地矣至戰國之時孟子惟曰今魯方百里者五爾侵並至是尙無方七百里而況於始封之時乎成王不能行周公之制大司徒地中建王國是卽洛邑成王終不能遷而安於西都則周禮一書之不盡行者有矣今以成方十里出革車一乘計之則方百里之國惟有百乘而此曰有車千乘者以此頌不用司馬法出軍之制而言魯地實有之數古者出軍非竭作而出之凡起徒役毋過家一人而司馬法成方十里出車一乘則又寛優國方百里方裏而井井九夫方裏百則爲方一里者萬爲九萬夫大約三分去一以爲山林川澤城郭宮室途巷餘六萬夫又以不易一易再易之地通之則六萬夫之地實三萬夫正應夫三爲一屋之義凡三夫之地實一家也則方百里實有三萬家以家一人計之則三萬故曰公徒三萬以大司馬全賦之制計之上地可用者家三人中地家二人下地家一人今通以中地計之則三萬家爲七萬五千人正應千乘每乘甲士三人步卒七十二人共七十五人之數詩人所言亦不過制矣毛傳曰朱英矛飾也縢繩也重弓重於鬯中也﹝按原本中誤作弓﹞箋云備折壊也兵車之法左人持弓右人持矛中人禦小戎云竹閉緄縢又云交韔二弓孔疏云二矛共束以緑繩宣十二年楚許伯禦樂伯攝叔爲右以致晉師樂伯曰吾聞致師者左射以菆樂伯在左而云左射是左人持弓也成十六年晉欒鍼爲右﹝按原本誤作左﹞曰持矛哀二年衛太子爲右曰備持矛焉毛傳曰貝冑貝飾也朱綅以朱綅綴之增增眾也箋云僖公與齊桓舉義兵北當戎與狄南艾荊及羣舒無敢當之詩人旣鋪張公之功又致其祈願申言俾爾昌熾壽富髮將白則黃臺背釋見大雅行葦老壽之狀也胥相也相與試驗气力神色以知壽考詩人又重復申言所願昌大耆艾萬有千歲眉壽無有所害萬有千者萬而又千也有又同朱曰詹與瞻同毛傳曰龜山蒙山奄盡也龜蒙二山則盡有之餘東境甚廣大魯𨿽不盡有而大略無不順而相違者荒略也至於海邦及淮夷來同無有不率從者此魯侯之功也毛傳曰鳬山繹山禹貢徐州之地魯之所宅𨿽不盡有大略包荒之矣毛傳曰南夷荊楚也﹝按原本楚訛夷﹞蠻貊蓋戎夷之通稱此謂淮夷之外又有餘蠻貊故云若順也言之順應曰諾大略無相違異者魯侯是若謂莫不惟魯侯是若謂順魯侯也𨿽有福嘏而雜之以禍災非純嘏也僖公在位久故是頌多言壽毛傳曰常許魯南鄙西鄙箋云許田魯朝宿之邑常或作嘗在薛之旁魯荘公三十一年築臺於薛六國時齊有孟嘗君食邑於薛曰復周公之土是嘗失之矣往者鄭以璧假許田至是復耶居云者欲其永止之意耶燕安也令善也其妻令善其母壽考其大夫士宜咸是有謂保有之釋文曰兒齒落更生細者也毛傳曰䢐來山新甫山也八尺曰尋桷榱也孔疏曰桷與榱是椽之別名奚斯公子魚也有舄者圓而無琢痕如舄也毛傳曰曼長也碩大也萬民是若民咸順之無忤也公之正寢曰路寢路者無所不通如路也路寢通接外事君𨿽居宮中貴乎通逹而無壅蔽也衛宏作序曰閟宮頌僖公能復周之宇也不盡詩旨

慈湖詩傳卷二十宋楊簡撰

商頌

猗與那與置我鞀鼓奏鼓簡簡衎我烈祖湯孫奏假綏我思成鞀鼓淵淵嘒嘒管聲旣和且平依我磬聲於赫湯孫穆穆厥聲庸鼓有斁萬舞有奕我有嘉客亦不夷懌自古在昔先民有作溫恭朝夕執事有恪顧予烝嘗湯孫之將那衛宏作毛詩序曰那祀成湯也自微子至於戴公其間禮樂廢壊有正考甫者得商頌十二篇於周之大師以那爲首今所存五篇而衛宏惟言十二篇何也斁補音弋灼切奕澤並同上切昔補音息約切古也昔有三音一如交錯之錯類篇倉各切注引周官老牛之角沴而昔一如鳥鵲之鵲說文鵲舄昔三字同音一如侵削旁紐削轉爲昔故昔削互用楚辭大招昔與作澤客葉左思魏都賦昔與魄葉又詠史詩昔與壑葉左貴嬪楊后文昔與閣葉澤徒各切客克各切魄白各切用韻皆與詩同特不知於前三音之中當爲何讀詩韻多得之旁紐今定讀如削夕補音祥龠切左貴嬪楊后文思媚黃姑虔恭朝夕允釐中饋執事有恪毛傳曰猗嘆辭那多也鞀鼓樂之所成也夏后氏足鼓殷人置鼓周人縣鼓明堂位曰夏后氏之足鼓殷楹鼓周縣鼓毛詩鄭箋云置讀曰植金縢曰植璧夫璧不可植也惟可置之而已故徐音置然則植置通用歟故鄭讀此置曰植楹謂之柱貫中而樹之也鞀則楹鼓之小者加兩耳揺之耳還自擊故曰置立然則音義置植皆通歟或欲作樂先設置歟爾雅釋詁云那多也此那與專指鞀鼓非謂大鼓也而箋謂鞀與鼓爲二未安下文奏鼓簡簡則大鼓矣康成不善屬文而好拘故分鞀鼓爲二簡簡聲辧而不雜如簡也衎樂和也箋云烈祖湯也湯孫太甲也是頌始作則太甲時也後世亦可用之亦可稱湯孫假格也假格音相近記者不同也格至也來也湯孫奏樂以來其神歟綏安也神其安我所思而成之歟湯孫思得烈祖之神至而享之也淵淵鞀鼓之音小嘒嘒亦小貎風雲嘒彼小星比管聲小矣平者不焦急﹝按原本誤作意﹞又不緩濁也和則眾音諧協舒暢中平也鼓管皆依磬聲於嘆辭赫盛也於是告湯孫曰此樂盛矣穆穆者和靜微逺之音毛傳曰大鐘曰庸鐘鼓餘音未巳而又續是謂繹如也斁繹也奕盛也舞者多而盛也周禮謂四方之使者曰國客此𨿽殷禮或當同歟不然則殷不異賓客此謂諸侯歟然殷頌言諸侯曰龍旗十乘曰多辟其辭則重矣夷平也懌悅也和平而樂也箋云亦不夷懌乎言夷懌也自古在昔之先民有所作爲溫恭朝夕執事有恪言今與祭之人亦然詩人於是又曰顧我今烝嘗之祭仍湯孫之所將奉也將奉出於誠敬夫溫恭也恪也將也皆此心也此心道心也祖考之所以來格者此也旣和且平者此心所以自古先民之道皆此也所謂一言以蔽之曰思無邪者此也一也

嗟嗟烈祖有秩斯祜申錫無疆及爾斯所旣載淸酤賚我思成亦有和羮旣戒旣平鬷假無言時靡有爭綏我眉壽黃耉無疆約軧錯衡八鸞鶬鶬以假以享我受命溥將自天降康丰年穰穰來假來饗降福無疆顧予烝嘗湯孫之將

﹝按此篇永樂大典缺捲﹞

天命玄鳥降而生商宅殷土芒芒古帝命武湯正域彼四方方命厥後奄有九有商之先後受命不殆在武丁孫子武丁孫子武王靡不勝龍旗十乘大糦是承邦畿千里維民所止肇域彼四海四海來假來假祁祁景員維河殷受命咸宜百祿是何

肇音兆史記殷契母曰簡狄有娀氏之女爲帝嚳次妃三人行浴見元鳥墮卵簡狄取吞之因孕生契帝舜命契爲司徒封於商毛傳曰元鳥鳦也諸儒習於孔子不語怪神而不肯信姜嫄履帝武敏歆簡狄吞元鳥之卵而生商之事夫天地間怪神之事何所不有簡冊所載耳目所及若是者多矣子不語怪神乃門弟子所記孔子亦未嘗斷然曰天下無怪神之事生民元鳥之詩孔子取焉諸儒則穿鑿爲說彊使之無孔子未必如此諸儒爲說終不若詩文之明白坦夷道無所不通故變化無所不有惟知道者信之特難於言以天下執已見執迹不化者多𨿽告之多疑故孔子不言爾自簡狄至湯歷年久矣故謂命元鳥降生商之上帝曰古帝是時古帝已命武湯域有四方矣湯者契後世之孫生契所以生湯也域謂包有之也四方咸命湯後奄有九有蓋湯得四方之心故四方咸戴之欲以爲王九有九州島也奄盡也猶言域四方也特更其辭爾人心所歸卽上帝之所命民爲貴君爲輕故此謂方命厥後商之先後所以受天命繼繼承承不危殆者以有武丁孫子繼其後也武丁爲先後之孫子兩言武丁孫子贊美不已也武丁髙宗有武功故曰武王靡不勝易曰髙宗伐鬼方說命曰惟甲冑起戎惟干戈省厥躬知髙宗有武功伐而克之曰勝建龍旗者十乘謂諸侯來助祭也大糦是承祭以黍稷爲重也鄭箋謂諸侯奉承而進之未安奉黍稷主婦之職考特牲﹝按原本作時牡誤﹞少牢禮則然天子祭禮不存今獨以此文承龍旗十乘而遂以爲諸侯則難詩文固多承連而意別者諸侯助祭爲賓於奉糦非其類韓詩云大祭也邦畿千里維民所止者髙宗能安民民安其居故云也肇始也帝小辛帝小乙之時殷道衰𨿽不至危殆而四海之心不悅服諸侯來朝貢者鮮矣至髙宗始能得四海歡心始能統域四海四海諸侯來假假格也格音之訛也至也謂朝貢也祁祁盛貎箋云員古文作云何或作河字訛也箋云所云維何乎言殷王受命皆宜百祿是何謂擔負天之多福箋意謂來假者所云也稱頌歸美之辭也景明也明言也云言也後篇何天之休何天之龍皆擔何之義也衛宏作毛詩序曰元鳥祀髙宗也

浚哲維商長髮其祥洪水芒芒禹敷下土方外大國是疆幅﹤巾員﹥旣長有娀方將帝立子生商玄王桓撥受小國是逹受大國是逹率履不越遂視旣發相土烈烈海外有截帝命不違至於湯齊湯降不遲聖敬日躋昭假遲遲上帝是祗帝命式於九圍受小球大球爲下國綴旒何天之休不競不絿不剛不柔敷政優優百祿是遒受小共大共爲下國駿厖何天之龍敷奏其勇不震不動不戁不竦百祿是總武王載斾有虔秉鉞如火烈烈則莫我敢曷苞有三蘗莫遂莫逹九有有截韋顧旣伐昆吾夏桀昔在中葉有震且業允也天子降於卿士實維阿衡實左右商王

方補音方字絕句隕音員娀音嵩撥韓詩作發相急亮反球音求何上聲下同絿音求遒在囚反共音恭厖莫邦反戁奴版反蘗五葛反阿衡補音戶郎切史記商紀敍傳維契作商爰及成湯太甲居桐徳盛阿衡荀卿賦篇以能合從又善連衡下覆百姓上飭帝王晉樂章陟帝位繼天正玉衡化行象神明至哉道隆虞唐﹝按原本無荀卿賦篇晉樂章二叚今從韻補增入﹞漢書霍光敍傳遭家不造立帝發王權定社稷中配阿衡左右並去聲浚深哲明商先王有是徳性人所同有物有遷則昏昧淺近故謂聖賢浚哲商不失浚哲之徳故其發祥也長詩人推本洪水芒芒禹敷治下土盡力溝洫故地形方正不特畿內而已畿外之國皆修理其疆畔不云小國獨言大國者有娀大國也將大也有娀之女簡狄契母也毛傳曰幅廣也鄭箋曰﹤巾員﹥當作圓圓謂周也箋意謂內廣而長其間有娀之國方盛大其女生契堯封之於商天也故曰帝立其子而生商毛傳曰元王契也桓大撥治也簡狄取元鳥卵吞之而生契故曰元王桓者有才力之謂撥者分撥也契治五典五典分撥不亂又畿內外之地不勝其多契一一辧治故曰桓撥畿外侯國皆當施教而逹之諸國皆聽命於契契受小國之請則以是道逹之自是內外率循是教而履行之不踰越所教於是遂往審視之則旣皆興發而率履焉其躬視與使其屬視則不可必也文王蹶厥生生卽興發也謂善心興起也孟子曰待文王而後興其義同周官大司徒布教於邦國都鄙使各以教其所治民相土繼其職業𨿽海外之邦亦截截整整不越教典自契以來繼世皆不違道故天命亦不違商至於湯齊同尊湯而神之如自天降適當興王之時不遲也湯之徳性則聖矣孔子曰心之精神是謂聖而因物有遷者不勝其多矣多不足以言之其不遷者則不失其本性之聖是謂聖人而庸人皆不得言聖矣聖生敬敬者不慢易不放逸之名意動卽謂之放逸不動乎意則不遷不放逸是謂敬禹曰安汝止敬也舜曰惟精惟一敬也伊尹曰欽厥止敬也止者不動乎意也如此則進徳無疆矣故曰日躋躋升也進也徳性淸明本不可以升降進退言之以眾人遷於物動乎意滯陷而不能進乎善故以不滯陷而通逹無阻者謂之躋升舜言惟精惟一以其進徳亦有未精一者故也不精則雜不一則有間間則雜雜則間間雜則遷卽動意也然則聖人之進徳也至矣非思慮之可言非云爲之可執詩曰日躋易曰進徳皆因人之常言而言不可執躋進爲有意也孟子曰說詩者不以文害辭不以辭害志湯進徳如此固自知可以昭格於天而湯心遲遲不動乎意惟祗敬上帝而已祗敬上帝之心正心也𨿽祗敬而不動乎意若夫急於昭假急於事功是動乎意而遷也何以爲聖敬何以能昭假至矣哉遲遲兩言足以形容聖敬日躋融融怡怡不遷不動之道心矣維其若是故帝命湯作式於九圍九圍九州島也亦曰九有小球大球小國大國朝聘之玉也旒者冕之旒以絲綴之旒在目前目所正視爲下國所瞻覩尊敬也小國大國如此尊敬是天之休命至也故曰荷天之休謂諸侯歸湯猶未伐桀之時也不競心無所競也不絿心無所求也無所競無所求不動乎意而遷也不動乎意故不偏於剛不偏於柔敷政優優寛裕從容不迫急也湯之心𨿽遲遲優優而百祿之來則遒急也王氏曰小共大共小國大國所共之貢也夫湯未伐桀未正天子之位而諸侯已如此共貢故殷爲下國之駿厖駿俊也厖厚也諸侯歸仰則湯爲俊咸共貢焉則殷國爲厚矣下國畢共是天之寵我也大戴禮衛將軍文子篇云詩受小共大共爲下國恂蒙何天之寵傅奏其勇毛詩作何天之龍箋雲龍當作寵敷徧也諸侯之來致其朝貢者與凡臣民咸進伐桀之謀是謂敷奏進也眾進勇說而湯不爲震動亦不以爲難而有戁心亦不懼而竦嗚呼湯之道心安止不動𨿽若此大事亦不微動此其所以爲聖也百祿自緫集於湯及其終也湯知下民之罹毒也深使伊尹五就桀以輔之終不可變又諸侯之咸歸天命之旣至不得而已乃奮其武徳車載其斾秉鉞有虔虔敬也𨿽武而非肆也如火烈烈莫有敢曷者湯至是行其義亦非動乎意也如四時錯行如日月代明也此惟得道者自知自信而未得乎道者終疑也毛傳曰苞本也朱曰蘗旁生萌蘗也言一本生三蘗也本則夏桀蘗則韋也顧也昆吾也皆桀之黨也湯旣徵不義桀與三蘗皆不得遂其惡九有皆截截無爲亂敗道害民者惟苞有三蘗當除去故旣伐韋顧遂伐昆吾夏桀箋云韋豕韋彭姓也顧昆吾皆已姓也釋文云漢書古今人表作韋鼓毛傳曰葉世也爲義未明人自少至老歷年之多如業昔湯之中年始震動業業於平亂安民信乎爲天所子天又降生卿士曰阿衡伊尹也阿安也衡平也伐桀之謀本於伊尹相湯伐桀伊尹有安平天下之功故號阿衡曰捲阿曰阿邱曰阿旁皆人之所安也衛宏作毛詩序曰長髮大禘也劉曰功臣與祭故言伊尹

撻彼殷武奮伐荊楚罙入其阻哀荊之旅有截其所湯孫之緒維女荊楚居國南鄕昔有成湯自彼氐羌莫敢不來享莫敢不來王曰商是常天命多辟設都於禹之績歳事來辟勿予禍適稼穡匪解天命降監下民有嚴不僭不濫不敢怠遑命於下國封建厥福商邑翼翼四方之極赫赫厥聲濯濯厥靈壽考且寜以保我後生陟彼景山松柏丸丸是斷是遷方斲是虔松桷有梴旅楹有閒寢成孔安

撻擊也殷之武威撻擊以伐荊楚深入險阻荊之旅眾恐懼保聚也截然不敢微動此湯孫之功緒也衛宏序曰殷武祀髙宗也毛無傳然則孫不知何王鄭箋云氐羌在西方饗獻也周語曰夫先王之制邦內甸服邦外侯服侯衛賓服蠻夷要服戎翟荒服甸服者祭侯服者祀賓服者饗要服者貢荒服者王日祭月祀時饗歲貢終王終謂世終也箋云世見曰王昔成湯之時自彼逺夷氐羌猶莫敢不來饗莫敢不來王者曰饗於商王王者曰來朝於商王毎毎曰商是其常也女荊楚居國南鄕不爲甚逺而不饗不王也明其有罪而伐天命眾多之辟建設國都於禹績之中辟君也謂諸國之君也來辟猶曰來王也歲時來朝覲勿使予適於禍也若不來饗不來王則王朝不得已而徵伐是使予適於禍也適往也往入於禍患之中也惟當務農勸率稼穡不解周公作無逸首言知稼穡酒誥曰惟土物愛厥心臧蓋稼穡之心正心也非放逸之心也古聖賢深知治亂之機在此故云夫天命降而監察下民甚嚴言有罪則有災其有不僭越不淫濫不敢怠荒則天命下國大建厥福毛傳曰封大也孔疏引定四年左傳封豕長蛇爲證商邑翼翼言宮室之盛如鳥羽然四方之所仰是爲極如屋極然其所以致四方之歸仰者以有道徳之聲靈感服之也赫赫厥聲濯濯厥靈蓋以言夫不可形容之狀甚矣道徳之神且靈也夫道徳正而已矣而天下同心之所服焉商之賢王饗國久長見諸無逸故曰壽考且寜惟其壽考故徳業益固以保安我子孫升彼景著之大山掄材焉松柏丸丸然圓而直乃斷而遷之方正而斵之虔敬不敢慢易以松爲椽桷而長旅眾也楹柱之眾其間空立者有閒之意廟有寢朱曰此蓋廟始祔而祭之詩也安所以安其神自封建厥福已上其所廟之王在昔訓辭之所有乎髙宗多徵伐衛序曰祀髙宗或然

