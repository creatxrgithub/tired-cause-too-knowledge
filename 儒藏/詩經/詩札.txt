

欽定四庫全書

詩札卷一

翰林院檢討毛奇齡撰

予旣依汝南太守聽寫官言詩削牘去之然猶未達也往以札問訊遂有徵諸咫尺者續續爲記曰詩札𨿽然此非言詩之爲箋也特不可忘矣走者官自稱耳謹奉敎鄕但解毛萇作毛傳從來亦如是此否耳魯人大毛公毛享作故訓傳授之趙人小毛公萇旣而河間獻王得以獻之始以萇爲博士則是毛享作毛傳詎萇作耳主臣

謹奉教鄕疑小序何人作有爲孔子有爲卜子有爲衞宏有爲國史走臆通是毛享作何以知之按漢志毛詩二十九卷故訓傳三十卷鄭氏詩譜有云大毛爲故訓傳今毛詩比捲卷首有若篇詁訓傳若干文按之故卽序首一句也第不連屬篇題於篇題下判云若干章章若干句然後入此一句假如闗雎詩必先曰闗雎三章一章章四句二章章八句然後曰后妃之徳也此是故也何以知之以關雎詩篇題下知之關雎五章章四句此是鄭更定章句又云故言三章一章章四句二章章八句則此故言是故也篇題下凡鄭有所更定輙加故言判之而孔氏正義於序下分疏必曰若句至若句獨關雎以毛鄭不同故不疏而葛覃序下卽疏云葛覃三章章六句至以婦道則當時序首篇題下必皆有章句若干等字而後人乃削去之矣故知序首一句連章句是故也自序首一句後便是訓如關雎序后妃之徳也一句是故風之始也至末便是訓訓者推訓此一句耳然與首句不甚合若二人作自關雎詩文下興也以後則是傳傳者傳詩文也然又與故訓不必合又若二人作則臆故之爲防故有此語而今述之也非謂詁也訓者訓此故則可不合傳詩文又非訓此故也則又可不合此可知耳然則稱毛故訓傳卽毛序訓傳此明甚著者主臣

謹奉教二南卽是風或但稱南此是樂名耳如禮稱胥鼓南左傳稱見舞象箾南籥者卽詩亦云以雅以南此畢樂部名非詩名也或又謂卽稱風又稱南必南不名風此不然樂記曰正直而靜廉而謙者宜歌風溫良而能斷者宜歌齊旣稱風又稱齊詎齊亦不得名風邪主臣

謹奉教程大昌曰詩有南無國風古無稱國風者卽鄘以下亦不得稱國風此否也表記曰國風曰我躬不閱皇卹我後國風曰心之憂矣於我歸說此不稱國風而何主臣

謹奉教南以周召之化自北而南爲二南固然然又有二防此固不必然然記異耳呂覽云塗山之女令其妾待禹於塗山之陽女乃作歌曰候人兮猗實爲南音周公召公取以爲周南召南則以周之二南原本南音謂古早有所稱南者此則以南爲古之樂名然耳又逸周書稱南國名南氏有二臣力鈞勢醜競進爭權君勿能制南氏用分爲二南之國而水經注又云據韓嬰序詩其地在南郡南陽之間則以此二南國爲詩之二南故引韓嬰序詩爲驗則南國名耳主臣

謹奉教荇菜爲接予或作菨予云比之後妃言徳行如此可以妾余艸矣此是埤雅引王文公說也此底解或云漢皇后位下有偼伃名卽接予音並同古之命此名或亦取此但此未可據者主臣

謹奉教左右芼之芼字鄕但解作采擇獨朱子曰熟而薦之按禮凡蔬茹煮於湇者皆謂芼若昬禮芼之以蘋藻內則�酏酒醴芼羮又云雉兔皆有芼又儀禮饋食皆有鉶芼朱子云是也特朱子語類又記魏才仲問芼防答曰是采擇防又不同主臣

謹奉教是刈是韓詩云瀹也若孫炎云謂煮之於鑊則是以爲鑊也今按爾雅郭注直作鑊字主臣謹奉教甘棠之憩偶爾爾鄭以爲重煩勞百姓此固矣但韓詩外傳云昔者周道之盛召伯在朝有司請營召以居召伯曰嗟矣以吾一身而勞民此非吾先君文王之志也於是出就蒸庶於阡陌之間暴去曠野屋於樹下又說苑云召公述職當蠶桑之時不欲變民功故不入邑中捨處甘棠之下而聽訟焉以二說觀之皆謂是慮煩百姓故去棠下然則鄭氏之防亦鄕有是者主臣謹奉教婉如淸揚詎婉而似淸揚也如卽而矣春秋星隕如雨是星隕而雨樂府艾如張是艾而張或曰是倒句淸揚婉如主臣

謹奉教摽有梅傾筐墍之塈說文訓塗尙書曰惟其塗墍茨信然卽與摽取防何與矣此應從呂氏讀詩記作曁曁訓爲及自此而傾筐及之矣是落盡耳主臣謹奉教蝃蝀詩不知命也凡命字有四訓毛鄭通云不待父母之命此告命之防耳程子曰命正理也以道制欲則能順命此性命之防耳蘓子由曰人茍知事之有命也則不爲不義安而俟之矣此時命之防耳若韓詩外傳云不肖者精化初具而生气感動觸情縱欲反施化是以年壽亟夭而性不得長也此生命之防耳主臣謹奉教陟岵陟屺陟岡𨿽變文就韻抑各有防岵者怙也屺者恃也岡者況也小弁詩無父何怙無母何恃白虎通曰兄者況也以況父法主臣

謹奉教葛之覃兮施於中谷與南有喬木不可休息起並無韻此不可明旣見丰氏石經本中谷是中逵與萋飛合𨿽此本不足據要此當近理也若不可休息韓詩外傳本作休思孔氏正義亦云息字是思字之誤則思字原是語辭休與求合毛詩本誤也凡詩要無二句無韻者況葛覃只二句猶可若南有喬木將至四句無韻矣豈可邪主臣

謹奉教維參與昴昴讀作畱此是正音詎押也毛傳云昴畱也史記律書云北至於畱索隠云畱卽昴也又小雅露彼菅茅與之子不猶同韻魯頌薄采其茆與在泮飲酒同韻則茅亦音畱矣又說文音茆爲柳而尙書昧谷周禮注作柳谷以昧與茅爲轉音故亦作柳然則茅之同音與柳之轉音且爾爾豈況本音乎故曰昴畱也若律書云畱言陽气稽畱則不特有其音且有其義矣故曰畱也主臣

謹奉教衞兼邶鄘未悟起自何時漢誌書序等皆曰武王封武庚於殷命三叔監之而三分其地武王崩三監畔周公誅之畢以其地封康叔此誤以三監爲武王封康叔爲成王封故耳按書云孟侯朕其弟則封康者亦武也邶鄘未必是三監且衛始封時亦安得卽兼邶鄘有之又書曰明大命於妹邦姝邦紂都也而正義云於地屬鄘此統思實康叔爲成王所封是時當必盡得有邶鄘之地且以桑中詩有沬鄕句屬鄘風故云然不知妹邦卽朝歌在淇東黎陽之間本衞邑而欲屬之鄘則不特衞之兼邶鄘不得明卽衞之自爲衞亦不得明也要是有衞詩時則己兼邶鄘康叔始封時不得兼邶鄘此得之主臣

謹奉教衞旣兼邶鄘然又稱邶鄘是底解或曰邶鄘之音異於衞音故分系之信然則莊姜共姜諸詩通作自衞宮者安見其一爲邶音一爲鄘音耳且邶鄘旣入衞則當通曰衞音齊音敖辟詎仍曰爽鳩之音陳音好巫詎仍曰大皥之音此易知也假云作之邶鄘地者爲邶鄘作之衞地者爲衞則漕邑鄘地而邶曰土國城漕泉水衞地也而邶曰毖彼泉水又何也或又謂系其國名是太史書法猶春秋楚旣滅陳復書陳災糓梁子所謂存陳者則齊秦所並不一將奚書之且太史采詩其職不過輯民風審善敗耳詎事書法卽有書法亦偶一見之詎必魏唐鄭檜畢情如是走臆邶鄘諸名卽樂部名也周初列國不一采詩者各判其國詩授之樂官則樂官必預班國名考按樂部然後以列國詩分入之𨿽列國代有興絕其樂部班名若故也後比遇詩多者浸假於本部過繁仍得入之其國所兼之舊部此但因之作標識耳故無深防也故周公東山諸詩無可系卽系之曰豳以樂部舊有豳名今偶無詩遂實之如樂記曰商者五帝之遺聲也商人識之故謂之商齊者三代之遺聲也齊人識之故謂之齊其曰識正以當時故有商齊遺聲而其後之爲商齊者取識焉此之謂識識者記也謂記其名也觀此則邶鄘可曉矣或曰晉本無詩何必分系之唐魏則詩之存沒不可考已多矣有晉無晉在今詩何足以知之主臣

謹奉教願言則嚏嚏卽鼽嚏故鄭箋云嚏當是不敢嚏咳之嚏今俗人嚏曰人道我是也獨毛傳云嚏跲也跲卽防字玉篇云防欠張口也卽呵欠耳故孫毓疏云欠欠防防而王肅解詩云願以母道往加之則嚏刼而不行此誤防爲刼而因以跲爲躓跲之跲遂致蘇子由解亦云願往從之則若有跲制之者讀古之易訛比如此主臣

謹奉教我心則說說原有脫音防亦從脫見埤雅按之則以降者忡忡之反脫者惙惙之反忡忡者中而不下也故降下之惙惙者綴而不解也故解脫之瞻卬詩彼宜有罪女覆說之亦作脫主臣

謹奉教爾雅云以衣涉水曰厲謂衣褌入水也又云自膝以下爲揭自帶以上爲厲是底義按之似言水淺及膝可揭衣以涉是爲自膝以下假水深及帶則需衣褌入水矣然帶以上若故故曰自帶以上以此推之似厲以帶爲節故有時帶亦稱厲方言厲謂之帶孔雅帶之垂者爲厲都人士詩垂帶而厲此著也有時水碕及帶亦稱厲衞詩有狐綏綏在彼淇厲此著也若衣褌入水介自帶上亦稱厲深則厲著也主臣

謹奉教匏有苦葉匏是瓠八月斷壺壺亦是瓠獨埤雅謂三物有分嘗見齊民要術四時類要諸載通云是一物繹其說似物種本一區植法異遂有大小圓窳之別不必圓者壺長者瓠矣卽以涉水一節較之三物正同鶡冠子曰中流失船一壺千金左傳曰苦匏不材於人供濟而已莊子曰人有五石之瓠何不慮以爲大樽而浮於江湖主臣

謹奉教衞有頓丘三其一名五軍謂魏置五軍於丘傍故也在淇水南水經注所謂淇水逕頓丘北者其一名五觀在淇上宿胥口蘇代所謂決宿胥之瀆魏無虛頓丘者其一名帝丘帝頓聲轉亦近淇春秋所謂衛於帝丘帝王世紀所謂顓頊塟帝丘城者凡此三頓丘鄕未審至於頓丘是何地今按之皆在淇上似但涉淇皆可至者主臣

謹奉教溱洧二水而合流於鄭溱水出鄶城西北經鄶城入洧洧水出陽城山與溱水合然後同自西北入新鄭城迆入潁則溱洧𨿽二水而已合爲一矣故前可並稱曰溱與洧其下卽可曰洧之水主臣

謹奉教周禮籥章氏祈年於田祖則吹豳雅蠟祭則吹豳頌有爲楚茨大田甫田諸詩是豳雅噫嘻載芟丰年諸詩是豳頌有爲不然豳風中自有雅自有頌以豳風一詩三分而得之又有爲豳別有雅頌今已亡又有爲卽豳風一詩吹之則其調通可爲雅通可爲頌諸說不同但後說近是此何故風雅頌祗樂調區名如西洲吳聲等祗以聲不以辭故緜蠻黍離辭調亦似而緜蠻自爲雅黍離自爲風樂調與詩調判然不屬此甚著者比以大戴禮投壺篇質之其云凡雅十六篇八篇可歌歌鹿鳴貍首鵲巢采繁采蘋伐檀白駒騶虞今按之但鹿鳴白駒在小雅貍首今已亡余俱國風耳謂之雅者正以雅調歌之可爲雅故矣又漢杜防傳云舊雅凡四曲一鹿鳴二騶虞三伐檀四文王今伐檀騶虞皆風詩主臣謹奉教燕禮有房中樂卽二南矣秦名壽人漢名安世樂又名楚調由髙帝好楚聲耳今樂府相和歌詞有淸商三調晉荀朂所定而唐禮樂志又云平調淸調瑟調皆周房中遺聲也漢世謂之三調又名楚調則臆房中樂亦但取律調相尋不拘拘詞句故當時猶有襲周時遺聲而逓變者如漢相和歌詞故非四言唐李白淸平調詞且用絕句三並非相和歌詞可例也昔劉迅嘗取房中歌至後庭鬭百艸臨春樂小年子之類以當雅章又取巴渝舞折楊柳白頭吟之類以當國風臆當時猶能彷佛古今聲音敢爲傅防耳後人讀詩者不解審聲但彊取詩義已不知樂又鄙者謂詩句單復短長皆有成數則是以詞曲當古樂其舛不待辧耳主臣

謹奉教無田甫田田字應狄因翻與無思逺人人字隔合此與兔罝桑柔野有死麕何彼穠矣諸詩同集傳失之主臣

謹奉教鄭詩秉蕳有作秉菅有作秉蘭陸氏釋文云蕳字從艸韓詩云蓮也若作竹下是簡策之簡則當時又有從竹下者矣但韓詩作蓮則贈芍藥時無蓮耳主臣謹奉教知子之來之雜佩以贈之舊訓是對客語以上章旣酒食笙瑟燕賓客矣至是又對客曰早知子來當預備雜佩以贈子惜今不及也歐陽子與郭秀才書中有云獨爲秀才賦詩女曰雞鳴之卒章曰知子之來之雜佩以贈之取其知客之來預儲珩璜琚瑀之美以送客𨿽無此物猶言之以致其意厚也正同主臣

謹奉教不念昔者伊予來塈鄭箋云不念往昔我始來之時安息我也北魏王肅妻謝氏寄肅詩云本爲簿上蠶今作機上絲得路逐勝去頗憶纒綿時正同王臣謹奉教焉得諼艸諼忘也但言善忘耳初不定云忘憂自後人以諼艸爲萱艸遂起萱艸忘憂之說走比作是語人惑之旣讀陸機贈從兄車騎詩有云焉得忘歸艸言樹背與衿則且易忘憂爲忘歸矣陸本思歸者故云忘歸則此本思不歸者詎不可忘不歸耶忘是虛字不必定歸亦何必定憂因解古人讀書較今通達比然也主臣

謹奉教月出之光當作日字此字形之誤此見印古詩話若曰不趐雞鳴已逮旦蒼蠅有聲矣因蒼蠅聲不先於雞聲故然也又曰不趐逮旦日已出有光矣因月光不嘗先鄕明故然也此是也但又有不更日字而亦不礙於蠅不先聲月不嘗夜之防見國風省篇主臣謹奉教四月秀葽夏小正四月有秀幽幽葽聲轉耳鄭箋據夏小正妄以王萯爲葽按王萯卽呂覽中所謂王善月令中所謂王者葽卽呂覽中所謂苦菜者苦菜秀卽秀葽也以苦菜秀爲王生可乎又按苦菜名葽然亦名逺志亦名細艸故逸周書時訓解云小滿之日苦菜秀苦菜不秀賢人潛伏而晉郝隆譏謝東山亦云處爲逺志出爲小艸以苦菜萌爲細艸故苦菜秀則發爲細艸所謂出爲小艸根爲逺志故苦菜不秀則藏爲逺志所謂處爲逺志亦所謂賢人潛伏也郝隆語正本時訓解耳主臣

謹奉教詩國風所第不同故歐陽子詩譜補亡後序有云周南召南鄘衞王鄭齊豳秦魏唐陳檜曹此孔子未刪詩前太師樂歌所第也周召鄘衞王檜鄭齊魏唐秦陳曹豳此鄭氏詩譜所第也斥檜後陳此今詩所第也但按左傳襄二十九年季札觀樂歌齊之後卽歌豳然卽歌魏此太師所第與歐陽所云稍異若鄭譜所第則與今詩所傳無別正義云鄭譜王在豳後者退就雅頌並言王世故耳則孔氏鄭譜本與歐陽所云又異然又與今本鄭譜各不同不悟何也主臣

謹奉教比興賦詩中義耳昔張逸問鄭小同何詩近於比興賦答曰比興賦吳札觀樂時已不歌也此誤解太師六詩之說以風雅頌比興賦通是詩故曰吳札時已不歌言吳札時此三詩已亡耳從來比興賦不悟如此主臣

謹奉教雅者正也雅字古文原作正字亦卽正防初無正雅之說若旣雅又正是雅雅矣後人不悟雅是正字以爲是雅也而文或以正則此必正雅也旣有正雅則必有變雅旣有正雅變雅則必又有正風變風正變之說此所由滋矣要其始由不識雅字耳頌者容也從頁頁首也故作容頌卽容字故先儒引漢書徐生善容吳王濞傳他國郡吏來捕亡者頌共禁不與爲驗假曰形容以頌之頌其徳容仍是頌頌也且如孔疏引太師注云誦今之徳廣以美之鄭譜云頌之言容天子之徳光被四表格於上下無不持載無不覆幬此之謂容則是以容爲有容之容固屬別防至若以形爲容亦宜云容先王之功徳容先王之情狀而大序云美盛徳之形容正義云述祭祀之情狀猶似不畢悟頌字者主臣謹奉教風雅無正變立於文武之朝不得不誦文武時耳生乎幽平之世不能不刺幽平勢耳設以時升降便題正變是並不判詩體徒以文之頌美風刺作別識也則必典謨爲正書誓誥爲變書矣或曰樂聲有正變如樂記曰正聲感人而和气應之又曰聲相應故生變此是正變但變不與正對變是淸濁輕重不同耳與姦聲犯正有辧此如子夜有變歌歡聞有變曲特是變換無與升降故但可曰詩有貞淫樂有邪正此爲得之主臣謹奉教鹿鳴燕嘉賓羣臣謂四方之賓本國之臣也但燕有四等一是諸侯無事一是卿大夫有王事之勞一是卿大夫聘而來還一是四方來聘之客凡燕禮不出四者主臣

謹奉教王命南仲不悟是何南仲故此詩亦不辧爲何王時詩按漢書古今人表有南中中卽仲也在厲王時但匃奴傳又云出車彭彭城彼朔方宣王命將徵伐玁狁故詩人美大其功則又當在宣王時矣詎仲本厲王時人而宣王命將時尙在邪然大雅常武詩此宣王時詩也中有云王命卿士南仲太祖則此時南仲已爲太師皇父之始祖矣其必非厲宣時又甚著者考竹書殷帝乙三年王命南仲西拒昆夷城朔方又後漢龎參傳有云是以赫赫南仲列在周詩據二書所云或在殷或在周要只當在王季專鈇鉞曁文王爲西伯時始得不然鹿鳴二十二篇畢周初詩也而獨以此詩爲厲宣時詎有是矣若漢書一爲厲王一爲宣王而史記匃奴傳又云在襄王時又云在懿王時卽一漢史其自爲矛盾若此古文之難信又比然者主臣

謹奉教春秋記魯夫人失於魯皆爲魯事今刺之者獨在齊故知婁豬之歌必聞自宋也氓詩云士之耽兮猶可說也女之耽兮不可說也故知說亦是稱說之說主臣

謹奉教凡有所聞則法之有所諫則納之不聞而比若有所法不諫而比若有所納虛之至也故曰不聞亦式不諫亦入主臣

謹奉教皇矣篇居岐之陽文王遷程矣魯頌居岐之陽太王遷岐矣但皆爲岐陽耳地理誌太王邑在扶風美陽縣文王邑在扶風安陵縣皆岐南主臣

謹奉教束晢補亡宋人比訿之以詩本無辭不必補也但先時早有補亡者曾不始束觀夏侯有補周詩其序曰周詩者南陔白華華黍田庚崇丘由儀六篇有其防而亡其辭湛續其亡則是湛已先補之矣今所傳特束詩耳王臣

詩札卷一

欽定四庫全書

詩札卷二

翰林院檢討毛奇齡撰

謹奉教笙詩旣無辭則其立名時何所取防走初亦信之旣而臆樂部曽無徒立名者不取列詞義特以調行豈有此理卽漢橫吹曲李延年因胡曲更造新聲用爲武樂皆有辭者且通有名若所傳黃華子赤之陽望行人等主臣

謹奉教信彼南山維禹甸之此甸字當訓禹貢奠髙山之奠奠甸音同亦通治防假作丘甸之甸則髙山詎宜甸矣凡治田出谷稅曰甸耳畇畇原隰曾孫田之此原隰是地名卽隰原與春秋傳沃野隰臯不同故可田假作地官大司徒職五曰原隰之原隰則與山林丘陵墳衍川澤相等又烏可田主臣

謹奉教我取其陳食我農人謂取官庾之陳者以食之卽後貸官法然但貸不收由古原有補助事未嘗取償如周禮遺人掌邦之委積以待施惠亦是矣至春秋始有施舎已責倍貸取庸之說則易法致耳或曰信爾則何以儆遊惰是不知遊惰自有罰此要是不幸使然非遊惰者主臣

謹奉教陳錫哉周傳與箋各主一訓傳以哉爲載爲載行周道此主國語芮良夫引此詩爲布利載周故云然箋以哉爲始爲造周之始此主左傳羊舌職引此詩謂能施造周故云然但二說各有據各不相難按中庸栽者培之舊注引上天之載伊訓朕哉自亳孟子作朕載自亳此卽以哉爲載之防尙書哉生魄爲始生魄爾雅曰哉始也舜典往哉汝諧古文作往才汝諧才才也此卽以哉爲始之防主臣

謹奉教追琢其章荀子富國篇劉向說苑通作雕琢毛傳亦云追雕也周禮有追師亦作雕又行葦詩惇弓作雕弓有客詩惇琢亦作雕琢惇追雕三字以雙聲轉之皆同此是音轉使然別無他防主臣

謹奉教摯仲氏任是摯國之次女而氏任者鄒忠云漢儒謂但嫁長女余通爲媵殷以前皆然則摯任非邪走臆此如立嗣然正嫁以嫡無嫡以長嫁以仲必嫡故矣爾雅云同出有先生者曰姒同出謂同嫁者先生姊也則姊固有從媵者姊旣有從媵則但嫁長女自爲非防但必長庶耳若姑則不然姑𨿽庶無爲侄媵者故媵曰娣姒又曰侄娣主臣

謹奉教其徳靡悔言其徳從後計之必無可悔恨者必如是而徳始純也周之君惟文爲無可悔故孔子稱爲無憂韓子曰道與徳爲虛位故徳亦可悔易曰憂悔吝者存乎介震無咎者存乎悔皆是追悔之悔主臣謹奉教靈臺在漢京兆鄠縣三輔故事云在丰水東以丰水屬鄠故也若三輔黃圖云靈臺在長安西北四十里靈囿在長安西四十二里靈沼在長安西三十里據鄭駁異義卽於臺下爲囿沼又一統志云囿中有沼似不同但以詩文觀之首敍靈臺次卽承之云在囿在沼則要不得逺耳且靈臺亦故不在長安西北凡黃圖所記莫有是者主臣

謹奉教靈臺詎必與辟雍近後人以詩中連及之故云然走臆靈臺辟雍皆在郊特靈臺在東郊耳據文王作丰在鄠縣東丰水之西而三輔故事云靈臺在丰水東則丰水在丰東而靈臺又在丰水東故知靈臺在東郊也公羊所云靈臺在國之東南二十五里此可著也若夫辟雍在西郊據辟雍是周之太學然作之自文始故曰辟雍謂始爲法則於雍耳而振鷺云於彼西雝則知在西而王制曰太學在郊則知在西郊也後漢左靈臺右辟雍本此主臣

謹奉教公劉遷豳由戎狄來遷耳史記不窋失官竄戎狄間公劉乃修后稷之業而遷豳故孟子謂使居有積倉行有褁糧則於是方能啟行蓋亦畜積之久而後遷其發憤思大若惟恐遏佚前人光者所謂思戢用光矣曹氏曰不窋之居豳未能國也至公劉始立國焉此則以不窋爲亦居豳耳信然則公劉又何用遷耶此謬矣特舊以公劉爲自邰遷豳則又不然邰與豳相距止百餘里詎須積倉褁糧乃爾且其遷豳必近邰者正以公劉思舊土故特相度與邰不逺者而後居之要自不窋所竄戎狄間來遷耳設謂夏政衰逼逐公劉故遷豳更不然公劉久思啟大發憤震動非所用逼逐也必謂逼逐始遷是太王遷岐耳謂自邰遷豳是文王遷丰武王遷鎬耳通非防矣或曰不窋竄處無考按郡縣誌慶州治東南三里有不窋故城或是耳主臣

謹奉教公劉遷豳諸侯從之者十有八國其說縱不可畢信但從詩觀之於其相土則曰旣庶旣繁於其度邑則曰於時廬旅於其授田則曰度其夕陽豳居允荒於其定居則曰止旅之密芮鞫之卽此通言曰國旅居者則或當時實有如是之從者未可知也其後太王遷岐而豳民復從之如市然則商民之戴周舊耳主臣謹奉教逝彼百泉瞻彼溥原百泉卽朝那以豳地泉多故名也獨漙原無據走臆溥原眾原耳豳地多原如五龍原永壽原等故詩中於胥斯原度其隰原於六章凡三稱原則以眾原名漙原亦猶之以多水名百泉也主臣

謹奉教維淸詩序曰奏象舞也象是樂名如董子云武王作象樂是矣特不名象舞按禮記仲尼燕居曰升歌淸廟下而管象則象是管曲非舞曲耳又按文王世子曰升歌淸廟下管象舞大武則明象是管曲武是舞曲耳但仲尼燕居又云下管象武夏籥序興其以管象與夏籥對亦明是吹象以管吹夏以籥特象又加武不可解詎象者本象武功故云耶按祭統又云聲莫重於升歌舞莫重於武宿夜又以武宿夜與升歌並則疑武宿夜者或卽象故維淸詩舊有以爲象曲者亦有以爲武宿夜者總是以維淸繼淸廟管象繼淸歌是故云也然此則又以武宿夜爲象曲矣走臆以爲象仍是象武仍是武其得稱象舞者考左傳襄二十九年季札論樂亦有見舞象箾南籥語臆象以管奏列在堂下故曰下管象然堂下合樂則必舞故又云象舞則舞𨿽舞武而亦得稱象舞也以管時不必不舞也至其稱象武則又以舞武時卽管象故亦得稱象武也以象又武也此甚著也獨以維淸詩爲奏象舞則不然按祭統旣以武宿夜爲象曲矣又左傳見舞象箾服防注云箾舞曲名以天下樂削去無道故名箾則象已別有曲名矣且墨子謂武王自作樂名象武則象與武必皆武詩也今維淸誦文王詎自作樂耶且文亦無武可象也或曰箾與武宿夜皆非象曲武宿夜卽大武耳若其云象箾則吹象以箾故名此與吹南以籥名南籥正等特維淸詩則斷非象曲耳主臣

謹奉教無競維人四方其訓之訓是順字左傳哀二十二年子貢引詩作四方其順之是矣若曰順與馴同順之爲訓以訓馴形近而誤則不然訓本有順防書畢命云子孫訓其成式亦作順其成式無逸云人乃訓之作順之主臣

謹奉教於穆不已孟仲子說詩作於穆不似似續妣祖鄭箋又作已續妣祖此不可解走臆已以似古通字耳廣雅云己似也史記髙帝記前者夫人太子皆似君漢書夫人太子皆以君可驗主臣

謹奉教無競維人皆以人爲賢人獨集傳以爲莫彊於人則屬前王與宣哲維人同但朱子論語章句其於子言衞靈公章注直引無競維人爲解則又以爲賢人矣前人說詩其亦初無定防如此主臣

謹奉教成王不敢康舊以成王爲成其王業如成王畏相之成先儒力辧其不然此但據國語道成王之徳與成王能明文昭定武烈語耳按賈子新書有特爲明注者曰後王也二後文王武王也成王者武王之子文王之孫也文王有大徳而功未旣武王有大功而治未成及成王承嗣仁以蒞民故稱昊天焉蚤興夜寐以繼文王之業懿然葆徳各遵其道故曰有成賈誼漢儒先毛鄭其說詩如此主臣

謹奉教耆定爾功左傳云耆致也耆定爲致定是也若釋名又云耆指也皇矣詩上帝耆之王符論亦作上帝指之或曰耆固老也而亦有指義故文從老從防曲禮六十曰耆指使是也特以指之上濁又轉作致故致定卽指定如書大誥云率寧人有指疆土注曰當有指定先王疆土之理此可著耳若鄭箋云耆老也武王老紂惡不急攻伐此𨿽是耆字本防然於武詩作樂象武意有未合矣無競之烈可以勝殷文王開之武繼而受之則與其垂老定之何如指顧定之耳主臣

上帝耆之以耆爲致此據左傳引武詩耆定爾功注耳然但以耆訓致不必致定如隨防引酌詩曰耆昧也注但曰致討於昧可驗耳今槪以致爲致定遂以上帝耆之亦訓作致定之則竟以耆字爲兼有耆定二字防矣莆田鄭氏曰耆底定也又曰天察四方之國而底定之其爲誤亡以甚此而東萊取之不悟何也主臣

謹奉教上帝耆之或曰耆嗜也楚茨神嗜飲食釋文作神耆飲食又禮記有耆欲將至孟子耆秦人之炙漢書亦曰穆生不耆酒又曰大臣驃騎將軍貪耆錢皆是耆字若曰苟上帝之所嗜者則當增大其規模主臣謹奉教臣工詩嗟嗟保介韓詩外傳以保介爲保其介然之徳是底義惟鄭箋以保爲衣以介爲甲言人君之車必有甲士爲之驂乘所謂車右也此正與月令王乃親載耒耜指之於參保介之禦間相合朱子又以保介爲農官之副必謂車右與勸農定無關耳殊不悟車中四顧遂呼車右而詠嘆之亦無不可不然羣臣百官亦何必皆司農司嗇而矢口咨茹若是且農官亦幾見名保介者主臣

謹奉教臣工小毖詩皆不用義盡處爲韻如臣工詩來咨來茹與如何新畬合明昭上帝與奄觀銍艾合小毖詩莫予荓蜂與肇允彼桃虫合拚飛惟鳥與予又集於蓼合漢鐃歌樂府曲與烏生八九子相和歌辭等用韻比視此主臣

謹奉教生民篇末章於豆於豋其香始升上帝居歆豋升韻歆不韻后稷肇祀庶無罪悔以迄於今祀悔韻今又不韻實今歆隔合也後銘頌比視此野有蔓艸章三韻合零露平也淸揚婉上也適我願去也正月篇又窘陰雨乃棄爾輔將伯助予民勞篇迄可小安無俾正反是用大諌皆同後詞賦歌曲比視此主臣

謹奉教桑柔篇畢轆轤韻如菀彼桑柔其下侯旬將采其劉瘼此下民柔與劉合旬與民合也若其卒章則又異是民之未戾職盜爲冦涼曰不可覆背善詈𨿽曰匪予旣作爾歌凡六句似通不韻者故朱子亦竟不能合耳按之則戾與詈合可與歌合此又扇對隔合與轆轤不同然又與卬盛於豆章隔合異矣考古字歌字作可故可亦音歌主臣

謹奉教烈文篇首章烈文辟公錫玆祉福惠我無彊子孫保之以公疆合是首一句用韻者次章無封靡於爾邦惟王其崇之念玆戎功繼序其皇之以邦與皇合崇與功合又是交股用韻者此在古合中又一變格主臣謹奉教烈文篇末章無競維人四方其訓之不顯惟徳百辟其刑之於乎前王不忘前四句以之助韻與我將篇同格末一句王與忘句中藏韻與東漢太學中諸謡同格主臣

謹奉教載見篇半前比一句一用韻卽漢栢梁詩格半後比三句一用韻卽秦人功徳碑格主臣

謹奉教潛詩比二句一換合卽六朝詩東飛伯勞歌格主臣

謹奉教何彼穠矣與曷不肅雍隔合唐棣之華與王姬之車隔合此轆轤合法但華當合敷朱子獨不合華車二音初惑之旣讀朱子語類有云合韻以頭韻爲則設如有女同車是頭韻則次句顏如舜華當合敷如何彼穠矣唐棣之華是頭韻則華讀本音而以王姬之車車字讀尺奢彼以華車本奢音故耳殊不悟古文華無讀嘩者爾雅雲華荂也江東呼華爲荂音敷釋文云古讀華爲敷故鄭風顏如舜華佩玉瓊琚楚辭折疏麻兮瑤華將以遺兮離居可驗也若車字則古從無讀尺奢者易云見豕負塗載鬼一車國策歌云食無魚出無車淳於禳田辭云洿邪滿車洋洋有餘皆從車音故劉熈釋車云古者曰車聲如居言行所以居人也今曰車讀尺奢捨也行者所處若居舎也亦以古曰居今始曰尺奢耳若韋昭曰車字從漢始有居音此是妄語朱子語類未是也但困學紀詩謂朱子集傳並注二音以音敷爲先考今本集傳並無此主臣

毛詩合韻舊欲通輯之入韻錄一書今不能之矣曾與寫官辧莫往莫來詩多所去反故其語頗晰凡八九札今略其防存六札但其所引復則不遺之矣予謂來之與思灰之與支也灰以韻之轉而從支以灰之韻絕皆支音也此不必讀來爲犁耳然古有易來爲犁文者此不可通矣

謹奉教集傳凡來字俱合犁字或間有不合則以來本入灰韻故遇他有灰韻者則祗從來字本音不合故終風且霾第音霾爲埋不合貍且不合惠然肯來來字此皆以來本灰韻無俟轉合耳走則謂來字本音祗有犁音無所謂合也直讀犁矣縱遇他字入灰韻如霾字者亦直轉合從犁音其以來爲灰韻者則後起之謬耳左傳於思於思棄甲復來吳鼓吹曲啟皇基垂將來穆天子傳道裏悠逺山川間之將子無死尙能復來直讀犁詎獨此詩矣主臣

謹奉教匡衡歌無說詩匡鼎來魏武气出唱敬神齊道自來主臣

謹奉教太公六韜雲天下熈熈皆爲利來黃帝巾機銘云操刀不割失利之期執斧不伐賊人將來樂府黃淡思歌歸歸黃淡思逐郎還去來此四字五字詩句俱爾且有六七字至長句如楚詞九歌云望夫君兮未來吹參差兮誰思栢梁詩云日月星辰昭四時驂駕駟馬從梁來龎士元於忽操束王良之手兮後車載之前行險旣以覆兮後逐逐其猶來此何也主臣

謹奉教來字詎翅讀犁卽有竟從犁文者商國萊侯卽犁侯矣伏羲扶來歌作扶犁歌此詎用韻也北山有萊謂蔓花也故北山有萊亦與邦家之基合若書帝告沃本帝嚳來沃詎合耳且劉向封事引詩貽我來牟作貽我牟此𨿽是詩字然非因底合又昭然者主臣謹奉教春秋公防鄭伯於時來公羊傳作祁黎卽後滎陽縣之城也吳人伐州來春秋州來卽鐘離爲楚州犂采後更名名鐘離耳然則來卽犂又卽又卽黎又卽離矣主臣

謹奉教大射貍首注云貍之言不來也射諸侯不來朝者故徐廣封禪書注云貍一名不來而方言又云陳楚江淮之間謂之防關西謂之貍則來故爲貍卽不來亦且爲貍矣又公羊傳云觀魚於棠登來之也登來猶俗言得利也春秋楚滅賴谷梁作滅厲漢書無俚作無賴凡以利爲來以俚爲賴則卽來音之轉猶尙有然者豈況本音故知來定無他音耳若【闕】厲合始爲賴則就字訛字誰則合音以待之主臣

謹奉教晉摯虞謂詩有九字如泂酌彼行潦挹彼注玆等顏延之非之謂詩體本無九字有則聲度闡緩不合金石矣此是耳今更謂有十一字詩如不稼不穡胡取禾三百廛不狩不獵胡瞻爾庭有懸貆以穡獵不韻而廛貆韻以是爲十字十一字則七言詩比間句取韻也亦應稱十四字詩矣詩凡有可斷𨿽其中無韻亦別是一句如參差荇菜左右流之窈窕淑女寤寐求之𨿽菜女無韻不得稱爲七字也有謂小招云涉江采菱發陽阿些羙人旣醉朱顏酡些是齊梁七言之始則又寧云始於詩耳主臣

謹奉教詩固以助上取韻然亦有否者如周頌我將之類是也我將詩以三之字合此卽韋成詩赫赫顯爵自我隊之防防附庸自我招之之始人但不覺耳若他有偶取合一助如是究是圖亶其然乎等則從來詩句中多有然者主臣

謹奉教或曰遘閔旣多受侮不少是轉對之始楊柳依依雨雪霏霏是開對之始關關雎鳩在河之洲是承合之始抑抑威儀維徳之隅是嫌合之始主臣

謹奉教庶見素冠兮章三句合是大風歌之始嘒彼小星章四句兩合第五句又合是前溪歌之始於以采蘋章四句軒輊合是烏棲曲之始麟趾騶虞防句不合是董逃上畱田之始主臣

謹奉教毛鄭以敬之詩前章六句是羣臣進言後章六句是成王答言一詩兩截下此是倡體但一人可作數詩無可數人作一詩者故朱子以上章爲成王述羣臣之言下章爲自作答言此卽杜工部短歌行贈王司直詩以前五句代王司直言後五句自作答言所始主臣謹奉教那詩毛傳作一章朱子判作五章然仍曰一章二十二句按魯語閔馬父引自古在昔四句爲輯之亂說詩者謂不宜合作一章但從來詩章判節與樂章判節不同詩本一章而作樂者必分解之故詩可合一而樂則斷無不解之例如樂府東門行本一章而晉樂一章所奏判作四解魏文艷歌何嘗行本七章而晉樂所奏判前一章爲艷後一章爲趨此明著也那詩𨿽一章然閔馬父以樂章例之則有輯有亂故朱子旣爲判之復爲合之或是防耳但樂章分解自爲節次不以韻義爲起絕假如淸廟詩比一句一唱三嘆而成四韻則一句自爲一章而武詩於皇武王本七句左傳云其卒章曰耆定爾功則亦一句爲一章者故淸廟維淸般武諸詩俱通體無韻然則分解節次原不必拘限韻防如朱子所分者且其曰輯成也以樂之旣成則輯之以爲亂此猶繹如以成之成然亦可解作趨如樂府前爲艷後爲趨趨促也言樂當急促也輯趨促字音之轉耳蓋樂有緩急當其旣急則𨿽關雎之大篇而可以爲輯當其尙緩則必以我行其野之短章而始以爲亂此易曉矣故那詩顧予蒸嘗二語向嘗答防以爲當是羨辭緣閔馬父引詩無此二語臆是次詩烈祖篇末兩句錯簡在此此如魏文臨髙臺篇以中有黃鵠語遂取黃鵠行古辭雜之一例今按之此兩句兩詩並列或如信南山甫田末報以介福萬壽無疆樂府延年萬歲期陛下壽萬年等當是樂例未可知也信然則此又在亂之外別是一體猶楚辭湘君湘夫人兩歌其末章皆有捐予佩兮江中四語可驗也但古樂旣亡不能確行其說耳主臣謹奉教天命多辟設都於禹之績此用兵時也而遽逮拓地何也亦曰用兵正爲拓地計耳守文者不用兵則國日蹙故立政曰其克詰爾戎兵以陟禹之迹方行天下與此詩正同召旻曰昔也日辟國百里今也日蹙國百里故周以啟江漢而興以失汧渭而衰漢以開緣邊而疆以捐珠崖而弱主臣

詩札卷二

