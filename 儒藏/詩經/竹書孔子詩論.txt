孔子詩論﹝先秦﹞孔子

【第一簡】

行此者其有不王乎﹖孔子曰「《詩》亡隱志﹐樂亡隱情﹐文亡隱言。」

【第二簡】

時也﹐文王受命矣。頌﹐旁徳也﹐多言後﹔其樂安而遲﹐其歌申而尋﹐其思深而遠。至矣﹗大雅﹐盛徳也﹐多言

【第三簡】

也﹐多言難而怨悱者也﹔衰矣﹐小矣﹗邦風﹐其納物也溥﹐觀人俗焉﹐大斂材焉﹔其言隱﹐其聲善。孔子曰「惟能夫

【第四簡】

曰「《詩》﹐其猶旁門與﹖」「殘民而怨之﹐其用心也將何如﹖」曰「邦風是也。」「民之有戚患也﹐上下之不和者﹐其用心也將何如﹖」

【第五簡】

是也。」「有成功者何如﹖」曰「頌是也。」▋﹤淸廟﹥﹐王徳也﹐至矣﹗敬宗廟之禮﹐以爲其本﹔秉文之徳﹐以爲其蘗﹐「肅雝

【第六簡】

「多士﹐秉文之徳。」吾敬之。﹤烈文﹥曰「亡競維人﹐丕顯維徳。嗚呼﹗前王不忘。」吾悅之。「昊天有成命﹐二後受之。」貴且顯矣﹗頌

【第七簡】

懷爾明徳。」曷﹖誠謂之也。「有命自天﹐命此文王。」誠命之也。信矣﹗孔子曰「此命也夫﹗文王惟裕已﹐得乎此命也。」

【第八簡】

﹤十月﹥﹐善辟言﹔﹤雨無正﹥﹑﹤節南山﹥﹐皆言上之衰也﹐王公恥之。﹤小旻﹥﹐多疑矣﹗言不中志者也。﹤小宛﹥﹐其言不惡﹐少有危焉。﹤小弁﹥﹑﹤巧言﹥﹐則言讒人之害也。﹤伐木

【第九簡】

貴咎於己也。﹤天保﹥﹐其得祿蔑疆矣﹗贊寡徳故也。﹤祈父﹥之責﹐亦有以也。﹤黃鳥﹥﹐則困而欲反其故也﹐多恥者其方之乎﹖﹤菁菁者莪﹥﹐則以人益也。﹤裳裳者華﹥﹐則

【第十簡】

﹤關雎﹥之媐﹑﹤樛木﹥之時﹑﹤漢廣﹥之智﹑﹤鵲巢﹥之歸﹑﹤甘棠﹥之報﹑﹤綠衣﹥之思﹑﹤燕燕﹥之情﹐曷﹖曰「重而皆賢於其初者也。﹤關雎﹥以色諭於禮。

【第十一簡】

情﹐愛也。﹤關雎﹥之媐﹐則其思益矣。﹤樛木﹥之時﹐則以其祿也。﹤漢廣﹥之智﹐則知不可得也。﹤鵲巢﹥之歸﹐則儷者

【第十二簡】

好﹐反納於禮﹐不亦能媐乎﹖﹤樛木﹥﹐福斯在君子﹐不

【第十三簡】

可得﹐不求不可能﹐不亦知極乎﹖﹤鵲巢﹥﹐出以百兩﹐不亦有儷乎﹖《甘

【第十四簡】

兩矣﹗其四章則愈矣﹗以琴瑟之悅﹐擬好色之願﹔以鐘鼓之樂﹐

【第十五簡】

及其人﹐敬愛其樹﹐其報厚矣﹗﹤甘棠﹥之愛﹐以召公

【第十六簡】

召公也。﹤綠衣﹥之憂﹐思古人也。﹤燕燕﹥之情﹐以其獨也。孔子曰「吾以﹤葛覃﹥得是初之詩﹐民性固然。見其美﹐必欲反其本。夫葛之見歌也﹐則

【第十七簡】

﹤東方未明﹥﹐有利詞。﹤將仲﹥之言﹐不可不畏也。﹤揚之水﹥﹐其愛婦﹐悡。﹤采葛﹥之愛婦﹐

【第十八簡】

因﹤木瓜﹥之報﹐以諭其怨者也。﹤杕杜﹥﹐則情喜其至也。▋

【第十九簡】

�志﹐旣曰天也﹐猶有怨言。﹤木瓜﹥﹐有藏願而未得達也。交

【第二十簡】

幣帛之不可去也﹐民性固然。其隱志必有以諭也﹐其言有所載而後納﹐或前之而後交﹐人不可幹也。吾以﹤杕杜﹥得釂

【第二十一簡】

貴也。﹤將大車﹥之囂也﹐則以爲不可如何也。﹤湛露﹥之益也﹐其猶馳乎﹖孔子曰「﹤宛丘﹥﹐吾善之。﹤猗嗟﹥﹐吾喜之。﹤鳲鳩﹥﹐吾信之。﹤文王﹥﹐吾美之。﹤淸

【第二十二簡】

之。﹤宛丘﹥曰「洵有情﹐而無望。」吾善之。﹤猗嗟﹥曰「四矢反﹐以禦亂。」吾喜之。﹤鳲鳩﹥曰「其儀一兮﹐心如結也。」吾信之。﹤文王﹥曰「文王在上﹐於昭於天。」吾美之。

【第二十三簡】

﹤鹿鳴﹥﹐以樂始而會﹐以道交見善而效﹐終乎不厭人。﹤兔罝﹥﹐其用人﹐則吾取

【第二十四簡】

以��之故也。后稷之見貴也﹐則以文武之徳也。吾以﹤甘棠﹥得宗廟之敬﹐民性固然。甚貴其人﹐必敬其位﹔悅其人﹐必好其所爲﹔惡其人者亦然。

【第二十五簡】

﹤蕩蕩﹥﹐小人。﹤有兔﹥﹐不逢時。﹤大田﹥之卒章﹐知言而有禮。﹤小明﹥﹐不

【第二十六簡】

忠。﹤邶柏舟﹥﹐悶。﹤谷風﹥﹐鄙。﹤蓼莪﹥﹐有孝志。﹤隰有萇楚﹥﹐得而侮之也。

【第二十七簡】

如此何﹖斯釂之矣。離其所愛﹐必曰「吾奚捨之﹖賓贈是也。」孔子曰﹕﹤蟋蟀﹥﹐知難。﹤仲氏﹥﹐君子。﹤北風﹥﹐不繼人之怨。﹤子立﹥﹐不

【第二十八簡】

�惡而不文。﹤墻有茨﹥﹐愼密而不知言。﹤靑蠅﹥﹐知

【第二十九簡】

患而不知人。﹤涉溱﹥﹐其繼肆而士﹐角艷婦。﹤河水﹥﹐知

貳﹑注解

1簡一「詩亡隱志﹐樂亡隱情﹐文亡隱言」﹕隱﹐簡文左從阜﹐右從心﹑吝聲﹐原釋「吝」﹐讀爲「離」。按﹐當依李學勤﹑龐朴之說﹐讀爲「隱」。亡﹐無有也﹐與禁止之「毋」不同。簡文謂人心之眞實情志皆反映於詩歌﹑音樂﹑言語之中﹐無法隱匿或矯飾﹐卽「詩言志」是也。郭店﹤性自命出﹥簡五九﹕「凡兌人勿吝也﹐身必從之﹐言及則明舉之而毋僞」﹐其「兌人勿吝」當讀爲「說人勿隱」﹐謂凡說服他人﹐言詞切勿虛矯不實也。循此理路﹐知郭店﹤語叢四﹥之「言以始﹐情以久。」指說服他人由言語始﹐影響深遠則有賴誠實。情﹐實也﹐卽「身必從之﹐言及則明舉之而毋僞」也。二篇所說相應如此﹐知﹤語叢四﹥乃雜記﹑短說之屬﹐具有輔助與說明之作用﹐爲﹤性自命出﹥之衍生物。至於﹤語叢一﹥﹑﹤語叢二﹥﹑﹤語叢三﹥﹐其主旨與《五行》《性自命出》《尊徳義》《六徳》相關﹐論述深入而結構松散﹐且簡冊短小﹐字體工整﹐字距較大﹐當屬後學者所記「師說」﹐解釋《五行》﹑﹤性自命出﹥諸篇者也。若衡以兩漢經學授受之例﹐《五行》﹑﹤性自命出﹥諸篇爲「經」﹐﹤語叢﹥四篇則「傳」也。

2簡二「申而尋」﹕申﹑尋二字皆訓「長也」﹐與「安而遲」﹑「深而遠」文義相應。申字訓長﹐毋庸多贅。「尋」字甲骨文象人兩臂伸展之形﹐或加直畫﹐乃尺之象形﹐《說文》﹕「一說﹕度人之兩臂爲尋」﹐亦卽「八尺爲尋」是也﹔引申而爲「繹理」﹐見《說文》本義。簡十六所見《詩經》篇名﹤葛覃﹥之「覃」左旁作「尋」﹐以聲音通假爲覃。右旁所從似古非古﹐其上半直畫像尺形﹐點﹑橫皆羨筆﹔其下之「甘」﹐則疊加聲符。《爾雅﹖釋言》﹕「覃﹐延也。」與「尋」訓「繹理」音義皆通。與此相關者﹐另有郭店﹤成之聞之﹥簡二四﹕「其淫也固矣」之「淫」﹐簡三四﹕「君子衽席之上﹐讓而處幽」之「衽」﹐﹤性自命出﹥簡六五﹕「退欲忍而毋輕」之「忍」﹐﹤六徳﹥簡三六﹕「君子言韌焉爾」之「韌」﹐《老子甲》簡三四﹕「未知牝牡之合淫怒」之「淫」﹐均以音近通假。《古文四聲韻》下平「侵」韻收「尋」﹑「淫」二字古文形構近似﹐亦是一證。

3簡三「怨悱」﹕悱﹐簡文從「退」聲﹐原釋「懟」。按﹐簡端經擬補缺文﹐知此處所論爲﹤小雅﹥﹐則二字當讀爲「怨悱」﹐所謂「﹤小雅﹥怨悱而不亂」是也。關於簡文補缺﹐別詳拙作﹤論上博孔子詩論竹簡畱白問題﹥。

4簡四「詩﹐其猶旁門與﹖」﹕原句讀有誤﹐參考簡二一攺正。旁門﹐四通之門。《尙書﹖堯典》﹕「闢四門﹐明四目﹐達四聰」﹐《禮記﹖聘義》﹕「孚尹旁達」《正義》﹕「旁者﹐四面之謂也」可證。簡文謂讀《詩經》可以周知四方之事﹐通達人情事理﹐猶四門洞開也。《論語﹖陽貨》﹕「《詩》可以興﹐可以觀﹐可以羣﹐可以怨」﹐與簡文相通﹐可以參看。

5簡四「殘民而怨之」﹕殘民﹐原釋「賤民」﹐以爲「地位低下之人」。按﹐當讀爲「殘民」﹔殘﹐害也。怨﹐原以爲「從谷從兔」﹐待考。按﹐「從谷」不確﹐字乃「沿」字所從﹐其形則《說文》訓「山間陷泥地」之古文省形也。「從兔」亦非是﹐實「肙」字。二者疊加聲符﹐當讀爲「怨」。字又見郭店﹤六徳﹥簡三三﹕「捐其志﹐求養親之志。」讀爲「捐」。又﹤性自命出﹥簡五八﹕「門內之治﹐欲其揜也。」字從二「肙」﹐讀爲「揜」﹐卽《禮記﹖喪服四制》﹕「門內之治恩揜義」之謂也。本篇簡三「怨悱」字形小異﹐乃同字異構。簡文謂居上位者若殘民以逞﹐構怨於人﹐可以從「國風」諸詩覘其民心也。

6簡四「民之有戚患也」﹕戚﹐原釋「撲」﹐讀爲「罷」﹔患﹐原釋「惓」﹐

二字連讀「罷惓」。按﹐上字見郭店﹤性自命出﹥簡三四﹕「憂斯戚」﹔下字與楚簡「豢」字所從同﹐當讀爲「患」。據﹤性自命出﹥「戚」甚於「憂」﹐則「戚患」猶言「憂患」而甚之耳。此字又見上博簡﹤性情論﹥簡三一﹕「凡憂患之事欲任」﹑簡三五﹕「用智之疾者﹐憂患爲甚」﹐原釋「惓」﹐與本篇同﹐但「憂患」成語習見﹐且釋「患」於字形有據﹐又有郭店簡文足資對照﹐毋庸別出新解也。

7簡五「以爲其蘗」﹕字從二「業」﹐原書缺釋。按﹐當讀爲「蘗」。《尙書﹖盤庚上》﹕「若顚木之有由蘗」《釋文》引馬融說﹕「顚木而肄生曰蘗」。然則「蘗」卽萌芽之意﹐與上文「以爲其本」之「本」正相呼應。

8簡八「善辟言」﹕簡文從言「卑」聲﹐原釋「諞」﹐引《尙書﹖秦誓》﹕「惟截截善諞言」﹐以爲「善爲辧佞之言」也。按﹐﹤十月之交﹥詩直斥小人讒言之害﹐今乃謂其「善爲辧佞之言」﹐明顯不合詩旨﹐當讀爲「辟言」。﹤雨無正﹥﹕「如何昊天﹐辟言不信﹗」毛《傳》﹕「辟﹐法也。」簡文美﹤十月之交﹥善於正言﹐所言合於法度也。

9簡八「小旻﹐多疑矣﹗言不中志者也」﹕小旻﹐原釋「少文」。按﹐當指《小雅﹖小旻》﹐共六章﹐﹤小序﹥以爲「大夫刺幽王也」。其詩云「謀猶回遹﹐何日斯沮﹖謀臧不從﹐不臧覆用。」又云「謀之其臧﹐則具是違。謀之不臧﹐則具是依。」又云「謀夫孔多﹐是用不集。發言盈庭﹐誰敢執其咎﹖」又云「維邇言是聽﹐維邇言是爭。」簡文「多疑」﹐謂君臣上下猜疑﹔「言不中志」﹐在大臣爲言不由衷﹐在幽王則忠言逆耳也。簡九論﹤天保﹥﹐美其「君能下下以成其政﹐臣能歸美以報其上」﹐與此相反﹐可以參看。

10簡八「小宛﹐其言不惡﹐少有危焉」﹕宛﹐簡文從「肙」聲﹐原釋「宛」﹐但以簡二二﹤宛丘﹥字與此不同而存疑。按﹐﹤小宛﹥本字作「惌」﹐小孔貌﹔﹤宛丘﹥本字不詳﹐據簡二二從田﹐則取「田三十畝爲畹」之意﹐又見《包山楚簡》簡一五一。二詩取義不同﹐簡文用其本字﹐經傳通以「宛」代之﹐不必彊求其同也。「危」﹐簡文從心﹐禾聲﹐原缺釋﹐蓋誤以爲從「年」聲而不得其解也。《禮記﹖緇衣》﹕「則民言不危行﹐行不危言矣。」郭店﹤緇衣﹥簡三一「危」字從阜﹐從心﹐禾聲﹐與此可以互證。「其言不惡﹐少有危焉」﹐蓋美詩人處衰亂之世而能戒愼恐懼﹐﹤小宛﹥末章云「惴惴小心﹐如臨於谷﹔戰戰兢兢﹐如履薄冰」是也。

11簡九「贊寡徳」﹕贊﹐簡文作「巽」﹐原釋「饌」﹐以「饌寡」連讀﹐「是說孝享的酒食不多﹐但守徳如舊。」按﹐此說不合語法﹐且有乖詩義。當讀爲「贊寡徳」。贊﹐助也﹔謂臣下能助成寡君之徳也﹐故君臣上下「得祿無疆」。﹤小序﹥所謂「君能下下以成其政﹐臣能歸美以報其上」是也。

12簡九「多恥者其方之乎」﹕簡文從心﹐方聲﹐原缺釋。按﹐當讀爲「方」。《論語﹖憲問》﹕「子貢方人」《釋文》引鄭本作「謗」﹐訓「言人之過惡」。﹤黃鳥﹥共三章﹐反覆申言「此邦之人﹐不我肯榖」﹑「此邦之人﹐不可與明」﹑「此邦之人﹐不可與處」﹐而思「言旋言歸﹐復我邦族。」所謂「困而欲反其故」是也。或讀爲「妨」﹐害也﹔其人爲多恥者所害﹐憂讒畏譏而思歸也﹐亦通。

13簡十「甘棠之報」﹕報﹐簡文作「保」﹐原讀爲「褒」。按﹐鄭《箋》﹕「國人被其徳﹐說其化﹐思其人﹐敬其樹。」則當讀爲「報」。報﹐答也。

14簡十「重而皆賢於其初」﹕重﹐簡文作「童」﹐原缺釋。按﹐當讀爲重﹐重復也。簡文列舉﹤關雎﹥﹑﹤樛木﹥﹑﹤漢廣﹥﹑﹤鵲巢﹥﹑﹤甘棠﹥﹑﹤綠衣﹥﹑﹤燕燕﹥七詩﹐皆連章復沓﹐反覆言之﹐其情亦由淺而深﹐至於卒章而後止﹐所謂「重而皆賢於其初」是也。

15簡十一「則其思益矣」﹕簡文從貝﹐益聲﹐經傳通作「益」﹐增也﹐多也。簡文謂﹤關雎﹥好色﹐始𨿽「輾轉反側」﹐然能以禮求之﹐終於「琴瑟友之」﹑「鐘鼓樂之」﹔蓋美其由好色之天性出發﹐而能循禮以求﹐﹤大序﹥所謂「發乎情﹐止乎禮義」者是也。簡十二﹕「反納於禮﹐不亦能媐乎﹖」所言與此相通﹐可以參看。

16簡十一「儷者」﹕簡文從辵﹐離省聲﹐原缺釋。按﹐當讀爲「儷」﹐匹也﹐偶也。其詩首章言「百兩禦之」﹐迎親也﹔次章言「百兩將之」﹐送親也﹔迎送皆以百兩﹐則夫與婦身分相當﹐故謂之「儷」以美之也。﹤小序﹥﹕「國君積行累功以致爵位﹐夫人起家而居有之﹐徳如鳲鳩﹐乃可以配焉。」與簡文大旨相同。簡十三﹕「﹤鵲巢﹥﹐出以百兩﹐不亦有儷乎﹖」明言其「出以百兩」﹐意尢顯豁﹐可以參看。又﹐簡二七「離其所愛」﹐謂捨其所愛之物﹐以爲餽贈賓客之幣帛。「離」﹐去也﹐捨也﹐另是一義。

17簡十三「不求不可能」﹕求﹐簡文從工﹐從又﹐原缺釋。按﹐疑「求」之訛。郭店﹤六徳﹥﹕「捐其志﹐求養親之志。」其「求」字從又﹐下從二斜畫橫斷之﹐結構與簡文相似﹐但上下易位耳。﹤漢廣﹥首章﹕「漢有遊女﹐不可求思」﹐簡文蓋美其好色不可得而能自制﹐所謂「智」者是也。

18簡十三「不亦知極乎」﹕極﹐簡文作亙﹐原釋「亙」而無說。按﹐當讀爲極﹐楚文字習見。《周頌﹖思文》﹕「莫匪爾極」《傳》﹕「極﹐中也。」又見《周禮﹖序官》鄭《注》。

19簡十四「擬好色之願」﹕擬﹐簡文從心﹐矣聲﹐原讀爲「嬉」﹔又以「好色」爲「淑女」﹐以「忨」爲「愛」﹐其說遂不可解。按﹐字當讀爲「擬」﹐比擬也﹔「忨」讀爲「願」。簡文「以琴瑟之悅﹐擬好色之願」﹐謂﹤關雎﹥以琴瑟和鳴比擬男女天性﹐美其好色而能以禮節之﹐所謂「樂而不淫」是也。

20簡十六「以其獨也」﹕獨﹐簡文作「蜀」﹐原釋「當讀爲獨」﹐又以爲「若假借爲篤亦可」﹐依違兩端。按﹐馬王堆帛書﹑郭店竹簡﹤五行﹥引述﹤燕燕﹥詩﹐皆以「君子愼其獨也」作結﹐知當讀爲「獨」。獨﹐專一也。﹤五行﹥又引﹤鳲鳩﹥﹕「淑人君子﹐其儀一也」﹐可以爲證。

21簡十六「葛覃」﹕原缺釋。按﹐上字從艸﹐害聲﹐讀爲「葛」。關於「害」字﹐裘錫圭有專文考之﹐論證詳密。下字從尋﹐讀爲「覃」﹐考釋已見上文「申而尋」條。聞李天虹亦釋「葛覃」﹐其說未見。

22簡十六「得是初之詩」﹕是﹐簡文作「氏」﹐原釋「得氏初之詩不易解釋」。按﹐當讀爲「是」﹐此也﹐古文字習見。簡文所謂「初」﹐卽下文「反本」之意。﹤葛覃﹥卒章言「害澣害否﹐歸寧父母。」歸寧父母則知反本﹐故稱其爲「初之詩」以美之也。

23簡十六「必欲反其本」﹕其﹐原釋「一」。按﹐「一本」不詞。簡文𨿽模糊﹐橫畫下部分墨迹尙存﹐當釋「其」爲是。

24簡十七「其愛婦﹐悡」﹕悡﹐原釋引《說文》訓「恨心」﹐以爲簡文說詩中「所表達的愛懷﹐也是婦人的離恨。」按﹐此詩共三章﹐分別嗟嘆「不與我戍申」﹑「不與我戍甫」﹑「不與我戍許」﹐而以「懷哉懷哉﹐曷月予還歸哉﹖」作結﹐是徵夫獨戍懷歸之詞也。簡文蓋謂其人遠戍異地而愛婦懷歸﹐實有怠惰之意。則「悡」字當從《說文》一說訓「怠」爲是。

25簡十八「以諭其怨者」﹕諭﹐原釋據簡文「兪」讀爲「愉」﹐以爲「卽厚報以愉薄投者」。按﹐當讀爲「諭」﹐譬諭也。《潛夫論﹖釋難》﹕「夫譬諭也者﹐生於直告之不明﹐故假物之然否以彰之。」此詩共三章﹐彼投我者皆「木瓜」﹐而我竟報之以「瓊琚」﹑「瓊瑤」﹑「瓊玖」﹐贈答之厚薄迥異﹐所寓之情意懸殊。簡文蓋謂以厚報輕﹐寄其愛慕之意﹐而求之不得﹐心中不能無怨也。所謂「直告之不明﹐故假物之然否以彰之」是也。《禮記﹖經解》﹕「溫柔惇厚﹐《詩》教也」﹐於此可以見之。簡十九﹕「﹤木瓜﹥﹐有藏願而未得達也。」簡二十﹕「幣帛之不可去也﹐民性固然﹐其隱志必有以諭也。」所言與此相同﹐可以參看。

26簡二十「人不可幹也」﹕幹﹐簡文從角﹐幹聲。原缺釋。按﹐當讀爲「幹」。《公羊傳﹖定公四年》﹕「以干闔廬」《注》﹕「不待禮見曰幹」。古者相見必以贄﹐《周禮﹖太宰》﹕「幣帛之式」鄭《注》﹕「幣帛﹐所以贈勞賓客者。」簡二七﹕「離其所愛﹐必曰﹕『吾奚捨之﹖賓贈是也。』」謂捨其所愛以爲賓贈﹐所論與此有關﹐可以參看。簡文論﹤木瓜﹥之朋友贈答﹐連類論及賓客幣帛之不可廢﹐蓋指﹤有杕之杜﹥而言。詳下文。

27簡二十「吾以杕杜得釂」﹕釂﹐簡文作「雀」﹐原釋無說。按﹐此節所論與「幣帛」有關﹐疑當讀爲「釂」。《說文》﹕「釂﹐飲酒盡也。」《禮記﹖曲禮》﹕「長者舉﹐未釂。」鄭《注》﹕「盡爵曰釂。」《唐風﹖有杕之杜》共二章﹐均以「中心好之﹐曷飲食之﹗」作結﹐則讀「釂」爲是。另《小雅﹖杕杜》共四章﹐篇題與簡文相同﹐但不言飲食酬酢﹐與簡文無關。

28簡二一「其猶馳乎」﹕簡文從車﹐它聲。原釋旣引《玉篇》「車疾」之說﹐又讀爲「酡」﹐引《小雅﹖湛露》﹕「厭厭夜飲﹐在宗載考。」以爲「蓋𨿽未醉而顏已酡」﹔依違兩端﹐不得其解。按﹐當讀爲「馳」。《小雅﹖湛露》共四章﹐結句爲「不醉無歸」﹑「在宗載考」﹑「莫不令徳」﹑「莫不令儀」﹐所言始於燕私夜飲﹐進而祭宗廟﹑進而有徳行﹑進而美姿儀﹔亦卽由口腹之欲始﹐以修徳修業終。簡文以車馬奔馳諭其進徳之速﹐蓋美之也。

29簡二三「以樂始而會」﹕始﹐簡文從言﹐司省聲。原讀爲「詞」。按﹐當讀爲「始」。《小雅﹖鹿鳴》共三章﹐首章﹕「我有嘉賓﹐鼓瑟吹笙。吹笙鼓篁﹐承筐是將。」簡文所謂「以樂始」也﹔次章﹕「君子是則是效」﹐簡文所謂「以道交見善而效」也﹔卒章﹕「以燕樂嘉賓之心」﹐簡文所謂「終乎不厭人」也。

30簡二六「谷風﹐鄙」﹕原釋以爲從心﹐不聲﹐讀爲「背」。按﹐簡文從心﹐從否﹐但否字下方「口」與「心」字有省筆﹐共用部分筆劃﹐故不易辧識﹔簡文省筆又見簡十七「﹤東方未明﹥﹐有利詞」之「詞」﹐可以參看。此字當讀爲「否」。《說文》﹕「否﹐不也。」經傳多訓「不通」﹑「不善」﹐或借爲「鄙」。《小雅﹖谷風》首章云「習習谷風。維風及雨。將恐將懼﹐維予與女。將安將樂﹐女轉棄予。」次章云「將安將樂﹐棄予如遺。」卒章云「忘我大徳﹐思我小怨。」則簡文當讀爲「鄙」。《楚辭﹖懷沙》﹕「易初本迪兮﹐君子所鄙。」王《注》﹕「鄙﹐恥也。」簡文蓋謂其人忘恩背徳﹐行爲可鄙也。

31簡二七「不繼人之怨」﹕繼﹐原釋「絕」。按﹐《曾侯乙墓竹簡》《望山楚簡》《包山楚簡》所見「絕」字皆從刀﹐從絲﹐會意﹐其刀形左﹑右向無別。《說文》則以左向者爲「絕」之古文﹐右向者爲「繼」之或體。簡文此字不從刀﹐當釋「繼」。「不繼怨」﹐指𨿽一時交惡﹐而彼此無怨﹐終能和樂相處也。《邶風﹖北風》共三章﹐首﹑次二章前兩句以「北風」﹑「雨雪」之寒涼比諭朋友交惡﹔次兩句「惠而好我﹐攜手同行」﹑「惠而好我﹐攜手同歸」﹐則二人言歸於好﹔結尾「其虛其邪﹐旣亟只且」﹐形容二人同行﹐一徐一疾﹐前者作態﹐後者欣喜﹐寫來歷歷如繪﹐可謂善體人情﹑善解人意者。《易林﹖晉之否》﹕「北風寒涼﹐雨雪益冰。憂思不樂﹐哀悲傷心。」寫二人交惡﹔《易林﹖否之損》﹝《易林﹖噬嗑之乾》同﹞﹕「北風牽手﹐相從笑語。伯歌仲舞﹐燕樂以喜。」則寫二人言歸於好﹐與簡文「不繼怨」之說相應﹐與毛《傳》﹕「刺虐也。衛國並爲威虐﹐百姓不親﹐莫不相攜持而去焉。」立說迥異。《易林》在三家詩爲齊詩﹐與簡文相同﹐其說蓋前有所承也。

32簡二八「靑蠅」﹕蠅﹐原釋以「評語殘存一字﹐未能驗證」存疑。按﹐簡文從虫﹐從邕聲﹑興聲﹐爲疊加聲符﹐當讀爲「蠅」。﹤靑蠅﹥見今本《小雅﹖甫田之什》。字又讀爲「聘」﹐從廾﹐見郭店﹤窮達以時﹥簡五﹕「聘以爲天子師」。又讀爲「營」﹐見西周成王靑銅器《何尊》﹕「維王初營宅於成周」﹐字從邕聲﹐偏旁不詳﹐舊釋「遷」﹐或釋「相」。按﹐《尙書大傳》載周公攝政「五年營成周」﹐銘文紀年作「維王五祀」﹐二者相符﹐參照簡文字形﹐則釋「營」爲是也。

33簡二九「繼肆而士」﹕繼﹐原釋「絕」﹐連上文讀作「﹤涉溱﹥其絕」﹔又以「肆」字從人﹑從聿﹐與「而」字連讀爲篇名而無說。按﹐「繼」字又見簡二七﹐上文已有考釋。「肆」﹐簡文左旁從「人」﹔右旁從「又」﹑從「木」﹐不易辧識﹐疑「隸」之稍訛﹐當讀爲「肆」。《郘鐘》《洹子孟姜壺》銘文「肆」字﹐與此形近。《郭店楚墓竹簡》﹤性自命出﹥﹑﹤尊徳義﹥﹑﹤語叢二﹥等篇亦見此字﹐但字形稍訛。《論語﹖陽貨》﹕「古之狂也肆﹐今之狂也蕩。」何晏《集解》引包咸曰「肆﹐極意敢言。」卽放任之意。「繼肆」﹐指繼「古之狂」者﹐卽「今之狂」﹐亦卽行爲放蕩不檢者。簡文與《論語》同記孔子之言﹐﹤褰裳﹥詩以「狂童之狂也且」作結﹐簡文以「繼肆」評論之﹐「繼肆」者必「狂蕩」。士﹐事也﹐爲也。「繼肆而士」﹐謂其人放蕩﹐行爲不知檢束。

34簡二九「角艷婦」﹕艷﹐原釋闕疑﹐而與「角」連讀﹐以爲《詩經》篇名。按﹐此字左旁從「巿」﹐右旁疑「臽」之訛﹐當讀爲「艷」﹔《包山楚簡》簡一三八﹑簡一六五﹑簡一七七﹑簡一九三有從「臽」之字﹐可以參看。《小雅﹖十月之交》﹕「艷妻煽方處」毛《傳》﹕「美色曰艷」。角﹐競也﹐逐也。﹤褰裳﹥云「子惠思我﹐褰裳涉溱。子不我思﹐豈無他人﹖狂童之狂也且﹗子惠思我﹐褰裳涉洧。子不我思﹐豈無他士﹖狂童之狂也且﹗」詩僅二章﹐而極盡挑逗之能事﹐故簡文謂「﹤涉溱﹥﹐其繼肆而士﹐角艷婦」也。簡文「士」字右下墨點爲句讀符﹐於「士」字一頓﹐其句號則在「婦」字右下也。

35簡二九「河水」﹕依文例當爲《詩經》篇題。《國語﹖晉語四》﹕「秦伯賦﹤鳩飛﹥﹐公子賦﹤河水﹥。」韋昭《注》以「河」爲「沔」之訛﹐其說於字形有據﹐且《小雅﹖沔水》﹕「沔彼流水﹐朝宗於海」云云﹐切合重耳之身分與處境﹐原釋以爲此二字「應是逸詩的篇名」﹐似可考慮。但簡文篇名與今本不盡相同﹐如簡文十八﹑簡二十「杕杜」﹐今本作「有杕之杜」﹔簡二七「仲氏」﹐今本作「何人斯」﹔簡二九「涉溱」﹐今本作「褰裳」﹔且此例古已有之﹐秦伯賦﹤鳩飛﹥卽今本﹤小宛﹥是也。蓋截取詩句爲題﹐取捨有別故也。然則簡文所謂﹤河水﹥﹐又未必今本所無也。按﹐「河水」一詞﹐《詩經》凡三見﹕《邶風﹖新臺》《衛風﹖碩人》《魏風﹖伐檀》。此簡上文論﹤褰裳﹥﹐以男女淫亂爲說﹐﹤碩人﹥﹑﹤伐檀﹥二篇與此無關﹐似可排除。﹤新臺﹖小序﹥云「﹤新臺﹥﹐刺衛宣公也。納伋之妻﹐作新臺於河上而要之﹐國人惡之而作是詩也。」衛宣公爲其世子迎親﹐聞新婦美而築臺於河上﹐半途彊納之﹐其好色非禮﹐較﹤褰裳﹥之涉水尋歡實有過之而無不及﹐簡文蓋因論﹤褰裳﹥而連類論之。然則所謂﹤河水﹥﹐疑卽今本《邶風﹖新臺》也。

