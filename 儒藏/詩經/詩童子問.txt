

欽定四庫全書

經部三

詩童子問

詩

提要

【臣】等謹案詩童子問十卷宋輔廣撰廣字漢卿號潛齋其父本河朔人南渡居秀州崇徳縣初從呂祖謙逰後復從朱子講學家所稱慶源輔氏者也是編大防主於羽翼詩集以述平日聞於朱子之說故曰童子問卷首載大序小序采錄尙書周禮論語說詩之言各爲注釋又備錄諸儒辯說以明讀詩之法書中不載經文惟錄其篇目分章訓詁末一卷則惟論叶韻朱彛尊經義考載是書二十卷有胡一中序言閱建陽書市購得而鋟諸梓且載文公於上童子問於下此本僅十卷不載朱子集亦無一中序蓋一中與集合編故卷帙加倍此則汲古閣所刋廣原本故卷數減半非有所闕佚也其說多掊撃詩序頗爲過當張端義貴耳集載陳善送廣往考亭詩曰見平生輔漢卿武山下喫殘羮似頗病其暖暖姝姝奉一先生然各尊其所聞各行其所知謹守師分門別戶南宋以後亦不僅廣一人不足深異陳啟源毛詩稽古編糾其注周頌潛篇不知季春薦鮪爲月令之文誤以爲序說而辯之則誠爲疎舛蓋義理之學與考証之學分途久矣廣作是書固不求以引經據古爲長也乾隆四十一年十月恭校上

總纂官【臣】紀昀【臣】陸錫熊【臣】孫士毅

總校官【臣】陸費墀

欽定四庫全書

童子問卷首

宋輔廣撰

詩傳綱領

大序曰詩者志之所之也在心爲志言爲詩【此一節言詩之自岀】情動於中而形於言言之不足故嗟嘆之嗟嘆之不足故永歌之永歌之不足不知手之舞之足之蹈之也【此一節言歌詠舞蹈皆出於人情之自然而一本於詩也古所謂七情喜怒哀樂愛惡欲爾今以懼字易樂字何也曰此本先儒說蓋嫌喜樂二者相似而不及懼也其義精矣】情發於聲聲成文謂之音治世之音安以樂其政和亂世之音怨以怒其政乖亡國之音哀以思其民困【此一節又言嗟嘆永歌旣於聲因以其聲播於八音諧以律呂使之相應而和故謂之音又卽其音而復可得其所感之情有如是之不同也然情之所烕不同而音之所成亦異者何也曰此則主音而言也蓋治世之政和故情之所感者安以樂而音之所成者亦安以樂亂世之政乖故情之所感者怨以怒而音之所成者亦怨以怒亡國之民困故情之所感者哀以思而音之所成者亦哀以思亡國不言政而言民者國亡則無政也亡國之情哀以思如黍離之詩近之則其播之於音也亦哀以思可知矣】故正得失動天地感鬼神莫近於詩【此一節又結上三節而言詩之用廣大深切非教之所能及也】先王以是經夫婦成孝敬厚人倫美教化移風俗【此一節又言文武周公成王以風雅頌之正經爲教而後有此效驗始於夫婦父子君臣之三綱而終極於天下之風俗也有學者請於先生曰先王以是經夫婦曰先王謂文武周公成王竊謂二南雅頌固多周公時所作然遂謂周公爲先王則恐讀者不能無疑先生曰此無甚害蓋周公實行王事制禮樂若止言成王則失其實矣】故詩有六義焉一曰風二曰賦三曰比四曰興五曰雅六曰頌【此一節則言凡詩聲音之節制作之體有此六義而教詩與學詩者皆當先辧而識之也此一條蓋三百篇之綱領管轄者風雅頌者聲樂部分之名而三百篇之節奏實統於是而無所遺故謂之綱領賦比興者所以制作風雅頌之體而三百篇之體制實出於是而不能外故謂之管轄聲音之節謂風雅頌也故先生因論詩樂而有說曰古者風雅頌名旣不同其聲想亦各別也制作之體謂賦比興也蓋風雅頌之體皆用是三者以制作之也三經謂風雅頌蓋其體之一定也三緯謂賦比興蓋其用之不一也節奏謂聲音之節指歸謂詩之旨意歸趣也皆將不待解說而直可吟詠以得之者此古人於詩所以貴乎歌詠而程伯淳所以渾不曾章解句析只優遊玩味吟哦上下便使人有得處也人才是講說意味便短終不能盡詩人委曲之意綠衣𨿽以比妾而實則又因綠衣以興起其辭也故曰兼於興關雎𨿽以雎鳩起興實則又以摯而有別比后妃之徳也故曰兼於比詩之此亦多獨舉此二者以例其餘耳】上以風化下下以風刺上主文而譎諌言之者無罪聞之者足以戒故曰風【此一節則解風之一字有此二義也上以風化下謂正風也然變風亦間有如此者下以風刺上則止謂變風耳風𨿽有此二義不同然皆有取於風之被物彼此無心而能有所動故皆曰風也】至於王道衰禮義廢政敎失國異政家殊俗而變風變雅作矣【此一節則又言風雅之有變也夫王道盛禮義眀風俗同而正雅作又焉得有十三國之風與大小雅之變哉然正變之說詩之本經初無明文可以考據但其說有合乎理故今且從之所謂其可疑者則具於本篇云者蓋指楚茨以下至車舝十篇之而言之也】國史明乎得失之節傷人倫之廢哀刑政之苛吟詠情性以風其上達於事變而懷其舊俗者也【此一節則言作詩之人耳此義𨿽失然其文勢血脈固當及此也先生辧其誤明矣然所謂說者欲蓋其失乃云國史防繹詩人之情性而歌詠之以風其上則不惟文理不通者何也曰序但云吟詠情性以風其上其意只是言作詩之人耳初不曾言防繹詩人之情性也今乃云然故以爲文理不通又小序中多有陳古刺今之說亦恐因此所謂達於事變懷其舊俗者而失之或曰程子謂得失之迹刺美之義則國史明之矣史氏得詩必載其事然後其義可知今小序之首是也此正如左氏傳所載衛人爲之賦碩人國人爲之賦黃鳥之此便是國史之事曰不然此特左氏因記其事而引詩以爲之證耳豈有吟詠情性以風其上之事哉】故變風發乎情止乎禮義發乎情民之性也止乎禮義先王之澤也【此一節則又言變風之亦有止乎禮義者蓋由先王之澤入人之深且久故也不及雅者變風如此則變雅從可知矣小序以諸淫奔之詩爲刺奔者皆緣泥此節而失之故先生以爲此言大槪有如此者其放逸而不止於禮義者固已多矣其說可謂公平正大可以一洗千載之固矣】是以一國之事繋一人之本謂之風【此一節再釋風之名義然只及前說上截意】言天下之事形四方之風謂之雅雅者正也言王政之所由廢興也政有小大故有小雅焉有大雅焉【此一節則釋雅之名義與大小雅之別形者體而象之之謂者謂言天下之事以體象四方之風俗而以見王政之所由廢興也正雅則可見王政之興變雅則可見王政之廢】頌者美盛徳之形容以其成功告於神明者也【此一節釋頌之名義頌容古字通故頌爲形容之義頌皆天子所制郊廟之樂歌亦非諸侯之所敢作此魯之有頌所以爲僭而夫子載之以示譏也】是謂四始詩之至也【此二句乃總結上三節而贊其爲詩之極至也史記之言所以記聖經之序本如此詩之所以爲詩者至是無餘蘊矣後世𨿽有作者其孰能加於此乎與夫邵子之說皆是釋詩之至也一句夫詩之作所由來逺矣見於經者則始於虞廷之賡歌至夫子而刪取夫三百篇者乃詩之極致故詩至於是則無復餘蘊後之作者𨿽連篇累牘固不爲不多矣然學之者果可以興可以觀可以羣可以怨乎用之者果可以正得失動天地厚人倫美教化者乎而後之人讀之者又果可以達於政而專對四方乎至於風雲之狀月露之形則固無益於事矣若夫哀淫愁怨導欲增悲形之於言嘆播之於聲樂則又非徒無益也邵子之言其警切於人亦深切矣】

書舜典帝曰夔命汝典樂教冑子直而溫寛而栗剛而無虐簡而無傲詩言志歌永言聲依永律和聲八音克諧無相奪倫神人以和【舜所說四徳卽洪範之三徳而臯陶之九徳也直卽正直也寛卽柔也剛簡卽剛也直寛剛簡徳性之美也不溫不栗或虐或傲過也五聲所以協歌之上下解聲依永也十二律又旋相爲宮以節其聲之上下解律和聲也聲依永律和聲然後播之於金石絲竹匏土革木以爲樂而八音和諧倫序秩然不相淩奪而神人無不交感以和焉此古者作樂之本也】

周禮大師教六詩曰風曰賦曰比曰興曰雅曰頌以六徳爲之本以六律爲之音【以六徳爲之本本猶根也中和性情之正也祗敬庸常又所以存守其中和也孝友則爲仁之本根也故太師之教世子以六詩必以是六徳爲之本焉人儻無是六徳則𨿽彊聒以六詩無益也此卽舜之命夔以樂教冑子必因其直寛剛簡而使之無過之意以六律爲之聲此卽舜之所謂律和聲之意不言呂者言律足以該之也故先生以爲其爲教之本末猶舜之意本在徳性末謂聲音】

禮記王制天子五年一巡狩命大師陳詩以觀民風論語孔子曰吾自衞反魯然後樂正雅頌各得其所【此一節孔子自言其正詩之事風雅頌者聲樂部分之名也雅頌各得其所則樂正可知不及風者按漢書但以爲當時王官失職雅頌相錯而已不及其風則十五國風或自無錯雜者爾馬遷所謂古詩本三千餘篇固聞之誤至謂三百篇皆可施於禮義則亦未深考爾】子所雅言詩書執禮皆雅言也【此一節見夫子以詩教人之事集解云詩以理情性書以道政事禮以謹節文皆切於日用之實愚謂詩書是博文之事執禮是約禮之事孔子之教人不過此二者故常言之】嘗獨立鯉趨而過庭子曰學詩乎對曰未也不學詩無以言鯉退而學詩【集解云事理通逹而心气和平故能言】子曰興於詩【此以下至𨿽多亦奚以爲是夫子言人不可以不學詩與學詩者之效驗詩𨿽本於人情其言易曉然全在諷詠必諷詠之然後詩與已意優柔浸漬相與乳入故曰有以感人而入於其心若誦而習焉不能使其志意悠然興起於善則不善讀詩者也𨿽多亦奚以爲論語集解後又攺作興起其好善惡惡之心其說尢爲精密】子曰小子何莫學夫詩詩可以興可以觀可以羣可以怨邇之事父逺之事君多識於鳥獸艸木之名【集解云可以興謂感發志意可以觀謂考見得失可以羣謂和而不流可以怨謂怨而不怒邇之事父逺之事君謂人倫之道詩無不備二者舉重而言多識於鳥獸艸木之名謂其緒餘又足以資多識學詩之法此章盡之讀是經者所宜盡心也】子曰詩三百一言以蔽之曰思無邪【或問思無邪如何是直指全體先生曰詩三百篇皆無邪思然但逐事無邪耳惟此一言舉全體言之因曰夏之日冬之夜百嵗之後歸於其居冬之夜夏之日百嵗之後歸於其室此亦無邪思也出其東門有女如雲𨿽則如雲匪我思存縞衣綦巾聊樂我員此亦無邪思也爲子而賦凱風亦無邪思也爲臣而賦北門亦無邪思也但不曽破耳惟思無邪一句便分明破或曰如淫奔之詩如何先生曰淫奔之詩固邪矣然反之則非邪也故集注其善者可以感發人之善心惡者可以懲創人之逸志○思無邪如正風雅頌等詩可以起人善心如變風等詩極有不好者亦可以使人知戒懼不敢做大好詩是士大夫作那一等不好詩只是閭巷小人作前輩多是作詩者之思不是如此其間多有淫奔不好底詩不成也是無邪思上蔡舉數詩只得个可以怨一句意思狹甚若要盡得可以興以下數句須是思無邪一語包得甚濶呂伯恭做讀詩記首載謝氏一話這一部詩便被此壊盡意思夫善者可以感發得人之善心惡者可以懲創得人之逸志今使人讀好底詩固是知勸若讀不好底便悚然戒懼知得此心本不欲如此其所以如此者是此心之失所以讀書者使人心無邪也此是詩之功用如此】南容三復白圭孔子以其兄之子妻之【此一節依例當刪去蓋已見抑詩中矣】子曰誦詩三百授之以政不逹使於四方不能專對𨿽多亦奚以爲【程子曰今人不會讀書如誦詩三百授之以政不逹使於四方不能專對𨿽多亦奚以爲須是未讀詩時不逹於政不能專對旣讀詩後便逹於政能專對四方始是讀詩】子貢曰貧而無謟富而無驕何如子曰可也未若貧而樂富而好禮者也子貢曰詩云如切如磋如琢如磨其斯之謂與子曰賜也始可與言詩已矣告諸往而知來者【此下二節又見孔門弟子善於學詩不泥章句而又能得其言外之意如此集解云子貢因論學而知詩子夏因論詩而知學】子夏問曰巧笑倩兮美目盼兮素以爲絢兮何謂也子曰繪事後素曰禮後乎子曰起予者商也始可與言詩已矣【子夏以文學稱故其讀詩深得其文義曲折之意所以能因詩以知學學者能如子貢因論學而知詩子夏因論詩而知學則詩之益於人也大矣人𨿽不可以不學詩而學之者又不可泥乎章句入於穿鑿而失之固也】

咸丘防問曰詩云普天之下莫非王土率土之濱莫非王臣而舜旣爲天子矣敢問瞽之非臣如何孟子曰是詩也非是之謂也勞於王事而不得養父母也曰此莫非王事我獨賢勞也故詩者不以文害辭不以辭害志以意逆志是爲得之如以辭而已矣云漢之詩曰周餘黎民靡有孑遺信斯言也是周無遺民也【程子曰詩爲解一字不行卻遷就他如有周不顯自是作文當如此此解不以文害辭也先生曰以已之意迎詩人之志其至與否遲與速不敢有一毫自必之心而惟彼之聽焉則庶乎其得之矣此解不以辭害志也此乃讀書之妙法不但詩而巳若如近世學者心中先主一見更不問是非卻要經之所言來湊合其所見有不合者則彊行穿鑿牽拽來湊之如此則終不能得經之正意矣可不戒哉】

程子曰詩者言之述也言之不足而長言之詠歌之所由興也其發於誠感之深至於不知手之舞足之蹈故其入於人也亦深古之人幼而聞歌誦之聲長而識美刺之意故人之學由詩而興後世老師宿儒尙不知詩之義後學豈能興起乎【詩者言之述也便是詩言志與在心爲志發言爲詩言之不足故長言之便是歌永言與嗟嘆之不足故永歌之此詠歌之所由興也緣其初發於至誠感動之深切以至於不知手之舞足之蹈故學詩而歌詠之者其感而入之也亦深甚至於厚人倫移風俗動天地感鬼神也古之人幼而聞歌誦之聲則燻聒於耳者其聲音節奏固已漸漬習熟而無所扞格矣及長而識美刺之意則於義理防趣又與其心嘿契而深入故人之學由詩而興者自然之效也後世學詩者泥於章句汨於訓詁𨿽老師宿儒往往墮於穿鑿固滯之域而終不足以知詩之義怎生責得學者乂何望其興起乎】又曰興於詩者吟詠情性涵暢道徳之中而歆動之有吾與防也之气象【涵沈浸也暢紓快也歆者慕樂之意動則動蕩而鼓舞之也詩之作本於吟詠情性故讀之者亦當吟詠其情性使其心意沈浸紓快於道徳之中有所慕樂而動蕩鼓舞之直與曾防浴沂風雩之气象一般方能有益】又曰學者不可不看詩便使人長一格【詩之善者本出於情性之正今人之學不見長進者只爲情性不治而然讀詩則能興起自家本然之情性自然便使人長進得一格正如服藥治病服後便須有效驗始得】

張子曰置心平易然後可以言詩涵泳從容則忽不自知而自解頥矣若以文害辭以辭害意則幾何而不爲髙叟之固哉【橫渠發置心平易始知詩之說眞有益於學者讀詩者須是涵泳從容忽不自知而自然解頥然後爲至才有一毫穿鑿遷就之意便不得至於以文害辭以辭害意則必爲髙叟之固矣故橫渠又曰今之言詩者字爲之訓句爲之解未有全得一篇之意者】又曰求詩者貴平易不要崎嶇求合蓋詩人之情性溫厚平易老成今以崎嶇求之其心先狹隘無由可見【溫厚平易老成此六字說盡詩人之情性溫厚謂和而不流怨而不怒平易謂所言者大抵是眼前事老成謂憂深思逺達於人情事物之變此等意思惟平心易气以逆之則可以有得一才渉乎崎嶇艱險則吾心先狹窄阻隘無由可見矣】又曰詩人之志至平易故無艱險之言大率所言皆目前事而義理存乎其中以平易求之則思遠以廣愈艱險則愈淺近矣【艱險與平易正相反𨿽云目前事若無義理在其間是特淺妄鄙俚之言耳惟所言皆目前事而卻有義理存乎其中此其所以爲詩也然人能言到此亦甚難以平易求之則無所窒礙故其意思旣廣且逺若用意愈艱險則說愈鑿而愈入於淺近矣向之說者大抵多有此病蓋用意過當則便違了他平正底道理而入於私意𨿽自以爲深逺而實則淺近也】

上蔡謝氏曰學詩須先學得六義體面而諷味以得之【謝氏六義之說誠得古人之用而發先儒之所未發又得先生舉起來其幸學者多矣體面猶言體制體段言六義各有个體面學詩不可不先理防得程子亦曰學詩而不分六義豈知詩之體也先生又嘗語學者曰六字之防極爲明白使讀詩者知是此義便作此義推求極爲省力今人說詩空有無限義理而無一防意者只爲不曉此耳又曰讀詩全在諷詠之功諷詠得熟則六義自分明須使篇篇有个下落使得讀詩者尢不可不知此說】古詩卽今之歌曲今之歌曲往往能使人感動至學詩卻無感動興起處只爲泥章句故也明道先生善言詩未嘗章解句釋但優遊玩味吟哦上下便使人有得處如曰瞻彼日月悠悠我思道之雲遠曷云能來思之切矣百爾君子不知徳行不忮不求何用不臧歸於正也【今人學詩所以無感動興起處只爲不曾諷詠卻只泥章句故也惟明道先生不泥章句但優遊玩味吟哦上下故便能使人有得處思之切而不歸乎正便入哀傷淫佚去也轉卻一兩字掇他念過亦謂諷誦之耳】

小序

周南關雎后妃之徳也【序以關雎之詩爲述后妃之徳固未有害而不知推后妃之徳以本於文王則亦未能盡此詩之義況乎以化行國中三分天下而亦皆以爲后妃之所致則大害乎理至先生而始明其失其惠後學多矣若曾氏之說𨿽能有疑乎此而終爲小序所拘牽不敢明辧其失故但泛論其義如此云自非先生拈出而發明之則亦孰知其爲不可易之論哉】風之始也【據關雎之亂以爲風始只是說國風篇章之始而小序此句則又有風化所由始之意】所以風天下而正夫婦也故用之鄕人焉用之國焉【所以風天下而正夫婦此句與序下一句意同下而用之鄕人上而用之國以明非獨天子用之而舉天下亦無不用也】風風也教也風以動之教以化之【以象言則曰風風刺一義亦在其中】然則關雎麟趾之化王者之風故系之周公南言化自北而南也鵲巢騶虞之徳諸侯之風也先王之所以教故系之召公【蘇氏之說云文王之風謂之周南召南何也文王之治國也所以爲國者屬之周公所以交於諸侯者屬之召公詩曰昔先王受命有如召公日辟國百里言其治外也召南有召公之詩而周南無周公之詩周公在內近於文王𨿽有徳而不見則其詩不作召公在外遠於文王功業明著則詩作於下此理之最明者也此其爲說似可采而詩不取者豈以其後說傷於巧歟至於程子所謂周南召南如乾坤乾統坤坤承乾則其義正大宏濶有以起發開廣人之志意此其所以捨彼而取此也以先王爲太王王季者孔氏之說也此蓋自周公成王言之則先王卽文王明矣】周南召南正始之道王化之基【先生發基宇之義先儒皆所未及程子說正是此意先生又嘗有說曰須是自閨門袵席之微積累到薰蒸洋溢天下無一民一物不被其化然後可以行周官之法不然則爲王莽矣揚雄在當時不曾說到此後世論治者皆欠這一意】是以關雎樂得淑女以配君子憂在進賢不淫其色哀窈窕思賢才而無傷善之心焉是關雎之義也【此序繆戾甚明而先儒皆有所牽制而曲爲之說𨿽程夫子猶有所不免先生前所謂必爲之委曲遷就穿鑿而附合之寜使經文繚戾破碎不成文理而終不忍明以小序爲出於漢儒者此是矣其取魯詩之說而辧之者蓋欲以見齊魯韓氏與毛傳並行之時其說各自不同𨿽毛氏之說優於三家是以獨然亦豈能盡得詩之義而無失審擇而取之可也何必曲爲之說以徇之哉】葛覃后妃之本也后妃在父母家則志在於女功之事躬儉節用服澣濯之衣尊敬師傅則可以歸安父母化天下以婦道也【所謂在父母家者一句東萊先生固已辧之至先生而極其詳焉其曰非所謂庸行之謹者尢足以鍼其膏盲矣至於淺拙之病則漢之經師大率多有之】捲耳后妃之志也又當輔佐君子求賢審官知臣下之勤勞內有進賢之志而無險詖私謁之心朝夕思念至於憂勤也【志謂思念君子之志也劉氏亦嘗疑后妃本不與外事假令思念進賢爲社禝計亦何至朝夕憂勤也先生又謂其辭親暱非后妃之所得施於使臣者尢爲明白易知而先儒爲序說拘牽都不之覺甚則又爲之穿鑿以附合之此先生之所由嘆也且我之一字前後衡決不相承應亦非作文之體其說尢爲精故先生嘗言東坡防做文字曉得文字意脈所以解經多得其指以是知解經者亦不可不理防得作文之法】樛木后妃逮下也言能逮下而無嫉妒之心焉【有忌妒之心則必無逮下之意大率小序辭簡者多得詩意繁者或反失之蓋防意與穿鑿之不同故也夫后妃以禮逮下而無嫉妒不平之心妾媵以忠報上而有頌禱不足之意所謂上下交而其志同矣】螽斯后妃子孫眾多也言若螽斯不妒忌則子孫眾多也【序者不達比詩之體故遂以不妒忌者歸之螽斯此其淺拙之病或者欲蓋其失乃讀螽斯句絕而以不妒忌者屬之下句則又不辭矣故先生正其失】桃夭后妃之所致也不妒忌則男女以正婚姻以時國無鰥民也【男女以正婚姻以時則國內自無鰥民可知矣旣非所以正男女之位者易家人卦之彖曰男正位乎外女正位乎內男女正天地之大義也夫男主外女主內化理之不可易者今乃以文王之化形於外者爲后妃之所致則非所以正男女之位矣至於此詩又專以爲不妒忌之功則其意思愈更淺狹而其爲說愈見疎陋矣】后妃之化也關雎之化行則莫不好徳賢人眾多也【關雎之化行一句亦有專主后妃之意夫文王之化始於閨門之內而周南之國乃有如桃夭兔罝二詩所賦之事此正大學所謂一家仁一國興仁一家讓一國興讓一人貪戾一國作亂其機如此也後世此理不明爲人上者自蹷其機而不見先王之妙用顧以詩書所言爲迂緩而不達於事情嗚呼殆哉】芣苢后妃之美也和平則婦人樂有子矣【據首章說化行俗美室家和平則是文王之化行而天下之俗美故致夫婦和平之效如此則此序首句專以爲后妃之美者亦恐非是而先生無說者豈以上兩篇例自可見而後篇序下又有可以正前篇之誤之說故於此有不必言之者歟又於周南後總說中亦自明言之矣】漢廣徳廣所及也文王之道被於南國美化行乎江漢之域無思犯禮求而不可得也【如序說則漢之廣矣一句乃是比文王徳廣所及豈不大繆矣哉無思犯禮是言詩人之思求而不可得是言遊女之操先生辧蘇氏之說於此其失明矣】汝墳道化行也文王之化行乎汝墳之國婦人能閔其君子猶勉之以正也【專以末章爲說周南諸序惟此正得詩意】麟之趾關雎之應也關雎之化行則天下無犯非禮𨿽衰世之公子皆信厚如麟趾之時也【序惟首句得之餘說亦皆未善關雎之化行亦有專美后妃之意天下無犯非禮詩中初無此事衰世之公子其意蓋指紂之世言之卻不及周家興起之勢信厚二字亦未當麟之趾無信意如麟趾之時亦無文理程子已辯之矣】

召南鵲巢夫人之徳也國君積行累功以致爵位夫人起家而居有之徳如鳲鳩乃可以配焉【此序但首句得之餘亦皆鑿說國君積行累功以致爵位是就維鵲冇巢一句上說夫人起家而居有之徳如鳲鳩乃可以配焉是就維鳩居之一句上說旣以此詩爲興體則不必如此執泥若如此說則亦是興而兼比也鳩性拙養子均一亦有專靜純一之意但詩人之意非必如此耳所謂不言所美之人世遠而不可知之說甚平實正所以反小序諸說之獘】采蘩夫人不失職也夫人可以奉祭祀則不失職矣【此序平夫人之職固非一端而奉祭祀爲大】艸虫大夫妻能以禮自防也【此恐亦是夫人之詩者蓋以對周南捲耳后妃而言未必及大夫妻也若采蘋詩則有宗室牖下一句可證爲大夫妻豈序者因是而牽連言之歟至於以禮自防乃生於首章艸虫阜螽異種相從之說蓋不知詩意但感時物之變云耳不必有此意也此亦求奇之過文王之化旣行𨿽江漢之遊女其髙標逺韻猶能使見之者生敬悅之心而不敢萌求之之意豈大夫之妻而尙須以禮自防爲美哉其說陋矣況夫人乎】采蘋大夫妻能循法度也能循法度則可以承先祖共祭祀矣【此序平循法度非敬以存心者不能】甘棠美召伯也召伯之教明於南國【序者亦欠推本文王意周】

【公之集二南其實皆所以明文王之徳化也以是言之則蘇氏謂召南有召公之詩周南無周公詩之說其意狹矣】行露召伯聽訟也衰亂之俗微貞性之敎興彊暴之男不能侵陵貞女也【序首句亦未是詩所謂獄訟者乃假設之辭序者不曉遂以爲召伯聽訟所致也夫方伯之循竹侯國亦未必屑聽其訟且孔子曰聼訟吾猶人也必也使無訟乎夫召公亦豈以聽訟爲能哉】羔羊鵲巢之功致也召南之國化文王之政在位皆節儉正直徳如羔羊也【序之首句亦有歸功夫人之意與桃夭序首句相類亦未爲當下文乃得之而徳如羔羊一句則又爲鑿說明矣】殷其靁勸以義也召南之大夫遠行從政不遑寧

處其室家能閔其勤勞勸以義也【序者不足以知詩人情性之正爲美故必以勸以義者美之然詩中初不見有此意也】摽有梅男女及時也召南之國被文王之化男女得以及時也【先生謂序之末句未安者蓋詩意政以前日之亂故過時而未行耳豈曰得以及時乎以鄭風丰與東門之墠二詩參而觀之則風俗之醇漓人情之邪正皆可見矣】小星惠及下也夫人無妒忌之行惠及賤妾進禦於君知其命有貴賤能盡其心矣江有汜美媵也勤而無怨嫡能悔過也文王之時江沱之間有嫡不以其媵備數媵遇勞而無怨嫡亦自悔也【詩中固無勤勞不怨之意然此詩乃媵自作其所謂美媵者亦非】野有死麕惡無禮也天下大亂彊暴相陵遂成淫風被文王之化𨿽當亂世猶惡無禮也【毛鄭以無禮爲聘幣之禮夫惡不仁者不使不仁者加其身安於禮者不使無禮者犯乎已觀此女子貞潔自守如是則二南之化可知矣】何彼穠矣美王姬也𨿽則王姬亦下嫁於諸侯車服不系其夫下王后一等猶執婦道以成肅雝之徳也【此詩時世不可考故序亦但言美王姬而已使其他詩皆如此但說其詩之文意而不彊以歸諸其人則亦庶幾矣此序𨿽立文不善然大意皆得之】騶虞鵲巢之應也鵲巢之化行人倫旣正朝廷旣治天下純被文王之化則庶類蕃殖搜田以時仁如騶虞則王道成也【此序惟始末二句得詩之大指其中語言亦不甚的切楊氏方說得所以爲王道成之義明白信其序之有所傳矣其載歐陽氏陳氏之說者以見古人於詩其說不一蓋不專主於毛氏也況其說𨿽異於毛氏然其義亦自可通故因而存之先生又嘗語學者曰以周南麟趾詩於嗟麟兮一句例之可見騶虞只是獸名若解作騶虞之官亦無甚意思也】

邶柏舟言仁而不遇也衛頃公之時仁人不遇小人在側【此段辯說可謂詳明首兩句便斷盡說詩之義先生之說詩不過如此而已於其可以思而得者則從而爲之說於其不可彊而推者則闕之而已此不惟說詩之法如此凡說經皆當然也至於詩文明白直指其事與夫證驗的切見於書史兩條此則小序所據以爲說而得之者也若因此而遂欲篇篇必求其時世名氏以爲說則鑿空妄語無所不至此則小序故爲欺罔而失之者也自今乃不然以下兩說固已盡小序之失第一說則見序者之繆妄本欲衒已之多知而不知反啟人之不信眞足以中其膏盲而破千古之惑大率小序之失大半由此故曰以此推之十得八九其後一說則不惟足以正序者之失而又足以正人心矯薄俗而明夫詩之教所謂溫柔惇厚者其所以輔聖經幸學者之功大矣學者宜於此盡心焉其可溺於舊聞迷而不知反也哉余見桑中序下】綠衣衛莊姜傷已也妾上僭夫人失位而作是詩也【但從序說以爲莊姜詩耳其他則固不盡從也各具逐篇序下】燕燕衛莊姜送歸妾也日月衛莊姜傷已也遭州吁之難傷已不見答於先君以至困窮之詩也【宜所當云所宜莊公旣死而尙忍醜其實焉恐非莊姜之心也】終風衛莊姜傷已也遭州吁之暴見侮慢而不能正也【何以知是詩有夫婦之情無母子之意曰笑則幸其笑來則幸其來不然則思望之而不能已施之夫婦則可見其厚施之母子則幾於防矣莊姜之賢其所以處州吁者亦必自有道也何至是哉】擊鼓怨州吁也衛州吁用兵暴亂使公孫文仲將而平陳與宋國人怨其勇而無禮也凱風美孝子也衛之淫風流行𨿽有七子之母猶不能安其室故美七子能盡其孝道以慰其母心而成其志爾【孟子旣以爲親之過則序之說是矣】雄雉刺衛宣公也淫亂不卹國事軍旅數起大夫

久役男女怨曠國人患之而作是詩【先生謂序者必使詩無一篇不爲美刺時君國政而作者如此篇及下二篇皆是也】匏有苦葉刺衛宣公也公與夫人並爲淫亂谷風刺夫婦失道也衛人化其上淫於新昏而棄其舊室夫婦離絕國俗傷敗焉式微黎侯寓於衛其臣勸以歸也旄丘責衛伯

也狄人迫逐黎侯黎侯寓於衛衛不能修方伯連率之職黎之臣子以責於衛也【以伯兮爲衛伯則叔兮復何指也故先生但以爲衛之諸臣者得之且此詩正以欲責其君而但斥其臣可見詩人優柔不迫之意儻以爲責衛伯則失了此詩好意思矣】簡兮刺不用賢也衛之賢者仕於伶官皆可以承事王者也【首句非是此但賢者不得志於衰世玩世不恭而思古盛王之辭未見其有所刺也末句亦不能盡此詩之意東方朔何以似之曰朔之所以自譽者皆所以自嘲其詼諧類俳優正與此詩之意相似】泉水衛女思歸也嫁於諸侯父母終思歸寧而不得故作是詩以自見也【此序全得】北門刺仕不得志也言衛之忠臣不得其志爾【此詩乃仕不得志而歸之於天者之辭非有所刺也首句亦非是】北風刺虐也衛國並爲威虐百姓不親莫不相攜持而去焉【北風雨雪皆幽陰之气而詩中又有欲去之意故序遂以爲刺虐而不察夫衛國之所以亡初非有威虐之事也故先生但以爲比其國家將亡气象愁慘者得之】靜女刺時也衛君無道夫人無徳【序但因毛鄭之說而屬之於衛君耳其爲衛宏所作此亦一證】新臺刺衛宣公也納伋之妻作新臺於河上而要之國人惡之而作是詩也二子乘舟思伋壽也衛宣公之二子爭相爲死國人傷而思之作是詩也【伋壽爭死國人傷之而宣公曾不之卹秉彛之心不知從何處去漢武帝殺戾園而猶有思臺望子之作宣公之不仁則又甚矣】

鄘柏舟共姜自誓也衛世子共伯蚤死其妻守義父母欲奪而嫁之誓而弗許故作是詩以絕之【此篇與宣姜諸萹𨿽於詩皆未有考而宣公與二子之事首末猶見於春秋傳至共伯之事則於傳記皆無所見但味詩之言與序之說實相葉故先生取之而疑序者或有所也】墻有茨衛人刺其上也公子頑通乎君母國人疾之而不可道也君子偕老刺衛夫人也夫人淫亂失事君子之道故陳人君之徳服飾之盛宜與君子偕老也桑中刺奔也衛之公室淫亂男女相奔至於世族在位相竊妻妾期於幽遠政散民流而不可止【先生之說正與東萊先生讀詩記爲辧自或者至明矣一節是辧刺詩之體固有不同然不應將刺人之惡乃反自爲彼人之言以陷其身於所刺之中自又況至惡也一節是辧爲惡之人非待吾之鋪陳而自知其惡又非待吾之閔惜而有所懲創自或者至誤矣一節是辧鄭衛之音不得謂之雅樂及聖人刪詩而錄涅奔之辭與爲邦而欲放鄭聲之意不相悖至於所謂未知其將以薦之何等之鬼神用之何等之賓客而於聖人爲邦之法又豈不爲陽守而陰叛之之說可謂明切的當矣自曰然至之也一節則是辧大序止乎禮義與孔子思無邪之說自曰荀至也邪一節則是辧荀卿與太史公之說而先生嘗與東萊先生書曰向來所論詩序之說不知後來尊意看得如何雅鄭二字雅恐便是小大雅鄭恐便是鄭風不應槪以變風爲雅又於鄭風之外別求鄭聲也聖人刪錄取其善者以爲法存其惡者以爲戒無非教者豈必滅其籍哉看此意思甚覺通達無所窒礙气象亦自公平正大無許多回互費力處不審髙明竟以爲如何也又嘗語學者曰予自二十歳時讀詩便覺小序無意義及去了小序只玩味詩辭卻又覺道理貫徹又曰小序亦間有說得好處只是杜撰處多如前所載云云詳味此眾說則先生之於詩其功大矣自毛公而下先儒皆所不及也學者其可不深思而熟玩之哉】鶉之奔奔刺衛宣姜也衛人以爲宣姜鶉鵲之不若也定之方中美衛文公也衛爲狄所滅東徙渡河野處漕邑齊桓公攘戎狄而封之文公徙居楚丘始建城市而營宮室得其時制百姓說之國家殷富焉蝃蝀止奔也衛文公能以道化其民淫奔之恥國人不齒也相鼠刺無禮也衛文公能正其羣臣而刺在位承先君之化無禮儀也幹旄美好善也衛文公臣子多好善賢者樂告以善道也【此序𨿽無害理處然樂告以善道一句乃是毛氏說今先生旣攺之則此句亦未爲當若云國人惟恐賢者無以答之則可矣】載馳許穆夫人作也閔其宗國顚覆自傷不能救也衛懿公爲狄人所滅國人分散露於漕邑許穆夫人閔衛之亡傷許之小力不能救思歸唁其兄又義不得故賦是詩也【宣公宣姜之惡極矣而其子如壽如文公其女如許穆夫人宋桓夫人則皆有賢徳如是是何��法哉亦自彊於爲善耳以是知人能自彊於善則�人不能污邪世不能亂也】

衛淇奧美武公之徳也有文章又能聽其規諫以禮自防故能入相於周美而作是詩也【文章徳之著見於外者也有文章又能聽其規諫以禮自防此所以爲武公也後之人有文章而不能聽其規諫以禮自防則其文章非武公之文章也飾於外而非得於中者也】考槃刺莊公也不能繼先公之業使賢者退而窮處【鄭氏牽於序而有害於義程子𨿽易其訓詁而得忠厚和平之意然亦以牽於序而未盡其防序之爲詩害也大矣】碩人閔莊姜也莊公惑於嬖妾使驕上僭莊姜賢而不答終以無子國人閔而憂之氓刺時也宣公之時禮義消亡淫風大行男女無別遂相奔誘華落色衰復相棄背或乃困而自悔喪其妃耦故序其事以風焉美反正刺淫泆也【此序無理甚眀先儒皆不之辧方且徇以爲說何哉】竹竿衛女思歸也適異國而不見答思而能以禮者也【適異國而不見答亦是因詩之言而妄說然觀二章女子有行逺父母兄弟之辭則決無不見答之事也】芄蘭刺惠公也驕而無禮大夫刺之河廣宋襄公母歸於衛思而不止故作是詩也【詩記引說苑曰宋襄公爲大子請於桓公曰請使目夷立公曰何故對曰臣之舅在衛愛臣若終立則不可以往味此詩而推其母子之心蓋不相逺所載似可信也不曰欲見母而曰欲見舅者恐傷其父之意也母之慈子之孝皆止於義而不敢過焉不幸處母子之變者可以觀矣此說𨿽不是正解此時然亦學者所當知也】伯兮刺時也言君子行役爲王前驅過時而不反焉【此亦見作序者傅防史傳之一失詩言爲王前驅者惜其用之不得其所而序引之則但見其獨勞之意故先生以爲似未識其文意如此】有刺時也衛之男女失時喪其妃耦焉古者國有凶荒則殺禮而多昬防男女之無夫家者所以育人民也【旣以爲寡婦見鰥夫而欲嫁之則非男女尖時也劉氏發明周禮荒政之意得聖人之心矣】木美齊桓公也衛國有狄人之敗出處於漕齊桓公救而封之遺之車馬器服焉衛人思之欲厚報之而作是詩也

王黍離閔宗周也周大夫行役至於宗周過故宗廟宮室盡爲禾黍閔周室之顚覆徬徨不忍去而作是詩也【此篇亦所謂詩文明白者故序說不誤】君子於役刺平王也君子行役無期度大夫思其危難以風焉【詩中只有行役無期度一句之意餘皆鑿說】君子陽陽閔周也君子遭亂相招爲祿仕全身遠害而已【此序得之蓋古之樂官實掌教事如舜命夔典樂教冑子周官大司樂掌教國子可見故賢者多於樂工如簡兮詩之類至春秋時如魯大師摯諸人猶知逾河蹈海以去亂不賢者能如是乎使賢者隱於樂工而以全身遠害爲樂則時可知矣】揚之水刺平王也不撫其民而遠屯戍於母家周人怨思焉【此序亦不盡其義民之怨思豈特以上之不撫已而然哉】中谷有蓷閔周也夫婦日以衰薄凶年饑饉室家相棄爾【詩中亦不見有閔周之意】爰閔周也桓公失信諸侯背叛搆怨連禍王師傷敗君子不樂其生焉葛藟王族刺平王也周室道衰棄其九族焉【箋謂王謂他人爲父母兄而不自顧有聞其親族夫平王𨿽衰弱何至於是哉】采葛懼讒也【序與詩全不相似】大車刺周大夫也禮義陵遲男女淫奔故陳古以刺今大夫不能聽男女之訟焉【此則所謂𨿽有辭之美者亦例以爲陳古而刺今者也】丘中有麻思賢也莊王不明賢人放逐國人思之而作是詩也

鄭緇衣美武公也父子並爲周司徒善於其職國人宜之故美其徳以明有國善善之功焉【此乃周人美武公之詩非鄭國之人所作也以明有國善善之功者詩亦無此意故讀詩記以爲後之講師習其讀而不知其義誤以爲稱武公之好賢遂曰明有國善善之功失其防矣】將仲子刺莊公也不勝其母以害其弟弟叔失道而公弗制祭仲諌而公弗聽小不忍以致大亂焉【序只因仲子與畏兄四字生說其鑿甚矣而諸儒不悟何哉】叔於田刺莊公也叔處於京繕甲治兵以出於田國人說而歸之【繕甲治兵是用左語然彼謂繕甲兵者將襲鄭耳非謂出田也】大叔於田刺莊公也叔多才而好勇不義而得眾

也【前篇恐是叔段初出田獵時所作後篇恐是叔叚狃習其事時所作前篇之愛叔不若後篇之愛爲深也大抵馳騁田獵令人心發狂習而不己未有不以凶終者然聖人所以錄此二詩者有三說一見叔段之才藝亦有可取而莊公所以教而處之者不得其道二見人有才藝若無以教之則將因其才以陷於不善三見世俗之好惡有不得其眞而反陷入於惡者此亦不可不察也】淸人刺文公也髙克好利而不顧其君文公惡而欲遠之不能使髙克將兵而禦狄於竟陳其師旅翺翔河上久而不召眾散而歸髙克奔陳公子素惡髙克進之不以禮文公退之不以道危國亡師之本故作是詩也【或疑此詩是淸人欲散而未散之時作亦可見詩人有先見之明然左則以爲旣散後作故東萊先生有辭深情危之說】羔裘刺朝也言古之君子以風其朝焉遵大路思君子也莊公失道君子去之國人思望焉女曰雞鳴刺不說徳也陳古義以刺今不說徳而好色也【詩辭正是說其說徳而不暱於色序者意鄭國之風不宜有此故彊以爲陳古義以刺今其思窄狹固滯甚矣鄭風𨿽曰淫亂而天理民彞豈容遂殄滅哉惟其鄭風而有此詩此聖人之所以錄之也觀歐陽公於五代史載逆旅婦人事則可見矣】有女同車刺忽也鄭人刺忽之不昏於齊太子忽嘗有功於齊齊侯請妻之齊女賢而不取卒以無大國之助至於見逐故國人刺之【讀詩記所載南軒先生說蓋亦疑忽初無大惡可爲國人所刺者但拘於小序求其說而不得故以爲國人之所以拳拳者爲其立之正故憐其無助而追咎其失大國之助而怨耳至東萊先生之說則不免委曲以成就其序之悞也夫爲善有名而無情遂至於無助而失國則固亦可憫至以爲國人刺之則亦非人情矣況是詩但稱道孟姜之美而已初不及忽之事則何以知其然也】山有扶蘇刺忽也所美非美然【此下四詩序說之誤說見本篇】萚兮刺忽也君弱臣彊不倡而和也狡童刺忽也不能與賢人圖事權臣擅命也【其論愈精其害愈甚所謂害者非止此之所言備見有女同車序下說】褰裳思見正也狂童恣行國人思大國之正已也丰刺亂也昬姻之道缺陽倡而陰不和男行而女不隨【序說殊無情理止以上二章生說若以爲昏姻之道缺而女不從男則其情之正矣然其終則何爲太汲汲也故又以爲刺亂耳】東門之墠刺亂也男女有不待禮而相奔者也風雨思君子也亂世則思君子不攺其度焉【如序之說則詩人之辭無乃大晦乎】子衿刺學校廢也亂世則學校不修焉【教者固欲學者之來學也然彼方挑達於城中而敎之者乃一日不見如三月之久無亦情文太不協乎若風雨序但以詩中君子二字爲說子衿序但以詩中靑衿二字爲說先生於風雨之詩則以其辭之輕挑狎暱而斷以爲非思賢之意於子衿之詩則以其辭之儇薄而斷以爲不可施之於學校今考二詩之辭意則可見矣】揚之水閔無臣也君子閔忽之無忠臣良士終以死亡而作是詩也【以聖人放鄭聲之訓觀之則鄭多淫奔之詩宜也而序者不足以知此義故疑聖人錄此等詩之多遂因有女同車詩有齊姜二字遂定以爲刺忽而於山有扶蘇以下諸篇凡有可以附防忽事者例以爲刺忽至丰與東門之墠則明白是婦人之辭故不得以歸之於忽若風雨則以君子二字生說子衿則以靑靑子衿一句生說然毛傳以靑衿爲學者所服亦無所據至此詩則又以忽之無親臣而附防與之其鑿空妄說蓋不難曉而先生獨玩詩文以爲說而釐正之當矣讀者尙以習熟序說之故而不肯從何哉若能姑置序說直以詩文涵詠其意思則是非便自可見矣】出其東門閔亂也公子五爭兵革不息男女相棄民人思保其室家焉【鄭詩惟女曰雞鳴與此詩爲得夫婦之道夫子錄之正以見人性之本善而先王之澤猶未泯也此詩旣不可以爲陳古刺今故以爲閔亂而思保其室家其鑿甚矣】野有蔓艸思遇時也君之澤不下流民窮於兵革男女失時思不期而防焉【澤不下流固爲妄說詩旣明言邂逅相遇矣不知何從而知其爲思也】溱洧刺亂也兵革不息男女相棄淫風大行莫之能救焉

齊雞鳴思賢妃也哀公荒淫怠慢故陳賢妃貞女夙夜警戒相成之道焉【以此詩爲爲哀公而作固無所據然以爲當時賢妃所自作亦可而乃從序說以爲詩人述古賢妃之辭者蓋齊妃未有所聞可以當此者故也又齊風無美詩故以此詩爲首】還刺荒也哀公好田獵從禽獸而無厭國人化之遂成風俗習於田獵謂之賢閒於馳逐謂之好焉【此序惟以齊之哀公則無據其他皆得之】著刺時也時不親迎也東方之日刺衰也君臣失道男女淫奔不能以禮化也東方未明刺無節也朝廷興居無節號令不時挈

壺氏不能掌其職焉【以爲刺朝廷興居無節號令不時是也或徇名而勉彊或喜事而鋭始或躁暴而不常則皆有此證若獨以爲挈壺氏之罪則妄矣此亦可見序者淺拙之一也】南山刺襄公也鳥獸之行淫乎其妹大夫遇是惡作詩而去之【襄公鳥獸之行大夫旣以邪媚之獸比之則君臣之分義已絕而君子不可以一朝居也故序以爲作是詩而去之】甫田大夫刺襄公也無禮義而求大功不修徳而求諸侯志大心勞所以求者非其道也盧令刺荒也襄公好田獵畢弋而不修民事百姓苦之故陳古以風焉敝笱刺文姜也齊人惡魯桓公微弱不能防閒文姜使至淫亂爲二國患焉【桓公一旦與文姜適齊而遇害耳文姜未嘗得獨歸也故此詩爲刺莊公無疑矣】載驅齊人刺襄公也無禮義故盛其車服疾驅於通道大都與文姜淫播其惡於萬民焉【此詩主刺文姜而襄公之惡因亦可見若直以爲刺襄公則殊失詩人之意】猗嗟刺魯莊公也齊人傷魯莊公有威儀技藝然而不能以禮防閒其母失子之道人以爲齊侯之子焉【人以爲齊侯之子故曰展我甥兮】

魏屨刺褊也魏地陿隘其民機巧趨利其君儉嗇褊急而無徳以將之【無徳以將之是以後章言但此詩未必爲其君而作】汾沮洳刺儉也其君儉以能勤刺不得禮也【詩中只說公路公行公族之官而已初不曾言及其君也】園有桃刺時也大夫憂其君國小而迫而儉以嗇不能用其民而無徳教日以侵削故作是詩也【魏地𨿽歸晉之久然晉大國也若以爲晉詩則不可謂之國小而迫此先生所以又疑魏亦嘗有公路等官而以爲蓋不可考者歟】陟岵孝子行役思念父母也國迫而數侵削役乎大國父母兄弟離散而作是詩也【此詩初不見國小數侵削之意並下篇所謂其國削小皆是序者以意測言之耳】十畝之間刺時也言其國削小民無所居焉伐檀刺貪也在位貪鄙無功而受祿君子不得進仕爾【詩專美君子之不素餐而序乃以爲刺貪者正以序者必欲使變風變雅無一篇不爲刺時而作故也耕於野而食其力者農夫也任其事而食其祿者士大夫也農夫不力耕士大夫不任事而空食其食此後世貧民之所以多而國家之事所以不舉也魏風大抵吝嗇急迫計利而不顧禮而伐檀之人其厲志乃如此可謂能自防於流俗而有聖賢之遺風矣】碩鼠刺重斂也國人刺其君重斂蠶食於民不修其政貪而畏人若大鼠也【此詩固未必直以碩鼠比其君然亦不見有所謂不修其政貪而畏人之意】

唐蟋蟀刺晉僖公也儉不中禮故作是詩以閔之欲其及時以禮自虞樂也此晉也而謂之唐本其風俗憂深思遠儉而用禮乃有堯之風焉【若曰以其有堯之遺風而故謂之唐則大無義理】山有樞刺晉昭公也不能修道以正其國有財不能用有鐘鼓不能以自樂有朝廷不能灑掃政荒民散將以危亡四鄰謀取其國家而不知國人作詩以刺之也【謂之爲子而且言將坐見其死焉此豈臣子之所得施於君父哉】揚之水刺晉昭公也昭公分國以封沃沃盛彊昭公微弱國人將叛而歸沃焉【國人之歸沃昭公之責也武公之並晉武公之罪也二者不相掩序詩者但見詩人之情如此而遂忘夫武公簒弒之罪則不可也】椒聊刺晉昭公也君子見沃之盛彊能修其政知其蕃衍盛大子孫將有晉國焉綢繆刺晉亂也國亂則昏姻不得其時焉【若謂讀是詩者足以知晉之亂則可若以爲作此詩者有意於刺晉之亂則不然也】杕杜刺時也君不能親其宗族骨肉離散獨居而

無兄弟將爲沃所並爾【此詩之教有補於世道多矣何必曰刺其君也】羔裘刺時也晉人刺其在位不卹其民也【說見本篇】鴇羽刺時也昭公之後大亂五世君子下從徵役不得養其父母而作是詩也【其時世固未可知至於獨以爲君子則亦恐不然也】無衣美晉武公也武公始並晉國其大夫爲之請命乎天子之使而作是詩也【以子爲天子之使蓋避其辭之悖慢也故諸說皆從之然命服出於天子固非使人之所得専又可以爲使人之衣乎程子之說因序而悞劉氏呂氏及東萊先生之說又因程子之說而失也展轉相因說愈巧而理愈暗自非先生斷然黜序之繆則武公之罪終不白義理之正終不明其何以正人心修人紀乎東萊先生所引喬琳及劉仁恭二事是皆衰亂之世所有則武公之所爲大略可睹矣】有枤之杜刺晉武公也武公寡特兼其宗族而不求賢以自輔焉【張子謂置心平易始知詩又云詩人之意至平易不必以艱險求之此固不易之論然古今說詩而多失之鑿者皆牽於序說而然耳且如此詩如先生之說則可謂平易矣若古說則於章末二句必須添字鑿說方得通也推此類可見】葛生刺晉獻公也好攻戰則國人多喪矣采苓刺晉獻公也獻公好聽讒焉【不特刺聽讒而又告之以止讒之方也】

秦車鄰美秦仲也秦仲始大有車馬禮樂侍禦之好焉【下三篇皆秦初爲諸侯時國人善其君之詩其以屬之秦仲襄公者特序者以意分之耳初無所據也故先生不取】駟驖美襄公也始命有田狩之事園囿之樂焉小戎美襄公也備其兵甲以討西戎西戎方彊而徵伐不休國人則矜其車甲婦人能閔其君子焉蒹葭刺襄公也未能用周禮將無以固其國焉【此詩】

【直據詩文而用程子溯洄溯遊之說則恐是求賢而難得之意】終南戒襄公也能取周地始爲諸侯受顯服大夫美之故作是詩以戒勸之【古人爲頌禱之辭不徒頌禱而已也必有勸勉之意寓乎其間故君子謂之善頌善禱若徒頌禱而無勸戒之意則是後世之諛辭耳】黃鳥哀三良也國人刺穆公以人從死而作是詩也【讀黃鳥之詩見人之愛賢乃其秉彞之性也】晨風刺康公也忘穆公之業始棄其賢臣焉【此序蓋因權輿之詩而爲之說然權輿與此詩不類詳玩之可見故先生以爲婦人念其君子之辭與扊扅之歌相如此則辭順而意明若如序說則憂心欽欽下遽責其忘我之多其意無乃太濶疎乎】無衣刺用兵也秦人刺其君好攻戰亟用兵而不與民同欲焉【詩文何有刺意有學者問申包胥如秦乞師哀公爲之賦無衣不知是作此詩還只是歌此詩先生曰賦詩在他書無所見只是國語與左傳說皆左氏一手不知如何左傳前面說許穆夫人賦載馳髙克賦淸人皆是說作此詩到晉文公河水以後如賦鹿鳴四牡之類皆只是歌誦其詩不知如何因言左氏說多難信如晉範宣子責姜戎不與防姜戎曰我諸戎贄幣不通言語不同不與於防亦無瞢焉賦靑蠅而退旣說言語不同又卻防恁地說又防誦詩此不可曉】渭陽康公念母也康公之母晉獻公之女文公遭驪姬之難未反而秦姬卒穆公納文公康公時爲太子贈送文公於渭之陽念母之不見也我見舅氏如母存焉及其卽位思而作是詩也【此序𨿽得之然其淺暗拘滯亦至易曉而先儒皆莫之辧至先生方能正之】權輿刺康公也忘先君之舊臣與賢者有始而無終也

陳宛丘刺幽公也淫荒昬亂遊蕩無度焉東門之枌疾亂也幽公淫荒風化之所行男女棄其舊業亟防於道路歌舞於市井爾衡門誘僖公也願而無立志故作是詩以誘掖其君也東門之池刺時也疾其君之淫昏而思賢女以配君子也東門之楊刺時也昏姻失時男女多違親迎女猶有不至者也墓門刺佗也陳佗無良師傅以至於不義惡加於萬民焉【以是詩歸之陳佗亦可但無所據耳序之依托傅防皆此類也至云惡加於萬民詩中初無此意】防有鵲巢憂讒賊也宣公多信讒君子憂懼焉月出刺好色也在位不好徳而說美色焉株林

刺靈公也淫乎夏姬驅馳而往朝夕不休息焉澤陂刺時也言靈公君臣淫於其國男女相說憂思感傷焉

檜羔裘大夫以道去其君也國小而迫君不用道好潔其衣服逍遙遊燕而不能自彊於政治故作是詩也【序謂是詩乃大夫以道去其君而作𨿽無所據然若果爾則其所謂大夫者亦賢矣少儀曰爲人臣者有亡而無疾其是之謂歟】素冠刺不能三年也隰有萇楚疾恣也國人疾其君之淫恣而思無情欲者也匪風思周道也國小政亂憂及禍難而思周道焉【此序惟首句思周二字得之餘皆不然】

曹蜉蝣刺奢也昭公國小而迫無法以自守好奢而任小人將無所依焉【不惟昭公無可考他亦皆鑿說以曹國狹小故曰國小而迫以詩云衣服楚楚故以爲好奢以詩云於我歸處故以爲無法以自守又以爲任小人而將無所依皆意度之辭無一定之說也故先生直以蜉蝣之朝生莫死比其人之玩細娛而忘逺慮者得之】候人刺近小人也共公遠君子而好近小人焉【但以詩中三百赤芾一句合於晉文公數其罪以爲乘軒者三百人故疑爲共公之事也然無所考故又云未知是否】鳲鳩刺不壹也在位無君子用心之不壹也【詩本美其人而序反以爲刺者蓋疑曹國之小無人足以當之耳其拘滯如此於曹風而載此詩正所以見聖人之意待人也洪矣】下泉思治也曹人疾共公侵刻下民不得其所憂而思明王賢伯也

豳七月陳王業也周公遭變故陳后稷先公風化之所由致王業之艱難也【詩中初無一語及遭變事董氏之說得之矣】鴟鴞周公救亂也成王未知周公之志公乃爲詩以遺王名之曰鴟鴞焉東山周公東徵也周公東徵三年而歸勞歸士大夫美之故作是詩也一章言其完也二章言其思也三章言其室家之望女也四章樂男女之得及時也君子之於人序其情而閔其勞所以說也說以使民民忘其死其惟東山乎【此序惟大夫美之故作是詩之說非是餘皆得之】破斧美周公也周大夫以惡四國焉伐柯美周公也周大夫刺朝廷之不知也九罭

美周公也周大夫刺朝廷之不知也狼跋美周公也周公攝政遠則四國流言近則王不知周大夫美其不失其聖也

小雅鹿鳴燕羣臣嘉賓也旣飲食之又實幣帛筐篚以將其厚意然後忠臣嘉賓得盡其心矣【詳味先生之解則足以盡其用也】四牡勞使臣之來也有功而見知則說矣皇皇者華君遣使臣也送之以禮樂言遠而有光華也常棣燕兄弟也閔管蔡之失道故作常棣焉【所謂魚麗之序相矛盾者蓋此序謂閔管蔡之失道則是成王時事而魚麗序說則以鹿鳴之什皆爲文武之時故也國語春秋所載皆出富辰之言則疑春秋或誤也】伐木燕朋友故舊也自天子至於庶人未有不須友以成者親親以睦友賢不棄不遺故舊則民徳歸厚矣【孔氏以親親以睦並指上常棣而言朋友通名故舊則昔日之朋友也】天保下報上也君能下下以成其政臣能歸美以報其上焉【先生又嘗有說曰天保之序𨿽略得詩意而古注言鹿鳴至伐木皆君所以下其臣臣亦歸美於上崇君之尊而福祿之以答其歌卻說得尢分朋】采薇遣戍役也文王之時西有昆夷之患北有玁

狁之難以天子之命命將率遣戍役以守衛中國故歌采薇以遣之出車以勞還枤杜以勤歸也【惟以爲文王之詩故後篇之天子王命必以爲討方可此皆牽合拘攣之病】出車勞還率也枤杜勞還役也魚麗美萬物盛多能備禮也文武以天保以上治內采薇以下治外始於憂勤終於逸樂故美萬物盛多可以告於神明矣【先生所謂此篇以下時世次第與夫序說之誤固當矣其內外始終之說蓋其一節之可取亦然然所謂美萬物之盛多可以告於神明者亦是衍說此詩但爲燕饗之樂歌與下兩篇相類初不用於祭祀也】南陔孝子相戒以養也【已下三篇不綴於皇皇者華之後而附於此者欲以笙詩六篇相次也】白華孝子之潔白也【豈有言孝子之潔白而可歌以娛賓者乎】華黍時和嵗丰宜黍稷也有其義而亡其辭【先生以儀禮於笙詩六篇曰笙曰樂曰奏而不言歌故定以爲有聲無辭是矣其所以載於詩者先生乂意古經篇題之下必有譜焉如投壺之鼓節故得存於此而今亡之矣果若此則六篇之得存亦宜也但六篇之名與他詩讀相類又似不能無辭義者不知何故東萊先生獨取國語叔孫穆子聘晉伶簫詠嘆鹿嗚之三爲證以爲鹿鳴下三篇旣可與簫相和而歌則南陔以下豈不可與笙相和而歌乎此亦未然伶簫但詠歌鹿鳴之三耳初不及南陔諸篇也此則適足以爲此六篇無詩可歌之證耳有其義而亡其辭旣不爲小序注而大字與序文同則是亦序文耳而讀詩記乃以爲毛公之說𨿽未審其所據然以此觀之則小序固有出於毛公者矣】

南有嘉魚樂與賢也太平之君子至誠樂與賢者共之也南山有臺樂得賢也得賢則能爲邦家立太平之基矣由庚萬物得由其道也崇丘萬物得極其髙大也由儀萬物之生各得其宜也有其義而亡其辭蓼蕭澤及四海也湛露天子燕諸侯也彤弓天子錫有功諸侯也【上二篇則所謂詩文明白序得不誤者】

菁菁者莪樂育材也君子能長育人材則天下喜樂之矣【此與蓼蕭序皆只以詩中一兩字生說故失之亦以不知正雅皆是燕饗之樂歌耳】六月宣王北伐也鹿鳴廢則和樂缺矣四牡廢則君臣缺矣皇皇者華廢則忠信缺矣常棣廢則兄弟缺矣伐木廢則朋友缺矣天保廢則福祿缺矣采薇廢則徵伐缺矣出車廢則功力缺矣枤杜廢則師眾缺矣魚麗廢則法度缺矣南陔廢則孝友缺矣白華廢則亷恥缺矣華黍廢則蓄積缺矣由庚廢則陰陽失其道理矣南有嘉魚廢則賢者不安下不得其所矣崇丘廢則萬物不遂矣南山有臺廢則爲國之基隊矣由儀廢則萬物失其道理矣蓼蕭廢則恩澤乖矣湛露廢則萬國離矣彤弓廢則諸夏衰矣菁菁者莪廢則無禮儀矣小雅盡廢則四夷交侵中國微矣【此序歷舉正雅十八篇皆只以詩中一兩字爲說煞有謬妄至於笙詩六篇尢爲鑿空蓋不必論但末後數句以見六月之詩所以繼其後者略有意思】采芑宣王南徵也車攻宣王復古也宣王能內修政事外攘夷狄復文武之竟土修車馬備器械復防諸侯於東都因田獵而選車徒焉【此序全得詩意攘夷狄復竟土者以六月采芑言也修車馬備噐械復防諸侯於東都因田獵而選車徒者以車攻吉日言也此亦所謂詩文明白而得不誤者也】吉日美宣王田也能愼微接下無不自盡以奉其上焉【愼微以下非詩本意序但以詩中字爲說耳若詩之本意則東萊盡之】

鴻雁美宣王也萬民離散不安其居而能勞來還定安集之至於矜寡無不得其所焉【先生以鴻雁而下諸詩時世多不可考者蓋於詩文及其他經傳皆無所據爲可疑耳序者但以其次於宣王詩後故例皆以屬之宣王而不疑是固未必然也然考詩之意及下篇孔氏之說則亦恐或爲宣王之詩故先生於諸篇亦或以宣王爲說但以其無所據故不敢質言之此闕疑之意也】庭燎美宣王也因以箴之【序者但見三章有早晚之序故以爲因以箴之而程子與東萊先生皆本之以爲說程子曰天下之事貴乎得中而可常是之謂宜茍以意之所欲而已靡不勤於始而怠於終故其進鋭者其退速宣王之於始不守法以治盡其力以勤於事固可知其不能於終也此所以方美其勤而遂以箴之也東萊先生曰宣王將朝而屢問其志𨿽勤然未能安定凝止躍然有喜事之心焉斯其所以不能常也而孔氏又有說曰此言美而箴之以下規誨爲衰失之漸置斯幹無羊於未見終善以之若此以下諸詩皆宣王之詩而此詩果爲先王始勤終怠而作則上三說皆有理但先生旣以此詩爲未有以見其爲宣王之詩故皆不取而止述詩中之意耳】水規宣王也【此詩乃憂亂而嘆人之不然耳未見其規王之意序亦知下篇有陳善納誨之言故並以庭燎爲箴沔水爲規如孔氏之說恐未必然也】鶴鳴誨宣王也祈父刺宣王也白駒大夫刺宣王也【序但以詩中有畱賢之意恐非在下之人所能故於諸篇中又特以爲大夫刺宣王耳】黃鳥刺宣王也我行其野刺宣王也斯幹宣王考室也無羊宣王考牧也

節南山家父刺幽王也正月大夫刺幽王也十月之交大夫刺幽王也雨無正大夫刺幽王也雨自上下者也眾多如雨而非所以爲政也【此序之無理𨿽善鑿者不能通也而先儒亦或不知覺何哉】小旻大夫刺幽王也小宛大夫刺幽王也小弁刺幽王也太子之傅作焉巧言刺幽王也大夫傷於讒故作是詩也何人斯蘇公刺暴公也暴公爲卿士而讒蘇公焉故蘇公作是詩而絕之【世本譙周之言務爲傅防而適以章其紕謬此可爲後來釋經者之戒】巷伯刺幽王也寺人傷於讒故作是詩也

谷風刺幽王也天下俗薄朋友道絕焉蓼莪刺幽王也民人勞苦孝子不得終養爾大東刺亂也東國困於役而傷於財譚大夫作是詩以告病焉四月大夫刺幽王也在位貪殘下國構禍怨亂並興焉北山大夫刺幽王也役使不均已勞於從事而不得養其父母焉無將大車大夫悔將小人也【荀子所引之詩大率與毛詩說異獨此詩之說相合故東萊先生取以證成毛氏之說然不若先生以爲興體之簡易明白也】小明大夫悔仕於亂世也鼓鐘刺幽王也楚茨刺幽王也政煩賦重田萊多荒饑饉降防民卒流亡祭祀不饗故君子思古焉【先生嘗語學者曰楚茨一詩精深宏博如何做得變雅所謂精深宏博四字記盡此詩之義誠敬之至威儀之敕鬼神之享福壽之報此其所謂精深也禮樂之備品物之丰逮及之徧施被之逺此其所謂宏博也讀者更熟玩而深索之○詩序注曰田萊多荒茨棘不除也饑饉倉庾不盈也降防神不與福助也大抵皆反詩之言以成序之說𨿽失詩人之意而深得序者之防凡序注皆然豈爲注者卽作序者乎當考】信南山刺幽王也不能修成王之業疆理天下以奉禹功故君子思古焉

甫田刺幽王也君子傷今而思古焉大田刺幽王也言矜寡不能自存焉瞻彼洛矣刺幽王也思古明王能爵命諸侯賞善罰惡焉裳裳者華刺幽王也古之仕者世祿小人在位則讒諂並進棄賢者之類絕功臣之世焉桑扈刺幽王也君臣上下動無禮文焉鴛鴦刺幽王也思古明王交於萬物有道自奉養有節焉頍弁諸公刺幽王也暴戾無親不能宴樂同姓親睦九族孤危將亡故作是詩也車舝大夫刺幽王也褎姒嫉妒無道並進讒巧敗國徳澤不加於民周人思得賢女以配君子故作是詩也靑蠅大夫刺幽王也賓之初筵衛武公刺時也幽王荒廢媟近小人飲酒無度天下化之君臣上下沈湎淫液武公旣入而作是詩也

魚藻刺幽王也言萬物失其性王居鎬京將不能以自樂故君子思古之武王焉【所謂意與楚茨等篇相類者亦恐正雅之篇冇錯脫在此者耳】采菽刺幽王也侮慢諸侯諸侯來朝不能錫命以禮數徴防之而無信義君子見微而思古焉角弓父兄刺幽王也不親九族而好讒佞骨肉相怨故作是詩也【此序得之但以爲幽王則未必然耳】菀栁刺幽王也暴虐無親而刑罰不中諸侯皆不欲朝言王者之不可朝事也都人士周人刺衣服無常也古者長民衣服不貳從容有常以齊其民則民徳歸壹傷今不復見古人也采綠刺怨曠也幽王之時多怨曠者也【詩記引後漢劉瑜之言以爲此乃怨曠作歌者亦一證也】黍苖刺幽王也不能膏潤天下士不能行召伯之職焉隰桑刺幽王也小人在位君子在野思見君子盡心以事之【此序全非詩意】白華周人刺幽後也幽王取申女以爲後又得褎姒而黜申後故下國化之以妾爲妻以孽代宗而王弗能治周人爲之作是詩也【此序之誤明白如此而先儒皆莫之覺𨿽程子亦止能正一後字作王字而已直至先生而其義始明】緜蠻微臣刺亂也大臣不用仁心遺忘微賤不肯飲食教載之故作是詩也葉大夫刺幽王也上棄禮而不能行𨿽有牲牢餼不肯用也故思古之人不以微薄廢禮焉漸漸之石下國刺幽王也戎狄叛之荊舒不至乃

命將率東徵役久病於外故作是詩也苕之華大夫閔時也幽王之時西戎東夷交侵中國師旅並起因之以饑饉君子閔周室將亡傷已逢之故作是詩也何艸不黃下國刺幽王也四夷交侵中國背叛用兵不息視民如禽獸君子憂之故作是詩也【上二篇謂小雅之終其或爲幽王之詩也歟】

大雅文王文王受命作周也【先生發明天理人心之說可謂明白切至矣其所謂曲折之意則詳見於章句之下】大明文王有明徳故天復命武王也【序者之意旣以章首二句爲文王事又見三章言文王能昭事上帝五章言文王不顯其光遂以此詩爲專指文王而言都不見了周公作詩之本意故先生於此明辧之】緜文王之興本由大王也【此序𨿽簡而卻得詩意但不知爲周公所作以戒成王耳】棫朴文王能官人也【說見首章自此至假樂其所作之人𨿽無可考然其辭溫雅其意淵深又皆以詠歌文王之徳故先生謂疑多出於周公也】旱麓受祖也周之先祖世修后稷公劉之業大王王季申以百福千祿焉【此序之誤不必言而自明】思齊文王所以聖也皇矣美周也天監代殷莫若周周世世修徳莫若文王【序亦非是先生已於章句下詳之矣】靈臺民始附也文王受命而民樂其有靈臺徳以及鳥獸昆虫焉下武繼文也武王有聖徳復受天命能昭先人之功焉文王有聲繼伐也武王能廣文王之聲卒其伐功也

生民尊祖也后稷生於姜嫄文武之功起於后稷故推以配天焉【序意則若以此詩直爲郊祀后稷以配天之詩故先生於章句下辧之】行葦忠厚也周家忠厚仁及艸木故能內睦九族外尊事黃耉養老乞言以成其福祿焉【此序之謬得先生說破讀者方覺乃知傳注之學固有蓋於學者然亦有害於學者不可不謹擇也】旣醉太平也醉酒飽徳人有士君子之行焉【太平云者以爲成王之詩故也醉酒飽徳則亦隨文王說而失詩之本義人有士君子之行則又牽於孟子斷章而爲說也】鳧鷖守成也太平之君子能持盈守成神祗祖考安樂之也假樂嘉成王也【自行葦至假嘉四詩若如序說而不明其所用則皆奉上之諛辭耳非先生其孰能明之小雅下先生云大雅爲受釐陳戒之辭如此四篇其受釐之辭也歟然假樂亦有戒意故先生不敢斷然以爲公屍答鳧鷖之作但爲疑辭於首章之末而又取東萊先生之說載於篇終也】公劉召康公戒成王也成王將涖政戒以民事美公劉之厚於民而獻是詩也【下三篇序皆明言召康公戒成王故先生以爲必有所傳授而從其說】泂酌召康公戒成王也言皇天親有徳饗有道也【此序𨿽無大失然其所謂皇天親有徳饗有道者特據詩中餴饎及濯罍四字意其爲祭祀而言耳故云語意亦疎也】捲阿召康公戒成王也言求賢用吉士也民勞召穆公刺厲王也板凡伯刺厲王也

蕩召穆公傷周室大壞也厲王無道天下蕩蕩無綱紀文章故作是詩也【此序之謬明白易見而先儒皆莫之辧直至蘇氏始能明之序之爲詩害也大矣】抑衛武公刺厲王亦以自警也【所謂各以一說反覆讀之者謂以刺厲王與自警二說各自求之也訓義之顯晦疎密則先生上所言二說之得失是也意味之厚薄淺深則以爲刺厲王者淺薄以爲自警者深厚也此又讀詩之簡要直訣者蓋先生之讀詩不爲序所惑亂但熟玩詩之所言而以意逆志則詩之防義自然可得學者誠不可不以此爲法也】桑柔芮伯刺厲王也云漢仍叔美宣王也宣王承厲王之烈內有撥亂之志遇烖而懼側身修行欲銷去之天下喜於王化復行百姓見憂故作是詩也【此序極得詩意惟仍叔無所考耳亦當有所授也】崧髙尹吉甫美宣王也天下復平能建國親諸侯褎賞申伯焉烝民尹吉甫美宣王也任賢使能周室中興焉韓奕尹吉甫美宣王也能錫命諸侯【先生以崧髙而下三篇皆爲送行之詩然則後人作詩以送行客者其殆始於此歟但崧髙烝民二詩則詩中分明說是尹吉甫作故可據若韓奕則不可考知其誰作序者特以上二篇之故並屬之尹吉甫則未敢以爲信也】江漢尹吉甫美宣王也能興衰撥亂命召公平淮夷常武召穆公美宣王也有常徳以立武事因以爲戒然【序以韓奕江漢亦爲尹吉甫所作者必無所據直以崧髙烝民例言之耳至於常武則以爲召穆公所作而不例歸之尹吉甫者又何哉蓋此篇中有尹氏二字意以爲吉甫所作則不應自稱尹氏而又見江漢末章有召虎致戒之詞故遂以爲穆公所作耳其實無所據也】瞻卬凡伯刺幽王大壞也召旻凡伯刺幽王大壞也是閔也閔天下無如召公之臣也【瞻卬召旻二詩小序皆以爲凡伯所作初無所據但以不可不知其所作之人而又前已將民勞與蕩二詩爲召穆公所作板爲凡伯所作以刺厲王而今於江漢常武二詩又以爲召穆公所作以戒宣王而此二詩言句又有相類者故並以屬之凡伯耳宜乎先生以爲未有據而不之信也】

周頌淸廟祀文王也周公旣成洛邑朝諸侯率以祀文王焉維天之命太平告文王也【序以爲告太平者蓋以鄭箋說制法度以順文王謂周禮六官之職故耳】維淸奏象舞也【序以爲奏象舞者蓋以鄭箋謂文王造此徵伐之法爲周家之祥故耳】烈文成王卽政諸侯助祭也天作祀先王先公也昊天有成命郊祀天地也我將祀文王於明堂也時邁巡守告祭柴望也執競祀武王也思文后稷配天也

臣工諸侯助祭遣於廟也噫嘻春夏祈糓於上帝也振鷺二王之後來助祭也丰年秋冬報也有

瞽始作樂而合乎祖也【此序首尾言樂則如序說可也】潛季冬薦魚春獻鮪也雝禘大祖也載見諸侯始見乎武王廟也有客微子來見祖廟也武奏大武也

閔予小子嗣王朝於廟也訪落嗣王謀於廟也敬之羣臣進戒嗣王也小毖嗣王求助也【上四篇皆一時之詩序𨿽但各以其意爲說然其爲成王求助謹患而作無疑也或又疑是周公代成王作而因以爲成王之戒焉蓋其辭多深雅其意極回逺冇類周公之辭如小毖一篇尢與鴟鴞之詩相似】載芟春借田而祈社稷也良耜秋報社稷也絲衣繹賓屍也髙子曰靈星之屍也【詩中不見繹賓尸之意髙子之言尢無據】酌告成大武也言能酌先祖之道以養天下也桓講武類禡也桓武志也【此篇據詩辭亦是頌武王之功而序以爲講武類禡之樂歌者亦或有此理故先生取之曰豈後世取其義而用之於其事也歟】賚大封於廟也賚予也言所以錫予善人也般巡守而祀四嶽河海也

魯頌駉頌僖公也僖公能遵伯禽之法儉以足用寛以愛民務農重糓牧於坰野魯人尊之於是季孫行父請命於周而史克作是頌【務農重谷詩中固無此意季孫行父事亦無所考】有駜頌僖公君臣之有道也泮水頌僖公能修泮宮也【此詩與下閟宮皆言淮夷且其文辭亦相類疑序說或別有所據云】閟宮頌僖公能復周公之宇也

商頌那祀成湯也微子至於戴公其間禮樂廢壞有正考甫者得商頌十二篇於周之大師以那爲首烈祖祀中宗也鳥祀髙宗也長髮大禘也殷武祀髙宗也

朱子辧說【輔氏述曰先儒以詩序爲孔子作故讀詩記載蘇氏曰詩序誠出於孔氏也則不若是詳矣孔子刪詩而取三百五篇今其亡者六焉亡詩之序未嘗詳也夫詩序之非孔子作蓋不待此而可知也然此亦是一驗又云釋文載沈重云按大序是子夏毛公合作卜商意有未盡毛更足成之隋經籍志亦云先儒相承謂毛詩序子夏所創毛公及衛敬仲宏更加潤色至於以爲國史作者則見於大序與王氏說然皆是臆度懸斷無所據依故先生直據後漢儒林傳之說而斷以爲衛宏作又因鄭氏之說以爲宏特增廣而潤色之又取近世諸儒之說以爲序之首句爲毛公所分而其下推說云云爲後人所益者皆曲盡人情事理至於首句之已有妄說者則非先生閱理之明考義之精不能及也至論詩序本自爲一編別附經後又以尙有齊魯韓氏之說並傳於世故讀者亦有知其出於後人之手而不盡信亦得其情又論毛公引以入經乃不綴篇後而超冠篇端不爲注文而直作經字不爲疑辭而遂爲決辭云者則可見古人於經則尊信而不敢易視於已說則謙虛推托不敢自決而有待於後人者自有深意若毛公之作則出於率易不思遂啟後人穿鑿遷就之失以至於上誣聖經而其罪有不可逭者矣嗚呼可不戒哉可不謹哉或曰子之責夫毛公者當矣而晦翁先生又生於數千年後乃盡廢諸儒之說而遂斷小序爲不足據者何哉予應之曰不然先生之學始於致知格物而至於意誠心正其於觧釋經義工夫至矣必盡取諸儒之說一一細研窮一言之善無有或遺一字之差無有能遁其誦聖人之言都一似自已言語一般蓋其學已到至處能破千古疑使聖人之經復明於後世然細考其說則其端緒又皆本於先儒之所嘗疑而未防者則亦未嘗自爲臆說也學者顧第弗深攷耳觀其終旣已明知小序之出於漢儒而又以其間容或眞有傳授證驗而不可廢者故旣頗采以附傳中而復並爲一編以還其舊因以論其得失云之說則其意之謹重不茍亦可見矣豈可與先儒之穿鑿遷就者同日語哉先生又嘗曰予自二十嵗時讀詩便覺小序無意思及去了小序只玩味詩辭卻又覺得道理貫徹當初亦嘗質問諸鄕先生皆云序不可廢而某之疑終不能釋後到三十嵗斷然知小序之出於漢儒所作其爲繆戾有不可勝言呂伯恭不合只因序講解便有許多牽彊處某嘗與之言終不肯信從讀詩記中𨿽多說序然有說不行處亦廢之某因作詩傳遂成詩序辧說一冊其他繆戾辧之頗詳又曰小序亦間有說得好處只是杜撰處多不知先儒何故不虛心子細看這道理便只恁說卻後人又只依他那个說去亦不看詩是有此意無若說不去處又須穿鑿說將去】

師友粹言

讀詩法

讀詩正在吟詠諷誦觀其委曲折旋之意正如自家作此詩相似自然足以感發人之善心今公門讀詩只將兩三句包了如作時文相似中間委曲周旋之意盡不曾理防得濟得甚事若如此看只一日便可看盡何須逐日只睚得數章而又不曾透徹只是自將已意去包籠他且如人入城郭須是入那城裏去防他街坊里巷屋廬臺榭車馬人物一一防過方是今公門只是外面望見城是如此便說我都知得了且如出其東門有女如雲𨿽則如雲匪我思存縞衣綦巾聊樂我貟須是見得他周旋曲折所以感發人之善心底意眞个有不知手之舞足之蹈始得女曰雞鳴士曰昧旦子興視夜明星有爛女曰雞鳴雞旣鳴矣可以興矣士曰尙旦也子起視夜則明星尙爛然也不成又去睡於是將翺將翔而弋鳧與雁觀他意思如此之好眞个不知手之舞之足之蹈之再三嗟嘆

大凡讀書先曉得文義了只是常常熟讀如防詩必須得著意去理訓解但只平平地涵泳自好因舉池之竭矣不自云頻泉之竭矣不自雲中四句吟詠者久之詩可以興須是反覆熟讀使書與心相乳入自然有感發處

詩且逐篇旋讀方能旋通訓詁豈有不讀而自能盡通訓詁之理乎讀之多玩之久方能漸有感發豈有讀一二徧而便有感發之理乎古之學詩者固有待於聲音之助然今已亡之無可柰何只得熟讀而從容諷味之耳若疑鄭衛之不可爲法卽且令學者不必深究而於正當說道理處子細消詳反覆玩味不費工夫也

先生問林武子防詩到何處對曰至大雅先生大聲曰公前日方防節南山如何恁地快恁地不得而今人防文字敏底一揭開板便曉但於意味卻不曾得而今便只管防時也只是恁地但百徧自是彊五十徧時二百徧自是彊一百徧時題彼脊令載飛載鳴我日斯邁而月斯徵夙興夜寐無忝爾所生這个防時也只是恁地但裏面意思卻有說不得底解不得底意思卻在說不得底裏面

先生問潘子善防詩如何曰方防得關雎一篇未有疑處先生云未要去討疑處只熟防某注得訓詁字字分明只玩索涵泳方有所得若要立議論往往裏面曲折未曉髣髴見得便自虛說耳恐未濟事此是三百篇之首可更爲熟防

林武子說詩先生曰不消恁地求之太深它當初只是平說橫防也好豎防也好今若是要討路子去裏面尋卻又怕迫窄了

防詩理義外更好防他文章且如谷風他只是如此說出來然而敍得事曲折先後皆有次序而今人費盡气力去做尙做得不好

詩有說得曲折後好底有只恁地平直說後自好底如燕燕末後一二章這不要防上文考下章便知得是恁地意他自是說得那人著

讀詩之法旣先識得他外面一个皮殻子了又須識得它裏面體骨髓方好如公防詩只是識得个模象如此他裏好處全不曾見得自家此心都不曾與他相粘所以干燥無汁漿如人開溝而無水如此讀得何益

讀詩之法只是熟讀涵泳自然和气從胸中流出其妙處不可得而言不待安排措置無自立說只恁地平讀著意思自足須打疊得這心光蕩蕩地不立一个字只管虛心讀他少間推來推去自得那个詩之道理所以說以此洗心便是這道理盡洗去公那心裏物事使渾然都是道理

橫渠曰讀詩先須識取六義而優遊涵泳以得之此是讀詩之要法看來書只是要讀讀得熟時道理自見切忌先布置立說

因問學者每日誦詩每篇讀得幾徧答曰也不曾記只是覺得熟便止先生曰便是不得這个須是熟讀文義都曉得了卻涵泳讀取百來徧方得意思方自見怪見公等每日說得來漧燥元來不曾熟讀不曾見得那好處讀到精熟處意思自說不得如人下禾種子旣下得種子須是討水來灌養它討糞培擁它與他鋤耘方好正是下工夫養它處今只下得个種子了便休都無耘治培養底工夫所以意思都不生【如人相見才了便散去都不曾交一談如此何益】與自家都不相入都恁地漧燥這个貪多不得讀得這一篇恨不得常熟讀此篇如無那第二篇

方好而今只是貪多讀第一篇

了又要讀第二篇

讀第二篇

了又要讀第三篇

恁地不成讀書便是大不敬讀書須是除了那走作底心論樂出乎詩

來教謂詩本爲樂而作故令學者必以聲求之則知其不茍作矣此論善矣然愚意有不能無疑者蓋以虞書攷之則詩之作本爲言志而已方其詩也未有歌也及其歌也未有樂也以詩依永以律和聲則樂乃爲詩而作非詩爲樂而作也三代之時禮樂用於朝廷而下達於閭巷學者諷誦其言以求其志詠其聲執其器舞蹈其節以涵養其心則聲樂之所助於詩爲多然猶曰興於詩成於樂其求之固有序矣是以凡聖賢之言詩主於聲者少發於義者多仲尼所謂思無邪孟子所謂以意逆之誠以詩之作本乎其志之所存然後詩可得而言也得其志而不得其聲者有之矣未有不得其志而能通其聲者也就使得之止其鐘鼓鏗鏘而已豈聖人樂云樂云之意哉況今去孔孟之時千有餘年古樂散亡無復可考而欲以聲求詩則未知古樂之遺聲今皆可以推而得之乎三百五篇皆可協之音律而被之歌已乎誠旣得之則所助於詩多矣然恐亦未得爲詩之本也況未必可得則今之所講得無畫餅之譏乎故愚嘗竊以爲詩出乎志者也然則志者詩之本樂者其末也末𨿽亡而不害本之存患學者不能平心和气從容諷詠以求之情性之中耳有得乎此然後可得而言顧所得之淺深如何耳有舜文之徳然後聲爲律身爲度簫韶二南之聲不患其不足此𨿽未易言然其理蓋不誣也不審以爲如何

詹卿家令樂工以俗樂譜吹風雅篇章初聞吹二南詩尙可聽後吹文王詩都不成模樣因言古者風雅頌名旣不同其聲想亦各別

詩古之樂也亦如今之歌曲音各不同故邶鄘衛各有所系若大雅小雅則亦如今之宮調商調也作歌曲者亦按其腔調而作爾大雅小雅亦古之作樂體格按大雅體格作大雅按小雅體格作小雅非是做成詩後旋想度其辭爲大雅小雅也大率國風是民庶所作雅是朝廷之詩頌是宗廟之詩

論韻

詩之音是自然如此這个與天通古人音韻後人分得密後隔開了離騷注中兩个例在前朕皇考曰伯庸惟庚寅吾以降又重之以修能紉秋蘭以爲佩後人不曉卻謂只此兩韻如此某有楚辭協韻作某人名刻在漳州

問先生說詩率皆協韻得非詩本樂章播諸聲歌自然協韻方諧律呂其音節本如是耶曰固是如此然古人文章亦多是協韻因舉王制及老子叶韻處數叚又曰周頌多不叶韻疑自有和篇底相葉淸廟之瑟朱而疏越一倡而三嘆嘆卽和聲也李守約云吳才老自有詩譜專理防叶韻字論孟集注中有吳氏者卽才老也

問詩叶韻有何據而言曰叶韻乃吳才老所作某又續添減之蓋古人作詩皆押韻與今人歌曲一般今人信口讀之全失古人詠歌之意

吳才老補音補韻其說甚詳然亦有推不去者某煞尋得當時不曾記今皆忘之矣如外禦其侮烝也無戎才老無尋處卻云務字古人讀做蒙不知戎汝二字古人通用是葉音汝也如南仲太祖太師皇父整我六師以修我戎亦是葉音汝也下民有嚴葉不敢怠遑才老欲音嚴爲莊云避漢諱卻無道理某後來讀楚辭天問見一嚴字乃押從常字去乃知是叶韻讀作昻也天問才老豈不讀往往無甚意義只恁地打過去也

或問吳氏協韻何所據曰他皆有據泉州有其書每一字多者引十餘證少者兩三證他說元初更多後刪去姑存此耳然猶有不盡因言商頌天命降監下民有嚴不僭不濫不敢迨遑吳氏云嚴字恐是莊字漢人避諱攺作嚴字某後來因讀楚詞天問見嚴字都押入剛字方字去又此間鄊音嚴作戶剛反乃知嚴字自與皇字合然吳氏豈不曾看楚辭想是偶然失之又如常棣伐木詩兄弟鬩於墻外禦其侮每有良朋烝也無戎吳氏復疑侮當作雺以葉戎字某卻疑古人訓戎爲汝如以佐戎辟戎𨿽爾辟則戎女音或通後來讀常武詩雲南仲太祖太師皇父整我六師以修我戎則戎與汝葉明矣因言古之謠諺皆押韻如夏諺之類又如散文亦有押韻者如曲禮安民哉葉音玆則與上面思辭二字葉矣又如將上堂聲必揚將入戶視必下下葉防禮運孔子閒居亦多押韻莊子中尢多至於易彖辭爻辭皆韻語也吳才老這詩叶韻成或云好則好只是都蠻了這一部詩也

協韻恐當以頭一韻爲準且如華字葉音敷如有女同車是第一句顏如舜華是第二句當讀作敷字然後與下文佩玉瓊琚洵美且都皆葉至如何彼穠矣唐棣之華是第一韻則當依本音讀而下文王姬之車卻當作尺奢反如此方是今只從吳才老舊說不能又創得此例然楚辭紛余旣有此盛美兮又重之以修能能音耐然後與下文紉秋蘭以爲佩葉若能字只從本音則佩字遂無音如此又未可以頭一韻爲定

雅論

詩中頭項多一項是音韻一項是詁訓名物一項是文體逐一根究然後討得些道理則殊不濟事須是通悟底方防得

或問先生分詩之經詩之傳何也曰此得之呂伯恭風雅之正爲經風雅之變爲傳如屈平之作離騷則經也如後人反騷與夫九辧之類則傳耳

先生與吳伯丰書云詩傳中有音未備者以經統舛其次者此類皆失之不詳今當添入然印本已定不容增減矣不免別作補脫一卷附之辧說之後然此間亦無精力辧得只煩伯丰爲編集其例如後周南樛木樂只【音止二字合附本字之下】鄘載馳無我有尢【尢過也三字合附眾人字下無以我爲有過𨿽爾八字合附大夫君子字之下也】王中谷有蓷遇人之不淑矣【淑善也三字合移在嘆矣字之下】以上略見條例餘皆依此且用艸紙寫之恐有已添者卻刪也又黎黒也古語元猶秦言黔首桑柔篇第二章

注中略已言之孟子首篇亦嘗有解今若天保篇中未解可采用其說著於補脫卷中卻刪去桑柔篇注或但略言之亦可也更詳之

詩傳中或云姑從且從其說之類皆是未有所考或問申包胥如秦乞師哀公爲之賦無衣不知是作此詩是還只是歌此詩曰賦詩在他書無所見只是國語與左傳說皆是左氏一手不知如何左傳前面說許穆夫人賦載馳髙克賦淸人皆是說作此詩到晉文公賦河水以後如賦鹿鳴四牡之類皆只是歌頌其詩不知如何因言左氏說多難信如晉範宣子責姜戎不與防姜戎贄幣不通言語不同不與於防亦無懵焉賦靑蠅而退旣說言語不同又卻防恁地說又防誦詩此不可曉

論大序

詩大序亦只是後人做其間亦有病如國史之類

論小序

敬之問詩書之序曰古本是自別作一處如易大傳班固敍傳皆在後京師舊本揚子注其敍亦在後

答呂伯恭書云向來所論詩序之說不知後來尊意如何雅鄭二字雅恐便是大小雅鄭恐便是鄭風不應旣以變風爲雅又於鄭風之外別求鄭聲也聖人刪錄取其善者以爲法存其惡者以爲戒無非教者豈非滅其籍哉防此意思甚覺通達無所窒礙气象亦自公平正大無許多回互費力處

問詩集傳多不解詩序何也先生曰余自二十嵗讀詩便覺小序無意義及去了小序只玩味詩詞卻又覺得道理貫徹當初亦質問諸鄕先生皆云序不可廢而某之疑終不能釋後到三十嵗斷然知小序出於漢儒所作其爲繆戾不可勝言呂伯恭不合只因序講解便有許牽彊處某常與之言終不肯信從讀詩記𨿽多說序然有說不行處亦廢之某因作詩傳遂成詩序辧說一冊其他繆戾辧之頗詳

小序亦間有說得好處只是杜撰處不知先儒何故不虛心予細防這道理便只恁說卻後人又只依他那个說亦不看詩是有此意無此意若不說去去處又須穿鑿說將去又詩人當時多有倡和之辭如是者有數十篇序中都說從別處去且如蟋蟀一篇本其風俗勤儉終嵗勤勞不得少休及嵗之莫方且相與燕樂而又遽相戒曰日月其除無已太康職思其居蓋謂今𨿽不可以不爲樂不已過於樂乎其憂思深逺固如此至山有樞一詩特以和答其意而解其憂耳故說山則有樞矣隰則有楡矣子有衣裳弗曳弗婁子有車馬弗馳弗驅宛其死矣則他人借之以爲樂耳所以解勸他及時爲樂也而序者則曰刺晉僖公儉不中禮蓋風俗之變必由上以及下今謂君之徳儉反過乎禮而民之俗猶知用禮則必無是理也至山有樞則以爲刺晉昭公又大不然矣若魚藻則天子燕諸侯而諸侯美天子之詩也采菽則天子所以答魚藻矣至鹿鳴則燕享賓客也序頗得其意四牡則勞使臣也而詩序下文則妄矣皇皇者華則遣使臣之詩也序固得其意伐木則燕朋友故舊之詩也人君以鹿鳴以下五詩燕其臣故臣受其賜者則歌天保之詩以答其上天保之序𨿽略得此意而古注言鹿鳴至伐木皆君所以下其臣臣亦歸美於王崇之尊福祿之厚以答其歌卻說得尢分明又如行葦自是祭畢而燕父兄耆老之詩首章言開燕設席之初而殷勤篤厚之意已見於言語之外二章言侍禦獻酬飲食歌樂之盛三章言旣燕而射以爲懽樂末章祝頌其旣飲此酒皆得享夫長壽今序者不知本防見其勿踐勿履則便謂仁及艸木見戚戚兄弟便爲親睦九族見黃耇便謂養老見祈黃耇便謂乞言見介爾景福便謂成其福祿碎碎細細殊無倫理其失爲尢甚也旣醉則父兄所以答行葦之詩也鳬鷖則祭之明日繹而賓尸之詩也古者宗廟之祭皆有屍旣祭之明日則暖其祭食以燕爲尸之人故有此詩而假樂則公屍所以答鳬鷖也今序皆失之又曰詩卽今之樂章𨿽有倡和之意只是樂工代歌亦非是君臣自歌也

小序漢儒所作可信處絕少大序好處多然亦有不滿人意處

論六義

六義次序孔氏得之但六字之防極爲明白只因鄭氏不曉周禮籥章之文妄以七月一詩分爲三體故諸儒多從其說牽合附防紊亂顚錯費盡安排只符合得鄭氏曲解周禮一章而於詩之文義意防了無所益故鄙意不敢從之只且明白依文解義旣免得紛紜枉費心力而六義都有用處不爲虛設蓋使讀詩者知此義便作此義推求極爲省力今人說詩空有無限道理而無一點意味只爲不曉此耳周禮以六詩教國子亦是明此義例以求詩意庶其易曉若如今說則是未通經時無所助於發明旣通經後徒然增此贅說教國子者何必以是爲先而詩之爲義又豈止六而已耶籥章之豳雅豳頌恐大田良耜諸篇當之不然則是別有一等而亡之矣王氏說又不卽是以此七月一篇吹成三曲詞同而音異耳若如鄭說卽兩章爲豳風猶或可成音節至於四章半爲豳雅三章半爲豳頌不知成何等曲操也

讀詩全在諷詠之功諷詠得熟則六義將自分明須使篇篇有个下落始得

詩之興全無巴鼻後來古詩猶有此體如靑靑陵上柏磊磊澗中石人生天地間忽如逺行客又如髙山有涯林木有枝憂來無端人莫知之靑靑河畔艸綿綿思逺道皆是此體

至於問孔子東山小魯一節先生曰此一章如詩之有比興者但比之他物而不說其事之如何興則引物以發其意而終說破其事也如孔子登東山而小魯至遊於聖人之門難爲言此興也觀水有術必觀其瀾至容光必照焉此比也流水之爲物也不盈科不行至不成章不達此又是興而比者如鶴鳴九臯之類興者如他人有心予忖度之上引毚柔木之類是也

潘時舉問柏舟詩泛彼柏舟亦泛其流注作比義防來與闗雎之意無異彼何以爲興答曰他下面便說淑女見得是興此詩才說柏舟下便更無貼義見得其義是比此𨿽較切然興卻意較深遠也有興而不甚深遠這又系人才之髙下有做得好底拙底

童子問卷首﹤經部﹐詩類﹐詩童子問﹥

欽定四庫全書

童子問卷一

宋輔廣撰國風一【詩而謂之風先生所解已盡其義先儒皆未曾及也於以考俗尙之美惡而知政治之得失則變風中諸不好底詩亦不廢者宜矣故先生以十三國爲變風赤領在樂官以時存肄備觀省垂鑑戒也先生嘗答東萊先生書云雅鄭二字雅恐便是小大雅鄭恐便是鄭風不應槪以變風爲雅又於鄭風之外別求鄭聲也聖人刪錄取其善者以爲法存其惡者以爲戒無非教者豈必滅其籍哉防此意思甚覺通達無所窒礙气象亦自公平正人無許多回互費力處】

周南一之一【自周至國也解周南二字自周國至居其地解周國所在之地及太王始居岐周自傳子至有天下解周至文王徙丰武王遷鎬自武王至取法焉解周公相成王制作禮樂采二南之詩被之管以爲房中之樂及推之於鄕黨邦國以爲後世法自蓋至天子也解二南之所以得名然則二南蓋周公之所集也自岐周至五里解岐周丰鎬之地今所在之處先生凡解古地名所在必以今之州縣言之使人易曉最爲可法南方諸侯之國江沱汝漢之間者指江有沱汝墳漢廣而言也所以著明先王風俗之盛而使天下後世修身齊家治國平天下者皆得以取法焉者所以破小序於二南之詩一以後妃爲主之固詳見詩序辧說所載南丰曾氏之說其所取小序二南之說則亦詳解於小序說中矣有學者問鎬至丰邑止二十五里武王何故自丰至鎬先生曰此只以後來事推之可見秦始皇營朝宮渭南史以爲咸陽人多先王之宮庭小故作之想得遷鎬之意亦是如此周得天下諸侯盡來朝覲丰之故宮不足以容之耳又曰舊嘗見橫渠詩傳中說周之太王辟國已甚大其所有地皆是中國與夷狄夾界所空不耕之地今亦不復見此書矣意者周之興與元魏相似初自極北起來漸漸彊大到得後來中原無主故遂被他取了又有問關中形勢周用以興到得後來秦又用以興曰此亦在人做當春秋時秦亦爲齊晉所軛不得伸到戰國時六國又皆以夷狄擯之使不得與中國防盟及孝公因此發憤致得商鞅而用之遂以彊大後來又得惠文武昭襄皆是防底故相繼做起來其間若有一二君昏庸則依舊做壞了以此見得形勝也須是要人相副又曰周南詩大綱領只在戒謹恐懼關關雎鳩便從這里做起後面只是漸漸推得濶】

關雎

一章【讀關雎詩須先要見得是誰作淑女好逑是指誰而言方可玩誦其意味故先生旣斷淑女好逑以爲太姒而遂以此詩爲宮中之人所作又嘗語學者曰關雎之詩防得來是妾媵做所以形容得寤寐反側之事外人無緣做得到此其取毛摰與至通之說如何曰書西伯戡黎篇大命不摰摰亦訓至蓋其情意相與深至而卻未嘗相狎故有樂不淫之意先儒以摰作猛字說謂關雎爲鶚如此則豈有和樂之意又禮部韻以摰爲握持以握持二字說摯亦可見其自斂守之意但亦不見和樂意也又先生嘗與學者書云近見陳君舉周禮說關雎義從鄭氏似好更可思之陳氏說云嘗讀關雎知三代之上后妃極天下之選矣后妃母儀天下而慊慊然有不足配至尊之意當是時夫人嬪若干人世婦若干人女禦若干人各以其職奉上所以共賔祭蕃子姓之官備矣方惻然遐想幽深側陋之間而有遺賢宜配君子則日夜不寐展轉嘆息庶幾得之吾當推琴瑟鐘鼔之奉與之偕樂而後慊愚按序說所謂樂得淑女以配君子者卽鄭氏意而程子已辧之矣然先生卒不攺其說以從之者蓋如陳氏之說則不過是一事后妃之徳殆不止此以是言關雎則其義狹矣故不若從毛氏匡氏之說爲廣且逺也故先生又嘗語學者曰不妬忌是后妃之一節關雎是論全體匡衡之善說詩後世鮮有及之者何也曰一是漢時去古未逺猶有師承傳授二是詁訓未備讀詩者只玩味經文故見得古人正意出三是人心尙淳朴未曾穿鑿得在與後世之學者正相反讀詩記載楊氏體防之說亦好而先生不取者讀詩固要體防然若如此體會卻覺得細碎不盡關雎之義又不見詩人廣大深逺之意】

二章【此皆是興而兼比首章以關雎起興因以關雎摰而有別爲比二章三章以荇菜起興亦以荇菜爲比但先儒皆取於荇菜之潔淨柔順而集傳不言只言其不可不求之意者何也豈非所謂不可不求者正以其潔淨與柔順之故乎故先生嘗語學者曰如雎鳩是摰而有別之物荇菜是潔淨之物於起興猶不甚相逺其他亦有全不相類者只借他物以起吾意耳與關雎又不同也以此觀之則以荇菜爲比者正取其潔淨柔順也輾轉反側四字之訓極爲精切亦可見古人下字之不茍也】

三章【以友爲親愛之意者蓋以兄交弟之友言也故曰仁人之於兄弟親愛之而已樂則和平之極者蓋極其樂之意而言也首章是言初見太姒時事次章則本其未得而言末章則據今已得而言此譬如今人求賢取友旣得而喜則追言未得之憂思而又言今得之和樂是乃人情也先生發此人此徳世不常有求之不得則無以配君子而成其內治之美故其憂思之深不能自已有如此者與夫幸而得之則有以配君子而成其內治故其喜樂尊奉之意不能自已又如此云深得詩人言外之意先儒皆所未及也其與詩記所謂未得之也如之何其勿憂旣得之也如之何其勿喜之說又爲深切詳盡矣】章句【樂而不淫哀而不傷蓋言爲此詩者得其性情之正故論語集注亦只說作詩者之性情而此兼言后妃之性情者蓋並首章而言之也聲气之和指其發於言以至播於八音以成樂而言也首章旣見后妃性情之正之一端次章三章又見詩人性情之正之全體言全體者始於憂思而終於歡樂也獨其聲气之和不可得而聞𨿽若可恨者蓋古之學詩者始𨿽諷誦其言以求其志然又必詠其聲執其器舞蹈其節以涵養其心則聲樂之所助於詩者爲多但今古樂散亡其聲音節奏旣不可考故若可恨然學者姑卽其辭玩其理以養心焉則亦可以得學詩之夲防者先生嘗有說曰凡聖賢之言詩主於聲者少而發其義者多仲尼所謂思無邪孟子所謂以意逆志者誠以詩之所以作本乎其志之所存然後詩可得而言也然則志者詩之本而樂者其末也末𨿽亡不害本之存患學者不能平心和气從容諷詠以求之情性之中耳以此觀之則所謂學詩之本者可知矣匡衡之言如何曰妃匹猶言匹偶也生民之始者有夫婦而後有父子也萬福之原者人有生而後有福也婚姻之禮正則品物遂而天命全者品物猶言人物也婚姻之禮正則人皆得以遂其生而全其天命之性也此孔子論詩所以斷自關雎始也太上者指在上者而言謂君人者也後者天子之後夫人者諸侯之夫人也後夫人之行與天地不相侔則無以奉其祖先神靈之統而經理萬物之宜理萬物之宜所以配坤徳也自上世以來三代之興廢未有不由乎此者如傳所謂夏之興也以塗山其亡也以末喜殷之興也以有娀其亡也以妲己周之興也以姜嫄其亡也以褎姒是也詳味其說字字句句皆有著落不泥於章句訓詀而深得夫詩人之意可謂善說詩矣後之學詩者皆所不能及也】

葛覃

一章【先儒皆以首章爲感時興念而以後二章爲終言其情之所欲覺無意味故先生以此詩爲后妃旣成絺綌而賦其事首章爲言其初時之事乃爲得之蓋人情於事之旣成而念其始時之事者宜也故次章則遂言其采治之以爲布故服之而無厭斁末章則又言旣已服之則思欲歸安其父母者亦宜也今詠此章則見后妃之心志和易深長旣望其終而不忘其始之意】

二章【今詠此章則見后妃之親爲絺綌而服之無厭旣勤且儉之意凡人之於物易厭而不甚顧惜者以其得之之茍而不知其用力之勞而成就之難也惟其身親爲之則知其成之不易所以心誠愛之𨿽極其垢而不忍厭棄也此意自陳少南發之至先生而極其詳焉】

三章【今詠此章則見后妃之尊敬師傅而孝念父母之意且薄污薄澣者不爲甚飾之辭害澣害否者又見其不茍之意於其薄污薄澣者略施其功而不爲過甚之飾於其害澣害否者各隨其宜而無雜施之茍則尢見其勤儉之徳也】

章句【勤儉孝敬固婦人之懿徳又能不以勢之貴富時之久逺而有所變遷焉則尢見其徳厚有常而人所難及也夫后妃之徳固不一端而足小序以是爲本則亦可矣故曰庶幾近之】

捲耳

一章【葛覃捲耳二詩皆是賦體但葛覃則直敍其事捲耳則是托言而已或謂捲耳可作麯蘗而酒醴又婦人之職故后妃托言采之而下二章因言酌酒以自解其說似亦可取不然則后妃何爲而采此邪但先儒拘扵序說則非是故先生正之斷以爲文王則一詩之義自明又謂后妃以君子不在而思念之故賦此詩托言方采捲耳未滿頃筐而心適念其君子故不能復采而寘之大道之傍更不消添字說得而後妃貞靜專一之意皆可見於言外矣】

二章【姑且也維以欲其也曰且曰欲其亦可見其托言之意】

四章【馬病不能進猶可資於人也僕病不能行則斷不能往矣此亦甚之之辭至於云何吁矣則憂之極惟有愁嘆而已非酒可得而解也】

章句【詩之義旣明白如此故疑其當文王朝天子防諸侯徵伐須宻崇國之時及羑里拘囚之日而作然無所考亦不敢決也先生又嘗答學者問因曰此詩後三章只是承首章之意欲登髙望逺而往從之則僕馬皆病而不得往故欲酌酒以自解其憂傷耳大意與艸虫詩相似又張平子四愁詩云我所思兮在泰山欲往從之梁父艱亦暗合此意耳】

樛木

一章【此詩𨿽是興體然亦兼比意與關雎同故鄭氏以爲木枝以下之故故葛藟得累而蔓之諭后妃能以恵下逮眾妾故眾妾得上附而事之也但先儒皆以君子爲指人君而言故張子曰室家安和故其君子無所憂患而東萊先生亦主其說然覺得語意隔驀眾妾方樂后妃之逮下未及美后妃而遂言人君似非人情故先生止以爲指后妃如小君內子之說者得之所謂置心平易始知詩者於此見矣】三章【曰累曰荒曰營曰綏曰將曰成亦皆有淺深累繋也荒則奄之也縈旋則奄之周也綏安也將則扶助之也成則有終久之意其美夫人也無誇辭其禱夫人也無侈說此又可見眾妾性情之正也】

螽斯

一章【此詩先儒皆以下兩句爲說后妃如此則是興體非比也且眾妾而以爾汝施於后妃亦非禮矣故先生止以爾爲指螽斯而言者得之如此方是比體直言彼物以比此物而已更不必言此物也若后妃有不妬忌之徳則宜有多子孫之福气理事皆當然也】

三章【詵詵振振薨薨防防揖揖蟄蟄不惟音韻之諧而其意亦相同也】

章句【潘子善問螽只是春秋所書之螽竊疑斯字只是語辭恐不可便把螽斯爲名先生曰詩中固有以斯爲語者如鹿斯之奔湛湛露斯之類是也然七月詩乃云斯螽動股則恐螽斯卽便是名也】

桃夭

一章【仲春之月天地之气旣如此其融和而艸木之花又如此其穠盛先王於此時而令防男女以成婚姻宜矣此亦奉天時之大者也文王之化自家及國至於男女以正婚姻以時則中庸所謂誠則著著則明明則動動則變變則化之事也文王之化始於家故天下亦先有此應宜者和順之意須要體切之婦人之賢莫大於宜家使一家之人相與和順而無一毫乖戾之心始可謂之宜矣】

三章【自華而實自實而葉詠嘆之無已也】

章句【文王之化自家及國至於桃夭而天下之女子皆有以和順其家則天下之人莫不好徳而賢才眾多亦其必然之勢也故次之以罝】

罝

一章【肅肅整飭貌恐亦有嚴敬之意蓋罝亦擒捕殺戮之事屬陰故因其事以起興而美其武貌也赳赳武貌是敏彊立之義扞外衛內武夫之事也文王之時固多賢者此特言武夫者見其無所不備也且文王於武事尙矣觀此及棫朴所謂六師及之者亦可見當時俗尙之萬一夫三分天下有其二𨿽是徳化之盛而天下歸之然遏密侵阮伐崇勘黎之役其於武事大略可觀矣先生集傳舊本以此詩之稱公侯爲文王未嘗稱王之一驗凡雅頌稱王者皆王后所作後除去不知何故當考】二章【嘆美之無已好善之誠也】

三章【好仇親於幹城腹心重於好仇】

芣苢

一章【采采二字解見捲耳吳伯丰嘗問芣苢薄言有之以有爲藏然其下章方言曰掇曰捋曰袺曰襭而首章乃先言藏非其序也某恐其只是得之之意先生𨿽答之云首章兼舉始終而言後章乃細述其次序詩中亦有此例而今卒攺從之者蓋當時答語畢竟有硬說底意思先生晚年深以硬說爲非凡於所解諸書有攺動者皆所以懲此也毛氏以芣苢爲宜懷任陸璣以爲治難產而先生獨取陸璣之說者蓋以今醫治難產者用其子故也毛氏以爲宜懷任者亦只是陸璣之意非謂其能治人之無子也化行俗美室家和平使爲婦人者相與采此以備難產則其樂有子之意可見矣薄猶少略也𨿽薄言采之而采之多以至於袺與襭焉其形於歌詠意簡而辭復如此則又可見其和平之意矣】

三章【曰采曰有則始求而旣得之辭曰掇曰捋則正采而拾取其子之辭曰袺曰襭則旣采而攜以歸之辭】

漢廣

一章【女者未嫁之稱未嫁而出遊亦非禮故先生引大堤之曲以見江漢之俗其女好遊甚當詩人必以遊女爲言者出遊之女猶如此況於閨閫之內乎自丰鎬而南卽今興元府京西湖北等路皆江漢之所經由也此章是其始見之時知其容貌之端莊性情之靜一非復如前日之可求也後四句則因以江漢爲比而反復詠歌之耳】

二章【首章旣言髙風雅致之不可求故此章遂以錯薪起興而言其遊將歸則願爲之飼秣其馬此可見其好悅之至矣歐陽氏謂此爲悅慕之辭猶古人言𨿽爲執鞭所忻慕焉者是也先生謂以錯薪起興而欲秣其馬則悅之至以江漢爲比而嘆其終不可求則敬之深眞是寫得詩人之意思出悅之至而敬之深則可見其性情之正也悅而不敬則便放泆矣或以歸爲嫁則大失詩意】

三章【三章之末皆終之以不可求之意所謂言之詳辭之復所以見其敬慕有不能自已之意也】

汝墳

一章【先儒多以二章旣見君子爲想其事而預言之先生獨不然乃以首章爲賦二章爲眞得見其君子之辭者蓋必如是然後其辭實其事順豈有未見之時而遽述其旣見之事邪且末章之意亦是旣見而勉之之辭】

三章【未見君子惄如調饑思望之情也旣見君子不我遐棄喜幸之意也𨿽則如燬父母孔邇慰勉之辭也未見而思旣見而喜發乎情也終勉之以正止乎禮義也此可見其情性之正矣且以紂之無道天下離心而汝墳之民尙以文王之命服紂之役則文王之徳孚於人心者可見矣不惟此也至於婦人亦知以文王爲父母而勉其君子以尊君親上之意則文王之化爲不可及矣父母孔邇兩說孰優曰俵例當以前說爲正然後說亦可通但添字多耳】

麟趾

一章【上二句是興下一句亦有比意振振毛傳以爲信厚然詩內初無信意故先生從程子以爲仁厚麟趾不踐生艸不履生虫有仁厚意也文王身修家齊后妃又有賢徳而子孫宗族皆化而爲善則文王𨿽不王而不害其爲有王者之道也有王者之道則有王者之瑞故以麟之趾爲興所謂言之不足故有嗟嘆之言是乃麟也何必麕身牛尾而馬蹄然後爲王者之瑞者熟讀而深詠之眞能得詩人之意哉】二章【姓之爲言生也生謂生出之生公孫皆自公出也】

三章【一章言公子二章言公姓三章言公族自近而逺自狹而廣也】

周南之國【張子謂今之言詩者字爲之訓句爲之釋未有全得一篇之意者而先生於詩非止全得一篇之意者至於此論則又全得周公集此二南之防句句有事實意味可玩無一毫穿鑿牽合之私熟讀之自見與大學中庸二解同功是豈拘於序說者所能及哉】

召南一之二

鵲巢

一章【諸侯之女嫁於諸侯而其家人以鳩居鵲巢興其來居有其家且迎送之車至於百兩之盛皆喜而宜之之辭也則其有徳爲可知矣專靜純一婦人之庸徳也后妃惟有幽閒貞靜之徳故旣得之也則琴瑟鐘鼓以樂之夫人惟有專靜純一之徳故其來歸也則百兩之車以迎之此詩之意如周南之有關雎者說得最好便見周公當時集此二南詩意蓋欲人知夫治國平天下之道自修身齊家始也然楊氏亦嘗發此義曰鵲巢言夫人之徳猶關雎之言后妃也蓋自天子至於諸侯大夫刑於家邦無二道也其說皆本於程子程子說見召南後】

三章【迎而後送送而後成禮亦其序也】

章句【潘子善問召南之有鵲巢猶周南之有關雎然關雎言窈窕淑女則是明言后妃之徳也鵲巢三章皆不言夫人之徳如何先生曰鳩爲物其性專靜於此可借以見夫人之徳也】

采蘩

一章【此詩是家人敍夫人誠敬以奉祭祀之事而美之故言於何所而采蘩乎於沼於沚而采之也於何事而用之乎於公侯之祭而用之也其敬事之意自見於言外然則夫人必親采其蘩乎曰嘗有學者問於先生曰采蘋蘩以供祭祀采枲耳以備酒漿后妃夫人恐未必親爲之先生曰詩人且如此說後說如何曰以末章觀之只是主祭祀而言但或者因蘩可以生蠶或爲此說以比周南之覃亦有意思故先生取而載之】

二章【於澗之中則尢可見非必夫人之自采矣但沼沚與澗皆是有蘩之所耳】

三章【此章又極言以形容其誠敬之有終始也熟玩之如畫出个賢婦人來其意態精神皆可見采蘩以供祭是未齊以前事也被之僮僮夙夜在公是正當祭時事也被之祁祁薄言還歸是旣祭畢時事也夫鋭始而怠終者常人之情也事有始終敬無間斷此夫人之所以爲賢也還當音旋陸氏音見泉水】

艸虫

一章【艸虫之鳴阜螽之躍薇蕨之生皆時物之變也南國諸侯大夫行役於外而其妻在家感時物之變如此而思念其君子且曰使我得見君子則其心乃自降下矣此可見其情性之正是皆文王風化之所及也】

二章【蕨薇皆是山之所有登山采蕨亦皆托言也凡詩中所言采掇之事往往多是托言決矣】三章【降而後說說而後夷亦其序也】

采蘋

一章【此詩與采蘩正相類但采蘩是美諸侯夫人此詩是美大夫妻以言奠於宗室而知之也此章則言其采蘋藻以供祭葅毛氏謂教成祭之牲用魚芼用蘋藻者其說見禮記昏義蘋藻薄物也澗潦逺而潔處也必親采之嚴敬之至也】

二章【所用有常器每事必躬親先後有次序皆嚴敬者之所爲也嚴敬則自然整飭如此知粗熟而淹以爲菹者祭祀之禮主婦主薦豆而實以菹醢故也】

三章【首章言未祭之前采蘋藻之事次章言旣得蘋藻而治以爲菹之事三章言正祭之時獻豆菹之事東萊先生言采之盛之湘之奠之所爲者非一端所歷者非一所煩而不厭久而不懈循其序而有常積其誠而益厚者亦說得好但此詩意尢在有齊季女一句上惟敬故無間斷少而能敬非質之美而教之豫者不能非文王之化所從來者逺曷能如此哉采蘩見其始終之敬采蘋見其少而能敬】

甘棠

一章【左傳解此章止曰思其人猶愛其樹辭甚簡而深得其意可以玩味先生必以召伯循行南國以布文王之政爲言者蓋亦推其本而言之也有文王之君則有召伯之臣矣有文王之政則有召伯之敎矣】

三章【始則不忍翦伐之旣則不忍敗折之旣則又不忍抑屈之愛之愈久而愈深也思其人而愛其樹則其愛之之意廣矣又至於愈久而愈深則其愛之之意逺矣召公之徳其浹洽於人心者如此而文王之化從可知矣】

行露

一章【先生謂南國之人遵召伯之敎服文王之化有以革其前日淫亂之俗故女子有能以禮自守而不爲彊暴所污者自述己意作此詩以絕其人其說當矣下兩章所謂女者卽指其人而言也但此章𨿽是賦體而托言畏多露之沾濡故不敢早晚獨行以見其恐懼戒謹以禮自守之意】

二章【此章如先生之說則是女子眞曾爲人所誣而坐獄矣夫使彊暴之人猶得誣貞女而致之於獄則何以爲文王之化召公之教哉愚以首章推之恐後二章𨿽爲興體亦皆是托言蓋其貞女自言誰謂雀無角何能穿我之屋誰謂女於我無求爲室家之禮何能召致我於獄蓋雀𨿽無角而或能穿我之屋女於我𨿽無室家之禮而或能召致我於獄皆恐其或然而不敢忽之辭尢見其恐懼戒謹之意後兩句則又決絕之辭曰政使女眞能召致我於獄然女之求爲室家之禮旣有所不足則我亦終不女從也】三章【前章室家不足責之以禮也此章亦不女從斷之以義也貞女之志守禮執義如此則被化而成徳者深矣牡齒謂齒之大者】

羔羊

一章【羔裘大夫燕居之服者毛氏謂大夫羔裘以居紽蓋以絲飾裘之名者毛氏謂古者素絲以英裘其說皆當有所本然論語孔氏緇衣羔裘乃用黒羊皮何也豈用黒羊皮故以素絲飾之耶羔裘素飾可見其節儉退公委蛇可見其正直故集傳謂南國化文王之政在位皆節儉正直故詩人美其衣服有常而從容自得如此也所謂美其衣服有常而從容自得如此則所包者廣盡可玩味若南軒先生之說謂重言委蛇爲舒防而有餘裕止賦其退食之際則在公之正直可知其說益詳而其味益短至於王氏出公入私出私入公之說則太急廹矣】

殷其靁

一章【此詩明白只涵詠便自見念其勞美其徳兾其早畢事以還歸無棘欲無怨辭可謂得其情性之正矣婦人而能如此文王之化深矣】

摽有梅

一章【先生之說當矣此乃女子自言其心事之實而已無隠情無慝志非文王之化其能臻此哉東萊先生曰其辭汲汲如將失之豈習亂而喜始治者邪或謂若以此詩爲女子自作恐不足以爲風之正經先生曰以爲女子自作亦不害蓋里巷之詩但如此已爲不失正矣】

三章【其辭𨿽若汲汲然必待夫士之求也孟子曰丈夫生而願爲之有室女子生而願爲之有家父母之心人皆有之不待父母之命媒妁之言鉆穴隙相窺逾墻相從則父母國人皆賤之讀此詩者要當以是觀之懼時之過者情也待士之求者禮也發乎情止乎禮義蓋不獨變風爲然矣】

小星

一章【此詩乃賤妾勤其事躬其勞而安於命分之辭也大抵人情紓則樂易樂易則天理明窘則懣亂懣亂則人欲熾南國夫人承后妃之化能不妬忌以惠其下故其眾妾之情紓平樂易理明欲消皆能勤其事躬其勞知其命分之當然而安之無逸志無怨言也此豈勉彊矯揉之所能哉】

二章【夙夜在公勤於事也抱衾與裯躬其勞也此詩𨿽是興體但時取在東在公與昴與裯兩字相應又是一格】

章句【程子曰賤妾得禦於君是其僭恣可行而分限得逾之時乃能謹於抱衾與裯而知命之不猶則教化至矣觀此說亦好而先生不取者蓋程子只說得賤妾情意不好處不若呂氏之說爲寛廣也然先生又嘗答潘恭叔問目有曰小星兼取程子說甚善】

江有汜

一章【先儒皆從序說而先生獨以爲媵有待年於國而嫡不與之俱行者蓋以三章皆以之子歸爲言而知之也以謂挾已而偕行蓋指往嫁時言也】

三章【過謂過我而與俱正指往嫁時言也其嘯也歌總言其始終也不我以不我與不我過者欲也其後也悔其後也處其嘯也歌者理也從欲者躁急而褊狹復禮者安舒而和樂從欲而悔循理而樂則得其性情之正矣】

章句【二詩相次其有意矣】

野有死麕

一章【以爲詩人因所見以興其事而美之則是以白茅包死麕而興吉士之誘女子也蓋曰野有死麕則白茅包之矣有女懷春則吉士誘之矣猶言有美質則必有來求之者也若以爲賦則皆是言其實事但作興體則意味長故先生定以爲興體而附或者之說於後後章同毛鄭氏皆以誘爲道東萊先生亦謂儀禮射禮先有誘射皆謂以禮道之古人固有此訓詁然此皆是避誘字爲挑誘之誘故爲此說先生不解者但輕防過去耳所謂不以文害辭也】

二章【以上三句興下一句此在興體中又是一格但言有女如玉而不言所以求之者防上章意也】三章【舊說舒而脫脫兮作女子之容儀舒緩下兩句方爲女子之言今先生定此章爲女子拒之之辭故並以此句爲女子之言云姑徐徐而來耳味其言嚴整峻厲如此則其不可犯之容色意思皆可見矣此詩之意都在此章不必於前章死字白字懷春字誘字上巧生意見才如此便害了此詩本防】

何彼穠矣

一章【此詩𨿽不可知其的在何王之世然爲王姬下嫁齊侯而有肅敬雝和之徳則無可疑矣敬與和婦徳之首東萊先生曰不言王姬而曰王姬之車者不敢指切之也二南多言后妃夫人大夫妻之美而此詩乃美王姬下嫁而作故取而附之或近或逺皆所以見文王大姒之教也】

二章【𨿽以桃李二物興男女二人然主於美王姬故先言之】

三章【一章專美王姬二章三章並美其公子其或先或後蓋反覆歌詠之非有他義也】

騶虞

一章【搜田乃有國者之常禮南國諸侯舉行其禮而詩人述其事以美之彼茁者葭言其艸木之茂也一發五豝言其鳥獸之多也於嗟乎騶虞詠嘆其仁心之自然也夫艸木之茂禽獸之多蓋必時和嵗丰封殖蕃育之所致推而遡之則可見時君之仁及乎物者周矣且馳騁田獵易得令人心狂縱今也一發而已行其禮而不逞其欲此詩人所以詠嘆其仁心自然不由勉彊者也夫天壤之間和气充塞物生茂盛而諸侯於田獵之際又能體文王之徳眞若騶虞自然之仁焉則周家之王道豈不成全於此哉】章句【周南見其化之入人者深召南見其澤之及物者廣則文王意誠心正之功轉移動化始於家邦終於四海者無以復加矣此義至先生而始明】

召南之國【先生發明二南之義本於文王其有功於詩者多矣自甘棠而下皆言國君因方伯布文王之教而能修之家以及其國而何彼穠矣一詩獨述王姬之美又非文王時事故以爲不可曉且以爲當闕所疑而不敢鑿說以求必通此解經之法也正變之風𨿽經無明文然無害於義故姑從之孔子之誨伯魚但使之學二南而不言二南之義今得先生說得二篇之義明白尢覺孔子之言有意味可玩程子曰孔子云人而不爲周南召南其猶正墻面而立而今人讀了二南詩果便不面墻而立方是善讀詩故先生嘗訓一學者曰公讀二南了還能不正墻靣而立否意思都不曾相粘濟得甚事此又讀詩者之所當知也儀禮之說見古人於二南用之如此其廣且切而程子之說則又所以述二南之用也】

邶一之三【邶鄘地旣入衛其詩皆爲衛事而猶繋其故國之名先儒辧說𨿽多而先生初說亦疑其爲聲之異今但以爲不可考者蓋此等旣不繋詩之大義又他無所考不若闕之爲得也至於風雅先儒皆分正變正者皆是美詩至於變則刺詩多而美詩少亦有全無美者分得亦有意思故先生從之】

柏舟

一章【耿耿小明憂之貌者蓋人有所憂則其心耿耿然惟於憂之一路分明耳其他固有所不及也古人下字不茍如此惟其心耿耿然故不能寐也如有隠憂言如有所隠痛而憂其隠痛處便是小明也微我無酒以遨以遊言其憂之深而非酒與遊之可解也酒可忘憂其說本此】

二章【告兄弟而逢其怒乃其所遭之實事故言我心不如鏡之度物故不知兄弟有不可據依而往告之反遭其怒也內旣不得於其夫外又不得於兄弟其情之無聊亦甚矣】

三章【此章又承上章文勢而言心之不可轉不可捲言其有常也威儀之不可選言其皆善也惟其存諸中者有常而不可移故形於外者皆善而不可揀也在易蹇之象曰君子以反身修徳困之象曰君子以致命遂志是詩蓋兼得之棣棣富而閒習之貌者富謂富盛也富盛則全備而無欠闕閒習則從容而不生疎非徳盛而仁熟者其孰能之】

四章【此章又終言其憂且歷言其所憂之事以至於拊心有摽則其憂極矣】

五章【此章方述其常理而以日月爲比以見已之所遭非理之常故其心之憂煩寃憒眊如衣不澣之衣然又恨其不能如鳥之奮翼而飛去也蓋亦可謂知其不可柰何而安之於命矣首章以柏舟爲比比其可用乘載也末章以日月爲比比其當明而虧當尊而卑也所謂辭气卑順柔弱全篇固然而末後兩章尢可見先生嘗有說曰讀詩須當諷味防他詩人之意是在甚處如柏舟婦人不得於其夫宜其怨之深矣而其言曰靜言思之不能奮飛其辭气忠厚惻怛怨而不過如此所謂止乎禮義而中喜怒哀樂之節者所以𨿽爲變風而繼二南之後者以此臣之不得於其君子之不得於其父弟之不得於其兄朋友之不相信處之皆當以此爲法如屈原不忍其憤懷沙赴水此賢者過之也賈誼云歷九州而相其君兮何必懷此都也則又失之逺矣讀詩須令如此防所以詩可以興可以觀可以羣可以怨怨是詩中一个大義不可不理防得也】

綠衣

一章【間色爲衣而正色反爲裏賤妄尊顯而正嫡反幽微悖理亂常如此自是可憂況莊姜之賢而親遭其事乎憂之不能自已情性之正也若詩記所載南軒先生之說則推之太過矣旣已悖理亂常則此等事固應有之但不必言也】

二章【是詩必莊姜始罹其事而爲之此章則所罹者又甚矣】

三章【彼之所爲自違悖而我之所爲則欲其無過而已此其所以爲賢也】

四章【先生嘗說我思古人實獲我心二句曰言古人所爲恰與我相合只此便是至善前乎千百世之已往後爲千百世之未來只是此个道理孟子所謂得志行乎中國若合符節正謂此也夫徇已而行不知取法於古人者陋也徒知取法於古而不能自得於心者固也莊姜之居困始則思法古人以求無過旣又因古人之事而知其先得我心之所同然者可不謂之賢乎哉】

燕燕

三章【泣涕如雨初別時也佇立以泣已別而久立以泣也實勞我心旣去而思之不忘也】四章【以恩愛相信嫡妾相與之情於是爲至塞實不虛妄也淵深不淺露也二者其本也溫和惠順又終竟如此而無作輟焉則是得其情性之常也淑又婦人之美徳而愼則持身之謹也有是眾徳而又謹於持身其賢爲可知矣觀其以先君之思勉其夫人則非全備眾徳者不能也先生嘗曰戴嬀不以莊公爲已死而勉莊姜以思之可見溫和惠順而能終也亦綠他之心塞實淵深所稟之厚故能如此又曰不知古人文字之美辭气溫和義理精宻如何直到得恁地秦漢以後都無此等語也又曰譬如畫工傳神一般直是寫得他精神出又曰詩有說得折曲後好底有只恁地平直說後自好底如此詩末後一二章𨿽不防上文考下章便知得是恁地自是髙逺自是說得別人著】

章句【潘子善說燕燕詩云前三章但見莊姜拳拳於戴嬀有不能已者及四章乃見莊姜於戴嬀非是情愛之私由其塞淵溫惠之徳能自淑謹其身又能以先君之思勉已以不忘則見戴嬀平日於莊姜相勸勉以善者多矣故於其歸而愛之若此無非情性之正也先生頷之】

日月

一章【呼日月而訴之者欲其照臨已心也古處謂以古道相處此範氏之說當矣而長樂王氏又以爲不以古夫婦之道處我則意益狹矣觀緑衣之詩所謂我思古人則於此嘆莊公不以古道處已者宜也自處以古人爲法而望人以古道處已莊姜之處已望人皆有則矣】

四章【呼日月而但云照臨下土尊之之辭也呼父母而遂言畜我不卒親之之辭也一章云寧不我顧言不相顧盼也二章言寧不我報言不相酬答也三章云俾也可忘則蒙上句胡字言何獨使我爲可忘者邪辭𨿽緩而意則切矣四章言報我不述則又言莊公𨿽有時相報答而都不循乎義理也上三章𨿽爲莊公所棄而猶有望之之意焉是其性情之厚也卒章𨿽幸其見答而又以不循義理爲言則又見性情之正也】

章句【潘子善問曰據先生注云日月終風當在燕燕之前以時舉觀之終風當在先日月當次之燕燕是莊公死後之詩當居最後蓋詳終風之辭莊公於莊姜猶有往來之時但狂蕩暴疾則俾莊姜不能堪耳至日月則見莊公已絕不顧莊姜而莊姜不免微怨矣以此觀之則終風當先而日月當次先生曰恐或如此】

終風

一章【終風且暴言其性防也顧我則笑言其無常也謔浪笑敖言其戱侮無度也中心是悼不敢言故心傷之也不敢言者畏其不測也心傷之者親愛之而已也大凡狂暴之人未有不無常而無度者】二章【終風且霾言其狂惑也惠然肯來者幸之之辭也莫往莫來則又見其不常也悠悠我思思之長也蓋不獨憂其目前也】

三章【狂惑而不聞則不復有惠然肯來時也聞而復蔽則又不復有莫往莫來時也下章皆承上二章之意而言寤則憂而不能寐思之則感傷气閉而成疾其憂危甚矣】

四章【終言其狂惑愈深而未已則無望其能感悟也憂思之深而不能去懷焉忠厚之辭也】

擊鼓

一章【擊鼓其鏜踴躍用兵指其時事而言也而州吁阻兵安忍之意固可見矣土國城漕言其役民之不一也我獨南行又言以己之事而視彼二者尢可憂危也】

二章【於是遂言其南行之事不我以歸者𨿽與其帥同往將不得與其帥同歸也】

三章【又承上章末句而言其所以不歸之意以見其將失伍離次惟有偸生之心而無死敵之志也】五章【末章所以見前章之意蓋念其室家因言其始也約誓如此而今不復可遂矣自決之辭也】

凱風

一章【以凱風直比其母以棘心直比其子之幼時下更不言所比之事故曰母氏劬勞則是言其母之病苦而已然七子之作此詩非徒爲是言也必其心之誠實見其母之恩眞若凱風之生養萬物而已身幼少之時眞若棘心之夭夭然難長而未成然後眞知其母之病苦而自責其不能成母之善志也先生謂本其始而言以起其自責之端者得其情寔矣】

二章【母之不善在他人見之則可自其子觀之則只見其母聖善而七子之中自無令人而已不然則不足以感悟其母以成其善志也其曰聖善過爲歸美之辭耳此惟子可以施之於母臣而事君如此則未安也韓退之作羑里操云臣罪當誅兮天王聖眀𨿽程子亦以此言爲得文王之心而先生嘗云防得文王之心不解如此蓋聖人之處患難其樂天知命尊君親上之意固自不能無豈有紂如是無道而乃彊以爲聖明者哉】

四章【三章以無情興有情四章以無知興有知愚幼時嘗謂凱風七子有大舜負罪引慝之意而大舜無凱風七子引咎自責之辭此其所以異也今防得亦未然書旣言負罪引慝則安知其無引咎自責之辭又七子之所以婉辭幾諌其言亦自有不可已者】

雄雉

一章【我之懷矣指其夫也自貽伊阻不以怨人也】

二章【言誠又言實所以甚言其君子之勞我心言有盡而意無窮也】

三章【思之長而又念其道逺而不可以遽來思之切也】

四章【不知徳行之不與鄂不韡韡之不同忮害者嫉人之有貪求者媿已之無然忮害而不貪求貪求而不忮害則其爲患猶未至甚惟貪求而又忮害則其爲患有不可勝言然貪求者必忮害忮害者必貪求人不知學往往有此病而徵役於外則尢所當戒先生謂憂其逺行之犯患兾其善處而得全者得其情矣】

匏有

一章【匏未可用而渡處方深則勢必不免於涉旣涉則當量其淺深而或厲或掲焉以比男女之婚姻亦當量度禮義而行也凡事不度可否而率意妄行者未有不階於惡者也淫亂之人是矣】二章【濟盈而不濡軌雉鳴而求其牡皆反常逆理之人夫惟不度其禮義而妄行則必至於反常逆理而無所顧矣】

三章【此章鋪陳婚姻之常理以刺淫亂者之不然】

四章【此章則以人之濟渡有從有不從以比男女當待配偶而行而刺其人不能然也】章句【此詩意𨿽正而體制異於諸作若有不敢正言之意一章言爲事當有所度量二章言茍不能度量則必至於反常而逆理三章則詔之以婚姻常理四章則言人當有可有不可以刺淫亂之人亂常逆理而無有不可也】

谷風

一章【此章統言夫婦之常理東風陽倡陰和故多雨上四句以陰陽和而雨澤降以比夫婦和而家道成旣爲夫婦𨿽或少有所失猶當黽勉以同心不宜至於有怒下四句又以采葑采菲者不以下體之惡而棄其莖葉之美以比爲夫婦者不可以顏色之衰而棄其徳音之善其於物理人情可謂察之精矣】二章【此章方陳其見棄之初遲疑顧戀不忍棄去之情而故夫防義之薄送我曾不出其門而遂已故我之苦有甚於荼焉而故夫方且棄舊憐新曾不我卹是其心猶有望之之意焉厚之至也】三章【此章又以涇渭爲比已色𨿽衰而徳猶可取但故夫樂於新昏而不以我爲潔而與之爾旣言已欲戒新昏以勿居我之所勿行我之事而又自思我身猶不爲夫所容更何暇卹我已去之後哉所謂知其不能禁而絕意之辭者得其情矣不忍遂棄其家事者仁也知其不能禁而絕意焉者知也】四章【此章以方舟泳遊興其勤勞家事不計有無而黽勉以求濟又能周卹其鄰里鄊黨焉卽二章之所謂徳音下章之所謂我徳也婦人無外事以勤家睦鄰爲徳而已此章可見其勤而不怨梁笱方舟皆水中物承上章涇渭而及之】

五章【此章承上章言我於家事勤勞如此而故夫不我屑以之故蓋彼旣不能養我則自然反以我爲讐旣卻拒我之善而不納故𨿽盡力其家事而曾不見取如賈之不見售也又念昔時相與爲生之艱苦如此而今旣遂其生養矣乃反比我於毒而輕棄絕之乎其意益悲切矣烏喙大黃以之治病而已病去則弗顧之矣比予於毒謂此此𨿽賦體然旣有賈用弗售比予於毒兩句則亦兼乎比矣或問昔育恐育鞠張子之說固善然推之下文及爾顚覆之云意不甚實不若前說爲順先生曰此姑存異義耳然舊說亦不甚明白也】

六章【此章又承上章之意以防蓄禦冬興其夫但以我禦其窮而已又因言其夫之見待無禮全不念我昔者初來之時非所謂有終無敝也求二章又可見其怨而不怒】

章句【觀此一詩比物連類因事興辭條理秩然有序勤而不怨怨而不怒玩而味之可謂賢婦人矣而見棄於夫者亦獨何哉先生又嘗有說曰防詩義理外更好防他文章且如谷風他只是如此說出來然而敍得事曲折先後皆有次序而今人費盡气力去做後尙做得不好】

式微

一章【式微式微胡不歸羞惡之心義之端也微君之故胡爲乎中露忠敬之誠仁之至也】二章【毛鄭以中露泥中爲衛邑名後人多襲其說而不考二邑之所在又不見於他傳故王氏不取而先生從之沾濡陷溺之說蓋得之矣】

旄丘

一章【本責衛君而但斥其臣望之𨿽切而其辭益緩眞可見其溫柔寛厚之情也】

二章【知其不來而乃意其有所待而與之俱又意其有他故而不得遂曲盡人情如此其亦異乎逆詐億不信者矣】

三章【靡所與同言其心不與我同耳此所謂微諷之切】

四章【褎如充耳責之也自緩而疑自疑而諷自諷而責是皆性情之正也】

章句【式微旄丘二詩詩中𨿽無黎侯字固未必爲黎之臣子所作然詳玩二篇辭意則其出於一人必矣大凡人當患難之際其自處也多溺於茍賤卑辱而不校其責人也多流於褊急深刻而無已今觀式微之自處與旄丘之責人兩盡其道其賢於人一等矣】

簡兮

一章【先儒皆以簡爲簡擇之簡先生用張子說而以爲簡易不恭之意者得之按此詩乃仕於伶官者所自作此章旣自以爲簡易次章又自以爲碩人只此便可見其爲不恭也當明顯之處公然爲此而不以爲辱亦是不恭之意與次章所謂公庭萬舞同先生謂其若自譽而實自嘲者深得其防也王氏以爲於至近易明之地而不能察所以刺者失其防矣】

二章【有力如虎力也執轡如組藝也力與藝皆才也此章意皆與首章同】

三章【赫如渥赭又言其容色之盛也此章不特自譽其才而且以其賚予之親洽爲榮尢見其玩世不恭之意前已言其輕意肆志之心又言其玩世不恭之意何也曰意惟輕之是以玩之志惟肆焉故不恭也知其世之不可與有爲故輕玩之心生焉於其所不足爲而姑爲之於其所不足誇而反誇之是皆不恭之意也】

四章【不得志於衰世之下國而逺思乎盛際之顯王則其思也甚矣其意也逺矣其志也大矣猶曰彼旣不可得而見則是區區者又何足以凂我哉此乃不恭之情實也】

章句【定爲四章以韻可見毛鄭不曉叶韻故以爲三章】

泉水

一章【讀首章四句便見衛女思歸之心蓋與泉水日流於衛而不息此是興體中說得好者極好玩味凡人之情營私背公故不詢不謀惟恐人之或知也故書曰弗詢之謀勿庸言其必私也衛女思歸博謀於諸姬而無所隠則其情之正大可知矣】

二章【衛女思歸之情方切而遽自曰女子有行逺父母兄弟則知先王之禮亦只在人情之中特縱情肆欲者之不察耳此衛女之所以卽諸姑伯姊而與之謀其可否也】

三章【如此則其至衛也疾矣情之切也然豈不害於義理乎畏乎義也】

四章【不瑕有害疑其不可而不敢遂之辭也駕言出遊以寫我憂得其理而安於分之辭也思歸寧者思之正也謀及侄娣謀之正也恐害義理之正卒於不歸事之正也始終一出於正𨿽賢士猶且難之況婦人乎】

章句【觀楊氏之說則知聖人以詩爲教之意深矣】

北門

一章【以出自北門比已之處亂世事暗君故其心殷殷然憂自知其終窶且貧而莫知我艱終者已焉之辭蓋自以爲無復有望也故嘆之曰已焉哉天實爲之謂之何哉此蓋知其無可柰何而歸之天也是亦所謂發乎情止乎禮義者矣】

二章【貧窶之甚勤勞之至室家之責其困於內外極矣而猶曰已焉哉天實爲之謂之何哉此其所以爲忠臣也】

三章【摧謂摧折阻抑之又甚於讁也】

章句【楊氏之說其論君臣之道備矣而衛之忠臣則處其變而不失其道者可以爲萬世臣子之法也】

北風

一章【恵而好我攜手同行不忘故舊之仁也其虛其邪旣亟只且見幾而作之智也】

三章【國家將亡觀其气象愁慘如比風雨雪之寒涼自所見者無非赤狐烏鴉不祥之物亦非有先見者不能然也作此詩者其賢可知矣】

靜女

一章【觀此章所言則爲淫奔期防之詩明矣以女子而侍人於幽僻之地期之者不見而至於掻首踟躕此豈男女之正情哉】

二章【毛鄭旣爲靜女二字所惑又不知彤管爲何物遂創爲古者后妃必有女史彤管之法初無所據且倂引銀環金環之事爲說可謂支離其爲繆妄本不難見而後人拘於序說卒不敢以爲非則序之爲詩害也大矣】

三章【先生惟不泥靜女其姝一句又以匪女之爲美之女音汝以爲指荑而言然後此詩之意明白矣如是說詩可謂不以文害辭不以辭害意者也】

新臺

一章【宣公之納子婦禽獸之行也國人惡之宜矣但言宣姜燕婉之求而乃得此惡疾之人而已其辭蓋隠而顯也不少言得之多也今人語猶然】

二章【不殄則惡之又甚矣】

三章【又興以明上兩章之意】

章句【詩𨿽不明以爲宣公之事然以下篇類觀之則亦可以知其爲指是事也故先生亦用序說宣姜之詩凡四篇新臺有茨君子偕老鶉之奔奔故先生言諸篇放此】

二子乘舟

一章【二子乘舟渡河如齊國人知其有往而無返也故泛泛然見其影之去而憂思之深心中漾漾然不知所定也】

二章【不瑕有害字義𨿽與泉水同然泉水所謂害者害於義也此所謂害者害其身而已故先生謂此則見其不歸而疑之之辭蓋不忍正言其死且爲君諱也】

章句【二子處此亦不得爲是而夫子取此詩者所以著宣公志行之惡而其禍至於如是之酷以爲萬世戒爾故先生嘗謂太史公欠此意然其言有抑揚可以感發人故取之非便以二子所處爲是也】

童子問卷一

欽定四庫全書

童子問卷二

宋輔廣撰

鄘一之四

柏舟

一章【實維我匹一定而決不可易也之死矢靡他𨿽死而誓不敢易也母也天只愛而尊之之辭不諒人只何其不諒我之心也常人之情人不已知而至於自辧說則必有不平之气忿厲之辭而共姜之言曰母也天只不諒人只其意愈切其辭愈緩可謂乎情止乎禮義矣夫母之欲嫁共姜想亦不過是惑於愛而慮其終耳今味共姜自誓之言其至誠貞固之意如此則母之惑可解而慮可釋矣】二章【靡他言其不敢有他而已靡慝則又言其不屑於爲惡也】

章句【範氏曰衰亂之世淫風大行共姜得禮之正而能守義故以首鄘國也】

墻有茨

一章【所可道也言之醜也言其事不可道說所可道說者但可云言之醜而已言之長言之辱皆同】二章【言之長猶今人言其說甚長也此尢可見詩人忠厚之意】

三章【辱深於醜】

章句【楊氏之說蓋不獨爲此篇凡聖人所錄淫亂之詩其意皆如此卽先生所謂惡者可以懲創人之逸志者也此與下篇皆刺詩之正體】

君子偕老

一章【能與君子偕老則厚此服飾之盛而雍容自得安重寛廣乃爲宜稱今宣姜之不淑如是則𨿽有是服亦將如之何哉徳不稱其服則𨿽有其服不足貴也】

二章【其者指宣姜而言玼兮玭兮其之翟也言服之美也鬒髮如雲不屑髢也言質之美也足乎已者無待於外也玉之瑱也象之揥也言飾之美也揚且之晳也言色之美也服飾容貌之美盛如天如帝然是豈可以徒居哉】

三章【防彼縐絺是紲袢也所以斂飭之意固存而宣姜之淫肆則自若也情文之不協甚矣展如之人兮邦之媛也惜之之意有言不能盡者也】

章句【凡人之責人辭愈多則气愈暴气愈暴則辭愈厲此則志不帥气而气反動其志者也君子之責人則辭愈多而气愈緩气愈緩而辭愈和此則發乎情止乎禮義也且心有所忿懥則不得其正如此詩之詞益婉而意益深則心不至於失其正矣東萊先生責之問之惜之三字說盡詩意極好玩味】

桑中

一章【觀墻有茨君子偕老詩謂之刺可矣此詩則分明是淫亂者所自作不知何從而知其爲刺也只爲先儒以爲聖人不應取此等詩以著於經故特爲此說其原始於毛公至衛宏作序遂因而斷以爲刺奔後世皆從之而不復玩詩之辭以求其眞是非先生孰能正之】

章句【誣上只是欺謾其上之人大抵行私者皆有此心桑中之詩𨿽肆言無忌然誣上行私之心自在此皆緣民情流蕩無所限節之故民情所以如此則又因政散之故上之人茍有政事則何至於此小序以爲刺奔固仍毛而失之至下云云者卻得詩意又引樂記之語亦是而後之說詩者反取其所失而棄其所得其無特見甚矣】

鶉之奔奔

一章【若曰爲恵公之言以刺之則恐於下章爲君之說不通只從毛氏之說云兄爲君之兄亦得】二章【詩人疾惡宣姜至矣而猶不敢不以爲小君也彼謂狡童碩鼠爲稱其君者何哉】章句【惡惡如惡惡臭先逺言之後切言之皆性情之正也人道盡謂無人道無人道故爲夷狄禽獸人道以人言天理以理言其實一也楊氏明此說其可爲世之戒】

定之方中

一章【定之方中作於楚宮得其時也揆之以日作於楚室得其制也古人之營宮室上順天時下正方面不敢茍也如此樹之榛栗務其實也椅桐梓漆爲有用也不求近功如此則之永久宜也獨言琴瑟者舉其重者也古人所重在琴瑟】

二章【揆之以日旣正其方面也望楚與堂景山與京又覽其形勢也降觀於桑察其土宜也人事盡矣然後卜之則始之吉而終之臧宜矣程子曰旣度其可然後卜以決之卜洛亦然古人之爲皆如是也人謀臧則龜筮從矣】

三章【此章乃要其後日之終而言觀其始之經營其國者如此其備繼之勤勞於民者如是其勤則其終之善與富亦宜矣程子曰此章敍其勤勞以致殷富蘇氏曰富彊之業必深厚者爲之非輕揚淺薄之者之所能致】

蝃蝀

一章【以蝃蝀在東人莫敢指比夫淫奔之惡人不可道蓋人所醜惡也女子有行逺父母兄弟鄭氏謂婦人生而有適人之道何憂乎不嫁而爲淫奔之過乎意婉而辭緩故先儒多從之而先生獨不取者蓋如此說則不惟全不用本文而添字太多且於此詩嫉惡之意亦不類故只以爲況女子有行又當逺其父母兄弟其可不顧此而冒行乎其辭意爲正大而明白也】

二章【朝隮於西崇朝其雨見淫慝之气害陰陽之和以比淫奔之惡害人道之正蓋理所不容也】三章【男女之欲人所不能無也要當有以制之無以制之則失其貞信之節而有害於天理之正道卽是理理卽是命以道制欲則能順命去其人欲則能循乎天理矣】

相防

三章【每章章末𨿽是甚疾之之辭然禮者天理之節文人事之儀則也人而無禮則無以自立𨿽或不死亦何爲哉故記曰人有禮則生無禮則死是亦實理也首章言威儀次章言容止末章方言禮自淺以至深以皮興儀以齒興止以體興禮亦有輕重也】

章句【蝃蝀相防二詩皆文公之化行而人心去邪反止見國人之淫奔在位之無禮爲可惡而作故其辭意比他詩特爲嚴厲然亦未嘗不止於禮義也東萊先生曰疾惡不深則遷善不力】

幹旄

一章【舊說謂賢者稱衛大夫之美而言我將何以畀之哉蓋心誠愛之而自謙恐無以副其意也其說似亦可通而先生必攺之者蓋繹詩之辭意而知其必不如此也旣曰彼姝者子則非是指衛大夫明矣夫衛大夫乘此車馬建此旌旄往見賢者於浚邑之郊而觀之者言彼其所見之賢將何以與之而答其禮義之勤則其誠意之足以感人者可見矣況於所見之賢者又豈有不樂告之以善道哉】章句【蝃蝀相鼠惡不仁之詩也幹旄好仁之詩也好仁者固優於惡不仁者矣衛俗由亂而治故其序如此】

載馳

一章【據此詩所言則是許穆夫人旣已馳驅而歸欲唁衛侯於漕邑而許之大夫乃奔走跋涉追之於路而告之以不可歸之義夫許大夫何不告而止之於欲行之時乎想其許穆夫人傷宗國之亡不能爲懷旣請於穆公而穆公許之故遂行焉旣而許之大夫及國人皆以爲不可遂請於穆公而穆公亦以爲然故使其大夫追而止之耳觀夫人見其大夫之至亦知其必將以不可歸之義來告而心以爲憂則夫人之行亦固知其於義有不可者矣特以惻怛之情有不能自止者故爲是倉卒之行焉要之其初必竟是犯不義但能聞義而自克爲可取耳】

二章【使許穆夫人知人以己爲不善而竟爲之則是從欲者也知人以己爲不善而遂已之則是忘情者也知人以己爲不善𨿽不復爲而情終不能自已則是乎情而止乎禮義者也】

三章【女子善懷亦各有道亦所謂道並行而不相悖者也許人尢之眾穉且狂譏其不能察己之情耳】

四章【大夫君子無我有尢欲其察己之情而恕之也以君子稱許國之眾人則亦非眞謂其穉且狂也百爾所思不如我所之道其情之至者不能自已之實也亦吾不與祭如不祭之意旣不我嘉不能旋反以禮自克者也視爾不臧我思不逺良心又有不能自已者也仁義之道所以爲人極也徒知夫禮有不可歸之義而不知人心冇不能自已之仁此許人之尢其夫人而夫人指以爲穉且狂者也大夫君子無我冇尢百爾所思不如我所之蓋欲其察我之情而憐我之志耳】

章句【二章章八句重疉四句只是一意此又是一格範氏義重於亡一句爲教甚有力】衛一之五

淇奧

一章【觀大學曽子所以解此詩首章後六句之說字義明白而防意詳備愈讀愈有意味此方可謂之善說詩蓋後之說詩者詳於訓詁則或略於防意泥於防意則或遺於訓詁惟曽子則於字義防意兩皆極其至也若程伯子之未嘗章觧句釋與夫並不下一字訓詁則又非遺其訓詁也蓋已得其訓詀而只涵詠吟哦使人自曉其防意耳此則又與孔子解鴟鴞與烝民之詩同用也】

三章【首章以緑竹始生之美盛興武公道學自修之進益逐言其威儀之盛而盛徳至善民不能忘則固已極其始終而言之矣次章則以緑竹之堅剛茂盛以興其服飾之盛以見其徳之稱故復以首章之末四句詠嘆之末章則又以緑竹之至盛興其徳之成就如金錫之精純圭壁之溫潤而又寛廣而自如和易而中節則其徳之成就可知矣寛廣而自如則無勉彊矯拂之意和易而中節則有從容自得之意非盛徳者不知此味也二章言其服飾二章言其車輿凡人戲謔易流於虐善戲謔兮不爲虐兮非有徳而以禮自防者不能也】

考槃

一章【詩記引孔叢子孔子曰於考槃見遁世之士而無悶於世此亦深得詩意獨寐寤言而猶自誓其不忘此樂非安之者不能然也】

二章【退而窮處偪反甚矣而能寛大自樂若將終身焉蓋無入而不自得也】

三章【弗告言自得其樂難以告人也】

碩人

一章【此章言其族類之貴】

二章【此章言其顏色之美】

三章【此章言其始至而國人翕然樂得以爲君之配】

四章【此章又言齊國廣大民物富饒而夫人之來又士女佼好禮儀盛備夫荘姜族類之貴顏色之美國人旣皆願得以爲其君之配而齊國地土之廣大民物之富饒又足以相依而荘姜之來又士女佼好禮儀盛備無一不善如此是則人之所同好也而荘公乃獨不之好焉夫好好色惡惡臭人之常情也而荘公之於女色乃不好其所當好是與海上逐臭之夫何異此人心之所以危而可畏也觀邶風燕燕等篇則荘姜之徳行文章皆未易及而此詩不之言何也曰此但指其人所易見者以刺荘公之昏惑而不知耳荘姜之美則固不止此也】

章句【此詩據左爲衛人所作固爲得之但二章形容其色容之美國人豈能詳知如此或恐宮中之人所作如關雎之述后妃未可知也】

氓

一章【舊說此章意謂人之於不善其初亦必未敢決然爲之須有遲回顧借之意今觀先生之說然後知其不然婦人旣已失身從人則凡若此者皆其狡計耳若原其初心而善之則是亦放飯流歠而問無齒決之類其不智甚矣讀先生之說令人惕然知戒不敢有一毫自恕之意也】

二章【此章可見古人之尙卜筮然使其知易爲君子謀不爲小人謀則亦不敢求之筮矣】三章【士猶可說女不可說者自婦人愧悔而言則然然士之戰戰兢兢如臨深履薄則豈容有所耽惑哉】

四章【女也不爽此但言其誓約之言不差耳豈不悔其初之失哉然終不說破是亦狡者之所爲也𨿽云曲不在已殊不知始旣如此則其終固宜然也】

五章【三歳之說恐非實奔後三歳遂至於背棄也觀下章所謂老使我怨則必不止於三歳明矣此但言其初之勤勞耳】

六章【靜言思之躬自悼矣反是不思亦已焉哉皆悔恨之極也大凡人之處事須當思其反不然鮮有不陷於凶咎者欲心一縱則必不能思其反耳】

章句【谷風與氓二詩皆怨然谷風𨿽怨而責之其辭直蓋其初以正也氓之詩則怨而悔之耳其辭隠蓋其初之不正也嘗謂二詩皆出於衛之婦人其文詞序次𨿽後世工文之士所不能及然考其行則一賢一否如是其不同所謂有言者不必有徳豈不信哉】

竹竿

一章【豈不爾思者言固不能不思也逺莫致之者以義有不可故托以逺而不能致耳】二章【女子有行逺父母兄弟安之之辭】

三章【𨿽知其不可歸而思之終不能已也】

四章【此詩固是衛女思歸寧而不可得然其所以不可得歸之事則不可知也然玩其辭意則和緩閒雅而其末章又與載馳相類則想亦是於義有不可歸但未必有國滅君死之事耳】

芄蘭

一章【觀詩辭所謂不我知不我甲之言則亦必須是譏刺其在上之人童孺無知才能不足以知我長我而徒爾舒緩而垂帶悸然也但未必是刺其君耳】

章句【墻有茨謂宣公卒恵公幼而杜預又謂恵公卽位時方十五六則小序以此詩屬之恵公亦可但他無所見而詩文又不明言其所以故先王直斷以爲不知所謂不敢彊斷此闕疑之義若必爲刺衛恵公則便至有依托鑿空之失也】

河廣

二章【但言渄河之廣而不可渡非宋之逺而不可見以極其情思焉而終不明言其義之不得往也此意最可玩範氏以爲知禮而畏義者得之矣】

章句【範氏爲襄公處者得其義矣所謂先王之化猶有存焉卽大序所謂止乎禮義先王之澤也必如此等詩方可當之】

伯兮

一章【先言其君子之才之美如是而後言方執殳而爲王前驅則是惜其用之不得其所也】二章【此其眞情也】

三章【冀其歸而復不歸則其憂思爲尢甚】

四章【一章言其夫之才美而用之不得其冝二章言已非無物以爲容但以君子行役無所主而爲之三章則望其歸而不歸憂思甘於首疾四章則不肯求物以忘其憂而但願言思伯𨿽至於心病而不辭其敍述皆有次第至於寧不求忘憂之艸而但願言思伯𨿽至於心痗而不辭則憂之極也】章句【範氏之說誠足以詔萬世人君而知此義則知謹重於用兵矣至於所謂治世之詩則述其君上憫卹之情亂世之詩則錄其室家怨思之苦以爲人情不出乎此者又深得聖人錄詩之意】

有狐

一章【寡婦見鰥夫欲嫁之且比之以狐則必非得已也故序以爲喪其妃耦焉而先生以國亂而民散言之】

木瓜

一章【有學者請於先生曰某於木詩反覆諷詠但見其有忠厚之意而不見其有防慢之情小序以爲美齊桓恐非居後而揣度者所能及或者其有所也竊意桓公旣歿之後衛文公伐齊殺長立幼衛人感桓公之恵而責文公之無恩故爲是詩以風其上不然則家語所謂吾於木見苞苴之禮行亦豈鑿空而爲此言乎先生以爲不然曰若以此詩爲衛人欲報齊桓之詩則齊桓之恵何止於木而衞人實未嘗有一物報之也愚謂以此言之則小序之說則亦傅防之失實無所據而先生疑以爲男女相贈答之辭如靜女之類者則亦以衛風多淫亂之詩而疑其或然耳至於家語所載夫子之說乃王肅所纂集固難盡信而其言亦又無甚意味且於小序之作未知其孰爲先後也又烏可據以爲說哉嘗試思之靜女之詩其爲男女相贈答於詩文可見至此詩則全不見有男女之辭若只據詩文以爲尋常相問遺之意似亦通先施之者𨿽薄而後報之者常過厚是亦忠厚之情也且與家語之說亦不相戾】衞國【鄭衛之俗淫靡非獨習俗之蓋亦風土所致張子此說可謂能通天地人矣】

王一之六

黍離

一章【人憂則行自遲而心無所定國家顚覆風景變異在臣子固不能無憂故曰知我者謂我心憂然衰世之俗亦有薄情輕脫不以爲事者故曰不知我者謂我何求呼天而問其所以致此者果何人哉怨之深也此詩憂怨之得其正者也】

章句【久而不忘者天理之有常也暴集旋涸者人欲之無定也情得其正則自然久而不忘矣】

君子於役

一章【知其歸期則思有所止也知其所在則思有所向也今也不知其期則不知其幾時可歸也曷至哉則不知其今在何所也如之何勿思覩物興思𨿽欲自己而有所不能也】

二章【可以日月計則思猶有節也知其會期則思猶有止也不日不月則不可計以日月也曷其有佸則不知其何時可以來會也茍無饑渴則不敢必其歸而但幸其不至於饑渴而已其憂思之情益甚矣】

君子陽陽

一章【先生謂此詩疑亦前篇婦人所作者蓋兩篇之首皆以君子爲言而又相聨屬之故此固亦不害於義然亦安知其非偶然而然也故又取或者之說以爲序說亦通宜更詳之蓋欲仍舊也】

揚之水

一章【彼其之子是戍人指其室家而言則不與我戍申云者蓋言不得同其室家以往耳懷哉懷哉言其思念不一而足也曷月予還歸哉言不知何日可以還歸以安其室家也興取之不二字如小星之例此在興體之中又別是一例不然則又是比體】

章句【忘親逆理以賊人之秉彜非法枉道以使民之勞役此民之所以怨思也欲其悉力致死以報其上難矣哉所謂民至愚而神於此可見先王之所以畏而敬之也此正平王之詩故曰詩亡然後春秋作其不以此也哉】

中谷有蓷

三章【嘆則悲嘆而已歗則悲而恨焉泣則悲而至於傷矣方其嘆且恨之時而曰遇人之艱難遇人之不淑而無怨懟過甚之辭固見其厚矣及其至於傷而泣也則亦曰何嗟及矣而已殆有知其不可柰何而安於命之意此尢見其厚也豈非先王之澤哉】

章句【範氏之說眞得讀詩之防使讀詩者能如此則詩之爲敎於人大矣但其本說以爲詩人舉一物失所而知王政之惡一女見棄而知人民之困則不可故先生今攺以爲讀詩者如此蓋謂讀此詩而知其如此則可若以爲詩人作此詩而先有此意則不可也】

爰

一章【玩每章之末一句則爲君子不樂其生而作無可疑者至於周室衰防諸侯背叛亦東遷以後所有之實事故先生取以爲說所謂小人幸免君子被禍者𨿽無所據但以章首二句爲比則當如此說又觀君子不樂其生之意則亦容有此事也或以爲興者毛氏說也然與其他興體又似不同故先生謂若以爲興則當以免爰興無爲雉離興百罹則其說亦簡易可通不然則只當作比體】

三章【無吪無覺無聰皆死也義無輕重但趂韻耳】

章句【世治則天下之人欣欣然皆有生意在位者則彊於爲善在下者則敏於用力世亂則天下之人疾首蹙頞皆無生意在位者則憂思怠情而常恐有一朝之患在下者則放僻邪侈茍免幸獲而無所不至矣惟豪傑之士則不拘於此然天下豈能皆若人哉】

葛藟

一章【世治則人皆安上重遷各親其親者其本性然也世亂則人多流離失所疎其所親親其所疎者夫豈其性之所欲哉不得已也使民不得已而倒行逆施如此卒至於窮困而無所告焉則其責必有任之者矣】

三章【顧親於有有重於聞詩曰顧我復我至於亦莫我聞則漠然而全不相領略矣夫親乃天屬也其可彊爲之哉】

采葛

三章【采葛采蕭采艾其爲托言明矣至於思念之情流而不止如此則以爲淫奔之辭者宜矣】

大車

一章【漢廣之逰女端莊靜一人見而知其不可求野冇死麕之女子貞潔自守而自必人之不可近此所以二南之化也豈有淫奔之心必待於冇所畏而不敢也今觀此詩則世變之愈可知矣】二章【不明言其大夫而但言車服而已亦可見其畏之意如菼王氏以爲衣之色如璊以爲言裳之色亦好】

三章【世變𨿽下而大夫能使人如此亦可謂賢也已矣始則不敢奔而已終則沒其身不得遂其志刑政之效亦可見矣】

丘中有麻

三章【三章所謂望之之情益厚冀其有以贈己則厚於望其就我而食望其就我而食則厚於望其施施然而來也先生所謂語意不莊非望賢之意者甚當只以後篇緇衣之詩觀之可見】

王國【讀詩者可以怨則詩人固無忿懟過甚之辭然予讀王風則見其怨詩尢爲和平此可見周人之風俗也】

鄭一之七

緇衣

一章【緇衣之宜兮此美武公之徳稱其服也敝予又攺爲兮欲其服之常新也還予授子之粲兮欲其粟之常繼也旣欲其服之常新乎情性形於歌詠如此則其好善之誠心於是爲至矣】章句【好賢之至謂得盡做得徹】

將仲子

一章【此𨿽爲淫奔之詩然其心猶有所畏未至於蕩然而無忌也故列於鄭詩之首以見其爲風之始變也歟】

叔於田

一章【仁者徳之首故稱之或者之說亦爲可疑但段之爲人如此意其气類與羣小合故鄭國之細民悅而歌之如此】

二章【洵美且好猶言好而又好也】

三章【因其服馬故稱其武】

大叔於田

一章【章末兩句鄭人愛叔之情也】

二章【章末四句美叔之才藝也】

三章【章末四句幸其畢事而將休且喜其無傷以終首章之意也】

淸人

三章【出軍行師聚大眾於一所日夕戒懼猶恐或失古者出師以喪禮處之所以順陰气之揫斂致殺伐之沈摰也今其師出之久且無事而不得歸士卒則相與遊戲將軍則習爲容好其勢必至於潰散而後已耳陰常揫斂陽常渙散投石超距蓄其勇以求泄也左旋右抽習其事而將肆也】

章句【胡氏之說人君禦臣之常道也何事權謀委曲哉】

羔裘

一章【舎命不渝所包者濶命有二有指理而言者有指气而言者此蓋兼之以理而言則居其理而不變以气而言則居其分而不逾理可以兼气故集止以理言之】

三章【首章言其能舎命而下渝次章言其爲邦之司直末章乃以爲邦之彥而結之然則爲臣之道主於正直不阿而已𨿽孔子之在朝亦以便便誾誾侃侃爲常至於柔行巽入委曲以就事則亦固有時而當用要之其出於不得已而已】

遵大路

二章【無我惡兮不寁故也猶假義以責之至無我魗兮不寁好也則眞情見而辭益哀矣】

女曰雞鳴

一章【觀詩人所述賢夫婦之辭則鄭國之俗𨿽曰淫亂然在下之人夫婦之間猶知禮義勤生業不暱於宴私相安於和樂而人能贊助其君子親賢樂善以輔成其徳此可以觀先王之澤而民之性善矣】二章【琴瑟在禦莫不靜好此兩句好看蓋家道和夫婦睦則凡其器用自然覺得安靜而和好況乎琴瑟本以爲和樂之具哉】

三章【一意而三疊之以見其情之不能自已也夫勤勞以成業和樂以宜家此婦人之賢徳然情猶未已也則無所愛於服飾之玩而欲其君子之親賢樂善以輔成其徳是又加於人一等矣】

有女同車

一章【有女同車顏如舜華言其容色之美也將翺將翔佩玉瓊琚言其儀飾之盛也彼美孟姜洵美且都又極稱道其好樂之情也鄭詩惟此篇爲男悅女之辭】

二章【所謂徳音是亦日月詩之徳音類是也世衰道降徇情肆欲所美非美者多矣】

山有扶蘇

章句【山有扶蘇以下四詩𨿽皆爲淫女戲謔之辭然其指意亦不同山有扶蘇已得而其欲未饜之辭萚兮未得而亟欲得之辭狡童則已絕而又欲別圖之辭褰裳則未絕而防其欲絕之辭也序並以此四詩爲刺忽誠無情理】

萚兮

一章【倡予和女亟辭也】

二章【爾能倡予則子將成女之志視前章所謂和女者其情益急矣】

狡童

一章【以狡童二字言之則知其下兩句是反而戲之之辭若以爲眞不能餐與息則不應謂之狡童也下篇褰裳亦此意】

二章【男子之淫泆非狂則狡也】

褰裳

二章【婦人從一而終者也狡童褰裳二詩則其縱欲而賊理也甚矣】

丰

四章【不送不將始之難也與行與歸終則易矣始之難必有以也終之易則惟恐其失之矣夫親迎之禮在六禮之後豈有親迎者已在乎堂而反不行者況鄭風之淫亂乎必如先生之說則於情始協理】

東門之墠

二章【其室則邇其人甚逺思而未得見之辭豈不爾思子不我卽則又思之切而冀其亟來就已之辭與丰之意大略相似】

風雨

三章【喜甚於瘳瘳甚於夷云胡不喜言云如之何而不喜也蓋喜劇之辭】

子衿

三章【此淫女望其所與私者旣無音問又不見其來而極其怨思之辭也】

揚之水

一章【悠揚緩弱之水不足以流束楚故以興兄弟之寡少維予與女而已此淫女爲人所離間而自解於其所私之辭】

出其東門

一章【出其東門有女如雲目之所覩若可美也𨿽則如雲匪我思存反之於心而知其非所當慕樂也縞衣綦巾聊樂我員則安分自樂而不徇俗以忘已也大序所謂乎情止乎禮義先王之澤者於此可以觀矣】

二章【聊樂我員自樂其樂也聊可與娛夫婦同樂其樂也】

野有蔓艸

二章【適我願兮與子偕臧則與前篇之聊樂我員聊可與娛者異矣大抵樂於理者和易安徐樂於欲者沈溺蕩肆】

溱洧

一章【鄭風二十一篇而淫奔之詩凡十有四故集以爲七之五然諸篇皆有所屬主一人一女而言惟溱洧之詩則見其國俗淫蕩蓋無人不如此也故居其末以見鄭俗之不美焉】

二章【鄭俗之土地寛平人物繁麗情意駘蕩風俗淫泆讀是詩者可以盡得之詩可以觀詎不信然】鄭國【鄭詩之淫甚於衛詩此義至先生而始明𨿽云可以觀然先儒皆不之及者爲小序所亂故也】

齊一之八【齊地東並海西瀕河故有魚鹽之利謂之便者蓋以魚鹽之利爲民之便也所謂通工商之業者據漢書地理誌言太公以齊地負海舄鹵少五穀而人民寡乃勸以女工之業通魚監之利而人物輻湊管仲人設輕重之權以富國故齊人織作冰防綺繡純麗之物號爲冠帶衣履天下以是言之則所謂工者女工爲多然至田齊時臨淄海岱之間爲一都防其中具五民服防以五民爲士農商工賈則或百工皆具焉】

雞鳴

一章【古者以雞鳴爲夙興之節】

二章【一章疑於耳也二章疑於目也古之賢妃進禦於君當其夙興之時心常恐晚故於耳日聞見之際疑其似者而以爲眞玩繹其辭則其戰兢警惕眞有臨深履薄之意至誠所感則其君焉有畱於宴暱之私者哉】

三章【前兩章但述賢妃儆畏之誠至末章方極其情意以致戒詩人其亦善於形容諷諫者哉非誠意有以感之於先則亦豈能使其君聽信之也】

還

三章【古者四時各有田獵所以奉順天時紓民气而以之習武事備禮典也然田獵不以時或耽樂於此則先王必以爲戒故大禹有禽荒之訓孟子謂從獸無厭謂之荒而老子亦曰馳騁田獵令人心狂今齊以遊畋成俗互相稱譽其便捷輕利以爲美則是其心狂蕩荒肆而失其是非之正矣此豈一朝一夕之所能致而亦豈一朝一夕之所能反哉讀是詩者當知上之道民固不可不謹好惡於其始而至於習俗之成則其所以反之者尢不可以有亟心也】

著

三章【此詩嫁者明著其壻俟已之所固若不滿其不行親迎之禮者然下二句又卻甚美不見有譏刺之意此豈嫁者喜幸之辭而錄之者因以見其時俗不親迎之失歟】

東方之日

二章【東方之日東方之月恐是因其時以起興言彼淫奔之女旦則躡我之迹而來暮則躡我之迹而去也如此則又似賦體蓋亦賦而興也】

東方未明

三章【興居有節號令有時然後能常不然則始𨿽若豫而勤終則必至於怠而失之莫矣此詩人之所憂也且晝夜昏明之限乃天造地設人所當知所當守也今乃不失之早則失之莫顚倒錯繆如此則其他越禮亂常之事不言而可知矣此詩人之所以刺也】

南山

四章【旣曰歸止旣曰庸止旣曰告止旣曰得止言其始之幸得其正也曷又懷止曷又從止曷又鞠止曷又極止惜其終之肆行縱欲而莫之正也】

章句【首二章刺齊襄後二章刺魯桓者二君平分其罪可也】

甫田

一章【厭小而務大田甫田者也妄作者之所爲也忽近而圖逺思逺人者也妄想者之所冀也妄作則事不遂妄想則心徒勞】

三章【末章又以其事之易見而人所共知者爲比以曉之小之可大邇之可逺理固然也厭小務大忽近圗逺則欲之亟也循其理之自然而計獲之心不萌則忽然而造其極有不自知者徇其欲之所爲則躁亟之意紛然而終不能有所達矣故循理者有美成之功而徇欲者無幸成之事】

盧令

一章【仁與鄭詩叔於田所謂仁者同】

三章【仁則羙其徳也鬈與偲則美其貌也】

敝笱

三章【如雲盛也如雨多也如水與之俱流而不止也魴鰥魴鱮但言其大耳唯唯則言其出入之自如也荘公有哀敬之心以感其母有威嚴之命以制其下則亦何至於是哉】

載驅

四章【首章言文姜疾驅其車離於所宿之舍而來防襄公也二章言其四馬之美六轡之柔而其人則無忌憚羞愧之意也三章四章則又言行道之人甚眾而彼乃翺翔逰遨於其間無恥之甚也人而無羞惡之心則亦何所不至哉】

猗嗟

一章【猗嗟昌兮總嘆其昌盛也頎而長兮言其身之長也抑若兮所以甚言其美也𨿽抑之而猶若揚而況於揚之乎美目揚兮言其目之美也巧趨蹌兮言其儀矩之整也射則臧兮言其武藝之精也容止之美固美也至於射則又善則可見其才之稱也射者男子之事故三章皆言射以終之】二章【儀言文也射則武也以展我甥兮爲詩人徵辭者極當】

三章【舞則備文武矣射可禦亂則又武之盛也】

章句【趙子之說義理之正聖賢復生不可易也東萊先生之說亦深得詩人之意】魏一之九【魏𨿽舜禹故都以其地之狹隘而氏貧俗儉故有聖賢之遺風然則世之以土地宏濶民富俗侈而陷溺其良心者多矣夫子所謂以約失之者鮮蓋不特指人之一身而言也蘇氏之說更以先生之說証之則魏風皆爲晉而作明矣而先生又以爲恐魏亦嘗冇此官故但以爲不可考者蓋謹重闕疑之意且七篇之詩皆不主晉一君之事而言如邶鄘之於衛故不敢斷以爲晉詩然魏國絕無事見於記而其君之名諡亦復不故小序亦無由傅防屬之某公某人某事而只據詩文大略爲說故其說亦無甚大舛】

葛屨

一章【糾糾葛屨本非可以履霜然自儉嗇者言之則亦可用以履霜矣以興摻摻女手本未可以縫裳然自褊急者言之則亦可使之縫裳矣夫人之情儉嗇者必褊急褊急而不已則較計瑣屑務省而不適宜謀利而不顧禮將無所不至矣所以不但使女縫裳而又使之治其要襋而遂服之也今鄕俗新婦始來一月不出房蓋亦古之遺風也夫茍可以用而無不用者褊者之所爲也】

二章【此章則刺其內外表裏之不相副自其外而觀之則其進止之安舒遜讓之有節服飾之貴盛宜若無可刺者矣然其心之褊迫急促如前章之云是以不能不刺之也】

章句【儉本非惡徳故屨汾沮洳二詩𨿽有所刺而必先言其美好也】

汾沮洳

三章【沮洳一方一曲皆言其小也魏之俗吝嗇褊急不中禮節故𨿽公路公行公族之官而或自采莫采桑采藚於汾水之側故因以起興言若而人者美則美矣然其所爲儉不中禮屑爲卑下之事殊不似夫貴人也所謂美無度如英如玉者亦猶葛屨末章之首所言耳夫儉以能勤而不顧禮則茍可以得者無不爲也采莫采桑詩人特舉其一事耳然則作此詩者蓋生乎其時而不溺其習者而葛屨之女尢爲難得也】

園有桃

一章【汾沮洳園有桃二詩𨿽是興體然皆因其實事以起興以世族而自采莫以園桃而爲之食其吝嗇褊急甚矣國小而無政气象迫促日趍於危亡凡有心思者莫不知其可憂也而當時之人溺於流俗恬不之覺反以其流者爲是憂者爲驕此園有桃詩之所以作也蓋意思促迫者才見人稍自寛紓便以爲驕然其所以如此者特未之思耳人心蓋有眞是非思則得之不思則不得也○居褊急之時則以憂出而歌謡者爲驕處禮廢之世則以事君而盡禮者爲諂○黍離之憂憂王室之已覆也園有桃之憂憂魏國之將亡也憂其已覆而不我知則亦已矣憂其將亡而不我知則欲其思之者亦宜也】二章【歌謠之不足而聊以出逰於國以寫其憂正以其無可告語者故耳罔極則不止以爲驕也重言人不知爲不思者其情深切而猶欲其反思以得其是非之正也】

陟岵

一章【行旅之人登陟髙處可以眺望則必有思慕鄕裏親舊之心昔狄仁傑登泰行山望白雲而思其親之在下者是也】

三章【旣思其父又思其母又思其凡旣想象其念己之言又想象其祝己之言曰庶幾其謹之哉則斯人也必能以其親之心爲心亦可謂賢矣】

十畝之間

一章【危邦不入亂邦不居君子仕止之常法也使賢者不樂仕於其朝則其政亂國危可知矣夫以埸圃之采桑者爲自得而思與其友歸焉則其不樂仕之意可見矣】

伐檀

一章【不稼不穡則不可以得粒食不狩不獵則不可以得鮮食人之所食𨿽多而此二者爲大故舉而言之所謂甘心窮餓而不悔者詩中𨿽無此意然觀其志之所存如此而詩人又以爲眞能不素餐者則必當有此事矣】

碩鼠

一章【三歳貫女莫我肯顧謂三歳之久與女相貫習而女莫肯顧念我也所謂民困於貪殘之政故托言碩鼠害已而去之者深得詩人之意若如序說則過矣○三歳貫女則民之於上至矣莫我肯顧則上之於民甚矣於是而決去焉非民之罪也逝將去女云者則是將去而猶有不忍之意也不然尙何言之有】

三章【首章冀得其所次章冀適其宜末章則冀其得免於永號而已其情亦可哀已讀碩鼠之詩固當知民之情不可以久隳而又當知民之情亦未敢有過求也】

章句【寛裕者其流長急迫者其意短魏以地陿而褊急如此其何以世至於長久哉故變風作於平桓之世而國遂滅於恵王之十七年止五六十年間耳詩人之意固憂之矣自桓元年至恵王十七年計五十八年】

童子問卷二﹤經部﹐詩類﹐詩童子問﹥

欽定四庫全書

童子問卷三

宋輔廣撰

唐一之十【河東民俗勤儉長老相至今猶然至於地瘠民貧則未有考前漢志但言其土地平易有鹽銕之饒於兗州又言其利蒲魚畜宜六擾谷宜四種而俱不及豆何邪】

蟋蟀

一章【夫百日之蠟一日之澤固所不免也然樂勝則流是以所當慮也況唐風之憂深思逺則方樂而戒其勿過者宜矣蟋蟀在堂歳聿其莫今我不樂日月其除時之不可不樂也無已太康職思其居心爲之宰而不流於樂也好樂無荒良士瞿瞿君子之善爲樂者也○今我不樂日月其除張而不弛文武不能也無已太康職思其居弛而不張文武不爲也好樂無荒良士瞿瞿一張一弛文武之道也】二章【人無逺慮必有近憂故當思慮在事外也思之𨿽周而爲之不敏則亦無益矣】

三章【庶人之役車猶休矣則君子可無一日之樂乎職思其居謂所居之職也職思其外謂所職之外也職思其憂謂思之極而至於憂也瞿瞿顧慮周旋之貌未見於爲也蹶蹶則見於爲矣蹶蹶動而敏於事之貌未見其安也安則瞿瞿蹶蹶之效也始則瞿瞿然而思中則蹶蹶然而爲終則休休然而安必如是始可以樂而謂之良士爾○方樂而已虞其過𨿽樂而不忘其憂瞿瞿然慮之周也蹶蹶然爲之敏也休休然居之安也如是而樂則不至於流蕩而忘返矣○且歳聿其逝則不止於歳聿其莫矣役車其休則不止於歳聿其逝矣日月其邁則不止於日月其除矣日月其慆則不止於日月其邁矣職思其外則不止於職思其居矣職思其憂則不止於職思其外矣蹶蹶則不止於瞿瞿矣休休則又瞿瞿蹶蹶之效也其意皆自近而逺自淺而深是則所謂憂深而思逺者也】

山有樞

一章【以此詩爲答前篇之意而寛其憂則句句有著落有意味此義蓋自先生之然亦因天爲報上之詩故並旣醉假樂諸篇皆得其正也】

三章【蟋蟀但言不可不及時以自樂而遂相戒以爲不已過於樂乎盍亦職思其居思其外思其憂無至於好樂無荒必若良士之周於慮敏於事而後可以休休而安閒也則是初未必敢爲樂也故國人又作山有樞之詩以答其意而寛其憂然其所謂樂者亦不過衣服車馬家庭灑掃飲食喜樂極而至於鐘鼓琴瑟之事而已豈或至於縱情極欲流而不反者哉且以爲不可不及時如此不然則一旦宛然而死而他人取以爲已樂矣故先生以爲憂愈深而意愈蹙者得之彼其縱情肆欲極其樂而忘返者又豈虞夫死而他人得以享之哉今旣憂愈深而意愈蹙則其所謂及時以自樂者亦必無過甚之事也觀於唐風之所謂樂或不及而失於蹙然愈於過而流於奢者多矣永日猶言以永今朝也其事迫矣他人入室亦然】

之水

一章【晉昭侯非有大無道之事以自絕於民也特以其防弱不振日就萎薾故國人以爲不足恃賴而相與離叛惟沃之彊是歸焉以是知君人者蓋不必淫刑酷罰厚賦重斂爲足以失民心而委靡不振气象奄奄日就危亡則人心亦因以離散而不可収拾也故古之興王非惟深仁厚澤有以滲漉民心而威靈气焰又有以興起人气天下之犬人心之眾固非奄奄欲盡之气所能統屬也昭侯之防弱如此而曲沃乃以其近親而彊大如彼況當其時而唐之先君如虞叔之澤猶未斬也則國人叛而歸焉其勢又易矣但武公之所以傾晉者不遺餘力而正救輔翼之義不聞焉是則可罪焉耳】

二章【旣以彼爲君子又謂得見之則無不樂無有憂則其情亦不可得而遏矣宜其有聞而爲之隠也】

三章【民爲桓叔隱而欲其事之成此可見其情之大可畏也大禹之訓曰予臨兆民凜乎若朽索之馭六馬爲人上者柰何弗敬其防深哉】

椒聊

一章【詩中但言彼其之子而已何以知其必爲沃也然其意則若指沃而言者故序但取其意而斷以爲爲沃又因以爲刺昭公而先生則直據其辭而觧之使是詩固爲沃而作則吾之說固不悖使其別有所指則吾之說亦無可議焉此亦集傳之例蓋亦辭意俱到如之水詩方敢斷其必然若但有其意而辭無可證者則不敢縣斷也若是詩果爲沃而作則比之揚之水又甚矣椒聊且逺條且頌禱之辭同也】

章句【按之水椒聊二詩述當時民情棄舊君而樂桓叔也如此則其俗之薄甚矣聖人何取焉夫民罔常懷懷於有仁民之去就繋上之人如何耳上則無道而責民之我棄不可也是以古之聖人臨乎民上懍乎若朽索之馭六馬焉凡有不得者皆反求諸己而已故聖人錄此二詩以見民無常懷而在上者不可不彊於自治也】

綢繆

一章【婚姻禮之常也及其時行其禮𨿽曰可嘉然亦常事耳何至喜之甚而自慶如此也惟其失時之久而一旦得遂其禮故喜幸之辭至於不能自勝也誦綢繆之詩則足以知民之情而爲人上者其可不使之得其常哉】

枤杜

一章【讀是詩者見人生世間之不可獨居無與而他人又不如同气之爲親也蓋有棠棣之遺意庶幾於大序所謂厚人倫者其曰嗟行之人胡不比焉人無兄弟胡不佽焉者不得已而求助之辭蓋亦因上豈無他人不如我同父二句而言之耳比親輔而已佽則有助意也】

羔裘

章句【先生但以居居究究四字不可曉故以爲未有在位不卹其民之意又曰此詩不知所謂不敢彊觧此正得闕疑之意然曰羔裘豹袪則是指其卿大夫也明矣豈無他人維子之故則其欲去而不忍之意亦可見矣近世諸儒皆據爾雅有居居究究惡也之訓故多從毛鄭之說然先生嘗謂爾雅乃是集諸儒訓詁以成書其間蓋亦不能無誤者如此則居居究究之訓亦未可據也】

鴇羽

一章【王事靡盬者或是勤王之事或是敵王之愾皆不可知天子不卹侯國侯國不卹其民使民久從徵役不得耕耨父母饑餓無所恃賴則其窮亦甚矣然但呼天而告之猶冀有時而得所也𨿽唐風之厚然其情之危亦岌岌然矣惟君子爲能通天下之志故王道必使斯民養生送死仰事俯育之無憾不然則亦何所不至哉】

無衣

一章【安謂不隉杌吉謂無後患此特以利害言耳非誠知義命之所在也請命於天子而敢自謂豈曰無衣不如子之所命則其辭之悖慢無禮亦甚矣大率意得志滿者其辭多如此】

二章【以弒君簒國而敢求侯伯七命之服旣又自貶而欲比於天子之卿則其無忌憚可知矣】

有枤之杜

二章【好賢而自恐不足以致之則凡可以致之者必無不用也中心好之而自恐其不得飲食之則凡可以養之者必無所吝也好賢之心如此則在彼之賢安有不至而在我之勢又何患於寡弱哉】

生

五章【前三章人情之常也後二章唐風之厚也大序所謂乎情民之性也止乎禮義先王之澤也者是詩可以當之矣夫角枕之粲錦衾之爛是其嫁之未久也而遽曰百歳之後者亦見其憂思之深逺也】

采苓

一章【先生初以此詩爲興雲采有聽取之意故以采苓起興而今正以爲比且曰子欲采苓於首陽之巓乎蓋以采苓比聼言也夫人之所以來其讒者由我之不察而遽聽其言故也若人以其言而告我我無遽聽姑置舍之徐察而審聽焉則讒者無所得而止矣不然凡有言者不審而遽聽之則讒日益進反是而一切拒絕之則忠言又不復可聞矣二者胥失之也故讒譖之人不畏人之不聽而畏人之能審今𨿽不聽彼將浸潤而入之則異日或不能不聽矣惟能審察而眞有以見其情僞之所以然則不惟不敢進而亦無自而進矣此止讒之法也】

秦一之十一【平王嘉秦襄公以兵送己而東封之爲諸侯正也而曰能遂犬戎卽有岐丰之地則非也夫岐丰乃周所興王之地大王文武之故都也周之子孫不能自彊於政治故有犬戎之侵迫修徳攺度使諸侯畏服如文武之時率天下而徵一犬戎何難之有且周之封國固有制度矣今乃謂之曰能逐犬戎卽有其地是徒知犬戎之難逐而不知王畿之可重先王之制度不可渝也其後襄公果逐犬戎而盡有周西都畿內八百里之地如此則安得不啟諸侯之相並以拓圉而致秦之彊盛以卒代周也歟】

車鄰

一章【古人相見之際必爲之擯相以詔其禮介紹以其命是豈聖人固爲多事以美觀聽哉蓋皆理之當然而理之不可不然者故曰直情而徑行夷狄之道也今觀車鄰之詩以秦君有寺人而誇美之則人之情亦可見矣】

二章【未見秦君而覩其車馬之盛寺人之令而誇美之矣則其旣見秦君也則相與並坐鼔瑟而又嘆以爲茍今時而不作樂則逝者其耋矣蓋國家方興禮儀初備而人情喜樂故至如此與唐風所言則異矣東萊先生所謂簡易相親之俗悲壯感慨之气者秦俗固亦有之而詩人之正意則不爲此也故先生亦不取】

駟驖

三章【駟驖孔阜言其馬之盛也六轡在手言其禦之善也公之媚子從公於狩言公有所親愛之人隨公以田獵疑卽指禦者而言也奉時辰牡辰牡孔碩虞夫奉翼夫獸以待公之射禮儀之備也公曰左之舎拔則獲射禦之精也逰於北園因出狩而逰觀也四馬旣閒車馬皆閒習也輶車鸞鑣載獫歇驕𨿽田犬而亦處之得宜也此皆昔無而今有故歷敍其事而誇美之也秦本保於西戎自非子爲附庸而邑之秦遂入於中國自襄公爲諸侯盡有周西都畿內岐丰之地然後始備中國之禮儀侍禦而詩人美之然觀其所美者如此則其所缺者亦多矣觀春秋每夷狄之及後來戰國亦皆擯之使不得與中國之會盟而始皇卒以殺伐爲彊而並天下則其大略亦可覩矣】

小戎

三章【一章主言車二章主言馬三章主言兵器所謂婦人必其卿大夫爲將帥之妻也蓋君子良人溫其如玉厭厭秩秩皆非士卒所能當也極其憂思情也無所怨刺義也二者並行而不相背此詩所謂板屋者可見是伐西戎時事故先生於序下𨿽以爲時世無所據而未可知然於詩之首章下復以襄公爲說也小戎之詩備言車甲之盛蓋國人之矜辭是固秦風也若婦人之能閔其君子則非秦風矣聶政好俠而其姊不難於殺身今秦國之人方相與矜其車甲悍然有從事於戰鬭之意而一婦人獨能憂閔其君子徵討之勞則斯焉取斯今觀其言曰言念君子溫其知玉又曰厭厭良人秩秩徳音則其夫蓋盛徳之士也夫以盛徳之士而下從徵伐則秦之尙軍功絀文學之獘已兆於斯矣】

蒹葭

三章【此詩實不可曉先儒但據序說爲觧耳蘇氏之說以蒹葭得霜而適用以比秦必用周禮以成國似矣如此則是比體非興也然後二章則又解不去至以伊人爲周禮則太疎濶矣東萊先生又引公之事爲證則其意益巧而忘其詩之本義爲何如耳】

終南

二章【秦人見其君名位衣服之盛再三誇美之以至頌禱其安且久也此亦可見君臣之彛常有不容已者其或怨刺之作則必有大不得已者焉其君也哉其戒勸之者至矣壽考不忘則又不特欲戒之於今日也】

黃鳥

一章【詩言三良惴栗之貌國人嗟怨之辭願贖之意則穆公之從欲殺人不顧後嗣忍害賢者之罪皆可見矣】

章句【以爲穆公遺命如此而三子自殺以從之者蓋孔氏之說故讀詩記載東坡和陶淵明三良詩曰此生太山重忽作鴻毛遺三子死一言所死良已防賢哉晏平仲事君不以私我豈大馬哉從君求蓋惟殺身固有道大節要不虧君爲社稷死我則同其歸顧命有治亂臣子得從違魏顆眞愛三良安足希仕宦豈不榮有時纒憂悲所以靖節翁服此黔婁衣】

晨風

章句【解見詩序辧說】

無衣

一章【豈曰無衣無子同袍慷慨相親之意也王於興師修我戈矛與子同仇致果敵慨愾之气也讀是詩者可見秦俗之勇悍而樂於戰鬭如此詩可以觀詎不信然】

章句【先生秦人厚重質直之義與夫彊悍果敢之資及周秦之所以導之者不同而皆易於有成先儒之所未及也至謂後世之定都立國當監乎此者蓋又有感於藝祖皇帝之聖訓焉亦嘗疑之堯與文武皆聖人也然堯之風歷三代而尙有遺於晉至文武之風則一變爲秦而不復有遺者何哉蓋堯之時風气方開純朴未散譬之人則孩提之時也至文武時則其人壯大矣今人於孩提之時教之則𨿽老大有不忘者至於年日益壯𨿽彊防之旋得旋失終不能久而不忘也】

渭陽

二章【讀是詩者見其情意周至言有盡而意無窮良心之固如是也】

權輿

一章【於我乎夏屋渠渠道其始之待我厚也今也每食無餘道其今之待我薄也於嗟乎不承權輿於是而嗟嘆之以爲不能繼其始而已無已甚之辭也讀是詩者則知可以怨之義矣】

二章【夏屋渠渠無不致其備也每食無餘無一致其備也每食四簋無不極其至也每食不飽無一極其至也其進銳者其退速惟有恆者然後可久也】

章句【先生引穆生之事爲證者推原詩人之心蓋本於此不然則其所計者不過區區於安居餔歠之事而已恐非賢者之志也】

陳一之十二【讀詩記載蘇氏說曰陳之變風其原出於大姬蓋列國之風皆有所自起方周之盛時王澤充塞其善者篤於善不善者以禮自將亦不至於惡其後周徳旣衰諸侯各因其舊俗而增之善者因善以入於惡而不善者日以益甚故晉以堯之遺風爲儉不中禮陳以大姬之餘俗爲逰蕩無度亦理勢然也此說似好而先生不取者豈以大姬之事不可與堯並言歟抑陳自大姬時風俗固已如此也歟】

宛丘

一章【逰蕩以爲樂情也威儀之可望禮也溺於情者必不足於禮故詩人譏之曰洵有情兮而無望兮其諷切之者深矣】

三章【後兩章但再述其事以見其逰蕩之無時耳寒暑而不休則無時而止矣○樂固人之所喜也然必一張一弛時出而用之然後可以和悅其心志舒散其气血儻作樂無時則適足以陷堙心耳果何意味邪】

東門之枌

三章【夫民勞則思思則善心生逸則淫淫則忘善忘善則惡心生理勢之必然也陳國之地廣平乂以大姬之化故其俗逰蕩無度已見於宛丘之詩其逸甚矣故繼以東門之枌男女聚防歌舞婦人棄其所業相與慕悅各有所贈以交情好動其淫欲者亦其勢之必然也○好樂不已則使人气蕩而志昏此淫亂之所自起也又曰男女雜處而無間淫亂必生】

衡門

三章【此詩以爲隠居自樂而無求者之辭則辭順理明甚易而實是若以爲誘掖僖公之詩則繚戾破碎不成文理甚難而實非也夫逐物徇外乃人之常情今玩其辭意安愉恬淡非樂內者有所不能也】

東門之池

三章【序以詩中淑姬二字故生其說正如靜女之詩由靜女二字而生說也殊不知彼美淑姬云者乃男悅女之辭彼自以爲美自以爲淑耳非眞有賢淑之徳也】

東門之揚

二章【自宛丘而爲東門之枌自東門之枌而爲東門之池東門之揚蓋俗之流而勢之下也有國者之於導民可不謹哉】

墓門

一章【人之爲惡初動於隱微之中猶有懼人之知之心至於公然形肆於外則已無所忌憚矣然猶幸其爲人所規正刺譏而有攺也今其爲惡至於國人皆知之而猶不自攺自疇昔而已然則非一日之積矣蓋不可得而救藥之也】

二章【人之爲惡或有出於不自知者則賴人告敎然後得以攺之今至於歌其惡以告之而更無所顧則是頑然而不覺也宜若無是心矣及其顚沛然後思予則其秉彛猶在也但至此則悔之無及矣】

防有鵲巢

二章【逰蕩歌舞陳之俗也其流爲淫邪者宜矣故陳風之末大抵皆淫亂之詩此詩正與鄭風之水意相似侜卽迋也忉忉憂心多端之貌惕惕憂懼不寧之貎】

月出

三章【窈糾懮受夭紹皆方言不可深解大抵是人心憂思牢結而難解之意然有淺深至於糾則甚矣】

株林

二章【首章猶爲之隱也至末章則不容隱矣但惜其駒馬之被污而已詩人𨿽爲靈公隱而靈公則自不以爲恥也馳驅乘馬而朝食於株則其無恥甚矣】

澤陂

三章【男女相說至於憂思感傷如月出澤陂之詩則其末流之害當何如哉男有男之業女有女之事今也相與慕悅憂傷至於寤寐無爲盡廢其事業焉是亦可憂也已情思之流其必至於此】陳國【東萊先生之說所謂正風之所以爲正者舉其正者以勸之也變風之所以爲變者舉其不正者以戒之也此數語可謂善說詩而得詩人之意矣此正晦翁先生之意也而其於諸詩則牽於序說終不敢廢而委曲穿鑿以就之是亦安於習聞之病耳○陳風十篇男女淫泆之詩居其大半此則逰蕩無度好樂荒淫之所召也】

檜一之十三

羔裘

一章【心無二用志於大者必遺於小溺於小者則亦無暇於大矣檜君好潔其衣服逍遙逰宴如此則不能自彊於政治也宜矣然彼方防行而不覺而詩人則爲之憂勞傷悼若不能以一朝居夫人之心其初本同而末流之獘相去如此遼絕豈不哀哉】

三章【勞心忉忉思之也我心憂傷悲之也中心是悼則知其不復可救也羔裘如膏日出有曜其君之服飾非不美也豈不爾思中心是悼則其所闕者蓋可見矣】

素冠

一章【首章言庶見素冠兮而繼之以棘人欒欒兮蓋言情與服之相稱也不然服於外而忘於內則亦何以爲哉】

三章【素衣素冠不祥之服也常情之所厭見也檜國之俗不能行三年之喪則不復見此旣祥之衣冠矣而當時賢者庶幾見之而不可得則至於憂勞如此是其心必有大不安者也幸而得見之則又爲之愛慕而欲與同歸爲一焉是又必有大慊於其心者也此秉彛之心也先王之制喪服亦以是心而已豈彊民而爲之哉】

章句【子夏閔子騫之事毛所載如此與禮記不同先生並取宰予之事言之而不加一辭焉然熟讀而詳玩之則自有所而可以得情性之正矣】

隰有萇楚

三章【人之有知所以爲萬物之靈也有家有室所以異於物也今也政繁賦重不堪其苦反嘆不如物之無知無家焉則不樂其生甚矣何爲使之至此極哉爲人上者宜有所覺矣】

匪風

三章【王政不綱周室陵遲諸侯放恣無復知有尊王之義者而詩人顧瞻周道爲之憂傷聞有歸周之人則爲之嘆慕慰勉而不能自已如此熟讀而詳玩之則足以見夫君臣之彜矣】

蜉蝣

一章【人心之體上下四方無不包括古往今來無不通貫可謂大矣今也玩細娛忘逺慮至如蜉蝣之朝生暮死而不自知則亦不靈甚矣此詩人所以憂之而欲其於我歸處也所以欲其於我歸處者蓋思有以警誨之耳衣裳楚楚乃是言蜉蝣之羽耳故以爲比體若以蜉蝣之羽興衣裳楚楚則是興體也】

人

一章【此章是賦而通作興者字誤也當攺稱小人以彼其之子者外之也諸侯之制大夫五人而已而曹國之小赤芾而乘軒者至三百之眾此末章所以有薈蔚朝隮之比也其謂是歟蓋疑辭不敢質言也】

二章【命服人之所榮者也徳或不稱則人視之禽獸然耳】

四章【一章言候人而荷戈與祋者宜矣彼小人而三百赤芾何哉問之也二章三章則以維鵜在梁不濡其翼咮以興彼小人者不稱其服寵惜之也末章方言小人之盛而賢者不得其所此蓋當時君子之辭也所謂賢者其指僖負覊歟使晉文公以是爲曹之罪而伐之則其賢而失所亦可知矣】

鳲鳩

一章【陳氏引曽子之言以爲說不惟解得此詩之意出又正得曾子所言之本防內外無二理見其內可以覘知其外也】

三章【觀大學所言則此詩所指之君子必大賢以上人也中庸曰君子篤恭而天下平】四章【鳲鳩之詩然不知其何所指然必是美其人之賢無疑也曹小國而有賢如此又見何地而不生才也有賢如此而國以不振者繋上之人能用與不能用也觀僖負羈之事則亦可見矣一章本其存於心者而言二章以其見於外者而言三章四章以其著於效者而言善有諸已則自無不彰也正是國人胡不萬年國人祝頌之辭好徳之常性也】

下泉

四章【冽彼下泉浸彼苞稂則衰茶之意可見芃芃黍苖陰雨膏之則生生之意可見何詩人之善於形容也夫王室陵遲則小國困可知小國困則王室陵遲可嘆天下之勢常相關也芃芃黍苗陰雨膏之天之生物終無已也四國有王郇伯勞之天子愛諸侯終無已也今乃不然是固君子之所憂思也】章句【匪風下泉二詩𨿽皆思周道之詩然匪風作於東遷之前其意尙覬乎周道之復興故曰誰將西歸懷之好音若下泉則作於齊桓之後不復有覬望之意矣直嘅嘆想慕之而已程子因解剝卦而及匪風下泉二詩居變風之終之說可謂得聖人之意矣陳氏所謂以示循環之理以言亂之可治變之可正尢足以補程子之說故先生並載之】

豳一之十五

七月

一章【此詩乃周公以成王未知稼穡之艱難故述后稷公劉風化之所由使瞽蒙朝夕諷誦以敎之則固不可以易視也夫周公之朝夕敎諭成王不先於道徳性命之大者乃獨舉此耕桑之事爲言何哉蓋當是時道術未裂事外無道道外無事固未有言道於事之外者況此乃周之先公開國風化之本而而民生衣食之源爲人上而欲致知格物則固無先於此者矣使天下之風俗皆如是詩之所陳則君人之道復有加於此者乎無衣無禍何以卒歳見其慮事之豫三之日於耜四之日舉趾見其趨事之速同我婦子饁彼南畞見其家人之心一田畯至喜見其上下之志通】

二章【舊說以女心傷悲爲感春陽之气而然則失之褻以殆及公子同歸爲欲與公之女同歸則人失之僭且於下爲公子裳爲公子裘有礙故先生不取而以爲是時公子猶娶於國中而貴家大族連姻公室者亦無不力於蠶桑之務故其許嫁之女預以將及公子同歸爲憂而逺其父母爲悲也不惟見當時風俗之厚而上下之情交相忠愛至於如此而入於下文皆可通也周公作此詩所以體其民之意至纖至悉至於女心傷悲殆及公子同歸體之至此則其餘固無不盡也夫后稷先公之世去周公亦逺矣而能體其民如此則當時之民癢屙疾痛周公又豈有不體之者乎所謂惟君子爲能通天下之志而聖人之心能合天下爲一體通古今爲一息者周公之謂矣】

三章【前章但言蠶事之始時物人情如此之美而已此章遂始終夫蠶事而言之以終首章前段無衣之意蓋自今年八月則蓄雈葦以預擬來歳曲薄之用及來歳旣蠶則采桑者大小畢取無復有遺遂並及麻績之事而皆染治之以共公上且以爲公子之裳先生所謂勞於其事而不自愛以奉其上蓋至誠慘怛之意上以是施之而下以報之者可謂得其防矣此詩本言稼穡之難難而先及於蠶績而又詳焉者蓋每歳治蠶在先故古語必云衣食先衣而後食亦其理之常也】

四章【此章又自四月純陽之月說起以至十二月大寒之候取貍之皮以爲公子裳而助布帛之用以終首章前段無褐之意因並及竭力以冬狩大

獸公之小獸私之以見其民奉上無已之情二之日其同】【載纘武功𨿽先公風化之使然抑以見武事之不可廢人情自有所不能已者故曰天生五材民並用之誰能去兵】

五章【虫之防者非鳴則無以知其有故首章舉其動股振羽之鳴焉下皆因之則不必更言也十月滌場則所収畢入於倉窖矣故穹窒燻鼠以杜其耗焉此章又所以終首章前段禦寒之意張子所謂見老者之愛深得其防蓋人老則慮事周爲計密】

六章【衣裘具而居室完則弟之心自然有不容己者故果蔬酒殽則以供老疾奉賔祭祀瓜苴荼則以給自己之食至於薪樗則所均用者故終言之先生所謂見少長之義丰儉之節者得其防矣】七章【爲圃築場今猶如此黍稷重樛禾麻菽麥則凡一歳所種者先後小大皆舉之矣故後摠言之曰我稼旣同同謂畢聚也嗟我婦子嘆其爲生之弱也食我農夫憐其自養之薄也嗟我農夫嘆其奉上之忠也其曰我者親之愛之重之之辭上入執宮功觀上之一字恐當從範氏董氏說以爲公宮官府之役於其田畝則曰雨我公田遂及我私於其居室則曰上入執宮功然後索綯以乘屋周人之忠君親上於眞誠如此固不待使之而然也七月之民其事則不外於農桑其心則不忘乎君上治天下而未能使斯民至於如此則皆茍道也呂氏以此章爲終始農事以極憂勤艱難之意者得之】

八章【此詩前三章皆以暑退將寒爲言故以七月流火一句爲始至四章則以四月秀葽純陽之月爲始五章則以五月斯螽動股爲始六章則以六月食鬰及薁爲始而迄乎九月菽苴七章則遂以九月築場圃爲始而繼以十月納禾稼八章則以十二月正月二月爲始而終於九月十月周正之歳終焉其所舉時月𨿽苦參差不齊而細觀之則亦有次序如此取冰亦歳時之常故及之以見豳民不惟竭力於其家之事至於凡公室之役亦無不盡誠體卹而勸趨之也左氏載申丰所論古者藏冰之事世多疑於誣今得蘇氏釋之其義始明而胡氏又以爲此乃聖人輔相燮調之一事而不専恃此以爲治然後其說完備無復可疑者以介眉壽祝其親也萬壽無疆祝其君也周之先公自後稷以來以農桑敎氏而使民給足於衣食然未嘗以爲恵也周之民亦自力於農桑之事以樂其生至於歳終休暇之時則殺羊爲酒祝其君之壽以致其尊君親上之誠亦未嘗以爲是足以報其上也上以誠愛下下以誠事上而兩不知其所以然此所謂皥皡如也張子之言明白平易可謂善說詩矣】

章句【此詩専言寒暑之以爲斯民農桑之節故周世逆暑迎寒之際皆用之者宜也王氏之說簡易平直超然有得乎此詩之防與其平日於詩字解句釋穿鑿牽彊之說如出二人之手仰觀星日霜露之變俯察昆虫艸木之化以知天時以授民事則合天地人爲一矣女服事乎內男服事乎外則男女之職舉矣上以誠愛下下以忠利上則上下之志通矣父父子子夫夫婦婦養老而慈幼食力而助弱則人倫正而民志定輯睦之風成而友助之義得矣其祭祀也時其燕饗也節則奉先享上之禮行矣愚嘗謂虞夏之際洪水之害始除民得平土而居鮮食難食旣奏而民始可以得食桑土旣蠶而民始可以得衣又得后稷公劉有以敎導而輔翼之其於蠶績耕稼之事使之早戒預備則民皆得其所以生而尊君親上之心自生養老慈幼之禮自行食力用節而奢侈之意未萌誠實相與而機械之事未作此是民生最好底時節故周公述其事而作詩以戒成王意欲使成周之俗如此方始慊快今觀雅頌大田良耜諸詩及後來刑措四十年而不用則亦旣得之矣非聖人其孰能與於此哉】

鴟鴞

一章【成王之疑不釋則周之爲周未可知也故此詩辭意哀切至爲禽鳥之語以感切之不啻如慈母之誥敎子弟而蘄其悔悟仁之至義之盡也】

二章【先生引孔子之言釋此章蓋示讀詩者以是法學者不可不深長思也後之說詩者動累數百言然何嘗得其意防血脈如此】

三章【拮據手口共作之貌捋荼蓄租則其所作之事也先言手之拮據終言口之卒瘏亦言之法】四章【首章言武庚旣敗管蔡不可復毀我王室二章便言已之深愛王室先事爲備以防禍亂之意疑當時流言必以爲周公平日勤勞皆是自爲已謀故今攝政而欲不利於孺子耳故周公言此以曉成王也三章則遂言已之勞苦以至於口手盡敝者以王室新造而未集之故四章方言情急而不得不作詩以諭王之意此詩固是周公赤心血誠然流言自以周公爲已謀而周公自以王室爲已之室家無所避也此又可見其正大之情】

東山

二章【此章言其思乃陳后山所謂歸近不可忍之情】

三章【周公作此詩所以述歸士之情而此章又述其歸士室家之情非通天下爲一已者孰能之】四章【倉庚於飛熠燿其羽𨿽以見婚姻之時又以言時物之美好也之子於歸皇駁其馬亦言人情之所同喜也親結其縭九十其儀又見其禮儀之備舉也其新孔嘉其舊如之何樂新厭舊人之情也今其言乃如此則人情之美又可知矣始歸而以得免死傷爲幸歸近而不勝感念之切室家之望女男女之及時此皆人之至情而周公體悉之而無遺此所謂惟君子爲能通天下之志也東山之詩萬世君臣用民之常法也上之人若有如是之心則下之人自無渙散之事矣】

章句【周公之詩七月述后稷公劉衣食斯民之事以告成王見君人之道也鴟鴞述已之勤勞以悟成王見爲人臣之義也東山述歸士之意以慰勞之見用民之宜也三詩誠足以爲萬世法非周公其孰能爲之】

破斧

一章【周公之東徵其不知者以爲自爲也其知者則以爲二叔之罪不可不討也乃詩人則又推言周公之心蓋欲使四方無敢不一於正則哀我人斯之故夫周公不東徵則管蔡之流言不止成王之疑心不釋四方之國必將至於復亂而斯民必有不得其生者矣先生嘗曰破斧詩須看那周公東徵四國是皇見得周公之用心始得人陳安卿問被堅執銳是麄人如何謂之聖人之徒先生曰有麄底聖人之徒亦有讀書說義理底盜賊之徒】

三章【東山之詩周公能得歸士之心也破斧之詩歸士能得周公之心也所謂上下交而其志同者也】

章句【範氏之說辭意和平而義理明順眞可玩味】

伐柯

二章【伐柯之詩最難曉所幸我覯之子一句與九罭之詩同而二篇又相屬故可以推求其意此詩但言其心事耳故不及於周公然旣言其平日欲見公之難又言其今日得見公之易則其心慰滿浹洽而無一毫不足之意可見使其所聞或過於所見所見或歉於所聞則烏得喜之如是哉】

九罭

四章【伐柯喜其得見之辭九罭願其久畱之辭東人之愛公可見其有加而無已也使天下之人愛戴之如此則何爲而不成宜乎制禮作樂而卒成周家太平之治也】

狼跋

一章【公孫碩膚之說自程子開端至先生方盡其義】

二章【赤舄幾幾形容其气象之安重也徳音不瑕直言其令聞之無疵也程子之說非親到周公田地豈能言此哉】

章句【狼跋之詩首章先生之說足以盡作詩者之情末章程子之說足以盡周公之徳篇末範氏之說足以盡聖賢處窮通之道自有詩以來無人說得到此】

豳國【文中子之說深得孔子錄詩之意荀之所不及也豳雅頌之說鄭氏固繆今當從或者之說而先生之說與王氏之說相近若大田良耜諸篇或以音節不同而居雅頌之中則固可從矣】

童子問卷三

欽定四庫全書卷

童子問卷四

宋輔廣撰小雅二【定正小雅爲燕饗之樂歌正大雅爲會朝之樂歌比之大序政有小大之說更爲明切其所謂歡欣和說以盡羣下之情恭敬齊莊以發先王之徳者尢足以發明二雅之意至於其變則不可以例言但以其聲之有合故以附焉而已先儒拘於序說而不復深思詳考故皆有所不及直至先生而此義始明】

鹿鳴之什二之一

鹿鳴

一章【呦呦鹿鳴食野之蘋鹿之眞情也故以興我有嘉賔鼓瑟吹笙已之眞情也吹笙鼓簧承筐是將又以見其眞情之不能自已者也如此而人之好我者則必非矯僞而然矣示我周行則所求者非小慧曲藝也先生發明先王制爲燕饗之禮以通上下之情之說眞得聖人之意讀詩者知此然後知正小雅之爲用也大矣私惠不歸徳君子不自畱者何也曰此言人若以私意爲惠而不歸本於徳義則君子不肯自畱處也今其所望於羣臣嘉賓者惟在於示我以大道則羣臣嘉賓之受其燕饗也決非以其私意而不顧徳以自畱處也故曰此其所以和樂而不滛也歟】

二章【此章承上章之意而言嘉賓之徳音甚明足以示民使不偸薄而君子亦當知所則效因以見其無待於言說而所以示我者固已深切矣我有防酒嘉賓式燕以敖又言不獨以是燕饗於此而又使之以是敖遊焉蓋其情益厚矣】

三章【此章再言樂之以樂以見其所以和樂之意永久無斁有防酒以宴樂其心則又不止於養口體爲觀聽之美而已其所以望於嘉賓敎示之意益深至而無窮矣】

章句【先生謂此詩本爲燕羣臣嘉賓而作其後乃推而用之鄕人者得之而學記謂大學始教霄雅肄三者則凡入大學之始便當習此三詩則又可見其所用之廣矣林武子問宵雅肄三官其始也先生曰聖人教人合下便是要用他便要用賢者舉能者以教不能者所以公卿大夫在下也思各舉其職不似而今州縣上下都恁地了使窮困之民無所告訴聖賢生斯世若是見似而今都無理防時他豈不爲惻然思有以救之孔子三月無君則皇皇如也但不可枉尺直尋以利言之天生一人便湏管得天地間事如人家有四五子父母養他豈不要他使但其間有不防底則防底豈可不出來爲他擔當家事韓退之說蓋畏天命而悲人窮也這也說得來好說得聖賢之心出○範氏說破君子豈爲飲食幣帛而恱之意甚好然則先王之制禮所以慇懃如是者亦非以爲媚賢之具也各自盡其道而已矣】

四牡

一章【悲傷言其情思者最可玩其私恩𨿽不能不懷歸而其公義則又念王事之不可不堅固如此而悲傷則得其正矣臣勞於事而不敢言君探其情而代之言古之勞詩皆如此詳見七月詩章句】二章【我心傷悲亦述其私恩之不能忘處不遑啟處又述其公義之不可已也此所謂天理人情之至也】

四章【上兩章旣述其私恩公義矣故三章四章又述其托物起興而自道其不遑養親之情】五章【三章四章旣述其不得養親之情矣故此章又言其以是情而告之於上此所謂臣下不敢自言而君上則探其情而爲之言者詳於私恩而略於公義蓋君之勞臣當然也君之於臣能體悉之知此則臣之所以報上者又當如何哉古之人於事君之際得以展布四體盡其職分而死生以之者豈特其臣之忠而已人君之所以感之者固無不盡其道也是詩載以駱馬爲言而毛氏以嘽嘽爲馬勞而喘息之貌陸氏又謂今之駱馬最耐勞苦李氏謂以駱馬而猶喘息則其勞可知其說似亦可取蓋駱馬誠耐勞苦西北人皆云然念及其馬之勞則體其臣者悉矣】

章句【勞使臣之來甚協詩意或已國使臣之歸或諸侯使臣之來皆可用也】

皇皇者華

一章【使臣之受命亦惟恐其無以副君之意此其所以每懷靡及也茍存此意則諏謀度詢必咨於周自然不容己也蓋亦因以爲戒者便是叔孫穆子所謂君教使臣之意夫欲以爲敎戒而不遂直言之乃設言其使臣之情自如此此所謂婉而不迫也詩之忠厚其可見矣】

二章【夫每懷靡及者心也咨謀度詢必咨於周者事也首章述其心後四章但言其事者有是心則必有是事也程子所謂咨訪使臣之大務者蓋人君正以其耳目不得親與四逺之民相接故遣使臣於外以宣已意而通下情則爲之使者又豈可不務廣詢博訪以副其君之意哉故後四章但述此意而無他辭也】

章句【叔孫穆子眞可謂得詩之大意大凡讀詩者必湏能如此然後於詩有受用之益程子之說已盡使臣之務範氏之說又是余意夫君臣一體已不能諮諏善道則君亦安能聽用已言哉】

常棣

一章【詩記所載諸家常棣之說皆兼比體惟集傳之說乃是興體只是以豈不韡韡興起莫如兄弟一句耳】

二章【二章至四章𨿽是周公處管蔡之變故以死喪急難鬭鬩之事爲言然兄弟眞切之情亦惟於此際而後見得分曉若於安平之時觀之則人或以爲朋友與兄弟等耳先王之制朋友之服視兄弟故特言之】

三章【脊令在原但以興兄弟急難一句耳每有良朋況也永嘆與下章毎有良朋烝也無戎皆言朋友之情誠有不及兄弟者也】

四章【死防相卹急難相救固足以見兄弟之情矣至於方且鬭鬩於內而忽有外侮則同心而禁禦之則尢見其情之不容己者朋友於此則豈能如兄弟之相助乎】

五章【上三章旣已極道兄弟之義以感發其眞情此一章則略道其不然之事以動其羞惡之心蓋人情固有如是之不美者矣然亦由不能是防是圖但惟目前是計而非眞實知其所以然者自君子視之則失其本心甚矣於此而猶不知愧恥則亦不足以爲人矣】

七章【二章至四章言急難危殆之時惟兄弟爲能相救六章七章又言燕樂和平之際無兄弟則亦無與共享而久安之反覆而言則兄弟之情相與切至而不可解者自見矣】

八章【儐爾籩豆飲酒之飫然兄弟不具則𨿽和樂而無親慕之意妻子好合如鼓瑟琴然兄弟不翕則𨿽和樂而無不厭之誠然則兄弟之具翕是乃所以宜爾室家樂爾妻孥也此理固當是防是圖而信其然矣然亦當通此一章之意而反覆窮極之則信乎兄弟之情爲切至而有非朋友之可比也乎疑辭也不自以爲然而使之友求諸心以見其眞情實理之所在周公亦可謂善教人者也又觀周公之言如此則其所以誅管蔡者是豈得已者乎所謂處聖人之不幸也總論一章之防蘇冝久言常棣詩一章言兄弟之大略二章言其死亡以相收三章言其患難以相救四章言其不幸而兄弟有鬩墻猶能外禦其侮一節輕於一節而其所以著兄弟之義者愈重到得防亂旣平便謂兄弟不如友生其於所厚者薄則亦不足道也六章七章就他逸樂時良心發處指出謂酒食備而兄弟冇不具則無以共其樂妻子合而兄弟有不翕則無以久其樂蓋居患難則人情不期而自相親故天理常易復處逸樂則多爲物欲所轉移故天理常隱而難尋所以卒章有是究是圖亶其然乎之說反覆玩味眞能使人孝友之心油然而生也先生曰所謂生於憂患死於安樂那兩章正是遏人欲而存天理湏是恁地看】

章句【自死防而急難自急難而小忿所謂言之𨿽若益輕以約也然所以著夫兄弟之義者則自厚而至於薄𨿽薄而猶有不能自已者焉則所謂益深且切矣此詩防義至晦庵與東萊二先生而始明考究推說殆無餘蘊矣至於意味之淵永則又在夫學者熟玩而自得之】

伐木

一章【東萊先生以此詩爲興兼比賦者亦是而先生只以爲興者蓋以三章章首皆言伐木以起興故也一章以伐木之丁丁興鳥鳴之嚶嚶二章三章但言伐木者承首章而省文也此又是興詩中一例○相彼鳥矣猶求友聲矧伊人矣不求友生此意正如大學傳所說綿蠻詩云於止知其所止可以人而不如鳥乎之意○集傳說神之聽之終和且平止以爲篤朋友之效其說𨿽曰易直然卻覺得太快詩記取張子程子說張子曰神之聽之終和且平此爲求友生程子曰和謂相好平謂不變神之聽之謂可質於神明此說卻似長蓋嚶嚶謂聲之和而下句終和之和正應此字旣言人不可以無友故又質之神明云終當和平以求友自助蓋人惟處心和平然後能求友以自助也觀下兩章所言皆只一意便見和樂不變之意】

二章【微我弗顧言無使我恩愛之不至而不顧念夫朋友也微我有咎言無使我恩愛之不至而於朋友之義有過失也夫朋友之隙常生於逓相責望故此詩之意但欲盡其在我者而不問其彼之於我如何是誠處朋友之要道也先生引夫子之言而贊其能先施可謂得其防矣蓋朋友以義合者也故當盡先施之道】

三章【此章蓋極道其和樂而不變之意民之失徳幹餱以愆曰民則自上言下之辭言細民之相失或以薄乎飲食而不以相分之故故我之於朋友當不計有無但及閒暇則飲酒以相樂也蓋前章旣言其厚故此章又以薄者言之且幹餱之愆亦微過耳於微過而猶不敢不謹則其大者可知矣】

天保

一章【此章言天之安定我君亦甚堅固也使我君無不極其單厚其於福祉無不見其除舊而生新也使我君多見其悠久之益以莫不庶便見其盛大之意終篇不過是此二意也】

二章【此章又言天使我君無不盡善云爲動作左右前後無不適宜而亦旣受天之百祿矣而天之所以申命其悠久之福者方且維日不足也罄無不宜受天百祿者已然之事也降爾遐福維日不足方來之事也】

三章【此章則又益加詠嘆其前章之意故旣以山阜岡陵之髙大以比其興盛之極又以川之方至而比其增長之未可量度也】

四章【此章又言非特羣臣之情上天之保如此至於吉蠲以祭於宗廟而祖宗之神所以見嘏者亦以萬壽無疆而期之也大抵此詩六章皆只言其盛大悠久兩意然世固有盛大而不能悠久者則所謂盛大亦無足稱焉故此章以下多只言其壽考久長之意而已】

五章【章首二句只是接上章意說如二章之天保定爾俾爾戩谷也民之質矣日用飲食則言在下之民由而不知之意以見其君之徳存神過化民皆由之而不知但質實無僞日用飲食而已凡動靜作止無不在其君徳化之中其所爲者蓋莫非君之徳也正如洪範五皇極所謂凡厥庶民於汝極錫汝保極之意鄭氏所謂則而象之先生所謂猶助爾爲徳之意皆在其中矣臣不足以報君之徳也𨿽竭誠盡敬凡力之所能爲者皆其分之所當爲也豈足以報君之徳也哉惟天畀君以無疆之福祿而民爲君之所化耕田鑿井日用飲食而不知帝力於我何有乃可以慰吾心耳】

六章【此章則又言其進盛悠久相繼無窮之意而已無不爾或承是言其子孫承繼之意夫人心自以爲足則已矣故天保之臣祝其君以福祿言有盡而意無盡也】

章句【臣之於君其心苟未至於天保之忠愛其誠皆未爲極致也爲臣者固不可不以此自勉而爲君者亦不可不以此自反蓋君臣一體其理固未嘗不相關也】

采薇

一章【之作是始出戌時也歳之莫是來歳歸時也此章言其始行之情故云靡室靡家不遑啟居知其爲玁狁之故則上之遣我者出於不得已而我之義亦有所不容已也此所謂風之以義毒民不由其上則人懷敵愾之心矣程子此言萬世用兵之定法順之則吉悖之則凶】

二章【此章則言其在路之情故曰憂心烈烈載饑載渇凡人在道路時饑渴固有所不免故卒章言其歸路之情亦曰行道遲遲載渴載饑我戍未定靡使歸聘言我行猶未至戍所則固無人可使歸問其室家之訊也戍者勤苦之情大槪最切者有四一則有捨其室家之悲二則有不遑啟居之勞三則有載饑載渴之苦四則有不得其家音信之憂故此詩於首兩章備道此四事以慰之】

三章【薇自作而柔自柔而剛亦其敍也曰歸曰歸歳亦陽止亦謂來歳之十月於歸期爲近也此章則言其旣至戍所則當勉於王事無茍安息寇敵之來當竭力致死而無復有回顧之意蓋秋冬之交亦夷狄侵犯疆圉之時也憂心孔疚切於仁也我行不來安於義也情與理並行而不相悖也一章則述其事之由以定其志二章則言其憂之甚以極其情三章則又言其憂之至於病而方且欲竭力致死於敵而無復有還歸之心是亦風之以義也】

四章【軍中之所系屬者將帥之車也故此章以常棣之華興君子之車而又承上章之意而言戎車旣駕而四牡壯盛矣則何敢以定居乎惟冀其一月之間三戰而三防耳其視三章之末更有興起踴躍之意首章二章皆所以設言其情三章四章又所以設言其義旣言其情又言其義則體之者切而風之者深矣夫所謂風之者亦非是當時之人初無此意而上之人特爲此以風勵之也此亦皆戍卒之本情但聖人能通其志耳上之人能通其志如此則下之人亦皆以上之心爲心可知矣】

五章【此章又承上章所興之意而賦此戎車旣爲君子之所依乘又爲小人之所芘倚而其行列之整治器械之精好又如此則豈可不日相與警戒乎君子所依小人所腓則見上下一心三軍同力豈不日戒玁狁孔棘則又見其備豫不虞不以我之彊盛而忽彼之可防也○吳伯丰問采薇小人所腓傳曰腓猶芘也又引程子曰腓隨動也如足之腓足動則隨而動也某按易咸傳曰腓足肚行則先動足乃舉之非如腓之自動也易本義亦曰欲行則先自動由程子前說觀之則腓爲隨足以動之物由後二說觀之則腓爲先足而動明矣不當引之以解此詩之義不若猶庇之云得之生民詩牛羊腓字之傳亦以腓爲庇若施於此詩與上文君子所依意義亦相類也先生曰此非詩之大義所系今詳兩說誠不合當刪去然板本已定只得於補說中說破可也又百卉其腓又有他訓不知此字竟是何義】

六章【昔我往矣楊栁依依則始去之時二月也今我來思雨雪霏霏則來年得歸之十二月也路之長遠身之饑渴是亦勞苦之甚而傷悲之極也莫知我哀此句尢切夫上之人旣已述其情之如此則其知之可謂盡矣而猶曰莫知我哀可見其體悉之心無有窮極也且於其遣戍之初而遽言及此則亦不憂上之人不我知矣】

出車

一章【自天子所謂我來矣則所以承乎上者嚴且重矣召彼僕夫謂之載矣王事多難維其棘矣則所以飭乎下者厲且敏矣】

二章【詳味此章有嚴凝肅殺之气訓斾斾作飛揚之貌恐不若程子作垂垂之貌凡旗幟立則垂垂行則飛揚旗幟則垂垂而整嚴將帥則幽憂而悲栗𨿽僕夫亦爲之恐懼而憔悴古者出師之法大抵如此東萊先生之說已得之然其所以然者卻非是有畏懦之意但兵陰事也必如此然後與陰气合而嚴重方整爲謀必深圖功必成不然輕佻率易殆同兒戲耳烏能有所爲哉】

三章【此章方言大將傳天子之命以令軍眾而三軍之眾亦方知其所以出師之意在於城朔方以拒玁狁矣理直義明故車馬爲之壯盛旗幟爲之鮮明而大將南仲之威名亦隨之而顯赫𨿽未臨乎朔方而逆知玁狁之難於是而可除矣有前章之戒懼然後有此章之奮揚所謂靜翕而動辟自然之理也】四章【此章則言旣歸而在塗之時述其往來之所遇以見其歷時旣久啟處不遑之情且曰當此之際非不思歸也畏此簡書而有所不敢耳簡書只作防命臨遣之辭爲當要之當時將帥如南仲之賢亦非必有所畏而後勉爲之意然軍眾偏裨諒非一人其間豈無有此心者故備述之此尢可見其體悉之詳也】

五章【前章旣言其歸途之事故此章又述其室家之情是詩凡言我者皆是設爲將帥之言惟我心則降一句則又是設爲將帥室家之言𨿽家室之人皆以爲薄伐西戎不勞餘力則王者之師有徵而無戰可知也】

六章【此章又述其歸而成功之事以待之以見其自始及終而已皆有以體悉其憂樂之情也夫行師之道始出則尙嚴肅旣歸則尙和樂故出則有誓而歸曰凱還凱樂也讀此詩前三章則如秋霜之肅後三章則如春風之和如此然後謂之王者之師且曰玁狁於夷而已則固不貴乎略地屠城輿屍喋血之事也】

枤杜

一章【徵夫在外思室家之心爲切故於其還也歷道其室家想望之情以慰勞之日月陽止亦謂來年十月將盡時也述其室家之情不直言其思之切而必曰王事靡盬焉則𨿽其室家亦知義也】二章【王事靡盬者公義也我心傷悲者私情也𨿽其室家亦情義並行而不相悖也】

三章【𨿽托於登山采以望其君子然又念其以王事詒父母之憂則非獨以室家之情而已也】四章【徵夫不逺料想之辭也徵夫邇止決定之辭也歸期近而思愈切者人情也期逝不至然後憂傷孔疚焉行者過期而不至則居者之憂百端矣】

章句【鄭王範氏所發之意皆得詩人之防但勞帥勞役體悉其情無所不至而略不及論功行賞之事者何哉蓋古者竭誠盡瘁以勤王之事者人臣之義也君臣各行其事而已下不以賞而望乎上上不以賞而誇乎下此君臣相與之至情也豈後世所能及哉】

白華之什二之二【雅頌以十篇爲什亦未知果誰所定也】

魚麗

六章【六章後三章乃重嘆前三章多防有三字耳集傳謂有猶多恐未密多則繁多而已有則無所不備言有則多不足道也時謂各得其時無所不有而不因其時則有所謂穿掘萌芽郁養彊熟之害矣防卽嘉也有卽偕也三字實相湏自有次第】

章句【儀禮此詩本與由庚相間不應越在南陔之上故先生以爲毛公移之鄭氏又於六月之序又特仍之以成其私說故今悉正之】

南有嘉魚

一章【魚麗尙可謂之賦體此詩則只是興以此例魚麗故亦以爲興也】

三章【所謂興之取義者似比又有全不取義者詩中興體固有此兩樣但此二章相比故於此發之也】

四章【𨿽起興不同然只是一意以見至誠樂賓之意有加無已而已惟其重復言之則自是意思深長讀者但寛著意思諷詠之便自可見】

南山有臺

二章【二章首章邦家之基美其可以爲邦家之基本所謂治生乎君子賢者爲國之楨榦也次章言邦家之光美其可以爲邦家之顯榮所謂儒者在朝則美政在位則美俗也旣足以爲邦家之基本與顯榮故因祝其壽之無期限而無疆界者也】

三章【此章則言其爲民父母蓋旣爲邦家之基本顯榮則民皆賴之以生育也故曰民之父母是民皆以父母稱之也民以父母稱之故又願其徳音之不已焉】

五章【後二章言遐不眉壽遐不黃耉與首章次章末句相應萬壽無期萬壽無疆者願之之辭也遐不眉壽遐不黃耉者必之之辭也徳音是茂言不但不已而已而又愈益茂盛也保艾爾後則不但爲今日計而又願其安養其後世之子孫也人君得賢則基圖鞏固故曰邦家之基有光華故曰邦家之光愛利及民故曰民之父母燕及後世故曰保艾爾後】

蓼蕭

一章【諸侯來朝天子天子見之而得以輸寫其心而無所畱隠相與燕飲語笑和悅則上下皆可以保有其聲譽與和樂也茍上之於下也有所疑而不敢盡其情下之於上也有所畏而不敢申其意則是上下不交否之時也禍端亂萌皆由於此尙何能保有其安樂於長久乎】

二章【使天子以得見諸侯爲寵光則諸侯之徳之美可知矣故因以戒之曰使其徳常如此而不至於有爽差焉則諸侯當享壽考而上之人亦永不忘之矣】

三章【孔𨿽訓甚猶言甚也言旣見君子相與厚爲燕飲以嘉其樂易之徳則又推言能以是樂易之徳而宜其兄弟焉則其令徳將旣壽而且樂矣總論一章之旨一章燕笑語兮是以有譽處兮通上下而言之天子與諸侯皆然也下三章則專美諸侯二章三章則又因以勸戒而警教之也】

四章【此章則但美其車馬之飾而極言其萬福攸同以見其期望之意無有窮已焉】

湛露

一章【厭厭二字具安久足三義安故久久故足不醉無歸極其宴私親厚之意也毛氏謂不醉而出是不親也醉而不出是渫宗也孔氏亦引伏生書傳曰旣侍其宗然後得燕燕私者何而與族人飲飲而不醉是不親醉而不出是不敬故於夜飲而歌此詩也】

二章【燕於路寢之中所以示親親之意載考謂成其禮旣云成其禮則必無過當之事矣】三章【莫不令徳言與燕之諸侯無不有是徳也】

四章【莫不令儀言與燕之諸侯無不有是儀也顯允明信也豈弟樂易也明信者固宜其有徳矣樂易者則恐其或略於威儀也樂易君子而威儀無不令焉此其所以爲成徳也旣醉則情或佚矣在宗則儀可略矣然莫不令儀此其所以爲成禮也不醉無歸見其情之厚也在宗載考見其情之親也莫不令徳見其徳之存乎中者善也莫不令儀見其儀之見於外者善也厚而不親則上之待下者猶未至也徳𨿽令而儀有闕焉則臣之持身猶不足也】

彤弓之什二之三

彤弓

一章【守之者不重則得之者亦輕予之而不誠則其感之也亦淺之而不速則其視之也亦玩而不以爲恩也然其所以重所以誠所以速者非懼其得之輕感之淺視之玩也盡吾之理而已蘇氏謂其賜之也行之以饗禮恐當附見於大飲賓曰饗之下】

三章【大抵此詩首章已盡其意下兩章只是詠嘆以加重焉耳櫜重於載載重於藏好誠於喜喜誠於貺醻厚於右右尊於饗】

菁菁者莪

一章【集傳舊以爲此詩四章皆爲比以菁莪比君子容貌威儀之盛而言我旣見之則喜樂而有禮儀也今攺首章云菁菁者莪則在彼中阿矣旣見君子則我心喜樂而有禮儀矣如此則是興體也至章末又云或曰以菁菁者莪比君子容貌威儀之盛也下章放此則以或者之說爲比體明矣今於注字之首失攺比字作興而於或曰下少比也二字當攺定也二章三章放此四章則方是比也旣見君子則我心喜樂而有禮儀夫見賢而樂禮或不足則愛心𨿽至而敬心不至也樂且有儀則愛敬之心兩盡矣】二章【我心則喜則又獨言其樂之之意也】

三章【錫我百朋又言見之而喜如得重貨之多則其喜也又非彊於外以徇夫人也】

四章【此章又言其未見之時心之不定旣見之後則休休然而安定矣其意味益深長也】

六月

一章【戎事之常服以韎韋爲弁爲衣則又非暑月之所宜也故下遂云玁狁孔熾我是用急耳匡有救正之意王國王畿也】

二章【此章王氏解謂上章言四牡騤騤矣故此章又本其比物而閒之之事以美之上章旣言載是常服矣故此章又追本其成服之時以美之此亦得其防義也然馬之有餘教之有素則軍實之彊可知矣六月成服行止有度則軍制之嚴又可知矣以佐天子則不止於正王畿而已】

三章【此章車馬之盛足以薄伐玁狁而奏膚公矣薄伐則不窮追逺討也膚功則其功之成反大也秦皇漢武志於殄滅夷虜然其所成者竟何如也兵陰事也用之當以嚴敬爲主不嚴則不整不敬則不肅將帥皆嚴敬以共武事此王國之所以定也定則不止於匡矣有車馬爲之用則足以卻玁狁以成大功以嚴敬爲之主則足以共武事而定王國吉甫之行師眞足以繼南仲之軌迹矣宜宣王之中興也】四章【此章方明言玁狁深入爲寇之患而遂言其旂幟之鮮明前鋒之銳進則玁狁固在其彍中而有不足與之敵矣涇陽涇水之北大凡南爲陽北爲陰今謂北爲陽者孔氏謂水北曰陽】五章【此章則言其車之適調而安穩馬之壯健而閒習逐出玁狁至於太原而已則吉甫之文武兼資徳威並用進止有度縱捨有法可謂全才矣萬邦安得不以之爲法哉】

六章【此章因毛傳創爲使文武之臣徵伐與孝友之臣處內之言而王氏陳氏範氏遂因以爲說王氏意狹範氏意廣而東萊先生詩記大書範說而附注王氏遂引酒誥太史友內史友之文證張仲之爲宣王之友其說益精然考之經文章首言吉甫而中間云飲禦諸友則張仲爲吉甫之友明矣末言侯誰在矣張仲孝友亦但言吉甫之友張仲得與此燕耳初不見張仲之在外在內也故集傳但以爲言其所與燕者之賢所以賢吉甫而善是燕耳俱不取王範之說夫吉甫以天子之師出逐玁狁有功而歸相與宴飲其與宴者固不一也後篇謂方叔嘗與伐玁狁者亦豈得而不與焉而詩人乃獨舉夫孝友張仲之爲賢則又可見吉甫之文而不專以武功爲美矣然此但爲吉甫旣歸而私自與朋友燕飲而已非宣王燕之也】

采芑

二章【首章其車三千師幹之試云者其車馬之眾盛與師眾之所以扞禦夫敵者又練習也二章其車三千旂旐央央云者則言其車馬之眾盛旗幟之鮮明也先言涖止而後言率止者始則臨之終則率之以行也首章乘其四騏以下言方叔所乘之戎路其飾甚備二章約軝錯衡以下又言車馬之盛命服之美所以見天子付托之重錫命之蕃而方叔之威儀整暇如此可以決其有成也其與後世以一勇之夫爲民之司命者異矣】

三章【上二章但言其車馬服飾之盛美而已故此章又以鳥之急疾興其猛鷙又以亦集爰止興其進退有節也其進退之有節者蓋以將戰而誓眾有法旣戰而鼓聲不暴戰罷振旅而入則又齊一而無先後也】

四章【此章則言其成功方叔𨿽老而謀則壯可以繼尙父矣但言來威而不言其抗拒蓋不惟政事之修器械之備竟土之復有以懾蠻荊之心而方叔之聲名气焰有以震服之也】

車攻

二章【車以堅致爲善馬以齊同爲盛首章旣言其攻與同矣故二章但言其善與盛也】三章【選徒囂囂言其眾且肅也旣選其車徒矣則建設其旗旄焉見其序且整也方選徒以獵而遽曰搏獸於敖言其士眾之勇而气大事小也徒手曰搏】

四章【車馬之聯絡布散諸侯之陳列聯屬皆言其來之眾且盛也】

五章【此章專言射夫田獵以射爲主也射夫言諸侯獵則諸侯皆射也助我舉柴不惟見其獲之多又見其王師自足以辦事而諸侯但助之而已】

六章【馳與駕葉又是一例此章兼射禦言之於獵尢見射禦之精也首章云旣同則齊其足矣而此又曰四黃與車攻比物四驪同義可見其馬之有餘也】

七章【蕭蕭馬鳴悠悠斾旌見其整暇無始終之異也徒禦不驚見其卒事而不驚擾也大庖不盈見其循理守法而不從欲以取也夫力足以多取而不盡用焉此所以爲王者之事也】

八章【聞師之獵而不聞其聲則可見其師律之嚴肅大凡行軍用師要須如此方可不然皆茍道也章末二句乃美宣王也大成言其事之有始有終也】

章句【所謂以五章以下考之恐當作四章章八句者據韻而言耳若作四章則毎四句爲一節當如先生之說】

吉日

四章【一章言祭禱馬祖以爲田獵之備也二章言擇取其地以爲田獵之所也三章言相與悉力以共田獵之事爲天子之樂也四章言旣獵而以其所得之獸供俎實使天子得與賓客燕飲也東萊先生所謂可見上下之情綜理之周者此詩備之矣】

章句【東萊先生之說固善而先生又攺動數字尢切王賦謂車馬之出軍實謂軍器之數師律謂進退之度上下之情諸侯及左右之人相率以共其事而天子又與之燕飲以爲樂也綜理之周謂祭禱必講獵地必擇車馬有備射禦有法終事嚴整頒禽之均酌醴之厚無一不至也】

鴻鴈

一章【之子於徵劬勞於野此民之流離者自相謂曰是子之行病苦於艸野之中爰及矜人哀此鰥寡又言其所與行者無非可憐之人而就其中又惟鰥寡之可哀也】

三章【二章可見其還定安集之意然自其始之流離以及命之得其所止而築室以居其病苦亦甚矣故此章以鴻鳫哀鳴自比而作此詩以歌其意其情亦可傷也已其曰維此哲人謂我劬勞維彼愚人謂我宣驕者先生之說已得其意蓋非明知者眞能體卹我前日之情則亦焉能知其病苦之實哉若但見其今日之安定則必以我之此歌爲閒暇而宣驕矣】

庭燎

三章【此詩止言王將起祖朝不安於寢而問夜之早晚何如耳下二章只是一意直至辧色視朝之時而止計只是一時事未必有今昨之不同也】

沔水

一章【莫肯念亂所謂安其危而利其菑樂其所以亡者故告以誰無父母乎亂離則憂及於父母矣是豈可不以爲慮哉其警之者切矣】

二章【不循道理則危亂之由也載起載行則憂思之深也】

三章【衰亂之世訛言繁興使人無所適從而卒歸於危亡禍敗此所以嘆其寧莫之懲也我友敬矣讒言其興此必有所指而言其興則是無自而興也先生所謂始憂於人而卒反諸己者深得其意凡有不得者皆反求諸己此自修之事也】

鶴鳴

一章【序者以爲誨王董氏亦曰此詩其師傅所作蓋於詩文得之故先生亦以爲陳善納誨之辭然不正言其事而必比物而爲言者正所謂風刺上者皆不主於政事而主於文詞不以正諌而托意以諌也鶴鳴於九臯而聲聞於野言誠之不可揜也所以風王之誠身也魚濳在淵而或在於渚言理之無定在也所以風王之明善也園有樹檀而其下維萚言愛當知其惡也他山之石而可以爲錯言憎當知其善所以風王力去私欲之蔽也夫必能去私欲之蔽然後可以明善而誠身此其序則由大以至小也】二章【修省畏避而動心忍性則義理生焉動心忍性而增益預防則道徳成焉】

彤弓之什【疑脫兩句具見在者言也】

祈父之什二之四

祈父

三章【上兩章言我乃王之爪牙汝何轉我於憂卹之地使我無所止居如此則是自戕其上之衛末章言汝乃驅吾從戎而使吾親不免薪水之勞如此則是不體其下之情其言之序亦先公而後私也不戕其上之衛則上得以安必體夫下之情則下不忘其死勾踐無忌之事其用兵猶有古之遺法自秦而下不復如此矣】

章句【東萊先生引太子晉之辭以證宣王有可刺者得之然先生則以詩文無所考而終不敢必此以下諸篇爲宣王之詩也此亦闕疑之意】

白駒

二章【上二章爲賢者之欲去而設計以畱之故縶維其馬以永其朝夕庶幾其得以從容遊息而爲嘉客於此也意亦切矣】

三章【此章則又原賢者欲去之意而反其說以畱之謂賢者之所以欲去者不過欲優遊自適而已若一旦肯賁然而來則當以爾爲公以爾爲侯而逸豫無有期限也何必過爲優遊決其去意而不肯畱哉集傳謂愛之切而不知其好爵之不足縻畱之苦而不卹其志之不得遂者可謂得詩人之情矣賁然來思猶今言光訪寵賁之意此一章有四爾字而舊說以爾公爾侯爲指其在上之人愼爾勉爾爲指賢者此豈文字之體邪又云勉之使遁去則尢非是觀上下章眷畱之意如此而忽於此又勉之使去豈人情哉】

四章【此章則賢者旣去而好賢之誠終無已也夫見賢而好之固人之情也至於賢者已去而眷戀之情猶不已且祝其無貴重其音聲以有遠我之心焉夫然後見其好賢之誠也】

黃鳥

一章【始言不以善道相與則其望之猶厚也】

二章【東萊先生曰不可與明言其昏惑不足以知人之休戚緩急也先生失解此字】

三章【不可與處則又甚矣東萊先生曰不可與明則不可與處也首言復我邦族而已中言復我諸兄末言復我諸父人情困苦之極則愈益思其親者焉天下只是一个風其風如此則天下莫不然矣𨿽或彼善於此要無以大相逺也亂世之民心無固志耳剽意料捨此就彼而終困焉者多矣觀此詩者可以戒矣】

我行其野

三章【常人之情有不得已來依親舊而不見收卹則怨怒形於色辭苛責痛詆無所不至而此詩但言爾不我畜則復我邦家而已至其末章則又原其情實而歸之忠厚焉此情性之正而詩之所謂可以怨者於此可見矣】

章句【孝友睦婣任卹人之道也故先王修之以爲敎使人各自盡以相生相養於天地之間而異於物其仁天下至矣今觀黃鳥我行其野二詩所刺則其民之泮渙離散不相管顧如此其亦何異於夷狄禽獸也哉】

斯幹

一章【此詩九章皆築室旣成飲燕以落之而致其頌禱之辭也首及夫兄弟相好者恐亦與蓼蕭三章之意同天子諸侯繼世而立多與兄弟相疑忌所以祝其相好而無相謀也兄弟同體則當同心相謀則彼此異心矣】

二章【大凡人之爲居室未有不欲爲子孫計而使之繼嗣其祖妣之業者也西南其戶者舉西南以見東北也爰笑爰語則所謂歌於斯者也】

三章【風雨攸除鳥鼠攸去宮室旣成之初所免者莫先於此】

四章【其言有序而又善於形容如此】

六章【莞簟安寢承上章之末攸寧而言也其寢旣安然後有夢可占】

七章【詳占夢之意則先王致察於天人之際可謂密矣惜乎其法之不傳也然後世之人情性不治晝之所爲猶且昏惑瞀亂而不自知覺則其見於夢寐者率多紛紜乖戾未必與天地之气相流通其間縱有徴兆之可驗者亦湏迂回隱約必待其旣驗而後可知極有未易遽曉者想古占法𨿽存亦未必能盡也】

九章【先生釋無非無儀之義可謂盡矣與易之辭孟母之說脗合無間此乃萬世不易之法後之君子其亦謹思之哉○一章則言其宮之面勢而禱其兄弟之相好也二章則言其宮之寛廣而禱其祖妣之是嗣也三章則言其宮之成而禱其君子所居以爲尊大也四章則言其堂之美而禱其君子所躋升以聴事也五章則言其室之美而禱其君子所休息以安身也六章以至九章則禱其身安夢兆於是而生男則室家君王於是而生女則無遺父母之憂也頌禱之辭始於兄弟之和睦而終於兒女之賢善家道之成無逾於此者矣】

章句【若以儀禮之下管新宮當之則此詩非宣王之詩矣】

無羊

一章【孔氏謂周禮牧人掌牧六牲謂牛馬羊豕犬雞此詩惟言牛羊者馬則用於祭者少豕犬雞則比牛羊爲卑故特舉牛羊此亦有理但馬爲國之大用必別自有閒牧以養之未必以用於祭者少而不及之也】

二章【此章所言可盡也】

三章【一章言其牧事有成而牛羊眾多且安善也二章言牛羊之自適牧人得以持雨具賫飲食以自備而牛羊之眾無所不有也三章則又言牧人得以餘力取薪蒸禽獸以自養而其羊之馴擾不假箠楚而惟牧人之聽也蓋錯綜其辭以爲文耳言羊而不言牛羊躁而難制牛順而易馴羊如此則牛可知矣】

四章【牧人亦須旣安然後有夢可占如或者之說則猶有義理之可尋也東萊先生曰以斯幹無羊之卒章觀之所願乎上者子孫昌盛所願乎下者歳熟民滋皆不願乎其外也彼秦漢好大喜功之主肯以是爲可願哉此說亦好而先生不取何也曰秦皇漢武好大喜功固爲不是但此二詩各因其事而願故正此耳非謂所願者止當如此東萊之說乃推言詩外之意也】

章句【先生自鴻鴈以下皆以經傳及詩文無可據者故不敢從序以爲宣王之詩然於詩之義則皆說得明白的當無可疑者使後之學詩者隨所讀而得其義以爲法戒足矣正不必辧其爲何王之詩也節南山以下皆然】

節南山

一章【以南山積石之髙峻興師尹位望之尊崇以見望旣重則責亦深固不可以冒處而竊據也憂心如惔憂之甚也不敢戲談畏其威也戲談猶且不敢而況敢正言其失直指其非乎小人而居髙位縱欲戕理以致禍亂其終未有不厲威肆虐以箝人之口者然國旣終將斬絕矣汝何用而不察哉蓋事已至此而在尹氏則又有不得而不言者也】

二章【有實其猗先生以爲諸說皆不甚通者蓋與不平之意不相似耳然鄭氏之意太鑿而或者之說似可通故蘇氏亦云艸木山之實也山之生物平均如一凡艸木之生於上者無不猗猗其長也如此則與不平之意相近矣夫人心不平則其所施爲固無一當於理者然其害止於其身其家而已若夫在上而爲政乃不能平其心焉則其害之所及者廣矣所謂下之榮悴勞逸有大相絕者亦只是一事而已夫天怒而重之以大之防亂人勞而謗讟並興於時則是上爲天所絕下爲民所棄而尹氏曽不懲創咨嗟求所以自攺是則所謂安危利菑而樂其所以亡者其亦不仁甚矣】

三章【此又承上二章而明言尹氏維周之本則其所系者重矣秉國之平則其用心不可偏矣所宜公平其心以維持四方而不傾毗輔天子而以正使民皆曉然知其所以示我者而無所迷惑則是其宜也今乃不平其心一切反是則必不見湣卹於上天矣其可久竊其位而不去使天降禍亂而並我眾皆底於空窮哉】

四章【小人而濫居要職躐處髙位其智識旣不能以照察幾微其才力又不能以綜理事務則其勢必至於分委姻婭之人以任政而小人因得以並進矣鑿空妄說誕慢相欺必至於以其未嘗問未嘗仕者欺其君而政荒事廢召禍致災無所不至當是之時是宜反躬自責而私欲昏蔽迷惑不反不至於危殆其國家則不已者此小人之常態也若能平其心視所任之人有不當者則已之姻婭之人悉皆屏去而無使污縉紳而盜名器焉則何至於危殆其國家也哉】

五章【鞠凶大戾不過如二章所言天怒人怨之事也然其所以銷去之者亦在夫人而已矣故君子如屆俾民心闋君子如夷惡怒是違不啻如反掌之易初言天而後止言人者天人一理人心恱則天意解矣先生發明有以見君臣隱諱之義有以見天人合一之理之說先儒所不及施之變雅刺詩皆可通也】

六章【使王用尹氏如上章所謂用其至平其心則是爲天所湣弔也若不能然則是不見湣於上天矣旣不見湣則亂未有所止禍患式與歳月滋長而使民卒未得寧心也是故君子憂之如病酒然誰秉國成不自爲政卒勞百姓則復言上章之意以責尹氏也不自爲政者亂之始也使百姓受其勞獘者亂之終也】

七章【事旣如此無可救藥故此章有潔身而去之意然視四方則皆昏亂蹙蹙然無可往之所如此則馬𨿽健而亦將何所騁哉本根病則枝葉皆瘁王國如此則四方寧有可居之地哉】

八章【此章則言其一時風俗人情乖戾不顧義理喜怒任意倐忽變遷不可保任如此此君子所以無適而可也】

九章【不懲其心覆怨其正自古小人處禍亂之常態凡有不得者皆反求諸己其身正而天下歸之則君子已亂之要術也】

十章【東萊先生謂篇終矣故窮其亂本而歸之王心焉此說當矣故直至此章方說个王字蓋言至此則王亦不得不任其責前章𨿽當譏尹氏之用小人而不及王然王之所以用尹氏者亦不能逃其責矣】

正月

一章【正月而繁霜則災之降於天者甚矣訛言而孔將則亂之起於人者深矣天災人禍雜然並見而當時君臣上下恬然不以爲憂是皆所謂安其危而利其菑者也惟作此詩之大夫獨以爲憂故曰念我獨兮憂心京京而又自哀我之憂所以如是大者政緣其小心畏愼是以幽憂而至於病也】二章【父母之生我何爲而使我至於如此之病乎天災人亂並見層出不從我之先不從我之後而我乃適丁其時也好言自口莠言自口者重言訛言之害也夫言心聲也言出於心則有根源合義理今言之好醜皆不出於心而但出於口則虛僞反覆譸張詭幻變亂是非惑眾罔上其爲害豈有旣哉我是以憂心愈甚而反見侵侮也夫君子之處亂世彼以爲是而已以爲非彼以爲樂而已以爲憂動與眾違此所以反見侵侮也】

三章【惸惸獨憂之意也並其臣僕言並爲其臣僕也民指在下之民人則並上下而言之瞻烏爰止於誰之屋其辭哀其義切矣】

四章【靡人不勝正是申包胥之意故疑其出於此有皇上帝伊誰云憎言天豈有所憎者乎福善禍固皆自然之理而人自取耳】

五章【故老舊臣可以決事理之是非者也占夢之官可以決徴兆吉凶者也今也不平心據實而言而但皆自以爲聖人而已耳誰能別其言之果是果非乎】

六章【其所號呼而爲此言者又皆有倫理而可考也則亦異乎訛僞不根無可考證者之爲矣哀今之人胡爲肆毒以害人而使之至此乎所謂此者卽上文所言局蹐而不敢自安者也】

七章【無所歸咎故歸之天亦窮極而呼天之意也求之甚艱者勉彊以徇名也棄之甚易者其气象識趣皆與已不相類則自然不能用也】

八章【我之憂心方此纒結而不可解而王之爲政胡然而愈見暴虐也至此則無可爲矣於是推其禍亂之本而言滅周者必褒姒也詳玩燎之方揚寧或滅之赫赫宗周褒姒烕之四句則旣惜而又傷之意可見矣】

十章【八章旣言周之必滅故下兩章以將車爲比而反覆譬曉之九章則不善將車而至於敗者也十章則言能反其道則將車逾險蓋有不難者矣而王曽不以是爲意何哉】

十一章【此章則自傷處此亂世爲生困蹙𨿽欲潛伏亦有不可免者但慘慘然憂國之爲虐耳】十二章【此章則又言彼得志之小人惟與其姻親鄰里喣濡以相樂而我獨憂心至於疾痛然彼之所以自樂者亦豈眞能長保其樂哉】

十三章【此章則言王所用之小人本不當有屋以居而彼乃有屋矣本不當有祿以飽而今方有祿矣斯民之無祿者是則將誰咎哉亦天禍椓防之而使然耳深味哿矣富人哀此惸獨兩句是誠然矣詩人其眞有文王之心哉故孟子引之以言文王之事】

十月之交

八章【一章二章言純陰之月而有日食之變以吉凶之徴究其末勢則民爲可哀而已三章又言雷電非時山崩水溢之變並見層出上之人曽不恐懼修省以懲止之四章則推言變異之由本於小人用事於外而褒姒蠱惑王心於內五章六章則專望皇父蓋皇父以宰屬而總六官之事位𨿽卑而權則重在七子中最用事者也五章則責其遽然遷徙已家而廢其居業六章則責其作都於向惟富人是取而不卹王室七章則自言已𨿽黽勉以從皇父之事而方以無罪遭讒因言所以致下民之災孽者皆讒口之人所爲大抵昏亂之世乃讒口得志之時也八章則言已所居之裏爲皇父所病而被害尢酷因自歸於命而安之耳此詩乃是皇父所遷而破壞其居業之人所作𨿽未必是大夫然必是有位之君子也有學者問詩十月之交集傳云日月之合東西同度南北同道曰天有黃道有赤道天正如一圓合黃道是那合底蓋相合底縫在天之中赤道一半在黃道之內一半在黃道之外東西兩處與黃道相交度只是將天橫分爲許多度數會時是日月在那黃道赤道十字路頭相交更率撞著望時是月與日正相向如一个在子一个在午皆同一度謂如月在畢十一度日亦在畢十一度𨿽同此一度卻南北相向日所以蝕於朔者月常在下日常在上旣是相防被月在下面遮了日故日蝕望時月所以蝕固是陰敢與陽亢後如此然歷家又謂之暗虛蓋火日外影其中實暗到望時恰當著其中暗處故月蝕】

雨無正

一章【浩浩昊天不駿其徳者言天本廣大而乃不大其徳惠何也旻天疾威弗慮弗圗者言天之幽逺不可測識故降此暴虐而曽不思慮圖謀也捨彼有罪旣伏其辜若此無罪淪胥以鋪此卽上四句所言之事實也言有罪而伏辜者勿論可也若其無罪而亦相與陷於死亡則非理矣此皆心有所疑無所歸咎而訴天之辭也】

二章【所謂將有異姓之禍其兆已見者指何而言曰仰觀於天則降此疾威不分善惡斬伐無餘俯察夫人則三事大夫邦君諸侯其視王如路人藐然無君臣之義事勢如此庶幾王之攺而爲善乃覆出爲惡而不悛此豈非滅亡之兆乎靡所止戾乃指人而言言今周宗旣滅則天下之人無所定止故下卽言正大夫離居也正大夫旣離散而去則我𨿽爲王而勞勩誰復知之哉我卽作此詩之贄禦自我也】三章【法度之言聽而行之則績效隨見有所底止今旣不聽法度之言則如猖狂妄行者亦將何所底至哉常人之情無特操者見王所爲如此則皆從風而靡於此而能戰兢以自持其身者蓋不易得也彼正大夫離散而去者豈一一能自靖而各盡其心者哉故戒之曰凡百君子各敬爾身豈可因王之爲惡而遽自放逸以棄其身哉人惟一心而已能敬其身則能敬人能敬天矣詩人發此意至爲深切學者不可不深體而力行也】

四章【聽言則答譖言則退則皆不敬其身者聽言則答面從者也譖言則退畏罪者也面從者不盡其情畏罪者惟知有己皆不能敬也有狎習之意自謙之辭也】

五章【上章旣責諸臣故此下兩章則又體其情而言之此章言彼其所以離散而去者蓋亦有不得已者蓋言之忠者則非但出諸口適以病其身至於巧言如流順從而不逆者乃使其身得處於休逸之地則彼其所以離散而去者是豈得已哉其志亦可哀也已矣】

六章【此章則又言人皆曰往仕而不知仕之急且危也何者直道而盡言者則得罪於其君巧言以徇人者則見怨於其友蓋朋友以相切磋爲道若枉直以從君則朋友必見棄絕矣以是言之則當時之仕又豈易爲哉忠言獲罪而巧言處休直道見抑而枉道見容皆亂世之常事也】

七章【此章則又盡言已意以告諸離居者使之復反於王都彼旣不從則又言其痛切之情爲可念者而猶盡言以詰之而庶其或見聽可謂旣能盡人之情而又能盡已之志也然則此禦之臣蓋亦非常人矣】

章句【劉氏之說𨿽似有理然韓詩之序亦失詩意而所添兩句又與詩例乖舛不合故先生寧從闕疑之例而不敢從也】

童子問卷四﹤經部﹐詩類﹐詩童子問﹥

欽定四庫全書卷

童子問卷五

宋輔廣撰

小旻之什二之五

小旻

一章【昏亂之世君臣上下謀猶邪僻無有沮止之者故無所歸咎而歸之天也夫爲國者固不可以無謀猶也然觀其於謀之善者則不從其不善者則反用之則我已甚病矣不待其謀之敗而禍之來也】二章【小人爲謀潝潝然面相和訿訿然背相詆是𨿽常態然其所以爲此者則有二故焉一則幸其不成而欲以自解一則恐其或成而彼有所利是其爲慮亦已深矣然其昏蔽之極是非莫辧於謀之善者則違之其不善者則從之則亦終歸於敗亂而已故我但視其謀猶則知爾之胡能有定也】三章【卜筮亦國家之大法或有所疑則敬以卜之一卜則已不敢數也若再三煩凟則在我者已不誠矣何能有所感哉故以爲我龜旣厭而不復告以所圖之吉凶也洪範曰謀及卜筮夫謀貴乎博故謀及卿士謀及庶人今乃以謀夫孔多是用不集者蓋彼之所謂謀不過盡眾人之情而主之者則一人而已而此之所謂謀夫則是各主其謀故是非相奪莫知適從所以其謀終亦無所成就也發言盈庭誰敢執其咎此亂世爲謀之常態上無聴言之明則人人得以肆其說而已亦終莫能決其是非故無肯任其成敗之責者夫事固貴謀謀又貴成謀惟行之然後底於成若不行不邁而坐謀所適則其謀𨿽多而亦何能有得於道路之實哉】

四章【夫爲謀而以先民爲法則不至於杜撰以大道爲常則不流於邪僻故其所謀者無非逺大之規而不爲目前之計今其所聴接所爭競者皆邇近淺末之言而已則是其不以先民爲法大道爲常故也如此則何異於將欲作室而與行道之人謀之故人人得爲異論而終不能有成也】

五章【一曰十室之邑必有忠信天下豈有無才之世哉故告之以國論𨿽未定而人民之中有聖與否者焉人民𨿽不多而有哲謀肅乂者焉但患玉不能用之耳王不能用則𨿽有是五者之才皆將如泉流之不反而相與淪防於敗故以是戒王庶其能愛防而扶持之無使至於此極也由是觀之則作是詩之大夫其心量之廣大志慮之深長學問之博洽皆可見矣觀此章及弟三章則其有得於箕子之學蓋深矣】

六章【荀卿子樂王鮒皆以此章爲畏小人而發是古之傳經者已有此說矣而集解不取者蓋此詩專爲刺王惑於邪謀不能斷以從善而作初不爲小人而賦也且小人之禍固不可不防閒畏愼然亦何至於戰戰兢兢如臨深淵如履薄冰哉易曰君子待小人不惡而嚴此君子待小人之正法也至於禍患之來亦豈如此戰兢所能免哉】

小宛

一章【兄弟相戒以免禍則發言而首及於父母者宜矣】

二章【時人方化上所爲昏亂於酒則此兄弟相戒而首及於此者亦宜也酗酒者必昏肆惟肅敬通明之人則𨿽醉而能溫恭自持以勝彼昏不知者則一於醉而日甚矣彼昏不知正與通明者相反也昏亂於酒則必自喪其威儀故相戒各自敬謹我身之威儀天命不又蓋言不可恃天命之常如此防有禍亂生也人能敬我身之威儀則能敬天矣天豈在外哉此義精矣】

三章【善道人皆可行不似者可教而似同一秉彛故也兄弟相戒以免禍而上念其父母下慮及其子則其意可謂懇至矣】

四章【以脊令之載飛載鳴興兄弟之各有所進之道𨿽或不同然俱求無忝辱於父母可也先生嘗因人讀詩而務快不子細戒之曰今人看文字敏底一掲開版便曉但於意味卻不曾得而今便只管看時也只是恁地但百徧自是彊五十徧時二百徧自是彊一百徧時題彼脊令載飛載鳴我日斯邁而月斯徵夙興夜寐無忝爾所生這个看時也只是恁地但裏面意思卻有說不得底解不得底意思卻在說不得的意思裏面】

五章【塡寡自謂也王旣不卹鰥獨則如我之病寡宜岸宜獄矣故握粟出卜以求自善之道貧窶如是而猶不忘所以自善之道然後爲君子也】

六章【溫溫恭人惴惴小心皆指他人言也戰戰兢兢則自謂也言今處亂世溫柔恭敬之人則如集於木而恐墜也惴惴小心之人則如臨於谷而恐隕也我其可不戰戰兢兢如履薄冰哉此意猶陶侃言天禹聖人猶惜寸陰如我軰正當惜分陰耳】

章句【一章言思念父母以發相戒之端二章言時俗所習以致相戒之意三章則相戒相勉以教其子四章則欲各自努力以無遺父母之羞其意可謂懇至矣五章則又言王不卹貧困鰥寡如我之病困孤獨當今之世或不免於羅織之禍故握粟出卜以求自善之道六章又言當世賢者尙且兢畏如此況我則又當何如哉】

小弁

一章【鸒多羣飛提提安閒貌故以興民莫不善而我獨於憂也何辜於天我罪伊何正與舜之號泣於旻天於父母之不我愛於我何哉之意同云如之何知其無可柰何而安之之辭此詩之所謂可以怨也】

二章【大道本平易而將鞠爲茂艸以興人心本無事而今憂思如搗維憂用老維憂能老人非特能老人也又能使人病故又繼之以疢如疾首頭痛最叵疢如疾首則其病甚矣】

三章【此章自怨之意允切言天之生我其時何所在乎意者必在於凶惡之處故其所遭如此也】四章【菀彼栁斯鳴蜩嘒嘒有漼者淵雈葦淠淠見物之大者無所不容以興今王乃不能容其子使如舟之流於水中而無所屆何哉】

五章【鹿斯之奔維足伎伎雉之朝雊尙求其雌以見夫物無不顧其親者以興已獨見棄逐如病木之悴而無枝何哉其意又切於前章矣蘓氏乃謂今王獨棄後而逐太子兀然如壞木之無枝豈有爲人子而以禽獸興其父而又爲不如艸木哉其害理甚矣且與首章怨慕之辭不類蓋此以上皆自怨之辭也】

七章【六章七章始防有及其親之意然皆以君子稱之亦不過言其心信讒視我之不如投死人於我之不如伐木析薪而已𨿽怨而不忘於慕也】

八章【此章則總其始終言之申後之黜宜臼之逐𨿽主於褒姒伯服之讒意者幽王之昏暴必先嘗泄此意於言語之間故其左右得以附防而成之自古如是多矣東萊先生以爲推本其亂之所由生言語以爲階者是也無逝我梁以下四句則事已決後絕意之辭耳】

章句【觀平王之終則固亦非上智之資也而此詩乃有大舜怨慕之意何哉曰人方在困苦中情欲無所肆易得收斂近道出言或與聖人合者有之孟子論越人與其兄闗弓事甚好此亦不過凡人之情耳但凡人之情暫而聖賢之心則常久而不息耳詳味孟子之說可謂善說詩耳】

巧言

一章【此章則遭讒被禍而號天求免之辭也】

二章【此章則推原其禍亂之始萌也夫讒譛之始萌王惟一喜一怒之正足以絕之惜乎王之不能也】

三章【此章則防極其禍亂之極摯也夫旣不能用其喜怒以已亂則疑信不決故君臣或用盟誓以自固而讒人益得以行其意則亂是用長矣指讒爲盜疾之之辭也巧爲言以入於王心使王不覺而以暴虐加人則是誠可謂盜矣至於嗜其言而甚甘焉則亂之益進未有窮已也匪其止共維王之卭此必指其實事以曉王耳夫讒諂之人必須自力於其職以市信於王然後其說始得以蠱惑王心而使不自覺焉故言此以曉之曰斯人也非眞能共其職業也適足以爲王之病而已】

四章【奕奕寢廟君子作之秩秩大猷聖人莫之以此二事興他人有心而予則忖度之躍躍毚遇犬獲之者又以比讒人之情僞遇己則得之也躍躍有跳梁恣肆之意讒者方且跳梁恣肆以害人自謂人莫得而知己也一旦遇智者臨之則其情僞顯露有不可得而隠者誠有似乎毚之躍躍而忽遇犬焉則無所逃矣】

五章【往來行道之言或往或來之不一也然我之心皆能辧之如數一二然彼安徐碩大之言則出於口宜矣若夫巧言如簧則彼𨿽不以爲愧然我視之則其顏亦甚厚矣若其顏之不厚則必有羞惡愧恥之色形焉】

六章【末章言此讒人居之卑人之防疾之多徒眾之幾何者東萊先生以爲非特賤其人且言其本亦易驅除特王不悟耳者是也此亦終二章之意此詩四章五章言讒言之本不難辧也六章言讒人之本不難除也故先生於何人斯後言巧言一篇刺聴者是也】

何人斯

一章【彼何人斯其心孔艱責之也而不爲已甚之辭胡逝我梁不入我門疑之也而猶有望之之意伊誰雲從維暴之云始明言之而其情旣不得而遁然亦無忿懟之辭也可謂忠厚矣】

二章【𨿽已明知其人之譛已而猶爲不知之辭曰二人從行誰人譛我而爲我之禍乃今逝我之梁而不入唁我乎大抵讒人者自是無面目以見人然其所以自解者則必曰我之所以不見此人者以此人之不足見也故詰之曰爾始者與我親厚之時豈嘗如今不以我爲可乎】

三章【知其逝我梁逝我陳是聞其聲而不入見我是不見其身故因其實而言之又以見蹤迹之詭祕也不愧於人不畏於天承上章而言爾之反復詭誕以欺人如此是以人爲可欺也人或可欺而天其可欺乎爾獨不畏於天而譛我如是也古之責人往往至天而極如雨無正所謂胡不相畏不畏於天亦是意也】

四章【其爲飄風言其儇利便捷耳此則讒人之態也故巷伯詩亦云捷捷幡幡謀欲譛言也言彼若自北自南而往則我亦已矣今乃近逝我梁而不入見我焉則適所以攪亂我心而已𨿽不彼是而猶不能忘仁者之心也】

五章【平時安行猶不暇息此所以比之爲飄風也】

六章【一者之來云何其盱一者之來俾我只也君子以人道望人者也此意最宜玩】

七章【伯氏吹壎仲氏吹篪及爾如貫言始者相親愛之情也諒不我知出此三物以詛爾斯此又逆其情而言之讒者之讒人人或責之而自文其過不過有二說焉不以爲其人實有是事則必以爲我本無心但實是不相知耳以人爲實可罪則二章之所責是也以爲實不相知則此章之所責是也】八章【卒章則盡言以責之序所謂絕之者是也始以鬼蜮言之而終則曰人也旣又作好歌以究極其反側之情庶幾其或悔悟焉則仁恕之意亦未嘗不行乎其間也其與小丈夫之力詆痛拒者固異矣】章句【王氏之說深得夫仁人君子之心讀之三復令人惕然而有發焉不忠於君不義於友則斁敗彛倫故謂之大故不然則猶未可絕也】

巷伯

二章【首二章皆比體意亦相類但亦已太甚則言其用意之慘而太甚也誰適與謀則言其爲謀之巧而甚閟也】

四章【愼爾言也謂爾不信自譛者而言也豈不爾受旣其女遷自聴者而言也皆所必至之理故以之忠告於爲譛者庶乎其知所畏而不敢肆耳】

五章【視彼驕人庶乎有以抑遏沮止之也矜此勞人庶乎有以扶持慰安之也】

六章【首二句若以爲衍文則得章句之體然再著此兩句於此則尢可見其嫉讒之意好賢惡惡秉彛之良心大學所謂人之性者是也如緇衣巷伯二詩則其好惡誠實表裏無一毫之異也】七章【譛始於防者進而嘗之也君若受之則譛者之气益壯而心益大末流之禍豈止及其大臣而已哉𨿽王后太子或有所不免故堲讒必折其萌芽辧於防小可也然非明且逺者不能焉】

谷風

一章【朋友居五典之一而餘四者實賴以攜持焉其義大矣然常人之情可與共患難不可與共安樂者則不知其義或乃倐歡而驟棄焉此谷風之詩所以作也】

二章【維予與女喣濡之私意也棄予如遺反覆之薄情也寘予於懷維予與汝之甚也棄予如遺女轉棄予之甚也夫喣濡之私情則非天理之公反覆之薄情則非天理之厚夫朋友相與自有一定之分誠信相與憂樂如一固不必有喣濡之私意亦豈可有反覆之薄情也東萊先生之說誤以前二章皆爲比故專以維風及雨維風及頽爲義其引叔向之言亦不切】

三章【大徳謂朋友之義出於天者小怨謂懟語忿色生於人者爲朋友者爲夫生於人之小怨而棄夫出於天之大徳則亦不思甚矣忘大徳思小怨必是當時人有如是實事故末章因風以爲比而明言之以戒其不可如是也或以爲興者拘於例耳然不若以爲比之是也上二章自爲興下一章自爲比亦何害詩記所載呂氏之說在末章注內卻正以此章爲比體也】

蓼莪

一章【首二章自毛氏而下諸儒皆誤以爲興體故其說繚戾而不明集正以爲比其義方明白且是說得匪莪伊蒿一句出大凡爲人子者惟不得盡己之意以報父母則其哀苦之情尢爲切至此足以觀天理矣】

三章【王氏泥序中民人勞苦一句乃以缾諭民罍諭君故其說尢爲繚戾睽絕集傳以爲比體而以缾罍之相資比其父母與子之相依缾之罄則爲罍之恥父母不得其所則爲子之責如此方與前二章之意相屬而又起得下兩句惟其如是故孤寡之民不得終養其親則𨿽生不如死也下四句又所以實上二句無父則無所怗無母則無所恃出則中心銜卹入則如無所歸此乃生不如死之實也玩此四句眞能道孝子之情非身履而親歷之不知其味也】

四章【此章則賦父母之恩末乃嘆其如天之無窮無物可以爲報之意故嘗爲之說曰臣之於君其忠有盡子之於親其孝無窮】

六章【後兩章則分明是興體我獨何爲而遭此害也哉我獨何爲而不得終養也哉此兩句最宜玩蓋末後方及其所以不得終養之意】

章句【先生載王裒一事以見詩之感人如此必如是然後爲善讀詩也以至於解頥手舞足蹈皆實有是理但患人不善讀耳】

大東

一章【首二句興也而蘓氏解云思昔先王之世諸侯富足其簋之飱餯然其鼎之七捄然如此說卻似賦體了蓋興則是托物興辭其辭固有相因而可推者然亦有全不相因者故集解於興體往往不甚推說只以爲托物興辭而已若一一推說其義則必入於穿鑿矣然此篇本言東國困於役而傷於財則首述其往昔富盛之事亦宜也豈其興而兼賦體者歟周道只道路之道與下章周行一意故集解以爲東方之賦役莫不由是而西輸於周是卽指道路而言也然以上四句平直履視之義觀之則又似指周之王道而言豈本意只是指道路而言而其中亦含此意邪思而反顧焉哀而出涕焉則傷今思古之意亦自可見矣】

二章【糾糾屨可以履霜舉其甚者言之也以屨履霜則冬裘之不備可知矣旣往旣來則言其來往之不一也周道一也方其盛時君子履之而小人視焉及其衰也公子行之而人心病焉時移事變而人心所感不同如此傷於財則衣食不足耳故首章追言昔日食之有餘此章言今日衣之不足亦宜也】

三章【上兩章旣言傷於財故此章推本其困於役而言之耳此𨿽興體然所謂其辭相因而可推者也】

四章【粲粲衣服熊羆是裘皆形容東人杼柚之空而言也賦役不均言貧富不同勞役有異也羣小得志言衣服之華百僚是試也】

五章【侯邦供王賦役固其職也然爲王者當有以體卹之不敢易視而輕用之可也觀禹貢之底愼財賦無逸之惟正之供則必不至於易視而輕用之矣今也東國財力俱困而饋西人以酒則視之曽不如漿與之以鞙然之佩則視之曽不以爲長易視之如此則輕用之必矣此東國之所以怨病而愬之於天也】

七章【二章三章以下文意奇逸其辭𨿽若濶疏而意脈實相連屬作此詩者非惟怨得其正其亦老於文墨者歟】

四月

一章【月令六月昬大火中火昏中則暑退夫六月暑正盛而云退者盛則退也䢐訓往往則退義】三章【此章亦興也而先生但連上二章爲說云夏則暑秋則病冬則冽言禍亂日進無時而息如此說則卻似賦體其不解所以爲興者蓋此章之說已見於蓼莪篇矣三章並舉三時而獨不及春者春日和煦發生之始在四時之中獨爲嘉美故也】

四章【廢爲殘賊先儒皆以爲指民而言云王暴而剝下下無完民焉而先生獨以廢爲變指在位而言何也曰若以爲民則爲字與賊字說不行矣先生之說卻與序說在位貪殘一句相應是誰之過歟意蓋指王也】

六章【上章則專言其身此章則並言王之不我有江漢爲南國之紀則是江漢之有南國也王不我有則是自絕於下矣】

七章【此章本亦與體但有所托之物而無所興之辭故不可謂之興又有四个匪字故亦不可謂之比而只得以爲賦也】

八章【維以告哀而已無他事也則其情切矣】

北山之什二之六

北山

一章【此詩行役之大夫所作以言上之役使不均也然首章則自言其年壯力彊故朝夕從事於此又言其所以如此者蓋以王事不可不勤然以是故而不免遺父母之憂耳未及乎上之不均也士子𨿽作詩者自言然行役者非一人蓋兼舉之矣】

二章【此章則承上章而言我𨿽不敢不勤於王事然土之廣臣之眾而使我獨勞何哉𨿽略及夫上之不均與已之獨勞然不斥王而但言大夫不曰獨勞而乃曰獨賢則其言猶忠厚而未敢怨也】三章【此章又承上句獨賢之意而言上之所以使我者得無善我之未老而方壯其膂力足以經營四方乎此意尢忠厚而有盡力盡瘁之誠也】

四章【此章而下則方言其不均之實然亦不過以其勞逸者對言之使上之人自察耳但言之重辭之復則其望於上者亦切矣詩可以怨謂此類也】

六章【燕安也重言之見安之甚也或燕安而自居於休息或盡瘁而力爲國事或息偃在牀以自逸或不已於行以自苦或深居而不接人聲或憂慘而自極劬勞或棲遲於家而偃仰自適或煩勞於國而儀容不整或耽樂飲酒以自樂或慘慘畏咎以自憂或出入風議而親近從容或靡事不爲而疏逺勞勩】

無將大車

一章【夫行役者進而有王事之期程惟恐其有不及之悔退而有家事之多端惟恐其冇意外之虞所可憂者固不一而足也故曰百憂戒之以無思者言姑置之勿以爲念可也不然適所以自病而已矣】二章【人心憂則拘而定故在憂中耿耿然不能逸而出也】

小明

一章【明明上天照臨下土則宜無不察也故呼而訴之我徵䢐西至於艽野言其所渉之逺也二月初吉載離寒暑言其所歷之久也行之逺時之久故其心之憂如中藥之毒而甚苦也共人卽靖共爾位之寮友也寮友不一而足有出者有處者宜也已之徵役固勞苦矣然以其所謂罪罟譴怒蹙急反覆者觀之則寮友之處者亦豈冇樂事哉此所以思之而涕零如雨又自言我亦豈不懷歸而相與共事哉正以畏不測之罪而不敢歸爾罪罟言其以罪而加人如罔罟之取物而物有不及知者也不言思其室家而欲歸乃言思其寮友者善爲辭也然室家之思固亦在其中矣先儒泥序中悔仕二字遂以共人爲隠居之人且曰念彼不仕之友閒居自樂欲似之而不得故涕零如雨其意蹙疾全無意味且與下兩章不協殊失此詩之防】

二章【二月初吉是日月始除舊而生新也曷云其還言未知何時而可還也念我獨兮我事孔庶所謂身獨而事眾也心之憂矣憚我不暇所謂勤勞而不暇也睠睠懷顧言已之於寮友勤厚睠睠然懷思而顧念之也譴怒則明言其罪責之及耳】

三章【日月方奧亦謂二月朔也政事日益蹙急危亂之世大率如此此行役之大夫所以不得而還也采蕭獲菽則歳莫之事也心之憂矣自貽伊戚此句方見其悔仕之意念彼共人興言出宿言其念之而至於夜不安寢也反覆不常則好惡無定而刑罪必有濫及者矣】

四章【上三章則極其自傷悼之意故下二章又因以戒其寮友之處者曰汝今𨿽得免於出外徵行之勞然亦不可自以安處爲常蓋人固有當勞之時不可一向懷安也至於靖共爾位正直是與神之聴之式谷以女則又皆忠告之辭寮友之義蓋不徒懷思睠睠而已也】

五章【居亂朝事暗主與回邪之人共處易得隨風而靡惡直醜正故戒之以正直是與好是正直則神明所佑而禍祿至焉不必求之於人也】

鼓鐘

一章【懷允不忘言其傷今思古而信不能忘也】

二章【悲甚於傷樂所以象徳其徳不回則言古之君子樂與徳稱也】

三章【伐鼛舉樂器之大者言之以見其樂之盛也妯甚於悲謂常動而不息也其徳不猶言與今之君子不相似也將將喈喈伐鼛言其樂之盛也湯湯湝湝三洲言其時之久也且傷且悲且妯言其憂之甚也樂之甚作之久也而民心之憂益甚焉則與古之王者憂民之憂樂民之樂者異矣】

四章【末章則又極言其樂之盛以見樂𨿽是而人則非焉蘓氏之說深得詩人之意】

章句【此詩使其誠是刺幽王爲流連之樂於淮上則集解所說已極分明但無明據故先生例以爲未敢信其爲必然耳】

楚茨

一章【集以此詩爲述公卿有田祿者力於農事以奉宗廟之祭其不以爲公卿自作者蓋以此詩多慶辭如景福萬壽之類非所以自言也此章首四句推本而言以見其不忘所自也王氏以爲我倉旣盈則無所藏之而露積爲庾其數至億者是也然此亦甚言之以見有餘之意耳黍稷酒食之資旣有黍稷則自然思祭其祖先此乃人心之不能已者順而行之固大福之所集也】

二章【古之祭祀用人甚多此言濟濟蹌蹌者謂凡與祭之人皆有容儀也孔氏云周禮祭祀之聯事司徒奉牛司馬奉羊各有司也此說太拘凡此固亦在其中然不專指是而言也長樂劉氏謂絜者在滌而芻之此亦絜之之一端耳以往蒸嘗之時矣此說是也先曰蒸者先其盛者且趂韻也剝亨肆將各有其人皆防濟濟蹌蹌一句○王氏云凡祭祼鬯則求諸陰焫蕭則求諸陽索祭祀於祊則求諸陰陽之間蓋魂無不之神無不在求之之備如此祀事所以孔明也者是矣集又以爲明字兼備著兩義者尢善○先祖是皇皇大也集傳又曰君也者如府君之謂所以尊之也神保是饗者旣饗其誠意又饗其飲食也】

三章【毛氏曰防饔防廩防也孔氏曰祭祀之禮饔防以煮肉廩防以炊米少牢云饔防在門東南北上廩防在饔防之北此亦所當知孔氏又曰𨿽執防之人無不踖踖然敬愼是也執防者猶敬則他可知矣爲俎爲碩者言其俎所載之牲體甚大也所謂奉牲以告曰謂其博碩肥腯者是也燔炙者皆所以從獻也主婦獻屍則兄弟執燔從故繼言君婦莫莫毛氏以莫莫爲淸靜而敬至者甚善蓋莫莫有沖漠之意惟淸靜而敬之至者方有此意思曰君婦者君卽主也又所以尊稱之也豆所以盛內羞庶羞皆主婦所薦者故繼言爲豆孔庶孔氏曰有司徹云宰夫羞房中之羞司士羞庶羞注云房中之羞其籩則糗餌粉餈其豆則酏食糝食庶羞羊臐豕膮皆有胾醢房中之羞卽內羞也此正大夫賓尸之禮也如是則其豆亦甚多矣爲俎爲豆爲賔爲客四爲字只一意皆有爲之之意故先生解爲賔爲客云筮而戒之使與祭者是也上旣言從獻則是已獻屍矣此又言助祭之賔客故遂言獻酬交錯要其終而言無所不逮也禮儀卒度言其禮儀盡合法度也笑語卒獲言其於旅而語之時其笑語無不得其宜也此神保之所以來格介福之所以來報萬壽之所以來酢也東萊呂氏曰坊記子云七日戒三日齊承一人焉以爲屍過之者趨走以教敬也醴酒在室醍酒在堂澄酒在下示民不淫也屍飲三眾賓飲一示民有上下也因其酒肉聚其宗族以教民睦也故堂上觀乎室堂下觀乎上詩云禮儀卒度笑語卒獲味坊之言則三代之之祭祀洋洋乎其可識矣】

四章【䢐賚孝孫鄭氏以爲䢐往也賚予也所以重釋上句致吿之義如言以其所致告者往而予孝孫也集傳失解此二字自苾芬孝祀以下皆嘏辭孔氏獨以永錫爾極時萬時億爲嘏辭之略者是也禮容莊敬解旣齊旣稷旣匡旣飭二句故報爾以眾善之極解永錫爾極一句使爾無一事而不得乎此各隨其事而報之以其類解時萬時億一句惟禮容之莊則見於事者齊整而匡正惟禮容之敬則存於中者敏疾而戒謹無一事而不得乎此便是眾善之極各隨其事而報之以其類又所以解上句無一事而不得乎此也】

五章【禮儀旣備言其禮之無不舉也鐘鼔旣戒言其樂之無不奏也如此則祭事已畢矣故主人退往阼階下西面元居之位而祝遂傳屍意告利成於主人於是神醉而屍起送屍而神歸家宰之眾皆徹去其饌主婦徹去其豆籩或送以與賔客或畱以宴同姓孔氏曰九嬪贊後徹豆籩故知爲婦徹豆籩而已又曰特牲少牢禮皆曰祝執其俎以出此是歸賔客之俎也又特牲曰祝命徹胙俎豆籩設於東序下所以畱同姓宴也鄭氏尊賔客而親骨肉之說其義味甚長】

六章【孔氏曰上章旣云備言燕私故此章卽陳燕私之事是也無有怨者謂旅酬無有不逮之人賔客無有不送之俎親戚無有不與之宴也自神嗜飲食以下皆與燕者之慶辭也無所不盡董氏以爲內盡志外盡物者得之○此詩一章言黍稷旣成爲酒食以祭祖考二章言絜牛羊以爲牲求陰陽以備著三章言俎豆有碩多之實主婦有靜敬之徳賔客之賢獻酬之禮四章言行禮之久筋力𨿽竭而式禮莫愆祝致神意以蝦予主人之事五章言禮樂備舉祭事旣畢而祝屍意告利成於主人然後神醉而屍起送屍而神歸歸賔客之俎畱同姓而燕之事六章言燕私之事而並載燕者之慶辭也】

章句【此詩先儒皆以爲天子祭祀之事者豈其見詩中慶祝之詞太侈如萬壽之類乎然少牢嘏詞固曰眉壽萬年者此正大夫之禮也呂氏之說徳盛政修亦以爲天子事耳然公卿固亦有家事而國之政事亦無不與聞也故集傳取而載之吳伯丰問楚茨以下四篇先生卽謂豳雅反覆讀之其辭气與七月載芟良耜等篇大抵相類斷無可疑然又有以爲述公卿有田祿者力於農事以奉其宗廟之祭則恐未然蓋聞自后稷以農事肇祀其詩未嘗不惓惓於此今以爲豳風豳頌者皆是也而孟子亦曰禮曰諸侯耕助以供粢盛粢盛不潔不敢以祭古之人未有不先成民而後致力於神者恐不必專指公卿言之先生答曰此諸篇在小雅而非天子之詩故止得以公卿言之蓋皆畿內諸侯矣】

信南山

一章【先生謂此詩大指與楚茨略同此卽其章首四句之意則此詩亦是詩人述公卿有田祿者力於農事以奉宗廟之祭也】

三章【首章言我之得以墾辟夫田者禹之功也二章言我之得以生長夫谷者天之賜也此章首句則重言首章之意二句則重言二章之意可見其不忘所自也第三句方言此乃曽孫之穡鄭氏謂斂獲曰穡是也曽孫旣有此穯則以爲酒食奉祭祀以盡我之孝心又皆不忘其本之意也其曰畀屍賔者邱氏曰與屍謂獻熟食並酌齊獻屍是也與賔謂助祭之賔酌齊獻屍屍因酌以酢賔並祭末燕同姓於寢是也此乃祭祀始終用酒食之事長樂劉氏以爲陰陽和萬物遂而人心歡恱以奉宗廟則神降之福故壽考萬年者固是矣至於逺不忘乎大禹甸治之功近不忘乎上天饒洽之賜與夫孝奉宗廟之祭是又皆可以膺受多福而不忝也】

四章【觀此章以瓜菹獻皇祖之事尢可見其爲臣下之詩非天子之事也】

五章【此章方言祭祀之禮有酒有牲則祭禮備】

六章【若以烝爲冬祭之烝則其義亦如楚茨二章董氏說上章旣言有酒有牲以享於祖考故此章於是言以是牲酒爲冬祭之烝而飲食苾芬祀事備著先祖於是旣大且尊而降福無彊也】

甫田

一章【楚茨信南山二詩皆是述公卿有田祿者力於農事以奉其宗廟之祭故首皆推言昔人墾辟之功而我得以耕治以奉祭祀之意甫田之詩乃公卿有田祿者力於農事以奉方社田祖之祭故首言有年之多與蓄積之富以見於神不可不報之意王氏謂畝大抵以南爲正故每曰南畝不知何所據而云畝固有南北東西矣但南乃陽明之方故多言之如所謂東南其畝而不言西北其義亦然言農夫而終之以髦士所以重農也東萊引管子之說爲證是矣】

二章【二章便言祭社方樂田祖祈甘雨以大稷黍而善士女三章則言其耔耘之敏四章則言其收成之富東萊先生謂此詩後二章皆述前二章之意者亦善三章所言述首章今適南畝之事四章所言述二章歸功農夫之事】

三章【婦子來饁則見農夫俱在田以力事此田畯之官所以喜也不然則不歉而將訓督之矣先生𨿽不解田畯爲何人而鄭氏謂卽司嗇而先生於二章已言田祖先嗇也則田祖田畯司嗇一也取其左右之饋以嘗其防否者防則幸而喜矣否則慘然爲之不樂也不曰取而曰攘者以公卿之貴而食農夫之粗糲彼必有所不敢獻者故攘而取之以見上下相親如家人父子之無間也○禾之易治竟畝如一則人力到而無鹵莽之失故知其終當善而且多也曽孫不怒不曰喜而曰不怒者避上田畯至喜之句也農夫之力盡田官之職舉禾易竟畝而終善且有此曾孫之所以喜也曾孫旣以是爲喜則必當有以慰勞之故農夫所以益敏於其事而不敢恃以自安矣此其所以自古有年也】

四章【夫以時斂散補助不足而勞來勸相以致農夫之敏者固賴乎上之人而火耕水耘沾體塗足勞苦自竭以致禾稼之登者則實農夫之力也歸美於彼而欲報之厚宜矣若夫用其力享其奉而曰予不戕禮則然矣則是末世薄俗之所爲古無是事也】

大田

一章【楚茨信南山爲述公卿之事故首原其田畝墾辟之功自古有年之事大田爲農夫之自言故止及其一歳耕種之事而已○旣備乃事凡事豫則立也播厥百谷見其種之多也農夫以百谷庭碩爲順曾孫之欲則上之意孚於下而下之意順乎上矣】

二章【旣方旣皁旣堅旣好自禾之秀而言以至於成實也其察之宻矣又必無稂莠以分其土力無虫蝗以戕其根株然後害不及其穉禾穉禾猶且不害則其庭碩者可知矣然稂莠則人力足以除之虫蝗則非人力所及也故願田祖之神持此四虫付之炎火之中也】

三章【旣無稂莠之害又無虫蝗之害則其不可無者雨而已故此章又言其望雲與雨先公田而後私田如此則成有年矣鰥寡孤獨聖人𨿽不欲有此等人然亦不能使其無也但發政施仁則先及之而已雨我公田尊君之義也伊寡婦之利及眾之仁也民之獲也彼此皆有所遺棄焉以見其有餘也然亦非徒棄之也蓋將以爲寡婦之利耳】

四章【甫田之曽孫來止以其婦子饁彼南畝田畯至喜春省耕之時也大田之曽孫來止以其婦子饁彼南畝田畯至喜秋省斂之時也以其婦子饁彼南畝田畯至喜所以慰上之心也以享以祀以介景福所以錫上之福也始焉竭力以慰上之心終則至誠以錫上之福民之愛君者如此則知君之所以愛民爲何如哉首章自言已之於農事預備於往嵗而享成功於今嵗以順上之心末章言君之於祭祀旣以爲今嵗之報又以爲來嵗之祈故願其受福於無窮也】

章句【上之欲報其下者如此則是君以民爲體也下之欲報其上者如此則是民以君爲心也上下之情相類以爲一則君之徳固厚而民之徳亦厚也】

瞻彼洛矣

一章【瞻彼洛矣維水泱泱此則言天子之所在也君子至止福祿如茨此則言天子所在福祿厚集也韎韐有奭以作六師此則指言天子之所事也後兩章則皆頌禱之辭】

章句【吳伯丰問瞻彼洛矣傳以爲諸侯美天子之詩今考其間有以作六師之言則其爲天子之事審矣然二章三章祈頌之語則不過保其家邦家室而已气象頗陿反若天子所以告諸侯者何也先生曰家室家邦亦趂韻耳天子以天下爲家𨿽言家室何害又凡言萬年者多是臣祝君之辭】

裳裳者華

一章【爲諸侯而使天子見之悅樂如此是宜有譽處矣先生正以此章與蓼蕭首章文勢相似故知其爲天子美諸侯之詩以答瞻彼洛矣也】

二章【文章則徳之弸中而彪外者徳之彰著如此則固宜其有福慶也】

三章【此章美其車焉威儀之盛】

桑扈之什二之七

桑扈

一章【先生定以爲天子燕諸侯之詩當矣四章𨿽皆頌禱之辭然亦寓期望戒勵之意】二章【爲諸侯者外有文章內復和樂固天子之所喜也則願其承上天之祜福爲萬邦之屏翰宜矣】三章【此章又言不獨爲萬邦之屏翰其所統之諸侯又皆以其所爲爲法則其徳亦盛矣方且戢且斂而不敢自恃其難其愼而不敢少忽則其受福又豈不多乎哉百辟爲憲有期之之意不戢不難有戒之之意】

四章【此章又言其飲燕之時交際之間略不敢少有傲慢之意則其福祿之來又有不待於求而得之者矣彼交匪敖亦有戒意】

鴛鴦

四章【和平之詩其辭明且易怨刺之詩其辭晦而艱鴛鴦之詩乃下禱上之辭故尢更明易上之禱下猶且述其徳桑扈是也下之禱上則亦無此意但極其頌禱之情而已鴛鴦是也若不敢有擬議其徳者敬之至也】

頍弁

一章【賦而興又比者何也曰有頍者弁本但言與宴者其弁頍然耳只是賦體又貼一句實維伊何則是以興起下二句豈伊異人兄弟匪他也此則興體至於蔦與女蘿施於松柏則又爲比體也爾酒爾殽之爾只是指酒殽而言猶曰此酒此殽也豈伊異人兄弟匪他則言當極其親厚之意耳以蔦蘿施於松柏比兄弟親戚纒綿依附之意則其體之也切矣未見而憂旣見而喜則其與之也深矣】二章【何期猶伊何也本鄭箋下又有期辭也三字○以時爲善何也曰物得其時則善矣與維其時矣之時同】

三章【後六句見君子親親而惜之之辭也】

車舝

一章【𨿽無好友朋友亦以義合者】

二章【辰彼碩女令徳來教言碩女適及其時而以美徳來配已而教誨之也式燕且譽好爾無射言以令徳之碩女而與之燕則有譽矣宜乎悅慕之無厭也】

五章【表記之言𨿽非詩之本防然讀者能如此則能有益於已矣時過而學者可常常涵詠此數語以自警此詩一章言其望之甚切故得之甚喜也二章言得之有譽故好之無厭也三章則自謙之辭言我𨿽無以予女而女則宜有以相樂也四章則言我心傾寫於女以見誠之至也五章則舉其始終而言之上四句言其始下二句言其終前已極言之矣故此但言其略耳】

靑蠅

三章【一章則直以靑蠅之聲比讒言而戒王以勿聴也二章三章則以靑蠅止於榛以興讒人之罔極而交亂四國及我二人也交亂四國推言其終也搆我二人指言其實也此詩三章具比興二體其義甚明白可觀】

賔之初筵

一章【賓之初筵左右秩秩言其坐次之有序也籩豆有楚殽核維旅言其陳列之整潔也楚作濟楚之楚者勝酒旣和防飲酒孔偕言其飲者之齊一也酒不調美則有飲者有不飲者鐘鼓旣設言其樂之備也鐘鼔舉其大者舉酬逸逸言其進止之安徐也舉酬謂旅酬時安徐則有序矣大侯旣抗弓矢斯張言其射之有節也射夫旣同獻爾發功言其善射者之多也發彼有的以祈爾爵言其射之命中以辭爵辭養也蘓氏云先王將祭必大射以擇士將射必先行宴禮旣安賓然後攺縣以避射旣旅然後張侯及弓旣偶然後拾發求勝以爵不勝者甚得此章之次序】

二章【毛氏謂籥舞笙鼔者謂秉籥而舞與笙鼔相應長樂劉氏曰言文舞則武舞見矣言笙鼔則八音舉矣因射而飲者飲在射先因祭而飲者飲在祭後上二章皆言凡飲之初禮樂之盛如此則必不至於亂也】

三章【溫溫其恭威儀友反抑抑始乎治也幡幡怭怭屢遷屢舞終乎亂也才飲酒稍不謹必至乎此】四章【抑抑與反反相類反反自反也抑抑自抑也自反反顧其禮法也自抑抑遏其縱恣也僛僛比僊僊則甚矣側弁之俄屢舞傞傞則又甚也不知其郵亦甚於不知其秩旣醉而出並受其福醉而不出是謂伐徳飲酒孔嘉維其令儀此自悔之辭也辭𨿽若緩而自訟之意深矣惟有徳而爲已者知之】五章【相與飲酒固必有醉者有不醉者不能齊也旣立司正以監察之則彼醉者披猖狂縱不善之狀自不能知而反使不醉者見之爲之羞愧耳欲其不至於昏醉而但告之使勿太怠者何也曰凡溺於酒者其病根只在一怠字上稍自謹飭者便不至若是漢人謂無事故飲者亦此意也無事則怠矣匪言勿言匪由勿語應前章號呼讙呶而云也言自言也語與人語也茍不可從則豈可語人哉俾出童羖則旣示之罰矣三爵不識矧敢多又又所以丁寧而戒之也旣已昏矣其可又飲哉彼昏不知一醉日富此小宛之所深戒也】

魚藻

三章【此詩與鴛鴦相類辭𨿽簡而意則切矣不頌其徳者徳盛而非言之所能盡亦尊敬之至而不敢加以形容也但美其樂飲安居其位則非盛徳其孰能之】

采菽

一章【車馬命服衮冕九章所以錫予之者旣已極其盛矣而意猶以爲薄則可見其好之無已也】四章【夫諸侯以時而來朝固天子之所予也而其左右之臣亦率而至則尢天子之所喜也有一臣焉不以爲然則已之徳必有所慊而諸侯之心亦將有不可得者矣】

五章【天子葵之言天子能揆度諸侯之心而知其底蘊也○此詩首章之意至矣言其寵錫之厚而心猶以爲不足也二章則言其始來之時見其車旂而喜其至三章則言其始見天子時恭敬齊遫而爲天子之所予四章則言其徳足以鎭天子之邦爲萬福之所聚而又喜其左右之臣相從而至五章則申言之而又嘆其至也優遊自適而無勉彊不得已之意一有勉彊之心則殆矣】

角弓

一章【兄弟昏姻親也親則宜近胡可相逺哉】

二章【王位在徳元風俗之樞機也故爾逺則民然爾教則民效其應甚速不可不謹也逺字承上章而言】

三章【王化不善則民之不善者先靡○交相病言交相讒害也集以爲指讒己之人者言其病已者也】

四章【此章又言人之所以至於相怨者之由以曉之蓋人之所以相怨者蓋由各其一方而不相知有耳集解所謂以責人之心責己愛己之心愛人使彼己之間交見而無蔽者卽大學絜矩之道也況兄弟親戚之間至於相怨相讒以自取爵位而不知相遜正使得之終亦必亡而已矣此章始則詔之以相怨之由終則戒之以不遜之禍其曉之也切矣】

五章【老馬反爲駒不顧其後此必指當時實事而言蓋時有讒己以取其爵位而不度其已之不勝任者如食宜饇以比其貪黷之無厭如酌孔取以比其攫取之太甚】

六章【毋教猱升木如塗塗附以應前第三章

之意君子有徽猷小人與屬以應前第二章

之意夫君者民之表上者下之倡民之善惡亦惟其上之所道耳罪不在於民也望於上者切而責於人者恕詩人之情當乎理矣】

七章【末後兩章分明是比讒者人必見其爲污下而不屑焉然後乃肯遺棄之若或領略而容受之則彼益自居以驕肆矣】

八章【要荒無禮義之教親親之恩薄動則相殘賊也夫以中國而爲要荒之俗此君子之所以憂也】

菀栁

一章【前二章只是比體以人願息於栁陰以比人願庇於王者耳若以爲興則不尙息焉無自暱焉兩句意思各別然以爲興體亦可視其君如上帝則民之情本知所尊也然王甚威神使民畏之而不敢近則是王自絕於民矣使我朝王則王室其可定乎然其後必求我而無已將反有所不堪者焉則又不可不慮此其所以不肯來朝也然亦豈得已哉先儒泥序文諸侯皆不欲朝一句遂以此詩爲諸侯相戒之辭故陳氏謂且俾我安之以待其攺惡從善而後我至焉然詩但云後予極焉初無待其攺惡從善之意且不朝王亦非可安者也先生之說當矣況又有齊威王事可驗乎】

三章【曷予靖之先生之說與上兩章俾予靖之之意相應如東萊先生之說𨿽亦可通但居字說得太重似入於鑿且凶矜二字輕重不協曷予靖之亦不甚通此章則分明是興體也】

都人士之什二之八

都人士

一章【以周爲鎬京則行字當如字讀夫容則徳之符也言則徳之發也容言如是則其徳可知不必又及其行而後爲萬民所仰望也惟其容言爲萬民所仰望是以我不見兮則其心不說而菀結也○衣冠儀容世治則有常而馴雅世亂則屢變而妖怪如新室之時諸於繡镼之類眞可以駭人之耳目矣或曰先生以是詩爲亂離之後人不復見昔日都邑之盛人物容儀之美而作此以嘆惜之如此則東遷之後詩也曰厲王流死於彘之後都邑豈能如舊哉何必東遷之後乎故先生但以周爲鎬京也】二章【綢直如髮若如鄭氏說以爲言其性情之密致操行之正直有如發焉則與都人士臺笠緇撮者不類若如四章五章之例以爲言其髮之美則如字又說不通或云首章旣言都人士之言容故此章但言其冠笠而已若君子女則前章所未言也故此章宜言其徳焉三章謂之尹吉者但言以其有禮法耳似亦可通】

五章【後二章但言其帶與發者以見此猶不可得而見則況於言與徳乎】

采綠

一章【予髮曲局不爲容也薄言歸沐恐君子之或歸也好飾者婦人之性】

二章【五日爲期六日不設言其近者以見遲久而弗歸者不可堪也】

三章【狩而韔弓釣而綸繩本非婦人之事望之切思之深設言其如此以見其欲無往而不與之俱是𨿽夫婦之正情然使其形於言焉則怨曠甚矣】

四章【此章承上章末句而言亦喜幸之詞也】

黍苗

一章【此章乃從召伯南行者所作首章則以陰雨之膏潤黍苗以興召伯之能無勞眾士也】二章【下二章則喜歸之辭我行旣集謂我所行之事旣成集也哉始也】

四章【三章處居也第四章

則述召伯經營成集之初烈烈徵師召伯成之者言其師旅之所以得如是烈烈然威武者皆召伯有以成之也然則兵豈能自爲彊弱哉顧上之人所以禦之者如何耳】五章【此章又重言營謝之功水土悉得其平治者皆召伯成之而天子之心亦得以自安也召伯之出爲營謝耳然謝功旣成而上則有以安夫天子報功之心下則有以成夫師旅威武之勢則其經畫之方保綏之徳非有大過人者能如是乎】

隰桑

章【以此詩辭意與菁莪相類則菁莪亦爲興體明矣】

三章【徳音孔膠謂君子之徳音足以感人使之甚膠固而不可解也】

四章【上章旣言徳音孔膠故此遂言誠愛之意惟其徳音之感人者膠固而不忘故其誠愛之深發之遲存之久而至於如此也】

白華

四章【一章言防物猶必相須爲用而嘆王之逺我而使我獨兮者何也二章則言時運艱難王之不圗而於我不若白雲之露防物三章則嘆王之尊大而反不若小水細流尙能灌漑於物四章方以桑薪爲比而自嘆以嫡後之尊而反見卑賤也】

八章【一章則言夫婦之常理二章則言時運之使然三章始言其體尊勢大而反不如小水之尙能漑物四章然後自嘆以其嫡後之尊而反見卑賤其言亦可謂有序矣五章又疑已𨿽念王而王不顧已何哉六章始以鶖比褒姒而嘆王之舉措取捨之非宜七章則遂言王之二三其徳曽不若鴛鴦之有常八章方極其意而謂王不自愛重寵嬖賤妾以輕賤其身所以使我憂之而成病其言有序而不亂其怨有則而不流卽其言以觀其人則申後其亦賢矣哉】

緜蠻

三章【防賤之臣奔走行役道逺而勞甚至爲鳥言以自比而求所托焉固仁人君子所宜動心者也如是而能飲食教誨而又載之以車則所謂中流之一壺也其感徳當何如哉然未知其果有哀而收之者乎若如序說則狹甚矣非詩之教也】

瓠葉

四章【物𨿽薄必與賔客共之此人道之當然也且曰獻曰酢曰醻而不廢禮焉尢見其惇厚之意】

漸漸之石

三章【不遑朝矣猶可言也至於不遑出不遑他則其情危而可哀甚矣方采出車之詩作時豈容有此事哉世之治也固未嘗無徵伐之師也然行者之勞未嘗自言而上之人則汲汲然以言其勞之可念世之亂也上之人未嘗念其勞而言及之而行者則自言其勞苦而不置焉夫使勞者自言而上之人不加卹焉則烏在其爲民之父母也】

苕之華

二章【知我如此尙冀人之察已也】

何艸不黃

四章【苕之華言國家之衰防時物之凋耗人民不聊其生天運窮矣何艸不黃言士民役使之繁數徵行之勞苦上之人視之與禽獸無異人事極矣周室至是無可爲矣此黍離之所以降爲國風也】

童子問卷五

欽定四庫全書卷

童子問卷六

宋輔廣撰大雅三

文王之什三之一

文王

一章【文王在上於昭於天文王陟降在帝左右正與中庸所謂洋洋乎如在其上如在其左右之意同蓋非貌說實理然也先儒但以是詩爲美文王之徳故多以爲贊美之辭𨿽先生詩解初本亦以爲文文王在上云者尊仰之稱而已今防以此詩爲周公追述文王之徳明周家所以受命而代商者皆由於此以戒成王惟其如是故直以爲文王旣沒其神在上昭明於天又云文王之神一升一降無時不在上帝之左右故其子孫蒙其福澤以君有天下也天有顯道天之明命天之明也於昭於天文王之明也周𨿽舊邦其命維新自成王之時言之也文王之徳旣顯則上帝之命自時矣文王在上於昭於】

【天言其大綱而已因足以見文王之與天爲一文王陟降在帝左右則其言又詳且切矣】

二章【亹亹𨿽訓彊勉然亦有繼續不已之意與四章緝熈二字相以令聞不已亦據成王之時而言之文王之徳不已故旣沒而令聞猶不已皆實事也與周匹休則與周並顯矣臣之世旣顯則周之世亦顯矣上天以文王之故敷錫周家之子孫而又及其臣子則君臣同體亦可見矣或禍或福豈得而偏逃哉】

三章【翼翼勉敬也勉則無怠敬則無他謀猶如此則其忠誠可知矣翼翼𨿽訓勉敬然亦有左右輔翊其上之意多士之生於周國乃所以爲周國之楨榦也二程子論治天下之道未始不以求賢才爲先務者以此然則天之所以使周之士世之顯者非所以爲周之士乃所以爲周之國也自文王之時言之則文王之身固以多士寧矣自成王之時言之則文王之神亦以多士寧也觀文王之卒章及棫朴之詩與夫淸廟之頌則可見矣】

四章【先生謂四章始言文王之所以聖與夫上昭於天不已其令聞者止在於敬之緝續熈明不已而已可謂深得周公之心及文王之徳也程先生曰母不敬可以對越上帝觀文王之詩則可見矣】五章【殷士𨿽膚敏而祼將於周京天命所在不敢違也此盛徳之事漢唐以下皆不及矣夫以殷士服殷之服而助祭於周焉最可念也最可警也故於此而呼王之藎臣而告之使念文王之徳焉劉向所述孔子之言使人讀之憂思慘怛有不能堪者蓋孔子乃殷後而向亦宗室也藎臣與三章厥猶翼翼相應】

六章【天命無常則當追念文王念文王則在於自修其徳能修其徳則盛大之福由已而致而天之命可保矣所謂天人之際於此可以觀焉而其所以致戒於成王者至矣先生解永言配命自求多福曰使其所行無不合於天理則盛大之福自我致之有不外求而得者可謂善說詩也矣】

七章【宣昭義問乃是接首章於昭於天與令問不已之意不曰令問而曰義問者所以戒成王也所爲合義則譽聞自令也命之不易母遏爾躬言天命之難保而不可使自我身而遏絕之也先生嘗曰無自遏絕於爾躬如家自毀國自伐之類宣昭義問戒成王之法文王也有虞殷自天戒成王之鑑乎殷也上天之載無聲無臭極言天理之妙不可以智測而意度也儀刑文王萬邦作孚者告成王以法天之道當法文王也文王之詩七章以一章言之首尾只是言文王與天爲一以一篇言之首尾亦是言文王與天爲一但首章則専說文王末章則欲成王之法文王耳首章之言如此而終之以此以見文王與天爲一蓋不可以差殊觀矣觀子思之言優防浩大如此非學到至處不能也夫天之所以爲天文王之所以爲文王亦曰理而已理卽吾之性也知吾之性則知與天合徳之防矣】

章句【天人之際指文王與天而言也興亡之理指商周而言也反覆丁寧言七章相粘綴而說不一而足也周公作此本以戒成王立之樂官而因以爲天子諸侯朝會之樂則又將以戒乎後世之君臣也敬之一字聖學之所以爲始終者又可見於此二程先生挈出此一事以詔後學其有功於聖學多矣學者舎是實無以爲進徳之階也先生嘗曰文王詩直說出道理】

大明

一章【明明在下赫赫在上且大綱說其理如此是理也𨿽貫徹上下無有隔礙然去就無常未嘗拘滯此天之所以爲難忱而爲君之所以不易也觀商紂之事則可見矣此所以爲戒成王也】

二章【維徳之行所謂以成徳爲行也只此一句足以盡王季大任之事可謂辭約而義博也下面文王太姒亦不過如此故更不復出自其父母而已然者言天之命周非一日積也】

三章【小心翼翼只是言其敬耳文王之徳始終於此也前篇釋厥猶翼翼爲勉敬此篇說小心翼翼爲恭愼其義𨿽一而有在臣在君之不同此須是以心體之則自見其有廣狹也昭事上帝言文王之敬洞洞屬屬終日對越上帝也如此則盛大之福自然來集而文王之敬直上直下更無回曲之時所以又能受四方來附之國也一有回曲則此心便息此理便絕天人上下皆不相管攝矣】

四章【天監在下有命旣集至此方是就文王身上說非人之所能爲者見天之命周非人力之所爲也】

五章【大邦有子俔天之妹天也文定厥祥親迎於渭造舟爲梁人也天人兩盡其道則豈不顯乎其光輝也】

六章【天監在下有命旣集言其始也有命自天命此文王言其終也篤生謂天地儲蓄其精气之厚也天之生聖人也其用力多矣旣已篤生之故保防之右助之所謂栽者培之所以命之燮伐大商也徵伐本非和者之事而曰燮伐者所謂剛中而應行險而順者也大其商所以大文武之事也】七章【詩記取鄭氏之說以侯興爲自諸侯而興而陳氏又謂文王爲王武王繼世以伐紂則不應復言侯興也𨿽足以證此義而東萊先生又以爲言侯則可見眾寡之不敵於文義亦有些意思而先生不取者此說似乎特地在當世孰不知文武之心何必及此詩中侯字多訓維如侯薪侯蒸之類只訓維字似穩上帝臨女無貳爾心女與爾𨿽皆指武王其實則是設言以見眾心之同非武王之得已也然辭意嚴恪洋洋乎如在其上如在其左右學者當常常涵詠此二句以存心養性而事天也】

八章【肆伐亦可見三千惟一心之意君有明徳則天有明命有王季文王則有太任太姒有王季大任則有文王有文王太姒則有武王有武王之君則有太公之臣讀大明之詩則當知天人夫婦父子君臣之際安危治亂廢興存亡之機如影響形聲之相似皆非茍然也】

章句【此詩周公作以戒成王前五章言周三王徳之積盛而天命之積亦非一日有人力之所不得與者後兩章言武王順天應人以伐紂而克之有非得已者成王聞之思天命之不茍集祖宗之於天下也非茍得則兢兢業業以保守之自有不能已者矣】

緜緜

一章【周人始生於沮漆之上則能有幾何陶復陶穴未有家室則又甚言其小也】

二章【來朝走馬而與大姜同來相宅又可見其簡易之甚也】

三章【周原膴瞴堇茶如飴得地之肥美爰始爰謀爰我龜作事之不茍也曰止曰時築室於玆與眾同欲也】

四章【廼慰廼止廼左廼右則民居各有定而得以營立矣廼疆廼理廼宣廼畆則民田各有分而得以耕治矣自西䢐東周爰執事總言其從西水滸而䢐東凡經始之事所當爲者無不盡也】五章【上章旣言受田居民之事矣故此章遂言治宮室而先宗廟也】

六章【此又承上章而言治宮室其獨詳於板築之事者蓋垣墻所以圍乎外舉此則其中眾役可知又板築比之其他工役爲最勞至於百堵皆興鼛鼓弗勝則人之樂事勸功於是爲至矣】

七章【戎醜攸行便帯了下章伐昆戎之意二門旣立而大社遂立大社旣立而大眾攸行周家之勢至是蓋勃勃然有不可得而禦者矣昆夷其得而不服哉百堵皆興鼛鼓弗勝則人心之樂事勸功可知矣廼立冢土戎醜攸行則徵伐之事蓋有不容己者矣】

八章【肆不殄厥慍不責夫人之厲已也亦不隕厥問惟盡夫自治之道而已若専於治人而不反之身與𨿽務反身而不免責於人者皆非聖人之事也不務殄絕彼敵之怒而惟不隕廢在我自修之實此自治之家法文王宣王之所遵行者也自修之實而但言其聲問者有其實則有其名也其與後世所謂以虛聲恐喝之者不同矣四个矣字可見不期然而然之意】

九章【質虞芮之訟初非期於興起也而其興起之勢蹶然而動焉此聖人之事也然亦豈一己所能獨致哉故周公以爲四臣之助爲多其辭諄復深嘆其得人之盛其意深矣其所以戒成王者切矣所謂四臣者謂有此四等之臣耳固非止爲四臣而已也】

章句【以上三篇皆周公作以戒成王之詩文王則専美文王之徳大明則追述王季太任文王太姒以及武王之徳緜則又追述太王太姜之徳而其意則蓋歷述其先王積累徳業之盛以見成王之任大責重不可不謹戒而保守之耳此詩有齊風甫田之意循天理盡人事由小而大自防而著蓋有不期然而然者一章言太王之在豳人民之鮮少居室之簡陋其勢爲甚防也二章言太王之遷岐𨿽出於不得已而夫婦相與擇地而居甚簡易也三章言得地之美契龜而吉盡人謀順天時以定宅亦不茍也四章言授田居民極尉安之誠盡疆理之道凡所當爲之事無不周徧也五章則言治宮室而先宗廟二卿共職營築如儀而廟制嚴正也六章則言治宮室築垣墻而人之樂事勸功有不得而節止之者也七章則言作門社而二門之制髙正得宜大社旣立而大眾遂行也八章肆不殄厥慍亦不隕厥問所以言其自治之有道也柞棫拔矣行道兌矣所以言地利人和之有漸也昆夷駾矣維其喙矣所以言西戎自然奔竄畏服維其喙息有不知其然而然者也九章則言文王質虞芮之訟諸侯歸周者眾而文王之勢遂蹶然興起有不可得而禦者然天下之事豈一人一力之所能爲文王之所以致此者實以文武之臣有此四等爲之助也周公之所以戒成王之意於斯爲至矣】

棫朴

一章【以芃芃棫朴薪之槱之興濟濟辟王左右趣之則但見其人心歸附趨向之而已初不見有能官人之意如序說也序蓋因二章髦士攸宜三章遐不作人之說而遂以爲能官人而歐陽公又因序而足成其說卻反失了詩之正意也】

二章【此章則因首章所言而賦以足成其意俊髦之士至誠一意於奉璋助祭之時峩峩然無不得其所宜此則尢可見其趨向之意先生謂左右之奉璋瓉其判在內亦有趨向之意則此章𨿽是賦體而亦兼興意也】

三章【此章又見不徒奉璋助祭之士歸向之如此至於文王一有所往焉則六軍之眾亦必追而及之則人心之歸向又可見矣於邁謂有所徵伐也如伐崇與密須又戡黎之事皆是也助祭內事也於邁外事也或外或內而人心之歸向無異焉則文王之振作紀綱之道至矣故下兩章遂言之】四章【此章方言人心之所以歸向於文王者文王能有以振作之故也曰倬彼云漢則爲章於天矣周王壽考則何不作人乎作人非一日偶然之可爲也必積累漸漬之久乃底於成故曰周王壽考遐不作人先生嘗語學者曰此等語言自有个血脈流通但涵詠久之自然見得條暢浹洽不必多引外來道理言語卻壅滯了詩人說底意思也周王旣是壽考豈不作成人才此事已自分明更著个倬彼云漢爲章於天喚起來便愈見活潑潑地此六義所謂興也興乃興起之義凡言興者皆當以此例觀之易以言不盡意而立象以盡意蓋亦如此】

五章【吳伯丰問追琢其章金玉其相曰追琢其章所以美其文金玉其相所以美其質然不知所美之人爲誰先生曰追琢金玉以興我王之勉勉爾夫文王能自追琢而至於有其文章能自金玉而至於成其美質則其所以自勉自治者極其深厚矣故詩贊詠之曰勉勉我王所以綱紀四方者至矣綱謂張設之紀謂經理之也四章言振作五章言綱紀振作謂變化鼓舞之不容怠廢也綱紀謂統括維系之不容渙防也此天下之人奉璋之士六軍之眾四方之民所以無不歸附趨向之也】

旱麓

一章【樂易則無汲汲勞苦之意蓋優防寛裕以自盡其在我之理而已是非有意於幹祿也自詩人詠歌之則以爲得所以干祿之道云爾】

二章【此又承上章言豈弟君子則福祿自然降下其躬蓋亦不待乎求之之意先生發明寶器而下四句深得詩人之意】

三章【棫朴之詩言文王徳盛而人心自然歸向之旱麓之詩言文王之徳盛而上天自然福祿之如此則棫朴之詩言作人可也而旱麓亦言作人之事者何哉愚讀洪範五皇極章有曰皇建其有極斂時五福用敷錫厥庶民蓋言人君能建其極則爲五福之所聚而又以使民觀感而化焉則是又能布此福而與其民也大抵其一章首尾皆以成就天下人才爲說由是推之則旱麓之詩亦以作人爲言者亦宜矣蓋聖人之得名位者豈以其身自斂其福與祿哉必使天下之人各羞其行而邦其昌然後爲福也】四章【祭所以受福故此章因言其有豈弟之徳則祭必受福也】

五章【此章又承上章而言豈弟君子必爲神所慰撫則祭必受福亦其宜也】

六章【此章則又以葛藟之延蔓茂盛而興其永久之意福以永久爲盛惟樂易之君子然後其徳歷久而不回邪也汲汲勞苦之人其徳朝滿而夕除旦作而莫輟則其福豈能厎於永久哉】

思齊

一章【棫朴詩言文王徳盛而人歸之旱麓言文王徳盛而天福之思齊又推本而言文王之所以徳盛者由聖母賢妃成之之逺助之之深而然也】

二章【此章則言文王之徳足以和神人治家國以足前章之意其序則先尊而後卑先親而後疏也東萊先生之說卻似倒了】

三章【和則盡處家之道敬則盡事神之道臨之則所謂如在其上如在其左右也如此則無不敬矣於事有厭斁之心則固渙防怠忽而不可矣𨿽無所厭斁而不能常有所守焉亦非純亦不已之意也】四章【此章則摭其所遭之實事言之如昆夷玁狁之伐羑里之囚皆所謂戎疾也大難之來是亦定數𨿽聖人有所不能免特處之有道爾故言其大難𨿽不能殄絕之而使無而在我光大之徳終亦無有瑕玷焉此樂天之事非聖人不能也不聞亦式從心所欲不逾矩之事不諫亦入所謂不思不勉從容中道也文王之徳至是則無以復加矣言文王在宮在廟之事故以雍雍肅肅不顯亦臨無射亦保言之宜也言文王遭變遇難之事故以烈假不瑕不聞亦式不諫亦入言之亦宜也】

五章【此章則遂言其徳盛而無斁故天下人才無小無大皆有所觀感而蒙其成就是以令其爲士者得有名譽於天下而成其俊乂之美也以上三詩皆言文王之徳之盛而皆及於作成人才之事以是觀之則聖人之徳必見於作成一世之人才者然後爲至在易觀之剝曰觀我生君子無咎象曰觀我生觀民也意蓋如此】

章句【此詩毛以爲四章章六句故言以爲五章後三章章四句今從故言者以四章五章兩章章首皆有一肆字而四章又有四个不字其意義又必如此而後宜故也蓋緣後二章不用韻故毛誤分之耳】

皇矣

一章【皇矣上帝臨下有赫者言天之威明可畏也監觀四方求民之莫者言天之心意所在也夏商之政不得其道則遂舎之而不顧四國之君則於是尋究於是謀度然後予之而不敢輕易焉大抵天之爲道栽培之者難傾覆之者易也耆致也蓋毛武頌耆定爾功訓耆爲致也故先生取之先儒以式廓爲用大故莆田鄭氏以爲天察四方之國而耆定之憎其用大而爲虐者不惟言意重疊且經只言憎其式廓而已今添入个爲虐字說則不可故先生以憎爲增以式廓爲規模蓋式猶式樣之式廓猶匡廓之廓也且喚得下兩句語意相接】

二章【此章首八句人事也後四句天命也由天命時故人事應由人事治故天命從也菑翳則因其死斃而拔去之灌栵則因其叢列而修治之檉椐凡木則芟除之檿柘美才則攘剔之蓋皆順理而爲之舉此開辟林木一事言之則餘可知矣】

三章【此章上四句復疊上章之意第五句下方美王季之徳能受上天之祿也自天之生大伯王季則旣受天之祿而王季又能因心以友愛其兄修徳以厚周家之慶又予其兄以讓徳之光則所受之祿愈無所喪失所以至於文武而奄有天下也】

四章【上章言王季受天祿無失而至於文武遂有天下此章又言王季之徳至於文王而愈無遺恨故能受天祿以延及子孫也所謂上帝制文王之心使有尺寸能度義者其說精矣孟子曰權然後知輕重度然後知長短物皆然心爲甚先生解以爲人心有本然之權度者蓋謂是也】

五章【畔援謂舎此而取彼歆羨謂肆情以狥物人心一有此病則流於私欲凡所云爲必不能先知此事先覺此理矣又焉能有所濟乎況於用兵行師之際情欲易縱之時而二病不去幾何而不流於窮黷也哉故此章將言文王之徵伐而先言文王之無此病也誕先登於岸以涉水爲譬也先生所謂造道之極至者舉其大者言之耳一事有一理凡事能盡其理厎於成則皆所謂極至矣】

六章【文王安然在京方整兵自阮疆而侵密乃遽曰我陵我阿我泉我池無敢陳其兵飲其水者辭直理正威靈气焰莫有敵者所謂帝王之道出萬全者也程邑在岐山之南渭水之側爲萬邦之所趨向下民之所歸往】

七章【文王之明徳上則與天爲一下則三分天下有其二可謂至矣然未嘗暴著於聲色之間其所云爲但不識不知順帝之則而已此天所以又命之使伐仇方也夫文王之以崇爲仇蓋亦天理之當然也不長夏以革其義𨿽不可曉然大意不過是此等意思有所識有所知而順帝之則賢者之事也至於不識不知順帝之則則非文王之聖不能然也】

八章【是致是附仁也是絕是忽義也仁以附之天下畏之而不敢侮仁之至也義以絕之天下從之而不敢拂義之至也非文王與天同徳者其孰能之伐崇之初緩攻徐戰告祀羣神以致附來者而四方無不畏服先天而天弗違之事也及其終不下而肆之也則天誅不可以畱而罪人不可以不得後天而奉天時之事也】

靈臺

一章【此章言文王用民力爲臺而民皆樂然出力而爲之也經始勿亟庶民子來兩句乃申說上四句意】

二章【此章言民樂文王在囿中沼上有禽獸魚鼈之樂也詩記所載鄒氏之說蓋亦大泥牽於序說而然靈臺名義只當如孟子說而先生發明靈字義尢爲明白】

三章【此章則是民見文王在辟廱作樂而樂之見故言其虡業鐘鼓之類】

四章【此章則是民聞文王在辟廱作樂而樂之聞則言其鼓聲逢逢而已有學者問於論鼓鐘於樂辟廱注云辟廱天子之學也不知辟廱從來是天子之學還是文王始爲之及周有天下遂以爲天子之學亦如臯門應門始立於大王而後遂以爲天子之門耶伏乞指教先生曰也不見得】

章句【東萊先生引楚椒舉之說爲證只欲依毛鄭分章恐不必然古人引詩而防章取義者多矣且亟來二字韻葉而二章伏翯躍三字韻亦葉以韻與詩文攷之當爲四章明矣】

下武

一章【下武下字實難曉詩記取鄭氏孔氏之說𨿽亦可通然終是費辭先生特以爲未詳深得闕疑之義或謂字當作文者亦通但不敢必其然故附見焉此章言周家世有哲王故大王王季文王旣沒而其精神上與天合今武王又繼其位而對彼在天之三王於鎬京也先生以爲三後旣沒而其精神上與天合下个精神字甚有意須深思之】

二章【永言配命已解於文王詩此章言武王得以對彼在天三王於鎬京者以其能起求先世之徳而繼之又長言合於天理故能成王者之信於天下也此孚字與書所謂作周孚先之孚同夫王者之信豈一朝一夕之所能成哉】

三章【此章又言武王所以能成王者之信而爲下土之式者則以其能長言孝思而不忘是以其孝可爲法耳使天下之人皆法吾之孝則其孝亦誠矣豈勉彊者所能然哉】

四章【下武六章下章都疊上章一句說獨四章不然者蓋承上二章三章兩章而言武王旣能成王者之信又能使天下以其孝思爲法故天下之人皆愛戴武王而所以應之維是順徳焉順徳卽孝之所感也上以孝感故下以順徳焉至此然後再疊上章一句永言孝思說起而又言明乎其嗣先王之事也夫嗣先王之事卽是世徳作求昭哉嗣服又皆是孝孝卽是順徳上以孝感下以順徳尢非一朝一夕暫行復輟者之所能致也】

五章【此章又言武王旣明乎其繼先王之事則來世亦必能繼先王之迹矣如此則於萬斯年世有哲王永受天祿而不替又不止此四王大王王季文王武王而已也先生嘗曰昭玆漢碑作昭哉】六章【豈不有助乎者言天下皆來朝賀於周則豈不有助乎周家也哉大抵此詩六章首章言武王能纉大王王季文王之緒而有天下中三章言武王善繼善述之孝又有常永不已之誠故能成王者之信爲天下之法以致天下之愛戴如此末兩章又言武王之成效大驗如此則其後世子孫亦將善繼其先人之緒而久受上天之福多得天下之助也】

章句【考尋首章文義則王謂武王明矣兼此篇與上下篇如出一手而其間血脈自相通貫則舊說非誤而不必以成王字而生疑也】

文王有聲

一章【文王之所以大有聲者本由於徵伐而其所以徵伐者不過是求天下之安寧而欲觀大王王季之功厎於成耳此其所以克君也哉蓋已包三章之意】

二章【文王之武功固不止於伐崇然伐崇作丰是其事最後而其功最大者故特言之先生謂以武功稱文王所以見文王之文非不足於武者也】

三章【此章則承上章而言遷丰營作之事作城而限於淢作丰而稱其城則其規模本不大也然亦非是文王急於成己之欲而茍作之也特以追先王之志而來致其孝耳先生謂大王王季也書曰大王肇基王迹王季其勤王家王王也追稱也後君也本稱也】

四章【文王之功所以著明者以其能築丰之城以居耳旣居於丰故天下同以丰之都爲歸而視文王以爲楨榦也楨榦因築城而言耳】

五章【此章而下言武王之事然此章則推本其未遷鎬京時言也丰水東注維禹之績者推其始則逺矣而四方之人得以來同於此而以武王爲君也】

六章【言其遷鎬而首及於辟廱之事者見武王得天下以教化爲先務也先生謂以見武王之得天下非以力取之者是也】

七章【此章則言武王之居鎬稽決於龜而成其居邑亦非私意之所爲與三章言文王匪棘其欲之意同】

八章【此章兩說𨿽不同然以遣孫謀安翼子爲武王之事則同也第二說𨿽覺輕快然首句著个丰水有芑一句畢竟似興體此詩每章皆言烝哉以結之者不獨以見其嘆美無己之意又以示後世子孫使之知其必如文王武王之爲然後於君天下爲宜也故其丁寧不一而足耳】

章句【先生有一說見生民詩後】

生民之什三之二

生民

一章【初生周人者實姜嫄也生民如何是又問其所以然也以下則述其所以然而終則結之以時維后稷一句蓋言其所生養之子則實后稷也后稷始教民播種而利及萬世非天所命而何宜其始生之靈異也張子蘇氏之說亦可謂能格物矣或問履帝武敏曰此亦不知其如何但詩中有此語自歐公不信祥瑞故後人才見說祥瑞者皆辟之若如後世所謂祥瑞固多是僞妄然豈可因後世之僞妄而並眞實者皆以爲無乎鳳鳥不至河不出圖孔子之言也不成亦以爲非】

二章【首章言其受孕之祥此章言其降生之異受孕旣本於天則降生必異於人也上帝不寧不康禋祀乃指首章所言郊禖之事也非上帝寧之而康其禋祀則豈使我無人道而徒然生是子乎】三章【此章則言所以収養之祥與夫神物呵防之異后稷呱矣則知其不死也實覃實訏見其身體之長大也厥聲載路聞其聲音之洪亮也古之相兒者多以其聲音如晉溫嶠見桓溫時未期曰此兒有奇骨可試使啼聞其啼則曰眞英物也】

四章【此章則言后稷之於種殖蓋天性自然生知非從習得皆所以終首章之意也】

五章【此章則言后稷之於穡有相助之道故堯以其有功於民而封之於邰也夫自浸種以至収成無非盡人力以相助之而但曰穡者要其成而言之耳且稷大賢也爲農師則専於農事以至於受封有國而未嘗及於他務焉古人之精於事也蓋如此】

六章【此章則又述后稷之降嘉種以至於収成旣受封國以主祭則於是始爲祭祀之事也夫相穡而有成受封而主祭是皆當然之理而禮之所不可已者也】

七章【此章則承上章而言祭祀之事誕我祀如同問其祀事果如何也首詳於舂簸釋烝之事者不忘本也載謀載惟而下則所以備其禮也然其所以祭祀者致其誠孝之外其所祈者不過以興來嵗繼往嵗而已蓋始終於農事也祭宗廟而先祭行道之神者其禮當考夫后稷之穡𨿽天性自然然始必盡其人力之助中必致其歸報之祭終必極其祈禱之誠如此則宜其成功之大受福之永至於文武遂有天下而得與配天之祀也】

八章【此章方言周家尊后稷以配天之祭旣言天之所以應答者甚疾矣於是遂言自后稷至成王只是兢業一心惟恐有罪悔以承天之休而不敢少替此卽曽子戰兢之心也但其用有廣狹耳曽氏之說得詩之防矣先生又嘗有說曰木豆爲豆銅豆爲豋豋或作鐙】

章句【與者何也曰先生疑此詩専言后稷而不及於天則固非可用於郊祀上帝之時矣若郭祀後有受釐頒胙之禮則用此詩可也先生又嘗有說曰生民詩是敍事詩只得恁地蓋敍得那首尾都盡下武文王有聲等詩卻有反覆歌詠底意思又曰生民等詩也可見祭祀次等此與儀禮正相合】

行葦

一章【惇然始勾萌之行葦勿使牛羊踐履之則自然漸漸甲坼成形而其葉泥泥然柔澤矣以興戚戚然之兄弟莫使之相逺而常相親近則自然或肆之筵或授之幾矣兄弟親戚恩意本厚其所以至於薄者只緣相逺而相疏故耳若常使相近相見情意浹洽則相親相敬相與燕樂其於肆筵授幾之事自然有不容己者矣此爲首章一篇之意皆具於此最當玩味】

二章【肆筵設席授幾有緝禦二句承上章而言肆筵授幾之際其意有加無已也或獻或酢洗爵奠斝言獻酢與酬之禮醓醢以薦或燔或炙嘉殽脾臄言飲食之備或歌或咢言歌樂之盛鼔者樂之主言鼔則八音皆舉之矣】

三章【此言旣燕而射以爲樂前四句言射而中又以中多爲賢後四句言射而貫革又以不侮爲徳所謂射不主皮也下二章皆所以足首章殷勤篤厚之意親親之際恩意浹洽則如上兩章所言皆是自然不容己者中多則藝精不侮則徳盛】

四章【此見頌禱之辭尢見親愛無窮之意曰黃耉曰臺背曰壽考曰壽祺者則可見其爲燕父兄耆老之詩也臺背則老又甚於黃耉也相引導則不昧於所適相輔翼則不怠於所行】

章句【先儒分章之誤皆由不知比興之體音韻之節故也是以先生於序說不得不辧明之】

旣醉

一章【旣醉以酒旣飽以徳則行葦所謂侍禦獻酬飲食歌樂之盛皆舉之矣但言徳者蓋徳寓於物言徳則可該之行葦之末句云以介景福者泛禱之之辭也此言介爾景福者特禱其君之辭也】二章【介爾昭明欲其君大其明徳也徳極於光大則福亦極於盛大矣】

三章【昭明有融者欲其明徳之極於盛也旣言昭明又言髙朗者昭明但言其明徳而已言髙則見其超然於事物之表言朗則又見其中虛而表裏瑩徹也髙朗令終則又欲其髙朗之極於常久而能考終命也然能善其始則斯能善其終今𨿽未終而旣有其始此公屍所以嘉告之也所謂公尸之嘉告則四章以下皆是也】

四章【其告維何問屍所告之辭若何也籩豆之靜嘉徳之寓於物也朋友之相攝檢以威儀徳之寓於人也祭祀之事母大於此二者人才敬則自然収斂而相攝佐以威儀矣有威而可畏謂之威有儀而可象謂之儀】

五章【此章則承上章而言不惟助祭之人威儀甚得其宜而君子又有嗣子於祭終而舉奠其孝誠源源而不竭則固宜永錫爾君以善也】

六章【此又問其所謂善者如何則云使爾居於深逺嚴密之宮室無有外虞歷萬年之永而長錫以福祿與子孫也】

七章【此則又問其所謂子孫者如何則云將使爾有子孫則先使爾被受天祿而爲天命所附屬則其有子孫也必皆賢徳而可以世焉不然𨿽子孫之多亦徒然爲贅而已故下章方言子孫之事】八章【此則又問天命之所附屬者何事則雲天命有所附屬則不過予爾以賢女使爲之妃又隨之而生賢子孫焉耳所謂天命之所附屬者莫大於此觀周家自大王大姜以來之事則可見矣】

鳬鷖

一章【祭之明日又祭曰繹賔屍者以賔禮而燕屍也此詩乃繹祭而燕尸之樂歌故不及其他但重疊言之以極其尊敬頌禱之誠耳來如董子所謂福祿日來之來成樛木以爲就也言福祿來成就乎屍也】

五章【寧安也宜稱也處居也宗尊也成就也爲助也下自上而下易辭也降與下同崇則積而極其髙大也皆後言之漸重來爲來下攸降來崇皆指今日言耳無有後艱則言其後日永無艱難也夫人之享福不保其後至於無有後艱則福積而髙大者可以常保而無隳矣】

假樂

一章【假樂君子是作詩者美而樂之也惟其美之故樂之顯顯是明而可見之意令徳顯然明著故民人皆宜之宜謂心愜之人愜之故天祿之也先生嘗云董仲舒謂爲政而宜於民固當受祿於天𨿽只是疊將來說然玩味之覺他說得自有意思保安也右助也命命之爲天子也自天申之則又上天眷顧無窮之意在已之徳不已則在天之命無窮也】

二章【此說王者幹祿而得百福然卻不說其他只說其子孫之多且賢者蓋福祿無盛於此也先生又嘗有說云幹祿百福子孫千億是願其子孫之多穆穆皇皇宜君宜王不愆不忘率由舊章是願其子孫之賢又曰此亦只是說其理之常若堯舜之子不肖則又非常理矣有能敬可美之徳則自然宜君宜王矣不愆不忘率由舊章又是詠上二句不過乎理不忘乎心只是敬也能敬則能遵先王之法矣孟子引之甚得詩意】

三章【此以下皆是稱願其子孫之辭威儀以其見於容止者而言徳音以其形於聲譽者而言見於容止者抑抑然甚密而無間形於聲譽者秩秩然有常而不替其徳可謂全矣人能如此則自然無私怨惡矣率由舊章能循用先王之法也率由羣匹能盡用天下之賢也人君而能循用先王之法盡用天下之賢則宜其受無彊之福爲四方之綱也綱謂綱領之綱綱乃网之大繩也】

四章【之綱二字又疊上章末句而並言之紀者凡网罟張之爲綱理之爲紀也人君能綱紀四方則臣下自然賴之以爲安若在上者管束不來則臣下何恃以爲安也下賴以爲安故皆知愛媚於其上如此則上下之情綢繆如一而血脈自相通貫故在上者不解於位則在下者所由以休息也】

公劉

一章【此章總言公劉能足食足兵然後遷都於豳之事夫公劉失職而自竄於西戎固安能鬱鬱久居於此乎是宜其匪居匪康也思輯用光者乃其匪居匪康之效驗也其遷都於豳也𨿽不出其所封之內然經理之勤積累之久糗糧兵器之備如此則公劉之厚於民也可知矣其後武王之治內治外宣王之內修外攘皆同此一轍耳】

二章【旣庶旣繁者言民之來遷者旣眾且多也旣順乃宣者言民之來居者旣安而遂徧也如此則得其所而無永嘆也宜矣此章前五句言相土而居以後事後五句言相土以居初時事言其後民之所以卽其安者由公劉初時躬執其勞如此故也】

三章【逝彼百泉瞻彼溥原者旣卽水流之防以觀則見其廣原之所在也橫渠謂此看百泉之往處便知地形者是也乃陟南岡乃覯於京者又登在南之岡以望而復見其髙邱之所在也定之方中所謂升彼虛矣以望楚矣者亦此意也於是卽其髙邱與眾居之野而爲居室焉旣擇地利又順民心也】四章【上章旣言成其宮室故此章言其落成之事於京斯依者言旣成宮室於京而遂得其安也蹌蹌濟濟言羣臣威儀之盛也俾筵俾幾旣登乃依言朝廷禮待之厚也乃造其曹執豕於牢酌之用匏言飲食器用之儉質也威儀之盛禮待之厚而飲食器用之儉以質此興盛之兆也食之飲之君之宗之則又言旣燕勞之又爲之君與宗以統屬其民爲悠久之計也】

五章【此章則言辧地理以授民與夫制軍賦定稅法之事旣溥且長言芟夷開辟其土地旣廣而且長也旣景廼岡相其陰陽觀其流泉者辧土以授民之事也其軍三單度其隰原徹田爲糧者定軍賦與稅法之事也度其夕陽豳居允荒又言民之來者益眾而又度其山西之田以廣之而豳人之居信乎其益大也度山西之田則公劉之居自東而辟之於西也】

六章【上五章旣言自始而終矣故末章又總敍其始終也其始來未有定居也故於豳且客寓焉截水橫渡亦始至時事猶艸創也宮室所須固不專在於厲鍜然伐木作材則始於此舉其始以該其終也止基乃理旣已定其所居則疆理其田畆民事不敢緩也後五句則言其終之廣大耳】

章句【此下三篇皆所謂陳戒之詩】

泂酌

一章【毎章上三句有逺近相須彼此相益貴賤相資之意故以興下兩句豈以彊教之故有父之尊弟以悅安之故有母之親此以成民之才而言也民之所好好之民之所惡惡之此以體民之心而言也旣有以成其才又有以體其心則能盡教育之道矣此其所以爲民之父母也】

三章【攸歸謂爲民之所歸往也攸曁謂爲民之所安息也皆所以終首章父母之義也】

捲阿

一章【此是賦體皆言其實有捲者阿言其地也飄風自南言其時也豈弟君子來遊來歌以矢其音言其事也召公從成王來遊於捲阿之上時有飄風自南而來成王樂而歌之故公因陳此詩以爲戒先生所謂此章乃總序以發端者是也】

二章【伴奐爾遊矣言成王當此間暇而來遊於此也優遊爾休矣言成王於此優遊而自得其休也豈弟君子呼成王以爲樂易君子也觀成王間暇優遊於此則其樂易可知矣俾爾東萊先生以爲祝辭是也彌爾姓謂終其壽考似先公酋矣謂如周之先公以來善始善終也旣曰祝辭則祝其壽考福祿宜也然於此見召公得保傅之體不過稱不溢美之意東萊先生解彌爾性謂祝其進益成就其性無所虧闕其意美矣先生不取者若使召公之意果在此則必別有說不必如此簡略而已也觀下二章益可見矣】三章【爾土宇昄章亦孔之厚矣謂成王有天下旣已明盛如此而甚厚矣故又祝之壽考以常爲百神之主也天子有天下故爲百神主】

四章【言爾之受命旣已長矣爾之享其福祿旣已安矣因又祝之壽考而常保其純嘏也福祿致之若易保之尢難上三章皆極言其壽考福祿以廣王心而歆動之然後五章以下乃告以所以致此之由則其言入之易而感之深也召公可謂能盡師保之道者矣】

五章【可馮可翼卽孝徳之人也故又曰以引以翼引如引君以當道之引翼如予欲有爲汝翼之翼呂氏所謂慈祥者能孝之人也所謂篤實者有徳之人也得如是之人以引翼之則王徳無愆王徳無愆則四方以爲法則四方以爲法則則可以居天位而無忝受天祿而無窮矣】

六章【此章乃足上章之義顒顒卬卬體貌之尊嚴也如圭如璋徳行之溫純也令聞聲譽之美也令望表儀之善也夫如是然後爲人君之全徳非得賢而引翼之何以臻此四方爲綱四方以爲綱領也】八章【上二章乃因時鳯凰之至而以興賢者之來集也維君子使維君子命謂委質於君一聼其使令也媚於天子則見賢者無勉彊不得已之意媚於庶人則見賢者有維持浹洽之徳後世多以鳯比賢人蓋本於此】

九章【此章之爲比者以鳳凰之集於髙岡梧桐之生於朝陽菶菶萋萋而雝雝喈喈比賢者之來集王朝而王朝之禮遇賢者兩得其宜也】

十章【此章則又承上章之興而言王朝之車馬旣眾多而閒習則足以爲招來待遇賢者之具矣其所以望於王蓋有不待言而可知者詩所以言其志而音則聲之成文者其實一也先言以矢其音卽其歌而言之也終言矢詩不多者卽其實而言之也】

章句【首章則總敍以發端二三四章則極道其壽考福祿之盛以廣王之心而歆動其意五章以下則告以所以致上章福祿之由五章六章則言王能用賢則可以成徳七章八章則因鳯凰之之來以興賢者之集九章則以鳯凰之鳴得其依比賢者之至得其所止末章然後風王以今旣有車馬眾多而且閒習將安所用乎亦惟招延禮待賢者於無窮可也不明言其事而遂曰矢詩不多惟以遂歌者此意最好蓋欲王自得之也召公可謂善於開導誘掖其君者已國家閒暇之時維能不替於求賢則可以保其治於無窮矣】

民勞

一章【厲王暴虐之君也則民之勞苦可知矣汔可小康者猶言庶幾其可使之小康也夫暴虐之君在上則時必有無良之人肆爲詭隨之計以行其寇虐者故同列之君子専以此相戒無縱詭隨則無良之人不敢肆而寇虐無忌憚之人亦且消沮退縮而無所容如是然後逺者自然得其安近者亦自然順習而無所乖忤而王室定矣若肆詭隨寇虐之人則國家日益多事而逺近皆不聊生矣王室何由安定乎詭隨者必無良之人也宼虐者必無忌憚之人也柔逺能邇與惠此中國以綏四方二句相應】二章【以爲民逑者蓋中國者民之所聚也讙嘩乃詭隨者之態也上有宼虐之臣則下有憂苦之夫矣無棄爾勞者蓋同列平時相與爲國家慮者固已有定說矣】

三章【罔極亦是詭隨者之證以妄隨人則爲惡豈有窮極也宼虐則自然作慝矣敬愼威儀以近有徳其意尢好無縱詭隨式遏宼虐是防禁小人也敬愼威儀以近有徳是親近賢者也徒欲防禁小人而不知親近有徳則無以增益其知識開廣其心志矣然欲近賢者則須先謹其威儀威儀不謹則賢者將望望然去之矣豈可得而親之乎】

四章【醜是醜差厲是厲惡宼虐不止則必至於敗壊正道以小子稱同列必是長老者之辭觀下篇可見以身言之則是小子以職言之則是王官故曰戎𨿽小子而式大言所爲甚廣大欲其加謹之辭也並觀下篇第四章

則所謂少年小子必王所寵任之人也】

五章【惟詭隨之人方能委曲逢迎以自固結於君也正反又甚於正敗旣是王欲寶愛之人則必是其寵愛尊任者也故作詩者托爲王意以戒止之先儒只以末章後兩句有似呼王而告之之辭故以爲刺王欲諫王之辭然以上四章觀之則知是同列相戒之辭至如無棄爾勞戎𨿽小子若以爲指王之辭則大不恭矣豈監謗之時所宜有乎】

板

一章【以一章之板板四章之小子觀之則與民勞之末兩章意相似恐此二詩或爲一人所作而有先後焉板板卽前篇末章所謂正反也彼猶以正反爲人事至此則直歸之天矣𨿽是無所歸咎之辭然亦有甚之之意也正者常道也道其常則民安反其常則民病今天旣盡反其常道也則民亦安得而不盡病乎話者言語也猶者謀慮也不然則皆理傷道也不逺則但爲目前之計也人心知有聖人則動作皆有所依據故出話不敢不然爲謀不至不逺今也出話則不然爲猶則不逺則靡聖管管可知矣旣已靡聖管管則所爲皆是虛妄故曰不實於亶不然不逺皆虛妄者之所爲也末乃只言猶之不逺是用大諫者蓋人無逺慮必有近憂用是而諫則庶乎其知畏而能止也】

二章【天方艱難則人當憂懼也今乃欣欣然自以爲適天方蹶動則人當斂飭也今乃弛緩而不以爲事則是自絕於天矣始也不有夫聖終也自絕於天則其何以能立於人之朝哉下四句又教以先謹其言而不妄發爾辭能和則民自合爾辭能恱則民自定辭和與懌則合乎理而異於不然者矣民合且定則前所謂卒癉者其有瘳乎】

三章【我𨿽異事及爾同寮言其固有恩義也我卽爾謀聴我囂囂言其不有於我也我言維服勿以爲笑冀其察也先民有言詢於芻蕘欲其警也】

四章【此章則責之又深矣天之方虐無然謔謔戒其不可慢天也老夫灌灌小子蹻蹻戒其不可忽己也匪我言耄爾用憂謔斥其病也多將熇熇不可救藥危其禍也】

五章【此章又言上天方怒而戒小人不可行其常態也夫大言以誇人而人或以爲眞能而信之諛言以毗人則人或以爲愛己而親之是以威儀迷亂而不分善惡卒至於使善人反不得有所爲也夫小人用事而善人不得有所爲此民之所以病苦而呻吟也然君臣上下方且迷亂暴虐無敢揆度其所以然者故𨿽至於喪亂滅亡嗟嘆之聲盈耳而卒無有順我眾之意者也自此而下則其所譏刺漸及於君矣】

六章【李氏解攜無曰益一句云益者言其無求多也特言攜者帶上文言之耳此說甚當而先生偶不曽釋此句恐當以李說足之此章又承上章曽莫惠我師一句而言天之牖民也甚易以明上之化下也亦然惟能順其理之自然則民將不期然而然矣今民方且習亂而多辟矣又可復自立爲邪辟以導之耶此章與七章分明是譏及於王也故先生於民勞首章言此三詩𨿽不専爲刺王而發然其憂時感事之意亦可見矣者是也】

七章【自價人維藩至大邦維屏是自內說及外大宗維翰宗子維城又自疎說及親自價人至大宗皆王所恃以爲藩垣屏翰者然惟以徳懷之則王得其所恃以爲安不惟如是而同姓宗子亦且爲我之城矣言城則藩垣屏翰之功皆包之矣王若不務徳以爲本則城壊城壊而藩垣屏蔽亦皆傾圯而禍亂至矣】

八章【此又専戒其同列也囂囂也謔謔也蹻蹻也憂謔也皆戲豫之事也管管也憲憲也泄泄也誇毗也皆馳驅之類也後四句熟讀而詳玩之可見天之於人無所不體而興起人心畏天之誠洋洋乎如在其上如在其左右不可度思矧可射思豈敢一毫一息而不敬乎哉張子之說其所以警發學者極爲深切當熟玩而深省之可也先生又嘗有說曰昊天曰明及爾出王昊天曰旦及爾遊衍旦與明祗一意這个豈是人自如此皆有來處方有些放肆則他便知所以曰日監在玆又曰敬天之怒毋敢戲豫敬天之渝無敢馳驅或問渝字如何曰變也如迅雷風烈必變之變但未至怒耳】

童子問卷六﹤經部﹐詩類﹐詩童子問﹥

欽定四庫全書

童子問卷七

宋輔廣撰

蕩之什三之三

蕩

一章【蕩蕩與蕩蕩乎民無能名焉之蕩蕩同言其廣大而無有限量也蕩蕩上帝本自下民之君而今也疾威而多僻何哉此怨天之詞也已下四句則復解之所以云然者蓋天生眾民其命有不可信者其初無有不善而人少能以善自終率多敗以取禍耳以此言之則非上帝之疾威天命之多僻也皆人自取之耳】

二章【此章以下托爲文王嗟嘆殷紂之辭者蓋厲王暴虐詩人不敢直刺其惡故耳且厲王之虐大略似紂所謂與亂同事罔不亡也自古危亂之君率是暴虐與聚斂之臣並用蓋此兩等人實相須也非暴虐則無以爲聚斂之資非聚斂則無以極暴虐之惡也慆徳謂慢天之人卽暴虐聚斂之臣也所以敢爲暴斂之事者只緣慢天故爾然此等人𨿽是天生在世上若人君不用之則何緣爲害今厲王乃興起其人而自力以用之獨柰何哉】

三章【暴虐之人自以人多怨已而恐禍之及也故詭謀譎計采取浮浪不根之言以應對於上而惑亂其聰明以自揜其惡上之人用是而反親信之則是爲宼盜攘竊之人而反使之居內矣詛祝指厲王而言人君好用暴斂多怨之人則怨謗必將反移於已也呂正獻公言小人聚斂以佐人主之欲而不知其終爲害也賞其納忠而不知其大不忠也嘉其任怨而不知其怨歸於上也正謂此也】

四章【此又承上章怨謗而言厲王姿稟旣暴虐矣而又用暴虐之人盛其气力以肆行於中國方且斂眾怨而自以爲徳焉此皆由不明在我固有之徳故也而其所以不明其徳則又以王之前後左右公卿陪臣皆暴虐聚斂之人而無一人稱其官者故也】

五章【此章則言厲王之嗜酒與紂無異王旣沈湎於酒則所從所用自然不善此固王所自爲也而以爲非天使之然者應首章末四句而言耳旣愆爾止則所謂威儀幡幡威儀佖佖也靡明靡晦則無間於明晦也式號式呼則所謂載號載呶也人當晝日有所作爲今俾晝作夜則渾不視事也】六章【小大近喪卽言如蜩如螗如沸如羮也人情怨亂如蟬之鳴如羮之沸則小者大者皆防於喪亡矣乃尙不知變而由行於惡不已其亦不仁甚矣則人之怨怒豈有旣哉內奰於中國覃及鬼方所以極言之也】

七章【匪上帝不時不時猶言不辰也王自不能用舊耳王能用舊則時亦當如舊矣程子曰自是無人豈是無時者正謂是也正使無老成人可用而先王之政法尙存獨不可爲扶持憑藉之資乎惟其並人與法皆莫之聼用夫然後大命從而傾覆也】

八章【如大木之掲然蹶起枝葉固未有害也而根本先自撥絕矣紂與厲王之世正如此也毎章必以文王咨商爲言者蓋欲厲王之知所畏知所警也其末又云殷鑑不逺在夏后之世者則其感發於王者尢切矣】

抑

一章【徳與威儀內外之符也哲與愚徳性之反也抑抑然之威儀乃是徳之亷隅也故有哲人之徳則必冇哲人之威儀然今之所謂哲人者則未見其威儀也知是則無哲而不愚矣此其意蓋以威儀爲主故詩記以爲自古論修身者之所同蓋至切至近莫過於威儀也觀賔之初筵一詩則當時習俗都無威儀可知矣此所以有靡哲不愚之嘆也下四句又釋上一句疾如所謂古者民有三疾之疾庻人之愚則是其气稟之疾所宜有者哲人之愚則反其常而不可曉矣此甚言夫哲人之不可不敬愼其威儀也】二章【無競維人舊解皆以爲所用得人而先生獨以爲能盡人道者蓋此詩夲爲自警而作兼一詩皆不及賢人之說況首二章所重在威儀又以下二句觀之亦是盡人道之事不應說及所用之得人也此與頌中所言不妨各爲一意正不必拘也無競維人謂無彊於人耳故引天地之性人爲貴人若知得此理則下面許多事自住不得皆著如此做方盡自然四方皆以爲訓也覺訓直大而詩記以謂徳行乃覺民之大者𨿽與上下句文意相協然直大亦自具覺民之意直則明大則著惟直與大則自然能覺人也不爲一身之謀而爲天下之慮者訏謨也所謀者大則其命令之出也必審定而不易朝令夕攺者不能訏謨者也不爲一時之計而爲長久之規者遠猶也所圖者遠則告戒於下者必以時而不忽號令不時者不能逺猶者也盡人道也覺徳行也治己之事也訏謨定命也逺猶辰告也治國之事也內則治己外則治國諸侯之職舉矣終之以敬愼威儀爲民之則者又所以著威儀之爲重也詩記謂夲其切近者言之以承前章之意者是也】

三章【此章則言當時習俗之不善而恐已或墮於其間正所謂自警者也觀賔筵之詩則當時之人顚覆厥徳荒湛是從而迷亂於政者可知矣先言迷亂於政者以承上章之意而言也所承之緒甚重而不可不思念也先王之法甚明而不可不求執也人惟耽樂之從則於此皆不暇顧矣是豈可不自警也哉】

四章【此章承上章而言所爲如此則必爲天所厭棄矣無乃淪胥以亡如泉流之不可止歟是豈可不自警乎故必無內外無逺近無細大無常變皆當整辦飭備如此然後庻防近而吾民有所儀表逺而蠻方有所畏避也】

五章【此章又承上章而言又當質我人民謹我侯度用戒一切所不慮之事質訓成與定惟成而後能定也益之告舜以儆戒無虞亦以罔失法度爲先能謹我之法度則可以免不虞之患矣質爾人民謹爾侯度用戒不虞治國之事也愼爾出話敬爾威儀無不柔嘉治己之事也身正而後國治此尢不可不謹也前但言威儀而已至此章又兼話言言之威儀形於身者言語出於口者皆徳之符也故曰有徳者必有言人能愼其話言而不妄出敬其威儀而不妄動則在我者無不柔且嘉矣柔嘉謂溫柔而嘉美也不柔則或至於麄暴不嘉則或至於惡厲麄暴惡厲則必至於荒耽酗酒敗徳亂政何有於威儀言語哉下四句又極言其言語之不可不愼也吟詠之久則使人愓然有訒言之意詩可以興與南容三復之意皆可見矣】

六章【此章又承上章愼言之意而戒其言不可輕出而章末又言謹言之效以歆動之無易由言者戒其不可輕易也無曰茍矣者戒其不可茍發也至於莫捫朕舌言不可逝矣其言愈切而其戒愈至也常詠此二句則知所以愼謹於言語矣】

七章【上二章旣我以謹言語而六章之末又及夫謹言之效矣故此章又戒以當警懼於不睹不聞之中其事益宻矣是其次敍宜爾也輯柔爾顏言其顏色之溫柔也不遐有愆言其心思之警懼也有是心則有是顏此亦內外之符也常能如是則豈至於有過失乎然人心操則存捨則亡天理存亡只在敬肆之間湏當於暗室屋漏之中不睹不聞之際常存十手所指十目所視兢兢業業之心不可有一息之間防方可若曰此非顯明之處人莫予見也此心一萌則便間斷矣所以如此者蓋鬼神體物而不遺洋洋乎如在其上如在其左右其至也尙不可測度況可厭射之乎惟不敢有所厭斁則此心始無間斷也】八章【敬威儀愼言語戒謹恐懼於不時不聞之際則其所以修徳者可謂至矣故此章言爲徳而人法有必然之效而又戒以愼終如始君徳之在內者則必使之旣臧旣嘉而無瑕容止威儀之在外者則必使之旣淑旣愼而無過不僭則又言永無差謬不賊則又言永無虧損如是則鮮有不爲人所法則者此必然之效也又戒以不可爲浮言潰亂而怠惰放逸也】

九章【荏苒柔木則言緡之絲而以爲弓矣溫溫恭人則維徳之基矣此興體也武公年數九十五矣作抑詩以自警而三以溫柔爲言無不柔嘉也輯柔爾顏也至此又明言溫柔爲進徳之基蓋人才溫柔則便是消磨了那客气消磨得客气則其徳方可進故明道先生謂義理與客气常相勝只看消長分數爲君子小人之別消盡者爲大賢而橫渠先生亦言學者先湏去其客气惟溫柔則可以進學溫溫恭人惟徳之基蓋其所蓋之多皆謂是也自此以下皆戒以聽言自警之意此章則先泛言智愚聼言有不同也古人之善言古人之徳也行之不待彊揠順吾之徳以行而已此哲人之事也若不知徳硬要去做也不得】

十章【武公老矣而使人謂其小子未知臧否可謂不自盈滿矣只此便見其溫柔之意橫渠先生又云旣桑其心則聽言敬且信言示之事諭之明也言提其耳告之切也告之者旣明且切則冝其有警矣而猶不之覺何哉借曰未有知識則亦旣抱子矣況耄期之年乎則是宜有警也末而曉之曰凡民茍不自盈滿而能受人教戒則豈有早知而反莫成者乎其所以自厲者深矣】

十一章【此章又言其不能聽受人言者以自警其意尢切矣我使誦詩之人自我也武公豈有是哉𨿽無是而自以爲有是此聖賢兢業之心不自滿假之徳也柔嘉溫恭之事也戒謹恐懼於不睹不聞之誠也謂之睿聖不亦宜乎昊天孔眧我生靡樂者言昊天甚明其知我生之靡樂也其所以靡樂者卽下文所謂視爾夢夢我心慘慘也武公平日之視人想亦如此故令人誦詩以警已而云然也人不知自修則以忠敎爲見虐者多矣亦聿旣耄終言其實也】

十二章【此章則又以喪亂自警懼也若武公者可謂能以責人之心責己則盡道者也回遹其一己之徳而使夫民至於困急無告則喪亂至矣】

章句【先生嘗有說曰衛武公大段是有學問底人抑之一詩義理精宻詩中如此者甚不易得董氏舉侯包言衛武公作抑使人日誦於其側不知此出在何防他讀書多想見是如此又曰大凡讀書先曉得文義了只是常常熟讀如看詩不湏得著意去裏面訓解但只平平地涵泳自好大雅中如烝民板抑等詩自有好底衛武公可謂老而好學不厭者也其所以至於睿聖者蓋本於此詳詠武公之事又知人心之危一或懈怠則非心邪念將乘間抵巇而入之矣其所以戰兢自持者蓋不可一息有所間斷也一詩之中曲折次苐惟篤志力行者當自知之未死之前誓當以此自警也】

桑柔

一章【菀彼桑柔其下侯旬比周之盛時仁覆天下也捋采其劉瘼此下民比厲王殘虐害及天下也君子之心憂思不絕悲憫之久則其情況可知矣此所以號天而訴望其矜憐也】

二章【王者豈能無所徵役但出於不得已則民將悅而從之以忘其勞今也使人見其車馬旌旗而厭苦若是則民不可得而用矣亂生不夷爲亂日生而無平定之期也無國不滅無民不燼則甚言之耳君子之哀則哀其國家運祚之急蹙也】

三章【居無所定則無以自安也䢐無所往則無以避患也君子實維秉心無競非有所指言也蓋言凡爲君子則其心自無所爭耳然不知誰實爲此厲階而使至今爲病乎此則指厲王言之也其辭婉矣】四章【土宇謂鄕裏與室家也周在西故曰自西䢐東前三章𨿽皆是徵役者怨辭然二章則言亂生不已而要其禍亂之終言之三章則言行止無定而原其禍亂之始言之四章則言多矣我之見病也急矣我之在邊也情益切而辭益哀矣】

五章【厲王暴虐徵役不休非無事者則豈無所謀與所愼哉但皆不得其道故適足以長亂而自削故告之以所當憂卹者而誨之以序爵之事人君之職惟在於辧別賢否而用之耳況賢者之能已亂如濯之能解熱乎則厲王之所當急者何以哉於此而猶不能幡然致其憂卹則其何能善哉亦相與入於防溺而已】

六章【人若遡風而立爲風所廹則气唈僾而不容息遇可哀傷之事亦然當此之際則不敢復有進爲之心者宜也幸而有一人焉心欲有所進爲而人皆使之勿進云事已如此𨿽進而有所不逮矣於是退而好此稼穡與民力作以代祿食且曰稼穡維寶代食維好夫使賢者自喜於力農以代食則時之不可爲仕之不可進也可知矣】

七章【觀此章滅我立王及上章荓云不逮則疑是詩作於共和以後宜矣然所謂告爾憂卹誨爾序爵又卻恐非追刺之語故先生疑之降此蟊賊稼穡卒癢則又承上章而言𨿽稼穡今亦盡病而不得以代食矣於是哀痛中國之皆危盡荒已將危困以死無有膂力更念天亂也】

八章【順理之君所以能使民尊鄕之者以其能用賢也不順理之君所以能使民狂亂者以其能用不肖故也其所以能用賢者蓋以能操持其心而不爲私意所乘廣詢博訪必盡眾人之見重加考擇而謹愼以用之故也獨言相者舉重者言也能擇一相則所用無不賢矣其所以用不肖者則以任偏見以爲善又執私意以行之故也人君用賢則民皆有定志用不肖則民皆惑狂亂奔競以圖進矣】九章【朋友旣相譖毀則不復相與以善也上無明君則人倫攸斁故朋友道絕此所以進退皆窮也】十章【聖人明睿所照物無遁情故其所視所言無逺不察愚人則安危利菑防行倒曳不惟不覺而更狂以喜我非愚也於此豈不能一言哉但無如此畏忌何耳】

十一章【上章之聖人愚人乃泛言之以刺厲王耳此章之良人忍心則指當時士大夫言也夫善人國之寶也所宜求訪而進用之忍心民之賊也所宜擯棄而決絕之今也維此良人則弗求弗廸維彼忍心則是顧是復厲王貪暴故其好惡悖理而用捨乖僻如此也上有好者下必有甚焉此民之所以貪黷悖亂安爲茶毒之行也】

十二章【此章以風之行有道以興君子小人之所行亦各有道也作起也良人則起而爲者皆用善道不順則違道悖理之人也其所行者惟以隱暗污穢而已大抵君子之所爲必光明小人之所爲必隠暗君子之所行必髙潔小人之所行必污穢光明髙潔卽所謂善道也】

十三章【上章以上兩句興下四句此章則以上一句興下一句耳大風則有隧矣貪人則敗類矣聽言則對誦言如醉匪用其良覆俾我悖集以四句爲一串說都載在下句我字上言女欲聽言則我對之然心知其不能用也故誦言而中心如醉凡若此者皆由王不用善故反使我悖亂如此也貪人謂榮公者是也敗類猶圯族謂圯敗其族類也榮公好利致厲王不得其終則於其族類蓋可知矣】十四章【朋友謂同事者亦恐是指榮公而言予豈不知而作承上章聽言則對而言也言我豈不知其不能聽用我言哉然我之言亦或有中如千慮一得者謙辭也然我以言告汝蓋往陰覆於女乃反加怒於我何哉】

十六章【末兩章之言亦必有所指蓋亦榮公之黨貪暴之徒耳故以爲善背善詈職競職盜爲防爲民不利也所謂反覆其言所以深惡之者是也𨿽曰匪予者言彼旣爲惡言以詈君子而又自文飾以爲此非我之言此乃善爲反覆者之態也然我已得爾之情且事已著明而我已作爾歌矣其可得而揜覆哉此有所指明矣】

章句【桑柔一詩至十六章長而難看詩記後逐章以數語說過庻防首尾爲一教人易看但有未詳盡者今依集說修補之一章以桑之旣采一朝而盡以比王室忽焉雕故其心悲憫而號天以訴也二三四章則述徵役者之怨辭也五章則告之以聽任之道以救塞亂源而復憂其不能用也六章則承上章而言賢者憂懼不敢仕進而退親稼穡以代祿食也七章則又承上章言天降喪亂厲王不保其終而又下蟊賊病傷稼穡使賢者復不得以代食也八章則思古傷今而言厲王用人之際不考眾謀不通眾志而所用之人皆非賢者而民因以狂亂也九章則言上無明君下有惡俗朋友自相譖毀而進退不能也十章則言用事者大率皆昏愚無知之人安危利菑而已欲諫而不敢也十一章言王棄君子而厚小人民之貪亂安爲茶毒也十二章又言君子小人所行各有其道也十三章則又專言貪人毀類我欲告之而心知其不能聽用故𨿽誦言而其心如醉由王不用賢者故使我悖眊如此也十四章則承上章而言同寮不正不能聽用我言而反以赫怒加我也十五章則反覆言其所指之人専爲反覆競爲不利而深惡之也十六章則又反覆言其専爲防盜善於反覆而直詆之也芮伯之言如此則當時在朝之人可知使反覆防盜之人聚於一朝則厲王之不終宜哉】

云漢

一章【夜觀云漢知無雨因仰天而訴之如此惻怛之仁也何辜今之人言斯民何罪而遭此知所職也靡神不舉靡愛斯牲圭璧旣卒禮無不舉誠無不盡也天何爲而不我聽乎】

二章【先郊後宮先尊而後親也上下先天而後地也靡神不宗徧舉所祭之鬼神也前言舉舉其禮此言宗極其尊也后稷不克上帝不臨先親而後尊也不言地及他鬼神者舉尊親以該之也救災人事也故言后稷不克臨享神事也故言上帝不臨耗斁下土何爲適當我之身乎不敢知之辭也或者之說意尢切然觀詩之意及上意寕字義恐只當如舊說】

三章【推字作推測之推亦通但以下章沮字觀之恐亦只當作推去之推周餘黎民靡有孑遺言災之及民者甚矣昊天上帝則不我遺則言又將及已也豈可不相與極其畏懼之誠哉先祖之祀亦將遂絕於此也】

四章【上章兢兢業業如霆如雷者言我心極於危懼而天怒未之息也此章赫赫炎炎云我無所者言天旱方其未已而我身無所容也大命近止卽上章所謂則不我遺也靡瞻靡顧言天不覆佑而無所瞻仰顧望也羣公先正則不我助父母先祖胡寕忍予以望之者各有輕重之不同也】

五章【魃旱神也旱之爲災如此豈無主之者是必有神也旱虐之如惔焚如水患之爲昬墊也則不我聞則又甚於不我助也寜俾我遁寜亦何也言昊天上帝何不使我遁逃而去位乎】

六章【言欲去則出無所之故復黽勉而不敢去也蘓氏以畏爲不敢甚當胡寜瘨我以旱憯不知其故祈年則孔夙方社則不莫皆自反之辭也我𨿽自反如此而天則不虞度也然我之敬防明神不敢少怠則明神乎宜亦無所恨怒也】

七章【歲凶年谷不登故上下離散無有統紀止言百官者百官猶如此則萬民又可知矣百官旣窮病如此則宜無一人不欲周救百姓自言不能而遂止不爲者君吏民三者相湏有一病焉則皆受其病此理之必然也瞻仰昊天云如何裏蓋又呼天而訴之言其如我之憂何也此亦人窮則反夲之意】八章【此又承上章靡人不周無不能止而言大夫君子所以竭其精誠助王昭假於上天者已不遺餘力矣今𨿽死期將至然不可棄其前功當益求所以昭假者然此亦非各爲一身之謀也乃所以爲萬民爲百官耳於是又呼天而訴之以終求安寧之恵也張子不敢斥言雨之說甚當於篇終尢見宣王畏天之誠也】

崧髙

一章【申伯甫侯皆姜姓之國神農之後四嶽之子孫也而爲周室之世臣今申伯又以元舅之尊而出封於謝功業之盛富貴之極是豈無自而然哉故吉甫作詩以送之而推本其所以生者以爲嶽降神而然也其防深矣故董仲舒亦以爲上天祐之爲生賢佐焉此詩本送申伯而並言甫侯者以其同出或又嘗共事故也】

二章【申伯之亹亹乃大禹孜孜之心也惟其有是心故王使之纘其先世之事作都於謝而使諸侯以之爲式法也又使召伯往定其居宅以成是南方之謝國使申伯後世世守其功蓋又欲爲其久長之計也召伯之所以定其宅者固必有其道矣故先生並載或者之說於後】

三章【庸恐只是言城定居宅作城郭徹土田王皆使召伯先營之居宅定然後築城郭城郭立然後徹土田觀下章有俶其城則城亦召伯爲之也王命傅禦遷其私人者申伯爲卿大夫時蓋必有家臣今出封於謝不敢自與之往也故王命其家臣之長使遷之】

四章【申伯之功召伯是營言凡申伯之功皆召伯所營也有俶其城者言城則始作若寢廟則先居宅而成之矣召伯旣迄事而告王故王錫申伯以車馬而使之就國也】

五章【此章言王遣申伯之有禮也路車乘馬所以終上章之意我圖爾居莫如南土非苟封之謝也錫爾介圭以作爾寶非茍與之圭也往近王舅南土是保欲其保鄣此南土也】

六章【此章言王餞申伯之誠意也信邁誠歸先生以爲以見王之數畱疑於行之不果故也者深得詩意王先使召伯爲之定居宅作城郭以成其國徹土田遷私人以分其業終又斂賦稅積餱糧而後申伯之行無道路畱滯之虞於是以禮餞之則王之待申伯者可謂至矣】

七章【此章不徒見申伯之宜其職亦見王之用申伯得其當也不顯申伯言申伯之甚顯也親則爲王之元舅賢則爲文武之士之法則始言番番但見其武終則並文言之】

八章【此章則言申伯之徳今之其國必有成功著聞於四方之侯國此吉甫所以作詩送之也柔惠柔徳之善也直剛徳之善也其徳剛柔相濟文武兼資故能揉治萬邦而名聞著於四方之侯國此尹吉甫之詩所以不容不作也其詩孔碩言其詩之甚大也其風肆好言其聲之遂好也如是而爲申伯之贈則光寵矣】

烝民

一章【首四句尹吉甫亦是平說將下來而包涵至大義味淵永使孔子讀之而贊其知道而孟子又引以爲性善之證其防深矣所謂有徳者之言也宣王之臣有尹吉甫之學問文章以宣揚道達上下之情有仲山甫之才徳功業以輔贊彌縫宣勞內外則其致中興也宜哉天佑人君莫先於生賢佐莫長於生賢子孫】

二章【柔嘉卽所謂柔善過其則則入於惡矣令儀令色柔嘉之於外也小心翼翼柔嘉之存於內也古訓是式學問之不忘也威儀是力進修之不怠也其措之事業則上以承順乎天子下以布宣乎王命是皆柔嘉之徳致然也】

三章【式是百辟與崧髙言式是南邦同謂爲諸侯之所法也此言冢宰之事纉戎祖考王躬是保此言太保之職出納王命王之喉舌所謂典司政本也賦政於外四方爰此言經營四方也至於今玆築城於齊則亦經營內外之一事也】

四章【肅肅尊嚴之意王命之尊嚴如此山甫則奉而行之邦國則有順有否山甫則能明而辧之此則承上章賦政於外四方爰而言之也大凡徇外者多忘乎內而山甫又能以明哲而保其身守己者或簡於人山甫又能夙夜匪解以事一人此其爲全徳也歟】

五章【二章旣稱仲山甫之徳柔嘉故此章又以其剛亦不吐不畏彊禦者言之柔而不過乎則則時當剛而剛矣先生謂柔嘉非軟美保身不枉道者並上章以保其身而言之也】

六章【徳者人之固有自一身而言之隨用而足故舉之甚易不啻如一毛之輕只爲气質物欲爲之遮蔽故懵然不知非知至意誠者莫能舉也舉在我之徳補在君之闕此亦非彊立者不能山甫之徳至是又不可獨以柔稱矣愛者秉彛之性莫能助者拳拳之心】

七章【毎懷靡及應四章之夙夜匪懈也言每懷靡及故說車馬之健與疾言王以禮遣之則說四牡之盛鸞聲之和以見騶從車馬之光華末章之騤騤喈喈則又言其旣行之儀也】

八章【人不足適政不足間惟大人爲能格君心之非仲山甫以冢宰兼太保內外之事無不總理而其輕重緩急之序則於心自有定見此意也惟尹吉甫能知之故作詩而告以遄歸焉所以安其心也穆如淸風者言如淸微之風化養萬物感而入之意味深長也仲山甫而三讀焉則知其能度其心矣】章句【崧髙烝民皆尹吉甫作只觀此二詩則當時人才之盛如此宣王安得而不中興哉詳味二詩之意則仲山甫之人品尢優有非申伯之所能及者有學者問崧髙烝民二詩皆是遣大臣出爲諸侯築城先生曰此也曉不得封諸侯固是大事看黍苗詩當初召伯帶領許多車徒人馬去也自勞攘古人做事有不可曉者如漢築長安城都是去別防調人來又只是數日便休詩云彼韓城燕師所完注家多說是燕安之眾某說卽召公所封燕國之師不知當初何故不只教本土人築又湏去別防人來豈不大勞擾古人重勞民如此等事卻又不然更不可曉彊說便成穿鑿又日看烝民詩及左國語周人說底話多有好防也是文武周公立學校敎養得許多人所以得這些言語如烝民詩大故細膩劉子曰人受天地之中以生皆說得好又有問者曰气質之害直是令人不覺今非特讀書將就他气質上說且如每日聽先生說話也各自以其所偏爲主如十句有一句合他意便硬執定這一句先生曰是如此且如仲山甫一詩蘇子由專嘆美旣明且哲以保其身二句防伯偏喜柔嘉維則一句某問何不將那柔亦不茹以下四句故好某意裏又愛這四句問柔亦不茹剛亦不吐卻似中平曰也自剛了問剛底終是占得分數多曰也不得只是比柔又較爭】

韓奕

一章【韓侯卽位除服以士禮入見天子而聽命王旣錫命之而歸詩人作此詩以送之故首言韓國之鎭山乃禹所甸治今韓侯自彼而來受天子之命使繼世爲諸侯皆所以寵光韓侯也無廢朕命爲王言以戒之使不可廢墜我之所命也朕命不易猶言朕命不再以見其信任之篤也夙夜匪解勤也防共爾位敬也爲諸侯而能勤與敬若此則能無廢朕命矣榦不庭方以佐戎辟言我旣信任於汝如此之篤則韓侯自可力修其職業有不來庭之諸侯則助王以干正之也以末章觀之則其所正者亦追貊之國耳】

二章【此章又言韓侯禮儀車馬之盛以見其光寵也自其行耒而言故先及於馬韓侯入覲以其介圭入覲於王言其事之重禮之盛也】

三章【此章則言其出祖鄭箋謂尊其所往去則如始行者是也末稱侯氏則知顯父以天子之命出餞其行所以見殷勤畱戀之意也酒之多及眾也殽之薄示儉也贈之厚示恩也】

四章【此章言韓侯覲禮旣畢而遂就王國親迎以歸也韓侯取妻汾王之甥蹶父之子由是推之則蹶父者厲王之壻又周之賢卿士也此言韓姞家世之貴盛也韓侯迎止於蹶之裏蹶父時爲卿士其裏必在京師也此言其親迎之得禮也百兩彭彭八鸞鏘鏘不顯其光言韓侯車馬輿衛之光顯也諸娣從之祁祁如雲韓侯顧之爛其盈門言韓姞娣侄之盛儀容之美亦有以當韓侯之心也】

五章【此章承上章言蹶父亦能爲其女擇所歸也蹶父孔武靡國不到者言其武勇健敏其爲卿士出使侯國所歷之多而爲其子韓姞擇可嫁之所莫如韓國之樂也重言甚樂之韓土有川澤之訏訏北地少得川澤而獨韓之川澤訏訏然大也旣言川澤之大故遂言魴鱮甫甫然之大麀鹿噳噳然之眾不惟水陸所產如此眾多而又有熊有羆有貓有虎又見其深山大澤多出此等猛獸也其國所產之物且如此則其所居之人又當何如哉慶旣令居韓姞燕譽者言旣喜韓姞之有此善居則韓姞之安與樂也可知矣上章言韓侯之迎韓姞有以當其心此章言韓姞之歸韓國有以適其意男女相稱夫婦咸和則家道正矣家齊而國治此固天子之所喜而王朝之臣所贊詠也】

六章【此章則又言王之委重於韓侯而勉以彊於自治而修其職貢於王也言韓城之大乃召康公奉王命而以燕國之眾築而成之而又命因時百蠻而長之則王室之視韓亦重矣今又錫韓侯以夷狄追貊之國使爲之伯焉然則韓侯固當上體此意而實修其城池治其田畆正其稅法而以其國之所有時貢於王也但言三獸之皮者猛獸韓國所富有故令貢其皮焉亦以見不彊責其所無也】

江漢

一章【首章但言師眾之行皆莫敢安徐而曰我之來也惟淮夷是求是伐耳其志専其气銳有不戰戰必勝矣故次章便言其成功】

二章【所伐者在南之淮夷耳而言經營四方者南亦四方之一也四方旣平則王國庻可平定所謂柔逺能邇也時靡有爭王心載寧又見宣王之以天下爲心一有爭鬩則王心之不安也讀此章見宣王能以天下之心爲心而召公又能以宣王之心爲心也】

三章【召穆公旣平淮夷王因命以辟四方東西南北之疆界井其田畝重新一一整頓一番使復先王之舊不以亂旣除茍安而遂已此可見宣王眞能明文武之功業也使後世之王者常能如此則荊楚何能獨張王於南方邪夫辟其侵地治其疆界井其田畞豈無以爲病者淮夷甫平而遽然爲此豈無以爲急者而王之心則不然也但欲反舊而使之取正於王國之法度耳於是召公遂疆理之至於南海而止經理南方而極於南海則無有不到者矣】

四章【此章則言王始命來江漢之時使之徧治其事以布王命且曰昔文王武王受命之時惟康公爲楨榦今穆公無以予小子之故但自爲繼嗣爾康公之事可也爾若能開敏爾之功則我當以福祉錫女也肇謂自爾開之敏則自能有功也】

五章【於周受命自召祖命使召公受命於岐周者從其祖康公受命於文王之所也岐周文王之所居也𨿽文王之命而實自康公而受之故曰自召祖命也人君防崇髙富貴之極故人臣欲報謝者他無得以加之惟曰壽考之長及子孫之多而已】

六章【召公之報謝天子不獨口稱其萬年而已旣歸又答稱天子之美命而作康公之廟器以勒王防命之辭而考其終之所成又祝天子以萬壽焉所以頌禱天子者至矣下四句又所以致戒也天子之明徳不息則令聞亦不已故美其令聞而進之以不已之誠也穆公本以平淮夷而受賜今乃不言其武功而但願天子陳其文徳以洽四方之國則用兵豈聖人之得已哉而穆公愛君之忠誠亦至矣】

常武

一章【江漢旣言遣召公平淮夷矣而常武又言宣王自將以徵淮夷者意者召公乃徵淮南之夷而宣王則自徵淮北之夷也召公徵淮南之夷故疆理至於南海宣王徵淮北之夷故但言省此徐土而已稱其世功以美大之者見當時之重世臣也旣敬旣戒臨事而懼也敬戒乃用兵第一義能如是則成功可必而南國可惠矣南方之國則淮南諸國也蓋徐州之夷南侵諸國爲之不安故其言如此】二章【天子親命太師以三公出將又使內史命司馬以六卿副之皆所以重其事也命大將則曰整我六師以修我戎旣敬旣戒恵此南國命其副則曰左右陳行戒我師旅率彼淮浦省此徐土不畱不防三事就緒者宜也大將則總其綱副將則詳其目也兵以速爲上久則毒民而傷財】

三章【赫赫業業言有嚴天子之威靈气焰烜赫而盛大如此也周自夷厲以後王師不出久矣今宣王乃自將以徵不庭故人望其威嚴如此也然王師之行則不急不徐自有常度本爲徐方繹騷而往震驚之今果然如雷如霆而徐方自然震驚矣有以震動驚懼之則亂自然止古人用兵多是如此何待親與擊以至多殺人哉】

四章【此章則言或有不服者亦不免於虜執然但不過君臣各奮其怒厚集其陳而執之耳截彼淮浦王師之所者言王師在淮浦之上有截然不可犯之勢也臨戎不可以不怒不怒則無以作士气也】五章【此章則承上章而言王旅之盛如此疾言其栗眾言其盛不可動言其靜不可禦言其彊不可絕言其屬不可亂言其整不可知言其深不可勝言其無敗之形以此濯徵徐夷焉得而不服乎】六章【此章則功成而歸美於王之詞也言由王道之信大故徐夷自然來服非獨兵威使然也甫得其不相違悖王則振旅而歸無求多之意旣盡歸美之義而又寓規戒之忠焉】

瞻卬

一章【我則瞻卬昊天而天則不我恵顧也固已甚病而不寜矣又降此大亂使國家之勢杌不安而士與民皆病也小人而爲之蟊賊者無有平夷屆止之期刑罪而爲之网罟者無有平夷瘳愈之望則士民之病未已也此蓋極言天下之病】

二章【上四句承上章蟊賊之言而述其侵牟奪取於人者反覆無常也下四句則承上章罪罟之言而述其拘系縱釋於人者反覆不當也】

三章【此則始言其致亂之由哲夫成城哲婦傾城便判得男女之徳不同了婦人而有男子之徳未必不爲禍也懿厥哲婦指褒姒也褒姒非不美也非不哲也而爲梟爲鴟非不能言也而適爲亂階厲字便應首章厲字說故下文便說亂匪降自天生自婦人也匪教匪誨時維婦寺者又所以結上文長舌之言他人之多言則有教誨於人之益若婦寺之多言則非誣譖夫人則戕敗於己而已豈可近也先生明婦寺相倚而爲姦之意而並收歐陽公之說以爲有國家者之戒其意切矣】

四章【先生謂婦寺以其知辯窮人之言者知則哲也辯則長舌也此章亦承上章而言婦人而有知辯者之爲害也以其知辯窮人之言用心慢害而變詐讒愬不知自咎責而但曰不爲害此說盡婦寺之情狀婦人不務蠶織而圖朝廷之事正如君子不務義理而知商賈之利也】

五章【夷狄陰類也自古寵任婦寺者多致夷狄之禍危亂之君大抵不忌其所當忌而惟忌忠臣義士之正己者此其所以淪胥於滅亡也君有君之威儀不弔不祥則與君之威儀不類矣已旣不仁無禮又無君子以正救之此邦國之所以殄瘁也】

六章【善人云亡乃天之降防也重言之以深致其意幸王之或悟也】

七章【此又承上章心之憂矣而言我心之憂旣已久矣非自幹之也故爲亂不在先後而適當我之身乎今已勢窮事廹而無可爲矣故又冀幸於天庻防能有以鞏固之耳然天亦豈可外求乎亦惟王之攺過遷善則天無有不能鞏之者如此則庻防無忝爾祖先式救於爾孫子也】

召旻

一章【言天之威怒甚爲急疾故其所降之喪亂甚厚病我以饑饉使斯民盡以流亡內而國中外而邊境悉皆荒虛也此與瞻卬首章同皆極言其喪亂也】

二章【此章則言致亂之由蟊賊之人內潰其心腹昏椓之人靡供其職業但相與爲潰亂邪僻之行而王乃使之治平我之邦國則豈不至於危亂乎】

三章【此又言王之舉措顚倒錯謬用者不賢而賢者不用夫小人之不可用亦明矣而臨亂之君所以必用夫小人者蓋以其心實不知其惡耳然亦以臯臯訿訿者善於毀人以自蓋故也立亂人之朝而獨戒敬恐懼甚病而不寕則豈容獨立哉終必爲人所擠排也】

四章【以旱艸諭其國之無生意終必潰亂而已也】

五章【世之亂也气象分明是日攺月變人不自知惟仁者覺焉此詩人所以嘆維昔之富不如時維今之疚不如玆也此詩専刺幽王任用非人故知疏與粺指君子小人而言疏糲而遇精鑿則疏糲者自變小人而遇君子則不知自替何哉愴怳謂憂亂而無情緒之意】

六章【上章言禍亂之日亟此章言禍亂之從起不云者猶言豈不云也與下文不烖義同而先生解作今不云然者何哉池之竭豈不云由外之不入乎泉之竭豈不云由內之不出乎然則幽王之所以致亂者豈不由任用之非人乎不烖我躬者言害之廣憂之大而將有無妄之烖及於我身也冇學者問此章集作賦體竊疑是比體未知如何先生曰作比爲是又曰大凡讀書先曉得文義了只是常常熟讀如看詩不湏得著意去裏面訓解但只平平地涵詠自好因舉池之竭矣不云自頻泉之竭矣不云自中四句朗詠者久之】

七章【此則明言先王用得其人而興今日用非其人而亂任用一而效驗大異因嘆今世𨿽亂而豈不猶有舊徳可用之人乎蓋天下𨿽亂亦豈盡無賢人君子哉特以上之人不能用而隱伏不見耳】

童子問卷七

欽定四庫全書

童子問卷八

宋輔廣撰頌四

周頌淸廟之什四之一

淸廟

一章【周雅當涵詠至於頌則尢不可不涵詠也如淸廟之頌涵詠之則意味深長若用言語解著味便短周公祀文王於穆然淸廟之中其顯相諸侯之徳則旣敬且和焉其執事之多士則又無不執行文王之徳對越在天言敬之存乎中者同乎天也駿奔走在廟言敬之見於外者敏於事也卽是而觀則文王之徳豈不甚昭明乎豈不可尊奉乎信乎其無有厭射於人也讀是詩當以身體之若親其時處其事則一時之气象可見而文王之徳無厭斁於人者可知矣有學者請於先生曰或疑淸廟詩是祀文王之樂歌然初不顯頌文王之徳止言助祭諸侯旣敬且和與夫與祭執事之人能執行文王之徳者何也某曰文王之徳不可明言凡一時在位之人所以能敬且和與執行文王之徳者卽文王盛徳之所在也必於其不可容言之中而見其不可揜之實則詩人之意得矣讀此詩想當時聞其歌者眞若洋洋乎如在其上如在其左右又何待多著言語委曲形容而後足以見之哉妄意如此不知是否先生曰此說是】章句【書大傳言在廟中之人聞歌此頌凡曽見文王者愀然如復見文王焉今讀此詩𨿽未嘗識文王亦當如見文王方是善讀詩】

維天之命

一章【天道深遠無有窮已文王之徳純一不雜故與天無間亦無有窮已此言文王之徳與天爲一也後四句則言己與後王皆當法文王不已之徳也程氏謂純則無二無雜不已則無間斷先後最好玩味若有二有雜則便有間斷先後矣何以卹我不敢自必之辭也我其收之幸之之辭也駿惠我文王自期之辭也曽孫篤之又望於後人之辭也】

維淸

一章【淸廟言人人被文王之徳維天之命則言文王之徳維淸則言文王之典𨿽同是祭文王之詩而其意則各自不同典謂法度典章淸謂淸明言其法度典章淸明整潔而無有曖昧叢雜之獘也緝熙謂此淸明之典成非一日緝續而後能致也所謂祀典蓋亦在其中故下文便說肇禋周之祀典自文王始之至周公而成之文王之典實維周之禎祥者可知矣疑有闕文者恐是文王之典下湏更有數句詠文王之典之辭然後以下三句結之也不然不應如是之略不以符瑞爲祥而以典法爲禎蓋有是典法然後有是成效此其爲禎祥也大矣】

烈文

一章【烈武也文文也辟公猶言君公也祭畢則飲福受胙故於其獻助祭諸侯而歌此言我之所以獲此福者實維諸侯助祭而得之是諸侯錫我以此祉福也玆者有所指之辭又言不但錫此祉福而已又將惠我以無疆之休使我子孫保之也無封靡於爾邦維王其崇之念玆戎功繼序其皇之者此言諸侯旣惠我以無疆之祉福而使我子孫保之則我亦當念汝之有是大功而使汝之子孫繼序而益大之也先言無封靡於爾邦維王其崇之者蓋諸侯必無自封殖侈汰害於其國故王得以尊崇之而後念功之不忘而使爾子孫得以繼序而益大之不然則有害於國而自絕於天天子不得而私庇之也莫彊於人因上文烈字言之也莫顯於徳因上文文字言之也四方訓之不敢逆也百辟刑之有所法也於乎前王不忘者又嗟嘆而言前王所以使人不能忘者不過以此而已此又戒飭勸勉之辭所謂忠焉能勿誨乎可見於此中庸以篤恭而天下平解不顯維徳百辟其刑之兩句其義廣大學以君子賢其賢而親其親小人樂其樂而利其利解於乎前王不忘一句其事實】

天作

一章【髙山大川皆天造地設也大禹但能甸之耳故曰天作治荒謂之荒猶治亂謂之亂也大王始荒之而亦曰彼作矣者推大王與天同功也舊說訓䢐爲往𨿽若與上句之辭協然云彼往矣則不敬又釋下句爲岐周之人旣載其夷易之道亦無意味故一定䢐作岨而以岐屬上句如韓文公所謂彼岐有岨云爾有夷之行則以爲人歸之者眾而有平易之道路意方妥帖又與皇矣詩所言相應祖先所以經理其始計安其後者旣已甚艱勤矣則子孫固宜世世保之而不失也】

昊天有成命

一章【不敢康戒謹恐懼也不宏則體不盡不深則見不徹不靜則不能到沖漠無朕處不密則不能到萬象森具處宏深陽之徳也靜密陰之徳也合是二徳則能承籍乎天之命我者矣夙夜者無間斷也能夙夜基命宥密則能繼續光明文武之業而盡其心才有間斷則文武之業便有蔽昧處而已之心亦不能盡矣天命也文武之業也已之心也天下之安也皆是一統底事】

我將

一章【周之時祭天於郊以後稷配此言天與文王故知是宗祀明堂之樂歌不敢必者所以尊之也必其然者所以親之也我其夙夜畏天之威於時保之者所以自盡也在彼者𨿽有不敢必與必其然之異在我者則不敢不自盡也儀以爲儀也式以爲式也刑以爲法也疊言此三字以見凡所云爲動作不敢忘也日靖猶言日新言工夫接續也天固無一物之不體況聖人之誠敬乎然聖人則不敢以是必於天也惟其不敢必於天此天之所以右享之也若夫文王之典我旣不敢忘如此則文王之右享我亦當如我之儀法夫文王矣所謂若有見其必然是亦洋洋乎如在其上如在其左右之意夙夜畏天之威則儀式刑文王者益至而安靖四方者益久此其所以能保天與文王降鑑之意也】章句【或問我將之詩乃祀文王於明堂之樂章詩傳以爲物成形於帝人成形於父故季秋大享帝於明堂而以父配之取其成物之時此乃周公以義起之非古禮也不知周公以後將以文王配邪以時王之父配邪曰諸儒正持此二議至今不決看來只得以文王配且周公所制之禮不知在武王之時在成王之時若在成王時則文王乃其祖也亦自可見又問繼周者如何曰只得以有功者配之】

時邁

一章【時邁其邦盡天子之職也昊天其子之不敢必也然細思之則知天實右序於我周也故使我薄言巡狩以震動之而四方諸侯莫不震懼而畢朝又能懷來柔安乎百神以至於河之與嶽亦莫不感格而來享我祭蓋王巡狩殷國則諸侯畢朝羣祀具舉故也信乎周王之爲天下君則昊天誠子之矣自實右序有周而下言已然之事自明昭有周而下則言已後之事自期其當如此也明昭有周贊周之爲周昭明於下以對越於上也式序在位言當以慶譲黜陟之典以式序在位之諸侯所以對天之右序有周也又收斂其干戈弓矢而益求懿美之徳以陳布於中國懿徳文徳也此與諸侯相期以文徳治乎諸夏而無或相尋於干戈弓矢之中也所謂偃武修文者是也如此則信乎王之能保受於天命矣𨿽詰爾戎兵張皇六師設司馬以敎閱在周自有不可廢者而與諸侯相期之志則固不在此也】

執競

一章【武王能持自彊之心而不息故天下莫能彊於功烈之盛此蓋內外之符也成王康王之徳所以顯明而上帝之所以君之者豈無自而然哉此四句皆主武王而言之也自彼成康奄有四方乃專言成康之徳斤斤訓明與察亦有不已無間斷之意應上顯字而言鐘鼓喤喤磬筦將將降福穰穰則言作樂以祭樂聲之和而受福之多降福簡簡而下四句又言旣祭而燕威儀謹重故福祿之來反覆無厭也所以然者皆由武王之心自彊不息成康之明斤斤不已之故】

思文

一章【聖人之徳文武最盛文陽也武陰也而文取數尢多捨刑威徵討之外皆文也立我烝民者卽虞書所謂烝民乃粒是皆后稷文徳之至也特言貽我來牟意者二麥是后稷時始出故史記亦特言稷好種麻麥而已蓋麻麥與秬秠糜芑皆肇始於后稷也帝命以此徧養下民故稷因以敎民稼穡種藝徧於天下無有疆界之限民旣得以生養君臣父子之常道因可以陳布於中國也孟子論稷敎稼穡契敎人倫之事蓋夫生育之道無此疆爾界之殊至於五常之教則止可及於中國而已夷狄則固有所不能受也】

周頌臣工之什四之二

臣工

一章【序以爲諸侯助祭遣於廟之詩者止以王釐爾成來咨來茹兩句生說又以首句不言諸侯而言臣工故孔氏又謂成王將遣諸侯不直戒其身而戒其卿大夫以警切之乃是創爲此說以足成序說之誤明甚故先生以爲戒農官之詩臣工保介皆言其官也終篇皆敕以務農之意觀此則其爲戒農官之辭無疑矣然所命之官多矣他皆無詩而特命農官則有詩者想是周人以農事開國故成王周公特作詩以戒敕之以重其事也嗟嗟臣工敬爾在公總敕羣臣百官使各敬其公家之事也王釐爾成者蓋周家當時每事皆有成法布在天下況於后稷教民稼穡之事乎羣臣百官或有所不知故使之來咨來度也咨問度謀也保介助王耕籍田者介有副意故以爲農官之副自此以下則專戒農官之辭維莫之春亦又何求戒之使及時而專務農事也如何新畬又問所治之新畬今如何也新田則費工多故舉新而該舊也於皇來牟將受厥明又嘆美二麥之種以爲今亦將熟而得以受天之明賜也明昭上帝迄用康年先生以爲此明昭之上帝又將賜我新畬以丰年者甚當一年之間夏則有麥以接濟秋則有谷以蓄積天意之於民固亹亹然不已而民之受天賜亦亹亹然不已此成周之盛時事也命甸徒具農器者盡人事也奄觀銍艾者徯天命也】

噫嘻

一章【臣工是成王戒農官之辭噫嘻疑是康王戒農官之辭若是成王之詩則不應言其諡也噫嘻亦嗟嗟之意旣昭假爾言昔時成王嘗進爾農官而戒命之矣駿發爾私終三十里使農官盡其所職以俾萬夫如是也亦服爾耕十千維耦者使萬夫各自並力齊心如合一耦以耕也三爾字皆指農官而言其職旣以萬夫爲界則萬夫之發私田服耕事皆農官之已事也】

振鷺

一章【人情見白物自是喜見黑物自是嫌如鷺與烏之類皆是純淨潔白不受防污也是可喜莊子謂虛室生白白畢竟是好故以鷺比客來助祭之容貌修整也或曰興也然又似比在彼無惡其心公也在此無斁其心厚也公則順天厚則盡道必如是然後可以夙夜以永終此譽也尊之曰客又以鷺比所謂譽也庶幾不敢必之辭也夙夜無或息之意也永長也終竟也】

丰年

一章【黍稌熟則百谷皆熟可知矣髙廩及秭則委積至多可見矣如此然後可以爲酒醴以進祖妣旣洽百禮則降福孔皆亦宜矣】

有瞽

一章【瞽言作樂之人也庭言作樂之處也兩句總序其事是也業虡所以懸鐘磬而崇牙樹羽則其飾也故先言之鼓眾音之主也故次言之柷圄所以止樂者也故末言之於是結之以旣備乃奏而又言簫管備舉簫管乃樂器之至微者至微者莫不備舉則凡樂之器無或有闕可知也喤喤聲大而和也鳴聲之小者也肅雝和鳴言其敬且和也先祖是聽合眾樂之聲如此而奏之於廟庭則先祖之神其必聽於是矣永長久之意言不獨今日觀之也】

潛

一章【魚乃澤物之美者故薦之宗廟以致其孝心焉今月令但有季冬薦寢廟之文而已季春薦鮪乃序說也古注以爲冬魚性定春鮪始來似亦可取魚性定故其肉味肥美可薦但春鮪始來無所考耳】

雝

一章【諸侯之來也雝雝然而和其至也肅肅然而敬此善於形容者也來而不和則有勉彊不得已之心至而不敬則有怠緩不敏事之意助祭之人則有諸侯之尊爲天子者則有穆穆之容此又形容其一時在廟致祭气象如此於薦廣牡而下四句則言諸侯薦廣牡以助祭事庶乎文王來享以安我孝子之心稱孝子者親親之辭也假哉皇考總宣哲維人以下四句綏予孝子總綏我眉壽以下四句宣哲維人以下四句則言文王之徳安於人而格於天所以能昌盛我後嗣之人也人爲萬物之靈維通與知所以盡人之道文武之徳所該者甚眾故曰備君之徳堯之徳廣運亦曰乃武乃文而已人道立故天道成是以能安人者則能燕及於天也天之佑君者莫大於予以賢子孫是以能燕及於天則能昌我後嗣也綏我眉壽下四句則承上章而言所以綏我之實如此故我所以得享右乎烈考與文母也】章句【先生據周禮論語定此詩爲徹祭所歌據詩辭定爲武王祭文王之詩當矣又以論語三家以雍徹例之則知後或通用於他廟者可知也】

載見

一章【法度云者所該廣徳禮刑政皆是也諸侯來見天子豈特勉循故事而已固將有所取法也休美也烈功烈也光輝光也言其功烈與輝光又皆休美也旂所以爲章識故先言之和鈴鞗革皆有和聲故次言之以孝以享者致其孝誠以奉祭祀也言已率諸侯以致孝享則武王必當享之以介我之眉壽我當長言保之以有此旣大且多之福然凡若此者皆是有徳之諸侯助祭以致之安我以是多福而使我繼續以明之至於純嘏則又全備於多福也】

有客

一章【萋且敬愼貌又似有文章貌惇琢選擇也亦有整飭之意其始至也愼重其事如此非以媚乎周也誠之至也所謂在彼無惡也宿宿一宿而又一宿也信信再宿而又再宿也愛之而不欲其去也去而復還之所以安而畱之者又無方焉慇懃之意如此非以私商也厚之至也所謂在此無斁也旣與之以甚大之威儀則其降之以甚大之祉福可知矣此則慰安而勸勉之辭也】

武

一章【武王故稱其莫彊之烈文王故稱其信有之文父子一心文武一道但文王開始武王成終有先後之次耳勝殷止殺以致定其功所謂神武不殺者也此詩與書武成所載文王克成厥勲予小子其承厥志之意同世儒執以爲文王全無取天下之心者不幾於固乎】

周頌閔予小子之什四之三

閔予

一章【閔字與下疚字相應周至成王之時可謂成矣而曰遭家不造者王業𨿽成天下𨿽治而成王之心常若未成未治也如此然後能保其成若自謂已成已治則殆矣匡衡可謂善說詩也成王防畢思慕意气未能平者所以釋其字義防畢思慕所以釋防防字意气未能平所以釋在疚字蓋所以就文武之業崇大化之本則又以言其效驗也非是成王固欲爲此以就文武之業崇大化之本也然其所以就文武之業成大化之本則實由於此也惟成王之能如此所以知武王之所以繼志述事者爲終身能孝也又言武王之所以孝者能思念文王常若見其升降上下於朝廷之上也蓋成王身履其事故能知武王之如此故夙夜敬止以繼文武之序而不敢忘也】

訪落

一章【成王自言其欲延訪羣臣以循武王之道則於謀始之義旣得其綱領矣延訪羣臣所以盡下情率時昭考所以守家法二者相資盡下情而不守家法則內無主守家法而不盡下情則外無助於乎悠哉朕未有艾又嘆武王之道甚逺而恐在我有所不能及也味此意則成王固已黙識夫武王之道若不曽用工夫則便以爲易矣豈識此味哉將予就之繼猶判渙言將使我勉彊以就之猶恐其力量不足意思不能接續或至於判渙不能收拾聚蓄其道於我之一身也於是又嘆以爲予乃幼沖小子未能任國家之多難此蓋指武庚之事而言則亦當繼紹武王內外所行之事上下於廷指其外事也陟降於家指其內事也庶幾賴武王之休以保安明顯我之身而已】

敬之

一章【毋不敬可以對越上帝天道之明命不易保惟敬則能對越之若曰髙髙在上則便是不敬不敬則自絕於天矣常敬則見其陟降於己所爲之事日監在玆也陟降厥士卽所謂昊天曰明及爾出王昊天曰旦及爾遊衍也此以上述羣臣進戒之辭此以下成王自言以答之也序直以爲羣臣進戒之辭則維予小子一句如何說故先生用孔氏說而分之不聰知有所不及之事不敬行有所未至之事日就就一事上言月將就大本上言成王自知其知與行皆有所未至故欲勉學問庶幾日於事上有所就月於本上有所將繼續不已以至於光明又賴羣臣助我所任之事而示我以顯明之徳行則庶乎其可及耳日就月將學有緝熙於光明所以自責於己佛時仔肩示我顯徳行所以外資於人責於己者盡資於人者廣則大學明明徳以至於平天下之事庶乎其可及矣故先生嘗語學者曰詩中說得學有緝熙於光明此句最好蓋心地本自光明只被利欲昏了今所以爲學者要令其光明處轉光明所以下緝熙緝如緝麻之緝連緝不已之意熙則訓明字心地光明則此事有此理此物有此理自然見得且如人心何嘗不光明見他人做得是便道是做得不是便道不是何嘗不光明只是才明便昏了又有一種人自謂光明而事事物物元不曾照見似此光明亦不濟得事今釋氏自謂光明然父子則不知其所謂親君臣則不知其所謂義說他光明則是亂道】

小毖

一章【儆戒無虞舜之事也予其懲而毖後患成王之事也下此則殆矣此篇蓋爲管蔡之事而作莫予荓蜂自求辛螫肇允彼桃虫拚飛維鳥曰予曰自曰肇曰允自反之至也如此則能自訟其過矣未堪家多難予又集於蓼自度之切而憂慮之極也悔之極反之至憂之深慮之遠求助之意𨿽不言而可見矣閔予小子言欲法武王之孝思念文王而繼其序訪落言欲謀之於始以循武王之道敬之言天命不可不敬而欲自彊學問求助於羣臣小毖言欲懲前失以謹後患其意尢爲切至】

載芟

一章【載芟載柞言其開辟時也其耕澤澤言其耕耨時也千耦其耘言其耘耔時也至是則其田間有隰有畛人得往來其間也侯主侯伯侯亞侯旅侯彊侯以言其民皆悉力於農事也有嗿其饁思媚其婦有依其士言餉婦與耕夫相慰勞也有略其耜俶載南畝此又再自其初始細言之此言田器之利而始耕作也播厥百谷實函斯活則言其播種而其實含气以生也驛驛其達有厭其傑驛驛接續貌言其苖之生意接續其自地以出受气旣足而其間有先長者也厭厭其苗則並長矣緜緜其麃言其耘耔工夫詳宻也載獲濟濟言其合眾以刈獲也有實其積言其旣收而積蓄之也爲酒爲醴烝畀祖妣以洽百禮言其蓄積之多而以之爲酒醴祭其先而合其禮也言以洽百禮則享賓客養耆老皆舉之矣有飶其香邦家之光言祭畢燕享賓客而邦家因以光明也有椒其馨胡考之寕又言並以此酒食共養耆老而胡考因以寧謐也匪且有且匪今斯今振古如玆則又言此稼穡之功豊年之慶非但此處與今日爲然也蓋自極古以來固已如此矣周家以農事開國享此富盛福慶有自來矣故其言多如此可見其不忘本也】

章句【與丰年相似則其亦谷始登而薦於宗廟之樂歌歟】

良耜

一章【首言畟畟良耜所謂欲善其事先利其器也俶載南畝播厥百谷實函斯活言旣種而生也或來瞻女謂婦女之來饁者筐筥饟具也黍筐筥所盛之實也笠耘者所戴以扞雨與日者也以輕爲上糾輕舉之貌其鏄斯趙以耨荼蓼用鏄以刺而耨去其荼蓼也荼陸艸蓼水艸粟陸種稻水種也○自或來瞻女而下皆言耘耔之事旣種而生則湏耘矣耘乃農夫最勞之事荼蓼朽止黍稷茂止所謂毒艸朽則土熱而苗盛者是矣自此已下則言收獲之事挃挃聲之眾也栗栗積之密也其崇如墉之髙其比如櫛之密以開百室一族之人同時入谷也蓄積備則婦子寧婦子寧則殺牲備禮以續先祖以奉祭祀皆是少不得底事】

章句【良耜詩意𨿽與載芟相似載芟言邦家之光胡考之寧所用甚廣明是朝廷之事無疑若良耜則但言百室盈止婦子寧止而已其言頗狹疑只是民人家事但列於頌中又云殺牛爲牲則亦非民之事矣】

絲衣

一章【絲衣其紑載弁俅俅言其衣冠鮮潔而整肅也自堂䢐基自羊䢐牛鼐鼎及鼒言其行禮順習而有序也兕觥其觩防酒思柔言其酒器如式而酒味和防也不吳不敖言其威儀敬靜而謹飭也如是則宜乎得壽考之福矣玩此一詩眞可畫也】

酌

一章【此詩頌武王之武功言其初𨿽有甚盛之師而退自循養與時俱晦渾不見其有迹直至時節到來旣純光矣然後一著戎衣而天下翕然大定此其所以爲武王之武也後王於是寵而受此蹻蹻然之武功其所以嗣之者亦維武王之事是師可也不先時而動不後時而靡君之用武也能如是是亦武王也已】

章句【酌與賚般三詩皆不用詩中字名篇故先生以爲疑取樂節之名如曰武宿夜云爾而三字義惟賚字可推曰酌曰般則其義皆不可攷序者彊說酌字義而全不顧詩文初無此意故先生不取】

桓

一章【綏萬邦者武王之本志也屢丰年者上天之嘉應也有是志則有是應先天而天弗違也天命匪解者天命之無厭也桓桓武王者武王之無怠也天命之無厭乃武王之無怠也後天而奉天時也天與武王不間毫髮保有厥士於以四方克定厥家此武王之武所成就也是以其徳上昭於天而君天下以代乎商也】

賚

一章【文王旣已勤勞於天下則武王從而受之宜矣武王旣已受之則諸臣之有功者其可不思所以賚之哉於是布此文王功徳之在人心而可思繹者夫武王之封賞功臣人見其爲武王之恩也自武王之心言之乃是文王功徳之在人心而可思繹者耳非已之恩也以是而往求天下之安定則庶乎其可矣然則受其封賞者又可以不思繹文王之徳哉時周之命集傳以爲凡此皆周之命而非復商之舊者是矣此又提起來說以興起人心也大封功臣於朝而歌此詩其言只止於此而都不及車馬錫予之物蓋以是爲重而不以物爲重也】

般

一章【巡狩方嶽朝覲諸侯勞亦甚矣而古之聖王不敢廢者君道之當然不敢不盡也味般之詩則可見矣時周之命其義與上篇同】

魯頌四之四

駉

四章【此詩言僖公牧馬之盛僖公當作魯侯前云惟閟宮一篇爲僖公之詩餘則無所攷則不應於此定以爲僖公也問國君之富數馬以對魯侯牧馬之盛如此則其國之殷富可知此正與衛文公之事同而序以爲務農重谷儉以足用之詩推言之耳詩中初無此事也夫人立心旣遠則所成必厚大凡富厚之事率非輕易浮淺者之所能致蘇氏之說當矣至於思無邪一句之義則先生發明之已盡然人非不讀詩而聖人讀之所得至於如此則張子所謂待自家長得一格則又見得別者於此可見矣】

有駜

三章【駜彼乘黃恐是指來燕者所乘之馬故因以起興在公明明所謂精白一心以承休徳也自今以始歳其有爲庶民之慮切矣君子有谷詒孫子爲後世之慮深矣此可謂善頌善禱也】

泮水

一章【首章言其旂鸞聲是其往而未至之時故章末言無小無大從公於邁以見人心之樂從而已】二章【此章則言其馬之蹻蹻然盛則是已至矣其音昭昭集傳遺此一句解鄭氏謂僖公之徳音者是也故下面說載色載笑匪怒伊教以見善於敎人載色載笑王氏以爲洪範所謂而康而色者亦是也】三章【此章言在泮飲酒則是在泮宮燕飲矣故自此而下皆頌禱之辭首祈其壽考次祈其功業亦可謂善頌善禱矣長道猶言長策謂長久之道也應上難老之意其曰羣醜𨿽言羣眾便已含淮夷在其中】

四章【此章則專頌魯侯之徳以爲能盡孝道以自求多福威儀者君徳之符文武者君徳之備也】五章【序以爲修泮宮者正以此章旣作泮宮一句生義將以作爲創造則又恐魯不應舊來無學故遂以爲修耳殊不知此乃魯侯與羣臣燕飲泮宮之詩而詩人頌禱欲其有以終獲淮夷之服耳故云魯國旣作泮宮則淮夷旣服其文徳矣故於此下遂言願其獻馘獻囚之事也矯矯虎臣在泮獻馘淑問如臯陶在泮獻囚此三代盛王時事而詩人願見於魯也】

六章【此章又願魯國眾多之士推廣上之善意奮其威武攘伐淮夷使其三軍之眾烝烝皇皇而盛不吳不揚而肅以致師克而和不爭其功伐也】

七章【此章又願其器械修整卒乘競勸旣勝淮夷甚善而無有違命者章末又致戒以爲苟能審固其謀猷則淮夷豈終不可獲哉以詩意觀之是時魯國想必爲淮夷所擾而未有以勝之也】八章【此章則遂願其旣獲淮夷之後淮夷如是來朝貢於魯有是寶物之富凡貢物爲前列故先及之】

閟宮

一章【首章頌僖公修宮廟而因推后稷之生美其功也赫赫姜嫄其徳不回上帝是依之本也無災無害彌月不遲上帝是依之效也黍稷重穋稙稺菽麥卽所謂百福也旣言奄有下國而又言奄有下土者奄有下國封於邰也奄有下土指敎民稼穡之事而言也使天下之民皆得以稼穡於其上地則是后稷奄有其土也禹稷之功相爲終始相繼以相成無稷則禹之平水土何益無禹則稷之敎稼穡何施】二章【此章又頌大王文王武王之功相繼以相成而成王大周公之功封魯公伯禽之事天使周伐商所謂屆也無貳無虞上帝臨女一有貳心他慮則便與天爲二不足以致天之屆矣所謂能治商之眾皆君臣上下一徳一心之功此武王之所以封魯公伯禽也大啟爾宇則必不止於百里矣爲周室輔則封魯公不特爲魯公計乃所以爲周家計矣】

三章【此章則言考魯公之事而遂以頌僖公之能奉祭祀而願其祖有享之以膺受多福也是饗是宜言上帝后稷旣饗之而又宜之也周公皇祖亦其福女皇祖伯禽以下羣公也又言降之福者不獨上帝與后稷也龍旂承祀儀物之盛也六轡耳耳車馬之整也春秋匪解享祀不忒僖公之誠也】四章【秋而載嘗夏而楅衡言祭而夙戒也白牡騂剛言牲之不同也剛亦牡也犧尊將將言酒也將將孔氏以爲盛美毛炰胾羮言饌也籩豆大房言祭器也所脫一句言樂也萬舞洋洋毛以爲眾多也保彼東方魯邦是常倒言之謂魯邦之常保有乎東方也虧毀也震騰驚動也不驚動則安靜矣毀壞有不必言也】

五章【朱英綠縢二矛重弓言車上甲士所持之弓與矛也貝冑朱綅言步卒之甲與冑也甲士亦被甲冑步卒亦有弓矛也大抵言器械精好也烝徒增增言士卒眾多也壽胥與試王說優言其君固已壽富矣而爲之臣者𨿽壽考者亦相與爲公用而自試也老者如此則少壯者可知矣】

七章【六章七章皆願僖公服淮夷及東南近海之諸國也六章旣言其功故七章但言諸國之心相服從耳】

八章【八章旣禱其福壽興復故疆於是遂言其燕喜之事閨門之內則有令妻壽母朝廷之上則宜大夫庶士外則保有邦國焉則祉益多而壽益固矣】

九章【九章則本其所以作是頌者言之取木於二山斷而度之或長或短而松之爲椽桷者猶舄然而大則其爲梁爲柱者可知旣成廟後之正寢又甚宏大則僖公所修之廟大矣又言其敎防屬功董其工役之人而曰此實奚斯所作其制度甚長且大有以順萬民之望也有所興作而不順民心則興怨讟矣安能致彼如斯之頌禱哉】

商頌四之五

那

一章【商人尙聲於那可見綏我思成又見其尙鬼穆穆厥聲亦是言樂言於赫哉之湯孫其樂聲甚美也嘉賓夷懌是祭終之事方助祭之時惟敬而已自古在昔先民有作溫恭朝夕執事有恪此是說自古以來惟恭敬是行馬父解自古在昔先民有作深得其防可以涵詠便見得是徹頭徹尾成始成終之意吳伯丰問那綏我思成集傳鄭氏所引禮記之說程子則曰此特孝子平日思親之心耳若齊則不容有思有思非齊也其說如何先生曰鄭氏所引者常法程子之義則亦精矣】

烈祖

一章【那與烈祖皆祀成湯之樂然那詩則專言樂聲至烈祖則及夫酒饌焉商人尙聲豈始作樂之時則歌那旣祭而後歌烈祖歟大抵商頌簡古難看辭斷而意續熟讀自見凡子孫得以奉其祭祀於祖先者皆祖先之福有以錫被於子孫故耳先酒而後羮亦其序也無言則是肅敬無爭則是齊一是乃諸福之所防也約軧錯衡八鸞鶬鶬總言助祭之諸侯那則專言先代之後耳亦其序也天之降康惟以丰年則上下均受其福賜矣】

鳥

一章【上古之時風气渾厚天人之感應極爲近易又聖哲踵生亦非徒然故商頌周雅皆言契稷初生其瑞應之異乃如此蓋當時已不能如古者矣此言始祖之生及成湯之有天下皆有天命而非人力之所與故能使四方諸侯無不受命以至於奄有九州之地也商之先後受命不殆在武丁孫子此詩必作於武丁孫子之世此蓋重言商之先後皆有其徳故其受天之命安而不危以至於今猶賴其福而得承其祭祀若無徳則𨿽有天命而受之不免於危殆矣武丁孫子武王靡不勝言其徳之類乎祖也龍旂十乘大糦是承言諸侯之來助祭者皆備車服奉黍稷此卽其所賴之福也邦畿千里維民所止肇域彼四海此又言王者非私其土地畿止於千里而實又爲斯民之所居然其封域之廣則極乎四海之逺也四海來假來假祁祁景員維河殷受命咸宜百祿是荷者此又承上而言四海之逺諸侯無不來至而至者祁祁然眾多見商之所都所謂景山者四周皆大河其形勢之盛而居之安如此故又嘆其殷之受命無所不宜此所以能負荷其百福也】

長髮

一章【濬哲維商此一句贊商世多濬哲之君也長髮其祥則言商受天命其發見之祥旣已逺矣自洪水芒芒下六句則皆述此句猶言天之栽培我商也久矣】

二章【契爲司徒初不見有武之事然文武乃君之徳旣封於商爲國君則自是當有武徳也撥卽撥亂之撥乃武徳之驗也旣有武徳文能撥亂以爲治則其所受之國隨其大小而無所不宜又能循行禮法無或過越則其所以爲下民之儀式者無所不偹矣宜乎遂視其民則旣發以應之也至於其孫相土之時則商益以烈烈然光大諸侯率皆歸之而極於海外莫不截然齊整也此章又敍契及相土之時】三章【此章則承上章言契及相土之盛故天命未嘗違之以至於湯王業成而天命防蓋湯之生適當其時而其聖敬之徳又日躋升以至於昭假於天久而不息惟上帝是敬故帝命之使爲天子而爲法於九州也聖敬云者言湯之敬乃聖人之敬也無一毫虧缺無一息間斷故能昭假於天與天爲一也以此觀之則敬之一字乃入聖之門而學者成始成終之道可見矣】

四章【此章言湯旣爲天子受大國小國所執之玉則爲諸侯所附屬如旂旒之與縿然此皆上帝休美之命使然也然湯之負荷天休者非有他也本其聖敬只中道上行更無偏倚故其爲政不彊不弱不剛不柔優遊寛裕此固百福之所聚也】

五章【駿厖作大厚無意味當從董氏說作駿駹謂馬也如此則與上章綴旒義相類皆是譬諭綴旒以諭爲諸侯附著駿駹以諭能乘載諸侯也此惟徳厚者能之上章言政事此章言武功先能自治然後能進其武功也不震動不戁竦卽周頌所謂無貳無虞之意臨大事固不可不懼然神武不殺者自能不震動不戁竦荷天之休則修政事荷天之寵則進武功亦其宜也】

六章【載斾秉鉞不敢不防卽所謂臨事而懼也此與不震動不戁竦並行而不相悖如火烈烈言其气勢之盛也則莫我敢遏言舉天下莫能當也如此則有首出庶物之勢矣苞有三蘗莫遂莫達其惡自有所不能遂也湯之興是甚麼气勢天下安敢不截然齊整以歸商桀與三蘗安得不自然以次而消靡乎】七章【昔在中葉有震且業分明是指相土之後成湯以前中衰之時言也允也天子言湯之爲天子當乎人心也降於卿士言伊尹不徒出乃天爲湯而錫之也左右商王謂輔佐成湯以成王道也】

殷武

一章【撻彼殷武言髙宗能疾於用武也奮伐荊楚知所怒也罙入其阻不憚勞也裒荊之旅不縱殺也有截其所使之截然齊一各居其所也此其所以爲髙宗之功緒也】

二章【此章旣已克之則尉安之戒敕之使之循其常禮而不敢爲異也】

三章【此章則因言諸侯朝王之常禮而使之自勉於農事也】

四章【此章則又言髙宗所以致中興之道曰天𨿽髙而實下其監視甚可畏也民𨿽卑而天實以爲視聽不可忽也惟髙宗上畏天下敬民故見於刑賞者未嘗有僭濫之失存於中心者不敢有怠遑之意故天命之以天下而大建其福此髙宗所以受命而中興也】

五章【此章則言髙宗中興之盛有以保安後人之意曰商之都亳固有自來矣然盤庚之後殷道旣衰則人亦易而視之矣至於髙宗中興王都始復翼翼然爲四方之儀表是蓋有以使之然者矣不獨是也又有赫�然風聲之盛濯濯然威靈之光此髙宗所以享國長久而又有以保安其後嗣子孫也】六章【此章則言髙宗特爲百世不遷之廟集傳以此詩爲廟成始祔而祭之之樂者是也材植之美規模之宏此髙宗之神之所安也言其有以當之矣其與閟宮之卒章文義略同者蓋俱爲宗廟始成而祭之詩豈作閟宮者亦取法於是詩乎】

童子問卷八

欽定四庫全書

童子問卷末

宋輔廣撰

協韻考異

周南

關雎采之【采舊葉此禮反永嘉陳塡器之云按禮當作履古音謂禮爲履所謂禮者履也吳氏用古音今韻書禮履不同韻若用禮字恐人作泚字讀卽與下友字音不葉不若用履字之爲分曉後凡同音者放此後請問遂攺從履字其未經請問者不敢易並附於卷末】

召南

甘棠勿敗【敗葉蒲寐反按本已塗去寐字而不別出今未有考姑從舊字】何彼穠矣穠【古注本作襛從衣陸音說文衣厚貌二字不同】騶虞五豝【注豝牡豕牝曰豝牡恐或當作牝】

邶

谷風荼苦【詳見載芟當爲良耜】涇以【永興軍髙陵作京兆陵陽縣雲涇水出今原州止入河並系新添內至京兆陵陽縣六字闕今輒增入】我肄【陳雲按肄訓勞當從以世反若葉音則當從羊至反合別出葉音】

鄘

桑中采麥【陳雲按麥多與徳北國字同韻若從本音叶讀當作麥北反或莫力反今作訖力反乃是殛字切響不同失其母矣不知吳氏如何用音碩鼠同】防蝀命也【陳雲按彌賓反方與人字葉𨿽轉卻本字亦不害爲切響同音今方言亦有以命爲民者】幹旄紕之【陳雲按韻書紕篇夷反從去聲當作匹至反無從符者從符卽是未字】

鄭

溱洧秉蕳【采蘭水上按韓詩注采作秉】

齊

東方未明令之【令力呈反作力陳轉作鄰字方與上音叶車鄰同】晨夜【晨諸本多作辰】

魏

園有桃行閏行陸【音下孟反】

唐

蟋蟀其外【吳氏補音墜作隊】

秦

小戎脇驅【葉居懼反又居錄反陳雲二居字皆當作丘按前後例並用袪字葉若用居字切響不同聲失其母矣】緄縢【直登反陳雲直當作特】

陳

宛丘之湯【陳雲他郎他浪二反恐當作知字或葉他郎反】之上【辰羊辰亮二反恐當作葉辰羊反或如字】月出心慘【當作懆七弔反陳雲慘本音七感反蓋本音采早反今七弔反恐是葉音】

檜

素冠蘊結【葉訖力反陳雲力當作栗後同】匪風風飄【符遙反陳雲符當作匹按唐韻飄或與瓢同音老子注旋風也】

小雅

天保之恆【古登反按陸音登作鄧】采薇彼爾【按釋音乃禮反說文作薾】枤杜不至【葉諸力反力當作栗窒音】南有嘉魚罩罩【竹卓反葉音陳雲當作陟角反卓字音相犯】鱒鯽【按陸說作鱒鱗肥肉美】燕又【上句來字是平聲下乃去聲不相直當攺或如字爲盈之】蓼蕭燕豈【有開攺反三字】壽豈【無開攺反三字】菁菁者莪【舊以爲比今攺爲興又下三章四比字皆失攺】正月或曰【以下五十五字皆無】雨無正或曰【正月注文削去或曰一段此或曰亦字乃因前篇而爲之恐當削】小旻以敗【葉蒲寐反陳雲寐當作袂民勞同】深淵【葉一均反陳雲與上下不葉不若削去】巷伯有昊【葉許侯反陳雲許當作胡】大田祁祁【本多作祁】頍弁維霰【而按古注作摶釋文徒端反字當從手從專】賓之初延康爵【按古注主人復酌爲加爵爵字恐當爲酌】不識【葉失志二音陳雲失字誤當作如字或葉音志】角弓胥逺【於圓切於當作於】猱【乃刀反】菀栁【栁茂木也毛注栁作菀】采綠狩【尺救切陳雲尺當作識】葉亨【普庚反】

大雅

綿兌【吐外反陳雲吐當作徒】旱麓弟【陳雲弟本音悌當從葉音】鳧鷖來爲【按陸音爲於僞反】篤公劉容刀【徒招反陳雲當作丁招】京師【髙山詩記作髙丘】捲阿有慿【符冰反符當作蒲】民勞繾綣【上音遣下起阮反】板出話【陸音戶快反】方殿【陸音都練反】城壞【胡威作胡隈附注云元塗出隈字失於別出】蕩鮮【息淺反】咨女【音汝欠下同二字】靡誨【葉呼洧反陳雲當從去聲洧當爲渭】害【陳雲害入聲葉許曷當爲胡渴】抑不報【葉蒲救反吳音敷救反陳雲報與赴同蒲字非是】烝民儀圖【葉丁五反吳音動五反陳雲丁字非是】韓奕防共【共音恭與恭同】常武卿士【葉音所諫云士音誤恐卽是戺字當削去本音自與下文葉】瞻卬反收【殖酉殖由二反陳雲殖字誤當作式】

魯頌

駉有駓伾伾【上符悲反下符丕反陳雲符字皆當作匹】閟宮厥功【葉居古按古字下恐欠反字又古字已塗去失於別岀今存其舊】騂犧【虛宜虛何二反陳雲當作素何】

商頌

長髮不動【葉徳總反陳雲當作徒總】噫嘻【序誤以後攺本參之當去序誤二字】

童子問卷末

