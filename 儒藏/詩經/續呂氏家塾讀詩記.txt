

欽定四庫全書

經部三

續呂氏家塾讀詩記

詩類

提要

【臣】等謹案續呂氏家塾讀詩記三卷宋戴溪所續呂祖謙之書也溪以祖謙取毛鄭爲宗折衷眾說於名物訓詁最爲詳悉而篇內之防防詞外之寄托或有未貫乃作此書以補之故以續記爲名實則自述己意非盡墨守祖謙之說其中如謂摽梅爲父母之擇壻有狐爲國人之憫鰥甘棠非受民訟行露非謂侵陵皆平正通達卓然有見其他得風人之防者亦多實說詩家之善本原本三卷久佚不傳散見於永樂大典中者尙得十之七八謹綴輯成帙仍釐爲三卷永樂大典詩字一韻缺捲獨多其原序總綱無從補錄矣溪永嘉人淳熈五年爲別頭省試第一歷官工部尙書華文閣學士卒贈端明殿學士理宗紹定間賜諡文端事詳宋史儒林傳考宋史及黃震日抄等書俱稱溪字肖望而沈光作溪春秋講義序稱字少望光因溪子桷刋父書而作序不應誤稱其父字或溪有二字也溫州誌稱溪平實簡易求聖賢用心不爲新奇可喜之說而識者服其理到於此書亦見一斑云乾隆四十七年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

續呂氏家塾讀詩記卷一

宋戴溪撰

讀周南

闗雎詩人述后妃之意而作也后妃有感於關雎思得嬪禦之淑者以配君子方求之未得寤寐在念通夕不安寢及其旣得也欲以琴瑟友之示其親也鐘鼓樂之結其歡也雎鳩和而有別荇菜柔而深長故因興以爲比

葛覃與關雎同首章言時序之變葛生於谷鳥鳴於木覩物而有感焉次章言葛覃重女功之本也是葛也其葉莫莫然蔽翳可以刈濩爲絺綌儻得而服之𨿽終身不厭棄也末章動歸寧之心告師氏而言歸有當澣之衣有不當澣之衣其賫裝簡約不以富貴入父母之家可知也此詩不獨見后妃之務本刈濩爲絺綌見其勤勞服之無斁見其長久言告師氏見其守禮害澣害否見其簡易歸寧父母又見其念親之孝也

捲耳同前此詩或言婦人不當與聞外事夫與聞外事不可也知臣下之勤勞黙形諷詠以相其君之不及是亦內助之意也當文王之時王室如燬四方之臣奔走王事者多矣采捲耳而不盈者有所懷也其所懷何也懷賢人與吾君共治國事者也始也置之周行今也使之役役登陟之勞僕馬之倦可念也姑酌酒以安慰之乎庶其不永懷不永傷知其勞有時而息也𨿽然行役之勞切於其身欲以空言勞苦之難矣故曰我姑酌彼姑且如是云爾末章言僕痛馬瘏其病已甚不復云云爲之嗟嘆而已矣婦人宴安於內不知勞苦謂其非所經歷也今后妃知臣下行役之勞如身親之可不謂賢乎此詩多言彼我曰我懷人曰我僕我馬用見國家休戚內外同之君父也后妃母也其臣子則一而已矣樛木媵妾作也地中生木其卦曰升樛曲下逮木罕有也妻子好合則父母樂媵妾不爭則室家樂后妃有逮下之徳而君子享福履之樂蓋安則樂樂則福自然之理也

螽斯亦媵妾作也觀詩人之意以螽斯諭子孫非諭后妃宜爾子孫猶今人言宜子之宜𨿽有庶子庶孫以正嫡言之皆后妃之子孫也【案黃震謂螽斯羽振振兮是詠子孫宜爾字方是指后妃節取戴溪說見黃氏日抄】

桃之夭夭有華有實其葉蓁蓁然能庇其本根則非但容色之盛而已信乎其與家室相宜也此詩國人作也后妃之貴能敬事君子不驕其下其風化若此則民之室家焉得而不和也

罝國人作也赳赳武夫無與於后妃之化文王刑於寡妻以禦於家邦故賢人眾多若此也獵夫賤役也暴悍志得而已今免罝肅然嚴整無嘩中逵猶有人也中林無人之地肅然如一其敬可知也詩曰蕭蕭馬鳴悠悠斾旌徒禦不驚大庖不盈之子於徵有聞無聲肅肅兔罝實似之以武夫而爲幹城固常理也以武夫而見親厚於其君倚之爲腹心非精誠者亦不能也臼季識冀缺郭林宗識茅容詩人識免罝之夫皆賢人也芣苢國之婦人作也闗雎之化行則天下和平婦人皆樂於有子采采芣苢凡六言之采取收拾執袵襭裾其同輩相樂一時嬉戲尙可想也【案毛傳以芣苢宜懷妊王質辧其非可治妊蓋取以療疾黃震日抄謂不必論采之何用惟戴氏所云見一時同輩相與之樂得其气象】

漢廣采於江漢而得之也此關雎之化也故系之周南言周公之徳南及江漢避文王而言周公也此詩知其不可而不求非求之而不可得也漢有遊女望而不可求猶喬木聳幹而不可休也然而情不能自克也猶致意焉曰翹翹錯薪雜然而並有也刈楚取其可用者刈蔞取其可食者拔其尢之謂也之子於歸指其尢者願秣馬以致殷勤焉已而知其卒不可得也反而歸於正然則非特遊女閒靜使人望而畏之男子能自克於禮亦賢矣

汝墳采於汝墳之國而得之也遵汝墳而取薪意不在薪望君子而不得見也其未得見也惄然如朝饑憒憒然也想其旣得見也必不我棄矣已而又嘆曰王室如燬期防迫促道途之勞可想也𨿽曰勞苦然父母之國甚邇必將有以慰安之矣周南之詩當文王與紂之事耶不如是不足以見文王之化此三分天下所以有其二也【案汝墳後當次麟趾今缺】

讀召南

鵲巢爲諸侯夫人作也不必有主名當時諸侯昏姻以禮被文王之化者多矣鵲營巢而鳩居之取其享已成之業非謂其徳如鳩也備禮以送迎之成其爲夫人也采蘩爲夫人作也天地之物苟可薦者莫不以祭獨蘋蘩蘊藻之菜生於沼沚澗谷之間采取以薦婦人事也其未祭也采取以備其將祭也敬飾以待其旣祭也慕戀以思國家之事無大於此夫人之職無過於此矣艸虫爲世婦作也婦人在家制於父旣嫁制於夫以禮自防警懼者終其身君子行役婦人獨居覩物思懼始也其心忡忡然終也至於悲傷已而自解曰未見之初惟懼一毫有失不當其夫之意或得見而遇焉則吾心釋然且喜且平矣采蕨采薇簡儉之意可知也【案艸虫後當次采蘋今缺】

甘棠召南國人作也召伯行省風俗偶憩棠陰之下非必受民訟亦非有意於不擾也然簡儉平易之意猶可想見所謂淡而不厭也【案黃震日抄節引召伯行省四語謂較鄭箋爲勝且與晦庵朱子雪山王質華谷嚴粲俱合】

行露之聽訟不若漢廣之無訟也此詩貞女作也彊暴之男有彊委禽者女家不從故誣而訟之其意曰厭浥行露沾濡不覺久而後濕今也思患豫防不敢早夜以行其自防若此彊暴之男乃爾興獄何耶汝謂男子我自謂也聽訟之道以證驗爲是非雀能穿屋誰謂其無角鼠能穿墉誰謂其無牙信而有徴也女子以柔弱之資辧有徴之獄非有司聽訟之明誣枉者可勝數哉列女傳載召南申人之女許嫁於酆夫家禮不備而欲迎之女不肯往夫家訟之於理致之於獄女終以一物不具一禮不備守節持義必不往故作行露之詩【案王質云暴男侵貞女豈文王之化獨及女而不及男黃震日抄謂以戴氏所記合之則詩序侵陵之說殆非】

羔羊國人美其大夫而作也以羔羊爲裘以素絲爲縫其簡儉可知也退食自公委蛇委蛇職事整暇心志寧謐門無私謁出無躁競此之謂正直矣退食者委蛇行役者不遑各守其職也

殷其靁大夫之妻作也聞殷靁而念君子鸛鳴於垤之意也何斯違斯言何事而違去此也閨闥之中不知行役之由惟見其奔走不敢遑息無丁寧顧戀之意賢矣然信厚君子奔走上命盡瘁畢事必能念其室家而亟歸蓋君臣夫婦人倫一也信厚之人可恃以無怨也不然蕩而不亟返者多矣

摽有梅求我庶士擇壻之辭父母之心也【案此篇在永樂大典所缺捲內今據黃震日抄所引補入震云諸家皆以爲女子之情不如岷隱說爲善】

小星庶妾作也肅肅非疾貌恭謹不懈之意也抱衾與裯早夜在公蓋持被入直非進禦於君也庶妾入直視命秩者貴賤不同不敢怨嗟實知其命有不同故也夫妃嬪以降皆有等差庶妾賤矣不安命秩至於上僭則夫人失位今貴賤旣明內治不失職夫人之化也江有汜媵作也夫水有大必有細同一源也寧有嫡而無媵乎不我以不我與非有勤勞之事正謂置之於無所與事之地藐然而不顧之也已而自寛釋曰今𨿽若是然久當自悔且有以處我嘯歌以俟時不必過爲戚戚也善自寛釋無所怨尢【案黃震日抄云諸家皆泥序文此說得之】爲媵若此可以爲美矣【案江冇汜後當次野有死麕今缺】

何彼襛矣國人作也二南皆文王詩獨此詩稱王姬文王不稱王知其爲武王女也謂文王爲平王稱其徳則齊侯亦非姜氏之齊齊與平皆以徳稱可也然左氏傳云武王邑姜方震太叔杜氏云武王后太公之女武王暮年而得唐叔蓋甚幼矣以元女大姬配胡公則安知不有幼女歸呂伋之子乎曷不肅雝言王姬車馬之行孰不肅然以整雍然以和不以富貴陵其道路之人則王姬之徳可知也以絲緍爲綸而得魚猶以禮爲媒而得妻也

騶虞國人作也艸方萌芽遂以搜田無蹂踐之患田有五豝一發遽止備禮不殺又何其仁也仁心感人見者嘆息曰吁嗟乎此騶虞之徳也盛矣哉

讀邶風

柏舟仁人與小人同朝仁人不遇合於君傷於小人而作也詩曰檜楫松舟駕言出遊以寫我憂故詩人多以泛舟爲適意言彼有泛舟者我亦泛然於中流與眾同樂然中心耿耿𨿽欲寐而不能非我無酒以遂遨遊蓋此心不樂意不在遊也茹之爲言受也鑑之爲物妍媸畢受我心匪鑑言人有善惡不能納之胸中時吐其不平愬之同僚乃遭其怒兄弟之不可遽依若此𨿽然此心堅守不可轉移威儀有常不可選擇𨿽欲自媚於小人不可得也羣小旣盛不免見慍旣遭閔憂亦肆陵侮靜而思之拊心自傷而已日陽也月陰也陽當常盛陰當常微胡乃疊爲盛衰耶言小人之多也終而引咎曰如匪澣衣言蒙垢以自污也不能奮飛言去之不果也不歸咎於小人而歸咎於已此其所以爲仁人也【案柏舟後當次緑衣今缺】

燕燕衛莊姜作也飛鳥依人人自憐之惟燕爲然兩燕於飛羽翼差池或頡或頏下上其音未甞相離也今一旦而別安得不愴然耶此莊姜諭戴嬀與已也𨿽然覩物興懷人情然也相勉以正非賢者不能也終之曰仲氏任只其心塞淵美其徳也終溫且惠淑愼其身以塞淵之質加以溫惠淑愼其無怨尢可知矣且不獨勉人又將勉已念及先君施於未亡人則彼此無過矣此莊姜所以爲賢也

日月亦衛莊姜作也之人指州吁也說者以爲莊公審如是不足以爲莊姜矣言日月照臨下土乃如此人者不以古人之義處我日月豈不監臨乎何時亂定定則必能顧我矣且不惟待我若是其人無良徳音豈能長有此也何時亂定吾亦可以釋然忘念矣已而自嘆曰父母畜我不卒吾何怨焉辭𨿽怨而意實婉憂不在已而在國此莊姜所以爲賢也

終風衛莊姜念州吁作也不肖之子不常見母𨿽間一見意不款曲然母之念子𨿽不肖而心猶不忘終日暴風爲孝子者宜有定省之意乃顧我而笑兼之以謔浪蓋癡騃之人卒遇變異未必恐懼反爲戲笑者多矣中心痛悼爲之柰何已而暴風不已加以雨土始𨿽顧笑今復肯來然旣去之後音問不相通悠悠我思言念之甚久矣不惟風霾而已日無光而陰曀四塞且隱然其雷其變異亦可畏思念不忘爲之不寐然母之於子無怒心也願言則嚏心本感通願言則懷愛心常存此莊姜所以爲賢也

擊鼓軍士訣其室家而作也平陳與宋本非急務何至於踴躍又使其子弟爲將耶國有土功加之以師旅𨿽未行而知其必敗矣於嗟濶兮不我活兮自憐其契濶而無理可活也於嗟洵兮不我信兮自憐其誠切而意不得伸也於是國人有叛心而不敢明言之也【案於嗟洵兮二句毛以洵訓逺信訓極鄭如字相親信也蘇轍以爲告之以誠言而不吾用呂祖謙嚴粲皆以爲逺去而不得伸其志黃震日抄云諸說多未明不如岷隱此說爲長】

凱風七子作也凱風長養萬物吹棘心而至於成薪不以惡木而廢長養之功𨿽倍費吹噓不憚也此七子自訟之辭且懷其母之恩也母有劬勞之恩又有聖善之徳生子至於七人獨無一人可當母意若此可以自咎矣寒泉淸洌能以養人爲子不能逸其母黃鳥好音能以悅人爲子不能娛其母曾泉水之不如禽鳥之不若可謂痛自克責矣

雄雉婦人能閔其君子勉之而作也感雄雉之飛鳴而動君子之思日月之長道路之逺未有歸期於我心眞有不能忘者𨿽然人患不生存爾生存則必有相見之理夫人有忮害貪求之心賈禍實多在軍旅尢甚使爲君子者能自貴重去忮與求𨿽兵間而無害不但使之彊食自愛而已此所謂發乎情止乎禮義也

匏有苦葉國人作也引禮義而歸於正刺其君夫人之不然也前二章言犯禮者有欲速之心後二章言守禮者有待時之意渡水者宜用匏匏未成而濟方深若未可濟也爲之說曰深則厲淺則掲速於求渡固不暇問也濟盈方深旣不可渡適有鳴雉若不相關乃爲之說曰濟盈不濡軌不病涉也雉鳴求其牡情有感也是何其欲速若是也納采成昏厥有定時不待其時急於求濟非禮也招舟而來人涉我否庶幾守禮待時焉爾谷風國人棄其舊室大歸而作也首章述昏姻之好同心無怒偕老之情言猶在耳其初昏之時如此也二章述見棄而歸猶不忍速自悼其苦而怨及新昏也三章述新昏之人見謂不潔淸其夫莫之能察旣而念及家事欲畱以遺後人而自知其不能也四章述昔日之勤勞泛舟涉河無不爲者相其家之有無而勤於求視其鄰之死喪而亟於救其勞亦甚矣五章述其夫忘室家之勤以徳爲怨疑阻旣生如賈弗售何今昔之不同也六章述其夫始貧今富忘糟糠而棄貧賤習以彊暴加之恬不爲怪今誠無可言者獨不念昔來之時乎意𨿽怨而辭猶婉非枚數其夫之過者比也

式微黎之臣子作也狄人逐黎侯而奪之地當魯宣公之時晉人略狄土立黎侯而還則黎之國亡無所歸久矣黎之臣子自相與言曰微弱如此胡不歸乎非以吾君之故胡爲乎辱在泥塗暴露中野此臣子戀君之辭聖人有取焉泥中中露非衛邑也

旄丘黎之臣子作也列女傳以黎侯夫人爲衛君之姊黎侯所以寓於衛者親戚故也旄丘之葛況其親也何誕之節間何濶也始焉猶望其我察中焉知其不我與末焉怨其不我聞意𨿽怨而辭不怒此聖人所以有取也【案旄丘後當次簡兮今缺】

泉水衛女作也言泉水亦流而向衛我獨不得歸衛乎試卽諸姬而謀之出宿於泲飲餞於禰言初去衛時事也出宿於幹飲餞於言言今將歸衛之意也始也初嫁逺父母兄弟諸姑伯姊已適他國但往問訊而已今若歸衛脂舝其車疾歸於衛亦甚無瑕疵其所謀若此也終之曰有害則迫於義而不敢歸矣於是思肥泉之水與須漕之邑心悠悠而永嘆聊出遊以一望庶憂心之可寫也

北門衛之賢者作也貧固難忍也有室家之累者不堪其迫尢不易也室人交徧謫我幾無所容矣怡然以天自釋非賢者不及此出自北門謂行役也王事適我猶未畢事政事一埤益我猶今言就委某事也事繁而祿薄外勞而內怨忘其身之貧不卹其家之怨釋憂而委命非不得志也

北風衛人作也北風雨雪吾國不可居矣有惠而好我者相率同行而歸之使其事之虛存亡未可知固不可以徐行事旣急矣安得而不去乎事固有見微而知著者譬彼雨雪先集維霰今也旣風而雪其暴虐彰彰若此況治亂之迹顯然易見如狐之赤烏之黑不可誣也靜女一詩言古者人君待賢女之事詩人述之以風也靜一之女求而未得待命於幽閒之地其君愛之而不得見及其旣見也貽其君以彤管以禮法相規不欲其君之有過也彤管煒然使人悅懌其美非謂良色也荑之爲物柔脆可愛故易以生荑爲士妻詩人有手如柔荑之諭牧地不植而有人歸荑信美且異矣諭城隅之女乃有靜一之徳以彤管爲貽豈不美而異乎又申言之曰匪以女而愛其物蓋是物也美人之貽故愛之云爾

新臺國人作也有泚有灑言新臺之有愧色也籧篨之疾不能俯言宣公作臺以要伋妻其未至也仰而望之不鮮者言其望之甚多不殄者言其望之不絕也戚施之疾不能仰言伋妻旣得則俯首下心而不復望矣二子乘舟伋壽旣死國人追傷而作也壽竊伋旌而先往則二子未嘗同舟也言二子相繼泛泛而去莫知所終使人思念養養猶言怏怏也思其人而不言其死隱之至也責其子而不咎其君厚之至也

讀鄘風

柏舟共姜作也柏舟在河泛然無依猶婦人失夫無所倚也其夫𨿽亡髧彼兩髦猶在目也實維我匹誓死無二母也天只如曰指天爲誓則怨其母矣非也母猶天也豈不知人心而信之乎臣以君爲天婦以夫爲天皆此意也

墻有茨國人作也當時必有以中冓之事形於詠言如後世俚語歌行者故詩人曰不可道不可詳不可讀也怒其上而猶有掩覆之意故聖人取焉

君子偕老國之賢人作也如山如河非謂宣姜舉動之貌也使宣姜舉動如山河則不至於亂矣言容止若此則象服是宜子之不淑如此盛服何子曰人而不仁如禮何之意也胡然而天也胡然而帝也言有美若此胡然而然質之於天也子之不淑子之淸揚指其人而言之莫知其爲誰也故末章申言之曰誠如此人者乃吾邦之媛也則其人可知矣

桑中國人述其事而刺時也沬土之邑沈湎惟舊𨿽以康叔之化永能盡變也遭宣姜之故風俗益壊淫風盛行大抵變風之詩惟鄭與衛多淫風桑中溱洧是也古人所以惡鄭衛之聲有以也夫今之樂府道閨閫之情未必有是事也桑中之詩亦然沬類東北類多淫風孟姜庸弋類有佚行豈必盡要桑中盡期上宮盡送淇之上詩人傷其眾多雲爾

鶉之奔奔國人刺宣姜並及公子頑也奔奔彊彊皆有介特之意鶉性至介鵲性不淫今有人焉鶉鵲之不若乃以爲兄如子頑乃以爲君如宣姜乎

定之方中文公旣致殷富國人追述建國之初而作是詩也定之方中從其時也揆之以日視其景也種之嘉木其間椅桐於是可伐爲琴瑟矣始者未作室之初固嘗升髙以望山降卑以觀桑又從而卜之兆云其吉今也信善如此不特此也其人事固亦修矣時雨旣降命駕早出止於桑田何其勤也人之始起家者必淳實深厚無他念慮故能務本節用以致富盛文公之徳實然故末章言匪直也人秉心塞淵言其淳實深厚匪直哉斯人乎其秉心若此宜乎馬之蕃庶如是也

蝃蝀國人作或曰蝃蝀在東陰來交陽人所醜惡是故莫敢指之夫醜惡而人不欲指則有之非莫敢指也蓋蝃蝀在東陰陽未交猶處女在閨人莫敢指及其在西而雨此陰陽之已交猶婦人之旣嫁也婦人自笄而嫁厥有常禮必待父母之命與納徴請期之禮然後有行乃如之人者惟以昏姻爲懷不待昏期大無信也不由父母不知命也豈不可恥哉相戒如此庶其有廖乎有宣姜而淫風盛行有文公而淫風漸息上之風化可覩矣

相鼠羣臣相戒之辭也當廬於漕之後庶事艸創朝儀不肅羣臣無禮儀者多矣文公中興故羣臣相戒如此與夫子責原壤之意同或云相鼠鼠名也與常鼠異幹旄衛人美大夫而作也衛之大夫載旄旌以禮見賢者徧於城之內外孑孑取其騎從之簡也素絲將以帶馬良馬將以迎賢猶置驛之意彼姝者子國人指賢者言也曰大夫禮賢如此不知賢者何以教之蓋必有樂告者矣

載馳許穆夫人作也思歸唁其兄其國人必以爲不可謂將遣大夫往問焉故其詩曰我欲馳驅而歸爾如使大夫跋涉則我心憂焉今也不以我爲善使我不能旋歸如視爾所言我則不善然我之心思曉然易見亦何不善之有心有鬱結將升丘采蝱以療之彼女子有行逺父母兄弟懷思之念誰獨無之柰何叢然見尢非穉則狂穉則未曉狂則不察善懷猶善忘之善當是之時衛國已爲丘墟矣適野而見麥因思其故國猶麥秀黍離之意也將欲控告於大邦誰可因乎誰極力乎情有迫切自恕而望人其意可念也曰大夫君子無爲見尢𨿽百計思所以處我者要不如一歸之愈也篤於兄弟之恩自辧說而欲歸制於國人之義𨿽辧說而不往此載馳所以有取於聖人也

讀衞風

淇澳國人作也竹以比君子聸淇澳之竹況武公之徳也首章言學問之功次章言服飾之盛末章言徳性之美猗重較兮言不特人君服飾之盛美哉卿士之車君臣之間相與和柔戲謔而不爲虐其相親之意可想矣考槃國人美賢者而作也說此詩者以弗諼爲不忘其君故下文多說不通旣不忘其君矣又誓不過其君而告之何其舛也其怨若此旣非忠臣亦不可以爲碩人矣碩大之人其性寛閒考槃於山澗之阿何樂如之乃至於自誓若此此褊隘者之爲也然而隱遁之士獨處爲樂不喜與人接其曰弗諼者誓不忘山中之樂若蕙帳空而山人去者皆忘之也弗過者弗與人相過弗告者弗與人議論也閉門絕交口不言世事此隱遁者之常也【案黃震日抄云永矢勿諼程子以爲弗忘君但後章弗過弗告處難通不如戴氏之說爲長】碩人國人閔莊姜而作也首章言家世之貴次章言容色之美三章言初嫁之時末章言不見答之意施罛於河流將以求鱣鮪也今鱣鮪發發然在外葭菼揭揭然在中猶魚网之設鴻則離之之意也備禮以娶於齊其侄娣從之是爲庶姜今皆孽孽然孽猶罪也彼庶士者嬖人之徒朅朅然而得意豈不猶捨鱣鮪而得葭菼乎氓婦人見棄於夫國人述其始末而爲之辭也始也未相聞名有人焉抱布貿絲卽我而謀爲婚我送子於道意已相許矣但未嘗有媒妁相期之言難以卽往少須秋至可也旣約之後我常乘垣以望復關復關夫所居也未見則涕泣旣見則言笑爾亦卜筮而來云兆體無有責言故以爾之車遷我之賄與子同往嗟乎孰知女子之情不當有所耽者乎桑葉正甚鳩食桑葚猶女子有所慕而與士耽也士有所耽猶未甚也女有所耽戀戀而不可解矣及夫桑旣落矣向之盛者安在乎自我歸爾家之後今三載食貧矣淇水湯湯漸車帷裳言往來涉水之勞也猶谷風言就其深矣方之舟之就其淺矣泳之遊之之意也女子𨿽不貞潔意有所戀𨿽死而不顧若男子則不然故我𨿽窮勞而不爽前志孰知爲士者之二三乎三嵗爲婦奔走勤苦非但居室之勞夙興夜寐未嘗有一朝之安曾謂前約旣遂得其所欲一旦以暴虐相加使吾兄弟知其若此豈不大鄙笑哉靜而思之我之罪也始也欲與爾偕老今老使我怨矣淇猶有岸隰猶有泮孰謂子之流蕩若此乎前日晏笑誓言猶在耳也獨不思其反乎反謂回思前日之事也不能回思無可柰何亦已焉而已矣【案氓後當次竹竿今缺】

芃蘭衛大夫作也觀是詩乃刺惠公柔而無能非謂其驕而無禮也芃蘭柔弱不能自植立以況惠公也男女未冠笄者皆佩容臭惠公卽位時年十五六𨿽曰童子旣然爲君矣故佩觿以示成人𨿽曰佩觿尙有童心我不知其所能佩容佩遂垂帶而坐若悸恐然猶剖席之意也望之不似人君此大夫所以爲憂也甲猶甲乙之甲謂其所能者我不以爲稱首也使惠公善自矜持盛其威儀不與羣臣狎則非童子矣

河廣宋襄公母作也孔氏曰自衛適宋不渡河此蓋以河爲諭也河亦廣矣意將欲渡以爲河狹宋亦逺矣意有所思以宋爲近夫情之疎者室邇而甚逺情之切者地逺而實近聖人取此詩以示後世爲人母而遭變者【案河廣後當次伯兮今缺】

有狐國人作也狐多媚故有匹多疑不涉水故在淇梁與岸側綏綏然安閒而不迫衛之男子失時故有感於【缺】

士有饑色者多矣此其所以爲危難也

君子陽陽賢者作也簡兮之詩衛人以萬舞爲恥君子陽陽周人以執簡爲樂二者皆未能用賢之故也爲人君而使賢者萬舞則人臣安得而不恥爲賢者而自樂於執簧則人君安得而不愧

揚之水戍者作也激揚之水共勢甚弱𨿽束薪而不能流言周之政令猶不能行於其民也彼其之子戍者指見同輩而言也均爲民也役使不均彊者幸免弱者逺戍是上之政不行也不怨其上而怨其民聖人猶有取焉

中谷有蓷國人述其室家之離散而爲是詩也凶年饑歲室家不能相保不可刺而可憫也中谷之蓷生於幹地遇旱而枯猶未爲甚其葉長茂生於濕地遇旱而枯則焦熬之意不可活矣歲凶民散人無生意於是仳離之女吁嗟涕泣是誠可哀矣𨿽然適遇其艱無可柰何相與哀憐之而已矣

爰老成憂國都作也設羅以待狡爰爰而雉反離焉此言狡者不可治而弱者被禍也侯國之叛者如狡然周民則其雉也東遷以來至於桓王伐鄭之時近七十年矣我生之初𨿽時已亂離尙未至此今禍患之興稠沓如此不如無生之愈也其意憂國非止憂其身也

葛藟述王族兄弟而作也葛藟生於河側無所依附謂其無喬木之可托也終逺言其終不相顧念不復可望矣不愛敬其親而愛敬他人謂人爲父母與兄弟其辭亦重矣而人終莫我卹聞此可省察矣

采葛士大夫懼讒而作也彼暫出外者一日不見動如隔歲然讒言易興人人不能自保此其所以爲懼也人之有常者𨿽十年不見猶一日也故聞流言而不信其無常者一日不見頓爾相忘故讒間之言每每易入昔之讒人者不必待其在外而休沐下直之日亦得以乘間者由此也

大車國人刺士大夫作也有如是車服之盛不能自安於禮而爲狎暱之好故述其婦人之辭以爲豈不爾思自知犯分有所畏而不敢奔爾生則置室於外死則同歸於穴自誓之辭如此以解其不敢奔之意猶有畏於其勢也若叔孫氏宿於庚宗之婦人皆此類也是詩不見有傷今思古之意且云畏子不奔非指聽訟之大夫辭也使民風若此亦不足以爲古矣

丘中有麻國人思賢而作也以畱爲氏以子國爲子嗟之父自毛氏有是說後人因之然觀詩人之意稱彼則其辭不尊稱畱子嗟則其辭不婉當是之時畱氏未有聞者思賢而獨指畱氏所思狹矣竊意子嗟子國可以爲賢者之字畱未必其氏也丘中有麻足以自足賢者遂爲彼畱彼畱之子言賢者見畱尙多不但前二人也庶幾施施而來從我而食且有嘉言善行以遺我乎貽我佩玖言旣飲食之又有以將其意也

讀鄭風【案鄭風首緇衣此缺】

將仲子國人探莊公之情而述之也可懷者無時而可忘可畏者有時而不足畏則段不得免矣兄弟同本而異枝今以裏杞園檀爲諭則不復有葭莩之親矣叔於田叔封於京京人愛之國人何與焉作是詩者國人所以刺莊公也酆舒有三雋才而身死知伯有五賢而國亡京人稱美叔段若此必將有同惡相濟之患莊公又從而養成之是可刺也

大叔於田述之不足而又述之也防禓暴虎獻於公所言勇力之士暴虎以獻於叔也凡田大獸公之小獸私之詩曰言私其豵獻豣於公故謂之公所將叔無狃恐其狎虎而迫近之也詳觀此詩禦中節射中度旣事而退意甚閒暇詩人以此美之知暴虎者非指叔言也【案黃震日抄解獻於公所云晦庵以公爲莊公華谷遂以爲叔段從莊公出田暴虎以獻气陵其兄不如岷隱之說爲當段爲京城之主其所寓卽公所也】

淸人師未潰而公子素作也夫兵非可聚也聚則必有用無用則不當聚其爲害不一老師費財特其細耳壯心勇气不施於敵則斷髮投石之意必施於內不侵掠民畜則淫及芻蕘怨讟易興疾疫易作大則嘯聚爲亂小亦潰散四出世未有聚兵於境介馬之盛器械之精逍遙翺翔旋車抽矢以爲嬉戲可以久安而無事者此公子素所爲懼也然則眾散而歸特鄭之幸也

羔裘言彼其之子托言於彼以明我之不然非指古人而云也有是徳而後可以稱是服其服則然其人則不然聞者可以愧矣

遵大路國人畱賢之詩也莊公不用賢賢者堂堂而去國非間道奔亡也於是國之畱行者曰遵大路而執其裾少滯行色子無我惡蓋與國有故其行固不當速此去父母國之義也

女曰雞鳴述婦人相其夫之辭也女曰雞鳴士曰昧旦夫婦相警恐其晏也子興視夜明星有爛則夜猶未央也將翺將翔弋鳧與雁非晨興遽往弋射也晨事旣畢翺翔而後去得禽而歸於是飲酒和樂此亦是如臯射雉之意也不惟此也又視其夫所厚善相與往來者雜佩以贈遺之佩非佩玉之佩帉帨之屬是也古之賢婦善取其夫者多爲酒醴以待賓友延譽者多矣當亂世而人才不用若此類有之非必陳古以刺今也

有女同車國人追咎於忽也親迎者同車忽𨿽不昏於齊國人形容親迎之時有女同車其容色佩服之美若此彼何人哉孟姜是也徳音不忘如長樂劉氏說言齊人請妻之辭也當忽之出亡未有彭生之事鄭人何由知文姜之惡但見其失大國之助爾宋之力比齊爲不及宋能逐忽立突此國人所以思齊助也

山有扶蘇國人作也山川艸木不攺其故而人物蕭然此有識者所爲嘆息也山有扶蘇喬松隰有荷華遊龍此髙下所宜有其賁若多矣觀於朝廷而無可美之人獨見狂狡使人傷焉狂狡指忽共事之人也【案山有扶蘇後當次萚兮今缺】

狡童羣臣作也山有扶蘇指狡童爲在朝之人今此詩不當以狡童爲昭公世子忽年旣長矣能帥師以救齊兩郤齊侯之昏豈曰童子況謂其君爲狡童亦非人情也三詩皆言狂狡之童當有用事之臣如董賢者乎彼狡童爾子與之狎乃不與我言何也子𨿽不我與吾維子之故至於不能食子獨不察乎夫忠臣良士愛其君而風諫則有之矣斥其君爲狂狡則幾於罵矣忽非有大罪者國人特閔其微弱無忠臣良士以助之爾褰裳賢者去其君思而未忘也惠然思我則褰裳渉溱而至子不我思則去而之他爾𨿽然狂童之狂如此子必不我思可柰何哉

丰國人述婦人專恣之辭也親迎而不往卽悔而欲行二者皆非也禮有四者而後親迎其始至於堂也女不迎其出至於巷也女不送已而知其丰美盛大方欲飾妝而從之是何其專恣自由也不復有父母之命矣東門之墠述婦人欲奔之意也門之外有墠墠之旁有阪茹藘生焉此其人所居之地也且不特其地也望東門之栗有人往來則其家室在也室邇若此不見其人何逺如之豈不爾思未得其當子來就我則俱往爾此詩未至於奔若東方之日履我發兮則眞成奔矣風雨美君子亂世不攺其度非思君子也世𨿽亂離豈無君子但不用爾舉國多小人有君子焉遭亂若此一見其容貌夷則心無磊砢瘳則意無隠憂不惟愈疾而已繼之以欣喜焉蓋得其所罕見也遭亂之人心易鬱結多戚鮮歡見徳人則其意消矣

子衿教者勤而學者怠述教者之辭也禮聞來學不聞往教故學者來而教者不往靑衿之子不至於學校教者懷思悠悠在心縱教者義不當往學者不當來且不相聞乎挑達於城闕言靑衿之所以不來也一日不見如三月兮教者思之至也世治則後生拳拳於長者世亂則長者懷念於後生

揚之水公族閔忽而作也忽兄弟多矣謂之終鮮猶司馬牛曰人皆有兄弟我獨亡是也兄弟爭國猶無兄弟也維予與女相親如此人又讒間之是孤立而已矣人言其可信哉

出其東門國人作是詩也男子自安其家室不棄糟糠而慕悅少艾此誰知其爲亂世之詩者君子觀匪我思存之句知其有隱憂焉亂離之世女無所歸將有所擇而依焉民方隱憂欲自保其家室以相娯樂而不可得𨿽有如雲之女蓋念慮所不及也

野有蔓艸國人作也行露之詩曰豈不夙夜謂行多露蓋早行宵邁皆有風露之濡女子以禮自防不敢夙夜而行懼其沾衣也今露漙於蔓艸之上不夙則莫而忽有美人焉邂逅於艸野之間是不能以禮自防也一見之初各得其欲治世無是事也

溱洧志鄭聲之淫以示後世此王者所宜放也士與女非素相期者溱洧之上士女殷盛秉蕳而遊蓋女常先男而冶容者多誨淫女有欲觀之言士有旣且之答始相與嬉戲歡樂諧謔贈遺形之歌詠恬不爲恥蕑者香艸芍藥名花皆人所服媚也

讀齊風

雞鳴哀公荒淫賢妃陳警戒之辭也雞鳴矣乃托辭曰此蒼蠅之聲爾東方明矣乃托辭曰此月出之光爾言哀公晏朝若是也於是而申警之曰虫飛薨薨然與子同寢而甘然義不當爾彼防朝者且欲歸矣久而不出將有所歸咎並憎疾於予矣庶其早作使無所憎乎【案黃震日抄云古說皆謂賢妃誤以蠅聲爲雞聲岷隱以爲哀公之言當從古說庶三章之意聫貫】

還從田之樂形於歌詠以爲誇也已謂人爲還爲荗爲昌人謂已爲儇爲好爲臧交相稱贊意得自喜世治則相規以禮義世亂則相誇以勇力視其人之好尙風俗可知矣

著述不能親迎也壻不出門候於家庭是不知有禮也充耳以素加之瓊華𨿽言其飾因托以爲風也世有親迎之禮而不能行非充耳不聞則何以哉

東方之日男約女奔也男女相奔不夙則莫日出早也月出莫也朝莫之際彼姝在室相與爲隱履我卽發少遲恐不及矣履如履士防足之履【案黃震日抄云諸家皆以日爲諭君然詩中似無此意不如岷隱之說爲近事情】

東方未明刺挈壺氏廢職由上致也時未當朝使人顚倒衣裳疾趨而赴之非朝者之過也漏聲自公夜漏旣盡宜乎怱遽而來也狂夫指挈壺氏言也折桞樊圃瞿瞿然如有所失其不勤於職守若此使之司漏安得而不失時乎

南山襄公之惡不忍言也其辭隱而傷天下之事始或不可制制之在末其責襄公者曰始焉未歸人猶莫之知也旣已歸於人矣胡爲而又懷之乎其責莊公者曰始焉未取則吾不得而知也旣已告廟矣胡爲而養其惡乎雄狐居於南山萬人指之其惡彰矣冠緌與葛屨雙止大分錯亂其禮亡矣蓺麻析薪其勤若此言昏姻之不易得也

甫田國人作也知小而謀大力小而任重鮮有不亡者也田甫田而稂莠驕桀思逺人而勞心忉怛言其徒爾勞苦無益而有害也總角之童方此婉孌曾未幾時突然而弁驟加童防以成人之禮𨿽在我欲速不知其不勝任也力小而任重者如之

盧令與叔於田相類覩田犬而稱其人之美非孟子見羽旄之意大要還之從田彼此相稱譽盧令之從田見者稱之風俗好尙如此衰亂可知也其人非指人君言之

敝笱齊人刺魯桓公也敝笱不足以遏魚況鰥魴之魚尢不易遏故唯唯然往來自如魯桓公特敝笱而已如雲如雨如水非特言其盛也浮蕩飄忽有不可制之意焉歸止言歸於齊也

載驅刺文姜所以刺莊公也載驅薄薄四驪濟濟言文姜之行也魯道蕩蕩而無礙齊子日夕而發軔當其在道也豈弟以悅其從者之心及其至汶水也翺翔遊遨以適其欲不明言其故而道其往來之意聞之者當愧死矣

猗嗟齊人稱莊公以愧之也莊公有如是容儀如是藝能信足以爲吾甥盍以所射之矢反而禦亂乎夫亂作在內爲姦在外爲宄時方內亂不能備禦𨿽善射秖可羞爾匪直爲風且以爲戲也

讀魏風

葛屨刺其俗褊謂葛履可以履霜不計其厚薄謂女子可以縫裳不擇其能否苟可以如是而止隘之至也纎夫細兒矜情於衣服之間顧影自喜行步瑟縮時亦有之彼非不楚楚然可愛維是褊隘之心是以爲刺也汾沮茹上儉而下勞也當衰亂之世士大夫固有自采橡菽以食者平世無事有如玉如英之人采菜於沮洳則偪下亦甚矣公子𨿽微賤執勞而容色不與人同人之見之者必知其非凡民矣美無度亦非言其徳但言其容色爾

園有桃士作是詩也上迫隘則難爲下故士有壺飱不給者園有桃其實之殽蓋取以代食也旣歌且謡聊以消憂不我知者謂我爲士而驕泰其辭曰彼人焉自以爲是子獨以爲言何哉不知吾心隱憂非敢自憂其貧也迫隘若此國日侵削將不可以爲國矣魏詩不見其時當與晉滅魏之時相邇此君子所以憂也不如是不足以亡國如人之疾然固有彊梁叫呼以速其死者亦有气血衰削奄然而逝者罔極猶言無厭也

陟岵述行役念親之苦也夙夜無已言勞苦不得休息也猶來無止庶幾望其生還也以日夜勞苦之人未必有生還之期豈不甚可哀哉此其所以爲亂世之詩也十畝之間地狹民稠無以爲生也十畝之間桑者閒閒言采者之多桑柘已空閒然而無可采者故曰行與子還言徒手而歸也十畝之外未知其安所桑者沓沓而去則未知其可采者與否行與子逝謾隨眾一往而已此言地狹民稠近而不足逺未可知政使逺而有桑去者沓沓亦見其不足爾

伐檀美君子而刺小人也人之貪亷不同故其勞逸亦異坎坎伐檀置之河幹其力甚勞而爲利甚薄不稼而得禾不獵而得獸其力甚逸而爲利甚厚但素餐之愧比於君子則無所容也河水淸且漣漪詠君子之淸徳也

碩鼠譏有司也謂狡童碩鼠爲君失聖人刪詩之意矣貪墨之臣盜太倉之粟與碩鼠何異三歲貫女必非泛然而言者爰得我直必有不得其平者習貫左右三年於玆莫我肯顧猶之可也莫我肯徳莫我肯勞蓋嘗宣力而不蒙見察者於是焉而去適他國則必得其平矣誰之永號蓋三年不見者必莫自鳴而莫之顧今我去矣同患之人不知誰復永號於汝之前乎說詩者以爲民去其君必無三歲貫女之辭也

讀唐風

蟋蟀詩人閔晉僖公也魏之褊與晉之儉不同褊隘則下人有蹙迫之憂儉陋則上人有慘戚之患夫慘戚之人顧影自憐朝不謀夕誠可閔也其辭曰蟋蟀旣鳴歲將及暮我又不樂日月無幾念慮之切縱不能忘無已則有道焉當太康之時思其所居之事甚而思其所居之外又甚思其所當憂者如是亦是矣過爲慘戚若不聊生則已太甚矣夫好樂亦未有害也正懼其荒爾夫好樂而無荒此亦良士所當爲也但瞿瞿然周旋卻顧蹶蹶然敏於事功不至於蕩而忘反頽惰而晏安爾末章良士休休深言寛閒之意以釋慘戚之懷也山有樞詩人風晉昭公也沃盛彊君子知其將有晉國故托以爲風也山有樞隰有楡言山澤之富也國無不足而昭公墮於政事若此有衣裳而弗曳弗婁有車馬而弗馳弗驅則慶賞刑威蕩然不存有庭內而弗灑弗埽有鐘鼓而弗鼓弗考則文物廢壊不修悶然無所可否之人也子亦反而思乎宛然而死人將取而有之矣末章明言之曰子有酒食琴瑟且以自娛樂度日而已此國不可以長有此樂亦不可以久得也

揚之水述國人歸沃之辭以風昭公也白石在水鮮明可愛揚之水不能流之而去也素衣朱襮將飾衣服以從之也云何不樂一見而喜樂之也夫始有天下國家者皆相傳以符命故人心爭向之私相告語輸納情款不使人知也故曰我聞有命不敢以告人

椒聊述沃之將盛以風昭公也始封邑者豈知其遽盛忽而不可制也椒之始種聊復爾已而其實蕃衍若此彼其之子指其子孫言也碩大無朋有耆尨福艾之意言其將有是國也又從而嘆曰椒始種聊復爾其枝條之逺忽有是實也可柰何哉

綢繆述昏姻之不正也與野有蔓艸類有人焉綢繆而束薪仰觀三星在天與三五在東之意同適見良人邂逅而去三女爲粲其邂逅者多矣子兮子兮同類與言也如此遇者何驚喜不能自克之意也

杕杜刺不能睦族也杜特然而生疑其孤立然猶有枝葉庇其本根獨行踽踽覩杕杜而有感焉彼道路之人行者固多矣然非我族屬意不相親故不免於獨行爾嗟彼行者胡不佽助焉蓋非其眞情自然不親𨿽欲勉彊不可得也觀此可以省矣

羔裘刺大夫不卹其民也羔裘豹袪言大夫盛飾若此華其躬者求以卹其民也今也知有我而不知有人自我而已人居居然而不卹也居居然者置其人於不問之地也究究然者窮甚而莫之救也人亦多矣維子之故舊與好我者是卹他人不與焉彼獨非人乎亦可見其有我矣

鴇羽刺徵役未息也鴇羽羣集於苞栩蓋其所止良以爲苦猶徵役之人屯戍於非所安之地也王事靡盬晉非王事也王先命虢公伐曲沃立哀侯又命虢仲立哀侯之子緡明年伐曲沃則晉必嘗抗王師者故謂之王事靡盬猶言事未堅決也稱王事念父母有忠孝之意焉曷其有常則君臣之分復舊矣

無衣已不請命於天子其大夫乃爲之請命於天子之使蓋武公自嫌彊大不肯少屈使其大夫風天子之使而取之觀其詩詞傲然可憤豈曰無衣自詭彊盛也不如子之衣以敵體相輕也衣者天子之衣豈使臣之衣當是時晉猶未彊非得天子之命服誠不可以久安非武公謙辭也外示彊大中實歉然眞情所見不可掩也【案此篇在永樂大典所缺捲內今據黃震日抄所引補入】

有杕之杜武公翦滅宗國孤立無助猶杕杜也當時賢者必有不義其事者相率而去之故詩人以爲刺又從而教之中心好賢曰吾何以飲食之積其誠心厚其禮意以感動之庶幾賢者之肯來也

葛生婦人思其君子也葛生蘝蔓有依托庇覆之意焉予所美者亡之是無所依托庇覆也𨿽有角枕之粲錦衾之爛猶無益爾夏之日何時而莫冬之夜何時而旦畫夜相代百歳同歸思之切也室家未至於困窮夫婦驟至於離散此新昬之別古之所以爲嘆也新昬別首章曰兔絲附蓬麻引蔓故不長說者曰兔絲不附松柏而附蓬麻言不得其所也

采苓戒其君無聼讒也采苓於首陽之巓未必若是其逺也特相誑爾大抵詩之爲言如是者甚多不必信可也釋然舎去勿以介懷彼爲言者亦姑如是未必有若是事也試問其所從得則其辭窮矣夫防人爲言本不足信稍加詰問其詞必窮是詩非特刺其君且戒以聽言之道也

讀秦風

車鄰大夫美其君也有車鄰鄰有馬白顚言車馬之粗備也阪有漆隰有栗言財用之稍裕也秦僻處西陲至秦仲始大當時必有同艱難共甘苦之人一旦稍盛略去等夷巵酒相勞苦握手道故舊慷慨悲歌以盡平生歡此亦人情之常也故未見君子得以令寺人未有闊絕之意旣見君子得以並坐鼓瑟未有禮節之繁及時娛樂以順適其欲創業之賢君待功臣者多由此道故其臣皆得以功名終也

駟驖於是襄公始得稱公於國人也夫從田而無厭則謂之荒得獸而止獵則謂之禮是詩首章言馬之良禦之之善人之嫵媚也次章言獸之碩大田之合禮公之善射也末章言田事旣畢不滛於獵按轡徐行四馬安閒輕車鳴鸞田犬休息國人始見諸侯文物車馬羽旄之盛故誇張而美之也

小戎襄公伐戎志在復讎故盛其車甲前此國人未之見也君子行役婦人思念情之常也惟觀其辭之怨否知其國之治亂爾是詩也婦人閔其君子無怨辭焉首章言車堅馬良君子從戎婦人念之溫其如玉稱其夫之美也在其板屋謂初行時覩其夫在軍中使我心亂不寕也秦𨿽以板爲屋此蓋言車次章言禦者之善車飾之美也言念君子溫其在邑蓋自是旣行至於下邑矣方何爲期胡然我念之自言行役近爾方與以何日爲歸期去猶未逺期日尙賒我胡然而念之末章言干戈弓矢之良也言念君子載寢載興寐不安席也厭厭良人言其夫當亦念我厭然憔悴必數寄聲於我秩秩然次第至矣美其夫爲如玉稱其夫爲良人謂其夫之聲爲徳音皆愛厚之辭也

蒹葭襄公初立國庶事艸創國未壯實如蒹葭之未經霜也白露欲爲霜而未能猶爲露也苟爲霜則不復爲露矣未晞未已皆未爲霜之辭也春秋諸侯猶未盡有周禮秦在西陲安知有此必有人焉能爲周禮從而學焉斯得之矣漢儀未就無叔孫通漢亦不可以立國所謂伊人者習禮之人也其人近在水際言其邇也順其道而從之其人甚邇逆其道而從之其人甚逺遡洄遡遊皆逆也在水際則可從在水中如之何其可從也叔孫通招魯兩生不肯至此逆其道而求之也詳觀此詩不言周禮序詩者何以知其不能用周禮夫爲周之諸侯則必用周之典禮用周禮則能固其國故曰魯秉周禮未可動也采采非謂其盛而可采大抵物未肅則其葉鮮明故曰采采

終南國人美其君也始封之君錫之山川土田附庸以車旂衣服侈其上之賜以焜耀國人金印玉節衮衣黼繡賁飾其山川者多矣襄公勝西戎盡有周之故地故終南之山遂爲秦有國人美之曰終南之山何有乎有條有梅山之材也有紀有堂紀如經紀之紀堂言室也君子至於是山也錦衣狐裘加以繡裳何其盛也顏如渥丹容色充羙望之有嚴誠足以爲君也哉於是申言之曰佩玉將將壽考不忘言其壽祉無窮願不忘其初也此所謂勸戒之辭與

黃鳥國人哀三良稱其人而不與其死也三良之事亦異矣一家三人皆從穆公以死使其出於穆公之命則爲不仁出於三良之意則爲不孝觀其詩詞以爲百夫之特之防之禦則其人慷慨喜義重然諾非私暱於穆公者胡爲兄弟俱死必嘗受恩於穆公也同時殺身亦太甚矣交交黃鳥止於棘以身從人死生以之曽不若禽鳥之自適也宋劉景素在藩有鵲集於承塵上飛鳴相追景素然曰若斯鳥者遊則參於風煙之上止則蔭於林木之下形體無累於物得失不闗於心一何樂哉詩人覩物而有感亦此意也誰從穆公子車奄息其辭隠然傷不言穆公以人從死也臨其穴惴惴其栗兄弟三人同時俱死可爲戰栗非但哀之而已不敢歸咎於君而呼天以致其意隠之至也

晨風賢者不忘其君也晨風宜止於林者也今晨風鴥然疾飛𨿽鬰然之林晨風不止焉鷹鸇賦性剛烈常有向風圖南之意北林𨿽郁亦非其所止也賢者易去難止猶晨風之疾飛也人君思賢者之未見心懷隠憂庶幾可來如之何其相忘於度外也始之相忘猶可說也忘之實多此眞相忘矣欽欽言其防恭不解之意也山有櫟隰有駮猶國有賢不如是不足以爲國作是詩者非敢自謂君子猶曰隗始之意也吾舊臣也忘我若此君子其肯來哉【案農風後當次無衣今缺】

渭陽送舅氏也序詩者稱其念母原其意也其形容康公之意最詳以爲卽位而作詩當有所本康公卽位文公之卒已久正秦晉交驩之時也所謂卽位者恐言復國之後也是詩二章讀之想見康公繾綣之意我送舅氏辭之親也曰至渭陽送之逺也路車乘黃物之厚也悠悠我思念母不見也當惠公被獲於秦穆姬與其子履薪以死自誓穆姬於兄弟恩意若此此康公所感動也【案渭陽後當次權輿今缺】

讀陳風

宛丘幽公淫亂其下化之遊蕩無度也首章言幽公之好遊後二章言國人化之也子之湯兮指其君也遊蕩於宛丘之上流連光景信有情矣特無威儀爾爲民上者宴遊酣醉側弁倒冠觀者爲之羞愧而終不自覺幽公好遊若此國人化其君相與聚防於宛丘之下奔走於道路之間擊鼓擊缶執羽而舞舉國若狂無有休息如此而國不亂者未之有也

東門之枌國之子弟狎遊於市井詩人刺之也枌栩之下有子弟焉婆娑而不去意者有屬也子仲非必指一人也子氏仲氏國之著姓也谷旦於差言子弟之婆娑者誘其所愛擇良日而防於南方之原自東而至南廢棄職業以婆娑於市又申言谷旦之行總集而往男視女如荍愛其容色女貽男握椒取其下逹也

衡門非謂其君願而無立志也使其君自安於固陋不務其大者逺者豈足以彊其志乎觀其詩辭陳之君必狹小其國以爲不足爲也而遂怠焉故從而誘掖之使自彊於善也衡門𨿽淺陋猶可偃仰泌水𨿽狹猶可自樂必河之魴而爲食則不得食必齊之姜而爲妻則不得妻國小若此君如彼何哉彊爲善而已矣

東門之池思賢女也夫子曰可與共學未可與適道孟子曰不仁者可與言哉事至於可與如此其人可知也池可以漚麻久而能柔其質淑姬可與晤歌久而能化其心蓋必有浸潤之功矣陳詩多言東門必陳人遊息之地也

東門之楊昬姻失時而女歸愆期也東門之楊其業牂牂此仲春時也當仲春之昬以防男女此其時也明星煌煌猶未之至可謂愆期遲歸矣

墓門詩人追咎陳侯且刺佗也詳觀詩序似以誰昔然矣爲無良師傅詩意未必然也墓門所以有棘者以其不時開治也墓門之前豈容有此將欲開之非斧不克夫也不良如墓門之棘也國人無不知其當去者知而不能已之昔者誰實爲此追咎陳侯也墓門有梅已非其地況有鴞焉其可惡尢甚夫也不良如其鴞焉是用作歌於以問之問不余顧異時顚倒必思余矣刺陳佗也是時佗蓋未殺太子免也

防有鵲巢詩人憂賢者之被防也夫防人者非直致其情一日而遂也必架造砌疊而後成故積之也有漸必延蔓組織而後就故受之者不覺防有鵲巢言其架造也中唐有甓言其砌疊也卭有旨苕言其延蔓也卭有防鷊言其組織也予美之人謂賢者也誰實侜張以防害之此余心所以不寕也

月出閔其情之不能克也夫禮義消亡淫風盛行固有快意肆欲以縱其心者若桑中溱有之類是也亦有沈溺於情不能自克至於繳繞憔悴而不可支者月出之類是也因月出之皎潔懷佼人之儇好庶幾一見以銷窈糾之情窈糾懮受天紹三者其辭𨿽異皆有繳繞之意悄慅慘三者亦有憔悴困若之狀焉其情若此亦可悲矣

株林夏氏所居也首章上兩句問之辭也下兩句答之辭也謂之株林必有林木托言遊息故問之曰胡爲株林乎從夏南爾答之曰非適株林眞從夏南說於株野言其畱之久也朝食於株言其往之早也從夏南不敢斥言其事也君無事入諸臣之家是謂君與臣爲謔澤陂男女相說憂思感傷也首章言蒲與荷說者謂婦人之色如蒲荷之美然三章皆言蒲蒲未可以爲美也蒲近於荷猶蒹葭倚玉樹之意蓋男子自謂也寤寐無爲言思之而無所用力也

讀檜風

羔裘大夫去其君而憂之也檜之君被服衣裘光可爍日坐於堂上以朝羣臣逍遙翺翔自以爲泰山之安不知賢者憂念之深矣賢者引去其君莫之能察亡之兆也以予心之忉忉豈非念君之不忘乎

素冠昔者滕文公欲爲三年之喪父兄百官皆不欲也蓋禮廢已久不行者以爲常行之者以爲怪是詩也國人欲行三年之服而無其助也其首章言彼有素冠者急迫而瘠貎稱其情者乎吾庶幾得見之已而曰得見其衣與韠足矣不敢望其情也困見其衣動吾心之傷悲因見其韠增吾心之鬱結與子同歸如一庶幾有所則效復行三年之制矣世治則眾人共由此道世亂則君子孤立無助

隰有萇楚疾其君恣欲至於若不自持也漢成帝欲老於溫柔之鄕委身釋命莫知所主若萇楚之類是也語有云人不昬宦情欲失半悾然無知室家未立童心可樂也萇楚死生其光沃若及其有枝有華牽蔓輕弱不能扶持但見困苦憔悴爾夫亦何樂之有

匪風小國困於徴令思周道也首章言匪風旣發則匪車遂偈相應之理也大國徴令無常猶匪風之髮小國共命失措猶匪車之偈也大國徴發急數小國奔走失圖於是有思先王盛時而不可得者故曰顧瞻周道中心怛兮誰能亨魚漑之釡鬵北人以煮爲亨言欲亨魚者我漑其釡鬵欲西歸者我懷之以好音言歸周之美也周𨿽未東柔弱已甚未必可歸然法令猶在小國之所仰賴也

讀曹風

蜉蝣國人閔其君而念之也蜉蝣生於地中非朝生而夕死蓋朝出而夕死也當其生於地中羽翼未成故伏而未飛及一旦羽翼旣成出而羣飛則不可復入而遂死矣故此詩言蜉蝣之羽翼兼言其掘閱謂其自土而出也蜉蝣之羽翼非不楚然可愛然一出而遂死不如其在穴也小國寡民收斂約省僅可自存微有驕浮之意欲出而誇大之鮮有不亡者故國人閔而念之使於我乎歸處欲扶持而安全之也

候人小人無功而多寵也執戈殳而衞封疆者官不過於候人無功勞而服朱芾者至於三百爲羣此晉文所以令獻狀也鵜處污下辛苦得食者也居於魚梁而翼不濡大非其稱也當晨朝之時升於南山者薈蔚甚盛諭小人趨朝者之多也婉孌季女處於深閨不免饑餓諭賢者伏於隠晦而不得食也此無他國用有限小人冗食者多則賢人得食者少國之所以惡小人爲其妨賢者路也

鳲鳩思古君子待人無二心也用心均一人所甚難𨿽賢者之愛子不免有輕重況於待人乎鳲鳩微鳥也待子均一詩人取以況君子言均一之難也鳲鳩有七子或在梅或在棘或在榛鳲鳩未嘗往從之惟在桑爾蓋往從其一則必有輕重矣此用心均一之故也凡人皆有奉上忽下之心故上交必諂下交必瀆輕重其心則受陵忽者致怨必深平心待物則被接遇者感徳必至此自然之理也淑人君子旣言淑人又言君子愛之至也其儀一兮言待人之禮如一也心如結兮言出於誠然不可解也其帶伊絲其弁伊騏言束帶整冠而見尊卑如一也其儀旣一有常而不差足以正四國之人皆使其如一矣又從而申之曰若斯人者胡不使之萬年使國人化之如一日乎思古人之不見嘆今人之不然也

下泉國人閔其君而思治也有黍苖而陰雨膏之與稂莠而寒泉浸之其生意相去逺矣稂莠叢生已不足以爲谷況寒冽之泉日夜浸之不復有生意矣猶小國侵刻其民已不足以爲國大國又從而擾之如寒泉之浸豈復可生乎苞蕭苞蓍皆言叢生之艸不足以爲飬也因思向時明王在上又有賢方伯四國賴之如黍苗而膏以陰雨其生意可想也今獨不然安得不愾嘆而念周京乎

讀豳詩

七月周公道豳人之舊使成王知王業之艱也是詩述一歳之事公私並言上及諸侯下及農夫雜然並舉非專爲農夫言也一章言授衣之初東作之始也此詩言一日二日說者以爲周正豳風先公之事周未建正也夫數窮於十自正月至於十月數之窮也故詩人以十有一月謂之一日自一而數之十有二月謂之二月因以正月爲三日二月爲四日避月而言日者懼與月相亂也【案黃震日抄云一之日晦庵謂斗建子一陽之月變月言日言是月之日也與岷隠相參始備】二章言蠶事方興女求柔桑有女懷春思與君子同歸也出車之詩亦言春日遲遲采蘩祁祁非必言采蘩以生蠶也此詩三言公子獨以公子同歸爲女公子亦恐不然癡小女覩公子之貴庶幾與之同歸亦人情之想念也三章言蠶事旣畢絲麻兩成於是朱綠之黃之欲獻之公以爲公子之裳不敢斥言公也夫旣欲與公子同歸又將爲公子裳他日又欲取狐貍爲公子裘何也上下交相愛上以家人待其下下以父兄親戚事其上故也四章言節物之變至於一之日可以田獵旣取其狐貍爲公子裘於二之日因田狩以習武事又取豕之大者以獻於公亦是獻裘之意也五章復言節物之變寒气漸至閉塞以禦冬十一月謂之攺嵗者蓋十二辰至於亥止復起於子故謂之攺嵗非三正之謂也六章言禾稼之成瓜果之實農夫有一飽之適老者有杯酒之樂也七章言農事旣畢收斂蓋藏於是因農隙以治公事用餘力以治私室爲來歳之備八章言公上之事百姓衣食旣足竭力以事其公上上之人亦無所用其力藏冰開冰以順時令使民無札瘥夭癘之疾當肅霜滌場之後置酒亨羔以宴良朋躋公堂者稱觴上壽一嵗之事畢矣周公作無逸之書稱道先王之徳使成王知稼穡之艱難作七月之詩詠先公之事使成王知稼穡之可樂也君子觀甫田之詩知七月與有力焉鴟鴞周公哀於商民以感動成王之心也商民挾管蔡以作亂使管蔡被誅是旣取我子矣又將傾覆王室其毒甚矣恩斯勤斯鬻子之閔斯言飬子之勤今取子爲可閔也二章言作室之久積累非一日如之何其可侮也三章言手足之勞口體之傷正謂其未有室家故也末章言憔悴甚矣成室翹翹然忽爲風雨所飄搖蓋首亂者商民也西土人亦不靜則未知天之降威何如故恐懼而言風雨之飄搖也

東山周公作此詩以勞歸士猶杕杜之勤歸也䢐於東而久不歸歸自東而復值雨備嘗難苦之狀四章同之首章言士欲歸之意也我在東時始有欲歸之言我心已望西而悲矣制衣裳而言歸舎行枚而勿事始也銜枚而進今歸則不復用矣蠋在桑野烝然甚眾猶我之在車下未得所歸也二章言士思家之辭也夫舎宇摧殘狐貍叫噪遭亂之後可爲寒心若行役未歸荒涼蕭索此特可念爾旣歸則如故矣三章言室家望士之辭因鸛鳴而興嘆爰灑埽以望歸感苦瓜之繋屬思三年之不見也四章覩倉庚之於飛知節物之可愛喜新昬之得禮慰舊室之懷思也夫羇旅之愁行役之勤𨿽治亂有殊其人情則一由民自言則爲怨由上言之則爲恩此見知與不見知之情異也

破斧詩人大周公之處變也夫子謂虞仲夷逸身中淸廢中權夫歸潔其身避嫌免謗此匹夫自修之事非所以任天下之重也使周公遭流言之變釋然舎去以求自明則管蔡得志四國紛亂周之社稷未可知也身任東徵之責𨿽破斧缺斨不敢憚也四國是皇不若四國是吪四國是吪不若四國是遒蓋正不若化旣化矣則悠逺而益固亦孔之將不若亦孔之嘉亦孔之嘉不若亦孔之休蓋大不若嘉嘉而至於休則盡善盡美矣伐柯詩人望周公之歸思所以還之也夫上下睽間必噬嗑而後合故伐柯者匪斧不克內外阻隔非通內外之言則情不親故取妻者非媒不得周公居東君臣之間有違言焉非有剖析之功何以解成王之疑非有往來之人何以通君臣之好此詩人言還周公之道也旣而又言曰伐柯之理其實不逺有能行之近在咫尺爾使我得見公之歸庶幾陳列籩豆得以享之所謂屍而祝之社而稷之之意也

九罭詩人望周公之歸也九罭密网鱒魴大魚言綱疎者不足以得大魚也我欲見周公必衮繡以迎之而後可若禮數闊略則周公不可見矣鴻飛而遵渚言不得其所也公欲歸而無所於女信處乎言彼此俱不安也國家所以有衮衣者正謂其禮賢也乃不以迎公而歸之其無使我心悲焉始焉言之子終焉言我公始猶不敢斥言其人托言之子以致其意末乃直言我公亦見其不得已之意也方流言之起周公身任天下之安危果於東徵無所避就及三監旣平周公居東不歸以待成王之察可謂善處天下之變矣

狼跋美周公善於處變也狼指三監言也豺狼之暴自投憲网跋前疐後進退不能然勢窮抵觸亦能狼戾殺人此固人之所懼也公孫碩膚則心廣而體胖赤舄幾幾則步履不失尺寸不惟此也其徳不瑕盛徳之聲光明益著無有瑕闕譬如百鏈之金經火倍精此周公所以聖也

續呂氏家塾讀詩記卷一﹤經部﹐詩類﹐續呂氏家塾讀詩記﹥

欽定四庫全書

續呂氏家塾讀詩記卷二

宋戴溪撰

讀小雅

鹿鳴燕嘉賓之歌也詩辭止言嘉賓序詩者增言羣臣失文王賓友羣臣之意矣鹿在山林順性自適呦呦相呼食野之蘋其髙潔若此豈得而豢養哉我有嘉賓髙潔如之幡然肎來使我得備禮置樂以飲食之又實幣帛以將之其好我若此豈不足以明示周行以爲榮耀乎次章言嘉賓之徳示民篤厚君子有所則效今也我有防酒使嘉賓式燕遊敖豈不樂哉末章申言禮樂之盛求以燕樂嘉賓之心惟恐一毫不當賢者之意非所謂忠臣嘉賓得盡其心也

四牡勞使臣之還而歌是詩敍述其忠孝之情以閔其勞也言其來則似他國之使矣苦而易敗謂之盬幹蠱未畢倉卒而歸始𨿽苟成久必易敗故出使不可亟歸者謂王事之不可使易敗也駕彼四牡倭遲周道馬亦倦矣懼王事之易敗壊欲歸而不敢憂心傷悲啟處不遑忠孝兩盡矣翩翩者鵻或飛或下不出乎苞栩之間不離其所翺翔自適行役之人不遑將父覩物有感焉將非養也扶持奉侍往來遊適之謂也末章言是用作歌以將母之意來告於君庻幾其早歸爾人情曲折具述無遺如其自言不過此也人情豈不感恱矣乎【案四牡後當次皇華次常棣今並缺】

伐木燕朋友故舊上下同之然大要主在下者言也伐木丁丁取其辛苦共事之意也因伐木而聞嚶嚶之鳥有求友之聲可以人而不如鳥乎友朋之義神實聽之貴在於終久而和平如木之交其末不隙𨿽然酒所以合歡故必有嘉殽防酒以飲食朋友然後情意歡洽旣有殽醴以速諸父諸舅矣惡得而不速朋友寧彼不來微我弗顧弗顧則我有咎待朋友如其族姻親之至也末章又以兄弟待之尢見其親也夫民之睚眥或生於酒食之間遂至於失徳不可不謹也故我有酒食則速朋友朋友有酒則從而湑我無酒酤我坎坎鼓我蹲蹲舞我形迹無間彼此如一何親如之首章言其和平末章言其燕樂故樂而不流久而不厭非酒食嬉戲相逐者比也此所以爲文武之詩

天保下祝其上非必燕而答賦也天命無常𨿽一日不可恃今也爲天所保一定而不可易甚固而不可解單厚則無福不可勝多益則無物不繁庻又從而申言之曰戩谷者言其善也曰遐福者言其逺也罄無不宜則事皆如志維日不足則日新又新如山如川委積流衍維天之福君實有之不惟此也宗廟饗之綏以壽祉百姓化之莫不好徳如日如月得天久照如南山壽無或隤阤如松栢茂咸受庇覆極天下之福萃於一人其餘福被於百姓可謂盡善盡美矣【案天保後當次采薇今缺】

出車爲南仲作也何以爲勞還率之詩蓋古人之舉事必有所因後世遂用爲故事此詩指當時實事言之文王奉天子之命命南仲以城朔方城朔方者所以攘玁狁也玁狁旣平之後因經略西戎示之以威而還一舉而兩得之也前二章言其出後二章言其歸也其出也悄悄有戒心也其歸也赫赫美武功也喓喓艸虫與艸虫之詩同意去時兒女悲歸時鐃鼓競兩不相害也杕杜則未知因勞南仲而作歟其諸他勞還役歟始言其多暇次言其將歸又次言其不逺想望其人數歸期而待至也末乃言其未歸蓋待人者易久也日夕望歸謂其至矣今乃未聞束載未見來歸期已逝而身不至但數寄聲相勞苦而已𨿽然卜筮之言皆以爲近言必可信徵夫其邇矣極道人情之曲折宛轉於歌詠之間戍役安得而不悅也

魚麗不見其告於神明序詩者言之何也古者有物必祭況萬物盛多如此必告於神明矣其曰可以告神明非直言告也北以魚麗爲美非南方多魚比也故鱨鯊鰋鯉悉麗於罶言其物之多也孟子所謂谷與魚鼈不可勝食也物之多者未必全美其美者未必全偕其有者未必及時三者咸備始爲備禮此之謂無所不順也南有嘉魚與鹿鳴相類特嘉魚兼言得賢之意得賢而與共樂此太平之盛也設网而得魚烝然言備禮以求賢也樛木而甘瓠累之言屈已以下賢也至於翩然之鵻烝然而來誠意已孚賢者引類自進矣始也與嘉賓衎然燕樂中也言式燕綏之則有以綏懷我矣末言式燕又思則相與無斁賢者之來無窮矣夫一賢之得不足以爲盛故必貴於得眾賢眾賢之得未足以爲盛故必貴於賢者之相繼此烝然所以貴於又思也

南山有臺詩人言人君得賢立太平之基而享天下之福也樂只君子謂人君也人君勤於求賢逸於任賢旣得賢矣恭已無爲何樂如之光於邦家爲民父母旣有遐壽又有徳音子孫千億保艾爾後人君之福備於此矣禮記曰大徳必得其位必得其祿必得其名必得其壽徳爲聖人尊爲天子富有四海之內宗廟饗之子孫保之此之謂也

蓼蕭諸侯享天子而作是詩也蕭香艸也蓼然長大零露湑兮潤澤可知自湑至於瀼瀼泥泥自泥泥至於濃濃愈久愈厚潤澤無窮始見君子披寫情素燕樂笑語次乃寵光優渥禮意各稱旣而歡樂親愛兄弟具宜末而錫予蕃庻文物可觀君有如是之徳故思所以報之始曰有譽處言有天下之顯名也次曰壽考不忘言萬壽之無窮也次曰令徳壽豈言徳壽之兼全也末言萬福攸同則四海同其福矣不專於一人而同於四海此所謂澤及四海也

湛露天子燕諸侯而作是詩也厭厭夜飲見天子燕私之恩令徳令儀見諸侯溫克之善夫情不親者常生於上之隔下禮有虧者每起於下之恃上兩得其道此所謂和樂而不流也

彤弓諸侯獻功天子饗之賜以弓矢而作是詩也夫諸侯賜弓矢得以專徵伐今賜之彤弓弨則弛而不張藏則受而不用見徵伐不得已之意也載如倒載干戈之載櫜與載皆不用也謂諸侯爲嘉賓而喜樂出於中心然後鐘鼓之設不爲虛文饗與燕不同饗以早朝爲禮故盡一朝之勤燕以殷勤爲好故曰厭厭夜飲不醉無歸

菁菁者莪英材被樂育之教爲是詩也阿與陵髙沚居卑下言隨其髙下各得所也中陵中阿兼言容受之功中沚兼言潤澤之益天子視學爲士者得見天子志气和樂威儀濟濟皆起敬起愛此心欣然自喜旣而天子有所錫予恩及其下夫始也和樂以致其誠終焉錫予以將其意爲士者感悅於心宜何如耶故曰我心則休賈山曰地之美者善養禾君之仁者善養士士未易養也養得其道則爲士者肎畱不得其道則望望然去之矣昔也譬之舟然泛然不系未有定止今也旣見君子此心休焉服習其教以待大成不復有逺引者矣六月吉甫受命北伐旣歸而羣臣作是詩以美其功也首章言常服次章言成我服三章言共武之服此三者不同常服言兵車所常用之服我服言六月禦暑之服也武服特言服武事爾始也六月皇皇然飭戎車而駕四壯其事甚急次章其辭少緩比物四驪則廏有餘馬旣成我服則士有單衣於三十里則行有常程古之人不以倉卒輕變節制若此三章言戎馬之大兵事之嚴旣嚴且敬莫敢不共武事以定王國四章言玁狁無道建大將旌旗而出也五章言戎車安靜四牡閒暇薄伐玁狁追至太原夫以六月興師若此其急乃整車徐行薄伐遽止功成而不矜非吉甫有文武之徳何以及此吉甫之旣歸也蒙燕喜之禮被多祉之賜天子旣嘉寵之於是行役旣久其朋友亦相勞苦爲酒食之禮當時有孝友之張仲蓋仲在當時必參預吉甫軍事故並美之也

采芑方叔受命南徵旣歸而詩人美其功也宣王承亂離之後田萊多荒始修治之故有新田菑畝今取民爲兵采芑新田將以食馬方叔涖而觀之有三千之車試師幹張旂旐於野之外已而言其率此羣士車馬之盛命服之華赫然其足畏也三章言飛隼之搏擊者髙飛戾天今皆集於其所止猶三軍之士集而聽命方叔涖而觀之也繼言陳師鞠旅謂其戰也振振闐闐謂其歸也末章言凱旋之功也荊蠻小醜敢於侵犯王略方叔以元老壯猶不假用力而先聲所曁蠻人震懾功亦茂矣夫荊蠻在先王封域之中非玁狁比也故薄伐玁狁而荊蠻來威勢不同也

車攻宣王會諸侯而因以田狩詩人美之而作也八章皆有次第前三章曰駕言於苗皆有司戒具之辭也四章言諸侯會同之禮五章言會畢而田也六章言馳騁之有法射禦之合度七章言進退之不嘩恭儉之有制也末章言旣畢事而嚴靜如其初功歸於天子也於徵者田畢而各復其故也

吉日車攻俱言田獵防意不同車攻防諸侯而治兵托於田也吉日因田獵而禦賓客專於田也是詩也見君臣相悅之意羣臣率左右以燕天子天子酌酒醴以禦賓客和樂而不流此其所以爲美也戊辰之日禱庚午之日田車堅馬良又差擇焉不輕其事若此然大陵之上漆沮之旁驅眾禽而至王所羣臣不敢先射以待天子天子所取者才大兕小豝而已又何其仁且亷也鴻雁宣王命使安集離散詩人美之而作也鴻雁於飛未有定止猶民之未安也使者劬勞郊野撫定其民於是先及可矜之人可矜謂何鰥寡是也旣而鴻雁集於中澤猶民漸復舊業也使者爲之築垣墻以處之𨿽一時劬勞室家旣成則終於安寧矣𨿽然離散者多未易復也𨿽有集於中澤者猶有哀鳴嗷嗷者又將安集之劬勞特未艾也明識治體之人謂我劬勞其愚蒙者必且謂姑息示百姓以驕使之求多於上也百姓安樂則驕逸驕逸則難化自昔小人有是言也

庭燎夜如何其非宣王之問也詩人見庭燎之光聞鸞和之聲知天子之視朝問夜何時乎夜猶未央也使宣王始也鄕晨而視朝詩人何尢焉自未央而至鄕晨則爲可慮爾【案黃震日鈔夜如何其古說皆謂宣王夜興而問早晚雪山以爲宮棭執事者相爲問答之詞董氏以爲司烜之屬所爲嚴氏以爲詩人設爲問答之詞皆不主舊說與岷隱合】

沔水厲王之亂諸侯莫朝宣王中興詩人戒諸侯以來朝其末因以規宣王也首章言流水朝宗於海治世之常也飛隼來去無常亂世之變也嗟我兄弟先責同姓之國邦人諸友次及國內之臣無有能念亂者能念亂則能勤王矣且誰獨無父母乎王室之亂若此猶父母之在戹也次章申言之不迹謂蹤迹不至諸侯之不來也念彼不來起居不安憂心難忘此二章責之深末章勸之至也彼飛隼者循於中陵漸有止泊之意猶諸侯之將朝也因以勸戒之謂彼民訛言者謂諸侯之不朝其意安在此豈可不戒乎不惟此也讒言將興於王所我友其可不敬乎我友指邦人諸友不欲斥言兄弟也何以爲規宣王使宣王聞是詩也知諸侯之來朝無常修已以待之無寧信讒而棄諸侯也

鶴鳴誨宣王者非止一事也始言鶴鳴於九臯聲聞於野言無遠而不聞也次言魚潛在淵或在於渚言無伏而不見也樂彼之園謂有樹檀也其下有落葉惡木焉豈得狃於樂而不知言君子小人並立而已之樂不可狃也他山之石可以爲錯以石爲錯可以攻玉齟齬者可以成就人而順適者之無益也𨿽所誨者不止一事大要言事無隱而不彰安於美者當知其惡察於逆已者惡其順已者可也

祈父詩人爲武士作也爪牙之士不安其居使其母主亨爨私家之害小宿衞逺出天子左右無爪牙之士公家之害大祈父莫以告其不聰莫大焉此杜蒯所以飲師曠也

白駒詩人惜賢者之去而冀其復至也上兩章深言賢者之難至惟懼其不畱也幸哉白駒食我苗藿得以縶維之所謂伊人者因白駒之縶維於此焉逍遙而爲嘉客蓋求之亦難矣三章言白駒來思言賢者至止也賢之難至也如此夫旣已至矣爲公卿者不以賢才爲念逸豫無度賢者不肎畱詩人亦知不可畱也故爲之言曰謹爾優遊勉爾遁思猶曰努力自愛之意非贊助其去也末章言白駒在谷言賢者隱嚴穴之間可敬而不可防也幸無金玉其音心逺而與世絕庻幾斯人之爲徒求之而可以復至也

黃鳥閔衰世俗薄也世盛則疆界無彼此之殊世衰則鄰里有不相往來之患民有適異國而思故鄕者言黃鳥集於谷將以啄我粟方此無聊幸無侵擾爲也不我肎谷言不以我爲善也相與讒毀不可辯明宜乎其不可與處也非我族類其心必異不若復我族人兄弟之爲安也上無勤卹之心故下有相棄之意此其所以刺宣王也昔唐太宗初卽位時連年旱蝗百姓東西就食無怨咨者知上有卹我之心也宣王鴻鴈之詩似之及比年丰稔米斗直三四錢而百姓怨嗟者知上之不卹我也宣王黃鳥之詩似之

我行其野刺世俗衰薄又甚於黃鳥之詩蓋黃鳥猶指平人是詩則責諸姻戚矣皇皇郊野之中倚樗以爲蔽采蓫以爲食其棲棲之意可想也昬姻相投不我肎顧𨿽托宿猶不見容況就居乎末章申言彼豈不知親戚之義者棄舊姻而求新特爾誠若此亦未必遂有益於已徒然爲異而已蓋人之厭舊喜新者一見其人情態卽異新者何遽有利於我舊者亦何遽不如人二三其徳政自不能免爾【案我行其野後當次斯幹今缺】

無羊宣王考牧詩人借牧人而美之也爾指牧人也三百維羣不止一羣也九十其犉犉之外其數多也其角濈濈不觝觸也其耳濕濕潤澤無疾也降阿飲池或寢或訛各適其適也爾牧來思蓑笠負餱牧人閒適無事也凡時祀之牲必用牷物三十維物一色者以三十爲別用牲於是乎取之周官牧人專掌六牲今牲旣具牧人之職盡矣又從而申言之畜牲馴擾牧人閒適蒸以爲爨分別其牝牡使不相亂爾羊性狠而敗羣今也矜兢然自適而不驕不騫則不至於疾走而亂行不崩則不至於羣走而潰散以手麾之悉如人意其馴擾可知矣牧人無事安寢作夢或眾而魚或旟或旐莫知謂何大人占之因象得類知年丰而民庻邦之有慶莫大於此夫室成而落之必有祭焉羣牧亦有室宇故得與考室同爲贊頌之辭皆以吉祥終焉

節南山家父責難於其君也南山節然巨石巖巖猶師尹之尊嚴爲下民所瞻仰也憂心熾然將正言之懼其得罪也昔厲王監謗以至大亂國命幾絕上亦何用於此今不監矣庻幾可以有言二章言南山節然𨿽巉巖可畏然其中平坦寛廣艸木生焉今師尹外爲嚴峻內實不平謂之何哉天方降災民方訛言曾無懲戒之心嗟惜之意三章直言尹氏而責之其人爲國之根柢秉國之權衡四方倚之爲維綱天子賴之爲毗輔使斯民不至於迷惑昬亂者皆太師之責也天乎獨柰何空人之國如是哉四章明示義理而誨諭之曰事不躬親𨿽庻民弗信彼從仕者子弗親問則不可使仕勿罔人君謂已問而得其實也務平其心止而勿用無使小人爲國家殆彼姻婭之瑣瑣者亦勿使得美仕可也繼此言尹氏不足責遂責難於其君故五章言天不佑於我家生此小人爲妖爲厲百姓莫不懷怨毒之心使爲人君者心有所止不至於泛濫無別心懷至平不至於偏黨多私則百姓之心亦必休息而惡怒之意皆忘矣六章言天意不弔亂未底定隨月而生民意皇惑吾心憒憒然憂之今者誰秉國成乎秉非其人君上何不自攬其權而卒勞苦至此也七章言憂亂之切欲駕四牡而他之四方無可往者蹙迫若此往必不達也八章言朝廷之上喜怒無常怒則干戈以相向喜則酬酢以相歡俄頃之間喜怒易變其不可恃若此所以懷欲去之志也九章言天意未平使王心不寧王不自懲其心反怨其正已者末章輸寫情素自言作詩諷誦熟究王心所以致此者願吾王一攺是心以養萬邦而已矣

正月大夫閔亂之詩也世之將亂也君子隱憂或諷或諫而避禍者去位小人得意窮奢極欲而甚者賣其國下民柔弱者無自存之計彊梗者有倡亂之心是詩皆有焉憂心京京者君子也飲酒洽比者小人也惸獨者柔弱訛言者彊梗也首章言正月隕霜繁盛若此民之訛言又甚於天災人皆玩視我獨憂傷自憐小心憂隱如鼠至於疾痛也二章言父母生我適當此時遭彼訛言之人或美或惡悉自其口出吾憂心愈增彼乃侮言見及三章言憂心孤苦旣念其身又念其民獨未知國將安歸我輩於何就食爾四章言空國無君子獨中林才有薪蒸而已民方危殆視天夢夢然殊不省察何也已而曰天特未定爾旣定則靡人不可勝勝猶言加也上天豈憎人而生亂耶特天之未定爾五章言岡陵之髙人所見也民之訛言乃以爲卑其變亂是非若此寧莫懲戒使之滋甚乎世之將亂也其桀黠小人喜言卜相驚動愚民又自詫其神聖使人歸已故招故老而占夢聲言於人自謂已聖彼愚民者更相告語翕然共信亦孰知其眞是眞非乎六章言天甚髙矣猶曲身而立地甚厚矣猶蹐步而行懼之至也彼小人者乃無所忌憚但號此訛言其造作有次第有由來不知此人者胡自爲虺蜴以毒害平民乎七章言阪田之中有特然之苗孤立而難保天又摧挫之盡用其力如不我克然假天以爲辭也彼其始求我以爲則也如恐不得及其旣得也但堅執我以仇讎然旣不俾之去亦不使之力何也八章言心之憂結不特民言之訛今玆之政胡爲若此危厲也火方燎原尙不可滅孰謂宗周之赫赫今乃爲襃姒所滅乎九章言終日永懷憂念不釋又迫陰雨跬步不前車旣載將欲有行棄爾輔而無倚仗輸爾載而滿積不已於是時而求人爲助不亦晚乎此晉惠公號慶鄭之時也十章言欲車之不敗乎則無棄爾輔增於爾輻屢顧僕則不敢輕進不輸載則車輕可行若是而可以越險無虞曾不以是爲意乎十一章言魚在於沼迫蹙無聊𨿽自潛伏淺狹易見諭已之不可遁也憂心慘然念國之爲虐使我至此極也十二章言世𨿽危亂彼有小人者其樂特甚防酒嘉殽以與鄰里親戚共樂之獨我心殷然而憂爾末章言佌佌者有屋蔌蔌者有谷獨百姓無谷天又從而椓喪之爾𨿽然富者猶可治也獨惸獨最可哀爾辭意哀切反覆詳盡憂君憂國憂民而憂其身防見焉可以爲賢矣

十月之交向之人從事於皇父而作是詩也首章言純陰之月月防則可今日食而防陰太盛矣下民所以甚哀也二章申言日月之食皆無政所致也陰气旣盛月復侵日何不善致此乎三章言震電煜然在人耳目人情不安無有好懷加以山崩川湧變異若此今之人曾莫懲戒指言皇父也四章言皇父爲卿士自司徒以上皆其黨也相與朋比內又有艷妻用事指皇父之妻非襃姒也五章獨指皇父言之是詩本譏皇父番維司徒而下因皇父之黨而及之也彼皇父者豈自咎其非哉胡爲築室於向卽我家而興作無一言見及遽徹去我墻屋淫及土田或污或萊自言已非戕奪而有之食采於此禮固當然也六章言皇父自聖其愚作都於向气勢之盛自謂不戕擇三有事之人以爲之佐信其爲厚藏之人也多取朝廷老成以爲之屬使朝廷無可倚之人又擇其車馬之良者以居於向蓋古之小人每城其都邑輦其金帛徙其豪彊以實之而又多取名勝以爲觀美者甚多皆皇父之餘智也七章言皇父無道旣取其室又役其力𨿽賢者不免故黽勉從事不敢告勞自謂無罪辜矣而讒口囂囂然夫下民災害非自天降人實爲之此所以爲可畏也末章指向言也悠悠我裏言修廣也凡我閭裏莫不病之四方饒裕我獨無所居百姓閒適我獨不敢休皇父之故也𨿽然天命不通順受而已豈敢輕去鄕裏效我友之自逸哉始驚天變可畏中憤皇父之不道末乃嘆其身之憂勞而卒歸於天命不敢怨焉爲此詩者亦賢矣夫

雨無正前輩以詩義不可曉當闕疑此詩似周宗所作刺朝廷之士緘口結舌引身而去也首章言天道浩浩然廣大惟在我者不長其徳故降此饑饉以斬伐四國非天之故也旻天有甚疾之威苟在我者弗慮弗圖彼有罪者旣伏其辜則無罪者亦淪胥以徧矣蓋言天命無常惟先事而慮未事而圖之則可以免不然其爲罪均也二章云周宗旣滅言翦除宗室存者無幾似爲已言也正大夫者皆離此而居不知我勞勩三事大夫莫肎在公邦君諸侯莫肎來朝人情離散亦可見矣庻幾王有所懼而爲善反出而爲惡何也三章呼天而告之下有法度之言柰何君之不信如行邁而無止也凡百君子獨善其身則有之矣胡爲乎不畏於天弗慮而弗圖也四章言兵戎已成饑饉已遂獨左右侍禦之臣憯憯日瘁爾所謂君子者莫肎告之於王王聽其言則隨問而答人或見譖則遽請而退曾無眷戀之意其自爲謀則善矣五章言不能言之人言不出諸口則無繇可去以至憔悴其身能言之人巧飾虛辭故能脫身而去以處於安樂之地世亂則人臣以得去爲幸故也六章言君子之去者皆曰往仕則事急而且危故相率而不肎仕爾使我言其不可使而聽其言則有負於天子言其可使而勸之畱則朋友必且相怨矣七章言離居之人勸其遷於王都使復其舊也乃以無室家爲辭鼠思以泣言隱憂飲泣之意不敢顯言之有言則人爭疾我矣彼昔離王都之時誰爲爾作室於外今乃以未有室家爲辭乎【案雨無正後當次小旻今缺】

小宛似與五子之歌同意曰先人曰爾所生曰脊令似非疏者也首章言鳴鳩而欲戾天力防不足以髙舉也防弱之人欲有言於人君猶鳴鳩之欲戾天詩人自謂也意欲有言而力不可言此所以憂傷念先人而懷文武也二章言人亦孰不飲酒者但齊聖之人飲酒溫克彼乃昬然無知一醉之後日甚一日愈不可解侍飲之人宜敬爾威儀天命不可再得矣言國之將亡也三章言中原有菽庻民采之菽至防也生於平原民猶不敢輕棄必采取收藏況爲子而棄其父之業乎蜾蠃無子負螟蛉之子而教誨之猶能克肖其類況爲子而不能從父之訓乎四章言視彼脊今每能飛鳴急難相呼也今我行役於外始也日邁繼而月徵猶不敢忘君而告之夙夜不忘無忝爾父可也念先人而使之不忝於父此非兄弟誰其言之五章言桑扈啄粟猶肉食之人而爲麄糲之食也詩人自嘆若此固甘心焉獨哀夫塡寡之人上以爲宜岸宜獄無繇可出其家握粟而卜之不知何時能善也末章言世亂則小人得志善良恐懼溫溫恭人惴惴小心其謹畏亦甚矣如登髙而恐墜如臨深而恐隕如履薄而恐陷也哀塡寡而憂恭人懼其君之不能長存也可謂怨而不傷矣

小弁太子之傅作也首章言鸒斯弁然意欲反哺故歸飛提提民亦莫不有父母得以爲善我獨遭罹此禍不得孝養身陷於惡曾禽鳥之不如小民之不若也何罪於天而至於此心之憂矣無可柰何云爾二章未暇憂已先憂周室之將壞也周道坦夷鞠爲茂艸國將亡矣惄焉如心之疢焉如首之疾假寐長嘆憔悴以至老憂之至也三章言裏有桑梓猶知愛敬況在父母朝夕瞻仰今也內外無所系著若無父母然不知我生之辰安在至於此極也四章言柳之茂密鳴蜩噪焉淵之深杳萑葦生焉猶人君無寛廣平易之心讒言紛亂之多也讒言易入無所容身譬彼泛舟莫知攸止心之憂矣𨿽欲假寐亦不能也五章言鹿之疾奔猶待其類雉之朝鳴猶呼其婦今輕去其後略無戀戀之意又翦其枝葉如壞木之有疾也憂心若此寧莫聞乎六章言投於人猶擁護之道有死者猶掩藏之君子執心若此其忍乎故憂心而繼以隕涕也七章言君子聽信讒言如相酬酢何其相得之歡也略無恩意少舒暇之以究其是非彼伐木之掎猶懼其折析薪之杝猶順其理捨彼讒言之罪而誣罪於予其可乎末章莫髙匪山莫浚匪泉言人情險於山川其髙深特又甚焉君子無輕發言聽之者必將文致其罪矣已而知其不可柰何曰無逝我梁無發我笱猶曰無壞我基業之意也我躬不閱遑卹我後吾身之不見容又奚暇卹其後乎

巧言大夫傷於讒望其君而怨其人也悠悠昊天曰父母且此疾痛呼天與父母之意也亂之爲言讒人交亂之謂也天降喪亂亦旣威矣亦甚大矣予謹畏無罪之人也安得有是乎二章言讒人之始亂也君子泛然涵容無所可否浸潤不已遂至於信讒人君聽言有賞罰二柄而已怒其讒者亂可以速沮賞其被讒者亂可以速已如之何其泛然無別也三章言君子旣無所賞罰始也聽受讒言不能無疑至於屢盟其羣終也信盜人之言遂至於暴亂王繇盜言甚甘如人嗜食而不自知也彼譖人者柔佞軟媚豈曰安止小心以服事其上其實則爲王之病而已四章言國家宗廟宮室故在皆君子之爲也典章法度具存皆聖人之定也彼讒人者將有心破壞之我安得不忖度其故忖度之則情狀得譬如狡兔之躍遇犬則獲矣五章言柔弱之人易足搖撼君宜植立之往來之言易於浸潤心焉宜記數之蛇蛇碩言謂正大之言舒徐容與無愧於心故宣於口而無疑若夫讒巧之言防說形似呫嚅暱暱或髙或下且怨且訴如笙之有簧此無他顏厚有歉故也觀於斯二者君子小人之言辧矣末章望其君而不可復返也故怨其人而冀其自息也彼讒人者何人哉威儀技藝不足以動人朋類儔匹不足以鼓眾徒多爲謀而不知其身之將亡也蓋亦幾乎息矣

何人斯暴公𨿽譖蘇公是詩不指言暴公而怨其從行者也首章言彼何人斯指從行者言之皆蘇公之友附暴而棄蘇者也其心孔艱謂其艱險多事也過我橋梁不入我室自謂隨暴公經從而不敢見也二章言從行者二人誰實爲此禍以譖我於暴公不然胡爲逝我梁而不入唁我始者相與不如今日云不我可不可猶所謂不可於光祿勲之意也三章言彼何人者胡視我陳陳者屋壁塗塈之側也過陳而聞其聲特不見其身爾爲人若此縱使不愧於人亦不畏於天乎四章言彼何人者如飄風然不自北不自南適當吾之前使其經從他道聲音不相聞吾心平焉過其前而聞其聲徒以攪亂我爾五章言謂汝安行乎何爲不捨於我謂汝速行乎則有暇而脂車然則子安行矣特不屑見我爾在我固不敢望苟得一來則我心釋然云何睢盱而望子乎六章言子往而不來猶之可也還而一來則我心坦然今也還而不來則不相合所以難知也苟得一來使我得以只敬迎候豈不然乎凡此數章皆所謂極反側也七章言始者友愛如兄弟如壎如篪謂相應和也貫如貫珠謂合比爲一也今若此信不我知矣當出三物以爲詛爾親親之怨也末章言爲鬼爲蜮則不可得見能致毒於幽闇若人者以彼有靦之面目與人相視未有已時豈當如此舉事乎故作此好歌以極其反側之意反覆論難盡其情而極其辭緩而不迫怨而不怒使聞者羞愧無以自解免此所謂好歌今人親愛之爭者不爲疾聲詈語曰吾以禮好相問亦此意也

巷伯寺人作也寺人之讒非在外庭其徒實爲之故序詩者知其爲巷伯蓋巷伯寺人之長也忌疾窺伺最爲深險作此詩者咸其朋類故極其怨毒之詞也首章粲然成文由於萋斐事有羅織而成者其文致可見也彼譖人者爲巧若此亦太甚矣二章言星象在天本無定名正由其舌哆然故成其爲箕彼譖人者誰與之謀使口舌之廣若此乎三章言譖人者本無他技惟緝綴語言翩翩然順入而已明知聞之最易覺悟汝宜自謹人將不汝信矣四章申言之捷捷機警之意幡幡反覆之貌譖人之術不越於此四者倉卒之間豈不汝受久而必變矣五章言譖人者驕被譖者勞驕者每事如意故動皆好好勞者不能自保故事皆艸艸上之不察庻幾天知之爾六章申言譖人以及同謀之人畀豺虎而不食畀有北而不受畀之有昊庻幾天誅之爾末章言畝邱𨿽髙楊園猗之髙者陵夷則卑者迆邐而漸進寺人不足道懼其以卑而逾尊也凡百君子敬而聽之當豫爲之防爾

谷風刺朋友道缺先和而其後有隙也首章言谷風和習生長萬物猶朋友相與之益也已而風雨交作則和習之意少衰矣此無他當恐懼之時同心相與甫及安樂遂相棄爾二章申言之維風及頽則回風飄急勢益可畏比之風雨尢甚矣末章言維山崔嵬艸木萎死則是風也飄蕩乎大山之上其威尢甚向之所謂習習者安在哉忘大徳而思小怨不惟相棄而已固將致怨焉此其所以可畏也

蓼莪孝子無以終養父母旣歿追念而作是詩也前二章言細防之艸皆得其養至於長大茂盛哀我父母生子勞苦獨不得所養憔悴以歿三章言缾甖罄然尊罍之恥寡弱無養君上之責也若此而生不如其久逝也今無父矣將何所怙今無母矣將何所恃出則銜悲入不反面此終天之恨也四章具述父母之恩欲報無從天實臨之何有限極後二章托言政暴民貧之意烈烈言其酷也發發言其疾也律律者峻峭之象弗弗者飄忽之貌上有暴政下有貧民故不得養其父母有終身之恨焉民莫不谷於時固有貧富不均者矣終篇無行役之辭知民怨其貧也傷哉貧也生無以爲養死無以爲葬蓋爲孝子者同此心也

大東刺不均也首章言成周盛時簋飱饛然棘七捄然人共食之均得一飽其道平直如砥如矢君子服行小人視效今乃不然睠念回顧爲之出涕二章言小取大取並出於東以公子而戍役猶以葛屨而履霜佻佻輕脆之貌也往來不已使見者心傷焉三章言寒冽之泉無浸已獲之薪猶憚人之不可重困也彼旣爲薪矣庻幾可載而歸無使其至於腐猶憚人宜休息之無使其至於亡也四章言勞役之不均也東人職爲勞苦而不蒙勞來西人未嘗勞苦而衣服粲然不特此也爲舟子者得衣裘裳廝役之子亦有厠於百僚者可謂不均矣五章言上賜與之不均也或有酒醴之賜或求水漿而不得彼佩璲者鞙鞙然不以其長而得之自維天有漢以下言星象森列於上無與於人事故不能監察於下而使至此極也

四月大夫遭亂欲遁世而作是詩也首章言四月維夏是必以四月行役於江漢之間歷秋冬而未歸故二章言秋三章言冬也四月夏之初也至於六月暑且退矣盛夏行役曾不少休先祖有神靈在天寧忍予若此不一救之乎二章言秋气淒然百卉衰矣亂離且病於何而歸乎三章言冬气栗烈加以飄風我獨何害與他人殊乎四章言行役旣久故山荒蕪嘉木雕殘不知其罪何以致此也五章言視彼泉流或淸或濁其濁者有時而淸我禍日結是無時而能淸也六章言江漢滔滔襟帶南方地逺且險今玆行役是宜盡瘁以仕也寧不知有我乎七章言身非鶉鳶欲髙飛而逺舉身非鱣鮪欲深伏而潛匿言自此將遁也末章言隱遁山澤蕨薇可以采茹杞桋可以斤斧予作此歌告愬哀切將決然而捨去矣

北山爲役使不均作也觀其詩辭言偕偕士子大夫不均知大夫尊養而士子勞苦也我從事獨賢非多之謂也觀嘉我未老鮮我方將之辭知宴安之人陽推其能而意實役使之也

無將大車與無田甫田之意同非悔將小人也以大車爲小人則任重者非也下云無思百憂意未嘗及小人力防而挽重徒以塵自障而無益於行猶憂思心勞而無益於事也世旣亂矣不能挽而回之如蚍蜉之撼大樹也徒自損傷而已爾

小明前三章念共人而悔仕後二章勉君子以安位觀心之憂矣自貽伊戚念彼共人興言岀宿此四語者當時必有溫共靜退之人勸大夫以不仕者不從其言故悔恨至於涕泣睠睠懷顧欲出宿而從之也已而知其不可去乃自勉曰凡爾君子亦何懷安之有靖共則不躁正直則不撓守此道行之人𨿽不知神必福之矣始悔仕於亂世終不忍去其君可以爲賢矣

鼓鐘言幽王鼓鐘於淮水之上夫淮去丰鎬逺矣幽王巡遊至此亦見其流連無度鄭氏云昭王時鼓鐘之詩所爲作蓋昭王南巡至漢故疑其爲昭王也夫山川不殊鐘鼓如故賢君樂此則爲喜不賢君樂此則爲憂前三章之意皆然末章言鼓鐘欽欽然不敢慢琴瑟與笙磬同音二雅二南與籥俱不僭亂此古之樂也其不淫若此言後人之不然也

楚茨祭之始末略具於是君子可以觀禮矣首章言去茨棘而蓺黍稷以爲粢盛酒醴享祀妥侑大受祉福二章言有司恭肅濟濟蹌蹌以潔其牛羊剝烹陳列奉承以進祝祭於祊求神之道咸在祀事孔明隱然之理昭著於是先祖大其禮神保歆其祀孝孫有慶則受福而得壽矣三章言執爨之人踖踖然而敬薦熟從獻莫不咸備王后靜一薦其庻羞其品甚眾已而賓客醻酢禮嚴而情洽於是感格於神報以福壽矣四章言禮行旣久人𨿽甚倦禮不敢失於是工祝致福於其君曰享祀馨香神享其物百福之來可卜也如幾則遲速及時如式則丰約適中齊稷匡敕致其敬戒之意永錫爾極予以建中之福至於萬億斯年之久此皆祝嘏之辭也五章言禮儀旣備工祝告成神醉屍起送屍而神歸於是宰夫徹饌九嬪贊獻徹豆籩已乃燕同姓於東序故曰備言燕私末章言燕私之禮其始之祭也樂具入奏祭畢而樂出旣燕而樂復入將與同姓安福祿於其終也爾殽旣行無胥怨而有胥慶醉飽之後長幼致禮歸美於其君曰神享是祀矣使吾君壽考禮時爲大順次之今旣順且時謂無一不盡子子孫孫幸勿失墜而日引之以至於無疆也前五章神致福於孝孫後一章臣歸美於君上非光昭於神人何以及此

信南山與楚茨詩相類楚茨言祭祀之禮推至於蓺黍稷信南山言稼穡之事極至於奉祭祀曾孫指后稷公劉以下歷代皆然也首章言此南山之野父老相傳自禹時已經理之信矣我曾孫世治此田畇畇然言其墾辟均一無曠土也衡從東南言疆理之正也二章言自冬有雪至春有雨優渥霑足曾孫得天天惠於民無有虧闕能生此百谷也三章言疆埸嚴整黍稷茂盛曾孫取此以爲酒食享屍以及賓受此壽考至於萬年也四章言田之所出不惟粢盛也又有焉可以爲庻羞之菹以獻皇祖自盡其力以供祭祀此其所以壽考而受天之祐也五章始言牲牷之薦祭祀以粢盛爲主牲牷次之故曰從以騂牡言毛血而不及體薦言其始也末章總言祭祀之馨香曾孫之福嘏楚茨信南山甫田大田四詩皆言黍稷以及祭祀特詳略不同蓋稼穡之事先以奉祭祀而後自奉養不特黍稷凡物皆然也甫田與大田相類歷言田事因及祭祀祈禱而已前二章爲君言其民後二章爲民言其君倬彼甫田倬之爲言彌望而可見也歲取十千昔者取諸公田以共上也我取其陳今者取諸廩藏以予民也此事從古已然故有年至於今今者往適南畝見農人之耘耔覩黍稷之茂盛或有介助者或有止息者於是進其俊士而勞之憫其勤也次章言取其粢盛犧牲以祭社與四方我田旣善可以爲慶矣而成終實難於是復有甘雨之祈以相我稷黍使民皆有常心髦士稷黍士女皆言我取其親愛之意也三章言曾孫至田間見農夫婦子饁餉以饋田畯至止與農人狎熟攘臂於其間品嘗其食欣喜可想長畝之禾不易治也旣終此畝禾善且多曾孫見此不怒而喜夫君民雜處抵掌歡笑且耕且食由小人觀此自謂失禮有忤於君今也曾孫殊不以此爲怒其愛我甚矣故農人手足輕利益致其敏此皆自喜之意也末章言曾孫之稼如茨如梁彌望髙下皆滿謂其未收藏者也曾孫之庾如坻如京蓄積髙而且大謂已収藏者也自一粒以上皆曾孫之物也不惟此也求千倉與萬箱蓋已成之倉露積矣已有之箱捆載矣復求多焉言不勝其眾也黍稷稻粱莫不咸備此農夫之大慶也何以報吾君乎惟祝其萬壽而已

大田之詩與甫田不類者甫田言省耕大田言省斂也首章備春耕夏耘之事言苗之碩大者曾孫之賜也次章言苗稼盡善無稂莠之害無螟螣之賊田祖之神螟螣於炎火致然也三章言雨澤之及時公私之皆善刈獲之富而利及鰥寡也末章言其君省斂而因以祭祀介此景福也君民之情如此夫安得而不治乎瞻彼洛矣此詩似思宣王也自成王營洛之後𨿽不遷都而每會諸侯於此謂其道裏均也故車攻之詩曰復會諸侯於東都謂之復防則前者屢會而後來不然也此詩言六師鞞琫爲武備言似宣王防東都而選車徒之意也諸侯來朝天子錫予所以福祿如茨也服其韎韐以作六師諸侯助天子習武事作者興起之謂也福祿旣同謂天子與諸侯均此福也昔者君子至止咸願其享有萬年保其家邦今乃不然此詩人所爲嘆也【案瞻彼洛矣後當次裳裳者華今缺】

桑扈主交際而作故首章言交交桑扈末章言彼交匪傲也桑扈交交有文粲然可以人而不如鳥乎胥之爲言相也君子相樂則上可以受天之福下可以爲國之翰君子通上下言之也爲國屏翰百辟所法苟不戢則放縱自恣不難則輕易自如其受福亦不多矣君子之交際惡可以不謹也末章言獻酬交錯之際觥𨿽觩然酒𨿽甚美人情𨿽若易縱猶思謙下之道無傲慢之意宜乎萬福之來如有求於我也

鴛鴦思古明王不暴殄天物出入無度也鴛鴦於飛始設畢羅鴛鴦旣止戢翼自如此聖人弋不射宿之意也乘馬在廏摧秣自適畋遊簡省馬閒無事此古人卻走馬之意也其仁儉若此宜乎福祿之盛也

頍弁刺不親睦也昔衞獻公戒孫文子寧惠子食皆服而朝日旰不召射鴻於囿觀頍弁之詩幽王殆類是矣首章言頍弁而來實爲何事也酒食旣設久而得見親莫如兄弟乃間隔若此何也已而自寛曰蔦與女蘿無松栢則無以生今我生於王猶是也未得見王憂心奕然儻得見王庻幾悅懌乎二章言頍弁而至實爲何期蓋期我以食也酒食旣設兄弟皆來而未得見何也與首章意同末章並甥舅言之蓋相期者非止兄弟也頍弁在首言不敢釋弁而歸猶束帶以待命之意也已而自傷曰國勢將亡譬雨雪之先霰死喪伊邇相見無幾盍於今夕宴飲爲樂乎所謂長歌之哀過於慟哭也車牽蓋托言於嬪禦而作是詩也其意與關雎相類關雎求而得之車牽求而未至者也關雎以比興言車牽直致其欲求之意也首章言間關車聲將欲有行以迎此季女吾之心本非饑渴望徳音若饑渴然徳音謂佳音也徳音來至吾心歡焉同志之人相與燕喜可也𨿽無好友自謙之辭也二章言平林寛廣有鷮焉集而依之猶令徳碩女其心寛平以時來教在王宮者皆有所依式燕且譽好爾無厭斁矣三章復申言歡樂之意𨿽酒殽菲薄姑飲食自適繼以歌舞𨿽無徳亦謙辭也四章言登髙岡而望女柞薪之葉湑然若有所蔽析而去之庻幾得見車馬之來以寫我心此望望之意也末章言髙山仰望景慕其行必且戒行矣四牡騑騑六轡如琴言車馬在道調適和順行且至止見此新昬庻幾得慰我心首章言季女末章以新昬言之蓋有次第也靑蠅大夫戒聽讒也夫靑蠅止於樊籬榛棘之間固未害也然營營之意殆將未已知其將至而豫防之可也人之剛明者讒言難入豈弟樂易讒言易興夫讒言之志無極不極其毒不己其始也害極天下其終也禍及國家若江充之類是也故此詩始曰交亂四國終曰構我二人指人君至親密者言之不使遺餘一人也靑蠅之詩與采苓不同風主於諷故其辭緩雅有直體故其辭切

賓之初筵將祭者先行射禮將射者先行燕禮故首章言燕與射二章言祭也燕與祭之時所以飲酒者爲成禮也今失禮若此故衞武公致勸戒之意焉首章言當初燕之時肆筵設席左右有序籩豆殽核陳設濟濟酒旣和美飲者齊一無有喧嘩及樂奏獻酬之後於是抗侯而射逸逸言閒雅也射者比耦各獻其功猶曰某賢於某若干之意其發矢以中的者所以祈免於爵也可謂賢矣二章言奏樂以樂其先祖合此百禮百禮之中莫不咸備有壬有林言禮之盛大可觀也壬之爲言任也言其盛林之爲言君也言其大周頌曰烝畀祖妣以洽百禮有飶其香邦家之光有椒其馨胡考之寧飶椒言其馨香壬林言其盛大也於是烈祖錫以純嘏子孫各盡其歡各奏爾能猶曰獻爾發功也手仇言射者各以其耦爲敵猶曰手博手談之義賓始手仇主黨繼之旣射之後酌彼康爵不中者又薦之以時物若此可謂禮之盛矣三章言今之飲酒者則不然夫飲酒者始乎治常卒乎亂非自克以禮者不能也當其初筵之時溫然其恭其未醉也威儀反反言其詳愼而不苟也威儀抑抑言其卑下以自牧也及其旣醉也幡幡然輕動而不莊怭怭然繁瀆而不止捨而遷坐屢舞僊僊此之謂旣醉而失次至於四章則又甚矣始焉猶曰威儀之失度終焉不復有威儀矣號呼讙呶籩豆紛亂冠弁欹側屢舞不休可謂旣醉而不知其過矣於是焉而戒之曰凡飲酒者旣醉而出則賓主皆受其福醉而不出伐其徳性夫飲酒所以爲徳者謂其有令儀也醉而無儀沈酗而已末章申言之凡此飲酒之人有醉有否夫飲酒所以立監史者正懼其有酒過也彼醉者人知其不善而不醉者反以爲恥何也其已醉者不可言矣其未醉者猶可戒也式勿從謂指未醉者言也彼已醉者幸勿從而與之言善自扶持無使爾身至於太怠匪當言者勿言匪相由者勿語由謂事相關而輕從我也因醉發言使出童羖謂醉發狂言以無爲有眞可羞也大抵臣侍君宴過三爵非禮也三爵之禮子殊不識況敢多又乎其過於三爵甚矣

魚藻思周之盛王不專指武王言也至治之世鳥鵲之巢可俯而闚蓋徳及鳥獸魚鼈則皆有近人之心不然髙舉而深潛矣魚在於藻首尾可見不惟在藻又依於蒲其近人之意可想也此非人君盛徳何以及此王安其居飲酒樂豈夫亦何事之有世亂則民與物皆不安其生而後其君亦不安矣

采菽述先王待諸侯之禮刺今時之不然也首章言采菽當如鄭說采菽之藿以供鉶羹也此言諸侯來至采菽以俟之其來也何以予之𨿽無美物路車乘馬衮及黼必有以予之此未至而延望之意也次章言采芹亦當如鄭說采芹爲俎以供庻羞與前章同見其旂旐聞其鸞聲與其車馬之盛想君子之至止也三章言赤芾邪幅言諸侯之服飾其自結約若此周禮有掌交之官故諸侯之覲天子亦謂之交曰匪紓者猶言敬共而不敢慢也旣言天子所予又言樂只君子天子命之福祿申之謂諸侯己至見知於天子而受此百福也四章言柞之枝其葉蓬蓬然猶諸侯爲國之枝葉庇其本根也詩人多言柞漢有五柞宮蓋長安多此木也樂只君子鎭撫王室上下同福亦惟天子左右之臣平平然辯治不敢怠遑故能率從諸侯若此也末章言楊舟泛然紼纚維之故有所系屬諸侯亦猶是也樂只君子惟天子葵之故福祿膍之葵垂而下向故周禮曰杼上終葵首膍厚也優哉遊哉亦是戾矣與上文意相反左右平平故能率先諸侯優遊宴安諸侯亦從而戾矣此所謂刺也

角弓托言百姓而歸過於其君也人情不善易於放肆猶矯揉以爲弓稍縱則反矣兄弟昬姻不可相逺相逺則離離則交爭紛亂何所不有上之人略相逺爾下民化之遂至於相戕可不謹乎民之相怨受爵不讓夫有爵可爭非下民也托言於民蓋必有不令兄弟爭受爵者矣骨肉所以相爭者大抵以利言也若下民無所爭矣【案角弓後當次菀柳今缺】

都人士美古人衣服之有常而今莫之見也首章言都人之爲士者非爲長民者言也其服也儉而容貌有常出言成文而行歸忠信此民所視以爲儀表者也二章以下兼士女言之彼爲士者以臺爲笠以緇撮髻彼爲女者綢直如髮綢所以約髮其直垂下與髮一色儉素若此今不復若此矣此吾心所以不悅也都人易侈君子女猶言士大夫家女驕侈好奢其服飾若此他可知也琇實以石充耳亦儉也尹吉猶言姬姜也後二章言士女容止自然可觀非其作意爲之也葛屨之詩言好人提提宛然左辟佩其象揥非不美也特作意爲之此褊心所以爲刺也

采緑詳觀詩意非久戍而怨曠殆似昬姻之失時也意有所懷不在采菜髮久不櫛則捲局故言歸沭昬有請期過期一日則不至矣後二章望之子辭也儻得一見狩當爲之韔弓釣當爲之綸繩釣而得大魚使人縱觀則幸矣

黍苗從於召伯者作是詩詩人托言以思古也詳觀詩意不止爲城謝設兼平淮夷言之黍苗得陰雨之膏潤猶召伯南行之勞民也二章城築集事有遄歸之言三章師旅集事有歸處之言皆謂其不罷民力也四章總言召伯之功師役二事最爲煩民亦最爲勞苦者若召伯功烈如彼百姓歌詠之可以爲賢矣末章召伯此行所至安靜水土平治功成告歸宵旰之憂釋然去心今爲卿士者不然王亦不能安也

隰桑思君子而不得見也隰桑有阿隰卑下也阿捲也庇防萬物卑下卷曲而其葉茂盛若此猶君子有謙下之徳而庇覆於人也使我得見之其樂如何徳音孔膠言使我聞其徳音必膠固以附之不可解矣末章言我心愛此君子其人逺遁無從以此語之爾然此意藏於我之心中何日可忘也【案隰桑後當次白華今缺】

緜蠻古者大臣行役小臣從之與之共事而均勞苦也黃鳥止於邱言物各息於其所也今者行役方以道逺足弱爲憂君子不惟飲食教誨之又以後車載之可謂能察其防矣

瓠葉古者物不足而禮有餘也瓠葉多苦采而亨之首多骨燔而炙之先嘗之以示其勤繼之獻酬以極其歡則無有一物不可以爲禮矣

漸漸之石何以知其徵荊舒也北有沙漠風塵南有山嶺谿谷此曰漸漸之石山川悠逺知其爲羣蠻也始言不遑朝此行恐不復再見天子也次章不遑出罙入其阻恐不得岀也末章憂性命在旦暮亦不遑他念矣【案漸漸之石後當次苕之華次何艸不黃今並缺】

續呂氏家塾讀詩記卷二﹤經部﹐詩類﹐續呂氏家塾讀詩記﹥

欽定四庫全書

續呂氏家塾讀詩記卷三

宋戴溪撰

讀大雅

文王成王之時作也推美文王之徳始受天命至於孫子因言商周廢興之際知天命之可畏使羣臣與成王知所戒懼以取法於文王也首章言文王尊爲民上徳昭於天周𨿽積累之邦天有維新之命然文王自悔其徳天命亦不時至蓋文王避遜而不敢當天亦遲回而不欲興也文王此心一陟一降常在帝旁他何所容心焉二章言文王勤勉之心有加無已故能承天之錫命以始周家之業至於孫子蕃茂百世不惟王之孫子然也凡爲周之士者𨿽非大族亦世載其徳以爲周家之用蓋天祐人君莫大於生賢也三章言世之不顯者其謀猶翼翼然恭敬蓋世族多賢未足爲得士之盛世之不顯而有士若此此其所以爲多士也天生多士以爲周家楨榦使其君心以寧蓋得人則憂心釋然也四章言文王之徳穆穆然而和文王之敬緝繼而熙廣惟其小心若此故大受天命向者商之子孫其數甚眾今者侯服於周非天命何以及此五章言商轉爲周天命無常如此不惟商之子孫然也凡爲商之士者皆黼冔而助祭於周廟矣今爲我周之臣者可不念及文王乎不然與商之士均矣六章申言之念爾祖者宜修厥徳永言我周家配天之命亦卽所以自求多福也昔殷之未亡也固嘗配天矣今忽焉而亡宜鑑於有殷知大命之不易也末章言受命不易宜有以達之人之一身萬善具備無自壅遏使善端形見於外宣布昭明又時時虞度殷之所以棄絕於天者以自戒懼夫上天之始無聲無臭言其發端甚微不可意而度但能儀型文王則萬邦作信矣蓋文王與天爲一故也

大明推文王太姒之徳施及於武王也明明在下赫赫在上言天理可畏在下之善惡昭明而在上之威命赫然也天不可信爲君最難以殷之正適居天王之位忽焉而亡其可畏也若此是時天眷佑有周摯生任氏以配王季遂生文王文王之徳應天心而受多福莘生姒氏以配文王遂生武王武王之功奉帝命而興王業三世相繼篤生聖人可謂甚善矣造舟爲梁言文王親迎之不敢慢禮也不顯其光言文王不以周之大加莘之微也上帝臨汝無貳爾心此武王誓師之辭所謂奉天討罪也

緜推文王以及太王也生民之詩言厥初生民時爲姜嫄緜之詩言民之初生自土沮漆夫有土有民可以立國自后稷封於邰然後有民其後中衰公劉遷於漆沮民復生業故二詩並言之太王去豳居邑未定先陶於復穴將以營家室也詰朝走馬循水而西相視原隰與姜女偕行蓋倉猝之際民未奠居夫婦共其艱難不敢卽安如此也得邑於岐山之下土地肥美定謀而卜居築室於玆言先爲立家也慰安其民止息於此是正其經界立其疆畎自西䢐東執事周徧歸市之民無不得所矣然後自治其家室版築之工始營宗廟以奉其先立冢土爲百姓立社戎醜攸行則舉國之眾皆來助矣蓋社與追胥竭作人情皆然也肆不殄厥慍一章專指太王言也太王治岐正以避狄邑居旣成太王不敢懷慍於狄求以殄絕之皮幣之問不啻曩者迨夫喬木旣成而立國鞏固行道欣悅而商賈願出彼之境者𨿽有奔突之勢但張惠而息亦無所用其噬矣末章收功於文王虞芮質成四方諸侯日益歸周文王愀然恐懼蓋自漆沮生民之後至是民生益盛文王竭力以事其上但曰我有疏附先後奔奏禦侮而已他不敢知也共爲臣之職以服事殷所謂有君民之大徳有事君之小心也

棫朴言文王能宜人以勉成王也白桵之木朴屬而叢生非大木也取材不遺焉言文王取材於微也周禮有槱燎蓋積木以燎謂之槱辟王之濟濟由多士之濟濟也故曰左右趣之奉璋者不止於助祭他亦有用璋者左右奉璋言執事之人也髦士攸宜猶曰無非正人也第三章

最爲難說王者有行六師畢從何與於官人且王者之行不先戒命彼六師者汲汲然而及之此殆楚莊王伐宋之事非所以語文王也夫天子徵行非必盡發六鄕之士其近畿諸侯必以師行受命於天子以備六師瞻彼洛矣之詩曰韎韐有奭以作六師言諸侯也淠動也利渉大川實假舟楫今也周王於邁六師及之言諸侯奔走以從猶烝徒之駕舟也內之左右罔非正人外之諸侯奔走從事此文王作人之效也夫云漢爲章於天猶多士生於王國爲國之華也作人之效久而後見今周王壽考其遐逺若此豈不能作人乎作人之道如金如玉因其質而成其文昔文王作人若此爲今王者可不自勉以綱紀四方乎得人則可以維持天下也

旱麓言周之先祖幹祿求福之道也旱山之麓無木不萎而茂盛若此猶之無其道斵喪下國周家之業獨爲茂盛果何修而得此豈弟君子幹祿於天故能享有是祿也瑟彼玉瓚黃流在中所謂酌於中而淸明於外也表裏洞徹無有瑕玷若此宜夫福祿之來下也不惟此也作成人材如鳶飛魚躍悠久培植以貽後人所以長有福祿由人已之兩盡也此後言受福之實也奉其犧牲陳其酒醴以享於鬼神受此多福何也豈弟君子爲神所勞猶柞棫茂郁爲民所燎也葛藟蔓延施於條枚言子孫有所依托於先祖而然首章言榦祿末章言求福以豈弟而幹祿以不回而求福何嫌之有

思齊形容文王所以聖也文王以太任爲母太姒爲妻母徳之教固多矣婦徳之懿亦文王有以致之文王之徳無怨怒於明神故能刑於寡妻家齊而國治也婦人至寡弱乃至難化也惟無愧於幽明者能之雝雝在宮肅肅在廟此最善形容文王者不顯如有以臨之無射如有以保之此謂不貳其心也不但此也文王無怨嫉之心故戎疾而不殄盛徳大業無有瑕玷猶且兢業恐懼無所聞而亦式無所諫而亦入可謂盡善盡美矣末章言作人謂人已之兩盡也夫貽謀燕翼專在作人故三詩言文王之徳皆及之然是事非旦暮之功故以壽考遐逺不斁言之

皇矣言天眷有周始於太王之遷次至泰伯王季之遜末至於文王之伐密崇也首章言上天監觀下國求民底定維此二國非夏商也詩言商周何與於夏況此維此二國則有所指言之也湯伐桀詩末後四章言文王伐密與崇指此二國言之也湯伐桀自葛載文王成王業自伐密崇始觀史記載簡子事知伐國而有者天所與也此二國者其政不得乎民天將取而代之故究度四方之國然天意須猶假之耆言久也二國長惡日甚帝實憎之故眷眷於西顧與之二國而使處焉此章總敍一篇之意故其後析言之自作之屏之而下言太王遷岐事也故終之曰帝遷此明徳之人指太王言也太王初遷之時芟除植藝以成都邑向也艸莽險峻今也串習平夷來者載路矣天立厥配蓋指姜女生王季太任生文王也聖賢相繼受命固矣三章言帝察於岐周其山有柞棫之拔起松柏之茂恱其國勢稍定矣於是焉與之立國使對於天下始自泰伯王季有太伯遜國之美又有王季友愛之誠故慶源篤厚載光榮受祿無喪奄有四方受西伯專徵之命矣四章申言王季之徳始也帝度於四國今也帝度於王季而知其心克類謂繼世如一也克明克類克長克君故有此大邦然克順克比不自驕大以和協人心至於文王其徳靡悔故受福以施孫子言聖人之徳以無悔猶曰庻無罪悔也後四章兩言帝謂觀此一篇主意似爲伐密崇起也天心灼見文王謂其無畔援歆羨其心泊然世念不形獨濟人於險此心不忘爾今密人敢爲無道若此故赫斯怒以遏亂略所以厚周家之福以對於天下對天下猶言答其師之意然文王臨事而懼依其在亰不敢輕用其力視密之山川如其山川然無侵削堙塞之患得密之後徙居岐陽遂爲萬邦之主矣不特此也天心又謂文王予愛爾明徳不大聲譽以色所謂色取仁者無有不長諸夏以兵革則文王非佳兵矣黙然與天爲一今也乃有仇方如崇者故文王與兄弟之國共伐之始也閒閒安安欲以致附之三旬不服不免肆伐絕滅之伐人之國無拂於四方之心非仁義之師何以及此靈臺述文王之所以樂也說此詩者見臺沼靈囿與辟廱同爲一篇故言其同一處夫公左右之爲臺沼靈囿又爲辟廱地相附近詩人詠歌之辭雜曲而互見何必同爲一處始也言靈臺經始之易見其與民同樂也中也言靈沼靈囿之適見其與物同樂也末乃言文王之樂不在靈沼靈囿而在辟廱也大雅述文王其要皆歸作人此致治之本也

下武美武王能繼三後也中庸曰武王周公其達孝矣乎夫孝者善繼人之志善述人之事者也觀下武之詩武王可謂善繼志善述事者矣周有哲王世修文徳以武爲下大抵世有武則尙武矣哲王則三後是也三後之靈在天今王配之於亰何以能配也世有令徳作而求之也夫惟能配三後也故能配天受命以成王者之信爲下土之法若此可以爲孝思孝思可以爲法矣夫民信不易成也成王之信數世而後能致之其難若此媚玆一人應侯順徳言天下諸侯來應順一人之徳而媚之此所謂下土之式孝思若此宜乎嗣有大服昭明而不可掩也又從而申言之諸侯之來者其昭明若此由繩其祖武而然也繼自今萬斯年受天之祜諸侯來賀佐助天子𨿽萬年猶一日也

文王有聲述都鎬之意也首章言文王所以有聲者能述前人盛大之業也述前人而求其所以寜述前人而觀其所以成此文王之所以能爲君也下二章言文王作丰旣築城矣又爲之溝洫而作丰可謂能稱矣豈曰棘其欲而率意妄爲正欲述前人之業以爲孝也四章言王公伊濯維丰之垣蓋丰水出於丰城之下四方諸侯來朝於周文王出而迎客防於丰之垣咸滌濯於此猶湯沐意也四方同歸於周周爲四方之楨榦蓋文王未爲王故也五章而下皆言武王也丰水東注四方諸侯由丰水而朝周詩人見丰水而思禹功焉皇王爲君四方來朝比於文王其功大矣六章言武王都鎬先作辟廱以養人材時宗廟皆在丰也武王所以都鎬之意爲四方來朝者丰不足以容之猶成王營洛以朝諸侯取其道裏均也七章言武王宅鎬非出已意兆告吉武王特成之耳末章言丰水有艸其都邑之美武王豈不欲從事者蓋諸侯與天子都邑不同將傳之子孫以燕翼之不得不然也燕言安翼言助也【案文王有聲後當次生民今缺】行葦時方太平燕同姓以及賔客養老也行葦當道牛羊勿踐履非特牛羊之馴牧者有仁心焉猶魯恭馴雉之意行葦得宜生意可掬卽此可以觀治矣戚之爲言親也親親如兄弟莫有相逺者具爾猶言具在目前也於是肆筵設幾以燕樂之觀二章三章之辭歡洽可想也自惇弓旣堅而下言燕賔客也公與族燕異姓爲賔膳宰爲主人天子之禮亦當然也今也序賔則賔客固多矣又曰曽孫維主知其燕賔也旣射之後則曽孫酌大斗以祈黃耉蓋賔客之中有年髙者君親酌而祈焉祈有頌禱之意下文云以介景福祈黃耉之辭也以引以翼引猶引年之引翼言扶持也太平無象萬物得宜人君燕樂同姓以及賔客耆老此至治之象也

旣醉言成王旣祭而燕羣臣羣臣旣醉而歸福於其君也首章致羣臣之言曰吾君旣醉我以酒矣又飽我以徳惟祝君子萬年介之景福也二章申言之不特介福而已介之昭明則君徳著矣且不惟昭明而已昭明有融新之又新加以髙朗旣明且逺令終非謂考終命也事之始治甚易其終實難後世賢君多不克終一再傳之後繼以衰亂此非所謂令終也今祝以令終𨿽未可知然有其兆矣況公屍嘗告之乎公尸之告維何自此以下皆述公屍嘉告之意也當其祭時籩豆靜好羣臣雝肅況夫君子有孝子謂嗣子之助祭者宜乎其受福也天旣生孝子矣其慶無窮永錫爾類其類維何室家之內當得賢助祚裔繁昌天命之祿矣不惟此也景命益附何以言之繼是以往予以女士從以孫子益得賢妃淑女以配君子子孫皆賢如太姜任姒其爲福也長矣【案旣醉後當次鳧鷖今缺】

假樂嘉成王之君臣相與也說者謂有賡歌之意信然此詩每章四句序詩者分爲六句故意不連屬當從四句爲正首章言假樂君子猶所謂優防爾休也有顯顯之徳宜於人民故能受祿於天二章言天旣命之又從而申之故使之受祿無算子孫無疆也三章申言人君之徳穆穆言其和皇皇言其恐懼也徳宜爲君王不敢過差以忘其先祖一惟典章法度是式也四章言威儀抑抑然謙也徳音秩秩秩繼也無怨無惡心無偏倚也率由舊匹謀不自用也羣匹猶言臣鄰也五章申言受福之實爲四方之綱紀海內有所維持是乃所謂福也綱紀四方至尊嚴也與羣臣爲友而燕樂之又何其平易也末章言百辟卿士防被人君之徳亦思所以自媚於天子何以媚之究心職業使百姓安止是乃所以媚其君也【案黃震日抄云諸家以六句爲章岷隱華谷四句爲章文義甚順】君臣相與若此可以爲至治之世矣【案假樂後當次公劉今缺】

泂酌召康公戒成王言簡質之可以事天平易之可以近民也易曰樽酒簋貳用缶納約自牖終無咎當艱難之時有簡質平易之意此固民之所歸也酌行潦之水可以供酒食備滌濯其簡質若此然則豈弟君子平易近民豈不可爲民父母乎禮節繁多其意暌隔謂之尊嚴則可謂之豈弟則非也

捲阿美人君能下賢賢者來遊以歌詠其徳也阿惟捲然故飄風南來君惟豈弟故賢者來遊矢音而爲歌也自二章以下皆歌辭也天下無事土宇廣大受祿於天徳性豈弟何以祈吾君哉俾充其徳性之所固有似先公主百神常保純嘏皆此一性充之也五章言吾有所憑藉扶翼實爲孝徳之人是引是翼不惟輔已而已又將爲法於天下矣六章言徳性內充輝光發外顒顒卬卬則望之儼然如圭如璋則卽之也溫聞望崇髙且爲四方之綱紀矣七章言人君得賢之盛如鳯凰之至止傅於天棲於梧桐也羣賢畢集惟上所用上焉見親於天子下焉見親於百姓也末章申言君子之車繁多其馬閒習賢者至止被君之徳𨿽矢詠之辭不多不足以贊其君之萬一維以遂歌則形容君徳無盡矣

民勞𨿽曰戒厲王然不欲指言故托於王用事之臣章末二句每致意焉曰以定我王曰以爲王休曰以近有徳曰戎𨿽小子而式大曰王欲玉女是用大諫皆有所托於人也玉女言王將成就女則國於女乎賴安得而不大諫之乎板之詩亦托言於用事之臣與此意同板召穆公戒其同列以答天譴也首章言天方震怒欲反而歸於正使下民之病若此也發言不合於理則其爲謀也淺矣徳非聖哲自執小見外示誠信中懷詐僞所以不能遠猶而我是用諫也二章申言天意方怒不當傲然弗顧勿以出話然否不闗理亂蓋辭輯睦則民意和辭悅懌則民志定其所闗大矣三章申言是用大諫之意職事𨿽異憂國則同我卽爾謀言可服行囂囂自辧反以爲笑昔人尙詢於芻蕘同寮不猶愈於芻蕘乎四章言天意可畏吾言激切柰何蹻蹻然自大以憂爲戱久將不可復救及今猶可止也五章言天方裁削無道無爲大以附益其禍今之世有威儀者終止於迷亂爲善人者安坐而不與事當民方呻吟之初猶有顧忌莫我敢葵葵之爲言裁削之謂也今喪亂蔑資民無可食曽莫知所以惠之則民將無所顧忌矣六章因言天之牖民蓋天本與民相通也壎箎相應圭璋相合攜相授受言如一也民言可畏天立君以爲民也攜無曰益則君於民何有天旣牖民必將有所變易矣民之多辟至難合也況自立辟乎七章言可畏者非獨民也價人謂助我爲政者太師謂保傅之官大邦諸侯也大宗巨室也此四者爲藩垣屏翰上懷徳則寧否亦能亂不惟此也又有宗子爲國之城毋使此城壊可也五者同心足恃也五者離心則孤立於上是可畏也末章總言天威可畏日監左右一防一豫臨之在上可不畏乎可不畏乎

蕩召穆公述文王咨殷商之意以戒厲王猶借秦爲諭也首章穆公自述天命之可畏也言上天廣大爲下民之主若未可畏也及其疾戚則其命多辟辟罪也夫天生烝民命其君主之非其人則去之不可信也當其初受天命若可保也鮮克有終則其君實爲之此世之所以多亂亡也二章述文王咨商之言咨嗟嘆息不敢言於君而竊嘆於室此忠臣所爲痛心也彊禦掊克之人乃使居官以虐民天降滔徳猶曰天奪其魄之意女興是力是違天也三章言女當秉義類爲事彼彊禦者人多怨之如之何其可任流言以對則善言不聞宼攘式內則在內爲亂交相詛祝無有止極亂之盛也四章言肆其彊梁斂怨在已無有賢者爲之助五章言天不湎爾以酒爾乃自沈湎若此旣愆爾止則無明無晦𨿽袒裼於顯而不顧式號式呼則無晝無夜𨿽連日夜而不休六章言商民不靜如蜩如螗如沸如羮皆不靜之貎也其近在王畿者無小大皆喪矣女之不悟猶曰人尙由行亦猶秦苻生所謂行者比肩未足爲希也中國旣怒人莫不憤矣七章言殷將亡矣匪帝命不時殷不用老成人故也如借曰老成不存獨無典刑乎曾不能聽信以傾其命也末章再言殷之必亡也人言顚沛之掲者其枝葉未害而本根又已傷殷之謂也故紂有若林之眾無救於牧野之敗此枝葉未害而本先撥故也昔者夏后氏嘗若是矣殷鑑若此可不畏哉文王憂患之意惟召穆公知之卽文王憂殷之意知穆公之憂周也抑且勸且戒其辭緩末章之辭切矣首章泛言人必有威儀可畏爲徳之隅然後人莫敢犯抑抑謙下也不惟此也明哲有保身之道故每至於自悔無有哲而不愚者特爲愚者不可以不察耳二章言彊國莫先於用人覺民莫先於徳行其功效至廣也命令之出當訏謨而後定逺大之謀當朝夕以來告敬戒威儀可爲民法此二章皆泛言治道之當然也三章自其在於今以下至無淪胥以亡指實以戒之也自夙興夜寐以下至用遏蠻方指事以教之也五章言質爾人民謂致察於民言謹爾侯度謂爲法於諸侯也謹爾出話謂言不可妄發敬爾威儀謂身不可妄動若此則盡善矣自白圭之玷而下至言不可逝矣申言之話之難也自無言不讎而下至萬民靡不承言民之報上甚速也七章言待羣臣之道當和顏以待之不使逺有愆尢蓋人之相尢多有後言近則不知也屋漏之中神實鑑之庻幾其無愧無曰其不顯蓋人之慢神明者必先有厭射之心以爲未必然故侮慢而不知夫神不可度也況可得而逸乎八章言爲君以徳盡美盡善淑戒容止使不愆於威儀苟不僭不賊未有不爲民則者蓋報施之禮當然猶投桃而報李也自童而角近方長成特潰亂小子而已爾其可聽乎蓋指一時用事者言也九章言柔木荏染可以垂絲綸猶溫溫恭人可以爲徳之基阯務徳而不先溫恭徳不可爲也蓋人之柔嘉者必溫恭其剛厲者必彊禦故有哲人者告之話言皆徳言也宜順而行之彼愚人者反教我以僭況民各有心固難盡信惟哲人之聽可也自於乎小子而下至於末章其辭皆廹小子指用事者言之亦托言也示事提耳其誨可謂諄諄矣藐藐之聽不以爲教覆以爲虐豈不悲夫借曰未知亦旣抱子則爲人父矣亦聿旣髦聿猶過也謂𨿽未有知識比之旣耄亦勝矣蓋耄則憒亂少猶精明也民之靡盈誰夙知而莫成言民有自滿之心則少𨿽了了大未必嘉不然未有不成者今小子所以無知者矜已而自滿故也末章之辭尢切告爾舊止指殷商之際言也天方疾威行且喪亡殷鑑不遠天道無差可不畏夫已徳回邪則禍自已致使民大棘民何罪乎

桑柔芮伯托於用事之臣以戒其君也前二章言國之始亂也夫國之將亂民必先去其鄕井伐桑柘鬻耕具以流離於四方次則聚爲盜賊所在蠭起故兵甲紛紜於天下首章言劉彼柔桑二章言四牡旟旐之意也三章言不遑寧止心有所疑欲往而無所歸也君子實維言在昔君子實維持國家其秉心不與人競今之禍害誰實爲之指用事者言也四章憂國之日削故念及土宇東西防走無有定處何所遇之多疾也孔棘我圉言凡我疆圉無非艱棘環顧四方皆然也五章指用事者言之子之爲謀爲毖自謂審重矣旣亂且削是爲謀之不臧也今告爾以憂卹誨爾以序爵知序爵則不至於越次以用人也世豈有執熱而不濯與陷溺於深淵者乎蚤自悔焉可也六章七章言民不力於稼穯爾實使之也遡風謂逆風也遡風而行亦不免僾唈蓋事禾有安坐而可成者盡吾力焉可也今也民有勤肅之心上之人實惰之使有所不逮夫稼穯國之寶也民竭力以事稼穯故百官有司祿足以代耕豈不甚善獨柰何惰農以自厲乎夫天所以立王業之基繄稼穯是賴今也天降喪亂滅其所以立王之本故稼穯有蟊賊之害爲上者又不能卹其民哀憫中國使皆奔走流離寄寓於人無有一人盡其力以動穹蒼之念使至於悔禍也此詩指用事朋友言之故猶不敢直致其辭托言於在彼使用事者知所警焉八章言維此惠君指其君言也上有慈惠之君民所瞻仰其心將以宣達謀猶故謹擇其相彼不順者又與人殊獨利其身使狂者不悛若此其可以不戒乎九章言鹿在中林猶有羣匹今朋友見譖不能以善道相與則進退不可矣十章言聖人明見百里愚人以狂爲喜矣豈不能言乎何畏忌於愚人若此也十一章言此有良人不能求廸彼忍心者乃顧乃復況民有貪亂之心視此行事寧爲茶毒而已矣十二章言大風有隧實維大谷有以致之此良人者可以爲善法彼不順者其中垢穢殊甚子有以來之是大谷之受風也十三章之意同十四章申言朋友之義重復詳盡予嘗黙以告女女反見赫故不得已而作歌以告也末二章申言民情可畏上之人又從而助之使爲邦虐亂可必也民情罔中職涼善背上實主之民情回邪職競不力上又主之民之未安使爲宼盜上又主之如此而不亂者未之有也薄言不可已防背詈作歌明言不復隱諱欲辭其罪亦不可得矣

云漢仍叔述宣王閔雨之心也然觀其詩辭大抵責報於神者多比之桑林之辭異矣君子𨿽知其將興亦知其不能終也天气髙淸云漢昭明此無雨之候也饑饉薦臻則旱之日久矣犧牲圭辟無幽不求是必有獲罪天地祖宗者故后稷不克上帝不臨與其耗斁下土寧吾身當之此言旣發宣王所以中興也三章言旱已甚矣不可推而去也兢兢業業如霆如雷望雨之切常若雷霆之發也周民已無遺矣昊天寧不我遺乎舉國之人安得而不相畏先祖之業將墜矣四章五章言旱甚若此羣公先正不我聞不我助吾無望焉父母先祖寧忍棄我上天寧使我遁乎尊尊親親之辭也六章言旱不知其故天不我虞神不我怒何以若此不敢有責於也七章言旱甚若此蕩然無復綱紀朋友不足以爲國也舉國羣臣無不咎心而賑防靡有不能而止者至此無所用其力但仰天嘆息而已末章言有嘒其星與云漢昭回之意同皆無雨候也大夫君子其假天者不遺餘力幸無棄其成庻其有所感召凡我所以爲是者非以爲已正以定國眾正爾此堅大夫君子之心懼其或怠也始焉有所求於天終焉有所責於人反已自修之意也

崧髙尹吉甫贈言於申伯也厲王板蕩宣王能建國親諸侯吉甫美焉幽王亂亡平王能錫命諸侯夫子取焉觀崧髙之詩知申伯先邑於謝入仕於周宣王因城謝而封之加地進爵焉首章言申甫兩國始封之本二章言申伯繼其祖父之業能爲南國之式故王命召伯定其宅升之以爲南邦言其始爲諸侯也三章言王因其舊邑之人以作申伯之功旣命召伯徹其土田又命傅禦遷其私人爲申伯計者詳矣四章言召伯營廟寢之功蹻蹻申伯車馬之餙也五章言王遣申伯之辭且有所錫予也六章言王餞申伯申伯還歸仍使召伯具其道路之資也七章言申伯旣歸周人咸喜申伯能爲周之屏翰也八章美申伯之徳吉甫述其作誦之由也【案崧髙後當次烝民今缺】

韓奕韓侯入覲天子錫命其還也因以親迎吉甫美之以作是詩美韓侯所以大宣王也首章言韓有梁山其道倬然韓侯經從此道以受命於周自纘戎祖考而下天子親命之辭也二章言韓侯入覲之儀天子錫命之禮也三章言韓侯旣覲而歸天子使顯父餞之其禮盛設其意歡洽也四章言韓侯便道親迎其盛若此也五章言蹶夫之擇壻不惟人物之良其山澤百物之富可樂也末章追言韓之先世受先王之命爲北國之伯臣服百蠻經理其地墉壑畆籍使同於中國百蠻貢其貔豹之皮以爲中國捍禦猶無終子納虎豹之皮請和於晉之意今韓侯能世守其業也

江漢詳觀詩意出於召虎侈上賜而歸美以戒也意者尹吉甫述虎之意而爲之以見宣王之美也前二章不言虎平淮夷第三章

特言虎式辟四方疆理南海而己蓋虎不敢以平淮夷爲功歸功於師武臣力之意也江漢浮浮似言興江漢之師順流而下匪安匪遊言不敢寧居之意淮夷來求兵欲加而淮夷已求服來鋪納欵請降陳列於軍前也二章淮夷旣平因經略四方大抵平定蓋厲王之後亂者多矣三章言召虎時在江漢王申命之使式辟四方治其土田取法王國疆理之功至於南海召旻曰有如召公日辟國百里恐爲虎言也四章申言宣王冊命虎辭也五章言王賜虎圭瓚並山川土田於周受命自召祖命周之先祖與虎之先祖實寵命之宣王謙不敢當也自虎拜稽首至末章虎歸美之辭也對揚王休作召公考虎自言也對揚天子之休命作吾祖之告成虎之自祈者如此矢其文徳因以爲戒也

常武美宣王之功旣成而不黷武也是詩不及淮夷獨言淮濆淮浦遽以爲夷淮非也此蓋徵徐徐州有戎或淮夷作助耳首章言赫赫明明天子之命言盛哉天子之命將也實爲太師皇父其祖南仲整六師以從戎敬戒其事以施防惠匪曰耀武示威也二章言皇父爲大將其列行陳而戒師旅者程伯休父實副之初言惠南國次言省徐土示不敢加兵也不畱不處言非久於外者以太師從戎是所謂三公出將也故曰三事就緒三章言天威𨿽可畏而王心舒暇遲速得宜當徐方之繹騷也於是有以震驚之天威所加譬如雷霆徐方自然震驚矣四章申言天威之可畏也當是時必有近淮之虜助徐爲虐者故厚淮濆之陳執此醜虜截沿淮之浦以遏其來路也謂之仍執則主戰者固不在虜也五章稱美王旅之盛有法度紀律神變而不可測也末章言功成而亟歸其不黷武如此也惟其不回故還歸而無復後患餘禍也

瞻卬亂極則辭廹枚數其失猶不能止此其所以爲大壞之時也首章言瞻卬昊天而訴之降此大厲謂大惡之人天實生之不然何以若此也人之痛苦必有息時今蟊賊之人相繼而不止設爲罪罟以网羅斯民無有休息如之何其可也二章所言有人之土田奪人之士民收無罪而說有罪皆指用事者言之大厲亦然三章言婦人之亂政指襃姒言也四章言鞠人忮忒謂鞠人之罪者懷忮忒之心譖之於始竟背之於終若是極矣胡爲慝而未止乎蓋亂之極者必興大獄以誣陷良善𨿽其親戚骨肉不能免也故曰竟背不惟此也國之亂者朝不信道工不信度君子犯義小人犯刑如賈三倍豈曰君子所當識婦人旣不與外事豈當其休蠶織蓋士女皆失度矣五章言天何以刺我乎神何以不富我乎曾不能自省捨狄人之可畏徒忌刻賢者而已天之不祥曾莫之憫而逸遊狎暱其威儀不似人君況善人之云亡乎六章言天降罪罟迷奪其魄日多日危故善人云亡寧不憂而且悲乎末章言泉水湧出陷溺已深亂亡極矣吾憂其不免夫昊天藐藐無不克鞏言天之髙髙不可恃也徳者天則鞏之何常之有不辱其先祖不累其子孫可也【案瞻卬後當次召旻今缺】

讀周頌

淸廟維天之命與維淸之詩皆文王樂章也觀漢廟有名則淸廟爲文王廟與閟宮類可也然而古人云淸廟茅屋與淸廟之瑟皆泛言王之徳至於維淸言文王造周之功或者祀文爾淸廟總名或者自文王始耶淸閟皆有靜謐之意所以交於神明也夫祭祀之時樂章不一淸廟之詩特言助祭之臣維天之命特美文王歌此樂章各有次第耶於穆淸廟嘆美是廟之祭也肅雝顯相稱贊助祭之臣也駿奔濟濟咸守文王舊徳以對於在天之靈則文王之徳在人可知矣苟非文王之徳昭明顯著則奉承祭祀者何以若此故曰不顯不承無射於人斯言永永無極也盛徳所以百世祀者蓋謂人情無射愈逺愈思也

維天之命歌文王之徳以告也極聖人之徳維天其配之故稱聖人者多言天天命生物至和無極聖人黙黙與天同功蓋純則無間惟無間故不已相因之理也夫徳盛者垂裕故曰假以溢我餘波洋溢故曰我其收之駿惠我文王大如天然至簡至易惟曰愛民而己故曰駿惠我文王爲子孫者益厚其徳是乃所以報文王也維淸奏象舞歌是詩也伯夷典禮舜命維淸蓋淸者祭祀之本也維淸二字樂章發語辭也緝熙文王之典謂後人緝續增廣文王之舊典禮經以肇有此禋祀卒至於克成厥勲此周家禎祥之本也白魚烏火之祥末矣烈文當與臣工類諸侯率其羣臣來助祭臨遣於廟烈文以戒諸侯臣工以戒羣臣也烈文辟公言諸侯皆有功烈而將以文采今玆助祭是錫我以祉福爲惠於無疆子孫與受賜焉自無封靡於爾邦以下相戒之辭也無封靡則退遜儉約可以守國故天子亦崇仰之念功不忘則子孫之繼序者必能大其功矣彊在得人則四方以爲訓顯在修徳則百辟以爲法美哉前王之徳其可忘乎

天作祀太王而因言文王序言祀先公非也周之王業自遷岐始其始之遷也甚艱實維太王辟而大之彼指岐言也彼旣作邑矣文王實靖之彼事旣往至今岐有平夷之行子孫世守其業此非太王之功何以及此故歌以告焉

昊天有成命序曰郊祀天地然主意在文武受命況郊祀以後稷配捨后稷而言文武何也意者推言文武受命而後得以郊天祀地耶二後𨿽不明言文武然周之受命捨文武其誰二後成此王業不敢康寧基此天命夙夜宥密蓋宥則寛而不廹密則靜而無迹昭假遲遲於乎不顯之意也繼續廣大盡心無遺故能定玆天命今之郊祀天地者職此之由故告於天而無愧辭焉【案昊天有成命後當次我將今缺】

時邁說者謂武王巡狩告祭之詩成王亦嘗撫萬邦巡侯甸四徵不庭矣觀此詩殊非告祭之辭與般之詩不同王者省方祭於所過名山大川不必皆祀天也意者時邁之詩因巡狩而祀百神作詩者歌頌其事爾始言昊天以周爲子故右序有周時邁之舉略示巡省六服羣辟無不震肅固無所用其威因祀百神及河嶽而已信哉吾王之可以爲君也明昭有周式序在位猶肆覲羣後之意明昭有周之徳式序在位之臣偃武修文以示中國攷制度修禮樂焉信乎吾王之保有天下也執競祀武王樂歌也執競猶持勝也武王一怒而安天下其彊莫加焉惟武王執競故能有其競不然則其彊易折也然武王所以成王業受天命者惟不顯其光得之非無競所能致也斤斤猶不顯之意也自斤斤其明以上皆敍武王之徳其下則敍祭而受福之辭也威儀反反則久而不厭福祿來反則疊至而無窮也

思文后稷配天之歌也書以文思稱堯詩以思文歌后稷皆言其表裏也記曰后稷之爲烈也豈一手一足哉說者言其以農事開國不知其有立極之功惟其率育故能陳常惟其陳常故能立極蓋旣富而教之也臣工遣助祭之臣也上四語總爲臣工言也言諸侯之臣獻成於王王治其成而已咨則訪之天子茹則臣工納之也次乃爲保介言之保介治田之官也時莫春矣將何求哉當問新畬之如何而已昔者后稷實授上天來牟之賜故子孫世保之曰大哉來牟乎將受厥明言受賜昭然也上天昭明至今豊年天之賜也命我眾人備乃器具奄忽之間遂觀銍艾上天之賜蓋可必矣【案臣工後當次噫嘻今缺】

振鷺二王之後來助祭歌以遣之也若有客之詩專爲微子作杞不與焉以振鷺比有客之容猶後也所謂鵷鷺行也說者謂在彼無惡知天命之無常而無所惡是固然矣然此語爲商設則可夏旣逺矣何惡之有云猶在邦無怨在家無怨之意不必深說也

丰年說者以爲秋冬報上帝也攷之禮經獨季秋大享明堂非秋冬之報也秋祭四方冬祭八蠟其說粗通然詩辭獨言烝畀祖妣則烝嘗之說亦近祀百神而言祖妣致謝其私之意也

有瞽序詩者曰始作樂而合乎祖似爲祫祭言也詩有先祖是聽之辭總言先祖故序詩者言之大要此詩序作樂之盛如書所謂虞賔在位簫韶九成者也

潛薦魚獻鮪蓋在禴祠烝嘗之外也是詩也言其魚之所出與其魚之名以告於先祖云爾

雝序詩者以爲禘太祖然攷其詩辭始言皇祖繼言烈考殊不及太祖恐於義未然記論語皆言以雍徹則雍者徹祭之歌也與詩意始合自相予肆祀以上言助祭之臣與天子之主祭雍穆若此也自假哉皇考以下由近而推之至於其祖也烈考不止言文王文母不止言太姒蓋總言祖妣也假哉皇考綏我孝子使臣有明哲君有文武故上天安之旣昌其後而身享壽祉不惟皇考使然也烈考右之文母右之則祖妣皆然矣

載見與烈文不同蓋載見言其至烈文言其歸也載見辟王言諸侯見於天子率見昭考言天子率諸侯以見於廟也曰求厥章蓋遵舊章而來至也永言保之思皇多祜述孝享致福之辭綏以多福俾緝熙於純嘏天子祈願於諸侯之辭也

有客啇徳未逺周人惡紂而思商焉二王之後其來助祭也歌振鷺以遣之而有客之詩特爲微子作思商之意也夫愛其人愛其屋上烏微子所乘之馬所從之人皆可愛也故欲縶其馬而綏其左右旣有滛威言商之亡旣足以償紂之虐降福孔夷則宋之永必有以報商之徳矣

武舞大武而歌是詩也其辭意與桓類大要頌武功而歸功於文徳也

閔予小子訪落敬之小毖四詩大抵相類閔予小子訪落皆言皇考故詩序以廟言之孔氏以爲此皆樂歌也夫歌詩以爲樂非必頌然也風與二雅皆然閔予小子成王免喪朝於武王之廟而歌是詩也首章新免喪其辭哀次言皇考之孝念及文王陟降如在庭此羮墻見堯之意也皇考之孝若此予小子安敢不敬思所以敬繼皇而不忘者乎

訪落成王朝廟之後卽廟中而訪羣臣因以歌是詩也衰落之餘免喪未久博訪羣臣遵守先業此事之至難也道裏悠逺未有攸止將欲就之謀猶判渙懼難繼也加之幼沖多難未知若何而可曩者皇考思念文王陟降庭止今者皇將繼文王王而庭止自上而下陟降於我家美哉皇考以保明其身言防防之中實有以扶持開導之者夫先王之神靈𨿽陟降在天孝子念親如將之則如在其上如在其左右固不誣也【案黃震日抄云古以庭訓直晦庵以爲若見其陟降在庭義極明白戴說同】

敬之序詩者以爲羣臣進戒詳觀詩辭似非也自敬之而下序羣臣之進戒自維予小子而下序成王之求助如虞廷之賡歌君臣警戒是也然旣爲樂歌辭出一人疑成王求助於羣臣而歌是詩也敬之敬之言天命之可畏而極其敬也陟降厥士言用舍人材天實臨之維予小子不聰敬止不聰言其質敬止言其心也日就月將使積學之功緝熙於光明則接續增廣無有間斷虧遺也仔肩言其負荷之重也何以輔之惟示我顯然徳行使有所法而已矣

小毖詩辭之哀大類鴟鴞東山之役未歸故鴟鴞作金縢之書旣啟故小毖興意者成王悔過求助於羣臣而歌是詩也懲創前事戒愼後患此成王之心也彼掣曵其蜂自求辛螫無使予再至此也予而後始信物小能大如桃虫之能爲鳥也自幼沖而實多艱已未能堪況集於蓼其辛苦特未艾也

載芟與良耜詩辭相類一祈一報何以別之觀其末章載芟之辭詳而婉良耜之辭簡而直知其不同首言耕耘之勤中言收成之富末言祭祀之盛也匪且有且匪今斯今言玆禮也非苟且而有此且也非今日而爲此今也從古而然也謂自古有年者周人蓋卜之審矣至於良耜末章言以似以續續古之人直言繼是以往長如古人而已【案良耜後當次絲衣今缺】

酌告成大武意者舞大武於其終也遂歌是詩耶大抵武成之後戢干戈櫜弓矢此武王之心也故曰於鑠王師遵養時晦言取藏而不用也𨿽曰不用而道徳之威克成安彊故時之純熙實爲大助今也我受此龍光先王之造蹻蹻然其彊如在也何以嗣之實維大公能信天下則能用此師矣

桓類禡之歌也兵所以毒天下而曰綏萬邦用兵必有凶年而曰屢丰年蓋周之用武合乎天心天命眷之至今而不解故也桓桓武王保有厥士所謂熊羆之士不貳心之臣保乂王家者也言昔者武王有此武功昭明於天以間商而代之今也歸功於武王以爲類禡之歌使戎士與有聞焉此之謂武

賚大封於廟而歌是詩也文武勤勞以成王業我應受多福不敢輕也凡所施設必防繹而行之繼是以往惟以求定天下而已大封之意固時以求定也於是焉而有命以封建諸侯爲諸侯者亦安得而不防繹之乎般祀四嶽河海之歌非必天子巡守親祀也言大哉有周之有天下也陟髙山而致祭嶞山喬嶽莫不咸在合河而祭之百川皆與也祭先河而後海故以河爲主苟在天地之內者皆裒祭以配祀此周之命祀也曰翕曰裒各以類祀山川鬼神無或不寧此所謂於皇時周也

讀魯頌

駉頌僖公國勢之盛用心之無頗也言國之富類以多馬言之蓋馬所恃以爲國也今僖公牧馬於坰之野無所擾於民馬之盛若此果何修而得此哉由其心思之用廣大無邪故寓於馬良隨所寓而有功特以見其富爾

有駜此君臣相說之詩也駜彼乘黃言羣臣乘馬而在公也在公明明則羣臣能舉其職矣自公之餘君與其臣燕飲相樂振振鷺言其威儀之盛也醉言舞言其歡意之洽也至於醉言歸則能以禮自將矣夙夜在公則國無廢事醉言歸則臣無廢禮至於末章不獨君臣相樂而已念及庻民則願丰年之相繼不獨一時爲樂而已念及子孫則願有谷之無窮此所謂君臣之有道也泮水述僖公來遊泮宮教其諸臣與其老成之人飲酒燕樂而因及其作泮宮之功且有祈頌之辭焉是詩也言魯侯而不言公昔者請命於天子而作頌則是頌也將聞於天子或誇示鄰國耶時人思樂泮水采其芹藻適見魯侯之至止其車馬之盛而從之者多也其旣至也笑語教誨飲酒於是謂永錫難老必其相與飲酒者老成之人也長道猶言長策也順彼長道言取謀於老成之人而服其所難服羣醜卽淮夷是也四章始述魯侯之徳孝格於祖自求多福非所謂徼福於周公魯公也五章始言作此泮宮有服淮夷之功說者謂淮夷未服詩人誇辭蓋淮夷𨿽未殄滅戰勝克敵來獻俘馘者則有之矣故終以淮夷卒獲言之在泮獻囚非謂民之麗於罪者謂俘囚淮夷之人也治獄之吏淑問而不忒則脇從者罔治矣六章言伐淮夷之士能廣僖公徳心故不吳不揚不告於訩而能在泮獻功七章始言器械之精徒禦之勤旣克淮夷卒乘競勸所謂孔淑不逆也能固此謀猶則淮夷終無所得矣是淮夷猶未服也末章蓋祈願之辭云鴞惡鳥也猶集於泮林懷我好音況淮夷乎幸淮夷之覺悟也來貢其方物是又不欲以兵威彊服之而使之自悟也

閟宮頌僖公而祈焉非謂其能服周公之宇也列國大夫稱頌其君非所當爲辭多溢美鋪敍排次比於他頌其體失矣閟宮指姜嫄之廟言之謂爲羣公之廟非也蓋是首章之特言姜嫄生后稷未嘗言羣公也敍后稷文武而不及周公言太王始翦商文武致於牧野辭不密察皆下國大夫之故也春秋始書郊於僖公前此羣公豈無失禮者獨始於僖公何耶意者僖公始僭郊禮與作頌之意類耶自此而下多祈頌之辭雜以溢美末章言寢廟之盛以漢顧成言之則新廟者僖公之廟也魯頌非聖人意也刪詩何取焉存舊章以示訓戒未必皆記其徳也

讀商頌

商頌商人之詩多矣世祀旣逺散失不存正考父得商頌於周太師魯人傳之至夫子時周太師失其官守無復有者僅得之魯人而已

那似分爲三章其末皆言湯孫說詩者以湯孫爲主祭之人然言於赫湯孫則非子孫之辭也殷武言湯孫之緒似爲髙宗言也大抵自太甲而下皆可言湯孫那祀成湯並及先王故以烈祖稱成湯湯孫稱先王也【案黃震日抄云岷隱謂湯孫不應自誇遂指爲商世先王然下文云湯孫之將則先王豈自奉祭祀耶樂以悅神故侈言其樂之美非自誇也】猗與那與言美哉置此鞉鼓也鼓聲簡簡樂我烈祖以及湯孫是以能奏假而綏思成奏假言樂奏而昭假也祭有告成謂禮成而告也綏我思成則先王之神靈安我而使思是禮之成也管磬之聲並作見先王之神靈昭然如在所謂於赫湯孫也穆穆厥聲猶赫赫厥聲之意也庸鼓有斁鐘鼓將終而萬舞奕然祀事畢矣嘉客謂虞夏之後也賔客助祭者敬戒恐懼不敢夷懌夷懌安適之意也祀事告成爲客亦不敢夷懌則駿奔走相祀事可知矣因申言古昔先民其平居也溫恭朝夕故執事也恪謹不忘則今日相祀而敬戒恐懼者有所法於先民也顧予烝嘗顧猶眷也言眷顧此烝嘗之禮此湯孫之大我後人也以烈祖爲首而以湯孫繼之蓋祀湯孫非止一君也【案那後當次烈祖今缺】

元鳥序詩者以爲祀髙宗蓋以武丁知之矣殷武亦祀髙宗以伐荊楚知之矣然元鳥言武丁孫子與殷武同爲祀髙宗之詩亦有可疑者此詩首章二句言契之得封於殷下五句言湯能正彼四方故奄有九有也商之先後言成湯以下殷先哲王至於武丁孫子此詩似爲武丁孫子作也殷衰而諸侯貳髙宗奮其威武故諸侯復朝子孫憑藉其餘威諸侯來助祭此武王靡不勝之功也大意此詩言正四方有九有服諸侯尊王畿坐假四海惟其子孫多賢故受命咸宜以荷此百祿也景員維河此句頗難曉殷都於河南言四海各以其職祈祈然而來景大也員眾也其大眾皆自河而至如朝周之言丰水也

長髮大禘也當祭帝嚳是詩特言契與相土次及成湯言湯尢詳而末乃言及阿衡得非祭成湯因及與享之臣耶始言商家之徳源深流長自禹平水土之時帝已立子生商矣契始封於商有桓桓撥亂之功逹如以厥臣逹王之意受小國大國以逹於王則契上爲天子所信下爲諸侯所服而契不敢以驕大處之也率履不越則守規蹈矩行無越思遂以此爲諸侯所視效則亦旣發越光大矣至於相土於赫有光海外有截則不惟受大國小國而已次乃言成湯至於湯齊言天與湯爲一也湯降不遲言天之生湯也甚亟昭假遲遲言湯之應天也甚緩獨知躋聖之徳以敬於上天而已是故帝命之使爲法於天下受小球大球小共大共如王氏之說贄瑞共貢是也綴旒駿厖言下國依之甚大且厚也然成湯之政不失和平成湯之勇不動聲色故能受天之祿及其不得已而用兵也則天下無敵苞有三蘗則韋顧昆吾其說是也

殷武祀髙宗也意者髙宗寢廟新成歌是詩以祀乎首章言伐荊楚之功湯孫指髙宗言也二章責荊楚之意是也氐羌之逺莫不來王況荊楚在國之南乎三章言在成湯時立後王君公於禹之績各以歳時來王治其田疇以求免譴何其整齊不亂也四章言昔封建之意天降監於下民者甚嚴惟是賞刑之意不僭不濫不敢自暇自逸故並建諸侯以求多福大要殷道旣衰諸侯背叛髙宗中興諸侯復朝故作詩類言封建之功也五章申言髙宗宅中圖大以臨制四方以翼翼之敬爲四方取中之法故生而赫赫其聲沒而濯濯其靈以壽考安寧保佑我後人也末章言取材於景山以建寢廟寢廟甚安則有以妥神靈而福後人矣

續呂氏家塾讀詩記卷三

