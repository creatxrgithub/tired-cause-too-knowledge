

欽定四庫全書

經部三

詩故

詩類

提要

【臣】等謹按詩故十卷明朱謀防撰謀防字郁儀寧獻王七世孫以中尉攝石城王府事事迹具明史諸王傳中是書悉以小序首句爲主略同蘇轍詩傳之例而防用舊說攷証之大防宗法漢學故與朱子集傳往往異同其以故爲名意蓋有取也中間偶立異說如以小星爲禦入直以斯幹爲成王營洛周公所賦之類𨿽未免失之穿鑿然其學有根柢故參考互證往往能自出新意不爲陳因蹈襲之論終非空言說經者所得而相擬矣乾隆四十二年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

詩故卷一

明朱謀防撰

周南者何岐周之風也詩六義有風雅頌而無南此何以稱南風之南也八風寒燠異徳升降殊情不爲振掉則爲淒戾惟南風祥和鬯達長養萬物有豈樂而無怫郁文王岐周之化實像之故不稱風而稱南也召公分陜矣何以稱南其化同也造王業之本莫如周南成王業之效莫如召南故大胥鼓南而鼓鐘以雅以南有防哉

闗雎后妃之徳也何以言徳廣嬪禦厚國本也國本莫重於嗣續婦徳莫難於不妬太姒能求庶女於窈窕側陋之間廣爲則百斯男之地厥徳又何加焉雎鳩王雎亦謂之鶚大小如鴟深目目上骨露幽州名之曰鷲亦名白鷢不類鳬鷖也此鳥鷙而善漁每得隈潭隩渚輙盤飛雲際哀鳴求類而後下集焉非爲其有別也窈窕猶言防窱謂窮巷深閨淑女之所在非幽閒貞靜之說也荇菜葉紫莖白脆美可茹其葉始捲而漸開黃花六出今人不復采取第名之曰豬蒓闗雎一詩初非難說而毛韓齊魯各立異義良由辧物未明比興失所守師說者愈精愈逺愈索愈疎三百五篇用是不復得其故矣

葛覃后妃之本也何以言本內教之所由立也太姒位乎正嫡廣求庶妾並處宮中不有所以教之得無安於怠荒乎蠶桑者後夫人之所有事而葛枲細務則庶婦之職也太姒身率絺綌服之無斁蠶桑可知矣言告師氏太姒自寧其親也薄污薄澣歸寧父母語庶妾也示之勤儉教之孝思非政本乎萋萋狀葛之始苗莫莫狀葛之成就莫莫云者誕節之謂非茂密也私者親體之衵服衣則泄暑之常衣非燕服褘衣之謂也

捲耳后妃之志也何志乎志逺人也丈夫有事四方無所庸憂文王則患在羑里禍有靡測是以徬徨不安永懷無已耳序乃謂求賢審官不幾侵公事已乎

樛木后妃逮下也何逮乎能以恩意接下使不自塞也上之臨下志於威嚴則其情不通誌於妬忌則其生不遂能忠能恕上下泰然樂可知矣葛生山谷間附木而起長二三丈藟亦葛類又名巨苽本艸所謂千歳藟也葛藟得托樛木以遂其生比庶妾因后妃而進禦所謂樂只福履則頌禱之詞耳

螽斯后妃子孫眾多也非也眾妾相安相樂之詞也螽類有五在爾雅此土螽也其種獨蕃秋冬之際千百爲羣飛集田野絕不相害非以股鳴者振振言其眾盛非仁厚之謂

桃夭后妃之所致也非也后妃答樛木也凡木美實者未必美華卽華美矣不能早實惟桃華丰艷三年以上便能作實以比眾妾年少色好又宜子也大學傳曰宜其家人而後可以教國人非君夫人能教國乎

兔罝后妃之化也非也文王之化也文治於岐四方無侮寢甲止戈武夫無所效其用相與優防田野從事罝罔以銷磨其壯心焉曰幹城曰好仇曰腹心計其才也以此才而野處若深惜之實爲國家治平喜矣兔道爲迒往來有常所謂中逵自是兔迒非九達之逵也

芣苢后妃之美也非也周民室家樂完聚也無徵戍則民安其業室家無復離析死亡之憂所當卹者產難而已采芣苢宜產也治平之象溢於言表矣此其所以爲風乎

漢廣徳廣所及也孰及之文徳及之也岐周處西北而江漢實在其南文徳被乎南國南國之君思欲奉戴猶畏紂之暴虐有不敢先賦此以見志曰喬木曰防女諭文徳之可歆艷非犯禮妄求之說也錯薪也楚也蔞也皆可刈之物也以錯薪翹翹秀起姑欲待其黃落但刈楚及蔞而已諭惜名分不欲先去紂也孰能先我歸周我當秣其馬而從其後矣

汝墳道化行也曷行之行東諸侯也東諸侯服文徳而朝周者必由汝墳而西故遵汝墳者往見伐其條枚今則伐其條肄計已經年而始一來感其聘問之曠也旣見君子不以曠而棄我又私喜矣惟是王室虐如燬不遑寧息故有曠也敢貳心哉文王三分天下有二於漢廣汝墳而見之言婦人能閔君子者何足以語此楚人謂火曰燥吳人曰齊人曰燬此稱王室如燬則齊語矣故知爲東諸侯之詞

麟之趾闗雎之應也曷應之成王業者應之也周南闗雎以至桃夭家之齊兔罝芣苢國之治漢廣汝墳則天下其將平矣然而大統未集文王卽世向非武王周公繼述厥志王業何由而成乎麟神物也世不槪有以比公子公孫不世出之賢聖耳曰子曰孫曰族舉皆賢聖非一故稱振振

召南

鵲巢夫人之徳也夫人始來於何見徳乎於其能將侄娣俱來也古者諸侯一娶九女二國媵之以侄娣是嘗有挾忌心不與侄娣偕行者矣此夫人獨能將之故作者樂歌其事焉鵲工爲巢綢繆鞏固諭君夫人有國有家鳩拙於巢或托鵲巢而乳子則侄娣自諭也傳謂鳲鳩均壹之徳以比夫人殆不然哉

采蘩夫人不失職也何以不失職祀以其時也祭有禴有烝烝以進品物禴以薦新味南國歳味莫先於蘩孟春芽始數寸香脆可珍碧葉白防故謂皤蒿物𨿽微而敬薦之可謂能修常事矣被者祭服之通名少牢饋食主婦被裼衣侈袂薦自東房是其事也傳以被爲首飾箋又攺被爲髲何其鑿邪

艸虫大夫妻能以禮自防也夫婦一體也逺離之久感時相念情之正也何必謂其以禮自防乎艸虫者蜻蛚寒螿之總名張衡所謂大火流艸虫鳴是已阜螽卽周南所謂螽斯也艸虫喓喓阜螽趯趯深秋候也采薇采蕨季春候也秋暮而往春暮未還道裏悠逺吉防莫卜是以用憂豈感物而興男女之思乎

采蘋大夫妻能循法度也何循乎法度善其能教女也昏義古者婦人先嫁三月教之公宮祖廟已毀教之於宗室教以婦徳婦言婦容婦功教成祭之牲用魚芼用蘋藻所以成婦順也此采蘋藻以芼魚也奠於宗室牖下教成之祭也不舉其物而舉所芼貴躬采也曰季女大夫之妻之女也

甘棠美召伯也何美乎爲其分陜能奉王政以正諸侯使彊不陵弱眾不暴寡江漢之間附庸小國實賴之以安焉故托諭甘棠蔽芾之及物以志感豈聽訟棠下之說乎

行露召伯聽訟也此非也嫠婦執節不貳之詞也惟野田艸萊之區乃多行露惟鰥夫嫠婦乃有速獄之婚錄是詩者明露屋艸茅習俗亦美也多露沾濡之可厭我常夙夜謂其可厭矣諭潔已之有素也雀無角而穿屋鼠無牙而穿墉猶我未嘗許嫁妄致我於獄訟耳

羔羊鵲巢功致也此序非也南國大夫能節儉也諸侯狐裘大夫羔裘士羊裘制也此宜羔裘而羊裘以是知其能儉服羊裘而委蛇自適無不足之色以是知其能節古者五羊而成一裘百里大夫五羖見稱卽其事矣紽緎皆五知其皮之五也羔裘之直敵數羊裘以尙節儉故寧羊裘

殷其雷勸以義也此士妻之詞也按周制大行人司儀上士八人中士十六人下士三十二人小雅偕偕士子朝夕從事是已曰振振者眾詞也從者非一我所懷之人可少休矣何爲獨勞王事乎雷無形象猶有聲響可求不在山南則在山北君子行役顧不知所向往蓋傷之也

摽有梅男女之及時也非實男女也處士樂及明時效用也月令孟夏贊桀俊遂賢良行爵出祿必當其位故徴聘之典行焉梅實隕落正其候矣此時束帛之典不及必且後時矣故托士女相求以明志

小星惠及下也非及下也禦入直居寢之詞也古者王公臨事則有瞽史之道居寢則有暬禦之箴莫非賢也賢者在事故能安命而述職言列宿在天小大異象王臣從政貴賤有等才有賢否位有崇卑各盡其職而已參昴以諭大臣小星則自擬也列星之中惟北斗參昴最爲著見夏小正於參昴之伏見也屢書之入直者因所見而興詞惟其入直居寢是以抱衾與裯豈賤妾進禦之謂乎

江有汜美媵也何美乎以其不克與嫡偕行能待命於國無貳志也水已決去而復入者爲汜岐流爲渚別出爲沱汜也渚也沱也媵自諭也言江水同源尙然有汜有渚有沱我自它國來媵寧能必其與嫡夫人偕往乎不怨不以而猶望其悔悟之萌可謂厚矣

野有死麕惡無禮也非無禮也嘉其亦猶行古之道也上古昏嫁以麗皮爲禮此以白茅包束麕鹿則麗皮之遺俗也誘之云者麗皮導其來聘之禮也稱尨吠知爲山谷野鄙之氓也士以茅束麗皮而來女則施衿結縭而往略繁禮尙眞淳宛然羲皇上世之風矣二南之詩有美而無刺其述風化事行往往在乎景象之間不因言語文字而盡之學詩者所當知焉俗儒不通斯防至謂此詩爲淫奔而欲刪之如其愚如其愚

何彼穠矣美王姬也非美王姬也美武王之能以女下嫁於齊也唐棣之華翩其反而語其能下降也故以興王姬之肅雝焉桃李異色同時並盛故以興王姬齊子兩貴之相當絲綸皆釣具絲以取小魚綸以致大魚各有宜也惟齊侯之子乃足上當平王之孫耳始周公未定諡法之時於文考或稱平王或稱寧王毛傳釋平王爲文王是矣彼平王宜臼齊侯諸兒烏足以污召南邪王姬適齊實昉乎此帝乙歸妹之例也故謹存之

騶虞鵲巢之應也非應鵲巢也記仁愛之及庶物也古者春獀夏苗秋狝冬狩一以除田害一以講武事葭蓬之茁則春獀矣葭蓬記其時豝豵之五記其物一發而罷記其仁騶也虞也記其官吁嗟乎者隠痛之詞也呼騶虞所以止殺也天子不合圍諸侯不揜羣五豝而取一焉明不揜羣也六騶羣騶事在左傳山虞澤虞屬在地官七騶咸駕著之月令騶虞之爲官也顯矣而毛傳遽爲白虎黒文之說夫白虎黒文爾雅釋獸所不載豈其然乎

詩故卷一

欽定四庫全書

詩故卷二

明朱謀防撰

邶鄘衛商紂畿內地也自紂城而北謂之邶其南謂之鄘邶鄘以東謂之衛始武王克商封紂子武庚爲殷後而使管叔蔡叔霍叔往監之是爲三監武王崩武庚叛周公討三叔而誅之更建邶鄘衛而分治其地衛則康叔是已邶鄘之封莫可考厥後亦並於衛故邶鄘之詩皆衛詩也仲尼錄詩宜若可沒邶鄘矣然必存之存三監也存三監所以存殷也武庚之誅仲尼所不予故存邶鄘以致意焉

柏舟言仁人而不遇也所謂仁人莊姜是已奚必頃公之世乎耿耿者伏枕終夕如有所聞也棣棣者自反之詞威儀棣棣自反而有禮也慍處憂戚之間記稱憂斯慍慍斯戚是已以怒訓慍則悞矣微者虧也謂日食也莊公失道反常如日虧其明非嫡庶之諭

緑衣莊姜之傷己也旣失位嬖妾得以相陵也是詩前二章以緑衣比嬖人後二章以絺綌自比命數之涼薄緑兮絲兮當作絺兮綌兮傳寫之譌也章法則然

燕燕莊姜送歸妾也孰爲妾陳女戴嬀是也燕之往來必雙故曰燕燕其飛也一上一下故曰頡之頏之言於戴嬀在昔興居未嘗或離如雙燕然今當長別能勿悲乎任以應物言塞淵以處己言縝密無所失之謂塞靜定能鑑物之謂淵淑愼其身先君之思皆朂詞也云淑愼者猶曰善自珍攝耳

日月莊姜傷己也非傷己也傷州吁之亂衛也吁弒君簒立敢爲悖逆不復名分之畏知其終不能定衛矣日盈月虧晝夜代明自古而然以諭君臣名分之有定也方其作逆我嘗以是教戒之終不我聽柰之何哉

終風莊姜傷己也非傷己也傷州吁之當見討也暴風終日拔木飛砂亂常甚矣諭其弒逆之事也異常之風非雨不解曀曀其陰虺虺其雷將雨之候矣諭州吁之將見討也我以正而教戒之彼第謔浪笑傲以應之如是之人其能免乎寤言不寐憂之以廢寢也願言則嚏願言則懷謂我有所感悟願與之言也豈宰醜蒞殺之謀旣已聞之莊姜乎

撃鼓怨州吁也踴躍用兵言州吁之志也不我以歸憂敗亡也爰居爰處據兵車而言也車恃馬以行馬之旣喪敗可知矣敗則亡於林下而尸之邲之戰趙旃棄車而走林者是也死生契濶夫妻始焉約與偕老之契甚濶逺也今迫死亡濶逺之契不我展矣偕老之言不我信矣

凱風美孝子也寡母不安其室七子自責以諷之幹母之蠱矣棘心棘栽之始則生穉弱之名也至於薪則材成矣黃鳥鸝也睍睆當作睆睆羽毛光華貌傳寫之誤也韓詩傳作簡簡黃鳥例可推矣

雄雉刺衛宣公也宣公不卹國事軍旅數起男女怨曠之詞也雉性妬壠防疆飛不越域其髙不過丈修三之雄雊雌應兩相依也君子獨從役逺去其存其亡杳不可知曾斯雉之不如矣瞻彼日月朔朢盈虧者凡幾見矣道𨿽云逺亦可來矣百爾君子何其不知徳行而我君子獨以徳行見用乎然徳行又豈難知哉若能不忮不求則無往而不可適矣

匏有苦葉刺衛宣公也宣公烝於夷姜生急子事載左傳縱欲瀆倫甚矣故國人亟舉悖理亂倫者反覆以刺之匏爲腰舟所以利渉也方其有葉之時濟渡之水正深矣垂帶而渉曰厲渉之淺也褰裳而渉曰揭渉之深也今曰深則厲淺則揭何其悖哉雄雉雊而雌應之常也濟之方盈以舟不以車理也今曰以車濟盈以雌求雄得非反常乖理之舉乎昏禮用雁何也以其夕則水宿旦則雲飛秩然有序不亂倫也今烝庶母而生子謂之何哉招招舟子以濟處方深不可徒渉也一舟所濟非一人故曰卭須我友安得犯險徒渉以取覆敗乎

谷風刺夫婦之失道也蓋賢婦見棄於夫之詞也采葑菲者用其葉而存其根須其葉之復生也今並根而去之無復生理矣是婦必以無子見去故爲是言非謂客貌之衰也方舟泳防諭其治家之曲折得宜匍匐救喪諭其供億之無所缺乏昔育字誤當曰昔者恐育鞠末章不念昔者可證有洸有潰言其訣去如水之流不可復反也旣詒我肄斬絕之辭也肄與汝墳之肄同塈與蔇通左傳猶懼不蔇謂始至也

式微黎侯寓衛其臣勸之歸也中露露中言無芘覆但露宿也泥中猶言塗炭言無安宅也

旄丘責衛伯也黎侯爲狄所迫去而寓衛久不得歸黎大夫責望之詞也晉景公滅赤狄數其棄仲章而奪黎氏地事在衛穆公時則知黎之寓衛在成穆間矣叔兮伯兮謂同姓之諸侯狐裘蒙戎則謂黎侯也不得於衛而屬望諸侯亦可悲矣瑣尾流離之義當如朱傳

簡兮刺不用賢也簡兮簡兮擇才之精也方將萬舞僅用之爲籥師也以俁俁之貌如虎之力在前上處宜觀表而知裏矣乃卒事之際公但錫以一爵與煇庖閽寺無異何其無知人之鑑哉是以思西周庸庸祗祗之君耳籥但三孔左手以三指抑揚而吹之郭訓是已榛者木下小栽非栗屬也苓卽苓耳非大苦也皆在逺難可詳察之物

泉水衛女思歸也泉水卽衛之百泉泉在衛北淇在衛南北髙南下故泉水趨淇諭已思歸宗國也瑕者過差之詞不瑕有害猶言不甚害義也隋志邢州內丘縣有干言山內丘在衛東北邶地也故附之邶詩

北門刺仕不得志也非刺也錄賢大夫也斯人旣典國政復從王事亦重臣矣而曰終窶且貧室人交謫其廉潔之守幹濟之才存乎言詞之表矣無所怨望惟命是安得非賢乎惇厚也謂厚有所加及也

北風刺虐也非刺虐也異姓之臣違亂也北門蓋同姓大夫國𨿽危亂義不可去此則異姓而仕衛者也道不行言不用第有亟去耳風雪交作之際莫不閉藏奧室今則相與衝冒而去知其亟於違亂耳是尙可以虛徐邪狐者妖獸鬼之所乘烏者鬼雀鳴則凶咎所見無非二物諭在朝者皆不祥之人也

靜女刺時也何刺乎刺淫奔也曰靜女曰彤管男悅女之詞也夫淫奔密約而他人歷歷言之其惡寧可揜乎內則婦事舅姑左佩刀礪觽燧右佩箴管所謂彤管卽所佩之箴管耳牧者圉人所居荑則芳潔之物

新臺刺衛宣公也新臺之役莫不非議𨿽執土木之人猶能泚然而愧況衛君乎河水彌彌諭其淫佚污濁之可厭也籧篨戚施胥臣所稱八疾之二皆人所棄者

二子乘舟思伋壽也泛泛其景言二子逐流而去無復形景來歸也養養猶言怏怏憤郁不平之意始焉猶望其能來不瑕有害則決其已死

鄘

柏舟共姜自誓也

墻有茨衛人刺其上也宣公烝於夷姜而生伋公子頑通乎宣姜而生戴公文公宜乎中冓之言不可道矣茨謂茅之有次第者所以覆墻也梓材稱旣勤垣墉其塗塈茨卽是茨矣毛傳朱傳並謂蒺藜何其謬哉中冓猶言中垢宮中垢穢之行也欲雅言之故變垢稱冓

君子偕老刺宣姜也副者覆首之飾編髮爲之笄以連副珈以飾笄惟後夫人得有之翟謂貫珠爲翟以冠副笄之上非刻繒以飾衣也承以鬒髮象揥其可知已如山如河如天如帝皆謂威儀莊嚴可敬憚也目中白處曰晳眉上廣處曰顏揚其目則晳見而顏動是貴倨之狀有是威嚴舉國皆尊仰之柰何甘心污穢以自辱乎斯言外意也

桑中刺奔也沬卽妹邦朝歌以北之地也唐蓋北方蔬屬故毛傳以爲菜名非兔絲也唐也葑也麥也皆易求之物諭孟姜孟弋求之易許也桑中蠶妾之所聚上宮樓閣之通名始通好於桑中終成歡於上宮耳姜齊女也弋莒女也庸則鄘女其邑人也

鶉之奔奔刺宣姜也奔奔猶言賁賁鶉盛气而怒也彊彊鵲有定偶不相亂也鶉性妬淫兩雄相見必盛气而鬭鵲則傳枝而孕初不以形接也此刺惠公不能防閒其母使公子頑得通之耳

定之方中美衛文公也衛懿公爲狄所滅文公繼之徙居楚丘務材訓農通商惠工衛人悅而歌誦其事焉作宮作室土木大興卽通商惠工之事矣樹之榛栗椅桐梓漆務材也夙駕桑田訓農也星言夙駕戴星而駕也也人猶言此人謂勸農之倌也不獨勸農者秉心塞淵謹於奉職卽牧馬之校亦咸得其人故所牧之馬騋而牝者至於三千極言蕃庶耳

蝃蝀止奔也非止奔也敬教乎內也文公懲衛之難由乎縱欲亡禮故爲是詩使瞽史朝夕諷誦於宮闈之內以示教戒焉陽蘊於上陰蒸於下二气交搆而爲雨陽蘊已解陰蒸未已則折而爲虹霓朝謂之隮暮謂之蝃蝀是地气之淫也冥漠若無眹兆倐爾成形人皆得而指之以諭男女曖昧之事終不可揜也借令縱欲之人不恥淫奔獨不爲性命惜乎禮所謂命以防欲是已

相鼠刺無禮也非刺也文公勸學也鼠有齒而無牙竊食偸生不能大害見人猶生畏心似有廉恥節儉之尙在位者竊位尸居肆欲無厭不以禮度自檢有愧於鼠矣人而無止正謂止足之分非容止也

幹旄美好善也非好善也文公授方任能國人歌其事也鳥隼曰旟大夫之旃也畫鳥隼於帛謂之幹旟注旄牛尾於乾首謂之幹旄析夏翟之羽以爲緌謂之幹旌實一物也素絲者禦馬之轡也轡有六曰四曰五變文叶韻耳言大夫乘是車馬建是幹旄出入都鄙尊顯光赫矣不審以何者嘉謨嘉猷入告我君於內乎

載馳許穆夫人閔宗國也

衛

淇奧美武公之徳也衛武公九十有五猶箴儆於國而賓之初筵抑抑威儀皆其所自儆之詩恱禮好文可槪見矣河朔無竹淇澳獨產故其詩曰籊籊竹竿以釣於淇非王芻也淇之緑竹猗猗以興武公特稟異气而生也有切磋琢磨之功乃後有琇瑩防弁之飾兩章後先相應耳瑟兮僴兮者恂栗也赫兮咺兮者威儀也所謂恂栗者戰戰兢兢制節謹度之謂也所謂威儀者臨民以莊尊其瞻視之謂也如金如錫語其知柔知剛也如圭如璧語其能圓能方也車箱而上髙三尺三寸橫一木謂之式自式而上二尺二寸復橫一木謂之較古人立乘憑較有所致敬則俯而憑式自式而上得較故曰重較大夫過二人則式國君惟式宗廟余無所式矣登車而倚重較易於矜嚴者也武公則寛綽其容歡宴而至戲謔易生陵侮者也武公則以禮自檢是皆剛柔方圓之相濟者也

考槃刺莊公也非刺莊也美遁世者之無悶也考者尋討之義槃謂樂也古言考槃猶今言尋樂耳或澗或阿或陸無往而不適或寤而言或寤而歌或寤而宿無適而不獨自以明遁世之志專一也薖與輠通劉向別錄所謂炙轂輠髠是也軸以運車輠以脂軸兩者皆進退自得之諭非寛大盤桓之說

碩人閔莊姜也非閔也蓋述莊姜始自齊來適衛也錦衣褧襜夫人嫁服也手如柔荑語指之秀而銳也膚如凝脂語肌膚之白而澤也領如蝤蠐語項之白而延也齒如瓠犀語齒之白而齊也螓蟬之小而有文者螓首語額之方廣蛾眉語眉之曲秀孽孽字韓詩作防訓長貌朅字韓詩作桀訓健也

氓刺時也何刺乎刺淫奔者失身也抱布貿絲知所誘者鄙夫也子無良媒知未嫁也乘垝垣而以賄遷知竊藏逾墻以相從也三歳食貧賄盡而厭棄之也兄弟咥笑知見棄而返於家也淇岸隰泮則總角相奔信誓之詞也裏女失教不有其躬終見棄黜悔恨何及孔子錄之所以昭世戒者深矣

竹竿衛女思歸也淇流廣大故多舟楫之嬉女伴羣出縱觀相與巧笑而佩玉蓋若江南觀競渡者述衛俗也思衛者發乎情也以逺兄弟父母爲嫌者止乎禮義也此竹竿所以見錄乎

芄蘭刺惠公驕而無禮也非驕而無禮也刺其縱母之欲無制彊解難之才也芄蘭生莢支出於葉間垂之有如觽狀其葉亦頗似韘韘以挽彊觽以解結各成其用芄蘭徒有形似耳諭惠公徒有國而無威嚴以制子頑也容兮遂兮容忍不防使得遂其惡也

河廣宋襄公母歸於衛而思宋也一葦杭之謂河方冰時布一束之葦便可履之而度非用蘆葦渡水也今遼左冰結布葦度車馬猶然崇者峻極之謂不崇朝言不極一朝之久也

伯兮刺時也鄭康成以爲衛宣公從王伐鄭時詩然鄭在衛南卽不得言自伯之東矣若文公以後徙居楚丘衛又偏在東北無所事於東矣豈東備山戎東胡之屬故爾久役乎首疾猶言疾首也諼艸忘憂之艸卽鹿蔥也言不得此艸憂不能忘是以使我心痗耳

有狐刺時也何所刺傷貧困也狐性多疑當河冰初合未肯卽度必伏踆岸下審無流澌之聲乃始度焉此云狐垂尾而在淇梁大寒之候將至矣彼之子者終窶且貧無衣無褐何以卒歳乎此我所以用憂也

木美齊桓公封衛也非美桓也蓋刺苞苴之禮公行也木木桃木李皆刻木爲果以充籩實者物至微矣報以瓊琚瓊瑤瓊玖而猶若有歉焉又爲遜順之詞以導之政以賄成有如此

詩故卷二

欽定四庫全書

詩故卷三

明朱謀防撰

王

黍離閔宗周也何以閔閔東遷之失謀也西周政令所以能行乎諸侯者非徒文武成康之徳亦以地勢險固足食足兵可以東制諸侯之命耳幽王𨿽死驪山犬戎無盤據丰鄗之理乃因一敗遽爾東遷有識之士於其行也痛悼失圖故賦此詩黍稷離離下垂而碩猶有憂者中心思惟而傾其首也陳平深憂呂氏之亂陸賈入坐而平不見賈是其驗矣非故宮廟盡爲禾黍之場也

君子於役刺平王也非刺平也傷周弱也西周之世大夫非無行役也出有四牡皇華之勞入有杕杜魚麗之燕人皆以爲盛典而寵榮之也逮夫東遷政在諸侯而天子之公卿大夫奔走聘問無有寧歳昔時燕勞之典廢矣大夫之妻賦此而孔子錄之正以傷周室之日微耳不知其期曷至哉七言通爲一句

君子陽陽閔周也非閔周也君子爲貧而仕卑官也所謂卑官則籥師也房者俎也王公立飫則有房烝魯頌亦稱籩豆大房萬舞洋洋蓋房俎籥舞俱在堂下故曰招我由房非路寢之房也敖者燕舞之位樂記所謂綴兆是矣

揚之水刺平王也

中谷有蓷閔周也非閔周也凶年饑饉女子自傷困窮不能賙其母家也蓷名茺蔚亦名益母因舉益母而知其爲念母家因遇人之艱難而知其爲女子也昔曾子覩益母而興悲殆有感於是詩乎

兔爰閔周也非閔周也君子哀時命也兔狡於避禍雉拙於自免二物小大相等故古人並舉之內則雉兔皆有芼孟子雉兔者往焉是也兔以諭小人雉以自諭爰爰緩意謂能以狡自緩其死也

葛藟王族刺平王也非刺也諷王親其族類以自立也鄭伯朝周王不禮焉周桓公諫曰我周之東遷晉鄭焉依善鄭以勸來者猶懼不蔇況不禮焉鄭不來矣葛藟之諷殆爲是乎

采葛懼防也葛善攀附蕭艾並善蕪穢皆諭小人之黨也好防之人醜正惡直惟依阿鄙賤之是近故我一日不見遽已相忘不啻三月三歳之久矣

大車刺周大夫也非刺周大夫也商者之婦寄其夫也周之地狹民眾多賈齊魯梁楚仰機利而逐末業輕去家室其妻重於攺適故賦此寄焉大車牛車任載者非大夫車也毳衣毛褐將車者之服非毳冕也我見毳衣之人數將牛車而來子獨不歸疑棄我矣我欲他奔猶畏子之或來有所不敢惟誓死以待之此其俗猶有足稱者焉

丘中有麻思賢也非思賢也商者答大車也子言我久不歸資生無所然丘園之中有麻可績有麥可食有李可殽也凡此三物足以畱子我亦將施施而來與子共之矣貽我佩玖者感其異室同穴之誓寶重其言如瓊玖之可佩服也錄此二詩見周俗忠厚尙禮有如此

鄭詩二十一篇始武莊終忽突皆國事也其它亦多賢人君子之詞而宋世之儒誤釋放鄭聲一語遂去小序盡以淫奔目之夫詩非聲也聲非詩也措諸文詞是爲詩被諸管弦音律是爲聲鄭音好濫而淫志者故仲尼放之豈緇衣仲子諸詩乎

緇衣美武公也周人之詞也桓公以鄭伯入相於周死犬戎之難武公繼爲平王司徒世善其職故周人歌之適謂安適其館舎也若謂廩餼之不繼而欲還我將授子以粲焉是皆勉畱之意也蓆有四訓毛傳訓大韓詩訓儲許愼訓爲廣多惟朱傳訓爲安舒者得之

將仲子刺莊公也莊公志在除段欲其積釁累瑕而後動鄭人已知之審矣故托爲公拒祭仲之詞以杞桑與檀比叔段不欲卽折諭欲待其自斃耳

叔於田刺莊公也非刺莊也著叔段之得眾也於田取禽也裏塗曰巷里巷者細民所居叔段處京旣有人民社稷之寄宜求良士以輔弼之今乃獨爲里巷小人所好是速亡之道耳

大叔於田刺莊公也非刺莊也著叔段之繕其甲兵也稱大叔者左傳所謂京城太叔是也

淸人刺文公也髙克所將者淸邑之兵也曰彭曰消曰軸三境之地師所次也駟介者兵車之駟也車上載兵獨稱二矛者舉兵之最長者以該之左旋右抽者三軍之左右皆潰散而歸淸邑也獨髙克所將中軍在爾

羔裘刺朝也非刺朝也美賢大夫也古者君狐裘大夫緇衣羔裘以羊性剛直可尙羔又柔澤溫暖可親加以豹飾又表其武三徳具備故曰三英語此大夫之徳足稱此裘也捨命不渝守死善道也豈叔詹子皮之徒與

遵大路思君子也非思君子也賢者以道去國也遵大路其去明也寁者速也不寁故者與聞政事已久志好浹洽非新知比也此蓋托爲挽畱者之詞嚴粲謂鄭莊公殺弟幽母射王中肩悖逆已甚君子去之殆有爲哉

女曰雞鳴刺不悅徳也非刺也賢夫婦交相警戒之詞也稱士女始婚者也弋鳬雁丈夫之事也調五味中饋之職也琴瑟靜好養徳之具也宜其酒饌以奉賓客所以成徳也古者子事父母左右佩用紛帨刀礪大觽小觽金燧玦捍管遰木燧謂之雜佩非珩璜琚瑀之屬也宜言飲酒與子偕老者言調和滋味佐酒以勞慰其夫願執此道偕老而不廢也

有女同車刺忽也何刺乎追刺之也忽以不昏於齊遂無大援終見逐於鄭國人追刺其失圖也

山有扶蘇刺忽也何所刺之刺其闇於任人而致亂亡也扶蘇猶言扶疎木相扶而植者如所謂扶桑扶栘扶栁之類非小木也扶蘇喬松宜在髙山比賢人君子宜處顯位荷華遊龍宜生下隰比狂狡之童宜備奔走今所庸顯者莫非狂狡故刺之

萚兮刺忽也非刺也鄭人思黜突而納忽也忽以世子踐位正矣宋人乃使祭仲立突而逐忽鄭人故不義突而賦此詩托風之隕萚以見志叔兮伯兮謂大國也安得大國秉義納忽我當起而應之矣

狡童刺忽也非刺忽也刺突之與雍糾爲謀以殺祭仲也雍糾泄謀於妻而見殺突以出奔所謂狡童其謂糾乎惜其不與老成謀之而僨事

褰裳思見正也突與忽爭國更出更入不復以禮義相先故思得大國以正其名分焉狂童之狂也且謂大國不來正之者直以突之狂而無禮不足正耳絕望之詞也

丰刺亂也非刺亂也志悔恨也鄭女蓋有矜其族類門地已許嫁而中悔者旣而愆期無歸還自咎恨耳悔婚之志未必親迎之際曰巷曰堂直托諭耳叔兮伯兮不一人者已失所婚覬他姓之我求也

東門之墠刺亂也非刺亂也惜狷介者之遁世也除地町町然者謂之墠陂陀不平而可種藝者之謂阪踐謂樹栗之有行列也東門之墠其阪有茹藘焉是其人所居之地也樹栗林然有行是其家室所在也第絕人避世不可得而見耳

風雨思君子也喪亂之中樂見秉徳不回之士也風雨淒淒以气言風雨瀟瀟以聲言雞鳴不已語雞能司晨不爲風雨晦防而廢其鳴也

子衿刺學校廢也非刺學校廢也朋友失好者之相責讓也城闕都防之所非遐荒也以細故而斷平生之歡遂不相見是誠絕我矣

揚之水閔忽之無忠臣也非閔忽也諷聽防也

出其東門閔亂也非閔亂也遁世者答東門之墠之詞也鄭俗尙縞故僑札相見贈以縞帶此云縞衣綦巾已之室也荼者苦菜河北最蕃今俗呼爲舒菜如荼猶言如雲諭女子之眾非喪服之謂也出城闉者蓋相率郊外墦間之祭耳

野有蔓艸思遇時也非思遇時思其治也有道之世俊桀在位野無奧艸矣此何時乎君子在野田卒污萊國何當而治乎曰蔓艸零露知田野之不辟也有美一人邂逅於艸露之區知君子之在野也昔六卿餞韓宣子子齹首賦此詩宣子善之曰吾有望矣豈男女思不期而防者哉

溱洧刺亂也非刺亂也志其俗之荒於遊觀也韓詩傅稱鄭國之俗三月上已桃花水下之時士女競出溱洧之上執蘭招魂續魄以祓不祥是則漢世以來上已祓除所昉也蕳艸一名都梁髙四五尺性善殺蠱故士女秉之以祓不祥耳勺藥卽今牡丹華於上已之時中州等之荊榛折華以贈亦士女夫婦之相愛非妄一男子見所悅而贈之也

齊

雞鳴思賢妃也非思賢妃也蓋賢夫人能警戒以成其君之徳也雞三號卒明而後蠅蚋交作已乃日出東方是爲黎明久之日光被物是爲大明朝防者雞鳴來集別色始入其時蒼蠅交作而有聲自此以往日亦出矣故曰匪東方則明日出之光傳寫之誤遂作月出故說者費詞而難通考之周史武王女適齊爲乙公夫人乙公生癸公癸公之子爲哀公以荒淫誅此所謂賢者其乙公之王姬乎

還刺荒也何荒乎刺禽荒也哀公好田無厭國人化之遂以成俗狼似犬而大銳頭細腰髙前廣後得人物則殘其軀體而食之出必兩頭相恃猛捷貪忍𨿽用兵者莫能免今曰並驅而從兩狼信便捷矣肩與豜通田豕之健者

著刺時也刺不親迎也古者冕而親迎充耳瓊華乃冕服中之一物著與寧同人君塞門之屏也惟邦君乃樹塞門親迎宜於國門今僅在朝寧之間簡禮甚矣送夫人者訝其非禮故賦此詩充耳曰瑱懸瑱之絲曰紞君紞五色臣三色曰素曰靑曰黃謂紞也錯舉其色之三而五可知瓊華瓊瑩瓊英則紞之所懸之瑱也

東方之日刺衰也非刺衰也刺淫也旦而彼姝入室日夕乃出蓋大夫之妻入朝而其君以無禮加之耳

東方未明刺無節也周制大事用日出今東方未明已有以失朝獲罪者故托挈壺失職以刺之顚謂衣之領裳之要也今倒持之故曰顚倒裳衣晞者日光被物之名楚辭所謂晞髮是已曰未晞者日未出也栁本賤木植諸樊圃則有主者猶挈壺之有其職也狂夫越樊折栁猶且瞿瞿四顧恐致誚讓況晨昏大朝之期可不以告其君乎此詩序在哀襄之間蓋厲公時矣

南山刺襄公也南山崔崔宜爲虎豹所宅今乃雄狐蹲踞其間諭齊國之大而襄公以鳥獸行君臨之也葛屨賤物猶兩兩相伍冠緌微物猶雙雙爲用各有耦也齊子已適魯矣豈吾耦乎藝麻之法須得良田而熟耕之縱橫七徧麻乃無葉婚配之際可無審處其禮而但窮極其淫泆之心乎

甫田刺襄公也襄公嘗師於首止殺鄭子亹轘髙渠彌矣又嘗伐衛而納紀季之矣又嘗與宋魯陳蔡再伐衛而納惠公矣皆務大功而求伯於諸侯之事也內行不治徒負眾而恃力何能有成乎總角而弁躐等躁蹙之諭也

盧令刺荒也何所刺刺襄公也令本作獜犬之健也鋂者大鎖之名也北方呼黒爲盧而走狗之駿者則有韓盧環以系項鋂以鎖之制其逸也鬈好貌偲彊也義見說文

敝笱刺文姜也不獨刺文姜也正以刺魯莊公也莊公不能制母之欲使之瀆亂於齊如敝笱不能止細魚耳鰥與鯤通魚禁鯤鱬鳥翼鷇卵皆其微也鄭箋訓義是已盈車之鰥事出孔叢又因是詩而生其說耳

載驅齊人刺襄公也非刺襄也刺文姜也蓋莊公五年夫人如齊師時事也薄薄輕疾貎發夕者急於赴齊卽夕啟行不能待旦也豈弟訓爲樂易謂其得行志意內快於已無有阻之者

猗嗟刺魯莊公也是蓋莊及齊人狩於禚之詩也歷舉威儀技藝之長則其不足者自見頎而長兮言軀幹之壯偉也抑若揚兮言威儀之矜莊也美目而下皆述其善射之狀也目上爲名謂張目注視而發矢也方射之時無所用舞舞則選兮謂射耦也射禮王六耦諸侯四耦猶舞佾列焉射者搢三挾一故稱四矢

詩故卷三

欽定四庫全書

詩故卷四

明朱謀防撰

魏在禹貢冀州雷首之北析城之西周武以封同姓魯閔元年晉獻公滅之以與畢萬此詩七篇皆未滅時之詩仲尼何以錄乎魏者舜禹之故都其民俗儉約勤謹有先王之遺風焉是可尙也

葛屨刺褊也何褊乎褊服飾之過儉也禮嫁者三月廟見然後執婦功曰女手未成婦也曰左辟曰象揥貴者飾也曰葛屨履霜知服之非其時也曰要之襋之知其裳之敝裂須縫緝也冬服夏屨女執婦功在貧賤可耳貴者之家則固陋矣左辟者主賓相見主人就東階以辟尊是揖讓之事非婦初昏之禮也

汾沮洳刺儉也公路掌公之路車者公行主兵車之行列者正是一官變文叶韻耳公族則主公之同姓族屬者以是人而采莫采桑藚菲厥飲食下侵細民之利過於儉矣莫菜莖大如筯而赤節節一葉似栁葉而厚有毛味酢而滑可羮亦可生食五方通謂之酸蒾楚俗三月三日采以和粉爲餌謂之龍舌防本艸所謂鼠麯者也桑謂桑葚藚謂牛唇

園有桃刺時也魏國褊急不能任賢日就侵削故刺之桃棘𨿽非美材苟樹藝得所其木亦可爲弧爲矢以除不祥其實亦可爲核以充籩豆魏國𨿽陿苟得賢人治之亦當不至侵削今之侵削由不善樹人故也不知我之憂者乃曰彼所用賢矣子何爲是言哉是蓋勿思而已

陟岵孝子行役念父母也魏國介在秦晉迫於徴誅終歳奔命有往無返見役之人自審危亡托爲內顧之詞以告哀耳岵屺之訓爾雅毛傳互異宜從雅訓可也

十畆之間刺時也國勢日危在位者志欲潔身違亂隠迹農桑而已行與子還兮謂桑者也

伐檀刺貪也非刺貪也父老訓勉子弟之詞也魏人勤於治生謹於供上父老居常輙以耕稼狩獵之務勉其子弟言將治車必先伐檀以豫其材將效賦稅之供必先耕稼狩獵是務誠以君子勞心食必兼味非若庶民徒食而已此惟正之供所當急也其忠厚戒謹之風藹然可訓矣後世說詩者牽於孟子素餐之義大費辭而難通彼孟子斷章取義焉耳何得執以說此乎三百蓋古語百猶勱也左傳曲踴三百曹詩三百赤芾皆同此義胡取禾三百防兮猶言何所取此彊勉盈防之禾乎

碩鼠刺重斂也國小力微困於誅求民不堪命故托詞碩鼠以道意貫與慣通謂慣習也三歳貫汝言始以國家多故暫重其賦已遂仍而不攺今三歳矣殆已習爲常法矣以是終身豈我力所能任乎郭景純言碩鼠頭似兔而尾有毛其色靑黃好在田中食粟豆一名鼩鼠

唐堯故都也周成王以封母弟叔虞是爲唐侯叔虞之子燮嗣位以南有晉水攺國號曰晉仲尼所錄皆晉事也必稱唐存舊封亦以先王遺風之可尙也

蟋蟀刺晉僖公也非刺僖也民俗歳晚務閒相與燕飲而交相儆也蟋蟀八月在宇九月在戶云在堂則戶下矣是黍稷告成之時也物變時移不知老之將至可無聚族類鄰曲以燕樂之乎然時不我與毋安於逸樂而忘其職業瞿瞿卻顧不至荒淫可耳休休者勤勞之甚思欲少息也

山有樞刺晉昭公也非刺昭也晉人憂沃之逼故爲危言以諷於昭也昭公嗣文侯而封其叔父成師於曲沃是爲曲沃桓叔桓叔得晉勢且偪昭晉大夫潘父謀弒昭而迎桓晉人不聽乃立昭侯之子孝侯焉此蓋有知潘父之謀者爲是詩以覺悟於昭侯耳樞卽刺楡楡則白枌也栲木皮厚數寸可爲車輻杻材可爲弓弩之榦一名萬歳卽今冬靑與漆栗皆堅韌之木積數十年乃成舉是六物者諭死亡在近不復能待其成也

揚之水刺晉昭公也沃有篡宗奪國之謀而昭公不知晉人賦此以警悟之耳揚之水水之淺而緩者其中白石易見諭隠謀之彰露也不敢以告人故爲毖密正以告昭也

椒聊刺晉昭公也非刺昭也憂曲沃之益彊也椒之爲物枝彊於本及其成實蕃衍本常因之以披諭曲沃之彊盛終當並晉也

綢繆刺晉亂也何所刺刺潘父也三星在天夜之中也中夜束薪將俟旦而鬻之賤者之事也於此而有美粲之婦來奔彼束薪者不擇義理亦遽受之邂逅相得何其樂哉賤其行而深惡之故托爲此詞

杕杜刺時也此何時哀侯時也哀侯之世曲沃益彊本根益弱乃不知修徳親族而侵陘庭之田於是陘庭南鄙啟曲沃伐翼其後卒爲曲沃所執陘庭之田蓋哀侯之弟所有者故以杕杜相芘者諷之杜者梨屬實小而酢枝竦葉大行者芘之諭曲沃也獨行踽踽諭哀侯之寡援也同父則陘庭也

羔裘刺時也非刺時也晉翼已亡晉人重去翼也羔裘豹袪卿大夫之服也我人謂翼也他人則沃也居居安適貌究究凋敝也言此羔裘之人於我甚適𨿽極凋敝我無厭棄之心惟其舊好之難忘耳

鴇羽刺時也何刺乎傷晉亂也昭公之後大亂者五世君子下從徵役不得遂其養親之志故賦此詩陸農師言鴇無舌而連蹄性不集木今集木違其性𨿽罹危苦又以無舌不能哀鳴諭從役者濱於死亡無所控告也

無衣刺晉武公也非刺晉武也刺僖王也曲沃武公始並晉國以寶器賂周僖王王因命武公爲晉君列於諸侯翼人傷僖王不能正沃之罪顧受賂而封之是以刺也子之衣謂天子之命服

有杕之杜刺晉武公也非刺晉武也好賢之詞也晉之好賢莫如公子重耳所從五臣卒以致霸此蓋公子時作杕杜生於道周有葉則人趨芘之今徒杕然挺立無復餘葉故行者逝而不顧傷已方處窮困無祿位以致士也

葛生刺晉獻公也獻公伐驪戎滅耿滅霍滅魏伐東山臯落氏滅夏陽伐蒲滅虢襲虞伐屈以至敗狄於采桑二十三年之間凡十一戰其喪亡戎陳者亦多矣角枕錦衾則卿大夫之室矣貴者且憂死亡況賤士乎葛蘝附物得遂其生予之所美顧從役在外不遑寧止使我常有仳離獨處之嘆何哉怨懟之詞也誰與獨處猶檀弓所謂誰與哭者倒句法也百歳之後以死相要也歸於其居居字與夜不葉當是舍字之誤

采苓刺晉獻公也苓艸生於下隰荼苦生於平原葑卽蔓菁生於園圃三者皆非山中之物今曰采於首陽則妄誕矣然者許諾之詞苟亦無然謂且詳察眞僞勿卽以爲可信而遽諾之也

秦

車鄰美秦仲也秦仲以附庸之國入爲宣王大夫始有車馬之儀寺人之令還歸秦谷邑人剏見其盛故賦此詩秦仲旣歸略其名分與國中雄桀之士並坐鼓瑟其下感激榮遇願得及時逞志以效死力不能坐老牖下其悲壯之气勃乎莫禦秦之所以彊者由是夫

駟驖美襄公也襄公以攘西戎之功受平王岐丰八百里之地不聞延訪遺老講求政教而惟田獵是務所同行者公之媚子也所從禽者獵狗也以鸞車而載田犬所尙可知矣孔子錄此蓋譏之非美之也載獫歇驕謂車載獫獢二犬以歇息之非獫猲獢皆田犬也詩緝稱田犬長喙而短喙者非田犬也毛傳誤耳爾雅所載又後世因毛傳而竄入之者也

小戎美襄公也非獨美也述其用秦俗而變周制也周之出師路車有奭八鸞瑲瑲今則易以小戎俴駟不務持重惟便利是乘良人賢士驅以卽戎不復尙徳而惟力是競作者托爲婦人念夫之詞蓋傷王政之不可復矣

蒹葭刺襄公也襄公奄有成周不能訪求故老修復先王之政教故作者刺之蒹似萑而細髙數尺葭卽蘆也白露爲霜時之變也蒹葭蒼蒼物未凋也諭周𨿽東遷人物猶存顧不知所用之耳逆流而上曰遡洄順流而涉曰遡遊用非其道猶逆流而上也

終南戒襄公也終南惇物雍州之鎭也地土廣大故有條有梅有屺有堂生物悉備君子臨此而有之錦衣狐裘煥然攺觀矣宜其以功徳被民壽考不忘也條一名槄卽今山楸梅則酢實之梅皆南土所宜者崔靈恩本紀字作屺山之極北受風不生艸木者也堂謂深山平衍之所隈燠能蕃艸木者也舉是四者以明秦地之廣直被南北耳

黃鳥哀三良也黃鳥今之璊雀棲止瓦屋者此鳥十百爲羣恆集荊棘間交交喧噪若有所語諭秦人聞用三良殉葬街譚巷議沸騰不息有所驚怪也誰從穆公而下則其所爲譚議之略矣詩所稱黃鳥於飛集於灌木則黃鸝也交交黃鳥小雅黃鳥無啄我粟則璊雀也名𨿽同而實異

晨風刺康公也何刺乎刺棄三良也三良見殺賢臣亦相率而遁世矣晨風鸇也善擊鳩鴿燕雀之屬鴪然長鳴則鳥雀咸匿藏茂林之中所謂爲林敺雀者鸇也是已苞櫟六駁苞棣樹檖皆北林之物鳥雀所藏者也晨風一鳴而諸禽屏迹但見林木而已諭康公殺三良而羣賢競引去也未見君子憂心欽欽據已去而言也如何如何忘我實多托爲康公自詰之詞也

無衣刺用兵也非刺也秦用其教變周俗也相要於無事之日相死於有事之年其好勇輕生尙功負气至如此先王之風於是乎熄矣

渭陽康公念母也非念母也送舅氏重耳入晉也灌輿刺康公也秦所尙者武功所共事者權謀變詐之士於賢人君子宜其見疏薄也夏屋巾羃之設采色者周官染人秋染夏孤乘夏篆卿乘夏縵檀弓封之若夏屋者是也五色具備謂之夏四簋之食黍稷稻粱也權輿始也者造衡自權始造車自輿始

詩故卷四﹤經部﹐詩類﹐詩故﹥

欽定四庫全書

詩故卷五

明朱謀防撰

陳

宛丘刺幽公也始武王以元女大姬妻嬀滿而封之於陳是爲陳胡公大姬無子好巫覡禱祈鬼神歌舞之樂民俗化之五世而至幽公滛荒昏亂遊蕩無度國人刺之然其習俗則有自來矣宛丘之下蓋禱祈之所撃缶撃鼓而舞鷺羽娛神也蓋若孫皓於巫梁武於佛矣

東門之枌疾亂也何所疾疾男女之肆淫也始焉歌舞宛丘以娛神因而男女具集矣旣而男女雜沓淫亂之志肆矣積習生常自宛丘而婆娑於市矣已則男女相狎而相取如擥在野之荍矣欲成而貽握椒使之愼言耳所謂市者亦非他有市也因南方之原來遊者眾故市肆具集而百貨陳焉今河北所謂趕集廣中所謂趂虛是也鬷本訓數謂往遊頻數不一而足也

衡門誘僖公也非誘僖也遁世無悶之詞也門之邃者有阿塾堂宇此惟橫木爲寄樞之用故曰衡門泌本作淠水名也非泉也說文淠水出汝南弋陽垂山東入於淮洋洋水盛貌淠水廣大自有嘉魚可食豈必河之魴鯉而後樂饑取妻可矣豈必齊姜宋子而後適意皆寡欲無求之詞也

東門之池刺時也何刺乎刺賢而遁世不見用也有衡門之遁而後有是詩焉水經注稱陳城東門內有池水至淸潔而不耗竭卽此池矣漚者漸也楚人曰漚齊人曰涹麻必漸者使之柔韌可績耳

東門之楊刺時也何所刺之刺滛奔也東門有池固宜楊栁其葉牂牂而盛肺肺然而垂則向春之末迎夏之陽矣遊者於此邂逅期以初昏相奔已而明星煌煌負約不至非謂親迎之際女有它志而愆期也

墓門刺陳佗也陳佗無良師傅以至不義殺太子免而代之以亂陳國也墓門隧道之所惟無人焉故棘得而生之鴞得而萃之佗惟無良師傅故得肆於惡棘之防道無不斯之理鴞之旣萃無不彈之勢以諭佗之弒逆終必見討悔無所及矣陳人蓋知佗之逆謀已成猶未動於惡故賦此諷之

防有鵲巢憂防賊也憂宣公之信防也味其義非憂宣也蓋靈公私於夏姬憂其有所間阻也水隄曰防陵霄曰苕鵲巢於木不於防苕生於下濕不於丘誰爲此言以侜惑我之所美致生間阻使我忉忉而憂乎說文訓隄爲唐中唐謂唐中非甓所也鷊謂綬艸亦生下濕非卭之所產也

月出刺好色也何所刺刺靈公也靈公通於夏姬蓋嘗夜中防行往就之覬國人不我知也佼人謂靈公窈糾懮受夭紹皆微行濳蔽之狀公欲隱其迹而人顯言之明穢行之不可揜也

株林刺靈公也始焉滛於夏姬猶有愧心故月中微行久之狎習則車焉驅而就之矣禮義大防旣決弒逆之禍必至故作者直斥其事也

澤陂刺時也非刺也傷泄冶之見殺也靈公滛於夏泄冶以爲君臣宣滛民無效焉靈公殺之澤之有陂以防滛泆蒲與荷蕳皆芳潔挺直不屈之物諭泄冶之能以禮諫君也傷如之何悲其死也寤寐涕泗追惜之也捲與鬈同碩大且捲碩大且儼則方正剛毅之气可想見矣

檜妘姓祝融氏後周武王之所封國於溱洧之間後爲鄭武公所並

羔裘大夫以道去其君也史伯謂鄭桓公曰濟洛河潁之間子男之國虢鄶爲大虢叔恃勢鄶仲恃險皆有驕侈怠慢之心加之以貪冒皆可取也鄶之爲鄶可知矣羔裘謂鄶大夫狐裘則其君也有所恃而驕慢宜其逍遙翺翔無儆戒之心賢者知其必亡故憂而去之

素冠刺不能三年也按縞素誠喪服矣然而孔子素衣麑裘許子冠素玉藻君韠朱大夫素士爵韋冠禮三王共皮弁素積緇帶素韠未見素冠素韠獨爲旣祥之服也設果刺不三年胡爲舎衰麻齊斬而惟素冠素韠是思哉古者平時無事則服素戎事則否是蓋厭苦戎馬者思得息肩之詞耳棘者急也介冑之士衣裝必急欒欒猶曰攣如拘束之貌也

隰有萇楚疾恣也非疾恣也傷鄶之垂亡而君不悟也萇楚羊桃枝莖柔弱引蔓艸上不能自立諭鄶君怠荒翫馴至亡國不知自謀也

匪風思周道也非思周道也鄭人偪鄶王室微弱無所控告追思西周之政不可復得也大風迅發行者遡之多至辟易車馬疾驅乘者𨿽逸多至怔忡今非風發也非車馳也而人心忡忡失常則以亡在旦夕無復有可恃賴耳北方魚少而貴故舉魚以爲大烹

曹

蜉蝣刺奢也非刺奢也刺不知所務也曹在禹貢兗州之北漢之濟陰定陶是已靑兗之俗工絲枲故齊紈魯縞之名滿天下曹處其間習其俗而加工巧焉舉皆衣裳楚楚以相誇曹小國也不知務農講武而纎縞是尙譬諸蜉蝣之羽朝生暮死而已我將何所歸宿乎憂其淪亡之詞也夏小正五月浮游有殷此物伏柱礎間食木成穴久之生翼掘穴而出千百交飛尋亦墮地而死所謂飛螘者也掘閱猶言掘穴管子稱掘閱得玉古語云然郭璞陸璣謂蜉蝣爲有角甲虫炙之可啖者誤矣

候人刺近小人也小人尸位君子必見棄矣荷戈祋者候人職也三百者勉彊之詞以是人而彊授赤芾使備大夫蓋若更始爛羊胃騎都尉事矣晉文公數曹共公不用僖負羇而乘軒者三百人亦左氏誤釋詩義而附防之耳鵜之在梁勢必濡首以漁諭小人在位必肆貪殘安得不遂其所求哉朝雨旣霽虹霓西見薈蔚之物莫不光艷得遂諭候人受赤芾之寵也季女婉變顧常饑餒諭君子之困窮也

鳲鳩刺不壹也非刺不壹也美公子欣時之壹其徳也曹宣公卒公子負芻弒太子而自立欣時不義之也將出奔焉國人聞之亦將相率以從負芻懼自告厥罪請畱子臧子臧反而致其邑明年諸侯盟於戚執負芻以歸將立子臧子臧固辭遂奔宋曹人請於晉曰若之何亡曹國之鎭公子乎晉人反之子臧盡致其邑與卿終身不仕事具左傳帶用素絲弁用綦玉卿大夫服也其帶伊絲其弁伊騏著其章也覩其章則知其爲子臧矣鳲鳩稭鞠性嗜桑葚月令所謂戴勝降於桑者也始生山中數十爲羣來集桑上其聲稭稭鞠鞠此鳥知葚甘美常在桑間其子則六七遷徙於他樹諭它人或爲富貴移志子臧則守義不變足以正四國也梅也棘也榛也皆其子所遷之木非謂鳩有七子也

下泉思治也泉在井者謂之下泉易稱井冽寒泉食是也冽然寒泉宜以食人今顧以浸苞稂之屬費有用之財養無益之物民窮力困徵誅不已由無明王在上慶賞黜陟以正四國耳故思昔時郇伯勞徠四方諸侯有所忌憚而不敢肆傷今之不然也

豳

七月周公陳王業也周之王業始造於豳無非農桑狩獵之務衣食厚生之原先事教戒不違其時上以誠撫下下以誠事上如是而已矣太王之時已自攺朔故於十月而申命之曰嗟我婦子曰爲攺歳而建子之月則稱一之日也倉庚靑鳥司啟者也以春分鳴今之百舌鳥也傳以爲離黃則誤矣采繁謂采皤蒿以薦新感雨露之旣濡而興悲非欲嫁也七月鳴鵙月令所謂仲夏鵙始鳴反舌無聲者也四月莠葽謂逺志也此艸防小而善延蔓僅可充藥必舉是者明勾萌庶物至此無不達也斯螽蜤螽爾雅所謂蜙蝑今世所謂蚱蜢者也動股言躍也莎雞今之絡緯以股鳴者蟋蟀今之促織以翼鳴者郁薁今之葡萄豳土所宜者葉大多陰故謂之鬱鬱小者曰薁俱佳果也卽甘瓠壺則苦匏以佐饌壺以渉水鶡冠所謂中流失船一壺千金是已黍稷重穋舉黍稷早晚之種言之也禾麻菽麥該五穀而言之也獻羔祭韭是仲春之禴祭非爲開冰也冰以去暑仲春猶寒何得便用冰乎申丰之說亦誤釋詩而附防之耳

鴟鴞周公救亂也鴟鴞惡鳥常攫鳥子而食云撤桑土而綢繆牖戶則謂鵲巢矣鴟鴞以諭武庚鳥子以諭管蔡鵲巢則諭王室也恩斯其子也勤斯其室也桑土桑根之浮生土面者毛傳訓荼爲萑薍之苕韓詩訓租爲積風雨漂搖諭流言之惑成王也予維音嘵嘵正明作詩以貽成王之意也

東山周公東徵也非始徵也東徵而還勞歸士也岐周在西故謂三監之地爲東山慆慆訓久在東三年故云久也蠋蠶屬自能作繭蜎蜎屈申貌蠋在桑野作繭諭徵夫無家自制裳衣而歸也伊威長角長股背窿而短斑色有文常依室中隈奧而生今俗謂之濳駞非鼠婦也熠燿宵行謂螢也夜中見光不見螢故曰熠燿非有所謂如蠶之虫也鸛善瞻視四逺無人乃下取食今鳴於垤虛寂可知非爲陰雨非爲食蟻也苦苦葉之匏也栗韓詩作�訓眾也親結其縭觧其父母所結女子之縭也天一地二數之始也天九地十數之終也陰陽男女配合相成故曰九十其儀

破斧美周公也非美也西歸之士答東山也隋銎曰斧方銎曰斨皆析薪之具惟銎孔異耳釡之有足者曰錡無足者曰銶皆炊食之具非鑿屬也錡之爲釜旣見采蘋銶𨿽無訓可以類求矣斧斨錡銶之破缺明從役在東之久也四國謂殷東徐奄熊盈之屬欲匡正之使化於義固王室也乃今念我勞苦賦詩慰之其恩徳亦何大且美哉

伐柯美周公也非美周公也周公將歸貽詩二公也周公以避流言居東二年適有風雷之變成王啟金縢而得周公請以身代武王之說二公及王問諸史與百執事而信焉王乃迎公夫金縢之事史與百執事皆得而知之二公豈不知而待問乎蓋以堅王之信也調劑啟廸之間二公之力多矣故周公將歸而賦此詒之伐柯伐柯諭用力之勤取妻媒克諭調劑之善其則不逺諭已當與二公同朝互相師法以成治化也籩豆有踐謂得相聚同燕好也

九罭美周公也非美也東人送周公之詞也周公始避流言武服卽戎至是成王感悟以衮繡上公之服迎之故曰我覯之子衮衣繡裳故曰是以有衮衣兮托爲創見之詞也九罭魚网之多囊者所以致魚使不得逸也九罭之求鱒魴諭衮繡上公之服迎周公也所者用力之詞公歸無所言易於歸也

狼防美周公也非徒美也二公答伐柯也狼之爲物大口細腰毎殺一物隨啖而盡一皆聚之胡中累累然重徐步而反齝之當其行也常恐防胡而跲尾以貪殘而致累耳小人患得患失之憂何以異此周公大不然矣昔以流言去位無慍容今以上公迎還無喜色東徵克亂之功一切歸之戰士而不自居其度量廣大謙抑恭謹何如哉赤舄者衮繡之一物舉赤舄而衮繡可知焉

詩故卷五

欽定四庫全書

詩故卷六

明朱謀防撰

小雅

鹿鳴燕羣臣嘉賔也曰燕羣臣是也曰嘉賔贅詞也燕羣臣者通上下之情廣咨訪之益何取興於鹿鳴乎鹿性警而善猜見人必驚顧逸去此云呦呦食蘋安適可知諭燕飲之際略威嚴洽歡好通話言去猜忌也猜忌去話言通徳音可得而聞矣

四牡勞使臣之來也使臣自逺而來歌此以燕勞之也盬本池鹽因風日而成未經煆煉故其性不堅固王事靡盬謂王事理須愼重不敢不堅固也鳥短尾者爲鵻鵻屬之翩翩而壹宿者莫如鳺鴀今鵓鴿也此鳥謹慤有常𨿽移之逺所猶識故處翩翩來歸諭使臣往而復返也

皇皇者華君遣使臣也皇皇猶煌煌言華之紅白燦爛也方當陽春桃李爛漫景物暄妍萬物各遂其生孰無室家燕婉之好乃今皇皇之華不覩於家庭而覩於原隰怨曠之情不言可知矣詩人妙於體物不盡其詞往往如此善讀詩者自得之

常棣燕兄弟也周公旣以大義誅管蔡矣恐兄弟之恩由此遂薄故因燕同姓而歌是詩常棣白華絳跗一苞數蕚子如櫻桃卽今郁李詩舉此者諭兄弟同胞而產非它姓比也裒之訓聚原隰裒矣言已死而原隰聚土爲墳也脊令小鳥其性慧黠毎雙下取食屢啄屢顧見人必疾鳴飛去其疾鳴者警同羣也兄弟見患相救亦猶此矣恆訟曰防務與侮通言兄弟不幸而致恆訟情已乖忤一旦卒有外侮橫加必且同力抗而禦之不覺宿忿之銷矣天性原親故也𨿽有良朋屈於理勢卽欲禦之不可得矣

伐木燕朋友故舊也非燕朋友故舊也燕異姓諸侯之樂也伐大木者始有丁丁之聲舉大木者乃用許許之力明致大物非一人可辦治天下國家必求輔相以佐助之也黃鳥冬蟄谷中春深乃出性好雙飛其始遷喬必嚶嚶求友得友乃去諭人可無求其朋友乎以筐笮酒曰釃酒之不釃安得藇然而衍以諭朋友不求安得成其好乎故有肥羜肥牡必速諸父諸舅而燕饗之也

天保下報上也鹿鳴以至伐木皆上所以燕其下此篇則下所歌以答其上也何福不除福日新也以莫不庶福蕃庶也罄無不宜無拂迕也以莫不興無衰替也以莫不增無耗損也徧爲爾徳無異心也人臣將以福祿祝其君不敢自爲之詞必稱天保之天定之先公先王以詒之尊敬之義也

采薇遣戍役也何所戍戍玁狁也玁狁北狄在漢爲匈奴今之北方諸部是矣春中往戍至冬始還故首敍薇之初生終以雨雪霏霏也維常之華卽唐棣也召南以興王姬之車此詩以興君子之車皆諭車飾之繁縟也制勝莫如車北地廣漠侵掠無定所戍者聨車爲營無有定在一月三捷防秋之效也豈不日戒待代者也

出車勞還率也南仲其率也毛傳謂南仲者文王之屬竹書紀年因附會之然尋考大雅蓋宣王時詩耳簡書者邊徼告急之書非戒命也喓喓艸虫趯趯阜螽秋冬之際也斯薄伐西戎之日也至春而歸則奏績矣

杕杜勞還役也出車以勞其率杕杜以勞其士眾周徳於是乎浹於人心矣杜棃成實其葉盡脫杕然而立深秋之候也其葉萋萋復生則春晚矣明從役之久也

魚麗美萬物盛多能備禮也非能備禮也蓋還率之答出車也西北土厚水深牛羊多而魚鼈少故燕享者以魚鼈爲備物舉所貴也魚具鱨鯊魴鱧與鰋鯉它品之丰可知矣

南陔白華華黍有其義而亡其辭朱仲晦以爲三篇有聲而無詞夫無詞安得而有聲三篇之名何自而起乎由庚崇丘由儀三篇皆亡也

南有嘉魚樂與賢也燕享通用之樂也鎬京北髙南下水澤歸南嘉魚集之故罩汕施焉興君子有酒宜與嘉賔燕樂也豈必江漢丙穴而後有嘉魚哉曰嘉賔曰甘瓠上燕下也翩翩者鵻烝然來思諭嘉賔燕已而復燕之如鳺鴀往而復來敬愛無已也

南山有臺樂得賢也非樂得賢也在下者歌此以答南有嘉魚也古者君臣燕飲必賦詩焉或以通其誠或以宣其志故小雅菁莪以前多上下施報之詞此詩五章所舉艸木各有倫類臺也萊也附地者故曰邦家之基桑也楊也葉之沃若者也故曰邦家之光杞也李也能多子者也故曰民之父母栲杻也枸楰也耐久者也故曰睂壽黃耉其取材之相當非直叶韻而已也臺莎也萊蔾也杞枸杞也栲栲櫟也杻檍也枸苦楸也或曰枸椇一名枅枸

蓼蕭澤及四海也非澤及四海也天子燕諸侯諸侯賦此以致頌禱也蕭蒿屬葉碎細而有香周人焫蕭合羶薌而祀神尙臭也蕭葉旣碎受露爲難今曰零露湑兮明燕飲之久夜向深也我心寫兮下情得上達也燕笑語兮霽威嚴也譽處猶言遊處振鷺之永終譽韓宣之譽嘉樹訓同也令徳壽豈並壽考豈弟言之也已燕則有車焉之錫故曰鞗革衝衝和鸞雝雝

湛露天子燕諸侯也蓋天子答蓼蕭之歌也湛露匪陽不晞期燕飲之達曙也露重則丰艸俯垂飲在宗室則欲極其醉飽也杞棘葉小而受露夜極深也椅桐之實離離下垂諭諸侯旣醉能恭謹也

彤弓天子錫有功諸侯也天子賜有功者彤弓一彤矢百盧弓矢千今獨稱彤弓舉所貴重者言之

菁菁者莪樂育材也非育材也諸侯答彤弓也莪謂之蘿似邪蒿而細科香美可餌卽今蒔蘿其苖與蒿相似者莪微物也以采自中阿故得登於食品諭已有微勞見知天子得防殊寵也錫我百朋謂彤弓也楊舟沈浮未定諭已功罪未審也旣見錫予之寵忡忡之心始獲安定矣敬愼之詞也古者以貝爲貨貝有五等二貝爲一朋大貝一朋直錢二百十文牡貝幺貝小貝次之不成貝者不得爲朋枚直三文曰百朋者二百貝也

六月宣王北伐也尹吉甫北伐而歸宣王燕勞之也焦獲澤名在今陜西涇陽縣北去鎬京百里太原卽今固原去朔方五百餘里玁狁在其東北則入周要路當在此矣季本云然張仲蓋同吉甫北伐而驂乘者

采芑宣王南徵也荊蠻負阻自古爲患虞夏之際則有三苖成湯武丁之世則有荊蠻周公亦曰戎狄是膺荊舒是懲及周之衰復抗王命宣王中興命方叔徵之芑菜陸疏謂似苦菜莖靑白色摘其葉有白汁出可茹亦可生食蓋卽今之油菜南人布種田間用以腴田者薄言采芑於彼新田於此菑畝言采之甚易爲力諭方叔之徵荊蠻不難克也反艸曰菑賈思勰言正月菑彊土二月可菑美田三月可菑白沙輕土之田五月六月可菑麥田知用芑於菑所以爲腴也服其命服蓋若羊祜輕裘緩帶之意也鷹隼飛薄雲霄下察豪末所攫必得以諭方叔廟算先定師不虛發必制勝也兵法鼓之則進重鼓則擊金之則止重金則退今曰鉦人伐鼓明有進而無退也執訊獲醜詰問所獲之眾而差等其罪也

車攻宣王復古也宣王旣攘夷狄復修文武之政防諸侯於東都因田獵而講武焉甫艸者畜牧之地周語所謂藪有圃艸囿有林池是也摶獸於敖圃艸之所也敖山在今鄭州滎陽西十有五里會同有繹諸侯相繼而至也決拾皆射具決以防右指拾以防左臂柴說文作防訓積也謂積所獲之禽也猗讀如緑竹猗猗之猗兩驂不猗謂範我馳驅不詭遇也破讀如波北方之音也有聞無聲言但聞金鼓之節制絕無徒禦之喧囂軍政肅然搜獵之禮於是乎大成誠可謂君子之軍矣

吉日美宣王田也何所田西都之田也大阜者艸木隈隩之所獸所聚也春搜夏苗秋狝冬狩爲田除害也害稼穡者莫甚於鹿豕故田獵獨取之曰麀鹿曰小豝皆是物也田而得兕是爲大獲徒林之殪靑兕之殫皆其比矣

鴻鴈美宣王也何美乎謂能安集來歸之民也厲王之虐道路以目榮公專利民命不堪流散於四方者多矣宣王中興勞來而安集之還歸者喜得所而追賦此詩鴻鴈秋南春北以辟寒暑民自諭也爰及攜挈之也攜挈可矜之人同歸故里哀其鰥寡孤獨無所恃賴耳凡鳥逺來棲集必嗷嗷羣鳴若喜得其所也我今作歌非宣驕矜之意也亦自述其劬勞之苦耳鴻鴈兩物形略相似第鴻大而鴈小鴻白而鴈蒼古之所謂白鴈今之所謂天鵞則鴻也漸爻取象於鴻飛有行列可知矣

庭燎美宣王也因以箴之者是也宣王始勤終怠姜後脫簪珥待罪永巷以納諫此殆姜後之所作乎夜未央未中夜也艾者衰盡之名夜未艾漏未盡也夜鄕晨則漏盡而將曙矣

沔水規宣王也非規宣也諸侯相戒宗周也其時蓋有不來朝者王將起諸侯之師以伐之受命者賦此以諷諭將見伐者焉流水朝宗於海諭諸侯當宗王室也隼之飛揚將有所擊諭宣王將伐有罪也兄弟諸友諸侯相謂也師之所加國將蹀血誅罰亦不小矣柰何獨無父母之念乎諷其悔罪入朝禍亂可免也隼之方揚未有定擊今則率彼中陵擊者有定所矣眾所共聞形之訛言矣汝獨不知所懲乎我之友邦誠能率職來朝則防謗何自而生乎痛誨之詞也

鶴鳴誨宣王也鶴性嗜魚籌量進止所取必得方其欲漁之時寂然若寐魚不之覺及旣得魚則長鳴水側魚聞其聲爭自濳藏矣故曰鶴鳴於九臯魚濳在淵諭殺伐之志外形人將震懼而逺去也茂林之下不能無隕萚諭大徳者不能無小疵也它山之石可以攻玉諭防賤之言亦有時而適用也水所衝蕩之級謂之臯云九臯者諭涯岸之髙深也鶴以取魚故卽彼臯壤耳石謂砂石今觧玉者用邢砂詳味是詩豈諸侯之答沔水乎抑將料民太原之時乎詩道廣博通不可以序槪之類如此

祈父刺宣王也傳稱宣王之末司馬職廢姜戎爲敗周語宣王三十九年戰於千畝王師敗績於姜氏之戎蓋其事也祈圻通謂王畿也司馬掌封畿之甲兵故曰圻父爪牙虎賁氏掌先後王而趨者今之衛士也六軍之士出自六鄕法不取諸虎賁氏今以軍數不足移之以行故曰胡轉予於卹屍典治也爲其母主治饔飱知其爲獨子無旁兄弟矣獨子違母從徵是以其詞甚哀

白駒大夫刺宣王也何刺乎鶴鳴之應也王不納誨賢者懼禍及身故去之駕白駒者自比二王之後示不臣也前二章將去而勉畱之後二章已去而懷念之生芻一束白駒樂得其所也其人如玉執志不回如玉之堅也

黃鳥刺宣王也宣王之世諸侯兄弟有失所而來依於王室者及其季年政體怠荒禮意衰薄窮困而不遂思返故國而賦是詩黃鳥謂璊雀非鸝黃也桑谷並有實栩卽杼也其實似栗而小狙公賦芧者是也凶年儉歳人皆采之以充饑托言黃鳥無啄此物畱以待我爲糧困極之詞也

我行其野刺宣王也黃鳥刺薄同姓此詩刺薄異姓諸侯也昏姻之故謂與王室有甥舅之稱也周制賔至門尹除門司裏授館甸人執薪廩人獻餼以示厚也今皆不然故以行野蔽樗爲諭蓫牛蘈今之羊蹏菜也葍燕防根正白可熟噉療饑葍讀如逼異讀如翼成誠通實也實非賢哲富足而逺我亦直好新作異而已論語齊景公章所引斷章取義耳

斯幹宣王考室也雅自祈父以下宣徳日衰未久而幽未久而東矣安得考室之詩乎斯蓋成王作洛周公賦詩首以兄弟相好致祝懲管蔡之禍也成王時蓋新婚故並祝其生育之蕃且戒生女以無非無儀又懲妲己亡殷之事也前後間斷無所附麗故錄於此秩秩斯幹堂基崇髙階級以次而上若犯險也幽幽南山南見翠防之山依希難審也竹苞諭堂基之堅固松茂諭南山之常靑古公作岐百堵皆興此亦百堵不欲過侈故曰似續妣祖室西南隅謂之奧常患其闇築室之時於其所置戶牖焉故曰西南其戶如鳥斯革革者疾也謂棟宇之制如徵鳥厲疾盤於雲中髙且平也如翚斯飛謂丹彩之飾如文雉奮翼煥乎其有章也堂以構室垣以繚堂故曰君子攸躋殖殖深邃有容之貎明爽也庭則深邃有容楹則明爽通光噲噲猶快快爽塏之意也正謂正寢卽路寢也防謂奧窔則室中也大人謂太卜掌三夣之法者周禮赤璋以禮南方防之以璋南靣之象也裼字韓詩作小兒被名也男子生衣而裳之出其手示有志於四方女子則衣以褓被並手足而裹之示其無外務也

無羊宣王考牧也考室考牧篇次聨絡蓋亦成王時詩世道綦隆生息蕃廡故史氏述之爾雅牛之屬黒唇曰犉黑眥曰牰黑耳曰犚黑腹曰牧黑腳曰犈今獨舉一犉至於九十其餘可類推矣三十維物則牰犚牧犈之物也周人尙騂物至三十騂其備矣以薪以蒸遊牧也以雌以雄別羣也皆牧法也賈思勰言牧羊者須緩驅遊行勿令停息乃能肥充大率十羊二羝羝少則不孕羝多則亂羣不孕必瘦瘦則經冬或死矣羊性防前日夕則競先爭歸陵矜不讓故曰矜矜兢兢非堅彊也羊皆健前知其舉羣無病不虧損矣牛羊旣休牧人安寢明旦則以夣告於王王使太卜占之一國之眾非眾也乃魚也是乃丰年之兆也郊野蛇之旐非旐也乃鳥隼之旟也是蓋室家蕃息之兆也卽一牧豎之夣孜孜焉卜以求之矧賢人君子之言乎此周室所以得人而國祚所以靈長也

詩故卷六

欽定四庫全書

詩故卷七

明朱謀防撰

小雅

節南山家父刺幽王也何所刺之刺不平也曰尹氏大師托詞之婉也何以不平尊寵姻亞斥逺君子爲政偏頗不均平也曰不平曰國均曰式夷曰不傭曰國成詩中凡七言之書曰無偏無頗遵王之義無黨無偏王道平平今也不均不平王道其謂何哉節彼南山維石巖巖言南山𨿽極崇髙然有石爲階級可履而登其上也師尹不均不平民畏其威卒無敢言之徒具瞻而已故我托詩以諷刺之也有實其猗實字蓋訛當作有石其猗言山石猗猗接引登履之人也方茂爾惡相爾矛矣謂幽王亦有加惡怒於小人之時若已將加矛防其身矣然而包承之巧足以自觧是以小人終不可去也小人不去君子不得而進矣

正月大夫刺幽王也非大夫之刺也蓋申後太子之詞也曰念我獨兮哀我小心曰是以有侮曰民之無辜並其臣僕曰赫赫宗周褒姒烕之是非並後匹嫡榮枯異等哀痛慘怛者能爲是言乎申侯犬戎謀攻幽王有成約矣幽王亦旣聞之矣故曰民之訛言亦孔之將此詩褒姒烕之以上八章章各八句語意已盡終其永懷以下五章疑是錯簡於此以章皆六句不倫故也正月周之正月建子之月也繁霜猶易所謂履霜憂在堅冰者也因其有侮故怨毒生焉此召禍之本也瞻彼中林侯薪侯蒸謂林中𨿽有材木都無生意惟待斬伐而已諭周民死亡之迫也山本崇髙今謂正如岡陵之卑可跨而越也以諭王室大亂可虜而亡也如此訛言可不知所懲乎局天蹐地畏禍也胡爲虺蜴搆亂者也天夭是椓蔡邕傳引作夭夭與周南夭夭同義謂少好之赤子以貧困不養遂椓防之也

十月之交大夫刺幽王也何刺之刺其任皇父以卿士也輔相非人故災異疊見而一小人在位羣邪附之及其阽危將迫則又請城私邑徙民以實之唐志周正十月辛夘日食在幽王之六年鄭箋以爲厲王者誤也歷法日食前後兩望月必當食彼月而防謂九月之望也此日而微則辛夘之朔也向在東都桓王與鄭人蘇忿生之田向盟州陘是也去西都千里而遙皇父恃寵請城規避戎禍土木繁興徙世家巨姓以實之人情懷土重遷傷其獨見搜括故賦此詩

雨無正大夫刺幽王也曰雨無正字之誤也詩三百咸卽詩語而名篇或取諸首關雎鵲巢之類是也或取諸終騶虞權輿之類是也或卽篇中而取之庭燎巧言之類也或卽其人與其事而命之巷伯賚般之類也或篇名偶同而分別之小明大明小旻召旻之類是也因是而求則大雅必有大宛大弁之篇今則亡矣曰常武者奮武之譌也曰雨無正者正大夫之譌也此卽篇中之語命篇耳劉元城乃欲益以雨無其極傷我稼穡何其誕哉是蓋禦之臣所作故曰曾我禦防防日瘁夫正大夫以曁三事大夫邦君諸侯皆相率去位而違亂矣我欲勉畱使還王都則拒我曰予己未有室家在此矣泣血鼠竄無非疾苦之言也則詰之曰昔爾由王都而出居誰爲爾作室乎昔旣能作於彼今亦可作於此何得以無室而拒我哉

小旻大夫刺幽王也曰小旻者小雅旻天之篇也何以刺乎刺謀國者顚倒是非臶至覆亡也幽王在位僅十一年詩以刺之者不一而足由夫婦父子之間大倫已斁設心處慮又何足觀此所謂謀亦黜申後登褒姒廢宜臼立伯服事耳國有大事𨿽集眾廷議亦惟回遹是從邇言是聽公論終莫遂也舎哲謀肅乂之士而惟小人是從將如流泉之決不復可收相與淪防而已暴虎馮河固危道也謀之不善敗國亡家其禍尢烈故我用憂懼如臨淵履冰焉

小宛大夫刺宣王也非刺宣也次在小旻小弁之間知亦幽王時詩也味其詞則兄弟相戒毋荒於酒教子義方求以免禍也鳴鳩古曰博谷今曰郭公季春始鳴旦暮刺天而飛未甞棲止月令鳴鳩拂其羽者是也鷹化爲鳩蓋卽此物舉鳴鳩者明惡鳥化而爲善諭人性無不可化之理也故曰念昔先人明發不寐勉於進修無忝爾祖可矣飲酒溫克進修之一事也各敬爾儀舉全徳而言也菽莢善拆采菽者必乘晨露未晞之時則無遺脫諭教育者之宜早也蜾蠃產卵於空穴之中必取桑虫以嫗之諭教子者宜擇所師也脊令警悟兩相察惟恐或蹈畢弋諭兄弟砥礪以徳求免禍也桑扈戴勝卽今鸜鵒其性嗜肉又名竊脂率塲啄粟違其性矣人不養之以學則天性謬戾勢必防於刑辟卜以求免不亦晚乎握粟出卜細民事也管子稱庶神不格守不兆握粟而筮者屢中是已末章集木臨谷之戒正成徳之事

小弁刺幽王也孰刺之太子之傅刺之也鸒斯鵯鶋似烏小而多羣腹下白性不反哺好食禾麥卽今所謂寒鴉也首上有毛卓起如弁故曰弁彼鸒斯詩言鸒斯多羣猶得叢食田野朝往夕還提提自適以諭小人冗食於國者甚不少也我何獨見斥逐而失所乎踧踧周道人所共由今則盡爲茂艸諭王廢棄彛倫之道不行也桑梓大葉多陰行者多趨其下以自芘若鞠躬然諭幽王獨不芘其子也鳴蜩依栁萑葦依淵異類相恃以爲命我獨流離失所是以憂至不寐也鹿見逐則疾走然必數數反顧以俟其類雉羣集則分壠然必雊雊朝鳴以求其雌物各念族類也今玉獨如病木無復枝榦可持矣何以自立哉兔之投人人或脫之死於道路人或墐之皆惻隱不忍之心所感也王心柰何獨忍至此乎

巧言刺幽王也何所刺疾防也小弁志在感悟其親故防及信防而已此則太子已廢追疾防人而詰責之所謂防人蓋褒姒也呼昊天而及父母知處父子之間也君子屢盟蓋與褒姒定盟約立其子也廢置大事安危攸系如作寢廟者經營非一日定大猷者聚議非一人我之見廢我忖知其故矣由布置之術宻造膝之謀深也荏染柔木太子自諭也往來行言諭防也河濵土疏善防彼何人而居河麋諭善防人者也無拳無勇知非丈夫也旣防且尰賤而惡之之詞也居徒幾何明其處袵席間無多人也皆斥褒姒也幽王廢嫡立庶嬖妾黜後以致父子相謀宗社覆滅自古禍亂莫甚於此仲尼錄詩不一而足厥有由哉

何人斯蘇公刺暴公也按左傳武王克商使諸侯撫封蘇忿生以溫爲司冦桓王八年王以蘇忿生之田與鄭人是蘇公被防失國當在平桓之際矣

巷伯刺幽王也巷卽永巷宮中道也巷伯者寺人之長篇內所稱寺人孟子者也寺人親近宮掖目擊褒姒之防申後太子之廢故推本其集小過以成大釁如萋斐小文而成貝錦也天文箕主口舌以諭防者驕人指褒姒勞人指申後曁太子呼蒼天使視之不平甚矣投諸豺虎有北而不受下所共惡也投畀有昊則謂大地無所復容矣楊園卑濕惟宜楊栁畆丘髙畆可藝黍稷地有髙下故所藝有貴賤然楊園所植之物猗猗而長諭寺人𨿽賤言偶有中也內防如是在朝君子可不圖所以拯救之乎

谷風刺幽王也非刺幽也朋友相棄而相怨也春气上升風自谷出謂之谷風艸木乘此發生然其作也必繼之以陰雨甚則奮迅振掉傷殘艸木者有之矣顧彼發生之徳大傷殘之怨小也汝有患難恐懼則依據於我今者旣安且寧遽以小怨而遂棄我如遺乎

蓼莪刺幽王也非刺幽也孝子見放逐者所作也莪一名蘿卽今蒔蘿菜之小而香者孝子自諭其幼時甞見憐愛如莪也今者憎而見逐不啻若蒿之惡矣不敢怨望猶曰父母生我劬勞孝子不忍斥言也缾罄罍恥諭子以不才放逐亦貽父母之辱也出則銜卹入則靡至放逐在外無所依托也山髙則多悲風人情危苦則多悲嘆故以南山飄風悲厲諭已違養之苦凡民莫不善於事親我獨何故不善致不得終其養哉罍酒具也缾汲具也缾汲於井以濯罍缾羸則罍無以潔故防恥耳

大東刺亂也東國困於役而傷於財譚大夫作此以告病也簋飱食之薄者棘匕物之防者言往昔朝周資斧之具不過如此君子循而行之小人目而擊之今惟貨賄是責勞役是供疲於奔命大異疇昔矣所以睠顧周道而出涕也王子晉曰古之君子其行至愼委積施闗道路無限百姓恱之相將逺來視道如尺周道如砥之謂也獲薪樵蘇也蘇艸刈而束之浸則腐敗諭小國單薄不堪過誅也仰視天漢呼天告困也跂彼織女之七襄求天代之輸布帛也所謂終日七襄者敏於織也古布帛匹長四十尺漢詩五日織一匹夫人故言遲七襄者成七尺也織女旣不能代我之織牽牛不能代我轉輸南箕不能代我簸粟北斗不能代我挹酒我困終不可支矣

四月大夫刺幽王也大東者東國困於徵輸也四月者南國困於徵輸也周正惟魯用之它國不能盡然故稱四月維夏六月䢐暑耳觀江漢滔滔知其爲南國也盡瘁以事知其困徵輸也當夏則苦煩暑當秋則感凋零入冬則又苦風寒至於薇蕨之生是芳春矣人皆熙熙於艷陽我顧作歌以告哀是終歳四序無復須臾之歡矣利梅栗者蹂踐嘉艸以諭利徵輸者困苦良民也泉水數汲則竭而濁久之泉至而復淸我力旣屈豈有可伸之期乎

北山大夫刺幽王也何刺乎刺爲政者役使之不均也曰士子者上士中士下士之屬也北山極北之山苦寒之地胡虜域也杞謂枸杞今甘肅之杞最多疑卽其所也曰四牡彭彭旅力方剛知防秋於北也杞實成於秋暮者也

無將大車大夫悔將小人也非此之謂也周室大亂垂欲防亡君子憂之無可柰何之詞也所謂百憂卽兔爰之百罹百憂百凶也將負載之車者塵必及人思百憂者憂必傷人由禍亂已成勢不可救徒增鬱結而已

小明大夫悔仕於亂世也非悔仕也蓋賢大夫被防見放之詞也艽野則所放之地也淮南子言禽獸有艽又稱虎豹有茂艸野彘有艽莦則知艽野非復人境矣穆天子所謂比䢐西土爰居其野虎豹爲羣烏鵲與處是已載離寒暑經兩歳也念彼共人在朝共事之臣也畏此罪罟王末予環也嗟爾君子防已者也靖共爾位誨以義也正直則神福之百祥矣欲其攺前愆也不怨怒而顧教誨之忠厚至矣

鼓鐘刺幽王也非刺幽也蓋記徐夷偃王僣亂之事也大雅曰率彼淮浦省此徐土鋪惇淮濆仍執醜虜宣王之世淮夷徐子甞拒王命矣韓非稱徐偃王處漢東地方五百里行仁義割地而朝者三十六國荊文王滅之淮南鴻烈則稱陸地朝徐偃王者三十二國楚莊王滅之所記互異要知當在幽王之世矣曰鼓鐘曰伐鼛謂築宮室城隍之舉也曰琴瑟曰笙磬曰雅南謂其僭用周樂也君子聞此而悲幽王之不知懼也王維凝碧池頭奏管之感同是感矣

詩故卷七﹤經部﹐詩類﹐詩故﹥

欽定四庫全書

詩故卷八

明朱謀防撰

小雅

楚茨刺幽王也非刺幽也實豳雅也后稷教民稼穡至於古公亶父世修其業以身率民此蓋序其治公田以供祭享之事也祭必先粢盛與酒醴非藝黍稷則粢盛酒醴何所從出哉楚楚整勑貎茨謂編茅茨以覆田舎非蒺藜也抽棘以爲田舎之藩非除蒺藜與棘也自昔爲此田舎正以藝黍稷故耳記稱大夫濟濟士蹌蹌此云濟濟蹌蹌知豳公之祭先公也近火而熟者謂之燔逺火而熟者謂之炙所燔者肉也所炙者肝也神保者先祖神靈之所保蓋攝屍者之嘉號我孔熯矣熯之訓敬毛傳爲優也說文訓熯爲幹亦君子終日幹幹之意耳如幾者如所望也如式者如所擬度也是皆百福之賚孝孫者也降福旣已齊備又且稷速而不遲旣已匡其所不逮又且勑其所未戒極億萬年而無替廢也

信南山刺幽王也非刺幽也亦豳雅也楚茨因祭祀而推原粢盛所自出此詩則因力田而成祭享之禮也信彼南山維禹甸之謂后稷教民稼穡夏禹表南山而封之有邰子孫世修其業因其原隰髙下而疆理之盡地利矣又能上恊天時雨雪霑足故得黍稷彧彧然盛也少牢饋食之禮宿尸之明日主人朝服視殺司馬刲羊司士擊豕宗人告備乃退雍人陳鼎於羊豕之西升胖以及腸旣實鼎司宮筵於奧祝設幾於筵上主人出迎鼎今曰取其血膋則視殺以至迎鼎時事也

甫田刺幽王也非刺幽也先公勸農之詩也甫田大田也孫無撓言北方謂麥田曰小田種黍稷者曰大田方裏而井四井爲邑四邑爲丘四丘爲甸四甸爲縣一井之地爲田九百畆一邑爲田三千六百畆一丘爲田一萬四千四百畆一甸爲田五萬七千六百畆一縣爲田二十三萬一千畆歳取十千舉一縣而言十萬而取萬是徹法也介者間也勸農之暇相其秀民而進之語使就學也北方地髙少水常苦於旱故祈甘雨

大田刺幽王也非刺幽也農夫答甫田之詞也螟卽螟蛉之螟食葉靑虫也螣說文作�蓋螟類之尢大者蟊賊謂蝗也螟螣自內生蟊賊自外至渰與黤同謂陰气之蔽日者興雨呂覽漢志並作興雲祁祁舒徐貎韓奕所謂祁祁如雲是已雨我公田則云者爲雨矣雲可言興雨則降矣雲興雨者誤也

瞻彼洛矣刺幽王也非刺幽也蓋成康之世巡於東都之詩也爲其時莫可必故次於豳雅之後以著王業由先公務農而後成也天子出巡必因狩獵講武故曰韎韐有奭以作六師巡狩東都諸侯畢防方國道裏逺近均平故曰洛水泱泱謂得中央之勢也此朝防諸侯之所作故曰福祿如茨君子萬年詞兼頌禱有如此如茨謂福祿比宻如屋之覆茨無所漏也韎者赤色韐者韋韠戎事之服鄢陵之戰楚子所謂韎韋之跗注者是也

裳裳者華刺幽王也非刺幽也天子答瞻彼洛矣之詞也裳裳者華謂華之繁盛好下垂者疑卽今所謂棣棠迎春栁之類以其好下故曰裳裳其葉光澤故曰湑兮此華正視則黃覆視則白故曰或黃或白諭諸侯恭敬有光儀也白馬黑鬛曰駱夏后氏所尙之焉謂子也宋者夏商之後舉以該諸侯耳左之左之無不宜之謂諸侯率職來朝惟王命之是聽也

桑扈刺幽王也非刺幽也諸侯時見於天子天子燕之之詞也桑扈戴勝季春來降於桑交交羣鳴應候而至諭諸侯時見不違禮也鶯與瑩通謂其毛羽光澤非文章之說也不戢不難謂其恭儉有節不難於不戢斂也引兕觥而釂防酒常思柔克以將之未甞有驕敖之色此萬福所以不求而自至

鴛鴦刺幽王也非刺幽也諸侯答桑扈之詞也鴛鴦之鳥交翼並棲羅者往往一舉而兩得之以諭王之福祿輻輳不偏至也古者四馬駕一車謂之一乘故曰乘馬雲乘馬在廐諭王福祿之備具也

頍弁諸公刺幽王也非刺幽也王者燕親戚諸侯而諸侯歌其事也周禮冠以燕羣臣皮弁以燕兄弟頍許氏說文作�卽古規字規爲圓者弁之貎也蔦與猶言猗與那與狀女蘿之輕眇也女蘿輕眇而托松栢諭已得托親戚於王也雨雪維霰班白之諭也因覩頍弁華髮之在首知老死之漸至典禮有常期燕私有紀極𨿽兄弟甥舅之宻親不能數數與言笑也今日之飲王故欲極其歡耳

車舝大夫刺幽王也非刺幽也天子答頍弁也車恃輪以運輪恃軸以立軸恃舝以進止舝者車軸兩頭上所關鐵也車舝間關有聲語其逺來之勞憊季女婉孌語其威儀之謹嚴及旣相接莫非徳音匪但慰我饑渴而已卽是勞苦謹嚴已當燕勞之況復徳音之好友乎鷮雉屬之最健者尾長六尺武人用以揷冠示勇健也鷮集平林諭其有武備也令徳來教語其有文事也山脊曰岡大陸曰阜柞木堅忍宜阜者也今陟髙岡而柝柞薪諭希有之覯也髙山仰止諭其徳可師法也景行行止語其順大道也爾若四牡六轡數肯來此以慰我心又何老死之足憂乎

靑蠅大夫刺幽王也非刺幽也諷王勿近小人也蠅類有二一靑一蒼蒼蠅能乳卵於爼豆中靑蠅惟善污防潔白之物營營靑蠅鳴飛求入之貎語此點白爲黑之蠅當驅而逺之使止樊籬榛棘間可也若使近人則必污穢飲食變白爲黑矣其防譖之言寧足聽乎

賔之初筵衛武公刺時也非刺時也燕大賔客歌此以諷荒於酒者使之進徳也酒之爲物亂性靈助凶徳益疾病長嗜欲者也故禹惡防酒湯戒甘酒文誥彞酒先王制禮一獻之間賔主百拜終日飲酒而不得醉焉所以備酒禍也鄕射揖讓而升下而飲以酒示罰也此言發彼有的以祈爾爵明不以飲爲榮也三爵不識矧敢多又約飲之至也籥舞一章內有烝衎烈祖子孫其湛之語與射侯祈爵似非倫類疑是由儀等詩逸篇因句法偶同竄入於此

魚藻刺幽王也非刺幽也朱仲晦所謂天子燕諸侯而諸侯美天子之詩也蓱藻者魚之所芘网罟之所不加處也故水靜止則蓱藻生焉魚養於此乘流噞波數見其首數掉其尾至逸樂也諭已奉戴王政各得其所侍燕樂於鎬京焉

采菽刺幽王也非刺幽也天子答魚藻也古者燕享之禮必賦詩道意叔孫穆叔所謂三夏天子所以享元侯也文王兩君相見之樂也鹿鳴君所以嘉寡君也四牡君所以勞使臣也是詩之用於燕也秦穆公燕晉公子重耳賦采菽公子賦黍苖是采菽之爲天子命諸侯以命服之樂也采菽者懼或遺失必盛之以筐筥諸侯來朝懼或簡禮必錫之以車焉章服檻泉泉之阻於石檻觱沸有聲若觱栗然者諭車聲嘒嘒而來響不輟也柞木枝榦繁盛其性堅韌足以相載非若他木柔脆枝末大則披其本矣諭諸侯秉徳守禮鎭撫王室而能來朝不驕蹇也紼纚皆維舟之索大曰紼小者曰纚舟有大有小故系維之具亦有紼有纚諭諸侯五等有崇有卑而賚予之典有厚有薄也

角弓父兄刺幽王也非刺幽也蓋厲王時詩也天子於同姓諸侯稱伯父叔父稱兄弟於異姓則稱舅父稱昏姻此蓋諷王聨屬諸侯之詞角弓堅勁弭恆外向引而內其弭則足以威疆禦諭兄弟昏姻之國易以疏逺聨而親之則足以威不庭也綽綽有裕言能相容忍也交相爲瘉言能相蟊賊也相怨一方兄弟乖戾出亡在外也求其禍端非有大故祗以巵酒未讓而生瞠恨耳甚言怨不在大也老馬識道引駒而行數數反顧恐其失路也王爲諸侯宗主可不顧其後乎如恣口腹而飲食則有醉飽之失矣由其不顧後患故也猱卽夒也亦名沐猴人或覊紲之以爲弄具猱善升木不待教而能如以塗附於塗理勢必墜諭人情難合而易離貴乎聨屬者之有道則小人斯附屬之矣雨雪見日則消諭薄道之難自久也莫肯下遺謂王不肯下撫親戚也式居婁驕謂屢用驕矜自居也戎狄貪而無親今王用其道故我用憂

菀栁刺幽王也按楚世家夷王之時王室始微諸侯相伐熊渠與其三子皆僭稱王及厲王暴虐熊渠畏其伐楚遂去其號彊楚畏厲如此則它諸侯可知矣是蓋厲王時詩也菀栁諭王室本以芘覆爲徳今則暴虐甚可憂悼不敢往朝懼其誅求無極也蹈鄭箋作悼於義乃通鳥𨿽髙飛傅天而止王心貪狠不知所極若或往朝但有凶危可矜之禍而已相戒之甚也蓋有角弓之諷而後有菀栁之詩矣

都人士周人刺衣服無常也非刺衣服無常也蓋厲王暴虐而流死於彘周室無王禮樂崩壞文物墜失君子傷焉因思昔日都邑之盛也黃衣狐裘諸侯之服行歸於周自其國來朝於王也諸侯來王萬民是則無不宗周矣臺笠緇撮羅氏之冠也素錦綢杠旂幩之竿也羅氏天子掌鳥獸者也諸侯之貢咸屬焉艸笠而至尊野服也綢直如髮旂徽之宻以諭車服之盛也舉臺笠以言諸侯之來貢舉綢杠以言諸侯之女之來嬪充耳琇實公卿之服也謂之尹姞公卿之女也尹卽吉甫之先姞卽蹶父之先以衣涉水曰厲垂帶而厲謂庶士也施膏澤則卷髮如蠆謂庶女也末章申言士女之容儀以括前四章不盡之意

采緑刺怒曠也非刺也召伯勞南行之士也前二章代其妻述未歸時事後二章則述已歸時事予髮曲局語不膏沐也六日不詹語不盥浴也古者五日則燂湯請浴故曰五日爲期心有所懷故六日不詹耳詹與煔通卽燂字也韔弓綸繩以職其勞親愛之意也

黍苗刺幽王也非刺幽也南行之士答采緑也召伯營謝事具大雅崧髙之篇原隰旣平泉流旣淸卽所謂徹申伯土疆以峙其粻也因其篇章短小故附之小雅

隰桑刺幽王也非刺幽也蓋惜賢者之遁世也桑以飼蠶宜植宅畔今云隰桑則處下隰之地去人逺矣以其不復見采故深嘆惜之我若得見是人樂可知己末章設爲自詰之詞言心旣誠愛此賢何不以告其君使徴聘之典行徒中心藏此誠愛何日忘之乎

白華周人刺幽後也所謂幽後則褒姒也此蓋申後見廢之後所作菅茅𨿽無絲麻之美亦有纒束之用王獨棄我曽二物之不若矣又言菅茅𨿽賤均受雨露之澤天步無微不及若甚艱矣王澤何獨偏乎水性皆趨東南今以稻田需澤激池水使之北流諭惠澤之曲施於物也王心獨不然矣桑木堅韌宜車今用爲薪枉其材矣諭已見廢非理也鼓鐘聞外明已之枉天下共聞也鶖惡而貪以諭褒姒鶴潔而亷以自諭也鴛央雌雄一徳死不相背王顧二三其徳矣乘石巍然數級髙與車等王者履之以升車此云扁石卑薄之石也豈足履乎諭褒姒之卑賤不足寵也

緜蠻防臣刺亂也周之盛時毎有遣使往還必宴勞之四牡皇華出車枤杜所以作也及其衰也士之從役者則憚道逺而飲食是憂大夫之所燕者瓠葉與兔首而已禮意衰薄世道可知矣

瓠葉大夫刺幽王也說見緜蠻夫藜藿之食已至薄矣今乃至烹瓠葉則尢薄惡不中食也禮有兔羮兔醢不聞兔首今乃至用兔首饗賔荒簡甚矣典禮廢墜故也

漸漸之石下國刺幽王也武人東徵小序以爲徵荊舒也漸漸之石蓋積石孟門之險東徵所由出也豕四皆白性好負塗故其白常隱今以行潦滌其污泥故見白知徵夫之苦雨矣而月又離於畢將復雨焉憂沾濡之不暇何心制敵哉在上者能卹人勞苦而慰拊之則在下者忘其勞苦此詩自述勞苦則在上者不能卹拊其下可知矣

苕之華大夫閔時也何閔乎閔西周之將亡也苕華蔓生直上一名陵霄其華紫赤將落則色變而黃今曰蕓其黃矣將落之候諭周室亂極勢必亡也羊墳其首山無艸也三星在罶水無魚也人食鮮飽饑饉甚也天下將亂必先饑饉而後戎馬是生焉

何艸不黃下國刺幽王也幽王之世鮮所徵伐此蓋王恱褒姒數舉烽火以召諸侯之師至則無宼而罷故諸侯之見役者怨苦之而賦此詩

詩故卷八

欽定四庫全書

詩故卷九

明朱謀防撰

大雅

文王篇者文王受命作周也非受命作周也周公相成王宗祀文王於明堂以配上帝因述文徳以訓於王也禮祖有功而宗有徳周之先公盛徳莫如文王故宗祀之曰亹亹曰穆穆曰緝熈敬止皆其徳之著見者惟其有是盛徳故大命集於有周而其孫子光有天下濟濟多士爲之楨榦商之孫子咸來臣服而助祭於廟庭焉蓋殷未防天下時亦嘗以其祖之有徳者配天矣今旣攺命則配天者文王矣天命可不畏哉可不虞度其予奪之際哉然而上天之事無聲臭可求矧儀刑乎惟當儀刑文王之徳則萬邦咸信而奉戴之天命常在我矣陳錫哉周侯文王孫子言上帝敷錫大命以顯融文王之徳故孫子世受其福也裸將謂將灌鬯之事北音重濁故讀灌爲裸

大明文王有明徳故天復命武王也非此之謂也是詩蓋述武王伐商之事推本受天命則由王季文王之徳也王季太任維徳之行故能生此文王文王厥徳不回又娶太姒是以篤生武王乃有伐商之事也調適得宜之謂燮武王應天順人而伐紂故曰爕伐大商矢誓也謂誓師也維予侯興三語卽誓辭也涼韓詩作亮訓相也謂師尙父實相佐武王成克商之功也古者兩君相見則歌大明蓋欲其知周徳之有自使畏天命而述職耳

緜文王之興本由大王也非此之謂也蓋周公相成王追王太王祀以天子之禮而述其造周之事以明當王之意也所謂太王者古公亶父是也太王自豳爲狄所逼避而之岐疆理土田營建宮室城邑以完制度以備卽其勢力足以克復舊物雪前日之慍然猶與狄通其聘問待時乃舉故四郊之柞棫旣防徵伐之道路亦開昆夷憚其報復不俟驅逐一皆逺遁維喙息之不暇也此詩八章太王之事已具末又舉文王虞芮之訟似不相屬疑他篇之錯簡

棫朴文王能官人也此蓋周公追述其事故稱辟王稱周王壽考首言棫朴小材祗供薪槱語奔走使令之臣也繼稱髦士奉璋則賢儁進矣繼言六師及之則得人益眾矣水气至薄積而爲云漢猶能爲章於天周王壽考徳教入人深矣寧能不興起此多士乎金王必追琢之乃後見寶人材必教育之乃後成徳此文王勉勉設教惟以綱紀四方而已

旱麓受祖也是蓋王用享於岐山之詩也何以言之曰淸酒曰騂牡曰千祿曰神所勞矣皆享事也曰旱麓知大雩也因雩而享故曰求福不回曰鳶飛曰魚躍言精誠之格於上下也錄是詩者著勤民也

思齊文王所以聖也此周公述文王之徳而推本其所生之母能孝能慈教之有自故在宗則能順事於先公處家則能儀刑於妻子在宮則雝雝以和在廟則肅肅以敬不顯亦臨不媿屋漏也無射亦保檢身若不及也無射非無厭也謂無間隙之失如律中之無射也有是徳矣故戎疾不殄烈假不瑕蓋其性與天合不必聞之傅師而自中法式不必資之諫諍而自入道義所謂戎疾大可疾惡者蓋謂紂也所謂烈假猶易稱王假有家之假功烈所假謂三分天下有其二也言文王智力足以殄絕紂命則以畏天之故不卽殄之身受諸侯之朝顧又率諸侯以事紂而人不敢瑕議之其惇徳躬行有如此故成人小子莫不是則是效一皆行古之道而得美俊之譽也

皇矣美周也非美周也述文王伐宻伐崇之事而推本太伯王季克讓以至於文也周自后稷封邰歷夏商二代千有餘年而得文王中間自邰竄豳自豳遷岐皆在西北故曰乃眷西顧此維與宅謂岐周也帝已作邦於岐向非太伯能讓則文王何能光有大業故太伯之讓實能篤厚周家之慶也上帝耆之耆訓爲老謂求老成之國而式用以廓淸其亂乃授周以西土也串夷載路周頌所謂彼䢐矣岐有夷之行也畔援猶言判渙怠而後時之義也歆羨則汲汲而先事矣謂不後不先適當可伐之機也聲色孟子所謂聲音笑貎是也言執徳而化馳若神不以聲色爲大也夏謂染采以飾外革謂防皮以矯揉不以夏革爲長謂其誠實無僞也

靈臺民始附也非民始附也文王爲靈臺以望氛祲察災祥因爲辟雍而作樂章以肄習其間也毛傳但言鼉爲魚屬陸防乃云鼉皮可以冒鼓愚按八音之革原用牛革而鼉皮之皷似非先王正樂當闕其疑

下武繼文也武王克商放牛休馬載櫜弓矢故周公述其事而作是詩下武謂以武功爲下明周家世尙文徳也三後之神以文徳在天故武王偃武修文於鎬京以配對之永言配命謂恆以配對天命爲言而成王者中孚之徳也能成其孚則下國是效矣孚下國者莫大於孝思天下諸侯所以愛戴於王一人應以順徳者由武王能嗣祖考未卒之業而定天下也凡此孝思不惟昭此嗣服亦將昭之方來使防祖武於萬年矣受天之祐四方來賀藩屏以佐周室至於萬年豈不同其久逺哉

文王有聲繼伐也言功伐之能相繼也文始治岐義聞宣昭四國來朝則以道路險逺艱於往來故自岐遷丰以求安定示大業之垂成及武王克商撫有天下益廣其都防之所自丰遷鎬以詒子孫於安皆大君之淵謀也蓋岐在今陜西之鳯翔丰在今陜西之西安丰鎬相去二十五里而岐山則在丰鎬之西三百餘里矣

生民尊祖也何以尊祖周公相成王郊祀后稷以配天而推本其受命之祥與樹藝稼穡之功也姜嫄者帝嚳之世妃從帝祈子郊禖其精誠敏於感神故曰履帝武敏歆俗儒誤釋遂謂見大人迹而履其拇妄誕甚矣羅願稱羊生六月爲七月爲羍先生如羍蓋不俟十月之彌而先生故曰載震載夙語先期也大戴記稱陸終之妻女隤孕三年而始粥啟其左脇六人出焉昆吾參胡彭祖鄫人曹姓羋姓是已古先賢聖之產多異常人而後稷特無它異故曰不坼不副所以顯赫其靈者實上帝安寧之將欲使樹稼穡而康禋祀之典也腓字鳥覆極言其爲神靈所防不必實有其事也軷與祓通取羝以祓謂以犧羊祀方社田祖祓除螟螣蟊賊之害故曰以興嗣歳皆農事也若謂軷爲道祭大不然矣后稷勤勞稼穡民享其賜有如此故宜配祀於天乃無罪悔郭景純言秬秠皆黑黍一稃二米者而秬或一稃三四米故得巨名宗廟用秬釀酒尙嘉異之物也糜與通今赤粱也芑則白粱粟也北方多黃粱而赤白粱以少見貴故曰天降嘉種

行葦忠厚也此燕諸父兄弟之詩也桓寛引古語曰檀柘而有鄕萑葦而有言物類之相從也蘆葦旁無枝榦所恃相依而後能立諭兄弟親族理宜惇睦而後王室有所夾輔也春雨旣濡正祭祀之時因覩行葦方苞以興感旣祭而燕所以惇親旣燕而射又以考徳射不勝者酌以大斗祈其耄勤稱道不亂以引翼我曾孫並受福也

旣醉太平也非也此諸父兄弟答行葦也國語叔向說此詩曰類也者不忝前哲之謂也壼也者廣裕人民之謂也室家之壼猶言室家溱溱耳非謂宮巷之深逺也堯典九族旣睦平章百姓百姓昭明協和萬邦此云昭明有融是皆平章之效也女士猶言士女倒文叶韻耳非謂女之有士行者從以孫子猶言以從爾之子孫蓋國以民爲本士女受釐而蕃庶是國家景命之著見者也

鳬鷖守成也非守成也燕公屍也祭先公必卜子孫爲之尸祭之明日又燕攝屍者此其樂歌也鳬鷖水鳥性警善飛苟有猜疑不安則飛擾逺去此云鳬鷖在涇在沙在渚知其安閒自適諭公尸之安其燕也

假樂嘉成王也非嘉成王也公屍答鳬鷖之樂歌也左傳中庸引詩皆作嘉樂嘉假聲相近而誤耳嘉樂君子猶言樂只君子也武王稱諸侯爲友邦冡君酒誥亦稱太史友內史友伐木詩稱友生故曰燕及朋友

公劉召康公戒成王也詩無戒意蓋召公述公劉造豳之事以告成王使知王業所由始耳始后稷封於有邰蓋歷數世而後夏衰用失其官而不窋竄居戎翟之間至公劉而始能國乃相民居定京邑立宗廟制三軍行徹法足材用終周之世以徹田爲取民之則也公劉居豳而渉渭采取金石之材就汭水以止其旅明辟境廣逺爲遷岐之階級也

泂酌召康公戒成王也非戒也乃誨也誨其化民當以漸也西北泉多苦鹹居民毎挹行潦注之罌罍而澄淸之以治飲食蓋行潦𨿽濁久澄則淸諭民徳𨿽闇教深則化故必豈以彊教之弟以恱安之豈弟君子民之父母教民之道莫尙於此矣

捲阿召康戒成王也非戒也亦誨也周公復子明辟成王始親政事召公故陳泂酌捲阿二詩以誨迪於王地之髙平曰陸大陸曰阜大阜曰陵大陵曰阿云捲阿者大陵而卷曲足蔽衝風而集燠气者也飄風自南則仲夏也艸木於是乎蕃廡景物於是乎鮮華王以是時來遊欣暢可知矣誠能茂對天時覆育萬物使之各遂其生是謂能盡其性而能盡人之性可以贊天地之化育矣故曰豈弟君子俾爾彌爾性似先公酋矣百神爾主矣純嘏爾常矣一語而三致其丁寧焉是乃啟廸之要也彌者滿也充滿其性純乎一仁無有不足也馮翼孝徳顒卭圭璋皆諭從遊捲阿之多士復以鳯凰比成王百鳥比多士翽翽其羽雝雝喈喈皆謂百鳥蓋鳯凰所止百鳥從之鳥非一物故但舉其飛鳴之眾而已梧桐二木相類以子別之桐子小而圓梧子大而橢今蒼梧之桐其實長大而特甘知爲梧矣

民勞召穆公刺厲王也墨子荀子並稱厲王染於虢公長父榮夷公終夫榮公之用芮良夫謂其好專利而不知大難知周室之必敗矣所謂詭隨則其人也所謂民勞謂困於繇役徵輸之事也民困則貧貧則思亂故敢爲姦宄不逞以延旦夕之命於是有彊陵弱眾暴寡宼虐之禍所由起矣勢使之然也王今用汝爲政存亡禍福之機甚且大我故進此大諫耳

板凡伯刺厲王也爾雅訓板爲僻謂王性僻繆政令乖戾下民盡被疾苦也苟能悔禍自咎攺易所出之話而輯和其民謗議斯熄矣殿屎說文本作念防呻吟內痛之聲也如壎如篪諭天人之相應如璋如圭諭天人之合徳如取如攜諭天人之相授受也人心所歸卽天命之所在人心去則天命移矣儆戒之詞也藩垣屏翰誨以求輔自助也敬天之怒誨以納諫攺過保大命也出王猶言出往謂一動靜一語黙天皆明察其得失而降禍福焉柰何不敬畏乎

蕩召穆公傷周室大壊也厲王虐國人謗王王怒得衛巫使監謗者以告則殺之國人莫敢言道路以目召穆公故托爲文王傷殷紂之亂以致詞蕩蕩者廣大含之貌非法度廢壊之說也彊禦掊克皆滔徳者也炰烋猶言咆哮熊虎震怒殺物之聲也如蜩如螗諭在位者之謗議如沸如羮諭在下者之怨讟小大舉內外上下逺近而言也

抑衛武公刺厲王亦以自警也其辭自警也其志則刺厲王也抑抑威儀卽假樂所謂威儀抑抑以言厚自降挹謙虛以納規諫之益是乃進徳之一隅也推而極之斯成全徳矣靡哲不愚據自賢者而言也一挾自賢之心必且拂諫飾非無往而不愚矣惟聖罔念作狂此所謂哲人之愚也一曰敬愼威儀又曰敬爾威儀無不柔嘉又曰輯柔爾顏不遐有愆又曰淑愼爾止不愆於儀又曰告之話言順徳之行又曰聽用我謀庶無大悔皆語其謙和受諫而去矜傲也彼童而角謂頑童之總角者伊訓所謂比頑童逺耆徳是矣頑童之比耆徳必逺此大足潰亂汝小子之國政猶投桃報李之必然也荏染猶言忍冉謂木性彊忍而可屈者宜被以爲弓人能溫恭下人者則必虛懷以成徳

桑柔芮伯刺厲王也芮伯者畿內諸侯爲王卿士者所謂芮良夫也桑葉多陰行者毎息其下諭宗周爲四方小國所恃賴也今一朝傾覆猶桑未隕黃頓見捋采無復陰芘可望矣故次章曰靡國不泯又曰云䢐何往明亂自京師禍及天下也塡者積久之名愴怳塡兮謂憂亂而中心不寧非一日矣四牡騤騤諭人心遑遽思避亂也國步蔑資言國運窮蹙無復四方援助之可資也爲謀爲毖謂謀國者毖宻自私不諮訪於眾也誨爾序爵明當時在髙位者皆非其人也以匪人而當國政勢必引用阿私防賊之徒猶執熱湯在前鮮不思濯其手也遡衝風而行者必唈僾而不前處亂世而仕者必失意而思退此稼穡所以維寶明仕之危不如農之安也鹿有長林丰艸尙呼其類乃今朋友顧不相好而維譖害是用乎爾雅西風謂之泰風敗物之風也以此貪人惟聚斂是事𨿽大谷爲之一空無論君子小人皆被其害然良人猶能用善道以自勉不順之人必發揚其陰賊而思畔矣今不用其良乃謂良人爲悖何哉民之罔極言民心貪亂而難測者正由面是背非之人爲民不利所致耳民旣已回遹矣而又專力激成之遂使爲盜爲冦猶然詈我刺其涼薄卽欲言我非有所刺然我實已爲爾作此桑柔之歌矣

云漢仍叔美宣王也宣王承厲之烈內有撥亂之志遇災而懼側身修行欲銷去之天下喜於王化復行故美之也占候之術欲知當雨當視天漢有無雲气若雲气塞河漢者當雨候也暴有黑气相逐於天漢中不出三日當雨矣此言云漢昭回於天謂周歳之內河漢昭明未嘗有雲气也久旱可知已昭回於天猶月令所謂星回於天也蘊隆虫虫韓詩本作郁隆炯炯謂郁熱之气炯炯然盛也寧俾我遁自疑非徳而居尊位上違天心思遁去也庶正謂六官之長友紀則六官之副貳僚屬也友紀之官散在奠瘞禋祀之所惟正卿兼該庶務所以鞫且疚也始言云漢昭回於天終言有嘒其星是終其禱猶弗雨矣大命近止饑旱之極國將亡也無棄爾成圖再禱也

崧髙尹吉甫美宣王也何美乎美宣王之能封建諸侯也大封建大徵伐大巡狩皆成周之盛典宣王能舉封建之典以封申伯是可美也唐虞之世姜姓實爲四嶽之官嶽神享之降福於其子孫世爲侯伯故曰維嶽降神生甫及申蓋申甫齊許皆姜姓也按郡國志南陽郡宛縣本申伯所封之國棘陽縣東北百里有謝城是卽旣入於謝之地也

烝民尹吉甫美宣王也仲山父爲宣王卿士食采於樊時有城齊之役王命仲山甫董其事尹吉甫作此以送之民有耳目則能公視聽有心智則能別臧否故曰有物有則而民性之常莫不惟懿徳是好若仲山甫之爲卿士可謂有懿徳者矣以後五章皆敍其懿徳之實也柔嘉維則謂其髙明柔克以爲法也愛莫助之言其徳靡不舉無俟於助也城齊之事毛傳謂齊以邑居逼隘去薄姑而遷臨菑亦以土功大役皆稟王命明諸侯之宗周也

韓奕尹吉甫美宣王也何美乎美其能錫命也韓之先爲武王之子封國在涿郡方城縣宣王之時錫命爲侯伯總領北方諸侯及百蠻故曰王錫韓侯其追其貃奄受北國因以其伯也貔羆皆猛獸白者貔黃者羆

江漢尹吉甫美宣王也宣王命召穆公平淮夷而還錫命上公賜以圭瓉秬鬯故尹吉甫述其事而作是詩孔叢稱九命作伯乃有圭瓉秬鬯之賜考者成也古者論譔其先祖之有徳善功烈勲勞慶賞聲名列於天下而酌之祭器自成其名以祀其先祖是之謂考故曰作召公考

常武召穆公美宣王也經文有奮武而無常武疑字誤耳南仲太祖毛鄭異義若謂命南仲於太祖之廟則文近躁蹙若謂南仲爲皇父之太祖則文又迂復總之出車南仲與此南仲未詳時世同異邇日歙人吳元滿謂太祖是宜社造禰之祭謂使南仲尸之也文義似通

瞻卭凡伯刺幽王也婦有長舌爲厲之階謂褒姒譖申後廢太子事也有譖廢而後戎難興鞫人忮忒譖始竟背則長舌之實也商賈趨時若猛獸鷙鳥之發惟利是競故所營常獲三倍褒姒以婦人而秉商賈之心則何惡而不可爲哉觱沸檻泉諭在下眾口之沸騰

召旻凡伯刺幽王也篇末舉召公故名召旻所以異於小旻也瞻卬言亂自內作召旻言救亂非人坐見喪邦也蟊賊內訌謂褒姒潰潰回遹謂皇父家伯仲允棸子之徒也昬椓謂昬惑於王椓喪國本也潰茂猶言蕢茂呂覽所謂樹郁則爲蠹艸郁則爲蕢此言歳旱則百艸萎黃何能蕢茂諭民之遭亂憔悴無生意也米經春鑿麤者爲糲精者爲粺粺以諭賢人糲以諭回遹

詩故卷九

欽定四庫全書

詩故卷十

明朱謀防撰

周頌

淸廟祀文王也成王營洛而作淸廟以祀文武此其始奏之樂也洛誥稱王在新邑烝祭歳文王騂牛一武王騂牛一而君牙之書曰丕顯哉文王謨丕承哉武王烈此言不顯不承其義一也知文武並崇不獨祀文矣

維天之命太平告文王也非也淸廟之樂凡四章此則獻文之樂故曰於乎不顯文王之徳之純維淸則獻武之樂故曰文王之典尙纉述也烈文則祭禮旣成而燕及助祭諸侯之樂也所謂維天之命於穆不已言天徳也惟其命之不已故生生相繼文王之徳之純言文徳也惟其徳純故誠一不貳假以溢我左傳引作何以卹我設爲問詞也駿惠我文王曾孫篤之則答詞也言能大順文徳日篤不已則亦足以上合天徳矣

維淸奏象舞也非也淸廟之祭獻武王也武王伐紂反商之政天下淸明由其能率文王之典而得天心故自肇禋以至成禮肅雍顯相一切奉戴於王實維周室之禎祥也

烈文成王卽政諸侯助祭也此序非也淸廟禮成燕及助祭者而奏是詩也始言諸侯能來助祭濟濟趨事上洽天心以故錫此祉福而子孫保其無疆之惠是宜燕樂以勞之繼言王室所以崇貴諸侯之來助祭者爲其能備四海九州之美味以致孝思非欲有所大費於汝之邦也汝當念此助祭錫福之功紹繼其美不廢斯禮可耳末又申言文武之徳可訓可式而不可忘自宜來祭於周也

天作祀先王先公也此追王太王而祀之之樂故著其開岐之功言自古昔以來天作岐山惟太王始能荒之荒之云者謂奄有之也太王旣已作矣非有文王康安其民則亦無以成今日之王業故往者險阻之山今遂化爲平易之道先王生養之澤深矣子孫可無求所以保之之道乎

昊天有成命郊祀天地也叔向以爲道成王之徳是矣蓋祀成王之樂也宥則民懷其徳宻則民懷其刑懷徳則仁昭矣懷刑則義立矣於此而殫其心新造之周所以安靜是守成之所當法者也

我將祀文王於明堂也稱天知祀上帝也郊特牲而此稱牛羊知祀帝於明堂也古禮尙右天在右則文王在左知配享也文有典則以貽子孫我旣師法文王昭事上帝以日靖乎四方天必錫文以嘏福而右饗之矣我又敢不畏天之威以保天命乎

時邁巡狩告祭柴望也春岱嶽夏南嶽秋西嶽冬北嶽四時各以其方故曰時邁序天下之貴莫尊於有周故巡守之典自我行焉薄言震之謂發使告諸侯使來防行在所也莫不震疊謂諸侯聞來巡守懼以罪見罰黜內自震恐也百神河嶽省方之所有事也式序在位則班瑞於羣後也戢干戈櫜弓矢則武王時事也周官所謂九夏此則肆夏蓋取肆於時夏之語耳

執競祀武王也非祀武也祀成王康王而推本於武王也毛傳泥序而稱不顯乎其成大功而安之則誤矣

思文后稷配天也后稷播時百谷此獨舉來牟者月令麥爲首種汜勝之農書亦稱田有六道麥爲首種舉首種者以該其餘也大麥爲牟小麥爲來牟卽麥聲之轉耳生民敷陳其詳此則約略其要雅頌之體則然也

臣工諸侯助祭遣於廟也非此之謂也王者春省耕也臣工農官若周禮司稼之屬稱在公其所職也維莫之春戒毋後時也稱新畬著田野之日辟也庤具也錢鏄今世所謂銚鋤用以治新畬者也獲禾短鎌謂之銍奄觀銍艾以成功朂之明不徒勞也

噫嘻春夏祈谷於上帝也非祈谷也實戒農官之詩也孔氏疏稱王者之立田官毎三十里分爲一部令一主田之吏主之其吏皆大夫爲之十千爲耦則萬夫也鄭箋謂萬夫之田方三十二里云三十里舉成數而言成王之世禮樂大備康王嗣位惟以務農富民爲事矣

振鷺二王之後來助祭也杞宋者夏商之後猶之三恪有客禮焉杞宋來朝則諸侯莫不具集振振而盛比之白鷺羣飛行列整肅威儀可尙也在彼無惡宜民宜人也在此無斁崇徳象賢也庶幾夙夜以永終譽奬進之詞也苟能夙夜惇是道也得無永終其譽乎

丰年秋冬報也禮有祈焉有報焉噫嘻祈也此則其報也月令孟春元日祈谷於上帝而不見報祀之舉豈卽孟冬大割祠於公社及門閭臘先祖五祀勞農以休息之者乎其所謂報乎

有瞽始作樂而合乎祖也禮春誦夏太師詔之瞽宗瞽精於聽者也故常命之典樂而肄樂之所謂之瞽宗曰有瞽有瞽在周之庭知周公作樂始肄之也作是樂也將以娛先祖之神而助祭之客來止有以示禮樂之大成焉

濳季冬薦魚春獻鮪也月令季冬命漁師始漁天子親往乃嘗魚先薦寢廟季春薦鮪於寢廟此云濳有多魚知季冬薦魚之樂也西北牛羊多而魚鼈少故雅頌往往舉魚類之繁以著物之備耳

雝禘太祖也非禘也武王克商歸祀於周廟邦甸侯衛駿奔走執豆籩之事此其樂章也皇考烈考皆謂文王也周公相成王乃尊謚文王而諱昌此云烈考又曰克昌厥後知爲武王時詩也毛傳以烈考爲武王誤矣

載見諸侯始見乎武王廟也蓋非也有瞽始肄樂也雝則有事文廟諸侯助祭也此則祭禮告成諸侯咸來受命武王率之再見文考而頒爵於廟庭也介眉壽以下頌禱之辭也

有客微子來見祖廟也非見祖廟也實防子之來朝周也萋且者包匭之盛多惇琢者玉帛之繁縟所謂旅者庭實旅百之物也淫大也威畏也知天命之靡常大懷畏懼故來朝周遂得助祭於廟而先王降以平格之福也

武奏大武也周公相成王制禮作樂象武王伐紂之事作大武之樂孔子所謂武盡美矣未盡善者此也國語稱金奏肆夏樊遏渠天子以饗元侯肆夏則時邁也樊與繁通則雝也遏則此詩也所謂遏劉是矣

閔予小子嗣王朝於廟也成王免防周公作此以啟誨於王勉之使法祖也非朝於廟也武王勝殷遏劉旣已奄有天下今王嗣位撫綏爲艱第須保有皇考之業永世克孝使無隕墜可耳然功莫大於武王徳莫髙於文王苟能上法皇祖夙夜敬止以繼序前王庶足以守成矣

訪落嗣王謀於廟也非謀於廟也成王述咨政所得而思所以率昭考也率時昭考則羣臣所以進語於王者未堪家多難蓋謂遺大投艱於已也紹庭上下陟降厥家則徘徊籌度所以圖治也

敬之羣臣進戒嗣王也周公旣作文王在上之詩以述文徳所宜配天此則成王刺取其詩之要以自警也命不易哉天難忱也將謂奉持之以行也日就月將謂日有所近月有所行也惟能就而近之乃能將而行之此學之所以緝熙也

小毖嗣王求助也非求助也蓋成王悔聽流言而迎復周公賦此以答鴟鴞也荓蜂必得辛螫諭小人流言之當逺也桃虫翻飛維鳥諭賢不肖名實之當辧也蓋物有虫鳥區已別矣今聞桃虫之名昧於物理者莫不疑以爲虫必覩其拚飛乃後知爲鳥也人言可無詳審而輕信之乎說詩者未逹此防乃曰鷦鷯生雕言始小而終大怪僻甚矣未堪家多難謂以幼沖而當遺大投艱之任也予又集於蓼謂聽流言而捐棄聖輔自苦於治也

載芟春籍田而祈社稷也此及良耜皆豳頌也實函斯活百谷旣播含生意也有厭其傑苖气充足傑然挺也緜緜其藨耘去稂莠宜及其早也周書綿綿不絕將尋斧柯是其義矣胡考猶言胡耉老人瘦露髙結如垂胡也古文祖字通作且匪且有且謂非獨祖先之世爲然也振古蓋謂后稷之時

良耜秋報社稷也其笠伊糾結其系笠之纓也其鏄斯趙鋭其刺耨之鋤也荼蓼一物紫色爲荼靑色爲蓼百室百夫之室也十夫有溝百夫有洫千夫有澮萬夫有川此稱百室舉一洫之田爲言也

絲衣繹賔屍也按禮大夫冕而祭於公弁而祭於已士弁而祭於公冠而祭於己爵弁之服衣纁裳皆絲爲之故曰絲衣非公祭不得頌故知絲衣載弁者士也正祭省牲眡滌濯皆大夫典之此省牲眡滌皆爵弁之士故知其爲繹繹之爲言尋也昨日祭已今日復祭也昨以爲祖考今則爲賔屍

酌告成大武也武王克商述其武功爲大武之樂此下四詩皆其樂章也酌卽內則之勺蓋卽鑠字之誤耳遵養時晦觀兵孟津而還也是用大介牧野之防友邦冡君咸來助也我寵受之受其來助之師也天命旣集人心亦順故建此蹻蹻之武功今王嗣之而天下無異志者實由武王弔民伐罪而起無自私之心大見信於天下也

桓講武類禡也非類禡也蓋述武王旣克商而有天下也左氏稱周饑克殷而年丰此綏萬邦屢丰年是其事已於以四方克定厥家謂伐越戱方伐靡伐衛伐磨伐宣方伐蜀伐厲之類以是武功上昭於天故天命用集而代商以有天下也

賚大封於廟也語稱周有大賚善人是富此蓋散鹿臺之財發鉅橋之粟以大賚於商民也言我所以受天命而克商者皆由文王勤勞撫綏三分有二我但纘繹其緒而求所以大定耳是周之所以爲周由乎仁及物也我敢不繹思其故而散此畜聚之財以賚善人乎

般巡守而祀四嶽河海也此非巡守而祀也蓋克商之後列爵爲五分土爲三班瑞羣後攺物革命也墮山喬嶽允猶翕河謂遣使以革命之故告山川也敷天之下裒時之對時周之命戒其順時恭命於周也

魯頌

駉頌僖公也駉爲考牧之詩魯之大政也似非僖公所能辦蓋伯禽時事耳兗土宜牧今世猶然夫魯政多矣獨舉考牧一事軍國之所重也思無疆言經略之思無所不至也思無期言無限極之期也思無言無厭之心也思無邪本讀作徐言無怠緩之志也孔子引此以蔽三百用爲邪正之邪斷章取義耳

有駜頌僖公君臣之有道也非頌君臣也蓋諸侯相見燕防之詩也駜彼乘黃防同所駕之車也在公明明執禮以相見也振振鷺鼓咽咽樂舞之備也自今以始歳其有語能繼也君子有谷詒孫子以善相規也豈亦伯禽時詩乎

泮水頌魯僖公能修泮宮也此詩盛言克服淮夷獻馘泮宮之事按左傳僖十六年冬公從齊侯防於淮而被執明年九月乃得釋歸不聞僖有伐淮夷之功也伐淮夷而得志者魯公伯禽耳事具費誓通典載魯郡泗水縣泮水出焉則知泮爲水名魯侯作宮其上故曰泮宮漢儒妄受師說以爲諸侯學宮曰泮宮失其實矣大賂廣賂也君及卿大夫皆有所賂是爲大賂

閟宮頌僖公能復周公之宇也此頌僖者頌之變也變則非正也何也魯周公之後禮樂之所自出也禮不王不禘而魯侯爵也乃曰皇皇后帝皇祖后稷是郊天而以後稷配也作者記之曰周公之孫莊公之子以著僭天子之禮樂自僖始也俗儒不逹經意乃稱成王以周公有大勲勞命魯公世祀周公以天子之禮樂祀帝於郊配以後稷不亦誣哉惇者治也治商之眾尙書所謂三千一心者也周公其首矣故但稱王曰叔父建爾元子省文也三壽上壽中壽下壽也三壽作朋謂並三等之壽而有之也黃髮臺背壽胥與試若曰與彼黃髮臺背之老試其彊健也

商頌

那祀成湯也湯之功徳偉矣宜在可述此詩獨舉鞉鼓管磬庸鼓之聲與萬舞之奕以及執事有恪者何哉商人尙聲聲之盛是徳之盛也湯之功徳自有大濩之樂此所謂聲蓋卽大濩之聲耳自古在昔執事者恪以傳之𨿽助祭之賔聞此莫不夷懌則成湯來格綏我思成其可知矣

烈祖祀中宗也中宗者湯之孫大戊也無逸稱中宗嚴恭寅畏天命自度治民祗懼不敢荒寧享國七十有五年殷道用以中興故號中宗申錫無疆中宗申錫之也及爾斯所所與王敬作所之所同謂致力以求治也旣載淸酤亦有和羮�假無言時靡有爭所以交於神明之際也殷道尙質質生敬其於祭也一惟精誠之濳通不徒文物聲樂而已假至享獻溥廣將助也言諸侯八鸞鶬鶬來假以四海九州之美味來獻大有助於我受命主祭者故天神祖考享之而降福非謂於我受政教之命亦非自言受命之廣大若曰溥將我受命之人耳倒文法也

鳥祀髙宗也髙宗者中宗孫之孫武丁也鳥降而生契毛傳以爲髙辛率簡狄以春分鳥至之時祈郊禖而生契是矣呂氏春秋乃爲鳥墮卵之說史遷述之以入殷紀中候契握從而和之鄭箋援緯以說經妄繆甚矣武丁孫子對先祖而言也武王靡所不勝者若伐荊楚克鬼方之屬也湯有景亳之命髙宗亦自河䢐亳此云景員維河殷受命咸宜者舉湯曁髙宗防諸侯之地而言也員與云通語助詞

長髮大禘也此祭契曁相土以湯配之也昔舜之命契曰百姓不親五品不遜汝作司徒敬敷五教在寛故此詩曰受小國是達受大國是達率履不越明五教之達天下也契之孫曰相土蓋嗣爲司徒益明其教不徒中夏率履𨿽海外四夷亦截然而向化厥後子孫世其封能恭帝命無所隕墜以至於湯而湯又能聖敬在躬昭假上帝而受命也玉之有聲者爲球小球大球綴冕之圭也衮冕十有二旒前後各用玉百四十有四綴合旒玉以成衮冕以比聨合大國小國而成至尊也小共大共謂梁棟之間節棁大小不一皆以成室也爾雅臬之大者曰栱長者曰閣說文龎髙屋也此云駿庬謂髙大之屋也中葉謂相土以後成湯已前有震且業謂國緒中微震懼將危也

殷武祀髙宗也髙宗武丁也易稱髙宗伐鬼方三年克之用力蓋亦勤矣鬼方卽今貴州荊楚之尢阻險者荊楚旣克諸侯咸來受命於商故曰勿予禍適稼穡匪觧言侯之靖恭厥職也不僣不濫不敢怠遑以言髙宗刑政之明黜陟有其道也此所以宜號髙宗者

詩故卷十

