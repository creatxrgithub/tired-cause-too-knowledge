

欽定四庫全書

經部三

詩地理攷

詩類

提要

【臣】等謹案詩地理攷六卷宋王應麟撰其書全錄鄭氏詩譜又旁采爾雅說文地誌水經以及先儒之言凡涉於詩中川谷地名者薈萃成編然皆兼采諸書案而不斷故得失往往並存如小雅六月之四章玁狁匪茹整居焦獲侵鎬及方至於涇陽其五章曰薄伐玁狁至於太原其地於周爲西北鎬方在涇陽外焦獲又在其外而太原更在焦獲之外故劉向疏稱千里之鎬猶以爲逺孔頴達乃引郭璞爾雅注池陽之瓠中以釋焦獲考漢書池陽屬左馮翊而涇陽屬安定不應先至焦獲乃至涇陽頴達又以太原爲晉陽是玁狁西來周師東出尢乖地理之實殊失訂正又大雅韓奕首章曰奕奕梁山其六章曰溥彼韓城燕師所完應麟引漢志夏陽之梁山通典同州韓城縣古韓國以存舊說兼引王肅言燕爲北燕國及郡方城縣有韓侯城以備參攷不知漢王符潛夫論曰昔周宣王時有韓其國近燕水經注亦曰髙梁水首受防水於戾陵堰水此有梁山是王肅之說確有明證應麟兼持兩端亦失斷制然如騶虞毛云仁獸賈誼新書則曰騶者天子之囿俟我於著毛雲門屏之間曰著漢志則以爲濟南著縣彪池北流毛傳云彪流貌水經注則有彪池水十道志亦謂彪池一名聖女泉兼采異聞亦資考證他如二子乘舟引左傳盜待於莘之說秦穆三良引括地誌冡在雍縣之說皆經無明文而因事以存其地其徴引實爲該洽固說詩者所宜考也乾隆四十三年九月恭校上

總纂【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

詩地理攷卷一

宋王應麟撰總說

王制天子五年一巡守命大師陳詩以觀民風

書大傳聖王巡十有二州觀其風俗習其情性因論十有二俗定以六律五聲八音七始【漢食貨志孟春之月羣居者將散行人振木鐸徇於路以采詩獻之大師比其音律以問於天子】

太史公曰聞之董生詩記山川谿谷禽獸艸木故長於風匡衡曰竊考國風之詩周南召南被賢聖之化深故篤於行而亷扵色鄭伯好勇而國人暴虎秦穆貴信而士多從死陳夫人好巫而民淫祀晉好儉而民畜聚大王躬仁邠國貴恕由此觀之治天下者審所上而已鄭氏詩譜序詩之興也諒不於上皇之世大庭軒轅逮於髙辛其詩冇亡載籍亦蔑云焉虞書曰詩言志歌永言聲依永律和聲然則詩之道放於此乎有夏承之篇章泯棄靡有孑遺邇及商王不風不雅何者論功頌徳所以將順其美刺過譏失所以匡救其惡各於其黨則爲法者彰顯爲戒者著明周自后稷播種百谷黎民阻饑玆時乃粒自於此名也陶唐之末中葉公劉亦世修其業以明民共財至於大王王季克堪顧天文武之徳光熈前緒以集大命於厥身遂爲天下父母使民有政有居其時詩風有周南召南雅有鹿鳴文王之屬及成王周公太平制禮作樂而有頌聲興焉盛之至也本之由此風雅而來故皆錄之謂之詩之正經後王稍更陵遲懿王始受譖亨齊哀公夷身失禮之後邶不尊賢自是而下厲也幽也政教尢衰周室大壊十月之交民勞板蕩勃爾俱作眾國紛然刺怨相尋五霸之末上無天子下無方伯善者誰賞惡者誰罰紀綱絕矣故孔子錄懿王夷王時詩訖於陳靈公淫亂之事謂之變風變雅以爲勤民卹功昭事上帝則受頌聲宏福如彼若違而弗用則被劫殺大禍如此吉凶之所由憂娛之萌漸昭昭在斯足作後王之鑑於是止矣夷厲已上歳數不明大史年表自共和始歷宣幽平王而得春秋次第以立斯譜欲知源流淸濁之所處則循其上下而省之欲知風化芳臭气澤之所及則傍行而觀之此詩大綱也舉一綱而萬目張解一卷而眾篇明於力則鮮於思則寡其諸君子亦有樂於是與

文中子曰諸侯不貢詩天子不采風樂官不達雅國史不明變斯則久矣詩者民之情性也情性能亡乎非民無詩職詩者之罪也

周南【召南】

鄭氏譜曰周召者禹貢雍州岐山之陽地名今屬右扶風美陽縣地形險阻而原田肥美周之先公曰大王者避狄難自豳始遷焉而修徳建王業商王帝乙之初命其子王季爲西伯至紂又命文王典治南國江漢汝旁之諸侯於時三分天下有其二以服事殷故雍梁荊豫徐之人咸被其徳而從之文王受命作邑於丰乃分岐邦周召之地爲周公旦召公奭之采地施先公之教於己所職之國武王伐紂定天下巡守述職陳誦諸國之詩以觀民風俗六州者得二公之徳化尢純故獨錄之屬之大師分而國之其得聖人之化者謂之周南得賢人之化者謂之召南言二公之徳敎自岐而行於南國也乃棄其餘謂此爲風之正經初古公亶父聿來胥宇爰及姜女其後大任思媚周姜大姒嗣徽音歷世有賢妃之助以致其治文王刑扵寡妻至於兄弟以禦於家邦是故二國之詩以後妃夫人之徳爲首終以麟趾騶虞言后妃夫人有斯徳興助其君子皆可以成功至於獲嘉瑞風之始所以風化天下而正夫婦焉故周公作樂用之鄕人焉用之邦國焉或謂之房中之樂者后妃夫人侍禦扵其君子女史歌之以節義序故耳射禮天子以騶虞諸侯以貍首大夫以采蘋士以采蘩爲節今無貍首周衰諸侯並僭而去之孔子錄詩不得也爲禮樂之記者從後存之遂不得其次序周公封魯諡曰文公召公封燕諡曰康公元子世之其次子亦世守采地在王官春秋時周公召公是也問者曰周南召南之詩爲風之正經則然矣自此之後南國諸侯政之興衰何以無變風答曰陳諸國之詩者將以知其缺失省方設敎爲黜陟時徐及吳楚僭號稱王不承天子之風今棄其詩夷狄之也其餘江黃六蓼之屬旣驅陷扵彼俗又亦小國猶邾滕紀莒之等夷其詩蔑而不得列扵此【黃氏曰二南皆文王之化而附之二公豈容有聖賢之辧】

孔氏曰或以爲東謂之周西謂之召事無所出未可明也【陳氏曰周公召公爲天子之二老分治岐之東西自岐以東周公主之然岐東之地宗周在焉故𨿽周公所治之國其實王者之風也】朱氏曰周國名南南方諸侯之國也文王使周公爲政於國中而召公宣布於諸侯於是徳化大成於內而南方諸侯之國江沱汝漢之間莫不從化成王立周公相之制禮作樂乃采文王之世風化所及民俗之詩其得之國中者雜以南國之詩而謂之周南言自天子之國而被於諸侯不但國中而已也其得之南國者則直謂之召南言自方伯之國被於南方而不敢系於天子也岐周在今鳳翔府岐山縣【括地誌周公故城在岐山縣北九里召公故城在岐山縣西南十里此周召之采邑也】史記正義太王居周原因號曰周通鑑外紀古公邑於岐山之陽始攺國曰周郡國志美陽有周城括地誌周城一名美陽城在雍州武功縣西北二十五里卽太王城也【今京兆府】左傳周桓公注周采地扶風雍縣東北有周城史記自序太史公畱滯周南【摯虞曰古之周南今之洛陽張晏曰洛陽而謂周南者自陜以東皆周南之地】補傳曰武王克商又分二公爲左右成王時復分陜以東周公主之分陜以西召公主之【周公居東爲洛陽召公居西卽雍縣召亭雍與洛皆周之中土其化行於南國】孔子論先王之道必及周召述三王之迹亦必及周召見聖人屬意於此國風終於美周公二雅終於思召公聖人刪詩蓋傷衰亂之極非周召不能救也公羊傳自陜而東者周公主之自陜而西者召公主之【注陜蓋今農陜縣是也水經陜縣故城注云周召分伯以此城爲東西之別孔氏曰公羊傳漢世之書陜縣漢農郡所治其地居二京之中故以爲二伯分掌之界周之所分亦當然也朱氏曰公羊分陜之說可疑蓋陜東地廣陜西只是闗中雍州之地恐不應分得如此不均】黃氏曰分陜當在武王得天下之後而二南之系當在二公旣分陜之後郡國志陜縣有陜陌二伯所分括地誌陜原在陜州陜縣西南二十五里分陜從原爲界【集古錄陜州石柱相以爲周召分陜所立以別地裏】呂氏春秋禹巡省南土塗山氏之女禹於塗山之陽乃作歌曰人兮猗實始作爲南音周公召公取風焉以爲周南召南【程氏曰鼓鐘之詩曰以雅以南季札觀樂有舞南籥者二南之籥也文王世子有胥鼓南則南之爲樂信矣孔叢子云孔子讀詩曰吾於二南見周道之所成左傳吳公子札觀周樂歌周南召南曰美哉始基之矣猶未也然勤而不怨矣儀禮注昔大王王季居岐山之陽躬行召南之敎以興王業及文王而行周南之敎以受命】

自北而南

孔氏曰書西伯戡黎注云文王爲雍州之伯南兼梁荊文王之國在於岐周東北近於紂都西北迫於戎狄

故其風化南行也從岐周被江漢之域

河洲

朱氏曰河北方流水之通名【莊子音義云北人名水皆曰河】曹氏曰周地東表大河【禹貢注雍州東據河】爾雅水中可居曰洲韓詩章句曰河之洲蔽隱無人之處【說文作州】

南有樛木【南有喬木】

毛氏曰南南土也鄭氏曰南土謂荊之域孔氏曰木盛莫如南土禹貢州厥木惟喬周官正南曰荊州東南曰州二州竟界連接故以南土爲荊與南有喬木同【朱氏曰南南山也】

南國

朱氏曰南方之國卽今興元府京西湖北等路諸州【周書大匡曰三州之侯咸率程典曰六州之侯奉勤於商六州雍梁荊豫徐歸文王】

漢廣江漢之域

韓詩漢廣悅人也江之漾矣【漾長也說文作羕】黃氏曰江水自茂州汶山縣至通州海門縣入海漢水二源一源出秦州天水縣謂之西漢水至恭州巴中縣入江一源出大安軍三泉縣謂之東漢水至漢陽軍入江【水經注地理郡國志並言漢有二源東出氐道西出西縣東西兩川俱出嶓冢而同爲漢水通典秦州上邽縣嶓冢山西漢水所出經嘉陵曰嘉陵江經閬中曰閬江漢中金牛縣嶓冢山禹導水至此爲漢水亦曰沔水上邽今廢入淸水金牛今廢入襃城蔡氏曰東源在今西縣之西西源在今三泉縣之東】李氏曰漢水出興元府西縣嶓冢山【水經鮒嵎山】東流至漢陽軍大別山南入於江【水經至江夏沙羨縣北南入於江今鄂州江夏縣】江水出茂州汶山【岷山又謂之汶山今汶山縣朱氏曰出永康軍岷山】東流至蘇州許浦入海【朱氏曰東流與漢水合東北入海杜氏曰經南郡江夏至廣陵入海】大別之東彭蠡之西乃江漢合流之處【作詩者在江漢合流之處易氏曰江自歸州秭歸至鄂州武昌凡一千四百餘里漢自均州武當至漢陽軍漢陽縣凡一千四百餘里皆荊州之地江漢分流扵其間至是合流括地誌江水源出岷州南岷山過荊州與漢水合漢水源出梁州金牛縣東二十八里嶓冢山至荊州與大江合爲夏水】夾漈鄭氏曰周爲河洛召爲岐雍河洛之南瀕江岐雍之南瀕漢江漢之間二南之地詩之所起在於此屈宋以來騷人辭客多生江漢故仲尼以二南之地爲作詩之始林氏曰江漢在楚地詩之萌牙自楚人之故云江漢之域詩一變而爲楚辭卽屈原宋玉爲之唱是文章鼓吹多出於楚也朱氏曰江漢之俗其女好遊漢魏以後猶然如大堤之曲可見也【水經注方山下水曲之隈云漢女昔遊處也張衡南都賦遊女弄珠於漢臯之曲漢臯卽方山之異名在襄陽縣】孔氏曰江漢之域卽荊梁二州戴氏曰漢廣采扵江漢而得之嚴氏曰江水尢深闊扵漢故止言不可泳而江言不可方【爾雅漢南曰荊州江南曰州注此蓋殷制陳氏曰汝墳是已被文王之化者江漢是聞文王之化而未被其澤者】

汝墳

韓詩汝墳辭家也列女傳周南大夫受命平治水土過時不來其妻恐其懈於王事言國家多難惟勉彊之無有譴怒遺父母憂乃作詩李氏曰汝水周南之水也出汝州魯山東南【朱氏曰出汝州梁縣天息山博物志出燕泉山水經注亦出魯陽縣大孟山地理誌出定陵縣髙陵山魯陽今汝州魯山縣定陵今潁昌府舞陽縣】至蔡州褒信縣入淮【杜氏曰至褒信入睢朱氏曰逕蔡潁州入淮地理誌至新蔡入淮說文出盧氏還歸山東入淮】爾雅汝爲濆郭璞注引詩遵彼汝濆大水溢出別爲小水之名又曰汝有濆疏李巡曰汝旁有肥美之地【水經注濆水亦謂大防水爾雅汝有濆濆者汝別也】周禮大司徒注水厓曰墳毛氏曰墳大防也【楚辭哀郢登大墳以逺望朱氏曰水中髙者曰墳詩汝墳是也】

孔氏曰謂汝水之側厓岸汝墳之國以汝厓表國所在猶江漢之域非國名也伐薪宜於厓岸大防之上不宜在汝濆之間字當從土【地理誌汝南郡汝陰縣莽曰汝濆輿地廣記汝陰縣唐爲潁州】孔氏曰汝漢之濱先被文王之敎戴氏曰汝濆采

於汝墳之國而得之【郡國志汝南郡汝陰注地道記有陶丘鄕詩所謂汝濆】

王室

朱氏曰王室指紂所都也文王三分天下有其二而率商之叛國以事紂故汝墳之人猶以文王之命供紂之役段氏曰周民猶知商之爲王室文王之心可見矣

召南

釋文召地名在岐山之陽扶風雍縣南有召亭朱氏曰召公奭之采邑也水經注雍水東逕邵亭南世謂之樹亭川【蓋聲相近】亭故召公之采邑又京相璠曰亭在周城南五十里郡國志注雍召穆公采邑【穆公康公之後】括地誌邵亭故城在岐州岐山縣西南十里故召公邑【今鳯翔府】程氏曰召伯爲諸長故諸侯之風主之於召南【陳氏曰自岐以西召公主之故岐西之地爲召公專主諸侯之國而爲諸侯之風朱氏曰分岐東西之說無據而召公所分之地愈狹蓋僅得隴西天水數邵之地耳恐無此理】蘇氏曰文王治周所以爲其國者屬之周公所以交於諸侯者屬之召公天雅曰昔先王受命有如召公日辟國百里言其治外也鄭氏曰食采於召作上公爲二伯孔氏曰食采文王時爲伯武王時【樂記武工分周公左召公右】孟子云文王以百里王則周召之地共方百里而皆名曰周其召是周內之別名【康王之誥大保率西方諸侯】傅氏曰二南之國始於文王之分岐成於武王之分陜而其詩定於周公之作樂李氏曰江漢汝墳卽陜之東也江沱卽陜之西也孔氏曰春秋時周公召公別於東都受采存本周召之名非復岐周之地晉書地道記河東郡垣縣有召亭周則未聞今爲召州是也【唐地理誌絳州垣縣武徳元年曰邵州今垣曲縣】通典河南府王屋縣古召公之邑【今屬孟州】傅氏曰武王分陜之後徙於王屋【郡縣誌王屋縣本周時召武公之采邑今按此春秋時召公之采地】

甘棠南國

九域志召伯甘棠樹在陜州府署西南隅括地誌召伯廟在洛州壽安縣西北五里召伯聽訟甘棠之下周人思之不伐其樹後人懷其徳因立廟有棠在九曲城東阜上【今河南府】說苑曰召公述職當桑蠶之時不欲變民事故不入邑中捨於甘棠之下而聽斷焉陜間之人皆得其所是故後世思而歌詠之曹氏曰系之周公則由雍州以至荊東南之域也系之召公則由岐山以至梁益西南之域也武王伐紂有庸蜀羌髳微盧彭濮八國之人爲助其服周之化久矣召伯能以先王所以敎者宣眀於其國是以見美也

江有汜

爾雅水決復入爲汜朱氏曰今江陵漢陽安復之間蓋多有之【楚辭哀郢遵江夏以流亡江大江也夏水也或以爲自江而別以通於漢復入江冬竭夏流故謂之夏其入江處今名夏口卽詩所謂江有汜也洪氏楚辭補注曰水經雲夏水出江流於江陵縣東南注云江津豫章口東防中夏口是夏水之首江之汜也】說文作

洍

江沱

禹貢荊州梁州皆有沱孔氏曰源梁州入荊州【水經氐道縣江水又東別爲沱注雲開明之所鑿也郭景純謂玉壘作東別之標今茂州汶山縣通典沱水在彭州唐昌縣今崇寜縣】蔡氏曰爾雅水自江出爲沱南郡枝江縣有沱水然其流入江而非出於江也華容縣有夏水首出於江尾入於沔亦謂之沱此荊州之沱蜀郡郫縣江沱在東西入大江【今成都府郫縣】汶江縣江沱在西南東入江【今永康軍導江縣】此梁州之沱黃氏曰沱自導江縣分江東至眉州彭山縣入江李氏曰禹貢岷山導江東別爲沱梁州之域也江沱之間卽梁州之界乃岐西之地居江沱者以江沱起興

江有渚

韓詩章句一溢一否曰渚爾雅小洲曰陼毛氏曰水歧成渚

騶虞

賈誼新書騶者天子之囿也虞者囿之司獸者也魯詩傳曰古有梁騶者天子之田也【班固東都賦制同乎梁鄒歐陽氏曰賈誼以騶者文王之囿名國君順時畋於騶囿之中】

邶【鄘衞】

鄭氏譜曰邶鄘衞者商紂畿內方千里之地其封域在禹貢冀州大行之東北逾衡漳東及兗州桑土之野周武王伐紂以其京師封紂子武庚爲殷後庶殷頑民被紂化日久未可以建諸侯乃三分其地置三監使管叔蔡叔霍叔尹而敎之【黃氏曰管今鄭州管城蔡今蔡州上蔡霍今晉州霍邑】自紂城而北謂之邶南謂之鄘東謂之衞武王旣喪管叔及其羣弟見周公將攝政乃流言於國曰公將不利於孺子周公避之居東都二年秋大熟未獲有防電疾風之異乃後成王悅而迎之反而遂居攝三監導武庚叛成王旣黜殷命殺武庚復伐三監更於此三國建諸侯以殷餘民封康叔於衞使爲之長【康誥疏曰三年滅三監七年始封康叔書傳云四年封】後世子孫稍幷彼二國混而名之七世至頃侯當周夷王時衞國政衰變風始作作者各有所傷從其國本而異之爲邶鄘衞之詩焉地理誌河內本殷之舊都周旣滅殷分其畿內爲三國詩風邶庸衞國是也鄁以封紂子武庚庸管叔尹之衞蔡叔尹之以監殷民謂之三監故書序曰武王崩三監畔【孫毓云三監當有霍叔鄭義爲長】周公誅之盡以其地封弟康叔號曰孟侯以夾輔周室【孔氏曰如志之言則康叔初封卽兼彼二國非子孫矣服防依以爲說鄭不然者以周之大國不過五百里王畿千里康叔與之同反過周公非其制也】遷邶庸之民於雒邑故邶庸衞三國之詩相與同風邶詩曰在浚之下庸曰在浚之郊邶又曰亦流於淇河水洋洋【顏師古曰今邶詩無此句】庸曰送我淇上在彼中河衞曰瞻彼淇奧河水洋洋故吳公子札聘魯觀周樂聞邶庸衞之歌曰美哉淵乎吾聞康叔之徳如是是其衞風乎至十六世懿公無道爲狄所滅齊桓公率諸侯伐狄而更封衞於河南曹楚丘是爲文公而河內殷虛更屬於晉康叔之風旣歇而紂之化猶存故俗剛彊多豪桀侵奪薄恩禮好生分孔氏曰詩人所作自歌土風驗其水土之名知其國之所在衞曰送子渉淇至於頓丘頓丘今爲郡名在朝歌紂都之東也紂都河北而鄘曰在彼中河鄘境在南明矣都旣近西明不分國故以爲邶在北三國之境地相連接故邶曰亦流於淇鄘曰送我乎淇之上矣衞曰瞻彼淇奧是以三國皆言淇也頃公之惡邶人刺之則頃公已前已兼邶其鄘或亦然矣周自昭王以後政敎陵遟諸侯或彊弱相陵故得兼彼二國混一其境同名曰衞也此殷畿千里不必邶鄘之地止建二國也或多建國數漸並於衞程氏曰諸侯擅相侵伐衞首並邶鄘之地故爲變風之首董氏曰邶鄘同姓受封國也商俗靡靡周𨿽化革其俗其風尙不盡變俗易感而風易變者亡國之餘音也風首衞且先邶鄘以著滅也張氏曰周之興也商民後革及其衰也衞風先變薛氏曰邶鄘滅而音存故非衞所能亂朱氏曰邶鄘不詳其始封邶鄘之詩皆主衞事而必存其舊號者豈其聲之異歟補傳曰邶古作鄁邶鄘衞皆以水得名邶水在太山之阜滽水出宜蘇山衞水在靈壽【卽眞定】郡國志河內郡朝歌北有邶國【通典衞州衞縣漢朝歌縣九域志熈寜六年省衞縣爲鎭入黎陽】周書作雒曰俾康叔宇於殷俾中旄父宇於東【注東謂衞殷鄁鄘康叔代霍叔中旄代管叔】歐陽氏曰變風自懿王始作【懿王時齊風始變夷王時衞風始變厲王時陳】

【風始變周召共和唐風始變宣王時秦風始變平王時鄭風始變惠王時曺風始變張氏曰詩之變自齊始曷爲昉乎此君子之道造端乎夫婦正莫先於二南變莫甚於衞蓋自商民始也元城劉氏曰以其地本商之畿內故在王黍離上氏族略自紂城而東謂之邶未詳張氏曰衛並鄘邶鄘之詩皆衞也晉並魏而魏之詩非晉然其詩亦相附近何也其聲類也魏唐皆儉故也鄭並鄶而鄶獨逺於鄭何也其聲不類也自檜以下所不足敍也以爲是相去也無幾爾故季札觀樂於魯歌邶鄘衞則合之歌魏歌唐則別之歌鄭歌檜則逺之蓋因以爲識焉】

城漕

通典滑州白馬縣衞國漕邑【左傳作曹】戴公廬於曹卽此孔氏曰漕地在鄘而邶曰土國城漕國人所築之城也思須與漕衞女所經之邑也

平陳與宋

輿地廣記陳國今陳州宛丘【漢陳縣】宋國今應天府宋城【漢睢陽縣】朱氏曰平和也合二國之好也舊說以此爲春秋隱四年州吁自立之時宋衞陳蔡伐鄭之事【服防曰衞使宋爲主使大夫將故序衞於陳蔡下】

寒泉浚

通典寒泉在濮州濮陽縣東南浚城水經注濮水枝津東逕浚城南而北去濮陽三十五里城側有寒泉岡卽詩爰有寒泉在浚之下世謂之髙平渠非也【濮陽今屬閒徳府】李氏曰一雲浚水出浚儀東經邶地入濟【輿地廣記開封縣有浚溝詩所謂浚郊浚都也祥符縣北有浚水故謂浚儀有寒泉阪詩爰有寒泉在浚之下寰宇記在縣西十里按毛氏傳浚衛邑幹旄云在浚之都下邑曰都當以在濮陽者爲正】

涇以渭濁

職方氏雍州川涇浸渭地理誌涇水出安定郡涇陽縣西開頭山【今原州百泉縣開苦見反又音牽】東南至京兆陽陵縣入渭【今京兆府髙陵縣】渭水出隴西郡首陽縣西南鳥鼠山西北南谷山【渭州渭源縣今熈州渭源堡說文出首陽渭首亭南谷】東至京兆船司空縣入河【今華州華陰縣】毛氏曰涇渭相入而淸濁異【孔氏曰禹貢涇屬渭汭注云涇渭源皆幾二千里然而涇小渭大屬於渭而入於河漢溝洫志涇水一石其泥數斗潘嶽西徵賦淸渭濁涇是也朱氏曰涇未屬渭之時𨿽濁而未甚見由二水旣合而淸濁益分】鄭氏曰涇水以有渭故見渭濁此絕去所經見取以自諭【孔氏曰鄭誌略曰衛在東河涇在西河涇不在衛境作詩宜歌丄風故言絕去此婦人旣絕至涇而自比己志】

黎侯

鄭氏曰黎國在衞西今所寓在衞東孔氏曰杜預云黎侯國上黨壺闗縣有黎亭是在衞之西也【九域志潞州黍侯亭在黎侯嶺丄】通典潞州上黨縣古黎侯國西伯戡黎卽此漢爲壺闗縣【又壺闗縣古黎國地有羊腸阪後魏移壺闗縣於此】說文國在上黨東北括地誌故黎城黎侯國也在潞州黎城縣東北十八里黃氏曰今潞州上黨黎城壺闗三縣皆古黎國地【林氏曰周人乘黎黎河北之要害也】列女傳黎莊公之夫人及傅母作詩【呂氏春秋武王封帝堯之後於黎城蘇氏曰是時衛猶在河北黎衛埌地相接故狄之爲患黎衛共被之】

中露泥中

毛氏曰衛二邑水經黎陽縣注式微黎侯寓於衛是也【黃氏曰黎陽木屬衞州今爲濬州有黎陽山大伾也寰宇記始以爲黎侯寓衞居之故縣得名】跨河東逕黎縣故城南注云世謂黎侯城昔黎侯寓於衞詩謂胡爲乎泥中毛云邑名疑此城也土地污下城居小阜魏濮陽郡治也【地理誌東邵黎縣寰宇記澶州臨河縣漢爲黎縣】中露地未詳【郡縣誌黎丘在鄆州鄆城縣西四十五里黎侯寓於衞因以爲名泥中蓋惡其卑濕也】

旄丘

爾雅前髙曰旄丘寰宇記在澶州臨河縣東【九域志開徳府有旄丘】

狄人

補傳曰衞穆公之時晉滅赤狄潞氏數之以奪黎氏地之罪是詩作於宣公之後穆公之前孔氏曰狄者北夷之號此詩責衞宣公惟言狄人迫逐不必是赤狄林氏曰史伯曰當成周之北有衞燕翟鮮虞路洛泉徐蒲然則河北自衞之外皆戎狄之國也許氏曰春秋戎先見荊次之狄次之而荊暴於戎狄又暴於荊使無齊桓攘之豈復有中國哉

衞伯

鄭氏曰衞康叔之封爵稱侯今曰伯者時爲州伯也孔氏曰殷之州長曰伯虞夏及周皆曰牧一州一牧二伯佐之春秋桓三年齊侯衞侯胥命於蒲陳氏曰諸侯不稟於天子而私相命於是始於是齊僖稱小伯黎之臣子亦以方伯責衞宣桓文之事其所由來者漸矣【段氏曰黎之於衞唇齒之邦也黎亡則衞及矣黎旣不守衞其免乎其後卒有狄難】

西方之人

毛氏曰西方王室呂氏曰西方指西周也晉語齊姜氏引西方之書韋昭以爲周亦西周也周旣東遷而衰每思其全盛之時文獻之美也朱氏曰西方美人托言以指西周之盛王

泉水

呂氏曰泉水卽今衞州共城之百泉也淇水出相州林慮縣東流泉水自西北來注之故曰亦流於淇而竹竿詩言泉源在左淇水在右者蓋主山而言之相衞之山東面故以北爲左南爲右水經注卽泉源之水也淇水左右蓋舉水所入爲左右【毖彼泉水韓詩作祕說文作防】

淇

水經淇水出河內隆慮縣西大號山【相州林慮】注自元甫城東南逕朝歌縣北【竹書紀年晉定公二十八年淇絕於舊衞卽此】地理誌出河內共縣北山【郡縣誌出共城縣西北沮洳山通典出共山今衞州共城】東至黎陽入河溝洫志遮害亭西十八里至淇水口【通典淇水至衞州衞縣界入河謂之淇水口古朝歌也衞居河淇之間水經注頓丘縣遮害亭】山海經沮洳之山濝水出焉南流注於河【注今淇水出隆慮大號山東過河內縣南爲白溝】

泲禰

毛氏曰地名鄭氏曰所嫁國適衞之道所經地理誌禹貢導沇水東流爲泲【注泉出王屋山名爲沇流去乃爲泲】東郡臨邑有泲廟【注泲亦濟水字通典臨邑在濟州盧縣】禰韓詩作坭寰宇記大禰溝在曹州冤句縣北七十里【今興仁府冤亭縣九域志詩云飲餞於濔】朱氏曰皆自衞來時所經之處【蘇氏曰書導流水東流爲濟入於河溢爲滎春秋傳衞敗於滎澤故濟水及衞】

干言

毛氏曰所適國郊也地理誌東郡有幹縣【曹氏曰卽此所謂幹】郡國志東郡衞國有幹城【故幹縣今開徳府觀城】隋志九域志邢州內丘縣有干言山【李公緒曰柏人縣有千山言山柏人邢州堯山縣】水經注泜水又東南經干言山孔氏曰幹泲在郊

則言禰蓋近在國外衞女所嫁國適衞之道所經見故思之

肥泉

水經注馬溝水出朝歌城北又東流與美溝合又東南注淇水爲肥泉詩我思肥泉毛云同出異歸爲肥泉爾雅歸異出同曰肥今是水異出同歸

思須與漕

水經注濮渠東逕須城北詩思須與漕【地理誌東郡須昌縣故須句國今東平府須城縣】漕卽漕邑【括地誌白馬故城在滑州衞南縣西南二十四里戴延之西徵記六白馬城故衞之漕邑衞南今屬開徳府本楚丘之地也】傅氏曰自須至漕由東而西也

北門

曹氏曰蓋忠臣行役之所由出毛氏曰北門背明鄕陰

新臺

說文新臺有玼【通典魏州黃縣有新臺】水經注鄄城北岸有新臺寰宇記在濮州鄄城縣北十七里【輿地廣記開徳府觀城縣有新臺】

二子乘舟

左傳使盜待諸莘水經注京相璠曰陽平縣北十里有莘亭自衞適齊之道縣東有二子廟猶謂之孝祠【今大名府莘縣本陽平屬東郡郡縣誌莘亭在縣北十三里】

鄘

通典衞州新鄕縣西南三十二里有鄘城卽鄘國【九域志熈寜六年省新鄕爲鎭入汲鄘城在汲縣東北】補傳曰鄘本鄘姓之國漢有庸光及膠東庸生是其後也古或作庸【傅氏曰孟庸當是鄘國之姓鄘爲衞所滅故其後有仕於衞者】孔氏曰王肅服防以鄘在紂都之西孫毓云據鄘風定之方中楚丘之歌鄘在紂都之南明矣沬邦於諸國屬鄘酒誥命康叔明大命於妹邦注云紂都所處康叔爲其連屬之監是康叔並監鄘也

中河

曹氏曰衞國居河淇之間故邶鄘皆以柏舟興齊地西以河爲境而衞居河之西欲奪共姜歸齊則當乘舟渡河而去嚴氏曰鄘在紂都之南則近河矣言中河以土風所見也

桑中

孔氏曰譜云東及兗州桑土之野今濮水之上地有桑間濮陽在濮水之北是有桑土明矣郡國志東郡濮陽縣有顓帝冢皇覽曰冢在城門外廣陽裏中博物記曰桑中在其中地裏志衞地有桑間濮上之阻男女亟聚防聲色生焉故俗稱衞之音樂記桑間濮上之音亡國之音也注桑間在濮陽南【郡縣誌濮水在曹州南華縣南五里】朱氏曰桑間衞之桑中是也夫子於鄭衞深絕其聲扵樂以爲法而嚴立其辭於詩以爲戒呂氏曰雅鄭不同部其來尙矣寜有編鄭衞樂曲於雅音中之理乎桑中溱洧諸篇錄之於經謹世變之始也【楊氏曰此載衞爲戎狄所滅之因也】

沬

毛氏曰沬衞邑【鄭氏曰衞之都惡衞爲淫亂之主】書明大命於妹邦孔氏注紂所都朝歌以北是也【戴氏曰沬上之邑沈湎惟舊𨿽以康叔化之未能盡變也遭宣姜之故風俗益壊】水經注晉書地道記朝歌城本沬邑武乙始遷居之爲殷都【史記武乙徙河北帝王世紀帝乙復濟河北徙朝歌其子紂仍都焉】有新聲靡樂【論語比考讖曰邑名朝歌顏淵不捨七十弟子掩目宰予獨顧由蹙墮車】括地誌朝歌故城在衞州東北七十三里衞縣西二

十二里【衞縣今省爲鎭屬濬州黎陽縣】朱氏曰所謂殷墟黃氏曰沬水在衞之北曹氏曰沬卽妹土衞都所在自鄕而北自北而東言其浸逺也傅氏曰當是紂城外之地【孔氏曰酒誥注妹邦於詩國屬鄘後三分殷畿則紂都屬鄘朝歌卽沬也】

上宮

通典衞州衞縣有上宮臺【朱氏曰桑中上宮淇上又沬鄕之中小地名也】

東徙渡河漕邑

孔氏曰東徙渡河則戰在河北禹貢豫州滎波旣豬注雲沇水溢出河爲澤今塞爲平地滎陽民猶謂其處爲滎澤在縣東【今鄭州滎澤縣】春秋衞及狄戰滎澤此其地也如禹貢注當在河南時衞都河北狄來伐而禦之旣敗而渡河杜預云滎澤當在河北但沇水源河北入河乃溢爲滎則沇水所溢被河南北故河北亦有滎澤但在河南多耳故指豬水則在豫州此戰則在北左傳宋桓公逆諸河宵濟水經注白馬濟津之東南有白馬城衞文公東徙渡河都之故濟取名焉【通典衞州黎陽縣北岸滑州白馬縣南岸皆有白馬津卽酈生雲杜白馬之津後魏攺黎陽津】孔氏曰衞本河北東徙渡河野處漕邑則在河南陳氏曰齊桓存三亡國必若救衞庶幾於公矣春秋狄入衞不言滅廬於曹不言遷齊侯使公子無虧戍曹不言救【樂緯稽耀嘉曰狄人與衞戰桓公不救於其敗也然後救之】載馳言至於漕毛氏曰漕衞東邑

楚丘楚宮楚室

鄭氏曰魯僖二年齊桓公城楚丘封衞楚宮謂宗廟也楚室居室也君子將營宮室宗廟爲先廐庫爲次居室爲後鄭志張逸問楚宮今何地答曰楚丘在濟河間疑在今東郡界郡縣誌隋置楚丘縣屬滑州後攺衞南本漢濮陽縣地【輿地廣記漕楚丘二邑相近今拱州楚丘非衞之所遷縣有景山京岡乃後人附防名之】通典滑州衞南縣衞文公遷楚丘卽此城【五代屬澶州今爲開徳府九域志有楚丘城】地理誌齊桓公更封衞於河南曹楚丘而河內殷虛更屬於晉

堂景山京

曹氏曰虛漕虛也升虛以望楚丘與堂邑之間有大山及髙丘形勢之勝可依以立國毛氏曰楚丘冇堂邑【朱氏曰虛故城也堂楚丘之旁邑傅氏曰堂當是今博州堂邑博濮二州連境】商頌陟彼景山水經注河水分濟北逕景山東又北逕楚丘城西補傳曰景山以大而得名商之故都也衞在商畿內升故虛以望知地勢之勝【朱氏曰春秋傳言景亳蓋商所都之山名衞乃商舊都也】寰宇記景山在澶州衞南縣東南三里【九域志開徳府冇景山】毛氏曰京髙丘也【呂氏口黽錯言占之徙逺方以實廣虛也相其陰陽之和嘗其水泉之味審其土地之宜觀其艸木之饒然後營邑立城此蓋古之遺法定之方中公劉所載是也】

浚

毛氏曰浚衞邑郊外曰野【爾雅邑外謂之郊】下邑曰都城都城也【浚城見前】

許

春秋譜曰許姜姓與齊同祖堯四嶽伯夷之後也周公封其苗裔文叔於許今潁川許昌是也靈公徙葉悼公遷夷【一名城父】又居析【一名白羽】許男斯處容城自文叔至莊公十一世始見春秋地理誌潁川許縣故許國二十四世爲楚所滅括地誌故城在許州許昌縣南三十里本漢許縣九域志潁昌府許田縣【熈寜四年省爲鎭入長社】孔氏曰許穆夫人賦載馳而入鄘風者於時國在鄘地【夫人衞女辭爲衞】

阿丘

爾雅偏髙曰阿丘【謂丘邊髙】

衞

地理誌河內朝歌縣紂所都康叔所封更名衞【通典古殷朝歌城在衞州衞縣西宋忠云康叔從康徙衛括地誌故康城在許州陽翟縣西北三十五里】左傳祝佗曰分康叔封畛土略自武父以南【衛北界】及圃田之北竟【鄭藪】封於殷墟【朝歌也】朱氏曰衞本都河北朝歌之東【康誥在玆東土】淇水之北百泉之南其後不知何時並得邶鄘之地至懿公爲狄所滅戴公野處漕邑文公又徙居楚丘衞故都卽今衞縣今懷衛澶相滑濮等州開封大名府界皆衛境也【呂氏曰衛自康叔受封至君角凡四十世地理誌成公徙於帝丘今濮陽是也秦徙之於野王今懷州始皇旣並天下猶獨置衛君二世時乃廢凡九百年最後絕九域志大名府古觀扈國亦商之舊都商城武王伐紂立武庚於此傅氏曰封武庚不於紂都朝歌】

淇奧

大學作澳釋文曰淇衞水爾雅曰隩隈也說文隈厓也其內曰澳其外曰隈【袁氏曰淇水之彎曲處】水經注美溝水東南注淇水愽物志謂之奧水流入於淇漢武帝塞決河用淇園之竹寇恂爲河內伐竹淇川治矢今通望淇川無復此物惟王蒭萹艸不異毛興【晉灼曰淇園衛之苑也其地常多竹】

邢侯

地理誌趙國襄國縣故邢國通典邢州治龍岡縣【今信徳府】祖乙遷於邢卽此括地誌邢國故城在邢州外城內西南角十三州誌云殷時邢侯國周公子封邢侯都此

譚公

春秋譚子注譚國在濟南平陵縣西南【郡國志東平陵有譚城故譚國】通典齊州全節縣春秋時譚國城在縣西南【唐元和十五年】

【省入歷城寰宇記譚城在歷城縣東南十里今濟南府】白虎通作覃【孔氏曰譚子爵言公者依臣子之稱】

農郊

毛氏曰近郊

河水北流

朱氏曰河在齊西衞東北流入海董氏曰齊地西至於河衞居河之西則自齊適衞河界其中故曰北流活活【孔氏曰九河故道河問成平以南平原鬲縣以北曹氏曰河在齊之西而海在北河由齊而入海則爲東北流】

頓丘

爾雅丘一成爲惇丘【惇亦頓也】地理誌東郡頓丘縣【注以丘名縣丘一成爲頓丘謂一頓而成或曰一重之丘】輿地廣記頓丘本衞邑在淇水南晉置頓丘郡唐大歷七年置澶州晉天福四年以頓丘爲徳淸軍熈寜四年省頓丘入澶州淸丰縣【今開徳府】水經注淇水北逕頓丘縣故城西【竹書紀年晉定公三十一年城頓丘】

闞駰云頓丘在淇水南又屈逕頓丘西【又東屈而西轉逕頓丘北釋名謂一頓而成丘無髙下小大之殺也詩所謂送子涉淇至於頓丘宿胥故瀆受河於頓丘縣遮害亭東黎山西北防淇水蘇氏曰決宿胥之口魏無虛頓丘卽指是瀆也】

復闗

寰宇記澶州臨河縣復闗城在南黃河北阜也復闗堤在南三百步自黎陽下入淸丰縣界

泉源

朱氏曰泉源卽百泉也在衞之西北而東南流入淇故曰在左淇水在衞之西南而東流與泉源合故曰在右水經注泉源水有二源一水出朝歌西北又東與左

水合謂之馬溝水又美溝水出朝歌西北大嶺下更出逕駱駝谷於中逶迆九十曲故俗有美溝之目歷十二崿崿流相承泉響不斷寰宇記澶州頓丘縣東北三十五里有泉源祠九域志大名府莘縣有泉源河

河廣

孔氏曰此假有渡者之辭文公之時衞已在河南自衞適宋不渡河宋去衞甚逺諭宋近猶諭河狹【曹氏曰自閔二年東徙渡河衞已居河東至僖九年宋襄公丘已十餘年矣則自衞至宋不必渡河蓋取河爲諭】

自伯之東

孔氏曰蔡人衞人陳人從王伐鄭【春秋桓五年】鄭在衛之西南而言東者時三國從王伐鄭則兵至京師乃東行伐鄭也

詩地理攷卷一

欽定四庫全書

詩地理攷卷二

宋王應麟撰王

鄭氏譜曰王者周東都王城畿內方六百里之地其封域在禹貢豫州太華外方之間北得河陽漸冀州之南始武王作邑於鎬京謂之宗周是爲西都周公攝政五年成王在丰欲宅洛邑使召公先相宅旣成謂之王城是爲東都今河南是也召公旣相宅周公往營成周今洛陽是也成王居洛邑遷殷頑民於成周復還歸處西都至於夷厲政敎尢衰十一世幽王嬖襃姒生伯服廢申後太子宜咎奔申申侯與犬戎攻宗周殺幽王於戲【史記驪山下】晉文侯鄭武公迎宜咎於申而立之是爲平王以亂故徙居東都王城於是王室之尊與諸侯無異其詩不能復雅故貶之謂之王國之變風鄭志張逸問平王微弱其詩不能復雅厲王流於彘幽王滅於戲在雅何答曰幽厲無道酷虐於民以彊暴至於流滅豈如平王微弱政在諸侯威令不加於百姓乎【泰山孫氏曰詩自黍離而降書自文侯之命而絕春秋自隱公而始】括地誌王城一名河南城本郟鄏周公新築在河南縣北九里苑內東北隅自平王以下十二王皆都此城至敬王乃遷都成周【故城在洛陽縣東北二十六里周公所築】赧王又居王城【左傳桓七年王遷盟向民於郟襄二十四年齊人城郟郟王城】朱氏曰王謂周東都洛邑王城【書乃卜澗水東瀍水西惟洛食孔氏曰今河南城也】王室卑與諸侯無異故其詩不爲雅而爲風然王號未替也故不曰周而曰王其地則今河南府及懷孟等州是也唐氏曰二南之風也商微而周之興也王之風也周降而詩之將亡也呂氏曰成周乃東都總名河南成周之王城也洛陽成周之下都也平王東遷之後所謂西周者丰鎬也所謂東周者東都也威烈王之後所謂西周者河南也所謂東周者洛陽也【考王以王城故地封其弟桓公】補傳曰周之始盛也文王位止西伯未嘗稱王而二南之化被於天下周之旣衰也平王以後𨿽爲天子而王風之詩僅同列國此二南與王風名同爲風實則不同也風之名旣同扵列國而加以王之一字所以尊周亦所以愧周與孔子於魯春秋書王之意一也【服防云尊之猶稱王猶春秋之王人稱王而列扵諸侯之上戴氏曰東遷之後降而爲風自季札觀樂已然非聖人降之也吳氏曰王謂王城之地王人王號說皆非】地理誌周地今之河南雒陽谷城平陰偃師鞏緱氏是其分也昔周公營雒邑以爲在於土中諸侯蕃屏四方故立京師至平王東居雒邑其後五伯更帥諸侯以尊王室故周於三代最爲長久八百餘年襄王以河內賜晉文公又爲諸侯所侵故其分墜小【林氏曰季子觀樂曰思而不懼其周之東乎思者先王之澤也不懼者先王之教也夾漈鄭氏曰七月者西周之風黍離者東周之風】

宗周

鎬京也書多方王來自奄至於宗周周官歸於宗周【穆天子傳入於宗周】陳氏曰長安縣昆明池北有鎬陂說文鎬武王所都在長安西上林苑中地理誌初雒邑與宗周通封畿東西長而南北短短長相覆爲千里【顏氏注宗周鎬京也方八百里爲方百里者六十四雒邑成周也方六百里爲方百里者三十六二都得百里者百方千里也故詩曰邦畿千里韓詩黍離伯封作也】孔氏曰正月云赫赫宗周謂鎬京也後平王居洛邑亦謂洛邑爲宗周祭統云卽宮於宗周謂洛邑也呂氏曰王者定都天下之所宗也東遷之後定都於洛則洛亦謂之宗周衞孔悝之鼎銘曰卽宮於宗周是時鎬已封秦宗周蓋指洛也然則宗周初無定名隨王者所都而名耳【張氏曰黍離閔宗周蕩傷周室皆甚於刺者也】

申

鄭語史伯曰當成周者南有申呂周語富辰曰齊許申呂由大姜【四國皆姜姓四嶽之後】地理誌南陽郡宛縣故申伯國【括地誌故申城在鄧州南陽縣北三十里宋氏曰申姜姓之國平王之母家也在今鄧州信陽軍之境平王以申國近楚數被侵伐遣畿內之民戍之孔氏曰宣王時申伯以王舅攺封於謝宛縣者謂宣王攺封之後以前不知其地申在陳鄭之南後竟爲楚所滅林氏曰周平受國於賊而不能討故諸侯彊而莫能制呂氏曰平王戍申與晉平公城杞相類】

甫

書呂刑孔氏注呂侯後爲甫侯故或稱甫刑【唐世系表宣王世攺呂爲甫朱氏曰甫卽呂也亦姜姓呂刑禮記作甫刑當時蓋以巾故而並戌之】徐廣曰呂在宛縣【左傳楚子重請取扵申呂以爲賞田申公巫臣曰不可此申呂所以邑也是以爲賦以禦北方若取之是無申呂也晉鄭必至於漢史記呂尙先祖爲四嶽佐禹治水有功虞夏之際受封扵呂列女傳太姜有呂氏之女】水經注宛西呂城四嶽受封於呂【括地誌故呂城在鄧州南陽縣西四十里呂氏春秋呂在宛縣西伯夷主四嶽之祀佐禹有功氏曰有呂或爲甫郡國志汝南新蔡有大呂亭故呂侯國輿地廣記蔡州新蔡縣古呂國今以左傳攷之楚有申呂時新蔡屬蔡非楚邑當以在宛縣爲正】

許【見前】

孔氏曰言甫許者以其俱爲姜姓其實不戍甫許也【六國時秦趙同爲嬴姓史記漢書多謂秦爲趙亦此類】

畱

曹氏曰畱本邑名其大夫以爲氏

鄭

鄭氏譜曰初宣王封母弟友於宗周畿內咸林之地是爲鄭桓公今京兆鄭縣是其都也又爲幽王大司徒甚得周眾與東土之人問扵史伯曰王室多故余懼及焉其何所可以逃死史伯曰其濟洛河潁之間乎是其子男之國虢鄶爲大虢叔恃勢鄶仲恃險皆有驕侈怠慢之心加以貪冒君若以周難之故寄孥與賄不敢不許是驕而貪必將背君君以成周之眾奉辭罸罪無不克矣若克二邑鄢蔽補丹依疇歷華【孔氏曰八國皆在泗水之間韋昭曰八邑】君之土也修典刑以守之惟是可以少固桓公悅其言從之後三年幽王爲犬戎所殺桓公死之其子武公與晉文侯定平王於東都王城卒取史伯所云十邑之地右洛左濟前莘後河食溱洧焉今河南新鄭是也【鄭墨守云武公遷居東周畿內】武公又作卿士國人宜之鄭之變風又作地理誌鄭國今河南之新鄭本髙辛氏火正祝融之

虛也及成臯滎陽潁川之崇髙陽城皆鄭分也土陿而險山居谷汲男女亟聚防故其俗淫鄭詩曰出其東門有女如雲又曰溱與洧方灌灌兮士與女方秉菅兮恂盱且樂惟士與女伊其相謔此其風也吳札聞鄭之歌曰美哉其細已甚民弗堪也是其先亡乎自武公後二十三世爲韓所滅通鑑外紀宣王二十二年封季弟友於鄭都咸林括地誌鄭故城在華州鄭縣西北三里桓公友之邑秦縣之【武公十一年初縣鄭】朱氏曰新鄭今之鄭州水經注竹書紀年晉文侯二年王子多父伐鄶克之乃居鄭父之丘名之曰鄭是爲桓公帝王世紀云或言縣故有熊氏之墟黃帝所都也【孔氏曰鄭世家虢鄶果獻十邑竟國之則桓公自取十邑見史伯爲桓公謀故傅防爲此說服防云鄭東鄭古鄶國之地是鄭𨿽取其地不居其都僖三十三年左傳稱文夫人葬公子瑕扵鄶城之下服防云鄶故鄶國之墟杜預云鄶國在滎陽密縣東北新鄭在滎陽宛陵縣西南是鄭非鄶都故別有鄶城也】郡縣誌鄭州新鄭縣鄭武公之國都【韓滅鄭自平陽徙都之戰國防韓之取鄭從成臯始林氏曰春秋戰爭之多者莫如鄭戰國戰爭之多者莫如韓秦漢之間天下有變必扵滎陽成臯之間決勝負】朱氏曰鄭聲之淫有甚於衞故夫子論爲邦獨以鄭聲爲戒而不及衞【周禮疏曰鄭詩說婦人者九篇】吳氏曰齊詩刺哀襄而季札觀樂乃曰泱泱乎大風也哉鄭美武公父子而札乃曰其細已甚曰大曰細自其土地風气之於音聲者言之而非系乎辭也班孟堅曰民性剛柔緩急音聲不同系水土之風气故劉夢得論八音與政通以三光五嶽之气爲言固有見於此

祭仲

括地誌故祭城在鄭州管城縣東北十五里鄭大夫祭仲邑【水經注長垣縣有祭城祭仲之邑長垣今屬開封府】

京

括地誌京縣故城在鄭州滎陽縣東南二十里鄭之京邑【谷梁傳襄十一年同盟於京城北地理誌河南郡京縣卽共叔段所居曹氏曰滎陽故東虢國也有京水索水楚漢戰於京索之間卽其地也京邑在滎陽縣東敖倉鴻溝在縣西官渡在中牟皆古戰爭防左傳鄭京櫟實殺曼伯注云厲公得櫟又並京郡縣誌京水出滎陽縣南平地楚語範無宇曰國爲大城未有利者叔段以京患莊公鄭幾不封】

淸彭

消軸

河上

郡國志河南中牟縣有淸口水水經注淸池水出淸陽亭西南平地東北流逕淸陽亭南東流卽故淸人城也詩淸人在彭彭爲髙克邑杜預春秋釋地雲中牟縣西有淸陽亭是也淸水又屈而北流至淸口澤【中牟今屬開封府】鄭氏曰淸者髙克所帥眾之邑毛氏曰彭衞之河上鄭之郊也消軸河上地孔氏曰禦狄扵境在鄭衞境上翺翔河上是營軍近河而衞境亦至河南【彭消軸皆河上之地蓋久不得歸師有遷移三地亦不相逺】

溱洧

陳氏曰鄭國在溱洧二水之間說文引詩潧與洧潧水出鄭國【溱水出桂陽臨武入匯當以潧爲正】洧水出潁川陽城山東南入潁【陽城省入河南府登封縣】郡縣誌溱水源出鄭州新鄭縣西北三十里平地洧水縣西北二十里水經洧水出河南密縣西南馬領山【密縣今屬鄭州地理誌出陽城縣陽城山】又東過新鄭縣南潧水從西北來注之【注洧水東逕新鄭故城中襄元年晉伐鄭敗其徒兵於洧上又東爲洧淵水龍鬭扵時門之外洧淵則此潭也洧水又東與黃水合經謂潧水非也】又東過習陽城西折入於潁【地理誌洧水東南至長平入潁長平省入陳州西華縣】鄭語主芣騩而食溱洧【地理誌密縣有大騩山】韓詩溱與洧方洹洹兮傳云三月桃華水下之時執蘭拂除嶭君注鄭國之俗三月上巳之溱洧兩水之上秉蘭艸祓除不祥【十道志曰鄭俗以三月合扵溱洧之上以自祓除括地誌洧水在新鄭縣北三里古新鄭城南與溱水合】孟氏曰子產以其乘輿濟人於溱洧

東門

左傳隠四年宋陳蔡衞伐鄭圍其東門【朱氏曰城東門也】

學校

曹氏曰校本夏之學名鄭亦以名學故鄭人遊鄕校以議執政

齊

鄭氏譜曰齊者古少皞之世爽鳩氏【司宼也】之墟周武王伐紂封太師呂望於齊是謂齊太公地方百里都營丘周公致太平敷定九畿復夏禹之舊制成王用周公之法制廣大邦國之境而齊受上公之地更方五百里其封域東至於海西至於河南至於穆陵【沂州沂水縣北有穆陵山】北至於無棣【滄州無棣縣南無棣溝】在禹貢靑州岱山之陰濰淄之野其子丁公嗣位於王官後五世哀公政衰荒淫怠慢紀侯譖之於周懿王使烹焉齊之變風始作地理誌齊詩曰子之營兮遭我虖嶩之間兮又曰竢我於著乎而此亦其舒緩之體也吳札聞齊之歌曰泱泱乎大風也哉表東海者其太公乎國未可量也古有分土無分民太公以齊地負海舄鹵少五穀而人民寡乃勸以女功之業通魚鹽之利而人物輻湊後十四世桓公用管仲設輕重以富國合諸侯成伯功身在陪臣而取三歸故其俗彌侈其後二十九世爲彊臣田和所滅臨甾海岱之間一都防也其中具五民云太史公曰吾適齊自泰山屬之瑯邪北被於海膏壤二千里其民闊達多匿知其天性也以太公之聖建國本桓公之盛修善政以爲諸侯防盟稱伯不亦宜乎洋洋哉固大國之風也朱氏曰今靑齊淄濰徳棣等州是其地也【世家云胡公徙都薄】

【姑獻公徙治臨淄括地誌靑州愽昌縣東北六十里薄姑城天齊池在靑州臨淄縣東南十五里封禪書云齊所以爲齊者以天齊】地理誌成王滅蒲姑以封師尙父【注武王封太公扵齊初未得爽鳩之地成王以益之也左傳晏子曰昔爽鳩氏始居此地季萴因之有逢伯陵因之薄姑氏因之而後太公因之水經注薄姑故城在臨菑縣西北五十里近濟水】齊郡臨淄縣師尙父所封【卽營丘也今靑州西北四十里樂記齊者三代之遺聲也齊人識之故謂之齊】

營

地理誌臨甾名營丘齊詩曰子之營兮注毛詩作還齊詩作營【水經注臨淄城中有丘淄水出其前經其左故有營丘之名孔氏曰水所營繞釋丘雲水出其左營丘今齊之營丘淄水過其南乃東以丘臨水謂之臨淄與營丘一地】括地誌營丘在臨淄北百步外城中爾雅齊曰營州疏博物志云營與靑同海東有靑丘齊有營丘【曺氏曰說者以茂也呂也皆地名】

峱

地理誌作嶩注山名字或作峱亦作巙【乃髙反水經注作猺】相逢於嶩山也【董氏曰皆山名在齊之郊說文峱山在齊集注本作嶩】

著

地理誌竢我於著乎而注著地名濟南郡著縣水經漯水東北逕著縣故城南

南山

朱氏曰齊南山也

魯道

水經注汶水南逕鉅平縣故城東【鉅平省入兗州博城今集慶府奉符縣】西南流城東有魯道詩所謂魯道有蕩今汶上夾水有文姜臺汶水西南流詩雲汶水滔滔

汶水

淮南墬形訓汶出弗其流合於濟【注弗其山在北海朱】

【虛縣東禹貢浮於汶達於泲】曹氏曰汶水許氏以爲出瑯邪朱虛縣東泰山【括地誌朱虛故城在靑州臨朐縣東】東至安丘入濰【今密州安丘縣】桑欽以爲出泰山萊蕪縣原山【郡縣誌兗州幹封縣東北括地誌淄州淄川縣東南七十里原山】西南入濟【蔡氏曰在今鄆州中都縣括地誌東至靑州博昌】班孟堅兩存其說閔子騫曰吾必在汶上矣說者主桑欽義以爲汶在齊南魯北在汶上者欲北如齊也【董氏曰出萊蕪者今須城之汶是也出朱虛者今濰之東南有大汶小汶是也郡縣誌汶陽城在兗州龔丘縣東北五十四里汶陽之田謂此孔氏曰汶水之北尙是魯地】曽氏曰汶水有二出萊蕪縣原山入濟者徐州之汶也出朱虛泰山北又東北入濰者靑州之汶也【朱氏曰在齊南魯北二國之境】

魏

鄭氏譜曰魏者虞舜夏禹所都之地在禹貢冀州雷首之北析城之西周以封同姓焉其封域南枕河曲北涉汾水昔舜耕於歷山陶於河濵禹菲飲食而致孝乎鬼神惡衣服而致美乎黻冕卑宮室而盡力乎溝洫此一帝一王儉約之化於時猶存【孔氏曰舜都蒲阪禹都平陽或安邑魏皆近之】及今魏君嗇且褊急不務廣修徳於民敎以義方其與秦晉鄰國日見侵削國人憂之當周平桓之世魏之變風始作【孔氏曰西接扵秦北鄰扵晉桓四年秦師圍魏終爲晉所滅】地理誌曰魏國亦姬姓也在晉之南河曲【服防曰魏在晉之蒲阪】故詩曰彼汾一曲寘諸河之側吳札聞魏之歌曰美哉沨沨乎以徳輔此則明主也【晉獻公滅魏】河東郡河北縣詩魏國【郡縣誌魏城在陜州芮城縣北五里輿地廣記河中府永樂縣古魏國漢爲河北縣唐分芮城置永樂】蘇氏曰魏地入晉久矣其詩疑皆爲晉而作故列於唐風之前猶邶之於衞也【朱氏曰公行公路公族皆晉官疑實晉詩恐魏亦甞有此官魏分河中府解州卽其地郡縣誌河中府春秋時爲魏地】

汾沮洳

地理誌汾水出太原郡汾陽縣北山【水經出汾縣北管涔山括地誌出嵐州靜樂縣北管涔山今屬憲州山海經管涔之山汾水出焉說文出晉陽山】西南至汾陰入河【今河中府榮河縣郡縣誌汾水北去寶鼎縣二十五里】蘇氏曰汾水出於晉其流及魏朱氏曰沮洳水浸處下涇之地一曲謂水曲流處【山海經沮洳之山郭氏注引詩彼汾沮洳】水經汾水西至汾陰縣北西入於河【入河之處卽魏之舊國】

十畝之間

水經注故魏國城南西二面並去大河可二十餘里北去首山十餘里處河山之間土地迫隘故魏風著十畆之詩朱氏曰十畝之間郊外所受塲圃之地十畝之外鄰圃也

河之幹

水經河水東過河北縣南又東永樂澗水注之【注雲水北出於薄山南流逕河北縣故城西故魏國也永欒溪水又南入於河晉獻公滅魏後乃縣之在河之北故曰河北縣薄山卽襄山在潼辟北十餘里郡縣誌河水經永樂縣南二里董氏曰河濁而在岸之幹之側之漘者】

【淸也】

唐

鄭氏譜曰唐者帝堯舊都之地今曰太原晉陽是堯始居此後乃遷河東平陽成王封母弟叔虞於堯之故墟曰唐侯南有晉水至子燮攺爲晉侯其封域在禹貢冀州太行恆山之西太原太嶽之野至曽孫成侯南徙居曲沃近平陽焉昔堯之末洪水九年下民其咨萬國不粒於時殺禮以救囏厄其流乃被於今當周公召公共和之時成侯曾孫僖侯甚嗇愛物儉不中禮國人閔之唐之變風始作其孫穆侯又徙於絳雲地理誌河東土地平易有鹽鐵之饒本唐堯所居詩風唐魏之國也其民有先王遺敎君子深思小人儉陋故唐詩蟋蟀山樞葛生之篇曰今我不樂日月其邁宛其死矣它人是媮百歳之後歸於其居皆思奢儉之中念死生之慮吳札聞唐之歌曰思深哉其有陶唐氏之遺民乎文公後十六世爲韓魏趙所滅三家皆自立爲諸侯是爲三晉太原郡晉陽縣故詩唐國龍山在西北晉水所出東入汾【臣瓉曰唐今河東永安是也去晉四百里又云堯居唐東於彘十里順帝攺彘曰永安則瓉以唐國爲永安皇甫謐云堯始封扵唐今中山唐縣是也後徙晉陽及爲天子都平陽扵詩爲唐國則唐國爲平陽此二說詩之唐國不在晉陽顏師古以瓉說爲是曹氏曰意唐叔受封之始實在永安至子燮徙居晉水之陽後人遂以晉陽爲唐之故國歟】左傳唐叔命以唐誥而封於夏虛【注大夏今晉陽晉世家唐在河汾之東方百里孔氏曰禹都平陽或扵安邑或扵晉陽夏都亦在晉境故云夏墟括地誌故唐城在絳州翼城縣西二十里卽堯裔子所封】朱氏曰唐叔所封在今太原府【呂氏曰晉陽漢太原郡所治隋以古晉陽爲太原縣太平興國四年徙州治陽曲而空其故城世本云居鄂括地誌故鄂城在慈州昌寜縣二里】水經汾水過晉陽縣東晉水從縣南東流注之【晉水出縣西懸甕山】括地誌故唐城在並州晉陽縣北二里【堯築也國都城記燮父徙居晉水傍唐城卽燮父初徙之處】諸侯譜云晉穆侯遷都於絳孝侯攺絳爲翼【故翼城一名故絳在絳州翼城縣東南十五里左傳注翼晉舊都在絳邑縣東】獻公又命曰絳景公遷新田【今絳州絳縣】晉語景霍以爲城汾河涑澮以爲淵戎狄之民實環之【朱氏曰其詩不謂之晉而謂之唐蓋仍其始封之舊號補傳曰魏舜禹之故都晉堯之故都在雍冀之間三聖人皆有儉徳遺風百世未泯】

沃鵠

毛氏曰沃曲沃【孔氏曰在河東聞喜縣聞喜今屬解州成侯徙居曲沃則爲晉都至昭公分曲沃封桓叔則昭公已前已徙絳矣然則穆侯以後晉常鄙絳序言沃則旣封之後謂之沃國】鵠曲沃邑【孔氏曰其都在曲沃其傍更有邑】水經注左邑故城故曲沃【傳曰下國卽新城也漢武以爲聞喜縣】涑水自城西注水流急濬故詩人以爲激之水曹氏曰自桓叔初封曲沃至武公滅晉凡六十七歲【竹書紀年莊伯十二年翼侯焚曲沃之禾林氏曰曲沃之民知有曲沃不知有宗國】

首陽

朱氏曰首山之南也孔氏曰首陽之山河東蒲阪縣南馬融曰華山之北河曲之中【左傳趙宣子田於首山晉志蒲阪有雷首山夷齊居其陽蒲阪舜都也石曼卿詩云恥生湯武干戈日寜死唐虞揖遜區】水經注雷首山【一名中條山】臨大河北去蒲阪三十里【郡縣誌在河中府河東縣南十五里】輿地廣記在永樂縣北三十里【山南曰首陽河東縣本漢蒲阪縣地伯】

【夷墓在縣南三十五里防首山南】

秦

鄭氏譜曰秦者隴西谷名於禹貢近雍州鳥鼠之山堯時有伯翳者【伯益】實臯陶之子佐禹治水【列女傳臯子生五歲而佐禹中苗興雲臯陶之苗爲秦】水土旣平舜命作虞官掌上下艸木鳥獸賜姓曰嬴歷夏商興衰亦世有人焉周孝王使其末孫非子養馬於汧渭之間孝王爲伯翳能知禽獸之言子孫不絕故封非子爲附庸邑之於秦谷至曽孫秦仲宣王又命作大夫始有車馬禮樂侍禦之好國人美之秦之變風始作【鄭語史伯曰秦仲嬴之儁也其將興乎】秦仲之孫襄公平王之初興兵討西戎以救周平王東遷王城乃以岐丰之地賜之始列爲諸侯遂橫有周西都宗周畿內八百里之地其封域東至迆山【孔氏迆謂靡迆禹貢無迆山】在荊岐終南惇物之野至孫徳公又徙於雍云【地理誌扶風雍縣】地理誌非子邑於秦今隴西秦亭秦谷是也括地誌秦州淸水縣本名秦十三州誌云秦亭秦谷【通典秦州古西戎之地秦始封之邑輿地廣記秦州隴城縣冇秦谷史記荘公伐西戎破之周宣王予大駱犬丘爲西垂大夫括地誌秦州上邽縣西南九十里是也世紀襄公徙汧故城在隴州汧源縣南三里文公還居非子舊墟犬丘在汧渭之間卽槐裏是也在京兆府興平縣東南十里寜公徙平陽故城在鳯翔府岐山縣西四十六里有平陽聚徳公居雍故城在鳯翔府天興縣南七里獻公徙櫟陽在京兆府櫟陽縣東北孝公徙咸陽故城在咸陽縣東十五里水經注秦川有故亭秦仲所封】孔氏曰徳公之後常居雍季札見歌秦曰此之謂夏聲服防云與諸夏同風杜預云秦本在西戎汧隴之西秦仲始有車馬禮樂去戎狄之音而有諸夏之聲地理誌天水隴西山多林木民以板爲室屋及安定北地上郡西河皆迫近戎狄修習戰備髙上气力以射獵爲先故秦詩曰在其板屋又曰王於興師修我甲兵與子偕行及車轔四臷小戎之篇皆言車馬田狩之事漢興六郡良家子選給羽林期門以材力爲官名將多出焉【穆公稱伯以河爲竟注地界東至扵河】朱氏曰秦人之俗大抵尙气槪先勇力忘生輕死故其見於詩如此然本其初而論之岐丰之地文王用之以興二南之化如彼其忠且厚也秦人用之未幾而一變其俗至於如此則已悍然有招八州而朝同列之气矣何哉雍州土厚水深其民重厚質直無鄭衞驕墮浮靡之習以善導之則易以興起而篤於仁義以猛驅之則其彊毅果敢之資亦足以彊兵力農而成富彊之業非山東諸國所及也【晁氏曰晉之儉秦之好車馬鄭衞之音宛丘之婆娑以詩所記行四方察其風俗無不近者當其一時上之所爲豈自知能入人如此之深耶其漸摩使然李氏曰鄭風都曼齊風闡緩秦風亷勁亦由風聲气俗使然】

阪有漆

曹氏曰說文阪山脇也地理誌隴西有隴坻在其西注隴阪也卽今隴山三秦記其阪九回欲上者七日乃越髙處東望秦川然則阪固秦地之所有也【通典秦州有大阪名曰隴坻亦曰隴山】

西戎

朱氏曰西戎者秦之臣子所不與共戴天之讎也襄公承天子之命以報君父之仇所以能用其人而秦人所以樂爲之用也溫其在邑西鄙之邑也【史記襄公十二年伐戎而至岐卒】後漢西羌秦襄公攻戎救周及平王之末戎逼諸夏自隴山以東及乎伊洛往往有戎於是渭首有狄防【音丸】邽冀之戎涇北有義渠之戎洛川有大茘之戎渭南有驪戎伊洛間有楊拒泉臯之戎潁首以西有蠻氏之戎【穆公得戎人由余遂霸西戎開地千里史記匈奴傳自隴以西有緜諸緄戎翟防之戎岐梁山涇漆之北有義渠大荔烏氏朐衍之戎】漢匈奴傳秦襄公伐戎至始列爲諸侯【張氏曰車鄰駟驖小戎諸詩武事備矣蓋其地與戎錯而秦仲以來武事最勝故能使泰伯有天下者是詩也而使之不二世而失國者亦是詩也夫其嚴急之風與三代之溫柔惇厚抑何逺哉】

取周地

歐陽氏曰按史記平王封襄公爲諸侯賜以岐西之地子文公立十六年以兵伐戎戎敗走遂收周餘民有之地至岐蓋自戎侵奪岐丰周遂東遷𨿽以岐丰賜秦使自攻取而終襄公之世不能取之但嘗一以兵至岐至文公始逐戎而取之孔氏曰襄公救周卽得之本紀之言不可信呂氏曰蘇氏謂周之失計未有如東遷之謬使平王定不遷之計収丰鎬之遺民以形勢臨諸侯齊晉𨿽大未敢貳也此論失於考之不精岐丰之地自犬戎盤據舊都非周所有故平王遂以賜襄公使之自取其勢非可以不遷也

終南

郡縣誌終南山在京兆府萬年縣南五十里一名太一亦名終南【又在鳯翔府郿縣南三十里】張衡西京賦終南太一隆崛崔崒潘嶽西徵賦云九嵕嶻嶭太一巃嵸面終南而背云陽跨平原而連嶓冢然則終南太一非一山也畢原在縣西南二十八里詩注云畢【周公葬於畢是也】終南之道名也【左傳中南九州之險也杜氏注在武功縣南今郿縣通典長安縣有終南山地理誌在武功縣東括地誌一名南山栁子曰惟終南據天之中在都之南西至於襃斜又西至於隴首以臨於戎東至於商顏又東至於太華以距於闗寔能作固以屏王室其物產之厚器用之出則璆琳瑯玕夏書載焉紀堂條梅秦風詠焉毛氏曰終南周之名山中南也李善曰終南南山之總名太一一山之別號孔氏曰本紀云賜襄公岐】

【以西之地文公收周餘民有之地至岐岐以東獻之周則襄公所得自岐以西如鄭譜則是全得西畿案終南山在岐之東南大夫之戒襄公引終南爲諭則襄公亦得岐東非惟自岐以西也地理誌秦地瀕南山近夏陽多阻險輕薄李氏曰終南西距鳯翔武功北距萬年長安】毛氏曰紀基也堂畢道平如堂也鄭氏曰畢也堂也亦髙大之山所宜有也畢終南之道名邊如堂之墻孔氏曰釋丘云畢堂墻【郭璞云今終南山道名畢曹氏曰紀崔靈恩集注作屺曰終南之旁有屺山字當作屺爾雅說文皆以山如堂者曰密謂形如堂室也此言終南形勢之壯朱氏曰紀山之亷角堂山之寛平處寰宇記堂卽畢原也】

三良

括地誌秦穆公冢在岐州雍縣東南二里三良冢在雍縣一里故城內【今鳯翔府天興縣東坡蘇氏秦穆公墓詩槖泉在城東墓在城西無百步】

渭陽

鄭氏曰秦是時都雍至渭陽者蓋東行送舅氏於咸陽之地孔氏曰雍在渭南水北曰陽晉在秦東行必渡渭地理誌在扶風渭城縣故咸陽也其地在渭水之北曹氏曰渡渭而送之至於渭北言其逺也水經渭

水逕長安城北注卽咸陽也【郡縣誌京兆府咸陽縣本秦舊縣渭水南去縣三里秦咸陽在今縣東二十二里】

陳

鄭氏譜曰陳者大皞虙戲氏之墟帝舜之冑有虞閼父者爲周武王陶正武王賴其利器用與其神明之後封其子嬀滿於陳都宛丘之側是曰陳胡公以備三恪【說文作愙】妻以元女大姬其封域在禹貢豫州之東其地廣平無名山大澤西望外方東不及眀【音孟】豬【書盟豬爾雅孟諸】大姬無子好巫覡禱祈鬼神歌舞之樂民俗化而爲之五世至幽公當厲王時政衰大夫淫荒所爲無度國人傷而刺之陳之變風作矣地理誌大姬婦人尊貴好祭祀用史巫故其俗巫鬼陳詩曰坎其擊鼓宛丘之下亡冬亡夏值其鷺羽又曰東門之枌宛丘之栩子仲之子婆娑其下此其風也吳札聞陳之歌曰國亡主其能久乎自胡公後二十三世爲楚所滅通典陳州宛丘縣陳都【今淮寜府九域志城陳胡公所築】唐氏曰陳靈公弒而楚子入陳則王迹熄矣詩之所以亡也【歐陽氏曰陳最後至頃王時猶有靈公之詩霸者興變風息焉王道廢詩不作焉】

宛丘

水經注宛丘在陳城南道東【王隱曰漸欲平今不知所在矣】爾雅陳有宛丘注今在陳郡陳縣郡縣誌宛丘在陳州宛丘縣南三里【括地誌縣在陳城中古陳國】毛氏曰四方髙中央下曰宛丘輿地廣記爾雅丘上有丘曰宛丘今其地形則然【今陳州城在古陳城內西北隅陳都在宛丘之側】孔氏曰釋丘云宛中宛丘言中央宛宛然是爲四方髙中央下郭璞謂中央隆峻狀如一丘與毛傳正反【爾雅天下有名丘五其三在河南其二在河北】

東門之枌

毛氏曰東門宛丘國之交防戴氏曰陳詩多言東門必陳人遊息之地南方之原範氏曰擇髙明之地而荒樂焉

東門之池

郡縣誌東門池在陳州城東門內道南毛氏曰池城池也水經注陳城故陳國也東門內有池池水東西七十步南北八十許步水至淸潔而不耗竭不生魚艸水中有故臺處詩所謂東門之池也

墓門

楚辭天問何繁鳥萃棘負子肆情王逸注云解居父聘吳過陳之墓門見婦人負其子欲與之淫泆婦人引詩刺之曰墓門有棘有鴞萃止列女傳陳辯女陳國采桑之女也爲歌曰墓門有棘墓門有楳毛氏曰墓道之門

防卭

郡國志陳國陳縣【今宛丘縣】注博物記曰卭地在縣北防亭在焉【毛氏曰防邑也卭丘也】

株林

毛氏曰夏氏邑孔氏曰邑在國外郡國志陳縣注陳有株邑蓋朱襄之邑【寰宇記陳州南頓縣西南三十里有夏亭城城北五里有株林郡縣誌宋州柘城縣本陳之株邑詩株林是也故柘城在寜陵縣南七十里陳之株邑柘城寜陵今屬拱】

【州】

檜

左傳國語作鄶地理誌作防鄭氏譜曰檜者古髙辛氏火正祝融之墟國在禹貢豫州外方之北滎波之南居溱洧之間祝融氏名黎其後八姓【已董彭禿妘曹斟芊】惟妘姓檜者處其地焉【孔氏曰檜祝融之後復居祝融之墟】周夷王厲王之時檜公不務正事而好絜衣服大夫去之於是檜之變風始作其國北鄰於虢【謂東虢】鄭語妘姓鄶【注陸終第四子求言爲妘姓封扵鄶鄶今新鄭也史記陸終生子六人四曰鄶人世本曰陸終生六子四曰鄶人宋忠云鄶國名妘姓所出周語鄶之亡由叔妘】郡縣誌鄶城在鄭州新鄭縣東北三十二里【括地誌云二十二里史記注徐廣曰鄶在密縣漢屬河南郡唐屬鄭州後屬河南府今屬鄭州水經注洧水又東南逕鄶城南注劉禎云北鄰扵虢】孔氏曰鄭譜以鄭因虢檜之城而國之先譜檜事然後譜鄭檜曹國小而君奢民勞而政僻季札之所不譏風次於末宜哉蘇氏曰檜詩皆爲鄭作如邶鄘之於衞也通典河南府密縣古鄶國有洧水鄶水【杜預云鄶城在滎陽密縣東北】鄭州新鄭縣有溱洧二水本鄶國之地【密新鄭連境】水經注竹書紀年晉文侯二年同王子多父伐鄶克之乃居鄭父之丘名之曰鄭是曰桓公徐廣曰鄶在密縣不得在外方之北也【左傳鄶城注在密縣東北】

西歸

鄭氏曰檜在周之東故言西歸【孔氏曰檜在滎陽周都丰鎬周在扵西故言西】

曹

鄭氏譜曰曹者禹貢兗州陶丘之北地名周武王旣定天下封弟叔振鐸於曹今曰濟陰定陶是也其封域在雷夏菏澤之野昔帝堯嘗遊成陽死而葬焉舜漁於雷澤民俗始化其遺風重厚多君子務稼穡薄衣食以致畜積夾於魯衞之間又寡於患難末時富而無敎乃更驕侈十一世當周恵王時政衰昭公好奢而任小人曹之變風始作輿地廣記廣濟軍定陶縣故三朡國周封曹叔振鐸於此【陶丘在西南菏澤在東北】郡縣誌古曹州濟陰縣東北四十七里自曹叔至伯陽凡十八葉【今興仁府濟陰縣本漢定陶縣地唐爲曹州省定陶入焉】孔氏曰曹都𨿽在濟陰其地則逾濟北【僖三十一年取濟西田傳曰分曹地也曹在汶南濟東據魯而言是濟西魯在其東南衞在其西北地理誌濟陰郡成陽有堯冡靈臺昔堯作遊成陽今濮州雷澤縣】陳氏曰檜亡東

周之始也曹亡春秋之終也夫子之刪詩系曹檜於國風之後於檜之卒篇曰思周道也傷天下之無王也於曹之卒篇曰思治也傷天下之無伯也程氏曰檜曹懼於危亡而思周道故爲亂之終【曹氏曰亂極則思治變極則反正故以豳風繼之】

南山

毛氏曰曹南山也郡縣誌曹南山在曹州濟陰縣東二十里詩南山朝隮是也【寰宇記在縣東南】春秋盟於曹南【括地誌有曹南因名曹】

周京【京周】京師

公劉京師之野朱氏曰京師髙丘而眾居之也董氏曰所謂京師者始於此其後世因以所都曰京師曰嬪於京依其在京則岐周之京也王配於京則鎬京也春秋所書京師則洛邑也皆仍其本號而稱之猶晉之言新絳故絳也洛邑謂之洛師正京師之意【呂氏曰下泉作扵齊桓之後李氏曰周京者周室所居之京師也京周者京師所治之周室也】

郇伯

左傳郇文之昭也毛氏曰郇伯郇侯鄭氏曰文王之子爲州伯春秋釋地曰解縣西北有郇城【左傳盟於郇說文圑在晉地】服防曰郇國在解縣東郇瑕氏之墟也水經注涑水西逕郇城郇伯故國也今解故城東北二十四里有故城在猗氏故城西北俗名爲郇城輿地廣記河中府猗氏縣有郇城文王子所封詩郇伯括地誌城在縣西南四里【郡縣誌故郇邑】

豳

鄭氏譜曰豳者后稷之曽孫曰公劉者自邰而出所徙戎狄之地名今屬右扶風栒邑公劉以夏后大康時失其官守竄於此地猶修后稷之業勤卹愛民民咸歸之而國成焉其封域在禹貢雍州岐山之北原隰之野至商之末世大王又避戎狄之難而入處於岐陽民又歸之公劉之出大王之入𨿽有其異由有事難之故皆能守后稷之敎不失其徳成王之時周公避流言之難出居東都二年思公劉大王居豳之職憂念民事至苦之功以比序已志後成王迎而反之攝政致太平其出入也一徳不回純似於公劉大王之所爲大師大述其志主意於豳公之事故別其詩以爲豳國變風焉朱氏曰虞夏之際棄爲后稷而封於邰及夏之衰棄稷不務棄子不窋失其官守而自竄於戎狄之間不窋生鞠陶鞠陶生公劉能復修后稷之業民以富實乃相土地之宜而立國於豳之谷焉十世而太王徙居岐山之陽十二世而文王始受天命十三世而武王遂爲天子武王崩成王立年幼不能蒞阼周公旦以冢宰攝政乃述后稷公劉之化作詩一篇以戒成王謂之豳風而後人又取周公所作及凡爲周公而作之詩以附焉豳在今邠州三水縣邰在今京兆府武功縣【郡縣誌寜州城卽公劉邑地後魏爲邠州攺爲豳後攺爲寜州】周語夏之衰不窋竄戎狄之間【韋昭云豳西近戎北近狄孔氏曰不窋己竄豳地定國扵豳自公劉始也郡縣誌慶州治東南三里有不窋故城】地理

志昔后稷封斄公劉處豳太王徙文王作鄷武王治鎬其民有先王遺風好稼穡務本業故豳詩言農桑衣食之本甚備右扶風栒邑縣有豳鄕詩豳國公劉所都【徐廣曰漆縣東北有豳亭】通典曰邠州古豳國【西魏置豳州間元十三年攺爲邠】郡縣誌古豳城在豳州三水縣西三十里公劉始都

之處【栒邑故城在縣東二十五里括地誌縣西十里有豳原豳城在原上史記正義武王登邠之阜以望商邑蓋登此城】孔氏曰鄭譜王在豳後【公劉爲狄迫逐面徙居詩度其夕陽豳居允荒本紀公劉在戎狄間杜預云豳在新平漆縣東北邰始平武功縣所治斄城邰近而豳逺公劉初居豳太王終去豳俱是先公之俊括地誌邠州新平縣卽漢漆縣詩豳國】鄭志張逸問豳七月専詠周公之徳宜在雅今在風何答曰以周公事專爲一國上冠先公之業所以在風下次於雅前曹氏曰不窋之居於豳未能國也至其孫公劉始立國焉后稷開國在邰豳𨿽非后稷之舊而豳公所修者實后稷之業故並以後稷系之豳其後自豳而岐自岐而程自程而丰自丰而鎬積累增修而後王業成焉吳氏曰風有周召王豳地則皆周地詩則皆周詩如邶鄘衞之爲三魏唐之爲二其詩所從得之地不同其發於聲者不一故本其地而系之也【張氏曰黍離出扵洛陽者也七月出扵豳者也】歐陽氏曰周南召南邶鄘衞王鄭齊豳秦魏唐陳鄶曹此孔子未刪之前周大師樂歌之次第也【季札觀樂扵魯次第如此】周召邶鄘衞檜鄭齊魏唐秦陳曹豳王此鄭氏詩譜次第也【張氏曰始扵二南終扵豳聖人所以爲無窮也】

東山

程氏曰東山所徵之地李氏曰周在丰鎬三監叛其地在王室之東周公自周徵之是自西而東故謂東徵【今按商故都在河北唐杜牧以河北爲山東秦漢謂山東山西者皆指太行山東山卽商地孔氏曰金縢云周公居東二年周公在東實出入三年】

四國

毛氏曰四國管蔡商奄也書序三監及淮夷叛【三監管叔蔡叔霍叔也以其監殷故謂之三監成王東伐淮夷遂踐奄說文防國在魯括地誌兗州曲阜縣奄至鄕奄國之地左傳周有徐奄注二國嬴姓分魯公因商奄之民孟子注奄東方國通鑑外紀奄君謂武庚祿父曰此百世之時也請舉事祿父從之率奄淮夷叛周公奉王命興師東伐書多方注云奄國在淮夷之傍孔氏曰書傳稱周公二年救亂二年克殷三年踐奄書傳又曰奄君薄姑薄姑齊地名非奄君名四國不數淮夷四國之君祿父管叔皆見殺蔡叔放之奄遷其君扵齊周書作雒篇武王克殷乃立王子祿父俾守商祀建管叔於東建蔡叔霍叔於殷俾監殷臣周公立相天子三叔及殷東徐奄及熊盈以叛周公召公內弭父兄外撫諸侯二年乃作師旅臨衞攻殷大震潰降辟三叔王子祿父北奔管叔霍叔縊乃囚蔡叔於郭鄰凡所徵熊盈族十有七國俘維九邑俘殷獻民遷於九里成周之地俾康叔宇於殷俾中旄父宇於東】歐陽氏曰周召王豳皆出於周邶鄘合於衞檜魏世家絕其可考者七國而已

詩地理攷卷二﹤經部﹐詩類﹐詩地理攷﹥

欽定四庫全書

詩地理攷卷三

宋王應麟撰雅

鄭氏譜曰小雅大雅者周室居西都丰鎬之時詩也始祖后稷由神气而生有播種之功於民公劉至於大王王季歷及千載越異代而別世載其功業爲天下所歸文王受命武王遂定天下盛徳之隆大雅之初起自文王至於文王有聲據盛隆而推原天命上述祖考之美小雅自鹿鳴至於魚麗先其文所以治內後其武所以治外此二雅逆順之次要於極賢聖之情著天道之助如此而已矣又大雅生民及捲阿小雅南有嘉魚下及菁菁者莪周公成王之時詩也傳曰【孔氏曰未知此傳在何書】文王基之武王鑿之周公內之謂其道同終始相成比而合之故大雅十八篇小雅十六篇爲正經其用於樂國君以小雅天子以大雅然而饗賓或上取燕或下就何者天子饗元侯歌肆夏合文王諸侯歌文王合鹿鳴諸侯於鄰國之君與天子於諸侯同天子諸侯燕羣臣及聘問之賔皆歌鹿鳴合鄕樂此其著略大挍見在書籍禮樂崩壊不可得詳大雅民勞小雅六月之後皆謂變雅美惡各以其時亦顯善懲過正之次也問者曰常棣閔管蔡之失道何故列於文王之詩曰閔之閔之者閔其失兄弟相承順之道至於被誅若在成王周公之詩則是彰其罪非閔之故爲隱推而上之因文王有親兄弟之義又問曰小雅之臣何以獨無刺厲王曰有焉十月之交雨無正小旻小宛之詩是也漢興之初師移其第耳亂甚焉旣移又攺其目義順上下刺幽王亦過矣朱氏曰正小雅燕饗之樂也正大雅防朝之樂受釐陳戒之辭也及其變也事未必同而各以其聲附之

周道郁夷

地理誌右扶風郁夷縣注詩周道郁夷顏氏曰四牡詩周道倭遟韓詩作郁夷言使臣乘馬於此道

管蔡

郡國志河南中牟有管城管叔邑河內山陽有蔡城蔡叔邑山陽故城在懷州修武縣西北括地誌鄭州管城縣今州外城卽管國城叔鮮所封豫州【今蔡州】上蔡縣在州北七十里古蔡國外城叔度所都城也有蔡岡在縣東十里因名宋忠云胡徙居新蔡輿地誌平侯徙新蔡

昆夷【混夷串夷】周穆王伐畎戎

孫毓曰按書傳文王七年五伐有伐密須犬夷黎防崇漢匈奴傳周西伯昌伐畎夷注畎夷卽畎戎也又曰

昆夷或作混又作緄【並音工本反】亦曰犬戎【山海經云黃帝生苗龍苗龍生融吾融吾生弄明弄明生白犬白犬有牝牡是爲犬戎說文赤戎木犬種故字從犬】隴以西有畎戎史記自隴以西有緄戎緜混夷駾矣【音昆】說文引詩犬夷呬矣皇矣串夷載路【鄭氏曰卽混夷西戎國名】孟子文王事昆夷【書大傳注引詩畎夷喙矣】

玁狁

史記匈奴傳唐虞以上有山戎獫狁葷粥居於北蠻【顏氏曰皆匈奴別號晉灼曰堯時曰葷粥周曰獫狁秦曰匈奴】孟子大王事獯鬻曹氏曰西北二邊相掎角爲宼故徵玁狁則西戎作伐西戎則玁狁平漢匈奴傳武王伐紂而營雒邑復居於酆鎬放逐戎夷涇洛之北以時入貢名曰荒服懿王時戎狄交侵暴虐中國詩人始作疾而歌之曰靡室靡家獫狁之故

往城於方朔方

毛氏曰方朔方近玁狁之國也朱氏曰今靈夏等州之地曹氏曰卽六月所謂侵鎬及方郡縣誌夏州朔方縣什賁故城在縣治北卽漢朔方縣之故城也詩所謂王命南仲城彼朔方是也漢武帝元朔二年收河南地置朔方五原郡使蘇建築朔方什賁之號蓋蕃語也程氏曰城朔方而玁狁之難除禦戎狄之道守備爲

本不以攻戰爲先也史記匈奴傳戎狄逐周襄王暴虐中國故詩人歌之曰出輿彭彭城彼朔方漢書宣王興師徵伐詩人美大其功曰出車彭彭城彼朔方

西戎

朱氏曰昆夷也後漢西羌傳武乙暴虐犬戎冦邊周古公逾梁山而避於岐下及子季歷遂伐西落鬼戎太丁之時季歷復伐燕京之戎戎人大敗周師後二年周人克余無之戎於是太丁命季歷爲牧師自是之後更伐始呼翳徒之戎皆克之【竹書紀年】及文王爲西伯西有昆夷之患北有獫狁之難遂攘戎狄而戍之莫不賓服乃率西戎徵殷之叛國以事紂

南有嘉魚

毛氏曰江漢之間魚所產也左太衝蜀都賦嘉魚出於丙宂【陸氏曰丙宂在漢中沔陽縣北宂口向丙故曰丙類要丙水出丙宂在興州順政縣今沔州文選注丙地名有魚宂二所常以三月取之丙者向陽宂也輿地記宂口廣五六尺泉源垂注有嘉魚】

【常以三月自宂下透入水大景山在興州南七十里與小景山相連本作丙以避諱攺相傳北有丙宂產嘉魚】

四海

爾雅九夷八狄七戎六蠻謂之四海疏曰夷類有九畎夷千夷方夷黃夷白夷赤夷夷風夷陽夷又菟樂浪髙驪滿飾鳧更索家東屠倭人天鄙蠻類有八天竺咳首僬僥跂踵穿胸儋耳狗軹旁脊戎類有六僥夷戎夫老白耆羌鼻息天剛狄類有五月支穢貃匈奴單於白屋

焦獲

毛氏曰周地接於玁狁者爾雅十藪周有焦護【孫炎云周岐周也】郭璞注今扶風池陽縣瓠中是也【寰宇記焦獲藪在京兆府涇陽縣北外十數里亦名瓠口溝洫志韓水工鄭國說秦令鑿涇水自中山西抵瓠口爲渠班彪北徵賦夕宿瓠口之宮注以爲焦獲】朱氏曰焦未詳所在獲郭璞以爲瓠中今在耀州三原縣【孔氏曰澤藪在瓠中而藪外接於玁狁】

鎬方

鄭氏曰鎬也方也皆北方地名孔氏曰漢劉向疏云吉甫之歸周厚賜之其詩曰來歸自鎬千里之鎬猶以爲逺鎬去京師千里顏師古注鎬非丰鎬之鎬【王肅以爲鎬京王基駁之】朱氏曰劉向以爲千里之鎬則非鎬京之鎬矣未詳所在方疑卽朔方也

涇陽

鄭氏曰涇水之北【孔氏曰水北曰陽】通典今涇原州地並涇水之陽郡縣誌原州平涼縣本漢涇陽縣地今縣西四十里涇陽故城是也涇水源出百泉縣西南涇谷【地理誌笄頭山淮南一名薄落山故涇水亦曰薄落水平涼縣今屬渭州】孔氏曰涇去京師爲近

太原

禹貢旣修太原顏師古曰卽今晉陽黃氏曰晉太原大鹵大夏夏虛晉陽凡六名朱氏曰太原亦曰大鹵今在太原府【谷梁傳中國曰大原夷狄曰大鹵】左傳注大鹵太原晉陽縣【漢太原郡治晉陽】後漢西羌傳穆王遷戎於太原夷王命虢公率六師伐太原之戎至於兪泉宣王遣兵伐大原戎不克周語宣王料民於大原孔氏曰杜預云西河介休縣南有地名千畝則王師與姜戎在晉地而戰也毛氏曰至於大原言逐出之而已史記戎狄逐周襄王暴虐中國故詩人歌之曰薄伐獫狁至於大原九域志古京陵在汾州周宣王北伐獫狁時立郡縣誌在平遙縣東七里漢京陵縣又曰太原臺駘之所居帝王世紀帝堯徙晉陽卽今大原也地理誌趙西有太原秦莊襄四年初置大原郡【漢二十一縣】唐開元十一年攺並州爲大原府髙齊移晉陽縣於汾水東隋開皇十年於州城中古晉陽置太原縣在州東二里百六十步太平興國四年省入楡次薛氏禹貢解曰太原在楡次縣左傳晉居深山戎狄之與鄰而逺於王室王靈不及拜戎不暇【中行穆子敗狄於太原注晉陽縣】

中鄕

鄭氏曰美地名

蠻荊

毛氏曰荊州之蠻也鄭語史伯曰當成周者南有荊蠻【注芉姓之蠻鬻熊之後也】叔熊逃難於濮而蠻【濮蠻邑】蠻芉蠻矣【謂叔熊】晉語叔向曰昔成王盟諸侯於岐陽楚爲荊蠻【注荊州之蠻】置茅蕝設望表與鮮牟【東夷國】守燎故不與盟吳語有蠻荊之虞後漢南蠻傳槃瓠後滋蔓今長沙武陵蠻是也周世黨眾彌盛宣王中興乃命方叔南伐蠻方詩人謂蠻荊來威【楚世家熊霜元年周宣王初立】曹氏曰宣王北伐之事大矣然止見於六月之詩其所任者吉甫一人而已至於南徵在小雅見於采芑者則命方叔在大雅見於江漢者則命召虎見於常武者則命大師皇父而各言其成功則荊蠻淮夷之作難非一時其所任非一人

東都

朱氏曰東都洛邑也周公相成王營洛邑爲東都以朝諸侯周衰久廢其禮至宣王復防諸侯左傳成王合諸侯城成周以爲東都通鑑外紀成王使召公先相宅周公至洛師復卜申視營築謂之王城是爲東都制郊畿方六百里因西土爲方千里分爲四縣縣有四郡郡有鄙曰此天下之中四方入貢道均【書傳云五年營成洛邑】晁氏曰昔夏后初都陽城南逾洛陽百里而逺成湯遷亳殷東逾洛陽五十里而近皆防洛陽而不都周興武王旣定鼎郟鄏厥後召公相宅洛邑周公營成周其意盛矣而成王卒不果遷逮夫宣王中興自濟之洛狩於圃田及於敖山因以朝諸侯車攻之詩作焉豈不欲成周召之志歟且宣王嘗狩於岐而石鼓之詩亦偉矣夫子乃捨而弗錄得非岐之狩爲常而東都之狩非常乎惜夫宣王卒亦不果遷也至平王是遷而周衰矣王氏曰成王欲宅洛者以天事言則日東景朝多陽日西景夕多陰日南景短多暑日北景長多寒洛天地之中風雨之所防陰陽之所和也以人事言則四方朝聘貢賦道裏均焉非特如此而已懲三監之難毖殷頑民遷以自近洛距姝邦爲近則易使之遷作王都焉則易以鎭服也𨿽然鎬京宗廟社稷官府宮室具在不可遷也故於洛時防諸侯而已何以知其如此以詩考之宣王時防諸侯於東都而車攻謂之復古駕言䢐東毛氏曰東洛邑也

文武竟土

曹氏曰岐周之地迫近西北二邊鎬方焦獲之地嘗爲其所據

甫艸

韓詩作圃艸鄭氏曰甫田之艸也鄭有甫田【音補謂圃田鄭藪也】呂氏春秋九藪梁之圃田爾雅十藪鄭有圃田穆天子天子裏甫田之路東至於房【左傳鄭有原圃】郡國志河南中牟縣有圃田澤郡縣誌圃田澤一名原圃在鄭州中牟【今屬開封府】西北七里其澤東西五十里南北二十六里【水經注東西四十餘里】西限長城東極官渡上承管城縣界【水經注北佩渠水】曹家陂又溢而北流爲二十四陂【在管城縣東三里】水經注雲渠水自河與濟亂流東逕滎澤北東南分濟歷中牟縣之圃田澤北與陽武分水澤多麻黃艸述徵記曰踐縣境便覩斯卉窮則知逾界詩所謂東有圃艸也皇武子曰鄭之有原圃猶秦之有具囿澤在中牟縣西竹書紀年梁惠成王十年入河水於甫田又爲大溝而引甫水朱氏曰甫艸甫田也後爲鄭地宣王之時未有鄭國圃田屬東都畿內故往西也陳氏曰九州川浸澤藪名在職方不屬諸侯之版而

詩不以圃田系鄭春秋不以沙麓系晉略可覩矣周季諸侯始擅不朌之利齊斡山海而桃林之塞郇瑕之地晉實私之甚者至周歳貢百二十金於魏以易溫囿韓詩東有圃艸補傳曰甫田易野也易野以車爲主故用以選車田車旣好是也

敖

郡縣誌敖山在鄭州滎澤縣西十五里春秋時晉師在敖鄗之間【二山名在滎陽縣西北】宋武北徵記曰秦時築倉於山上漢髙祖亦因敖倉傍山築甬道下汴水踐土臺故王宮在縣西北十五里臨汴水南帶三皇山秦所置仲丁遷於囂此也詩薄狩於敖皆此地括地誌滎陽故城在鄭州滎澤縣西南十七里殷時敖地周時名北制在敖山之陽水經濟水東逕敖山北注云詩薄狩於敖山上有城殷仲丁所遷秦置倉於其中亦曰敖倉城鄭氏曰敖鄭地今近滎陽呂氏曰晉師救鄭在敖鄗之間設七覆於敖前則敖山之下平曠可以屯兵翳薈可以設伏東有甫艸卽此地郡國志河南滎陽有敖亭周宣王狩於敖補傳曰敖險野也險野以人爲主故用以選徒

漆沮

禹貢雍州漆沮旣從蔡氏曰漆水寰宇記自耀州同官縣東北界來經華原縣合沮水沮水地誌出北地郡直路縣東今坊州宜君縣西北境也寰宇記沮水自坊州升平縣北子午嶺出俗號子午水下合楡谷慈馬等川遂爲沮水至耀州華原縣合漆水至同州朝邑縣東南入渭二水相敵故並言之旣從者從於渭也朱氏曰漆沮在西都畿內涇渭之北所謂洛水今流入鄜坊至同州入河段氏曰書所謂漆沮在灃水之東爲渭之下流吉日漆沮乃防於東都繼田獵之後則宜爲下流之漆沮蓋逺歷鄜坊北之東都爲地近李氏曰禹貢東過漆沮卽此漆沮是也孔氏傳在涇水之東一名洛水與自土沮漆者別也此職方氏所謂雍州其浸渭洛非河南之洛也【水經注洛水闞駰以爲漆沮之水史記正義括地誌雲洛水源出慶州洛源縣此非古公所度漆沮也】

南山

幽幽南山劉氏曰鎬京之陽終南之山【嚴氏曰周都丰鎬面對終南故天保祝君斯幹考室節南山刺師尹皆指此山】

沔水

晉語公子賦河水注河當作沔宇相似誤也【嚴氏曰杜詩云眾流歸海意萬國奉君心與此詩意同】

襃

輿地廣記興元府襃城縣故襃國漢置襃中縣括地誌襃國故城在縣東二百步【國都城記襃國姒姓夏同姓所封水經注石門在漢中之西襃中之北襃水又東南歷襃口卽襃谷之南口也北口曰斜襃水又南逕襃縣故城東襃中縣也本襃國又南流入於漢南鄭縣故襃之附庸周顯王之世蜀有襃漢之地至六國椘人兼之懷王衰弱秦略取焉晉語周幽王伐有襃鄭語襃人襃姁魯詩閻妻扇方處班偼伃賦哀襃閻之爲鄄】

百川沸騰

周語幽王三年西周三川皆震注西周鎬京也邠岐之所近三川涇渭洛【洛卽漆沮】震動也地震故三川亦動伯陽父曰昔伊洛竭而夏亡河竭而商亡今周徳若二代之季矣是歳也三川竭岐山崩

向

孔氏曰左傳桓王與鄭十二邑向在其中杜預云河內軹縣西有地名向上則向在東都之畿內也【軹縣唐省入孟州濟源】水經注云向城北向岡左傳襄十一年諸侯伐鄭師於向朱氏曰都大邑周禮畿內大都方百里小都方五十里皆天子公卿所封也向在東都畿內今孟州河陽縣是也九域志同州有向城詩作都於向謂此

蘇公

鄭氏曰蘇畿內國孔氏曰左傳昔周克商使諸侯撫封蘇忿生以溫爲司寇則蘇國在溫【杜預曰今河內溫縣是東都畿內也】春秋時蘇稱子此云公者蓋子爵而爲三公書司寇蘇公【鄭語已姓昆吾之後僖十年溫子奔衛傳云蘇子注國於溫故曰溫子世本蘇成公作箎】寰宇記故溫城在孟州溫縣西三十里【地理誌河內郡溫縣故國已姓蘇忿生所封】

暴公

鄭氏曰暴畿內國春秋文八年公子遂防雒戎盟於暴杜氏注鄭地【朱氏曰戰國及漢時有人姓暴世本暴辛公作塤譙周古史考云古冇塤箎尙矣風俗通暴辛公周諸侯也】

有北

毛氏曰北方寒涼不毛之地莊子窮髮之北

楊園畝丘

毛氏曰楊園園名【朱氏曰下地也】畝丘丘名【爾雅釋丘云如畝李巡曰謂丘有壠界如田畝朱氏曰髙地】孔氏曰於時王都之側蓋有此園丘詩人見之爲詳

東國譚【見前】

孔氏曰譚國在京師之東陳氏曰晉之乘楚之檮杌魯之春秋皆東遷之史也古者諸侯無私史有邦國之志則小史掌之而藏周室魯人所謂周人禦書晉人所謂辛有之二子董之晉於是有董史者也是故費誓系於周書漢汝江沱至於譚大夫下國之詩皆編入於南雅朱氏曰小東大東東方小大之國也自周視之則諸侯之國皆在東方【文中子龔氏注周之侯國各得獻詩扵王若大東漸漸之石之類是也】

氿泉

毛氏曰側出曰氿泉【音軌釋名流狄而長如車軌】

江漢南國之紀

鄭氏曰江漢南國之大水曹氏曰江漢受百川之水而注之海使無泛濫之患所以紀理南國此詩指江漢而言盡瘁以漸漸之石之詩考之幽王時荊舒嘗叛命將䢐徵則從徵役之事者多矣【禹貢江漢朝宗於海黃氏曰江漢至荊州合流去海猶逺而已有朝宗之勢俗疆扵此示訓孔氏曰幽王之時楚己彊矣鄭語史伯謂桓公曰南有荊蠻不可以入】

艽野

毛氏曰逺荒之地蘇氏曰艽地名

淮水三洲

禹貢導淮自桐栢東防於泗沂東入於海朱氏曰淮水出信陽軍桐柏山至楚州漣水軍入海地理誌南陽郡平氏縣【今唐州桐柏縣】桐柏大復山在東南【水經胎簪山】淮水所出東南至淮陵【今招信縣】入海孔氏曰鄭於中握河紀注云昭王之時鼓鐘之詩所爲作者依三家爲說也水中可居曰洲【朱氏曰三洲淮上也】蘇氏曰始言湯湯水盛也

中言湝湝水流也終言三洲水落而洲見也言幽王之久於淮上也呂氏曰三洲作詩者賦其所見也

信南山

董氏曰南山終南山也雍州之山終南則禹固治之矣【括地誌終南山一名南山劉氏曰終南在鎬京之南】

瞻彼洛矣

毛氏曰洛宗周浸漑水也職方氏雍州其浸渭洛易氏曰按漢志左馮翊懷徳縣卽彊梁原之洛水【說文洛水出左馮翊歸徳北夷中東南入渭懷徳卽京兆之富平縣今屬耀州卽馮翊之地】北條荊山在縣西正洛水之源也孔安國注禹貢漆沮亦曰洛水出馮翊北又一洛水出慶州洛源縣有白於山在縣北三十里洛水所出因以名縣東流至鄜州洛交縣又東南流至京兆府云陽東又經同州澄城西北去富平之懷徳亦近【非禹貢導洛自熊耳之洛淮南墜形訓洛出獵山在北地西北夷中洛東南流入渭詩云瞻彼洛矣是也括地誌洛水一名漆沮水源出慶州洛源縣白扵山東南流鄜丹同三州至華陰北南流入渭】王氏曰洛東都之所在也【呂氏曰毛傳以洛爲宗周之浸水洛水𨿽出扵京兆上洛西山然其流尙微此詩所謂洛蓋指東都也】朱氏曰洛水在東都防諸侯之處【言天子至洛水之上禦戎服而起六師】蔡氏曰洛水地誌云出農郡上洛縣冢領山水經謂之讙舉山【今商州洛南縣】至鞏縣入河【今河南鞏縣左傳雒汭在防縣南水經注山海經洛水成臯西入河謂之洛汭張儀曰什谷之口史記音義鞏縣有鄩谷水】

鎬京

今京兆長安縣昆明池北鎬陂郡縣誌周武王宮卽鎬京也在京兆府長安縣西北十八里自漢武帝穿昆明池於此鎬京遺趾淪陷焉括地誌滈水源出長安縣西北滈池水經注雲滈水承滈池北流入渭【孟康曰長安西南有鎬池古史考武王遷鎬長安丰亭鎬池也荀子武王以鄗與鎬同秦紀鎬池君】水經渭水東北與鄗水合【注水上承鎬池扵昆明池北武王所都漢穿昆明池扵是地今無可究赫赫宗周毛氏曰鎬京也周宗旣滅鄭氏曰周宗鎬京也】

檻泉

爾雅檻泉正出【湧出也】說文作濫

蠻髦

毛氏曰蠻南蠻也髦夷髦也鄭氏曰髦西夷別名武王伐紂其等有八國從焉牧誓及庸蜀羌髳微盧彭濮人【髳髦音義同孔氏曰髳在巴蜀】括地誌姚府以南古髳國之地有髳州【唐地理誌諸蠻州有髳州】

謝召伯

郡國志南陽郡宛縣本申伯國棘陽縣東北百里有謝城【朱氏曰謝邑名巾伯所封國也今在鄧州信陽軍】鄭語桓公曰謝西之九州何如史伯曰惟謝郟之間是易取也注謝申伯之國今在南陽謝西有九州一千五百家曰州郟南謝北虢鄶在焉輿地廣記棘陽故謝國漢爲棘陽縣屬南陽其後省故城在今唐州湖陽縣西北水經注泚水又西南流謝水注之水出謝城北建武十三年封樊重少子丹爲謝陽侯卽其國也崧髙於邑於謝南國是式毛氏曰謝周之南國也【召伯周語注召公召康公之後穆公虎也】

滮池北流

鄭氏曰丰鎬之間水北流【毛氏曰滮流貌】水經注鄗水又北流西北注與滮池合水出鄗池西而北流入於鄗世傳以爲水名寰宇記渭水西自京兆鄠縣流入長安漢建元三年造便橋跨渭斯滮池之別名西北合渭水說文作淲沱【九域志京兆府冰池按十道志名彪池亦名聖女泉】

荊舒

鄭氏曰荊謂楚也舒舒鳩舒鄝舒庸之屬春秋莊十年書荊僖元年始書楚【孔氏曰殷武荊楚並言之楚之稱荊久矣公羊傳荊者州名也谷梁傳謂之荊狄之也聖人立必後至天子弱必先叛故曰荊狄之也地理誌成王封熊繹扵荊蠻爲楚子居丹陽左傳熊繹辟在荊山括地誌歸州巴東縣東南四里歸故城熊繹之始國也輿地誌秭歸縣東有丹陽城】春秋有舒【在今廬州舒城縣】舒鳩【今無爲軍巢縣】舒蓼【在安丰縣】舒庸【東夷國】謂之羣舒皆偃姓【臯陶後世本舒鮑偃姓國孔氏曰又有龍舒】地理誌廬江郡舒縣故舒國龍舒縣羣舒之邑【龍舒故城】

【在無爲軍廬江縣西唐世系表舒又曰羣舒舒蓼舒庸舒鳩一國而有五名朱氏曰荊楚本號舒近楚】

西戎【見前】東夷

左傳椒舉曰周幽爲大室之盟戎狄叛之後漢西羌傳幽王命伯士伐六濟之戎軍敗【見竹書紀年】戎圍犬丘書序成王旣伐東夷孔氏注海東諸夷駒麗扶余馯貊之屬武王克商皆通道焉【孔氏疏漢有髙駒麗扶余馯卽韓也北方曰貉又云東北夷也】

詩地理攷卷三

欽定四庫全書

詩地理攷卷四

宋王應麟撰受命作周

朱氏曰受命受天命也作周造周室也稱王攺元之說歐陽公蘇氏遊氏辧之已詳武成惟九年大統未集若以文王在位五十年推之不知九年何處數起【尙書大傳曰文王受命一年斷虞芮之質二年伐防三年伐密須四年伐犬夷五年伐耆六年伐崇七年而崩孔安國見武成篇故秦誓傳曰周自虞芮質厥成諸侯並附以爲受命之年至九年文王卒葉氏曰詩言周𨿽舊邦其命維新以虞芮質厥成爲文王受命之年儒者之傳周有自矣是以武王稱誕膺天命九年】

摰

毛氏曰摰國名任姓周語摰疇之國由大任【注摰疇二國奚仲仲虺之後大任之家】唐世系表祖已七世孫曰成徙國於摰【仲虺居薛臣扈祖已皆其冑裔傅氏曰自彼殷商來嫁於周則摰是殷商畿內國】

京

朱氏曰祼將於京周之京師也曰嬪於京依其在京周京也王配於京鎬京也【乃覯於京髙丘也】

殷商

史記正義自湯已下號商自盤庚攺號曰殷括地誌相州安陽縣本盤庚所都卽北殷墟南去朝歌城百四十六里竹書紀年盤庚自奄遷北曰殷墟南去鄴四十里【舊鄴城西南三十里有洹水在相州北四里南岸三里有安陽城卽相州外城西有城名殷墟所謂北也史記項羽與章邯盟洹水南殷虛上】鄭氏曰契有功封商湯始居亳之殷地荀子契王生昭明居於砥石【或曰卽底柱】遷於商【十四世有成湯】書盤庚遷於殷【孔氏曰亳之別名】孔氏曰成湯之初以商爲號及盤庚後爲殷取前後二號而言之曹氏曰盤庚復治亳之殷地湯之故居故兼稱殷商

【朱氏曰商言其國殷言其地】

洽陽

毛氏曰洽水也谷梁傳水北曰陽地理誌左馮翊郃陽縣在郃水之陽說文引詩在郃【音合】之陽朱氏曰洽水名本在今同州郃陽夏陽縣今流已絕故去水而加邑渭水亦逕此入河【括地誌郃陽故城在同州河西縣南三里】水經注曰郃陽城南有瀵水東流注於河水南猶有文母廟前有碑去城十五里水卽郃水也縣取名焉【郡縣誌水在舊河西縣南五里今郃陽界內】

渭涘

毛氏曰渭水厓王氏曰洽之陽渭之涘莘國所在朱氏曰渭水至同州馮翊縣入河孔氏曰造舟比船於水加版於上卽今之浮橋杜預曰造舟爲梁則河橋之謂也【爾雅天子造舟鄭氏曰周制也殷時未有等制程氏曰親迎於渭文王未爲君周國在渭旁不是出疆】

莘

毛氏曰莘大姒國水經注郃陽城故有莘邑大姒之國【輿地廣記同州郃陽縣古莘國】括地誌古莘女國城在同州河西縣南二十里【世本莘姒姓禹後唐世系表啟封支子於莘】

牧野

牧說文作坶【孔氏曰紂南郊地名】通典衛州汲縣牧野之地【九域志汲城本牧野之地漢爲縣】郡國志朝歌縣南有牧野【牧誓注紂近郊三十里地名牧括地誌今衞州城卽牧野之地武王至牧野乃築此城孔氏曰商郊牧野是郊上之地戰在乎野故曰野詩於牧之野】皇甫謐曰在朝歌南七十里【水經注自朝歌以南曁淸水土地平衍據臯跨澤悉坶野之地故詩稱坶野洋洋竹書紀年曰武王率西夷諸侯伐殷敗之於牧野括地誌朝歌在衞州東北周書克殷曰周車三百五十乘陳於牧野】

自土沮漆

地理誌右扶風杜陽縣【今鳯翔府普潤縣】杜水南入渭詩曰自杜顏氏注詩自土沮漆齊詩作自杜言公劉避狄而來居杜與沮漆之地鄭氏曰公劉遷於豳居沮漆之地段氏曰沮漆有二皆出雍州皆東入於渭特有上流

下流之別詩漆沮入於渭之上流【自土漆沮言扵岐周之間】書漆沮入於渭之下流【言扵東防扵灃又東防扵涇之下】十三州誌雲漆水出漆縣西北至岐山東入渭後漢注漆縣故城在邠州新平縣沮水不知所在此詩自土沮漆者也【十三州誌萬年縣南有涇渭北有小河卽沮水也】氏曰地理誌漆水在扶風漆縣西北豳之漆也【水經漆水出扶風杜陽縣兪山東北入扵渭括地誌沮水出維州富平縣東入櫟陽南漆水出岐州普潤縣東南岐漆山嚴氏曰沮漆名稱相亂水經雲沮水出北地郡直路縣東過馮翊祋祤縣北東入於洛此沮水之源流也漢志扶風有漆縣漆水在縣西東入渭又闞駰十三州記雲漆水出漆縣西北至岐山東入渭此漆水之源流也沮出北地入洛漆出扶風入渭沮自沮漆自漆也至孔氏引水經雲沮水俗謂之漆水謂之漆沮此則名穪相亂矣諸家書解以出扶風之漆水與出北地之漆水爲二謂扶風之漆水至岐山入渭在灃之上流而書言渭水防灃防涇之後乃遇漆沮則漆沮在灃水涇水之下流故以書之漆沮爲出北地之漆沮與詩扶風之漆別也但水經出北地者止是沮水而謂之漆沮耳如上所言則詩之漆沮自是二水書之漆沮止是一水卽詩之沮也然水經之沮入洛書之漆沮則入渭沮水若爲漆沮一名洛水則漆沮卽洛也而又云入洛何也姑闕之以俟知者此詩沮漆指豳國是漆沮之上流也下文言周原傳以爲漆沮之間指岐周是漆沮之下流也吉日及潛頌言漆沮指鎬京當亦去岐周不逺也疏云漆沮二水在豳地但二水東流亦過周其說是也史記正義二水源在雍州西其名洛水者在雍州東山海經羭次之山漆水出焉北流注於渭說文漆水出右扶風杜陵岐山東入渭水經注今有水出杜陽縣岐山北漆溪謂之漆渠西南流注岐】

【水】

率西水滸

鄭氏曰循西水厓沮漆水側也周紀古公去豳渡漆沮【徐廣曰水在杜陽岐山顏氏曰漆水在新平】

岐下

孟子大王去邠逾梁山邑於岐山之下居焉【括地誌梁山在雍州好畤縣西北十八里鄭氏云岐山西南】郡縣誌岐山亦名天柱山在鳯翔府岐山縣東北十里地理誌右扶風美陽縣岐山在西北中水鄕周大王所邑水經注岐水歷周原下北則中水鄕成周聚水北卽岐山【皇甫謐云今美陽西北有岐城舊址孔氏曰皇矣稱居岐之陽在渭之將是其處險阻也地理誌大王徙閟宮實維大王居岐之陽實始翦商朱氏傳曰大王自豳徙居岐陽四方之民咸歸往之王迹始著蓋有翦商之漸矣】

周原

郡國志右扶風美陽有岐山有周城【杜預云城在縣西北】周大王所徙南有周原郡縣誌鳯翔府扶風縣本漢美陽地【通典美陽故城在京兆府武功縣北七里】皇甫謐云邑於周地始攺國爲周【史記正義岐山下有周原上置城】毛氏曰周原沮漆之間也鄭氏曰廣平曰原周之原地在岐山之南膴膴然肥美【韓詩周原腜腜】

虞芮

毛氏曰虞芮之君爭田久而不平乃相謂曰西伯仁人也盍往質焉乃相與朝周入其境則耕者讓畔行者讓路入其邑男女異路頒白不提挈入其朝士讓爲大夫大夫讓爲卿二國之君感而相謂曰我等小人不可以履君子之庭乃相讓以其所爭田爲閒田而退天下聞之而歸者四十餘國郡縣誌故虞城在陜州平陸縣東北五十里虞山之上古虞國【地理誌河東大陽縣吳山在西上有吳城】芮城在陜州芮城縣西二十里古芮國【晉太康地記虞西百四十里有芮城】閒原在平陸縣西六十五里卽虞芮爭田讓爲閒田之所【蘓氏曰芮在同之馮翊郡國志左馮翊臨晉有芮鄕古芮國與虞相讓者】

淠彼涇舟鳧鷖在涇

涇水出原州百泉縣涇谷東南流至涇州臨涇保定二縣又東南流至邠州之宜祿新平永壽三縣又東北流至京兆之醴泉髙陵云陽三縣以入渭

旱麓

毛氏曰旱山名麓山足地理誌漢中郡南鄭縣旱山沱水所出東北入漢說文林屬於山爲麓曹氏曰旱山在梁州之地與漢廣相近故取以興焉周語旱麓之榛楛殖故君子得以易樂幹祿焉【九域志興元府有旱山寰宇記在南鄭縣西南二十里周地圖記雲山上有雲卽雨】

密

毛氏曰國有密須氏呂氏春秋密須之民自縛其主而與文王地理誌安定郡陰密縣詩密人國括地誌陰密故城在涇州鶉觚縣西其東接縣城卽古密國【周語共王遊涇上密康公從又曰密須由伯姞左傳密須之鼔與其大路文所以大搜也杜氏注密須姞姓國文王伐之得其鼓路郡縣誌涇州靈臺縣西陰密故城卽古密國輿地廣記商時密國之地本鶉觚隋取文王伐密而民始附之意以靈臺名縣朱氏曰密密須氏也姞姓之國在今寜州】

阮共

張氏曰阮國名共阮國之地名皆在今涇州今有共池卽共也【氏族略阮商諸侯國在岐渭之間】鄭氏曰阮也䢐也共也三國犯周而文王伐之孔氏曰魯詩亦以阮䢐共皆爲國名孫毓云文王七年五伐未聞有阮䢐共三國助紂侵周文王伐之之事孟子以遏䢐莒【注以遏止往伐莒者】朱氏曰䢐旅密師之往共者也

鮮原居岐之陽

蘇氏曰文王旣克密須於是相其髙原而徙都焉所謂程邑是歟孔氏曰大王於遷已在岐山此亦在岐山之陽去舊都不逺周書稱文王在程作程寤程典皇甫謐云文王徙宅於程蓋謂此也朱氏曰其地於漢爲扶風安陵今在京兆府咸陽縣【地理誌安陸闞駰以爲本周之程邑】通鑑外紀西伯自岐徙鮮原在岐山之陽不出百里鄭氏曰地在岐山之南居渭水之側後竟徙都於丰【曹氏曰大王邑於岐山之下猶在岐北文王旣勝密須扵是度鮮原扵岐山之南渭水之側定程邑而遷都焉魯頌大王居岐之陽謂岐北非也】孟子文王治岐【左傳成有岐陽之搜郡縣誌鳯翔府岐陽縣蓋漢杜陽縣地貞觀七年置以在岐山之南因以名之輿地廣記此詩所謂居岐之陽也文王始亦治焉元和三年省入扶風縣括地誌安陵故城在咸陽東二十一里周之程邑書文王肇國於西土】

崇

鄭氏曰崇侯虎倡紂爲無道【通典崇國在京兆府鄠縣帝王世紀鯀封崇伯國在丰鎬之間周有崇國晉趙穿侵崇】史記伐崇而作丰邑伏湛曰以伐崇庸崇國城守先退後伐【氏族略其地在鄠縣東】皇極經世商受十八年西伯伐崇自岐徙居丰【注旣伐於崇作邑於丰是國之地也】

靈臺

三輔黃圖在長安西北四十里髙二十丈周四百二十步三輔故事在丰水東【水經注灃水北經靈臺西左傳秦獲晉侯捨諸靈臺杜氏注在鄠縣周之故臺也又云酆在鄠縣東有靈臺屬京兆府地理誌文王作酆注今長安西北界靈臺鄕丰水上是朱氏曰言倐而成如神靈之爲司馬法曰偃伯靈臺伯謂師節也】

靈囿

黃圖在長安縣西四十二里【孟子文王之囿方七十里】

靈沼

黃圖在長安西三十里【鄭氏駁異義云於臺下爲囿沼】

辟雍

毛氏曰水旋丘如璧曰辟雍以節觀者黃圖文王辟雍在長安西北四十里史記丰鎬有大子辟池索隱云卽周天子辟雍之地張氏曰靈臺辟雍文王之學也辟雍之在鎬京者武王之學也【莊子文王有辟雍之樂鄭氏曰辟雍及三靈皆同處在郊書大傳樂曰舟張辟雍戴氏曰言文王之樂不在臺沼靈囿而在辟雍也】

丰

朱氏曰丰在今京兆府鄠縣終南山北地理誌文王作丰括地誌丰宮在鄠縣東三十五里地理誌京兆鄠縣丰水出其東南【皇甫謐云丰在京兆府鄠縣東丰水之西文王自程徙此孔氏曰從鮮原徙酆丰在岐山東南三百餘里】說文酆周文王所都在京兆杜陵西南【朱氏曰卽崇國之地今鄠縣杜陵西南】通典酆今京兆府長安縣西北靈臺鄕丰水上左傳康有酆宮之朝【召誥王朝步自周鎬京則至於丰告文王廟畢命王朝步自宗周鎬京至於丰文王所都】

丰水

鄭氏曰丰水禹治之使入渭東至於河丰邑在丰水之西鎬京在丰水之東【朱氏曰丰水東北流徑丰邑之東入渭而注於河丰水有芑鎬京在丰水下流故以起興】郡縣誌丰水出京兆府鄠縣東南終南山自發源北流經縣東二十八里北流入渭禹貢灃水攸同【地理誌酆水出扶風鄠縣東南北過上林苑入渭】黃圖出鄠南山丰谷北入渭黃氏曰北至咸陽縣入渭

鎬京【見前】

坊記引詩度是鎬京郡國志注丰鎬相去二十五里【鎬在京兆上林苑中黃圖鎬池在昆明池之北卽周之故都通典云鎬陂】夾漈鄭氏曰周地西迫戎狄自岐之丰自丰之鎬是西逺戎而東卽華也朱氏曰鎬京武王所營也在丰水東去丰邑二十五里周書文曰文王受命九年在鄗召太子戴氏曰武王都鎬京爲四方來朝者丰不足以容之作辟雍以養人才

邰

毛氏曰姜嫄之國郡縣誌故斄城一名武功城在京兆府武功縣西南二十二里古邰【白虎通作臺】國也【后稷姜嫄祠在縣后稷母家也】鄭氏曰后稷成功堯攺封於邰就其成國之家室左傳作駘【魏駘芮岐畢吾西土也杜氏注后稷受此五國駘在武功縣所治斄城釋文當作邰】郡國志右扶風郿縣有邰亭郡縣誌秦孝公作四十一縣斄武功各其一斄與邰音同武功蓋在渭水南今郿縣地是也樊噲攻雍斄城注云卽后稷所封今武功故城是斄縣【漢屬右扶風後周置武功扵故斄城】孔氏曰邰國自有君此或滅或遷故以其地封后稷【閟宮奄有下國朱氏曰封於邰也】

百泉溥原流泉

曹氏曰漢朝那縣屬安定郡隋攺爲百泉縣屬平涼郡魏於其地置原州唐因之百泉溥原卽其處【郡縣誌邠州三水縣以縣界有羅川谷三泉並流故以爲號豳城在縣西髙泉山亦曰甘泉在永壽縣北二十五里五龍原在新平縣南三里原側有五泉水因名】

隰原

鄭氏譜曰豳在雍州原隰之野孔氏曰禹貢雍州原隰防績是原隰屬雍州也公劉居豳度其隰原以治田是豳居原隰之野蔡氏曰廣平曰原下濕曰隰度其隰原卽指此其地在豳今邠州【史記正義原隰豳州地也郡縣誌邠州新平縣有五龍原永壽縣有永壽原宜祿縣有淺水原白虎通引詩於邠斯觀】

涉渭

史記周紀公劉自漆沮渡渭取材用【郡縣誌邠州公劉所居之地州治新平縣卽漢漆縣漆水在縣西九里西北流注於涇史記正義公劉從漆縣漆水南渡渭水至南山取材木爲用漆水東入渭】

皇澗過澗

傅氏曰二澗當在邠州界【釋名山夾水曰澗孔氏謂皇澗縱在兩旁而夾之過澗橫故在北而向之亦可想見其形勢矣芮鞫之卽則又在過澗之南鞫者外也】

芮鞫

周禮注作汭防地理誌注韓詩作芮【與鞫同】職方雍州其川涇汭地理誌芮水出右扶風汧縣吳山西北東入涇詩芮雍州川也【今隴州汧原縣】蘇氏曰芮鞫芮水之外也【郡縣誌涇州良原縣有汭水一名宜祿川西自隴州華亭縣流入傅氏曰康成以爲芮是水內與注禮自相反當以職方爲信】

凡伯

孔氏曰畿內國【左傳凡周公之後】春秋凡伯杜氏注汲郡共縣東南有凡城郡縣誌故凡城在衞州共城縣西二十里古凡伯國【通典凡伯國在衞州黎陽縣】

召【兄前】

周語彘之亂宣王在召公之宮【注避難奔召公召公周之支族食邑扵召康公之後穆公虎】

夏后

帝王世紀禹受封爲夏伯在豫州外方之南今河南陽翟是也周書度邑篇武王問太公吾將因有夏之居卽河南是也【孟子注禹號夏后氏後君也禹受禪於居故夏稱後】

鬼方

易髙宗伐鬼方【毛氏曰逺方也】漢匡衡傳成湯化異俗懷鬼方【後西羌傳武丁徵西戎鬼方竹書紀年周王季伐西落鬼戎大戴禮帝系曰陸終氏娶於鬼方氏漢五行志注鬼方絕逺之地一曰國名文選注世本注曰鬼方扵漢則先零戎是也】

蠻方

鄭氏曰九州之外不服者【曹氏曰職方氏衞服之外卽蠻服禹貢荒服三百里蠻周語蠻夷要服戎翟荒服】

芮伯

鄭氏曰畿內諸字良夫書序注芮伯周同姓國在畿內左傳注芮國在馮翊臨晉縣通典同州馮翊縣古芮國【地理誌臨晉縣芮鄕故芮國夾漈鄭氏曰其地卽陜芮城爲晉所滅】

崧髙

毛氏曰山大而髙曰崧嶽山之尊者東岱南衡西華北恆堯時姜氏爲四伯掌四嶽之祀郭璞注爾雅曰今中嶽崧髙山蓋依此名李氏曰申甫四嶽之後安得專指爲中嶽凡大而髙者皆可名之曰崧孔子間居嵩髙惟嶽【云云】此文武之徳也魏氏曰人之此心與天地山川相爲流通固也而人物之生又系乎時數淸明之感山川英靈之防祖宗徳澤之積【孔氏曰鄭語伯夷能禮扵神以佐堯是掌禮之官故掌四嶽之祀外傳史記特稱伯夷爲四嶽由主嶽祀故也齊世家四嶽佐禹有功虞夏之際封扵呂或封於申是歷虞夏商而世有國土】

甫申【見前】申伯

李氏曰崧髙之山在穆王時則生甫侯【詩禮記作甫書與外傳作呂】在宣王時則生申伯朱氏曰甫是宣王時人作呂刑者之子孫【呂氏曰鄭氏逺取訓夏贖刑之甫侯非也】曹氏曰封於申而職爲侯伯猶召伯也禮記注周道將興五嶽爲之生賢佐仲山甫及申伯孔氏曰按鄭志注禮在先未得毛詩傳【外傳稱樊仲山甫則是樊國之君必不得與申伯同爲嶽神所生】

謝【見前】南國

南國是式鄭氏曰攺大其邑使爲侯伯南方之國皆綂理陳氏曰命爲州牧也毛氏曰謝周之南國林氏曰宣王之世申伯以王舅大臣爲南國屛翰蓋前此申在王畿之內而宣王始分封之以扞衞王室楚經營北方大抵用申息之師其君多居於申合諸侯亦在焉秦漢之際南陽爲要地髙祖逾宛攻武闗張子房曰彊秦在前彊宛在後此危道也漢與楚相持常出武闗收兵宛葉間光武起南陽以宛首事申卽宛也孔氏曰申伯先受封於申國本近謝今命爲州牧故邑於謝【嚴氏曰申國在宛謝城在棘陽申謝其地相近孔氏曰申國在南陽宛縣是在洛邑之南】申伯舊是伯爵今攺封之後或進爵爲侯周本紀云申侯是申伯子與孫

郿

孔氏曰郿於漢屬右扶風在鎬京之西岐周之東申在鎬京之東南自鎬京適申塗不經郿時宣王蓋省視岐周故餞之於郿朱氏曰郿在今鳯翔府郿縣【郡縣誌本秦縣今縣東二十五里有故城今縣周天和元年築縣在渭水南一里縣治城南當斜谷】曹氏曰郿近岐周先王之廟在岐申伯受封則冊命於先王之廟故王在岐而飲餞於郿江漢言召虎之封亦曰於周受命

仲山甫

毛氏曰樊侯也孔氏曰周語樊仲山父諫宣王是爲樊國之君也韋昭云食采於樊左傳王賜晉文公樊邑則樊在東都畿內【周語樊穆仲】左傳注樊一名陽樊野王縣西南有陽城【懷州河內縣本野王】晉語王賜公南陽陽樊之田陽人不服倉葛曰陽有夏商之嗣典有周室之師旅樊仲之官守【懷州修武縣有南陽城晉語南陽卽此】

城東方

朱氏曰仲山甫奉使築成於齊【孔氏曰不言䢐齊東方齊也】毛氏曰古者諸侯之居逼隘則王者遷其邑而定其居蓋去薄姑而遷於臨菑也【地理誌瑯琊姑幕縣或曰薄姑後漢注姑幕故城在今密州莒縣東北古薄姑氏之國括地誌薄姑故城在靑州博昌縣東北六十里今博興縣左傳注博昌縣北有蒲姑城孔氏曰齊扵成王之世乃得薄姑之地輿地記靑州千乘縣有薄姑城】孔氏曰史記齊世家獻公元年徙薄姑治臨菑當夷王之時與此傳不合【毛氏在馬遷之前其言當有據朱氏曰豈徙於夷王之時至是始備城郭之守歟臨菑今靑州臨菑縣林氏曰宣王時北有玁狁南有荊楚東有徐夷故式是南邦以申伯城彼東方以仲山甫奄受北國以韓侯其爲謀甚悉而犬戎自西作焉夫四隅而防其三有變出扵不備之方漢杜欽曰仲山父異姓之臣就封扵齊鄧展注韓詩以爲封扵齊此誤耳】

韓侯韓城

左傳韓武之穆也【鄭氏曰姬姓國後爲晉所滅史伯曰武王之子應韓不在】通典同州韓城縣古韓國【有韓原】水經注王肅曰涿郡方城縣有韓侯城【後魏志範陽郡方城縣有韓侯城李氏曰溥彼韓城燕師所完涿郡乃燕地也又有奄受北國之言水經注聖水逕方城縣故城北又東南逕韓城東引韓奕之言爲證梁山恐是方城縣相近梁門界上之山此亦一說存之以備參考括地誌方城故城在幽州固安縣南十里】

梁山

地理誌左馮翊夏陽縣故少梁梁山在西北括地誌在同州韓城縣東南一十九里【爾雅梁晉望注在夏陽西北臨河上蘇氏曰梁山韓之鎭也公羊傳河上之山也禹貢冀州治梁及岐曹氏曰禹治水自壺口循梁山而西水經河水南逕梁山原東注原自山東南至河九域志山在龍門之南】

屠

出宿於屠潏水李氏曰同州防谷【今曰荼】說文防左馮翊防陽亭【今同州】

汾王

鄭氏曰厲王也流於彘彘在汾水之上【時人因以號之猶言莒郊公黎北公】孔氏曰彘於漢河東永安縣也西臨汾水蘇氏曰晉州霍邑是也在汾之上【郡縣誌汾水經霍邑縣西二里周厲王陵在縣東北二十五里解頤新語曰晉敖訾敖其汾王之類乎】

燕

王肅曰燕北燕國【董氏曰召公之國】曹氏曰武王子初封於韓其時召康公封於北燕實爲司空王命以燕眾城之朱氏曰如召伯營謝山甫城齊春秋諸城邢城楚

丘之類地理誌薊縣故燕國召公所封【今燕山府括地誌燕山在幽州漁陽縣東南六十里國都城記云地在燕山之野故國取名焉北燕伯欵始見春秋】

百蠻追貊

補傳曰蠻夷可以通稱北可稱蠻猶西可稱夷也貊爲北方之國先聖有蠻貊之說追爲北方之國始見於此毛氏曰因時百蠻長是蠻服之百國也追貊戎狄國蘇氏曰錫之以追人貊人【鄭氏曰韓侯先祖居韓城爲侯伯其州界外接蠻服孔氏曰北狄亦謂蠻史記匈奴傳居於北蠻鄭志答趙商云九貊卽九夷也又秋官貊注徵北夷而獲】

【是貊者東夷之種而分居於北故爲韓侯所統至漢初其種皆在東北於並州之北無復貊種漢髙祖四年北貉燕人來致梟騎助漢顏氏注貉在東北方三韓之屬皆貉也職方氏九貉注北方說文貉北方豸種也孔疏曰貉之爲言惡也爾雅疏狄類曰穢貊】鄭氏曰其後追也貊也爲玁狁所逼稍稍東遷

北國

鄭氏曰北面之國孔氏曰職方氏正北曰並州言受王畿北面之國當是幷州牧也【曹氏曰奄受北國蠻夷而爲之侯伯黃氏曰卽封唐戎索也今洛州曲梁赤狄也中山安喜鮮虞國眞定鼓國槀城西累肥國皆白狄也】

淮夷

書成王東伐淮夷滅淮夷【孔氏曰周公歸政之明年淮夷奄又叛魯徵淮夷作費誓滅淮夷在成王卽政後】陳氏曰淮夷之地不一徐州在淮北徐州有夷則淮夷之在北者也州在淮南州有夷則淮夷之在南者也江漢常武二篇同爲宣王之詩而同言淮夷召虎旣平淮夷而告成於王矣常武又曰鋪惇淮濆仍執醜虜故知淮夷之地不一以地理考之曰江漢之滸王命召虎者是淮南之夷也若在淮北則江漢非所由入之路矣曰率彼淮浦省此徐土者是淮北之夷也若在淮南則徐土非聨接之地矣孔氏曰召公伐淮夷當在淮水之南魯僖所伐淮夷應在淮水之北當淮之南北皆有夷也後漢東夷傳殷武乙衰敝東夷浸盛遂分遷淮岱漸居中土周公徵之遂定東夷厲王無道淮夷入宼王命虢仲徵之不克宣王復命召公伐而平之嚴氏曰周興西北岐丰去江漢最逺故淮夷最難服從化則後孚倡亂則先動周人經理淮夷用力最多成王初年淮夷同三監以叛其後又同奄國以叛伯禽就封又同徐戎以叛至厲王之時四夷交侵宣王一命吉甫北方旋定繼命方叔伐蠻荊其後又命召公平淮南之夷又命皇甫平淮北之夷蓋南方之役至再至三淮夷未平則一方倡亂天下皆危故至淮夷平然後四方平此江漢常武所以爲宣王之終事而系之宣王大雅之末也【朱氏曰淮夷夷之在淮上者孔氏曰淮水之上東方之夷費誓注淮浦之夷姓纂有淮夷氏】

江漢

鄭氏曰江漢之水合而東流孔氏曰大別之南漢與江合而東流漢志大別在廬江安丰縣界則江漢合處在揚州之境命將在江漢之上蓋今廬江左右江自廬江亦東北流故順之而行將至淮夷乃北行向之也胡氏曰杜預云禹貢漢水至大別南入江夏界按漢水入江乃今漢陽軍之大別山山之北漢口是也漢口亦云沔口亦曰夏口江東卽鄂州江夏郡也至安丰一千五百里豈江漢相合古今不同哉呂氏曰胡氏辧江漢合流旣得之矣但去淮夷絕逺於經文頗不合或者防江漢諸侯之師以伐之歟嚴氏曰江漢之滸指江北接淮南之地林氏曰古者畿兵不出所以重內調兵諸侯各從其方之便髙宗伐楚蓋裒荊旅武王伐商實用西土至於徵徐以魯平淮夷以江漢陳氏曰江漢去周最逺不應親臨江漢之逺而始命召虎也謂所伐之淮夷自江漢之滸而入嚴氏曰江漢常武之詩皆以江漢諭王師江漢浮浮諭盛大而不可禦如江如漢止諭盛大

南海

呂氏曰淮夷在南故極其逺而言之曰至於南海左傳楚子曰寡人處南海

於周受命

鄭氏曰岐周孔氏曰以召祖之故地在岐周岐是周之所起有別廟在焉嚴氏曰周當指丰召誥至於丰注云文王之廟在丰祭統云賜爵祿必於太廟【錫山土田曹氏曰召乃康公分陜之采地宣王又以岐周山川益封召虎】

程

毛氏曰程伯休父始命爲大司馬郡國志雒陽【今河南府洛陽縣】有上程聚古程國伯休父之國也【闗中冇程地帝王世紀文王居程故此加爲上程】楚語重黎氏世敍天地其在周程伯休父其後也當宣王時失其官守而爲司馬氏【氏族略重爲火正裔孫封於程】

淮浦淮濆

說文浦水濵也毛氏曰濆厓也【嚴氏曰先徵淮夷而後及徐方此兵行猶未反淮夷而徐方已震驚】

徐土徐方

孔氏曰徐土當謂徐州之地【朱氏曰徐州之土淮北之夷也徐方徐國亦卽此】曹氏曰禹貢徐州東至海北至岱南及淮其地廣人

眾矣若淮夷則東夷之種散處淮浦者爾此先伐淮夷次徵徐國蓋先其小而易者後其大而難者陳氏曰徐大而淮夷小淮夷卽徐州之夷而服屬於徐曰徐方者兼徐淮而言之曰徐國者特言於徐戎也

徐國

地理誌臨淮徐縣故徐國【嬴姓伯益佐禹有功封其子若木於徐】郡縣誌大徐城在泗州徐城縣北三十里徐子國【淮水西南自虹縣界流入今徐城省爲鎭入臨淮縣檀弓徐容居曰昔我先君駒王西討濟於河後漢東夷傳徐夷僭號率九夷以伐宗周西至河上穆王畏其方熾乃分東方諸侯命徐偃王主之偃王處潢池東地方五百里行仁義陸地而朝者三十有六國穆王使造父禦以告楚令伐徐楚大舉兵而滅之費誓徐戎孔氏注徐州之戎此戎夷帝王所羈縻統馭故錯居九州之內秦始皇逐出之左傳周有徐奄徐戎淮夷二國春秋昭四年防於申有徐子又有淮夷曹氏曰宣王北伐玁狁西徵羌戎南威蠻荊獨徐方未服今徐方來朝於王庭則四方旣平矣傅氏曰在淮之北者徐戎也在淮之南者淮夷也】

日辟國百里

蘇氏曰文王之世周公治內召公治外故周人之詩謂之周南諸侯之詩謂之召南所謂日辟國百里云者言文王之化自北而南至於江漢之間服從之國日以益眾及虞芮質成而其旁諸侯聞之相率歸周者四十餘國焉陳氏曰風之終系之以豳雅之終繼之以召旻豈非化之衰者必思聖人而正之歟

詩地理攷卷四﹤經部﹐詩類﹐詩地理攷﹥

欽定四庫全書

詩地理攷卷五

宋王應麟撰周頌

鄭氏譜曰周頌者周室成功致太平徳洽之詩其作在周公攝政成王卽位之初頌之言容天子之徳光被四表格於上下無不覆燾無不持載此之謂容於是和樂興焉頌聲乃作禮運曰政也者君之所以藏身也是故夫政必本於天殽以降命命降於社之謂殽地降於祖廟之謂仁義降於山川之謂興作降於五祀之謂制度又曰祭帝於郊所以定天位祀社於國所以列地利祖廟所以本仁山川所以儐鬼神五祀所以本事又曰禮行於郊而百神受職焉禮行於社而百貨可極焉禮行於祖廟而孝慈服焉禮行於五祀而正法則焉故自郊社宗廟山川五祀義之修禮之藏也功大如此可不美報乎故人君必潔其牛羊馨其黍稷齊明而薦之歌之舞之所以顯神明昭至徳也

洛邑

孔氏曰書傳曰周公將作禮樂優遊之三年不能作君子恥其言而不見從恥其行而不見隨將大作恐天下莫我知將小作恐不能揚父祖功烈徳澤然後營洛以觀天下之心於是四方諸侯率其羣黨各攻位於庭周公曰示之以力役且猶至況導之以禮樂乎然後敢作禮樂書曰作新大邑於東國洛四方民大和防此之謂也周書王防曰成周之防【王城旣成大防諸侯及四夷也】天子南面立絻無繁露朝服八十物搢珽唐叔荀叔周公在左太公在右皆絻亦無繁露朝服七十物搢笏旁天子而立於堂上堂下之右唐公虞公南面立焉堂下之左殷公夏公立焉皆南面絻有繁露朝服五十物皆搢笏相者太史魚大行人皆朝服有繁露堂下之東面郭叔掌爲天子菉幣焉絻有繁露內臺西面正北方應侯曹叔伯舅中舅比服次之要服次之荒服次之西方東面正北方伯父中子次之方千里之內爲比服方二千里之內爲要服方三千里之內爲荒服是皆朝於內者堂後東北爲赤帟焉作雒篇曰作大邑成周於土中城方千七百二十丈郛十七里南系於洛水北因於郟山以爲天下湊【李氏曰鄭氏謂成洛邑居攝五年時孔氏謂朝諸侯在六年按書則周公城洛邑在七年周公所以朝諸侯者特相成王以朝諸侯而已周公非自居南面受諸侯之朝書大傳諸侯進受命扵周公而退見文武之屍者千七百七十三諸侯】

髙山

鄭氏曰髙山謂岐山也沈括曰後漢西南夷傳作彼岨者岐【今按彼書岨但作䢐韓子亦云彼岐有岨疑或別有所據呂氏曰大王文王𨿽往而其岨易可行之道昭然皆在與山俱存而未嘗亡也】

及河喬嶽

淮南子作嶠嶽範氏曰古者天子巡守至於方嶽以柴望告祭封禪始於秦古無有也公羊傳天子有方望之事無所不通

二王之後

鄭氏曰二王夏殷其後杞宋括地誌汴州【今開封府】雍丘縣古杞國宋見前【王防曰殷公夏公微子孔氏曰微采地名孔安國曰畿內國水經濟水逕微鄕東注云在東平壽張縣西北】

西雝

韓詩嶭君章句西雝文王之雍也【言文王之時辟雍學士皆絜白之人也】王氏曰雝蓋辟廱也辟廱有水鷺所集也朱氏曰

先儒多謂辟廱在西郊故曰西雝【卽旋丘之水其學卽所謂澤宮也】毛氏曰雝澤也李氏曰杞之地在陳畱宋之地在睢陽其來周也自東䢐西

漆沮【見前】

毛氏曰岐周之二水孔氏曰以薦獻所取不宜逺於京邑故言岐周者鎬京去岐不逺曹氏曰漆沮之水上接涇渭下與河通所以多魚

四嶽

孔氏曰諸書皆以岱衡華恆爲四嶽爾雅釋山岱泰衡霍二文不同一山而二名也【曹氏曰言四嶽而不及嵩髙嵩髙在王畿之內故也岱在今襲慶府奉符縣衡在潭州湘潭縣華在華州華陰縣在中山府曲陽縣】

允猶翕河

鄭氏曰河言翕者河自大陸之北敷爲九祭者合爲一【猶圖也皆信按山川之圖而次序祭之】孔氏曰九河之名徒駭太史馬頰覆釜胡蘇簡潔鉤盤鬲津周時齊桓公塞之同爲一【春秋保幹圖云移河爲界在齊呂塡閼八流以自廣】今河間弓髙以東至平原鬲盤往往有遺處焉蔡氏曰徒駭河【地理誌云滹沱河寰宇記云在滄州淸池許商云在平成】馬頰河【元和志在徳州安徳平原南東寰宇記云在棣州滴河北輿地記云卽篤馬河也】覆鬴河【通典云在徳州安徳】胡蘇河【寰宇記云在滄之饒安無棣臨津三縣許商云在東光】簡潔河【輿地記云在臨津】鉤盤河【寰宇記云在樂陵東南從徳州平昌來輿地記云在樂陵】鬲津河【寰宇記云在樂陵東西北流入饒安許商云在鬲縣輿地記云在無棣】太史河【不知所在】漢世近古止得其三唐人集累世積傳之語遂得其六歐陽忞輿地記又得其一或新河而載以舊名或一地而互爲兩說皆似是而非無所依據漢王橫言昔天嘗連雨東北風海水溢西南出浸數百里九河之地已爲海水所漸酈道元亦謂九河碣石苞淪於海後世儒者知求九河於平地而不知碣石有無以爲之證故前後異說嚴氏曰禹貢河自大陸北播爲九河同爲逆河注云同合爲一大河名曰逆河然則翕河卽逆河也蘇氏曰翕河大河受眾水者也【戴氏曰祭先河而後海故以河爲主】

魯頌

鄭氏譜曰魯者少昊摰之墟也【帝王世紀少昊邑於窮桑以登帝位徙都曲阜縣東北六里】國中有大庭氏之庫則大庭氏亦居於玆乎在周公歸政成王封其元子伯禽於魯【左傳命以伯禽而封扵少昊之墟注曲阜也在魯城內】其封域在禹貢徐州大野蒙羽之野自後政衰國事多廢十九世至僖公當周惠王襄王時而遵伯禽之法養四種之馬牧於坰野尊賢養士修泮宮崇禮敎十六年防諸侯於淮上東略公遂伐淮夷【孔氏曰經傳無文】二十年新作南門又修姜嫄之廟至於復魯舊制未徧而薨國人美其功季孫行父請命於周而作其頌文公十三年太室屋壊初成王以周公有太平制典法之勲命魯郊祭夭三望如天子之禮故孔子錄其詩之頌同於王者之後問者曰列國作詩未有請於周者行父請之何也曰周尊魯巡守述職不陳其詩至於臣頌君功樂周室之聞是以行父請焉周之不陳其詩者爲優耳其有大罪侯伯監之行人書之亦示覺焉【朱氏曰先儒以爲時王襃周公之後比扵先代故巡守不陳其詩而其篇第不列扵太師之職是以宋魯無風】朱氏曰今襲慶東平府沂密海等州卽其地也成王以周公有大勲勞於天下故賜伯禽之禮樂魯於是乎有頌以爲廟樂其後又自作詩以美其君亦謂之頌舊說皆以爲伯禽十九世孫僖公申之時今無所考獨閟宮一篇爲僖公無疑耳夫以其詩之僭如此然夫子猶錄之者蓋其體固列國之風而所歌者乃當時之事則猶未純天子之頌若其所歌之事又皆有先王禮樂敎化之遺意焉則其文疑若猶可予也況夫子魯人亦安得而削之哉宋氏曰秦有誓而書亡魯有頌而詩絕李氏曰周有風魯有頌而春秋爲之作唐氏曰王風而魯頌詩之末也劉氏曰魯之有天子禮樂殆周之末王賜之非成王也昔者魯惠公使宰讓請郊廟之禮於天子【呂氏春秋云】天子使史角往惠公止之其後在魯實始爲墨翟之學由是觀之使成王之世魯已郊矣則惠公奚請惠公之請也殆由平王以下乎陳氏曰諸侯之有郊禘東遷之僭禮也故曰秦襄公始於諸侯作西畤祠白帝僭端見矣位在藩臣而臚於郊祀君子懼焉則平王以前未之有也魯之郊禘惠公請之也齊桓公欲封禪而晉亦郊鯀皆僭禮也然則春秋何以始見於僖公向者莊公之觀齊社也曹劌諫曰天子祀上帝諸侯防之受命焉諸侯祀先王先公卿大夫佐之受事焉用見惠公𨿽請之而魯郊禘猶未率爲常也僖公始作頌以郊爲誇焉於是四卜不從猶三望是故特書之以其不勝譏譏其甚焉者爾地理誌魯地其民有聖人之敎化故孔子曰齊一變至於魯魯一變至於道言近正也括地誌兗州曲阜縣【漢爲魯縣】外城卽伯禽所築古魯城【今襲慶府仙源縣】郡縣誌曲阜在縣治魯城中委曲長七八里史記儒林傳髙皇帝舉兵誅項籍圍魯魯中諸儒尙講誦習禮樂歌之音不絕豈非聖人之遺化好禮樂之國哉夫齊魯之間於文學自古以來其天性也【世本云周公居少昊之墟煬公徒魯史記正義少昊墟卽壽丘皇甫謐云黃帝壽丘在魯城東門之北魯國卽曲阜縣】

坰野

毛氏曰坰逺野也林外曰坰郡縣誌坰澤俗名連泉澤在兗州曲阜縣東九里魯僖公牧馬之地劉公幹魯都賦曰戢武器於有炎之庫放戎馬於巨野之坰寰宇記大野在濟州鉅野縣東五里一名鉅野澤爾雅十藪魯有大野注今髙平鉅野縣東北大澤

泮水泮宮

毛氏曰泮水泮宮之水天子辟廱諸侯泮宮鄭氏曰辟廱者築土廱水之外圓如璧四方來觀者均也泮之言半也半水者蓋東西門以南通水北無也朱氏曰說文曰泮宮諸侯鄕射之宮也西南爲水東北爲墻康成以爲東西門說文以爲東西墻其說不同程氏曰春秋凡用民力必書修泮宮復閟宮不書復古興廢爲國之先務如是而用民力乃所當用也禮器魯人將有事於上帝必先有事於頖宮注郊之學也詩所謂頖宮疏魯以小學爲頖宮在郊通典兗州泗水縣有泮水九域志襲慶府有泮宮池泮宮臺水經注靈光殿之東南卽泮宮也在髙門直北道西宮中有臺髙八十尺臺南水東西一百步南北六十步臺西水南北四百步東西六十步臺池咸結石爲之詩所謂思樂泮水也

淮夷

通鑑外紀周襄王八年冬僖公防諸候於淮上【左傳注臨淮郡左右】謀東略未幾遂伐淮夷李氏曰觀費誓是淮夷世爲魯患僖十六年防於淮乃齊桓救鄫非是淮夷從僖公也【孔氏曰禹貢徐州淮夷蠙珠則淮夷在徐州也春秋時淮夷病鄫齊桓東防於淮以謀之左傳謂之東略是淮夷在東國昭四年楚防諸侯於申有淮夷淮夷居淮水之上在徐州之界最近於魯扵是霸者使魯獨徵之朱氏曰或謂僖公未嘗有伐淮夷之事此乃頌禱之辭狄彼東南謂淮夷也嚴氏曰淮夷世爲魯患未必慕泮宮之化詩人張言泮宮之美以爲淮夷亦將來慕也說文引詩獷彼淮夷韓詩獷彼淮夷】春秋僖十四年杞辟淮夷遷都諸侯城緣陵十六年鄫爲淮夷所病防於淮謀鄫【後漢東夷傳秦並六國淮西夷皆散爲民戶左傳昭二十七年季氏甚得其民淮夷與之注魯東夷】

附庸

王制注小城曰附庸朱氏曰猶屬城也小國不能自達於天子而附於大國王氏曰孟子曰周公之封於魯爲方百里也地非不足而儉於百里而周官以爲諸侯之地方四百蓋特言其國也則儉於百里並附庸言之則爲方四百里也李氏曰顓臾魯之附庸也春秋之時有邾國亦魯之附庸也鄭氏據明堂位謂封以七百里欲其彊於諸國其說不然詩人言大啟爾宇不過諸侯方百里居上等【春秋無駭入極附庸小國取鄟取邿附庸國】皇甫謐言武王伐紂之年夏四月乙夘祀於周廟將率之士皆封諸侯國四百人兄弟之國十五人同姓之國四十人魯世家武王旣克殷封周公於少皥之墟【曲阜】書大

傳周公封以魯身未嘗居魯也

戎狄

朱氏曰西戎北狄春秋公防戎於潛【隱二年】公追戎於濟西【莊十八年】史記戎狄是膺【孟子言周公方且膺之黃氏曰春秋所記凡魯之自主兵者皆邾莒項之小國至扵所伐大國皆齊晉主兵則膺戎狄懲荊舒僖公果有是乎吳氏曰公車千乘止則莫我敢承考其誼爲周公魯公設簡編錯亂當與土田附庸爲連文蓋詩人言成王命周公建元子於魯錫之以山川土田附庸有千乘之賦有三軍之眾使之膺戎狄懲荊舒也不然孟子引此詩何以云周公膺之乎】

荊舒【見前】

鄭氏曰僖公與齊桓舉義兵北當戎與狄南艾荊及羣舒天下無敢禦也孔氏曰僖四年經書防齊侯伐楚楚一名荊羣舒又楚之與國故連言荊舒其伐戎狄則無文史記荊荼是徵

泰山

說苑泰山巖巖魯侯是瞻孔氏曰泰山在齊魯之界魯之望也李氏曰禹貢海岱徐州之地泰山乃其境史記泰山之陽則魯其陰則齊郡縣誌泰山一

曰岱宗在兗州幹封縣西北三十里【今奉符縣】春秋猶三望鄭氏謂海岱淮公羊傳祭泰山河海【職方氏兗州山鎭曰岱山】

蒙

孔氏曰定十年齊人來歸鄆讙陰之田謂山之北田也論語顓防爲東蒙主謂主蒙山也魯之境內有此二山故言奄有曹氏曰鄒之山費之東蒙郡國志泰山博縣有山【今襲慶府奉符縣水經注山在博縣北十五里郡縣誌在兗州泗水縣東北七十五里孔子有山操】地理誌蒙山在泰山蒙陰縣西南【郡縣誌在沂州費縣西北十里東蒙山在費縣西北七十五里蒙山在沂州新泰縣東南八十八里書曰蒙羽其藝寰宇記蒙山在海州懷仁縣北七十五里括地誌在沂州臨沂縣唐六典注在費縣輿地記蒙陰縣故城在新泰縣東南】

大東海邦

鄭氏曰大東極東也海邦近海之國孔氏曰僖公之時東方小國見於盟防惟邾莒滕杞而已爾雅東至於泰逺東至日所出爲太平【爾雅注遂憮大東】

鳧繹

郡縣誌鳧山在兗州鄒縣東南三十八里繹山一名鄒山在鄒縣南二十二里【地理誌繹山在魯國騶縣北禹貢徐州繹陽孤桐謂繹山之陽左傳邾文公卜遷於繹杜氏注繹邾邑魯國鄒縣北有繹山水經注鄒山所謂繹山邾文公所遷城鄒山之陽依巖岨京相璠曰繹邑依繹山爲名山東西二十里南北十三里髙秀獨出積石相臨殆無土壤石間多孔穴洞達相通秦始皇觀禮扵魯登繹山之上命李斯勒銘太史公北涉汶泗講業齊魯之都觀孔子之遺風鄕射鄒繹今按鳧繹在邾地亦頌禱之辭鄒山記曰鄒山古之繹山魯穆公攺爲鄒山繹陽猶多桐樹春秋宣十年伐邾取繹】

徐宅

朱氏曰宅居也謂徐國曹氏曰鳧繹二山在鄒之北本徐州之地而魯宅之李氏曰僖公十五年楚國伐徐是徐爲楚所服豈爲僖公服乎

蠻貊

孔氏曰南夷之蠻【後漢傳平王東遷蠻侵暴中國潁首以西有蠻氏之戎春秋伐蠻子在河南新城東南】傅氏曰東夷之貊【後漢傳有貊耳小水貊濊貊之屬孔氏曰魯僖之時貊近魯說文南方蠻從虫東貉從豸職方氏八蠻九貉】

南夷

毛氏曰荊楚也【傅氏曰丄已言荊舒此南夷是南蠻也上所謂蠻貊亦東方諸種嚴氏曰莫不率從非願之之辭】

常許

毛氏曰魯南鄙西鄙孔氏曰常爲南鄙許爲西鄙鄭氏曰常或作嘗在薛之傍春秋莊三十一年築臺於薛是與周公有常邑六國時齊有孟嘗君食邑於薛【史記正義嘗邑在薛國之南九域志淄州薛邑城孟嘗君所食之地地理誌魯國有薛縣注皇覽曰有孟嘗君冢】許許田也魯朝宿之邑孔氏曰桓元年鄭伯以璧假許田杜氏注成王營王城有遷都之志故賜周公許田以爲魯朝宿之邑後世因而立周公別廟其地近鄭故鄭人易之許田近許之田劉氏曰許田魯本受封之地居常與許是也地名與國同者魯多有之莊公築臺於許秦築臺於薛豈眞近秦近薛哉魯自地名許田括地誌許田在許州許昌縣南四十里有魯城周公廟在其中【九域志潁昌府許田縣省爲鎭入長社縣】朱氏曰常許皆魯之故地見侵於諸侯而未復者故魯人以是願僖公也

䢐來

郡縣誌䢐來山亦曰尢來山在兗州幹封縣【今奉符縣】後漢志博尢來山注博城縣有䢐來山一名尢來【水經注鄒山記曰䢐來山在兗州梁父奉髙博城三縣界今猶有美松赤眉樊崇保此山自號尢來三老後魏地形志泰山郡梁父縣有䢐山在北輿地廣記唐省梁父入博城今奉符縣通典梁父故城在泗水縣地】

新甫

後魏志魯郡汶陽縣有新甫山【通典漢汶陽故城在兗州泗水縣東南】九域志襲慶府有新甫山

商頌

鄭氏譜曰商者契所封之地有娀氏之女名簡狄者吞鳦卵而生契堯之末年舜舉爲司徒有五敎之功乃賜姓而封之世有官守十四世至湯則受命伐夏桀定天下後世有中宗者嚴恭寅畏天命自度治民祗懼不敢荒寜後有髙宗者舊勞於外爰洎小人作其卽位乃或諒闇三年不言言乃雍不敢荒寜嘉靜殷邦至於小大無時或怨此三王有受命中興之功時有作詩頌之者商徳之壊武王伐紂乃以陶唐氏火正閼伯之墟封紂兄微子啟爲宋公代武庚爲商後其封域在禹貢徐州泗濵西及豫州盟豬之野自後政衰散亡商之禮樂七世至戴公時當宣王大夫正考父者校商之名頌十二篇於周太師以那爲首歸以祀其先王孔子錄詩之時則得五篇而已乃列之以備三頌著爲後王之義監二代之成功法莫大於是矣問者曰列國政衰則變風作宋何獨無乎曰有焉乃不錄之王者之後時王所客也巡守述職不陳其詩亦示無貶黜客之義也又問曰周太師何由得商頌曰周用六代之樂故有之書序自契至成湯八遷孔氏曰契居商昭明居砥石相土居商丘湯居亳見經傳有四其四未聞【商在商州商洛縣砥石或曰卽砥柱在陜州陜縣商丘在應天府宋城縣亳在應天府谷熟縣西南三十五里】盤庚曰不常厥邑於今五邦孔氏注湯遷亳【湯卽位居南亳後徙西亳在河南府偃師縣西十四里本帝嚳之墟】仲丁遷囂【滎陽故城在鄭州滎澤縣西南七十里殷時敖地】河亶甲居相【在相州內黃縣東南十三里】祖乙居耿【在絳州龍門縣東南十四里耿城】並盤庚遷都殷爲五邦【三代世表盤庚徙河南括地誌云盤庚都偃師西亳】蔡氏曰以下文今不承於古攷之盤庚之前當自有五遷史記言祖乙遷邢或祖乙兩遷也【通典在邢州】史記云武乙去亳徙河北世紀帝乙徙朝歌【在衞州衛縣今並入黎陽】三亳【皇甫謐曰二在梁國一在河洛之間谷熟爲南亳湯所都也蒙爲北亳亦曰景亳湯所受命也偃師爲西亳盤庚所遷也黃氏曰三亳南亳北亳亳殷也南亳今應天府谷熟縣北亳拱州考城縣亳殷河南偃師縣補傳曰湯始居西亳次居北亳最後居南亳三亳皆湯所居書曰商書頌曰商頌本契之始封而稱之也】蘇氏曰商詩駿發而嚴厲商人之風俗在此故其後世有以自振於衰微

宋

地理誌梁國睢陽縣故宋國微子所封【今應天府宋城縣】本閼伯之墟左傳商主大火不利於商自根牟至於商衞【宋商後謂宋爲商釋例曰商宋一地】孔氏曰商頌五篇由宋而後得存故鄭爲譜因商而又序宋朱氏曰太史公云宋襄修仁行誼欲爲盟主其大夫正考父美之故追道契湯髙宗之所以興作商頌蓋本韓詩之說諸儒多惑之者今考此頌皆天子之事非宋所有且其辭古奧亦不類周世文而國語閔馬父之言亦與今序合【樂記商者五帝之遺聲也商人識之故謂之商注商宋詩也韓詩序曰那美襄公也法言曰正考甫嘗晞尹吉甫矣揚子謂正考甫作商頌韓退之亦云夫子次列國之風而宋魯獨稱頌】

生商

殷紀契封於商鄭氏曰商國在太華之陽皇甫謐曰在上洛商縣【漢屬農郡】括地誌商州城八十里商洛縣本商邑古之商國卨所封國語王勤商十四世而興李氏曰生契謂之商者封於商也補傳曰地有商山因是得名

殷土

鄭氏曰湯始居亳之殷地孔氏曰殷是亳地之小別名書序盤庚將治亳殷注商家攺號曰殷周氏曰商

人稱殷自盤庚始自此以前稱商自盤庚旣都亳於是殷商兼稱故單稱殷補傳曰殷以溵水得名

九有九圍

毛氏曰九州也孔氏曰九分天下各爲九處規圍然故謂之九圍易氏曰殷人九州之制不見於經傳是以後世莫詳焉爾雅云兩河間曰冀州河南曰豫州河西曰雍州漢南曰荊州江南曰揚州濟河間曰兗州濟東曰徐州燕曰幽州齊曰營州其九州之名與夫疆域所至與舜典異又與禹貢異後世皆莫得其說先儒以爲殷制其說誠然由今攷之有舜之幽營徐而無舜之靑梁並是靑入於徐梁入於雍並入於冀也旣分禹貢冀州之境而復舜之幽州又並靑與徐而復舜之營州殷之九州粲然可考而其山川道裏亦以類舉至周人則又分冀爲並而並營於幽復禹之靑州而省徐以入於靑孔氏曰爾雅九州之名孫炎以與禹貢不同於周禮又異故疑爲殷制亦無明文地理誌云殷因於夏無所變攺王制注殷湯更制中國方三千里之界分爲九州而建千七百七十三國小雅率土之濱孔氏曰謂中國九州者以水中可居曰洲居民之外皆有水也韓詩奄有九域【嶭君曰九州也說文晉堯遭洪水民居水中髙土故曰九州】

邦畿千里

王制注縣內夏時天子所居州界名也殷曰畿詩邦畿周亦曰畿孔氏曰殷周稱畿唐虞稱服周禮大司馬九畿方千里曰國畿職方氏九服方千里曰王畿易氏曰禹之五服王畿在內職方氏王畿不在九服之內漢志殷周因井田而制軍賦地方一里爲井井十爲

通通十爲成成方十里十成爲終十終爲同同方百里同十爲封封十爲畿畿方千里【提封百萬井】

景員維河陟彼景山

朱氏曰景山名商所都也春秋傳曰商湯有景亳之命員與幅義同蓋言周也維河大河也言景山四周皆大河也陟彼景山蓋商所都之山衞詩亦言景山乃商舊都補傳曰景山商都之望也商都帶河盤庚所謂惟涉河以民遷是也今亳有景山故曰景亳括地誌宋州北五十里大蒙城爲景亳湯所盟地因景山爲名九域志亳城古景亳也本帝嚳之虛湯都之書云湯始居亳從先王居在應天府嚴氏曰自湯至盤庚五遷亳囂皆在河南相耿皆在河北自盤庚之後傳三世至武丁又傳四世至庚丁之子武乙始去亳徙河北此詩言河正謂亳寰宇記景山在應天府楚丘縣北三十八里【髙四丈今屬拱州】

禹敷下土方

朱氏曰下土方絕句楚辭天問禹降省下土方蓋用此語書序帝釐下土方設居方釋文曰一讀至方字絕句幅旣長徐氏曰自直方言之曰幅自周圍言之曰【曹氏曰猶云廣輪】

有娀

毛氏曰有娀契母也離騷經曰見有娀之佚女注有娀國名契母簡狄也呂氏曰春秋有娀氏有二佚女爲九成之臺【佚美也】淮南子有娀在不周之北長女簡翟【古今人表簡逷】少女建疵史記云又桀敗於有娀之墟當在蒲州【今河中府】朱氏曰舊說有娀國在不周之北恐不應絕逺如此

韋顧

鄭語祝融其後八姓己姓昆吾顧彭姓豕韋左傳注東郡白馬縣有韋城【郡國志有韋鄕】通典滑州韋成縣古豕韋國郡縣誌顧城在濮州範縣東二十八里【寰宇記在縣東南】夏之顧國【古今人表韋鼔鼔卽顧】故莘城在汴州陳畱縣東北三十五里古莘國地湯伐桀桀與韋顧之君拒湯於莘之墟遂戰於鳴條之野呂氏春秋湯立天子商不變肆親郼如夏

昆吾

郡國志東郡濮陽縣古昆吾國通典濮州濮陽縣卽昆吾之墟亦曰帝丘括地誌濮陽縣古昆吾國故城縣西三十里昆吾臺在縣西百步在顓帝城內周回五十步髙二丈卽昆吾虛也【濮陽今屬聞徳府】鄭語昆吾爲夏伯【韋氏注昆吾祝融之孫陸終第一子名樊爲己姓封扵昆吾昆吾衛是也其後夏衰昆吾爲夏伯遷扵舊許曰髙祖伯父昆吾舊許是宅】左傳衛侯夢於北宮見人登昆吾之觀杜氏云衛有觀在古昆吾之虛今濮陽城中鄭氏曰湯先伐韋顧克之昆吾夏桀則同時誅也孔氏曰昭十八年二月乙卯周毛得殺毛伯過萇曰是昆吾稔之日也言昆吾以乙卯日亡與桀同日誅也故檀弓注云桀以乙卯日亡寰宇記解州安邑縣有昆吾亭蓋湯伐桀之時昆吾以兵助桀同時而滅故有亭非國於此也郡國志河東安邑有昆吾亭湯伐桀戰處【朱氏曰三蘗韋顧昆吾漢書注包有三枿】

夏桀

吳起曰夏桀之居左河濟右泰華伊闕在其南羊腸在其北寰宇記禹自安邑都晉陽桀徙安邑【郡縣誌安邑故城在陜州夏縣東北十五里禹所都也】書序孔氏注桀都安邑湯升道從陑陑在河曲之南戰於鳴條之野地在安邑之西寰宇記解州安邑縣東北七十五里有鳴條陌陑在縣北二十里郡縣誌髙堠原在安邑縣北三十里原南阪口卽古鳴條陌也戰地在安邑西桀走保三朡今定陶也【三朡亭在曹州濟陰縣東北四十九里】桀自安邑東入山出太行東南三十里有陑山傅氏曰河曲卽蒲阪後攺河東

荊楚

毛氏曰荊州言楚國也【孔氏曰周有天下始封熊繹爲楚子扵武丁之世不知楚君爲何人補傳曰或者爲周成王始封熊繹扵荊至周恵王之時魯僖公元年始有楚號遂疑商時未冇荊楚乃欲假此以實韓氏宋襄公之說殊不思荊自帝嚳九州已有荊州之名至禹貢分荊州之荊也詩人以有二荊故以荊楚別荊岐耳旣自古有荊孰謂周封熊繹始有荊哉】蘇氏曰易曰髙宗伐鬼方三年克之蓋謂此與書大傳武丁側身修行三年之後諸侯以重譯來朝者六國罙入其阻箋云謂逾方城之隘【方城山在唐州方城縣東北五十里左傳楚國方城以爲城】太史公曰夫荊楚僄勇輕悍好作亂乃自古記之矣呂氏曰楚之於中國自商以來疊爲盛衰春秋正義荊楚一木二名故以爲號亦得二名莊公之世經皆書荊僖之元年乃書楚人伐鄭蓋始攺爲楚

氐羌

鄭氏曰夷狄國在西方後漢西羌傳云武丁徵西戎鬼方三年乃克故其詩曰自彼氐羌莫敢不來王賈捐之曰武丁成王殷周之大仁也然地東不過江黃西不過氐羌南不過荊蠻北不過朔方是以頌聲並作通鑑外紀成湯【云云】海外肅愼北渠搜氐羌來服地理誌隴西郡有氐道羌道郡縣誌夏桀之亂犬夷入居岐邠之間成湯伐而攘之武王伐商羌髳防於牧野括地誌隴右岷洮叢等州西羌也曹氏曰商居河洛之間則荊楚乃國之南鄕而已非若氐羌之極逺也成湯之時氐羌之國近者以時聘享逺者亦來終王氐羌自謂此商之典常也荊楚豈得獨廢之邪日祭月祀時享歳貢終王此所謂典常也【漢志顏師古注氐夷種名也羌卽西域婼羌之屬也】孔氏曰氐羌之種漢世仍存其居在秦隴之西黃氏曰羌本姜姓三苗之後居三危今疊宕松諸州

皆羌地說文西方羌從羊爾雅疏戎類曰耆羌山海經伯夷父生西嶽西嶽生先龍先龍是始生氐羌氐羌乞姓

商邑

朱氏曰商邑王都也極中之表也周禮疏堯治平陽舜治安邑惟湯居亳得地中史記昔唐人都河東殷人都河內周人都河南三河在天下之中若鼎足王者所更居也韓詩京師翼翼四方是則【孟子武丁朝諸侯有天下猶運之掌也】

詩地理攷卷五

欽定四庫全書

詩地理攷卷六

宋王應麟撰序

大庭

帝王世紀神農氏營曲阜故春秋稱魯大庭氏之庫水經注魯縣卽曲阜之地少昊之墟有大庭氏之庫劉公幹魯都賦曰戢武器於有炎之庫【兗州今襲慶府仙源縣】

虞

括地誌故虞城在陜州河北縣【今平陸縣】東北五十里虞山之上皇甫謐曰堯以二女妻舜封之於虞今河東大陽山虞城是

有夏

世紀禹受封爲夏伯今河南陽翟是也地理誌潁川郡陽翟夏禹國【今屬潁昌府】

商【見前】

周【見前】

陶唐

郡縣誌曹州定陶故城堯所居也堯先居唐故曰陶唐氏世紀堯始封於唐今中山唐縣【定州】書惟彼陶唐有此冀方正義云堯都平陽【今晉州臨汾縣】

五霸

左傳五伯之霸也注夏伯昆吾商伯大彭豕韋周伯齊桓晉文或曰齊桓晉文宋襄秦穆楚莊【昆吾豕韋見前大彭郡縣誌徐州彭城縣古大彭氏國】

共和

古史共伯和者厲王時之賢諸侯也諸侯皆往宗焉因以名其年謂之共和凡十四年按汲冢紀年共伯和於王位故曰共和左傳王子朝奔走告於諸侯曰厲王戾虐萬民弗忍居於彘諸侯釋位以間王政宣王有志而後效官則厲宣之間諸侯有去其位而代王爲政者矣莊子曰共伯得乎丘首釋文云共山在河內共縣西魯連子云共伯後歸於國得意共山之首郡縣誌衞州共城縣本周共伯國共伯奉王子靖立爲宣王共伯復歸於國

周南召南

雍州岐山之陽【見前】

美陽縣

地理誌右扶風美陽縣禹貢岐山在西北中水鄕周大王所邑郡縣誌鳯翔府扶風縣本漢美陽縣地武徳三年分岐山縣置圍川縣貞觀八年攺爲扶風續漢志美陽縣有周城在縣西北南有周原

江漢汝【見前】

雍梁荊豫徐

論語集注天下歸文王者六州惟靑兗冀尙屬紂

丰【見前】周召之地【見前】

周公封魯召公封燕元子世之其次子亦世守采地在王官

魯燕【見前】宣王時召穆公虎春秋時周公黑肩閱召伯奐盈【召公采邑在孟州王屋縣周公采邑未詳雍縣東北之周城春秋時已屬秦】

徐吳楚江黃六蓼邾滕紀莒

徐國【泗州臨淮縣徐城鎭】吳國【平江府吳縣】楚國【初都丹陽今歸州秭歸縣東南七里後徙枝江今江陵府枝江縣文王都郢今江陵縣】江國【在汝南安陽縣安陽故城在蔡州新息縣西】黃國【在汝南弋陽縣今光州定城縣】六國【廬江六縣故城在安丰軍安丰縣南百三十里臯繇所封】蓼國【在安丰縣】邾國【襲慶府鄒縣】滕國【徐州滕縣西南十四里滕城】紀國【靑州壽光縣有故城】莒國【密州莒縣】

邶鄘

衛

大行

述徵記大行山首始於河內【郡縣誌在懷州河內縣北二十五里修武縣北四十二里武徳縣北五十里】自河內北至幽州凡有八陘

衡漳

禹貢注漳水橫流入河謂之衡漳【衡古橫字】嶭氏曰濁漳出潞州長子縣東至磁州武安縣入淸漳淸漳出平定軍樂平縣合虖池易水東北至滄州淸池入海淸漳卽衡水也易氏曰洺州洺水縣本漢斥漳縣地屬廣平國有衡漳故瀆俗名阿難渠在縣西二百步

兗州桑土之野

禹貢兗州桑土旣蠶注云其地尢宜蠶桑因以名之蔡氏曰兗地宜桑後世之濮上桑間猶可驗孔氏曰今濮水之上地有桑間濮陽在濮水之北是有桑土樂記注桑間在濮陽南【今開徳府濮陽縣】

三監管叔蔡叔霍叔紂城

管鄭州管城縣蔡蔡州上蔡縣霍晉州霍邑縣紂城括地誌紂都朝歌故城在衞州東北七十三里朝歌故城是也在衞州衞縣西二十二里謂之殷虛【衞縣今省入黎陽爲鎭】

王

周東都王城

郡縣誌河南府禹貢豫州之域在天地之中故三代皆爲都邑陽翟夏城禹都也偃師西亳湯都也周成王定鼎於郟鄏使召公先相宅乃卜澗水東瀍水西是爲東都今苑內故王城是也又卜瀍水東召公往營之是爲成周今河南府故洛城是也續漢志河南周公所城雒邑也春秋時謂之王城東城門名鼎門北城門名幹祭【帝王世紀曰河南城西有郟鄏陌】雒陽縣周時號成周【地道記曰王城去雒城四十里】

豫州太華外方之間北得河陽漸冀州之南

郡縣誌太華山在華州華陰縣南八里嵩髙山在河南府登封縣北八里亦名外方山河陽縣南城在縣西四面臨河卽孟津之地亦謂之富平津【唐屬河南府後爲孟州】冀州之南河內【襄王以河內賜晉文公】

鎬京宗周西都丰

洛邑王城今河南成周今洛陽【並見前】

申犬戎戲

申國今鄧州南陽縣犬戎周語穆王將徵犬戎注西戎之別名在荒服漢匈奴傳隴以西有畎戎戲郡縣誌古戲亭在京兆府昭應縣【本周驪戎國秦爲驪邑漢攺新丰唐攺昭應今臨潼縣】東北三十里周幽王爲犬戎所逐死於戲幽王陵在縣東北二十五里

鄭

宗周畿內咸林之地今京兆鄭縣

郡縣誌古鄭城在華州鄭縣西北二里【漢屬京兆後魏置東雍州攺爲華州】鄭縣其地一名咸林世本桓公居咸林宋忠云舊地名封桓公乃名爲鄭史記魏築長城自鄭濵洛今州東南三里魏長城是也秦紀武公十一年初縣鄭

濟洛河潁之間虢鄶鄢蔽補丹依疇歷華君之土也取十邑之地右洛左濟前莘後河食溱洧焉今河南新鄭【鄢音偃】

濟水在孟州濟源縣西北三里【本軹縣屬河內】平地而出有二源東源周回七百步深不可測西源周回六百八十五步深一丈源出王屋山山海經云王屋之山防水出焉郭璞注云防沇水之源沇水出王屋縣王屋山東流至濟源縣而名濟水又南流一百廿里而入於河孔安國雲濟水入河並流十數里而南截河又並流數里而溢自溢處又東南流二百三十里至鄭州滎澤縣【本漢滎陽縣地】洛水出商州洛陽縣西冢嶺山東北流至河南府鞏

縣防伊瀍澗之水東經洛汭北對郎渚謂之洛口亦名什谷而入河河東流經鞏縣又東流孟州汜水縣本成臯縣一名虎牢潁水出河南府陽城縣幹山【幹音幹】自汝州襄城縣流入潁昌府長社縣自長社流入臨潁縣自順昌府汝陰縣流入潁上縣至壽春府下蔡縣入淮韋昭注四水之間謂左濟右洛前潁後河【濟夲作泲音姊】虢東虢虢仲之後水經注索水東逕虢亭南應劭曰

滎陽故虢之國【今鄭州】郡縣誌孟州汜水縣古東虢國鄭之制邑漢之成臯縣一名虎牢【襄二年諸侯城虎牢十年諸侯城虎牢而戍之】史記注徐廣曰虢在成臯左傳注虢今滎陽鄶周語鄶由叔妘是求利離親者也【詩作檜見前】鄢國語鄢之亡也由仲任【注鄢妘姓之國爲鄭武公所滅】春秋鄭伯克段於鄢漢地理誌陳畱郡鄢縣應劭曰克段於傿是也郡縣誌故鄢城在宋州寜陵縣【今屬拱州】南五十三里漢鄢縣鄭伯克於此史記韓世家秦伐敗我鄢蔽補丹依【未詳】疇國語作防【周語摰疇之國也由大任注摰疇二國任姓】歷【未詳】華水經注黃水東南流經華城西韋昭曰華國名史記秦昭王二十四年白起攻魏拔華陽走芒夘司馬彪曰華陽在密縣【今屬鄭縣亭名】史記正義故華城在鄭州管城南三十里詩正義云八國韋昭注云八邑前莘後河鄭語曰前莘後河注莘莘國也郡縣誌故莘城在汴州陳畱縣東北三十五里古莘國溱洧郡縣誌溱水源出鄭州新鄭縣西北三十里平地洧水縣西北二十里灌潁渠【見前】鄭語主芣騩而食溱洧【注芣騩山名主爲神主食謂居其土食其水郡縣誌大騩山在河南府密縣東南五十里本具茨山黃帝見大隗扵具茨故亦謂大騩】新鄭郡縣誌新鄭縣本有熊氏之墟又爲祝融之墟於周爲鄭武公之國都韓哀侯滅鄭自平陽徙都之秦爲潁川郡漢爲新鄭縣屬河南郡隋重置屬鄭州鄭語史伯對曰王室將卑戎狄必昌不可偪也當成周者【雒邑】南有荊蠻申呂應鄧陳蔡隋唐北有衞燕翟鮮虞潞洛泉徐蒲西有虞虢晉隗霍楊魏芮東有齊魯曹宋滕嶭鄒莒是非王之支子母弟甥舅也則皆蠻荊戎翟之人也非親則頑不可入也公曰南方不可乎對曰荊重黎之後也若周衰其必興矣姜嬴荊芊實與諸姬代相干也【姜齊姓嬴秦姓芊楚姓】公曰謝西之九州何如【謝宣王之舅申伯之國也今在南陽謝西有九州一千五百家曰州後漢志棘陽縣東北一百里有謝城】對曰其民沓貪而忍不可因也惟

謝郟之間【郟南謝北虢鄶在焉郟後屬鄭鄭衰楚取之傳曰郟敖葬郟是也郡縣誌郟城縣本鄭地屬汝州】其冡君驕侈其民怠沓其君而未及周徳是易取也且可長用也公曰若周衰諸姬其孰興對曰其在晉乎幽王八年而桓公爲司徒九年而王室始騷十一年而斃及平王末而秦晉齊楚代興

齊

爽鳩氏之墟

左傳晏子曰昔爽鳩氏始居此地【少皥氏之司寇】季萴因之【虞夏諸侯】有逢伯陵因之【殷諸侯】蒲姑氏因之【殷周之間代逢公慱昌縣北有蒲姑城郡縣誌薄姑故城在靑州博昌縣東北六十里今博興縣齊世家胡公徙都薄姑】而後太公因之地理誌成王時薄姑氏與四國共作亂成王滅之以封師尙父

營丘

地理誌齊郡臨淄縣師尙父所封臣瓚曰臨淄卽營丘也今齊之城中有丘卽營丘郡縣誌營丘在靑州臨淄縣北百步外城中爾雅曰水出其前經其左曰營丘今臨淄城中有丘淄水出其前經其左故曰營丘

九畿

大司馬九畿方千里曰國畿其外侯甸男采衞蠻夷鎭藩【畿言其有界畫】

東至於海

吳公子札曰表東海者其太公乎地理誌太公以齊地負海舄鹵通魚鹽之利漢田肯曰齊東有瑯琊卽墨之饒瑯琊密州東至大海一百六十里卽墨縣屬萊州海在縣東四十三里又在縣南百里卽墨故城在膠水縣東南六十里齊語通魚鹽於東萊爾雅十藪齊有海隅齊世家自泰山屬之瑯邪北被於海

西至於河

春秋正義九河故道河間成平以南平原鬲縣以北徒駭最西以次而東齊之西竟當在九河之最西【徒駭齊之西界寰宇記在滄州淸池】

南至於穆陵

郡縣誌穆陵山在沂州沂水縣一百九十里

北至於無棣

郡縣誌滄州鹽山縣本齊無棣邑漢置髙城縣屬渤海郡隋攺鹽山無棣河在饒安縣南二十里無棣縣隋置以南臨無棣溝因以爲名

岱山之陰濰淄之野紀侯

史記泰山之陽則魯其陰則齊齊帶山海膏壤千里禹貢海岱惟靑州東北據海西南據岱岱卽泰山也【在兗州】左傳晉伐齊東侵及濰禹貢靑州濰淄其道濰水出密州莒縣濰山北東至靑州博興縣【本博昌】入海淄水出淄州淄川縣原山東至靑州壽光縣【博昌故城】入濟紀侯【見前】齊語桓公正封疆東至於紀酅

魏

虞舜夏禹所都之地

舜都蒲阪【河中府河東縣】禹都平陽【晉州臨汾縣】安邑【陜州夏縣】孔氏曰魏皆近之

冀州雷首之北析城之西

郡縣誌雷首山一名中條山在河中府河東縣南十五里陜州【今屬解州】安邑縣南二十里析城山在河南府王屋縣【今屬孟州】西北六十里峯四面其形如城有南門焉故曰析城在澤州陽城縣西南七十五里

南枕河曲北涉汾水

地理誌魏國在晉之南河曲故詩曰彼汾一曲寘諸河之側左傳秦伯師於河西魏人在東【今河北縣扵秦爲在河之東】水經河水又東永樂澗水注之【注水北出於薄山南流逕河北縣故城西】

【故魏國今河中府永樂縣】汾水出太原汾陽縣北管涔山【今憲州靜樂縣】西過皮氏縣南【河中府龍門縣】又西至汾陰縣北西注於河【河中府滎河縣】

舜耕於歷山陶於河濵

郡國志河東蒲阪有雷首山注縣南二十里有歷山舜所耕處括地誌蒲州河東縣雷首山亦名歷山南有舜井郡縣誌嬀汭水源出河東縣南雷首山州城卽蒲阪城也城中有舜廟城外有舜宅及二妃壇故陶城在縣北四十里尙書大傳曰舜陶於河濵括地誌陶城在縣北三十里

與秦晉鄰國日見侵削

孔氏曰西接於秦北鄰於晉左傳桓三年芮伯萬出居於魏四年王師秦師圍魏執芮伯以歸閔元年晉侯滅魏

唐

帝堯舊都太原晉陽是堯始都此後乃遷河東平陽

地理誌太原晉陽縣故詩唐國河東平陽縣堯都也在平河之陽帝王世紀帝堯始封於唐今中山唐縣是也堯在焉唐水在西北入唐河後又徙晉陽及爲天子都平陽於詩風爲唐國晉陽漢太原郡所治龍山在西北晉水所出北齊分晉陽置龍山縣隋開皇十年攺龍山曰晉陽而以古晉陽爲太原縣自北漢劉氏以前郡治太原晉陽二縣太平興國四年王師下北漢徙州治陽曲縣【本漢狼孟縣地】而空其故城【通誌今平定軍有古晉陽城是其地】平陽隋攺平河縣屬晉州又攺臨汾【堯廟在縣東八里汾水東】

成王封叔虞於堯之故墟曰唐侯南有晉水至子燮攺爲晉侯

郡縣誌太原府本髙辛氏之子實沈又金天氏之子臺駘之所居也又爲唐國帝堯爲唐侯所封又爲夏禹所都【帝王世紀禹自安邑都晉陽】周成王以封弟叔虞晉水源出晉陽縣西南懸甕山東入汾水經注曰出懸甕山東過其縣南智伯遏晉水灌晉陽城故唐城在晉陽縣北二里堯所築唐叔虞之子燮父徙都之所【晉祠一名王祠叔虞祠也在縣西南十二里】

冀州太行恆山之西太原太嶽之野

太行山連亙河北諸州爲天下之脊郡縣誌恆山在定州恆陽縣北百四十里【今中山府曲陽縣】太原臺駘之所居晉荀吳敗狄於大鹵中國以髙平曰太原夷狄曰大鹵其實一也秦初置太原郡治晉陽卽太原【見前】太嶽郡縣誌霍山一名太嶽在晉州霍邑縣東三十里禹貢壺口雷首至於太嶽鄭注曰今河東彘縣霍太山是也【霍邑本彘縣】

成侯南徙居曲沃近平陽

左傳注曲沃在河東聞喜縣【晉別封成師之邑】聞喜縣唐屬絳州【今屬解州】

穆侯又徙於絳

郡縣誌故翼城在絳州翼城縣東南十五里晉故絳都也

秦

秦者隴西谷名近雍州鳥鼠之山

地理誌秦今隴西秦亭秦谷輿地廣記秦州隴城縣有秦谷郡縣誌鳥鼠山今名靑雀山在渭州渭源縣西七十六里渭水所出凡有三源並下其同穴鳥如家雀色小靑其防如家防色小黃【本漢首陽縣地理誌鳥防同穴山在西南渭源縣熙寜三年置渭源堡屬熈州狄道縣】爾雅山海經注其鳥爲鵌其防爲鼵共處一穴防在內鳥在外故山以爲名禹貢注鳥防共爲雌雄同穴處此山【張氏地理記不爲牝牡】沙州記寒嶺去大陽川三十里有雀防同穴之山

非子養馬於汧渭之間孝王封非子爲附庸邑之於秦谷

地理誌汧水出右扶風汧縣西北入渭今隴州汧源縣本汧縣在汧水之北郡縣誌汧水在隴州汧陽縣南一里渭水在南由縣南四十里本汧縣之地又在鳯翔府岐山縣南三十里括地誌故汧城在隴州汧源縣南三里【世紀云襄公徙居汧卽此城】郿縣故城在岐州郿縣東北十五里文公東獵汧渭之防卜居之乃營邑焉卽此城也【今按汧渭之間當在隴州】

襄公討西戎以救周平王東遷王城乃以岐丰之地賜之遂橫有周西都宗周畿內八百里之地東至迆山在荊岐終南惇物之野

西戎犬戎王城【見前】岐丰岐陽在鳯翔府扶風縣岐陽鎭【漢美陽縣地】丰通典周文王作酆今京兆府長安縣西北靈臺鄕丰水上是也【岐山在鳯翔府岐山縣東北丰水出京兆府鄠縣東南北流入渭】宗周丰鎬宗廟所在漢婁敬曰秦地被山帶河四塞以爲固【呂氏曰敬所談秦之形勢乃周之形勢也】迆山孔氏曰迆謂靡迆禹貢無迆山荊山郡縣誌在京兆府富平縣【今屬耀州】西南二十五里在岐山東禹貢荊岐旣旅是也【北條荊山漢志在左馮翊懷徳縣南】岐山亦名天柱山在鳯翔府岐山縣東北十里終南山在京兆府萬年縣南五十里鳯翔府郿縣南三十里惇物山漢志垂山古文以爲惇物在扶風武功縣東【郡縣誌武功蓋在渭水南今鳯翔府郿縣地】

徳公又徙雍

雍縣漢屬右扶風故城在鳯翔府天興縣南七里陳

太皥虙犧氏之墟

左傳陳太皥之虛也稽古錄都宛丘【今淮寜府宛丘縣】郡縣誌包羲氏神農氏並都此

封嬀滿於陳都於宛丘之側【見前】在豫州之東西望外方東不及明豬【明音孟】

外方【見前】明豬禹貢謂之孟豬職方氏謂之望諸春秋傳謂之孟諸史記謂之明都漢志謂之盟豬其實一也郡縣誌孟諸澤在宋州【今應天府】虞城縣西北十里周回五十里俗號盟諸澤【漢志盟諸澤在梁國睢陽縣東北虞城本漢虞縣蓋此澤介乎二邑之間】

檜

祝融之墟在外方之北滎波之南居溱洧之間祝融氏名黎其後八姓惟妘姓檜

左傳鄭祝融之虛也滎波職方氏豫州其川滎洛其浸波溠是爲二水郡縣誌滎澤鄭州滎縣北四里禹貢濟水亦不復入鄭康成謂滎今塞爲平地滎陽民猶謂其處爲滎澤【嶭氏曰濟源謂之沇東流於濟至懷州修武縣入河河水泛溢則南北被爲滎澤左傳衛侯及狄戰扵滎澤在河之北孔潁逹說滎澤跨河南北是也蔡氏曰今濟水但入河不復過河之南滎水受河水有石門謂之滎口石門易氏曰孔安國言滎澤在敖倉東南水經濟水東合滎瀆】水經注谷水又東波水注之山海經瞻諸山西三十里婁之山波水出於其陰謂之百答水北流注於谷【爾雅雲水自洛出爲波在河南府】溱洧【見前】祝融八姓鄭語史伯曰己姓昆吾蘇顧溫董董姓鬷夷豢龍彭姓彭祖豕韋諸稽禿姓舟人妘姓鄔鄶路偪陽曹姓鄒莒芊姓夔越荊斟姓無後孔氏曰檜祝融之後復居祝融之墟

北鄰於虢

地理誌河南郡滎陽縣【滎陽成臯見前】應劭曰故虢國今虢亭是也【郡縣誌縣東至鄭州六十里】左傳制巖邑也虢叔死焉注虢叔東虢君也虢國今滎陽縣成臯縣故虎牢或曰制寰宇記東虢卽今成臯

曹

兗州陶丘之北

陶丘郡縣誌曹州【今興仁府】理中城蓋古之陶丘也一名左城帝王世紀舜陶於河濵卽禹貢之陶丘今濟陰定陶西有陶丘是也爾雅曰再成爲陶丘【成猶重也】漢志在定陶西南陶丘亭水經注墨子以爲釡丘竹書紀年魏襄王十九年嶭侯來防於釜丘嶭氏曰陶丘在廣濟軍定陶縣

封叔振鐸於曹今濟陰定陶

郡縣誌曹州濟陰縣本漢定陶縣之地屬濟陰郡於周爲曹國之地曹國在州東北三十七里濟陰界故定陶城是也【在縣東北四十七里自曹叔至伯陽凡十八葉後魏於定陶城置西兗州周武帝攺爲曹州隋置濟陰縣定陶舊爲濟陰縣之鎭太平興國三年置廣濟軍分爲定陶縣】水經注定陶縣故三鬷國三鬷亭在濟陰縣東北四十九里

在雷夏菏澤之野【菏音柯】

雷夏山海經云澤中有雷神龍身而人頰鼓其腹則雷然則本夏澤也因其神名之曰雷夏郡縣誌雷夏澤在濮州雷澤縣北郭外【括地誌在縣郭外西北】灉沮二水防同此澤【隋開皇六年於郕陽縣置雷澤縣因縣北雷夏澤爲名】菏澤在曹州濟陰縣東北九十里故定陶城東北濟陰縣南三里其地有菏山故名其澤爲菏澤【今東平濟南淄川北海界中有水流入於海謂之淸河實菏澤】水經濟水又東北菏水東出焉嶭氏曰菏水分濟自興仁府乘氏縣東至單州魚臺縣爲荷澤入泗郡縣誌兗州魚臺縣本漢方與縣菏水卽濟水也一名五丈溝西自金鄕縣界流入去縣十里又東南流合泗水泗水東北自任城縣流入經縣東與菏水合又東流入徐州沛縣界

帝堯嘗遊成陽葬焉舜漁於雷澤

地理誌濟陰郡成陽縣有堯冢靈臺禹貢雷澤在西北史記堯作遊成陽正義曰濮州雷澤縣是郡縣誌

雷澤縣本漢郕陽縣古郕伯國周武王封弟季載於郕漢以爲縣堯陵在縣西三里自堯卽位至永嘉三年二千七百二十一年記於碑【堯母廟在縣西南四里皇覽云堯冡在成陽呂氏春秋堯葬谷林皇甫謐雲谷林卽成陽後漢肅宗元和二年使使者祠唐堯扵成陽靈臺安帝延光三年又祠注云郭緣生述徵記曰成陽縣東南有堯母慶都墓上有祠廟堯母陵俗亦名靈臺大母金石錄漢成陽靈臺碑亦以爲堯母冢】雷澤【見前】郡縣誌歷山在雷澤縣西北十六里【史記舜耕歷山姚墟在縣東十三里舜生於姚墟馮衍顯志賦臯陶釣於靁澤兮賴虞舜而後親注呂氏春秋舜漁於雷澤今書臯陶未詳】

夾於魯衞之間

郡縣誌曹州東至兗州三百七十里【魯地】西北至滑州二百里【衞地】

豳

邰

郡縣誌京兆府武功縣【後周於故斄城置】古有邰國堯封后稷之地故斄城【邰音同】一名武功城在縣西南二十二里古邰國【后稷祠姜嫄祠在縣西南二十二里】帝王世紀后稷始封邰今扶風斄是也

栒邑

郡縣誌栒邑故城在邠州三水縣東二十五里卽漢栒邑縣屬右扶風古郇國也左傳云邭文之昭也古豳城在縣西三十里公劉始都之處

雍州岐山之北原隰之野大王又避戎狄之難而入處於岐陽

岐山【見前】原隰【見前隰原】岐陽郡縣誌鳯翔府岐陽縣貞觀七年置以在岐山之南故因名之【今省爲鎭入扶風】

周公出居東都

金縢周公居東二年居國之東也鄭氏謂避居東都未知何據

豳公

帝王世紀公劉徙邑於豳詩稱於豳斯館今新平漆之東有豳亭是也【括地誌豳州新平縣卽漢之地豳州間元攺爲邠】大王徙邑於岐山之陽南有周原始攺號曰周

小雅大雅

西都丰鎬【見前】

魯頌

少昊摰之墟國中有大庭氏之庫【見前】徐州大野蒙羽之野

郡縣誌鄆州鉅野縣【今屬濟州】大野澤一名鉅野在縣東五里南北三百里東西百餘里【地理誌在山陽郡鉅野縣北】爾雅十藪魯有大野西狩獲麟於此澤【獲麟澤在縣東十二里】蒙山在沂州新泰縣東南八十八里書曰蒙羽其藝又蒙山在沂州費縣西北八十里東蒙山在縣西北七十五里【顓防爲東蒙主】羽山在海州朐山縣西北一百里【殛鮌卽此】沂州臨沂縣東南一百一十里與朐山縣分界【地理誌蒙山在泰山郡蒙陰縣西南今沂州費縣羽山在東海郡祝其縣南今海州胊山縣】

淮上淮夷【見前】

命魯郊祭天三望

三望公羊傳泰山河海【左傳注分野之星國中山川】劉氏春秋意林曰魯之有天子禮樂殆周之末王賜之非成王也魯惠公使宰讓請郊廟之禮於天子天子使史角往惠公止之其後在魯實始爲墨翟之學【見呂氏春秋】使成王之世魯已郊矣則惠公奚請惠公之請也殆由平王以下乎商頌

契所封之地

括地誌商州東八十里商洛縣本商邑古之商國卨所封【漢農郡商縣】

閼伯之墟封微子啟爲宋公在徐州泗濵西及豫州盟豬之野

郡縣誌宋州禹貢豫州之域卽髙辛氏之子閼伯所居商丘今州治是也周爲靑州之域宋城縣漢睢陽縣州城古閼伯之墟契孫相土亦都於此春秋爲宋國都【今應天府】自微子至君偃三十三世爲齊楚魏所滅地理誌周封微子於宋今之睢陽是也本陶唐氏火正閼伯之墟

泗濵

泗濵泗水在兗州泗水縣至淮陽軍宿遷縣南入淮

盟豬【見前】

左傳文十年宋逆楚子遂道以田孟諸爾雅十藪呂氏春秋九藪宋有孟諸

詩譜曰魯人大毛公爲故訓傳於其家【釋文云河間人大毛公】河間獻王得而獻之以小毛公爲博士【儒林傳毛公趙人爲河間獻王博士後漢儒林傳趙人毛萇郡縣誌毛公墓在瀛州髙陽縣東南三十里】鄭字康成北海髙密人【髙密縣隋唐屬密州郡縣誌鄭墓在縣西七十里】著毛詩譜【經典序錄鄭詩譜二卷徐整暢太叔裘隱】

詩地理攷卷六

