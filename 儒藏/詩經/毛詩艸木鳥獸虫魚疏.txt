

欽定四庫全書

經部三

毛詩艸木鳥獸虫魚疏

詩

提要

【臣】等謹案毛詩艸木鳥獸虫魚疏二卷吳陸璣撰明北監本詩正義全部所引皆作陸機考隋書經籍志毛詩艸木虫魚疏二卷注云烏程令吳郡陸璣撰陸徳明經典釋文序錄陸璣毛詩艸木鳥獸虫魚疏二卷注云字元恪吳郡人吳太子中庶子烏程令唐書藝文志亦作陸璣則監本爲悞又毛晉津逮祕書所刻援陳振孫之言謂其書引爾雅郭璞注當在郭后未必吳人因而題曰唐陸璣夫唐代之書隋志烏能著錄且書中所引爾雅注僅及漢犍爲文學樊光實無一字涉郭璞不知陳氏何以云然姚士粦跋已辧之或晉未見士粦跋歟原本久佚此本不知何人所輯大抵從詩正義中錄出然正義衛風淇澳篇引陸璣疏淇澳二水名今本乃無此條知由采摭未周故有所漏非璣之舊帙矣又衛風椅桐梓漆一條稱今雲南防牱人績以爲布考漢書地理誌益州郡有雲南縣後漢書郡國志永昌郡有雲南縣皆一邑之名唐書地理誌姚州雲南郡武徳四年以漢雲南縣地置蓋至是始升爲大郡而滋雲南記竇滂雲南別錄諸書作焉璣在三國卽以雲南配防牱似乎諸家傳寫又有所竄亂非盡原文然勘驗諸書所引一一符合要非依托之本也末附載四詩源流四篇而毛詩特詳考王柏詩疑已詆璣所載與經典釋文不合王應麟困學紀聞亦議其誤以曽申爲申公則宋本已有之非後人所附益矣虫魚艸木今昔異名年代迢遙傳疑彌甚璣去古未逺所言猶不甚失眞詩正義全用其說陳啟源作毛詩稽古編其駁正諸家亦多以璣說爲據講多識之學者固當以此爲最古焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

毛詩艸木鳥獸虫魚疏卷上

吳陸璣撰

方秉蕳兮

蕳卽蘭香艸也春秋傳曰刈蘭而卒楚辭云紉秋蘭孔子曰蘭當爲王者香艸皆是也其莖葉似藥艸澤蘭但廣而長節節中赤髙四五尺漢諸池苑及許昌宮中皆種之可著粉中故天子賜諸侯茝蘭藏衣著書中辟白魚也

采采芣苢

芣苢一名馬舄一名車前一名當道喜在牛迹中生故曰車前當道也今藥中車前子是也幽州人謂之牛舌艸可防【與煮同】作茹大滑其子治婦人難產

言采其蝱

蝱今藥艸貝母也其葉如栝樓而細小其子在根下如芋子正白四方連累相著有分解也

中谷有蓷

蓷似方莖白華華生節間舊說及魏博士濟陰周元明皆云庵防是也韓詩及三蒼說悉云蓷益母也故劉歆曰蓷臭穢卽茺蔚也

集於苞杞

杞其如樗一名苦杞一名地骨春生作茹微苦其莖似莓子秋熟正赤莖葉及子服之輕身益气

言采其藚

藚今澤蕮也其葉如車前艸大其味亦相似徐州廣陵人食之

蔦與女蘿

蔦一名寄生葉似當盧子如覆盆子赤黒甜美女蘿今兔蔓連艸上生黃赤如金今合藥兔子是也非松蘿松蘿自蔓松上生枝正靑與兔絲殊異

有蒲與荷

荷芙蕖江東呼荷其莖茄其葉蕸莖下白蒻其花未發爲菡蓞已爲芙蕖其實蓮蓮靑皮裏白子爲的的中有靑長三分如鉤爲薏味甚苦故俚語云苦如薏是也的五月中生生啖脆至秋表皮黒的成食或可磨以爲飯如粟飯輕身益气令人彊健又可爲糜幽州揚豫取備饑年其根爲藕幽州謂之光旁爲光如牛角

參差荇菜

荇一名接餘白莖葉紫赤色正圓徑寸餘浮在水上根在水底與水深淺等大如釵股上靑下白防其白莖以苦酒浸之脆美可案酒

於以采蘋

蘋今水上浮萍是也其粗大者謂之蘋小者曰蓱季春始生可糝蒸以爲茹又可用苦酒淹以就酒

於以采藻

藻水艸也生水底有二種其一種葉如雞蘓莖大如箸長四五尺其一種莖大如釵股葉如蒿謂之聚藻扶風人謂之藻聚爲聲也此二藻皆可食煮挼去鮏气米麪糝蒸爲茹嘉美揚州饑荒可以當糓食饑時蒸而食之

言采其

與荇菜相似葉大如手赤圓有肥者著手中滑不得停莖大如柄葉可以生食又可防滑美江南人謂之蒓菜或謂之水葵諸陂澤水中皆有

蒹葭蒼蒼

蒹水艸也堅實牛食之令牛肥彊靑徐州人謂之蒹兗州遼東通語也葭一名蘆菼一名薍薍或謂之荻至秋堅成則謂之其初生三月中其心挺出其下本大如箸上鋭而細揚州人謂之馬尾以今語驗之則蘆薍別艸也

菉竹漪漪

有艸似竹髙五六尺淇水側人謂之菉竹也緑竹一艸名其莖葉似竹靑緑色髙數尺今淇澳傍生此人謂此爲緑竹

苕之華

苕一名陵時一名防尾似王芻生下濕水中七八月中華紫似今紫艸華可染皂煮以沐髮卽黒葉靑如藍而多華

隰有遊龍

遊龍一名馬蓼葉麄大而赤白色生水澤中髙丈餘

食野之蘋

蘋葉靑白色莖似箸而輕脆始生香可生食又可蒸食

於以采蘩

蘩皤蒿凡艾白色爲皤蒿今白蒿春始生及秋香美可生食又可蒸食一名遊胡北海人謂之旁勃故大戴禮夏小正傳云蘩遊胡遊胡旁勃也

菁菁者莪

莪蒿也一名蘿蒿生澤田漸洳之處葉如邪蒿而細科生三月中莖可生食又可蒸食香美味頗似蔞蒿

言刈其蔞

蔞蔞蒿也其葉似艾白色長數寸髙丈餘好生水邊及澤中正月根芽生旁莖正白生食之香而脆美其葉又可蒸爲茹

食野之蒿

蒿靑蒿也香中炙啖荊豫之間汝南汝陰皆云菣也

采采捲耳

捲耳一名枲耳一名胡枲一名苓耳葉靑白色似胡荽白華細莖蔓生可煮爲茹滑而少味四月中生子正如婦人耳中璫今或謂之耳璫艸鄭康成謂是白胡荽幽州人呼爲爵耳

贈之以芍藥

芍藥今藥艸芍藥無香气非是也未審今何艸司馬相如賦云芍藥之和揚雄賦曰甘甜之和芍藥之美七十食也

采葑采菲

葑蔓菁幽州人或謂之芥菲似葍莖粗葉厚而長有毛三月中蒸防爲茹甘美可作羮幽州人謂之芴爾雅又謂之蒠菜今河內人謂之宿菜

言采其蕨

蕨鼈也山菜也周秦曰蕨齊魯曰虌初生似蒜莖紫黒色可食如葵

言采其薇

薇山菜也莖葉皆似小豆蔓生其味亦如小豆藿可作羮亦可生食今官園種之以供宗廟祭祀

言采其葍

葍一名防幽州人謂之燕防其根正白可著熱中溫噉之饑荒之嵗可蒸以禦饑漢祭甘泉或用之其艸有兩種葉細而莖赤有臭气也

薄言采芑

芑菜似苦菜也莖靑白色摘其葉白汁出肥可生食亦可蒸爲茹靑州謂之芑西河雁門芑尢美胡人戀之不出塞

誰謂荼苦

荼苦菜生山田及澤中得霜甜脆而美所謂堇荼如飴內則云濡豚包苦用苦菜是也

匏有苦葉

匏葉少時可爲羮又可淹煮極美揚州人食至八月葉卽苦故曰苦葉

卭有防苕

苕苕饒也幽州人謂之翹饒生莖如勞豆而細葉似蒺藜而靑其莖葉緑色可生食如小豆藿也

言采其莫

莫莖大如箸赤節節一葉似栁葉厚而長有毛刺今人繅以取繭緒其味酢而滑始生可以爲羮又可生食五方通謂之酸迷冀州人謂之幹絳河汾之間謂之莫

莫莫葛藟

藟一名巨苽似燕薁亦延蔓生葉如艾白色其子赤可食酢而不美幽州謂之推藟

視爾如荍

荍一名芘芣一名荊葵似蕪菁華紫緑色可食微苦

北山有萊

萊艸名其葉可食今兗州人蒸以爲茹謂之萊蒸

取蕭祭脂

蕭荻今人所謂荻蒿者是也或云牛尾蒿似白蒿白葉莖麄斜生多者數十莖可作燭有香气故祭祀以脂爇之爲香許愼以爲艾蒿非也郊特牲云旣奠然後爇蕭合馨香是也

白茅包之

白茅包之茅之白者古用包裹禮物以充祭祀縮酒用

可以漚紵

紵亦麻也科生數十莖宿根在地中至春自生不嵗種也荊揚之間一嵗三収【一作刈】今官園種之嵗割割便生剝之以銕若竹刮其表厚皮自脫但得其裏韌如筋者煮之用緝謂之徽紵今南越紵布皆用此麻

卭有防鷊

鷊五色作綬文故曰綬艸

南山有臺

臺夫須舊說夫須莎艸也可爲簔笠都人士雲臺笠緇撮或雲臺艸有皮堅細滑致可爲簦笠南山多有

茹藘在阪

茹藘茅搜蒨艸也一名地血齊人謂之茜徐州人謂之牛蔓今圃人或作畦種蒔故貨殖傳云巵茜千石亦比千乘之家

白華菅兮

菅似茅而滑澤無毛根下五寸中有白粉者柔韌宜爲索漚及曝尢善也

蘝蔓於野

蘝似栝樓葉盛而細其子正黒如燕薁不可食也幽州人謂之烏服其莖葉煮以哺牛除熱

匪莪伊蔚

蔚牡蒿也三月始生七月華華似胡麻而紫赤八月爲角角似小豆角鋭而長一名馬新蒿

隰有萇楚

萇楚今羊桃是也葉長而狹華紫赤色其枝莖弱過一尺引蔓於艸上今人以爲汲灌重而善沒不如楊栁也近下根刀切其皮著熱中脫之可韜筆管

芃蘭之支

芃蘭一名蘿摩幽州謂之雀瓢柔弱恆蔓於地有所依緣則起

浸彼苞稂

稂童梁禾秀爲穗而不成崱嶷然謂之童梁今人謂之宿田翁或謂守田也甫田云不稂不莠外傳曰馬餼不過稂莠皆是也

言采其蓫

蓫牛揚州人謂之羊蹄似蘆服而莖赤可瀹爲茹滑而美也多啖令人下气幽州人謂之蓫

梓椅梧桐

梓者楸之疏理白色而生子者爲梓梓實桐皮曰椅今人云梧桐也則大類同而小別也桐有靑桐白桐赤桐白桐宜琴瑟今雲南牂牁人績以爲布似毛布

有條有梅

條槄也今山楸也亦如下田楸耳皮葉白色亦白材理好宜爲車板能濕又可爲棺木宜陽共北山多有之梅樹皮葉似豫章葉大如牛耳一頭尖赤心華赤黃子靑不可食柟葉大可三四葉一藂木理細致於豫章子赤者材堅子白者材脆荊州人曰梅終南及新城上庸皆多樟柟終南與上庸新城通故亦有柟也

北山有楰

楰楸屬其樹葉木理如楸山楸之異者今人謂之苦楸濕時脆燥時堅今永昌又謂防梓漢人謂之楰

常棣

常棣許愼曰白棣樹也如李而小如櫻桃正白今官園種之又有赤棣樹亦似白棣葉如刺楡葉而微圓子正赤如郁李而小五月始熟自闗西天水隴西多有之

爰有樹檀

檀木皮正靑滑澤與系迷相似又似駁馬駁馬梓楡其樹皮靑白駁犖遙視似馬故爲之駁馬故里語曰斫檀不諦得系迷系迷尙可得駁馬系迷一名挈橀故齊人諺曰上山斫檀挈橀先殫下章雲山有苞棣隰有樹檖皆山隰木相配不宜謂獸

柞棫拔矣

柞棫三蒼說棫卽柞也其材理全白無赤心者爲白桵直理易破可爲犢車軸又可爲矛防鎩

隰有杞夷

梀葉如柞皮薄而白其樹理赤者爲赤梀一名桋白者爲梀其木皆堅韌今人以爲車轂

北山有杻

杻檍也葉似杏而尖白色皮正赤爲木多曲少直枝葉茂好二月中葉疏華如楝而細蕋正白蓋此樹今官園種之正名曰萬嵗旣取名於億萬其葉又好故種共汲山下人或謂之牛筋或謂之檍材可爲弓弩榦也

其灌其栵

栵栭葉如楡也木理堅韌而赤可爲車轅

其檉其椐

檉河栁生水旁皮正赤如絳一名雨師枝葉如松椐樻節中腫以扶老今靈壽是也今人以爲馬鞭及杖農共北山甚有之

山有樞

樞其鍼刺如柘其葉如楡瀹爲茹美滑於白楡楡之類有十種葉皆相似皮及木理異爾

山有栲

栲葉似櫟木皮厚數寸可爲車輻或謂之栲櫟許愼正以栲讀爲�今人言栲失其聲耳

集於苞栩

栩今柞櫟也徐州謂櫟爲杼或謂之爲栩其子爲皂或言皂斗其殻爲汁可以染皂今京洛及河內多言杼斗或言橡斗謂櫟爲杼五方通語也

無浸獲薪

獲今椰楡也其葉如楡其皮堅韌剝之長數尺可爲絙索又可爲甑帶其材可爲杯器

集於苞

栁屬也生水傍樹如栁葉麄而白色木理微赤故今人以爲車轂今共北淇水傍魯國泰山汶水邊純也

其下維谷

谷幽州人謂之谷桑或曰楮桑荊揚交廣謂之谷中州人謂之楮殷中宗時桑谷共生是也今江南人績其皮以爲布又以爲紙謂之谷皮紙長數丈潔白光輝其裏甚好其葉初生可以爲茹

榛楛濟濟

楛其形似荊而赤莖似蓍上黨人織以爲斗筥箱器又揉以爲釵故上黨人調問婦人欲買赭不曰竈下自有黃土問買釵不曰山中自有楛

揚之水不流束蒲

蒲栁有兩種皮正靑者曰小楊其一種皮紅正白者曰大楊其葉皆長廣似栁葉皆可以爲箭幹故春秋傳曰董澤之蒲可勝旣乎今人又以爲箕鑵之楊也

蔽芾其樗

山樗與下田樗略無異葉似差狹耳吳人以其葉爲茗

椒聊之實

椒聊聊語助也椒樹似茱萸有鍼刺莖葉堅而滑澤蜀人作茶吳人作茗皆合煮其葉以爲香今成臯諸山間有椒謂之竹葉椒其樹亦如蜀椒少毒熱不中合藥也可著飲食中又用蒸雞豚最佳香東海諸島上亦有椒樹枝葉皆相似子長而不圓甚香其味似橘皮島上麞鹿食此椒葉其肉自然作椒橘香也

山有苞櫟

苞櫟秦人謂柞爲櫟河內人謂木蓼爲櫟椒榝之屬也其子房生爲梂木蓼子亦房生

食郁及薁

郁其樹髙五六尺其實大如李色赤食之甘

樹之榛栗

榛栗屬有兩種其一種之皮葉皆如栗其子小形似杼子味亦如栗所謂樹之榛栗者也其一種枝葉如木蓼生髙丈餘作胡桃味遼東上黨皆饒山有榛之榛枝葉似栗樹子似橡子味似栗枝莖可以爲燭五方皆有栗周秦吳揚特饒吳越被城表裏皆栗惟漁陽範陽栗甜美長味他方者悉不及也倭韓國諸島上栗大如雞子亦短味不美桂陽有莘栗藂生大如杼子中仁皮子形色與栗無異也但差小耳又有奧栗皆與栗同子圓而細或云卽莘也今此惟江湖有之又有茅栗佳栗其實更小而木與栗不殊但春生夏花秋實冬枯爲異耳

摽有梅

梅杏類也樹及葉皆如杏而黒耳曝漧爲臘置羮臛韲中又可含以香口

蔽芾甘棠

甘棠今棠藜一名杜藜赤棠也與白棠同耳但子有赤白美惡子白色爲白棠甘棠也少酢滑美赤棠子澁而酢無味俗語云澀如杜是也赤棠木理韌亦可以作弓幹

唐棣之華

唐棣奧李也一名雀梅亦曰車下李所在山中皆有其花或白或赤六月中成實大如李子可食

隰有樹檖

檖一名赤蘿一名山梨今人謂之楊檖其實如梨但實甘小異耳一名鹿梨一名防梨齊郡廣饒縣堯山魯國河內共北山中有今人亦種之極有脆美者亦如梨之美者

北山有枸

枸樹山木其狀如櫨一名枸骨髙大如白楊所在山中皆有理白可爲函板枝柯不直子著枝端大如指長數寸噉之甘美如飴八九月熟江南特美今官園種之謂之木蜜古語云枳枸來巢言其味甘故飛鳥慕而巢之本從南方來能令酒味薄若以爲屋柱則一屋之酒皆薄

顏如舜華

舜一名木槿一名櫬一名曰椵齊魯之間謂之王蒸今朝生暮落者是也五月始花故月令仲夏木槿榮

采荼薪樗

樗樹及皮皆似漆靑色耳其葉臭

維筍及蒲

筍竹萌也皆四月生惟巴竹筍八月九月生始出地長數寸防以苦酒豉汁浸之可以就酒及食

毛詩艸木鳥獸虫魚疏卷上

欽定四庫全書

毛詩艸木鳥獸虫魚疏卷下

吳陸璣撰

鳳皇於飛

鳳雄曰鳳雌曰皇其雛爲鸑鷟或曰鳳皇一名鶠非梧桐不棲非竹實不食

鶴鳴於九臯

鶴形狀大如鵞長三尺腳靑黒髙三尺餘赤頂赤目喙長四寸餘多純白亦有蒼色蒼色者人謂之赤頰常夜半鳴淮南子亦云雞知將旦鶴知夜半其鳴髙亮聞八九里雌者聲差下今吳人園囿中及士大夫家皆養之雞鳴時亦鳴

鸛鳴於垤

鸛鸛雀也似鴻而大長頸赤喙白身黒尾翅樹上作巢大如車輪卵如三升杯望見人按其子令伏徑舎去一名釡一名黒尻一名背竈一名皂裙又泥其巢一傍爲池含水滿之取魚置池中稍稍以食其雛若殺其子則一村致旱災

鴥彼晨風

晨風一名鸇似鷂靑黃色燕頷鉤喙向風搖翅乃因風飛急疾擊鳩鴿燕雀食之

鴥彼飛隼

隼鷂屬也齊人謂之擊徵【擊一作鷙】或謂之題肩【肩一作眉】或謂之雀鷹春化爲布谷者是也此屬數種皆爲隼

有集維鷮

鷮微小於翟也走而且鳴曰鷮鷮其尾長肉甚美故林慮山下人語曰四足之美有麃兩足之美有鷮麃者似鹿而小

闗闗雎鳩

雎鳩大小如鳩深目目上骨露出幽州人謂之鷲

鳲鳩在桑

鳲鳩鴶鵴今梁宋之間謂布谷爲鴶鵴一名擊谷一名桑鳩按鳲鳩有均一之徳飼其子旦從上而下暮從下而上平均如一

宛彼鳴鳩

鳴鳩今雲南鳥大如鳩而黃啼鳴相呼不同集謂金鳥或云黃當爲鳩聲轉故名移也又云鳴鳩一名爽又云是鸇

翩翩者鵻

鵻其今小鳩也一名防鳩幽州人或謂之鷱梁宋之間謂之鵻揚州人亦然

脊令在原

脊令大如鷃雀長腳長尾尖喙背上靑灰色腹下白頸下黒如連錢故杜陽人謂之連錢

黃鳥於飛

黃鳥黃鸝鶹也或謂之黃栗畱幽州人謂之黃鸎或謂之黃鳥一名倉庚一名商庚一名鵹黃一名楚雀齊人謂之摶黍闗西謂之黃鳥當葚熟時來在桑間故里語曰黃栗畱看我麥黃葚熟亦是應節趨時之鳥或謂之黃袍

鴟鴞

鴟鴞似黃雀而小其喙尖如錐取茅莠爲巢以麻紩之如刺襪然縣著樹枝或一房或二房幽州人謂之鸋鴂或曰巧婦或曰女匠關東謂之工雀或謂之過羸關西謂之桑飛或謂之襪雀或曰巧女

交交桑扈

桑扈靑雀也好竊人脯肉脂及膏故曰竊脂

肇允彼桃虫

桃虫今鷦鷯是也微小於黃雀其雛化而爲雕故俗語鷦鷯生雕

振鷺於飛

鷺水鳥也好而潔白故謂之白鳥齊魯之間謂之舂鉏遼東樂浪吳揚人皆謂之白鷺大小如鴟靑腳髙尺七八寸尾如鷹尾喙長三寸所頭上有毛十數枚長尺餘毿毿然與眾毛異甚好將欲取魚時則弭之今吳人亦養焉好羣飛鳴楚威王時有朱鷺合沓飛翔而來舞則復有赤者舊鼓吹朱鷺曲是也然則鳥名白鷺赤者少耳此舞所持持其白羽也

維鵜在梁

鵜水鳥形如鶚而極大喙長尺餘直而廣口中正赤頷下胡大如數升囊好羣飛若小澤中有魚便羣共抒水滿其胡而棄之令水竭盡魚在陸地乃共食之故曰淘河

鴻飛遵渚

鴻鵠羽毛光澤純白似鶴而大長頸肉美如鴈又有小鴻大小如鳬色亦白今人直謂鴻也

弋鳬與雁

鳬大小如鴨靑色卑腳短喙水鳥之謹願者也

肅肅鴇羽

鴇鳥似雁而虎文連蹄性不樹止樹止則爲苦故以諭君子從徵役爲危苦也

翩彼飛鴞

鴞大如斑鳩緑色惡聲之鳥也入人家凶賈誼所賦鵩鳥是也其肉甚美可爲羹臛又可爲炙漢供禦物各隨其時惟鴞冬夏常施之以其美故也

流離之子

流離梟也自關而西謂梟爲流離其子適長大還食其母故張奐云鶹鷅食母許愼云梟不孝鳥是也

麟之趾

麟麕身牛尾馬足黃色圓蹄一角角端有肉音中鐘呂行中規矩遊必擇地詳而後處不履生虫不踐生艸不羣居不侶行不入防阱不罹羅网王者至仁則出今並州界有麟大小如鹿非瑞麟也故司馬相如賦曰射麋腳麟謂此麟也

於嗟乎騶虞

騶虞卽白虎也黒文尾長於軀不食生物不履生艸君王有徳則見應徳而至者也

有熊有羆

熊能攀緣上髙樹見人則顚倒自投地而下冬多入穴而蟄始春而出脂謂之熊白羆有黃羆有赤羆大於熊其脂如熊白而麄理不如熊白美也

羔裘豹飾

豹赤豹毛赤而文黒謂之赤豹毛白而文黒謂之白豹

獻其貔皮

貔似虎或曰似熊一名執夷一名白狐其子爲毅遼東人謂之白羆

狼跋其胡

狼牡名獾牝名狼其子名獥有力者名迅其鳴能小能大善爲小兒啼聲以誘人去數十步止其猛捷者人不能制𨿽善用兵者亦不能免也其膏可煎和其皮可爲裘

敎猱升木

猱獼猴也楚人謂之沐猴老者爲玃長臂者爲猨猨之白腰者爲獑胡獑胡猨駿捷於獼猴其鳴噭噭而悲

有鱣有鮪

鱣出江海三月中從河下頭來上鱣身形似龍鋭頭口在頷下背上腹下皆有甲縱廣四五尺今於盟津東石磧上釣取之大者千餘斤可蒸爲臛又可爲鮓子可爲醤鮪魚形似鱣而色靑黒頭小而尖似鐵兜鍪口在頷下其甲可以磨姜大者不過七八尺益州人謂之鱣鮪大者爲王鮪小者爲叔鮪一名鮥肉色白味不如鱣也今東萊遼東人謂之尉魚或謂之仲明魚仲明者樂浪尉也溺死海中化爲此魚又河南鞏縣東北崖上山腹有穴舊說此穴與江湖通鮪從此穴而來北入河西上龍門入漆沮故張衡賦云王鮪岫居山穴爲岫認此穴也

維魴及鱮

魴今伊洛濟潁魴魚也廣而薄肥恬而少力細鱗魚之美者漁陽泉牣刀口遼東梁水魴特肥而厚尢美於中國魴故其鄕語居就糧梁水魴鱮似魴厚而頭大魚之不美者故里語曰网魚得鱮不如防茹其頭尢大而肥者徐州人謂之鰱或謂之鱅幽州人謂之鴞�或謂之胡鱅

魚麗於罶魴鯉

魴鯉爾雅曰鯉鮦也許愼以爲鯉魚璣以爲似鯉頰狹而厚

九罭之魚鱒魴

鱒似鯤魚而鱗細於鯤也赤眼多細文

魚麗於罶鱨鯋

鱨一名揚合黃頰魚似燕頭魚身形厚而長骨正黃魚之大而有力解飛者今江東呼黃鱨魚一名黃頰魚尾微黃大者長尺七八寸許鯋吹沙也似鯽魚狹而小體圓而有黒防一名重唇籥鯋常張口吹沙

象弭魚服

魚服魚獸之皮也魚獸似豬東海有之一名魚貍其皮背上斑文腹下純靑今以爲弓鞬步義者也其皮𨿽漧燥以爲弓鞬矢服經年海水將潮及天將雨其毛皆起水潮還及天晴其毛復如故𨿽在數千里外可以知海水之潮气自相感也

鼉皷逄逄

鼉形似蜥蜴四足長丈餘生卵大如鵞卵甲如鎧今合藥鼉魚甲是也其皮堅厚可以冒鼓

成是貝錦

貝水中介虫也鼈之屬大者蚢小者爲貝其文彩之異大小之殊甚眾古者貨貝是也余蚳黃爲質以白爲文余泉白爲質黃爲文又有紫貝其白質如玉紫防爲文皆行列相當其大者常有徑一尺小者七八寸今九眞交趾以爲杯盤實物也

螽斯

爾雅曰螽蜙蝑也揚雄云舂黍也幽州人謂之舂箕舂箕卽舂黍蝗類也長而靑長角長股靑色黒斑其股似玳瑁文五月中以兩股相搓作聲聞數十步

喓喓艸虫

艸虫常羊也大小長短如蝗奇音靑色好在茅艸中今人謂蝗子爲螽子兗州人謂之螣

趯趯阜螽

阜螽蝗子一名負蠜今人謂蝗子爲螽子兗州人亦謂之螣

莎雞振羽

莎雞如蝗而斑色毛翅數重翅正赤或謂之天雞六月中飛而振羽索索作聲幽州謂之蒲錯

去其螟螣及其蟊賊

螟似虸蚄而頭不赤螣蝗也賊桃李中蠹虫赤頭身長而細耳或說云蟊螻蛄食苗根爲人害許愼云吏防人犯法卽生螟吏乞貸則生蟘吏秖冒取人財則生蟊舊說云螟螣蟊賊一種虫也如言寇賊姦宄內外言之耳故犍爲文學曰此四種虫皆蝗也實不同故分釋之

螟蛉有子

螟蛉者犍爲文學曰桑上小靑虫也似步屈其色靑而細小或在艸葉上蜾蠃土蜂也一名蒲盧似蜂而小腰故許愼云細腰也取桑虫負之於木空中或書簡筆筒中七日而化爲其子裏語曰咒云象我象我

蟋蟀在堂

蟋蟀似蝗而小正黒有光澤如漆有角翅一名蛬一名蜻楚人謂之王孫幽州人謂之趣織督促之言也裏語曰趨織鳴懶婦驚是也

蜉蝣之羽

蜉蝣方土語也通謂之渠略似甲虫有角大如指長三四寸甲下有翅能飛夏月陰雨時地中出今人燒炙噉之美如蟬也樊光曰是糞中蠋虫隨雨而出朝生而夕死

如蜩如螗

鳴蜩蟬也宋衛謂之蜩陳鄭云蜋海岱之間謂之蟬蟬通語也螗蟬之大而黒色者有五徳文淸亷儉信一名蝘虭一名虭蟟靑徐謂之螇螰楚人謂之蟪蛄秦燕謂之蛥蚗或名之蜓蚞

伊威在室

伊威一名委黍一名鼠婦在壁根下甕底土中生似白魚者是也

蠨蛸在戶

蠨蛸長踦一名長腳荊州河內人謂之喜母此虫來著人衣當有親客至有喜也幽州人謂之親客亦如蜘蛛爲网羅居之

碩鼠

樊光謂卽爾雅鼫鼠也許愼云鼫鼠五伎鼠也今河東有大鼠能人立交前兩腳於頸上跳舞善鳴食人禾苗人逐則走入樹空中亦有五伎或謂之雀鼠其形大故敍云石鼠也魏今河東河北縣也詩言其方物宜謂此鼠非今大鼠又不食禾苗本艸又謂螻蛄爲石鼠亦五伎古今方土名虫鳥物異名同故異也

爲鬼爲蜮

蜮短狐也一名射影如二足江淮水濱皆有之人在岸上影見水中投人影則殺之故曰射影也南方人將入水先以瓦石投水中令水濁然後入或曰含細沙射人入人肌其創如疥

卷髮如蠆

蠆一名杜伯河內謂之蚊幽州謂之蠍

胡爲虺蜴

虺蜴一名蠑螈蜴也或謂之蛇醫如蜥蜴靑緑色大如指形狀可惡

領如蝤蠐

蠐螬生糞中爾雅曰螬也蝤蠐蠍也

魯詩

申公培魯人少事齊人浮丘伯受詩爲楚王太子戊傅及戊立爲王胥靡申公申公媿之歸魯以詩經爲訓以敎無傳疑是爲魯詩於是蘭陵王臧代趙綰皆從申公受學臧爲郎中令綰爲禦史大夫皆以明堂事自殺其他弟子如同郡臨淮太守孔安國膠西內史周霸城陽內史夏寛東海太守碭魯賜長沙內史蘭陵繆生膠西中尉徐偃膠東內史鄒人闕門慶忌治官皆有亷節稱申公卒瑕丘江公盡能傳之以授魯許生免中徐公而韋賢治詩事江公許生至丞相傳子成亦至丞相及兄子賞以詩授哀帝至大司馬由是魯詩有韋氏學而東平王式以事徐公許生爲昌邑王師其後山陽張長安東平唐長賓沛褚少孫亦先後事式爲博士由是又有張唐褚氏之學張生兄子遊卿以詩授元帝爲諫大夫其門人瑯琊王扶爲泗水中尉陳畱許晏爲博士由是張家更有許氏學初薛廣徳亦事王式以博士論石渠授龔舎廣徳至禦史大夫舎至山陽太守時平原髙嘉亦以詩授元帝爲上谷太守傳子容少爲光祿大夫孫詡以父任爲郎中以世傳魯詩知名王莽時逃去不仕又有曲阿包咸師事博士右師細君習魯詩亦去歸鄕裏世祖卽位徴詡爲博士至大司農咸舉孝亷除郎中至大鴻臚永平初任城魏應亦以習魯詩爲博士徴拜騎都尉卒於官

齊詩

轅固生齊人以治詩孝景時爲博士竇太后好老子書召問固曰此家人言耳太后怒令固刺彘帝憐之以利兵與固彘應手倒後帝以固亷直拜爲淸河王太傅固老罷歸已九十餘矣公孫亦事固固授昌邑太傅夏侯始昌始昌授東海剡人後蒼蒼爲博士至少府蒼授諌大夫翼奉前將軍蕭望之丞相匡衡衡授大司空瑯邪師丹髙宻太傅伏理詹事潁川滿昌由是齊詩有翼匡師伏之學滿昌又授九江張邯瑯邪皮容皆至大官其後伏黯傳理家學攺定章句作解說九篇位至光祿勲以授嗣子恭恭以黯任爲郎永平中拜司空恭刪黯章句定爲二十萬言年九十卒又蜀郡任末廣漢景鸞皆以明習齊詩敎授著述而卒

韓詩

韓嬰燕人景帝時爲常山太傅嬰推詩之意而作內外傳其言頗與齊魯間殊淮南賁生受之燕趙間言詩者由韓生河內趙子事嬰授同國蔡誼誼至丞相誼授同國食子公與王吉爲昌邑王中尉食生爲博士授泰山丰吉吉授淄川長孫順順爲博士丰爲部刺史由是韓詩有王食長孫之學丰授山陽張順順授東海髮福皆至大官建武初博士淮陽薛漢傳父業尢善說災異防緯受詔定圖防當世言詩推爲長後爲千乘太守坐事下獄死弟子犍爲杜撫防稽澹臺敬伯鉅鹿韓伯髙最知名撫定韓詩章句建初中爲公車令卒官其所作詩題約義通學者傳之曰杜君注撫授防稽趙舉有道時又有光祿勲九江召馴閬中令巴郡仁山陽張匡皆習韓詩匡爲作章句舉有道徴博士不就

毛詩

孔子刪詩授卜商商爲之序以授魯人魯身授魏人李克克授魯人孟仲子仲子授振牟子振牟子授趙人荀卿荀卿授魯國毛享享作詁訓傳以授趙國毛萇時人謂享爲大毛公萇爲小毛公以其所傳故名其詩曰毛詩萇爲河間獻王博士授同國貫長卿長卿授阿武令解延年延年授徐敖敖授九江陳俠爲新莽講學大夫由是言毛詩者本之徐敖時九江謝曼卿亦善毛詩乃爲其訓東海衛宏從曼卿受學因作毛詩序得風雅之防世祖以爲議郎濟南徐巡師事宏亦以儒顯其後鄭眾賈逵傳毛詩馬融作毛詩傳鄭作毛詩箋然魯齊韓詩三氏皆立博士惟毛詩不立博士耳

毛詩艸木鳥獸虫魚疏卷下

