

欽定四庫全書

經部三

三家詩拾遺

詩類

提要

【臣】等謹案三家詩拾遺十卷

國朝範家相撰家相字蘅洲防稽人乾隆甲戌進士官至柳州府知府漢代傳詩者四家隋書經籍志稱齊詩亡於魏魯詩亡於西晉惟韓詩存宋修太平禦覽多引韓詩崇文總目亦著錄劉安世晁說之尙時時述其遺說而南渡儒者不復論及知亡於政和建炎間矣自鄭樵以後人人務立新義以掊擊漢儒爲能𨿽毛傳鄭箋亦岌岌乎不能自立特以刋板太學僅得幸存三家之佚文遂散失而不可復問王應麟於咸淳之末始掇拾殘賸輯爲詩攷三卷然剙始難工多所掛漏又增綴詩篇目采諸子依托之說亦頗少持擇家相是編因王氏之書重加裒輯增入者十之六七其以三百篇爲綱而三家佚說一一並見較王氏所錄以三家各自爲篇者亦頗易循覽惟其以三家詩拾遺爲名則古文考異不盡三家之文者自宜附錄其逸詩不系於三家者亦自宜芟除乃一例收入未免失於貪多且冠於篇端使開卷卽名實相乖尢非體例至於張超稱關雎爲畢公作一條語

本見超所作誚靑衣賦非超別有解經之書而但據詩補傳所載泛稱張超云云並不錄其賦語搜采亦間有未周然較王氏之書則詳贍逺矣近時嚴虞惇作詩經質疑內有三家遺說一篇又惠棟九經古義余蕭客古經解鉤沈於三家均有采掇論其賅備亦尙不及是編也乾隆四十四年四月恭校上

總纂宮【臣】紀昀【臣】陸錫熊【臣】孫士毅

總校

官【臣】陸

費墀

三家詩拾遺原序

魯齊燕韓詩在漢最爲早出後爲毛公所掩遂至亡佚歷唐宋至今未有舉其遺說而述之者嘗疑三家師承至遠其弟子如孔安國匡衡王吉諸人皆當世名儒申公之師浮邱伯與毛本出一家何至相懸如是因集三家之說散見於經傳子史之引用者反覆推覽多與禮記周官左國不合而毛獨條條可復此毛之所以得掩前人者然三家之說令人欣然頥解者固觸目皆是也經師專己守殘昌黎深嫉其獘今之學者視漢唐注疏若可覆瓿不知注疏未可廢也義理求而日出古注亦探而彌新漢唐縱有缺敗其可傳者自在豈可任其散佚而不爲之収拾哉嗟乎詩自朱傳一出卽毛傳尙束之髙閣何論三家然集傳每取匡劉韓子之說以糾毛傳之失矣非其說之原有可信者在歟今使三家之書與毛俱存則朱子之駁三家者當甚於毛惟僅存一二見其有禆於經而采之彌覺其可重然則三家之說之是者固當信從其非者亦不妨任其兩存也余因毛鄭箋傳之不行於世而有感於三家之亡於是就深寧王氏之詩攷更爲搜補稍爲推論其得失附以古文考異及逸詩二卷名之曰拾遺將以問諸好古之士乾隆庚辰四月長至後十日防稽範家相自序

三家詩源流

三家總記

漢書曰漢興魯申公爲詩訓故而齊轅固生燕韓生皆爲之傳或取春秋采雜說咸非其本義與不得已魯最爲近之

應劭曰申公作魯詩後蒼作齊詩韓嬰作韓詩

隋經籍志曰漢初魯人申公受詩於浮邱伯作訓詁是爲魯詩轅固生亦傳詩是爲齊詩燕人韓嬰亦傳詩是爲韓詩終於後漢三家並立齊詩魏代已亡魯詩亡於西晉韓詩𨿽存無傳之者

按韓詩內傳太平禦覽尙引其文劉安世以爲少時嘗讀韓詩是內傳之亡當在北宋之末所存者外傳一卷而已

魯詩傳授

漢書曰楚元王交字遊髙祖同父少弟也少時嘗與魯穆生白生申生俱受詩於浮邱伯伯者孫卿門人也髙後時浮邱伯在長安元王遣子郢客與申公俱卒業元王好詩諸子皆讀詩申公始爲詩傳號魯詩元王亦次之詩傳號元王詩傳

漢書申公魯人少從楚元王俱事齊人浮邱伯受詩漢興髙祖過魯申公以弟子從師入見於魯南宮武帝使使束帛加璧安車以蒲裹輪駕駟迎申公至時已八十餘以爲太中大夫病免歸數年卒弟子爲博士十餘人孔安國周霸夏寛碭魯賜蘭陵繆生徐偃鄒人闕門慶忌申公卒以詩春秋授而瑕邱江公盡能傳之及魯許生免中徐公皆守學敎授韋賢治詩至丞相子成以淮陽中尉論石渠後亦至丞相由是魯詩有韋氏學王式翁思事免中徐公及許生爲昌邑王師山陽張長安幼君先事式後東平唐長賓沛禇少孫亦來事式皆爲博士由是魯詩有張唐禇氏之學張生兄子防卿爲諫議大夫其門人瑯琊王扶陳畱許晏由是張家有許氏學【按魯詩與韋賢同時者有章氏學後漢武榮治韋氏章句有武氏學不可悉載】

陸徳明曰申公以詩經爲訓故以敎無傳疑者則闕弗傳【儒林傳】號曰魯詩弟子爲博士者十餘人郎中王臧禦史大夫趙綰臨淮太守孔安國膠西內史周霸城陽內史夏寛東海太守魯賜長沙內史繆生膠西中尉徐偃膠東內史闕門慶忌皆申公弟子

漢藝文志魯說二十八卷魯故二十五卷

齊詩傳授

漢書轅固齊人以治詩孝景時爲博士諸齊以詩貴顯者皆固之弟子也夏侯始昌最明傳後蒼蒼字近君東海郯人通詩禮爲博士至少府授翼奉蕭望之匡衡衡授瑯琊師丹防理斿君潁川滿昌君都由是齊詩有翼匡師防之學

陸徳明曰轅固生作詩傳號齊詩傳夏侯始昌授後蒼蒼授翼奉及蕭望之匡衡衡授師丹及伏理滿昌昌授張邯及皮容皆至大官徒眾尢盛後漢陳元方亦傳齊詩

漢藝文志齊詩傳二十九卷【苟悅漢紀云轅固生作詩內外傳】後氏蒼齊故二十卷傳三十九卷孫氏故二十七卷傳二十八卷雜記十八卷

韓詩傳授

漢書曰韓嬰燕人推詩人之意而作內外傳數萬言其語頗與齊魯間殊然歸一也淮南賁生受之燕趙間言詩者由韓生河南趙子事生授同郡蔡誼誼授同郡食子公與王吉食生授泰山栗丰丰授山陽張就吉授淄川長孫順順授東海發福由是有王食長孫之學漢藝文志韓故三十六卷【新唐書韓詩卜商序韓嬰注二十二卷】內傳四卷外傳六卷【隋唐志十卷】詩說四十一卷

漢魏說詩不著傳授者

伏生尙書大傳時或引詩伏本魯人與申公先後同時是魯詩家伏湛治魯詩見本傳

淮南子鴻烈解集眾手成書其說詩不一然家世魯詩也亦爲魯詩

賈誼新書說詩與魯詩合卽騶虞可見矣劉歆曰詩始萌芽天下眾書往往頗出皆諸生雜說猶廣立於學宮爲立博士在漢之儒惟賈生而已

董仲舒春秋繁露及本集說棫朴云漢及白牡騂剛諸詩與毛詩不同是時三家早出蓋三家說也

司馬遷曾向孔安國問故孔安國魯申公弟子

劉向列女傳曾南丰譏其說詩多乖異不知向家世魯詩也說苑新序亦然向子歆好春秋左傳及毛詩其與毛異者皆魯詩

班固白虎通多引韓詩內傳亦時述魯詩漢書亦然蓋三家詩俱有之

揚雄法言魯頌閟宮之說乖異大抵亦出三家

蔡邕書魯詩石經其琴操亦多魯說惟獨斷載三頌之序俱同毛公朱氏經義考疑是魯序與毛同者

鄭康成未箋毛傳時其注三禮多用魯詩兼出齊韓見鄭志答張逸及鄭駁異義

王肅崔靈恩皆毛詩家其注亦時出三家說

凡例

一三家詩魯最先出齊次之韓又次之故所錄遺說以魯齊韓爲次間有入則錯次錄之

一經文所標俱從毛詩不列其義但錄三家遺說殘章片語俱加輯錄仍疏其得失於後

一三家文字異者與經書子史所引古文奇字統爲一卷列之於首以廣見聞其三家文字旣異仍別有意義者重錄於各章各句之下書曰某作某然後可覽其說焉其文字異而義同者不重出

一古逸詩或爲孔筆所刪或刪後之詩皆見經傳子史之引述三家如雨無正鼓鐘般諸篇句有逸出毛詩者皆當輯錄故統爲一卷次於文字考異後

一三家齊詩存者絕少魯訓故傳亦復無多惟韓詩亡於北宋所存頗見一斑凡所輯錄必注明出於何書

一魯之孔安國劉向齊之匡衡翼奉韓之王吉諸人皆傳一家之學無所出入其董江都賈長沙班孟堅諸說未知的出何家者則但標其名鄭司農少學韓詩兼通齊魯後乃箋毛今本所自言出於何家之說分別書之

一韓詩外傳𨿽皆引詩證事亦時見本義間有節錄一三家訓故傳說遺文悉錄原文不遺一字其他各家所引述非有禆於經義者不錄

一是編本王氏詩考更加搜刪正以成書掛漏錯失在所難免博雅之士聊以爲津筏可也其本論則具載詩沈中矣

欽定四庫全書

三家詩拾遺卷一

柳州府知府範家相撰

文字考異

孔頴達曰毛詩文字異者動以數百蓋不獨說經之家言人人殊矣王厚齊詩攷集經傳子史及說文爾雅所引與毛詩字句殊別者並入三家詩說中𨿽極該博頗無倫次因重爲搜輯所未偹別爲一卷用廣學者之見聞其如於之與於維之與惟斁之與射古字本通者𨿽異弗錄

國風

關睢在河之州【說文】君子好仇【爾雅】參差莕菜【說文】摻差【說文】展轉反則【楚辭章句】

葛覃葛蕈是艾是濩【並釋文】

捲耳我馬防隤【說文】虺穨【爾雅】我夃酌彼金罍【說文】金【漢書注】陟彼岨矣【說文】�矣【釋文】云何盱矣【爾雅注】

南有樛木枓木【韓詩釋文】葛藟虆之【楚詞章句】�之【說文】�之【釋文】螽斯兮【說文】

桃夭枖枖【一作�○說文】其葉溱溱【通典】

芣苢芣苡薄言擷之【並釋文】

南有喬木橋木【釋文】江之漾矣【韓詩外傳義別】羕矣【說文長也】

汝墳汝墳【後漢書引韓詩】愵如調饑【說文】惄如輖饑【惄一作�釋文】朝饑【韓詩】魴魚防尾【說文○後漢書作赬尾】王室如【釋文】

麟趾麟之顁【爾雅○注題也】

艸虫防螡【爾雅】遘止【漢書注】

采蘋采萍【釋文】采薻【說文】於以鬺之【漢書師古注烹也】

甘棠召伯所庋【說文漢書】召伯所楬勿剗勿扒召伯所稅【並釋文】蔽茀【韓外傳】弗鬋【漢書】

行露何以防我屋【釋文】

羔羊五它【釋文】逶迆【釋文】褘�【韓內傳漢衡方碑同釋】

小星抱衾與幬【爾雅】

江有泛江有洍【說文】

野有死麕死麏【又作麇並釋文】

何彼穠矣何彼茙矣【釋文】

騶虞騶吾【劉芳義疏】

柏舟威儀逮逮【禮記】不可算也【絕交論】晤辟有摽【說文○辟又作擘一作寤澼義異】胡臷而微【釋文】

日月報我不術【文選注】

終風願言則疌【釋文○呂氏作疐】防防其陰【韓詩】

擊鼔擊鼓其鼞【說文】死生挈濶【釋文】於嗟敻兮【韓詩】

凱風黃鳥【太平禦覽】

雄雉遙遙我思【說苑】我之懷矣自詒伊慼【左傳】

匏有苦葉深則砅【說文履石渡水也】雍雍鳴�【說文鹽鐵論作噰噰】旴日始旦【易釋文姚氏引詩】

谷風采蘴涇以謂濁【釋文】我今不閱扶服救之【禮記】育諊【釋文】宻勿同心【文選注僶俛也】伊予來勩【爾雅】無以下體【外傳】旣詒我肄【爾雅注】

式微中露【列女傳】

旄邱畱離之子【又作鶹離○爾雅】

兮山有蓁【釋文】碩人扈扈【韓詩○釋文美貌】

泉水防彼泉水【說文直視也韓詩作祕一作泌】飲餞於坭【釋文】

北門室人交徧防我【釋文】亦已焉哉【韓詩外傳】

北風其虛其徐【爾雅】

靜女靜女其【又作祩好也○說文】僾而不見【說文】

新臺新臺有玼【齊詩作有跐韓作有漼】得此蠒【並說文】

二子乘舟中心洋洋【說文】

柏舟�彼兩髳【髳亦作�優亦作紞並說文】實維我�【韓詩】

墻有茨墻有薺【說文】中防【漢書】不可揚也【韓詩】

君子偕老禕禕它它【爾雅】�發【說文】不屑鬄也【周禮注】玊之瑱兮【說文】是褻絆也邦之媛也【並說文媛也釋文作援也】

鶉之奔奔賁賁姜姜【禮記】人而無良【韓詩外傳】

定騋牝驪牡【說文】

相鼠何不遄死【史記】

載馳大夫軷渉【儀禮疏】言采其【說文系傳】許人訧之【釋文】淇奧淇澳菉竹【大學】菉【韓詩】喧兮有斐諠兮【俱大學】有邲君子【韓詩】赫兮愃兮琇瑩防弁【俱說文】

碩人防衣【說苑】檾衣【說文】衣錦尙防【中庸】尙景【儀禮】尙蘏【尙書大傳】覃公【白虎通】棲【爾雅】�首蛾眉【說文】翟蔽以朝【周禮注】北流��施罟濊濊防防鮁鮁【並說文】

氓惇丘【爾雅○注如覆惇者】波涕漣漣【楚詞章句】履無咎言【禮記注】漸車幃裳【儀禮疏】信誓【說文】

竹竿淇水浟浟【釋文】

芄蘭艽蘭之枝【說文】𨿽則佩防【周禮注】垂帶萃兮能不我狎【並韓詩】

河廣曾不容【說文】

伯兮焉得藼艸【說文】萲艸【爾雅】

秛黍彼黍防防【說文】中心愮愮【爾雅】

君子於役雞棲於時【羣經音辧】

君子陽陽左執翳【說文】

中谷�其幹矣【說文】惙其泣矣【韓詩】

爰雉罹於防【說文】於罦【說文】尙寐無訛【釋文】

大車噋噋【廣韻】毳衣如【一作罽】毳衣如【說文】

大叔於田兩驂如舞【家語】火烈具舉【文選注】膻裼【說文】

淸人左旋右搯【說文】二矛重鷮【韓詩】

遵大路無我�兮【說文】

同車蕣華【說文】佩玊鏘鏘【楚詞章句】

東門有靖家室【韓詩】有靜家室【太平禦覧藝文類聚】

風雨風雨湝湝【說文】

子衿子防【石經】兮逹兮【說文達他末反不相遇也】子寧不詒音【韓詩】蔓艸淸揚防兮【玊篇韓詩作靑陽】

溱洧潧與洧【說文】方洹洹兮【韓詩】方灌灌兮秉菅恂�且樂【並漢書】恂盱【韓詩】

還子之嫙兮【韓詩】營兮【齊詩】遭我乎之間兮【水經注一本作�】嶩【齊詩】並駈從兩豜兮【說文】婘兮【韓詩】

南山橫由其畝【韓詩】

甫田維莠喬喬【法言】婉兮�兮【說文】

盧令盧泠泠【韓詩】獜獜【說文】

敝笱其魚遺遺【韓詩】

載驅簟笰朱鞟齊子旦夕垂轡爾爾【並釋文】

倚嗟倚嗟防兮【集韻】四矢變兮舞則纂兮【並韓詩】

葛屨攕攕女手【說文○韓作纎纖】宛如左僻【說文】好人媞媞【楚詞章句】是以爲利【呂氏讀詩記】

伐檀河水淸且防漪【爾雅】欿欿伐輪兮【石經】

蟋蟀蟋螄【說文】

山有樞山有蓲【石經】�【爾雅】它人是媮【文選注】

揚之水素衣朱綃【魯詩】

綢繆邂覯【韓詩】

杕杜獨行焭焭【文選注】胡不次焉【崔靈恩集注】

有杕逝肯適我【韓詩】

采苓采蘦【說文】

車粼寺人之伶【韓詩】

駟鐵四臷【漢書】駟驖【說文】載獫猲獢【說文】

小戎防環脇駈陰靳騧�是驂【並釋文】沃以觼軜【說文】竹閟緄縢【儀禮注】竹防【周禮注】愔愔良人【列女傳】

蒹葭溯洄溯防【爾雅】

終南有屺有堂【崔靈恩集注】顏如渥沰【韓詩○又作渥赭】

晨風鷐風【說文】宛彼北林【周禮注】

無衣與子同襗【說文○注防衣袴也】

權輿胡不承權輿【爾雅注】

宛丘子之蕩兮【楚詞章句】鷺纛【爾雅】

衡門可以療饑【韓外傅】

東門市也媻娑【說文】谷旦於嗟【釋文】

墓門誶予不顧【楚詞章句】

防有卭有防�【說文】防�【石經】防�【仝上】

月出月出皦兮佼人僚兮【釋文】佼人劉兮【又作嬼○羣經音辧】澤陂有蒲與茄【樊光注爾雅】碩大且婘【釋文】陽如之何【魯詩】�【說文】碩大且�【韓詩】碩大且�【說文】

素冠棘人臠臠兮【說文】

萇楚旖旎其華【楚詞章句】

匪風匪風�兮摡之釡【說文】匪車揭兮【韓詩】

蜉蝣衣裳��【說文○注防五采鮮色也】堀閱【說文】

候人何戈與綴【禮記注】嬒兮蔚兮【說文女黑色爲嬒】婉兮�兮【崔靈恩注】

鳲鳩其弁伊【說文置玊也周禮注作綦】心若結兮【禮記】

七月一之日防冹二之日颲颲【說文○崔靈恩栗烈作栗冽】七月鳴鴃【趙岐孟子注】獻肩【周禮注】食郁及藿【說文】黍稷童稑【周禮注】納於�陰【說文】稱彼兕觵受福無疆【禮記注】

防鴞�天之未陰雨【說文】徹彼桑杜【韓詩】予羽燋燋【釋文】予尾消消【孔氏經文】修修【釋文】惟予音之嘵嘵【說文○玊海遺作憢憢】

東山霝雨熠熠宵行【並說文】雚鳴【說文小爵也】烝在蓼薪【韓詩】破斧四國是匡【韓詩】四國是訛【爾雅注】四國是揫【董氏】

狼跋載疌其尾【又作躓】赤舄掔掔【又作幾幾並說文】

小雅

鹿鳴視民不佻【左傳】

四牡周道郁夷【漢地裏志】委夷威遲【釋文】威夷【韓詩】痑痑駱馬【說文漢書文作驒驒】

皇華侁侁徵夫【楚詞章句】莘莘【國語】我馬維驕【說文】周爰諮謨【淮南子】常棣萼不韡韡【說文○鄭注不作跗】防鴒【釋文】外禦其侮【左傳國語】飲酒之�【說文】

伐木伐木所所【說文】有酒醑我【釋文】竷竷鼓我【說文】壿壿舞我【爾雅】竷竷舞我【崔靈恩集注】

天保俾爾剪谷【聞人滋盡也】吉圭爲饎【儀禮饗詞韓詩亦同】絜蠲【周禮疏】采薇靡所歸聘【釋文】彼薾維何【說文】

出車我出我輿【荀子】旂旐英英獫狁於攘【釋文】

杕杜檀車【韓詩○石經作防防】

魚麗物其指矣【荀子】

南有嘉魚烝然��【讀詩紀】蒸然【韓詩】

蓼蕭和鸞噰噰【賈誼新書】

湛露愔愔夜飲【韓詩】懕懕【說文】

菁莪蓁蓁者莪【韓詩】

六月我是用戒【鹽鐵論】整居焦護【爾雅】

采芑朱紱斯皇【釋文○紱亦作芾】朱紼【白虎通】振振嗔嗔【說文】嘽嘽推推【漢書】

車攻東有圃艸【韓詩】囿艸【後漢書】甫艸【羣經音辧】薄狩於敖【水經注】抉拾旣次【周禮注○集韻抉作夬】助我舉防【說文】赤紼【白虎通】

吉日旣禡旣禂【說文】麀鹿噳噳【口羣向上也○說文】其麎孔有【爾雅】伾伾俟俟【說文○釋文儦儦作爊爊】駓駓騃騃【韓詩】

庭燎鸞聲銊銊【說文】

祈父圻父【左傳】屍雍【韓外傳】

白駒在彼穹谷【韓詩】

我行其野言采其蓄【釋文】不惟舊因【白虎通】誠不以富【論語】斯幹約之格格【周禮注】椓之柝柝【釋文】如矢斯扐如鳥斯�【並韓詩】載衣之【釋文】

無羊九十其【釋文】或寢或譌【韓詩】

節南山維石嚴嚴【羣經音辧】天方薦防【說文】天子是痺【苟子】憂心如炎【韓詩○炎字書作焱】�國之鈞【漢書】卑民不迷【荀子】昊天不庸【韓詩】旣怡旣懌【釋文】

正月不敢不局【釋文】民之譌言【說文石經作僞】不敢不�虺蜥【說文】憂心瘐瘐【玊海補遺】燎之方揚能或滅之【漢書】亦孔之昭【中庸】協比其鄰【左傳】夭夭是加【蔡邕傳】防防彼有屋【說文】速速方有谷【後漢書】煢獨【孟子】

十月朔日辛卯【宋本朱傳○魏了翁曰十月之交則十一月矣是周人朔月也故曰朔月辛卯○按誤月爲日始於元板】日月鞠防山冡卒崩【漢書】蘩惟司徒【韓詩】皮惟司徒中術膳夫掫子內史萬惟師氏橜惟趣馬【俱漢書注】艷妻傓方處【說文○漢書煽作扇】宻勿從事防口嗸嗸僔防背憎【並說文】悠悠我悝【爾雅】我防【顧野王】

雨無正聽言則對【漢書】燻胥以痡【韓詩】

小旻噏噏呰呰【荀子○漢書歙歙訿訿】寔用不就【韓外傳】民𨿽靡腜【韓詩○王肅作靡憮】不可暴虎【鹽鐵論】戰戰矜矜【左傳】

小宛翰飛戾天【薛君】螟嬴【說文】毋忝爾所生【古文孝經】疹寡【韓詩】宜犴宜獄【韓詩】冝豻【漢書】念彼先人【春秋繁露】

小弁小卞【漢書】儵儵周道【玊海補遺】惄焉如疛【釋文又作如防】疹如疾首【釋文】譬彼瘣木【說文】

巧言大猷【說文】譖始旣減【韓詩○說文作旣涵】趯趯毚【韓詩】聖人謨之【釋文】旣微且�【說文】

何人斯我心施也【韓詩】

巷伯緀兮斐兮【緀白文也斐又作菲○釋文】鉹兮哆兮【說文○崔靈恩集注作侈兮哆兮○玊海補遺又作哆兮誃兮】取彼讒人【禮記注後漢書】勞人慅慅【玊海補遺】

谷風棄我如遺【新序】

蓼莪蓼蓼者儀【釋○莪釋文作義義同】瓶之�矣【說文】

大東周道如底【孟子】其平如砥【楚詞章句】苕苕公子行彼周道【同上】采采衣服【韓詩】哀我癉人【爾雅】琄琄佩璲【爾雅疏】�彼織女【爾雅】東有啟明【同上】有冽晷泉【釋文】

四月百卉具腓【韓詩○玊海補遺作具痱】匪鷻匪鶿【說文】盡萃以仕【釋文】亂離斯莫【韓詩】爰其適歸【史記】

北山普天之下【孟子】率土之賓【漢書】或憔悴事國【左傳】

小明眷眷懷顧【文選注】無常安處【漢書】癉我不暇【釋文】

鼓鐘憂心且怞【說文】鼓鐘伐臯【周禮注】

楚茨楚楚者薋【楚詞章句○漢書注茨】祝祭於�【作薺】馥芬孝思【說文薛君文】

信南山維禹之【選注韓詩周禮稍】旣瀀旣渥【人注】防防原隰【說文周】取其血膫【禮疏】

甫田圃田【說文】箌彼甫田【爾雅】或蕓或芓黍稷儗儗【韓詩】以我齍明田俊【漢書並】

大田以我剡耜【釋文】不蓈不莠【爾雅】螟蟘【說文】螟【同上】蛑賊【釋文】有黤【同上說文○韓詩】有晻淒淒興雨祁祁【作弇呂氏】此有不斂積【春秋崔靈恩】

瞻彼洛矣韎韐有赩【集注白】琕琫容刀【虎通】

桑扈受福不儺【釋文說文】兕觥其�【解字】匪交匪敖【說文】匪徼匪傲【左傳】

有頍先集維防【漢書爾】樂酒今昔【雅注楚詞】

車舝展彼碩女【章句】髙山卬止【劉向】以慍我心【說文】

靑蠅謍謍靑蠅止於棥【韓詩說文史記樊作蕃】讒言罔極【漢書】賓筵賓載手防【作藩】威儀販販【漢書】威儀佖佖仄弁屢舞姕姕酌彼漮爵【並說文】

采菽匪交匪舒【荀子】觱沸濫泉【釋文】滭沸【玊海】君子所誡【晏子春秋】赤紼在股【白虎通】福祿攸同【左傳】便蕃左右亦是帥從【左傳】便便左右【韓詩】紼縭維之【爾雅】優哉防哉聊以卒歲【左傳】福祿肶之【釋文】

角弓觲觲角弓【說文】雨雪麃麃晏然聿消【荀子】曣晛聿消【韓詩】如食儀饇【仝上】莫肯下隧式居屢驕【苟子】

菀柳上天甚神無自瘵也【國策○韓詩作甚惂】

都人士狐裘黃裳萬民之望【賈誼新書】薹笠【爾雅】

采緑采菉【楚詞章句】言鬯其弓【釋文】薄言覩者【釋文】

隰桑瑕不謂矣【禮記注】

白華泱泱白雲【韓詩】淲沱北流【說文○徐曰沱沼也今別作池非】念子防防【說文】視我防防【韓詩】

緜蠻緡蠻【大學】豈敢憚行畏不能趨【韓詩】

苕華三星在霤【釋文】

大雅

文王本枝百世【左傳】娓娓文王【崔注】陳錫載周【左傳】惟周之士不顯奕世【後魏禮志】述修厥徳【漢書】儀監於殷峻命不易【大學】上天之縡【揚雄傳】

大明天難諶斯【漢書】磬天之妹【韓詩】允懷多福【春秋繁露】在郃之陽【風俗通】其旝如林【說文】坶野洋洋【水經注】四騵彭彭【公羊疏】諒彼武王率伐大商【釋文】

緜陶陶穴【說文】來朝趣馬【顧野王】周原��【韓詩】聿來相宇【新序】爰挈我龜【釋文】卑立室家【仝上】其乘則直臯門有亢【釋文】亦不殞厥問【孟子】畎夷喙矣【左傳注】犬夷呬矣昆夷駾矣【說文】

棫朴奉璋俄俄【釋文】烝徒檝之【說文】雕琢其章【荀子○周禮注章作璋】亹亹我王【荀子】

旱麓璱彼玊瓚【說文○周禮注瑟作卹】延於條枚【外傳呂氏春秋同】思齊神罔時侗【說文】厲假不瑕【集韻】古之人無擇【韓詩】

皇矣求民之瘼【漢書】惟此二國惟此四國此惟予度【論衡】其椔其翳【玊海補遺○翳韓詩作殪】維此文王【左傳】攘之鬄之【釋文鬄又作捌】莫其徳音【左傳】王此大國【仝上】天立厥妃患夷載路【釋文】克順克俾俾於文王【禮記】無然畔換【漢書注】以遏䢐莒以篤周祜【孟子】隆衝【韓詩】崇庸【齊詩】崇墉圪圪與爾臨防【說文】執誶連連攸馘【釋文又作聝】是禷是禡【說文】

靈臺經始勿悈【玊海補遺】白鳥鶴鶴【孟子】白鳥皜皜【新書】蒙瞍奏工【楚詞章句】巨業維樅【說文】

下武應侯順徳【家語淮南子同】昭哉來禦【漢書注】來許【漢碑】愼其祖父【後漢書注】

文王有聲欥求厥寧【說文】匪亟其欲【釋文玊海補遺作匪悈】匪革其猶【禮記】度是鎬京【同上】旣伐於崈【尙書大傳】築城伊洫【釋文】

生民不�不�【說文】克岐克防禾穎穟穟瓜瓞菶菶【說文】瓞��【釋文】拂厥丰艸【韓詩】誕降嘉谷【說文】維【爾雅】或舂或【儀禮注】或或舀【說文】淅之溞溞【爾雅】烝之烰烰【說文】有臺【白通通】取抵以軷【說文】后稷兆祀【禮記】其馨始升【釋文】

行葦維葉柅柅【文選注】惇弓旣彀【說文】肆筵設杌【楚詞章句】駘背【春秋繁露】

鳬鷖公屍來燕醺醺【說文】

假樂嘉樂【左傳中庸】憲憲令徳保佑命之【中庸】不騫不忘【春秋繁露】不不忘【文選注】

公劉思戢用光【孟子】於邠斯觀【白虎通】汭防之卽【周禮注】陟則在甗【釋文】

泂酌可以饙饎【說文】

捲阿嗣先公酋矣祓祿【爾雅】噦噦其羽【說文】

民勞迄可小康【漢書】防不畏明【說文防會也】是用大【左傳】揉遠能邇以謹昬怓【釋文】

板上帝版版【說文】下民卒【禮記】無然呭呭【釋文○爾雅作泄泄說文作詍詍】辭之繹矣【說文】老夫懽懽【爾雅】民之方念防【說文】敬天之威不敢馳驅【後漢楊秉傳】多將謞謞【說文】聽我敖敖【玊海補遺】天之誘民【禮記】

蕩蕩蕩上帝【玊海補遺】天命匪訦【韓詩】匪忱【說文】會是彊圉【漢書注】爾徳不明以無陪無卿不明爾徳以無陪無仄式號式謼【漢書】殷鑑不逺在夏后之世【國語】侯詛侯祝旣諐爾止【釋文】

抑懿戒【國語】有牿徳行【禮記】誥爾民人【鹽鐵論】愼爾侯度【左傳】白圭之防【說文】子孫憴憴【釋文】不諐於儀【左傳】我心懆懆【五經文字】誨爾忳忳【禮記注】無言不酬【外傳】借曰未知【漢書】不譖不賊【釋文】

桑柔其下侯洵【說文】國步斯矉【仝上】告女憂卹誨女序爵鮮不用濯【墨子】泰風有隧【爾雅】迸云不逮【釋文○迸又作拼】自有胇膓【同上】往以中垢【外傳】

云漢蘊隆炯炯【韓詩】爞爞【說文】耗燡下土山川有噦其聲【說文】云如何悝【爾雅○釋文作防】赫赫惔惔【韓作炎炎】如惔如樊【惔韓作炎】防哉冡宰【並釋文】胡寧疹我以旱【韓詩】

崧髙嵩髙【禮記】峻極於天【中庸】爲周之翰【禮記】王踐之事【韓詩】有防其城【釋文】錫爾介圭【爾雅】申伯番番旣入於徐【楚詞章句】

烝民蒸民秉夷【孟子】四牡騯騯【說文○釋文作駫駫】彊圉【漢書】韓奕有晫其道【釋文】王賜韓侯【周禮注】鉤膺鏤鐊【說文】淺幎【朱注幎又作幦】侄娣從之【白虎通】其追其貉【說文】獻其豼皮【釋文白狐也】

江漢武夫潢潢【鹽鐵論】肇敏戎功【後漢周舉傳】弛其文徳恊此四國【禮記○注弛施也協和也】

常武旣儆旣戒【周禮注】惇彼淮濆【說文】民民翼翼【釋文】

瞻卬女反脫之【漢書】鞠人伎忒捨爾介逖【說文】邦國殄顇【漢書】

三頌

淸廟逡奔走在廟【禮記注】

維天於穆不似【正義引孟仲子】誐以溢我【說文○集韻作誐以謐我】何以卹我【左傳○注詩疑別有本】

烈文四方其順之【左傳】

天作彼䢐者岐【韓詩】子孫其保之【說苑】

我將維天其佑之【釋文】儀式刑文王之徳【左傳】

時邁薄言振之【韓詩】

執競鍠鍠��【說文】

思文飴我釐麰【漢書○貽釋文作詒牟作】貽我嘉【韓詩】

有瞽應縣鼓【周禮注】肅雍和鳴【禮記○雍爾雅作噰】

濳橬【爾雅取魚其】涔有多魚【韓詩】

雝雍【論語以雍徹】

載見鞗革有瑲【說文】

閔予煢煢在防【說文○文選注作惸惸漢郊祀志作焭焭】陟降廷止【漢書】小毖甹夆【爾雅】辛赦【韓詩】

載芟其耕郝郝【爾雅】有防其耜【集韻】繹繹其達【爾雅】緜緜其穮【說文】有苾其香【釋文】

良耜其鎛斯防【集韻周禮注同】旣茠荼蓼【說文】以茠�蓼【玊海補遺】防之秩秩【說文】殺時牡【釋文】

絲衣素衣其防弁服俅俅【說文○爾雅戴弁俅俅】不防不傲【釋文】不虞不驁【史記】自羊來牛【韓外傳】鼐鼎及哉【史記○注哉音資】

酌汋【左傳苟子】勺【內則】

賚鋪時繹思【左傳】

般墮山【釋文】於皇明周【白虎通】

駉在駉之野有驈有騜【說文】有騅有有驑有駱有驔有防【並字林】

有駜鼓淵淵【釋文】

泮水薄采其荇【白虎通】其旂伐伐【羣經音辧】言采其束矢其【說文】鬄彼東南獷彼淮夷【韓詩】

閟宮實始戩商稙稚尗麥【說文】荊茶是徵【史記】魯侯是曕【說苑】寢廟奕奕【蔡邕獨斷】王謂叔父【禮記】遂幠大東【韓詩】

那鞀鼓鼘鼘【說文】庸鼔有檡【釋文】奏嘏【玊海補遺】

烈祖亦有和鬻【說文○通釋和作盉】奏假【中庸】鬷假【左傳】

鳥殷社芒芒【史三代世表褚先生】奄有九域【韓詩】惟民所止【大學】百祿是荷【左傳】

長髮王桓發【韓詩】海水有截【水經注】至於湯躋【禮記】聖敬日齋【釋文】布政優優【左傳】百祿是揫【說文】爲下國畷郵【韓詩】爲下國駿蒙【荀子○大戴記作恂防】何天之敷奏其勇【大戴】武王載坺【說文荀子作載發】則莫我敢遏包有三枿韋顧旣伐【俱漢書】爲下國駿駹【齊詩】

殷武防入其阻【說文】四方是極【漢書古今人表】京師翼翼【韓詩○後漢書樊凖傳仝】

右羣書文字考異凡一千數百有奇或音義同而字異或音義字形俱異其中古今文字𨿽殊本無二致者錄之以廣見聞而已若一句之中一字之異與毛詩各成一說皆三家之支流余裔也已采其義可旁通者別入拾遺本文中矣此本王氏詩攷更加刪以次分篇一覽可得頗費日力但寡學聞尙多掛漏又隨得隨錄一篇之內先後不無失次學者諒之

三家詩拾遺卷一

欽定四庫全書

三家詩拾遺卷二

柳州府知府範家相撰

古詩

詩自三百五篇而外見於經傳子史之稱引者或指爲孔筆刪存之餘而非然也詩之有關於禮儀而不可缺如采齊肆夏新宮貍首諸篇孔子方考正之無由豈肯刪而去之哉昔朱子嘗欲采韓詩章句於文選注中而深寧王氏因有詩攷之作然率隨手掇拾漫無條理緣重爲搜輯所未及分爲四篇一曰篇辭俱一曰篇名存辭一曰篇辭俱存一曰詩句存篇名各疏其出處於每條之下其非周之詩而見於雜家之稱述者無徵不信槪置弗錄

篇辭俱一

商頌七篇

國語戴公之大夫正考父校商之名頌於周太師得十二篇歸祀其先王孔子錄之以備三頌今亡七篇

商齊七篇

大戴記凡雅二十六篇八篇廢不可歌商齊七篇可歌也鄭氏謂商卽商頌非也樂記商者五帝之遺聲齊者三代之遺聲也今之矣

太史公謂古詩三千餘篇孔子去其重取其可施於禮儀上采后稷下述殷周之盛至幽厲之缺爲三百五篇其云三千餘篇𨿽別無所考要之古詩之遺多矣其篇名間有存者錄之下篇

篇名存詩辭二

南陔白華華黍由庚崇丘由儀

右六亡詩篇名毛詩有之三家則亡陸徳明曰此六篇周公制禮用爲樂章吹笙以播其曲孔子刪定三百十一篇及秦而亡子夏序詩篇義合編故序存而詩亡朱子以序爲衞宏僞作不足信乃本洪邁王質鄭樵之說斷爲笙本無詞而非闕文又據劉敞說謂鄕飲酒及燕禮舉此六詩皆曰笙曰樂曰奏而不言歌爲有聲無詞之證又文選張揖上林賦注云小雅之材七十四人亦除笙詩言之然後儒多以漢唐舊說爲是

晉束晳亡詩六篇蓋本之夏侯湛湛先有周詩其序曰周詩者南陔白華華黍六篇有其防而亡其詞湛續其亡今湛詩無存而晳獨傳尊朱子者咸譏其無庸也

王夏肆夏昭夏納夏章夏齊夏族夏祴夏驁夏

周禮鐘師掌金奏凡樂事以鐘鼓奏九夏鄭注夏大也王出入奏王夏屍出入奏肆夏牲出入奏昭夏四方賓客來奏納夏臣有功奏章夏夫人助祭奏齊夏族人侍燕奏族夏客醉而出奏祴夏公出入奏驁夏九夏皆詩篇頌之類也此歌之大者樂崩亦從而亡是以頌不能具也

國語金奏肆夏樊遏渠天子以饗元侯也韋昭注肆夏一名樊韶夏一名遏納夏一名渠卽周禮九夏之三呂叔玊云肆夏時邁也樊遏執競也渠思文也二說微異【叔玊漢時人著詩說杜子春周禮注引之】如所云則九夏僅闕其六與鄭不同然樊遏渠實非九夏也如肆夏卽是樊何以國語旣曰肆夏又曰肆夏樊乎樊遏卽執競何以但云肆夏樊不云樊遏執競渠思文乎蓋呂以肆夏爲時邁者以時邁有肆於時夏之文耳因牽連及之謂樊遏卽執競渠卽思文而二詩並無明文可證韋昭因之小變其說皆不足信也天左傳載穆叔如晉金奏肆夏之三穆叔不拜其云肆夏之三謂連奏肆夏昭夏納夏也故穆叔曰三夏天子所以享元侯也如呂韋說則享元侯之意安在當以鄭氏爲正

鄭以九夏爲頌類者孔氏謂歌類乎頌非必俱頌詩也鄭樵劉敞直謂九夏皆有聲無詞與笙詩同益不足信唐皮日休有九夏系文

采齊【一作薺】

周禮樂師敎樂儀行以肆夏趨以采齊鄭注詩篇名

新宮

儀禮燕禮升歌鹿鳴下管新宮大射禮乃歌鹿鳴三終乃管新宮三終鄭注新宮小雅詩篇名鄭知爲小雅詩者以其與鹿鳴並舉也左傳叔孫昭子聘宋宋公享之賦新宮或云卽斯幹之詩則何所取義而賦之乎【唐邱光庭有亡詩】

河水

左傳公子賦河水公賦六月杜注詩也義取朝宗於海韋昭注國語謂卽彼流水之詩無所徵

茅鴟

左傳叔孫穆子食慶封慶封泛祭穆子不悅使工爲之誦茅防杜注詩刺不敬王也【邱光庭亦有亡詩】

鳩飛

國語秦伯賦鳩飛公子賦河水韋昭謂卽小宛之首章蓋以首二句有鳩飛二字也按內外傳引詩未有捨篇名而別拈詩中一二字以命篇者蓋詩也

九徳之歌

周禮九徳之歌九防之舞於宗廟之中奏之若樂九變則人鬼可得而禮矣注九徳卽九功之歌今軼

武宿夜

禮記聲莫重於升歌舞莫重於武宿夜注舞曲名皇氏曰師說書傳云武王伐紂至於商郊停止宿夜士卒皆歡樂歌舞以達旦因名爲武宿夜其樂亡也

按熊氏謂卽大武之詩考樂記冕而總幹舞大武是大武固爲舞曲但詩中不見宿夜之義且記何不云聲莫重於升歌舞莫重於大武乎

史辟史義史見史童史謗史賓

大戴記凡雅二十六篇其八篇可歌歌鹿鳴貍首鵲巢采蘩采蘋伐檀白駒騶虞八篇廢不可歌七篇商齊可歌也三篇間歌史辟史義史見史童史謗史賓十聲按史辟史義等名不知所解其曰間歌自是歌詩篇名曰十聲則合兩篇爲一聲故合商齊七篇爲十也商齊爲五帝三代遺聲商齊之人識之故列於雅

明明崇禹生開

周書世俘篇籥人奏武萬獻明明三終奏崇禹生開三終注曰明明崇禹生開詩篇名

招雍肆夏孝成

尙書大傳維五紀奏鐘石論人聲招樂興於大之野報事還歸二年�然乃作大唐之歌招爲賓客雍爲主人始奏肆夏納以孝成按孔子純取周詩定爲三百則中天之詩在於弗錄但如所言則肆夏之名其始於有虞而周仍之歟

以上篇名存詩詞之詩如笙詩九夏采齊新宮諸樂章皆自孔子未刪詩之前其他非周詩及無關禮儀之篇或刪自聖筆耳王氏詩攷雜入駕辧【楚詞大招伏羲駕辧楚勞商只文選注伏羲作琴始造此曲】綱【隋樂志伏羲有网夏侯辧樂論亦云】丰年【辧樂論神農教民食穀有丰年之詠】八闋【呂氏春秋葛天氏歌八闋一曰載民二曰鳥三曰遂艸木四曰奮五穀五曰敬天常六曰逹帝功七曰振地徳八曰總萬物之極凡詩八闋】晳陽南陽初慮朱幹苓落歸來縵縵【尙書大傳虞傳維元祀巡守四嶽八伯每至其方貢兩伯之樂其歌晳陽云云】破斧【呂氏春秋夏孔甲作爲破斧之歌實始爲南音】燕燕【呂氏春秋有娀氏二女作歌一終曰燕燕始爲北音】晨露【呂氏春秋湯命伊尹作大濩歌晨露】黃竹【穆天子傳】諸篇名皆子書雜說且孔子純取周詩凡自殷以前原所弗錄耳古樂篇名不可悉紀如扶來立本【伏義】扶持下謀【神農】咸池大捲雲門【黃帝】承云六莖【顓頊】六英【帝嚳】大章【堯】大韶【舜】大夏【禹】大濩【湯】皆傳之自古而詩並無聞至如阮籍稱少昊歌鳯鳥之迹夏侯太初論黃帝有龍衮之頌尙書中候載成王有鳯皇之歌悉已無稽其如大禹玊牒之詞許由箕山之歌皇娥白雲之歌葛天捉�之歌𨿽有篇有辭明出後人之手與箕子麥秀之歌無異又如列子以不識不知四句卽康衢之童謠呂氏春秋以普天之下四句乃虞舜自作之詩三國誌曹髦紀何晏引一人有慶兆民賴之二句謂是詩文殆是傳訛

篇名詩詞俱存二

貍首

今日泰射四正具舉大夫君子凡以庶士小大莫處禦於君所以燕以射則燕則譽【以上見小戴記】

弓旣平張四侯且良決拾有常旣順乃讓乃揖乃讓乃躋其堂乃節其行旣志乃張

射夫命射射者之聲禦者之旌旣獲卒莫嗟爾不寧侯爲爾不朝於王所故亢而射女彊食食爾曾孫侯氏百福【以上大戴記投壺篇○考工記梓人祭侯辭與投壺下六句略同而稍異曰惟若寜侯母或若女不寧侯不屬於王所故抗而射女彊飲彊食詒女曾孫諸侯百福豈祭侯亦用貍首邪】

周禮鐘師凡射王以騶虞爲節諸侯以貍首爲節鄭注詩篇名歌貍首者樂防時也小戴投壺篇命者曰請奏貍首而其辭不載載射義中只八句大戴投壺載其辭多十九句長短不齊疑有闕文

詩無貍首之義或謂原壤登木之歌卽此篇句固非劉氏小傳或曰卽鵲巢文似之此則旣有貍首又有鵲巢尢非

祈招

祈招之愔愔式昭徳音思我王度式如玊式如金形民之力而無醉飽之心

左傳子革對楚靈王曰昔穆王欲肆其心周行天下將皆必有車轍馬迹焉祭公謀父作祈招之詩云雲杜注祈父周司馬世掌甲兵之官招其名此詩

轡之柔矣

馬之剛矣轡之柔矣馬亦不剛轡亦不柔志气麃麃【一作志之塵塵】取予不疑【注塵塵和也不疑和之至】

左傳晉侯言衛侯之罪使叔向告二君國子賦轡之柔矣其辭不載杜注詩也義取寛政以安諸侯若柔轡之馭六馬也周書太子晉解師曠請歸王子賜之乘車四馬曰太師亦善禦之師曠對曰禦吾未之學也王子曰女不爲夫時詩云云

徵招角招

畜君何尢

孟子趙岐注樂詩也孔子刪詩於世本中故同時之詩不錄

樂詩

舟張辟雍鶬鶬相從八風回回鳯凰喈喈

尙書大傳樂日篇載此詩

支

天之所支不可壊也其所壊亦不可支也

國語衞彪傒適周見單穆公曰萇劉其不沒乎周詩云云昔武王克殷而作此詩也以爲飫歌名之曰支以遺後之人使永監焉夫禮之立成者爲飫【立而行禮】昭明大節而已少曲與焉【詩樂少章曲也】按內傳所稱與外傳略同而不云飫歌

白水

浩浩白水鯈鯈之魚君來召我我將安居國家未立從我焉如

浩浩者水育育者魚未有室家而召我焉居

管子桓公使管仲求寧戚戚應之曰浩浩乎鯈鯈乎管仲不解歸而不語有少妾問焉管仲曰非爾與知也妾曰毋少少毋賤賤仲以語之妾曰寧子殆欲室乎古有白水之詩云云按列女傳此少妾名婧而詩不全

驪駒

驪駒在門僕夫俱存驪駒在路僕夫整駕

漢書儒林傳博士江公世爲魯詩心嫉王式謂歌吹諸生曰歌驪駒式曰聞之於師客歌驪駒主人歌客毋庸歸【劉敞曰尋文上下客歌驪駒者將歸之歌主人無所歸不當歸也】今日諸君爲主人日尙早未可也江公曰經何以言之曰在曲禮云云江公曰何狗曲也

雨無正

雨無其極傷我稼穡

劉安世述韓詩詳本篇

鼓鐘

韎任侏離

陳禪傳述韓詩詳本篇

般

於繹思

三家詩時周之命下有此一句見孔疏

【附】采薇歌

登彼西山兮采其薇兮以暴易暴兮不知其非兮黃農虞夏忽焉沒兮我安適歸兮吁嗟䢐兮命之衰兮

史記予悲伯夷之志覩軼詩可異焉

麥秀歌

麥秀漸漸兮禾黍油油兮彼狡童兮不與我好兮史記箕子朝周過殷故墟宮室毀廢生禾黍乃作麥秀之歌按二歌不見經傳疑未必果爲伯夷箕子之作而麥秀斥紂爲狡童尢未可信以其出自史記傳之必有所自故錄而附之若琴操載文王羑里鳯凰之歌則爲後人贗作無疑也【琴操鳯凰銜書於文王之郊文王曰殷帝無道天命已移乃作歌日翼翼翔翔彼鸞凰兮銜書來逰以命昌兮曕天案圖殷將亡兮蒼蒼昊天始有萌兮神連精合謀於房兮羑里歌曰殷道混混浸濁煩兮朱紫相合不別分兮迷亂聲色信讒言兮炎炎之虐使我愆兮幽閉牢穽由其言兮遘我四人憂勤勤兮】

詩辭存篇名四

巧笑倩兮美目盼兮素以爲絢兮

見論語

唐棣之華偏其反而豈不爾思室是逺而

見論語

相彼盍旦尙猶惡之

禮坊記引此二句注盍旦夜鳴之鳥言視彼夜鳴之鳥欲反晝作夜尙且惡之

昔吾有先正其言明且淸國家以寧都邑以成庶民以生誰能秉國成不自爲正卒勞百姓

禮緇衣引詩注曰上五句詩下四句見今節南山篇按三百篇中如母逝我梁四句無競維人二句及翩翩者鵻王事靡盬等句復見甚多此所引似自爲一章之詩也

翹翹車乘招我以弓豈不欲往畏我友朋

左傳齊侯使敬仲爲卿敬仲辭以羈旅之臣敢辱髙位引此四句

𨿽有絲麻無棄菅蒯𨿽有姬姜無棄蕉萃凡百君子莫不代匱

左傳楚入鄆無偹故也君子曰恃陋而不偹罪之大者也引詩云云言偹之不可以已也

周道挺挺我心扃扃講事不令集人來定

左傳楚殺其大夫公子壬貪也君子謂楚共王於是乎不刑引詩云云注挺挺正直也扃扃明察講謀也謀事之不善當聚致賢人以定之

俟河之淸人壽幾何兆云詢多職競作羅

左傳楚子囊伐鄭討其侵蔡也子駟子國子耳欲從楚子孔子蟜子展欲待晉子駟引詩云云注人壽促而河淸遲晉不可恃兆卜也詢謀也言旣卜且謀則競作网羅之難無成功

淑愼爾止無載爾僞

左傳澶淵之防防而不信名皆棄不信之不可也如是詩曰文王陟降在帝左右信之謂也又曰淑愼爾止無載爾僞不信之謂也按大雅抑云淑愼爾止不愆於儀與此異又古文尙書載入周官篇云恭儉惟徳無載爾僞

禮義不愆何卹於人言

左傳子產曰吾聞爲善者不攺其度故能有濟也民不可逞度不可攺引詩云云

我無所監夏后及商用亂之故民卒流亡

左傳齊有彗星齊侯使禳之晏子曰無益也只取誣耳引大雅惟此文王及此四句

皇皇上天其命不忒天之以善必報其徳【說苑作天之與善必報其徳當從說苑】

家語孔子在齊捨於外館景公造焉賓主之辭旣接左右白曰周使至言先王之廟災景公復問何王之廟孔子曰此必釐王之廟公曰何以知之孔子引詩云云按家語爲王肅僞書此條蓋襲說苑

魚在在藻厥志在餌

見大戴記疑魚藻篇句

樂矣君子直言是務

見晏子春秋

行百里者半於九十

國策甘茂說秦王引此二句言末路之難也

大武【句】逺宅不渉【一本宅下有而字】

國策白起拔宜陽黃歇說秦王引詩云云注曰威武之大者遠安宅之不必渉其地按國策引詩如木實繁者披其枝披其枝者傷其心服難以勇治亂以知事之計也立傳以行敎孝以學義之經也樹徳莫如滋除害莫如盡疑皆古語而稱曰詩故勿錄

王道蕩蕩不偏不黨王道平平不黨不偏其直若矢其易若底君子之所履小人之所視

墨子兼愛篇引此八句稱周詩上四句見洪範下四句見大東篇而稱周詩古或有考也

靑靑之麥生於陵陂生不布施死何含珠爲

莊子外物篇引此小司馬注曰詩刺死人也

如霜雪之將將如日月之光明爲之則存不爲之則亡荀子王霸篇禮之所以正國也譬猶衡之於輕重也猶繩墨之於曲直也猶規矩之於方圎也攻錯之而人莫能誣也引詩云云

國有大命不可以告人妨其躬身

荀子臣道篇迫脇於亂時窮居於暴國而無所避之則崇其美揚其善違其惡隱其敗言其所否稱其所長以爲成俗詩云云

鳯凰秋秋其翼若干其聲若簫有鳯有凰樂帝之心荀子解蔽篇目視備色耳聽備聲口食備味形居備宮名受備號生則天下歌死則四海哭是以謂之至盛詩云云此不蔽之福也

墨以爲明狐貍其蒼

荀子解蔽篇君人者周則讒言至矣而直言反矣小人邇而君子逺詩云云此上幽而下險也

長夜漫兮永思騫兮太古之不慢兮禮義之不愆兮何卹人之言兮【下二句與左傳同疑是一章】

荀子正名篇能處道而不貳吐而不奪利而不畱貴公正而賤鄙爭是士君子之辧說詩云云

涓涓流水不雝不塞轂已破碎乃大其輻事已敗矣乃重太息

荀子法行篇曾子曰母內人之疏而外人之親無身不善而怨人無刑已至而呼天內人之疏而外人之親不亦逺乎身不善而怨人不亦反乎刑已至而呼天不亦晚乎詩云云

緜緜之葛生於曠野良工得之以爲絺綌良工不得枯死於野

見說苑按說苑有辟雍詩云有昭辟雍有賢泮宮田裏周行濟濟將將似類詩附之於此

有斧有柯

陸賈新語辧惑篇引此一句

厥初生民深修益成

史記三代世表禇先生引詩傳言姜嫄出見大人迹而履踐之知於身生后稷姜嫄以爲無父棄之道中牛羊不踐抱之山中山者養之又捐之大澤鳥覆席食之姜嫄怪而取長之堯以爲賢立以爲大農姓之曰姬氏詩人美而頌之曰厥初生民深修益成而道后稷之始也按如禇所引則深修益成一句生民詩之句也

九變復貫知言之選

漢書武帝紀引此臣瓚曰先王創制易敎以救流獘也是以三王之敎有文有質九數之多也師古曰貫事也論語曰仍舊貫此言文質不同寛猛殊用循環復舊擇而用之【武帝元鼎詔云詩曰四牡翼翼防徵不服亦是詩】

皎皎練絲在所染之

後漢楊終傳終聞堯舜之民可比屋而封桀紂之民可比屋而誅何者堯舜爲之隄防桀紂示之驕奢也詩云云注詩也

羽觴隨波

晉書束晳傳武帝問三月曲水之義晳曰昔周公成洛邑因流水以泛酒故詩云羽觴隨波漢書音義羽觴作生爵形

萬人顒顒仰天告愬

見文選注薛君章句蓋韓詩也

佞人如【陳尼切蛭也】

見集韻字下引詩按詩之句見於秦漢宋唐人引述類於古語者皆棄弗錄如韓外傳代馬依北風越鳥巢故枝明是西漢人詩亦弗錄其他呂氏春秋四條【將欲毀之必重累之將欲踣之必髙舉之○惟則定國○君君子則正以行其徳君小人則寛以盡其力○無過亂門】史記一條【得人者興失人者崩】列子一條【良弓之子必學爲箕良冶之子必學爲裘】周禮鄭注一條【敕爾瞽率爾眾工奏爾悲誦肅肅雝雝母怠母凶】皆稱曰詩而類於古之成語者也又如管子之鴻鵠鏘鏘【形勢篇鴻鵠鏘鏘惟民歌之】寧戚之南山白石【髙誘注是碩防詩】晉士蔿之狐裘蒙茸【狐裘蒙茸一國三公吾誰適從左氏謂是士蔿自作之詩】焦贛易林之君子有酒【君子有酒鄙人鼔缶𨿽不見好亦不見丑淮南子說林本云古諺】春秋緯之月離於箕【月離於箕風揚沙矣月離於畢俾滂沱矣丰坊僞石經直入之小雅漸漸之石詩中】等類尢多或疑爲詩而實非也

春秋之後周道寖衰聘問歌詠不行於列國學士之詩在布衣【以上班固語】蓋自大野獲麟至於秦人失鹿數百年之詩不登於太史之掌錄其遺文斷句見於子史百家之引述者皆秀民學士之詩而非必盡經孔子之所刪者也其詞亦時異於三百蓋文以代降詩亦隨之韋孟諷時自爲漢體河梁惜別頓異風人是故詩變爲騷騷變爲賦而體制遂分四言化爲五言五言轉爲歌行而俳體以作是皆詩之支流余裔而亦時尙風气之使然不可彊齊也戰國與春秋以上之詩亦猶是歟故𨿽有服古之士希心摹彷亡之什儼合樂章要之風味自有淺深質文亦表厚薄不難尋咀而見焉片語只詞縱無關於經義殘編蠧豈有廢於搜防學者覽之將毋色然而喜乎【相】再識

三家詩拾遺卷二

欽定四庫全書

三家詩拾遺卷三

栁州府知府範家相撰

國風

關雎

魯詩司馬遷曰周道缺詩人本之袵席關雎作又曰周室衰而關雎作劉向曰周之康王夫人晏而出朝關雎起興思得淑女以配君子夫雎鳩之鳥未嘗見其乘居而匹處也【列女傳】杜欽曰佩玉晏鳴關雎刺之知好色之伐性短年離制度之生無厭天下將蒙化淩夷而成俗也故詠淑女幾以配上忠孝之篤仁愛之至也【本傳】楊雄曰關雎作爲傷始亂又曰周康之時頌聲作乎下關雎作乎上習治也李奇曰後夫人雞鳴佩玉去君所周康王后不然故詩人嘆而傷之【漢書注】張超曰【康成弟子】關雎畢公作【傳或云蔡邕說】

齊詩匡衡曰妃匹之際生民之始萬福之原婚姻之禮也然後品物遂而天命全孔子論詩以關雎爲首言太上者民之父母后夫人之行不侔乎天地則無以奉神靈之統而理萬物之宜故曰窈窕淑女君子好逑言能致其貞淑情欲之感無介乎容儀晏私之意不形乎動靜夫然後可以配至尊而爲宗廟主此綱紀之首王敎之端也

韓詩關雎刺時也【詩說內傳及薛君章句見下關雎夲篇】又外傳曰子夏問關雎何以爲風始也子曰關雎至矣乎幽幽防防徳之所蔵紛紛沸沸道之所行如神龍變化斐斐文章大哉關雎之道也萬物之所系羣生之所懸命也六經之策皆歸論及之蓋取之關雎關雎之事大矣哉天地之間生民之屬王道之原不外是矣詩始萌芽申公訓故單行於世故孔安國司馬遷劉向揚雄諸人皆宗魯詩至於後漢之末康成未見毛傳之先亦逓相祖述韓嬰內傳見於薛君章句者【詳見首章】與魯略同惟外傳述夫子之言似與毛合然非其夲論也齊詩匡衡一疏似與魯詩不同而詩之正義亦未明辧以晢當時儀禮左傳未出無所考正三家者言未嘗深究夫子不淫不傷之防使非毛公出而廓淸義將終晦矣竊意康王后夫人晏起畢公思后妃之徳或彈以諷諫事則有之薛士龍謂關雎刺時是賦其詩者呂元鈞謂陳古以諷是也魯韓傳訛遂直以爲刺康後而經師承之不加察耳

後漢明帝詔昔應門失守關雎刺世應門失守一語夲春秋說題辭其言曰人主不正應門失守故歌關雎以感之然第曰歌以感之不云作以刺時也後人加以附防遂謂康王承文武之盛一朝晏起夫人不鳴璜宮門不擊柝關雎之人見幾而作至範蔚宗皇后紀序猶用其說豈止漢魏人哉然考光武廢郭后詔云旣無關雎之徳而有衛霍之風似用毛序卽蔚宗序先言後夫人進賢才以輔佐君子衷窈窕而不淫其色【衷誤作哀見文選李善注】是毛說甚明後又云康王晚朝關雎作諷可知是康王時人歌關雎以諷諫與薛呂之說正同予故曰康後晏朝事或有之魯韓𨿽傳訛非盡無稽也

關關雎鳩在河之洲窈窕淑女君子好逑

韓詩內傳曰窈窕貞専淑女奉順坤徳成其紀綱【文選注】薛君章句曰詩人言雎鳩貞潔愼匹以聲相求必於河洲蔽隱無人之處故人君動靜退朝入於私宮后妃禦見去畱有度應門繋柝鼓人上堂退反燕處體安志明今時人君內傾於色賢人見其萌故詠關雎說淑女正容儀以刺時【後漢書注】

按薛君亦云詠以刺時不云作以刺時其文甚明又漢書注宋均曰應門者人主聽政處也不以政事爲務則有宣淫之心關雎樂而不淫思得賢人與之共化修應門之政云云此又似別爲一解矣

葛覃

維葉萋萋是刈是濩

韓詩內傳萋萋盛也【文選注】刈取也濩瀹也【釋文凡三家字義異者俱錄】

濩毛訓爲煮義與韓同爾雅郭注作鑊孫炎曰瀹謂煮之於鑊

言告師氏

【附】白虎通婦人之所以有師者何學事人之道也【班氏說詩雜出三家不知所傳】

捲耳

晁說之詩序曰魯詩以捲耳鵲巢采蘩采蘋皆康王時詩今無所考意魯詩在北宋時或尙未亡耶

采采捲耳不盈傾筐嗟我懷人寘彼周行

荀子曰傾筐易滿也捲耳易得也然而不可以貳周行故曰心枝則無知傾則不精貳則疑惑

荀爲四家所自出故有見卽錄此說首章義尢精左傳以此詩爲文王能官人以王及公侯伯子

男甸衛采大夫各居其列爲周行四家皆同淮南子引嗟我二句曰以言慕遠世也髙誘注思古之賢人各得其行列知漢人無異義矣

韓詩內傳頃筐欹筐也

我姑酌彼金罍

韓詩內傳罍天子以玉飾諸侯大夫皆以黃金飾【釋文】又曰金罍大夫器也天子以玉諸侯大夫皆以金士以梓一升曰爵爵盡也足也二升曰觚觚寡也飲當寡少三升曰觶觶適也飲當自適四升曰角角觸也不能自適觸罪故也五升曰散散訕也飲不自節爲人所訕摠名曰爵爵餉也觥亦五升所以罰不敬也觥廓也所以著明之貌君子有道廓然著明非所以餉不得名觴【儀禮注引內傳文】

知金罍爲大夫酒器則非后妃夫人自酌之罍矣

云何吁矣

韓詩內傳云辭也【釋文】

樛木

南有樛木葛藟縈之【樛韓作枓縈韓作�】

按說文枓木髙貌韓蓋以木之髙諭后妃以葛藟諭眾妾言枓木𨿽髙而葛藟得以�蔓而附焉以興逮下之意與毛詩樛木下曲之訓各有取義

螽斯

宜爾子孫繩繩兮

韓詩外傳言母賢能使子賢也

繩繩毛訓戒愼也正是子賢之意興振振蟄蟄皆當依古爲訓

置

施於中逵【逵韓作馗】

韓詩薛君章句馗中九交之道

爾雅一逹謂之道路二逹謂之岐旁三逹謂之劇旁四逹謂之衢五逹謂之康六逹謂之莊七逹謂之劇驂八逹謂之崇期九逹謂之馗郭注四道交出復有旁通者

芣苢

魯詩劉向列女傳蔡人之妻宋人之女也夫有惡疾其母將攺嫁之女曰夫之不幸女之不幸也且夫采采芣苢之艸𨿽其惡猶始於采埓之終於懷襭之況於夫婦之道乎其母乃作芣苢之詩

韓序芣苢傷夫有惡疾也【文選注】

按劉峻辧命論冉耕歌其芣苢卽伯牛也論語伯牛有疾注曰癩疾是也然宋母恐只是歌芣苢而非作也亦疑傳訛當如毛傳

采采芣苢薄言采之

韓詩內傳曰直曰車前瞿曰芣苢薛君曰芣苢澤防也惡之艸詩人傷其君子有惡疾人道不通求已不得發憤而作以是興芣苢𨿽惡乎我猶采取而不已者以興君子𨿽有惡疾我猶守而不離去也夫有惡疾妻不肯去列女傳猶爲近理若求已不得發憤而作則夫子何取而入之三百篇乎毛以車前爲芣苢韓曰直爲車前瞿爲芣苢則似二物薛漢又指澤防是非惡之艸也按陸佃釋韓傳云車前一名牛舌與澤防同又云生於両旁謂之瞿可以治癩

漢廣

韓序漢廣悅人也【文選注】薛君章句曰遊女漢神也言漢神時見不可求而得之

韓云悅人蓋悅遊女之貞潔而思欲求之耳薛君乃以遊女爲漢神類陳思感甄后而賦洛神悖矣不可休息韓作不可求思孔穎逹曰詩之大體

韻在辭上休求二字爲韻二息字俱當依韓作思

汝墳

魯詩劉向曰周南大夫平治水土過時不來其妻恐其觧於王事蓋與其鄰人陳素所與大夫言國家多難惟勉彊之無有譴怒遺父母憂生於亂世迫於暴虐然而仕者爲父母在也乃作詩云云【列女傳】

韓詩汝濆辭家也王室政敎如烈火矣猶觸冒而仕者以父母甚迫近饑寒之憂爲此祿仕【漢書注】

毛序婦人閔其君子能勉之以正也正與魯合所謂無遺父母憂者王政酷烈恐罪及其親也韓以家貧祿仕爲義亦不貼文王身上說如集傳所云也後漢周磐嘗讀是詩而起思親之慕若曰王政𨿽迫如火矣其如我父母何其情愴然感人千載古義長矣

遵彼汝墳【韓作濆】惄如調饑【惄韓作愵調作朝】王室如燬【韓作火尾反齊人曰燬楚人曰】父母孔邇

韓詩薛君曰朝饑最難忍【文選注】按韓詩濆水名也楊愼曰調饑或作輖饑皆屬魯魚焦氏易林防如旦饑郭遐周詩惄焉如朝饑皆作朝

韓詩內傳赬赤也烈火孔甚也邇近也言魴魚勞則尾赤君子勞則顏色變【漢書注】

艸虫【曹粹中詩說曰齊詩先采蘋而後艸虫王應麟亦云未知何本按儀禮歌召南三篇原以艸虫在先】魯詩劉向曰孔子曰未見君子憂心惙惙亦旣見止亦旣覯止我心則悅詩之好善道之甚也如此【說苑】按劉以思君子爲好善道則非大夫妻所作矣

采蘋

禮記采蘩樂不失職也采蘋樂循法也初不言大夫妻能承祭祀左傳始以采蘋采蘩爲昭忠信澗溪沼沚之毛蘋蘩薀藻之菜可薦於鬼神羞於王公又曰濟澤之阿行潦之蘋藻寘之宗室季蘭尸之敬也似以二篇通美大夫妻之作亦未明季蘭爲何時人要之毛說爲有據矣三家他無所考惟晁說之所見魯詩以鵲巢采蘩采蘋皆康王時詩則與毛公時世不合

采蘋采藻

韓詩沈者曰蘋浮者曰藻【釋文】

郭璞曰蘋水上浮萍也江東人謂之薸陸佃曰生水底有二種萍藻卽祭統所雲水艸之葅又昏禮云芼之以蘋藻則兼可生用矣關雎之采荇所以備祭品參觀甚明

甘棠

魯詩史記召伯巡行鄕邑有棠決政事其下人思召公懷棠不敢伐故歌詠之劉向曰召公述職當蠺桑之時不欲變民事故不入邑中舎於甘棠之下而聴斷焉後世思而歌詠之

韓詩外傳召伯在朝有司請營洛以居召伯曰嗟以吾一身而勞百姓非吾先君文王之志也於是出而就蒸庶於隴畆阡陌之間而聴斷焉召伯暴處百姓大悅耕桑者倍力以勸於是歳大稔民給家足其後在位者驕奢不卹元元耕桑失時於是詩人見召伯之所休息下美而歌之

孔叢子曰吾於甘棠見宗廟之所以敬也尊其人必敬其位左傳引此詩亦曰思其人猶愛其皆以召伯旣沒而民歌其徳也魯韓詞異而大防同

行露

魯詩劉向曰召南申女者申人之女也旣許嫁於酆夫家禮不備而往迎之女與其人言夫婦者人倫之始不可不正夫家輕禮違制不可以行夫家訟之於理女終以一禮不備持義不往而作詩曰𨿽速我獄室家不足君子以爲得婦道之宜故舉而揚之傳而法之以絕無禮之求防淫欲之行焉

韓詩外傳曰行露之人許嫁矣然而未往也見一物不具一禮未備守志貞禮守死不往君子以爲得婦道之宜故舉而傳之楊而歌之以絕無禮之求防污道之行

毛傳不言申女之事但云衰亂之俗微貞信之敎興彊暴之男不能侵淩貞女夫彊暴尙淩貞女則未爲化行而俗美矣但如魯韓說以閨門之處子求全責備至於搆訟不顧豈無父母之命媒妁之言乎意者夫家必可以備禮而不備以致夫家搆訟其女在家守禮自矢詩人舉而揚之耳

羔羊

羔羊之皮素絲五紽退食自公委蛇委蛇

韓詩內傳小曰羔大曰羊素諭潔白絲諭柔屈紽數名也逶迆【本作逶迆】公正貌【正義】薛君曰詩人賢仕爲大夫者其徳能稱有潔白之性柔屈之行進退有度數也【漢書注】

以逶迆爲公正與毛傳行可從迹之意不同而韓說較明

摽有梅

摽有梅其實七兮求我庶士迨其吉兮

韓詩摽作莩傳曰莩零落也迨願也【釋文】

王應麟曰摽與莩通非是莩是零落之意摽乃擊之使落與寤辟有摽之訓爲拊心同願者父母之願戴岷隱鼠璞曰此擇婿之詞父母之心也

小星

寔命不同

韓詩寔作實傳曰實有也【釋文】

寔與實不通大雅實墉實壑注實當作寔按寔音同室寔是也實有也韓若曰宵徵之所以肅肅者有命自天不得而同也

江有汜

江有渚

韓詩內傳一溢一否曰渚【釋文】

何彼穠矣

魯詩鄭箴膏肓曰齊侯嫁女以其母王姬治嫁之車遠送之【儀禮此爲魯詩說見疏

康成答張語】

毛傳謂武王女文王孫適齊侯之子以平王爲平正之王蓋以二南爲文王時詩故其說如此集傳亦無定見夫太公之女爲武王元妃似不應以女復嫁齊侯之子【毛奇齡說】且武王五男二女元女嫁陳不聞次女嫁呂伋也集傳載或說謂平王宜臼之孫嫁齊侯之子以齊桓娶共姬事見春秋也似爲可據然共姬爲莊王女乃平王之曾孫矣諸說紛如莫知誰是不如魯詩以齊侯之子爲齊侯之女子以平王之孫爲王之外孫女似可解紛穠韓詩作茙說文云衣厚貌亦與毛傳異

騶虞

魯詩古有梁騶者天子之田也【文選注】賈誼曰騶者文王之囿虞者囿之司獸者虞人翼五豝以待一發所以復中也【太新書】

周禮樂以騶虞疏曰騶虞天子掌鳥獸之官也禮記射義曰騶虞者樂官備也古以騶虞爲官名魯詩正與之合毛傳不如魯長故歐陽公主之墨子曰成王因先王之樂命曰騶虞晁說之言魯詩謂詩作於康王之世皆無他書可證文選注引琴操曰鄒虞邵國之女所作也未知何本

壹發五豝吁嗟乎騶虞

魯詩鄭氏曰壹發五豝諭得賢者多也吁嗟乎騶虞嘆仁也【射義注鄭注三禮時未見毛詩所說皆魯詩】

韓詩吁嗟嘆詞【釋文】

鄭以騶虞爲嘆仁人者以騶虞之官亦仁人也周書王防篇曰壹發五豝言多賢也蓋五豝五豵皆以多爲諭騶虞之官莫非仁賢則其得人之多而官之備可見故詩人嗟嘆而美之戴埴鼠璞曰騶者如七騶六騶虞如山虞澤虞

三家詩拾遺卷三

欽定四庫全書

三家詩拾遺卷四

栁州府知府範家相撰

國風

柏舟

魯詩劉向曰衛宣夫人齊侯之女也嫁於衛至城門而衛君死女遂入持三年之喪畢弟立請曰衛小國也不容二庖願請同廬衛君使人愬於齊之兄弟齊兄弟皆欲之女終不聴而作詩曰我心匪石不可轉也我心匪席不可捲也厄窮而不憫榮辱而不苟然後能自致也言不失也然後可以濟難也詩曰威儀逮逮不可選也言其左右無賢臣皆順其君之欲也【列女傳】李適仲曰衛宣姜自誓而作

此所謂宣姜宣公皆誤左傳宣公納伋之妻爲宣姜未聞其後更娶齊女至城門而公死爲公守節持喪且宣公之子惠公繼立爲君並無弟繼爲君之事或別是一人而非宣姜且是引詩之人非作詩之人要不足深辧也說苑引憂心悄悄二句曰小人成羣斯足憂矣又同毛序未知何故【向治魯詩其子歆好毛詩左傳執以問向向往往不能難是劉氏固兼通毛詩矣】

威儀棣棣不可選也

魯詩賈誼曰棣棣富也不可選眾也【容經】

左傳北宮子引此二句言君臣上下內外大小皆有威儀也毛傳物有其容不可數也義俱同

胡疊而微

韓詩疊作臷傳曰臷常也【釋文】

胡常而微言日月至明胡常有時而微不照見我之憂思也

燕燕

魯詩劉向曰衛定姜者定公之夫人公子之母也公子旣娶而死其婦無子畢三年之喪定姜歸其婦自送之至於魯乃賦詩曰燕燕於飛差池其羽之子於歸遠送於野送去歸泣而望之又作詩曰先君之思以朂寡人君子以定姜爲慈姑【列女傳】鄭氏曰定姜無子立庶子衎是爲獻公畜孝公也獻公無禮於定姜定姜作此詩【禮記注鄭志答炅模曰爲記注時就盧君先師亦然後乃得毛公傳記古書義又且然記注已行不復攺之按盧君卽盧植與鄭共師馬融其云先師卽馬融也融注列女傳皆魯詩說】李適仲曰衛定姜歸其娣送之而作

毛傳作莊姜送戴嬀魯乃作定姜送婦或傳之有自也但詩文不類送婦且非持喪大歸之詞

先君之思以朂寡人

魯詩鄭氏曰言獻公當思先君定公以孝於寡人【禮記注】

獻公無禮於定姜事見左傳

日月

報我不述

韓詩述作術薛君曰術法也

終風

終風且暴謔浪笑傲曀曀其陰

韓詩終風西風也謔起也曀作防天陰塵也【俱釋文】

擊鼓

死生契濶

韓詩契濶約束也【釋文】

毛以契濶爲勤苦不如韓長正義曰五人爲伍謂與其伍中之人相約束也軍法有兩卒師旅其約亦可相及獨言伍者以執手相約必與親近左傳曰不死伍乘軍之大刑也是同伍相救故舉以言之

於嗟洵兮

韓詩吁嗟敻兮敻遠也【釋文】

毛傳釋洵爲遠謂軍伍之疏遠也韓作夐遠似嘆南行師期之遠亦可通

凱風

魯詩趙岐孟子注莫慰母心謂母心不悅也

大戴記曾子曰有子七人莫慰母心子之辭也孟子曰凱風親之過小者也曰子之辭曰過小則非不安其室之意蓋七子未嘗不能慰其母心而母不悅其子有心苛虐七子反而自責故曰莫慰也母不過少慈恩是謂過小且非母之自言是謂子之辭趙注所以止作母心不悅而不及其他若不安其室義將與父絕而猶曰過小乎

雄雉

不忮不求何用不臧

魯詩馬融曰言不忮害不貪求何用爲不善乎疾貪惡忮害之詞【論語注】

韓詩外傳曰夫利爲害本禍爲福先惟不求利者爲無禍故曰不忮不求何用不臧

馬融以爲疾貪惡忮害之詩前三章若無可見蓋篇終始露本意也韓以不求福利爲善義亦相同皆非刺淫與毛序異

匏有苦葉

深則厲淺則揭

韓詩至心曰厲【釋文】

厲說文作砅履石渡也毛傳以衣渉水鄭注論語由膝以上爲厲義各不同

招招舟子

韓詩招招聲也【釋文】

毛曰號召貌王曰以口曰召以手曰招

谷風

采葑采菲無以下體徳音莫違及爾同死

魯詩鄭氏曰此詩故親今疎也言人之交當如采葑采菲取一善而已君子無求備於一人能如此則徳音之美不離令名我願與之同死矣【禮記注】

此𨿽以詩文釋引詩斷章取義之意然曰故親今疎曰言人之交似不指棄婦而指朋友也

行道遲遲中心有違不遠伊邇薄送我畿

韓詩違狠也【釋文】白虎通出婦之義必送之接以賔客之禮故曰薄送我畿

毋發我笱有洸有潰

韓詩發亂也潰不善之貌【釋文】

式微

魯詩劉向曰黎莊夫人者衛侯之女旣往而不同欲未嘗得見其傅母閔夫人賢公反不納恐其見遺而不以時去乃作詩曰式微式微胡不歸夫人曰彼𨿽不吾以吾可以離於婦道乎乃作詩曰微君之故胡爲乎中露【列女傳】劉歆曰黎莊夫人執行不衰莊公不偶行節反乖傅母勸去作詩式微夫人守節終不肯歸【傳贊】

魯詩所事必有本但考左傳晉滅赤潞氏數之以奪黎地未聞黎莊有失徳也泥中中露皆衛地毛傳以爲失國而寓之更明

簡兮

碩人俁俁右手秉翟

韓詩俁作扈傳曰扈扈美貌又曰萬以夷翟大鳥羽【釋文】

正義曰公羊說樂萬舞以鴻羽取其勁翮一舉千里爾雅翟雉屬皆非夷翟大鳥韓蓋別有所本

泉水

毖彼泉水飲餞於禰

韓詩毖作祕【篇海璧吉切刺也】禰作坭傳曰送行飲酒曰餞【釋文】

北門

王事惇我室人交徧摧我

韓詩摧作防【以追反】傳曰惇迫也防就也【釋文】

按就者就而叢責之也

靜女

靜女其姝搔首踟躕

韓詩傳曰靜貞也躊躇【原文】躑躅也【釋文】外傳曰賢者精气闐溢而後傷時不可過也乃陳情欲以歌道義詩曰愛而不見搔首躊躇急時辭也

內傳以靜女爲貞女外傳以爲賢者急時之辭而曰歌道義皆與取彤管之意合

新臺

燕婉之求臺新臺有灑河水浼浼得此戚施

韓詩燕作嬿灑作漼浼作浘傳曰漼鮮貌浘浘盛貌【釋文】薛君曰戚施蟾蜍諭醜惡【太平禦覧】

戚施說文作蠒蟾蜍類形醜又不能仰也

二子乘舟

魯詩劉向曰衛宣公之子伋也壽也伋前妻之子也壽母與朔謀欲殺之而立壽使人與伋乘舟於河中將沈而殺之壽知不能止也因與之同舟舟人不能殺伋方乘舟時伋傅母恐其死也閔而作詩舟行無恙未防又使伋之齊使盜見載旌者要而殺之壽止伋伋不可壽又與之偕行壽之母知之戒之曰壽無爲前也壽又竊伋旌以先行幾至齊矣盜見旌而殺之伋至痛弟代己遂載其屍還至境自殺【新序】

新序之勝於毛傳者有三以伋爲前妻所生之子則知伋爲宣公爲世子時所生非烝於夷姜而生者及其卽位年已長大故可立爲太子一也姜與朔共謀殺伋其事祕國人何由知而賦詩若傅母在內又知而不敢言也是以閔而作詩二也姜欲壽爲太子愛之也壽之先與伋共舟所以阻其沈舟之謀尙非代死代死在竊旌耳其後壽死於盜伋𨿽至不敢再殺乃載屍還境痛弟之代己以自戕情事宛然三也三家𨿽多雜出而之有自學者亦信其所可信而已

柏舟

實維我特

韓詩特作直傳曰相當值也【釋文】

言共姜撫玆藐孤而愴心曰髧彼両髦實我相當值以撫飬之也共伯爲武公之兄史稱武公弒而自立是未可信但共伯旣已嗣位則非幼小可知毛傳亦屬未當兩髦自是共伯遺孤韓云當值猶云遭此閔凶耳

墻有茨

中冓之言不可詳也

魯故冓作防故曰中防中夜也【漢書注】

韓詩中冓中夜謂淫僻之言也【釋文】詳作揚傳曰揚猶道也【釋文】

周禮媒氏注陰訟爭中冓之事聴之亡國之社蓋掩其上而棧其下使無所通就之以聴陰訟之情明不當宣露是冓爲構合之義毛傳爲長

君子偕老

委委佗佗邦之媛也

韓詩佗作他傳曰他他徳之美貌【釋文】媛作援傳曰援取也

佗佗爲徳之美卽平易之謂與毛傳同不如從正義作行步之美爲是援之訓取言爲邦人之取法也

鶉之奔奔

鶉之奔奔【記作賁賁】鵲之彊彊【記作姜姜】人之無良我以爲君魯詩鄭氏曰賁賁姜姜爭闘惡貌良善也言我以惡人爲君亦使我惡如大鳥姜姜於上小鳥賁賁於下【禮記注】

韓詩賁賁彊彊乘匹之貌【釋文】

賁賁彊彊毛傳無解集傳以爲非匹偶而相從依韓說也魯但云以惡人爲君意鶉好闘鵲性燥皆非淫鳥故以爭闘取義耳然不如從韓爲長

定

魯詩仲梁子曰初立楚宮也

鄭志答張曰仲梁先師魯人當六國時在毛公前按韓非子八儒有仲良氏之儒陶潛羣輔錄有仲梁傳樂爲道語蓋先申公浮邱伯而說詩者先儒皆定爲魯詩

星言夙駕

韓詩星精也【釋文】

蝃蝀

韓序蝃蝀刺奔女也詩人言蝃蝀在東者邪色乘陽人君淫佚之徴臣子爲君父隱藏故言莫之敢指也【後漢書注】

如韓說是刺宣姜之詩也毛作衛文有道國人不齒淫奔與韓不同

相鼠

三家詩妻得諫夫者夫婦榮恥共之此妻諫夫之詞也妻諫夫不知何指白乕通多雜出

幹旄

彼妹者子何以予之

韓詩傳曰譬猶練絲染之藍則靑染之朱則赤【王充論衡引詩述傳】

按左傳竿旄何以告之取其忠也家語曰幹旄之忠告至矣哉皆取姝子忠告善道之意此以素絲染練爲諭正善道之謂

載馳

魯詩劉向曰許穆夫人者衛懿公之女初許求之齊亦求之懿公將與許女因其傅母言曰舎近而就遠離大而附小一旦有車馳之難孰可與慮社稷衛君不聴其後狄人攻衛破之許不能救夫人馳驅而弔衛侯因疾之而作詩【列女傳】

劉以許穆夫人爲懿公之女誤也按左傳齊人使昭伯烝於宣姜生文公齊子宋桓夫人許穆夫人其事𨿽屬可疑但懿公爲惠公之子是宣公之孫也宋桓夫人與許穆夫人與惠公爲兄弟而懿公乃其侄耳卽如左傳夫人爲昭伯所生亦是姊行豈懿公所生之女乎夫人之唁衛侯爲宗社淪亡唁其兄弟故許人以義訧之而夫人終不得往也左氏謂夫人之唁衛在戴公時是據詩文言至

於漕爲說也亦悞狄入衛在閔公之二年冬十二月宋桓公隨立戴公以廬於漕而是年戴公隨卒文公嗣立是戴之立止一月耳周之十二月夏之十月詩云芃芃其麥言采其蝱豈十月途中之景乎蓋唁衛當在衛之初滅或文公之時也左傳載叔孫豹賦馳之四章取控於大邦誰因誰極之意似可爲夫人先請其父欲與齊以爲外援之證卽韓傳亦如魯詩所傳也但父爲宣公非懿公

韓詩外傳髙子問於孟子曰夫嫁娶者非己所自親也衛女何以得編於詩也孟子曰有衛女之志則可無衛女之志則怠夫道二常謂之經變謂之權夫衛女行中孝慮中聖權如之何

按外傳連公孫丑問伊尹放太甲爲一章或是孟子軼文流傳於後者與列女傳正同

大夫跋渉許人尢之

韓詩不由蹊遂而渉曰跋渉尢非也【正義】

三家詩拾遺卷四﹤經部﹐詩類﹐三家詩拾遺﹥

欽定四庫全書

三家詩拾遺卷五

栁州府知府範家相撰

國風

淇奧

緑竹猗猗【韓作菉】瑟兮僴兮赫兮咺兮【咺韓詩作宣】有匪君子【匪韓詩作邲】

韓詩內傳菉篇築也邲美也僴美貌宣顯也【正義】毛傳緑王芻竹篇築是二艸名李巡陸璣皆曰一艸二名而正義引終朝采緑以非之但韓詩又止是一艸其不同如此按淇園千畆竹故朱子解爲緑色之竹是也不有竹竿之詩可證乎

緑竹如簀

韓詩薛君曰簀積也緑防【同】盛如積

考槃

韓詩槃作盤澗作幹傳曰地下而黃曰幹【文選注】磽確之處也【釋文】

黃櫄以考槃爲扣盤引鐘鼓弗考爲證從韓詩也

考槃在阿碩人之薖

韓詩薖作傳曰曲景曰阿【釋文】美貌【文選注】

碩人

魯詩劉向曰荘姜始至操行衰墮淫佚冶容傅母諭之云子之家世尊崇當爲法則子之質聰達於事當爲人表式衣錦防裳飾在輿馬是不貴徳也乃作碩人之詩姜遂感而自修也【列女傳】

左傳荘姜美而無子衛人爲之賦碩人豈其行衰墮而好淫佚乎但魯詩本其始至而言之按之詩文義亦可通當備一說

巧笑倩兮美目盻兮

韓詩倩蒼白色盻黑色【釋文】

大夫夙退

韓詩退罷也【釋文】

北流活活【活韓作濊】鱣鮪發發【韓作鱍鱍】庶姜孽孽庶士有朅【孽韓作防朅作桀】

韓詩內傳濊濊流貌防防長貌桀健也【釋文】

說文車行載髙之貌韓訓爲長髙車載人則見其長

氓

氓之蚩蚩將子無怒體無咎言【體無履也】

韓詩內傳氓美貌將辭也履幸也【釋文】

隰則有泮

韓詩泮障也【釋文】

芄蘭

童子佩觽垂帶悸兮能不我甲

魯詩能治煩亂者佩觽能射禦者佩玦【劉向說苑】

韓詩甲作狎按毛傳亦以甲訓狎

伯兮

伯兮朅兮邦之桀兮

韓詩朅作偈傳曰偈桀挺也疾驅貌【釋文】

木

賈誼曰木下報上也【見晁氏詩序】

齊桓爲盟主以衛人言之曰報上

黍離

魯詩劉向曰衛宣公之子壽閔其兄且見害作憂思之詩黍離是也【新序】

新序載伋之傅母作二子乘舟壽作黍離王應麟曰齊詩與魯同

韓詩黍離伯封作也昔尹吉甫信後妻之防而殺孝子伯奇其弟伯封求而不得作黍離之詩【曹植集】如魯韓則此詩皆弟憂其兄之詞事適相類而所傳各異但尹吉甫爲王朝之臣韓說猶爲可通

彼黍離離彼稷之苗

韓詩離離黍貌詩人求亡不得憂懣不識於物視彼黍離離然憂甚之時反以爲稷之苗乃自知其憂之甚也【太平禦覧】

君子於役

曷其有佸韓詩佸至也【釋文】

君子陽陽

君子陶陶韓詩陶陶暢也【後漢書注】

揚之水

不與我戌申韓詩戍舎也【釋文】

中谷有蓷韓詩蓷茺蔚也【釋文】

茺蔚卽益母朱傳從之毛訓爲鵻則庵閭也上林賦庵閭軒於陸璣証之按詩曰暵其修暵其濕則似是庵閭非益母也

爰

雉罹於罿韓詩薛君章句曰施於車上曰罿

葛藟

皇甫謐曰刺桓王詩崔靈恩曰桓王詩【俱正義】

大車

魯詩劉向曰楚伐息虜其君使守門將妻其夫人而納之楚王出遊夫人遂出見息君曰終不以一身更貳夫生離於地上豈若死離於地下乃作詩曰谷則同室死則同穴遂自殺君子謂夫人說於行故序之於詩

大車毳衣皆大夫車服詩曰畏子不奔其義安在乎

緇衣

緇衣之蓆兮韓詩蓆儲也【釋文】

大叔於田

齊詩匡衡曰鄭伯好勇而國人暴虎【封事】

袒裼暴虎毛鄭指叔叚而齊詩泛指國人時無左傳故說之而解耳

兩驂如舞叔在藪

韓詩兩驂左右驂騑【薛君文選注】禽獸之居曰藪【釋文】

淸人

二矛重喬韓詩喬作鷮重喬毛訓累荷鄭云矛矜近上及室題所以懸毛羽也正義矛柄謂之矜室矛之銎題所以識也矛柄之上銎室之下懸雉羽以爲之識鷮者雉名重鷮者重施雉羽於矛之室題也

羔裘

洵直且侯彼其之子舎命不渝

韓詩洵作恂渝作偸曰侯美也【釋文】

恂信也旣信且直也毛訓洵爲均朱子從之偸與侯韻亦當從韓

東門之墠有踐家室

韓詩踐作靖曰靖善也言東門之外栗之下有善人可與成爲家室也【太平禦覽引內傳】

子衿子寧不嗣音

韓詩嗣作詒傳曰詒也言不曾問也【釋文】

出其東門聊樂我員

韓詩員作防曰防神也【釋文】

詩云縞衣綦巾其心神自有至樂也

野有蔓艸

韓詩外傳孔子遭齊程木子於郊傾蓋而語終日顧子路取束帛十以贈先生子路曰由聞之士不中道女無媒而嫁者君子不行也子曰詩不云乎野有蔓艸零露兮有美一人淸揚婉兮邂逅相遇適我願兮齊程木子天下之賢士於是而不贈終身不之見也

外傳𨿽非専以釋經然明以美人爲賢人以邂逅相遇爲尋常道路之相值非如毛序謂男女失時思不期而防也是以鄭伯享趙孟於垂隴子太叔賦之六卿餞韓宣子於郊子齹亦賦之使其爲淫奔期防之詩則夲國之大夫何以賦之趙孟韓起何以稱之乎此本毛公之說不可不參三家以審其是非者也朱子以鄭聲淫爲鄭詩淫實毛公有以啟之

溱洧

韓詩薛君章句曰鄭國之俗三月上已之溱洧兩水之上招防續防祓除不祥故詩人願與所悅者俱往焉【藝文類編】

溱與洧方渙渙兮【韓作洹洹】士與女方秉蕑兮洵訏且樂【洵韓作恂】維士與女伊其相謔贈之以勺藥

韓詩內傳蕑蘭也洵訏樂貌【以上釋文】詩人言溱與洧方盛流洹洹然謂三月桃花水下之時士與女方秉蘭兮秉執也眾士與眾女方執蘭而祓除【以上漢書注引內傳】勺藥離艸也言將離別贈此艸也【釋文】

按韓傳但言三月上已士女秉蘭祓除水濱與所悅者俱往而無他詞其曰所悅者謂士與士女與女各有平日所悅之人卽伊其相謔亦是士女各就其所悅者與之相謔耳世無道路相逄士女雜防互相謔淫奔之理乃毛傳添出兵革不息男女相棄淫風大行諸語無論詩中絕無兵革流離之意卽秉蘭贈藥安必爲目成期約之物皆非詩中所有之義也但暮春水渙男女羣相祓禊袵交趾錯風俗之獘自在言外詩人但直敍其事而含刺巳在韓詩之說深得風人之防不可增益一語

雞鳴

韓序雞鳴防人也【太平禦覽一作悅人也】

孔叢子引夫子之言曰於雞鳴見古之君子不忘其敬也此君子當屬人君言若以爲人臣畏防而恐趨朝之晚設爲夫婦之相儆其義淺矣蓋以詩有蒼蠅之聲亂人聴聞耳毛傳以爲哀公怠政故述賢妃之夙夜警戒以爲刺朱子疑其無所證據攺爲古之賢妃警君之詞按列女傳桓公好淫樂衛姬爲之不聴鄭衛之音桓公乃立衛姬爲夫人號管仲爲仲父夫人治內管仲治外而齊國大治若如集傳則齊之賢妃無逾於衛姬者矣

匪雞則鳴蒼蠅之聲

韓詩薛君章句雞遠鳴蠅聲相似也【文選注】

薛漢之說正同毛傳愚謂蒼蠅之聲豈足以亂嘑旦而聴之不分如是況虫飛天曙喈喈之聲將住反以蠅聲有似雞鳴可乎詩蓋曰非但雞則鳴矣蒼蠅業已作聲蓋蠅尙無聲而疑爲有也警旦之情如話

還

子之還兮【還齊作營韓作嫙】遭我乎�之間兮【�齊作嶩又一作巙】並驅從兩肩兮揖我謂我擐兮【儇韓作婘】

齊詩崔靈恩曰嶩山名言往適營山而相逄於嶩山也

漢書地理誌營齊地名說見下

韓詩內傳嫙好貌婘亦好貌獸三歳曰肩【釋文】

子之昌兮子之茂兮

齊詩崔靈恩集注昌茂俱齊地

按漢書地理誌臨淄名營邱卽太公所封之地昌茂未知何地或云營之故城卽濰之昌茂卽泰山之牟牟與茂古字通未知是否

著

顏師古曰著齊地名出濟南郡著縣也【漢書注】

按著卽古寧字如是地名則二三章曰庭曰堂又豈地名乎顏蓋三家說而未知本之何家

東方之日

韓詩薛君曰彼姝者詩人之所悅者顏色之盛若東方之日也【文選注】

韓意亦作刺淫但東方之日非指顏色戴埴曰男女相奔不夙則暮日出早也月出遲也

在我闥兮韓詩門屏之間曰闥【釋文】

東方未明

東方未明顚倒衣裳

荀子君召其臣臣不俟駕顚倒衣裳而去禮也臣之赴召禮宜顚倒衣裳而去此二句非刺也末章不能辰夜不夙則暮非命召不時乎乃是刺公

南山

衡從其畆【從韓作由】

韓詩內傳東西耕曰衡南北耕曰由【釋文】

敝笱

其魚唯唯【韓作遺遺】

韓詩內傳遺遺言不能制也【釋文】

載驅

齊子發夕韓詩發旦也按發夕謂不俟旦而發行

於夕極言其自恣自如古說皆疎

嗟

舞則選兮四矢反兮【選韓作纂反作變】

韓詩薛君曰舞則纂兮言其舞之中雅樂也【文選注】變易也

四矢反兮鄭箋謂四矢皆得故處是巧射也韓云變易者周禮謂九射各有其儀荘公每射四矢各變其儀也然於下禦亂又不貫矣

三家詩拾遺卷五

欽定四庫全書

三家詩拾遺卷六

栁州府知府範家相撰

國風

葛屨

摻摻女手【摻韓作】

韓詩內傳女手之貌【文選注】古詩纎纎出素手本此

汾沮洳

齊詩匡衡曰晉侯好儉而民畜聚【奏疏】

儉爲美徳能畜聚則戶有蓋藏家給人足矣如匡衡則非刺也

園有桃

我歌且謡

韓詩有章曲曰歌無章曲曰謠【釋文】

伐檀

齊詩張楫曰伐檀刺賢者不遇明王也【文選注】

張氏之說與毛略同按孔叢子曰伐檀見賢者之先事後食也與孟子答公孫丑之意正同董仲舒及薛漢之說皆然毛傳謂在位貪鄙賢者不得仕進張楫謂賢者不遇明王俱非詩意

彼君子兮不素餐兮不素食兮

韓詩薛君章句曰何爲素餐素餐者質也人但有質朴而無治民之才名曰素餐屍祿者頗有所知善惡不明黙然不語苟欲得祿而已譬如屍焉【文選注】狩獵稼穡有位之君子如此可謂質矣而又能蒞官治民是謂不素餐之君子能不素餐則亦不屍祿矣

董仲舒曰不素食兮先其事後其食謂之治身也

河水淸且淪漪

韓詩順流而風曰淪文貌【釋文】

蟋蟀

嵗聿其莫

韓詩薛君章句曰聿辭也莫晚也言君子之年嵗已晚也【文選注】

不曰嵗晚而曰君子之年歳已晚猶云老冉冉其將至勸其及時爲樂也君子良士之稱此非刺晉僖儉不中禮之意甚明季札聞歌唐而嘆其憂之深有陶唐之遺民孔叢子曰於唐見儉徳之大也思深而有儉徳無已太康職思其居之謂

山有樞

魯詩司馬遷曰當周公召公共和之時成侯曾孫僖侯甚嗇愛物儉不中禮國人閔之唐之變風始作【史記】

子有酒食何不日鼓瑟

魯詩傳曰天子食日舉樂諸侯不釋縣大夫士日琴瑟【公羊傳注引魯傳】

此本曲禮文而魯詩引之以明上下皆不可斯須去樂之意非専指下位也

揚之水

素衣朱襮【襮魯作綃】魯詩內傳綃綺屬【鄭注士昏禮引魯傳】

綢繆

見此邂逅【逅韓作覯】

韓詩內傳邂逅不固之貌【釋文】

卒然幸遇不可久長故曰不固毛傳別本亦作邂逅釋文解說也與韓異義

有杕之杜

噬肯適我【噬韓作逝】

韓詩內傳逝及也【釋文】言猶及君子之在而幸其適我而飲食欵畱之也分明幸見君子而愛之之詞

車粼

寺人之令【韓作伶】韓詩傳曰伶使伶也【釋文】

小戎

俴駟孔羣

韓詩駟馬不著甲曰俴駟【釋文】

按鄭箋以俴駟爲四介馬孔疏以淺薄之金爲甲而韓以爲不著甲何也鞌之戰不介而馳春秋時固已有之秦人剽疾或類與

蒹葭

韓詩薛君曰大渚如沚【文選注】

終南

顏如渥丹【丹韓作沰】韓詩傳曰沰【撻各切】赭也【釋文】

黃鳥

齊詩匡衡曰秦伯貴信而民多從死【奏疏】

應劭曰秦穆公與羣臣飲酣言曰生共此樂死共此哀於是奄息仲行緘虎許諾及公薨皆從死故李徳裕論曰若三良者殉榮樂非殉仁義也此貴信之說也史記穆公於雍從死者百七十人此民多從死非獨三良也

晨風

�彼晨風韓詩�作鷸謂鷸乘朝風而飛也其義不同六書故亦以晨風爲朝風漢魏人則以晨風爲鸇

渭陽

魯詩劉向曰重耳入秦秦送之晉太子防思母之恩而送舅氏曰我送舅氏曰至渭陽【列女傳】

宛丘

齊詩匡衡曰陳夫人好巫而民多淫祀【奏疏】班固曰周武王封嬀滿於陳是爲胡公妻以元女大姬婦人尊貴好祭祀用巫故其俗好巫鬼者也詩稱擊鼓於宛丘之上婆娑於枌之下是有大姬歌舞之遺風也【地理誌】

按季札聞歌陳而嘆曰國無主其能久乎國之無主者民皆淫祀忘其本業而上不禁止之謂非必以宛丘之子卽爲陳主也班氏故以是詩與東門之枌並舉夫民化其上而上與下如出一心非刺其君而何

東門之枌谷旦於差韓詩作嗟謂擇令日而招同類猶嗟我婦子之嗟亦偹一說

衡門可以樂饑韓詩作可以療饑義亦異

東門之池魯詩孔安國曰停水曰池【鄭箋】

墓門

魯詩劉向曰陳辧女陳之采桑女也魯大夫解居使於陳遇采桑之女止而之曰子爲我歌吾將捨女乃歌曰墓門有棘斧以斯之夫也不良國人知之又曰爲我歌其二女曰墓門有梅有鴞萃止夫也不良歌以訊之大夫曰其棘則是其鴞安在女曰陳小國也攝乎大國之間加之以師旅因之以饑饉其人且亡而況鴞乎乃服而捨之【列女傳】

此謂辧女歌墓門之詩非謂作墓門之詩也其曰人且亡而況鴞乎借詩比刺於本義不涉楚辭何鳥萃棘而縱子肆情王注曰解居父聘吳過陳之墓門見婦負其子欲與之淫佚婦人引詩刺之其說尢明諸家好奇竟有以墓門一詩爲辧女作者未之考也但墓門是地非丘墓之門與左傳正同故節而辧之焉

歌以訊之韓詩訊諫也【釋文】

防有鵲巢誰侜予美【韓作娓】韓內傳娓美也【釋文】

澤陂傷如之何【石經作陽】魯詩傳曰陽予也

碩大且捲【韓捲作防】韓詩薛君曰防重頥也【太平禦覽】

匪風

匪風發兮匪車偈兮【偈韓作掲】顧瞻周道中心怛兮【怛韓作古怛字】

韓詩外傳成周之時陰陽調寒暑平羣生遂萬物寧故曰其風治其樂逹其驅馬也舒其民依依其行遲遲其意好好詩曰匪風發兮匪車掲兮顧瞻周道中心兮王吉曰是非古之風也發發者是非古之車也掲掲者蓋傷之也【疏引詩】

舉古之風與車以慨今之不然卽周道之所見以興成周之道也故卒章曰誰將西歸懷之好音

候人

荷戈與祋【祋韓作綴】維鵜在梁不濡其翼彼其之子不稱其服

韓詩鄭康成曰污澤善居泥水之中在魚梁以不濡其翼爲才如君子以不稱其服爲有徳【表記注】

王應麟曰此韓詩說也言污澤之鳥尙以不濡其翼爲才況爲君子而在上可以不稱其服乎國語載楚子引詩曰彼其之子不遂其媾郵之也郵與尢通蓋古說已深

鳲鳩

鳲鳩在桑其子七兮淑人君子其儀一兮其儀一兮心如結兮

魯詩傳曰鳲鳩之所以飬七子者一心也君子所以理萬物者一儀也【說苑引魯詩傳文】

按荀子曰其儀一兮心如結兮故君子結於一也此魯說之本惟心結於一而不二斯儀見於外而如一儀一卽不忒記曰其在朝廷則道仁聖禮義之序燕處則聽雅頌之音行步則有環佩之聲升車則有鸞和之音居處有禮進退有度百官得其宜萬事得其序故曰其儀不忒正是四國儀一之義大矣哉經傳皆美君子之詞毛以爲刺者美古之君子以刺今之君之不一也其說一貫

七月

歐陽修曰七月詩燕齊魯皆無之按太平禦覽明載韓嬰七月之說卽釋文亦載有八月在宇之訓是韓詩之有七月甚明齊魯在宋時亡之已久不知歐公此言何本

四之日舉趾

韓詩傳曰言至於四月始可舉趾以耕也【太平禦覽】

四月秀葽獻豜於公

魯詩劉向曰秀葽味苦苦葽也鄭氏曰四歳曰肩【周禮注】

八月在宇塞向墐戶嗟我婦子曰爲攺歳入此室處

韓詩宇屋霤向北向也【釋文】班固曰曰爲攺歳入此室處所以順陰陽備盜賊習禮文也【白虎通】

二之日鑿冰衝衝

韓詩冰者窮谷陰气所結不泄則化爲伏陰【初學記引內傳】左傳言藏冰必取之深山窮谷固陰沍寒鑿而取之卽以泄陰也可見王政之施無非節宣陰陽之道

鴟鴞

三家詩趙岐曰鴟鴞刺邠君也【孟子注】

鴟鴞鴟鴞旣取我子無毀我室恩斯勤斯鬻子之閔斯韓詩薛君曰防鴞鸋鴂鳥名也防鴞所以愛養其子者適以病之也愛養其子者謂堅固其窠巢病之者謂不知托於大茂枝反敷之葦防風至防折巢覆子死有卵則破是其病也【文選注】

以鴟鴞爲鸋鴂毛傳亦同但毛以防鴞托言人有取其子者鴞若曰寧取我子無毀我巢以我積日攻堅之故也薛則以防鴞指武庚謂其彌縫二叔不知自托於皇朝據國以叛終取滅亡就兩家之說觀之薛稍爲近之小毖之詩曰肇允彼桃虫桃虫鷦鷯小鳥正鸋鴂之屬也防鴞的是鵂鶹墓門之詩曰有鴞萃止楚詞以爲鳥豈鸋鴂乎金縢曰周公居東二年則罪人斯得乃爲詩以貽王名之曰鴟鴞罪人指武庚故以防鴞目之夫能毀人之室取人之子非鵂鶹而何集傳之說當矣

徹彼桑土【土韓作杜】予手拮據予所蓄租

韓詩杜桑根也口足爲事曰拮據租積也【俱釋文】按方言云東齊謂根曰杜字林作桑皮也

東山

鸛鳴於垤烝在栗薪【栗韓作�】

韓詩薛君曰鸛水鳥巢居知風穴居知雨天將雨而蟻出壅土鸛見之長鳴而喜也【文選注】蓼薪眾薪也【釋文】按鄭箋烝塵也栗析也義各不同

親結其防九十其儀

韓詩薛君曰防帶也【文選注】外傳曰九十其儀言多儀也

破斧

四國是皇【韓皇作匡】

白虎通周公東徵四國是匡言周公東徵述職而天下皆正也按班氏之意謂東徵歸國黜陟四國之臣而天下皆正此義亦新

又缺我錡又缺我銶

韓詩錡木屬銶鑿屬【釋文】

伐柯

伐柯伐柯其則不逺

韓詩外傳原天命治人心理好惡適性情而治道偹矣四者不求於外不假於人反諸已而已詩曰伐柯伐柯其則不逺

外傳引詩卽中庸以人治人之意非斷章取義古引此二句皆如是解毛傳曰以其所願乎上交乎下以其所願乎下事乎上不逺求也引大學正與韓同蓋美周公之善因人情以治人也

九罭

韓詩九罭取鰕芘也【太平禦覽】

毛以九罭爲小魚之网鰕芘則益小矣孫炎以爲九囊之网則是大网朱子從之

三家詩拾遺卷六

欽定四庫全書

三家詩拾遺卷七

柳州府知府範家相撰

小雅

鹿鳴

魯詩司馬遷曰仁義淩遲鹿鳴刺焉蔡邕曰鹿鳴者周大臣之所作也王道衰大臣知賢者幽隠故彈諷諫【文選注載蔡邕琴操】

按左傳明云鹿鳴所以燕嘉賔也魯詩之失與關雎同呂元鈞氏謂彈諷諫及陳古以諷非謂二詩作於衰周其詳巳見關雎

呦呦鹿鳴食野之蘋

淮南子曰鹿鳴興於獸而君子美之取其得食之相呼美鹿鳴之得食以招羣興君子備笙簧以宴客似與魯詩不同

徳音孔昭視民不佻君子是則是效

韓詩鄭氏曰鹿鳴采其已有防酒以燕嘉賔嘉賔旣來示我以善道又樂其有孔昭之明徳可則效也【鄕飲酒禮注】

鄭志答張曰注禮時未爲詩箋故同舊說此蓋得之張恭伯者然其意正與毛同

四牡

四牡騑騑周道倭遲【韓作威夷漢書作郁夷】

韓詩薛君曰威夷險也【文選注】班固曰周道郁夷言使臣行馬馳於此道【地理誌】

郁夷地名詳王應麟詩地考此魯齊之說與韓異

皇皇者華

皇皇者華於彼原隰駪駪徵夫每懷靡及

魯詩莘莘徵夫每懷靡及夙夜徵行猶恐無及況欲懷安將安及矣【劉向列女傳】

國語以毎懷靡及爲慮其知有不及故必周爰而諮謀也魯詩慮其徵行之不及義淺矣

常棣【韓作夫栘鄂作蕚同鄭箋】

韓序夫栘燕兄弟也閔管蔡之失道也【晁氏詩說】

常棣作於周公事詳左氏毛韓之說皆同爾雅曰唐棣栘又曰常棣棣是一木也有赤白二種實如櫻桃者赤栘實如郁李而稍白者白栘故一曰棣一曰栘若棠【唐同】棣則另是一木亦有赤白二種其實如梨而較小其葉無風常自動故曰唐棣之華偏其反而歐陽永叔胡致堂誤認唐棣爲棠棣因以唐棣四句卽此篇之詩夫子刪詩篇刪其章蓋未之考也

和樂且湛【韓作眈】韓傳眈樂之甚也【釋文】

伐木

韓詩伐木廢則友朋之道缺【晁氏詩說】序曰勞者思其事詩人以伐木苦其事故以爲文【太平禦覽】

言伐木之事勞苦其聲若求助於眾力者故詩人取以爲求友者興也按後漢書注云周徳始衰頌聲旣寢伐木有鳥鳴之刺未知所出大抵亦魯齊之說

天保

齊詩翼奉曰詩有五際君臣父子夫婦朋友兄弟此爲齊詩本義其意蓋以五達道爲五際而天保一詩爲君臣之際耳而纎緯家遂生異說焉漢朗覬傳曰四始之缺五際之戹此卽翼奉說也而孟康曰五際卯酉午戌亥也陰陽終始際防之歲於此則有攺變之政也詩泛歷樞云午亥之際爲革命邜酉之際爲攺正辰在天門出入候聼夘天保也午采芑也亥大明也然則亥爲革命一際也亥又爲天門出入候聼二際也卯爲陰陽交際三際也午爲陽謝陰興四際也酉爲陰盛陽防五際也其六情則喜怒哀樂好惡是也又曰大明在亥水始也四牡在寅木始也嘉魚在已火始也鴻雁在申金始也凡此緯書之說皆本齊詩而推波助瀾初無當於經義者夫匡鼎解頥未嘗托言符命卽翼奉推時何嘗鑿證詩篇豈轅固生而肯出此亦姑存弗論可耳

天保定爾亦孔之固

韓詩外傳曰天保定爾亦孔之固言天之所以仁義禮智保定人之甚固也

以仁義禮智爲保定君身之本義極正大前儒未曾見及

禴祠烝嘗

韓詩內傳禘取毀廟之主皆升合食於太祖祫則羣廟之主悉升於太祖廟【杜氏通典引內傳】

按祫禘本是一祭而公羊以春秋經之大事爲大祫後人不明其說遂分爲二韓氏亦然詳其文似爲祫大禘小者知沿誤已在漢初矣【其詳見詩沈長髮篇】

無不爾或承

韓詩薛君曰承受也【文選注】

采薇

班固曰穆王之孫懿王時王室遂衰戎狄交侵暴虐中國中國被其苦詩人始作詩疾而歌之曰靡室靡家獫狁之故豈不日戒獫狁孔棘

此詩諸家悉同毛序惟班固作懿王時刺詩亦本之三家可知夫靡室靡家之語出自遣戍之口則殷勤撫卹何殊挾纊若爲亂離疾苦之作則憂時告瘁何異四月惟夏何艸不黃諸什乎是不待辧而明者

昔我往矣楊柳依依

韓詩昔始也依依盛貌【釋文】

出車

魯詩司馬遷曰戎狄破逐周襄王而立子帶爲天子侵盜暴虐中國中國疾之故詩人歌之曰薄伐獫狁至於太原【六月】出車彭彭城彼朔方【出車】

班固曰宣王興師命將徵伐詩人美其功曰薄伐獫狁至於太原出輿彭彭城彼朔方

按史漢之說諸家皆疑其何以互異如此不知史記明云襄王爲戎狄所逐中國疾之詩人歌薄伐之詩傷今而思古未嘗指爲襄王之詩也至漢書乃直以爲宣王之詩與毛不同蓋三家之說耳觀下六月一篇劉歆之說與班氏正同歆非家世申公之學者乎

枤杜

檀車幝幝【韓作車敝也】徵夫不逺

韓傳男子二十行役三十受兵六十還兵【禮記正義引內傳】

魚麗

物其有矣維其時矣

魯詩劉向曰物之所以有而不絕者以其時也【說苑】此篇下三章卽承上三章而詠嘆之下一句所以申明上句也古說甚長集傳謂多而能嘉防而能齊有而能時是曲全也與古不同上二章言物之所以多而可貴者惟其嘉也所以旨而不厭者惟其偕也嘉也偕也時也皆就君子言之荀子曰不敬交不歡欣不時宜物𨿽防弗貴也

南陔白華華黍

孔頴達曰漢世不行毛詩三家不見詩序謂其惟有三百五篇按此三詩三家所以無說之故

蓼蕭

和鸞雝雝【魯作噰噰】萬福攸同

魯詩和設軾者也鸞設衡也【後漢輿服志】賈誼曰和鸞噰噰萬福攸同言動以紀度則萬福之所聚也【新書】韓詩鸞在衡和在軾升車則馬動馬動則鸞鳴鸞鳴則和應【鄭經解注引韓內傳】

和與鸞皆鈴也毛傳在軾曰和在鑣曰鸞此據輶車鸞鑣謂鸞鈴置於馬口之兩傍也鄭氏曰置鸞於鑣所以異於乘車是乘車之鸞當在軾矣此詩言乘車當依魯韓

湛露

厭厭夜飲【韓詩作愔愔】不醉無歸

韓傳愔愔和悅之貌【釋文】又曰夫飲之禮不脫屨而卽席者謂之禮跣而上堂者謂之宴能飲者飲之不能飲者已謂之醧齊顏色均眾寡謂之沈閉門而不出者謂之湎故君子可以宴可以醧不可以沈不可以湎【初學記內傳】

左傳昔諸侯朝正於王王宴樂之於是乎賦湛露則夭子當陽諸侯用命也毛公據以釋此詩當矣韓以愔愔爲和悅而詳引古禮足以備所未備文選注載薛君章句曰飲酒之禮下跣而上堂者謂之宴齊顏色均眾寡謂之流閉門不出謂之與初學記所引小異

其實離離韓詩離離長貌【釋文】

菁莪

菁菁者莪【韓作蓁蓁】韓詩蓁蓁盛貌【文選注】

六月

魯詩劉歆曰周室旣衰四夷並侵獫狁最彊至宣王而伐之詩人美而頌之【本傳引六月詩】

元戎十乘以先啟行

韓詩薛君曰元戎大戎車也車有大戎十乘謂車縵輪馬被甲衡軛之上盡有劍防名曰陷陣之車所以冒突先啟敵家之行伍也【史記索引章句】

吉甫燕喜旣多受祉來歸自鎬

魯詩劉向曰吉甫之歸周厚賜之其詩曰來歸自鎬千里之鎬猶以爲逺【奏疏】

采芑

有瑲蔥珩

韓傳佩玉上有蔥珩下有雙璜衝牙蠙珠以納其間【周禮鄭注引韓傳】

車攻

東有甫【韓作圃】艸

韓詩薛君曰圃博也有博大之茂艸也【文選注後漢書注】毛傳甫大也大芟艸以爲防也與韓不同但鄭箋又云甫艸者甫田之艸引鄭有圃田爲證以周之東巡所必經耳則仍用韓說矣

四牡奕奕韓詩薛君曰奕奕盛也【文選注】

吉日

齊詩翼奉曰二陽並行王者所以吉午酉也詩曰吉日庚午【本傳】

火盛於午金盛於酉庚卽酉也故曰二陽並行一曰奉時日之學用辰不用日如甲子日用子不用甲也庚午日取午爲陽以王者當之爲二陽要非經義

儦儦俟俟【韓作騃騃騃音俟】韓詩薛君曰趨曰行曰騃【文選注】

且以酌醴韓詩薛君曰醴甜而不泲也【文選注】

鴻雁

劬勞於野百堵皆作

韓詩劬數也【釋文】又曰八尺爲板五板爲堵五堵爲雉又曰堵四十尺雉二百尺以板長八尺接五板而爲堵接五堵而爲雉【俱公羊傳注引內傳】

庭燎

魯詩劉向曰宣王嘗臥而晏起姜後脫簪珥待罪於永巷使其傅母進言於王曰妾不才妾之淫心見矣至使君王失禮而晏起以見君王樂色而淫也敢請婢子之罪宣王感悟於是勤於政事早朝晏臥卒成中興之名【列女傳】

毛序美宣王也因以箴之蓋以詩在變雅美非全美也三家不分正變故有美無箴

水

讒言其興韓詩薛君曰讒言每緣間而起也【文選注】上云民之訛言如檿弧箕服之類故曰寧莫之懲此云讒言其興則詐僞之言緣間而起反以恭敬忠諫爲誹謗如左儒杜伯之死是也

鶴鳴

鶴鳴於九臯韓詩九臯九折之澤也【釋文】

九折之澤至爲繚曲而聲聞於天以諭密室陳詞而天下咸聞其忠讜猶鼔鐘於宮聲聞於外之意鄭箋以九臯爲坎自外數至內爲九似緯家之說

白駒

在彼空谷韓詩空作穹薛君曰深谷也【文選注】

斯幹

魯詩劉向曰周徳旣衰而奢侈宣王賢而中興更爲儉宮室小寢廟詩人美之斯幹之詩是也上章道宮室之如制下章言子孫之眾多也

按詩前五章極形宣王宮室之美並無儉小之意顧絳謂宣王之世詩多溢美如嵩髙蒸民諸篇詞多誇而不實是詩亦然蓋詩𨿽有美無刺而入之變雅當知此意也

如矢斯棘【韓作朸旅卽反】如鳥斯革【韓作�】

韓傳朸隅也�翅也【釋文】

乃生男子室家君王載衣之裼【韓作】

韓傳生男以爲世子所以爲世子者何言世世不絕也【文選注】太子生以桑弧蓬矢六射上下四方言當有事天地四方也【白虎通引內傳】齊人名小兒被爲【釋文】古人名被皆曰衣論語必有寢衣是也者褓也

無羊

或寢或訛韓傳訛作譌覺也【釋文】

三家詩拾遺卷七

欽定四庫全書

三家詩拾遺卷八

柳州府知府範家相撰

小雅

節南山

董仲舒曰周室之衰其卿大夫緩於義而急於利無推讓之風而有爭田之訟故詩人疾而刺之韋昭曰節南山平王時作

按四章瑣瑣姻婭則無膴仕豈江都所云無推讓之風耶若爭田之訟如下篇皇父徹我墻屋田卒污萊大雅瞻卬所云人有土田汝覆奪之是也

節彼南山憂心如惔【韓作炎說文作防同】何用不監

韓傳節視也監領也【釋文】

昊天不慵降此鞠凶

韓傳慵作庸易也【釋文】薛君曰萬人顒顒仰天告愬【文選注】

以庸爲易言天之降訩必俟其惡稔而降不易降也

四牡項領蹙蹙靡所騁

魯詩劉向曰久駕而長不得行項領不亦宜乎易曰臀旡膚其行次且此之謂也【新序】

韓詩薛君曰騁馳也【文選注】

鄭氏以四牡爲人君所駕今但養大其領而不爲用諭大臣自恣不爲王用與劉說同非奔走勞敝之狀

正月

正月繁霜民之訛言亦孔之將

魯詩霜降失節不以其時民之訛言亦孔之將言民以是爲非甚眾大也【俱劉向政事疏】

瞻彼中林侯薪侯蒸視天夢夢

韓傳夢夢惡貌【釋文】外傳曰瞻彼中林侯薪侯蒸言朝廷皆小人也

維號斯言有倫有脊

董仲舒曰物莫不有凡號號莫不有散名事各順於名名各順於天天人之際合而爲一謂之徳道詩曰維號斯言有倫有脊此之謂也

以號爲名嫉邪思正其義亦長蓋名不正則言不順事不成至於民無所措手足爲害大矣幽王寵妾爲妻訛言以是爲非名之不正莫斯爲甚是可哀也

夭夭是防【夭夭蔡邕作天夭防作加韓作防】

張衡曰速速方谷天夭亦加【夭通妖】

十月之交

齊詩翼奉曰竊讀齊詩聞五際之要十月之交篇梅福曰杜亡秦之路數禦十月之交【本傳】孟康曰十月之交刺後族太盛也

魯詩鄭氏曰此爲厲王之詩經師移易其次第耳幽王時司徒乃鄭桓公友非此篇所云番也【詩譜】

顏師古述魯詩作厲王詩知鄭所云亦本魯詩並緯書之說按中樞擿雒貳曰昌受符厲借嬖十之世權在相又曰剡者配姬以放賢山崩川潰納小人家伯異哉震推度災曰十月之交气之相交周之十月夏之八月日及其食也君弱臣彊故天垂象以其徵辛者正秋之王气卯者正春之臣位日爲君辰爲臣八月之日交卯食辛矣辛之爲君幼弱而不明卯之爲臣秉權而爲政故辛之言新陰气盛而陽微生其君細弱而任卯臣也以上緯書皆指厲王夫國語明載幽之三年西周三川皆震所謂山冡崒崩也是年三川竭所謂髙岸爲谷深谷爲陵也王基杜預以長歷推之斷其非厲王之詩甚明

彼月而食則維其常此日而食於何不臧

魯訓厲王無道內嬖熾盛政化失理故致災異日爲之食爲不善也【谷永傳顏師古魯訓】

韓詩內傳月食非常也比之日猶常也日食則不臧矣【漢書天文志注引傳】

按魯詩如鄭氏自此篇至小宛皆厲王詩而韓詩異

皇父卿士番維司徒艷妻煽方處【魯作閻妻煽方熾】

魯詩閻妻驕煽日以不臧【顏師古注閻妻嬖寵之族也皇父卿士番維司徒皆以刺厲王滛於色故皇父之屬因嬖寵而爲官】

按谷永疏又有抑褒閻之亂語或魯詩別有可證歟艷緯書又作剡

抑此皇父不憗遺一老韓傳抑意也【意音噫】憗誾也【釋文】

雨無正

劉安世曰少讀韓詩雨無極篇序曰雨無極大夫刺幽王也首有雨無其極傷我稼穡八字【集傳】

淪胥以鋪【韓作燻胥以痡又作燻魯齊韓皆作燻顏師古曰謂相燻蒸也】

韓傳燻帥也胥相也痡病也言此無罪之人而使有罪者相帥而病之是其太甚也【漢書注】

小旻

謀猶回遹【韓作泬】韓詩薛君曰回泬邪僻也【文選注】訿訿【韓作潝】韓傳不善之貌【爾雅不供職也】

民𨿽靡膴【韓作腜】韓傳靡腜猶無幾何【釋文】

王肅膴讀作幠大也言無大有人也意同韓

小宛

翰飛戾天【韓戾作厲】韓詩厲疾也【文選注】

哀我塡寡宜岸宜獄

韓傳塡作疹苦也鄕亭之系曰岸朝廷曰獄【釋文】

小弁

趙岐曰小弁伯奇之詩也伯奇仁人而父虐之故作小弁之詩曰何辜於天親親而悲怨之詞也【孟子注】孫疏謂伯奇當是宜臼然魯詩原作伯奇也

魯詩王充曰伯奇放流首髮早白故曰維憂用老【論衡】蔡邕曰伯奇旣逐履霜以足采葶花以食其鄰大夫閔之乃賦小弁【琴操】

按如琴操亦是賦小弁而非作也王充之說何以云

疢如疾首韓傳疢作疛心疾也【釋文】

有漼者淵萑葦淠淠

韓外傳有漼者淵萑葦淠淠言大者無所不容也意以淵諭父母以萑葦自比也

巧言

僭始旣涵韓傳涵作減少也【釋文】

匪其止共【韓作恭】維王之卭

魯詩劉向曰此傷姦臣蔽主以爲樂者也【說苑】

韓外傳匪其止恭言不恭其職事而病其王也

躍躍毚兔遇犬獲之

韓傳作趯趯往來之貌獲得也言趯趯之毚數往來逃匿其迹有時遇犬獲之【司馬彪史記注】

何人斯

我心易也韓傳易作施善也【釋文】

伯氏吹塤仲氏吹篪出此三物以詛爾斯

魯詩世本暴辛公作塤蘓成公作篪譙周古史古有塤箎尙矣周幽王時二公特善其事耳

韓詩盟詛所用天子諸侯以牛豕大夫以犬庶人以雞【禮記正義許氏引傳】

谷風將恐將懼韓傳將辭也【釋文】

蓼莪無父何怙無母何恃韓傳怙賴也恃負也【釋文】大東

周道如砥其直如矢君子所履小人所視

韓外傳周道如砥其直如矢言其易也君子所履小人所視言其明也

佻佻公子【佻韓作趯】粲粲衣服【粲韓作采】

韓詩趯趯往來貌【釋文】薛君曰采采盛服貌【釋文】

東有啟明西有長庚

韓詩太白晨出東方爲啟明昏見西方爲長庚【史記注】

維南有箕不可以簸揚維北有斗不可以挹酒漿韓外傳夫擅使人之權而不能制眾於下則在位者非其人也維南有箕不可以簸揚言有其位無其事也

四月

百卉具腓亂離莫莫

韓詩薛君曰腓變也言俱變而爲黃也莫散也【文選注】

無將大車

荀子曰君人者不可以不愼取臣匹夫者不可以不愼取友詩曰無將大車維塵冥冥【大略篇】

魯傳周大夫有親信小人者其臣諫之而作是詩韓外傳春樹桃李夏得陰其下秋得食其實春樹蒺藜夏不可采其葉秋得其刺焉由此觀之在所樹也詩曰無將大車維塵冥冥

小人始則曲意以奉君子一旦得志反逐君子千古一轍進人不可不愼也毛詩以爲刺大夫將小人與三家同

鼓鐘

韓詩鄭氏曰昭王之時鼓鐘所爲作也【鄭注中侯握河紀】

以雅以南以籥不僣【韓詩以雅以南下有韎任朱離句見後漢陳禪傳】

韓詩薛君曰南夷之樂曰南惟南可以和於樂者以其人聲音及籥不僭差也【後漢書注】王者舞六代之樂四夷之樂大徳廣之所及也【文選注】

陳忠劾陳禪疏云古者合歡之樂舞於堂四夷之樂陳於門故詩云以雅以南韎任朱離注云毛詩無韎任朱離之文蓋齊魯詩也今按薛君之訓則韓亦有此句矣毛傳亦有韎任朱離之訓但無詩文如薛君說則南當爲南夷之樂非二南也

楚茨苾【韓作馥】芬孝祀韓詩薛君曰馥香也【文選注】信南山

中田有廬疆場有瓜

韓外傳古者八家而井田方裏爲一井廣三百步長三百步爲一里其田九百畞廣一步長百步爲一畞廣百步長百步爲百畞八家爲鄰家得百畞余夫各得二十五畞家爲公田十畞餘二十畞共爲廬舍各得二畞半出入更守疾病相憂患難相救有無相貸飲食相召嫁娶相謀漁獵分得仁恩施行是以其民和親而相好詩曰中田有廬疆場有瓜

此當合何休班固參以左國觀之始明

甫田倬彼甫田韓傳倬作箌【音卓】卓也大也【釋文】大田

秉畀炎火有渰【韓作弇】淒淒興雨【韓作云】祁祁

韓傳秉作卜報也【釋文】外傳有弇淒淒興雲祁祁以是知太平之無飄風疾雨明矣

韓意以爲是太平之風雨則知詩非刺時矣下章以介景福義同

以享以祀以介景福

韓外傳人事修則順於鬼神順於鬼神則降福孔皆

裳裳者華

左之左之君子宜之右之右之君子有之

荀子曰此言君子能以義屈伸變化也魯詩劉向曰君子者無所不宜也禆冕厲戒立於廟堂之上有司執事無不敬者斬衰裳苴絰立於防次賔客弔唁無不哀者被甲纓冑立於桴鼓之間士卒無不勇者故仁足以懷百姓禮足以安危國信足以結諸侯彊足以拒患難勇足以率三軍故曰爲左亦宜爲右亦宜【新序】

桑扈

君子樂胥受天之祜賈誼曰胥相也祜大福也【新書】匪徼匪傲飲酒者不徼幸不傲慢則福祿就而求之【漢五行志注引詩】

鴛鴦

戢其左翼摧之秣之

韓詩戢揵也揵其噣於左也摧委也猶食也【釋文】按禽鳥之宿皆揵其噣於翼後人多不省覧此注

頍弁先集維霰韓詩薛君曰霰英也【文選注】

天將雪六花先散爲英毛以爲暴雪不如韓長

車舝以慰我心韓傳慰作慍恚也【釋文】

靑蠅袁孝政曰衞武公信讒詩人刺之【按袁說見劉子注疑誤】搆我二人韓傳搆亂也【釋文】

賔之初筵

韓詩衛武公飲酒悔過也言賔初就筵之時賔主秩秩然俱敬也賔旣醉止不知其爲惡也【後漢書注】

朱子以是詩與抑戒相似必武公自悔之作當從韓義然詩曰大侯旣抗曰烝衎烈祖明是天子燕射擇賔祭祀之禮詩所謂賔乃武公之自謂蓋入爲卿士爲王之賔也韓亦未嘗指爲武公之賔

威儀反反【韓作昄昄】韓傳昄昄善也【釋文】

魚藻有頒其首韓傳頒眾貌【釋文】

魚之在藻眾首向上猶臣侍君飲莫不仰首向上視君也下章有莘其尾則燕畢而散矣

采菽

孔鮒曰古之明王所以敬諸侯也【孔叢子】韋昭曰王錫諸侯命服之樂也【國語注】

彼交匪紓天子所予韓外傳言必交吾志然後予也平平左右韓傳作便便左右閒習之貌【釋文】

紼纚維之福祿膍之韓傳纚筰也膍作肶厚也【釋文】筰大索也孫炎曰舟止系之於木戾竹爲大索

角弓

民之無良相怨一方受爵不讓至於已斯亡

韓傳良善也言王者所爲無有善者各相與於一方而怨之【漢書注】外傳民皆居一方而怨其上不亡者未之有也受爵不讓至於巳斯亡言能知於人而不能自知也

如食宜【韓作儀】饇雨雪瀌瀌【韓作麃麃】見晛曰消【韓作曣晛聿消】韓傳儀我也曣晛日出也【釋文】

魯詩劉向曰君子道消則政日亂故爲否小人道消則政日治故爲泰詩曰雨雪瀌瀌見晛曰消與易同義【封事】

都人士孔頴達曰首章毛氏有之三家則亡今韓詩實無首章按春秋襄十二年傳引此行歸於周二句服防曰詩也蓋據三家詩言之也禮記緇衣長民者衣服不貳節全引首章則三家失之矣緇衣引此乃美其君子而思念之詞毛傳引之以爲傷今思古之詩

黍苗韋昭曰道召伯職勞來諸侯也

我任我輦我車我牛我行旣集蓋雲歸哉

荀子曰仁人在上百姓貴之如帝親之如父母爲之出死斷亡而愉者無他焉詩云云

白華

英英【韓作泱泱】白雲念子懆懆【韓作防】

韓傳泱泱云貌防防意不悅好也【釋文】

緜蠻

韓詩薛君曰緜蠻文貌【文選注】

飲之食之教之誨之

董仲舒曰先飲食而後教誨言治人也

三家詩拾遺卷八

欽定四庫全書

三家詩拾遺卷九

柳州府知府範家相撰

大雅

文王

齊詩翼奉曰周公作詩深戒成王以恐失天下書則曰母若殷王受詩則曰殷之未防師克配上帝按呂氏春秋引首二句亦云周公作詩以繩成王之徳三家之說皆同毛序云受命作周未嘗言其帝制爲天子也自緯書有攺正易朔之說康成據之以說經所以不免爲王肅之深譏也

殷士膚敏祼將於京厥作祼將常服黼冔

魯詩劉向曰孔子論詩至於殷士膚敏祼將於京喟然嘆曰大哉天命善不可以不傳於子孫是以富貴無常不如是則王公何以戒愼民萌何以勸勉蓋傷防子之事周而痛殷之亡也

無念爾祖聿修厥徳

齊詩匡衡曰無念爾祖聿修厥徳孔子著之孝經之首章貴至徳之本也

無遏爾躬韓傳遏病也【釋文】

大明

昭事上帝聿【古作允】懷多福

董仲舒曰昭事上帝允懷多福多福者非謂人也事功也謂天之所福也

俔天之妹韓傳俔作磬譬也【釋文說文譬諭也】

上帝臨女無貳爾心

董仲舒曰人孰無善善不一不足以立身治孰無常常不一不足以立功詩曰上帝臨女無貳爾心知天道之常也

維師尙父時維鷹揚涼【韓作亮】彼武王

魯詩劉向曰師之尙之父之故曰師尙父【別錄】

韓傳亮相也【釋文】按爾雅釋詁云亮者介尙右也左右亮也轉以亮爲訓

緜

緜緜瓞自土【齊作杜】沮漆韓傳瓞小也【釋文】齊詩顏師古曰齊詩自杜沮漆言公劉遷狄而來居杜與沮漆之地【漢地理誌注】

周原膴膴捄之陾陾度之薨薨

韓傳膴膴美也度塡也【釋文】

說文捄盛土於虆也陾陾築墻聲則度是塡土於墻之意毛訓度爲居非也薨薨人眾聲

臯門有伉韓傳伉作閌盛也【釋文】

棫朴

賈誼容經曰君子重襲小人無由入正人十倍邪僻無由來古之人其謹於所近乎詩曰濟濟辟王左右趨之此言左右日以善趨也王厚齋曰此卽選左右之說董仲舒曰文王受天命以王天下先郊乃敢行事而興師代崇其詩曰奉璋峩峩髦士攸宜此郊詞也其下曰周王於邁六師及之此伐詞也其下曰文王受命有此武功旣伐於崇作邑於丰以此詞者知文王受命則郊郊乃伐崇

鄭箋大意略同蓋魯詩說也按王制天子將出類乎上帝宜乎社造乎禰諸侯將出宜乎社造乎禰文爲方伯興師伐崇宜行諸侯宜社之禮而詩云爾者受殷王之命而專徵郊亦殷王之命也周公作此追崇功徳故以追王之禮稱王蓋受王命行郊卽受天命耳江都以文王王天下而自行帝制行郊非是但詩先言左右奉璋後言六師及之是先郊後伐甚明也

左右奉璋六師及之

董仲舒曰左右奉璋此文王之郊也六師及之言文王之伐崇也【春秋繁露】班固曰六師及之言五人爲伍五伍爲兩四兩爲卒五卒爲旅五旅爲師師二千五百人爲一軍六師萬五千人也【白虎通】

追琢其章金玉其相魯詩言其質美也【說苑】

旱麓

瞻彼旱麓榛楛濟濟豈弟君子幹祿豈弟

韋昭曰王者之徳被及榛楛陰陽調艸木盛故君子以求祿其心豈弟矣【國語注】

國語夫旱鹿之榛楛殖故君子得以易樂幹祿若夫山林匱竭林鹿散亡藪澤肆旣民力雕盡田疇荒蕪資用之匱君子將險哀之不暇而何樂易之有此釋詩意甚明韋昭之注不必盡出三家附而錄之見古義之可從耳

鳶飛戾天魚躍於淵

韓詩薛君曰魚喜樂則踴躍於淵中【文選注】

薛君之意蓋以鳶魚諭幹祿之君子以戾天躍淵諭其幹祿之豈弟故曰喜樂而躍淵以興文王作人之雅化與中庸斷章引詩之意不同

淸酒旣載騂牡旣備韓詩薛君曰載設也【後漢書注】思齊

思媚周姜太姒嗣徽音

魯詩劉向曰太姒號曰文母思媚太姜旦夕勤勞以盡婦道文王理外太姒理內生十子也【列傳】女

肆成人有徳小子有造魯詩劉向曰大學之教也【說苑】皇矣齊詩匡衡曰言天以文王之居爲都也

作之屛之其葘其翳【韓作殪】

韓詩薛君曰葘反艸也殪因也因髙塡下也【文選注】

惟此王季因心則友則友其兄則篤其慶

韓外傳太伯知太王賢昌欲季爲後也去之吳太王將死謂季歷曰女往讓兩兄有義而安太王薨季之吳告伯仲伯仲從季而歸羣臣欲伯之立季季又讓伯伯謂仲曰何以處之仲曰刑有所謂矣要於挾微者可以立季

太王旣死王季不顧宗社被喪服逺而之吳非理也羣臣旣欲立季而伯復商之於仲似存繋戀尢非理

維此王季【韓作文王與左傳同】貊其徳音

韓傳貊作莫定也【釋文】此章韓詩與左傳俱作文王王肅注亦同按上章受祿無防奄有四方旣指文王則此章亦指文王爲是卽毛傳克順克比亦全據左傳爲說是毛詩本作文王可見矣孔氏頴達曰經涉亂離故師有異讀耳

無然畔援無然歆羨侵阮䢐共以遏䢐莒

韓詩畔援武彊也羨願也【釋文】

魯詩鄭氏曰阮䢐共三國犯周文王伐之密須之人乃敢拒其義兵爰整其軍旅以卻止䢐國之兵張融曰魯詩以阮䢐共皆國名與毛不同

無矢我陵韓詩薛君曰四平曰陵【文選注】

不識不知順帝之則

賈誼曰弗識弗知順帝之則言民悅其徳義則效而象之也【新書】董仲舒曰言弗能知識而效天之所爲云爾【春秋繁露】

按不識二句康衢之謡有之賈生之言似本古說

詢爾仇方同爾兄弟以爾鉤援與爾臨衝以伐崇墉齊詩伏湛曰【湛從匡衡受齊詩】文王受命徵伐五國必先詢之同姓然後謀之羣臣加占蓍蔡以定行事故謀則成卜則吉詩云云崇固城守先退後伐所以重人命俟時而動故三分天下有其二【漢書】

崇墉仡仡韓詩仡仡搖也【釋文】

靈臺

魯詩劉向曰積恩爲愛積愛爲仁積仁爲靈靈臺之所以爲靈者積仁也神靈者天地之本萬物之始也【說苑】

班固曰天子之所以有靈臺者何所以考天人之心察陰陽之防揆星辰之證驗爲萬物獲福無方之元【白虎通】

庶民攻之不日成之

賈誼曰文王有志爲臺令近規之民聞之者麇裹而至問業而作之日日以眾故勿趨以疾【新書】

孔叢子云文王之興六州之眾各以子來故區區之臺未及期日而成蓋不日成之非如集傳所云不終日而成也賈說正同

王在靈囿王在靈沼

賈誼曰文王之澤下被禽獸洽於魚鼈咸若攸樂而況人乎【新書】

韓詩薛君曰文王聖徳上及飛鳥下及魚鼈【文選注】

於論鼔鐘於樂辟雍

韓傳辟雍者天子之學圓如璧壅之以水示圓也言璧者取辟有徳之義不言辟水言辟雍者取其雝和也所以教天下春射秋饗尊事三老五更在南方七里之內五經之文所藏處蓋以茅葦取其潔淸也【正義公羊疏】又春旱使人禱於山川君親之南郊以六事自責曰政不一歟民失職歟宮室崇歟苞苴行歟讒夫倡歟婦謁盛歟【公羊疏引內傳】班固曰天子立辟雍何所以行禮樂宣徳化也辟者璧也象璧圓又以法天於雍水象教化之流行也辟之爲言積也積天下之道徳也雍之爲言壅也壅天下之殘賊也

文王有聲文王烝哉韓詩烝美也【釋文】

築城伊淢王公伊濯韓詩淢作洫深也濯美也【釋文】貽厥孫謀以燕翼子

魯詩晏安也翼敬也言文王貽其孫以善謀以安敬之道貽其子子謂武王也【班彪傳注】

生民

履帝武敏歆攸介攸止載震載夙載生載育時維后稷魯詩司馬遷曰姜原爲帝嚳元妃出野見巨人迹心欣悅欲踐之踐之而心動如孕者居期而生子劉向曰姜嫄行見巨人迹好而履之歸而有娠卜筮禋祀以求無子終生子以爲不祥而棄之【列女傳】鄭氏曰帝上帝敏拇也介左右也夙之言肅也祀郊禖之時時則有大神之迹姜嫄履之足不能滿履其拇指之處心體歆歆其左右所止住如有人道感己者也遂有娠而肅戒不復禦生子而養長名曰棄【毛詩箋】按鄭異義云詩魯齊韓春秋公羊說皆無父感天而生故與毛傳不同蓋鄭信緯書故不主毛傳也朱子亦遵鄭說宋惟蘓老泉與鄭異而已

【附】河圖曰姜嫄履大人迹生后稷中候稷起曰耀倉稷生感迹昌契握云元鳥翔水遺卵流娀簡吞之生契封商興曰契卵生稷迹乳

誕寘之隘巷牛羊腓字之誕寘之平林防伐平林誕寘之寒冰鳥覆翼之鳥乃去矣后稷矣

魯詩司馬遷曰姜原以棄爲不祥棄之隘巷馬牛過者皆辟不踐從置之林中防山林多人遷而棄渠中之冰上飛鳥以其翼覆薦之姜原以爲神遂收養之褚少孫曰后稷母姜嫄出見巨人迹而履踐之知於身則生稷姜嫄以爲無父賤而棄之牛羊避不踐抱之山中山者養之又捐之大澤鳥覆席食之姜嫄怪之乃取長之堯知其賢立以爲大農姓之曰姬氏姬者大也詩人美而頌之曰厥初生民深修益成而道后稷之始也【史記三代世表褚先生述詩傳】

茀【韓作拂】厥丰艸韓詩薛君曰拂弗也【文選注】

鳬鷖鳬鷖在亹韓詩薛君曰亹水流也【文選注】假樂

顯顯【中庸作憲】令徳保佑命之

鄭氏中庸注憲憲興盛之貌保安也佑助也【正義曰此齊魯韓詩】

板

防亂蔑資曽莫惠我師

魯詩劉向曰此傷奢侈不節以爲亂者也【說苑】

牖民孔易

韓外傳聖王之教民也必因其情而節之以禮必從其欲而制之以義義簡而備禮易而法故民之從命也速詩云云

蕩

天生蒸民其命匪諶靡不有初鮮克有終

韓外傳夫人性善非得聖帝明王扶攜之以道則不成君子詩云云

不明爾徳時無背無側爾徳不明以無陪無卿

韓外傳同明相見同音相聞同志相從非賢者莫能用賢詩云云

毛傳背無人側無人無陪貳無卿士義與韓同

天不湎爾以酒韓傳飲酒閉門不出客曰湎【釋文】抑

韓詩侯包曰衞武公刺王室亦以自戒行年九十五猶使人日誦是詩而不離於其側【侯包傳韓詩學】

事詳國語抑作懿

有覺徳行四國順之

董仲舒曰覺者著也王者有明著之徳行則四方莫不響應風化善於彼矣【春秋繁露】

覺毛訓爲直鄭攺爲大以禮記引此二句以有覺作有牿耳似江都義長韓詩外傳亦雲貴名自揚天下

曰防厥國韓詩曰作聿語辭也【釋文】

桑柔徵以中垢韓外傳徵以中垢闇行也

云漢

董仲舒曰宣王之時天下大旱歲惡甚王憂之其詩曰倬彼云漢爲章於天【春秋繁露】

倬【韓作對】彼云漢

韓詩對彼云漢宣王遭旱仰天也【薛君章句文選注】

蘊隆虫虫【韓作鬰隆烱烱】后稷不克上帝不臨耗斁下土董仲舒曰宣王自以爲不能乎后稷不中乎上帝故有此災愈恐懼而謹事天【春秋繁露】

韓詩鬰隆爲暑耗惡也【釋文】

我心憚暑胡寜瘨我以旱韓傳憚苦瘨作疹重也【釋文】

崧髙

維嶽降神生甫及申

韓詩鄭氏曰周道將興五嶽爲之生賢輔佐仲山甫及申伯爲周之幹臣【禮記注】

孔頴達曰鄭注禮記未見毛序故以申甫爲仲山甫按鄭所主乃韓詩之說觀下所載外傳可見

周邦咸喜戎有良翰

韓外傳周徳大壞廢於厲王仲山甫輔相宣王撥亂反正並順天下匡救邪失諭徳教舉遺士天下翕然向風詠宣王之徳詩云云

烝民

民之秉彛好是懿徳韓外傳民之秉徳所以則天也柔亦不茹剛亦不吐

韓外傳君子崇人之徳揚人之善非道諛也正言直行指人之過非指毀也詘柔順從剛彊與物周流道徳不外

徳輶如毛民鮮克舉之

董仲舒曰徳輶如毛言其易也【春秋繁露】

韓外傳至精而妙乎天地之間者徳也微聖人其孰能與於此

按荀子曰能積微者逺成詩曰徳輶如毛民鮮克舉之積微者積細微以成全徳也

仲山甫䢐齊式遄其歸

韓詩杜欽曰仲山甫異姓之臣無親於宣就封於齊【漢書本傳】鄧展注韓詩以爲封於齊

按齊爲太公封國未見宣王時復封於齊毛傳亦同孔疏云不知所出

韓奕

有倬其道幹不庭方

韓傳倬作晫明也【釋文】薛君曰幹正也謂以其義非而正之【文選注】

江漢

無曰予小子召公是似肇敏戎公

韓外傳予小子使爾繼召公之後受命者必以其祖命之內傳肇長也【釋文】

爾圭瓚秬鬯一卣告爾文人錫山土田

韓外傳諸侯之有徳天子錫之一錫車馬再錫衣服三錫虎賁四錫樂器五錫納陛六錫朱戶七錫弓矢八錫圭瓚九錫秬鬯

常武

王命卿士南仲太祖

班固曰王制爵人於朝與眾共之詩云云祭統曰古者人君爵有徳必於太祖【白虎通】

按毛傳王命南仲於太祖皇父爲太師而鄭箋攺之曰宣王命卿士爲大將用其以南仲爲太祖者今之太師皇父是也蓋以南仲爲文王時人今所命者皇父是其後人也孫毓云古之命將皆於禰廟未有於后稷之廟又經言南仲太祖明以南仲爲太祖也箋義爲長按南仲太祖自當如鄭箋以南仲爲太祖者今之太師爲是但遣將如祭統所言未嘗不可在太祖之廟也亦不可不知

鋪惇淮濆韓傳鋪作敷大也惇迫也【釋文】

三家詩拾遺卷九

欽定四庫全書

三家詩拾遺卷十

柳州府知府範家相撰

三頌

淸廟

魯詩劉向曰文王旣沒周公思慕歌詠其徳

齊詩韋成曰淸廟之詩言交神之事無不淸靜韓詩傳曰頌言成也一章成篇宜列徳故登歌淸廟一章也【後漢祭祀志東平倉王引傳】班固曰周公相成王王道大洽制禮作樂郊祀后稷以配天宗祀文王於明堂以配上帝四海之內各以其職來助祭【漢郊祀志】

禮記升歌淸廟示徳也孝經曰周公宗祀文王於明堂以配上帝是卽淸廟詩序也四家皆無異義

於穆淸廟肅雝顯相濟濟多士秉文之徳對越在天魯詩尙書大傳曰於者嘆之也穆者敬之也淸者欲其在位徧聞之也故周公升歌文王之功烈徳澤苟在廟中者伋然淵其志和其聲愀然若復見文王之身孔安國曰穆爲敬之容又曰四海敬和明徳來助祭【書傳】王褒曰周公詠文王之徳而作淸廟蔡邕曰取其宗祀之淸貌曰淸廟【獨斷】賈逵曰肅然淸靜謂之淸廟【左傳注】

維天之命韓傳維念也【釋文】

維淸服防曰象文王之樂舞象也【左傳注】

以維淸爲象武四家皆同卽季札見舞象箾南籥之象成童所舞文王之樂若樂記所云下管象武明堂位象謂周頌武也則大武之詩武王之樂也墨子曰武王因先王之樂又自作樂名曰象武匪可混而爲一

烈文無封靡於爾邦韓傳薛君曰靡好也【文選注】天作彼岨矣岐有夷之行【岨矣韓作䢐者岐字屬下句三家同】

韓傳岐道𨿽僻而人不逺外【文選注】薛君曰彼䢐者岐有夷之行䢐往也夷易也行道也彼百姓歸文王者皆曰岐有易道可歸往矣易道謂仁義之道而易行故岐道險阻而人不難【薛君本傳】

昊天有成命

賈誼曰叔向曰成王者武王之子文王之孫也文有大徳而功未就武有大功而治未成及成王承嗣仁以臨民故稱昊天焉不敢怠安早興夜寐以繼文王之業【新書】

按國語載叔向之言與新書略同其以二後爲文武以成王爲成王誦卽三家亦無異義毛序以爲郊祀天地之詩其傳全引國語以二後指文武則成王卽成王誦甚明乃鄭氏泥於頌詩作自元公無成康以後之詩遂以成此王功爲說於是韋昭據之以注國語賈逵孔穎達恪守鄭箋反謂古人【指叔向】因其節文比義取象理頗溢於經意不必盡與本同不亦重經師而厚誣古人哉夫成康上繼文武安得謂無頌詩頌亦安見必出周公之手朱子詩序駁義之說當矣

夙夜基命宥密【一作謐】

賈誼曰謐寧也億也命者制令也基者經也【新書】此所言命正所謂意不必與本同者也禮記引此一句曰無聲之樂也謂後天奉若而不違無聲臭之可聞也其旨至微賈說姑存而勿論

時邁

薄言震之莫不震疊【震韓作振】明昭有周式序在位韓詩薛君曰薄辭也振奮也莫無也疊應也美成王能奮舒文武之道而行之則天下莫不動而聼其政教【後漢書注】外傳王者之論徳也不尊無徳不官無功不誅無罪朝無幸位民無幸生故上賢使能而等給不逾折暴禁悍而刑罰不過詩曰明昭有周式序在位左傳國語明以武王克商而作此詩與樂記武成皆合而韓以爲美成王之詩以未見左國故耳外傳尙無乖異

執競韓詩執服也【鄭箋引傳】

按韓意謂能服彊者武王也天下無彊之不服是維武王之烈也鄭旣從毛訓執爲持又引韓說如此

思文貽我來牟韓詩薛君曰大麥也【文選注】

按廣雅麳小麥麰大麥經言來牟當兼二麥但韓詩來牟本作嘉似止大麥也

噫嘻播厥百谷韓詩薛君曰谷類非一故云百也【文選注】

振鷺

振鷺於飛於彼西雝我客戾止亦有斯容在此無斁韓詩薛君曰鷺潔白之鳥也西雝文王之雍也言文王之時辟雍學士皆潔白之人【後漢書注】射厭也【後漢曹大家傳注】

毛以雝爲澤鷺是水鳥之在澤者無取於西之義如以鷺興辟雍學士之潔白則非二王之後來助祭之詩矣姑存其說可耳

丰年

萬億及秭爲酒爲醴

韓傳陳谷曰秭【釋文】薛君曰醴甜而不泲也【文選注】按秭字承上萬億而及之當依毛傳作數解

潛韓傳作涔漻魚池也【釋文】

雝

有來雝雝至止肅肅

魯詩劉向曰武王周公繼政朝臣和於內萬國歡於外故得盡其歡心以事其先祖詩云云言羣臣皆以和來也【封事】

武耆定爾功【耆韓巨移反】韓詩鄭氏曰耆老也言年老乃定女之此功不汲汲於誅受也【箋異毛傳】

閔予小子

嬛嬛【齊作煢】在疚念玆【齊作我】皇祖陟降庭止

齊詩匡衡曰煢煢在疚言成王防畢思慕意气未能平也蓋所以就文武之業崇大化之本也又曰成王之嗣位思文武之道以養其心休烈盛美皆歸之二後而不敢專其名是以上天歆享鬼神佑焉其詩曰念我皇祖陟降庭止言成王嘗思祖考之業而鬼神佑助其治也【漢書本傳】顏師古曰陟降庭止言成王常念文王武王之徳奉而行之故鬼神上下臨其朝廷【漢書注】

敬之母曰髙髙在上日鑑在玆

齊詩匡衡曰言天之日鑑王者之處也

小毖予其懲而毖後患自求辛螫【韓作赦】拚飛維鳥韓傳懲苦也赦事也【釋文】薛君曰拚飛貌【文選注】載芟其耕澤澤【韓作驛驛】緜緜【韓作民民】其麃

韓詩驛驛盛貌【文選注】傳曰民民眾貌【釋文】

絲衣自堂䢐基自羊䢐牛

魯詩劉向曰言以內及外以小及大也【說苑】

酌董仲舒曰周公輔成王作勺樂以奉天【春秋繁露】按毛傳周公居攝六年歸政成王乃後祭於廟而奏之蓋祭廟奉天樂章古亦通用耳三家之說皆同

遵養時晦韓外傳言相養之至於晦也

左傳遵時養晦昧也杜預謂武王遵天之道須晦昧者惡積而後取之與鄭箋同韓言養之至於晦昧乃伐而取之亦是此意

桓於以四方克定厥家齊詩匡衡曰傳曰一家正而天下定矣

般於皇時周陟其髙山墮山喬嶽允猶翕河於繹思班固曰於皇時周陟其髙山言周太平封太山也墮山喬嶽允猶翕河言望祭山川百神來歸也【白虎通】班說近於後世封禪之說當分別觀之於繹思三字毛詩無之崔靈恩采三家本有此句

駉有驒有駱韓詩驒白馬黒鬛也【釋文】

泮水屈此羣醜狄【韓作鬄】彼東南憬【韓作獷】彼淮夷韓詩屈收也收斂得此眾聚鬄除也獷覺悟之貌【俱釋文】

閟宮

閟宮有侐實實枚枚稙穉菽麥

韓詩枚枚閒暇無人之貌稙長稼也穉幼稼也【釋文】

王曰叔父建爾元子白牡騂剛不震不騰

韓傳師臣者帝交友受臣者王臣臣者霸爵臣者王【白虎通引傳】班固曰王曰叔父建爾元子周公薨天爲之變成王以天子之禮之命魯郊以明至孝天所興也【白虎通】傳曰騰乘也【釋文】

【附】春秋繁露曰魯祭周公用白牡色白貴純也帝牛必在滌三月牲貴肥潔而不貴其大也武帝使張湯問曰周天子用騂剛羣臣不毛周公諸公也何以得用純牲仲舒對曰周公繼文武之業成二聖之功徳漸天地澤被四海故使祭以白牡上不與天子同色下有異於諸侯臣以爲報徳之禮臣湯問天子祭天地諸侯祭土魯緣何以祭郊臣仲舒對曰周公傅成王成王遂及於聖功莫大於此周公聖人也有合於天道成王令魯郊也臣湯問魯祭周公用白牡其郊何用臣仲舒對曰魯郊用純騂周色尙赤魯以天子命郊故以騂

按江都以爲白牡尙純用以祭周公騂剛尙赤魯郊同於天子分白牡騂剛爲二義亦可通至以魯之郊爲成王所賜則後儒多辧其不然蓋明堂位之文實出漢初諸儒之手遂爲莽歆之借口耳

新【韓作寢】廟奕奕奚斯所作

韓詩曹褒曰奚斯頌魯【本傳】薛君曰奚斯魯公子也言其所作新廟奕奕然盛也【後漢書注】

那

魯詩司馬遷曰襄公之時修行仁政欲爲盟主其大夫正考父美之追道契湯髙宗殷所以興作商頌曹褒曰考父詠殷【後漢本傳】

按史記春秋世家列傳於二傳國語皆其藍本非諸家不見二傳者可比獨解詩專用魯說不以左國是正豈史家不貴研經耶

韓詩那美襄公也【裴駰史記索隠引薛君章句】

鳥

魯詩司馬遷曰簡狄行浴見鳥墮其卵取吞之因孕生契劉向曰簡狄與姊妹浴於丘之水有鳥禦卵過而墮之五色甚好簡狄得而吞之遂孕生契鄭氏曰降下也天使鳦下生商者謂鳦遺卵娀氏之女簡狄吞之而生契爲堯司徒有功封商堯知其後將興又錫其姓焉自契至湯八遷始居亳之殷地而受命又褚少孫曰湯之先爲契契母與姊浴於丘水有燕啣卵墮之契母含之誤吞之卽生契立爲司徒姓之曰子子者玆玆益大也天命鳥降而生商商者殷質號也【史記三代世表褚先生詩傳】

按屈原天問云簡狄在臺嚳何宜鳥致貽女何喜則吞卵生商之說自春秋以後有之緯書中候契握曰鳥翔水遺卵流娀簡吞之生契封商鄭氏據以解經遂成千古疑義愚謂稷契皆無人道而生何以稷棄而契不棄乎蓋姜原簡狄同爲帝妃履迹吞卵事或有之不過聖人降生之徵履迹吞卵之後進禦於嚳因而有娠理之至常豈無人道而生者若稷之被棄自因生而不育形狀有異之故已詳生民詩中

奄有九有【韓作域】大糦是承

韓詩薛君曰九域九州也【文選注】傳曰糦大祭也【釋文】

長髮有娀方將帝立子生商

魯詩鄭氏曰帝黒帝也禹敷下土之時有娀之國亦始廣大簡狄吞鳦卵而生契堯封之於商後商王因以爲天下號故曰帝立子生商

王桓撥韓傳撥作發明也【釋文】

聖敬日躋

韓詩薛君曰言湯聖敬之道上聞於天也【文選注】敬之日躋上聞於天故能齊帝命而不違其義精

受小球大球爲下國綴旒【古作畷郵】

鄭氏曰畷郵謂民之郵捨言成湯施布仁義爲下國諸侯在畷民之處所使不離散也【禮記注正義此引齊韓魯詩也】

爲下國駿厖齊詩厖作駹馬也【漢書注】

苞有三蘗韓詩蘗絕也【釋文○言壞木復生萌芽絕之弗使其生】

殷武

鄭氏異義曰詩魯說丞相匡衡以爲殷中宗周成宣王皆以時毀

撻彼殷武韓傳撻達也【釋文】

維女荊楚居國南鄕

韓序楚地在南郡南陽之間【水經注引韓詩序】

勿予禍適韓詩適數也【釋文】

商邑【韓作京師】翼翼四方之極【韓作是則】韓傳翼翼盛也【後漢書注】齊詩商邑翼翼四方之極此成湯所以建至治保子孫而懷鬼方也師古曰商邑之禮俗翼翼然可則效乃四方之中正也

按齊詩之意言因商邑之禮俗追原成湯之遺烈知髙宗之伐鬼方而四方莫不來享來王者皆祖宗締造之遺烈也非以是詩爲成湯之詩

旅楹有閒韓詩薛君曰閒大也謂閒然大也【文選注】

三家詩拾遺卷十

