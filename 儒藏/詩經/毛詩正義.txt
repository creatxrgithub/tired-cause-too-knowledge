《毛詩正義》漢

鄭玄疏唐

孔穎達

序

夫《詩》者﹐論功頌徳之歌﹐止僻防邪之訓﹐𨿽無爲而自發﹐乃有益於生靈。六情靜於中﹐百物蕩於外﹐情緣物動﹐物感情遷。若政遇醇和﹐則歡娛被於朝野﹐時當慘黷﹐亦怨剌形於詠歌。作之者所以暢懷舒憤﹐聞之者足以塞違從正。發諸情性﹐諧於律呂﹐故曰「感天地﹐動鬼神﹐莫近於《詩》」。此乃《詩》之爲用﹐其利大矣。

若夫哀樂之起﹐冥於自然﹐喜怒之端﹐非由人事。故燕雀表啁噍之感﹐鸞鳳有歌舞之容。然則《詩》理之先﹐同夫開辟﹐《詩》迹所用﹐隨運而移。上皇道質﹐故諷諭之情寡。中古政繁﹐亦謳歌之理切。唐﹑虞乃見其初﹐犧﹑軒莫測其始。於後時經五代﹐篇有三千﹐成﹑康沒而頌聲寢﹐陳靈興而變風息。先君宣父﹐釐正遺文﹐緝其精華﹐褫其煩重﹐上從周始﹐下曁魯僖﹐四百年閒﹐六詩備矣。卜商闡其業﹐雅頌與金石同和﹔秦正燎其書﹐簡牘與煙塵共盡。漢氏之初﹐《詩》分爲四﹕申公騰芳於鄢郢﹐毛氏光價於河閒﹐貫長卿傳之於前﹐鄭康成箋之於後。晉﹑宋﹑二蕭之世﹐其道大行﹔齊﹑魏兩河之閒﹐玆風不墜。

其近代爲義疏者﹐有全緩﹑何胤﹑舒瑗﹑劉軌思﹑劉醜﹑劉焯﹑劉炫等。然焯﹑炫並聰穎特達﹐文而又儒﹐擢秀幹於一時﹐騁絕轡於千里﹐固諸儒之所揖讓﹐日下之無雙﹐於其所作疏內特爲殊絕。今奉敕刪定﹐故據以爲本。然焯﹑炫等負恃才气﹐輕鄙先達﹐同其所異﹐異其所同﹐或應略而反詳﹐或宜詳而更略﹐準其繩墨﹐差忒未免﹐勘其會同﹐時有顚躓。今則削其所煩﹐增其所簡﹐惟意存於曲直﹐非有心於愛憎。謹與朝散大夫行太學博士臣王徳韶﹑徵事郎守四門博士臣齊威等對共討論﹐辧詳得失。至十六年﹐又奉敕與前修疏人及給事郎守太學助教云騎尉臣趙榦葉﹑登仕郎守四門助教云騎尉臣賈普曜等﹐對敕使趙弘智覆更詳正﹐凡爲四十卷﹐庶以對揚聖範﹐垂訓幼蒙﹐故序其所見﹐載之於卷首云爾。

◎詩譜序

詩之興也﹐諒不於上皇之世。

﹝疏﹞正義曰﹕上皇謂伏犧﹐三皇之最先者﹐故謂之上皇。鄭知於時信無詩者﹐上皇之時﹐舉代淳朴﹐田漁而食﹐與物未殊。居上者設言而莫違﹐在下者羣居而不亂﹐未有禮義之教﹐刑罰之威﹐爲善則莫知其善﹐爲惡則莫知其惡﹐其心旣無所感﹐其志有何可言﹐故知爾時未有詩詠。

大庭﹑軒轅逮於髙辛﹐其時有亡載籍﹐亦蔑云焉。

﹝疏﹞正義曰﹕鄭注《中候﹟敕省圖》﹐以伏犧﹑女媧﹑神農三代爲三皇﹐以軒轅﹑少昊﹑髙陽﹑髙辛﹑陶唐﹑有虞六代爲五帝。徳合北辰者皆稱皇﹐感五帝座星者皆稱帝﹐故三皇三而五帝六也。大庭﹐神農之別號。大庭﹑軒轅疑其有詩者﹐大庭以還﹐漸有樂器﹐樂器之音﹐逐人爲辭﹐則是爲詩之漸﹐故疑有之也。《禮記﹟明堂位》曰「土鼓﹑蕢桴﹑葦籥﹐伊耆氏之樂也。」注云「伊耆氏﹐古天子號。」《禮運》云「夫禮之初﹐始諸飲食。蕢桴而土鼓。」注云「中古未有釜甑。」而中古謂神農時也。《郊特牲》云「伊耆氏始爲蠟。」蠟者﹐爲田報祭。案《易﹟系辭》稱農始作耒耜以教天下﹐則田起神農矣。二者相推﹐則伊耆﹑神農並與大庭爲一。大庭有鼓籥之器﹐黃帝有《雲門》之樂﹐至周尙有《雲門》﹐明其音聲和集。旣能和集﹐必不空弦﹐弦之所歌﹐卽是詩也。但事不經見﹐故總爲疑辭。案《古史考》云「伏犧作瑟」﹐《明堂位》云「女媧之笙簧」﹐則伏犧﹑女媧已有樂矣。鄭旣信伏犧無詩﹐又不疑女媧有詩﹐而以大庭爲首者﹐原夫樂之所起﹐發於人之性情﹐性情之生﹐斯乃自然而有﹐故嬰兒孩子則懷嬉戲抃躍之心﹐玄鶴蒼鸞亦合歌舞節奏之應﹐豈由有詩而乃成樂﹐樂作而必由詩﹖然則上古之時﹐徒有謳歌吟呼﹐縱令土鼓﹑葦籥﹐必無文字雅頌之聲。故伏犧作瑟﹐女媧笙簧﹐及蕢桴﹑土鼓﹐必不因詩詠。如此則時𨿽有樂﹐容或無詩。鄭疑大庭有詩者﹐正據後世漸文﹐故疑有爾﹐未必以土鼓﹑葦籥遂爲有詩。若然﹐《詩序》云「情動於中而形於言﹐言之不足乃永歌嗟嘆。聲成文謂之音」﹐是由詩乃爲樂者。此據後代之詩因詩爲樂﹐其上古之樂必不如此。鄭說旣疑大庭有詩﹐則書契之前已有詩矣。而《六藝論﹟論詩》云「詩者﹐弦歌諷諭之聲也。自書契之興﹐朴略尙質﹐面稱不爲諂﹐目諫不爲謗﹐君臣之接如朋友然﹐在於懇誠而已。斯道稍衰﹐姦僞以生﹐上下相犯。及其制禮﹐尊君卑臣﹐君道剛嚴﹐臣道柔順﹐於是箴諫者希﹐情志不通﹐故作詩者以誦其美而譏其過。」彼書契之興旣未有詩﹐制禮之後始有詩者﹐《藝論》所云今詩所用誦美譏過﹐故以制禮爲限。此言有詩之漸﹐述情歌詠﹐未有箴諫﹐故疑大庭以還。由主意有異﹐故所稱不同。禮之初與天地並矣﹐而《藝論﹟論禮》云「禮其初起﹐蓋與詩同時」﹐亦謂今時所用之禮﹐不言禮起之初也。

《虞書》曰「詩言志﹐歌永言﹐聲依永﹐律和聲。」然則《詩》之道放於此乎﹗

﹝疏﹞正義曰﹕《虞書》者﹐《舜典》也。鄭不見《古文尙書》﹐伏生以《舜典》合於《堯典》﹐故鄭注在《堯典》之末。彼注云「詩所以言人之志意也。永﹐長也﹐歌又所以長言詩之意。聲之曲折﹐又長言而爲之。聲中律乃爲和。」彼《舜典》命樂﹐已道歌詩﹐經典言詩﹐無先此者﹐故言《詩》之道也。「放於此乎」﹐猶言適於此也。「放於此乎」﹐隱二年《公羊傳》文。言放於此者﹐謂今誦美譏過之詩﹐其道始於此﹐非初作謳歌始於此也。《益稷》稱舜云「工以納言﹐時而颺之﹐格則乘之庸之﹐否則威之。」彼說舜誡羣臣﹐使之用詩。是用詩規諫﹐舜時已然。大舜之聖﹐任賢使能﹐目諫面稱﹐似無所忌。而云「情志不通﹐始作詩」者﹐《六藝論》云情志不通者﹐據今詩而論﹐故云「以誦其美而譏其過」。其唐虞之詩﹐非由情志不通﹐直對面歌詩以相誡勗﹐且爲濫觴之漸﹐與今詩不一﹐故《臯陶謨》說臯陶與舜相答爲歌﹐卽是詩也。《虞書》所言﹐𨿽是舜之命夔﹐而舜承於堯﹐明堯已用詩矣﹐故《六藝論》云唐﹑虞始造其初﹐至周分爲六詩﹐亦指《堯典》之文。謂之造初﹐謂造今詩之初﹐非謳歌之初。謳歌之初﹐則疑其起自大庭時矣。然謳歌自當久遠﹐其名曰詩﹐未知何代。𨿽於舜世始見詩名﹐其名必不初起舜時也。名爲詩者﹐《內則》說負子之禮云「詩負之」﹐注云「詩之言承也。」《春秋說題辭》云「在事爲詩﹐未發爲謀﹐恬澹爲心﹐思慮爲志。詩之爲言﹐志也。」《詩緯﹟含神務》云「詩者﹐持也。」然則詩有三訓﹐承也﹑志也﹑持也。作者承君政之善惡﹐述己志而作詩﹐爲詩所以持人之行﹐使不失隊﹐故一名而三訓也。

有夏承之﹐篇章泯棄﹐靡有孑遺。

﹝疏﹞正義曰﹕夏承虞後﹐必有詩矣。但篇章絕滅﹐無有孑然而得遺余。此夏之篇章不知何時滅也。有《商頌》而無夏頌﹐蓋周室之初世記錄不得。

邇及商王﹐不風不雅。

﹝疏﹞正義曰﹕湯以諸侯行化﹐卒爲天子。《商頌》成湯「命於下國﹐封建厥福」﹐明其政教漸興﹐亦有風﹑雅。商﹑周相接﹐年月未多﹐今無商風﹑雅﹐惟有其頌﹐是周世棄而不錄﹐故云「近及商王﹐不風不雅」﹐言有而不取之。

何者﹖論功頌徳所以將順其美﹐剌過譏失所以匡救其惡﹐各於其黨﹐則爲法者彰顯﹐爲戒者著明。

﹝疏﹞正義曰﹕此論周室不存商之風﹑雅之意。風﹑雅之詩﹐止有論功頌徳﹑剌過譏失之二事耳。黨謂族親。此二事各於己之族親﹐周人自錄周之風﹑雅﹐則法足彰顯﹐戒足著明﹐不假復錄先代之風﹑雅也。頌則前代至美之詩﹐敬先代﹐故錄之。○

周自后稷播種百谷﹐黎民阻饑﹐玆時乃粒﹐自傳於此名也。

﹝疏﹞正義曰﹕自此下至「詩之正經」﹐說周有正詩之由。言后稷種百谷之時﹐眾人皆厄於饑﹐此時乃得粒食。后稷有此大功﹐稱聞不朽﹐是后稷自彼堯時流傳於此後世之名也。《堯典》說舜命后稷云「帝曰﹕『棄﹐黎民阻饑﹐汝后稷﹐播時百谷。』」《臯陶謨》稱禹曰﹕予「曁稷播﹐奏庶艱食﹑鮮食﹐烝民乃粒」。是其文也。

陶唐之末﹐中葉公劉亦世修其業﹐以明民共財。

﹝疏﹞正義曰﹕公劉者﹐后稷之曾孫﹐當夏時爲諸侯。以後稷當唐之時﹐故繼唐言之也。中葉﹐謂中世。后稷至於大王﹐公劉居其中。《商頌》云「昔在中葉」﹐亦謂自契至湯之中也。《祭法》云「黃帝正名百物﹐以明民共財」。明民﹐謂使衣服有章。共財﹐謂使之同有財用。公劉在豳教民﹐使上下有章﹐財用不乏﹐故引黃帝之事以言之。

至於大王﹑王季﹐克堪顧天。

﹝疏﹞正義曰﹕此《尙書﹟多方》﹐說天以紂惡﹐更求人主之意﹐云「天惟求爾多方﹐大動以威﹐開厥顧天。惟爾多方﹐罔堪顧之。惟我周王﹐克堪用徳﹐惟典神天。」注云﹕顧由視念也。其意言天下災異之威﹐動天下之心﹐開其能爲天以視念者。眾國無堪爲之﹐惟我周能堪之。彼言文王﹑武王能顧天耳。大王﹑王季爲天所祐﹐已有王迹﹐是能顧天也。

文﹑武之徳﹐光熙前緒﹐以集大命於厥身﹐遂爲天下父母﹐使民有政有居。

﹝疏﹞正義曰﹕《泰誓》說武王伐紂﹐眾咸曰孜孜無怠﹐天將有立父母﹐民之有政有居。言民得聖人爲父母﹐必將有明政﹐有安居。文﹑武道同﹐故並言之。

其時《詩》﹐風有《周南》《召南》﹐雅有《鹿鳴》《文王》之屬。

﹝疏﹞正義曰﹕此總言文﹑武之詩皆述文﹑武之政﹐未必皆文﹑武時作也﹐故《文王》《大明》之等﹐檢其文﹐皆成王時作。

及成王﹐周公致大平﹐制禮作樂﹐而有頌聲興焉﹐盛之至也。

﹝疏﹞正義曰﹕時當成王﹐功由周公﹐故《譜》說成王之詩皆並舉周公爲文。制禮作樂﹐大平無爲﹐故與大平連言。頌聲之興﹐不皆在制禮之後也。故《春官﹟樂師職》云「及徹﹐帥學士而歌徹。」玄謂徹者﹐歌《雍》也。是頌詩之作﹐有在制禮前者也。

本之由此風﹑雅而來﹐故皆錄之﹐謂之《詩》之正經。

﹝疏﹞正義曰﹕此解周詩並錄風﹑雅之意。以《周南》《召南》之風﹐是王化之基本﹐《鹿鳴》《文王》之雅﹐初興之政教。今有頌之成功﹐由彼風﹑雅而就﹐據成功之頌﹐本而原之﹐其頌乃由此風﹑雅而來﹐故皆錄之﹐謂之《詩》之正經。以道衰乃作者﹐名之爲「變」﹐此詩謂之爲「正」。此等正詩﹐昔武王采得之後﹐乃成王卽政之初﹐於時國史自定其篇﹐屬之大師﹐以爲常樂﹐非孔子有去取也。《儀禮﹟鄕飲酒》「工歌《鹿鳴》《四牡》《皇皇者華》」﹐「笙入奏《南陔》《白華》《華黍》」﹐「閒歌《魚麗》﹐笙《由庚》﹐歌《南有嘉魚》﹐笙《崇丘》﹐歌《南山有臺》﹐笙《由儀》﹐合樂《周南﹟關雎》《葛覃》《捲耳》《召南﹟鵲巢》《采蘩》《采蘋》」。《燕禮》用樂與《鄕飲酒》文同﹐惟《采蘋》越《艸虫》之篇﹐其餘在於今《詩》﹐悉皆次比。又《左傳》及《國語》稱魯叔孫穆子聘於晉﹐晉人爲之歌《文王》《大明》《綿》﹐又歌《鹿鳴》《四牡》《皇皇者華》﹐亦各取三篇﹐風﹑雅異奏﹐明其先自次比﹐非孔子定之﹐故《譜》於此不言孔子。其變風﹑變雅皆孔子所定﹐故下文特言孔子錄之。《春官﹟大師職》鄭司農注云「古而自有風﹑雅﹑頌之名﹐故延陵季子觀樂於魯﹐時孔子尙幼﹐未定《詩》《書》﹐而曰『爲之歌《邶》《鄘》《衛》』﹐曰﹕『是其《衛風》乎』。又爲之歌小雅﹑大雅﹐又爲之歌頌。《論語》曰﹕『吾自衛反魯﹐然後樂正﹐雅﹑頌各得其所。』時禮樂自諸侯出﹐頗有謬亂不正者﹐孔子正之耳。」是司農之意亦與鄭同﹐以爲風﹑雅先定﹐非孔子爲之。襄二十九年《左傳》﹐服虔注云「哀公十一年﹐孔子自衛反魯﹐然後樂正﹐雅﹑頌各得其所﹐距此六十一歲。當時雅﹑頌未定﹐而云爲之歌小雅﹑大雅﹑頌者﹐傳家據已定錄之。」此說非也。六詩之目﹐見於《周禮》﹐豈由孔子始定其名乎﹖《儀禮》歌《召南》三篇﹐越《艸虫》而取《采蘋》﹐蓋《采蘋》舊在《艸虫》之前。孔子以後﹐簡札始倒﹐或者《艸虫》有憂心之言﹐故不用爲常樂耳。

後王稍更陵遲﹐懿王始受譖亨齊哀公。夷身失禮之後﹐邶不尊賢。

﹝疏﹞正義曰﹕自此以下﹐至「刺怨相尋」﹐解變風﹑變雅之作時節。變風之作﹐齊﹑衛爲先。齊哀公當懿王﹐衛頃公當夷王﹐故先言此也。莊四年《公羊傳》曰「齊哀公亨乎周﹐紀侯譖之。」徐廣以爲周夷王亨之。鄭知懿王者﹐以《齊世家》云「周亨哀公﹐而立其弟靖﹐爲胡公。」當夷王之時﹐哀公母弟山殺胡公而自立」。言夷王之時﹐山殺胡公﹐則胡公之立在夷王前矣。受譖亨人﹐是衰闇之主。夷王上有孝王﹐《書傳》不言孝王有大罪惡。《周本紀》云「懿王立﹐王室遂衰﹐詩人作刺。」是周衰自懿王始﹐明懿王受譖矣。《本紀》言詩人作刺﹐得不以懿王之時《雞鳴》之詩作乎﹖是以知亨之者懿王也。《衛世家》云「貞伯卒﹐子頃侯立。頃侯厚賂周夷王﹐夷王命爲衛侯。」是衛頃公當夷王時。《郊特牲》云「覲禮﹐天子不下堂而見諸侯。」下堂而見諸侯﹐天子之失禮也﹐由夷王以下﹐是夷王身失禮也。《柏舟》言「仁而不遇」﹐是邶不尊賢也。

自是而下﹐厲也幽也﹐政教尢衰﹐周室大壞﹐《十月之交》《民勞》《板》《蕩》勃爾俱作。眾國紛然﹐刺怨相尋。正義曰﹕大率變風之作﹐多在夷﹑厲之後﹐故云「眾國紛然﹐刺怨相尋」。《擊鼓序》云「怨州吁」﹐怨亦剌之類﹐故連言之。五霸之末﹐上無天子﹐下無方伯﹐善者誰賞﹖惡者誰罰﹖紀綱絕矣。

﹝疏﹞正義曰﹕此言周室極衰之後不復有詩之意。「五霸」之字﹐或作「五伯」。成二年《左傳》云「五伯之霸也。」《中候》「霸免」﹐注云「霸猶把也﹐把天子之事也。」然則言伯者﹐長也﹐謂與諸侯爲長也。五伯者﹐三代之末﹐王政衰微﹐諸侯之彊者以把天子之事﹐與諸侯爲長﹐三代共有五人。服虔云「五伯﹐謂夏伯昆吾﹐商伯大彭﹑豕韋﹐周伯齊桓﹑晉文也。」知者﹐《鄭語》云「祝融之後﹐昆吾爲夏伯矣﹐大彭﹑豕韋爲商伯矣。」《論語》云「管仲相桓公﹐霸諸侯。」昭九年傳云「文之伯也。」是五者爲霸之文也。此言五霸之末﹐正謂周代之霸齊桓﹑晉文之後﹐明其不在夏﹑殷之霸也。齊﹑晉最居其末﹐故言五霸之末耳。僖元年《公羊傳》云「上無天子﹐下無方伯﹐天下諸侯有相滅亡者﹐桓公不能救﹐則桓公恥之。」是齊桓﹑晉文能賞善罰惡也。其後無復霸君﹐不能賞罰﹐是天下之綱紀絕矣。縱使作詩﹐終是無益﹐故賢者不復作詩﹐由其王澤竭故也。《王制》云「千里之外﹐設方伯二百一十國以爲州﹐州有伯。」是方伯謂州牧也。周之州長自名爲牧﹐以其長於一方﹐故《公羊》稱爲方伯。言無天子﹐無方伯﹐謂無賢明耳。

故孔子錄懿王﹑夷王時詩﹐訖於陳靈公淫亂之事﹐謂之變風﹑變雅。

﹝疏﹞正義曰﹕懿王時詩﹐《齊風》是也。夷王時詩﹐《邶風》是也。陳靈公﹐魯宣公十年爲其臣夏徵舒所弒。變風齊﹑邶爲先﹐陳最在後﹐變雅則處其閒﹐故鄭舉其終始也。《史記﹟孔子世家》云「古者詩本三千餘篇﹐去其重﹐取其可施於禮義者三百五篇。」是《詩》三百者﹐孔子定之。如《史記》之言﹐則孔子之前﹐詩篇多矣。案《書傳》所引之詩﹐見在者多﹐亡逸者少﹐則孔子所錄﹐不容十分去九。司馬遷言古詩三千餘篇﹐未可信也。據今者及亡詩六篇﹐凡有三百一十一篇﹐皆子夏爲之作序﹐明是孔子舊定﹐而《史記》《漢書》云「三百五篇」者﹐闕其亡者﹐以見在爲數也。《樂緯﹟動聲儀》《詩緯﹟含神務》《尙書﹟璿璣鈐》皆云「三百五篇」者﹐漢世毛學不行﹐三家不見《詩序》﹐不知六篇亡失﹐謂其惟有三百五篇。讖緯皆漢世所作﹐故言三百五耳。此言「訖於陳靈」﹐則在魯僖之後。《藝論》云「孔子錄周衰之歌﹐及眾國賢聖之遺風﹐自文王創基﹐至於魯僖四百年間﹐凡取三百五篇﹐合爲國風﹑雅﹑頌。」惟言「至於魯僖」者﹐據《詩》之首君爲文也。陳靈公非陳詩之首﹐曹昭公以僖七年卒﹐卽位在僖之前﹐故舉魯僖以爲言也。《藝論》云「文王創基﹐至於魯僖」﹐則《商頌》不在數矣。而以周詩是孔子所錄﹐《商頌》則篇數先定﹐論錄則獨舉周代﹐數篇則兼取商詩﹐而云「合爲國風﹑雅﹑頌」者﹐以商詩亦周歌所用﹐故得稱之。孔子刊定﹐則應先後依次﹐而《鄭風﹟淸人》是文公詩﹐處昭公之上﹔《衛風﹟伯兮》是宣公之詩﹐在惠公之下者﹐鄭答張逸云「詩本無文字﹐後人不能盡得其次第﹐錄者直錄﹐存義而已。」然則孔子之後﹐始顚倒雜亂耳。

以爲勤民卹功﹐昭事上帝﹐則受頌聲﹐弘福如彼﹔若違而弗用﹐則被劫殺﹐大禍如此。吉凶之所由﹐憂娛之萌漸﹐昭昭在斯﹐足作後王之鑑﹐於是止矣。

﹝疏﹞正義曰﹕此言孔子錄《詩》﹐惟取三百之意。「弘福如彼」﹐謂如文﹑武﹑成王﹐世修其徳﹐致太平也。「大禍如此」﹐謂如厲﹑幽﹑陳靈﹐惡加於民﹐被放弒也。「違而不用」﹐謂不用《詩》義﹐則「勤民卹功﹐昭事上帝」是用《詩》義也。互言之也。用《詩》則吉﹐不用則凶。「吉凶之所由」﹐謂由《詩》也。《詩》之規諫﹐皆防萌杜漸﹐用《詩》則樂﹐不用則憂﹐是爲「憂娛之萌漸」也。此二事皆明明在此﹐故惟錄三百一十一篇﹐庶今之明君良臣﹐欲崇徳致治﹐克稽古於先代﹐視成敗於行事。又疾時博士之說《詩》﹐旣不精其研核﹐又不睹其終始﹐講於鄕黨無昭晳﹐陳於朝廷不煥炳﹐故將述其國土之分﹐列其人之先後。

夷﹑厲已上﹐歲數不明。太史《年表》自共和始﹐歷宣﹑幽﹑平王而得春秋次第﹐以立斯《譜》。

﹝疏﹞正義曰「自此已下﹐論作《譜》之意。《本紀》夷王已上多不記在位之年﹐是「歲數不明」。《周本紀》云「厲王三十四年﹐王益嚴。又三年﹐王出奔於彘。召公﹑周公二相行政﹐號曰共和。」《十二諸侯年表》起自共和元年﹐是歲魯眞公之十四年﹐齊武公之十年﹐晉靖侯之十八年﹐秦仲之四年﹐宋釐公之十八年﹐衛僖侯之十四年﹐陳幽公之十四年﹐蔡武公之二十四年﹐曹夷伯之二十四年﹐鄭則於時未封﹐是「太史《年表》自共和始」也。又案《本紀》「共和十四年﹐厲王死於彘。宣王卽位﹐四十六年崩。子幽王立﹐十一年爲犬戎所殺。子平王立﹐四十九年﹐當魯隱公元年。」計共和元年距春秋之初一百一十九年﹐春秋之時﹐年歲分明﹐故云「歷宣﹑幽﹑平王而得春秋次第﹐以立斯《譜》」。鄭於三《禮》《論語》爲之作序﹐此《譜》亦是序類﹐避子夏序名﹐以其列諸侯世及《詩》之次﹐故名「譜」也。《易》有《序卦》《書》有孔子作《序》﹐故鄭避之﹐謂之爲「贊」。贊﹐明也﹐明己爲注之意。此《詩》不謂之「贊」﹐而謂之「譜」﹐譜者﹐普也﹐注序世數﹐事得周普﹐故《史記》謂之「譜牒」是也。

欲知源流淸濁之所處﹐則循其上下而省之﹔欲知風化芳臭气澤之所及﹐則傍行而觀之﹐此《詩》之大綱也。舉一綱而萬目張﹐解一卷而眾篇明﹐於力則鮮﹐於思則寡﹐其諸君子亦有樂於是與。

﹝疏﹞正義曰﹕此又總言爲《譜》之理也。著魏有儉嗇之俗﹐唐有殺禮之風﹐齊有太公之化﹐衛有康叔之烈。述其土地之宜﹐顯其始封之主﹐省其上下﹐知其眾源所出﹐識其淸濁也。屬其美剌之詩﹐各當其君君之化﹐傍觀其詩﹐知其風化得失﹐識其芳臭﹐皆以諭善惡耳。哀十四年《公羊傳》說孔子「制《春秋》之義﹐以俟後聖﹐以君子之爲﹐亦有樂乎此」﹐鄭取彼意也。

周南召南譜周﹑召者﹐《禹貢》雍州岐山之陽地名。○正義曰﹕《禹貢﹟雍州》云「荊岐旣旅」﹐是岐屬雍州也。《綿》之篇說大王遷於周原﹐《閟宮》言大王居岐之陽﹐是周地在岐山之陽也。《孟子》云文王以百里而王﹐則周﹑召之地﹐共方百里﹐而皆名曰周﹐其召是周內之別名也。大王始居其地﹐至文王乃徙於丰。《周書》稱王季宅程﹐《皇矣》說文王旣伐密須﹐「度其鮮原﹐居岐之陽」﹐不出百里。則王季居程亦在岐南﹐程是周地之小別也。○今屬右扶風美陽縣﹐地形險阻而原田肥美。○正義曰﹕《漢書﹟地理誌》右扶風郡有美陽縣﹐《禹貢》岐山在西北﹐周文王所居也。皇甫謐云「今美陽西北有岐城舊趾是也。本或作杜陽。」案《志》扶風自別有杜陽縣﹐而岐山在美陽﹐不在杜陽。鄭於《禹貢》注云「岐山在扶風美陽西北」﹐則作「杜」者誤也。《皇矣》稱「居岐之陽﹐在渭之將」﹐是其處險阻也。《綿》云「周原膴膴﹐堇荼如飴」﹐是地肥美也。

周之先公曰大王者﹐避狄難﹐自豳始遷焉﹐而修徳建王業。商王帝乙之初﹐命其子王季爲西伯。至紂﹐又命文王典治南國江﹑漢﹑汝旁之諸侯。○正義曰﹕以帝乙﹐紂之父﹐準其年世﹐與王季同時。《旱麓》說大王﹑王季之事﹐云「瑟彼玉瓚﹐黃流在中」﹐言王季受玉瓚之賜也。《尙書》謂文王爲西伯﹐當是繼父之業﹐故知王季亦爲西伯。殷之州長曰伯﹐謂爲雍州伯也。《周禮》「八命作牧」﹐殷之州伯蓋亦八命也。如《旱麓》傳云「九命然後錫以秬鬯圭瓚。」《孔叢》云「羊容問於子思曰﹕『古之帝王﹐中分天下﹐而二公治之﹐謂之二伯。周自后稷封爲王者之後﹐大王﹑王季皆爲諸侯﹐奚得爲西伯乎﹖』子思曰﹕『吾聞諸子夏云﹐殷王帝乙之時﹐王季以九命作伯於西﹐受圭瓚秬鬯之賜﹐故文王因之得專徵伐。此諸侯爲伯﹐猶周﹑召分陜。』」皇甫謐亦云「王季於帝乙殷王之時賜九命爲西長﹐始受圭瓚秬鬯。」皆以爲王季受九命作東西大伯。鄭不見《孔叢》之書﹐《旱麓》之箋不言九命﹐則以王季爲州伯也。文王亦爲州伯﹐故《西伯戡黎》注云﹕文王爲雍州之伯﹐南兼梁﹑荊﹐「在西﹐故曰西伯」。文王之徳優於王季﹐文王尙爲州伯﹐明王季亦爲州伯也。《楚辭﹟天問》曰「伯昌號衰﹐秉鞭作牧。」王逸注云「伯謂文王也。鞭以諭政。言紂號令旣衰﹐文王執鞭持政爲雍州牧。」《天問》﹐屈原所作﹐去聖未遠﹐謂文王爲牧﹐明非大伯也。所以不從毛說。言「至紂﹐又命文王」者﹐旣已繼父爲州伯﹐又命之使兼治南國江﹑漢﹑汝旁之諸侯也。知者﹐以《漢廣序》云「美化行乎江﹑漢之域」《汝墳序》云「汝墳之國﹐婦人能閔其君子」。文王三分天下而有其二﹐此詩猶美江﹑漢﹑汝墳﹐明是江﹑漢之濱先被文王之教。若非受紂之命﹐其化無由及之﹐明紂命之矣。江﹑漢之域卽梁﹑荊二州﹐故《尙書》注云「南兼梁﹑荊」。其後化廣民附﹐三分有二﹐不必皆紂命也。於時三分天下有其二﹐以服事殷﹐故雍﹑梁﹑荊﹑豫﹑徐﹑揚之人咸被其徳而從之。○正義曰﹕旣引《論語》三分有二﹐故據《禹貢》州名指而言之。雍﹑梁﹑荊﹑豫﹑徐﹑揚歸文王﹐其餘冀﹑靑﹑兗屬紂﹐九州而有其六﹐是爲三分有其二也。《禹貢》九州﹐夏時之制﹐於周則《夏官﹟職方氏》辧九州之域﹐有揚﹑荊﹑豫﹑靑﹑兗﹑雍﹑幽﹑冀﹑並﹐校之於《禹貢》﹐無徐﹑梁﹐有幽﹑並﹐故《地理誌》云「周監二代而損益之﹐攺《禹貢》徐﹑梁二州合之於雍﹑靑﹐分冀州之地以爲幽﹑並」﹐是其事也。《爾雅﹟釋地》九州之名有冀﹑豫﹑雍﹑荊﹑揚﹑兗﹑徐﹑幽﹑營。孫炎曰「此蓋殷制。《禹貢》有梁﹑靑無幽﹑營﹐《周禮》有幽﹑並無徐﹑營。」然則此說不同﹐不言殷﹑周九州﹐而遠指禹世者﹐孫炎以《爾雅》之文與《禹貢》不同﹐於《周禮》又異﹐故疑爲殷制耳﹐亦無明文言殷攺夏也。《地理誌》云「殷因於夏﹐無所變攺」﹐班固不以《爾雅》爲世法。又《周禮》冀﹑幽﹑並﹐於《禹貢》惟一州耳﹐相率三分無一﹐故從岐而橫分之。據《禹貢》正經之文﹐取六州以爲三分之二﹐準《禹貢》之境﹐論施化之處﹐不言當時有此州名也。《序》言化自北而南﹐則於岐東西之南得有三分二者﹐岐於土中近北故也。

文王受命﹐作邑於丰﹐乃分岐邦。周﹑召之地﹐爲周公旦﹑召公奭之采地﹐施先公之教於已所職之國。○正義曰「文王受命﹐作邑於丰」﹐《文王有聲》之文也。《地理誌》云「京兆鄠縣﹐丰水出其東南。」皇甫謐云「丰在京兆鄠縣東﹐丰水之西﹐文王自程徙此。」案《皇矣》篇云文王旣伐密須﹐徙於鮮原﹐從鮮原徙丰。而謐云自程﹐非也。丰在岐山東南三百餘里﹐文王旣遷於丰﹐而岐邦地空﹐故分賜二公以爲采邑也。言分采地﹐當是中半﹐不知孰爲東西。或以爲東謂之周﹐西謂之召﹐事無所出﹐未可明也。知在居丰之後賜二公地者﹐以《泰誓》之篇﹐伐紂時事﹐已言周公曰。《樂記》說《大武》之樂﹐象伐紂之事﹐云「五成而分陜﹐周公左而召公右」﹐明知周﹑召二公並在文王時已受采矣。文王若未居丰﹐則岐邦自爲都邑﹐不得分以賜人﹐明知分賜二公在作丰之後。且二《南》﹐文王之詩﹐而分系二公﹐若文王不賜采邑﹐不使行化﹐安得以詩系之﹖故知此時賜之采邑也。旣以此詩系二公﹐明感二公之化﹐故知使「施先公之教於己所職之國」也。言「先公」者﹐大王﹑王季賢人﹐文王承其業﹐文王自有聖化﹐不必要用先公﹐但子當述父之事﹐取其宜者行之﹐以先公爲辭耳。猶自兼行聖化﹐故有聖人之風。此獨言「施先公之教」﹐明化己之可知﹐以《召南》有先公之教﹐故特言之耳。文王使二公施化早矣﹐非受采之後。於此言之者﹐明詩系二公之意也。言「己所職」者﹐指謂六州之人服從於己者。○武王伐紂﹐定天下﹐巡守述職﹐陳誦諸國之詩﹐以觀民風俗。六州者得二公之徳教尢純﹐故獨錄之﹐屬之大師﹐分而國之。○正義曰﹕宣十二年《左傳》引《時邁》之詩云「昔武王克商﹐而作頌曰﹕『載戢干戈﹐載櫜弓矢。』」《時邁序》云「巡守」﹐則武王巡守矣。《王制》說巡守之禮﹐曰「命大師陳詩﹐以觀民風俗」﹐故知武王巡守得二《南》之詩也。《譜》云「天子納變雅﹐諸侯納變風﹐其禮同」﹐則文王亦采詩。而必知武王始得之者﹐諸侯之納變風﹐直欲觀民之情﹐以知已政得失耳﹐非能別賢聖之異風﹐立一代之大典也。文王猶爲諸侯﹐王業未定﹐必不得分定二《南》﹐故據武王言之耳。武王徧陳諸國之詩﹐非特六州而已。而此二《南》之風﹐獨有二公之化﹐故知六州者得二公之徳教風化尢最純絜﹐故獨取其詩﹐付屬之於大師之官﹐使分而國之﹐爲二國之風。以大師掌六詩之歌﹐達聲樂之本﹐故知屬之使分系也。○其得聖人之化者謂之《周南》﹐得賢人之化者謂之《召南》﹐言二公之徳教自岐而行於南國也。○正義曰﹕文王將建王業﹐以諸侯而行王道﹐大王﹑王季是其祖﹑父﹐皆有仁賢之行﹐己之聖化未可盡行﹐乃取先公之教宜於今者與己聖化﹐使二公雜而施之。又六州之民﹐志性不等﹐或得聖人之化﹐或得賢人之化﹐由受教有精粗﹐故歌詠有等級。大師曉達聲樂﹐妙識本源﹐分別所感﹐以爲二國其得聖人之化者謂之《周南》﹐得賢人之化者謂之《召南》﹐解大師分作二《南》之意也。知有此理者﹐序云「《關雎》《麟趾》之化﹐王者之風﹐故系之周公。《鵲巢》《騶虞》之徳﹐諸侯之風﹐故系之召公」。以聖人宜爲天子﹐賢人宜作諸侯﹐言王者之風是得聖人之化也﹐言諸侯之風是得賢人之化也。以周公聖人﹐故以聖人之風系之﹐以召公賢人﹐故以賢人之風系之。以六州本得二公之教﹐因有天子之風義﹐一聖一賢﹐事尢相類﹐故系之二公。旣分系二公﹐以優劣爲次﹐先聖後賢﹐故先周後召也。不直稱「周」﹑「召」﹐而連言「南」者﹐欲見行化之地。且作詩之處﹐若不言「南」﹐無以見斯義也。且直言「周」﹑「召」﹐嫌主美二公﹐此實文王之詩而系之二公﹐故周﹑召二國並皆云「南」﹐見所化之處﹐明其與諸國有異故也。此詩旣繼二公﹐卽二公爲其詩主﹐若有美二公﹐則各從其國﹐《甘棠》之在《召南》﹐是其事也。《周南》無美周公﹐或時不作﹐或錄不得也。乃棄其餘﹐謂此爲風之正經。○正義曰﹕武王徧陳諸國之詩﹐今惟二《南》在矣﹐明是棄其餘也。

初﹐古公亶父聿來胥宇﹐爰及姜女。其後﹐大任思媚周姜﹐大似嗣徽音﹐歷世有賢妃之助﹐以致其治。○正義曰﹕此事皆在大雅也。鄭言此者﹐以二國之詩以後妃夫人之徳爲首﹐《召南》夫人𨿽斥文王夫人﹐而先王夫人亦有是徳﹐故引詩文以歷言。文王刑於寡妻﹐至於兄弟﹐以禦於家邦。○正義曰﹕此《思齊》文也。言文王先化於妻﹐卒治家國。此明二國之詩先以後妃夫人爲首之意。是故二國之詩以後妃夫人之徳爲首﹐終以《麟趾》《騶虞》﹐言后妃夫人有斯徳﹐興助其君子﹐皆可以成功﹐至於獲嘉瑞。○正義曰﹕此論二國之詩次比之意。「是故」者﹐緣上事生下勢之稱。此後妃夫人皆大姒也﹐一人而二名﹐各隨其事立稱。禮﹐天子之妃曰後﹐諸侯之妃曰夫人。以《周南》王者之化﹐故稱后妃﹔《召南》諸侯之化﹐故云夫人。直以化感爲名﹐非爲先後之別。有陳聖化﹐𨿽受命前事﹐猶稱后妃。有說賢化﹐𨿽受命後事﹐尙稱夫人。二國別稱﹐而文王不異文者﹐《召南》夫人爲首﹐后妃變稱夫人﹐足知賢聖異化﹐於文王不假復異其辭﹐故《鵲巢》之序言國君以著義於後﹐皆以常稱言之。聖王之馭世﹐符瑞必臻﹐故次《麟趾》《騶虞》於末﹐欲見致嘉瑞也。時實不致﹐設以爲法﹐故言耳。以詩人之作﹐各言其志﹐《麟趾》《關雎》《騶虞》之與《鵲巢》﹐未必一人作也。《麟趾》言公子之信厚﹐《騶虞》嘆國君之仁心﹐自取獸名﹐別爲興諭﹐非嘆瑞應﹐與前篇共相終始。但君子之道﹐作事可法﹐垂憲後昆﹐大師比之於末﹐序者申明其意﹐因言《關雎》之應﹐《鵲巢》之應耳。其實作者本意不在於應﹐而使詩有龍鳳之文﹐亦將以之爲應﹐非獨麒麟﹑白虎也。鄭答張逸云「文王承先公之業﹐積修其徳﹐以致風化。述其美以爲之法。能行其本﹐則致末應﹐旣致其應﹐設以爲法﹐是其不實致也。」此《譜》於此篇之大略耳。而二風大意﹐皆自近及遠﹐《周南﹟關雎》至《螽斯》皆后妃身事﹐《桃夭》《兔罝》《芣苡》后妃化之所及﹐《漢廣》《汝墳》變言文王之化﹐見其化之又遠也。《召南﹟鵲巢》《采蘩》夫人身事﹐《艸虫》《采蘋》朝廷之妻﹐《甘棠》《行露》朝廷之臣﹐大夫之妻與夫人同爲陰類﹐故先於召伯﹐皆是夫人化之所及也。《羔羊》以下﹐言召南之國﹐江﹑沱之閒﹐亦言文王之政﹐是又化之差遠也。篇之大率﹐自以遠近爲差。《周南》上八篇言后妃﹐《漢廣》《汝墳》言文王。《召南》上二篇言夫人﹐《羔羊》《摽有梅》《江有氾》《騶虞》四篇言文王。所以論后妃夫人詳於《周南》而略於《召南》者﹐以《召南》夫人則《周南》后妃﹐旣於后妃事詳﹐所以《召南》於夫人遂略。其文王之徳化多少不同者﹐自由作者有別﹐又采得多少不同。《周南﹟桃夭》言「后妃之所致」﹐《召南﹟羔羊》云「《鵲巢》之功所致」者﹐《周南﹟桃夭》以上皆后妃身事﹐文與后妃接連﹐故言后妃所致﹔《召南﹟羔羊》以前﹐非獨夫人身事﹐文與夫人不相連接﹐故變言《鵲巢》之功所致也。又《桃夭》致後三篇有後妃之化﹐《羔羊》致後無夫人之化者﹐亦是《周南》后妃旣詳﹐於《召南》夫人遂略。致者﹐行化於己﹐自已致人。《艸虫》以下﹐非復夫人身事﹐亦是夫人之致也。《羔羊》《召南》之國化文王之政﹐爲《鵲巢》之功所致﹐則《漢廣》文王之道被於南國﹐亦是《關雎》之功所致。序者以此二風皆是文王之化﹐太姒所贊。《周南》以《桃夭》至《芣苡》三篇爲后妃所致﹐《漢廣》以下﹐其事差遠﹐爲文王之致。《召南》以《艸虫》至《行露》四篇爲夫人所致﹐《羔羊》以下差遠﹐爲文王之致。各舉其事﹐互相發明。此二《南》之詩﹐文王時作。文王卽位﹐至受命之時﹐已四十餘年﹐諸侯從之蓋亦早矣。鄭答張逸云「文王以諸侯而有王者之化﹐卒以受命。」是受命之前巳行王徳。當此之時﹐詩巳作也。何則﹖化被於下則民述其志﹐何須待布王號然後作歌。武王采得之時﹐二公已有爵土﹐命其行化﹐遂分系之﹐非由二公有土﹐此詩始作也。《周》《召》二十五篇﹐惟《甘棠》與《何彼襛矣》二篇乃是武王時作。武王伐紂﹐乃封太公爲齊侯﹐令周﹑召爲二伯。而《何彼襛矣》經云「齊侯之子」﹐太公已封於齊﹐《甘棠》經云「召伯」﹐召公爲伯之後﹐故知二篇皆武王時作。非徒作在武王之時﹐其所美之事亦武王時也。《行露》𨿽述召伯事﹐與《甘棠》異時。趙商謂其同時﹐疑而發問﹐故《志》「趙商問﹕『《甘棠》《行露》之詩﹐美召伯之功﹐箋以爲當文王與紂之時﹐不審召公何得爲伯﹖』答曰﹕『《甘棠》之詩﹐召伯自明﹐誰云文王與紂之時乎﹖』至《行露》篇﹐箋義云『衰亂之俗微﹐貞信之教興』﹐若當武王時﹐被《召南》之化久矣﹐衰亂之俗已銷﹐安得云微﹖云此文王時也。序義云『召伯聽訟』者﹐從後錄其意﹐是以云然」。而鄭此答﹐明《甘棠》箋之所云美其爲伯之功﹐謂武王時也。此二篇武王時事﹐得入《召南》風者﹐以詩系於召﹐召爲詩主﹐以其主美召伯﹐因卽錄於《召南》。王姬以天子之女﹐降尊適卑﹐不失婦道﹐《召南》多陳人倫﹐事與相類。又王姬賢女﹐《召南》賢化﹐又作在武王之世﹐不可入文王聖化之風﹐故錄之於《召南》也。

風之始﹐所以風化天下而正夫婦焉﹐故周公作樂﹐用之鄕人焉﹐用之邦國焉。或謂之房中之樂者﹐后妃夫人侍禦於其君子﹐女史歌之﹐以節義序故耳。○正義曰﹕云言「或」者﹐道異說也。鄭之前世有爲此說者﹐故因解之。二《南》之風言后妃樂得淑女﹐無嫉妒之心﹐夫人徳如鳴鳩﹐可以承奉祭祀﹐能使夫婦有義﹐妻妾有序。女史歌之﹐風切後夫人﹐以節此義序﹐故用之耳。《王風》云「君子陽陽﹐左執簧﹐右招我由房」﹐謂路寢之房。以人君有房中之樂﹐則後夫人亦有房中之樂。以後夫人房中之樂歌《周南》《召南》﹐則人君房中之樂亦歌《周南》《召南》﹐故《譜》下文雲路寢之常樂﹐「風之正經」也。天子歌《周南》﹐諸侯歌《召南》﹐用此「或」說爲義也。後夫人用之亦當然也。王肅云「自《關雎》至《芣苡》﹐后妃房中之樂。」肅以此八篇皆述后妃身事﹐故爲后妃之樂。然則夫人房中之樂﹐當用《鵲巢》《采蘩》。鄭無所說﹐義亦或然。

射禮﹐天子以《騶虞》﹐諸侯以《貍首》﹐大夫以《采蘋》﹐士以《采蘩》爲節。○正義曰﹕在《召南》之篇﹐亦是用之於樂﹐故言之。《禮記﹟射義》有此。又彼注亦以爲《騶虞》取其「一發五豝」﹐諭得賢者多﹔《貍首》取「小大莫處﹐禦於君所」﹔《采蘋》取其循澗以采蘋﹐諭循法度﹐以成君事﹔《采蘩》取「夙夜在公」﹐各取其篇之義以爲戒也。「爲節」者﹐謂射之進退當樂節相應。彼每篇一言爲節﹐此引之省文也。今無《貍首》﹐周衰﹐諸侯並僣而去之﹐孔子錄詩不得也。爲禮樂之記者﹐從後存之﹐遂不得其次序。○正義曰﹕言此者﹐以射用四篇﹐而三篇皆在《召南》﹐則《貍首》亦當在。今無其篇﹐故辧之﹐云諸侯所以去之。《大射》注云「貍之言不來也。其詩有射諸侯首不朝者之言﹐因以名篇。後世失之。」然則於時諸侯不肯朝事天子﹐惡其被射之言﹐故棄之。爲禮樂之記者﹐正謂記作《射義》者﹐以《貍首》樂歌之曲﹐故並樂言之。《射義》注云「《貍首》﹐逸詩﹐下云『曾孫侯氏』是也。」其下文云「故詩曰﹕『曾孫侯氏﹐四正具舉。大夫君子﹐凡以庶士。小人莫處﹐禦於君所。以燕以射﹐則燕則譽。』」謂此是《貍首》經文也。彼𨿽引詩﹐無「貍首」之字﹐鄭知是《貍首》者﹐以彼之說諸侯射法而引此詩﹐其下又云「君臣相與﹐盡志於射﹐以習禮樂﹐則安則譽也。是以天子制之﹐而諸侯務焉。」言諸侯用爲射節﹐知是《貍首》之辭。無「貍首」字者﹐略引其文﹐不盡其辭故也。

周公封魯﹐死謚曰文公﹐召公封燕﹐死謚曰康公﹐元子世之。○正義曰﹕周公封魯﹐召公封燕﹐《史記》皆有《世家》言之。《周語》引《常棣》爲周文公之詩﹐是周公謚曰文也。《公劉序》云「召康公戒成王」﹐是召公謚曰康也。《閟宮》云「建爾元子﹐乃命魯公」﹐是元子世之也。《燕世家》云「自召公以下九世至惠公﹐當厲王之時」﹐則是失其世次﹐不得召公元子名謚﹐傳國於後﹐是元子可知。其次子亦世守采地﹐在王官﹐春秋時周公﹑召公是也。○正義曰﹕僖九年「公會宰周公於葵丘」﹐文五年「召伯來會葬」﹐是春秋時周公﹑召公也。經傳皆言周公﹐謂爲三公﹐不知何爵也。召稱伯﹐則伯爵﹐以《左傳》多雲召公﹐故言公。其旦與奭次子名謚﹐《書傳》無文。平王以西都賜秦﹐則春秋時周公﹑召公別於東都受采﹐存本周﹑召之名也﹐非復岐周之地。《晉書地道記》云「河東郡垣縣有召亭﹐周則未聞﹐今爲召州」是也。左方無君世者﹐此因詩系二公﹐故終言之﹐其君世﹐《世家》亡滅﹐且非此所須故也。

問者曰「《周南》《召南》之詩﹐爲風之正經則然矣。自此之後﹐南國諸侯政之興衰﹐何以無變風﹖」答曰「陳諸國之詩者﹐將以知其缺失﹐省方設教爲黜陟。時徐及吳﹑楚僣號稱王﹐不承天子之風﹐今棄其詩﹐夷狄之也。○正義曰﹕以列國政衰﹐變風皆作﹐南國諸侯﹐其數多矣﹐不得全不作詩。今無其事﹐故問而釋之。巡守陳詩者﹐觀其國之風俗﹐故采取詩以爲黜陟之漸。亦旣僣號稱王﹐不承天子威令﹐則不可黜陟﹐故不錄其詩。吳﹑楚僣號稱王﹐《春秋》多有其事。知徐亦僣者﹐《檀弓》云「邾婁考公之喪﹐徐君使容居來弔﹐其辭云﹐昔我先君駒王」﹐是其僣稱王也。其餘江﹑黃﹑六﹑蓼之屬﹐旣驅陷於彼俗﹐又亦小國﹐猶邾﹑滕﹑紀﹑莒之等﹐夷其詩﹐蔑而不得列於此。」○正義曰﹕《春秋》文四年﹐楚人滅江。僖十二年滅黃。文五年﹐楚滅六並蓼。終爲楚人所滅﹐是被其驅逼陷惡俗也。旣驅陷彼俗﹐亦不可黜陟﹐又且小國﹐政教狹陋﹐故夷其詩﹐輕蔑之﹐而不得列於國風也。邾﹑滕﹑紀﹑莒﹐春秋時小國﹐亦不錄之﹐非獨南方之小國也。其魏與檜﹑曹﹐當時猶大於邾﹑莒﹐故得錄之。春秋時﹐燕﹑蔡之屬﹐國大而無詩者﹐薛綜答韋昭云「或時不作詩﹐或有而不足錄。」

卷一一之一

卷一一之一

◎周南關雎詁訓傳第一

陸徳明《音義》曰﹕《周南》﹐周者﹐代名﹐其地在《禹貢》雍州之域﹐岐山之陽﹐於漢屬扶風美陽縣﹔南者﹐言周之徳化自岐陽而先被南方﹐故《序》云「化自北而南也」。《漢廣序》又云「文王之道﹐被於南國」是也。○《關雎》﹐七胥反﹐依字「且」邊「隹」﹐且音子余反﹐旁或作「鳥」。「故訓」﹐舊本多作「故」﹐今或作「詁」﹐音古﹐又音故。傳﹐音直戀反。案﹕詁﹑故皆是古義﹐所以兩行。然前儒多作「詁解」﹐而章句有「故言」﹐郭景純注《爾雅》則作「釋詁」﹐樊﹑孫等《爾雅》本皆爲「釋故」。今宜隨本﹐不煩攺字。

﹝疏﹞正義曰﹕《關雎》者﹐詩篇之名﹐旣以《關雎》爲首﹐遂以《關雎》爲一卷之目。《金縢》云「公乃爲詩以貽王﹐名之曰《鴟鴞》。」然則篇名皆作者所自名﹐旣言爲詩﹐乃云名之﹐則先作詩﹐後爲名也。名篇之例﹐義無定準﹐多不過五﹐少才取一。或偏舉兩字﹐或全取一句。偏舉則或上或下﹐全取則或盡或余。亦有捨其篇首﹐撮章中之一言﹔或復都遺見文﹐假外理以定稱。《黃鳥》顯綿蠻之貌﹐《艸虫》棄喓々之聲﹐「瓜瓞」取綿綿之形﹐《瓠葉》捨番番之狀﹐「夭夭」與桃名而俱舉﹐「蚩蚩」從氓狀而見遺﹐《召旻》《韓奕》則采合上下﹐《騶虞》《權輿》則並舉篇末。其中蹖駮不可勝論。豈古人之無常﹐何立名之異與﹖以作非一人﹐故名無定目。「詁訓傳」者﹐注解之別名。毛以《爾雅》之作多爲釋《詩》﹐而篇有《釋詁》《釋訓》﹐故依《爾雅》訓而爲《詩》立傳。傳者﹐傳通其義也。《爾雅》所釋十有九篇﹐獨云詁﹑訓者﹐詁者古也﹐古今異言﹐通之使人知也﹔訓者道也﹐道物之貌﹐以告人也。《釋言》則《釋詁》之別﹐故《爾雅序篇》云﹕《釋詁》《釋言》﹐通古今之字﹐古與今異言也。《釋訓》言形貌也。然則「詁訓」者﹐通古今之異辭﹐辧物之形貌﹐則解釋之義盡歸於此。《釋親》已下﹐皆指體而釋其別﹐亦是詁訓之義﹐故惟言詁訓﹐足總眾篇之目。今定本作「故」﹐以《詩》云「古訓是式」﹐《毛傳》云「古﹐故也」﹐則「故訓」者﹐故昔典訓。依故昔典訓而爲傳﹐義或當然。《毛傳》不訓序者﹐以分置篇首﹐義理易明﹐性好簡略﹐故不爲傳。鄭以序下無傳﹐不須辧嫌﹐故注序不言箋。《說文》云「第﹐次也。字從竹﹑弟。」稱「第一」者﹐言其次第當一﹐所以分別先後也。

毛詩國風《毛詩》﹐「詩」是此書之名﹐「毛」者﹐傳《詩》人姓﹐旣有齊﹑魯﹑韓三家﹐故題姓以別之﹐或云小毛公。加「毛詩」二字﹐又云河閒獻王所加﹐故大題在下。案﹕馬融﹑盧植﹑鄭玄注三《禮》﹐並大題在下﹐班固《漢書》﹑陳壽《三國誌》題亦然。《國風》﹐國者總謂十五國﹐風者諸侯之詩。從《關雎》至《騶虞》二十五篇﹐謂之「正風」。

﹝疏﹞正義曰﹕《詩﹟國風》﹐舊題也。「毛」字﹐漢世加之。《六藝論》云「河閒獻王好學﹐其博士毛公善說詩﹐獻王號之曰《毛詩》。」是獻王始加「毛」也。《漢書﹟儒林傳》云「毛公﹐趙人也﹐爲河閒獻王博士。」不言其名。範煜《後漢書》云「趙人毛長傳《詩》﹐是爲《毛詩》。」然則趙人毛公名爲長也。《譜》云「魯人大毛公爲《詁訓傳》於其家﹐河閒獻王得而獻之﹐以小毛公爲博士。」然則大毛公爲其傳﹐由小毛公而題毛也。「詩」者﹐一部之大名。「國風」者﹐十五國之總稱。不冠於《周南》之上而退在下者﹐按鄭注三《禮》《周易》《中候》《尙書》皆大名在下﹐孔安國﹑馬季長﹑盧植﹑王肅之徒﹐其所注者莫不盡然。然則本題自然﹐非注者移之﹐定本亦然﹐當以皆在第下﹐足得總攝故也。班固之作《漢書》﹐陳壽之撰《國志》﹐亦大名在下﹐蓋取法於經典也。言《國風》者﹐國是風化之界﹐詩以當國爲別﹐故謂之《國風》。其《雅》則天子之事﹐政教刑於四海﹐不須言國也。《周》《召》﹐風之正經﹐固當爲首。自衛以下﹐十有餘國﹐編此先後﹐舊無明說﹐去聖久遠﹐難得而知。欲言先後爲次﹐則齊哀先於衛頃﹐鄭武后於檜國﹐而衛在齊先﹐檜處鄭後﹐是不由作之先後。欲以國地爲序﹐則鄭小於齊﹐魏狹於晉﹐而齊後於鄭﹐魏先於唐﹐是不由國之大小也。欲以采得爲次﹐則《雞鳴》之作遠在《緇衣》之前﹐鄭國之風必處檜詩之後﹐何當後作先采﹐先作後采乎﹖是不由采得先後也。二三擬議﹐悉皆不可﹐則諸國所次﹐別有意焉。蓋迹其先封善否﹐參其詩之美惡﹐驗其時政得失﹐詳其國之大小﹐斟酌所宜﹐以爲其次。邶﹑鄘﹑衛者﹐商紂畿內千里之地﹐《柏舟》之作﹐夷王之時﹐有康叔之餘烈﹐武公之盛徳﹐資母弟之戚﹐成入相之勛﹐文公則滅而復興﹐徙而能富﹐土地旣廣﹐詩又早作﹐故以爲「變風」之首。旣以衛國爲首﹐邶﹑鄘則衛之所滅﹐風俗𨿽異﹐美刺則同﹐依其作之先後﹐故以《邶》《鄘》先《衛》也。周則平王東遷﹐政遂微弱﹐化之所被﹐才及郊畿﹐詩作後於衛頃﹐國地狹於千里﹐徒以天命未攺﹐王爵仍存﹐不可過於後諸侯﹐故使次之於《衛》也。鄭以史伯之謀﹐列爲大國﹐桓爲司徒﹐甚得周眾﹐武公夾輔平王﹐克成大業﹐有厲﹑宣之親﹐有緇衣之美﹐其地𨿽狹﹐旣親且勛﹐故使之次《王》也。齊則異姓諸侯﹐世有衰徳﹐哀公有荒淫之風﹐襄公有鳥獸之行﹐辭有怨刺﹐篇無美者﹐又以大師之後﹐國土仍大﹐故使之次《鄭》也。魏國𨿽小﹐儉而能勤﹐踵虞舜之舊風﹐有夏禹之遺化﹐故季札觀樂﹐美其詩音﹐云「大而婉﹐儉而易﹐行以徳輔﹐此則明主也」﹐故次於《齊》。唐者﹐叔虞之後﹐𨿽爲大國﹐昭公則五世交爭﹐獻後則喪亂弘多﹐故次於《魏》下。秦以秦仲始大﹐襄公始命﹐穆公遂霸西戎﹐卒爲彊國﹐故使之次《唐》也。陳以三恪之尊﹐食侯爵之地﹐但以民多淫昏﹐國無令主﹐故使之次《秦》也。檜則其君淫恣﹐曹則小人多寵﹐國小而君奢﹐民勞而政僻﹐季札之所不譏﹐《國風》次之於末﹐宜哉。《豳》者﹐周公之事﹐欲尊周公﹐使專一國﹐故次於眾國之後﹐《小雅》之前﹐欲兼其上下之美﹐非諸國之例也。鄭《譜》《王》在《豳》後者﹐退就《雅》《頌》﹐並言王世故耳。諸國之次﹐當是大師所弟。孔子刪定﹐或亦攺張。襄二十九年《左傳》﹐魯爲季札徧歌周樂﹐《齊》之下卽歌《豳》﹑歌《秦》﹐然後歌《魏》。杜預云「於《詩》《豳》第十五﹐《秦》第十一﹐後仲尼刪定﹐故不同。」杜以爲今所弟皆孔子之制﹐孔子之前則如《左傳》之次。鄭意或亦然也。《鄕飲酒》云「無算樂。」注云「燕樂亦無數﹐或間或合﹐盡歡而止。《春秋》襄二十九年﹐吳公子札來聘﹐請觀於周樂﹐此國君之無算也。」以其徧歌﹐謂之無數﹐不以不次爲無算也。

鄭氏箋鄭氏箋﹐本亦作「箋」﹐同﹐薦年反。《字林》云「箋﹐長也。識也。」案﹕鄭《六藝論》文﹐注《詩》宗毛爲主﹐其義若隱略﹐則更表明﹐如有不同﹐卽下己意﹐使可識別也。然此題非毛公﹑馬﹑鄭﹑王肅等題﹐相傳云是雷次宗題﹐承用旣久﹐莫敢爲異。又案﹕周續之與雷次宗同受慧遠法師《詩》義﹐而續之釋題已如此﹐又恐非雷之題也。疑未敢明之。

﹝疏﹞正義曰﹕鄭氏名玄﹐字康成﹐北海髙密人﹐當後漢桓﹑靈之時注此書也。不言名而言氏者﹐漢承滅學之後﹐典籍出於人間﹐各專間命氏﹐以顯其家之學﹐故諸爲訓者皆雲氏﹐不言名。由此而言﹐毛氏爲傳﹐亦應自載「毛」字﹐但不必冠「詩」上耳。不然﹐獻王得之﹐何知毛爲之也﹖明其自言毛矣。鄭於諸經皆謂之「注」﹐此言「箋」者﹐呂忱《字林》云「箋者﹐表也﹐識也。」鄭以毛學審備﹐遵暢厥旨﹐所以表明毛意﹐記識其事﹐故特稱爲「箋」。余經無所遵奉﹐故謂之「注」。注者﹐著也﹐言爲之解說﹐使其義著明也。漢初﹐爲傳訓者皆與經別行﹐三《傳》之文不與經連﹐故石經書《公羊傳》皆無經文。《藝文志》云﹕《毛詩》經二十九卷﹐《毛詩故訓傳》三十卷。是毛爲詁訓亦與經別也。及馬融爲《周禮》之注﹐乃云「欲省學者兩讀﹐故具載本文。」然則後漢以來﹐始就經爲注﹐未審此《詩》引經附傳是誰爲之。其鄭之箋當元在經傳之下矣。其《毛詩》經二十九卷﹐不知並何捲也。自「周南」至「鄭氏箋」凡一十六字﹐所題非一時也。「周南關雎」至「第一詩國風」﹐元是大師所題也。「詁訓傳」﹐毛自題之。「毛」一字﹐獻王加之。「鄭氏箋」﹐鄭自題之。

《關雎》﹐后妃之徳也﹐《關雎》﹐舊解云「三百一十一篇詩﹐並是作者自爲名。」后妃﹐芳非反。《爾雅》云「妃﹐姬也﹐對也。」《左傳》云「嘉耦曰妃。」《禮記》云「天子之妃曰後。」「之徳也」﹐舊說云「起此至『用之邦國焉』﹐名《關雎序》﹐謂之《小序》。自『風﹐風也』訖末﹐名爲《大序》。」沈重云「案鄭《詩譜》意﹐《大序》是子夏作﹐《小序》是子夏﹑毛公合作。卜商意有不盡﹐毛更足成之。」或云《小序》是東海衛敬仲所作。今謂此序止是《關雎》之序﹐總論《詩》之綱領﹐無大小之異。解見《詩義序》。並是鄭注﹐所以無「箋云」者﹐以無所疑亂故也。

﹝疏﹞「《關雎》﹐后妃之徳也」。○正義曰﹕諸序皆一篇之義﹐但《詩》理深廣﹐此爲篇端﹐故以《詩》之大綱並舉於此。今分爲十五節﹐當節自解次第﹐於此不復煩文。作《關雎》詩者﹐言后妃之徳也。《曲禮》曰「天子之妃曰後。」注云「後之言後也。」執理內事﹐在夫之後也。《釋詁》云「妃﹐媲也。」言媲匹於夫也。天子之妻惟稱後耳。妃則上下通名﹐故以妃配後而言之。徳者﹐得也﹐自得於身﹐人行之總名。此篇言后妃性行和諧﹐貞專化下﹐寤寐求賢﹐供奉職事﹐是后妃之徳也。二《南》之風﹐實文王之化﹐而美后妃之徳者﹐以夫婦之性﹐人倫之重﹐故夫婦正則父子親﹐父子親則君臣敬﹐是以《詩》者歌其性情。陰陽爲重﹐所以《詩》之爲體﹐多序男女之事。不言美后妃者﹐此詩之作﹐直是感其徳澤﹐歌其性行﹐欲以發揚聖化﹐示語未知﹐非是褒賞后妃能爲此行也。正經例不言美﹐皆此意也。其變詩﹐則政教已失﹐爲惡者多﹐苟能爲善﹐則賞其善事。徵伐玁狁﹐始見憂國之心﹔瞻仰昊天﹐方知求雨之切﹐意與正經有異﹐故序每篇言美也。

風之始也﹐所以風天下而正夫婦也﹐故用之鄕人焉﹐用之邦國焉。○風之始﹐此風謂十五國風﹐風是諸侯政教也。下云「所以風天下」﹐《論語》云「君子之徳風」﹐並是此義。「所以風」﹐如字。徐福鳳反﹐今不用。

﹝疏﹞「風之」至「國焉」。○正義曰﹕序以後妃樂得淑女﹐不淫其色﹐家人之細事耳﹐而編於《詩》首﹐用爲歌樂﹐故於后妃徳下卽申明此意﹐言后妃之有美徳﹐文王風化之始也。言文王行化﹐始於其妻﹐故用此爲風教之始﹐所以風化天下之民﹐而使之皆正夫婦焉。周公制禮作樂﹐用之鄕人焉﹐令鄕大夫以之教其民也﹔又用之邦國焉﹐令天下諸侯以之教其臣也。欲使天子至於庶民﹐悉知此詩皆正夫婦也。故鄭《譜》云「天子諸侯燕其羣臣﹐皆歌《鹿鳴》﹐合鄕樂」是也。定本「所以風天下」﹐俗本「風」下有「化」字﹐誤也。《儀禮》鄕飲酒禮者﹐鄕大夫三年賓賢能之禮﹐其經云「乃合樂《周南﹟關雎》」﹐是用之鄕人也。燕禮者﹐諸侯飲燕其臣子及賓客之禮﹐其經云「遂歌鄕樂﹑《周南﹟關雎》」﹐是用之邦國也。施化之法﹐自上而下﹐當天子教諸侯﹐教大夫﹐大夫教其民。今此先言風天下而正夫婦焉﹐旣言化及於民﹐遂從民而廣之﹐故先鄕人而後邦國也。《老子》云「修之家﹐其徳乃餘。修之邦﹐其徳乃丰。修之天下﹐其徳乃普。」亦自狹至廣﹐與此同意也。

風﹐風也﹐教也。風以動之﹐教以化之。「風﹐風也」﹐並如字。徐上如字﹐下福鳳反。崔靈恩《集注》本下卽作「諷」字。劉氏云「動物曰風﹐託音曰諷。」崔云「用風感物則謂之諷。」沈云「上風是《國風》﹐卽《詩》之六義也。下風卽是風伯鼓動之風。君上風教﹐能鼓動萬物﹐如風之偃艸也。」今從沈說。「風以動之」﹐如字。沈福鳳反﹐云「謂自下剌上﹐感動之名﹐變風也。」今不用。

﹝疏﹞「風風」至「化之」。正義曰﹕上言風之始﹐謂教天下之始也。序又解名教爲風之意﹐風訓諷也﹐教也。諷謂微加曉告﹐教謂殷勤誨示。諷之與教﹐始末之異名耳。言王者施化﹐先依違諷諭以動之﹐民漸開悟﹐乃後明教命以化之。風之所吹﹐無物不扇﹔化之所被﹐無往不沾﹐故取名焉。

詩者﹐志之所之也﹐在心爲志﹐發言爲詩。

﹝疏﹞「詩者」至「爲詩」。○正義曰﹕上言用詩以教﹐此又解作詩所由。詩者﹐人志意之所之適也﹔𨿽有所適﹐猶未發口﹐蘊藏在心﹐謂之爲志﹔發見於言﹐乃名爲詩。言作詩者﹐所以舒心志憤懣﹐而卒成於歌詠﹐故《虞書》謂之「詩言志」也。包管萬慮﹐其名曰心﹔感物而動﹐乃呼爲志。志之所適﹐外物感焉﹐言悅豫之志則和樂興而頌聲作﹐憂愁之志則哀傷起而怨刺生。《藝文志》云「哀樂之情感﹐歌詠之聲發」﹐此之謂也。正經與變﹐同名曰詩﹐以其俱是志之所之故也。

情動於中而形於言﹐言之不足﹐故嗟嘆之﹐嗟嘆之不足﹐故永歌之﹐永歌之不足﹐不知手之舞之﹑足之蹈之也。嗟﹐迹斜反﹐咨嗟也。歎﹐本亦作嘆﹐湯贊反﹐嘆息也。蹈﹐徒到反﹐動足履地也。

﹝疏﹞「情動」至「蹈之」。○正義曰﹕上云「發言爲詩」﹐辧詩﹑志之異﹐而直言者非詩﹐故更序詩必長歌之意。情謂哀樂之情﹐中謂中心﹐言哀樂之情動於心志之中﹐出口而形見於言。初言之時﹐直平言之耳。平言之而意不足﹐嫌其言未申志﹐故咨嗟嘆息以和續之。嗟嘆之猶嫌不足﹐故長引聲而歌之。長歌之猶嫌不足﹐忽然不知手之舞之﹑足之蹈之。言身爲心使﹐不自覺知舉手而舞身﹑動足而蹈地﹐如是而後得舒心腹之憤﹐故爲詩必長歌也。聖王以人情之如是﹐故用詩於樂﹐使人歌詠其聲﹐象其吟詠之辭也﹔舞動其容﹐象其舞蹈之形也。具象哀樂之形﹐然後得盡其心術焉。「情動於中」﹐還是「在心爲志」﹐而「形於言」﹐還是「發言爲詩」﹐上辧詩從志出﹐此言爲詩必歌﹐故重其文也。定本「言之不足﹐故嗟嘆之」﹐俗本「言之」下有「者」字﹐誤也。定本「永歌之不足」下無「故」字﹐有「故」字者﹐亦誤也。《樂記》云「歌之爲言也﹐長言之也。說之﹐故言之﹔言之不足﹐故長言之﹔長言之不足﹐故嗟嘆之﹔嗟嘆之不足﹐故不知手之舞之﹑足之蹈之。」其文與此經略同。「說之﹐故言之」﹐謂說前事﹐言出於口﹐與此情動形言一也。《虞書》曰「歌永言。」注云「歌所以長言詩之意。」是永歌﹑長言爲一事也。《樂記》注云「嗟嘆﹐和續之也。」謂發言之後﹐咨嗟嘆息爲聲﹐以和其言而繼續之也。《樂記》先言長言之﹐乃云嗟嘆之﹔此先云嗟嘆之﹐乃云永歌之。直言旣已嗟嘆﹐長歌又復嗟嘆﹐彼此各言其一﹐故不同也。《藝文志》云「誦其言謂之詩﹐詠其聲謂之歌。」然則在心爲志﹐出口爲言﹐誦言爲詩﹐詠聲爲歌﹐播於八音謂之爲樂﹐皆始末之異名耳。

情發於聲﹐聲成文謂之音。發猶見也。聲謂宮﹑商﹑角﹑徵﹑羽也。聲成文者﹐宮﹑商上下相應。○猶見﹐賢徧反。徵﹐陟裏反。上下﹐時掌反。應﹐應對之應﹐下注同。

﹝疏﹞「情發於」至「之音」。○正義曰﹕情發於聲﹐謂人哀樂之情發見於言語之聲﹐於時𨿽言哀樂之事﹐未有宮﹑商之調﹐惟是聲耳。至於作詩之時﹐則次序淸濁﹐節奏髙下﹐使五聲爲曲﹐似五色成文﹐一人之身則能如此。據其成文之響﹐卽是爲音。此音被諸弦管﹐乃名爲樂﹐𨿽在人在器﹐皆得爲音。下云治世之音謂樂音﹐則此「聲成文謂之音」亦謂樂之音也。原夫作樂之始﹐樂寫人音﹐人音有小大髙下之殊﹐樂器有宮﹑徵﹑商﹑羽之異﹐依人音而制樂﹐託樂器以寫人﹐是樂本效人﹐非人效樂。但樂曲旣定﹐規矩先成﹐後人作詩﹐謨摩舊法﹐此聲成文謂之音。若據樂初之時﹐則人能成文﹐始入於樂。若據制樂之後﹐則人之作詩﹐先須成樂之文﹐乃成爲音。聲能寫情﹐情皆可見。聽音而知治亂﹐觀樂而曉盛衰﹐故神瞽有以知其趣也。設有言而非志﹐謂之矯情﹐情見於聲﹐矯亦可識。若夫取彼素絲﹐織爲綺縠﹐或色美而材薄﹐或文惡而質良﹐惟善賈者別之。取彼歌謠﹐播爲音樂﹐或辭是而意非﹐或言邪而志正﹐惟達樂者曉之。《樂記》曰「其哀心感者﹐其聲噍以殺﹔其樂心感者﹐其聲發以散。」是情之所感入於樂也。季札見歌《唐》曰「思深哉﹐其有陶唐氏之遺民乎﹗」是樂之聲音得其情也。若徒取辭賦﹐不達音聲﹐則身爲桀﹑紂之行﹐口出堯﹑舜之辭﹐不可得而知也。是以《楚茨》《大田》之徒並陳成王之善﹐《行露》《汝墳》之篇皆述紂時之惡。以《汝墳》爲王者之《風》《楚茨》爲剌過之《雅》﹐大師曉其作意﹐知其本情故也。○箋「發猶」至「相應」。○正義曰﹕《春官﹟大師職》云「文之以五聲﹕宮﹑商﹑角﹑徵﹑羽。」是聲必有五﹐故引五聲之名以解之。五聲之配五方也﹐於《月令》角東﹑商西﹑徵南﹑羽北﹑宮在中央。立名還以其方爲義﹐《漢書﹟律曆志》云「商之爲言章也﹐物成熟可章度也。角﹐觸也。物觸地而出﹐戴芒角也。宮﹐中也。居中央﹐暢四方﹐唱始施生﹐爲四聲之綱也。徵﹐祉也﹐物盛大而蕃祉也。羽﹐宇也﹐物聚藏宇覆之也。」又云「宮爲君。」君是陽﹐陽數極於九﹐故宮數八十一。三分去一以生徵﹐徵數五十四。三分益一以生商﹐商數七十二。三分去一以生羽﹐羽數四十八。三分益一以生角﹐角數六十四。《樂記》云「聲相應﹐故生變。變成方﹐謂之音。」注云「方猶文章也。」「樂之器﹐彈其宮則眾宮應﹐然不足樂﹐是以變之使雜也。」引昭二十年《左傳》曰「若以水濟水﹐誰能食之﹖若琴瑟之專壹﹐誰能聽之﹖」是解聲必須雜之意也。此言「聲成文謂之音」﹐則聲與音別。《樂記》注﹕「雜比曰音﹐單出曰聲。」《記》又云「審聲以知音﹐審音以知樂。」則聲﹑音﹑樂三者不同矣。以聲變乃成音﹐音和乃成樂﹐故別爲三名。對文則別﹐散則可以通。季札見歌《秦》曰「此之謂夏聲。」《公羊傳》云「十一而稅﹐頌聲作。」聲卽音也。下云「治世之音」﹐音卽樂也。是聲與音﹑樂名得相通也。《樂記》子夏對魏文侯云「君之所問者樂也。所好者音也。夫樂者﹐與音相近而不同。」又以音﹑樂爲異者。以文侯並問古樂﹑新樂﹐二者同呼爲樂﹐謂其樂﹑音同也。子夏以古樂順於民而當於神﹐與天下同樂﹐故定爲樂。名新樂﹐淫於色而害於徳﹐直申說其音而已﹐故變言溺音﹐以曉文侯耳。音﹑樂非爲異也。《樂記》云「淫樂慝禮」﹐子夏亦云「古樂之發」﹐「新樂之發」﹐是鄭﹑衛之音亦爲樂也。

治世之音﹐安以樂﹐其政和。亂世之音﹐怨以怒﹐其政乖。亡國之音﹐哀以思﹐其民困。○治﹐直吏反。「之音」絕句。「樂」﹐音洛﹐絕句。「其政和」﹐一讀「安」字上屬﹐「以樂其政和」爲一句。下放此﹐思﹐息吏反。

﹝疏﹞「治世」至「民困」。○正義曰﹕序旣云「情見於聲」﹐又言「聲隨世變」。治世之音旣安又以歡樂者﹐由其政教和睦故也。亂世之音旣怨又以恚怒者﹐由其政教乖戾故也。亡國之音旣哀又以愁思者﹐由其民之困苦故也。《樂記》云「其哀心感者﹐其聲噍以殺﹔其樂心感者﹐其聲嘽以緩。」彼說樂音之中兼有二事﹐此安以樂﹑怨以怒亦與彼同。治世之政教和順民心﹐民安其化﹐所以喜樂﹐述其安樂之心而作歌﹐故治世之音亦安以樂也。《良耜》云「百室盈止﹐婦子寧止。」安之極也。《湛露》云「厭厭夜飲﹐不醉無歸。」樂之至也。《天保》云「民之質矣﹐日用飲食。」是其政和也。亂世之政教與民心乖戾﹐民怨其政教﹐所以忿怒﹐述其怨怒之心而作歌﹐故亂世之音亦怨以怒也。《蓼莪》云「民莫不谷﹐我獨何害﹗」怨之至也。《巷伯》云「取彼譖人﹐投畀豺虎。」怒之甚也。《十月》云「徹我墻屋﹐田卒污萊。」是其政乖也。國將滅亡﹐民遭困厄﹐哀傷己身﹐思慕明世﹐述其哀思之心而作歌﹐故亡國之音亦哀以思也。《苕之華》云「知我如此﹐不如無生。」哀之甚也。《大東》云「眷言顧之﹐潸焉出涕。」思之篤也。《正月》云「民今之無祿﹐天夭是椓。」是其民困也。詩述民志﹐樂歌民詩﹐故時政善惡見於音也。治世謂天下和平﹐亂世謂兵革不息﹐亡國謂國之將亡也。亂世謂世亂而國存﹐故以世言之。亡國則國亡而世絕﹐故不言世也。亂世言政﹐亡國不言政者﹐民困必政暴﹐舉其民困爲甚辭﹐故不言政也。亡國者﹐國實未亡﹐觀其歌詠﹐知其必亡﹐故謂之亡國耳﹐非已亡也。若其已亡﹐則無復作詩﹐不得有亡國之音。此云亂世﹑亡國者﹐謂賢人君子聽其樂音﹐知其亡亂﹐故謂之亂世之音﹑亡國之音。《樂記》所云「鄭﹑衛之音﹐亂世之音﹔桑閒﹑濮上之音﹐亡國之音」﹐與此異也。淫恣之人﹐肆於民上﹐滿志縱欲﹐甘酒嗜音﹐作爲新聲﹐以自娛樂﹐其音皆樂而爲之﹐無哀怨也。《樂記》云「樂者﹐樂也﹐君子樂得其道﹐小人樂得其欲。」彼樂得其欲﹐所以謂之淫樂。爲此樂者﹐必亂必亡﹐故亦謂之亂世之音﹑亡國之音耳﹐與此不得同也。若然﹐此二者言哀樂出於民情﹐樂音從民而變﹐乃是人能變樂﹐非樂能變人。案《樂記》稱「人心感於物而後動﹐先王愼所以感之者﹐故作樂以和其聲。樂之感人深﹐其移風易俗」。又云「志微﹑噍殺之音作而民思憂﹐廉直﹑莊誠之音作而民肅敬﹐寬裕﹑順成之音作而民慈愛﹐流僻﹑邪散之音作而民淫亂。」如彼文﹐又是樂能變人。樂由王者所制﹐民逐樂音而變。此言民能變樂﹐彼言樂能變人者﹐但兆民旣眾﹐賢愚不等﹐以賢哲歌謠采詩定樂﹔以賢者所樂﹐教愚者爲樂﹔取智者之心﹐變不智者之心﹐制禮之事亦猶是也。禮者﹐稱人之情而爲之節文﹐賢者俯而就之﹐不肖者企而及之﹐是下民之所行﹐非聖人之所行也。聖王亦取賢行以教不賢﹐舉得中以裁不中。《禮記﹟問喪》稱﹕「禮者﹐非從天降﹐非從地出﹐人情而已矣。」是禮之本意出於民也。《樂記》又曰「凡音之起﹐由人心生也。樂者﹐樂其所自生。」是樂之本意出於民也。《樂記》又曰「夫物之感人無窮﹐而人之好惡無節﹐則是物至而人化物也。人化物也者﹐則滅天理而窮人欲者也。於是有悖逆詐僞之心﹐有淫佚作亂之事。故先王制禮作樂爲之節。」是王者采民情制禮樂之意。禮樂本出於民﹐還以教民﹐與夫云出於山﹐復雨其山﹔火生於木﹐反焚其木﹐復何異哉﹗

故正得失﹐動天地﹐感鬼神﹐莫近於詩。○「正得失」﹐周云「正齊人之得失也。」本又作「政」﹐謂政教也﹐兩通。「近」﹐如字﹐沈音附近之近。

﹝疏﹞「故正」至「於詩」。○正義曰﹕上言播詩於音﹐音從政變﹐政之善惡皆在於詩﹐故又言詩之功徳也。由詩爲樂章之故﹐正人得失之行﹐變動天地之靈﹐感致鬼神之意﹐無有近於詩者。言詩最近之﹐餘事莫之先也。《公羊傳》說《春秋》功徳云「撥亂世﹐反諸正﹐莫近諸《春秋》。」何休云「莫近﹐猶莫過之也。」詩之道所以能有此三事者﹐詩者志之所歌﹐歌者人之精誠﹐精誠之至﹐以類相感。詩人陳得失之事以爲勸戒﹐令人行善不行惡﹐使失者皆得是詩﹐能正得失也。普正人之得失﹐非獨正人君也。下云「上以風化下﹐下以風刺上」﹐是上下俱正人也。人君誠能用詩人之美道﹐聽嘉樂之正音﹐使賞善伐惡之道舉無不當﹐則可使天地效靈﹐鬼神降福也。故《樂記》云「姦聲感人而逆气應之﹐逆气成像而淫樂興焉。正聲感人而順气應之﹐順气成像而和樂興焉。」又曰「歌者直己而陳徳也﹐動己而天地應焉﹐四時和焉﹐星辰理焉﹐萬物育焉。」此說聲能感物﹐能致順气﹑逆气者也。天地云動﹐鬼神云感﹐互言耳。《周禮》之例﹐天曰神﹐地曰祇﹐人曰鬼。鬼神與天地相對﹐惟謂人之鬼神耳。從人正而後能感動﹐故先言「正得失」也。此「正得失」與「雅者正也」﹑「正始之道」﹐本或作「政」﹐皆誤耳。今定本皆作「正」字。

先王以是經夫婦﹐成孝敬﹐厚人倫﹐美教化﹐移風俗。「厚」音後﹐本或作「序」﹐非。

﹝疏﹞「先王」至「俗」。○正義曰﹕上言詩有功徳﹐此言用詩之事。「經夫婦」者﹐經﹐常也。夫婦之道有常﹐男正位乎外﹐女正位乎內﹐徳音莫違﹐是夫婦之常。室家離散﹐夫妻反目﹐是不常也。教民使常﹐此夫婦猶《商書》云「常厥徳」也。「成孝敬」者﹐孝以事親﹐可移於君﹔敬以事長﹐可移於貴。若得罪於君親﹐失意於長貴﹐則是孝敬不成。故教民使成此孝敬也。「厚人倫」者﹐倫﹐理也。君臣父子之義﹐朋友之交﹐男女之別﹐皆是人之常理。父子不親﹐君臣不敬﹐朋友道絕﹐男女多違﹐是人理薄也。故教民使厚此人倫也。「美教化」者﹐美謂使人服之而無厭也。若設言而民未盡從﹐是教化未美。故教民使美此教化也。「移風俗」者﹐《地理誌》云「民有剛柔緩急﹐音聲不同﹐系水土之風气﹐故謂之風。好惡﹑取捨﹑動靜﹐隨君上之情欲﹐故謂之俗。」則風爲本﹐俗爲末﹐皆謂民情好惡也。緩急系水土之气﹐急則失於躁﹐緩則失於慢。王者爲政﹐當移之﹐使緩急調和﹐剛柔得中也。隨君上之情﹐則君有善惡﹐民並從之。有風俗傷敗者﹐王者爲政﹐當易之使善。故《地理誌》又云「孔子曰﹕『移風易俗﹐莫善於樂。』言聖王在上﹐統理人倫﹐必移其本而易其末﹐然後王教成。」是其事也。此皆用詩爲之﹐故云「先王以是」﹐以﹐用也﹐言先王用詩之道爲此五事也。案《王制》云「廣谷大川異制﹐民生其閒者異俗。修其教﹐不易其俗。」此云「易俗」﹐彼言「不易」者﹐彼謂五方之民﹐戎夷殊俗﹐言語不通﹐器械異制﹐王者就而撫之﹐不復易其器械﹐同其言音﹐故言「不易其俗」﹐與此異也。此序言詩能易俗﹐《孝經》言樂能移風俗者﹐詩是樂之心﹐樂爲詩之聲﹐故詩﹑樂同其功也。然則詩﹑樂相將﹐無詩則無樂。周存六代之樂﹐豈有黃帝之詩﹖有樂而無詩﹐何能移風易俗﹖斯不然矣。原夫樂之初也﹐始於人心﹐出於口歌﹐聖人作八音之器以文之﹐然後謂之爲音﹐謂之爲樂。樂𨿽逐詩爲曲﹐仿詩爲音﹐曲有淸濁次第之序﹐音有宮商相應之節﹐其法旣成﹐其音可久﹐是以昔日之詩𨿽絕﹐昔日之樂常存。樂本由詩而生﹐所以樂能移俗。歌其聲謂之樂﹐誦其言謂之詩﹐聲言不同﹐故異時別教。《王制》稱「春教樂﹐夏教詩」。《經解》稱「溫柔惇厚﹐詩教也﹔廣博易良﹐樂教也」。由其事異﹐故異教也﹐此之謂詩樂。據五帝以還﹐詩樂相將﹐故有詩則有樂。若上皇之世﹐人性醇厚﹐徒有嬉戲之樂﹐未有歌詠之詩。

故詩有六義焉﹕一曰風﹐二曰賦﹐三曰比﹐四曰興﹐五曰雅﹐六曰頌。○比﹐必履反。興﹐虛應反﹐沈許甑反。頌音訟。

﹝疏﹞「故詩」至「六曰頌」。○正義曰﹕上言詩功旣大﹐明非一義能周﹐故又言「詩有六義」。《大師》上文未有「詩」字﹐不得徑云「六義」﹐故言「六詩」。各自爲文﹐其實一也。彼注云「風﹐言賢聖治道之遺化。賦之言鋪﹐直鋪陳今之政教善惡。比﹐見今之失﹐不敢斥言﹐取比類以言之。興﹐見今之美﹐嫌於媚諛﹐取善事以諭勸之。雅﹐正也﹐言今之正者﹐以爲後世法。頌之言誦也﹐容也﹐誦今之徳﹐廣以美之。」是解六義之名也。彼𨿽各解其名﹐以詩有正﹑變﹐故互見其意。「風」云賢聖之遺化﹐謂變風也。「雅」云「言今之正﹐以爲後世法」﹐謂正雅也。其實正風亦言當時之風化﹐變雅亦是賢聖之遺法也。「頌」訓爲「容」﹐止云「誦今之徳﹐廣以美之」﹐不解容之義﹐謂天子美有形容﹐下云「美盛徳之形容」﹐是其事也。「賦」云「鋪陳今之政教善惡」﹐其言通正﹑變﹐兼美﹑刺也。「比」云「見今之失﹐取比類以言之」﹐謂刺詩之比也。「興」云「見今之美﹐取善事以勸之」﹐謂美詩之興也。其實美﹑刺俱有比﹑興者也。鄭必以「風」言賢聖之遺化﹐舉變風者﹐以唐有堯之遺風﹐故於「風」言賢聖之遺化。「賦」者﹐直陳其事﹐無所避諱﹐故得失俱言。「比」者﹐比託於物﹐不敢正言﹐似有所畏懼﹐故云「見今之失﹐取比類以言之」。「興」者﹐興起志意贊揚之辭﹐故云「見今之美以諭勸之」。「雅」旣以齊正爲名﹐故云「以爲後世法」。鄭之所注﹐其意如此。詩皆用之於樂﹐言之者無罪。賦則直陳其事。於比﹑興雲「不敢斥言」﹑「嫌於媚諛」者﹐據其辭不指斥﹐若有嫌懼之意。其實作文之體﹐理自當然﹐非有所嫌懼也。六義次第如此者﹐以詩之四始﹐以風爲先﹐故曰「風」。風之所用﹐以賦﹑比﹑興爲之辭﹐故於風之下卽次賦﹑比﹑興﹐然後次以雅﹑頌。雅﹑頌亦以賦﹑比﹑興爲之﹐旣見賦﹑比﹑興於風之下﹐明雅﹑頌亦同之。鄭以賦之言鋪也﹐鋪陳善惡﹐則詩文直陳其事﹐不譬諭者﹐皆賦辭也。鄭司農云「比者﹐比方於物。諸言如者﹐皆比辭也。」司農又云「興者﹐託事於物則興者起也。取譬引類﹐起發已心﹐詩文詩舉艸木鳥獸以見意者﹐皆興辭也。」賦﹑比﹑興如此次者﹐言事之道﹐直陳爲正﹐故《詩經》多賦在比﹑興之先。比之與興﹐𨿽同是附託外物﹐比顯而興隱。當先顯後隱﹐故比居興先也。毛傳特言興也﹐爲其理隱故也。風﹑雅﹑頌者﹐皆是施政之名也。上云「風﹐風也﹐教也。風以動之﹐教以化之」﹐是風爲政名也。下云「雅者﹐正也。政有小大﹐故有《小雅》焉﹐有《大雅》焉」﹐是雅爲政名也。《周頌譜》云「頌之言容﹐天子之徳﹐光被四表﹐格於上下﹐此之謂容」﹐是頌爲政名也。人君以政化下﹐臣下感政作詩﹐故還取政教之名﹐以爲作詩之目。風﹑雅﹑頌同爲政稱﹐而事有積漸﹐教化之道﹐必先諷動之﹐物情旣悟﹐然後教化﹐使之齊正。言其風動之初﹐則名之曰風。指其齊正之後﹐則名之曰雅。風俗旣齊﹐然後徳能容物﹐故功成乃謂之頌。先風﹐後雅﹑頌﹐爲此次故也。一國之事爲風﹐天下之事爲雅者﹐以諸侯列土樹疆﹐風俗各異﹐故唐有堯之遺風﹐魏有儉約之化﹐由隨風設教﹐故名之爲風。天子則威加四海﹐齊正萬方﹐政教所施﹐皆能齊正﹐故名之爲雅。風﹑雅之詩﹐緣政而作﹐政旣不同﹐詩亦異體﹐故《七月》之篇備有風﹑雅﹑頌。《駉頌序》云「史克作是頌。」明作者本意﹐自定爲風體﹐非采得之後始定體也。詩體旣異﹐其聲亦殊。《公羊傳》曰「十一而稅﹐頌聲作。」《史記》稱微子過殷墟而作雅聲。《譜》云「師摯之始﹐《關雎》之亂﹐早失風聲矣。」《樂記》云「人不能無亂﹐先王恥其亂﹐故制雅﹑頌之聲以道之。」是其各自別聲也。詩各有體﹐體各有聲﹐大師聽聲得情﹐知其本意。《周南》爲王者之風﹐《召南》爲諸侯之風﹐是聽聲而知之也。然則風﹑雅﹑頌者﹐詩篇之異體﹔賦﹑比﹑興者﹐詩文之異辭耳﹐大小不同﹐而得並爲六義者﹐賦﹑比﹑興是詩之所用﹐風﹑雅﹑頌是詩之成形﹐用彼三事﹐成此三事﹐是故同稱爲義﹐非別有篇卷也。《鄭志》﹕「張逸問﹕『何詩近於比﹑賦﹑興﹖』答曰﹕『比﹑賦﹑興﹐吳札觀詩已不歌也。孔子錄《詩》﹐已合風﹑雅﹑頌中﹐難復摘別。篇中義多興。』」逸見風﹑雅﹑頌有分段﹐以爲比﹑賦﹑興亦有分段﹐謂有全篇爲比﹐全篇爲興﹐欲鄭指摘言之。鄭以比﹑賦﹑興者直是文之異﹐非篇卷之別﹐故遠言從本來不別之意。言「吳札觀詩已不歌」﹐明其先無別體﹐不可歌也。「孔子錄《詩》﹐已合風﹑雅﹑頌中」﹐明其先無別體﹐不可分也。元來合而不分﹐今日「難復摘別」也。言「篇中義多興」者﹐以毛傳於諸篇之中每言興也。以興在篇中﹐明比﹑賦亦在篇中﹐故以興顯比﹑賦也。若然﹐比﹑賦﹑興元來不分﹐則惟有風﹑雅﹑頌三詩而已。《藝論》云「至周分爲六詩」者﹐據《周禮》「六詩」之文而言之耳﹐非謂篇卷也。或以爲鄭云孔子已合於風﹑雅﹑頌中﹐則孔子以前﹐未合之時﹐比﹑賦﹑興別爲篇卷。若然﹐則離其章句﹐析其文辭﹐樂不可歌﹐文不可誦。且風﹑雅﹑頌以比﹑賦﹑興爲體﹐若比﹑賦﹑興別爲篇卷﹐則無風﹑雅﹑頌矣。是比﹑賦﹑興之義﹐有詩則有之。唐﹑虞之世﹐治致升平﹐周於太平之世﹐無諸侯之風﹐則唐﹑虞之世必無風也。雅𨿽王者之政﹐乃是太平前事﹐以堯﹑舜之聖﹐黎民時雍﹐亦似無雅﹐於六義之中﹐惟應有頌耳。夏在制禮之後﹐不復面稱目諫﹐或當有雅。夏氏之衰﹐昆吾作霸﹐諸侯彊盛﹐或當有風。但篇章泯滅﹐無以言之。《藝論》云「唐﹑虞始造其初﹐至周分爲六詩」﹐據《周禮》成文而言之﹐詩之六義﹐非起於周也。

上以風化下﹐下以風刺上﹐主文而譎諫﹐言之者無罪﹐聞之者足以戒﹐故曰風。風化﹑風刺﹐皆謂譬諭﹐不斥言也。主文﹐主與樂之宮商相應也。譎諫﹐詠歌依違﹐不直諫。○「下以風」﹐福鳳反﹐注「風刺」同。刺本又作刾﹐七賜反。譎﹐古穴反﹐詐也。「故曰風」﹐福鳳反﹐又如字。

﹝疏﹞「上以」至「曰風」。○正義曰﹕臣下作詩﹐所以諫君﹐君又用之教化﹐故又言上下皆用此上六義之意。在上﹐人君用此六義風動教化﹔在下﹐人臣用此六義以風諭箴刺君上。其作詩也﹐本心主意﹐使合於宮商相應之文﹐播之於樂﹐而依違譎諫﹐不直言君之過失﹐故言之者無罪。人君不怒其作主而罪戮之﹐聞之者足以自戒。人君自知其過而悔之﹐感而不切﹐微動若風﹐言出而過攺﹐猶風行而艸偃﹐故曰「風」。上言「風﹐風也﹐教也」﹐向下以申風義。此云「故曰風」﹐向上而結彼文﹐使首尾相應﹐解盡風義。此六義之下而解名風之意﹐則六義皆名爲風﹐以風是政教之初﹐六義風居其首﹐故六義總名爲風﹐六義隨事生稱耳。若此辭總上六義﹐則有正﹑變﹐而云「主文譎諫」﹐惟說刺詩者﹐以詩之作皆爲正邪防失﹐𨿽論功誦徳﹐莫不匡正人君﹐故主說作詩之意耳。詩皆人臣作之以諫君﹐然後人君用之以化下。此先云「上以風化下」者﹐以其教從君來﹐上下俱用﹐故先尊後卑。襄十六年《左傳》稱齊人伐魯﹐求救於晉。晉人不許。穆叔見中行獻子﹐賦《圻父》。獻子曰「偃知罪矣。」穆叔賦﹐而晉人不得怨之﹐是言之者無罪也。獻子服罪﹐是聞之者足以戒也。俗本「戒」上有「自」字者﹐誤。定本直云「足以戒」也。○箋「風化」至「直諫」。○正義曰﹕風者﹐若風之動物﹐故謂之「譬諭﹐不斥言也」。人君教民﹐自得指斥﹐但用詩教民﹐播之於樂﹐故亦不斥言也。上言「聲成文」﹐此言「主文」﹐知作詩者主意﹐令詩文與樂之宮商相應也。如上所說﹐先爲詩歌﹐樂逐詩爲曲﹐則是宮商之辭﹐學詩文而爲之。此言作詩之文﹐主應於宮商者﹐初作樂者﹐準詩而爲聲﹐聲旣成形﹐須依聲而作詩﹐故後之作詩者﹐皆主應於樂文也。譎者﹐權詐之名﹐託之樂歌﹐依違而諫﹐亦權詐之義﹐故謂之譎諫。

至於王道衰﹐禮義廢﹐政教失﹐國異政﹐家殊俗﹐而變風﹑變雅作矣。

﹝疏﹞「至於」至「雅作矣」。○正義曰﹕《詩》之風﹑雅﹐有正有變﹐故又言變之意。至於王道衰﹐禮義廢而不行﹐政教施之失所﹐遂使諸侯國國異政﹐下民家家殊俗。詩人見善則美﹐見惡則刺之﹐而變風﹑變雅作矣。「至於」者﹐從盛而至於衰﹐相承首尾之言也。禮義言廢者﹐典法仍存﹐但廢而不行耳。政教言失者﹐非無政教﹐但施之失理耳。由施之失理﹐故使國國異政﹐家家殊俗﹐皆是道衰之事﹐故云道衰以冠之。禮義者﹐政教之本﹐故先禮義而後政教。定本「禮義廢」﹐俗本有作「儀」字者﹐非也。此「家」謂天下民家。《孝經》云「非家至而日見之也」﹐亦謂天下民家﹐非大夫稱家也。民隨君上之欲﹐故稱俗。若大夫之家﹐不得謂之俗也。變風﹑變雅﹐必王道衰乃作者﹐夫天下有道﹐則庶人不議﹔治平累世﹐則美刺不興。何則﹖未識不善則不知善爲善﹐未見不惡則不知惡爲惡。太平則無所更美﹐道絕則無所復譏﹐人情之常理也﹐故初變惡俗則民歌之﹐風﹑雅正經是也﹔始得太平則民頌之﹐《周頌》諸篇是也。若其王綱絕紐﹐禮義消亡﹐民皆逃死﹐政盡紛亂。《易》稱天地閉﹐賢人隱。於此時也﹐𨿽有智者﹐無復譏剌。成王太平之後﹐其美不異於前﹐故頌聲止也。陳靈公淫亂之後﹐其惡不復可言﹐故變風息也。班固云「成﹑康沒而頌聲寢﹐王澤竭而《詩》不作。」此之謂也。然則變風﹑變雅之作﹐皆王道始衰﹐政教初失﹐尙可匡而革之﹐追而復之﹐故執彼舊章﹐繩此新失﹐覬望自悔其心﹐更遵正道﹐所以變詩作也。以其變攺正﹐法故謂之變焉。季札見歌《小雅》﹐曰「美哉﹗思而不貳﹐怨而不言﹐其周徳之衰乎﹗猶有先王之遺民。」是由王澤未竭﹐民尙知禮﹐以禮救世﹐作此變詩﹐故變詩﹐王道衰乃作也。《譜》云「夷身失禮﹐懿始受譖」﹐則周道之衰﹐自夷﹑懿始矣。變雅始於厲王﹐無夷﹑懿之雅者﹐蓋孔子錄而不得﹐或有而不足錄也。昭十二年《左傳》稱祭公謀父作《祈招》之詩以諫穆王﹐衛頃﹑齊哀之時而有變風﹐明時作變雅﹐但不錄之耳。王道衰﹐諸侯有變風﹔王道盛﹐諸侯無正風者﹔王道明盛﹐政出一人﹐太平非諸侯之力﹐不得有正風﹔王道旣衰﹐政出諸侯﹐善惡在於己身﹐不由天子之命﹐惡則民怨﹐善則民喜﹐故各從其國﹐有美剌之變風也。

國史明乎得失之迹﹐傷人倫之廢﹐哀刑政之苛﹐吟詠情性﹐以風其上﹐○「苛」﹐本亦作「荷」﹐音何﹐苛虐也。吟﹐疑今反﹐動聲曰吟。「風其上」﹐福鳳反。

﹝疏﹞「國史」至「上」。○正義曰﹕上旣言變詩之作﹐此又說作變之由。言國之史官﹐皆博聞彊識之士﹐明曉於人君得失善惡之迹﹐禮義廢則人倫亂﹐政教失則法令酷﹐國史傷此人倫之廢棄﹐哀此刑政之苛虐﹐哀傷之志郁積於內﹐乃吟詠己之情性﹐以風刺其上﹐覬其攺惡爲善﹐所以作變詩也。國史者﹐周官大史﹑小史﹑外史﹑禦史之等皆是也。此承變風﹑變雅之下﹐則兼據天子諸侯之史矣。得失之迹者﹐人君旣往之所行也。明曉得失之迹﹐哀傷而詠情性者﹐詩人也。非史官也。《民勞》《常武》﹐公卿之作也。《黃鳥》《碩人》﹐國人之風。然則凡是臣民﹐皆得風剌﹐不必要其國史所爲。此文特言國史者﹐鄭答張逸云「國史采眾詩時﹐明其好惡﹐令瞽矇歌之。其無作主﹐皆國史主之﹐令可歌。」如此言﹐是由國史掌書﹐故託文史也。苟能制作文章﹐亦可謂之爲史﹐不必要作史官。《駉》云「史克作是頌」﹐史官自有作詩者矣﹐不盡是史官爲之也。言明其好惡﹐令瞽矇歌之﹐是國史選取善者﹐始付樂官也。言其無作主﹐國史主之﹐嫌其作者無名﹐國史不主之耳。其有作主﹐亦國史主之耳。「人倫之廢」﹐卽上「禮義廢」也。「刑政之苛」﹐卽上「政教失」也。動聲曰吟﹐長言曰詠﹐作詩必歌﹐故言「吟詠情性」也。

達於事變而懷其舊俗者也。故變風發乎情﹐止乎禮義。發乎情﹐民之性也﹔止乎禮義﹐先王之澤也。

﹝疏﹞「達於」至「之澤」。○正義曰﹕此又言王道旣衰﹐所以能作變詩之意。作詩者皆曉達於世事之變易﹐而私懷其舊時之風俗﹐見時世政事﹐變易舊章﹐卽作詩以舊法誡之﹐欲使之合於禮義。故變風之詩﹐皆發於民情﹐止於禮義﹐言各出民之情性而皆合於禮義也。又重說發情﹑止禮之意。發乎情者﹐民之性﹐言其民性不同﹐故各言其志也﹔止乎禮義者﹐先王之澤﹐言俱被先王遺澤﹐故得皆止禮義也。展轉申明作詩之意。「達於事變」者﹐若唐有帝堯殺禮救危之化﹐後世習之﹐失之於儉不中禮。陳有大姬好巫歌舞之風﹐後世習之﹐失之於遊蕩無度。是其風俗攺變﹐時人曉達之也。「懷其舊俗」者﹐若齊有太公之風﹐衛有康叔之化﹐其遺法仍在﹐詩人懷挾之也。詩人旣見時世之事變﹐攺舊時之俗﹐故依準舊法﹐而作詩戒之。𨿽俱準舊法﹐而詩體不同﹐或陳古政治﹐或指世淫荒。𨿽復屬意不同﹐俱懷匡救之意﹐故各發情性﹐而皆止禮義也。此亦兼論變雅﹐獨言變風者﹐上已變風﹑變雅雙舉其文﹐此從省而略之也。「先王之澤」﹐謂先王有徳澤而流及於後世﹐詩人得其餘化﹐故能懷其舊俗也。鄭答張逸云「舊俗者﹐若晉有堯之遺風﹐先王之澤﹐衛有康叔餘烈。」如此言﹐則康叔當云先公﹐而云先王者﹐以變雅有先王之澤﹐變風有先公之澤。故季札見歌《齊》﹐曰「表東海者﹐其太公乎﹖」見歌小雅﹐曰「猶有先王之遺民。」是其風稟先公﹐雅稟先王也。上舉變風﹐下言先王﹐風﹑雅互相見也。上言國史作詩﹐此言民之性﹐明作詩皆在民意﹐非獨國史能爲﹐亦是互見也。作詩止於禮義﹐則應言皆合禮。而變風所陳﹐多說奸淫之狀者﹐男淫女奔﹐傷化敗俗﹐詩人所陳者﹐皆亂狀淫形﹐時政之疾病也﹐所言者﹐皆忠規切諫﹐救世之鍼藥也。《尙書》之三風十愆﹐疾病也。詩人之四始六義﹐救藥也。若夫疾病尙輕﹐有可生之道﹐則醫之治也用心銳。扁鵲之療太子﹐知其必可生也。疾病已重﹐有將死之勢﹐則醫之治也用心緩。秦和之視平公﹐知其不可爲也。詩人救世﹐亦猶是矣。典刑未亡﹐覬可追攺﹐則箴規之意切﹐《鶴鳴》《沔水》﹐殷勤而責王也。淫風大行﹐莫之能救﹐則匡諫之志微﹐《溱泱》《桑中》﹐所以咨嗟嘆息而閔世。陳﹑鄭之俗﹐亡形已成﹐詩人度已箴規必不變攺﹐且復賦己之志﹐哀嘆而已﹐不敢望其存﹐是謂匡諫之志微。故季札見歌《陳》﹐曰「國無主﹐其能久乎﹗」見歌《鄭》﹐曰「美哉﹗其細已甚﹐民弗堪也﹐是其先亡乎﹗」美者﹐美詩人之情﹐言不有先王之訓﹐孰能若此。先亡者﹐見其匡諫意微﹐知其國將亡滅也。○

是以一國之事﹐系一人之本﹐謂之風。言天下之事﹐形四方之風﹐謂之雅。

﹝疏﹞「是以」至「之雅」。○正義曰﹕序說正﹑變之道﹐以風﹑雅與頌區域不同﹐故又辧三者體異之意。「是以」者﹐承上生下之辭﹐言詩人作詩﹐其用心如此。一國之政事善惡﹐皆系屬於一人之本意﹐如此而作詩者﹐謂之風。言道天下之政事﹐發見四方之風俗﹐如是而作詩者﹐謂之雅。言風﹑雅之別﹐其大意如此也。「一人」者﹐作詩之人。其作詩者﹐道己一人之心耳。要所言一人心﹐乃是一國之心。詩人覽一國之意﹐以爲己心﹐故一國之事系此一人﹐使言之也。但所言者﹐直是諸侯之政﹐行風化於一國﹐故謂之風﹐以其狹故也。言天下之事﹐亦謂一人言之。詩人總天下之心﹐四方風俗﹐以爲己意﹐而詠歌王政﹐故作詩道說天下之事﹐發見四方之風。所言者﹐乃是天子之政﹐施齊正於天下﹐故謂之雅﹐以其廣故也。風之與雅﹐各是一人所爲﹐風言一國之事系一人﹐雅亦天下之事系一人。雅言天下之事﹐謂一人言天下之事。風亦一人言一國之事。序者逆順立文﹐互言之耳。故《志》張逸問﹕「嘗聞一人作詩﹐何謂﹖」答曰「作詩者﹐一人而已。其取義者﹐一國之事。變雅則譏王政得失﹐閔風俗之衰﹐所憂者廣﹐發於一人之本身。」如此言﹐風﹑雅之作﹐皆是一人之言耳。一人美﹐則一國皆美之﹔一人刺﹐則天下皆刺之。《谷風》《黃鳥》﹐妻怨其夫﹐未必一國之妻皆怨夫耳。《北門》《北山》﹐下怨其上﹐未必一朝之臣皆怨上也。但舉其夫婦離絕﹐則知風俗敗矣﹔言己獨勞從事﹐則知政教偏矣﹐莫不取眾之意以爲己辭。一人言之﹐一國皆悅。假使聖哲之君﹐功齊區宇﹐設有一人﹐獨言其惡﹐如弁隨﹑務光之羞見殷湯﹐伯夷﹑叔齊之恥事周武﹐海內之心不同之也。無道之主﹐惡加萬民﹐設有一人﹐獨稱其善﹐如張竦之美王莽﹐蔡邕之惜董卓﹐天下之意不與之也。必是言當舉世之心﹐動合一國之意﹐然後得爲風﹑雅﹐載在樂章。不然﹐則國史不錄其文也。此言謂之風﹑雅﹐理兼正﹑變。天下無道﹐政出諸侯﹐而變雅亦稱雅者﹐當作變雅之時﹐王政仍被邦國。《大學》曰「堯﹑舜率天下以仁而民從之﹐桀﹑紂率天下以暴而民從之。」是善政﹑惡政皆能正人﹐所以幽﹑厲之詩亦名爲雅。及平王東遷﹐政遂微弱﹐其政才行境內﹐是以變爲風焉。

雅者﹐正也﹐言王政之所由廢興也。政有小大﹐故有小雅焉﹐有大雅焉。

﹝疏﹞「雅者」至「雅焉」。○正義曰﹕上已解風名﹐故又解雅名。雅者訓爲正也﹐由天子以政教齊正天下﹐故民述天子之政﹐還以齊正爲名。王之齊正天下得其道﹐則述其美﹐雅之正經及宣王之美詩是也。若王之齊正天下失其理﹐則刺其惡﹐幽﹑厲小雅是也。詩之所陳﹐皆是正天下大法﹐文﹑武用詩之道則興﹐幽﹑厲不用詩道則廢。此雅詩者﹐言說王政所用廢興﹐以其廢興﹐故有美刺也。又解有二雅之意。王者政教有小大﹐詩人述之亦有小大﹐故有小雅焉﹐有大雅焉。小雅所陳﹐有飲食賓客﹐賞勞羣臣﹐燕賜以懷諸侯﹐徵伐以彊中國﹐樂得賢者﹐養育人材﹐於天子之政﹐皆小事也。大雅所陳﹐受命作周﹐代殷繼伐﹐荷先王之福祿﹐尊祖考以配天﹐醉酒飽徳﹐能官用士﹐澤被昆虫﹐仁及艸木﹐於天子之政﹐皆大事也。詩人歌其大事﹐制爲大體﹔述其小事﹐制爲小體。體有大小﹐故分爲二焉。風見優劣之差﹐故《周南》先於《召南》﹐雅見積漸之義﹐故小雅先於大雅﹐此其所以異也。詩體旣異﹐樂音亦殊。國風之音﹐各從水土之气﹐述其當國之歌而作之。雅﹑頌之音﹐則王者徧覽天下之志﹐總合四方之風而制之﹐《樂記》所謂「先王制雅﹑頌之聲以道之」﹐是其事也。詩體旣定﹐樂音旣成﹐則後之作者各從舊俗。「變風」之詩﹐各是其國之音﹐季札觀之﹐而各知其國﹐由其音異故也。小雅音體亦然。正經述大政爲大雅﹐述小政爲小雅﹐有小雅﹑大雅之聲。王政旣衰﹐變雅兼作﹐取大雅之音﹐歌其政事之變者﹐謂之「變大雅」﹔取其小雅之音﹐歌其政事之變者﹐謂之「變小雅」﹐故變雅之美刺﹐皆由音體有小大﹐不復由政事之大小也。風述諸侯之政﹐非無小大﹐但化止一國﹐不足分別。頌則功成乃作﹐歸美報神﹐皆是大事﹐無復別體﹐故不分爲「二風」﹑「二頌」也。定本「王政所由廢興」﹐俗本「王政」下有「之」字﹐誤也。

頌者﹐美盛徳之形容﹐以其成功﹐告於神明者也。

﹝疏﹞「頌者」至「神明者」。○正義曰﹕上解風﹑雅之名﹐風﹑雅之體﹐故此又解頌名﹑頌體。上文因變風﹑變雅作矣﹐卽說風﹑雅之體﹐故言「謂之風」﹐「謂之雅」﹐以結上文。此上未有頌作之言﹐文無所結﹐故云「頌者﹐美盛徳之形容」﹐明訓「頌」爲「容」﹐解頌名也。「以其成功﹐告於神明」﹐解頌體也。上言「雅者﹐正也」﹐此亦當云「頌者﹐容也」。以雅已備文﹐此亦從可知﹐故略之也。《易》稱「聖人擬諸形容﹐象其物宜」﹐則形容者﹐謂形狀容貌也。作頌者美盛徳之形容﹐則天子政教有形容也。可美之形容﹐正謂道教周備也﹐故《頌譜》云「天子之徳﹐光被四表﹐格於上下﹐無不覆燾﹐無不持載。」此之謂容﹐其意出於此也。「成功」者﹐營造之功畢也。天之所營在於命聖﹐聖之所營在於任賢﹐賢之所營在於養民。民安而財丰﹐眾和而事節﹐如是則司牧之功畢矣。干戈旣戢﹐夷狄來賓﹐嘉瑞悉臻﹐遠邇咸服﹐羣生盡遂其性﹐萬物各得其所﹐卽是成功之驗也。萬物本於天人本於祖﹐天之所命者牧民也﹐祖之所命者成業也。民安業就﹐須告神使知﹐𨿽社稷山川四嶽河海皆以民爲主﹐欲民安樂﹐故作詩歌其功﹐徧告神明﹐所以報神恩也。王者政有興廢﹐未嘗不祭羣神﹐但政未太平﹐則神無恩力﹐故太平徳洽﹐始報神功。頌詩直述祭祀之狀﹐不言得神之力﹐但美其祭祀﹐是報徳可知。此解頌者﹐惟《周頌》耳﹐其商﹑魯之頌則異於是矣。《商頌》𨿽是祭祀之歌﹐祭其先王之廟﹐述其生時之功﹐正是死後頌徳﹐非以成功告神﹐其體異於《周頌》也。《魯頌》主詠僖公功徳才﹐如變風之美者耳﹐又與《商頌》異也。頌者﹐美詩之名﹐王者不陳魯詩﹐魯人不得作風﹐以其得用天子之禮﹐故借天子美詩之名﹐攺稱爲頌﹐非《周頌》之流也。孔子以其同有頌名﹐故取備三頌耳。置之《商頌》前者﹐以魯是周宗親同姓﹐故使之先前代也。

是謂四始﹐《詩》之至也。始者﹐王道興衰之所由。

﹝疏﹞「是謂四始﹐詩之至也」。○正義曰「四始」者﹐鄭答張逸云「風也﹐小雅也﹐大雅也﹐頌也。人君行之則爲興﹐廢之則爲衰。」又箋云「始者﹐王道興衰之所由。」然則此四者是人君興廢之始﹐故謂之四始也。「《詩》之至」者﹐《詩》理至極﹐盡於此也。序說《詩》理旣盡﹐故言此以終之。案《詩緯﹟汎歷樞》云「《大明》在亥﹐水始也。《四牡》在寅﹐木始也。《嘉魚》在已﹐火始也。《鴻雁》在申﹐金始也。」與此不同者﹐緯文因金木水火有四始之義﹐以《詩》文託之。又鄭作《六藝論》﹐引《春秋緯﹟演孔圖》云「《詩》含五際﹑六情」者﹐鄭以《汎歷樞》云午亥之際爲革命﹐卯酉之際爲攺正。辰在天門﹐出入候聽。卯﹐《天保》也。酉﹐《祈父》也。午﹐《采芑》也。亥﹐《大明》也。然則亥爲革命﹐一際也﹔亥又爲天門出入候聽﹐二際也﹔卯爲陰陽交際﹐三際也﹔午爲陽謝陰興﹐四際也﹔酉爲陰盛陽微﹐五際也。其六情者﹐則《春秋》云「喜﹑怒﹑哀﹑樂﹑好﹑惡」是也。《詩》旣含此五際六情﹐故鄭於《六藝論》言之。

然則《關雎》《麟趾》之化﹐王者之風﹐故系之周公。南﹐言化自北而南也。《鵲巢》《騶虞》之徳﹐諸侯之風也﹐先王之所以教﹐故系之召公。自﹐從也。從北而南﹐謂其化從岐周被江漢之域也。先王﹐斥大王﹑王季。○麟音呂辛反。趾音止。騶﹐本亦作ＺＺ﹐音側畱反。召﹐本亦作邵﹐同﹐音上照反。後「召南」﹑「召公」皆同。岐音其宜反﹐山名﹐或音祇。被音皮寄反。「大王」音泰。

﹝疏﹞「然則《關雎》《麟趾》之化﹐王者之風﹐故系之周公」至「系之召公」。正義曰﹕序因《關雎》是風化之始﹐遂因而申之﹐廣論《詩》義《詩》理旣盡﹐然後乃說《周南》《召南》。然者﹐然上語﹔則者﹐則下事﹐因前起後之勢也。然則《關雎》《麟趾》之化﹐是王者之風﹐文王之所以教民也。王者必聖﹐周公聖人﹐故系之周公。不直名爲「周」﹐而連言「南」者﹐言此文王之化﹐自北土而行於南方故也。《鵲巢》《騶虞》之徳﹐是諸侯之風﹐先王大王﹑王季所以教化民也。諸侯必賢﹐召公賢人﹐故系之召公。不復言「南」﹐意與《周南》同也。《周南》言化﹐《召南》言徳者﹐變文耳。上亦云「《關雎》﹐后妃之徳」﹐是其通也。諸侯之風﹐言先王之所以教﹔王者之風﹐不言文王之所以教者﹐二《南》皆文王之化﹐不嫌非文王也。但文王所行﹐兼行先王之道﹐感文王之化爲《周南》﹐感先王之化爲《召南》﹐不言先王之教﹐無以知其然﹐故特著之也。此實文王之詩﹐而系之二公者﹐《志》張逸問﹕「王者之風﹐王者當在雅﹐在風何﹖」答曰「文王以諸侯而有王者之化﹐述其本宜爲風。」逸以文王稱王﹐則詩當在雅﹐故問之。鄭以此詩所述﹐述文王爲諸侯時事﹐以有王者之化﹐故稱王者之風﹐於時實是諸侯﹐詩人不爲作雅。文王三分有二之化﹐故稱「王者之風」﹐是其風者﹐王業基本。此述服事殷時王業基本之事﹐故云「述其本宜爲風」也。化霑一國謂之爲風﹐道被四方乃名爲雅﹐文王才得六州﹐未能天下統一﹐𨿽則大於諸候﹐正是諸侯之大者耳。此二《南》之人猶以諸侯待之﹐爲作風詩﹐不作雅體。體實是風﹐不得謂之爲雅。文王末年﹐身實稱王﹐又不可以《國風》之詩系之王身。名無所系﹐詩不可棄﹐因二公爲王行化﹐是故系之二公。天子嫁女於諸侯﹐使諸侯爲之主﹐亦此義也。其《鹿鳴》﹐文王詩人﹐本以天子待之作雅﹐非基本之事﹐故不爲風也。若然﹐作王者之風﹐必感聖人之化﹐已知文王之聖﹐應知終必爲王。不爲作雅而作風者﹐詩者志也﹐各言其志。文王於時未稱王號﹐或爲作雅﹐或爲作風﹐人志不同故也。○箋「自從」至「王季」。○正義曰﹕《釋詁》云「從﹐自也。」反覆相訓﹐是「自」得爲「從」也。文王之國在於岐周東北﹐近於紂都﹐西北迫於戎狄﹐故其風化南行也。《漢廣序》云「美化行乎江漢之域」﹐是從岐周被江漢之域也。太王始有王迹﹐周之追謚﹐上至太王而已﹐故知先王斥太王﹑王季。

《周南》《召南》﹐正始之道﹐王化之基﹐

﹝疏﹞「《周南》」至「之基」。○正義曰﹕旣言系之周﹑召﹐又總舉二《南》要義。《周南》《召南》二十五篇之詩﹐皆是正其初始之大道﹐王業風化之基本也。髙以下爲基﹐遠以近爲始。文王正其家而後及其國﹐是正其始也。化南土以成王業﹐是王化之基也。季札見歌《周南》《召南》﹐曰「始基之矣﹐猶未也。」服虔云「未有《雅》《頌》之成功。」亦謂二《南》爲王化基始﹐序意出於彼文也。

是以《關雎》樂得淑女以配君子﹐憂在進賢﹐不淫其色。哀窈窕﹐思賢才﹐而無傷善之心焉﹐是《關雎》之義也。「哀」蓋字之誤也﹐當爲「衷」。「衷」謂中心恕之﹐無傷善之心﹐謂好逑也。○淑﹐常六反﹐善也。哀﹐前儒並如字。《論語》云「哀而不傷」是也。鄭氏攺作「衷」﹐竹隆反。窈﹐烏了反。窕﹐徒了反。毛云「窈窕﹐幽閒也。」王肅云「善心曰窈﹐善容曰窕。」恕音庶﹐本又作「念」。好﹐呼報反。逑音求。

﹝疏﹞「是以」至「之義也」。○正義曰﹕上旣總言二《南》﹐又說《關雎》篇義﹐覆述上后妃之徳由﹐言二《南》皆是正始之道﹐先美家內之化。是以《關雎》之篇﹐說后妃心之所樂﹐樂得此賢善之女﹐以配己之君子﹔心之所憂﹐憂在進舉賢女﹐不自淫恣其色﹔又哀傷處窈窕幽閒之女未得升進﹐思得賢才之人與之共事。君子勞神苦思﹐而無傷害善道之心﹐此是《關雎》詩篇之義也。毛意當然。定本「是《關雎》之義」﹐俗本「是」下有「以」者﹐誤也。鄭以「哀」爲「衷」﹐言后妃衷心念恕在窈窕幽閒之善女﹐思使此女有賢才之行﹐欲令宮內和協而無傷害善人之心。余與毛同。婦人謂夫爲君子﹐上下之通名。樂得淑女﹐以配君子﹐言求美徳善女﹐使爲夫嬪禦﹐與之共事文王﹐五章皆是也。女有美色﹐男子悅之﹐故經傳之文通謂女人爲色。淫者過也﹐過其度量謂之爲淫。男過愛女謂淫女色﹐女過求寵是自淫其色。此言不淫其色者﹐謂后妃不淫恣已身之色。其者﹐其后妃也。婦徳無厭﹐志不可滿﹐凡有情欲﹐莫不妒忌。惟后妃之心﹐憂在進賢﹐賢人不進﹐以爲己憂。不縱恣己色﹐以求專寵﹐此生民之難事﹐而後妃之性能然﹐所以歌美之也。毛以爲哀窈窕之人與后妃同徳者也﹐后妃以已則能配君子﹐彼獨幽處未升﹐故哀念之也。旣哀窈窕之未升﹐又思賢才之良質﹐欲進舉之也。哀窈窕還是樂得淑女也﹐思賢才還是憂在進賢也﹐殷勤而說之也。指斥詩文則憂在進賢﹐下三章是也。不淫其色﹐首章上二句是也。此詩之作﹐主美后妃進賢﹐所以能進賢者﹐由不淫其色﹐故先言不淫其色。序論作者之意﹐主在進賢﹐故先云進賢﹐所以經序倒也。鄭解哀字爲異﹐其經亦與毛同。○箋「哀蓋」至「好逑」。○正義曰﹕以後妃之求賢女﹐直思念之耳﹐無哀傷之事在其閒也。經云「鍾鼓樂之」﹐「琴瑟友之」﹐哀樂不同﹐不得有悲哀也﹐故云「蓋字之誤」。箋所易字多矣﹐皆注云當爲某字。此在《詩》初﹐故云蓋爲疑辭。以下皆仿此。衷與忠﹐字異而義同﹐於文中心爲忠﹐如心爲恕﹐故云恕之﹐謂念恕此窈窕之女﹐思使之有賢才﹐言不忌勝已而害賢也。無傷善之心﹐謂不用傷害善人。經稱眾妾有逑怨﹐欲令窈窕之女和諧﹐不用使之相傷害﹐故云「謂好逑也」。《論語》云「《關雎》樂而不淫﹐哀而不傷」﹐卽此序之義也。《論語》注云「哀世夫婦不得此人﹐不爲滅傷其愛。」此以哀爲衷﹐彼仍以哀爲義者﹐鄭答劉炎云「《論語》注人閒行久﹐義或宜然﹐故不復定﹐以遺後說。」是鄭以爲疑﹐故兩解之也。必知毛異於鄭者﹐以此詩出於毛氏﹐字與三家異者動以百數。此序是毛置篇端﹐若毛知其誤﹐自當攺之﹐何須仍作哀字也﹖毛無破字之理﹐故知從哀之義。毛旣以哀爲義﹐則以下義勢皆異於鄭。思賢才﹐謂思賢才之善女也。無傷善之心﹐言其能使善道全也。庸人好賢則志有懈倦﹐中道而廢則善心傷。后妃能寤寐而思之﹐反側而憂之﹐不得不已﹐未嘗懈倦﹐是其善道必全﹐無傷缺之心。然則毛意無傷善之心﹐當謂三章是也。王肅云「哀窈窕之不得﹐思賢才之良質﹐無傷善之心焉。若苟慕其色﹐則善心傷也。」

關關雎鳩﹐在河之洲﹔興也。關關﹐和聲也。雎鳩﹐王雎也﹐鳥摯而有別。水中可居者曰洲。后妃說樂君子之徳﹐無不和諧﹐又不淫其色﹐愼固幽深﹐若關雎之有別焉﹐然後可以風化天下。夫婦有別則父子親﹐父子親則君臣敬﹐君臣敬則朝廷正﹐朝廷正則王化成。箋云﹕摯之言至也﹐謂王雎之鳥﹐雌雄情意至然而有別。○雎﹐七胥反。鳩﹐九尢反﹐鳥之有至別者。洲音州。興﹐虛應反﹐沈許甑反。案﹕興是譬諭之名﹐意有不盡﹐故題曰興。他皆放此。摯本亦作鷙﹐音至。別﹐彼竭反﹐下同。說音悅。樂音洛。諧﹐戶皆反。朝﹐直遙反。廷﹐徒佞反。窈窕淑女﹐君子好逑。窈窕﹐幽閒也。淑﹐善。逑﹐匹也。言后妃有關雎之徳﹐是幽閒貞專之善女﹐宜爲君子之好匹。箋云﹕怨耦曰仇。言后妃之徳和諧﹐則幽閒處深宮貞專之善女﹐能爲君子和好眾妾之怨者。言皆化后妃之徳﹐不嫉妒﹐謂三夫人以下。○好﹐毛如字﹐鄭呼報反。《兔罝》詩放此。逑音求﹐毛云「匹也」﹐本亦作仇﹐音同。鄭云「怨耦曰仇」。閒音閒﹐下同。耦﹐五口反。能爲﹐於僞反。嫉音疾﹐徐音自後皆同。妒﹐丁路反﹐以色曰妒。

﹝疏﹞「關關」至「好逑」。○正義曰﹕毛以爲關關然聲音和美者﹐是雎鳩也。此雎鳩之鳥﹐𨿽雌雄情至﹐猶能自別﹐退在河中之洲﹐不乘匹而相隨也﹐以興情至﹐性行和諧者﹐是后妃也。后妃𨿽說樂君子﹐猶能不淫其色﹐退在深宮之中﹐不褻瀆而相慢也。后妃旣有是徳﹐又不妒忌﹐思得淑女以配君子﹐故窈窕然處幽閒貞專之善女﹐宜爲君子之好匹也。以後妃不妒忌﹐可共以事夫﹐故言宜也。○鄭惟下二句爲異﹐言幽閒之善女謂三夫人﹑九嬪﹐旣化后妃﹐亦不妒忌﹐故爲君子文王和好眾妾之怨耦者﹐使皆說樂也。○傳「關關」至「王化成」。○正義曰﹕《釋詁》云「關關﹐雍雍﹐音聲和也。」是關關爲和聲也。「雎鳩﹐王雎也」﹐《釋鳥》文。郭璞曰「雕類也。今江東呼之爲鶚﹐好在江邊沚中﹐亦食魚。」陸機《疏》云「雎鳩﹐大小如鴟﹐深目﹐目上骨露﹐幽州人謂之鷲。而揚雄﹑許愼皆曰白鷢﹐似鷹﹐尾上白。」定本云「鳥摯而有別」﹐謂鳥中雌雄情意至厚而猶能有別﹐故以興后妃說樂君子情深﹐猶能不淫其色。傳爲「摯」字﹐實取至義﹐故箋云「摯之言至﹐王雎之鳥﹐雄雌情意至然而有別」﹐所以申成毛傳也。俗本云「雎鳩﹐王雎之鳥」者﹐誤也。「水中可居者曰洲」﹐《釋水》文也。李巡曰「四方皆有水﹐中央獨可居。」《釋水》又曰「小洲曰渚」﹐「小渚曰沚」﹐「小沚曰坻」。「江有渚」﹐傳曰「渚﹐小洲也。」《蒹葭》傳﹑《谷風》箋並云「小渚曰沚」﹐皆依《爾雅》爲說也。《采蘩》傳曰「沚﹐渚。」《鳧鷖》傳曰「渚﹐沚。」互言以曉人也。《蒹葭》傳文云「坻﹐小渚也。」不言小沚者﹐沚﹑渚大小異名耳﹐坻亦小於渚﹐故舉渚以言之。和諧者﹐心中和悅﹐志意諧適﹐每事皆然﹐故云「無不和諧」。又解以「在河之洲」爲諭之意﹐言后妃𨿽悅樂君子﹐不淫其色﹐能謹愼貞固﹐居在幽閒深宮之內﹐不妄淫褻君子﹐若雎鳩之有別﹐故以興焉。后妃之徳能如是﹐然後可以風化天下﹐使夫婦有別。夫婦有別﹐則性純子孝﹐故能父子親也﹐孝子爲臣必忠﹐故父子親則君臣敬。君臣旣敬﹐則朝廷自然嚴正。朝廷旣正﹐則天下無犯非禮﹐故王化得成也。○傳「窈窕」至「好匹」。正義曰﹕窈窕者﹐謂淑女所居之宮形狀窈窕然﹐故箋言幽閒深宮是也。傳知然者﹐以其淑女已爲善稱﹐則窈窕宜爲居處﹐故云幽閒﹐言其幽深而閒靜也。揚雄云「善心爲窈﹐善容爲窕」者﹐非也。「逑﹐匹」﹐《釋詁》文。孫炎云「相求之匹。」《詩》本作逑﹐《爾雅》多作仇﹐字異音義同也。又曰「后妃有關雎之徳﹐是幽閒貞專之善女﹐宜爲君子之好匹」者﹐美后妃有思賢之心﹐故說賢女宜求之狀﹐總言宜求爲君子好匹﹐則總謂百二十人矣。○箋「不嫉」至「以下」。○正義曰﹕下箋「三夫人﹑九嬪以下」﹐此直云「三夫人以下」﹐然則九嬪以下總謂眾妾﹐三夫人以下惟兼九嬪耳﹐以其淑女和好眾妾﹐據尊者﹐故惟指九嬪以上也。求菜論皆樂后妃之事﹐故兼言九嬪以下﹐總百二十人也。若然﹐此眾妾謂世婦﹑女禦也。《周禮》注云「世婦﹑女禦不言數者﹐君子不苟於色﹐有婦徳者充之﹐無則闕。」所以得有怨者﹐以其職卑徳小﹐不能無怨﹐故淑女和好之。見后妃和諧﹐能化羣下﹐𨿽有小怨﹐和好從化﹐亦所以明后妃之徳也。此言百二十人者﹐《周南》王者之風﹐以天子之數擬之﹐非其時卽然也。何者﹖文王爲諸侯早矣﹐豈先無嬪妾一人﹐皆須后妃求之﹖且百二十人之數﹐《周禮》始置﹐鄭於《檀弓》差之﹕帝嚳立四妃﹐帝堯因焉﹔舜不告而娶﹐不立正妃﹔夏增以九女爲十二人﹐殷則增以二十七人爲三十九人﹐至周增以八十一人爲百二十人。當殷之時﹐惟三十九人﹐況文王爲諸侯世子﹐豈有百二十人也﹖

參差荇菜﹐左右流之﹔荇﹐接余也。流﹐求也。后妃有關雎之徳﹐乃能共荇菜﹐備庶物﹐以事宗廟也。箋云﹕左右﹐助也。言后妃將共荇菜之菹﹐必有助而求之者。言三夫人﹑九嬪以下﹐皆樂后妃之樂。○參﹐初金反。差﹐初宜反﹐又初佳反。荇﹐衡猛反﹐本亦作莕﹐沈有並反。左右﹐王申毛如字﹔鄭上音佐﹐下音佑。「接余」音余﹐本或作「菨荼」﹐非。共音恭﹐本或作供﹐下「共荇菜」並同。菹﹐阻魚反﹐字又作菹。嬪﹐鼻申反﹐內官名。樂音洛﹐又音嶽。窈窕淑女﹐寤寐求之。寤﹐覺。寐﹐寢也。箋云﹕言后妃覺寐則常求此賢女﹐欲與之共已職也。○寤﹐五路反。寐﹐莫利反。覺﹐音教。

﹝疏﹞「參差」至「求之」。○毛以爲后妃性旣和諧﹐堪居後職﹐當共荇菜以事宗廟。后妃言此參差然不齊之荇菜﹐須嬪妾左右佐助而求之。由此之故﹐思求淑女。窈窕然幽閒貞專之善女﹐后妃寤寐之時常求之也。○鄭以爲夫人﹑九嬪旣不妒忌世婦﹑女禦﹐又無怨爭﹐上下說樂﹐同化后妃﹐故於后妃將共參差之荇菜以事宗廟之時﹐則嬪﹑禦之等皆競佐助后妃而求之﹐言皆樂后妃之事。旣言樂助后妃﹐然後倒本其事﹐后妃今日所以得佐助者﹐由此幽閒之善女未得之時﹐后妃於覺寐之中常求之﹐欲與之共己職事﹐故得之也。○傳「荇接」至「宗廟」。○正義曰﹕《釋艸》云「莕﹐接余﹐其葉符。」陸機《疏》云「接余﹐白莖﹐葉紫赤色﹐正員﹐徑寸餘﹐浮在水上﹐根在水底﹐與水深淺等﹐大如釵股﹐上靑下白﹐鬻其白莖﹐以苦酒浸之﹐肥美可案酒」是也。定本「荇﹐接余也」﹐俗本「荇」下有「菜」字﹐衍也。「流﹐求」﹐《釋言》文也。所以論求菜事以美后妃者﹐以徳不和諧﹐不當神明﹐則不能事宗廟。今后妃和諧﹐有關雎之徳﹐乃能共荇菜﹐備庶物﹐以事宗廟也。案《天官﹟醢人》陳四豆之實﹐無荇菜者﹐以殷禮。詩詠時事﹐故有之。言「備庶物」者﹐以荇菜亦庶物之一﹐不謂今后妃盡備庶物也。《禮記﹟祭統》曰「水艸之菹﹐陸產之醢﹐小物備矣。三牲之俎﹐八簋之實﹐美物備矣。昆虫之異﹐艸木之實﹐陰陽之物備矣。凡天之所生﹐地之所長﹐苟可薦者﹐莫不咸在﹐示盡物也。」是祭必備庶物也。此經序無言祭事﹐知事宗廟者﹐以言「左右流之」﹐助后妃求荇菜。若非祭菜﹐後不親采。《采蘩》言夫人奉祭﹐明此亦祭也。○箋「左右」至「之事」。○正義曰「左右﹐助也」﹐《釋詁》文。此章未得荇菜﹐故助而求之。旣得﹐故四章論「采之」。采之旣得﹐故卒章言「擇之」。皆是淑女助后妃﹐故每云「左右」。此章始求﹐謂未當祭時﹐故云「將共荇菜」。四章「琴瑟友之」﹐卒章「鍾鼓樂之」﹐皆謂祭時﹐故箋云「共荇菜之時」也。此云「助而求之」﹐謂未祭時亦贊助也﹐故《天官﹟九嬪職》云「凡祭祀﹐贊後薦﹐徹豆籩。」《世婦職》云「祭之日﹐蒞陳女官之具﹐凡內羞之物。」《女禦職》曰「凡祭祀﹐贊世婦。」《天官﹟序官》注云「夫人之於後﹐猶三公之於王﹐坐而論婦禮﹐無官職之事。」明祭時皆在﹐故下章論祭時皆有淑女之文﹐明贊助可知也。此九嬪以下兼世婦﹑女禦也。言「皆樂后妃之事」者﹐明旣化其徳﹐又樂其事﹐見后妃徳盛感深也。事者﹐荇菜之事也。事爲勞務﹐尙能樂之﹐況於其徳乎﹗

求之不得﹐寤寐思服﹔服﹐思之也。箋云﹕服﹐事也。求賢女而不得﹐覺寐則思己職事當誰與共之乎﹗悠哉悠哉﹐輾轉反側。悠﹐思也。箋云﹕思之哉﹗思之哉﹗言已誠思之。臥而不周曰輾。○悠音由。輾﹐本亦作展﹐哲善反﹐呂忱從車﹑展。鄭云「不周曰輾」﹐注本或作「臥而不周」者﹐剩二字也。

﹝疏﹞「求之」至「反側」。○毛以爲后妃求此賢女之不得﹐則覺寐之中服膺念慮而思之。又言后妃誠思此淑女哉﹗誠思此淑女哉﹗其思之時﹐則輾轉而復反側﹐思念之極深也。○鄭惟以服爲事﹐求賢女而不得﹐覺寐則思已職事當誰與共之。餘同也。○傳「服﹐思之也」。○正義曰﹕王肅云「服膺思念之。」箋以《釋詁》文「服﹐事也」﹐本求淑女爲已職事﹐故易之也。○箋「臥而不周曰輾」。○正義曰﹕《書傳》曰「帝猶反側晨興」﹐則反側亦臥而不正也。反側旣爲一﹐則輾轉亦爲一﹐俱爲臥而不周矣。箋獨以輾爲不周者﹐辧其難明﹐不嫌與轉異也。《澤陂》云「輾轉伏枕」﹐伏枕﹐據身伏而不周﹐則輾轉同爲不周﹐明矣。反側猶反覆﹐輾轉猶婉轉﹐俱是回動﹐大同小異﹐故《何人斯》箋「反側﹐輾轉」是也。

參差荇菜﹐左右采之﹔箋云﹕言后妃旣得荇菜﹐必有助而采之者。窈窕淑女﹐琴瑟友之。宜以琴瑟友樂之。箋云﹕同志爲友。言賢女之助后妃共荇菜﹐其情意乃與琴瑟之志同﹐共荇菜之時﹐樂必作。

﹝疏﹞「參差」至「友之」。○毛以爲后妃本已求淑女之意﹐言旣求得參差之荇菜﹐須左右佐助而采之﹐故所以求淑女也﹐故思念此處窈窕然幽閒之善女﹐若來﹐則琴瑟友而樂之。思設樂以待之﹐親之至也。○鄭以爲后妃化感羣下﹐旣求得之﹐又樂助采之。言參差之荇菜求之旣得﹐諸嬪禦之等皆樂左右助而采之﹐旣化后妃﹐莫不和親﹐故當共荇菜之時﹐作此琴瑟之樂﹐樂此窈窕之淑女。其情性之和﹐上下相親﹐與琴瑟之音宮商相應無異﹐若與琴瑟爲友然﹐共之同志﹐故云琴瑟友之。○傳「宜以琴瑟友樂之」。○正義曰﹕此稱后妃之意。后妃言已思此淑女﹐若來﹐已宜以琴瑟友而樂之。言友者﹐親之如友。下傳曰「徳盛者宜有鍾鼓之樂」﹐與此章互言也。明淑女若來﹐琴瑟鍾鼓並有﹐故此傳並云「友樂之」﹐亦逆取下章之意也。以樂有二等﹐相分以著義。琴瑟﹐樂之細者﹐先言之﹐見其和親。鍾鼓﹐樂之大者﹐故卒章言之﹐顯其徳盛。毛氏於序不破「哀」字﹐則此詩所言﹐思求淑女而未得也﹐若得﹐則設琴瑟鍾鼓以樂此淑女。故孫毓述毛云「思淑女之未得﹐以禮樂友樂之。」是思之而未致﹐樂爲淑女設也。知非祭時設樂者﹐若在祭時﹐則樂爲祭設﹐何言徳盛﹖設女徳不盛﹐豈祭無樂乎﹖又琴瑟樂神﹐何言友樂也﹖豈得以祭時之樂﹐友樂淑女乎﹖以此知毛意思淑女未得﹐假設之也。○箋「同志爲友」。○正義曰﹕人之朋友﹐執志協同。今淑女來之﹐雍穆如琴瑟之聲和﹐二者志同﹐似於人友﹐故曰「同志爲友」。琴瑟與鍾鼓同爲祭時﹐但此章言采之﹐故以琴瑟爲友以韻之﹔卒章云芼﹐故以鍾鼓爲樂以韻之﹐俱祭時所用﹐而分爲二等耳。此箋「樂必作」﹐兼下鍾鼓也。下箋「琴瑟在堂」﹐亦取此云「琴瑟友之」﹐言淑女以琴瑟爲友。下云「鍾鼓樂之」﹐共荇菜之事﹐爲鍾鼓樂淑女。二文不同者﹐因事異而變其文。以琴瑟相和﹐似人情志﹐故以友言之﹔鍾鼓鏗宏﹐非情志可比﹐故以樂言之﹐見祭時淑女情志之和﹐而因聽祭樂也。

參差荇菜﹐左右芼之﹔芼﹐擇也。箋云﹕后妃旣得荇菜﹐必有助而擇之者。○芼﹐毛報反。

﹝疏﹞傳「芼﹐擇也」。○正義曰﹕《釋言》云「芼﹐搴也。」孫炎曰「皆擇菜也。」某氏曰「搴猶拔也。」郭璞曰「拔取菜也。」以搴是拔之義。《史記》云「斬將搴旗」﹐謂拔取敵人之旗也。芼訓爲「拔」﹐而此云「芼之」﹐故知拔菜而擇之也。

窈窕淑女﹐鍾鼓樂之。徳盛者宜有鍾鼓之樂。箋云﹕琴瑟在堂﹐鍾鼓在庭﹐言共荇菜之時﹗上下之樂皆作﹐盛其禮也。○「樂之」音洛﹐又音嶽。或云協韻﹐宜五教反。

﹝疏﹞箋「琴瑟」至「其禮」。○正義曰﹕知「琴瑟在堂﹐鍾鼓在庭」者﹐《臯陶謨》云「琴瑟以詠﹐祖考來格」﹐乃云「下管鞀鼓」﹐明琴瑟在上﹐鞀鼓在下。《大射禮》頌鍾在西階之西﹐笙鍾在東階之東﹐是鍾鼓在庭也。此詩美后妃能化淑女﹐共樂其事﹐旣得荇菜以祭宗廟﹐上下樂作﹐盛此淑女所共之禮也。樂𨿽主神﹐因共荇菜﹐歸美淑女耳。

《關雎》五章﹐章四句。故言三章﹐一章章四句﹐二章章八句。五章是鄭所分﹐「故言」以下是毛公本意。後放此。

﹝疏﹞自古而有篇章之名﹐與詩體俱興也﹐故《那序》曰「得《商頌》十二篇」﹐《東山序》曰「一章言其完」是也。句則古者謂之爲言。《論語》云「《詩》三百﹐一言以蔽之﹐曰﹕『思無邪。』」則以「思無邪」一句爲一言。《左氏》曰「臣之業在《揚之水》卒章之四言」﹐謂第四句﹐不敢告人也﹐及趙簡子稱子大叔「遺我以九言」﹐皆以一句爲一言也。秦﹑漢以來﹐眾儒各爲訓詁﹐乃有句稱。《論語》注云「此『我行其野』之句」是也。句必聯字而言﹐句者局也﹐聯字分疆﹐所以局言者也。章者明也﹐總義包體﹐所以明情者也。篇者徧也﹐言出情鋪﹐事明而徧者也。然字之所用﹐或全取以制義﹐「關關雎鳩」之類也。或假辭以爲助﹐者﹑乎﹑而﹑只﹑且之類也。句者聯字以爲言﹐則一字不制也。以詩者申志﹐一字則言蹇而不會﹐故《詩》之見句﹐少不減二﹐卽「祈父」﹑「肇禋」之類也。三字者﹐「綏萬邦」﹑「婁丰年」之類也。四字者﹐「關關雎鳩」﹑「窈窕淑女」之類也。五字者﹐「誰謂雀無角﹐何以穿我屋」之類也。六字者﹐「昔者先王受命」﹑「有如召公之臣」之類也。七字者﹐「如彼築室於道謀」﹑「尙之以瓊華乎而」之類也。八字者﹐「十月蟋蟀入我牀下」﹑「我不敢效我友自逸」是也。其外更不見九字﹑十字者。摯虞《流外論》云《詩》有九言者﹐「泂酌彼行潦挹彼注玆」是也。徧檢諸本﹐皆云《泂酌》三章﹐章五句﹐則以爲二句也。顏延之云「《詩》體本無九言者﹐將由聲度闡緩﹐不協金石﹐仲冶之言﹐未可據也。」句字之數﹐四言爲多﹐惟以二三七八者﹐將由言以申情﹐惟變所適﹐播之樂器﹐俱得成文故也。詩之大體﹐必須依韻﹐其有乖者﹐古人之韻不協耳。之﹑兮﹑矣﹑也之類﹐本取以爲辭﹐𨿽在句中﹐不以爲義﹐故處末者﹐皆字上爲韻。之者﹐「左右流之」﹑「寤寐求之」之類也。兮者﹐「其實七兮」﹑「迨其吉兮」之類也。矣者﹐「顏之厚矣」﹑「出自口矣」之類也。也者﹐「何其處也」﹑「必有與也」之類也。《著》「俟我於著乎而」﹐《伐檀》「且漣猗」之篇﹐此等皆字上爲韻﹐不爲義也。然人志各異﹐作詩不同﹐必須聲韻諧和﹐曲應金石﹐亦有卽將助句之字﹐以當聲韻之體者﹐則「彼人是哉﹐子曰何其」﹐「不思其反﹐反是不思﹐亦已焉哉」﹐「是究是圖﹐亶其然乎」﹐「其虛其徐﹐旣亟只且」之類是也。章者﹐積句所爲﹐不限句數也﹐以其作者陳事﹐須有多少章總一義﹐必須意盡而成故也。累句爲章﹐則一句不可﹐二句得爲之﹐《盧令》及《魚麗》之下三章是也。其三句則《麟趾》《甘棠》《騶虞》之類是也。其多者﹐《載芟》三十一句﹐《閟宮》之三章三十八句﹐自外不過也。篇之大小﹐隨章多少。風﹑雅之中﹐少猶兩章以上﹐卽《騶虞》《渭陽》之類是也。多則十六以下﹐《正月》《桑柔》之類是也。惟《周頌》三十一篇﹐及《那》《烈祖》《玄鳥》﹐皆一章者。以其風﹑雅敍人事﹐刺過論功﹐志在匡救﹐一章不盡﹐重章以申殷勤﹐故風﹑雅之篇無一章者。頌者﹐太平徳洽之歌﹐述成功以告神﹐直言寫志﹐不必殷勤﹐故一章而已。《魯頌》不一章者﹐《魯頌》美僖公之事﹐非告神之歌﹐此則論功頌徳之詩﹐亦殷勤而重章也。𨿽云盛徳所同﹐《魯頌》實不及制﹐故頌體不一也。髙宗一人﹐而《玄鳥》一章﹐《長髮》《殷武》重章者﹐或詩人之意﹐所作不同﹔或以武丁之徳﹐上不及成湯﹐下又逾於魯僖。論其至者﹐同於太平之歌﹔述其祖者﹐同於論功之頌。明成功有大小﹐其篇詠有優劣。采立章之法﹐不常厥體﹐或重章共述一事﹐《采蘋》之類﹔或一事疊爲數章﹐《甘棠》之類﹔或初同而末異﹐《東山》之類﹔或首異而末同﹐《漢廣》之類﹔或事訖而更申﹐《旣醉》之類﹔或章重而事別﹐《鴟鴞》之類。《何艸不黃》﹐隨時而攺色﹔《文王有聲》﹐因事而變文﹔「采采芣苡」﹐一章而再言﹔《賓之初筵》﹐三章而一發。或篇有數章﹐章句眾寡不等﹔章有數句﹐句字多少不同﹐皆由各言其情﹐故體無恆式也。《東山﹟序》云一章﹑二章﹑三章﹑四章﹐不謂末章爲卒章。及《左傳》曰《七月》之卒章﹐又《揚之水》卒章者﹐《東山》分別章意﹐從一而終於四﹐故不言卒章也。《左傳》言卒章者﹐卒﹐終也﹐言終篇之章。言卒者﹐對始也。終篇爲卒章﹐則初篇爲首章矣﹐故鄭注《禮記》云「《緇衣》之首章」是也。若然﹐言卒者﹐對首也﹐則《武》惟一章﹐而《左傳》曰「作《武》﹐其卒章曰『耆定爾功』者﹐以『耆定爾功』是章之卒句故也。《大司樂》注云「《騶虞》﹐樂章名﹐在《召南》之卒章」者﹐正謂其卒篇。謂之章者﹐乘上《騶虞》爲樂章﹐故言「在《召南》之卒章」也。定本章句在篇後。《六藝論》云「未有若今傳訓章句」﹐明爲傳訓以來﹐始辧章句。或毛氏卽題﹐或在其後人﹐未能審也。

卷一一之二

卷一一之二

《葛覃》﹐后妃之本也。后妃在父母家﹐則志在於女功之事﹐躬儉節用﹐服澣濯之衣﹐尊敬師傅﹐則可以歸安父母﹐化天下以婦道也。躬儉節用﹐由於師傅之教﹐而後言尊敬師傅者﹐欲見其性亦自然。可以歸安父母﹐言嫁而得意﹐猶不忘孝。○覃﹐本亦作蕈﹐徒南反﹐延也。澣﹐本又作浣﹐戶管反。濯﹐直角反。傅﹐夫附反。見﹐賢徧反。

﹝疏﹞「《葛覃》三章﹐章六句」至「以婦道」。○正義曰﹕作《葛覃》詩者﹐言后妃之本性也﹐謂貞專節儉自有性也。敍又申說之﹐后妃先在父母之家﹐則已專志於女功之事﹐復能身自儉約﹐謹節財用﹐服此澣濯之衣﹐而尊敬師傅。在家本有此性﹐出嫁修而不攺﹐婦禮無愆﹐當於夫氏﹐則可以歸問安否於父母﹐化天下以爲婦之道也。定本「后妃在父母家」無「之」字﹐「化天下以婦道」無「成」字﹐有者﹐衍也。先言後妃在父母家者﹐欲明尊敬師傅皆后妃在家時事﹐說其爲本之意。言在父母之家者﹐首章是也。志在女功之事者﹐二章治葛以爲絺綌是也。躬儉節用﹐服澣濯之衣者﹐卒章污私澣衣是也。澣濯卽是節儉﹐分爲二者﹐見由躬儉節用﹐故能服此澣濯之衣也。尊敬師傅﹐卒章上三句「言告師氏」是也。可以歸安父母者﹐卽卒章下一句「歸寧父母」是也。化天下以婦道者﹐因事生義﹐於經無所當也。經言污私澣衣﹐在「言歸」之下﹐則是在夫家之事也。敍言躬儉節用謂在父母之家者﹐見其在家已然﹐出嫁不攺也。○箋「躬儉」至「忘孝」。○正義曰﹕箋知躬儉節用由於師傅之教者﹐以經污私澣衣在「言告師氏」之下故也。歸寧父母﹐乃是實事﹐而言「可以」者﹐能如此乃可以耳。若不當夫氏﹐𨿽歸安父母﹐而父母尙憂。今旣當夫氏﹐仍得歸安父母﹐言其嫁而得夫之意﹐猶不忘孝故也。

葛之覃兮﹐施於中谷﹔維葉萋萋。興也。覃﹐延也。葛所以爲絺綌﹐女功之事煩辱者。施﹐移也。中谷﹐谷中也。萋萋﹐茂盛貌。箋云﹕葛者﹐婦人之所有事也﹐此因葛之性以興焉。興者﹐葛延蔓於谷中﹐諭女在父母之家﹐形體浸浸日長大也。葉萋萋然﹐諭其容色美盛。○施﹐毛以豉反﹐鄭如字﹐下同。萋切兮反。蔓音萬。浸﹐子鴆反。長﹐丁丈反。黃鳥於飛﹐集於灌木﹔其鳴喈喈。黃鳥﹐摶黍也。灌木﹐藂木也。喈喈﹐和聲之遠聞也。箋云﹕葛延蔓之時﹐則摶黍飛鳴﹐亦因以興焉。飛集藂木﹐興女有嫁於君子之道。和聲之遠聞﹐興女有才美之稱達於遠方。○灌﹐古亂反。喈音皆。摶黍﹐徒端反﹐鳥名也。叢﹐才公反﹐俗作「藂」﹐一本作「最」﹐作外反。聞音問﹐又如字﹐下同。稱﹐尺證反。

﹝疏﹞「葛之」至「喈喈」。○正義曰﹕言葛之漸長﹐稍稍延蔓兮而移於谷中﹐非直枝榦漸長﹐維葉則萋萋然茂盛﹐以興后妃之生﹐浸浸日大﹐而長於父母之家﹐非直形體日大﹐其容色又美盛。當此葛延蔓之時﹐有黃鳥往飛﹐集於叢木之上﹐其鳴之聲喈喈然遠聞﹐以興后妃形體旣大﹐宜往歸嫁於君子之家﹐其才美之稱亦達於遠方也。○傳「葛所」至「盛貌」。○正義曰﹕傳旣云「興也」﹐復言「葛所以爲絺綌」者﹐以下章說后妃治葛不爲興﹐欲見此章因事爲興﹐故箋申之云「葛者﹐婦人之所有事﹐此因葛之性以興焉」是也。《采葛》傳亦云「葛所以爲絺綌」﹐彼不爲因興亦言之者﹐彼對蕭爲祭祀﹐艾爲療疾故也。施﹐移也﹐言引蔓移去其根也。中谷﹐谷中。倒其言者﹐古人之語皆然﹐《詩》文多此類也。此言萋萋﹐取未成之時﹐諭女之少壯﹐故云茂盛貌。下章指采用之時﹐故以「莫莫」爲成就貌也。○箋「葛延」至「美盛」。○正義曰﹕以谷中是葛生之處﹐故以谷中諭父母之家﹐枝莖猶形體﹐故以葉比容色也。王肅云「葛生於此﹐延蔓於彼﹐猶女之當外成也。」案下句「黃鳥於飛」諭女當嫁﹐若此句亦諭外成﹐於文爲重﹐毛意必不然。○傳「黃鳥」至「遠聞」。○正義曰﹕《釋鳥》云「皇﹐黃鳥。」舍人曰「皇名黃鳥。」郭璞曰「俗呼黃離畱﹐亦名摶黍。」陸機《疏》云「黃鳥﹐黃鸝畱也。或謂之黃栗畱。幽州人謂之黃鶯。一名倉庚﹐一名商庚﹐一名﹛利鳥﹜黃﹐一名楚雀。齊人謂之摶黍。當葚熟時﹐來在桑間﹐故里語曰﹕『黃栗畱﹐看我麥黃葚熟不。』」是應節趍時之鳥也﹐自此以下﹐諸言黃鳥﹑倉庚皆是也。《釋木》云「灌木﹐叢木。」又云「木族生爲灌。」孫炎曰「族﹐叢也。」是灌爲叢木也。○箋「葛延」至「遠方」。○正義曰﹕知葛當延蔓之時﹐摶黍飛鳴﹐亦因以興者﹐以前葛之生長是爲因興﹐則此亦宜然也。言搏黍往飛集於灌木之時﹐其鳴恆喈喈然。其鳴喈喈然﹐在集於灌木之下﹐欲明總上於飛至集﹐終始恆鳴﹐以諭后妃在家與出嫁﹐常有聲稱達於遠方也。《大明》曰「大邦有子﹐文王嘉止。」是先有才美之稱也。飛集灌木﹐鳥實往焉﹐女嫁君子﹐時實未嫁﹐故言之道。言𨿽有出嫁之理﹐猶未也。君子是夫之之大名﹐故《詩》於婦人稱夫多言君子也。女子之名﹐不出於閫﹐才美之稱﹐得達遠方者﹐其名系於父兄﹐故《大雅》云「大邦有子」是也。

葛之覃兮﹐施於中谷﹔維葉莫莫。莫莫﹐成就之貌。箋云﹕成就者﹐其可采用之時。○莫﹐美博反。是刈是濩﹐爲絺爲綌﹐服之無斁。濩﹐煮之也。精曰絺﹐粗曰綌。斁﹐厭也。古者王后織玄紞﹐公侯夫人紘綖﹐卿之內子大帶﹐大夫命婦成祭服﹐士妻朝服﹐庶士以下各衣其夫。箋云﹕服﹐整也。女在父母之家﹐未知將所適﹐故習之以絺綌煩辱之事﹐乃能整治之無厭倦﹐是其性貞專。○艾﹐本亦作「刈」﹐魚廢反。《韓詩》云「刈﹐取也。」濩﹐胡郭反﹐《韓詩》云「濩﹐瀹也。音羊灼反」。絺﹐恥知反。葛之精者曰絺。綌﹐去逆反。斁﹐本亦作「﹤睪犬﹥」﹐音亦。厭﹐於艷反﹐本亦作「厭」。紞﹐都覽反。紞﹐織五采如縚狀﹐用縣瑱也。紘﹐獲耕反﹐纓之無緌者﹐從下仰屬於冠。綖音延﹐冕上覆也。朝﹐直遙反﹐下同。庶士﹐謂庶人在官者﹐本或作「庶人」。衣﹐於旣反。

﹝疏﹞「葛之」至「無斁」。○正義曰﹕言葛之漸延蔓兮﹐所移在於谷中﹐生長不已﹐其葉則莫莫然成就。葛旣成就﹐已可采用﹐故后妃於是刈取之﹐於是濩煮之。煮治已訖﹐后妃乃緝績之﹐爲絺爲綌。言后妃整治此葛以爲絺綌之時﹐志無厭倦﹐是后妃之性貞專也。○傳「濩煮」至「其夫」。○正義曰﹕《釋訓》云「是刈是濩﹐濩﹐煮之也。」舍人曰「是刈﹐刈取之。是濩﹐煮治之。」孫炎曰「煮葛以爲絺綌﹐以煮之於濩﹐故曰濩煮﹐非訓濩爲煮。」《曲禮》云「爲天子削瓜巾以絺﹐諸侯巾以綌。」《玉藻》云「浴用二巾﹐上絺下綌。」皆貴絺而賤綌﹐是絺精而綌粗﹐故云精曰絺﹐粗曰綌。「斁﹐厭」﹐《釋詁》文﹐彼「斁」作「射」﹐音義同。自「王后織玄紞」以下﹐皆《魯語》敬姜之言也。紞﹐縣瑱之物﹐織五采爲之﹐故《著》箋云「人君五色」﹐則天子之紞五色。獨言玄者﹐以玄爲尊﹐故舉以言焉。紘者﹐纓之無綏﹐從下而上者也。《祭義》曰「天子冕而朱紘﹐諸侯冕而靑紘。」此諸侯當以靑爲組﹐在冕下﹐仰屬之﹐故《士冠禮》注云「有笄者屈組爲紘﹐垂爲飾﹐無笄者纓而結其絳」是也。綖者﹐冕上覆。《論語》注云「績麻三十升以爲冕。」《夏官﹟弁師》注云「綖﹐冕上覆﹐玄表纁裏」是也。內子﹐卿之適妻。僖二十四年《左傳》「趙姬請以叔隗爲內子﹐而已下之」是也。大帶者﹐《玉藻》所云大夫以玄華。華﹐黃也。以素爲帶﹐飾之﹐外以玄﹐內以黃也。「大夫命婦成祭服」者﹐大夫助祭﹐服玄冕﹐受之於君﹐故《大宗伯》「再命受服」是也。妻所成者﹐自祭之服。《少牢禮》朝服玄冠緇布衣素裳﹐韋昭云「祭服玄衣纁裳」﹐謂作玄冕之服﹐非也。士妻朝服者﹐作朝於君﹐服亦玄冠緇衣素裳也。庶士以下各衣其夫﹐庶士謂庶人在官者﹐故《祭法》曰「官師一廟﹐庶士﹑庶人無廟」﹐注云「官師﹐中士下士。庶士﹐府史之屬。」庶士與朝服異文﹐則亦府史之屬。韋昭云「下士」﹐非也。此庶士下至庶人﹐其妻各衣其夫﹐則夫之所服﹐妻悉爲之也。」彼文云「公侯之夫人加之以紘綖也」﹐則爲紞又爲紘綖也﹐則士之妻加之以朝服﹐則爲祭服又爲朝服﹐皆下兼上也。貴者所爲少﹐賤者所爲多﹐故庶士以下﹐夫衣悉爲之。傳引此者﹐以王后﹑庶人之妻皆有所作﹐后妃在父母之家﹐未知將所適﹐𨿽葛之煩辱亦治之也。定本云「王后織玄紞﹐公侯夫人紘綖﹐卿之內子大帶」﹐俗本「王后」下有「親」字﹐「紘綖」﹑「大帶」上有「織」字﹐皆衍也。○箋「服整」至「貞專」。○正義曰「服﹐整」﹐《釋言》文也。以女在父母之家﹐未知將何所適﹐不知爲作王后﹐爲作士妻﹐故習之以絺綌﹐勞辱之事尙能整治之無厭倦﹐是其性貞專。

言告師氏﹐言告言歸。言﹐我也。師﹐女師也。古者女師教以婦徳﹑婦言﹑婦容﹑婦功。祖廟未毀﹐教於公宮三月。祖廟旣毀﹐教於宗室。婦人謂嫁曰歸。箋云﹕我告師氏者﹐我見教告於女師也﹐教告我以適人之道。重言我者﹐尊重師教也。公宮﹑宗室﹐於族人皆爲貴。○「謂嫁曰歸」﹐本亦無「曰」字﹐此依《公羊傳》文。重言﹐直用反。薄污我私﹐薄澣我衣。污﹐煩也。私﹐燕服也。婦人有副褘盛飾﹐以朝事舅姑﹐接見於宗廟﹐進見於君子。其餘則私也。箋云﹕煩﹐煩撋之﹐用功深。浣﹐謂濯之耳。衣﹐謂褘衣以下至褖衣。○污音烏。副如字﹐婦人首飾之上。褘音煇﹐王后六服﹐一曰褘衣。接見﹐賢徧反﹐下「見於君子」同。撋﹐諸詮之音而專反﹐何胤﹑沈重皆而純反﹐阮孝緒《字略》云「煩撋﹐猶捼莏也。」捼音奴禾反﹐莏音素禾反。褖﹐吐亂反﹐六服之最下者。害浣害否﹐歸寧父母。害﹐何也。私服宜浣﹐公服宜否。寧﹐安也。父母在﹐則有時歸寧耳。箋云﹕我之衣服﹐今者何所當見浣乎﹖何所當否乎﹖言常自潔淸﹐以事君子。○害﹐戶葛反﹐下同。否﹐方九反。淸如字﹐沈音淨。

﹝疏﹞「言告」至「父母」。○毛以爲上下二我﹐我其身﹔中我﹐我其師。后妃言﹐我身本見教告於師氏﹐我師氏告我以歸嫁人之道﹐欲令我躬儉節用﹐不務鮮華﹐故今曰薄欲煩撋我之私服﹐薄欲澣濯我之褻衣。然我之衣服有公有私﹐議量而言﹐我之衣服何者當見浣乎﹖私服宜浣之。何者當不浣乎﹖公服宜否﹖旣以受師教誨﹐浣衣節儉﹐復以時歸寧父母。○鄭下三句爲異﹐言師氏告我﹐欲令節儉﹐故已今薄欲煩撋其私服﹐薄欲澣濯其公衣。所以公服私服並浣之者﹐卽云同是我之衣服﹐知何所當見浣乎﹐何所當見否乎﹖私服公衣皆悉浣之﹐由己常自潔淸﹐以事君子故也。衣裳旣浣﹐身復潔淸﹐故當以時歸寧父母耳。○傳「言我」至「曰歸」。○正義曰「言﹐我」﹐《釋詁》文。女師者﹐教女之師﹐以婦人爲之。《昏禮》云「姆纚笄綃衣在其右。」注云「姆﹐婦人五十無子﹐出而不復嫁﹐能以婦道教人者﹐若今時乳母矣。」鄭知女師之母必是無子而出者﹐以女已出嫁﹐母尙隨之。又襄三十年《公羊傳》曰「宋災﹐伯姬存焉﹐傅至﹐母未至﹐逮火而死。」若非出而不嫁﹐何以得隨女在夫家﹖若非無子而出﹐犯其餘六出之道﹐則身自無禮﹐何能教人﹖故知然也。母旣如此﹐傅亦宜然。○《南山》箋云「文姜與侄娣及傅姆同處﹐襄公不宜往雙之。」則傅亦婦人也。何休云「選老大夫爲傅﹐大夫妻爲母。」禮重男女之別﹐大夫不宜教女子﹐大夫之妻當從夫氏﹐不當隨女而適人﹐事無所出﹐其言非也。此師教女之人﹐《內則》云大夫以上立師﹑慈﹑保三母者﹐謂子之初生﹐保養教視﹐男女並有三母。此女師教以婦徳﹑婦言﹑婦容﹑婦功﹐皆《昏義》文也。彼注云「婦徳﹐貞順。婦言﹐辭令。婦容﹐婉娩。婦功﹐絲枲。」《天官﹟九嬪職》注亦然。二注皆以婉娩爲婦容。《內則》注云「婉謂言語也。娩之言媚也﹐媚謂容貌也。」分婉娩爲二者﹐欲以《內則》之文充四徳﹐若不分婉爲言語﹐則無辭令之事﹐且婉謂婉順﹐得爲言語之婉順﹐亦爲容貌之婉媚﹐故分之也。旣有其徳順辭以出之容貌﹐以事人女功而就業﹐故如此次也。「祖廟未毀﹐教於公宮三月。祖廟旣毀﹐教於宗室」﹐《昏禮》文也。彼注云「祖廟﹐女髙祖爲君者之廟﹐以有緦麻之親﹐就尊者之宮教之。」則祖廟未毀﹐與天子諸侯共髙祖者﹐則在天子諸侯女宮中教之三月。知在女宮者﹐以莊元年《公羊傳》曰「羣公子之舍﹐則以卑矣。」是諸侯之女有別宮矣﹐明五屬之內女就教可知。彼注又云「宗室﹐大宗子之家」﹐則大宗者﹐繼別爲大宗﹐百世不遷者﹐其族𨿽五屬外﹐與之同承別子者﹐皆臨嫁三月就宗子女宮教成之。知宗子亦有女宮者﹐《內則》云「命士以上﹐父子皆異宮」﹐則女子亦別宮﹐故《曲禮》曰「非有大故﹐不入其門」是也。若宗子未爲命士﹐教在宗子之家耳。傳引此者﹐以言女師教歸嫁之道﹐故引此以證所教之處。此後妃﹐莘國之長女﹐而引族人之事者﹐取彼成文﹐且明諸侯之女嫁前三月亦教之也。女子自少及長﹐常皆教習﹐故《內則》云「女子十年不出」﹐傅姆教之。但嫁前三月﹐特就尊者之宮教成之耳。「婦人謂嫁曰歸」﹐隱二年《公羊傳》文。定本「歸」上無「曰」字。○傳「污煩」至「則私」。○正義曰﹕污浣相對﹐則污亦浣名﹐以衣污垢者﹐浣而用功深﹐故因以污爲浣私服之名耳。言污煩者﹐謂浣垢衣者用功煩多﹐亦以煩爲浣名﹐故箋云「煩﹐煩撋之﹐用功深」是也。但毛以公服不浣﹐惟浣私衣﹐故一事分爲二句。上句言污﹐見用功深也。下句言浣﹐見其總名亦爲浣。又上句言私﹐見其燕褻。下句言衣﹐見其總名亦爲衣。故王肅述毛﹐合之云煩撋﹑浣濯其私衣是也。言「私﹐燕服」﹐謂六服之外常著之服﹐則有污垢﹐故須浣。公服則無垢污矣。故下傳云「私服宜浣﹐公服宜否」也。副者﹐首服之尊。褘衣﹐六服之首﹐王后之上服﹐故言「婦人有副褘盛飾」。旣舉服之尊者﹐然後歷陳其事﹐言此皆是公衣﹐不謂諸事皆服褘衣也。毛之六服﹐所施不明。《內司服》注﹐鄭云「褘衣﹐從王祭先王。褕翟﹐祭先公。闕翟﹐祭羣小祀。鞠衣以告桑。展衣﹐以禮見王及賓客。褖衣﹐以禦於王。」不言朝舅姑之服。今傳旣云「婦人有副褘盛飾」﹐卽云「以朝事舅姑」﹐則以褘衣朝舅姑矣。知者﹐以《特牲》云「士妻祭用纚笄綃衣」﹐而《士昏禮》云「纚笄綃衣見於舅姑」﹐是朝舅姑﹑助祭其服同也。王后褘衣以祭先王﹐明朝事舅姑亦服之矣。《檀弓》曰「婦人不飾﹐不敢見舅姑﹐將有四方之賓來﹐褻衣何爲陳於斯。」似朝舅姑與見四方賓同服展衣者﹐彼以大夫之妻﹐賓客有尊於舅姑者。王后則賓客無與舅姑敵者﹐朝事舅姑得申上服也。王后而得有舅者﹐因姑以協句﹐且詩者設言耳。文王稱王之時﹐太姒老矣﹐不必有父母可歸寧﹐何但無舅姑也﹗接見於宗廟﹐謂以助祭用褘衣也。進見於君子﹐義與鄭同。朝於王則展衣﹐禦於王則褖衣﹐二者同名爲進見也。云「其餘則私」﹐明自展﹑褖以上爲公衣矣。但舉終始以言之﹐明褕翟﹑闕翟﹑鞠衣亦在可知也。或以「進見君子」文承「副褘」之下﹐則皆以副褘也。其餘則私﹐謂褕翟以下。知不然者﹐以其臣朝君﹐不過朝服﹐助祭乃用冕﹐後不宜用祭服以朝王。若其餘則私﹐謂褕翟以下﹐則褕翟當浣。《君子偕老》傳曰「褕翟﹑闕翟﹐羽飾衣也。」以羽飾衣﹐何由可浣﹖又傳言「私﹐燕服」﹐若褕翟﹑闕翟乃助祭之衣﹐不得爲燕褻之服也。以此知毛言「進見於君子」﹐非「副褘」也。上舉褘衣之名﹐下言展﹑褖之事。明六服皆爲公衣﹐其餘則爲私也。六服之外﹐惟有纚笄綃衣耳。○箋「煩煩撋」至「褖衣」。○正義曰﹕鄭以私謂燕服﹐衣謂公衣﹐故云「衣﹐謂褘衣以下至褖衣」﹐以明六服非私也。言「煩﹐煩撋之﹐用功深」﹐「浣﹐謂濯之」﹐言其用功淺也。此以公對私爲深淺耳。若據浣中又有深淺﹐浣深於漱﹐故《內則》注云「手曰漱﹐足曰浣」。以《內則》冠帶言漱﹐衣裳言浣﹐故漱又淺於浣。散而言之皆通。以此經言污﹐序總之云「浣濯之衣」﹐此六服明手濯﹐不足浣也。《曲禮》曰「諸母不漱裳。」裳乃褻服﹐宜煩撋之﹐而言漱﹐是皆通稱也。○傳「父母」至「歸寧」。○正義曰﹕此謂諸侯夫人及王后之法。《春秋》莊二十七年﹐「杞伯姬來」﹐《左傳》曰「凡諸侯之女歸寧曰來。」是父母在﹐得歸寧也。父母旣沒﹐則使卿寧於兄弟。襄十二年《左傳》曰「楚司馬子庚聘於秦﹐爲夫人寧﹐禮也。」是父母沒﹐不得歸寧也。《泉水》有義不得往﹐《載馳》許人不嘉﹐皆爲此也。若卿大夫之妻﹐父母𨿽沒﹐猶得歸寧。《喪服傳》曰「爲昆弟之爲父後者﹐何以亦期也﹖婦人𨿽在外﹐必有歸宗。」言父母𨿽沒﹐有時來歸﹐故不降。爲父後者﹐謂大夫以下也﹐故《鄭志》答趙商曰「婦人有歸宗﹐謂自其家之爲宗者。大夫稱家﹐言大夫如此耳。夫人王后則不然也。天子諸侯位髙﹐恐其專恣淫亂﹐故父母旣沒﹐禁其歸寧。大夫以下﹐位卑畏威﹐故許之耳。」○箋「我之」至「君子」。○正義曰﹕以言「害浣害否」﹐明其無所偏否﹐故知公私皆浣﹐常自潔淸也。若如傳言「私服宜浣﹐公服宜否」﹐則經之「害浣害否」乃是問辭﹐下無總結﹐殆非文勢也。豈詩人設問﹐待毛傳答以足之哉﹗且上言污私﹑浣衣﹐衣﹑私別文﹐明其異也。私爲私服﹐明衣是公衣。衣浣私污﹐無不浣之事﹐故知公私皆浣﹐所以不從傳也。若然三狄之服﹐刻繒爲形而畫以五色﹐所以得浣者﹐言公服有浣者耳﹐不必六服皆浣也。三狄不可浣﹐鞠﹑展﹑褖純色之衣得浣之也。

《葛覃》三章﹐章六句。

《捲耳》﹐后妃之志也﹐又當輔佐君子﹐求賢審官﹐知臣下之勤勞。內有進賢之志﹐而無險詖私謁之心﹐朝夕思念﹐至於憂勤也。謁﹐請也。○卷耳﹐捲勉反﹐苓耳也。《廣雅》云「枲耳也。」郭云「亦曰胡枲﹐江南呼常枲。」《艸木疏》云「幽州人謂之爵耳。」詖﹐彼寄反﹐妄加人以罪也。崔云「險詖﹐不正也。」苓音零。

﹝疏﹞「《捲耳》四章﹐章四句」至「憂勤」。○正義曰﹕作《捲耳》詩者﹐言后妃之志也。后妃非直憂在進賢﹐躬率婦道﹐又當輔佐君子﹐其志欲令君子求賢徳之人﹐審置於官位﹐復知臣下出使之勤勞﹐欲令君子賞勞之。內有進賢人之志﹐惟有徳是用﹐而無險詖不正﹐私請用其親戚之心﹐又朝夕思此﹐欲此君子官賢人﹐乃至於憂思而成勤。此是后妃之志也。言「又」者﹐系前之辭﹐𨿽則異篇﹐而同是一人之事﹐故言「又」﹐爲亞次也。輔佐君子﹐總辭也。求賢審官﹐至於憂勤﹐皆是輔佐君子之事﹐君子所專﹐后妃志意如然﹐故云后妃之志也。險詖者﹐情實不正﹐譽惡爲善之辭也。私謁者﹐婦人有寵﹐多私薦親戚﹐故厲王以艷妻方煽﹔七子在朝﹐成湯謝過。婦謁盛與險詖私謁﹐是婦人之常態﹐聖人猶恐不免。后妃能無此心﹐故美之也。至於憂勤﹐勤爲勞心﹐憂深不已﹐至於勞勤﹐后妃之篤志也。至於憂勤﹐卽首章上二句是也。求賢審官﹐卽首章下二句是也。經﹑敍倒者﹐敍見后妃求賢而憂勤﹐故先言求賢﹐經主美后妃之志﹐能爲此憂勤﹐故先言其憂也。

采采捲耳﹐不盈頃筐﹐憂者﹐之興也。采采﹐事采之也。捲耳﹐苓耳也。頃筐﹐畚屬﹐易盈之器也。箋云﹕器之易盈而不盈者﹐志在輔佐君子﹐憂思深也。○頃音傾。筐﹐起狂反。《韓詩》云「頃筐﹐欹筐也。」畚音本﹐何休云「艸器也」﹐《說文》同。易﹐以豉反﹐下同。思﹐息吏反﹐下「憂思」同。嗟我懷人﹐寘彼周行。懷﹐思。寘﹐置。行﹐列也。思君子官賢人﹐置周之列位。箋云﹕周之列位﹐謂朝廷臣也。○寘﹐之豉反。行﹐戶康反。注下同。朝﹐直遙反。

﹝疏﹞「采采」至「周行」。○正義曰﹕言有人事采此卷耳之菜﹐不能滿此頃筐。頃筐﹐易盈之器﹐而不能滿者﹐由此人志有所念﹐憂思不在於此故也。此采菜之人憂念之深矣﹐以興后妃志在輔佐君子﹐欲其官賢賞勞﹐朝夕思念﹐至於憂勤。其憂思深遠﹐亦如采菜之人也。此後妃之憂爲何事﹐言后妃嗟呼而嘆﹐我思君子官賢人﹐欲令君子置此賢人於彼周之列位﹐以爲朝廷臣也。我者﹐后妃自我也。下箋云「我﹐我使臣」﹐「我﹐我君」。此不解者﹐以詩主美后妃﹐故不特言也。言彼者﹐后妃主求賢人爲此﹐故以周行爲彼也。○傳「憂者」至「之器」。○正義曰﹕不云興也﹐而云憂者之興﹐明有異於餘興也。餘興言采菜﹐卽取采菜諭﹔言生長﹐卽以生長諭。此言采菜而取憂爲興﹐故特言憂者之興﹐言興取其憂而已﹐不取其采菜也。言事采之者﹐言勤事采此菜也。此與《芣苡》俱言「采采」﹐彼傳云「非一辭」﹐與此不同者﹐此取憂爲興﹐言勤事采菜﹐尙不盈筐﹐言其憂之極﹐故云「事采之」﹔彼以婦人樂有子﹐明其采者眾﹐故云「非一辭」。其實采采之義同﹐故《鄭志》答張逸云「事謂事事一一用意之事。《芣苡》亦然。𨿽說異﹐義則同。」是也。然則此謂一人之身念采非一﹐彼《芣苡》謂采人眾多非一﹐故鄭云「義則同」也。「捲耳﹐苓耳」﹐《釋艸》文。郭璞曰「《廣雅》云枲耳﹐亦云胡枲﹐江東呼常枲﹐或曰苓耳。形似鼠耳﹐叢生似盤。」陸機《疏》云「葉靑白色﹐似胡荽﹐白華細莖蔓生﹐可煮爲茹﹐滑而少味。四月中生子﹐如婦人耳中璫﹐今或謂之耳璫﹐幽州人謂之爵耳是也。」言「頃筐﹐畚屬」者﹐《說文》云「畚﹐艸器﹐所以盛種。」此頃筐可盛菜﹐故言畚屬以曉人也。言「易盈之器」者﹐明此器易盈﹐自有所憂﹐不能盈耳。解以不盈爲諭之意也。○箋「周之」至「延臣」。正義曰﹕知者﹐以其言周行是周之列位﹐周是后妃之朝﹐故知官人是朝廷臣也。襄十五年傳引「《詩》曰『嗟我懷人﹐寘彼周行』﹐能官人也。王及公﹑侯﹑伯﹑子﹑男﹑采﹑衛﹑大夫各居其列﹐所謂周行也」。彼非朝廷臣﹐亦言周行者﹐傳證楚能官人﹐引《詩》斷章﹐故不與此同。

陟彼崔嵬﹐我馬虺隤。陟﹐升也。崔嵬﹐土山之戴石者﹐虺隤﹐病也。箋云﹕我﹐我使臣也。臣以兵役之事行出﹐離其列位﹐身勤勞於山險﹐而馬又病﹐君子宜知其然。○崔﹐䢐回反。嵬﹐五回反。虺﹐呼回反﹐徐呼懷反﹐《說文》作「﹤疒畏﹥」。隤﹐徒回反﹐徐徒壞反﹐《爾雅》同。孫炎云「馬退不能升之病也。」《說文》作「頹」。使﹐色吏反﹐下同。離﹐力智反。我姑酌彼金罍﹐維以不永懷﹗姑﹐且也。人君黃金罍。永﹐長也。箋云﹕我﹐我君也。臣出使﹐功成而反﹐君且當設饗燕之禮﹐與之飲酒以勞之﹐我則以是不復長憂思也。言且者﹐君賞功臣﹐或多於此。○姑如字﹐《說文》作「夃」﹐音同﹐云「秦以市買多得爲﹤乃又﹥」。罍﹐盧回反﹐酒樽也。《韓詩》云「天子以玉飾﹐諸侯﹑大夫皆以黃金飾﹐士以梓。」《禮記》云「夏曰山罍﹐其形似壺﹐容一斛﹐刻而畫之﹐爲云雷之形。」勞﹐力到反。「不復」﹐扶富反。

﹝疏﹞「陟彼」至「永懷」。○正義曰﹕后妃言升彼崔嵬山巓之上者﹐我使臣也。我使臣以兵役之事行出﹐離其列位﹐在於山險﹐身已勤苦矣﹐其馬又虺隤而病﹐我之君子當宜知其然。若其還也﹐我君子且酌彼金罍之酒﹐饗燕以勞之﹐我則維以此之故﹐不復長憂思矣。我所以憂思﹐恐君子不知之耳。君子知之﹐故不復憂也。○傳「崔嵬」至「隤病」。○正義曰﹕《釋山》云「石戴土謂之崔嵬。」孫炎曰「石山上有土者。」又云「土戴石爲砠。」孫炎曰「土山上有石者。」此及下傳云「石山戴土曰砠」﹐與《《爾雅》正反者﹐或傳寫誤也。《釋詁》云「虺隤﹑玄黃﹐病也。」孫炎曰「虺隤﹐馬罷不能升髙之病。玄黃﹐馬更黃色之病。」然則虺隤者病之狀﹐玄黃者病之變色﹐二章互言之也。○箋「我我」至「其然」。○正義曰﹕序云「知臣下之勤勞」﹐故知使臣也。定本云「我﹐我臣也」﹐無「使」字。言勤勞﹐故知兵役之事。事莫勞於兵役﹐故舉其尢苦而言之。其實聘使之勞﹐亦閔念之﹐《四牡》之篇是其事也。言君子宜知其然﹐謂未還宜知之﹐還則宜賞之﹐故上句欲君子知其勞﹐下句欲君子加其賞也。○傳「人君黃金罍」。○正義曰﹕此無文也﹐故《異義》﹕罍制﹐《韓詩》說「金罍﹐大夫器也。天子以玉﹐諸侯﹑大夫皆以金﹐士以梓」﹔《毛詩》說「金罍﹐酒器也﹐諸臣之所酢。人君以黃金飾尊﹐大一碩﹐金飾龜目﹐蓋刻爲云雷之象」。謹案《韓詩》說天子以玉﹐經無明文。謂之罍者﹐取象云雷博施﹐如人君下及諸臣。又《司尊彜》云「皆有罍﹐諸侯之所酢。」注云「罍亦刻而畫之﹐爲山云之形。」言刻畫﹐則用木矣﹐故《禮圖》依制度云刻木爲之。《韓詩》說言士以梓﹐士無飾﹐言其木體則以上同用梓而加飾耳。毛說言大一碩﹐《禮圖》亦云大一斛﹐則大小之制﹐尊卑同也。𨿽尊卑飾異﹐皆得畫云雷之形﹐以其名罍﹐取於云雷故也。《毛詩》說諸臣之所酢﹐與《周禮》文同﹐則「人君黃金罍」﹐謂天子也。《周南》王者之風﹐故皆以天子之事言焉。○箋「我我」至「於此」。○正義曰﹕以後妃有其志耳。事不敢專﹐故知所勞臣者﹐君也。言臣出使﹐功成而反者﹐《聘義》云「使者聘而誤﹐主君不親饗」﹐明功不成不勞之也﹔將率之敗﹐非徒無賞﹐亦自有罪。故知功成而反也。設饗燕之禮者﹐以經云金罍兕觥皆陳酒事﹐與臣飲酒﹐惟饗燕耳。言且者﹐君賞功臣﹐或多於此﹐言或當更有賞賜﹐非徒饗燕而已。僖三十三年﹐郤鈌獲白狄子﹐受一命之服﹔宣十五年﹐苟林父滅潞﹐晉侯賜以千室之邑﹐是其多也。

陟彼髙岡﹐我馬玄黃。我姑酌彼兕觥﹐維以不永傷﹗山脊曰岡。玄﹐馬病則黃。兕觥﹐角爵也。傷﹐思也。箋云﹕此章爲意不盡﹐申殷勤也。觥﹐罰爵也。饗燕所以有之者﹐禮自立司正之後﹐旅酬必有醉而失禮者﹐罰之亦所以爲樂。○岡﹐古康反。﹐字又作兕﹐徐履反。《爾雅》云「似牛。」觵﹐古橫反﹐以兕角爲之﹐字又作「觥」。《韓詩》云容五升﹐《禮圖》云容七升。「爲意」﹐於僞反。殷勤並如字﹐俗本下並加「心」﹐非也。樂音洛。

﹝疏﹞傳「山脊」至「角爵」。○正義曰﹕《釋山》云「山脊﹐岡。」孫炎曰「長山之脊也。」《釋獸》云「兕﹐似牛。」郭璞曰「一角﹐靑色﹐重千斤者。」以其言兕﹐必以兕角爲之觥者。爵﹐稱也。爵總名﹐故云角爵也。○箋「此章」至「爲樂」。○正義曰﹕詩本畜志發憤﹐情寄於辭﹐故有意不盡﹐重章以申殷勤。詩之初始有此﹐故解之。傳云「兕觥﹐角爵」﹐言其體。此言「觥﹐罰爵」﹐解其用。言兕表用角﹐言觥顯其罰﹐二者相接也異義。《韓詩》說「一升曰爵﹐爵﹐盡也﹐足也。二升曰觚﹐觚﹐寡也﹐飲當寡少。三升曰觶﹐觶﹐適也﹐飲當自適也。四升曰角﹐角﹐觸也﹐不能自適﹐觸罪過也。五升曰散﹐散﹐訕也﹐飲不自節﹐爲人謗訕。總名曰爵﹐其實曰觴。觴者﹐餉也。觥亦五升﹐所以罰不敬。觥﹐廓也﹐所以著明之貌﹐君子有過﹐廓然著明﹐非所以餉﹐不得名觴」。《詩》毛說觥大七﹐升許愼謹案﹕「觥罰有過﹐一飲而盡﹐七升爲過多。」由此言之﹐則觥是觚﹑觶﹑角﹑散之外別有此器﹐故《禮器》曰「宗廟之祭﹐貴者獻以爵﹐賤者獻以散﹐尊者舉觶﹐卑者舉角。」《特牲》二爵﹑二觚﹑四觶﹑一角﹑一散﹐不言觥之所用﹐是正禮無觥﹐不在五爵之例。《禮圖》云「觥大七升﹐以兕角爲之。」先師說云「刻木爲之。形似兕角。」蓋無兕者﹐用木也。知觥必以罰者﹐《地官﹟閭胥》﹕「掌其比﹑觥撻罰之事。」注云「觥撻者﹐失禮之罰也。觥用酒﹐其爵以兕角爲之。」《春官﹟小胥職》亦云「觥其不敬者。」是以觥罰人之義也。故《桑扈》《絲衣》皆云「兕觥其」﹐明爲罰而不犯矣。饗燕之禮有兕觥者﹐以饗燕之禮﹐立司正之後﹐旅酬無算﹐必有醉而失禮者﹐以觥罰之﹐亦所以爲樂也。然則此後妃志使君勞臣﹐宜是賢者﹐不應失禮而用觥者。禮法饗燕須設之耳﹐不謂卽以罰人也。知饗有觥者﹐《七月》云「朋酒斯饗﹐稱彼兕觥。」成十四年《左傳》「衛侯饗苦成成叔」﹐寧惠子引《詩》云「兕觥其﹐旨酒思柔。」故知饗有觥也。饗以訓恭儉﹐不應醉而用觥者。饗禮之初示敬﹐故酒淸而不敢飲﹐肉漧而不敢食﹐其末亦如燕法。鄕飲酒﹐大夫之饗禮﹐亦有旅酬﹐無算爵﹐則饗末亦有旅酬﹐恐其失禮﹐故用觥也。知燕亦有觥者﹐昭元年《左傳》鄭人燕趙孟﹑穆叔子皮及曹大夫﹐「興拜﹐舉兕爵」﹐是燕有兕觥也。鄕飲酒禮無觥者﹐說行禮﹐不言其有過之事故也。又知用觥在立司正之後者﹐《燕禮》立射人爲司正之後﹐乃云「北面命大夫。君曰﹕『以我安卿大夫。』皆對曰﹕『諾。敢不安﹗』」又曰「賓反入﹐及卿大夫﹐皆脫屨升﹐就席。公以賓及卿大夫皆坐﹐乃安。」又﹕「司正升受命。君曰﹕『無不醉。』賓及卿大夫皆興﹐對曰﹕『諾。敢不醉﹗』以此言之﹐立司正之後﹐君命安﹐賓又升堂﹐皆坐﹐命之無不醉。於此以後﹐恐其失禮﹐故知宜有觥也。

陟彼砠矣﹐我馬瘏矣﹐我僕痡矣﹐云何吁矣﹗石山戴土曰砠。瘏﹐病也。痡﹐亦病也。吁﹐憂也。箋云﹕此章言臣旣勤勞於外﹐僕馬皆病﹐而今云何乎其亦憂矣﹐深閔之辭。○﹤石罝﹥﹐本亦作「砠」﹐同七餘反。瘏音塗﹐本又作「屠」﹐非。痡音敷﹐又普烏反﹐本又作「鋪」﹐同。吁﹐香於反。「痡﹐病也」﹐一本作「痡﹐亦病也」者﹐非。

﹝疏﹞傳「瘏﹐病。痡﹐亦病也」。○正義曰﹕《釋詁》云「痡﹑瘏﹐病也。」孫炎曰「痡﹐人疲不能行之病。瘏﹐馬疲不能進之病也。」

《捲耳》四章﹐章四句。

《樛木》﹐后妃逮下也。言能逮下﹐而無嫉妒之心焉。后妃能和諧眾妾﹐不嫉妒其容貌﹐恆以善言逮下而安之。○樛﹐居虯反﹐木下曲曰樛﹐《字林》九稠反。馬融﹑《韓詩》本並作「朻」﹐音同﹐《字林》已周反。《說文》以朻爲木髙。逮﹐徒帝反。「之心焉」﹐崔《集注》本此序有鄭注﹐檢眾本並無。

﹝疏﹞「《樛木》三章﹐章四句」至「之心焉」。○正義曰﹕作《樛木》詩者﹐言后妃能以恩義接及其下眾妄﹐使俱以進禦於王也。后妃所以能恩意逮下者﹐而無嫉妒之心焉。定本「焉」作「也」。逮下者﹐三章章首二句是也。旣能逮下﹐則樂其君子﹐安之福祿﹐是由於逮下故也。

南有樛木﹐葛藟累之。興也。南﹐南土也。木下曲曰樛。南土之葛藟茂盛。箋云﹕木枝以下垂之故﹐故葛也藟也得累而蔓之﹐而上下俱盛。興者﹐諭后妃能以意下逮眾妾﹐使得其次序﹐則眾妾上附事之﹐而禮義亦俱盛。南土謂荊﹑楊之域。○藟﹐本亦作「櫐」﹐力軌反﹐似葛之艸。《艸木疏》云「一名巨荒﹐似燕薁﹐亦連蔓﹐葉似艾﹐白色﹐其子赤﹐可食。」累﹐力追反﹐纏繞也﹐木又作「累」。「上附」﹐時掌反。

﹝疏﹞傳「南﹐南土」至「茂盛」。○正義曰﹕諸言南山者﹐皆據其國內﹐故傳云「周南山」﹑「曹南山」也。今此樛木言南﹐不必己國。何者﹖以興必取象﹐以興后妃上下之盛﹐宜取木之盛者﹐木盛莫如南土﹐故言南土也。「下曲曰樛」者﹐《釋木》文。藟與葛異﹐亦葛之類也。陸機云「藟一名巨荒﹐似燕薁﹐亦延蔓生﹐葉艾﹐白色﹐其子赤﹐亦可食﹐酢而不美是也。」○箋「木枝」至「之域」。○正義曰﹕箋知取上下俱盛者﹐以下云「樂只君子」﹐據后妃與眾妾﹐則此經非直興下逮而已﹐又興其上下相與有禮義﹐可以樂君子﹐故知取上下俱盛﹐以諭后妃能以恩意下逮眾妾﹐令之次敍進禦﹐使得其所﹐則眾妾上親附而事之﹐尊卑有敍﹐禮義亦俱盛也。又解傳言南土之處﹐謂荊州﹑揚州之域﹐知者﹐《禹貢》「淮海惟揚州﹐厥木惟喬﹐厥艸惟夭」﹐是揚州艸木美茂也。又《周官》「正南曰荊州」﹐又曰「東南曰揚州」﹐二州境界接連﹐故皆有江漢﹐俱宜稻麥﹐則生艸木大同。又荊州在正南﹐此言南土﹐故以爲荊﹑揚也。此南與下「南有喬木」同。彼喬木與「厥木惟喬」亦同據荊﹑揚矣。彼注不言﹐從此可知。若然﹐下傳「南方之木﹐美喬而上竦」﹐則非葛藟所能延﹐言樛木者﹐木種非一﹐皆以地勢之美﹐或下垂﹐或上竦也。

樂只君子﹐福履綏之﹗履﹐祿。綏﹐安也。箋云﹕妃妾以禮義相與和﹐又能以禮樂樂其君子﹐使爲福祿所安。○只﹐之氏反﹐猶是也。「綏之」音𨿽。「樂樂」﹐上音嶽﹐下音洛。

﹝疏﹞箋「后妃」至「所安」。○正義曰﹕定本云「妃妾以禮義相與」﹐不作「后妃」字﹐於義是也。言「又能以禮樂樂其君子」者﹐妃妾相與旣有禮義﹐又以此禮義施於君子﹐所以言「又」也。所以得樂君子者﹐以內和而家治﹐則天下化之﹐四方感徳﹐樂事文王﹐而此爲福祿所安也。《南山有臺》箋云「只之言是」﹐則此「只」亦爲「是」。此箋云「樂其君子」﹐猶言「樂是君子」矣。《祭統》曰「福者富也﹐大順之顯名。」《孝經﹟援神契》云「祿者﹐錄也。取上所以敬錄接下﹐下所以謹錄事上。」《堯典》曰「天祿永終」﹐及此以樂君子﹐皆謂保王位爲福祿。《天保》云「降邇遐福。」天下普蒙﹐則下民遇善時亦曰福祿﹐故《正月》云「民今之無祿」。是福祿之言無定分矣。「福履將之」﹐毛以爲福祿所大﹐鄭以爲福祿之所扶助。

南有樛木﹐葛藟荒之。樂只君子﹐福履將之﹐荒﹐奄。將﹐大也。箋云﹕此章申殷勤之意。將猶扶助也。

南有樛木﹐葛藟縈之。樂只君子﹐福履成之﹐縈﹐旋也。成﹐就也。○﹐本又作「縈」﹐烏營反﹐《說文》作「」。

《樛木》三章﹐章四句。

《螽斯》﹐后妃子孫眾多也。言若螽斯不妒忌﹐則子孫眾多也。忌﹐有所諱惡於人。○螽音終﹐《爾雅》作「蜤」﹐音同。惡﹐烏路反。

﹝疏﹞「《螽斯》三章﹐章四句」至「眾多」正義曰﹕此不妒忌﹐得子孫眾多者﹐以其不妒忌﹐則嬪妾俱進﹐所生亦后妃之子孫﹐故得眾多也。《思齊》云「大姒嗣徽音﹐則百斯男。」傳云「大姒十子﹐眾妾則宜百子」是也。三章皆言后妃不妒忌﹐子孫眾多。旣言其多﹐因說其美﹐言仁厚﹑戒愼﹑和集耳。○箋「忌有」至「於人」。○正義曰﹕忌者﹐人有勝己﹐己則諱其不如﹐惡其勝己﹐故曰「有所諱惡於人」﹐徳是也。此惟釋忌﹐於義未盡﹐故《小星》箋云「以色曰妒﹐以行曰忌」﹐故僖十年《左傳》說晉侯其言多忌﹐是忌不謂色也。嫉者﹐色行俱有﹐又取怨憎之名﹐則又甚於妒忌也。故此與《樛木》同論后妃﹐前云「無嫉妒之心」﹐此云「不妒忌」﹐是爲大同也。又《小星》云「無妒忌之行」﹐《樛木》云「無嫉妒之心」﹐則嫉亦大同。心之與行﹐別外內之稱﹐行爲心使﹐表裏一也。本以色曰妒﹐以行曰忌﹐但後之作者妒亦兼行﹐故云「妒賢嫉能」。

螽斯羽﹐詵詵兮。螽斯﹐蚣蝑也。詵詵﹐眾多也。箋云﹕凡物有陰陽情欲者無不妒忌﹐維蚣蝑不耳﹐各得受气而生子﹐故能詵詵然眾多。后妃之徳能如是﹐則宜然。○詵﹐所巾反﹐《說文》作「﹤多辛﹥」﹐音同。蚣﹐粟容反﹐《字林》作「蜙」﹐先凶反。郭璞先工反﹐許愼思弓反。蝑﹐粟居反﹐許愼﹑呂沈並先呂反﹐郭璞才與反。案一名斯螽﹐《七月》詩云「斯螽動股」是也。揚雄﹑許愼皆云「舂黍」。《艸木疏》云「幽州謂之舂箕﹐蝗類也﹐長而靑﹐長股﹐股鳴者也。」郭璞注《方言》云「江東呼爲虴蜢﹐音竹帛反。」蜢音猛。欲音欲﹐諸詮之音諭。「不耳」﹐本或作「不然」。宜爾子孫﹐振振兮。振振﹐仁厚也。箋云﹕后妃之徳寬容不嫉妒﹐則宜女之子孫﹐使其無不仁厚。○振音眞。女音汝。

﹝疏﹞「螽斯」至「振振兮」。○正義曰﹕螽斯之虫不妒忌﹐故諸蚣蝑皆共交接﹐各各受气而生子。故螽斯之羽詵詵然眾多﹐以興后妃之身不妒忌﹐故令眾妾皆共進禦﹐各得受气而生子﹐故后妃子孫亦眾多也。非直子多﹐則又宜汝之子孫﹐使之振振兮無不仁厚也。此以螽斯之多﹐諭后妃之子﹐而言羽者﹐螽斯羽虫﹐故舉羽以言多也。○傳「螽斯﹐蚣蝑」。○正義曰﹕此言螽斯﹐《七月》云斯螽﹐文𨿽顚倒﹐其實一也。故《釋虫》云「蜤螽﹐蚣蝑。」舍人曰「今所謂舂黍也。」陸機《疏》云「幽州人謂之舂箕。舂箕卽舂黍﹐蝗類也。長而靑﹐長角﹐長股﹐肱鳴者也。或謂似蝗而小﹐班黑其股﹐似瑇瑁叉﹐五月中﹐以兩股相切作聲﹐聞數十步是也。」此實興也。傳不言興者﹐《鄭志》答張逸云「若此無人事﹐實興也﹐文義自解﹐故不言之。」凡說不解者耳﹐眾篇皆然﹐是由其可解﹐故傳不言興也。傳言興也。箋言興者諭﹐言傳所興者欲以諭此事也﹐興﹑諭名異而實同。或與傳興同而義異﹐亦云興者諭﹐《摽有梅》之類也。亦有興也﹐不言興者﹐或鄭不爲興﹐若「厭浥行露」之類。或便文徑諭﹐若「褖衣」之類。或同興﹐箋略不言諭者﹐若《邶風》「習習谷風」之類也。或疊傳之文﹐若《葛覃》箋云「興焉」之類是也。然有興也﹐不必要有興者﹐而有興者﹐必有興也。亦有毛不言興﹐自言興者﹐若《四月》箋云「興人爲惡有漸」是也。或興諭並不言﹐直云猶亦若者。𨿽大局有準﹐而應機無定。鄭云諭者﹐諭猶曉也﹐取事比方以曉人﹐故謂之爲諭也。○箋「凡物」至「宜然」。○正義曰﹕昭十年《左傳》曰「凡有血气﹐皆有爭心。」是有情欲者無不妒也。序云「若螽斯不妒忌」﹐則知惟蚣蝑不耳。○傳「振振﹐仁厚」。○正義曰﹕言宜爾子孫﹐明子孫皆化。后妃能寬容﹐故爲仁厚﹐卽寬仁之義也。《麟趾》《殷其雷》傳曰「振振﹐信厚」者﹐以《麟趾》序云「𨿽衰世之公子皆信厚」﹐《殷其雷》其妻勸夫以義﹐臣成君事亦信﹐故皆以爲信厚也。○箋「后妃」至「仁厚」。○正義曰﹕此止說后妃不妒﹐眾妾得生子眾多﹐而言孫者﹐協句。且孫則子所生﹐生子眾則孫亦多矣。此言后妃子孫仁厚﹐然而有管﹑蔡作亂者﹐此詩人盛論之﹐據其仁厚者多耳。

螽斯羽﹐薨薨兮。宜爾子孫﹐繩繩兮。薨薨﹐眾多也。繩繩﹐戒愼也。○薨﹐呼弘反。

螽斯羽﹐揖揖兮。宜爾子孫﹐蟄蟄兮。揖揖﹐會聚也。蟄蟄﹐和集也。○揖﹐子入﹑側立二反。蟄﹐尺十反﹐徐又直立反。

《螽斯》三章﹐章四句。

《桃夭》﹐后妃之所致也。不妒忌﹐則男女以正﹐婚姻以時﹐國無鰥民也。老而無妻曰鰥。○「桃夭」﹐於驕反。桃﹐木名。《說文》作「枖」﹐云「木少盛貌」。﹤魚睘﹥﹐本亦作「鰥」﹐古頑反。

﹝疏﹞「《桃夭》三章﹐章四句」至「鰥民」。○正義曰﹕作《桃夭》詩者﹐后妃之所致也。后妃內修其化﹐贊助君子﹐致使天下有禮﹐昏娶不失其時﹐故曰致也。由后妃不妒忌﹐則令天下男女以正﹐年不過限﹐昏姻以時﹐行不逾月﹐故周南之國皆無鰥獨之民焉﹐皆后妃之所致也。此𨿽文王化使之然﹐亦由后妃內贊之致﹐故因上《螽斯》后妃不妒忌後﹐言其所致也。且言致從家至國﹐亦自近致遠之辭也。男女以正﹐三章上二句是也。昏姻以時﹐下二句是也。國無鰥民焉﹐申述所致之美﹐於經無所當也。○箋「老而」至「曰鰥」。○正義曰﹕劉熙《釋名》云「無妻曰鰥」者﹐「愁悒不寐﹐目恆鰥鰥然﹐故其字從魚﹐魚目不閉也。無夫曰寡。寡﹐踝也﹐單獨之名」。鰥或作「矜」﹐同。蓋古今字異。《王制》曰「老而無妻謂之矜﹐老而無夫謂之寡。」則鰥﹑寡﹐年老不復嫁娶之名也。《孝經》注云「丈夫六十無妻曰鰥﹐婦人五十無夫曰寡也。」知如此爲限者﹐以《內則》云「妾𨿽老﹐年未滿五十﹐必與五日之禦」﹐則婦人五十不復禦﹐明不復嫁矣﹐故知稱寡以此斷也。《士昏禮》注云「姆﹐婦人年五十出而無子者」﹐亦出於此也。本三十男﹐二十女爲昏。婦人五十不嫁﹐男子六十不復娶﹐爲鰥﹑寡之限也。《巷伯》傳曰「吾聞男女不六十不間居」﹐謂婦人也。《內則》曰「惟及七十﹐同藏無間」﹐謂男子也。此其差也。《白虎通》云「鰥之言鰥﹐鰥無所親」﹐則寡者少也﹐言少匹對耳﹐故《鴻雁》傳「偏喪曰寡」﹐此其對例也。婦人無稱鰥之文﹐其男子亦稱寡﹐襄二十七年傳曰「崔杼生成及彊而寡」﹐故《小雅》云「無夫無婦並謂之寡。丈夫曰索﹐婦人曰釐。」又許愼曰「楚人謂寡婦爲霜」﹐並其異名也。鰥﹑寡之名﹐以老爲稱﹐其有不得及時爲室家者﹐亦同名焉。卽此無鰥民﹐謂年不過時﹐過則謂之鰥﹐故舜年三十不娶﹐《書》曰「有鰥在下﹐曰虞舜。」《唐》傳﹕「孔子曰﹕『舜父頑母嚚﹐不見室家之端﹐故謂之鰥。』」是三十不娶稱鰥也。又《何艸不黃》云「何人不矜」﹐尙從軍未老﹐不早還見室家﹐亦謂之矜。《易﹟大過》「九二﹐老夫得其女妻﹐無不利」﹐「九五﹐老婦得其士夫﹐無咎無譽」。彼鄭注云﹕以丈夫年過娶二十之女﹐老婦年過嫁於三十之男﹐皆得其子。彼言老﹐若容男六十﹑婦五十猶得嫁娶者﹐《禮》﹕「宗子𨿽七十﹐無無主婦。」是年過可以攺娶﹐則婦人五十或可以更嫁者。言鰥寡﹐據其不得嫁娶者耳。傳言崔杼爲寡﹐則有子亦稱寡。鰥寡據其困者多是無子﹐故《王制》及《周禮》皆云「天民之窮而無所告者」。

傳以「桃之夭夭」言其少壯宜其室家爲不逾時﹐則上句言其年盛﹐下句言嫁娶得時也。但傳說昏嫁年月於此不著。《摽有梅》卒章﹐《傳》曰「三十之男﹐二十之女﹐不待禮會而行之」﹐謂期盡之法﹐則男女以正﹐謂男未三十﹐女未二十也。此三章皆言女得以年盛時行﹐則女自十五至十九也。女年旣盛﹐則男亦盛矣﹐自二十至二十九也。《東門之楊》傳曰「男女失時﹐不逮秋冬」﹐則秋冬嫁娶正時也。言宜其室家無逾時﹐則三章皆爲秋冬時矣。鄭以三十之男﹐二十之女﹐仲春之月爲昏﹐是禮之正法﹐則三章皆上二句言婦人以年盛時行﹐謂二十也﹐下句言年時俱當﹐謂行嫁又得仲春之正時也。

桃之夭夭﹐灼灼其華。興也。桃有華之盛者。夭夭﹐其少壯也。灼灼﹐華之盛也。箋云﹕興者﹐逾時婦人皆得以年盛時行也。○少﹐詩照反。

之子於歸﹐宜其室家。之子﹐嫁子也。於﹐往也。宜﹐以有室家無逾時者。箋云﹕宜者﹐謂男女年時俱當。○當﹐丁浪反。

﹝疏﹞「桃之」至「室家」。○毛以爲少壯之桃夭夭然﹐復有灼灼然。此桃之盛華﹐以興有十五至十九少壯之女亦夭夭然﹐復有灼灼之美色﹐正於秋冬行嫁然。是此行嫁之子﹐往歸嫁於夫﹐正得善時﹐宜其爲室家矣。○鄭惟據年月不同﹐又宜者﹐謂年時俱善爲異。○傳「桃有華之盛者」。○正義曰﹕夭夭言桃之少﹐灼灼言華之盛。桃或少而未華﹐或華而不少。此詩夭夭﹑灼灼並言之﹐則是少而有華者﹐故辧之。言桃有華之盛者﹐由桃少故華盛﹐以諭女少而色盛也。○箋「時婦」至「時行」。○正義曰﹕此言年盛時﹐謂以年盛二十之時﹐非時月之時。下云「宜其室家」﹐乃據時月耳。○箋「宜者」至「俱當」。○正義曰﹕易傳者以旣說女年之盛﹐又言「之子於歸」﹐後言「宜其室家」﹐則總上之辭﹐故以爲年時俱當。

桃之夭夭﹐有蕡其實。蕡﹐實貌。非但有華色﹐又有婦徳。○蕡﹐浮雲反。

之子於歸﹐宜其家室。家室﹐猶室家也。

桃之夭夭﹐其葉蓁蓁。蓁蓁﹐至盛貌。有色有徳﹐形體至盛也。○蓁﹐側巾反。

之子於歸﹐宜其家人。一家之人盡以爲宜。箋云﹕家人﹐猶室家也。○盡﹐津忍反﹐或如字。他皆放此。

﹝疏﹞箋「家人猶室家」。○正義曰﹕易傳者以其與上相類﹐同有「宜其」之文﹐明據宜其爲夫婦﹐據其年盛﹐得時之美﹐不宜橫爲一家之人。桓十八年《左傳》曰「女有家﹐男有室。」室家謂夫婦也。此云「家人」﹐家猶夫也﹐人猶婦也﹐以異章而變文耳﹐故云「家人猶室家」也。

《桃夭》三章﹐章四句。

卷一一之三

卷一一之三

《兔罝》﹐后妃之化也。《關雎》之化行﹐則莫不好徳﹐賢人眾多也。○菟罝﹐菟又作兔﹐他故反﹔罝音子斜反﹐《說文》子余反。好﹐呼報反。

﹝疏﹞「《兔罝》三章﹐章四句」至「眾多」。○正義曰﹕作《兔罝》詩者﹐言后妃之化也。言由后妃《關雎》之化行﹐則天下之人莫不好徳﹐是故賢人眾多。由賢人多﹐故兔罝之人猶能恭敬﹐是后妃之化行也。經三章皆言賢人眾多之事也。經直陳兔罝之人賢﹐而云多者﹐箋云﹕罝兔之人﹐鄙賤之事﹐猶能恭敬﹐則是賢人眾多。是舉微以見著也。《桃夭》言后妃之所致﹐此言后妃之化﹐《芣苡》言后妃之美。此三章所美如一﹐而設文不同者﹐以《桃夭》承《螽斯》之後﹐《螽斯》以前皆后妃身事﹐《桃夭》則論天下昏姻得時﹐爲自近及遠之辭﹐故云所致也。此《兔罝》又承其後﹐已在致限﹐故變言之化﹐明后妃化之使然也。《芣苡》以後妃事終﹐故總言之美。其實三者義通﹐皆是化美所以致也。又上言不妒忌﹐此言《關雎》之化行﹐不同者﹐以《桃夭》說昏姻男女﹐故言不妒忌﹐此說賢人眾多﹐以《關雎》求賢之事﹐故言《關雎》之化行。《芣苡》則婦人樂有子﹐故云和平。序者隨義立文﹐其實總上五篇致此三篇。

肅肅兔罝﹐椓之丁丁。肅肅﹐敬也。兔罝﹐兔罟也。丁丁﹐椓杙聲也。箋云﹕罝兔之人﹐鄙賤之事﹐猶能恭敬﹐則是賢者眾多也。○椓﹐陟角反。丁﹐陟耕反。罟音古﹐罔也。杙﹐本又作弋﹐羊職反﹐郭羊北反。《爾雅》云「枳謂之杙」﹐李巡云「橛也。」枳音特。橛音其月反。赳赳武夫﹐公侯幹城。赳赳﹐武貌。幹﹐扞也。箋云﹕幹也﹐城也﹐皆以禦難也。此罝兔之人﹐賢者也﹐有武力﹐可任爲將帥之徳﹐諸侯可任以國守﹐扞城其民﹐折衝禦難於未然。○赳﹐居黝反﹐《爾雅》云「勇也。」幹如字﹐孫炎注云「幹﹐楯﹐所以自蔽扞也。」舊戶旦反﹐沈音幹。扞﹐戶旦反。禦﹐魚呂反。難﹐乃旦反﹐下同。任音壬。將﹐子匠反。帥﹐色類反﹐沈所愧反。「可任」﹐而鴆反﹐後不音者放此。守﹐手又反。折﹐之役反。衝﹐昌容反。

﹝疏﹞「肅肅兔罝﹐椓之丁丁﹐赳赳」至「幹城」。○毛以爲肅肅然恭敬之人﹐乃爲兔作罝﹐身自椓杙。其椓杙之聲丁丁然﹐𨿽爲鄙賤之事﹐甚能恭敬。此人非直能自肅敬﹐又是赳赳然威武之夫﹐可以爲公侯之扞城。言可以蕃屏公侯﹐爲之防固也。○鄭惟幹城爲異。言此罝兔之人﹐有赳赳然威武之徳﹐公侯可任以國守﹐令扞城其民﹐使之折衝禦難於未然也。謂公侯使之與民作扞城也。○傳「肅肅」至「杙聲」。○正義曰「肅肅﹐敬也」﹐《釋訓》文。此美其賢人眾多﹐故爲敬。《小星》云「肅肅宵徵」﹐故傳曰「肅肅﹐疾貌。」《鴇羽》《鴻雁》說鳥飛﹐文連其羽﹐故傳曰「肅肅﹐羽聲也。」《黍苗》說宮室﹐箋云「肅肅﹐嚴正之貌。」各隨文勢也。《釋器》云「兔罟謂之罝。」李巡曰「兔自作徑路﹐張罝捕之也。」《釋宮》云「枳謂之杙。」李巡云「杙謂鬘也。」此「丁丁」連「椓之」﹐故知椓杙聲﹐故《伐木》傳亦云「丁丁﹐伐木聲。」○傳「幹﹐扞也」。○正義曰﹕《釋言》文。孫炎曰「幹﹐盾﹐自蔽扞也。」下傳曰「可以制斷﹐公侯之腹心。」是公侯以爲腹心。則好仇者﹐公侯自以爲好匹﹔幹城者﹐公侯自以爲扞城。言以武夫自固﹐爲扞蔽如盾﹐爲防守如城然。○箋「幹也」至「未然」。○正義曰﹕箋以此武夫爲扞城其民﹐易傳者以其赳赳武夫﹐論有武任﹐明爲民扞城﹐可以禦難也。言未然者﹐謂未有來侵者﹐來則折其衝﹐禦其難也。若使和好﹐則此武夫亦能和好之﹐故二章云公侯好仇。

肅肅兔罝﹐施於中逵。逵﹐九達之道。○施﹐如字。逵﹐求龜反。杜預注《春秋》云「塗方九軌。」

﹝疏﹞傳「逵﹐九達之道」。○正義曰﹕《釋宮》云「一達謂之道路﹐二達謂之歧旁。」郭氏云「岐道旁出。」「三達謂之劇旁。」孫炎云「旁出歧多故曰劇。」「四達謂之衢。」郭氏云「交道四出。」「五達謂之康。」孫炎云「康﹐樂也﹐交會樂道也。」「六達謂之莊。」孫氏云「莊﹐盛也﹐道煩盛。」「七達謂之劇驂。」孫氏云「三道交﹐復有一歧出者。」「八達謂之崇期。」郭氏云「四道交出。」「九達謂之逵。」郭璞云「四道交出﹐復有旁通者。」莊二十八年《左傳》「楚伐鄭﹐入自純門﹐及逵市」。杜預云「逵並九軌。」案《周禮》「經塗九軌」﹐不名曰逵﹐杜意蓋以鄭之城內不應有九出之道﹐故以爲並九軌﹐於《爾雅》則不合也。

赳赳武夫﹐公侯好仇。箋云﹕怨耦曰仇。此罝兔之人﹐敵國有來侵伐者﹐可使和好之﹐亦言賢也。

﹝疏﹞「赳赳」至「好仇」。○毛以爲赳赳然有威武之夫﹐有文有武﹐能匹耦於公侯之志﹐爲公侯之好匹。此𨿽無傳﹐以毛仇皆爲匹﹐鄭惟好仇爲異。

肅肅兔罝﹐施於中林。中林﹐林中。○施如字﹐沈以豉反。赳赳武夫﹐公侯腹心。可以制斷﹐公侯之腹心。箋云﹕此罝兔之人﹐於行攻伐﹐可用爲策謀之臣﹐使之慮無﹐亦言賢也。○斷﹐丁亂反。

﹝疏﹞「公侯腹心」。○毛以爲兔罝之人有文有武﹐可以爲腹心之臣。言公侯有腹心之謀事﹐能制斷其是非。○鄭以爲此罝兔之人賢者﹐若公侯行攻伐時﹐可使之爲腹心之計﹐謀慮前事。○傳「可以」至「腹心」。○正義曰﹕解武夫可爲腹心之意。由能制斷﹐公侯之腹心﹔以能制治﹐己之腹心﹔臣之倚用﹐如己腹心。○箋「此罝」至「言賢」。○正義曰﹕箋以首章爲禦難﹐謂難未至而預禦之。二章爲和好怨耦﹐謂己被侵伐﹐使和好之也。皆是用兵之事﹐故知此腹心者﹐謂行攻伐﹐又可以爲策謀之臣﹐使之慮無也。慮無者﹐宣十二年《左傳》文也﹐謀慮不意之事也。今所無﹐不意有此﹐卽令謀之﹐出其奇策也。言用策謀﹐明自往攻伐﹐非和好兩軍﹐與二章異也。

《兔罝》三章﹐章四句。

《芣苡》﹐后妃之美也。和平則婦人樂有子矣。天下和﹐政教平也。○芣苡﹐音浮。苡﹐本亦作「苡」﹐音以。《韓詩》云「直曰車前﹐瞿曰芣苡。」郭璞云「江東呼爲蝦蟆衣。」《艸木疏》云「幽州人謂之牛舌﹐又名當道﹐其子治婦人生難。」《本艸》云「一名牛遺﹐一名勝舄。」《山海經》及《周書﹟王會》皆云「芣苡﹐木也﹐實似李﹐食之宜子﹐出於西戎。」衛氏傳及許愼並同此。王肅亦同﹐王基已有駁難也。舄音昔。

﹝疏﹞「《芣苡》三章﹐章四句」至「有子」。○正義曰﹕若天下亂離﹐兵役不息﹐則我躬不閱﹐於此之時﹐豈思子也﹖今天下和平﹐於是婦人始樂有子矣。經三章﹐皆樂有子之事也。定本「和平」上無「天下」二字﹐據箋﹐則有者誤也。○箋「天下和﹐政教平」。○正義曰﹕文王三分天下有其二﹐言天下者﹐以其稱王﹐王必以天下之辭﹐故《騶虞序》曰「天下純被文王之化」是也。文王平六州﹐武王平天下﹐事實平定﹐惟不得言太平耳。太平者﹐王道大成﹐圖瑞畢至﹐故曰太平。𨿽武王之時﹐亦非太平也﹐故《論語》曰「《武》盡美矣﹐未盡善也。」注云「謂未致太平。」是也。武王𨿽未太平﹐平定天下﹐四海貢職﹐比於文王之世﹐亦得假稱太平﹐故《魚麗》傳﹑《魚藻》箋皆云武王太平。比於周公之時﹐其實未太平也。太平又名隆平。隆平者﹐亦據頌聲旣作﹐盛徳之隆﹐故《嘉魚》《旣醉》《維天之命》序及《詩譜》皆言太平。惟鄭《康誥》注云「隆平已至」﹐《中候序》云「帝舜隆平」。此要政洽時和﹐乃得稱也。此三章皆再起采采之文﹐明時婦人樂有子者眾﹐故頻言采采﹐見其采者多也。六者互而相須。首章言采之﹑有之。采者﹐始往之辭﹔有者﹐已藏之稱﹐總其終始也。二章言采時之狀﹐或掇拾之﹐或捋取之。卒章言所成之處﹐或袺之﹐或襭之。首章采之﹐據初往﹐至則掇之﹑捋之﹐旣得則袺之﹑襭之﹐歸則有藏之。於首章先言有之者﹐欲急明婦人樂采而有子﹐故與采之爲對﹐所以總終始也。六者本各見其一﹐因相首尾﹐以承其次耳。掇﹑捋事殊﹐袺﹑襭用別﹐明非一人而爲此六事而已。

采采芣苡﹐薄言采之。采采﹐非一辭也。芣苡﹐馬舄。馬舄﹐車前也﹐宜懷任焉。薄﹐辭也。采﹐取也。箋云﹕薄言﹐我薄也。

﹝疏﹞傳「芣苡﹐馬舄」。○正義曰﹕《釋艸》文也。郭璞曰「今車前艸大葉長穗﹐好生道邊。江東呼爲蝦蟆衣。」陸機《疏》云「馬舄﹐一名車前﹐一名當道﹐喜在牛迹中生﹐故曰車前﹑當道也。今藥中車前子是也。幽州人謂之牛舌艸﹐可鬻作茹﹐大滑。其子治婦人難產。王肅引《周書﹟王會》云﹕『芣苡如李﹐出於西戎。』王基駮云﹕『《王會》所記雜物奇獸﹐皆四夷遠國各賫土地異物以爲貢贄﹐非《周南》婦人所得采。』是芣苡爲馬舄之艸﹐非西戎之木也。」言宜懷任者﹐卽陸機《疏》云所治難產是也。○箋「薄言﹐我薄也」。○正義曰﹕毛傳言「薄﹐辭」﹐故申之言「我薄」也。「我」訓經「言」也﹐「薄」還存其字﹐是爲「辭」也。言「我薄」者﹐我薄欲如此﹐於義無取﹐故爲語辭。傳於「薄污我私」不釋者﹐就此眾也。《時邁》云「薄言震之。」箋云「薄猶甫也。甫﹐始也。」《有客》曰「薄言追之。」箋云「王始言餞送之。」以「薄」爲「始」者﹐以《時邁》下句云「莫不震疊」﹐明上句「薄言震之」爲始動以威也。《有客》前云「以縶其馬」﹐欲畱微子。下云「薄言追之」﹐是時將行﹐王始言餞送之。《詩》之「薄言」多矣﹐惟此二者以「薄」爲「始」﹐餘皆爲「辭」也。

采采芣苡﹐薄言有之。有﹐藏之也。

采采芣苡﹐薄言掇之。掇﹐拾也。○掇﹐都奪反﹐一音知劣反。拾音十。采采芣苡﹐薄言捋之。捋﹐取也。○捋﹐力活反。

采采芣苡﹐薄言袺之。袺﹐執衽也。○袺﹐音結。衽﹐入錦反﹐又而鴆反﹐衣際也。采采芣苡﹐薄言襭之。扱衽曰襭。○襭﹐戶結反﹐一本作「擷」﹐同。扱﹐初洽反。

﹝疏﹞傳「袺執」至「曰襭」。○正義曰﹕《釋器》云「執衽謂之袺。」孫炎曰「持衣上衽。」又云「扱衽謂之襭。」李巡曰「扱衣上衽於帶。」衽者﹐裳之下也。置袺﹐謂手執之而不扱﹐襭則扱於帶中矣。

《芣苡》三章﹐章四句。

《漢廣》﹐徳廣所及也。文王之道被於南國﹐美化行乎江漢之域﹐無思犯禮﹐求而不可得也。紂時淫風徧於天下﹐維江﹑漢之域先受文王之教化。○漢廣﹐漢水名也。《尙書》云「嶓冢導漾水﹐東流爲漢。」被﹐皮義反。紂﹐直九反。殷王也。徧﹐邊見反。

﹝疏﹞「《漢廣》三章﹐章八句」至「不可得」。○正義曰﹕作《漢廣》詩者﹐言徳廣所及也。言文王之道﹐初致《桃夭》《芣苡》之化﹐今被於南國﹐美化行於江﹑漢之域﹐故男無思犯禮﹐女求而不可得﹐此由徳廣所及然也。此與《桃夭》皆文王之化﹐后妃所贊﹐於此言文王者﹐因經陳江﹑漢﹐指言其處爲遠﹐辭遂變后妃而言文王﹐爲遠近積漸之義。敍於此旣言徳廣﹐《汝墳》亦廣可知﹐故直云「道化行」耳。此旣言美化﹐下篇不嫌不美﹐故直言「文王之化」﹐不言美也。言南國則六州﹐猶《羔羊序》云「召南之國」也。彼言召南﹐此不言周南者﹐以天子事廣﹐故直言南。彼論諸侯﹐故止言召南之國。此「無思犯禮﹐求而不可得」﹐總序三章之義也。○箋「紂時」至「教化」。○正義曰﹕言先者﹐以其餘三州未被文王之化﹐故以江﹑漢之域爲先被也。定本「先被」作「先受」﹐因經﹑序有江﹑漢之文﹐故言之耳。其實六州共被文王之化﹐非江﹑漢獨先也。

南有喬木﹐不可休息。漢有遊女﹐不可求思。興也。南方之木﹐美喬上竦也。思﹐辭也。漢上遊女﹐無求思者。箋云﹕不可者﹐本有可道也。木以髙其枝葉之故﹐故人不得就而止息也。興者﹐諭賢女𨿽出遊流水之上﹐人無欲求犯禮者﹐亦由貞絜使之然。○喬木﹐亦作「橋」﹐渠驕反﹐徐又紀橋反。休息並如字﹐古本皆爾﹐本或作「休思」﹐此以意攺爾。竦﹐粟勇反。「流水」﹐本或作「漢水」。漢之廣矣﹐不可泳思。江之永矣﹐不可方思。潛行爲泳。永﹐長。方﹐泭也。箋云﹕漢也﹐江也﹐其欲渡之者﹐必有潛行乘泭之道。今以廣長之故﹐故不可也。又諭女之貞絜﹐犯禮而往﹐將不至也。○泳音詠。泭﹐芳於反﹐本亦作「氵符」﹐又作「桴」﹐或作「柎」﹐並同。沈旋音附。《方言》云「泭謂之﹐謂之筏。筏﹐秦﹑晉通語也。」孫炎注《爾雅》云「方木置水爲柎筏也。郭璞雲「水中筏也。」又云「木曰﹐竹曰筏﹐小筏曰泭。」音皮隹反。柎﹑筏同音伐。樊光《爾雅》本作「柎」。

﹝疏﹞「南有」至「方思」。○正義曰﹕木所以庇蔭﹐本有可息之道﹐今南方有喬木﹐以上竦之故﹐不可就而止息﹐以興女以定情﹐本有可求之時﹐今漢上有遊女﹐以貞絜之故﹐不可犯禮而求。是爲木以髙其枝葉﹐人無休息者﹔女由持其絜淸﹐人無求思者。此言遊女尙不可求﹐則在室無敢犯禮可知也。出者猶能爲貞﹐處者自然尢絜。又言水所以濟物﹐本有泳思﹑方思之道﹐今漢之廣闊矣﹐江之永長矣﹐不可潛行乘泭以求濟﹐以興女皆貞絜矣﹐不可犯禮而求思。然則方﹑泳以渡江﹑漢﹐𨿽往而不可濟﹐諭犯禮以思貞女﹐𨿽求而將不至。是爲女皆貞絜﹐求而不可得﹐故男子無思犯禮也。定本遊女作遊。○傳「思辭」至「思者」。○正義曰﹕以泳思﹑方思之等皆不取思爲義﹐故爲辭也。經「求思」之文在「遊女」之下﹐傳解「喬木」之下﹐先言「思﹐辭」﹐然後始言「漢上」﹐疑經「休息」之字作「休思」也。何則﹖詩之大體﹐韻在辭上﹐疑休﹑求字爲韻﹐二字俱作「思」﹐但未見如此之本﹐不敢輒攺耳。《內則》云「女子居內﹐深宮固門。」此漢上有遊女者﹐《內則》言「閽寺守之」﹐則貴家之女也。庶人之女﹐則執筐行饁﹐不得在室﹐故有出遊之事。旣言不可求﹐明人無求者。定本「喬上竦」﹐無木字。○箋「不可」至「之然」。○正義曰﹕箋知此爲「本有可道」者﹐以此皆據男子之辭﹐若恆不可﹐則不應發「不可」之辭﹐故云「本有可道」也。此箋與下箋互也。此直言不可者﹐本有可道﹐總解經「不可」之文﹐遂略木有可息之道。箋下言渡江﹑漢有潛行﹑乘泭之道﹐不釋「不可」之文﹐是其互也。然本淫風大行之時﹐女有可求﹐今被文王之化﹐遊女皆絜。此云絜者﹐本未必已淫﹐興者取其一象﹐木可就蔭﹐水可方﹑泳﹐猶女有可求。今木以枝髙不可休息﹐水以廣長不可求渡﹐不得要言木本小時可息﹐水本一勺可渡也。言「木以髙其枝葉」﹐解傳言「上竦」也。言女𨿽出遊漢水之上者﹐對不出不遊者言。無求犯禮者﹐謂男子無思犯禮﹐由女貞絜使之然也。所以女先貞而男始息者﹐以奸淫之事皆男唱而女和。由禁嚴於女﹐法緩於男﹐故男見女不可求﹐方始息其邪意。《召南》之篇﹐女旣貞信﹐尙有彊暴之男是也。○傳「潛行」至「方泭」。○正義曰「潛行爲泳」﹐《釋水》文。郭璞曰「水底行也。」《晏子春秋》曰﹕潛行逆流百步﹐順流七里。「永﹐長」﹐《釋詁》文。「方﹐泭」﹐《釋言》文。孫炎曰「方﹐水中爲泭筏也。」《論語》曰「乘桴浮於海。」注云「桴﹐編竹木﹐大曰筏﹐小曰桴。」是也。○箋「漢也」至「不至」。○正義曰﹕此江漢﹑之深﹐不可乘泭而渡。《谷風》云「就其深矣﹐方之舟之」者﹐𨿽深﹐不長於江﹑漢故也。言「將不至」者﹐𨿽求之﹐女守禮﹐將不肯至也。

翹翹錯薪﹐言刈其楚。翹翹﹐薪貌。錯﹐雜也。箋云﹕楚﹐雜薪之中尢翹翹者。我欲刈取之﹐以諭眾女皆貞絜﹐我又欲取其尢髙絜者。○翹﹐祁遙反﹐沈其堯反。「尢髙絜」者﹐一本無「絜」字。之子於歸﹐言秣其馬。秣﹐養也。六尺以上曰馬。箋云﹕之子﹐是子也。謙不敢斥其適己﹐於是子之嫁﹐我原秣其馬﹐致禮餼﹐示有意焉。○秣﹐莫葛反。《說文》云「食馬穀也。」上﹐時掌反﹐下文同。餼﹐虛气反﹐牲腥曰餼。

﹝疏﹞「翹翹」至「其馬」。○正義曰﹕翹翹然而髙者﹐乃是雜薪。此薪𨿽皆髙﹐我欲刈其楚。所以然者﹐以楚在雜薪之中﹐尢翹翹而髙故也。以興貞絜者乃是眾女﹐此眾女𨿽皆貞絜﹐我欲取其尢貞絜者。又言是其尢絜者﹐之子若往歸嫁﹐我欲以粟秣養其馬﹐乘之以致禮餼﹐示己有意欲求之。下四句同前。○傳「翹翹﹐薪貌」。○正義曰﹕翹翹﹐髙貌。傳言「薪貌」者﹐明薪之貌翹翹然。若直云髙貌﹐恐施於楚最髙者。此翹翹連言錯薪﹐故爲薪貌。《鴟鴞》云「予室翹翹」﹐卽云「風雨所漂搖」﹐故傳曰「翹翹﹐危也。」莊二十二年《左傳》引逸詩曰「翹翹車乘」﹐卽云「招我以弓」﹐明其遠﹐故服虔云「翹翹﹐遠貌。」○箋「楚雜」至「絜者」。正義曰﹕薪﹐木稱﹐故《月令》云「收秩薪柴」﹐注云「大者可析謂之薪。」下章蔞艸亦云薪者﹐因此通其文。楚亦木名﹐故《學記》注以楚爲荊﹐《王風》《鄭風》並云「不流束楚」﹐皆是也。言楚在「雜薪之中尢翹翹」﹐言尢明雜薪亦翹翹也。○箋「之子」至「意焉」。正義曰﹕《釋訓》云「之子﹐是子也。」李巡曰「之子者﹐論五方之言是子也。然則『之』爲語助﹐人言之子者﹐猶云是此子也。《桃夭》傳云嫁子﹐彼說嫁事﹐爲嫁者之子﹐此則貞絜者之子﹐《東山》之子言其妻﹐《白華》之子斥幽王﹐各隨其事而名之。」言「謙不敢斥其適己」﹐謂云往嫁﹐若斥適已﹐當言來嫁﹐所以《桃夭》《鵲巢》《東山》不爲謙者﹐不自言己﹐說他女嫁﹐故不爲謙也。言「致禮餼」者﹐昏禮﹐下達納采用雁﹐問名﹑納吉皆如之。納徵用玄纁﹑束帛﹑儷皮﹐是士禮也。《媒氏》云「純帛無過五兩」﹐謂庶人禮也。欲致禮﹐謂此也。餼﹐謂牲也。昏禮不見用牲文﹐鄭以時事言之﹐或亦宜有也。言「示有意」者﹐前已執謙﹐不敢斥言其適己。言養馬﹐是欲致禮餼﹐示有意求之﹐但謙不斥耳。

漢之廣矣﹐不可泳思。江之永矣﹐不可方思。

翹翹錯薪﹐言刈其蔞。蔞﹐艸中之翹翹然。○蔞﹐力俱反﹐馬云「蔞﹐蒿也。」郭云「似艾。」音力侯反。

﹝疏﹞傳「蔞﹐艸中之翹翹然」。○正義曰﹕傳以上楚是木﹐此蔞是艸﹐故言艸中之翹翹然。《釋艸》云「購﹐蔏蔞。」舍人曰「購一名蔏蔞。」郭云「蔏蔞﹐蔞蒿也。生下田﹐初出可啖﹐江東用羹魚也。」陸機《疏》云「其葉似艾﹐白色﹐長數寸﹐髙丈餘。好生水邊及澤中﹐正月根牙生﹐旁莖正白﹐生食之﹐香而脆美。其葉又可蒸爲茹。」是也。

之子於歸﹐言秣其駒。五尺以上曰駒。

﹝疏﹞傳「五尺以上曰駒」。正義曰﹕《廋人》云「八尺以上爲龍﹐七尺以上爲騋﹐六尺以上爲馬。」故上傳曰「六尺以上曰馬」。此駒以次差之﹐故知五尺以上也。五尺以上﹐卽六尺以下﹐故《株林》箋云「六尺以下曰駒」是也。《輈人》注國馬謂種﹑戎﹑齊﹑道﹐髙八尺。田馬髙七尺﹐駑馬髙六尺。卽《廋人》三等龍﹑騋﹑馬是也。何休注《公羊》云「七尺以上曰龍」不合《周禮》也。

漢之廣矣﹐不可泳思。江之永矣﹐不可方思。

《漢廣》三章﹐章八句。

《汝墳》﹐道化行也。文王之化行乎汝墳之國﹐婦人能閔其君子﹐猶勉之以正也。言此婦人被文王之化﹐厚事其君子。○汝墳﹐符云反。《常武》傳云﹕墳﹐涯也。能閔﹐密謹反﹐傷念也。一本有「婦人」二字。被﹐皮義反。

﹝疏﹞「《汝墳》三章﹐章四句」至「以正」。○正義曰﹕作《汝墳》詩者﹐言道化行也。文王之化行於汝墳之國﹐婦人能閔念其君子﹐猶復勸勉之以正義﹐不可逃亡﹐爲文王道徳之化行也。知此「道」非「言道」之「道」者﹐以諸敍「言道」者皆爲「言」﹐不爲「道」耳。上云「徳廣所及」﹐先徳後道﹐事之次也。言汝墳之國﹐以汝墳之厓﹐表國所在﹐猶江﹑漢之域﹐非國名也。閔者﹐情所憂念。勉者﹐勸之盡誠。欲見情𨿽憂念﹐猶能勸勉﹐故先閔而後勉也。臣奉君命﹐不敢憚勞﹐𨿽則勤苦﹐無所逃避﹐是臣之正道﹐故曰勉之以正也。閔其君子﹐首章﹑二章是也。勉之以正﹐卒章是也。定本「能閔」上無「婦人」二字。

遵彼汝墳﹐伐其條枚。遵﹐循也。汝﹐水名也。墳﹐大防也。枝曰條﹐榦曰枚。箋云﹕伐薪於汝水之側﹐非婦人之事﹐以言己之君子賢者﹐而處勤勞之職﹐亦非其事。○枚﹐妹回反﹐榦也。未見君子﹐惄如調饑。惄﹐饑意也。調﹐朝也。箋云﹕惄﹐思也。未見君子之時﹐如朝饑之思食。○﹛紂心﹜本又作「惄」﹐乃歷反﹐《韓詩》作「溺」﹐音同。調﹐張畱反﹐又作「輖」﹐音同。

﹝疏﹞「遵彼」至「調饑」。○正義曰﹕言大夫之妻﹐身自循彼汝水大防之側﹐伐其條枝枚榦之薪。以爲己伐薪汝水之側﹐非婦人之事﹐因閔己之君子賢者﹐而處勤勞之職﹐亦非其事也。旣閔其勞﹐遂思念其事﹐言己未見君子之時﹐我之思君子﹐惄然如朝饑之思食也。○傳「汝水」至「曰枚」。○正義曰﹕《釋水》云「汝爲濆。」傳曰「濟汝」﹐故知是水名也。「墳﹐大防」﹐《釋丘》文。李巡曰「墳謂厓岸狀如墳墓﹐名大防也。」故《常武》傳曰「墳﹐厓。」《大司徒》注雲「水厓曰墳。」則此墳謂汝水之側厓岸大防也。若然﹐《釋水》雲「水自河出爲灉﹐江爲沱」﹐別爲小水之名。又云「江有沱﹐河有灉﹐汝有濆。」李巡曰「江﹑河﹑汝旁有肥美之地名。」郭璞曰「《詩》云遵彼汝濆」﹐則郭意以此汝墳爲濆﹐汝所分之處有美地﹐因謂之濆。箋﹑傳不然者﹐以彼濆從水﹐此墳從土﹐且伐薪宜於厓岸大防之上﹐不宜在濆汝之間故也。枝曰條﹐榦曰枚﹐無文也。以枚非木﹐則條亦非木﹐明是枝榦相對爲名耳。枝者木大﹐不可伐其榦﹐取條而已。枚﹐細者﹐可以全伐之也。《周禮》有《銜枚氏》﹐注云「枚狀如箸」﹐是其小也。《終南》云「有條有梅。」文與梅連﹐則條亦木名也。故傳曰「條﹑槄」﹐與此異也。下章言「條肄」﹐肄﹐余也﹐斬而復生﹐是爲余也﹐如今蘗生者﹐亦非木名也。襄二十九年《左傳》曰「晉國不卹宗周之闕﹐而夏肄是屏。」又曰「杞﹐夏餘也。」是肄爲復生之餘。○箋「伐薪」至「其事」。○正義曰﹕知婦人自伐薪者﹐以序云「婦人能閔其君子」﹐則閔其君子者﹐是汝墳之國婦人也。經言「遵彼汝墳」﹐故知婦人自伐薪也。大夫之妻﹐尊爲命婦﹐而伐薪者﹐由世亂時勞﹐君子不在。猶非其宜﹐故云非婦人之事。婦人之事﹐深宮固門﹐紡績織紝之謂也。不賢而勞﹐是其常﹐故以賢者處勤爲非其事也。○傳「惄﹐饑意」。箋「惄﹐思」。○正義曰﹕《釋詁》云「惄﹐思也。」舍人曰「惄﹐志而不得之思也。」《釋言》云「惄﹐饑也。」李巡曰「惄﹐宿不食之饑也。」然則惄之爲訓﹐本爲思耳。但饑之思食﹐意又惄然﹐故又以爲饑。惄是饑之意﹐非饑之狀﹐故傳言「饑意」。箋以爲思﹐義相接成也。此連調饑爲文﹐故傳以爲饑意。《小弁》云「惄焉如搗」﹐無饑事﹐故箋直訓爲「思也」。此以思食比思夫﹐故箋又云「如朝饑之思食。」

遵彼汝墳﹐伐其條肄。肄﹐余也。斬而復生曰肄。○肄﹐以自反。沈云「徐音以世反﹐非。」復﹐扶富反。旣見君子﹐不我遐棄。旣﹐已。遐﹐遠也。箋云﹕己見君子﹐君子反也﹐於已反得見之﹐知其不遠棄我而死亡﹐於思則愈﹐故下章而勉之。○思﹐如字﹐又息嗣反。

﹝疏﹞「旣見君子﹐不我遐棄」。○正義曰﹕不我遐棄﹐猶云不遐棄我。古之人語多倒﹐《詩》之此類眾矣。婦人以君子處勤勞之職﹐恐避役死亡﹐今思之﹐覬君子事訖得反。我旣得見君子﹐卽知不遠棄我而死亡﹐我於思則愈。未見﹐恐其逃亡﹔旣見﹐知其不死﹐故憂思愈也。○箋「已見」至「勉之」。○正義曰﹕言不遠棄我﹐我者﹐婦人自謂也。若君子死亡﹐已不復得見﹐爲遠棄我。今不死亡﹐已得見之﹐爲不遠棄我也。然君子或不堪其苦﹐避役死亡﹔或自思公義﹐不避勞役﹐不由於婦人﹐然婦人閔夫之辭﹐據婦人而言耳。鄭知不直遠棄己而去﹐知爲王事死亡者﹐以閔其勤勞﹐豈爲棄己而憂也。下章云「父母孔邇」﹐是勉勸之辭﹐由此畏其死亡﹐故下章勉之。定本箋之下云「己見君子﹐君子反也﹐於己反得見之」﹐俗本多不然。魴魚赬尾﹐王室如燬。赬﹐赤也﹐魚勞則尾赤。燬﹐火也。箋云﹕君子仕於亂世﹐其顏色瘦病﹐如魚勞則尾赤。所以然者﹐畏王室之酷烈。是時紂存。○魴﹐符方反﹐魚名。赬﹐敕貞反﹐《說文》作「﹤赤巠﹥」﹐又作「赬」﹐並同。燬音毀﹐齊人謂火曰燬。郭璞又音貨。字書作「尾」﹐音毀﹐《說文》同。一音火尾反。或云﹕楚人名曰燥﹐齊人曰燬﹐吳人曰尾﹐此方俗訛語也。瘦﹐色救反。酷﹐苦毒反。𨿽則如燬﹐父母孔邇。孔﹐甚。邇﹐近也。箋云﹕辟此勤勞之處﹐或時得罪﹐父母甚近﹐當念之﹐以免於害﹐不能爲疏遠者計也。○「辟此」﹐一本作「辭此」。處﹐昌慮反。爲疏﹐於僞反。疏亦作疏。

﹝疏﹞「魴魚」至「孔邇」。○正義曰﹕婦人言魴魚勞則尾赤﹐以興君子苦則容悴。君子所以然者﹐由畏王室之酷烈猛熾如火故也。旣言君子之勤苦﹐卽勉之﹐言今王室之酷烈𨿽則如火﹐當勉力從役﹐無得逃避。若其避之﹐或時得罪﹐父母甚近﹐當自思念﹐以免於害﹐無得死亡﹐罪及父母﹐所謂勉之以正也。○傳「赬﹐赤」至「燬火」。○正義曰﹕《釋器》云「再染謂之赬。」郭云「赬﹐淺赤也。」魴魚之尾不赤﹐故知勞則尾赤。哀十七年《左傳》曰「如魚赬尾﹐衡流而彷徉。」鄭氏云﹕魚肥則尾赤﹐以諭蒯瞶淫縱。不同者﹐此自魴魚尾本不赤﹐赤故爲勞也。鄭以爲彼言彷徉爲魚肥﹐不指魚名﹐猶自有肥而尾赤者。服氏亦爲魚勞。「燬﹐火」﹐《釋言》文也。李巡曰「燬一名火。」孫炎曰「方言有輕重﹐故謂火爲毀也。」○箋「君子」至「紂存」。○正義曰﹕言君子仕於亂世﹐不斥大夫士。王肅云「當紂之時﹐大夫行役。」王基云「汝墳之大夫久而不歸。」樂詳﹑馬昭﹑孔晁﹑孫毓等皆云大夫﹐則箋云仕於亂世﹐是爲大夫矣。若庶人之妻﹐《杕杜》言「我心傷悲」﹐《伯兮》則云「甘心首疾」﹐憂思昔在於情性﹐豈有勸以徳義﹐恐其死亡若是乎﹗序稱「勉之以正」﹐則非庶人之妻。言賢者不宜勤勞﹐則又非爲士﹐《周南》《召南》﹐述本大同﹐而《殷其雷》召南之大夫遠行從政﹐其妻勸以義。此引父母之甚近﹐傷王室之酷烈﹐閔之則恐其死亡﹐勉之則勸其盡節﹐比之於《殷其雷》﹐志遠而義髙﹐大夫妻於是明矣。𨿽王者之風﹐見感文王之化﹐但時實紂存﹐文王率諸侯以事殷﹐故汝墳之國﹐大夫猶爲殷紂所役。若稱王以後﹐則不復事紂﹐六州﹐文王所統﹐不爲紂役也。箋以二《南》文王之事﹐其衰惡之事﹐舉紂以明之。上《漢廣》云「求而不可得」﹐本有可得之時﹐言紂時淫風大行。此云「王室如燬」﹐言是時紂存。《行露》云「衰亂之俗微」﹐言紂末之時﹐《野有死麕》云「惡無禮」﹐言紂時之世。《麟趾》有「衰世之公子」﹐不言紂時。法有詳略﹐承此可知也。

《汝墳》三章﹐章四句。

《麟之趾》《關雎》之應也。《關雎》之化行﹐則天下無犯非禮﹐𨿽衰世之公子﹐皆信厚如麟趾之時也。《關雎》之時﹐以麟爲應﹐後世𨿽衰﹐猶存《關雎》之化者﹐君之宗族猶尙振振然﹐有似麟應之時﹐無以過也。○麟之趾﹐呂辛反﹐瑞獸也。《艸木疏》云「麕﹐身牛﹐尾馬﹐足黃色﹐員蹄﹐一角﹐角端有肉﹐音中鍾呂﹐行中規矩﹐王者至仁則出。」服虔注《左傳》云「視明禮修則麒麟至。」麕﹐音俱倫反。序本或直云「麟趾」﹐無「之」字。「止」本亦作「趾」﹐兩通之。應﹐應對之應﹐序﹑注及下傳「應禮」同。

﹝疏﹞「《麟之趾》三章﹐章三句」至「之時」。○正義曰﹕此《麟趾》處末者﹐有《關雎》之應也。由后妃《關雎》之化行﹐則令天下無犯非禮。天下旣不犯禮﹐故今𨿽衰世之公子﹐皆能信厚﹐如古致麟之時﹐信厚無以過也。《關雎》之化﹐謂《螽斯》以前。天下無犯非禮﹐《桃夭》以後也。𨿽衰世之公子﹐皆信厚如《麟趾》之時﹐此篇三章是也。此篇處末﹐見相終始﹐故歷序前篇﹐以爲此次。旣因有麟名﹐見若致然﹐編之處末﹐以法成功也。此篇本意﹐直美公子信厚似古致麟之時﹐不爲有《關雎》而應之。大師編之以象應﹐敍者述以示法耳。不然﹐此豈一人作詩﹐而得相顧以爲終始也﹖又使天下無犯非禮﹐乃致公子信厚﹐是公子難化於天下﹐豈其然乎﹗明是編之以爲示法耳。○箋「關雎」至「以過」。○正義曰﹕箋欲明時不致麟﹐信厚似之﹐故云《關雎》之時﹐以麟爲應﹐謂古者太平﹐行《關雎》之化﹐至極之時﹐以麟爲瑞。後世𨿽衰﹐謂紂時有文王之教﹐猶存《關雎》之化﹐能使君之宗族振振然﹐信厚如麟應之時﹐無以過也。

信厚如麟時﹐實不致麟﹐故張逸問《麟趾》義云「《關雎》之化﹐則天下無犯非禮﹐𨿽衰世之公子皆信厚﹐其信厚如《麟趾》之時。箋云諭今公子亦信厚﹐與禮相應﹐有似於麟。惟於此二者時﹐《關雎》之化致信厚﹐未致麟。」答曰「衰世者﹐謂當文王與紂之時﹐而周之盛徳﹐《關雎》化行之時﹐公子化之﹐皆信厚與禮合﹐古太平致麟之時﹐不能過也。由此言之﹐不致明矣。」鄭言古太平致麟之時者﹐案《中候﹟握河紀》云「帝軒題象﹐麒麟在囿。」又《唐》傳云「堯時﹐麒麟在郊藪。」又《孔叢》云「唐﹑虞之世﹐麟鳳遊於田。」由此言之﹐黃帝﹑堯﹑舜致麟矣。然感應宜同﹐所以俱行《關雎》之化﹐而致否異者﹐亦時勢之運殊。古太平時﹐行《關雎》之化至極﹐能盡人之情﹐能盡物之性﹐太平化洽﹐故以致麟。文王之時﹐殷紂尙存﹐道未盡行﹐四靈之瑞不能悉至。序云「衰世之公子」﹐明由衰﹐故不致也。成﹑康之時﹐天下太平﹐亦應致麟﹐但無文證﹐無以言之。孔子之時﹐所以致麟者﹐自爲制作之應﹐非化洽所致﹐不可以難此也。三章皆以麟爲諭﹐先言麟之趾﹐次定﹑次角者﹐麟是走獸﹐以足而至﹐故先言趾。因從下而上﹐次見其額﹐次見其角也。同姓疏於同祖﹐而先言姓者﹐取其與「定」爲韻﹐故先言之。

麟之趾。振振公子﹐興也。趾﹐足也。麟信而應禮﹐以足至者也。振振﹐信厚也。箋云﹕興者﹐諭今公子亦信厚﹐與禮相應﹐有似於麟。○振﹐音眞。相應﹐音鷹﹐當也。

於嗟麟兮﹗於嗟﹐嘆辭。

﹝疏﹞「麟之」至「麟兮」。○正義曰﹕言古者麟之趾﹐猶今之振振公子也。麟之爲獸﹐屬信而應禮﹐以諭今公子亦振振然信厚﹐與禮相應。言公子信厚﹐似於麟獸也﹐卽嘆而美之﹐故於嗟乎嘆今公子信厚如麟兮。言似古致麟之時兮﹐𨿽時不致麟﹐而信與之等。反覆嗟嘆﹐所以深美之也。○傳「麟信」至「信厚」。○正義曰﹕傳解四靈多矣﹐獨以麟爲興﹐意以麟於五常屬信﹐爲瑞則應禮﹐故以諭公子信厚而與禮相應也。此直以麟比公子耳﹐而必言趾者﹐以麟是行獸﹐以足而至﹐故言麟之趾也。言信而應禮﹐則與《左氏》說同﹐以爲修母致子也。哀十四年《左傳》服虔注云「視明禮修而麟至﹐思睿信立白虎擾﹐言從義成則神龜在沼﹐聽聰知正而名山出龍﹐貌恭體仁則鳳皇來儀。」《騶虞》傳云「有至信之徳則應之」﹐是與《左傳》說同也。說者又云﹐人臣則修母致子應﹐以昭二十九年《左傳》雲水官不修則龍不至故也。人君則當方來應﹐是以《駁異義》云「玄之聞也﹐《洪範》五事一曰言﹐於五行屬金﹐孔子時﹐周道衰﹐於是作《春秋》以見志﹐其言可從﹐故天應以金獸之瑞」﹐是其義也。箋「公子信厚﹐與禮相應﹐有似於麟」﹐申述傳文﹐亦以麟爲信獸。《駁異義》以爲西方毛虫﹐更爲別說。○傳「於嗟﹐嘆辭」。○正義曰﹕此承上信厚﹐嘆信厚也。故《射義》注云「『於嗟乎騶虞』﹐嘆仁人也。」明此嘆信厚可知。

麟之定。振振公姓﹐定﹐題也。公姓﹐公同姓。○定﹐都佞反﹐字書作「顁」﹐音同。題﹐徒兮反﹐郭璞注《爾雅》﹕「額也。」本作「顚」﹐誤。於嗟麟兮﹗

﹝疏﹞傳「定﹐題」。○正義曰﹕《釋言》文。郭璞曰「謂額也。」傳或作「顚」。《釋畜》云「的顙﹐白顚。」顚亦額也﹐故因此而誤。定本作「題」。○傳「公姓﹐公同姓」。○正義曰﹕言同姓﹐疏於同祖。上云「公子」﹐爲最親。下云「公族」﹐傳云「公族﹐公同祖」﹐則謂與公同髙祖﹐有廟屬之親。此「同姓」﹐則五服以外﹐故《大傳》云「五世袒免﹐殺同姓」是也。《大傳》注又云「外髙祖爲庶姓」﹐是同髙祖爲一節也。此有公子﹑公族﹑公姓對例爲然。案《杕杜》云「不如我同父。」又曰「不如我同姓。」傳曰「同姓﹐同祖。」此同姓﹑同祖爲異。彼爲一者﹐以彼上云「同父」﹐卽云同姓﹐同父之外﹐次同祖﹐更無異稱﹐故爲一也。且皆對他人異姓﹐不限遠近﹐直舉祖父之同爲親耳。襄十二年《左傳》曰「同姓於宗廟﹐同宗於祖廟﹐同族於禰廟。」又曰「魯爲諸姬﹐臨於周廟」﹐謂同姓於文王爲宗廟也。「邢﹑凡﹑蔣﹑茅﹑胙﹑祭﹐臨於周公之廟」﹐是同宗於祖廟也。同族謂五服之內﹐彼自以五服之外遠近爲宗姓﹐與此又異。此皆君親﹐非異國也。要皆同姓以對異姓﹐異姓最爲疏也。

麟之角。振振公族﹐麟角﹐所以表其徳也。公族﹐公同祖也。箋云﹕麟角之末有肉﹐示有武而不用。○「示有武」﹐一本「示」作「象」。

於嗟麟兮﹗

﹝疏﹞傳「麟角」箋至「不用」。○正義曰﹕有角示有武﹐有肉示不用。有武而不用﹐是其徳也。箋申說傳文也。《釋獸》云「麟﹐麕身﹐牛尾﹐一角。」京房《易》傳曰「麟﹐麕身﹐牛尾﹐馬蹄﹐有五彩﹐腹下黃﹐髙丈二。」陸機《疏》﹕「麟﹐麕身﹐牛尾﹐馬足﹐黃色﹐員蹄﹐一角﹐角端有肉。音中鍾呂﹐行中規矩﹐遊必擇地﹐詳而後處。不履生虫﹐不踐生艸﹐不羣居﹐不侶行﹐不入陷阱﹐不罹羅网。王者至仁則出。今並州界有麟﹐大小如鹿﹐非瑞應麟也。故司馬相如賦曰『射麋腳麟』﹐謂此麟也。

《麟之趾》三章﹐章三句。

周南之國十一篇﹐三十六章﹐百五十九句。

◎召南鵲巢詁訓傳第二

《鵲巢》﹐夫人之徳也。國君積行累功以致爵位﹐夫人起家而居有之﹐徳如鳲鳩﹐乃可以配焉。起家而居有之﹐謂嫁於諸侯也。夫人有均壹之徳如鳲鳩然﹐而後可配國君。○鵲﹐七略反﹐《字林》作「﹤昔隹﹥」。行﹐下孟反﹐下注同。屍鳩﹐本又作「鳲」﹐音同。《爾雅》云「鳴鳩﹐鴶鵴也。」郭璞云「今布穀也﹐江東呼獲穀。」《艸木疏》云「一名擊穀。」案﹕屍鳩有均一之徳﹐飼其子﹐旦從上而下﹐暮從下而上﹐平均如一﹐楊雄云「戴勝也。」

﹝疏﹞「《鵲巢》三章﹐章四句」至「配焉」。○正義曰﹕作《鵲巢》詩者﹐言夫人之徳也。言國君積修其行﹐累其功徳﹐以致此諸侯之爵位﹐今夫人起自父母之家而來居處共有之﹐由其徳如鳲鳩﹐乃可以配國君焉﹐是夫人之徳也。經三章皆言起家而來居之。文王之迎大姒﹐未爲諸侯﹐而言國君者﹐《召南》諸侯之風﹐故以夫人國君言之。文王繼世爲諸侯﹐而云「積行累功以致爵位」者﹐言爵位致之爲難﹐夫人起家而居有之﹐所以顯夫人之徳﹐非謂文王之身始有爵位也。

維鵲有巢﹐維鳩居之。興也。鳩﹐鳲鳩﹐稭鞠也。鳲鳩不自爲巢﹐居鵲之成巢。箋云﹕鵲之作巢﹐冬至架之﹐至春乃成﹐猶國君積行累功﹐故以興焉。興者﹐鳲鳩因鵲成巢而居有之﹐而有均壹之徳﹐猶國君夫人來嫁﹐居君子之室﹐徳亦然。室﹐燕寢也。○稭﹐古八反﹐又音吉。《爾雅》作「鴶鞠」﹐音菊。《爾雅》作「鵴架」﹐音嫁。俗本或作「加功」。之子於歸﹐百兩禦之。百兩﹐百乘也。諸侯之子嫁於諸侯﹐送禦皆百乘。箋云﹕之子﹐是子也。禦﹐迎也。是如鳲鳩之子﹐其往嫁也﹐家人送之﹐良人迎之﹐車皆百乘﹐象有百官之盛。○禦﹐五嫁反﹐本亦作「訝」﹐又作「迓」﹐同。王肅魚據反﹐云「侍也」。乘﹐繩證反﹐下同。送禦﹐五嫁反﹐一本作「迎」。

﹝疏﹞「維鵲」至「禦之」。○正義曰﹕言維鵲自冬歷春功著﹐乃有此巢窠﹐鳲鳩往居之﹐以興國君積行累功勤勞乃有此爵位維﹐夫人往處之。今鳲鳩居鵲之巢﹐有均壹之徳﹐以興夫人亦有均一之徳﹐故可以配國君。又本其所起之事﹐是子有鳲鳩之徳﹐其往嫁之時﹐則夫家以百兩之車往迎之﹐言夫人有徳﹐禮迎具備。○傳「鳲鳩﹐稭鞠」。○正義曰﹕序云「徳如鳲鳩」也﹐《釋鳥》云「鳲鳩﹐稭鞠」﹐郭氏曰「今布穀也﹐江東呼獲穀。」《埤倉》云「鴶鵴」﹐《方言》云「戴勝」﹐謝氏云「布穀類也」。諸說皆未詳﹐布穀者近得之。○箋「鵲之」至「燕寢」。○正義曰﹕《推度災》曰「鵲以復至之月始作室家﹐鳲鳩因成事﹐天性如此也。」復於消息十一月卦﹐故知冬至加功也。《月令》「十二月鵲始巢」﹐則季冬猶未成也﹐故云「至春乃成」也。此與《月令》不同者﹐大率記國中之候﹐不能不有早晚﹐《詩緯》主以釋此﹐故依而說焉。此以巢比爵位﹐則鳲鳩居巢﹐猶夫人居爵位﹐然有爵者必居其室﹐不謂以室比巢。燕寢﹐夫人所居﹐故云室者燕寢。下傳言「旋歸﹐謂反燕寢」﹐亦是也。○傳「百兩」至「百乘」。○正義曰﹕《書序》云「武王戎車三百兩」﹐皆以一乘爲一兩。謂之兩者﹐《風俗通》以爲車有兩輪﹐馬有四匹﹐故車稱兩﹐馬稱匹。言諸侯之女嫁於諸侯﹐送迎皆百乘者﹐探解下章「將之」﹐明此諸侯之禮﹐嫁女於諸侯﹐故迎之百乘﹔諸侯之女﹐故送亦百乘。若大夫之女﹐𨿽爲夫人﹐其送不得百乘。各由其家之所有爲禮也。此夫人斥大姒也﹐《大明》云「纘女維莘」﹐莘國長女﹐實是諸侯之子﹐故得百乘將之。○箋「家人」至「盛」。○正義曰﹕此申說傳送迎百乘之事。家人﹐謂父母家人也。《左傳》曰「凡公女嫁於敵國﹐姊妹則上卿送之﹐公子則下卿送之。於大國﹐𨿽公子亦上卿送之。」言大姒自莘適周﹐必上卿送之。良人﹐謂夫也。《昏禮》曰「衽良席在東。」注云「婦人稱夫曰良人。《孟子》曰﹕『吾將瞷良人所之。』」《小戎》曰「厭厭良人。」皆婦人之稱夫也。《綢繆》傳曰「良人﹐美室」者﹐以其文對「粲者」﹐粲是三女﹐故良人爲美室也。百乘象百官者﹐昏禮﹐人倫之本﹐以象國君有百官之盛。諸侯禮亡﹐官屬不可盡知﹐惟《王制》云「三卿﹑五大夫﹑二十七士」﹐是舉全數﹐故云百官也。《士昏禮》「從車二乘」﹐其天子與大夫送迎則無文﹐以言夫人之嫁﹐自乘家車﹐故鄭《箴膏肓》引《士昏禮》曰「主人爵弁纁裳﹐從車二乘﹐婦車亦如之﹐有供。」則士妻始嫁﹐乘夫家之車也。又引此詩﹐乃云「此國君之禮﹐夫人自乘其家之車也。」然宣五年「齊髙固及子叔姬來﹐反馬」﹐《何彼襛矣》美王姬之車﹐故鄭《箴膏肓》又云「禮𨿽散亡﹐以詩義論之﹐天子以至大夫皆有畱車反馬之禮。」故《泉水》云「還車言邁」﹐箋云「還車者﹐嫁時乘來﹐今思乘以歸」﹐是其義也。知夫人自乘家車也。言迓之者﹐夫自以其車迎之﹔送之﹐則其家以車送之﹐故知婿車在百兩迎之中﹐婦車在百兩將之中﹐明矣。

維鵲有巢﹐維鳩方之。方﹐有之也。○「方﹐有之也」﹐一本無「之」字。之子於歸﹐百兩將之。將﹐送也。○將﹐如字﹐沈七羊反。

維鵲有巢﹐維鳩盈之。盈﹐滿也。箋云﹕滿者﹐言眾媵侄娣之多。○媵音孕﹐又繩證反。國君夫人有左右媵。侄﹐待結反﹐《字林》丈一反。兄女曰侄。謂吾姑者﹐吾謂之侄。娣﹐徒帝反﹐女弟也。之子於歸﹐百兩成之。能成百兩之禮也。箋云﹕是子有鳲鳩之徳﹐宜配國君﹐故以百兩之禮送迎成之。

﹝疏﹞箋「滿者」至「之多」。正義曰﹕《公羊傳》曰「諸侯一娶九女﹐二國往媵之﹐以侄娣從」﹐凡有八人﹐是其多也。又曰「侄者何﹖兄之子。娣者何﹖女弟也。」○傳「能成百兩之禮」。正義曰﹕傳言夫人有鳲鳩之徳﹐故能成此百兩迎之禮。箋以迓爲迎。夫人將之﹐謂送夫人﹔成之﹐謂成夫人﹐故易以百兩之禮送迎成之。

《鵲巢》三章﹐章四句。

《采蘩》﹐夫人不失職也。夫人可以奉祭祀﹐則不失職矣。奉祭祀者﹐采蘩之事也。不失職者﹐夙夜在公也。○蘩音煩﹐本亦作「繁」﹐孫炎云「白蒿」。

於以采蘩﹖於沼於沚。蘩﹐皤蒿也。於﹐於。沼﹐池。沚﹐渚也。公侯夫人執蘩菜以助祭﹐神饗徳與信﹐不求備焉﹐沼沚谿澗之艸﹐猶可以薦。王后則荇菜也。箋云﹕於以﹐猶言「往以」也。「執蘩菜」者﹐以豆薦蘩菹。○沼﹐之紹反。沚音止。皤﹐薄波反﹐白也。蒿﹐好羔反。谿﹐苦兮反﹐杜預云「澗也」。於以用之﹖公侯之事。之事﹐祭事也。箋云﹕言夫人於君祭祀而薦此豆也。

﹝疏﹞「於以」至「之事」。○正義曰﹕言夫人往何處采此蘩菜乎﹖於沼池﹑於沚渚之傍采之也。旣采之爲菹﹐夫人往何處用之乎﹖於公侯之宮祭事﹐夫人當薦之也。此章言其采取﹐故卒章論其祭事。○傳「蘩﹐皤蒿」。○正義曰﹕《釋艸》文。孫炎曰「白蒿也。」然則非水菜。此言沼沚者﹐謂於其傍采之也。下於澗之中﹐亦謂於曲內﹐非水中也。○傳「公侯」至「荇菜」。正義曰﹕言執蘩菜以助祭者﹐以采之本爲祭用﹐旣言公侯夫人執蘩菹﹐嫌王后尊﹐不可親事﹐故因明王后則親執荇菜也。言不求備者﹐據詩舉荇菜﹐非其備者﹐其實祭則備物﹐故《關雎》傳云「備庶物以事宗廟」﹐是也。《左傳》曰「荀有明信﹐澗谿沼沚之毛﹐可薦於鬼神。」彼言毛﹐此傳言艸﹐皆菜也。○箋「於以」至「蘩菹」。正義曰﹕經有三「於」﹐傳訓爲「於」﹐不辧上下。箋明下二「於」爲「於」﹐上「於」爲「往」﹐故疊經以訓之。言「往」足矣﹐兼言「往以」者﹐嫌「於以」共訓爲「往」﹐故明之。又言以豆薦蘩菹者﹐《醢人》云「四豆之實」﹐皆有菹﹐菹在豆﹐故知以豆薦蘩菹也。《特牲》云「主婦設兩惇黍稷於菹南﹐西上﹐及兩鉶鉶芼設於豆南﹐南陳」﹐卽主婦亦設羹矣。知蘩不爲羹者﹐《祭統》云「夫人薦豆」﹐《九嬪職》云「贊後薦﹐徹豆籩」﹐卽王后夫人以豆爲重﹐故《關雎》箋云「后妃供荇菜之菹」﹐亦不爲羹。《采蘋》知爲羹者﹐以教成之祭﹐牲用魚﹐芼之以蘋藻﹐故知爲羹。且使季女設之﹐不以薦事爲重﹐與此異也。○傳「之事﹐祭事」。○正義曰﹕序云「可以奉祭祀」﹐故知祭事。祭必於宗廟﹐故下云「宮」﹐互見其義也。

於以采蘩﹖於澗之中。山夾水曰澗。○澗﹐古晏反。夾﹐古洽反﹐一音古協反。於以用之﹖公侯之宮。宮﹐廟也。

被之僮僮﹐夙夜在公。被﹐首飾也。僮僮﹐竦敬也。夙﹐早也。箋云﹕公﹐事也。早夜在事﹐謂視濯漑饎爨之事。《禮記》﹕「主婦髲髢。」○被﹐皮寄反。注及下同。僮音同。蚤音早﹐本多作「早」﹐下同。濯﹐直角反。漑﹐古愛反。饎﹐昌志反﹐酒食也。爨﹐七亂反。髲﹐皮寄反﹐鄭音發。鬄﹐本亦作髢﹐徒帝反﹐劉昌宗吐歷反﹐沈湯帝反﹐鄭注《少牢禮》云「古者或剔賤者﹑刑人之發以被婦人之紒﹐因以名焉。《春秋》以爲呂姜髢」﹐是也。紒音計。被之祁祁﹐薄言還歸。祁祁﹐舒鷃也﹐去事有儀也。箋云﹕言﹐我也。祭事畢﹐夫人釋祭服而去髲髢﹐其威儀祁祁然而安舒﹐無罷倦之失。我還歸者﹐自廟反其燕寢。○祁﹐巨私反。罷音皮﹐本或作「疲」。

﹝疏﹞「被之」至「還歸」。○正義曰﹕言夫人首服被鬄之飾﹐僮僮然甚竦敬乎﹗何時爲此竦敬﹖謂先祭之時﹐早夜在事﹐當視濯漑饎爨之時甚竦敬矣。至於祭畢釋祭服﹐又首服被鬄之釋﹐祁祁然有威儀。何時爲此威儀乎﹖謂祭事旣畢﹐夫人云薄欲還歸﹐反其燕寢之時﹐明有威儀矣。○傳「被﹐首飾」。○正義曰﹕被者﹐首服之名﹐在首﹐故曰首飾。箋引《少牢》之文﹐云「主婦髲鬄」﹐與此被一也。案《少牢》作「被裼」﹐注云「被裼讀爲髲鬄。古者或剔賤者﹑刑者之發﹐以被婦人之紒爲飾﹐因名髲鬄焉。此《周禮》所謂次也。」又「追師掌爲副編次」﹐注云「次﹐次第﹐發長短爲之﹐所謂髲髢」﹐卽與次一也。知者﹐《特牲》云「主婦纚笄」﹐《少牢》云「被錫纚笄」﹐笄上有次而已﹐故知是《周禮》之次也。此言被﹐與髲鬄之文同﹐故知被是《少牢》之髲鬄﹐同物而異名耳。《少牢》注讀「被錫」爲「髲鬄」者﹐以剔是翦發之名﹐直云「被錫」﹐於用發之理未見﹐故讀爲「髲鬄」﹐鬄﹐剔發以被首也。《少牢》旣正其讀﹐故此及《追師》引經之言髲鬄也。定本作「髲髢」﹐與俗本不同。《少牢》云「主婦衣侈袂」﹐注云「衣綃衣而侈其袂耳」。侈者﹐蓋士妻之袂以益之﹐衣三尺三寸﹐袪尺八寸。此夫人首服與之同﹐其衣卽異。何者﹖夫人於其國﹐與王后同﹐展衣以見君﹐褖衣禦序於君。此𨿽非正祭﹐亦爲祭事﹐宜與見君相似﹐故《絲衣》士視壺濯猶爵弁﹐則此夫人視濯漑﹐蓋展衣﹐否則褖衣也。知非祭服者﹐《郊特牲》曰「王皮弁以聽祭報」﹐又曰「祭之日﹐王被衮以象天」。王非正祭不服衮﹐夫人非正祭不服狄衣﹐明矣。且狄﹐首服副﹐非被所當配耳﹐故下箋云「夫人祭畢﹐釋祭服而去」﹐是也。《少牢》注侈綃衣之袂﹐《追師》注引《少牢》「衣侈袂」以爲侈褖衣之袂。不同者﹐鄭以《特牲禮》士妻綃衣﹐大夫妻言侈袂﹐對士而言﹐故侈綃衣之袂。以無明文﹐故《追師》之注更別立說﹐見士祭玄端﹐其妻綃衣﹐大夫祭朝服﹐其妻亦宜與士異﹐故爲侈褖衣之袂也。知非助祭﹑自祭爲異者﹐以助祭申上服﹐卿妻鞠衣﹐大夫妻展衣﹐不得侈褖衣之袂。此「主婦髲鬄」﹐在《少牢》之經﹐箋云「《禮記》曰」者﹐誤也。○傳「僮僮﹐竦敬」。○正義曰﹕知僮僮不爲被服者﹐以下祁祁據夫人之安舒﹐故此爲竦懼而恭敬也。○箋「早夜」至「之事」。○正義曰﹕早謂祭日之晨﹐夜謂祭祀之先夕之期也。先夙後夜﹐便文耳。夜在事﹐謂先夕視濯漑。早在事﹐謂朝視饎爨。在事者﹐存在於此視濯漑饎爨之事﹐所謂不失其職也。鄭何知非當祭之日﹐自早至夜而以爲視濯者﹐以「被之祁祁﹐薄言還歸」據祭畢﹐卽此「被之僮僮」爲祭前矣。若爲自夙至夜﹐則文兼祭末﹐下不宜復言祭末之事﹐故鄭引髲鬄與被爲一﹐非祭時所服﹐解在公爲視濯﹐非正祭之時也。經言夙夜在公﹐知是視濯漑饎爨者﹐諸侯之祭禮亡﹐正以言夙夜是祭前之事。案《特牲》「夕陳鼎於門外﹐宗人升自西階﹐視壺濯及籩豆」﹐卽此所云夜也。又云「夙興﹐主婦親視饎爨於西堂下」﹐卽此所云夙也。以其夙夜之事同﹐故約之以爲濯漑饎爨之事也。《特牲》言濯﹐不言漑﹐注云「濯﹐漑也」﹐卽濯﹑漑一也﹐鄭並言耳。《特牲》宗人視濯﹐非主婦﹐此引之者﹐諸侯與士不必盡同﹐以凡夙夜﹐文王夫人﹐故約彼夙夜所爲之事以明之。不約《少牢》者﹐以《少牢》先夕無事﹐所以下人君祭之日﹐朝乃饔人漑鼎﹐廩人漑甑﹐無主婦所視﹐無饎爨之文﹐故鄭不約之。士妻得與夫人同者﹐士卑不嫌也。此諸侯禮﹐故夫人視濯。天子則大宗伯視滌濯﹐王后不視矣。○傳「祁祁」至「有儀」。○正義曰﹕言去事有儀者﹐謂祭畢去其事之時有威儀﹐故箋云「祭畢﹐釋祭服而去」﹐是去事也。「髲鬄﹐其威儀祁祁然而安舒」﹐是有儀也。定本云「祭事畢﹐夫人釋祭服而髲髢」﹐無「去」字。知祭畢釋祭服者﹐以其文言「被」﹐與上同﹐若祭服卽副矣﹐故知祭畢皆釋祭服矣。○箋「我還」至「燕寢」。○正義曰﹕言此者﹐以廟寢同宮﹐嫌不得言歸﹐故明之燕寢﹐夫人常居之處。

《采蘩》三章﹐章四句。

卷一一之四

卷一一之四

《艸虫》﹐大夫妻能以禮自防也。○虫﹐直忠反﹐本或作虫﹐非也。虫音許鬼反﹐《艸木疏》云「一名負蠜﹐大小長短如蝗而靑也。」

﹝疏﹞「《艸虫》三章﹐章七句」至「自防」。○正義曰﹕作《艸虫》詩者﹐言大夫妻能以禮自防也。經言在室則夫唱乃隨﹐旣嫁則憂不當其禮﹐皆是以禮自防之事。

喓々艸虫﹐趯趯阜螽。興也。喓々﹐聲也。艸虫﹐常羊也。趯趯﹐躍也。阜螽﹐蠜也。卿大夫之妻﹐待禮而行﹐隨從君子。箋云﹕艸虫鳴﹐阜螽躍而從之﹐異種同類﹐猶男女嘉時以禮相求呼。○喓﹐於遙反。趯﹐託歷反。阜音婦。螽音終﹐李巡云「蝗子也。」《艸本疏》云「今人謂蝗子爲螽。」躍音藥。蠜音煩。種﹐章勇反。未見君子﹐憂心忡忡。忡忡﹐猶衝衝也。婦人𨿽適人﹐有歸宗之義。箋云﹕未見君子者﹐謂在塗時也。在塗而憂﹐憂不當君子﹐無以寧父母﹐故心衝衝然。是其不自絕於其族之情。○忡﹐敕中反。當﹐丁浪反﹐下同。亦旣見止﹐亦旣覯止﹐我心則降。止﹐辭也。覯﹐遇。降下也。箋云﹕旣見﹐謂已同牢而食也。旣覯﹐謂已昏也。始者憂於不當﹐今君子待已以禮﹐庶自此可以寧父母﹐故心下也。《易》曰「男女覯精﹐萬物化生。」○覯﹐古豆反。降﹐戶江反。

﹝疏﹞「喓々」至「則降」。○正義曰﹕言喓々然鳴而相呼者﹐艸虫也。趯趯然躍而從之者﹐阜螽也。以興以禮求女者﹐大夫﹔隨從君子者﹐其妻也。此阜螽乃待艸虫鳴﹐而後從之﹐而與相隨也。以興大夫之妻必待大夫呼己而後從之﹐與俱去也。旣已隨從君子﹐行嫁在塗﹐未見君子之時﹐父母憂己﹐恐其見棄﹐己亦恐不當君子﹐無以寧父母之意﹐故憂心衝衝然。亦旣見君子﹐與之同牢而食﹔亦旣遇君子﹐與之臥息於寢﹐知其待己以禮﹐庶可以安父母﹐故我心之憂卽降下也。○傳「艸虫」至「螽蠜」。○正義曰﹕《釋虫》云「艸虫﹐負蠜。」郭璞曰「常羊也。」陸機云「小大長短如蝗也。奇音靑色﹐好在茅艸中。」《釋虫》又云「阜螽﹐蠜。」李巡曰「蝗子也。」陸機云「今人謂蝗子爲螽子﹐兗州人謂之螣。許愼云﹕『蝗﹐螽也。』蔡邕云﹕『螽﹐蝗也。』明一物。」定本云「阜螽﹐蠜」﹐依《爾雅》云﹐則俗本云「螽蠜」者﹐衍字也。箋「艸虫」至「求呼」。○正義曰﹕言異種同類者﹐以《爾雅》別文而釋﹐故知異種﹔今聞聲而相從﹐故知同類也。以其種類大同﹐故聞其聲﹐跳躍而相從﹐猶男女嘉時以禮相求呼也。嘉時者﹐謂嘉善之時﹐鄭爲仲春之月也。以此善時相求呼﹐不爲艸虫而記時也。《出車》箋云「艸虫鳴﹐晚秋之時。」○傳「婦人」至「之義」。○正義曰﹕婦人𨿽適人﹐若不當夫氏﹐爲夫所出﹐還來歸宗﹐謂被出也。○箋「未見」至「塗時」。○正義曰﹕知者﹐以上文說「待禮而行﹐隨從君子」﹐則已去父母之家矣。下文「亦旣見止」﹐謂同牢而食﹐則巳至夫家矣。此未見之文居其中﹐故知在塗時也。此章首已論行嫁之事﹐故下采蕨﹑采薇皆爲在塗所見﹐文在未見之前﹐尙爲在塗﹐則未見之言﹐在塗明矣。案《昏義》云「婿親受之於父母」﹐則在家已見矣。今在塗言未見者﹐謂不見君子接待之禮而心憂﹐非謂未見其面目而已。○箋「憂不」至「之情」。正義曰﹕知憂不當君子者﹐以未見而心憂﹐旣見卽心下﹐故知憂不當君子也。又知憂無以寧父母者﹐此大夫之妻﹐能以禮自防者也﹐必不苟求親愛。《斯幹》曰「無父母貽罹」﹐明父母以見棄爲憂。己緣父母之心﹐憂不當君子無以寧父母也。又申說傳「歸宗之義」﹐憂不當夫意﹐慮反宗族﹐是其不自絕於族親之情也。○箋「旣見」至「化生」。○正義曰﹕知旣見謂同牢而食者﹐以文在「旣覯」之上。案《昏禮》「婦至﹐主人揖婦以入﹐席於奧」﹐卽陳同牢之饌。「三飯卒食」﹐乃云「禦衽席於奧﹐媵衽良席在東﹐皆有枕北趾。主人入﹐親脫婦纓﹐燭出。」注云「昏禮畢﹐將臥息。」是先同牢﹐後與夫相遇也。遇與夫爲禮﹐卽見﹐非直空見也﹐故知據同牢而食﹐亦與夫爲禮也。言「旣覯」謂已昏者﹐謂已經一昏﹐得君子遇接之故也﹐所以旣見﹑旣覯並言。乃云我心卽降者﹐以同牢初見君子待己顏色之和﹐己𨿽少慰君子之心﹐尙未可知。至於旣遇情親﹐知君子之於己厚﹐庶幾從此以往稍得夫意﹐其可以寧父母﹐故心下。二者相因﹐故並言之。謂之遇者﹐男女精气相覯遇﹐故引《易》以明之。所引者﹐《下系》文也。彼注云「覯﹐合也。男女以陰陽合其精气。」以覯爲合。此云遇者﹐言精气亦是相遇也。

陟彼南山﹐言采其蕨。南山﹐周南山也。蕨﹐鱉也。箋云﹕言﹐我也。我采者﹐在塗而見采鱉﹐采者得其所欲得﹐猶己今之行者欲得禮以自諭也。○蕨﹐居月反。《艸木疏》云「周秦曰蕨。齊魯曰虌。」鱉﹐卑滅反﹐本又作「﹛蔽魚﹜」。俗云「其初生似鱉腳﹐故名焉。」

﹝疏﹞「陟彼」至「其蕨」。○毛以爲﹐言有人升彼南山之上﹐云我欲采其鱉菜﹐然此采鱉者欲得此鱉﹐以興己在塗路之上﹐欲歸於夫家﹐然我今歸嫁﹐亦欲得夫待己以禮也。已嫁之欲禮﹐似采菜之人欲得鱉。○鄭惟以在塗之時因見采鱉爲異耳﹐毛以秋冬爲正昏﹐不得有在塗因見之義故也。○傳「南山」至「蕨鱉」。○正義曰﹕序云「大夫妻能以禮自防」﹐在羔羊之致前﹐則朝廷之妻大夫﹐不越境迎女﹐婦人自所見﹐明在周也﹐故云「周南山」。知非召地者﹐周總百里﹐𨿽召地亦屬周﹐不分別采地之周﹑召也。「蕨﹐鱉」﹐《釋艸》文。舍人曰「蕨﹐一名鱉。」郭璞曰「初生無葉可食。」○箋「言我」至「采鱉」。○正義曰﹕此婦人歸嫁﹐必不自采鱉﹐故以在塗見之﹐因興。知者﹐以大夫之妻待禮而嫁﹐明及仲春采蕨之時故也。

未見君子﹐憂心惙惙。惙惙﹐憂也。○惙﹐張劣反。亦旣見止﹐亦旣覯止﹐我心則說。說﹐服也。○說音悅﹐注同。

陟彼南山﹐言采其薇。薇﹐菜也。○薇音微﹐艸也﹐亦可食。

﹝疏﹞傳「薇﹐菜」。○正義曰﹕陸機云「山菜也﹐莖葉皆似小豆﹐蔓生。其味亦如小豆。藿可作羹﹐亦可生食。今官園種之﹐以供宗廟祭祀。」定本云「薇﹐艸也」。

未見君子﹐我心傷悲。嫁女之家﹐不息火三日﹐思相離也。箋云﹕維父母思己﹐故己亦傷悲。○離﹐力智反。

﹝疏﹞傳「嫁女」至「相離」。○正義曰﹕解所以傷悲之意﹐由父母思己﹐故己悲耳。《曾子問》曰「嫁女之家﹐三夜不息燭﹐思相離。」注云「親骨肉。」是爲思與女相離也。

亦旣見止﹐亦旣覯止﹐我心則夷。夷﹐平也。

《艸虫》三章﹐章七句。

《采蘋》﹐大夫妻能循法度也。能循法度﹐則可以承先祖﹐共祭祀矣。女子十年不出﹐姆教婉娩聽從﹐執麻枲﹐治絲繭﹐織紝組紃﹐學女事以共衣服。觀於祭祀﹐納酒漿籩豆菹醢﹐禮相助奠。十有五而笄﹐二十而嫁」。此言能循法度者﹐今旣嫁爲大夫妻﹐能循其爲女之時所學所觀之事以爲法度。○蘋﹐符申反。《韓詩》云「沈者曰蘋﹐浮者曰藻。」共音恭﹐本或作「供」﹐注同。姆﹐莫豆反﹐《字林》亡甫反﹐云「女師也」。鄭云「婦人五十無子﹐出不復嫁﹐以婦道教人﹐若今時乳母也。」婉﹐怨遠反。娩音晚。枲﹐絲似反。繭﹐古顯反﹐本亦作「蠒」。紝﹐女金反﹐何如鴆反﹐繒帛之屬。組音祖﹐綫也。紃音旬﹐絳也。漿﹐子詳反。醢音海。相﹐息亮反。笄﹐古兮反。

﹝疏﹞「《采蘋》三章﹐章四句」至「祭祀矣」。○正義曰﹕作《采蘋》詩者﹐言大夫妻能循法度也。謂爲女之時所學所觀之法度﹐今旣嫁爲大夫妻﹐能循之以爲法度也。言旣能循法度﹐卽可以承事夫之先祖﹐供奉夫家祭祀矣。此謂已嫁爲大夫妻﹐能循其爲女時事也。經所陳在父母之家作教成之祭﹐經﹑序轉互相明也。○箋云「女子」至「法度」。○正義曰﹕從「二十而嫁」以上﹐皆《內則》文也。言女子十年不出者﹐對男子十年出就外傅也。《內則》注云「婉謂言語也。娩之言媚也﹐媚謂容貌也。」則婉謂婦言﹐娩謂婦容。聽從者﹐聽受順從於人﹐所謂婦徳也。執麻枲者﹐執治緝績之事。枲﹐麻也。《釋艸》云「枲﹐麻。」孫炎曰「麻一名枲。」是也。治絲繭者﹐繭則繅之﹐絲則絡之。織紝組紃者﹐紝也﹑組也﹑紃也﹐三者皆織之。服虔注《左傳》曰「織紝﹐治繒帛」者﹐則紝謂繒帛也。《內則》注云「紃﹐絳也。」組亦絳之類﹐大同小異耳。學女事者﹐謂治葛縫綫之事﹐皆學之所以供衣服﹐是謂婦功也。此已上謂女所學四徳之事。又觀於父母之家祭祀之事﹐納酒漿籩豆菹醢之禮。酒漿及籩豆﹐皆連上「納」文﹐謂當薦獻之節﹐納以進屍。《虞夏傳》曰「納以教成」﹐鄭云「謂薦獻時」﹐引此納酒漿以下証之。鄭知納謂薦獻者﹐《內則》云「納酒漿」﹐與「納以教成」文同。菹醢以薦﹐酒漿以獻﹐納者進名﹐故知薦獻之時也。獻無漿而言之者﹐所以協句也。「籩豆菹醢」﹐菹醢在豆﹐籩盛脯羞﹐皆薦所用也。籩不言所盛﹐文不備耳。《少牢》《特牲》皆先薦後獻﹐故鄭亦云「薦獻時」。此先酒後菹醢者﹐便文言之。禮相助奠者﹐言非直觀薦獻﹐又觀祭祀之相佐助奠設器物也。觀之﹐皆爲婦當知之。此上謂所觀之事也。十五許嫁﹐故笄。未許嫁﹐二十而笄。二十而嫁﹐歸於夫家也。鄭引此者﹐序言「能循法度」﹐明先有法度﹐今更循之﹐故引此。是先有法度之事﹐乃言所循之時﹐故疊。序云「能循法度」者﹐爲今嫁爲大夫妻﹐能循其爲女之時所學所觀之事以爲法度也。此女之四徳﹐十年以後﹐傳姆當教。至於先嫁三月﹐又重教之。此引《內則》論十年之後﹐下箋引《昏義》論三月之前﹐皆是爲女之時法度﹐二注乃具也。鄭知經非正祭者﹐以《昏義》教成之祭﹐言「芼之以蘋藻」﹐此亦言蘋藻﹐故知爲教成祭也。定本云「姆教婉娩」﹐勘禮本亦然﹐今俗云「傳姆教之」﹐誤也。又「十有五而笄」上無「女子」二字﹐有者亦非。

於以采蘋﹖南澗之濱。於以采藻﹖於彼行潦。蘋﹐大蓱也。濱﹐涯也。藻﹐聚藻也。行潦﹐流潦也。箋云「古者婦人先嫁三月﹐祖廟未毀﹐教於公宮﹔祖廟旣毀﹐教於宗室。教以婦徳﹑婦言﹑婦容﹑婦功。教成之祭﹐牲用魚﹐芼用蘋藻﹐所以成婦順也。」此祭﹐祭女所出祖也。法度莫大於四教﹐是又祭以成之﹐故舉以言焉。蘋之言賓也﹐藻之言澡也。婦人之行﹐尙柔順﹐自絜淸﹐故取名以爲戒。○濱音賓﹐涯也。藻音早﹐水菜也。潦音老。蓱本又作「萍」﹐薄經反﹐一本作「蘋」﹐音平。涯﹐本亦作「厓」﹐五隹反。先﹐蘇徧反。芼﹐莫報反﹐沈音毛。澡音早。行﹐下孟反。淸如字﹐又音淨。

於以盛之﹖維筐及筥。於以湘之﹖維錡及釜。方曰筐。圓曰筥。湘﹐亨也。錡﹐釜屬﹐有足曰錡﹐無足曰釜。箋云﹕亨蘋藻者於魚湆之中﹐是鉶之芼。○盛音成。筐音匡。筥﹐居呂反。湘﹐息良反。錡﹐其綺反﹐三足釜也﹐《玉篇》宜綺反。釜﹐符甫反。亨本又作「烹」﹐同普更反﹐煮也。湆﹐去急反﹐汁也。鉶本或作「飠刑」﹐音形﹐鄭云三足兩耳﹐有蓋﹐和羹之器。羹音庚﹐劉昌宗音《儀禮》音衡。

於以奠之﹖宗室牖下。奠﹐置也。宗室﹐大宗之廟也。大夫士祭於宗廟﹐奠於牖下。箋云﹕牖下﹐戶牖閒之前。祭不於室中者﹐凡昏事﹐於女禮設幾筵於戶外﹐此其義也與﹖宗子主此祭﹐維君使有司爲之。○牖音酉﹐下如字﹐協韻則音戶﹐後皆放此。與音余。誰其尸之﹖有齊季女。屍﹐主。齊﹐敬。季﹐少也。蘋藻﹐薄物也。澗潦﹐至質也。筐筥錡釜﹐陋器也。少女﹐微主也。古之將嫁女者﹐必先禮之於宗室﹐牲用魚﹐芼之以蘋藻。箋云﹕主設羹者季女﹐則非禮也。女將行﹐父禮之而俟迎者﹐蓋母薦之﹐無祭事也。祭禮主婦設羹﹐教成之祭﹐更使季女者﹐成其婦禮也。季女不主魚﹐魚俎實男子設之﹐其粢盛蓋以黍稷。○齊本亦作「齋」﹐同側皆反。少﹐詩照反﹐下同。迎﹐宜敬反。俎﹐側所反。齍音資﹐本或作「粢」。

﹝疏﹞「於以采蘋」至「季女」。○正義曰﹕三章勢連﹐須通解之也。大夫之妻﹐將行嫁﹐欲爲教成之祭。言往何處采此蘋菜﹖於彼南澗之厓采之。往何處采此藻菜﹖於彼流潦之中采之。南澗言濱﹐行潦言彼﹐互言也。旣得此菜﹐往何器盛之﹖維筐及筥盛之。旣盛此菜而還﹐往何器烹煮之﹖維錡及釜之中煮之也。旣煮之爲羹﹐往何處置設之﹖於宗子之室戶外牖下設之。當設置之時﹐使誰主之﹖有齊莊之徳少女主設之。○傳「蘋大」至「流潦」。○正義曰﹕《釋艸》云﹕蘋﹐萍。其大者蘋。舍人曰「蘋一名萍。」郭璞曰「今水上浮蓱也﹐江東謂之薸。」音瓢。《左傳》曰「蘋蘩蘊藻之菜。」蘊﹐聚也﹐故言藻聚。藻﹐陸機云「藻﹐水艸也﹐生水底。有二種﹕其一種葉如雞蘇﹐莖大如箸﹐長四五尺。其一種莖大如釵股﹐葉如蓬蒿﹐謂之聚藻。」然則藻聚生﹐故謂之聚藻也。行者﹐道也。《說文》云「潦﹐雨水也。」然則行潦﹐道路之上流行之水。○箋「古者」至「爲戒」。○正義曰「成婦順」於上﹐皆《昏義》文。引之者﹐以此經陳教成之祭﹐以《昏義》亦爲教成之祭﹐故引之﹐欲明教之早晚及其處所﹐故先言先嫁三月﹐祖廟未毀﹐教於公宮﹔祖廟旣毀﹐教於宗室。旣言其處﹐又說所教之事﹐故言教以婦徳﹑婦言﹑婦容﹑婦功。旣教之三月﹐成則設祭﹐故言教成之祭﹐牲用魚﹐芼之以蘋藻﹐爲此祭所以成婦順也。事次皆爲教成之祭﹐故具引之。必先嫁三月﹐更教之以四徳﹐以法度之大﹐就尊者之宮﹐教之三月﹐一時天气變﹐女徳大成也。教之在宮﹐祭乃在廟也。知此祭﹐祭女所出祖者﹐以其言「祖廟旣毀」﹐明未毀﹐祭其廟也。與天子諸侯同髙祖﹐祭髙祖廟﹔同曾祖﹐祭曾祖廟﹐故《昏義》注云「祖廟﹐女所出之祖也。」宗室﹐宗子之家也。然則大宗之家﹐百世皆往﹐宗子尊不過卿大夫﹐立三廟二廟而已﹐𨿽同曾﹑髙﹐無廟可祭﹐則五屬之外同告於壇﹐故《昏義》注云「若其祖廟已毀﹐則爲壇而告焉」﹐是也。以魚爲牲者﹐鄭云「魚爲俎實﹐蘋藻爲羹菜。」祭無牲牢﹐告事耳﹐非正祭也。又解此大夫妻能循法度﹐獨言教成之祭者﹐以法度莫大於四教﹐四徳旣就﹐是又祭以成之﹐法度之大者﹐故詩人舉以言焉。又解祭不以余菜﹐獨以蘋藻者﹐蘋之言賓﹐賓﹐服也﹐欲使婦人柔順服從﹔藻之言澡﹐澡﹐浴也﹐欲使婦人自絜淸﹐故云「婦人之行尙柔順﹐自絜淸﹐故取名以爲戒」。《左傳》曰「女贄不過榛﹑栗﹑棗﹑修﹐以告虔。」言以告虔﹐取早起﹑戰栗﹑修治法度﹑虔敬之義也﹐則此亦取名爲戒﹐明矣。《昏義》注云「魚蘋藻皆水物﹐陰類」者﹐義得兩通。○傳「方曰筐」至「曰釜」。○正義曰﹕此皆《爾雅》無文﹐傳以當時驗之﹐以錡與釜連文﹐故知釜屬。《說文》曰「江淮之間謂釜曰錡。」定本「有足曰錡」下更無傳﹐俗本「錡」下又云「無足曰釜」。○箋「亨蘋」至「之芼」。○正義曰﹕《少牢禮》用羊豕也。經云「上利執羊俎﹐下利執豕俎。」下乃云「上佐食羞兩鉶﹐取一羊鉶於房中﹐下佐食又取一豕鉶於房中﹐皆芼。」注云「芼﹐菜也。羊用苦﹐豕用薇﹐皆有滑。」牲體在俎﹐下乃設羊鉶﹑豕鉶。云皆芼﹐煮於所亨之湆﹐始盛之鉶器也。故《特牲》注云「鉶﹐肉味之有菜和者。」今教成祭﹐牲用魚﹐芼之以蘋藻﹐則魚體亦在俎﹐蘋藻亨於魚湆之中矣。故鄭云魚爲俎實﹐蘋藻爲羹菜﹐以準少牢之禮﹐故知在鉶中爲鉶羹之芼。知非大羹盛在鐙者﹐以大羹不和﹐貴其質也。此有菜和﹐不得爲大羹矣。《魯頌》曰「毛炰胾羹。」傳曰「羹﹐大羹﹑鉶羹也。」以經單言羹﹐故得兼二也。《特牲禮》云「設大羹湆於醢北。」注云「大羹湆﹐煮肉汁。」則湆﹐汁也。○傳「宗室」至「牖下」。○正義曰﹕傳以《昏義》云教於宗室是大宗之家﹐此言牖下﹐又非於壇﹐故知是大宗之廟。宗子有廟﹐則亦爲大夫士矣。言大夫士祭於宗室﹐謂祖廟已毀﹐或非君同姓﹐故祭大宗之家也。知非宗子之女自祭家廟者﹐經言「於以奠之﹐宗室牖下」﹐若宗子之女自祭家廟﹐何須言於宗室乎﹖定本﹑《集注》皆云大夫士祭於宗廟﹐不作室字。○箋「牖下」至「爲之」。○正義曰﹕箋知「牖下﹑戶牖閒之前」者﹐以其正祭在奧西南隅﹐不直繼牖言之。今此云「牖下」﹐故爲戶牖間之前﹐戶西牖東﹐去牖近﹐故云牖下。又解正祭在室﹐此所以不於室中者﹐以其凡昏事﹐皆爲於女行禮﹐設幾筵於戶外﹐取外成之義。今教成之祭於戶外設奠﹐此外成之義。「與」是語助也。《昏禮》云「納采﹐主人筵於戶西﹐西上﹐右幾。」問名﹑納吉﹑納徵﹑請期皆如初。《昏禮》又云「主人筵於戶西﹐西上﹐右幾。」是其禮皆戶外設幾筵也。知宗子主此祭者﹐以其就宗子家﹐明告神﹐宗子所主。引《昏義》﹐兼言天子諸侯﹐故又解其言「惟君使有司爲之」。知者﹐以教成之祭﹐告事而已﹐無牲牢。君尊﹐明使有司爲之。○傳「少女」至「蘋藻」。○正義曰﹕季者﹐少也。以將嫁﹐故以少言之﹐未必伯仲處小也。襄二十八年《左傳》﹕「濟澤之阿﹐行潦之蘋藻﹐寘諸宗室﹐季蘭尸之﹐敬也。」隱三年《左傳》曰「苟有明信﹐澗谿沼沚之毛﹐蘋蘩蘊藻之菜﹐筐筥錡釜之器﹐潢污行潦之水﹐可薦於鬼神﹐可羞於王公。風有《采蘩》《采蘋》﹐雅有《行葦》《泂酌》﹐昭忠信也。」二者皆取此篇之義以爲說﹐故傳歷言之。又言「古之將嫁女者﹐必先禮之於宗室」者﹐毛意以禮女與教成之祭爲一事也。言古之將嫁女者﹐必先禮之於大宗之室以俟迎者﹐其牲用魚﹐芼之以蘋藻﹐卽所設教成之祭也。以此篇說教成之祭事終﹐故於此總之。毛意以教成之祭與禮女爲一者﹐蓋見《昏禮記》將嫁女之日﹐「父醴女而俟迎」者﹐更不見有教成之祭﹐故謂與禮女爲一也。父醴女﹐以醴酒禮之﹐今毛傳作禮儀之禮者﹐《司儀》注云「上於下曰禮」﹐故《聘禮》用醴酒禮賓﹐作禮儀之禮。定本「禮」作「醴」。○箋「主設」至「黍稷」。○正義曰﹕自「無祭事」以上﹐難毛之辭也。言父禮女﹐無祭事不得有羹。今經陳采蘋藻爲羹﹐使季女尸之﹐主設羹者季女﹐則非禮女也。案《昏禮》女將行嫁﹐父醴女而俟迎者﹐其時蓋母薦之﹐更無祭事﹐不得有羹矣。今經陳季女設羹﹐正得爲教成之祭﹐不得爲禮女。傳以教成之祭與禮女爲一﹐是毛氏之誤﹐故非之也。蓋母薦之者﹐以《士昏禮》云「饗婦姑薦」﹐鄭注云「舅獻爵﹐姑薦脯醢。」舅饗婦旣姑薦﹐明父禮女母薦之可知。故《昏禮記》「父醴女」﹐注云「父醴之於房中南面﹐蓋母薦焉﹐重昏禮」﹐是也。以無正文﹐故云「蓋」。知醴之於房中者﹐以母在房外﹐故知父禮之在房中也。正祭之禮﹐主婦設羹。此教成之祭﹐更使季女設羹者﹐以三月已來﹐教之以法度﹐今爲此祭﹐所以教成其婦禮﹐故使季女自設其羹也。祭禮主婦設羹﹐謂《特牲》云「主婦人及兩鉶鉶芼設於豆南」是也。《少牢》無主婦設羹之事﹐此宗子或爲大夫﹐其妻不必設羹。要非此祭不得使季女設羹﹐因《特牲》有主婦設羹之義﹐故據以言之。又解不言魚者﹐季女不主魚﹐魚俎實男子設之﹐故經不言焉。知俎實男子設之者﹐以《特牲》《少牢》俎皆男子主之故也。又魚菜不可空祭﹐必有其饌﹐而食事不見﹐故因約之﹐「其粢盛蓋以黍稷」耳。知者﹐以《特牲》《少牢》止用黍稷﹐此不得過也。或不用稷﹐故兼言之。王肅以爲﹐此篇所陳皆是大夫妻助夫氏之祭﹐采蘋藻以爲菹﹐設之於奧﹐奧卽牖下。又解毛傳禮之宗室﹐謂教之以禮於宗室﹐本之季女﹐取微主也。其毛傳所云「牲用魚﹐芼之以蘋藻」﹐亦謂教成之祭﹐非經文之蘋藻也。自云述毛﹐非傳旨也。何則﹖傳稱「古之將嫁女者﹐必先禮之於宗室」﹐旣言禮之﹐卽云「牲用魚﹐芼之以蘋藻」﹐是魚與蘋藻爲禮之物。若禮之爲以禮教之﹐則「牲用魚﹐芼之以蘋藻」何所施乎﹖明毛以禮女與教成之祭爲一﹐魚爲所用之牲矣。而云以禮教之﹐非傳意也。又上傳云「宗室﹐大宗之廟。大夫士祭於宗室」﹐若非教成之祭﹐則大夫之妻自祭夫氏﹐何故云大宗之廟﹖大夫豈皆爲宗子也﹖且大夫之妻助大夫之祭﹐則無士矣﹐傳何爲兼言「大夫士祭於宗室」乎﹖又經典未有以奧爲牖下者矣。據傳﹐「禮之宗室」與「大夫士祭於宗室」文同﹐「芼之以蘋藻」與經采蘋﹑采藻文協﹐是毛實以此篇所陳爲教成之祭矣。孫毓以王爲長﹐謬矣。

《采蘋》三章﹐章四句。

《甘棠》﹐美召伯也。召伯之教﹐明於南國。召伯﹐姬姓﹐名奭﹐食采於召﹐作上公﹐爲二伯﹐後封於燕。此美其爲伯之功﹐故言「伯」云。○甘棠﹐《艸木疏》云「今棠黎。」召﹐時照反。奭音釋﹐召康公名也。《燕世家》云「與周同姓。」孔安國及鄭皆云爾。皇甫謐云「文王之庶子。」案《左傳》富辰言「文之昭」十六國﹐無燕也﹐未知士安之言何所欲據。燕﹐烏賢反﹐國名﹐在《周禮》幽州之域﹐今涿郡薊縣是也。

﹝疏﹞「《甘棠》三章﹐章三句」至「南國」。正義曰﹕謂武王之時﹐召公爲西伯﹐行政於南土﹐決訟於小棠之下﹐其教著明於南國﹐愛結於民心﹐故作是詩以美之。經三章﹐皆言國人愛召伯而敬其樹﹐是爲美之也。諸風﹑雅正經皆不言美﹐此云「美召伯」者﹐二《南》﹐文王之風﹐惟不得言美文王耳。召伯﹐臣子﹐故可言美也。《芣苡》言后妃之美﹐謂說后妃之美行﹐非美后妃也。《皇矣》言美周﹐不斥文王也。至於變詩﹐美刺各於其時﹐故善者言美﹐惡者言刺。《豳》亦變風﹐故有美周公。○箋「召伯」至「伯云」。○正義曰﹕《燕世家》云召伯奭與周同姓﹐是姬姓﹐名奭也。皇甫謐以爲文王庶子﹐未知何所據也。言「作上公﹐爲二伯」﹐故云「召伯」。《典命職》云「上公九命爲伯」﹐然則二伯卽上公﹐故言「作上公﹐爲二伯」也。食采文王時﹐爲伯武王時﹐故《樂記》曰武王伐紂﹐「五成而分陜﹐周公左﹐召公右」﹐是也。食采﹑爲伯﹐異時連言者﹐以經召與伯並言﹐故連解之。言「後封於燕」者﹐《世家》云「武王滅紂﹐封召公於北燕」﹐是也。必歷言其官者﹐解經惟言召伯之意。不舉餘言﹐獨稱召伯者﹐美其爲伯之功﹐故言伯云。故《鄭志》張逸以《行露》箋云「當文王與紂之時」﹐謂此《甘棠》之詩亦文王時事﹐故問之云「《詩》傳及《樂記》武王卽位﹐乃分周公左﹑召公右爲二伯﹐文王之時﹐不審召公何得爲伯﹖」答曰「《甘棠》之詩﹐召伯自明﹐誰云文王與紂之時乎﹖」是鄭以此篇所陳﹐巡民決訟﹐皆是武王伐紂之後﹐爲伯時事。鄭知然者﹐以經云召伯﹐卽此詩召公爲伯時作也。序言召伯﹐文與經同﹐明所美亦是爲伯時也。若文王時﹐與周公共行王化﹐有美卽歸之於王。《行露》直言召伯聽訟﹐不言美也。詩人何得感文王之化﹐而曲美召公哉﹗武王之時﹐召公爲王官之伯﹐故得美之﹐不得系之於王。因詩系召公﹐故錄之在《召南》。論捲則總歸文王﹐指篇卽專美召伯也。爲伯分陜﹐當云西國﹐言南者﹐以篇在《召南》爲正耳。

蔽芾甘棠﹐勿翦勿伐﹐召伯所茇。蔽芾﹐小貌。甘棠﹐杜也。翦﹐去。伐﹐擊也。箋云﹕茇﹐艸舍也。召伯聽男女之訟﹐不重煩勞百姓﹐止捨小棠之下而聽斷焉。國人被其徳﹐說其化﹐思其人﹐敬其樹。○蔽﹐必袂反﹐徐方四反﹐又方計反﹐沈又音必。芾﹐非貴反﹐徐方蓋反。翦﹐子踐反﹐《韓詩》作「箋」﹐初簡反。茇﹐蒲曷反﹐徐又扶蓋反﹐《說文》作「﹤廣犮﹥」。去﹐羌呂反。斷﹐丁亂反。被﹐皮寄反。說音悅。

﹝疏﹞「蔽芾」至「所茇」。○正義曰﹕國人見召伯止捨棠下﹐決男女之訟﹐今𨿽身去﹐尙敬其樹﹐言蔽芾然之小甘棠﹐勿得翦去﹐勿得伐擊﹐由此樹召伯所嘗捨於其下故也。○傳「蔽芾」至「艸舍」。○正義曰﹕此比於大木爲小﹐故其下可息。《我行其野》云「蔽芾其樗」﹐箋云「樗之蔽芾始生」﹐謂樗葉之始生形亦小也。《釋木》云「杜﹐甘棠。」郭璞曰「今之杜梨。」又曰「杜赤棠白」者﹐棠﹐舍人曰「杜﹐赤色﹐名赤棠。白者亦名棠。」然則其白者爲棠﹐其赤者爲杜。《杕杜》傳曰「杜﹐赤棠」是也。「茇﹐艸舍」者﹐《周禮》「仲夏教茇捨」﹐注云「捨﹐艸止也﹐軍有艸止之法。」然則茇者﹐艸也﹐艸中止捨﹐故云茇捨。《載馳》傳曰「艸行曰跋。」以其對涉是水行﹐故以跋爲艸行﹐且「跋」字從「足」﹐與此異也。○箋「召伯」至「其樹」。○正義曰﹕定本﹑《集注》於注內並無箋。云知聽男女訟者﹐以此捨於棠下﹐明有決斷。若余國政﹐不必於棠下斷之﹐故《大車》刺周大夫﹐言古者大夫出聽男女之訟﹐明王朝之官有出聽男女獄訟之理也。且下《行露》亦召伯聽男女之訟。以此類之﹐亦男女之訟可知。武王時﹐猶未刑措﹐寧能無男女之訟。

蔽芾甘棠﹐勿翦勿敗﹐召伯所憩。憩﹐息也。○敗﹐必邁反﹐又如字。憩﹐本又作「愒」﹐起例反﹐徐許罽反。

蔽芾甘棠﹐勿翦勿拜﹐召伯所說。說﹐捨也。箋云﹕拜之言拔也。○「說」本或作「稅」﹐又作「脫」﹐同始銳反﹐捨也。拔﹐蒲八反。

《甘棠》三章﹐章三句。

《行露》﹐召伯聽訟也。衰亂之俗微﹐貞信之教興﹐彊暴之男不能侵陵貞女也。衰亂之俗微﹐貞信之教興者﹐此殷之末世﹐周之盛徳﹐當文王與紂之時。

﹝疏﹞「《行露》三章﹐一章三句﹐二章章六句」至「貞女」。○正義曰﹕作《行露》詩者﹐言召伯聽斷男女室家之訟也。由文王之時﹐被化日久﹐衰亂之俗已微﹐貞信之教乃興﹐是故彊暴之男不能侵陵貞女也。男𨿽侵陵﹐貞女不從﹐是以貞女被訟﹐而召伯聽斷之。《鄭志》張逸問﹕「《行露》召伯聽訟﹐察民之意化耳﹐何訟乎﹖」答曰「實訟之辭也。」民被化久矣﹐故能有訟。問者見貞信之教興﹐怪不當有訟﹐故云察民之意而化之﹐何使至於訟乎﹖答曰﹕此篇實是訟之辭也。由時民被化日久﹐貞女不從﹐男女故相與訟。如是民被化日久﹐所以得有彊暴者﹐紂俗難革故也。言彊暴者﹐謂彊行無禮而陵暴於人。經三章﹐下二章陳男女對訟之辭。首章言所以有訟﹐由女不從男﹐亦是聽訟之事也。○箋「衰亂」至「之時」。○正義曰﹕殷之末世﹐故有衰亂之俗﹔周之盛徳﹐故有貞信之教。指其人當文王與紂之時也。《易》曰「《易》之興也﹐當殷之末世﹐周之盛徳邪﹖」當文王與紂之事﹐此其文也。

厭浥行露﹐豈不夙夜﹖謂行多露﹗興也。厭浥﹐濕意也。行﹐道也。豈不﹐言有是也。箋云﹕夙﹐早。夜﹐莫也。厭浥然濕﹐道中始有露﹐謂二月中嫁取時也。言我豈不知當早夜成昏禮與﹖謂道中之露大多﹐故不行耳。今彊暴之男﹐以此多露之時﹐禮不足而彊來﹐不度時之可否﹐故云然。《周禮》仲春之月﹐令會男女之無夫家者﹐行事必以昏昕。○厭﹐於葉反﹐徐於十反﹐又於立反﹐沈又於占反。浥﹐本又作「挹」﹐同於及反﹐又於脇反。莫﹐本又作「暮」﹐同忙故反﹐又亡博反。《小星》詩同。與音余。大音泰﹐舊吐賀反。彊﹐其丈反﹐下「彊委」同﹔沈其常反。度﹐待洛反。否﹐方九反。令﹐力政反﹐後不音者放此。昏昕﹐許巾反﹐至禮用昕﹐親迎用昏。

﹝疏﹞「厭浥」至「多露」。○毛以爲厭浥然而濕﹐道中有露之時﹐行人豈不欲早夜而行也。有是可以早夜而行之道﹐所以不行者﹐以爲道中之露多﹐懼早夜之濡己﹐故不行耳。以興彊暴之男﹐今來求己﹐我豈不欲與汝爲室家乎﹖有是欲與汝爲室家之道﹐所以不爲者﹐室家之禮不足﹐懼違禮之污身﹐故不爲耳。似行人之懼露﹐諭貞女之畏禮。○鄭以爲昏用仲春之月多露之時而來﹐謂三月﹑四月之中﹐旣失時而禮不足﹐故貞女不從。○傳「豈不﹐言有是」。○正義曰﹕傳解詩人之言豈不欲夙夜﹐卽是有夙夜之意﹐故云「豈不﹐言有是也」。○箋「道中」至「昏昕」。○正義曰﹕知始有露二月中者﹐以二月﹑八月﹐春秋分﹐陰陽中也。禮九月霜始降﹐八月仍有露也﹐則二月始有露矣。詩云「兼葭蒼蒼﹐白露爲霜」﹐是艸旣成﹐露爲霜﹐則二月艸始生﹐霜爲露可知。《野有蔓艸》箋云「仲春艸始生﹐霜爲露」是也。此述女之辭﹐言汝以二月道中始有露之時﹐以禮而來﹐我豈不知早夜而與汝成昏禮與﹖今我謂道中之露大多﹐故不行從汝耳。言多露者﹐謂三月﹑四月也。汝彊暴之男﹐不以禮來﹐𨿽二月來﹐亦不可矣。女因過時﹐假多露以拒耳。知禮不足而彊來者﹐下云「室家不足」﹐明禮亦不足。以女不從﹐故以彊來也。引《周禮》者﹐《地官﹟媒氏職》云「仲春之月﹐令會男女。」又曰「司男女之無夫家者而會之。」彼「無夫家」與「令會男女」文不相連﹐此並引之者﹐《周禮》云「令會男女」﹐謂初昏者也﹔司男女之無夫家者而會之﹐謂矜寡者也。以二者不同﹐故別其文。其實初昏及矜寡﹐皆是男女之無夫家者。此及《野有蔓艸》箋云《周禮》者﹐引其事﹐不全用其文﹐故並無夫家者引之﹐是男無家﹐女無夫﹐男女相對﹐男得夫﹐女稱家﹐以男女所以成家﹐《周禮》云「夫家之眾寡」是也。此引《周禮》者﹐辧女令男以始有露之時來之意﹐由此始有露會無夫家者故也。「行事必以昏昕」《儀禮》文也。彼注云「用昕﹐女也。用昏﹐婿也。」《匏有苦葉》箋云「納采至請期用昕」﹐明其女也﹔「親迎用昏」﹐明是婿也。經言「夙」﹐卽昕也﹔「夜」﹐卽昏也。經所以夙夜兼言者﹐此彊暴之男﹐以多露之時﹐禮不足而彊來﹐則是先未行禮。今以俱來﹐𨿽則一時﹐當使女致其禮以昕﹐婿親迎以昏。今行多露﹐失時也﹔禮不足而來彊暴﹐故貞女拒之﹐云汝若仲春以禮而來﹐我豈不旦受爾禮﹐夕受爾迎﹖何故不度時之可否﹐今始來乎﹖旣不受其禮﹐亦不受其迎﹐故夙夜兼言之。

誰謂雀無角﹐何以穿我屋﹖誰謂女無家﹐何以速我獄﹖不思物變而推其類﹐雀之穿屋﹐似有角者。速﹐召。獄﹐埆也。箋云﹕女﹐汝。彊暴之男﹐變異也。人皆謂雀之穿屋似有角﹐彊暴之男﹐召我而獄﹐似有室家之道於我也。物有似而不同﹐雀之穿屋不以角﹐乃以咮﹐今彊暴之男召我而獄﹐不以室家之道於我﹐乃以侵陵。物與事有似而非者﹐士師所當審也。○穿﹐本亦作「穴身」﹐音川。女音汝﹐下皆同。獄音玉。埆音角﹐又戶角反﹐盧植云「相質觳爭訟者也。」崔云「埆者﹐埆正之義。」一云獄名。咮﹐本亦作「噣」﹐郭張救反﹐何都豆反﹐鳥口也。𨿽速我獄﹐室家不足。昏禮純帛不過五兩。箋云﹕幣可備也。室家不足﹐謂媒妁之言不和﹐六禮之來彊委之。○糸才帛﹐側基反﹐依字「糸」旁「才」﹐後人遂以「才」爲「屯」﹐因作純字。兩音諒。媒音梅﹐謀也。妁﹐時酌反﹐又音酌﹐《廣雅》云「妁﹐酌也。」

﹝疏﹞「誰謂」至「不足」。○正義曰﹕此彊暴之男侵陵貞女﹐女不肯從﹐爲男所訟﹐故貞女與對﹐此陳其辭也。言人誰謂雀無角乎﹖以其雀若無角﹐何以得穿我屋乎﹖以雀之穿屋似有角﹐故謂雀之有角。以言人誰謂汝於我無室家乎﹖以其汝若於我無室家﹐何以故召我而獄也﹖見召我而獄﹐似有室家之道於我﹐故謂之有室家之道。然事有相似而不同﹐雀之穿屋不以角﹐乃以咮﹔召我而獄﹐不以室家之道於我﹐乃以侵陵穿屋之物﹑速獄之事。二者皆有似而實非﹐士師今日當審察之。何者﹖此彊暴之男𨿽召我來至﹐與我埆實其情﹐而室家之道不足﹐已終不從之。○傳「不思」至「獄埆」。○正義曰﹕不思物有變﹐彊暴之人見屋之穿﹐而推其類﹐謂雀有角。所以謂雀有角者﹐見雀之穿屋似有角故也。下傳曰「視墻之穿﹐而推其類﹐可謂鼠有牙。」明此亦見穿屋室﹐而推其類﹐可謂雀有角。此是不思物變之人。「獄埆」者﹐鄭《異義駁》云「獄者﹐埆也﹐囚證於埆核之處。《周禮》之圓土。」然則獄者﹐核實道理之名。臯陶造獄﹐謂此也。旣囚證未定﹐獄事未決﹐系之於圓土﹐因謂圓土亦爲獄。此章言獄﹐下章言訟。《司寇職》云「兩造禁民訟」﹐「兩劑禁民獄」﹐對文﹐則獄﹑訟異也﹐故彼注云「訟謂以財貨相告者」﹐「獄謂相告以罪名」﹐是其對例也。散則通也。此詩亦無財﹑罪之異﹐重章變其文耳﹐故序云「聽訟」以總之。○箋「物與」至「當審」。○正義曰﹕物謂雀穿屋﹐事謂速我獄﹐二者皆有似也。穿屋似用角﹐速獄似有室家也。而非者﹐穿乃用咮﹐獄乃侵陵。士師當審察之。此召伯謂之士師者﹐以其聽訟﹐故以獄官言之。《士師》注云「士﹐察也。主審察獄訟之事者。」其職曰「察獄訟之辭以詔司寇。」鄭以士師有察獄之事﹐因言士師所當察﹐非召伯卽爲士師也。《大車》云古者大夫出聽男女之訟﹐則王朝之官皆得出外聽訟﹐不必要爲士師矣。且士師﹐司寇之屬﹐佐成司寇者也﹐寧召伯公卿所當爲乎﹖○傳「昏禮」至「五兩」。正義曰﹕此《媒氏》文也。引之者﹐解經言「不足」之意。以禮言「純帛不過五兩」﹐多不過之﹐則少有所降耳。明𨿽少﹐而不爲不足。不足者﹐謂事不和﹐同彊暴之謂﹐故箋申傳意﹐乘其文而爲之說﹐云「幣可備也」。室家不足﹐謂媒妁之言不和﹐六禮之來彊委之﹐是非謂幣不足也。《媒氏》注云「純﹐實緇字也。古緇以才爲聲﹐納幣用緇。婦人陰也﹐凡於娶禮﹐必用其類。五兩﹐十端也。必言兩者﹐欲得其配合之名。十者﹐象五行十日相成也。士大夫乃以玄纁束帛﹐天子加以穀圭﹐諸侯加以大璋。《雜記》曰﹕』納幣一束﹐束五兩﹐兩五尋。』」注云「十个爲束﹐貴成數也。禮尙儉﹐兩兩合其捲﹐是謂五兩。八尺曰尋﹐一兩五尋﹐則每卷二丈﹐合爲四十尺。今謂之匹﹐猶匹耦之云與﹖」則純帛亦緇也。傳取《媒氏》﹐以故合其字。定本作「糸才」字。此五兩﹐庶人禮也﹐故《士昏禮》「用玄纁束帛」﹐注云「用玄纁者﹐象陰陽備也。」然則庶人卑﹐故直取陰類而已。大夫用幣﹐無文﹐準《士昏》而言。《玉人》曰「穀圭﹐天子以娉女。大璋﹐諸侯以娉女。」是天子諸侯加圭璋之文也。○箋「幣可」至「委之」。正義曰﹕知不爲幣不足者﹐以男速女而獄﹐幣若不備﹐不得訟也。以訟拒之﹐明女不肯受﹐男子彊委其禮﹐然後訟之﹐言女受己之禮而不從己﹐故知幣可備。而云不足﹐明男女賢與不肯各有其耦﹐女所不從﹐男子彊來﹐故云「媒妁之言不和﹐六禮之來彊委之」﹐是其室家不足也。《野有死麕》箋云「不由媒妁。」知此有媒妁者﹐以此相訟﹐明其使媒﹐但不和而致訟耳。《野有死麕》以亂世民貧﹐思麕肉爲禮﹐明無媒可知。箋云「劫脇以成昏」﹐與此不同也。言媒妁者﹐《說文》云「媒﹐謀也。謀合二姓。妁﹐酌也。斟酌二姓。」「六禮之來彊委之」者﹐謂以雁幣﹐女𨿽不受﹐彊畱委置之。故《左傳》昭元年云「徐吾犯之妹美﹐公孫楚娉之矣﹐公孫黑又使彊委禽焉」﹐是也。此貞女不從﹐明亦以六禮委之也。六禮者﹐納采至親迎。女旣不受﹐可彊委之。納采之雁﹐則女不告名﹐無所卜﹐無問名。納吉之禮﹐納徵之幣﹐可彊委﹐不和﹐不得請期﹐期不從﹐不得親迎。言六禮之來彊委者﹐以方爲昏﹐必行六禮﹐故以六禮言之。其實時所委者﹐無六禮也﹐不過雁以納采﹐幣以納徵耳。女爲父母所嫁﹐媒妁和否﹐不由於己﹐而經皆陳女與男訟之辭者﹐以文王之教﹐女皆貞信﹐非禮不動﹐故能拒彊暴之男﹐與之爭訟。詩人假其事而爲之辭耳。

誰謂鼠無牙﹐何以穿我墉﹖誰謂女無家﹐何以速我訟﹖墉﹐墻也。視墻之穿﹐推其類可謂鼠有牙。○墉音容。訟如字﹐徐取韻音才容反。

﹝疏﹞傳「墉﹐墻」。○正義曰﹕《釋宮》云「墻謂之墉。」李巡曰「謂垣墻也。《郊特牲》曰﹕『君南鄕於北墉下』﹐注云『社內北墻』是也。亦爲城﹐《王制》注云『小城曰墉』﹐《皇矣》云『以伐崇墉』﹐義得兩通也。」

𨿽速我訟﹐亦不女從﹗不從﹐終不棄禮而隨此彊暴之男。

《行露》三章﹐一章三句﹐二章章六句。

《羔羊》《鵲巢》之功致也。召南之國﹐化文王之政﹐在位皆節儉正直﹐徳如羔羊也。《鵲巢》之君﹐積行累功﹐以致此《羔羊》之化﹐在位卿大夫競相切化﹐皆如此《羔羊》之人。○行﹐下孟反。

﹝疏﹞「《羔羊》三章﹐章四句」至「羔羊」。○正義曰﹕作《羔羊》詩者﹐言《鵲巢》之功所致也。召南之國﹐化文王之政﹐故在位之卿大夫皆居身節儉﹐爲行正直﹐徳如羔羊。然大夫有徳﹐由君之功﹐是《鵲巢》之功所致也。定本「致」上無「所」字。言南者﹐總謂六州也﹐以篇在《召南》﹐故連言召耳。云徳如羔羊者﹐《麟趾序》云「如麟趾之時」﹐《騶虞序》云「仁如騶虞」﹐皆如其經。則此徳如羔羊﹐亦如經中之羔羊也。經陳大夫爲裘用羔羊之皮﹐此云徳如羔羊者﹐詩人因事託意﹐見在位者裘得其制﹐徳稱其服﹐故說羔羊之裘﹐以明在位之徳。敍達其意﹐故云如羔羊焉。不然﹐則衣服多矣﹐何以獨言羔羊裘﹖《宗伯》注云「羔取其羣而不失其類。」《士相見》注云「羔取其羣而不黨。」《公羊傳》何休云「羔取其贄之不鳴﹐殺之不號﹐乳必跪而受之。死義生禮者﹐此羔羊之徳也。」然則今大夫亦能羣不失類﹐行不阿黨﹐死義生禮﹐故皆節儉正直﹐是徳如羔羊也。毛以儉素由於心﹐服制形於外。章首二句言裘得其制﹐是節儉也﹐無私存於情﹐得失表於行。下二句言行可蹤迹﹐是正直也。鄭以退食爲節儉﹐自公爲正直。羔裘言徳能稱之﹐委蛇者﹐自得之貌﹐皆亦節儉正直之事也。經先言羔羊﹐以服乃行事﹐故先說其皮﹔序後言羔羊﹐舉其成功乃可以化物﹐各自爲文﹐勢之便也。○箋「鵲巢」至「之人」。○正義曰﹕以篇首有鵲巢以比國君﹐故云《鵲巢》之君也。上言「積行累功﹐以致爵位」﹐則化及南國﹐亦積行累功而致之﹐故言「積行累功」以釋《鵲巢》之功所致之意。言由國君積行累功﹐以化天下﹐故天下化之﹐皆如羔羊﹐以致此《羔羊》之化也。知在位是卿大夫者﹐以經陳羔裘﹐卿大夫之服﹐故傳曰「大夫羔裘以居」﹐是也。言競相切化﹐謂競相切磋以善化﹐皆如《羔羊》之人﹐謂人徳如羔羊也。

羔羊之皮﹐素絲五紽。小曰羔﹐大曰羊。素﹐白也。紽﹐數也。古者素絲以英裘﹐不失其制﹐大夫羔裘以居。○它﹐本又作「他」﹐同徒何反。「它數也」﹐本或作「紽數」﹐所具反﹐後不音者同。英﹐沈音映﹐又如字。退食自公﹐委蛇委蛇。公﹐公門也。委蛇﹐行可從迹也。箋云﹕退食﹐謂減膳也。自﹐從也。從於公﹐謂正直順於事也。委蛇﹐委曲自得之貌﹐節儉而順﹐心志定﹐故可自得也。○委﹐於危反。虵﹐又作「蛇」﹐同音移。讀此兩句﹐當云「委虵委虵」﹐沈讀作「委委虵虵」。《韓詩》作「逶迄」﹐云公正貌。行﹐下孟反﹐崔如字。從迹﹐足容反﹐字亦作「蹤」﹐「迹」又作「亦」。

﹝疏﹞「羔裘」至「委蛇」。○毛以爲召南大夫皆正直節儉﹐言用羔羊之皮以爲裘﹐縫殺得制﹐素絲爲英飾﹐其紽數有五。旣外服羔羊之裘﹐內有羔羊之徳﹐故退朝而食﹐從公門入私門﹐布徳施行﹐皆委蛇然﹐動而有法﹐可使人蹤迹而效之。言其行服相稱﹐內外得宜。此章言羔羊之皮﹐卒章言羔羊之縫﹐互見其用皮爲裘﹐縫殺得制也。○鄭惟下二句爲異﹐言大夫減退膳食﹐順從於事﹐心志自得委蛇然。○傳「小曰羔」至「以居」。○正義曰﹕小羔大羊﹐對文爲異。此說大夫之裘﹐宜直言羔而已﹐兼言羊者﹐以羔亦是羊﹐故連言以協句。傳以羔羊並言﹐故以大小釋之。此言「紽數」﹐下言「裛數」﹐謂紽﹑裛之數有五﹐非訓紽﹑裛爲數也。二章傳云「緎﹐縫「者﹐《釋訓》云「緎﹐羔羊之縫。」孫炎曰「緎之云界緎。」然則縫合羔羊皮爲裘﹐縫卽皮之界緎﹐因名裘縫。云緎五﹐緎旣爲縫﹐則五紽﹑五裛亦爲縫也。視之見其五﹐故皆云五焉。傳於首章先言「紽數」者﹐以經云「五紽」﹐先解五之意﹐故紽數有五也。首章旣解其數﹐故二章解其體﹐言「緎﹐縫也」﹐且因《爾雅》之文。《爾雅》獨解緎者﹐蓋舉中言之。二章旣解其體﹐恐人以爲紽自數也﹐緎自縫也﹐故於卒章又言裛數有五﹐以明緎數亦五。緎言縫﹐則紽﹑裛亦縫可知﹐傳互言也。古者素絲所以得英裘者﹐織素絲爲組紃﹐以英飾裘之縫中。《淸人》傳曰「矛有英飾」﹐《閟宮》傳云「朱英爲飾」﹐則此英亦爲飾可知。素絲爲飾﹐維組紃耳。若爲綫﹐則所以縫裘﹐非飾也。故《幹旄》曰「素絲組之」﹐傳曰「裛以素絲而成組也。」紃亦組之類﹐則素絲可以爲組紃矣。旣云素絲﹐卽云五紽﹑五緎是裘縫明矣。又明素絲爲組紃﹐而施於縫中﹐故《下雜記》注云「紃施諸縫﹐若今之絳。」是有組紃而施於縫中之驗。傳知素絲不爲綫﹐而得爲飾者﹐若綫則凡衣皆用﹐非可美﹐故素絲以英裘﹐非綫也。言大夫羔裘以居者﹐由大夫服之以居﹐故詩人見而稱之也。謂居於朝廷﹐非居於家也。《論語》曰「狐貉之厚以居。」注云「在家所以接賓客」﹐則在家不服羔裘矣。《論語》注又云「緇衣羔裘﹐諸侯視朝之服。卿大夫朝服亦羔裘﹐惟豹袪﹐與君異耳。」明此爲朝服之裘﹐非居家也。○傳「公公」至「從迹」。○正義曰﹕傳以言退者﹐自朝之﹐故知公謂公門。《少儀》云「朝廷曰退」是也。行可蹤迹者﹐謂出言立行﹐有始有終﹐可蹤迹仿效也。○箋「退食」至「之貌」。○正義曰﹕減膳食者﹐大夫常膳日特豚﹐朔月少牢﹐今爲節儉減之也。王肅云「自減膳食﹐聖人有逼下之譏。」孫毓云「自非天災﹐無減膳之制。」所以得減膳食者﹐以序云節儉﹐明其減於常禮﹐經言退食﹐是減膳可知。禮者﹐苦人之奢﹐制其中法﹐若車服之文物﹐祭祀之犧牲﹐不可逼下﹐是故此論羔裘﹐美其得制。至於春養已食﹐容得減退﹐故趙盾食魚飧﹐公孫弘脫粟之飯﹐前史以爲美談。經云「自公」﹐鄭訓「自」爲「從」﹐「公」爲「事」﹐故云「從於公﹐謂正直順於事也」。委曲自得者﹐心志旣定﹐舉無不中﹐神气自若﹐事事皆然﹐故云「委蛇﹐委曲自得之貌也」。定本「退謂減膳」﹐更無「食」字。

羔羊之革﹐素絲五緎。革猶皮也。緎﹐縫也。○緎﹐徐音域﹐又於域反。孫炎云「緎縫之界域。」「緎﹐縫」﹐《爾雅》云「緎﹐羔裘之縫也」﹐音符用反。一本作「緎猶縫也」﹐則當音符龍反。

﹝疏﹞傳「革猶皮」。○正義曰﹕對文則皮革異﹐故《掌皮》云「秋斂皮﹐冬斂革。」異時斂之﹐明其別也。許氏《說文》曰「獸皮治去其毛曰革。」革﹐更也。對文言之異﹐散文則皮﹑革通。《司裘》曰「大喪飾皮車」﹐謂革輅也。去毛得稱皮﹐明是有毛得稱革﹐故攻皮之工有函﹑飽﹑韗﹑韋﹑裘﹐是皮革通言也。此以爲裘﹐明非去毛﹐故云「革猶皮也」。依《月令》﹐孟冬始裘﹐天子祭天則大裘而冕﹐故《司服》云「王祀昊天上帝﹐則服大裘而冕﹐祀五帝亦如之。」鄭注「大裘﹐黑羔裘」是也。其五冕之裘亦同黑羔裘﹐知者﹐《司裘職》云「掌爲大裘﹐以供王祀天之服」﹐更不別言衮冕已下之裘﹐明六冕與爵弁同用黑羔裘。若天子視朝及諸侯朝天子﹐皆以狐白裘﹐知者﹐以《玉藻》云「君衣狐白裘﹐錦衣以裼之」。又《秦詩》曰「君子至止﹐錦衣狐裘」﹐以裘象衣色﹐皮弁服白布衣故也。其卿大夫在朝及聘問亦衣狐白裘﹐知者﹐《玉藻》云「士不衣狐白」故也。其裼蓋用素衣﹐知者﹐以《鄭注》玉藻云「非諸侯則不用素錦爲裼」故也。士則麛裘靑犴褎﹐以狐白之外﹐惟麑裘素也。其諸侯視朝及卿大夫等同用黑羔裘﹐以《玉藻》云「羔裘緇衣以裼之」﹐又鄭注《論語》云「緇衣羔裘﹐諸侯視朝之服」是也。若諸侯視朔﹐君臣用麑裘﹐知者﹐鄭注《論語》云「素衣麑裘﹐諸侯視朝之服」。其臣則靑犴褎﹐絞衣爲裼。若兵事﹐旣用韎韋﹐衣則用黃衣狐裘及貍裘﹐象衣色故也。又襄四年傳云「臧之狐裘﹐敗我於狐駘」﹐又定九年傳云「晳幘而衣貍制」是也。若天子以下﹐田獵則羔裘﹐緇衣以裼之﹐知者﹐《司服》云「凡田冠弁服」﹐注云「冠弁﹐委貌」﹐則諸侯朝服故也。其天子諸侯燕居﹐同服玄端﹐則亦同服羔裘矣。凡裘﹐人君則用全﹐其臣則褎飾爲異﹐故《唐詩》云「羔裘豹袪」﹐鄭云「卿大夫之服」是也。若崔靈恩等﹐以天子諸侯朝祭之服﹐先著明衣﹐又加中衣﹐又加裘﹐裘外又加裼衣﹐裼之上乃加朝祭之服。其二劉等﹐則以《玉藻》云「君衣狐白裘﹐錦衣以裼之」﹐又云「以帛裏布﹐非禮也」﹐鄭注云「冕服中衣用素﹐朝服中衣用布」﹐若皮弁服之下﹐卽次錦衣爲裼﹐便是以帛裏布﹐故知中衣在裼衣之上明矣。又以《司服職》云「王祀昊天上帝﹐則服大裘而冕」﹐以下冕不復云裘﹐《司裘職》云「掌爲大裘﹐以供王祀天之服」﹐亦不別言衮冕以下之裘﹐明六冕與爵弁同用大裘之羔裘矣。案《玉藻》云「君子狐靑裘豹褎﹐玄綃衣以裼之」﹐注云「君子大夫士狐靑裘﹐蓋玄衣之裘」﹐然衮冕與衣玄知不用狐靑裘者﹐以《司裘職》云「季秋獻功裘﹐以待頒賜」﹐注云「功裘﹐人功微粗﹐謂狐靑麛裘之屬」。鄭以「功裘以待頒賜」大夫士﹐明非冕服之裘矣。

委蛇委蛇﹐自公退食。箋云﹕自公退食﹐猶退食自公。

羔羊之縫﹐素絲五裛。縫﹐言縫殺之﹐大小得其制。裛﹐數也。○縫﹐符龍反﹐注同。注「縫殺之」字又音符用反。裛﹐子公反。殺﹐所界反﹐徐所例反。委蛇委蛇﹐退食自公。

《羔羊》三章﹐章四句。

《殷其靁》﹐勸以義也。召南之大夫遠行從政﹐不遑寧處。其室家能閔其勤勞﹐勸以義也。召南大夫﹐召伯之屬。遠行﹐謂使出邦畿。○殷音隱﹐下同。靁亦作「雷」﹐力回反。「勸以義也」﹐本或無「以」字﹐下句始有。遑﹐本或作「偟」﹐音黃﹐暇也。使﹐所吏反。

﹝疏﹞「《殷其靁》三章﹐章六句」至「勸以義」。○正義曰﹕作《殷其靁》詩者﹐言大夫之妻勸夫以爲臣之義。召南之大夫遠行從政﹐施王命於天下﹐不得遑暇而安處﹐其室家見其如此﹐能閔念其夫之勤勞﹐而勸以爲臣之義。言𨿽勞而未可得歸﹐是勸以義之事也。定本「能閔其勤」﹐無「勞」字。召南之大夫遠行從政﹐經三章章首二句是也。不遑寧處﹐其室家閔其勤勞﹐次二句是也。詩本美其勸以義﹐卽具陳所勸之由﹐故先言從政勤勞﹐室家之事爲勸以義而施﹐經﹑序皆得其次。○箋「召南」至「之屬」。正義曰﹕此解大夫卽是王朝之常鷩而謂之召南者﹐以其是召伯之屬﹐故言召南之大夫也。文王未稱王﹐召伯爲諸侯之臣﹐其下不得有大夫。此言召南大夫﹐則是文王都丰﹑召伯受采之後也。言召伯之屬者﹐召伯爲王者之卿士﹐《周禮》六卿﹐其下皆有大夫﹐各屬其卿﹐故云「之屬」。《左傳》曰「伯輿之大夫瑕禽」﹐亦此之類也。知非六州諸侯之大夫者﹐以序云「遠行從政」。遠行﹐出境之辭。經云「殷其靁」﹐靁以諭號令﹐則此遠出封畿﹐行號令者也。若六州大夫﹐不得有出境行令之事。知非聘問者﹐聘問結好﹐非殷靁之取諭。有時而歸﹐非室家所當閔念。言遠行從政﹐無期以反室家﹐閔之。明是召伯之屬﹐從行化於南國也。時未爲伯﹐箋因《行露》之序從後言之耳。

殷其靁﹐在南山之陽。殷﹐靁聲也。山南曰陽。靁出地奮﹐震驚百里。山出雲雨﹐以潤天下。箋云﹕靁以諭號令於南山之陽﹐又諭其在外也。召南大夫以王命施號令於四方﹐猶靁殷殷然發聲於山之陽。

何斯違斯﹖莫敢或遑。何此君子也。斯﹐此。違﹐去。遑﹐暇也。箋云﹕何乎此君子﹐適居此﹐復去此﹐轉行遠﹐從事於王所命之方﹐無敢或閒暇時。閔其勤勞。○復﹐符福反。閒音閒。

振振君子﹐歸哉歸哉﹗振振﹐信厚也。箋云﹕大夫信厚之君子﹐爲君使﹐功未成﹐歸哉歸哉﹗勸以爲臣之義﹐未得歸也。○振音眞。「爲君」﹐於僞反﹐或如字﹐使﹐所吏反﹐或如字。

﹝疏﹞「殷其」至「歸哉」。○正義曰﹕言殷殷然靁聲在南山之陽﹐以諭君子行號令在彼遠方之國。旣言君子行王政於遠方﹐故因而閔之﹐云何乎我此君子﹐旣行王命於彼遠方﹐謂適居此一處﹐今復乃去此﹐更轉遠於余方﹐而無敢或閒暇之時﹐何爲勤勞如此。旣閔念之﹐又因勸之﹐言振振然信厚之君子﹐今爲君出使﹐功未成﹐可得歸哉﹖勸以爲臣之義﹐未得歸也。○傳「殷靁」至「天下」。○正義曰﹕此靁比號令﹐則雨靁之聲﹐故云「山出雲雨﹐以潤天下」。《云漢》傳曰「隆隆而雷」﹐箋云「非雨靁也﹐雨靁之聲尙殷殷然」﹐是也。「靁出地奮」﹐豫卦象辭也﹐彼注云「奮﹐動也。靁動於地上﹐而萬物豫也。」「震驚百里」﹐震卦彖辭也﹐注云「震爲靁﹐靁﹐動物之气也。靁之發聲﹐猶人君出政教以動國中之人﹐故謂之震。驚之言警戒也。靁發聲百里﹐古者諸侯之象﹐諸侯之出教令﹐警戒其國疆之內。」是其義也。此二卦皆有靁﹐事義相接﹐故並引之﹐以證靁諭號令之義也。靁之發聲﹐止聞百里。文王之化﹐非惟一國﹐直取諭號令耳。山出雲雨者﹐《公羊傳》曰「觸石而出﹐膚寸而合﹐不崇朝而雨天下者﹐其惟泰山乎﹗」是山出雲雨之事。○傳「何此君子」至箋「復去此」。○正義曰﹕傳言「何此君子」﹐解「何」字﹐何爲我此君子乃然。「此」非經中之「斯」﹐故傳先言「何此君子」﹐乃訓「斯」爲「此」。箋「何乎此君子」﹐亦謂傳中「何此君子」﹐亦非經中之「斯」。言「適居此」﹐經中「何斯」之此﹐言我君子行於遠方﹐適居此處。今乃復去離此﹐轉向余國﹐「去此」者﹐經中「違斯」之此也。《集注》有「箋云」﹐定本於此無「箋云」﹐誤也。

殷其靁﹐在南山之側。亦在其陰與左右也。

﹝疏﹞傳「亦在」至「左右」。○正義曰﹕上「陽」直云「山南」﹐此云「側」﹐不復爲山南﹐三方皆是。陰﹐謂山北。左﹐謂東。右﹐謂西也。

何斯違斯﹖莫敢遑息。息﹐止也。

振振君子﹐歸哉歸哉﹗

殷其靁﹐在南山之下。或在其下。箋云﹕下謂山足。

何斯違斯﹖莫或遑處。處﹐居也。○處﹐尺煮反。

振振君子﹐歸哉歸哉﹗

《殷其靁》三章﹐章六句。

卷一一之五

卷一一之五

《摽有梅》﹐男女及時也。召南之國﹐被文王之化﹐男女得以及時也。○摽﹐婢小反﹐徐符表反。梅﹐木名也﹐《韓詩》作「楳」﹐《說文》「楳亦梅字」。「男女及時也」﹐本或作「得以及時」者﹐從下而誤。被﹐皮寄反。

﹝疏﹞「《摽有梅》三章﹐章四句」至「及時」。○正義曰﹕作《摽有梅》詩者﹐言男女及時也。召南之國﹐被文王之化﹐故男女皆得以及時。謂紂時俗衰政亂﹐男女喪其配耦﹐嫁娶多不以時。今被文王之化﹐故男女皆得以及時。俗本「男女」下有「得以」二字者﹐誤也。毛以卒章云三十之男﹑二十之女爲蕃育法﹐二章爲男年二十八九﹑女年十八九﹐首章謂男年二十六七﹑女年十六七﹐以梅落諭男女年衰﹐則未落宜據男年二十五﹑女年十五矣﹐則毛以上二章陳年盛正昏之時﹐卒章蕃育法𨿽在期盡﹐亦是及時。《東門之楊》傳云「不逮秋冬」﹐則毛意以秋冬皆得成昏。孫卿曰「霜降逆女﹐冰泮殺止。」霜降﹐九月也。冰泮﹐正月也。孫卿﹐毛氏之師﹐明毛亦然﹐以九月至正月皆可爲昏也。又《家語》曰「霜降而婦功成﹐而嫁娶者行焉。冰泮農業起﹐昏禮殺於此。」又云「冬合男女﹐春班爵位。」《邶詩》曰「士如歸妻﹐迨冰未泮。」是其事也。其《周禮》言仲春﹐《夏小正》言二月者﹐皆爲期盡蕃育之法。《禮記》云「二十曰弱冠」﹐又曰「冠﹐成人之道」﹐成人乃可爲人父矣。《喪服》傳曰「十九至十六爲長殤」﹐禮子不殤父﹐明男二十爲初娶之端。又《禮記》曰「女子十五許嫁而笄」﹐以十五爲成人﹐許嫁不爲殤﹐明女十五爲初昏之端矣。王肅述毛曰「前賢有言﹐丈夫二十不敢不有室﹐女子十五不敢不事人。」譙周亦云「是故男自二十以及三十﹐女自十五以至二十﹐皆得以嫁娶。先是則速﹐後是則晚矣。凡人嫁娶﹐或以賢淑﹐或以方類﹐豈但年數而已。」此皆取說於毛氏矣。然則男自二十以至二十九﹐女自十五以至十九﹐皆爲盛年﹐其昏﹐自季秋至於孟春﹐惟其所用﹐不限其月。若男三十﹑女二十爲期盡蕃育﹐𨿽仲春猶可行﹐卽此卒章是也。又男女之昏﹐爲賢淑與方類﹐但男年二十以後﹐女年十五以後﹐隨任所當﹐嘉好則成﹐不必要以十五六女配二十一二男也。𨿽二十女配二十之男﹐三十之男配十五之女﹐亦可也。傳言三十之男﹐二十之女﹐據其並期盡者﹐依《周禮》文爲正。鄭據《周禮》仲春爲昏是其正。此序云「男女得以及時」﹐言及者﹐汲汲之辭﹐故三章皆爲蕃育之法﹐非仲春也。上二章陳及夏行嫁﹐卒章言夏晚大衰﹐不復得嫁﹐待明年仲春﹐亦是及時也。以梅實諭時之盛衰﹐不以諭年。若梅實未落﹐十分皆在﹐諭時未有衰﹐卽仲春之月是也。此經所不陳。旣以仲春之月爲正﹐去之彌遠則時益衰﹐近則衰少﹐衰少則梅落少﹐衰多則似梅落多﹐時不可爲昏則似梅落盡。首章「其實七兮」﹐謂在樹者七﹐梅落仍少﹐以諭衰猶少﹐謂孟夏也。以去春近﹐仍爲善時﹐故下句言「迨其吉兮」﹐欲及其善時也。二章言「其實三兮」﹐謂在者惟三﹐梅落益多﹐謂仲夏也。過此則不復可嫁﹐故云「迨其今兮」。今﹐急辭﹐恐其過此﹐故急也。又卒章「頃筐塈之」﹐謂梅十分皆落﹐梅實旣盡﹐諭去春光遠﹐善亦盡矣﹐謂季夏也。不可復昏﹐待至明年仲春﹐故下句云「迨其謂之」。箋云「女年二十而無嫁端﹐則有勤望之憂﹐明年仲春﹐不待以禮會之。時禮𨿽不備﹐相奔不禁」。由季夏時盡﹐故至明年也。季春亦非正時﹐箋不以首章當之者﹐以四月五月與春接連﹐猶可以嫁﹐三月則可以嫁明矣。六月則爲晚。此篇三章﹐宜一章興一月﹐故以首章爲初夏﹐二章爲向晚﹐此得以及時﹐宜舉末以言之﹐故不以爲季春也。所以於五月得爲昏﹐至六月則不可者﹐以四月五月去春未一時﹐故可彊嫁﹐故季夏﹐去春遠矣﹐故不得爲昏。知待至明年春者﹐《周禮﹟媒氏》「仲春之月﹐奔者不禁」﹐故知明年得行也。鄭以仲春爲昏月﹐故《行露》《野有蔓艸》皆引《周禮》「仲春之月﹐令會男女之無夫家者」。又《夏小正》「二月﹐綏多女士」﹐下云「有女懷春」﹐故以仲春爲昏月也。此首章箋云女年二十﹐則依《周禮》《書傳》《穀梁》《禮記》皆言男三十而娶﹐女二十而嫁﹐故不從毛傳。且女子十五﹐正言許嫁﹐不言卽嫁也。《越語》曰「女子十七不嫁﹐丈夫二十不娶﹐父母有罪。」越王謂欲報吳之故﹐特下此令。又若女年皆十五而嫁﹐越王欲速爲昏﹐何由乃下十七之期乎﹖又諸經傳所以皆云三十﹑二十﹐都不言正嫁娶之年﹐而皆爲期盡也。孫卿《家語》未可據信﹐故據《周禮》三十之男﹐二十之女﹐昏用仲春也。案《異義》「人君年幾而娶﹖今《大戴禮》說男子三十而娶﹐女子二十而嫁﹐天子巳下及庶人同禮﹔又《左傳》說人君十五生子﹐禮﹐三十而娶﹐庶人禮也。謹案﹕舜生三十不娶﹐謂之鰥﹔《禮﹟文王世子》曰「文王十五生武王﹐武王有兄伯邑考」﹐故知人君早昏﹐所以重繼嗣。鄭玄不駁﹐明知天子諸侯十二而冠﹐冠而生子。大夫以下﹐明從庶人法也。《行露》之篇﹐女以多露拒男﹐此四月﹑五月而云猶可嫁者﹐《鄭志》答張逸云「《行露》以正言也﹐《標有梅》以蕃育人民。」然則《行露》爲不從男﹐故以禮拒之﹔此爲有故﹐不及正時許之﹐所以蕃育人民故也。《綢繆》首章「三星在天」﹐箋云「三月之末﹐四月之中。」二章「三星在隅」﹐箋云「四月之末﹐五月之中。」卒章「三星在戶」﹐箋云「五月之末﹐六月之中。」與此三章之諭大同。彼云「不得其時」﹐此云「及時」者﹐此文王之化﹐有故不得以仲春者﹐許之﹐所以蕃育人民。彼正時不行﹐故爲違禮。事同意異﹐故美刺有殊。

摽有梅﹐其實七兮。興也。摽﹐落也。盛極則隋落者﹐梅也。尙在樹者七。箋云﹕興者﹐梅實尙餘七未落﹐諭始衰也。謂女二十﹐春盛而不嫁﹐至夏則衰。○隋﹐迨果反﹐又徒火反。求我庶士﹐迨其吉兮。吉﹐善也。箋云﹕我﹐我當嫁者。庶﹐眾。迨﹐及也。求女之當嫁者之眾士﹐宜及其善時。善時謂年二十﹐𨿽夏未大衰。○迨音待﹐《韓詩》云「顧也。」

﹝疏﹞「摽有」至「吉兮」。○毛以爲隋落者是有梅﹐此梅𨿽落﹐其實十分之中﹐尙在樹者七﹐其三始落﹐是梅始衰﹐興女年十六七﹐亦女年始衰﹐求女之當嫁者之眾士﹐宜及其此善時以爲昏。比十五爲衰﹐對十八九故爲善﹐此同興男女年﹐舉女年則男年可知矣。○鄭以梅落興時衰爲異﹐言閜落者是有梅﹐此梅𨿽落﹐其實十分之中尙七未落。已三分落矣﹐而在者眾﹐以興漸衰者善時。此時𨿽衰﹐其十分之中尙七分未衰﹐惟三分衰耳﹐而善者猶多﹐謂孟夏之月初承春後﹐仍爲善時﹐求我當嫁者之眾士﹐宜及孟夏善時以承昏事。○箋「梅實」至「始衰」。○正義曰﹕箋知不以梅記時者﹐以序云「男女得以及時」﹐而經有三章﹐宜一章諭一月。若爲記時﹐則梅已有落﹐不久則盡﹐「其實七兮」與「頃筐塈之」正同一月﹐非本歷陳及時之意﹐故爲諭也。○箋「我﹐我當嫁者」。○正義曰﹕言此者﹐以女被文王之化﹐貞信之教興﹐必不自呼其夫﹐令及時之取己。鄭恐有女自我之嫌﹐故辧之﹐言我者﹐詩人我﹐此女之當嫁者﹐亦非女自我。

摽有梅﹐其實三兮。在者三也。箋云﹕此夏鄕晚﹐梅之隋落差多﹐在者餘三耳。○鄕﹐本亦作「鄕」﹐又作「向」﹐同﹐許亮反。差﹐初賣反。求我庶士﹐迨其今兮。今﹐急辭也。

摽有梅﹐頃筐塈之。塈﹐取也。箋云﹕頃筐取之﹐謂夏已晚﹐頃筐取之於地。○頃音傾。塈﹐許器反。求我庶士﹐迨其謂之。不待備禮也。三十之男﹐二十之女﹐禮未備則不待禮會而行之者﹐所以蕃育民人也。△箋云﹕謂勤也。女年二十而無嫁端﹐則有勤望之憂。不待禮會而行之者﹐謂明年仲春﹐不待以禮會之也。時禮𨿽不備﹐相奔不禁。○蕃音煩。禁﹐居鴆反﹐一音金。

﹝疏﹞「摽有」至「謂之」。○毛以爲隋落者是有梅﹐此梅落盡﹐故以頃筐取之﹐以興女年二十﹐顏色甚衰﹐而用蕃育之禮以取之﹐求我當嫁者之眾士﹐宜及其此時而謂之以成昏。謂者﹐以言謂女而取之﹐不待備禮。○鄭以隋落者是梅﹐此梅落盡﹐故頃筐取之於地﹐以興漸衰者善時﹐此善時已盡﹐故待至明年仲春﹐以時已過﹐不可復昏故也。求我當嫁者之眾士﹐宜及明年仲春﹐女勤望之時﹐謂女年二十而不嫁﹐至明年仲春則有勤望之憂﹐宜及此時取之。○傳「不待」至「民人」。○正義曰﹕傳先言不待備禮者﹐解「謂之」之意。所以得謂之而成昏者﹐由不待備禮故也。又解不待備禮之意﹐言三十之男﹐二十之女﹐禮𨿽未備﹐年期旣滿﹐則不待禮會而行之﹐所以藩育民人也。謂多得成昏﹐令其有子﹐所以蕃息生育人民﹐使之眾多。○箋「不待」至「不禁」。○正義曰﹕傳意三十之男﹐二十之女﹐其年仲春卽不待禮會而行之。故鄭易之﹐言「不待禮會而行之」﹐謂明年仲春﹐如不待禮會之也。又稱不待禮者﹐禮𨿽不備﹐相奔不禁﹐卽《周禮》「仲春之月﹐令會男女於是時也﹐相奔者不禁」﹐是也。

《摽有梅》三章﹐章四句。

《小星》﹐惠及下也。夫人無妒忌之行﹐惠及賤妾﹐進禦於君﹐知其命有貴賤﹐能盡其心矣。以色曰妒﹐以行曰忌。命謂禮命貴賤。○行﹐下孟反﹐注同。盡﹐津忍反﹐後放此。

﹝疏﹞「《小星》二章﹐章五句」至「其心矣」。○正義曰﹕作《小星》詩者﹐言夫人以恩惠及其下賤妾也。由夫人無妒忌之行﹐能以恩惠及賤妾﹐令得進禦於君﹐故賤妾亦自知其禮命與夫人貴賤不同﹐能盡其心以事夫人焉。言夫人惠及賤妾﹐使進禦於君﹐經二章上二句是也。眾妾自知卑賤﹐故抱衾而往禦﹐不當夕﹐下三句是也。旣荷恩惠﹐故能盡心述夫人惠下之美﹐於經無所當也。此賤妾對夫人而言﹐則總指眾妾媵與侄娣皆爲賤妾也。《曲禮下》云「公侯有妾」﹐謂在九女之外﹐若內司服﹑女禦。注以衣服進者﹐彼暫時之事﹐不得次序進禦﹐明不在此賤妾之中。○箋「命謂禮命貴賤」。○正義曰﹕命謂貴賤者﹐夫人禮命貴﹐與君同﹐故稱曰小君。眾妾則賤﹐故《喪服》注云「貴者視卿﹐賤者視大夫也。」妾之貴者﹐夫人侄娣也﹐卽《喪服》所謂「貴臣賤妾」也。《左氏》皆言以夫人之侄娣爲繼室﹐明其貴也。何休云「夫人無子﹐立右媵之子。右媵無子﹐立左媵之子。」以二媵爲貴﹐與禮不合﹐故《韓奕》箋獨言娣﹐舉其貴者﹐是侄娣貴於媵之義。

嘒彼小星﹐三五在東。嘒﹐微貌。小星﹐眾無名者。三﹐心。五﹐噣。四時更見。箋云﹕眾無名之星﹐隨心﹑噣在天﹐猶諸妾隨夫人以次序進禦於君也。心在東方﹐三月時也。噣在東方﹐正月時也。如是終歲列宿更見。○嘒﹐呼惠反。噣﹐張救反﹐又都豆反﹐《爾雅》云「噣謂之柳。」更音庚﹐下同。見﹐賢徧反﹐下同。宿音秀。肅肅宵徵﹐夙夜在公。寔命不同﹗肅肅﹐疾貌。宵﹐夜。徵﹐行。寔﹐是也。命不得同於列位也。箋云﹕夙﹐早也。謂諸妾肅肅然夜行﹐或早或夜﹐在於君所﹐以次序進禦者﹐是其禮命之數不同也。凡妾禦於君﹐不當夕。○寔﹐時職反﹐《韓詩》作「實」﹐云「有也」。

﹝疏﹞「嘒彼」至「不同」。○正義曰﹕言嘒然微者﹐彼小星。此星𨿽微﹐亦隨三星之心﹑五星之噣以次列在天﹐見於東方﹐以興禮𨿽卑者﹐是彼賤妾𨿽卑﹐亦隨夫人以次序進禦於君所﹐由夫人不妒忌﹐惠及故也。眾妾自知己賤﹐不敢同於夫人﹐故肅肅然夜行﹐或早或夜﹐在於君所。夜來早往﹐或夜往而早來﹐不敢當夕﹐是禮命之數不得同於夫人故也。○傳「嘒彼」至「更見」。○正義曰﹕此言小星﹐故爲微貌。《云漢》傳曰「嘒﹐星貌」者﹐以宣王仰視﹐不止小星﹐故直言星貌﹐兼大星皆在也。嘒之爲貌﹐不甚大明﹐比於日月爲小﹐故大星小星皆得爲小貌。知三爲星者﹐下章云「維參與昴」﹐昴不五星﹐則五非下章之昴也。五旣非昴﹐則三亦非參﹐列宿之大﹐房﹑心﹑參伐﹐三旣非參﹐而心亦三星﹐故知三謂心也。《綢繆》傳曰「三星﹐參也」者﹐以其剌昏姻不得其時﹐舉正時以刺之。冬日之昏﹐在天在戶﹐惟參爲然﹐故知非心也。三星在罶皆爲心﹐心實三星﹐而傳不明說﹐蓋從此爲心﹐以其心稱三爲正﹐故此稱三以對參也。箋則三皆爲心﹐以其心實三星﹐而列宿之尊﹐故《元命苞》曰「心爲天王」﹐《公羊》又云「心爲大辰」﹐故言三星。此及《綢繆》《苕之華》皆云心也。知五是噣者﹐《元命苞》云「柳五星」﹐《釋天》云「咮謂之柳」﹐《天文志》曰「柳謂鳥喙」﹐則喙者﹐柳星也。以其爲鳥星之口﹐故謂之喙。心﹐東方之宿﹔柳﹐南方之宿﹐著明者﹐故以比夫人也。言四時更見者﹐見連言在東﹐恐其俱時在東﹐故云四時之中更疊見之。○箋「眾無」至「更見」。○正義曰﹕經言「在東」﹐箋云「在天」者﹐在東據初見之方﹐此不取所見之方爲義﹐直取星之在天﹐似婦人之進於夫﹐故變言在天。《綢繆》言「三星在天」﹐傳曰「見於東方」者﹐彼取記候﹐須所在之方爲義﹐故變言在東。經取其韻﹐注說其義﹐故皆反其經也。又心在東方﹐三月時﹔喙在東方﹐正月時﹐是不同時見也。二者同在春見﹐但異月耳。云四時者﹐如是終歲列宿更見﹐因明二十八宿更疊而見﹐不止於心﹑喙也。○傳「命不得同於列位」。○正義曰﹕𨿽同事於君﹐夫人貴而妾賤﹐禮命之數不得同於行列等位。○箋「諸妾」至「當夕」。○正義曰﹕《書傳》曰「古者﹐後夫人將侍君﹐前息燭﹐後舉燭﹐至於房中﹐釋朝服﹐襲燕服﹐然後入禦於君。雞鳴﹐大師奏《雞鳴》於階下﹐然後夫人鳴佩玉於房中﹐告去。」由此言之﹐夫人往來舒而有儀﹐諸妾則肅肅然夜而疾行﹐是其異也。言或早或夜在於君所者﹐謂諸妾夜晚始往﹐及早來也﹐亦異於夫人也。或以爲早謂夜初﹐妾有貴賤﹐往有早晚。知不然者﹐以其詩言「夙夜」者﹐皆記昏爲夜﹐晨初爲早﹐未有以初昏爲夙者。又序云「知其命有貴賤」﹐與此「寔命不同」一也。明此亦不同於夫人﹐非妾中自不同也。言「凡妾禦於君﹐不當夕」者﹐解所以夜晚乃往之意。由妾禦於君﹐不當夕故也。《內則》云「妻不在﹐妾禦莫敢當夕。」注云「避女君之禦日。」與此不同者﹐彼妻不在﹐妾不往禦﹐此自往禦之時﹐不敢當夕而往。文取於彼﹐義隨所證﹐亦斷章之義也。

嘒彼小星﹐維參與昴。參﹐伐也。昴﹐畱也。箋云﹕此言眾無名之星﹐亦隨伐﹑畱在天。○參﹐所林反﹐星名也﹐一名伐。昴音卯﹐徐又音茅﹐一名畱。二星皆西方宿也。畱如字﹐又音柳﹐下同。

﹝疏﹞傳「參﹐伐。昴﹐畱」。○正義曰﹕《天文志》云「參﹐白虎宿。三星直。下有三星﹐旒曰伐。其外四星﹐左右肩股也。」則參實三星﹐故《綢繆》傳曰「三星﹐參也。」以伐與參連體﹐參爲列宿﹐統名之﹐若同一宿然。但伐亦爲大星﹐與參互見﹐皆得相統﹐故《周禮》「熊旂六旒以象伐」﹐注云「伐屬白虎宿﹐與參連體﹐而六星言六旒﹐以象伐。」明伐得統參也。是以《演孔圖》云「參以斬伐」﹐《公羊傳》曰「伐爲大辰」﹐皆互舉相見之文也﹐故言「參﹐伐也」﹐見同體之義。《元命苞》元「昴六星﹐昴之爲言畱﹐言物成就系畱」﹐是也。彼昴畱爲一﹐則參伐明亦爲一也。

肅肅宵徵﹐抱衾與裯。寔命不猶﹗衾﹐被也。裯﹐襌被也。猶﹐若也。箋云﹕裯﹐牀帳也。諸妾夜行﹐抱衾與牀帳﹐待進禦之﹐次序不若﹐亦言尊卑異也。○衾﹐起金反。裯﹐直畱反﹐徐云「鄭音直俱反。」帳﹐張仗反。

﹝疏﹞傳「衾﹐被。裯﹐襌被」。○正義曰﹕《葛生》曰「錦衾爛兮」﹐是衾爲臥物﹐故知爲被也。今名曰被﹐古者曰衾﹐《論語》謂之寢衣也。以衾旣是被﹐裯亦宜爲臥物﹐故爲襌被也。○箋「裯﹐牀帳」。○正義曰﹕鄭以衾旣爲被﹐不宜復云襌被也。漢世名帳爲裯﹐蓋因於古﹐故以爲牀帳。《鄭志》張逸問﹕「此箋不知何以易傳﹖又諸妾抱帳﹐進禦於君﹐有常寢﹐何其碎﹖」答曰「今人名帳爲裯﹐𨿽古無名被爲裯。諸妾何必人抱一帳﹖施者因之﹐如今漢抱帳也。」是鄭之攺傳之意﹐云「施者因之」。《內則》注云「諸侯取九女﹐侄娣兩兩而禦﹐則三日也。次兩媵﹐則四日也。次夫人專夜﹐則五日也。」是五日之中﹐一夜夫人﹐四夜媵妾。夫人禦後之夜﹐則次禦者抱衾而往。其後三夜﹐禦者因之﹐不復抱也。四夜旣滿﹐其來者又抱之而還﹐以後夜夫人所專﹐不須帳也。所施帳者﹐爲二人共侍於君﹐有須在帳者。妾往必二人俱往﹐不然不須帳﹐故天子九嬪以下﹐九人一夜﹐明九人更疊而往來矣。其禦﹐望前先卑﹐望後先尊﹐宜二媵下侄娣畢﹐次二媵﹐次夫人。下侄娣次夫人。望後乃反之。則望前最賤﹐妾抱帳往﹐貴者抱之還。望後﹐貴者抱之往﹐賤者抱之還。帳爲諸妾而有﹐異於夫人也。

《小星》二章﹐章五句。

《江有汜》﹐美媵也。勤而無怨﹐嫡能悔過也。文王之時﹐江沱之閒﹐有嫡不以其媵備數﹐媵遇勞而無怨﹐嫡亦自悔也。勤者﹐以已宜媵而不得﹐心望之。○汜音祀﹐江水名。媵音孕﹐又繩證反。古者諸侯娶夫人﹐則同姓二國媵之。嫡﹐都狄反﹐正夫人也﹐下同。沱﹐徒何反﹐江水之別也﹐篇內同。

﹝疏﹞「《江有汜》三章﹐章五句」至「自悔」。○正義曰﹕作《江有汜》詩者﹐言美媵也。美其勤而不怨﹐謂宜爲媵而不得行﹐心𨿽勤勞而不怨於嫡﹐故嫡亦能自悔過﹐謂悔其不與俱行也。當文王之時﹐江﹑沱之間﹐有嫡不以其媵備妾禦之數﹐媵遇憂思之勞而無所怨﹐而嫡有所思﹐亦能自悔過也。此本爲美媵之不怨﹐因言嫡之能自悔﹐故美媵而後兼嫡也。嫡謂妻也。媵謂妾也。謂之媵者﹐以其從嫡﹐以送爲名﹐故《士昏禮》注云「媵﹐送也。」古者女嫁必侄娣從﹐謂之媵也。《士昏禮》云「𨿽無娣﹐媵先。」言若或無娣﹐猶先侄媵﹐是士有娣﹐娣但不必備耳。《喪大記》「大夫撫侄娣」﹐是大夫有侄娣矣。《公羊傳》曰「諸侯一取九女﹐二國媵之。」所從皆名媵﹐獨言二國者﹐異國主爲媵﹐故特名之。其實﹐𨿽夫人侄娣亦爲媵也。此言嫡媵﹐不指其諸侯大夫及士庶﹐𨿽文得兼施﹐若夫人﹐宜與《小星》同言夫人。此直云「有嫡」﹐似大夫以下﹐但無文以明之。媵之行否﹐所由嫡者﹐嫡尊專妒﹐抑之而不得行﹐後思之而悔也。勤﹑勞一也﹐勤者﹐心企望之﹐望之而不得﹐所以成勞﹐故云「遇勞」也。不以其媵備數﹐經三章次二句是也。嫡亦自悔﹐皆卒句是也。首章一句﹐爲下而設。遇勞不怨﹐經無所當﹐稱美媵之本心耳。

江有汜﹐興也。決復入爲汜。箋云﹕興者﹐諭江水大﹐汜水小﹐然而並流﹐似嫡媵宜俱行。○決﹐古穴反﹐又音穴。復﹐扶福反。並﹐白猛反﹐又步頂反。之子歸﹐不我以。不我以﹐其後也悔。嫡能自悔也。箋云﹕之子﹐是子也。是子﹐謂嫡也。婦人謂嫁曰歸。以猶與也。

﹝疏﹞「江有」至「也悔」。○正義曰﹕江水大﹐似嫡﹔汜水小﹐似媵。言江之有汜﹐得並流﹐以興嫡之有媵﹐宜俱行。言是子嫡妻往歸之時﹐不共我以俱行﹐由不以我俱去﹐故其後也悔。○傳「決復入爲汜」。正義曰﹕《釋水》文也。此毛解汜之狀﹐其興與鄭同﹐知毛不以興夫人初過而後悔者﹐以後悔之文下章自見﹐故不解。

江有渚﹐渚﹐小洲也﹐水岐成渚。箋云﹕江水流而渚畱﹐是嫡與己異心﹐使已獨畱不行。○渚﹐諸呂反﹐《韓詩》云「一溢一否曰渚。」「渚﹐小洲也」﹐本或無此注。「水岐」如字﹐何音其宜反﹐又音祗。之子歸﹐不我與。不我與﹐其後也處。處﹐止也。箋云﹕嫡悔過自止。

江有沱﹐沱﹐江之別者。箋云﹕岷山道江﹐東別爲沱。○岷﹐本又作「頠」﹐武巾反﹐山名﹐在蜀。道﹐徒報反﹐本亦作「導」﹐下篇注同。之子歸﹐不我過。不我過﹐其嘯也歌。箋云﹕嘯﹐蹙口而出聲。嫡有所思而爲之﹐旣覺自悔而歌。歌者﹐言其悔過﹐以自解說也。○過音戈﹐下文同。嘯﹐蕭叫反﹐沈蕭妙反。蹙﹐子六反﹐本亦作「蹴」。解﹐革買反﹐又閒買反。說﹐始拙反﹐又音悅。

《江有汜》三章﹐章五句。

《野有死麕》﹐惡無禮也。天下大亂﹐彊暴相陵﹐遂成淫風。被文王之化﹐𨿽當亂世﹐猶惡無禮也。無禮者﹐爲不由媒妁﹐雁幣不至﹐劫脇以成昏﹐謂紂之世。○麕﹐本亦作「麏」﹐又作「麇」﹐俱倫反。麏﹐獸名也。《艸木疏》云「麏﹐獐也﹐靑州人謂之麏。」惡﹐烏路反﹐下同。被﹐皮寄反。劫脇﹐上居業反﹐下許業反。

﹝疏﹞「《野有死麕》三章﹐二章章四句﹐一章三句」至「惡無禮」。○正義曰﹕作《野有死麕》詩者﹐言「惡無禮」﹐謂當紂之世﹐天下大亂﹐彊暴相陵﹐遂成淫風之俗。被文王之化﹐𨿽當亂世﹐其貞女猶惡其無禮。經三章皆惡無禮之辭也。○箋「無禮」至「紂之世」。○正義曰﹕經言「吉士誘之」﹐女思媒氏導之﹐故知不由媒妁也。思其麕肉爲禮﹐故知雁幣不至也。欲令舒而脫脫兮﹐故知劫脇以成昏也。箋反經爲說﹐而先媒後幣﹐與經倒者﹐便文﹐見昏禮先媒。經主惡無禮﹐故先思所持之物也。或有俗本以「天下大亂」以下同爲鄭注者﹐誤。定本﹑《集注》皆不然。

野有死麕﹐白茅包之。郊外曰野。包﹐裹也。凶荒則殺禮﹐猶有以將之。野有死麕﹐羣田之獲而分其肉。白茅﹐取絜淸也。箋云﹕亂世之民貧﹐而彊暴之男多行無禮﹐故貞女之情﹐欲令人以白茅裹束野中田者所分麕肉爲禮而來。○包﹐逋茅反。裹音果。殺﹐所戒反﹐徐所例反。淸如字﹐沈音淨。令﹐力呈反。有女懷春﹐吉士誘之。懷﹐思也。春﹐不暇待秋也。誘﹐道也。箋云﹕有貞女思仲春以禮與男會﹐吉士使媒人道成之。疾時無禮而言然。○誘音酉。

﹝疏﹞「野有」至「誘之」。○毛以爲皆惡無禮之辭也。言凶荒則殺禮﹐猶須禮以將之﹐故貞女欲男於野田中有死麕之肉﹐以白茅裹之爲禮而來也。旣欲其禮﹐又欲其及時﹐故有貞女思開春以禮與男會﹐不欲過時也。又欲令此吉士﹐先使媒人導成之﹐不欲無媒妁而自行也。○鄭惟「懷春」爲異﹐言思仲春正昏之時﹐以禮與男會也。余與毛同。言「春」﹐據成昏之時。「吉士誘之」﹐乃於納采之先﹐在春前矣。但以昏時爲重﹐故先言「懷春」也。此詩所陳﹐皆是女之所欲﹐計有女懷春之文﹐應最在上。但昏禮主於交接﹐春是合昏之時﹐故以女懷配春爲句﹐見春是所思之主。其實裹束麕肉亦是女之所思﹐故箋云貞女之情﹐欲令以白茅裹束死麕肉爲禮而來﹐是也。○傳「凶荒」至「絜淸」。○正義曰﹕解以死麕之意。昏禮五禮用雁﹐惟納徵用幣﹐無麕鹿之肉。言死麕者﹐凶荒則殺禮﹐謂減殺其禮﹐不如丰年也。禮𨿽殺﹐猶須有物以將行之﹐故欲得用麕肉也。此由世亂民貧﹐故思以麕肉當雁幣也。故《有狐序》曰「古者凶荒﹐則殺禮多昏」。《司徒》「以荒政十有二聚萬民﹐十曰多昏」﹐鄭司農云「多昏﹐不備禮而昏﹐娶者多」﹐是也。傳文解野中所以有死麕者﹐由羣聚於田獵之中﹐獲而分得其肉。《繢人》注云「齊人謂麕爲獐」﹐則麕是獐也。必以白茅包之者﹐由取其絜淸也。《易》曰「藉用白茅﹐無咎。」傳曰「爾貢包茅不入﹐王祭不供﹐無以縮酒﹐以供祭祀」﹐明其絜淸。○傳「春﹐不暇待秋」。正義曰﹕傳以秋冬爲正昏﹐此云春者﹐此女年二十﹐期已盡﹐不暇待秋也。此思春﹐思開春﹐欲其以禮來。若仲春﹐則不待禮會而行之﹐無爲思麕肉矣。此女惡其無禮﹐恐其過晚﹐故舉春而言。其實往歲之秋冬﹐亦可以爲昏矣。《釋詁》云「誘﹐進也。」《曲禮》注「進客謂導之」﹐明進﹑導一也﹐故以誘爲導也。。○箋「有貞」至「言然」。正義曰﹕箋以仲春爲昏時﹐故知貞女思仲春之月以禮與男會也。言吉士誘之者﹐女欲令吉士使媒人導達成昏禮也。疾時無媒﹐故言然也。言「懷春」﹐自思及時與男會也。言「誘之」﹐自吉士遣媒也﹐非謂仲春之月始思遣媒。何者﹖女十五許嫁﹐已遣媒以納采﹐二十仲春始親迎﹐故知非仲春月始思媒也。吉士者﹐善士也﹐述女稱男之意﹐故以善士言之。「士如歸妻」﹐「求我庶士」﹐皆非女所稱﹐故不言吉。《捲阿》云「用吉士」﹐謂朝廷之士有善徳﹐故稱吉士也。

林有朴樕﹐野有死鹿。白茅純束﹐朴樕﹐小木也。野有死鹿﹐廣物也。純束﹐猶包之也。箋云﹕朴樕之中及野有死鹿﹐皆可以白茅包裹束以爲禮﹐廣可用之物﹐非獨麕也。純讀如屯。○朴﹐蒲木反﹐又音僕。樕音速。純﹐徒本反﹐沈云「鄭徒尊反。」屯﹐舊徒本反﹐沈徒尊反﹐云「屯﹐聚也。」有女如玉。徳如玉也。箋云﹕如玉者﹐取其堅而絜白。

﹝疏﹞「林有」至「如玉」。○正義曰﹕言凶荒殺禮﹐非直麕肉可用﹐貞女又欲男子於林中有朴樕小木之處﹐及野之中有羣田所分死鹿之肉﹐以白茅純束而裹之﹐以爲禮而來也。由有貞女﹐堅而絜白﹐徳如玉然﹐故惡此無禮﹐欲有以將之。○傳「朴樕﹐小木」。○正義曰﹕《釋木》云「朴樕﹐心。」某氏曰「朴樕﹐斛樕也﹐有心能濕﹐江河間以作柱。」孫炎曰「朴樕一名心。」是朴樕爲木名也。言小木者﹐以林有此木﹐故言小木也。「林有朴樕」﹐謂林中有朴樕之木也﹐故箋云「朴樕之中及野有死鹿」﹐不言林者﹐則林與朴樕爲一也。知不別者﹐以朴樕﹐木名﹐若一木﹐不得有死鹿﹔若木眾﹐卽是林矣﹐不得林與朴樕並言也。且下云有死鹿﹐言有﹐足得蒙林﹐林下之有﹐不爲鹿施﹐明是林中有朴樕之處也。朴樕與林不別﹐《正月》箋云「林中大木之處。」此小木得爲林者﹐謂林中有此小木﹐非小木獨爲林也。此宜云「林中小木之處」。○箋「純讀如屯」。○正義曰「純讀爲屯」者﹐以純非束之義﹐讀爲屯﹐取肉而裹束之﹐故傳云「純束﹐猶包之」。○箋「如玉」至「絜白」。○正義曰﹕此皆比白玉﹐故言堅而絜白。《弁師》云「五采玉」﹐則非一色。獨以白玉比之者﹐比其堅而絜白﹐不可污以無禮。《小戎》箋云「玉有五徳」﹐不云堅而絜白者﹐以男子百行﹐不可止貞絜故也。

舒而脫脫兮﹗舒﹐徐也。脫脫﹐舒遲也。箋云﹕貞女欲吉士以禮來﹐脫脫然舒也。又疾時無禮﹐彊暴之男相劫脇。○脫﹐敕外反﹐注同。無感我帨兮﹐感﹐動也。帨﹐佩巾也。箋云﹕奔走失節﹐動其佩飾。○感如字﹐又胡坎反。帨﹐始銳反﹐沈始悅反。無使尨也吠﹗尨﹐狗也。非禮相陵則狗吠。○尨﹐美邦反。吠﹐符廢反。

﹝疏﹞「舒而」至「也吠」。○正義曰﹕此貞女思以禮來﹐惡其劫脇。言吉士當以禮而來﹐其威儀舒遲而脫脫兮﹐無動我之佩巾兮﹐又無令狗也吠。但以禮來﹐我則從之。疾時劫脇成昏﹐不得安舒﹐奔走失節﹐動其佩巾﹐其使尨也吠﹐己所以惡之﹐是謂惡無禮也。○傳「脫脫﹐舒遲」。○正義曰﹕脫脫﹐舒鷃之貌。不言貌者﹐略之。《采蘩》傳曰「僮僮﹐竦敬。祁祁﹐舒遲」﹐亦略而不言貌。定本「脫脫﹐舒貌」﹐有貌字﹐與俗本異。○傳「帨﹐佩巾」。○正義曰﹕《內則》云子事父母﹐婦事舅姑﹐皆云「左佩紛帨」。注云「帨﹐拭物之巾。」又曰「女子設帨於門右」。然則帨者是巾﹐爲拭物﹐名之曰帨紛﹐其自佩之﹐故曰佩巾。○傳「尨狗」至「狗吠」。○正義曰「尨﹐狗」﹐《釋畜》文。李巡曰「尨一名狗。」非禮相陵﹐主不迎客﹐則有狗吠。此女原其禮來﹐不用驚狗﹐故《鄭志》答張逸云「正行昏禮﹐不得有狗吠」﹐是也。

《野有死麕》三章﹐二章四句﹐一章三句。

《何彼襛矣》﹐美王姬也。𨿽則王姬亦下嫁於諸侯﹐車服不系其夫﹐下王后一等﹐猶執婦道﹐以成肅雝之徳也。下王后一等﹐謂車乘厭翟﹐勒面繢裛﹐服則褕翟。○襛﹐如容反﹐《韓詩》作「茙」。茙音戎﹐《說文》云「衣厚貌。」王姬音基。王姬﹐武王女。姬﹐周姓也。杜預云「王姬以上爲尊。」「𨿽王姬」﹐一本作「𨿽則王姬」。車音居﹐他皆放此。《釋名》云「古者曰車聲如居﹐所以居人也。」今曰車音尺奢反﹐云捨也﹐韋昭曰「古皆音尺奢反﹐從漢以來﹐始有居音。」系﹐本或作「繼」。下王﹐遐嫁反﹐注同。厭﹐於葉反。翟﹐庭歷反。厭翟﹐王后五路之第二者也。翟﹐雉也﹐次其羽相迫﹐故曰厭也。繪﹐本又作「繢」﹐戶妹反﹐畫文也。糸忽﹐作孔反。褕翟音遙翟﹐或作狄﹐王后六服之第二也。

﹝疏﹞「《何彼襛矣》三章﹐章四句」至「之徳」。正義曰﹕作《何彼襛矣》詩者﹐美王姬也。以其𨿽則王姬﹐天子之女﹐亦下嫁於諸侯。其所乘之車﹐所衣之服﹐皆不系其夫爲尊卑﹐下王后一等而已。其尊如是﹐猶能執持婦道﹐以成肅敬雍和之徳﹐不以已尊而慢人。此王姬之美﹐卽經云「曷不肅雍﹐王姬之車」是也。定本「𨿽王姬」無「則」字。此詩主美肅雍之徳﹐因言顏色之美。以善道相求之事﹐敍者本其作意﹐略不言耳。王姬者﹐王女而姬姓。《春秋》「築王姬之館於外」﹐杜預云「不稱字﹐以王爲尊」是也。言「𨿽則王姬亦下嫁於諸侯」者﹐以諸侯之女嫁於諸侯﹐是其常令﹐𨿽則王姬之尊﹐亦下嫁於諸侯﹐亦謂諸侯主也。然上無二王﹐王姬必當嫁於諸侯﹐言「𨿽則」者﹐欲美其能執婦道﹐故言「𨿽則」﹐爲屈尊之辭。言下嫁於諸侯﹐𨿽嫁於王者之後﹐亦是也。《禮記》注云「周女因魯嫁卒服之﹐如內女﹐天子爲之無服。嫁於王者之後﹐乃服之。」則王姬嫁於王者之後﹐似非下嫁。言王姬必下嫁者﹐必二王之後﹐通天三統﹐自行正朔﹐有與天子敵義。其實列土諸侯﹐不得純敵天子﹐亦爲下嫁也。因姑姊妹女子有恩﹐二王后有敵義﹐故服之﹐非實敵也。若二王之後嫁女於諸侯﹐爵𨿽尊﹐非下嫁也﹐故魯之孝惠娶於商﹐及宋人來媵﹐皆無異於諸侯也。然得行禮樂﹐惟祭爲然也。此王姬體王之尊﹐故下王后一等﹐不系夫之尊卑。惟二王后之夫人﹐得與王后同﹐亦降一等﹐不系於夫也。此時齊侯子未爲諸侯﹐若爲諸侯﹐其夫人車服自當下王后一等﹐要本王姬車服不爲系於夫也。天子尊無二上﹐故其女可下王后一等。若諸侯之女下嫁﹐則各從夫之爵﹐不得下其母一等也。何休云「天子嫁女於諸侯﹐備侄娣﹐如諸侯禮義。不可以天子之尊﹐絕人繼嗣之路。」皇甫謐云「武王五男二女﹐元女妻胡公﹐王姬宜爲媵﹐今何得適齊侯之子﹖何休事無所出﹐未可據信也。或以尊﹐故命同族爲媵。」○箋「下王后」至「褕翟」。○正義曰﹕王后五路﹐重翟爲上﹐厭翟次之。六服﹐褘衣爲上﹐褕翟次之。今言下王后一等﹐故知車乘厭翟﹐服則褕翟也。《巾車職》云「王后之五路﹕重翟﹐鍚面朱裛﹔厭翟﹐勒面繢裛﹔安車﹐彫面鷖裛﹔皆有容蓋。」注云「重翟﹐重翟雉之羽也。厭翟﹐次其羽使相迫也。勒面﹐謂以如玉龍勒之韋爲當面飾也。雕者﹐畫之﹐不龍其韋。安車﹐坐乘車﹐凡婦人車皆坐乘。鄭司農云﹕鍚馬﹐面鍚也。鷖裛者﹐靑黑色﹐以繒爲之﹐裛著馬勒﹐直兩耳與兩鑣。容謂幨車﹐山東謂之裳幃﹐或曰潼容﹐玄謂朱裛﹑繢裛。其施之如鷖裛﹐車衡輨亦宜有焉。繢﹐畫文也。蓋﹐如今小車蓋也。皆有容有蓋﹐則重翟﹑厭翟謂蔽也。重翟﹐後從王祭祀所乘。厭翟﹐後從王賓饗諸侯所乘。安車無蔽﹐後朝見於王所乘﹐謂去飾也。《詩﹟國風﹟碩人》曰『翟蔽以朝』﹐謂諸侯夫人始來﹐乘翟蔽之車﹐以朝見於君﹐以盛之也。此翟蔽﹐蓋厭翟也。然則王后始來乘重翟矣。」《巾車》又云「翟車﹐貝面組裛﹐有握﹔輦車﹐組輓﹐有翣﹐羽蓋。」注云「翟車以出桑﹐輦車宮中所乘」。此王后五等車所用也。其諸侯之夫人始嫁及常乘之車則無文﹐說者各爲其見。崔靈恩以爲﹐二王之後夫人各乘本國先王之上車﹐魯之夫人乘重翟。知者﹐以魯夫人服褘衣﹐與王后同﹐故知車亦同也。其同姓異姓侯伯夫人皆乘厭翟﹐子男夫人乘翟車﹐所用助祭﹑饗賓﹑朝見各依差次。其初嫁之時﹐侯伯以下夫人所乘車皆上攝一等﹐知者﹐以士妻乘墨車﹐上攝大夫之車故也。崔又一解云「諸侯夫人初嫁不得上攝﹐以其逼王后故也。卿大夫之妻得上攝一等。」案鄭注《巾車》引《詩》「翟茀以朝」﹐謂厭翟也。衛是侯爵﹐故厭翟。崔氏後解與鄭注同。旣不上攝﹐鄭注《巾車》云「乘翟茀之車以盛之者﹐以乘祭祀之車﹐故言盛也。」二劉以五等諸侯夫人初嫁皆乘厭翟﹐與鄭不合。其三公之妻與子男同。其孤妻夏篆﹐卿妻夏縵﹐大夫墨車﹐士乘棧車﹐初嫁皆上攝一等。其始嫁之衣﹐皆以祭服加以纁袡﹐約《士昏禮》「女次純衣纁袡」故也。其諸侯夫人用自祭之服﹐卿大夫之妻用助祭之服。此序以經有王姬之車﹐故因言車服謂嫁時之車服耳。若其在國﹐則系於其夫﹐各從其爵也。

何彼襛矣﹖唐棣之華。興也。襛猶戎戎也。唐棣﹐栘也。箋云﹕何乎彼戎戎者乃栘之華。興者﹐諭王姬顏色之美盛。○棣﹐徒帝反﹐《字林》大內反。華如字。栘音移﹐一音是兮反﹐郭璞云「今白栘也﹐似白楊﹐江東呼夫栘。」曷不肅雍﹖王姬之車。肅﹐敬。雍﹐和。箋云﹕曷﹐何。之﹐往也。何不敬和乎﹐王姬往乘車也。言其嫁時﹐始乘車則已敬和。○車﹐協韻尺奢反﹐又音居。或云古讀華爲敷﹐與居爲韻。後放此。

﹝疏﹞「何彼」至「之車」。○正義曰﹕何乎彼戎戎者﹐乃唐棣之華﹐以興王姬之顏色﹐亦如此華然。王姬非直顏色之美﹐又能執持婦道﹐何事不敬和乎﹗王姬往乘車時﹐則已敬和矣。以其尊而適卑﹐恐有傲慢﹐今初乘車時已能敬和﹐則每事皆敬和矣。○礎矮襛猶戎戎」。○正義曰﹕以戎戎者華形貌﹐故重言之﹐猶《柏舟》以汎爲汎汎之義。言戎戎者﹐毛以華狀物色﹐言之不必有文。○傳「唐棣﹐栘」。○正義曰﹕《釋木》文。舍人曰「唐棣一名栘。」郭璞曰「今白栘也﹐似白楊﹐江東呼夫栘。」○箋「何不」至「敬和」。○正義曰﹕詩美王姬肅雍﹐非云何事不敬和乎﹖言事事皆敬和。王姬始乘車則已敬和﹐後至齊侯之家自然敬和﹐故《樂記》云「肅肅﹐敬也。雍雍﹐和也。」夫敬與和﹐何事不行也﹖

何彼襛矣﹖華如桃李。平王之孫﹐齊侯之子。平﹐正也。武王女﹐文王孫﹐適齊侯之子。箋云「華如桃李」者﹐興王姬與齊侯之子顏色俱盛。正王者﹐徳能正天下之王。

﹝疏﹞「何彼」至「之子」。○正義曰﹕言何乎彼戎戎者﹐其華之色如桃李華也﹐以興王姬顏色之盛與齊侯之子。誰能有此顏色者﹐是平王之孫與齊侯之子耳。上章言唐棣之華﹐此章不言木名﹐直言華如桃李﹐則唐棣之華如桃李之華也。以王姬顏色如齊侯之子顏色﹐故舉二木也。箋云「華如桃李者﹐興王姬與齊侯之子顏色俱盛」﹐是以華比華﹐然後爲興。○傳「平﹐正也」。箋「正王者﹐徳能正天下之王」。○正義曰﹕此文王也。文者﹐謚之正名也﹐稱之則隨徳不一﹐故以徳能正天下則稱平王。《鄭志》張逸問﹕「箋云徳能正天下之王﹐然則不必要文王也。」答曰「徳能平正天下則稱爲平﹐故以號文王焉。」又《大誥》注「受命曰寧王﹐承平曰平王」﹐故《君奭》云「割申勸寧王之徳」﹐是文王也。又《洛誥》云「平來毖殷﹐乃命寧」﹐卽云「予以秬鬯二卣﹐曰明禋。文王騂牛一﹐武王騂牛一」。則「乃命寧」﹐兼文武矣﹐故注云「周公謂文王爲寧王」。成王亦謂武王爲寧王﹐此一名二人兼之。武王亦受命﹐故亦稱寧王。理亦得稱平王﹐但無文耳。

其釣維何﹖維絲伊緡。齊侯之子﹐平王之孫。伊﹐維。緡﹐綸也。箋云﹕釣者以此有求於彼。何以爲之乎﹖以絲之爲綸﹐則是善釣也。以言王姬與齊侯之子以善道相求。○緡﹐亡貧反。綸音倫﹐繩也。

﹝疏﹞「其釣」至「之孫」。○正義曰﹕其釣魚之法維何以爲乎﹖維以絲爲繩﹐則是善釣。以興其娶妻之法﹐亦何以爲之乎﹖維以禮爲之﹐則是善娶。釣者以此有求於彼﹐執絲綸以求魚﹔娶者以己有求於人﹐用善道而相呼。誰能以善道相求呼者﹖乃齊侯之子求平王之孫。上章主美王姬適齊侯之子﹐故先言平王之孫。此章主說齊侯之子以善道求王姬﹐故先言齊侯之子。○傳「緡﹐綸」。○正義曰﹕《釋言》文。孫炎曰「皆繩名也。」故《采綠》箋云「綸﹑釣﹐繳。」《抑》又云「言緡之絲」﹐傳曰「緡﹐被」者﹐以荏染柔木﹐宜被之以弦﹐故云「緡﹐被」﹐謂被絲爲弦也。綸﹐《禮記》云「王言如絲﹐其出如綸」﹐謂嗇夫所佩﹐與此別。

《何彼襛矣》三章﹐章四句。

《騶虞》《鵲巢》之應也。《鵲巢》之化行﹐人倫旣正﹐朝廷旣治﹐天下純被文王之化﹐則庶類蕃殖﹐蒐田以時﹐仁如騶虞﹐則王道成也。應者﹐應徳自遠而至。○騶﹐側畱反﹐《周書﹟王會》《艸木疏》並同。又云「尾長於身﹐不履生艸。」《尙書大傳》云「尾倍於身」。應﹐應對之應﹐注皆同。朝﹐直遙反。治﹐直吏反。被﹐皮寄反。蕃音煩﹐多也。蒐﹐所畱反﹐春獵爲蒐﹐田獵也。杜預云「蒐索擇取不孕者也。」《穀梁傳》云「四時之田﹐春曰田﹐夏曰苗﹐秋曰蒐﹐冬曰狩。」

﹝疏﹞「《騶虞》二章﹐章三句」至「道成」。○正義曰﹕以《騶虞》處末者﹐見《鵲巢》之應也。言《鵲巢》之化行﹐則人倫夫婦旣已得正﹐朝廷旣治﹐天下純被文王之化﹐則庶類皆蕃息而殖長﹐故國君蒐田以時﹐其仁恩之心﹐不忍盡殺﹐如騶虞然﹐則王道成矣。《鵲巢》之化﹐謂國君之化行於天下也。人倫旣正﹐謂夫人均一﹐不失其職是也。朝廷旣治﹐謂以禮自防﹐聽訟決事是也。天下純被文王之化﹐謂《羔羊》以下也。此處《騶虞》於末﹐以爲《鵲巢》之應﹐以故歷序《鵲巢》以下﹐然後言《騶虞》當篇之義﹐由文王之化被於天下也﹐故得庶類蕃殖﹐卽豝豵是也。國君蒐田以時﹐卽章首一句是也。「仁如騶虞」﹐下二句是也。言「王道成」者﹐以此篇處末﹐故總之言天下純被文王之化﹐庶類又蒙其澤﹐仁心能如騶虞﹐則王化之道成矣。所謂《周南》《召南》﹐王化之基也。○箋「應者」至「而至」。正義曰﹕敍解徳爲應之意﹐故箋解應者﹐應國君之徳﹐若自遠而至﹐然非實至也。

彼茁者葭﹐茁﹐出也。葭﹐蘆也。箋云﹕記蘆始出者﹐著春田之早晚。○茁﹐側劣﹑側刷二反。葭音加。蘆音盧﹐艸也。著﹐張慮反﹐後不音者放此。壹發五豝。豕牝曰豝。虞人翼五豝﹐以待公之發。箋云﹕君射一發而翼五豬者﹐戰禽獸之命。必戰之者﹐仁心之至。○發如字﹐徐音廢。豝﹐百加反。牝﹐頻忍反﹐徐扶死反。射﹐食亦反。於嗟乎騶虞﹗騶虞﹐義獸也。白虎黑文﹐不食生物﹐有至信之徳則應之。箋云﹕於嗟者﹐美之也。

﹝疏﹞「彼茁」至「騶虞」。○正義曰﹕言彼茁茁然出而始生者﹐葭艸也。國君於此艸生之時出田獵﹐壹發矢而射五豝。獸五豝惟壹發者﹐不忍盡殺。仁心如是﹐故於嗟乎嘆之﹐嘆國君仁心如騶虞。騶虞﹐義獸﹐不食生物﹐有仁心﹐國君亦有仁心﹐故比之。○傳「茁﹐出。葭﹐蘆」。○正義曰﹕謂艸生茁茁然出﹐故云「茁茁」也﹐非訓爲「出」。「葭﹐蘆」﹐《釋艸》文。李巡曰「葦初生。」○傳「豕牝」至「之發」。○正義曰「豕牝曰豝」﹐《釋獸》文。又解君射一發而翼五豝者﹐由虞人翼驅五豝﹐以待公之發矢故也。《多士》云「敢翼殷命」﹐注云「翼﹐驅也。」則此翼亦爲驅也。知有驅之者﹐《吉日》云「漆沮之從﹐天子之所」﹐傳曰「驅禽而至天子之所。」又曰「悉率左右﹐以燕天子」﹐」﹐傳曰「驅禽之左右﹐以安待天子之射。」又《易》曰「王用三驅﹐失前禽也。」故知田獵有使人驅禽之義。知虞人驅之者﹐以田獵則虞人之事﹐故《山虞》云「若大田獵﹐則萊山田之野。」《澤虞》云「若大田獵﹐則萊澤野。」天子田獵使虞人﹐則諸侯亦然﹐故《駟驖》箋云「奉是時牡者﹐謂虞人。」《田僕》云「設驅逆之車。」則僕人設車﹐虞人乘之以驅禽也。言驅逆﹐則驅之逆之皆爲驅也。○箋「君射」至「之至」。正義曰﹕解云君止一發﹐必翼五豝者﹐戰禽獸之命。必云戰之者﹐不忍盡殺﹐令五豝止一發﹐中則殺一而已﹐亦不盡殺之﹐猶如戰然﹐故云「戰禽獸之命」也。而必云戰之者﹐仁心之至﹐不忍盡殺故也。○傳「騶虞」至「應之」。○正義曰﹕白虎﹐西方毛虫﹐故云義獸。《鄭志》張逸問﹕「傳曰『白虎黑文』﹐又《禮記》曰『樂官備』﹐何謂﹖」答曰「白虎黑文﹐《周史﹟王會》云備者﹐取其一發五豝﹐言多賢也。」《射義》注及《答志》皆諭得賢多﹐引《詩》斷章也。言不食生物者﹐解其仁心﹐故序云「仁如騶虞」。云「有至信之徳則應之」者﹐騶虞之爲瑞應﹐至信之徳也。陸機云「騶虞﹐白虎黑文﹐尾長於驅﹐不食生物﹐不履生艸﹐應信而至者也。」

彼茁者蓬﹐蓬﹐艸名也。○蓬﹐蒲東反。壹發五豵。一歲曰豵。箋云﹕豕生三曰豵。○豵﹐子公反﹐徐又在容反﹐字又作「豵」﹐同。

於嗟乎騶虞﹗

﹝疏﹞傳「一歲曰豵」。○正義曰﹕傳以《七月》云「言私其豵﹐獻豜於公」﹐《大司馬》云「大獸公之﹐小獸私之」﹐豜言私﹐明其小﹐故彼亦云「一歲曰豵」。獻豜於公﹐明其大﹐故彼與《還》傳皆云「三歲曰豜」。《代檀》傳曰「三歲曰特」﹐蓋異獸別名。故三歲者有二名也。《大司馬職》注云「一歲爲豵﹐二歲爲豝﹐三歲爲特﹐四歲爲肩﹐五歲爲愼。」其說與毛或異或同﹐不知所據。○箋「豕生三曰豵」。○正義曰﹕箋以豵者豕生之數﹐非大小之名﹐故《釋獸》云「豕生三豵﹑二師﹑一特。」郭璞曰「豬生子常多﹐故別其少者。」《鄭志》張逸問﹕「豕生三曰豵﹐不知母豕也﹖豚也﹖」答曰「豚也。過三以往﹐猶謂之豵﹐以自三以上更無名也。」故知過三亦爲豵。一解𨿽生數之名﹐大小皆得名之。「言私其豵」﹐謂小時﹐此國君蒐田所射﹐未必小也。《釋獸》麕﹑鹿皆云「絕有力者﹐﹛鹿開﹜」﹐則「有懸特」謂豕生一名﹐獻豜從兩。肩爲﹛鹿開﹜﹐﹛鹿開﹜﹐鹿也﹐絕有力者﹐非三歲矣。肩﹑﹛鹿開﹜﹐字𨿽異﹐音實同也。

《騶虞》二章﹐章三句。

召南之國十四篇﹐四十章﹐百七十七句。

卷二二之一

卷二二之一

◎邶柏舟詁訓傳第三

○陸曰﹕鄭云「邶﹑鄘﹑衛者﹐殷紂畿內地名﹐屬古冀州。自紂城而北曰邶﹐南曰鄘﹐東曰衛。衛在汲郡朝歌縣﹐時康叔正封於衛。其末子孫稍並兼彼二國﹐混其地而名之。作者各有所傷﹐從其本國而異之﹐故有邶﹑鄘﹑衛之詩。」王肅同。從此訖《豳﹟七月》﹐十二國並變風也。邶﹐蒲對反﹐本又作「鄁」﹐《字林》方代反。柏音百﹐字又作「栢」。

邶鄘衛譜邶﹑鄘﹑衛者﹐商紂畿內方千里之地。○正義曰﹕《地理誌》云「河內本殷之舊都﹐周旣滅殷﹐分其畿內爲三國﹐《詩﹟風》邶﹑鄘﹑衛是也。」如《志》之言﹐故知畿內。以畿內﹐故知方千里也。○其封域在《禹貢》冀州大行之東。○正義曰﹕案《禹貢》大行屬冀州。《地理誌》云「大行在河內山陽縣西北。」以《詩》言﹐楚丘﹑桑中﹑淇水﹑漕浚皆在山東﹐故皆云在大行之東。大行屬河內﹐河內卽紂都﹐而西不逾大行者﹐蓋其都近西也。○北逾衡漳﹐○正義曰﹕鄭注《禹貢》云「衡漳者﹐漳水潢流。」《地理誌》云「漳水在上黨沽縣大黽谷﹐東北至安平阜城入河。」以漳水自上黨而過鄴城之北﹐南距紂都百餘里耳﹐故知逾之。○東及兗州桑土之野。○正義曰﹕《禹貢》兗州云「桑土旣蠶。」注云「其地尢宜蠶桑﹐因以名之。」今濮水之上﹐地有桑間者﹐僖三十一年「衛遷於帝丘」﹐杜預云「帝丘﹐今東郡濮陽縣也。」濮陽在濮水之北﹐是有桑土明矣。○周武王伐紂﹐以其京師封紂子武庚爲殷後。正義曰﹕此皆《史記﹟世家》文。○庶殷頑民﹐被紂化日久﹐未可以建諸侯﹐乃三分其地﹐置三監﹐使管叔﹑蔡叔﹑霍叔尹而教之。正義曰﹕《地理誌》云「邶以封紂子武庚﹔鄘﹐管叔尹之﹔衛﹐蔡叔尹之﹐以監殷民﹐謂之三監。」則三監者﹐武庚爲其一﹐無霍叔矣。王肅﹑服虔皆依《志》爲說。鄭不然者﹐以《書傳》曰「武王殺紂﹐立武庚﹐繼公子祿父。使管叔﹑蔡叔監祿父﹐祿父及三監叛」。言使管﹑蔡監祿父﹐祿父不自監也。言祿父及三監叛﹐則祿父已外更有三人爲監﹐祿父非一監矣。《古文尙書﹟蔡仲之命》曰「惟周公位冢宰﹐正百工﹐羣叔流言﹐乃致辟管叔於商﹐囚蔡叔於郭鄰﹐降霍叔於庶人﹐三年不齒」﹐則以管﹑蔡﹑霍三叔爲三監明矣。孫毓亦云「三監當有霍叔﹐鄭義爲長。」然則《書敍》惟言伐管叔﹑蔡叔﹐不言霍叔者﹐鄭云「綯赦之也。」《王制》使大夫監於方伯之國﹐國三人。謂使大夫三人監州長也。此爲殷民難化﹐且使監之。武庚又非方伯﹐不與《王制》同也。《史記》云「武王爲武庚未集﹐恐其有賊心﹐乃令弟管叔﹑蔡叔傅相之﹐三分其地置三監。」則三叔各監一國﹐不知所監之國爲誰也。《地理誌》𨿽云管叔尹鄘﹐蔡叔尹衛﹐以武庚在三監之中﹐未可據信﹐則管﹑蔡所監不足明矣﹐故鄭不指言之。監者﹐且令監之﹐非所封也。封﹐卽管﹑蔡﹑霍是也。○自紂城而北謂之邶﹐南謂之鄘﹐東謂之衛。○正義曰﹕此無文也。以詩人之作﹐自歌土風﹐驗其水土之名﹐知其國之所在。《衛》曰「送子涉淇﹐至於頓丘」﹐頓丘今爲縣名﹐在朝歌紂都之東也。紂都河北﹐而《鄘》曰「在彼中河」﹐鄘境在南明矣。都旣近西﹐明不分國﹐故以爲邶在北。三國之境地相連接﹐故《邶》曰「亦流於淇」﹐《鄘》曰「送我乎淇之上矣」﹐《衛》曰「瞻彼淇奧」﹐是以三國皆言淇也。戴公東徙﹐渡河野處漕邑﹐則漕地在鄘也。而《邶》曰「土國城漕」﹐國人所築之城也﹔「思須與漕」﹐衛女所經之邑也﹔「河水彌彌」﹐宣公作臺之處也。此詩人本述其事﹐作爲自歌其土也。王肅﹑服虔以爲鄘在紂都之西。孫毓云「據《鄘風﹟定之方中》﹐楚丘之歌﹐鄘在紂都之南﹐相證自明﹐而城以西無驗。其城之西﹐迫於西山﹐南附洛邑﹐檀伯之封﹐溫原樊州皆爲列國﹐《鄘風》所興﹐不出於此﹐鄭義爲長。」

武王旣喪﹐管叔及其羣弟見周公將攝政﹐乃流言於國﹐曰「公將不利於孺子」。○正義曰﹕此皆《金縢》之文﹐惟「見周公將攝政」一句非耳。彼注云﹕管﹐國名。叔﹐字。周公兄﹐武王弟﹐封於管。羣弟﹐蔡叔﹑霍叔。武王崩﹐周公免喪﹐欲居攝。小人不知天命而非之﹐故流「公將不利於孺子」之言於京師。孺子﹐謂成王也。知管叔「周公之兄」者﹐《孟子》文也。周公避之﹐居東都二年。秋﹐大熟未獲﹐有雷電疾風之異。乃後成王悅而迎之﹐反而遂居攝。○正義曰﹕知者﹐準的《金縢》之文。如鄭注《金縢》﹐周公初出﹐成王年十三。避居二年﹐成王年十四。秋﹐大熟﹐遭雷風。成王迎而反之。是成王年十五﹐避居三年。云「二年」者﹐不數初出之年故也。

三監導武庚叛。○正義曰﹕《書序》云「武王崩﹐三監及淮夷叛。」注云「周公還攝政﹐懼誅﹐因開導淮夷與俱叛。居攝一年之時﹐系之武王。崩者﹐其惡之初自崩始也。」又《書傳》曰「使管叔﹑蔡叔監祿父。武王死﹐成王幼﹐管﹑蔡疑周公而流言。奄君蒲姑謂祿父曰﹕『武王旣死矣﹐成王尙幼矣﹐周公見疑矣。此百世之時也﹐請舉事。』然後祿父及三監叛」。奄君導之﹐祿父遂與三監叛﹐則三監亦導之矣。故《左傳》曰「管﹑蔡啟商﹐惎間王室」是也。成王旣黜殷命﹐殺武庚﹐復伐三監。○正義曰「成王旣黜殷命﹐殺武庚」﹐《書序》文也。彼注云「黜殷命﹐謂誅武庚」是也。旣殺武庚﹐復伐三監﹐爲異時伐者﹐以《書序》「黜殷命」﹐「伐管﹑蔡」﹐別文言之﹐明非一時也。殺武庚﹐伐三監﹐皆在攝政二年﹐故《書傳》曰「二年克殷」。注云「誅管﹑蔡及祿父等也」。○更於此三國建諸侯﹐以殷餘民封康叔於衛﹐使爲之長。○正義曰﹕以未可建諸侯﹐故置三監。今旣伐三監﹐明於此建諸侯矣。《書序》曰「成王旣伐管叔﹑蔡叔﹐以殷餘民封康叔﹐作《康誥》。」攝政二年伐管﹑蔡﹐四年建侯於衛﹐則伐管蔡﹑封康叔異年﹐而《書序》連言之者﹐注云「言伐管﹑蔡者﹐爲因其國也。」王肅《康詰》注云「康﹐國名﹐在千里之畿內。旣滅管﹑蔡﹐更封爲衛侯」。鄭無明說﹐義或當然。或者康謚也。言爲之長者﹐以周公建國不過五百里﹐明不以千里之地盡封康叔﹐故知更建諸侯也。妹邦於諸國屬鄘﹐《酒誥》命康叔云「明大命於妹邦。」注云「妹邦者﹐紂都所處﹐其民尢化紂嗜酒。今祿父見誅﹐康叔爲其連屬之監﹐是康叔並監鄘也。」又季札見歌《邶》《鄘》《衛》﹐言「康叔﹑武公之徳如是」﹐故知爲之長。後世子孫稍並彼二國﹐混而名之。○正義曰﹕以康叔不得二國﹐故知後世子孫也。頃公之惡﹐邶人刺之﹐則頃公以前已兼邶。其鄘或亦然矣。周自昭王以後﹐政教陵遲﹐諸侯或彊弱相陵﹐故得兼彼二國﹐混一其境﹐同名曰衛也。此殷畿千里﹐不必邶﹑鄘之地止建二國也。或多建國數﹐漸並於衛﹐不必一時滅之﹐故云稍並兼也。《地理誌》云「武王崩﹐三監叛﹐周公誅之﹐盡以其地封弟康叔﹐號曰孟侯﹐遷邶﹑鄘之民於洛邑﹐故邶﹑鄘﹑衛三國之詩相與同風。」如《志》之言﹐則康叔初卽兼彼二國﹐非子孫矣。服虔依以爲說﹐鄭不然者﹐以周之大國不過五百里﹐王畿千里﹐康叔與之同﹐反過周公﹐非其制也。

七世至頃侯﹐當周夷王時﹐衛國政衰﹐變風始作。○正義曰﹕《衛世家》云「康叔卒﹐子康伯立。卒﹐子孝伯立。卒﹐子嗣伯立。卒﹐子疌伯立。卒﹐子靖伯立。卒﹐子貞伯立。卒﹐子頃候立。」除頃侯﹐故七世也。又曰「頃侯厚賂周夷王﹐夷王命爲衛侯。」故知當夷王時。此鄭數君世﹐諸國不同。齊﹑陳並數有詩之君﹐此及曹不數﹐頃公﹑共公又不數﹐及魯則並數﹐此皆隨便而言﹐不爲例也。故作者各有所傷﹐從其國本而異之﹐爲《邶》《鄘》《衛》之詩焉。○正義曰﹕《綠衣》《日月》《終風》《燕燕》《柏舟》《河廣》《泉水》《竹竿》述夫人衛女之事﹐而得分屬三國者﹐如此《譜》說﹐定是三國之人所作﹐非夫人衛女自作矣。《泉水》《竹竿》俱述思歸之女﹐而分在異國﹐明是二國之人作矣。女在他國﹐衛人得爲作詩者﹐蓋大夫聘問往來﹐見其思歸之狀﹐而爲之作歌也。惟《載馳》一篇序云「許穆夫人作也」﹐《左傳》曰「許穆夫人賦《載馳》」﹐《列女傳》稱夫人所親作﹐或是自作之也。若許穆夫人所作﹐而得入《鄘風》者﹐蓋以於時國在鄘地﹐故使其詩屬鄘也。《木瓜》美齊﹐《猗嗟》刺魯﹐各從所作之風﹐不入所述之國。許穆夫人之詩得在衛國者﹐以夫人身是衛女﹐辭爲衛發﹐故使其詩歸衛也。宋襄之母則身已歸衛﹐非復宋婦﹐其詩不必親作﹐故在衛焉。並邶﹑鄘分爲三國﹐鄭並十邑不分之者﹐以鄭在西都﹐十邑之中無鄭名﹐又皆國小﹐土風不異﹐不似邶﹑鄘之地﹐大與衛同﹐又先有衛名﹐故分之也。𨿽分從邶﹑鄘﹐其實衛也。故序每篇言衛﹐明是衛詩﹐猶唐實是晉﹐故序亦每篇言晉也。其秦仲﹑陳佗皆以字配國﹐當謚號之稱﹐非爲國名而施也。若異國之君﹐必以國配謚﹐恐與其君相亂﹐若《河廣》宋襄﹐《木瓜》齊桓﹐《猗嗟》魯莊公之輩是也。三國如此次者﹐以君世之首在前者爲先﹐故《世家》﹐頃侯卒﹐子釐侯立。四十二年卒﹐子共伯余立爲君。共伯弟和襲攻共伯於墓上﹐共伯自殺。衛人立和爲衛侯﹐是爲武公。以頃公三國詩之最先﹐故《邶》在前也。《鄘﹟柏舟》與《淇奧》𨿽同是武公之詩﹐共姜守義事在武公政美入相之前﹐故《鄘》次之﹐《衛》爲後也。凡編詩以君世爲次﹐此三國當其君之時﹐或作或否﹐其有詩者﹐各於其國以君世爲次也。《世家》曰「武公卽位﹐修康叔政﹐百姓和集。五十五年卒﹐子莊公楊立。二十三年卒﹐太子完立﹐是爲桓公。二年﹐弟州吁驕奢﹐桓公黜之。十六年﹐州吁襲殺桓公而自立。九月殺州吁於濮﹐迎桓公子晉於邢而立之﹐是爲宣公。十九年卒﹐太子朔立﹐是爲惠公。四年奔齊﹐立公子黔牟。黔牟立八年﹐惠公復入。三十三年卒﹐子懿公赤立。九年爲狄所滅﹐立昭伯頑之子申爲戴公。元年卒﹐立弟燬﹐是爲文公。」此其君次也。序者﹐或以事明主﹐或言其謚﹐或終始備言﹐或與初見末義相發明﹐要在理著而已。若一君止一篇者﹐明言號謚﹐多則文有詳略。《邶﹟柏舟》云「頃公之時」﹐則頃公詩也。《綠衣》「莊姜傷己﹐妾上僣」﹐當莊公時﹐則莊公詩也。詩述莊姜而作﹐故序不言莊公也。《燕燕》云「莊姜送歸妾也」﹐妾非夫人所當出﹐出不當夫人送﹐今云「送歸妾」﹐明子死乃送之﹐是州吁詩也。《日月》《終風》《擊鼓》﹐序皆云州吁。《凱風》從上明之﹐皆州吁詩也。《雄雉》《匏有苦葉》﹐序言宣公﹐舉其始﹐《新臺》《二子乘舟》復言宣公﹐詳其終﹐則《谷風》《式微》《旄丘》《簡兮》《泉水》《北門》《北風》《靜女》在其間﹐皆宣公詩也。《鄘﹟柏舟》云「共伯蚤死﹐其妻守義」﹐明武公時作﹐則武公詩也。《墻有茨》「公子頑通於君母」﹐君母則惠公母﹐則惠公詩也。《鶉之奔奔》云「宣姜」﹐亦是惠公之母﹐則《君子偕老》《桑中》在其間﹐亦皆惠公詩也。《定之方中》《蝃蝀》《相鼠》《於旄》﹐序皆云文公﹐文公詩可知。《載馳序》云「懿公爲狄人所滅﹐露於漕邑」﹐則戴公詩也。在文公下者﹐後人不能盡得其次第﹐爛於下耳。《衛﹟淇奧》云「美武公」﹐則武公詩矣。《考槃》《碩人》﹐序皆云「莊公」﹐則莊公詩也。《氓》云「宣公之時」﹐則宣公詩也。《竹竿》從上言之﹐亦宣公詩也。《芄蘭》刺惠公﹐則惠公詩也。《河廣》云「宋襄公母歸於衛」﹐母𨿽父所出﹐而文系於襄梗覂明襄公卽位乃作﹐襄公以魯僖十年卽位﹐二十一年卒﹐終始當衛文公﹐則文公詩矣。《伯兮》云「爲王前驅」﹐《有狐序》云「衛之男女失時」﹐皆不言謚﹐在《河廣》《木瓜》之間﹐則似文公詩矣。但文公﹑惠公之時﹐無從王徵伐之事﹐惟桓五年秋﹐蔡人﹑衛人﹑陳人從王伐鄭﹐當宣公時﹐則《伯兮》宣公詩也。《伯兮》旣爲宣公詩﹐則《有狐》亦非文公詩也。文公滅而復興﹐詩無刺者﹐不得有男女失時之歌﹐則《有狐》亦宣公詩也﹐與《伯兮》俱爛於此﹐本在《芄蘭》之上﹐序者於《氓》舉國公以明下﹐故不復言宣公耳。推此則換爛在作序之後﹐故舉上明下。若本第於此﹐則《伯兮》宜言謚以辧嫌﹐不宜越《芄蘭》《河廣》而蒙《氓》詩之序也。《木瓜》云「齊桓公救而封之」﹐則文公詩也﹐故鄭於左方中皆以此知之也。然鄭於其君之下云某篇某作者﹐準其時之事而言﹐其作未必卽此君之世作也。何則﹖文王之詩有在成王時作者﹐是不必其時卽作也。《春秋》之義﹐未逾年不成君﹐而州吁以春弒君﹐九月死於濮﹐不成君而得有詩者﹐以其已在君位﹐百姓蒙其惡﹐故得作詩以刺之也。《柏舟》共姜自誓﹐不爲共伯詩者﹐以共伯已死﹐其妻守義﹐當武公之時﹐非共伯政教之所及﹐所以爲武公詩也。諸變詩一君有數篇者﹐大率以事之先後爲次﹐故衛宣公先蒸於夷姜﹐後納伋妻﹐《邶》詩先《匏有苦葉》﹐後次《新臺》﹐是以事先後爲次也。舉此而言﹐則其餘皆以事次也。《墻有茨》《鶉之奔奔》皆刺宣姜﹐其篇不次﹐而使《桑中》間之﹐則編篇之意﹐或以事義相類﹐或以先後相次﹐序﹑注無其明說﹐難以言之。

《柏舟》﹐言仁而不遇也。衛頃公之時﹐仁人不遇﹐小人在側。不遇者﹐君不受已之志也。君近小人﹐則賢者見侵害。○柏﹐木名。頃音傾。近﹐附近之近。

﹝疏﹞「《柏舟》五章﹐章六句」。○「不遇」至「侵害」。○正義曰﹕箋以仁人不遇﹐嫌其不得進仕﹐故言「不遇者﹐君不受己之志」﹐以言「亦汎其流」﹐明與小人並列也。言「不能奮飛」﹐是在位不忍去也。《穀梁傳》曰「遇者何﹖志相得。」是不得君志亦爲不遇也。二章云「薄言往訴﹐逢彼之怒」﹐是君不受己之志也。四章云「覯閔旣多﹐受侮不少」﹐是賢者見侵害也。

汎彼柏舟﹐亦汎其流。興也。汎﹐流貌。柏﹐木﹐所以宜爲舟也。亦汎汎其流﹐不以濟度也。箋云﹕舟﹐載渡物者﹐今不用﹐而與物汎汎然俱流水中。興者﹐諭仁人之不見用﹐而與羣小人並列﹐亦猶是也。○汎﹐敷劍反。「汎﹐流貌」﹐本或作「汎汎﹐流貌」者﹐此從王肅注加。耿耿不寐﹐如有隱憂。耿耿﹐猶儆儆也。隱﹐痛也。箋云﹕仁人旣不遇﹐憂在見侵害。○耿﹐古幸反。儆音景。微我無酒﹐以敖以遊。非我無酒﹐可以敖遊忘憂也。○敖﹐本亦作「遨」﹐五羔反。

﹝疏﹞「汎彼」至「以遊」。○正義曰﹕言汎然而流者﹐是彼柏木之舟。此柏木之舟宜用濟渡﹐今而不用﹐亦汎汎然其與眾物俱流水中而己。以興在列位者是彼仁徳之人﹐此仁徳之人宜用輔佐﹐今乃不用﹐亦與眾小人並列於朝而己。仁人旣與小人並列﹐恐其害於己﹐故夜儆儆然不能寐﹐如人有痛疾之憂﹐言憂之甚也。非我無酒﹐可以敖遊而忘此憂﹐但此憂之深﹐非敖遊可釋也。○傳「汎流」至「濟度」。○正義曰﹕《竹竿》云「檜楫松舟」﹐《菁菁者莪》云「汎汎楊舟」﹐則松楊皆可爲舟。言柏木所以宜爲舟者﹐解以舟諭仁人之意﹐言柏木所以宜爲舟﹐猶仁人所以宜爲官﹐非謂餘木不宜也。

我心匪鑑﹐不可以茹。鑑﹐所以察形也。茹﹐度也。箋云﹕鑑之察形﹐但知方圓白黑﹐不能度其眞僞。我心非如是鑑﹐我於眾人之善惡外內﹐心度知之。○監﹐本又作「鑑」﹐甲暫反﹐鏡也。茹﹐如預反﹐徐音如庶反。度﹐待洛反﹐下同。亦有兄弟﹐不可以據。據﹐依也。箋云﹕兄弟至親﹐當相據依。言亦有不相據依以爲是者﹐希耳。責之以兄弟之道﹐謂同姓臣也。薄言往訴﹐逢彼之怒。彼﹐彼兄弟。○訴﹐蘇路反。怒﹐協韻﹐乃路反。

﹝疏﹞「我心」至「之怒」。○正義曰﹕仁人不遇﹐故自稱已徳﹐宜所親用。言我心非如鑑﹐然不可以茹也。我心則可以茹﹐何者﹖鑑之察形﹐但能知外之方圓白黑﹐不能度知內之善惡眞僞。我心則可以度知內之善惡﹐非徒如鑑然。言能照察物者﹐莫明於鑑﹐今己徳則逾之。又與君同姓﹐當相據依。天下時亦有兄弟不可以據依者﹐猶尙希耳。庶君應不然。何由亦不可以據乎﹖我旣有徳﹐又與君至親﹐而不遇我。薄往君所愬之﹐反逢彼君之恚怒﹐不受己志也。○箋「責之」至「姓臣」。○正義曰﹕此責君而言兄弟者﹐此仁人與君同姓﹐故以兄弟之道責之。言兄弟者﹐正謂君與己爲兄弟也﹐故「逢彼之怒」﹐傳曰「彼﹐彼兄弟」﹐正謂逢遇君之怒﹐以君爲兄弟也。

我心匪石﹐不可轉也。我心匪席﹐不可捲也。石𨿽堅﹐尙可轉。席𨿽平﹐尙可捲。箋云﹕言已心志堅平﹐過於石席。○卷﹐眷勉反。注同。威儀棣棣﹐不可選也。君子望之儼然可畏﹐禮容俯仰各有威儀耳。棣棣﹐富而閒習也。物有其容﹐不可數也。箋云﹕稱已威儀如此者﹐言己徳備而不遇﹐所以慍也。○棣﹐本或作「逮」﹐同徒帝反﹐又音代。選﹐雪兗反﹐選也。儼﹐魚檢反﹐本或作「嚴」﹐音同。數﹐色主反。

﹝疏﹞「我心」至「可選」。○正義曰﹕仁人旣不遇﹐故又陳己徳以怨於君。言我心非如石然﹐石𨿽堅﹐尙可轉﹐我心堅﹐不可轉也。我心又非如席然﹐席𨿽平﹐尙可捲﹐我心平﹐不可捲也。非有心志堅平過於石席﹐又有儼然之威﹐俯仰之儀﹐棣棣然富備﹐其容狀不可具數。內外之稱﹐其徳如此。今不見用﹐故己所以怨。○傳「君子」至「可數」。○正義曰﹕此言「君子望之儼然可畏」﹐解經之威也。「禮容俯仰各有宜耳」﹐解經之儀也。《論語》曰「君子正其衣冠﹐尊其瞻視﹐儼然人望而畏之。」《左傳》曰「有威而可畏謂之威﹐有儀而可象謂之儀」是也。言威儀棣棣然﹐富備而閒曉﹐貫習爲之。又解不可選者﹐物各有其容﹐遭時制宜﹐不可數。昭九年《左傳》曰「服以旌禮﹐禮以行事﹐事有其物﹐物有其容」是也。

憂心悄悄﹐慍於羣小。慍﹐怒也。悄悄﹐憂貌。箋云﹕羣小﹐眾小人在君側者。○悄﹐七小反。慍﹐憂運反。覯閔旣多﹐受侮不少。閔﹐病也。○遘﹐古豆反﹐本或作「覯」。侮音武﹐徐又音茂。靜言思之﹐寤辟有摽。靜﹐安也。辟﹐拊心也。摽﹐拊心貌。箋云﹕言﹐我也。○辟﹐本又作「擘」﹐避亦反。摽﹐符小反。拊音撫。

﹝疏﹞「憂心」至「有摽」。○正義曰﹕言仁人憂心悄悄然﹐而怨此羣小人在於君側者也。又小人見困病於我旣多﹐又我受小人侵侮不少﹐故怨之也。旣不勝小人所侵害﹐故我於夜中安靜而思念之﹐則寤覺之中﹐拊心而摽然﹐言怨此小人之極也。「覯閔旣多﹐受侮不少」﹐言「覯」﹐自彼加我之辭﹔言「受」﹐從已受彼之稱耳。○傳「摽﹐拊心貌」。○正義曰﹕辟旣爲拊心﹐卽云「有摽」﹐故知「摽﹐拊心貌」﹐謂拊心之時﹐其手摽然。

日居月諸﹐胡疊而微。箋云﹕日﹐君象也。月﹐臣象也。微﹐謂虧傷也。君道當常明如日﹐而月有虧盈﹐今君失道而任小人﹐大臣專恣﹐則日如月然。○疊﹐待結反﹐《韓詩》作「」﹐音同﹐云「﹐常也。心之憂矣﹐如匪澣衣。如衣之不澣矣。箋云﹕衣之不澣﹐則憒辱無照察。○澣﹐戶管反。憒﹐古對反。靜言思之﹐不能奮飛。不能如鳥奮翼而飛去。箋云﹕臣不遇於君﹐猶不忍去﹐厚之至也。

﹝疏﹞「日居」至「奪飛」。○正義曰﹕日當常明﹐月卽有虧﹐今日何爲與月更疊而虧傷乎﹖猶君何爲與臣更疊而屈伸乎。日實無虧傷﹐但以日比君﹐假以言之耳。君旣失道﹐小人縱恣﹐仁人不遇﹐故心之憂矣﹐如不浣之衣。衣不浣﹐憒辱無照察﹐似己之憂﹐煩憒無容樂。仁人憂不自勝﹐言我安靜而思﹐君惡如是﹐意欲逃亡﹐但以君臣之故﹐不能如鳥奮翼而飛去﹐鳥能擇木﹐故取譬焉。○箋「日居」至「月然」。○正義曰﹕《禮器》曰「大明生於東﹐月生於西﹐陰陽之分﹐夫婦之位」﹐則日月諭夫婦也。《孝經讖》曰「兄日姊月」﹐日月又諭兄姊。以其陰陽之象﹐故隨尊卑爲諭。居﹑諸者﹐語助也。故《日月》傳曰「日乎月乎」﹐不言居﹑諸也。《檀弓》云「何居﹐我未之前聞也﹖」注云「居﹐語助也。」《左傳》曰「臯陶庭堅不祀﹐忽諸﹖」服虔云「諸﹐辭。」是居﹑諸皆不爲義也。微謂虧傷者﹐《禮運》云「三五而盈﹐三五而闕。」注云「一盈一闕﹐屈伸之義」﹐是也。《十月之交》云「彼月而微﹐此日而微。」箋云「微﹐謂不明也。」以爲日月之食。知此微非食者﹐以經責日云「何疊而微」﹐是日不當微也。若食﹐則日月同有﹐何責云「胡疊而微」﹖故知謂虧傷也。彼《十月之交》陳食事﹐故微謂食﹐與此別。○箋「臣不」至「之至」。○正義曰﹕此仁人以兄弟之道責君﹐則同姓之臣﹐故恩厚之至﹐不忍去也。以《箴膏盲》云「楚鬻拳同姓﹐有不去之恩」﹐《論語》注云「箕子﹑比干不忍去」﹐皆是同姓之臣﹐有親屬之恩﹐君𨿽無道﹐不忍去之也。然君臣義合﹐道終不行﹐𨿽同姓﹐有去之理﹐故微子去之﹐與箕子﹑比干同稱三仁﹐明同姓之臣﹐有得去之道也。

《柏舟》五章﹐章六句。

《綠衣》﹐衛莊姜傷己也。妾上僣﹐夫人失位而作是詩也。綠當爲「褖」﹐故作「褖」﹐轉作「綠」﹐字之誤也。莊姜﹐莊公夫人﹐齊女﹐姓姜氏。妾上僣者﹐謂公子州吁之母﹐母嬖而州吁驕。○綠﹐毛如字。綠﹐東方之間色也。鄭攺作「褖」﹐吐亂反。篇內各同。「妾上」﹐時掌反﹐注「上僣」皆同。僣﹐箋念反。吁﹐況於反。嬖﹐補計反。《謚法》云「賤而得愛曰嬖。」嬖﹐卑也﹑媟也。

﹝疏﹞「《綠衣》四章﹐章四句」至「是詩」。○正義曰﹕作《綠衣》詩者﹐言衛莊姜傷已也。由賤妾爲君所嬖而上僣﹐夫人失位而幽微﹐傷已不被寵遇﹐是故而作是詩也。四章皆傷辭﹐此言「而作是詩」及「故作是詩」﹐皆序作詩之由﹐不必卽其人自作也﹐故《淸人序》云「危國亡師之本﹐故作是詩」﹐非髙克自作也。《云漢》云「百姓見憂﹐故作是詩」﹐非百姓作之也。若《新臺》云「國人惡之﹐而作是詩」﹐《碩人》云「國人憂之﹐而作是詩」﹐卽是國人作之。各因文勢言之﹐非一端﹐不得爲例也。○箋「綠當」至「吁驕」。○正義曰﹕必知「綠」誤而「褖」是者﹐此「綠衣」與《內司服》「綠衣」字同。內司服當王后之六服﹐五服不言色﹐惟綠衣言色﹐明其誤也。《內司服》注引《雜記》曰「夫人復稅衣褕翟。」又《喪大記》曰「士妻﹐以褖衣」。言褖衣者甚眾﹐字或作「稅」。此「綠衣」者﹐實作「褖衣」也。以此言之﹐《內司服》無褖衣﹐而《禮記》有之﹐則褖衣是正也。彼綠衣宜爲褖衣﹐故此綠衣亦爲褖衣也。詩者詠歌﹐宜因其所有之服而言﹐不宜舉實無之綠衣以爲諭﹐故知當作褖也。隱三年《左傳》曰「衛莊公娶於齊東宮得臣之妹﹐曰莊姜」﹐是齊女﹐姓姜氏也。又曰「公子州吁﹐嬖人之子。」是州吁之母嬖也。又曰「有寵而好兵。石碏諫曰﹕『寵而不驕﹐鮮矣﹗』」是州吁驕也。定本「妾上僣者﹐謂公子州吁之母也。母嬖而州吁驕」。

綠兮衣兮﹐綠衣黃裏。興也。綠﹐間色。黃﹐正色。箋云﹕褖兮衣兮者﹐言褖衣自有禮制也。諸侯夫人祭服之下﹐鞠衣爲上﹐展衣次之﹐褖衣次之。次之者﹐眾妾亦以貴賤之等服之。鞠衣黃﹐展衣白﹐褖衣黑﹐皆以素紗爲裏。今褖衣反以黃爲裏﹐非甚禮制也﹐故以諭妾上僣。○裏音裏。間﹐間廁之間。鞠﹐居六反﹐言如菊花之色也。又去六反﹐言如麹塵之色。王后之服﹐四曰鞠衣﹐色黃也。展﹐知彥反﹐字亦作「襢」﹐音同。王后之服﹐五曰襢衣。毛氏云﹕融皆云色赤﹐鄭云色白。紗音沙。心之憂矣﹐曷維其已。憂𨿽欲自止﹐何時能止也﹖

﹝疏﹞「綠兮」至「其已」。○毛以間色之綠不當爲衣﹐猶不正之妾不宜嬖寵。今綠兮乃爲衣兮﹐間色之綠今爲衣而見﹐正色之黃反爲裏而隱﹐以興今妾兮乃蒙寵兮。不正之妾今蒙寵而顯﹐正嫡夫人反見疏而微。綠衣以邪干正﹐猶妾以賤陵貴。夫人旣見疏遠﹐故心之憂矣﹐何時其可以止也﹖○鄭以爲婦人之服有褖衣﹐今見妾上僣﹐因以褖衣失制﹐諭嫡妾之亂。言褖兮衣兮﹐褖衣自有禮制﹐當以素紗爲裏﹐今褖衣反以黃爲裏﹐非其制也。以諭賤兮妾兮﹐賤妾自有定分﹐當以謙恭爲事﹐今賤妾反以驕僣爲事﹐亦非其宜。妾之不可陵尊﹐猶衣之不可亂制﹐汝賤妾何爲上僣乎﹗餘同。○傳「綠﹐間色。黃﹐正色」。○正義曰﹕綠﹐蒼黃之間色。黃﹐中央之正色。故云「綠﹐間色。黃﹐正色」。言間﹑正者﹐見衣正色﹐不當用間﹐故《玉藻》云「衣正色﹐裳間色。」王肅云「夫人正嫡而幽微﹐妾不正而尊顯」是也。○箋「褖兮」至「上僣」。○正義曰﹕褖衣黃裏爲非制﹐明「褖兮衣兮」言其自有禮制也。禮制者﹐素紗爲裏是也。又言「諸侯夫人祭服以下」至「褖衣黑」者﹐解以褖衣爲諭之意。由諸侯之妾有褖衣﹐故假失制以諭僣也。《內司服》「掌王后之六服﹕褘衣﹑褕翟﹑闕翟﹑鞠衣﹑展衣﹑褖衣﹑素紗。」注云「後從王祭先王則服褘衣﹐祀先公則服褕翟﹐祭羣小祀則服闕翟。」後以三翟爲祭服。夫人於其國﹐衣服與王后同﹐亦三翟爲祭服。眾妾不得服之。故鞠衣以下﹐眾妾以貴賤之等服之也。《內司服》又曰「辧外內命婦之服﹕鞠衣﹑展衣﹑褖衣﹑素紗。」注云「內命婦之服﹐鞠衣﹐九嬪也﹔展衣﹐世婦也﹔褖衣﹐女禦也。」鄭以經稱命婦之服﹐王之三夫人與諸侯夫人名同﹐則不在命婦之中矣﹐故注云「三夫人其闕翟以下乎﹖」自九嬪以下三等﹐故爲此次也。夫人於其國與王后同﹐明鞠衣以下﹐眾妾各以其等服之可知也。此服旣有三﹐則眾妾亦分爲三等﹐蓋夫人下﹐侄娣鞠衣﹐二媵展衣﹐其餘禒衣也。知「鞠衣黃﹐展衣白﹐褖衣黑」者﹐以《士冠禮》陳服於房中﹐爵弁服﹐皮弁服﹐玄端﹐及《士喪禮》陳襲事於房中﹐爵弁服﹐皮弁服﹐褖衣。以褖衣當玄端﹐玄端黑﹐則褖衣亦黑也。故《內司服》注以男子之褖衣黑﹐則知婦人之褖衣亦黑也。又子羔之襲褖衣纁袡﹐袡用纁﹐則衣用黑明矣。褖衣旣黑﹐以四方之色逆而差之﹐則展衣白﹑鞠衣黃可知。皆以素紗爲裏者﹐以《周禮》六服之外﹐別言「素紗」﹐明皆以素紗爲裏也。今褖衣反以黃爲裏﹐非其制﹐故以諭妾上僣也。然則鞠衣﹑展衣亦不得以黃爲裏﹐獨舉褖衣者﹐詩人意所偶言﹐無義例也。

綠兮衣兮﹐綠衣黃裳。上曰衣﹐下曰裳。箋云﹕婦人之服﹐不殊衣裳﹐上下同色。今衣黑而裳黃﹐諭亂嫡妾之禮。○嫡﹐本亦作「適」﹐同丁歷反。

﹝疏﹞「綠衣黃裳」。○毛以爲﹐間色之綠﹐今爲衣而在上﹔正色之黃﹐反爲裳而處下﹐以興不正之妾﹐今蒙寵而尊﹐正嫡夫人反見疏而卑。前以表裏與幽顯﹐則此以上下諭尊卑﹐𨿽嫡妾之位不易﹐而莊公禮遇有薄厚也。鄭以婦人之服不殊裳﹐褖衣當以黑爲裳﹐今反以黃爲裳﹐非其制﹐以諭賤妾當以謙恭爲事﹐今反上僣爲事﹐亦非其宜。○箋「婦人」至「同色」。○正義曰﹕言不殊裳者﹐謂衣裳連﹐連則色同﹐故云上下同色也。定本﹑《集注》皆云「不殊衣裳」。《喪服》云「女子子在室爲父﹐布總﹐箭笄﹐髽﹐衰﹐三年。」直言衰﹐不言裳﹐則裳與衰連﹐故注云「不言裳者﹐婦人之服不殊裳」是也。知非吉凶異者﹐《士昏禮》云「女次純衣」﹐及《禮記》「子羔之襲﹐褖衣纁袡爲一」﹐稱譏襲婦服﹐皆不言裳﹐是吉服亦不殊裳也。若男子﹐朝服則緇衣素裳﹐喪服則斬衰素裳﹐吉凶皆殊衣裳也。

心之憂矣﹐曷維其亡。箋云﹕亡之言忘也。

綠兮絲兮﹐女所治兮。綠﹐末也。絲﹐本也。箋云﹕女﹐女妾上僣者。先染絲﹐後制衣﹐皆女之所治爲也﹐而女反亂之﹐亦諭亂嫡妾之禮﹐責以本末之行。禮﹐大夫以上衣織﹐故本於絲也。○女﹐崔云「毛如字」﹐鄭音汝。行﹐下孟反﹐下同。「以上」﹐時掌反。「衣織」﹐於旣反﹐下音志。我思古人﹐俾無訧兮。俾﹐使。訧﹐過也。箋云﹕古人﹐謂制禮者。我思此人定尊卑﹐使人無過差之行。心善之也。○俾﹐卑爾反﹐沈必履反。訧音尢﹐本或作「尢」。差﹐初賣反﹐又初佳反。

﹝疏﹞「綠兮」至「訧兮」。○毛以爲﹐言綠兮而由於絲兮﹐此女人之所治。以興使妾兮而承於嫡兮﹐此莊公之所治﹐由絲以爲綠﹐卽綠爲末﹐絲爲本﹐猶承嫡而使妾﹐則妾爲卑而嫡爲尊。公定尊卑不可亂﹐猶女治絲﹐本末不可易。今公何爲使妾上僣﹐而令尊卑亂乎﹖莊姜旣見公不能定尊卑﹐使己微而妾顯﹐故云我思古之君子﹐妻妾有序﹐自使其行無過差者。以莊公不能然﹐故思之。○鄭言爲褖衣兮﹐當先染絲而後制衣﹐是汝婦人之所爲兮﹐汝何故亂之﹐先制衣而後染﹐使失制度也﹖以興嫡在先而尊貴﹐妾在後而卑賤﹐是汝賤妾之所爲﹐汝何故亂﹐令妾在先而尊﹐嫡在後而卑﹖是亂嫡妾之禮﹐失本末之行。莊姜旣見此妾上僣﹐違於禮制﹐故我思古制禮之人﹐定尊卑﹐使人無過差之行者。禮令下不僣上﹐故思之。○傳「綠﹐末。絲﹐本」。○正義曰﹕織絲而爲繒﹐染之以成綠﹐故云綠末絲本﹐以諭妾卑嫡尊也。上章言其反幽顯﹐此章責公亂尊卑。○箋「女妾」至「於絲」。○正義曰﹕以此詩傷妾之僣己﹐故知「汝﹐汝妾之上僣者」。大夫以上衣織﹐故知「先染絲﹐後制衣」。染絲制衣是婦人之事﹐故言「汝所治爲也」。此衣非上僣之妾所自治﹐但衣者﹐婦人所作﹐假言衣之失制﹐以諭妾之上僣耳。故汝上僣之妾﹐言汝反亂之﹐諭亂嫡妾之禮也。云「亂嫡妾之禮﹐責之以本末之行」﹐本末者﹐以先染絲爲本﹐後制衣爲末﹐大意與毛同。但毛以染綠爲末﹐箋以制衣爲末耳。箋亦以本諭嫡﹐以末諭妾﹐故云「亂嫡妾之禮﹐責之以本末之行」。又解本絲之意﹐由大夫以上衣織﹐故本之。知者﹐《玉藻》云「士不衣織」。士不得﹐明大夫以上得也。染人掌染絲帛﹐染絲謂衣織者也。

絺兮綌兮﹐淒其以風。淒﹐寒風也。箋云﹕絺綌所以當暑﹐今以待寒﹐諭其失所也。○淒﹐七西反。我思古人﹐實獲我心。古之君子﹐實得我之心也。箋云﹕古之聖人制禮者﹐使夫婦有道﹐妻妾貴賤各有次序。

﹝疏﹞「絺兮」至「我心」。○毛以爲「稀兮綌兮」當服之以暑時﹐今用之於「淒其以風」之月﹐非其宜也﹐以興嫡兮妾兮當節之以禮﹐今使之翻然以亂之﹐亦非其宜也。言絺綌不以當暑﹐猶嫡妾不以其禮﹐故莊姜云﹕我思古之君子定尊卑﹐實得我之心。○鄭以爲言「絺兮綌兮」本當暑﹐今以待淒然寒風﹐失其所﹐以興賤兮妾兮所以守職﹐今以上僣於尊位﹐亦失其所﹐故思古之人制禮﹐使妻妾貴賤有次序﹐令妾不得上僣者﹐實得我之心也。○傳「淒﹐寒風」。○正義曰﹕《四月》云「秋日淒淒」﹐淒﹐寒涼之名也。此連云以風﹐故云寒風也。○傳「古之君子」。○正義曰﹕傳以章首二句皆責莊公不能定其嫡妾之禮﹐故以爲思古之君子﹐謂能定尊卑﹐使妻妾次序者也。○箋「古之聖人制禮者」。○正義曰﹕箋以上二句皆責妾之上僣﹐故以爲思古之聖人制禮者﹐使貴賤有序﹐則妾不得上僣﹐故思之。

《綠衣》四章﹐章四句。

《燕燕》﹐衛莊姜送歸妾也。莊姜無子﹐陳女戴嬀生子名完﹐莊姜以爲己子。莊公薨﹐完立﹐而州吁殺之。戴嬀於是大歸﹐莊姜遠送之於野﹐作詩見己志。○燕﹐於見反。戴嬀﹐居危反。戴﹐謚也。嬀﹐陳姓也。完﹐字又作「皃」﹐俗音丸﹐卽衛桓公也。殺﹐如字﹐又申志反。見﹐賢徧反。

﹝疏﹞「《燕燕》四章﹐章六句」至「歸妾」。○正義曰﹕作《燕燕》詩者﹐言衛莊姜送歸妾也。謂戴嬀大歸﹐莊姜送之。經所陳﹐皆訣別之後﹐述其送之之事也。○箋「莊姜」至「己志」。○正義曰﹕隱三年《左傳》曰「衛莊公娶於齊東宮得臣之妹曰莊姜﹐美而無子。又娶於陳曰厲嬀﹐生孝伯﹐早死。其娣戴嬀生桓公﹐莊姜以爲己子。」四年春﹐州吁殺桓公﹐經書「弒其君完」。是莊姜無子﹐完立﹐州吁殺之之事也。由其子見殺﹐故戴嬀於是大歸。莊姜養其子﹐與之相善﹐故越禮遠送於野﹐作此詩以見莊姜之志也。知歸是戴嬀者﹐經云「先君之思」﹐則莊公薨矣。桓公之時﹐母不當輒歸。𨿽歸﹐非莊姜所當送歸﹐明桓公死後其母見子之殺﹐故歸。莊姜養其子﹐同傷桓公之死﹐故泣涕而送之也。言「大歸」者﹐不反之辭﹐故文十八年「夫人姜氏歸於齊」﹐《左傳》曰「大歸也。」以歸寧者有時而反﹐此卽歸不復來﹐故謂之大歸也。《衛世家》云「莊公娶齊女爲夫人而無子。又娶陳女爲夫人﹐生子早死。陳女女娣亦幸於莊公﹐而生子完。完母死﹐莊公命夫人齊女子之﹐立爲大子。」禮﹐諸侯不再娶﹐且莊姜仍在﹐《左傳》惟言「又娶於陳」﹐不言爲夫人。《世家》云「又娶陳女爲夫人」﹐非也。《左傳》惟言戴嬀生桓公﹐莊姜養之﹐以爲己子﹐不言其死﹐云「完母死」﹐亦非也。然傳言又娶者﹐蓋謂媵也。《左傳》曰「同姓媵之﹐異姓則否。」此陳其得媵莊姜者﹐《春秋》之世不能如禮。

燕燕於飛﹐差池其羽。燕燕﹐鳦也。燕之於飛﹐必差池其羽。箋云﹕差池其羽﹐謂張舒其尾翼﹐興戴嬀將歸﹐顧視其衣服。○差﹐楚佳反﹐又楚宜反。池﹐如字。鳦音乙﹐本又作「乙」﹐郭烏拔反。之子於歸﹐遠送於野。之子﹐去者也。歸﹐歸宗也。遠送過禮。於﹐於也。郊外曰野。箋云﹕婦人之禮﹐送迎不出門。今我送是子﹐乃至於野者﹐舒己憤﹐盡己情。○野﹐如字﹐協韻羊汝反。沈云「協句宜音時預反。」後放此。憤﹐符粉反。瞻望弗及﹐泣涕如雨﹗瞻﹐視也。○涕﹐他禮反﹐徐又音弟。

﹝疏﹞「燕燕」至「如雨」。○正義曰﹕燕燕往飛之時﹐必舒張其尾翼﹐以興戴嬀將歸之時﹐亦顧視其衣服。旣視其衣服﹐從此而去。是此去之子﹐往歸於國﹐我莊姜遠送至於郊外之野。旣至於野﹐與之訣別﹐己畱而彼去﹐稍稍更遠﹐瞻望之不復能及﹐故念之泣涕如雨然也。上二句謂其將行﹐次二句言己在路﹐下二句言旣訣之後。○傳「燕燕﹐鳦」。○正義曰﹕《釋鳥》「巂周﹑燕燕﹐鳦」。孫炎曰「別三名。」舍人曰「巂周名燕燕﹐又名鳦。」郭璞曰「一名玄鳥﹐齊人呼鳦。此燕卽今之燕也﹐古人重言之。《漢書》童謠云『燕燕尾涎涎』﹐是也。」鳦﹑乙字異﹐音義同。郭氏一音烏拔反。○箋「差池」至「衣服」。○正義曰﹕差池者﹐往飛之之貌﹐故云「舒張其尾翼」。實翼也﹐而兼言尾者﹐以飛時尾亦舒張故也。鳥有羽翼﹐猶人有衣服﹐故知以羽之差池諭顧視衣服。旣飛而有上下﹐故以「頡之頏之」諭出入前卻。旣上下而有音聲﹐故以「上下其音」諭言語大小﹐取譬連類﹐各以其次。○箋「婦人送迎不出門」。○正義曰﹕僖二十二年《左傳》文。

燕燕於飛﹐頡之頏之。飛而上日頡﹐飛而下曰頏。箋云﹕頡頏﹐興戴嬀將歸﹐出入前卻。○頡﹐戶結反。頏﹐戶郎反。上﹐時掌反﹐篇內皆同。

﹝疏﹞傳「飛而」至「曰頏」。○正義曰﹕此及下傳「上音」﹑「下音」皆無文。以經言往飛之時﹐頡之頏之﹐明頡頏非一也﹐故知上曰頡﹐下曰頏。下經言「下上其音」﹐音無上下﹐惟飛有上下耳﹐知飛而上爲音曰上音﹐飛而下爲音曰下音也。

之子於歸﹐遠於將之。將﹐行也。箋云﹕將亦送也。瞻望弗及﹐佇立以泣﹗佇立﹐久立也。○佇﹐直呂反。

燕燕於飛﹐下上其音。飛而上曰上音﹐飛而下曰下音。箋云「下上其音」﹐興戴嬀將歸﹐言語感激﹐聲有小大。○激﹐經歷反。之子於歸﹐遠送於南。陳在衛南。○南﹐如字﹐沈云「協句宜乃林反。今謂古人韻緩﹐不煩攺字。」瞻望弗及﹐實勞我心。○實﹐是也﹐本亦作「寔」。

仲氏任只﹐其心塞淵。仲﹐戴嬀字也。任﹐大。塞﹐瘞。淵﹐深也。箋云﹕任者﹐以恩相親信也。《周禮》「六行﹕孝﹑友﹑睦﹑姻﹑任﹑卹」。○任﹐入林反。沈云「鄭而鴆反。」「塞﹐瘞」﹐於例反﹐崔《集注》本作「實」。行﹐下孟反﹐下篇同。終溫且惠﹐淑愼其身。惠﹐順也。箋云﹕溫﹐謂顏色和也。淑﹐善也。先君之思﹐以勗寡人﹗勗﹐勉也。箋云﹕戴嬀思先君莊公之故﹐故將歸猶勸勉寡人以禮義。寡人﹐莊姜自謂也。○勗﹐凶玉反﹐徐又況目反。

﹝疏﹞「仲氏」至「寡人」。○正義曰﹕莊姜旣送戴嬀﹐而思其徳行及其言語﹐乃稱其字﹐言仲氏有大徳行也﹐其心誠實而深遠也。又終當顏色溫和﹐且能恭順﹐善自謹愼其身。內外之徳旣如此﹐又於將歸之時﹐思先君之故﹐勸勉寡人以禮義也。○鄭惟任字爲異﹐言仲氏有任之徳﹐能以恩相親信也。○傳「仲戴」至「任大」。○正義曰﹕婦人不以名行﹐今稱仲氏﹐明是其字。《禮記》「男女異長」﹐注云「各自爲伯季」﹐故婦人稱仲氏也。「任﹐大」﹐《釋詁》文也。定本「任大」之下云「『塞﹐瘞也』﹐俗本『塞﹐實也』。」○箋「任者」至「任卹」。正義曰﹕箋以此二句說戴嬀之操行﹐故知爲任卹﹐言其能以恩相親信也﹐故引「六行」之「任」以証之。《周禮》注云「善於父母爲孝。善於兄弟爲友。睦﹐親於九族。姻﹐親於外親。任﹐信於友道。卹﹐振於憂貧。」○箋「戴嬀」至「禮義」。○正義曰﹕以勸勉之﹐故知是禮義也。《坊記》引此詩﹐注以爲夫人定姜之詩﹐不同者﹐《鄭志》答炅模云「爲《記》注時﹐就盧君先師亦然。後乃得毛公傳﹐旣古書義又且然。《記》注己行﹐不復攺之。」

《燕燕》四章﹐章六句。

《日月》﹐衛莊姜傷己也。遭州吁之難﹐傷己不見答於先君﹐以至困窮之詩也。。○難﹐乃旦反。「以至困窮之詩也」﹐舊本皆爾﹐俗本或作「以致困窮而作是詩也」﹐誤。

﹝疏﹞「《日月》四章﹐章六句」至「困窮」。○正義曰﹕俗本作「以致困窮之詩」者﹐誤也。

日居月諸﹗照臨下土。日乎月乎﹐照臨之也。箋云﹕日月諭國君與夫人也﹐當同徳齊意以治國者﹐常道也。乃如之人兮﹐逝不古處。逝﹐逮。古﹐故也。箋云﹕之人﹐是人也﹐謂莊公也。其所以接及我者﹐不以故處﹐甚違其初時。○處﹐昌慮反﹐又昌呂反。胡能有定﹖寧不我顧﹖胡﹐何。定﹐止也。箋云﹕寧猶曾也。君之行如是﹐何能有所定乎﹖曾不顧念我之言﹐是其所以不能定完也。○顧﹐本又作「顧」﹐如字﹐徐音古﹐此亦協韻也。後放此。

﹝疏﹞「日居」至「我顧」。○正義曰﹕言日乎﹐日以照晝﹐月乎﹐月以照夜﹐故得同曜齊明﹐而照臨下土。以興國君也﹐夫人也﹐國君視外治﹐夫人視內政﹐當亦同徳齊意以治理國事﹐如此是其常道。今乃如是人莊公﹐其所接及我夫人﹐不以古時恩意處遇之﹐是不與之同徳齊意﹐失月配日之義也。公於夫婦尙不得所﹐於眾事亦何能有所定乎﹖適曾不顧念我之言而己﹐無能有所定也。○傳「逝﹐逮」。○正義曰﹕《釋言》文也。又曰「逮﹐及也。」故箋云「其所以接及我者」。下章傳云「不及我以相好。」皆爲及也。顧下章傳﹐亦宜倒讀﹐云「不及我以故處」也﹐𨿽倒﹐義與鄭同。但鄭順經文﹐故似與傳異耳。○箋「是其」至「定完」。○正義曰﹕此本傷君不答於己﹐言夫婦之道尙如是﹐於眾事何能有所定乎﹗然則莊公是不能定事之人﹐鄭引不能定事之驗﹐謂莊公不能定完者﹐隱三年《左傳》曰「公子州吁有寵而好兵﹐公不禁。石碏諫曰﹕『將立州吁﹐乃定之矣。若猶未也﹐階之爲禍。』」是公有欲立州吁之意﹐故杜預云「完𨿽爲莊姜子﹐然太子之位未定。」是完不爲太子也。《左傳》惟言莊姜以爲己子﹐不言爲太子﹐而《世家》云「命夫人齊女子之﹐立爲太子」﹐非也。

日居月諸﹗下土是冒。冒﹐覆也。箋云﹕覆猶照臨也。乃如之人兮﹐逝不相好。不及我以相好。箋云﹕其所以接及我者﹐不以相好之恩情﹐甚於己薄也。○好﹐呼報反﹐注同。王﹑崔﹑申﹑毛如字。胡能有定﹖寧不我報﹖盡婦道而不得報。

日居月諸﹗出自東方。日始月盛﹐皆出東方。箋云﹕自﹐從也。言夫人當盛之時﹐與君同位。乃如之人兮﹐徳音無良。音﹐聲。良﹐善也。箋云﹕無善恩意之聲語於我也。○語﹐魚據反。胡能有定﹖俾也可忘。箋云﹕俾﹐使也。君之行如此﹐何能有所定﹐使是無良可忘也。

﹝疏﹞「日居」至「可忘」。○正義曰﹕言日乎月乎﹐日之始照﹐月之盛望﹐皆出東方。言月盛之時﹐有與日同﹐以興國君也﹐夫人也﹐國君之平常﹐夫人之隆盛﹐皆秉其國事。夫人之盛時﹐亦當與君同﹐如此是其常。今乃如之人莊公﹐曾無良善之徳音以處語夫人﹐是疏遠已﹐不與之同位﹐失月配日之義。君之行如是﹐何能有所定﹗使是無良之行可忘也。○傳「日始」至「東方」。○正義曰﹕日月𨿽分照晝夜﹐而日恆明﹐月則有盈有闕﹐不常盛﹐盛則與日皆出東方。猶君與夫人﹐𨿽各聽內外﹐而君恆伸﹐夫人有屈有伸﹐伸則與君同居尊位﹐故箋云「夫人當盛之時﹐與君同位」。○箋「無善」至「於我」。○正義曰﹕如箋所云﹐則當倒讀﹐云「無良徳音」﹐謂無善恩意之音聲處語我夫人也。

日居月諸﹗東方自出。父兮母兮﹗畜我不卒。箋云﹕畜﹐養。卒﹐終也。父兮母兮者﹐言己尊之如父﹐又親之如母﹐乃反養遇我不終也。胡能有定﹖報我不述﹗述﹐循也。箋云﹕不循﹐不循禮也。○述﹐本亦作「術」。

《日月》四章﹐章六句。

《終風》﹐衛莊姜傷己也。遭州吁之暴﹐見侮慢而不能正也。正﹐猶止也。

﹝疏﹞「《終風》四章﹐章四句」至「不能正」。○正義曰﹕暴與難﹐一也。遭困窮是厄難之事﹐故上篇言難。見侮慢是暴戾之事﹐故此篇言暴。此經皆是暴戾見侮慢之事。

終風且暴﹐顧我則笑。興也。終日風爲終風。暴﹐疾也。笑﹐侮之也。箋云﹕旣竟日風矣﹐而又暴疾。興者﹐諭州吁之爲不善﹐如終風之無休止。而其間又有甚惡﹐其在莊姜之旁﹐視莊姜則反笑之﹐是無敬心之甚。○終風﹐《韓詩》云「西風也。」謔浪笑敖﹐言戲謔不敬。○謔﹐許約反。浪﹐力葬反﹐《韓詩》云「起也。」笑﹐本又作「﹤口笑﹥」﹐俗字也﹐悉妙反。敖﹐五報反。中心是悼﹗箋云﹕悼者﹐傷其如是﹐然而已不能得而止之。

﹝疏﹞「終風」至「是悼」。○正義曰﹕言天旣終日風﹐且其間有暴疾﹐以興州吁旣不善﹐而其間又有甚惡﹐在我莊姜之傍﹐顧視我則反笑之﹐又戲謔調笑而敖慢﹐己莊姜無如之何﹐中心以是悼傷﹐傷其不能止之。○傳「暴﹐疾」。○正義曰﹕《釋天》云「日出而風爲暴。」孫炎曰「陰雲不興﹐而大風暴起。」然則爲風之暴疾﹐故云疾也。○傳「言戲謔不敬」。○正義曰﹕《釋詁》云「謔浪笑敖﹐戲謔也。」舍人曰「謔﹐戲謔也。浪﹐意明也。笑﹐心樂也。敖﹐意舒也。戲笑﹐邪戲也。謔﹐笑之貌也。」郭璞曰「謂調戲也。」此連云笑敖﹐故爲不敬。《淇奧》云「善戲謔兮」﹐明非不敬也。

終風且霾﹐霾﹐雨土也。○霾﹐亡皆反﹐徐又莫戒反。雨﹐於付反。風而雨土爲霾。惠然肯來﹖言時有順心也。箋云﹕肯﹐可也。有順心然後可以來至我旁﹐不欲見其戲謔。○肯來﹐如字﹐古協思韻﹐多音梨。他皆放此。莫往莫來﹐悠悠我思﹗人無子道以來事己﹐己亦不得以丹道往加之。箋云﹕我思其如是﹐心悠悠然。○我思﹐如字。

﹝疏﹞「終風」至「我思」。○毛以爲﹐天旣終日風﹐且又有暴甚雨土之時﹐以興州吁常爲不善﹐又有甚惡恚怒之時。州吁之暴旣如是﹐又不肯數見莊姜時有順心然後肯來﹐𨿽來﹐復侮慢之。與上互也。州吁旣然則無子道以來事己﹐是「莫來」也﹔由此己不得以母道往加之﹐是「莫往」也。今旣莫往莫來﹐母子恩絕﹐悠悠然我心思之﹐言思其如是則悠悠然也。○鄭惟「惠然肯來」爲異。以上云「顧我則笑」﹐是其來無順心﹐明莊姜不欲其來。且州吁之暴﹐非有順心肯來也﹐故以爲若有順心﹐則可來我傍﹐旣無順心﹐不欲見其來而戲謔也。○傳「霾﹐雨土」。○正義曰﹕《釋天》云「風而雨土爲霾。」孫炎曰「大風揚塵土從上下也。」○傳「人無」至「加之」。○正義曰﹕以本由子不事己﹐己乃不得以母道往加之﹐故先解莫來﹐後解莫往。經先言莫往者﹐蓋取便文也。

終風且曀﹐不日有曀。陰而風曰曀。箋云﹕有﹐又也。旣竟日風﹐且復曀不見日矣。而又曀者﹐諭州吁闇亂甚也。○曀﹐於計反。復﹐扶富反。寤言不寐﹐原言則嚏。嚏﹐跲也。箋云﹕言我原思也。嚏讀當爲不敢嚏咳之嚏。我其憂悼而不能寐﹐汝思我心如是﹐我則嚏也。今俗人嚏﹐云「人道我。」此古之遺語也。○疌﹐本又作「嚏」﹐又作「疐」﹐舊竹利反﹐又丁四反﹐又豬吏反﹐或竹季反﹐劫也。鄭作「嚏」﹐音都麗反﹐劫也﹐居業反﹐本又作「跲」﹐音同。又渠業反。孫毓同崔﹐云「毛訓『疌』爲『﹤去欠﹥』﹐今俗人云『欠欠﹤去欠﹥々』是也。不作「劫」字。人體倦則伸﹐志倦則﹤去欠﹥。」案﹕音丘據反。《玉篇》云「﹤去欠﹥欠﹐張口也。」咳﹐開愛反。

﹝疏﹞「終風」至「則嚏」。○毛以爲﹐天旣終日風﹐且復陰而曀﹐不見日光矣﹐而又曀。以興州吁旣常不善﹐且復怒而甚﹐不見喜悅矣﹐而又甚。州吁旣暴如是矣﹐莊姜言我寤覺而不能寐﹐原以母道往加之﹐我則嚏跲而不行。○鄭惟下一句爲異﹐具在箋。○傳「陰而風曰曀」。○正義曰﹕《釋天》文。孫炎曰「云風曀日光。」○箋「旣竟」至「亂甚」。○正義曰﹕此州吁暴益甚﹐故見其漸也。言「且曀」者﹐且陰往曀日﹐其陰尙薄﹐不見日則曰曀也。復云曀﹐則陰雲益甚﹐天气彌闇﹐故云「諭州吁之闇亂甚也」。以「且曀」己諭其闇﹐「又曀」彌益其闇﹐故云甚也。○傳「嚏﹐跲」。○正義曰﹕王肅云「原以母道往加之﹐則嚏劫而不行」﹐跲與劫音義同也。定本﹑《集注》並同。○箋「嚏讀」至「遺語」。○正義曰﹕《內則》云「子在父母之所﹐不敢噦噫嚏咳。」此讀如之也。言「汝思我心如是」﹐解經之「願」也。言「我則嚏」﹐解經言「則嚏」也。稱「俗人云」者﹐以俗之所傳﹐有驗於事﹐可以取之。《左傳》每引「諺曰」﹐《詩》稱「人亦有言」﹐是古有用俗之驗。

曀曀其陰﹐如常陰曀曀然。虺虺其雷。暴若震雷之聲虺虺然。寤言不寐﹐願言則懷。懷﹐傷也。箋云﹕懷﹐安也。女思我心如是﹐我則安也。○女音汝﹐下同﹐後可以意求之。疑者更出「虺﹐虛鬼反」。

﹝疏﹞「曀曀」至「則懷」。○毛以爲﹐天旣曀曀然其常陰﹐又虺虺然其震雷也﹐以興州吁之暴如是﹐故莊姜言﹐我夜覺常不寐﹐原以母道往加之﹐我則傷心。○鄭惟下句爲異﹐言汝州吁思我心如是﹐我則安。○傳「如常陰曀曀然」。○正義曰﹕上「終風且曀」﹐且其間有曀時﹐不常陰。此重言曀曀﹐連云其陰﹐故云常陰也。言曀復曀﹐則陰曀之甚也。《爾雅》云「陰而風爲曀」﹐則此曀亦有風﹐但前風有不陰﹐故曀連終風﹐此則常陰﹐故直云曀有風可知也。○傳「暴若」至「虺然」。正義曰﹕雨雷則殷殷然﹐此諭州吁之暴﹐故以爲震雷奮擊之聲虺虺然。《十月之交》曰「爗々震電」﹐皆此類也。

《終風》四章﹐章四句。

《擊鼓》﹐怨州吁也。衛州吁用兵暴亂﹐使公孫文仲將而平陳與宋﹐國人怨其勇而無禮也。將者﹐將兵以伐鄭也。平﹐成也。將伐鄭﹐先告陳與宋﹐以成其伐事。《春秋》傳曰「宋殤公之卽位也﹐公子馮出奔鄭。鄭人欲納之。及衛州吁立﹐將修先君之怨於鄭﹐而求寵於諸侯﹐以和其民。使告於宋曰﹕『君若伐鄭﹐以除君害﹐君爲主﹐敝邑以賦與陳﹑蔡從﹐則衛國之願也。』宋人許之。於是陳﹑蔡方睦於衛﹐故宋公﹑陳侯﹑蔡人﹑衛人伐鄭。」是也。伐鄭在魯隱四年。○將﹐子亮反﹐注「將者」同。殤音傷。馮﹐本亦作「憑」﹐同皮冰反。「蔡從」﹐才用反﹐下「陳﹑蔡從」同。

﹝疏﹞「《擊鼓》五章﹐章四句」至「無禮」。○正義曰﹕作《擊鼓》詩者﹐怨州吁也。由衛州吁用兵暴亂﹐乃使其大夫公孫文仲爲將﹐而興兵伐鄭﹐又欲成其伐事﹐先告陳及宋與之俱行﹐故國人怨其勇而無禮。怨與剌皆自下怨上之辭。怨者﹐情所恚恨﹐剌者﹐責其愆咎﹐大同小異耳﹐故《論語》注云「怨謂剌上政。」《譜》云「剌怨相尋。」是也。言用兵暴亂者﹐阻兵而安忍﹐暴虐而禍亂也。古者謂戰器爲兵﹐《左傳》曰「鄭伯朝於楚﹐楚子賜之金﹐曰﹕『無以鑄兵。』」兵者人所執﹐因號人亦曰兵。《左傳》曰「敗鄭徒兵」﹐此箋云「將者﹐將兵」是也。然則此序云「用兵」者﹐謂用人兵也。經云「踴躍用兵」﹐謂兵器也。國人怨其勇而無禮﹐經五章皆陳兵役之怨辭。○箋「將者」至「隱四年」。○正義曰﹕知將兵伐鄭者﹐州吁以隱四年春弒君﹐至九月被殺﹐其中惟夏秋再有伐鄭之事﹐此言州吁用兵暴亂﹐是伐鄭可知。時無伐陳﹑宋之事﹐而經﹑序云「平陳與宋」﹐《傳》有告宋使除君害之事﹐陳侯又從之伐鄭﹐故訓「平」爲「成」也。告陳與宋﹐成其伐事也。「《春秋》曰」以下﹐皆隱四年《左傳》文也﹐引之以證州吁有伐鄭先告陳之事也。末言「在魯隱四年」者﹐以州吁之立﹐不終此年﹐惟有此伐鄭之事﹐上直引傳曰「其年不明」﹐故又詳之也。宋殤公之卽位﹐公子馮所以出奔鄭者﹐殤公﹐宋穆公之兄子﹐公子馮則其子也﹐穆公致位於殤公﹐使馮避之﹐出居於鄭也。鄭人欲納之﹐欲納於宋以爲君也。先君之怨﹐服﹑杜皆云「隱二年鄭人伐衛」是也。《譜》依《世家》﹐以桓公爲平王三十七年卽位﹐則鄭以先君爲桓公矣。服虔雲莊公﹐非也。言求寵於諸侯者﹐杜預云「諸侯𨿽篡弒而立﹐旣列於會﹐則不得復討」﹐欲求此寵也。言以除君害者﹐服虔云「公子馮將爲君之害」。言以賦與陳﹑蔡從者﹐服虔云「賦﹐兵也。以田賦出兵﹐故謂之賦。」正謂以兵從也。傳又說衛州吁欲和其民﹐宋殤公欲除其害﹐故二國伐鄭。所以陳﹑蔡亦從者﹐是時陳﹑蔡方親睦於衛﹐故宋公﹑陳侯﹑蔡人﹑衛人伐鄭。《春秋》之例﹐首兵者爲主。今伐鄭之謀﹐則吁爲首﹐所以衛人敍於陳﹑蔡之下者﹐服虔云「衛使宋爲主﹐使大夫將﹐故敍衛於陳﹑蔡下」。傳惟云告宋使爲主﹐此箋先言告陳與宋者﹐以陳亦從之衛告可知。但傳見使宋爲主﹐故不言告陳之事。此言平陳與宋﹐故箋兼言告陳也。

擊鼓其鏜﹐踴躍用兵。鏜然﹐擊鼓聲也。使眾皆踴躍用兵也。箋云﹕此用兵﹐謂治兵時。○鏜﹐吐當反。土國城漕﹐我獨南行。漕﹐衛邑也。箋云﹕此言眾民皆勞苦也﹐或役土功於國﹐或修理漕城﹐而我獨見使從軍南行伐鄭﹐是尢勞苦之甚。○漕音曹。

﹝疏﹞「擊鼓」至「南行」。○正義曰﹕言州吁初治兵出國﹐命士眾將行﹐則擊此鼓﹐其聲鏜然﹐使士眾皆踴躍用兵也。軍士將行﹐以徵伐爲苦﹐言今國人或役土功於國﹐或修理漕城﹐而我獨見使南行﹐不得在國也。○傳「鏜然」至「用兵」。○正義曰﹕《司馬法》云「鼓聲不過閶。」字𨿽異﹐音實同也。《左傳》曰「夫戰﹐勇气也。一鼓作气。」又曰「金鼓以聲气。」故先擊其鼓﹐而眾皆踴躍用兵也。○箋「此用兵﹐謂治兵時」。○正義曰﹕以下始雲從孫子仲在路之事﹐故知此謂治兵時。《穀梁傳》曰「出曰治兵﹐入曰振旅」是也。○傳「漕﹐衛邑」。○正義曰﹕《定之方中序》云「野處漕邑」﹐《載馳序》云「露於漕邑」﹐是也。○箋「此言」至「之甚」。○正義曰﹕州吁虐用其民﹐此言眾民𨿽勞苦﹐猶得在國﹐己從徵役﹐故爲尢苦也。《禮記》曰「五十不從力政﹐六十不與服戎。」注云「力政﹐城郭道渠之役。」則戎事六十始免﹐輕於土功﹐而言尢苦者﹐以州吁用兵暴亂﹐從軍出國﹐恐有死傷﹐故爲尢苦。土國城漕﹐𨿽用力勞苦﹐無死傷之患﹐故優於兵事也。若力政之役﹐則二十受之﹐五十免之﹐故《韓詩說》「二十從役」﹐《王制》云「五十不從力政」﹐是也。戎事﹐則《韓詩說》曰「三十受兵﹐六十還兵」﹐《王制》云「六十不與服戎」﹐是也。蓋力政用力﹐故取丁壯之時﹐五十年力始衰﹐故早役之﹐早捨之。戎事當須閒習﹐三十乃始從役﹐未六十年力𨿽衰﹐戎事希簡﹐猶可以從軍﹐故受之旣晚﹐捨之亦晚。戎事非輕於力役。

從孫子仲﹐平陳與宋。孫子仲﹐謂公孫文仲也。平陳於宋﹐箋云﹕子仲﹐字也。平陳於宋﹐謂使告宋曰「君爲主﹐敝邑以賦與陳﹑蔡從」。不我以歸﹐憂心有忡﹗憂心忡忡然。箋云﹕以猶與也。與我南行﹐不與我歸期。兵﹐凶事﹐懼不得歸﹐豫憂之。○忡﹐敕忠反。

﹝疏﹞「從孫」至「有忡」。○正義曰﹕國人從軍之士云﹕我獨南行﹐從孫子仲﹐成伐事於陳與宋。成伐事者﹐先告陳﹐使從於宋﹐與之俱行也。當往之時﹐不於我以告歸期﹐不知早晚得還﹐故我憂心忡忡然﹐豫憂不得歸也。○傳「孫子」至「文仲」。○正義曰﹕經敍國人之辭﹐旣言從於文﹐不得言公孫也。箋云子仲﹐字。仲﹐長幼之稱﹐故知是字﹐則文是謚也。國人所言時未死﹐不言謚﹐序從後言之﹐故以謚配字也。○傳「憂心忡忡然」。○正義曰﹕傳重言忡忡者﹐以忡爲憂之意﹐宜重言之。《出車》云「憂心忡忡」﹐是也。○箋「與我」至「豫憂之」。○正義曰﹕《采薇》云「曰歸曰歸﹐歲亦莫止。」是與之歸期也。故云「兵﹐凶事﹐懼不得歸﹐豫憂之」﹐解言不得歸期之意也。言「兵﹐凶事」者﹐戰有必死之志﹐故云凶也。

爰居爰處﹖爰喪其馬﹖有不還者﹐有亡其馬者﹐箋云﹕爰﹐於也。不還﹐謂死也﹐傷也﹐病也。今於何居乎﹐於何處乎﹐於何喪其馬乎。○喪﹐息浪反。注同。於以求之﹖於林之下。山木曰林。箋云﹕於﹐於也。求不還者及亡其馬者﹐當於山林之下。軍行必依山林﹐求其故處﹐近得之。○處﹐昌慮反。近﹐附近之近。

﹝疏﹞「爰居」至「之下」。○正義曰﹕從軍之士懼不得歸﹐言我等從軍﹐或有死者﹑病者﹐有亡其馬者﹐則於何居乎﹖於何處乎﹖於何喪其馬乎﹖若我家人於後求我﹐往於何處求之﹖當於山林之下。以軍行必依山林﹐死傷病亡當在其下﹐故令家人於林下求之也。○傳「有不」至「馬者」。○正義曰﹕此解從軍之人所以言「爰居爰處」者﹐由恐有不還者也。言「爰喪其馬」者﹐恐有亡其馬者故也。○箋「不還」至「馬乎」。○正義曰﹕古者兵車一乘﹐甲士三人﹐步卒七十二人﹐則死傷及病兼步卒﹐亡其馬惟甲士耳。○箋「軍行」至「得之」。正義曰﹕以軍行爲所取給易﹐必依險阻﹐故於山林也。是以《肆師》云「祭兵於山川。」注云「蓋軍之所依止也。」求其故處﹐謂求其所依止之處﹐近於得之。

死生契闊﹐與子成說。契闊﹐勤苦也。說﹐數也。箋云﹕從軍之士與其伍約﹐死也生也﹐相與處勤苦之中﹐我與子成相說愛之恩﹐志在相存救也。○契﹐本亦作「挈」﹐同苦結反。闊﹐苦活反﹐《韓詩》云「約束也」。說音悅。數﹐色主反。執子之手﹐與子偕老。偕﹐俱也。箋云﹕執其手﹐與之約誓示信也。言俱老者﹐庶幾俱免於難。○偕音皆。「與之約」﹐如字﹐又於妙反﹐下同。一本作「與之約誓」。難﹐乃旦反。

﹝疏﹞「死生」至「偕老」。○毛以爲﹐從軍之士與其伍約﹐云我今死也生也﹐共處契闊勤苦之中﹐親莫是過﹐當與子危難相救﹐成其軍伍之數﹐勿得相背﹐使非理死亡也。於是執子之手﹐殷勤約誓﹐庶幾與子俱得保命﹐以至於老﹐不在軍陳而死。王肅云「言國人室家之志﹐欲相與從生死﹐契闊勤苦而不相離﹐相與成男女之數﹐相扶持俱老。」此似述毛﹐非毛旨也。卒章傳曰「不與我生活」﹐言與是軍伍相約之辭﹐則此爲軍伍相約﹐非室家之謂也。○鄭惟「成說」爲異﹐言我與汝共受勤苦之中﹐皆相說愛﹐故當與子成此相悅愛之恩﹐志在相救。餘同。○傳「契闊﹐勤苦」。○正義曰﹕此敍士眾之辭。連云死生﹐明爲從軍勤苦之義﹐則契闊﹐勤苦之狀。○箋「從軍」至「伍約」。○正義曰﹕《大司馬》云「五人爲伍。」謂與其伍中之人約束也。軍法有兩﹑卒﹑師﹑旅﹐其約亦可相及﹐獨言伍者﹐以執手相約﹐必與親近﹐故昭二十一年《左傳》曰「不死伍乘﹐軍之大刑也。」是同伍相救﹐故舉以言之。

於嗟闊兮﹐不我活兮﹗不與我生活也。箋云﹕州吁阻兵安忍﹐阻兵無眾﹐安忍無親﹐眾叛親離。軍士棄其約﹐離散相遠﹐故吁嗟嘆之﹐闊兮﹐女不與我相救活﹐傷之。○遠﹐於萬反。於嗟洵兮﹐不我信兮﹗洵﹐遠。信﹐極也。箋云﹕嘆其棄約﹐不與我相親信﹐亦傷之。○洵﹐吁縣反﹐本或作「詢」﹐誤也。詢音荀。《韓詩》作「敻」﹐敻亦遠也。信﹐毛音申。案﹕信卽古伸字也。鄭如字。

﹝疏﹞「於嗟」至「信兮」。○毛以爲﹐旣臨伐鄭﹐軍士棄約而乖散﹐故其在軍之人嘆而傷之﹐云﹕於嗟乎﹐此軍伍之人﹐今日與我乖闊兮﹐不與我相存救而生活兮。又重言之﹐云﹕於嗟乎﹐此軍伍之人﹐與我相疏遠兮﹐不與我相存救﹐使性命得申極兮。「乖闊」﹑「疏遠」及「性命不得申極」﹐與「不得生活兮」一也﹐下句配成上句耳。○鄭惟「信兮」爲異﹐言從軍之人與我疏遠﹐不復與我相親信。由不親信﹐故不與已相救活﹐義相接成也。○箋「州吁」至「傷之」。○正義曰﹕隱四年《左傳》曰「夫州吁阻兵而安忍﹐阻兵無眾﹐安忍無親﹐眾叛親離﹐難以濟矣。」杜預云「恃兵則民殘﹐民殘則眾叛。安忍則刑過﹐刑過則親離。」然則以州吁恃兵安忍﹐故眾叛親離﹐由是軍士棄其約﹐散而相遠﹐是以在軍之人傷其不相救活也。時州吁不自行﹐言州吁阻兵安忍者﹐以伐鄭之謀﹐州吁之由﹐州吁暴虐﹐民不得用﹐故眾叛親離﹐棄其約束。不必要州吁自行乃致此也。案《左傳》「伐鄭﹐圍其東門﹐五口而還」﹐則不戰矣。而軍士離散者﹐以其民不得用﹐𨿽未對敵﹐亦有離心﹐故有闊兮洵兮之嘆也。○傳「信﹐極」。○正義曰﹕信﹐古伸字。故《易》曰「引而信之」。伸卽終極之義﹐故云「信﹐極也」。

《擊鼓》五章﹐章四句。

卷二二之二

卷二二之二

《凱風》﹐美孝子也。衛之淫風流行﹐𨿽有七子之母﹐猶不能安其室﹐故美七子能盡其孝道﹐以慰其母心﹐而成其志爾。不安其室﹐欲去嫁也。成其志者﹐成言孝子自責之意。○凱﹐開在反。

﹝疏﹞「《凱風》四章﹐章四句」至「志爾」。○正義曰﹕作《凱風》詩者﹐美孝子也。當時衛之淫風流行﹐𨿽有七子之母﹐猶不能安其夫室﹐而欲去嫁﹐故美七子能自盡其孝順之道﹐以安慰其母之心﹐作此詩而成其孝子自責之志也。此與孝子之美﹐以惡母之欲嫁﹐故云「𨿽有七子之母﹐猶不能安其室」﹐則無子者不能安室可知也。此敍其自責之由﹐經皆自責之辭。將欲自責﹐先說母之勞苦﹐故首章二章上二句皆言母氏之養己﹐以下自責耳。俗本作「以成其志」﹐「以」字誤也。定本「而成其志」。○箋「不安」至「之意」。正義曰﹕以序云不安其室﹐不言己嫁﹐則仍在室﹐但心不安耳﹐故知欲去嫁也。此母欲有嫁之志﹐孝子自責已無令人﹐不得安母之心﹐母遂不嫁﹐故美孝子能慰其母心也。以美其能慰母心﹐故知成其志者﹐成言孝子自責之意也。

凱風自南﹐吹彼棘心。興也。南風謂之凱風。樂夏之長養﹐棘難長養者。箋云﹕興者﹐以凱風諭寬仁之母﹐棘猶七子也。○棘﹐居力反﹐俗作「棘」。樂音洛﹐或一音嶽。長﹐丁丈反﹐下皆同。棘心夭夭﹐母氏劬勞。夭夭﹐盛貌。劬勞﹐病苦也。箋云﹕夭夭以諭七子少長﹐母養之病苦也。○夭﹐於驕反。劬﹐其俱反。少﹐詩照反。

﹝疏﹞「凱風」至「劬勞」。○正義曰﹕言凱樂之風從南長養之方而來﹐吹彼棘木之心﹐故棘心夭夭然得盛長﹐以興寬仁之母﹐以己慈愛之情﹐養我七子之身﹐故七子皆得少長。然棘木之難長者﹐凱風吹而漸大﹐猶七子亦難養者﹐慈母養之以成長﹐我母氏實亦劬勞病苦也。○傳「南風」至「長養」。○正義曰「南風謂之凱風」﹐《釋天》文。李巡曰「南風長養萬物﹐萬物喜樂﹐故曰凱風。凱﹐樂也。」傳以風性樂養萬物﹐又從南方而來﹐故云「樂夏之長養」也。又言「棘難長養」者﹐言母性寬仁似凱風﹐己難長養似棘﹐故箋云「凱風諭寬仁之母﹐棘猶七子也」。

凱風自南﹐吹彼棘薪。棘薪﹐其成就者。母氏聖善﹐我無令人。聖﹐叡也。箋云﹕叡作聖。令﹐善也。母乃有叡知之善徳﹐我七子無善人能報之者﹐故母不安我室﹐欲去嫁也。○叡﹐悅歲反﹐下同。知音智﹐本亦作「智」。

﹝疏﹞「凱風」至「令人」。○正義曰﹕言凱風﹐樂夏之風從南長養之方而來﹐吹彼棘木﹐使得成薪﹐以興寬仁之母﹐能以己慈愛之情﹐養我七子﹐皆得長成。然風吹難養之棘以成就﹐猶母長養七子以成人﹐則我之母氏有叡智之善徳﹐但我七子無善人之行以報之﹐故母不安而欲嫁也。○傳「棘薪﹐其成就者」。○正義曰﹕上章言棘心夭夭﹐是棘之初生﹐風長之也。此不言長之狀﹐而言棘薪﹐則棘長己成薪矣。《月令》注云「大者可析謂之薪」﹐是薪者﹐木成就。○傳「聖﹐叡」。○正義曰﹕聖者通智之名﹐故言叡也。箋申說所以得爲叡之意﹐故引《洪範》以証之﹐由「叡作聖」﹐故得爲叡也。《洪範》云「思曰睿」﹐注云「睿通於政事」﹐又曰「睿作聖」﹐注云「君思睿則臣賢智」﹐是也。然則彼睿謂君也﹐聖謂臣也﹐所以得爲一者﹐以彼五行各以事類相感﹐由君叡而致臣聖﹐則睿﹑聖義同。此「母氏聖善」﹐人之齊聖﹐皆以明智言之﹐非必要如周﹑孔也。

爰有寒泉﹐在浚之下。浚﹐衛邑也。「在浚之下」﹐言有益於浚。箋云﹕爰﹐曰也。曰有寒泉者﹐在浚之下浸潤之﹐使浚之民逸樂﹐以興七子不能如也。○浚音峻。浸﹐子鴆反。樂音洛。有子七人﹐母氏勞苦。

﹝疏﹞「爰有」至「勞苦」。○正義曰﹕此孝子自責﹐無益於母﹐使母不安也。言曰有寒泉﹐在浚邑之下﹐以諭七子在母之前。寒泉有益於浚﹐浸潤浚民﹐使得逸樂﹐以興七子無益於母﹐不能事母﹐使母勞苦﹐乃寒泉之不如。又自責云﹕母無子者﹐容可勞苦﹐今乃有子七人﹐而使母氏勞苦﹐思欲去嫁﹐是其七子之咎也。母欲嫁者﹐本爲淫風流行﹐但七子不可斥言母淫﹐故言母爲勞苦而思嫁也。上章言母氏劬勞﹐謂少長七子﹐實劬勞也。此言母氏勞苦﹐謂母今日勞苦而思嫁﹐與上不同也。○傳「浚﹐衛邑」。○正義曰﹕《幹旄》云「在浚之都」﹐傳曰「下邑曰都。」是衛邑也。○箋「爰曰」至「不能如」。○義曰「爰﹐曰」﹐《釋詁》文。知不以寒泉興母之長養己﹐而云諭「七子不能如」者﹐以上棘薪爲諭﹐則子己成長矣。此及下章皆云「有子七人」﹐則以寒泉﹑黃鳥諭七子可知也。

睍睆黃鳥﹐載好其音。睍睆﹐好貌。箋云﹕睍睆以興顏色說也。「好其音」者﹐興其辭令順也﹐以言七子不能如也。○睍﹐胡顯反。睆﹐華板反。說音悅﹐下篇注同。有子七人﹐莫慰母心。慰﹐安也。

﹝疏﹞「睍睆」至「母心」。○正義曰﹕言黃鳥有睍睆之容貌﹐則又和好其音聲﹐以興孝子當和其顏色﹐順其辭令也。今有子七人﹐皆莫能慰母之心﹐使有去嫁之志。言母之欲嫁﹐由顏色不悅﹐辭令不順故也。自責言黃鳥之不如也。○箋「睍睆」至「令順」。○正義曰﹕興必以類﹐睍睆是好貌﹐故興顏色也﹔音聲猶言語﹐故興辭令也。《論語》曰「色難。」注云「和顏悅色﹐是爲難也。」又《內則》云「父母有過﹐下气怡聲。」是孝子當和顏色﹑順辭令也。

《凱風》四章﹐章四句。

《雄雉》﹐刺衛宣公也。淫亂不卹國事﹐軍旅數起﹐大夫久役﹐男女怨曠﹐國人患之而作是詩。淫亂者﹐荒放於妻妾﹐烝於夷姜之等。國人久處軍役之事﹐故男多曠﹐女多怨也。男曠而苦其事﹐女怨而望其君子。○刺﹐俗作「刾」﹐同七賜反。詩內多此音﹐更不重出。卹﹐本亦作「」。數﹐色角反。烝﹐之升反。

﹝疏﹞「《雄雉》四章﹐章四句」至「是詩」。○正義曰﹕男旣從役於外﹐女則在家思之﹐故云男女怨曠。上二章﹐男曠之辭。下二章﹐女怨之辭。○箋「淫亂」至「君子」。○正義曰﹕淫﹐謂色欲過度﹔亂﹐謂犯悖人倫﹐故言「荒放於妻妾」以解淫也﹐「烝於夷姜」以解亂也。《大司馬職》曰「外內亂﹐鳥獸行﹐則滅之。」注引《王霸記》曰「悖人倫﹐外內無以異於禽獸。」然則宣公由上烝父妾﹐悖亂人倫﹐故謂之亂也。《君子偕老》《桑中》皆云「淫亂」者﹐謂宣公上烝夷姜﹐下納宣姜﹐公子頑通於君母﹐故皆爲亂也。《南山》刺襄公鳥獸之行﹐淫於其妹﹐不言亂者﹐言鳥獸之行﹐則亂可知。文勢不可言亂於其妹﹐故言淫耳。若非其匹配﹐與疏遠私通者﹐直謂之淫﹐故《澤陂》云「靈公君臣淫於其國」﹐《株林》云「淫於夏姬」﹐不言亂﹐是也。言荒放者﹐放恣情欲﹐荒廢政事﹐故《雞鳴》云「荒淫怠慢」﹐《五子之歌》云「內作色荒﹐外作禽荒」﹐是也。言烝者﹐服虔云「上淫曰烝」﹐則烝﹐進也﹐自進上而與之淫也。《左傳》曰「文姜如齊﹐齊侯通焉。」服虔云「傍淫曰通。」言傍者﹐非其妻妾﹐傍與之淫﹐上下通名也。《墻有茨》云「公子頑通於君母」﹐《左傳》曰「孔悝之母與其豎渾良夫通」﹐皆上淫也。齊莊公通於崔杼之妻﹐蔡景侯爲大子般娶於楚﹐通焉﹐皆下淫也。以此知通者總名﹐故服虔又云「凡淫曰通」﹐是也。又宣公三年傳曰「文公報鄭子之妃。」服虔曰「鄭子﹐文公叔父子儀也。報﹐復也﹐淫親屬之妻曰報。」漢律「淫季父之妻曰報。」則報與亂爲類﹐亦鳥獸之行也。宣公納伋之妻﹐亦是淫亂。箋於此不言者﹐是時宣公或未納之也﹐故《匏有苦葉》譏「雉鳴求其牡」﹐夫人爲夷姜﹐則此亦爲夷姜明矣。由國人久處軍役之事﹐故男多曠﹐女多怨也。序直云「男女怨曠」。知男曠女怨者﹐以《書》傳云「外無曠夫﹐內無怨女」﹐故謂男爲曠﹐女爲怨。曠﹐空也﹐謂空無室家﹐故苦其事。《書》傳「曠夫」謂未有室家者。此男𨿽有室家﹐久從軍役﹐過時不歸﹐與無不異﹐猶《何艸不黃》云「何人不矜」也。此相對﹐故爲男曠女怨﹐散則通言也。故《采綠》刺怨曠﹐經無男子﹐則總謂婦人也。《大司徒》云「以陰禮教親則民不怨。」怨者﹐男女俱兼﹐是其通也。此男女怨曠﹐不違於禮﹐故舉以刺宣公。《采綠》婦人不但憂思而己﹐乃欲從君子於外﹐非禮﹐故並刺婦人也。

雄雉於飛﹐泄泄其羽。興也。雄雉見雌雉飛﹐而鼓其翼泄泄然。箋云﹕興者﹐諭宣公整其衣服而起﹐奮訊其形貌﹐志在婦人而己﹐不卹國之政事。○泄﹐移世反。訊音信﹐又音峻﹐字又作「迅」﹐同。我之懷矣﹐自詒伊阻﹗詒﹐遺。伊﹐維。阻﹐難也。箋云﹕懷﹐安也。「伊」當作「繄」﹐繄猶是也。君之行如是﹐我安其朝而不去。今從軍旅﹐久役不得歸﹐此自遺以是患難。○貽﹐本亦作「詒」﹐以之反。遺﹐維季反﹐沈羊類反。難﹐乃旦反﹐下同。繄﹐烏兮反。行﹐下孟反﹐下「君之行」同。朝﹐直遙反。

﹝疏﹞「雄雉」至「伊阻」。○正義曰﹕毛言雄雉往飛向雌雉之時﹐則泄泄然鼓動其羽翼﹐以興宣公往起就婦人之時﹐則奮訊其衣服﹐言志在婦人而已﹐不卹國之政事也。又數起軍旅﹐使大夫久役。大夫傷本見君之行如是﹐志在婦人之時﹐卽應去之﹐我之安其朝而不去矣。今見使從軍﹐久不得歸﹐自遺此患難也。旣處患難﹐自悔以怨君。伊訓爲維﹐毛爲語助也。鄭惟以伊字爲異﹐義勢同也。○箋「伊當」至「患難」。○正義曰﹕箋以宣二年《左傳》趙宣子曰「嗚呼﹗我之懷矣﹐自詒伊戚」﹐《小明》云「自詒伊戚」﹐爲義旣同﹐明伊有義爲「繄」者﹐故此及《蒹葭》《東山》《白駒》各以伊爲繄。《小明》不易者﹐以「伊戚」之文與傳正同﹐爲「繄」可知。此云「自詒伊阻」﹐《小明》云「心之憂矣」﹐宣子所引﹐並與此不同者﹐杜預云「逸詩也」﹐故文與此異。

雄雉於飛﹐下上其音。箋云「下上其音」﹐興宣公小大其聲﹐怡悅婦人。○上﹐時掌反。展矣君子﹐實勞我心﹗展﹐誠也。箋云﹕誠矣君子﹐訴於君子也。君之行如是﹐實使我心勞矣。君若不然﹐則我無軍役之事。

﹝疏﹞「雄雉」至「我心」。○正義曰﹕言雄雉飛之時﹐下上其音聲﹐以怡悅雌雉﹐以興宣公小大其言語﹐心怡悅婦人。宣公旣志在婦人﹐不卹政事﹐大夫憂之﹐故以君行訴於君子﹐言君之誠如是﹐志在婦人矣。君子聞君行如此﹐實所以病勞我心也。此大夫身旣從役﹐乃追傷君行者﹐以君若不然﹐則無今日之役故也。

瞻彼日月﹐悠悠我思﹗瞻﹐視也。箋云﹕視日月之行﹐疊往疊來。今君子獨久行役而不來﹐使我心悠悠然思之。女怨之辭。○「女怨」如字﹐下「女怨」同。道之雲遠﹐曷云能來﹖箋云﹕曷﹐何也。何時能來望之也。

﹝疏﹞「瞻彼」至「能來」。○正義曰﹕大夫久役﹐其妻思之。言我視彼日月之行﹐疊往疊來。今君子獨行役而不來﹐故悠悠然我心思之。道路之遙﹐亦雲遠矣﹐我之君子﹐何時可云能來﹐使我望之也。

百爾君子﹐不知徳行。箋云﹕爾﹐女也。女眾君子﹐我不知人之徳行何如者可謂爲徳行﹐而君或有所﹖女怨﹐故問此焉。○行﹐下孟反﹐下注皆同。不忮不求﹐何用不臧﹖忮﹐害。臧﹐善也。箋云﹕我君子之行﹐不疾害﹐不求備於一人﹐其行何用爲不善﹐而君獨遠使之在外﹐不得來歸﹖亦女怨之辭。○忮﹐之跂反﹐字書云「很也。」韋昭音洎。臧﹐子郎反。

﹝疏﹞「百爾」至「不臧」。○正義曰﹕婦人念夫﹐心不能已﹐見大夫或有在朝者﹐而已君子從徵﹐故問之云﹕汝爲眾之君子﹐我不知人何者謂爲徳行。若言我夫無徳而從徵也﹐則我之君子不疾害人﹐又不求備於一人﹐其行如是﹐何用爲不善﹐而君獨使之在外乎﹖

《雄雉》四章﹐章四句。

《匏有苦葉》﹐刺衛宣公也。公與夫人並爲淫亂。夫人﹐謂夷姜。

﹝疏﹞「《匏有苦葉》四章﹐章四句」至「淫亂」。○正義曰﹕並爲淫亂﹐亦應刺夫人﹐獨言宣公者﹐以詩者主爲規諫君﹐故舉君言之﹐其實亦刺夫人也。故經首章﹑三章責公不依禮以娶﹐二章﹑卒章責夫人犯禮求公﹐是並刺之。○箋「夫人謂夷姜」。○正義曰﹕知非宣姜者﹐以宣姜本適伋子﹐但爲公所要﹐故有魚网離鴻之刺。此責夫人﹐云「雉鳴求其牡」﹐非宣姜之所爲﹐明是夷姜求宣公﹐故云並爲淫亂。

匏有苦葉﹐濟有深涉。興也。匏謂之瓠﹐瓠葉苦不可食也。濟﹐渡也。由膝以上爲涉。箋云﹕瓠葉苦而渡處深﹐謂八月之時﹐陰陽交會﹐始可以爲昏禮﹐納采﹑問名。○匏音薄交反。瓠﹐戶故反。上﹐時掌反﹐下皆同。處﹐昌慮反。深則厲﹐淺則揭。以衣涉水爲厲﹐謂由帶以上也。揭﹐褰衣也。遭時制宜﹐如遇水深則厲﹐淺則揭矣。男女之際﹐安可以無禮義﹖將無以自濟也。箋云﹕旣以深淺記時﹐因以水深淺諭男女之才性賢與不肖及長幼也。各順其人之宜﹐爲之求妃耦。○厲﹐力滯反﹐《韓詩》云「至心曰厲。」《說文》作「砅」﹐云「履石渡水也。」音力智反﹐又音例。「則揭」﹐苦例反﹐褰衣渡水也。揭﹐揭衣﹐並苦例反﹐下同。一云下揭字音起列反﹐一本作「揭﹐褰衣」。長﹐張丈反。「爲之」﹐於僞反。「求妃」音配﹐本亦作「配」﹐下同。

﹝疏﹞「匏有」至「則揭」。○毛以爲﹐匏有苦葉不可食﹐濟有深涉不可渡﹐以興禮有禁法不可越。又云「若過深水則厲﹐淺水則褰衣。」過水隨宜﹐期之必渡﹐以興用禮當隨丰儉之異。若時丰則禮隆﹐時儉則禮殺﹐遭時制宜﹐不可無禮。若其無禮﹐將無以自濟﹐故𨿽貧儉﹐尙不可廢禮。君何爲不以正禮娶夫人﹐而與夷姜淫亂乎﹖○鄭以爲﹐匏葉先不苦﹐今有苦葉﹔濟處先不深﹐今有深涉。此匏葉苦﹐渡處深﹐謂當八月之中時﹐陰陽交會之月﹐可爲昏禮之始﹐行納采﹑問名之禮也。行納采之法如過水﹐深則厲﹐淺則揭﹐各隨深淺之宜﹐以興男女相配﹐男賢則娶賢女﹐男愚則娶愚女﹐各順長幼之序以求昏﹐君何不八月行納采之禮﹐取列國之女﹐與之相配﹐而反犯禮而烝於夷姜乎﹖○傳「匏謂」至「可食」。○正義曰﹕陸機云「匏葉少時可爲羹﹐又可淹煮﹐極美﹐故詩曰﹕『幡幡瓠葉﹐采之烹之』。今河南及揚州人恆食之。八月中﹐堅彊不可食﹐故云苦葉」。瓠﹐匏一也﹐故云「謂之瓠」。言葉苦不可食﹐似禮禁不可越也。傳以二事爲一興﹐《詩》有此例多矣。涉言深不可渡﹐似葉之苦不可食。《外傳﹟魯語》曰「諸侯伐秦﹐及涇不濟。叔向見叔孫穆子。穆子曰﹕『豹之業及匏有苦葉矣。』叔向曰﹕『苦葉不材﹐於人供濟而已。』」韋昭注云「不材﹐於人言不可食﹐供濟而已﹐佩匏可以渡水也。」彼云取匏供濟﹐與此傳不同者﹐賦《詩斷》章也。○傳「由膝以上爲涉」﹐後傳「以衣涉水爲厲﹐謂由帶以上。揭﹐褰衣」。○正義曰﹕今定本如此。《釋水》云「濟有深涉。深則厲﹐淺則揭。揭者﹐褰衣也。以衣涉水爲厲。由膝以上爲涉﹐由帶以上爲厲。」孫炎曰「揭衣﹐褰裳也﹐衣涉濡褌也。」《爾雅》旣引此詩﹐因揭在下﹐自人體以上釋之﹐故先揭﹐次涉﹐次厲也。傳依此經先後﹐故引《爾雅》不次耳。然傳不引《爾雅》由膝以下爲揭者﹐略耳。涉者﹐渡水之名﹐非深淺之限﹐故《易》曰「利涉大川」﹐謂乘舟也。褰裳涉洧﹐謂膝下也。深淺者﹐各有所對﹐《谷風》云「就其淺矣﹐泳之遊之。」言泳﹐則深於厲矣。但對「方之舟之」﹐則爲淺耳。此深涉不可渡﹐則深於厲矣。厲言深者﹐對揭之淺耳。《爾雅》以深淺無限﹐故引《詩》以由帶以上﹑由膝以下釋之﹐明過此不可厲深淺﹐異於余文也。揭者褰衣﹐止得由膝以下﹐若以上﹐則褰衣不得渡﹐當須以衣涉爲厲也。見水不沒人﹐可以衣渡﹐故言由帶以上。其實以由膝以上亦爲厲﹐因文有三等﹐故曰「由膝以上爲涉」。傳因《爾雅》成文而言之耳﹐非解此經之深涉也。鄭注《論語》及服注《左傳》皆云「由膝以上爲厲」者﹐以揭衣﹑褰衣止由膝以下﹐明膝以上至由帶以上總名厲也。鄭以此深涉謂深於先時﹐則隨先時深淺﹐至八月水長深於本﹐故云深涉。涉亦非深淺之名。旣以深淺記時﹐故又假水深淺﹐以諭下深字亦不與深涉同也。○箋「瓠葉」至「問名」。○正義曰﹕二至寒暑極﹐二分溫涼中﹐春分則陰往陽來﹐秋分則陰來陽往﹐故言「八月之時﹐陰陽交會」也。以昏禮者令會男女﹐命其事必順其時﹐故《昏禮目錄》云「必以昏時者﹐取陽往陰來之義。」然則二月陰陽交會﹐《禮》云「令會男女」﹐則八月亦陰陽交會﹐可以納采﹑問名明矣。以此月則匏葉苦﹐渡處深﹐爲記八月之時也﹐故下章「雝雝鳴雁﹐旭日始旦」﹐陳納采之禮。此記其時﹐下言其用﹐義相接也。納采者﹐昏禮之始﹔親迎者﹐昏禮之終﹐故皆用陰陽交會之月。《昏禮》「納采用雁」。賓旣致命﹐降﹐出。「擯者出請。賓執雁﹐請問名」。則納采﹑問名同日行事矣﹐故此納采﹑問名連言之也。其納吉﹑納徵無常時月﹐問名以後﹐請期以前﹐皆可也。請期在親迎之前﹐亦無常月﹐當近親迎乃行﹐故下箋云「歸妻謂請期。冰未散﹐正月中以前也。二月可以爲昏。」《禮》以二月當成昏﹐則正月中當請期﹐故云「迨冰未泮」﹐則冰之未散﹐皆可爲之。以言及﹐故云正月中﹐非謂惟正月可行此禮。女年十五已得受納采﹐至二十始親迎﹐然則女未二十﹐納采之禮﹐𨿽仲春亦得行之﹐不必要八月也。何者﹖仲春亦陰陽交會之月﹐尙得親迎﹐何爲不可納采乎﹖此云八月之時﹐得行納采﹐非謂納采之禮必用八月也。○傳「遭時」至「自濟」。正義曰﹕此以貧賤責尊貴之辭﹐言遭所遇之時﹐而制其所宜﹐隨時而用禮﹐如遇水之必渡也。男女之際﹐謂昏姻之始﹐故《禮記﹟大傳》曰「異姓主名治際會。」注云「名﹐謂母與婦之名﹔際會﹐謂昏禮交接之會」﹐是也。言遭時制宜﹐不可無禮﹐況昏姻人道之始﹐安可以無禮義乎﹖禮者﹐人所以立身﹐行禮乃可度世難﹐無禮將無以自濟。言公之無禮﹐必遇禍患也。○箋「旣以」至「妃耦」。正義曰﹕箋解上爲記時﹐此爲諭意。上旣以深涉記時﹐此因以深淺爲諭﹐則上非諭﹐此非記時也。「男女才性賢與不肖」者﹐若《大明》云「天作之合」﹐箋曰「賢女妃﹐聖人得禮之宜。」言「長幼」者﹐禮﹕女年十五得許嫁﹐男年長於女十年。則女十五﹐男二十五﹔女二十﹐男三十﹐各以長幼相敵﹐以才性長幼而相求﹐是各順其人之宜﹐爲之求妃耦。

有瀰濟盈﹐有鷕雉鳴。瀰﹐深水也。盈﹐滿也。深水﹐人之所難也。鷕﹐雌雉聲也。衛夫人有淫佚之志﹐授人以色﹐假人以辭﹐不顧禮義之難﹐至使宣公有淫昏之行。箋云「有瀰濟盈」﹐謂過於厲﹐諭犯禮深也。○瀰﹐彌爾反。鷕﹐以小反﹐沈耀皎反﹐雌雉聲。或一音戶了反﹐《說文》以水反﹐《字林》於水反。難﹐乃旦反﹐下同。泆音逸。行﹐下孟反。濟盈不濡﹤車丸﹥﹐雉鳴求其牡。濡﹐漬也。由輈以上爲﹤車丸﹥。違禮義﹐不由其道﹐猶雉鳴而求其牡矣。飛曰雌雄。走曰牝牡。箋云﹕渡深水者必濡其﹤車丸﹥﹐言不濡者﹐諭夫人犯禮而不自知﹐雉鳴反求其牡﹐諭夫人所求非所求。○濡﹐而朱反。﹤車丸﹥﹐舊龜美反﹐謂車轊頭也﹐依傳意直音犯。案﹕《說文》云「軌﹐車轍也﹐從車﹐九聲。」龜美反。「軓﹐車軾前也﹐從車﹐凡聲」﹐音犯﹐車轊頭﹐所謂軓也﹐相亂﹐故具論之。牡﹐茂後反。輈﹐竹畱反﹐車轅也。

﹝疏﹞「有瀰」至「其牡」。○正義曰﹕言有瀰然深水者﹐人所畏難﹐今有人濟此盈滿之水﹐不避其難﹐以興有儼然禮義者﹐人所防閒﹐今夫人犯防閒之禮﹐不顧其難。又言夫人犯禮﹐猶有鷕雉鳴也﹐有鷕然求其妃耦之聲者。雌雉之鳴﹐以興有求爲淫亂之辭者﹐是夫人之聲。此以辭色媚悅於公﹐是不顧禮義之難。又言夫人犯禮旣深﹐而不自知。言濟盈者﹐必濡其﹤車幾﹥。今言不濡﹤車幾﹥﹐是濟者不自知﹐以興淫亂者必違禮義。今云不違禮﹐是夫人不自知。夫人違禮淫亂﹐不由其道﹐猶雉鳴求其牡也。今雌雉﹐鳥也﹐乃鳴求其走獸之牡﹐非其道﹐以興夷姜﹐母也﹐乃媚悅爲子之公﹐非所求也。夫人非所當求而求之﹐是犯禮不自知也。○傳「瀰深」至「之行」。○正義曰﹕下言雉求其牡﹐則非雄雉﹐故知「鷕﹐雌雉聲也」。又《小弁》云「雉之朝雊﹐尙求其雌」﹐則雄雉之鳴曰雊也。言「衛夫人有淫佚之志﹐授人以色﹐假人以辭」﹐解「有鷕雉鳴」也。「不顧禮義之難」﹐解「有瀰濟盈」也。「致使公有淫昏之行」﹐解所以責夫人之意也。以經上句諭夫人不顧禮義之難﹐卽下句言其事﹐故傳反而覆之也。言「授人以色﹐假人以辭」﹐謂以顏色﹑言辭怡悅於人﹐令人啟發其心﹐使有淫佚之志。雌雉之鳴以假人以辭﹐並言授人以色者﹐以爲辭必怡悅顏色﹐故連言之。○箋「有瀰」至「禮深」。○正義曰﹕前厲衣可渡﹐非人所難﹐以深不可渡而人濟之﹐故知過於厲以諭犯禮深。○傳「由輈」至「牝牡」。○正義曰﹕《說文》云「﹤車丸﹥﹐車轍也」﹐「軓﹐車軾前也。」然則軾前謂之軓也﹐非軌也。但軌聲九﹐軓聲凡﹐於文易爲誤﹐寫者亂之也。《少儀》云「祭左右﹤車丸﹥範﹐乃飲。」注云「《周禮﹟大馭》『祭兩軹﹐祭﹤車丸﹥﹐乃飲』。﹤車丸﹥與軹於車同謂轊頭也。﹤車丸﹥與範聲同﹐謂軾前也。」《輈人》云「軏前十尺﹐而策半之。」鄭司農云「﹤車丸﹥謂軾前也。書或作軌。玄謂﹤車丸﹥是﹤車丸﹥法也﹐謂與下三面之材﹐輢軾之所樹﹐持車正」者﹐《大馭》云「祭兩軹﹐祭軓﹐乃飲。」注云「古書『軹』爲『﹤車開﹥』﹐『﹤車丸﹥』爲『範』。杜子春云﹕『文當如此。』又云『﹤車開﹥當作軹。軹謂兩轊。範當爲﹤車丸﹥。﹤車丸﹥﹐車軾前』。」鄭不易之﹐是依杜子春﹤車丸﹥爲正也。然則諸言軾前皆謂﹤車丸﹥也。《小戎》傳曰「陰揜﹤車丸﹥也。」箋「揜﹤車丸﹥在軾前垂輈上」。文亦作﹤車丸﹥﹐非軌也﹐軌自車轍耳。《中庸》云「車同軌」﹐《匠人》云「經途九軌」﹐注云「﹤車丸﹥謂轍廣」﹐是也。《說文》又云「軹﹐輪小穿也。轊﹐車軸端也。」《考功記》注鄭司農云「軹﹐轊也。」又云「軹﹐小穿也。」玄謂「軹﹐轂末也」。然則轂末軸端共在一處﹐而有軹﹑轊二名﹐亦非軌也。《少儀》注云「﹤車丸﹥與軹於車同謂轊頭」者﹐以《少儀》與《大馭》之文事同而字異﹐以「範」當《大馭》之「﹤車丸﹥」﹐「﹤車丸﹥」當《大馭》之「軹」﹐故並其文而解其義﹐不復言其字誤耳。其實《少儀》「﹤車丸﹥」字誤﹐當爲「軹」也。此經皆上句責夫人之犯禮﹐下句言犯禮之事﹐故傳釋之﹐言「違禮義﹐不由其道﹐猶雌雉鳴求牡」也。「違禮義」者﹐卽「濟盈」也。「不由其道」者﹐猶「雉鳴求其牡」也。《釋鳥》云「鳥之雌雄不可別者﹐以翼右掩左雄﹐左掩右雌。」是「飛曰雌雄」也。《釋獸》云「麋﹐牡麔﹐牝麎。」是「走曰牝牡」也。此其定例耳。若散則通﹐故《書》曰「牝雞之晨」﹐傳曰「獲其雄狐」﹐是也。《鄭志》張逸云「雌雉求牡﹐非其耦﹐故諭宣公與夫人﹐言夫人與公非其耦﹐故以飛雌求走牡爲諭﹐傳所以並解之也。」

雍雍鳴雁﹐旭日始旦。雍雍﹐雁聲和也。納采用雁。旭日始出﹐謂大昕之時。箋云﹕雁者隨陽而處﹐似婦人從夫﹐故昏禮用焉。自納采至請期用昕﹐親迎用昏。○旭﹐許玉反﹐徐又許袁反﹐《說文》讀若好﹐《字林》呼老反。昕﹐許巾反。請音情﹐又七井反﹐下同。迎﹐魚敬反。士如歸妻﹐迨冰未泮。迨﹐及。泮﹐散也。箋云﹕歸妻﹐使之來歸於己﹐謂請期也。冰未散﹐正月中以前也﹐二月可以昏矣。○迨音殆。泮﹐普半反。

﹝疏﹞「雍雍」至「未泮」。○毛以爲﹐宣公淫亂﹐不娶夫人﹐故陳正禮以責之。言此雍雍然聲和之鳴雁﹐當於旭然日始旦之時﹐以行納采之禮。旣行納采之等禮成﹐又須及時迎之。言士如使妻來歸於己﹐當及冰之未散﹐正月以前迎之。君何故不用正禮﹐及時而娶﹐乃烝父妾乎﹖○鄭惟下二句及冰未散請期爲異。○傳「雍雍」至「之時」。○正義曰﹕雁生執之以行禮﹐故言雁聲。《舜典》云「二生」﹐注云「謂羔﹑雁也」。言「納采」者﹐謂始相采擇﹐舉其始。其實六禮惟納徵用幣﹐餘皆用雁也。親迎𨿽用雁﹐非昕時﹐則此雁不兼親迎。前經謂納采﹐下經謂親迎﹐總終始﹐其餘可知也。旭者﹐明著之名﹐故爲爲日出。昕者﹐明也﹐日未出已名爲昕矣﹐至日出益明﹐故言大昕也。《禮記》注「大昕謂朔日」者﹐以言大昕之朝﹐奉種浴於川。若非朔日﹐恆日出皆可﹐無爲特言大昕之朝﹐故知朔日與此不同。○箋「雁者」至「用昏」。○正義曰﹕此皆陰陽並言。《禹貢》注云「陽鳥﹐鴻雁之屬﹐隨陽气南北。」不言陰者﹐以其彭蠡之澤近南恆暖﹐鴻雁之屬避寒隨陽而往居之﹐故經云「陽鳥攸居」﹐注釋其名曰陽鳥之意﹐故不言陰耳。定本云「雁隨陽」﹐無「陰」字。又言「納采至請期用昕﹐親迎用昏」者﹐因此旭日用雁﹐非徒納采而已。惟納徵不用雁﹐亦用昕。此總言其禮耳。下歸妻謂請期﹐則鄭於此文不兼親迎日用昕者﹐君子行禮貴其始。親迎用昏﹐鄭云取陽往陰來之義。然男女之家﹐或有遠近﹐其近者卽夜而至於夫家﹐遠者則宜昏受其女﹐明發而行﹐其入蓋亦以昏時也。《儀禮﹟士昏禮》執燭而往婦家﹐其夜卽至夫氏﹐蓋同城郭者也。○箋「歸妻」至「昏矣」。○正義曰﹕以冰未散﹐未二月﹐非親迎之時﹐故爲使之來歸於己﹐謂請期也。以正月尙有魚上負冰﹐故知冰未散﹐正月中以前也。所以正月以前請期者﹐二月可以爲昏故也。正月冰未散﹐而《月令》孟春云「東風解凍」﹐《出車》雲「雨雪載塗」﹐謂陸地也﹐其冰必二月乃散﹐故《溱洧》箋云「仲春之時﹐冰始散﹐其水渙渙然」﹐是也。

招招舟子﹐人涉卬否。招招﹐號召之貌。舟子﹐舟人﹐主濟渡者。卬﹐我也。箋云﹕舟人之子﹐號召當渡者﹐猶媒人之會男女無夫家者﹐使之爲妃匹。人皆從之而渡﹐我獨否。○招﹐照遙反。王逸云「以手曰招﹐以言曰召。」《韓詩》云「招招﹐聲也。」卬﹐五郎反﹐我也。本或作「仰」﹐音同。號﹐戶羔反。人涉卬否﹐卬須我友。人皆涉﹐我友未至﹐我獨待之而不涉。以言室家之道﹐非得所適﹐貞女不行﹔非得禮義﹐昏姻不成。

﹝疏﹞「招招」至「我友」。○正義曰﹕言招招然號召當渡者﹐是舟人之子。人見號召﹐皆從渡﹐而我獨否。所以人皆涉﹐我獨否者﹐由我待我友﹐我友未至﹐故不渡耳。以興招招然欲會合當嫁者﹐是爲媒之人。女見會合﹐餘皆從嫁﹐而我貞女獨否者﹐由我待我匹﹐我匹未得﹐故不嫁耳。此則非得所適﹐貞女不行﹔非得禮義﹐昏姻不成耳。夫人何以不由禮而與公淫乎﹖○傳「招招﹐號召之貌」。○正義曰﹕號召必手招之﹐故云「之貌」。是以王逸云「以手曰招﹐以口曰召」﹐是也。

《匏有苦葉》四章﹐章四句。

《谷風》﹐刺夫婦失道也。衛人化其上﹐淫於新昏而棄其舊室﹐夫婦離絕﹐國俗傷敗焉。新昏者﹐新所與爲昏禮。○谷﹐古木反。

﹝疏﹞「《谷風》六章﹐章八句」至「敗焉」。○正義曰﹕作《谷風》詩者﹐刺夫婦失其相與之道﹐以至於離絕。言衛人由化效其上﹐故淫於新昏﹐而棄其舊室﹔是夫婦離絕﹐致令國俗傷敗焉。此指刺夫接其婦不以禮﹐是夫婦失道﹐非謂夫婦並刺也。其婦旣與夫絕﹐乃陳夫之棄已﹐見遇非道﹐淫於新昏之事。六章皆是。

習習谷風﹐以陰以雨。興也。習習﹐和舒貌。東風謂之谷風。陰陽和而谷風至﹐夫婦和則室家成﹐室家成而繼嗣生。黽勉同心﹐不宜有怒。言黽勉者﹐思與君子同心也。箋云﹕所以黽勉者﹐以爲見譴怒者﹐非夫婦之宜。○「黽勉」本亦作「僶」﹐莫尹反。黽勉猶勉勉也。譴﹐遣戰反。采葑采菲﹐無以下體。葑﹐須也。菲﹐芴也。下體﹐根莖也。箋云﹕此二菜者﹐蔓菁與葍之類也﹐皆上下可食。然而其根有美時﹐有惡時﹐采之者不可以根惡時並棄其葉﹐諭夫婦以禮義合﹐顏色相親﹐亦不可以顏色衰﹐棄其相與之禮。○葑﹐孚容反﹐徐音丰﹐字書作蘴﹐孚容反。《艸木疏》云「蕪菁也。」郭璞云「今菘菜也」。案江南有菘﹐江北有蔓菁﹐相似而異。菘音嵩。菲﹐妃鬼反。芴音勿。《爾雅》云「菲﹐芴。」又云「菲﹐息菜。」郭以菲芴爲土瓜﹐解息菜云「似蕪菁﹐華紫赤色﹐可食。」莖﹐可耕反。蔓音方﹐本又作「蕪」﹐音無。菁音精﹐又子零反。葍音福﹐本又作「﹛艸富﹜」﹐音富。《爾雅》「葍﹐﹛艸富﹜」﹐郭云「大葉白華﹐根如指﹐色白﹐可食。」並俾政反﹐又如字。徳音莫違﹐及爾同死。箋云﹕莫﹐無。及﹐與也。夫婦之言﹐無相違者﹐則可與女長相與處至死。顏色斯須之有。

﹝疏﹞「習習」至「同死」。○正義曰﹕習習然和舒之谷風﹐以陰以雨而潤澤行﹐百物生矣﹐以興夫婦和而室家成﹐卽繼嗣生矣。言己黽勉然勉力思與君子同心﹐以爲大婦之道不宜有譴怒故也。言采葑菲之菜者﹐無以下體根莖之惡﹐並棄其葉﹐以興爲室家之法﹐無以其妻顏色之衰﹐並棄其徳。何者﹖夫婦之法﹐要道徳之音無相違﹐卽可與爾君子俱至於死﹐何必顏色斯須之有乎﹖我之君子﹐何故以顏色衰而棄我乎﹖○傳「東風」至「嗣生」。○正義曰「東風謂之谷風」﹐《釋天》文也。孫炎曰「谷之言穀﹐穀﹐生也。谷風者﹐生長之風。」陰陽不和﹐卽風雨無節﹐故陰陽和乃谷風至。此諭夫婦﹐故取於生物。《小雅﹟谷風》以諭朋友﹐故直云「潤澤行﹐恩愛成」而已。○傳「葑﹐須。菲﹐芴」。箋「此二菜」至「之類」。○正義曰﹕《釋艸》云「須﹐葑蓯。」孫炎曰「須﹐一名葑蓯。」《坊記》注云「葑﹐蔓菁也﹐陳﹑宋之間謂之葑。」陸機云「葑﹐蕪菁﹐幽州人或謂之芥。」《方言》云「蘴蕘﹐蕪菁也﹐陳﹑楚謂之蘴﹐齊﹑魯謂之蕘﹐關西謂之蕪菁﹐趙魏之郊謂之大芥。」蘴與葑字𨿽異﹐音實同﹐卽葑也﹐須也﹐蕪菁也﹐蔓菁也﹐葑蓯也﹐蕘也﹐芥也﹐七者一物也。《釋艸》又云「菲﹐芴也。」郭璞曰「土瓜也。」孫菼曰「葍類也。」《釋艸》又云「菲﹐蒠菜。」郭璞曰「菲艸﹐生下濕地﹐似蕪菁﹐華紫赤色﹐可食。」陸機云「菲似﹛艸富﹜﹐莖粗葉厚而長有毛﹐三月中烝鬻爲茹﹐滑美可作羹。幽州人謂之芴﹐《爾雅》謂之蒠菜﹐今河內人謂之宿菜。」《爾雅》「菲芴」與「蒠菜」異釋﹐郭注似是別艸。如陸機之言﹐又是一物。某氏注《爾雅》二處﹐引此詩卽菲也﹐芴也﹐蒠菜也﹐土瓜也﹐宿菜也﹐五者一物也。其狀似葍而非葍﹐故云「葍類也。」箋云「此二菜者﹐蔓菁與葍之類」者﹐蔓菁謂葑也﹐﹛艸畐類謂﹜菲也。○箋「皆上下」至「之禮」。○正義曰﹕《坊記》引此詩證君子不盡利於人﹐故注云「無以其根美則並取之」﹐與此異也。

行道遲遲﹐中心有違。遲遲﹐舒行貌。違﹐離也。箋云﹕違﹐徘徊也。行於道路之人﹐至將於別﹐尙舒行﹐其心徘徊然﹐諭君子於已不能如也。○違如字﹐《韓詩》云「違﹐很也。」不遠伊邇﹐薄送我畿。畿﹐門內也。箋云﹕邇﹐近也。言君子與已訣別﹐不能遠﹐維近耳﹐送我裁於門內﹐無恩之甚。○畿音祈。訣音決﹐本或作「決」。「裁於門內」﹐一本作「裁至於門」﹐又一本作「裁至於門內」。誰謂荼苦﹖其甘如齊。荼﹐苦菜也。箋云﹕荼誠苦矣﹐而君子於已之苦毒又甚於荼﹐比方之﹐荼則甘如薺。○荼音徒。薺音齊禮反。宴爾新昏﹐如兄如弟。宴﹐安也。○宴本又作「燕」﹐徐於顯反﹐又煙見反。

﹝疏﹞「行道」至「如弟」。○毛以爲﹐婦人旣已被棄﹐追怨見薄﹐言相與行於道路之人﹐至將離別﹐尙遲遲舒行﹐心中猶有乖離之志﹐不忍卽別﹐況已與君子猶是夫婦﹐今棄已訣別之時﹐送我不遠﹐維近耳﹐薄送我於門內而已﹐是恩意不如行路之人也。又說遇已之苦﹐言人誰謂荼苦乎﹐以君子遇我之苦毒比之﹐荼卽其甘如薺。君子苦已猶得新昏﹐故又言安愛汝之新昏﹐其恩如兄弟也。以夫婦坐圖可否﹐有兄弟之道﹐故以兄弟言之。○鄭惟「有違」爲異﹐以傳訓爲「離」﹐無眷戀之狀﹐於文不足﹐故以違爲徘徊也。○傳「畿﹐門內」。正義曰﹕以言畿者﹐期限之名﹐故《周禮》九畿及王畿千里皆期限之義﹐故《楚茨傳》曰「畿﹐期也。」經云「不遠」﹐言至有限之處﹐故知是門內。

涇以渭濁﹐湜湜其沚。涇渭相入而淸濁異。箋云﹕小渚曰沚。涇水以有渭﹐故見渭濁。湜湜﹐持正貌。諭君子得新昏﹐故謂已惡也。已之持正守初如沚然﹐不動搖。此絕去所經見﹐因取以自諭焉。○涇音經﹐濁水也。渭音謂﹐淸水也。湜音殖﹐《說文》雲「水淸見底」。沚音止。「故見渭濁」﹐舊本如此﹐一本「渭」作「謂」﹐後人攺耳。搖﹐余招反﹐又餘照反。宴爾新昏﹐不我屑以。屑﹐絜也。箋云﹕以﹐用也。言君子不復絜用我當室家。○屑﹐素節反。復﹐扶富反。毋逝我梁﹐毋發我笱。逝﹐之也。梁﹐魚梁。笱﹐所以捕魚也。箋云﹕毋者﹐諭禁新昏也。女毋之我家﹐取我爲室家之道。○笱﹐古口反﹐捕魚器。《韓詩》云「發﹐亂也。」捕音步。我躬不閱﹐遑卹我後。閱﹐容也。箋云﹕躬﹐身。遑﹐暇。卹﹐憂也。我身尙不能自容﹐何暇憂我後所生子孫也。○閱音悅。

﹝疏﹞「涇以」至「我後」。○正義曰﹕婦人旣言君子苦已﹐又本已見薄之由﹐言涇水以有渭水淸﹐故見涇水濁﹐以興舊室以有新昏美﹐故見舊室惡。本涇水𨿽濁﹐未有彰見﹐由涇渭水相入而淸濁異﹐言己顏色𨿽衰﹐未至醜惡﹐由新舊並而善惡別。新昏旣駁已爲惡﹐君子益憎惡於已。已𨿽爲君子所惡﹐尙湜湜然持正守初﹐其狀如沚然﹐不動搖﹐可用爲室家矣。君子何爲安樂汝之新昏﹐則不復絜飾用我﹐已不被絜用事﹐由新昏﹐故本而禁之。言人無之我魚梁﹐無發我魚笱﹐以之人梁﹐發人笱﹐當有盜魚之罪﹐以興禁新昏﹐汝無之我夫家﹐無取我婦事。以之我夫家﹐取我婦事﹐必有盜寵之過。然𨿽禁新昏﹐夫卒惡己﹐至於見出。心念所生﹐己去必困。又追傷遇已之薄﹐卽自訣﹕言我身尙不能自容﹐何暇憂我後所生之子孫乎﹖母子至親﹐當相憂念﹐言已無暇﹐所以自怨痛之極也。○傳「涇渭」至「濁異」。○正義曰﹕《禹貢》云「涇屬渭汭。」注云「涇水﹑渭水發源皆幾二千里﹐然而涇小渭大﹐屬於渭而入於河。」又引《地理誌》云「涇水出今安定涇陽西開頭山﹐東南至京兆陽陵﹐行千六百里入渭。」卽涇水入渭也。此以涇濁諭舊室﹐以渭淸諭新昏﹐取相入而淸濁異﹐似新舊相並而善惡別﹐故云「涇渭相入」﹐不言渭水入涇也。○箋「涇水」至「諭焉」。正義曰﹕此婦人以涇比已﹐箋將述婦人之心﹐故先述涇水之意。涇水言以有渭﹐故人見謂已濁﹐猶婦人言以有新昏﹐故君子見謂己惡也。見渭濁﹐言人見渭己涇之濁﹐由與淸濁相入故也。定本「涇水以有渭﹐故見其濁」。《漢書﹟溝洫志》云「涇水一碩﹐其泥數斗。」潘嶽《西徵賦》云「淸渭濁涇」是也。此已絕去﹐所經見涇渭之水﹐因取以自諭也。《鄭志》張逸問﹕「何言絕去﹖」答曰「衛在東河﹐涇在西河﹐故知絕去﹐不復還意。」以涇不在衛境﹐作詩宜歌土風﹐故信絕去。此婦人旣絕﹐至涇而自比已志。邶人爲詩得言者﹐蓋從送者言其事﹐故詩人得述其意也。禮﹐臣無境外之交。此詩所述﹐似是庶人得越國而昏者。《左傳》曰「大夫越境逆女﹐非禮。」卽士以下不禁﹐故《士昏禮》云「若異邦﹐則贈丈夫﹐送者以束錦。」是士得外娶﹐卽庶人得越國娶明矣。○傳「屑﹐絜」。○正義曰﹕絜者﹐飾也。謂不絜飾而用已也。○傳「梁魚」至「捕魚」。○正義曰﹕此與《小弁》及「敝笱在梁」皆云笱。笱者﹐捕魚之器﹐卽梁爲魚梁明矣。《何人斯》云「胡逝我梁。」我者﹐己所自專之辭﹐卽亦爲魚梁也。《有狐》云「在彼淇梁。」傳曰「石絕水曰梁。」《候人》云「維鵜在梁。」傳曰「梁﹐水中之梁。」《鴛鴦》云「鴛鴦在梁。」箋云「石絕水之梁。」《白華》亦云「有鶖在梁。」又云「鴛鴦在梁。」皆鳥獸所在﹐非人所往還之處﹐卽皆非橋梁矣﹐故以「石絕水」解之。此石絕水之梁﹐亦是魚梁﹐故《王制》云「獺祭魚﹐然後虞人入澤梁。」注云「梁﹐絕水取魚者。」《白華》箋云「鶖也﹐鶴也﹐皆以魚爲美食者也。鶖之性貪惡﹐而今在梁。」《表記》注云「鵜洿澤﹐善居泥水之中﹐在魚梁。」是梁皆魚梁明矣。其制﹐《惇人》「掌以時惇爲梁」﹐鄭司農云「梁﹐水堰﹐堰水而爲關空﹐以笱承其空。」然則梁者爲堰﹐以鄣水空﹐中央承之以笱﹐故云「笱﹐所以捕魚也」。然則水不絕﹐云「絕水」者﹐謂兩邊之堰是絕水﹐堰則以土﹐皆云石者﹐蓋因山石之處﹐亦爲梁以取魚也。《月令》「孟冬謹關梁」﹐《大明》云「造舟爲梁」之類﹐皆謂橋梁﹐非絕水﹐故《月令》注云「梁﹐橫橋」﹐是也。○箋「毋者﹐諭禁新昏」。○正義曰﹕以毋﹐禁辭﹐禁人無逝我梁﹐是諭禁新昏無乃之我家也。故《角弓》箋云「毋﹐禁辭」。《說文》云「毋﹐從女﹐象有姦之者。」禁令勿姦﹐故毋爲禁辭。○箋「我身」至「子孫」。○正義曰﹕以此婦人去夫﹐故知憂所生之子孫也。時未必有孫﹐言之協句耳。《小弁》云大子身被放逐﹐明恐身死之後﹐憂其父更受讒﹐故文同而義異。

就其深矣﹐方之舟之。就其淺矣﹐泳之遊之。舟﹐船也。箋云﹕方﹐泭也。潛行爲泳。言深淺者﹐諭君子之家事無難易﹐吾皆爲之。○泳音詠。泭音孚。易﹐夷豉反﹐下同。何有何亡﹐黽勉求之。有謂富也﹐亡謂貧也。箋云﹕君子何所有乎﹖何所亡乎﹖吾其黽勉勤力爲求之﹐有求多﹐亡求有。○爲﹐於僞反。凡民有喪﹐匍匐救之。箋云﹕匍匐﹐言盡力也。凡於民有凶禍之事﹐鄰里尙盡力往救之﹐況我於君子家之事難易乎﹐固當黽勉。以疏諭親也。○匍音蒲﹐又音扶。匐﹐蒲比反﹐一音服。

﹝疏﹞「就其」至「救之」。○毛以爲﹐婦人旣怨君子棄己﹐反追說己本勤勞之事﹐如人之渡水﹐若就其深矣﹐則方之舟之﹔若就其淺矣﹐則泳之遊之﹐隨水深淺﹐期於必渡。以興已於君子之家事﹐若值其難也﹐則勤之勞之﹔若值其易也﹐卽優之遊之﹐隨事難易﹐期於必成。匪直於君子之家事無難易﹐又於君子之家財業﹐何所富有乎﹖何所貧無乎﹖不問貧富﹐吾皆勉力求之。所以君子家事已皆勉力者﹐以其凡民於有喪禍之事﹐其鄰里尙盡力以救之。鄰里之疏猶能如是﹐況我於君子家事難易﹐何得避之﹖故己所以盡力也。而君子棄已﹐故怨之。○鄭惟「何有何亡」爲小異。○傳「舟﹐船」。○正義曰﹕舟者﹐古名也﹐今名船。《易》曰「利涉大川﹐乘木舟虛。」注云「舟謂集板﹐如今船。空大木爲之﹐曰虛﹐卽古又名曰虛﹐總名皆曰舟。」○傳「有謂富﹐亡謂貧」。○正義曰﹕以有謂有財﹐故云富。亡謂無財﹐故曰貧。言不問貧富﹐皆勉力求之。○箋「有求多﹐亡求有」。○正義曰﹕以有無﹐謂於一物之上有此物無此物﹐故言「有求多﹐亡求有」也。以求財業﹐宜於一事爲有亡﹐故易傳。○箋「匍匐﹐言盡力」。○正義曰﹕以其救卹凶禍﹐故知宜爲盡力。《生民》云「誕實匍匐」﹐謂后稷之生爲小兒匍匐﹐與此不同也。《問喪》注云「匍匐猶顚蹷。」然則匍匐者﹐以本小兒未行之狀﹐其盡力顚蹶似之﹐故取名焉。凡民有凶禍之事﹐鄰里尙盡力往救之﹐謂營護凶事﹐若有賵贈也。

不我能慉﹐反以我爲仇。慉﹐養也。△箋云﹕慉﹐驕也。君子不能以恩驕樂我﹐反憎惡我。○慉﹐許六反﹐毛「興也」﹐《說文》「起也」。樂音洛。惡﹐烏路反﹐下皆同。旣阻我徳﹐賈用不售。阻﹐難云。箋云﹕旣難卻我﹐隱蔽我之善﹐我修婦道而事之﹐覬其察已﹐猶見疏外﹐如賣物之不售。○賈音古﹐市也。售﹐市救反。難﹐乃旦反﹐下「難卻」同。一音如字。覬音冀。昔育恐育鞫﹐及爾顚覆。育﹐長。鞫﹐窮也。箋云「昔育」﹐育﹐稚也。及﹐與也。昔幼稚之時﹐恐至長老窮匱﹐故與女顚覆盡力於眾事﹐難易無所辟。○鞫﹐本亦作「諊」﹐居六反。覆﹐芳服反﹐注同。長﹐張丈反﹐下皆同。稚﹐本亦作「穉」﹐直吏反。匱﹐求位反﹐乏也。辟音避﹐本亦作「避」。旣生旣育﹐比予於毒。箋云﹕生謂財業也。育謂長老也。於﹐於也。旣有財業矣﹐又旣長老矣﹐其視我如毒螫。言惡已甚也。○螫﹐失石反。惡﹐烏洛反。

﹝疏﹞「不我」至「於毒」。○毛以爲﹐婦人云﹐君子假不能以善道養我﹐何故反以我爲讎乎﹖旣不被恩遇﹐又爲善不報﹐故言旣難卻我﹐而隱蔽我之善徳。謂先有善徳﹐已被隱蔽矣。今我更修婦道以事之﹐覬其察已﹐而猶見疏外﹐似賣物之不售。又追說己本勤勞以責之﹐言我昔日幼稚之時﹐恐至長而困窮﹐故我與汝顚覆盡力於家事﹐難易無所避。今日旣生有財業矣﹐又旣長老矣﹐汝何爲視我如虫之毒螫乎﹖言惡己至甚。「不我能慉」﹐當倒之云「不能慉我」。鄭惟「不我能慉」爲異。○傳「慉﹐養」。箋「慉﹐驕」至「惡我」。○正義曰﹕徧檢諸本﹐皆云「慉﹐養」。孫毓引傳云「慉﹐興。」非也。《爾雅》不訓慉爲驕﹐由養之以至於驕﹐故箋訓爲驕。驕者﹐至恩之辭。讎者﹐至怨之稱。君子遇己至薄﹐怨切至痛﹐故舉至愛以駮至惡。○箋「昔育」至「所辟」。○正義曰﹕以「育」得兩說﹐故《釋言》爲「稚」﹐《釋詁》爲「長」﹐以經有二「育」﹐故辧之云「昔育」者﹐「育﹐稚也」。以下云「旣生」謂「財業」﹐又以黽勉﹑匍匐類之﹐故「顚覆」爲盡力。若《黍離》云「閔周室之顚覆」﹐《抑》云「顚覆厥徳」﹐各隨其義﹐不與此同。○箋「生謂財業」。○正義曰﹕以上云昔年稚恐窮﹐以生對窮﹐故爲財業﹐以財由人而生之﹐故《大學》曰「生財有大道﹐生之者眾﹐食之者寡」﹐是也。

我有旨蓄﹐亦以禦冬。旨﹐美。禦﹐禦也。箋云﹕蓄聚美菜者﹐以禦冬月乏無時也。○蓄﹐本亦作「畜」﹐敕六反。禦﹐魚據反﹐下同。禦也。徐魚舉反。一本下句卽作「禦」字。宴爾新昏﹐以我禦窮。箋云﹕君子亦但以我禦窮苦之時﹐至於富貴﹐則棄我如旨蓄。有洸有潰﹐旣詒我肄。洸洸﹐武也。潰潰﹐怒也。肄﹐勞也。箋云﹕詒﹐遺也。君子洸洸然﹐潰潰然﹐無溫潤之色﹐而盡遺我以勞苦之事﹐欲窮困我。○洸音光。潰﹐戶對反。《韓詩》云「潰潰﹐不善之貌。」詒音怡。肄﹐以世反﹐徐以自反﹐《爾雅》作「勩」﹐以世反。遺﹐惟季反﹐下同。不念昔者﹐伊余來塈﹗塈﹐息也。箋云﹕君子忘舊﹐不念往昔年稚我始來之時安息我。○塈﹐許器反。

﹝疏﹞「我有」至「來塈」。○正義曰﹕婦人怨其惡己﹐得新昏而見棄﹐故稱人言我有美菜﹐蓄之亦以禦冬月乏無之時﹐猶君子安樂汝之新昏﹐本亦但以我禦窮苦之時而己。然窮苦取我﹐至於富貴而見棄﹐似冬月蓄菜﹐至於春夏則見遺也。君子旣欲棄己﹐故有洸洸然威武之容﹐有潰潰然恚怒之色﹐於我又盡道我以勞苦之事﹐不復念昔者我幼稚始來之時安息我也。由無恩如此﹐所以見出﹐故追而怨之。「亦以禦冬」﹐言「亦」者﹐因亦己之禦窮。伊﹐辭也。○箋「君子」至「旨蓄」。○正義曰﹕上經與此互相見﹐以舊至比旨蓄﹐新昏以比新菜。此云「宴爾新昏」﹐則上宜云「得爾新菜」﹐上言「我有旨蓄」﹐此宜云「爾有舊室」。得新菜而棄旨蓄﹐猶得新昏而棄己。又言己爲之生有財業﹐故云「至於富貴」也。已言爲致富耳﹐言貴者﹐協句也。○傳「肄﹐勞」。○正義曰﹕《釋詁》文。《爾雅》或作「勩」﹐孫炎曰「習事之勞也。」

《谷風》六章﹐章八句。

《式微》﹐黎侯寓於衛﹐其臣勸以歸也。寓﹐寄也。黎侯爲狄人所逐﹐棄其國而寄於衛。衛處之以二邑﹐因安之﹐可以歸而不歸﹐故其臣勸之。○黎﹐力兮反﹐國名。杜預云「在上黨壺關縣。」「寓於」﹐音遇﹔於﹐又作「乎」。

﹝疏﹞「《式微》二章﹐章四句」至「勸以歸」。○正義曰﹕此經二章﹐皆臣勸以歸之辭。此及《旄丘》皆陳黎臣之辭﹐而在《邶風》者﹐蓋邶人述其意而作﹐亦所以刺衛君也。○箋「黎侯」至「勸之」。○正義曰﹕以《旄丘》之敍﹐故知爲狄人所逐。以經云「中露」﹑「泥中」﹐知處之以二邑。勸之云「胡不歸」﹐知可以歸而不歸。此被狄所逐﹐而云寄者﹐若《春秋》出奔之君﹐所在亦曰寄﹐故《左傳》曰「齊以郲寄衛侯」是也。《喪服傳》曰「寄公者何﹖失地之君也。」謂削地盡者﹐與此別。

式微式微﹐胡不歸﹖式﹐用也。箋云「式微式微」者﹐微乎微者也。君何不歸乎﹖禁君畱止於此之辭。式﹐發聲也。微君之故﹐胡爲乎中露﹖微﹐無也。中露﹐衛邑也。箋云﹕我若無君﹐何爲處此乎﹖臣又極諫之辭。

﹝疏﹞「式微」至「中露」。○毛以爲﹐黎之臣子責君久居於衛﹐言君用在此而益微。用此而益微﹐君何不歸乎﹖我等若無君在此之故﹐何爲久處於此中露﹖鄭以式爲發聲﹐言微乎微者﹐言君今在此皆甚至微﹐君何不歸乎﹖餘同。○傳「式﹐用」。○正義曰﹕《釋言》文。《左傳》曰「榮成伯賦《式微》。」服虔云「言君用中國之道微。」亦以「式」爲「用」。此勸君歸國﹐以爲君用中國之道微﹐未若君用在此微爲密也。○箋「式微」至「發聲」。○正義曰「式微式微者﹐微乎微者也」﹐《釋訓》文。郭璞曰「言至微也。以君被逐旣微﹐又見卑賤﹐是至微也。」不取「式」爲義﹐故云「發聲也」。○傳「中露﹐衛邑」。○正義曰﹕以寄於衛所處之下﹐又責其不來迎我君﹐明非衛都﹐故知中露﹑泥中皆衛邑也。○箋「我若」至「之辭」。○正義曰﹕主憂臣勞﹐主辱臣死﹐固當不憚淹卹。今言我若無君﹐何爲處此﹖自言己勞﹐以勸君歸﹐是極諫之辭。

式微式微﹐胡不歸﹖微君之躬﹐胡爲乎泥中﹖泥中﹐衛邑也。

《式微》二章﹐章四句。

《旄丘》﹐責衛伯也。狄人迫逐黎侯﹐黎侯寓於衛。衛不能修方伯連率之職﹐黎之臣子以責於衛也。衛康叔之封爵稱侯﹐今曰伯者﹐時爲州伯也。周之制﹐使伯佐牧。《春秋傳》曰五侯九伯﹐侯爲牧也。○旄丘音毛丘﹐或作古北字。前髙後下曰旄丘。《字林》作「堥」﹐云「堥﹐丘也」﹐亡周反﹐又音毛。山部又有「堥」字﹐亦云「堥丘」﹐亡付反﹐又音旄。率﹐所類反。《禮記》云「十國以爲連﹐連有率。」佐牧﹐州牧之佐。

﹝疏﹞「《旄丘》四章﹐章四句」至「於衛」。○正義曰﹕作《旄丘》詩者﹐責衛伯也。所以責之者﹐以狄人迫逐黎侯故黎侯﹐出奔來寄於衛。以衛爲州伯﹐當修連率之職以救於己﹐故奔之。今衛侯不能修方伯連率之職﹐不救於己﹐故黎侯之臣子以此言責衛﹐而作此詩也。狄者﹐北夷之號﹐此不斥其國。宣十五年《左傳》伯宗數赤狄路氏之罪云「奪黎氏地﹐三也。」服虔曰「黎侯之國。」此詩之作﹐責衛宣公宣公。以魯桓二年卒﹐至魯宣十五年﹐百有餘歲﹐卽此時﹐𨿽爲狄所逐﹐後更復其國﹐至宣公之世﹐乃赤狄奪其地耳﹐與此不同。彼奪地是赤狄﹐此惟言狄人迫逐﹐不必是赤狄也。言方伯連率者﹐《王制》云「五國以爲屬﹐屬有長。十國以爲連﹐連有帥。三十國以爲卒﹐卒有正。二百一十國以爲州﹐州有伯。」注云「凡長皆因賢侯爲之。殷之州長曰伯﹐虞夏及周皆曰牧。」又曰「千里之外設方伯。」《公羊傳》曰「上無明天子﹐下無賢方伯。」方伯皆謂州長﹐則此方伯亦州長矣。周謂之牧﹐而云方伯者﹐以一州之中爲長﹐故云方伯。若牧下二伯﹐不得云方伯也。連率者﹐卽「十國以爲連﹐連有帥」﹐是也。不言屬﹑卒者﹐舉其中也。《王制》𨿽殷法﹐周諸侯之數與殷同﹐明亦十國爲連。此詩周事﹐有連率之文。《左傳》曰「晉侯享公﹐公請屬鄫。」是周亦有連﹑屬。此宣公爲二伯﹐非方伯﹐又非連率﹐而責不能修之者﹐以連帥屬方伯。若諸侯有被侵伐者﹐使其連屬救之。宣公爲州伯﹐佐方伯﹐今黎侯來奔之﹐不使連率救己﹐是不能修方伯連率之職也。此敍其責衛伯之由﹐經皆責衛之也。經言叔﹑伯﹐則責衛臣矣。言責衛伯者﹐以衛爲方伯﹐故責其諸臣之廢事﹐由君之不使﹐亦是責衛伯也。。○箋「衛康」至「爲牧」。○正義曰﹕此解言衛伯之意﹐故云「衛康叔之封爵稱侯﹐今曰伯者﹐時爲州伯也。周之制﹐使伯佐牧」﹐牧是州牧﹐伯佐之﹐是州伯也。知者﹐以《春秋》傳曰「五侯九伯」﹐是侯爲牧﹐伯佐之也。宣公爲侯爵﹐見於《春秋》﹐明矣。今而本之康叔者﹐以諸侯之爵﹐皆因始封之君﹐故本康叔也。《顧命》云「乃同召太保奭﹑畢公﹑衛侯」﹐是爵稱侯也。案《世家》自康叔至貞伯不稱侯﹐頃侯賂夷王始爲侯。又平王命武公爲公﹐不恆以康叔言康叔之封者﹐以康叔之後﹐自爲時王所黜。頃侯因康叔本侯﹐故賂夷王而復之。命武公爲公﹐謂爲三公﹐爵仍侯也。此云責衛伯﹐何以知宣公非州牧爲方伯﹐而以爲牧下二伯者﹐以周之州長曰牧﹐以長一方言之﹐得謂之方伯﹐未有謂之州伯者。此若是牧﹐當言責衛牧﹐今言責衛伯﹐明非牧也﹐故知爲二伯。言「周之制﹐使伯佐牧」者﹐以《左傳》所論周世之事﹐前代必不然﹐知指言周也。此方伯連率皆是諸侯之身相爲長耳。王制云「使大夫監於方伯之國﹐國三人。」注云「使佐方伯領諸侯者。」謂天子命人爲方伯﹐國內大夫監之﹐非此牧伯之類。《王制》𨿽是殷法﹐於周亦當然﹐故《燕禮》注云「言諸公者﹐容牧有三監。」是鄭言周之牧國亦有三監也。一解云「蓋牧國在先王之墟有舊法者﹐聖王因而不攺。周之牧國則無三監矣。」《太宰職》云「建其牧﹐立其監。」注云「監謂公侯伯子男各監一國。」又非牧下三監也。所引「《春秋》傳曰」﹐僖四年管仲對楚辭也。曰「昔召康公命我先君太公﹐五侯九伯﹐汝實徵之﹐以夾輔周室。」服虔云「五侯﹑公﹑侯﹑伯﹑子﹑男。九伯﹐九州之長。」太公爲王官之伯﹐掌司馬職﹐以九伐之法徵討邦國﹐故得徵之。鄭不然者﹐以司馬徵伐﹐由王命乃行﹐不得云「汝實徵之」。且「夾輔」者﹐左右之辭也﹐故因漢張逸受《春秋異讀》。鄭云「五侯﹐侯爲州牧也。九伯﹐伯爲州伯也。一州一牧﹐二伯佐之。」太公爲王官之伯﹐二人共分陜而治。自陜以東﹐當四侯半﹐一侯不可分﹐故言五侯。九伯則九人。若主五等諸侯﹐九州之伯是天子何異﹐何云夾輔之有也﹖知侯爲牧伯者﹐《周禮》上公九命作伯﹐則東西大伯﹐上公爲之。八命作牧﹐非上公也﹐公下惟侯耳。且傳當言五牧﹐而云五侯﹐明牧於外曰侯﹐是牧本侯爵﹐故《曲禮下》云「九州之長﹐入天子之國曰牧﹐於外曰侯。」是牧本侯爵也。侯旣爲牧﹐其佐自然伯矣。此衛侯爵而爲伯者﹐《鄭志》答張逸云「實當用伯﹐而侯徳適任之﹐何嫌不可命人位以徳﹐古亦然也。」以此言﹐則宣公徳適任伯﹐故爲伯。《下泉序》云「思明王賢伯。」經云「四國有王﹐郇伯勞之。」傳曰「郇伯﹐郇侯。」箋云「文王之子爲州伯。」則郇侯侯爵﹐而有賢徳﹐亦爲伯者。蓋其時多賢﹐故郇侯亦爲伯。爲伯﹐言其正法耳。亦有侯爲伯﹐伯爲牧者﹐故《周禮》「八命作牧」﹐注云「謂侯伯有功徳者﹐加命得專徵伐。」謂侯與伯皆得爲牧也。是以《雜問志》云「五侯九伯﹐選州中諸侯以爲牧﹐以二伯爲之佐。」此正法也。若一州之中無賢侯﹐選伯之賢者以爲牧﹐是也。

旄丘之葛兮﹐何誕之節兮﹖興也。前髙後下曰旄丘。諸侯以國相連屬﹐憂患相及﹐如葛之蔓延相連及也。誕﹐闊也。箋云﹕土气緩則葛生闊節。興者﹐諭此時衛伯不卹其職﹐故其臣於君事亦疏廢也。○蔓莚﹐以戰反﹐又音延。叔兮伯兮﹗何多日也﹖日月以逝而不我憂。箋云﹕叔﹑伯﹐字也。呼衛之諸臣﹐叔與伯與﹐女期迎我君而復之。可來而不來﹐女日數何其多也﹖先叔後伯﹐臣之命不以齒。

﹝疏﹞「旄丘」至「多日也」。○毛以爲﹐言旄丘之葛兮﹐何爲闊之節兮﹐以當蔓延相及﹐以興方伯之國兮﹐何爲使之連屬兮﹐亦當憂患相及。令衛伯何爲不使連屬救己而同其憂患乎﹖又責其諸臣久不憂己﹐言叔兮伯兮﹐我處衛邑己久﹐汝當早迎我而復之﹐何故多日而不憂我哉﹗○鄭以爲﹐言旄丘之葛兮﹐何由誕之節兮﹖由旄丘之土﹐其气和緩﹐故其葛之生長皆闊節﹐以興衛伯之臣兮﹐何由廢其事兮﹖由衛伯不卹其職﹐故其臣於君事亦疏廢。臣旣廢事﹐故責之云﹕叔兮伯兮﹐汝所期來迎我君而復之。可來而不來﹐何其多日數也﹖○傳「前髙」至「誕闊」。○正義曰﹕《釋丘》云「前髙旄丘。」李巡云「謂前髙後卑下。」以前髙後必卑下﹐故傳亦言後下。傳以序云「責衛不修方伯連率之職」﹐故以旄丘之葛闊節﹐延蔓相及﹐猶諸侯之國連屬﹐憂患相及﹐所以爲諭也。又解言誕節者﹐誕﹐闊也﹐謂葛節之間長闊﹐故得異葛延蔓而相連也。○箋「土气」至「疏廢」。○正義曰﹕箋以自此而下皆責諸臣。將由疏廢而責之﹐故以此土气和緩﹐生物能殖﹐故葛生闊節﹐以諭君政解緩﹐不卹其職﹐故臣亦疏廢。君不卹職﹐臣廢其事﹐是不能修方伯連率之職也。凡興者﹐取一邊相似耳﹐不須以美地諭惡君爲難也。○傳「日月」至「我憂」。○正義曰﹕傳以黎臣責衛﹐稱己來之久﹐言日月以往矣﹐而衛之諸臣不憂我﹐故責之云﹐何多日而不憂我﹖○箋「叔伯」至「以齒」。○正義曰﹕鄭以呼爲叔伯﹐是責諸臣之辭。以黎侯奔衛﹐必至卽求復矣。衛且處之二邑﹐許將迎而復之﹐卒違其言﹐故責衛之諸臣﹐汝期來迎我君而復之﹐可來而不來﹐汝之日數何其多也﹖臣之爵命﹐自有髙下﹐不以年齒長幼定尊卑也﹐故先叔後伯。

何其處也﹖必有與也。言與仁義也。箋云﹕我君何以處於此乎﹖必以衛有仁義之道故也。責衛今不行仁義。何其久也﹖必有以也。必以有功徳。箋云﹕我君何以久畱於此乎﹖必以衛有功徳故也。又責衛今不務功徳也。

﹝疏﹞「何其」至「有以也」。○正義曰﹕黎之臣子旣責衛之諸臣﹐故又本己之情而責之。言我何其久處於此也﹖必以衛有仁義之道與﹗我何其久畱於此也﹖必以衛有功徳與我故也。汝今何爲不行仁義﹐不務功徳﹐而迎我復之乎﹖○傳「言與仁義」﹐又曰「必以有功徳」。○正義曰﹕此言「必有」﹐與下言「必有」﹐以二者別設其文﹐故分爲仁義與功徳。言仁義者﹐謂迎己復國﹐是有仁恩﹐且爲義事。己得復國﹐由衛之功﹐是衛之徳﹐則仁義功徳一也。據其心爲仁義﹐據其事爲功徳﹐心先發而事後見﹐故先言仁義﹐後言功徳也。言「與」﹑言「以」者﹐互文。「以者」﹐自己於彼之辭。「與」者﹐從彼於我之稱。己望彼以事與己﹐惟仁義功徳耳﹐故傳此「言與仁義」﹐不云「必」﹐由與自彼來。下云「必以有功徳」﹐是自己情﹐故云「必」也。

狐裘蒙戎﹐匪車不東。大夫狐蒼裘﹐蒙戎以言亂也。不東﹐言不來東也。箋云﹕刺衛諸臣形貌蒙戎然﹐但爲昏亂之行。女非有戎車乎﹐何不來東迎我君而復之﹖黎國在衛西﹐今所寓在衛東。○蒙如字﹐徐武邦反。戎如字﹐徐而容反。蒙戎﹐亂貌。案﹕徐此音﹐是依《左傳》讀作尨茸。行﹐下孟反﹐下同。叔兮伯兮﹗靡所與同。無救患卹同也。箋云﹕衛之諸臣行如是﹐不與諸伯之臣同﹐言其非之特甚。

﹝疏﹞「狐裘」至「與同」。○毛以爲﹐黎之臣子責衛諸臣服此狐裘﹐其形貌蒙戎然﹐但爲昏亂之行﹐而不務行仁義也。豈非有戎車乎﹐何爲不來東迎我君而復之乎﹖言實有戎車﹐不肯迎已﹐故又責之﹐言叔兮伯兮﹐爾無救患卹同之心迎我也。○鄭惟下二句爲異。○傳「大夫」至「來東」。○正義曰﹕以責衛諸臣﹐不當及士﹐故傳云「大夫」也。《玉藻》云「君子狐靑裘豹褎﹐玄綃衣以裼之。」靑﹑蒼色同﹐與此一也。大夫息民之服﹐有黃衣狐裘。又狐貉之厚以居﹐在家之服。傳以此刺其徒服其服﹐明非蠟祭與在家之服﹐知爲狐蒼裘也。蒼裘所施﹐禮無明文﹐惟《玉藻》注云「蓋玄衣之裘。」禮無玄衣之名﹐鄭見「玄綃衣以裼之」﹐因言「蓋玄衣之裘」﹐兼無明說﹐蓋大夫士玄端之裘也。大夫士玄端裳𨿽異也﹐皆玄裘象衣色﹐故皆用狐靑﹐是以《玉藻》注云「君子大夫士衣。」此傳亦云大夫﹐當是大夫玄端之裘也。以蒙戎者﹐亂之貌﹐故云「蒙戎以言亂也」。《左傳》曰「士蒍賦詩云﹕『狐裘蒙戎。』」杜預云「蒙戎﹐亂貌。」以此傳爲說。不東者﹐言不來東迎我也﹐故箋申之﹐云「黎國在衛西﹐今所寓在衛東」者﹐杜預云「黎﹐侯國。上黨壼關縣有黎亭。」是在衛之西也。

瑣兮尾兮﹗流離之子。瑣尾﹐少好之貌。流離﹐鳥也﹐少好長醜﹐始而愉樂﹐終以微弱。箋云﹕衛之諸臣﹐初有小善﹐終無成功﹐似流離也。○璅﹐依字作「瑣」﹐素果反。流音畱﹐本又作「鶹」。離如字。《爾雅》云「鳥少美而長醜﹐爲鶹鷅。」《艸木疏》云「梟也﹐關西謂之流離﹐大則食其母。」少﹐詩照反﹐下同。長﹐張丈反。愉﹐以朱反。樂音洛。叔兮伯兮﹗褎如充耳。褎﹐盛服也。充耳﹐盛飾也。大夫褎然有尊盛之服而不能稱也。箋云﹕充耳﹐塞耳也。言衛之諸臣顏色褎然﹐如見塞耳無聞知也。人之耳聾﹐恆多笑而己。○褎﹐本亦作「裒」﹐由救反﹐又在秀反﹐鄭「笑貌」。稱﹐尺證反。聾﹐魯工反。

﹝疏﹞「瑣兮」至「充耳」。○毛以爲﹐黎之臣子責衛諸臣﹐言瑣兮而少﹐尾兮而好者﹐乃流離之子也。此流離之子﹐少而美好﹐長卽醜惡﹐以興衛之諸臣﹐始而愉樂﹐終以微弱。言無徳自將﹐不能常爲樂也。故又責之﹐言叔兮伯兮﹐汝徒衣褎然之盛服﹐汝有充耳之盛飾﹐而無徳以稱之也。○鄭以爲﹐衛之諸臣﹐初許迎黎侯而復之﹐終而不能﹐故責之。言流離之子﹐少而美好﹐長卽醜惡﹐以興衛之臣子﹐初有小善﹐終無成功。言初許迎我﹐終不能復之﹐故又疾而言之﹐叔兮伯兮﹐汝顏色褎褎然﹐如似塞其耳無所聞知也。恨其不納己﹐故深責之。○傳「瑣尾」至「微弱」。○正義曰﹕瑣者﹐小貌。尾者﹐好貌。故並言小好之貌。《釋訓》云「瑣瑣﹐小也。」《釋鳥》云「鳥少美長醜﹐爲鶹鷅。」陸機云「流離﹐梟也。自關西謂梟爲流離﹐其子適長大﹐還食其母。」故張奐云「鶹鷅食母」﹐許愼云「梟﹐不孝鳥」﹐是也。流與鶹蓋古今之字。《爾雅》「離」或作「栗」。傳以上三章皆責衛不納己之辭﹐故以此章爲黎之臣惡衛之諸臣﹐言汝等今好而苟且爲樂﹐不圖納我﹐爾無徳以治國家﹐終必微弱也。定本「偸樂」作「愉樂」。

《旄丘》四章﹐章四句。

卷二二之三

卷二二之三

《簡兮》﹐刺不用賢也。衛之賢者仕於伶官﹐皆可以承事王者也。伶官﹐樂官也。伶氏世掌樂官而善焉﹐故後世多號樂官爲伶官。○簡﹐居限反﹐字從竹。或作「蕳」﹐是艸名﹐非也。泠音零﹐字從水﹐亦作「伶」。

﹝疏﹞「《簡兮》三章﹐章六句」至「王者」。○正義曰﹕作《簡兮》詩者﹐刺不能用賢也。衛之賢者仕於伶官之賤職﹐其徳皆可以承事王者﹐堪爲王臣﹐故刺之。伶官者﹐樂官之總名。經言「公庭方舞」﹐卽此仕於伶官在舞職者也。《周禮》掌舞之官有舞師﹑籥師﹑旄人﹑韎師也。《舞師》云「凡野舞﹐則皆教之」﹐不教國子。下傳曰「教國子弟」﹐則非舞師也。籥師掌教國子舞羽吹籥﹐則不教《萬》舞。經言「公庭《萬》舞」﹐則非籥師也。旄人﹑韎師皆教夷樂﹐非《萬》舞﹐又不教國子﹐且夷狄之樂﹐諸侯所無﹐非賢者所得爲也。惟《大司樂》云「以樂教國子」﹐《樂師》云「以教國子小舞」。其用人則大司樂中大夫二人﹐樂師下大夫四人﹑上士八人﹑下士十有六人。此乃天子之官也。諸侯之禮﹐亡其官屬﹐不可得而知。《燕禮》注云「樂正於天子爲樂師也」﹐則諸侯有樂正之屬乎﹖首章傳曰「非但在四方﹐親在宗廟﹑公庭。」二章傳曰「祭有畀韗胞翟閽寺者﹐惠下之道。」《禮記》云「翟者﹐樂吏之賤者也」﹐則此賢者身在舞位﹐在賤吏之列﹐必非樂正也。又刺衛不用賢﹐而箋云「擇人」。擇人則君所置用﹐又非府史也。若府史﹐則官長所自辟除﹐非君所擇也。《祭統》曰「屍飲九﹐以散爵獻士。」下言祭之末﹐乃賜之一爵﹐又非士也﹐蓋爲樂正之屬。祭廟﹑教國子皆在舞位﹐則爲舞人也﹐若周官旄人舞者眾寡無數﹐韎師舞者十有六人之類也。周官司樂﹑樂師﹐其下無舞人﹐此蓋諸侯官而有之。然則此非府史﹐而言樂吏者﹐以賤﹐故以吏言之。故韗胞閽寺悉非府史﹐皆以吏言之也。言「皆可以」者﹐見不用者非一﹐或在其餘賤職﹐故言「皆」也。時周室卑微﹐非能用賢﹐而言「可以承事王者」﹐見碩人徳大﹐堪爲王臣﹐而衛不用﹐非要周室所能任也。「仕於伶官」﹐首章是也。二章言「多才多藝」﹐卒章言「宜爲王臣」﹐是可以承事王者之事也。○箋「伶官」至「爲伶官」。○《正義》曰﹕《左傳》鍾儀對晉侯曰「伶人也。」「使與之琴﹐操南音。」《周語》曰「周景王鍾成﹐伶人告和。」《魯語》云「伶蕭詠歌及《鹿鳴》之三。」此云「仕於伶官」﹐以「伶氏世掌樂官而善焉﹐故後世多號樂官爲伶官」。《呂氏春秋》及《律曆志》云「黃帝使伶倫氏﹐自大夏之西﹐昆侖之陰﹐取竹斷雨節間而吹之﹐爲黃鍾之宮」。《周語》「景王鑄無射﹐而問於伶州鳩」。是伶氏世掌樂官。

簡兮簡兮﹐方將《萬》舞。簡﹐大也。方﹐四方也。將﹐行也。以干羽爲《萬》舞﹐用之宗廟山川﹐故言於四方。箋云﹕簡﹐擇。將﹐且也。擇兮擇兮者﹐爲且祭祀當《萬》舞也。《萬》舞﹐幹舞也。○爲﹐於僞反。日之方中﹐在前上處。教國子弟﹐以日中爲期。箋云「在前上處」者﹐在前列上頭也。《周禮》﹕「大胥掌學士之版﹐以待致諸子。春﹐入學﹐捨采合舞。」○胥﹐思徐反。版音板。捨音釋﹐下篇「捨軷」同。采音菜。碩人俁俁﹐公庭《萬》舞。碩人﹐大徳也。俁俁﹐容貌大也。《萬》舞﹐非但在四方﹐親在宗廟﹑公庭。○俁﹐疑矩反。《韓詩》在扈扈云「美貌」。

﹝疏﹞「簡兮」至「萬舞」。○毛以爲﹐言衛不用賢。有大徳之人兮﹐大徳之人兮﹐祭山川之時﹐乃使之於四方﹐行在《萬》舞之位。又至於日之方中﹐教國子弟習樂之時﹐又使之在舞位之前行而處上頭﹐親爲舞事以教之。此賢者旣有大徳﹐復容貌美大俁俁然﹐而君又使之在宗廟﹑公庭親爲《萬》舞﹐是大失其所也。○鄭以爲﹐衛君擇人兮﹐擇人兮﹐爲有方且祭祀之時﹐使之當爲《萬》舞。又日之方中﹐仲春之時﹐使之在前列上頭﹐而教國子弟習樂。爲此賤事﹐不當用賢﹐而使大徳之人﹐容貌俁俁然者﹐於祭祀之時﹐親在宗廟﹑公庭而《萬》舞。言擇大徳之人﹐使爲樂吏﹐是不用賢也。○傳「以干羽」至「四方」。○正義曰﹕《萬》﹐舞名也。謂之「萬」者﹐何休云「象武王以萬人定天下﹐民樂之﹐故名之耳。」《商頌》曰「《萬》舞有奕。」殷亦以武定天下﹐蓋象湯之伐桀也。何休指解周舞﹐故以武王言之。《萬》舞之名﹐未必始自武王也。以《萬》者﹐舞之總名﹐干戚與羽籥皆是﹐故云「以干羽爲《萬》舞」﹐以祭山川宗廟。宜幹﹑羽並有﹐故云「用之宗廟山川」。由山川在外﹐故云「於四方」﹐解所以言四方之意也。《周禮》舞師教羽舞﹐帥而舞四方之祭祀﹔教兵舞﹐帥而舞山川之祭祀﹐則山川與四方別。此言山川﹐而云四方者﹐以《周禮》言「天子法四方爲四望」﹐故注云「四方之祭祀﹐謂四望也。」《大司樂》注云「四望﹐謂五嶽﹑四鎭﹑四瀆。」然則除此以外﹐乃是山川也﹐故山川與四方別舞。諸侯之祭山川﹐其在封內則祭之﹐非其地則不祭﹐無嶽﹑瀆之異﹐惟祭山川而已﹐故以山川對宗廟在內爲四方也。此傳干羽爲《萬》舞﹐宗廟﹑山川同用之﹐而《樂師》注云「宗廟以人﹐山川以干」﹐皆非羽舞﹐宗廟﹑山川又不同。此得同者﹐天子之禮大﹐故可爲之節文﹐別祀別舞。諸侯惟有時王之樂﹐禮數少﹐其舞可以同也。○箋「簡擇」至「幹舞」。○正義曰﹕以下云「公言錫爵」﹐當祭末﹐則「公庭《萬》舞」是祭時。此方論擇人爲《萬》舞﹐故爲且祭祀也。傳亦以此推之﹐故用之宗廟﹑山川爲祭也。知《萬》舞爲幹舞﹐不兼羽籥者﹐以《春秋》云「萬入去《籥》」別文。《公羊傳》曰「《籥》者何﹖籥舞。《萬》者何﹖幹舞。」言幹則有戚矣﹐《禮記》云「朱幹玉戚﹐冕而舞《大武》」。言籥則有羽矣﹐《籥師》曰「教國子舞羽吹籥」。羽﹑籥相配之物﹐則羽爲《籥》舞﹐不得爲《萬》也。以干戚武事﹐故以萬言之﹔羽籥文事﹐故指體言籥耳。是以《文王世子》云「春夏學干戈﹐秋冬學羽籥」﹐注云「干戈﹐《萬》舞﹐象武也。羽籥﹐《籥》舞﹐象文也。」是幹﹑羽之異也。且此《萬》舞並兼羽籥﹐則碩人故能《籥》舞也。下二章論碩人之才藝﹐無爲復言「左手執籥﹐右手秉翟」也。明此言干戚舞﹐下說羽籥舞也。以此知《萬》舞惟幹﹐無羽也。孫毓亦云「《萬》舞﹐干戚也。羽舞﹐翟之舞也。」傳以干羽爲《萬》舞﹐失之矣。○傳「教國」至「爲期」。○正義曰﹕知教國子弟者﹐以言「在前上處」。在前列上頭﹐惟教者爲然。祭祀之禮﹐旦明而行事﹐非至日之方中始在前上處也。此旣爲樂官﹐明其所教者﹐國子也。國子﹐謂諸侯大夫士之適子。言「弟」﹐容諸侯之庶子﹐於適子爲弟﹐故《王制》云「王太子﹑王子﹑羣後之太子﹑卿大夫元土之適子」。彼𨿽天子之法﹐推此諸侯亦有庶子在國學﹐故言國子弟也。傳言「日中爲期」﹐則謂一日之中﹐非春秋日夜中也。若春秋﹐言不當爲期也﹐故王肅云「教國子弟﹐以日中爲期﹐欲其徧至」﹐是也。○箋「在前」至「合舞」。○正義曰﹕《公羊傳》曰「諸侯四佾﹐則舞者爲四列。」使此碩人居前列上頭﹐所以教國子諸子學舞者﹐令法於己也。《周禮》者﹐皆《春官﹟大胥職》文也。彼注云「學士﹐謂卿大夫諸子學舞者。版﹐籍也。大胥主此版籍﹐以待當召聚學舞者。卿大夫之諸子﹐則案此籍以召之。」又云「春﹐入學」者﹐注云「春始以學士入學宮而學之合舞等﹐其進退使應節奏。《月令》仲春之月﹐命樂正習舞。入學者必釋菜以禮先師﹐謂蘋藻之屬也。」此賢者非爲大胥也。引此者以證此「日之方中」﹐卽彼「春﹐入學」是矣﹐謂二月日夜中也。《尙書》云「日中星鳥」﹐《左傳》曰「馬日中而出」﹐皆與此同也。○傳「碩人」至「公庭」。○正義曰﹕碩者﹐美大之稱﹐故諸言碩人者﹐傳皆以爲大徳。惟《白華》「碩人」﹐傳不訓此。及《考槃》傳意類之﹐則亦爲大徳也。故王肅云「碩人謂申後。此刺不用賢。」則箋意亦以碩人爲大徳。其餘則隨義而釋﹐不與此同﹐故《白華》碩人爲妖大之人﹐謂褒姒也。碩旣爲大徳﹐故俁俁爲容貌大也。上亦教國子﹐此直云「非但在四方」﹐不並言教國子者﹐以「在前上處」文無舞﹐故據《萬》舞言也。

有力如虎﹐執轡如組。組﹐織組也。武力比於虎﹐可以禦亂。禦眾有文章﹐言能治眾﹐動於近﹐成於遠也。箋云﹕碩人有禦亂﹑禦眾之徳﹐可任爲王臣。○轡﹐悲位反。組音祖。任音壬。左手執籥﹐右手秉翟。籥﹐六孔。翟﹐翟羽也。箋云﹕碩人多才多藝﹐又能籥舞。言文武道備。○籥﹐余若反﹐以竹爲之﹐長三尺﹐執之以舞。鄭注《禮》云「三孔」。郭璞同﹐云「形似笛而小」。《廣雅》云「七孔」。翟﹐亭歷反。赫如渥赭﹐公言錫爵。赫﹐赤貌。渥﹐厚漬也。祭有畀煇﹑胞﹑翟﹑閽﹑寺者﹐惠下之道﹐見惠不過一散。箋云﹕碩人容色赫然﹐如厚傅丹﹐君徒賜其一爵而已。不知其賢而進用之。散受五升。

﹝疏﹞「有力」至「錫爵」。○正義曰﹕言碩人旣有武力﹐比如虎﹐可以能禦亂矣。又有文徳﹐能治民﹐如禦馬之執轡﹐使之有文章﹐如織組矣。以禦者執轡於此﹐使馬騁於彼﹔織組者總紕於此﹐而成文於彼﹐皆動於近﹐成於遠。以興碩人能治眾施化﹐於己而有文章﹐在民亦動於近﹐成於遠矣。碩人旣有禦眾﹑禦亂之徳﹐又有多才多藝之伎﹐能左手執管籥﹐右手秉翟羽而舞﹐復能爲文舞矣。且其顏色赫然而赤﹐如厚漬之丹赭。徳能容貌若是﹐而君不用。至於祭祀之末﹐公惟言賜一爵而已﹐是不用賢人也。○傳「組織」至「於遠」。○正義曰﹕以義取動近成遠﹐故知爲織組﹐非直如組也。武力比於虎﹐故可以禦亂也。禦﹐治也﹐謂有侵伐之亂﹐武力可以治之。定本作「禦」字。又言「禦眾有文章」者﹐禦眾似執轡﹐有文章似織組。又云「言能治眾﹐動於近﹐成於遠」者﹐又總解禦眾有文章之事也。以執轡及於如組與治眾﹐三者皆動於近﹑成於遠也。此治民似執轡﹐執轡又似織組﹐轉相如﹐故經直云「執轡如組」﹐以諭禦眾有文章也。《大叔於田》云「執轡如組」﹐謂段之能禦車﹐以禦車似織組。知此不然者﹐以彼說段之田獵之伎﹐故知爲實禦﹐此碩大堪爲王臣﹐言「有力如虎」﹐是武也﹐故知「執轡如組」比其文徳﹐不宜但爲禦矣。○傳「籥﹐六孔。翟﹐翟羽」。○正義曰﹕《釋樂》云「大籥謂之產。」郭璞曰「籥如笛﹐三孔而短小。」《廣雅》云「七孔。」鄭於《周禮﹟笙師》及《少儀》《明堂位》注皆云「籥如笛﹐三孔」。此傳云六孔﹐與鄭不同﹐蓋以無正文﹐故不復攺。傳「翟﹐翟羽」﹐謂雉之羽也﹐故《異義》﹕《公羊》說樂《萬》舞﹐以鴻羽取其勁輕﹐一舉千里﹔《詩毛》說《萬》以翟羽﹔《韓詩》說以夷狄大鳥羽。謹案﹕《詩》云「右手秉翟」﹐《爾雅》說「翟﹐鳥名﹐雉屬也」﹐知翟﹐羽舞也。○箋「碩人」至「道備」。○正義曰﹕籥𨿽吹器﹐舞時與羽並執﹐故得舞名。是以《賓之初筵》云「《籥》舞笙鼓」﹐《公羊傳》曰「籥者何﹖《籥》舞」是也。首章云「公庭《萬》舞」﹐是能武舞﹐今又說其《籥》舞﹐是又能爲文舞也。碩人有多才多藝﹐又能爲此《籥》舞﹐言文武備也。言其能而已﹐非謂碩人實爲之也。何者﹖此章主美其文徳﹐不論其在職之事。○傳「渥厚」至「一散」。○正義曰﹕渥者﹐浸潤之名﹐故《信南山》曰「益之以霢霂﹐旣優旣渥」﹐是也。故此及《終南》皆云「渥﹐厚漬也」。言漬之人厚則有光澤﹐故以興顏色之潤。是以《終南》箋云「如厚漬之丹﹐言赤而澤」是也。定本「渥﹐厚也」﹐無「漬」字。「祭有畀韗﹑胞﹑翟﹑閽﹑寺者﹐惠下之道」﹐皆《祭統》文。彼又云「畀之爲言與也﹐能以其餘畀於下也。煇者﹐甲吏之賤者。胞者﹐肉吏之賤者。翟者﹐樂吏之賤者。閽者﹐守門之賤者。」注云「煇﹐《周禮》作『韗』﹐蓋謂磔皮革之官。」《周禮》韗人爲鼓﹐鮑人爲甲。《禮記》是諸侯兼官﹐故韗爲甲吏也。胞﹐卽《周禮》庖人﹐故注云「庖之言苞也﹐裹肉曰苞苴。其職供王之膳羞。」是肉吏是也。其官次於韗人。《周禮》韗人亡。庖人﹐中士四人﹐下士八人。閽人﹐王宮每門四人。寺人﹐王之正內五人。以庖人類之﹐則皆非府史﹐不在獻﹐又非士。庖人於天子爲士﹐於諸侯故亦非士。引之證此碩人亦樂吏﹐故於祭末乃是賜也。知此亦是樂吏者﹐以經云「錫爵」﹐若士﹐則屍飲九而獻之﹐不得旣祭乃賜之﹐故知在「惠下」之中。經云「爵」﹐傳言「散」者﹐《禮器獻》云「禮有以小爲貴者﹐貴者獻以爵﹐賤者獻以散。」《祭統》云「屍飲九﹐以散爵獻士。」士猶以散獻爵﹐賤無過散﹐故知不過一散。散謂之爵﹐爵總名也。

山有榛﹐隰有苓。榛﹐木名。下濕曰隰。苓﹐大苦。箋云﹕榛也苓也﹐生各得其所。以言碩人處非其位。○榛﹐本亦作「蓁」﹐同側巾反﹐子可食。苓音零﹐《本艸》云「甘艸。」云誰之思﹖西方美人。箋云﹕我誰思乎﹖思周室之賢者﹐以其宜薦碩人﹐與在王位。○與音預﹐或如字。彼美人兮﹐西方之人兮﹗乃宜在王室。箋云﹕彼美人﹐謂碩人也。

﹝疏﹞「山有」至「人兮」。○正義曰﹕山之有榛木﹐隰之有苓艸﹐各得其所﹐以興衛之有碩人而在賤職﹐可謂處非其位﹐乃榛苓之不如。碩人旣不寵用﹐故令我云﹕誰思之乎﹖思西方周室之美人。若得彼美人﹐當薦此碩人﹐使在王朝也。彼美好之碩人兮﹐乃宜在王朝爲西方之人兮﹐但無人薦之耳。○傳「榛﹐木名。苓﹐大苦」。○正義曰﹕陸機云「栗屬﹐其子小﹐似柿子﹐表皮黑﹐味如栗」﹐是也。榛字或作「蓁」﹐蓋一木也。《釋艸》云「蘦﹐大苦。」孫炎曰「《本艸》云﹕『蘦﹐今甘艸』﹐是也。蔓延生。葉似荷﹐靑黃。其莖赤﹐有節﹐節有枝相當。或云蘦似地黃。」○箋「彼美人﹐謂碩人」。正義曰﹕上言西方之美人﹐謂周室之賢人﹐以薦此碩人﹐故知「彼美人」謂碩人﹐「西方之人」謂宜爲西方之人﹐故傳曰「乃宜在王位」﹐言宜在王朝之位爲王臣也。

簡兮三章﹐章﹐六句

《泉水》﹐衛女思歸也。嫁於諸侯﹐父母終﹐思歸寧而不得﹐故作是詩以自見也。「以自見」者﹐見已志也。國君夫人﹐父母在則歸寧﹐沒則使大夫寧於兄弟。衛女之思歸﹐𨿽非禮﹐思之至也。○見﹐賢徧反﹐上同。「思之至」﹐一本「思」作「恩」。

﹝疏﹞「《泉水》四章﹐章六句」至「以自見」。○正義曰﹕此時宣公之世﹐宣父莊﹐兄桓。此言父母已終﹐未知何君之女也。言嫁於諸侯﹐必爲夫人﹐亦不知所適何國。蓋時簡札不記﹐故序不斥言也。四章皆思歸寧之事。○箋「衛女」至「之至」。○正義曰﹕以之衛女思歸﹐𨿽非禮﹐而思之至極也。君子善其思﹐故錄之也。定本作「思」字。

毖彼泉水﹐亦流於淇。興也。泉水始出﹐毖然流也。淇﹐水名也。箋云﹕泉水流而入淇﹐猶婦人出嫁於異國。○毖﹐悲位反﹐《韓詩》作「祕」﹐《說文》作「﹤耳必﹥」云「直視也」。淇音其。有懷於衛﹐靡日不思。箋云﹕懷﹐至。靡﹐無也。以言我有所至念於衛﹐我無日不思也。所至念者﹐謂諸姬﹐諸姑伯姊。孌彼諸姬﹐聊與之謀。孌﹐好貌。諸姬﹐同姓之女。聊﹐原也。箋云﹕聊﹐且﹐略之辭。諸姬者﹐未嫁之女。我且欲略與之謀婦人之禮﹐觀其志意﹐親親之恩也。○孌﹐力轉反﹐下篇同。

﹝疏﹞「毖彼」至「之謀」。○毛以爲﹐毖彼然而流者﹐是泉水亦流入於淇水﹐以興行嫁者是我婦人﹐我婦人亦嫁於異國﹐故我有所至念於衛﹐無一日而不思念之也。我所思念者﹐念孌然彼諸姬未嫁之女﹐願欲與之謀婦人之禮。○鄭惟以「聊」爲「且欲略與之謀」爲異﹐餘同。○傳「泉水始出﹐毖然流」。○正義曰﹕以此連雲泉水﹐知爲始出毖然流也。是以《衡門》傳亦云「泌﹐泉水也。」言「亦流於淇」者﹐以本敍衛女之情﹐故言亦。亦﹐己也。○箋「懷至」至「伯姊」。○正義曰﹕以下云「靡日不思」﹐此「懷」不宜復爲思﹐故以爲「至念於衛」。以下文言之﹐知至念者﹐諸姬伯姊。○箋「聊且」至「之恩」。○正義曰﹕言「且」者﹐意不盡﹐故言「略之辭」﹐以言諸姬是未嫁之辭﹐又向衛所見﹐宜據未嫁者。傳言同姓之女﹐亦謂未嫁也。言諸姬﹐容兄弟之女﹐及五服之親﹐故言同姓以廣之。所以先言諸姬﹐後姑姊者﹐便文互見﹐以諸姬總辭﹐又卑欲與謀婦人之禮也。姑姊尊﹐故云問﹐明亦與謀婦人之禮。此衛女思歸﹐但當思見諸姬而已﹐思與謀婦禮﹐觀其志意﹐是親親之恩也。

出宿於泲﹐飲餞於禰。泲﹐地名。祖而捨軷﹐飲酒於其側曰餞﹐重始有事於道也。禰﹐地名。箋云﹕泲﹑禰者﹐所嫁國適衛之道所經﹐故思宿餞。○泲﹐子禮反。餞音踐﹐徐又才箭反﹐送行飲酒也。禰﹐乃禮反﹐地名﹐《韓詩》作「坭」﹐音同。軷﹐蒲末反﹐道祭也。女子有行﹐遠父母兄弟。箋云﹕行﹐道也。婦人有出嫁之道﹐遠於親親﹐故禮緣人情﹐使得歸寧。○遠﹐於萬反﹐注同。問我諸姑﹐遂及伯姊。父之姊妹稱姑。先生曰姊。箋云﹕寧則又問姑及姊﹐親其類也。先姑後姊﹐尊姑也。

﹝疏﹞「出宿」至「伯姊」。○正義曰﹕衛女思歸﹐言我思欲出宿於泲﹐先飲餞於禰﹐而出宿以鄕衛國﹐而以父母旣沒﹐不得歸寧﹐故言女子生而有適人之道﹐遠於父母兄弟之親﹐故禮緣人情﹐使得歸寧。今何爲不聽我乎﹖我之向衛﹐爲覲問諸姑﹐遂及伯姊而已﹐豈爲犯禮也哉﹗而止我也﹖○傳「泲﹐地名」至「禰﹐地名」。○正義曰﹕言祖而捨軷﹐飲酒於其側者﹐謂爲祖道之祭﹐當釋酒脯於軷捨。軷卽釋軷也。於時送者遂飲酒於祖側﹐曰餞。餞﹐送也。所以爲祖祭者﹐重已方始有事於道﹐故祭道之神也。《聘禮記》曰「出祖釋軷﹐祭酒脯﹐乃飲酒於其側。」注云「祖﹐始也。旣受聘享之禮﹐行出國門﹐止陳車騎﹐釋酒脯之奠於軷﹐爲行始。《詩傳》曰﹕『軷﹐道祭』﹐謂祭道路之神。《春秋傳》曰『軷涉山川』﹐然則軷﹐山行之名也。道路以阻險爲難﹐是以委土爲山﹐或伏牲其上﹐使者爲軷﹐祭酒脯﹐祈告。卿大夫處者於是餞之﹐飲酒於其側。禮畢﹐乘車轢之而遂行﹐捨於近郊矣。其牲犬羊可也。」《大馭》﹕「掌馭玉輅﹐及犯軷﹐遂驅之。」注云「封土爲山象﹐以菩芻棘柏爲神主。旣祭之﹐以車轢之而去﹐諭無險難也。」以此言之﹐軷者﹐本山行之名﹐以祭道路之神﹐求無險難﹐故取名焉。知出國而爲之者﹐以《聘禮》《烝民》《韓奕》皆言出祖﹐則不在國內﹔以祖爲行道之始﹐則不得至郊﹐故知在國門外也。以軷者軷壤之名﹐與中霤行神之位同﹐知「委土爲山」。言「或伏牲其上」者﹐據天子諸侯有牲﹐卿大夫用酒脯而已。《犬人》云「伏瘞亦如之」﹐明天子以犬伏於軷上。《羊人》無伏祭之事﹐則天子不用羊。《詩》云「取羝以軷」﹐謂諸侯也。故云「其有牲﹐則犬羊耳」。謂天子以犬﹐諸侯以羊﹐尊卑異禮也。以《大馭》云「犯軷」﹐卽云「遂驅之」﹐故知禮畢﹐乘車轢之也。以《聘禮》上文「旣受聘享之禮」﹐云「遂行﹐捨於郊」﹐故知轢之而遂行﹐捨於郊也。卿大夫之聘﹐出國則釋軷﹐聘禮於家﹐「又釋幣於行」。注云「告將行也。行者之先﹐其古人之名未聞。天子諸侯有常祀﹐在冬。大夫三祀﹐曰門﹐曰行﹐曰厲。喪禮有毀宗躐行。出於大門﹐則行神之位在廟門外西方。今時民春秋祭祀有行神﹐古之遺禮。」是在家釋幣﹐告將行﹔出國門用酒脯以祈告﹐故二處不同也。《月令》﹕「冬其祀行。」注依中霤之禮云「行在廟門外之西﹐爲軷壤﹐厚二寸﹐廣五尺﹐輪四尺。有主有屍﹐用特牲。」是天子諸侯常祀在冬﹐與軷異也。軷祭﹐則天子諸侯卿大夫皆於國外爲之。《大馭》云「犯軷」﹐《詩》云「取羝以軷」﹐《聘禮》云「釋軷」是也。又名祖﹐《聘禮》及《詩》云「出祖」﹐是也。又名道﹐《曾子問》云「道而出」﹐是也。以其爲犯軷﹐祭道路之神﹐爲行道之始﹐故一祭而三名也。皆先軷而飲餞﹐乃後出宿。此先言出宿者﹐見飲餞爲出宿而設﹐故先言以致其意。《韓奕》云「韓侯出祖﹐出宿於屠。」旣祖﹐卽當出宿﹐故彼箋云「祖於國外﹐畢﹐乃出宿者﹐示行不畱於是也。」欲先明祖必出宿﹐故皆先言出宿﹐後言飲餞也。《聘禮》「遂行﹐捨於郊」﹐則此出宿當在郊。而傳云「泲﹐地名」﹐不言郊者﹐與下傳互也。下「幹」云「所適國郊」﹐則此泲亦在郊也。此泲云地名﹐則幹亦地名矣。正以《聘禮》「遂行﹐捨於郊」﹐則此衛女思宿焉﹐明亦在郊也。幹﹑泲思宿焉﹐傳以爲在郊﹐則言禰思餞焉﹐差近在國外耳。計宿﹑餞當各在一處而已。而此云泲﹑禰﹐下云幹﹑言﹐別地者﹐下箋云「幹﹑言猶泲﹑禰﹐未聞遠近同異。」要是衛女所嫁國適衛之道所經見﹐所思之耳。下傳或兼云「幹﹑言﹐所適國郊」者﹐一郊不得二地﹐宿餞不得同處﹐「言」﹐衍字耳。定本﹑《集注》皆云「幹﹐所適國郊」。○箋「婦人」至「歸寧」。○正義曰﹕此與《蝃蝀》《竹竿》文同而義異者﹐以此篇不得歸寧而自傷﹐故爲由遠親親而望歸寧﹔《蝃蝀》刺其淫奔﹐故爲禮自得嫁﹐何爲淫奔﹔《竹竿》以不見答﹐思而能以禮﹐故爲出嫁爲常﹐不可違禮。詩者各本其意﹐故爲義不同。○傳「父之」至「曰姊」。正義曰﹕《釋親》文。孫炎曰「姑之言古﹐尊老之名也。」然則姑姊﹐尊長﹐則當已嫁﹐父母旣沒﹐當不得歸。所以得問之者﹐諸侯之女有嫁於卿大夫者﹐去歸則見之。○箋「寧則」至「尊姑」。○正義曰﹕以上章思與諸姬謀﹐今復問姑及姊﹐故言「又」也。不問兄弟宗族﹐而問姑及姊﹐由親其類也。

出宿於幹﹐飲餞於言。幹﹑言﹐所適國郊也。箋云﹕幹﹑言猶泲﹑禰﹐未聞遠近同異。載脂載舝﹐還車言邁。脂舝其車﹐以還我行也。箋云﹕言還車者﹐嫁時乘來﹐今思乘以歸。○舝﹐胡瞎反﹐車軸頭金也。還音旋﹐此字例同音﹐更不重出。遄臻於衛﹐不瑕有害﹖遄﹐疾。臻﹐至。瑕﹐遠也。箋云﹕瑕猶過也。害﹐何也。我還車疾至於衛而返﹐於行無過差﹐有何不可而止我﹖○遄﹐市專反。瑕音遐。害﹐毛如字﹐鄭音曷。行﹐下孟反。差﹐初懈反﹐又初加反﹐卷末注同。

﹝疏﹞「出宿」至「有害」。○毛以爲﹐我思欲出宿於幹﹐先飲餞於言﹐而歸衛國耳。則爲我脂車﹐則爲我設舝﹐而還回其車﹐我則乘之以行。而欲疾至衛﹐不得爲違禮遠義之害﹐何故不使我歸寧乎﹖傳以瑕爲遠。王肅云「言原疾至於衛﹐不遠禮義之害」﹐是也。○鄭惟「不瑕有害」爲異。○傳「脂舝」至「我行」。○正義曰﹕古者車不駕則脫其舝﹐故《車舝》云「間關車之舝兮」﹐傳曰「間關﹐設舝貌」﹐是也。今將行﹐旣脂其車﹐又設其舝﹐故云「脂舝其車」。云還者﹐本乘來﹐今欲乘以還﹐故箋云「言還車者﹐嫁時乘來﹐今思乘以歸。」

我思肥泉﹐玆之永嘆。所出同﹑所歸異爲肥泉。箋云﹕玆﹐此也。自衛而來所渡水﹐故思此而長嘆。○肥字或作「淝」﹐音同。

﹝疏﹞傳「所出同﹐所歸異﹐爲肥泉」。○正義曰﹕《釋水》云「泉歸異出同流﹐肥。」○箋「自衛」至「渡水」。○正義曰﹕以下須﹑漕是衛邑﹐故知此肥泉是衛水也。思須與漕﹐我心悠悠。須﹑漕﹐衛邑也。箋云﹕自衛而來所經邑﹐故又思之。○漕音曹。

﹝疏﹞傳「須﹑漕﹐衛邑」。○正義曰﹕《鄘》云「以廬於漕。」漕是衛邑﹐須與漕連﹐明亦衛邑。

駕言出遊﹐以寫我憂。寫﹐除也。箋云﹕旣不得歸寧﹐且欲乘車出遊﹐以除我憂。

﹝疏﹞箋「旣不」至「我憂」。○正義曰﹕以此不得歸寧﹐而出遊不過出國﹐故言且出遊。《竹竿》不見答﹐故以出遊爲歸﹐是以彼箋云「適異國而不見答﹐其除此憂﹐維有歸耳。」

《泉水》四章﹐章六句。

《北門》﹐刺仕不得志也。言衛之忠臣不得其志爾。不得其志者﹐君不知巳志而遇困苦。

﹝疏﹞「《北門》三章﹐章七句」至「志爾」。○正義曰﹕謂衛君之闇﹐不知士有才能﹐不與厚祿﹐使之困苦﹐不得其志﹐故刺之也。經三章皆不得志之事也。言士者﹐有徳行之稱。其仕爲官﹐尊卑不明也。

出自北門﹐憂心殷殷。興也。北門背明鄕陰。箋云﹕自﹐從也。興者﹐諭已仕於闇君﹐猶行而出北門﹐心爲之憂殷殷然。○殷﹐本又作「﹛殷心﹜」﹐同於巾反﹐沈於文反﹐又音隱﹐《爾雅》云「憂也。」背﹐蒲對反。鄕﹐本又作「向」﹐同許亮反。爲﹐於僞反。終窶且貧﹐莫知我艱。窶者﹐無禮也。貧者﹐困於財。箋云﹕艱難也。君於已祿薄﹐終不足以爲禮。又近困於財﹐無知已以此爲難者。言君旣然矣﹐諸臣亦如之。○窶﹐其矩反﹐無禮也﹐《爾雅》云「貧也。」案﹕謂貧無可爲禮。已焉哉﹐天實爲之﹐謂之何哉﹗箋云﹕謂勤也。詩人事君無二志﹐故自決歸之於天。我勤身以事君﹐何哉﹖忠之至。

﹝疏﹞「出自」至「何哉」。○正義曰﹕衛之忠臣﹐不得其志。言人出自北門者﹐背明鄕陰而行﹐猶已仕於亂世﹐鄕於闇君而仕。由君之闇﹐已則爲之憂心殷殷然。所以憂者﹐以君於已祿薄﹐使已終當窶陋﹐無財爲禮﹐又且貧困﹐無資充用﹐而眾臣又莫知我貧窶之艱難者。君於已𨿽祿薄﹐已又不忍去之﹐止得守此貧困﹐故自決云﹕已焉哉﹐我之困苦﹐天實爲之。使我遭此君﹐我止當勤以事之﹐知復柰何哉﹗○傳「北門背明鄕陰」。○正義曰﹕本取人鄕陰行﹐似已仕闇君﹐故以出自北門爲諭。傳以鄕陰者必背明耳﹐不取背明爲義﹐何者﹖此人旣仕闇君﹐𨿽困不去﹐非恨本不擇君﹐故知不以背明爲諭也。○傳「窶者」至「於財」。○正義曰﹕《釋言》云「窶﹐貧也。」則貧﹑窶爲一也。傳此經云「終窶且貧」﹐爲二事之辭﹐故爲窶與貧別。窶謂無財可以爲禮﹐故言「窶者﹐無禮」﹔貧謂無財可以自給﹐故言「貧者﹐困於財」。是以箋云「祿薄﹐終不足以爲禮」﹐是終窶也。「又近困於財」﹐是且貧也。言近者﹐已所資給﹐故言近﹔對以之爲禮者﹐爲遠也。無財謂之貧﹐此二者皆無財之事﹐故《爾雅》貧﹑窶通也。「終窶且貧」﹐言君於已祿薄﹐是君旣然矣﹐莫知我艱﹐總謂人無知己﹐是諸臣亦如之。以頒祿由君﹐故怨已貧窶祿薄﹐不由諸臣﹐故但恨其不知已也。○箋「詩人」至「之至」。○正義曰﹕此詩人敍仕者之意﹐故謂之「詩人事君」﹐不知已而不去﹐是「無二志」也。己困苦﹐應去而不去﹐是終當貧困﹐故言「已焉哉」﹐是自決也。此實由君﹐言「天實爲之」﹐是歸之於天也。君臣義合﹐道不行則去。今君於已薄矣﹐猶云勤身以事之﹐知復何哉﹗無去心﹐是忠之至也。

王事適我﹐政事一埤益我。適﹐之。埤﹐厚也。箋云﹕國有王命役使之事﹐則不以之彼﹐必來之我﹔有賦稅之事﹐則減彼一而以益我。言君政偏﹐己兼其苦。○埤﹐避支反。偏音篇。我入自外﹐室人交徧謫我。謫﹐責也。箋云﹕我從外而入﹐在室之人更疊徧來責我﹐使已去也。言室人亦不知已志。○徧﹐古徧字﹐注及下同。凡徧字從行﹐偏字從人﹐後皆放此。謫﹐直革反﹐《玉篇》知革反。更音庚。疊﹐待結反。

﹝疏﹞「王事」至「謫我」。○正義曰﹕此仕者言君旣昏闇﹐非直使已貧窶﹐又若國有王命役使之事﹐則不以之彼﹐必來之我﹐使已勞於行役﹔若有賦稅之事﹐則減彼一而厚益我﹐使己困於資財。君旣政偏﹐己兼其苦﹐而我入自外而歸﹐則室家之人更疊而徧來責我。言君旣政偏﹐爾何不去﹖此忠臣不忍去﹐而室人不知以責己。外爲君所困﹐內爲家人不知﹐故下又自決歸天。○傳「埤﹐厚」。○正義曰﹕謂減彼一以厚益己﹐使巳厚出賦稅之事是也。○箋「國有」至「其苦」。○正義曰﹕政事云一埤益我﹐有可減一﹐則爲賦稅之事。政事是賦稅﹐則王事是役使可知。役使之事﹐不之彼而之我﹐使我勞而彼逸﹔賦稅之事﹐減彼一而益我﹐使彼少而我多。此王事不必天子事﹐直以戰伐行役皆王家之事﹐猶《鴇羽》云「王事靡盬」﹐於時甚亂﹐非王命之事也。○箋「我從」至「己志」。○正義曰﹕禮﹐君臣有合離之義。今遭困窮﹐而室人責之﹐故知使之去也。此士𨿽困﹐志不去君﹐而家人使之去﹐是不知己志。上言諸臣莫知我艱﹐故云室人亦不知己志。

已焉哉﹐天實爲之﹐謂之何哉﹗

王事惇我﹐政事一埤遺我。惇﹐厚。遺﹐加也。箋云﹕惇猶投擲也。○惇﹐毛如字﹔《韓詩》云「惇﹐迫」﹔鄭都回反﹐投擿也。遺﹐惟季反。擿﹐呈釋反﹐與擲同﹔本或作「摘」﹐非。

﹝疏﹞傳「惇﹐厚」。箋「惇猶投擲」。○正義曰﹕箋以役事與之﹐無所爲厚也。且上云「適我」﹐此亦宜爲「之己」之義﹐故易傳以爲投擲於己也。

我入自外﹐室人交徧摧我。摧﹐沮也。箋云﹕摧者﹐刺譏之言。○摧﹐䢐回反﹐或作「催」﹐音同。《韓詩》作「訁崔」﹐音千隹﹑子隹二反﹐就也。沮﹐在呂反﹐何音阻。

﹝疏﹞傳「摧﹐沮」。箋「摧者﹐刺譏之言」。○正義曰﹕毛以爲﹐室人更責則乖沮己志。定本﹑《集注》皆云「摧﹐沮也」。箋以上章類之﹐言謫己者是室人責己﹐故以摧爲刺譏己也。

已焉哉﹐天實爲之﹐謂之何哉﹗

《北門》三章﹐章七句。

《北風》﹐刺虐也。衛國並爲威虐﹐百姓不親﹐莫不相攜持而去焉。○攜﹐穴圭反。

﹝疏﹞「《北風》三章﹐章六句」至「去焉」。○正義曰﹕作《北風》詩者﹐刺虐也。言衛國君臣並爲威虐﹐使國民百姓不親附之﹐莫不相攜持而去之﹐歸於有道也。此主刺君虐﹐故首章﹑二章上二句皆獨言君政酷暴。卒章上二句乃君臣並言也。三章次二句皆言攜持去之﹐下二句言去之意也。

北風其涼﹐雨雪其雱。興也。北風﹐寒涼之風。雱﹐盛貌。箋云﹕寒涼之風﹐病害萬物。興者﹐諭君政教酷暴﹐使民散亂。○涼音良。雨﹐於付反﹐又如字﹐下同。雱﹐普康反。酷﹐苦毒反。惠而好我﹐攜手同行。惠﹐愛。行﹐道也。箋云﹕性仁愛而又好我者﹐與我相攜持同道而去。疾時政也。○好﹐呼報反﹐下及注同。行音衡。其虛其邪﹖旣亟只且﹗虛﹐虛也。亟﹐急也。箋云﹕邪讀如徐。言今在位之人﹐其故威儀虛徐寬仁者﹐今皆以爲急刻之行矣﹐所以當去﹐以此也。

﹝疏﹞「北風」至「只且」。○正義曰﹕言天旣爲北風﹐其寒涼矣﹐又加之雨雪其雱然而盛。由涼風盛雪﹐病害萬物﹐以興君政酷暴﹐病害百姓也。百姓旣見病害﹐莫不散亂﹐故皆云﹕彼有性仁愛而又好我者﹐我與此人攜手同道而去。欲以共歸有徳。我所以去之者﹐非直爲君之酷虐﹐而在位之臣﹐𨿽先日其寬虛﹐其舒徐﹐威儀謙退者﹐今莫不盡爲急刻之行﹐故已所以去之。旣﹐盡也。只且﹐語助也。○箋「寒涼」至「散亂」。○正義曰﹕風雪並諭君虐﹐而箋獨言涼風者﹐以風非所害物﹐但北風寒涼﹐故害萬物﹐與常風異﹐是以興君政酷暴也。而雪害物﹐不言可知。○「性仁」至「而去」。○正義曰﹕以經「攜手」之文承「惠好」之下﹐則與此惠而好我者相攜手也。○傳「虛﹐虛」。箋「邪讀如徐」。○正義曰﹕《釋訓》云「其虛其徐﹐威儀容止也。」孫炎曰「虛﹑徐﹐威儀謙退也。」然則虛徐者﹐謙虛閒徐之義﹐故箋云「威儀虛徐寬仁者」也。但傳質﹐詁訓疊經文耳﹐非訓虛爲徐。此作「其邪」﹐《爾雅》作「其徐」﹐字𨿽異﹐音實同﹐故箋云「邪讀如徐」。

北風其喈﹐雨雪其霏。喈﹐疾貌。霏﹐甚貌。○喈音皆。霏﹐芳非反。惠而好我﹐攜手同歸。歸有徳也。其虛其邪﹖旣亟只且﹗

莫赤匪狐﹐莫黑匪烏。狐赤烏黑﹐莫能別也。箋云﹕赤則狐也﹐黑則烏也﹐猶今君臣相承﹐爲惡如一。○別﹐彼竭反。

﹝疏﹞「莫赤」至「匪烏」。○正義曰﹕衛之百性疾其時政﹐以狐之類皆赤﹐烏之類皆黑﹐人莫能分別赤以爲非狐者﹐莫能分別黑以爲非烏者﹐由狐赤烏黑﹐其類相似﹐人莫能別其同異﹐以興今君臣爲惡如一﹐似狐﹑烏相類﹐人以莫能別其同異。言君惡之極﹐臣又同之﹐已所以攜持而去之。○傳「狐赤」至「能別」。○正義曰﹕狐色皆赤﹐烏色皆黑﹐以諭衛之君臣皆惡也。人於赤狐之羣﹐莫能別其赤而非狐者﹐言皆是狐﹔於黑烏之羣﹐莫能別其黑而非烏者﹐言皆是烏﹐以諭於衛君臣﹐莫能別其非惡者﹐言皆爲惡﹐故箋云「猶今之君臣相承﹐爲惡如一」也﹐故序云「並爲威虐」﹐經云「莫赤」﹑「莫黑」﹐總辭﹐故知並刺君臣﹐以上下皆惡﹐故云相承也。

惠而好我﹐攜手同車。攜手就車。其虛其邪﹖旣亟只且﹗

《北風》三章﹐章六句。

《靜女》﹐刺時也。衛君無道﹐夫人無徳。以君及夫人無道徳﹐故陳靜女遺我以彤管之法徳﹐如是可以易之爲人君之配。○遺﹐惟季反﹐下同。

﹝疏﹞「《靜女》三章﹐章四句」至「無徳」。○正義曰﹕道徳一也﹐異其文耳。經三章皆是陳靜女之美﹐欲以易今夫人也﹐庶輔臡於君﹐使之有道也。此直思得靜女以易夫人﹐非謂陳古也﹐故經云「俟我」﹑「貽我」﹐皆非陳古之辭也。

靜女其姝﹐俟我於城隅。靜﹐貞靜也。女徳貞靜而有法度﹐乃可說也。姝﹐美色也。俟﹐待也。城隅﹐以言髙而不可逾。箋云﹕女徳貞靜﹐然後可畜﹔美色﹐然後可安。又能服從﹐待禮而動﹐自防如城隅﹐故可愛之。○姝﹐赤朱反﹐《說文》作「﹤女殳﹥」﹐云「好也」。說音悅﹐篇末注同。愛而不見﹐搔首踟躕。言志往而行正。箋云﹕志往謂踟躕﹐行正謂愛之而不往見。○搔﹐蘇刀反。踟﹐直知反。躕﹐直誅反。

﹝疏﹞「靜女」至「踟躕」。○正義曰﹕言有貞靜之女﹐其美色姝然﹐又能服從君子﹐待禮而後動﹐自防如城隅然﹐髙而不可逾。有徳如是﹐故我愛之﹐欲爲人君之配。心旣愛之﹐而不得見﹐故搔其首而踟躕然。○傳「女徳」至「可逾」。○正義曰﹕言靜女﹐女徳貞靜也。俟我於城隅﹐是有法度也。女徳如是﹐乃可悅愛﹐故下云「愛而不見」是也。姝﹑孌皆連靜女﹐靜旣爲徳﹐故姝爲美色也。《東方之日》傳﹕「姝者﹐初昏之貌。」以彼論初昏之事﹐亦是美色﹐故箋云「姝姝然美好之子。」《幹旄》傳曰「姝﹐順貌。」以賢者告之善道﹐不以色﹐故爲順﹐亦謂色美之順也。城隅髙於常處﹐以諭女之自防深故。《周禮》「王城髙七雉﹐隅九雉」﹐是髙於常處也。○「女徳」至「可愛」。○正義曰﹕箋解本舉女靜徳與美色之意﹐言女徳貞靜﹐然後可保畜也﹔有美色﹐然後可意安以爲匹也﹐故徳色俱言之。據女爲說﹐故云服從﹑待禮﹐謂待君子媒妁聘好之禮﹐然後乃動。不爲淫佚﹐是其自防如城隅﹐故可愛也。

靜女其孌﹐貽我彤管。旣有靜徳﹐又有美色﹐又能遺我以古人之法﹐可以配人君也。古者後夫人必有女史彤管之法﹐史不記過﹐其罪殺之。后妃羣妾以禮禦於君所﹐女史書其日月﹐授之以環﹐以進退之。生子月辰﹐則以金環退之。當禦者﹐以銀環進之﹐著於左手﹔旣禦﹐著於右手。事無大小﹐記以成法。箋云﹕彤管﹐筆赤管也。○貽﹐本又作「詒」﹐音怡﹐遺也﹐下同。下句協韻﹐亦音以志反。彤﹐徒冬反。彤﹐赤也。管﹐筆管。著﹐知略反﹐又直略反﹐下同。彤管有煒﹐說懌女美。煒﹐赤貌。彤管以赤心正人也。箋云「說懌」當作「說釋」。赤管煒煒然﹐女史以之說釋妃妾之徳﹐美之。○煒﹐於鬼反。說﹐本又作「悅」﹐毛﹑王上音悅﹐下音亦。鄭﹕說音始悅反﹕懌作「釋」﹐始亦反。

﹝疏﹞「靜女」至「女美」。○毛以爲﹐言有貞靜之女﹐其色孌然而美﹐又遺我以彤管之法﹐不違女史所書之事﹐成其妃妾之美。我欲易之﹐以爲人君之妃。此女史彤管能成靜女之徳﹐故嘉善此彤管之狀有煒煒然﹐而喜樂其能成女徳之美。因靜女能循彤管之法﹐故又悅美彤管之能成靜女。王肅云「嘉彤管之煒煒然﹐喜樂其成女美也。」○鄭惟「說釋女美」爲異。以上句旣言遺我彤管之法﹐故說彤管以有法﹐由女史執之﹐以筆陳說而釋此妃妾之徳美。有進退之法﹐而靜女不違﹐是遺我彤管之法也。○傳「旣有」至「人君」。○正義曰﹕旣有靜徳﹐謂靜女也。又有美色﹐謂其孌也。遺我以古人之法﹐卽貽我彤管也。○傳「古者」至「成法」。○正義曰﹕傳以經云「貽我彤管」是女史之事﹐故具言女史之法也。《周禮》「女史八人」﹐注云「女史﹐女奴曉書者。」其職云「掌王后之禮職﹐掌內治之貳﹐以詔後治內政。逆內宮﹐書內令。凡後之事﹐以禮從。」夫人女史亦如之﹐故此總云「後夫人必有女史彤管之法」也。女史若有不記妃妾之過﹐其罪則殺之﹐謂殺此女史。凡后妃羣妾以禮次序禦於君所之時﹐使女史書其日月﹐使知某日某當禦﹐某日當次某也。「授之以環﹐以進退之」者﹐卽下句是也。「生子月辰」﹐謂將生子之月﹐故《內則》「妻將生子﹐及月辰﹐居側室」是也。此以月辰將產爲文﹐實有娠卽宜退之﹐故《生民》箋云「於是遂有身而肅戒不復禦」﹐是也。《內則》月辰所居側室者﹐爲將產異其處﹐非謂始不禦也。「當禦﹐以銀環進之﹐著於左手﹔旣禦﹐乃著於右手。」金環不言著﹐略之。此妃妾進禦煩碎之事﹐而令女史書之者﹐事無大小﹐記以成法也。此是女史之法。靜女遺我者﹐謂遺我不違女史之法﹐使妃妾徳美也。此似有成文﹐未聞所出。定本﹑《集注》「女吏」皆作「女史」。○傳「彤管以赤心正人」。○正義曰﹕必以赤者﹐欲使女史以赤心正人﹐謂赤心事夫人﹐而正妃妾之次序也。○箋「說懌」至「美之」。○正義曰﹕以女史執此赤管而書﹐記妃妾進退日月所次序﹐使不違失﹐宜爲書說而陳釋之﹐成此妃妾之徳美﹐故美之也。

自牧歸荑﹐洵美且異。牧﹐田官也。荑﹐茅之始生也。本之於荑﹐取其有始有終。箋云﹕洵﹐信也。茅﹐絜白之物也。自牧田歸荑﹐其信美而異者﹐可以供祭祀﹐猶貞女在窈窕之處﹐媒氏達之﹐可以配人君。○牧﹐州牧之牧﹐徐音目。荑﹐徒兮反。洵﹐本亦作「詢」﹐音荀。共音恭。窈﹐烏了反。窕﹐徒了反。處﹐昌慮反。匪女之爲美﹐美人之貽。非爲荑徒說美色而已﹐美其人能遺我法則。箋云﹕遺我者﹐遺我以賢妃也。○爲﹐於僞反﹐注同。或如字。

﹝疏﹞「自牧」至「之貽」。○毛以爲﹐詩人旣愛靜女而不能見﹐思有人歸之﹐言我欲令有人自牧田之所歸我以茅荑﹐信美好而且又異者﹐我則供之以爲祭祀之用﹐進之於君﹐以興我原有人自深宮之所﹐歸我以貞信之女﹐信美好而又異者﹐我則進之爲人君之妃。又言我所用此女爲人君之妃者﹐由此女之美。我非徒悅其美色﹐又美此女人之能遺我彤管之法﹐故欲易之以配人君。○鄭惟下二句爲異。言若有人能遺我貞靜之女﹐我則非此女之爲美﹐言不美此女﹐乃美此人之遺於我者。愛而不見﹐冀於得之﹐故有人遺之﹐則美其所遺之人也。○傳「荑茅」至「有終」。○正義曰﹕傳以茅則可以供祭祀之用。荑者﹐茅之始生﹐未可供用﹐而本之於荑者﹐欲取興女有始有終﹐故舉茅生之名也。言始爲荑﹐終爲茅﹐可以供祭祀﹐以諭始爲女能貞靜﹐終爲婦有法則﹐可以配人君。○箋「茅絜」至「人君」。○正義曰﹕箋解以茅諭之意。以茅絜白之物﹐信美而異於眾艸﹐故可以供祭祀﹐諭靜女有徳﹐異於眾女﹐可以配人君﹐故言洵美且異也。言供祭祀之用者﹐祭祀之時﹐以茅縮酒。《左傳》曰「爾貢包茅不入﹐王祭不供﹐無以縮酒」是也。定本﹑《集注》云「信美而異者」。○箋「遺我」至「賢妃」。○正義曰﹕箋以上「自牧歸荑」﹐欲人貽己以美女﹐此言「非女之爲美﹐美人之貽」﹐則非美其女﹐美貽己之人也﹐故易之以爲遺我以賢妃也。

《靜女》三章﹐章四句。

《新臺》﹐刺衛宣公也。納伋之妻﹐作新臺於河上而要之。國人惡之﹐而作是詩也。伋﹐宣公之世子。○新臺﹐修舊曰新。《爾雅》云「四方而髙曰臺。」孔安國云「土髙曰臺。」伋音急﹐宣公世子名。要﹐於遙反。惡﹐烏路反。

﹝疏﹞「《新臺》三章﹐章四句」至「是詩」。○正義曰﹕此詩伋妻蓋自齊始來﹐未至於衛﹐而公聞其美﹐恐不從己﹐故使人於河上爲新臺﹐待其至於河﹐而因臺所以要之耳。若已至國﹐則不須河上要之矣。

新臺有泚﹐河水彌彌。泚﹐鮮明貌。彌彌﹐盛貌。水所以絜污穢﹐反於河上而爲淫昏之行。○泚音此﹐徐又七禮反﹐鮮明貌。《說文》作「玼」﹐云「新色鮮也。」彌﹐莫爾反﹐徐又莫啟反﹐水盛也。《說文》雲「水滿也。」污音烏。行﹐下孟反。篇注同。燕婉之求﹐籧篨不鮮。燕﹐安。婉﹐順也。籧篨﹐不能俯者。箋云﹕鮮﹐善也。伋之妻﹐齊女﹐來嫁於衛。其心本求燕婉之人﹐謂伋也﹐反得籧篨不善﹐謂宣公也。籧篨口柔﹐常觀人顏色而爲之辭﹐故不能俯也。○燕﹐於典反﹐又於見反﹐安也。婉﹐迂阮反﹐徐於管反。籧音渠。篨音儲。鮮﹐斯踐反﹔王﹐少也﹔依鄭又音仙。

﹝疏﹞「新臺」至「不鮮」。○毛以爲﹐衛人惡公納伋之妻﹐故言所要之處。云公新作髙臺﹐有泚然鮮明﹐在於河水彌彌之處﹐而要齊女以爲淫昏也。水者所以絜污穢﹐反於河上作臺而爲淫昏之行﹐是失其所也。又言齊女來嫁﹐本燕婉之人﹐是求欲以配伋﹐乃今爲所要﹐反得行籧篨佞媚之行不少者之宣公﹐是非所求也。○鄭惟「不鮮」爲異。○傳「此鮮」至「之行」。○正義曰﹕此與下傳互也。臺泚言鮮明﹐下言髙峻﹐見臺體髙峻而其狀鮮明也。河彌言盛貌﹐下言平地﹐見河在平地而波流盛也。以公作臺要齊女﹐故須言臺。又言河水者﹐表作臺之處也。言水流之盛者﹐言水之盛流﹐當以絜污穢﹐而公反於其上爲淫昏﹐故惡之也。○傳「籧篨﹐不能俯者」。○正義曰﹕籧篨﹑戚施﹐本人疾之名﹐故《晉語》云「籧篨不可使俯﹐戚施不可使仰」﹐是也。但人口柔者﹐必仰面觀人之顏色而爲辭﹐似籧篨不能俯之人﹐因名口柔者爲籧篨。面柔者﹐必低首下人﹐媚以容色﹐似戚施之人﹐因名面柔者爲戚施。故箋云「籧篨口柔﹐常觀人顏色而爲之辭﹐故不能俯。」戚施面柔﹐下人以色﹐故不能仰也。時宣公爲此二者﹐故惡而比之﹐非宣公實有二病﹐故箋申傳意﹐以爲口柔﹑面柔也。籧篨口柔﹐戚施面柔﹐《釋訓》文。李巡曰「籧篨巧言好辭﹐以口饒人﹐是謂口柔。戚施和顏悅色以誘人﹐是謂面柔也。」

新臺有灑﹐河水浼浼。灑﹐髙峻也。浼浼﹐平地也。○灑﹐七罪反﹐《韓詩》作「漼」﹐音同﹐云「鮮貌」。浼﹐每罪反﹐《韓詩》作「浘」。浘音尾﹐云「盛貌」。燕婉之求﹐籧篨不殄。殄﹐絕也。箋云﹕殄當作腆。腆﹐善也。殄﹐毛徒典反﹐鄭攺作「腆」﹐吐典反。

﹝疏﹞傳「殄﹐絕」。○正義曰﹕《釋詁》文。言齊女反得籧篨之行而不絕者﹐謂行之不止常然。推此則首章「鮮」爲「少」﹐傳不言耳﹐故王肅亦爲「少」也。○殄當作「腆」。腆﹐善。○正義曰﹕箋云籧篨口柔﹐當不能俯﹐言「少」與「不絕」﹐非類也﹐故以上章「鮮」爲「善」﹐讀此「殄」爲「腆」。腆與殄﹐古今字之異﹐故《儀禮》注云「腆﹐古文字作殄」﹐是也。

魚网之設﹐鴻則離之。言所得非所求也。箋云﹕設魚网者宜得魚﹐鴻乃鳥也﹐反離焉。猶齊女以禮來求世子﹐而得宣公。燕婉之求﹐得此戚施。戚施﹐不能仰者。箋云﹕戚施面柔﹐下人以色﹐故不能仰也。○戚﹐幹歷反。下﹐遐嫁反。

《新臺》三章﹐章四句。

《二子乘舟》﹐思伋﹑壽也。衛宣公之二子爭相爲死﹐國人傷而思之﹐作是詩也。○爲﹐於僞反。

﹝疏﹞「《二子乘舟》二章﹐章四句」至「是詩」。○正義曰﹕作《二子乘舟》詩者﹐思伋﹑壽也。衛宣公之二子伋與壽﹐爭相爲死﹐故國人哀傷而思念之﹐而作是《二子乘舟》之詩也。二子爭相爲死﹐卽首章二句是也。國人傷而思之﹐下二句是也。

二子乘舟﹐汎汎其景。二子﹐伋﹑壽也。宣公爲伋取於齊女而美﹐公奪之﹐生壽及朔。朔與其母愬伋於公﹐公令伋之齊﹐使賊先待於隘而殺之。壽知之﹐以告伋﹐使去之。伋曰「君命也﹐不可以逃。」壽竊其節而先往﹐賊殺之。伋至﹐曰「君命殺我﹐壽有何罪﹖」賊又殺之。國人傷其涉危遂往﹐如乘舟而無所薄﹐汎汎然迅疾而不礙也。○汎﹑芳劍反。景如字﹐或音影。愬﹐蘇路反。令﹐力徵反。隘﹐於賣反。駛疾﹐所吏反﹔本或無「駛」字﹔一本作「迅疾」。原言思子﹐中心養養。願﹐每也。養養然憂不知所定。箋云﹕願﹐念也。念我思此二子﹐心爲之憂養養然。

﹝疏﹞「二子」至「養養」。○毛以爲﹐二子伋﹑壽爭相爲死﹐赴死似歸﹐不顧其生﹐如乘舟之無所薄﹐觀之汎汎然﹐見其影之去往而不礙。猶二子爭死﹐遂往而亦不礙也。故我國人傷之﹐每有所言﹐思此二子﹐則中心爲之憂養養然﹐不知所定。○鄭惟以「原言思子」爲「念我思此二子」爲異。○傳「二子」至「不礙」。○正義曰﹕以序云「思伋﹑壽」﹐故知二子伋﹑壽也。傳因言二子爭死之由﹐其言與桓十六年《左傳》小異大同也。此言「愬伋於公」﹐《傳》言「構伋子」。服虔云「構﹐會其過惡」﹐亦是愬之也。此言「先待於隘」﹐《傳》言「使盜待諸莘」。服虔云「莘﹐衛東地」﹐則莘與隘一處也。此言君命不可逃也﹐壽竊其節而先往﹐《傳》言「壽子告之﹐使行。不可﹐曰﹕棄父之命﹐惡用子矣﹖有無父之國則可也。『及行﹐飲以酒。壽子載其旌以先」。此文不足﹐亦當如《傳》飲以酒也。旌﹑節不同﹐蓋載旌旗以爲節信也。《衛世家》所說與《左傳》略同﹐云「壽盜其白旄而先」。言白旄者﹐或以白旄爲旌節也。言「國人傷其涉危遂往」者﹐解經以乘舟爲諭之意。以二子遂往﹐不愛其死﹐如乘舟無所薄﹐汎汎然迅疾而不礙。無所薄猶涉危也﹐謂涉渡危難而取死。下言「其影」﹐以其影謂舟影﹐觀其去而見其影﹐義取其遂往不還﹐故卒章云「其逝」。傳曰「逝﹐往」﹐謂舟汎汎然﹐其形往﹐影形可見﹐故言往也。

二子乘舟﹐汎汎其逝。逝﹐往也。

原言思子﹐不瑕有害。言二子之不遠害。箋云﹕瑕猶過也。我思念此二子之事﹐於行無過差﹐有何不可而不去也﹖○害﹐毛如字﹐鄭音曷﹐何也。遠﹐於萬反。

﹝疏﹞「二子」至「有害」。○正義曰﹕下二句毛﹑鄭別。○箋「我念」至「不去」。○正義曰﹕此國人思念之至﹐故追言其本﹐何爲不去而取死。深閔之之辭也。

《二子乘舟》二章﹐章四句。

邶國十九篇﹐七十一章﹐三百六十三句。

卷三三之一

卷三三之一

◎鄘柏舟詁訓傳第四

○陸曰﹕鄘音容。鄭云﹕紂都以南曰鄘。王云﹕王城以西曰鄘也。

《柏舟》﹐共姜自誓也。衛世子共伯蚤死﹐其妻守義﹐父母欲奪而嫁之﹐誓而弗許﹐故作是詩以絕之。共伯﹐僖侯之世子。○共音恭﹐下同。姜﹐居羊反。共姜﹐共伯之妻也﹐婦人從夫謚。姜﹐姓也。蚤音早。僖﹐許其反﹐《史記》作「釐」﹐曹大家音僖。

﹝疏﹞「《柏舟》二章﹐章七句」至「以絕之」。○正義曰﹕作《柏舟》詩者﹐言其共姜自誓也。所以自誓者﹐衛世子共伯蚤死﹐其妻共姜守義不嫁﹐其父母欲奪其意而嫁之﹐故與父母誓而不許更嫁﹐故作是《柏舟》之詩﹐以絕止父母奪己之意。此誓云己至死無他心﹐與鄭伯誓母云「不及黃泉﹐無相見」﹐皆豫爲來事之約﹐卽盟之類也。言衛世子者﹐依《世家》﹐共伯之死﹐時釐侯已葬﹐「入釐侯羨自殺」﹐則未成君﹐故系之父在之辭。言世子﹐以別於眾子﹐《曾子問》曰「君薨而世子生」之類也。《春秋公羊》之說云﹕存稱世子﹐君薨稱子某﹐旣葬稱子。《左氏》之義﹐旣葬稱君﹐與此不同。此詩便文說事﹐非史策屬辭之例也。言共伯者﹐共﹐謚﹔伯﹐字。以未成君﹐故不稱爵。言早死者﹐謂早死不得爲君﹐不必年幼也。《世家》武公和篡共伯而立﹐「五十五年﹐卒」。《楚語》曰「昔衛武公年九十有五矣﹐猶箴儆於國。」則未必有死年九十五以後也﹐則武公卽位﹐四十一二以上﹐共伯是其兄﹐則又長矣。其妻蓋少﹐猶可以嫁。《喪服傳》曰「夫死﹐妻稚子幼﹐子無大功之親﹐妻得與之適人。」是於禮得嫁﹐但不如不嫁爲善﹐故云「守義」。《記云》﹕「一與之齊﹐終身不攺。」故夫死不嫁﹐是夫妻之義也。此敍其自誓之由也。自誓﹐卽下云「至死矢靡他」﹐是也。但上四句見已所以不嫁之由﹐下二句乃追恨父母奪已之意。○箋「共伯﹐僖侯之世子」。○正義曰﹕《史記》「僖」字皆作「釐」﹐《列女傳》曰「曹大家云釐音僖」﹐則古今字異而音同也。

汎役柏舟﹐在彼中河。興也。中河﹐河中。箋云﹕舟在河中﹐猶婦人之在夫家﹐是其常處。○汎﹐芳劍反。處﹐昌慮反。髧彼兩髦﹐實維我儀﹔髧﹐兩髦之貌。髦者﹐發至眉﹐子事父母之飾。儀﹐匹也。箋云﹕兩髦之人﹐謂共伯也﹐實是我之匹﹐故我不嫁也。禮﹐世子昧爽而朝﹐亦櫛﹑纚﹑笄﹑總﹑拂髦﹑冠﹑緌﹑纓。○髧﹐本又作「亻」﹐徒坎反。髦音毛﹐《說文》作「髳」﹐音同。禮﹕子生三月﹐翦發爲鬌﹐長大作髦以象之。鬌﹐音丁果反。昧﹐莫背反。朝﹐直遙反。櫛﹐側乙反。纚﹐色蟹反﹐又色綺反。總﹐子孔反。緌﹐汝誰反。之死矢靡它。矢﹐誓。靡﹐無。之﹐至也。至已之死﹐信無它心。○它音他。母也天只﹗不諒人只﹗諒﹐信也。母也天也﹐尙不信我。天謂父也。○只音紙。亮﹐本亦作「諒」﹐力尙反。

﹝疏﹞「汎彼」至「人只」。○正義曰﹕言汎汎然者﹐彼柏木之舟﹐在彼中河﹐是其常處﹐以興婦人在夫家﹐亦是其常處。今我旣在夫家矣﹐又髧然著彼兩髦之人共伯﹐實維是我之匹耦。言其同徳齊意矣。其人𨿽死﹐我終不嫁﹐而父母欲奪已志﹐故與之誓言﹕己至死﹐誓無變嫁之心。母也父也﹐何謂尙不信我也﹐而欲嫁我哉﹗○傳「髦者」至「之飾」。○正義曰﹕《旣夕禮》云「旣殯﹐主人脫髦。」注云「兒生三月﹐翦發爲鬌﹐男角女羈。否則男左女右。長大猶爲之飾存之﹐謂之髦﹐所以順父母幼小之心。至此屍柩不見﹐喪無飾﹐可以去之。髦之形象未聞。」《內則》注云「髦者﹐用發爲之﹐象幼時鬌。其制未聞。」發至眉亦無文﹐故鄭云「其制未聞」。《內則》云「子事父母﹐總拂髦。」是子事父母之飾也。言兩者﹐以象幼時鬌﹐則知鬌以挾囟﹐故兩髦也。《喪大記》云「小斂﹐主人脫髦。」注云「士旣殯而脫髦。此云小斂﹐蓋諸侯禮也。」士之旣殯﹐諸侯之小斂﹐於死者俱三日也﹐則脫髦﹐諸侯小斂而脫之。此共伯之死﹐時僖侯已葬﹐去髦久矣﹐仍云「兩髦」者﹐追本父母在之飾﹐故箋引「世子昧爽而朝」﹐明君在時事也。髦者﹐事父母之飾也。若父母有先死者﹐於死三日脫之﹐服闋又著之。若二親並沒﹐則因去之矣。《玉藻》云「親沒不髦」﹐是也。○箋「兩髦」至「緌纓」。○正義曰﹕以共伯已死﹐不忍斥言﹐故以兩髦言之也。世子昧爽平旦而朝君﹐初亦如是。櫛髦乃櫛﹑纚﹑笄﹐《內則》注云「纚﹐所以韜發者也﹔笄﹐今之簪」﹐則著纚乃以簪約之。又著總﹐又拂髦而著之﹐故《內則》注云「拂髦﹐振去塵而著之。旣著髦﹐乃加冠﹐又著緌﹑纓﹐然後朝君也。」《禮》「世子之記曰﹕『朝夕至於寢門外。』」朝卽昧爽也。又《內則》云「由命士以上﹐父子皆異宮﹐昧爽而朝。」世子亦是命士以上﹐故知昧爽也。「文王之爲世子﹐雞初鳴而衣服﹐至於寢門外」者﹐鄭玄云「文王之爲世子也﹐非禮之制﹐故不與常世子同也。」《內則》云「子事父母﹐雞初鳴﹐端韠紳」。注云「端﹐玄端﹐士服也。庶人以深衣。」然則命士以下亦於雞鳴之時朝者﹐命士以下當勉力從事﹐因早起而適父母之所﹐不主爲朝也。異宮者則敬多﹐故《內則》注云「異宮崇敬」﹐是也。但文王之爲世子加隆焉﹐故雞初鳴而至寢門耳。《內則》云「子事父母﹐雞初鳴﹐咸盥漱﹑櫛﹑纚﹑笄﹑總﹑拂髦﹑冠﹑緌﹑纓﹑端﹑韠﹑紳﹑搢笏。」謂命士以上﹐父子異宮﹐昧爽而朝﹐更不言衣服之異﹐則纚﹑笄以下同﹐故云「亦櫛﹑纚﹑笄﹑總﹑拂髦﹑冠﹑緌﹑纓也」。《禮記﹟文王世子》云「親疾﹐世子親齊玄冠而養。」蓋亦衣玄端矣。不並引端﹑韠﹑紳﹑搢笏者﹐以證經之兩髦﹐故盡首服而已。《士冠禮》曰「皮弁笄﹐爵弁笄。」注云「有笄者屈組爲紘﹐無笄者纓而結其絳」。然則此冠言緌﹑纓﹐則無笄矣。上言纚﹑笄者﹐爲纚而著笄也。《問喪》曰「親始死﹐雞斯。」注云「雞斯﹐當爲笄纚。」是著纚必須笄也。○傳「天謂父」。○正義曰﹕序云「父母欲奪而嫁之」﹐故知天謂父也。先母後天者﹐取其韻句耳。

汎彼柏舟﹐在彼河側。髧彼兩髦﹐實維我特﹔特﹐匹也。○特如字﹐《韓詩》作「直」﹐云「相當值也」。之死矢靡慝。慝﹐邪也。○慝﹐他得反。邪﹐似嗟反。母也天只﹗不諒人只﹗

《柏舟》二章﹐章七句。

《墻有茨》﹐衛人刺其上也。公子頑通乎君母﹐國人疾之而不可道也。宣公卒﹐惠公幼﹐其庶兄頑烝於惠公之母﹐生子五人﹕齊子﹑戴公﹑文公﹑宋桓夫人﹑許穆夫人。○墻﹐在良反。茨﹐徐資反。頑﹐五鰥反﹐宣公庶子昭伯名也。烝﹐之升反。《載馳序》注同。

﹝疏﹞「《墻有茨》三章﹐章六句」至「不可道」。○正義曰﹕此注刺君﹐故以宣姜系於君﹐謂之君母。《鶉之奔奔》則主刺宣姜與頑﹐亦所以惡公之不防閒﹐詩人主意異也。○箋「宣公」至「夫人」。○正義曰﹕《左傳》閔二年曰「初﹐惠公之卽位也少﹐齊人使昭伯烝於宣姜﹐不可﹐彊之。生齊子﹑戴公﹑文公﹑宋桓夫人﹑許穆夫人。」服虔云「昭伯﹐衛宣公之長庶伋之兄。宣姜﹐宣公夫人﹐惠公之母。」是其事也。

墻有茨﹐不可埽也。興也。墻所以防非常。茨﹐蒺藜也。欲埽去之﹐反傷墻也。箋云﹕國君以禮防制一國﹐今其宮內有淫昏之行者﹐猶墻之生蒺藜。○蒺音蒺。藜音梨。去﹐丘呂反﹐下同。行﹐下孟反。中冓之言﹐不可道也。中冓﹐內冓也。箋云﹕內冓之言﹐謂宮中所冓成頑與夫人淫昏之語。○冓﹐本又作「遘」﹐古候反。《韓詩》云「中冓﹐中夜﹐謂淫僻之言也。」所可道也﹖言之醜也。於君醜也。

﹝疏﹞「墻有」至「醜也」。○正義曰﹕言人以墻防禁一家之非常﹐今上有蒺藜之艸﹐不可埽而去之﹐欲埽去之﹐反傷墻而毀家﹐以興國君以禮防制一國之非法﹐今宮中有淫昏之行﹐不可滅而除之﹐欲除而滅之﹐反違禮而害國。夫人旣淫昏矣﹐宮中所冓成此頑與夫人淫昏之語﹐其惡不可道。所可道言之﹐於君醜也。君本何以不防閒其母﹐至令有此淫昏。○傳「中冓﹐內冓」。箋「內冓」至「之語」。○正義曰﹕《媒氏》云「凡男女之陰訟﹐聽之於勝國之社。」注云「陰訟﹐爭中冓之事以觸法者。勝國﹐亡國也。亡國之社﹐掩其上而棧其下﹐使無所通﹐就之以聽陰訟之情﹐明不當宣露。」卽引此詩以証之。是其冓合淫昏之事﹐其惡不可道也。

墻有茨﹐不可襄也。襄﹐除也。中冓之言﹐不可詳也。詳﹐審也。○詳如字﹐《韓詩》作「揚」﹐揚猶道也。所可詳也﹖言之長也。長﹐惡長也。

墻有茨﹐不可束也。束而去之。中冓之言﹐不可讀也。讀﹐抽也。箋云﹕抽猶出也。

﹝疏﹞傳「讀﹐抽」。箋「抽猶出」。○正義曰﹕上云「不可詳」﹐則此爲讀誦﹐於義亦通。必以爲抽者﹐以讀誦非宣露之義。傳訓爲「抽」﹐箋申「抽」爲「出」也。

所可讀也﹖言之辱也。辱﹐辱君也。

《墻有茨》三章﹐章六句。

《君子偕老》﹐刺衛夫人也。夫人淫亂﹐失事君子之道﹐故陳人君之徳﹐服飾之盛﹐宜與君子偕老也。夫人﹐宣公夫人﹐惠公之母也。人君﹐小君也。或者「小」字誤作「人」耳。○偕音皆。

﹝疏﹞「《君子偕老》三章﹐首章七句﹐二章九句﹐卒章八句」至「偕老」。○正義曰﹕作《君子偕老》詩者﹐刺衛夫人也。以夫人淫亂﹐失事君子之道也。毛以爲﹐由夫人失事君子之道﹐故陳別有小君﹐內有貞順之徳﹐外有服飾之盛﹐徳稱其服﹐宜與君子偕老者﹐刺今夫人有淫佚之行﹐不能與君子偕老。偕老者﹐謂能守義貞絜以事君子﹐君子𨿽死﹐志行不變﹐與君子俱至於老也。經陳行步之容﹐發膚之貌﹐言徳美盛飾之事﹐能與君子偕老者乃然。故發首言「君子偕老」﹐以爲一篇之總目。序則反之﹐見內有其徳﹐外稱其服﹐然後能與君子偕老。各自爲勢﹐所以倒也。鄭以爲﹐由夫人失事君子之道﹐故陳此夫人旣有舉動之徳﹐服飾之盛﹐宜應與君子俱至於老。反爲淫佚之行﹐而不能與君子偕老﹐故刺之。此人君之徳﹐謂宣姜服飾之盛﹐行止有儀﹐不謂內有其徳也。○箋「夫人」至「誤作人」。○正義曰﹕以上篇公子頑通乎君母﹐母是宣姜﹐故知此亦爲宣公夫人﹐惠公之母也。以言刺夫人﹐故知人君爲小君。以夫妻一體﹐婦人從夫之爵﹐故同名曰人君。《碩人》傳曰「人君以朱纏鑣」亦謂夫人也。夫人𨿽理得稱人君﹐而經﹑傳無謂夫人爲人君者﹐故箋疑之云「或者『小』字誤作『人』耳。」俗本亦有無此一句者﹐定本有之。

君子偕老﹐副笄六珈。能與君子俱老﹐乃宜居尊位﹐服盛服也。副者﹐後夫人之首飾﹐編髮爲之。笄﹐衡笄也。珈笄﹐飾之最盛者﹐所以別尊卑。箋云﹕珈之言加也﹐副旣笄而加飾﹐如今步搖上飾。古之制所有﹐未聞。○副﹐芳富反。珈音加。編﹐蒲典反﹐或必仙反。別﹐彼列反。搖﹐余昭反。委委佗佗﹐如山如河﹐委委者﹐行可委曲蹤迹也。佗佗者﹐徳平易也。山無不容﹐河無不潤。○委﹐於危反﹐注同。佗﹐待何反﹐注同。《韓詩》云「徳之美貌。」行﹐下孟反﹐舊如字。委曲如字。易﹐以豉反。象服是宜。象服﹐尊者所以爲飾。箋云﹕象服者﹐謂揄翟﹑闕翟也。人君之象服﹐則舜所云「予欲觀古人之象﹐日月星辰」之屬。○揄音遙﹐字又作「褕」。狄﹐本亦作「翟」。王后第二服曰褕狄。觀﹐古亂反﹐又音官。子之不淑﹐云如之何﹗有子若是﹐何謂不善乎﹖箋云﹕子乃服飾如是﹐而爲不善之行﹐於禮當如之何﹗深疾之。○行﹐下孟反﹐又下同。

﹝疏﹞「君子」至「之何」。○毛以爲﹐言夫人能與君子俱至於老者﹐首服副飾而著衡笄﹐以六珈玉爲之飾﹐旣服此服﹐其行委委然﹐行可委曲﹐佗佗然﹐其徳平易﹐如山之無不容﹐如河之無不潤。徳能如是﹐以象骨飾服而著之﹐是爲得宜。此子之徳﹐與服相稱以此。可謂不善﹐云如之何乎﹖言其宜善也。今之夫人何以不善而爲淫亂﹐不能與君子偕老乎﹖。○鄭以爲﹐言此夫人宜與君子偕老﹐何者﹖今夫人旣有首服副笄而著六珈﹐又能委委佗佗﹐如山如河﹐象服褕翟﹑闕翟得其宜。服飾如是﹐宜爲善以配君子。今子之反爲不善之行﹐欲云如之何乎﹖深疾之。○傳「能與」至「尊卑」。○正義曰﹕副者﹐祭服之首飾。《追師》「掌王后之首服﹐爲副﹑編﹑次」﹐注云「副之言覆﹐所以覆首爲之飾﹐其遺象若今之步搖矣﹐服之以從王祭祀。編﹐編列發爲之﹐其遺象若今假紒矣﹐服之以告桑也。次﹐次第發長短。所謂髲髢﹐服之以見王」﹐是也。言編若今假紒者﹐編列他發爲之﹐假作紒形﹐加於首上。次者﹐亦鬄他發與己發相合爲紒﹐故云「所謂髲鬄」。是編﹑次所以異也。以此笄連副﹐則爲副之飾﹐是衡笄也﹐故《追師》又云「追衡笄。」注云「王后之衡笄﹐皆以玉爲之﹐惟祭服有衡笄垂於副之兩傍當耳﹐其下以紞懸瑱」﹐是也。編﹑次則無衡笄。言珈者﹐以玉珈於笄爲飾﹐後夫人首服之尢尊﹐故云「珈笄﹐飾之最盛者」。此副及衡笄與珈飾﹐惟後夫人有之﹐卿大夫以下則無﹐故云「所以別尊卑」也。○箋「珈之」至「未聞」。○正義曰﹕以珈字從玉﹐則珈爲笄飾。謂之珈者﹐珈之言加﹐由副旣笄﹐而加此飾﹐故謂之珈﹐如漢之步搖之上飾也。步搖﹐副之遺象﹐故可以相類也。古今之制不必盡同﹐故言「古之制所有﹐未聞」。以言「六珈」﹐必飾之有六﹐但所施不可知。據此言「六珈」﹐則侯伯夫人爲六﹐王后則多少無文也。○傳「委委」至「不潤」。○正義曰﹕傳以陳人君之徳而駮宣姜﹐則以爲內有徳也。《釋訓》云「委委佗佗﹐美也。」李巡曰「寬容之美也。」孫炎曰「委委﹐行之美。佗佗﹐長之美。」郭璞曰「皆隹麗美艷之貌。」傳意陳善以駮宣姜﹐則以爲內實有徳﹐其言行可委曲﹐徳平易。李巡與孫炎略同﹐則委委﹑佗佗皆行步之美﹐以內有其徳﹐外形於貌﹐故傳互言之。委委者﹐行可委曲。佗佗者﹐徳平易也。由徳平易﹐故行可委曲。徳平易﹐卽「如山如河」是也。鄭以論宣姜之身﹐則或與孫﹑郭同﹐爲宣姜自隹麗美艷﹐行步有儀﹐長大而美﹐其舉動之貌﹐如山如河耳﹐無取於容潤也。○傳「象服」至「爲飾」。○正義曰﹕以下傳云「褕翟﹐羽飾衣」﹐則象非畫羽也。言服則非揥﹐明以象骨飾服﹐惟尊者爲然﹐故云「尊者所以爲飾」﹐象骨飾服﹐經﹑傳無文﹐但推此傳﹐其理當然。○箋「象服」至「之屬」。○正義曰﹕箋以經言「象服」﹐則非首服也。以象骨飾服﹐則《書傳》之所未聞。下云「其之翟也」﹐明此爲褕翟﹑闕翟也。翟而言象者﹐象鳥羽而畫之﹐故謂之象。以人君之服畫日月星辰謂之象﹐故知畫翟羽亦爲象也﹐故引古人之象以証之。《臯陶謨》云「帝曰﹕『予欲觀古人之象﹐日﹑月﹑星辰﹑山﹑龍﹑華虫﹐作會﹔宗彜﹑藻﹑火﹑粉米﹑黼﹑黻﹐絺繡』」是也。自日月至黼黻皆爲象﹐獨言日﹑月﹑星辰者﹐取證象服而已﹐故略之也。○傳「有子」至「不善」。○正義曰﹕傳意舉善以刺惡﹐故反其言以激之。「可謂不善」﹐言其善也。

玼兮玼兮﹐其之翟也。玼﹐鮮盛貌。褕翟﹑闕翟﹐羽飾衣也。箋云﹕侯伯夫人之服﹐自褕翟而下﹐如王后焉。○玼音此﹐又且禮反。《說文》云「新色鮮也。」《字林》云「鮮也。」音同。《玉篇》且禮反﹐云「鮮明貌」。沈云「毛及呂忱並作玼解。王肅云﹕『顏色衣服鮮明貌。』本或作『瑳』﹐此是後文『瑳兮』﹐王肅注『好美衣服絜白之貌』。若與此同﹐不容重出。」今檢王肅本﹐後不釋﹐不如沈所言也。然舊本皆前作「玼」﹐後作「瑳」字。鮮音仙。鬒發如雲﹐不屑髢也。鬒﹐黑髮也。如雲﹐言美長也。屑﹐絜也。箋云﹕髢﹐髲也。不絜者不用髲爲善。○鬒﹐眞忍反。《說文》云「發稠也。」服虔注《左傳》云「發美爲鬒。」屑﹐蘇節反。髢﹐徒帝反。髲﹐皮寄反。玉之瑱也﹐象之揥也。瑱﹐塞耳也。揥﹐所以摘發也。○瑱﹐吐殿反﹐充耳也。揥﹐敕帝反﹐摘也。摘﹐他狄反﹐本亦作「扌啻」﹐音同。本又作「擿」﹐又作「謫」﹐並非。謫音丁革反﹐擿音直戟反。揚且之皙也。揚﹐眉上廣。皙﹐白皙。○且﹐七也反﹐徐子余反﹐下同。皙﹐星歷反。胡然而天也﹖胡然而帝也﹖尊之如天﹐審諦如帝。箋云﹕胡﹐何也。帝﹐五帝也。何由然女見尊敬如天帝乎﹖非由衣服之盛﹐顏色之莊與﹖反爲淫昏之行。○諦音帝。莊﹐如字﹐本又作「壯」﹐側亮反。與音余。

﹝疏﹞「玼兮」至「如帝」。○毛以爲﹐夫人能與君子偕老者﹐故宜服此。玼兮玼兮﹐其鮮盛之翟衣也。又其鬒發如雲﹐言其美長﹐不用髲而自絜美也。又以玉爲之瑱也﹐又以象骨爲之揥也﹐又其眉上揚廣﹐且其面之色又白皙。旣服飾如此﹐其徳又稱之﹐其見尊敬如天帝。何由然見尊敬如天乎﹖由其瑱實如天﹔何由然見尊敬如帝乎﹖由其審諦如帝﹐故能與君子偕老。今夫人何故淫亂而不瑱實﹑不審諦﹐使不可尊敬乎﹖○鄭以指據宣姜今爲淫亂﹐故責之﹐言夫人何由見尊敬如天乎﹖何由見尊敬如帝乎﹖非由衣服之盛﹑顏色之莊與﹖旣由衣服﹑顏色以見尊敬﹐何故反爲淫昏之行乎﹖○傳「褕翟」至「飾衣」。○正義曰﹕傳以翟﹐雉名也﹐今衣名曰翟﹐故謂以羽飾衣﹐猶右手秉翟﹐卽執眞翟羽。鄭注《周禮》三翟﹐皆刻繒爲翟雉之形﹐而彩畫之以爲飾﹐不用眞羽。孫毓云「自古衣飾山﹑龍﹑華虫﹑藻﹑火﹑粉米﹐及《周禮》六服﹐無言以羽飾衣者。羽施於旌旂蓋則可﹐施於衣裳則否。蓋附人身﹐動則捲舒﹐非可以羽飾故也。鄭義爲長。」○傳「鬒黑」至「美長」。○正義曰﹕昭二十八年《左傳》云「有仍氏生女﹐鬒黑而甚美﹐光可以鑑﹐名曰玄妻。」服虔云「發美爲鬒。《詩》云『鬒發如雲』﹐其言美長而黑。以發美﹐故名玄妻。」是鬒爲黑髮也。○箋「髢髲」至「爲善」。○正義曰﹕髢一名髲﹐故云「髢﹐髲」也。《說文》云「髲﹐益發也。」言己發少﹐聚他人發益之。哀十七年《左傳》曰﹐衛莊公「見己氏之妻發美﹐使髡之﹐以爲呂姜髢」﹐是也。不絜髢者﹐言婦人發美﹐不用他發爲髲而自絜美﹐故云「不用髲爲善。」○傳「瑱﹐塞」至「摘發」。○正義曰﹕《旣夕》記云「瑱塞耳」﹐充耳是也。或曰「充耳」﹐《淇奧》云「充耳琇瑩」﹐是也。以象骨搔首﹐因以爲飾﹐名之揥﹐故云「所以摘發」﹐《葛屨》云「佩其象揥」﹐是也。○傳「尊之」至「如帝」。○正義曰﹕傳互言之。言尊之如天﹐明徳如天也。言審諦如帝﹐則亦尊之如帝。故經再云「胡然」也。《運斗樞》云「帝之言諦。」夫人審諦似帝徳﹐故云「如帝」﹐則「如天」亦然。《元命包》云「天之言瑱。」則此蓋亦爲塡﹐取其瑱實也。毛不明說天﹑帝同別﹐不可知也﹐二者皆取名以見徳也。此章論祭服﹐言其徳當神明﹐故尊之以比天帝。卒章論事君子﹑見賓客之服﹐故以美女言之﹐是以《內司服》注引「《詩﹟國風》曰『玼兮玼兮﹐其之翟也』﹐下云『胡然而天也﹐胡然而帝也』﹐言其徳當神明。又曰『瑳兮瑳兮﹐其之展也』﹐下云『展如之人兮﹐邦之媛也』﹐言其行配君子。二者之義與禮合矣」。鄭𨿽非舉善駁惡﹐其以類根配﹐與傳同也。○箋「帝五帝」至「之行」。○正義曰﹕天﹑帝名𨿽別而一體也﹐以此別﹐設其文爲有帝王之嫌﹐故云「帝﹐五帝」﹐謂五精之帝也。《春秋﹟文耀勾》曰「倉帝﹐其名靈威仰﹔赤帝﹐其名赤熛怒﹔黃帝﹐其名含樞紐﹔白帝﹐其名白招拒﹔黑帝﹐其名汁光紀」﹐是也。此責夫人之辭﹐故言何由然而見尊敬如天帝乎﹖非由衣服之盛﹑顏色之莊與﹖是覆上以責之。此云「反爲淫昏之行」﹐卒章箋云「淫昏亂國」者﹐以下經云「邦之媛也」﹐因有「邦」文﹐故言「亂國」。

瑳兮瑳兮﹐其之展也。蒙彼縐絺﹐是紲袢也。禮有展衣者﹐以丹縠爲衣。蒙﹐覆也。絺之靡者爲縐﹐是當暑袢延之服也。箋云﹕后妃六服之次展衣﹐宜白。縐絺﹐絺之蹙蹙者。展衣﹐夏則裏衣縐絺。此以禮見於君及賓客之盛服也。展衣字誤﹐《禮記》作「襢衣」。○瑳﹐七我反﹐《說文》云「玉色鮮白。」展﹐涉戰反﹐注「展衣」皆同﹔沈張輦反。縐﹐側救反﹐靡也。絺﹐敕之反。紲﹐息列反。袢﹐符袁反。縠﹐戶木反。延﹐以戰反﹐又如字。蹙﹐子六反。衣﹐於旣反﹐著也﹐下「裏衣」同。裏如字﹐舊音吏。見﹐賢徧反。「於君子」﹐一本無「子」字。襢﹐陟戰反。子之淸揚﹐揚且之顏也。淸﹐視淸明也。揚﹐廣揚而顏角丰滿。展如之人兮﹐邦之媛也﹖展﹐誠也。美女爲媛。箋云﹕媛者﹐邦人所依倚以爲媛助也。疾宣姜有此盛服而以淫昏亂國﹐故云然。○媛﹐於眷反﹐《韓詩》作「援」。援﹐取也。倚﹐於綺反。

﹝疏﹞「瑳兮」至「媛也」。○毛以爲﹐言夫人能與君子偕老者﹐故服此「瑳兮瑳兮」其鮮盛之展衣﹐以覆彼縐絺之上。縐絺是當暑紲去袢延烝熱之服也。子之夫人非直服飾之盛﹐又目視淸明﹐而眉上平廣﹐且顏角丰滿﹐而徳以稱之。誠如是徳服相稱之人﹐宜配君子﹐故爲一國之美女兮。今夫人何爲淫亂﹐失事君子之道﹐而不爲美女之行乎﹖○鄭以言宣姜服飾容貌如是﹐故一邦之人依倚以爲媛助﹐何故反爲淫昏之行而亂國乎﹖○傳「禮有」至「之服」。○正義曰﹕言衣服之內有名展衣者﹐其衣以丹縠爲之。以文與「縐絺」相連﹐嫌以絺爲之﹐故辧其所用也。絺者﹐以葛爲之﹐精曰絺﹐粗曰綌。其精尢細靡者﹐縐也。言細而縷縐﹐故箋申之云「縐絺﹐絺之蹙蹙者。」言「是當暑袢延之服」者﹐謂縐絺是詍袢之服﹐展衣則非是也。紲袢者﹐去熱之名﹐故言袢延之服。袢延是熱之气也。此傳言展用丹縠﹐餘五服﹐傳無其說。丹縠亦不知所出﹐而孫毓推之﹐以爲褘衣赤﹐褕翟靑﹐闕翟黑﹐鞠衣黃﹐展衣赤﹐褖衣黑。鞠名與麹同﹐𨿽毛亦當色黃。褖衣與男子之褖衣名同﹐則亦宜黑。然則六服逆依方色﹐義或如毓所言。以婦人尙華飾﹐赤爲色之著﹐因而右行以爲次﹐故褘衣赤﹐褕翟靑﹐闕翟黑。次鞠衣﹐鞠衣宜白﹐以爲疑於凶服﹐故越取黃。而展衣同赤。因西方闕其色﹐故褖衣越靑而同黑也。二章傳曰「褕翟﹑闕翟﹐羽飾衣」則褘衣亦羽飾衣。褘衣以翚鳥羽﹐褕翟以搖鳥羽﹐闕翟次褕翟﹐則亦用搖羽矣﹐但飾之有闕少耳。○箋「后妃」至「襢衣」。○正義曰﹕箋不同傳﹐故云「后妃六服之次展衣﹐宜白」。言宜者﹐無明文。《周禮》之注﹐差之以爲然也。《內司服》「掌王后之六服﹐褘衣﹑褕翟﹑闕翟﹑鞠衣﹑展衣﹑褖衣」﹐鄭司農云「展衣白﹐鞠衣黃﹐褖衣黑。」玄謂「鞠衣黃﹐桑服也﹐色如麹塵﹐象桑葉始生。《月令》三月薦鞠衣於先帝﹐告桑事也。綠衣者﹐實褖衣也。男子之褖衣黑﹐則是亦黑也。六服備於此矣」。以下推次其色﹐則闕翟赤﹐褕翟靑﹐褘衣玄。是鄭以天地四方之色差次六服之文。以《士冠禮》爵弁服﹑皮弁服之下有玄端﹐無褖衣﹐《士喪禮》爵弁服﹑皮弁服之下有褖衣﹐無玄端﹐則褖衣當玄端﹐玄端當黑﹐則褖亦黑矣。以男子之褖衣黑﹐知婦人之褖衣亦黑。褖衣上有展衣﹐鄭司農云「展衣白」。上又有鞠衣﹐以色如麹塵﹐故取名焉﹐是鞠衣黃也。三服之色以見矣﹐是從下依行運﹐逆而爲次。惟三翟之色不明﹐故云「以下推次其色﹐闕翟亦﹐褕翟靑﹐褘衣玄」也。又解展衣之裏﹐不恆以絺﹐而云「蒙彼縐絺」者﹐衣展衣者﹐夏則裏之以縐絺﹐作者因舉時事而言之﹐故云「是紲袢也」。定本云「展衣﹐夏則裏衣縐絺」﹐俗本多雲「冬衣展衣」﹐蓋誤也。又解展衣所用﹐云「此以禮見於君及賓客之盛服」。《玉藻》云「一命襢衣」﹐《喪大記》曰「世婦以襢衣」﹐是《禮記》作「襢衣」也。定本云《禮記》作「襢」﹐無衣字。《司服》注以展爲聲誤﹐從襢爲正。以衣服之字宜從衣故也。○傳「淸視」至「廣揚」。○正義曰﹕以目視淸明﹐因名爲淸﹐故此云「淸﹐視淸明也」。揚者﹐眉上之美名﹐因名眉目曰揚。故《猗嗟》云「美目揚兮」﹐傳曰「好目揚眉」是也。旣名眉爲揚﹐目爲淸﹐因謂眉之上眉之下皆曰揚﹐目之上目之下皆曰淸。故上傳曰「揚﹐眉上廣」﹐此及《猗嗟》傳云「揚﹐廣揚。」是眉上爲揚。《野有蔓艸》傳曰「淸揚﹐眉目之間。」是眉之下爲揚﹐目之上爲淸。《猗嗟》傳又曰「目下爲淸。」是目之下亦爲淸也。《釋訓》云「猗嗟名兮﹐目上爲名。」郭云「眉眼之間。」是目上又爲之名也。「猗嗟名兮」旣爲目上﹐故知「美目淸兮」﹐淸爲目下。○傳「美女爲媛」。○正義曰﹕《釋訓》文。孫炎曰「君子之援助。然則由有美可以援助君子﹐故云美女爲媛。」箋以爲﹐責非夫人之辭﹐當取援助爲義﹐故云「邦人所依倚以爲援助」﹐因顏色依爲美女﹐故知邦人依之爲援助。是舉其外﹐責其爲內之不稱﹐故說各殊也。

《君子偕老》三章﹐一章七句﹐一章九句﹐一章八句。

《桑中》﹐刺奔也。衛之公室淫亂﹐男女相奔﹐至於世族在位﹐相竊妻妾﹐期於幽遠﹐政散民流而不可止。衛之公室淫亂﹐謂宣惠之世﹐男女相奔﹐不待媒氏以禮會之也。世族在位﹐取姜氏﹑弋氏﹑庸氏者也。竊﹐盜也。幽遠﹐謂桑中之野。○竊﹐千節反。弋﹐羊識反。

﹝疏﹞「《桑中》三章﹐章七句」至「不可止」。○正義曰﹕作《桑中》詩者﹐刺男女淫怨而相奔也。由衛之公室淫亂之所化﹐是故又使國中男女相奔﹐不待禮會而行之﹐𨿽至於世族在位爲官者﹐相竊其妻妾﹐而期於幽遠之處﹐而與之行淫。時旣如此﹐卽政教荒散﹐世俗流移﹐淫亂成風而不可止﹐故刺之也。定本云「而不可止」﹐「止」下有「然」字。此男女相奔﹐謂民庶男女﹔世族在位者﹐謂今卿大夫世其官族而在職位者。相竊妻妾﹐謂私竊而與之淫﹐故云「期於幽遠」﹐非爲夫婦也。此經三章﹐上二句惡衛之淫亂之主﹐下五句言相竊妻妾﹐「期我於桑中」﹐是「期於幽遠」。此敍其淫亂之由﹐經陳其淫亂之辭。言公室淫亂﹐國中男女相奔者﹐見衛之淫風﹐公室所化﹐故經先言衛都淫亂﹐國中男女相奔﹐及世族相竊妻妾﹐俱是相奔之事﹐故序總云「刺奔」。經陳世族相奔﹐明民庶相奔明矣。經言孟姜之等爲世族之妻﹐而兼言妾者﹐以妻尙竊之﹐況於妾乎﹖故連言以協句耳。謂之竊者﹐蔽其夫而私相姦﹐若竊盜人物﹐不使其主知之然。旣上下淫亂﹐有同亡國﹐故序云「政散民流而不可止」﹐是以《樂記》曰「桑間濮上之音﹐亡國之音也。其政散﹐其民流﹐誣上行私而不可止」﹐是也。○箋「衛之」至「之野」。○正義曰﹕此惠公之時﹐兼云宣公者﹐以其言由公惑淫亂﹐至於政散民流﹐則由化者遠矣。此直言公室淫亂﹐不指其人﹐而宣公亦淫亂﹐故並言之也。序言「相竊妻妾」﹐經陳相思之辭﹐則孟姜之輩與世族爲妻也﹐故知世族在位﹐取姜氏﹑弋氏﹑庸氏矣。

爰采唐矣﹖沬之鄕矣。爰﹐於也。唐蒙﹐菜名。沬﹐衛邑。箋云﹕於何采唐﹐必沬之鄕﹐猶言欲爲淫亂者﹐必之衛之都。惡衛爲淫亂之主。○沬音妹。惡﹐烏路反。云誰之思﹖美孟姜矣。姜﹐姓也。言世族在位有是惡行。箋云﹕淫亂之人誰思乎﹖乃思美孟姜。孟姜﹐列國之長女﹐而思與淫亂。疾世族在位﹐有是惡行也。○行﹐下孟反﹐箋同。「列國之女」﹐一本作「列國之長女」。長音丁丈反。期我乎桑中﹐要我乎上宮﹐送我乎淇之上矣。桑中﹑上宮﹐所期之地。淇﹐水名也。箋云﹕此思孟姜之愛厚已也﹐與我期於桑中﹐而要見我於上宮﹐其送我則於淇水之上。○要﹐於遙反﹐注下同。淇音其﹐衛水也。

﹝疏﹞「爰采」至「上矣」。○正義曰﹕人欲采唐者﹐於何采唐菜乎﹖必之沬之鄕矣。以興人欲淫亂者﹐於何處淫亂乎﹖必之衛之都。言沬鄕﹐唐所生﹔衛都﹐淫所主故也。又言衛之淫亂甚矣﹐故𨿽世族在位之人﹐相竊妻妾﹐與之期於幽遠而行淫﹐乃云我誰思乎﹖乃思美好之孟姜﹐與之爲淫亂。所以思孟姜者﹐以孟姜愛厚於我﹐與我期往於桑中之野﹐要見我於上宮之地﹐又送我於淇水之上。愛厚於我如此﹐故思之也。世族在位﹐猶尙如此﹐致使淫風大行﹐民流政散﹐故陳其以刺之。○傳「唐蒙﹐菜名」。○正義曰﹕《釋艸》云「唐蒙﹐女蘿。女蘿﹐菟絲。」舍人曰「唐蒙名女蘿﹐女蘿又名菟絲。」孫炎曰「別三名。」郭璞曰「別四名。」則唐與蒙或並或別﹐故三﹑四異也。以經直言唐﹐而傳言「唐蒙」也。《頍弁》傳曰「女蘿﹐菟絲﹐松蘿也。」則又名松蘿矣。《釋艸》又云「蒙﹐王女。」孫炎曰「蒙﹐唐也。」一名菟絲﹐一名王女﹐則通松蘿﹑王女爲六名。○傳「沬﹐衛邑」。○正義曰﹕《酒誥》注云「沬邦﹐紂之都所處也。」於《詩》國屬鄘﹐故其風有「沬之鄕」﹐則「沬之北」﹑「沬之東」﹐朝歌也。然則沬爲紂都﹐故言「沬邦」。後三分殷畿﹐則紂都屬鄘。《譜》云「自紂城而南」﹐據其大率﹐故猶云「之北」﹑「之東」﹐明紂城北與東猶有屬鄘者。今鄘並於衛﹐故言衛邑。紂都朝歌﹐明朝歌卽沬也。○箋「於何」至「之主」。○正義曰﹕《殷武》傳曰「鄕﹐所也。」則此沬之鄕以﹐爲沬之所矣。沬﹐邑名﹐則采唐不於邑中﹐但總言於其所耳﹐不斥其方。下云「之北」﹑「之東」﹐則指其所在采之處矣。言衛之都﹐謂國所在也。時衛之淫風流行﹐徧於境內。獨言都者﹐淫風所行﹐相習成俗﹐公室所在﹐都尢甚焉﹐故舉都爲主。國外承化﹐淫亦可知。言淫亂主者﹐猶《左傳》云「武王數紂之罪﹐以告諸侯曰﹕『紂爲天下逋逃主。』」然言淫在其都而君不禁﹐似若爲之主然﹐故言「惡衛爲淫亂之主」。○箋「淫亂」至「惡行」。○正義曰﹕知「孟姜﹐列國之長女」者﹐以衛朝貴族無姓姜者﹐故爲列國。列國姜姓﹐齊﹑許﹑申﹑呂之屬。不斥其國﹐未知誰國之女也。臣無境外之交﹐得取列國女者﹐春秋之世﹐因聘逆妻﹐故得取焉。言孟﹐故知長女。下孟囗囗孟弋﹑孟庸﹐以孟類之﹐蓋亦列國之長女﹐但當時列國姓庸﹑弋者﹐無文以言之。○傳「桑中」至「之地」。○正義曰﹕經「桑中」言「期」﹐「上宮」言「要」﹐傳並言「所期」者﹐見設期而相要﹐一也。

爰采麥矣﹖沬之北矣。云誰之思﹖美孟弋矣。弋﹐姓也。期我乎桑中﹐要我乎上宮﹐送我乎淇之上矣。

爰采葑矣﹖沬之東矣。箋云﹕葑﹐蔓菁。○葑﹐孚容反。菁音精﹐又子形反。云誰之思﹖美孟庸矣。庸﹐姓也。期我乎桑中﹐要我乎上宮﹐送我乎淇之上矣。

《桑中》三章﹐章七句。

《鶉之奔奔》﹐刺衛宣姜也。衛人以爲﹐宣姜﹐鶉鵲之不若也。刺宣姜者﹐刺其與公子頑爲淫亂行﹐不如禽鳥。○鶉音純﹐鶉鳥。﹐烏南反。行﹐下孟反﹐下皆同。

﹝疏﹞「《鶉之奔奔》二章﹐章四句」至「不若」。○正義曰﹕二章皆上二句刺宣姜﹐下二句責公不防閒也。頑與宣姜共爲此惡﹐而獨爲刺宣姜者﹐以宣姜衛之小君﹐當母儀一國﹐而與子淫﹐尢爲不可﹐故作者意有所主﹐非謂頑不當刺也。今「人之無良﹐我以爲兄」﹐亦是惡頑之亂。

鶉之奔奔﹐鵲之彊彊。鶉則奔奔﹐鵲則彊彊然。箋云﹕奔奔﹑彊彊﹐言其居有常匹﹐飛則相隨之貌。刺宣姜與頑非匹偶。○彊音姜。《韓詩》云「奔奔﹑彊彊﹐乘匹之貌。」人之無良﹐我以爲兄。良﹐善也。兄﹐謂君之兄。箋云﹕人之行無一善者﹐我君反以爲兄。君謂惠公。

﹝疏﹞「鶉之」至「爲兄」。○正義曰﹕言鶉﹐則鶉自相隨奔奔然﹐鵲﹐則鵲自相隨彊彊然﹐各有常匹﹐不亂其類。今宣姜爲母﹐頑則爲子﹐而與之淫亂﹐失其常匹﹐曾鶉鵲之不如矣。又惡頑﹐言人行無一善者﹐我君反以爲兄﹐而不禁之也。惡頑而責惠公之辭。○箋「奔奔」至「匹耦」。○正義曰﹕序云「鶉鵲之不若」﹐則以奔奔﹑彊彊爲相匹之善﹐故爲居有常匹。定本﹑《集注》皆云「居有常匹」﹐則爲「俱」者誤也。《表記》引此證君命逆則臣有逆命﹐故注云「彊彊﹑奔奔﹐爭鬥惡貌也。」

鵲之彊彊﹐鶉之奔奔。人之無良﹐我以爲君。君﹐國小君。箋云﹕小君﹐謂宣姜。

﹝疏﹞傳「君﹐國小君」。○正義曰﹕夫人對君稱小君。以夫妻一體言之﹐亦得曰君。襄九年《左傳》筮穆姜曰君﹐其出乎是也。

《鶉之奔奔》二章﹐章四句。

《定之方中》﹐美衛文公也。衛爲狄所滅﹐東徙渡河﹐野處漕邑。齊桓公攘戎狄而封之。文公徙居楚丘﹐始建城市而營宮室﹐得其時制﹐百姓說之﹐國家殷富焉。《春秋》閔公二年冬﹐「狄人入衛」。衛懿公及狄人戰於熒澤而敗。宋桓公迎衛之遺民渡河﹐立戴公以廬於漕。戴公立一年而卒。魯僖公二年﹐齊桓公城楚丘而封衛﹐於是文公立而建國焉。○定﹐丁佞反﹐下同。定﹐星名﹐《爾雅》云「營室謂之定。」孫炎云「定﹐正也。」「衛爲狄所滅」﹐一本作「狄人」﹐本或作「衛懿公爲狄所滅」﹐非也。漕音曹。攘﹐如羊反。說音悅。熒﹐迥丁反。廬﹐力居反。

﹝疏﹞「《定之方中》三章﹐章七句」至「富焉」。○正義曰﹕作《定之方中》詩者﹐美衛文公也。衛國爲狄人所滅﹐君爲狄人所殺﹐城爲狄人所入。其有遺余之民﹐東徙渡河﹐暴露野次﹐處於漕邑。齊桓公攘去戎狄而更封之﹐立文公焉。文公乃徙居楚丘之邑﹐始建城﹐使民得安處。始建市﹐使民得交易。而營造宮室﹐旣得其時節﹐又得其制度﹐百姓喜而悅之。民旣富饒﹐官亦充足﹐致使國家殷實而富盛焉﹐故百姓所以美之。言封者﹐衛國巳滅﹐非謂其有若新造之然﹐故云封也。言徙居楚丘﹐卽二章升墟﹑望楚﹑卜吉﹑終臧﹐是也。而營宮室者﹐而首章「作於楚宮」﹐「作於楚室」﹐是營宮室也。建成市﹐經無其事﹐因徙居而始築城立市﹐故連言之。毛則「定之方中」﹐「揆之以日」﹐皆爲得其制。旣得其制﹐則得時可知。鄭則「定之方中」得其時﹐「揆之以日」爲得其制﹐旣營室得其時﹐樹木爲豫備﹐雨止而命駕﹐辭說於桑田﹐故「百姓說之」。「匪直也人﹐秉心塞淵」﹐是悅之辭也。國家殷富﹐則「騋牝三千」是也。序先言徙居楚丘者﹐先言所徙之處﹐乃於其處而營宮室﹐爲事之次。而經主美宮室得其時制﹐乃追本將徙觀望之事﹐故與序倒也。國家殷富﹐在文公末年﹐故《左傳》曰「元年﹐革車三十乘﹔季年﹐乃三百乘。」明其「騋牝三千」亦末年之事也。此詩蓋末年始作﹐或卒後爲之。○箋「《春秋》」至「國焉」。○正義曰﹕此序總說衛事﹐故直云「滅衛」﹐不必斥懿公。《載馳》見懿公死而戴公立﹐夫人之唁﹐戴公時﹐故言懿公爲狄人所滅。實滅也﹐而《木瓜序》云「衛國有狄人之敗」者﹐敗﹑滅一也。但此見文公滅而復興﹐《載馳》見國滅而唁兄﹐故言滅。《木瓜》見國敗而救之﹐故言敗。是文勢之便也。閔二年《左傳》曰「狄人侵衛。衛懿公好鶴﹐鶴有乘軒者。將戰﹐國人受甲者皆曰﹕『使鶴﹗鶴實有祿位。余焉能戰﹖』公與石祈子玦﹐與寧莊子矢﹐使守﹐曰﹕『以此贊國﹐擇利而爲之。』與夫人繡衣﹐曰﹕『聽於二子。』渠孔禦戎﹐子伯爲右﹐黃夷前驅﹐孔嬰齊殿。及狄人戰於滎澤﹐衛師敗績﹐遂滅衛。」是爲狄所滅之事。傳言「滅」﹐經書「入」者﹐賈逵云「不與夷狄得志於中國。」杜預云「君死國散﹐經不書滅者﹐狄不能赴﹐衛之君臣皆盡﹐無復文告﹐齊桓爲之告諸侯﹐言狄巳去﹐言衛之存﹐故但以『入』爲文。」是《春秋》書「入」之意也。《詩》則據實而言﹐以時君死民散﹐故云「滅」耳。言東徙渡河﹐則戰在河北也。《禹貢》豫州﹐「滎波旣豬」﹐注云「沇水溢出河爲澤﹐今塞爲平地﹐滎陽民猶謂其處爲滎澤﹐其在縣東。《春秋》魯閔公二年﹐衛侯及狄人戰於滎澤﹐此其地也。」如《禹貢》之注﹐則當在河南。時衛都河北﹐狄來伐而禦之。旣敗而渡河﹐在河北明矣﹐故杜預云「此滎澤當在河北」。但沇水發源河北﹐入於河﹐乃溢爲滎﹐則沇水所溢﹐被河南北﹐故河北亦有滎澤﹐但在河南多耳。故指其豬水大處﹐則在豫州。此戰於滎﹐則在其北畔﹐相連猶一物﹐故云「此其地也」。《左傳》又曰「及敗﹐宋桓公逆諸河﹐霄濟。衛之遺民男女七百有三十人﹐益之以共﹑滕之民爲五千人。立戴公以廬於漕。」是宋桓迎衛之遺民渡河﹐立戴公廬於漕之事。杜預云「廬﹐捨也」。言國都亡滅﹐且捨於此也。此渡河處漕﹐戴公時也。傳惟言戴公之立﹐不言其卒﹐而《世家》云「戴公申元年卒﹐復立其弟文公。二十五年﹐文公卒。」案經僖二十五年﹐「衛侯毀卒」﹐則戴公之立﹐其年卽卒﹐故云一年。然則狄以十二月入衛﹐懿公死。其月﹐戴公立而卒。又文公立﹐故閔二年傳說衛文公衣「大布之衣﹑大帛之冠」﹐服虔云「戴公卒在於此年」﹐杜預云「衛文公以此年冬立」﹐是也。戴公立未逾年﹐而成君稱謚者﹐以衛旣滅而立﹐不系於先君﹐故臣子成其喪而爲之謚。而爲之謚者﹐與系世者異也。又言僖二年齊桓城楚丘而封衛者﹐《春秋》「僖二年春王正月﹐城楚丘」。《左傳》曰「諸侯城楚丘而封衛」﹐是也。引證齊桓公攘戎狄而封之﹐《木瓜序》云「救而封之」﹐與此一也。《左傳》無攘戎狄救衛之事﹐此言攘戎狄者﹐以衛爲狄所滅﹐民尙畏狄。閔二年傳曰「齊侯使公子無虧帥車三百乘以戍漕。」至僖二年﹐又帥諸侯城楚丘﹐於是戎狄避之﹐不復侵衛。是亦攘救之事﹐不必要與狄戰﹐故《樂緯﹟稽耀嘉》云「狄人與衛戰﹐桓公不救。於其敗也﹐然後救之。」宋均注云「救﹐謂使公子無虧戍之。」《公羊傳》曰「以城楚丘﹐爲力能救之﹐則救之可也。」是戍漕﹑城楚丘並是救之之事也。滅衛者﹐狄也。兼言戎者﹐戎狄同類﹐協句而言之。序自「攘戎狄而封之」以上﹐總說衛事﹐不指其君﹐故爲狄所滅﹐懿公時也。野處漕邑﹐戴公時也。攘戎狄而封之﹐文公時也。自「文公徙居楚丘」以下﹐指說文公建國營室得其制﹐所以美之﹐故箋云「於是文公立而建國焉。」

定之方中﹐作於楚宮。定﹐營室也。方中﹐昏正四方。楚宮﹐楚丘之宮也。仲梁子曰「初立楚宮也。」箋云﹕楚宮﹐謂宗廟也。定星昏中而正﹐於是可以營制宮室﹐故謂之營室。定昏中而正﹐謂小雪時﹐其體與東壁連正四方。揆之以日﹐作於楚室。揆﹐度也。度日出日入﹐以知東西。南視定﹐北準極﹐以正南北。室猶宮也。箋云﹕楚室﹐居室也。君子將營宮室﹐宗廟爲先﹐廏庫爲次﹐居室爲後。○揆﹐葵癸反。度﹐待洛反﹐下同。「視」﹐字又作「眡」﹐音同。廏﹐居又反。樹之榛栗﹐椅桐梓漆﹐爰伐琴瑟。椅﹐梓屬。箋云﹕爰﹐曰也。樹此六木於宮者﹐曰其長大可伐以爲琴瑟。言豫備也。○榛﹐側巾反。椅﹐於宜反。《艸木疏》云「梓實桐皮曰椅也。」梓音子。漆音七。長﹐丁丈反。

﹝疏﹞「定之」至「琴瑟」。○毛以爲﹐言定星之昏正四方而中﹐取則視之以正其南﹐因準極以正其北﹐作爲楚丘之宮也。度之以日影﹐度日出之影與日入之影﹐以知東西﹐以作爲楚丘之室也。東西南北皆旣正方﹐乃爲宮室。別言宮室﹐異其文耳。旣爲宮室﹐乃樹之以榛﹑栗﹑椅﹑桐﹑梓﹑漆六木於其宮中﹐曰此木長大﹐可伐之以爲琴瑟。言公非直營室得其制﹐又能樹木爲豫備﹐故美之。○鄭以爲﹐文公於定星之昏正四方而中之時﹐謂夏之十月﹐以此時而作爲楚丘之宮廟。又度之以日影而營表其位﹐正其東西南北﹐而作楚丘之居室。室與宮俱於定星中而爲之﹐同度日影而正之﹐各於其文互舉一事耳。餘同。○傳「楚宮」至「立楚宮」。○正義曰﹕《鄭志》「張逸問﹕『楚宮今何地﹖仲梁子何時人﹖』答曰﹕『楚丘在濟河間﹐疑在今東郡界中。仲梁子﹐先師﹐魯人﹐當六國時﹐在毛公前。然衛本河北﹐至懿公滅﹐乃東徙渡河﹐野處漕邑﹐則在河南矣。又此二章升漕墟望楚丘﹐楚丘與漕不甚相遠﹐亦河南明矣。故疑在東郡界中。』」杜預云「楚丘﹐濟陰成武縣西南﹐屬濟陰郡」﹐猶在濟北﹐故云「濟河間」也。但漢之郡境巳不同﹐鄭疑在東郡﹐杜云濟陰也。毛公﹐魯人﹐而春秋時魯有仲梁懷﹐爲毛所引﹐故言「魯人」﹐當六國時﹐蓋承師說而然。○箋「定星」至「四方」。正義曰﹕傳𨿽不以方中爲記時﹐亦以定爲營室方中爲昏正四方﹐而箋以爲記時﹐故因解其名定爲營室及其方中之意。《釋天》云「營室謂之定。」孫炎曰「定﹐正也。天下作宮室者﹐皆以營室中爲正。」此言定星昏中而正四方﹐於是可以營制宮室﹐故謂之營室﹐是取《爾雅》爲說也。然則毛不取記時﹐而名營室者﹐爲視其星而正南北﹐以營宮室﹐故謂之營室。又云定星昏而正中﹐謂小雪時。小雪者﹐十月之中气。十二月皆有節气﹐有中气。十月立冬節﹐小雪中於此時﹐定星昏而正中也。又解中得方者﹐由其體與東壁相成﹐故得正四方﹐以於列宿﹐室與壁別星﹐故指室云其體﹐又壁居南﹐則在室東﹐故因名東壁。《釋天》云「娵觜之口﹐營室東壁也。」孫炎曰「娵觜之口﹐嘆則口開方﹐營室東壁四方似口﹐故因名云。」是也。此定之方中﹐小雪時﹐則在周十二月矣。《春秋》「正月城楚丘」﹐《穀梁傳》曰「不言城衛﹐衛未遷。」則諸侯先爲之城其城﹐文公乃於其中營宮室也。建城在正月﹐則作室亦正月矣。而云「得時」者﹐《左傳》曰「凡土功﹐水昏正而裁﹐日至而畢。」則冬至以前﹐皆爲土功之時。以歷校之﹐僖二年閏餘十七﹐則閏在正月之後﹐正月之初未冬至﹐故爲得時也。箋言定星中﹐小雪時﹐舉其常期耳﹐非謂作其楚宮卽當十月也。如此﹐則小雪以後方興土功。而《禮記》云「君子旣蠟不興功」者﹐謂不復興農功﹐而非土功也。《月令》仲秋云「是月也﹐可以築城郭﹐建都邑」者﹐秦法與周異。仲冬云「命有司曰﹕『土事無作』﹐亦與《左傳》同。然則《左傳》所云乃是正禮。而《召誥》於三月之下營洛邑之事﹐於周之三月起土功﹐不依禮之常時者﹐《鄭志》答趙商云「傳所言者﹐謂庸時也。周﹑召之作洛邑﹐因欲觀眾殷樂之與否。」則由欲觀民之意﹐故不依常時也。○傳「度日」至「南北」。○正義曰﹕此度日出日入﹐謂度其影也。故《公劉》傳曰「考於日影」﹐是也。其術則《匠人》雲「水地以縣﹐置﹛埶木﹜以縣﹐視以影。爲規﹐識日出之影與日入之影﹐晝參諸日中之影﹐夜考之極星﹐以正朝夕。」注云「於四角立植而縣以水﹐望其髙下。髙下旣定﹐乃爲位而平地。於所平之地中央﹐樹八尺之臬﹐以縣正之。視之以其影﹐將以正四方也。日出日入之影﹐其端則東西正也。又爲規以識之者﹐爲其難審也。自日出而畫其影端﹐以至日入旣﹐則爲規。測影兩端之內﹐規之﹐規之交乃其審也。度兩交之間﹐中屈之以指臬﹐則南北正也。日中之影最短者也。極星﹐謂北辰也。」是揆日瞻星以正東西南北之事也。如《匠人》注度日出日入之影﹐不假於視定﹑視極﹐而東西南北皆知之。此傳度日出入﹐以知東西﹐視定﹑極以正南北者﹐《考工》之文止言以正朝夕﹐無正南北之語﹐故規影之下別言「考之極星」﹐是視極乃南北正矣。但鄭因屈橫度之繩﹐卽可以知南北﹐故細言之﹐與此不爲乖也。惟傳言「南視定」者﹐鄭意不然。何者﹖以《匠人》云「晝參諸日中之影」﹐不言以定星參之。經﹑傳未有以定星正南北者﹐故上箋以定爲記時﹐異於傳也。傳以視定爲正南北﹐則四句同言得制﹐非記時也。○傳「室猶宮」。○正義曰﹕《釋宮》云「宮謂之室﹐室謂之宮。」郭璞曰「皆所以通古今之異語。」明同實而兩名﹐故云「室猶宮」也。○箋「楚室」至「爲後」。○正義曰﹕《釋宮》以宮室爲一﹐謂通而言之﹐其對文則異﹐故上箋楚宮謂廟﹐此楚室謂居室﹐別其文以明二者不同也。故引《曲禮》曰「君子將營宮室﹐宗廟爲先﹐廏庫爲次﹐居室爲後。」明制有先有後﹐別設其文也。《綿》與《斯幹》皆述先作宗廟﹐後營居室也。○傳「椅﹐梓屬」。○正義曰﹕《釋木》云「椅﹐梓也。」舍人曰「梓一名椅。」郭璞曰「卽楸也。」《湛露》曰「其桐其椅。」桐椅旣爲類﹐而梓一名椅﹐故以椅桐爲梓屬。言梓屬﹐則椅梓別﹐而《釋木》椅梓爲一者﹐陸機云「梓者﹐楸之疏理白色而生子者爲梓﹐梓實桐皮曰椅」﹐則大類同而小別也。箋云「樹此六木於宮中」﹐明其別也。定本「椅﹐梓屬」﹐無「桐」字﹐於理是也。

升彼虛矣﹐以望楚矣。望楚與堂﹐景山與京﹐虛﹐漕虛也。楚丘有堂邑者。景山﹐大山。京﹐髙丘也。箋云﹕自河以東﹐夾於濟水﹐文公將徙﹐登漕之虛以望楚丘﹐觀其旁邑及其丘山﹐審其髙下所依倚﹐乃後建國焉﹐愼之至也。○虛﹐起居反﹐本或作「墟」。夾﹐居洽反。濟﹐節禮反。倚﹐於綺反。降觀於桑。地勢宜蠶﹐可以居民。卜云其吉﹐終然允臧。龜曰卜。允﹐信。臧﹐善也。建國必卜之﹐故建邦能命龜﹐田能施命﹐作器能銘﹐使能造命﹐升髙能賦﹐師旅能誓﹐山川能說﹐喪紀能誄﹐祭祀能語﹐君子能此九者﹐可謂有徳音﹐可以爲大夫。○使﹐所吏反。能說如字。《鄭志》「問曰﹕『山川能說﹐何謂也﹖』答曰﹕兩讀。或言說﹐說者﹐說其形勢也。或曰述﹐述者﹐述其故事也。述讀如「遂事不諫」之遂。』」亻畕本又作「訁畕」﹐又作「誄」﹐皆力水反。《說文》云「訁畕﹐禱也﹐累功徳以求福也。」誄﹐謚也。「爲卿大夫」﹐一本無「卿」字。

﹝疏﹞「升彼」至「允臧」。正義曰﹕此追本欲遷之由﹐言文公將徙﹐先升彼漕邑之墟矣﹐以望楚丘之地矣﹐又望其傍堂邑及景山與京丘。言其有山林之饒﹐髙丘之阻﹐可以居處。又下漕墟而往觀於其處之桑﹐旣形勢得宜蠶桑﹐又茂美可以居民矣。人事旣從﹐乃命龜卜之﹐雲從其吉矣﹐終然信善﹐非直當今而巳。乃由地勢美而卜又吉﹐故文公徙居楚丘而建國焉。○傳「虛漕」至「髙丘」。○正義曰﹕知墟﹐漕墟者﹐以文公自漕而徙楚丘﹐故知升漕墟。蓋地有故墟﹐髙可登之以望﹐猶僖二十八年《左傳》稱「晉侯登有莘之墟」也。升墟而並望楚堂﹐明其相近﹐故言楚丘有堂邑﹐楚丘本亦邑也。但今以爲都﹐故以堂系楚丘而言之。《釋詁》云「景﹐大也。」故知景山爲大山。京與山相對﹐故爲髙丘。《釋丘》云「絕髙爲之京。」郭璞曰「人力所作也。」又云「非人爲之丘。」郭璞曰「地自然生。」則丘者﹐自然而有﹕京者﹐人力所爲﹐形則相類﹐故云「京﹐髙丘也」。《公劉》箋云「絕髙爲之京」﹐與此一也。《皇矣》傳曰「京﹐大阜也」﹐以與「我陵」﹑「我阿」相接﹐類之﹐故爲大阜。○箋「自河」至「濟水」。○正義曰﹕箋解楚丘所在﹐故云「自河以東﹐夾於濟水」﹐言楚丘在其間。《禹貢》云「道沇水﹐東流爲濟﹐入於河﹐溢爲滎。東出於陶丘北﹐又東至於菏﹐又東北會於汶。」是濟自河北而南入於河﹐又出而東。楚丘在於其間﹐西有河﹐東有濟﹐故云「夾於濟水」也。○傳「龜曰卜」至「大夫」。○正義曰﹕《大卜》曰「國大遷﹐大師﹐則貞龜。」是建國必卜之。《綿》云「爰契我龜」﹐是也。大遷必卜﹐而筮人掌九筮﹐「一曰筮更」﹐注云「更﹐謂筮遷都邑也。」《鄭志》答趙商云「此都邑比於國爲小﹐故筮之。」然則都邑則用筮﹐國都則卜也。此卜云「終吉」﹐而僖三十一年又遷於帝丘﹐而言「終善」者﹐卜所以決疑﹐衛爲狄人所滅﹐國人分散﹐文公徙居楚丘﹐興復祖業﹐國家殷富﹐吉莫如之。後自更﹐以時事不便而遷﹐何害「終然允臧」也。傳因引「建邦能命龜」﹐證「建國必卜之」﹐遂言「田能施命」。以下本有成文﹐連引之耳。建邦能命龜者﹐命龜以遷﹐取吉之意。若《少牢》史述曰「假爾大筮有常﹐孝孫某來日丁亥﹐用薦歲事於皇祖伯某﹐以某妃配某氏﹐尙饗。」《士喪》卜曰「哀子某﹐卜葬其父某甫。考降﹐無有近悔。」如此之類也。建邦亦言某事以命龜﹐但辭亡也。田能施命者﹐謂於田獵而能施教命以設誓﹐若《士師職》云「三曰禁﹐用諸田役。」注云「禁﹐則軍禮曰﹕『無於車無自後射其類也。』」《大司馬職》云「斬牲﹐以左右徇陳﹐曰﹕『不用命者﹐斬之。』」是也。田所以習戰﹐故施命以戒眾也。作器能銘者﹐謂旣作器﹐能爲其銘。若《栗氏》「爲量﹐其銘曰﹕『時文思索﹐允臻其極。嘉量旣成﹐以觀四國。永啟厥後﹐玆器維則。』」是也。《大戴禮》說武王盤盂幾杖皆有銘﹐此其存者也。銘者﹐名也﹐所以因其器名而書以爲戒也。使能造命者﹐謂隨前事應機﹐造其辭命以對﹐若屈完之對齊侯﹐國佐之對晉師﹐君無常辭也。升髙能賦者﹐謂升髙有所見﹐能爲詩賦其形狀﹐鋪陳其事勢也。師旅能誓者﹐謂將帥能誓戒之﹐若鐵之戰﹐趙鞅誓軍之類。山川能說者﹐謂行過山川﹐能說其形勢﹐而陳述其狀也。《鄭志》「張逸問﹕『傳曰山川能說﹐何謂﹖』答曰﹕『兩讀。或云說者﹐說其形勢。或云述者﹐述其古事。』」則鄭爲兩讀﹐以義俱通故也。喪紀能誄者﹐謂於喪紀之事﹐能累列其行﹐爲文辭以作謚﹐若子囊之誄楚恭之類﹐故《曾子問》注云「誄﹐累也﹐累列生時行迹﹐以作謚。」是也。祭祀能語者﹐謂於祭祀能祝告鬼神而爲言語﹐若荀偃禱河﹑蒯瞶禱祖之類是也。君子由能此上九者﹐故可爲九徳﹐乃可以列爲大夫。定本﹑《集注》皆云「可謂有徳音」﹐與俗本不同。獨言可以爲大夫者﹐以大夫﹐事人者﹐當賢著徳盛乃得位極人臣。大夫﹐臣之最尊﹐故責其九能。天子諸侯嗣世爲君﹐不可盡責其能此九者﹐

靈雨旣零﹐命彼倌人。星言夙駕﹐說於桑田。零﹐落也。倌人﹐主駕者﹐箋云﹕靈﹐善也。星﹐雨止星見。夙﹐早也。文公於雨下﹐命主駕者﹕雨止﹐爲我晨早駕﹐欲往爲辭說於桑田﹐教民稼穡。務農急也。○倌音官﹐徐古患反﹐《說文》云「小臣也。」星言﹐《韓詩》云「星精也。」說﹐毛始銳反﹐捨也。鄭如字。辭﹐說。見﹐賢徧反。爲﹐於僞反。匪直也人﹐非徒庸君。秉心塞淵﹐秉﹐操也。箋云﹕塞﹐充實也。淵﹐深也。○操﹐七刀反。騋牝三千。馬七尺以上曰騋。騋馬與牝馬也。箋云﹕國馬之制﹐天子十有二閒﹐馬六種﹐三千四百五十六匹。邦國六閒﹐馬四種﹐千二百九十六匹。衛之先君兼邶﹑鄘而有之﹐而馬數過禮制。今文公滅而復興﹐徙而能富﹐馬有三千﹐𨿽非禮制﹐國人美之。○騋牝﹐上音來﹐馬六尺巳上也﹔下頻忍反﹐徐扶死反。上﹐時掌反。種﹐章勇反﹐下同。過禮﹐一本作「過禮制」。復﹐符富反。

﹝疏﹞「靈雨」至「三千」。○正義曰﹕此章說政治之美。言文公於善雨旣落之時﹐命彼倌人云﹕汝於雨止星見﹐當爲我早駕﹐當乘之往辭說於桑田之野﹐以教民之稼穡。言文公旣愛民務農如此﹐則非直庸庸之人﹐故秉操其心﹐能誠實且復深遠﹐是善人也。旣政行徳實﹐故能興國﹐以致殷富﹐騋馬與牝馬乃有三千﹐可美之極也。○傳「倌人﹐主駕者」。○正義曰﹕以命之使駕﹐故知主駕者。諸侯之禮亡﹐未聞倌人爲何官也。○傳「馬七尺」至「牝馬」。○正義曰﹕七尺曰騋﹐《廋人》文也。定本云「六尺」﹐恐誤也。此三千﹐言其總數。國馬供用﹐牝牲俱有﹐或七尺六尺﹐舉騋牝以互見﹐故言騋馬與牝馬也。知非直牝而七尺有三千者﹐以諸侯之制﹐三千已多﹐明不得獨牝有三千。《輈人職》注云「國馬﹐謂種馬﹑戎馬﹑齊馬﹑道馬﹐髙八尺﹐田馬七尺﹐駑馬六尺。」此天子國馬有三等﹐則諸侯國馬之制不一等﹐明不獨七尺也。乘車﹑兵車及田車髙下各有度﹐則諸侯亦齊﹑道髙八尺﹐田馬髙七尺﹐駑馬髙六尺。獨言騋馬者﹐舉中言之。○箋「國馬」至「美之」。○正義曰﹕言國馬﹐謂君之家馬也。其兵賦﹐則《左傳》曰「元年革車三十乘﹐季年乃三百乘」﹐是也。

天子十有二閒﹐馬六種﹔邦國六閒﹐馬四種﹐皆《校人》文也。其天子三千四百五十六匹﹐諸侯千二百九十六匹﹐皆推《校人》而計之。《校人》又曰「凡頒良馬而養乘之﹐乘馬一師四圉﹐三乘爲皂﹐皂一趣馬﹔三皂爲系﹐系一馭夫﹔六系爲廏﹐廏一僕夫﹔六廏成校﹐校有左右。駑馬三良馬之數。」注云「二耦爲乘。自乘至廏﹐其數二百一十六匹。《易》﹕『乾爲馬。』此應干之策也。至校變言成者﹐明六馬各一廏﹐而王馬小備也。校有左右﹐則良馬一種者四百三十二匹﹐五種合二千一百六十匹。駑馬三之﹐則爲千二百九十六匹。五良一駑﹐凡三千四百五十六匹﹐然後王馬大備。」由此言之﹐六廏成校﹐校有左右﹐則爲十二廏﹐卽是十二閒﹐故鄭又云「每廏爲一閒」﹐明廏別一處﹐各有閒衛﹐故又變廏言閒也。以一乘四匹﹐三乘爲皂﹐則十二匹。三皂爲系﹐則三十六匹。六系成廏﹐以六乘三十六﹐則二百一十六匹。故云自乘至廏﹐其數二百一十六匹﹐應干之策。謂變者﹐爲揲蓍用四﹐四九三十六﹐謂一爻之數。純乾六爻﹐故二百一十六也。以校有左右﹐故倍二百一十六﹐爲四百三十二。駑馬三之﹐又三乘此四百三十二﹐爲千二百九十六匹。此天子之制﹐𨿽駑馬數言三良﹐亦以三駑之數共廏爲一閒。諸侯言六閒﹐馬四種﹐則不種爲二閒﹐明因駑三良之數而分爲三閒﹐與上三種各一閒﹐而六閒﹐皆二百一十六匹﹐以六乘之﹐故諸侯千二百九十六匹也。是以《校人》又云﹕大夫四閒﹐馬二種。鄭因諸侯不種爲二閒﹐亦分駑馬爲三﹐故注云諸侯有齊馬﹑道馬﹑田馬﹐大夫有田馬﹐各一閒﹐其駑皆分爲三﹐是也。故《鄭志》「趙商問曰﹕『《校人職》天子十有二閒﹐馬六種﹐爲三千四百五十六匹。邦國六閒﹐馬四種﹐爲二千五百九十二匹。家四閒﹐馬二種﹐爲千七百二十八匹。商案大夫食縣﹐何由能供此馬﹖《司馬法》論之﹐一甸之田方八里﹐有戎馬四匹﹐長轂一乘。今大夫采四甸﹐一甸之稅以給王﹐其餘三甸裁有十二匹。今就《校人職》相覺甚異。』答曰﹕『邦國六閒﹐馬四種﹐其數適當千二百九十六匹。家四閒﹐馬二種﹐又當八百六十四。今子何術計之乎﹖此馬皆國君之制﹐非民之賦。《司馬法》甸有戎馬四匹﹐長轂一乘﹐此謂民出軍賦﹐無與於天子國馬之數。』」是鄭計諸侯大夫之明數也。趙商因校有左右﹐謂二廏爲一閒﹐故其數皆倍而誤。鄭以十二廏卽十二閒數﹐諸侯大夫閒數﹐駑與良同﹐故云「子以何術計之」。鄭以諸侯之馬千二百九十六匹﹐而此亦諸侯之國﹐馬有三千﹐過制﹐明非始文公﹐所從遠矣﹐故本之先君﹐言由衛之先君兼邶﹑鄘而有之。謂有此邶﹑鄘之富﹐而馬數過禮制﹐故今文公過制也。然則三千之數﹐違禮者也。而《校人》注引《詩》云「『騋牝三千』﹐王馬之大數」者﹐以三千與王馬數近相當﹐故因言之。其實此數非王馬之數也。

《定之方中》三章﹐章七句。

卷三三之二

卷三三之二

《蝃蝀》﹐止奔也。衛文公能以道化其民﹐淫奔之恥﹐國人不齒也。不齒者﹐不與相長稚。○蝃蝀﹐上丁計反﹐下都動反。《爾雅》作「螮蝀」﹐音同。長﹐丁丈反。

﹝疏﹞「《蝃蝀》三章﹐章四句」至「不齒」。○正義曰﹕作《蝃蝀》詩者﹐言能止當時之淫奔。衛文公以道化其民﹐使皆知禮法﹐以淫奔者爲恥。其有淫之恥者﹐國人皆能惡之﹐不與之爲齒列相長稚﹐故人皆恥之而自止也。

蝃蝀在東﹐莫之敢指。蝃蝀﹐虹也。夫婦過禮則虹气盛﹐君子見戒而懼諱之﹐莫之敢指。箋云﹕虹﹐天气之戒﹐尙無敢指者﹐況淫奔之女﹐誰敢視之。○虹音洪﹐一音絳。女子有行﹐遠父母兄弟。箋云﹕行﹐道也。婦人生而有適人之道﹐何憂於不嫁﹐而爲淫奔之過乎﹖惡之甚。○遠﹐於萬反﹐下同。惡﹐烏路反﹐下「惡之」皆同。

﹝疏﹞「蝃蝀」至「兄弟」。○正義曰﹕此惡淫奔之辭也。言虹气見於東方﹐爲夫婦過禮之戒。君子之人尙莫之敢指而視之﹐況今淫奔之女﹐見爲過惡﹐我誰敢視之也﹖旣惡淫奔之女﹐因卽就而責之。言女子有適人之道﹐當自遠其父母兄弟﹐於理當嫁﹐何憂於不嫁﹐而爲淫奔之過惡乎﹖○傳「蝃蝀」至「敢指」。○正義曰﹕《釋天》云「螮蝀謂之雩。螮蝀﹐虹也。」郭璞曰「俗名爲美人。」《音義》云「虹雙出﹐色鮮盛者爲雄﹐雄曰虹﹔闇者爲雌﹐雌曰蜺。」此與《爾雅》字小異﹐音實同﹐是爲虹也。序云「止奔」﹐而經云「莫之敢指」﹐是虹爲淫戒﹐故言夫婦過禮則虹气盛也。夫婦過禮﹐謂不以道妄淫行夫婦之事也。《月令》孟冬虹藏不見﹐則十月以前﹐當自有虹。言由夫婦過禮者﹐天垂象﹐因事以見戒﹐且由過禮而气更盛﹐不謂凡平無虹也。以天見戒﹐故君子見而懼諱自戒。懼諱﹐惡此由淫過所致﹐不敢指而視之。若指而視之﹐則似慢天之戒不以淫爲懼諱然﹐故莫之敢指也。

朝隮於西﹐崇朝其雨。隮﹐升。崇﹐終也。從旦至食時爲終朝。箋云﹕朝有升气於西方﹐終其朝則雨﹐气應自然。以言婦人生而有適人之道﹐亦性自然。○隮﹐子西反﹐徐又子細反。鄭注《周禮》云「隮﹐虹。」應﹐應對之應。女子有行﹐遠兄弟父母。

﹝疏﹞「朝隮」至「父母」。○正義曰﹕言朝有升气於西方﹐終朝其必有雨。有隮气必有雨者﹐是气應自然﹐以興女子生則必當嫁﹐亦性自然矣。故又責之﹐言女子生有適人之道﹐遠其兄弟父母﹐何患於不嫁而爲淫奔乎﹖○傳「從旦」至「終朝」。○正義曰﹕以朝者早旦之名﹐故《爾雅》「山東曰朝陽」。今言終朝﹐故至食時矣。《左傳》曰「子文治兵﹐終朝而畢﹐子玉終日而畢。」是終朝非竟日也。○箋「朝有」至「自然」。○正義曰﹕《視祲》注云「隮﹐虹也。《詩》云﹕『朝隮於西。』」則隮亦虹也。言升气者﹐以隮﹐升也﹐由升气所爲﹐故號虹爲隮。鄭司農亦云「隮者﹐升气」﹐是也。上「蝃蝀﹐虹也」﹐色靑赤﹐因云而見。此言雨徵﹐則與彼同也。《眡祲》「掌十煇之法﹐以觀妖祥」﹐注云「煇謂日光气也」﹐則隮亦日之光气矣。蝃蝀亦日光气﹐但日在東﹐則虹見西方﹐日在西方﹐虹見東方﹐無在日傍之時。鄭注《周禮》見隮與此同﹐故引以證﹐非謂此爲妖祥也。

乃如之人也﹐懷昏姻也。乃如是淫奔之人也。箋云﹕懷﹐思也。乃如是之人﹐思昏姻之事乎﹖言其淫奔之過惡之大。大無信也﹐不知命也。不待命也。箋云﹕淫奔之女﹐大無貞絜之信﹐又不知昏姻當待父母之命﹐惡之也。○大音泰。注同。

《蝃蝀》三章﹐章四句。

《相鼠》﹐刺無禮也。衛文公能正其羣臣﹐而刺在位承先君之化無禮儀也。○相﹐息亮反。篇內同。

﹝疏﹞「《相鼠》三章﹐章四句」至「禮儀」。正義曰﹕作《相鼠》詩者﹐刺無禮也。由衛文公能正其羣臣﹐使有禮儀﹐故刺其在位有承先君之化無禮儀者。由文公能化之﹐使有禮﹐而刺其無禮者﹐所以美文公也。《凱風》美孝子而反以刺君﹐此刺無禮而反以美君﹐作者之本意然也。在位無禮儀﹐文公不黜之者﹐以其承先君之化﹐獘風未革﹐身無大罪﹐不可廢之故也。

相鼠有皮﹐人而無儀。相﹐視也。無禮儀者﹐𨿽居尊位﹐猶爲闇昧之行。箋云﹕儀﹐威儀也。視鼠有皮﹐𨿽處髙顯之處﹐偸食苟得﹐不知廉恥﹐亦與人無威儀者同。○行﹐下孟反。之處﹐昌慮反。人而無儀﹐不死何爲﹖箋云﹕人以有威儀爲貴﹐今反無之﹐傷化敗俗﹐不如其死﹐無所害也。

﹝疏﹞「相鼠」至「何爲」。○正義曰﹕文公能正其羣臣﹐而在位猶有無禮者﹐故刺之。視鼠有皮﹐猶人之無儀﹐何則﹖人有皮﹐鼠亦有皮﹐鼠猶無儀﹐故可恥也﹐人無禮儀﹐何異於鼠乎﹖人以有威儀爲貴。人而無儀﹐則傷化敗俗﹐此人不死何爲﹖若死﹐則無害也。○箋「視鼠」至「者同」。○正義曰﹕大夫𨿽居尊位﹐爲闇昧之行﹐無禮儀而可惡﹐猶鼠處髙顯之居﹐偸食苟得﹐不知廉恥。鼠無廉恥﹐與人無禮儀者同﹐故諭焉。以傳曰「𨿽居尊位」﹐故箋言「𨿽處髙顯之居」以對之。

相鼠有齒﹐人而無止。止﹐所止息也。箋云﹕止﹐容止。《孝經》曰「容止可觀。」無止﹐則𨿽居尊﹐無禮節也。人而無止﹐不死何俟。俟﹐待也。

相鼠有體﹐體﹐支體也。

﹝疏﹞傳「體﹐支體」。○正義曰﹕上云「有皮有齒」﹐己指體言之﹐明此言體﹐非徧體也﹐故爲支體。

人而無禮。人而無禮﹐胡不遄死。遄﹐速也。○遄﹐市專反。

《相鼠》三章﹐章四句。

《幹旄》﹐美好善也。衛文公臣子多好善﹐賢者樂告以善道也。賢者﹐時處士也。○旄音毛。好﹐呼報反﹐篇內同。

﹝疏﹞「《幹旄》三章﹐章六句」至「善道」。○正義曰﹕作《幹旄》詩者﹐美好善也。衛文公臣子多好善﹐故處士賢者樂告之以善道也。毛以爲﹐此敍其由臣子多好善﹐故賢者樂告以善道。經三章皆陳賢者樂告以善道之事。鄭以三章皆上四句言文公臣子建旌乘馬﹐數往見賢者於浚邑﹐是好善。見其好善﹐下二句言賢者樂告以善道也。○箋「賢者﹐時處士」。○正義曰﹕以臣子好善﹐賢者告之﹐則賢者非臣子﹐故云處士也。士者﹐男子之大稱。言處者﹐處家未仕爲官。《鄕飲酒》注云「賓介﹐處士賢者﹐鄕大夫賓之﹐以獻於君。」是未仕也。

孑孑幹旄﹐在浚之郊。孑孑﹐幹旄之貌﹐注旄於乾首﹐大夫之旃也。浚﹐衛邑。古者﹐臣有大功﹐世其官邑。郊外曰野。箋云﹕《周禮》「孤卿建旃﹐大夫建物」﹐首皆注旄焉。時有建此旄來至浚之郊﹐卿大夫好善也。○孑﹐居熱反﹐又居列反。浚﹐蘇俊反。旃﹐之然反﹐通帛爲旃。素絲紕之﹐良馬四之。紕﹐所以織組也。裛紕於此﹐成文於彼﹐原以素絲紕組之法禦四馬也。箋云﹕素絲者﹐以爲縷以縫紕旌旗之旒縿﹐或以維持之。浚郊之賢者﹐旣識卿大夫建旄而來﹐又識其乘善馬。四之者﹐見之數也。○紕﹐毛符至反﹐鄭毗移反。組音祖。旒音畱。縿﹐所銜反﹐何﹑沈相沾反。彼姝者子﹐何以畀之﹖姝﹐順貌。畀﹐予也。箋云﹕時賢者旣說此卿大夫有忠順之徳﹐又欲以善道與之﹐心誠愛厚之至。○姝﹐赤朱反。畀﹐必寐反﹐與也。注「予」同。說音悅。

﹝疏﹞「孑孑」至「畀之」。○毛以爲﹐衛之臣子好善﹐故賢者樂告之以善道。言建孑孑然之幹旄﹐而食邑在於浚之郊。此好善者﹐我原告之以素絲紕組之法﹐而禦善馬四轡之數﹐以此法而治民也。織組者裛紕於此﹐成文於彼﹐猶如禦者執轡於此﹐馬騁於彼﹐以諭治民立化於已﹐而徳加於民﹐使之得所﹐有文章也。賢者原以此道告之。賢者旣原告以禦眾之徳﹐又美此臣之好善﹐言彼姝然忠順者之子﹐知復更何以予之﹖言𨿽有所告﹐意猶未盡也。○鄭以爲﹐浚郊處士言﹐衛之卿大夫建此子孑然之幹旄﹐來在浚之郊﹐以素絲爲縷﹐縫紕此旌旗之旒縿﹐又以維持之﹐而乘善馬﹐乃四見於己也。故賢者有善道﹐樂以告之。云彼姝然忠順之子﹐好善如是﹐我有何善道以予之﹖言心誠愛之﹐情無所吝。○傳「孑孑」至「曰野」。○正義曰﹕謂之幹旄者﹐以注旄於乾首﹐故《釋天》云「注旄首曰旌。」李巡曰「旄牛尾著乾首。」孫炎曰「析五采羽注旄上也。其下亦有旒縿。」郭璞曰「載旄於竿頭﹐如今之幢﹐亦有旒也。」如是則幹之首有旄有羽也﹐故《周禮﹟序官﹟夏采》注云「夏采﹐夏翟羽色。《禹貢》徐州貢夏翟之羽﹐有虞氏以爲綏。後世或無﹐故染鳥羽象而用之﹐謂之夏采。」其職注云「綏以旄牛尾爲之﹐綴於幢上﹐所謂注旄於乾首者」也。言大夫之旃者﹐以經言幹旄﹐惟言乾首有旄﹐不言旒縿﹐明此言幹旄者﹐乃是大夫之旃也。《周禮》「孤卿建旃」﹐衛侯無孤﹐當是卿也。大夫者﹐總名﹐故《春秋》書諸侯之卿皆曰大夫﹐是也。天子以下建旃之者﹐乾首皆注旄﹐獨以爲卿之建旃者﹐以臣多好善﹐當據貴者爲言﹐故知是卿旃也。大夫得言在浚之郊﹐則此臣子食邑於浚也。所以得食邑者﹐由古者臣有大功﹐世其官邑﹐故《左傳》曰「官有世功﹐則有官族。邑亦如之。」是有功之臣得世官邑也。有功世邑﹐則宜爲卿﹐故舉旃言之。三章皆言在浚﹐則所論是一人﹐皆卿也。二章言「幹旟」﹐傳曰「鳥隼曰旟。」於《周禮》則州裏之所建﹐若卿而得建旟者﹐《大司馬職》曰「百官載旟。」注云「百官﹐卿大夫也。載旟者﹐以其屬衛王也。凡旌旗﹐有軍眾者畫異物。」然則平常建旃﹐出軍則建旟﹐是卿有建旟之時。旟亦有旄﹐二章互文也。言旄則有旒縿﹐言旟則亦有旄矣。卒章言「幹旌」﹐傳曰「析羽爲旌。」於《周禮》則遊車之所載。卿而得建旌者﹐《鄕射記》注云「旌﹐總名也。」《爾雅》云「注旄首曰旌。」則幹旄﹑幹旌一也。旣設旒縿﹐有旃﹑旟之稱﹔未設旒縿﹐空有析羽﹐謂之旌。卿建旌者﹐設旒縿而載之﹐遊車則空載析羽﹐無旒縿也。《釋地》云「郊外謂之牧﹐牧外謂之野。」此言「郊外曰野」﹐略《爾雅》之文﹐以言在浚之郊﹐明所食邑在郊外也。下言「在浚之都」﹐「在浚之城」﹐言於郊爲都邑相兼一也。○箋「周禮」至「好善」。○正義曰﹕孤卿建旃﹐大夫建物﹐《司常》文也。又曰「通帛爲旃﹐雜帛爲物。」注云「凡九旗之帛皆用絳。」則通帛﹐大赤也﹔雜帛﹐以白爲飾絳之側也。知「首皆注旄」者﹐以《夏采》王崩﹐以緌復魄﹐緌有旄牛尾也。注云「王祀四郊﹐乘玉輅﹐建太常。今以之復去其旒﹐異於此﹐亦因先王有徒緌。」是太常之幹有旄也。又《出車》云「設此旐矣﹐建彼旄矣。」此亦云「幹旄」﹐是九旗之幹皆有旄矣﹐故知旃﹑物首皆注旄焉。以序言「多好善」﹐故卿大夫兼言之。○傳「紕所」至「四馬」。○正義曰﹕以二章言組﹐卒章言織﹐故於此總解之。言「紕所以織組」也。以織組裛紕於此﹐成文於彼﹐似禦執轡於此﹐馬騁於彼﹐故原以素絲紕組之法禦四馬也。言「原以」者﹐稱賢者之意﹐欲告文公臣子以此道﹐故言「原以」也。言「總紕於此﹐成文於彼」者﹐《家語》文也。○箋「素絲」至「之數」。○正義曰﹕以前云幹旄說旌旗﹐而此云「素絲紕之」﹐故知以素絲爲綫縷﹐所以縫紕旌旗之旒縿也。縿謂系於旌旗之體﹐旒謂縿末之垂者﹐須以縷縫之﹐使相連。《釋天》云「纁帛縿。」郭璞曰「眾旒所著。」孫炎曰「爲旒於縿。」是也。或以維持者﹐謂旒之垂數非一﹐故以繯相綴連之。《節服氏》云「六人﹐維王之太常。」注云「維之以縷﹐王旌十二旒﹐兩兩以縷綴連之傍﹐三人持之。禮﹐天子旌曳地。」諸侯旂九旒。《釋天》又曰「練旒九﹐維以縷。」孫炎曰「維持以縷﹐不欲其曳地。」然則諸侯以下﹐旒數少而且短﹐維之以否﹐未可知也。經直言「紕之」﹐不言其所用﹐故言「或」﹐爲疑辭。前經言「幹旄」﹐是浚郊之賢者識卿大夫建旄而來。此又云「良馬」﹐是又識其乘善馬也。「四之」者﹐四見之數也。

孑孑幹旟﹐在浚之都。烏隼曰旟。下邑曰都。箋云﹕《周禮》州裏建旟﹐謂州長之屬。○旟音余。隼﹐荀尹反。長﹐張丈反。

﹝疏﹞箋「周禮」至「之屬」。○正義曰﹕箋以爲﹐賢者見時臣子實建旟而來﹐此爲州長﹐非卿大夫。若卿大夫﹐則將兵乃建旟﹐非賢者所當見也。《周禮》州長﹐中大夫﹐天子之州長也。《鄕射目錄》云「州長射於州序之禮。」經曰「釋獲者執鹿中。」《記》云「士則鹿中。」是諸侯之州長﹐士也。言「之屬」者﹐見鄕遂官非一﹐《司常》云「師都建旗﹐州裏建旟﹐縣鄙建旐。」注云「師都﹐六鄕六遂大夫也。州裏﹑縣鄙﹐鄕遂之官﹐互約言之。」如鄭之意﹐則以鄕﹑遂同建旗。鄕之下有州﹐州爲第二﹐黨爲第三﹐族爲第四﹐閭爲第五﹐比爲第六。其遂之下有縣﹐縣爲第二﹐鄙爲第三﹐酇爲第四﹐裏爲第五﹐鄰爲第六。今云州裏建旟﹐則六鄕內州長﹑黨正及六遂內酇長﹑裏宰﹑鄰長等五人同建旟也。又云「縣鄙建旐」﹐謂六遂內縣正﹑鄙師及六鄕內族師﹑閭胥﹑比長等五人同建旐﹐故鄭云「互約言」也。諸侯之鄕亦大夫﹐故《鄕飲酒目錄》云「諸侯之鄕大夫三年賓賢能之禮。」是鄕爲大夫﹐則遂亦大夫也。其縣與州長班同﹐則亦士也。黨﹑鄙在州﹑縣之下﹐或亦爲士。酇﹑族以下卑﹐則皆非士矣。上章朝臣言卿大夫﹐則此各亦有大夫兼鄕遂與州縣也。鄕大夫以下及不命之士等職位𨿽卑﹐皆問善道﹐其可互約﹐別圖於後﹕鄕旗﹐州旟﹐黨旟﹐族旐﹐閭旐﹐比旐﹐遂旗﹐縣旐﹐鄙旐﹐酇旟﹐裏旟﹐鄰旟。

素絲組之﹐良馬五之。總以素絲而成組也。驂馬五轡。箋云﹕以素絲縷縫組於旌旗以爲之飾。五之者﹐亦爲五見之也。○總﹐子孔反。驂﹐七南反。

﹝疏﹞傳「驂馬五轡」。○正義曰﹕凡馬﹐士駕二﹐《旣夕禮》云「公賵以兩馬」﹐是也。大夫以上駕四﹐四馬則八轡矣。驂馬五轡者﹐禦車之法﹐驂馬內轡納於觖﹐惟執其外轡耳。驂馬馬執一轡﹐服馬則二轡俱執之﹐所謂六轡在手也。此經有四之﹑五之﹑六之﹐以禦馬諭治民﹐馬多益難禦﹐故先少而後多。傳稱漸多之由爲說﹐從內而出外。上章四之﹐謂服馬之四轡也。此章加一驂馬益一轡﹐故言五之也。下章又加一驂﹐更益一轡﹐故六之也。據上四之爲服馬﹐此加一驂乃有五﹐故言五轡也。王肅云「古者一轅之車駕三馬則五轡﹐其大夫皆一轅車。夏后氏駕兩謂之麗﹐殷益以一騑謂之驂。周人又益一騑謂之駟。本從一驂而來﹐亦謂之驂。」經言驂﹐則三馬之名。又孔晁云「作者歷言三王之法﹐此似述傳﹐非毛旨也。何則﹖馬以引重﹐左右當均。一轅車以兩馬爲服﹐傍以一馬驂之﹐則偏而不調﹐非人情也。《株林》曰﹕『乘我乘駒。』傳曰﹕『大夫乘駒。』則毛以大夫亦駕四也。且殷之制亦駕四﹐故王基云﹕『《商頌》曰「約軧錯衡﹐八鸞鏘鏘。」是則殷駕四﹐不駕三也。』」又《異義》﹕「天子駕數﹐《易孟京》《春秋公羊》說天子駕六﹐《毛詩》說天子至大夫同駕四﹐士駕二。《詩》云﹕『四牡彭彭』﹐武王所乘﹔『龍旂承祀﹐六轡耳耳』﹐魯僖所乘﹔『四牡騑騑﹐周道委遲』﹐大夫所乘。謹案﹕《禮﹟王度記》曰『天子駕六﹐諸侯與卿同駕四﹐大夫駕三﹐士駕二﹐庶人駕一』﹐說與《易》《春秋》同。」玄之聞也﹐《周禮﹟校人》「掌王馬之政﹐凡頒良馬而養乘之﹐乘馬一師四圉」。四馬爲乘﹐此一圉者養一馬﹐而一師監之也。《尙書﹟顧命》諸侯入應門皆布乘黃朱﹐言獻四黃馬朱鬛也。旣實周天子駕六﹐《校人》則何不以馬與圉以六爲數﹖《顧命》諸侯何以不獻六馬﹖《王度記》曰「大夫駕三」﹐經傳無所言﹐是自古無駕三之制也。○箋「以素」至「之飾」。○正義曰﹕前云「孑孑幹旟」﹐言旌旗之狀﹐此云「素絲組之」﹐爲旌旗之飾﹐可知《周禮》九旂皆不言組飾。《釋天》說龍旂云「飾以組」﹐而此鄕大夫鄕遂之官亦有組﹐則九旂皆以組爲飾﹐故郭璞曰「用綦組飾旒之邊」﹐是也。

彼姝者子﹐何以予之﹖

孑孑幹旌﹐在浚之城。析羽爲旌。城﹐都城也。○析﹐星歷反。素絲祝之﹐良馬六之。祝﹐織也。四馬六轡。箋云﹕祝當作「屬」。屬﹐著也。六之者﹐亦謂六見之也。○祝﹐毛之六反﹐鄭之蜀反。著﹐直略反﹐沈知略反。彼姝者子﹐何以告之﹖

《幹旄》三章﹐章六句。

《載馳》﹐許穆夫人作也。閔其宗國顚覆﹐自傷不能救也。衛懿公爲狄人所滅﹐國人分散﹐露於漕邑。許穆夫人閔衛之亡﹐傷許之小﹐力不能救﹐思歸唁其兄﹐又義不得﹐故賦是詩也。滅者﹐懿公死也。君死於位曰滅。露於漕邑者﹐謂戴公也。懿公死﹐國人分散﹐宋桓公迎衛之遺民渡河﹐處之於漕邑﹐而立戴公焉。戴公與許穆夫人俱公子頑烝於宣姜所生也。男子先生曰兄。○閔﹐一本作「湣」﹐密謹反。唁音彥。弔失國曰唁。

﹝疏﹞「《載馳》五章﹐首章六句﹐二章三章四句﹐四章六句﹐卒章八句」至「是詩」。○正義曰﹕此《載馳》詩者﹐許穆夫人所作也。閔念其宗族之國見滅﹐自傷不能救之。言由衛懿公爲狄人所滅﹐國人分散﹐故立戴公﹐暴露而捨於漕邑。宗國敗滅﹐君民播遷﹐是以許穆夫人閔念衛國之亡﹐傷己許國之小﹐而力弱不能救﹐故且欲歸國而唁其兄。但在禮﹐諸侯夫人父母終﹐惟得使大夫問於兄弟﹐有義不得歸﹐是以許人尢之﹐故賦是《載馳》之詩而見己志也。定本﹑《集注》皆云「又義不得」﹐則爲「有」字者非也。上云「許穆夫人作」﹐又云「故賦是詩」﹐作﹑賦一也。以作詩所以鋪陳其志﹐故作詩名曰賦。《左傳》曰「許穆夫人賦《載馳》」﹐是也。此「思歸唁其兄」﹐首章是也。「又義不得」﹐二章以下是也。此實五章﹐故《左傳》叔孫豹﹑鄭子家賦《載馳》之四章﹐四猶未卒﹐明其五也。然彼賦《載馳》﹐義取控引大國﹐今控於大邦﹐乃在卒章。言賦四章者﹐杜預云「並賦四章以下。賦詩𨿽意有所主﹐欲爲首引之勢﹐並上章而賦之也。」《左傳》服虔注﹕「《載馳》五章屬《鄘風》。許夫人閔衛滅﹐戴公失國﹐欲馳驅而唁之﹐故作以自痛國小﹐力不能救。在禮﹐婦人父母旣沒﹐不得寧兄弟﹐於是許人不嘉﹐故賦二章以諭『思不遠』也。『許人尢之』﹐遂賦三章。以卒章非許人不聽﹐遂賦四章﹐言我遂往﹐無我有尢也。」服氏旣云《載馳》五章﹐下歷說惟有四章者﹐服虔意以傳稱四章﹐義取控於大國﹐此卒章乃是傳之所謂四章也﹐因以差次章數以當之。首章論歸唁之事﹐其所思之意。下四章爲許人所尢而作之﹐置首章於外﹐以下別數爲四章也。言許大夫不嘉﹐故賦二章﹐謂除首章而更有二章﹐卽此二章﹑三章是也。凡詩之作﹐首尾接連﹐未有除去首章﹐更爲次弟者也。服氏此言﹐無所案據﹐正以傳有四章之言﹐故爲此釋﹐不如杜氏並賦之說也。○「滅者」至「曰滅」。○正義曰「君死於位曰滅」﹐《公羊傳》文也。《春秋》之例﹐滅有二義。若國被兵寇﹐敵人入而有之﹐其君𨿽存而出奔﹐國家多喪滅﹐則謂之滅﹐故《左傳》曰「凡勝國曰滅。」齊滅譚﹐譚子奔莒﹔狄滅溫﹐溫子奔衛之類是也。若本國𨿽存﹐君與敵戰而死﹐亦謂之滅﹐故云「君死於位曰滅」﹐卽昭二十三年「胡子髡﹑沈子逞滅」之類是也。

載馳載驅﹐歸唁衛侯。載﹐辭也。弔失國曰唁。箋云﹕載之言則也。衛侯﹐戴公也。○駈字亦作驅﹐如字。協韻亦音丘。驅馬悠悠﹐言至於漕。悠悠﹐遠貌。漕﹐衛東邑。箋云﹕夫人原禦者驅馬悠悠乎﹐我欲至於漕。大夫跋涉﹐我心則憂。艸行曰跋。水行曰涉。箋云﹕跋涉者﹐衛大夫來告難於許時。○跋涉﹐蒲末反。《韓詩》云「不由蹊遂而涉曰跋涉。」難﹐乃旦反。

﹝疏﹞「載馳」至「則憂」。○正義曰﹕夫人言己欲驅馳而往歸於宗國﹐以弔唁衛侯﹐故原禦者馳馬悠悠然而遠行﹐我欲疾至於漕邑。我所以思原如是者﹐以衛大夫跋涉而告難於我﹐我心則憂閔其亡﹐傷不能救﹐故且驅馳而唁之。鄭惟「載之言則」爲異﹐餘同。○傳「弔失國曰唁」。○正義曰﹕昭二十五年﹐「公孫於齊﹐次於陽州。齊侯唁公於野井」。《穀梁傳》曰「弔失國曰唁。唁公不得入於魯」﹐是也。此據失國言之。若對﹐弔死曰弔﹐則弔生曰唁。《何人斯》云「不入唁我。」《左傳》曰「齊人獲臧堅﹐齊侯使夙沙衛唁之。」服虔云「弔生曰唁。」以生見獲﹐故唁之也。○傳「艸行曰跋」。○正義曰﹕《左傳》云「跋涉山川」﹐則跋者﹐山行之名也。言艸行者﹐跋本行艸之名﹐故傳曰「反首茇捨以行」。山必有艸﹐故山行亦曰跋。

旣不我嘉﹐不能旋反。不能旋反﹐我思也。箋云﹕旣﹐盡。嘉﹐善也。言許人盡不善我欲歸唁兄。視爾不臧﹐我思不遠。不能遠衛也。箋云﹕爾﹐女。女﹐許人也。臧﹐善也。視女不施善道救衛。○臧﹐子郎反。遠﹐於萬反﹐注同。協句如字。

﹝疏﹞「旣不」至「不遠」。○正義曰﹕夫人旣欲歸唁﹐而許大夫不聽﹐故責之云﹕汝許人盡不善我欲歸唁其兄﹐然不能旋反我心中之思﹐使不思歸也。旣不得去﹐而又責之言﹕我視汝許大夫不施善道以救衛﹐由此故我思不遠於衛﹐恆欲歸唁之爾。旣不能救﹐何以止我也﹖

旣不我嘉﹐不能旋濟。濟﹐止也。視爾不臧﹐我思不閟。閟﹐閉也。○閟﹐悲位反﹐徐又方冀反。

陟彼阿丘﹐言采其虻。偏髙曰阿丘。虻﹐貝母也。升至偏髙之丘﹐采其虻者﹐將以療疾。箋云﹕升丘采貝母﹐猶婦人之適異國﹐欲得力助﹐安宗國也。○虻音盲﹐藥名也。療﹐力照反。女子善懷﹐亦各有行。行﹐道也。箋云﹕善猶多也。懷﹐思也。女子之多思者有道﹐猶升丘采其虻也。許人尢之﹐眾穉且狂。尢﹐過也。是乃眾幼穉且狂進﹐取一槪之義。箋云﹕許人﹐許大夫也。過之者﹐過夫人之欲歸唁其兄。○尢﹐本亦作「訧」﹐音同。穉﹐本又作「稚」﹐直吏反。槪﹐古愛反。

﹝疏﹞「陟彼」至「且狂」。○正義曰﹕夫人旣爲許人所止而不得歸﹐故說巳歸意以非之。言有人升彼阿丘之上﹐言欲采其虻者﹐欲得其虻以療疾﹐猶婦人適於異國﹐亦欲得力助以安宗國。然我言力助宗國﹐似采虻療疾。是我女子之多思﹐亦各有道理也。旣不能救﹐思得暫歸。許人守禮尢我﹐言此許人之尢過者﹐是乃眾童穉無知且狂狷之人也﹐惟守一槪之義﹐不知我宗國今人敗滅﹐不與常同﹐何爲以常禮止我也﹖○傳「偏髙」至「貝母」。○正義曰「偏髙﹐阿丘」﹐《釋丘》文。李巡曰「謂丘邊髙。」「莔﹐貝母」﹐《釋艸》文。陸機《疏》云「虻﹐今藥艸貝母也。其葉如栝樓而細小。其子在根下﹐如芋﹐子正白﹐四方連累相著有分解」﹐是也。○箋「善猶」至「采虻」。○正義曰﹕夫人思衛﹐爲許所尢。方宜開釋許人﹐不宜自稱善思﹐故許人尢之﹐明嫌其多思﹐故云善猶多也。此多思有道﹐自夫人之意﹐言猶升丘采虻者。以經云「亦各有行」﹐「亦各」﹐不一之辭﹐明采虻與已俱有道理﹐故云「亦各」也。然則此與上互相明﹐上言采虻療疾﹐猶己欲力助宗國﹔此言已思有理﹐則采虻亦有理矣。○傳「是乃」至「之義」。○正義曰﹕《論語》云「狂者進取。」注云「狂者進取﹐仰法古例﹐不顧時俗。」是進取一槪之義。一槪者﹐一端不曉變通﹐以常禮爲防﹐不聽歸唁﹐是童蒙而狂也。○箋「許人﹐許大夫」。○正義曰﹕下云「大夫君子」﹐故許人爲許大夫。上章「視爾不臧」﹐箋云「爾﹐汝。汝﹐許人。」大夫亦由此也。大夫而曰人者﹐眾辭。下箋云「君子﹐國中賢者」﹐此獨云大夫者﹐以言「眾穉且狂」﹐是責大夫之辭﹐故不及國中賢者。下以巳情恕而告之﹐不必惟對國中大夫﹐故兼言賢者焉。

我行其野﹐芃芃其麥。原行衛之野﹐麥芃芃然方盛長。箋云﹕麥芃芃者﹐言未收刈﹐民將困也。。○芃﹐薄紅反﹐徐又符雄反。長﹐張丈反。

控於大邦﹐誰因誰極﹗控﹐引。極﹐至也。箋云﹕今衛侯之欲求援引之力助於大國之諸侯﹐亦誰因乎﹖由誰至乎﹖閔之﹐故欲歸問之。○控﹐苦貢反。引﹐夷忍反﹐又夷刃反。援﹐於眷反﹐又音袁﹐沈於萬反。

大夫君子﹐無我有尢。箋云﹕君子﹐國中賢者。無我有尢﹐無過我也。

百爾所思﹐不如我所之﹗不如我所思之篤厚也。箋云﹕爾﹐女。女﹐眾大夫君子也。

﹝疏﹞「我行」至「所之」。○正義曰﹕夫人冀得歸唁﹐說己往意。我所以歸唁於衛者﹐我比欲行衛之野﹐觀其芃芃然方盛之麥﹐時未收刈﹐明民困苦。閔其國民﹐故欲往行之。又欲問衛求援引之力助於大國之諸侯﹐亦由誰因乎﹖由誰至乎﹖我之歸唁﹐爲此而已。爾許之大夫及國中君子﹐無以我爲有過﹐而不聽問。爾之過我﹐由不思念於衛。汝百眾大夫君子﹐縱有所思念於衛﹐不如我所思之篤厚也。由情不及己﹐故不聽我去耳。○箋「欲求」至「誰至乎」。○正義曰﹕此時宋桓公迎衛之遺民﹐立戴公﹐是夫人所知﹐不須問矣。又於時十二月也﹐艸木已枯﹐野無生麥﹐而云問所控引﹐言欲觀麥者﹐夫人志在唁兄﹐思歸訪問﹐非是全不知也。又思欲向衛﹐得於三月四月﹐民饑麥盛之時﹐出行其野﹐不謂當今十二月也。故《鄭志》答趙商云「狄人入衛﹐其時明然。戴公廬漕及城楚丘二者﹐是還復其國也。許夫人傷宗國之滅﹐又閔其民﹐欲歸行其野﹐視其麥﹐是時之憂思﹐乃引日月而不得歸﹐責以冬夏與誰因誰極﹐未通於許夫人之意」﹐是也。

《載馳》五章﹐一章六句﹐二章四句﹐一章六句﹐一章八句。

鄘國十篇﹐三十章﹐百七十六句。

◎衛淇奧詁訓傳第五

○鄭﹑王俱云「紂都之東也。」

《淇奧》﹐美武公之徳也。有文章﹐又能聽其規諫﹐以禮自防﹐故能入相於周﹐美而作是詩也。○淇奧﹐上音其﹐下音於六反﹐一音烏報反。淇﹐水名。奧﹐隈也。《艸木疏》云「奧亦水名。」相﹐息亮反。

﹝疏﹞「《淇奧》三章﹐章九句」至「是詩」。○正義曰﹕作《淇奧》詩者﹐美武公之徳也。旣有文章﹐又能聽臣友之規諫﹐以禮法自防閒﹐故能入相於周爲卿士﹐由此故美之而作是詩也。《沔水》箋云「規者﹐正圓之器也。」《司諫》注云「以義正君曰規。」然則方圓者度之準﹐禮義者徳之則。正圓以規﹐使依度﹐猶正君以禮﹐使入徳﹐故謂之規諫。諫﹐幹也﹐幹君之意而告之。卒章傳曰「重較﹐卿士之車」﹐則入相爲卿士也。《賓之初筵》云「武公旣入而作是詩也」﹐則武公當幽王之時巳爲卿士矣。又《世家》云「武公將兵佐周平戎﹐甚有功。平王命爲公。」則平王之初﹐未命爲公﹐亦爲卿士矣。此云「入相於周」﹐不斥其時之王﹐或幽或平﹐未可知也。若平王則爲公﹐而云卿士者﹐卿爲典事﹐公其兼官﹐故《顧命》注「公兼官﹐以六卿爲正次」﹐是也。言「美武公之徳」﹐總敍三章之義也。「有文章」﹐卽「有斐君子」是也。「聽其規諫﹐以禮自防」﹐卽「切磋琢磨﹐金錫圭璧」是也。「入相於周」﹐卽「充耳會弁﹐猗重較兮」是也。其餘皆是武公之徳從可知也。序先言聽諫自防﹐乃言入相於周者﹐以先說在國之徳﹐乃言入相。經亦先言其徳盛聽諫﹐後陳卿士之車服爲事次也。諸言美者﹐美所施之政教﹐此則論質美徳盛﹐學問自修﹐乃言美其身之徳﹐故敍者異其文也。案《世家》云「武公以其賂賂士﹐以襲攻共伯」﹐而殺兄篡國﹐得爲美者﹐美其逆取順守﹐徳流於民﹐故美之。齊桓﹑晉文皆篡弒而立﹐終建大功﹐亦皆類也。

瞻彼淇奧﹐綠竹猗猗。興也。奧﹐隈也。綠﹐王芻也。竹﹐篇竹也。猗猗﹐美盛貌。武公質美徳盛﹐有康叔之餘烈。○綠竹並如字。《爾雅》作「菉」﹐音同。《韓詩》「竹」作「」﹐音徒沃反﹐云「﹐篇築也」﹐石經同。猗﹐於宜反。隈﹐烏回反﹐孫炎雲「水曲中也」。芻﹐初俱反﹐郭璞云「今呼白腳莎。」莎音蘇禾反﹐一云卽菉蓐艸也。蓐音辱。萹竹﹐本亦作「扁」﹐四善反﹐又音篇﹐郭四殄反﹐一音布典反。竹音如字﹐又敕六反﹐《韓詩》作「築」﹐音同。郭云「似小藜﹐赤莖節﹐好生道旁﹐可食﹐又殺虫。」《艸木疏》云「有艸似竹﹐髙五六尺﹐淇水側人謂之菉竹也。」「之烈」﹐一本作「之餘烈」。有匪君子﹐如切如磋﹐如琢如磨。匪﹐文章貌。治骨曰切﹐象曰磋﹐玉曰琢﹐石曰磨。道其學而成也。聽其規諫以自修﹐如玉石之見琢磨也。○匪本又作「斐」﹐同芳尾反﹐下同。《韓詩》作「邲﹐美貌也。」磋﹐七何反。琢﹐陟角反。磨﹐本又作「摩」﹐莫何反。瑟兮僩兮﹐赫兮咺兮。瑟﹐矜莊貌。僩﹐寬大也。赫﹐有明徳赫赫然。咺﹐威儀容止宣著也。○僩﹐遐板反﹐《韓詩》云「美貌」﹐《說文》云「武貌」。赫﹐呼白反。咺﹐況晚反﹐《韓詩》作「宣」。宣﹐顯也。有匪君子﹐終不可諼兮。諼﹐忘也。○諼﹐音況元反﹐又音況遠反。

﹝疏﹞「瞻彼」至「諼兮」。○正義曰﹕視彼淇水隈曲之內﹐則有王芻與篇竹猗猗然美盛以興﹐視彼衛朝之上﹐則有武公質美徳盛。然則王芻﹑萹竹所以美盛者﹐由得淇水浸潤之故。武公所以徳盛者﹐由得康叔之餘烈故。又言此有斐然文章之君子謂武公﹐能學問聽諫﹐以禮自修﹐而成其徳美﹐如骨之見切﹐如象之見磋﹐如玉之見琢﹐如石之見磨﹐以成其寶器﹐而又能瑟兮顏色矜莊﹐僩兮容裕寬大﹐赫兮明徳外見﹐咺兮咸儀宣著。有斐然文章之君子﹐盛徳之至如此﹐故民稱之﹐終不可以忘兮。○傳「奧隈」至「餘烈」。○正義曰「隩﹐隈」﹐《釋丘》文。孫炎曰「隈﹐水曲中也。」又云「厓內爲隩。」李巡曰「厓內近水爲隩。」是也。陸機云「淇﹑奧﹐二水名」﹐以毛云「隩﹐隈」爲誤﹐此非也。《爾雅》所以訓此﹐而云「隩﹐隈」﹐明非毛誤。《釋艸》云「菉﹐王芻。」舍人曰「菉﹐一爲王芻。」某氏曰「菉﹐鹿蓐也。」又曰「竹﹐萹蓄。」李巡曰「一物二名。」郭璞曰「似小藜﹐赤莖節﹐好生道傍﹐可食。」此作「竹﹐篇竹」﹐字異音同﹐故孫炎﹑某氏皆引此詩﹐明其同也。陸機云「綠﹑竹一﹐艸名﹐其莖葉似竹﹐靑綠色﹐髙數尺。今淇隩傍生此﹐人謂此爲綠竹。」此說亦非也。《詩》有「終朝采綠」﹐則綠與竹別艸﹐故傳依《爾雅》以爲王芻與篇竹異也。二章「綠竹靑靑」﹐傳云「茂盛」。卒章「綠竹如簀」﹐傳云「積也」﹐言茂盛似如積聚﹐亦爲美盛也。又云「有康叔之餘烈」者﹐烈﹐業也。美武公之質美徳盛﹐有康叔之餘業﹐卽謂以淇水比康叔﹐以隩內比衛朝﹐以綠竹美盛比武公質美徳盛也。○傳「匪文章」至「琢磨」。○正義曰﹕《論語》云「斐然成章」﹐序曰「有文章」﹐故斐爲文章貌也。《釋器》云「骨謂之切﹐象謂之磋﹐玉謂之琢﹐石謂之磨。」孫炎曰「治器之名。」則此謂治器加功而成之名也﹐故《論語》注云「切磋琢磨以成寶器」﹐是也。此其對例耳。白圭之玷尙可磨﹐則玉亦得稱磨也﹐故下箋云「圭璧亦琢磨」。傳旣云切磋琢磨之用﹐乃云「道其學而成也」﹐指解切磋之諭也。又言而能聽其規諫﹐以禮自修飾﹐如玉石之見琢磨﹐則惟解琢磨﹐無切磋矣。此經文相似﹐傳必知分爲別諭者﹐以《釋訓》云「如切如磋﹐道學也。」郭璞曰「骨象須切磋而爲器﹐人須學問以成徳。」又云「如琢如磨﹐自修也。」郭璞曰「玉石之被琢磨﹐猶人自修飾也。」《禮記﹟大學》文同《爾雅》。是其別諭可知。○傳「瑟矜莊」至「宣著」。○正義曰﹕此四者﹐皆言內有其徳﹐外見於貌﹐大同而小異也。「瑟﹐矜莊」﹐是外貌莊嚴也。「僩﹐寬大」﹐是內心寬裕。「赫﹐有明徳赫然」﹐是內有其徳﹐故發見於外也。「咺﹐威儀宣著」﹐皆言外有其儀﹐明內有其徳﹐故《釋訓》與《大學》皆云「瑟兮僩兮﹐恂栗也。赫兮咺兮﹐威儀也。」以瑟﹑僩者﹐自矜持之事﹐故云「恂栗也」﹐言其嚴峻戰栗也。赫﹑咺者﹐容儀發揚之言﹐故言「威儀也」。其實皆是威儀之事﹐但其文互見﹐故分之。

瞻彼淇奧﹐綠竹靑靑。靑靑﹐茂盛貌。○靑﹐子丁反。本或作「菁」﹐音同。有匪君子﹐充耳琇瑩﹐會弁如星。充耳謂之瑱。琇瑩﹐美石也。天子玉瑱﹐諸侯以石。弁﹐皮弁﹐所以會發。箋云﹕會﹐謂弁之縫中﹐飾之以玉﹐皪皪而處﹐狀似星也。天子之朝服皮弁﹐以日視朝。○琇音秀﹐沈又音誘﹐《說文》作「琇」﹐云「石之次玉」者﹐弋久反。瑩音榮﹐徐又音營﹐又音瑩磨之瑩。會﹐古外反﹐注同。鄭注《周禮》則如字﹐《說文》作「﹤骨會﹥」。弁﹐皮變反。瑱﹐天見反。縫﹐符用反。皪﹐本又作「礫」﹐音歷﹐又音洛。朝﹐直遙反﹐下及下篇同。

﹝疏﹞「有匪」至「如星」。○毛以爲﹐有斐然文章之君子謂武公﹐其充耳以琇瑩之石﹐爲之會發之弁﹐文駮如星﹐言有其徳而稱其服﹐故宜入王朝而爲卿相也。○鄭說在箋。○傳「天子」至「會發」。○正義曰﹕案《冬官﹟玉人職》云「天子用全﹐上公用龍﹐侯用瓚﹐伯用將。」鄭注云「公﹑侯四玉一石﹐伯﹑子﹑男三玉二石。」由此言之﹐此傳云「諸侯以石」﹐謂玉﹑石雜也。《禮記》云「周弁﹐殷哻﹐夏收。」言收者﹐所以收發﹐則此言會者﹐所以會發可知。○箋「會謂」至「視朝」。○正義曰﹕《弁師》云「王之皮弁﹐會五采玉璂。」注云「會﹐縫中也。皮弁之縫中﹐每貫結五采玉十二以爲飾﹐謂之綦。《詩》云『會弁如星』﹐又曰『其弁伊綦』﹐是也。」此云武公所服非爵弁﹐是皮弁也。皮弁而言會﹐與《弁師》皮弁之會同﹐故云「謂弁之縫中」也。《弁師》上云「王之皮弁﹐會五采玉璂。」又曰「諸侯及孤卿大夫之皮弁﹐各以其等爲之。」注云「皮弁﹐則侯﹑伯璂飾七﹐子﹑男璂飾五﹐玉亦三采。」武公本畿外諸侯﹐入相於周﹐自以本爵爲等﹐則玉用三采﹐而璂飾七﹐故云「飾之以玉﹐皪皪而處﹐狀似星」。若非外土諸侯事王朝者﹐則卿璂飾六﹐大夫璂飾四﹐及諸侯孤卿大夫各依命數﹐並玉用二采﹐其韋弁飾與皮弁同。此皮弁﹐天子視朝之服﹐《玉藻》云「天子皮弁﹐以日視朝」﹐是也。在朝君臣同服﹐故言天子之朝也。諸侯亦皮弁以視朝﹐以序云「入相於周」﹐故爲在王朝之服。

瑟兮僩兮﹐赫兮咺兮。有匪君子﹐終不可諼兮。

瞻彼淇奧﹐綠竹如簀。簀﹐積也。○簀音責。有匪君子﹐如金如錫﹐如圭如璧。金﹑錫練而精﹐圭﹑璧性有質。箋云﹕圭﹑璧亦琢磨﹐四者亦道其學而成也。寬兮綽兮﹐倚重較兮。寬能容眾。綽﹐緩也。重較﹐卿士之車。箋云﹕綽兮﹐謂仁於施捨。○綽﹐昌若反。猗﹐於綺反﹐依也。重﹐直恭反﹐注同。較﹐古嶽反﹐車兩傍上出軾也。施如字﹐又詩豉反﹐又式氏反。善戲謔兮﹐不爲虐兮。寬緩弘大﹐𨿽則戲謔﹐不爲虐矣。箋云﹕君子之徳﹐有張有弛﹐故不常矜莊﹐而時戲謔。○謔﹐香略反。弛﹐本亦作「施」﹐同式氏反。

﹝疏﹞「有匪」至「虐兮」。○正義曰﹕言有匪然文章之君子﹐謂武公﹐器徳已成﹐練精如金錫。道業旣就﹐琢磨如圭璧。又性寬容兮﹐而情綽緩兮﹐旣外修飾而內寬弘﹐入相爲卿士﹐倚此重較之車兮﹐實稱其徳也。又能善戲謔兮﹐而不爲虐兮﹐言其張弛得中也。○傳「金錫」至「有質」。○正義曰﹕此與首章互文。首章論其學問聽諫之時﹐言如器未成之初﹐須琢磨。此論道徳旣成之時﹐故言如圭璧已成之器。傳以金錫言其質﹐故釋之言﹐此已練而精。圭璧舉已成之器﹐故本之言性有質﹐亦互文也。言金錫有其質﹐練之故益精﹐圭璧有其實﹐琢磨乃成器﹐故箋云「圭璧亦琢磨﹐四者亦道其學而成之」。○傳「重較﹐卿士之車」。○正義曰﹕序云「入相於周」﹐而此云「猗重較兮」﹐故云卿士之車。《輿人》注云「較﹐兩輢上出軾者。」則較謂車兩傍﹐今謂之平較。案《大車》以子男入爲大夫﹐得乘子男車服﹐則此重較謂侯伯之車也。但《周禮》無重較﹑單較之文。○箋「綽兮﹐謂仁於施捨」。○正義曰﹕謂有仁心於施恩惠﹑捨勞役。《左傳》曰「喜有施捨」﹐是也。俗本作「人」字者﹐誤。定本作「仁」。

《淇奧》三章﹐章九句。

《考槃》﹐刺莊公也。不能繼先公之業﹐使賢者退而窮處。窮猶終也。○槃﹐薄寒反。

﹝疏﹞「《考槃》三章﹐章四句」至「窮處」。○正義曰﹕作《考槃》詩者﹐刺莊公也。刺其不能繼其先君武公之業﹐修徳任賢﹐乃使賢者退而終處於澗阿﹐故刺之。言先君者﹐𨿽今君之先﹐以通於遠﹐要則不承繼者皆指其父﹐故《晨風》云「忘穆公之業」﹐又曰「棄先君之舊臣」﹐先君謂穆公也。此刺不能繼先君之業﹐謂武公也。經三章皆是也。○箋「窮猶終」。○正義曰﹕不以澗阿爲窮處者﹐以經皆賢者怨君之辭﹐而言成樂在澗﹐成其樂之所在﹐是終處之義﹐故以窮爲終也。

考槃在澗﹐碩人之寬。考﹐成。槃﹐樂也。山夾水曰澗。箋云﹕碩﹐大也。有窮處﹐成樂在於此澗者﹐形貌大人﹐而寬然有虛乏之色。○澗﹐古晏反﹐《韓詩》作「幹」﹐云「墝埆之處也」。樂音洛﹐下同。夾﹐古洽反。獨寐寤言﹐永矢弗諼。箋云﹕寤﹐覺。永﹐長。矢﹐誓。諼﹐忘也。在澗獨寐﹐覺而獨言﹐長自誓以不忘君之惡﹐志在窮處﹐故云然。○覺﹐交孝反﹐又如字。

﹝疏﹞「考槃」至「弗諼」。○正義曰﹕此篇毛傳所說不明﹐但諸言碩人者﹐《傳》皆以爲大徳之人。卒章「碩人之軸」﹐《傳》訓軸爲進﹐則是大徳之人進於道義也。推此而言﹐則寬薖之義﹐皆不得與箋同矣。王肅之說﹐皆述毛傳﹐其注云「窮處山澗之間﹐而能成其樂者﹐以大人寬博之徳。故𨿽在山澗﹐獨寐而覺﹐獨言先王之道﹐長自誓不敢忘也。美君子執徳弘﹐信道篤也」。歌所以詠志﹐長以道自誓﹐不敢過差﹐其言或得傳旨。今依之以爲毛說。鄭以爲﹐成樂在於澗中而不仕者﹐是形貌大人﹐寬然而有虛乏之色﹐旣不爲君用﹐饑乏退處﹐故獨寐而覺則言﹐長自誓不忘君之惡。莊公不用賢者﹐反使至饑困﹐故刺之。○傳「山夾水曰澗」。○正義曰﹕《釋山》文也。傳以澗爲窮處﹐下文「阿陸」亦爲窮處矣﹐故《釋地》云「大陸曰阿」﹐而下傳曰「曲陵曰阿」﹐以《大雅》云「有捲者阿」﹐則阿有曲者﹐於隱遁爲宜。《釋地》又云「髙平曰陸﹐大陸曰阜」﹐則陸與阜類﹐亦可以隱居也。○箋「成樂」至「之色」。○正義曰﹕此經言「考槃」﹐文連「在澗」﹐明碩人成樂在於此澗﹐謂成此樂而不去﹐所謂終處也。以寬﹑薖及軸言碩人之饑狀﹐則碩人是其形也﹐故云「形貌大人」。不以寬爲寬徳者﹐以卒章言軸爲病﹐反以類此﹐故知爲虛乏之色也。不論其有徳之事者﹐以怨君不用賢﹐有徳可知﹐故不言也。○箋「在澗」至「云然」。○正義曰﹕賢者志欲終處於此澗﹐而不仕君朝﹐故云然。若其更有仕心﹐則不復自誓矣。

考槃在阿﹐碩人之薖。曲陵曰阿。薖﹐寬大貌。箋云﹕薖﹐饑意。○薖﹐若禾反﹐《韓詩》作「亻過」。亻過﹐美貌。獨寐寤歌﹐永矢弗過。箋云﹕弗過者﹐不復入君之朝也。○過﹐古禾反﹐注同﹐崔古臥反。復﹐符又反﹐下同。

考槃在陸﹐碩人之軸。軸﹐進也。箋云﹕軸﹐病也。○軸﹐毛音迪﹐鄭直六反。

﹝疏﹞傳「軸﹐進」。箋「軸﹐病」。正義曰﹕傳「軸」爲「迪」﹐《釋詁》云「迪﹐進也。」箋以與陸爲韻﹐宜讀爲逐。《釋詁》云「逐﹐病。」逐與軸蓋古今字異。

獨寐寤宿﹐永矢弗告。無所告語也。箋云﹕不復告君以善道。○語﹐魚據反。

《考槃》三章﹐章四句。

《碩人》﹐閔莊姜也。莊公惑於嬖妾﹐使驕上僣。莊姜賢而不答﹐終以無子﹐國人閔而憂之。○嬖﹐補惠反。上﹐時掌反。僣﹐作念反。

﹝疏﹞「《碩人》四章﹐章七句」至「憂之」。○正義曰﹕嬖妾謂州吁之母。惑者﹐謂心所嬖愛﹐使情迷惑﹐故夫人𨿽賢﹐不被答偶。經四章皆陳莊姜宜答﹐而君不親幸﹐是爲國人閔而憂之。

碩人其頎﹐衣錦褧衣﹐頎﹐長貌。錦﹐文衣也。夫人徳盛而尊﹐嫁則錦衣加褧襜。箋云﹕碩﹐大也。言莊姜儀表長麗俊好頎頎然。褧﹐襌也。國君夫人翟衣而嫁﹐今衣錦者﹐在塗之所服也。尙之以襌衣﹐爲其文之大著。○頎﹐其機反。衣錦﹐於旣反。注「夫人衣翟﹐今衣錦」同。褧﹐苦迥反﹐徐又孔穎反﹐《說文》作「檾」﹐枲屬也。襜﹐昌占反。佼﹐本又作「姣」﹐古卯反﹐下同。襌音丹。爲﹐於僞反。大音泰﹐下「大子」同﹐舊音敕賀反。齊侯之子﹐衛侯之妻。東宮之妹﹐邢侯之姨﹐譚公維私。東宮﹐齊大子也。女子後生曰妹。妻之姊妹曰姨。姊妹之夫曰私。箋云﹕陳此者﹐言莊姜容貌旣美﹐兄弟皆正大。○邢音形﹐姬姓國。譚﹐徒南反﹐國名。

﹝疏﹞「碩人」至「維私」。○毛以爲﹐有大徳之人﹐其貌頎頎然長美﹐衣此文錦之服﹐而上加以褧襜之襌衣﹐在塗服之﹐以來嫁者﹐乃是齊侯之子﹐嫁爲衛侯之妻。又是東宮太子之妹﹐嫡夫人所生﹐爲邢侯之姨﹐而譚公又是其私。容貌旣美﹐父母兄弟正大如此﹐君何爲不答之也﹖○鄭以碩大爲形貌碩大爲異。○傳「頎長」至「褧襜」。○正義曰﹕《猗嗟》云「頎而長兮」﹐《孔世家》云「頎然而長」﹐故爲長貌。下箋云「敖敖猶頎頎也」﹐與此相類﹐故亦爲長貌。以類宜重言﹐故箋云「頎頎然」也。《王制》云「錦文珠玉」﹐《書傳》云「衣文錦」﹐故知「錦﹐文衣也」。以碩爲大徳﹐錦衣爲在塗之服﹐故云「夫人徳盛而尊﹐嫁則錦衣」。經言「衣錦褧衣」﹐上「衣」謂衣著﹐下「衣」爲衣服。《丰》云「衣錦褧衣」﹐對「裳錦褧裳」﹐裳非著名﹐故箋云「裳用錦」﹐與此異也。襜亦襌而在上﹐故云加之以褧襜。○箋「莊姜」至「大著」。○正義曰﹕言莊姜儀容表狀乃長大而佳麗﹐又佼壯美好頎頎然也。《玉藻》云「禪爲絅」﹐故知「褧﹐禪衣」也。又解國君夫人當翟衣而嫁﹐今言錦衣非翟衣﹐則是在塗之所服也。錦衣所以加褧者﹐爲其文之大著也﹐故《中庸》云「衣錦尙絅﹐惡其文之大著」﹐是也。此夫人錦衣爲在塗之服﹐《丰》云錦衣錦裳﹐庶人之妻嫁時之服﹐非爲在塗﹐與夫人異也。《士昏禮》云「女次純衣纁袡」﹐士禮﹐故不用錦衣。庶人之妻得與夫人同者﹐賤不嫌也。○傳「東宮」至「曰私」。○正義曰﹕太子居東宮﹐因以東宮表太子﹐故《左傳》曰「娶於東宮得臣之妹」﹐服虔云「得臣﹐齊太子名﹐居東宮」﹐是也。系太子言之﹐明與同母﹐見夫人所生之貴﹐故箋云「兄弟皆正大」。經無弟而言弟者﹐協句也。《釋親》云「男子謂女子先生爲姊﹐後生爲妹。妻之姊妹同出爲姨。女子謂姊妹之夫爲私。」孫炎曰「同出﹐俱已嫁也。私﹐無正親之言。然則謂吾姨者﹐我謂之私。邢侯﹑譚公皆莊姜姊妹之夫﹐互言之耳。《春秋》譚子奔莒﹐則譚子爵言公者﹐蓋依臣子之稱﹐便文耳。」

手如柔荑﹐如荑之新生。○荑﹐徒奚反。

﹝疏﹞傳「如荑之新生」。○正義曰﹕以荑所以柔﹐新生故也。若久則不柔﹐故知新生也。

膚如凝脂。如脂之凝。

﹝疏﹞傳「如脂之凝」。○正義曰﹕以脂有凝有釋﹐散文則膏脂皆總名﹐對例卽《內則》注所云「脂﹐肥凝者。釋者曰膏。」《釋器》云「冰﹐脂也。」孫炎曰「膏凝曰脂」﹐是也。

領如蝤蠐﹐領﹐頸也。蝤蠐﹐蠍虫也。○蝤﹐似修反﹐徐音曹。﹐本亦作「蠐」﹐又作「齊」﹐同音齊﹐沈又音茨。《爾雅》云「蟦蠐﹐螬。蝤蠐﹐蠍。」郭云「蠐螬在糞土中﹐蠍在木中。蠍﹐桑蠹」﹐是也。蟦﹐音肥分反。蠹音妒﹐蠍也﹐音曷﹐或音葛。

﹝疏﹞傳「領﹐頸。蝤蠐﹐蠍虫」。○正義曰﹕領一名頸﹐故《禮記》曰「其頸七寸。」又名項﹐《士冠禮》云「緇布冠頍項」﹐是也。《釋虫》云「蟦蠐﹐螬。蝤蠐﹐蠍。」孫炎曰「蠐螬謂之蟦蠐﹐關東謂之蝤蠐﹐梁益之間謂之蠍。」又曰「蠍﹐蛣﹤虫屈﹥。」孫炎曰「蠍﹐木虫也。」又曰「蠍﹐桑蠹。」孫炎曰「卽蛣﹤虫屈﹥也。」然則蟦蠐也﹐蠐螬也﹐蝤蠐也﹐蛣﹤虫屈﹥也﹐桑蠹也﹐蠍也﹐一虫而六名也。以在木中﹐白而長﹐故以比頸。今定本云「蝤蠐﹐蠍也」﹐無「虫」字﹐與《爾雅》合。

齒如瓠犀。瓠犀﹐瓠瓣。○瓠﹐戶故反。犀音西。瓣﹐補徧反﹐又蒲莧反﹐沈又蒲閒反。

﹝疏﹞傳「瓠犀﹐瓠瓣」。○正義曰﹕《釋艸》云「瓠﹐棲瓣也。」今定本亦然。孫炎曰「棲瓠﹐中瓣也。」棲與犀﹐字異音同。

螓首蛾眉﹐螓首﹐顙廣而方。箋云﹕螓謂蜻蜻也。○螓音秦。蛾﹐我波反。顙﹐蘇黨反。蜻﹐郭﹑徐子盈反﹐沈又慈性反﹐方頭有文。王肅云「如蟬而小」。

﹝疏﹞箋「螓謂蜻蜻」。○正義曰﹕《釋虫》云「蚻﹐蜻蜻。」舍人曰「小蟬也。」靑靑者﹐某氏曰「鳴蚻々者。」孫炎曰「《方言》云『有文者謂之螓』。郭氏曰『如蟬而小﹐有文』﹐是也。」此虫額廣而且方﹐此經手﹑膚﹑領﹑齒﹐舉全物以比之﹐故言「如」﹐「螓首蛾眉」﹐則指其體之所似﹐故不言「如」也。

巧笑倩兮﹐倩﹐好口輔。○倩﹐本亦作「蒨」﹐七薦反﹐《韓詩》云「蒼白色。」

﹝疏﹞傳「倩﹐好口輔」。○正義曰﹕以言巧笑之狀﹐故知好口輔也。《左傳》曰「輔車相依。」服虔云「輔﹐上頷車也﹐與牙相依。」則是牙外之皮膚﹐頰下之別名也﹐故《易》云「咸其輔頰舌。」明輔近頰也﹐而非頰也。笑之貌美﹐在於口輔﹐故連言之也。

美目盻兮。盻﹐白黑分。箋云﹕此章說莊姜容貌之美﹐所宜親幸。○盻﹐敷莧反﹐徐又膚諫反。《韓詩》云「黑色也。」《字林》云「美目也。」匹間反﹐又匹莧反。

碩人敖敖﹐說於農郊。敖敖﹐長貌。農郊﹐近郊。箋云「敖敖」猶「頎頎」也。「說」當作「禭」。《禮》《春秋》之禭﹐讀皆宜同。衣服曰禭﹐今俗語然。此言莊姜始來﹐更正衣服於衛近郊。○敖﹐五刀反。說﹐本或作「稅」﹐毛始銳反﹐捨也。鄭作「禭」﹐音遂。四牡有驕﹐朱幩鑣鑣﹐翟茀以朝。驕﹐壯貌。幩﹐飾也。人君以朱纏鑣扇汗﹐且以爲飾。鑣鑣﹐盛貌。翟﹐翟車也。夫人以翟羽飾車。茀﹐蔽也。箋云﹕此又言莊姜自近郊旣正衣服﹐乘是車馬以入君之朝﹐皆用嫡夫人之正禮。今而不答。○驕﹐起橋反。幩﹐孚云反﹐又符云反﹐《說文》云「馬纏鑣扇汗也。」鑣﹐表驕反﹐馬銜外鐵也﹐一名扇汗﹐又曰排沫。《爾雅》云「鑣謂之钀。」钀﹐音魚列反。沫音末。茀音弗。朝﹐直遙反﹐注皆同。適﹐丁歷反﹐本亦作「嫡」。大夫夙退﹐無使君勞。大夫未退﹐君聽朝於路寢﹐夫人聽內事於正寢。大夫退﹐然後罷。箋云﹕莊姜始來時﹐衛諸大夫朝夕者皆早退﹐無使君之勞倦者﹐以君夫人新爲妃耦﹐宜親親之故也。○夙退﹐《韓詩》「退﹐罷也」。案《禮記》云「朝廷曰退。妃曰配。」

﹝疏﹞「碩人」至「君勞」。○毛以爲﹐言有大徳之人﹐敖敖然其形貌長美﹐其初來嫁﹐則說捨於衛之近郊﹐而整其車飾﹐則乘四牡之馬﹐驕驕然壯健﹐以朱飾其鑣﹐則鑣鑣然而盛美。又以翟羽爲車之蔽。其車馬之飾如此﹐乃乘之以入君之朝。旣入朝﹐而諸大夫聽朝者皆爲早退﹐以君與夫人新爲妃耦﹐宜相親幸﹐無使君之勞倦。此言莊姜容貌之美﹐皆用嫡夫人之正禮﹐君何爲不答之乎﹖○鄭以爲﹐形貌大人而佼好長麗敖敖然﹐欲至於國﹐捨其在塗之服﹐而更正衣服於近郊﹐乃馳車馬以入國。餘同。○傳「農郊﹐近郊」。○正義曰﹕以下云「翟茀以朝」﹐明此在國近郊。毛於《詩》皆不破字﹐明此說爲捨。孫毓述毛云「說之爲捨﹐常訓也。」○箋「說當」至「近郊」。○正義曰﹕類前章「衣錦褧衣」﹐謂在塗之服。明至近郊﹐更正翟衣而入國﹐故爲襚。不言聲之誤﹐從可知。《士喪禮》云「兄弟不以襚進。」《雜記》云「襚者曰﹕寡君使某襚。」此《禮》之襚。《春秋》文九年﹐「秦人來歸僖公成風之襚」。隱元年《公羊傳》曰「衣被曰襚。」《穀梁傳》曰「衣衾曰襚。」此《春秋》之遂也。襚於農郊之襚﹐與《禮》及《春秋》之襚﹐讀皆同也。《禮》與《春秋》之襚謂之衣服﹐曰「襚贈死者」﹐故何休云「襚猶遺也﹐以衣服可以遺人﹐因謂衣服爲襚。𨿽遺吉之衣服﹐亦謂爲襚。今俗語猶然。」以《禮》文施於死者﹐故引俗語以証之。傳云衣被﹑衣衾﹐此云衣服者﹐以夫人所更正而服之﹐不必爲衾也﹐故云服。服﹐總名也。前「衣錦褧衣」﹐在塗之服﹐則此爲夫人所嫁之服﹐所嫁之服﹐褕翟之等也。以近郊服之而入國﹐故爲「更正衣服於衛近郊」。又下言夫人車馬之飾﹐明此爲正其所著之正服也。○傳「幩﹐飾」至「茀﹐蔽」。○正義曰﹕以言朱幩﹐朱爲飾之物﹐故幩爲飾。又解朱所飾之狀﹐故言「人君以朱纏鑣扇汗」﹐且因以爲馬之飾。此纏鑣之鑣﹐自解飾之所施﹐非經中之鑣也﹐故又云「鑣鑣﹐盛貌。」言旣以朱飾其鑣﹐而四牡之馬鑣鑣而盛﹐非謂惟鑣之盛。《淸人》云「駟介麃麃。」傳曰「盛貌」﹐與此同也。車之所以有翟者﹐夫人以翟羽飾車。茀﹐車蔽也。婦人乘車不露見﹐車之前後設障以自隱蔽﹐謂之茀﹐因以翟羽爲之飾。《巾車》注引《詩》乃云「此翟茀﹐蓋厭翟也。厭翟﹐次其羽﹐使相迫也。重翟﹑厭翟﹐謂蔽」﹐是也。○傳「大夫」至「然後罷」。○正義曰﹕釋大夫所以早退之意﹐而兼言天人者﹐以君聽外治﹐夫人聽內職﹐事與君皆同。大夫退﹐然後罷﹐故連言之。《玉藻》云「君日出而視朝﹐退適路寢聽政。使人視大夫﹐大夫退﹐然後適小寢。」釋服適小寢卽是罷也。又《昏義》曰「天子聽外治﹐後聽內職。」夫人之於國與後同﹐故知聽內事於正寢。《雞鳴箋》云「虫飛薨薨﹐所以當起者﹐卿大夫朝者旦罷歸。」則似早退由君者。以國之政事﹐君與大夫之所謀﹐若君早朝﹐事早畢﹐若晚朝﹐事晚畢﹐故云卿大夫旦罷歸﹐是早晚由君也。君出視朝﹐事畢乃之路寢﹐以待大夫之所諮。決事之多少﹐大夫所主﹐故使人視大夫﹐大夫退﹐然後罷。明非由於大夫﹐要事畢否大夫。

河水洋洋﹐比流活活。施罛濊濊﹐鱣鮪發發﹐葭菼揭揭。庶姜孽孽﹐庶士有朅。洋洋﹐盛大也。活活﹐流也。罛﹐魚罟。濊﹐施之水中。鱣﹐鯉也。鮪﹐鮥也。發發﹐盛貌。葭﹐蘆。菼﹐也。揭揭﹐長也。孽孽﹐盛飾。庶士﹐齊大夫送女者。朅﹐武壯貌。箋云﹕庶姜﹐謂侄娣。此章言齊地廣饒﹐士女佼好﹐禮儀之備﹐而君何爲不答夫人﹖○洋音羊﹐徐又音祥。活﹐古闊反﹐又如字。罛音孤。濊﹐呼活反﹐馬云「大魚网目大豁豁也。」《韓詩》云「流貌。」《說文》云「凝流也。」鱣﹐陟連反﹐大魚﹐口在頷下﹐長二三丈﹐江南呼黃魚﹐與鯉全異。鮪﹐於軌反﹐似鱣﹐大者名王鮪﹐小者曰叔鮪。沈云「江淮間曰叔。伊洛曰鮪。海濱曰鮥。」發﹐補末反﹐馬云「魚著罔尾發發然。」《韓詩》作「鱍」。葭音加。菼﹐他覽反﹐《玉篇》通敢反。揭﹐其謁反﹐徐居謁反。孽﹐魚竭反﹐徐五謁反﹐《韓詩》作「﹤車獻﹥」﹐牛遏反﹐長貌。朅﹐欺列反﹐徐起謁反﹐《韓詩》作「桀」﹐云「健也。」罛音孤。罟音古。鮥音洛。蘆音盧。﹐五患反﹐江東呼之烏蓲。蓲音丘。

﹝疏﹞傳「罛﹐魚罟」至「送女者」。○正義曰﹕《釋器》云「魚罟謂之罛。」李巡曰「魚罟﹐捕魚具也。」鱣﹐鯉﹔鮪﹐鮥﹐謂魚有二名﹐《釋魚》有「鯉」﹑「鱣」。舍人曰「鯉一名鱣。」郭璞曰「鯉﹐今赤鯉魚也。鱣﹐大魚﹐似鱏而短鼻﹐口在頷下﹐體有邪行甲﹐無鱗﹐肉黃﹐大者長二三丈。今江東呼爲黃魚。」卽是也。《釋魚》又有「鰋」﹐「鮎」。孫炎曰「鰋一名鮎。」郭璞曰「鰋﹐今鰋額白魚。鮎別名鯷﹐江東通呼鮎爲鮧。」舍人以鱣﹑鯉爲一魚﹐孫以鰋﹑鮎爲一魚﹐郭璞以四者各爲一魚。陸機云「鱣﹑鮪出江海﹐三月中﹐從河下頭來上。鱣身形似龍﹐銳頭﹐口在頷下﹐背上腹下﹐皆有甲﹐縱廣四五尺。今於盟津東石磧上釣取之﹐大者千餘斤﹐可烝爲﹤月隺﹥﹐又可爲鮓﹐魚子可爲醬。鮪﹐魚形﹐似鱣而靑黑﹐頭小而尖﹐似鐵兜鍪﹐口亦在頷下。其甲可以摩姜﹐大者不過七八尺。益州人謂之鱣。鮪大者爲王鮪﹐小者爲鮪。一名鮥﹐肉色白﹐味不如鱣也。今東萊遼東人謂之尉魚﹐或謂之仲明。仲明者﹐樂浪尉也﹐溺死海中﹐化爲此魚。」如陸之言﹐又以今語驗之﹐則鯉﹑鮪﹑鱣﹑鮥皆異魚也﹐故郭璞曰「先儒及《毛詩訓傳》皆謂此魚有兩名﹐今此魚種類形狀有殊﹐無緣彊合之爲一物。」是郭謂毛傳爲誤也。「葭﹐蘆」﹑「菼﹐」﹐《釋艸》文。李巡曰「分別葦類之異名。」郭璞曰「蘆﹐葦也。﹐似葦而小。」如李巡云﹐蘆﹑共爲一艸。如郭云﹐則蘆﹑別艸。《大車》傳曰「菼﹐鵻也﹐蘆之初生。」則毛意以葭﹑菼爲一艸也。陸機云「或謂之荻﹐至秋堅成則謂之萑。其初生三月中﹐其心挺出﹐其下本大如箸﹐上銳而細﹐揚州人謂之馬尾。」以今語驗之﹐則蘆﹑別艸也。桓三年《左傳》曰「凡公女嫁於敵國公子﹐則下卿送之。」於時齊﹑衛敵國﹐莊姜﹐齊侯之子﹐則送者下卿也。大夫﹐卿之總名。士者﹐男子之大稱﹐故云「庶士﹐齊大夫送女者。」○箋「庶姜」至「廣饒」。○正義曰﹕此爲莊姜不見答而言﹐則非目國中之女﹐故爲侄娣。二者非一﹐故稱眾也。齊所以得有河者﹐《左傳》曰「賜我先君之履﹐西至於河。」是河在齊西北流也。衛境亦有河﹐知此是齊地者﹐以庶姜﹑庶士類之﹐知不據衛之河也。

《碩人》四章﹐章七句。

卷三三之三

卷三三之三

《氓》﹐刺時也。宣公之時﹐禮義消亡﹐淫風大行﹐男女無別﹐遂相奔誘。華落色衰﹐復相棄背。或乃困而自悔﹐喪其妃耦﹐故序其事以風焉。美反正﹐刺淫泆也。○氓﹐莫耕反﹐民也。《韓詩》云「美貌。」別﹐彼列反。華﹐戶花反﹐或音花。復﹐扶又反。背音佩。喪﹐息浪反。妃音配。風﹐福鳳反。泆音逸。

﹝疏﹞「《氓》六章﹐章十句」至「淫﹐佚」。○正義曰﹕言男女無別者﹐若「外言不入於閫﹐內言不出於閫」﹐是有別也。今交見往來﹐是無別也。奔誘者﹐謂男子誘之﹐婦人奔之也。華落﹑色衰﹐一也﹐言顏色之衰﹐如華之落也。或乃困而自悔者﹐言當時皆相誘﹐色衰乃相棄﹐其中或有困而自悔棄喪其妃耦者﹐故敍此自悔之事﹐以風刺其時焉。美者﹐美此婦人反正自悔﹐所以刺當時之淫泆也。「復相棄背」以上﹐總言當時一國之事。「或乃困而自悔」以下﹐敍此經所陳者﹐是困而自悔之辭也。上二章說女初奔男之事﹐下四章言困而自悔也。「言旣遂矣﹐至於暴矣」﹐是其困也。「躬自悼矣」﹐盡「亦已焉哉」﹐是自悔也。

氓之蚩蚩﹐抱布貿絲。氓﹐民也。蚩蚩﹐惇厚之貌。布﹐幣也。箋云﹕幣者﹐所以貿買物也。季春始蠶﹐孟夏賣絲。○蚩﹐尺之反。貿﹐莫豆反。匪來貿絲﹐來卽我謀。箋云﹕匪﹐非。卽﹐就也。此民非來買絲﹐但來就我﹐欲與我謀爲室家也。送子涉淇﹐至於頓丘。丘一成爲頓丘。箋云﹕子者﹐男子之通稱。言民誘己﹐己乃送之﹐涉淇水至此頓丘﹐定室家之謀﹐且爲會期。○頓﹐都寸反。稱﹐尺證反。匪我愆期﹐子無良媒。愆﹐過也。箋云﹕良﹐善也。非我以欲過子之期﹐子無善媒來告期時。○愆﹐起虔反﹐字又作「諐」。將子無怒﹐秋以爲期。將﹐原也。箋云﹕將﹐請也。民欲爲近期﹐故語之曰﹕請子無怒﹐秋以與子爲期。○將﹐七羊反。語﹐魚據反。

﹝疏﹞「氓之」至「爲期」。○毛以爲﹐此婦人言己本見誘之時﹐有一民之善蚩蚩然顏色惇厚﹐抱布而來﹐云當買絲。此民於時本心非爲來買絲﹐但來就我﹐欲謀爲室家之道﹐以買絲爲辭﹐以來誘己。我時爲男子所誘﹐卽送此子涉淇水至於頓丘之地﹐與之定謀﹐且爲會期。男子欲卽於夏中以爲期﹐己卽謂之﹕非我欲得過子之期﹐但子無善媒來告其期時﹐近恐難可會﹐故原子無怒於我﹐與子秋以爲期。○鄭惟以「將爲」﹑「請爲」異。其以時對面與之言﹐宜爲請。○傳「氓﹐民」至「布﹐幣」。○正義曰﹕氓﹑民之一名﹐對文則異﹐故《遂人》注云「變民言甿﹐異內外也。甿﹐猶懵懵無知貌。」是其別也。其實通﹐故下箋云「言民誘己」﹐是也。《論語》及《靈臺》注皆云「民者﹐冥也。」此婦人見棄﹐乃追本男子誘己之時﹐己所未識﹐故以悠悠天子之民言之﹐不取於冥與無知。旣求謀己與之相識﹐故以男子之通稱言之﹐「送子涉淇」﹑「將子無怒」是也。旣因有廉恥之心﹐以君子所近而託號之﹐「以望復關」是也。以婦人號夫爲君子﹐是其常稱﹐故傳曰「復關﹐君子之所近。」又因男子告己云「爾卜爾筮」﹐己亦答之云「以爾車來」也。三章言士﹑女者﹐時賢者所言﹐非男女相謂也。士者﹐亦男子之大號﹐因賢者所言﹐故四章言「士貳其行」也。以蚩蚩言民之狀﹐故云「惇厚貌」。謂顏色惇厚﹐己所以悅之。《外府》注云「布﹐泉也。其藏曰泉﹐其行曰布。取名於水泉﹐其流行無不徧。」《檀弓》注云「古者謂錢爲泉布﹐所以通布貨財。泉亦爲布也。」知此布非泉﹐而言幣者﹐以言抱之﹐則宜爲幣﹐泉則不宜抱之也。《載師》鄭司農云「裏布者﹐布參印書﹐廣二寸﹐長二尺﹐以爲幣貿易物。」引《詩》云「『抱布貿絲』﹐抱此布也」。司農之言﹐事無所出﹐故鄭易之云「罰以一里二十五家之泉」也。此布幣謂絲麻布帛之布。幣者﹐布帛之名﹐故《鹿鳴》云「實幣帛筐篚」﹐是也。○箋「季春」至「賣絲」。○正義曰﹕《月令》季春云「后妃齊戒以勸蠶事。」是季春始蠶。孟夏云「蠶事旣畢﹐分繭稱絲。」是孟夏有絲賣之也。欲明此婦人見誘之時節﹐故言賣絲之早晚。以男子旣欲爲近期﹐女子請之至秋﹐明近期不過夏末﹐則賣絲是孟夏也。○傳「丘一成爲頓丘」。○正義曰﹕《釋丘》云「丘一成爲惇丘﹐再成爲陶丘﹐三成爲昆侖丘。」孫炎曰「形如覆惇。惇器似盂。」郭璞曰「成猶重也。」《周禮》曰「爲壇三成。」又云「如覆惇者惇丘。」孫炎曰「丘一成之形象也。」郭璞曰「惇﹐盂也﹐音頓。」與此字異音同。○箋「子者」至「會期」。○正義曰﹕子者﹐有徳之名。此男子非能有徳﹐直以子者男子之通稱﹐故謂之爲子也。上云「來卽我謀」﹐男就女來與之謀也。今此送之﹐故知至此頓丘定室家之謀。又下云「匪我愆期」﹐則男子於此與之設期也﹐故知且爲會期。言且者﹐兼二事也。

乘彼垝垣﹐以望復關。垝﹐毀也。復關﹐君子所近也。箋云﹕前旣與民以秋爲期﹐期至﹐故登毀垣﹐鄕其所近而望之﹐猶有廉恥之心﹐故因復關以託號民﹐云此時始秋也。○垝﹐俱毀反。垣音袁。所近﹐附近之近。鄕﹐許亮反﹐本又作「向」。

﹝疏﹞傳「復關﹐君子所近」。○正義曰﹕復關者﹐非人之名號﹐而婦人望之﹐故知君子所近之地。箋又申之猶有廉恥之心﹐故因其近復關以託號此民﹐故下云「不見復關」﹑「旣見復關」﹐皆號此民爲復關。又知此時始秋者﹐上云「秋以爲期」。下四章「桑之落矣」爲季秋﹐三章「桑之未落」爲仲秋﹐故知此時始秋也。

不見復關﹐泣涕漣漣。言其有一心乎君子﹐故能自悔。箋云﹕用心專者怨必深。○漣音連﹐泣貌。旣見復關﹐載笑載言。箋云﹕則笑則言﹐喜之甚。爾卜爾筮﹐體無咎言。龜曰卜。蓍曰筮。體﹐兆卦之體。箋云﹕爾﹐女也。復關旣見此婦人﹐告之曰﹕我卜女筮﹐女宜爲室家矣。兆卦之繇﹐無凶咨之辭﹐言其皆吉﹐又誘定之。○筮﹐市制反。體如字﹐卦兆之體也﹐《韓詩》作「履」。履﹐幸也。咎﹐其九反。蓍音屍。繇﹐直又反﹐卦兆之辭也。

﹝疏﹞傳「體﹐兆卦之體」。箋「兆卦」至「定之」。○正義曰﹕傳以經卜﹑筮並言﹐故兼云「兆卦之體」謂龜兆﹑筮卦也。《左傳》云「其繇曰﹕『一薰一蕕﹐十年尙猶有臭。』」是龜之繇。《易》曰「困於石﹐據於蒺藜。」是卦之繇也。二者皆有繇辭。此男子實不卜筮﹐而言皆吉無凶咎者﹐又誘以定之。前因貿絲以誘之﹐今復言卜筮以誘之﹐故言又也。

以爾車來﹐以我賄遷。賄﹐財。遷﹐徙也。箋云﹕女﹐女復關也。信其卜筮皆吉﹐故答之曰﹕徑以女車來迎我﹐我以所有財遷徙就女也。○賄﹐呼罪反。徑﹐經定反。

桑之未落﹐其葉沃若。於嗟鳩兮﹐無食桑葚。於嗟女兮﹐無與士耽。桑﹐女功之所起。沃若﹐猶沃沃然。鳩﹐鶻鳩也。食桑葚過則醉而傷其性。耽﹐樂也。女與士耽則傷禮義。箋云﹕桑之未落﹐謂其時仲秋也。於是時﹐國之賢者刺此婦人見誘﹐故於嗟而戒之。鳩以非時食葚﹐猶女子嫁不以禮﹐耽非禮之樂。○沃﹐如字﹐徐於縛反。葚﹐本又作「椹」﹐音甚﹐桑實也。耽﹐都南反。鶻音骨。樂音洛﹐下同。士之耽兮﹐猶可說也。女之耽兮﹐不可說也。箋云﹕說﹐解也。士有百行﹐可以功過相除。至於婦人無外事﹐維以貞信爲節。○行﹐下孟反。

﹝疏﹞「桑之」至「不可說」。○毛以爲﹐桑之未落之時﹐其葉則沃沃然盛﹐以興己色未衰之時﹐其貌亦灼灼然美。君子則好樂於己﹐己與之耽樂。時賢者見己爲夫所寵﹐非禮耽樂﹐故吁嗟而戒己﹐言「吁嗟鳩兮﹐無食桑椹」﹐猶「吁嗟女兮﹐無與士耽」。然鳩食桑椹過時則醉而傷其性﹐女與士耽過度則淫而傷禮義。然耽𨿽士﹑女所同﹐而女思於男﹐故言士之耽兮﹐尙可解說﹐女之耽兮﹐則不可解說。己時爲夫所寵﹐不聽其言﹐今見棄背﹐乃思而自悔。○鄭以爲﹐男子旣秋來見己﹐己使之取車。男子旣去﹐當桑之未落﹐其葉沃若﹐仲秋之時。國之賢者刺己見誘﹐故言﹕吁嗟鳩兮﹐無得非時食椹﹔吁嗟女兮﹐無得非禮與士耽。士之耽兮﹐尙可解說﹐女之耽兮﹐則不可解說。已時不用其言﹐至季秋乘車而從之﹐故今思而自悔。○傳「桑女」至「禮義」。○正義曰﹕言桑者﹐女功之所起﹐故此女取桑落與未落﹐以興己色之盛衰。毛氏之說﹐《詩》未有爲記時者﹐明此以爲興也。言「鳩﹐鶻鳩」者﹐《釋鳥》云「鶻鳩﹐鶻鵃。」某氏曰「《春秋》云『鶻鳩氏司事』﹐春來冬去。」孫炎曰「一名鳴鳩。」《月令》云「鳴鳩拂其羽。」郭璞曰「似山鵲而小﹐短尾﹐靑黑色﹐多聲。」「宛彼鳴鳩」﹐亦此鳩也。陸機云「班鳩也。」《爾雅》鳩類非一﹐知此是鶻鳩者﹐以鶻鳩冬始去﹐今秋見之﹐以爲諭﹐故知非余鳩也。鳩食椹過時者﹐謂食之過多﹐故醉而傷其性。經直言「無食桑椹」﹐而云「過時」者﹐以「與士耽」相對。耽者過禮之樂﹐則如食桑椹過時矣。女與士耽以過禮﹐故爲傷禮義﹐則時賢者戒女之過禮﹐謂己爲君子所寵過度﹐不謂非禮之嫁爲耽也。○箋「桑之」至「之樂」。○正義曰﹕以上章初秋云「以爾車來」﹐始令男子取車﹐下章季秋云「漸車帷裳」﹐謂始適夫家﹐則桑之未落爲仲秋明矣。言「士」﹑「女」則非自相謂之辭﹐故知國之賢者刺其見誘而戒之。其時仲秋則無椹﹐賢者禁鳩食之﹐由當時無也。假有而食之﹐爲非時。以非時之食椹﹐以興非禮之行嫁﹐故云耽非禮之樂。《鄭志》張逸問﹕「箋云『耽非禮之樂』﹐《小雅》云『和樂且耽』﹐何謂也﹖」答曰「禮樂者﹐五聲八音之謂也。《小雅》亦言過禮之盛。和樂﹐過禮之言也。燕樂嘉賓過厚﹐賢也。不以禮耽者﹐非禮之名﹐故此禁女爲之。《小雅》論燕樂﹐言作樂過禮﹐以見厚意﹐故亦言耽﹐而文連和樂也。」○箋「士有」至「爲節」。○正義曰﹕士有大功則掩小過﹐故云可以功過相除。齊桓﹑晉文皆殺親戚篡國而立﹐終能建立髙勛於周世﹐是以功除過也。

桑之落矣﹐其黃而隕。自我䢐爾﹐三歲食貧。淇水湯湯﹐漸車帷裳。隕﹐惰也。湯湯﹐水盛貌。帷裳﹐婦人之車也。箋云﹕桑之落矣﹐謂其時季秋也。復關以此時車來迎已。䢐﹐往也。我自是往之女家。女家乏穀食巳三歲﹐貧矣。言此者﹐明己之悔﹐不以女今貧故也。幃裳﹐童容也。我乃渡深水﹐至漸車童容﹐猶冒此難而往﹐又明己專心於女。○隕﹐韻謹反。湯音傷。漸﹐子廉反﹐注同﹐漬也﹐濕也。帷﹐位悲反。隋字又作「墮」﹐唐果反。冒音墨。難﹐乃旦反。女也不爽﹐士貳其行。爽﹐差也。箋云﹕我心於女﹐故無差貳﹐而復關之行有二意。○行﹐下孟反﹐注同。士也罔極﹐二三其徳。極﹐中也。

﹝疏﹞「桑之」至「其徳」。○毛以爲﹐桑之落矣之時﹐其葉黃而隕墜﹐以興婦人年之老矣之時﹐其色衰而彫落。時君子則棄己﹐使無自以託﹐故追說見薄之漸。言自我往爾男子之家﹐三歲之後﹐貧於衣食而見困苦﹐已不得其志。悔己本爲所誘﹐涉湯湯之淇水﹐而漸車之帷裳而往﹐今乃見棄﹐所以自悔也。旣追悔本之見誘﹐而又怨之﹐言我心於汝男子也不爲差貳﹐而士何謂二三其行於已也﹖士也行無中正﹐故二三其徳﹐及年老而棄已﹐所以怨也。○鄭以爲﹐婦人言已本桑之落矣﹐其黃而隕之時﹐當季秋之月﹐我往之爾家。自我往汝家時﹐已聞汝家三歲以來乏於穀食﹐已貧矣。我不以汝貧之故﹐猶涉此湯湯之淇水﹐漸車之帷裳﹐冒難而來。言已專心於汝如是。今而見棄﹐所以悔也。餘同。○傳「帷裳﹐婦人之車」。○正義曰﹕傳以大夫之車立乘﹐有蓋無幃裳。此言帷裳者﹐婦人之車故也。傳於上章以桑爲女功所起爲興此﹐桑落黃隕亦興也。其黃而隕旣興顏色之衰﹐則食貧在已衰之後。言自我䢐爾﹐三歲食貧﹐謂至夫家三歲之後﹐始貧乏於衣食﹐漸不得志﹐乃追悔本冒漸車之難而來也。故王肅曰「言其色黃而隕墜也。」婦人不愼其行﹐至於色衰無以自託。我往之汝家﹐從華落色衰以來﹐三歲食貧矣。貧者乏食﹐饑而不充﹐諭不得志也。○箋「桑之」至「於女」。○正義曰﹕《月令》季秋艸木黃落﹐故知桑之落矣﹐其黃而隕﹐其時季秋也。上使「以爾車來」﹐不見其迎之事﹐此言漸車涉水﹐是始往夫家﹐故知復關以此時車來迎已也。此始鄕夫家。已言「自我䢐爾﹐三歲食貧」﹐故以爲自我往之汝家之時﹐汝家乏穀食已三歲﹐貧矣﹐我猶渡水而來。此婦人但當悔其來耳。而言穀食先貧者﹐於時君子家貧﹐恩意之情遇已漸薄﹐已遭困苦﹐所以悔。言已先知此貧而來﹐明已之悔不以汝今貧之故﹐直以二三其徳﹐恩意疏薄故耳。幃裳一名童容﹐故《巾車》云﹕重翟﹑厭翟﹑安車皆有容蓋。鄭司農云「容謂襜車﹐山東謂之裳幃﹐或曰童容。」以幃障車之傍﹐如裳以爲容飾﹐故或謂之幃裳﹐或謂之童容。其上有蓋﹐四傍垂而下﹐謂之襜﹐故《雜記》曰「其輤有裧。」注云「裧謂鱉甲邊緣」﹐是也。然則童容與襜別。司農云「謂襜車者﹐以有童容﹐上必有襜﹐故謂之爲襜車也。」此惟婦人之車飾爲然﹐故《士昏禮》云「婦車亦如之﹐有襜」﹐是也。幃裳在傍﹐渡水則濕﹐言已𨿽知汝貧﹐猶尙冒此深水漸車之難而來﹐明已專心於汝﹐故責復關有二意也。

三歲爲婦﹐靡室勞矣。箋云﹕靡﹐無也。無居室之勞﹐言不以婦事見困苦。有舅姑曰婦。夙興夜寐﹐靡有朝矣。箋云﹕無有朝者﹐常早起夜臥﹐非一朝然。言已亦不解惰。○解音懈。言旣遂矣﹐至於暴矣。箋云﹕言﹐我也。遂猶久也。我旣久矣﹐謂三歲之後﹐見遇浸薄﹐乃至見酷暴。○浸﹐子鴆反。兄弟不知﹐咥其笑矣。咥咥然笑。箋云﹕兄弟在家﹐不知我之見酷暴。若其知之﹐則咥咥然笑我。○咥﹐許意反﹐又音熙﹐笑也。又一音許四反﹐《說文》云「大笑也」﹐虛記反﹐又大結反。靜言思之﹐躬自悼矣。悼﹐傷也。箋云﹕靜﹐安。躬﹐身也。我安思君子之遇已無終﹐則身自哀傷。

﹝疏﹞「三歲」至「悼矣」。○正義曰﹕婦人追說已初至夫家﹐三歲爲婦之時﹐顏色未衰﹐爲夫所愛﹐無室家之勞﹐謂夫不以室家婦事以勞於己。時夫𨿽如此﹐己猶不恃寵自安﹐常自早起夜臥﹐無有一朝一夕而自解惰。我已三歲之後﹐在夫家久矣﹐漸見疏薄﹐乃至於酷暴矣。我兄弟不知我之見遇如此﹐若其知之﹐則咥咥然其笑我矣。我旣本爲夫所誘﹐遇己不終﹐安靜而思之﹐身自哀傷矣。○箋「有舅姑曰婦」。○正義曰﹕《公羊傳》曰「稱婦﹐有姑之辭。」傳以國君無父﹐故云有姑。其實婦亦對舅﹐故《士昏禮》云「贊見婦於舅姑」﹐是也。

及爾偕老﹐老使我怨。箋云﹕及﹐與也。我欲與女俱至於老﹐老乎汝反薄我﹐使我怨也。淇則有岸﹐隰則有泮。泮﹐坡也。箋云﹕泮讀爲畔。畔﹐涯也。言淇與隰皆有厓岸﹐以自拱持。今君子放恣心意﹐曾無所拘制。○泮音判。坡本亦作「陂」﹐北皮反。《澤陂》詩傳云「障也。」呂忱北髲反﹐云「陂﹐阪也﹐亦所以爲隰之限域也。」本或作「破」字﹐未詳。觀王述意﹐似作「破拱」﹐俱勇反﹐本又作「共」﹐音同。總角之宴﹐言笑晏晏。信誓旦旦﹐總角﹐結髮也。晏晏﹐和柔也。信誓旦旦然。箋云﹕我爲童女未笄結髮宴然之時﹐女與我言笑晏晏然而和柔﹐我其以信﹐相誓旦旦爾。言其懇惻款誠。○宴﹐如字。本或作「丱」者﹐非。旦﹐《說文》作「﹛且心﹜﹛且心﹜」。懇﹐起很反。惻﹐本亦作「﹛則心﹜」﹐楚力反。不思其反。箋云﹕反﹐復也。今老而使我怨﹐曾不念復其前言。反是不思﹐亦已焉哉﹗箋云﹕已焉哉﹐謂此不可柰何﹐死生自決之辭。

﹝疏﹞「及爾」至「已焉哉」。○正義曰﹕言男子本謂已云﹕與汝爲夫婦﹐俱至於老﹐不相棄背。何謂今我旣老﹐反薄我﹐使我怨﹖何不念其前言也﹖然淇則有岸﹐隰則有泮﹐以自拱持。今君子反薄而棄己﹐放恣心意﹐曾無所拘制。言淇隰之不如。本我總角之宴然幼稚之時﹐君子與已言笑晏晏然和柔而相親﹐與已爲信誓﹐許偕至於老者﹐旦旦然懇惻款誠如是。及今老而使我怨﹐是曾不思念復其前言﹐而棄薄我。我反復是君子不思前言之事﹐則我亦已焉哉﹐無可柰何。○箋「我欲」至「我怨」。○正義曰﹕以下云「不思其反」﹐責其不念前言﹐則男子之初與婦人有期約矣﹐則此「及爾偕老」﹐男子之辭﹐故箋述之云﹕我欲與汝俱至於老﹐老乎汝反薄我﹐使我怨也。言反薄我﹐明「及爾偕老」﹐男子之言也。老者﹐以華落色衰爲老﹐未必大老也。○傳「泮﹐坡」。箋「泮讀」至「拘制」。○正義曰﹕以隰者下濕﹐猶如澤﹐故以泮爲陂。《澤陂》傳云「陂﹐澤障」﹐是也。箋以泮不訓爲陂﹐故讀爲畔﹐以申傳也。但毛氏於《詩》無易字者﹐故箋易之﹐其義猶不異於傳也。畔者﹐水厓之名﹐以經云「有岸」﹑「有泮」﹐明君子之無也﹐故云今君子放恣心意﹐曾無所拘制﹐則非君子。○傳「總角」至「旦旦然」。○正義曰﹕《甫田》云「總角丱兮﹐未幾見兮﹐突而弁兮」﹐是男子裛角未冠﹐則婦人裛角未笄也。故箋云「我爲童女未笄」﹐《內則》亦云「男女未冠笄者﹐總角﹐衿纓。」以無笄﹐直結其發﹐聚之爲兩角﹐故《內則》注云「故發結之。」《甫田》傳云「總角﹐聚兩髦也。」《釋訓》云「晏晏﹐柔也。」故此云「晏晏﹐和柔。」又曰「晏晏﹐旦旦﹐悔爽忒也。」謂此婦人恨夫差貳其心﹐變本言信﹐故言此晏晏﹑旦旦而自悔。解言此之意﹐非訓此字也。定本云「旦旦」猶「怛怛」。○箋「我爲」至「款誠」。○正義曰﹕箋言結髮宴然之時﹐解經「總角之宴」。經有作「丱」者﹐因《甫田》「總角丱兮」﹐而誤也﹐定本作「宴」。傳直云「信誓旦旦然」﹐不解旦旦之義﹐故箋申之言﹐旦旦者﹐言懇惻爲信誓﹐以盡己款誠也。○箋「曾不復念其前言」。○正義曰﹕今定本云「曾不念復其前言」﹐俗本多誤。「復其前言」者﹐謂前要誓之言﹐守而不忘﹐使可反復。今乃違棄﹐是不思念復其前言也。

《氓》六章﹐章十句。

《竹竿》﹐衛女思歸也。適異國而不見答﹐思而能以禮者也。

籊々竹竿﹐以釣於淇。興也。籊々﹐長而殺也。釣以得魚﹐如婦人待禮以成爲室家。○籊﹐他歷反。釣音弔。殺﹐色界反。豈不爾思﹖遠莫致之。箋云﹕我豈不思與君子爲室家乎﹖君子疏遠己﹐己無由致此道。○遠如字﹐又於萬反﹐注同。

﹝疏﹞「籊々」至「致之」。○正義曰﹕籊々然長而殺之竹竿﹐以釣於淇﹐必得魚﹐乃成爲善釣﹐以興婦人嫁於夫﹐必得禮﹐乃成爲室家。今君子不以禮答己﹐己豈不思與爾君子爲室家乎﹖但君子疏遠於己﹐己無由致此室家之道耳

。

泉源在左﹐淇水在右。泉源﹐小水之源。淇水﹐大水也。箋云﹕小水有流入大水之道﹐猶婦人有嫁於君子之禮。今水相與爲左右而已﹐亦以諭已不見答。

﹝疏﹞傳「泉源」至「大水」。○正義曰﹕泉源者﹐泉水初出﹐故雲小水之源。淇則衛地之川﹐故知大水。箋申說之﹐言小水有流入大水合爲一之道﹐猶婦人於君子有相親幸之禮。今淇水與泉源左右而已﹐不相入﹐猶君子與已異處﹐不相親﹐故以諭己之不見答。

女子有行﹐遠兄弟父母。箋云﹕行﹐道也。女子有道當嫁耳﹐不以不答而違婦禮。○遠﹐於萬反。

淇水在右﹐泉源在左。巧笑之瑳﹐佩玉之儺。瑳﹐巧笑貌。儺﹐行有節度。箋云﹕己𨿽不見答﹐猶不惡君子﹐美其容貌與禮儀也。○瑳﹐七可反﹐沈又七何反。儺﹐乃可反﹐《說文》云「行有節也。」惡﹐烏路反。

淇水滺滺﹐檜楫松舟。滺滺﹐流貌。檜﹐柏葉松身。楫﹐所以棹舟也。舟楫相配﹐得水而行﹐男女相配﹐得禮而備。箋云﹕此傷己今不得夫婦之禮。○浟﹐本亦作「滺」﹐音由。檜﹐古活反﹐又古會反﹐木名。楫﹐本又作「檝」﹐子葉反﹐徐音集﹐《方言》云「楫謂之橈﹐或謂之棹。」《釋名》云「楫﹐捷也﹐撥水舟行捷疾也。」橈音饒。棹﹐直教反。

﹝疏﹞傳「檜﹐柏葉」至「而備」。○正義曰﹕《釋木》云「檜﹐柏葉松身」。《書》作「栝」字。《禹貢》云「杶榦栝柏。」注云「柏葉松身曰栝。」與此一也。言楫所以棹舟﹐以諭女所以配男。此不答之詩﹐以舟楫諭男女﹐故反而爲興﹐言舟楫相配﹐得水而行﹐男女相配﹐得禮而備。

駕言出遊﹐以寫我憂。出遊﹐思鄕衛之道。箋云﹕適異國而不見答﹐其除此憂﹐維有歸耳。○鄕﹐本又作「向」﹐同﹐許亮反。

﹝疏﹞傳「出遊﹐思鄕衛之道」。○正義曰﹕今定本「思」作「斯」﹐或誤。

《竹竿》四章﹐章四句。

《芄蘭》﹐刺惠公也。驕而無禮﹐大夫刺之。惠公以幼童卽位﹐自謂有才能而驕慢。於大臣但習威儀﹐不知爲政以禮。○芄音丸﹐本亦作「丸」。芄蘭﹐艸名。

﹝疏﹞「《芄蘭》二章﹐章六句」至「刺之」。○正義曰﹕毛以爲﹐君子當柔潤溫良﹐自謂無知。今而不然﹐是爲驕慢﹐故二章章首一句及第四句是也。下二句言有威儀﹐是無禮也。次二句言佩觿﹑佩韘﹐明𨿽幼而行成人之事﹐不當驕慢。鄭以爲﹐幼而行成人之事﹐當任用大臣﹐不當驕慢﹐上四句是也。刺之﹐亦下二句是也。○箋「惠公」至「以禮」。○正義曰﹕經言童子﹐則惠公時仍幼童。童者﹐未成人之稱﹐年十九以下皆是也。閔二年《左傳》曰「初﹐惠公之卽位也少。」杜預云「蓋年十五六。」杜氏以傳言「初﹐衛宣公烝於夷姜﹐生伋子﹐爲之娶於齊而美﹐公娶之。生壽及朔。」言爲之娶於齊﹐則宣公己卽位也。宣公以隱四年冬立﹐假令五年卽娶齊女﹐至桓十二年見經﹐凡十九年﹐而朔尙有兄壽﹐則宣公卽位三四年始生惠公也﹐故疑爲十五六也。且此自謂有才能﹐則非身幼也。經云「能不我知」﹐是自謂有才能。刺之而言容璲之美﹐故知但習威儀﹐不知爲政以禮。

芄蘭之支﹐興也。芄蘭﹐艸也。君子之徳當柔潤溫良。箋云﹕芄蘭柔弱﹐恆蔓延於地﹐有所依緣則起。興者﹐諭幼稚之君﹐任用大臣﹐乃能成其政。○恆蔓於地﹐蔓音萬﹐本或作「蔓延於地」者﹐後人輒加耳。童子佩觿。觿﹐所以解結﹐成人之佩也。人君治成人之事﹐𨿽童子猶佩觿﹐早成其徳。○佩﹐蒲對反﹐依字從人。或玉傍作者﹐非。觿﹐許規反﹐解結之器。𨿽則佩觿﹐能不我知。不自謂無知﹐以驕慢人也。箋云﹕此幼稚之君﹐𨿽佩觿與﹐其才能實不如我眾臣之所知爲也。惠公自謂有才能而驕慢﹐所以見刺。○與音余﹐下「佩韘與」同。容兮遂兮﹐垂帶悸兮。容儀可觀﹐佩玉遂遂然垂其紳帶﹐悸悸然有節度。箋云﹕容﹐容刀也。遂﹐瑞也。言惠公佩容刀與瑞及垂紳帶三尺﹐則悸悸然行止有節度﹐然其徳不稱服。○悸﹐其季反﹐《韓詩》作「萃」﹐垂貌。紳音身。稱﹐尺證反。

﹝疏﹞「芄蘭」至「悸兮」。○毛以爲﹐言芄蘭之支性柔弱阿儺﹐以興君子之徳當柔潤溫良。今君之徳何以不溫柔而爲驕慢﹖以君今𨿽童子﹐而佩成人之觿﹐則當治成人之事﹐當須溫柔。何爲今𨿽則佩觿﹐而才能不自謂我無知以驕慢人也﹖君非直驕慢﹐又不知爲政當以禮﹐而徒善其外飾﹐使容儀可觀兮﹐佩玉璲々兮﹐垂其紳帶悸悸兮﹐而內徳不稱﹐無禮以行之。○鄭以爲﹐言芄蘭之支以柔弱恆延蔓於地﹐有所依緣則起﹐以興幼稚之君﹐以幼時恆闇昧﹐於政有所任用﹐乃能成其徳教。君今幼弱﹐何以不任用大臣﹖君𨿽童子﹐佩成人之觿﹐則當治成人之事。君𨿽則佩觿﹐欲治成人之事﹐其才能實不如我眾臣之所知﹐何故不任大臣﹐而爲驕慢矣﹗不知爲政以禮﹐徒善其威儀﹐佩容刀與瑞玉及垂紳帶﹐使行止有節度悸悸兮﹐而內無徳以稱之。○傳「芄蘭」至「溫良」。○正義曰﹕《釋艸》云「雚﹐芄蘭。」郭璞曰「蔓生﹐斷之有白汁﹐可啖。」陸機《疏》云「一名蘿摩﹐幽州人謂之雀瓢。」以此艸支葉柔弱﹐序刺君驕慢﹐故以諭君子之徳當柔潤溫良。○箋「芄蘭」至「其政」。○正義曰﹕以此大夫刺之﹐而下云「能不我知」﹐則刺其驕慢自專﹐故易傳取其有所依緣﹐以興幼稚當須任用大臣也。○傳「觿所以」至「其徳」。○正義曰﹕《內則》云「子事父母﹐左佩小觿﹐右佩大觿。」下別云「男女未冠笄者」﹐故知成人之佩。《內則》注云「觿貌如錐﹐以象骨爲之。」是可以解結也。又解童子而得佩成人之佩者﹐由人君治成人之事﹐故使得佩﹐以早成其徳故也。《尙書》注云「人君十二而冠佩爲成人。」則似十二以上。要人君𨿽未十二﹐亦治成人之事﹐不必至冠也。此解觿以成人自當佩之﹐不必國君﹐爲父母在乃服也。下章韘亦佩時有之﹐舉以言焉﹐不必國君常佩。○傳「不自謂無知」。○正義曰﹕傳以此直責君驕慢﹐言君於才能不肯自謂我無知。○箋「此幼」至「見刺」。○正義曰﹕箋以此大夫刺之﹐云「能不我知」﹐則大夫自我也。以君才能不如我所知﹐因解其見刺之意﹐由自謂有才能而驕慢大臣﹐故刺之。○傳「容儀」至「節度」。○正義曰﹕傳以此三者皆言兮﹐故各爲其狀。《孝經》曰「容止可觀。」《大東》云「鞙鞙佩璲。」璲本所佩之物﹐因爲其貌﹐故言佩玉璲々然。帶之垂者﹐惟有紳耳﹐故知垂其紳帶也。「悸悸然有節度」﹐總三者之辭。○箋「容刀」至「不稱服」。○正義曰﹕箋以容及璲與帶相類﹐則皆指體言也﹐故爲容刀與瑞。知紳帶垂三尺者﹐《禮記﹟玉藻》云「紳長﹐制三尺」﹐是也。「行止有節度」﹐亦總三者之辭也。定本云「然其徳不稱服」。

芄蘭之葉﹐箋云﹕葉猶支也。童子佩韘。韘﹐玦也。能射禦則佩韘。箋云﹕韘之言沓﹐所以彄沓手指。○韘﹐夫涉反。玦﹐本又作「決」﹐音同。沓﹐徒答反。彄﹐苦侯反。

﹝疏﹞傳「韘﹐玦」。箋「韘之言沓」。○正義曰﹕傳云玦者﹐以《禮》及《詩》言決拾。《車攻》傳曰「決﹐鉤弦也。」《繕人》注云「玦﹐挾矢時所以持弦飾也﹐著右手巨指。」引《士喪禮》曰「玦用正﹐玉棘若擇棘。」則天子用象骨爲之﹐著右臂大指以鉤弦闓體。《大射》《士喪》注皆然。以士用棘﹐故推以上用骨。《大射》注「諸侯亦用象骨」﹐以大夫用骨﹐不必用象。彼注云「鉤弦」﹐與《車攻》傳同﹐則一也。拾﹐一名遂﹐以韋爲之﹐著於左臂﹐所以遂弦﹐與玦別。鄭以《禮》無以韘爲玦者﹐故易之爲沓。《士喪禮》曰「纊極二。」注云「極猶放弦也。以沓指放弦﹐令不挈也。生者以朱韋爲之而三﹐死用纊又二﹐明不用也。」知生用朱韋而三者﹐《大射》云「朱極三。」注云「以朱韋爲之﹐食指﹑將指﹑無名指。小指短﹐不用。」此是彄沓手指也。《車攻》云「決拾旣佽。」箋云「手指相比次。」亦謂巨指旣著玦﹐左臂加拾﹐右手指又著沓而相比次也。

𨿽則佩韘﹐能不我甲。甲﹐狎也。箋云﹕此君𨿽佩韘與﹐其才能實不如我眾臣之所狎習。○甲如字﹐《爾雅》同﹐徐胡甲反﹐《韓詩》作「狎」。狎﹐戶甲反。容兮遂兮﹐垂帶悸兮。

《芄蘭》二章﹐章六句。

《河廣》﹐宋襄公母歸於衛﹐思而不止﹐故作是詩也。宋桓公夫人﹐衛文公之妹﹐生襄公而出。襄公卽位﹐夫人思宋﹐義不可往﹐故作詩以自止。

﹝疏﹞「《河廣》二章﹐章四句」至「是詩」。○正義曰﹕作《河廣》詩者﹐宋襄公母﹐本爲夫所出而歸於衛。及襄公卽位﹐思欲鄕宋而不能止﹐以義不可往﹐故作《河廣》之詩以自止也。序言所思之意﹐經二章皆言義不得往之事。○箋「宋桓」至「自止」。○正義曰﹕《左傳》云「公子頑烝於宣姜﹐生文公及宋桓夫人」﹐故知文公之妹。襄公﹐桓公之子﹐故知襄公之母。今定本無「襄公之母」四字﹐然子無出母之道﹐故知當桓公之時﹐生襄公而出。今系之襄公。言母歸者﹐明思而不止﹐當襄公時﹐故云「襄公卽位﹐夫人思宋」也。所以義不得往者﹐以夫人爲先君所出﹐其子承父之重﹐與祖爲一體﹐母出與廟絕﹐不可以私反﹐故義不得也。《大戴禮》及《家語》皆云「婦有七出﹕不順父母出﹐爲逆﹔無子出﹐爲絕人世﹕淫佚出﹐爲其亂族﹔疾妒出﹐爲其亂家﹔有惡疾出﹐爲其不可供粢盛﹔多口出﹐爲其離親﹔盜竊出﹐爲其反義。有三不去﹕有所取﹐無所歸﹐不去﹔更三年喪﹐不去﹔前貧賤﹐後富貴﹐不去。」於今令犯七出﹐𨿽在三不去之中﹐若不順父母與淫﹑無子亦出。𨿽古亦應然﹐以其終不可絕嗣與勃徳故也。諸侯之夫人﹐𨿽無子不出﹐以嬪妾旣多﹐不爲絕嗣。故《易﹟同人》注云「天子諸侯後夫人不出」﹐是也。知者﹐以《春秋》魯夫人無子多矣﹐皆不出。若犯餘六出則去﹐故《雜記》有出夫人禮。又《春秋》杞伯姬來婦﹐及此宋桓夫人﹐皆是也。王后犯出﹐則廢之而已﹐皆不出﹐非徒無子﹐故《易﹟鼎卦》注云「嫁於天子﹐𨿽失禮﹐無出﹐道遠之而已。」以天子天下爲家﹐其後無所出故也。

誰謂河廣﹖一葦杭之。杭﹐渡也。箋云﹕誰謂河水廣與﹖一葦加之則可以渡之﹐諭狹也。今我之不渡﹐直自不往耳﹐非爲其廣。○葦﹐韋鬼反。杭﹐戶郎反。與音余﹐下「遠與」同。狹音洽。爲﹐於僞反。

﹝疏﹞箋「一葦」至「諭狹」。○正義曰﹕言一葦者﹐謂一束也﹐可以浮之水上而渡﹐若桴筏然﹐非一根葦也。此假有渡者之辭﹐非諭夫人之鄕宋渡河也。何者﹖此文公之時﹐衛已在河南﹐自衛適宋﹐不渡河。

誰謂宋遠﹖跂予望之。箋云﹕予﹐我也。誰謂宋國遠與﹖我跂足則可以望見之。亦諭近也。今我之不往﹐直以義不往耳﹐非爲其遠。○跂﹐丘豉反。

﹝疏﹞箋「誰謂」至「亦諭近」。○正義曰﹕宋去衛甚遠﹐故杜預云「宋﹐今梁國睢陽縣也。」言跂足可見﹐是諭近也。言「亦」者﹐以諭宋近﹐猶諭河狹﹐故俱言「亦」。定本無「亦」字﹐義亦通。

誰謂河廣﹖曾不容刀。箋云﹕不容刀﹐亦諭狹小。船曰刀。○刀如字﹐《字書》作「舠」﹐《說文》作「﹤周舟﹥」﹐並音刀。

﹝疏﹞箋「小船曰刀」。○正義曰﹕上言一葦桴筏之小﹐此刀宜爲舟船之小﹐故云「小船曰刀。」《說文》作「﹤舟周﹥」。﹤舟周﹥﹐小船也﹐字異音同。劉熙《釋名》云「二百斛以上曰艇﹐三百斛曰刀。江南所謂短而廣﹑安不傾危者也。」○

誰謂宋遠﹖曾不崇朝。箋云﹕崇﹐終也。行不終朝﹐亦諭近。

《河廣》二章﹐章四句。

《伯兮》﹐刺時也。言君子行役﹐爲王前驅﹐過時而不反焉。衛宣公之時﹐蔡人﹑衛人﹑陳人從王伐鄭。伯也爲王前驅久﹐故家人思之。○爲﹐於僞反﹐又如字。注下「爲王」並同。「從王伐鄭」﹐讀者或連下「伯也」爲句者﹐非。

﹝疏﹞「《伯兮》四章﹐章四句」至「不反焉」。○正義曰﹕此言過時者﹐謂三月一時。《穀梁傳》「伐不逾時」﹐故《何艸不黃》箋云「古者師出不逾時﹐所以厚民之性」﹐是也。此敍婦人所思之由。經陳所思之辭﹐皆由行役過時之所致。敍言「爲王前驅」﹐𨿽辭出於經﹐總敍四章﹐非指一句也。○箋「衛宣」至「思之」。○正義曰﹕蔡人﹑衛人﹑陳人從王伐鄭﹐《春秋》桓五年經也。時當宣公﹐故云「衛宣公之時」。服虔云「言人者﹐時陳亂無君﹐則三國皆大夫也﹐故稱人。」《公羊傳》曰「其言從王伐鄭何﹖從王﹐正也。」鄭答臨碩引《公羊》之文﹐言諸侯不得專徵伐﹐有從天子及伯者之禮。然則宣公從王爲得其正﹐以兵屬王節度﹐不由於衛君。而以過時刺宣公者﹐諸侯從王𨿽正﹐其時天子微弱﹐不能使衛侯從己﹐而宣公自使從之。據其君子過時不反﹐實宣公之由﹐故主責之宣公﹐而云「刺時」者也。

伯兮朅兮﹐邦之桀兮。伯﹐州伯也。朅﹐武貌。桀﹐特立也。箋云﹕伯﹐君子字也。桀﹐英桀﹐言賢也。○朅﹐丘列反。桀﹐其列反。

﹝疏﹞傳「伯州伯」至「特立」。○正義曰﹕言爲王前驅﹐則非賤者。今言伯兮﹐故知爲州伯﹐謂州裏之伯。若牧下州伯﹐則諸侯也﹐非衛人所得爲諸侯之州長也。謂之伯者﹐伯﹐長也。《內則》云「州史獻諸州伯﹐州伯命藏諸州府」。彼州伯對閭史﹑閭府﹐亦謂州裏之伯。傑者﹐俊秀之名﹐人莫能及﹐故云特立。○箋「伯﹐君子字」。○正義曰﹕伯﹑仲﹑叔﹑季﹐長幼之字﹐而婦人所稱云伯也﹐宜呼其字﹐不當言其官也。此在前驅而執兵﹐則有勇力﹐爲車右﹐當亦有官﹐但不必州長爲之。朅爲武貌﹐則傑爲有徳﹐故雲英傑。傑亦特立﹐與傳一也。

伯也執殳﹐爲王前驅。殳長丈二而無刃。箋云﹕兵車六等﹐軫也﹐戈也﹐人也﹐殳也﹐車戟也﹐酋矛也﹐皆以四尺爲差。○殳﹐市朱反。長如字﹐又直亮反。軫﹐本亦作「﹤車爾﹥」﹐之忍反。酋﹐在由反﹐發聲。矛音謀。

﹝疏﹞傳「殳長丈二而無刃」。○正義曰﹕《考工記》云「殳長尋有四尺。」尋八尺﹐又加四尺﹐是丈二也。冶氏爲戈戟之刃﹐不言殳刃﹐是無刃也。○箋「兵車」至「爲差」。○正義曰﹕因殳是兵車之所有﹐故歷言六等之差。《考工記》曰「兵車六等之數﹕車軫四尺﹐謂之一等。戈祕六尺有六寸﹐旣建而迆﹐崇於軫四尺﹐謂之二等。人長八尺﹐崇於戈四尺﹐謂之三等。殳長尋有四尺﹐崇於人四尺﹐謂之四等。車戟常崇於殳四尺﹐謂之五等。酋矛常有四尺﹐崇於戟四尺﹐謂之六等。」是也。彼注云「戈﹑殳﹑戟﹑矛皆插車輢。」此云執之者﹐在車當插﹐用則執之﹐此據用以言也。又《廬人》先言戈﹑殳﹑車戟﹑酋矛﹑夷矛之長短﹐乃云「攻國之兵」。又云「六建旣備﹐車不反覆。」注云「六建﹐五兵與人也。」則六建於六等不數軫而數夷矛。不引之者﹐因六等自軫歷數人殳以上爲差之備故。引之六等者﹐自地以上數之﹐其等差有六﹐故注云「法《易》之三才六畫」﹐非六建也。建者﹐建於車上﹐非車上所建也。凡兵車皆有六建﹐故《廬人》先言戈﹑殳﹑車戟﹑酋矛﹑夷矛﹐乃云「攻國之兵」﹐又云「六建旣備」﹐六建在車﹐明矣。但記者因酋矛﹑夷矛同爲矛稱﹐故自軫至矛爲六等﹐象三材之六畫﹐故不數夷矛。其實六建與六等一也。若自戈以上數爲六等﹐則人於六建不處其中。故鄭云「車有天地之象﹐人在其中焉」﹐明爲由此﹐故自軫數之﹐以戈﹑軫爲地材。人﹑殳爲人材﹐矛﹑戟爲天材﹐人處地上﹐故在殳下。如此則得其象矣。或以爲﹐凡兵車則六建﹐前驅則六等。知不然者﹐以《考工記》「兵車六等之數」﹐鄭云「此所謂兵車也」﹐明兵車皆然﹐非獨前驅也。前驅在車之右﹐其當有勇力以用五兵﹐不得無夷矛也。《司兵》云「掌五兵」﹐鄭司農云「五兵者﹐戈﹑殳﹑戟﹑酋矛﹑夷矛。」又曰「軍事﹐建車之五兵。」注云「車之五兵﹐司農所云者是也。」步卒之五兵則無夷矛﹐而有弓矢﹐則前驅非步卒﹐必有夷矛明矣。知步卒五兵與在車不同者﹐《司右》云「凡國之勇力之士﹐能用五兵者屬焉。」注云「勇力之士屬焉者﹐選右當於中。」《司馬法》云弓矢﹑殳﹑矛﹑戈﹑戟相助﹐「凡五兵﹐長以衛短﹐短以救長」。以《司兵》云「建車之五兵」﹐則步卒五兵與車兵異矣。夷矛長﹐非步卒所宜用﹐故以《司馬法》五兵弓矢﹑殳﹑矛﹑戈﹑戟當之。車之五兵云「建」﹐與「六建」文同﹐故以司農所云戈﹑殳﹑戟﹑酋矛﹑夷矛當之。勇力之士屬司右﹐選右當於中﹐則仍是步卒﹐未爲右也﹐故以步卒五兵解之。步卒無夷矛﹐數弓矢爲五兵﹐在車則六建﹐除人卽五兵。以弓矢不在建中﹐故不數也。其實兵車皆有弓矢﹐故《司弓矢》云「唐大利車戰﹑野戰。枉矢﹑絜矢用諸守城﹑車戰。」又《檀弓》注云「射者在左。」又《左傳》曰「前驅歂犬﹐射而殺之。」是皆有弓矢也。

自伯之東﹐

﹝疏﹞「自伯之東」。○正義曰﹕此時從王伐鄭﹐鄭在衛之西南﹐而言東者﹐時蔡﹑衛﹑陳三國從王伐鄭﹐則兵至京師乃東行伐鄭也。上云「爲王前驅」﹐卽云「自伯之東」﹐明從王爲前驅而東行﹐故據以言之﹐非謂鄭在衛東。

首如飛蓬。婦人﹐夫不在﹐無容飾。豈無膏沐﹖誰適爲容﹗適﹐主也。○適﹐都歷反﹐注同。爲﹐於僞反﹐或如字。

其雨其雨﹐杲杲出日。杲杲然日復出矣。箋云﹕人言其雨其雨﹐而杲杲然日復出﹐猶我言伯且來﹐伯且來﹐則復不來。○杲﹐右老反。出如字﹐沈推類反。復﹐扶又反﹐下同。原言思伯﹐甘心首疾﹗甘﹐厭也。箋云﹕原﹐念也。我念思伯﹐心不能已。如人心嗜欲所貪﹐口味不能絕也。我憂思以生首疾。○厭﹐於艷反﹐下同。嗜﹐市誌反。憂思﹐息嗣反。

﹝疏﹞「原言思伯﹐甘心首疾」。○毛於《二子乘舟》傳曰「原﹐每也。」則此「原」亦爲「每」。言我每有所言﹐則思念於伯﹐思之厭足於心﹐由此故生首疾。○傳「甘﹐厭」。○正義曰﹕謂思之不已﹐乃厭足於心﹐用是生首疾也。凡人飲食口甘﹐遂至於厭足﹐故云「甘﹐厭也」。○箋「如人」至「不能絕」。○正義曰﹕箋以甘心者﹐思之不能已﹐如口味之甘﹐故《左傳》云「請受而甘心焉」。始欲取以甘心﹐則甘心未得爲厭﹐故云「我念思伯﹐心不能已」。如人心嗜欲﹐甘口不能絕。「甘與子同夢」﹐義亦然。

焉得諼艸﹐言樹之背﹖諼艸令人善忘﹐背北堂也。箋云﹕憂以生疾﹐恐將危身﹐欲忘之。○焉﹐於虔反。諼﹐本又作「萱」﹐況爰反﹐《說文》作「藼」﹐云「令人忘憂也」﹐或作「蕿」。背音佩﹐沈又如字。令﹐力呈反。忘﹐亡向反﹐又如字。原言思伯﹐使我心痗﹗痗﹐病也。○痗音每﹐又音悔。

﹝疏﹞「焉得」至「心痗」。○毛以爲﹐君子旣過時不反﹐己思之至甚﹐旣生首疾﹐恐以危身﹐故言我憂如此﹐何處得一忘憂之艸﹐我樹之於北堂之上﹐冀觀之以忘憂。伯也旣久而不來﹐每有所言思此伯也﹐使我心病。○鄭以「願」爲「念」爲異。○傳「諼艸」至「北堂」。○正義曰﹕諼訓爲忘﹐非艸名﹐故傳本其意﹐言焉得諼艸﹐謂欲得令人善忘憂之艸﹐不謂諼爲艸名﹐故《釋訓》云「諼﹐忘也。」孫氏引《詩》云「焉得諼艸」﹐是諼非艸名也。背者﹐鄕北之義﹐故知在北。婦人欲樹艸於堂上﹐冀數見之﹐明非遠地也。婦人所常處者﹐堂也﹐故知北堂。《士昏禮》云「婦洗在北堂」﹐《有司徹》云「致爵於主婦﹐主婦北堂」﹐注皆云「北堂﹐房半以北爲北堂。堂者﹐房室所居之地﹐總謂之堂。房半以北爲北堂﹐房半以南爲南堂也。」《昏禮》注云「洗南北直室東隅﹐東西直房戶與隅間。」謂在房室之內也。此欲樹艸﹐蓋在房室之北。堂者﹐總名﹐房外內皆名爲堂也。

《伯兮》四章﹐章四句。

《有狐》﹐刺時也。衛之男女失時﹐喪其妃耦焉。古者國有凶荒﹐則殺禮而多昏﹐會男女之無夫家者﹐所以育人民也。育﹐生長也。○狐音胡。喪﹐息浪反﹐下注同。妃音配﹐下注同。殺﹐所戒反﹐又所例反。「所以育人民也」﹐本或作「蕃育」者﹐非。長﹐張丈反。

﹝疏﹞「《有狐》三章﹐章四句」至「人民」。○正義曰﹕作《有狐》詩者﹐刺時也。以時君不教民隨時殺禮爲昏﹐至使衛之男女失年盛之時爲昏﹐而喪失其妃耦﹐不得早爲室家﹐故刺之。以古者國有凶荒﹐則減殺其禮﹐隨時而多昏﹐會男女之無夫家者﹐使爲夫婦﹐所以蕃育人民。刺今不然﹐男女失時﹐謂失男女年盛之時﹐不得早爲室家﹐至今人而無匹﹐是喪其妃耦﹐非先爲妃而相棄也。與《氓序》文同而義異。《大司徒》曰「以荒政十有二﹐聚萬民。十曰多昏。」注云「荒﹐凶年也。多昏﹐不備禮而娶昏者多也。」是凶荒多昏之禮也。序意言古者有此禮﹐故刺衛不爲之﹐而使男女失時。非謂以此詩爲陳古也﹐故經皆陳喪其妃耦﹐不得匹行﹐思爲夫婦之辭。

有狐綏綏﹐在彼淇梁。興也。綏綏﹐匹行貌。石絕水曰梁。○綏音𨿽。心之憂矣﹐之子無裳﹗之子﹐無室家者。在下曰裳﹐所以配衣也。箋云﹕之子﹐是子也。時婦人喪其妃耦﹐寡而憂是子無裳。無爲作裳者﹐欲與爲室家。○無爲﹐於僞反

﹝疏﹞「有狐」至「無裳」。○正義曰﹕有狐綏綏然匹行﹐在彼淇水之梁﹐而得其所﹐以興今衛之男女皆喪妃耦﹐不得匹行﹐乃狐之不如。故婦人言心之憂矣﹐是子無室家﹐已思欲與之爲室家。裳之配衣﹐猶女之配男﹐故假言之子無裳﹐已欲與爲作裳﹐以諭巳欲與之爲室家。○傳「綏綏﹐匹行貌」。○正義曰﹕序云「喪其妃耦」而言﹐故知綏綏是匹行之貌。○傳「之子」至「配衣」。○正義曰﹕以此稱婦人之辭。言之子無裳﹐則謂男子爲之子也﹐故言「之子﹐無室家者」。直指言無裳﹐則因事見義﹐以諭己當配夫﹐故云「裳﹐所以配衣」。二章傳曰「帶﹐所以申束衣」﹐則傳皆以衣諭夫﹐以裳帶諭妻﹐宜配之也。故箋云是子無裳﹐欲與爲室家之道﹐申說傳「裳所以配衣」之義。

有狐綏綏﹐在彼淇厲。厲﹐深可厲之旁。○厲﹐力滯反。心之憂矣﹐之子無帶﹗帶﹐所以申束衣。

有狐綏綏﹐在彼淇側。心之憂矣﹐之子無服﹗言無室家﹐若人無衣服。

《有狐》三章﹐章四句。

《木瓜》﹐美齊桓公也。衛國有狄人之敗﹐出處於漕﹐齊桓公救而封之﹐遺之車馬器服焉。衛人思之﹐欲厚報之﹐而作是詩也。○瓜﹐古花反。遺﹐惟季反﹐下注同。

﹝疏﹞「《木瓜》三章﹐章四句」至「是詩」。○正義曰﹕有狄之敗﹐懿公時也。至戴公﹐爲宋桓公迎而立之﹐出處於漕﹐後卽爲齊公子無虧所救。戴公卒﹐文公立﹐齊桓公又城楚丘以封之。則戴也﹑文也﹐皆爲齊所救而封之也。下總言遺之車馬器服﹐則二公皆爲齊所遺。《左傳》﹕「齊侯使公子無虧帥車三百乘以戍漕。歸公乘馬﹑祭服五稱﹑牛羊豕雞狗皆三百﹐與門材。歸夫人魚軒﹑重錦三十兩。」是遺戴公也。《外傳﹟齊語》曰「衛人出廬於漕﹐桓公城楚丘以封之。其畜散而無育﹐齊桓公與之系馬三百。」是遺文公也。系馬﹐系於廏之馬﹐言遺其善者也。器服﹐謂門材與祭服。傳不言車﹐文不備。此不言羊豕雞狗﹐舉其重者言。欲厚報之﹐則時實不能報也﹐心所欲耳。經三章皆欲報之辭。

投我以木瓜﹐報之以瓊琚。木瓜﹐楙木也﹐可食之木。瓊﹐玉之美者。琚﹐佩玉名。○瓊﹐求營反﹐《說文》云「赤玉也。」琚音居﹐徐又音渠。楙音茂﹐字亦作「茂」﹐《爾雅》云「楙﹐木瓜也。」匪報也﹐永以爲好也。箋云﹕匪﹐非也。我非敢以瓊琚爲報木瓜之惠﹐欲令齊長以爲玩好﹐結已國之恩也。○爲好﹐呼報反﹐篇內同。

﹝疏﹞「投我」至「爲好」。○正義曰﹕以衛人得齊桓之大功﹐思厚報之而不能﹐乃假小事以言。設使齊投我以木瓜﹐我則報之而不能﹐乃假以瓊琚。我猶非敢以此瓊琚報齊之木瓜﹐欲令齊長以爲玩好﹐結我以恩情而已。今國家敗滅﹐出處於漕﹐齊桓救而封我﹐如此太功﹐知何以報之。○傳「木瓜」至「玉名」。○正義曰﹕《釋木》云「楙﹐木瓜。」以下木桃﹑木李﹐皆可食之木﹐則此木瓜亦美木可食﹐故郭璞云「實如小瓜﹐酸可食」﹐是也。以言瓊琚﹐琚是玉名﹐則瓊非玉名﹐故云「瓊﹐玉之美者。」言瓊是玉之美名﹐非玉名也。《聘義》注云「瑜﹐玉之美者﹐亦謂玉中有美處謂之瑜。」瑜非玉名也。《有女同車》云「佩玉瓊琚」﹐故知「琚﹐佩玉名」。此言「琚﹐佩玉名」﹐下傳云「瓊瑤﹐美石」﹐「瓊玖﹐玉石」。三者互也。琚言佩玉名﹐瑤﹑玖亦佩玉名。瑤言美石﹐玖言玉名﹐明此三者皆玉石雜也﹐故《丘中有麻》傳云「玖﹐石次玉。」是玖非全玉也。

投我以木桃﹐報之以瓊瑤。瓊瑤﹐美玉。○瑤音遙﹐《說文》云「美石。」匪報也。永以爲好也。

投我以木李﹐報之以瓊玖。瓊玖﹐玉名。○玖音久﹐《書》云「玉黑色。」匪報也﹐永以爲好也。孔子曰「吾於《木瓜》﹐見苞苴之禮行。」箋云﹕以果實相遺者﹐必苞苴之。《尙書》曰「厥苞橘柚。」○苴﹐子余反。橘﹐均栗反。柚﹐余救反。

﹝疏﹞傳「孔子」至「禮行」。○正義曰﹕《孔叢》云﹕孔子讀《詩》﹐自二《南》至於《小雅》﹐喟然嘆曰「吾於二《南》﹐見周道之所成。於《柏舟》﹐見匹夫執志之不易。於《淇奧》﹐見學之可以爲君子。於《考槃》﹐見遁世之士而無悶於世。於《木瓜》﹐見苞苴之禮行。於《緇衣》﹐見好賢之至。」是也。傳於篇末乃言之者﹐以《孔叢》所言﹐總論一篇之事﹐故篇終言之。《小弁》之引《孟子》亦然。○箋「以果」至「橘柚」。○正義曰﹕箋解於木瓜所以得見苞苴之禮者﹐凡以果實相遺者﹐必苞苴之。此投人以木瓜﹑木李﹐必苞苴而往﹐故見苞苴之禮行。知果實必苞之者﹐《尙書》曰「厥苞橘柚。」橘柚在苞﹐明果實皆苞之。《曲禮》注云「苞苴裹魚肉。」不言苞果實者﹐注舉重而略之。此苞之所通﹐《曲禮》注云「或以葦﹐或以茅。」故《旣夕禮》云「葦苞二」﹐《野有死麕》「白茅苞之」﹐是或葦或茅也。

《木瓜》三章﹐章四句。

衛國十篇﹐三十四章﹐二百四句。

卷四四之一

卷四四之一

◎王黍離詁訓傳第六

○陸曰﹕王國者﹐周室東都王城畿內之地﹐在豫州﹐今之洛陽是也。幽王滅﹐平王東遷﹐政遂微弱﹐詩不能復雅。下列稱風﹐以「王」當國﹐猶《春秋》稱王人。

王城譜王城者﹐周東都王城畿內方六百里之地。○正義曰﹕《車攻序》云「復會諸侯於東都」﹐謂王城也。周以鎬京爲西都﹐故謂王城爲東都﹐王城卽洛邑。《漢書﹟地理誌》云「初洛邑與宗周通封畿﹐東西長﹐南北短﹐短長相覆千里。」韋昭云「通在二封之地﹐共千里也。」臣瓚按﹕「西周方八百里﹐八八六十四﹐爲方百里者六十四。東周方六百里﹐六六三十六﹐爲方百里者三十六。二都方百里者百﹐方千里也。」《秦譜》云「橫有西周畿內八百里之地。」是鄭以西都爲八百﹐東都爲六百﹐其言與瓚同也。《鄭志》趙商問﹕「定四年《左傳》曰﹕『曹爲伯甸。』言爵爲伯﹐服在甸。案曹國實今定陶﹐去王城六七百里﹐甸服在二服﹐去王城一千五百里﹐亦復不合﹐敢問其故﹖」答曰「東都之畿方六百里﹐半之三百里。定陶去王城八百里有餘﹐豈六七百也﹖除畿內三百里﹐又侯五百里﹐定陶在外﹐何謂之不合﹖以子魚言爲伯甸﹐本其始封而在甸服﹐明東都六百﹐初則然矣。西都初則亦八百﹐相通可知。《周禮》每言王畿千里者﹐制禮設法據方圓而言﹐其實地形不可如圖也。蓋以西都先王所居﹐東都貢賦所均﹐不可並爲二畿﹐故通數之共爲千里。」○其封域在《禹貢》豫州太華﹑外方之閒。○正義曰﹕《禹貢》云「荊河惟豫州。」注云﹕州界自荊山而至於河。而王城在河南﹑洛北﹐是屬豫州也。太華卽華山也。外方卽嵩髙也。《地理誌》華山在京兆華陰縣南﹐外方在潁川嵩髙縣﹐則東都之域﹐西距太華﹐東至於外方﹐故云之閒。○北得河陽﹐漸冀州之南。○正義曰﹕僖二十五年《左傳》稱襄王賜晉文公陽樊﹑溫﹑原之田﹐「晉於是始啟南陽」。杜預云「在晉山南河北﹐故曰南陽。」是未賜晉時﹐爲周之畿內﹐故知北得河陽。《夏官﹟職方氏》云「河內曰冀州。」知河北之地漸冀南境也。

始﹐武王作邑於鎬京﹐謂之宗周﹐是爲西都。○正義曰﹕《文王有聲》云「宅是鎬京﹐武王成之。」是武王作邑於鎬京也。《正月》云「赫赫宗周」﹐謂鎬京也。後平王居洛邑﹐亦謂洛邑爲宗周。《祭統》云「卽宮於宗周」﹐謂洛邑也。以洛邑爲東都﹐故謂鎬京爲西都。○周公攝政﹐五年﹐成王在丰﹐欲宅洛邑﹐使召公先相宅。旣成﹐謂之王城﹐是爲東都﹐今河南是也。○正義曰﹕《洛誥》云「周公曰﹕『予惟乙卯﹐朝至於洛師。我乃卜澗水東﹐瀍水西﹐惟洛食。我又卜瀍水東﹐亦惟洛食。』」注云「我以乙卯日至於洛邑之眾﹐觀召公所卜之處﹐皆可長久居民﹐使服田相食瀍水東。旣成﹐名曰成周﹐今洛陽縣是也。召公所卜處﹐名曰王城﹐今河南縣是也。」則成周﹑洛邑同年營矣。《書傳》云「周公攝政﹐五年﹐營成周。」則知此二邑皆五年營之也。「成王在丰﹐欲宅洛邑﹐使召公先相宅」﹐《書序》文。彼注云「欲擇土中建王國﹐使召公在前視所居者﹐王與周公將自後往也。」武王已都鎬京﹐成王尙云在丰者﹐丰有文王廟﹐將行﹐就告之﹐故《召誥》云「王朝步自周﹐則至於丰。」注云「於此從鎬京行至於丰﹐就告文王廟」﹐是也。此王城﹐於漢時爲河南縣也。○召公旣相宅﹐周公往營成周﹐今洛陽是也。○正義曰「召公旣相宅﹐周公往營成周」﹐亦《書序》文也。《地理誌》河南郡有洛陽縣﹐「周公遷殷頑民﹐是爲成周」﹐是也。○成王居洛邑﹐遷殷頑民於成周﹐復還歸處西都。○正義曰﹕《洛誥》云「戊辰﹐王在新邑﹐烝。」是成王居洛邑也。《書序》云「成周旣成﹐遷殷頑民。」注云「此皆士也﹐周謂之頑民﹐民﹐無知之稱。」是殷頑民於成周也。《周本紀》云﹕太史公曰「學者皆稱周伐紂﹐居洛邑﹐其實不然。武王營之﹐成王使召公卜居之﹐遷九鼎焉﹐而周復都丰﹑鎬。」是成王復還歸西都。

至於夷﹑厲﹐政教尢衰。十一世幽王嬖褒姒﹐生伯服﹐廢申後﹐太子宜咎奔申。○正義曰﹕《周本紀》云「懿王立﹐王室遂衰。」《郊特牲》曰「覲禮不下堂而見諸侯。下堂而見諸侯﹐自夷王始。」昭二十六年《左傳》曰「至於厲王﹐王心戾虐﹐萬民弗忍﹐居王於彘。」是王室之衰﹐始於懿王。至於夷﹑厲﹐政教尢衰也。十一世者﹐以言武王作邑﹐因據武王數之。《周本紀》云﹕武王崩﹐子成王誦立。崩﹐子康王釗立。崩﹐子昭王瑕立。崩﹐子穆王滿立。崩﹐子共王繄扈立。崩﹐子懿王畑立。崩﹐共王弟孝王辟方立。崩﹐子夷王谿立。崩﹐子厲王胡立。崩﹐子宣王靜立。崩﹐子幽王宮皇立。自武王至幽王﹐凡十二王﹐除孝王辟方﹐是十一世也。《本紀》又云「幽王三年﹐嬖褒姒﹐生伯服﹐幽王欲廢太子。太子母申侯女﹐而爲後。幽王得褒姒﹐愛之﹐欲廢申後﹐並去太子﹐用褒姒爲後﹐以其子伯服爲太子。」《鄭語》云「王嬖褒姒﹐使至於爲後﹐而生伯服。王欲殺太子﹐以成伯服﹐必求之申。」是申後見廢﹐太子奔申﹐王欲於申求之﹐故韋昭云「太子時奔申也。」○申侯與犬戎攻宗周﹐殺幽王於戲。○正義曰﹕《周本紀》云「幽王之廢後﹐去太子也﹐申侯怒﹐乃與繒﹑西夷犬戎共攻幽王。幽王舉烽火徵兵﹐兵莫至。遂殺幽王麗山下﹐虜褒姒﹐盡取周賂而去。」《魯語》「裏革對成公云﹕幽王滅於戲」。孔晁曰「戲﹐西周地名。」《史記》云麗山﹐《國語》言於戲﹐則是麗山之下有地名戲。皇甫謐云「今京兆新丰東二十里戲亭是也。」潘嶽《西徵賦》述幽王之亂滅﹐云「軍敗戲水之上﹐身死麗山之北」﹐則戲亦水名。韋昭云「戲﹐山名」﹐非也。○晉文侯﹑鄭武公迎宜咎於申而立之﹐是爲平王。以亂﹐故徙居東都王城。○正義曰﹕《鄭語》云「晉文侯於是平定天子。」隱六年《左傳》稱﹕「周桓公言於王曰﹕『我周之東遷﹐晉﹑鄭焉依。』」《地理誌》﹕「幽王敗﹐桓公死﹐其子武公與平王東遷。」《周本紀》云「於是諸侯乃卽申侯﹐而共立故幽王太子宜咎﹐是爲平王。」《地理誌》云「幽王淫褒姒﹐滅宗周﹐子平王東居洛邑。」鄭所據之文也。○於是王室之尊與諸侯無異﹐其詩不能復雅﹐故貶之﹐謂之王國之變風。○正義曰﹕於時王室𨿽衰﹐天命未攺﹐《春秋》王人之微猶尊矣。言與諸侯無異者﹐以其王爵𨿽在﹐政教才行於畿內﹐化之所及﹐與諸侯相似﹐故言無異也。詩者緣政而作﹐風﹑雅系政廣狹﹐故王爵𨿽尊﹐猶以政狹入風。此風﹑雅之作﹐本自有體﹐而云貶之謂之風者﹐言當作爲雅﹐頌貶之而作風﹐非謂采得其詩乃貶之也。《鄭志》張逸問﹕「平王微弱﹐其詩不能復雅。厲王流於彘﹐幽王滅於戲﹐在雅何﹖」答曰「幽﹑厲無道﹐酷虐於民﹐以彊暴至於流滅﹐豈如平王微弱﹐政在諸侯﹐威令不加於百姓乎﹖其意言幽﹑厲以酷虐之政被於諸侯﹐故爲雅﹐平﹑桓則政教不及畿外﹐故爲風也。」言王國變風者﹐謂以王當國﹐故服虔云「尊之﹐猶稱王﹐猶《春秋》之王人」。稱王而列於諸侯之上﹐在風則卑矣已。此列國當言周﹐而言王﹐則尊之﹐故題王以當國﹐而敍以實應﹐故每言閔周也。《周本紀》云「平王卽位﹐五十一年﹐崩﹐太子泄父早死﹐立其子林﹐是爲桓王。二十三年﹐崩﹐子莊王他立。十五年﹐崩。」維此三王有詩耳。《黍離序》云「閔周室之顚覆」﹐言鎬京毀滅﹐則平王時也。《君子於役》及《揚之水》《葛藟》皆序云平王﹐是平王詩矣。《君子陽陽》《中谷有蓷》居中﹐從可知。《兔爰序》云桓王﹐則本在《葛藟》之下﹐但簡札換處﹐失其次耳。《兔爰》旣言桓王﹐舉上以明下﹐明《采葛》《大車》從可知矣。《采葛》箋云「桓王之時﹐政事不明」﹐明《大車》亦桓王詩也。《丘中有麻序》云「莊王不明」﹐卽莊王詩﹐明矣。故鄭於左方中以此而知。皇甫謐云﹕『平王時﹐王室微弱﹐詩人怨而爲刺﹐今王風自《黍離》至《中谷有蓷》五篇是也。桓王失信﹐禮義陵遲﹐男女淫奔﹐讒僞並作﹐九族不親﹐故詩人刺之﹐今王風自《兔爰》至《大車》四篇是也。』如謐此言﹐以《葛藟》爲桓王之詩。今《葛藟序》云平王﹐則謐言非也。定本《葛藟序》云『刺桓王』﹐誤也。《王》詩次在《鄭》上﹐《譜》退《豳》下者﹐欲近雅﹑頌﹐與王世相次故也。」

《黍離》﹐閔宗周也。周大夫行役至於宗周﹐過故宗廟宮室﹐盡爲禾黍。閔周室之顚覆﹐彷徨不忍去﹐而作是詩也。宗周﹐鎬京也﹐謂之西周。周王城也﹐謂之東周。幽王之亂而宗周滅﹐平王東遷﹐政遂微弱﹐下列於諸侯﹐其詩不能復雅﹐而同於國風焉。○離﹐如字﹐《說文》作「﹤禾離﹥」。過﹐古臥反﹐又古禾反。覆﹐芳服反。彷﹐蒲皇反。徨音皇。鎬﹐胡老反。復﹐扶又反。「而同於國風焉」﹐崔《集注》本此下更有「猶尊之﹐故稱王也」。今《詩》本皆無。

﹝疏﹞「《黍離》三章﹐章十句」至「是詩」。正義曰﹕作《黍離》詩者﹐言閔宗周也。周之大夫行從徵役﹐至於宗周鎬京﹐過歷故時宗廟宮室﹐其地民皆墾耕﹐盡爲禾黍。以先王宮室忽爲平田﹐於是大夫閔傷周室之顚墜覆敗﹐彷徨省視﹐不忍速去﹐而作《黍離》之詩以閔之也。言「過故宗廟」﹐則是有所適﹐因過舊墟﹐非故詣宗周也。周室顚覆﹐正謂幽王之亂﹐王室覆滅﹐致使東遷洛邑﹐喪其舊都﹐𨿽作在平王之時﹐而志恨幽王之敗﹐但主傷宮室生黍稷﹐非是追刺幽王﹐故爲平王詩耳。又宗周喪滅﹐非平王之咎﹐故不刺平王也。「彷徨不忍去」﹐敍其作詩之意﹐未必卽在宗周而作也。言「宗周宮室﹐盡爲禾黍」﹐章首上二句是也。「閔周顚覆﹐彷徨不忍去」﹐三章下八句是也。言「周大夫行役至於宗周」﹐敍其所傷之由﹐於經無所當也。○箋「宗周」至「風焉」。○正義曰﹕鄭先爲箋而復作《譜》﹐故此箋與《譜》大同。《周語》云「幽王三年﹐西周三川皆震。」是鎬京謂之西周也﹐卽知王城謂之東周也。《論語》「孔子曰﹕『如有用我者﹐吾其爲東周乎。』」注云「據時東周則謂成周爲東周」者﹐以敬王去王城而遷於成周﹐自是以後﹐謂王城爲西周﹐成周爲東周。故昭二十二年﹐王子猛入於王城﹐《公羊傳》曰「王城者何﹖西周也。」二十六年﹐天王入於成周﹐《公羊傳》曰「成周者何﹖東周也。」孔子設言之時﹐在敬王居成周之後﹐且意取周公之教頑民﹐故知其爲東周﹐據時成周也。此在敬王之前﹐王城與鎬京相對﹐故言王城謂之東周也。《周本紀》云「平王東徙洛邑﹐避戎寇。平王之時﹐周室微弱﹐諸侯以彊並弱﹐齊﹑楚﹑秦﹑晉始大﹐政由方伯。」是平王東遷﹐政遂微弱。《論語》注云「平王東遷﹐政始微弱」者﹐始者﹐從下本上之辭﹐遂者﹐從上鄕下之稱。彼言十世希不失矣﹐據末而本初﹐故言始也。此言天子當爲雅﹐從是作風﹐據盛以及衰﹐故言遂也。下列於諸侯﹐謂化之所及﹐才行境內﹐政教不加於諸侯﹐與諸侯齊其列位﹐故其詩不能復更作大雅﹑小雅﹐而與諸侯同爲國風焉。

彼黍離離﹐彼稷之苗。彼﹐彼宗廟宮室。箋云﹕宗廟宮室毀壞﹐而其地盡爲禾黍。我以黍離離時至﹐稷則尙苗。行邁靡靡﹐中心搖搖。邁﹐行也。靡靡﹐猶遲遲也。搖搖﹐憂無所愬。箋云﹕行﹐道也。道行﹐猶行道也。○搖音遙。愬﹐蘇路反。知我者﹐謂我心憂﹐箋云﹕知我者﹐知我之情。不知我者﹐謂我何求。箋云﹕謂我何求﹐怪我久畱不去。悠悠蒼天﹐此何人哉﹗悠悠﹐遠意。蒼天﹐以體言之。尊而君之﹐則稱皇天﹔元气廣大﹐則稱昊天﹔仁覆閔下﹐則稱旻天﹔自上降鑑﹐則稱上天﹔據遠視之蒼蒼然﹐則稱蒼天。箋云﹕遠乎蒼天﹐仰愬欲其察己言也。此亡國之君﹐何等人哉﹗疾之甚。○蒼天﹐本亦作「倉」﹐采郎反﹐《爾雅》云「春爲蒼天。」《莊子》云「天之蒼蒼﹐其正色邪﹖」昊﹐胡老反。夏爲昊天。旻﹐密巾反﹐閔也。秋爲旻天。

﹝疏﹞「彼黍」至「人哉」。○正義曰﹕鎬京宮室毀壞﹐其地盡爲禾黍。大夫行役﹐見而傷之﹐言彼宗廟宮室之地﹐有黍離離而秀﹐彼宗廟宮室之地﹐又有稷之苗矣。大夫見之﹐在道而行﹐不忍速去﹐遲遲然而安舒﹐中心憂思﹐搖搖然而無所告訴。大夫乃言﹐人有知我之情者﹐則謂我爲心憂﹐不知我之情者﹐乃謂我之何求乎。見我久畱不去﹐謂我有何所求索。知我者希﹐無所告語﹐乃訴之於天。悠悠而遠者﹐彼蒼蒼之上天﹐此亡國之君﹐是何等人哉﹗而使宗廟丘墟至此也﹖疾之太甚﹐故云「此何人哉」﹗○傳「彼﹐彼宗廟宮室」。○正義曰﹕序云「宗廟宮室﹐盡爲禾黍」﹐故知彼黍彼稷是宗廟宮室之地黍與稷也。作者言彼黍彼稷﹐正謂黍﹑稷爲彼耳。傳言「彼宗廟宮室」者﹐言彼宗廟宮室之地有此黍﹑稷也。○箋「宗廟」至「尙苗」。○正義曰﹕言毀壞者﹐以傳文質略﹐嫌宗廟尙存﹐階庭生禾黍﹐故辧之。《湛露》傳曰「離離﹐垂然。」則黍離離亦謂秀而垂也。黍言離離﹐稷言苗﹐則是黍秀﹐稷未秀﹐故云「我以黍離離時至﹐稷則尙苗。」苗謂禾未秀。《出車》云「黍稷方華」﹐則二物大時相類﹐但以稷比黍﹐黍差爲稙﹐故黍秀而稷苗也。詩人以黍秀時至﹐稷則尙苗﹐六月時也。未得還歸﹐遂至於稷之穗﹐七月時也。又至於稷之實﹐八月時也。是故三章歷道其所更見﹐稷則穗﹑實攺易﹐黍則常云離離﹐欲記其初至﹐故不變黍文。大夫役當有期而反﹐但事尙未周了故也。○傳「邁﹐行」至「所愬」。○正義曰「邁﹐行」﹐《釋言》文。靡靡﹐行舒之意﹐故言猶遲遲也。《釋訓》云「遲遲﹐徐也。」《戰國策》云「楚威王謂蘇秦曰﹕『寡人心搖搖然如懸旌而無所薄。』」然則搖搖是心憂無所附著之意﹐故爲憂思無所愬也。○箋「行﹐道也。道行﹐猶行道」。○正義曰﹕今定本文當如此。傳訓經之邁以爲行﹐箋又訓經之行以爲道﹐嫌相涉﹐故又釋之﹐云「道行﹐猶行道也。」○傳「悠悠」至「蒼天」。○正義曰﹕《釋詁》云「悠﹐遠也。」故知「悠悠﹐遠意」。《釋天》云「穹蒼﹐蒼天。」李巡曰「古詩人質﹐仰視天形﹐穹隆而髙﹐其色蒼蒼﹐故曰穹蒼。是蒼天以體言之也。皇﹐君也﹐故尊而君之﹐則稱皇天。昊﹐大貌﹐故言其混元之气昊昊廣大﹐則稱昊天。旻﹐閔也﹐言其以仁慈之恩覆閔在下﹐則稱旻天。從上而下視萬物﹐則稱上天。據人遠而視之﹐其色蒼蒼然﹐則稱蒼天。」然以經﹑傳言天﹐其號不一﹐故因蒼天而總釋之﹐當有成文﹐不知出何書。《釋天》云「春爲蒼天﹐夏爲昊天﹐秋爲旻天﹐冬爲上天。」李巡曰「春﹐萬物始生﹐其色蒼蒼﹐故曰蒼天。夏﹐萬物盛壯﹐其气昊大﹐故曰昊天。秋﹐萬物成熟﹐皆有文章﹐故曰旻天。冬﹐陰气在上﹐萬物伏藏﹐故曰上天。」郭璞曰「旻猶湣也﹐湣萬物凋落。」冬時無事﹐在上臨下而已。如《爾雅﹟釋天》以四時異名﹐此傳言天﹐各用所宜爲稱﹐鄭君和合二說﹐故《異義》天號﹐「《今尙書》歐陽說﹕『春曰昊天﹐夏曰蒼天﹐秋曰旻天﹐冬曰上天。』《爾雅》亦云『《古尙書》說與毛同』。謹案﹕《尙書﹟堯典》羲﹑和以昊天﹐總敕以四時﹐故知昊天不獨春也。《左傳》『夏四月﹐孔丘卒』﹐稱曰『旻天不弔』﹐非秋也。」玄之聞也﹐《爾雅》者﹐孔子門人所作﹐以釋六藝之言﹐蓋不誤也。春气博施﹐故以廣大言之。夏气髙明﹐故以達人言之。秋气或生或殺﹐故以閔下言之。冬气閉藏而淸察﹐故以監下言之。皇天者﹐至尊之號也。六藝之中﹐諸稱天者﹐以情所求之耳﹐非必於其時稱之。「浩浩昊天」﹐求天之博施。「蒼天蒼天」﹐求天之髙明。「旻天不弔」﹐求天之生殺當得其宜。「上天同云」﹐求天之所爲當順其時也。此之求天﹐猶人之說事﹐各從其主耳。若察於是﹐則「堯命羲和﹐欽若昊天」﹐「孔丘卒﹐旻天不弔」﹐無可怪耳。是鄭君和合二說之事也。《爾雅》春爲蒼天﹐夏爲昊天﹔歐陽說春爲昊天﹐夏爲蒼天。鄭旣言《爾雅》不誤﹐當從《爾雅》﹐而又從歐陽之說﹐以春昊﹑夏蒼者﹐鄭《爾雅》與孫﹑郭本異﹐故許愼旣載《今尙書》說﹐卽言「《爾雅》亦云」明見《爾雅》與歐陽說同﹐𨿽蒼﹑昊有春﹑夏之殊﹐則未知孰是﹐要二物理相符合﹐故鄭和而釋之。○箋「此亡國」至「之甚」。○正義曰﹕《正月》云「赫赫宗周﹐褒姒滅之。」亡國之君者﹐幽王也。《史記﹟宋世家》云「箕子朝周﹐過殷故墟﹐城壞生黍。箕子傷之﹐乃作《麥秀》之詩以歌之。其詩曰﹕『麥秀漸漸兮﹐禾黍油油兮。彼狡童兮﹐不我好兮。』所謂狡童者﹐紂也。」過殷墟而傷紂﹐明此亦傷幽王﹐但不是主刺幽王﹐故不爲雅耳。何等人猶言何物人﹐大夫非爲不知﹐而言何物人﹐疾之甚也。

彼黍離離﹐彼稷之穗。穗﹐秀也。詩人自黍離離見稷之穗﹐故歷道其所更見。○穗音遂。更音庚。行邁靡靡﹐中心如醉。醉於憂也。知我者﹐謂我心憂﹐不知我者﹐謂我何求。悠悠蒼天﹐此何人哉﹗

彼黍離離﹐彼稷之實。自黍離離見稷之實。行邁靡靡﹐中心如噎。噎﹐憂不能息也。知我者﹐謂我心憂﹐不知我者﹐謂我何求。悠悠蒼天﹐此何人哉﹗

﹝疏﹞傳「噎﹐憂不能息」。○正義曰﹕噎者﹐咽喉蔽塞之名﹐而言中心如噎﹐故知憂深﹐不能喘息﹐如噎之然。

《黍離》三章﹐章十句。

《君子於役》﹐刺平王也。君子行役無期度﹐大夫思其危難以風焉。○難﹐乃旦反﹐下注同。風﹐福鳳反。

﹝疏﹞「《君子於役》二章﹐章八句」至「風焉」。○正義曰﹕大夫思其危難﹐謂在家之大夫﹐思君子僚友在外之危難。君子行役無期度﹐二章上六句是也。思其危難﹐下二句是也。

君子於役﹐不知其期﹐曷至哉﹖箋云﹕曷﹐何也。君子往行役﹐我不知其反期﹐何時當來至哉﹗思之甚。○曷音寒末反。雞棲於塒﹐日之夕矣﹐羊牛下來。鑿墻而棲曰塒。箋云﹕雞之將棲﹐日則夕矣﹐羊牛從下牧地而來。言畜產出入﹐尙使有期節﹐至於行役者﹐乃反不也。○棲音西。時如字﹐本亦作「塒」﹐音同﹐《爾雅》同﹐《玉篇》時理反﹐鑿墻以棲雞。鑿﹐在各反。畜﹐許又反。君子於役﹐如之何勿思﹗箋云﹕行役多危難﹐我誠思之。

﹝疏﹞傳「鑿墻而棲曰塒」。○正義曰﹕《釋宮》文也。又云「雞棲於杙爲桀。」李巡曰「別雞所棲之名。寒鄕鑿墻﹐爲雞作棲曰塒。」

君子於役﹐不日不月﹐曷其有佸﹖佸﹐會也。箋云﹕行役反無日月﹐何時而有來會期。○佸﹐戶括反﹐《說文》口活反﹐《韓詩》﹕「至也。」雞棲於桀﹐日之夕矣﹐羊牛下括。雞棲於杙爲桀。括﹐至也。○括﹐古活反。弋﹐本亦作「杙」﹐羊職反。或音羊特反。君子於役﹐苟無饑渴﹖箋云﹕苟﹐且也。且得無饑渴﹐憂其饑渴也。

《君子於役》二章﹐章八句。

《君子陽陽》﹐閔周也。君子遭亂﹐相招爲祿仕﹐全身遠害而已。祿仕者﹐苟得祿而已﹐不求道行。○遠﹐於萬反。

﹝疏﹞「《君子陽陽》二章﹐章四句」至「而已」。○正義曰﹕作《君子陽陽》之詩者﹐閔周也。君子之人﹐遭此亂世﹐皆畏懼罪辜﹐招呼爲祿仕﹐冀安全己身﹐遠離禍害﹐已不復更求道行﹐故作詩以閔傷之。此敍其招呼之由﹐二章皆言其相呼之事。○箋「祿仕」至「道行」。○正義曰﹕君子仕於朝廷﹐欲求行己之道﹐非爲祿食而仕。今言祿仕﹐則是止爲求祿﹐故知是苟得祿而已﹐不求道行也。

君子陽陽﹐左執簧﹐右招我由房﹐陽陽﹐無所用其心也。簧﹐笙也。由﹐用也。國君有房中之樂。箋云﹕由﹐從也。君子祿仕在樂官﹐左手持笙﹐右手招我﹐欲使我從之於房中﹐俱在樂官也。我者﹐君子之友自謂也﹐時在位﹐有官職也。○簧音皇。其樂只且﹗箋云﹕君子遭亂﹐道不行﹐其且樂此而已。○樂音洛。注「且樂」﹑「和樂」及下章同。且﹐子徐反﹐又作「且」﹐七也反。

﹝疏﹞「君子」至「只且」。○毛以爲﹐君子祿仕賤職﹐招呼其友。此君子之友﹐陳其呼已之事。言有君子之人﹐陽陽然無所用心﹐在於樂官之位﹐左手執其笙簧﹐右手招我用此房中樂官之位。言時世衰亂﹐道教不行﹐其且相與樂此而已。○鄭惟以「由」爲「從」爲異﹐餘同。○傳「陽陽」至「之樂」。○正義曰﹕言無所用心者﹐《史記》稱晏子「禦擁大蓋﹐策四馬﹐意气陽陽﹐甚自得」﹐則陽陽是得志之貌。賢者在賤職而亦意气陽陽﹐是其無所用心﹐故不憂。下傳云「陶陶﹐和樂」﹐亦是無所用心﹐故和樂也。簧者﹐笙管之中金薄鍱也。《春官﹟笙師》注﹕「鄭司農云﹕『笙十三簧。』」笙必有簧﹐故以簧表笙。傳以笙簧一器﹐故云「簧﹐笙也」。《月令》「仲夏調竽﹑笙﹑篪﹑簧」﹐則簧似別器者。彼於竽﹑笙﹑篪三器之下而別言簧者﹐欲見三器皆有簧﹐簧非別器也。若然三器皆有簧﹐何知此非竽﹑篪﹐而必以爲笙者﹖以《笙師》備言樂器有笙﹑簧。《鹿鳴》云「吹笙鼓簧。」言吹笙則鼓簧﹐是簧之所用﹐本施於笙﹐言笙可以見簧﹐言簧可以見笙﹐故知簧卽笙﹐非竽﹑篪也。此執笙招友﹐欲令在房﹐則其人作樂在房內矣﹐故知國君有房中之樂。此實天子﹐而言國君者﹐以諸侯亦有此樂﹐舉國君以明天子。《譜》云「詻寢之常樂﹐風之正經﹐天子以《周南》﹐諸侯以《召南》。」是天子諸侯皆有房中之樂也。○箋「由從」至「官職」。○正義曰﹕《釋詁》云「由﹑從﹐自也。」俱訓爲「自」﹐是由得爲從。以招人必欲其從已﹐故易傳也。此君子之友說君子招己﹐故言「我﹐君子之友自謂也」。此人於時在位﹐有官職﹐故君子得招之。《鄭志》張逸問﹕「何知在位有官職﹖又男子焉得在房﹖」答曰「房中而招人﹐豈遠乎﹖故知可招者當在位也。招之者樂官﹐有祿而無言責﹐苟免時耳。路寢房中可用男子﹐是說男子得在房招友之事也。」《斯幹》箋云「宗廟及路寢制如明堂」﹐則天子路寢有五室﹐無左右房矣。言路寢房中可用男子者﹐此路寢之樂﹐謂路寢之下﹑小寢之內作之﹐非於正寢作樂也。何則﹖《玉藻》云「君日出而視朝﹐退適路寢聽政﹐使人視大夫﹔大夫退﹐然後適小寢﹐釋服。」是路寢以聽政﹐小寢以燕息﹐路寢非燕息之所也。下箋云「欲使從之於燕舞之位」﹐以燕言之﹐明不在路寢也。樂實不在路寢﹐而《譜》雲路寢之樂者﹐雲路寢房中者﹐以小寢是路寢之下室﹐系路寢言之。《天官﹟宮人》﹕「掌六寢之修」﹐注云「六寢者﹐路寢一﹐小寢五。」是小寢系於路寢之事也。天子小寢﹐如諸侯之路寢﹐故得有左右房。

君子陶陶﹐左執翿﹐右招我由敖﹐陶陶﹐和樂貌。翿﹐纛也﹐翳也。箋云﹕陶陶﹐猶陽陽也。翳﹐舞者所持﹐謂羽舞也。君子左手持羽﹐右手招我﹐欲使我從之於燕舞之位﹐亦俱在樂官也。○陶音遙。翿﹐徒刀反。敖﹐五刀反。遊也。纛﹐徒報反﹐沈徒老反﹐俗作「纛」。翳﹐於計反。燕﹐本又作「宴」﹐於見反。其樂只且﹗

﹝疏﹞傳「翿﹐纛也﹐翳也」。○正義曰﹕《釋言》云「翿﹐纛也。」李巡曰「翿﹐舞者所持纛也。」孫炎曰「纛﹐舞持羽也。」又云「纛﹐翳也。」郭璞云「所持以自蔽翳也。」然則翿訓爲纛也﹐纛所以爲翳﹐故傳並引之。

《君子陽陽》二章﹐章四句。

《揚之水》﹐刺平王也。不撫其民﹐而遠屯戍於母家﹐周人怨思焉。怨平王恩澤不行於民﹐而久令屯戍﹐不得歸﹐思其鄕裏之處者。言周人者﹐時諸侯亦有使人戍焉﹐平王母家申國﹐在陳﹑鄭之南﹐迫近彊楚﹐王室微弱﹐而數見侵伐﹐王是以戍之。○揚如字﹐或作「楊木」之字﹐非。屯﹐徒門反。戍﹐束遇反﹐守也﹐《韓詩》云「捨。」思如字﹐沈息嗣反。令﹐力呈反。近﹐附近之近﹐或如字。數音朔。

﹝疏﹞「《揚之水》三章﹐章六句」至「思焉」。○正義曰「不撫其民」﹐三章章首二句是也。「屯戍母家」﹐次二句是也。思者﹐不二句是也。此三章﹐皆是所怨之思﹐俱出民心﹐故以怨配思而總之。○箋「怨平王」至「戍之」。○正義曰﹕此剌平王﹐不嫌非是周人﹐而特言周人者﹐時諸侯亦有使人戍焉﹐故言周人以別之。諸侯之戍﹐亦由於王﹐諸侯之人所以不怨者﹐時王政不加於諸侯﹐諸侯自使戍耳。假有所怨﹐自怨其君﹐故周人獨怨王也。《車舝》《白華》之序亦云「周人」﹐但其詩在雅﹐天下爲一﹐此則下同列國﹐故須辧之。杜預云「申﹐今南陽宛縣」﹐是也。在陳﹑鄭之南﹐後竟爲楚所滅﹐故知迫近彊楚﹐數見侵伐﹐是以戍之。

揚之水﹐不流束薪。興也。揚﹐激揚也。箋云﹕激揚之水至湍迅﹐而不能流移束薪。興者﹐諭平王政教煩急﹐而恩澤之令不行於下民。○薪音新。激﹐經歷反。湍﹐吐端反。迅音信﹐又蘇俊反。彼其之子﹐不與我戍申。戍﹐守也。申﹐姜姓之國﹐平王之舅。箋云﹕之子﹐是子也。彼其是子﹐獨處鄕裏﹐不與我來守申﹐是思之言也。「其」或作「記」﹐或作「已」﹐讀聲相似。○其音記﹐詩內皆放此﹐或作「已」﹐亦同。懷哉懷哉﹗曷月予還歸哉﹖箋云﹕懷﹐安也。思鄕裏處者﹐故曰今亦安不哉﹐安不哉﹗何月我得歸還見之哉﹗思之甚。

﹝疏﹞「揚之水」至「歸哉」。○毛以爲﹐激揚之水豈不能流移一束之薪乎﹖言能流移之﹐以興王者之尊﹐豈不能施行恩澤於下民乎﹖言其能施行之。今平王不撫下民﹐自不爲耳﹐非不能也。王旣不撫下民﹐又復政教頗僻﹐彼其之子在家﹐不與我共戍申國﹐使我獨行﹐偏當勞苦。自我之來﹐日月已久﹐此在家者﹐今日安否哉﹖安否哉﹖何月得還歸見之哉﹗羨其得在家﹐思原早歸見之。久不得歸﹐所以爲怨。鄭惟上二句爲異﹐餘同。○傳「興也。揚﹐激揚」。○正義曰﹕激揚﹐謂水急激而飛﹐揚波流疾之意也。此傳不言興意﹐而《鄭風》亦云「揚之水﹐不流束楚」﹐文與此同。傳曰「激揚之水﹐可謂不能流漂束楚乎﹖」則此亦不與鄭同﹐明別爲興。○箋「懷安」至「之甚」。○正義曰﹕《釋詁》云「懷﹑安﹐止也。」俱訓爲止﹐是懷得爲安。此承「不與我戍申」之下﹐故知思鄕裏處者之安否也。役人所思﹐當思其家﹐但旣怨王政不均﹐羨其在家處者。𨿽託辭於處者﹐原早歸而見之﹐其實所思之甚﹐在於父母妻子耳。

揚之水﹐不流束楚。楚﹐木也。彼其之子﹐不與我戍甫。甫﹐諸姜也。懷哉懷哉﹗曷月予還歸哉﹖

﹝疏﹞傳「甫﹐諸姜」。○正義曰﹕《尙書》有《呂刑》之篇﹐《禮記》引之﹐皆作《甫刑》。孔安國云「呂侯後爲甫侯。」《周語》云「祚四嶽﹐爲侯伯賜姓﹐曰姜氏﹐曰有呂。」又曰「申﹑呂𨿽衰﹐齊﹑許猶在。」是申與甫﹑許同爲姜姓﹐故傳言「甫﹐諸姜」﹐「許﹐諸姜」。皆爲姓﹐與申同也。平王母家申國﹐所戍惟應戍申﹐不戍甫﹑許也。言甫﹑許者﹐以其同出四嶽﹐俱爲姜姓﹐旣重章以變文﹐因借甫﹑許以言申﹐其實不戍甫﹑許也。六國時﹐秦﹑趙皆伯益之後﹐同爲嬴姓。《史記》《漢書》多謂秦爲趙﹐亦此類也。

揚之水﹐不流束蒲。蒲﹐艸也。箋云﹕蒲﹐蒲柳。○蒲如字。孫毓云﹕蒲艸之聲不與戍﹑許相協﹐箋義爲長。今則二蒲之音﹐未詳其異耳。彼其之子﹐不與我戍許。許﹐諸姜也。懷哉懷哉﹗曷月予還歸哉﹖

﹝疏﹞箋「蒲﹐蒲柳」。○正義曰﹕以首章言薪﹐下言蒲﹑楚﹐則蒲﹑楚是薪之木名﹐不宜爲艸﹐故易傳以蒲爲柳。陸機《疏》云「蒲柳有兩種﹐皮正靑者曰小楊﹐其一種皮紅者曰大楊。其葉皆長廣於柳葉﹐皆可以爲箭幹﹐故《春秋》傳曰﹕『董澤之蒲﹐可勝旣乎。』今又以爲箕鑵之楊也。」

《揚之水》三章﹐章六句。

《中谷有蓷》﹐閔周也。夫婦日以衰薄﹐凶年饑饉﹐室家相棄爾。○蓷﹐吐雷反﹐《韓詩》云「茺蔚也。」《廣雅》又名「益母」。饑﹐本或作「饑」﹐居疑反﹐穀不熟。饉音覲﹐蔬不熟。

﹝疏﹞「《中谷有蓷》三章﹐章六句」至「棄爾」。○正義曰﹕作《中谷有蓷》詩者﹐言閔周也。平王之時﹐民人夫婦之恩日日益以衰薄﹐𨿽薄未至棄絕﹐遭遇凶年饑饉﹐遂室家相離棄耳。夫婦之重逢﹐遇凶年薄而相棄﹐是其風俗衰敗﹐故作此詩以閔之。「夫婦日以衰薄」﹐三章章首二句是也。「凶年饑饉﹐室家相棄」﹐下四句是也。夫婦衰薄﹐以凶年相棄﹐假陸艸遇水而傷﹐以諭夫恩薄厚。蓷之傷於水﹐始則濕﹐中則修﹐久而乾﹐猶夫之於婦﹐初已衰﹐稍而薄﹐久而甚﹐甚乃至於相棄。婦旣見棄﹐先舉其重﹐然後倒本其初﹐故章首二句先言乾﹐次言修﹐後言濕﹐見夫之遇己﹐用凶年深淺爲薄厚也。下四句言婦旣被棄﹐怨恨以漸而甚﹐初而嘆﹐次而嘯﹐後而泣。旣嘆而後乃嘯﹐艱難亦輕於不淑﹐「何嗟及矣」﹐是決絕之語﹐故以爲篇終。𨿽或逆或順﹐各有次也。

中谷有蓷﹐其乾矣。興也。蓷﹐鵻也。﹐菸貌。陸艸生於谷中﹐傷於水。箋云﹕興者﹐諭人居平之世﹐猶鵻之生於陸﹐自然也。遇衰亂凶年﹐猶鵻之生谷中﹐得水則病將死。○﹐呼但反﹐徐音漢﹐《說文》雲「水濡而乾也。」字作「鸂」﹐又作「灘」﹐皆他安反。鵻音隹﹐《爾雅》又作「萑」﹐音同。菸﹐於據反﹐何音於﹐《說文》云「郁也。」《廣雅》云「臰也。」有女仳離﹐嘅其嘆矣。仳﹐別也。箋云﹕有女遇凶年而見棄﹐與其君子別離﹐嘅然而嘆﹐傷己見棄﹐其恩薄。○仳﹐匹指反﹐徐符鄙反﹐又敷姊反﹐《字林》父幾﹑扶罪二反。嘅﹐口愛反。嘆﹐本亦作「嘆」﹐吐丹反﹐協韻也。嘅其嘆矣﹐遇人之艱難矣。艱亦難也。箋云﹕所以嘅然而嘆者﹐自傷遇君子之窮厄。

﹝疏﹞「中谷」至「難矣」。○正義曰﹕言谷中之有蓷艸﹐爲水浸之﹐然其漧燥矣。以諭凶年之有婦人﹐其夫遇之恩情甚衰薄矣。蓷艸宜生髙陸之地﹐今乃生於谷中﹐爲谷水浸之﹐故漧燥而將死。諭婦人宜居平安之世﹐今乃居於凶年﹐爲其夫薄之﹐故情疏而將絕。恩旣疏薄﹐果至分離矣。有女與夫別離﹐嘅然其長嘆矣。所以長嘆者﹐自傷逢遇人之艱難於己矣。人者﹐斥其夫艱難﹐謂無恩情而困苦之。○傳「蓷﹐鵻」至「於水」。○正義曰﹕《釋艸》云「萑﹐蓷。」李巡曰「臭穢艸也。」郭璞曰「今茺蔚也。葉似萑﹐方莖白華﹐華注節間﹐又名益母。」陸機《疏》云「舊說及魏博士濟陰周元明皆云『菴葖』是也。《韓詩》及《三蒼》說悉云『益母』﹐故曾子見益母而感。」案《本艸》云「益母﹐茺蔚也。」一名益母﹐故劉歆曰「蓷﹐臭穢」。臭穢卽茺蔚也。《說文》云「﹐燥也。」《易》曰「燥萬物者莫乎火。」《說文》云「菸﹐緌也。」然則由菸死而至於漧燥﹐以爲菸也。《釋水》雲「水注川曰谿﹐注谿曰谷。」谷是水之所注﹐蓷處其中而乾﹐故知以陸艸傷水爲諭。○傳「仳﹐別」。○正義曰﹕以仳與離共文﹐故知當爲別義也。

中谷有蓷﹐其修矣。修﹐且乾也。○修如字。本或作「﹛艸修﹜」﹐音同。有女仳離﹐條其歗矣。條條然歗也。○歗﹐籀文「嘯」字﹐本又作「嘯」。條其歗矣﹐遇人之不淑矣。箋云﹕淑﹐善也。君子於已不善也。

中谷有蓷﹐其濕矣。鵻遇水則濕。箋云﹕鵻之傷於水﹐始則濕﹐中而修﹐久而乾。有似君子於已之恩﹐徒用凶年深淺爲厚薄。○徒如字﹐徒﹐空也。沈云「當作從。」有女仳離﹐啜其泣矣。啜﹐泣貌。○啜﹐張劣反。啜其泣矣﹐何嗟及矣。箋云﹕及﹐與也。泣者傷其君子棄已﹐嗟乎﹐將復何與爲室家乎﹗此其有餘厚於君子也。○復﹐扶又反。

﹝疏﹞箋「鵻之」至「薄厚」。○正義曰﹕以水之浸艸﹐當先濕後乾﹐今詩立文﹐先乾後濕﹐故知諭君子於已有薄厚﹐從其甚而本之也。但君子於已自薄﹐因遭凶年益甚﹐故云「徒用凶年深淺爲薄厚」。徒﹐空也。言其意自薄﹐己空假凶年爲也。○箋「及﹐與」至「君子」。○正義曰「及﹐與」﹐《釋詁》文。嗟乎﹐復何與爲室家乎﹗其意言捨此君子﹐則無所與。此其有餘厚於君子。定本作「余」。俗本作「殊」﹐非也。

《中谷有蓷》三章﹐章六句。

《兔爰》﹐閔周也。桓王失信﹐諸侯背叛﹐構怨連禍﹐王師傷敗﹐君子不樂其生焉。不樂其生者﹐寐不欲覺之謂也。○背音佩。樂﹐沈音嶽﹐又音洛。注同。覺﹐古孝反﹐又如字﹐下同。

﹝疏﹞「《兔爰》三章﹐章七句」至「生焉」。○正義曰﹕作《兔爰》詩者﹐閔周也。桓王失信於諸侯﹐諸侯背叛之。王與諸侯交構怨惡﹐連結殃禍﹐乃興師出伐諸侯。諸侯禦之﹐與之交戰﹐於是王師傷敗﹐國危役賦不息﹐使君子之人皆不樂其生焉﹐故作此詩以閔傷之也。隱三年《左傳》曰「鄭武公﹑莊公爲平王卿士。王貳於虢﹐鄭伯怨王。王曰﹕『無之。』故周﹑鄭交質。王子狐爲質於鄭﹐鄭公子忽爲質於周。及平王崩﹐周人將畀虢公政。四月﹐鄭祭足帥師取溫之麥。秋﹐又取成周之粟。周﹑鄭交惡。君子曰﹕『信不由中﹐質無益也。』」是桓王失信之事也。桓五年《左傳》曰「王奪鄭伯政﹐鄭伯不朝。」是諸侯背叛也。傳又曰「秋﹐王以諸侯伐鄭。王爲中軍﹔虢公林父將右軍﹐蔡人﹑衛人屬焉﹔周公黑肩將左軍﹐陳人屬焉。」鄭伯禦之﹐「曼伯爲右拒﹐祭仲足爲左拒﹐原繁﹑髙渠彌以中軍奉公﹐爲魚麗之陳。戰於繻葛。蔡﹑衛﹑陳皆奔﹐王卒亂﹐鄭師合以攻之﹐王卒大敗。祝聃射王中肩。」是王師傷敗之事也。傳稱「射王中肩」﹐自是矢傷王身。此言「師敗」﹐正謂軍敗耳。據《邶﹟谷風》序云「國俗傷敗」﹐止言俗敗﹐則知此云傷敗﹐亦止言師敗﹐非謂王身傷也。序云君子不樂其生之由﹐三章下五句皆言不樂其生之事﹐章首二句言王政有緩有急﹐君子亦爲此而不樂。序不言﹐略之也。

有兔爰爰﹐雉離於羅。興也。爰爰﹐緩意。鳥网爲羅。言爲政有緩有急﹐用心之不均。箋云﹕『有緩者﹐有所聽縱也﹔有急者﹐有所躁蹙也。○躁﹐七刀反﹐本亦作「懆」﹐沈七感反。今作「躁」﹐與定本異﹐與箋義合。蹙﹐子六反﹐本亦作「戚」﹐七歷反。我生之初﹐尙無爲。尙無成人爲也。箋云﹕尙﹐庶幾也。言我幼稚之時﹐庶幾於無所爲﹐謂軍役之事也。我生之後﹐逢此百罹﹐尙寐無吪﹗罹﹐憂。吪﹐動也。箋云﹕我長大之後﹐乃遇此軍役之多憂。今但庶幾於寐﹐不欲見動﹐無所樂生之甚。○罹﹐本又作「離」﹐力知反。吪﹐本亦作「訛」﹐五戈反。長﹐張丈反。大音代賀反。

﹝疏﹞「有兔」至「無吪」。正義曰﹕言有兔無所拘制﹐爰爰然而緩。有雉離於羅网之中而急。此二者緩急之不均﹐以諭王之爲政﹐有所聽縱者則緩﹐有所躁蹙者則急。此言王爲政用心之不均也﹐故君子本而傷之。言我生初幼稚之時﹐庶幾無此成人之所爲。言其冀無徵役之事也。今我生之後﹐年已長大﹐乃逢此軍役之百憂﹐旣不能殺身﹐庶幾服寐而無動耳。言不樂其生也。○傳「爰爰」至「不均」。○正義曰﹕《釋訓》云「爰爰﹐緩也。」《釋器》云「鳥罟謂之羅。」李巡曰「鳥飛﹐張网以羅之。」此經兔言緩﹐則雉爲急矣﹔雉言在羅﹐則兔無拘制矣。舉一緩一急之物﹐故知諭政有緩急﹐用心之不均也。箋「有所躁蹙」者﹐定本作「操」﹐義並得通。○箋「尙﹐庶幾」至「之事」。○正義曰﹕《釋言》云「庶幾﹐尙也。」是尙得爲庶幾也。《易》注﹕「庶﹐幸也。幾﹐覬也」。是庶幾者幸覬之意也。以傳云尙無成人者爲成人之所爲﹐正謂軍役之事﹐申述傳意。○傳「罹﹐憂。吪﹐動」。○正義曰﹕皆《釋詁》文。

有兔爰爰﹐雉離於罦。罦﹐覆車也。○罦音俘﹐郭云「今之翻車大网也。」覆﹐芳服反。車﹐赤奢反。我生之初﹐尙無造。造﹐僞也。我生之後﹐逢此百憂﹐尙寐無覺﹗

﹝疏﹞傳「罦﹐覆車」。正義曰﹕下傳「罿﹐罬」與此一也。《釋器》云「繴謂之罿。罿﹐罬也。罬謂之罦。罦﹐覆車也。」孫炎曰「覆車﹐网可以掩兔者也。一物五名﹐方言異也。」郭璞曰「今之翻車也。有兩轅﹐中施﹛罒肙﹜以捕鳥。」展轉相解﹐廣異語也。

有兔爰爰﹐雉離於罿。罿﹐罬也。○罿﹐昌鍾反﹐《韓詩》云「施羅於車上曰罿。」《字林》﹕「上凶反。」罬﹐張劣反﹐郭﹑徐姜雪﹑姜穴反。《爾雅》云「罬謂之罦。罦﹐覆車也。」我生之初﹐尙無庸。庸﹐用也。箋云﹕庸﹐勞也。我生之後﹐逢此百凶﹐尙寐無聰﹗聰﹐聞也。箋云﹕百凶者﹐王構怨連禍之凶。

《兔爰》三章﹐章七句。

《葛藟》﹐王族刺平王也。周室道衰﹐棄其九族焉。九族者﹐據己上至髙祖﹐下及玄孫之親。○藟﹐力軌反。藟似葛。《廣雅》云「藟﹐藤也。」「刺桓王」﹐本亦作「刺平王」。按《詩譜》是平王詩﹐皇甫士安以爲桓王之詩﹐崔《集注》本亦作桓王。

﹝疏﹞「《葛藟》三章﹐章六句」至「族焉」。○正義曰﹕棄其九族者﹐不復以族食族燕之禮敍而親睦之﹐故王之族人作此詩以刺王也。此敍其刺王之由﹐經皆陳族人怨王之辭。定本云「刺桓王」﹐義𨿽通﹐不合鄭《譜》。○箋「九族」至「之親」。○正義曰﹕此《古尙書》說﹐鄭取用之。《異義》﹐「九族﹐今《戴禮》《尙書》歐陽說云﹕』九族﹐乃異姓有親屬者。父族四﹕五屬之內爲一族﹐父女昆弟適人者與其子爲一族﹐己女昆弟適人者與其子爲一族﹐己之子適人者與其子爲一族。母族三﹕母之父姓爲一族﹐母之母姓爲一族﹐母女昆弟適人者爲一族。妻族二﹕妻之父姓爲一族﹐妻之母姓爲一族。』《古尙書》說﹕『九族者﹐上從髙祖﹐下至玄孫﹐凡九﹐皆爲同姓。』謹案﹕『《禮》﹐緦麻三月以上﹐恩之所及。《禮》﹐爲妻父母有服。明在九族﹐不得但施於同姓。』」玄之聞也﹐婦人婦宗﹐女子𨿽適人﹐字猶系姓﹐明不與父兄爲異族﹐其子則然。《昏禮》請期辭曰「惟是三族之不虞。」欲及今三族未有不億度之事而迎婦也。如此所云﹐則三族當有異姓。異姓其服皆緦麻﹐緦麻之服﹐不禁嫁女聚妻﹐是爲異姓不在族中明矣。《周禮》﹕「小宗伯掌三族之別。」《喪服小記》說族之義曰「親親以三爲五﹐以五爲九。」以此言之﹐知髙祖至玄孫﹐昭然察矣。是鄭以古說長﹐宜從之事也。《古尙書》說直云髙祖至玄孫﹐凡九﹐不言「之親」。此言「之親」﹐欲見同出髙祖者當皆親之。此言「棄其九族」﹐正謂棄其同出髙祖者﹐非棄髙祖之身。

綿綿葛藟﹐在河之滸。興也。綿綿﹐長不絕之貌。水厓曰滸。箋云﹕葛也藟也﹐生於河之厓﹐得其潤澤﹐以長大而不絕。興者﹐諭王之同姓﹐得王之恩施﹐以生長其子孫。○滸﹐呼五反。長不﹐張丈反﹐下同。涯﹐本亦作「厓」﹐魚佳反。施﹐始豉反﹐下同。終遠兄弟﹐謂他人父。兄弟之道已相遠矣。箋云﹕兄弟﹐猶言族親也。王寡於恩施﹐今巳遠棄族親矣﹐是我謂他人爲己父。族人尙親親之辭。○遠﹐於萬反﹐又如字﹐注下皆同。謂他人父﹐亦莫我顧﹗箋云﹕謂他人爲己父﹐無恩於我﹐亦無顧眷我之意。

﹝疏﹞「綿綿」至「我顧」。○正義曰﹕綿綿然枝葉長而不絕者﹐乃是葛藟之艸﹐所以得然者﹐由其在河之滸﹐得河之潤故也。以興子孫長而昌盛者﹐乃是王族之人。所以得然者﹐由其與王同姓﹐得王之恩故也。王族宜得王之恩施﹐猶葛藟宜得河之潤澤﹐王何故棄遺我宗族之人乎﹖王終是遠於兄弟﹐無復恩施於我﹐是我謂他人爲己父也。謂他人爲己父﹐則無恩於我﹐亦無肯於我有顧戀之意。言王無恩於己﹐與他人爲父同﹐責王無父之恩也。○傳「水厓曰滸」。○正義曰﹕《釋水》云「滸﹐水厓。」李巡曰「滸﹐水邊地﹐名厓也。

綿綿葛藟﹐在河之涘。涘﹐厓也。○涘音俟﹐涯也。○終遠兄弟﹐謂他人母。王又無母恩。謂他人母﹐亦莫我有﹗箋云﹕有﹐識有也。

﹝疏﹞傳「涘﹐厓」。○正義曰﹕《釋丘》云「涘爲厓。」李巡曰「涘一名厓。」郭璞曰「謂水邊也。」○箋「王又無母恩」。○正義曰﹕又者﹐亞前之辭。上言謂他人父﹐責王無父恩也。此言謂他人母﹐責王又無母恩也。然則下章謂他人昆﹐責王無兄恩也。定本及諸本「又」作「後」﹐義亦通。

綿綿葛藟﹐在河之漘。漘﹐水溓也。○漘﹐順春反。《爾雅》云「夷上灑下水漘。」旁從水。郭云「涯上平坦而下水深爲漘。不﹐發聲也。」隒﹐魚檢反﹐何音檢。《爾雅》云「重甗﹐隒。」郭云「形似累兩重甑﹐上大下小。」李巡云「隒﹐阪也。」詩本又作水旁兼者﹐字書音呂恬﹑理染二反﹐《廣雅》云「溓﹐淸也」﹐與此義乖。終遠兄弟﹐謂他人昆。昆﹐兄也。謂他人昆﹐亦莫我聞﹗箋云﹕不與我相聞命也。

﹝疏﹞傳「漘﹐水隒」。○正義曰﹕《釋丘》云「夷上灑下不漘。」李巡曰「夷上﹐平上﹔灑下﹐峭下﹐故名漘。」孫炎曰「平上峭下故名曰漘。不者﹐蓋衍字。」郭璞曰「厓上平坦而下水深者爲漘。不﹐發聲也。」此在河之漘﹐卽彼漘也。《釋山》云「重甗﹐隒。」孫炎曰「山基有重岸也。」隒是山岸﹐漘是水岸﹐故雲「水隒」。○傳「昆﹐兄」。○正義曰﹕《釋親》文。

《葛藟》三章﹐章六句。

《采葛》﹐懼讒也。桓王之時﹐政事不明﹐臣無大小使出者﹐則爲讒人所毀﹐故懼之。○使﹐所吏反﹐下並同。

﹝疏﹞「《采葛》三章﹐章三句」至「讒也」。○正義曰﹕三章如此次者﹐旣以葛﹑蕭﹑艾爲諭﹐因以月﹑秋﹑歲爲韻。積日成月﹐積月成時﹐積時成歲﹐欲先少而後多﹐故以月﹑秋﹑歲爲次也。臣之懼讒於小事大事﹐其憂等耳﹐未必小事之憂則如月﹐急事之憂則如歲。設文各從其韻﹐不由事大憂深也。年有四時﹐時皆三月﹐三秋謂九月也。設言三春三夏﹐其義亦同﹐作者取其韻耳。

彼采葛兮﹐一日不見﹐如三月兮。興也。葛所以爲絺綌也。事𨿽小﹐一日不見於君﹐憂懼於讒矣。箋云﹕興者﹐以采葛諭臣以小事使出。

﹝疏﹞「彼采」至「月兮」。○正義曰﹕彼采葛艸以爲絺綌兮﹐以興臣有使出而爲小事兮。其事𨿽小﹐憂懼於讒﹐一日不得見君﹐如三月不見君兮﹐日久情疏﹐爲懼益甚﹐故以多時況少時也。○傳「葛所」至「讒矣」。○正義曰﹕言所以爲絺綌者﹐以其所采﹐疑作當暑之服﹐比於祭祀療疾乃緩而且小﹐故以諭小事使出也。大事容或多過﹐小事當無愆咎﹐但桓王信讒之故﹐其事惟小﹐一日不見於君﹐已憂懼於讒矣。

彼采蕭兮﹐一日不見﹐如三秋兮。蕭所以共祭祀。箋云﹕彼采蕭者﹐諭臣以大事使出。○共音恭。

﹝疏﹞傳「蕭所以共祭祀」。○正義曰﹕《釋艸》云「蕭﹐荻。」李巡曰「荻﹐一名蕭。」陸機云「今人所謂荻蒿者是也。或云牛尾蒿﹐似白蒿﹐白葉莖粗﹐科生多者數十莖﹐可作燭﹐有香气﹐故祭祀以脂爇之爲香。許愼以爲艾蒿﹐非也。」《郊特牲》云「旣奠﹐然後爇蕭合馨香。」《生民》云「取蕭祭脂。」是蕭所以供祭祀也。成十三年《左傳》曰「國之大事﹐在祀與戎」﹐故以祭祀所須者諭大事使出。

彼采艾兮﹐一日不見﹐如三歲兮。艾所以療疾。箋云﹕彼采艾者﹐諭臣以急事使出。○艾﹐五蓋反。

《采葛》三章﹐章三句。

《大車》﹐刺周大夫也。禮義陵遲﹐男女淫奔﹐故陳古以刺今大夫不能聽男女之訟焉。

﹝疏﹞「《大車》三章﹐章四句」至「訟焉」。○正義曰﹕經三章﹐皆陳古者大夫善於聽訟之事也。陵遲﹐猶陂陀﹐言禮義廢壞之意也。男女淫奔﹐謂男淫而女奔之也。《檀弓》曰「合葬﹐非古也。自周公以來﹐未之有攺。」然則周法始合葬也。經稱「死則同穴」﹐則所陳古者﹐陳周公以來賢大夫。

大車檻檻﹐毳衣如菼。大車﹐大夫之車。檻檻﹐車行聲也。毳衣﹐大夫之服。菼﹐鵻也。蘆之初生者也。天子大夫四命﹐其出封五命﹐如子男之服。乘其大車檻檻然﹐服毳冕以決訟。箋云﹕菼﹐也。古者﹐天子大夫服毳冕以巡行邦國﹐而決男女之訟﹐則是子男入爲大夫者。毳衣之屬﹐衣繢而裳繡﹐皆有五色焉﹐其靑者如鵻。○檻﹐胡覽反。毳﹐尺銳反﹐冕名。菼﹐吐敢反。鵻﹐本亦作「萑」﹐音隹。蘆﹐力吳反。﹐五患反。行﹐下孟反。繢﹐胡妹反。豈不爾思﹖畏子不敢。畏子大夫之政﹐終不敢。箋云﹕此二句者﹐古之欲淫奔者之辭。我豈不思與女以爲無禮與﹖畏子大夫來聽訟﹐將罪我﹐故不敢也。子者﹐稱所尊敬之辭。○禮與﹐音余。

﹝疏﹞「大車」至「不敢」。○正義曰﹕言古者大夫乘大車而行﹐其聲檻檻然。身服毳冕之衣﹐其有靑色者﹐如菼艸之色。○然乘大車﹑服毳冕巡行邦國﹐決男女之訟﹐於時男女莫不畏之。有女欲奔者﹐謂男子云﹕我豈不於汝思爲無禮之交與﹖畏子大夫之政﹐必將罪我﹐故不敢也。古之大夫使民畏之若此。今之大夫不能然﹐故陳古以刺之也。○傳「大車」至「決訟」。○正義曰﹕以序云陳古大夫﹐故知大車是大夫之車。《春官﹟巾車職》云「革路﹐以封四衛。」四衛﹐四方諸侯守衛者﹐謂蠻服以內。又云「大夫乘墨車。」然則王朝大夫於禮當乘墨車﹐以大夫出封﹐如子男之服﹐則車亦得乘諸侯之車﹐此大車﹐蓋革路也。檻檻﹐聲之狀﹐故爲車行聲。陳古大夫而云毳衣﹐故知毳衣﹐大夫之服也。「菼﹐鵻」﹐《釋言》文。郭璞曰「菼﹐艸色如鵻﹐在靑白之間。」傳以經云「如菼」﹐以衣冠比菼色﹐故先解菼色﹐又解艸﹐言菼是蘆之初生。《釋艸》云「葭﹐蘆」﹐「菼﹐」。孫炎﹑郭璞皆以蘆﹑爲二艸﹐李巡﹑舍人﹑樊光以蘆﹑爲一艸。此傳菼爲蘆之初生﹐則意同李巡之輩以蘆﹑菼爲一也。《春官﹟司服》曰「子男之服﹐自毳冕而下。卿大夫之服﹐自玄冕而下。」則大夫不服毳冕。傳又解其得服之意﹐天子大夫四命﹐其出封五命﹐如子男之服﹐故得服毳冕也。《春官﹟典命職》曰「王之三公八命﹐其卿六命﹐其大夫四命。及其出封﹐皆加一等。」鄭解《周禮》出封﹐謂出於畿內﹐封爲諸侯。加一等﹐褒有徳也。謂大夫爲子男﹐卿爲侯伯﹐其命加於王朝一等﹐耳非謂使出封畿外卽加命也。今傳言大夫四命﹐出封五命﹐則毛意以《周禮》出封﹐謂出於封畿﹐非封爲諸侯也。尊王命而重其使﹐出於封畿﹐卽得加命﹔反於朝廷﹐還服其本。此陳古者大夫出封聽訟﹐故得如子男之衣服﹐乘其大車檻檻然﹐服毳冕以決訟也。比時王政才行境內而已﹐周人刺其大夫不能聽境內之訟﹐無復出封之事﹐但作者陳出封之事以刺之耳。○箋「菼」至「如鵻」。○正義曰「菼﹐」﹐《釋艸》文。以傳解菼色﹐未辧艸名﹐故取《爾雅》以定之。鄭以《周禮》出封﹐謂爲諸侯﹐乃加一等。出封行使則不得。然此詩陳古天子大夫服毳冕以決訟﹐則是其人於禮自得服之﹐緣此服之貴賤﹐準其官之尊卑﹐解得服之所由﹐故云「則是子男入爲大夫者」也。王朝之卿大夫出封於畿外﹐褒有徳﹐加一等。使卿爲侯伯﹐大夫爲子男。其諸侯入於王朝爲卿大夫者﹐以其本爵仍存﹐直以入仕爲榮耳﹐不復更加其命數﹐故侯伯入爲卿﹐子男入爲大夫。諸侯之數眾﹐王朝之官少﹐或亦侯伯爲大夫﹐非惟子男耳。隱十一年《左傳》曰「滕侯曰﹕『我﹐周之卜正。』」《顧命》孔安國注云「齊侯呂伋﹐爲天子虎賁氏。」是侯伯入爲大夫者也。以其本爵先尊﹐服其於國之服﹐故《鄭志》答趙商云﹕諸侯入爲卿大夫﹐與在朝仕者異﹐各依本國﹐如其命數。是由尊諸侯﹐使之以其命。此陳子男爲大夫﹐仍得服毳冕也。又解毳衣之色所以得如菼者﹐以毳衣之屬﹐衣則畫繪爲之﹐裳則刺繡爲文﹐由皆有五色﹐其靑色者則如鵻﹐故得如菼色。言毳衣之屬者﹐自毳以上﹐當有兗冕﹑鷩冕與毳冕之服﹐其衣皆用繢也。若絺冕﹐則衣刺粉米﹐惟用繡。玄冕﹐則衣無文﹐不復用繡。明毳衣之屬﹐正謂兗鷩耳。知衣繢裳繡者﹐《考工記》言畫繢之事﹐則繢謂畫之也。《臯陶謨》云「予欲觀古人之象﹐日﹑月﹑星辰﹑山﹑龍﹑華虫作會﹐宗彜﹑藻﹑火﹑粉米﹑黼﹑黻﹐絺繡。」於「華虫」以上言「作繢」﹐明畫爲繢文。「宗彜」以下言「絺繡」﹐明是絺爲繡文。但王者相變﹐禮制不同。周法火與宗彜亦畫而爲衣﹐不復在裳﹐故鄭於《司服》引《尙書》以校之《周禮》﹐考之而立說云「古者天子冕服十二章﹐至周而以日﹑月﹑星辰畫於旌旗﹐而冕服九章﹐登龍於山﹐登火於宗彜。九章﹐初一曰龍﹐次二曰山﹐次三曰華虫﹐次四曰火﹐次五曰宗彜﹐皆畫以爲繢﹔次六曰藻﹐次七曰粉米﹐次八曰黼﹐次九曰黻﹐皆絺以爲繡。則兗之衣五章﹐裳四章﹐凡九也。鷩畫以雉﹐謂華虫也﹐其衣三章﹐裳四章﹐凡七也。毳畫虎雉﹐謂宗彜也﹐其衣三章﹐裳二章﹐凡五也。絺刺粉米﹐無畫也﹐其衣一章﹐裳二章﹐凡三也。玄者﹐衣無文﹐裳刺黻而已﹐是以謂之玄焉。」如鄭此言﹐是毳以上則衣用繢﹐絺冕則衣亦繡也。知繡皆有五色者﹐《考工記》曰「畫繢之事雜五色。」又曰「五色備﹐謂之繡。」是繢繡皆五色。其靑者如鵻﹐其赤者如﹤赤頁﹐﹥故二章各舉其一耳。傳以菼爲鵻﹐箋以菼爲﹐似如易傳。又言其靑者如鵻﹐復似從傳。張逸疑而問之﹐鄭答云「鵻鳥靑﹐非艸名﹐亦靑﹐故其靑者如鵻。」

大車啍々﹐毳衣如璊。啍々﹐重遲之貌。璊﹐赬也。○啍﹐他惇反﹐徐又徒孫反。璊音門﹐《說文》作「璊」﹐云「以毳爲罽也。」解此璊云﹕玉赬色也。禾之赤苗謂之﹤禾﹥﹐玉色如之。赬﹐敕貞反﹐赤也。豈不爾思﹖畏子不奔。

﹝疏﹞傳「啍々」至「璊赬」。○正義曰﹕啍々﹐行之貌﹐故爲重遲。上言行之聲﹐此言行之貌﹐互相見也。《釋器》云「一染謂之緹﹐再染謂之赬。」郭璞云「淺赤也。」《說文》云「璊﹐玉赤色。」故以璊爲赬。

穀則異室﹐死則同穴。謂予不信﹐有如皦日﹗穀﹐生。曒﹐白也。生在於室﹐則外內異﹐死則神合﹐同爲一也。箋云﹕穴﹐謂冢壙中也。此章言古之大夫聽訟之政﹐非但不敢淫奔﹐乃使夫婦之禮有別。今之大夫不能然﹐反謂我言不信。我言之信﹐如白日也。剌其闇於古禮。○皦﹐本又作「皎」﹐古了反。壙﹐苦晃反。別﹐彼列反。

﹝疏﹞「穀則」至「皦日」。○正義曰﹕言古之大夫聽政也﹐非徒不敢淫奔﹐又令室家有禮﹐使夫之與婦﹐生則異室而居﹐死則同穴而葬﹐男女之別如此。汝今時大夫若謂我此言爲不信乎﹖我言之信﹐有如皦然之白日﹐言其明而可信也。刺今大夫闇於古禮﹐而不信此言也。○傳「穀生」至「爲一」。○正義曰「穀﹐生」﹐《釋言》文。皦者﹐明白之貌﹐故爲白也。《內則》曰「禮始於謹夫婦宮室﹐辧外內。男不入﹐女不出。」是禮也﹐生在於室﹐則內外異﹐死所以得同穴者﹐死則神合﹐同而爲一﹐故得同穴也。《祭統》曰「鋪筵設同幾。」《春官﹟司幾筵》注云「《周禮》𨿽今葬及同時在殯﹐皆異幾﹐體實不同。祭於廟中﹐同幾精气合也。」是旣葬之後﹐神合爲一﹐神合故可以同穴也。

《大車》三章﹐章四句。

《丘中有麻》﹐思賢也。莊王不明﹐賢人放逐﹐國人思之﹐而作是詩也。思之者﹐思其來﹐已得見之。

﹝疏﹞「《丘中有麻》三章﹐章四句」至「是詩」。○正義曰﹕毛以爲﹐放逐者﹐本在位有功﹐今去﹐而思之。鄭以爲﹐去治賤事﹐所在有功﹐故思之。意𨿽小異﹐三章俱是思賢之事。○箋「思之」至「見之」。○正義曰﹕箋以爲「施施」爲見已之貌﹐「來食」謂已得食之﹐故以「思之」爲「思其來﹐己得見之」。毛以「來食」爲「子國復來﹐我乃得食」﹐則思其更來在朝﹐非徒思見而已﹐其意與鄭小異。子國是子嗟之父﹐俱是賢人﹐不應同時見逐。若同時見逐﹐當先思子國﹐不應先思其子。今首章先言子嗟﹐二章乃言子國﹐然則賢人放逐﹐止謂子嗟耳。但作者旣思子嗟﹐又美其弈世有徳﹐遂言及子國耳。故首章傳曰「麻﹑麥﹑艸﹑木﹐乃彼子嗟之所治」﹐是言麥亦子嗟所治﹐非子國之功也。二章箋言「子國使丘中有麥﹐著其世賢」﹐言著其世賢﹐則是引父以顯子﹐其意非思子國也。卒章言「彼畱之子」﹐亦謂子嗟耳。

丘中有麻﹐彼畱子嗟。畱﹐大夫氏。子嗟﹐字也。丘中墝埆之處﹐盡有麻﹑麥﹑艸﹑木﹐乃彼子嗟之所治。箋云﹕子嗟放逐於朝﹐去治卑賤之職而有功﹐所在則治理﹐所以爲賢。○墝﹐本亦作「墽」﹐苦交反。埆﹐苦角反﹐又音學。本或作「遠」﹐此從孫義而誤耳。彼畱子嗟﹐將其來施施。施施﹐難進之意。箋云﹕施施﹐舒行﹐伺閒獨來見己之貌。○將﹐王申毛如字﹐鄭七良反﹐下同。施﹐如字。伺音司。閒音閒﹐又如字。

﹝疏﹞「丘中」至「來施施」。○毛以爲﹐子嗟在朝有功﹐今而放逐在外﹐國人睹其業而思之。言丘中墝埆之處﹐所以得有麻者﹐乃畱氏子嗟之所治也﹐由子嗟教民農業﹐使得有之。今放逐於外﹐國人思之﹐乃遙述其行。彼畱氏之子嗟﹐其將來之時﹐施施然甚難進而易退﹐其肯來乎﹖言不肯復來﹐所以思之特甚。○鄭以爲﹐子嗟放逐於朝﹐去治卑賤之職。言丘中墝埆之處﹐今日所以有麻者﹐彼畱氏之子嗟往治之耳﹐故云「所在則治理」﹐信是賢人。國人之意﹐原得彼畱氏之子嗟。其將欲來﹐舒行施施然﹐伺候閒暇﹐獨來見己。閔其放逐﹐愛其徳義﹐冀來見己﹐與之盡歡。○傳「畱大」至「所治」。○正義曰﹕賢人放逐﹐明爲大夫而去。下云「彼畱之子」與易稱「顏氏之子」﹐其文相類﹐故知劉氏﹐大夫氏也。子者﹐有徳之稱﹐古人以子爲字﹐與嗟連文﹐故知字也。《釋丘》云「非人力爲之丘。」丘是地之髙者﹐在丘之中﹐故云墝埆之處。墝埆﹐謂地之瘠薄者也。傳探下章而解之﹐故言麻﹑麥﹑艸﹑木也。木卽下章李也﹐兼言艸以足句﹐乃彼子嗟之所治。謂子嗟未去之日﹐教民治之也。定本云「丘中墝埆﹐遠盡有麻﹑麥﹑艸﹑木」﹐與俗本不同也。○箋「子嗟」至「爲賢」。○正義曰﹕箋以「有麻」之下卽云「彼畱子嗟」﹐則是子嗟今日所居有麻麥也。且丘中是隱遁之處﹐故易傳以爲「去治卑賤之職而有功」。《孝經》云「居家理﹐故治可移於官。」子嗟在朝則能助教行政﹐隱遁則能使墝埆生物﹐所在則治理﹐是其所以爲賢也。○傳「施施﹐難進之意」。○正義曰﹕傳亦以施施爲舒行﹐由賢者難進﹐故來則舒行﹐言其本性爲然﹐恐將不復更來﹐故思之也。○箋「施施」至「之貌」。○正義曰﹕箋以思之欲使更來﹐不宜言其難進。且言其「將」者﹐是冀其復來﹐故易傳以爲「伺候閒暇﹐獨來見己之貌」。此章欲其獨來見己﹐下章冀得設食以待之﹐亦事之次也。

丘中有麥﹐彼畱子國。子國﹐子嗟父。箋云﹕言子國使丘中有麥﹐著其世賢。彼畱子國﹐將其來食。子國復來﹐我乃得食。箋云﹕言其將來食﹐庶其親己﹐己得厚待之。○食如字﹐一云鄭音嗣。復﹐扶又反。

﹝疏﹞傳「子國﹐子嗟父」。正義曰﹕毛時書籍猶多﹐或有所據﹐未詳毛氏何以知之。○箋「言子」至「世賢」。○正義曰﹕箋以丘中有麻﹐是子嗟去往治之﹐而此章言子國亦能使丘中有麥﹐是顯著其世賢。言其父亦是治理之人耳﹐非子國實使丘中有麥也。○傳「子國」至「得食」。○正義曰﹕傳言以子國教民稼穡﹐能使年歲丰穰﹐及其放逐﹐下民思之﹐乏於飲食﹐故言子國其將來﹐我乃得有食耳。○箋「言其」至「待之」。○正義曰﹕準上章思者欲令子國見己﹐言其獨來﹐就我飲食﹐庶其親己。來至己家﹐己得厚禮以待之。思賢之至﹐欲飲食之也。

丘中有李﹐彼畱之子。箋云﹕丘中而有李﹐又畱氏之子所治。彼畱之子﹐貽我佩玖。玖﹐石次玉者。言能遺我美寶。箋云﹕畱氏之子﹐於思者則朋友之子﹐庶其敬己而遺己也。○貽音怡。玖音久﹐《說文》紀又反﹐云「石之次玉﹐黑色者」。遺﹐惟季反﹐下同。

﹝疏﹞傳「玖石」至「美寶」。○正義曰﹕玖是佩玉之名﹐故以美寶言之。美寶猶美道。傳言以爲作者思而不能見﹐乃陳其昔日之功﹐言彼畱氏之子﹐有能遺我以美道﹐謂在朝所施之政教。○箋「畱氏」至「遺已」。○正義曰﹕箋亦以佩玖諭美道﹐所異者﹐正謂今日冀望其來﹐敬己而遺已耳﹐非是昔日所遺。上章欲其見己﹐己得食之﹐言己之待畱氏。此章畱氏之子遺我以美道﹐欲畱氏之子教己﹐是思者與畱氏情親﹐故云「畱氏之子﹐於思者則朋友之子」﹐正謂朋友之身﹐非與其父爲朋友。孔子謂子路「賊夫人之子」﹐亦此類也。

《丘中有麻》三章﹐章四句。

王國十篇﹐二十八章﹐百六十二句。

卷四四之二

卷四四之二

◎鄭緇衣詁訓傳第七

○陸曰﹕鄭者﹐國名﹐周宣王母弟桓公友所封也。其地﹐《詩譜》云「宗周圻內咸林之地﹐今京兆鄭縣是其都也。」《漢書﹟地理誌》云「京兆鄭縣﹐周宣王弟鄭桓公邑」﹐是也。至桓公之子武公滑突﹐隨平王東遷﹐遂滅虢﹑鄶而居之﹐卽史伯所云「十邑之地﹐右洛左濟﹐前華後河﹐食溱﹑洧焉」。今河南新鄭是也﹐在滎陽宛陵縣西南。

鄭譜。初﹐宣王封母弟友於宗周畿內咸林之地﹐是爲鄭桓公﹐今京兆鄭縣是其都也。○正義曰﹕《漢書﹟地理誌》云「本周宣王母弟友爲周司徒﹐食采於宗周畿內﹐是爲鄭桓公。」鄭據此爲說也。《春秋》之例﹐母弟稱弟﹐系兄爲尊﹐以異於其餘公子。僖二十四年《左傳》曰「鄭有厲﹑宣之親」﹐以厲王之子﹐而兼云宣王﹐明是其母弟也。服虔﹑杜預皆云「母弟」。《鄭世家》云「宣王庶弟」﹐皇甫謐亦云「庶弟」。又《史記﹟年表》云「鄭桓公友﹐宣王母弟。」《世家》《年表》同出馬遷﹐而自乖異﹐是無明文可據也。《地理誌》云「京兆鄭縣﹐周宣王母弟鄭桓公邑」﹐是桓公封京兆鄭縣﹐故云京兆鄭縣是其都也。其地一曰咸林﹐故曰「咸林之地」。不先言鄭國所在﹐而本宣王封母弟者﹐以鄭因虢﹑鄶之地而國之﹐而鄶亦有詩﹐旣譜鄶事﹐然後譜鄭﹐故先言有鄭之由﹐而後說得鄶之事。又云爲幽王大司徒﹐甚得周眾與東土之人﹐問於史伯曰「王室多故﹐余懼及焉﹐其何所可以逃死﹖」○正義曰﹕自此以下﹐盡「可以少固」﹐皆《鄭語》文﹐謂得西周之眾﹐與東土河﹑洛之人心也多﹐故謂多難﹐懼禍難及己也。

史伯曰「其濟﹑洛﹑河﹑潁之間乎﹖是其子﹑男之國﹐虢﹑鄶爲大。虢叔恃勢﹐鄶仲恃險﹐皆有驕侈怠慢之心﹐加之以貪冒﹐君若以周難之故﹐寄帑與賄﹐不敢不許﹐是驕而貪﹐必將背君。君以成周之眾﹐奉辭罰罪﹐無不克矣。○正義曰﹕謂濟西﹑洛東﹑河南﹑潁北﹐是四水之間﹐其子﹑男之國有十﹐惟虢﹑鄶爲大。叔﹑仲皆當時二國之君字也。勢謂地勢阻固﹐險謂境多阨塞。若克二邑﹐鄢﹑蔽﹑補﹑丹﹑依﹑疇﹑歷﹑華﹐君之土也。修典刑以守之﹐惟是可以少固。○正義曰﹕八國皆在四水之間﹐與虢﹑鄶爲鄰。若克虢﹑鄶二邑﹐則其餘八邑自然可滅﹐爲君之土也。修典法以守之﹐惟有是處可以少固﹐余方不可入也。虢﹑鄶實國﹐而言邑者﹐以國邑相對爲異﹐散則國亦爲邑。《殷武》云「商邑翼翼」﹐《左傳》每言「獘邑」者﹐皆公侯之國而稱邑也。

桓公從之﹐言「然。」之後三年﹐幽王爲犬戎所殺﹐桓公死之﹐其子武公與晉文侯定平王於東都王城。○正義曰﹕《鄭語》又云「公悅﹐乃東寄帑與賄﹐虢﹑鄶受之。」是桓公從之也。《鄭語》云「幽王八年﹐桓公爲司徒。」《鄭世家》云「桓公爲司徒一歲﹐問太史伯曰﹕『王室多故﹐余安逃死﹖』」是爲司徒一年乃問也。問史伯在九年﹐至十一年而幽王被殺﹐是言然之後三年也。《世家》又云「犬戎殺幽王﹐並殺桓公。鄭人立其子掘突﹐是爲武公。」《地理誌》云「幽王敗﹐桓公死﹐其子武公與平王東遷。」是其事也。卒取史伯所云「十邑之地﹐右洛左濟﹐前華後河﹐食溱﹑洧焉」。今河南新鄭是也。正義曰﹕此謂武公卒取之。知者﹐以史伯之言﹐皆信而有徵。隱元年《左傳》曰「制﹐巖邑也﹐虢叔死焉。」桓十一年《公羊傳》曰「先鄭伯有善於鄶公者﹐通乎夫人﹐以取其國。」鄭見處虢﹑鄶之地﹐明是武公滅虢﹑鄶﹐則其餘八邑亦武公取之可知。故云「卒取十邑之地」。案《鄭世家》﹕「史伯云﹕『虢﹑鄶之君﹐貪而好利﹐百姓不附。今公爲司徒﹐民皆愛公﹐公誠請居之﹐虢﹑鄶之君見公方用事﹐輕分公地。公誠居之﹐虢﹑鄶之民皆公之民也。』桓公曰﹕『善。』於是卒言於王﹐東徙其民於洛東﹐而虢﹑鄶果獻十邑﹐竟國之。」如《世家》﹐則桓公皆自取十邑﹐而云死後武公取者﹐馬遷見《國語》有史伯爲桓公謀取十邑之文﹐不知桓身未得﹐故傅會爲此說耳。《外傳云》「皆子﹑男之國﹐虢﹑鄶爲大」﹐則八邑各爲其國﹐非虢﹑鄶之地﹐無由得獻之桓公也﹐明馬遷之說謬耳。桓公𨿽未得虢﹑鄶﹐旣寄帑賄﹐臣民亦從而寄焉﹐故昭十六年《左傳》子產曰「昔我先君桓公與商人皆出自周﹐庸次比耦以艾殺此地﹐斬之蓬﹑蒿﹑藜﹑翟而共處之。」是桓公寄帑之時﹐商人亦從而寄﹐至武公遂取而與居之也。史伯言「子﹑男之國﹐虢﹑鄶爲大」﹐設令十邑皆方百里﹐開方除之﹐尙三百有餘。鄭當侯爵而爲伯者﹐《周禮》五等封疆﹐言大法耳﹐其土地不可一如其制度。《春秋》之敍鄭伯在邢侯之上﹐曹伯在許男之下﹐是不可以爵之尊卑計其地之大小也。「右洛左濟﹐前華後河﹐食溱﹑洧焉」﹐亦《鄭語》文也。韋昭云「華﹐華國也。食﹐謂居其土而食其水也。」《鄶譜》云「居溱﹑洧之地」﹐此云「食溱﹑洧焉」﹐則鄭都在鄶地﹐故服虔云「鄭﹐東鄭﹐古鄶國之地。」是鄭𨿽處其地﹐不居其都。僖三十三年《左傳》稱文夫人葬公子瑕於鄶城之下。服虔云「鄶城﹐故鄶國之墟。」杜預云「鄶國在滎陽密縣東北﹐新鄭在滎陽宛陵縣西南﹐是鄭非鄶都﹐故別有鄶城也。」若然﹐昭十七年《左傳》曰「鄭祝融之墟」﹐《鄶譜》亦云「則鄶﹑鄭同地」﹐而云鄭非鄶都者﹐正以鄭國別有鄶城﹐決知鄭國之都非鄶也。但二城不甚相遠﹐故於鄶言祝融之墟﹐見鄭因國其地﹐言其境界所及﹐非謂鄭居鄶都也。鄶在東周畿外之國﹐隱元年《穀梁傳》曰「寰內諸侯﹐不正其外交。」然則畿內之國﹐非正南面之君﹐政教稟於天子﹐善惡歸於其上﹐無假風諫﹐不當有詩。鄶國見有變風﹐不在畿內明矣。鄭因虢﹑鄶之國﹐自然亦爲畿外。鄭《發墨守》云﹕桓公國在宗周畿內﹐武公遷居東周畿內者﹐以鄭於西周﹐本在畿內。西都之地﹐盡以賜秦﹐明武公初遷﹐亦在東周畿內﹐故歷言之也。及並十邑﹐郁成大國﹐盟會列於諸侯﹐灼然在畿外﹐故《緇衣》傳曰「諸侯入爲天子卿士。」是畿外之君稱入也。鄭𨿽非畿內﹐不過侯服。昭十三年《左傳》曰「鄭伯﹐男也。」賈逵以爲﹐鄭伯爵﹐在男畿。鄭距王城三百餘里﹐而得在男畿者﹐《鄭志》答趙商云「此鄭伯男者﹐非男畿﹐乃謂子男也。先鄭之於王城﹐爲在畿內之諸侯﹐𨿽爵爲侯伯﹐周之舊俗皆食子﹑男之地﹐故云『鄭伯﹐男也』。」是鄭意與賈說異。

武公又作卿士﹐國人宜之﹐鄭之變風又作。○正義曰﹕《緇衣序》云「父子並爲周司徒。」則桓公之死﹐武公卽代爲司徒﹐故得輔平王以東遷。是先爲卿士﹐後並十邑。但鄭先說得國之由﹐故云「又作卿士」。其實作卿士在並十邑之前也。序又云「善於其職﹐國人宜之﹐故美其徳。」是國人宜之而作變風也。對上《鄶風》已作﹐故云「又作」。案《左傳》及《鄭世家》﹐武公生莊公。莊公娶鄧曼﹐生太子忽﹐是爲昭公。又娶宋雍氏女﹐生公子突﹐是爲厲公。又生公子亹﹑公子儀。《春秋》桓十一年夏五月﹐莊公卒﹐而昭公立。其年九月﹐昭公奔衛﹐而厲公立。桓十五年夏﹐厲公奔蔡。六月﹐昭公入。桓十七年﹐髙渠彌弒昭公﹐而立子亹。十八年﹐齊人殺子亹﹐鄭人立公子儀。莊十四年﹐傅瑕殺子儀﹐而納厲公。厲公前立四年而出奔﹐至此而復入。至莊二十一年卒﹐前後再在位﹐凡十一年。厲公卒﹐子文公踕立﹐四十五年卒。此其君世之次也。《詩﹟緇衣序》云「美武公」﹐則武公詩也。《將仲子》《叔於田》《大叔於田》序皆云「刺莊公」﹐而《淸人》之下有《羔裘》《遵大路》《女曰雞鳴》。《遵大路》序云「莊公失道」﹐則此三篇通上《將仲子》等六篇﹐皆莊公詩也。《有女同車》《山有扶蘇》《萚兮》《狡童》及《揚之水》皆云「刺忽」﹐則《褰裳》《丰》《東門之墠》《風雨》《子衿》在其間﹐皆爲昭公詩也。忽於桓十一年以太子而承正統﹐𨿽未逾年﹐要君於其國。《有女同車序》云「至於見逐」﹐則爲被逐而作﹐是忽前立時事也。《山有扶蘇》《萚兮》《狡童》刺忽所美非賢﹐權臣擅命。忽之前立時月旣淺﹐則此三篇蓋後立時事也。《褰裳》「思見正」﹐言突篡國之事﹐是突前篡之事﹐國人欲以鄰國正之。《春秋》之義﹐君𨿽篡弒而立﹐已列於會﹐則成爲君。案突以桓十一年篡﹐十二年公會鄭伯﹐盟於武父。自是以後﹐頻列於會﹐則成爲鄭君﹐國人不應思大國之見正﹐《褰裳》宜是初田事也。《丰》《東門之墠》《風雨》《子衿》直云「刺亂世耳」﹐不指君事。或當突篡之時﹐或當忽入之後﹐其時難知。要是忽爲其主﹐𨿽當突前篡時﹐亦宜系忽﹐故序於《揚之水》又言忽以明之。《揚之水》言「無忠臣良士﹐終以死亡」﹐經云「終鮮兄弟」﹐則兄弟已爭﹐是後立之事。《出其東門序》云「公子五爭」﹐《野有蔓艸序》云「民窮於兵革」﹐《溱洧序》云「兵革不息」﹐三篇相類﹐皆三公子旣爭之後事也。公子五爭﹐突最在後得之﹐則此三篇﹐厲公詩也。《淸人》刺文公﹐文公詩也。鄭於左方中皆以此而知。文公﹐厲公之子﹐《淸人》當處卷末﹐由爛脫失次﹐廁於莊公詩內。所以得錯亂者﹐鄭答趙商云「詩本無文字﹐後人不能盡得其弟﹐錄者直錄其義而已。」如《志》之言﹐則作序乃始雜亂﹐故《羔裘》之序從上《大叔於田》爲莊公之詩也。

《緇衣》﹐美武公也。父子並爲周司徒﹐善於其職﹐國人宜之﹐故美其徳﹐以明有國善善之功焉。父﹐謂武公父﹐桓公也。司徒之職掌十二教﹐善善者﹐治之有功也。鄭國之人皆謂桓公﹑武公居司徒之官﹐正得其宜。○緇﹐側基反。

﹝疏﹞「《緇衣》三章﹐章四句」至「功焉」。○正義曰﹕作《緇衣》詩者﹐美武公也。武公之與桓公﹐父子皆爲周司徒之卿﹐而善於其卿之職﹐鄭國之人咸宜之﹐謂武公爲卿﹐正得其宜。諸侯有徳﹐乃能入仕王朝。武公旣爲鄭國之君﹐又復入作司徒﹐已是其善﹐又能善其職﹐此乃有國者善中之善﹐故作此詩﹐美其武公之徳﹐以明有邦國者善善之功焉。經三章﹐皆是國人宜之﹐美其徳之辭也。「以明有國善善之功焉」﹐敍其作詩之意﹐於經無所當也。○箋「父謂」至「其宜」。○正義曰﹕以桓公已作司徒﹐武公又復爲之﹐子能繼父﹐是其美徳﹐故兼言父子﹐所以盛美武公。《周禮﹟大司徒職》曰「因民常而施十有二教焉﹕一曰以祀禮教敬﹐則民不苟﹔二曰以陽禮教讓﹐則民不爭﹔三曰以陰禮教親﹐則民不怨﹔四曰以樂教和﹐則民不乖﹔五曰以儀辧等﹐則民不越﹔六曰以俗教安﹐則民不愉﹔七曰以刑教中﹐則民不暴﹔八曰以誓教卹﹐則民不怠﹔九曰以度教節﹐則民知足﹔十曰以世事教能﹐則民不失職﹔十有一曰以賢制爵﹐則民愼徳﹔十有二曰以庸制祿﹐則民興功。」是司徒職掌十二教也。祀禮﹐謂祭祀之禮﹐教之恭敬﹐則民不苟且。陽禮﹐謂鄕射﹑飲酒之禮﹐教之謙讓﹐則民不爭鬥。陰禮﹐謂男女昏姻之禮﹐教之相親﹐則民不怨曠。樂﹐謂五聲八音之樂﹐教之和睦﹐則民不乖戾。儀﹐謂君南面﹐臣北面﹐父坐子伏之屬﹐辧其等級﹐則民不逾越。俗﹐謂土地所生習﹐教之安存﹐則民不愉惰。刑﹐謂刑罰﹐教之中正﹐則民不殘暴。誓﹐謂戒敕﹐教之相憂﹐則民不懈怠。度﹐謂宮室衣服之制﹐教之節制﹐則民知止足。世事﹐謂士農工商之事﹐教之各能其事﹐則民不失業。以賢之大小﹐制其爵之尊卑﹐則民皆謹愼其徳﹐相勸爲善﹐以功之多少﹐制其祿之數量﹐則民皆興立功效﹐自求多福。司徒之職﹐所掌多矣。此十二事﹐是教民之大者﹐故舉以言焉。此與《淇隩》國人美君有徳﹐能仕王朝﹐是其一國之事﹐故爲風。蘇公之刺暴公﹐吉甫之美申伯﹐同寮之相刺美﹐乃所以刺美時王﹐故爲雅。作者主意有異﹐故所系不同。

緇衣之宜兮﹐敝﹐予又攺爲兮。緇﹐黑色﹐卿士聽朝之正服也。攺﹐更也。有徳君子﹐宜世居卿士之位焉。箋云﹕緇衣者﹐居私朝之服也。天子之朝服﹐皮弁服也。○敝﹐本又作「獘」﹐符世反。朝﹐直遙反﹐下同。適子之館兮﹐還予授子之粲兮。適﹐之。館﹐捨。粲﹐餐也。諸侯入爲天子卿士﹐受采祿。箋云﹕卿士所之之館﹐在天子宮﹐如今之諸廬也。自館還在采地之都﹐我則設餐以授之。愛之﹐欲飲食之。○館﹐古玩反。粲﹐七旦反﹐飧也。飧﹐蘇尊反。廬﹐力於反。飲﹐於鴆反。食音嗣。

﹝疏﹞「緇衣」至「粲兮」。○毛以爲﹐武公作卿士﹐服緇衣﹐國人美之。言武公於此緇衣之宜服之兮﹐言其徳稱其服也。此衣若敝﹐我原王家又復攺而爲之兮﹐原其常居其位﹐常服此服也。卿士於王宮有館捨﹐於畿內有采祿。言武公去鄭國﹐入王朝之適子卿士之館捨兮﹐自朝而還﹐我原王家授子武公以采祿兮﹐欲使常朝於王﹐常食采祿也。采祿﹐王之所授﹐衣服﹐王之所賜﹐而言予爲子授者﹐其意原王爲然﹐非民所能攺受之也。○鄭以爲﹐國人愛美武公﹐緇衣若獘﹐我原爲君攺作兮。自館而還﹐我原授君以飲食兮。愛之﹐原得作衣服﹐與之飲食也。鄭以授之以食爲民授之﹐則攺作衣服亦民爲之也。○傳「緇黑」至「之位」。○正義曰﹕《考工記》言染法﹐「三入爲纁﹐五入爲緅﹐七入爲緇」。注云「染纁者三入而成﹐又再染以黑則爲緅﹐又復再染以黑乃成緇。」是緇爲黑色。此緇衣﹐卽《士冠禮》所云「主人玄冠朝服﹐緇帶素韡」是也。諸侯與其臣服之以日視朝﹐故禮通謂此服爲朝服。美武公善爲司徒﹐而經云「緇衣」﹐明緇衣﹐卿士所服也。而天子與其臣皮弁以日視朝﹐則卿士旦朝於王服皮弁﹐不服緇衣﹐故知是卿士聽朝之正服。謂旣朝於王﹐退適治事之館﹐釋皮弁而服﹐以聽其所朝之政也。言緇衣之宜﹐謂徳稱其服﹐宜衣此衣﹐敝則更原王爲之﹐令常衣此服。以武公繼世爲卿﹐並皆宜之﹐故言「有徳君子﹐宜世居卿士之位焉」。○箋「緇衣」至「弁服」。○正義曰﹕退適治事之處﹐爲私也﹐對在天子之庭爲公。此私朝在天子宮內﹐卽下句「適子之館兮」是也。《舜典》云「辟四門」者﹐注云「卿士之職﹐使爲已出政教於天下。」言四門者﹐亦因卿士之私朝在國門﹐魯有東門襄仲﹐宋有桐門右師﹐是後之取法於前也。彼言私朝者在國門﹐謂卿大夫夕治家事﹐私家之朝耳﹐與此不同。何則﹖《玉藻》說視朝之禮曰「君旣視朝﹐退適路寢。使人視大夫﹐大夫退﹐然後適小寢﹐釋服。」君使人視其事盡﹐然後休息﹐則知國之政教事在君所斷之﹐不得歸適國門私朝﹐明國門私朝非君朝矣。《論語》「冉子退朝」﹐注云「朝於季氏之私朝」﹐亦謂私家之朝﹐與此異也。《玉藻》云「天子皮弁以日視朝」﹐是天子之朝服皮弁﹐故退適諸曹服緇衣也。定本云「天子之朝﹐朝服皮弁服」。○傳「適之」至「采祿」。○正義曰﹕《釋詁》云「之﹑適﹐往也。」故適得爲之。館者﹐人所止捨﹐故爲捨也。「粲﹐餐」﹐《釋言》文。郭璞曰「今河北人呼食爲粲﹐謂餐食也。」諸侯入爲天子卿士﹐受采祿﹐解其授粲之意。采謂田邑﹐采取賦稅。祿謂賜之以穀。二者皆天子與之﹐以供飲食﹐故謂之授子粲也。○箋「卿士」至「飲食」。○正義曰﹕《考工記》說王官之制﹐「內有九室﹐九嬪居之。外有九室﹐九卿朝焉」。注云「內﹐路寢之裏。外﹐路寢之表。九室如今朝堂諸曹治事之處也。六卿三孤爲九卿」。彼言諸曹治事處﹐此言諸廬﹐正謂天子宮內﹐卿士各立曹司﹐有廬舍以治事也。言適子之館﹐則有所從而適也。言還授子粲﹐則還有所至也。旣爲天子卿士﹐不可還歸鄭國﹐明是從采邑而適公館﹐從公館而反采邑﹐故云「還在采地之都﹐我則設餐以授之」。傳言受采祿者﹐以采祿解粲義也。箋言還在采地之都者﹐自謂回還所至國人授粲之處﹐其意與傳不同。𨿽在采地之都﹐原授之食﹐其授之者﹐謂鄭國之人﹐非采地之人。何則﹖此詩是鄭人美君﹐非采地之人美之。且食采之主﹐非邑民常君﹐善惡系於天子﹐不得曲美鄭國君也。鄭國之人所以能遠就采地﹐授之食者﹐言愛之﹐原飲食之耳﹐非卽實與之食也。易傳者﹐以言予者鄭人自授之食﹐非言天子與之祿也。飲食𨿽云小事﹐聖人以之爲禮。《伐柯》言王迎周公﹐言「我覯之子﹐籩豆有踐」﹐奉迎聖人﹐猶原以飲食﹐故小民愛君﹐原飲食之。

緇衣之好兮﹐敝﹐予又攺造兮。好﹐猶宜也。箋云﹕造﹐爲也。

﹝疏﹞箋「造﹐爲」。○正義曰﹕《釋言》文。

適子之館兮﹐還﹐予授子之粲兮。

緇衣之蓆兮﹐敝﹐予又攺作兮。蓆﹐大也。箋云﹕作﹐爲也。○蓆音席﹐《韓詩》云「儲也」﹐《說文》云「廣多」。

﹝疏﹞傳「蓆﹐大」。○正義曰﹕《釋詁》文。言服緇衣﹐大得其宜也。

適子之館兮﹐還﹐予授子之粲兮。

《緇衣》三章﹐章四句。

《將仲子》﹐刺莊公也。不勝其母﹐以害其弟。弟叔失道而公弗制﹐祭仲諫而公弗聽﹐小不忍以致大亂焉。莊公之母﹐謂武姜。生莊公及弟叔段﹐段好勇而無禮。公不早爲之所﹐而使驕慢。○將﹐七羊反﹐下及注皆同。勝音升。祭﹐側界反﹐後放此。聽﹐吐丁反。好﹐呼報反。

﹝疏﹞「《將仲》三章﹐章八句」至「大亂焉」。○正義曰﹕作《將仲子》詩者﹐刺莊公也。公有弟名段﹐字叔。其母愛之﹐令莊公處之大都。莊公不能勝止其母﹐遂處段於大都﹐至使驕而作亂﹐終以害其親弟。是公之過也。此叔於未亂之前﹐失爲弟之道﹐而公不禁制﹐令之奢僣。有臣祭仲者﹐諫公﹐令早爲之所﹐而公不聽用。於事之小﹐不忍治之﹐以致大亂國焉﹐故刺之。經三章﹐皆陳拒諫之辭。「豈敢愛之﹖畏我父母」﹐是小不忍也。後乃興師伐之﹐是致大亂大也。○箋「莊公」至「驕慢」。○正義曰﹕此事見於《左傳》隱元年。傳曰「鄭武公娶於申﹐曰武姜﹐生莊公及共叔段。莊公寤生﹐驚姜氏﹐故名曰寤生﹐遂惡之。愛共叔段﹐欲立之。亟請於武公﹐公不許。及莊公卽位﹐爲之請制。公曰﹕『制﹐巖邑也﹐虢叔死焉。他邑惟命。』請京﹐使居之﹐謂之京城大叔。祭仲曰﹕『都﹐城過百雉﹐國之害也。今京不度﹐非制也﹐君將不堪。』公曰﹕『姜氏欲之﹐焉辟害﹖』對曰﹕『姜氏何厭之有﹗不如早爲之所﹐無使滋蔓﹗蔓﹐難圖也。蔓艸猶不可除﹐況君之寵弟乎﹖』公曰﹕『多行不義﹐必自斃﹐子姑待之。』旣而大叔命西鄙﹑北鄙貳於己。公子呂曰﹕『國不堪二﹐君將若之何﹖欲與大叔﹐臣請事之﹔若不與﹐則請除之。』公曰﹕『無庸﹐將自及。』大叔又收貳以爲己邑﹐至於廩延。子封曰﹕『可矣。厚將得眾。』公曰﹕『不義﹐不暱。厚將崩。』大叔完聚﹐繕甲兵﹐具卒乘﹐將襲鄭﹐夫人將啟之。公聞其期﹐曰﹕『可矣。』命子封帥車二百乘以伐京。京叛大叔段。段入於鄢。公伐諸鄢。大叔出奔共。」是謂共城大叔。是段驕慢作亂之事也。《大叔於田序》曰「叔多才而好勇。」是段勇而無禮也。

將仲子兮﹗無逾我裏﹐無折我樹杞。將﹐請也。仲子﹐祭仲也。逾﹐越。裏﹐居也。二十五家爲裏。杞﹐木名也。折﹐言傷害也。箋云﹕祭仲驟諫﹐莊公不能用其言﹐故言請﹐固距之。「無逾我裏」﹐諭言無干我親戚也。「無折我樹杞」﹐諭言無傷害我兄弟也。仲初諫曰「君將與之﹐臣請事之。君若不與﹐臣請除之。」○折﹐之舌反﹐下同。杞音起。驟﹐仕救反﹐服虔曰「數也。」「君若與之」﹐一本「若」作「將」。豈敢愛之﹖畏我父母。箋云﹕段將爲害﹐我豈敢愛之而不誅與﹖以父母之故﹐故不爲也。○「段將」﹐此一將字如字。與音余。仲可懷也﹐父母之言﹐亦可畏也﹗箋云﹕懷私曰懷。言仲子之言可私懷也。我迫於父母﹐有言不得從也。

﹝疏﹞「將仲子」至「可畏」。○正義曰﹕祭仲數諫莊公﹐莊公不能用之﹐反請於仲子兮﹐汝當無逾越我居之裏垣﹐無損折我所樹之杞木﹐以諭無干犯我之親戚﹐無傷害我之兄弟。段將爲害﹐我豈敢愛之而不誅與﹖但畏我父母也。以父母愛之﹐若誅之﹐恐傷父母之心﹐故不忍也。仲子之言可私懷也﹐𨿽然父母之言亦可畏也。言莊公以小不忍至於大亂﹐故陳其拒諫之辭以刺之。傳「裏居」至「木名」。○正義曰﹕裏者﹐民之所居﹐故爲居也。《地官﹟遂人》云「五家爲鄰﹐五鄰爲裏。」是二十五家爲裏也。「無逾我裏」﹐謂無逾越我裏居之垣墻﹐但裏者﹐人所居之名﹐故以所居表墻耳。《四牡》傳云「杞﹐枸檵。」此直云木名﹐則與彼別也。陸機《疏》云「杞﹐柳屬也﹐生水傍﹐樹如柳﹐葉粗而白色﹐理微赤﹐故今人以爲車轂。今共北淇水傍﹐魯國泰山汶水邊﹐純杞也。○箋「祭仲」至「除之」。○正義曰﹕哀二十年《左傳》云「吳公子慶忌驟諫吳王。」服虔云「驟﹐數也。」箋言驟諫﹐出於彼文。序不言驟﹐而箋言驟者﹐若非數諫﹐不應固請﹐故知驟諫也。以裏垣之內始有樹木﹐故以裏諭親戚﹐樹諭兄弟。旣言驟諫﹐以爲其諫非一﹐故言「初諫曰」﹐以爲數諫之意。案《左傳》此言乃是公子呂辭﹐今箋以爲祭仲諫者﹐詩陳請祭仲﹐不請公子呂﹐然則祭仲之諫多於公子呂矣。而公子呂請除大叔﹐爲諫之切﹐莫切於此。祭仲正可數諫耳﹐其辭亦不是過。仲當亦有此言﹐故引之以爲祭仲諫。○箋「懷私」至「得從」。○正義曰﹕《晉語》稱公子重耳安於齊﹐姜氏勸之行﹐云「懷與安﹐實病大事。《鄭詩》云﹕『仲可懷也。』」引此爲懷私之義﹐故以懷爲私。以父母愛段﹐不用害之﹐故畏迫父母﹐有言不得從也。於時其父𨿽亡﹐遺言尙存﹐與母連言之也。

將仲子兮﹗無逾我墻﹐無折我樹桑。墻﹐垣也。桑﹐木之眾也。○垣音袁。豈敢愛之﹖畏我諸兄。諸兄﹐公族。仲可懷也﹐諸兄之言﹐亦可畏也﹗

將仲子兮﹗無逾我園﹐無折我樹檀。園所以樹木也。檀﹐彊韌之木。○檀﹐徒丹反﹐木名。彊﹐其良反﹐一音居良反。忍﹐本亦作「刃」﹐同而愼反。依字韋旁作刃﹐今此假借也。沈云系旁作刃爲是。案糸旁刃﹐音女巾反﹐《離騷》云「紉秋蘭以爲佩」﹐是也。

﹝疏﹞傳「園所」至「之木」。○正義曰﹕《大宰職》云「園圃﹐毓艸木。」園者圃之蕃﹐故其內可以種木也。檀材可以爲車﹐故云「彊韌之木。」陸機《疏》云「檀木皮正靑滑澤﹐與檕迷相似﹐又似駁馬。駁馬﹐梓檎。故里語曰﹕『斫檀不諦得檕迷﹐檕迷尙可得駁馬。』檕迷一名挈﹐故齊人諺曰﹕『上山斫檀﹐挈先殫。』」

豈敢愛之﹖畏人之多言。仲可懷也﹐人之多言﹐亦可畏也。

《將仲子》三章﹐章八句。

《叔於田》﹐刺莊公也。叔處於京﹐繕甲治兵﹐以出於田﹐國人說而歸之。繕之言善也。甲﹐鎧也。○繕﹐市戰反﹐善也。說音悅。鎧﹐苦愛反。

﹝疏﹞「《叔於田》三章﹐章五句」至「歸之」。○箋「繕之」至「甲鎧」。○正義曰﹕《世本》云「杼作甲。」宋仲子云「少康子名杼也。」經典皆謂之甲﹐後世乃名爲鎧。箋以今曉古。

叔於田﹐巷無居人。叔﹐大叔段也。田﹐取禽也。巷﹐裏塗也。箋云﹕叔往田﹐國人注心於叔﹐似如無人處。○巷﹐學絳反。大音泰﹐後「大叔」皆放此。○豈無居人﹖不如叔也﹐洵美且仁。箋云﹕洵﹐信也。言叔信美好而又仁。○洵﹐蘇遵反。

﹝疏﹞「叔於」至「且仁」。○正義曰﹕此皆悅叔之辭。時人言叔之往田獵也﹐里巷之內全似無復居人。豈可實無居人乎﹐有居人矣﹐但不如叔也信美好而且有仁徳。國人注心於叔﹐悅之若此﹐而公不知禁﹐故刺之。○傳「叔大」至「裏塗」。○正義曰﹕《左傳》及下篇皆謂之大叔﹐故傳辧之﹐以明叔與大叔一人﹐其字曰叔﹐以寵私過度﹐時呼爲大叔﹐《左傳》謂之京城大叔。是由寵而異其號也。此言「叔於田」﹐下言「大叔於田」﹐作者意殊﹐無他義也。田者﹐獵之別名﹐以取禽於田﹐因名曰田﹐故云「田﹐取禽也」。《丰》曰「俟我乎巷」﹐謂待我於門外﹐知巷是裏內之途道也。○箋「洵信」至「又仁」。○正義曰「洵﹐信」﹐《釋詁》文。仁是行之美名﹐叔乃作亂之賊﹐謂之信美好而又仁者﹐言國人悅之辭﹐非實仁也。

叔於狩﹐巷無飲酒。冬獵曰狩。箋云﹕飲酒﹐謂燕飲也。○狩﹐手又反。獵﹐力輒反。豈無飲酒﹖不如叔也﹐洵美且好。

﹝疏﹞傳「冬獵曰狩」。○正義曰﹕《釋天》文。李巡曰「圍守取之﹐無所擇也。」

叔適野﹐巷無服馬。箋云﹕適﹐之也。郊外曰野。服馬﹐猶乘馬也。豈無服馬﹖不如叔也﹐洵美且武。箋云﹕武﹐有武節。

﹝疏﹞箋「郊外」至「乘馬」。○正義曰﹕《釋地》云「郊外謂之牧﹐牧外謂之野。」是野在郊外也。《易》稱「服牛乘馬」﹐俱是駕用之義﹐故云服馬猶乘馬。夾轅兩馬謂之服馬。何知此非夾轅之馬﹐而云「猶乘馬」者﹐以上章言無居人﹐無飲酒﹐皆是人事而言﹐此不宜獨言無馬﹐知正謂叔旣往田﹐巷無乘馬之人耳。○箋「武﹐有武節」。○正義曰﹕文武者﹐人之伎能。今言美且武﹐悅其爲武﹐則合武之要﹐故云有武節。言其不妄爲武。

《叔於田》三章﹐章五句。

《大叔於田》﹐刺莊公也。叔多才而好勇﹐不義而得眾也。○「而勇」﹐本或作「而好勇」﹐「好」衍字。

﹝疏﹞「《大叔於田》三章﹐章十句」至「得眾」。正義曰﹕叔負才恃眾﹐必爲亂階﹐而公不知禁﹐故刺之。經陳其善射禦之等﹐是多才也﹔「襢裼暴虎」﹐是好勇也﹔「火烈具舉」﹐是得眾也。

叔於田﹐乘乘馬。叔之從公田也。○「叔於田」﹐本或作「大叔於田」者﹐誤。「乘乘」﹐上如字﹐下繩證反。後句例爾。執轡如組﹐兩驂如舞。驂之與服﹐和諧中節。箋云﹕如組者﹐如織組之爲也。在旁曰驂。○組音祖。中﹐竹仲反。叔在藪﹐火烈具舉。藪﹐澤﹐禽之府也。烈﹐列。具俱也。箋云﹕列人持火俱舉﹐言眾同心。○藪﹐素口反﹐《韓詩》云「禽獸居之曰藪。」襢裼暴虎﹐獻於公所。襢裼﹐肉袒也。暴虎﹐空手以搏之。箋云「獻於公所」﹐進於君也。○襢﹐本又作「袒」﹐音但。裼﹐素歷反。搏音博。「將叔無狃﹐戒其傷女。」狃﹐習也。箋云﹕狃﹐復也。請叔無復者﹐愛也。○將﹐七羊反﹐請也。毋音無﹐本亦作「無」。狃﹐女九反。復﹐符又反﹐下同。

﹝疏﹞「大叔」至「傷女」。○毛以爲﹐大叔往田獵之時﹐乘駕一乘之馬。叔馬旣良﹐叔之禦人又善﹐執持馬轡如織組。織組者﹐總紕於此﹐成文於彼。禦者執轡於手﹐馬騁於道﹐如織組之爲﹐其兩驂之馬與兩服馬和諧﹐如人舞者之中於樂節也。大叔乘馬﹐從公田獵。叔之在於藪澤也﹐火有行列﹐俱時舉之﹐言得眾之心﹐故同時舉火。叔於是襢去裼衣﹐空手搏虎﹐執之而獻於公之處所。公見其如是﹐恐其更然﹐謂之曰﹕請叔無習此事。戒愼之﹐若復爲之﹐其必傷汝矣。言大叔得眾之心﹐好勇如此﹐必將爲亂﹐而公不禁﹐故刺之。○鄭惟以「狃」爲「復」﹐餘同。○傳「叔之從公田」。○正義曰﹕下云「襢裼暴虎﹐獻於公所」﹐明公亦與之俱田﹐故知從公田也。○傳「驂之」至「中節」。○正義曰﹕此經止云「兩驂」﹐不言「兩服」﹐知驂與服和諧中節者﹐以下二章於此二句皆說「兩服」﹑「兩驂」﹐則知此經所云﹐亦總驂﹑服。但馬之中節﹐亦由禦善﹐以其篇之首先云禦者之良。旣言「執轡如組」﹐不可更言兩服﹐理則有之﹐故知「如舞」之言﹐兼言服亦中節也。此二句言叔之所乘﹐馬良禦善耳﹐非大叔親自禦之。下言「又良禦忌」﹐乃云叔身善禦。○傳「藪澤」至「具俱」。○正義曰﹕《地官序﹟澤虞》云「每大澤大藪﹐小澤小藪。」注云「澤﹐水所鍾。水希曰藪。」然則藪非一﹐而此云「藪﹐澤」者﹐以藪澤俱是曠野之地﹐但有水無水異其名耳。《地官》藪澤共立澤虞掌之。《夏官﹟職方氏》每州云其澤藪曰「某」﹐明某是一也。《釋地》說十藪云「鄭有圃田。」此言「在藪」﹐蓋在圃田也。此言「府」者﹐貨之所藏謂之府﹐藪澤亦禽獸之所藏﹐故云「禽之府」。爛熟謂之烈﹐火烈嫌爲火猛﹐此無取爛義﹐故轉烈爲列﹐言火有行列也。火有行列﹐由布列人使持之﹐故箋申之云「列人持火」。此爲宵田﹐故持火照之。具﹐備﹐卽偕俱之義﹐故爲俱也。○傳「襢裼」至「搏之」。○正義曰「襢裼﹐肉袒」﹐《釋訓》文。李巡曰「襢裼﹐脫衣見體曰肉袒。」孫炎曰「袒去裼衣。」《釋訓》又云「暴虎﹐徒搏也。」舍人曰「無兵﹐空手搏之。」○傳「狃﹐習」。○正義曰﹕《釋言》云「狃﹐復也。」孫炎曰「狃伏前事復爲也。」復亦貫習之意﹐故傳以狃爲習也。箋以《爾雅》正訓﹐故以爲復。

叔於田﹐乘乘黃。四馬皆黃。兩服上襄﹐兩驂雁行。箋云﹕兩服﹐中央夾轅者。襄﹐駕也。上駕者﹐言爲眾馬之最良也。雁行者﹐言與中服相次序。○上襄﹐並如字。行﹐戶郎反。夾﹐古洽反。叔在藪﹐火烈具揚。揚﹐揚光也。叔善射忌﹐又良禦忌。忌﹐辭也。箋云﹕良亦善也。忌﹐讀如「彼已之子」之已。○忌﹐注作「己」﹐同﹐音記。下皆同。抑磬控忌﹐抑縱送忌。騁馬曰磬。止馬曰控。發矢曰縱。從禽曰送。○磬﹐苦定反。控﹐口貢反。騁﹐敕領反。

﹝疏﹞「叔於」至「送忌」。○正義曰﹕言叔之往田也﹐乘一乘之黃馬。在內兩服者﹐馬之上駕也。在外兩驂﹐與服馬如雁之行﹐相次序也。叔乘此四馬﹐從公田獵。叔之在於藪澤也﹐火有行列﹐俱時揚之。叔有多才﹐旣善射矣﹐又善禦矣。抑者﹐此叔能磬騁馬矣﹐又能控止馬矣。言欲疾則走﹐欲止則往。抑者﹐此叔能縱矢以射禽矣﹐又能縱送以逐禽矣。言發則能中﹐逐則能及﹐是叔之善禦﹑善射也。叔旣得眾多才如是﹐必將爲亂﹐而公不禁﹐故刺之。○箋「兩服」至「次序」。○正義曰﹕《小戎》云「騏驑是中﹐騧驪是驂。」驂﹑中對文﹐則驂在外。外者爲驂﹐則知內者爲服﹐故言「兩服﹐中央夾轅者」也。「襄﹐駕」﹐《釋言》文。馬之上者﹐謂之上駕﹐故知上駕者﹐言眾馬之最上也。《曲禮》注云「雁行者﹐與之並差退。」此四馬同駕﹐其兩服則齊首﹐兩驂與服馬雁行﹐其首不齊﹐故《左傳》云「如驂之有靳。」○傳「揚﹐揚光」。○正義曰﹕言舉火而揚其光耳﹐非訓揚爲光也。○傳「騁馬」至「曰送」。○正義曰﹕此無正文﹐以文承射禦之下﹐申說射禦之事。馬之進退﹐惟騁止而已﹐故知騁馬曰磬﹐止馬曰控。今止馬猶謂之控﹐是古遺語也。縱謂放縱﹐故知發矢。送謂逐後﹐故知從禽。

叔於田﹐乘乘鴇。驪白雜毛曰鴇。○鴇音保﹐依字作「駂」。驪﹐力馳反。兩服齊首﹐馬首齊也。兩驂如手。進止如禦者之手。箋云﹕如人左右手之相佐助也。叔在藪﹐火烈具阜。阜﹐盛也。叔馬慢忌﹐叔發罕忌。慢﹐遲。罕﹐希也。箋云﹕田事且畢﹐則其馬行遲﹐發矢希。○嫚﹐本又作「慢」﹐莫晏反。抑釋掤忌﹐抑鬯弓忌。掤﹐所以覆矢。鬯弓﹐弢弓。箋云﹕射者蓋矢弢弓﹐言田事畢。○掤音冰﹐所以覆矢也。馬云「櫝丸蓋也。」杜預云「櫝丸﹐箭筩也。」鬯﹐敕亮反。弢﹐吐刀反。

﹝疏﹞「叔於」至「弓忌」。○毛以爲﹐叔往田獵之時﹐乘一乘之駂馬。其內兩服則齊其頭首﹐其外兩驂﹐進止如禦者之手。乘此車馬﹐從公田獵。叔之在於藪也﹐火有行列﹐其光俱盛。及田之將罷﹐叔之馬旣遲矣﹐叔發矢又希矣。及其田畢﹐抑者叔釋掤以覆矢矣﹐抑者叔執鬯以弢弓矣。旣美叔之多才﹐遂終說其田之事。○鄭惟「如手」如人手相助爲異。餘同。以如者比諸外物﹐故易傳。○傳「驪白雜毛曰駂」。○正義曰﹕《釋畜》文。郭璞曰「今呼之爲烏驄。」○傳「慢﹐遲。罕﹐希」。○正義曰﹕以惰慢者必遲緩﹐故慢爲遲也。《釋詁》云「希﹐罕也。」是罕爲希也。○傳「掤所」至「弢弓」。○正義曰﹕昭二十五年《左傳》云「公徒執冰而踞。」字𨿽異﹐音義同。服虔云「冰﹐犢丸蓋。」杜預云﹕或說犢丸是箭筒﹐其蓋可以取飲。先儒相傳掤爲覆矢之物﹐且下句言鬯弓﹐明上句言覆矢可知矣﹐故云「掤﹐所以覆矢」。鬯者﹐盛弓之器。鬯弓﹐謂弢弓而納之鬯中﹐故云「鬯弓﹐弢弓」﹐謂藏之也。

《大叔於田》三章﹐章十句。

《淸人》﹐刺文公也。髙克好利而不顧其君﹐文公惡而欲遠之不能。使髙克將兵而禦狄於竟﹐陳其師旅﹐翺翔河上。久而不召﹐眾散而歸﹐髙克奔陳。公子素惡髙克進之不以禮﹐文公退之不以道﹐危國亡師之本﹐故作是詩也。好利不顧其君﹐注心於利也。禦狄於竟﹐時狄侵衛。○克﹐一本作「尅」。好﹐呼報反﹐注同。惡﹐烏路反﹐下同。遠﹐於萬反。將﹐子亮反。禦﹐魚呂反﹐注同。翺﹐五羔反。

﹝疏﹞「《淸人》三章﹐章四句」至「是詩」。○正義曰﹕作《淸人》詩者﹐刺文公也。文公之時﹐臣有髙克者﹐志好財利﹐見利則爲﹐而不顧其君。文公惡其如是﹐而欲遠離之﹐而君弱臣彊﹐又不能以理廢。退適值有狄侵衛﹐鄭與衛鄰國﹐恐其來侵﹐文公乃使髙克將兵禦狄於竟。狄人𨿽去﹐髙克未還﹐乃陳其師旅﹐翺翔於河上。日月經久﹐而文公不召﹐軍眾自散而歸﹐髙克懼而奔陳。文公有臣鄭之公子名素者﹐惡此髙克進之事君不以禮也﹐又惡此文公退之逐臣不以道﹐髙克若擁兵作亂則是危國﹐若將眾出奔則是亡師。公子素謂文公爲此﹐乃是危國亡師之本﹐故作是《淸人》之詩以刺之。經三章惟言「陳其師旅﹐翺翔河上」之事耳﹐序則具說翺翔所由。作詩之意﹐二句以外﹐皆於經無所當也。○箋「好利」至「侵衛」。○正義曰﹕《春秋》閔公二年冬十二月﹐「狄入衛﹐鄭棄其師」。《左傳》曰「鄭人惡髙克﹐使帥師次於河上﹐久而不召﹐師潰而歸﹐髙克奔陳。鄭人爲之賦《淸人》。」是於時有狄侵衛也。衛在河北﹐鄭在河南﹐恐其渡河侵鄭﹐故使髙克將兵於河上禦之。《春秋》經書「入衛」﹐而箋言「侵」者﹐狄人初實侵衛﹐衛人與戰而敗﹐後遂入之。此據其初侵﹐故言侵也。案襄十九年﹐晉侯使士匄侵齊﹐聞齊侯卒乃還﹐《左傳》稱爲「禮也」﹐《公羊傳》亦云「大夫以君命出﹐進退在大夫」﹐然則髙克禮當自還﹐不須待召。而文公不名﹐久畱河上者﹐其戰伐進退﹐自由將帥。若罷兵還國﹐必須君命﹐故不召不得歸也。傳善士匄不伐喪耳﹐其得反國﹐亦當晉侯有命﹐故善之。

淸人在彭﹐駟介旁旁。淸﹐邑也。彭﹐衛之河上﹐鄭之郊也。介﹐甲也。箋云﹕淸者﹐髙克所帥眾之邑也。駟﹐四馬也。○介音界。旁﹐補彭反﹐王云「彊也」。「駟﹐四馬也」﹐一本「駟介﹐四馬也」。二矛重英﹐河上乎翺翔。重英﹐矛有英飾也。箋云﹕二矛﹐酋矛﹑夷矛也﹐各有畫飾。○矛﹐莫侯反﹐《方言》云「矛﹐吳揚江淮南楚五湖之間謂之鉇鉇音蛇。或謂之鋋鋋音蟬。或謂之鏦鏦音錯江反。」其柄謂之矜。矜﹐郭音巨巾反。重﹐直龍反﹐注下同。英如字﹐沈於耕反。酋﹐在由反。

﹝疏﹞「淸人」至「翺翔」。○正義曰﹕言髙克所率淸邑之人﹐今在於彭地。狄人以去﹐無所防禦﹐髙克乃使四馬被馳驅敖遊﹐旁旁然不息。其車之上﹐建二種之矛﹐重有英飾﹐河水之上﹐於是翺翔。言其不復有事﹐可召之使還﹐而文公不召﹐故刺之。○傳「淸邑」至「介甲」。○正義曰﹕序言髙克將兵﹐則淸人是所將之人﹐故知淸是鄭邑。言禦狄於竟﹐明在鄭﹑衛境上。言翺翔河上﹐是營軍近河﹐而衛境亦至河南﹐故云「衛之河上﹐鄭之郊也」。郊謂二國郊境﹐非近郊﹑遠郊也。《碩鼠》云「適彼樂郊」﹐亦總謂境爲郊也。下言消﹑軸﹐傳皆以爲河上之地﹐蓋久不得歸﹐師有遷移﹐三地亦應不甚相遠﹐故俱於河上。介是甲之別名﹐故云「介﹐甲也」。《北山》傳云「旁旁然不得已」﹐則此言旁旁亦爲不得已之義﹐與下麃麃爲武貌﹐陶陶爲驅馳之貌﹐互相見也。○傳「重英﹐矛有英飾」。○正義曰﹕重英與二矛共文﹐明是矛飾。《魯頌》說矛之飾﹐謂之朱英﹐則以朱染爲英飾。二矛長短不同﹐其飾重累﹐故謂之重英也。○箋「二矛」至「畫飾」。○正義曰﹕《考工記》云「酋矛常有四尺﹐夷矛三尋。」注云「八尺曰尋﹐倍尋曰常。」酋﹑夷﹐長短名也﹐酋近夷長也﹐是矛有二等也。《記》又云「攻國之兵用短﹐守國之兵用長。」此禦狄於境﹐是守國之兵長﹐宜有夷矛﹐故知二矛爲酋矛﹑夷矛。《魯頌》以矛與重弓共文﹐弓無二等﹐直是一弓而重之﹐則知二矛﹐亦一矛而有二﹐故彼箋云「二矛重弓﹐備折壞。」直是酋矛有二﹐無夷矛也。經言重英﹐嫌一矛有重飾﹐故云各有畫飾。言其各自有飾﹐並建而重累。

淸人在消﹐駟介麃麃。消﹐河上地也。麃麃﹐武貌。○麃﹐表驕反。二矛重喬﹐河上乎逍遙。重喬﹐累荷也。箋云﹕喬﹐矛矜近上及室題﹐所以縣毛羽。○喬﹐毛音橋﹐鄭居橋反﹐雉名﹐《韓詩》作「鷮」。逍﹐本又作「消」。遙﹐本又作「搖」。荷﹐舊音何﹐謂刻矛頭爲荷葉相重累也﹔沈胡可反﹐謂兩矛之飾相負荷也。矜﹐字又作「﹛矜木﹜」﹐同巨巾反﹐沈又居陵反。近﹐附近之近。題音啼。題﹐頭也。室﹐劍削名也﹐《方言》云「劍削﹐自河而北﹐燕﹑趙之間謂之室。」此言室﹐謂矛頭受刃處也。削音笑。縣音玄。

﹝疏﹞傳「重喬﹐累荷」。○正義曰﹕《釋詁》云「喬﹐髙也。」重喬猶如重英﹐以矛建於車上﹐五兵之最髙者也。而二矛同髙﹐其髙復有等級﹐故謂之重髙。傳解稱髙之意﹐故言累荷。《候人》傳曰「荷﹐揭也。」謂此二矛﹐刃有髙下﹐重累而相負揭。○箋「喬矛」至「毛羽」。○正義曰﹕矜謂矛柄也。室謂矛之銎孔。襄十年《左傳》云「舞﹐師題以旌夏。」杜預云「題﹐識也。以大旌表識其行列。」然題者﹐表識之言。箋申說累荷之意﹐言喬者﹐矛之柄近於上頭及矛之銎室之下﹐當有物以題識之﹐其題識者﹐所以懸毛羽也。二矛於其上頭皆懸毛羽以題識之﹐似如重累相負荷然﹐故謂之累荷也。經﹑傳不言矛有毛羽﹐鄭以時事言之﹐猶今之鵝毛槊也。

淸人在軸﹐駟介陶陶。軸﹐河上地也。陶陶﹐驅馳之貌。○軸音逐﹐地名。陶﹐徒報反。左旋右抽﹐中軍作好。左旋講兵﹐右抽抽矢以射﹐居軍中爲容好。箋云﹕左﹐左人﹐謂禦者。右﹐車右也。中軍﹐爲將也。髙克之爲將﹐久不得歸日﹐使其禦者習旋車﹐車右抽刃﹐自居中央﹐爲軍之容好而已。兵車之法﹐將居鼓下﹐故禦者在左。○抽﹐敕由反﹐《說文》作「陷」﹐他牢反﹐云「抽刃以習擊刺也。」好﹐呼報反﹐注同。將﹐子亮反﹐下同。

﹝疏﹞「左旋右抽﹐中軍作好」。○毛以爲﹐髙克閒暇無爲﹐逍遙河上﹐乃左回旋其師﹐右手抽矢以射﹐髙克居軍之中﹐以爲一軍之容好﹐言可召而不召﹐故刺之。○鄭以髙克使禦人在車左者﹐習回旋其車。勇士在右者﹐習抽刃擊刺。髙克自居中央﹐爲軍之容好。指謂一車之上事也。○傳「左旋」至「容好」。○正義曰﹕毛以爲﹐左右中總謂一軍之事。左旋以講習兵事﹐在軍之人皆右手抽矢而射。髙克爲將﹐將在軍中﹐以此左旋右抽矢爲軍之容好。言其無事﹐故逍遙也。必左旋者﹐《少儀》云「軍尙左。」注云「右﹐陽也。陽主生。將軍有廟勝之策﹐左將軍爲上﹐貴不敗績。」然則此亦以左爲陽﹐故爲左旋。○箋「左人」至「在左」。○正義曰﹕箋以左右爲相敵之言﹐傳以左爲軍之左旋﹐右爲人之右手﹐於事不類﹐故易傳以爲一車之事﹐左謂禦者在車左﹐右謂勇力之士在車右﹐中謂將居車中也。車是禦之所主也﹐故習旋回之事。右主持兵﹐故抽刃擊剌之﹐亦是習之也。髙克自居車中﹐以此一車所爲之事爲軍之容好。成二年《左傳》說晉之伐齊云「郤克將中軍﹐解張禦﹐鄭兵緩爲右。郤克傷於矢﹐流血及屨﹐未絕鼓音﹐曰「余病矣﹗」張侯曰「自始合﹐而矢貫余手及肘﹐余折以禦。左輪朱殷﹐豈敢言病﹖」張侯卽解張也。郤克傷矢﹐言未絕鼓音﹐是郤克爲將﹐在鼓下也。張侯傷手﹐而血染左輪﹐是禦者在左也。此謂將之所乘車耳。若士卒兵車﹐則《閟宮》箋所云「兵車之法﹐左人持弓﹐右人持矛﹐中人禦。」禦車不在左也。此二箋皆言兵車之法﹐則平常乘車不然矣。《曲禮》曰「乘君之乘車﹐不敢曠左。」注云「君存﹐惡空其位。」則人君平常皆在車左﹐禦者在中央﹐故《月令》說耕籍之義云「天子親載耒耜﹐措之於參保介之禦閒。」保介謂車右也。置耒耜於車右﹑禦者之閒﹐禦者﹐在中﹐與兵車異也。將居鼓下﹐𨿽人君親將﹐其禮亦然。《夏官﹟大僕職》云「凡軍旅田役﹐贊王鼓。」注云「王通鼓佐擊其餘面。」是天子親鼓也。成二年《左傳》云「齊侯伐我北鄙﹐圍龍﹐齊侯親鼓之。」是爲將乃然﹐故云「將居鼓下」。

《淸人》三章﹐章四句。

卷四四之三

卷四四之三

《羔裘》﹐刺朝也。言古之君子﹐以風其朝焉。言﹐猶道也。鄭自莊公﹐而賢者陵遲﹐朝無忠正之臣﹐故刺之。○「裘」﹐字或作「求」。朝﹐直遙反﹐下及注同。風﹐福鳳反。

﹝疏﹞「《羔裘》三章﹐章四句」至「朝焉」。○正義曰﹕作《羔裘》詩者﹐刺朝也。以莊公之朝無正直之臣﹐故作此詩﹐道古之在朝君子﹐有徳有力﹐故以風刺其今朝廷之人焉。經之所陳﹐皆古之君子之事也。此主刺朝廷之臣。朝無賢臣﹐是君之不明﹐亦所以刺君也。○箋「言猶」至「刺之」。○正義曰﹕言﹐謂口道說。諸序之言字﹐義多爲道﹐就此一釋﹐餘皆從之。下篇之序猶言莊公﹐則此莊公詩也﹐故言莊公以明之。以桓﹑武之世﹐朝多賢者﹐陵遲自莊公爲始﹐故言自也。

羔裘如濡﹐洵直且侯。如濡﹐潤澤也。洵﹐均。侯﹐君也。箋云﹕緇衣﹑羔裘﹐諸侯之朝服也。言古朝廷之臣﹐皆忠直且君也。君者﹐言正其衣冠﹐尊其瞻視﹐儼然人望而畏之。○濡音儒。洵﹐徐音荀﹐又音旬。侯﹐《韓詩》云「侯﹐美也。」彼其之子﹐捨命不渝。渝﹐變也。箋云﹕捨﹐猶處也。之子﹐是子也。是子處命不變﹐謂守死善道﹐見危授命之等。○捨音赦﹐王云「受也。」沈書者反。渝﹐以朱反。

﹝疏﹞「羔裘」至「不渝」。○正義曰﹕言古之君子﹐在朝廷之上服羔皮爲裘﹐其色潤澤﹐如濡濕之。然身服此服﹐徳能稱之﹐其性行均直﹐且有人君之度也。彼服羔裘之是子﹐其自處性命﹐躬行善道﹐至死不變。刺今朝廷無此人。○傳「如濡」至「侯君」。○正義曰﹕如似濡濕﹐故言潤澤﹐謂皮毛光色潤澤也。「洵﹐均」﹐《釋言》文。「侯﹐君」﹐《釋詁》文。定本「濡﹐潤澤也」﹐無「如」字。○箋「緇衣」至「畏之」。○正義曰﹕經云羔裘﹐知緇衣者﹐《玉藻》云「羔裘緇衣以犭軍之」﹐《論語》云「緇衣羔裘」﹐是羔裘必緇衣也。《士冠禮》云「主人玄冠朝服﹐緇帶素韠。」注云「衣不言色者﹐衣與冠同也。」是緇衣爲朝服也。《玉藻》云「諸侯朝服﹐以日視朝」﹐故知緇衣羔裘是諸侯之朝服也。以臣在朝廷服此羔裘﹐故舉以言﹐是皆均直且君﹐言其有人君之度。孔子稱「雍也﹐可使南面」﹐亦美其堪爲人君﹐與此同也。「正其衣冠」以下﹐《論語》文。○傳「渝﹐變」。○正義曰﹕《釋言》文。○箋「捨猶」至「之等」。○正義曰﹕捨息﹐是安處之義﹐故知捨猶處也。「之子﹐是子也」﹐《釋訓》文。

羔裘豹飾﹐孔武有力。豹飾﹐緣以豹皮也。孔﹐甚也。○緣﹐悅絹反。彼其之子﹐邦之司直。司﹐主也。

﹝疏﹞「羔裘」至「司直」。○正義曰﹕言古之君子服羔皮爲裘﹐以豹皮爲袖飾者﹐其人甚武勇且有力﹐可禦亂也。彼服羔裘之是子﹐一邦之人主﹐以爲直刺今無此人。○傳「豹飾」至「孔甚」。○正義曰﹕《唐風》云「羔裘豹袪」﹐「羔裘豹袖」﹐然則緣以豹皮﹐謂之爲袪﹑袖也。禮﹐君用純物﹐臣下之﹐故袖飾異皮。「孔﹐甚」﹐《釋言》文。

羔裘晏兮﹐三英粲兮。晏﹐鮮盛貌。三英﹐三徳也。箋云﹕三徳﹐剛克﹐柔克﹐正直也。粲﹐眾意。○晏﹐於諫反。粲﹐采諫反。彼其之子﹐邦之彥兮。彥﹐士之美稱。○稱﹐尺證反。

﹝疏﹞「羔裘」至「彥兮」。○正義曰﹕言古之君子﹐服羔皮爲裘﹐其色晏然而鮮盛兮﹐其人有三種英俊之徳﹐粲然而眾多兮。彼服羔裘之是子﹐一邦之人以爲彥士兮。刺今無此人。○箋「三徳」至「眾意」。○正義曰﹕英﹐俊秀之名。言有三種之英﹐故傳以爲三徳。《洪範》云「三徳﹐一曰正直﹐二曰剛克﹐三曰柔克。」注云「正直﹐中平之人。克﹐能也。」剛能﹑柔能﹐謂寬猛相濟﹐以成治立功。剛則彊﹐柔則弱。此陷於滅亡之道﹐非能也。然則正直者﹐謂不剛不柔﹐每事得中也。剛克者﹐𨿽剛而能以柔濟之。柔克者﹐𨿽柔而能以剛濟之。故三者各爲一徳。《洪範》先言正直﹐此引之而與彼倒者﹐以經有正直﹐無剛柔﹐故先言剛柔﹐意明剛能﹑柔能亦爲徳故也。《洪範》之言﹐謂人性不同﹐各有一徳。此言「三英粲兮」﹐亦謂朝夕賢臣﹐具此三徳﹐非一人而備有三徳也。《地官﹟師氏》以三徳教國子﹕至徳﹐敏徳﹐孝徳。彼乃徳之大者﹐教國子使知之耳﹐非朝廷之人所能有﹐故知此三徳是《洪範》之三徳。《周語》稱「三女爲粲」﹐是粲爲眾意。○傳「彥﹐士之美稱」。○正義曰﹕《釋訓》云「美士爲彥。」舍人曰「國有美士﹐爲人所言道。」

《羔裘》三章﹐章四句。

《遵大路》﹐思君子也。莊公失道﹐君子去之﹐國人思望焉。

遵大路兮﹐摻執子之袪兮﹗遵﹐循。路﹐道。摻﹐攬。袪﹐袂也。箋云﹕思望君子﹐於道中見之﹐則欲攬持其袂而畱之。○摻﹐所覽反﹔徐所斬反。袪﹐起居反﹐又起據反﹐袂也。攬音覽。袂﹐面世反。無我惡兮﹐不寁故也。寁﹐速也。箋云﹕子無惡我攬持子之袂﹐我乃以莊公不速於先君之道使我然。○惡﹐烏路反﹐注同。寁﹐市坎反。「故也」﹐一本作「故兮」。後「好也」亦爾。

﹝疏﹞「遵大」至「故也」。○正義曰﹕國人思望君子﹐假說得見之狀﹐言己循彼大路之上兮﹐若見此君子之人﹐我則攬執君子之衣袪兮。君子若忿我畱之﹐我則謂之云﹕無得於我之處怨惡我畱兮﹐我乃以莊公不速於先君之道故也。言莊公之意﹐不速於先君之道﹐不愛君子﹐令子去之﹐我以此固畱子。○傳「遵循」至「袪袂」。○正義曰「遵﹐循」﹐《釋詁》文。《地官﹟遂人》云「氵會上有道﹐川上有路。」對文則有廣狹之異﹐散則道路通也。以摻字從手﹐又與執共文﹐故爲攬也。《說文》摻字﹐參山音反聲﹐訓爲斂也。操字﹐喿此遙反聲﹐訓爲奉也。二者義皆小異。《喪服》云「袂屬幅。袪尺二寸。」則袂是袪之本﹐袪爲袂之末。《唐﹟羔裘》傳云「袪﹐袂末。」則袂﹑袪不同。此云「袪﹐袂」者﹐以袪﹑袂俱是衣袖﹐本末別耳﹐故舉類以曉人。《唐風》取本末爲義﹐故言「袂末」。○傳「寁﹐速」。○正義曰﹕《釋詁》文。舍人曰「寁﹐意之速。」

遵大路兮﹐摻執子手兮﹗箋云﹕言執手者﹐思望之甚。無我魗兮﹐不寁好也﹗魗﹐棄也。箋云﹕魗亦惡也。好猶善也。子無惡我﹐我乃以莊公不速於善道使我然。○魗﹐本亦作「﹤壽欠﹥」﹐又作「﹤壽殳﹥」﹐市由反。或云鄭音爲醜。好如字﹐鄭云「善也。」或呼報反。

﹝疏﹞傳「﹤壽鬼﹥棄」。○正義曰﹕魗與醜古今字。醜惡﹐可棄之物﹐故傳以爲棄。言子無得棄遺我。箋準上章﹐故云「魗亦惡」﹐意小異耳。

《遵大路》二章﹐章四句。

《女曰雞鳴》﹐刺不說徳也。陳古義以刺今﹐不說徳而好色也。徳﹐謂士大夫賓客有徳者。○說音悅﹐下同。好﹐呼報反。

﹝疏﹞「《女曰雞鳴》三章﹐章六句」至「好色」。○正義曰﹕作《女曰雞鳴》詩者﹐刺不說徳也。以莊公之時﹐朝廷之士不悅有徳之君子﹐故作此詩。陳古之賢士好徳不好色之義﹐以刺今之朝廷之人﹐有不悅賓客有徳﹐而愛好美色者也。經之所陳﹐皆是古士之義﹐好徳不好色之事。以時人好色不好徳﹐故首章先言古人不好美色﹐下章乃言愛好有徳﹐但主爲不悅有徳而作﹐故序指言「刺不悅徳也」。定本云「古義」﹐無「士」字﹐理亦通。○箋「徳﹐謂至徳也」。○正義曰﹕經陳愛好賓客﹐思贈問之﹐故知徳謂士大夫賓客有徳者。士大夫﹐君子之總辭﹐未必爵爲大夫士也。下箋云「士大夫以君命出使」者﹐義亦然。《月出》指刺好色﹐經無好徳之事﹐此則經陳好徳﹐文異於彼﹐故於此箋辧其徳之所在也。

女曰雞鳴。士曰昧旦。箋云﹕此夫婦相警覺以夙興﹐言不畱色也。○昧音妹。警音景。子興視夜﹐明星有爛。言小星巳不見也。箋云﹕明星尙爛爛然﹐早於別色時。○爛﹐力旦反。見﹐賢徧反﹐又如字。蚤音早﹐本亦作「早」。別色﹐彼列反。將翺將翔﹐弋鳧與雁。閒於政事﹐則翺翔習射。箋云﹕弋﹐繳射也。言無事則往弋射鳧雁﹐以待賓客爲燕具。○弋﹐羊職反。鳧音符。間音閒。﹛敫系﹜音灼﹐本亦作「繳」。

﹝疏﹞「女曰」至「與雁」。○正義曰﹕言古之賢士不畱於色﹐夫妻同寢﹐相戒夙興。其女曰雞鳴矣﹐而妻起﹔士曰巳昧旦矣﹐而夫起。夫起卽子興也。此子於是同興﹐而視夜之早晚﹐明星尙有爛然﹐早於別色之時﹔早朝於君﹐君事又早﹐終閒暇無事﹐將翺翔以學習射事。弋射鳧之與雁﹐以待賓客爲飲酒之羞。古士好徳不好色如此。而今人不好有徳﹐惟悅美色﹐故刺之。○箋「此夫」至「畱色」。○正義曰﹕士女相對與語﹐故以夫妻釋之。士者﹐男子之大號﹐下傳言「閒於政事」﹐「習射」﹐「待賓客」﹐則所陳古士﹐是謂古朝廷大夫士也。雞鳴﹐女起之常節﹔昧旦﹐士自起之常節﹐皆是自言起節﹐非相告語。而云相警覺者﹐見賢思齊﹐君子恆性。彼旣以時而起﹐此亦不敢淹畱﹐卽是相警之義也。各以時起﹐是不爲色而畱也。○箋「明星」至「色時」。○正義曰﹕《玉藻》說朝之禮云「羣臣別色始入。」以別色之時當入公門﹐故起又早於別色時。○箋「弋繳」至「燕具」。○正義曰﹕《夏官﹟司弓矢》﹕「矰矢茀矢﹐用諸弋射。」注云「結繳於矢謂之矰。矰﹐髙也。茀矢象焉﹐茀之言刜也。二者皆可以弋飛鳥﹐刜羅之也。」然則繳射謂以繩系矢而射也。《說文》云「繳﹐謂生絲爲繩也。」下云「宜言飲酒」﹐故知以待賓客爲燕飲之具。

「弋言加之﹐與子宜之。宜﹐肴也。箋云﹕言﹐我也。子﹐謂賓客也。所弋之鳧雁﹐我以爲加豆之實﹐與君子共肴也。○殽音爻﹐本亦作「肴」。宜言飲酒﹐與子偕老。箋云﹕宜乎我燕樂賓客而飲酒﹐與之俱至老。親愛之言也。○偕音皆。樂音洛﹐下同。琴瑟在禦﹐莫不靜好。」君子無故不徹琴瑟。賓主和樂﹐無不安好。

﹝疏﹞「弋言」至「靜好」。○正義曰﹕此又申上弋射之事。弋取鳧雁﹐我欲爲加豆之實﹐而用之與子賓客作肴羞之饌﹐共食之。宜乎我以燕樂賓客而飲酒﹐與子賓客俱至於老。言相親之極﹐沒身不衰也。於飲酒之時﹐琴瑟之樂在於侍卿。有肴有酒﹐又以琴瑟樂之﹐則賓主和樂﹐又莫不安好者。古之賢士親愛有徳之賓客如是﹐刺今不然。○傳「宜﹐肴」。○正義曰﹕《釋言》文。李巡曰「宜﹐飲酒之肴。」○箋「言我」至「共肴也」。○正義曰「言﹐我」﹐《釋詁》文。與之飲酒相親﹐故知子謂賓客﹐故以所射之鳧雁﹐爲加豆之實﹐與君子共肴之。若然﹐《曲禮》云「凡進食之禮﹐左肴右胾。食居人之左﹐羹居人之右﹐膾炙處外﹐醯醬處內﹐蔥渫處末﹐酒漿處右。」注云﹕此大夫士與賓客燕食之禮。其禮食則宜仿《公食大夫禮》云。又案《公食大夫禮》皆無用鳧雁之文﹐此得用鳧雁者﹐公食大夫自是食禮﹐此則飲酒。彼以正禮而食﹐此以相好私燕﹐其饌不得同也。《曲禮》所陳燕食之饌﹐與禮食已自不同﹐明知燕飲之肴﹐又當異於食法﹐故用雁爲加豆也。牲牢之外﹐別有此肴﹐故謂之加也。箋「宜乎」者﹐謂間暇無事﹐宜與賓客燕﹐與上「宜﹐肴」別也。○傳「君子」至「安好」。○正義曰﹕解其在禦之意﹐由無故不徹﹐故飲則有之。《曲禮》云「大夫無故不徹懸﹐士無故不徹琴瑟。」注云「故﹐謂災患喪病。」傳意出於彼文。此古士兼有大夫﹐當云不徹懸﹐而惟言琴瑟者﹐證經之琴瑟有樂懸者﹐亦有琴瑟故也。

「知子之來之﹐雜佩以贈之﹗雜佩者﹐珩﹑璜﹑琚﹑瑀﹑衝牙之類。箋云﹕贈﹐送也。我若知子之必來﹐我則豫儲雜佩﹐去則以送子也。與異國賓客燕時﹐𨿽無此物﹐猶言之﹐以致其厚意。其若有之﹐固將行之。士大夫以君命出使﹐主國之臣必以燕禮樂之﹐助君之歡。○珩音衡﹐佩上玉也。璜音黃﹐半璧曰璜。琚音居﹐佩玉名。瑀音禹﹐石次玉也。衝﹐昌容反﹐狀如牙。儲﹐直居反。使﹐所吏反。知子之順之﹐雜佩以問之﹗問﹐遺也。箋云﹕順﹐謂與已和順。○遺﹐尹季反。知子之好之﹐雜佩以報之﹗箋云﹕好﹐謂與己同好。○好﹐呼報反﹐注同。

﹝疏﹞「知子」至「報之」。○正義曰﹕古者之賢士與異國賓客燕飲相親﹐設辭以愧謝之。我若知子之今日必來之﹐我當豫儲雜佩﹐去則以贈送之。若知子之與我和順之﹐當豫儲雜佩﹐去則以問遺之。若知子之與我和好之﹐當豫儲雜佩﹐去則以報答之。正爲不知子之來﹐愧無此物。親愛有徳之甚。言此以致厚意﹐刺今不然。○傳「雜佩」至「之類」。○正義曰﹕《說文》云「珩﹐佩上玉也。璜﹐圭璧也。琚﹐佩玉名也。瑀﹑玖﹐石次玉也。」《玉藻》云「佩玉有衝牙。」注云「居中央﹐以前後觸也。」則衝牙亦玉爲之﹐其狀如牙﹐以衝突前後也。《玉藻》說「佩有黝珩」﹐《列女傳》稱「阿谷之女佩璜而浣」﹐下云「佩玉瓊琚」﹐《丘中有麻》云「貽我佩玖」﹐則琚﹑玖與瑀皆是石次玉。玖是佩﹐則瑀亦佩也﹐故云「雜佩﹐珩﹑璜﹑琚﹑瑀﹑衝牙之類。」《玉藻》又云「天子佩白玉﹐公侯佩山玄玉﹐大夫佩水蒼玉﹐世子佩瑜玉﹐士佩瓀玟玉。」則佩玉之名未盡於此﹐故言「之類」以包之。《天官﹟玉府》云「共王之服玉﹑佩玉﹑珠玉。」注引《詩》傳曰「佩玉上有蔥珩﹐下有雙璜﹐衝牙蠙珠以納其間。」下傳亦云「佩有琚玖﹐所以納間」﹐謂納眾玉與珩上下之間。○箋「贈送」至「之歡」。○正義曰﹕上章與賓客飲酒﹐箋不言異國。於此言異國者﹐上章燕卽是此客﹐俱辭不言來﹐客非異國。至此章言來﹐送之與別﹐故以異國稱之。燕禮者﹐諸侯燕聘問之賓與己之羣臣﹐其禮同此。朝廷之士與賓客燕樂﹐同國異國﹐其義亦同。此篇所陳﹐非古士獨說外來賓客﹐但上章不言外來賓客﹐有國內賓客﹐此章自是異國耳。又稱臣無境外之交﹐所以得與異國賓客燕者﹐士大夫以君命出使他國﹐主國之臣必以燕禮樂之﹐助主君之歡心﹐故得與之燕也。《聘禮》云「公於賓一食再饗﹐大夫於賓一饗一食。」不言燕者﹐以燕非大禮﹐故不言之。饗﹑食猶尙有之﹐明當燕樂之矣。○傳「問﹐遺」。○正義曰﹕《曲禮》云「凡以苞苴簞笥問人者」﹐哀二十六年《左傳》云「衛侯使以弓問子貢」﹐皆遺人物謂之問﹐故云「問﹐遺也」。問之者﹐卽出已之意﹐施遺前人。報之者﹐彼能好我﹐報其恩惠。贈之者﹐以物與之。送之與別﹐其實一也﹐所從言之異耳。

《女曰雞鳴》三章﹐章六句。

《有女同車》﹐刺忽也。鄭人刺忽之不昏於齊。太子忽嘗有功於齊﹐齊侯請妻之。齊女賢而不取﹐卒以無大國之助﹐至於見逐﹐故國人刺之。忽﹐鄭莊公世子﹐祭仲逐之而立突。○太子音泰。妻﹐七計反。以女適人曰妻。取如字﹐又促句反﹐下注同。

﹝疏﹞「《有女同車》二章﹐章六句」至「刺之」。○正義曰﹕作《有女同車》詩者﹐刺忽也。鄭人刺忽之不婚於齊﹐對齊爲文﹐故言鄭人。旣總敍經意﹐又申說之。此太子忽嘗有功於齊﹐齊侯喜得其功﹐請以女妻之。此齊女賢﹐而忽不娶。由其不與齊爲婚﹐卒以無大國之助﹐至於見逐﹐棄國出奔﹐故國人刺之。忽宜娶齊女﹐與之同車﹐而忽不娶﹐故經二章皆假言鄭忽實娶齊女﹐與之同車之事﹐以刺之。桓六年《傳》曰「北戎侵齊﹐齊侯使乞師於鄭。鄭太子忽帥師救齊。六月﹐大敗戎師﹐獲其二帥大良﹑少良﹐甲首三百﹐以獻於齊。」是太子忽嘗有功於齊也。《傳》又云「公之未婚於齊也﹐齊侯欲以文姜妻鄭太子忽。太子忽辭。人問其故。太子曰﹕『人各有耦﹐齊大﹐非吾耦也。《詩》云「自求多福。」在我而已﹐大國何爲﹖』君子曰﹕『善自爲謀。』及其敗戎師也﹐齊侯又請妻之。固辭。人問其故。太子曰﹕『無事於齊﹐吾猶不敢。今以君命奔齊之急﹐而受室以歸﹐是以師婚也。人其謂我何﹖』遂辭諸鄭伯。」如《左傳》文﹐齊侯前欲以文姜妻忽﹐後復欲以他女妻忽﹐再請之。此言齊女賢而忽不娶﹐不娶謂復請妻者﹐非文姜也。《鄭志》張逸問曰「此序云『齊女賢』﹐經云『徳音不忘』﹐文姜內淫﹐適人殺夫﹐幾亡魯國﹐故齊有雄狐之刺﹐魯有敝笱之賦﹐何徳音之有乎﹖」答曰「當時佳耳﹐後乃有過。或者早嫁﹐不至於此。作者據時而言﹐故序達經意。」如鄭此答﹐則以爲此詩刺忽不娶文姜。案此序言「忽有功於齊﹐齊侯請妻之」﹐則請妻在有功之後﹐齊女賢而忽不娶﹐其文又在其下﹐明是在後妻者也﹐安得以爲文姜乎﹖又桓十一年《左傳》曰「鄭昭公之敗北戎也﹐齊人將妻之。昭公辭。祭仲曰﹕『必娶之。君多內寵﹐子無大援﹐將不立。』弗從。夏﹐鄭莊公卒。秋﹐昭公出奔衛。」《傳》亦以出奔之年﹐追說不婚於齊﹐與詩刺其意同也。張逸以文姜爲問﹐鄭隨時答之。此箋不言文姜﹐《鄭志》未爲定解也。若然﹐前欲以文姜妻之﹐後欲以他女妻之﹐他女必幼於文姜。而經謂之「孟姜」者﹐詩人以忽不娶﹐言其身有賢行﹐大國長女﹐刺忽應娶不娶﹐何必實賢實長也﹖《桑中》「刺奔」﹐「相竊妻妾」﹐言孟姜﹑孟庸﹑孟弋﹐責其大國長女爲此奸淫﹐其行可恥惡耳﹐何必三姓之女皆處長也﹖此忽實不同車﹐假言同車以刺之﹐足明齊女未必實賢實長。假言其賢長以美之﹐不可執文以害意也。此陳同車之禮﹐欲忽娶爲正妻也。案隱八年《左傳》云「鄭公子忽如陳逆婦嬀。」則是已娶正妻矣。齊侯所以得請妻之者﹐春秋之世﹐不必如禮。或者陳嬀已死﹐忽將攺娶。二者無文以明之。此請妻之時﹐在莊公之世﹐不爲莊公詩者﹐不娶齊女﹐出自忽意﹐及其在位無援﹐國人乃追刺之。序言「嘗有功於齊」﹐明是忽爲君後﹐追刺前事﹐非莊公之時﹐故不爲莊公詩也。傳稱忽不娶文姜﹐君子謂之「善自爲謀」﹐則是善忽矣。此詩刺之者﹐傳言「善自爲謀」﹐言其謀不及國﹐故再發傳以言忽之無援﹐非善之也。○箋「忽鄭」至「立突」。○正義曰﹕經書「鄭世子忽」﹐是爲莊公子也。桓十一年《左傳》曰「祭仲有寵於莊公﹐爲公娶鄧曼﹐生昭公。故祭仲立之。宋雍氏女於鄭莊公﹐曰雍始﹐生厲公。雍氏宗﹐有寵於宋莊公﹐故誘祭仲而執之﹐曰﹕『不立突﹐將死。』亦執厲公而求賂焉。祭仲與宋人盟﹐以厲公歸而立之。九月﹐丁亥﹐昭公奔衛。己亥﹐厲公立。」是祭仲逐之而立突也。

有女同車﹐顏如舜華。親迎同車也。舜﹐木槿也。箋云﹕鄭人刺忽不取齊女﹐親迎與之同車﹐故稱同車之禮﹐齊女之美。○同車﹐讀與《何彼襛矣》詩同。舜﹐屍順反。華﹐讀亦與《召南》同﹐下篇放此。迎﹐魚敬反﹐下同。槿音謹。將翺將翔﹐佩玉瓊琚。佩有琚玖﹐所以納閒。彼美孟姜﹐洵美且都﹗孟姜﹐齊之長女。都﹐閒也。箋云﹕洵﹐信也。言孟姜信美好﹐且閒習婦禮。○洵﹐卹旬反。

﹝疏﹞「有女」至「且都」。○正義曰﹕鄭人刺忽不娶齊女﹐假言忽實娶之﹐與之同車。言有女與鄭忽同車﹐此女之美﹐其顏色如舜木之華﹐然其將翺將翔之時﹐所佩之玉是瓊琚之玉﹐言其玉聲和諧﹐行步中節也。又嘆美之﹐言彼美好之孟姜﹐信美好而又且閒習於婦禮。如此之美﹐而忽不娶﹐使無大國之助﹐故刺之。○傳「親迎」至「木槿」。○正義曰﹕《士昏禮》云﹕婿揖﹐婦出門﹐乃云「婿禦婦車﹐授綏」﹐是親迎之禮﹐與婦同車也。《釋艸》云「椴﹐木槿。櫬﹐木槿。」樊光曰「別二名也。其樹如李﹐其華朝生暮落﹐與艸同气﹐故在艸中。」陸機《疏》云「舜﹐一名木槿﹐一名櫬﹐一名曰椴。齊﹑魯之間謂之王蒸。今朝生暮落者是也。五月始華﹐故《月令》『仲夏﹐木槿榮』。」○傳「都﹐閒」。○正義曰﹕都者﹐美好閒習之言﹐故爲閒也。司馬相如《上林賦》云「妖冶閒都」﹐亦以都爲閒也。

有女同行﹐顏如舜英。行﹐行道也。英猶華也。箋云﹕女始乘車﹐婿禦輪三周﹐禦者代婿。○婿音細﹐《字書》作「﹤土咠﹥」。將翺將翔﹐佩玉將將。將將鳴玉而後行。○將將﹐七羊反﹐玉佩聲。彼美孟姜﹐徳音不忘﹗箋云﹕不忘者﹐後世傳其道徳也。○傳﹐直專反。

﹝疏﹞箋「女始」至「代婿」。○正義曰﹕《昏義》文也。「禦者代婿」﹐卽先道而行﹐故引之以證同道之義。○傳「將將鳴玉而後行」。○正義曰﹕此解鏘鏘之意。將動而玉已鳴﹐故於「將翺將翔」之時﹐已言佩玉鏘鏘也。上章言玉名﹐此章言玉聲﹐互相足。

《有女同車》二章﹐章六句。

《山有扶蘇》﹐刺忽也。所美非美然。言忽所美之人﹐實非美人。○蘇如字﹐徐又音疏。

﹝疏﹞「《山有扶蘇》二章﹐章四句」至「美然」。○正義曰﹕毛以二章皆言用臣不得其宜。鄭以上章言用之失所﹐下章言養之失所。箋﹑傳意𨿽小異﹐皆是所美非美人之事。定本云「所美非美然」﹐與俗本不同。

山有扶蘇﹐隰有荷華。興也。扶蘇﹑扶胥﹐小木也。荷華﹐扶渠也﹐其華菡萏。言髙下大小各得其宜也。箋云﹕興者﹐扶胥之木生於山﹐諭忽置不正之人於上位也。荷華生於隰﹐諭忽置有美徳者於下位。此言其用臣顚倒﹐失其所也。○胥音疏﹐又相如反。菡﹐本作「﹤函欠﹥」﹐又作「﹤艸含﹥」﹐戶感反。萏﹐本又作「欿」﹐又作「萏」﹐度感反。菡萏﹐荷華也﹐未開曰菡萏﹐已發曰芙蕖。傎﹐本亦作「顚」﹐都田反。倒﹐都老反。不見子都﹐乃見狂且。子都﹐世之美好者也。狂﹐狂人也。且﹐辭也。箋云﹕人之好美色﹐不往睹子都﹐乃反往睹狂醜之人﹐以興忽好善不任用賢者﹐反任用小人﹐其意同。○狂﹐求匡反。且﹐子余反﹐注同。好美色﹐呼報反﹐下同。睹﹐都杜反﹐本亦作「覩」。

﹝疏﹞「山有」至「狂且」。○毛以爲﹐山上有扶蘇之木﹐隰中有荷華之艸﹐木生於山﹐艸生於隰﹐髙下各得其宜﹐以諭君子在上﹐小人在下﹐亦是其宜。今忽置小人於上位﹐置君子於下位﹐是山隰之不如也。忽之所愛﹐皆是小人﹐我適忽之朝上﹐觀其君臣﹐不見有美好之子閒習禮法者﹐乃惟見狂醜之昭公耳。言臣無賢者﹐君又狂醜﹐故以刺之。鄭以髙山諭上位﹐下隰諭下位﹐言山上有扶蘇之小木﹐隰中有荷華之茂艸﹐小木之處髙山﹐茂艸之生下隰﹐諭忽置不正之人於上位﹐置美徳之人於下位。言忽用臣顚倒﹐失其所也。忽之所以然者﹐由不識善惡之故。有人自言愛好美色﹐不往見子都之美好閒習者﹐乃往見狂醜之人﹐諭忽之好善﹐不任用賢者﹐反任用小人。所美非美﹐故刺之。○傳「扶蘇」至「其宜」。○正義曰﹕毛以下章「山有喬松」是木﹐則扶蘇是木可知﹐而《釋木》無文。傳言「扶胥﹐小木」者﹐毛當有以知之﹐未詳其所出也。「荷﹐扶蕖﹐其華菡萏」﹐《釋艸》文。又云「其實蓮﹐其根藕﹐其中的﹐的中薏。」李巡曰「皆分別蓮華實莖葉之名。的﹐蓮實薏中心苦者也。」扶胥﹐山木﹐宜生於髙山﹔荷華﹐水艸﹐宜生於下隰﹐言髙下大小各得其宜。反以諭不宜。言忽使小人在上﹐君子在下﹐亦爲不宜也。○箋「興者」至「其所」。○正義曰﹕箋以扶蘇是木之小者﹐荷華是艸之茂者。今舉山有小木﹐隰有茂艸爲諭﹐則以山諭上位﹐隰諭下位﹐小木諭小人﹐茂艸諭美徳﹐故易傳諭忽置不正之人於上位﹐置美徳於下位。○傳「子都」至「且辭」。○正義曰﹕都謂美好而閒習於禮法﹐故云「子都﹐世之美好者也」。狂者﹐狂愚之人。下傳以狡童爲昭公﹐則此亦謂昭公也。狡童皆以爲義﹐嫌且亦爲義﹐故云「且﹐辭」。○箋「人之」至「意同」。○正義曰﹕箋以子都謂美麗閒習者也﹐都是美好﹐則狂是醜惡﹐舉其見好醜爲言﹐則是假外事爲諭﹐非朝廷之上有好醜也﹐故知此以人之好美色﹐不往睹美﹐乃往睹惡﹐興忽之好善﹐不任賢者﹐反用小人﹐其意與好色者同。

山有喬松﹐隰有遊龍。松﹐木也。龍﹐紅艸也。箋云﹕遊龍﹐猶放縱也。喬松在山上﹐諭忽無恩澤於大臣也。紅艸放縱枝葉於隰中﹐諭忽聽恣小臣。此又言養臣﹐顚倒失其所也。○橋﹐本亦作「喬」﹔毛作「橋」﹐其驕反﹔王云「髙也」﹔鄭作「槁」﹐若老反﹐枯槁也。不見子充﹐乃見狡童。子充﹐良人也。狡童﹐昭公也。箋云﹕人之好忠良之人﹐不往睹子充﹐乃反往睹狡童。狡童有貌而無實。○狡﹐古卯反。

﹝疏﹞「山有」至「狡童」。○毛以爲﹐山上有喬髙之松木﹐隰中有放縱之龍艸﹐木生於山﹐艸生於隰﹐髙下得其宜﹐以諭君子在上﹐小人在下﹐亦是其宜。今忽置小人於上位﹐置君子於下位﹐是山隰之不如也。忽之所愛﹐皆是小人。我適忽之朝上﹐觀其君臣﹐不見有美好之子充實忠良者﹐乃惟見此壯狡童昏之昭公。言臣無忠良﹐君又昏愚﹐故刺之。鄭以爲﹐山上有枯槁之松木﹐隰中有放縱之龍艸﹐松木𨿽生髙山而柯條枯槁﹐龍艸𨿽生於下隰而枝葉放縱﹐諭忽之養臣﹐君子在於上位則不加恩澤﹐小人在於下位則祿賜丰厚。言忽養臣﹐顚倒失其所也。忽之所以然者﹐由不識善惡之故。有人自言愛好忠﹐良不往見子之充實之善人﹐乃往見狡好之童稚有貌無實者﹐以諭忽之好善﹐不任用賢者﹐反任用小人﹐故刺之。○傳「松木」至「紅艸」。○正義曰﹕傳以喬松共文﹐嫌爲一木﹐故云「松﹐木」﹐以明喬非木也。《釋艸》云「紅﹐蘢古﹐其大者蘬。」舍人曰「紅名蘢古﹐其大者名蘬。」是龍﹑紅一艸而列名﹐故云「龍﹐紅艸也。」陸機《疏》云「一名馬蓼﹐葉大而赤白色﹐生水澤中﹐髙丈餘。」據上章之傳﹐正取髙下得宜爲諭﹐不取喬﹑遊爲義。○箋「遊龍」至「其所」。○正義曰﹕此章直名龍耳﹐而言遊龍﹐知謂枝葉放縱也。箋以作者若取山木隰艸爲諭﹐則當指言松﹑龍而已﹐不應言橋﹑遊也。今松言槁﹐而龍雲遊﹐明取槁﹑遊爲義。山上之木言枯槁﹐隰中之艸言放縱﹐明槁松諭無恩於大臣﹐遊龍諭聽恣於小臣﹐言養臣顚倒失其所也。孫毓難鄭云「箋言用臣顚倒﹐置不正於上位。上位﹐大臣也。置有美徳於下位。下位﹐小臣也。則其養之又無恩於所寵﹐而聽恣於所薄乎﹖」以箋爲自相違戾。斯不然矣。忽之羣臣﹐非二人而已。用臣則不正者在上﹐有美徳者在下。養臣則薄於大臣﹐厚於小臣。此二者俱爲不可﹐故二章各舉以剌忽。○傳「子充」至「昭公」。○正義曰﹕充者﹐實也。言其性行充塞良善之人﹐故爲良人。下篇剌昭公﹐而言「彼狡童兮」﹐是斥昭公﹐故以狡童爲昭公也。○箋「人之」至「無實」。○正義曰﹕充是誠實﹐故以忠良言之。充爲性行誠實﹐則知狡童是有貌無實者也。狡童謂狡好之童﹐非有指斥定名也。下篇刺昭公之身﹐此篇刺昭公之所美非美﹐養臣失宜﹐不以狡童爲昭公﹐故易傳以爲「人之好忠良﹐不睹子充﹐而睹狡童」﹐以諭昭公之好善﹐不愛賢人﹐而愛小人也。孫毓云「此狡﹐狡好之狡﹐謂有貌無實者也。云剌昭公﹐而謂狡童爲昭公﹐於義𨿽通﹐下篇言『昭公有壯狡之志』﹐未可用也。箋義爲長。」

《山有扶蘇》二章﹐章四句。

《萚兮》﹐刺忽也。君弱臣彊﹐不倡而和也。不倡而和﹐君臣各失其禮﹐不相倡和。○萚﹐他洛反。倡﹐昌亮反﹐本又作「唱」﹐注下同。和﹐胡臥反﹐注下同。

萚兮萚兮﹐風其吹女﹗興也。萚﹐槁也。人臣待君倡而後和。箋云﹕槁﹐謂木葉也。木葉槁﹐待風乃落。興者﹐風諭號令也﹐諭君有政教﹐臣乃行之。言此者﹐刺今不然。○槁﹐苦老反。叔兮伯兮﹐倡予和女﹗叔﹑伯言羣臣長幼也。君倡臣和也。箋云﹕叔伯﹐羣臣相謂也。羣臣無其君而行﹐自以彊弱相服。女倡矣﹐我則將和之。言此者﹐刺其自專也。叔伯﹐兄弟之稱。○長﹐張丈反。稱﹐尺證反。

﹝疏﹞「萚兮」至「和女」。○毛以爲﹐落葉謂之萚。詩人謂此萚兮萚兮﹐汝𨿽將墜於地﹐必待風其吹女﹐然後乃落﹐以興謂此臣兮臣兮﹐汝𨿽職當行政﹐必待君言倡發﹐然後乃和。汝鄭之諸臣﹐何故不待君倡而後和﹖又以君意責羣臣﹐汝等叔兮伯兮﹐羣臣長幼之等﹐倡者當是我君﹐和者當是汝臣﹐汝何不待我君倡而和乎﹖○鄭下二句與毛異﹐具在箋。○傳「萚槁」至「後和」。○正義曰﹕《七月》云「十月隕萚。」傳云「萚﹐落也。」然則落葉謂之萚。此云「萚﹐槁」者﹐謂枯槁乃落﹐故箋云「槁﹐謂木葉」﹐是也。木葉𨿽槁﹐待風吹而後落﹐故以諭人臣待君倡而後和也。○傳「叔伯」至「臣和」。○正義曰﹕《士冠禮》爲冠者作字云「伯某甫仲叔季﹐惟其所當」﹐則叔伯是長幼之異字﹐故云「叔伯﹐言羣臣長幼也」。謂總呼羣臣爲叔伯也。言君倡臣和﹐解經「倡予和汝」﹐言倡者當是我君﹐和者當是汝臣。○箋「叔伯」至「之稱」。○正義曰﹕箋以叔伯長幼之稱﹐予汝相對之語﹐故以爲「叔伯﹐羣臣相謂也」。桓二年《左傳》稱「宋督有無君之心」﹐言有君不以爲君﹐𨿽有若無。忽之諸臣亦然﹐故云「無其君而行﹐自以彊弱相服」﹐故弱者謂彊者﹐汝倡矣﹐我則和之﹐刺其專恣而不和君也。箋又自明己意﹐以叔伯﹐兄弟相謂之稱﹐則知此經爲羣臣相謂之辭﹐故易傳也。

萚兮萚兮﹐風其漂女﹗漂﹐猶吹也。○漂﹐匹遙反﹐本亦作「飄」。叔兮伯兮﹐倡予要女﹗要﹐成也。○要﹐於遙反。注同。

《萚兮》二章﹐章四句。

《狡童》﹐刺忽也。不能與賢人圖事﹐權臣擅命也。權臣擅命﹐祭仲專也。○擅﹐善戰反。

﹝疏﹞「《狡童》二章﹐章四句」。○箋「權臣」至「仲專」。○正義曰﹕權者﹐稱也﹐所以銓量輕重。大臣專國之政﹐輕重由之﹐是之謂權臣也。擅命﹐謂專擅國之教命﹐有所號令﹐自以己意行之﹐不復諮白於君。鄭忽之臣有如此者﹐惟祭仲耳。桓十一年《左傳》稱「祭仲爲公娶鄧曼﹐生昭公。故祭仲立之」。是忽之前立﹐祭仲專政也。其年﹐宋人誘祭仲而執之﹐使立突。祭仲逐忽立突﹐又專突之政﹐故十五年傳稱「祭仲專﹐鄭伯患之﹐使其婿雍糾殺之。祭仲殺雍糾﹐厲公奔蔡」。祭仲又迎昭公而復立。是忽之復立﹐祭仲又專。此當是忽復立時事也。

彼狡童兮﹐不與我言兮。昭公有壯狡之志。箋云﹕不與我言者﹐賢者欲與忽圖國之政事﹐而忽不能受之﹐故云然。維子之故﹐使我不能餐兮﹗憂懼不遑餐也。○餐﹐七丹反。遑音皇﹐暇也。

﹝疏﹞「彼狡」至「餐兮」。○正義曰﹕賢人欲與忽圖事﹐而忽不能受。忽𨿽年長而有壯狡之志﹐童心未攺﹐故謂之爲狡童。言彼狡好之幼童兮﹐不與我賢人言說國事兮。維子昭公不與我言之﹐故至令權臣擅命﹐國將危亡﹐使我憂之﹐不能餐食兮。憂懼不暇餐﹐言己憂之甚也。○傳「昭公」至「之志」。○正義曰﹕解呼昭公爲狡童之意。以昭公𨿽則年長﹐而有幼壯狡好作童子之時之志﹐故謂之狡童。襄三十一年《左傳》稱「魯昭公年十九矣﹐猶有童心」﹐亦此類也。

彼狡童兮﹐不與我食兮。不與賢人共食祿。維子之故﹐使我不能息兮﹗憂不能息也。

《狡童》二章﹐章四句。

《褰裳》﹐思見正也。狂童恣行﹐國人思大國之正己也。狂童恣行﹐謂突與忽爭國﹐更出更入﹐而無大國正之。○褰﹐起連反﹐本或作「騫」﹐非。《說文》云「褰﹐袴也。」恣﹐資利反。行﹐下孟反﹐注下同。更音庚。

﹝疏﹞「《褰裳》二章﹐章五句」至「正已」。○正義曰﹕作《褰裳》詩者﹐言思見正也。所以思見正者﹐見者﹐自彼加已之辭。以國內有狂悖幼童之人﹐恣極惡行﹐身是庶子﹐而與正適爭國﹐禍亂不已﹐無可柰何。是故鄭國之人思得大國之正已﹐欲大國以兵徵鄭﹐正其爭者之是非﹐欲令去突而定忽也。經二章皆上四句思大國正己﹐下句言狂童恣行。序以由狂童恣行﹐故思大國正己。經先述思大國之言﹐乃陳所思之意﹐故復言狂童之狂﹐所以經﹑序倒也。○箋「狂童」至「正之」。○正義曰﹕忽是莊公世子﹐於禮宜立﹐非詩人所當疾﹐故知狂童恣行謂突也。忽以桓十一年繼世而立。其年九月﹐經書「突歸於鄭。鄭忽出奔衛」。是突入而忽出也。桓十五年經書「鄭伯突出奔蔡。鄭世子忽復思於鄭」。是忽入而突出也﹐故云「與忽更出更入」。於時諸侯信其爭競﹐而無大國之正者﹐故思之也。此箋言更出更入而無大國正之﹐則是忽復立之時﹐思大國也。忽之復立﹐突已出奔﹐仍思大國正己者﹐突以桓十五年奔蔡﹐其年九月﹐鄭伯突入於櫟。櫟是鄭之大都﹐突入據之﹐與忽爭國。忽以微弱﹐不能誅逐去突﹐諸侯又無助忽者﹐故國人思大國之正已也。

子惠思我﹐褰裳涉溱。惠﹐愛也。溱﹐水名也。箋云﹕子者﹐斥大國之正卿﹐子若愛而思我﹐我國有突篡國之事﹐而可徵而正之﹐我則揭衣渡溱水往告難也。○溱﹐側巾反。篡﹐初患反。揭﹐欺例反﹐又起列反。難﹐乃旦反。子不我思﹐豈無他人﹖箋云﹕言他人者﹐先鄕齊﹑晉﹑宋﹑衛﹐後之荊楚。○鄕﹐香亮反﹐本亦作「向」。狂童之狂也且﹗狂行童昏所化也。箋云﹕狂童之人﹐日爲狂行﹐故使我言此也。○且﹐子余反﹐下同。

﹝疏﹞「子惠」至「也且」。○正義曰﹕鄭人以突篡國﹐無若之何﹐思得大國正之﹐乃設言以語大國正卿曰﹕子大國之卿﹐若愛而思我﹐知我國有突篡國之事﹐有心欲徵而正之﹐我則褰衣裳涉溱水往告難於子矣。若子大國之卿﹐不於我鄭國有所思念﹐我豈無他國疏遠之人可告之乎﹖又言所以告急之意。我國有狂悖幼童之人﹐日日益爲此狂行也。是爲狂不止﹐故所思大國正之。○傳「惠愛」至「水名」。○正義曰「惠﹐愛」﹐《釋詁》文。溱﹑洧﹐鄭國之水﹐自鄭而適他國﹐當涉之也。○箋「子者」至「告難」。○正義曰﹕序言思大國之正己﹐則意欲告者﹐將告大國之正卿﹐謂卿之長者﹐執一國之政﹐出師徵伐﹐事必由之﹐故知「子者﹐斥大國之正卿」也。《宛丘》云「子之湯兮」﹐《山有樞》云「子有衣裳」﹐子皆斥君﹐何知此子不斥大國之君者﹖鄰國之君﹐爵位尊重﹐鄭人所告﹐不宜徑告於君。國之政教﹐正卿所主﹐且云「子惠思我」﹐平等相告之辭﹐故知子者必是大國正卿。又下云「子不我思﹐豈無他人」﹐則他人與此子者﹐正可有親疏之異﹐而尊卑同也。謂他國者﹐爲人爲士﹐非斥國君﹐則知「子者」亦非國君矣。他人他士﹐是他國之卿﹐明知子者﹐亦大國之卿也。若然﹐《論語》及《左傳》說陳恆弒其君﹐孔子告於哀公﹐請討之。公曰「告夫三子。」孔子曰「以吾從大夫之後﹐不敢不告。」「公曰﹕告夫三子」﹐彼述孔子之意﹐以爲君使之告臣﹐非禮也。此所以不告其君而告臣者﹐彼孔子是國內之人﹐勸君行義﹐不可則止。哀公不能自專其事﹐反令孔子告臣﹐故孔子以爲不可。此則鄭國之人欲告他國﹐不敢徑告其君﹐故當告其大臣﹐使之致達於君﹐與彼不同。溱﹑洧大水﹐未必褰裳可渡﹐示以告難之疾意耳。○箋「言他」至「荊楚」。○正義曰﹕言子不我思﹐乃告他人﹐是先告近鄰﹐後告遠國。齊﹑晉宋是諸夏大國﹐與鄭境接連﹐楚則遠在荊州﹐是南夷大國﹐故箋舉以爲言﹐見子與他人之異有。其實大國非獨齊﹑晉﹐他人非獨荊楚也。定本云「先向齊﹑晉﹑宋﹑衛﹐後之荊楚也」﹐義亦通。若然﹐案《春秋》突以桓十五年入於鄭之櫟邑﹐其年冬﹐經書「公會宋公﹑衛侯﹑陳侯於袲﹐伐鄭」﹐十六年四月﹐公會宋公﹑衛侯﹑陳侯﹑蔡侯伐鄭。《左傳》稱謀納厲公也﹐則是其諸侯皆助突矣。而云告齊﹑晉﹑宋﹑衛者﹐此述鄭人告難之意耳﹐非言諸侯皆助忽﹐故言「子不我思﹐豈無他人」。是爲諸國不思正己﹐故有遠告他人之志。若當時大國皆不助突﹐自然徵而正之﹐鄭人無所可思。由宋﹑衛﹑蔡﹑魯助突爲篡﹐故思大國正己耳。○傳「狂行童昏所化」。○正義曰﹕此狂童﹐斥突也。狂童﹐謂狂頑之童稚。狂童之狂也﹐且言其日益爲狂﹐故傳解其益狂之意。言突以狂行童昏﹐其所風化於人﹐人又從之﹐徒眾漸多﹐所以益爲狂行﹐作亂不已﹐故鄭人思欲告急也。狂行﹐謂篡其國﹐是疏狂之行。童昏﹐謂年在幼童﹐昏闇無知。鄭突時年實長﹐以其志似童幼﹐故以童名之。

子惠思我﹐褰裳涉洧。洧﹐水名也。洧﹐於軌反。子不我思﹐豈無他士﹖士﹐事也。箋云﹕他士﹐猶他人也。大國之卿﹐當天子之上士。

狂童之狂也且﹗

﹝疏﹞箋「他士」至「上士」。○正義曰﹕傳言「士﹐事也」﹐以其堪任於事﹐謂之爲士﹐故箋之云「他士﹐猶他人」﹐正謂遠國之卿也。所以謂爲士者﹐大國之卿﹐當天子之上士﹐故呼卿爲士也。《春官﹟典命》云「王之三公八命﹐其卿六命﹐其大夫四命。」以大夫旣四命﹐則上士當三命也﹐故注云「王之上士三命﹐中士再命﹐下士一命。」又云「公之孤四命﹐其卿三命。侯伯之卿亦如之。」是大國之卿亦三命﹐當天子之上士也。《曲禮》曰「列國之大夫入天子之國曰某士。」襄二十六年《左傳》曰「晉韓宣子聘於周﹐王使請事。對曰﹕『晉士起將歸時事於宰旅。』」是由命與王之士同﹐故稱士也。

《褰裳》二章﹐章五句。

卷四四之四

卷四四之四

《丰》﹐刺亂也。婚姻之道缺﹐陽倡而陰不和﹐男行而女不隨。婚姻之道﹐謂嫁取之禮。○丰﹐芳凶反﹐面貌丰滿也﹐《方言》作「妦」。缺﹐丘悅反。倡﹐昌亮反。和﹐胡臥反。

﹝疏﹞「《丰》四章﹐二章章三句﹐二章章四句」至「不隨」。○正義曰﹕陽倡陰和﹐男行女隨﹐一事耳。以夫婦之道﹐是陰陽之義﹐故相配言之。經陳女悔之辭。上二章悔已前不送男﹐下二章欲其更來迎己﹐皆是男行女不隨之事也。○箋「婚姻」至「之禮」。○正義曰﹕男以昏時迎女﹐女因男而來。嫁﹐謂女適夫家。娶﹐謂男往娶女。論其男女之身﹐謂之嫁娶﹔指其好合之際﹐謂之婚姻。嫁娶婚姻﹐其事是一﹐故云「婚姻之道﹐謂嫁娶之禮」也。若指男女之身﹐則男以昏時取婦﹐婦因男而來。婚姻之名﹐本生於此。若以婦黨婿黨相對爲稱﹐則《釋親》所云「婿之父爲姻﹐婦之父爲婚。婦之黨爲婚兄弟﹐婿之黨爲姻兄弟」﹐是婦黨稱婚﹐婿黨稱姻也。對文則有異﹐散則可以通。《我行其野》箋云「新特﹐謂外婚。」謂婦爲婚也。隱元年《左傳》說葬之月數云「士逾月﹐外姻至。」非獨謂婿家也。

子之丰兮﹐俟我乎巷兮﹐丰﹐丰滿也。巷﹐門外也。箋云﹕子﹐謂親迎者。我﹐我將嫁者。有親迎我者﹐面貌丰丰然丰滿﹐善人也﹐出門而待我於巷中。○迎﹐魚敬反﹐下「親迎」同。悔予不送兮﹗時有違而不至者。箋云﹕悔乎我不送是子而去也。時不送﹐則爲異人之色﹐後不得耦而思之。○爲﹐於僞反。

﹝疏﹞「子之」至「送兮」。○正義曰﹕鄭國衰亂﹐婚姻禮廢。有男親迎而女不從﹐後乃追悔。此陳其辭也。言往日有男子之顏色丰然丰滿﹐是善人兮﹐來迎我出門﹐而待我於巷中兮。予當時別爲他人﹐不肯共去﹐今日悔恨﹐我本不送是子兮。所爲畱者﹐亦不得爲耦﹐由此故悔也。○傳「丰丰」至「門外」。○正義曰﹕丰者﹐面色丰然﹐故爲丰滿也。《叔於田》傳云「巷﹐裏塗。」此言門外者﹐以迎婦自門而出﹐故系門言之﹐其實巷是門外之道﹐與裏塗一也。

子之昌兮﹐俟我乎堂兮﹐昌﹐盛壯貌。箋云「堂」當爲「棖」。棖﹐門梱上本近邊者。○堂並如字﹐門堂也。鄭攺作「棖」﹐直庚反。梱本作「閫」﹐苦本反。近﹐附如之近。悔予不將兮﹗將﹐行也。箋云﹕將亦送也。

﹝疏﹞「子之」至「將兮」。○毛以爲﹐女悔前事﹐言有男子之容貌昌然盛壯兮﹐來就迎我﹐待我於堂上兮﹐我別爲他人﹐不肯共去﹐今日悔我本不共是子行去兮﹖○鄭以堂爲棖﹐將爲送爲異﹐餘同。○傳「昌﹐盛壯貌」。○正義曰﹕此傳不解堂之義。王肅云「升於堂以俟。」孫毓云「禮﹐門側之堂謂之塾。謂出俟於塾前。詩人此句故言堂耳。毛無易字之理﹐必知其不與鄭同。」案此篇所陳庶人之事﹐人君之禮尊﹐故於門設塾﹐庶人不必有塾﹐不得待之於門堂也。《著》云「俟我於堂」﹐文與《著》「庭」爲類﹐是待之堂室﹐非門之堂也。《士昏禮》「主人揖賓﹐入於廟。主人升堂西面﹐賓升堂北面﹐奠雁﹐再拜稽首﹐降﹐出。婦從﹐降自西階」。是則士禮受女於廟堂。庶人𨿽無廟﹐亦當受女於寢堂﹐故以王爲毛說。○箋「堂當」至「邊者」。○正義曰﹕箋以《著》篇言「堂」文在《著》「庭」之下﹐可得爲廟之堂。此篇上言於巷﹐此言於堂﹐巷之與堂﹐相去懸遠﹐非爲文次﹐故轉堂爲棖。棖是門梱上豎木﹐近門之兩邊者也。《釋宮》云「柣謂之閾。棖謂之楔。」孫炎曰「柣﹐門限也。」李巡曰「棖﹐謂梱上兩傍木。」上言待於門外﹐此言待之於門﹐事之次﹐故易爲棖也。

衣錦褧衣﹐裳錦褧裳。衣錦﹑褧裳﹐嫁者之服。箋云﹕褧﹐襌也﹐蓋以襌縠爲之中衣。裳用錦﹐而上加襌縠焉﹐爲其文之大著也。庶人之妻嫁服也。士妻糸才衣纁袡。○衣錦如字﹐或一音於記反﹐下章放此。褧衣﹐苦迥反﹐下如字。襌音丹。縠﹐戶木反。爲其﹐於僞反。大音泰﹐舊敕賀反。糸才﹐側基反﹐本或作「純」﹐又作「緇」﹐並同「纁」﹐許云反。袡﹐如鹽反。叔兮伯兮﹐駕予與行﹗叔伯﹐迎己者。箋云﹕言此者﹐以前之悔。今則叔也伯也﹐來迎己者﹐從之﹐志又易也。○易﹐以豉反。

﹝疏﹞「衣錦」至「與行」。○正義曰﹕此女失其配耦﹐悔前不行﹐自說衣服之備﹐望夫更來迎己。言己衣則用錦爲之﹐其上復有襌衣矣。裳亦用錦爲之﹐其上復有襌裳矣。言己衣裳備足﹐可以行嫁﹐乃呼彼迎者之字云﹕叔兮伯兮﹐若復駕車而來﹐我則與之行矣。悔前不送﹐故來則從之。○傳「衣錦」至「之服」。○正義曰﹕知者﹐以此詩是婦人追悔﹐原得從男﹐陳行嫁之事﹐云己有此服﹐故知是嫁者之服也。而人之服不殊裳﹐而經衣裳異文者﹐以其衣裳別名﹐詩須韻句﹐故別言之耳。其實婦人之服﹐衣裳連﹐俱用錦﹐皆有褧。下章倒其文﹐故傳衣錦褧裳互言之。○箋「褧襌」至「纁袡」。○正義曰﹕《玉藻》云「襌爲絅。」絅與褧音義同。是褧爲襌﹐衣裳所用﹐《書傳》無文。而婦人之服尙輕細﹐且欲露錦文﹐必不用厚繒矣﹐故云「蓋以襌縠爲之」。襌衣在外﹐而錦衣在中﹐故言「中衣」。裳用錦﹐而上加襌縠焉。《中庸》引此詩﹐乃云「爲其文之大著也」﹐故箋依用之。傳直言嫁者之服﹐故又申之云「庶人之妻嫁服」﹐若士妻﹐則「糸才衣纁袡。」《士昏禮》云「女次糸才衣纁袡﹐立於房中南面。」注云「次﹐首飾也。糸才衣﹑絲衣。女從者畢袗玄﹐則此亦玄矣。袡亦緣也。袡之言任也。以纁緣其衣﹐象陰气上任也。凡婦人之服不常施袡之衣盛﹐昏禮爲此服耳。」是士妻嫁時服糸才衣纁袡也。○傳「叔伯﹐迎己者」。○正義曰﹕欲其駕車而來﹐故斥迎己者也。迎己者一人而已﹐叔伯並言之者﹐此作者設爲女悔之辭﹐非知此女之夫實字叔伯﹐託而言之耳。箋言「志又易」者﹐以不得配耦﹐志又變易於前﹐故叔伯來則從之也。

裳錦褧裳﹐衣錦褧衣。兮叔伯兮﹐駕予與歸。

《丰》四章﹐二章章三句﹐二章章四句。

《東門之墠》﹐刺亂也。男女有不待禮而相奔者也。○墠音善﹐依字當作「墠」。此序舊無注﹐而崔《集注》本有。鄭注云「時亂﹐故不得待禮而行。」

﹝疏﹞「《東門之墠》二章﹐章四句」至「奔者也」。○正義曰﹕經二章皆女奔男之事也。上篇以禮親迎﹐女尙違而不至﹐此復得有不待禮而相奔者﹐私自姦通﹐則越禮相就﹔志畱他色﹐則依禮不行﹐二者俱是淫風﹐故各自爲刺也。

東門之墠﹐茹藘在阪。東門﹐城東門也。墠﹐除地町町者。茹藘﹐芧蒐也。男女之際﹐近則如東門之墠﹐遠而難則茹藘在阪。箋云﹕城東門之外有墠﹐墠邊有阪﹐芧蒐生焉。茅蒐之爲難淺矣﹐易越而出。此女欲奔男之辭。○茹音如﹐後篇同。藘﹐力於反。茹藘﹐茅蒐﹐蒨艸也。後篇阪音反﹐反又符板反。町﹐吐鼎反﹐又徒冷反。茅﹐貌交反。其室則邇﹐其人甚遠﹗邇﹐近也。得禮則近﹐不得禮則遠。箋云﹕其室則近﹐謂所欲奔男之家。望其來迎己而不來﹐則爲遠。

﹝疏﹞「東門」至「甚遠」。○毛以爲﹐東門之壇﹐除地町町﹐其踐履則易。茹藘在阪﹐則爲礙阻﹐其登陟則難。言人之行者﹐踐東門之壇則易﹐登茹藘在阪則難越﹐以興爲婚姻者﹐得禮則易﹐不得禮則難。婚姻之際﹐非禮不可。若得禮﹐其室則近﹐人得相從易﹐可爲婚姻。若不得禮﹐則室𨿽相近﹐其人甚遠﹐不可爲婚矣。是男女之交﹐不可無禮。今鄭國之女﹐有不待禮而奔男者﹐故舉之以剌當時之淫亂也。○鄭以爲﹐女欲奔男之辭。東門之外有壇﹐壇之邊有阪﹐茹藘之艸生於阪上。女言東門之外有壇﹐茹藘在於阪上﹐其爲禁難淺矣﹐言其易越而出﹐興己是未嫁之女﹐父兄之禁難亦淺矣﹐言其易可以奔男。止﹐自男不來迎己耳。又言己所欲奔之男﹐其室去此則近﹐爲不來迎己﹐𨿽近難見﹐其人甚遠﹐不可得從也。欲使此男迎己﹐己則從之﹐是不待禮而相奔﹐故剌之。○傳「東門」至「在阪」。○正義曰「出其東門﹐有女如雲」﹐是國門之外見女也。「東門之池﹐可以漚麻」﹐是國門之外有池也。則知諸言東門﹐皆爲城門﹐故云「東門﹐城東門也」。襄二十八年《左傳》云「子產相鄭伯以如楚。捨不爲壇。外僕言曰﹕『昔先大夫相先君適四國﹐未嘗不爲壇。今子艸舍﹐無乃不可乎﹖』」上言「捨不爲壇」﹐下言「今子艸舍」﹐明知壇者除地去艸矣﹐故云「壇﹐除地町町者」也。徧檢諸本﹐字皆作「壇」﹐《左傳》亦作「壇」。其《禮記》《尙書》言壇﹑墠者﹐皆封土者謂之壇﹐除地者謂之墠。壇﹑墠字異﹐而作此「壇」字﹐讀音曰墠﹐蓋古字得通用也。今定本作「墠」。「茹藘﹐茅蒐」﹐《釋艸》文。李巡曰「茅蒐﹐一名茜﹐可以染絳。」陸機《疏》云「一名地血﹐齊人謂之茜﹐徐州人謂之牛蔓。」然則今之蒨艸是也。男女之際者﹐謂婚姻之禮﹐是男女交際之事。《禮記﹟大傳》云「異姓主名治際會」﹐亦謂婚禮交際之會也。以壇阪者各自爲諭﹐壇是平地﹐又除治﹐阪是髙阜﹐又艸生焉﹐人欲踐之﹐則有難易﹐以諭婚姻之道﹐有禮﹑無禮之難易﹐故云「男女之際﹐近而易則如東門之壇﹐遠而難則如茹藘在阪」也。阪雲遠而難﹐則壇當云近而易﹐不言「而易」﹐可知而省文也﹐壇阪可以諭難耳。無遠近之象而云近遠者﹐以壇系東門言之﹐則在東門外﹐阪不言所在﹐則遠於東門矣。且下句言「則邇」﹑「甚遠」﹐故傳顧下經﹐以遠近解之。下傳云「得禮則近﹐不得禮則遠」﹐還與此傳文相成爲始終之說。○箋「城東」至「之辭」。○正義曰﹕箋以下章「栗」與「有踐家室」連文﹐以此章「壇」與「茹藘在阪」連文﹐則是同在一處﹐不宜分之爲二﹐故易傳以爲壇邊有阪﹐栗在室內﹐得作一興﹐共爲女辭。阪是難登之物﹐茅蒐延蔓之艸﹐生於阪上﹐行者之所以小難﹐但爲難淺矣﹐易越而出﹐以自諭己家禁難亦淺矣﹐易以奔男。是女欲奔男﹐令迎己之辭也。若然﹐阪有茹藘﹐可爲小難﹐壇乃除地﹐非爲阻難﹐而亦言之者﹐物以髙下相形﹐欲見阪之難登﹐故先言壇之易踐﹐以形見阪爲難耳﹐不取易爲義也。○傳「邇近」至「則遠」。○正義曰「邇﹐近」﹐《釋詁》文。室與人相對﹐則室謂宅﹐人居室內﹐而云室近人遠。此剌女不待禮﹐故知以禮爲送近。

東門之栗﹐有踐家室。栗﹐行上栗也。踐﹐淺也。箋云﹕栗而在淺家室之內﹐言易竊取。栗﹐人所啗食而甘耆﹐故女以自諭也。○行上並如字。行﹐道也。《左傳》云「斬行栗。」啗﹐徒覽反﹐本又作「啖」﹐亦作「噉」﹐並同。耆﹐常志反。豈不爾思﹖子不我卽﹗卽﹐就也。箋云﹕我豈不思望女乎﹐女不就迎我而俱去耳。

﹝疏﹞「東門」至「我卽」。○毛以爲﹐東門之外﹐有栗樹生於路上﹐無人守護﹐其欲取之則爲易。有物在淺室家之內﹐𨿽在淺室﹐有主守之﹐其欲取之則難。以興爲婚者得禮則易﹐不得禮則難。婚姻之際﹐不可無禮﹐故貞女謂男子云﹕我豈不於汝思爲室家乎﹐但子不以禮就我﹐我無由從子。貞女之行﹐非禮不動。今鄭國之女﹐何以不待禮而奔乎﹖故刺之。○鄭以爲﹐女乎男迎己之辭。言東門之外栗樹﹐有淺陋家室之內生之。栗在淺家﹐易可竊取﹐諭己在父母之家﹐亦易竊取﹐正以栗爲興者。栗有美味﹐人所啗食而甘之﹐言己有美色﹐亦男所親愛而悅之﹐故女以自諭。女又謂男曰﹕我豈可不於汝思望之乎﹖誠思汝矣。但子不於我來就迎之﹐故我無由得往耳。女當待禮從男﹐今欲男就迎卽去﹐故刺之。○傳「栗行」至「踐淺」。○正義曰﹕傳以栗在東門之外﹐不處園圃之間﹐則是表道樹也。故云「栗﹐行上栗」。行謂道也。襄九年《左傳》云「趙武﹑魏絳斬行栗。」杜預云「行栗﹐表道樹。」「踐﹐淺」﹐《釋言》文。此經﹑傳無明解﹐準上章亦宜以難易爲諭﹐故同上爲說也。

《東門之墠》二章﹐章四句。

《風雨》﹐思君子也。亂世則思君子﹐不攺其度焉。

風雨淒淒﹐雞鳴喈喈。興也。風且雨﹐淒淒然﹐雞猶守時而鳴﹐喈喈然。箋云﹕興者﹐諭君子𨿽居亂世﹐不變攺其節度。○淒﹐七西反。喈音皆。旣見君子﹐云胡不夷﹖胡﹐何。夷﹐說也。箋云﹕思而見之﹐云何而心不說﹖○說音悅﹐下同。

﹝疏﹞「風雨」至「不夷」。○正義曰﹕言風雨且雨﹐寒涼淒淒然。雞以守時而鳴﹐音聲喈喈然。此雞𨿽逢風雨﹐不變其鳴﹐諭君子𨿽居亂世﹐不攺其節。今日時世無復有此人。若旣得見此不攺其度之君子﹐云何而得不悅﹖言其必大悅也。○傳「風且」至「喈喈然」。○正義曰﹕《四月》云「秋日淒淒」﹐寒涼之意﹐言雨气寒也。二章「瀟瀟」﹐謂雨下急疾瀟瀟然﹐與淒淒意異﹐故下傳云「瀟瀟﹐暴疾。」喈喈﹑膠膠則俱是鳴辭﹐故云「猶喈喈也」。○傳「胡﹐何。夷﹐說」。○正義曰﹕胡之爲何﹐《書傳》通訓。「夷﹐悅」﹐《釋言》文。定本無「胡何」二字。

風雨瀟瀟﹐雞鳴膠膠。瀟瀟﹐暴疾也。膠膠﹐猶喈喈也。○瀟音蕭。膠音交。旣見君子﹐云胡不瘳﹖瘳﹐愈也。○瘳﹐敕畱反。

風雨如晦﹐雞鳴不已。晦﹐昏也。箋云﹕已﹐止也。雞不爲如晦而止不鳴。○不爲﹐於僞反。旣見君子﹐云胡不喜﹖

《風雨》三章﹐章四句。

《子矜》﹐刺學校廢也。亂世則學校不修焉。鄭國謂學爲校﹐言可以校正道藝。○衿音金﹐本亦作「襟」﹐徐音琴。「世亂」﹐本或以世字在下者﹐誤。校﹐力孝反﹐注及下注同。注傳云「鄭人遊於鄕校」是也。公孫弘云「夏曰校。」沈音教。

﹝疏﹞「《子衿》三章﹐章四句」至「不修焉」。○正義曰﹕鄭國衰亂﹐不修學校﹐學者分散﹐或去或畱﹐故陳其畱者恨責去者之辭﹐以刺學校之廢也。經三章﹐皆陳畱者責去者之辭也。定本云「刺學廢也」﹐無「校」字。○箋「鄭國」至「道藝」。○正義曰﹕襄三十一年《左傳》云「鄭人遊於鄕校。」然明謂子產毀鄕校﹐是鄭國謂學爲校﹐校是學之別名﹐故序連言之。又稱其名校之意﹐言於其中可以校正道藝﹐故曰校也。此序非鄭人言之﹐箋見《左傳》有鄭人稱校之言﹐故引以爲證耳﹐非謂鄭國獨稱校也。《漢書》公孫弘奏云「三代之道﹐鄕裏有教﹐夏曰校﹐殷曰庠﹐周曰序。」是古亦名學爲校也。禮﹕「人君立大學小學。」言學校廢者﹐謂鄭國之人廢於學問耳﹐非謂廢毀學宮也。

靑靑子衿﹐悠悠我心。靑衿﹐靑領也﹐學子之所服。箋云﹕學子而俱在學校之中﹐己畱彼去﹐故隨而思之耳。禮﹕「父母在﹐衣純以靑」。○靑如字。學子以靑爲衣領緣衿也﹐或作菁﹐音非純﹑章允反﹐又之閏反。縱我不往﹐子寧不嗣音﹖嗣﹐習也。古者教以詩樂﹐誦之歌之﹐弦之舞之。箋云﹕嗣﹐續也。女曾不傳聲問我﹐以恩責其忘己。○嗣如字﹐《韓詩》作「詒」。詒﹐寄也﹐曾不寄問也。傳聲﹐直專反。

﹝疏﹞「靑靑」至「嗣音」。○毛以爲﹐鄭國學校不修﹐學人散去﹐其畱者思之言﹕靑靑之色者﹐是彼學子之衣衿也。此靑衿之子﹐棄學而去﹐悠悠乎我心思而不見﹐又從而責之。縱使我不往彼見子﹐子寧得不來學習音樂乎﹖責其廢業去學也。○鄭惟下句爲異。言汝何曾不嗣續音聲﹐傳問於我。責其遺忘己也。○傳「靑衿﹐靑領」。○正義曰﹕《釋器》云「衣皆謂之襟。」李巡曰「衣皆﹐衣領之襟。」孫炎曰「襟﹐交領也。」衿與襟音義同。衿是領之別名﹐故云「靑衿﹐靑領也」。衿﹑領一物。色𨿽一靑﹐而重言靑靑者﹐古人之復言也。下言「靑靑子佩」﹐正謂靑組綬耳。《都人士》「狐裘黃黃」﹐謂裘色黃耳﹐非有二事而重文也。箋云「父母在﹐衣純以靑」﹐是由所思之人父母在﹐故言靑衿。若無父母﹐則素衿。《深衣》云「具父母衣純以靑﹐孤子衣純以素。」是無父母者用素。○傳「嗣習」至「舞之」。○正義曰﹕所以責其不習者﹐古者教學子以詩樂﹐誦之謂背文闇誦之﹐歌之謂引聲長詠之﹐弦之謂以琴瑟播之﹐舞之謂以手足舞之。學樂學詩﹐皆是音聲之事﹐故責其不來習音。《王制》云「樂正崇四術﹐立四教。春秋教以禮樂﹐冬夏教以詩書。」《文王世子》云「春誦夏弦﹐太師詔之。」注云「誦﹐謂歌樂也。弦﹐謂以絲播詩。」是學詩學樂﹐皆弦誦歌舞之。○箋「嗣續」至「忘己」。○正義曰﹕箋以下章云「子寧不來」﹐責其不來見己﹐不言來者有所學。則此云「不嗣音」﹐不宜爲習樂﹐故易傳言畱者責去者﹐子曾不傳續音聲存問我﹐以恩責其忘己。言與彼有恩﹐故責其斷絕。

靑靑子佩﹐悠悠我思。佩﹐佩玉也。士佩瓀瑉而靑組綬。○鶗﹐本又作「瓀」﹐如兗反。瑉﹐亡巾反。組音祖。綬音受。縱我不往﹐子寧不來﹖不來者﹐言不一來也。

﹝疏﹞傳「佩﹐佩玉」至「組綬」。○正義曰﹕《玉藻》云「古之君子必佩玉﹐君子於玉比徳焉。」故知子佩爲佩玉也。禮不佩靑玉﹐而云「靑靑子佩」者﹐佩玉以組綬帶之。士佩瓀瑉而靑組綬﹐故云靑靑謂組綬也。案《玉藻》「士佩瓀玟而縕組綬」﹐此云靑組綬者﹐蓋毛讀《禮記》作靑字﹐其本與鄭異也。學子非士﹐而傳以士言之﹐以學子得依士禮故也。○傳「不來者﹐言不一來」。○正義曰﹕準上傳﹐則毛意以爲責其不一來習業。鄭𨿽無箋﹐當謂不來見己耳。

挑兮達兮﹐在城闕兮。挑達﹐往來相見貌。乘城而見闕。箋云﹕國亂﹐人廢學業﹐但好登髙見於城闕﹐以候望爲樂。○挑﹐他羔反﹐又敕彫反﹐《說文》作「叟」。達﹐他末反﹐《說文》云「達﹐不相遇也。」好﹐呼報反。樂音洛。一日不見﹐如三月兮﹗言禮樂不可一日而廢。箋云﹕君子之學﹐以文會友﹐以友輔仁。獨學而無友﹐則孤陋而寡聞﹐故思之甚。

﹝疏﹞「挑兮」至「月兮」。○毛以爲﹐學人廢業﹐候望爲樂﹐故畱者責之云﹕汝何故棄學而去﹖挑兮達兮﹐乍往乍來﹐在於城之闕兮。禮樂之道﹐不學則廢。一日不見此禮樂﹐則如三月不見兮﹐何爲廢學而遊觀﹖○鄭以下二句爲異。言一日不與汝相見﹐如三月不見兮。言己思之甚也。○傳「挑達」至「見闕」。○正義曰﹕城闕𨿽非居止之處﹐明其乍往乍來﹐故知挑達爲往來貌。《釋宮》云「觀謂之闕。」孫炎曰﹕宮門雙闕﹐舊章懸焉﹐使民觀之﹐因謂之觀。如《爾雅》之文﹐則闕是人君宮門﹐非城之所有﹐且宮門觀闕不宜乘之候望。此言在城闕兮﹐謂城之上別有髙闕﹐非宮闕也。乘城見於闕者﹐乘猶登也﹐故箋申之﹐登髙見於城闕﹐以候望爲樂。○箋「君子」至「之甚」。○正義曰「君子以文會友﹐以友輔仁」﹐《論語》文。「獨學而無友﹐則孤陋而寡聞」﹐《學記》文。由其須友以如此﹐故思之甚。

《子衿》三章﹐章四句。

《揚之水》﹐閔無臣也。君子閔忽之無忠臣良士﹐終以死亡﹐而作是詩也。

﹝疏﹞「《揚之水》二章﹐章六句」至「是詩」。○正義曰﹕經二章﹐皆閔忽無臣之辭。忠臣﹑良士﹐一也。言其事君則爲忠臣﹐指其徳行則爲良士﹐所從言之異耳。「終以死亡」﹐謂忽爲其臣髙渠彌所弒也。作詩之時﹐忽實未死﹐序以由無忠臣﹐意以此死﹐故閔之。《有女同車》序云「卒以無大國之助﹐至於見逐。」意亦與此同。

揚之水﹐不流束楚。揚﹐激揚也。激揚之水﹐可謂不能流漂束楚乎﹖箋云﹕激揚之水﹐諭忽政教亂促。不流朿楚﹐言其政不行於臣下。○漂﹐匹妙反。終鮮兄弟﹐維予與女。箋云﹕鮮﹐寡也。忽兄弟爭國﹐親戚相疑﹐後竟寡於兄弟之恩﹐獨我與女有耳。作此詩者﹐同姓臣也。○鮮﹐息淺反﹐注下同。無信人之言﹐人實迋女。迋﹐誑也。○迋﹐求往反﹐徐又居望反。誑﹐九況反。

﹝疏﹞「揚之水」至「迋女」。○毛以爲﹐激揚之水﹐可謂不能流漂一束之楚乎﹖言能流漂之﹐以興忠臣良士﹐豈不能誅除逆亂之臣乎﹖言能誅除之。今忽旣不能誅除逆亂﹐又復兄弟爭國﹐親戚相疑﹐終竟寡於兄弟之恩﹐惟我與汝二人而已。忽旣無賢臣﹐多被欺誑﹐故又誡之﹐汝無信他人之言。被他人之言﹐實欺誑於汝。臣皆誑之﹐將至亡滅﹐故閔之。鄭惟上二句別﹐義具箋。○箋「激揚」至「臣下」。○正義曰﹕箋言激揚之水﹐是水之迅﹔疾言不流束楚﹐實不能流﹐故以諭忽政教亂促﹐不行臣下。由政令不行於臣下﹐故無忠臣良士與之同心﹐與下勢相連接﹐同爲閔無臣之事。毛興𨿽不明﹐以《王》及《唐﹟揚之水》皆興﹐故爲此解。

揚之水﹐不流束薪。終鮮兄弟﹐維予二人。二人同心也。箋云﹕二人者﹐我身與女忽。無信人之言﹐人實不信。

《揚之水》二章﹐章六句。

《出其東門》﹐閔亂也。公子五爭﹐兵革不息﹐男女相棄﹐民人思保其室家焉。「公子五爭」者﹐謂突再也﹐忽子﹑亹子﹑儀各一也。○爭﹐爭鬥之爭﹐注同。亹﹐亡匪反﹐又音尾﹐莊公子。

﹝疏﹞「《出其東門》二章﹐章六句」至「室家焉」。○正義曰﹕作《出其東門》詩者﹐閔亂也。以忽立之後﹐公子五度爭國﹐兵革不得休息﹐下民窮困﹐男女相棄﹐民人迫於兵革﹐室家相離﹐思得保其室家也。兵謂弓矢干戈之屬。革謂甲胃之屬﹐以皮革爲之。保者﹐安守之義。男以女爲室﹐女以男爲家﹐若散則通。民人分散乖離﹐故思得保有室家﹐正謂保有其妻﹐以妻爲室家。經二章皆陳男思保妻之辭﹐是思保室家也。其公子五爭﹐兵革不息﹐敍其相棄之由﹐於經無所當也。俗本云「五公子爭」﹐誤也。○箋「公子」至「各一」。○正義曰﹕桓十一年《左傳》云「祭仲爲公娶鄧曼﹐生昭公﹐故祭仲立之。宋雍氏女於鄭莊公﹐生厲公。故宋人誘祭仲而執之﹐曰﹕『不立突﹐將死。』祭仲與宋人盟﹐以厲公歸而立之。秋﹐九月﹐昭公奔衛。己亥﹐厲公立。」是一爭也。十五年傳曰「祭仲專﹐鄭伯患之﹐使其婿雍糾殺之。雍姬知之﹐以告祭仲。祭仲殺雍糾。厲公出奔蔡。六月﹐乙亥﹐鄭世子忽復歸於鄭。」是二爭也。十七年傳曰「初﹐鄭伯將以髙渠彌爲卿﹐昭公惡之﹐固諫﹐不聽。昭公立﹐懼其殺己也﹐弒昭公而立公子亹。」是三爭也。十八年傳曰「齊侯師於首止﹐子亹會之﹐髙渠彌相。七月﹐齊人殺子亹﹐而轘髙渠彌。祭仲逆鄭子於陳而立之。」服虔云「鄭子﹐昭公弟子儀也。」是四爭也。莊十四年傳曰「鄭厲公自櫟侵鄭﹐及大陵﹐獲傅瑕。傅瑕曰﹕『苟捨我﹐吾請納君。』與之盟而捨之。六月﹐傅瑕殺鄭子而納厲公。」是五爭也。忽亦再爲鄭君﹐前以太子嗣立﹐不爲爭篡﹐故惟數後爲五爭也。

出其東門﹐有女如雲。如雲﹐眾多也。箋云﹕有女﹐謂諸見棄者也。如雲者﹐如雲從風東西南北﹐心無有定。𨿽則如雲﹐匪我思存。思不存乎相救急。箋云﹕匪﹐非也。此如雲者﹐皆非我思所存也。○思如字﹐注及下皆同﹔沈息嗣反﹐毛音如字﹐鄭息嗣反。縞衣綦巾﹐聊樂我員。縞衣﹐白色﹐男服也。綦巾﹐蒼艾色﹐女服也。原室家得相樂也。箋云﹕縞衣綦巾﹐己所爲作者之妻服也﹐時亦棄之﹐兵革之難﹐不能相畜。心不忍絕﹐故言且畱樂我員。此思保其室家。窮困不得有其妻﹐而以衣巾言之﹐恩不忍斥之。綦﹐綦文也。○縞﹐古老反﹐又古報反。綦﹐巨基反。樂音洛﹐注並同﹐一音嶽。或云「箋畱樂﹐又音嶽。」員音云﹐本亦作云﹐《韓詩》作「魂」。魂﹐神也。爲﹐幹僞反。難﹐乃旦反。

﹝疏﹞「出其」至「我員」。○毛以爲﹐鄭國民人不能保其室家﹐男女相棄﹐故詩人閔之。言我出其鄭城東門之外﹐有女被棄者眾多如雲。然女旣被棄﹐莫不困苦。詩人閔之﹐無可柰何﹐言𨿽則眾多如雲﹐非我思慮所能存救。以其眾多﹐不可救拯﹐惟原使昔日夫妻更自相得﹐故言彼服縞衣之男子﹐服綦巾之女人﹐是舊時夫妻﹐原其還自配合﹐則可以樂我心云耳。詩人閔其相棄﹐故原其相得則樂。云﹑員古今字﹐助句辭也。○鄭以爲﹐國人於兵革﹐男女相棄﹐心不忍絕﹐眷戀不已。詩人述其意而陳其辭也。言鄭國之人﹐有棄其妻者﹐自言出其東門之外﹐見有女被棄者﹐如雲之從風﹐東西無定。此女被棄﹐心亦無定如雲。然此女𨿽則如雲﹐非我思慮之所存在﹐以其非己之妻﹐故心不存焉。彼被棄眾女之中﹐有著縞素之衣﹑綦色之巾者﹐是我之妻﹐今亦絕去﹐且得少時畱住﹐則以喜樂我云。民人思保室家﹐情又若此。迫於兵革﹐不能相畜﹐故所以閔之。○傳「思不存乎相救急」。○正義曰﹕言其見棄旣多﹐困急者眾﹐非己一人所以救卹﹐故其思不得存乎相救急。○傳「縞衣」至「相樂」。○正義曰﹕《廣雅》云「縞﹐細繪也。」《戰國策》云「彊弩之餘﹐不能穿魯縞。」然則縞是薄繪﹐不染﹐故色白也。《顧命》云「四人綦弁。」注云「靑黑曰綦。」《說文》云「綦﹐蒼艾色也。」然則綦者﹐靑色之小別。《顧命》爲弁﹐色故以爲靑黑。此爲衣巾﹐故爲蒼艾色。蒼卽靑也。艾謂靑而微白﹐爲艾艸之色也。知縞衣男服﹑綦巾女服者﹐以作者旣言非我思存﹐故原其自相配合﹐故知一衣一巾﹐有男有女﹐先男後女﹐文之次也。傳以「聊」爲「願」﹐故云「願室家得相樂」。室家卽縞衣綦巾之男女也。○箋「縞衣」至「綦文」。○正義曰﹕箋以序稱民人思保其室家﹐言夫思保妻也。經稱「有女如雲」﹐是男言有女也。經﹑序皆據男爲文﹐則縞衣綦巾是男之所言﹐不得分爲男女二服。衣巾旣共爲女服﹐則此章所言﹐皆是夫自言妻﹐非他人言之﹐故首尾皆易傳。則詩人爲詩﹐𨿽舉一國之事﹐但其辭有爲而發﹐故言縞衣綦巾所爲作者之妻服也。己謂詩人自己﹐旣相棄﹐又原且畱﹐是心不忍絕也。訓「聊」爲「且」﹐故言且畱可以樂我云也。箋亦以綦爲靑色﹐但綦是文章之色﹐非染繒之色﹐故云「綦﹐綦文」﹐謂巾上爲此蒼文﹐非全用蒼色爲巾也。

出其闉瘏﹐有女如荼。闉﹐曲城也。瘏﹐城臺也。荼﹐英荼也。言皆喪服也。箋云﹕瘏讀當如「彼都人士」之「都」﹐謂國外曲城之中市裏也。荼﹐茅秀﹐物之輕者﹐飛行無常。○闉音因。瘏﹐鄭﹑郭音都。孫炎云「積土如水渚﹐所以望气祥也。」徐止奢反﹐又音蛇。荼音徒。秀﹐本或作「莠」﹐音同。劉昌宗《周禮音》莠音酉。𨿽則如荼﹐匪我思且。箋云「匪我思且」﹐猶「非我思存」也。○且音䢐﹐《爾雅》云「存也。」舊子徐反。縞衣茹藘﹐聊可與娛。茹藘﹐茅蒐之染女服也。娛﹐樂也。箋云﹕茅蒐﹐染巾也。「聊可與娛」﹐且可畱與我爲樂。心欲畱之言也。○娛﹐本亦作「虞」。

﹝疏﹞「出其」至「與娛」。○毛以爲﹐詩人言我出其鄭國曲城門臺之外﹐見有女被棄者眾多﹐皆著喪服﹐色白如荼。然𨿽則眾多如荼﹐非我思所存救﹐以其眾多﹐不可救卹﹐惟原昔日夫妻更自相得。彼服縞衣之男子﹐服茹藘之女人﹐是其舊夫妻也﹐願其還得配合﹐可令相與娛樂。閔其相棄﹐故願其相樂。○鄭以爲﹐國人有棄其妻者﹐自言出其曲城都邑市裏之外﹐見有女被棄者如荼﹐飛揚無所常定。此女被棄﹐心亦無定如荼。然此女𨿽則如荼﹐非是我之所思。以非己妻﹐故不思之。其中有著縞素之衣﹑茹藘染巾者﹐是我之妻﹐今亦絕去﹐且得少時畱住﹐可與之娛樂也。情深如此﹐而不能相畜﹐故閔之。○傳「闉曲」至「喪服」。○正義曰﹕上言「出其東門」﹐此文亦言「出其闉闍」﹐字皆從門﹐則知亦是人所從出之處。《釋宮》云「闍謂之臺。」是闍爲臺也。出謂出城﹐則闍是城上之臺﹐謂當門臺也。闍旣是城之門臺﹐則知闉是門外之城﹐卽今之門外曲城是也﹐故云「闉﹐曲城」﹐「闍﹐城臺」。《說文》云﹕闉闍﹐城曲重門。謂闉爲曲城。《釋艸》有「荼﹐苦菜」﹐又有「荼﹐委葉」。《邶風》「誰謂荼苦」﹐卽苦菜也。《周頌》「以薅荼蓼」﹐卽委菜也。鄭於《地官﹟掌荼》注及《旣夕》注與此箋皆云「荼﹐茅秀」﹐然則此言「如荼」﹐乃是茅艸秀出之穗﹐非彼二種荼艸也。言「荼﹐英荼」者﹐《六月》云「白旆英英」﹐是白貌。茅之秀者﹐其穗色白﹐言女皆喪服﹐色如荼然。《吳語》說「吳王夫差於黃池之會﹐陳兵以脇晉﹐萬人爲方陳﹐皆白常﹑白旗﹑素甲﹑白羽之矰﹐望之如荼」。韋昭云「荼﹐茅秀。」亦以白色爲如荼﹐與此傳意同。女見棄﹐所以喪服者﹐王肅云「見棄﹐又遭兵革之禍﹐故皆喪服也。」○箋「闍讀」至「無常」。○正義曰﹕以《爾雅》謂臺爲瘏﹐不在城門之上。此言「出其」﹐不得爲出臺之中﹐故轉爲「彼都人士」之「都」。都者﹐人所聚會之處﹐故知謂國外曲城中之市裏也。以詩說女服﹐言綦巾茹藘﹐則非盡喪服﹐不得爲「其色如荼」﹐故易傳以荼飛行無常﹐與上章相類爲義也。

《出其東門》二章﹐章六句。

《野有蔓艸》﹐思遇時也。君之澤不下流﹐民窮於兵革﹐男女失時﹐思不期而會焉。「不期而會」﹐謂不相與期而自俱會。○蔓音萬。

﹝疏﹞「《野有蔓艸》二章﹐章六句」至「會焉」。○正義曰﹕作《野有蔓艸》詩者﹐言思得逢遇男女合會之時﹐由君之恩徳潤澤不流及於下﹐又徵伐不休﹐國內之民皆窮困於兵革之事﹐男女失其時節﹐不得早相配耦﹐思得不與期約而相會遇焉。是下民窮困之至﹐故述其事以刺時也。「男女失時」﹐謂失年盛之時﹐非謂婚之時月也。毛以爲﹐君之潤澤不下流﹐二章首二句是也。「思不期而會」﹐下四句是也。鄭以經皆是思不期而會之辭﹐言君之潤澤不流下﹐敍男女失時之意﹐於經無所當也。

野有蔓艸﹐零露漙兮。興也。野﹐四中之外。蔓﹐延也。漙﹐漙然盛多也。箋云﹕零﹐落也。蔓艸而有露﹐謂仲春之時﹐艸始生﹐霜爲露也。《周禮》「仲春之月﹐令會男女之無夫家者」。○漙﹐本亦作「團」﹐徒端反。有美一人﹐淸揚婉兮。邂逅相遇﹐適我原兮。淸揚﹐眉目之間婉然美也。邂逅﹐不期而會﹐適其時原。○婉﹐於阮反。邂﹐戶懈反。遘﹐本亦作「逅」﹐胡豆反。

﹝疏﹞「野有」至「原兮」。○毛以爲﹐郊外野中有蔓延之艸﹐艸之所以能延蔓者﹐由天有隕落之露﹐漙漙然露潤之兮﹐以興民所以得蕃息者﹐由君有恩澤之化養育之兮。今君之恩澤不流於下﹐男女失時﹐不得婚娶﹐故於時之民﹐乃思得有美好之一人﹐其淸揚眉目之間婉然而美兮﹐不設期約﹐邂逅得與相遇﹐適我心之所願兮。由不得早婚﹐故思相逢遇。是君政使然﹐故陳以刺君。○鄭以蔓艸零露記時爲異﹐餘同。○傳「野四」至「盛多」。○正義曰﹕《釋地》云「郊外謂之牧﹐牧外謂之野。」是野在四郊之外。此惟解文﹐不言興意。王肅云「艸之所以能延蔓﹐被盛露也。民之所以能蕃息﹐蒙君澤也。」○箋「零落」至「夫家」。○正義曰﹕靈作零字﹐故爲落也。仲春﹑仲秋俱是晝夜等溫涼中。九月霜始降﹐仲秋仍有露﹐則知正月猶有霜﹐二月始有露﹐故云蔓艸生而有露﹐謂仲春時也。所引《周禮﹟地官﹟媒氏》有其事﹐取其意﹐不全取文﹐與彼小異。鄭以仲春爲媒月﹐故引以證此爲記時。言民思此時而會者﹐爲此時是婚月故也。

野有蔓艸﹐零露瀼瀼。瀼瀼﹐盛貌。○瀼﹐如羊反﹐徐又乃剛反。有美一人﹐婉如淸揚。邂逅相遇﹐與子皆臧。臧﹐善也。

《野有蔓艸》二章﹐章六句。

《溱洧》﹐刺亂也。兵革不息﹐男女相棄﹐淫風大行﹐莫之能救焉。救﹐猶止也。亂者﹐士與女合會溱﹑洧之上。○溱洧﹐側巾反﹐下於軌反。《說文》「溱」作「潧」﹐云「潧水出鄭﹐溱水出桂陽也。」

溱與洧﹐方渙渙兮。溱﹑洧﹐鄭兩水名。渙渙﹐春水盛也。箋云﹕仲春之時﹐冰以釋﹐水則渙渙然。○渙﹐呼亂反﹐《韓詩》作「洹」。洹音丸﹐《說文》作「汎」。汎音父弓反。士與女﹐方秉蕳兮。蕳﹐蘭也。箋云﹕男女相棄﹐各無匹偶﹐感春气並出﹐託采芬香之艸﹐而爲淫泆之行。○蕳﹐古顏反﹐字從艸﹐《韓詩》云「蓮也。」若作竹下是簡策之字耳。泆音逸。行﹐下孟反。女曰「觀乎﹖」士曰「旣且。」箋云「女曰觀乎」﹐欲與士觀於寬閒之處﹐旣﹐已也。士曰已觀矣﹐未從之也。○且音䢐﹐往也﹐徐子胥反﹐下章放此。閒音閒。處﹐昌慮反。「且往觀乎﹗洧之外﹐洵訏且樂。」訏﹐大也。箋云﹕洵﹐信也。女情急﹐故勸男使往觀於洧之外﹐言其土地信寬大又樂也。於是男則往也。○洵﹐息旬反﹐《韓詩》作「恂」。訏﹐況於反﹐《韓詩》作「盱」﹐云「恂盱﹐樂貌也。」樂音洛﹐注下同。維士與女﹐伊其相謔﹐贈之以勺藥。勺藥﹐香艸。箋云﹕伊﹐因也。士與女往觀﹐因相與戲謔﹐行夫婦之事。其別﹐則送女以勺藥﹐結恩情也。

﹝疏﹞「溱與洧」至「勺藥」。○正義曰﹕鄭國淫風大行﹐述其爲淫之事。言溱水與洧水﹐春冰旣泮﹐方欲渙渙然流盛兮。於此之時﹐有士與女方適野田﹐執芳香之蘭艸兮。旣感春气﹐託采香艸﹐期於田野﹐共爲淫泆。士旣與女相見﹐女謂士曰「觀於寬閒之處乎﹖」意原與男俱行。士曰「已觀矣。」止其欲觀之事﹐未從女言。女情急﹐又勸男云「且復更往觀乎﹖我聞洧水之外﹐信寬大而且樂﹐可相與觀之。」士於是從之。維士與女﹐因卽其相與戲謔﹐行夫婦之事。及其別也﹐士愛此女﹐贈送之以勺藥之艸﹐結其恩情﹐以爲信約。男女當以禮相配﹐今淫泆如是﹐故陳之以刺亂。○傳「蕳﹐蘭」。○正義曰﹕陸機《疏》云「蕳卽蘭﹐香艸也。《春秋》傳曰『刈蘭而卒』﹐《楚辭》云『紉秋蘭』﹐孔子曰『蘭當爲王者香艸』﹐皆是也。其莖葉似藥艸澤蘭﹐廣而長節﹐節中赤﹐髙四五尺。漢諸池苑及許昌宮中皆種之。可著粉中﹐藏衣著書中﹐辟白魚。」○傳「訏﹐大」。○正義曰﹕《釋詁》文。○箋「洵信」至「則往」。○正義曰「洵﹐信」﹐《釋詁》文。以「士曰旣且」﹐是男答女也。「且往觀乎」﹐與上「女曰觀乎」文勢相副﹐故以女勸男辭。言其寬且樂﹐於是男則往也。下句是男往之事。○傳「勺藥﹐香艸」。○正義曰﹕陸機《疏》云「今藥艸勺藥無香气﹐非是也。未審今何艸。」○箋「伊﹐因」。○正義曰﹕因觀寬閒﹐遂爲戲謔﹐故以伊爲因也。

溱與洧﹐瀏其淸矣。瀏﹐深貌。○瀏音畱﹐《說文》「流淸也」﹐力尢反。士與女﹐殷其盈矣。殷﹐眾也。女曰「觀乎﹖」士曰「旣且。」「且往觀乎﹗洧之外﹐洵訏且樂。」維士與女﹐伊其將謔﹐贈之以勺藥。箋云﹕將﹐大也。

《溱洧》二章﹐章十二句。

鄭國二十一篇﹐五十三章﹐二百八十三句。

卷五五之一

卷五五之一

◎齊雞鳴詁訓傳第八

陸曰﹕齊者﹐太師呂望所封之國也。其地少昊爽鳩氏之墟﹐在《禹貢》靑州岱嶺之陰﹐濰淄之野﹐都營丘之側。《禮記》云「太公封於營丘。」是也。

齊譜齊者﹐古少皞之世﹐爽鳩氏之墟。○正義曰﹕昭二十年《左傳》云「齊侯飲酒樂。公曰﹕『古而無死﹐其樂如何﹗』」晏子對曰「昔爽鳩氏始居此地﹐季蒯因之﹐有逢伯陵因之﹐薄姑氏因之﹐而後太公因之。古若無死﹐爽鳩氏之樂﹐非君之所原也。」以爽鳩始居齊地﹐故云「爽鳩氏之墟」﹐舉其始居者﹐略季荝﹑薄姑之時不言之也。又昭十七年《左傳》「郯子曰﹕『我髙祖少皞摯之立也﹐鳳鳥適至﹐故紀於鳥﹐爲鳥師而鳥名。祝鳩氏﹐司徒也。爽鳩氏﹐司寇也。』」杜預云「爽鳩﹐鷹也﹐鷙﹐故爲司寇﹐主盜賊。」以此知爽鳩氏當少皞之世﹐少皞以鳥名官﹐其言爽鳩﹐猶周之司寇﹐故爽鳩是其官耳。其人之名氏則未聞也。○周武王伐紂﹐封太師呂望於齊﹐是謂齊太公。地方百里﹐都營丘。○正義曰﹕《齊世家》云「太公望呂尙者﹐東海上人也。其先祖世爲四嶽﹐佐禹平水土﹐甚有功。於虞﹑夏之際封於呂﹐或封於申﹐姓姜氏。尙﹐其後苗裔也。從其封姓﹐故曰呂尙。西伯獵﹐遇太公於渭之陽﹐與語﹐大悅﹐曰﹕『自吾先君太公曰「當有聖人適周﹐周興」﹐子眞是耶﹖吾太公望子久矣。』故號之曰『太公望』﹐載與俱歸﹐而立爲大師。文王崩﹐武王伐紂﹐師尙父謀計居多。於是武王平商而王天下﹐封師尙父於齊都營丘。」是武王封太公都營丘之事也。「太公封地﹐方百里」者﹐鄭約而知之﹐以《王制》云「公﹑侯方百里﹐伯七十里﹐子﹑男五十里。」有五等之爵﹐則非殷制﹐其言千七百七十三國﹐又非夏制﹐是武王時也﹐故注云「周武王初定天下﹐更立五等之爵﹐增以子﹑男﹐而猶因殷之地。」是武王之時﹐大國百里。太公以元勛明知﹐太公封齊﹐爲大國百里﹐可知也。水所營繞﹐故曰營丘。《釋丘》雲「水出其左營丘。」孫炎曰「今齊之營丘﹐淄水過其南及東」﹐是也。以丘臨水謂之臨淄﹐與營丘一地也﹐故《漢書﹟地理誌》云「齊郡臨淄縣﹐師尙父所封也。」應劭曰「齊獻公自營丘徙此。」臣瓚按﹕「臨淄卽營丘也。今齊之城內有丘﹐卽營丘也。」如瓚之言﹐臨淄﹑營丘卽是一地。應劭言獻公自營丘徙臨淄﹐是劭之謬也。當云自薄姑徙臨淄耳。《齊世家》云「哀公之弟胡公始徙都薄姑。而周夷王之時﹐哀公之同母少弟山殺胡公而立﹐是爲獻公﹐因徙薄姑都﹐治臨淄。」據此﹐則齊惟胡公一世居薄姑耳﹐以後復都臨淄也。《烝民》云「仲山甫䢐齊。」傳曰「古者﹐諸侯逼隘﹐則王者遷其邑而定其居﹐蓋去薄姑遷於臨淄。」以爲宣王之時始遷臨淄﹐與《世家》異者﹐《史記》之文﹐事多疏略。夷王之時﹐哀公弟山殺胡公而自立﹐後九年而卒。自武公九年﹐厲王之奔﹐上距胡公之所殺爲十八年﹐而《本紀》云厲王三十七年出奔﹐計十九年﹐不及夷王之末﹐則遷說自違也。如此﹐則所言獻公之遷臨淄﹐未可信也。毛公在馬遷之前﹐其言當有準據﹐故不與馬遷同也。

周公致太平﹐敷定九畿﹐復夏禹之舊制。○正義曰﹕《臯陶謨》云「弼成五服﹐至於五千。」《禹貢》﹕「五百里甸服﹐百里賦納總﹐二百里納銍﹐三百里納稭服﹐四百里納粟﹐五百里納米。五百里侯服﹐百里采﹐二百里男邦﹐三百里諸侯。五百里綏服﹐三百里揆文教﹐二百里奮武衛。五百里要服﹐三百里夷﹐二百里蔡。五百里荒服﹐三百里蠻﹐二百里流。」分此五服者﹐堯之舊制也。五服距面至二千五百里﹐四面相距﹐而其方五千里。禹旣敷土﹐廣而弼之﹐故爲殘數居其間。今以弼成而至於五千里﹐四面相距乃萬里焉。《大司馬職》曰「乃以九畿之籍﹐施邦國之政﹐職方千里曰國畿﹐其外方五百里曰侯畿﹐又其外方五百里曰甸畿﹐又其外方五百里曰男畿﹐又其外方五百里曰采畿﹐又其外方五百里曰衛畿﹐又其外方五百里曰蠻畿﹐又其外方五百里曰夷畿﹐又其外方五百里曰鎭畿﹐又其外方五百里曰蕃畿。」注云「畿﹐猶限也。自王城以外五千里爲疆﹐有分限者九。」則四面相距﹐其方萬里。此周公致太平制禮所定﹐故云敷定﹐言其復夏禹之舊制。弼成五服﹐實是堯時﹐以夏禹所定﹐故云禹制也。王者相因﹐禮有損益﹐𨿽名前後變易﹐而疆域則同﹐故《禹貢》注云「甸服此周爲王畿﹐其弼當侯服﹐在千里之內。侯服爲甸服﹐其弼當男服﹐在二千里之內。綏服於周爲采服﹐其弼當衛服﹐在三千里之內。要服於周爲蠻服﹐其弼當夷服﹐在四千里之內。荒服於周爲鎭服﹐其弼當蕃服﹐在五千里之內。」王者禮法相變﹐周服禹制﹐故鄭解禹事而已。《周禮》擬之。成王用周公之法﹐制廣大邦國之境﹐而齊受上公之地﹐更方五百里。其封域東至於海﹐西至於河﹐南至於穆陵﹐北至於無棣。正義曰﹕按《大司徒職》制諸侯之封疆﹐公五百里。齊𨿽侯爵﹐以大功而作太師﹐當與上公地等﹐故知取上公地也。其「東至於海」以下﹐僖四年《左傳》管仲之言也。成王周公封﹐東至海﹐南至穆陵。齊𨿽侯爵﹐以大功同上公封也。且齊武王時﹐地方百里﹐未得薄姑。至周公﹑成王時﹐薄姑氏與四國作亂﹐成王滅之﹐以封師尙父。是齊於成王之世﹐乃得薄姑之地。若然﹐臨淄﹑薄姑非一邑也。齊之所封﹐在於臨淄﹐而晏子云「薄姑因之」者﹐以齊之封疆並得薄姑之地﹐舉其國境所及﹐明共處齊地。薄姑者﹐是諸侯之號﹐其人居齊地﹐因號其所居之地爲薄姑氏。後與四國作亂﹐謂管﹑蔡﹑商﹑奄﹐則奄外更有薄姑﹐非奄君之名。而《尙書傳》云「奄君薄姑」﹐故注云「或疑爲薄姑齊地﹐非奄君名也。」○在《禹貢》靑州岱山之陰﹐濰淄之野。○正義曰﹕《禹貢》云「海﹑岱惟靑州。」注云「州界自海西至岱。」又曰「濰﹑淄其道。」注云「濰﹑淄﹐兩水名。」《地理誌》云「濰水出今瑯耶箕屋山。淄水出泰山萊蕪縣源山。」然則靑州在海﹑岱之間﹐濰﹑淄卽靑州之水也。又《地理誌》云「臨淄﹐海岱之間一都會也。」桓十六年《公羊傳》曰「衛朔越在岱陰齊。」居山之陰也﹐都臨淄。《禹貢》濰﹑淄共文﹐明其相近﹐故云「濰﹑淄之野」。其子丁公嗣位於王官。○正義曰﹕昭十二年《左傳》楚靈王曰「昔我先王熊繹與呂伋﹑王孫牟﹑燮父﹑禽父並事康王。」又《顧命》云「命仲桓﹑南宮毛﹐俾爰齊侯呂汲﹐以二千戈﹐虎賁百人﹐逆子釗於南門之外。」成王之崩﹐職掌虎賁﹐又事康王﹐明爲王官也。但未知何官耳。以太公爲王官之伯﹐丁公又在王朝﹐故云「嗣位」﹐謂嗣王官之位耳﹐不必嗣爲太師也。孔安國《顧命》注云「汲爲天子虎賁氏。」謂當時爲之耳﹐亦未終於此官也。

後五世﹐哀公政衰﹐荒淫怠慢﹐紀侯譖之於周懿王﹐使烹焉。齊人變風始作。○正義曰﹕《齊世家》云「太公卒﹐子丁公汲立。卒﹐子乙公得立。卒﹐子癸公慈母立。卒﹐子哀公不辰立。」是爲五世﹐至哀公也。莊四年《公羊傳》﹕「齊哀公烹於周﹐紀侯譖之。」《世家》亦云「紀侯譖之﹐周烹哀公。」二文皆言周烹之耳﹐不言懿王也。徐廣以爲周夷王烹之。鄭知是懿王者﹐以《世家》旣言「烹哀公」﹐乃云「而立其弟靜﹐是爲胡公。當周夷王時﹐哀公之同母少弟山殺胡公而自立﹐是爲獻公」。言夷王之時﹐山殺胡公﹐則胡公之立在夷王前矣。受譖烹人﹐則是衰闇之主。夷王上有孝王﹐《書傳》之文不言孝王者有大罪於國。《周本紀》云「懿王立﹐王室遂衰。」自懿王爲始﹐明懿王受譖烹矣。且《本紀》稱「懿王之時﹐詩人作刺」。得不以懿王之時﹐《雞鳴》詩作﹐而言懿王時乎﹖是以知烹之者﹐懿王也。然則胡公以懿王時立﹐歷孝王至夷王之時而被殺﹐以王世不長﹐而齊君壽考﹐故得一君當三王也。《謚法》曰「保民耆艾曰胡。」則知胡公爲君﹐歷年久矣。以此益明非是夷王烹哀公也。《世家》又云「獻公卒﹐子武公壽立。卒﹐子厲公無忌立。卒﹐子文公赤立。卒﹐子成公說立。卒﹐子莊公購立。卒﹐子釐公祿父立。卒﹐太子諸皃立﹐是爲襄公。」此其君世之次也。《詩﹟雞鳴序》云「刺哀公荒淫怠慢。」《還序》云「刺哀公好田獵。」則皆哀公詩也。《著》《東方之日》《東方未明》三篇皆云刺﹐而不舉號謚﹐則舉上明下﹐亦爲哀公詩矣。《南山》《甫田》《盧令》《載驅》四篇皆云「刺襄公」﹐則襄公詩也。《獘笱》刺文姜﹐《猗嗟》刺魯莊公﹐皆由襄公淫妹而作﹐亦襄公詩也。故鄭於左方中﹐皆以此而知也。自哀公至於襄公﹐其間有八世﹐皆無詩。孫毓以爲﹕「哀公荒淫畱色﹐怠慢朝政﹐晏起內朝﹐羣臣所患﹐故作《雞鳴》之歌。虫飛月光之辭﹐安能侵夜失節之漏而當早興乎﹖如此何怠慢之有也﹖何憎之戒也﹖自哀至襄﹐其間八世﹐未審此詩指刺何公耳。」斯不然矣。子夏親承聖旨﹐齊之君世﹐號謚未亡﹐若有別責余君﹐作敍無容不悉﹐何得闕其所刺﹐不斥言乎﹖夫人畱色﹐《雞鳴》作歌﹐刺哀公怠慢﹐非性然也﹐人心之動物使之然。夫人不能警﹐戒切以月光之歌﹐挈壺氏廢其所掌﹐責以顚倒之詠﹐各隨所失﹐作詩刺之﹐故曰「不能晨夜﹐不夙則暮。」昭暫若此﹐復何所疑。且《衡門》「誘僖公﹐願而無立志」﹐則愨願之人未必耽淫於色。而《東門之池》刺其君之淫昏﹐斯非一人而行反者乎﹖況此前後不同﹐所失各異﹐何獨怪之耳﹗案襄二十九年《左傳》﹕「魯爲季札歌《齊》﹐曰﹕『美哉﹗』」此詩皆云刺﹐彼云「美哉」者﹐以《雞鳴》有思賢妃之事﹐《東方未明》𨿽刺無節﹐尙能促遽自警﹐詩人懷其舊俗﹐故有箴規﹐故季札美其聲﹐非謂詩內皆是美事。

《雞鳴》﹐思賢妃也。哀公荒淫怠慢﹐故陳賢妃貞女夙夜警戒相成之道焉。○妃﹐芳非反。慢﹐武諫反。警﹐居領反﹐本又作「敬」﹐音同。

﹝疏﹞「《雞鳴》三章﹐章四句」至「道焉」。○正義曰﹕作《雞鳴》詩者﹐思賢妃也。所以思之者﹐以哀公荒淫女色﹐怠慢朝政。此由內無賢妃以相警戒故也。君子見其如此﹐故作此詩﹐陳古之賢妃貞女﹐夙夜警戒於去﹐以相成益之道焉。二章章﹐首上二句陳夫婦可起之禮﹐下二句述諸侯夫人之言﹐卒章皆陳夫人之辭。以哀公荒淫﹐無夫人興戒﹐君子使不畱色怠慢﹐故陳人君早朝﹐戒君子使不惰於政事﹐皆是與夫相警相成之事也。云荒淫者﹐謂廢其政事﹐淫於女色﹐由淫而荒﹐故言荒淫也。賢妃卽貞女也﹐論其配夫則爲賢妃﹐指其行事則爲貞女﹐所從言之異耳。相成者﹐以夫妻爲耦﹐義在交益﹐妻能成夫﹐則妻亦成矣﹐故以相成言之。《車舝》思得賢女﹐乃思得其人以配王。此思賢妃﹐直思其相成之道﹐不言思得其人﹐作者之意異也。

雞旣鳴矣﹐朝旣盈矣。雞鳴而夫人作﹐朝盈而君作。箋云﹕雞鳴朝盈﹐夫人也﹐君也﹐可以起之常禮。○朝﹐直遙反﹐注下皆同。匪雞則鳴﹐蒼蠅之聲。蒼蠅之聲﹐有似遠雞之鳴。箋云﹕夫人以蠅聲爲雞鳴﹐則起早於常禮﹐敬也。○蠅﹐余仍反。

﹝疏﹞「《雞鳴》﹐思賢妃也」至「蒼蠅之聲」。○正義曰﹕以哀公荒淫怠慢﹐無賢妃之助﹐故陳賢妃貞女警戒其夫之辭。言古之夫人與君寢宿﹐至於將旦之時﹐乃言曰「雞旣爲鳴聲矣﹐朝上旣以盈滿矣。」言雞鳴﹐道己可起之節﹐言朝盈﹐道君可起之節。己以雞鳴而起﹐欲令君以朝盈而起也。作者又言﹕夫人言雞旣鳴矣之時﹐非是雞實則鳴﹐乃是蒼蠅之聲耳。夫人以蠅聲爲雞鳴﹐聞其聲而卽起﹐是早於常禮﹐恭敬過度。而哀公好色淹畱﹐夫人不戒令起﹐故刺之。○傳「雞鳴」至「君作」。○正義曰﹕解夫人言此二句之意﹐以雞鳴而夫人可起﹐朝盈而君可起。二者是夫人與君可以起之常禮﹐故言之以戒君也。若然﹐雞鳴而夫人已起﹐於朝盈之時﹐夫人不在君所﹐而得言朝盈以戒君者﹐以雞鳴之後未幾而朝盈﹐朝盈與雞鳴時節相將﹐以雞旣鳴﹐知朝將盈﹐故夫人於雞鳴之時並云朝盈耳﹐非是知朝盈之後﹐復來告君也。朝盈﹐謂羣臣辧色始入﹐滿於朝上。○箋「夫人」至「禮敬」。○正義曰﹕常禮以雞實鳴而起﹐今夫人之在君所﹐心常驚懼﹐恆恐傷晚﹐故以蠅聲爲雞鳴﹐則起早於常禮﹐是夫人之敬也。《書傳》說夫人禦於君所之禮云「太師奏雞鳴於階下﹐夫人鳴玉佩於房中﹐告去。」則雞鳴以告﹐當待太師告之。然此夫人自聽雞鳴者﹐彼言告禦之正法﹐有司當以時告君﹐此說夫人相警戒﹐不必待告方起﹐故自聽之也。上句雞鳴﹑朝盈並言之﹐此經不重述朝盈者﹐欲見夫人之敬﹐止須述謬聽雞鳴耳﹐不須重述朝盈也。何則﹖夫人以雞鳴而知朝盈﹐朝盈非謬聽﹐不假言之。○

東方明矣﹐朝旣昌矣。東方明﹐則夫人纚笄而朝﹐朝已昌盛﹐則君聽朝。箋云﹕東方明﹐朝旣昌﹐亦夫人也﹐君也﹐可以朝之常禮。君日出而視朝。○纚﹐色蟹反﹐何霜綺反。匪東方則明﹐月出之光。見月出之光﹐以爲東方明。箋云﹕夫人以月光爲東方明﹐則朝亦敬也。

﹝疏﹞「東方」至「之光」。○正義曰﹕上言夫人早起﹐此又言其早朝。夫人言﹕東方旣已明矣﹐朝上旣已盛矣。言東方已明﹐道己可朝之節。言朝旣昌矣﹐道君可朝之節。己以東方明而朝﹐欲令君以朝昌盛而朝也。作者又言﹕夫人言東方明矣之時﹐非是東方則實已明﹐乃是月出之光耳。夫人以月出之光爲東方明﹐見其明而卽朝﹐是早於常禮﹐恭敬過度。今哀公怠慢晚朝﹐而夫人不戒﹐故刺之。○傳「東方」至「聽朝」。○正義曰﹕此經二句﹐亦陳夫人之辭。東方明﹐故夫人朝君。朝旣昌﹐君可聽朝。上章夫人因己以雞鳴而起﹐卽言朝盈以戒君。此夫人因起以東方明時朝君﹐卽言朝旣昌以戒君﹐故亦並言此二句也。《士昏禮》注﹕「纚﹐縚發。纚廣充幅﹐長六尺。笄﹐今時簪。」傳言夫人纚笄而朝﹐首服纚笄以朝君。案《禮﹟特牲饋食》及《士昏禮》皆云「纚笄綃衣」﹐注云「綃﹐綺屬。」此衣染之以黑﹐其繒本名曰綃﹐則首服纚笄﹐必以綃衣配之。此以纚笄朝君﹐則當身服綃衣也。《天官﹟內司服》鄭注差次服之所用﹐鞠衣﹐黃桑之所服﹔展衣﹐以禮見王及賓客之服﹔禒衣﹐禦於王之服。又《追師》﹕「掌王后之首服﹐爲副編次。」注云「副﹐所以覆首﹐服之以從王祭祀。編﹐編列發爲之﹐服之以告桑。次﹐次第發長短爲之﹐服之以見王。王后之燕居﹐亦纚笄裛而已。凡諸侯夫人於其國﹐衣服與王后。」同如鄭此﹐言則夫人以禮見君﹐當服展衣﹐禦於君﹐當復禒衣﹐皆首服次﹐燕居乃服纚笄耳。此傳言纚笄而朝者﹐展衣以見君﹐禒衣以禦君。鄭以《周禮》六服差次所用﹐爲此說耳﹐非有經典明文。《列女傳》﹕「魯師氏之母齊姜戒其女云﹕『平旦纚笄而朝﹐則有君臣之嚴。』」莊二十四年《公羊傳》何休注﹐其言與《列女傳》亦同。然則古之《書傳》﹐有言夫人纚笄而朝君者﹐毛當有所依據而言﹐未必與鄭同也。或以爲夫人纚笄而朝﹐謂聽治內政。案《列女傳》稱「纚笄而朝﹐則有君臣之嚴」﹐謂朝於夫﹐非自聽朝也。此傳亦云「纚笄而朝」﹐文與彼同﹐安得聽內政乎﹖宮內之政﹐蓋應寡耳。君於外政﹐尙日出而朝﹐夫人何當先君之朝而聽內政﹖且東方始明﹐君時初起﹐眾妾皆當朝君﹐夫人有何可治﹖而以東方旣明便卽聽之﹖傳又言「朝已昌盛﹐則君聽朝」。於君言「聽朝」﹐夫人言「而朝」﹐足知纚笄而朝君矣。上章言「朝旣盈矣」﹐謂朝已有人﹐君可以起。此言「朝旣昌矣」﹐謂盛於盈時﹐羣臣畢集﹐故君可以聽朝。朝昌﹐謂日出時也﹐故箋云「君日出而視朝」﹐《玉藻》文。

虫飛薨薨﹐甘與子同夢。古之夫人配其君子﹐亦不忘其敬。箋云﹕虫飛薨薨﹐東方且明之時﹐我猶樂與子臥而同夢﹐言親愛之無已。○薨﹐呼弘反。妃音配﹐本亦作「配」。樂音嶽﹐又五教反。會且歸矣﹐無庶予子憎。會﹐會於朝也。卿大夫朝會於君朝聽政﹐夕歸治其家事。無庶予子憎﹐無見惡於夫人。箋云﹕庶﹐眾也。虫飛薨薨﹐所以當起者﹐卿大夫朝者且罷歸故也。無使眾臣以我故憎惡於子﹐戒之也。○且﹐七也反﹐沈子余反。朝會﹐此一朝如字﹐音張遙反。惡﹐烏路反﹐下同。於夫音符﹐或依字讀者﹐非。

﹝疏﹞「虫飛」至「子憎」。○正義曰﹕上言欲君早起﹐此又述其欲早起之意。夫人告君云﹕東方欲明﹐虫飛薨薨之時﹐我甘樂與君臥而同夢。心非原欲早起也﹐所以必欲令君早起朝者﹐以卿大夫會聚我君之朝﹐且欲得早罷歸矣。無使眾臣以我之故﹐於子之身加憎惡也。子謂君也。君若與我同臥﹐不早聽朝﹐則事不速訖﹐罷朝必晚﹐眾臣憎君﹐是由我故﹐故欲令君早起﹐無使見惡於夫人。刺今不能然。今定本作「與子憎」﹐據鄭云「我」﹐我是予之訓﹐則作「與」者非也。○傳「古之」至「其敬」。○正義曰﹕以恭敬之事施於疏遠﹐其於至親可以無敬。夫人樂與同夢﹐相親之甚﹐猶尙早起早朝﹐𨿽親不敢忘敬﹐故云「古之夫人配其君子﹐情𨿽至親﹐亦不忘敬」。刺今夫人得與君子相配﹐則忘敬晚興也。以親而猶敬﹐故言亦﹐亦疏遠也。○箋「虫飛」至「無已」。○正義曰﹕《大戴禮》「羽虫三百六十﹐鳳凰爲之長」﹐則鳥亦稱虫。此虫飛薨薨﹐未必惟小虫也。以將曉而飛﹐是東方且欲明之時﹐卽上雞鳴時也。○傳「會會」至「夫人」。○正義曰﹕言會言歸﹐則是會於朝﹐歸於家﹐故知謂卿大夫於朝旦之時會於君朝聽政﹐於夕晚之時歸治其家事。成十二年《左傳》曰「世之治也﹐百官承事朝而不夕。」是於夕而不治公事﹐故歸治家事也。云「無見惡於夫人」﹐夫人謂卿大夫。卿大夫欲早罷歸﹐不得早罷﹐則憎惡君﹐是見惡於卿大夫也。○箋云「庶﹐眾」。○正義曰﹕《釋詁》文。

《雞鳴》三章﹐章四句。

《還》﹐刺荒也。哀公好田獵﹐從禽獸而無厭。國人化之﹐遂成風俗﹐習於田獵謂之賢﹐閒於馳逐謂之好焉。荒﹐謂政事廢亂。○還音旋﹐《韓詩》作「嫙」。嫙﹐好貌。好﹐呼報反。厭﹐於艷反﹐又於占反﹐本或作「饜」﹐音同﹐止也。好﹐蒿縞反。

﹝疏﹞「《還》三章﹐章四句」至「好焉」。○正義曰﹕作《還》詩者﹐刺荒也。所以刺之者﹐以哀公好田獵﹐從逐禽獸而無厭。是在上旣好﹐下亦化之﹐遂成其國之風俗。其有慣習於田獵之事者﹐則謂之爲賢﹔閒於馳逐之事者﹐則謂之爲好。君上以善田獵爲賢﹑好﹐則下民皆慕之﹐政事荒廢﹐化之使然﹐故作此詩以刺之。經三章﹐皆士大夫相答之辭﹐是遂成風俗﹐謂之賢﹑好之事。

子之還兮﹐遭我乎峱之閒兮。還﹐便捷之貌。峱﹐山名。箋云﹕子也﹐我也﹐皆士大夫也﹐俱出田獵而相遭也。○峱﹐乃刀反﹐《說文》云「峱山﹐在齊。」崔《集注》本作「嶩」。「便捷」﹐本亦作「便旋」。並驅從兩肩兮﹐揖我謂我儇兮。從﹐逐也。獸三歲曰肩。儇﹐利也。箋云﹕並﹐亻並也。子也﹐我也﹐並驅而逐禽獸。子則揖耦我﹐謂我儇﹐譽之也。譽之者﹐以報前言還也。○驅﹐本又作「駈」﹐曲具反﹐注下同。肩如字﹐《說文》云「三歲豕﹐肩相及者」。本亦作「豜」﹐音同﹐又音牽。揖﹐一入反。儇﹐許全反﹐《韓詩》作「婘」﹐音權﹐好貌。並﹐步頂反﹐下文同。譽音余﹐下同。

﹝疏﹞「子之」至「儇兮」。○正義曰﹕國人以君好田獵﹐相化成俗。士大夫在田相逢﹐歸說其事。此陳其辭也。我本在田﹐語子曰﹕子之便捷還然兮。當爾之時﹐遭值我於峱山之閒兮﹐於是子卽與我並行驅馬逐兩肩獸兮﹐子又揖耦我﹐謂我甚儇利兮。聚說田事﹐以爲戲樂﹐而荒廢政事﹐故刺之。○傳「還便」至「山名」。○正義曰﹕此「還」與下茂﹑好﹑昌盛皆是相譽之辭﹐以其善於田獵﹐故知還是輕便捷速之貌也。獵之所在﹐非山則澤﹐下言「之陽」﹐此言「之閒」﹐則是山之南山則﹐故知「峱﹐山名」。○箋「子也」至「相遭」。○正義曰﹕以報答相譽﹐則尊卑平等﹐非國君也。然馳車逐獸﹐又非庶人﹐故知子也﹑我也﹐皆士大夫出田相遭也。○傳「從逐」至「儇利」。○正義曰﹕《大司馬》云「大獸公之﹐小禽私之。」《七月》云「言私其豵﹐獻豜於公。」則肩是大獸﹐故言「三歲曰肩」。儇利﹐言其便利馳逐。

子之茂兮﹐遭我乎峱之道兮。茂﹐美也。並驅從兩牡兮﹐揖我謂我好兮。箋云﹕譽之言好者﹐以報前言茂也。○牡﹐茂後反。

子之昌兮﹐遭我乎峱之陽兮。昌﹐盛也。箋云﹕昌﹐佼好貌。○佼﹐古卯反﹐本又作「姣」。並驅從兩狼兮﹐揖我謂我臧兮。狼﹐獸名。臧﹐善也。

﹝疏﹞傳「狼﹐獸名。臧﹐善」。○正義曰﹕《釋獸》云「狼﹕牡獾﹐牝狼。其子獥。絕有力﹐迅。」舍人曰「狼﹐牡名獾﹐牝名狼﹐其子名徼。絕有力者名迅。」孫炎曰「迅﹐疾也。」陸機《疏》云﹕其鳴能小能大﹐善爲小兒啼聲以誘人。去數十步﹐其猛捷者﹐𨿽善用兵者不能免也。其膏可煎和﹐其皮可爲裘﹐故《禮記》「狼臅膏」﹐又曰「君之右虎裘﹐厥左狼裘」﹐是也。「臧﹐善」﹐《釋詁》文。

《還》三章﹐章四句。

《著》﹐刺時也。時不親迎也。時不親迎﹐故陳親迎之禮以刺之。○著﹐直居反﹐又直據反﹐又音於﹐詩內協句﹐宜音直據反。迎﹐魚敬反﹐注同。

﹝疏﹞「《著》三章﹐章三句」至「親迎」。○正義曰﹕作《著》詩者﹐刺時也。所以刺之者﹐以時不親迎﹐故陳親迎之禮以刺之也。毛以爲﹐首章言士親迎﹐二章言卿大夫親迎﹐卒章言人君親迎﹐俱是受女於堂﹐出而至庭﹑至著﹑各舉其一﹐以相互見。鄭以爲﹐三章共述人臣親迎之禮﹐𨿽所據有異﹐俱是陳親迎之禮﹐以刺今之不親迎也。

俟我於著乎﹐而充耳以素乎而﹐俟﹐待也。門屏之閒曰著。素﹐象瑱。箋云﹕我﹐嫁者自謂也。待我於著﹐謂從君子而出至於著﹐君子揖之時也﹐我視君子則以素爲充耳。謂所以懸瑱者﹐或名爲紞﹐織之﹐人君五色﹐臣則三色而已。此言素者﹐目所先見而云。尙之以瓊華乎而。瓊華﹐美石﹐士之服也。箋云﹕尙猶飾也。飾之以瓊華者﹐謂懸紞之末﹐所謂瑱也。人君以玉爲之。瓊華﹐石色似瓊也。

﹝疏﹞「俟我」至「乎而」。○毛以爲﹐士親迎﹐夫旣受婦於堂﹐導之而出。妻見其夫衣冠之飾。此陳其辭也。妻言﹕君子待我於門內之著乎而﹐我見君子塞耳之瑱以素象爲之乎而。又見其身之所佩﹐飾之以瓊華之石乎而。言士親迎﹐妻見其服飾。今不親迎﹐故舉以刺之也。○鄭以爲﹐總言人臣親迎﹐其妻見其冠飾。君子待我於著之時﹐我見君子充耳以素絲爲之﹐其末飾之以瓊華之石。言用素絲爲紞﹐以懸瓊華之石爲瑱也。○傳「俟待」至「象瑱」。○正義曰「俟﹐待」﹐《釋詁》文。《釋宮》云「門屏之閒謂之寧。」李巡曰「門屏之閒﹐謂正門內兩塾閒名寧。」孫炎曰「門內屏外﹐人君視朝所寧立處也。」著與寧音義同。《楚語》稱白子張驟諫靈王﹐王病之﹐曰「子復語﹐不谷𨿽不能用﹐吾置之於耳。」對曰「賴君之用也﹐故言。不然﹐巴浦之犀犛兕象﹐其可盡乎﹖其又以繩爲瑱。」韋昭云「瑱所以塞耳﹐言四獸之牙角可以爲瑱。」是象可以爲瑱。此言充耳﹐以素可以充耳﹐而色素者惟象骨耳﹐故知素是象瑱。毛以此章陳士﹐蓋士以象爲瑱也。○箋「我嫁」至「而云」。○正義曰﹕此說親迎之事﹐而言待我﹐則是夫之待妻﹐故知我是嫁者自謂也。《士昏禮》﹕婿親迎至於女嫁﹐主人揖入﹐賓執雁從。至於廟門﹐揖入。三揖﹐至於階。三讓﹐主人升西面﹐賓升北面﹐奠雁﹐再拜稽首﹐降出。婦從降自西階﹐主人不降送。是受女於堂﹐導之以出﹐故此婦從君子而出至著﹐君子揖之。下箋亦云「揖我於庭」。不言揖我於堂者﹐《昏禮》「女立於房中南面﹐婿於堂上待之﹐拜受﹐卽降禮於堂上」﹐無揖﹐故不言之。《昏禮》止言「以從」﹐不言在庭著揖之。箋知揖之者﹐言待我﹐明其住待之也。下《昏禮》「婦至夫家﹐主人揖婦以入﹐及寢門﹐揖入」。至夫家引入之時﹐每門而揖﹐明女家引出之時﹐亦每而揖﹐故知至著﹐君子揖之之時也。我視君子則以素爲充耳﹐所謂懸瑱﹐言懸瑱之繩用素﹐非爲瑱耳。桓二年《左傳》云「衡﹑紞﹑紘﹑綖」﹐是懸瑱之繩﹐故云「或名爲紞」。《魯語》敬姜云「王后親織玄紞。」織綫爲之﹐卽今之絳繩﹐必用雜采綫爲之﹐故言「織之﹐人君五色﹐臣則三色」。直言人君與臣﹐不辧尊卑之異﹐蓋天子諸侯皆五色﹐卿大夫士皆三色﹐其色無文﹐正以人君位尊﹐備物當具五色﹐臣則下之﹐宜降以兩。且此詩刺不親迎﹐宜陳人臣親迎之事。經有素靑黃三色﹐故爲臣則三色。又解三色而獨言素者﹐以其素色分明﹐目所先見﹐故先言之。婿受女於堂﹐從堂而後至庭﹑至著﹐目所先見﹐當在堂見素。而以素配著爲章者﹐取其韻故耳。或庭先見靑﹐堂先見黃﹐以爲章次。王肅云「王后織玄紞。天子之玄紞﹐一玄而已﹐何云具五色乎﹖」王基理之云「紞﹐今之絳﹐豈有一色之絳﹖色不雜﹐不成爲絳。王后織玄紞者﹐舉夫色尊者言之耳。」義或當然。○傳「瓊華」至「之服」。○正義曰﹕瓊是玉之美名﹐華謂色有光華。此石似瓊玉之色﹐故云美石。士之服者﹐蓋謂衣服之飾﹐謂爲佩也。《玉藻》云「士佩瓀瑉玉。」此云石者﹐以石色似玉﹐故禮通貴賤皆以玉言之。毛以士賤﹐直言美石﹐故下章乃言似玉。王肅云「以美石飾象瑱。」案瑱之所用﹐其物小耳﹐不應以石飾象。其爲一物﹐王氏之說未必得傳旨也。瓊華﹑瓊瑩﹑瓊英﹐其文相類。傳以此章爲士服﹐二章爲卿大夫之服﹐卒章爲人君之服者﹐以序言「時不親迎」﹐則於貴賤皆不親迎。此宜歷陳尊卑不親迎之事﹐故以每章爲一人耳。非以瓊華﹑瓊瑩﹑瓊英之文﹐而知其異人也。但陳尊卑不親迎之事﹐以大夫居位尊於士﹐其石當美於士服﹐故言似玉耳。其實三者皆美石也。○箋「尙猶」至「似瓊也」。○正義曰﹕尙謂尊尙此物所爲飾也。上言「充耳以素」﹐謂紞用素也。此言飾之瓊華﹐是就紞而加飾﹐故言「謂懸紞之末﹐所謂瑱也」。《君子偕老》說夫人之服﹐而云「玉之瑱兮」﹐故知人君以玉爲瑱。君乃用玉﹐臣則不可﹐而瓊是玉名﹐嫌臣亦用玉﹐故辧之云「瓊華﹐美石﹐色似瓊者也。」非用瓊爲瑱也。箋旣言人君以玉﹐卽云「瓊華﹐美石」﹐二章箋云石色似瓊﹑似瑩﹐皆以爲似﹐則鄭意三章同說人臣親迎﹐非人君也。上箋惟言臣則三色﹐不辧臣之尊卑﹐蓋三章總言卿大夫士也。以其言於著﹑於庭﹑於堂﹐正是待有先後﹐不宜分爲異人﹐故爲總述人臣親迎之法。孫毓云﹕案禮之名充耳﹐是塞耳﹐卽所謂瑱懸當耳﹐故謂之塞耳。懸之者﹐別謂之紞﹐不得謂之充耳﹐猶瑱不得名之爲紞也。故曰玉之瑱兮。夫設纓以爲冠﹐不得謂冠是纓之飾。結組以懸佩﹐不可謂佩所以飾組。今獨以瑱爲紞之飾﹐謬於名而失於實﹐非作者之意。以毛﹑王爲長。斯不然矣。言充耳者﹐固當謂瑱爲充耳﹐非謂紞也。但經言充耳以素﹐素絲懸之﹐非卽以素爲充耳也。旣言充耳以素﹐未言充耳之體﹐又言飾之以瓊華﹐正謂以瓊華作充耳。人臣服之以爲飾﹐非言以瓊華飾紞﹐何當引冠纓﹑組佩以爲難乎﹖經言飾之﹐必有所飾。若云不得以瓊華飾紞﹐則瓊華又何所飾哉﹗卽如王肅之言﹐以美石飾象瑱﹐象骨賤於美石﹐謂之飾象﹐何也﹖下傳以靑爲靑玉﹐黃爲黃玉﹐又當以石飾玉乎﹖以經之文勢﹐旣言「充耳以素」﹐卽云飾之以瓊華﹐明以瓊華爲充耳﹐懸之以素絲﹐故易傳以素絲爲紞﹐瓊華爲瑱也。

俟我於庭乎而﹐充耳以靑乎而﹐靑﹐靑玉。箋云﹕待我於庭﹐謂揖我於庭時。靑﹐紞之靑。

尙之以瓊瑩乎而﹗瓊瑩﹐石似玉﹐卿大夫之服也。箋云﹕石色似瓊﹑似瑩也。

﹝疏﹞傳「靑﹐靑玉」。○正義曰﹕傳意充耳以靑﹐謂以靑玉爲瑱﹐故云靑謂靑玉。此章說卿大夫之事﹐下章說人君之事。《考工記﹟玉人》云「天子用全。」則公侯以下皆玉石雜﹐言靑玉﹑黃玉亦謂玉石雜也。

俟我於堂乎而﹐充耳以黃乎而﹐黃﹐黃玉。箋云﹕黃﹐紞之黃。

尙之以瓊英乎而﹗瓊英﹐美石似玉者﹐人君之服也。箋云﹕瓊英猶瓊華也。

﹝疏﹞箋「瓊英猶瓊華」。○正義曰﹕《釋艸》云「木謂之華﹐艸謂之榮﹐榮而不實者謂之英。」然則英是華之別名﹐故言「瓊英猶瓊華」。二章瓊﹑瑩﹐俱玉石名也﹐故云「似瓊﹑似瑩」。英﹑華是玉光色﹐故不言似英﹑似華耳。今定本云「瓊英猶瓊華瓊瑩」﹐兼言瓊瑩者﹐蓋衍字也。

《著》三章﹐章三句。

《東方之日》﹐刺衰也。君臣失道﹐男女淫奔﹐不能以禮化也。○刺衰﹐色追反﹐本或作「刺襄公」﹐非也。《南山》已下﹐始是襄公之詩。

﹝疏﹞「《東方之日》二章﹐章五句」至「禮化」。○正義曰﹕作《東方之日》詩者﹐刺衰也。哀公君臣失道﹐至使男女淫奔﹐謂男女不待以禮配合﹐君臣皆失其道﹐不能以禮化之﹐是其時政之衰﹐故刺之也。毛以爲﹐陳君臣盛明﹐化民以禮之事﹐以刺當時之衰。鄭則指陳當時君臣不能化民以禮。𨿽屬意異﹐皆以章首一句「東方之日」爲君失道﹐「東方之月」爲臣失道﹔下四句爲男女淫奔﹐不能以禮化之之事。

東方之日兮﹐彼姝者子﹐在我室兮。興也。日出東方﹐人君明盛﹐無不照察也。妹者﹐初昏之貌。箋云﹕言東方之日者﹐訴之乎耳。有姝姝美好之子﹐來在我室﹐欲與我爲室家﹐我無如之何也。日在東方﹐其明未融。興者﹐諭君不明。○妹﹐赤朱反。在我室兮﹐履我卽兮。履﹐禮也。箋云﹕卽﹐就也。在我室者﹐以禮來﹐我則就之﹐與之去也。言今者之子﹐不以禮來也。

﹝疏﹞「東方」至「卽兮」。○毛以爲﹐東方之日兮﹐猶言明盛之君兮。日出東方﹐無不鑑照﹐諭君徳明盛﹐無不察理。此明徳之君﹐能以禮化民﹐民皆依禮嫁娶。故其時之女言﹐彼姝然美好之子﹐來在我之室兮。此子在我室兮﹐由其以禮而來﹐故我往就之兮。言古人君之明盛﹐刺今之昏闇。言婚姻之正禮﹐以刺今之淫奔也。○鄭以爲﹐當時男女淫奔﹐假爲女拒男之辭﹐以刺時之衰亂。有女以男逼己﹐乃訴之言﹕東方之日兮﹐以諭告不明之君兮﹐由君不明﹐致此彊暴。今有彼姝然美好之子﹐來在我之室兮﹐欲與我爲室家﹐我無柰之何。又言己不從之意﹐此子在我室兮﹐若以禮而來﹐我則欲就之兮。今不以禮來﹐故不得從之。不能以禮化民﹐至使男淫女訴﹐故刺之。○傳「日出」至「之貌」。○正義曰﹕日出東方﹐漸以明盛﹐照臨下土﹐故以諭人君明盛﹐無不照察。謂明照下民﹐察理其事﹐使之不敢淫奔。彼姝者女﹐言其就女親迎之事﹐故以姝爲初婚之貌﹐與箋云美好亦同。王肅云「言人君之明盛﹐刺今之昏闇。」○箋「東方」至「不明」。○正義曰﹕箋以序言「君臣失道」﹐不言陳善刺惡﹐則是當時實事也﹐不宜爲明盛之君﹐故易傳以東方之日者比君於日﹐以情訴之也。日之明盛﹐在於正南。又解不以南方之日爲興者﹐以日在東方﹐其明未融﹐故舉東方之日﹐以諭君之不明也。昭五年《左傳》云「日上其中﹐明而未融﹐其當旦乎。」服虔云「融﹐髙也。」案《旣醉》「昭明有融」﹐傳云「融﹐長也。」謂日髙其光照長遠。日之旦明未髙﹐故以諭君不明也。若然﹐男女淫奔﹐男倡女和﹐何以得有拒男之女而訴於君者﹖詩人假言女之拒男﹐以見男之彊暴﹐明其無所告訴﹐終亦共爲非禮。以此見國人之淫奔耳﹐未必有女終能守禮訴男者也。○傳「履﹐禮」。○正義曰﹕《釋言》文。上諭人君明盛﹐此必不與鄭同。王肅云「言古婚姻之正禮﹐刺今之淫奔。」

東方之月兮﹐彼姝者子﹐在我闥兮。月盛於東方。君明於上﹐若日也。臣察於下﹐若月也。闥﹐門內也。箋云﹕月以興臣﹐月在東方﹐亦言不明。○闥﹐他達反。《韓詩》云「門屏之間曰闥。」

﹝疏﹞傳「月盛」至「門內」。○正義曰﹕以序言「君臣失道」﹐則君臣並責﹐故知以月盛東方諭臣明察也。云「闥﹐門內」者﹐以上章「在我室兮」謂來入其家﹐又闥字從門﹐故知門內也。

在我闥兮﹐履我發兮。發﹐行也。箋云﹕以禮來﹐則我行而與之去。

﹝疏﹞傳「發﹐行」。○正義曰﹕以行必發足而去﹐故以發爲行也。

《東方之日》二章﹐章五句。

《東方未明》﹐刺無節也。朝廷興居無節﹐號令不時﹐挈壺氏不能掌其職焉。號令﹐猶召呼也。挈壺氏﹐掌漏刻者。○朝﹐直遙反﹐注皆同。挈﹐苦結反﹐又音結。壺音胡。挈壺氏﹐掌漏刻之官。

﹝疏﹞「《東方未明》三章﹐章四句」至「職焉」。○正義曰﹕作《東方未明》詩者﹐刺無節也。所以刺之者﹐哀公之時﹐朝廷起居﹐或早或晚﹐而無常節度﹐號令召呼不以其時。人君置挈壺氏之官﹐使主掌漏刻﹐以昏明告君。今朝廷無節﹐由挈壺氏不能掌其職事焉﹐故刺君之無節﹐且言置挈壺氏之官不得其人也。朝廷是君臣之總辭﹐此則非斥言其君也。興﹐起也。居﹐安坐也。言君之坐起無時節也。由起居無節﹐故號令不時﹐卽經上二章是也。挈壺氏不能掌其職﹐卒章是也。○箋「號令」至「刻者」。○正義曰﹕以經言「自公召之」﹐故云「號令猶召呼也」。挈壺氏於天子爲司馬之屬﹐其官﹐士也﹐故《夏官》序云「挈壺氏下士六人。」注云「挈讀如挈發之挈。壺﹐盛水器也。世主挈壺水以爲漏。」然則挈壺者﹐懸系之名﹐刻謂置箭壺內﹐刻以爲節而浮之水上﹐令水漏而刻下﹐以記晝夜昏明之度數也。以序言「不能掌其職焉」﹐故舉其所掌之事也。

東方未明﹐顚倒衣裳。上曰衣﹐下曰裳。箋云﹕挈壺氏失漏刻之節﹐東方未明而以爲明﹐故羣臣促遽顚倒衣裳。羣臣之朝﹐別色始入。○倒﹐都老反。遽﹐其慮反。別﹐彼列反。顚之倒之﹐自公召之。箋云﹕自﹐從也。羣臣顚倒衣裳﹐而朝人又從君所來而召之﹐漏刻失節﹐君又早興。

﹝疏﹞「東方」至「召之」。正義曰﹕言朝廷起居無節度﹐於東方未明之時﹐羣臣皆顚倒衣裳而著之。方始倒之顚之﹐著衣未往﹐已有使者從君而來召之。起之早晚﹐禮有常法﹐而今漏刻失節﹐促遽若此﹐故刺之。○傳「上曰衣﹐下曰裳」。○正義曰﹕此其相對定稱﹐散則通名曰衣。《曲禮》曰「兩手摳衣﹐去齊尺。」注云「齊謂裳下緝也。」是裳亦稱衣也。傳言此﹐解其顚倒之意﹐以裳爲衣。今上者在下﹐是爲顚倒也。○箋「挈壺」至「始入」。○正義曰﹕解時實未明﹐而顚倒衣裳之意。以挈壺氏失漏刻之節﹐每於東方未明而爲已明﹐告君使之早起。羣臣當以失晚﹐復恐後期﹐故於東方未明之時﹐急促惶遽﹐不暇整理衣服﹐故顚倒著衣裳而朝君。此則失於侵早﹐故言朝之正法﹐羣臣別色始入。東方未明﹐未當起也。別色始入﹐《玉藻》文。○箋「羣臣」至「早興」。○正義曰﹕羣臣顚倒衣裳﹐方欲朝君﹐人已從君所來召之﹐是君已先起矣﹐故言君又早興。臣起已太早﹐君興又早於臣也。

東方未晞﹐顚倒裳衣。晞﹐明之始升。

﹝疏﹞傳「晞﹐明之始升」。○正義曰﹕晞是日之光气。《湛露》云「匪陽不晞。」謂見日之光而物乾﹐故以晞爲乾。《蒹葭》云「白露未晞。」言露在朝旦﹐未見日气﹐故亦爲乾義。此言東方未明﹐無取於乾﹐故言明之始升﹐謂將旦之時﹐日之光气始升﹐與上未明爲一事也。

倒之顚之﹐自公令之。令﹐告也。

折柳樊圃﹐狂夫瞿瞿。柳﹐桑脆之木。樊﹐藩也。圃﹐菜園也。折柳以爲藩園﹐無益於禁矣。瞿瞿﹐無守之貌。古者﹐有挈壺氏以水火分日夜﹐以告時於朝。箋云﹕柳木之不可以爲藩﹐猶是狂夫不任挈壺氏之事。○折﹐之舌反。圃音布﹐又音補。樹菜蔬曰圃。瞿﹐俱具反。脆﹐七歲反。藩﹐方元反。

不能辰夜﹐不夙則莫。辰﹐時。夙﹐早。莫﹐晚也。箋云﹕此言不任其事者﹐恆失節數也。○莫音暮。

﹝疏﹞「折柳」至「則莫」。○正義曰﹕此言折柳木以爲藩菜果之圃﹐則柳木桑脆﹐無益於圃之禁﹐以諭用狂夫以爲挈壺之官﹐則狂夫瞿瞿然不任於官之職。由不任其事﹐恆失節度﹐不能時節此夜之漏刻﹐不太早則太晚﹐常失其宜﹐故令起居無節。以君任非其人﹐故刺之。○傳「柳桑」至「於朝」。○正義曰﹕言柳桑脆之木者﹐欲取無益於禁﹐故以桑脆解之。「樊﹐藩也」﹐《釋言》文。孫炎曰「樊﹐圃之藩也。」郭璞曰「謂藩籬也。」種菜之地謂之圃﹐其外藩籬謂之園﹐故云「圃﹐菜園也」。太宰九職﹐「二曰園圃﹐毓艸木」﹐注云「樹果蓏曰圃﹐園其藩也。」是圃內可以種菜﹐又可以樹果蓏﹐其外列藩籬以爲樊。柳是桑脆之物﹐以手折而爲藩﹐無益於禁﹐以諭狂夫不任挈壺之職也。《蟋蟀》云「良士瞿瞿。」瞿爲良士貌﹐故傳云「瞿瞿然顧禮義。」此言「狂夫瞿瞿」﹐謂狂愚之夫﹐故言「瞿瞿﹐無守之貌」﹐爲精神不立﹐志無所守﹐故不任居官也。序云「挈壺氏不能掌其職」﹐則狂夫爲挈壺氏矣﹐故又解其瞿瞿之意。古者﹐有挈壺氏以水火分日夜﹐謂以水爲漏﹐夜則以火照之﹐冬則冰凍不下﹐又當置火於傍﹐故用水用火。準晝夜共爲百刻﹐分其數以爲日夜﹐以告時節於朝﹐職掌如此。而今此狂夫瞿瞿然志無所守﹐分日夜則參差不齊﹐告時節則早晚失度﹐故責之也。《挈壺氏職》曰「凡喪﹐懸壺以代哭﹐皆以水火守之﹐分以日夜。及冬﹐則以火爨鼎水而沸之﹐而沃之。」注云「代﹐更也。禮未大斂代哭。以水守壺者﹐爲沃漏也。以火守壺者﹐夜則視刻數也。分以日夜者﹐異晝夜漏也。漏刻之箭﹐晝夜共百刻﹐冬夏之間則有長短焉。太史立成法﹐有四十八箭。」是其分日夜之事。言冬夏之閒有長短者﹐案《乾象歷》及諸歷法與今大史所候皆云﹕冬至則晝四十五﹐夜五十五﹔夏至則晝六十五﹐夜三十五﹔春﹑秋分則晝五十五半﹐夜四十四半。從春分至於夏至﹐晝漸長增九刻半﹔從夏至至於秋分﹐所減亦如之。從秋分至於冬至﹐晝漸短減十刻半﹔從冬至至於春分﹐所加亦如之。又於每气之間加減刻數﹐有多有少。其事在於曆術以其算數有多有少﹐不可通而爲率﹐故太史之官立爲法﹐定作四十八箭﹐以一年有二十四气﹐每一气之閒又分爲二﹐通率七日彊半而易一箭﹐故周年而用箭四十八也。歷言晝夜者﹐以昏明爲限。馬融﹑王肅注《尙書》﹐以爲日永則晝漏六十刻﹐夜漏四十刻。日短則晝漏四十刻﹐夜漏六十刻。日中﹑宵中則晝夜各五十刻者﹐以《尙書》有日出日入之語﹐遂以日見爲限。《尙書緯》謂刻爲商。鄭作《士昏禮目錄》云「日入三商爲昏。」舉全數以言耳。其實日見之前﹐日入之後﹐距昏明各有二刻半﹐減晝五刻以裨夜﹐故於歷法皆多校五刻也。鄭於《堯典》注云「日中﹑宵中者﹐日見之漏與不見者齊也。日永者﹐日見之漏五十五刻﹐日不見之漏四十五刻。」又與馬﹑王不同者﹐鄭言日中﹑宵中者﹐其漏齊則可矣。其言日永﹑日短之數﹐則與歷甚錯。馬融言晝漏六十﹐夜漏四十﹐減晝以裨夜矣。鄭意謂其未減﹐又減晝五刻以增之﹐是鄭之妄說耳。漏刻之數﹐見在史官﹐古今歷者﹐莫不符合。鄭君獨有此異﹐不可彊爲之辭。案挈壺之職惟言分以日夜﹐不言告時於朝。《春官﹟雞人》云「凡國事爲期﹐則告之時。」注云「象雞知時。」然則告時於朝﹐乃是雞人。此言挈壺告時者﹐以序云「興居無節﹐挈壺氏不能掌其職」﹐明是挈壺告之失時﹐故令朝廷無節也。蓋天子備官﹐挈壺掌漏﹐雞人告時﹐諸侯兼官﹐不立雞人﹐故挈壺告也。《庭燎》箋云「王有雞人之官。」是鄭意以爲﹐惟王者有雞人﹐諸侯則無也。○傳「辰﹐時。夙﹐早。莫﹐晚」。○正義曰﹕《釋訓》云「不辰﹐不時也。」是辰爲時也。「夙﹐早」﹐《釋注》文。暮與早對﹐故爲晚。

《東方未明》三章﹐章四句。

卷五五之二

卷五五之二

《南山》﹐刺襄公也。鳥獸之行﹐淫乎其妹﹐大夫遇是惡﹐作詩而去之。襄公之妹﹐魯桓公夫人文姜也。襄公素與淫通。及嫁﹐公謫之。公與夫人如齊﹐夫人愬之襄公。襄公使公子彭生乘公而搤殺之﹐夫人久畱於齊。莊公卽位後乃來﹐猶復會齊侯於禚﹐於祝丘﹐又如齊師。齊大夫見襄公行惡如是﹐作詩以刺之。又非魯桓公不能禁制夫人而去之。○之行﹐下孟反。謫﹐直革反﹐責也﹐又張革反。乘﹐繩證反﹐一本作「彭生乘公」﹐乘則依字讀。搤﹐於革反﹐《說文》云「捉也。」《公羊傳》云「拉公幹而殺之。」沈又烏詣反。拉音郎答反。復﹐扶又反﹐下皆同。禚音灼﹐地名。行惡﹐下孟反﹐下「之行」皆同。

﹝疏﹞「《南山》四章﹐章六句」至「去之」。○正義曰﹕作《南山》詩者﹐刺襄公也。以襄公爲鳥獸之行。鳥獸淫不避親﹐襄公行如之﹐乃淫於己之親妹﹐人行之惡﹐莫甚於此。齊國大夫逢遇君有如是之惡﹐故作詩以刺君。其人恥事無道之主﹐旣作此詩﹐遂棄而去之。此妹旣嫁於魯襄公﹐猶尙淫之。亦猶魯桓不禁﹐使之至齊﹐故作者旣刺襄公﹐又非魯桓。經上二章刺襄公淫乎其妹﹐下二章責魯桓縱恣文姜。序以主刺襄公﹐故不言魯桓。大夫遇是惡﹐作詩而去之﹐言作詩之意﹐以見君惡之甚﹐於經無所當也。○箋「襄公」至「去之」。○正義曰﹕以《獘笱》《猗嗟》之序﹐知襄公所淫之妹﹐文姜是也。桓十八年《左傳》云「公與夫人姜氏如齊。齊侯通焉。公謫之。以告。夏四月丙子﹐享公。使公子彭生乘公﹐公薨於車。」莊元年《公羊傳》云「夫人譖公於齊侯。公曰﹕『同非吾子﹐齊侯之子也。』齊侯怒。與之飲酒。於其出焉﹐使公子彭生送之﹐於其乘焉﹐拉幹而殺之。」是公謫文姜﹐彭生搤殺公之事也。《春秋經》桓三年「秋﹐公子翚如齊逆女。九月﹐夫人姜氏至自齊」﹐是文姜以桓三年歸魯也。《左傳》於桓十八年「如齊」之下始云「齊侯通焉」。箋知素與淫通者﹐以奸淫之事生於聚居﹐不宜旣嫁始然﹐故知未嫁之前﹐素與淫通也。且桓六年九月經書「丁卯﹐子同生」﹐卽莊公也。《猗嗟序》稱「人以莊公爲齊侯之子」﹐《公羊傳》稱桓公云「同非吾子」﹐明非如齊之後始與齊侯通也。但《左傳》爲「公謫」張本﹐故於「如齊」之下始言「齊侯通」耳。《公羊》「拉幹而殺之」﹐《史記》稱「使公子彭生抱魯桓公上車﹐摺其脇﹐公死於車」﹐摺與拉音義同。彼皆言拉殺﹐此言搤殺者﹐《說文》云「搤﹐捉也。」何休云「幹脇拉折聲。」正謂手捉其脇而折﹐拉然爲聲﹐此指言殺狀﹐故言搤也。夫人以桓十八年與公如齊﹐經書「公之喪至自齊」﹐傳不言文姜來歸。莊元年傳云「不書卽位﹐文姜出故也。」莊公卽位之時﹐猶在齊未來﹐故言「夫人久畱於齊﹐莊公卽位後乃來」也。其來年月﹐三傳無文。莊元年經書「三月﹐夫人遜於齊」﹐《公羊傳》云「夫人固在齊矣。其言遜何﹖念母也。正月以存君﹐念母以首事。」何休及賈逵﹑服虔皆以爲﹐桓公之薨﹐至是年三月期而小祥﹐公憂思少殺﹐念及於母﹐以其罪重﹐不可以反之﹐故書「遜於齊」耳。其實先在於齊﹐本未歸也。至二年﹐「夫人會齊侯於禚」﹐是從魯往之﹐則於會之前已反魯矣。服虔云蓋魯桓公之喪從齊來﹐以文姜爲二年始來。杜預以莊元年歲首卽位之時﹐文姜來﹐公以母出之故﹐不忍卽位。文姜於時感公意而來。旣至﹐爲魯人所尢﹐故三月又遜於齊。謂文姜來而復去﹐非先在齊。二者說𨿽不同﹐皆是莊公卽位之後乃來也。杜預創爲其說﹐前儒盡不然也。鄭於《喪服小記》之注引《公羊》正月存親之事﹐則亦同於賈﹑服﹐至二年乃歸也。《春秋》經「莊二年﹐夫人姜氏會齊侯於禚。四年﹐夫人姜氏享齊侯於祝丘。五年﹐夫人姜氏如齊師。」是夫人復會齊侯﹑如齊師也。以言齊侯淫於其妹﹐終說其淫之事。若然﹐按經「莊七年春﹐夫人姜氏會齊侯於防。冬﹐夫人姜氏會齊侯於穀」﹐亦是淫事。此不言者﹐略舉其先三會﹐以包其後二會也。以《左傳》於「會禚」之下「書姦也」﹐於會防之下言「齊志也」﹐杜預以爲﹐意出於夫人則云「書姦」﹐意出於齊侯則云「齊志」。傳舉二端﹐其餘皆從之﹐則「祝丘」與「如齊師」﹐姦由從夫人﹔「防」﹑「穀」﹐姦發於齊侯。鄭意或亦當然。今此箋又以經有非魯桓之事﹐而序不言之﹐據夫人發文﹐故申其意﹐言大夫見襄公行惡如是﹐作詩以刺之﹔又非魯桓公不能禁制文姜。言詩經有此二意也。而云「去之」者﹐疊序「去之」文﹐謂棄齊而去。

南山崔崔﹐雄狐綏綏。興也。南山﹐齊南山也。崔崔﹐髙大也。國君尊嚴﹐如南山崔崔然。雄狐相隨﹐綏綏然無別﹐失陰陽之匹。箋云﹕雄狐行求匹耦於南山之上﹐形貌綏綏然。興者﹐諭襄公居人君之尊﹐而爲淫泆之行﹐其威儀可恥惡如狐。○崔﹐子𨿽反﹐又音佳。別﹐彼列反。泆音逸﹐下同。惡﹐烏路反﹐又如字。○魯道有蕩﹐齊子由歸。蕩﹐平易也。齊子﹐文姜也。箋云﹕婦人謂嫁曰歸。言文姜旣以禮從此道嫁於魯侯也。○蕩﹐徒黨反﹐徐敕黨反。易﹐夷豉反。旣曰歸止﹐曷又懷止﹖懷﹐思也。箋云﹕懷﹐來也。言文姜旣曰嫁於魯侯矣﹐何復來爲乎﹖非其來也。

﹝疏﹞「南出」至「懷止」。○毛以爲﹐南山﹑雄狐﹐各自爲諭。言南山髙大崔崔然﹐以諭國君之位尊髙如山也。雄狐相隨綏綏然﹐雄當配雌﹐理亦當然也。今二雄無別﹐失陰陽之匹﹐以諭夫當配妻。今襄公兄與妹淫﹐亦失陰陽之匹。以襄公居尊位而失匹配﹐故舉淫事以責之。言魯之道路有蕩然平易﹐齊侯之子女文姜用此道而歸嫁於魯。旣曰歸於魯止﹐自有夫矣﹐襄公何爲復思之止﹖而與之會﹐爲此淫乎﹖○鄭以爲﹐狐在山上爲諭﹐言南山髙大崔崔然﹐有雄狐在此山上﹐以求配耦﹐形貌綏綏然﹐其狀可恥惡也。諭說在箋。旣言公淫可惡﹐又責文姜會公。言魯之道路有蕩然而平易﹐齊子文姜從此道而歸於魯。旣曰歸於魯止﹐當專意事夫﹐何爲又復來止﹖責文姜之來會襄公也。○傳「南山」至「之匹」。○正義曰﹕詩人自歌土風﹐山川不出其境﹐故云「南山﹐齊南山」。舉南山形貌髙大崔崔然﹐故知諭國君之位尊嚴﹐言其髙大如南山也。綏綏是匹行之貌﹐今言雄狐相隨綏綏然﹐明是二雄狐相匹﹐故云雄狐綏綏然﹐是二狐俱雄﹐無有別異﹐失陰陽之匹﹐以諭兄與妹淫﹐亦失陰陽之匹也。今定本云「失陰陽之正」﹐義亦通也。檢此傳文﹐無狐在山上之意﹐則各自爲諭﹐異於鄭也。對文則飛曰雌雄﹐走曰牝牡。散則可以相通。《牧誓》曰「牝雞之晨」﹐飛得稱牝﹐明走得稱雄。僖十五年《左傳》稱「秦伯伐晉﹐筮之遇蠱﹐其繇曰﹕『獲其雄狐。』」亦謂牡爲雄﹐與此同也。○箋「雄狐」至「如狐」。○正義曰﹕箋以南山﹑雄狐文勢相連﹐則是狐在山上﹐不宜別以爲諭。又狐必雄雌相從﹐無二雄相隨之理﹐故以爲狐求匹耦於南山之上﹐諭襄公淫泆於人君之位﹐其可恥惡如狐貌。以狐比之﹐《有狐》之傳以「綏綏﹐匹行之貌」﹐則此言綏綏亦匹行之貌。言求匹耦者﹐正謂無雌相隨﹐是求匹耦也。在髙顯之處﹐使人見之﹐是謂可惡也。○傳「蕩平」至「文姜」。○正義曰﹕以其說道路之貌﹐故以蕩爲平易﹐言地平而易﹐無險難也。文姜﹐齊女﹐故謂之齊子。傳於詩「由」多訓爲「用」﹐此當言用此道以歸魯也。○傳「懷﹐思」。○正義曰﹕《釋詁》文。王肅云「文姜旣嫁於魯﹐適人矣﹐何爲復思與之會而淫乎﹖」○箋「懷來」至「其來」。○正義曰「懷﹐來」﹐《釋言》文。以歸止謂文姜歸﹐則懷止亦謂文姜懷﹐不宜謂襄公思﹐故易傳以爲非責文姜之來也。

葛屨五兩﹐冠緌雙止。葛屨﹐服之賤者。冠緌﹐服之尊者。箋云﹕葛屨五兩﹐諭文姜與侄娣及傅姆同處。冠緌﹐諭襄公也。五人奇﹐而襄公往﹐從而雙之。冠屨不宜同處﹐猶襄公﹑文姜不宜爲夫婦之道。○屨﹐九具反。兩﹐王肅如字﹐沈音亮。緌﹐如誰反。傅姆﹐上音付﹐下音茂。處﹐昌慮反﹐下同。奇﹐居宜反。魯道有蕩﹐齊子庸止。庸﹐用也。旣曰庸止﹐曷又從止﹖箋云﹕此言文姜旣用此道嫁於魯侯﹐襄公何復送而從之﹐爲淫泆之行﹖

﹝疏﹞「葛屨」至「從止」。○正義曰﹕屨以兩隻爲具﹐五爲數之奇。言葛屨服之賤﹐𨿽有五兩﹐其數𨿽奇﹐以寇緌往配而雙止﹐則非其宜﹐以諭文姜是襄公之妹﹐𨿽與侄娣傅姆有五人矣﹐其數𨿽奇﹐以襄公往配而雙之﹐亦非其宜。襄公﹐兄也﹔文姜﹐妹也﹐兄妹相配﹐是非其宜。旣云不宜相配﹐又責非理爲淫。魯之道路有蕩然平易﹐齊子文姜用此道以歸魯止﹐旣曰用此道以歸魯止﹐彼自有夫﹐襄公何爲復從雙止﹖責其復從文姜爲淫泆之行。○傳「葛屨」至「尊者」。○正義曰﹕賤宜對貴﹐尊當對卑。在身之服﹐上尊下卑。葛屨服之於足﹐葛又物之賤者﹐故以賤言之﹔冠緌服之於首﹐是服之最尊﹐所用之物貴﹐故以尊言之﹐亦令其貴賤尊卑互相見也。○箋「葛屨」至「之道」。○正義曰﹕屨必兩隻相配﹐故以一兩爲一物。緌必屬之於冠﹐故冠緌其爲一同。葛屨言五﹐冠緌言雙﹐由是五爲奇﹐故欲雙之使耦也。奇﹐大數矣﹐獨舉五而言﹐明五必有象﹐故以諭文姜與侄娣傅姆五人俱是婦人﹐不宜以襄公往雙之。云其數奇﹐以經有「五兩」﹐故以五人解之。莊十九年《公羊傳》曰「諸侯一娶九女﹐二國往媵之﹐皆有侄娣從。侄者何﹖兄之子。娣者何﹖女弟也。」是諸侯夫人有侄有娣也。襄三十年《公羊傳》曰「宋災﹐伯姬存焉。有司請出。伯姬曰﹕『吾聞之﹐婦人夜出﹐不見傅姆不下堂。』傅至﹐姆未至﹐逮火而死。」是諸侯夫人有傅﹑姆也。《士昏禮》云「姆在其右。」注云「姆﹐婦人年五十無子﹐出而不復嫁﹐能以婦道教人者﹐若今時乳母矣。」士妻之姆如此﹐則諸侯夫人其姆亦當然也。《內則》云「女子十年不出﹐傅姆教之﹐執麻枲﹐治絲繭。」則傅是姆類﹐亦當以婦人老者爲之矣。何休云「選老大夫爲傅﹐大夫妻爲姆。」以男子爲傅﹐《書傳》未有云焉。且大夫之妻當自處家﹐無由從女而嫁﹐使夫人動輒待之﹐何休之言﹐非禮意也。冠屨貴賤﹐不宜同處﹐由襄公與文姜﹐兄之與妹﹐不宜爲夫婦之道。又襄公止復文姜耳﹐傳不言淫其侄娣﹐又傅﹑姆老人﹐非襄公儔類﹐而云襄公雙之者﹐正以侄﹑娣﹑傅﹑姆與文姜同是婦人﹐聚居一處﹐襄公乃以男子廁入其中﹐不宜與妹相耦。作者指言其不宜雙文姜耳﹐非謂襄公於五人皆淫之。○箋「此言」至「之行」。○正義曰﹕上言曷又懷止﹐箋謂責文姜之來。此言曷又從止﹐以爲責襄公從之者﹐以「懷止」與「歸止」文連﹐歸是文姜歸魯﹐故知懷是文姜來齊。此與「庸止」文連﹐庸是用道而往﹐則從是逐後從之﹐故知責襄公從之。言以意從送﹐與之爲淫耳﹐非謂從之至魯也。

蓺麻如之何﹖衡從其畝。蓺﹐樹也。衡獵之﹐從獵之﹐種之然後得麻。箋云﹕樹麻者必先耕治其田﹐然後樹之﹐以言人君取妻必先議於父母。○蓺﹐魚世反﹐本或作「藝」﹐技藝字耳。衡音橫﹐注同﹐亦作「橫」字﹐又一音如字﹐「衡」卽訓爲「橫」。《韓詩》云「東西耕曰橫。」從﹐足容反﹐注同。《韓詩》作「由」﹐云「南北耕曰由。」取妻如之何﹖必告父母。必告父母廟。箋云﹕取妻之禮﹐議於生者﹐卜於死者﹐此之謂告。○取﹐七諭反﹐注下皆同。旣曰告止﹐曷又鞠止﹖鞠﹐窮也。箋云﹕鞠﹐盈也。魯侯女旣告父母而取﹐何復盈從令至於齊乎﹖非魯桓。○鞠﹐居六反。令﹐力呈反﹐下同。

﹝疏﹞「蓺麻」至「鞠止」。○毛以爲﹐種麻之法如之何乎﹖必橫縱獵其田畝﹐種之然後得麻﹐以興娶妻之法如之何乎﹖必告廟﹐啟其父母﹐娶之然後得妻。魯桓旣曰告廟而娶得之止﹐宜以婦道禁之﹐何爲又使窮極邪意而至齊乎﹖止責魯桓不禁制文姜。鄭惟以「鞠」爲「盈」爲異﹐餘同。○傳「蓺樹」至「得麻」。○正義曰﹕此云「蓺麻」﹐后稷《生民》云「蓺之荏菽」﹐《大司徒》云「教稼穡樹蓺」﹐則樹蓺皆種之別名﹐故云蓺猶樹也。在田逐禽謂之獵﹐則獵是行步踐屨之名。衡﹐古橫字也。衡獵之﹐縱獵之﹐謂旣耕而東西踐躡槪摩之也。古者推耒耜而耕﹐不宜縱橫耕田﹐且《書傳》未有謂耕爲獵者﹐故知是摩獵之也。今定本云「重之然後得麻」﹐義𨿽得通﹐不如爲「種」字也。○箋「取妻」至「謂告」。○正義曰﹕傳以經云「必告父母」﹐嫌其惟告生者﹐故云「必告父母之廟」。箋又嫌其惟告於廟﹐故云「議於生者﹐卜於死者」﹐以足之。婚有納吉之禮﹐卜而得吉﹐使告女家﹐是娶妻必卜之。《士冠禮》云「筮於廟門」﹐明卜亦在廟也。《曲禮》云「男女非有行媒﹐不相知名」﹐故齊戒以告鬼神。昭元年《左傳》說楚公子圍將娶妻於鄭﹐其辭云「圍布幾筵﹐告於莊﹑恭之廟而來。」是娶妻自有告廟之法。而箋必以爲卜者﹐以納吉爲六禮之一﹐故舉卜言之。案《婚禮》受納采之禮云「主人筵於戶西。」注云「主人﹐女父也。筵﹐爲神布席也。將以先祖之遺體許人﹐故受其禮於廟也。」其後諸禮皆轉以相似﹐則禮法皆告廟矣。女家尙每事告廟﹐則夫家將行六禮﹐皆告於廟﹐非徒一卜而已。明以卜爲大事﹐故特言之。○傳「鞠﹐窮」。○正義曰﹕《釋言》文。傳意當謂魯桓縱恣文姜﹐使窮極邪意也。○箋「鞠盈」至「魯桓」。○正義曰﹕《釋詁》文。箋以此責魯桓之辭﹐不宜惟言文姜之窮極邪意﹐故易傳以爲盈﹐責魯桓之盈縱文姜﹐不禁制之。

析薪如之何﹖匪斧不克。克﹐能也。箋云﹕此言析薪必待斧乃能也。○析﹐星歷反。取妻如之何﹖匪媒不得。箋云﹕此言取妻必待媒乃得也。旣曰得止﹐曷又極止﹖極﹐至也。箋云﹕女旣以媒得之矣﹐何不禁制﹐而恣極其邪意﹐令至齊乎﹖又非魯桓。

﹝疏﹞「析薪」至「極止」。○正義曰﹕言析薪之法如之何乎﹖非用斧不能斫之﹐以興娶妻之法如之何乎﹖非使媒不能得之。魯桓旣曰使媒得之止﹐宜以婦道禁之﹐何爲窮極邪意而至齊止﹖又責魯桓不禁制文姜也。○傳「極﹐至」。○正義曰﹕《釋詁》文。箋言「恣極邪意﹐令至齊」者﹐中說極爲至之義﹐恣解義之言﹐非經中極也。

《南山》四章﹐章六句。

《甫田》﹐大夫刺襄公也。無禮義而求大功﹐不修徳而求諸侯﹐志大心勞﹐所以求者非其道也。

﹝疏﹞「《甫田》三章﹐章四句」至「其道」。○正義曰﹕《甫田》詩者﹐齊之大夫所作以刺襄公也。所以刺之者﹐以襄公身無禮義﹐而求己有大功﹐不能自修其徳﹐而求諸侯從己。有義而後功立﹐惟徳可以來人。今襄公無禮義﹑無徳﹐諸侯必不從之。其志望大﹐徒使心勞﹐而公之所求者非其道也。大夫以公求非其道﹐故作詩以刺之。求大功與求諸侯﹐一也﹐若諸侯從之﹐則大功克立﹐所從言之異耳。求大功者﹐欲求爲霸主也。天子衰﹐諸侯興﹐故曰霸。《中候》「霸免」﹐注云「霸﹐猶把也﹐把天子之事。」於時王室微弱﹐諸侯無主﹐齊是大國﹐故欲求之。鄭以《國語》云「齊莊﹑僖於是乎小伯」﹐韋昭曰「小伯主諸侯盟會。襄卽莊孫﹑僖子﹐以父祖已作盟會之長﹐可以爲霸業之基。又自以國大民眾﹐負恃彊力﹐故欲求爲霸也。至其弟桓公﹐卽求而得之。」是齊國可以爲霸﹐但襄公無徳而不可求耳。上二章刺其求大功﹐卒章刺其不能修徳﹐皆言其所求非道之事。「勞心忉忉」﹐是志大心勞。

無田甫田﹐維莠驕驕。興也。甫﹐大也。大田過度﹐而無人功﹐終不能獲。箋云﹕興者﹐諭人君欲立功致治﹐必勤身修徳﹐積小以成髙大。○莠﹐羊九反。無田﹐音佃﹐下同。治﹐直吏反。無思遠人﹐勞心忉忉。忉忉﹐憂勞也。箋云﹕言無徳而求諸侯﹐徒勞其心忉忉耳。○忉音刀。

﹝疏﹞「無田」至「忉忉」。○正義曰﹕上田謂墾耕﹐下田謂土地。以襄公所求非道﹐故設辭以戒之。言人治田﹐無得田此大田﹐若大田過度﹐力不充給﹐田必蕪穢﹐維有莠艸驕驕然。以諭公無霸徳﹐思念遠人﹐若思彼遠人﹐徳不致物﹐人必不至﹐維勞其心忉忉然。言人之欲種田求穀﹐必準功治田﹐穀乃可獲﹐諭人君欲立功致治﹐必勤身修徳﹐功乃可立。無徳而求諸侯﹐徒勞其心也。責襄公之妄求諸侯也。○傳「甫田」至「能獲」。○正義曰「甫﹐大」﹐《釋詁》文。言「無田甫田」﹐猶《多方》云「宅爾宅田」。爾田﹐今人謂佃﹐食古之遺語也。禁人言「無田甫田」﹐猶下句云「無思遠人」。無田與無思相對爲諭。《周禮》授民田﹐「上地家百畝﹐中地家二百畝﹐下地家三百畝」。謂其人力堪治﹐故禮以此爲度。過度﹐謂過此數而廣治田也。○傳「忉忉﹐憂勞」。○正義曰﹕《釋訓》云「忉忉﹐憂也。」以言勞心﹐故云「憂勞也」。

無田甫田﹐維莠桀桀。桀桀﹐猶驕驕也。○桀﹐居竭反﹐徐又居謁反。無思遠人﹐勞心怛怛。怛怛﹐猶忉忉也。○怛﹐旦末反。

婉兮孌兮﹐總角丱兮。「未幾見兮﹐突而弁兮﹗婉孌﹐少好貌。總角﹐聚兩髦也。丱﹐幼稚也。弁﹐冠也。箋云﹕人君內善其身﹐外修其徳﹐居無幾何﹐可以立功﹐猶是婉孌之童子﹐少自修飾﹐丱然而稚﹐見之無幾何﹐突耳加冠爲成人也。○婉﹐於阮反。孌﹐力轉反。緫﹐本又作揔﹐子孔反。丱﹐古患反。幾﹐居豈反﹐注同。「見兮」﹐一本作「見之」。突﹐吐活反﹐注同﹔《方言》云「凡卒相見謂之突」﹐吐訥反。弁﹐皮眷反。髦音毛。少﹐詩照反。

﹝疏﹞「婉兮」至「弁兮」。○正義曰﹕言有童子婉然而少﹐孌然而好兮﹐緫聚其發﹐以爲兩角丱然兮﹐幼稚如此。與別﹐未經幾時而更見之﹐突然已加冠弁爲成人兮。言童子少自修飾﹐未幾時而卽得成人﹐以諭人君能善身修徳﹐未幾時而可以立功。今君不修其徳﹐欲求有功﹐故刺之。○傳「婉孌」至「弁冠」。○正義曰﹕《候人》傳曰「婉﹐少貌。孌﹐好貌。」此並訓之﹐故言少好貌。《內則》云「男女未冠笄者﹐緫角﹐衿纓。」冠所以覆發﹐未冠則緫角﹐故知「緫角﹐聚兩髦」﹐言緫聚其髦以爲兩角也。「丱兮」與「緫角」共文﹐故爲幼稚。《周禮》掌冠冕者﹐其職謂之弁師﹐則弁者冠之大號﹐故爲弁冠也。《士冠禮》及《冠義》記士之冠云「始加緇布冠﹐次加皮弁﹐次加爵弁。三加而後字之﹐成人之道也。」然則士有三加冠。此言「突若弁兮」﹐指言童子成人加冠而已﹐不主斥其一冠也。若猶耳也﹐故箋言「突耳加冠爲成人」。《猗嗟》「頎若」﹐言若者﹐皆然耳之義﹐古人語之異耳。定本云「突而弁兮」﹐不作「若」字。

《甫田》三章﹐章四句。

《盧令》﹐刺荒也。襄公好田獵畢弋而不修民事﹐百姓苦之﹐故陳古以風焉。畢﹐噣也。弋﹐繳射也。○令音零。下同。好﹐呼報反。風﹐福鳳反。噣﹐直角反﹐本亦作「濁」。畢﹐星名﹐何音犢。繳音灼。

﹝疏﹞「《盧令》三章﹐章二句」至「風焉」。○正義曰﹕作《盧令》詩者﹐刺荒也。所以刺之者﹐以襄公性好田獵﹐用畢以掩兔﹐用弋以射雁。好此遊田逐禽﹐而不修治民之事﹐國內百姓皆患苦之﹐故作是詩﹐陳古者田獵之事﹐以風刺襄公焉。經三章﹐皆言有徳之君﹐順時田獵﹐與百姓共樂之事。○箋「畢﹐噣。弋﹐繳射」。○正義曰﹕《釋天》云「噣謂之畢。」李巡曰「噣﹐陰气獨起﹐陽气必止﹐故曰畢。畢﹐止也。」孫炎曰「掩兔之畢﹐或謂之噣﹐因名星雲。」郭璞曰「掩兔之畢﹐或呼爲噣﹐因星形以名之。」《月令》注云「网小而柄長謂之畢。」然則此器形似畢星﹐孫謂以网名畢﹐郭謂以畢名网。郭說是也。出繩系矢而射鳥﹐謂之繳射也。

盧令令﹐其人美且仁。盧﹐田犬。令令﹐纓環聲。言人君能有美徳﹐盡其仁愛﹐百姓欣而奉之﹐愛而樂之。順時遊田﹐與百姓共其樂﹐同其獲﹐故百姓聞而說之﹐其樂令令然。○纓﹐於盈反﹐又於政反。樂音洛﹐下同。說音悅。

﹝疏﹞「盧令」至「且仁」。○正義曰﹕言古者有徳之君﹐順時田獵﹐與百姓共樂同獲﹐百姓聞而悅之。言吾君之盧犬﹐其環鈴鈴然爲聲。又美其君﹐言吾君其爲人也﹐美好且有仁恩。言古者賢君田獵﹐百姓愛之﹐刺今君田獵﹐則百姓苦之。○傳「盧田」至「令令然」。○正義曰﹕犬有田犬﹑守犬。《戰國策》云「韓國盧﹐天下之駿犬也。東郭逡﹐海內之狡兔。韓盧逐東郭﹐繞山三﹐越岡五﹐兔極於前﹐犬疲於後﹐俱爲田父之所獲。」是盧爲田犬也。此言「鈴鈴」﹐下言「環」﹑「鋂」﹐鈴鈴卽是環﹑鋂聲之狀。環在犬之頷下﹐如人之冠纓然﹐故云「纓環聲」也。言人君有美徳﹐以下言百姓所以悅君之意。《孟子﹟謂梁惠王》曰「今王田獵於此﹐百姓聞王車馬之音﹐見羽旄之美﹐舉疾首蹙頞而相告曰﹕『吾王好田獵﹐夫何使我至於此極也﹖父子不相見﹐兄弟妻子離散。』此無他﹐不與民同樂也。今王田獵於此﹐百姓聞王車馬之音﹐見羽旄之美﹐舉忺忺然有喜色而相告曰﹕『吾王庶幾無疾病與﹐何能田獵也﹖』此無他﹐與民同樂也。」則百姓悅之也。今定本云「諭人君能有美徳」﹐「諭」字誤也。

盧重環﹐重環﹐子母環也。○重﹐直龍反﹐下同。其人美且鬈。鬈﹐好貌。箋云﹕鬈讀當爲權。權﹐勇壯也。○鬈音權﹐《說文》云「發好貌。」

﹝疏﹞箋「鬈讀」至「勇壯」。○正義曰﹕箋以諸言且者﹐皆辭兼二事﹐若鬈是好貌﹐則與美是一也。「且仁」﹑「且偲」﹐旣美而復有仁才﹐則「且鬈」不得爲好貌﹐故易之。《巧言》云「無拳無勇。」其文相連﹐是鬈爲勇壯也。以君能盡其仁愛﹐與百姓同樂﹐故美其「且仁」。以君身有勇壯﹐能捕取猛獸﹐故美其「且鬈」。以君善於射禦﹐多有才能﹐故美其「且偲」。皆是獵時之事﹐故歷言之。《大叔於田敍》云「叔多才而好勇」﹐亦謂獵時有才勇也。

盧重鋂﹐鋂﹐一環貫二也。○鋂音梅。其人美且偲。偲﹐才也。箋云﹕才﹐多才也。○偲﹐七才反﹐《說文》云「彊也。」

﹝疏﹞傳「鋂﹐一環貫二」。○正義曰﹕上言重環﹐謂「環相重」﹐故知謂「子母環」﹐謂大環貫一小環也。「重鋂」與「重環」別﹐則與子母之環文當異﹐故知「一環貫二」﹐謂一大環貫二小環也。《說文》亦云「鋂﹐環也﹐一環貫二。」

《盧令》三章﹐章二句。

《敝笱》﹐刺文姜也。齊人惡魯桓公微弱﹐不能防閒文姜﹐使至淫亂﹐爲二國患焉。○敝笱﹐婢世反﹐徐符滅反﹐本又作「獘」﹐敗也。笱音古口反﹐取魚器也。惡﹐烏路反。

﹝疏﹞「《敝笱》三章﹐章四句」至「患焉」。○正義曰﹕作《敝笱》詩者﹐刺文姜也。所以刺之者﹐文姜是魯桓夫人﹐齊人惡魯桓公爲夫微弱﹐不能防閒文姜﹐使至於齊﹐與兄淫亂﹐爲二國之患焉﹐故刺之也。文姜淫亂﹐由魯桓微弱使然。經三章﹐皆是惡魯桓以刺文姜之辭。《夏官﹟虎賁氏》云「捨則守王閒。」注云「捨﹐王出所止宿處也。閒﹐梐枑也。」《天官﹟掌捨》「掌王之會同之舍﹐設梐枑再重」﹐杜子春云「梐枑謂行馬。玄謂行馬再重者﹐以周衛有外內列。周衛﹐防守之物﹐名之曰閒。」則閒亦防禁之名﹐故此及《猗嗟》之序皆防閒並言之也。齊則襄公通妹﹐魯則夫人外淫。桓公見殺於齊﹐襄公惡名不滅﹐是爲二國患也。文姜旣嫁於魯﹐齊人不當刺之﹐由其兄與妹淫﹐齊人惡君而復惡文姜﹐亦所以刺君﹐故編之爲襄公詩也。

敝笱在梁﹐其魚魴鰥。興也。鰥﹐大魚。箋云﹕鰥﹐魚子也。魴也﹐鰥也﹐魚之易制者﹐然而敝敗之笱不能制。興者﹐諭魯桓微弱﹐不能防閒文姜﹐終其初時之婉順。○魴音房。鰥﹐毛古頑反﹐鄭古魂反。易﹐夷豉反。齊子歸止﹐其從如雲。如雲﹐言盛也。箋云﹕其從﹐侄娣之屬。言文姜初嫁於魯桓之時﹐其從者之心意如雲然。云之行﹐順風耳。後知魯桓微弱﹐文姜遂淫恣﹐從者亦隨之爲惡。○從﹐才用反﹐注下皆同。

﹝疏﹞「敝笱」至「如雲」。○毛以爲﹐笱者捕魚之器。獘敗之笱在於魚梁﹐其魚乃是魴鰥之大魚﹐非獘敗之笱所能制﹐以諭微弱之君爲其夫婿﹐其妻乃是彊盛之齊女﹐非微弱之夫所能制﹐刺魯桓之微弱﹐不能制文姜也。又言文姜難制之意。齊子文姜初歸於魯國止﹐其從者庶姜庶士﹐其數眾多如雲然﹐以此彊盛﹐故魯桓不能禁也。○鄭以爲﹐獘敗之笱在於魚梁﹐其魚乃是魴鰥之小魚。魴鰥自是魚之易制者﹐但笱以獘敗﹐不能制﹐以諭文姜是婦人之易制者﹐但由魯桓以微弱不能制。由其不制文姜﹐故令從者亦惡。齊子文姜初歸於魯國止﹐其從者之心如雲然。云行順風東西﹐從者隨嫡善惡﹐由文姜淫泆﹐故從者亦淫。○傳「鰥﹐大魚」。○正義曰﹕《孔叢子》云「衛人釣於河﹐得鰥魚焉﹐其大盈車﹐子思問曰﹕『如何得之﹖』對曰﹕『吾下釣垂一魴之餌﹐鰥過而不視。又以豚之半﹐鰥則吞矣。』子思嘆曰﹕『魚貪餌以死﹐士貪祿以亡。』」是鰥爲大魚也。傳以鰥爲大魚﹐則以大爲諭。王肅言「魯桓之不能制文姜﹐若獘笱之不能制大魚也。」○箋「鰥魚」至「婉順」。○正義曰「鰥﹐魚子」﹐《釋魚》文。李巡曰「凡魚之子總名鯤也。鯤﹑鰥字異﹐蓋古字通用。或鄭本作『鯤』也。《魯語》云﹕『宣公夏濫於泗淵﹐裏革斷其罟而棄之﹐曰﹕魚禁鯤﹤魚面﹥﹐鳥翼鷇卵﹐蕃庶物也。』」是亦以鯤爲魚子也。毛以鯤爲大魚﹐鄭以鯤爲魚子而與魴相配﹐則魴之爲魚﹐中魚也﹐故可以爲大亦可以爲小。陸機《疏》云「魴﹐今伊﹑洛﹑濟﹑潁魴魚也﹐廣而薄﹐肥恬而少力﹐細鱗﹐魚之美者。遼東梁水魴特肥而厚﹐尢美於中國魴﹐故其鄕語曰『居就糧梁水魴』是也。」箋以一鰥若大魚﹐則彊笱亦不能制﹐不當以獘敗爲諭。且魴﹑鯤非極大之魚﹐與鰥不類﹐故易傳以爲小魚易制﹐諭文姜易制﹐但魯桓微弱﹐不能防閒文姜﹐使終其初時之婉順。文姜素與兄淫﹐而云「初時婉順」者﹐在齊𨿽則先淫﹐至魯必將攺矣﹐但知桓公微弱﹐後復更爲淫耳。○傳「如雲﹐言盛」。○正義曰﹕傳以如雲言盛﹐謂其從者多﹐彊盛而難制。孫毓云「齊爲大國﹐初嫁寵妹﹐庶姜庶士盛如雲雨﹐故妹來自由﹐桓公不能禁制。」言從者之盛﹐傳意當然。文姜歸魯之日﹐襄公未爲君﹐言寵妹則非也。○箋「其從」至「爲惡」。○正義曰﹕侄娣之外﹐更當有侍禦賤妾﹐故云「其從﹐侄娣之屬」。箋以作詩者主刺文姜之惡﹐而言其從如雲﹐明以文姜惡甚﹐疾其敗損族類﹐故易傳以爲從者亦隨文姜爲惡。

敝笱在梁﹐其魚魴鱮。魴鱮﹐大魚。箋云﹕鱮﹐似魴而弱鱗。○鱮﹐象呂反﹐《廣雅》云「鰱也」﹐音連。

﹝疏﹞箋「鱮﹐似魴而弱鱗」。○正義曰﹕陸機《疏》云「鱮似魴﹐厚而頭大﹐魚之不美者﹐故里語曰『网魚得鱮﹐不如啗茹』。其頭尢大而肥者﹐徐州人謂之鰱﹐或謂之鱅。幽州人謂之鴞﹤後鳥﹥﹐或謂之胡鱅。」

齊子歸止﹐其從如雨。如雨﹐言多也。箋云﹕如雨﹐言無常﹐天下之則下﹐天不下則止﹐以言侄娣之善惡﹐亦文姜所使止。

﹝疏﹞箋「如雨」至「使止」。○正義曰﹕侄娣之善惡﹐亦文姜所使﹐今定本云「所使止」﹐於義是也。

敝笱在梁﹐其魚唯唯。唯唯﹐出入不制。箋云﹕唯唯﹐行相隨順之貌。○唯唯﹐維癸反﹐沈養水反﹐《韓詩》作「遺遺」﹐言不能制也。

﹝疏﹞傳「唯唯﹐出入不制」。○正義曰﹕上二章言魚名﹐此章言魚貌﹐令其上下相充也。唯唯﹐正是魚行相隨之貌耳。傳以獘笱不能制大魚﹐故云出入不制。箋以爲小魚﹐故行相隨順之貌。各從其義﹐故爲辭異耳。其於唯唯﹐義亦同也。

齊子歸止﹐其從如水。水﹐諭眾也。箋雲﹕水之性可停可行﹐亦言侄娣之善惡在文姜也。

《敝笱》三章﹐章四句。

《載驅》﹐齊人刺襄公也。無禮義故﹐盛其車服﹐疾驅於通道大都﹐與文姜淫播其惡於萬民焉。故猶端也。○驅﹐欺具反﹐又如字﹐下皆同﹐本亦作「駈」。播﹐波佐反。

﹝疏﹞「《載驅》四章﹐章四句」至「民焉」。○正義曰﹕《載驅》詩者﹐齊人所作以刺襄公也。刺之者﹐襄公身無禮義之故﹐乃盛飾其所乘之車與所衣之服﹐疾行驅馳於通達之道﹐廣大之都﹐與其妹文姜淫通﹐播揚其惡於萬民焉﹐使萬民盡知情﹐無慚恥﹐故刺之也。國人刺君﹐乃是常事﹐諸序未有舉國之名言其民刺君。此獨云「齊人刺襄公」者﹐以文姜魯之夫人﹐襄公往入魯境﹐以其齊﹑魯交錯﹐須言齊以辧嫌。無禮義﹐盛其車服者﹐首章次句與次章上二句是也。疾驅﹐首章上句是也。於通道大都﹐下二章上二句是也。經因駈車而言車飾﹐故先言載驅。序以美其車服然後驅之﹐且欲見其驅車所往之處﹐故令疾驅與通道大都爲句而後言之。經有車馬之飾而已﹐無盛服之事。旣美其車﹐明亦美其服﹐故協句言之。四章下二句皆言文姜來會齊侯﹐是與文姜淫之事﹐大都通道人皆見之﹐是播其惡於萬民也。○箋「故猶端」。○正義曰﹕諸言「故」者﹐多是因上文以生下事。此「故」乃與上爲句﹐非生下之辭﹐是以箋特釋之。「無禮義故」﹐猶言無禮義端﹐端謂頭緒也。《論語》「叩其兩端」﹐謂動發本末兩頭也。《標有梅》箋云「女年二十而無嫁端」﹐爲無嫁之頭緒。此亦謂無禮義之頭緒也﹐故盛服而與妹淫通也。

載驅薄薄﹐簟茀朱鞟。薄薄﹐疾驅聲也。簟﹐方文蓆也。車之蔽曰茀。諸侯之路車﹐有朱革之質而羽飾。箋云﹕此車襄公乃乘焉﹐而來與文姜會。○薄﹐普各反﹐徐扶各反。茀音弗。鞹﹐苦郭反﹐革也。魯道有蕩﹐齊子發夕。發夕﹐自夕發至旦。箋云﹕襄公旣無禮義﹐乃疾驅其乘車以入魯竟。魯之道路平易﹐文姜發夕由之往會焉﹐曾無慚恥之色。○發﹐《韓詩》云「發﹐旦也。」其乘﹐繩證反﹐或音繩。竟音境﹐本亦作「境」。易﹐夷豉反﹐下「樂易」同。

﹝疏﹞「載驅」至「發夕」。○正義曰﹕言襄公將與妹淫﹐則驅馳其馬﹐使之疾行﹐其車之聲薄薄然﹐用方文竹簟以爲車蔽﹐又有朱色之革爲車之飾。公乘此車馬往就文姜﹐魯之道路有蕩然平易﹐齊子文姜乃由此道發夕至旦來與公會。公與妹淫﹐曾無愧色﹐故刺之。○傳「薄薄」至「羽飾」。○正義曰﹕薄薄﹐車聲狀。序言疾駈﹐故云疾驅。駈與驅音義同﹐皆謂駈馬疾行也。《斯幹》說鋪席燕樂之事云「下莞上簟。」簟字從竹﹐用竹爲席﹐其文必方﹐故云方文席也。車之蔽曰茀﹐謂車之後戶也。《說文》云「鞹﹐革也。」獸皮治去毛曰革﹐鞹是革之別名。此說齊君之車﹐而云朱鞹﹐故云諸侯之路車有朱革之質而羽飾。謂以皮革爲本質﹐其上又以翟羽爲之飾也。《釋器》云「輿革﹐前謂之鞎﹐後謂之茀。」李巡曰「輿革前﹐謂輿前以革爲車飾曰鞎。茀﹐車後戶名也。」郭璞曰「鞎﹐以韋靶車軾也。茀﹐以韋靶後戶也。」又云「竹前謂之禦﹐後謂之蔽。」李巡曰「竹前﹐謂編竹當車前以擁蔽﹐名之曰禦。禦﹐止也。」孫炎曰「禦﹐以簟爲車飾也。」郭璞曰「蔽﹐以簟衣後戶也。」如《爾雅》之文﹐車前後之飾﹐皆有革有簟﹐故此說車飾云「簟茀朱鞹」也。彼文革飾後戶謂之茀﹐竹飾後戶謂之蔽﹐則茀﹑蔽異矣。此言車之蔽曰茀﹐茀﹑蔽爲一者﹐彼因革與竹別而異其文耳﹐其實革竹同飾後戶﹐俱爲車之蔽塞﹐故此傳茀﹑蔽通言之。《春官》巾車掌王后之車輅﹐有重翟﹑厭翟。《碩人》說衛侯夫人云「翟茀以朝」。是婦人之車有翟羽飾矣。經﹑傳不言諸侯路車有翟飾者﹐今傳言羽飾﹐必當有所案據﹐不知出何書也。○傳「發夕」至「至旦」。○正義曰﹕此言發夕﹐謂夕時發行﹐故爲發夕至旦。《小宛》云「明發不寐」﹐謂此至明之開發﹐未嘗寢寐﹐故爲發夕至明。所以立文不同﹐皆爲夕發至旦。○箋「襄公」至「之色」。○正義曰﹕知入魯境者﹐以下言「汶水湯湯」﹐則會在汶側。齊在魯北﹐水北曰陽。僖元年《左傳》稱公賜季友汶陽之田﹐當齊襄公之時﹐汶水之北尙是魯地﹐故知襄公乘車入魯境也。於「魯道」之下﹐卽言「發夕」﹐是則夜行在道﹐言其疾趨齊侯之意﹐故言文姜發夕而往會焉。兄則盛飾而往﹐妹則疾行會之﹐是其無慚恥之色。

四驪濟濟﹐垂轡沵沵。四驪﹐言物色盛也。濟濟﹐美貌。垂轡﹐轡之垂者。沵沵﹐眾也。箋云﹕此又刺襄公乘是四驪而來﹐徒爲淫亂之行。○驪﹐力馳反。濟﹐子禮反﹐注同。爾爾﹐本亦作「沵」﹐同﹐乃禮反。徒﹐一本作「從」﹐兩通。行﹐下孟反。魯道有蕩﹐齊子豈弟。言文姜於是樂易。然箋云﹕此豈弟猶言發夕也。豈讀當爲闓。弟﹐《古文尙書》以弟爲圉。圉﹐明也。○豈﹐開攺反﹐樂也。弟如字﹐或音待易反。樂音洛。闓音開。圉音亦。

﹝疏﹞「四驪」至「豈弟」。○毛以爲﹐襄公將與妹淫﹐乘其一駟之馬﹐皆是鐵驪之色﹐其馬濟濟然而美﹐又四馬垂其六轡沵沵然而眾。爲此盛飾﹐往就文姜。魯之道路有蕩然平易﹐齊子文姜於是樂易然來與兄會﹐曾無慚色﹐故刺之。○鄭惟愷悌爲異。言文姜開明而往會之。餘同。○傳「四驪﹐言物色盛也」。○正義曰﹕《夏官﹟校人》云「凡軍事﹐物馬而頒之。」注云「物馬齊其力。」言四言驪﹐道其物色俱盛也。○箋「此豈」至「明也」。○正義曰﹕箋以爲﹐齊子愷悌﹐文在魯道之下﹐則愷悌爲在道之事。若是其心樂易﹐非獨在道爲然。且上云「發夕」﹐此當爲發夕之類﹐故云「此愷悌猶發夕」﹐言與其餘愷悌不同也。愷悌之義﹐與發夕不類﹐故讀愷爲闓易﹐稱闓物成務。《說文》云「闓﹐開也。」《古文尙書》卽今鄭注《尙書》是也﹐無以悌爲圉之字。惟《洪範》稽疑論卜兆有「五曰圉」﹐注云「圉者﹐色澤光明。」蓋古文作「悌」﹐今文作「圉」。賈逵以今文校之﹐定以爲「圉」﹐故鄭依賈氏所奏﹐從定爲「圉」﹐於古文則爲「悌」﹐故云「《古文尙書》以悌爲圉。圉﹐明也」。上言發夕﹐謂初夜卽行。此言闓明﹐謂侵明而行﹐與上古文相通也。《釋言》云「愷悌﹐發也。」舍人﹑李巡﹑孫炎﹑郭璞皆云「闓﹐明。發﹐行」。郭璞又引此詩云「齊子愷悌」﹐是闓亦爲行之義也。今定本云「此愷悌﹐發也﹐猶言發夕。」又云「悌﹐《古文尙書》以爲圉。」更無悌字﹐義並得通。

汶水湯湯﹐行人彭彭。湯湯﹐大貌。彭彭﹐多貌。箋云﹕汶水之上蓋有都焉﹐襄公與文姜時所會。○汶音問﹐水名。湯﹐失章反。彭﹐必旁反。

﹝疏﹞箋「汶水」至「所會」。○正義曰﹕序言「疾驅於通道大都」﹐「行人彭彭」﹐是爲通道﹔「汶水湯湯」﹐傍有大都﹐可知。若其不然﹐不應輒言汶水﹐故云「汶水之上蓋有都焉﹐襄公與文姜時所會處也。」此襄公入於魯境﹐往會文姜﹐若是魯桓尙存﹐不應公然如此。此篇所陳﹐蓋是莊公時事﹐亦不知大都爲何邑﹐故箋不言之。

魯道有蕩﹐齊子翺翔。翺翔﹐猶彷徉也。○彷音旁。徉音羊。

汶水滔滔﹐行人儦々。滔滔﹐流貌。儦々﹐眾貌。○滔﹐吐刀反。儦﹐表驕反﹐《說文》云「行貌。」魯道有蕩﹐齊子遊敖。

《載驅》四章﹐章四句。

《猗嗟》﹐刺魯莊公也。齊人傷魯莊公有威儀技藝﹐然而不能以禮防閒其母﹐失子之道﹐人以爲齊侯之子焉。○猗﹐於宜反﹐字或作「欹」。技﹐其綺反。

﹝疏﹞「《猗嗟》三章﹐章六句」至「子焉」。○正義曰﹕見其母與齊淫﹐謂爲齊侯種胤﹐是其可恥之甚﹐故齊人作此詩以刺之也。禮﹐婦人夫死從子﹐子當防母奸淫。莊公不能防禁﹐是失爲人子之道。經言猗嗟﹐是嘆傷之言也。言其形貌之長﹐面目之美﹐善於趨步﹐是有威儀也。言其善舞善射﹐是有技藝也。言「展我甥兮」﹐拒時人以爲齊侯之子也。以其齊人所作﹐故系之於齊。襄公淫之﹐故爲襄公之詩也。

猗嗟昌兮﹗頎而長兮。猗嗟﹐嘆辭。昌﹐盛也。頎﹐長貌。箋云﹕昌﹐佼好貌。○頎音祈。佼﹐古卯反﹐本又作「姣」。抑若揚兮﹐抑﹐美色。揚﹐廣揚。○抑﹐於力反。美目揚兮。好目揚眉。巧趨蹌兮﹐射則臧兮﹗蹌﹐巧趨貌。箋云﹕臧﹐善也。○趨﹐本又作「趍」﹐七須反﹐又七遇反。蹌﹐七羊反。

﹝疏﹞「猗嗟」至「臧兮」。○正義曰﹕齊人傷魯莊公。猗嗟此莊公之貌甚昌盛兮﹐其形狀頎然而長好兮。抑然而美者其額上揚廣兮﹐又有美目揚眉兮。巧爲趨步﹐其舉動蹌然兮﹐射則大善兮。威儀技藝﹐其美如此﹐而不能防閒其母﹐使之淫亂﹐是其可嗟傷也。○傳「猗嗟」至「長貌」。○正義曰﹕猗是心內不平﹐嗟是口之喑啞﹐皆傷嘆之聲﹐故爲嘆辭。若猶然也。此言頎若長兮﹐《史記﹟孔子世家》稱孔子說文王之狀云「黯然而黑﹐頎然而長。」是之爲長貌也。今定本云「頎而長兮」﹐「而」與「若」義並通也。○箋「昌﹐佼好貌」。○正義曰﹕傳昌爲盛﹐不言爲其貌﹐故申足之云「佼好貌。」○傳「抑﹐美色。揚﹐廣揚」。○正義曰﹕揚是顙之別名﹐抑爲揚之貌﹐故知抑爲美色。顙貴闊﹐故言「揚﹐廣揚」。○傳「好目揚眉」。○正義曰「美目揚兮」﹐目揚俱美﹐傳欲辧揚是眉﹐故省其文言「好目揚眉」。旣言目揚皆好﹐又傳解揚爲眉﹐蓋以眉毛揚起﹐故名眉爲揚。○傳「蹌﹐巧趨貌」。○正義曰﹕《曲禮》云「士蹌蹌」﹐今與趍連文﹐故知「蹌﹐巧趨貌」。《曲禮》注又云「行而張足曰趨。」趨﹐今之捷步﹐則「趨﹐疾行也」。禮有徐趨﹑疾趨﹐爲之有巧有拙﹐故美其「巧趨蹌兮」。

猗嗟名兮﹗美目淸兮﹗目上爲名。目下爲淸。儀旣成兮。終日射侯﹐不出正兮。展我甥兮﹗二尺曰正。外孫曰甥。箋云﹕成猶備也。正﹐所以射於侯中者﹐天子五正﹐諸侯三正﹐大夫二正﹐士一正。外皆居其侯中參分之一焉。展﹐誠也。姊妹之子曰甥。容貌技藝如此﹐誠我齊之甥。言誠者﹐拒時人言齊侯之子。○射﹐食亦反﹐注「所射」﹑「每射」同。正音徵﹐注同。畫五采曰正。參﹐七南反﹐又音三。

﹝疏﹞「猗嗟」至「甥兮」。○正義曰﹕齊人傷魯莊公。猗嗟此莊公目上之名甚平博兮﹐又有美目及目下之淸亦美兮﹐威儀容貌旣備足兮﹐又善於爲射﹐終日射侯﹐其矢不出正之內兮﹐此又誠是我齊之外甥兮。威儀技藝如此﹐又實是齊之外甥﹐不能使母不淫﹐令人以爲齊侯之子﹐是其可嗟傷也。○傳「目上」至「爲淸」。○正義曰﹕《釋訓》云「猗嗟名兮﹐目上爲名。」孫炎云「目上平博。」郭璞曰「眉眼之閒。」《爾雅》旣釋如此﹐淸又與目共文﹐名旣目上﹐則淸爲目下。○傳「二尺」至「曰甥」。○正義曰﹕正者﹐侯中所射之處。經典𨿽多言正鵠﹐其正之廣狹則無文。鄭於《周禮》考之﹐以爲大射則張皮侯而設鵠﹐賓射則張布侯而畫正。正大如鵠﹐三分侯廣而正居一焉。侯身長一丈八尺者﹐正方六尺。侯身一丈四尺者﹐正方四尺六寸大半寸。侯身一丈者﹐正方三尺三寸少半寸。正以彩畫爲之。其外之廣𨿽則不同﹐其內皆方二尺。尾於正鵠之事﹐惟此言「二尺曰正」耳。旣無明說可以同之鄭焉。鄭言正之內方二尺者﹐亦更無明文﹐蓋應顧此傳耳。姊妹之子名之曰甥。傳言「外孫曰甥」者﹐王肅云「據外祖以言也。」謂不指襄公之身﹐總據齊國爲信。外孫得稱甥者﹐案《左傳》云「以肥之得備彌甥。」孫毓云「姊妹之子曰甥。謂吾舅者﹐吾謂之甥。此《爾雅》之明義﹐未學者之所及﹐豈毛公之博物﹐王氏之通識﹐而當亂於此哉﹗抑者以襄公𨿽舅﹐而鳥獸其行﹐犯親亂類﹐使時人皆以爲齊侯之子﹐故絕其相名之倫﹐更本於外祖以言也。」凡異族之親皆稱甥。然此是毛傳之言﹐不應代詩人爲絕其相名之倫。孫毓之言非也。○箋「正所」至「之子」。○正義曰﹕《夏官﹟射人》「以射法治射義。王以六耦射三侯﹐樂以《騶虞》﹐九節五正。諸侯以四耦射二侯﹐樂以《貍首》﹐七節三正。孤卿大夫以三耦射一侯﹐樂以《采蘋》﹐五節二正。士以三耦射犴侯﹐樂以《采蘩》﹐五節二正」。是天子以下所射之正數也。彼文大夫士同射二正。今定本云「大夫二正﹐士一正」﹐誤耳。「外皆居其侯中三分之一」者﹐其外畔準侯廣狹﹐各居其侯三分之一﹐其內皆方二尺﹐故彼注云九節﹑七節﹑五節者﹐奏樂以爲射節之差。三侯者﹐五正三正二正之侯也。二侯者﹐三正二正之侯也。一侯者﹐二正而已。畫五正之侯者﹐中朱﹑次白﹑次蒼﹑次黃﹐玄居外。三正者﹐損玄﹑黃﹔二正者﹐去白﹑蒼﹐而畫以朱﹑綠﹐其外之廣皆居侯中三分之一。鄭言中二尺﹐是中央之采方二尺以外﹐準其采之多少﹐正之廣狹﹐均布之以至於外畔也。言居侯三分之一﹐侯之廣狹則有三等不同。五正之侯則方一丈八尺﹐三正之侯方一丈四尺﹐二正之侯則方一丈。知者﹐以大射之鵠﹐賓射之正﹐𨿽其侯正﹑鵠不同﹐侯道遠近一也。《儀禮》大射禮者﹐諸侯射禮。經曰「司馬命量人量侯道﹐以貍步﹐大侯九十﹐糝七十﹐犴五十。」《鄕射記》記射之侯云「侯道五十弓。」則《大射》所云九十﹑七十﹑五十皆謂弓也。諸侯大射三侯之道﹐旣有九十﹑七十﹑五十﹐則王射亦張三侯﹐其道之數亦當然﹐故《射人》注云「量侯道者﹐以弓爲度。九節者﹐九十弓。七節者﹐七十弓。五節者﹐五十弓。弓之下制長六尺。」是侯道遠近有三等不同也。《鄕射記》又云「弓二寸以爲侯中。」侯中謂侯身也。鄕射之侯旣弓取二寸﹐則余侯亦當然。《天官﹟司裘》注說大射之侯﹐引《鄕射記》曰「弓二寸以爲侯中。」則九十弓者﹐侯中廣丈八尺﹔七十弓者﹐侯中廣丈四尺﹔五十弓者﹐侯中廣一丈。大射旣然﹐則賓射亦爾。《考工記》云「梓人爲侯﹐廣與崇方﹐三分其廣﹐而鵠居一焉。」《司裘》掌大射之禮云「設其鵠。」《射人》治賓射之儀則云「五正﹑三正﹑二正。」有正者無鵠﹐有鵠者正﹐則正與鵠大小同矣。故《射人》注云「鵠乃用皮﹐其大如正。」鵠居侯中三分之一﹐則知正亦在侯三分之一﹐各準其侯之廣狹而畫之耳。謂之正者﹐《射人》注云「正之言正也。射者內志正則能中。」《大射》注云「正者﹐正也。亦鳥名。齊﹑魯之間名題肩爲正。正鳥之捷黠者﹐射之難中﹐以中爲俊﹐故射取名焉。」大射射鵠﹐賓射射正﹐此言「不出正兮」﹐據賓射爲文也。「展﹐誠」﹐《釋詁》文。「姊妹之子爲甥」﹐《釋親》文。上說容貌技藝﹐下言「展我甥兮」﹐縱令無技藝﹐亦是其甥﹐但作者旣美其身業技藝﹐又言實是其甥﹐傷不防閒其母﹐而令人以爲齊侯之子﹐故言誠我齊之外甥。爲齊之甥信不虛矣。而云誠實是者﹐拒時人言是齊侯之子耳。

猗嗟孌兮﹗孌﹐壯好貌。淸揚婉兮。婉﹐好眉目也。舞則選兮﹐射則貫兮。選﹐齊。貫﹐中也。箋云﹕選者﹐謂於倫等最上。貫﹐習也。○選﹐雪戀反。貫﹐毛古亂反﹐鄭古患反。中﹐張仲反。

四矢反兮﹐以禦亂兮﹗四矢﹐乘矢。箋云﹕反﹐復也。禮射三而止。每射四矢﹐皆得其故處﹐此之謂復射。必四矢者﹐象其能禦四方之亂也。○反如字﹐《韓詩》作「變」。變﹐易。禦﹐魚呂反。乘﹐繩證反。處﹐昌慮反。

﹝疏﹞「猗嗟」至「亂兮」。○毛以爲﹐齊人傷魯莊﹐公猗嗟此莊公容貌孌然而好兮﹐其淸揚眉目之閒婉然而美兮﹐其舞則齊於樂節兮﹐其射則中於正鵠兮。非徒能中而已﹐每番重射四矢﹐皆反復其故處兮。善射如此﹐足以捍禦四方之亂兮。威儀技藝如此﹐而不能防閒其母﹐故刺之。○鄭惟「舞則選兮」二句爲異。言舞則倫等之中上選兮﹐其射卽貫習爲之兮。餘同。○傳「選﹐齊。貫﹐中」。○正義曰﹕傳選之爲齊﹐其訓未聞﹐當謂其善舞齊於樂節也。貫謂穿侯﹐故爲中也。○箋「選者」至「貫習」。○正義曰﹕箋以美其善舞﹐當謂舞能勝人﹐故易傳以爲倫等之中上選也。「貫﹐習」﹐《釋詁》文。○傳「四矢﹐乘矢」。○正義曰﹕乘車必駕四馬﹐因卽謂四馬爲乘。《大射》《鄕射》皆以四矢爲乘矢﹐故傳依用之。○箋「禮射」至「之亂」。○正義曰﹕大射皆三番﹐射訖﹐止而不復射﹐是「禮射三而止」也。必三而止者﹐案《儀禮﹟大射》初使三耦射之而未釋獲﹐射訖﹐取矢以復。君與卿大夫等射﹐釋獲﹐飲不中者。訖﹐君與卿大夫等又射﹐取中於樂節。注云「君子之於事也﹐始取苟能中﹐課有功﹐終用成法﹐教化之漸也。」然則初射惟三耦﹐其後兩番君始與卿大夫等射。此言「禮射三而止」﹐通三耦等爲言。射法三而止﹐而云「終日射侯」者﹐美其久射而常中﹐非禮射終一日也。每射四矢﹐皆復故處﹐言常中正鵠也。又解射禮必用四矢者﹐「象其能禦四方之亂」﹐故詩人以莊公四矢皆中﹐卽云「以禦亂兮」﹐美莊公善射﹐言其堪禦亂也。《內則》云「男子生﹐以桑弧蓬矢六﹐射天地四方。」注云「天地四方﹐男子所有事。」彼於初生之時﹐以上下四方男子皆當有事﹐故用六矢以示意。射禮則象能禦亂﹐上下無亂﹐不復須象之故也。

《猗嗟》三章﹐章六句。

齊國十一篇﹐二十四章﹐百四十三句。

卷五五之三

卷五五之三

◎魏葛屨詁訓傳第九

陸曰﹕案《魏世家》及《左氏傳》云「姬姓國也。」《詩譜》云「周以封同姓﹐其地虞舜﹑夏禹所都之域﹐地在古冀州雷首之北﹐析城之西﹐南枕河曲﹐北涉汾水。」

魏譜魏者﹐虞舜﹑夏禹所都之地﹐○正義曰﹕《地理誌》云「河東郡有河北縣﹐《詩》魏國也﹐晉獻公滅之﹐封大夫畢萬。」皇甫謐云「舜所營都」﹐或云「蒲阪卽河東縣」﹐是也。禹受禪﹐都平陽或安邑﹐皆屬河東。《五子之歌》怨太康失邦﹐其歌云「惟彼陶唐﹐有此冀方。今失厥道﹐乃厎滅亡。」《左傳》引其文﹐服虔云「堯居冀州﹐虞﹑夏因之﹐不遷居﹐不易民。其陶唐﹑虞﹑夏之都大率相近﹐不出河東之界﹐故《書》責太康亡失。」然則魏都河北蒲阪﹐故安邑皆逼近之﹐故云「魏者﹐舜﹑禹所都之地」﹐謂境內有其都耳﹐魏不居其墟也。○在《禹貢》冀州雷首之北﹐析城之西﹐○正義曰﹕《禹貢》云「壺口﹑雷首﹐至於太嶽﹔厎柱﹑析城﹐至於王屋。」《地理誌》云「雷首在蒲阪南。析城在濩澤西南。」皆在河東界內﹐是其屬冀州也。○周以封同姓焉。○正義曰﹕襄二十九年《左傳》曰「虞﹑虢﹑焦﹑滑﹑霍﹑楊﹑韓﹑魏﹐皆姬姓。」是與周同姓也。《魏世家》絕不知所封爲誰﹐故言「周以封同姓」云。其封域南枕河曲﹐北涉汾水。○正義曰﹕《地理誌》云「魏國﹐姬姓也﹐在晉之南河曲﹐故其《詩》曰『彼汾一曲』﹐『寘諸河之幹兮』。」是南枕河曲也。《汾沮洳》曰「彼汾沮洳﹐言采其莫。」刺君采其菜於汾﹐明其垶逾汾矣﹐故知北涉汾水。

昔舜耕於歷山﹐陶於河濱。○正義曰﹕《尙書傳》文也。彼注云「歷山在河東。」是舜耕之處在魏境也。言「陶於河濱」﹐則在河北之濱﹐綯以歷山相近﹐同爲魏地﹐故連言之。皇甫謐云「言陶於河濱﹐卽《禹貢》所謂陶丘﹐今濟陰定陶之西南陶丘亭是也。」言河濱﹐明近河﹐不宜在濟陰﹐謐之言謬耳。○禹菲飲食而致孝乎鬼神﹐惡衣服而致美乎黻冕﹐卑宮室而盡力乎溝洫。此一帝一王﹐儉約之化﹐於時猶存。及今魏君﹐嗇且褊急﹐不務廣修徳於民﹐教以義方。○正義曰「教以義方」﹐隱三年《左傳》石碏辭也。感舜﹑禹之化﹐則應皆儉約﹐而《碩鼠》《伐檀》又以刺君貪鄙者﹐𨿽遺風尙在﹐人性不同﹐不能使貪者皆儉。因《葛屨》等刺儉者多﹐又其詩在先﹐故言儉約之化耳。晉有唐之遺風﹐詩稱唐國。此有舜﹑禹舊化﹐其詩不稱虞﹑夏者﹐晉初﹐唐叔封爲唐侯﹐又能憂深思遠﹐有堯之遺風﹐故謂之唐。魏初無虞﹑夏之名﹐虞﹑夏又非諸侯之國﹐徒感儉約之化﹐嗇且褊急﹐故《譜》本於舜﹑禹耳﹐無義﹐言虞﹐夏也。堯﹑舜道同﹐而感有深淺者﹐時君政異故也。○其與秦﹑晉鄰國﹐日見侵削﹐國人憂之。○正義曰﹕魏國西接於秦﹐北鄰於晉。桓四年《左傳》曰「秦師圍魏。」是秦數伐之。終爲晉所滅﹐明晉亦侵之。○當周平﹑桓之世﹐魏之變風始作。○正義曰﹕周自幽王以上﹐諸侯未敢專徵。平﹑桓之後﹐以彊淩弱。今云「日見侵削」﹐明是諸侯專恣﹐故以爲平﹑桓之時﹐變風始作。○至春秋魯閔公元年﹐晉獻公竟滅之﹐以其地賜大夫畢萬。自爾而後﹐晉有魏氏。○正義曰﹕鄭言此者﹐見閔公已前﹐魏國尙存﹐故平﹑桓之世得作詩也。魏無世家﹐而鄭於左方中云「《葛屨》至《十畝之間》爲一君﹐《伐檀》《碩鼠》爲一君。」知者﹐以上五篇刺儉﹐下二篇刺貪﹐其事相反﹐故分爲異君。或父祖﹐或子孫﹐不可知也。案襄二十九年《左傳》﹐魯爲季札歌《魏》﹐曰「美哉﹗大而婉﹐儉而易行﹐以徳輔此﹐則爲明主。」但此詩並刺君﹐而季札美之者﹐美其有儉約之餘風﹐而無徳以將之﹐失於太儉﹐故詩人刺之。

《葛屨》﹐刺褊也。魏地陿隘﹐其民機巧趨利﹐其君儉嗇褊急﹐而無徳以將之。險嗇而無徳﹐是其所以見侵削。○屨﹐俱具反。褊﹐必淺反。陿音洽﹐本或作「狹」﹐依字應作「陜」。隘﹐於懈反。巧如字﹐徐苦孝反。趨﹐七須反﹐徐七諭反。嗇音色。

﹝疏﹞「《葛屨》二章﹐上章六句﹐下章五句」至「將之」。○正義曰﹕作《葛屨》詩者﹐刺褊也。所以刺之者﹐魏之土地旣以狹隘﹐故其民機心巧僞以趨於利﹐其君又儉嗇且福急﹐而無徳教以將撫之﹐令魏俗彌趨於利﹐故刺之也。言魏地狹隘者﹐若地廣民稀﹐則情不趨利﹔地狹民稠﹐耕稼無所﹐衣食不給。機巧易生。人君不知其非﹐反覆儉嗇褊急﹐徳教不加於民﹐所以日見侵削﹐故舉其民俗君情以刺之。機巧趨利﹐首章上四句是也。儉嗇﹐言愛物﹔褊急﹐言性躁﹐二者大同﹐故直云刺褊﹐卒章下二句是也。上章下二句﹐下章上三句﹐皆申說未三月之婦不可縫裳﹐亦是趨利之事也。○箋「儉嗇」至「侵削」。○正義曰﹕以下《園有桃》及《陟岵》序皆云「國小而迫﹐日以侵削」﹐故箋采下章而言其刺之意。

糾糾葛屨﹐可以屨霜﹖糾糾﹐猶繚繚也。夏葛屨﹐冬皮屨。葛屨非所以屨霜。箋云﹕葛屨賤﹐皮屨貴﹐魏俗至冬猶謂葛屨可以屨霜﹐利其賤也。○糾﹐吉黝反﹐沈居酉反。繚音了﹐沈音遼。摻摻女手﹐可以縫裳﹖摻摻﹐猶纖纖也。婦人三月廟見﹐然後執婦功。箋云﹕言女手者﹐未三月未成爲婦。裳﹐男子之下服﹐賤﹐又未可使縫。魏俗使未三月婦縫裳者﹐利其事也。○摻﹐所銜反﹐又所感反﹐徐又息廉反﹐《說文》作「攕」﹐山廉反﹐云「好手貌。」纖﹐息廉反。見﹐賢徧反。要之襋之﹐好人服之。要﹐衤要也。襋﹐領也。好人﹐好女手之人。箋云﹕服﹐整也。衤要也領也在上﹐好人尙可使整治之。謂屬著之。○要﹐於遙反。襋﹐紀力反。屬音燭。著﹐直略反。

﹝疏﹞「糾糾」至「服之」。○正義曰﹕魏俗趨利﹐言糾糾然夏日所服之葛屨﹐魏俗利其賤﹐至冬日猶謂之可以屨寒霜﹔摻摻然未成婦之女手﹐魏俗利其士﹐新來嫁猶謂之可以縫衣裳。又深譏魏俗﹐言衤要之也﹐領之也﹐在上之衣尊﹐好人可使整治之。裳乃服之褻者﹐亦使女手縫之﹐是其趨利之甚。○傳「糾糾」至「屨霜」。○正義曰﹕糾糾爲葛屨之狀﹐當爲稀疏之貌﹐故云猶繚繚也。《士冠禮》云「屨﹐夏用葛﹐冬皮屨可也。」《士喪禮》云「夏葛屨﹐冬白屨。」注云「冬皮屨﹐變言白者﹐明夏時用葛亦白也。」是衣服之宜﹐當夏葛屨﹐冬皮屨也。《月令》「季秋霜始降」﹐則屨霜自秋始。言冬者﹐以屨霜爲寒﹐而言冬爲寒甚﹐故傳據《儀禮》而舉冬以言之也。凡屨﹐冬皮夏葛﹐則無用絲之時。而《少儀》云「國家靡幣﹐君子不履絲屨」者﹐謂皮屨以絲爲飾也。《天官﹟屨人》說屨舄之飾有絇﹑繶﹑純﹐是屨用絲爲飾。夏日之有葛屨﹐猶絺綌所以當暑﹐特爲便於時耳﹐非行禮之服。若行禮之服﹐𨿽夏猶當用皮。鄭於《周禮》注及《志》言「朝祭屨舄﹐各從其裳之色」﹐明其不用葛也。○傳「摻摻」至「婦功」。○正義曰﹕摻摻爲女手之狀﹐則爲纖細之貌﹐故云「猶纖纖」。《說文》云「纖﹐好手。」《古詩》云「纖纖出素手」﹐是也。下云「宛然左辟」﹐是已人夫家。旣入夫家﹐仍云「女手」﹐明是未成婦也。《曾子問》云「三月而廟見﹐稱來婦。」又云「女未廟見而死﹐歸葬於女氏之黨﹐示未成婦也。」則知旣廟見者爲成婦矣。旣成爲婦﹐則當家士盡爲。此譏使之縫裳﹐明是未可縫裳﹐故云「三月廟見﹐然後執婦功」。三月廟見﹐謂無舅姑者。婦入三月﹐乃見於舅姑之廟。若有舅姑﹐則《士婚禮》所云「質明﹐贊見婦於舅姑」﹐不待三月也。𨿽於昏之明旦卽見舅姑也﹐亦三月乃助祭行﹐故《易﹟歸妹》注及鄭《箴膏盲》皆引《士昏禮》云「婦入三月﹐而後祭行。」然則𨿽見舅姑﹐猶未祭行﹐亦未成婦也。成婦𨿽待三月﹐其婚則當夕成矣。《士昏禮》云「其夕﹐衽席於奧﹐良席在東﹐皆有枕﹐北趾。主人人﹐親脫婦纓﹐燭出。」注云「婚禮畢﹐將臥息。」又《駮異義》云「昏禮之暮﹐枕席相連。」是其當夕成昏也。○箋「言女」至「其事」。○正義曰﹕以婦人之服不殊裳﹐故知所言裳者﹐指男子之下服也。《曲禮》曰「諸母不漱裳。」惟舉裳不漱﹐則衣可漱。明裳爲賤。○傳「要衤要」至「之人」。○正義曰﹕《士喪禮》云「襚者﹐左執領﹐右執要。」又曰「襚者﹐以褶必有裳﹐執衣如初。」注云「帛爲褶﹐無絮。𨿽復與襌同﹐有裳乃成稱。」然則襚服有衣有裳﹐而左右執之﹐則左執衣領﹐右執裳要。此要謂裳﹐要字宜從衣﹐故云「要﹐衤要也」。要是裳衤要﹐則衤親爲衣領。《說文》亦云「襋﹐衣領也。」二者於衣於裳各在其上﹐且又功少﹐故好人可使整治屬著之。上云「女手」﹐此云「好人」﹐故云「好人﹐女手之人」。今定本云「好人﹐好女手之人」者﹐義亦通。

好人提提﹐宛然左辟﹐佩其象揥。提提﹐安諦也。宛﹐辟貌。婦至門﹐夫揖而入﹐不敢當尊﹐宛然而左辟。象揥﹐所以爲飾。箋云﹕婦新至﹐愼於威儀。如是使之﹐非禮。○提﹐徒兮反。宛﹐於阮反。辟音避﹐注同﹐一音婢亦反。揥﹐敕帝反。諦音帝。維是褊心﹐是以爲刺。箋云﹕魏俗所以然者﹐是君心褊急無徳教使之耳﹐我是以刺之。

﹝疏﹞「好人」至「爲刺」。○正義曰﹕言好人初至﹐容貌安詳﹐審諦提提然。至門之時﹐其夫揖之﹐不敢當夫之揖﹐宛然而左辟之﹐又佩其象骨之揥以爲飾。敬愼威儀如是﹐何故使之縫裳﹖魏俗所以然者﹐維是魏君褊心無徳教使然﹐我是以爲此刺也。○傳「提提」至「爲飾」。○正義曰﹕《釋訓》云「提提﹐安也。」孫炎曰「提提﹐行步之安也。」言安諦﹐謂行步安舒而審諦也。《士昏禮》云「婦至﹐主人揖婦以入。及寢門﹐揖入。」是婦至門﹐夫揖而入也。此好人不敢當夫之尊﹐故宛然而左還辟之。不敢當主﹐故就客位。○箋「魏俗」至「刺之」。○正義曰﹕如此箋﹐則魏俗之趨利由君也。序云「魏地狹隘﹐其民機巧趨利」﹐則似魏俗先然與﹖此反者﹐魏俗趨利﹐實由地狹使然。人君當知其不可﹐而以政反之。今君乃儉嗇且褊急﹐而無徳教﹐至使民俗益復趨利﹐故刺之。

《葛屨》二章﹐一章六句﹐一章五句。

《汾沮洳》﹐剌儉也。其君儉以能勤﹐剌不得禮也。○汾沮洳﹐汾音扶云反﹐沮音子預反﹐洳音如預反。「其君子」﹐一本無「子」字。

﹝疏﹞「《汾沮洳》三章﹐章六句」至「得禮」。○正義曰﹕作《汾沮洳》詩者﹐刺儉也。其君好儉而能勤﹐躬自采菜﹐刺其不得禮也。

彼汾沮洳﹐言采其莫。汾﹐水也。沮洳﹐其漸洳者。莫﹐菜也。箋云﹕言﹐我也。於彼汾水漸洳之中﹐我采其莫以爲菜﹐是儉以能勤。○莫音暮。漸如字﹐又接廉反。彼其之子﹐美無度。箋云﹕之子﹐是子也。是子之徳﹐美無有度﹐言不可尺寸。美無度﹐殊異乎公路。路﹐車也。箋云﹕是子之徳﹐美信無度矣。𨿽然﹐其采莫之事﹐則非公路之禮也。公路﹐主君之軞車﹐庶子爲之﹐晉趙盾爲軞車之族是也。○軞﹐本作「旄」﹐音毛。盾﹐徒本反。

﹝疏﹞「彼汾」至「公路」。○正義曰﹕由魏君儉以能勤﹐於彼汾水漸洳之中﹐我魏君親往采其莫以爲菜﹐是儉而能勤也。彼其采莫之子﹐能勤儉如是﹐其美信無限度矣﹐非尺寸可量也。美𨿽無度﹐其采莫之士殊異於公路﹐賤官尙不爲之﹐君何故親采莫乎﹖刺其不得禮也。○傳「汾水」至「莫菜」。○正義曰﹕汾是水名。沮洳﹐潤澤之處﹐故爲漸洳。「莫﹐菜」者﹐陸機《疏》云「莫﹐莖大如箸﹐赤節﹐節一葉﹐似柳﹐葉厚而長﹐有毛刺。今人繅以取繭緒。其味酢而滑﹐始生可以爲羹﹐又可生食。五方通謂之酸迷﹐冀州人謂之乾絳﹐河﹑汾之間謂之莫。」案王肅﹑孫毓皆以爲大夫采菜﹐其《集注序》云「君子儉以能勤。」案今定本及諸本序直云「其君」﹐義亦得通。○箋「之子」至「尺寸」。○正義曰「之子﹐是子」﹐《釋訓》文。《宛丘》云「遊蕩無度。」《賓之初筵》云「飲酒無度。」皆謂無節度也。此不得爲美無節度﹐故爲無復度限﹐言不可以尺寸量也。○箋「是子」至「是也」。○正義曰﹕公路與公行一也。以其主君路車謂之公路﹐主兵車之行列者則謂之公行﹐正是一官也。宣二年《左傳》云「晉成公立﹐乃宦卿之適﹐以爲公族。又宦其餘子﹐亦爲餘子﹐其庶子爲公行。趙盾請以括爲公族﹐公許之。冬﹐趙盾爲軞車之族。」是其事也。趙盾自以爲庶子﹐讓公族而爲公行﹐言爲軞車之族﹐明公行掌軞車。服虔云「軞車﹐戎車之倅。」杜預云「公行之官」﹐是也。其公族則適子爲之﹐掌君宗族。成十八年《左傳》曰「晉荀會﹑欒黶﹑韓無忌爲公族大夫﹐使訓卿之子弟恭儉孝悌。」是公族主君之同姓﹐故下箋云「公族﹐主君同姓昭穆」﹐是也。傳有公族﹑餘子﹑公行﹐此有公路﹑公行﹑公族﹐知公路非餘子者﹐餘子自掌餘子之政﹐不掌公車﹐不得謂之公路﹐明公路卽公行﹐變文以韻句耳。此公族﹑公行﹐諸侯之官﹐故魏﹑晉有之。天子則巾車掌王之五路﹐車僕掌戎車之倅。《周禮》六官﹐皆無公族﹑公行之官﹐是天子諸侯異禮也。

彼汾一方﹐言采其桑。箋云﹕采桑﹐親蠶事也。彼其之子﹐美如英。萬人爲英。美如英﹐殊異乎公行。公行﹐從公之行也。箋云﹕從公之行者﹐主君兵車之行列。○行﹐戶郎反﹐注同。

﹝疏﹞傳「萬人爲英」。○正義曰﹕《禮運》注云「英﹐俊選之尢者。」則英是賢才絕異之稱。此傳及《尹文子》皆「萬人爲英」。《大戴禮﹟辧名記》云「千人爲英。」異人之說殊也。

彼汾一曲﹐言采其藚。藚﹐水舄也。○藚音續﹐一名牛唇﹐《說文》音其或反。舄音昔。

﹝疏﹞傳「藚﹐水舄」。○正義曰﹕《釋艸》云「藚﹐牛唇。」李巡曰「別二名。」郭璞引《毛詩傳》曰「水蕮也。如續斷寸寸有節﹐拔之可復。」陸機《疏》云「今澤蕮也。其葉如車前艸大﹐其味亦相似﹐徐州廣陵人食之。」彼其之子﹐美如玉。美如玉﹐殊異乎公族。公族﹐公屬。箋云「公族﹐主君同姓昭穆也。」○昭﹐紹遙反﹐《說文》作「佋」。

《汾沮洳》三章﹐章六句。

《園有桃》﹐刺時也。大夫憂其君國小而迫﹐而儉以嗇﹐不能用其民﹐而無徳教﹐日以侵削﹐故作是詩也。

﹝疏﹞「《園有桃》二章﹐章十二句」至「是詩」。○正義曰﹕儉嗇不用其民﹐章首二句是也。大夫憂之﹐下十句是也。由無徳教﹐數被攻伐﹐故連言國小而迫﹐口以侵削﹐於經無所當也。

園有桃﹐其實之殽。興也。園有桃﹐其實之食。國有民﹐得其力。○箋云﹕魏君薄公稅﹐省國用﹐不取於民﹐食園桃而已。不施徳教民﹐無以戰﹐其侵削之由﹐由是也。○殽﹐本又作「肴」﹐音爻。省﹐色領反。心之憂矣﹐我歌且謠。曲合樂曰歌﹐徒歌曰謠。○箋云﹕我心憂君之行如此﹐故歌謠以寫我憂矣。○謠音遙。行﹐下孟反﹐下文「行國」同。不我知者﹐謂我士也驕。箋云﹕士﹐事也。不知我所爲歌謠之意者﹐反謂我於君事驕逸故。○所爲﹐於僞反﹐下「所爲」皆同。彼人是哉﹐子曰何其﹗夫人謂我欲何爲乎﹖○箋云﹕彼人﹐謂君也。曰﹐於也。不知我所爲憂者﹐旣非責我﹐又曰﹕君儉而嗇﹐所行是其道哉。子於此憂之﹐何乎﹖○何其﹐音基﹐下章同。夫人﹐音符。何爲﹐如字。心之憂矣﹐其誰知之﹖箋云﹕如是則眾臣無知我憂所爲也。其誰知之﹐蓋亦勿思﹗箋云﹕無知我憂所爲者﹐則宜無復思念之以自止也。眾不信我﹐或時謂我謗君﹐使我得罪也。○

﹝疏﹞「園有」至「勿思」。○毛以爲﹐園有桃﹐得其實爲之殽﹐以興國有民﹐得其力爲君用。今魏君不用民力﹐又不施徳教﹐使國日以侵削﹐故大夫憂之﹐言己心之憂矣﹐我遂歌而且謠﹐以寫中心之憂。不知我者﹐見我無故歌謠﹐謂我於君事也驕逸然﹐故彼人又言云「君之行是哉﹗子之歌謠﹐欲何其爲乎﹖」彼人旣不知我而責我矣﹐而我心之憂矣﹐其誰能知之﹖旣無知我者﹐或謗我使我得罪﹐其有誰能知之﹖我蓋欲亦自止﹐勿復思念之。彼人正謂不知我者。曰﹑其並爲辭。○鄭以爲﹐園有桃﹐魏君取其實爲之殽。不興爲異。又以彼人爲君﹐曰爲於言不知我者﹐謂我於君事驕逸。又言彼君之行儉而嗇﹐是其道哉﹗子於此憂之何﹖餘同。○箋「魏君」至「由是」。○正義曰﹕魏君薄於公稅﹐乃是人君美事﹐而刺之者﹐公家稅民有常﹐不得過度﹐故《孟子》曰「欲輕之於堯﹑舜﹐大貉小貉﹔欲重之於堯﹑舜﹐大桀小桀。」十一而稅﹐下富上尊﹐是稅三不得薄也。《鄭志》答張逸亦云「稅法有常﹐不得薄。」今魏君不取於民﹐惟食閩桃而已﹐非徒薄於一﹐故刺之。《中庸》云「時使薄斂。」《左傳》稱晉悼公薄賦斂﹐所以復霸﹐皆薄爲美。以當時莫不厚稅﹐故美其薄賦斂耳。魯哀公曰「二﹐吾猶不足。」是當時皆重斂也。易傳者以云其實之殽﹐明食桃爲殽﹐卽是儉嗇之事。○傳「曲合」至「曰謠」。○正義曰﹕《釋樂》云「徒歌謂之謠。」孫炎曰「聲消搖也。」此文歌謠相對﹐謠旣徒歌﹐則歌不徒矣﹐故云「曲合樂曰歌」。樂卽琴瑟。《行葦》傳曰「歌者﹐合於琴瑟也。」歌謠對文如此。散則歌爲總名。《論語》云「子與人歌」﹐《檀弓》稱「孔子歌曰﹕『泰山其頹乎』」之類﹐未必合樂也。○傳「夫人謂我欲何爲乎」。○正義曰﹕夫人卽經之彼人也。今定本云「彼人」﹐不云「夫人」﹐義亦通也。「何爲」卽經之「何其」也。彼人謂我何爲者﹐言彼不知我者之人﹐謂我歌謠無所爲也。箋以上已云「不知我者」﹐此無爲更斥彼人﹐故以爲彼人斥君也。「曰﹐於」﹐《釋詁》文。

園有棘﹐其實之食。棘﹐棗也。○棘﹐紀力反﹐從兩束﹐俗作「栜」同。心之憂矣﹐聊以行國。箋云「聊﹐且﹐略之辭也。聊出行於國中﹐觀民事以寫憂。不我知者﹐謂我士也罔極。極﹐中也。箋云﹕見我聊出行於國中﹐謂我於君事無中正。彼人是哉﹐子曰何其﹗心之憂矣﹐其誰知之﹖其誰知之﹐蓋亦勿思﹗

《園有桃》二章﹐章十二句。

《陟岵》﹐孝子行役﹐思念父母也。國迫而數侵削﹐役乎大國﹐父母兄弟離散﹐而作是詩也。役乎大國者﹐爲大國所徵發。○岵﹐音戶。此傳及解「屺」共《爾雅》不同。王肅依《爾雅》。數音朔。「侵削」﹐本或作「國小而迫﹐數見侵削」者﹐誤。

﹝疏﹞「《陟岵》三章﹐章六句」至「是詩」。○正義曰﹕首章望父﹐二章望母﹐卒章望兄。敍言其思念之由﹐經陳思念之事。經無弟﹐而序言之者﹐經以父母與兄﹐己所尊敬﹐故思其戒。其實弟亦離散﹐故序言之以協句。今定本云「國迫而數侵削」﹐義亦通也。○箋云「役乎」至「徵發」。○正義曰﹕箋以文承數見侵削﹐嫌爲從役以拒大國﹐故辧之云「爲大國所徵發」也。知者﹐以言「役乎大國」﹐則爲大國所役﹐猶《司寇》云「役諸司空」﹐則爲司空所役﹐明是大國徵發之。

陟彼岵兮﹐瞻望父兮。山無艸木曰岵。箋云﹕孝子行役﹐思其父之戒﹐乃登彼岵山﹐以遙瞻望其父所在之處。○處﹐昌慮反。父曰「嗟﹐予子﹗行役夙夜無已。箋云﹕予﹐我。夙﹐早。夜﹐莫也。無已﹐無解倦。○莫音暮。解音介。上愼旃哉﹗猶來無止。旃﹐之。猶﹐可也。父尙義。箋云﹕上者﹐謂在軍事作部列時。○旃﹐之然反。

﹝疏﹞「陟彼」至「無止」。○正義曰﹕孝子在役之時﹐以親戚離散而思念之。言己登彼岵山之上兮﹐瞻望我父所在之處兮。我本欲行之時﹐而父教戒我曰「嗟汝我子也﹐汝從軍行役在道之時﹐當早起夜寐﹐無得已止。」又言「若至軍中﹐在部列之上﹐當愼之哉﹐可來乃來﹐無止軍事而來。若止軍事﹐當有刑誅。」故深戒之。○傳「山無艸木曰岵」。○正義曰﹕《釋山》云「多艸木岵﹐無艸木屺。」傳言「無艸木曰岵」﹐下云「有艸木曰屺」﹐與《爾雅》正反﹐當是轉寫誤也。定本亦然。○傳「旃之」至「尙義」。○正義曰﹕此旃與《采苓》「捨旃」﹐旃皆爲足句﹐故訓爲「之」。「猶﹐可」﹐《釋言》文。父尙義者﹐解孝子所以稱父戒己之意﹐由父之於子尙義﹐故戒之。二章傳曰「母尙恩」﹐卒章傳曰「兄尙親」﹐皆於章末言之﹐俱明見戒之意﹐以其恩義親故也。文十八年《左傳》曰「舜舉八元﹐使布五教於四方﹐父義母慈兄友弟恭子孝。」恩卽慈也﹐親則友也。○箋「上者」至「列時」。○正義曰﹕上言行役﹐是在道之辭也。此變言上﹐又云可來乃來﹐明在軍上爲部分行列時也。《曲禮》曰「左右有局﹐各司其局。」注云「局﹐部分也。」謂軍中各有所部爲行列之分﹐與此一也。

陟彼屺兮﹐瞻望母兮。山有艸木曰屺。箋云﹕此又思母之戒﹐而登屺山而望之也。○屺音起。母曰「嗟﹐予季﹗行役夙夜無寐。季﹐少子也。無寐﹐無耆寐也。○少﹐詩照反。耆﹐常志反。上愼旃哉﹗猶來無棄。」母﹐尙恩也。

陟彼岡兮﹐瞻望兄兮。兄曰「嗟﹐予弟﹗行役夙夜必偕。偕﹐俱也。上愼旃哉﹗猶來無死。」兄尙親也。

《陟岵》三章﹐章六句。

《十畝之間》﹐刺時也。言其國削小﹐民無所居焉。○畝﹐莫後反﹐古作「晦」﹐俗作「畝」﹐皆同。

﹝疏﹞「《十畝之間》二章﹐章三句」至「居焉」。○正義曰﹕經二章﹐皆言十畝一夫之分﹐不能百畝﹐是爲削小。無所居﹐謂土田狹隘﹐不足耕墾以居生﹐非謂無居宅也。

十畝之間兮﹐桑者閒閒兮﹐閒閒然﹐男女無別﹐往來之貌。箋云﹕古者一夫百畝﹐今十畝之間﹐往來者閒閒然﹐削小之甚。○間間音閒﹐本亦作「閒」。別﹐彼列反。行與子還兮﹗或行來者﹐或來還者。○還﹐本亦作「旋」。

﹝疏﹞「十畝」至「還兮」。○正義曰﹕魏地狹隘﹐一夫不能百畝﹐今才在十畝之間﹐采桑者閒閒然﹐或男或女﹐共在其間﹐往來無別也。又敍其往者之辭﹐乃相謂曰﹕行與子俱回還兮。𨿽則異家﹐得往來俱行﹐是其削小之甚也。○傳「閒閒」至「之貌」。○正義曰﹕此言「之間」﹐則一家之人共采桑於其間﹐地狹隘無所相避﹐故言男女無別。閒閒然﹐爲往來之貌。此章旣言「之間」﹐故下章言「之外」。地傍徑路﹐行非一家﹐故言「泄泄」爲「多人之貌」。○箋「古者」至「之甚」。○正義曰﹕《王制》云「制農田百畝」﹐《地官﹟遂人》云「夫一廛田百畝」﹐《司馬法》曰「畝百爲夫」﹐是一夫百畝也。此言其正法耳。《周禮》﹕「上地﹐家百畝﹔中地﹐家二百畝﹐下地﹐家三百畝。」又云遂上地「有菜五十畝」﹐其廢易相通﹐皆二百畝也。《孟子》曰「五畝之宅﹐樹之以桑」﹐則野田不樹桑。《漢書﹟食貨志》云「田中不得有樹﹐用妨五穀。」此十畝之中言有桑者﹐《孟子》及《漢志》言其大法耳。民之所便﹐𨿽田亦樹桑﹐故上云「彼汾一方﹐言采其桑」。古者侵其地而虜其民﹐此得地狹民稠者﹐以民有畏寇而內入﹐故地狹也。一夫百畝﹐今此十畝﹐相率十倍﹐魏𨿽削小﹐未必卽然﹐舉十畝以諭其狹隘耳。○傳「或行來者﹐或來還者」。○正義曰﹕云「還兮」﹐相呼而共歸。下云「逝兮」﹐相呼而共往。傳探下章之意﹐故云「或行來者﹐或來還者」。見往來相須﹐故總解之。

十畝之外兮﹐桑者泄泄兮﹐泄泄﹐多人之貌。○泄﹐以世反。行與子逝兮﹗箋云﹕逝﹐逮也。○逮﹐徒賚反﹐又徒帝反。

《十畝之間》二章﹐章三句。

《伐檀》﹐刺貪也。在位貪鄙﹐無功而受祿﹐君子不得進仕爾。○檀﹐徒丹反﹐木名。

﹝疏﹞「《伐檀》三章﹐章九句」至「仕爾」。○正義曰﹕在位貪鄙者﹐經三章皆次四句是也。君子不得進仕者﹐首章三句是也。經﹑序倒者﹐序見由在位貪鄙﹐令君子不得仕﹐如其次以述之﹔經先言君子不仕﹐乃責在位之貪鄙﹐故章卒二句皆言君子不素飧﹐以責小人之貪﹐是終始相結也。此言在位﹐則刺臣。明是君貪而臣效之﹐𨿽責臣﹐亦所以刺君也。

坎坎伐檀兮﹐寘之河之幹兮﹐河水淸且漣猗。坎坎﹐伐檀聲。寘﹐置也。幹﹐厓也。風行水成文曰漣。伐檀以俟世用﹐若俟河水淸且漣。箋云﹕是謂君子之人不得進仕也。○坎﹐苦感反。寘﹐之豉反。漣﹐力纏反。猗﹐於宜反﹐本亦作「漪」﹐同。不稼不穡﹐胡取禾三百廛兮﹖不狩不獵﹐胡瞻爾庭有縣貆兮﹖種之曰稼。斂之曰穡。一夫之居曰廛。貆﹐獸名。箋云﹕是謂在位貪鄙﹐無功而受祿也。冬獵曰狩。宵田曰獵。胡﹐何也。貉子曰貆。○廛﹐本亦作「﹤土釐﹥」﹐又作「釐」﹐直連反。古者一夫田百畝﹐別受都邑五畝之地居之﹐故《孟子》云「五畝之宅」﹐宅是也。縣音玄﹐下皆同。貆﹐本亦作「狟」﹐音桓﹐徐﹑郭音暄﹐貉子也。宵音消﹐夜也。貉﹐戶各反﹐依字作「貈」。彼君子兮﹐不素餐兮﹗素﹐空也。箋云﹕彼君子者﹐斥伐檀之人﹐仕有功乃肯受祿。○餐﹐七丹反﹐《說文》作「餐」﹐云「或從水。」《字林》云「吞食也。」沈音孫。

﹝疏﹞「坎坎」至「餐兮」。○正義曰﹕言君子之人不得進仕﹐坎坎然身自斬伐檀木﹐置之於河之厓﹐欲以爲輪輻之用。此伐檀之人旣不見用﹐必待明君乃仕﹐若待河水澄淸﹐且有波漣猗然也。君子不進﹐由在位貪鄙﹐故責在位之人云﹕汝不親稼種﹐不親斂穡﹐何爲取禾三百夫之田穀兮﹖不自冬狩﹐不自夜獵﹐何爲視汝之庭則有所懸者是貆獸兮﹖汝何爲無功而妄受此也﹖彼伐檀之君子﹐終不肯而空餐兮﹐汝何爲無功而受祿﹐使賢者不進也﹖○傳「坎坎」至「且漣」。○正義曰﹕以下云漘﹑側﹐則是厓畔之處﹐故云「幹﹐厓也」。《易﹟漸卦》「鴻漸於幹」﹐注云「幹謂大水之傍﹐故停水處。」與此同也。風行吹水而成文章者曰漣。此云「漣猗」﹐下云「直猗」﹑「淪猗」。漣﹑直﹑淪論水波之異﹐猗皆辭也。《釋水》云「河水淸且瀾猗。大波爲瀾。小波爲淪。直波爲徑。」李巡云「分別水大小曲直之名。」郭璞曰「瀾言渙瀾也。淪言蘊淪也。徑言徑侹也。」漣﹑瀾𨿽異而義同。此詩漣﹑淪舉波名直﹐波不言徑而言直者﹐取韻故也。下二章言「伐輻」﹑「伐輪」﹐則此伐檀爲車之輪﹑輻﹐非待河水之淸方始用之。而經於「河幹」之下卽言「河水淸」﹐故解其意。此人不得進仕﹐伐檀隱居﹐以待可仕之世﹐若待河水淸且漣猗然也。河水性濁﹐淸則難待﹐猶似闇主常多﹐明君稀出。旣云置檀河厓﹐因卽以河爲諭。襄八年《左傳》云「俟河之淸﹐人壽幾何﹖」《易緯》云「王者太平嘉瑞之將出﹐則河水先淸。」是河水稀淸﹐故以諭明君稀出也。○傳「種之」至「獸名」。○正義曰﹕以稼穡相對﹐皆先稼後穡﹐故知種之曰稼﹐斂之曰穡。若散則相通。《大田》云「曾孫之稼」﹐非惟種之也。《湯誓》曰「捨我穡事」﹐非惟斂之也。一夫之居曰廛﹐謂一夫之田百畝也。《地官﹟遂人》云「夫一廛﹐田百畝。」司農云「廛﹐居也。」揚子云「有田一廛」﹐謂百畝之居﹐與此傳同也。《地官﹟載師》云「巿廛之徵。」鄭司農云「廛﹐巿中空地﹐未有肆﹔城中空地﹐未有宅者也。」玄謂﹕「廛者﹐若今云邑﹑居﹑裏矣。廛﹐民居之區域也。裏﹐居也。」以廛﹑裏任國中。而《遂人》授民田﹐「夫一廛﹐田百畝」﹐是廛不謂民之邑居在都城者與﹖則鄭謂廛爲民之邑居﹐不爲一夫之田者﹐以廛者民居之名。夫田與居宅同名爲廛﹐但《周禮》言「夫一廛」﹐復言「田百畝」﹐百畝旣是夫田﹐故以廛爲居宅﹐卽《孟子》云「五畝之宅」是也。以《載師》連巿言之﹐故準《遂人》以廛爲邑居。此言「胡取禾三百廛」﹐取禾宜於田中﹐故從傳「一夫之居」﹐不易之。《釋獸》云「貈子﹐貆。」郭璞曰「其雌者名。﹐乃刀反。今江東通呼貉爲﹤豸央﹥﹤豸吏﹥。」○箋「是謂」至「曰貆」。○正義曰﹕《釋天》云「冬獵爲狩﹐宵田爲獠。」李巡曰「冬圍守而取禽。」故郭璞曰「獠﹐猶燎也﹐今之夜獵載鑪照者也。江東亦呼獵爲獠。」《管子》曰「獠獵畢弋。」是獠爲獵之別名。經云「不狩不獵」﹐則狩與獵別﹐故以獵爲宵田。此對文耳。散卽獵通於晝夜﹐狩兼於四時﹐若《周禮》云「大田獵」﹐《王制》云「佐車止則百姓田獵」﹐不必皆宵田也。《中候》云「秦伯出狩」﹐《駟驖》云「從公於狩」﹐未必皆冬獵也。《釋天》又云「火田爲狩。」孫炎曰「放火燒艸﹐守其下風。」是狩非獨冬獵之名也。

坎坎伐輻兮﹐寘之河之側兮﹐河水淸且直猗。輻﹐檀輻也。側猶厓也。直﹐直波也。○輻音福。

不稼不穡﹐胡取禾三百億兮﹖不狩不獵﹐胡瞻爾庭有縣特兮﹖萬萬曰億。獸三歲曰特。箋云﹕十萬曰億。三百億﹐禾秉之數。彼君子兮﹐不素食兮﹗

﹝疏﹞傳「萬萬」至「曰特」。○正義曰﹕萬萬曰億﹐今數然也。傳以時事言之﹐故今《九章算術》皆以萬萬爲億。獸三歲曰特﹐毛氏當有所據﹐不知出何書。○箋「十萬」至「之數」。○正義曰﹕箋以《詩》《書》古人之言﹐故合古數言之。知古億十萬者﹐以田方百里﹐於今數爲九百萬畝﹐而《王制》云「方百里﹐爲田九十億畝」﹐是億爲十萬也﹐故彼注云「億﹐今十萬。」是以今曉古也。《楚語》云「百姓千品萬官億醜。」皆以數相十﹐是億十萬也。詩內諸言億者﹐毛﹑鄭各從其家﹐故《楚茨》箋﹑傳與此同。三百億與三百廛﹑三百囷相類。若爲釜斛之數﹐則大多不類﹐故爲禾秉之數。秉﹐把也﹐謂刈禾之把數。《聘禮》注云「秉謂刈禾盈把」﹐是也。

坎坎伐輪兮﹐寘之河之漘兮﹐河水淸且淪猗。檀可以爲輪。漘﹐厓也。小風水成文轉如輪也。○輪音淪﹐漘﹐順倫反﹐本亦作「﹤辰月﹥」。淪音倫﹐《韓詩》云「順流而風曰淪。淪﹐文貌。」不稼不穡﹐胡取禾三百囷兮﹖不狩不獵﹐胡瞻爾庭有縣鶉兮﹖圓者爲囷。鶉﹐鳥也。○囷﹐丘淪反﹐圓倉。鶉音純。

﹝疏﹞傳「圓者爲囷。鶉﹐鳥」。○正義曰﹕《月令》「修囷倉」﹐方者爲倉﹐故圓者爲囷。《考工記﹟匠人》注云「囷﹐圓倉」﹐是也。《釋鳥》云「鷯﹐鶉。其雄鶛﹐牝庳。」李巡曰「別雄雌異方之言。鶉一名鷯。」郭璞曰「鶉﹐鵪之屬也。」

彼君子兮﹐不素飧兮﹗熟食曰飧。箋云﹕飧讀如魚飧之飧。○飧﹐素門反﹐《字林》雲「水澆飯也。」

﹝疏﹞傳「熟食曰飧」。○正義曰﹕傳意以飧爲飧饔之飧﹐客始至之大禮﹐其食熟致之﹐故云「熟食曰飧」。《秋官﹟掌客》云「公飧五牢﹐侯伯飧四牢﹐子男飧三牢﹐卿飧二牢﹐大夫飧一牢﹐士飧少牢。」注云「公侯伯子男飧皆飪一牢」﹐則卿大夫亦有飪﹐故曰爲熟食也。○箋「飧讀如魚飧之飧」。○正義曰﹕宣六年《公羊傳》曰「晉靈公使勇士將殺趙盾﹐入其門則無人焉﹐上其堂則無人焉﹐俯而窺之﹐方食魚飧。」是其事也。鄭以爲魚飧之飧﹐則非傳所云熟食也。《說文》云「飧﹐水澆飯也。從夕﹑食。」言人旦則食飯﹐飯不可停﹐故夕則食飧﹐是飧爲飯之別名。易傳者﹐《鄭志》答張逸云「禮﹐飧饔大多非可素﹐不得與『不素餐』相配﹐故易之也。」

《伐檀》三章﹐章九句。

《碩鼠》﹐刺重斂也。國人刺其君重斂﹐蠶食於民﹐不修其政﹐貪而畏人﹐若大鼠也。○碩音石。斂﹐呂驗反﹐下同。

﹝疏﹞「《碩鼠》三章﹐章八句」至「大鼠」。○正義曰﹕蠶食者﹐蠶之食桑﹐漸漸以食﹐使桑盡也。猶君重斂﹐漸漸以稅﹐使民囷也。言貪而畏人﹐若大鼠然﹐解本以碩鼠爲諭之意﹐取其貪且畏人﹐故序因倒述其事。經三章﹐皆上二句言重斂﹐次二句言不修其政。由君重斂﹐不修其政﹐故下四句言將棄君而去也。

碩鼠碩鼠﹐無食我黍﹗三歲貫女﹐莫我肯顧。貫﹐事也。箋云﹕碩﹐大也。大鼠大鼠者﹐斥其君也。女無復食我黍﹐疾其稅斂之多也。我事女三歲矣﹐曾無教令恩徳來眷顧我﹐又疾其不修政也。古者三年大比﹐民或於是徙。○貫﹐古亂反﹐徐音官。復﹐扶又反。稅﹐始銳反。比﹐毗志反。逝將去女﹐適彼樂土。箋云﹕逝﹐往也。往矣將去女﹐與之訣別之辭。樂土﹐有徳之國。○樂音洛﹐注下同。土如字﹐他古反﹐沈徒古反。訣﹐古穴反。

樂土樂土﹐爰得我所﹗箋云﹕爰﹐曰也。

﹝疏﹞「碩鼠」至「得我所」。○正義曰﹕國人疾其君重斂畏人﹐比之碩鼠。言碩鼠碩鼠﹐無食我黍﹐猶言國君國君﹐無重斂我財。君非直重斂於我﹐又不修其政。我三歲以來事汝矣﹐曾無於我之處肯以教令恩徳眷顧我也。君旣如是﹐與之訣別﹐言往矣將去汝之彼樂土有徳之國。我所以之彼樂土者﹐以此樂土﹐若往則曰得我所宜故也。言往將去汝者﹐謂我往之他國﹐將去汝國也。○傳「貫﹐事」。○正義曰﹕《釋詁》文。○箋「碩大」至「是徙」。○正義曰「碩﹐大」﹐《釋詁》文。《釋獸》於鼠屬有鼫鼠﹐孫炎曰「五技鼠。」郭璞曰「大鼠﹐頭似兔﹐尾有毛靑黃色﹐好在田中食粟豆﹐關西呼鼩音瞿鼠。」舍人﹑樊光同引此詩﹐以碩鼠爲彼五技之鼠也。許愼云「碩鼠五技﹐能飛不能上屋﹐能遊不能渡谷﹐能綠不能窮木﹐能走不能先人﹐能穴不能覆身﹐此之謂五技。」陸機《疏》云「今河東有大鼠﹐能人立﹐交前兩腳於頸上跳舞﹐善鳴﹐食人禾苗。人逐則走入樹空中。亦有五技﹐或謂之雀鼠﹐其形大﹐故序云『大鼠也』。魏國﹐今河北縣是也。言其方物﹐宜謂此鼠非鼫鼠也。」按此經作「碩鼠」﹐訓之爲大﹐不作「鼫鼠」之字﹐其義或如陸言也。序云「貪而畏人﹐若大鼠然」﹐故知大鼠爲斥君﹐亦是興諭之義也。箋又以此民居魏﹐蓋應久矣。正言「三歲貫汝」者﹐以古者三歲大比﹐民或於是遷徙﹐故以三歲言之。《地官﹟小司徒》及《鄕大夫職》皆云三年則大比。言比者﹐謂大校﹐比其民之數而定其版籍﹐明於此時民或得徙。《地官﹟比長職》曰「徙於國中及郊﹐則從而授之。」注云﹕徙謂不便其居也。或國中之民出徙郊﹐或郊民入徙國中﹐皆從而付所處之吏。是大比之際﹐民得徙矣。

碩鼠碩鼠﹐無食我麥﹗三歲貫女﹐莫我肯徳。箋云﹕不肯施徳於我逝將去女﹐適彼樂國。樂國樂國﹐爰得我直﹗直﹐得其直道。箋云﹕直猶正也。

碩鼠碩鼠﹐無食我苗﹗苗﹐嘉穀也。

﹝疏﹞傳「苗﹐嘉穀」。○正義曰﹕黍麥指穀實言之﹐是鼠之所食。苗之莖葉﹐以非鼠能食之﹐故云「嘉穀」﹐謂穀實也。穀生於苗﹐故言苗以韻句。三歲貫女﹐莫我肯勞。箋云﹕不肯勞來我。○勞﹐如字﹐又力報反﹐注同。徠﹐本亦作「來」﹐同力代反。逝將去女﹐適彼樂郊。箋云﹕郭外曰郊。

樂郊樂郊﹐誰之永號﹗號﹐呼也。箋云﹕之﹐往也。永﹐歌也。樂郊之地﹐誰獨當往而歌號者。言皆喜說無憂苦。○詠﹐本亦作「永」﹐同音詠。號﹐戶毛反﹐注同。呼﹐火故反。說音悅。

﹝疏﹞「誰之永號」。○正義曰﹕言彼有徳之樂郊﹐誰往而獨長歌號呼﹖言往釋皆歌號﹐喜樂得所﹐故我欲往也。箋「之﹐往。永﹐歌」。○正義曰「之﹐往」﹐《釋詁》文。永是長之訓也﹐以永號共文﹐傳云「號﹐呼」﹐是歌之呼﹐《樂記》及《關雎》皆云「永歌之」﹐《舜典》云「聲依永」﹐故以永爲歌﹐歌必長言必故也。

《碩鼠》三章﹐章八句。

魏國七篇﹐十八章﹐百二十八句。

卷六六之一

卷六六之一

◎唐蟋蟀詁訓傳第十

陸曰﹕唐者﹐周成王之母弟叔虞所封也。其地﹐帝堯﹑夏禹所都之墟﹐漢曰太原郡﹐在古冀州太行﹑恆山之西﹐太原﹑太嶽之野。其南有晉水﹐叔虞之子燮父因攺爲晉侯。至六世孫僖侯名司徒﹐習堯儉約遺化﹐而不能以禮節之﹐今詩本其風俗﹐故云唐也。

唐譜唐者﹐帝堯舊都之地﹐今曰太原晉陽﹐是堯始居此﹐後乃遷河東平陽。○正義曰﹕以序云「有堯之遺風」﹐則堯都之也。《漢書﹟地理誌》云「太原晉陽縣﹐故詩唐國﹐晉水所出﹐東入汾。」是漢時爲太原晉陽也。《史記﹟晉世家》云「唐在河﹑汾之東﹐方百里。」言百里﹐則堯爲諸侯所居﹐故云「堯始居此」。《地理誌》河東郡平陽縣﹐應劭云「堯都也。」則是堯爲天子﹐乃都平陽﹐故云「後遷河東平陽」也。皇甫謐云「堯爲天子﹐都平陽。禹受舜禪﹐都平陽﹐或於安邑﹐或於晉陽。」則夏都亦在晉境。故定四年《左傳》云「命以《唐誥》而封於夏墟」﹐是也。此不言有夏都者﹐因序云「有堯之遺風」﹐故指述堯事而已。《論語》注云「未知六百里者﹐晉與﹖衛與﹖」則晉初六百里矣。而《世家》云「百里」者﹐言古唐國之大耳﹐非謂晉初惟方百里也。○成王封母弟叔虞於堯之故墟﹐曰唐侯。南有晉水﹐至子燮攺爲晉侯。○正義曰﹕昭十五年《左傳》稱周景王謂晉籍談曰「叔父唐叔﹐成王之母弟也。」《晉世家》云「成王與叔虞戲﹐削桐葉爲珪以與叔虞﹐曰﹕『以此封若。』史佚因言請擇日立叔虞。成王曰﹕『吾與之戲耳。』史佚曰﹕『天子無戲言。言則史書之。』於是封叔虞於唐。」是成王封母弟於堯之故墟也。地名晉陽﹐是地南有晉水。《地理誌》云「唐有晉水﹐叔虞子燮爲晉侯。」是燮以晉水攺爲晉侯﹐蓋時王命使攺之也。皇甫謐云「堯始封於唐﹐今中山唐縣是也。後徙晉陽。及爲天子﹐都平陽﹐於詩爲唐國。」則唐國爲平陽也。《漢書音義》臣瓚案﹕「唐﹐今河東永安是也﹐去晉四百里。」又云「堯居唐﹐東於彘十里。」應劭曰「順帝攺彘曰永安。」則瓚以唐國爲永安。此二說﹐詩之唐國不在晉陽﹐燮何須攺爲晉侯﹖明唐正晉陽是也。○其封域在《禹貢》冀州太行﹑恆山之西﹐太原﹑太嶽之野。○正義曰﹕《地理誌》云「太行在河內山陽縣西北。恆山在故郡上曲陽西北。」以太行﹑恆山皆在河北﹐故屬冀州。晉之東境迫此二山﹐故云「之西」。《禹貢》云「旣修太原﹐至於嶽陽。」鄭注云「嶽陽縣﹐太嶽之南。於《地理誌》太原﹐今以爲郡名。太嶽在河東故縣彘東﹐名霍太山。」河東﹑太原皆晉境所及﹐故云「太原﹑太嶽之野」。○至曾孫成侯﹐南徙居曲沃﹐近平陽焉。○正義曰﹕案《晉世家》云﹕唐叔生晉侯燮﹐燮生武侯寧族﹐族生成侯服人。《地理誌》云「河東郡聞喜縣﹐故曲沃也。晉成侯自晉陽徙此。」是鄭所據之文也。

昔堯之末﹐洪水九年﹐下民其咨﹐萬國不粒。於時殺禮以救艱厄﹐其流乃被於今。○正義曰﹕《堯典》云「帝曰﹕『咨四嶽﹐湯湯洪水方害﹐下民其咨。』」又稱使鯀治水﹐「九載績用弗成」。《臯陶謨》云「禹曰﹕『洪水滔天﹐予乘四載﹐隨山刊木。旣稷播﹐奏庶艱食鮮食﹐烝民乃粒。』」以禹旣治水﹐萬國乃粒﹐是未治水之時﹐萬國不粒也。禮稱凶荒殺禮﹐明堯於九年之內﹐殺禮以救艱厄﹐故儉嗇﹐其流乃被於今。謂作詩時也。○當周公﹑召公共和之時﹐成侯曾孫僖侯甚嗇愛物﹐儉不中禮﹐國人閔之﹐唐之變風始作。○正義曰﹕案《晉世家》云﹕成侯生厲侯福﹐福生靖侯宜臼﹐臼生僖侯司徒。是僖侯乃成侯曾孫也。《世家》又云「靖侯十七年﹐厲王出奔於彘﹐大臣行政﹐故云共和。十八年﹐靖侯卒。」則僖侯元年當共和二年也﹐故知當共和之時。○其孫穆侯又徙於絳雲。○正義曰﹕案《晉世家》云﹕僖侯生獻侯籍﹐籍生穆侯費王。是也。知徙於絳者﹐以成侯徙居曲沃﹐則曲沃爲晉都矣。至昭公之時﹐分曲沃以封桓叔。則正都不在曲沃﹐明昭公已前已徙絳矣。知穆侯徙者﹐蓋相傳爲然。《地理誌》云「河東絳縣﹐晉武公自曲沃徙此」者﹐以桓叔別封曲沃﹐武公旣並晉國﹐徙就晉都﹐故云自曲沃徙此耳﹐非謂武公始都絳也。然則穆侯以後﹐晉恆都絳﹐而隱五年《左傳》云「曲沃莊伯伐翼﹐翼侯奔隨。」又謂之爲翼者﹐杜預云「翼﹐晉舊都在平陽絳邑縣東﹐穆侯徙絳﹐昭侯以下又徙於翼。及武公並晉﹐又都絳也。」莊二十六年《左傳》稱晉獻公命士蒍城絳﹐「以深其宮」﹐明是武公徙絳也。《晉世家》云﹕獻公使士蒍「盡殺諸公子﹐而城聚都之﹐命曰絳」。案《左傳》云「晉士蒍使羣公子盡殺遊氏之族﹐乃城聚而處之。冬﹐晉侯圍聚﹐盡殺羣公子。」則城聚以處羣公子﹐非晉都也。《世家》言命聚曰絳﹐非也。《世家》又云﹕穆侯卒﹐弟殤叔立。四年﹐爲穆侯太子仇所殺﹐仇立﹐是爲文侯。三十五年卒﹐昭侯立。元年﹐封其叔父成師於曲沃。七年﹐爲大臣潘父所殺﹐子孝侯立。十五年﹐爲曲沃莊伯所殺﹐子鄂侯郤立。六年﹐當魯隱五年﹐卒﹐子哀侯光立。九年﹐爲曲沃武公所虜﹐子小子侯立。四年﹐爲曲沃武公誘而殺之﹐哀侯弟緡立爲晉侯。二十八年﹐曲沃武公伐晉侯緡﹐滅之。周僖王命曲沃武公爲晉君。武公已卽位三十七年矣。又二年﹐卒﹐子獻公詭諸立。二十六年﹐卒。此其君次也。案隱五年《左傳》﹕「曲沃莊伯伐翼﹐翼侯奔隨。秋﹐王命虢父伐曲沃﹐而立哀侯於翼。」六年傳曰「翼九宗五正頃父之子嘉父逆晉侯於隨﹐納諸鄂﹐晉人謂之鄂侯。」則哀侯之立﹐鄂侯未卒。《世家》言卒﹐非也。其詩則《蟋蟀》刺僖公﹐爲僖公詩也。《山有樞》《揚之水》《椒聊》《鴇羽》序言昭公﹐則昭公詩也。《綢繆》《杕杜》《羔裘》在其間﹐從可知也。《無衣》《有杕之杜》則皆刺武公﹐則武公詩也。《葛生》《采苓》刺獻公﹐則獻公詩也。鄭於左方中皆以此而知。案鄭詩《出其東門序》云「公子五爭。」五公子爭﹐突最處後﹐知《出其東門》爲厲公之詩。《鴇羽序》云「昭公之後﹐大亂五世。」小子侯處五世之末﹐《鴇羽》不爲小子侯詩者﹐以昭公肇爲亂階﹐五世不息﹐君子從役﹐昭公所爲﹐𨿽復後世始作﹐而主刺昭公﹐故序云「昭公之後」﹐明其剌昭公也。《出其東門》由兵革不息﹐而男女相棄﹐民人思保其室家﹐乃是當時之事﹐故爲厲公之詩。但序本爲亂之由﹐故言「公子五爭」耳。此實晉也﹐而題之曰「唐」﹐故序每篇言晉。《鴇羽》《杕杜》旣言刺時﹐於文不可言晉﹐從上明之可知也。

《蟋蟀》﹐刺晉僖公也。儉不中禮﹐故作是詩以閔之﹐欲其及時以禮自虞樂也。此晉也﹐而謂之唐﹐本其風俗﹐憂深思遠﹐儉而用禮﹐乃有堯之遺風焉。憂深思遠﹐謂宛其死矣﹐百歲之後之類也。○蟋蟀﹐上音悉﹐下所律反。《說文》蟀作﹛帥虫﹜。僖公﹐許其反﹐《史記》作「釐侯」。中﹐丁仲反。樂音洛﹐下皆同。思﹐息嗣反﹐注同。

﹝疏﹞「《蟋蟀》三章﹐章八句」至「風焉」。○正義曰﹕作《蟋蟀》詩者﹐刺晉僖公也。由僖公太儉逼下﹐不中禮度﹐故作是《蟋蟀》之詩以閔傷之﹐欲其及歲暮閒暇之時﹐以禮自娛樂也。以其太儉﹐故欲其自樂。樂失於盈﹐又恐過禮﹐欲令節之以禮﹐故云以禮自娛樂也。欲其及時者﹐三章上四句是也。以禮自娛樂者﹐下四句是也。旣序一篇之義﹐又序名晉爲唐之意。此實晉也﹐而謂之唐者﹐太師察其詩之音旨﹐本其國之風俗﹐見其所憂之事﹐深所思之﹐事遠儉約而能用禮﹐有唐堯之遺風﹐故名之曰「唐」也。故季札見歌《唐》曰「思深哉﹐其有陶唐氏之遺風乎﹗不然﹐何其憂之遠也﹖」是憂思深遠之事﹐情見於詩﹐詩爲樂章﹐樂音之中有堯之風俗也。○箋「憂深」至「之類」。○正義曰﹕此二文計及死後之事﹐是其憂念深﹐思慮遠也。言「之類」者﹐憂深思遠之事﹐非獨在此二文﹐以其二事顯見﹐故引當之耳。其實諸篇皆有深遠之志。《羔裘》箋云「民之厚如此﹐亦唐之遺風。」亦以其事顯見﹐故言之耳。

蟋蟀在堂﹐歲聿其莫。今我不樂﹐日月其除。蟋蟀﹐蛩也。九月在堂﹐聿遂除去也。箋云﹕我﹐我僖公也。蛩在堂﹐歲時之候﹐是時農功畢﹐君可以自樂矣。今不自樂﹐日月且過去﹐不復暇爲之。謂十二月﹐當復命農計耦耕事。○聿﹐允橘反。莫音暮。除﹐直慮反﹐注同。蛩﹐俱勇反﹐沈又九共反﹐趨織也﹐一名蜻﹛列虫﹜。復﹐扶又反。無已大康﹐職思其居。已﹐甚。康﹐樂。職﹐主也。箋云﹕君𨿽當自樂﹐亦無甚大樂﹐欲其用禮爲節也﹐又當主思於所居之事﹐謂國中政令。○大音泰﹐徐敕佐反﹐下同。居義如字﹐協韻音據。

「好樂無荒」﹐良士瞿瞿。荒﹐大也。瞿瞿然顧禮義也。箋云﹕荒﹐廢亂也。良﹐善也。君之好樂﹐不當至於廢亂政事﹐當如善士瞿瞿然顧禮義也。○好﹐呼報反﹐下同。瞿﹐俱具反。

﹝疏﹞「蟋蟀」至「瞿瞿」。○毛以爲﹐僖公儉不中禮﹐詩人戒之﹐欲令及時自樂。言九月之時﹐蟋蟀之虫在於室堂之上矣。是歲晚之候﹐歲遂其將欲晚矣。此時農功已畢﹐人君可以自樂。今我君僖公不於此時自樂﹐日月其將過去﹐農事又起﹐不得閒暇。而爲之君﹐何不及時自樂乎﹖旣勸君自樂﹐又恐其過禮。君今𨿽當自樂﹐又須用禮爲節。君若自樂﹐無甚太樂﹐當主思其所居之事﹐當以禮樂自居﹐無得忽忘之也。又戒僖公﹐君若好樂﹐無得太好之﹐當如善士瞿瞿然顧於禮義﹐勿使逾越於禮也。○鄭惟「其居」謂「國中政令」﹐「荒」謂「廢亂政事」爲異﹐餘同。○傳「蟋蟀」至「除去」。○正義曰「蟋蟀﹐蛩」﹐《釋虫》文。李巡曰「蛩﹐一名蟋蟀。蟋蟀﹐蜻﹛列虫﹜也。」郭璞曰「今趨織也。」陸機《疏》云「蟋蟀似蝗而小﹐正黑有光澤如漆﹐有角翅。一名蛩﹐一名蜻﹛列虫﹜﹐楚人謂之王孫﹐幽州人謂之趨織﹐裏語曰『趨織鳴﹐嬾婦驚』﹐是也。」《七月》之篇說蟋蟀之事云「九月在戶。」傳云「九月在堂。」堂者﹐室之基也﹐戶內戶外總名爲堂。《禮運》曰「醴醆在戶﹐粢醍在堂。」對文言之﹐則堂與戶別。散則近戶之地亦名堂也。故禮言升堂者﹐皆謂從階至戶也。此言在堂﹐謂在室戶之外﹐與戶相近﹐是九月可知。時當九月﹐則歲未爲暮﹐而言「歲聿其暮」者﹐言其過此月後﹐則歲遂將暮耳。謂十月以後爲歲暮也﹐此月未爲暮也。《采薇》云「曰歸曰歸﹐歲亦暮止。」其下章云「曰歸曰歸﹐歲亦陽止。」十月爲陽﹐明「暮止」亦十月也。《小明》云「歲聿雲暮﹐采蕭穫菽。」采穫是九月之事也﹐云歲聿﹐雲暮﹐其意與此同也。歲實未暮而云聿暮﹐故知聿爲遂。遂者﹐從始鄕末之言也。除者﹐棄去之名﹐故爲去也。○箋「我我」至「耕事」。○正義曰﹕勸君使之自樂﹐故知「我﹐我僖公也」。《七月》箋云「言此者﹐著將寒有漸。」《蟋蟀》記將寒之候﹐此言歲時之候者﹐《七月》下文論備寒之事﹐故爲寒來之候。此云歲聿其暮﹐故云歲時之候。《月令》季冬云「告民出五穀﹐命農計耦耕﹐修耒耜﹐具田器。」注云「大寒气過﹐農事將起。」是十二月以後﹐不暇復爲樂也。禮﹐國君無故不徹懸。必須農功之隙乃作樂者﹐場功未畢﹐勸課農桑﹐𨿽不徹鍾鼓﹐有時擊奏﹐未得大設燕飲﹐適意娛樂也。《七月》云「九月肅霜﹐十月滌場﹐朋酒斯饗。」言豳君閒於政事﹐乃饗羣臣。是十月爲自樂之時也。○傳「已﹐甚。康﹐樂。職﹐主」。○正義曰﹕已訓止也。物甚則止﹐故已爲甚也。「康﹐樂」﹐「職﹐主」﹐皆《釋詁》文。傳不解「其居」之義。二章「其外」﹐傳以外爲禮樂之外﹐則其居謂以禮樂自居﹐則「職思其外」謂常思禮樂﹐無使越於禮樂之外也。「職思其憂」﹐傳曰「憂﹐可憂」﹐謂逾越禮樂﹐至於荒淫﹐則可憂也。故王肅云「其居﹐主思以禮樂自居也。其外﹐言思無越於禮樂也。其憂﹐言荒則憂也。」○箋「君𨿽」至「政令」。○正義曰﹕以序言「欲其以禮自娛樂」﹐故知欲其用禮爲節也。《樂記》曰「禮主其減﹐樂主其盈。禮減而進﹐以進爲文。樂盈而反﹐以反爲文。」注云「禮主其減﹐人所倦。樂主其盈﹐人所歡。進謂自勉彊﹐反謂自抑止。」是禮須勤力行之﹐惟恐倦怠。樂者令人歡樂﹐惟恐奢放。詩人旣勸自樂﹐又恐過度﹐故戒之使用禮也。箋以上句言「無已大康」﹐已是禮樂自居﹐復云「職思其居」﹐不宜更處禮樂。居謂居處也。二章言外﹐謂居處之外﹐則其居謂所居之處﹐故易傳以爲主思所居之事﹐謂國中政令也。其居旣是國中﹐則知其外謂國外至四境也。四境之外﹐則有鄰國﹐故其憂爲鄰國侵伐之憂。詩人戒君所思﹐思其自近及遠﹐故從內而外也。○傳「荒大」至「禮義」。○正義曰﹕荒爲廣遠之言﹐故爲大也。《釋訓》云「瞿瞿﹑休休﹐儉也。」李巡曰「皆良士顧禮節之儉也。」此傳云「顧禮義」﹐下傳云「休休﹐樂道之心」﹐皆謂治身儉約﹐故能樂道顧禮也。○箋「荒廢」至「禮義」。○正義曰﹕《宛丘》序云「淫荒昏亂。」《還》及《盧令》序云「刺荒也。」荒者﹐皆謂廢亂政事﹐故易傳以荒爲廢亂也。「良﹐善」﹐《釋詁》文。

蟋蟀在堂﹐歲聿其逝。今我不樂﹐日月其邁。邁﹐行也。無已大康﹐職思其外。外﹐禮樂之外。箋云﹕外謂國外至四境。○禮樂﹐此一樂字音嶽。好樂無荒﹐良士蹶蹶。蹶蹶﹐動而敏於事。○蹶﹐俱衛反。

﹝疏﹞傳「蹶蹶」至「於事」。○正義曰﹕《釋詁》云「蹶﹐動也。」《釋訓》云「蹶蹶﹐敏也。」

蟋蟀在堂﹐役車其休。箋云﹕庶人乘役車。役車休﹐農功畢﹐無事也。

﹝疏﹞箋「庶人」至「無事」。○正義曰「庶人乘役車」﹐《春官﹟巾車》文也。彼注云「役車方箱﹐可載任器以供役。」然則收納禾稼亦用此車﹐故役車休息﹐是農功畢﹐無事也。《酒誥》云「肇牽車牛﹐遠服賈用﹐孝養厥父母。」則庶人之車﹐冬月亦行。而云「休」者﹐據其農功旣終﹐載運事畢﹐故言休耳﹐不言冬月不行也。今我不樂﹐日月其慆。慆﹐過也。○慆﹐吐刀反。無已大康﹐職思其憂。憂﹐可憂也。箋云﹕憂者﹐謂鄰國侵伐之憂。好樂無荒﹐良士休休。休休﹐樂道之心。

《蟋蟀》三章﹐章八句。

《山有樞》﹐刺晉昭公也。不能修道以正其國﹐有財不能用﹐有鍾鼓不能以自樂﹐有朝廷不能灑埽﹐政荒民散﹐將以危亡。四鄰謀取其國家而不知﹐國人作詩以刺之也。○樞﹐本或作「蓲」﹐烏侯反。昭公﹐《左傳》及《史記》作「昭侯」。樂音洛﹐下及注同。朝﹐直遙反。廷﹐徒佞反。灑﹐所懈反﹐沈所寄反﹐下同。埽﹐蘇報反﹐本又作「掃」﹐下同。

﹝疏﹞「《山有樞》三章﹐章八句」至「刺之」。○正義曰﹕有財不能用者﹐三章章首二句是也。此二句總言昭公不能用財耳。其經之所陳﹐言昭公有衣裳﹑車馬﹑鍾鼓﹑酒食不用之﹐是分別說其不能用財之事也。有鍾鼓不能以自樂者﹐二章云「子有鍾鼓﹐弗擊弗考」是也。有朝廷不能灑掃者﹐二章云「子有廷內﹐弗灑弗埽」是也。經先言廷內﹐序先言鍾鼓者﹐廷內﹐人君治政之處﹐其事大。鍾鼓者﹐娛樂己身﹐其事小。經責昭公先重後輕﹐故先言廷內。序旣言有財不能用﹐鍾鼓亦貨財之事﹐故因卽先言之。衣裳﹑車馬亦是有財﹐序獨言鍾鼓者﹐據娛樂之大者言之也。經先言衣裳﹐後車馬者﹐衣裳附於身﹐車馬則差遠﹐故先言衣裳也。四鄰謀取其國家者﹐三章下二句是也。四鄰﹐卽桓叔謀伐晉是也﹐故下篇刺昭公﹐皆言沃所並。沃𨿽一國﹐卽四鄰之一﹐故以四鄰言之。

山有樞﹐隰有楡。興也。樞﹐荎也。國君有財貨而不能用﹐如山隰不能自用其財。○楡﹐以朱反。荎﹐田節反﹐沈又直黎反。子有衣裳﹐弗曳弗婁。子有車馬﹐弗馳弗驅。婁﹐亦曳也。○曳﹐以世反。婁﹐力俱反﹐馬云「牽也。」宛其死矣﹐他人是愉。宛﹐死貌。愉﹐樂也。箋云﹕愉讀曰偸。偸﹐取也。○宛﹐於阮反﹐本亦作「苑」。愉﹐毛以朱反﹐鄭作「偸」﹐他侯反。

﹝疏﹞「山有」至「是愉」。○毛以愉爲樂。○鄭以愉爲取﹐言他人將取之。餘同。○傳「樞﹐荎」。○正義曰﹕《釋木》文。郭璞曰「今之刺楡也。」○傳「婁﹐亦曳」。○正義曰﹕曳者﹐衣裳在身﹐行必曳之。婁與曳連﹐則同爲一事。走馬謂之馳。策馬謂之驅。驅馳俱是乘車之事﹐則曳婁俱是著衣之事﹐故云「婁﹐亦曳也」。○傳「愉﹐樂」。○正義曰﹕《釋詁》文。○箋「愉讀」至「偸取」。○正義曰﹕以下云「是保」﹐謂得而居之。「入室」﹐謂居而有之。故易傳以愉爲偸﹐言偸盜取之。

山有栲﹐隰有杻。栲﹐山樗。杻﹐檍也。○栲音考。杻﹐女九反。樗﹐敕書反﹐又他胡反。檍﹐於力反。

﹝疏﹞傳「栲﹐山樗。杻﹐檍」。○正義曰﹕皆《釋木》文。舍人曰「栲名山樗。杻名檍。」郭璞曰「栲似樗﹐色小而白﹐生山中﹐因名云。亦類漆樹﹐俗語曰﹕『櫄樗栲漆﹐相似如一。」陸機《疏》云﹕山樗與下田樗略無異﹐葉似差狹耳。吳人以其葉爲茗﹐方俗無名。此爲栲者﹐似誤也。今所云爲栲者﹐葉如櫟木﹐皮厚數寸﹐可爲車輻﹐或謂之栲櫟。許愼正以栲讀爲﹤禾臭﹥。今人言栲﹐失其聲耳。杻﹐檍也﹐葉似杏而尖﹐白色﹐皮正赤﹐爲木多曲少直﹐枝葉茂好。二月中﹐葉疏﹐華如練而細﹐蕊正白﹐蓋樹。今官園種之﹐正名曰萬歲。旣取名於億萬﹐其葉又好﹐故種之共汲山下人﹐或謂之牛筋﹐或謂之檍。材可爲弓弩幹也。

子有廷內﹐弗灑弗埽。子有鍾鼓﹐弗鼓弗考。灑﹐氵麗也。考﹐擊也。○廷音庭﹐又徒佞反。鼓如字﹐本或作「擊」﹐非。灑﹐色蟹反﹐又所綺反。

宛其死矣﹐他人是保。保﹐安也。箋云﹕保﹐居也。

﹝疏﹞傳「灑﹐氵麗。考﹐擊」。○正義曰﹕灑謂以水濕地而埽之﹐故轉爲灑。灑是散水之名也。今定本云「弗鼓弗考」﹐注云「考﹐擊也」﹐無亦字﹐義並通也。○傳「保﹐安」。箋「保﹐居」。○正義曰﹕二者皆《爾雅》無文﹐傳﹑箋各以義言之。上云「他人是愉」﹐謂得已樂以爲樂。此云「他人是保」﹐謂得己之安以爲安。故傳訓保爲安也。箋以下云「他人入室」﹐則是居而有之﹐故易傳以保爲居。

山有漆﹐隰有栗。子有酒食﹐何不日鼓瑟﹖君子無故琴瑟不離於側。○漆音七﹐木名。離﹐力智反。且以喜樂﹐且以永日。永﹐引也。宛其死矣﹐他人入室。

﹝疏﹞「子有」至「永日」。○正義曰﹕責昭公﹐言子旣有酒食矣﹐何不日日鼓瑟有飲食之﹐且得以喜樂己身﹐且可以永長。此日何故弗爲乎﹖言永日者﹐人而無事﹐則長日難度。若飲食作樂﹐則忘憂愁﹐可以永長此日。《白駒》云「以永今朝」﹐意亦與此同也。○傳「君子」至「於側」。○正義曰﹕《曲禮下》云「君無故玉不去身﹐大夫無故不徹懸﹐士無故不徹琴瑟。」注云「憂樂不相干也﹐故謂災患喪病。」彼量其所有﹐節級立文。此言君子﹐總謂大夫士以上也。以經云「日鼓瑟」﹐則是日日用之﹐故言「不離於其側」。定本云「君子琴瑟不離於側」﹐少「無故」二字﹐恐非也。

《山有樞》三章﹐章八句。

《揚之水》﹐刺晉昭公也。昭公分國以封沃﹐沃盛彊﹐昭公微弱﹐國人將叛而歸沃焉。封沃者﹐封叔父桓叔於沃也。沃﹐曲沃﹐晉之邑也。○沃﹐烏毒反。

﹝疏﹞「《揚之水》三章﹐二章章六句﹐一章四句」至「沃焉」。○正義曰﹕作《揚之水》詩者﹐刺晉昭公也。昭公分其國地以封沃國﹐謂封叔父桓叔於曲沃之邑也。桓叔有徳﹐沃是大都﹐沃國日以盛彊。昭公國旣削小﹐身又無徳﹐其國日以微弱﹐故晉國之人皆將叛而歸於沃國焉。昭公分國封沃﹐己爲不可﹐國人將叛﹐又不能撫之也﹐故刺之。此刺昭公﹐經皆陳桓叔之徳者﹐由昭公無徳而微弱﹐桓叔有徳有盛彊﹐國人叛從桓叔﹐昭公之國危矣。而昭公不知﹐故陳桓叔有徳﹐民樂從之﹐所以刺昭公也。○箋「封沃」至「之邑」。○正義曰﹕封沃者﹐使專有之﹐別爲沃國﹐不復屬晉﹐故云以封沃也。桓二年《左傳》云「初﹐晉穆侯之夫人姜氏以條之役生太子﹐命之曰仇。其弟以千畝之戰生﹐命曰成師。師服曰﹕『異哉﹐君之名子也﹗嘉耦曰妃﹐怨耦曰仇。古之命也。今君命太子曰仇﹐弟曰成師﹐始兆亂矣。兄其替乎﹗』惠之二十四年﹐晉始亂﹐故封桓叔於曲沃。師服曰﹕『吾聞國家之立也﹐本大而末小﹐是以能固。故天子建國﹐諸侯立家。今晉﹐甸侯也﹔而建國﹐本旣弱矣﹐其能久乎﹖』惠之三十年﹐晉潘父弒昭侯而納桓叔﹐不克。」是封桓叔於沃之事也。此邑本名曲沃﹐序單言沃﹐則旣封之後謂之沃國﹐故云「沃﹐曲沃也」。《地理誌》云「河東聞喜縣﹐故曲沃也。武帝元鼎六年行過更名。」應劭曰「武帝於此聞南越破﹐攺曰聞喜。」

揚之水﹐白石鑿鑿。興也。鑿鑿然﹐鮮明貌。箋云﹕激揚之水﹐激流湍疾﹐洗去垢濁﹐使白石鑿鑿然。興者﹐諭桓叔盛彊﹐除民所惡﹐民得以有禮義也。○鑿﹐子洛反。激﹐經歷反。湍﹐吐端反。洗﹐蘇禮反﹐又蘇典反。去﹐羌呂反。垢﹐古口反。惡﹐烏路反﹐又如字。素衣朱襮﹐從子於沃。襮﹐領也。諸侯繡黼丹朱中衣。沃﹐曲沃也。箋云﹕繡當爲「綃」﹐綃黼丹朱中衣﹐中衣以綃黼爲領﹐丹朱爲純也。國人欲進此服﹐去從桓叔。○襮音博﹐《字林》方沃反。繡音秀﹐眾家申毛並依字﹐下文同。鄭攺爲「宵黼」﹐音甫。宵音消﹐本作綃。純﹐眞允反﹐又眞順反。旣見君子﹐云何不樂。箋云﹕君子謂桓叔。○樂音洛。

﹝疏﹞「揚之水」至「不樂」。○正義曰﹕言激揚之水﹐波流湍疾﹐行於石上﹐洗去石之垢穢﹐使白石鑿鑿然而鮮明﹐以興桓叔之徳﹐政教寬明﹐行於民上﹐除去民之疾惡﹐使沃國之民皆得有禮義也。桓叔旣有善政﹐其國日以盛彊﹐晉國之民皆欲叛而從之。以素爲衣﹐丹朱爲緣﹐綃黼爲領﹐此諸侯之中衣也。國人欲得造制此素衣朱襮之服﹐進之以從子桓叔於沃國也。國人惟欲歸於沃﹐惟恐不見桓叔﹐皆云我旣得見此君子桓叔﹐則云何乎而得不樂。言其實樂也。桓叔之得民心如是﹐民將叛而從之﹐而昭公不知﹐故剌之。○傳「襮領」至「曲沃」。○正義曰﹕《釋器》云「黼領謂之襮。」孫炎曰「繡刺黼文以褗領。」是襮爲領也。《郊特牲》云「繡黼丹朱中衣﹐大夫之僣禮也。」大夫服之則爲僣﹐知諸侯當服之也。中衣者﹐朝服﹑祭服之裏衣也。其制如深衣﹐故《禮記﹟深衣目錄》云「深衣連衣裳而純之以采者﹐有表則謂之中衣。大夫以上﹐祭服中衣用素﹐詩云『素衣朱襮』﹐《玉藻》云﹕『以帛裏布﹐非禮也。』士祭以朝服﹐中衣以布﹐明矣。」是言中衣之制與深衣同也。其異者﹐中衣之袖小長耳。《玉藻》云「中衣繼揜尺。」注云「中衣繼袂揜一尺﹐深衣緣而已。」是中衣之袖長也。言大夫祭服中衣用素者﹐謂自祭耳。其助祭則士服爵弁之服﹐以絲爲衣。則士以上﹐助祭之服中衣﹐皆用素也。少牢饋食之禮﹐是大夫自祭家廟﹐其服用朝服。朝服以布爲之﹐則中衣亦用布矣。而《深衣目錄》云「大夫祭服﹐中衣用素」者﹐謂大國之孤也。《雜記》云「大夫冕而祭於公﹐弁而祭於己。」注云「弁而祭於己﹐惟孤耳。弁謂爵弁。」爵弁是絲衣﹐明中衣亦用素。用素則同﹐不必以繡黼爲領。繡黼惟諸侯乃得服之耳。晉封桓叔於沃﹐別爲諸侯之國﹐故晉人欲以諸侯之服往從之。桓叔𨿽受封於晉﹐正是晉自封之﹐非天子之命。天子不賜以爵﹐晉是諸侯﹐不得以爵賜諸侯。桓叔﹑莊伯皆以字配謚﹐蓋𨿽君其國﹐未有爵命。《左傳》每云曲沃伯﹐或可自稱伯也。傳不注序﹐故於此解沃爲曲沃也。○箋「繡當」至「桓叔」。○正義曰﹕傳之所言《郊特牲》文﹐彼注云「繡黼丹朱﹐以爲中衣領緣也。繡讀爲綃。綃﹐繒名」。引《詩》云「素衣朱綃。」彼注此箋皆破繡爲綃者﹐以其黼之與繡共作中衣之領。案《考工記》云「白與黑謂之黼﹐五色備謂之繡。」若五色聚居﹐則白黑共爲繡文﹐不得別爲黼稱。繡黼不得同處﹐明知非繡字也﹐故破繡爲綃。綃是繒名。《士昏禮》注引《詩》云「素衣朱綃」﹐《魯詩》以綃爲綺屬﹐然則綃是繒綺別名。於此綃上剌爲黼文﹐故謂之綃黼也。綃上剌黼以爲衣領﹐然後名之爲襮﹐故《爾雅》黼領謂之襮。襮爲領之別名也。案此下章作「素衣朱繡」﹐而《郊特牲》及《士昏禮》二注引《詩》皆作「素衣朱綃」者﹐箋破此傳繡當爲綃﹐下章繡字亦破爲綃。箋不言者﹐從此而略之耳。此已破爲綃﹐《禮記》注從破引之﹐猶《月令》云「鮮羔開冰」﹐注云「鮮當爲獻」﹐《七月》引之﹐徑作「獻羔開冰」﹐與此同也。此則鄭之說耳。案下章傳曰「繡﹐黼也」﹐則是以繡爲義﹐未必如鄭爲綃也。如傳意﹐繡得爲黼者﹐繢是畫﹐繡是剌之﹐𨿽五色備具乃成爲繡﹐初剌一色卽是作繡之法﹐故繡爲剌名。傳言「繡﹐黼」者﹐謂於繒之上繡剌以爲黼﹐非訓繡爲黼也。孫炎注《爾雅》云「繡刺黼文以褗領。」是取毛「繡﹐黼」爲義﹐其意不與箋同。不破繡字﹐義亦通也。箋以「素衣朱襮」之下卽云「從子於沃」﹐故言「晉國之人﹐欲進此服﹐去從桓叔」﹐言民愛之﹐欲以衣往耳。國君之衣﹐非民爲之也。

揚之水﹐白石皓皓。皓皓﹐潔白也。○皓﹐胡老反。素衣朱繡﹐從子於鵠。繡﹐黼也。鵠﹐曲沃邑也。○鵠﹐戶毒反。

﹝疏﹞傳「鵠﹐曲沃邑」。○正義曰﹕晉封桓叔於曲沃﹐非獨一邑而已。其都在曲沃﹐其傍更有邑﹐故云「鵠﹐曲沃邑也」。

旣見君子﹐云何其憂。言﹐無憂也。

揚之水﹐白石粼粼。粼粼﹐淸澈也。○粼﹐刊新反﹐本又作「燐」﹐同。澈﹐直列反﹐或作「徹」﹐誤。我聞有命﹐不敢以告人﹗聞曲沃有善政命﹐不敢以告人。箋云﹕不敢以告人而去者﹐畏昭公謂已動民心。

《揚之水》三章﹐二章章六句﹐一章四句。

《椒聊》﹐剌晉昭公也。君子見沃之盛彊﹐能修其政﹐知其蕃衍盛大﹐子孫將有晉國焉。○椒聊﹐椒木名。聊﹐辭也。蕃音煩。衍﹐延善反。

﹝疏﹞「《椒聊》二章﹐章六句」至「國焉」。○正義曰﹕作《椒聊》詩者﹐剌晉昭公也。君子之人﹐見沃國之盛彊﹐桓叔能修其政教﹐知其後世稍復蕃衍盛大﹐子孫將並有晉國焉。昭公不知﹐故剌之。此序序其見剌之由﹐經二章﹐皆陳桓叔有美徳﹐子孫蕃衍之事。

椒聊之實﹐蕃衍盈升。興也。椒聊﹐椒也。箋云﹕椒之性芬香而少實﹐今一捄之實﹐蕃衍滿升﹐非其常也。興者﹐諭桓叔晉君之支別耳﹐今其子孫眾多﹐將日以盛也。○捄音求﹐又其菊反﹐何音掬﹐沈居局反。彼其之子﹐碩大無朋。朋﹐比也。箋云﹕之子﹐是子也。謂桓叔也。碩﹐謂壯貌﹐佼好也。大謂徳美廣博也。無朋﹐平均﹐不朋黨。○比﹐王肅﹑孫毓申毛必履反﹐謂無比例也。一音必二反﹐申毛作毗至反。佼﹐古卯反。椒聊且﹗遠條且﹗條﹐長也。箋云﹕椒之气日益遠長﹐似桓叔之徳彌廣博。○且﹐子余反﹐下同。

﹝疏﹞「椒聊」至「條且」。○正義曰﹕椒之性芬香而少實﹐今椒聊一捄之實﹐乃蕃衍滿於一升甚多﹐非其常﹐以興桓叔﹐晉君之支別﹐今子孫眾多﹐亦非其常也。桓叔子孫旣多﹐又有美徳﹐彼己是子謂桓叔﹐其人形貌盛壯﹐得美廣大﹐無朋黨阿比之惡行也。椒之香气日益長遠﹐以興桓叔之徳彌益廣博﹐桓叔子孫旣多﹐徳益廣博﹐必將並有晉國﹐而昭公不知﹐故刺之。聊﹑且﹐皆助語也。○傳「椒聊﹐椒」。○正義曰﹕《釋木》云「檓﹐大椒。」郭璞曰「今椒樹叢生﹐實大者名爲檓。」陸機《疏》曰﹕椒聊﹐聊﹐語助也。椒樹似茱萸﹐有鍼刺﹐葉堅而滑澤﹐蜀人作茶﹐吳人作茗﹐皆合煮其葉以爲香。今成臯諸山間有椒﹐謂之竹葉椒﹐其樹亦如蜀椒﹐少毒熱﹐不中合藥也﹐可著飲食中。又用烝雞﹑豚﹐最佳香。東海諸島亦有椒樹﹐枝葉皆相似﹐子長而不圓﹐甚香﹐其味似橘皮。島上獐﹑鹿食此椒葉﹐其肉自然作椒橘香。○箋「椒之性」至「以盛」。○正義曰﹕言性芬香﹐諭美徳﹐故下句椒之气日益長遠﹐諭桓叔徳彌廣博﹐是取香气爲諭也。言一捄之實者﹐捄謂椒之房﹐裹實者也。《釋木》云「椒﹑榝﹐醜莍。」李巡曰「榝﹐茱萸也。椒﹑茱萸皆有房﹐故曰捄。捄﹐實也。」郭璞曰「莍萸子聚生成房。」是椒裹名爲捄也。知蕃衍滿升謂一捄之實者﹐若論一樹則不啻一升﹐才據一實又不足滿升﹐且詩取蕃多爲諭﹐不言一實之大﹐故知謂一捄之實也。驗今椒實﹐一裹之內惟有一實。時有二實者﹐少耳。今言一捄滿升﹐假多爲諭﹐非實事也。王肅云﹕種一實﹐蕃衍滿一升。若種一實﹐則成一樹﹐非徒一升而已。不得以種一實爲諭也。○傳「朋﹐比」。○正義曰﹕朋﹐黨也。比謂阿比﹐朋亦比之義﹐故以朋爲比也。○箋「之子」至「朋黨」。○正義曰﹕以「碩」下有「大」﹐不宜復訓爲大﹐故以碩爲壯佼貌。大謂大徳。無朋者﹐無朋比之行﹐故知謂「平均﹐無其朋黨」也。孫毓云「桓叔阻邑不臣﹐以孽傾宗﹐與潘父比﹐至殺昭公而求入焉﹐能均平而不朋黨乎﹖」斯不然矣﹐此言桓叔能修國政﹐撫民平均﹐望桓叔之美﹐刺昭公之惡耳﹐不得以傾宗阻邑爲桓叔罪也。卽如毓言﹐桓叔罪多矣﹐詩人何得稱其碩大且篤﹐能修其政乎﹖自桓叔別封於沃﹐自是鄰國相陵﹐安得責其不臣。○傳「條﹐長」。○正義曰﹕《尙書》稱「厥木惟條」﹐謂木枝長﹐故以條爲長也。

椒聊之實﹐蕃衍盈匊。雨手曰匊。○匊﹐本又作「掬」﹐九六反。

彼其之子﹐碩大且篤。篤﹐厚也。

﹝疏﹞傳「篤﹐厚」。○正義曰﹕《釋詁》文。

椒聊且﹗遠條且﹗言聲之遠聞也。

《椒聊》二章﹐章六句。

卷六六之二

卷六六之二

《綢繆》﹐刺晉亂也。國亂則婚姻不得其時焉。不得其時﹐謂不及仲春之月。○綢繆﹐上直畱反﹐下亡侯反。

﹝疏﹞「《綢繆》三章﹐章六句」至「時焉」。○正義曰﹕毛以爲﹐不得初冬﹑冬末﹑開春之時﹐故陳婚姻之正時以刺之。鄭以爲﹐不得仲春之正時﹐四月五月乃成婚﹐故直舉失時之事以刺之。毛以爲﹐婚之月自季秋盡於孟春﹐皆可以成婚。三十之男﹐二十之女﹐乃得以仲春行嫁。自是以外﹐餘月皆不得爲婚也。今此晉國之亂﹐婚姻失於正時。三章皆舉婚姻正時以刺之。三星者﹐參也。首章言在天﹐謂始見東方﹐十月之時﹐故王肅述毛云「三星在天﹐謂十月也。」在天旣據十月﹐二章「在隅」﹐謂在東南隅﹐又在十月之後也﹐謂十一月﹑十二月也。卒章「在戶」﹐言參星正中直戶﹐謂正月中也。故《月令》孟春之月﹐「昏參中」﹐是參星直戶﹐在正月中也。此三章者﹐皆婚姻之正時。晉國婚姻失此三者之時﹐故三章各舉一時以刺之。毛以季秋之月﹐亦是爲婚之時。今此篇不陳季秋之月者﹐以不得其時﹐謂失於過晚。作者據其失晚﹐追陳正時﹐故近舉十月已來﹐不復遠言季秋也。鄭以爲﹐婚姻之禮﹐必在仲春﹐過涉後月﹐則爲不可。今晉國之亂﹐婚姻皆後於仲春之月﹐賢者見其失時﹐指天候以責娶者。三星者﹐心也﹐一名火星。凡嫁娶者﹐以二月之昏﹐火星未見之時爲之。首章言「在天」﹐謂昏而火星始見東方﹐三月之末﹐四月之中也。二章言「在隅」﹐又晚於「在天」﹐謂四月之末﹐五月之中也。卒章言「在戶」﹐又晚於「在隅」﹐謂五月之末﹐六月之中。故《月令》季夏之月﹐「昏火中」﹐是六月之中﹐心星直戶也。此三者皆晚矣﹐失仲春之月。三章歷言其失﹐以刺之。

綢繆束薪﹐三星在天。興也。綢繆﹐猶纏綿也。三星﹐參也。在天﹐謂始見東方也。男女待禮而成﹐若薪芻待人事而後束也。三星在天﹐可以嫁娶矣。箋云﹕三星﹐謂心星也。心有尊卑﹐夫婦父子之象﹐又爲二月之合宿﹐故嫁娶者以爲候焉。昏而火星不見﹐嫁娶之時也。今我束薪於野﹐乃見其在天﹐則三月之末﹐四月之中﹐見於東方矣﹐故云「不得其時」。○參﹐所金反。見﹐賢徧反﹐下「不見」﹑「見於東」同。芻﹐楚俱反﹐《說文》云「芻﹐刈艸也﹐象苞束艸之形。」宿音秀。今夕何夕﹐見此良人﹖良人﹐美室也。箋云﹕今夕何夕者﹐言此夕何月之夕乎﹐而女以見良人。言非其時。

﹝疏﹞「綢繆」至「良人」。○毛以爲﹐綢繆猶纏綿﹐束薪之貌。言薪在田野之中﹐必纏綿束之﹐乃得成爲家用﹐以興女在父母之家﹐必以禮娶之﹐乃得成爲室家。薪芻待人事而束﹐猶室家待禮而成也。室家旣須以禮﹐當及善時爲婚。三星在天﹐始見東方﹐於禮可以婚矣。以時晉國大亂﹐婚姻失時﹐故無妻之男﹐思詠嫁娶之夕﹐而欲見此美室。言今此三星在天之夕﹐是何月之夕﹐而得見此良人。美其時之善﹐思得其時也。思而不得﹐乃自咨嗟﹐言子兮子兮﹐當如此良人何﹗如何﹐猶柰何。言三星在天之月﹐不得見此良人﹐當柰之何乎﹗言不可柰何矣。○鄭以爲﹐嫁娶者當用仲春之月﹐心星未見之時。今晉國大亂﹐婚姻皆不得其月﹐賢者見而責之。賢者言﹐已纏綿束薪於野﹐及夜而歸﹐見三星見於東方﹐已在天矣。至家而見初爲婚者﹐因責之云﹕今夕是何月之夕﹐而汝見此良人﹗言晚矣﹐失其時﹐不可以爲婚也。子兮子兮﹐汝當如此良人何﹗言娶者後陰陽交會之月﹐失婚姻爲禮之時﹐是損良人之善﹐當如之何乎﹗言其損良人﹐不可柰何也。由晉國之亂﹐今失正時﹐故舉其事而刺之。○傳「綢繆」至「嫁娶矣」。○正義曰﹕以綢繆自束薪之狀﹐故云猶纏綿也。參有三星﹐故言「三星﹐參也」。《漢書﹟天文志》云「參﹐白虎宿三星」﹐是也。二章「在隅」﹐卒章「在戶」﹐是從始見爲說﹐逆而推之﹐故知在天謂始見東方也。詩言婚姻之事﹐先舉束薪之狀﹐故知以人事諭待禮也。毛以秋冬爲婚時﹐故云「三星在天﹐可以嫁娶」。王肅云「謂十月也。」○箋「三星」至「其時」。○正義曰﹕《孝經﹟援神契》云「心﹐三星中獨明。」是心亦三星也。《天文志》云「心爲明堂也。大星天王﹐前後星子屬。」然則心之三星﹐星有大小﹐大者爲天王﹐小者爲子屬﹐則大者尊﹐小者卑﹐大者象夫父﹐小者象子婦﹐故云「心有尊卑﹐夫婦父子之象也。」二月日體在戌﹐而斗柄建卯﹐初昏之時﹐心星在於卯上。二月之昏﹐合於本位﹐故稱合宿。心星又是二月之合宿﹐故嫁娶者以爲候焉。謂候其將出之時﹐行此嫁娶之禮也。昏而火星不見﹐嫁娶之時﹐謂仲春之月﹐嫁娶之正時也。箋以下經四句是賢者責人之辭﹐故知綢繆束薪爲賢者自束其薪﹐不爲興也。今我束薪於野﹐乃見其在天。謂負薪至家之時﹐見在天﹐未必束薪之時已在天也。因以束薪而歸﹐故言之也。昭十七年《左傳》曰「火出於夏爲三月﹐於商爲四月﹐於周爲五月。」《小星》箋云「心在東方﹐三月時。」則心星始見在三月矣。此箋云「三月之末﹐四月之中」者﹐正以三月至於六月﹐則有四月。此詩惟有三章﹐而卒章言「在戶」﹐謂正中直戶﹐必是六月昏也。逆而差之﹐則二章當五月﹐首章當四月。四月火見已久﹐不得謂之始見。以詩人始作﹐總舉天象﹐不必章舉一月。鄭差次之﹐使四月共當三章﹐故每章之箋皆舉兩月也。成婚之時﹐當以火星未見﹐今已見在天﹐是不得其時也。凡取星辰爲候﹐多取昏旦中爲義。此獨取心星未出爲候者﹐以火者天之大辰星﹐有夫婦之象﹐此星若見﹐則爲失時﹐故取將見爲候。《夏官﹟司爟》云「季春出火﹐民咸從之。季秋納火﹐民亦如之。」鄭司農云「三月昏時﹐心星見於辰上﹐使民出火。九月黃昏﹐心星伏於戌上﹐使民納火。」又哀十二年《左傳》云「火伏而後蟄者畢。」此取將見爲候﹐彼取已伏爲候﹐其意同也。此篇三章﹐與《摽有梅》三章箋據時節﹐其理大同。彼文王之化﹐有故不以仲春者﹐至夏尙使行嫁﹐所以蕃育人民﹐故歌而美之。此則晉國之亂﹐不能及時﹐至使晚於常月﹐故陳而刺之。本意不同﹐美刺有異也。○傳「良人﹐美室」。○正義曰﹕《小戎》云「厭厭良人。」妻謂夫爲良人。知此美室者﹐以下云「見此粲者」﹐粲是三女﹐故知良人爲美室。良訓爲善﹐故稱美也。傳以三星在天﹐爲昏之正時﹐則此二句﹐是國人不得及時﹐思詠善時得見良人之辭也。王肅云「婚姻不得其時﹐故思詠嫁娶之夕﹐而欲見此美室也。」○箋「今夕」至「其時」。○正義曰﹕箋以仲春爲婚月﹐「三星在天」﹐後於仲春﹐故以此二句爲責娶者之辭也。《說苑》稱鄂君與越人同舟﹐越人擁楫而歌曰「今夕何夕兮﹐得與搴舟水流。今日何日兮﹐得與王子同舟。」如彼歌意﹐則嘉美此夕。與箋意異者﹐彼意或出於此﹐但引詩斷章﹐不必如本也。

子兮子兮﹐如此良人何﹖「子兮」者﹐嗟玆也。箋云﹕子兮子兮者﹐斥取者﹐子取後陰陽交會之月﹐當如此良人何。○後﹐戶豆反。

﹝疏﹞傳「子兮者﹐嗟玆也」。○正義曰﹕傳意以上句爲思詠嫁娶之夕﹐欲得見良人﹐則此句嗟嘆己身不得見良人也。子兮子兮﹐自嗟嘆也。玆﹐此也。嗟嘆此身不得見良人﹐言己無柰此良人何。○箋「子兮」至「人何」。○正義曰﹕箋以此句亦是責娶者之辭﹐故云「子兮子兮」爲斥娶者﹐以其良人爲妻﹐當以良時迎之。今子之娶﹐後於陰陽交會之月﹐則損良人之善﹐故云「當如此良人何」﹐責其損良人也。

綢繆束芻﹐三星在隅。隅﹐東南隅也。箋云﹕心星在隅﹐謂四月之末﹐五月之中。今夕何夕﹐見此邂逅﹖邂逅﹐解說之貌。○邂﹐本亦作「解」﹐戶懈反﹐一音戶佳反。覯﹐本又作「逅」﹐同胡豆反﹐一音戶冓反。邂覯﹐解說也﹐《韓詩》云「邂覯﹐不固之貌。」解音蟹。說音悅。子兮子兮﹐如此邂逅何﹖

綢繆束楚﹐三星在戶。參星正月中直戶也。箋云﹕心星在戶﹐謂之五月之末﹐六月之中。○直音值﹐又如字。今夕何夕﹐見此粲者﹖三女爲粲。大夫一妻二妾。○粲﹐采旦反﹐《字林》作「」。

﹝疏﹞傳「三女」至「二妾」。○正義曰﹕《周語》云「密康公遊於涇﹐有三女奔之。其母曰﹕『必致之王。女三爲粲﹐粲﹐美物也。汝則小醜﹐何以堪之﹖』」然粲者﹐眾女之美稱也。《曲禮下》云「大夫不名侄娣。」大夫有妻有妾﹐有一妻二妾也。此刺婚姻失時﹐當是民之婚姻﹐而以大夫之法爲辭者﹐此時貴者亦婚姻失時﹐故王肅云「言在位者亦不能及禮也。」

子兮子兮﹐如此粲者何﹖

《綢繆》三章﹐章六句。

《杕杜》﹐刺時也。君不能親其宗族﹐骨肉離散﹐獨居而無兄弟﹐將爲沃所並爾。○杕杜﹐徒細反﹐本或作夷狄字﹐非也。下篇同。並﹐必政反。

﹝疏﹞「《杕杜》二章﹐章九句」至「並爾」。○正義曰﹕不親宗族者﹐章首二句是也。獨居而無兄弟者﹐次三句是也。下四句戒異姓之人﹐令輔君爲治﹐亦是不親宗族之言﹐故序略之。

有杕之杜﹐其葉湑湑。興也。杕﹐特貌。杜﹐赤棠也。湑湑﹐枝葉不相比也。○湑﹐私敍反。比﹐毗志反﹐下文及注同。獨行踽踽﹐豈無他人﹖不如我同父。踽踽﹐無所親也。箋云﹕他人﹐謂異姓也。言昭公遠其宗族﹐獨行於國中踽踽然。此豈無異姓之臣乎﹖顧恩不如同姓親親也。○踽﹐俱乎反。遠﹐於萬反。嗟行之人﹐胡不比焉﹖箋云﹕君所與行之人﹐謂異姓卿大夫也。比﹐輔也。此人女何不輔君爲政令﹖人無兄弟﹐胡不佽焉﹖佽﹐助也。箋云﹕異姓卿大夫﹐女見君無兄弟之親親者﹐何不相推佽而助之﹖○佽﹐七利反。

﹝疏﹞「有杕」至「佽焉」。○正義曰﹕言有杕然特生之杜﹐其葉湑湑然而盛﹐但柯條稀疏﹐不相比次。以興晉君疏其宗族﹐不與相親﹐猶似杜之枝葉不相比次然也。君旣不與兄弟相親﹐至使骨肉離散。君乃獨行於國內﹐踽踽然無所親暱者也。豈無他人異姓之臣乎﹖顧其恩親不如我同父之人耳。君旣不親同姓之人﹐與之爲治﹐則異姓之臣又不肯盡忠輔君﹐將爲沃國所並﹐故又戒之云﹕嗟乎﹗汝君所與共行之人﹐謂異姓卿大夫之等﹐汝何不輔君爲政令焉﹖又謂異姓之臣﹐汝旣見人無兄弟之親﹐何不推佽而助之焉﹖同姓之臣旣已見疏﹐不得輔君﹐猶冀他人輔之﹐得使不滅﹐故戒異姓之人使助君也。○傳「杕特」至「相比」。○正義曰﹕《釋木》云「杜﹐赤棠。白者棠。」樊光云「赤者爲杜﹐白者爲棠。」陸機《疏》云「赤棠與白棠同耳。但子有赤白美惡。子白色爲白棠﹐甘棠也﹐少酢滑美。赤棠子澀而酢無味。俗語云『澀如杜』﹐是也。赤棠木理韌﹐亦可以作弓幹是也。」《裳裳者華》亦云「其葉湑兮」﹐則湑湑與菁菁皆茂盛之貌。傳於此云「湑湑﹐枝葉不相比」﹐下章言「菁菁﹐葉盛」﹐互相明耳。言葉𨿽茂盛﹐而枝條稀疏﹐以諭宗族𨿽彊﹐不相親暱也。箋以此刺不親宗族﹐不宜以盛爲諭﹐故下章易傳以菁菁爲稀少之貌﹐此章直取不相比次爲諭﹐不取葉盛爲諭。菁菁實是茂盛﹐而得爲稀少貌者﹐以葉密則同爲一色﹐由稀少故見其枝。以《菁菁者莪》菁菁爲莪之茂貌﹐則知鄭意亦以菁菁﹑湑湑爲茂貌﹐但不取葉爲興耳。○箋「君所」至「政令」。○正義曰﹕言嗟行之人﹐是嗟嘆此所行之人也。君旣疏其宗族﹐宗族不與君行﹐故知君所與行之人謂異姓卿大夫也。「比﹐輔」﹐《釋詁》文。彼輔作「俌」﹐亦是輔之義也。○傳「佽﹐助」。○正義曰﹕佽﹐古「次」字。欲使相推以次第助之耳﹐非訓佽爲助也。

有杕之杜﹐其葉菁菁。菁菁﹐葉盛也。箋云﹕菁菁﹐希少之貌。○菁﹐本又作「靑」﹐同子零反。獨行睘睘﹐豈無他人﹖不如我同姓。睘睘﹐無所依也。同姓﹐同祖也。○睘﹐本亦作「煢」﹐又作「焭」﹐求營反。

﹝疏﹞傳「」至「同祖」。○正義曰﹕睘睘﹑踽踽皆與獨行共文﹐故知是無所依﹑無所親暱之貌。上言親﹐此言依﹐義亦同﹐變其文耳。以上云同父﹐故知同姓爲同祖也。

嗟行之人﹐胡不比焉﹖人無兄弟﹐胡不佽焉﹖

《杕杜》二章﹐章九句。

《羔裘》﹐刺時也。晉人刺其在位不卹其民也。卹﹐憂也。○﹐本亦作「卹」﹐荀律反。

﹝疏﹞「《羔裘》二章﹐章四句」至「其民」。○正義曰﹕刺其在位不卹其民者﹐謂刺朝廷卿大夫也。以在位之臣﹐輔君爲政﹐當助君憂民﹐而懷惡於民﹐不憂其民﹐不與相親比﹐故刺之。經二章﹐皆刺在位懷惡﹐不卹下民之辭。俗本「或其」下有「君」﹐衍字。定本無「君」字﹐是也。

羔裘豹袪﹐自我人居居。袪﹐袂也。本末不同﹐在位與民異心自用也。居居﹐懷惡不相親比之貌。箋云﹕羔裘豹袪﹐在位卿大夫之服也。其役使我之民人﹐其意居居然有悖惡之心﹐不卹我之困苦。○袪﹐起居反﹐又丘據反。袂﹐末也。居如字﹐又音據。比﹐毗志反。悖﹐補對反。豈無他人﹖維子之故﹗箋云﹕此民﹐卿大夫采邑之民也﹐故云豈無他人可歸往者乎﹖我不去者﹐乃念子故舊之人。

﹝疏﹞「羔裘」至「之故」。○正義曰﹕在位之臣服羔裘豹袪﹐晉人因其服﹐舉以爲諭﹐言以羔皮爲裘﹐豹皮爲袪﹐裘袪異皮﹐本末不同﹐以興民欲在上憂己﹐在上疾惡其民﹐是上下之意亦不同也。在位之心旣與民異﹐其用使我之眾人居居然有悖惡之色。不與我民相親﹐不憂我之困苦也。卿大夫於民如此﹐民見君子無憂民﹐今欲去之﹐言我豈無他人賢者可歸往之乎﹖維子之故舊恩好不忍去耳。作者是卿大夫采邑之民﹐故言己與在位故舊恩好。○傳「袪袪」至「之貌」。○正義曰﹕《玉藻》說深衣之制云「袂可以回肘。」注云「二尺二寸之節。」又曰「袂尺二寸。」注云「袂口也。」然則袂與袪別。此以袪﹑袂爲一者﹐袂是袖之大名﹐袪是袖頭之小稱﹐其通皆爲袂。以深衣云袂之長短﹐反屈之及肘﹐是通袪皆爲袂﹐故以爲「袪﹐袂也」。以裘身爲本﹐裘袂爲末﹐其皮旣異﹐是本末不同﹐諭在位與民異心也。直以裘之本末諭在位與民耳﹐不以在位與民爲本末也。此解直云「袪﹐袂」﹐定本云「袪﹐袂末」﹐與禮合。《釋詁》云「由﹐用也。自﹐由也。」展轉相訓﹐是自爲用也。《釋訓》云「居居﹑究究﹐惡也。」李巡曰「居居﹐不狎習之惡。」孫炎曰「究究﹐窮極人之惡。」此言懷惡而不與民相親﹐是不狎習也。用民力而不憂其困﹐是窮極人也。○箋「羔裘」至「困苦」。○正義曰﹕《鄭風﹟羔裘》言古之君子以風其朝焉﹐經稱「羔裘豹飾﹐孔武有力」﹐是知在位之臣服此豹袖之羔裘也。傳亦解興諭之義﹐箋又解所以用裘興意﹐以在位身服此裘﹐故取其裘爲興。《召南﹟羔裘》亦以大夫身服此羔裘﹐卽言其人有羔羊之徳﹐與此同也。有悖惡之色﹐不卹我之困苦﹐申明傳懷惡不比之意。○箋「此民」至「之人」。○正義曰﹕箋以民與大夫尊卑縣隔﹐不應得有故亂舊恩好﹐而此云維子之好﹐故解之是此卿大夫采邑之民。以卿大夫世食采邑﹐在位者幼少未仕之時﹐與此民相親相愛﹐故稱好也。作詩者𨿽是采邑之民﹐所恨乃是一國之事。何則﹖采邑之民與故舊尙不存卹﹐其餘非其故舊﹐不卹明矣。序云「在位不卹其民」﹐謂在位之臣莫不盡然﹐非獨食采邑之主偏苦其邑。豈無他人可歸往者﹐指謂他國可往﹐非欲去此采邑﹐適彼采邑也﹐故王肅云「我豈無他國可歸乎﹖維念子與我有故舊也。」與鄭同。

羔裘豹褎﹐自我人究究。褎﹐猶袪也。究究﹐猶居居也。○﹐徐究反﹐本又作「褎」﹐同。究﹐九又反﹐《爾雅》云「居居﹑究究﹐惡也。」

豈無他人﹖維子之好﹗箋云﹕我不去而歸往他人者﹐乃念子而愛好之也。民之厚如此﹐亦唐之遺風。○好﹐呼報反﹐注同。

﹝疏﹞箋「我不」至「遺風」。○正義曰﹕《北風》刺虐﹐則云「攜手同行」﹔《碩鼠》刺貪﹐則云「適彼樂國」﹐皆欲奮飛而去﹐無顧戀之心。此則念其恩好﹐不忍歸他人之國﹐其情篤厚如此﹐亦是唐之遺風。言猶有帝堯遺化﹐故風俗淳也。

《羔裘》二章﹐章四句。

《鴇羽》﹐刺時也。昭公之後﹐大亂五世﹐君子下從徵役﹐不得養其父母﹐而作是詩也。大亂五世者﹐昭公﹑孝侯﹑鄂侯﹑哀侯﹑小子侯。○鴇音保﹐似雁而大﹐無後指。政役﹐音徵﹐篇內注同。養﹐羊亮反。鄂﹐五各反。

﹝疏﹞「《鴇羽》二章﹐章七句」至「是詩」。○正義曰﹕言下從徵役者﹐君子之人當居平安之處﹐不有徵役之勞。今乃退與無知之人共從徵役﹐故言下也。定本作「下從徵役」。經三章﹐皆上二句言君子從徵役之苦﹐下五句恨不得供養父母之辭。○箋「大亂」至「子侯」。○正義曰﹕案《左傳》桓二年稱「魯惠公三十年﹐晉潘父弒昭侯而納桓叔﹐不克。晉人立孝侯。惠之四十五年﹐曲沃莊伯伐翼﹐弒孝侯。翼人立其弟鄂侯。」隱五年傳稱「曲沃莊伯伐翼﹐翼侯奔隨。秋﹐王命虢公伐曲沃﹐而立哀侯於翼」。隱六年傳稱「翼人逆晉侯於隨﹐納諸鄂﹐晉人謂之鄂侯」。桓二年傳「鄂侯生哀侯。哀侯侵陘庭之田。陘庭南鄙啟曲沃伐翼」。桓三年﹐「曲沃武公伐翼﹐逐翼侯於汾隰﹐夜獲之」。桓七年傳「冬﹐曲沃伯誘晉小子侯殺之」。「八年春﹐滅翼」。是大亂五世之事。案桓八年傳云「冬﹐王命虢仲立晉哀侯之弟緡於晉。」則小子侯之後﹐復有緡爲晉君。此大亂五世﹐不數緡者﹐以此言昭公之後﹐則是昭公之詩﹐自昭公數之﹐至小子而滿五﹐故數不及緡也。此言大亂五世﹐則亂後始作﹐但亂從昭起﹐追刺昭公﹐故爲昭公詩也。

肅肅鴇羽﹐集於苞栩。興也。肅肅﹐鴇羽聲也。集﹐止。苞﹐稹。栩﹐杼也。鴇之性不樹止。箋云﹕興者﹐諭君子當居安平之處﹐今下從徵役﹐其爲危苦﹐如鴇之樹止然。稹者﹐根相迫迮梱致也。○苞﹐補交反。栩﹐況羽反。稹本又作「縝」﹐之忍反﹐何之人反﹐沈音田﹐又音振﹐《廣雅》云「槪也。」杼﹐食汝反﹐徐治與反。處﹐昌慮反。迮﹐側百反。梱﹐口本反。致﹐直置反﹐下同。王事靡盬﹐不能蓺稷黍﹐父母何怙﹖盬﹐不攻緻也。怙﹐恃也。箋云﹕蓺﹐樹也。我迫王事﹐無不攻致﹐故盡力焉。旣則罷倦﹐不能播種五穀﹐今我父母將何怙乎﹖○盬音古。蓺﹐魚世反。怙音戶。罷音皮。悠悠蒼天﹗曷其有所﹖箋云﹕曷﹐何也。何時我得其所哉﹖

﹝疏﹞「肅肅」至「有所」。○正義曰﹕言肅肅之爲聲者﹐是鴇鳥之羽飛而集於苞栩之上﹐以興君子之人﹐乃下從於徵役之事。然鴇之性不樹止﹐今乃集於苞栩之上﹐極爲危苦﹐諭君子之人當居平安之處﹐今乃下從徵役﹐亦甚爲危苦。君子之人旣從王事﹐此王家之事無不攻緻﹐故盡力爲之。旣則罷倦﹐𨿽得還家﹐不復能種蓺黍稷。旣無黍稷﹐我之父母當爲何所依怙乎﹗乃告於天云﹕悠悠乎遠者蒼蒼之上天﹐何時乎使我得其所﹐免此徵役﹐復平常人乎﹗人窮則反本﹐困則告天。此時徵役未止﹐故訴天告怨也。○傳「肅肅」至「樹止」。○正義曰「苞﹐稹」﹐《釋言》文。孫炎曰「物叢生曰苞﹐齊人名曰稹。」郭璞曰「今人呼物叢緻者爲稹。」箋云﹕稹者﹐根相迫迮梱緻貌﹐亦謂叢生也。「栩﹐杼」﹐《釋木》文。郭璞曰「柞樹也。」陸機《疏》云「今柞櫟也﹐徐州人謂櫟爲杼﹐或謂之爲栩。其子爲皂﹐或言皂斗﹐其殼爲斗﹐可以染。皂﹐今京洛及河內多言杼斗。謂櫟爲杼﹐五方通語也。」鴇鳥連蹄﹐性不樹止﹐樹止則爲苦﹐故以諭君子從徵役爲危苦也。○傳「盬不」至「怙恃」。○正義曰﹕盬與蠱﹐字異義同。昭元年《左傳》云「於文皿虫爲蠱。穀之飛亦爲蠱。」杜預云「皿器受虫害者爲蠱﹐穀久積則變爲飛虫﹐名曰蠱。」然則虫害器﹑敗穀者皆謂之蠱﹐是盬爲不攻牢不堅緻之意也。此云「盬﹐不攻緻」﹐《四牡》傳云「盬﹐不堅固」﹐其義同也。定本「緻」皆作「致」。《蓼莪》云「無父何怙﹐無母何恃」﹐怙﹑恃義同。言父母當何恃食﹐故下言「何食」﹑「何嘗」﹐與此相接成也。○箋「蓺樹」至「怙乎」。○正義曰﹕何知不爲身在役所﹐不得營農﹐而云王事盡力﹐𨿽歸旣則罷倦不能播種者﹐以經不云「不得」﹐而云「不能」﹐明是筋力疲極﹐𨿽歸而不能也。

肅肅鴇翼﹐集於苞棘。王事靡盬﹐不能蓺黍稷﹐父母何食﹖悠悠蒼天﹗曷其有極﹖箋云﹕極﹐已也。

肅肅鴇行﹐集於苞桑。行﹐翮也。○行﹐戶郎反﹐注同。翮﹐戶革反﹐《爾雅》云「羽本謂之翮。」

﹝疏﹞傳「行﹐翮也」。○正義曰﹕以上言羽翼﹐明行亦羽翼﹐以鳥翮之毛有行列﹐故稱行也。

王事靡盬﹐不能蓺稻粱﹐父母何嘗﹖悠悠蒼天﹗曷其有常﹖

《鴇羽》三章﹐章七句。

《無衣》﹐刺晉武公也。武公始並晉國﹐其大夫爲之請命乎天子之使﹐而作是詩也。天子之使﹐是時使來者﹐○並﹐卑政反﹐下注同。爲﹐於僞反。使﹐所吏反﹐注同。

﹝疏﹞「《無衣》二章﹐章三句」至「是詩」。○正義曰﹕作《無衣》詩者﹐美晉武公也。所以美之者﹐晉昭公封叔父成師於曲沃﹐號爲桓叔。桓叔生莊伯﹐莊伯生武公﹐繼世爲曲沃之君﹐常與晉之正適戰爭不息。及今武公﹐始滅晉而有之。其大夫爲之請王賜命於天子之使﹐而作是《無衣》之詩以美之。其大夫者﹐武公之下大夫也。曲沃之大夫美其能並晉國﹐故爲之請命。此序其請命之事。經二章﹐皆請命之辭。○箋「天子」至「來者」。○正義曰﹕不言請命於天子﹐而云請命於天子之使﹐故云是時使來。使以他事適晉﹐大夫就使求之﹐欲得此使告王﹐令王賜以命服也。案《左傳》桓八年﹐王使立緡於晉。至莊十六年﹐乃云「王使虢公命曲沃伯爲晉侯」﹐不言滅晉之事。《晉世家》云「哀侯二年﹐曲沃莊伯卒。晉侯緡立。二十八年﹐曲沃武公伐晉侯緡﹐滅之﹐盡以其寶器賂周僖王。僖王命曲沃武公爲晉君﹐列爲諸侯﹐於是盡並晉地而有之。曲沃武公已卽位三十七年矣。」計緡以桓八年立﹐至莊十六年乃得二十八年。然則虢公命晉侯之年始並晉也。虢公未命晉之前﹐有使適晉﹐晉大夫就之請命。其使名號﹐《書傳》無文也。或以爲使卽虢公﹐當來賜命之時﹐大夫就之請命。斯不然矣。傳稱王使虢公命曲沃伯爲晉侯﹐則虢公適晉之時﹐賫命服來賜﹐大夫不假請之﹐豈虢奉使適晉﹐藏其命服﹐待請而與之哉﹗若虢公於賜命之前﹐別來適晉﹐則非所知耳。若當時以命賜之﹐卽命晉之時﹐不須請也﹐故箋直言「使來﹐不知何使」。

豈曰無衣七兮﹖侯伯之禮七命﹐冕服七章。箋云﹕我豈無是七章之衣乎﹖晉舊有之﹐非新命之服。不如子之衣﹐安且吉兮﹗諸侯不命於天子則不成爲君。箋云﹕武公初並晉國﹐心未自安﹐故以得命服爲安。

﹝疏﹞「豈曰」至「吉兮」。○正義曰﹕此皆請命之辭。晉大夫美武公能並晉國﹐而未得命服﹐故爲之請於天子之使曰﹕我晉國之中﹐豈曰無此衣之七章兮﹖晉舊有之矣﹗但不如天子之衣。我若得之﹐則心安而且又吉兮﹗天子命諸侯﹐必賜之以服﹐故請其衣。就天子之使﹐請天子之衣﹐故云子之衣也。諸侯不命於天子﹐則不成爲國君。武公並晉﹐心不自安﹐故得王命服則安且吉兮。○傳「侯伯」至「七章」。○正義曰﹕此解指言七兮之意。晉唐叔之封爵稱侯﹐侯伯之禮﹐冕服七章﹐故請七章之衣。《春官﹟典命》云「侯伯七命。其國家﹑宮室﹑車旗﹑衣服﹑禮儀皆以七爲節。」《秋官﹟大行人》云「諸侯之禮﹐執信圭七寸﹐冕服七章。」是七命七章之衣。案《春官﹟巾車》云「金路﹐鉤﹐樊纓九就﹐建大旂﹐以賓﹐同姓以封。」注云「同姓以封﹐謂王子母弟率以功徳出封﹐𨿽爲侯伯﹐其衣服猶如上公﹐若魯﹑衛之屬。」然則唐叔是王之母弟﹐車服猶如上公。上公之服九章﹐此大夫不請九章之服﹐而請七章者﹐王子母弟車服得如上公﹐無正文﹐正以周之建國﹐惟二王之後稱公﹐其餘𨿽大﹐皆侯伯也。彼云「同姓以封」﹐必是封爲侯伯。侯伯以七爲節﹐而金路樊纓九就﹐則知王子母弟初出封者﹐車服猶如上公﹐故得以九爲節。如上公者﹐惟王子母弟一身﹐若唐叔耳。其後世子孫﹐自依爵命之數﹐故請七章之衣也。○傳「諸侯」至「爲君」。○正義曰﹕此解得衣乃安之意。諸侯者﹐天子之所建﹐不受命於天子則不成爲君﹐故不得衣則不安也。必請衣者﹐文元年﹐天王使毛伯來錫公命﹐《公羊傳》曰「錫者何﹖賜也。命者何﹖加我服也。」是王命諸侯﹐必皆以衣賜之﹐故請衣也。案《大宗伯》云「王命諸侯則儐。」莊元年《穀梁傳》云「禮有受命﹐無來錫命。錫命﹐非正也。」然則諸侯當往就天子受命﹐此在國請之者﹐天子賜諸侯之命﹐其禮亡。案春秋之世﹐魯文公﹑成公﹑晉惠公﹑齊靈公皆是天子遣使賜命﹐《左傳》不譏之。則王賜諸侯之命﹐有召而賜之者﹐有遣使賜之者。《穀梁》之言﹐非禮意也。此武公以孽奪宗﹐故心不自安﹐得命乃安也。及《世家》稱武公厚賂周僖王﹐僖王乃賜之命﹐是於法武公不當賜之。美之者﹐其臣之意美之耳。

豈曰無衣六兮﹖天子之卿六命﹐車旗﹑衣服以六爲節。箋云﹕變七言六者﹐謙也。不敢必當侯伯﹐得受六命之服﹐列於天子之卿﹐猶愈乎不。

﹝疏﹞傳「天」至「爲節」。○正義曰﹕《典命》云「王之三公八命﹐其卿六命。其國家﹑宮室﹑車旗﹑衣服﹑禮儀亦如之。」是毛所據之文也。云車旗者﹐蓋謂卿從車六乘﹐旌旗六旒。衣服者﹐指謂冠弁也﹐飾則六玉﹐冠則六辟積。《夏官﹟射人》云「三公執璧﹐與子男同也。」則其服亦毳冕矣。三公旣毳冕﹐則孤卿服絺冕﹐大夫服玄冕﹐則《司服》注云「絺冕衣一章﹐裳二章。玄冕衣無文﹐裳刺黻而已。」然則絺冕之服止有三章﹐而此云六爲節﹐不得爲卿六章之衣﹐故毛﹑鄭並不云章。或者《司服》之注自說天子之服﹐隆殺之差﹐其臣自當依命數也。○箋「變七」至「愈乎不」。○正義曰﹕傳正解六兮爲天子之卿服﹐不解晉人請六章之服意﹐故箋申之。今晉實侯爵之國﹐非天子之卿﹐所以請六章衣者﹐謙不敢必當侯伯之禮﹐故求得受六命之服﹐次列於天子之卿﹐猶愈乎不。愈猶勝也﹐言己若得六章之衣﹐猶勝不也。上箋解七章之衣﹐言晉舊有之。此不言晉舊有之者﹐晉國舊無此衣﹐不得言舊有也。檢晉之先君見經傳者﹐燮父事康王﹐文侯輔平王﹐有爲天子卿者﹐但侯伯入爲卿士﹐依其本國之命﹐不服六章之衣﹐故鄭答趙商云「諸侯入爲卿大夫﹐與在朝仕者異﹐各依本國如其命數。」是其不降本國﹐不服六章也。鄭知然者﹐以《大車》陳古之天子大夫行決男女之訟﹐經云「毳衣如菼」﹐則是子男入爲大夫得服毳冕﹐故知入仕王朝者﹐各依本國之命。晉之先世不得有六章之衣。實無六章之衣﹐而云「豈曰無衣六」者﹐從上章之文﹐飾辭以請命耳﹐非實有也。

不如子之衣﹐安且燠兮﹗燠﹐暖也。○奧﹐本又作「燠」﹐於六反。暖﹐奴緩反。

﹝疏﹞傳「燠﹐暖也」。○正義曰﹕《釋言》文。

《無衣》二章﹐章三句。

《有杕之杜》﹐刺晉武也。武公寡特﹐兼其宗族﹐而不求賢以自輔焉。○宗族﹐本亦作「宗矣」。

﹝疏﹞「《有杕之杜》二章﹐章六句」至「輔焉」。○正義曰﹕言寡特者﹐言武公專任己身﹐不與賢人圖事﹐孤寡特立也。兼其宗族者﹐昭侯以下爲君於晉國者﹐是武公之宗族﹐武公兼有之也。武公初兼宗國﹐宜須求賢﹐而不求賢者﹐故刺之。經二章﹐皆責君不求賢人之事也。

有杕之杜﹐生於道左。興也。道左之陽﹐人所宜休息也。箋云﹕道左﹐道東也。日之熱恆在日中之後﹐道東之杜﹐人所宜休息也。今人不休息者﹐以其特生﹐陰寡也。興者﹐諭武公初兼其宗族﹐不求賢者與之在位﹐君子不歸﹐似乎特生之杜然。○陰﹐於鴆反﹐又如字﹐本亦作「蔭」﹐同。彼君子兮﹐噬肯適我﹖噬﹐逮也。箋云﹕肯﹐可。適﹐之也。彼君子之人﹐至於此國﹐皆可求之我君所。君子之人﹐義之與比。其不來者﹐君不求之。○噬﹐市世反﹐《韓詩》作「逝」。逝﹐及也。比﹐毗志反。中心好之﹐曷飲食之﹖箋云﹕曷﹐何也。言中心誠好之﹐何但飲食之﹐當盡禮極歡以待之。○好﹐呼報反﹐下同。飲﹐於鴆反﹐下文同。食音嗣﹐下同。

﹝疏﹞「有杕」至「食之」。○正義曰﹕言有杕然特生之杜﹐生於道路之左﹐人所宜休息。今日所以人不休息者﹐由其孤特獨生﹐陰涼寡薄故也。以興武公一國之君﹐人所宜往仕。今日所以人不往仕者﹐由其孤特﹐爲君不求賢者故也。因教武公求賢之法﹕彼君子之人兮﹐但能來逮於我國者﹐皆可使之適我君之所﹐何則﹖君子之人﹐義之與比﹐故求則得之。今不求者﹐由君之不求之耳。君欲求之﹐當如之何﹖君當中心誠實好之﹐何但飲食而已﹐當盡禮極歡以待之﹐則賢者自至矣。○箋「道左」至「杜然」。○正義曰﹕《王制》云﹕道路﹐男子由右﹐婦人由左。言左右﹐據南鄕西鄕爲正。在陰爲右﹐在陽爲左﹐故傳言道左之陽。箋以爲﹐道東也﹐物積而後始極﹐旣極而後方衰。從旦積暖﹐故日中之後乃極熱。從昏積涼﹐故半夜之後始極寒。計一歲之日﹐分乃爲陰陽﹐當以仲冬極寒﹐仲夏極暑﹐而六月始大暑﹐季冬乃大寒﹐亦此意。○傳「噬﹐逮」。○正義曰﹕《釋言》文。逮又別訓爲至﹐故箋云「君子之人﹐至於此國」﹐訓此逮爲至也。○箋「肯﹐可。適﹐之」。○正義曰「肯﹐可」﹐《釋言》文。《釋詁》云「之﹑適﹐往也」﹐故適得爲之。

有杕之杜﹐生於道周。周﹐曲也。○周﹐《韓詩》作「右」。

﹝疏﹞傳「周﹐曲」。○正義曰﹕言道周繞之﹐故爲曲也。

彼君子兮﹐噬肯來遊﹖遊﹐觀也。○觀﹐古亂反。中心好之﹐曷飲食之﹖

《有杕之杜》二章﹐章六句。

《葛生》﹐刺晉獻公也。好攻戰﹐則國人多喪矣。喪﹐棄亡也。夫從徵役棄亡不反﹐則其妻居家而怨思。○好﹐呼報反。攻音貢﹐又如字。喪﹐息浪反﹐注同﹐又如字。思﹐息嗣反﹐或如字。

﹝疏﹞「《葛生》五章﹐章四句」至「喪矣」。○正義曰﹕數攻他國﹐數與敵戰﹐其國人或死行陳﹐或見囚虜﹐是以國人多喪﹐其妻獨處於室﹐故陳妻怨之以刺君也。經五章﹐皆妻怨之辭。獻公以莊十八年立﹐僖九年卒。案《左傳》莊二十八年傳稱「晉伐驪戎﹐驪戎男女以驪姬」。閔元年傳曰「晉侯作二軍﹐以滅耿﹑滅霍﹑滅魏。」二年傳云「晉侯使太子申生伐東山臯落氏。」僖二年﹐「晉師滅下陽」。五年傳曰「八月﹐晉侯圍上陽。冬﹐滅虢。又執虞公。」八年傳稱「晉裏克敗狄於采桑」。見於傳者已如此﹐是其好攻戰也。

葛生蒙楚﹐蘞蔓於野。興也。葛生延而蒙楚﹐蘞生蔓於野﹐諭婦人外成於他家。○蘞音廉﹐又力恬反﹐又力儉反﹐徐又力劍反﹐《艸木疏》云「似栝樓﹐葉盛而細﹐子正黑如燕薁﹐不可食。」予美亡此﹐誰與獨處﹗箋云﹕予﹐我。亡﹐無也。言我所美之人無於此﹐謂其君子也。吾誰與居乎﹖獨處家耳。從軍未還﹐未知死生﹐其今無於此。

﹝疏﹞「葛生」至「獨處」。○正義曰﹕此二句互文而同興﹐葛言生則蘞亦生﹐蘞言蔓則葛亦蔓﹐葛言蒙則蘞亦蒙﹐蘞言於野則葛亦當言於野。言葛生於此﹐延蔓而蒙於楚木﹔蘞亦生於此﹐延蔓而蒙於野中﹐以興婦人生於父母﹐當外成於夫家。旣外成於夫家﹐則當與夫偕老。今我所美之人﹐身無於此﹐我誰與居乎﹖獨處家耳。由獻公好戰﹐令其夫亡﹐故婦人怨之也。○傳「葛生」至「他家」。○正義曰﹕此二者皆是蔓艸﹐發此蒙彼﹐故以諭婦人外成他家也。陸機《疏》云﹕蘞似栝樓﹐葉盛而細﹐其子正黑如燕薁﹐不可食也。幽州人謂之烏服。其莖葉煮以哺牛﹐除熱。

葛生蒙棘﹐蘞蔓於域。域﹐營域也。予美亡此﹐誰與獨息﹗息﹐止也。

角枕粲兮﹐錦衾爛兮。齊則角枕錦衾。禮﹕「夫不在﹐斂枕篋衾席﹐韣而藏之。」箋云﹕夫𨿽不在﹐不失其祭也。攝主﹐主婦猶自齊而行事。○齊﹐側皆反﹐本亦作「斉」﹐下同。篋﹐口牒反。韣﹐本亦作「獨」﹐又作「櫝」﹐徒木反。予美亡此﹐誰與獨旦﹗箋云﹕旦﹐明也。我君子無於此﹐吾誰與齊乎﹖獨自潔明。

﹝疏﹞「角枕」至「獨旦」。○正義曰﹕婦人夫旣不在﹐獨齊而行祭。當齊之時﹐出夫之衾枕﹐睹物思夫﹐言此角枕粲然而鮮明兮﹐錦衾爛然而色美兮﹐𨿽有枕衾﹐無人服用﹐故怨言我所美之人﹐身無於此﹐當與誰齊乎﹖獨自取潔明耳。○傳「齊則」至「藏之」。○正義曰﹕傳以婦人怨夫不在﹐而言角枕錦衾﹐則是夫之衾枕也。夫之衾枕﹐非妻得服用﹐且若得服用﹐則終常見之﹐又不得見其衾枕﹐始恨獨旦。知此衾枕是有故乃設﹐非常服也。家人之大事﹐不過祭祀﹐故知枕衾﹐齊乃用之﹐故云「齊則角枕錦衾」。夫在之時﹐用此以齊﹐今夫旣不在﹐妻將攝祭。其身旣齊﹐因出夫之齊服﹐故睹之而思夫也。傳又自明己意﹐以禮﹐「夫不在﹐斂枕篋衾席﹐韣而藏之」﹐此無故不出夫衾枕﹐明是齊時所用﹐是以齊則出角枕錦衾也。《內則》云「夫不在﹐斂枕篋簟席﹐韣而藏之。」此傳引彼﹐變簟爲衾﹐順經「衾」文。○箋「夫𨿽」至「行事」。○正義曰﹕《祭統》云「夫祭也者﹐必夫婦親之。」是祭祀之禮﹐必夫妻共奉其事。箋嫌夫不在﹐則妻不祭﹐故辧之云﹕夫𨿽不在﹐其祭也使人攝代爲主。𨿽他人代夫爲主﹐主婦猶自齊而行事。是故因己之齊﹐出夫之衾枕﹐非用夫衾枕以自齊也﹐故王肅云「見夫齊物﹐感以增思」﹐是也。

夏之日﹐冬之夜﹐言長也。箋云﹕思者於晝夜之長時尢甚﹐故極之以盡情。百歲之後﹐歸於其居﹗箋云﹕居﹐墳墓也。言此者婦人專一﹐義之至﹐情之盡。○墳﹐扶云反。

冬之夜﹐夏之日﹐百歲之後﹐歸於其室﹗室猶居也。箋云﹕室猶冢壙。○壙音曠。

《葛生》五章﹐章四句。

《采苓》﹐刺晉獻公也。獻公好聽讒焉。○苓﹐力丁反﹐卽甘艸﹐葉似地黃。好﹐呼報反。

﹝疏﹞「《采苓》三章﹐章八句」至「讒焉」。○正義曰﹕以獻公好聽用讒之言﹐或見貶退賢者﹐或進用惡人﹐故刺之。經三章﹐皆上二句刺君用讒﹐下六句教君止讒﹐皆是好聽讒之事。

采苓采苓﹐首陽之顚。興也。苓﹐大苦也。首陽﹐山名也。采苓﹐細事也。首陽﹐幽辟也。細事﹐諭小行也。幽辟﹐諭無徵也。箋云﹕采苓采苓者﹐言采苓之人眾多非一也﹐皆云采此苓於首陽山之上﹐首陽山之上信有苓矣。然而今之采者未必於此山﹐然而人必信之。興者﹐諭事有似而非。○辟﹐匹亦反﹐下同。行﹐下孟反。人之爲言﹐苟亦無信。捨旃捨旃﹐苟亦無然。苟﹐誠也。箋云﹕苟﹐且也。爲言﹐謂爲人爲善言以稱薦之﹐欲使見進用也。旃之言焉也。捨之焉﹐捨之焉﹐謂謗訕人﹐欲使見貶退也。此二者且無信﹐受之且無答然。○爲言﹐於僞反﹐或如字﹐下文皆同。本或作「僞」字﹐非。捨音捨﹐下同。旃﹐之然反。爲言謂爲人﹐並於僞反。若經文依字讀﹐則此上爲字亦依字。訕﹐所諫反。

人之爲言﹐胡得焉﹗箋云﹕人以此言來﹐不信﹐受之不答。然之﹐從後察之。或時見罪﹐何所得。

﹝疏﹞「采苓」至「得焉」。○毛以爲﹐言人采苓采苓﹐於何處采之﹖於首陽之巓采之。以興獻公問細小之行﹐於何處求之﹖於小人之身求之。采苓者﹐細小之事﹐以諭君求細小之行也。首陽者﹐幽辟之山﹐諭小人是無徵驗之人也。言獻公多問小行於小人言語無徵之人﹐故所以讒言興也。因教君止讒之法﹕人之詐僞之言﹐有妄相稱薦﹐欲令君進用之者﹐君誠亦勿得信之。若有言人罪過﹐令君捨之舍之者﹐誠亦無得答然。君但能如此﹐不受僞言﹐則人之僞言者﹐復何所得焉。旣無所得﹐自然讒止也。人之僞言與捨旃捨旃文互相見﹐上云人之僞言﹐則捨旃捨旃者﹐亦是人之僞言也。捨旃者﹐謂謗訕人欲使見貶退﹐則人之僞言﹐謂稱薦人欲使見進用﹐是互相明。王肅諸本皆作「爲言」﹐定本作「僞言」。○鄭以采苓采苓者﹐皆言我采此苓於首陽之顚﹐然首陽之巓信有苓矣。然而今人采之者未必於首陽﹐而人必信之﹐以其事有似也。事𨿽似而實非﹐以興天下之事亦有似之而實非者﹐君何得聞人之讒而輒信之乎﹖下六句惟以「苟」爲「且」﹐餘同。○傳「苓大」至「無徵」。○正義曰「苓﹐大苦」﹐《釋艸》文。首陽之山﹐在河東蒲阪縣南。采苓者取艸而已﹐故爲細事。首陽在河曲之內﹐故爲幽辟。細事﹐諭小行﹐謂小小之事。幽辟﹐諭無徵﹐謂言無徵驗。幽隱辟側﹐非顯見之處﹐故以諭小人言無徵驗也。讒言之起﹐由君暱近小人﹐故責君數問小事於小人﹐所以致讒言也。箋易之者﹐鄭答張逸云「篇義云好聽讒﹐當似是而非者﹐故易之。」

采苦采苦﹐首陽之下。苦﹐苦菜也。

﹝疏﹞傳「苦﹐苦菜」。○正義曰﹕此荼也。陸機云「苦菜生山田及澤中﹐得霜恬脆而美﹐所謂堇荼如飴。《內則》云『濡豚包苦』﹐用苦菜是也。」

人之爲言﹐苟亦無與。捨旃捨旃﹐苟亦無然。無與﹐勿用也。人之爲言﹐胡得焉﹗

采葑采葑﹐首陽之東。葑﹐菜名也。○葑﹐孚容反。人之爲言﹐苟亦無從。捨旃捨旃﹐苟亦無然。人之爲言﹐胡得焉﹗

《采苓》三章﹐章八句。

唐國十二篇﹐三十三章﹐二百三句。

卷六六之三

卷六六之三

◎秦車鄰詁訓傳第十一

陸曰﹕秦者﹐隴西谷名也﹐在雍州鳥鼠山之東北。昔臯陶之子伯翳﹐佐禹治水有功﹐舜命作虞﹐賜姓曰嬴。其末孫非子﹐爲周孝王養馬於汧﹑渭之間﹐封爲附庸﹐邑於秦谷。及非子之曾孫秦仲﹐周宣王又命爲大夫。仲之孫襄公﹐討西戎救周﹐周室東遷﹐以岐﹑丰之地賜之﹐始列爲諸侯。春秋時稱秦伯。崔云﹕秦在虞﹑夏﹑商爲諸侯﹐至周爲附庸。

秦譜秦者﹐隴西谷名﹐於《禹貢》近雍州鳥鼠之山。○正義曰﹕《漢書﹟地理誌》云「秦﹐今隴西秦亭秦谷是也。」於《禹貢》﹐鳥鼠之山在雍州也。鳥鼠與秦﹐今俱在隴西﹐故云近鳥鼠之山也。《爾雅》云「鳥鼠同穴﹐其鳥爲鵌﹐其鼠爲鼵。」是鳥鼠共處一山以爲名。旣有鳥鼠之山﹐又別有同冗之山。《禹貢》王肅注云「鳥鼠﹑同穴﹑皆山名」﹐是也。○堯時有伯翳者﹐實臯陶之子﹐佐禹治水。水土旣平﹐舜命作虞官﹐掌上下艸木鳥獸﹐賜姓曰嬴。○正義曰﹕《鄭語》云「嬴﹐伯翳之後。」《地理誌》云「嬴﹐伯益之後」﹐則伯翳﹑伯益聲轉字異﹐猶一人也。《地理誌》又云「秦之先曰伯益﹐助禹治水﹐爲舜虞官﹐養艸木鳥獸﹐賜姓嬴氏。」《秦本紀》云「秦之先﹐帝顓頊之苗裔孫曰女修。女修織﹐玄鳥隕卵﹐女修吞之﹐生子大業。大業娶少典之子﹐曰女華。女華生太費。太費與禹平水土﹐又佐舜調馴鳥獸﹐鳥獸多馴服﹐是爲伯翳。舜賜姓嬴氏。」是治水賜姓之事也。如《本紀》之言﹐則益又名太費﹐太費之父名大業。《列女傳》曰「臯子生五歲而佐禹。」曹大家注云「臯子﹐臯陶之子伯益也。」然則臯陶﹑大業一人也。且秦是伯益之後﹐而《中候﹟苗興》云「臯陶之苗爲秦﹐秦出伯益。」明是臯陶之子也。先言伯翳﹐然後上本臯陶者﹐以舜賜伯翳爲嬴姓﹐不賜臯陶。秦爲嬴姓﹐始自伯翳﹐故以伯翳爲首也。《虞書》稱﹕「舜曰﹕『疇﹐若予上下艸木鳥獸。』僉曰﹕『益哉﹗』帝曰﹕『兪。益﹐汝作朕虞。』」是舜命作虞官也。歷夏﹑商興衰﹐亦世有人焉。○正義曰﹕《本紀》又云「太費生子二人﹕一曰太廉﹐實鳥谷氏。二曰若木﹐實費氏。其玄孫曰費昌﹐子孫或在中國﹐或在夷狄。費昌當夏桀之時﹐去夏歸商﹐爲湯禦﹐以敗桀。太廉玄孫曰孟戲﹑中衍。帝大戊使爲禦而妻之。自大戊以下﹐中衍之後﹐遂世有功﹐以佐殷國﹐故嬴姓名顯﹐遂爲諸侯。其玄孫曰中潏﹐在西戎﹐保西垂。生蜚廉。蜚廉生惡來。惡來有力﹐蜚廉善走﹐父子俱以材力事紂。」是世有人焉。○周孝王使其末孫非子養馬於汧﹑渭之間。孝王爲伯翳能知禽獸之言﹐子孫不絕﹐故封非子爲附庸﹐邑之於秦谷。○正義曰﹕《本紀》又云﹕惡來有子曰女妨。女妨生旁臯﹐旁臯生大幾﹐大幾生大雒﹐大雒生非子。非子居犬丘﹐好馬及畜﹐善養息之。犬丘人言之周孝王﹐孝王召使主馬於汧﹑渭之間﹐馬大蕃息。孝王欲以爲大雒適嗣。申侯之女爲大雒之妻﹐生子成爲適。於是孝王曰「昔伯翳爲舜主畜﹐畜多息﹐故有土。今其後世亦爲朕息馬﹐朕其分土爲附庸。」邑之秦﹐使復續嬴氏祀﹐號曰秦嬴。亦不廢申侯之女子爲大雒適者。是孝王使養馬﹑封之事也。言將以非子爲大雒之嗣﹐則從中潏以來﹐世保西垂﹐常有國土﹐非子分其國地﹐別爲附庸也。《本紀》直云「伯翳爲舜主畜」﹐不云「能知禽獸之言」。《地理誌》稱「孝王云﹕『昔伯益知禽獸。』」是知其言語也。僖二十九年《左傳》說「介葛盧聞牛鳴而知其音」﹐賈逵云「伯益曉是術。」蔡雍云「伯翳綜聲於語鳥﹐葛盧辯音於鳴牛。」是伯翳知禽獸之言也。○至曾孫秦仲﹐宣王又命作大夫﹐始有車馬禮樂侍禦之好。國人美之﹐翳之變風始作。○正義曰﹕《本紀》又云「秦嬴生秦侯﹐立十年﹐卒。生公伯﹐立三年﹐卒。生秦仲。」是仲爲非子曾孫也。又云「秦仲立三年﹐周厲王無道。西戎滅大丘﹑大雒之族。周宣王卽位﹐乃以秦仲爲大夫﹐誅西戎。」是宣王又命作大夫也。《王制》云「子男五十里。不能五十里者﹐附於諸侯﹐曰附庸。」《周禮》男國百里﹐則附庸又無百里矣。邾﹑滕﹑紀﹑莒之等﹐以其國小﹐蔑而不錄其詩﹐而錄秦仲附庸之風者﹐《鄭語》云「桓公問於史伯曰﹕『姜﹑嬴其孰興﹖』對曰﹕『國大而有徳者近興。秦仲﹑齊侯﹐姜﹑嬴之雋也﹐且大﹐其將興乎﹖』」言秦仲國大將興﹐是其土地廣寬﹐𨿽未得爵命﹐而大於邾﹑莒﹐詩者緣政而作﹐故附庸而得有詩也。且秦於襄公之後﹐國大而錄其詩﹐因秦仲先已有詩﹐故並錄之耳。案《年表》秦仲以宣王六年卒﹐計桓公問史伯之時﹐乃在幽王九年。所以仍言秦仲者﹐秦仲之後遂爲大國﹐以秦仲有徳﹐故系而言之。秦仲以字配國者﹐附庸未得爵命﹐無謚可稱。《春秋》附庸君例稱名﹐褒之則書字。秦仲又作宣王大夫﹐史策之文正當書字﹐故稱字體國以美之也。

秦仲之孫襄公﹐平王之初﹐興兵討西戎以救周。平王東遷王城﹐乃以岐﹑丰之地賜之﹐始列爲諸侯。○正義曰﹕《本紀》稱秦仲生莊公﹐莊公生襄公。又云「犬戎殺幽王。襄公將兵救周﹐戰甚有功。周避戎難﹐東徙洛邑﹐襄公以兵送周平王。平王討襄公爲諸侯﹐賜之岐山以西之地﹐封爵之。襄公於是始國﹐與諸侯通使聘享之禮。」是平王之初﹐救周﹑賜地之事也。襄公始爲諸侯﹐莊公已稱公者﹐蓋追謚之也。○遂橫有周西都宗周畿內八百里之地。○正義曰﹕《地理誌》「初洛邑與宗周通封畿﹐東西長而南北短﹐短長相覆爲千里」。則周之二都相接爲畿﹐其地東西橫長﹐西都方八百里也。《本紀》云「賜襄公岐以西之地。襄公生文公。於是文公遂收周餘民有之﹐地至岐﹐岐以東獻之周。」如《本紀》之言﹐則襄公所得自岐以西﹔如以鄭言﹐橫有西都八百里之地﹐則是全得西畿。言與《本紀》異者﹐案終南之山在岐之東南﹐大夫之戒襄公﹐已引終南爲諭﹐則襄公亦得岐東﹐非惟自岐以西也。卽如《本紀》之言﹐文公收周餘民﹐又獻岐東於周﹐則秦之東境終不過岐﹐而春秋之時﹐秦境東至於河﹐襄公已後﹐更無功徳之君﹐復是何世得之也﹖明襄公救周卽得之矣。《本紀》之言不可信也。○其封域東至迆山﹐在荊岐終南惇物之野。○正義曰﹕迆謂靡迆﹐境界廣被之意。於《禹貢》無迆山﹐鄭據時山之名﹐案秦境所及而言之。《禹貢》雍州云「荊岐旣旅﹐終南惇物」﹐則此山皆屬雍州﹐秦居其傍﹐故云之野也。不言西至﹐獨言東至者﹐以秦居隴西﹐東拓土境﹐上已云近鳥鼠之山﹐不須便言其西﹐故直言東至而已。鄭旣云變風作﹐而又言此者﹐以襄公之時又能取周地﹐與秦仲時異﹐故復說其得地之由﹐境界所在。○至玄孫徳公又徙於雍云。○正義曰﹕案《本紀》襄公生文公﹐文公生靖公﹐靖公生寧公﹐寧公生武公。武公卒﹐立其弟徳公。是徳公爲襄公玄孫也。《本紀》又言「秦仲自中潏已後﹐世保西垂。至大雒生非子﹐非子別居於犬丘。厲王時﹐西戎滅大雒之族。秦仲之子莊公伐西戎﹐破之﹐並得大雒之地﹐爲西垂大夫。文公元年﹐居西垂宮。三年冬獵。至汧﹑渭之會。曰﹕『昔周邑我先秦嬴於此﹐後卒爲諸侯。』乃卜居之﹐占曰吉﹐卽營邑之。寧公二年﹐徙居平陽。徳公元年﹐初居雍城。」徐廣云「犬丘﹐今槐裏縣也。平陽﹐今郿縣平陽亭是也。雍﹐今扶風雍縣也。」如《本紀》之言﹐則大雒之族世居西垂。非子封爲附庸﹐別居槐裏。及莊公伐戎﹐並得大雒之地﹐卽就大雒舊居西垂也。至文公還居非子舊墟﹐在汧﹑渭之間﹐卽槐裏是也。寧公徙平陽﹐至徳公乃徙雍。鄭獨言徳公徙雍者﹐以徳公之後常居雍﹐故特言之。僖十三年《左傳》云「秦輸粟於晉﹐自雍及絳。」昭元年《左傳》云「秦後子享晉侯﹐自雍及絳。」是秦自徳公已後常雍也。本或作穆公徙雍者﹐誤耳。何則﹖穆公者﹐徳公之子﹐於襄公爲玄孫之子﹐非玄孫也。又《中侯﹟覬期》注﹕「秦本在隴西﹐襄公玄孫徳公始徙雍。」是鄭依《本紀》以爲徳公徙雍﹐非穆公也。《本紀》又云「徳公立二年卒。子宣公立十二年卒。弟成公立四年卒。弟穆公任好立三十九年卒。子罃代立﹐是爲康公。」此其君次也。其詩則《車鄰》美秦仲﹐爲秦仲詩也。《駟驖》《小戎》《蒹葭》《終南》序皆云襄公﹐是襄公詩也。《黃鳥》刺繆公﹐是繆公詩也。《晨風》《渭陽》《權輿》序皆云康公﹐是康公詩也。《無衣》在其中﹐明亦康公詩矣。故鄭於左方中皆以此而知也。襄二十九年《左傳》季札見歌《秦》﹐曰「美哉﹗此之謂夏聲。」服虔云「秦仲始有車馬禮樂之好﹐侍禦之臣﹐戎車四牡﹐田狩之事。其孫襄公列爲秦伯﹐故『蒹葭蒼蒼』之歌﹐《終南》之詩﹐追錄先人﹔《車鄰》《駟驖》《小戎》之歌﹐與諸夏同風﹐故曰夏聲。」如服之意﹐以《駟驖》《小戎》爲秦仲之詩﹐與序正違﹐其言非也。言夏聲者﹐杜預云「秦本在西戎汧隴之西﹐秦仲始有車馬禮樂﹐去戎狄之音而有諸夏之聲﹐故謂之夏聲耳。」不由在諸夏追錄﹐故稱夏也。

《車鄰》﹐美秦仲也。秦仲始大﹐有車馬禮樂侍禦之好焉。○鄰﹐本亦作「鄰」﹐又作「轔」﹐栗人反。始大絕句﹐或連下句﹐非。

﹝疏﹞「《車鄰》三章﹐一章四句﹐二章章六句」至「好焉」。○正義曰﹕作《車鄰》詩者﹐美秦仲也。秦仲之國始大﹐又有車馬禮樂侍禦之好焉﹐故美之也。言秦仲始大者﹐秦自非子以來﹐世爲附庸﹐其國仍小。至今秦仲而國土大矣。由國始大﹐而得有此車馬禮樂﹐故言「始大」以冠之。有車馬者﹐首章上二句是也。侍禦者﹐下二句是也。二章﹑卒章言鼓瑟﹑鼓簧﹐並論樂事﹐用樂必有禮﹐是禮樂也。經先寺人﹐後鼓瑟﹐序先禮樂﹐後侍禦者﹐經以車馬行於道路﹐國人最先見之﹐故先言車馬。欲見秦仲﹐先令寺人﹐故次言寺人。旣見秦仲﹐始見其禮樂﹐故後言鼓瑟。二章傳曰「又見其禮樂」﹐是從外而入﹐以次見之。序以車馬附於身﹐經又在先﹐故先陳之﹐禮樂又重於侍禦﹐故先禮樂而後侍禦。此三者皆是君之容好﹐故云「之好焉」。必知斷「始大」爲句者﹐以《駟驖序》云「始命﹐謂始命爲諸侯也」﹐卽知此「始大」謂國土始大也。若連下爲文﹐卽車馬﹑禮樂多少有度﹐不得言大有也。王肅云「秦爲附庸﹐世處西戎。秦仲修徳﹐爲宣王大夫﹐遂誅西戎﹐是以始大。」《鄭語》云「秦仲﹑齊侯﹐姜﹑嬴之雋﹐且大﹐其將興乎﹖」韋昭注引《詩序》曰「秦仲始大。」是先儒斷「始大」爲句。

有車鄰鄰﹐有馬白顚。鄰鄰﹐眾車聲也。白顚﹐的顙也。○顚﹐都田反。的﹐丁歷反。顙﹐桑黨反。未見君子﹐寺人之令。寺人﹐內小臣也。箋云﹕欲見國君者﹐必先令寺人使傳告之。時秦仲又始有此臣。○寺如字﹐又音侍﹐本亦作「侍」字。寺人﹐奄人。令﹐力呈反﹐注同﹔又力政反﹔沈力丁反﹔《韓詩》作「伶」﹐云「使伶」。傳﹐直專反。

﹝疏﹞「有車」至「之令」。○正義曰﹕此美秦初有車馬﹑侍禦之好。言秦仲有車眾多﹐其聲鄰鄰然。有馬眾多﹐其中有白顚之馬。車馬旣多﹐又有侍禦之臣﹐未見君子秦仲之時﹐若欲見之﹐必先有寺人之官令請之﹐使寺人傳告秦仲﹐然後人得見之。○傳「鄰鄰」至「的顙」。○正義曰﹕車有副貳﹐明非一車﹐故以鄰鄰爲眾車之聲。車旣眾多﹐則馬亦多矣﹐故於馬見其毛色而已﹐不復言眾多也。《釋畜》云「馬的顙﹐白顚。」舍人曰「的﹐白也。顙﹐額也。額有白毛﹐今之載星馬也。」○傳「寺人﹐內小臣」。○正義曰﹕《天官﹟序官》云「內小臣﹐奄上士四人。寺人﹐王之正內五人。」則天子之官﹐內小臣與寺人別官也。燕禮﹐諸侯之禮也。經云「獻左右正與內小臣。」是諸侯之官有內小臣也。《左傳》齊有寺人貂﹐晉有寺人披﹐是諸侯之官有寺人也。然則寺人與內小臣別官矣。此云「寺人﹐內小臣」者﹐解寺人官之尊卑﹐及所掌之意﹐言寺人是在內細小之臣﹐非謂寺人卽是內小臣之官也。內小臣之官與寺人之官猶自別矣。若然﹐《巷伯》箋云「巷伯﹐內小臣奄官上士四人﹐與寺人之官相近。」彼言「巷伯﹐內小臣」﹐巷伯卽是內小臣之官。此傳言「寺人﹐內小臣」﹐而知寺人非內小臣之官者﹐毛﹑鄭異人﹐言非一槪﹐正以天子諸侯之官﹐內小臣與寺人皆別﹐明傳意不以寺人爲內小臣之官也。巷伯所以知卽是內小臣者﹐以寺人作詩﹐而篇名《巷伯》﹐明巷伯非寺人。序言巷伯奄官﹐則巷伯與寺人之官同掌內事﹐相近明矣。巷者﹐宮中道名也。伯者﹐長也。主宮巷之官﹐最長者惟有內小臣耳﹐故知巷伯卽是內小臣之官也。○箋「欲見」至「此臣」。○正義曰﹕附庸𨿽未爵命﹐自君其國﹐猶若諸侯﹐故言欲見國君﹐使寺人傳告之。舉寺人以美秦仲者﹐明仲又始有此臣也。案《夏官》小臣掌王之命﹐《天官》寺人掌王之內人及女宮之戒令﹐然則天子之官﹐自有小臣主王命。寺人主內令﹐不主王命矣。《燕禮》云「小臣戒與者。」則諸侯之官有小臣﹐亦應小臣傳君命。此說國君之禮﹐使寺人傳命者﹐天子備官﹐故外內異職。諸侯兼官﹐外內共掌之也。僖五年《左傳》說晉獻公使寺人披伐公子重耳於蒲﹔昭十年傳說宋平公之喪﹐使寺人柳熾炭於位。則諸侯寺人傳達君命﹐是禮之常也。

阪有漆﹐隰有栗。興也。陂者曰阪。下濕曰隰。箋云﹕興者﹐諭秦仲之君臣所有各得其宜。○阪音反﹐又扶板反。陂﹐彼寄反﹐又普羅反﹐又彼皮反。旣見君子﹐並坐鼓瑟。又見其禮樂焉。箋云﹕旣見﹐旣見秦仲也。並坐鼓瑟﹐君臣以閒暇燕飲相安樂也。○閒音閒。樂音洛﹐下文並同。「今者不樂﹐逝者其耋﹗」耋﹐老也。八十曰耋。箋云﹕今者不於此君之朝自樂﹐謂仕焉。而去仕他國﹐其徒自使老﹐言將後寵祿也。○耋﹐田結反﹐一音天節反。朝﹐直遙反。後﹐胡豆反﹐又如字。

﹝疏﹞「阪有」至「其耋」。○正義曰﹕言阪上有漆木﹐隰中有栗木﹐各得其宜﹐以興秦仲之朝﹐上有賢君﹐下有賢臣﹐上下各得其宜。旣見此君子秦仲﹐其君臣閒暇無爲﹐燕飲相樂﹐並坐而鼓瑟也。旣見其善政﹐則原仕焉。我今者不於此君之朝仕而自樂﹐若更之他國者﹐其徒自使老。言將後於寵祿﹐無有得樂之時。美秦仲之賢﹐故人皆欲原仕也。○傳「陂者」至「曰隰」。○正義曰﹕《釋地》云「下濕曰隰。」李巡曰「下濕﹐謂土地窊下﹐常沮洳﹐名爲隰也。」又云「陂者曰陂。下者曰隰。」李巡曰「阪者﹐謂髙峯山陂。下者﹐謂下濕之地。隰﹐濕也。」○箋「旣見」至「安樂」。○正義曰﹕由其君明臣賢﹐政淸事簡﹐故皆並坐而觀鼓瑟。作樂必飲酒﹐故云「燕飲相安樂」。《檀弓》稱工尹商陽止其禦曰「朝不坐﹐燕不與。」注云「朝燕於寢﹐大夫坐於上﹐士立於下。」彼言正法耳。秦仲君臣安樂﹐或士亦與焉﹐故作者羨之而原仕也。○傳「耋﹐老也。八十曰耋」。○正義曰「耋﹐老」﹐《釋言》文。孫炎曰「耋者﹐色如生鐵。」《易﹟離卦》云「大耋之嗟。」注云「年逾七十。」僖九年《左傳》曰「伯舅耋老。」服虔云「七十曰耋。」此言「八十曰耋」者﹐耋有七十﹑八十﹐無正文也。以仕者七十致事﹐仕者慮已之耋﹐欲得早致事﹐故以爲八十也。○箋「今者」至「寵祿」。○正義曰﹕作者羨其閒暇﹐欲得自樂﹐故知樂者謂仕焉。逝訓爲往﹐故知逝者謂去仕他國。今得明君之朝﹐不仕而去﹐是其徒自使老。言將後寵祿﹐謂年歲晚莫﹐不堪仕進﹐在寵祿之後也。

阪有桑﹐隰有楊。旣見君子﹐並坐鼓簧。簧﹐笙也。○簧音黃。「今者不樂﹐逝者其亡﹗」亡﹐喪棄也。

《車鄰》三章﹐一章四句﹐二章章六句。

《駟驖》﹐美襄公也。始命﹐有田狩之事﹐園囿之樂焉。始命﹐命爲諸侯也。秦始附庸也。○驖﹐田結反﹐又吐結反。驖﹐驪馬也。「始命」絕句。囿音又﹐沈又尢菊反。樂音洛。

﹝疏﹞「《駟驖》三章﹐章四句」至「樂焉」。○正義曰﹕作《駟驖》詩者﹐美襄公也。秦自非子以來﹐世爲附庸﹐未得王命。今襄公始受王命爲諸侯﹐有遊田狩獵之事﹐園囿之樂焉﹐故美之也。諸侯之君﹐乃得順時遊田﹐治兵習武﹐取禽祭廟。附庸未成諸侯﹐其禮則闕。故今襄公始命爲諸侯﹐乃得有此田狩之事﹐故云「始命」也。田狩之事﹐三章皆是也。言園囿之樂者﹐還是田狩之事﹐於園於囿皆有此樂﹐故云園囿之樂焉。獵則就於囿中﹐上二章囿中事也。調習則在園中﹐下章園中事也。有蕃曰園﹐有墻曰囿。園囿大同﹐蕃墻異耳。囿者﹐域養禽獸之處。其制諸侯四十里﹐處在於郊。《靈臺》云「王在靈囿。」鄭《駮異義》引之云「三靈辟雍在郊」﹐明矣。孟子對齊宣王云「臣聞郊關之內有囿焉﹐方四十里」﹐是在郊也。園者﹐種菜殖果之處﹐因在其內調習車馬﹐言遊於北園﹐蓋近在國北。《地官﹟載師》云「以場圃任園地」﹐明其去國近也。○箋「始命」至「附庸」。○正義曰﹕《本紀》云「平王封襄公爲諸侯﹐賜之岐西之地」﹐然則始命之爲諸侯﹐謂平王之世。又解言「始命」之意﹐秦始爲附庸﹐謂非子﹐至於襄公﹑莊公﹐常爲附庸。今始得命﹐故言始也。本或「秦」下有「仲」﹐衍字。定本直云「秦始附庸也」。

駟驖孔阜﹐六轡在手。驖﹐驪。阜﹐大也。箋云﹕四馬六轡。六轡在手﹐言馬之良也。○阜﹐符有反。驪﹐力知反。公之媚子﹐從公於狩。能以道媚於上下者。冬獵曰狩。箋云﹕媚於上下﹐謂使君臣和合也。此人從公往狩﹐言襄公親賢也。○媚﹐眉冀反。

﹝疏﹞「駟驖」至「於狩」。○正義曰﹕言襄公乘一乘駟驖色之馬﹐甚肥大也。馬旣肥大﹐而又良善﹐禦人執其六轡在手而已﹐不須控制之也。公乘此良馬﹐與賢人共獵。公之臣有能媚於上下之子﹐從公而往田狩。公又能親賢如是﹐故國人美之。○傳「驖﹐驪。阜﹐大」。○正義曰﹕《檀弓》云「夏后氏尙黑﹐戎事乘驪」﹐則驪﹐黑色。驖者﹐言其色黑如驖﹐故爲驪也。說馬之壯大﹐而云「孔阜」﹐故知阜爲大也。○箋「四馬」至「之良」。○正義曰﹕每馬有二轡﹐四馬當八轡矣。諸文皆言六轡者﹐以驂馬內轡納之於觖﹐故在手者惟六轡耳。《聘禮》云「賓覿﹐總乘馬。」注云「總八轡牽之贊者」。謂步牽馬﹐故八轡皆在手也。《大叔於田》言「六轡如手」﹐謂馬之進退如禦者之手﹐故爲禦之良。此言「六轡在手」﹐謂在手而已﹐不假控制﹐故爲馬之良也。○傳「能以」至「曰狩」。○正義曰﹕媚訓愛也。能使君愛臣﹐令上媚下﹐又使臣愛君﹐令下媚上﹐能以己道愛於上下﹐故箋申之云「謂使君臣上下和合。」言此一人之身﹐能使他人上下和合也。《捲阿》云「媚於天子」﹐「媚於庶人」﹐謂吉士之身媚上媚下﹐知此亦不是己身能上媚下媚者﹐以其特言「公之媚子﹐從公於狩」﹐明是大賢之人能和合他人﹐使之相愛﹐非徒己身能愛人而已。文王四友﹐「予曰有疏附」﹐能使疏者親附﹐是其和合他人﹐則其爲賢也。謂之媚子者﹐王肅云「卿大夫稱子。」「冬獵曰狩」﹐《釋言》文。

奉時辰牡﹐辰牡孔碩。時﹐是。辰﹐時也。冬獻狼﹐夏獻麋﹐春秋獻鹿豕羣獸。箋云﹕奉是時牡者﹐謂虞人也。時牡甚肥大﹐言禽獸得其所。○麋﹐亡悲反。公曰左之﹐捨拔則獲。拔﹐矢末也。箋云﹕左之者﹐從禽之左射之也。拔﹐括也。捨拔則獲﹐言公善射。○捨音捨。拔﹐蒲末反。射﹐食亦反。括﹐苦活反。善射﹐音社。

﹝疏﹞「奉時」至「則獲」。○正義曰﹕言襄公田獵之時﹐虞人奉是時節之牡獸﹐謂驅以待公射之。此時節之牡獸甚肥大矣﹐公戒禦者曰﹕從左而逐之。公乃親自射之﹐捨放矢括則獲得其獸﹐言公之善射。○傳「時是」至「羣獸」。○正義曰「時﹐是」﹐《釋詁》文。《釋訓》云「不辰﹐不時也。」是辰爲時也。「冬獻狼」以下﹐皆《天官﹟獸人》文。所異者﹐彼言獸物﹐此言羣獸耳。彼注云「狼膏聚﹐麋膏散。聚則溫﹐散則涼﹐以救時之苦也。獸物﹐凡獸皆可﹐獻及狐貍也。」然則獸之供食﹐各有時節﹐故謂之時牡。○箋「奉是」至「其所」。○正義曰﹕《地官﹟山虞》云「若大田獵﹐則萊山田之野﹐及獘田﹐植虞旗於中﹐以致禽。」然則田獵是虞人所掌﹐必是虞人驅禽﹐故知奉是時牡﹐謂虞人也。案獸人所獻之獸以供膳﹐傳引獸人所獻﹐以證虞人奉之者﹐以下句言「捨拔則獲」﹐此是獵時之事﹐故知是虞人奉之也。獸人獻時節之獸以供膳﹐故虞人亦驅時節之獸以待射。虞人無奉獸之文﹐故引《獸人》之文以解時牡耳。○傳「拔﹐矢末」。○正義曰﹕言「捨拔則獲」﹐是放矢得獸﹐故以拔爲矢末﹐以鏃爲首﹐故拔爲末。○箋「左之」至「善射」。○正義曰﹕《王制》云「佐車止則百姓田獵。」注云「佐車﹐驅逆之車。」得不以從左驅禽﹐謂之佐車者﹐彼驅逆之車﹐依《周禮﹟田僕》所設﹐非君所乘。此「公曰左之」﹐是公命禦者從禽之左逐之﹐欲從禽之左而射之也。此是君所乘田車﹐非彼驅逆之車也。逐禽由左﹐禮之常法﹐必言「公曰左之」者﹐公見獸乃命逐之﹐故言「公曰」。傳以拔爲矢末﹐不辯爲拔之處﹐故申之云「拔﹐括也」。《家語》孔子與子路論矢之事云「括而羽之﹐鏃而礪之﹐其入之不益深乎﹖」是謂矢末爲括也。旣言「公曰」﹐則是公自捨之﹐故云「公善射」也。

遊於北園﹐四馬旣閒。閒﹐習也。箋云﹕公所以田則克獲者﹐乃遊於北園之時﹐時則已習其四種之馬。○種﹐章勇反。輶車鸞鑣﹐載獫歇驕。輶﹐輕也。獫歇驕﹐田犬也。長喙曰獫﹐短喙曰歇驕。箋云﹕輕車﹐驅逆之車也。置鸞於鑣﹐異於乘車也。載﹐始也。始田犬者﹐謂達其搏噬﹐始成之也。此皆遊於北園時所爲也。○輶﹐由九反﹐又音由。鸞﹐盧端反。鑣﹐彼驕反。獫﹐力驗反﹐《說文》音力劍反。歇﹐本又作「猲」﹐許謁反﹐《說文》音火遏反。驕﹐本又作「獢」﹐同許喬反。輕﹐遣政反﹐又如字﹐下同。喙﹐況廢反。驅﹐丘遇反﹐或丘於反。乘﹐繩證反。搏音博﹐舊音付。

﹝疏﹞「遊於」至「歇驕」。○正義曰﹕此則倒本未獵之前調習車馬之事。言公遊於北園之時﹐四種之馬旣己閒習之矣。於是之時﹐調試輕車﹐置鸞於鑣以試之。旣調和矣﹐又始試習獫與歇驕之犬﹐皆曉達搏噬之事。遊於北園﹐已試調習﹐故今狩於囿中﹐多所獲得也。○傳「閒﹐習」。○正義曰﹕《釋詁》文。○箋「公所」至「之馬」。○正義曰﹕《夏官﹟校人》「辧六馬之屬﹕種馬﹑戎馬﹑齊馬﹑道馬﹑田馬﹑駑馬。天子馬六種﹐諸侯四種」。鄭以隆殺差之﹐諸侯之馬無種﹑戎也。此說獵事﹐止應調習田馬而已﹐而云四種之馬皆調之者﹐以其田獵所以教戰﹐諸馬皆須調習﹐故作者因田馬調和﹐廣言四種皆習也。○傳「輶輕」至「歇驕」。○正義曰「輶﹐輕」﹐《釋言》文。此說獵事﹐故知獫與歇驕皆田犬﹐非守犬也﹐故辧之。「長喙獫﹐短喙歇驕」﹐《釋畜》文。李巡曰「分別犬喙長短之名。」○箋「輕車」至「所爲」。○正義曰﹕《夏官﹟田僕》﹕「掌設驅逆之車。」注云「驅﹐驅禽使前趍獲。逆﹐禦還之﹐使不出圍。」然則田僕掌田﹐而設驅逆之車﹐故知輕車卽驅逆之車也。若君所乘者﹐則謂之田車﹐不宜以輶輕爲名。且下句說犬﹐明是車驅之﹐而犬獲之﹐故知是驅逆之車﹐非君車也。《冬官﹟考工記》云「乘車之輪崇六尺有六寸。」注云「乘車﹐玉路﹑金路﹑象路也。」言置鸞於鑣﹐異於乘車﹐謂異於彼玉﹑金﹑象也。《夏官﹟大馭》及《玉藻》《經解》之注皆云「鸞在衡﹐和在軾」﹐謂乘車之鸞也。此云「鸞鑣」﹐則鸞在於鑣﹐故異於乘車也。鸞和所在﹐經無正文﹐《經解》注引《韓詩內傳》曰「鸞在衡﹐和在軾。」又《大戴禮﹟保傅篇》文與《韓詩》說同﹐故鄭依用之。《蓼蕭》傳曰「在軾曰和﹐在鑣曰鸞。」箋不易之。《異義》載《禮》戴﹑毛氏二說。謹案﹕云經無明文﹐且殷﹑周或異﹐故鄭亦不駁。《商頌﹟烈祖》箋云「鸞在鑣。」以無明文﹐且殷﹑周或異﹐故鄭爲兩解。《釋詰》云「哉﹐始也。」哉﹑載義同﹐故亦爲始。《釋訓》云「暴虎﹐徒搏也。」則搏者殺獸之名。哀十二年《左傳》曰「國狗之齧﹐無不噬也。」則噬謂齧也。此小犬初成﹐始解搏噬﹐故云「始成之也」。章首云「遊於北園」﹐知此遊北園時習也。

《駟驖》三章﹐章四句。

《小戎》﹐美襄公也。備其兵甲﹐以討西戎。西戎方彊﹐而徵伐不休﹐國人則矜其車甲﹐婦人能閔其君子焉。矜﹐誇大也。國人誇大其車甲之盛﹐有樂之意也。婦人閔其君子恩義之至也。作者敍外內之志﹐所以美君政教之功。○小戎﹐王云「駕兩馬者。」矜﹐居澄反。誇﹐苦花反。樂音洛﹐又音嶽。

﹝疏﹞「《小戎》三章﹐章十句」至「君子」。○正義曰﹕作《小戎》詩者﹐美襄公也。襄公能備具其兵甲﹐以徵討西方之戎。於是之時﹐西戎方漸彊盛﹐而襄公徵伐不休﹐國人應苦其勞﹐婦人應多怨曠。襄公能說以使之﹐國人忘其軍旅之苦﹐則矜誇其車甲之盛﹐婦人無怨曠之志﹐則能閔念其君子﹐皆襄公使之得所﹐故序外內之情以美之。三章皆上六句是矜其車甲﹐下四句是閔其君子。○箋「矜﹐誇大」。○正義曰﹕僖九年《公羊傳》曰「葵丘之會﹐桓公震而矜之﹐叛者九國。矜者何﹖猶曰莫若我也。」班固云「矜誇官室。」是矜爲誇大之義也。

小戎俴收﹐五楘梁輈。小戎﹐兵車也。俴﹐淺。收﹐軫也。五﹐五束也。楘﹐歷錄也。梁輈﹐輈上句衡也。一輈五束﹐束有歷錄。箋云﹕此羣臣之兵車﹐故曰小戎。○俴﹐錢淺反。收如字。楘音木﹐本又作「鞪」﹐歷錄也﹐曲轅上束也。輈﹐陟畱反。軫﹐之忍反。歷錄﹐一本作「歷祿」。句﹐古侯反。遊環脇驅﹐陰靷鋈續。遊環﹐靷環也。遊在背上﹐所以禦出也。脇驅﹐愼駕具所以止入也。陰﹐揜軌也。靷﹐所以引也。鋈﹐白金也。續﹐續靷也。箋云﹕遊環在背上﹐無常處﹐貫驂之外轡﹐以禁其出。脇驅者﹐著服馬之外脇﹐以止驂之人。揜軌在軾前垂輈上。鋈續﹐白金飾續靷之環。○驅﹐本亦作「駈」﹐起俱反。靷音胤。鋈音沃﹐舊音惡。續義如字﹐徐辭屢反。靳環﹐居覲反﹐本又作「靷」﹐沈云「舊本皆作靳。靳者﹐言無常處﹐遊在驂馬背上﹐以驂馬外轡貫之﹐以止驂之出。」《左傳》云「如驂之有靳。」居釁反﹐無取於靷也。禦﹐魚呂反。愼或作「順」﹐義亦兩通。揜﹐於檢反。處﹐昌慮反。著﹐直略反﹐又丁略反。軾音式﹐本亦作「式」。文茵暢轂﹐駕我騏馵。文茵﹐虎皮也。暢轂﹐長轂也。騏﹐騏文也。左足白曰馵。箋云﹕此上六句者﹐國人所矜。○茵音因。文茵﹐以虎皮爲茵。茵﹐車席也。暢﹐敕亮反。轂音谷。騏音其。馵﹐之樹反。言念君子﹐溫其如玉。箋云﹕言﹐我也。念居子之性﹐溫然如玉。玉有五徳。在其板屋﹐亂我心曲。西戎板屋。箋云﹕心曲﹐心之委曲也。憂則心亂也。此上四句者﹐婦人所用閔其君子。

﹝疏﹞「小戎」至「心曲」。○正義曰﹕國人誇兵車之善云﹕我襄公羣臣卑小之戎車旣淺短其軫矣﹐又五節束縳歷錄此梁輈使有文章矣。貫驂馬之外轡﹐則有遊環﹐以止驂馬之外出﹐自衡至軫﹐當服馬之外脇﹐則有脇驅﹐以止驂馬之內入。陰板之前﹐又有皮靷﹐以白金飾其相續之處。車上又有虎皮文章之茵蓐﹐其車又是長轂之戎車﹐又駕我之騏馬與馵馬。車馬備具如是﹐以此伐戎﹐何有不克者乎﹖又言婦人閔其君子云﹕我念君子之徳行﹐其心性溫然其如玉﹐無有瑕惡之處也。今乃遠在其西戎板屋之中﹐終我思而不得見之﹐亂我心中委曲之事也。○傳「小戎」至「歷錄」。○正義曰﹕兵車﹐兵戎之車﹐小大應同﹐而謂之小戎者﹐《六月》云「元戎十乘﹐以先啟行。」元﹐大也。先啟行之車謂之大戎﹐從後行者謂之小戎﹐故箋申之云「此羣臣之兵車﹐故曰小戎。」言羣臣在元戎之後故也。「俴﹐淺」﹐《釋言》文。「收﹐軫」者﹐相傳爲然﹐無正訓也。軫者﹐上之前後兩端之橫木也﹐蓋以爲此軫者所以收斂所載﹐故名收焉。輈者﹐轅也。言「五楘梁輈」﹐五楘是轅上之飾﹐故以五爲五束﹐言以皮革五處束之。楘﹐歷錄者﹐謂所束之處﹐因以爲文章歷錄然。歷錄﹐蓋文章之貌也。梁輈﹐輈上曲句衡。衡者﹐軛也。轅從軫以前﹐稍曲而上至衡﹐則居衡之上而鄕下句之﹐衡則橫居輈下﹐如屋之梁然﹐故謂之梁輈也。《考工記》云「國馬之輈﹐梁深四尺有七寸。」注云馬髙八尺﹐兵東﹑乘車軹崇三尺有三寸﹐加軫與轐七寸﹐又並此輈深衡髙八尺七寸也。除馬之髙﹐則餘七寸﹐爲衡頸之間也。是輈在衡上﹐故頸間七寸也。又解五是五道束之楘﹐則歷錄之稱而謂之五楘者﹐以一輈之上有五束﹐每束皆有文章歷錄﹐故謂之五楘也。此言「俴收」﹐下言「暢轂」﹐皆謂兵車也。兵車言淺軫長轂者﹐對大車﹑平地載任之車爲淺爲長也。《考工記》云「兵車之輪﹐崇六尺有六寸﹐槨其漆內而中詘之﹐以爲之轂長。」注云「六尺六寸之輪﹐漆內六尺四寸﹐是爲轂長三尺二寸。鄭司農云﹕『槨者﹐度兩漆之內相距之尺寸。』」是兵車之轂長三尺三寸也。《考工記》又說「車人爲車﹐柯長三尺﹐轂長半柯」﹐是大車之轂長尺半也。兵車之轂比之爲長﹐故謂之長轂。《考工記》又云「輿人爲車﹐輪崇﹐車廣﹐衡長﹐參如一。參分車廣﹐去一以爲隧。」注云「兵車之隧四尺四寸。鄭司農云﹕『隧謂車輿深也。』」則兵車當輿之內﹐從前軫至後軫﹐惟深四尺四寸也。《車人》云「大車牝服二柯﹐有參分柯之二。」注云「大車﹐平地載任之車﹐牝服長八尺﹐謂較也。」則大車之用內前軫至後軫其深八尺﹐兵車之軫比之爲淺﹐故謂之淺軫也。人之升車也﹐自後登之﹐入於車內﹐故以深淺言之﹐名之曰隧。隧者深也。鄭司農云「隧謂車輿深」﹐玄謂「讀如邃宇之邃」﹐是軫有深淺之義﹐故此言淺軫也。○傳「遊環」至「續靷」。○正義曰﹕遊環者﹐以環貫靷﹐遊在背上﹐故謂之靷環也。貫兩驂馬之外轡﹐引轡爲環所束驂馬﹐欲出此環牽之﹐故所以禦出也。定本作「靷環」。「脇驅」者﹐以一條皮上系於衡﹐後系於軫﹐當服馬之脇﹐愛愼乘駕之具也。驂馬欲入﹐則此皮約之﹐所以止入也。「陰﹐揜軌」者﹐謂輿下三面材﹐以板木橫側車前﹐所以陰映此軌﹐故云揜軌也。靷者﹐以皮爲之﹐系於陰板之上﹐今驂馬引之。何則﹖此車衡之長惟六尺六寸﹐止容二服而已﹐驂馬頸不當衡﹐別爲二靷以引車﹐故云「所以引也」。《大叔於田》云「兩服齊首﹐兩驂雁行。」明驂馬之首不與服馬齊也。襄十四年《左傳》稱庾公差追衛獻公﹐「射兩軥而還」。服虔云「軥﹐車軛也。兩軛叉馬頸者。」是一衡之下﹐惟有服馬二頸也。哀二年《左傳》稱「郵無卹說己之禦云﹕『兩靷將絕﹐吾能止之。』駕而乘材﹐兩靷皆絕」﹐是橫軌之前別有驂馬二靷也。《釋器》云「白金﹐謂之銀﹐其美者謂之鐐。」然則白金不名鋈﹐言「鋈﹐白金」者﹐鋈非白金之名﹐謂銷北白金﹐以沃灌靷環﹐非訓鋈爲白金也。金銀銅鐵總名爲金﹐此說兵車之飾﹐或是白銅﹑白鐵﹐未必皆白銀也。劉熙《釋名》云「遊環在服馬背上﹐驂馬之外轡貫之﹐遊移前卻無定處也。」脇驅﹐當服馬脇也。陰﹐蔭也﹐橫側車前﹐所以蔭荃也。靷﹐所以引車也。鋈﹐沃也﹐冶白金以沃灌靷環也。續﹐續靷﹐端也。○箋「遊環」至「之環」。○正義曰﹕此經所陳﹐皆爲驂馬設之﹐故箋申明毛禦出止入之意﹐言所以禁止驂馬也。馵在軌前﹐橫木映軌﹐故知垂輈上謂陰板垂輈上也。靷言鋈續﹐則是作環相接﹐故云「白金飾續靷之環」。○傳「文茵」至「曰馵」。○正義曰﹕茵者﹐車上之褥﹐用皮爲之。言文茵﹐則皮有文采﹐故知虎皮也。劉熙《釋名》云「文茵﹐車中所坐也﹐用虎皮﹐有文采是也。」暢訓爲長﹐故爲長轂﹐言長於大車之轂也。色之靑黑者名爲綦﹐馬名爲騏﹐知其色作綦文。《釋畜》云「馬后右足白﹐驤。左白﹐馵。」樊光云「後右足白曰驤﹐左足白曰馵。」然則左足白者﹐謂後左足也。《釋畜》又云「膝上皆白惟馵。」郭璞曰「馬膝上皆白爲惟馵﹐後左腳白者直名馵。」意亦同也。○箋「言我」至「五徳」。○正義曰「言﹐我」﹐《釋詁》文。《聘義》云﹕君子比徳於玉焉﹕溫潤而澤﹐仁也﹔縝密以栗﹐知也﹔廉而不劌﹐義也﹔垂之如墜﹔禮也﹔孚尹旁達﹐信也。卽引《詩》云「言念君子﹐溫其如玉。」有五徳也。沈文又云「叩之其聲淸越以長﹐其終詘然﹐樂也。瑕不揜瑜﹐瑜不揜瑕﹐忠也。气如白虹﹐天也。精神見於山川﹐地也。圭璋特達﹐徳也。」凡十徳﹐惟言五徳者﹐以仁義禮智信五者人之常﹐故舉五常之徳言之耳。○傳「西戎板屋」。○正義曰﹕《地理誌》云「天水隴西山多林木﹐民以板爲屋﹐故《秦詩》云『在其板屋』。」然則秦之西垂﹐民亦板屋。言西戎板屋者﹐此言亂我心曲﹐則是君子伐戎﹐其妻在家思之﹐故知板屋謂西戎板屋。念想君子﹐伐得而居之也。

四牡孔阜﹐六轡在手。騏驑是中﹐騧驪是驂。黃馬黑喙曰騧。箋云﹕赤身黑鬛曰驑。中﹐中服也。驂﹐兩騑也。○驑音畱。騧﹐古花反。鬛﹐本又作「﹤馬鬛﹥」﹐力輒反。騑﹐芳非反。龍盾之合﹐鋈以觼軜。龍盾﹐畫龍其盾也。合﹐合而載之。軜﹐驂內轡也。箋云﹕鋈以觼軜﹐軜之觼以白金爲飾也。軜系於軾前。○盾﹐順允反﹐徐又音允。觼﹐古穴反。軜音納﹐內也。

言念君子﹐溫其在邑。在敵邑也。方何爲期﹖胡然我念之。箋云﹕方今以何時爲還期乎﹖何以然了不來言望之也﹖

﹝疏﹞「四牡」至「念之」。○正義曰﹕此國人誇馬之善云﹕我君之兵車所駕四牡之馬甚肥大也﹐馬旣肥大而又良善﹐禦人執其六轡在手而已﹐不假控制之也。此四牡之馬何等毛色﹕騏馬﹑驑馬是其中﹐謂爲中服也。騧馬﹑驪馬是其驂﹐謂爲外驂也。其車上所載攻戰之具﹐則有龍盾之合﹐畫龍於盾合﹐而載之以蔽車也。其驂馬內轡之未﹐鋈金以爲觼﹐軜之於軾前。車馬備具如是﹐以此伐戎﹐豈有不克者乎﹖又云婦人閔其君子云﹕我念君子﹐其體性溫然﹐其在敵人之邑﹐方欲以何時爲還期乎﹖何爲了然不來而使我念之也。○傳「黃馬黑喙曰騧」。○正義曰﹕《釋畜》云「馬黑喙﹐騧。」不言身黃。傳以爲黃馬者﹐蓋相傳爲然﹐故郭璞云「今之淺黃色者爲騧馬。」○箋「赤身」至「兩騑」。○正義曰﹕《爾雅》有「驑白﹐駮」﹔「驑馬白腹﹐騵」﹐則緌是色名。說者皆以驑爲赤色﹐若身鬛俱赤﹐則爲騂馬﹐故爲赤身黑鬛﹐今人猶謂此爲驑馬也。車駕四馬﹐在內兩馬謂之服﹐在外兩馬謂之騑﹐故云「中﹐中服。驂﹐兩騑也」。春秋時﹐鄭有公子騑﹐字子駟﹐是有騑乃成駟也。○傳「龍盾」至「內轡」。○正義曰﹕盾以木爲之﹐而謂之龍盾﹐明是畫龍於盾也。此說車馬之事﹐盾則載於車上﹐故云合而載之。王肅云「合而載之﹐以爲車蔽也。」言鋈以觼軜﹐謂白金飾皮爲觼以納物也。四馬八轡﹐而經﹑傳皆言六轡﹐明有二轡當系之馬之有轡者﹐所以制馬之左右﹐令之隨逐人意。驂馬欲入則逼於脇驅﹐內轡不須牽挽﹐故知納者﹐納驂內轡﹐系於軾前。其系之處﹐以白金爲觼也。

俴駟孔羣﹐厹矛鋈錞。蒙伐有苑﹐俴駟﹐四介馬也。孔﹐甚也。厹﹐三隅矛也。錞﹐鐏也。蒙﹐討羽也。伐﹐中幹也。苑﹐文貌。箋云﹕俴﹐淺也﹐謂以薄金爲介之札。介﹐甲也。甚羣者﹐言和調也。蒙﹐厖也。討﹐雜也。畫雜羽之文於伐﹐故曰厖伐。○俴駟﹐《韓詩》云「駟馬不著甲曰俴。」駟厹音求。錞﹐徒對反﹐舊徒猥反﹐一音惇﹐《說文》云「矛戟下銅鐏。」伐﹐如字﹐本或作「﹤盾戈﹥」﹐音同。中﹐幹也。介音界﹐甲也。鐏﹐䢐寸反﹐又子遁反。札﹐側八反。厖﹐莫江反。虎韔鏤膺。交韔二弓﹐竹閉緄滕。虎﹐虎皮也。韔﹐弓室也。膺﹐馬帶也。交韔﹐交二弓於韔中也。閉﹐紲。緄﹐繩。滕﹐約也。箋云﹕鏤膺﹐有刻金飾也。○韔﹐敕亮反﹐下同﹐本亦作「暢」。鏤﹐魯豆反。膺﹐於澄反。閉﹐悲位反。鄭注《周禮》云「弓檠曰柲﹐弛則縛於弓裏﹐備頓傷也﹐以竹爲之。」柲音悲位反﹐徐邊惠反﹐一音必結反。緄﹐古本反。滕﹐直登反。紲﹐息列反。

言念君子﹐載寢載興。厭厭良人﹐秩秩徳音。厭厭﹐安靜也。秩秩﹐有知也。箋云﹕此旣閔其君子寢起之勞﹐又思其性與徳。○厭﹐於鹽反。秩﹐陳乙反。知音智﹐本亦作「智」。

﹝疏﹞「俴駟」至「徳音」。○正義曰﹕此國人誇兵甲之善。言我有淺薄金甲以被四馬﹐甚調和矣。三隅之厹矛以白金爲其錞矣。繪畫雜羽所飾之盾﹐其文章有苑然而美矣。其弓則有虎皮之韜﹐其馬則有金鏤之膺。其未用之時﹐備其折壞﹐交韔二引於韔之中﹐以竹爲閉﹐置於弓隈﹐然後以繩約之。然則兵甲矛盾備具如是﹐以此伐戎﹐豈有不克者乎﹖又言婦人閔其君子云﹕我念我之君子﹐則有寢則有興之勞。我此君子﹐體性厭厭然安靜之善人﹐秩秩然有哲知﹐其徳音遠聞。如此善人﹐今乃又供軍役﹐故閔念之。○傳「俴駟」至「文貌」。○正義曰﹕俴訓爲淺。駟是四馬。是用淺薄之金﹐以爲駟馬之甲﹐故知「淺駟﹐四介馬也」。成二年《左傳》說齊侯與晉戰云「不介馬而馳之。」是戰馬皆披甲也。「孔﹐甚」﹐《釋言》文。「厹﹐矛三隅」﹐矛刃有三角﹐蓋相傳爲然也。《曲禮》曰「進戈者前其鐏﹐後其刃。進矛戟者前其釒惇。」是矛之下端當有釒惇也。彼注云「銳厎曰鐏﹐取其鐏地。平厎曰釒惇﹐取其釒惇地。」則鐓﹑鐏異物。言「鐓﹑鐏」者﹐取類相明﹐非訓爲鐏也。上言龍盾﹐是畫龍於盾﹐則知蒙伐是畫物於伐﹐故以蒙爲討羽﹐謂畫雜鳥之羽以爲盾飾也。《夏官》「司兵掌五盾﹐各辧其等﹐以待軍事」﹐注云「五盾﹐幹櫓之屬﹐其名未盡聞也。」言辧其等﹐則盾有大小。襄十年《左傳》說「狄虒彌建大車之輪﹐而蒙之以甲﹐以爲櫓。」櫓是大盾﹐故以伐爲中幹﹐幹伐皆盾之別名也。蒙爲雜色﹐知苑是文貌。○箋「俴淺」至「厖伐」。○正義曰﹕箋申明俴駟爲四介馬之意﹐以馬無深淺之量﹐而謂之俴駟﹐正謂以淺薄之金爲甲之札﹐金厚則重﹐知其薄也。金甲堅剛﹐則苦其不和﹐故美其能甚羣﹐言和調也。物不和則不得羣聚﹐故以和爲羣也。《左傳》及《旄丘》言狐裘蒙茸﹐皆厖﹑蒙同音。《周禮》用牲﹑用玉言厖者﹐皆謂雜色。故轉蒙爲厖﹐明厖是雜羽。畫雜羽之文於伐﹐故曰厖伐。傳以蒙爲討﹐箋轉討爲厖﹐皆以義言之﹐無正訓也。○傳「虎虎」至「縢約」。○正義曰﹕下句云「交韔二弓」﹐則虎韔是盛弓之物﹐故知虎是虎皮﹐韔爲弓室也。《弟子職》曰「執箕膺揭」﹐則膺是胸也。鏤膺﹐謂膺上有鏤﹐明是以金飾帶﹐故知膺是馬帶﹐若今之婁胸也。《春官﹟巾車》說五路之飾皆有樊纓。注云「樊讀如鞶帶之鞶﹐謂今馬大帶也。」彼謂在腹之帶﹐與膺異也。交二弓於韔中﹐謂顚倒安置之。《旣夕記》說明器之弓云「有﹤韋必﹥。」注云「﹤韋必﹥﹐弓檠也。弛則縛之於弓裏﹐備損傷也。以竹爲之。」引《詩》云「竹閉緄縢。」然則竹閉一名﹤韋必﹥也。言「閉﹐紲」者﹐《說文》云「紲﹐系也。」謂置弓﹤韋必﹥裏﹐以繩紲之﹐因名﹤韋必﹥爲紲。《考工記﹟弓人》注云「紲﹐弓﹤韋必﹥也。角長則送矢不疾﹐若見絀於﹤韋必﹥矣。」是紲爲系名也﹐所紲之事則緄縢是也。故云「緄﹐繩。縢﹐約」。謂以繩約弓﹐然後內之韔中也。○箋「鏤膺﹐有刻金飾」。○正義曰﹕《釋器》說治器之名云「金謂之鏤」﹐故知「鏤膺﹐有刻金之飾」。《巾車》云「金路﹐樊纓九就﹐同姓以封。」則其車尊矣。此謂兵車之飾得有金飾膺者﹐《周禮》玉路﹑金路者﹐以金玉飾車﹐故以金玉爲名﹐不由膺以金玉飾也﹐故彼注云「玉路﹑金路﹑象路﹐其樊及纓皆以五采罽飾之。革路﹐樊纓以絳絲飾之。」不言馬帶用金玉象爲飾也。此兵車馬帶用力尢多﹐故用金爲膺飾﹐取其堅牢。金者﹐銅鐵皆是﹐不必要黃金也。且《詩》言金路﹐皆云鉤膺﹐不作鏤膺﹐知此鏤膺非金路也。○傳「厭厭」至「有知」。○正義曰﹕《釋訓》云「厭厭﹐安也」﹐秩秩﹐知也。

《小戎》三章﹐章十句。

卷六六之四

卷六六之四

《蒹葭》﹐刺襄公也。未能用周禮﹐將無以固其國焉。秦處周之舊土﹐其人被周之徳教日久矣。今襄公新爲諸侯﹐未習周之禮法﹐故國人未服焉。○兼葭﹐上古恬反﹐下音加。被﹐皮寄反。

﹝疏﹞「《蒹葭》三章﹐章八句」至「國焉」。○正義曰﹕作《蒹葭》詩者﹐刺襄公也。襄公新得周地﹐其民被周之徳教日久﹐今襄公未能用周禮以教之。禮者爲國之本﹐未能用周禮﹐將無以固其國焉﹐故刺之也。經三章﹐皆言治國須禮之事。

蒹葭蒼蒼﹐白露爲霜。興也。蒹﹐薕。葭﹐蘆也。蒼蒼﹐盛也。白露凝戾爲霜﹐然後歲事成﹔國家待禮﹐然後興。箋云﹕蒹葭在眾艸之中蒼蒼然彊盛﹐至白露凝戾爲霜則成而黃。興者﹐諭眾民之不從襄公政令者﹐得周禮以教之則服。○薕音廉。所謂伊人﹐在水一方。伊﹐維也。一方﹐難至矣。箋云﹕伊當作繄﹐繄猶是也﹐所謂是知周禮之賢人﹐乃在大水之一邊。假諭以言遠。○繄﹐於奚反。溯洄從之﹐道阻且長。逆流而上曰溯洄。逆禮則莫能以至也。箋云﹕此言不以敬順往求之﹐則不能得見。○溯﹐蘇路反。洄音回。上﹐時掌反。

溯遊從之﹐宛在水中央。順流而涉曰溯遊。順禮求濟﹐道來迎之。箋云﹕宛﹐坐見貌。以敬順求之則近耳﹐易得見也。○宛﹐紆阮反﹐本亦作「苑」。易﹐以豉反。

﹝疏﹞「蒹葭」至「中央」。○毛以爲﹐蒹葭之艸蒼蒼然𨿽盛﹐未堪家用﹐必待白露凝戾爲霜﹐然後堅實中用﹐歲事得成﹐以興秦國之民𨿽眾﹐而未順徳教﹐必待周禮以教之﹐然後服從上命﹐國乃得興。今襄公未能用周禮﹐其國未得興也。由未能用周禮﹐故未得人服也。所謂維是得人之道﹐乃遠在大水一邊﹐大水諭禮樂﹐言得人之道乃在禮樂之一邊。旣以水諭禮樂﹐禮樂之傍有得人之道﹐因從水內求之。若逆流溯洄而往從之﹐則道險阻且長遠﹐不可得至。言逆禮以治國﹐則無得人道﹐終不可至。若順流溯遊而往從之﹐則宛然在於水之中央。言順禮治國﹐則得人之道﹐自來迎己﹐正近在禮樂之內。然則非禮必不得人﹐得人必能固國﹐君何以不求用周禮乎﹗○鄭以爲﹐蒹葭在眾艸之中﹐蒼蒼然彊盛﹐𨿽似不可雕傷﹐至白露凝戾爲霜﹐則成而爲黃矣。以興眾民之彊者﹐不從襄公教令﹐𨿽似不可屈服﹐若得周禮以教﹐則眾民自然服矣。欲求周禮﹐當得知周禮之人。所謂是知周禮之人在於何處﹖在大水之一邊﹐假諭以言遠。旣言此人在水一邊﹐因以水行爲諭。若溯洄逆流而從之﹐則道阻且長﹐終不可見。言不以敬順往求之﹐則此人不可得之。若溯遊順流而從之﹐則此人宛然在水中央﹐易得見。言以敬順求之﹐則此人易得。何則﹖賢者難進而易退﹐故不以敬順求之﹐則不可得。欲令襄公敬順求知禮之賢人﹐以教其國也。○傳「蒹葭」至「後興」。○正義曰「蒹﹐薕」﹐「葭﹐蘆」﹐《釋艸》文。郭璞曰「蒹似萑而細﹐髙數尺。蘆﹐葦也。」陸機《疏》云「蒹﹐水艸也。堅實﹐牛食之令牛肥彊﹐靑﹑徐州人謂之薕﹐兗州﹑遼東通語也。」《祭義》說養蠶之法云「風戾以食之。」注云「使露气燥乃食蠶。」然則戾爲燥之義。下章「未睎」﹐謂露未乾爲霜﹐然則露凝爲霜﹐亦如漧燥然﹐故云「凝戾爲霜」。探下章之意以爲說也。八月白露節﹐秋分八月中﹔九月寒露節﹐霜降九月中。白霜凝戾爲霜﹐然後歲事成﹐謂八月﹑九月葭成葦﹐可以爲曲簿充歲事也。《七月》云「八月萑葦。」則八月葦已成。此云白露爲霜﹐然後歲事成者﹐以其霜降艸乃成﹐舉霜爲言耳。其實白露初降﹐已任用矣。此以霜降物成﹐諭得禮則國興。下章「未晞」﹑「未已」﹐言其未爲霜則物不成﹐諭未得禮則國不興。此詩主刺未能用周禮﹐故先言得禮則興﹐後言無禮不興﹐所以倒也。○箋「蒹葭」至「則服」。○正義曰﹕箋以序云「未能用周禮﹐將無以固其國」﹐當謂民未服從﹐國未能固﹐故易傳用周禮教民則服。○傳「伊維」至「難至」。○正義曰「伊﹐維」﹐《釋詁》文。傳以詩剌未能用周禮﹐則未得人心﹐則所謂維是得人之道也。下傳以溯洄諭逆禮﹐溯遊諭順禮﹐言水內有得人之道﹐在大水一方﹐諭其遠而難至。言得人之道﹐在禮樂之傍﹐須用禮樂以求之﹐故下句言從水內以求所求之物﹐諭用禮以求得人之道。故王肅云「維得人之道﹐乃在水之一方。」一方﹐難至矣﹐水以諭禮樂﹐能用禮則至於道也。○箋「伊當」至「言遠」。○正義曰﹕箋以上句言用周禮教民則民服﹐此經當是勸君求賢人使之用禮﹐故易傳以「所謂伊人」﹐「所謂是知周禮之賢人﹐在大水一邊﹐假諭以言遠」﹐故下句逆流﹑順流諭敬順﹐皆述求賢之事。一邊﹐水傍。下云在湄﹑在涘﹐是其居水傍也。○傳「逆流」至「以至」。○正義曰《釋水》云「逆流而上曰溯洄﹐順流而下曰溯遊。」孫炎曰「逆渡者﹐逆流也。順渡者﹐順流也。」然則逆﹑順流皆謂渡水有逆順﹐故下傳曰「順流而涉﹐見其是人渡水也。」此謂得人之道﹐在於水邊。逆流則道阻且長﹐言其不可得至﹐故諭逆禮則莫能以至。言不得人之道﹐不可至。上言得人之道﹐在水一方﹐下句言水中央﹐則是行未渡水﹐禮自來水內﹐故言順禮未濟﹐道來迎之。未濟﹐謂未渡水也。以其用水爲諭﹐故以未濟言之。箋以伊人爲知禮之人﹐故易傳以爲求賢之事。○傳「順禮未濟﹐道來迎之」。○正義曰﹕定本「未濟」作「求濟」﹐義亦通也。

蒹葭萋萋﹐白露未晞。萋萋﹐猶蒼蒼也。晞﹐乾也。箋云﹕未晞﹐未爲霜。○淒﹐本亦作「萋」﹐七奚反。晞音希。

﹝疏﹞傳「晞﹐乾」。○正義曰﹕《湛露》云「匪陽不晞」﹐言見日則乾﹐故知晞爲乾也。彼言露晞﹐謂露盡乾。此篇上章言白露爲霜﹐則此言未晞謂未乾爲霜﹐與彼異﹐故箋云「未晞﹐未爲霜也。」

所謂伊人﹐在水之湄。湄﹐水隒也。○湄音眉。隒﹐魚檢反﹐又音檢。

﹝疏﹞傳「湄﹐水隒」。○正義曰﹕《釋水》雲「水艸交爲湄。」謂水艸交際之處﹐水之岸也。《釋山》云「重甗﹐隒。」隒是山岸﹐湄是水岸﹐故雲「水隒」。

溯洄從之﹐道阻且躋。躋﹐升也。箋云﹕升者﹐言其難至﹐如升阪。○躋﹐本又作「隮」﹐子西反。

溯遊從之﹐宛在水中坻。坻﹐小渚也。○坻﹐直屍反。

﹝疏﹞傳「坻﹐小渚」。○正義曰﹕《釋水》云「小洲曰渚。小渚曰沚。小沚曰坻。」然則坻是小沚﹐言小渚者﹐渚﹑沚皆水中之地﹐小大異也。以渚易知﹐故系渚言之。

蒹葭采采﹐白露未已。采采﹐猶萋萋也。未已﹐猶未止也。所謂伊人﹐在水之涘。涘﹐厓也。○涘音俟。

溯洄從之﹐道阻且右。右﹐出其右也。箋云﹕右者﹐言其迂回也。○迂音於。

﹝疏﹞傳「右﹐出其右」。○正義曰﹕此說道路艱難﹐而云「且右」﹐故知右謂出其右也。若正與相當﹐行則易到﹐今乃出其右廂﹐是難至也。箋云﹕右﹐言其迂回。出其左亦迂回。言右﹐取其與涘﹑沚爲韻。

溯遊從之﹐宛在水中沚。小渚曰沚。○沚音止。

《蒹葭》三章﹐章八句。

《終南》﹐戒襄公也。能取周地﹐始爲諸侯﹐受顯服﹐大夫美之﹐故作是詩以戒勸之。

﹝疏﹞「《終南》二章﹐章六句」至「勸之」。○正義曰﹕美之者﹐美以功徳﹐受顯服。戒勸之者﹐戒令修徳無倦﹐勸其務立功業也。旣見受得顯服﹐恐其惰於爲政﹐故戒之而美之。戒勸之者﹐章首二句是也。美之者﹐下四句是也。《常武》美宣王有常徳﹐因以爲戒。彼先美後戒﹐此先戒後美者﹐《常武》美宣王﹐因以爲戒﹐此主戒襄公﹐因戒言其美。主意不同﹐故序異也。

終南何有﹖有條有梅。興也。終南﹐周之名山中南也。條﹐槄。梅﹐柟也。宜以戒不宜也。箋云﹕問何有者﹐意以爲名山髙大﹐宜有茂木也。興者﹐諭人君有盛徳﹐乃宜有顯服﹐猶山之木有大小也﹐此之謂戒勸。○條﹐本又作「﹤木條﹥」﹐音同。槄﹐吐刀反﹐山榎也。柟﹐如鹽反。沈云「孫炎稱荊州曰梅﹐揚州曰柟﹐重實揚州人不聞名柟。」君子至止﹐錦衣狐裘。錦衣﹐采色也。狐裘﹐朝廷之服。箋云﹕至止者﹐受命服於天子而來也。諸侯狐裘﹐錦衣以裼之。○朝﹐直遙反。裼﹐星歷反。

顏如渥丹﹐其君也哉﹖箋云﹕渥﹐厚漬也。顏色如厚漬之丹﹐言赤而澤也。其君也哉﹐儀貌尊嚴也。○渥﹐於角反﹐淳漬。丹如字﹐《韓詩》作「沰」﹐音撻各反。沰﹐赭也。淳﹐之純反﹐又如字﹐本亦作「厚」字。漬﹐辭賜反。

﹝疏﹞「終南」至「也哉」。○正義曰﹕彼終南大山之上何所有乎﹖乃有條有梅之木﹐以興彼盛徳人君之身何所有乎﹖乃宜有榮顯之服。然山以髙大之故宜有茂木﹐人君以盛徳之故有顯服。若無盛徳﹐則不宜矣。君當務崇明徳﹐無使不宜。言其宜以戒其不宜也。旣戒令修徳﹐又陳其美之勸誘之。君子襄公自王朝至止之時﹐何所得乎﹖受得錦衣狐裘而來。旣受得顯服﹐徳亦稱之﹐其顏色容貌赫然如厚漬之丹﹐其儀貌尊嚴如是﹐其得人君之度也哉﹖○傳「終南」至「不宜也」。○正義曰﹕《地理誌》稱「扶風武功縣東有大壹山﹐古文以爲終南。」其山髙大﹐是爲周地之名山也。昭四年《左傳》曰「荊山﹑中南﹐九州之險。」是此一名中南也。《釋木》云「槄﹐山檟。」李巡曰「山檟一名槄也。」孫炎曰「《詩》云『有條有梅』﹐條﹐槄也。」郭璞曰「今之山楸也。」「梅﹐柟」﹐《釋木》文。孫炎曰「荊州曰梅﹐楊州曰柟。」郭璞曰「似杏實酢。」陸機《疏云「槄﹐今山楸也﹐亦如下田楸耳﹐皮葉白﹐色亦白﹐材理好。宜爲車板﹐能濕。又可爲棺木﹐宜陽。共北山多有之。梅樹皮葉似豫樟﹐豫樟葉大如牛耳﹐一頭尖﹐赤心﹐華赤黃﹐子靑﹐不可食。柟葉大﹐可三四葉一叢。木理細緻於豫樟﹐子赤者材堅﹐子白者材脆。江南及新城﹑上庸﹑蜀皆多樟柟﹐終南山與上庸﹑新城通﹐故亦有柟也。」○傳「錦衣」至「之服」。○正義曰﹕錦者﹐雜采爲文﹐故云采衣也。狐裘﹐朝廷之服﹐謂狐白裘也。白狐皮爲裘﹐其上加錦衣以爲裼﹐其上又加皮弁服也。《玉藻》云「君衣狐白裘﹐錦衣以裼之。」注云「君衣狐白毛之裘﹐則以素錦爲衣覆之﹐使可裼也。袒而有衣曰裼。必覆之者﹐裘﹐褻也。《詩》云『衣錦褧衣﹐裳錦褧裳』﹐然則錦衣復有上衣明矣。天子狐白之上衣皮弁服﹐與凡裼衣象裘色也。」是鄭以錦衣之上有皮弁服也。正以錦文大著上有衣﹐衣象裘﹐裘是狐白﹐則上服亦白皮弁服﹐以白布爲之衣﹐衣之白者﹐惟皮弁服耳﹐故言「天子狐白之上衣皮弁服與」﹐明諸侯狐白亦皮弁服﹐以無正文﹐故言「與」爲疑之辭也。《玉藻》又云「錦衣狐裘﹐諸侯之服也。」此箋云「諸侯狐裘﹐錦衣以裼之」﹐引《玉藻》爲說﹐以明爲裘之裼衣﹐非裼上之正服也。若然﹐鄭於《坊記》注云「在朝君臣同服。」《士冠禮》注云「諸侯與其臣﹐皮弁以視朔﹐朝服以日視朝。」《論語》云「素衣麑裘。」云素衣﹐諸侯視朔之服。《聘禮》云「公側授宰玉﹐裼降立。」注引《論語》曰「『素衣麑裘』﹐皮弁時或素衣﹐其裘同﹐可知也。」然則諸侯在國視朔﹐及受鄰國之聘﹐其皮弁服皆服麑裘﹐不服狐白。此言狐裘爲朝廷之服者﹐謂諸侯在天子之朝廷服此服耳﹐其歸在國則不服之。《曾子問》云「孔子曰﹕『天子賜諸侯冕弁服於太廟。歸設奠﹐服賜服。』」然則諸侯受天子之賜﹐歸則服之以告廟而已﹐於後不復服之。知視朔﹑受聘服麑裘。此美其受賜而歸﹐故言「錦衣狐裘」耳。

終南何有﹖有紀有堂。紀﹐基也。堂﹐畢道平如堂也。箋云﹕畢也堂也﹐亦髙大之山所宜有也。畢﹐終南山之道名﹐邊如堂之墻然。○紀如字﹐本亦作「屺」﹐沈音起。

﹝疏﹞傳「紀基」至「如堂」。○正義曰﹕案《集注》本作「屺」﹐定本作「紀」﹐以下文有堂﹐故以爲基﹐謂山基也。《釋丘》云「畢﹐堂墻。」李巡曰「堂墻名崖﹐似堂墻﹐曰畢。」郭璞曰「今終南山道名畢﹐其邊若堂之墻。」以終南之山見有此堂﹐知是畢道之側﹐其崖如堂也。定本又云「畢道平如堂」﹐據經文有基有堂﹐便是二物。今箋惟云「畢也堂也」﹐止釋經之有堂一事者﹐以基亦是堂﹐因解傳「畢道如堂」﹐遂不復云基。

君子至止﹐黻衣繡裳。黑與靑謂之黻。五色備謂之繡。○黻音弗。

﹝疏﹞傳「黑與」至「之繡」。○正義曰﹕《考工記﹟繢人》文也。鄭於《周禮》之注差次章色﹐黻皆在裳。言黻衣者﹐衣大名﹐與繡裳異其文耳。

佩玉將將﹐壽考不亡﹗○將﹐七羊反。

《終南》二章﹐章六句。

《黃鳥》﹐哀三良也。國人刺穆公以人從死﹐而作是詩也。三良﹐三善臣也﹐謂奄息﹑仲行﹑釒咸虎也。從死﹐自殺以從死。○行﹐戶郎反﹐下皆同。釒咸﹐其廉反﹐徐又音鍼。從死﹐上才容反。

﹝疏﹞「《黃鳥》三章﹐章十二句」。○箋「三良」至「從死」。○正義曰﹕文六年《左傳》云「秦伯任好卒﹐以子車氏之三子奄息﹑仲行﹑鍼虎爲殉﹐皆秦之良也。國人哀之﹐爲之賦《黃鳥》。」服虔云「子車﹐秦大夫氏也。殺人以葬﹐璇環其左右曰殉。」又《秦本紀》云「穆公卒﹐葬於雍﹐從死者百七十人。」然則死者多矣。主傷善人﹐故言「哀三良也」。殺人以殉葬﹐當是後有爲之﹐此不刺康公﹐而刺穆公者﹐是穆公命從己死﹐此臣自殺從之﹐非後主之過﹐故箋辯之云「從死﹐自殺以從死。」

交交黃鳥﹐止於棘。興也。交交﹐小貌。黃鳥以時往來得其所﹐人以壽命終亦得其所。箋云﹕黃鳥止於棘﹐以求安己也。此棘若不安則移﹐興者﹐諭臣之事君亦然。今穆公使臣從死﹐刺其不得黃鳥止於棘之本意。誰從穆公﹖子車奄息。子車﹐氏。奄息﹐名。箋云﹕言誰從穆公者﹐傷之。維此奄息﹐百夫之特。乃特百夫之徳。箋云﹕百夫之中最雄俊也。臨其穴﹐惴惴其栗。栗栗﹐懼也。箋云﹕穴﹐謂冢壙中也。秦人哀傷此奄息之死﹐臨視其壙﹐皆爲之悼栗。○惴﹐之瑞反。慄音栗。壙﹐苦晃反。彼蒼者天﹐殲我良人﹗殲盡良善也。箋云﹕言彼蒼者天﹐愬之。○殲﹐子廉反﹐徐又息廉反。愬﹐蘇路反

如可贖兮﹐人百其身﹗箋云﹕如此奄息之死﹐可以他人贖之者﹐人皆百其身。謂一身百死猶爲之﹐惜善人之甚。○贖﹐食燭反﹐又音樹。

﹝疏﹞「交交」至「其身」。○毛以爲﹐交交然而小者﹐是黃鳥也。黃鳥飛而往來﹐止於棘木之上﹐得其所﹐以興人以壽命終亦得其所。今穆公使良臣從死﹐是不得其所也。有誰從穆公死乎﹖有子車氏名奄息者從穆公死也。此奄息何等人哉﹖乃是百夫之中特立雄俊者也。今從穆公而死﹐秦人悉哀傷之﹐臨其壙穴之上﹐皆惴惴然恐懼而其心悼栗。乃愬之於天﹐彼蒼蒼者是在上之天﹐今穆公盡殺我善人也﹐如使此人可以他人贖代之兮﹐我國人皆百死其身以贖之。愛惜良臣﹐寧一人百死代之。○鄭以爲﹐交交然之黃鳥﹐止於棘木以求安。棘若不安則移去。以興臣仕於君﹐以求行道﹐道若不行則移去。言臣有去畱之道﹐不得生死從君。今穆公以臣從死﹐失仕於君之本意。餘同。○傳「交交」至「其所」。○正義曰﹕黃鳥﹐小鳥也﹐故以交交爲小貌。《桑扈》箋云「交交猶佼佼﹐飛而往來貌。」則此亦當然﹐故云「往來得其所」﹐是交交爲往來狀也。以此哀三良不得其所﹐故以鳥止得所﹐諭人命終得所。○箋「黃鳥」至「本意」。○正義曰﹕箋以鳥之集木﹐似臣之仕君﹐故易傳也。以鳥止木﹐諭臣仕君﹐故言「不得黃鳥止於棘之本意」﹐正謂不得臣仕於君之本意也。言其若得鳥止之意﹐知有去畱之道﹐則不當使之從死。○傳「子車﹐氏。奄息﹐名」。○正義曰﹕《左傳》作「子輿」﹐輿﹑車字異義同。傳以奄息爲名﹐仲行亦爲名。箋以仲行爲字者﹐以伯仲叔季爲字之常﹐故知仲行是字也。然則鍼虎亦名矣。或名或字﹐取其韻耳。○傳「乃特百夫之徳」。○正義曰﹕言百夫之徳﹐莫及此人。此人在百夫之中﹐乃孤特秀立﹐故箋申之云「百夫之中最雄俊也。」○傳「惴惴﹐懼」。○正義曰﹕《釋訓》文。

交交黃鳥﹐止於桑。誰從穆公﹖子車仲行。箋云﹕仲行﹐字也。維此仲行﹐百夫之防。防﹐比也。箋云﹕防猶當也。言此一人當百夫。○防﹐徐云「毛音方﹐鄭音房。」臨其穴﹐惴惴其慄。彼蒼者天﹐殲我良人﹗如可贖兮﹐人百其身﹗

交交黃鳥﹐止於楚。誰從穆公﹖子車鍼虎。維此鍼虎﹐百夫之禦。禦﹐當也。○禦﹐魚呂反﹐注同。臨其穴﹐惴惴其栗。彼蒼者天﹐殲我良人﹗如可贖兮﹐人百其身﹗

《黃鳥》三章﹐章十二句。

《晨風》﹐刺康公也。忘穆公之業﹐始棄其賢臣焉。

鴥彼晨風﹐郁彼北林。興也。鴥﹐疾飛貌。晨風﹐鸇也。郁﹐積也。北林﹐林名也。先君招賢人﹐賢人往之﹐駛疾如晨風之飛入北林。箋云﹕先君謂穆公。○鴆﹐說又作「鴥」﹐尹橘反﹐疾飛貌」﹐《字林》於叔反。鸇﹐字又作「﹤鳥亶﹥」﹐之然反。《艸木疏》云「似鷂﹐靑色。」《說文》止仙反﹐《字林》屍先反。駛﹐所吏反。未見君子﹐憂心欽欽。思望之﹐心中欽欽然。箋云﹕言穆公始未見賢者之時﹐思望而憂之。如何如何﹖忘我實多﹗今則忘之矣。箋云﹕此以穆公之意責康公。如何如何乎﹖女忘我之事實多。

﹝疏﹞「鴥疾」至「實多」。○正義曰﹕鴥然而疾飛者﹐彼晨風之鳥也。郁積而茂盛者﹐彼北林之木也。北林由郁茂之故﹐故晨風飛疾而入之。以興疾歸於秦朝者﹐是彼賢人﹔能招者﹐是彼穆公。穆公由能招賢之故﹐故賢者疾往而歸之。太穆公招賢人之時﹐如何乎穆公未見君子之時﹐思望之﹐其憂在心﹐欽欽然惟恐不見﹐故賢者樂往。今康公乃棄其賢臣﹐故以穆公之意責之云﹕汝康公如何乎﹖忘我之功業實大多也。○傳「鴥疾」至「北林」。○正義曰﹕鴥者﹐鳥飛之狀﹐故爲疾貌。「晨風﹐鸇」﹐《釋鳥》文。舍人曰「晨風一名鸇。鸇﹐摯鳥也。」郭璞曰「鷂屬。」陸機《疏》云「鸇似鷂﹐靑黃色﹐燕頷勾喙﹐向風搖翅﹐乃因風飛﹐急疾擊鳩鴿燕雀食之。」郁者﹐林木積聚之貌﹐故云「郁﹐積也。」北林者﹐據作者所見有此林也。以下句說思賢之狀﹐故此諭賢人從穆公也。

山有苞櫟﹐隰有六駮。櫟﹐木也。駮如馬﹐倨牙﹐食虎豹。箋云﹕山之櫟﹐隰之駮﹐皆其所宜有也。以言賢者亦國家所宜有之。○櫟﹐盧狄反。駮﹐邦角反﹐獸名。《艸木疏》云「駮馬﹐木名﹐梓楡也。」倨音據。

﹝疏﹞傳「櫟木」至「虎豹」。○正義曰﹕《釋木》云「櫟﹐其實梂。」孫炎曰「櫟實﹐橡也﹐有梂匯自裹也。」陸機《疏》云「秦人謂柞櫟爲櫟﹐河內人謂木蓼爲櫟﹐椒榝之屬也。其子房生爲梂。木蓼子亦房生﹐故說者或曰柞櫟﹐或曰木蓼。機以爲此秦詩也﹐宜從其方土之言柞櫟是也。」《釋畜》云「駮如馬﹐倨牙﹐食虎豹。」郭璞引《山海經》云「有獸名駮﹐如白馬黑尾﹐倨牙﹐音如鼓﹐食虎豹。」然則此獸名駮而已。言六駮者﹐王肅云「言六﹐據所見而言也。」倨牙者﹐蓋謂其牙倨曲也。言山有木﹐隰有獸﹐諭國君宜有賢也。陸機《疏》云「駮馬﹐梓楡也。其樹皮靑白駮犖﹐遙視似駮馬﹐故謂之駮馬。下章云『山有苞棣﹐隰有樹檖』﹐皆山﹑隰之木相配﹐不宜云獸。」此言非無理也﹐但箋﹑傳不然。

未見君子﹐憂心靡樂。如何如何﹖忘我實多﹗○樂音洛。

山有苞棣﹐隰有樹檖。棣﹐唐棣也。檖﹐赤羅也。○棣音悌。檖音遂﹐或作遂。

﹝疏﹞傳「棣唐」至「赤羅」。○正義曰﹕《釋木》有唐棣﹑常棣﹐傳必以爲唐棣﹐未詳聞也。《釋木》云「檖﹐赤羅。」郭璞云「今揚檖也﹐實似梨而小﹐酢可食。」陸機《疏》云「檖一名赤羅﹐一名山梨﹐今人謂之楊檖﹐實如梨但小耳。一名鹿梨﹐一名鼠梨。今人亦種之﹐極有脆美者﹐亦如梨之美者。」

未見君子﹐憂心如醉。如何如何﹖忘我實多﹗

《晨風》三章﹐章六句。

《無衣》﹐刺用兵也。秦人刺其君好攻戰﹐亟用兵﹐而不與民同欲焉。○好﹐呼報反﹐下注同。攻﹐古弄反﹐又如字﹐下注同。亟﹐欺冀反。

﹝疏﹞「《無衣》三章﹐章五句」至「欲焉」。○正義曰﹕康公以文七年立﹐十八年卒。案《春秋》文七年﹐晉人﹑秦人戰於令狐。十年﹐秦伯伐晉。十二年﹐晉人﹑秦人戰於河曲。十六年﹐楚人﹑秦人滅庸。見於經﹑傳者已如是﹐是其好攻戰也。《葛生》刺好攻戰﹐序云「刺獻公」﹐此亦刺好攻戰﹐不云刺康公﹐而云「刺用兵」者﹐《葛生》以君好戰﹐故「國人多喪」﹐指刺獻公﹐然後追本其事。此指刺用兵﹐序順經意﹐故云刺用兵也。不與民同欲﹐章首二句是也。好攻戰者﹐下三句是也。經﹑序倒者﹐經刺君不與民同欲﹐與民同怨﹐故先言不同欲﹐而後言好攻戰。序本其怨之所由﹐由好攻戰而不與民同欲﹐故民怨。各自爲次﹐所以倒也。

豈曰無衣﹖與子同袍。興也。袍﹐襺也。上與百姓同欲﹐則百姓樂致其死。箋云﹕此責康公之言也。君豈嘗曰﹕女無衣﹐我與女共袍乎﹖言不與民同欲。○袍﹐抱毛反。襺﹐古顯反﹐本亦作「繭」。

王於興師﹐修我戈矛﹐與子同仇﹗戈長六尺六寸﹐矛長二丈。天下有道﹐則禮樂徵伐自天子出。仇﹐匹也。箋云﹕於﹐於也。怨耦曰仇。君不與我同欲﹐而於王興師﹐則云﹕修我戈矛﹐與子同仇﹐往伐之。刺其好攻戰。○仇音求。長﹐直亮反﹐又如字﹐下同。

﹝疏﹞「豈曰」至「同仇」。○毛以爲﹐古之朋友相謂云﹕我豈曰子無衣乎﹖我冀欲與子同袍。朋友同欲如是﹐故朋友成其恩好﹐以興明君能與百姓同欲﹐故百姓樂致其死。至於王家於是興師之時﹐百姓皆自相謂﹕修我戈矛﹐與子同爲仇匹﹐而往徵之。由上與百姓同欲﹐故百姓樂從徵伐。今康公不與百姓同欲﹐非王興師﹐而自好攻戰故﹐百姓怨也。○鄭以爲﹐康公平常之時﹐豈肯言曰﹕汝百姓無衣乎﹖吾與子同袍。終不肯言此也。及於王法於是興師之時﹐則曰﹕修治我之戈矛﹐與子百姓同往伐此怨耦之仇敵。不與百姓同欲﹐而惟同怨﹐故刺之。○傳「袍襺」至「其死」。○正義曰「袍﹐襺」﹐《釋言》文。《玉藻》云「纊爲襺。縕爲袍。」注云「衣有著之異名也。縕謂今纊及舊絮也。」然則純著新綿名爲襺﹐雜用舊絮名爲袍。𨿽著有異名﹐其制度是一﹐故云「袍﹐襺也」。傳旣以此爲興﹐又言「上與百姓同欲﹐則百姓樂致其死」﹐則此經所言朋友相與同袍﹐以興上與百姓同欲﹐故王肅云「豈謂子無衣乎﹖樂有是袍﹐與子爲朋友﹐同共獘之。以興上與百姓同欲﹐則百姓樂致其死﹐如朋友樂同衣袍也。」○箋「此責」至「同欲」。○正義曰﹕易傳者﹐以此刺康公不與民同欲。而經言子﹑我﹐是述康公之意﹐謂民自稱爲我。然則士卒眾矣﹐人君不可皆與同衣。而責君不與己共袍者﹐以仁者在上﹐卹民饑寒﹐知其有無﹐救其困乏﹐故假同袍以爲辭耳﹐非百姓皆欲望君與之共袍也。○傳「戈長」至「仇匹」。○正義曰「戈長六尺六寸」﹐《考工記﹟廬人》文也。《記》又云「酋矛常有四尺。」注云「八尺曰尋。倍尋曰常。常有四尺。」是矛長二丈也。矛長二丈﹐謂酋矛也。夷矛則三尋﹐長二丈四尺矣。《記》又云「攻國之兵用短﹐守國之兵用長。」此言興師以伐人國﹐知用二丈之矛﹐非夷矛也。又解稱王於興師之意。天下有道﹐禮樂徵伐自天子出﹐諸侯不得專輒用兵。疾君不由王命﹐自好攻戰﹐故言王也。王肅云「疾其好攻戰﹐不由王命﹐故思王興師是也。」「仇﹐匹」﹐《釋詁》文。○箋「於於」至「攻戰」。○正義曰「於﹐於」﹐《釋詁》文。「怨耦曰仇」﹐桓二年《左傳》文。易傳者﹐以上二句假爲康公之言﹐則此亦康公之言﹐陳其號令之辭。刺其好攻戰也。案此時當周頃王﹑匡王﹐天子之命不行於諸侯。檢《左傳》﹐於時天子未嘗出師﹐又不見康公從王徵伐。且從王出徵﹐乃是爲臣之義﹐而刺其好攻戰者﹐箋言「王於興師」﹐謂於王法興師。今是康公自興之﹐王不興師也。以出師徵伐是王者之法﹐故以王爲言耳。猶《北門》言「王事惇我」﹐《鴇羽》云「王事靡盬」﹐皆非天子之事﹐亦稱王事。

豈曰無衣﹖與子同澤。澤﹐潤澤也。箋云﹕澤﹐褻衣﹐近污垢。○澤如字﹐《說文》作「襗」﹐云「衤誇也。」褻﹐仙列反。近﹐附近之近。污音烏﹐又污穢之污。垢﹐古口反。

﹝疏﹞傳「澤﹐潤澤」。○正義曰﹕衣服之暖於身﹐猶甘雨之潤於物﹐故言與子同澤﹐正謂同袍﹑裳是共潤澤也。箋以上袍下裳﹐則此亦衣名﹐故易傳爲「襗」。《說文》云「襗﹐衤誇也。」是其褻衣近污垢也。襗是袍類﹐故《論語》注云「褻衣﹐袍襗也。」

王於興師﹐修我矛戟﹐與子偕作﹗作﹐起也。箋云﹕戟﹐車戟常也。

﹝疏﹞箋「戟﹐車戟常」。○正義曰「車戟常」﹐《考工記﹟廬人》文。常長丈六

。

豈曰無衣﹖與子同裳。王於興師﹐修我甲兵﹐與子偕行﹗行﹐往也。

《無衣》三章﹐章五句。

《渭陽》﹐康公念母也。康公之母﹐晉獻公之女。文公遭麗姬之難﹐未反﹐而秦姬卒。穆公納文公﹐康公時爲大子﹐贈送文公於渭之陽﹐念母之不見也。我見舅氏﹐如母存焉。及其卽位﹐思而作是詩也。○渭陽﹐音謂﹐水名。水北曰陽。麗﹐本又作「驪」﹐同力馳反。難﹐乃旦反。大音泰。

﹝疏﹞「《渭陽》二章﹐章四句」至「是詩」。○正義曰﹕作《渭陽》詩者﹐言康公念母也。康公思其母﹐自作此詩。秦康公之母﹐是晉獻公之女。文公者﹐獻公之子﹐康公之舅。獻公嬖麗姬﹐譖文公﹐獻公欲殺之。文公遭此麗姬之難﹐奔﹐未得反國﹐而康公母秦姬已卒。及穆公納文公爲晉君﹐於是康公爲太子﹐贈送文公至於渭水之陽﹐思念母之不見﹐舅歸也﹐康公見其舅氏﹐如似母之存焉﹐於是之時﹐思慕深極。及其卽位爲君﹐思本送舅時事﹐而作是《渭陽》之詩﹐述己送舅念母之事也。案《左傳》莊二十八年傳「晉獻公烝於齊姜﹐生秦穆夫人及太子申生。又娶二女於戎﹐大戎狐姬生重耳﹐小戎子生夷吾」。是康公之母爲文公異母姊也。僖四年傳稱麗姬譖申生﹐申生自殺。又「譖二公子曰﹕『皆知之。』重耳奔蒲﹐夷吾奔屈」。僖五年傳稱「晉侯使寺人披伐蒲。重耳奔翟」。是文公遭麗姬之難也。僖十五年秦穆公獲晉侯以歸。尙有夫人爲之請。至二十四年穆公納文公。然則秦姬之卒﹐在僖十五年之後﹐二十四年以前﹐未知何年卒也。以秦國夫人而其姓爲姬﹐故謂之秦姬。案齊姜麗姬皆以姓系所生之國﹐此秦姬以姓系於所嫁之國者﹐婦人不以名行﹐以姓爲字﹐故或系於父﹐或系於夫﹐事得兩施也。秦姬生存之時﹐欲使文公反國。康公見舅得反﹐憶母宿心﹐故念母之不見﹐見舅如母存也。謂舅爲氏者﹐以舅之與甥﹐氏姓必異﹐故《書傳》通謂爲舅氏。秦康公以文七年卽位﹐文公時亦卒矣。追念送時之事﹐作此詩耳。經二章皆陳贈送舅氏之事。「悠悠我思」﹐念母也。因送舅氏而念母﹐爲念母而作詩﹐故《序》主言「念母也」。

我送舅氏﹐曰至渭陽。母之昆弟曰舅。箋云﹕渭﹐水名也。秦是時都雍﹐至渭陽者﹐蓋東行送舅氏於咸陽之地。○雍﹐於用反﹐縣名﹐今屬扶風。

何以贈之﹖路車乘黃。贈﹐送也。乘黃﹐四馬也。○乘﹐繩證反﹐注同。

﹝疏﹞傳「母之昆弟曰舅」。○正義曰﹕《釋親》文。孫炎曰「舅之言舊﹐尊長之稱。」○箋「渭水」至「之地」。○正義曰﹕雍在渭南﹐水北曰陽﹐晉在秦東﹐行必渡渭。今言至於渭陽﹐故云「蓋東行送舅氏於咸陽之地」。《地理誌》云「右扶風渭城縣﹐故咸陽也。」其地在渭水之北。

我送舅氏﹐悠悠我思。何以贈之﹖瓊瑰玉佩。瓊瑰﹐石而次玉。○思﹐息嗣反。瑰﹐古回反。

﹝疏﹞傳「瓊瑰」至「次玉」。○正義曰﹕瓊者﹐玉之美名﹐非玉名也。瑰是美石之名也。以佩玉之制﹐惟天子用純﹐諸侯以下則玉石雜用。此贈晉侯﹐故知瓊瑰是美石﹐次玉。成十七年《左傳》稱「聲伯夢涉洹﹐或與己瓊瑰食之﹐泣而爲瓊瑰盈其懷﹐懼不敢占」。後三年而言「言之﹐至莫而卒」。服虔云「聲伯惡瓊瑰贈死之物﹐故畏而不言。」然則瓊瑰是贈死之玉﹐康公以贈舅者﹐玉之所用﹐無生死之異。喪禮飯含用玉﹐聲伯夢見食之﹐故惡之耳。

《渭陽》二章﹐章四句。

《權輿》﹐刺康公也。忘先君之舊臣﹐與賢者有始而無終也。○權輿﹐音余。權輿﹐始也。

﹝疏﹞「《權輿》二章﹐章五句」至「無終」。○正義曰﹕作《權輿》詩者﹐刺康公也。康公遺忘其先君穆公之舊臣﹐不加禮餼﹐與賢者交接﹐有始而無終﹐初時殷勤﹐後則疏薄﹐故刺之。經二章﹐皆言禮待賢者有始無終之事。

於我乎﹗夏屋渠渠﹐夏﹐大也。箋云﹕屋﹐具也。渠渠﹐猶勤勤也。言君始於我﹐厚設禮食大具以食我﹐其意勤勤然。○夏﹐胡雅反。屋如字﹐具也。食我﹐音嗣﹐注篇內同。今也每食無餘。箋云﹕此言君今遇我薄﹐其食我才足耳。

於嗟乎﹗不承權輿﹗承﹐繼也。權輿﹐始也。

﹝疏﹞「於我」至「權輿」。○正義曰﹕此述賢人之意﹐責康公之辭。言康公始者於我賢人乎﹗重設饌食禮物大具﹐其意勤勤然﹐於我甚厚也。至於今日也﹐禮意疏薄﹐設饌校少﹐使我每食才足﹐無復盈餘也。於嗟乎﹗此君之行﹐不能承繼其始。以其行無終始﹐故於嗟嘆之。○傳「夏﹐大」。○正義曰﹕《釋詁》文。○箋「屋具」至「勤勤然」。正義曰「屋﹐具」﹐《釋言》文。渠渠猶勤勤。言設食旣具﹐意又勤勤也。案崔駰《七依》說宮室之美云「夏屋渠渠。」王肅云「屋則立之於先君﹐食則受之於今君﹐故居大屋而食無餘。」義似可通。鄭不然者﹐詩刺有始無終。上言「於我乎」﹐謂始時也。下言「今也」﹐謂其終時也。始則大具﹐今終則無餘﹐猶下章始則四簋﹐今則不飽﹐皆說飲食之事﹐不得言屋宅也。若先君爲立大屋﹐今君每食無餘﹐則康公本自無始﹐何責其無終也﹖且《爾雅》「屋﹐具」正訓﹐以此故知謂禮物大具。○傳「承﹐繼也。權輿﹐始」。○正義曰﹕承其後是繼嗣﹐故以承爲繼。「權輿﹐始」﹐《釋詁》文。

於我乎﹗每食四簋﹐四簋﹐黍稷稻粱。○簋音軌﹐內方外圓曰簋﹐以盛黍稷。外方內圓曰簠﹐用貯稻粱。皆容一斗二升。

﹝疏﹞傳「四簋」至「稻粱」。○正義曰﹕《考工記》云「瓬人爲簋﹐其實一觳。豆實三而成觳。」昭三年《左傳》云「四升爲豆。」然則簋是瓦器﹐容二升也。《易﹟損卦》﹕「二簋可用享。」注云「離爲日﹐日體圓。巽爲木﹐木器圓﹐簋象。」則簋亦以木爲之也。《地官﹟舍人》注云「方曰簠。圓曰簋。」則簠﹑簋之制﹐其形異也。案《公食大夫禮》云「宰夫設黍稷六簋。」又云「宰夫授公粱﹐公設之。宰夫膳稻於粱西。」注云「膳猶進也。進稻粱者以簠。」《秋官﹟掌客》注云「簠﹐稻粱器也。簋﹐黍稷器也。」然則稻粱當在簠﹐而云「四簋﹐黍稷稻粱」者﹐以詩言「每食四簋」﹐稱君禮物大具﹐則宜每器一物﹐不應以黍稷二物分爲四簋。以公食大夫禮有稻有粱﹐知此四簋之內兼有稻粱。公食大夫之禮﹐是主國之君與聘客禮食﹐備設器物﹐故稻粱在簠。此言每食﹐則是平常燕食﹐器物不具﹐故稻粱在簋。公食大夫﹐黍稷六簋﹐猶有稻粱。此惟四簋者﹐亦燕食差於禮食也。

今也每食不飽。於嗟乎﹗不承權輿﹗

《權輿》二章﹐章五句。

秦國十篇﹐二十七章﹐百八十一句。

卷七七之一

卷七七之一

◎陳宛丘詁訓傳第十二

陸曰﹕陳者﹐胡公嬀滿之所封也。其先虞舜之冑有虞遏父者﹐爲周陶正。武王賴其器用﹐與其神明之後﹐故妻以元女。其子滿乃封於陳﹐以備三恪。其地宓犧之墟﹐在古豫州之界﹐宛丘之側。

陳譜陳者﹐大皞虙戲氏之墟。○正義曰﹕昭十七年《左傳》﹕「梓愼曰﹕『陳者﹐大皞之墟也。』」《漢書﹟地理誌》云「淮陽﹐古陳國。舜後胡公所封也。」大皞又號虙戲﹐故連言之。虙戲卽伏犧﹐字異音義同也。○帝舜之冑有虞閼父者﹐爲周武王陶正。武王賴其利器用﹐與其神明之後﹐封其子嬀滿於陳﹐都於宛丘之側﹐是曰陳胡公﹐以備三恪。妻以元女太姬。○正義曰﹕襄二十五年《左傳》稱子產曰「昔虞閼父爲周陶正﹐以服事我先王。我先王賴其利器用﹐與其神明之後﹐庸以元女大姬配胡公﹐而封諸陳﹐以備三恪。」是鄭所據之文也。傳言爲周陶正﹐知武王者﹐《樂記》云「武王克殷﹐未及下車﹐封帝舜之後於陳。」則胡公是武王封之。大姬又武王之女﹐故知是武王也。《世家》云「陳胡公滿者﹐虞舜之後也。昔舜爲庶人﹐居於嬀汭﹐其後因姓嬀氏。舜旣傳禹天下﹐舜子商均爲封國。夏后氏之時﹐或失或續。至周武王克殷﹐乃復求舜後﹐得滿﹐封之於陳﹐以奉舜祀﹐是爲胡公。」是胡公姓嬀名滿也。昭八年《左傳》史趙雲﹕「胡公不淫﹐故周賜之姓﹐使祀虞帝。」則胡公姓嬀﹐武王所賜。《陳世家》以爲胡公之前己姓嬀者﹐非也。哀元年《左傳》稱夏后氏少康「逃奔有虞﹐虞思於是妻之以二姚」。虞思在胡公之前﹐仍爲姚姓﹐明是胡公始姓嬀耳。何知胡公非閼父之身﹐而知是其子者﹐以傳言虞閼父以虞爲號﹐不爲陳也。以元女大姬配胡公﹐不言配閼父﹐明胡公非閼父也。故杜預亦云「胡公﹐閼父之子。」不封閼父﹐而封其子者﹐蓋當時閼父已喪故也。恪者﹐敬也﹐王者敬先代﹐封其後。鄭《駮異義》云「三恪尊於諸侯﹐卑於二王之後。」則杞﹑宋以外﹐別有三恪﹐謂黃帝﹑堯﹑舜之後也。惟杜預云周封夏﹑殷二王后﹐又封舜後﹐謂之恪﹐並二王之後爲三國﹐其禮轉降﹐示敬而已﹐故三恪以爲陳與杞﹑宋共爲三。案《樂記》云「武王未及下車﹐封黃帝之後於薊﹐封帝堯之後於祝﹐封帝舜之後於陳。下車乃封夏后氏之後於杞﹐投殷之後於宋。」明陳與薊﹑祝共爲三恪﹐杞﹑宋別爲二王之後矣。○其封域在《禹貢》豫州之東﹐其地廣平﹐無名山大澤﹐西望外方﹐東不及明﹝音孟﹞豬。○正義曰﹕《禹貢》豫州云「導菏澤﹐被盟豬。」又曰「熊耳﹑外方﹐至於陪尾。」注云「屬豫州。」然則外方﹑明豬皆豫州之地。案《地理誌》外方卽嵩髙山也。明豬在梁國雎陽縣東北。檢鄭居檜地﹐在外方之北﹐外方屬鄭。宋都雎陽﹐在明豬西南﹐明豬屬宋也。故《檜譜》云「在豫州外方之北」﹐《商譜》稱宋「西及豫州明豬之野」。是陳境不及外方﹑明豬﹐故無名山大澤。明豬猶屬豫州﹐陳在明豬之西﹐則是豫州境內。明豬﹐《尙書》作盟豬﹐卽《左傳》稱「孟諸之麋」﹐《爾雅》云「宋有孟諸」是也。但聲訛字變耳。

大姬無子﹐好巫覡禱祈鬼神歌舞之樂﹐民俗化而爲之。○正義曰﹕《地理誌》云「周武王封嬀滿於陳﹐是爲胡公﹐妻以元女大姬。婦人尊貴﹐好祭祀﹐用巫﹐故其俗好巫鬼者也。」詩稱擊鼓於宛丘之上﹐婆娑於枌栩之下﹐是有大姬歌舞之遺風也。《志》又云「婦人尊貴﹐好祭祀」﹐不言無子。鄭知無子者﹐以其好巫好祭﹐明爲無子禱求﹐故言無子。若大姬無子﹐而《左傳》子產云「我周之自出。」杜預曰「陳﹐周之出者。」蓋大姬於後生子。以禱而得子﹐故彌信巫覡也。《楚語》云「在女曰巫。在男曰覡。」巫是總名﹐故《漢書》惟言好巫。

五世至幽公﹐當厲王時﹐政衰﹐大夫淫荒﹐所爲無度﹐國人傷而刺之﹐陳之變風作矣。○正義曰﹕《世家》云「胡公卒﹐子申公犀侯立。卒﹐弟相公臯羊立。卒﹐申公子突立﹐是爲孝公。卒﹐子愼公圉戎立。卒﹐子幽公寧立。」除相公一﹐及余父子相生爲五世也。《世家》又云「幽公十二年﹐周厲王奔於彘。」是當周厲王時也。《宛丘》刺幽公淫荒昏亂﹐是政衰也。《東門之枌》云「子仲之子﹐婆娑其下。」傳曰「子仲﹐陳大夫氏。」是大夫淫荒也。此二篇皆刺幽公﹐故云國人傷而刺之也。《世家》又云「幽公卒﹐子僖公孝立。卒﹐子武公靈立。卒﹐子夷公說立。卒﹐弟平公彘立。卒﹐子文公圉立。卒﹐長子桓公鮑立。三十八年﹐卒﹐弟佗﹐其母蔡女﹐故蔡人爲佗殺五父及桓公大子免而立佗﹐是爲厲公。厲公娶蔡女﹐數如蔡淫。七年﹐大子免之三弟﹐長者名躍﹐中曰林﹐少曰杵臼﹐共令蔡人誘厲公以好女﹐與蔡人共殺厲公而立躍﹐是爲利公。利公者﹐桓公子也。利公立五月卒﹐立中弟林﹐是爲莊公。七年卒﹐立少弟杵臼﹐是爲宣公。四十五年﹐卒﹐子款立﹐是爲穆公。十六年﹐卒﹐子共公朔立。十八年﹐卒﹐子靈公平國立。」此《世家》所言君次也。案《春秋》桓五年春正月﹐「甲戌﹑己丑﹐陳侯鮑卒」﹐《左傳》曰「再赴也。於是陳亂﹐文公子佗殺大子免而代之。」則是佗自殺免﹐非蔡人爲佗殺免也。桓六年經云「蔡人殺陳佗。」莊二十二年傳曰「陳厲公﹐蔡出也﹐故蔡人殺五父而立之。」經云「蔡人殺陳佗」﹐傳言「蔡人殺五父」﹐則五父與佗一人﹐不得云爲佗殺五父也。六年殺佗﹐十二年陳侯躍卒﹐則厲公卽是躍。躍旣爲厲公﹐則無復利公矣。馬遷旣誤以佗爲厲公﹐又妄稱躍爲利公。檢《春秋》世次﹐不得有利公也。遷蓋見《公羊傳》云「陳佗淫於蔡人﹐蔡人殺之」﹐因傅會爲說﹐云「誘以好女而殺之」。案蔡人殺佗在桓六年﹐《世家》言佗死﹐而躍立五月而卒﹐然則躍亦以桓六年卒矣。而《春秋》之經躍卒在桓十二年﹐距佗之死非徒五月﹐皆《史記》之謬也。其詩《宛丘》《東門之枌》序云幽公﹐爲幽公詩矣。《衡門》云「誘僖公」﹐《東門之池》《東門之楊》從上明之﹐亦僖公詩也。《墓門》刺陳佗﹐陳佗詩也。《防有鵲巢》云宣公﹐《月出》亦從上明之﹐亦爲宣公詩也。《株林》《澤陂》序云靈公﹐爲靈公詩也。鄭於左方中皆以此而知也。

《宛丘》﹐刺幽公也。淫荒昏亂﹐遊蕩無度焉。○宛丘﹐怨阮反。《爾雅》云「宛中﹐宛丘。」郭云「中央隆髙。」

﹝疏﹞「《宛丘》三章﹐章四句」至「無度焉」。○正義曰﹕淫荒﹐謂耽於女色。昏亂﹐謂廢其政事。遊蕩無度﹐謂出入不時﹐聲樂不倦﹐遊戲放蕩﹐無復節度也。遊蕩﹐自是翺翔戲樂﹐非獨淫於婦人﹐但好聲好色俱是荒廢﹐故以淫荒總之。毛以此序所言是幽公之惡﹐經之所陳是大夫之事﹐由君身爲此惡﹐化之使然﹐故舉大夫之惡以刺君。鄭以經之所陳﹐卽是幽公之惡﹐經﹑序相符也。首章言其信有淫情﹐威儀無法﹐是淫荒也。下二章言其擊鼓持羽﹐冬夏不息﹐是無度。無度者﹐謂無復時節度量。《賓之初筵序》云「飲酒無度」﹐與此同。

子之湯兮﹐宛丘之上兮。子﹐大夫也。湯﹐蕩也。四方髙﹐中央下﹐曰宛丘。箋云﹕子者﹐斥幽公也﹐遊蕩無所不爲。○湯﹐他郎反﹐舊他浪反。洵有情兮﹐而無望兮。洵﹐信也。箋云﹕此君信有淫荒之情﹐其威儀無可觀望而則效。○洵音荀。效﹐戶教反。

﹝疏﹞「子之」至「望兮」。○毛以爲﹐子大夫之遊蕩兮﹐在於彼宛丘之上兮。此人信有淫荒之情兮﹐其威儀無可觀望兮。大夫當朝夕恪勤助君治國﹐而遊蕩髙丘﹐荒廢政事﹐此由幽公化之使然﹐故舉之以刺幽公也。○鄭以爲「子者斥幽公」爲異﹐其義則同。○傳「子大」至「宛丘」。○正義曰﹕傳以下篇說大夫淫亂﹐此與相類﹐則亦是大夫。但大夫稱子﹐是其常稱﹐故以子爲大夫。序云「遊蕩」﹐經言「湯兮」﹐故知湯爲蕩也。《釋丘》云「宛中﹐宛丘。」言其中央宛宛然﹐是爲四方髙﹐中央下也。郭璞曰「宛丘﹐謂中央隆峻﹐狀如負一丘矣。」爲丘之宛中﹐中央髙峻﹐與此傳正反。案《爾雅》上文備說丘形有左髙﹑右髙﹑前髙﹑後髙﹐若此宛丘中央隆峻﹐言中央髙矣﹐何以變言宛中﹖明毛傳是也﹐故李巡﹑孫炎皆云「中央下」﹐取此傳爲說。○箋「子者」至「不爲」。○正義曰﹕箋以下篇刺大夫淫荒﹐序云「疾亂」﹐此序主刺幽公﹐則經之所陳﹐皆幽公之事﹐不宜以爲大夫。隱四年《公羊傳》公子翚謂隱公曰「百姓安子﹐諸侯說子」﹐則諸侯之臣亦呼君曰子。《山有樞》云「子有衣裳」﹐「子有車馬」﹐子者斤昭公﹐明此子止斥幽公﹐故易傳也。云「無所不爲」﹐言其戲樂之事﹐幽公事事皆爲也。○傳「洵﹐信」。○正義曰﹕《釋詁》文。

坎其擊鼓﹐宛丘之下。坎坎﹐擊鼓聲。○坎﹐苦感反。無冬無夏﹐值其鷺羽。值﹐持也。鷺鳥之羽﹐可以爲翳。箋云﹕翳﹐舞者所持以指麾。

﹝疏﹞「坎其」至「鷺羽」。○毛以爲﹐坎坎然爲聲者﹐其是大夫擊鼓之聲﹐在於宛丘之下﹐無問冬﹐無問夏﹐常持其鷺鳥羽翳身而舞也。鼓舞戲樂﹐當有時節﹐今幽公化之﹐大夫遊蕩﹐無復節度﹐故舉以刺公也。○鄭以「刺幽公」爲異﹐其文義同。○傳「值持」至「爲翳」。○正義曰﹕鷺羽﹐執持之物﹐故以值爲持。鷺鳥之羽﹐可以爲舞者之翳﹐故持之也。《釋鳥》云「鷺﹐舂鉏。」郭璞曰「白鷺也。頭翅背上皆有長翰毛﹐今江東人取以爲睫摛﹐名之曰白鷺縗。」陸機云「鷺﹐水鳥也﹐好而潔白﹐故謂之白鳥。齊﹑魯之間謂之舂鉏﹐遼東樂浪吳楊人皆謂之白鷺。靑腳﹐髙尺七八寸﹐尾如鷹尾﹐喙長三寸﹐頭上有毛十數枚﹐長尺餘﹐毿毿然與眾毛異好﹐欲取魚時則弭之。今吳人亦養焉。楚威王時﹐有朱鷺合沓飛翔而來舞。則復有赤者﹐舊鼓吹朱鷺曲是也。然則鳥名白鷺﹐赤者少耳。」此舞所持﹐持其白羽也。

坎其擊缶﹐宛丘之道。盎謂之缶。○缶﹐方有反。盎﹐本亦作「」﹐烏浪反。

﹝疏﹞傳「盎謂之缶」。○正義曰﹕《釋器》文。孫炎曰「缶﹐瓦器。」郭璞曰「盎﹐盆也。」此云「擊缶」﹐則缶是樂器。《易﹟離卦》「九三﹐不鼓缶而歌﹐則大耋之嗟。」注云「艮爻也﹐位近醜﹐醜上值弁星﹐弁星似缶。詩云『坎其擊缶』。」則樂器亦有缶。又《史記》藺相如使秦王鼓缶。是樂器爲缶也。案《坎卦》「六四﹐樽酒簋弍﹐用缶。」注云「爻辰在丑﹐醜上值斗﹐可以斟之象。斗上有建星﹐建星之形似簋。弍﹐副也。建星上有弁星﹐弁星之形又如缶。天子大臣以王命出會諸侯﹐主國尊於簋﹐副設玄酒以缶。」則缶又是酒器也。《比卦》初六爻「有孚盈缶」﹐注云「爻辰在未﹐上值東井﹐井之水人所汲﹐用缶。缶汲器。」襄九年宋災﹐《左傳》曰「具綆缶﹐備水器。」則缶是汲水之器。然則缶是瓦器﹐可以節樂﹐若今擊甌。又可以盛水﹑盛酒﹐卽今之瓦盆也。

無冬無夏﹐值其鷺翿。翿﹐翳也。○翿音導﹐又音陶。

﹝疏﹞傳「翿﹐翳」。○正義曰﹕《釋言》文。郭璞曰「舞者所以自蔽翳。」彼翿作「纛」﹐音義同。

《宛丘》三章﹐章四句。

《東門之枌》﹐疾亂也。幽公淫荒﹐風化之所行﹐男女棄其舊業﹐亟會於道路﹐歌舞於市井爾。○枌﹐符云反。亟﹐欺冀反。

﹝疏﹞「《東門之枌》三章﹐章四句」至「井爾」。○正義曰﹕男棄其業﹐子仲之子是也。女棄其業﹐不績其麻是也。會於道路者﹐首章上二句是也。歌舞於市井者﹐婆娑是也。經先言歌舞之處﹐然後責其棄業。序以棄業而後敖遊﹐故先言棄業﹐所以經﹑序倒也。此實歌舞於市﹐而謂之市井者﹐《白虎通》云「因井爲市﹐故曰市井。」應劭《風俗通》云「市﹐恃也。養贍老少﹐恃以不匱也。俗說市井﹐謂至市者當於井上洗濯其物香潔﹐及自嚴飾﹐乃到市也。謹案﹕古者二十畝爲一井﹐因爲市交易﹐故稱市井。」然則由本井田之中交易爲市﹐故國都之市亦因名市井。案禮制九夫爲井﹐應劭二十畝爲井者﹐劭依《漢書﹟食貨志》一井八家﹐家有私田百畝﹐公田十畝﹐餘二十畝以爲井竈廬舍。據其交易之處在廬舍﹐故言二十畝耳。因井爲市﹐或如劭言。三章皆述淫亂之事。首章獨言男婆娑於枌栩之下。下二章上二句言女子候善明之日﹐從男子於會處﹐下二句陳男女相說之辭。明歌舞之處﹐皆男女相從﹐故男女互見之。

東門之枌﹐宛丘之栩。枌﹐白楡也。栩﹐杼也。國之交會﹐男女之所聚。○栩﹐況浦反。杼﹐常與反﹐《說文》丈與反。

﹝疏﹞傳「枌白」至「所聚」。○正義曰﹕《釋木》云「楡白﹐枌。」孫炎曰「楡白者﹐名枌。」郭璞曰「枌﹐楡﹐先生葉卻著莢﹐皮色白。」是枌爲白楡也。「栩﹐杼」﹐《釋木》文。序云「亟會於道路。」知此二木是國之道路交會﹐男女所聚之處也。

子仲之子﹐婆娑其下。子仲﹐陳大夫氏。婆娑﹐舞也。箋云﹕之子﹐男子也。○婆﹐步波反﹐《說文》作「媻」﹐音同。娑﹐桑何反。

﹝疏﹞傳「子仲」至「舞也」。○正義曰﹕知子仲是陳大夫氏者﹐以其風俗之敗﹐自上行之。今此所刺﹐宜刺在位之人﹐若是庶人﹐不足顯其名氏。此云「子仲之子」﹐猶云「彼畱之子」。舉氏姓言之﹐明子仲是大夫之氏姓也。《公羊傳》﹕「孫以王父字爲氏。」此人上祖必有字子仲者﹐故氏子仲也。云「婆娑﹐舞也」《釋訓》文。李巡曰「婆娑﹐盤辟舞也。」孫炎曰「舞者之容婆娑然。」○箋「之子﹐男子」。○正義曰﹕序云男女棄業﹐則經之所陳﹐有男有女。下云績麻﹐是女﹐知此之子是男子也。定本云「之子﹐是子也」。

穀旦於差﹐南方之原。穀﹐善也。原﹐大夫氏。箋云﹕旦﹐明。於﹐曰。差﹐擇也。朝日善明曰相擇矣﹐以南方原氏之女可以爲上處。○旦﹐鄭音旦﹐本亦作「且」﹐王七也反﹐苟且也﹔徐子余反。差﹐鄭初佳反﹐王音嗟﹐《韓詩》作「嗟」﹐徐七何反。沈云「毛意不作嗟。」案毛無攺字﹐宜從鄭讀。曰相﹐音越﹐下「曰往矣」同。

不績其麻﹐市也婆娑。箋云﹕績麻者﹐婦人之事也﹐疾其今不爲。

﹝疏﹞「穀旦」至「婆娑」。○正義曰﹕言陳國男女棄其事業﹐候良辰美景而歌舞淫泆。見朝日善明﹐無陰雲風雨﹐則曰可以相擇而行樂矣。彼南方之原氏有美女﹐國中之最上處可以從之也。男旣如是﹐彼原氏之女卽不復績麻於市也﹐與男子聚會﹐婆娑而舞﹐是其可疾之甚。○傳「穀﹐善也。原﹐大夫氏」。○正義曰「穀﹐善」﹐《釋詁》文也。○《春秋》莊二十七年﹐「季友如陳﹐葬原仲」。是陳有大夫姓原氏也。○箋「旦明」至「上處」。○正義曰﹕旦謂早朝﹐故爲明也。《釋詁》云「於﹑曰﹐於也。」故於得爲曰。「差﹐擇」﹐《釋詁》文。佚遊戲樂不宜風﹑昏﹐故見朝日善明乃云相擇﹐刺其以美景廢業﹐故舉之也。發意相擇﹐則是男子擇女﹐故知南方原氏之女可以爲上處。上處者﹐言是一國最上之處也。

穀旦於逝﹐越以鬷邁。逝﹐往。鬷﹐數。邁﹐行也。箋云﹕越﹐於。鬷﹐總也。朝旦善明曰往矣﹐謂之所會處也﹐於是以總行﹐欲男女合行。○騣﹐子公反。處﹐昌慮反。視爾如荍﹐貽我握椒。荍﹐芘芣也。椒﹐芬香也。箋云﹕男女交會而相說﹐曰我視女之顏色美如芘芣之華然﹐女乃遺我一握之椒﹐交情好也。此本淫亂之所由。○荍﹐祁饒反﹐郭云「荊葵也。」芘音毗﹐又芳耳反。芣音浮﹐又芳九反。說音悅。遺﹐惟季反。好﹐呼報反。

﹝疏﹞「穀旦」至「握椒」。○毛以爲﹐陳之女人見美景而說曰﹕朝日善明﹐曰可以往之所會之處矣。女人卽棄其事業﹐假有績者﹐於是以麻總而行﹐至於會所﹐要見男子。男子乃陳往日相好之事﹐語女人云﹕我往者語汝云﹕我視汝顏色之美如荍之華然。見我說汝﹐則遺我以一握之椒。棄其事業﹐作如此淫荒﹐故疾之也。○鄭惟以鬷爲總﹐言於是男女總集合行﹐爲此淫亂。餘同。○傳「逝往」至「邁行」。○正義曰「逝﹐往」﹐《釋詁》文。「邁﹐行」﹐《釋言》文。鬷謂麻縷﹐每數一升而用繩紀之﹐故鬷爲數。王肅云「鬷數﹐績麻之縷也。」○箋「越於」至「合行」。○正義曰「越﹐於」﹐《釋詁》文。《商頌》稱「鬷假無言」﹐爲總集之意﹐則此亦當然﹐故以鬷爲總﹐謂男女總集而合行也。上章「於差」﹐謂男言擇女﹔此言「於逝」﹐謂女往從男﹐故云曰往矣﹐謂之所會之處﹐謂女適與男期會之處也。○傳「荍﹐芘芣。椒﹐芬香」。○正義曰「荍﹐芘芣」﹐《釋艸》文。舍人曰「荍﹐一名蚍衃。」郭璞曰「今荊葵也﹐似葵﹐紫色。」謝氏云「小艸﹐多華少葉﹐葉又翹起。」陸機《疏》云「芘芣﹐一名荊葵﹐似蕪菁﹐華紫﹐綠色可食﹐微苦。」是也。椒之實芬香﹐故以相遺也。定本云「椒﹐芳物」。○箋「男女」至「所由」。○正義曰﹕言相說者﹐男說女而言其色美﹐女說男而遺之以椒﹐交相說愛﹐故言相也。知此二句皆是男辭者﹐言我視爾顏色之美﹐如芘芣之華。若是女辭﹐不得言男子色美如華也。思其往日相愛﹐今復會爲淫亂﹐詩人言此者﹐本其淫亂﹐化之所由耳。

《東門之枌》三章﹐章四句。

《衡門》﹐誘僖公也。願而無立志﹐故作是詩以誘掖其君也。誘﹐進也。掖﹐扶持也。○衡門﹐如字。衡﹐橫也。沈云「此古文橫字。」誘音酉。願音原﹐謹也。掖音亦。

﹝疏﹞「《衡門》三章﹐章四句」至「其君」。○正義曰﹕作《衡門》詩者﹐誘僖公也。以僖公懿願而無自立之志﹐故國人作是《衡門》之詩以誘導扶持其君﹐誘使自彊行道﹐令興國致理也。經三章﹐皆誘之辭。○箋「誘﹐進也。掖﹐扶持」。○正義曰「誘﹐進」﹐《釋詁》文。《說文》云「掖﹐持臂也。」僖二十五年《左傳》云「二禮從國子巡城﹐掖以赴外﹐殺之。」謂持其臂而投之城外也。此言「誘掖」者﹐誘謂在前導之﹐掖謂在傍扶之﹐故以掖爲扶持也。定本作「扶持」。

衡門之下﹐可以棲遲。衡門﹐橫木爲門﹐言淺陋也。棲遲﹐遊息也。箋云﹕賢者不以衡門之淺陋則不遊息於其下﹐以諭人君不可以國小則不興治致政化。

泌之洋洋﹐可以樂饑。泌﹐泉水也。洋洋﹐廣大也。樂饑﹐可以樂道忘饑。箋云﹕饑者﹐不足於食也。泌水之流洋洋然﹐饑者見之﹐可飲以﹤疒樂﹥饑。以諭人君愨願﹐任用賢臣則政教成﹐亦猶是也。○泌﹐悲位反。洋音羊。樂﹐本又作「﹤疒樂﹥」﹐毛音洛﹐鄭力召反﹐沈云「舊皆作樂字﹐晚《詩》本有作疒下樂﹐以形聲言之﹐殊非其義。療字當從疒下作尞。」案《說文》云「﹤疒樂﹥﹐治也。」療或﹤疒樂﹥字也。則毛止作樂﹐鄭本作﹤疒樂﹥。下注放此。愨﹐苦角反。

﹝疏﹞「衡門」至「樂饑」。○毛以爲﹐𨿽淺陋衡門之下﹐猶可以棲遲遊息﹐以興𨿽地狹小國之中﹐猶可以興治致政。然賢者不以衡門之淺陋則不遊息於其下﹐以諭人君不可以國小則不興治致政﹐君何以不興治致政乎﹖觀泌水之流﹐洋洋廣大﹐君可以樂道忘饑。何則﹖泌者泉水﹐涓流不已﹐乃至廣大﹐況人君寧不進徳﹖積小成大﹐樂道忘饑乎﹖此是誘掖之辭。○鄭以下二句言泌水之流廣大洋洋然﹐饑者可飲之以﹤疒樂﹥饑﹐以興有大徳賢者﹐人君可任之﹐以成徳教。誘君以任賢臣。餘同。○傳「衡門」至「遊息」。○正義曰﹕《考工記﹟玉人》注云「衡﹐古文橫﹐假借字也。」然則衡﹑橫義同﹐故知「衡門﹐橫木爲門」。門之深者﹐有阿塾堂宇﹐此惟橫木爲之﹐言其淺也。《釋詁》云「棲遲﹐息也。」舍人曰「棲遲﹐行步之息也。」○傳「泌泉」至「忘饑」。○正義曰﹕《邶國》有「毖彼泉水」﹐知泌爲泉水。王肅云「洋洋泌水﹐可以樂道忘饑。巍巍南面﹐可以樂治忘亂。」孫毓難肅云「旣巍巍矣﹐又安得亂﹖此言臨水嘆逝﹐可以樂道忘饑﹐是感激立志﹐慷慨之諭﹐猶孔子曰﹕『發憤忘食﹐不知老之將至云爾』。」案此傳云「泌者﹐泉水」﹐又云「洋洋﹐廣大」﹐則不可以逝川諭年老﹐故今爲別解。案今定本作「樂饑」﹐觀此傳亦作「樂」﹐則毛讀與鄭異。○箋「饑者」至「猶是」。○正義曰﹕箋以經言「泌之洋洋﹐可以﹤疒樂﹥饑」﹐則是以水治饑﹐不宜視水爲義。且下章勸君用賢﹐故易傳以爲諭「任用賢臣則政教成」也。飲水可以﹤疒樂﹥渴耳﹐而云﹤疒樂﹥饑者﹐饑久則爲渴﹐得水則亦小﹤疒樂﹥﹐故言饑以爲韻。

豈其食魚﹐必河之魴﹖豈其取妻﹐必齊之姜﹖箋云﹕此言何必河之魴然後可食﹐取其口美而已。何必大國之女然後可妻﹐亦取貞順而已。以諭君任臣何必聖人﹐亦取忠孝而已。齊﹐姜姓。○魴音房。取音娶﹐下文同。

豈其食魚﹐必河之鯉﹖豈其取妻﹐必宋之子﹖箋云﹕宋﹐子姓。

﹝疏﹞箋「齊﹐姜姓。宋﹐子姓」。○正義曰﹕齊者﹐伯夷之後﹐伯夷主四嶽之職﹐《周語》「祚四嶽﹐賜姓曰姜」。宋者﹐殷之苗裔﹐契之後也。《殷本紀》云「舜封契於商﹐賜姓曰子。」是「齊﹐姜姓。宋﹐子姓也」。

《衡門》三章﹐章四句。

《東門之池》﹐刺時也。疾其君之淫昏﹐而思賢女以配君子也。○孔安國云「停水曰池。」

﹝疏﹞「《東門之池》三章﹐章四句」至「君子」。○正義曰﹕此實刺君﹐而云刺時者﹐由君所化﹐使時世皆淫﹐故言刺時以廣之。欲以配君﹐而謂之君子者﹐妻謂夫爲君子﹐上下通稱﹐據賢女爲文﹐故稱「以配君子」。經三章﹐皆思得賢女之事。疾其君之淫昏﹐序其思賢女之意耳﹐於經無所當也。

東門之池﹐可以漚麻。興也。池﹐城池也。漚﹐柔也。箋云﹕於池中柔麻﹐使可緝績作衣服。興者﹐諭賢女能柔順君子﹐成其徳教。○漚﹐烏豆反。緝﹐七立反﹐西州人謂績爲緝。

彼美淑姬﹐可與晤歌。晤﹐遇也。箋云﹕晤猶對也﹐言淑姬賢女﹐君子宜與對歌相切化也。○叔音淑﹐本亦作「淑」﹐善也。晤﹐五故反。

﹝疏﹞「東門」至「晤歌」。○正義曰﹕東門之外有池水﹐此水可以漚柔麻艸﹐使可緝績以作衣服﹐以興貞賢之善女﹐此女可以柔順君子﹐使可修政以成徳教。旣已思得賢女﹐又述彼之賢女。言彼美善之賢姬﹐實可與君對偶而歌也。以君淫昏﹐故思得賢女配之﹐與之對偶而歌﹐冀其切化﹐使君爲善。○傳「池﹐城池。漚﹐柔」。○正義曰﹕以池系門言之﹐則此池近在門外。諸詩言東門皆是城門﹐故以池爲城池。《考工記﹟﹤巾荒﹥氏》「以涗水漚其絲」﹐注云「漚﹐漸也。楚人曰漚﹐齊人曰涹。」烏禾反。然則漚是漸漬之名﹐此云「漚﹐柔」者﹐謂漸漬使之柔韌也。○傳「晤﹐遇」。○正義曰﹕《釋言》云「遇﹐偶也。」然則傳以晤爲遇﹐亦爲對偶之義﹐故王肅云「可以與相遇歌﹐樂室家之事。」意亦與鄭同。○箋「晤猶」至「切化」。○正義曰﹕所以欲使對歌者﹐以歌詩陳善惡之事﹐以感戒人君。君子得此賢女﹐宜與之對歌﹐相感切﹐相風化﹐以爲善﹐故思之。美女而謂之姬者﹐以黃帝姓姬﹐炎帝姓姜﹐二姓之後﹐子孫昌盛﹐其家之女﹐美者尢多﹐遂以姬﹑姜爲婦人之美稱。成九年《左傳》引逸詩云「𨿽有姬姜﹐無棄憔悴。」是以姬﹑姜爲婦人美稱也。

東門之池﹐可以漚紵。彼美淑姬﹐可與晤語。○紵﹐直呂反﹐字又作「薴」。

﹝疏﹞「漚紵」。○正義曰﹕陸機《疏》云「紵亦麻也﹐科生﹐數十莖﹐宿根在地中﹐至春自生﹐不歲種也。荊﹑楊之間﹐一歲三收。今官園種之﹐歲再刈﹐刈便生。剝之以鐵若竹﹐挾之表﹐厚皮自脫﹐但得其裏韌如筋者﹐謂之徽紵。今南越紵布皆用此麻。

東門之池﹐可以漚菅。彼美淑姬﹐可與晤言。言﹐道也。○菅﹐古顏反。茅已漚爲菅。

﹝疏﹞「漚菅」。○正義曰﹕《釋艸》云「白華﹐野菅。」郭璞曰「茅屬白華。」箋云「人刈白華於野﹐已漚之﹐名之爲菅。」然則菅者已漚之名﹐未漚則但名爲茅也。陸機《疏》云「菅似茅﹐而滑澤無毛﹐根下五寸中有白粉者柔韌﹐宜爲索﹐漚乃尢善矣。」

《東門之池》三章﹐章四句。

《東門之楊》﹐刺時也。昏姻失時﹐男女多違。親迎﹐女猶有不至者也。○迎﹐魚敬反﹐下注同。

﹝疏﹞「《東門之楊》二章﹐章四句」至「至者」。○正義曰﹕毛以昏姻失時者﹐失秋冬之時。鄭以爲失仲春之時。言「親迎﹐女猶不至」﹐明不親迎者相違眾矣﹐故舉不至者﹐以刺當時之淫亂也。言相違者﹐正謂女違男﹐使昏姻之禮不成。是男女之意相違耳﹐非謂男亦違女也。經二章﹐皆上二句言昏姻失時﹐下二句言親迎而女不至也。

東門之楊﹐其葉牂牂。興也。牂牂然﹐盛貌。言男女失時﹐不逮秋冬。箋云﹕楊葉牂牂﹐三月中也。興者﹐諭時晚也﹐失仲春之月。○牂﹐子桑反。昏以爲期﹐明星煌煌。期而不至也。箋云﹕親迎之禮以昏時﹐女畱他色﹐不肯時行﹐乃至大星煌煌然。○煌音皇。

﹝疏﹞「東門」至「煌煌」。○毛以爲﹐作者以楊葉初生﹐興昏之正時。楊葉長大﹐興晚於正時。故言東門之楊﹐其葉已牂牂然而大矣。楊葉已大﹐不復見其初生之時﹐以興歲之時月已至於春夏矣。時節已晚﹐不復及其秋冬之時。又復淫風大行﹐女畱他色﹐不從男子。親迎者用昏時以爲期﹐今女不肯時行﹐至於明星煌煌然﹐而夜已極深﹐而竟不至。禮當及時配合﹐女當隨夫而行﹐至使昏姻失時﹐男女相違如是﹐故舉以刺時也。○鄭以失時謂在仲春之後爲異﹐其義則同。○傳「牂牂」至「秋冬」。○正義曰﹕此刺昏姻失時﹐而舉楊葉爲諭﹐則是以楊葉初生諭正時﹐楊葉已盛諭過時。毛以秋冬爲昏之正時﹐故云男女失時﹐不逮秋冬也。秋冬爲昏﹐無正文也。《邶風》云「士如歸妻﹐迨冰未泮」﹐知迎妻之禮﹐當在冰泮之前。荀卿書云「霜降逆女﹐冰泮殺止。」霜降﹐九月也。冰泮﹐二月也。然則荀卿之意﹐自九月至於正月﹐於禮皆可爲昏。荀在焚書之前﹐必當有所憑據。毛公親事荀卿﹐故亦以爲秋冬。《家語》云「羣生閉藏爲陰﹐而爲化育之始﹐故聖人以合男女﹐窮天數也。霜降而婦功成﹐嫁娶者行焉。冰泮而農業起﹐昏禮殺於此。」又云「冬合男女﹐春頒爵位。」《家語》出自孔冢﹐毛氏或見其事﹐故依用焉。《地官﹟媒氏》云「仲春之月﹐令會男女。於是時也﹐奔者不禁。」惟謂三十之男﹐二十之女﹐所以蕃育人民﹐特令以仲春會耳。其男未三十﹐女未二十者﹐皆用秋冬﹐不得用仲春也。○箋「楊葉」至「之月」。○正義曰﹕箋亦以楊葉之盛﹐興晚失正時也。鄭言「楊葉牂牂﹐三月中」者﹐自言葉盛之月﹐不以楊葉爲記時也。董仲舒曰「聖人以男女陰陽﹐其道同類﹐觀天道向秋冬而陰气來﹐向春夏而陰气去﹐故古人霜降始逆女﹐冰泮而殺止﹐與陰俱近而陽遠也。」鄭以昏姻之月惟在仲春﹐故以諭晚失仲春之月。鄭不見《家語》﹐不信荀卿﹐以《周禮》指言「仲春之月﹐令會男女」﹐故以仲春爲昏月。其《邶風》所云﹐自謂及冰泮行請期禮耳﹐非以冰之未泮已親迎也。毛﹑鄭別自憑據﹐以爲定解﹐詩內諸言昏月﹐皆各從其家。○傳「期而不至」。○正義曰﹕序言「親迎﹐而女猶有不至」者﹐則是終竟不至﹐非夜深乃至也。言「明星煌煌」者﹐男子待女至此時不至﹐然後始罷﹐故作者舉其待女不得之時﹐非謂此時至也。傳嫌此時女至﹐故辧之云「期而不至」﹐言期以昏時至﹐此時猶不至也。○箋「親迎」至「煌煌然」。○正義曰﹕《士昏禮》「執燭前馬」﹐是親迎之禮以昏也。用昏者﹐取陽往陰來之義。女不從夫﹐必爲異人之色﹐故云「女畱他色﹐不肯時行﹐乃至大星煌煌然」。亦言至此時不至。

東門之楊﹐其葉肺肺。肺肺﹐猶牂牂也。○肺﹐普貝反﹐又蒲貝反。昏以爲期﹐明星晢晢。晢晢﹐猶煌煌也。○晢﹐之世反。

《東門之楊》二章﹐章四句。

《墓門》﹐刺陳佗也。陳佗無良師傅﹐以至於不義﹐惡加於萬民焉。不義者﹐謂弒君而自立。○它﹐本亦作「佗」﹐同徒多反﹐五父也。《史記》以爲厲公。殺﹐音試﹐本又作「弒」同。

﹝疏﹞「《墓門》二章﹐章六句」至「民焉」。○正義曰﹕陳佗身行不義﹐惡加萬民﹐定本直云「民」﹐無「萬」字。由其師傅不良﹐故至於此。旣立爲君﹐此師傅猶在﹐陳佗乃用其言﹐必將至誅絕。故作此詩以刺佗﹐欲其去惡傅﹐而就良師也。經二章﹐皆是戒佗﹐令去其惡師之辭。○箋「不義」至「自立」。○正義曰﹕不義之大﹐莫大弒君也。《春秋》桓五年正月﹐「甲戌﹐己丑﹐陳侯鮑卒」。《左傳》云「再赴也。於是陳亂﹐文公子佗殺大子免而代之。公疾病而亂作﹐國人分散﹐故再赴。」是陳佗弒君自立之事也。如傳文﹐則陳佗所殺大子免。而謂之弒君者﹐以免爲大子﹐其父卒﹐免當代父爲君。陳佗殺之而取國﹐故以弒君言之。序言「無良師傅﹐以至於不義」﹐則佗於弒君之前﹐先有此惡師也。經云「夫也不良﹐國人知之。知而不已﹐誰昔然矣」﹐欲令佗誅退惡師。則弒君之後﹐惡師仍在。何則﹖詩者﹐民之歌詠﹐必惡加於民﹐民始怨刺。陳佗未立爲君﹐則身爲公子﹐爵止大夫﹐𨿽則惡師﹐非民所恨。今作詩刺之﹐明是自立之後也。戒之令去惡師﹐明是惡師未去也。

墓門有棘﹐斧以斯之。興也。墓門﹐墓道之門。斯﹐析也。幽間希行﹐用生此棘薪﹐維斧可以開析之。箋云﹕興者﹐諭陳佗由不睹賢師良傅之訓道﹐至陷於誅絕之罪。○斯﹐所宜反﹐又如字﹐又音梳。鄭注《尙書》云「斯﹐析也。」《爾雅》云「斯﹑侈﹐離也。」孫炎云「斯﹐析之離。」讀者如字。析﹐星歷反。閒音閒。睹﹐都魯反﹐又作「覩」。夫也不良﹐國人知之。夫﹐傅相也。箋云﹕良﹐善也。陳佗之師傅不善﹐羣臣皆知之。言其罪惡著也。○相﹐息亮反。

知而不已﹐誰昔然矣。昔﹐久也。箋云﹕已猶去也。誰昔﹐昔也。國人皆知其有罪惡﹐而不誅退﹐終致禍難﹐自古昔之時常然。○去﹐羌呂反。難﹐乃旦反。

﹝疏﹞「墓門」至「然矣」。○正義曰﹕言墓道之門﹐幽閒由希睹人行之迹﹐故有此棘。此棘旣生﹐必得斧乃可以開析而去之。以興陳佗之身不明﹐由希睹良師之教﹐故有此惡。此惡旣成﹐必得明師乃可以訓道而善之。非得明師﹐惡終不攺﹐必至誅絕﹐故又戒之云﹕汝之師傅不善﹐國內之人皆知之矣。何以不退去之乎﹖欲其退惡傅﹐就良師也。○傳「墓門」至「析之」。○正義曰﹕《春官﹟墓大夫職》注云「墓﹐冢塋之地﹐孝子所思慕之處。」然則塋域謂之墓。墓入有門﹐故云墓門﹐墓道之門。《釋言》云「斯﹐離也。」孫炎曰「斯﹐析之離。」是斯爲析義也。○箋「興者」至「之罪」。○正義曰﹕箋以傳釋經文﹐不解興意﹐故述興意以申傳也。弒君之賊﹐於法當誅其身﹐絕其祀﹐故云「陷於誅絕之罪」。○傳「夫﹐傅相」。○正義曰﹕序云「無良師傅」﹐故知「夫也不良」﹐正謂師傅不良也。《郊特牲》云「夫也者﹐以知帥人者也。」注云「夫之言丈夫也。夫或爲傅。」言「或爲傅」者﹐正謂此訓夫爲傅也。師傅當以輔相人君﹐故云「傅相」。○傳「昔﹐久」。○正義曰﹕傳稱古曰在昔﹐昔是久遠之事﹐故爲久也。○箋「已猶」至「常然」。○正義曰「誰昔﹐昔也」﹐《釋訓》文。郭璞曰「誰﹐發語辭。與傳『昔﹐久』同也。」今定本爲「誰昔﹐昔也」﹐合《爾雅》。俗爲「誰﹐疑辭也」。

墓門有梅﹐有鴞萃止。梅﹐柟也。鴞﹐惡聲之鳥也。萃﹐集也。箋云﹕梅之樹善惡自爾﹐徒以鴞集其上而鳴﹐人則惡之﹐樹因惡矣。以諭陳佗之性本未必惡﹐師傅惡﹐而陳佗從之而惡。○鴞﹐戶驕反。萃﹐䢐醉反。柟﹐冉鹽反。則惡﹐烏路反。夫也不良﹐歌以訊之。訊﹐告也。箋云﹕歌﹐謂作此詩也。旣作﹐又使工歌之﹐是謂之告。○訊又作「誶」﹐音信﹐徐息悴反﹐告也。《韓詩》﹕「訊﹐諫也。」

訊予不顧﹐顚倒思予。箋云﹕予﹐我也。歌以告之﹐汝不顧念我言﹐至於破滅。顚倒之急﹐乃思我之言。言其晚也。

﹝疏﹞「墓門」至「思予」。○正義曰﹕言墓道之門有此梅樹﹐此梅善惡自耳﹐本未必惡﹐徒有鴞鳥來集於其上而鳴﹐此鴞聲惡﹐梅亦從而惡矣。以興陳佗之身有此體性﹐此性善惡自然﹐本未必惡﹐正由有惡師來教之﹐此師旣惡﹐陳佗亦從而惡也。佗師旣惡﹐而不能退去﹐故又戒之﹕汝之師傅也不善﹐故我歌是詩以告之。我旣告汝﹐汝得我言而不顧念之。至於顚倒之急﹐然後則乃思我之言耳。至急乃思﹐則無及於事。今何以不用我言乎﹖○傳「梅柟」至「萃集」。○正義曰「梅﹐柟「﹐《釋木》文。鴞﹐惡聲之鳥﹐一名鵩﹐與梟異。梟一名鴟。《瞻卬》云「爲梟爲鴟」﹐是也。俗說以爲鴞卽上梟﹐非也。陸機《疏》云「鴞大如班鳩﹐綠色﹐惡聲之鳥也。入人家﹐凶。賈誼所賦鵩鳥是也。其肉甚美﹐可爲羹﹤月隺﹥﹐又可爲炙。漢供禦物﹐各隨其時﹐惟鴞冬夏尙施之﹐以其美故也。」○傳「訊﹐告也」。○正義曰﹕《釋詁》文。箋以歌告之﹐有口告之嫌﹐故辧之云「歌﹐謂作此詩﹐使工歌之以告君﹐是謂之告。」

《墓門》二章﹐章六句。

《防有鵲巢》﹐憂讒賊也。宣公多信讒﹐君子憂懼焉。

﹝疏﹞「《防有鵲巢》二章﹐章四句」至「懼焉」。○正義曰﹕憂讒賊者﹐謂作者憂讒人﹐謂爲讒以賊害於人也。經二章﹐皆上二句言宣公致讒之由﹐下二句言己憂讒之事。

防有鵲巢﹐邛有旨苕。興也。防﹐邑也。邛﹐丘也。苕﹐艸也。箋云﹕防之有鵲巢﹐邛之有美苕﹐處勢自然。興者﹐諭宣公信多言之人﹐故致此讒人。○邛﹐其恭反。苕﹐徒彫反。

誰侜予美﹖心焉忉忉﹗侜﹐張誑也。箋云﹕誰﹐誰讒人也。女眾讒人﹐誰侜張誑﹐欺我所美之人乎﹖使我心忉忉然。所美謂宣公也。○侜﹐陟畱反﹐《說文》云「有雍蔽也。」「予美」﹐《韓詩》作娓﹐音尾。娓﹐美也。忉﹐都勞反﹐憂也。誑﹐九況反。

﹝疏﹞「防有」至「忉忉」。○正義曰﹕言防邑之中有鵲鳥之巢﹐邛丘之上有美苕之艸﹐處勢自然。以興宣公之朝有讒言之人﹐亦處勢自然。何則﹖防多樹木﹐故鵲鳥往巢焉。邛丘地美﹐故旨苕生焉。以言宣公信讒﹐故讒人集焉。公旣信此讒言﹐君子懼己得罪﹐告語眾讒人輩﹐汝等是誰誑欺我所美之人宣公乎﹖而使我心忉忉然而憂之。○傳「防﹐邑。邛﹐丘。苕﹐艸」。○正義曰﹕以鵲之爲鳥﹐畏人而近人﹐非邑有樹木﹐則鵲不應巢焉﹐故知防是邑也。土之髙處﹐艸生尢美﹐故邛爲丘。《邶風》稱「旄丘有葛」﹐《鄘風》稱「阿丘有虻」﹐是美艸多生於髙丘也。《苕之華》傳云「苕﹐陵苕。」此直云「苕﹐艸」。彼陵苕之艸好生下濕﹐此則生於髙丘﹐與彼異也。陸機《疏》云「苕﹐苕饒也。幽州人謂之翹饒。蔓生﹐莖如勞豆而細﹐葉似蒺藜而靑﹐其莖葉綠色﹐可生食﹐如小豆藿也。」○傳「侜﹐張誑」。○正義曰﹕《釋訓》文。郭璞曰「幻惑欺誑人者。」○箋「誰讒」至「宣公」。○正義曰﹕言誰侜予美者﹐是就眾讒人之內﹐告問是誰爲之﹐故云「誰﹐誰讒人也」。臣之事君﹐欲君美好﹐不欲使讒人誑之﹐故謂君爲所美之人。

中唐有甓﹐邛有旨鷊。中﹐中庭也。唐﹐堂塗也。甓﹐令適也。鷊﹐綬艸也。○甓﹐薄歷反。鷊﹐五歷反。令音零﹐字書作「瓴」。適﹐都歷反﹐字書作「甋」。綬音受。

﹝疏﹞傳「中中」至「綬艸」。○正義曰﹕以唐是門內之路﹐故知中是中庭。《釋宮》云「廟中路謂之唐。堂途謂之陳。」李巡曰「唐﹐廟中路名。」孫炎引詩云「中唐有甓。堂途﹐堂下至門之徑也。」然則唐之與陳﹐廟庭之異名耳﹐其實一也﹐故云「唐﹐堂塗也」。《釋宮》又云「瓴甋謂之甓。」李巡曰「瓴甋一名甓。」郭璞曰「﹤鹿瓦﹥磚也。今江東呼爲瓴甓。」「鷊﹐綬」﹐《釋艸》文。郭璞曰「小艸有雜色﹐似綬也。」陸機《疏》云「鷊五色作綬文﹐故曰綬艸。」

誰侜予美﹖心焉惕惕。惕惕猶忉忉也。

《防有鵲巢》二章﹐章四句。

《月出》﹐刺好色也。在位不好徳﹐而說美色焉。○好﹐呼報反﹐序同。說音悅﹐《澤陂》詩同。

﹝疏﹞「《月出》三章﹐章四句」至「色焉」。○正義曰﹕人於徳﹑色﹐不得並時好之。心旣好色則不復好徳﹐故經之所陳惟﹐言好色而已。序言不好徳者﹐以見作詩之意耳﹐於經無所當也。經三章﹐皆言在位好色之事。

月出皎兮﹐興也。皎﹐月光也。箋云﹕興者﹐諭婦人有美色之白晢。○皦﹐古了反﹐本又作「皎」。晳﹐星歷反。佼人僚兮。舒窈糾兮﹐僚﹐好貌。舒﹐遲也。窈糾﹐舒之姿也。○佼﹐字又作「姣」﹐古卯反﹐《方言》云「自關而東﹐河﹑儕之間﹐凡好謂之姣。」僚﹐本亦作「嫽」﹐同音了。窈﹐烏了反﹐又於表反。糾﹐其趙反﹐又其小反﹐一音其了反﹐《說文》音已小反﹐又居酉反。

勞心悄兮﹗悄﹐憂也。箋云﹕思而不見則憂。○悄﹐七小反。

﹝疏﹞「月出」至「悄兮」。○正義曰﹕言月之初出﹐其光皎然而白兮﹐以興婦人白晢﹐其色亦皎然而白兮。非徒面色白晢﹐又是佼好之人﹐其形貌僚然而好兮﹐行止舒遲﹐姿容又窈糾然而美兮。思之旣甚﹐而不能見之﹐勤勞我心﹐悄然而憂悶兮。在位如是﹐故陳其事以刺之。○傳「皎﹐月光」。○正義曰﹕《大車》云「有如皦日」﹐則皦亦日光。言月光者﹐皦是日光之名耳﹐以其與月出共文﹐故爲月光。○傳「僚好」至「之姿」。○正義曰﹕皎兮諭面色皎然﹐謂其形貌。僚爲好貌﹐謂其形貌好﹐言色美身復美也。舒者﹐遲綬之言﹐婦人行步﹐貴在舒綬。言舒時窈糾兮﹐故知窈糾是舒遲之姿容。○傳「悄﹐憂」。正義曰﹕《釋訓》云「悄悄﹐慍也」﹐故爲憂。

月出皓兮﹐佼人懰兮。舒憂受兮﹐勞心慅兮﹗

月出照兮﹐佼人燎兮。舒夭紹兮﹐勞心慘兮﹗○皓﹐胡老反。劉﹐本引作「懰」﹐力久反﹐好貌。《埤蒼》作「嬼」﹐嬼﹐妖也。憂﹐於久反﹐舒貌。慅﹐七老反﹐憂也。燎﹐力召反﹐又力弔反。夭﹐於表反。慘﹐七感反﹐憂也。

《月出》三章﹐章四句。

《株林》﹐刺靈公也。淫乎夏姬﹐驅馳而往﹐朝夕不休息焉。夏姬﹐陳大夫妻﹐夏徵舒之母﹐鄭女也。徵舒字子南﹐夫字禦叔。○株林﹐陟朱反。株林﹐夏氏邑也。夏﹐戶雅反﹐注下同。禦﹐魚呂反﹐又如字。

﹝疏﹞「《株林》二章﹐章四句」至「息焉」。○正義曰﹕作《株林》詩者﹐刺靈公也。以靈公淫於夏氏之母﹐姬姓之女﹐疾驅其車馬﹐馳走而往﹐或早朝而至﹐或向夕而至﹐不見其休息之時﹐故刺之也。經二章﹐皆言靈公往淫夏姬朝夕不息之事。「說於株野」﹐是夕至也。「朝食於株」﹐是朝至也。○箋「夏姬」至「禦叔」。○正義曰﹕宣九年《左傳》稱「陳靈公與孔寧﹑儀行父通於夏姬」。十年經云「陳夏徵舒弒其君平國。」傳曰「陳靈公與孔寧﹑儀行父飲酒於夏氏。公謂行父曰﹕『徵舒似汝。』對曰﹕『亦似君。』徵舒病之。公出﹐自其廏射而殺之。」昭二十八年《左傳》叔向之母論夏姬云「是鄭穆公少妃姚子之子﹐子貉之妹也。子貉早死﹐而天鍾美於是。」《楚語》云「昔陳父子夏爲禦叔娶於鄭穆公女﹐生子南﹐子南之母亂陳而亡之。」是言夏姬所出及夫﹑子名字。

胡爲乎株林﹐從夏南﹖株林﹐夏氏邑也。夏南﹐夏徵舒也。箋云﹕陳人責靈公﹐君何爲之株林﹐從夏氏子南之母﹐爲淫泆之行﹖○泆音逸。行﹐下孟反。

匪適株林﹐從夏南﹗箋云﹕匪﹐非也。言我非之株林﹐從夏氏子南之母﹐爲淫泆之行﹐自之他耳。牴拒之辭。○牴﹐都禮反。

﹝疏﹞「胡爲」至「夏南」。○正義曰﹕株林者﹐夏氏之邑。靈公數往彼邑﹐淫於夏姬﹐國人責之云﹕君何爲於彼株林之邑﹐從夏氏子南之母爲淫泆兮﹖靈公爲人所責﹐牴拒之云﹕我非是適彼株林之邑﹐從夏氏子南之母兮﹐我別自適之他處耳。一國之君﹐如此淫泆﹐故刺之。定本無「兮」字。○傳「株林」至「徵舒」。○正義曰﹕靈公適彼株林﹐從夏南﹐故知株林是夏氏之邑。邑在國外﹐夏姬在邑﹐故適邑而從夏姬也。徵舒祖字子夏﹐故爲夏氏。徵舒字子南﹐以氏配字﹐謂之夏南。楚殺徵舒﹐《左傳》謂之「戮夏南」﹐是知夏南卽徵舒也。實從夏南之母﹐言從夏南者﹐婦人夫死從子﹐夏南爲其家主﹐故以夏南言之。○箋「匪非」至「之辭」。○正義曰﹕以文辭反覆﹐若似對答﹐前人故假爲牴拒之辭。非是面爭。王肅云「言非欲適株林從夏南之母﹐反覆言之﹐疾之也。」孫毓以王爲長。

駕我乘馬﹐說於株野。乘我乘駒﹐朝食於株。大夫乘駒。箋云﹕我﹐國人。我﹐君也。君親乘君乘馬﹐乘君乘駒﹐變易車乘﹐以至株林。或說捨焉﹐或朝食焉﹐又責之也。馬六尺以下曰駒。

﹝疏﹞「駕我」至「於株」。○正義曰﹕此又責君數往株邑。言君何爲駕我君之一乘之馬﹐向夕而說捨於株林之野﹐何故得乘我君之一乘之駒﹐早朝而食於株林之邑乎﹖言公朝夕往來﹐淫泆不息﹐可惡之甚﹐故刺之也。○傳「大夫乘駒」。○正義曰﹕《皇皇者華》說大夫出使﹐經云「我馬維駒」﹐是大夫之制﹐禮當乘駒也。此傳質略。王肅云「陳大夫孔寧﹑儀行父與君淫於夏氏。」然則王意以爲乘我駒者﹐謂孔儀從君適株﹐故作者並舉以惡君也。傳意或當然。

《株林》二章﹐章四句。

《澤陂》﹐刺時也。言靈公君臣淫於其國﹐男女相說﹐憂思感傷焉。君臣淫於國﹐謂與孔寧﹑儀行父也。感傷﹐謂涕泗滂沱。○陂﹐彼皮反。思﹐息嗣反。父音甫。涕﹐他弟反﹐自目曰涕。泗音四﹐自鼻曰泗。滂﹐普光反。沱﹐徒何反﹐下文同。

﹝疏﹞「《澤陂》三章﹐章六句」至「傷焉」。○正義曰﹕作《澤陂》詩者﹐刺時也。由靈公與孔寧﹑儀行父等君臣並淫於其國之內﹐共通夏姬﹐國人效之﹐男女遞相悅愛﹐爲此淫泆。毛以爲﹐男女相悅﹐爲此無禮﹐故君子惡之﹐憂思感傷焉。憂思時世之淫亂﹐感傷女人之無禮也。男女相悅者﹐章首上二句是也。感傷者﹐次二句是也。憂思者﹐下二句是也。言靈公君臣淫於其國者﹐本其男女相悅之由﹐由化效君上﹐故言之耳﹐於經無所當也。經先感傷﹐序先憂思者﹐經以章首二句旣言男女之美好﹐因傷女而爲惡行﹐傷而不己﹐故至於憂思﹐事之次也。序以感傷憂思﹐爲事旣同﹐取其語便﹐故先言憂思也。鄭以爲﹐由靈公君臣淫於其國﹐故國人淫泆﹐男女相悅。聚會則共相悅愛﹐別離則憂思感傷﹐言其相思之極也。男女相悅者﹐章首上二句是也。憂思者﹐次二句是也。感傷者﹐下二句是也。毛於「傷如之何」下傳曰「傷無禮」﹐則是君子傷此「有美一人」之無禮也﹐「傷如之何」。旣傷「有美一人」之無禮﹐「寤寐無爲」二句又在其下﹐是爲憂思感傷時世之淫亂也。此君子所傷﹐傷此「有美一人」﹐而「有美一人」又承蒲﹑荷之下﹐則蒲﹑荷二物共諭一女。上二句皆是男悅女之辭也。經文止舉其男悅女﹐明女亦悅男﹐不然則不得共爲淫矣。故序言「男女相悅」以明之。三章大意皆同。首章言荷﹐指芙蕖之莖。卒章言菡萏﹐指芙蕖之華。二者皆取華之美以諭女色﹐但變文以取韻耳。二章言蘭者﹐蘭是芬香之艸﹐諭女有善聞。此淫泆之女﹐必無善聲聞﹐但悅者之意言其善耳。鄭以爲﹐首章上二句﹐同姓之中有男悅女﹑女悅男﹐是其男女相悅也。次二句言離別之後﹐不能相見﹐念之而爲憂思也。旣憂不能相見﹐故下二句感傷而淚下。首章言荷﹐諭女之容體。二章言蓮﹐諭女之言信。卒章言菡萏﹐以諭女之色美。

彼澤之陂﹐有蒲與荷。興也。陂﹐澤障也。荷﹐芙蕖也。箋云﹕蒲﹐柔滑之物。芙蕖之莖曰荷﹐生而佼大。興者﹐蒲以諭所說男之性﹐荷以諭所說女之容體也。正以陂中二物興者﹐諭淫風由同姓生。○荷音荷。障﹐章亮反。夫音符﹐本亦作「芙」﹐下同。渠﹐其居反﹐本亦作「蕖」。莖﹐幸耕反。佼﹐古卯反。有美一人﹐傷如之何﹗傷無禮也。箋云﹕傷﹐思也。我思此美人﹐當如之何而得見之。

寤寐無爲﹐涕泗滂沱。自目曰涕﹐自鼻曰泗。箋云﹕寤﹐覺也。○覺音教。

﹝疏﹞「彼澤」至「滂沱」。○毛以爲﹐彼澤之陂障之中﹐有蒲與荷之二艸。蒲之爲艸甚柔弱﹐荷之爲葉極美好。以興陳國之中﹐有男悅女云﹕汝體之柔弱如蒲然﹐顏色之美如荷然。男女淫泆﹐相悅如此。君子見其淫亂﹐乃感傷之。彼男所悅者﹐有美好之一人﹐美好如是﹐不能自防以禮。不以禮﹐可傷乎﹐知可如之何。旣不可柰何﹐乃憂思時世之淫亂﹐寤寐之中更無所爲﹐念此風俗傷敗﹐目涕鼻泗一時俱下﹐滂沱然也。鄭以爲﹐彼澤之陂障之中﹐有蒲與荷之二艸﹐以諭同姓之中﹐有男與女之二人。蒲之艸甚柔滑﹐荷之莖極佼好。女悅男云﹕汝之體性滑利如蒲然。男悅女云﹕汝之形容佼大如荷然。聚會之時﹐相悅如是。及其分離﹐則憂思相憶。男憶女云﹕有美好之一人﹐我思之而不能見﹐當如之何乎﹖旣不能見﹐益復感傷﹐覺寢之中﹐更無所爲﹐念此美女涕泗滂沱然。淫風如此﹐故舉以刺時也。○傳「陂﹐澤障。荷﹐芙蕖」。○正義曰﹕澤障﹐謂澤畔障水之岸。以陂內有此二物﹐故舉陂畔言之﹐二物非生於陂上也。《釋艸》云「荷﹐芙蕖。其莖茄﹐其葉蕸﹐其本蔤﹐其華菡萏﹐其實蓮﹐其根藕﹐其中的﹐的中薏。」李巡曰「皆分別蓮莖葉華實之名。菡萏﹐蓮華也。的﹐蓮實也。薏﹐中心也。」郭璞曰「蔤﹐莖下白蒻在泥中者。今江東人呼荷華爲芙蓉﹐北方人便以藕爲荷﹐亦以蓮爲荷。蜀人以藕爲茄。或用其母爲華名﹐或用根子爲母葉號。此皆名相錯﹐習俗傳誤﹐失其正體者也。」陸機《疏》云「蓮靑皮裏白子爲的﹐的中有靑爲薏﹐味甚苦。故里語云『苦如薏』是也。」傳正解荷爲芙蕖﹐不言興意。以下傳云「傷無禮」者﹐傷「有美一人」﹐則此「有蒲與荷」﹐共諭美人之貌。蒲艸柔滑﹐荷有紅華﹐諭必以象﹐當以蒲諭女之容體﹐以華諭女之顏色。當如下章言菡萏﹐而此云荷者﹐以荷是此艸大名﹐故取荷爲韻。○箋「蒲柔」至「姓生」。○正義曰﹕如《爾雅》﹐則芙蕖之莖曰茄。此言荷者﹐意欲取莖爲諭﹐亦以荷爲大名﹐故言荷耳。樊光注《爾雅》﹐引《詩》「有蒲與茄」﹐然則《詩》本有作「茄」字者也。箋以序云「男女相悅」﹐則經中當有相悅之言﹐以蒲諭所悅男之性。女悅男﹐言男之心性和柔似蒲也。荷以諭所悅女之容體。男悅女﹐言女形體佼大如荷也。正以陂中二物興者﹐淫風由同姓生﹐二物共在一陂﹐猶男女同在一姓。○箋「傷思」至「見之」。○正義曰「傷﹐思」﹐《釋言》文。以《溱洧》《桑中》亦刺淫泆﹐舉其事而惡自見﹐其文皆無哀傷之言﹐此何獨傷其無禮﹐至於涕泗滂沱﹐輾轉伏枕也﹖故易傳以爲思美人不得見之而憂傷也。孫毓以箋義爲長。○傳「自目」至「曰泗」。○正義曰「經﹑傳言隕涕出涕﹐皆謂淚出於目。泗旣非涕﹐亦涕之類﹐明其泗出於鼻也。

彼澤之陂﹐有蒲與蕳。蕳﹐蘭也。箋云﹕蕳當作「蓮」。蓮﹐芙蕖實也。蓮以諭女之言信。○蕳﹐毛古顏反﹐鄭攺作「蓮」﹐練田反。

﹝疏﹞傳「蕳﹐蘭」。○正義曰﹕以《溱洧》「秉蕳」爲執蘭﹐則知此蕳亦爲蘭也。蘭是芬香之艸﹐蓋諭女有聲聞。○箋「蕳當」至「言信」。○正義曰﹕以上下皆言蒲﹑荷﹐則此章亦當爲荷﹐不宜別據他艸。且蘭是陸艸﹐非澤中之物﹐故知蘭當作「蓮」﹐蓮是荷實﹐故諭女言信實。有美一人﹐碩大且捲。捲﹐好貌。○卷﹐本又作「婘」﹐同其員反。

寤寐無爲﹐中心悁悁。悁悁﹐猶悒悒也。○悁﹐烏玄反。

﹝疏﹞傳「悁悁﹐猶悒悒」。○正義曰﹕俗本多無之。

彼澤之陂﹐有蒲菡萏。菡萏﹐荷華也。箋云﹕華以諭女之顏色。○菡﹐本又作「莟」﹐又作「﹤函欠﹥」﹐戶感反。萏﹐本又作「」﹐大感反。有美一人﹐碩大且儼。儼﹐矜莊貌。寤寐無爲﹐輾轉伏枕。○輾﹐張輦反﹐本又作「展」。

《澤陂》三章﹐章六句。

陳國十篇﹐二十六章﹐百二十四句。

卷七七之二

卷七七之二

◎檜羔裘詁訓傳第十三

○陸曰﹕檜﹐本又作「鄶」﹐古外反。檜者﹐髙辛氏之火正祝融之後﹐妘姓之國也。其封域在古豫州外方之北﹐熒波之南﹐居溱﹑洧之間﹐祝融之故墟﹐是子男之國。後爲鄭武所並焉。王云﹕周武王封之於濟﹑洛﹑河潁之間﹐爲檜子。

檜譜檜者﹐古髙辛氏火正祝融之墟。○正義曰﹕昭十七年《左傳》梓愼云「鄭﹐祝融之墟也。」鄭滅檜而處之﹐故知檜是祝融之墟。《楚世家》云「髙陽生稱﹐稱生捲章﹐捲章生重黎﹐爲髙辛氏之火正﹐能光融天下﹐帝嚳命曰祝融﹐爲髙辛氏火正也。」若然﹐《楚語》稱「顓頊命南正重司天以屬神﹐命火正黎司地以屬民」﹐則黎爲火正﹐髙陽時也。言髙辛者﹐以重﹑黎是顓頊命之﹐歷及髙辛﹐仍爲此職﹐故二文不同也。黎實祝融﹐重爲南正﹐而《楚世家》同﹐以重﹑黎爲祝融﹐馬遷謬也。《尙書》《鄭志》答趙商云「火當爲北﹐則黎爲北正也。韋昭亦以火當爲北。北﹐陰位。以五行官有火正﹐祝融則火官之號。若天地之官﹐據陰陽之位﹐對南正爲文﹐則爲北正﹐是黎一人居二官也。」鄭順《外傳》之文﹐故云火正耳。檜國在《禹貢》豫州外方之北﹐滎波之南﹐居溱﹑洧之間。○正義曰﹕《禹貢》云「熊耳﹑外方。」注云「屬豫州。」檜卽鄭地﹐外方在鄭之南界﹐故檜居其北也。《禹貢》豫州云「滎波旣豬。」注云「沇水溢出所爲澤也。今塞爲平地﹐滎陽民猶謂其處爲滎澤﹐在其縣東。」滎澤﹑滎波﹐一澤名也。滎澤近在河側﹐檜國遠在河南。杜預云「檜城在滎陽密縣東北。」是在滎陽之南也。鄭處檜地﹐而國有溱﹑洧﹐是檜居溱﹑洧之間。○祝融氏名黎﹐其後八姓﹐惟妘姓檜者處其地焉。○正義曰﹕《鄭語》云﹕祝融﹐其後八姓﹕已姓﹐昆吾﹑蘇﹑顧﹑溫﹑莒也。董姓﹐鬷夷﹑豢龍也。彭姓﹐彭祖﹑豕韋﹑諸稽也。禿姓﹐舟人也。妘姓﹐鄢﹑檜﹑路﹑偪陽也。曹姓﹐鄒﹑莒也。斟姓﹐無後也。通楚爲羋姓。是八姓也。姓𨿽同出祝融﹐皆不處其墟﹐惟妘姓檜者處其地焉。以姓妘之中又有鄢﹑路﹑偪陽﹐故指檜以別之。《楚世家》云「共工氏作亂﹐帝嚳使重黎誅之而不盡。帝乃以庚寅日誅重黎﹐而以其弟吳回爲重黎後﹐復居火正﹐爲祝融。吳回生陸終。陸終生子六人﹐四曰會人。」案《世本》﹐會人卽檜之祖也﹐故韋昭﹑服虔皆云「檜是陸終第四子求言後」。然則八姓乃是黎弟吳回之後﹐《鄭語》云「以八姓爲黎後」者﹐以吳回系黎之後﹐復居黎職﹐故本之黎也。且黎有大功﹐後世當興﹐故伯據黎言耳。《楚世家》言「以吳回爲重黎」﹐似是官號﹐而云「名黎」者﹐昭二十九年《左傳》云「少皞氏有子曰重﹐顓頊氏有子曰黎」。重﹑黎皆是其名﹐而《史記》以重黎爲一人﹐又言「以吳回爲重黎」﹐皆是謬耳。鄭以檜是祝融之後﹐復居祝融之墟﹐故具言出其後﹑處其地之事。

周夷王﹑厲王之時﹐檜公不務政事﹐而好絜衣服﹐大夫去之﹐於是檜之變風始作。○正義曰﹕案《鄭語》「史伯於幽王之世﹐爲桓公謀滅虢﹑檜。至平王之初﹐武公滅之」﹐則幽王以前﹐檜國仍在。史伯云「檜仲恃險」﹐則仲是檜君之字。檜之世家旣絕﹐作序者不言檜仲﹐則《羔裘》之作在檜仲之前﹐不知其幾世也。幽王上有宣王。宣王任賢使能﹐周室中興﹐不得有周道滅而令《匪風》思周道也﹐故知《檜風》之作﹐非宣王之時也。宣王之前﹐有夷﹑厲二王﹐是衰亂之王。考其時事﹐理得相當﹐故爲周王夷﹑厲之時。檜無世家﹐詩止四篇﹐事頗相類﹐或在一君時作﹐故鄭於左方中不復分之。襄二十九年《左傳》﹐魯爲季札歌《詩》﹐云「自檜以下無譏焉。」言季札聞此二國之歌﹐不復譏論﹐以其國小故也。季札不譏風俗﹐無以言焉﹐故鄭不言檜之風俗。○其國北鄰於虢。○正義曰﹕《地理誌》河南滎陽縣﹐應劭云「故虢國也。」然則虢在滎陽﹐檜在密縣北﹐是其國北鄰於虢也。《地理誌》河南有成臯縣﹐故虎牢也﹐一曰制。隱元年《左傳》曰「制﹐巖邑也﹐虢叔死焉。」然則虢國當在成臯﹐而又以滎陽爲虢國者﹐傳言虢叔恃制﹐與滎陽相近﹐在虢之境內﹐故恃之耳。不言其都在制也。《譜》於諸國皆不言其鄰﹐此獨言北鄰於虢者﹐以鄭滅虢﹑檜而處之。先譜檜而接說鄭﹐故特著此句﹐爲史伯之言張本也。此與檜鄰者﹐謂東虢耳﹐猶自別於西虢。杜預云「西虢在弘農陜縣東南﹐東虢今滎陽。其東虢﹐鄭武公滅之﹔西虢﹐則晉獻公滅之。」

《羔裘》﹐大夫以道去其君也。國小而迫﹐君不用道﹐好絜其衣服﹐逍遙遊燕﹐而不能自彊於政治﹐故作是詩也。以道去其君者﹐三諫不從﹐待放於郊﹐得玦乃去。○好﹐呼報反﹐下注同。治﹐直吏反﹐下注同。玦﹐古穴反。

﹝疏﹞「《羔裘》三章﹐章四句」至「是詩」。○正義曰﹕作《羔裘》詩者﹐言大夫以道去其君也。謂檜之大夫﹐見君有不可之行﹐乃盡忠以諫。諫而不從﹐卽待放於郊﹐得玦乃去。此是以道理去君也。由檜旣小﹐而迫於大國﹐君不能用人君之道﹐以理其國家﹐而徒好修絜其衣服﹐逍遙遊戲而燕樂﹐而不能用心自彊於政治之事。大夫見其如是﹐故諫之﹐而不從﹐故去之。臣之將去﹐待放於郊。當待放之時﹐思君之惡而作是《羔裘》之詩﹐言己去君之意也。序言「以道去其君」﹐旣已捨君而去﹐經云「豈不汝思」﹐其意猶尙思君﹐明己棄君而去﹐待放未絕之時﹐作此詩也。大夫去君﹐必是諫而不從。詩之所陳﹐卽諫君之意。首章﹑二章上二句﹐言君變易衣服﹐以翺翔逍遙。卒章上二句﹐言其裘色之美。是其好絜遊宴﹐不彊政治也。三章下二句﹐皆言思君失道﹐爲之憂悼﹐是以道去君之事也。以詩爲去君而作﹐故序先言以道去君也。○箋「以道」至「乃去」。○正義曰﹕言以道去君﹐則大夫正法﹐有去君之道。《春秋》莊二十四年﹐「戎侵曹﹐曹羈出奔陳」。《公羊傳》曰「曹無大夫﹐何以書﹖賢也。何賢乎曹羈﹖戎將侵曹﹐曹羈諫曰﹕『戎眾而無義﹐請君勿自敵也。』曹伯曰﹕『不可。』三諫不從﹐遂去之﹐故君子以爲得君臣之義也。」《曲禮下》云「爲人臣之禮不顯諫。三諫不聽則去之。」是三諫不聽﹐於禮得去也。《喪服》齊衰三月章曰「爲舊君。」傳曰「大夫以道去君﹐而猶未絕。」《春秋》宣元年﹐「晉放其大夫胥甲父於衛」﹐《公羊傳》曰「近正也。其爲近正﹐柰何﹖古者大夫已去﹐三年待放。君放之﹐非也。大夫待放﹐正也。」是三諫不從﹐有待放之禮。宣二年《穀梁傳》稱「趙盾諫靈公﹐公不聽。出亡﹐至於郊」。趙盾諫之﹐出至郊而捨﹐明大夫待放在於郊也。得玦乃去者﹐謂君與之決別﹐任其去﹐然後去也。荀卿書云「聘士以圭﹐復士以璧﹐召人以瑗﹐絕人以玦﹐反絕以環。」範寧《穀梁》注「君賜之環則還﹐賜之玦則往」﹐用荀卿之言以爲說。則君與之決別之時﹐或當賜之以玦也。《曲禮》云「大夫去國﹐逾境﹐爲壇位﹐鄕國而哭﹐三月而復服。」此箋云「待放於郊」﹐《禮記》言「逾境」﹐《公羊傳》言「待放三年」﹐《禮記》言「三月」者﹐《禮記》所言﹐謂旣得玦之後﹐行此禮而後去﹐非待放時也。首章言「狐裘以朝」﹐謂視路門外之朝也。二章云「狐裘在堂」﹐謂在路寢之堂也。視朝之服卽服之於路寢﹐不更易服。《玉藻》云「君朝服以日視朝於內朝﹐退適路寢聽政。」聽政服視朝之服﹐是在朝﹑在堂同服羔裘。今檜君變易衣服﹐用狐裘在朝﹐因用狐裘在堂﹐故首章言在朝﹐二章言在堂。上二章惟言變易常禮﹐未言好絜之事﹐故卒章言羔裘之美﹐如脂膏之色。羔裘旣美﹐則狐裘亦美可知﹐故不復說狐裘之美。

羔裘逍遙﹐狐裘以朝。羔裘以遊燕﹐狐裘以適朝。箋云﹕諸侯之朝服﹐緇衣羔裘。大蠟而息民﹐則有黃衣狐裘。今以朝服燕﹐祭服朝﹐是其好絜衣服也。先言燕﹐後言朝﹐見君之志不能自彊於政治。○朝﹐直遙反﹐注同﹐下篇注亦同。蠟﹐仕詐反﹐祭名也。見﹐賢徧反。

豈不爾思﹖勞心忉忉﹗國無政令﹐使我心勞。箋云﹕爾﹐女也。三諫不從﹐待放而去。思君如是﹐心忉忉然。○忉音刀。

﹝疏﹞「羔裘」至「忉忉」。○正義曰﹕言檜君好絜衣服﹐不修政事。羔裘是適朝之常服﹐今服之以逍遙。狐裘是息民之祭服﹐今服之以在朝。言其志好鮮絜﹐變易常服也。好絜如是﹐大夫諫而不聽﹐待放於郊﹐思君之惡。言我豈不於爾思乎﹖我誠思之。君之惡如是﹐使我心忉忉然而憂也。逍遙遊燕之事輕﹐視朝聽政之事重﹐今先言燕﹐後言朝者﹐見君不能自彊於政治﹐惟好逍遙﹐忽於聽政﹐故後言朝也。○箋「諸侯」至「政治」。○正義曰﹕《玉藻》云「諸侯朝服以日視朝於內朝。」是諸侯視朝之服名曰朝服也。《士冠禮》云「主人玄冠朝服﹐緇帶素韠。」注云「玄冠﹐委貌。朝服者﹐十五升布衣而素裳。不言色者﹐衣與冠同色。」是朝服衣色玄﹐玄卽緇色之小別。《論語》說孔子之服云「緇衣羔裘。」《玉藻》亦云「羔裘緇衣以裼之。」是羔裘裼用緇衣﹐明其上正服亦緇色也。《論語》又曰「羔裘玄冠不以弔。」是羔裘所用配玄冠﹐羔裘之上必用緇布衣爲裼﹐裼衣之上正服亦是緇色﹐又與玄冠相配﹐明是朝服可知﹐故云「諸侯之朝服﹐緇衣羔裘」也。人君以歲事成孰﹐搜索羣神而報祭之﹐謂之大蠟。又臘祭先祖五祀﹐因令民得大飲。農事休息﹐謂之息民。於大蠟之後﹐作息民之祭﹐其時則有黃衣狐裘也。大蠟之祭與息民異也﹐息民用黃衣狐裘﹐大蠟則皮弁素服﹐二者不同矣。以其大蠟之後﹐始作息民之祭﹐息民﹑大蠟同月﹐其事相次﹐故連言之耳。知者﹐《郊特牲》云「蠟也者﹐索也。歲十二月﹐合聚萬物而索饗之也。皮弁素服而祭。素服﹐以送終也。葛帶榛杖﹐喪殺也。」是大蠟之祭用素服也。《郊特牲》旣說蠟祭﹐其下又云「黃衣黃冠而祭﹐息田夫也。」注云「祭﹐謂旣蠟﹐臘先祖五祀也﹐於是勞農以休息之。」是息民之祭用黃衣也。《論語》說孔子之服云「黃衣狐裘。」《玉藻》云「狐裘黃衣以裼之。」以此知大蠟息民則有黃衣狐裘也。案《玉藻》云「君衣狐白裘﹐錦衣以裼之。」又曰「錦衣狐裘﹐諸侯之服。」然則諸侯有狐白裘矣。又曰「君子狐靑裘﹐豹褎﹐玄綃衣以裼之」﹐則禮又有狐靑裘矣。此經直云「狐裘」﹐何知非狐白﹑狐靑﹐而必知是黃衣狐裘者﹐以諸侯之服狐白裘﹐惟在天子之朝耳。在國視朝之服﹐則素衣麑裘﹐無狐白裘矣。若檜君用狐白以朝﹐則違禮僣上﹐非徒好絜而已。序不應直云「好絜」﹐以此知非狐白也。《玉藻》言君子狐靑裘者﹐注云「君子﹐大夫﹑士也。」《天官﹟司裘》云「季秋﹐獻功裘﹐以待頒賜。」注云「功裘﹐人功微粗﹐謂狐靑麑裘之屬。」然則狐靑乃是人功粗惡之裘﹐檜君好絜﹐必不服之矣。孔子仕魯朝﹐《論語》說孔子之服「緇衣羔裘」與「黃衣狐裘」﹐其文相對﹐明此羔裘﹑狐裘亦是緇衣﹑黃衣之裘﹐故知羔裘是視朝之服﹐狐裘是息民祭服也。檜君志在遊燕﹐祭服尊於朝服﹐旣用祭服以朝﹐又用朝服以燕﹐是其好絜衣服也。逍遙翺翔﹐是遊戲燕樂﹐故言燕耳﹐非謂行燕禮與羣臣燕也。《禮記》云「燕﹐朝服於寢。」若依法設燕﹐則服羔裘可矣。今用以遊燕﹐故大夫剌之。遊燕之服﹐於禮無文﹐不過用玄端深衣而已﹐必不得用朝服﹐故剌其服羔裘也。事有大小﹐今朝事重﹐燕事輕﹐作者先言燕﹐後言朝﹐見君之志不能自彊於政治故也。○箋「爾女」至「忉忉然」。○正義曰﹕序云「以道去其君」﹐則此臣已棄君去。若其已得玦之後﹐則於君臣義絕﹐不應復思﹐故知此是三諫不從﹐待放而去之時﹐思君而心勞也。

羔裘翺翔﹐狐裘在堂。堂﹐公堂也。箋云﹕翺翔﹐猶逍遙也。豈不爾思﹖我心憂傷﹗

﹝疏﹞傳「堂﹐公堂」。○正義曰﹕《七月》云「躋彼公堂」﹐謂飲酒於學﹐故傳以公堂爲學校。此云公堂﹐與彼異也。何則﹖此刺不能自彊於政治﹐則在朝﹑在堂皆是政治之事。上言「以朝」﹐謂日出視朝﹐此云「在堂」﹐謂正寢之堂。人君日出視朝﹐乃退適路寢﹐以聽大夫所治之政﹐二者於禮同服羔裘。今檜君皆用狐裘﹐故二章各舉其一。

羔裘如膏﹐日出有曜。日出照曜﹐然後見其如膏。○膏﹐古報反。曜﹐羊照反。

豈不爾思﹖中心是悼﹗悼﹐動也。箋云﹕悼﹐猶哀傷也。

﹝疏﹞「羔裘」至「是悼」。○正義曰﹕上言變易衣裘﹐此言裘色鮮美。檜君所服羔裘﹐衣色潤澤如脂膏然。日出有光照曜之時﹐觀其裘色如脂膏也。君旣好絜如是﹐大夫諫而不用﹐將欲去之﹐乃言豈不於爾思乎﹖我誠思之。思君之惡如是﹐中心於是悼傷之。○傳「悼﹐動」。○正義曰﹕哀悼者﹐心神震動﹐故爲動也。與箋「哀傷」同。

《羔裘》三章﹐章四句。

《素冠》﹐刺不能三年也。喪禮﹕子爲父﹐父卒爲母﹐皆三年。時人恩薄禮廢﹐不能行也。○爲﹐於僞反﹐下同。

﹝疏﹞「《素冠》三章﹐章三句」。○箋「喪禮」至「能行」。○正義曰﹕《喪服》﹕子爲父斬衰三年。父卒﹐爲母齊衰三年。此言不能三年﹐不言齊斬之異﹐故兩舉以充之。喪禮﹕諸侯爲天子﹐父爲長子﹐妻爲夫﹐妾爲君﹐皆三年。此箋獨言父母者﹐以詩人所責﹐當責其尊親至極而不能從禮耳﹐故知主爲父母。父母尙不能三年﹐其餘亦不能三年可知矣。首章傳曰「素冠﹐練冠」﹐禮三年之喪﹐十三月而練﹐則此練冠是十三月而練服也。二章傳曰「素冠﹐故素衣」﹐則素衣與冠同時﹐亦旣練之衣。是上二章同思旣練之人。卒章「庶見素韠」﹐案喪服斬衰﹐有衰裳絰帶而已﹐不言其韠。《檀弓》說旣練之服云「練衣黃裏﹐縓緣﹐要絰﹐繩屨﹐角瑱﹐鹿裘」﹐亦不言有韠﹐則喪服始終皆無韠矣。禮﹐大祥祭服﹐朝服縞冠。朝服之制﹐緇衣素裳。禮﹐韠從裳色。素韠﹐是大祥祭服之韠。然則毛意亦以卒章思大祥之人也。作者以時人皆不能行三年之喪﹐故從初鄕末而思之﹐有不到大祥者。故上二章思旣練之人皆不能三年﹐故卒章思祥祭之人﹐事之次也。鄭以首章思見旣祥之後素縞之冠﹐下二章思見祥祭之服素裳與韠﹐以時人不能行三年之喪﹐先思長遠之服﹐故先思祥後﹐卻思祥時也。

庶見素冠兮﹐棘人欒欒兮﹐庶﹐幸也。素冠﹐練冠也。棘﹐急也。欒欒﹐瘠貌。箋云﹕喪禮旣祥祭而縞冠素紕﹐時人皆解緩﹐無三年之恩於其父母﹐而廢其喪禮﹐故覬幸一見素冠急於哀慼之人﹐形貌欒欒然膄瘠也。○欒﹐力端反。瘠﹐情昔反。縞﹐古老反。紕﹐婢移反。解﹐佳賣反。覬音冀。膄﹐本亦作「瘦」﹐所救反。

勞心慱慱兮﹗慱慱﹐憂勞也。箋云﹕勞心者﹐憂不得見。○慱﹐徒端反。

﹝疏﹞「庶見」至「慱慱兮」。○毛以爲﹐時人不能行三年之喪﹐亦有練後卽除服者﹐故君子言已幸望得見服旣練之素冠兮﹐用情急於哀慼之人﹐其形貌欒欒然膄瘠者兮。今無此人可見﹐使我勤勞其心﹐慱慱然而憂之兮。○鄭以素冠爲旣祥素紕之冠﹐思見旣祥之人﹐其文義則同。○傳「庶幸」至「瘠貌」。○正義曰「庶﹐幸」﹐《釋言》文。傳以刺不行喪禮而思見素冠﹐則素冠是喪服之冠也。若練前已無此冠﹐則是本不爲服﹐不得云不能三年。若在大祥之後﹐則三年已終﹐於禮自除﹐非所當刺。今作者思見素冠﹐則知此素冠者﹐是旣練之後﹑大祥之前冠也。素﹐白也。此冠練在使熟﹐其色益白﹐是以謂之素焉。實是祥前之冠﹐而謂之練冠者﹐以喪禮至期而練﹐至祥乃除﹐練後常服此冠﹐故爲練冠也。「棘﹐急也」﹐《釋言》文。彼棘作「悈」﹐音義同。身服喪服﹐情急哀慼者﹐其人必膄﹐故以欒欒爲膄瘠之貌。定本毛無「膄」字。○箋「喪禮」至「膄瘠」。○正義曰﹕鄭以練冠者﹐練布爲之﹐而經﹑傳之言素者﹐皆謂白絹﹐未有以布爲素者﹐則知素冠非練也。且時人不行三年之喪﹐當先思長遠之服﹐何得先思其近﹐乃思其遠﹖又不能三年者﹐當謂三年將終少月日耳。若全不見練冠﹐便是期卽釋服﹐三年之喪才行其半﹐違禮甚矣﹐何止刺於不能行三年也﹖故易傳以素冠爲旣祥之冠。《玉藻》曰「縞冠素紕﹐旣祥之冠也。」注云「紕﹐緣邊也﹐旣祥祭而服之也。」是喪禮旣祥而縞冠素紕也。《閒傳》注云「黑經白緯曰縞。」其冠用縞﹐以素爲紕﹐故謂之素冠也。時人皆解惰舒緩﹐廢於喪禮﹐故作者覬幸見此素冠哀慼之人形貌膄瘠。王肅亦以素冠爲大祥之冠。孫毓以箋說爲長。○傳「慱慱﹐憂勞」。○正義曰﹕《釋訓》文。

庶見素衣兮﹐素冠﹐故素衣也。箋云「除成喪者﹐其祭也朝服縞冠。」朝服緇衣素裳。然則此言素衣者﹐謂素裳也。

我心傷悲兮﹗聊與子同歸兮。原見有禮之人﹐與之同歸。箋云﹕聊猶且也。且與子同歸﹐欲之其家﹐觀其居處。

﹝疏﹞「庶見」至「歸兮」。○毛以爲﹐作者言己幸得見旣練之素衣兮﹐今無可見﹐使我心傷悲兮。若得見之﹐原與子同歸於家兮。言欲與共歸己家。○鄭以爲﹐幸得見祥祭之素衣兮﹐今無可見﹐使我心傷悲兮。若得見之﹐且欲與子同歸於子之家兮﹐以其身旣能得禮﹐則居處亦應有法﹐故欲與歸彼家﹐而觀其居處。○傳「素冠﹐故素衣」。○正義曰﹕以冠衣當上下相稱﹐冠旣練則衣亦練﹐故云「素冠﹐故素衣」﹐謂旣練之後﹐服此白布喪服。○箋「除成」至「素裳」。○正義曰﹕箋亦以素非布﹐故以易傳也。「除成喪者﹐其祭也朝服縞冠」﹐《喪服小記》文。彼注云﹕成﹐成人也。縞冠未純吉﹐是祥祭當服朝服。《士冠禮》云「主人玄冠朝服﹐緇帶素韠。」韠從裳色﹐故大祥之祭﹐其服以素爲裳。此言素衣者﹐謂素裳也。裳而言衣﹐衣是大名。《曲禮》云「兩手摳衣」﹐謂摳裳緝也。是裳得稱衣﹐故取衣爲韻。《喪服小記》惟據諸侯﹐若天子除喪則無文﹐亦當服皮弁服。○傳「原見」至「同歸」。○正義曰﹕傳訓聊爲願﹐同歸謂同歸己家﹐然則下章言「與子如一」﹐欲與之爲行如一﹐亦與鄭異。○箋「聊猶」至「居處」。○正義曰﹕箋以庶見其人﹐則是欲觀彼行﹐不宜共歸己家﹐故易傳以爲同歸彼人之家﹐觀其居處。

庶見素韠兮﹐箋云﹕祥祭朝服素韠者﹐韠從裳色。○韠音畢。我心蘊結兮﹗聊與子如一兮。子夏三年之喪畢﹐見於夫子﹐援琴而弦﹐衎衎而樂﹐作而曰「先王制禮﹐不敢不及。」夫子曰「君子也。」閔子騫三年之喪畢﹐見於夫子﹐援琴而弦﹐切切而哀﹐作而曰「先王制禮﹐不敢過也。」夫子曰「君子也。」子路曰「敢問何謂也﹖」夫子曰「子夏哀己盡﹐能引而致之於禮﹐故曰君子也。閔子騫哀未盡﹐能自割以禮﹐故曰君子也。」夫三年之喪﹐賢者之所輕﹐不肖者之所勉。箋云「聊與子如一」﹐且欲與之居處﹐觀其行也。○蘊﹐紆粉反。夏﹐戶雅反﹐下同。見﹐賢徧反﹐下同。援音袁﹐下同。衎﹐苦旦反。樂音洛。夫三音符。其行﹐下孟反。

﹝疏﹞「庶見」至「一兮」。○毛以爲﹐作者言己幸望見祥祭之素韠兮﹐今無可見﹐使我心憂愁如蘊結兮。若有此人﹐我則原與子行如一兮。愛其人﹐欲同其行也。○鄭惟下一句言且與子共處如一兮﹐欲與之聚居而觀其所行。餘同。○傳「子夏」至「所勉」。○正義曰﹕傳以此篇旣終﹐總三章之義﹐舉此二人之行者﹐言三年之喪﹐是聖人中制﹐使賢與不肖共爲此行。時不能三年﹐故刺之。肖﹐似也。不有所似﹐謂愚人也。《檀弓》云「子夏旣除喪而見夫子。予之琴﹐和之而不和﹐彈之而不成聲﹐作而曰﹕『哀未忘也。先王制禮而弗敢過。』」彼說子夏之行﹐與此正反。一人不得並爲此行﹐二者必有一誤。或當父母異時。鄭以毛公當有所憑據﹐故不正其是非。○箋「聊與」至「其行」。○正義曰﹕箋以作詩之人莫非賢者﹐不須羨彼有禮﹐願與如一﹐故以爲且欲與之居處如一﹐觀其行也。

《素冠》三章﹐章三句。

《隰有萇楚》疾恣也。國人疾其君之淫恣﹐而思無情欲者也。恣﹐謂狡犭夬淫戲不以禮也。○萇楚﹐丈羊反。萇楚﹐銚弋也﹐《本艸》云「一名羊腸﹐一名羊桃。」恣﹐姿利反。狡﹐古卯反。犭夬﹐古快反﹐本亦作「獪」﹐古外反。

﹝疏﹞「《隰有萇楚》三章﹐章四句」至「欲者」。○正義曰﹕作《隰有萇楚》詩者﹐主疾恣也。檜國之人﹐疾其君之淫邪﹐恣極其情意﹐而不爲君人之度﹐故思樂見無情欲者。定本直云「疾其君之恣」﹐無「淫」字。經三章﹐皆是思其無情欲之事

。

隰有萇楚﹐猗儺其枝。興也。萇楚﹐銚弋也。猗儺﹐柔順也。箋云﹕銚弋之性﹐始生正直﹐及其長大﹐則其枝猗儺而柔順﹐不妄尋蔓艸木。興者﹐諭人少而端愨﹐則長大無情欲。○倚﹐於可反。儺﹐乃可反。銚音遙。長﹐張丈反﹐下同。蔓音萬。少﹐詩照反﹐下同。

夭之沃沃﹐樂子之無知﹗夭﹐少也。沃沃﹐壯佼也。箋云﹕知﹐匹也。疾君之恣﹐故於人年少沃沃之時﹐樂其無妃匹之意。○夭﹐於驕反。沃﹐烏毒反。樂音洛﹐注下皆同。妃音配。

﹝疏﹞「隰有」至「無知」。○正義曰﹕此國人疾君淫恣情欲﹐思得無情欲之人。言隰中有萇楚之艸﹐始生正直﹐及其長大﹐其猗儺然枝條柔弱﹐不妄尋蔓艸木﹐以興人於少小之時能正直端愨﹐𨿽長大亦不妄淫恣情欲。故我今日於人夭夭然少﹑沃沃然壯佼之時﹐樂得今是子之無配匹之意。若少小無配匹之意﹐則長大不恣其情欲。疾君淫恣﹐故思此人。○傳「萇楚﹐銚弋」。○正義曰﹕《釋艸》文。舍人曰「萇楚﹐一名銚弋。《本艸》云﹕『銚弋名羊桃。』」郭璞曰「今羊桃也。或曰鬼桃。葉似桃﹐華白﹐子如小麥﹐亦似桃。」陸機《疏》云「今羊桃是也。葉長而狹﹐華紫赤色。其枝莖弱﹐過一尺引蔓於艸上。今人以爲汲灌﹐重而善沒﹐不如楊柳也。近下根刀切其皮﹐著熱灰中脫之﹐可韜筆管。」○箋「銚弋」至「情欲」。○正義曰﹕妄者﹐謂非理相加。蔓在傍之艸木﹐是爲妄也。不妄者﹐謂不尋蔓之也。言銚弋從小至長﹐不妄尋蔓艸木。少而端愨﹐則長大無情欲者﹐此謂十五六之時也﹐己有所知﹐性頗可識。無情欲者﹐則猶端正謹愨﹐則𨿽至長大﹐亦無情欲。知此少而端愨﹐非初生時者﹐幼小之時﹐則凡人皆無情欲。《論語》云「人之生也直。」注云「始生之性皆正直。」謂初生幼小之時﹐悉皆正直﹐人性皆同﹐無可羨樂。以此故知年少者﹐謂十五六時也。○傳「夭﹐少。沃沃﹐壯佼」。○正義曰「桃之夭夭」﹐謂桃之少﹐則知此夭謂人之少﹐故云「夭﹐少也」。言其少壯而佼好也。○箋「知匹」至「之意」。○正義曰「知﹐匹」﹐《釋詁》文。下云「無家」﹑「無室」﹐故知此宜爲匹也。

隰有萇楚﹐猗儺其華。夭之沃沃﹐樂子之無家﹗箋云﹕無家﹐謂無夫婦室家之道。

﹝疏﹞箋「無家」至「之道」。○正義曰﹕桓十八年《左傳》曰「男有室﹐女有家」﹐謂男處妻之室﹐女安夫之家﹐夫婦二人共爲家室﹐故謂夫婦家室之道爲室家也。

隰有萇楚﹐猗儺其實。夭之沃沃﹐樂子之無室﹗

《隰有萇楚》三章﹐章四句。

《匪風》﹐思周道也。國小政亂﹐憂及禍難﹐而思周道焉。

﹝疏﹞「《匪風》三章﹐章四句」至「道焉」。○正義曰﹕作《匪風》詩者﹐言思周道也。以其檜國旣小﹐政教又亂﹐君子之人憂其將及禍難﹐而思周道焉。若使周道明盛﹐必無喪亡之憂﹐故思之。上二章言周道之滅﹐念之而怛傷。下章思得賢人﹐輔周興道。皆是思周道之事。

匪風發兮﹐匪車偈兮。發發飄風﹐非有道之風。偈偈疾驅﹐非有道之車。○偈﹐起竭反﹐疾也。驅﹐丘遇反﹐又如字。

顧瞻周道﹐中心怛兮﹗怛﹐傷也。下國之亂﹐周道滅也。箋云﹕周道﹐周之政令也。回首曰顧。○怛兮﹐都達反﹐慘怛也。

﹝疏﹞「匪風」至「怛兮」。○正義曰﹕此詩周道旣滅﹐風爲之變﹐俗爲之攺。言今日之風﹐非有道之風﹐發發兮大暴疾。今日之車﹐非有道之車﹐偈偈兮大輕嘌。由周道廢滅﹐故風﹑車失常。此周道在於前世﹐旣已往過﹐今回顧視此周道﹐見其廢滅﹐使我心中怛然而傷之兮。此風﹑車失常﹐非獨檜國﹐但檜人傷之而作此詩耳。○傳「發發」至「之車」。○正義曰﹕《蓼莪》云「飄風發發」﹐下云「匪風飄兮」﹐知發發爲飄風。偈偈﹐輕舉之貌﹐故爲疾驅。傷周道之滅﹐而云「匪車」﹑「匪風」﹐故知非有道之風﹐非有道之車。車者﹐人所乘駕也。時世無道﹐人無節度﹐可得隨時攺易。風乃天地之气﹐亦爲無道變者。《尙書﹟洪範》「咎徵」﹐言政教之失﹐能感動上天。《十月之交》稱「曄曄震電」爲不善之徵﹐是世無道則風雷變易。○傳「怛傷」至「道滅」。○正義曰﹕怛者﹐驚痛之言﹐故爲傷也。言顧瞻周道﹐則周道已過﹐回首顧之﹐故知於時下國之亂而周道滅。下國謂諸侯﹐對天子爲下國。周道﹐周之政令。棄而不行﹐是廢滅也。定本無「怛﹐傷」之訓。

匪風飄兮﹐匪車嘌兮。回風爲飄。嘌嘌﹐無節度也。○飄﹐符遙反﹐又必遙反。嘌﹐本又作「票」﹐匹遙反。

顧瞻周道﹐中心弔兮﹗弔﹐傷也。

﹝疏﹞傳「回風」至「節度」。○正義曰「回風爲飄」﹐《釋天》文。李巡曰「回風﹐旋風也﹐一曰飄風﹐別二名。」此章言風名﹐上章言發發﹐謂飄風行疾﹐是一風也。上章言疾車﹐此言無節度﹐車之遲速﹐當有鸞和之節﹐由疾﹐故無節﹐亦與上同。

誰能亨魚﹖漑之釜鬵。漑﹐滌也。鬵﹐釜屬。亨魚煩則碎﹐治民煩則散﹐知亨魚則知治民矣。箋云﹕誰能者﹐言人偶能割亨者。○亨﹐普耕反﹐注同﹐煮也。漑﹐本又作「摡」﹐古愛反。釜﹐符甫反。鬵音尋﹐又音岑﹐《說文》云「大釜也﹐一曰鼎。大上小下﹐若甑﹐曰鬵。」音才今反。滌﹐徒歷反。

誰將西歸﹖懷之好音。周道在乎西。懷﹐歸也。箋云﹕誰將者﹐亦言人偶能輔周道治民者也。檜在周之東﹐故言西歸。有能西仕於周者﹐我則懷之以好音﹐謂周之舊政令。

﹝疏﹞「誰能」至「好音」。○正義曰﹕此見周道旣滅﹐思得有人輔之。言誰能亨魚者乎﹖有能亨魚者﹐我則漑滌而與之釜鬵。以興誰能西歸輔周治民者乎﹖有能輔周治民者﹐我則歸之以周舊政令之好音。恨當時之人無輔周者。亨魚煩則碎﹐治民煩則散﹐亨魚類於治民﹐故以亨魚爲諭。漑者﹐滌器之名。漑之釜鬵﹐欲歸與亨者之意。歸之好音﹐欲備具好音之意。釜鬵言漑﹐亦歸與之而。好音言歸﹐亦備具之而。互相曉。○傳「漑滌」至「治民」。○正義曰﹕《大宗伯》云「祀大神﹐則視滌濯。」《少牢禮》﹕「祭之日﹐雍人漑鼎﹐廩人漑甑。」是漑﹑滌皆洗器之名﹐故云「漑﹐滌也」。《釋器》云「﹤鬲曾﹥謂之鬵。鬵﹐鉹也。」孫炎曰「關東謂甑爲鬵﹐涼州謂甑爲鉹。」郭璞引詩云「漑之釜鬵。」然則鬵是甑﹐非釜類。亨魚用釜不用甑﹐雙舉者﹐以其俱是食器﹐故連言耳。亨魚治民﹐俱不欲煩﹐知亨魚之道﹐則知治民之道﹐言治民貴安靜。○箋「誰能」至「亨者」。○正義曰﹕人偶者﹐謂以人思尊偶之也。《論語》注「人偶﹐同位人偶之辭」﹐《禮》注云「人偶相與爲禮儀」﹐皆同也。亨魚小伎﹐誰或不能﹖而云誰能者﹐人偶此能割亨者尊貴之﹐若言人皆不能﹐故云誰能也。○傳「周道」至「懷歸」。○正義曰﹕此詩謂思周道﹐欲得有人西歸﹐則是將歸於周﹐解其言西之意。於時檜在滎陽﹐周都丰﹑鎬﹐周在於西﹐故言西也。《釋言》云「懷﹐來也。」來亦歸之義﹐故得爲歸也。○箋「誰將」至「政令」。○正義曰﹕上以亨魚爲諭﹐故知西歸者﹐欲令人之輔周治民也。若能仕周﹐則當自知政令。詩人欲歸之以好音者﹐愛其人﹐欲贈之耳﹐非謂彼不知也。

《匪風》三章﹐章四句。

檜國四篇﹐十二章﹐四十五句。

卷七七之三

卷七七之三

◎曹蜉蝣詁訓傳第十四

○陵曰﹕曹者﹐武王之弟叔振鐸所封之國也。爵爲伯。其封域在兗州陶丘之北﹐菏澤之野﹐今濟陰定陶是也。

曹譜曹者﹐《禹貢》兗州陶丘之北﹐地名。○正義曰﹕《禹貢》云「濟﹑河惟兗州。」王肅云「東南據濟﹐西北距河。不言距濟﹐而云據者﹐則州境東南逾濟水也。」《禹貢》又云「導沇水東流爲濟﹐入於河﹐溢爲滎﹐東出於陶丘北。」《漢書﹟地理誌》云「濟陰定陶縣﹐故曹國﹐周武王弟叔振鐸所封。《禹貢》陶丘在西南陶丘亭。」是也。言丘在曹之西南﹐則曹在丘之東北。止言北者﹐舉其大望所在耳。𨿽在濟南﹐猶屬兗州﹐故言兗州地名也。○周武王旣定天下﹐封弟叔振鐸於曹﹐今曰濟陰定陶是也。○正義曰﹕《曹世家》云「曹叔振鐸者﹐周武王母弟也。武王克殷﹐封叔振鐸於曹。」《地理誌》云「濟陰定陶﹐《詩﹟風》曹國。」是鄭所引之文也。曹都𨿽在濟陰﹐其地則逾濟北。《春秋》僖三十一年「取濟西田」。《左傳》曰「濟西田﹐分曹地也。」案《禹貢》濟自陶丘之北﹐又東至於菏﹐又東北會於汶。曹在汶南﹑濟東﹐據魯而言是濟西﹐是曹地在濟北也。其封域在雷夏﹑菏澤之野。○正義曰﹕《禹貢》兗州云「雷夏旣澤。」又云「導菏澤﹐被盟豬。」案《地理誌》雷夏澤在濟陰成陽縣西北﹐菏澤在濟陰定陶縣東﹐二澤同屬濟陰。濟陰﹐曹都所在﹐是曹之封域在二澤。

昔堯嘗遊成陽﹐死而葬焉。舜漁於雷澤﹐民俗始化﹐其遺風重厚﹐多君子﹐務稼穡﹐薄衣食以致畜積。○正義曰﹕此皆《地理誌》文。《志》又云「濟陰成陽縣有堯冢。」旣有堯冢﹐是死而葬焉。由堯﹑舜二帝嘗經遊處﹐故民俗化而效之﹐其遺風多君子也。將言後世驕侈﹐故先云其民俗畜積也。○夾於魯﹑衛之間﹐又寡於患難﹐末時富而無教﹐乃更驕侈。○正義曰﹕魯在其東南﹐衛在其西北。魯﹑衛𨿽大於曹﹐非如齊﹑秦﹑晉﹑楚自專徵伐﹐畏懼霸主﹐不敢侵曹﹐由此所以寡於患難。又言其攺變堯﹑舜之化而驕侈﹐無復重厚之風也。《蜉蝣序》云「刺奢也。昭公無法以自守﹐好奢而任小人。」是富而無教﹐驕侈之事也。言末時者﹐正謂周王惠﹑襄之間。作詩之時﹐鄰國非獨魯﹑衛而已。舉魯﹑衛以協句﹐略余國而不言也。曹之後世𨿽爲宋所滅﹐宋亦不數伐曹﹐故得寡於患難。十一世當周惠王時﹐政衰﹐昭公好奢而任小人﹐曹之變風始作。○正義曰﹕《曹世家》云「叔振鐸卒﹐子太伯脾立。卒﹐子仲君平立。卒﹐子宮伯侯立。卒﹐子孝伯云立。卒﹐子夷伯喜立。卒﹐弟幽伯彊立。九年﹐弟蘇殺幽伯代立﹐是爲戴伯。三十年﹐卒﹐子惠伯兕立。三十六年﹐卒﹐子碩甫立﹐其弟武攻之代立﹐是爲繆公。三年﹐卒﹐子桓公終生立。五十五年﹐卒﹐子莊公射姑立。三十一年﹐卒﹐子釐公夷立。九年﹐卒﹐子昭公班立。九年﹐卒﹐子共公襄立。」此其君次也。自叔振鐸至昭公﹐凡十五君﹐以碩甫不成爲君﹐幽伯﹑戴伯二及﹐又不數叔振鐸始封之君﹐故十一世。昭公以魯閔公元年卽位﹐僖七年卒。周惠王以莊十八年卽位﹐僖八年崩。是當周惠王時也。其詩﹐《蜉蝣》序云昭公﹐昭公詩也。《候人》《下泉》序云共公﹐《鳲鳩》在其間﹐亦共公詩也。鄭於左方中﹐皆以此而知。

《蜉蝣》﹐刺奢也。昭公國小而迫﹐無法以自守﹐好奢而任小人﹐將無所依焉。○蜉蝣﹐上音浮﹐下音由﹐渠略也。國小﹐一本作「昭公國小而迫」。案《鄭譜》云「昭公好奢而任小人﹐曹之變風始作。」此詩箋云「諭昭公之朝。」是《蜉蝣》爲昭公詩也。《譜》又云《蜉蝣》至《下泉》四篇﹐共公時作。今諸本此序多無「昭公」字﹐崔《集注》本有﹐未詳其正也。

﹝疏﹞「《蜉蝣》三章﹐章四句」至「依焉」。○正義曰﹕作《蜉蝣》詩者﹐刺奢也。昭公之國旣小﹐而迫脇於大國之間﹐又無治國之法以自保守﹐好爲奢侈而任用小人﹐國家危亡無日﹐君將無所依焉﹐故君子憂而刺之也。好奢而任小人者﹐三章上二句是也。將無所依﹐下二句是也。三章皆刺好奢﹐又互相見。首章言「衣裳楚楚」﹐見其鮮明。二章言「采采」﹐見其眾多。卒章言「麻衣」﹐見其衣體。卒章「麻衣」﹐是諸侯夕時所服﹐則首章是朝時所服及其餘衣服也。二章言眾多﹐見其上下之服皆眾多也。首章言「蜉蝣之羽」﹐二章言「之翼」﹐言有羽翼而己﹐不言其美。卒章乃言其色美﹐亦互以爲興也。

蜉蝣之羽﹐衣裳楚楚。興也。蜉蝣﹐渠略也﹐朝生夕死﹐猶有羽翼以自修飾。楚楚﹐鮮明貌。箋云﹕興者﹐諭昭公之朝﹐其羣臣皆小人也。徒整飾其衣裳﹐不知國之將迫脇﹐君臣死亡無日﹐如渠略然。○楚楚﹐如字﹐《說文》作「﹤黹虘﹥々」﹐云「會五采鮮色也」。渠﹐本或作「蟝」﹐音同﹐其居反﹔略﹐本或作「」﹐音同﹐沈云「二字並不施虫。」是也。朝﹐直遙反﹐下皆同﹔一讀下朝夕字﹐張遙反。

心之憂矣﹐於我歸處。箋云﹕歸﹐依歸。君當於何依歸乎﹖言有危亡之難﹐將無所就往。○難﹐乃旦反。

﹝疏﹞「蜉蝣」至「歸處」。○正義曰﹕言蜉蝣之虫﹐有此羽翼﹐以興昭公君臣有此衣裳楚楚也。蜉蝣之小虫﹐朝生夕死﹐不知己之性命死亡在近﹐有此羽翼以自修飾﹐以興昭公之朝廷皆小人﹐不知國將迫脇﹐死亡無日﹐猶整飾此衣裳以自修絜。君任小人﹐又奢如是﹐故將滅亡。詩人之言﹐我心緒爲之憂矣。此國若亡﹐於我君之身當何所歸處乎﹖○傳「蜉蝣」至「明貌」。○正義曰﹕《釋虫》云「蜉蝣﹐渠略。」舍人曰「蜉蝣﹐一名渠略﹐南陽以東曰蜉蝣﹐梁﹑宋之間曰渠略。」孫炎曰「《夏小正》云﹕『蜉蝣﹐渠略也﹐朝生而暮死。』」郭璞曰「似蛣蜣﹐身狹而長﹐有角﹐黃黑色。叢生糞土中﹐朝生暮死。豬好啖之。」陸機《疏》云「蜉蝣﹐方土語也﹐通謂之渠略﹐似甲虫﹐有角﹐大如指﹐長三四寸﹐甲下有翅﹐能飛。夏月陰雨時﹐地中出。今人燒炙啖之﹐美如蟬也。「樊光謂之糞中蠍虫﹐隨陰雨時爲之﹐朝生而夕死。定本亦云「渠略」﹐俗本作「渠螻」者﹐誤也。○箋「興者」至「渠略」。○正義曰﹕以序云「任小人」﹐故云其羣臣皆小人耳。其實此言衣裳楚楚﹐亦刺昭公之身﹐非獨刺小人也。何則﹖卒章「麻衣」謂諸侯之身夕服深衣﹐則知此章衣裳亦有君之衣裳。以蜉蝣朝生夕死﹐故知諭國將迫脇﹐死亡無日。

蜉蝣之翼﹐采采衣服。采采﹐眾多也。

﹝疏﹞傳「采采﹐眾多」。○正義曰﹕以《捲耳》《芣苡》言「采采」者﹐眾多非一之辭﹐知此「采采」亦爲眾多。「楚楚」於「衣裳」之下﹐是爲衣裳之貌。今「采采」在「衣服」之上﹐故知言多有衣服﹐非衣裳之貌也。

心之憂矣﹐於我歸息。息﹐止也。

蜉蝣掘閱﹐麻衣如雪。掘閱﹐容閱也。如雪﹐言鮮絜。箋云﹕掘閱﹐掘地解﹐謂其始生時也。以解閱諭君臣朝夕變易衣服也。麻衣﹐深衣。諸侯之朝朝服﹐朝夕則深衣也。○掘﹐求勿反。閱音悅。解音蟹﹐下同。

心之憂矣﹐於我歸說。箋云﹕說猶捨息也。○說音稅﹐協韻如字。

﹝疏﹞「蜉蝣」至「歸說」。○正義曰﹕蜉蝣之虫﹐初掘地而出﹐皆解閱﹐以興昭公羣臣皆麻衣鮮絜如雪也。蜉蝣之虫﹐朝生夕死﹐掘地而出﹐甚解閱﹐後又生其羽翼﹐爲此修飾﹐以興昭公君臣不知死亡無日﹐亦朝夕變易衣服而爲修飾也。君旣任小人﹐又好奢如是﹐故君子憂之﹐言我心爲之憂矣。此國若亡﹐於我君之身當何所歸依而說捨乎﹖言小人不足依恃也。○傳「掘閱」至「鮮絜」。○正義曰﹕此虫土裏化生。閱者﹐悅懌之意。掘閱者﹐言其掘地而出﹐形容解閱也。麻衣者﹐白布衣。如雪﹐言甚鮮絜也。○箋「掘地」至「深衣」。○正義曰﹕定本云「掘地解閱﹐謂開解而容閱」﹐義亦通也。上言羽翼﹐謂其成虫之後。此掘閱﹐舉其始生之時。虫以朝夕容貌不同﹐故知諭君臣朝夕變易衣服也。言麻衣﹐則此衣純用布也。衣裳卽布﹐而色白如雪者﹐謂深衣爲然﹐故知麻衣是深衣也。鄭又自明己意﹐所以知麻是布深衣者﹐以諸侯之朝夕則深衣故也。《玉藻》說諸侯之禮云「夕深衣﹐祭牢肉。」是諸侯之服夕深衣也。深衣﹐布衣﹐升數無文也。《雜記》云「朝服十五升。」然則深衣之布亦十五升矣﹐故《間傳》云「大祥素縞麻衣」﹐注云「麻衣﹐十五升﹐布深衣也。純用布﹐無采飾。」是鄭以深衣之布爲十五升也。彼是大祥之服﹐故云「無采飾」耳。而《禮記﹟深衣》之篇說深衣之制云「孤子衣純以素。非孤子者﹐皆不用素純。」此諸侯夕服當用十五升布深衣﹐而純以采也。以其衣用布﹐故稱麻耳。案《喪服記》﹕「公子爲其母麻衣﹐縓緣。」注云「麻衣者﹐小功布深衣。」引詩云「麻衣如雪。」若深衣用十五升布爲﹐而彼注以麻衣爲小功布者﹐以大功章云「公之庶昆弟爲其母。」言公之昆弟﹐則父卒矣。父卒爲母大功﹐父在之時﹐𨿽不在五服之例﹐其縷粗細宜降大功一等﹐用小功布深衣。引此者﹐證麻衣是布深衣耳﹐不謂此言麻衣﹐其縷亦如小功布也。

《蜉蝣》三章﹐章四句。

《候人》﹐刺近小人也。共公遠君子而好近小人焉。○候人﹐官名。近﹐附近之近﹐下同。共音恭﹐下篇同。遠﹐於萬反﹐下注同。好﹐呼報反。

﹝疏﹞「《候人》四章﹐章四句」至「人焉」。○正義曰﹕首章上二句言其遠君子﹐以下皆近小人也。此詩主刺君近小人。以君子宜用而被遠﹐小人應疏而卻近﹐故經先言遠君子也。

彼候人兮﹐何戈與祋。候人﹐道路送賓客者。何﹐揭。祋﹐殳也。言賢者之官﹐不過候人。箋云﹕是謂遠君子也。○何﹐何可反﹐又音何。祋﹐都外反﹐又都律反。揭音竭﹐又其謁反。殳﹐市朱反。

彼其之子﹐三百赤芾。彼﹐彼曹朝也。芾﹐韠也。一命縕芾黝珩﹐再命赤芾黝珩﹐三命赤芾蔥珩。大夫以上赤芾乘軒。箋云﹕之子﹐是子也。佩赤芾者三百人。○其音記﹐下皆同。芾音弗﹐祭服謂之芾﹐沈又甫味反。朝﹐直遙反﹐下「在朝」同。縕﹐音溫﹐何烏本反﹐赤黃之色。黝﹐於糾反﹐黑色。珩音衡。以上﹐時掌反。

﹝疏﹞「彼候」至「赤芾」。○正義曰﹕言共公疏遠君子。曹之君子正爲彼候迎賓客之人兮﹐荷揭戈與祋在於道路之上。言賢者之官﹐不過候人﹐是遠君子也。又親近小人﹐彼曹朝上之子三百人皆服赤芾﹐是其近小人也。諸侯之制﹐大夫五人。今有三百赤芾﹐愛小人過度也。○傳「候人」至「候人」。○正義曰﹕《夏官》序云「候人﹐上士六人﹐下士十有二人﹐史六人﹐徒百有二十人。」注云「候人﹐迎賓客之來者。」彼天子之官﹐候人是上士﹑下士﹐則諸侯之候人亦應是士。此說賢者爲候人﹐乃身荷戈祋﹐謂作候人之徒屬﹐非候人之官長也。天子候人之徒百二十人﹐諸侯候人之徒數必少於天子。賢者之身﹐充此徒中之一員耳。其職云「候人各掌其方之道治﹐與其禁令﹐以設候人。」注云「禁令﹐備姦寇也。以設候人者﹐選士卒以爲之。」引此詩云「彼候人兮﹐何戈與祋。」言以設候人﹐是其徒亦名爲候人也。鄭言選士卒爲之﹐卽引此詩﹐明知此詩所陳﹐是彼候人之士卒者。若居候人之職﹐則是官爲上士﹐不宜身荷戈祋﹐不得刺遠君子。以此知賢者所爲﹐非候人之官長也。其職又云「若有方治﹐則帥而致於朝。及歸﹐送之於境。」注云「方治﹐其方來治國事者也。《春秋傳》曰『晉欒盈過周﹐王使候人出諸轘轅。』是其送之也。」官以候迎爲名﹐有四方來者則致之於朝﹐歸則送之於境﹐以是知候人是道路送迎賓客者。案《秋官﹟環人》﹕「掌送迎邦國之賓客﹐以路節達諸四方。」又《掌訝》﹕「掌待賓客。有賓客至﹐逆於境爲前驅而入。及歸﹐送亦如之。」若候人主送迎賓客﹐而環人﹑掌訝又掌送迎賓客者﹐環人掌執節導引﹐使門關無禁﹔掌訝以禮送迎﹐詔贊進止﹔候人則荷戈兵防衛姦寇﹐𨿽復同是送迎﹐而職掌不同﹐故異官也。戈祋須人擔揭﹐故以荷爲揭也。《考工記﹟廬人》云「戈柲六尺有六寸﹐殳長尋有四尺。」戈﹑殳俱是短兵﹐相類故也。且祋字從殳﹐故知祋爲殳也。《說文》云「祋﹐殳也。」本刺遠君子﹐而舉候人﹐是作者之意言賢者之官不過候人也。賢者所作候人﹐乃是候人之士卒﹐言官者﹐以賢人宜爲大官。今在官任使﹐惟爲候人﹐故以官言之。○傳「彼彼」至「乘軒」。○正義曰﹕桓二年《左傳》云「衮﹑冕﹑黻﹑珽」﹐則芾是配冕之服。《易﹟困卦》「九五﹐困於赤芾」﹐知用享祀則芾服﹐祭祀所用也。《士冠禮》「陳服皮弁﹑素韠﹑玄端﹑爵韠」﹐則韠之所用﹐不施於祭服矣。《玉藻》說韠之制云「下廣二尺﹐上廣一尺﹐長三尺﹐其頸五寸﹐肩革帶博二寸。」《書傳》更不見芾之別制﹐明芾之形制亦同於韠﹐但尊祭服﹐異其名耳。言「芾﹐韠」者﹐以其形制大同﹐故舉類以曉人。其禮別言之﹐則祭服謂之芾﹐他服謂之韠﹐二者不同也。一命縕芾黝珩﹐再命赤芾黝珩﹐三命赤芾蔥珩﹐皆《玉藻》文。彼注云「玄冕爵弁服之韠﹐尊祭服﹐異其名耳。韍之言蔽也。縕﹐赤黃之間色﹐所謂韍也。珩﹐珮玉之珩也。黑謂之黝﹐靑謂之蔥。《周禮》公侯伯之卿三命﹐下大夫再命﹐上士一命。」然則曹爲伯爵大夫再命﹐是大夫以上皆服赤芾﹐於法又得乘軒﹐故連言之。定十三年《左傳》云「齊侯斂諸大夫之軒。」哀十五年傳稱衛太子謂渾良夫曰「苟使我入國﹐服冕乘軒。」是大夫乘軒也。閔二年傳稱齊桓公遺衛夫人以魚軒。以夫人乘軒﹐則諸侯亦乘軒﹐故云「大夫以上」也。傳因赤芾﹐遂言乘軒者﹐僖十八年《左傳》稱「晉文公入曹﹐數之以其不用僖負羈﹐而乘軒者三百人也﹐且曰獻狀」。杜預云「軒﹐大夫之車也。言其無徳而居位者﹐多故責其功狀。」彼正當共公之時﹐與此三百文同﹐故傳因言乘軒﹐以爲共公近小人之狀。

維鵜在梁﹐不濡其翼。鵜﹐洿澤鳥也。梁﹐水中之梁。鵜在梁﹐可謂不濡其翼乎﹖箋云﹕鵜在梁﹐當濡其翼﹐而不濡者﹐非其常也。以諭小人在朝亦非其常。○鵜﹐徒低反。洿音烏﹐一音火故反。

彼其之子﹐不稱其服。箋云﹕不稱者﹐言徳薄而服尊。○稱﹐尺證反﹐注同。

﹝疏﹞「維鵜」至「其服」。○毛以爲﹐維鵜鳥在梁﹐可謂不濡其翼乎﹖言必濡其翼。以興小人之在朝﹐可謂不亂其政乎﹖言必亂其政。彼其曹朝之子﹐謂卿大夫等﹐其人無徳﹐不能稱其尊服﹐言其終必亂國也。鄭上二句別義﹐具箋。○傳「鵜洿」至「翼乎」。○正義曰「鵜﹐洿澤」﹐《釋鳥》文。舍人曰「鵜﹐一名洿澤。」郭朴曰「今之鵜鶘也。好羣飛﹐入水食魚﹐故名洿澤﹐俗呼之爲淘河。」陸機《疏》云「鵜﹐水鳥﹐形如鶚而極大﹐喙長尺餘﹐直而廣﹐口中正赤﹐頷下胡大如數升囊。若小澤中有魚﹐便羣共杼水滿其胡而棄之﹐令水竭盡﹐魚陸地﹐乃共食之﹐故曰淘河。」以鵜是食魚之鳥﹐故知梁是水中之梁﹐謂魚梁也。○箋「鵜在」至「其常」。○正義曰﹕箋以經言「不濡其翼」﹐是怪其不濡﹐故知言非其常﹐以諭小人在朝亦非其常。

維鵜在梁﹐不濡其咮。咮﹐喙也。○咮﹐陟救反﹐徐又都豆反。喙﹐虛穢反﹐又尺稅反﹐又陟角反﹐鳥口也。

彼其之子﹐不遂其媾。媾﹐厚也。箋云﹕遂猶久也。不久其厚﹐言終將薄於君也。○媾﹐古豆反。

﹝疏﹞傳「媾﹐厚」。○正義曰﹕重昏媾者﹐以情必深厚﹐故媾爲厚也。

薈兮蔚兮﹐南山朝隮。薈﹑蔚﹐云興貌。南山﹐曹南山也。隮﹐升云也。箋云﹕薈蔚之小云﹐朝升於南山﹐不能爲大雨﹐以諭小人𨿽見任於君﹐終不能成其徳教。

婉兮孌兮﹐季女斯饑。婉﹐少貌。孌﹐好貌。季﹐人之少子也。女﹐民之弱者。○箋云﹕天無大雨﹐則歲不熟﹐而幼弱者饑﹐猶國之無政令﹐則下民困病。

﹝疏﹞「薈兮」至「斯饑」。○正義曰﹕薈兮蔚兮之小云﹐在南山而朝升﹐不能興爲大雨﹐以興小人在上位而見任﹐不能成其徳教。此接勢爲諭﹐天若無大雨﹐則歲穀不熟。婉兮而少﹐孌兮而好﹐季子少女幼弱者﹐斯必饑矣。以諭徳教不成﹐國無政令﹐則其民將困病矣。刺君近小人而病下民也。○傳「薈蔚」至「升云」。○正義曰﹕言南山朝隮﹐則有物從山上升也﹐必是云矣﹐故知「薈兮蔚兮」皆是云興之貌。詩人之作﹐自歌土風﹐故云「南山﹐曹南山也」。「隮﹐升」﹐《釋詁》文。定本及《集注》皆云「隮﹐升云也」。○箋「薈蔚」至「徳教」。○正義曰﹕以經惟言云興﹐不言雨降﹐故知薈蔚云興者﹐是小云之興也。○傳「婉少」至「弱者」。○正義曰﹕以季女謂少女﹑幼子﹐故以婉爲少貌﹐孌爲好貌。《齊﹟甫田》亦云「婉兮孌兮」﹐而下句云「總角丱兮」﹐丱是幼稚﹐故傳以婉孌並爲少好貌。《野有蔓艸》云「淸揚婉兮」﹐思以爲妻﹐則非復幼稚﹐故以婉爲美貌。《采蘋》云「有齊季女」﹐謂大夫之妻﹐《車舝》云「思孌季女逝兮」﹐欲取以配王﹐皆不得有男在其間﹐故以季女爲少女。此言斯饑﹐當謂幼者並饑﹐非獨少女而已﹐故以季女爲人之少子﹑女子。皆觀經爲訓﹐故不同也。伯仲叔季﹐則季處其少。女比於男﹐則男彊女弱﹐不堪久饑﹐故詩言少女耳。定本云「季﹐人之少子。女﹐民之弱者」。○箋「天無」至「困病」。○正義曰﹕箋以此經輒言「斯饑」﹐文無致饑之狀﹐而上句取不雨爲諭﹐是因不雨爲興﹐故知此言歲穀不熟﹐則幼弱者饑﹐國無政令﹐則民困病。今定本直云「歲不熟」﹐無「穀」字。

《候人》四章﹐章四句。

《鳲鳩》﹐刺不壹也。在位無君子﹐用心之不壹也。○鳲音屍﹐本亦作「屍」。

﹝疏﹞「《鳲鳩》四章﹐章六句」至「不壹」。○正義曰﹕經云「正是四國」﹑「正是國人」﹐皆謂諸侯之身﹐能爲人長﹐則知此云「在位無君子」者﹐正謂在人君之位無君子之人也。在位之人旣用心不壹﹐故經四章皆美用心均壹之人﹐舉善以駁時惡。首章「其子七兮」﹐言生子之數。下章云「在梅」﹑「在棘」﹐言其所在之樹。見鳲鳩均壹養之﹐得長大而處他木也。鳲鳩常言「在桑」﹐其子每章異木﹐言子自飛去﹐母常不移也。

鳲鳩在桑﹐其子七兮。興也。鳲鳩﹐稭鞠也。鳲鳩之養其子﹐朝從上下﹐莫從下上﹐平均如一。箋云﹕興者﹐諭人君之徳﹐當均一於下也。以刺今在位之人不如鳲鳩。○稭﹐居八反﹐又音吉。鞠﹐居六反。莫音暮。下上﹐時掌反。淑人君子﹐其儀一兮。箋云﹕淑﹐善。儀﹐義也。善人君子﹐其執義當如一也。

其儀一兮﹐心如結兮。言執義一則用心固。

﹝疏﹞「鳲鳩」至「結兮」。○正義曰﹕言有鳲鳩之鳥﹐在於桑木之上爲巢﹐而其子有七兮。鳲鳩養之﹐能平均用心如壹。以興人君之徳﹐養其國人﹐亦當平均如壹。彼善人君子在民上﹐其執義均平﹐用心如壹。旣如壹兮﹐其心堅固不變﹐如裹結之兮。言善人君子能如此均壹﹐剌曹君用心不均也。○傳「鳲鳩」至「如一」。○正義曰「鳲鳩﹐稭鞠」﹐《釋鳥》文。鳲鳩之養七子也﹐旦從上而下﹐莫從下而上﹐其於子也平均如壹。蓋相傳爲然﹐無正文。○箋「淑﹐善」至「如一」。○正義曰「淑﹐善」﹐《釋詁》文。此美其用心均壹。均壹在心﹐不在威儀。以儀﹑義理通﹐故轉儀爲義。言善人君子﹐執公義之心﹐均平如壹。○傳「言執義一則用心固」。○正義曰﹕如結者﹐謂如不以散﹐如物之裹結﹐故言執義壹則用心固也。《素冠》云「我心蘊結」﹐又爲憂愁不散如裹結﹐與此同。

鳲鳩在桑﹐其子在梅。飛在梅也。

淑人君子﹐其帶伊絲。其帶伊絲﹐其弁伊騏。騏﹐騏文也。弁﹐皮弁也。箋云「其帶伊絲」﹐謂大帶也。大帶用素絲﹐有雜色飾焉。騏當作「﹤王綦﹥」﹐以玉爲之﹐言此帶弁者﹐刺不稱其服。○弁﹐皮彥反。騏音其﹐纂文也﹐《說文》作「﹤王綦﹥」﹐云「弁飾也﹐往往冒玉也。或亦作璂﹐音其。」稱﹐尺證反。

﹝疏﹞「鳲鳩」至「伊騏」。○毛以爲﹐言鳲鳩之鳥在桑﹐其子飛去在梅﹐以其平均養之﹐故得長大而飛去。以興人君之徳﹐亦能均壹養民﹐養民得成就而安樂。彼善人君子﹐執義如壹者﹐其帶維是絲爲之﹐其弁維作騏之文也。舉其帶﹑弁﹐言徳稱其服﹐故民愛之。刺曹君不稱其服﹐使民惡之。○鄭惟「其弁伊騏」﹐言皮弁之﹤王綦﹥﹐以玉爲之。餘同。○傳「騏﹐綦文。弁﹐皮弁」。○正義曰﹕馬之靑黑色者謂之騏。此字從馬﹐則謂弁色如騏馬之文也。《春官﹟司服》﹕「凡兵事韋弁服﹐視朝皮弁服。凡田冠弁服﹐凡弔事弁絰服。」則弁類多矣。知此是皮弁者﹐以其韋弁以卽戎﹐冠弁以從禽﹐弁絰又是弔凶之事﹐非諸侯常服也﹐且不得與絲帶相配﹐惟皮弁是諸侯視朝之常服。又朝天子亦服之。作者美其徳能養民﹐舉其常服﹐知是皮弁。○箋「其帶」至「其服」。○正義曰﹕《玉藻》說大帶之制云「天子素帶朱裏終辟。諸侯素帶終辟。大夫素帶辟垂。士練帶率下辟。」是大夫以上﹐大帶用素﹐故知「其帶伊絲」﹐謂大帶用素絲﹐故言絲也。《玉藻》又云「雜帶﹐君朱綠﹐大夫玄華﹐士緇辟。」是其有雜色飾焉。《夏官﹟弁師》云「王之皮弁﹐會五采玉﹤王綦﹥。」注云「會﹐逢中也。﹤王綦﹥﹐結也。皮弁之逢中﹐每貫結五采玉以爲飾﹐謂之綦。」引此詩云「其弁伊綦。」又云「諸侯及孤卿大夫之皮弁﹐各以其等爲之。」注云「皮弁﹐侯伯綦飾七﹐子男綦飾五﹐玉用三采。」如彼《周禮》之文﹐諸侯皮弁有綦玉之飾。此云「其弁伊騏」﹐知騏當作「﹤王綦﹥」﹐以玉爲之。以此故易傳也。孫毓云「皮弁之飾﹐有玉﹤王綦﹥而無綦文。綦文非所以飾弁。箋義爲長。」若然﹐《顧命》云「四人騏弁執戈。」注云「靑黑曰騏。」不破騏字爲玉綦者﹐以《顧命》之文﹐於「四人騏弁」之下﹐每云「一人冕」﹐身服冕則是大夫也。於「四人騏弁」之上﹐云「二人爵弁執惠」﹐身服爵弁﹐則是士也。於「爵弁」之下﹐次云「騏弁」﹐明亦是士。《弁師》之文﹐上云「孤卿大夫之皮弁﹐各以其等爲之」﹐不言士之皮弁﹐則士之皮弁無﹤王綦﹥飾矣﹐故《弁師》注云「士之皮弁之會無結飾。」以士之皮弁無玉綦飾﹐故知《顧命》士之騏弁﹐正是弁作靑黑色﹐非綦玉之皮弁矣。禮無騏色之弁﹐而《顧命》有之者﹐以新王卽位﹐特設此服﹐使士服此騏弁﹐執兵衛王。玉綦﹐常服也。此言諸侯常服﹐故知騏當作﹤王綦﹥﹐說善人君子而言此帶弁者﹐以善人能稱其服﹐刺今不稱其服也。

鳲鳩在桑﹐其子在棘。淑人君子﹐其儀不忒。忒﹐疑也。○忒﹐他得反。

﹝疏﹞傳「忒﹐疑」。○正義曰﹕《釋言》文。執義如一﹐無疑貳之心。

其儀不忒﹐正是四國。正﹐是也。箋云﹕執義不疑﹐則可爲四國之長。言任爲侯伯。○長﹐張丈反﹐下同。任音壬。

﹝疏﹞箋「執義」至「侯伯」。○正義曰﹕傳言「正﹐長」﹐《釋訓》文。非爲州牧﹐不得爲四國之長﹐故任爲侯伯也。僖元年《左傳》曰「凡侯伯﹐救患﹑分災﹑討罪﹐禮也。」是諸侯之長﹐侯伯也。

鳲鳩在桑﹐其子在榛。淑人君子﹐正是國人。正是國人﹐胡不萬年。箋云﹕正﹐長也。能長人﹐則人欲其壽考。○榛﹐側巾反﹐木名也。又仕巾反﹐《字林》云「木叢生也。」《字林》榛木之字從辛木﹐云「似梓﹐實如小栗﹐音壯巾反。」

《鳲鳩》四章﹐章六句。

《下泉》﹐思治也。曹人疾共公侵刻下民﹐不得其所﹐憂而思明王賢伯也。。○思治﹐直吏反。刻音克。

﹝疏﹞「《下泉》四章﹐章四句」至「賢伯」。○正義曰﹕此謂思上世明王賢伯治平之時﹐若有明王賢伯﹐則能督察諸侯﹐共公不敢暴虐﹐故思之也。上三章皆上二句疾共公侵刻下民﹐下二句言思古明王。卒章思古賢伯。上三章說共公侵刻﹐而思古明王能紀理諸侯﹐使之不得侵刻。卒章言賢伯勞來諸侯﹐則明王亦能勞來諸侯﹐互相見。

洌彼下泉﹐浸彼苞稂。興也。洌﹐寒也。下泉﹐泉下流也。苞﹐本也。稂﹐童梁。非漑艸﹐得水而病也。箋云﹕興者﹐諭共公之施政教﹐徒困病其民。稂當作「涼」﹐涼艸﹐蕭蓍之屬。○洌音列。浸﹐本作「浸」﹐子鴆反。稂音郎﹐徐又音良。漑﹐古愛反。蓍音屍。

愾我寤嘆﹐念彼周京。箋云﹕愾﹐嘆息之意。寤﹐覺也。念周京者﹐思其先王之明者。○愾﹐苦愛反﹐嘆息也﹐《說文》云「大息也。」音火旣反。覺音教。

﹝疏﹞「洌彼」至「周京」。○正義曰﹕洌然而寒者﹐彼下流之泉﹐浸彼苞稂之艸。稂非灌漑之艸﹐得水則病﹐以諭共公之政教甚酷虐於民﹐下民不堪侵刻﹐遭之亦困病。民旣困病﹐思古明王﹐愾然我寢寐之中﹐覺而嘆息﹐念彼周室京師之明王。言時有明王﹐則無此困病也。○鄭惟稂艸有異﹐其文義則同。○傳「洌寒」至「而病」。○正義曰﹕《七月》云「二之日栗洌」﹐字從冰﹐是遇寒之意﹐故爲寒也。《釋水》云「沃泉縣出。縣出﹐下出也。」李巡曰「水泉從上澑下出。」此言「下泉」謂「泉下流」﹐是《爾雅》之沃泉也。《易》稱「系於苞桑」﹐謂桑本也。泉之所浸﹐必浸其根本﹐故以苞爲本。「稂﹐童梁」﹐《釋艸》文。舍人曰「稂﹐一名童梁。」郭朴曰「莠類也。」陸機《疏》云「禾秀爲穗而不成﹐崱嶷然﹐謂之童梁。今人謂之宿田翁﹐或謂宿田也。《大田》云『不稂不莠』﹐《外傳》曰『馬不過稂莠』﹐皆是也。」此稂是禾之秀而不實者﹐故非灌漑之艸﹐得水而病。○箋「興者」至「之屬」。○正義曰﹕以序云「侵刻下民」﹐故諭困病下民也。箋以苞稂則是童梁﹐爲禾中別物﹐作者當言浸禾﹐不應獨舉浸稂﹐且下章蕭﹑蓍皆是野艸﹐此不宜獨爲禾中之艸﹐故易傳以爲「稂當作涼。涼艸﹐蕭蓍之屬」。《釋艸》不見艸名涼者﹐未知鄭何所據。○箋「愾嘆」至「明者」。○正義曰﹕《祭義》說祭之事云「周旋出戶﹐愾然而聞乎嘆息之聲。」是愾爲嘆息之意也。序云「思明王」﹐故知念周京是思先王之明者。周京與京師﹐一也﹐因異章而變文耳。周京者﹐周室所居之京師也。京周者﹐京師所治之周室也。桓九年《公羊傳》云「京師者何﹖天子之居也。京者何﹖大也。師者何﹖眾也。天子之居﹐必以『大』﹑『眾』言之。」是說天子之都名爲京師也。

洌彼下泉﹐浸彼苞蕭。蕭﹐蒿也。○蒿﹐好刀反。愾我寤嘆﹐念彼京周。

洌彼下泉﹐浸彼苞蓍。蓍﹐艸也。愾我寤嘆﹐念彼京師。

芃芃黍苗﹐陰雨膏之。芃芃﹐美貌。○芃﹐薄工反﹐又薄雄反。膏﹐古報反。

四國有王﹐郇伯勞之。郇伯﹐郇侯也。諸侯有事﹐二伯述職。箋云﹕有王﹐謂朝聘於天子也。郇侯﹐文王之子﹐爲州伯﹐有治諸侯之功。

﹝疏﹞「芃芃」至「勞之」。○正義曰﹕言芃芃然盛者﹐黍之苗也。此苗所以得盛者﹐由上天以陰雨膏澤之故也。以興四方之國﹐有從王之事﹐所以得治者﹐由有郇國之侯爲伯﹐以恩徳勞來之故也。今無賢伯﹐致曹國之不治﹐故思之。○鄭惟說伯有異﹐其文義則同。○傳「郇伯」至「述職」。○正義曰﹕以經言郇伯﹐嫌是伯爵﹐故言「郇伯﹐郇侯也」。知郇爲侯爵者﹐定四年《左傳》祝鮀說文王之子﹐惟言曹爲伯﹐明自曹以外﹐其爵皆尊於伯﹐故知爵爲侯也。諸侯有事﹐二伯述職﹐謂東西大伯﹐分主一方﹐各自述省其所職之諸侯者﹐昭五年《左傳》云「小有述職﹐大有巡功。」服虔云「諸侯適天子曰述職。」謂六年一會王官之伯﹐命事考績述職之事也。○箋「有王」至「之功」。○正義曰﹕莊二十三年《左傳》曰「諸侯有王﹐王有巡守。」巡守是天子巡省諸侯﹐則知有王是諸侯朝聘天子。思古明王賢伯也﹐言諸侯朝聘天子者﹐若上有明王﹐下有賢伯﹐則諸侯以時朝聘﹐善惡則有黜陟之義。《大司馬》「掌九伐之法﹐正邦國。賊賢害民則伐之。」爾時諸侯必不敢暴虐。今由無明王賢伯﹐不復朝聘。共公侵刻下民﹐無所畏憚﹐故思治世有朝聘之時也。僖二十四年《左傳》說富辰稱『畢﹑原﹑酆﹑郇﹐文之昭也」﹐知郇伯是文王之子也。時爲州伯﹐有治諸侯之功﹐謂爲牧下二伯﹐治其當州諸侯也。易傳者﹐以經﹑傳考之﹐武王﹑成王之時﹐東西大伯惟有周公﹑召公﹑大公﹑畢公爲之﹐無郇侯者﹐知爲牧下二伯也。

《下泉》四章﹐章四句。

曹國四篇﹐十五章﹐六十八句。

卷八八之一

卷八八之一

◎豳七月詁訓傳第十五

○陸曰﹕豳者﹐戎狄之地名也。夏道衰﹐后稷之曾孫公劉自邰而出居焉。其封域在雍州岐山之北﹐原隰之野﹐於漢屬右扶風郇邑。周公遭流言之難﹐居東都﹐思公劉﹑大王爲豳公﹐憂勞民事﹐以此敍己志而作《七月》《鴟鴞》之詩。成王悟而迎之﹐以致太平﹐故大師述其詩爲豳國之風焉。

豳譜豳者﹐后稷之曾孫曰公劉者﹐自邰而出﹐所徙戎狄之地名﹐今屬右扶風栒邑。○正義曰﹕《周本紀》云「后稷卒﹐子不窋立。卒﹐子鞠陶立。率﹐子公劉立。」是公劉爲后稷之曾孫也。《生民》云「卽有邰家室。」《本紀》云「舜封后稷於邰。」公劉因封不攺﹐故知公劉自邰而出也。《公劉》之篇說公劉爲狄迫逐而徙居﹐經云「度其夕陽﹐豳居允荒。」《本紀》稱公劉在戎狄閒﹐知豳是戎狄之地名也。《漢書﹟地理誌》云「右扶風郇邑縣有豳鄕﹐《詩﹟公劉》所邑。」是漢時屬扶風郇邑也。言自邰而出者﹐杜預云「豳在新平漆縣東北﹐邰今始平武功縣所治釐城是也。邰近而豳遠﹐從內出外﹐故言出。」○公劉以夏后大康時失其官守﹐竄於此地﹐猶修后稷之業﹐勤卹愛民﹐民咸歸之﹐而國成焉。○正義曰﹕《國語》云「昔我先世後稷﹐以服事虞﹑夏。及夏之衰﹐棄稷弗務。我先王不窋用失其官﹐而自竄於戎狄之間。」韋昭云「豳西近戎﹐北近狄。」《周本紀》亦云「不窋奔戎狄之間」。此云公劉竄於此地者﹐案此《公劉》之篇說公劉遷豳事皆詳悉﹐自邰徙豳﹐必從公劉始矣。蓋不窋之時已竄豳地﹐尙往來邰國﹐至公劉而盡以邰民遷之也。《本紀》云「公劉卒﹐子慶節立﹐國於豳。」是也。定國於豳﹐自公劉始也。韋昭注《國語》﹐以爲不窋當大康之時﹐公劉乃不窋之孫﹐不應亦當大康之世。而此云公劉以大康時失官守者﹐《周語》止云夏之衰也﹐不言始衰之主。《書序》云「大康失邦」﹐則夏后之衰自大康爲始﹐故系大康言之。其實公劉適豳﹐不當大康之世﹐鄭據《外傳》之文﹐取不窋之事以爲說耳。《本紀》云「公劉𨿽在戎狄間﹐復修后稷之業﹐民賴其慶。百姓懷之。周道之興﹐自此始也。」又《公劉》之篇具述公劉居豳愛民之事﹐是民歸之而成國也。其封域在《禹貢》雍州岐山之北﹐原隰之野。○正義曰﹕《禹貢》雍州云「荊岐旣旅﹐原隰厎績。」是岐山﹑原隰屬雍州也。大王始入﹐居岐之陽﹐明豳在岐山之北。《公劉》之篇說公劉居豳﹐度其原隰以治田﹐是豳居原隰之野。

至商之末世﹐大王又避戎狄之難﹐而入處於岐陽﹐民又歸之。○正義曰﹕《詩﹟綿》傳及《書傳略說》皆有其事。○公劉之出﹐大王之入﹐𨿽有其異﹐由有事難之故﹐皆能守后稷之教﹐不失其徳。○正義曰﹕《本紀》云「公劉復修后稷之業。古公復修后稷﹑公劉之業。」是皆能守后稷之教﹐不失其徳也。《旱麓序》云「周之先祖﹐世修后稷﹑公劉之業。」而鄭獨言公劉﹑大王者﹐以周公之作《七月》﹐主意於此二人﹐故特言之。

成王之時﹐周公避流言之難﹐出居東都二年。○正義曰﹕《金縢》云「武王旣喪﹐管叔及其羣弟流言於國曰﹕『公將不利於孺子。』周公乃告二公曰﹕『我之弗辟﹐無以告我先王。』周公居東二年﹐則罪人斯得。」是周公避流言之模仚出居東都二年也。《金縢》直云「居東」﹐不言「東都」。周公避居﹐固當不出畿內﹐自然在東都。於時實未爲都﹐而云都﹐據後營洛而言之耳。周公在東﹐實出入三年。言二年﹐順《金縢》之成文。思公劉﹑大王居豳之職﹐憂念民事至苦之功﹐以比序己志。○正義曰﹕此釋作《七月》之意也。以公劉遭夏人之亂﹐大王有戎狄之難﹐或出或入。其居豳之時﹐教民以蠶農爲務﹐使衣食充足﹐憂念民事﹐有至苦之功。由其積徳勤民﹐子孫卒成王業。周公旣出居東都﹐恐王業毀壞﹐亦憂念民事﹐庶成周道。其意與公劉﹑大王之志同﹐不得自言己身憂國之心矣。無以發明己志﹐故作《七月》之詩﹐仰陳公劉﹑大王﹐以比己身﹐序己志。知周公之作《七月》﹐其意必如此者﹐以序云「周公遭變故﹐陳先公風化之所由﹐致王業之艱難。」言遭變﹐是遭流言乃作也。襄二十九年《左傳》季札見歌《豳》﹐曰「美哉﹐樂而不淫﹐其周公之東乎﹗」明在東都作之也。《七月》之詩﹐非刺成王﹐非美成王﹐無故說先公之風化﹐陳王業之艱難﹐則是思念先公﹐用以比序己志也。本詩周公所作﹐大師題之曰《豳》﹐明其然矣。而先公在豳﹐凡經十世﹐知惟念公劉﹑大王者﹐以公劉初居豳之主﹐大王終去豳之君﹐俱是先公之俊﹐皆有事難之故。周公身遭事難﹐追念處豳先君﹐明是念其俊者﹐故知周公所念﹐念此二人。若然﹐大王旣遭事難﹐能守后稷之教﹐乃在居岐之後。周公思居豳之事﹐知其亦念大王者﹐《綿》篇說大王之徳云「民之初生﹐自土沮漆。」言居豳之時﹐得民之意﹐民戀其徳﹐故與俱遷。明知思念豳事﹐其意亦及大王也。鄭於上句言周公居東二年﹐此句說其作詩之意﹐欲明《七月》之作﹐在此二年之中。因《尙書》有二年之文﹐故言之耳。非謂居東二年﹐始作《七月》也。何則﹖序云「周公遭變」卽作﹐不應坐度二年﹐方始爲詩。《七月》之作﹐當是初出之年也。

後成王迎之反之﹐攝政﹐致大平。其出入也﹐一徳不回﹐純似於公劉﹑太王之所爲。大師大述其志﹐主意於豳公之事﹐故別其詩以爲豳國變風焉。○正義曰﹕《金縢》云「惟朕小子其新逆。」是成王迎而反之﹐代成王治國政而致大平。其出居東都也﹐其入攝王政也﹐常守專一之徳﹐不有回邪﹐純似公劉﹑大王之所爲也。周公作詩之時﹐有自比二人之意。及其終得攝王政﹐其事又純似之。此詩用於樂官﹐當立題目﹐太師於是大述周公之志﹐以此《七月》詩主意於豳公之事﹐故別其詩﹐不合在周之風﹑雅﹐而以爲豳國之變風焉。此乃遠論豳公爲諸侯之政﹐周公陳之﹐欲以比序己志﹐不美王業之本﹐不得人周﹑召之正風也。又非刺美成王﹐不得入成王之正雅。周公﹐王朝卿士﹐不得專名一國。進退旣無所系﹐因其上陳豳公﹐故爲豳之變風。若所陳本非豳事﹐無由得系於豳。周公事若不似﹐於理亦不可系。此詩追述豳公﹐事又相似﹐故系之爲宜也。《春官﹟籥章》云「吹籥以歌《豳詩》。」則周制之前﹐已系豳矣。謂之變者﹐以其變風﹑變雅各述時之善惡﹐《七月》陳豳公之政﹐《東山》以下主述周公之徳﹐正是變詩美者﹐故亦謂之變風。《公劉》亦陳豳事﹐不系豳者﹐召康公陳公劉以戒成王﹐猶召穆公陳文王以傷大壞﹐主者意爲雅﹐不得列爲風也。《鴟鴞》以下﹐不陳豳事﹐亦系豳者﹐以《七月》是周公之事﹐旣爲《豳風》《鴟鴞》以下亦是周公之事﹐尊周公使專一國﹐故並爲《豳風》。故《鄭志》張逸問﹕「《豳﹟七月》專詠周公之徳﹐宜在雅﹐今在風﹐何﹖」答曰「以周公專爲一國﹐上冠先公之業﹐亦爲優矣﹐所以在風下﹐次於雅前﹐在於雅分﹐周公不得專之。」逸言「詠周公之徳」者﹐據《鴟鴞》以下發問也。鄭言「上冠先公之業」﹐謂以《七月》冠諸篇也。以先公之業冠周公之詩﹐故周公之徳系先公之業﹐於是周公爲優矣。次之風後﹑雅前者﹐言周公徳髙於諸侯﹐事同於王政﹐處諸國之後﹐不與諸國爲倫。次之小雅之前﹐言其近堪爲雅﹐使周公專有此善也。此《豳詩》七篇﹐《七月》《鴟鴞》是出居時作﹐其餘多在入攝政後。鄭以爲周公避居之初﹐是武王崩後三年﹐成王年十三也。居東二年﹐罪人斯得﹐成王年十四也。迎周公﹐反而居攝﹐成王年十五也。七年致政﹐成王年二十一也。故《金縢》注云﹕文王十五生武王﹐九十七而終﹐終時武王八十三矣。於文王受命爲七年﹐後六年伐紂﹐後二年有疾﹐疾瘳﹐後二年崩﹐崩時年九十三矣。周公以武王崩後三年出﹐五年秋反﹐而居攝四年作《康誥》﹐五年作《召誥》﹐七年作《洛誥》。伐紂至此﹐十六年也。作《康誥》時﹐成王年十八。《洛誥》時﹐年二十一也。卽政時﹐年二十二也。然則成王以文王終明年生也。是鄭辧武王崩及周公出入之事。知然者﹐案《大戴禮﹟文王世子篇》云「文王十三生伯邑考﹐十五生武王。」則武王之年﹐少於文王十四歲。《文王世子》云「文王九十七而終﹐武王九十三而終。」武王旣少文王十四歲﹐文王九十七而崩﹐知武王於時年八十三也。《書傳》云「文王受命七年而崩。」是文王崩時﹐受命七年。《尙書序》云「十有一年﹐武王伐殷﹐作《泰誓》。」案經《泰誓》上篇說武王觀兵時事﹐是受命十一年。《泰誓》下篇云「還歸二年﹐而後伐紂。」是伐紂之時受命十三年也。文王崩﹐至十三年始伐紂﹐是崩後六年也。《金縢》云「武王旣克商﹐二年﹐王有疾﹐弗豫。」是伐紂後二年有疾。從文王之崩至武王有疾﹐積八年矣。文王崩時﹐武王已八十三矣。至此﹐則九十一也。武王九十三而崩﹐故知瘳後二年崩也。知周公以武王崩後三年出者﹐禮﹐君薨﹐百官裛已而聽政於冢宰三年。定四年《左氏》云「周公爲太宰」﹐以右王室。周公旣爲太宰﹐武王初崩﹐總攝王政﹐自是常事。管﹑蔡不應流言﹐成王不應致疑。明是三年喪畢﹐周公不授王政﹐故流言耳。按《周書》武王以十二月崩﹐則崩後一年十二月期而練﹐二年十二月祥而祭除﹐崩後三年﹐管﹑蔡乃流言也。《金縢》云「管叔及其羣弟乃流言於國﹐周公乃告二公曰﹕『我之不辟﹐無以告我先王。』」是周公於流言之年﹐避位而出﹐是武王崩後三年也。《金縢》又云「周公居東二年﹐罪人斯得。」注云「罪人﹐周公之屬與知攝者。周公出﹐皆奔。二年盡爲成王所得。」言三年者﹐並數出年﹐是崩後四年也。又曰「於後﹐公乃爲詩。」注云「於二年後也。」上旣言二年﹐又別言「於後」﹐明是二年之後也。又曰「秋﹐大熟﹐未獲。」注云「秋﹐謂周公出二年之後明年秋也。」此秋文承於後之下﹐於後旣是二年之後﹐明此秋是二年之後﹐謂居東二年﹐武王崩後五年也。《金縢》云「秋﹐大熟﹐未獲」之下﹐卽云「惟朕小子其新逆」﹐是周公卽以其年反也。周公將攝﹐出避流言﹐今成王自新迎之﹐明其反卽居攝。武王崩後五年﹐卽是攝政之元年。《書傳》稱周公攝政﹐四年建侯衛﹐五年營成周﹐七年﹐致政成王。言建侯衛﹐是封衛侯。《康誥》論封衛之事﹐是四年作《康誥》也。《召誥》論營洛邑成周之事﹐是五年作《召誥》也。《洛誥》論致政成王之事﹐是七年作《洛誥》也。鄭言作《康誥》時成王年十八﹐作《洛誥》時二十一。然則成王以文王終明年生﹐所以知者﹐《書傳略說》云「天子太子年十八曰孟侯。孟侯者﹐於四方諸來朝﹐迎於郊。」注云「孟﹐迎也。」按《康誥》經云「王若曰孟侯」﹐則封康叔之時﹐成王年十八。《書傳》言周公攝政﹐四年建侯衛。據孟侯之文﹐知攝政四年﹐成王年十八。又攝政七年﹐成王年二十一也。逆而推之﹐則知成王於攝政元年年十五﹐周公出年年十三﹐武王崩年年十歲。計文王崩後十年﹐武王始崩﹐自然文王崩之明年生成王也。由此而驗之﹐故知成王年十三之時﹐周公初出居東二年。十四之時﹐罪人斯得。十五年之時﹐反而居攝也。此譜言居東二年﹐思公劉﹑太王以比序己志﹐則《七月》之作﹐在出居二年之中﹐不知其作之在何年﹐當在《鴟鴞》之前。《鴟鴞》之作﹐則在居東三年。《金縢》云「居東二年﹐罪人斯得。於後﹐公乃爲詩以貽王﹐名之曰《鴟鴞》。」旣言二年﹐別言於後﹐旣與罪人斯得別年﹐則上文居東二年﹐並初出之年爲二年﹐作詩之時爲三年。是周公居東三年﹐成王十五年之時作《鴟鴞》也。《伐柯序》云「刺朝廷之不知言。」刺朝廷﹐則是刺羣臣﹐不刺成王﹐宜在雷雨大風之後﹐啟金縢之前。知者﹐若在雷風之前﹐則王與羣臣悉皆未悟﹐不得獨刺羣臣。若啟金縢之後﹐則羣臣亦悟﹐無所復刺。故《伐柯》箋云「成王旣得雷雨大風之變﹐故迎周公。而朝廷羣臣猶惑於管﹑蔡之言﹐不知周公之聖徳﹐疑於成王迎之﹐是以刺之。」是鄭以《伐柯》爲旣得雷雨之後﹑金縢之前作也。《丸罭序》與《伐柯序》同刺朝廷之不知﹐首章言王欲迎周公﹐二章以下說迎之事﹐當是周公旣反而作也。《書傳》稱周公居攝一年救亂﹐二年克殷﹐三年踐奄。《多方》云「惟五月丁亥﹐王來自奄。」注云「奄國在淮夷之傍﹐周公居攝之時亦叛。王與周公徵之﹐三年滅之。自此而來歸。」然則周公之歸﹐在攝政三年。《東山》「勞歸士」之時﹐經云「自我不見﹐於今三年。」明周公以秋反而居攝﹐其年則東徵。三年而後歸。旣歸﹐乃大夫美之﹐作《東山》也。若然﹐周公以秋反而卽東徵﹐必是秋冬遣兵。而《東山》經云「倉庚於飛﹐熠燿其羽。」箋云「倉庚﹐仲春而鳴﹐嫁娶之候也。歸士始行之時﹐新合昏禮。」秋冬行而云「新合昏」者﹐周公悅勞歸士﹐言其新昏也﹐非是六軍之事皆新昏。設令發兵之前一二年爲昏﹐猶是新昏﹐不必以起兵之月始爲昏也。《破斧》經稱東徵﹐則是徵時之事﹐其作必是《東山》之前﹐未知定是何年。《狼跋序》云「美周公也。美不失其聖。」經云「公孫碩膚」﹐言周公遜遁去位﹐避成功也。案《書序》云召公爲保﹐周公爲師﹐相成王爲左右。周公致政之後﹐畱爲大師﹐是《狼跋》之作﹐在致政之後也。計此七篇之作﹐《七月》在先﹐《鴟鴞》次之。今《鴟鴞》次於《七月》﹐得其序矣。《伐柯》《九罭》與《鴟鴞》同年﹐《東山》之作在《破斧》之後﹐當於《鴟鴞》之下次《伐柯》《九罭》《破斧》《東山》﹐然後終以《狼跋》。今皆顚倒不次者﹐張融以爲簡札誤編﹐或者次詩不以作之先後。鄭所不說﹐未可明言。毛氏之意﹐傳訓不明﹐惟《鴟鴞》傳曰「寧亡二子﹐不可毀我周室。」二子謂管﹑蔡。以爲《鴟鴞》之詩爲管﹑蔡而作。然則毛解《金縢》之文﹐其意皆異於鄭。《金縢》云「武王旣喪﹐管叔及其羣弟流言於國﹐周公乃告二公曰﹕『我之不辟﹐無以告我先王。』周公居東二年﹐罪人斯得。於後﹐公乃爲詩以貽王﹐名之曰《鴟鴞》。」毛以《鴟鴞》爲管﹑蔡而作﹐則罪人斯得爲得管﹑蔡﹐周公居東爲東徵也。居東二年﹐旣爲徵伐﹐則我之不辟﹐當訓辟爲法﹐謂以法誅之﹐如是則毛氏之說周公無避居之事矣。但不知毛意以周公攝政爲是喪中卽攝﹐爲在除喪之後﹐此不明耳。王肅之說﹐祖述毛氏傳意﹐或如肅言。王肅《金縢》注云「文王十五而生武王﹐九十七而終﹐時受命九年﹐武王八十三矣。十三年伐紂﹐明年有疾﹐時年八十八矣。九十三而崩﹐以冬十二月﹐其明年稱元年。周公攝政﹐遭流言﹐作《大誥》。而東徵二年﹐克殷﹐殺管﹑蔡。三年而歸﹐制禮作樂。出入四年﹐至六年而成﹐七年營洛邑﹐作《康誥》《召誥》《洛誥》﹐致政成王。然則文王崩之年﹐成王已三歲。武王八十而後有成王﹐武王崩時﹐成王已十三。周公攝政七年﹐致政成王﹐年二十。」肅意所以然者﹐以《家語》武王崩時﹐成王年十三。故《古文尙書﹟武成》篇云「我文考文王﹐克成厥勛﹐誕膺天命﹐以撫方夏。惟九年﹐大統未集。」孔安國據此文以爲﹐文王受命九年而崩。其後劉歆﹑班固﹑賈逵皆亦同之。肅𨿽不見古文﹐以其先儒之言﹐必有所出。本從先儒﹐以爲文王受命九年而崩﹐依《大戴禮》﹐武王之年少文王十四歲﹐故亦同鄭爲文王崩時﹐武王年八十三也。受命九年﹐武王八十三﹐故至十三年伐紂﹐武王八十七也。《金縢》云「武王旣克殷﹐二年有疾」者﹐並數伐紂之年與疾年共爲二年﹐故云「伐紂明年有疾﹐時武王八十八也。」《禮記》云「武王九十三而終。」是爲伐紂後六年而崩也。《金縢》云「武王旣喪」﹐卽云「管﹑蔡流言﹐周公居東」﹐則是武王崩之後﹐管﹑蔡卽流言﹐周公卽東徵也。又《書序》云「武王崩﹐三監及淮夷叛。周公相成王﹐將黜殷命﹐作《大誥》。」言武王崩﹐三監叛﹐明武王崩後卽叛﹐周公卽徵可知。故以爲武王崩之明年稱元年﹐周公攝政﹐遭流言﹐作《大誥》而東徵也。《金縢》云「居東二年﹐罪人斯得」﹐故知二年而克殷﹐殺管叔也。《東山序》云「周公東徵﹐三年而歸。」《明堂位》稱周公踐天子之位六年﹐制禮作樂。故知三年歸﹐制禮作樂﹐至六年而成也。東徵實三年﹐《金縢》言二年者﹐王肅於彼注云「或曰《詩序》三年而歸﹐此言居東二年﹐其錯何也﹖曰﹕《書》言其罪人斯得之年﹐《詩》言其歸之年也。」知營洛邑﹐作《康誥》《召誥》皆在七年者﹐以《召誥》說營洛邑之事﹐《洛誥》說致政成王﹐治於新邑之事﹐明此二篇同是致政之年作也。《康誥》經云「惟三月哉生魄﹐周公初基﹐作新大邑於東國洛。」亦言洛邑之事﹐明與《召誥》同時﹐故知三篇皆七年作也。肅又云「然則文王崩之年﹐成王已三歲。致政時年二十。所以知者﹐以周公居攝七年而致政﹐明是二十成人﹐故致之耳。」致政之時﹐成王年二十﹐逆而推之﹐攝政元年年十四﹐武王崩年年十三﹐文王先武王十年而崩﹐是文王崩之年成王已三歲也。由此而驗之﹐則武王崩之明年﹐成王年十四。其年周公攝政﹐管﹑蔡流言﹐周公東徵之﹐作《七月》也。所以作《七月》者﹐王肅之意以爲﹐周公以公劉﹑太王能憂念民事﹐成此王業。今管﹑蔡流言﹐將絕王室﹐故陳豳公之徳﹐言己攝政之意﹐必是攝政元年作此《七月》。《左傳》季札見歌《豳》﹐曰「其周公之東乎﹗」則至東居乃作也。居東二年﹐旣得管﹑蔡﹐乃作《鴟鴞》。三年而歸﹐大夫美之﹐而作《東山》也。大夫旣美周公來歸﹐喜見天下平定﹐又追惡四國之破毀禮義﹐追刺成王之不迎周公﹐而作《破斧》《伐柯》《九罭》也。《伐柯序》云「刺朝廷之不知。」王肅云「朝廷﹐斥成王也。」肅又云「或曰﹕『《東山》旣歸之詩﹐而朝廷不知﹐猶在下﹐何﹖』曰﹕『同時之作。《破斧》惡四國﹐而其辭曰「周公東徵﹐四國是皇。」猶追而刺之﹐所以極美周公。』」是肅意以《破斧》《伐柯》《九罭》作在《東山》之後﹐故編《東山》於前也。《狼跋》美周公。遠則四國流言﹐近則成王不知﹐進退有難﹐而不失其聖﹐當是三年歸後﹐天下太平﹐然後美其不失其聖耳。最在後作﹐故以爲終。此則王肅義耳﹐未知傳意必然以否。其讖緯史傳言「文王受命七年而崩」﹐又言「周公攝政﹐四年建侯衛﹐五年營成周」﹐及「大子十八稱孟侯」﹐此等皆肅所不信。

《七月》﹐陳王業也。周公遭變故﹐陳后稷先公風化之所由﹐致王業之艱難也。周公遭變者﹐管﹑蔡流言﹐辟居東都。○王業﹐於況反﹐又如字﹐下同。

﹝疏﹞「《七月》八章﹐章十一句」至「艱難」。○正義曰﹕作《七月》詩者﹐陳先公之風化﹐是王家之基業也。毛以爲﹐周公遭管﹑蔡流言之變﹐舉兵而東伐之。憂此王業之將壞﹐故陳后稷及居豳地之先公﹐其風化之所由﹐緣致此王業之艱難之事。先公遭難﹐乃能勤行風化﹐己今遭難﹐亦欲勤修徳教﹐所以陳此先公之事﹐將以比序己志。經八章﹐皆陳先公風化之事。此詩主意於豳之事﹐則所陳者﹐處豳地之先公公劉﹑大王之等耳﹐不陳后稷之教。今輒言后稷者﹐以先公修行后稷之教﹐故以後稷冠之。艱亦難也﹐但古人之語字重耳。《無逸》亦云「不知稼穡之艱難」﹐與此同也。鄭以爲﹐周公遭流言之變﹐避居東都﹐非徵伐耳。其文義則同。○箋「周公」至「東都」。○正義曰﹕變者﹐攺常之名。周公欲攝﹐管﹑蔡毀之﹐是於攝事變攺也。《金縢》云「管叔及其羣弟流言於國曰﹕『公將不利於孺子。』周公乃告二公曰﹕『我之不辟﹐我無以告我先王。』」卽云「居東二年」。是其避流言居東都也。流﹐謂水流﹐造作虛語﹐使人傳之如水之流然﹐故謂之流言。彼注云「管﹐國名。叔﹐字。封於管。羣弟﹐蔡叔﹑霍叔。武王崩﹐周公免喪服﹐意欲攝政。小人不知天命而非之﹐故流『公將不利於孺子』之言於京師。孺子﹐成王也。我今不避孺子而去﹐我先王以謙謙爲徳﹐我反有欲位之謗﹐無以告我先王。言愧無辭也。居東者﹐出處東國待罪﹐以須君之察己。」是說避居之意也。周公避居東都﹐史傳更無其事。古者避﹑辟扶亦反﹐譬﹑僻皆同作辟字﹐而借聲爲義。鄭讀辟爲避﹐故爲此說。案《鴟鴞》之傳言「寧亡二子」﹐則毛無避居之義﹐故毛讀辟爲辟。此八章皆是周公陳先公在豳教民﹐周備使衣食充足﹐寒暑及時﹐民奉上教﹐知其早晚﹐各自勸勉﹐以勤事業﹐故「同我婦子﹐饁彼南畝」﹐及「嗟我婦子﹐曰爲攺歲」。此述民人之志﹐非序先公號令之辭。首章陳人以衣食爲急﹐餘章廣而成之。計民之所用﹐食急於衣﹐宜先陳耕田之事。但耕種收斂﹐終年始畢﹐每事及時﹐然後能獲﹐則禦一年之饑﹐非時日之用。衣則不然﹐惟是寒月所須﹐又當及時營作﹐故「蠶月條桑」﹐「八月載績」。若此月不作﹐則寒時無衣﹐事之濟否﹐在此一月。偏急於衣﹐故首章上六句先陳人以衣褐爲急。「三之日」以下五句﹐陳人以谷食爲急﹐故陳人耕饁之事。人之爲衣﹐絲帛爲先﹐故二章言女功之始﹐養蠶之事。一章之中﹐而再言「春日」者﹐此章先言執筐養蠶﹐因論女心傷悲感物﹐但傷悲在蠶生之初﹐陳之於求桑之下﹐顚倒不順﹐故更本春日采繁﹐記傷悲之節﹐所以再言春日也。衣之所用﹐非絲卽麻。春旣養蠶﹐秋當緝績絲帛﹐染爲玄黃﹐乃堪衣用﹐故三章又陳女功自始至成也。三章旣言絲麻衣服﹐女功之正﹐故四章陳女功助﹐取皮爲裘﹐以助布帛。冬月衣裳𨿽具﹐又當入室避寒﹐故五章言將寒有漸﹐閉寒宮室。女功衣服之事旣終矣﹐乃說男女飲食之事。黍稷麻麥﹐男功之正﹐故六章先陳男功之助﹐七章言男功之正。首章已言耕田之事﹐故此章惟說收斂之事﹐所以成首章也。衣食已具﹐卒章乃言備暑藏冰﹐飲酒相樂﹐皆是先公憂民之風教。周公陳之﹐以比序己志﹐言己之憂民憂國﹐心亦然也。民之大命﹐在溫與飽﹐八章所陳﹐皆論衣服飲食。首章爲其總要﹐餘章廣而成之。首章上六句言寒當須衣﹐故二章﹑三章說養蠶緝績衣服之事以充之。首章下五句言耕稼飲食之始﹐故七章說治場納谷稼穡終事以充之。論衣則舉須衣之時﹐論食不言須食之時者﹐衣必寒時所須﹐故可舉寒爲戒﹔食則無一日而不須﹐不可言須食之時。諸言衣裳避寒之事﹐則引物記候﹔言飲食耕田之事﹐則不記時候﹐皆此意也。卒章說饗飲之禮﹐獨言「九月肅霜」者﹐饗飲之禮﹐必農隙乃爲﹐故言「肅霜」﹑「滌場」﹐以見農功之畢。若其餘飲食﹐則不得記時﹐故六章﹑七章無記時之事。絲麻布帛﹐衣服之常﹐故蠶績爲女功之正﹐皮裘則其助。四章箋云「時寒宜助女功」﹐言取皮爲裘﹐助女絲麻之功也。黍稷菽麥﹐飲食之常﹐故禾稼爲男功之正。菜果則其助﹐六章箋以郁薁及葵棗助男功﹐又云「瓜瓠之畜」﹐「助養農夫」﹐言取瓜瓠葵棗助男稼穡之功也。女功之助在四章﹐男功之助在六章者﹐二章﹑三章是女功之正﹐故四章爲婦功之助﹔七章是男功之正﹐故六章爲男功之助﹐欲令男女之功﹐正﹑助各自相近者也。女功之正﹐及秋而止﹐其助在伐一冬之月﹐事在正後﹐故在正後也。男功之正﹐冬初乃止﹐男功之助﹐在於夏秋﹐事在正前﹐故在正前也。又養蠶時節易過﹐恐失其時﹐殷勤言之﹐故二章﹑三章皆言養蠶之事。耕稼者﹐一年之事﹐非時月之功﹐民必趨時﹐不假深戒﹐首章已言其始﹐七章略言其終﹐不復說其芟耨蕓耕之事﹐故男功之正少﹐女功之正多也。絲麻之外﹐惟有皮裘﹐可衣者少﹔黍稷以外﹐果瓜之屬﹐可食者多﹐故男功之助多﹐女功之助少也。女功助在正後﹐故五章女功助下言女功畢。男功正在助後﹐故七章男功正下言男功畢。男功正後﹐猶有茅索之事﹔女功正後﹐不言有事。《孟子》稱冬至之後﹐女子相從夜績﹐則冬亦有績麻﹐但言不備耳。先公之教﹐急於衣食﹐四章之末﹐說田獵習戎﹐卒章之初﹐說藏冰禦暑﹐非衣食之事而言之者﹐廣述先公禮教具備也。閒於政事﹐然後饗燕﹐卒章說飲酒之事﹐得其次也。毛﹑鄭注𨿽小有異文﹐意則同。

七月流火﹐九月授衣。火﹐大火也。流﹐下也。九月霜始降﹐婦功成﹐可以授冬衣矣。箋云﹕大火者﹐寒暑之候也。火星中而寒暑退﹐故將言寒﹐先著火所在。一之日觱發﹐二之日栗烈﹐無衣無褐﹐何以卒歲﹖一之日﹐十之餘也。一之日﹐周正月也。觱發﹐風寒也。二之日﹐殷正月也。栗烈﹐寒气也。箋云﹕褐﹐毛布也。卒﹐終也。此二正之月﹐人之貴者無衣﹐賤者無褐﹐將何以終歲乎﹖是故八月則當績也。○觱音必﹐《說文》作「畢」。發音如字。栗烈並如字﹐《說文》作「﹤風利﹥颲」。褐音曷。

三之日於耜﹐四之日舉趾。同我婦子﹐饁彼南畝﹔田畯至喜。三之日﹐夏正月也。豳土晚寒﹐於耜﹐始修耒耜也。四之日﹐周四月也﹐民無不舉足而耕矣。饁﹐饋也。田畯﹐田大夫也。箋云﹕同﹐猶俱也。喜讀爲饎。饎﹐酒食也。耕者之婦子﹐俱以餉來至於南畝之中﹐其見田大夫﹐又爲設酒食焉﹐言勸其事﹐又愛其吏也。此章陳人以衣食爲急﹐餘章廣而成之。○耜音似。饁﹐炎輒反﹐野饋也﹐《字林》於劫反。畯音俊。喜﹐王申毛如字﹐鄭作「饎」﹐尺志反﹐下同。夏﹐戶雅反﹐下「染夏」﹑《夏小正》同。晚寒如字﹐謂晚節而气寒也。饋﹐其愧反。饟﹐式亮反。又爲﹐於僞反。

﹝疏﹞「七月」至「至喜」。○毛以爲﹐周公云﹕先公教民周備﹐民奉上命。於七月之中﹐有西流者﹐是火之星也﹐知是將寒之漸。至九月之中﹐云可以相授以冬衣矣。九月之中﹐若不授冬衣﹐則一之日有觱發之寒風﹐二之日有栗烈之寒气。此二日者﹐大寒之時﹐人之貴者無衣﹐賤者無褐﹐何以終其歲乎﹖故至八月則當績也。又豳人從君之教﹐三之日於是始修耒耜﹐四之日悉皆舉足而耕。俱時我耕者之婦子﹐奉饋食餉彼南畝之中耕作者。田畯來至﹐見其勤農事則歡喜也。豳公憂念民事﹐教之若此。周公言己憂民亦與之同﹐故陳之也。○鄭惟「田畯至喜」﹐言「田畯來至﹐農夫爲設酒食」爲異。餘同。○傳「火﹐大火」至「冬衣矣」。○正義曰﹕《春秋》昭十七年﹐「有星孛於大辰」﹐《公羊傳》曰「大辰者何﹖大火也。」哀十一年《左傳》曰「火伏而後蟄者畢﹐今火猶西流﹐司曆過也。」謂火下爲流﹐故云流下。言六月昏見而中﹐則流下也。可以授冬衣者﹐謂衣成而授之。○箋「大火」至「所在」。○正義曰﹕昭三年《左傳》張趯曰「火星中而寒暑退。」服虔云「火﹐大火心也。季冬十二月平旦正中在南方﹐大寒退﹐季夏六月黃昏火星中﹐大暑退。」是火爲寒暑之候事也。知此兩月昏﹑旦火星中者﹐《月令》季夏昏火星中。六月旣昏中﹐以衝反之﹐故十二月旦而中也。若然﹐六月之昏﹐火星始中。《堯典》云「日永星火﹐以正仲夏。」注云「司馬之職﹐治南嶽之事﹐得則夏气和。夏至之气﹐昏火星中。」所以五月得火星中者﹐《鄭志》孫皓問﹕「《月令》季夏火星中﹐前受東方之禮﹐盡以爲火星季夏中心也﹐不知夏至中星名。」答曰「日永星火﹐此謂大火也。大火次名東方之次﹐有壽星﹑大火﹑析木。三者﹐大火爲中﹐故《尙書》云﹐舉中以言焉。又每三十度有奇﹐非特一宿者也。季夏中火﹐猶謂指心火也。如此言中﹐則日永星火謂大火之次﹐非心星也。《堯典》四時言中星者﹐春夏交舉其次﹐言『星鳥』﹑『星火』﹐秋冬舉其宿﹐言『星虛』﹑『星昴』﹐故注云﹕『星鳥﹐鶉火之方。星火﹐大火之屬。虛﹐玄武中虛宿也。昴﹐白虎中宿也。』其東方﹑南方皆三次﹐鶉火﹑大火居其中。西方﹑北方俱七宿﹐虛星﹑昴星居其中。每時總舉一方﹐故指中宿與次而互言之耳。其實仲夏之月﹐大火之次亦未中也。」是鄭以日永星火大火之次與此火之心星別。○傳「一之」至「寒气」。○正義曰「一之日」﹑「二之日」﹐猶言一月之日﹑二月之日﹐故傳辧之言﹕一之日者﹐乃是十分之餘﹐謂數從一起而終於十﹐更有餘月﹐還以一二紀之也。旣解一二之意﹐又復指斥其「一之日者﹐周之正月」﹐謂建子之月也﹔「二之日」者﹐殷之正月﹐謂建丑之月也﹔下傳曰「三之日﹐夏之正月」﹐謂建寅之月也。正朔三而攺之。旣言三正事終﹐更復從周爲說﹐故言四之日﹐周之四月﹐卽是夏之二月﹐建卯之月也。此篇設文﹐自立一體。從夏之十一月﹐至夏之二月﹐皆以數配日而言之。從夏之四月﹐至於十月﹐皆以數配月而稱之。惟夏之三月﹐特異常例。下云「春日遲遲」﹐「蠶月條桑」﹐皆是建辰之月。而或日或月﹐不以數配﹐參差不同者﹐蓋以日月相對﹐日陽月陰﹐陽則生物﹐陰則成物。建子之月﹐純陰已過﹐陽气初動﹐物以牙蘗將生﹐故以日稱之。建巳之月﹐純陽用事﹐陰气已萌﹐物有秀實成者﹐故以月稱之。夏之三月﹐當陰陽之中﹐處生成之際﹐物生已極﹐不可以同前﹐不得言五之日。物旣未成﹐不可以類後﹐不得稱三月﹐故日月並言﹐而不以數配﹐見其異於上下。四章箋云「物成自秀葽始」﹐明以物成﹐故稱月也。稱月者﹐由其物成﹐知稱日由其物生也。若然﹐一之日﹑二之日言十之餘則可矣﹐而三之日﹑四之日者﹐乃是正月﹑二月﹐十數之初始﹐不以爲一二﹐而謂之三四者﹐作者理有不通﹐辭無所寄。若云一月﹑二月則羣生物未成﹐更言一之﹑二之則與前無別﹐以其俱是陽月﹐物皆未成﹐故因乘上數﹐謂之三﹑四﹐明其气相類也。《春秋﹟元命包》曰「周人以十一月爲正﹐殷人以十二月爲正﹐夏人以十三月爲正。」建寅之月﹐乃是十月之初﹐亦乘上以爲十三﹐與此同也。《四月》云「冬日烈烈﹐飄風發發」﹐以發是風﹐故知烈是气﹐故以觱發爲寒風﹐栗烈爲寒气。仲冬之月﹐待風乃寒﹔季冬之月﹐無風亦寒﹐故異其文。○箋「褐毛」至「當績」。○正義曰﹕毛布用毛爲布﹐今夷狄作褐﹐皆織毛爲之﹐賤者所服。「卒﹐終」﹐《釋詁》文。言此二正之月﹐大寒之時﹐無衣無褐﹐不可終歲﹐是故八月則當績衣﹐絲蠶爲重。箋不云蠶月則當蠶﹐而言八月則當績者﹐以此章先言流火﹐則是已見火流﹐於時蠶事已過﹐惟績可以當之。且下章蠶事﹐別言流火﹐故不以蠶事屬此。○傳「三之日」至「大夫」。○正義曰﹕於訓於﹐三之日於是始修耒耜。《月令》季冬﹐命農計耦耕事﹐修耒耜﹐具田器。孟春﹐天子躬耕帝籍。然則修治耒耜﹐當季冬之月﹐舉足而耕﹐當以孟春之月。今言豳人以正月修耒耜﹐二月始耕﹐故云「豳土晚寒」。《鄭志》答張逸云「晚溫亦晚寒。」是寒晚溫亦晚﹐故修耒耜始耕﹐皆校中國一月也。《易﹟鼎卦》注云「無事曰趾﹐陳設曰足。」對文則爲小異﹐散則趾足通名。訓趾爲足﹐耕以足推﹐故云無不舉足而耕。無不者﹐言其人人皆然也。「饁﹐饋」﹐《釋詁》文。孫炎曰「饁野之餉。」《釋言》云「畯﹐農夫也。」孫炎曰「農夫﹐田官也。」郭璞曰「今之嗇夫是也。」然則此官選俊人主田﹐謂之田畯。典農之大夫謂之農夫。以王者尢重農事﹐知其爵爲大夫也。案鄭注《周禮﹟載師》云「六遂餘地﹐自三百以外﹐天子使大夫治之。」或於田農之時﹐特命之主其田農之事。以《周禮》無田畯正職﹐故直云「田畯﹐田大夫」。《春官﹟籥章》「掌擊土鼓﹐以樂田畯」。鄭司農云「田畯﹐古之先教田之官者。」但彼說祈年之祭﹐知其祭先教者。傳不解「至喜」之義﹐但毛無破字之理﹐不得以爲酒食﹐當謂田畯來至﹐見勤勞﹐故喜樂耳。○箋「喜讀」至「成之」。○正義曰﹕箋以「田畯至喜」文承「饁彼」之下﹐若是喜樂其事﹐便是喜其餉食﹐非復悅其勤勞﹐何當於饁彼之下而說田畯喜乎﹖饁旣是食﹐明喜亦是食﹐故知喜讀爲「饎」。「饎﹐酒食」﹐《釋訓》文。李巡曰「得酒食則喜歡也。」孫毓云「小民耕農﹐妻子相饁﹐𨿽有冀缺﹐如賓之敬。大夫儼然銜命巡司﹐何爲辱身就耕民公嫗壠畝艸間共飲食乎﹖鄙亦甚矣。而攺易經字﹐殆非作者之本旨。」斯不然矣。飲食之事﹐禮之所重﹐大夫之勸迎周公﹐籩豆有踐﹐鄭人之愛國君﹐欲授之以飧﹐何獨田畯之尊﹐不可爲之設食也﹖說其爲設酒食﹐言民愛其吏耳﹐何必大夫皆仰田間食乎﹗

七月流火﹐九月授衣。箋云﹕將言女功之始﹐故又本作此。春日載陽﹐有鳴倉庚。女執懿筐﹐遵彼微行﹐爰求柔桑。倉庚﹐離黃也。懿筐﹐深筐也。微行﹐墻下徑也。「五畝之宅﹐樹之以桑」。箋云﹕載之言則也。陽﹐溫也。溫而倉庚又鳴﹐可蠶之候也。柔桑﹐桑也。蠶始生﹐宜桑。○離﹐本又作「鵹」﹑作「鵬」﹐同力知反。﹐直吏反﹐本亦作「稚」。

春日遲遲﹐采蘩祁祁。女心傷悲﹐殆及公子同歸。遲遲﹐舒緩也。蘩﹐白蒿也﹐所以生蠶。祁祁﹐眾多也。傷悲﹐感事苦也。春女悲﹐秋士悲﹐感其物化也。殆﹐始。及﹐與也。豳公子躬率其民﹐同時出﹐同時歸也。箋云﹕春女感陽气而思男﹐秋士感陰气而思女﹐是其物化﹐所以悲也。悲則始有與公子同歸之志﹐欲嫁焉。女感事苦而生此志﹐是謂《豳風》。○祁﹐巨之反﹐一音上之反。殆音待。

﹝疏﹞「七月」至「同歸」。○毛以爲﹐七月之中﹐有流下者﹐火星也。民知將寒之候﹐九月之中則可以授冬衣矣。又本其趍時養蠶﹐春日則以溫矣。又有鳴者﹐是倉庚之鳥也。於此之時﹐女人執持深筐﹐循彼微細之徑道﹐於是求柔之桑﹐以養新生之蠶。因言養蠶之時﹐女有傷悲之志﹐更本之言春日遲遲。然而舒緩采蘩以生蠶者﹐祁祁然而眾多。於是之時﹐女子之心感蠶事之勞苦﹐又感時物之變化﹐皆傷悲思男﹐有欲嫁之志。時豳公之子﹐躬率其民﹐共適田野﹐此女人等﹐始與此公子同時而來歸於家。○鄭惟下句異﹐言始與豳公之子同有歸嫁之志。餘同。○傳「倉庚」至「以桑」。○正義曰﹕倉庚一名離黃﹐卽《葛覃》黃鳥是也。懿者﹐深邃之言﹐故知「懿筐﹐深筐」。行訓爲道也。步道謂之徑。微行爲墻下徑。「五畝之宅﹐樹之以桑」﹐《孟子》文﹐引之者﹐自明墻下之意。○傳「遲遲」至「時歸」。○正義曰﹕遲遲者﹐日長而暄之意﹐故爲舒緩。計春秋漏刻多少正等﹐而秋言淒淒﹐春言遲遲者﹐陰陽之气感人不同。張衡《西京賦》云「中在陽則舒﹐在陰則慘。」然則人遇春暄﹐則四體舒泰﹐春覺晝景之稍長﹐謂日行遲緩﹐故以鷃鷃言之。及遇秋景﹐四體褊躁﹐不見日行急促﹐惟覺寒气襲人﹐故以淒淒言之。淒淒是涼﹐遲遲非暄﹐二者觀文似同﹐本意實異也。《釋艸》云「蘩﹐皤蒿。」孫炎曰「白蒿也。」傳於《采蘩》云「皤蒿也」﹐此云「白蒿」﹐變文以曉人也。今定本云「皤蒿也」。白蒿所以生蠶﹐今人猶用之。「傷悲﹐感事苦」﹐感養蠶之事苦。旣感事苦﹐又感陽气﹐故傳明其二感之意﹐春則女悲﹐秋則士悲﹐感其萬物之化﹐故所以悲也。因有女悲﹐遂解男悲﹐言男女之志同﹐而傷悲之節異也。《釋詁》云「胎﹐始也。」說者皆以爲生始。然則胎﹑殆義同﹐故爲始也。「及﹐與」﹐《釋詁》文。諸侯之子稱公子。言與公子同歸﹐則公子時亦適野﹐故豳公之子﹐身率其民也。王肅云「豳君旣修其政﹐又親使公子躬率其﹐民同時歸也。」○箋「春女」至「豳風」。○正義曰﹕箋又申傳傷悲之意。女是陰也﹐男是陽也。秋冬爲陰。春物得陽而生﹐女則有陰而無陽﹐春女感陽气而思男。春夏爲陽。秋物得陰而成﹐男則有陽而無陰﹐故秋士感陰气而思女。是由其萬物變化﹐故所以思見之而悲也。婦人謂嫁爲歸。經於「傷悲」之下﹐卽言與公子同歸﹐是說女之思嫁﹐不得爲公子率民﹐故易傳以言「悲則始有與公子同歸之志﹐欲得嫁焉」。𨿽貴賤有異﹐感气則同﹐故與公子同有歸嫁之意。𨿽感陽气使然﹐亦是感蠶事之苦而生此志。申傳感二事之意也。莊元年《公羊傳》說築玉姬之館云「於羣公子之舍則以卑矣。」是諸侯之女稱公子也。此章所言﹐是謂豳國之風詩也。此言「是『豳風』」﹐六章云「是謂『豳雅』」﹐卒章云「是謂『豳頌』」者﹐《春官﹟籥章》云「仲春﹐晝擊土鼓﹐吹『豳詩』﹐以迎暑。仲秋﹐夜迎寒气亦如之。凡國祈年於田祖﹐吹『豳雅』﹐擊土鼓﹐以樂田畯。國祭蠟﹐則吹『豳頌』﹐以息老物。」以《周禮》用爲樂章﹐詩中必有其事。此詩題曰《豳風》﹐明此篇之中﹐當具有風﹑雅﹑頌也。別言豳雅﹑豳頌﹐則『豳詩』者是《豳風》可知。故《籥章》注云「此風也﹐而言詩﹐詩﹐總名也。」是有《豳風》也。且《七月》爲國風之詩﹐自然豳詩是風矣。旣知此篇兼有雅﹑頌﹐則當以類辧之。風者﹐諸侯之政教﹐凡系水土之風气﹐故謂之風。此章女心傷悲﹐乃是民之風俗﹐故知是謂豳風也。雅者﹐正也﹐王者設教以正民﹐作酒養老﹐是人君之美政﹐故知獲稻爲酒﹐是豳雅也。頌者﹐美盛徳之形﹐容成功之事﹐男女之功俱畢﹐無復饑寒之憂﹐置酒稱慶﹐是功成之事﹐故知「朋酒斯饗﹐萬壽無疆」﹐是謂豳頌也。《籥章》之注﹐與此小殊。彼注云「豳詩﹐謂《七月》也。《七月》言寒暑之事﹐迎气歌之﹐歌其類。」言寒暑之事﹐則首章流火﹑觱發之類是也。又云「豳雅者﹐亦《七月》也。《七月》又有於耜﹑舉趾﹑饁彼南畝之事﹐是亦歌其類也。」則亦以首章爲豳雅也。又云「豳頌者﹐亦《七月》也。《七月》又有獲稻﹑釀酒﹑躋彼公堂﹑稱彼兕觥﹑萬壽無疆之事﹐是亦歌其類也。」兼以獲稻﹑釀酒﹐亦爲豳頌。皆與此異者﹐彼又觀《籥章》之文而爲說也。以其歌豳詩以迎寒迎暑﹐故取寒暑之事以當之。吹豳雅以樂田畯﹐故取耕田之事以當之。吹豳頌以息老物﹐故取養老之事以當之。就彼爲說﹐故作兩解也。諸詩未有一篇之內備有風﹑雅﹑頌﹐而此篇獨有三體者﹐《周》《召》陳王化之基﹐未有雅﹑頌成功﹐故爲風也。《鹿鳴》陳燕勞伐事之事﹐《文王》陳祖考天命之美﹐𨿽是天子之政﹐未得功成道洽﹐故爲雅。天下太平﹐成功告神﹐然後謂之爲頌。然則始爲風﹐中爲雅﹐成爲頌﹐言其自始至成﹐別故爲三體。周公陳豳公之教﹐亦自始至成。述其政教之始則爲豳風﹐述其政教之中則爲豳雅﹐述其政教之成則爲豳頌﹐故今一篇之內備有風﹑雅﹑頌也。言此豳公之教﹐能使王業成功故也。

七月流火﹐八月萑葦。亂爲萑。葭爲葦。豫畜萑葦﹐可以爲曲也。箋云﹕將言女功自始至成﹐故亦又本於此。○萑﹐戶官反。葦﹐韋鬼反。﹐五患反。葭音加。畜本又作「蓄」﹐同敕六反﹐下同。蠶月條桑﹐取彼斧斨﹐以伐遠揚﹐猗彼女桑。斨﹐方銎也。遠﹐枝遠也。揚﹐條揚也。角而束之曰猗。女桑﹐荑桑也。箋云﹕條桑﹐枝落采其葉也。女桑﹐少枝﹐長條不枝落者﹐束而采之。○條﹐徒彫反﹐注「條桑」同﹕又如字﹐沈暢遙反。斨﹐七羊反。猗﹐於綺反﹐徐於宜反。銎﹐曲容反﹐《說文》云「斧空也。」荑﹐徒兮反。

七月鳴鵙﹐八月載績。載玄載黃﹐我朱孔陽﹐爲公子裳。鵙﹐伯勞也。載績﹐絲事畢而麻事起矣。玄﹐黑而有赤也。朱﹐深纁也。陽﹐明也。祭服玄衣纁裳。箋云﹕伯勞鳴﹐將寒之候也﹐五月則鳴。豳地晚寒﹐鳥物之候從其气焉。凡染者﹐春暴練﹐夏纁玄﹐秋染夏。爲公子裳﹐厚於其所貴者說也。○鵙﹐圭覓反﹐《字林》工役反。纁﹐許云反。暴﹐蒲卜反。染﹐如琰反。

﹝疏﹞「七月」至「子裳」。○正義曰﹕言七月流下者﹐火星也﹐民知將寒之候。八月萑葦旣成﹐豫畜之以擬蠶用。於養蠶之月﹐條其桑而采之﹐謂斬條於地﹐就地采之也。猗朿彼女桑而采之﹐謂柔之桑不枝落者﹐以繩猗束而采之也。言民受先公之教﹐能勤蠶事也。蠶事旣畢﹐又須績麻。七月中有鳴者﹐是鵙之鳥也。是將寒之候。八月之中﹐民始績麻﹐民又染繒﹐則染爲玄﹐則染爲黃﹐云我朱之色甚明好矣﹐以此朱爲公子之裳也。績麻爲布﹐民自衣之。玄黃之色﹐施於祭服。朱則爲公子裳。皆是衣服之事﹐雜互言之也。○傳「爲」至「爲曲」。○正義曰﹕《釋艸》云「菼﹐。」樊光云「菼﹐初生葸﹐息理反﹐騂色﹐海濱曰。」郭璞曰「似葦而小。」又云「葭華。」舍人曰「葭﹐一名葦。」樊光引《詩》云「彼茁者葭。」郭璞曰「卽今蘆也。」又云「葭﹐蘆。」郭璞曰「葦也。」然則此二艸初生者爲菼﹐長大爲﹐成則名爲萑。初生爲葭﹐長大爲蘆﹐成則名爲葦。小大之異名﹐故云「爲萑﹐葭爲葦」。此對文耳﹐散則通矣。《蒹葭》云「白露爲霜」之時猶名葭。《行葦》云「惇彼行葦」﹐夏時己名葦也。《月令》季春說養蠶之事云「具曲植筐筥。」注云「曲﹐薄也。植﹐槌也。」薄用萑葦爲之。下句言蠶事﹐則萑葦爲蠶之用﹐故云「豫畜萑葦﹐可以爲曲也」。○箋「將言」至「於此」。○正義曰﹕養蠶﹐女功之始﹔衣服﹐女功之成。上章止言蠶生之事﹐故箋云「女功之始」。此章並說爲裳﹐故云「自始至成」也。○傳「斨方」至「柔桑」。○正義曰﹕《破斧》傳云「隋銎曰斧。方銎曰斨。」然則斨卽斧也﹐惟銎孔異耳。故云「斨﹐方銎也」。此蓋相傳爲然﹐無正文也。劉熙《釋名》曰「斨﹐戕也﹐所伐皆戕毀也。」言「遠﹐枝遠」者﹐謂長枝去人遠也。「揚﹐條揚者也」﹐謂長條揚起者﹐皆手所不及﹐故枝落之而采取其葉。襄十四年《左傳》云「譬如捕鹿﹐晉人角之﹐諸戎掎之。」然掎﹑角皆遮截束縛之名也﹐故云「角而束之曰掎」。女是人之弱者﹐故知「女桑﹐柔桑」﹐言柔弱之桑﹐其條𨿽長﹐不假枝落﹐故束縛而采也。《集注》及定本皆云「女桑﹐柔桑」﹐取《周易》「枯楊生荑」之義﹐荑是葉之新生者。○傳「鵙伯」至「纁裳」。○正義曰「鵙﹐伯勞」﹐《釋鳥》文。李巡曰「伯勞﹐一名鵙。」樊光曰「《春秋》云少皞氏以鳥名官﹐伯趙氏﹐司至。伯趙﹐鵙也﹐以夏至來﹐冬至去。」郭璞曰「似鶷鶡而大。陳思王《惡鳥論》云﹕『伯勞以五月鳴﹐應陰气之動。陽气爲仁養﹐陰爲殺殘﹐賊伯勞蓋賊害之鳥也。其聲鵙鵙﹐故以其音名云。』」《陳風》云「不績其麻」﹐績﹐緝麻之名。八月絲事畢而麻事起﹐故始績也。玄﹐黑而有赤﹐謂色有赤黑雜者。《考工記﹟鍾氏》說染法云「三入爲纁﹐五入爲緅﹐七入爲緇。」注云「染纁者三入而成﹐又再染以黑則爲緅。緅﹐今《禮記》作爵﹐言如爵弁色也。又復再染以黑﹐乃成緇矣。凡玄色者﹐在緅﹑緇之間。其六入者與﹖」染法互入數﹐禮無明文﹐故鄭約之以爲六入﹐謂三入赤﹐三入黑﹐是黑而有赤也。《士冠禮》云「爵弁服纁裳。」注云「凡染絳﹐一入謂之縓﹐再入謂之赬﹐三入謂之纁﹐朱則四入矣。」以上染朱人數﹐《書傳》無文﹐故約之以爲四入也。三則爲纁﹐四入乃成朱色﹐深於纁﹐故云「朱﹐深纁也。」陰陽相對﹐則陰闇而陽明矣。朱色無陰陽之義﹐故以陽爲明﹐謂朱爲光明也。《易﹟下系》云「黃帝﹑堯﹑舜垂衣裳﹐蓋取諸乾坤。」注云「乾爲天﹐坤爲地﹐天色玄﹐地色黃﹐故玄以爲衣﹐黃以爲裳﹐象天在上﹐地在下。土記位於南方﹐南方故云用纁。」是祭服用玄衣纁裳之義。染色多矣﹐而特舉玄黃﹐故傳解其意﹐由祭服尊故也。○箋「伯勞」至「者說」。○正義曰﹕五月陰气動而伯勞鳴﹐是將寒之候也。《月令》仲夏鵙始鳴﹐是中國正气﹐五月則鳴。今豳地晚寒﹐鳥初鳴之候﹐從其鄕土之气焉﹐故至七月鵙始鳴也。此篇箋﹑傳三云晚寒﹐上言於耜﹑舉趾﹐下云載纘﹑武功﹐惟校中國一月﹐此獨校兩月者﹐豳處西北﹐遠於諸華﹐寒气之來﹐大率晚耳﹐未必皆與中國常校一月。何則﹖蠶月條桑﹐八月其獲﹐七月食瓜﹐八月剝棗﹐九月肅霜﹐十月滌場﹐如此之類﹐皆與中國同也。旣云同於中國﹐不得齊校一月﹐自然有大晚者得校兩月也。王肅云「蟬及鵙皆以五月始鳴﹐今云七月﹐共義不通也。古五字如七。」肅之此說﹐理亦可通﹐但不知經文實誤不耳。豳地大率晚寒﹐箋﹑傳略舉三事﹐又以《月令》校之﹐豳地之寒晚於中國者﹐非徒此三事而已。《月令》仲春之月倉庚鳴﹐此云蠶月始鳴﹔《月令》季秋艸木黃落﹐此云十月隕萚﹔《月令》季秋令民云寒气總至﹐其皆入室﹐此云「曰爲攺歲﹐人此室處」﹔《月令》季秋天子嘗稻﹐此云「十月獲稻」﹔《月令》仲秋雲天子嘗麻﹐此云「九月叔苴」﹔《月令》季冬命取冰﹐此云「三之日納於淩陰」﹐皆是晚寒所致。箋﹑傳不說者﹐已舉三事﹐其餘後可知也。上云「三之日於耜」﹐言晚寒者﹐猶寒气晚至﹐故耕田晚也。「七月鳴鵙」﹐言晚寒者﹐謂溫气晚則鵙鳴晚也。上傳言晚寒﹐則此箋當言晚溫﹐而亦言晚寒者﹐鄭答張逸云「晚寒亦晚溫﹐其意言寒來旣晚﹐故順上傳舉晚寒以明晚溫耳。」孫毓以爲﹐寒鄕率早寒﹐北方是也。熱鄕乃晚寒﹐南方是也。毛傳言晚寒者﹐豳土寒多﹐𨿽晚猶寒﹐非謂寒來晚也。毓之此言﹐似欲有理﹐但案經上下言「九月肅霜」﹐與中國气同﹐獲稻乃晚於中國﹐非是寒來早也﹐明是寒來晚﹐故溫亦晚也。「凡染﹐春暴練﹐夏纁玄﹐秋染夏」﹐《天官﹟染人》文。彼注云「暴練﹐練其素而暴之。纁玄者﹐可以染此色。玄纁者﹐天地之色﹐以爲祭服。石染當及盛暑熟潤﹐浸湛研之﹐三月而後可用。《考工記》鍾氏則染纁術也﹐染玄則史傳闕矣。染夏者﹐染五色﹐謂之夏者﹐其色以夏翟爲飾﹐夏翟毛羽五色皆備成章﹐染者擬以爲深淺之度﹐是以放而取名。」引此者證經「載玄載黃」﹐謂以夏日染之﹐非八月染也。實在夏而文承八月之下者﹐以養蠶績麻﹐是造衣之始﹐故先言之。染色作裳﹐是爲衣之終﹐故後言之。言蠶績所得﹐民亦自衣﹐而特言「公子裳」﹐厚重於其貴者﹐故特說之。以下「於貉」不言爲民之裘﹐而狐貍云「爲公子裘」﹐亦是厚於貴者﹐與此同。

四月秀葽﹐五月鳴蜩。八月其獲﹐十月隕萚。不榮而實曰秀葽。葽﹐艸也。蜩﹐螗也。獲﹐禾可獲也。隕﹐墜。萚﹐落也。箋云﹕《夏小正》「四月﹐王萯秀。」葽其是乎﹖秀葽也﹐鳴蜩也﹐獲禾也﹐隕萚也﹐四者皆物成而將寒之候﹐物成自秀葽始。○葽﹐於遙反。蜩﹐徒彫反。獲﹐戶郭反﹐下同。隕﹐於敏反。萚音託。螗音唐。墜﹐直類反。萯音婦。一之日於貉﹐取彼狐貍﹐爲公子裘。於貉﹐謂取狐貍皮也。狐貉之厚以居﹐孟冬天子始裘。箋云﹕於貉﹐往搏貉以自爲裘也。狐貍以共尊者。言此者﹐時寒宜助女功。○貉﹐戶各反﹐獸名。貍﹐力之反﹐獸名。搏音博﹐舊音付。自爲﹐於僞反。

二之日其同﹐載纘武功。言私其豵﹐獻豜於公。纘﹐繼。功﹐事也。豕一歲曰豵﹐三歲曰豜。大獸公之﹐小獸私之。箋云﹕其同者﹐君臣及民因習兵俱出田也。不用仲冬﹐亦豳地晚寒也。豕生三曰豵。○纘﹐子管反。豵﹐子公反。豜﹐古牽反﹐又音牽。

﹝疏﹞「四月」至「於公」。○正義曰﹕四月秀者﹐葽之艸也。五月鳴者﹐蜩之虫也。八月其禾可獲刈也。十月木葉皆隕落也。此四物漸而成終﹐落則將寒之候。時旣漸寒﹐至大寒之月﹐當取皮爲裘﹐以助女功。一之日往捕貉取皮﹐庶人自以爲裘。又取狐與貍之皮﹐爲公子之裘。絲麻不足以禦寒﹐故爲皮裘以助之。旣言捕貉取狐﹐因說田獵之事。至二之日之時﹐君臣及其民俱出田獵﹐則繼續武事﹐年常習之﹐使不忘戰也。我在軍之士﹐私取小豵﹐獻大豜於公。戰鬥不可以不習﹐四時而習之。兵事不可以空設﹐田獵蒐狩以閒之。故因習兵而俱出田獵也﹐美先公禮教備矣。○傳「不榮」至「萚落」。○正義曰﹕《釋艸》云「華﹐榮也。木謂之華﹐艸謂之榮。不榮而實者謂之秀。榮而不實者謂之英。」李巡曰「分別異名以曉人。」則彼以英﹑秀對文﹐故以英爲不實﹐秀爲不榮。《出車》云「黍稷方華」﹐《生民》說黍稷云「實發實秀」﹐是黍稷有華亦稱秀也。言其秀實﹐知葽是艸也。《釋虫》云「蜩﹐螂蜩﹐螗蜩。」舍人云「皆蟬。《方言》曰﹕『楚謂蟬爲蜩﹐宋﹑衛謂之螗蜩﹐陳﹑鄭謂之螂蜩﹐秦﹑晉謂之蟬。』」是蜩﹑蟬一物﹐方俗異名耳。《釋虫》又云「蜺﹐寒蜩。」郭璞曰「寒螿也﹐似蟬而小﹐靑赤。」引《月令》云「寒蟬鳴。」與此鳴蜩不同者﹐《夏小正》云「五月螗蜩鳴﹐七月寒蟬鳴。」是其異也。八月其獲者﹐惟有禾耳﹐故知其獲謂禾可獲也。「隕﹐墜」﹐《釋詁》文。○箋「小正」至「葽始」。○正義曰﹕《夏小正》者﹐《大戴禮》之篇名也。葽之爲艸﹐《書傳》無文。四月已秀﹐物之鮮矣﹐故疑王萯正與葽爲一﹐言「葽其是乎」﹖爲疑之辭也。《月令》孟夏「王瓜生」﹐注云「今曰王萯生。《夏小正》云『王萯秀』﹐未聞孰是。」鄭以四月生者﹐自是王瓜。今《月令》與《夏小正》皆作「王萯」﹐而生﹑秀字異﹐必有誤者﹐故云「未知孰是」。《本艸》云「萯生田中﹐葉靑﹐刺人﹐有實﹐七月采陰漧。」云七月采之﹐又非四月已秀﹐是葽以否﹐未能審之。物之成熟﹐莫先葽艸﹐故云「物成自秀葽始」。微見言月之意﹐由有物成故也。○傳「於貉」至「始裘」。○正義曰﹕於謂往也。於貉言往不言取﹐狐貍言取不言往﹐皆是往捕之而取其皮﹐故傳言於貉謂取狐貍皮﹐並明取之意也。「狐貉之厚以居」﹐《論語》文﹐言其毛厚﹐服之居於家也。「孟冬天子始裘」﹐《月令》文﹐言自此之後﹐臣民亦服裘也。引二文者﹐證取皮爲裘之義。孟冬已裘﹐而仲冬始捕獸者﹐爲來年用之。《天官﹟掌皮》﹕「秋斂皮﹐冬斂革﹐春獻之。」注云「皮革逾歲乾﹐久乃可用﹐獻之以入司裘。」是其事也。孟冬始裘﹐而《司裘》「仲秋獻良裘﹐季秋獻功裘」者﹐豫獻之﹐以待王時服用﹑頒賜故也。○箋「於貉」至「女功」。○正義曰﹕以經狐貍以下爲公子裘耳﹐明於貉是民自用爲裘也。禮無貉裘之文﹐惟孔子服狐貉裘以居﹐明貉裘賤故也。定九年《左傳》稱齊大夫東郭書衣貍制﹐服虔云「貍制﹐貍裘也。」禮言狐裘多矣﹐知狐貍以供尊者。言此時寒﹐宜助女功。以布帛爲正女功﹐皮裘爲助女功﹐非謂男助女也。○傳「纘繼」至「私之」。○正義曰「纘﹐繼」﹐「功﹐事」﹐皆《釋詁》文。豵入私﹐豜入公﹐則豜大豵小。言其一歲﹑三歲﹐蓋相傳爲然﹐無正文也。「大獸公之﹐小獸私之」﹐《大司馬職》文。彼云「小禽私之。」禽獸得通﹐因經言獸﹐故言獸也。○箋「其同」至「曰豵」。○正義曰﹕《大司馬》云「仲春教振旅﹐遂以蒐田。仲夏教茇捨﹐遂以苗田。仲秋教治兵﹐遂以狝田。仲冬教大閱﹐遂以狩田。」是皆因習兵而田獵也。禮云「仲冬」﹐此言「二之日」﹐卽是季冬也。不用仲冬者﹐豳地晚寒﹐故習兵晚也。四時皆習兵﹐而獨說冬獵者﹐以取皮在冬﹐且大閱禮備故也。「豕生三曰豵」﹐《釋獸》文。箋旣易傳﹐不以豵爲一歲之名﹐則豜亦非三歲之稱。《釋獸》釋鹿與麕皆云『絕有力﹐﹛鹿開﹜」﹐箋意蓋以﹛鹿開﹜爲鹿﹑麕有力者也。

五月斯螽動股﹐六月莎雞振羽。七月在野﹐八月在宇﹐九月在戶﹐十月蟋蟀入我牀下。斯螽﹐蚣蝑也。莎雞羽成而振訊之。箋云﹕自七月在野﹐至十月入我牀下﹐皆謂蟋蟀也。言此三物之如此﹐著將寒有漸﹐非卒來也。○螽﹐音終。莎音沙﹐徐又素和反﹐沈云「舊多作莎﹐今作沙﹐音素何反。」宇﹐屋四垂爲宇﹐《韓詩》云「宇﹐屋霤也。」蟋音悉。蟀﹐所律反。蚣﹐相容反﹐又相工反。蝑﹐相魚反﹐又相呂反。訊音信﹐本又作「迅」﹐同。卒﹐寸忽反。穹窒燻鼠﹐塞向墐戶。穹﹐窮。窒﹐塞也。向﹐北出牖也。墐﹐塗也。庶人蓽戶。箋云﹕爲此四者以備寒。○穹﹐起弓反。窒﹐珍悉反﹐徐得悉反。燻﹐許云反。塞向如字﹐北出牖也﹐《韓詩》云「北向窗也。」墐音覲。牖音酉。蓽音必。

嗟我婦子﹐曰爲攺歲﹐入此室處。箋云「曰爲攺歲」者﹐歲終﹐而「一之日觱發﹐二之日栗烈」﹐當避寒气﹐而入所穹窒墐戶之室而居之。至此而女功止。○曰爲﹐上音越﹐下音於僞反﹐一讀上而實反﹐下如字。《漢書》作「聿爲」。

﹝疏﹞「五月」至「室處」。○正義曰﹕言五月之時﹐斯螽之虫搖動其股。六月之中﹐莎雞之虫振訊其羽。蟋蟀之虫﹐六月居壁中﹐至七月則在野田之中﹐八月在堂宇之下﹐九月則在室戶之內﹐至於十月﹐則蟋蟀之虫入於我之牀下。此皆將寒漸﹐故三虫應節而變。虫旣近人﹐大寒將至﹐故穹塞其室之孔穴﹐燻鼠令出其窟﹐塞北出之向﹐墐塗荊竹所織之戶﹐使令室無隙孔﹐寒气不入。豳人又告妻子﹐言已穹窒墐戶之意。嗟乎﹗我之婦與子﹐我所以爲此者﹐曰爲攺歲之後﹐觱發﹑栗烈大寒之時﹐當入此室而居處﹐以避寒﹐故爲此也。○傳「斯螽」至「訊之」。○正義曰「斯螽﹐蚣蝑」﹐《釋虫》文。又云「螒﹐天雞。」樊光曰「謂小虫黑身赤頭﹐一名莎雞。」李巡曰「一名酸雞。」郭璞曰「一名莎雞﹐又曰樗雞。」陸機《疏》曰「莎雞如蝗而班色﹐毛翅數重﹐其翅正赤﹐或謂之天雞。六月中飛而振羽﹐索索作聲﹐幽州人謂之蒲錯﹐是也。」○箋「七月」至「卒來」。○正義曰﹕以入我牀下﹐是自外而入。在野﹑在宇﹑在戶﹐從遠而至於近﹐故知皆謂蟋蟀也。退蟋蟀之文在十月之下者﹐以人之牀下﹐非虫所當入﹐故以虫名附十月之下﹐所以婉其文也。戶﹑宇言在﹐牀下言入者﹐以牀在其上﹐故變稱入也。《月令》季夏云「蟋蟀居壁」﹐是從壁內出在野。○傳「穹窮」至「蓽戶」。○正義曰「窒﹐塞」﹐《釋言》文。以窒是塞﹐故穹爲窮﹐言窮盡塞其窟穴也。《士虞禮》云「祝啟牖向。」注云「向﹑牖一名也。」《明堂位》注云「向﹐牖屬。」此爲寒之備﹐不塞南窗﹐故云「北出牖也」。備寒而云墐戶﹐明是用泥塗之﹐故以墐爲塗也。所以須塗者﹐庶人蓽戶﹐《儒行》注云「蓽戶﹐以荊竹織門。」以其荊竹通風﹐故泥之也。○箋曰「曰爲」至「功止」。○正義曰﹕《月令》云「孟冬﹐命有司﹐閉塞而成冬。」此經穹窒墐戶﹐文在十月之下﹐亦當以十月塞塗之矣。云「曰爲攺歲」者﹐以仲冬陽气始萌﹐可以爲年之始﹐故攺正朔者以建子爲正﹐歲亦莫。止謂十月爲莫﹐是過十月則攺歲﹐乃大寒﹐故言攺歲之後﹐方始入室。若總言一歲之事﹐則寒暑一周乃爲終歲﹐寒气未過﹐是爲未終﹐故上言無衣無褐﹐不得終歲﹐謂度寒﹑至春二者﹐意小異也。言入室者﹐夏秋以來﹐亦在此室﹐欲言避寒之意﹐故云入此室耳﹐非是別有室也。從養蠶而至此時﹐一歲之女功止﹐故告婦子令之入室避寒也。

六月食郁及薁﹐七月亨葵及菽﹐八月剝棗。十月獲稻﹐爲此春酒﹐以介眉壽。郁﹐棣屬。薁﹐蘡薁也。剝﹐擊也。春酒﹐凍醪也。眉壽﹐豪眉也。箋云﹕介﹐助也。旣以郁下及棗助男功﹐又獲稻而釀酒以助其養老之具﹐是謂豳雅。○薁﹐於六反。亨﹐普庚反。菽音叔﹐本亦作「叔」﹐藿也。剝﹐普卜反﹐注同。介音界。棣﹐大計反。蘡﹐於盈反﹐或於耕反。凍﹐丁貢反。醪﹐老刀反。釀﹐女亮反。

七月食瓜﹐八月斷壺﹐九月叔苴。采荼薪樗﹐食我農夫。壺﹐瓠也。叔﹐拾也。苴﹐麻子也。樗﹐惡木也。箋云﹕瓜瓠之畜﹐麻實之糝﹐乾荼之菜﹐惡木之薪﹐亦所以助男養農夫之具。○瓜﹐古花反﹐字或加「艸」﹐非。苴﹐七餘反。荼音徒。樗﹐敕書反﹐又他胡反。食音嗣。瓠﹐戶故反。拾音十。糝﹐素感反。

﹝疏﹞「六月」至「農夫」。○正義曰﹕此郁﹑薁言食﹐則葵﹑菽及棗皆食之也。但郁﹑薁生可食﹐故以食言之。葵﹑菽當亨煮乃食。棗當剝擊取之。各從所宜而言之﹐其實皆是食也。獲稻作酒﹐云以介眉壽﹐主爲助養老人﹐則農夫不得飲之。其郁﹑薁﹑葵﹑棗﹑瓜﹑瓠﹐農夫老人皆得食之。其荼﹑樗云「食我農夫」﹐則老人不食之矣。○傳「郁棣」至「豪眉」。○正義曰「郁﹐棣屬」者﹐是唐棣之類屬也。劉稹《毛詩義問》云「其樹髙五六尺﹐其實大如李﹐正赤﹐食之甜。」《本艸》云「郁一名雀李﹐一名車下李﹐一名棣。生髙山川谷或平田中﹐五月時實。」言一名棣﹐則與棣相類﹐故云棣屬。薁蘡者﹐亦是郁類而小別耳。《晉宮閣銘》云「華林﹛園﹜中有車下李三百一十四株﹐薁李一株。」車下李卽郁﹐薁李卽薁﹐二者相類而同時熟﹐故言郁﹑薁也。棗須樹擊之﹐所以剝爲擊也。「春酒﹐凍醪」者﹐醪是酒之別名﹐此酒凍時釀之﹐故稱凍醪。《天官﹟酒正》辧三酒之物云「一曰事酒﹐二曰昔酒﹐三曰淸酒。」注云「事酒﹐今之醳酒也。昔酒﹐今之酋久白酒﹐所謂舊醳者也。淸酒﹐今之中山冬釀﹐接夏而成者。」然則春酒卽彼三酒之中淸酒也。人年老者﹐必有豪毛秀出者﹐故知眉謂豪眉也。○箋「介助」至「豳雅」。○正義曰﹕《釋詁》云「介﹐右也。右﹐助也。」展轉相訓﹐是介爲助也。郁下及棗﹐總助男功﹐獲稻爲酒﹐惟助養老﹐故辧之。以黍﹑稷﹑菽﹑麥爲正男功﹐果實菜茹爲助男功﹐非是女助男也。○箋「壺瓠」至「惡木」。○正義曰﹕以壺與食瓜連文﹐則是可食之物﹐故知壺爲瓠﹐謂甘瓠﹐可食﹐就蔓斷取而食之。《說文》云「叔﹐拾也。」亦爲叔伯之字。《喪服》注云﹕苴﹐麻之有實者。然則叔苴謂拾取麻實以供食也。樗惟堪爲薪﹐故云惡木。此經食瓜則斷瓠﹐拾麻亦食之也﹐荼以爲菜﹐樗以爲薪﹐各從所宜而立文耳。下章納穀有麻﹐在男功之正。此說男功之助﹐言叔苴者﹐以麻九月初熟﹐拾取以供羹菜。其在田收獲者﹐猶納倉以供常食也。

九月築場圃﹐春夏爲圃﹐秋冬爲場。箋云﹕場圃同地耳﹐物生之時﹐耕治之以種菜茹﹐至物盡成熟﹐築堅以爲場。○場﹐直羊反﹐下同﹐本又作「塲」。塲﹐依字失陽反﹐今亦宜直羊反。圃﹐布古反﹐一音布。茹﹐如豫反。十月納禾稼﹐黍稷重穋﹐禾麻菽麥。後熟曰重﹐先熟曰穋。箋云﹕納﹐內也。治於場而內之。囷﹐倉也。○重﹐直容反﹐注同。先種後熟曰重﹐又作「種」﹐音同。《說文》云「禾邊作重」是重穋之字﹐「禾邊作童」是穜藝之字﹐今人亂之已久。穋音六﹐本又作稑﹐音同﹐《說文》云「稑或從翏。」後種先熟曰稑。囷﹐丘倫反。嗟我農夫﹗我稼旣同﹐上入執宮功﹕入爲上﹐出爲下。箋云﹕旣同﹐言已聚也﹐可以上入都邑之宅﹐治宮中之事矣。於是時﹐男之野功畢。○上﹐時掌反﹐注同。晝爾於茅﹐宵爾索綯﹐宵﹐夜。綯﹐絞也。箋云﹕爾﹐女也。女當晝日往取茅歸﹐夜作絞索﹐以待時用。○索﹐素落反。綯﹐徒刀反。絞﹐古卯反。

亟其乘屋﹐其始播百谷。乘﹐升也。箋云﹕亟﹐急。乘﹐治也。十月定星將中﹐急當治野廬之屋。其始播百谷﹐謂祈來年百谷於公社。○亟﹐紀力反。定﹐都佞反。

﹝疏﹞「九月」至「百谷」。○毛以爲﹐此章說農夫作事之終﹐故言九月之時﹐築場於圃之中以治穀也﹔十月之中﹐納禾稼之所收獲者﹐黍稷重穋﹑禾麻菽麥之等﹐納之於囷倉之中。栗旣納倉﹐則農事畢了﹐民嗟乎我農夫之等﹐我之稼穡旣已積聚矣﹐野中無事﹐可以上入都邑之宅﹐執治於宮中之事。宮中所治﹐當是何事﹐卽相謂云﹕晝日爾當往取茅艸﹐夜中爾當作索綯﹐以待明年蠶用也。汝又當急其升上野廬之屋而修治之﹐以待耘耔之時所以止息。豳公又其始爲民播種百谷之故﹐而祈祭社稷。田事不久﹐故豫修廬舍﹐美農人趍時也。○鄭惟以乘爲治﹐謂「急治野屋」爲異。餘同。○傳「春夏」至「爲場」。○正義曰﹕《地官﹟載師》云「場圃在園地。」注云﹕圃樹果蓏之屬﹐季秋於中爲場﹐樊圃謂之園。然則園者﹐外畔藩籬之名﹐其內之地種樹菜果則謂之圃﹐蹂踐禾稼則謂之場﹐故春夏爲圃﹐秋冬爲場。《東山》云「町畽鹿場。」是謂蹂踐之名。箋云﹕種菜茹者﹐《烝民》云「柔亦不茹」﹐茹者咀嚼之名﹐以爲菜之別稱﹐故《書傳》謂菜爲茹。○傳「後熟」至「曰穋」。○正義曰﹕後熟者先種之﹐先熟者後種之﹐故《天官﹟內宰》鄭司農云「先種後熟謂之重﹐後種先熟謂之穋。」相傳爲然﹐無正文也。○箋「納內」至「囷倉」。○正義曰﹕宅在都﹐田在野。上言場﹐此言納﹐故知納是治於場而內於倉也。苗生旣秀謂之禾﹐種殖諸谷名爲稼。禾稼者﹐苗幹之名。此言納禾稼﹐謂納於場。但旣言治於場﹐遂內於倉﹐下句惟言旣同﹐不見納倉之事﹐故箋連言之耳。禾稼﹑禾麻﹐再言禾者﹐以禾是大名也﹐徒黍﹑稷﹑重﹑穋四種而已﹐其餘稻﹑秫﹑菇﹑梁之輩皆名爲禾。麻與菽﹑麥則無禾稱﹐故於麻﹑麥之上更言禾字﹐以總諸禾也。此文所不見者﹐明其皆納之也。○箋「旣同」至「功畢」。○正義曰﹕旣納囷倉﹐已是聚矣。言治宮中之事﹐則是訓功爲事﹐經當云「執於宮公」。本或「公」在「宮」上﹐誤耳。今定本云「執宮功」﹐不爲「公」字。於是男之野功畢﹐宮內之事則未畢﹐故入之執於宮功。○傳「綯﹐絞」。○正義曰﹕《釋言》文。李巡曰「綯﹐繩之絞也。」○傳「乘﹐升」。○正義曰﹕乘車是升其上﹐其乘屋亦升其上﹐故爲升也。○箋「亟急」至「公社」。○正義曰「亟﹐急」﹐《釋言》文。以民治屋﹐不應直言升上而已﹐故易傳以乘爲治。下句言其始播百谷﹐則乘屋亦爲田事。且上云「塞向墐戶」﹐是都邑之屋﹐故知此所治屋者﹐民治野廬之屋也。播揰百谷﹐乃是明年之事﹐今於十月之中﹐則是預有所營。與播種者爲始﹐與穀爲始﹐不過祈祭社稷﹐故知其始播百谷﹐祈來年百谷於公社。治屋者﹐民自治之。祭社者﹐則公爲之﹐非民祭也。所以二句得相成者﹐以民所以治屋者﹐見公家祭社爲祈來年播種百谷﹐故民亦治屋爲來年鋤耘而止捨。《月令》「孟冬﹐天子乃祈來年於天宗﹐大割牲﹐祀於公社及門閭﹐臘先祖五祀。」注云「此《周禮》所謂蠟也。天宗﹐謂日月星辰。大割﹐大殺羣性割之。臘﹐謂以田獵所得禽﹐祭五祀﹕門﹑戶﹑中霤﹑竈﹑行。或言祈年﹐或言大割牲﹐或言臘﹐互丈。」是十月之時﹐爲民祈來年百谷也。《月令》天子之事﹐故云祈於天宗。此陳豳公之政﹐指言公社﹐以諸侯之事不得祭天故也。

二之日鑿冰衝衝﹐三之日納於淩陰。四之日其蚤﹐獻羔祭韭。冰盛水腹﹐則命取冰於山林。衝衝﹐鑿冰之意。淩陰﹐冰室也。箋云「古者﹐日在北陸而藏冰﹐西陸朝覿而出之。祭司寒而藏之﹐獻羔而啟之。其出之也﹐朝之祿位﹐賓﹑食﹑喪﹑祭﹐於是乎用之。」《月令》「仲春﹐天子乃獻羔開冰﹐先薦寢廟。」《周禮》淩人之職﹐「夏﹐頒冰堂事。秋﹐刷」。上章備寒﹐故此章備暑。后稷先公禮教備也。○鑿﹐在洛反。衝﹐直弓反﹐聲也。淩﹐力證反﹐又音陵﹐《說文》作「媵」﹐音淩。蚤音早。韭音九﹐字或加「艸」﹐非。復音福。覿﹐徒歷反。「祭司寒」﹐本或作「祭寒」。朝之﹐直遙反。刷﹐所劣反。《爾雅》云「淸也。」《三蒼》云「埽也。」九月肅霜﹐十月滌場。朋酒斯饗﹐曰殺羔羊。肅﹐縮也。霜降而收縮萬物。滌﹐掃也﹐場功畢入也。兩樽曰朋。饗者﹐鄕人飲酒也。鄕人以狗﹐大夫加以羔羊。箋云﹕十月﹐民事男女俱畢﹐無饑寒之憂﹐國君閒於政事而饗羣臣。○滌﹐直歷反﹐掃也。曰音越﹐或人實反﹐非。縮﹐所六反。間音閒。

躋彼公堂﹐稱彼兕觥﹐萬壽無疆﹗公堂﹐學校也。觥﹐所以誓眾也。疆﹐竟也。箋云﹕於饗而正齒位﹐故因時而誓焉。飲酒旣樂﹐欲大壽無竟﹐是謂豳頌。○躋﹐子兮反﹐升也。兕﹐徐履反﹐本或作「」。觥﹐虢彭反﹐本亦作「觵」。疆﹐居良反﹐或音注爲「境」﹐非。校﹐戶教反。樂音洛。

﹝疏﹞「二之日」至「無疆」。○毛以爲﹐豳公教民﹐二之日之時﹐使人鑿冰衝衝然﹐三之日之時﹐納於淩陰之中﹐四之日﹐其早朝獻黑羔於神﹐祭用韭菜而開之﹐所以禦暑。言先公之教﹐寒暑有備也。又九月之時﹐收縮萬物者﹐是露爲霜也。十月之中﹐掃其場上粟麥盡皆畢矣﹐於是設兩樽之朋酒﹐斯爲飲酒之饗禮﹐其牲用犬。若有大夫來至﹐則相命曰當殺羔羊﹐尊大夫﹐故特爲殺羊。乃升彼公堂序學之上﹐舉彼兕觥之爵﹐以誓告眾人﹐使無違於禮。於是民慶豳公﹐使得萬年之壽﹐無有疆境之時。美先公禮教周備﹐爲民所慶賀也。鄭以爲﹐朋酒斯饗﹐民事畢﹐國君閒暇﹐設朋輩之尊酒﹐斯饗勞羣臣﹐作大飲之禮﹐曰殺羔羊﹐以爲殽羞。羣臣皆升彼公堂之上﹐有司乃舉彼兕觥﹐以誓羣臣﹐使無犯禮者。羣臣於是慶君﹐使君萬壽無疆。餘同。○傳「冰盛」至「冰室」。○正義曰﹕《月令》「季冬﹐冰方盛﹐水澤腹堅﹐命取而藏之」。注云「腹堅﹐厚也。此月日在北陸﹐冰堅厚之時。」昭四年《左傳》說藏冰之事云「深山窮谷﹐於是乎取之。」是於冰厚之時命取冰也。《左傳》言取冰於山耳﹐此兼言林者﹐以山木曰林﹐故連言之。衝衝﹐非貌非聲﹐故云「鑿冰之意」。納於淩陰﹐是藏冰之處﹐故知爲冰室也。案《天官﹟淩人》云「正歲十有二月﹐令斬冰﹐三其淩。」注云「淩﹐冰室也。三之者﹐爲消釋度也。杜子春云﹕『三其淩者﹐三倍其冰。』」此言淩陰﹐始得爲淩室。彼直言淩﹐而亦得爲淩室者﹐淩冰一物﹐旣云斬冰﹐而又云三其淩﹐則是斬冰三倍﹐多於淩室之所容﹐故知三其淩者謂淩室。不然﹐單言淩者﹐止得爲冰體﹐不得爲冰室也。《淩人》十二月斬冰﹐卽以其月納之。此言三之日納於淩陰﹐四之日卽出之﹐藏之旣晚﹐出之又早者﹐鄭答孫皓云「豳土晚寒﹐故可夏正月納冰。夏二月仲春﹐大蔟用事﹐陽气出﹐始溫﹐故禮應開冰﹐先薦寢廟。」言由寒晚﹐得晚納冰。依禮﹐須早開故也。《月令》「孟春﹐律中大蔟。二月﹐律中夾鍾。」言二月大蔟用事者﹐以大蔟爲律﹐夾鍾爲呂。呂者助律宣气﹐律統其功﹐故𨿽至二月﹐猶云大蔟用事。○箋「古者」至「教備」。○正義曰﹕自「於是乎用之」以上﹐皆昭四年《左傳》文。彼說藏冰之事﹐其末云「《七月》之卒章﹐藏冰之道。」與此同﹐故具引之。《釋天》云「北陸﹐虛也。西陸﹐昴也。」孫炎曰「陸﹐中也。北方之宿﹐虛爲中也。西方之宿﹐昴爲中。」然則日在北陸﹐謂日體在北方之中宿﹐是建丑之月﹐夏之十二月也。劉歆《三統曆術》「十二月小寒節﹐日在女八度﹔大寒中﹐日在危一度」﹐是大寒前一日﹐日猶在虛﹐於此之時﹐可藏冰也。西陸朝覿而出之﹐謂日行已過於昴﹐星在日之後早朝出現也。《三統術》「四月立夏節﹐日在畢十二度﹐星去日半次然後見」。是立夏之日﹐日去昴星之界已十二度﹐昴星得朝見也。於此之時﹐可出冰也。祭司寒而藏之﹐還謂建丑之月﹐祭主寒之神而藏此冰也。獻羔而啟之﹐謂建卯之月﹐獻羔以祭主寒之神﹐開此冰也。二月開冰﹐公始用之﹐未賜臣也。至於夏初﹐其出之也﹐朝之祿位﹐賓﹑食﹑喪﹑祭於是乎普用之﹐乃是頒賜臣下也。服虔云「祿位﹐謂大夫以上。賓客﹑食享﹑喪浴﹑祭祀﹐是其普用之事也。」服虔以西陸朝覿而出之﹐謂二月日在婁四度﹐春分之中﹐奎始晨見東方﹐蟄虫出矣﹐故以是時出之﹐給賓﹑食﹑喪﹑祭之用。服說如此。知鄭不與同者﹐以鄭答孫皓云「西陸朝覿﹐謂四月立夏之時﹐《周禮》曰『夏班冰』是也。」是鄭以西陸朝覿謂四月﹐與服異也。鄭意所以然者﹐以西陸爲昴﹐《爾雅》正文。西陸朝覿﹐當爲昴星朝見﹐不得爲奎星見也﹐故知出之爲四月賜﹐非二月初開也。傳下句別言祭司寒而藏之﹐獻羔而啟之﹐乃謂十二月始藏之﹐二月初開之耳。傳言祭寒而藏之﹐不言司寒。箋引彼文加司字者﹐彼文上句云「以享司寒」﹐下句重述其事﹐略其司字。箋以經有藏冰﹑獻羔二事﹐故略引下句以當之﹐不引上句﹐故取上句之意﹐加司字以足之。服虔云「司寒﹐司陰之神玄冥也。將藏冰﹐致寒气﹐故祀其神。」鄭意或亦然也。箋又引其「出之」以下者﹐解此藏冰之意﹐言爲此頒冰﹐故藏之也。傳文「其出之也」在司寒之上﹐此引之到者﹐以其不證經文﹐故退令在下。《月令》「仲春﹐天子乃獻羔開冰﹐先薦寢廟」﹐《月令》文也。彼作「鮮羔」﹐注云「鮮當爲獻。」此已破引之證。經獻羔之事在二月也。祭韭者﹐蓋以時韭新出﹐故用之。《王制》云「庶人春薦韭。」亦以新物﹐故薦之也。《周禮》淩人之職﹐「夏﹐班冰掌事。秋﹐刷」﹐《天官﹟淩人》文。彼注云「暑气盛﹐王以冰頒賜﹐則主爲之刷淸也。秋涼﹐冰不用﹐可以淸除其室也。」案傳以啟之下云「火出而畢賦」﹐又云「火出於夏爲三月」﹐則是三月頒冰。《周禮》言「夏頒冰」者﹐凡言時事﹐總舉天象﹐不可必以其月也。以三月火始見﹐四月則立夏﹐時相接連﹐冰以暑乃賜之﹐故當在於四月﹐是火出之後﹐故傳以火出言之。上章蠶績裳裘﹐是備寒之事﹐故此章又說藏冰﹐是備暑之事﹐言后稷先公禮教備也。以序言后稷﹐故兼言也。○傳「肅縮」至「羔羊」。○正義曰﹕肅音近縮﹐故肅爲縮也。霜降收縮萬物﹐言物乾而縮聚也。《月令》「季春行冬令則艸木皆肅」﹐注云「肅謂枝葉縮栗。」亦謂縮聚漧燥之意也。洗器謂之滌﹐則是淨義﹐故爲掃也。在場之功畢﹐已入倉﹐故滌埽其場。朋者﹐輩類之言。此言朋酒﹐則酒有兩樽﹐故言兩樽曰朋。掃場是農人之事﹐則斯饗是民自飲酒﹐故言饗禮者﹐鄕人飲酒﹐以狗爲牲。大夫與焉﹐則加以羔羊。言「曰殺羔羊」﹐是鄕人見大夫而始發此言﹐故稱「曰」也。鄕人飲酒而謂之饗者﹐鄕飲酒禮尊事重﹐故以饗言之。《譜》說用樂之事云「饗賓或上取。」《鄕飲酒》注云「鄕飲酒升歌小雅﹐禮盛者進取。」是鄕飲酒之禮得稱饗也。此鄕人用狗殺羊﹐謂黨正飲酒。《地官﹟黨正職》曰國索鬼神而祭祀﹐以禮屬民﹐而飲酒於序﹐以正齒位。一命﹐齒於鄕裏。再命﹐齒於父族。三命不齒。注云「正齒位者﹐爲民三時務農﹐將闕於禮﹐至此農隙而教之尊長養老﹐見孝悌之道也。鄕人𨿽爲﹐卿大夫必來觀禮。」是鄕人飲酒﹐有大夫與之也。鄕飲酒禮﹐自是三年賓賢能之禮﹐而黨正飲酒之禮亦與之同。《鄕飲酒》經云「尊兩壺於房戶之間﹐有玄酒。」是用兩樽也。《記》云「其牲狗。」注云「狗取擇人。」是鄕人以狗也。《王制》云「大夫無故不殺羊。」是行禮飲酒有故﹐得用羊﹐故云大夫加以羔羊也。此實黨正飲酒﹐正有一黨之人﹐傳言鄕人者﹐以黨正飲酒亦名鄕飲酒故也。《鄕飲酒義》注云「黨正飲酒而謂之鄕者﹐州﹑黨﹐鄕之屬﹐或則鄕之所居州﹑黨﹐鄕大夫親爲主人。」是解黨正飲酒得稱鄕人之意也。○箋「十月」至「羣臣」。○正義曰﹕箋以下云「躋彼公堂」是升君之堂﹐「萬壽無疆」是慶君之辭﹐又鄕飲酒之禮用狗不用羊﹐故易傳以爲﹐斯饗謂國君間於政事而饗羣臣也。《月令》孟冬云「是月也﹐太飲烝。」注云「十月農功畢﹐天子諸侯與羣臣飲酒於大學﹐以正齒位﹐謂之大飲﹐別之於燕。其禮亡。烝謂折牲體﹐升謂爲俎。」引此詩「十月滌場」以下云「是豳頌大飲之詩。」是鄭以天子諸侯自有大饗羣臣之禮﹐故不爲鄕飲酒也。言別於燕禮﹐燕禮小於大飲。燕禮上設六樽﹐此言朋酒者﹐設尊之法﹐每兩尊並設﹐故云朋耳﹐非謂國君大飲惟兩尊也。《燕禮》云「司宮尊於東楹之西﹐兩方壺。公尊瓦大。夫尊兩圓壺。」是尊皆兩兩對設之也。案《燕禮記》云「其牲狗。」此大飲大於燕禮﹐故用羊也。○傳「公堂」至「疆竟」。○正義曰﹕傳以「朋酒斯饗」爲黨正飲酒之禮﹐案黨正屬民﹐而飲酒於序﹐則公堂學校謂黨之序學也。謂之公堂者﹐以公法爲學﹐故稱公耳。《天官﹟酒正》云「凡爲公酒者」﹐注云「謂鄕射飲酒﹐以公事作酒者。」是鄕人之事得稱公也。兕觥者﹐罰爵。此無過可罰﹐而云「稱彼」﹐故知舉之以誓戒眾人﹐使之不違禮。疆是境之別名﹐言年壽長遠無疆畔也。定本竟作「境」。○箋「於饗」至「豳頌」。○正義曰﹕箋以「斯饗」爲國君大飲之禮﹐以正齒位﹐故因是時而誓焉﹐使羣臣知長幼之序﹐令之不犯禮也。《月令》注云「天子諸侯與羣臣飲酒於大學﹐以正齒位﹐謂之大飲。」則此公堂謂之大學也。知在大學亦正齒位者﹐以國君大飲與黨正飲酒皆農隙而爲﹐俱教孝悌之道。黨之於序學﹐知國君於大學。黨正飲酒爲正齒位﹐知國君飲酒亦正齒位也。

《七月》八章﹐章十一句。

卷八八之二

卷八八之二

《鴟鴞》﹐周公救亂也。成王未知周公之志﹐公乃爲詩以遺王﹐名之曰《鴟鴞》焉。未知周公之志者﹐未知其欲攝政之意。○鴟鴞﹐上尺之﹐反下吁矯反。鴟鴞﹐鳥也。遺﹐惟季反﹐本亦作「貽」﹐此從《尙書》本也。

﹝疏﹞「《鴟鴞》四章﹐章五句」至「鴟鴞焉」。○正義曰﹕此《鴟鴞》詩者﹐周公所以救亂也。毛以爲﹐武王旣崩﹐周公攝政﹐管﹑蔡流言﹐以毀周公﹐又導武庚與淮夷叛而作亂﹐將危周室。周公東徵而滅之﹐以救周室之亂也。於是之時﹐成王仍惑管﹑蔡之言﹐未知周公之志﹐疑其將篡﹐心益不悅﹐故公乃作詩﹐言不得不誅管﹑蔡之意﹐以貽遺成王﹐名之曰《鴟鴞》焉。經四章﹐皆言不得不誅管﹑蔡之意。鄭以爲﹐武王崩後三年﹐周公將欲攝政﹐管﹑蔡流言﹐周公乃避之﹐出居於東都。周公之屬黨與知將攝政者﹐見公之出﹐亦皆奔亡。至明年﹐乃爲成王所得。此臣無罪﹐而成王罪之﹐罰殺無辜﹐是爲國之亂政﹐故周公作詩救止成王之亂。於時成王未知周公有攝政成周道之志﹐多罪其屬黨﹐故公乃爲詩﹐言諸臣先祖有功﹐不宜誅絕之意﹐以怡悅王心﹐名之曰《鴟鴞》焉。四章皆言不宜誅殺屬臣之意。定本「貽」作「遺」字﹐則不得爲怡悅也。○箋「未知」至「之意」。○正義曰﹕《金縢》云「武王旣喪﹐管叔及其羣弟乃流言於國﹐曰﹕『公將不利於孺子。』周公乃告二公曰﹕『我之弗辟﹐無以告我先王。』周公居東二年﹐罪人斯得。於後公乃爲詩以貽王﹐名之曰《鴟鴞》。」注云「罪人﹐周公之屬黨與知居攝者。周公出﹐皆奔。今二年﹐蓋爲成王所得。怡﹐悅也。周公傷其屬黨無罪將死﹐恐其刑濫﹐又破其家﹐而不取正言﹐故作《鴟鴞》之詩以貽王。今《豳風﹟鴟鴞》也。」鄭讀辟爲避﹐以居東爲避居。於時周公未攝﹐故以未知周公之志者﹐謂未知其欲攝政之意。訓怡爲悅﹐言周公作此詩﹐欲以救諸臣﹑悅王意也。毛𨿽不注此序﹐不解《尙書》﹐而首章傳云「寧亡二子﹐不可毀我周室」﹐則此詩爲誅管﹑蔡而作之。此詩爲誅管﹑蔡﹐則罪人斯得﹐謂得管﹑蔡也。周公居東爲出徵﹐我之不辟﹐欲以法誅管﹑蔡。旣誅管﹑蔡﹐然後作詩﹐不得復名爲貽悅王心﹐當訓貽爲遺﹐謂作此詩遺成王也。《公劉序》云「而獻是詩」﹐此云遺者﹐獻者﹐臣奉於尊之辭﹔遺者﹐流傳致達之稱。彼召公作詩﹐奉以戒成王﹔此周公自述己意﹐欲使遺傳至王﹐非奉獻之﹐故與彼異也。

鴟鴞鴟鴞﹗旣取我子﹐無毀我室。興也。鴟鴞﹐鸋鴂也。無能毀我室者﹐攻堅之故也。寧亡二子﹐不可以毀我周室。箋云﹕重言鴟鴞者﹐將述其意之所欲言﹐丁寧之也。室猶巢也。鴟鴞言﹕已取我子者﹐幸無毀我巢。我巢積日累功﹐作之甚苦﹐故愛惜之也。時周公竟武王之喪﹐欲攝政成周道﹐致大平之功。管叔﹑蔡叔等流言云「公將不利於子。」成王不知其意﹐而多罪其屬黨。興者﹐諭此諸臣乃世臣之子孫﹐其父祖以勤勞有此官位土地﹐今若誅殺之﹐無絕其位﹐奪其土地。王意欲誚公﹐此之由然。○鸋﹐乃丁反﹐郭音寧。鴂音決。鸋鴂似黃雀而小﹐俗呼之巧婦。重﹐直用反。大平音泰。本又作「孺」﹐如注反。誚﹐在笑反。

恩斯勤斯﹐鬻子之閔斯﹗恩﹐愛。鬻﹐稚。閔﹐病也。稚子﹐成王也。箋云﹕鴟鴞之意﹐殷勤於此﹐稚子當哀閔之。此取鴟鴞子者﹐指稚子也。以諭諸臣之先臣﹐亦殷勤於此﹐成王亦宜哀閔之。○鬻﹐由六反﹐徐居六反﹐一云「賣也」。

﹝疏﹞「鴟鴞」至「閔斯」。○毛以爲﹐周公旣誅管﹑蔡﹐王意不悅﹐故作詩以遺王。假言人取鴟鴞子者﹐言鴟鴞鴟鴞﹐其意如何乎﹖其言人已取我子﹐我意寧亡此子﹐無能畱此子以毀我巢室﹐以其巢室積日累功作之﹐攻堅故也。以興周公之意如何乎﹖其意言﹕寧亡管﹑蔡﹐無能畱管﹑蔡以毀我周室﹐以其周室自后稷以來﹐世修徳教﹐有此王基﹐篤厚堅固故也。又言管﹑蔡罪重﹐不得不誅之意。周公言己甚愛此﹐甚惜此二子﹐但爲我稚子成王之病﹐以此之故﹐不得不誅之也。鄭以爲﹐成王將誅周公之屬臣﹐周公爲之詩﹐言鴟鴞之意如何乎﹖言人旣取我子﹐幸無毀我室。以其積日累功﹐作之甚苦﹐故愛惜之﹐不欲見其毀損。以諭成王若誅此諸臣﹐幸無絕其官位﹐奪其土地﹐以其父祖勤勞乃得有此﹐故愛惜之﹐不欲見其絕奪。又言當此幼稚之子來取我子之時﹐其鴟鴞之意殷勤於此稚子。稚子當哀閔之﹐不欲毀其巢。以諭言屬臣之先臣亦殷勤於此成王﹐成王亦宜哀閔之﹐不欲絕其官位土地。此周公之意﹐實請屬臣之身﹐但不敢正言其事﹐故以官位土地爲辭耳。「閔」下「斯」字﹐箋﹑傳皆爲辭耳。○傳「鴟鴞」至「周室」。○正義曰「鴟鴞﹐鸋鴂」﹐《釋鳥》文。舍人曰「鴟鴞﹐一名鸋鴂也。《方言》云﹕『自關而東謂桑飛曰鸋鴂。』」陸機《疏》云「鴟鴞似黃雀而小﹐其喙尖如錐﹐取茅莠爲窠﹐以麻紩之﹐如刺襪然。縣著樹枝﹐或一房﹐或二房。幽州人謂之鸋鴂﹐或曰巧婦﹐或曰女匠。關東謂之工雀﹐或謂之過羸。關西謂之桑飛﹐或謂之襪雀﹐或曰巧女。」無能毀我室者﹐謂鴟鴞之意﹐惟能亡此子﹐無能畱此子以毀我室。此鴟鴞非不愛子﹐正謂重其巢室也。傳以此詩爲管﹑蔡而作﹐故云寧亡二子﹐不可以毀我周室。於時殺管叔而放蔡叔﹐故言寧亡二子。○箋「重言」至「由然」。○正義曰﹕人居謂之室﹐鳥居謂之巢﹐故云室猶巢也。周公竟武王之喪﹐謂崩後三年除喪服也。成王不知其意﹐多罪其屬黨﹐卽《金縢》云「罪人斯得」是也。此實無罪﹐謂之罪人者﹐《金縢》注云「謂之罪人﹐史書成王意也。」罪其屬黨﹐言將罪之。箋又言「若誅殺之」﹐明時實未加罪也。以興爲取象鴟鴞之子﹐宜諭屬臣之身﹐故以室諭官位土地也。《金縢》於「名之曰《鴟鴞》」之下云「王亦未敢誚公。」是有誚公之意﹐但未敢言耳﹐故云「王意欲誚公﹐此之由然」﹐其言由此詩也。《金縢》注云「成王非周公意未解﹐今又爲罪人言﹐欲讓之。推其恩親﹐故未敢。」欲誚公之意作此詩﹐欲以怡悅王心﹐致使王意欲誚公﹐乃是更益王忿﹐而言以怡王者﹐成王謂公將篡﹐故罪其屬臣。公若實有篡心﹐不敢爲臣諮請。今作詩與王﹐言其屬臣無罪﹐則知公不爲害﹐事亦可明。未悟﹐故欲誚公。旣悟﹐自當喜悅。冀王之悟﹐故作此詩﹐是公意欲以怡悅王也。王肅云「案經﹑傳內外﹐周公之黨具存﹐成王無所誅殺。橫造此言﹐其非一也。設有所誅﹐不救其無罪之死﹐而請其官位土地﹐緩其大而急其細﹐其非二也。設已有誅﹐不得云無罪﹐其非三也。」馬昭云「公黨已誅﹐請之無及﹐故但言請子孫土地。」斯不然矣。案鄭注《金縢》云「傷於屬臣無罪將死。」箋云「若誅殺之。」則鄭意以屬臣𨿽爲王得﹐實猶未加刑﹐馬昭之言﹐非鄭旨也。公以王怒猶盛﹐未敢正言﹐假以官位土地爲辭﹐實欲冀存其人﹐非是緩大急細﹐棄人求土。鄭之此意﹐亦何過也﹖○傳「恩愛」至「成王」。○正義曰﹕有恩必相愛﹐故以恩爲愛。《釋言》云「鞠﹐稚也。」郭璞曰「鞠一作毓。」是鬻爲稚也。「閔﹐病」﹐《釋詁》文。言鬻子之病﹐則謂管﹑蔡作亂﹐病此鬻子﹐故知「鬻子﹐成王也」。王肅云「勤﹐惜也。周公非不愛惜此二子﹐以其病此成王。」則傳意亦當以勤爲惜。○箋「鴟鴞」至「閔之」。○正義曰﹕箋亦以此經爲興。恩之言殷也﹐以鴟鴞之意殷勤於稚子﹐諭諸臣之先臣亦殷勤於成王。假言鴟鴞之意﹐愛惜巢室﹐亦假言諸臣之先臣愛惜土地。皆假爲之辭﹐非實有言也。箋云「言取鴟鴞子者﹐指稚子也」﹐則稚子謂巢下之民。《金縢》注云「鬻子斥成王。」斥者﹐經解諭尊﹐猶言昊天斥王也。

迨天之未陰雨﹐徹彼桑土﹐綢繆牖戶。迨﹐及。徹﹐剝也。桑土﹐桑根也。箋云﹕綢繆猶纏綿也。此鴟鴞自說作巢至苦如是﹐以諭諸臣之先臣﹐亦及文﹑武未定天下﹐積日累功﹐以固定此官位與土地。○迨音待﹐徐又敕攺反。土音杜﹐注同﹐小雅同﹔《韓詩》作「杜」﹐義同﹔《方言》云「東齊謂根曰杜」﹔《字林》作「﹤者皮﹥」﹐桑皮也﹐音同。綢繆﹐上直畱反﹐下莫侯反。

今女下民﹐或敢侮予﹗箋云﹕我至苦矣﹐今女我巢下之民﹐寧有敢侮慢欲毀之者乎﹖意欲恚怒之﹐以諭諸臣之先臣固定此官位土地﹐亦不欲見其絕奪。○恚﹐於季反。

﹝疏﹞「迨天」至「侮予」。○毛以爲﹐自說作巢至苦﹐言己及天之未陰雨之時﹐剝彼桑根﹐以纏綿其牖戶﹐乃得成此室巢﹐以諭先公先王亦世修其徳﹐積其勤勞﹐乃得成其王業。致此王功甚難若是﹐今汝下民管﹑蔡之屬﹐何由或敢侮慢我周室而作亂乎﹖故不得不誅之。○鄭以爲﹐鴟鴞及天之未陰雨之時﹐剝彼桑根﹐以纏綿其牖戶﹐乃得有此室巢﹐以諭諸臣之先臣及文﹑武未定天下之時﹐亦積日累功﹐乃得定此官位土地。鴟鴞以勤勞之故﹐惜此室巢﹐今巢下之民﹐寧或敢侮慢我﹐欲毀我巢室乎﹖不欲見其毀損﹐意欲恚怒之﹐以諭諸臣之先臣甚惜此官位土地﹐汝成王竟何得絕我官位﹐奪我土地乎﹖不欲見其絕奪﹐意欲怨恨之。言鴟鴞之惜室巢﹐猶先臣之惜官位土地﹐鴟鴞欲恚怒巢下之人﹐諭先臣亦有恨於成王﹐王勿得誅絕之也。○傳「迨及」至「桑根」。○正義曰「迨﹐及」﹐《釋言》文。徹卽剝脫之義﹐故爲剝也。取彼桑土﹐用爲鳥巢﹐明是桑根在土﹐剝取其皮﹐故知桑土卽桑根也。王肅云「鴟鴞及天之未陰雨﹐剝取彼桑根﹐以纏綿其戶牖﹐以興周室積累之艱苦也。」下經無傳﹐但毛以此詩爲管﹑蔡而作﹐必不得同鄭爲興。王肅下經注云「今者﹐今周公時。言先王致此大功至艱難﹐而其下民敢侵侮我周道﹐謂管﹑蔡之屬不可不遏絕﹐以全周室。」傳意或然。○箋「我至」至「絕奪」。○正義曰﹕箋以此爲諸臣設請﹐故亦爲興。巢下之民將毀其室﹐故竟欲恚怒之。此是臣請於君﹐而欲恚怒者﹐鴟鴞之恚怒﹐諭先臣之怨恨耳﹐非恚怒王也。

予手拮據﹐予所捋荼﹐予所蓄租﹐予口卒瘏﹐拮據﹐撠挶也。荼﹐萑苕也。租﹐爲。瘏﹐病也。手病口病﹐故能免乎大鳥之難。箋云﹕此言作之至苦﹐故能攻堅﹐人不得取其子。○拮音吉﹐又音結。據音居﹐《韓詩》云「口足爲事曰拮據。」捋﹐力活反。荼音徒。畜﹐敕六反﹐本亦作「蓄」。租﹐子胡反﹐又作「祖」﹐如字﹐《韓詩》云「積也。」屠本又作「瘏」﹐音徒。撠﹐京劇反﹐本亦作「戟」。挶﹐俱局反﹐《說文》云「持也。」萑音九。苕音條。難﹐乃旦反。

曰予未有室家﹗謂我未有室家。箋云﹕我作之至苦如是者﹐曰我未有室家之故。

﹝疏﹞「予手」至「室家」。○毛以爲﹐鴟鴞言已作巢之苦﹐予手撠挶其艸﹐予所捋者是荼之艸也。其室巢所用者﹐皆是予之所蓄爲。予手口盡病﹐乃得成此室巢﹐用免大鳥之難。諭周之先王亦勤勞經營﹐乃得成此王業﹐用免侵毀之患。我先王爲此室家﹐勤苦若是﹐管﹑蔡之輩﹐無道之人﹐輕侮稚子﹐弱寡王室﹐乃爲言曰﹐我此稚子﹐未有室家﹐欲侵毀之﹐故不可不誅殺也。○鄭以爲﹐鴟鴞手口盡病﹐以勤勞之故﹐攻堅之故﹐人不得取其子。假有取其子﹐仍不得毀其室巢。以諭諸臣之先臣﹐以勤勞之故﹐經營之故﹐王不得殺其子孫。假使殺其子孫﹐仍不得奪其官位土地。鴟鴞又言﹕己所以勤勞爲此室巢者﹐「曰予未有室家」﹐故勞力爲此﹐是以今甚惜之。諭屬臣之先臣﹐所以勤勞爲此功業者﹐亦由未有官位土地﹐故勤力得此﹐是以今甚惜之。王若殺此諸臣﹐不得奪其官位土地也。○傳「拮據」至「之難」。○正義曰﹕《說文》云「撠﹐持撠。挶﹐謂以手爪挶持艸也。」《七月》傳云「爲萑。」此爲萑苕﹐謂之秀穗也。《出其東門》箋云「荼﹐茅秀。」然則茅之秀﹐其物相類﹐故皆名荼也。租訓始也﹐物之初始﹐必有爲之﹐故云「租﹐爲也」。「瘏﹐病」﹐《釋詁》文。經言「予口卒瘏」﹐直是口病而已﹐而傳兼言手病者﹐以經「予手拮據」言手﹐「予所捋荼」不言手﹐則是用口也。「予所蓄租」﹐文承二者之下﹐則手口並兼之。上旣言手﹐而口文未見﹐故又言「予口卒瘏」。言口病﹐明手亦病也。且「卒瘏」謂盡病﹐若惟口病﹐不得言盡﹐故知手口俱病。鴟鴞小鳥﹐爲巢以自防﹐故知求免大鳥之難也。○傳「謂我未有室家」。○正義曰﹕傳以「曰」者稱它人。言「曰」﹐則此句說彼作亂之意。「曰予未有室家」﹐管﹑蔡意謂我稚子未有室家之道﹐故輕侮之。上章疾其輕侮﹐故此章言其輕侮之意也。「曰」者﹐陳其管﹑蔡之言。「予」者﹐還周公自我也。王肅云「我爲室家之道至勤苦﹐而無道之人弱我稚子﹐易我王室﹐謂我未有室家之道。」

予羽譙譙﹐予尾翛翛﹐譙譙﹐殺也。翛翛﹐敝也。箋云﹕手口旣病﹐羽尾又殺敝﹐言己勞苦甚。○譙﹐本或作「燋」﹐同在消反。翛﹐素彫反﹐注同。殺﹐色界反﹐又所例反﹐下同。

予室翹翹。風雨所漂搖﹐予維音嘵嘵﹗翹翹﹐危也。嘵嘵﹐懼也。箋云﹕巢之翹翹而危﹐以其所託枝條弱也。以諭今我子孫不肖﹐故使我家道危也。風雨諭成王也。音嘵嘵然恐懼﹐告愬之意。○翹﹐祁消反。漂﹐匹遙反。嘵﹐呼堯反。愬音素。

﹝疏﹞「予羽」至「嘵嘵」。○毛以爲﹐鴟鴞言作巢之苦﹐予羽譙譙然而殺﹐予尾消消而敝﹐手口旣病﹐羽尾殺敝﹐乃有此室巢。以諭先王勤修徳業﹐勞神竭力﹐得成此王業。鴟鴞又言﹐室巢𨿽成﹐以所託枝條弱﹐故予室今翹翹然而危﹐又爲風雨之所漂搖﹐此巢將毀﹐予是以維音之嘵嘵然而恐懼。以諭王業𨿽成﹐今成王幼弱﹐而爲凶人所振蕩﹐周室將毀﹐故周公言已亦嘵嘵然而危懼。由管﹑蔡作亂使憂懼若此﹐故不得不誅之意也。○鄭殺獘盡同﹐但所諭者別。諭屬臣勤勞﹐有此官位土地﹐今子孫不肖﹐使我家道危也﹐又爲成王所漂搖﹐將誅絕之﹐我先臣是以恐懼而告急也。予維音嘵嘵﹐嘵嘵諭告訴之意也。○傳「譙譙﹐殺。消消﹐敝」。○正義曰﹕此無正文也。以此言鳥之羽尾疲勞之狀﹐故知爲殺敝也。定本「消消」作「翛翛也」○傳「翹翹﹐危。嘵嘵﹐懼」。○正義曰﹕皆《釋訓》文。王肅云「言盡力勞病﹐以成攻堅之巢﹐而爲風雨所漂搖﹐則鳴音嘵嘵然而懼。以言我周累世積徳﹐以成篤固之國﹐而爲凶人所振蕩﹐則己亦嘵嘵而懼。」

《鴟鴞》四章﹐章五句。

《東山》﹐周公東徵也。周公東徵﹐三年而歸﹐勞歸士﹐大夫美之﹐故作是詩也。一章言其完也﹐二章言其思也﹐三章言其室家之望女也﹐四章樂男女之得及時也。君子之於人﹐序其情而閔其勞﹐所以說也。「說以使民﹐民忘其死」﹐其惟《東山》乎﹖成王旣得《金縢》之書﹐親迎周公。周公歸﹐攝政。三監及淮夷叛﹐周公乃東伐之﹐三年而後歸耳。分別章意者﹐周公於是志伸﹐美而詳之。○歸勞﹐力報反。思﹐息嗣反。女音汝。樂音洛。說音悅﹐下同。縢﹐徒登反。別﹐彼列反。伸音身。

﹝疏﹞「《東山》四章﹐章十二句」至「東山乎」。○正義曰﹕作《東山》詩者﹐言周公東徵也。周公攝政元年﹐東徵三監淮夷之等﹐於三年而歸﹐勞此徵歸之士﹐莫不喜悅﹐大夫美之﹐而作是《東山》之詩。經四章﹐𨿽皆是勞辭﹐而每章分別意異﹐又歷序之。一章言其完也﹐謂歸士不與敵戰﹐身體完全。經云「勿士行枚」﹐言無戰陳之事﹐是其完也。二章言其思也﹐謂歸士在外﹐妻思之也。經說「果臝」等﹐乃令人憂思﹐是其思也。三章言其室家之望汝也﹐謂歸士未反﹐室家思望。經說「灑掃穹窒」﹐以待徵人﹐是室家之望也。四章樂男女得以及時也﹐謂歸士將行﹐新合昏禮。經言「倉庚於飛」﹐說其成婦之事﹐是得其及時也。周公之勞歸士﹐所以殷勤如此者﹐君子之於人﹐謂役使人民﹐序其民之情意﹐而閔其勞苦之役﹐所以喜悅此民也。民有勞苦﹐惟恐民上不知。今序其情﹐閔其勤勞﹐則民皆喜悅﹐忘其勞苦﹐古人所謂「悅以使民﹐民忘其死」者﹐其惟此《東山》之詩乎﹖言惟此《東山》之詩﹐可以當忘其死之言也。「三年而歸」﹐𨿽出於經﹐此三年之文而總序四章﹐非獨序彼一句也。序所歷言﹐不序章首﹐四句皆同﹐不得於一章說之。序其情而閔其勞﹐其意足以兼之矣。歸士者﹐從軍士卒。周公親徵﹐與將率同苦﹐以士卒微賤﹐勞意尢深﹐故意主美勞歸士﹐不言勞將率也。「悅以使民﹐民忘其死」﹐是《周易﹟兌卦》彖辭文﹐古之舊語﹐此《東山》堪當之﹐故云「其惟《東山》乎」。○箋「成王」至「詳之」。○正義曰﹕《金縢》云「天大雷電以風﹐王與大夫盡弁﹐以啟金縢之書。王執書以泣曰﹕『今天動威﹐以彰周公之徳。惟朕小子﹐其新逆。』」注云「新逆﹐攺先時之心﹐更自新以迎周公於東﹐與之歸﹐尊任之。」言自新而迎﹐明是成王親迎之。《書序》云「武王崩﹐三監及淮夷叛﹐周公相成王﹐將黜殷命﹐作《大誥》。」注云「三監﹐管叔﹑蔡叔﹑霍叔三人﹐爲武夷監於殷國者也。前流言於國﹐公將不利於成王。周公還攝政﹐懼誅﹐因遂其惡﹐開道淮夷﹐與之俱叛。此以居攝二年之時﹐系之武王崩者﹐其惡之初﹐自崩始也。」是三監淮夷叛﹐周公東伐之事也。攝政元年卽東徵﹐至三年而歸耳。《書序》注云「其攝二年時者﹐謂叛時在二年﹐非三年始東徵也。」時實周公獨行﹐言相成王者﹐彼注云「誅之者﹐周公意也。而言相成王者﹐自迎周公而來﹐蔽已解矣。」意以成王蔽解﹐故言相成王耳﹐非與成王俱來也。《破斧》云「周公東徵﹐四國是皇。」傳曰「四國﹐管﹑蔡﹑商﹑奄也。」此無商﹑奄者﹐據《書序》之成文耳。此序獨分別章意者﹐周公於是志意伸﹐本勞歸士之情﹐丁寧委曲﹐子夏美之而詳其事﹐故分別章意而序之也。

我䢐東山﹐慆慆不歸。我來自東﹐零雨其濛。慆慆﹐言久也。濛﹐雨貌。箋云﹕此四句者﹐序歸士之情也。我往之東山旣久勞矣﹐歸又道遇雨濛濛然﹐是尢苦也。○慆﹐徒刀反﹐又吐刀反。濛﹐莫紅反。我東曰歸﹐我心西悲。公族有辟﹐公親素服﹐不舉樂﹐爲之變﹐如其倫之喪。箋云﹕我在東山﹐常曰歸也。我心則念西而悲。○爲﹐於僞反。制彼裳衣﹐勿士行枚。士﹐事。枚﹐微也。箋云﹕勿猶無也。女制彼裳衣而來﹐謂兵服也。亦初無行陳銜枚之事﹐言前定也。《春秋》傳曰「善用兵者不陳。」○士行﹐毛音衡﹐鄭音銜﹐王戶剛反。枚﹐莫杯反﹐鄭注《周禮》云「枚如箸﹐橫銜之於口﹐爲繣絜於項中。」無行﹐戶剛反。陳﹐直震反﹐又下同。蜎蜎者蠋﹐烝在桑野。蜎蜎﹐蠋貌。蠋﹐桑虫也。烝﹐窴也。箋云﹕蠋蜎々然特行久處桑野﹐有似勞苦者。古者聲窴﹑塡﹑塵同也。○蜎﹐烏玄反。蠋音蜀。烝﹐之承反。窴音田﹐又音珍﹐一音陳﹐字書云「塞也」﹐大千反﹐從穴下眞。窴﹑塡﹑塵依字皆是田音﹐又音珍﹐亦音塵﹐鄭云「古聲同。」案陳完奔齊﹐以國爲氏﹐而《史記》謂之田氏。是古田﹑陳聲同。

惇彼獨宿﹐亦在車下。箋云﹕惇惇然獨宿於車下﹐此誠有勞苦之心。○惇﹐都回反﹐注同。

﹝疏﹞「我䢐」至「車下」。○毛以爲﹐周公言我往之東山徵伐四國﹐慆慆然久不得歸。旣得歸矣﹐我來自東方之時﹐道上乃遇零落之雨﹐其濛濛然。汝在軍之士﹐久不得歸﹐歸又遇雨落﹐勞苦之甚。周公旣序歸士之情﹐又復自言己意。我在東方言曰歸之時﹐我心則念西而悲。何則﹖管﹑蔡有罪﹐不得不誅。誅殺兄弟﹐慚見父母之廟﹐故心念西而益悲傷。又言歸士久勞在外﹐幸得完全。汝𨿽制彼兵服裳衣而來﹐得無事而歸。久勞在軍﹐無事於行陳銜枚﹐言敵皆前定﹐未嘗銜枚與戰也。又言𨿽無戰陳﹐實甚勞苦。蜎蜎然者﹐桑中之蠋虫﹐常久在桑野之中﹐似有勞苦﹐以興惇惇然彼獨宿之軍士﹐亦常在車下而宿﹐甚爲勞苦。述其勤勞﹐閔念之。定本云「勿士行枚」﹐無「銜」字。箋云「初無行陳銜枚之事」。定本是也。○鄭惟「我東曰歸」二句言我軍士在東﹐久不得歸。常言曰歸﹐而不得歸﹐我心則念西而悲。言歸士思家而悲。餘同。○箋「此四」至「尢苦」。○正義曰﹕此篇皆言序歸士之情﹐而獨云此四句者﹐以此四句意皆同﹐故特言之。卒章之箋又云「凡先著此四句﹐皆爲序歸士之情」者﹐以序分別章意﹐嫌此四句意不同﹐故言「凡先著此四句」﹐明四章意皆同也。○傳「公族」至「之喪」。○正義曰﹕辟﹐法也﹐謂以法得死罪。《文王世子》云「公族有死罪﹐則磬於甸人。公素服﹐不舉樂﹐爲之變﹐如其倫之喪﹐無服﹐親哭之。」注云「不於市朝者﹐隱之也。甸人掌田野之官。縣而縊殺之曰磬。素服﹐於凶事爲吉﹐於吉事爲凶﹐非喪服也。倫謂親疏之比也。不往弔﹐爲位哭之而已。」是其事也。傳言此者﹐解周公西悲之意。以公族𨿽有死罪﹐猶是骨肉之親﹐非徒己心自悲﹐先神亦將悲之。是將欲言歸﹐則念西而悲也。○箋「我在」至「而悲」。○正義曰﹕箋以此爲勞歸士之辭﹐不宜言己意﹐故易傳以爲﹐此二句亦序歸士之情。我軍士在東山常曰歸﹐言三年之內常思歸也。軍士家室在西﹐故知念西而悲。孫毓云「殺管叔在二年。臨刑之時﹐素服不舉。至於歸時﹐逾年已久﹐無緣西行而後始悲。箋說爲長。」○傳「枚﹐微」。○正義曰「枚﹐微」者﹐其物微細也。《大司馬》陳大閱之禮﹐教戰法云「遂鼓銜枚而進。」注云「枚如箸﹐銜之﹐有繣結項中。軍法止語﹐爲相疑惑。」是枚爲細物也。○箋「勿猶」至「不陳」。○正義曰﹕此言東徵之事﹐故知制彼裳衣謂兵服也。初無猶本無﹐言𨿽是徵伐﹐本無行陣銜枚之事。言豫前自定﹐不假戰鬥而服之也。若前敵自定﹐當應速耳。而三年始歸者﹐以其叛國旣多﹐須圍守以服之﹐故引《春秋傳》者﹐莊八年《穀梁傳》曰「善爲國者不師﹐善師者不陳﹐善陳者不戰﹐善戰者不死。」此箋言「善用兵者不陳」﹐《常武》箋云「善戰音不陳」﹐皆與彼異﹐蓋鄭以義言之。○傳「蜎々」至「烝窴」。○正義曰﹕《釋虫》云「蚅﹐烏蠋。」樊光引此詩﹐郭璞曰「大虫如指似蠶。」《韓子》云「蠶似蠋」。言在桑野﹐知是桑虫。「烝﹐窴」﹐《釋言》文。彼作「塵」。○箋「蠋」至「塵同」。○正義曰﹕蠋在桑野﹐是其常處﹐實非勞苦﹐故云似有勞苦軍士獨宿車下﹐則實有勞苦﹐故下箋云「誠有勞苦」。以不實諭實者﹐取其在桑野﹑在車下﹐其事相類故也。傳訓「烝﹐窴也」﹐故轉窴爲久。而《釋詁》云「塵﹐久也。」乃作塵字。故箋辧之﹐古者窴﹑塡﹑塵三字音同﹐可假借而用之故也。

我䢐東山﹐慆慆不歸。我來自東﹐零雨其濛。果臝之實﹐亦施於宇。伊威在室﹐蠨蛸在戶。町畽鹿場﹐熠燿宵行。果臝﹐栝樓也。伊威﹐委黍也。蠨蛸﹐長踦也。町畽﹐鹿迹也。熠燿﹐燐也。燐﹐螢火也。箋云﹕此五物者﹐家無人則然﹐令人感思。○臝﹐力果反。施﹐羊豉反。伊威並如字﹐或傍加虫者﹐後人增耳。室﹐本或作「堂」﹐誤也。蠨音蕭﹐《說文》作「蟰」﹐音夙。蛸﹐所交反﹐郭音蕭。町﹐他典反﹐或他頂反﹐字又作圢﹐音同。畽﹐本又作「疃」﹐他短反﹐字又作「墥」。熠﹐以執反。燿﹐以照反。括﹐古活反﹐沈委音於爲反。委黍﹐鼠婦也﹐本或並作虫邊。踦﹐起宜反﹐今詩義「長踦﹐長腳蜘蛛」。又巨綺反﹐又其宜反﹐居綺反。燐﹐洛刃反﹐字又作「﹤虫粦﹥」。螢﹐惠丁反。令﹐力呈反。思﹐息嗣反。

不可畏也﹐伊可懷也。箋云「伊」當作「繄」。繄猶是也。懷﹐思也。室中久無人﹐故有此五物﹐是不足可畏﹐乃可爲憂思。○翳﹐於奚反﹐又作「繄」。

﹝疏﹞傳「果臝」至「螢火」。○正義曰﹕《釋艸》云「果臝之實括樓。」李巡曰「括樓子名也。」孫炎曰「齊人謂之天瓜。《本艸》云『括樓﹐葉如瓜葉﹐形兩兩拒值﹐蔓延﹐靑黑色﹐六月華﹐七月實﹐如瓜瓣』﹐是也。」「伊威﹐委黍」﹐「蠨蛸﹐長踦」﹐《釋虫》文。舍人曰「伊威名委黍。蠨蛸名長踦。」郭璞曰「舊說伊威﹐鼠﹤虫帚﹥之別名﹔長踦﹐小蜘蛛長腳者﹐俗呼爲喜子。」《說文》云「委黍﹐鼠﹤虫帚﹥也。」陸機《疏》云「伊威﹐一名委黍﹐一名鼠﹤虫帚﹥﹐在壁根下甕底土中生﹐似白魚者」﹐是也。蠨蛸﹐長踦﹐一名長腳。荊州河內人謂之喜母。此虫來著人衣﹐當有親客至﹐有喜也﹐幽州人謂之親客﹐亦如蜘蛛爲羅网居之﹐是也。鹿場者﹐場是踐地之處﹐故知町甿是鹿之迹也。熠燿者﹐螢火之虫飛而有光之貌﹐故云「熠燿﹐燐也」。又解燐體云「燐﹐螢火也。」《釋虫》云「螢火﹐卽炤。」舍人云「螢火﹐卽夜飛有火虫也。《本艸》『螢火﹐一名夜光﹐一名熠燿』。」案諸文皆不言螢火爲燐﹐《淮南子》云「久血爲燐。」許愼云「謂兵死之血爲鬼火。」然則燐者﹐鬼火之名﹐非螢火也。陳思王《螢火論》曰「《詩》云﹕『熠燿宵行。』《章句》以爲鬼火﹐或謂之燐﹐未爲得也。天陰沈數雨﹐在於秋日﹐螢火夜飛之時也﹐故云宵行。然腐艸木得濕而光﹐亦有明驗。眾說並爲螢火﹐近得實矣。然則毛以螢火爲燐﹐非也。」

我䢐東山﹐慆慆不歸。我來自東﹐零雨其濛。鸛鳴於垤﹐婦嘆於室。灑埽穹窒﹐我徵聿至。垤﹐螘冢也。將陰雨﹐則穴處先知之矣。鸛好水﹐長鳴而喜也。箋云﹕鸛﹐水鳥也﹐將陰雨則鳴。行者於陰雨尢苦﹐婦念之則嘆於室也。穹﹐窮。窒﹐塞。灑﹐灑。埽﹐拚也。穹窒﹐鼠穴也。而我君子行役﹐述其日月﹐今且至矣。言婦望也。○鸛﹐本又作雚﹐古玩反。垤﹐田節反。灑﹐所懈反﹐沈所寄反。埽﹐素報反。螘﹐本亦作「蛾」﹐又作「蟻」﹐魚綺反。好﹐呼報反。拚﹐甫問反。有惇瓜苦﹐烝在栗薪。惇猶專專也。烝﹐眾也。言我心苦﹐事又苦也。箋云﹕此又言婦人思其君子之居處。專專如瓜之系綴焉。瓜之瓣有苦者﹐以諭其心苦也。烝﹐塵。栗﹐析也。言君子又久見使析薪﹐於事尢苦也。古者聲栗﹑裂同也。○惇﹐徒丹反﹐注同。栗﹐毛如字﹐鄭音列﹐《韓詩》作「氵蓼」﹐力菊反﹐眾新也。專﹐徒端反﹐下同。綴﹐張衛反。瓣﹐廬徧反﹐又白莧反﹐《說文》云「瓜中實也」﹐沈薄閒反。

自我不見﹐於今三年。

﹝疏﹞「鸛鳴」至「三年」。○毛以爲﹐上四句說歸土之情﹐次四句說其妻思望之也。思而不至﹐閔其勞苦。言有專專然系綴於蔓者﹐瓜也﹐而其辧甚苦。旣系苦於蔓﹐似如勞苦﹐而其辧又苦﹐以諭君子系屬於軍﹐是事苦也﹐又憂軍事﹐是心又苦也。其苦如何﹖眾軍士皆在析薪之役﹐是其苦也。君子旣有此苦﹐已久不得見之。自我不見君子以來﹐於今三年矣﹐所以思之甚也。鄭以烝爲久﹐言君子久在析薪之役。餘同。○傳「垤螘」至「而喜」。○正義曰﹕《釋虫》云「蚍蜉﹐大螘。小者螘。」舍人曰「蚍蜉卽大螘也。小者卽名螘也。」然則螘是小蚍蜉也。此虫穴處﹐輦土爲冢﹐以避濕。鸛鳥鳴於其上﹐故知垤是螘冢也。將欲陰雨﹐水泉上潤﹐故穴處者先知之。是螘避濕而上冢。鸛是好水之鳥﹐知天將雨﹐故長鳴而喜也。陸機《疏》云「鸛﹐鸛雀也。似鴻而大﹐長頸﹐赤喙﹐白身﹐黑尾翅。樹上作巢﹐大如車輪。卵如三升杯。望見人﹐按其子令伏﹐徑捨去。一名負釜﹐一名黑尻﹐一名背竈﹐一名皂裙。又泥其巢一傍爲池﹐含水滿之﹐取魚置池中﹐稍稍以食其雛。若殺其子﹐則一村致旱災。」○傳「惇猶」至「又苦」。○正義曰﹕惇是瓜之系蔓之貌﹐故轉爲專﹐言瓜系於蔓專專然也。「烝﹐眾」﹐《釋詁》文。以瓜之苦﹐諭君子心內苦﹔系於蔓又似苦﹐以諭君子系於軍﹐是事苦﹐故言心苦﹑事又苦﹐卽析薪是也。○箋「此又」至「裂同」。○正義曰﹕此申傳心苦﹐事又苦之意也。以軍之苦﹐在久不在眾﹐故易傳以烝爲塵﹐訓之爲久。析薪是分裂之義﹐不應作栗﹐故辧之云「古者聲栗﹑裂同」﹐故得借栗爲裂。不是字誤﹐故不云誤也。

我䢐東山﹐慆々不歸。我來自東﹐零雨其濛。箋云﹕凡先著此四句者﹐皆爲序歸士之情。○爲﹐於僞反。倉庚於飛﹐熠燿其羽。箋云﹕倉庚仲春而鳴﹐嫁取之候也。熠燿其羽﹐羽鮮明也。歸士始行之時﹐新合昏禮﹐今還﹐故極序其情以樂之。○樂音洛﹐下同。之子於歸﹐皇駁其馬。黃白曰皇。驑白曰駁。箋云﹕之子於歸﹐謂始嫁時也。皇駁其馬﹐車服盛也。○駁﹐邦角反。親結其縭﹐九十其儀。縭﹐婦人之褘也。母戒女施衿結帨﹐九十其儀﹐言多儀也。箋云﹕女嫁﹐父母旣戒之﹐庶母又申之。九十其儀﹐諭丁寧之多。○褘﹐許韋反。衿﹐系佩帶﹐其鴆反。帨﹐始銳反。

其新孔嘉﹐其舊如之何﹖言久長之道也。箋云﹕嘉﹐善也。其新來時甚善﹐至今則久矣﹐不知其如何也。又極序其情樂而戲之。

﹝疏﹞「倉庚」至「之何」。○毛以爲﹐歸士始行之時﹐新合昏禮﹐序其男女及時﹐以戲樂之。言倉庚之鳥往飛之時﹐熠燿其羽﹐甚鮮明也。以興歸士之妻﹐初昏之時﹐其衣服甚鮮明也。是子往歸嫁之時﹐所乘者﹐皇其馬﹐駁其馬﹐言其車服盛也。其母親自結其衣之縭﹐九種十種﹐其威儀多也。言其嫁旣及時﹐而又威儀具足。本其新來時則甚善矣﹐但不知其久時復如之何。言本時甚好﹐不知在後當然以否﹐所以戲樂歸士之情也。○鄭以倉庚爲記時﹐言歸士之妻﹐於倉庚於飛熠燿其羽之時﹐而是子往歸嫁。其新孔嘉﹐謂本初日其新來之時則甚善。不見已三年﹐今其久矣﹐不知今日如之何。序其自東來歸﹐未到家之時﹐言以戲樂之。餘同。○箋「倉庚」至「樂之」。○正義曰﹕鄭以仲春爲昏月。《月令》「仲春﹐倉庚鳴。」以序云「樂男女得以及時」﹐故知作者以「倉庚鳴」爲嫁娶之候。歸士始行之時﹐以仲春新合昏禮也。毛以秋冬爲昏﹐此義必異於鄭﹐宜以倉庚爲興。王肅云「倉庚羽翼鮮明﹐以諭嫁者之盛飾是也。然則不言及時者﹐舉其嫁之得禮﹐明亦及時可知也。」○傳「黃白」至「曰駁」。○正義曰﹕《釋畜》文。舍人曰「驑﹐赤色﹐名白駁也﹔黃白色名曰皇也。」孫炎引此詩﹐餘皆不解。驑白之義﹐案黃白曰皇﹐謂馬色有黃處﹐有白處﹐則「驑白曰駁」﹐謂馬色有驑處﹐有白處。舍人言驑馬名白馬﹐非也。孫炎曰「驑﹐赤色也。」○傳「縭婦」至「多儀」。○正義曰﹕《釋器》云「婦人之褘謂之縭。縭﹐緌也。」孫炎曰「褘﹐帨巾也。」郭璞曰「卽今之香纓也。褘邪交絡帶系於體﹐因名爲褘。緌﹐系也。此女子旣嫁之所著﹐示系屬於人。義見《禮記》。《詩》云『親結其縭』﹐謂母送女﹐重結其所系著以申解之。說者以褘爲帨巾﹐失之也。」「母戒女禮﹐施衿結帨」﹐《士昏禮》文。彼注云「帨﹐佩巾也。」不解衿之形象。《內則》云「婦事舅姑﹐衿纓綦屨。」注云「衿猶結也。婦人有衿纓﹐示有系屬也。」然則衿謂纓也。衿先不在身﹐故言施。帨則先以佩訖﹐故結之而已。傳引結帨證此結縭﹐則如孫炎之說﹐亦以縭爲帨巾﹐其意異於郭也。《內則》云「男女未冠笄者﹐總角衿纓皆佩容臭。」郭以縭爲香纓﹐云「義見《禮記》」﹐謂此也。案《昏禮》言結帨﹐此言結縭﹐則縭當是帨﹐非香纓也。且未冠笄者佩容臭﹐又不是示系屬也﹐郭言非矣。數從一而至於十﹐則數之小成﹐舉九與十﹐言其多威儀也。○箋「女嫁」至「之多」。○正義曰﹕《士昏禮》云「父送女﹐命之曰﹕『戒之敬之﹐夙夜無違命。』母施衿結帨﹐曰﹕『勉之敬之﹐夙夜無違宮事。』庶母及門內申之以父母之命﹐命之曰﹕『敬恭聽宗爾父母之言﹐夙夜無愆。』」是戒之申之之事也。引此者﹐解母必親結之意。言九又言十者﹐諭其威儀丁寧之多也。《斯幹》傳曰「婦人質﹐無威儀。」此言多威儀者﹐婦人無男子之禮﹐揖讓周旋之儀耳﹐其舉動威儀則多也。○傳「言久長之道」。○正義曰﹕舊訓爲久也。言久長之道理﹐未知善惡﹐所以戲之。○箋「嘉善」至「戲之」。○正義曰﹕箋以此序歸士之情﹐當樂以當時之事﹐不宜言久長之道﹐故易傳﹐以爲新來時甚善﹐至今則久矣﹐不知其如何﹐以戲樂此歸士也。

《東山》四章﹐章十二句。

卷八八之三

卷八八之三

《破斧》﹐美周公也。周大夫以惡四國焉。惡四國者﹐惡其流言毀周公也。○惡﹐烏路反﹐注同。

﹝疏﹞「《破斧》三章﹐章六句」至「國焉」。○正義曰﹕三章上二句惡四國﹐下四句美周公。經﹑序倒者﹐經以由四國之惡﹐而周公徵之﹐故先言四國之惡﹐後言周公之徳。序以此詩之作﹐主美周公﹐故先言美周公也。○箋「惡四」至「周公」。○正義曰﹕案《金縢》﹐流言者﹐管叔及其羣弟耳。今並言惡四國流言毀周公者﹐《書傳》曰「武王殺紂。繼公子祿父及管﹑蔡流言﹐奄君薄姑謂祿父曰﹕『武王已死﹐成王幼﹐周公見疑矣。此百世之時也﹐請舉事。』然後祿父及三監叛。」管﹑蔡流言﹐商﹑奄卽叛﹐是同毀周公﹐故並言之。《地理誌》云「成王時﹐薄姑氏與四國作亂。」則薄姑非奄君之名﹐而云「奄君薄姑」者﹐彼注云「玄疑薄姑齊地名﹐非奄君名。」是鄭不從也。

旣破我斧﹐又缺我斨。隋銎曰斧。斧斨﹐民之用也。禮義﹐國家之用也。箋云﹕四國流言﹐旣破毀我周公﹐又損傷我成王﹐以此二者爲大罪。○斨﹐七羊反﹐《說文》云「方銎斧也。」隋﹐徒禾反﹐何湯果反﹐孔形狹而長也。銎﹐曲容反。周公東徵﹐四國是皇。四國﹐管﹑蔡﹑商﹑奄也。皇﹐匡也。箋云﹕周公旣反﹐攝政﹐東伐此四國﹐誅其君罪﹐正其民人而已。

哀我人斯﹐亦孔之將﹗將﹐大也。箋云﹕此言周公之哀我民人﹐其徳亦甚大也。

﹝疏﹞「旣破」至「之將」。○毛以爲﹐斧斨者﹐生民之所用﹐以諭禮義者﹐亦國家之所用。有人旣破我家之斧﹐又缺我家之斨。損其斧斨﹐是廢其家用﹐其人是爲大罪。以諭四國之君﹐廢其禮義﹐壞其國用﹐其君是爲大罪﹐不得不誅﹐故周公於是東徵之。周公所以東徵者﹐是止誅其四國之君﹐正是四國之民。主爲四國之民被誘作亂﹐周公不以爲罪而正之。此周公哀矜於我之民人﹐其徳亦甚大﹐故美之。○鄭以爲﹐有人旣破我之斧﹐又缺我之斨﹐此二者是爲大罪。以興四國流言﹐旣破毀我周公之道﹐又損傷我成王﹐此二者亦是爲大罪﹐故周公東徵之。餘同。○傳「隋銎」至「之用」。○正義曰﹕如傳此言﹐則以破缺斧斨諭四國破毀禮義﹐故王肅云「今四國乃盡破其用。」故孫毓云「猶《甘誓》說言毀壞其三正耳。」然則經言我斧﹑我斨﹐乃是家之斧斨﹐爲他所破。此四國自破禮義﹐與他破斧斨﹐不類。而云我者﹐此禮義天子所制﹐此四國破天子禮義﹐故云我。孫毓云「王者立制﹐其諸侯受制於天子﹐故言我。」傳意或然也。○箋「四國」至「大罪」。○正義曰﹕箋以此詩美周公﹐惡四國﹐則是惡毀周公耳﹐不宜遠言其人破毀禮義﹐故易傳以爲破毀周公﹐損傷成王。孫毓云「周公不失其聖﹐成王本爲賢君﹐四國叛逆﹐安能破周公﹑損成王乎﹖」斯不然矣。當管﹑蔡流言之後﹐商﹑奄叛逆之初﹐王與周公莫之相信。於時周室迫近危亡﹐其爲毀損﹐莫此之大﹐何謂不能毀損﹖若不能毀損﹐自可不須徵之﹐誅此四國﹐復何爲也﹖且詩人疾其惡心﹐故言缺破﹐豈待殺害王身﹐然後爲損傷也﹖○傳「四國」至「皇匡」。○正義曰﹕《書序》云「成王旣黜殷命﹐成王旣伐淮夷﹐遂踐奄。」皆東徵時事﹐故四國是管﹑蔡﹑商﹑奄。知不數淮夷者﹐以淮夷是淮水之上﹐東方之夷耳。此言四國﹐謂諸夏之國﹐故知不數之也。《書序》皆云成王伐之﹐此言周公東徵者﹐鄭以《書序》注凡此伐諸叛國﹐皆周公謀之﹐成王臨事乃往﹐事畢則歸﹐後至時復行。然鄭意以爲﹐伐時成王在焉﹐故稱成王。鄭以爲﹐周公避居東都﹐成王迎而反之﹐攝政﹐然後東徵。於時成王已信周公﹐故可每事一往。毛無避居之義﹐則東徵之時﹐成王猶有疑心﹐不親詣周公﹐而《書序》言成王者﹐以周公攝政耳﹐成王則爲主﹐君統臣功﹐故言成王。此則專美周公﹐據論實事﹐故言周公東徵也。《釋言》云「皇﹑匡﹐正也。」傳以皇爲匡﹐箋又轉爲正。○箋「周公」至「而已」。○正義曰﹕此四國之君﹐據《書傳》祿父﹑管叔皆見殺。蔡叔以車七乘﹐徒七十人﹐止言徒之多少﹐不知放之何處。《書序》云「成王旣踐奄﹐將遷其君於薄姑。」注云「踐讀曰翦。翦﹐滅也。」奄旣滅矣﹐其君佞人﹐不可復﹐故欲徙之於齊地﹐使服於大國。是奄君遷於齊也。《書傳》云「遂踐奄。踐之者﹐籍之也。籍之﹐謂殺其身﹐執其家﹐瀦其宮。」如此﹐則言奄君見殺﹐與序不同。《書傳》非也。

旣破我斧﹐又缺我錡。鑿屬曰錡。○錡﹐巨宜反﹐字或作「奇」﹐音同﹐鑿屬也。《韓詩》云「木屬。」周公東徵﹐四國是吪。吪﹐化也。○訛﹐五戈反﹐又作「吪」

哀我人斯﹐亦孔之嘉﹗箋云「嘉﹐善也。」

﹝疏﹞傳「鑿屬曰錡」。○正義曰﹕此與下傳云「木屬曰銶」﹐皆未見其文﹐亦不審其狀也。○傳「吪﹐化」。正義曰﹕《釋言》文。

旣破我斧﹐又缺我銶。木屬曰銶。○銶音求﹐徐又音虯﹐《韓詩》云「鑿屬也。」一解云「今之獨頭斧。」周公東徵﹐四國是遒。遒﹐固也。箋云﹕遒﹐斂也。○遒﹐在羞反﹐徐又在幽反。

哀我人斯﹐亦孔之休﹗休﹐美也。○休﹐虛虯反。

﹝疏﹞傳「遒﹐固」。○正義曰﹕遒訓爲聚﹐亦堅固之義﹐故爲固也。言使四國之民心堅固也。箋以爲之不安﹐故易之。《釋詁》云「遒﹑斂﹐聚也。」彼遒作「揫」音義同﹐是遒得爲斂。言四國之民於是斂聚不流散也。

《破斧》三章﹐章六句。

《伐柯》﹐美周公也。周大夫刺朝廷之不知也。成王旣得雷雨大風之變﹐欲迎周公﹐而朝廷羣臣猶惑於管﹑蔡之言﹐不知周公之聖徳﹐疑於王迎之禮﹐是以刺之。○柯﹐古何反。朝﹐直遙反。注及下篇同。

﹝疏﹞「《伐柯》二章﹐章四句」至「不知」。○正義曰﹕作《伐柯》詩者﹐美周公也。毛以爲﹐周公攝政﹐東徵四國。旣定﹐仍在東土。已作《鴟鴞》之後﹐未得雷風之前﹐羣臣皆知周公有成就周道之志﹐而成王猶未知之﹐故周大夫作詩美周公﹐以刺朝廷之不知。卽經二章皆刺成王不知周公之辭。鄭以爲﹐周公避居東都﹐三年之秋﹐得雷風之後﹐啟金縢之前﹐王意稍悟﹐欲迎周公﹐而朝廷大夫猶有不知周公之志﹐故周大夫作此詩以美周公﹐刺彼朝廷大夫之不知也。經二章皆言王當以禮迎周公﹐刺彼羣臣不知之也。○箋「成王」至「刺之」。○正義曰﹕箋知此篇之作﹐在得雷風之後者﹐若在雷風之前﹐則王亦未悟﹐若有所刺﹐當刺於王﹐何以獨刺朝廷﹖若啟金縢之後﹐則羣臣盡悟﹐無所可刺。故知是旣得雷雨大風之變﹐欲迎周公﹐而朝廷猶有疑志﹐所以刺之也。《論語》云「其在朝廷」﹐《祭義》言「孝悌達於朝廷」﹐皆斥君朝謂之朝廷﹐則知此言朝廷亦是成王之朝﹐所刺必有其人﹐故知刺朝廷羣臣之中有不知周公之聖者也。毛氏𨿽不注序﹐推《鴟鴞》之傳必無避居之事。周公初卽攝政﹐羣臣無有不知﹐必不得同鄭刺羣臣也。羣臣皆信周公﹐惟有成王疑耳。《狼跋序》云「近則王不知。」此刺朝廷不知﹐當亦刺成王不知。王肅云「朝廷斥成王。」孫毓云「疑周公者﹐成王也。明周公者﹐羣臣也。」《書》曰「史與百執事對曰﹕『信。噫﹗公命我勿敢言。』」二公下至百執事皆明周公如此﹐復誰刺乎﹖且夫朝廷人君所專﹐未有稱羣臣爲朝廷者。漢魏稱人主﹐或云國家﹐或言朝廷﹐古今同也。曷以不言刺成王﹖刺成王當在《雅》﹐此詩主美周公﹐故在《豳風》﹐是以略言刺朝廷。傳意或然。𨿽刺成王與箋意異﹐其所刺者亦在作《鴟鴞》之後﹐得雷風之前。何則﹖作《鴟鴞》之時﹐周公親自諭王﹐王猶不悟﹐大夫故應刺之。若得雷風之後﹐王意已漸開悟﹐大夫不當刺王﹐明所刺亦在雷風之前。王肅以爲﹐旣作《東山》﹐又追作此詩以刺王﹐不知毛意然否。

伐柯如何﹖匪斧不克。柯﹐斧柄也。禮義者﹐亦治國之柄。箋云﹕克﹐能也。伐柯之道﹐惟斧乃能之。此以類求其類也。以諭成王欲迎周公﹐當使賢者先往。○柄﹐彼病反。

取妻如何﹖匪媒不得。媒﹐所以用禮也。治國不能用禮則不安。箋云﹕媒者﹐能通二姓之言﹐定人室家之道。以諭王欲迎周公﹐當先使曉王與周公之意者又先往。○取﹐七諭反﹐本亦作「娶」。

﹝疏﹞「伐柯」至「不得」。○毛以爲﹐柯者爲家之器用﹐禮者治國之所用。言欲伐柯以爲家用﹐當如何乎﹖非斧則不能。以興欲取禮以治國者﹐當如之何乎﹖非周公則不能。言斧能伐柯﹐得柯以爲家用﹐諭周公能行禮﹐得禮以治國﹐能執治國之禮者﹐惟周公耳。又言取妻如之何﹖非媒則不得。以興治國如之何﹖非禮則不安。以媒氏能用禮﹐故使媒則得妻﹐以諭周公能用禮﹐故任周公則國治﹐刺王不知周公而不任之也。○鄭以爲﹐伐柯之道﹐非斧則不能﹐惟斧乃能之。言以類求其類﹐諭王欲迎周公﹐非賢不可往。當使賢者先往﹐亦以類求其類。取妻如之何﹖非媒不得。以媒能通二姓之言﹐定人室家之道﹐故使媒則得之。以諭王欲迎周公﹐當使曉王與周公之意者先往﹐以其能通二人之意﹐故宜先使之。言王當迎周公﹐以刺朝廷之不知也。○傳「柯斧」至「之柄」。○正義曰﹕《考工記﹟車人》云「柯長三尺﹐博三寸﹐厚一寸有半。五分其長﹐以其一爲之首。」注云「首六寸﹐謂關頭斧也。柯其柄也。」是斧柄大小之度。斧諭周公﹐柄諭禮義。斧能伐得柯﹐諭周公能得禮。柯所以供家用﹐猶禮可以供國用﹐故云禮義者﹐治國之柄。是以柯諭禮﹐則知斧諭周公。𨿽以斧諭周公﹐斧不能自伐得柯﹐必人執之﹐是人與斧共諭周公也。人執斧能伐柯﹐旣伐得柯﹐人又執柯以營家用﹐諭周公能得禮﹐旣能得禮﹐周公又能執禮以治國﹐以此美周公也。王肅云﹕能執治國家之斧柄﹐其惟周公乎﹗是諭周公能執禮也。○箋「克能」至「先往」。○正義曰「克﹐能」﹐《釋言》文。箋以下云「我覯之子」﹐謂得見周公﹐則二章皆勸迎周公之事﹐故易傳言以類求其類﹐諭使賢者先往也。○傳「媒所」至「不安」。○正義曰﹕傳以下文「籩豆有踐」﹐籩豆﹐禮器﹐則此亦禮事﹐故傳以上經與此皆諭禮也。正以媒爲興者﹐媒所以用禮﹐諭周公能用禮。取妻不以媒則不能得妻﹐諭治國不用禮則不能安國﹐言周公能用禮以安﹐而王不知﹐故刺之。○箋「媒者」至「先往」。○正義曰﹕箋以媒者通傳二姓之言﹐勸迎周公而以媒爲諭﹐故易傳言當使曉王與周公之意者先往。孫毓云﹕周公之思歸﹐患成王之未悟耳。王出郊而天雨反風﹐禾則盡起﹐精誠感天﹐而況於人乎﹗何須賢者之先往也﹖周公至聖﹐見能未形﹐非如讎敵﹐尙相阻疑﹐何須用人重相曉諭乎﹖鄭爲此說者﹐以爲此詩之作﹐在雷風之後﹐王實未迎周公﹐致使朝臣尙惑﹐假言迎意﹐刺彼未知。言王以周公之聖﹐欲其速反﹐尙使賢者先行﹐令人傳通。其意說周公宜還﹐見疑者可刺耳﹐非謂周公有疑﹐須相曉諭也。

伐柯伐柯﹐其則不遠。以其所願乎上交乎下﹐以其所願乎下事乎上﹐不遠求也。箋云﹕則﹐法也。伐柯者必用柯﹐其大小長短近取法於柯﹐所謂不遠求也。王欲迎周公使還﹐其道亦不遠﹐人心足以知之。

我覯之子﹐籩豆有踐。踐﹐行列貌。箋云﹕覯﹐見也。之子﹐是子也﹐斥周公也。王欲迎周公﹐當以饗燕之饌行至﹐則歡樂以說之。○覯﹐古豆反。踐﹐賤淺反。行﹐戶郎反。饌﹐士戀反。樂音洛。說音悅。

﹝疏﹞「伐柯」至「有踐」。○毛以爲﹐伐柯之法﹐其則不遠﹐諭治國之法﹐其道亦不遠。何者﹖執柯以伐柯﹐比而視之﹐舊柯短則如其短﹐舊柯長則如其長﹐其法不在遠也。以諭交接之法﹐願於上交於下﹐願於下事於上﹐其道亦不遠也。言有禮君子﹐恕以治國﹐近取諸己﹐不須遠求。能如是者﹐惟周公耳。我若得見是子周公﹐觀其以禮治國﹐則籩豆禮器有踐然行列而次序矣。禮事弘多﹐不可徧舉﹐言其籩豆有列﹐見禮法大行也。○鄭以爲﹐伐柯伐柯者﹐其法則不遠﹐舊柯足以法之。以諭王欲迎周公使還﹐其道亦不遠﹐人心足以知之。言眾人之心皆知公須還也﹐我王欲見是子周公﹐當以饗燕之饌﹐籩豆有踐然行列以待之。言王宜厚待周公﹐刺彼不知者也。○傳「以其」至「遠求」。○正義曰﹕此伐柯之不遠求﹐還近取法於柯﹐以諭交人之道不遠求﹐還近取法於己。故解不遠求之義﹐以其所原於上接已﹐則以所原之事交於在已下者﹔以其所原於下之事已﹐則以所原之事事於己之上者﹐此皆近取諸己﹐所謂不遠求。詩意言此者﹐以有禮君子能以身恕物﹐言周公能爲此也。王肅云「言有禮君子恕施而行﹐所以治人則不遠。」○箋「伐柯」至「知之」。○正義曰﹕箋以爲勸迎周公之辭﹐故易傳言「不遠者﹐人心足以知之」。《中庸》引此二句﹐乃云「執柯以伐柯﹐睨而視之﹐猶以爲遠。」詩言「其則不遠」﹐彼言「猶以爲遠」者﹐以作者言其不遠﹐明有嫌遠之意﹐故言猶以爲遠。○傳「踐﹐行列貌」。○正義曰﹕以籩豆之器必行列陳之﹐故以踐爲行列貌。毛以爲﹐此詩刺王不知周公﹐皆不言王迎之事﹐必不得如鄭以籩豆之饌迎周公也。上句說恕以行禮﹐則此當爲任用有禮之人則得禮事。陳設籩豆是行禮之器﹐言籩豆有踐謂見其行禮也﹐故王肅云「我所見之子能以禮治國。踐﹐行列之貌。籩豆﹐行禮之物也。」傳意或然。○箋「覯見」至「說之」。○正義曰「覯﹐見」﹐《釋詁》文。飲食之事﹐聖人以之爲禮。今勸迎周公﹐而言陳列籩豆﹐是令王以此籩豆與周公饗燕。

《伐柯》二章﹐章四句。

《九罭》﹐美周公也。周大夫刺朝廷之不知也。○罭﹐本亦作「罭」﹐於逼反。

﹝疏﹞「《九罭》四章﹐首章四句﹐下三章﹐章三句」至「不知」。○正義曰﹕作《九罭》詩者﹐美周公也。周大夫以刺朝廷之不知也。此序與《伐柯》盡同﹐則毛亦以爲刺成王也。周公旣攝政而東徵﹐至三年﹐罪人盡得。但成王惑於流言﹐不悅周公所爲。周公且止東方﹐以待成王之召。成王未悟﹐不欲迎之﹐故周大夫作此詩以刺王。經四章﹐皆言周公不宜在東﹐是刺王之事。鄭以爲﹐周公避居東都三年﹐成王旣得雷雨大風之變﹐欲迎周公﹐而朝廷羣臣猶有惑於管﹑蔡之言﹐不知周公之志者。及啟金縢之書﹐成王親迎﹐周公反而居攝﹐周大夫乃作此詩美周公﹐追刺往前朝廷羣臣之不知也。此詩當作在歸攝政之後。首章言周公不宜居東﹐王當以衮衣禮迎之。所陳是未迎時事也。二章﹑三章陳往迎周公之時﹐告曉東人之辭。卒章陳東都之人欲畱周公﹐是公反後之事。旣反之後﹐朝廷無容不知。序云美周公者﹐則四章皆是也。其言刺朝廷之不知者﹐惟首章耳。

九罭之魚鱒魴。興也。九罭緵罟﹐小魚之网也。鱒魴﹐大魚也。箋云﹕設九罭之罟﹐乃後得鱒魴之魚﹐言取物各有器也。興者﹐諭玉欲迎周公之來﹐當有其禮。○鱒﹐才損反﹐沈又音撰。魴音房。緵﹐子弄反﹐又子公反﹐字又作「緫」。罟音古。今江南呼緵罟爲百囊网也。

我覯之子﹐衮衣繡裳。所以見周公也﹐衮衣捲龍也。箋云﹕王迎周公﹐當以上公之服往見之。○衮﹐古本反﹐六冕之第二者也。畫爲九章﹐天子畫升龍於衣上﹐公但畫降龍。字或作「捲」﹐音同。捲﹐捲冕反。

﹝疏﹞「九罭」至「繡裳」。○毛以爲﹐九罭之中﹐魚乃是鱒也﹑魴也。鱒﹑魴是大魚﹐處九罭之小网﹐非其宜﹐以興周公是聖人﹐處東方之小邑﹐亦非其宜﹐王何以不早迎之乎﹖我成王若見是子周公﹐當以衮衣繡裳往見之。刺王不知﹐欲使王重禮見之。鄭以爲﹐設九罭之网﹐得鱒﹑魴之魚﹐言取物各有其器﹐以諭用尊重之大禮﹐迎周公之大人﹐是擬人各有其倫。尊重之禮﹐正謂上公之服。王若見是子周公﹐當以衮衣繡裳往迎之。○傳「九罭」至「大魚」。○正義曰﹕《釋器》云「緵罟謂之九罭。九罭﹐魚网也。」孫炎曰「九罭﹐謂魚之所入有九囊也。」郭朴曰「緵﹐今之百囊网也。」《釋魚》有「鮅」﹑「鱒」。樊光引此詩。郭朴曰「鱒似鯇子赤眼者。江東人呼魴魚爲鯿。」陸機《疏》云「鱒似鯇而鱗細於鯇﹐赤眼。」然則百囊之网非小网﹐而言得小魚之罟者﹐以其緵促网目能得小魚﹐不謂网身小也。驗今鱒﹑魴非是大魚﹐言大魚者﹐以其𨿽非九罭密网﹐此魚亦將不漏﹐故言大耳﹐非大於余魚也。傳以爲﹐大者﹐欲取大小爲諭。王肅云「以興下土小國﹐不宜久畱聖人。」傳意或然。○箋「設九」至「其禮」。○正義曰﹕箋解网之與魚大小﹐不異於傳﹐但不取大小爲諭耳。以下句「衮衣繡裳」是禮之上服﹐知此句當諭以禮往迎﹐故易傳以取物各有其器﹐諭迎周公當有禮。○傳「所以」至「捲龍」。○正義曰﹕傳解詩言「衮衣繡裳」者﹐是所以見公之服也。畫龍於衣謂之衮﹐故云衮衣捲龍。

鴻飛遵渚﹐鴻不宜循渚也。箋云﹕鴻﹐大鳥也﹐不宜與鳧鷖之屬飛而循渚﹐以諭周公今與凡人處東都之邑﹐失其所也。○鳧音符。鷖﹐烏兮反﹐又作「翳」。

公歸無所﹐於女信處。周公未得禮也。再宿曰信。箋云﹕信﹐誠也。時東都之人欲周公畱不去﹐故曉之云﹕公西歸而無所居﹐則可就女誠處是東都也。今公當歸復其位﹐不得畱也。

﹝疏﹞「鴻飛」至「信處」。○毛以鴻者大鳥﹐飛而循渚﹐非其宜﹐以諭周公聖人﹐久畱東方﹐亦非其宜﹐王何以不迎之乎﹖又告東方之人云﹕我周公未得王迎之禮﹐歸則無其住所﹐故於汝東方信宿而處耳﹐終不久畱於此。告東方之人﹐云公不久畱﹐刺王不早迎。○鄭以爲﹐鴻者大鳥﹐不宜與鳧鷖之屬飛而循渚﹐以諭周公聖人﹐不宜與凡人之輩共處東都。及成王旣悟﹐親迎周公﹐而東都之人欲周公卽畱於此﹐故曉之曰﹕公西歸若無所居﹐則可於汝之所誠處耳。今公歸則復位﹐汝不得畱之。美周公所在見愛﹐知東人願畱之。○傳「鴻不宜循渚」。○正義曰﹕言不宜循渚者﹐諭周公不宜處東。毛無避居之義﹐則是東徵四國之後﹐畱住於東方﹐不知其住所也。王肅云「以其周公大聖﹐有定命之功﹐不宜久處下土﹐而不見禮迎。」箋爲諭亦同﹐但以爲辟居處東﹐故云與凡人耳。○傳「周公」至「曰信」。○正義曰﹕言周公未得王迎之禮也。「再宿曰信」﹐莊三年《左傳》文。公未有所歸之時﹐故於汝信處﹐處汝下國。周公居東歷年﹐而曰信者﹐言聖人不宜失其所也。再宿於外﹐猶以爲久﹐故以近辭言之也。○箋「信誠」至「得畱」。○正義曰﹕《釋詁》云「誠﹐信也。」是信得爲誠也。以卒章言無以公西歸﹐是東人畱之辭﹐故知此是告曉之辭。旣以告曉東人﹐公旣西歸﹐不得遙信﹐故易傳以信爲誠。言公西歸而無所居﹐則誠處是東都也。此章已陳告曉東人之辭﹐卒章始陳東人畱公之辭。此詩美周公﹐不宜處東。旣言不宜處東﹐因論告曉東人之事。旣言告曉東人﹐須見東人之意﹐故卒章乃陳東人之辭。

鴻飛遵陸﹐陸非鴻所宜止。公歸不復﹐於女信宿﹗宿猶處也。

﹝疏﹞「公歸不復」。○正義曰﹕箋以爲避居則不復﹐當謂不得復位。毛以此章東徵﹐則周公攝位久矣﹐不得以不復位爲言也。當訓復爲反。王肅云「未得所以反之道。」傳意或然。

是以有兗衣兮﹐無以我公歸兮﹐無與公歸之道也。箋云﹕是﹐是東都也。東都之人欲周公畱之爲君﹐故云「是以有兗衣」。謂成王所賫來兗衣﹐原其封周公於此。以兗衣命畱之﹐無以公西歸。

無使我心悲兮﹗箋云﹕周公西歸﹐而東都之人心悲﹐恩徳之愛至深也。

﹝疏﹞「是以」至「心悲兮」。○毛以爲﹐首章言王見周公﹐當以兗衣見之。此章言王有兗衣﹐而不迎周公﹐故大夫刺之。言王是以有此兗衣兮﹐但無以我公歸之道兮。王意不悟﹐故云無以歸道。又言王當早迎周公﹐無使我羣臣念周公而心悲兮。○鄭以爲﹐此是東都之人欲畱周公之辭﹐言王是以有此兗衣兮﹐王令賫來﹐原卽封周公於此﹐無以我公西歸兮。若以公歸﹐我則思之﹐王無使我思公而心悲兮。○傳「無與公歸之道」。○正義曰﹕周公在東﹐必待王迎乃歸。成王未肯迎之﹐故無與我公歸之道﹐謂成王不與歸也。○箋「是東」至「西歸」。○正義曰﹕箋以爲﹐王欲迎周公﹐而羣臣或有不知周公之志者﹐故刺之。𨿽臣不知﹐而王必迎公﹐不得言無與公歸之道﹐故易傳﹐以爲東都之人欲畱周公之辭。首章云迎周公當以上公之服往見之﹐於時成王實以上公服往﹐故東都之人卽原以此衣封周公也。○箋「周公」至「至深」。○正義曰﹕東都之人言已將悲﹐故知是心悲念公也。傳以爲刺王不知﹐則心悲謂羣臣悲﹐故王肅云「公久不歸﹐則我心悲﹐是大夫作者言已悲也。」此經直言「心悲」﹐本或「心」下有「西」﹐衍字﹐與《東山》相涉而誤耳。定本無「西」字。

《九罭》四章﹐一章四句﹐三章章三句。

《狼跋》﹐美周公也。周公攝政﹐遠則四國流言﹐近則王不知。周大夫美其不失其聖也。不失其聖者﹐聞流言不惑﹐王不知不怨﹐終立其志﹐成周之王功﹐致大平﹐復成王之位﹐又爲之大師﹐終始無愆﹐聖徳著焉。○狼跋﹐省郎﹐獸名也。跋音卜末反﹐又蒲末反﹐字或作「拔」﹐同。王功﹐於況反。大平音泰﹐下「大師」﹑「大平」同。愆﹐起然反。

﹝疏﹞「《狼跋》二章﹐章四句」至「其聖」。○正義曰﹕作《狼跋》詩者﹐美周公也。毛以爲﹐周公攝政之時﹐其遠則四國流言﹐謗毀周公﹐言「將不利於孺子」﹔其近則成王不知其心﹐謂周公實欲篡奪己位。周公進退有難如此﹐卒誅除四國﹐成就周道﹐使天下大平﹐而聖著明。故周大夫作此詩﹐美進退有難而能不失其聖也。經二章﹐皆言進退有難之事。美其不失聖者﹐本其美周公之意耳﹐於經無所當也。鄭以周公將攝政時﹐遠則四國流言﹐而周公不惑﹐不息攝政之心﹔近則成王不知﹐而周公不怨﹐不生忿懟之意﹐卒得遂其心志﹐成就周道﹐是進有難也。及致政成王之後﹐欲老而自退﹐成王又畱爲大師﹐令輔弼左右﹐是退有難也。知此進退有難﹐而聖徳著明﹐終無愆過﹐故周大夫美其不失其聖也。經二章皆云進退有難之事。「徳音不瑕」﹐是不失聖也。序稱「流言」與「王不知」﹐惟說進有難也。不言退有難者﹐「不失其聖」之中﹐可以兼之矣。○箋「不失」至「者焉」。○正義曰﹕序言「不失其聖」﹐是總美周公之言﹐故箋具述周公進退有難﹐能使聖徳著明之意以充之。箋以「流言」與「王不知」是一時之事﹐不宜分爲進退。經云「公孫碩膚」﹐則是遜位之後﹐故以「流言」與「王不知」爲進有難也。旣遜而畱爲大師﹐是退有難也。以此二者﹐皆違周公之志﹐是故俱名爲難。進退有難﹐爲終始無愆﹐所以美其不失其聖也。毛不注序﹐必知異於鄭者﹐傳以公孫爲成王﹐則此經所陳﹐無周公遜位之事﹐不得以畱爲大師當退有難也。傳言進退有難﹐須兩事充之﹐明四國流言爲進有難﹐王不知爲退有難﹐能誅除四國﹐攝政成功﹐正是不失聖也。

狼跋其胡﹐載疐其尾。興也。跋﹐躐。疐﹐跲也。老狼有胡﹐進則躐其胡﹐退則跲其尾﹐進退有難﹐然而不失其猛。箋云﹕興者﹐諭周公進則躐其胡﹐猶始欲攝政﹐四國流言﹐辟之而居東都也﹔退則跲其尾﹐謂後復成王之位﹐而老﹐成王又畱之﹐其如是﹐聖徳無玷缺。○疐﹐本又作「」﹐丁四反﹐又陟值反。躐﹐力輒反。跲﹐其劫反﹐又居業反。難﹐乃旦反。玷﹐丁簟反。

公孫碩膚﹐赤舄幾幾。公孫﹐成王也﹐豳公之孫也。碩﹐大。膚﹐美也。赤舄﹐人君之盛屨也。幾幾﹐絇貌。箋云﹕公﹐周公也。孫﹐讀當如「公孫於齊」之孫。孫之言孫﹐遁也。周公攝政﹐七年致大平﹐復成王之位﹐孫遁辟此﹐成公之大美。欲老﹐成王又畱之﹐以爲大師﹐履赤舄幾幾然。○孫﹐毛如字﹐鄭音遜。舄音昔。屨﹐俱具反。絇﹐其俱反。遁﹐徒遜反。

﹝疏﹞「狼跋」至「幾幾」。○毛以爲﹐狼之老者﹐則頷下垂胡﹐狼進前則躐其胡﹐卻退則跲其尾﹐是進退有難﹐然猶不失其猛﹐能殺傷禽獸﹐以諭周公攝政之時﹐遠則四國流言﹐近則王不知其志﹐進退有難﹐然猶不失其聖﹐能成就周道。所以進退有難﹐而攝此政者﹐欲待公孫成王長大﹐有大美之徳﹐能履赤舄幾幾然﹐盛服以行禮﹐然後授之故也。○鄭以爲﹐老狼進則躐其胡﹐退則跲其尾﹐進退有難﹐不失其猛﹐諭周公將欲攝政﹐遭四國流言﹐歸政成王﹐王復畱爲大師﹐進退有難﹐能不失其聖。又美周公不失其聖之事﹐言周公旣致大平﹐乃遜遁避此成功之大美﹐復畱在王朝﹐爲大師之官﹐履其赤舄﹐其舄之飾幾幾然。美其聖徳﹐故說其衣服也。○傳「跋躐」至「其猛」。○正義曰「跋﹐躐」﹐「疐﹐跲」﹐《釋言》文。李巡曰「跋﹐前行﹐曰躐。跲﹐卻頓﹐曰疐也。」《說文》云「跋﹐蹎」﹐丁千反﹔「跲﹐躓」﹐竹二反。躓卽疐也。然則跋與疐皆是顚倒之類﹐以跋爲躐者﹐謂跋其胡而倒躓耳。老狼有胡﹐謂頷垂胡﹐進則躐其胡﹐謂躐胡而前倒也﹐退則跲其尾﹐謂卻頓而倒於尾上也。跋胡言狼﹐疐尾亦是狼也﹐文不可重﹐故以「載」代之。下章倒其文﹐明「跋」上宜有「載」﹐所以互相見也。序言周公遠近有難﹐不失聖徳﹐故知此經說狼進退有難而不失猛。○箋「興者」至「玷缺」。○正義曰﹕箋下言「公孫」﹐則遜位之後﹐故以進則躐胡諭將欲攝政﹐退則跲尾諭成王畱之耳。周公人臣﹐以臣攝爲進﹐致政爲退﹐取象爲安﹐故易傳也。○傳「公孫」至「絇貌」。○正義曰﹕傳以《雅》稱「曾孫」﹐皆是成王﹐以其是豳公之孫也。「碩﹐大」﹐《釋詁》文。「膚﹐美」﹐《小雅﹟廣訓》文。《天官﹟屨人》掌王之服屨﹐爲赤舄﹑黑舄」﹐注云「王吉服有九﹐舄有三等。赤舄爲上﹐冕服之舄。下有白舄﹑黑舄。」然則赤舄是舄之最上﹐故云「人君之盛屨也」。《屨人》注云「服屨者﹐著服各有屨也。復下曰舄﹐單下曰屨。古之人言屨以通於復﹐今世言屨以通於單﹐俗易語反。」然則屨﹑舄對文有異﹐散則相通﹐故傳以屨言之。《士冠禮》云「玄端黑屨﹐靑絇繶純。爵弁纁屨﹐黑絇繶純。純博寸。」注云「絇之言拘﹐以爲行戒﹐狀如刃衣﹐鼻在屨頭。繶﹐縫中紃也。」屨順裳色﹐爵弁之屨以黑爲飾。爵弁尊﹐其屨飾以繢次。云「幾幾﹐絇貌」﹐謂舄頭飾之貌。以爵弁祭服之尊﹐飾之如繢次﹐屨色纁﹐而絇用黑﹐則冕服之舄必如繢次﹐舄色赤﹐則絇赤黑也。王肅云「言周公所以進退有難者﹐以俟王之長大﹐有大美之徳﹐能服盛服以行禮也。」○箋「周公」至「幾幾然」。○正義曰﹕箋以上言公歸皆謂周公﹐故以此公爲周公。古之遜字借孫爲之﹐《春秋》昭二十五年經言「公孫於齊」﹐《春秋》之例﹐內諱奔謂之遜﹐言昭公遜遁而去位。此周公亦遜遁去位﹐故讀如彼文。「遜﹐遁」﹐《釋言》文。孫炎曰「遁﹐逃去也。」周公攝政七年﹐遜遁避成功之大美﹐《尙書﹟洛誥》有其事。《書序》云「召公爲保﹐周公爲師﹐相成王爲左右。召公不悅﹐《周公》作《君奭》。」是成王畱之爲大師也。上公九命﹐得服兗冕﹐故屨赤舄。孫毓云「《詩》《書》名例﹐未有稱天子爲公孫者。成王之去豳公﹐又已遠矣。又此篇美周公﹐不美成王﹐何言成王之大美乎﹖公宜爲周公﹐箋義爲長。」

狼疐其尾﹐載跋其胡。公孫碩膚﹐徳音不瑕﹖瑕﹐過也。箋云﹕不瑕﹐言不可疵瑕也。○疵﹐才斯反。

﹝疏﹞傳「瑕﹐過」。○正義曰﹕瑕者﹐玉之病。玉之有瑕﹐猶人之有過﹐故以瑕爲過。箋言無可疵瑕者﹐亦是玉病。言周公終始皆善﹐爲無疵瑕也。

《狼跋》二章﹐章四句。

豳國七篇﹐二十七章﹐二百三句。

卷九九之一

卷九九之一

◎鹿鳴之什詁訓傳第十六

○陸曰﹕什音十。什者﹐若五等之君有詩﹐各系其國﹐舉「周南」卽題《關雎》。至於王者施教﹐統有四海﹐歌詠之作﹐非止一人﹐篇數旣多﹐故以十篇編爲一卷﹐名之爲什。

毛詩小雅○陸曰﹕從《鹿鳴》至《菁菁者莪》﹐凡二十二篇﹐皆正小雅。六篇亡﹐今惟十六篇。從此至《魚麗》十篇﹐是文﹑武之小雅。先其文王以治內﹐後其武王以治外﹐宴勞嘉賓﹐親睦九族﹐事非隆重﹐故爲小雅。皆聖人之迹﹐故謂之「正」。

小大雅譜小雅﹑大雅者﹐周室居西都丰﹑鎬之時詩也。○正義曰﹕以此二雅﹐正有文﹑武﹑成﹐變有厲﹑宣﹑幽﹐六王皆居在鎬﹑丰之地﹐故曰「丰﹑鎬之時詩也」。知者﹐《文王有聲》云「作邑於丰」﹐是文王居丰也。又曰「考卜維王﹐宅是鎬京。維龜正之﹐武王成之」﹐是武王居鎬也。太史公曰「成王卜居洛邑﹐定九鼎焉﹐而周復都丰﹑鎬。」《外傳》曰「杜伯射宣王於鎬。」《魚藻序》云「王居鎬京。」是幽王以上皆居鎬也。《世本》云「懿王徙於犬丘。」《地裏志》云「京兆槐裏縣﹐周曰犬丘﹐懿王都之。」京兆郡﹐故長安縣也。皇甫謐云「鎬在長安南二十里。」然則犬丘與鎬相近﹐有離宮在焉﹐懿王蹔居之﹐非遷都也。鄭必須言周室居丰﹑鎬者﹐以國風皆題諸國之名﹐知其國土所在﹐雅亦須顯其號﹐並知天子所居之處也。《采薇》《出車》以天子之命命將率﹐則文王時未稱王也。則二雅各有未稱王時作者。未稱王時﹐則在岐周矣﹐而系之丰者﹐以其爲雅詩者﹐卽述天子之政﹐文王居丰乃稱王﹐縱使在岐周時作﹐亦系之於丰也。厲王流於彘﹐王爵仍存﹐鎬京尙在﹐故亦總云丰﹑鎬焉。雅題不曰周者﹐以雅與國風絕殊﹐又無異代相涉﹐故不言周也。

始祖后稷﹐由神气而生﹐有播種之功於民。公劉至於大王﹑王季﹐歷及千載﹐越異代﹐而別世載其功業﹐爲天下所歸。○正義曰﹕案《周本紀》云﹕公劉﹐后稷之曾孫。大王﹐公劉九世之孫。后稷在唐﹑虞之時﹐公劉當夏大康之時。此至大王﹑王季﹐歷夏﹑商之世。《漢書﹟律曆志》云「夏凡四百四十年﹐殷凡六百二十九年」﹐則餘一千矣﹐故曰「歷千載﹐越異代」也。言后稷至於大王﹐則公劉在其間矣﹐而別言公劉者﹐以周之先公皆能修后稷之業﹐公劉﹑大王﹐其中賢俊者﹐故歷言之。所以追說后稷﹑公劉﹑大王者﹐言周徳積基所由也。

文王受命﹐武王遂定天下。盛徳之隆﹐大雅之初﹐起自《文王》﹐至於《文王有聲》﹐據盛隆而推原天命﹐上述祖考之美。○正義曰﹕自《文王》至《文王有聲》凡十篇。《文王》《大明》《綿》《棫朴》《思齊》《皇矣》《靈臺》七篇﹐序皆云文王﹐《旱麓》一篇居中﹐從可知凡八篇﹐文王大雅也。《下武》《文王有聲》二篇﹐序皆言武王﹐則武王大雅也。以文﹑武道同﹐故鄭連言之。雅有小大二體﹐而體亦由事而定﹐故文王以受命爲盛﹐大雅以盛爲主﹐故其篇先盛隆。《文王》言「受命作周」﹐《大明》言「天復命武王」﹐是盛隆之事﹐故以《文王》爲首﹐《大明》次之也。文王所以得受天命﹐由祖考之業﹐故又次《綿》也﹐言文王之興﹐本由大王也。文王旣因祖業﹐得四臣之力﹐卽是能官其人﹐故次《棫朴》也。旣言任臣之力﹐又述受祖之美﹐故次《旱麓》也。《旱麓》直論樂易於民施化而已﹐非盛事﹐故在《棫朴》之下。旣言受祖之業﹐又述其母之賢而得成爲聖﹐故次《思齊》也。文王旣聖﹐世修其徳﹐天使之代殷﹐故次《皇矣》。旣聖能代﹐徳及鳥獸﹐故次《靈臺》。《綿》與《旱麓》《皇矣》皆述大王﹑王季之徳﹐是上述祖考者。鄭以文王據受命盛隆﹐逆而本之於祖父﹐取編篇之意﹐故其餘不盡論也。其武王之詩﹐《下武序》云「繼文也。」明以上文王事﹐《下武》則武王繼之。旣能繼其伐功﹐故次《文王有聲》。序云「繼伐也。」言文王伐崇﹐武王繼之以伐紂也。案《大明》﹐文王之詩﹐而經陳武王之事﹔《文王有聲》﹐武王之詩﹐而經陳文王之事﹐其勢正同﹐而詩主相反者﹐由作者之意殊也。《文王》經云「王之藎臣﹐無念爾祖」﹐以戒成王也﹔《大明》云「篤生武王」﹐言武王之謚﹐則二篇成王時作也。《綿》云「文王厥厥生」﹐《思齊》云「文王之母」﹐《皇矣》云「帝謂文王」﹐三篇皆言文王之謚﹐則皆文王崩後作之。《棫朴》云「濟濟辟王」﹐《靈臺》云「王在靈沼」﹐皆言王﹐則稱王之後作也。惟《旱麓》不言謚﹐又不言王﹐或未稱王之前作也。但經無謚者﹐或當其生存之時﹐或在其崩後﹐不可定也。《下武》不言武王之謚﹐武王時作。《文王有聲》云「武王烝哉」﹐言其謚﹐則其崩後作也。

小雅自《鹿鳴》至於《魚麗》﹐先其文所以治內﹐後其武所以治外。○正義曰﹕此又解小雅比篇之意。《采薇》云「文王之時﹐西有昆夷之患﹐北有玁狁之難﹐以天子之命命將率﹐歌《采薇》以遣之﹐《出車》以勞還﹐《杕杜》以勤歸」﹐則《采薇》等篇皆文王之詩。《天保》以上﹐自然是文王詩也。《魚麗序》文﹑武並言﹐則《魚麗》武王詩也。《鹿鳴》至《天保》六篇﹐言燕勞羣臣朋友﹐是文事也。《采薇》三篇﹐言命將出徵﹐皆是武事﹐故《魚麗序》曰「文﹑武以《天保》以上治內﹐《采薇》以下治外。」旣以治內爲先﹐君爲元首﹐臣爲股肱﹐君能懇誠以樂下﹐臣能盡忠以事上﹐此爲政之尢急﹐故以《鹿鳴》燕羣臣嘉賓之事爲首也。羣臣在國則燕之﹐使還則勞之﹐故次《四牡》勞使臣之來也。使臣還則君勞之﹐去當送之﹐故次《皇皇者華》﹐言遣使臣也。使臣之聘﹐出卽遣之﹐反乃勞之﹐則遣先勞後矣。此所以先勞後遣者﹐人之勞役﹐苦於上所不知﹐則已勞而怨﹔有勞而見知﹐則𨿽勞而不怨﹐其事重﹐故先之也。且使臣往反﹐固非其一﹐《四牡》所勞﹐不必是《皇皇者華》所遣之使﹐二篇之作﹐又不必一人﹐故以輕重爲先後也。君臣旣洽﹐鄰國又睦﹐乃可以和燕宗族﹐故次《常棣》﹐燕兄弟也。兄弟旣和﹐又及朋友﹐故次《伐木》﹐燕朋友故舊也。君旣能燕勞臣下﹐臣亦歸美以報之﹐故次《天保》﹐言下報上也。內事旣治﹐則當命將徵伐﹐以禦夷狄之患﹐故次《采薇》﹐遣戍役。遣則欲其同心﹐還則別其貴賤﹐先《出車》以勞將率﹐後《杕杜》以勞還役也。文王之詩旣終﹐可王之事繼之。以文王治內外有成功﹐故武王因之﹐得萬物盛多﹐所以次《魚麗》也。萬物旣多﹐人得養其父母﹐故次《南陔》﹐孝子相戒以養也。孝子非徒能養其親﹐身又淸潔﹐故次《白華》﹐言孝子之潔白也。萬物盛多﹐人民忠孝﹐則致時和年丰﹐故次《華黍》﹐歲丰宜黍稷也。《思齊》說文王之教﹐先兄弟﹐後家邦﹐此詩之次﹐先羣臣﹐後兄弟者﹐彼說施法之事﹐先齊其家﹐後化於外﹐自近及遠之義。此卽爲國之政﹐固當先國事﹐後族人﹐故使燕羣臣在先也。又《鹿鳴》等三篇﹐皆燕勞臣子﹐爲政之大務﹐後世常歌之﹐故鄕飲酒﹑燕禮皆歌此三篇。《四牡》傳曰「文王率諸侯﹐撫叛國﹐而朝聘於紂﹐故歌文王之道爲後世法。」是其事重可法﹐故樂常歌之。推此﹐則樂歌《周南》《召南》及大雅﹐皆歌其首三篇。《書傳》多雲「升歌淸廟」﹐是事重爲常歌﹐故以爲諸篇之首也。此文王小雅﹐其事多在稱王之前。案《書傳》文王受命四年伐昆夷﹐《采薇》爲伐昆夷而作﹐事在受命四年也。《出車》《杕杜》﹐役反而勞之。《出車》經曰「春日遲遲﹐薄言還歸」﹐在受命五年而反也。則《采薇》三篇﹐事在稱王前矣。《鹿鳴》﹐燕羣臣嘉賓﹐嘉賓之文﹐容有鄰國之聘客也﹐明亦未稱王也。《四牡》云「周道倭遲。」傳曰「岐周之道。」尙在岐周未遷﹐亦是未稱王也。《皇皇者華》﹐君遣使臣﹐是聘問鄰國也。若稱王之後﹐與諸侯禮異﹐不得爲鄰國相聘之法﹐則亦未稱王也。此三篇之事﹐或在《采薇》之前﹐其作之時節次弟不可得而知也﹐稱王之前作﹐亦可矣。《伐木》云「陳饋八簋」﹐爲天子制﹔《天保》云「禴祠烝嘗﹐於公先王」﹐追王攺祭之禮﹐定是稱王之後。無文王之謚﹐或當時卽作﹐或崩後爲之﹐未可定也。檢文﹑武大雅經每言文﹑武之謚﹐多在武王﹑成王時作也。小雅惟有稱王後事﹐曾無言其謚者﹐又所論多稱王以前之事﹐知不先作爲小雅﹑後作爲大雅者﹐以六詩之作﹐各有其體﹐詠由歌政而興﹐體亦因政而異﹐王政有巨細﹐詩有大小﹐不在其作之先後也。此篇尙不以作之先後爲次﹐況小大反以作之先後爲異乎﹖且就檢其事亦不然矣。《綿》有伐昆夷之事而在大雅﹐《采薇》亦伐昆夷之事而在小雅。《綿》云「虞芮質厥成」﹐事在稱王之初。《天保》云「禴祠烝嘗」﹐事在稱王之後。《天保》在小雅﹐《綿》在大雅﹐明不以作之先後分屬二雅可知也。但作者各有所擬述﹐大政爲大雅之體﹐述小政爲小雅之體。體以政興﹐名以體定。體旣不同﹐雅有大小﹐大師審其所述﹐察其異體﹐然後分而別之。自王澤竭而詩息﹐暴秦起而樂亡﹐去聖久遠﹐無所傳授﹐𨿽仿佛其大校﹐不可以言宣也。《詩》次先小雅﹐此鄭先論大雅者﹐詩見事漸﹐故先小後大。鄭以大雅述盛隆之事﹐故先言焉。

此二雅逆順之次﹐要於極賢聖之情﹐著天道之助﹐如此而已矣。○正義曰﹕由祖考積基之美﹐致令受命而王﹐今大雅先陳受命﹐後述祖考﹐從下而上﹐是逆也。爲政之法﹐當以近及遠﹐今小雅先內後外﹐是順也。二雅逆順𨿽異﹐其致一也﹐皆要在於極盡先祖賢聖之情﹐著明天道符命之助而已矣。公劉﹑大王﹑王季是賢也﹐卽《綿》與《旱麓》等詩是也。文王﹑武王聖也﹐卽述文﹑武詩是也。天道助者﹐卽「周𨿽舊邦﹐其命維新」之屬是也。

又大雅《生民》下及《捲阿》﹐小雅《南有嘉魚》下及《菁菁者莪》﹐周公﹑成王之時詩也。○正義曰﹕知大雅自《生民》者﹐以《生民序》云「文﹑武之功﹐起於后稷﹐故推以配天焉。」明是文﹑武﹐後人見文﹑武功之所起﹐故推以配天也。文﹑武後人﹐惟周公﹑成王耳。《孝經》云「昔者﹐周公郊祀后稷以配天。」故知《生民》爲周公﹑成王之詩。《生民》旣然﹐至《捲阿》皆是可知。知小雅自《南有嘉魚》者﹐以《六月序》廣陳小雅之廢﹐自《華黍》以上皆言缺﹐《由庚》以下不言缺﹐明其詩異主也。《魚麗》之序云文﹑武﹐《華黍》言與上同﹐明以上武王詩﹐《由庚》以下周公﹑成王詩也。《南有嘉魚》云「太平」﹐《蓼蕭》云「澤及四海」﹐語其時事﹐爲周公﹑成王明矣。序者蓋亦以其事著明﹐故不言其號謚焉。《由庚》旣爲周公﹑成王之詩﹐則《南有嘉魚》至《菁菁者莪》從可知也﹐故云「下及《菁菁者莪》皆周公﹑成王之時詩也」。以周公攝王事﹐政統於成王﹐故並舉之也。《由庚》在《嘉魚》前矣﹐不云自《由庚》者﹐據見在而言之。鄭所以不數亡者﹐以毛公下《由庚》以就《崇丘》。若言自《由庚》﹐則不包《南有嘉魚》﹐故不得言也。旣不得以《由庚》爲成王詩首﹐則《華黍》不得爲武王詩未﹐故上說文﹑武之詩﹐不言至《華黍》也。其比篇如此次者﹐大雅之次﹐以後稷祖考之先﹐文﹑武功之所起﹐人本於祖﹐故《生民》爲先﹐言尊祖也。旣后稷有功﹐世篤忠厚﹐故次《行葦》言忠厚也。旣能忠厚﹐化以及物﹐令天下醉飽﹐故次《旣醉》言太平也。旣得太平﹐又能久持不失﹐故次《鳧鷖》言能持盈守成也。《鳧鷖》止言祭神﹐無持盈之事﹐而序以承太平之後﹐因言太平之君子能持盈守成﹐則神祗祖考安樂之矣﹐是傅會其事以爲篇次之意也。推此﹐明其餘皆有次比之義。旣能持盈不失事﹐可嘉美﹐故次《假樂》嘉成王也。旣嘉之﹐又恐其怠慢﹐故《公劉》《泂酌》《捲阿》戒成王也。召公以成王初蒞政﹐恐不畱意於治民之事﹐故先言《公劉》厚於民以戒之。旣戒以民事﹐欲其忠信﹐故次《泂酌》也。旣有忠信﹐須求賢自輔﹐故次《捲阿》也。詩人之作﹐自有次第﹐故其卒章曰「矢詩不多﹐維以遂歌」﹐是也。小雅之次﹐以承文﹑武政平之後﹐繼體之君﹐調陰陽﹐育萬物。《由庚》﹐萬物得由其道。《南有嘉魚》﹐樂與賢也。《崇丘》﹐萬物得極其髙大也。《南山有臺》﹐樂得賢者。《由儀》﹐萬物之所生﹐各得其宜。此五篇樂與﹐萬物得所﹐更相互見﹐明得賢所以養物也。旣萬物得宜﹐又能周及海外﹐故次《蓼蕭》也。言萬物得所﹐四海蒙澤﹐天下無事﹐可以飲燕諸侯﹐褒賜有功﹐故次《湛露》《彤弓》也。旣見因饗燕而賜之﹐故先燕後賜也。旣有功蒙賞﹐惟才是用﹐爲天下之所歌樂﹐故次《菁菁者莪》也。其次如此﹐其作之時節則難明也。《生民》云「推后稷配天」﹐是周公制禮之時﹐則攝政六年後作也。《行葦》云「曾孫維主」﹐周公攝政之時﹐成王爲孺子﹐養老之事﹐周公所爲。《行葦》言成王爲主﹐則在卽政之後也。《旣醉》告太平﹐《鳧鷖》守成。周公攝政三年則致太平﹐旣已太平﹐則有成功可守﹐作必在攝政三年之後﹐不可定指其時也。《假樂》嘉成王有顯顯令徳﹐官人安民﹐則亦卽政之後矣。《公劉》《泂酌》《捲阿》﹐同是召公之戒。《公劉》云「成王將蒞政」﹐則歌在《行葦》《假樂》之前也。《旣醉》《鳧鷖》指論太平﹑守成﹐亦不廢在《生民》之前也。大雅之作旣有先後﹐則小雅亦當然也。小雅之中﹐皆無成王之言﹐又無卽政之事﹐其作多在攝政之時﹐不可定其年月也。襄二十九年《左傳》爲吳季札歌小雅﹐服虔云「自《鹿鳴》至《菁菁者莪》﹐道文﹑武修小政﹐定大亂﹐致太平﹐樂且有儀﹐是爲正小雅。」皇甫謐亦云「詩人歌武王之徳﹐今小雅自《魚麗》至《菁菁者莪》七篇是也。」則服虔與皇甫謐以小雅無成王之詩也。《左傳》又曰「爲之歌大雅。」服虔云「陳文王之徳﹐武王之功。自《文王》以下至《鳧鷖》是爲正大雅。」則服虔又以《生民》《行葦》《旣醉》《鳧鷖》爲武王詩也。案武王伐紂﹐未幾而崩﹐不得有天下太平﹑澤及四海之事。《蓼蕭》《旣醉》之輩﹐皆言太平之事﹐安得爲武王詩乎﹖卽小雅皆武王之詩﹐《六月》之序何當廢缺異文也﹖《生民》推后稷配天﹐《行葦》曾孫維主﹐《書傳》配天皆謂周公之詩﹐曾孫皆斥成王﹐不得爲武王詩矣。《華黍》《由庚》本相連比﹐毛氏分序﹐致其篇端﹐使《華黍》就上﹐《由庚》退下﹐則毛意亦以《由庚》以下爲成王之詩也。不然﹐亡詩六篇自可聚在一處﹐何須分之也﹖服虔之誤﹐違詩之文﹐失毛之旨﹐故鄭所以不然也。

傳曰「文王基之﹐武王鑿之﹐周公內之」﹐謂其道同﹐終始相成﹐比而合之﹐故大雅十八篇﹑小雅十六爲正經。○正義曰﹕此傳以作室爲諭也。言周國之興﹐警如爲室﹐文王始造其基﹐武王鑿其榱棟﹐周公內而架之﹐乃成爲室。猶言文王受命﹐武王因之﹐得伐紂定天下﹐周公致太平﹐制禮作樂以成之﹐故《中候》曰「昌受命﹐發行誅﹐旦弘道。」是其終始相成﹐故比合其詩﹐大雅十八篇﹐小雅十六篇﹐爲正經。凡書非正經者﹐謂之傳。未知此傳在何書也。

其用於樂﹐國君以小雅﹐天子以大雅﹐然而饗賓或上取﹐燕或下就。○正義曰﹕以詩者樂章﹐旣說二雅爲之正經﹐因言用樂之事。變者𨿽亦播於樂﹐或無算之節所用﹐或隨事類而歌﹐又在制禮之後﹐樂不常用﹐故鄭於變雅下不言所用焉。知國君以小雅﹐天子以大雅者﹐以《鄕飲酒》云「乃合樂《關雎》《鵲巢》」﹐則不言鄕樂。《燕禮》云「遂歌鄕樂《周南﹟關雎》《召南﹟鵲巢》。」燕諸侯之禮﹐謂《周南》《召南》爲鄕樂。鄕飲酒﹐大夫之禮﹐直云「合樂」。大夫稱鄕﹐得不以用之鄕飲酒﹖是鄕可知﹐故不云鄕也。由此言之﹐則知風爲鄕樂矣。《左傳》晉爲穆叔《文王》《鹿鳴》別歌之﹐大雅爲一等﹐小雅爲一等。風旣定爲鄕樂﹐差次之而上﹐明小雅爲諸侯之樂﹐大雅爲天子之樂矣。且鄕飲酒﹐鄕大夫賓賢能之禮也。言賓用敵禮﹐是平等之事合己樂﹐而上歌小雅﹐爲用諸侯樂。然則諸侯以小雅爲己樂﹐而穆叔云「《文王》﹐兩君相見之樂」﹐歌則兩君亦敵﹐明歌大雅爲用天子樂。故知諸侯以小雅﹐天子以大雅矣。鄕射之禮云﹕乃合樂《周南》《召南》等。注云﹕不歌﹑不笙﹑不間﹐志在射﹐略於樂。不略合樂者﹐風﹐鄕樂也﹐不可略其正。大射﹐諸侯之禮﹐所歌者﹐明亦諸侯之正樂也。其經曰「乃歌《鹿鳴》三終﹐乃下管《新宮》三終」﹐亦不笙﹑不間﹐又不言合﹐明亦略樂不略其正﹐是小雅爲諸侯之樂﹐於是明矣。自然大雅爲天子之樂可知。若然﹐小雅之爲天子之政﹐所以諸侯得用之者﹐以詩本緣政而作﹐臣無慶賞威刑之政﹐故不得有詩。而詩爲樂章﹐善惡所以爲勸戒﹐尢美者可以爲典法﹐故𨿽無詩者﹐今得進而用之﹐所以風化天下﹐故曰「用之鄕人焉﹐用之邦國焉」﹐因其節文﹐使之有等。風爲夫婦之道﹐生民之本﹐王政所重﹐欲天下徧化之﹐故風爲鄕樂。風本諸侯之詩﹐鄕人所用﹐故諸侯進用小雅。諸侯旣用小雅﹐自然天子用大雅矣。故《鄕飲酒》《燕禮》注云「鄕樂者﹐風也。小雅爲諸侯之樂﹐大雅﹑頌爲天子之樂」﹐是也。彼注頌亦爲天子之樂﹐此不言頌者﹐此因風與二雅爲尊卑等級﹐以見其差降﹐故其言不及頌耳。國君以小雅﹐天子以大雅﹐舉其正所當用者。然而至於饗賓或上取﹐燕或下就﹐天子不純以大雅﹐諸侯不純以小雅﹐故下鄭分別說之。

何者﹖天子饗元侯﹐歌《肆夏》﹐合《文王》。諸侯歌《文王》﹐合《鹿鳴》。諸侯於鄰國之君﹐與天子於諸侯同。○正義曰﹕鄭旣言有上取下就之義﹐因自問而釋之﹐故云「何者」以發端也。知歌﹑合如此者﹐《左傳》曰「穆叔如晉﹐晉侯饗之﹐金奏《肆夏》之三﹐不拜。工歌《文王》之三﹐又不拜。歌《鹿鳴》之三﹐三拜。韓獻子使行人子員問之﹐對曰﹕『《肆夏》﹐天子所以饗元侯也﹐使臣弗敢與聞。《文王》﹐兩君相見之樂也﹐使臣不敢及。《鹿鳴》﹐君所以嘉寡君也﹐敢不拜嘉﹖』」又《魯語》曰「金奏《肆夏》《繁遏》《渠》﹐天子所以饗元侯也。工歌《文王》《大明》《綿》﹐則兩君相見之樂也。臣以爲肄業及之﹐故不敢拜。今伶簫詠歌及《鹿鳴》之三﹐君之所以貺﹐使臣敢不拜貺﹗」由此二傳論之﹐天子食元侯歌《肆夏》也﹐則非元侯者不得歌之。《肆夏》﹐頌之族類﹐頌下惟有大雅﹐故知於諸侯歌《文王》已。傳文又言「《文王》﹐兩君相見之樂」﹐是諸侯於鄰國之君亦歌《文王》﹐與天子於諸侯同也。鄕飲酒﹑燕禮合樂皆降於升歌﹐歌《鹿鳴》合鄕樂﹐則知歌《文王》者當合《鹿鳴》﹐歌《肆夏》者當合《文王》也。故鄭於此差約而知之。傳言金奏《肆夏》﹐此云歌者﹐凡樂之初作﹐皆擊金奏之。《春官﹟鐘師》以鐘鼓奏《九夏》《論語》云「始作翕如也。」鄭云「始作﹐謂金奏。」晉爲穆叔發初歌《肆夏》﹐故云金奏也。言金奏者﹐始作樂必先擊鐘以奏之。《左傳》曰「歌鐘二肆。」是歌必以金奏之﹐言金奏《肆夏》亦歌之。《文王》《鹿鳴》因上有金奏之文﹐不須復云金奏﹐故直云歌。其實《文王》《鹿鳴》亦金奏﹐《肆夏》亦工歌﹐互言之﹐故知歌《肆夏》也。此歌在堂上﹐故《郊特牲》曰「歌者在上﹐貴人聲也。」其合樂則在堂下。故《儀禮》注云「合樂﹐謂歌樂與眾聲俱作。」明在堂下眾聲也。由在堂下輕﹐故降升歌一等。元侯者﹐元﹐長也﹐謂諸侯之長。杜預云「元侯﹐牧伯也。」牧伯與上公﹐則爲大國﹐故《儀禮》注云﹕天子與大國之君燕﹐升歌頌﹐合大雅。以《肆夏》﹐頌之族類﹐故以頌言之。牧伯爲元侯﹐則其餘侯伯爲次國﹐子男爲小國﹐非元侯也﹐故總謂之諸侯﹐故用樂與兩君相見之樂同。《儀禮》注云「兩君相見﹐歌大雅﹐合小雅。天子與次國﹑小國之君燕亦如之。」於次國與小國﹐與此諸侯同也。此先陳天子於諸侯﹐以諸侯於鄰國亦如之。彼據傳之正文先言兩君相見﹐以天子於次國﹑小國亦如之﹐故與此倒也。天子於諸侯﹐總次國﹑小國爲一等。諸侯相於﹐與天子於諸侯文同﹐則亦總次國﹑小國爲一等。則次國相於﹐小國於次國﹑於小國﹐皆是諸侯於鄰國之君﹐同歌《文王》﹐合《鹿鳴》也。《仲尼燕居》云「大饗有四焉。兩君相見﹐升歌《淸廟》﹐下管《象》。」彼兩君元侯相於法也。天子於元侯﹐與諸侯不同﹐則元侯相於﹐與諸侯亦異也。諸侯相於﹐與天子於諸侯同﹐則元侯相於﹐亦與天子於元侯同﹐不歌《肆夏》﹐避天子也。以此明之﹐則言諸侯於鄰國之君﹐無元侯﹐可知也。其元侯於次國﹑小國﹐亦當與諸侯於鄰國同也。天子以大雅﹐而饗元侯歌《肆夏》﹔國君以小雅﹐於鄰國歌《文王》﹐是饗賓或上取也。

天子﹑諸侯燕羣臣及聘問之賓﹐皆歌《鹿鳴》合鄕樂。○正義曰﹕燕禮者﹐諸侯燕其羣臣及聘問之賓之禮也。經曰「若與四方之賓燕」﹐言若以辧異﹐則以燕已羣臣爲文﹐而兼四方之賓也﹐其禮歌《鹿鳴》﹐合鄕樂也。諸侯以小雅取燕羣臣及聘問之賓﹐而合鄕樂﹔天子以大雅取燕羣臣及聘問之賓﹐歌小雅﹐合鄕樂﹐是皆爲下就也。推此﹐則天子於諸侯合《鹿鳴》﹐亦在下就之中矣。若然﹐前云「饗賓或上取」﹐上旣言天子饗元侯﹐歌《肆夏》﹐於元侯饗則下之。諸侯於鄰國之君﹐與天子於諸侯同歌《文王》者﹐皆謂饗矣。饗賓當上取﹐而言有下就者﹐以饗賓之中﹐天子於元侯歌《肆夏》﹐諸侯相於歌《文王》﹐皆爲上取。據多言之﹐故鄭屬上取於饗。其實饗中以兼下就﹐合《鹿鳴》是也。言或上取者﹐天子於元侯合《文王》﹐於諸侯歌《文王》﹔諸侯於鄰國合《鹿鳴》﹐皆是己樂﹐非上取﹐故言「或」﹐見其不盡上取也。言燕或下就者﹐諸侯燕羣臣及聘問之賓﹐歌《鹿鳴》﹐是已樂﹐非下就﹐故亦言「或」。案《儀禮》注云「頌爲天子之樂」﹐則天子自當用頌矣﹐而謂饗元侯爲天子上取者﹐詩爲樂﹐王者盡用之﹐但鄭從風爲鄕樂以上差之﹐使大雅爲天子之樂耳﹐故不得不以《肆夏》爲上取也。此鄭直以差等爲說耳﹐不可以已所得用則爲已樂也。何者﹖元侯相饗歌頌﹐與天子於元侯同。諸侯相於﹐與天子於諸侯同﹔諸侯燕羣臣及聘問之賓﹐又與天子燕羣臣及聘問之賓同﹐則風﹑雅﹑頌皆爲諸侯所用矣﹐豈得皆謂之爲諸侯之樂乎﹖明鄭以等差言之可知矣。旣以等差定之﹐使天子定用大雅﹐諸侯定用小雅﹐非此者﹐皆謂之上取﹑下就。《儀禮》之注盡論《詩》爲樂章之意﹐旣以風爲鄕樂﹐小雅爲諸侯之樂﹐而大雅之後仍有頌在﹐故因言大雅﹑頌爲天子之樂。欲明雅﹑頌盡爲樂章﹐所以與此異也。必知天子亦有上取者﹐以此《譜》文先定言國君﹑天子之用樂﹐卽云有上取﹑下就之事﹐明上取﹑下就亦宜同矣。《燕禮》注云「合鄕樂者﹐禮輕者逮下。」諸侯燕臣子合鄕樂爲下就﹐明天子於諸侯合《鹿鳴》者亦是下就也。諸侯於鄰國之君歌大雅爲上取﹐則知天子於元侯歌《肆夏》亦上取也。若然﹐天子﹑諸侯皆有上取﹑下就﹐自由尊用之差。而云饗或上取﹐燕或下就﹐似上取﹑下就以饗﹑燕爲別者﹐以穆叔曰「《肆夏》﹐天子所以饗元侯。」《禮記》曰「大饗有四」﹐爲兩君相見之禮。《儀禮﹟燕禮》是諸侯燕羣臣﹑賓客之禮﹐因此成文﹐故天子﹑諸侯於國君皆云饗﹐於臣皆云燕﹐所以見尊卑之禮異。臣與國君別其等﹐使上取以饗爲文﹐其實國君與臣饗﹑燕皆有。何者﹖《周禮﹟掌客職》曰「上公三饗三燕。」是天子於諸侯饗﹑燕俱有也。《鹿鳴》﹐天子小雅﹐而序曰「燕羣臣嘉賓也。旣飲食之」﹐箋云「飲之而有幣酬﹐卽饗所用」。是天子於羣臣饗﹑燕皆有也。《左傳》曰「晉侯使士會平王室﹐定王饗之。」又曰「晉士文伯如周﹐王與文伯燕。」是天子於聘問之賓﹐饗﹑燕俱有也。《秋官﹟司儀職》曰「凡諸公相爲賓﹐致饗食。」《左傳》曰「公與晉侯燕於河上。」是諸侯相於﹐饗﹑燕俱有也。《左傳》曰「穆叔如晉﹐晉侯饗之。」《聘禮》曰「公於賓再饗一燕。」是諸侯於聘問之賓﹐饗﹑燕俱有也。《左傳》曰「季文子如宋致女﹐復命﹐公饗之。」《燕禮》「燕已之臣子」。是諸侯自於羣臣﹐饗﹑燕俱有也。國君與臣並有饗﹑燕﹐而鄭異其文﹐見尊卑之禮殊﹐爲上取﹑下就之例耳。此因尊卑異其文﹐則其用樂也﹐由尊卑爲差﹐不由饗﹑燕爲異。此饗﹑燕之文互見耳﹐則饗﹑燕用樂同也。且燕禮燕鄰國聘問之賓歌《鹿鳴》﹐晉侯饗穆叔歌《鹿鳴》之三﹐三拜﹐是其用樂同文也﹐故《儀禮》注引穆叔之辭乃云「然則諸侯相與燕﹐升歌大雅﹐合小雅。天子與次國﹑小國之君燕亦如之。與大國之君燕﹐升歌頌﹐合大雅。」所言用樂﹐與此饗同。是天子﹑諸侯於國君饗﹑燕同樂之事也。若然﹐用樂自以尊卑爲差等﹐不由事有輕重而升降。《鄕飲酒》《燕禮》並注云「鄕飲酒升歌小雅﹐禮盛者可以進取。燕合鄕樂﹐禮輕者可以逮下。」似爲禮有輕重﹐故上取﹑下就。與此不同者﹐彼以燕禮﹐諸侯之禮﹐鄕飲酒﹐大夫之禮﹐工歌《鹿鳴》﹐合鄕樂﹐故鄭解其尊卑不同﹐用樂得同之意﹐因言由禮盛可以進取﹐禮輕可以逮下﹐所以用樂得同。彼言解燕禮與鄕飲酒禮異樂同之意﹐其實不由饗﹑燕有輕重也。此用樂之差﹐謂升歌﹑合樂爲例。其舞﹐則《燕禮》云「若舞則《酌》」﹐是諸侯於臣得用頌﹐與此異也。又《郊特牲》曰「大夫之奏《肆夏》﹐自趙文子始。」注云「僣諸侯。」明諸侯得奏《肆夏》。故《郊特牲》又曰「賓入門而奏《肆夏》﹐示易以敬。」注云「賓﹐朝聘者也。」又《大射》《燕禮》納賓皆云「及庭﹐奏《肆夏》」﹐及《周禮》注杜子春云「賓來奏《納夏》」之等﹐皆謂賓始入及庭﹐未行禮之時﹐與升歌﹑合樂別也。

此其著略﹐大校見在書籍。禮樂崩壞﹐不可得詳。○正義曰﹕饗﹑燕用樂﹐皆推《禮》﹑傳而知。事不詳悉﹐是其著明質略﹐其大校見在於書籍也。其餘笙﹑間﹑管﹑舞之詩﹐無以言焉﹐由禮樂崩壞﹐不可得詳審也。故《儀禮》注「天子約諸侯於國君燕用樂」之下云「其笙﹑間之篇未詳聞」﹐是也。案《鄕飲酒》及《燕禮》升歌小雅﹐其笙﹑間之篇亦小雅﹐則此笙﹑間之篇宜與所用升歌同。而云未詳聞者﹐以其𨿽知同在小雅﹑大雅﹐仍不知是何篇﹐故曰「笙﹑間之篇未得詳聞」也。

大雅《民勞》﹑小雅《六月》之後﹐皆謂之變雅﹐美惡各以其時﹐亦顯善懲過﹐正之次也。○正義曰﹕《民勞》《六月》之後﹐其詩皆王道衰乃作﹐非制禮所用﹐故謂之變雅也。其詩兼有美刺﹐皆當其時﹐善者美之﹐惡者刺之﹐故云「美惡各以其時」也。又以正詩錄善事﹐所以垂法後代。變旣美惡不純﹐亦兼采之者﹐爲善則顯之﹐令自彊不息﹔爲惡則刺之﹐使懲惡而不爲﹐亦足以勸戒﹐是正經之次﹐故錄之也。大雅言《民勞》﹐小雅言《六月》之後﹐則大雅盡《召旻》﹐小雅盡《何艸不黃》﹐皆爲變也。其中則有厲﹑宣﹑幽三王之詩﹐皆當王﹐號謚自顯﹔惟厲王﹐小雅謚號不明﹐故鄭於下別論之。如是﹐則大雅《民勞》至《桑柔》五篇﹐序皆云厲王。通小雅《十月之交》《雨無正》《小旻》《小宛》四篇﹐皆厲王時詩也。又大雅《云漢》至《常武》六篇﹐小雅自《六月》盡《無羊》十四篇﹐序皆言宣王﹐則宣王詩也。又大雅《瞻卬》《召旻》二篇﹐序言幽王﹔小雅自《節南山》下盡《何艸不黃》﹐去《十月之交》等四篇﹐餘四十篇﹐惟《何人斯》《大東》《無將大車》《小明》《都人士》《綿蠻》六篇不言幽王﹐在幽王詩中﹐皆幽王詩也。《本紀》曰「厲王卽位三十年﹐好利﹐近榮夷公。大夫芮良夫諫厲王﹐不聽﹐卒以榮公爲卿士﹐使用事焉。王行暴虐﹐國人謗王。召公諫曰﹕『民不堪命。』王怒﹐得衛巫﹐使監謗者﹐以告則殺之。三十四年﹐王益嚴虐﹐國人不敢言﹐道路以目。王告召公曰﹕『吾能弭謗矣。』召公又諫﹐不聽。於是國人不敢出言﹐三年﹐乃相與叛﹐襲厲王。厲王出奔於彘。周﹑召二相行政﹐號曰『共和』。十四年﹐厲王崩於彘。」如遷此言﹐厲王積惡有漸﹐三十年而甚﹐三十四年益虐﹐又三年而出奔﹐三十七年乃流彘也。《板》曰「善人載屍。」箋云「厲王虐而弭謗。」《蕩》箋云「厲王弭謗﹐穆公不敢斥言王之惡」﹐則流彘前事也。《桑柔》﹐芮良夫所作﹐云「貪人敗類」﹐則與所諫云「榮夷公專利」事﹐同三十年後事。《雨無正》云「周宗旣滅﹐靡所止戾」﹐則是流彘之後。此其可驗者也。《楚語》云「衛武公九十五矣﹐作《懿》以自儆。」韋昭云「《懿》﹐今《抑》詩。」則作在平王之時。然檢《抑》詩﹐經皆指刺王荒耽﹐仍未失政﹐又言「哲人之愚﹐亦維斯戾」﹐則其事在流彘之前﹐弭謗時也。韋昭之言﹐未必可信也。《民勞》﹐召穆公諫王﹐令息京師之民﹔《十月之交》﹐言後黨專權﹐有權可專﹐有民可役﹐則事在流彘前也。《小旻》﹐戒王無淪胥以敗﹔《小宛》﹐誨王無忝爾所生﹐皆教王爲善以導民﹐其事亦在流彘前矣。則厲王小雅《雨無正》一篇﹐事在大雅之後﹐其餘不可詳矣。厲王大雅﹐事類大同﹐所次之意﹐蓋以王者所以牧民﹐今反勞苦﹐故先《民勞》。民之所以勞者﹐由王政反常﹐綱紀廢缺﹐故次《板》《蕩》﹐王惡甚焉。而《抑》刺王之荒耽﹐《桑柔》責貪人敗善﹐皆爲惡之次﹐故又次焉。小雅《十月之交》﹐以譴自上天﹐小人專恣﹐惡莫甚焉﹐故以爲先。由惡之甚﹐致覆滅宗周﹐無所安定﹐故次《雨無正》也。《小旻》刺王謀之不臧﹐《小宛》傷天命之將去﹐論怨嗟小﹐故爲次焉。《小旻》箋云「所刺列於《十月之交》《雨無正》爲小﹐故曰《小旻》。」此鄭解篇次之意也。前檢《小宛》﹐謂事在《雨無正》之先﹐今而處流彘之後者﹐以《詩》之大體﹐𨿽事有在先﹐或作在後﹐故大雅文﹑武之詩多在成王時作。論功頌徳之詩可列於後﹐追述其美﹐則刺過譏失之篇﹐亦後世尙刺其惡。《本紀》又曰「宣王卽位﹐二相輔之﹐修政﹐法文﹑武﹑成﹑康之遺風﹐諸侯復歸宗周。三十九年﹐戰於千畝﹐王師敗績於羌氏之戎。四十六年﹐宣王崩。」如遷此言﹐則宣王自三十九年以前無他過惡﹐惟敗於千畝爲始衰耳。而小雅有箴規誨刺﹐其事有漸矣﹐則王衰亦有漸矣。皇甫謐云「三十年伐魯﹐諸侯從此而不睦。」蓋周衰自此而漸也。大局宣王之美詩多是三十年前事﹐箴規之篇當在三十年之後。王徳漸衰﹐亦容美刺並作﹐不可以限斷也。其大雅六篇﹐小雅自《六月》至《鴻雁》及《斯幹》《無羊》七篇﹐皆宣王徳盛時作。其事多在初年﹐以王承衰亂之獘﹐百事艸創﹐任賢使能﹐徵伐安集﹐初則當然﹐亦不可定其年月也。自《庭燎》盡《我行其野》﹐是王徳衰乃作﹐多在三十九年之後。而三十九年以前﹐諸侯不睦﹐各不朝宗﹐《沔水》之等﹐或亦作也。而三十九年之後﹐則王政大衰﹐刺詩爲常﹐故宜多也。《祈父》傳曰「宣王之末﹐司馬職廢﹐羌戎爲敗。」推此﹐則其餘亦多敗後事也。其詩之次﹐大雅以宣王承亂﹐遇災而懼﹐憂民之本﹐故先《云漢》也。王旣憂百姓﹐天下復平﹐五嶽生佐﹐故次《嵩髙》也。神生賢哲﹐王能任用﹐又錫命之﹐故次《烝民》《韓弈》也。旣能錫命﹐賢哲任用﹐其力可以徵討不服﹐以立武事﹐故次《江漢》《常武》也。此則先憂百姓﹐次用臣以徵伐爲後。而小雅與之反﹐以蠻荊玁狁南北交侵﹐急須出兵﹐以匡中國﹐故先《六月》《采芑》也。𨿽俱徵伐﹐以《六月》見侵之急又先。《采芑》以夷狄旣平﹐當修車甲﹐大會諸侯﹐因蒐狩﹐故次。《車攻》《吉日》以田獵徵伐之類﹐故使次焉。以田獵選車徒會諸侯﹐又盛於從禽接下﹐故又使《車攻》先《吉日》也。是以《車攻序》曰「宣王能內修政事﹐外攘夷狄﹐復文武之境土﹐修車馬﹐備器械﹐復會諸侯於東都。」言非徒外攘夷狄﹐又復會諸侯於東都﹐是序此篇之意也。旣言徵伐事終﹐外無兵寇﹐可以安集萬民﹐故次《鴻雁》也。然宣王承衰亂之後﹐民先逃散﹐豈得不早安集﹐而待田獵之暇也﹖明初卽安集之﹐得其力用﹐乃平四方耳。詩不以事之先後爲次也。宣王﹐中興賢君﹐末而徳衰﹐衰有其漸﹐故次《庭燎》﹐美其能勤﹐因以箴之。箴之不攺則規正之﹐規而不變則教誨之﹐誨而不從則刺責之﹐故次《沔水》《鶴鳴》《祈父》也。以爲王惡漸大﹐故責正稍深﹐此《沔水》《鶴鳴》其作不必在《祈父》之前﹐但次之以見其漸耳。王旣廢其官﹐則賢人逃去﹐故次《白駒》也。賢人旣去﹐則知禮教不行﹐則室家相棄﹐故次《黃鳥》《我行其野》也。宣王﹐中興之君﹐不能終始皆善﹐錄者𨿽兼惡以示戒勸﹐亦貴成人之美﹐故終以《斯幹》考室﹐《無羊》考牧。若言終始之善﹐見仁者之過亦不甚也。《斯幹》說造立宮室寢廟﹐生男女﹐明其始時之事。《無羊》類之﹐當爲同時可知。今反在箴刺之下﹐見宣王終始之善明矣。《本紀》又曰「幽王三年﹐嬖褒姒。生子伯服。竟廢後及子﹐而以褒姒爲後﹐伯服爲太子。國人皆怨。故申侯與繒﹑西夷犬戎共攻幽王。殺王麗山之下。」遷止言竟廢後﹐去太子﹐不言廢去之年月。皇甫謐云「三年﹐褒人以褒姒自贖時﹐卽與虢石父比而譖申後﹑太子﹐尹氏及祭公導王爲非。八年﹐竟以石父之譖廢申後﹐逐太子。九年﹐王廢髙明而近讒慝﹐使虢公專任於外﹐褒姒固寵於內﹐王室始騷。」謐言與遷事相終始﹐則幽王之惡﹐自三年之後爲漸﹐八年﹑九年則其極﹐故《鄭語》云「九年﹐王室始騷。十一年而被殺也。」幽王大雅《瞻卬》曰「哲婦傾城」﹐褒姒亂政之事也。《召旻》云「蹙國百里」﹐王道衰弱之極也。序皆云「大壞」﹐當在八年之後也。《正月》云「赫赫宗周﹐褒姒滅之」﹔《車舝序》云「褒姒嫉妒」﹔《小弁》言太子之放逐﹔《白華》言申後之廢黜﹔《魚藻》箋云「幽王惑於褒姒﹐萬物失其性」﹐此五篇經﹑注皆有惑褒姒﹑黜申後之事﹐則多在八年之後也。其餘則無文可明﹐大局是惡盛之時﹐八年之後者﹐蓋多矣。大雅之次﹐先《瞻卬》﹐後《召旻》者﹐武王數紂之罪云「牝雞之晨﹐惟家之索。」而《瞻卬》疾「婦有長舌﹐維厲之階」﹐故處先也。王婦言是用﹐政事荒亂﹐致朝無賢臣﹐土境日蹙﹐故《召旻》以閔天下無如召公之臣也。其小雅《節南山》以下﹐至《何艸不黃》﹐其次篇之義﹐蓋以類相聚﹐故《楚茨》《信南山》《甫田》《大田》皆陳古以刺今。其餘次義﹐旣無明文﹐不可臆說。此三王變雅﹐善者不純爲大雅﹐惡者不純爲小雅﹐則雅詩自有體之大小﹐不在於善惡多少也。《關雎序》曰「雅者﹐正也。政有小大﹐故有小雅焉﹐有大雅焉。」此爲隨政善惡﹐爲美刺之形容以正物也。所正之形容有小大﹐所以爲二雅矣。故上以盛隆爲大雅﹐政治爲小雅﹐是其形容各有區域﹐而善者之體﹐大略旣殊﹐惡者之中﹐非無別矣。詳觀其嘆美﹐審察其譏刺﹐大雅則宏遠而疏朗﹐弘大體以明責﹔小雅則躁急而局促﹐多憂傷而怨誹。司馬遷以良史之才﹐所坐非罪﹐及其刊述墳典﹐辭多慷慨。班固曰「迹其所以自傷悼﹐小雅《巷伯》之倫也。夫惟大雅旣明且哲﹐以保其身﹐難矣哉﹗」又《淮南子》曰「國風好色而不淫﹐小雅怨誹而不亂。」是古之道又以二雅爲異區也。幽王小雅四十四﹐而大雅惟二﹐自大體者少也。厲王大雅有五﹐而小雅惟四﹐自小體者少。是小大不相由也。推此而論﹐則二雅擬諸其形容﹐象其物宜﹐作者之初﹐自定其體﹐作旣有體﹐惟達者識之﹐則容得有小雅無大雅﹐有大雅無小雅者矣。諸儒以厲王無小雅﹐準此故也。但文﹑武﹑成王﹐正經也﹔厲﹑宣﹑幽王﹐變雅也﹐小大之體﹐時俱有作﹐故采者並存﹐以示二體本自小大異區﹐非徒以意中分也。或說變雅﹐美詩則政大入大雅﹐政小入小雅﹔刺詩則惡大入小雅﹐惡小入大雅。考之經文﹐殊無其驗。何則﹖《小旻》《小宛》﹐正責厲王﹐謀猶回遹﹐不用善道﹐其惡固小。於《板》云「下民卒癉﹐善人載屍」﹔《蕩》云「斂怨以爲徳」﹐綱紀之大壞也﹔《瞻卬》云亂生婦人﹐「罪罟不收」﹔《召旻》云「實靖夷我邦﹐日蹙國百里」﹐其惡固當大於鼓鍾作樂﹐不與徳比。《采綠》﹐婦人思夫﹐「怨曠」也。又宣王安集天下之民﹐徵禦四夷之寇﹐其功豈徒比於封一元舅之申伯﹐賜一朝覲之韓侯哉﹗此類多矣﹐略舉一二﹐足明不以善惡之大小矣。

問者曰「《常棣》閔管﹑蔡之失道﹐何故列於文王之詩﹖」曰「閔之閔之者﹐閔其失兄弟相承順之道﹐至於被誅。若在成王﹑周公之詩﹐則是彰其罪﹐非閔之﹐故爲隱。推而上之﹐因文王有親兄弟之義。」○正義曰﹕此鄭自問而釋之也。周公𨿽內傷管﹑蔡之不睦﹐而作親兄弟之詩﹐外若自然須親﹐不欲顯管﹑蔡之有罪。緣周公此志﹐有隱忍之情﹐若在成王詩中﹐則學者之知由管﹑蔡而作﹐是彰明其罪﹐非爲閔之。由此故爲隱﹐推進而上之文王之詩﹐因以見文王有親兄弟之義也。若云文王能親兄弟﹐與之燕飲﹐而作此詩﹐似本不由於管﹑蔡然也。周公聖人﹐大義滅親﹐言爲隱者﹐亦因此以示聖人之法。何者﹖以管﹑蔡之罪﹐不得不誅﹐逼於大義而誅之耳。以同气之親﹐實懷閔傷﹐由此而爲之隱也。而序云「閔管﹑蔡之失道」者﹐以其周公之情﹐欲爲之隱﹐故編次者進而上之﹐是以隱其事。序者敍其作之所由﹐不得不言也。武王之詩﹐又無論燕之事﹐若《常棣》間之﹐則上下非類。而文王之詩﹐上有《鹿鳴》燕羣臣﹐下有《伐木》燕朋友﹐故舊廁於其間﹐與之爲類﹐因以爲文王燕兄弟之詩。言文王有親兄弟之義﹐以爲樂歌﹐非謂文王獨能親兄弟﹐其餘聖人不能也。如此《譜》說﹐則鄭定以《常棣》之作﹐在武王旣崩﹐爲周公﹑成王時作。王肅亦以爲然。故《魚麗序》下王傳曰《常棣》之作﹐在武王旣崩﹐周公誅管﹑蔡之後﹐而在文﹑武治內之篇﹐何也﹖夫「刑於寡妻﹐至於兄弟﹐以禦於家邦」﹐此文王之行也。閔管﹑蔡之失道﹐陳兄弟之恩義﹐故內之於文﹑武之正雅﹐以成燕羣臣﹑燕兄弟﹑燕朋友之樂歌焉﹐是與鄭同也。《鄭志》之說則異於此者﹐答趙商云「於文﹑武時﹐兄弟失道﹐有不和協之意﹐故作詩以感切之。至成王之時﹐二叔流言作亂﹐罪乃當誅﹐悔將何及﹐未可定此篇爲成王時作。」趙商據《魚麗》之序而發問﹐則於時鄭未爲《譜》﹐故說不定也。言未可定此篇爲成王時﹐則意欲從之而未決。後爲此《譜》﹐則決定其說爲成王時也。

又問曰「小雅之臣何以獨無刺厲王﹖」曰「有焉。《十月之交》《雨無正》《小旻》《小宛》之詩是也。漢興之初﹐師移其第耳。○正義曰﹕詩皆臣下所作﹐故云小雅之臣也。知漢興始移者﹐若孔子所移﹐當顯而示義﹐不應攺厲爲幽。此旣厲王之詩﹐錄而序焉﹐而處不依次﹐明爲序之後乃移之﹐故云「漢興之初」也。《十月之交》箋云「《詁訓傳》時移其篇第﹐因攺之耳。」則所云師者﹐卽毛公也。自孔子以至漢興﹐傳《詩》者眾矣。獨言毛公移之者﹐以其毛公之前﹐未有篇句詁訓﹐無緣輒得移攺也。毛旣作《詁訓》﹐刊定先後﹐事必由之﹐故獨云毛公也。師所以然者﹐《六月》之詩自說多陳小雅正經廢缺之事﹐而下句言「小雅盡廢﹐則四夷交侵﹐中國微矣」﹐則謂《六月》者﹐「宣王北伐」之詩﹐當承《菁菁者莪》後﹐故下此四篇﹐使次《正月》之詩也。亂甚焉。旣移文﹐攺其目﹐義順上下﹐刺幽王亦過矣。」○正義曰﹕言亂甚者﹐謂《正月》幽王之時﹐禍亂甚極﹐其四篇詩亦厲王亂惡﹐故次《正月》之下﹐以惡相從也。言刺幽王亦過矣者﹐謂寄四篇於幽王詩中﹐又攺厲爲幽﹐有言幽王亦有厲王過惡故也。《六月》之序所以多陳正經廢缺者﹐以聖賢垂法﹐因事寄意﹐厲王暴虐﹐傾覆宗周﹐廢先王之典刑﹐致四夷之侵削。今宣王起衰亂﹐討四夷﹐序者意其然﹐所以詳其事。若云厲王廢小雅之道﹐以致交侵﹔宣王修小雅之道﹐以興中國﹐見用捨存於政﹐興廢存於人也。若然﹐序者示法﹐其意深矣。毛公必移之者﹐以宣王徵伐四夷﹐興復小雅﹐而不繼小雅正經之後﹐頗爲不次﹐故移之﹐見小雅廢而更興﹐中國衰而復盛﹐亦大儒所以示法也。據此《六月》之序﹐若其上本無厲王四篇之詩﹐則《六月》自承正經之美﹐無爲陳其廢缺矣。明於其中躡衰亂之王故也﹐是以鄭於《十月之交》箋檢而屬焉。

《鹿鳴之什》。○正義曰﹕《周禮﹟小司徒職》云「五人爲伍。」五人謂之伍﹐則十人謂之什也﹐故《左傳》曰「以什共車必克。」然則什五者﹐部別聚居之名。風及商﹑魯頌以當國爲別﹐詩少可以同捲。而雅﹑頌篇數旣多﹐不可混並﹐故分其積篇﹐每十爲捲﹐卽以卷首之篇爲什長﹐卷中之篇皆統焉。言《鹿鳴》至《魚麗》凡十篇﹐其總名之﹐是《鹿鳴之什》者﹐宛辭言《四牡》之篇等﹐皆《鹿鳴之什》中也﹐故《樂師》注云「徹者歌《雍》《雍》在《周頌﹟臣工之什》。」言《雍篇》在《臣工之什》中。是卷首之篇爲什長﹐以統余篇之目也。《南陔》下箋云「毛公推攺什首﹐遂通耳。此下非孔子之舊。」則什首之目﹐孔子所定也。以孔子論《詩》﹐雅﹑頌各得其所﹐明於時有所刊定﹐篇卷之目﹐是孔子可知﹐故鄭云「以下非孔子之舊」﹐則以上是孔子舊矣。知以非者﹐以《南陔》等六篇﹐子夏爲序﹐當孔子之時未亡﹐宜次在什中。今亡詩之下﹐乃云「有其義而亡其辭﹐置之什外﹐不在數中」﹐明非孔子之舊矣。本《十月之交》等四篇﹐在《六月》之上﹐則孔子什首《南陔》﹐復爲第二﹐《彤弓》爲第三﹐《鴻雁》爲第四﹐《節南山》爲第五﹐《北山》爲第六﹐《桑扈》爲第七﹐《都人士》爲第八﹐以下適十篇﹐通及大雅與頌﹐皆其舊也。《蕩》及《閔予小子》皆十一篇者﹐以本取十篇爲捲﹐一篇不足爲別首﹐故附於下卷之末﹐亦歸余於終之義。毛公推攺什首﹐《魚藻》十四篇亦同爲捲﹐取法於大雅與頌也。若然﹐則《鴻雁之什》乃仍孔子之舊。言非者﹐以毛公闕其亡者﹐以見在爲數﹐志在推攺。而《鴻雁》偶與舊合﹐非毛意﹐故存之也。必知今之什首﹐毛公推攺者﹐以毛公前世大儒﹐自作《詁訓》﹐篇端之序﹐毛所分置﹐《十月之交》﹐毛所移第﹐故知什首亦毛所推攺也。言以下非孔子之舊﹐則似之什始自孔子所爲﹐然孔子以前﹐詩篇之數更多於今﹐古者無紙﹐皆用簡札﹐必不可數十之篇共爲一卷﹐明亦分別可知。旣分爲捲﹐固當以十爲別巳有之什也。但孔子論詩﹐省去煩重﹐更以在者爲什﹐故云「孔子之舊」﹐不必孔子以前無之什也。爲此之什者﹐以其篇數積多﹐故分每十爲捲﹐則不滿十者﹐無之什矣。今魯頌四篇﹐商頌五篇﹐皆不滿十﹐無之什也。或有者﹐承此雅﹑頌之什之後而誤耳。何者﹖商﹑魯非周﹐詩猶國風之類﹐以國爲別﹐假令過十以上﹐亦不合分﹐況不滿十篇﹐明無所用於之什也。

卷九九之二

卷九九之二

《鹿鳴》﹐燕羣臣嘉賓也。旣飲食之﹐又實幣帛筐篚﹐以將其厚意﹐然後忠臣嘉賓得盡其心矣。飲之而有幣﹐酬幣也。食之而有幣﹐侑幣也。○飲﹐於鴆反﹐注同。食音嗣﹐注同。筐﹐丘房反。篚音匪。侑音又。

﹝疏﹞「《鹿鳴》三章﹐章八句」至「心矣」。○正義曰﹕作《鹿鳴》詩者﹐燕羣臣嘉賓也。言人君之於羣臣嘉賓﹐旣設饗以飲之﹐陳饌以食之﹐又實幣帛於筐篚而酬侑之﹐以行其厚意﹐然後忠臣嘉賓佩荷恩徳﹐皆得盡其忠誠之心以事上焉。明上隆下報﹐君臣盡誠﹐所以爲政之美也。言羣臣嘉賓者﹐羣臣﹐君所饗燕﹐則謂之賓。序發首云「燕羣臣」﹐則此詩爲燕羣臣而作。經無羣臣之文﹐然則序之羣臣﹐則經之嘉賓﹐一矣﹐故羣臣嘉賓並言之﹐明羣臣亦爲嘉賓也。案《燕禮》云「大夫爲賓」﹐則賓惟一人而已。而云羣臣皆爲嘉賓者﹐燕禮於客之內立一人爲賓﹐使宰夫爲主﹐與之對行禮耳。其實君設酒殽﹐羣臣皆在﹐君爲之主﹐羣臣總爲賓也。《燕禮》云「若與四方之賓燕﹐則迎之於大門內。」四方之賓﹐惟迎之爲異﹐其燕皆與臣同﹐則此嘉賓之中﹐容四方之賓矣﹐故《鄕飲酒》《燕禮》注云「《鹿鳴》者﹐君與臣下及四方之賓燕﹐講道修徳之樂歌。」是也。知序之嘉賓﹐不惟指四方之賓者﹐以此詩爲燕羣臣而作﹐經﹑序同云嘉賓﹐不得不爲羣臣﹐則序之嘉賓亦爲羣臣明矣。且序云「盡心」﹐傳曰「竭力」﹐是己之臣子可知。燕禮者﹐使反有功與羣臣樂之之禮。文王之與臣也﹐本自隆恩﹐不必由使出有功乃燕之也。言「旣飲食之」﹐則饗食並有﹐獨言燕羣臣者﹐以食禮無酒樂﹐饗以訓恭儉﹐非於臣子忻樂之義。經言「式燕以敖﹐和樂且耽」﹐此詩主於忻樂﹐故敍以燕因之﹐而後兼言饗食也。「旣飲食之」﹐章首二句是也。「實幣帛筐篚﹐以將其厚意」﹐「承筐是將」是也。忠臣嘉賓得盡其心者﹐序者因言君有恩惠﹐可以得臣之心﹐總美燕樂之事﹐於經無所當也。序上言羣臣﹐後言忠臣者﹐見臣蒙燕賜﹐乃能盡忠﹐故變文以見義。○箋「飲之」至「侑幣」。○正義曰﹕此解飲食而有幣帛之意。言飲有酬賓送酒之幣﹐食有侑賓勸飽之幣﹐故皆有幣也。飲食必酬侑之者﹐案《公食大夫禮》「賓三飯之」後云「公受宰夫束帛以侑。」注云「束帛﹐十端帛也。侑猶勸也。主國君以爲食賓殷勤之意﹐未至復發幣以勸之﹐欲其深安賓也。」是禮食用幣之意也。《饗禮》云「準此亦爲安賓而酬之焉。」案《聘禮》云「若不親食﹐使大夫朝服致之以侑幣。」注云「君不親食﹐謂有疾病及他故。必致之者﹐不廢其禮。」又曰「致饗以酬幣亦如之。」是親食有侑幣﹐不親食則以侑幣致之。然則不親饗以酬幣致之﹐明親饗有酬幣矣。故知飲之而有幣﹐謂酬幣也。鄭必知飲爲饗者﹐以飲食連文。若飲食爲一﹐則食禮不主於飲。若飲爲燕禮﹐不宜文在食上。且饗食相對之物﹐有食不宜無饗。《郊特牲》云「飲養陽气﹐故饗禘有樂。」是饗有飲﹐故知此飲謂饗也。《彤弓》箋云「大飲賓曰饗。」《大行人》注云「饗謂設盛禮以飲賓。」《聘禮》注云「饗謂亨大牢以飲賓。」皆以飲爲饗禮也。其幣所用﹐公食大夫用束帛以侑﹐其酬幣則無文﹐故《聘禮》注云「酬幣﹐饗禮酬賓勸酒之幣﹐所用未聞也。禮幣用束帛乘馬﹐亦不是過。」是饗所用幣無正文也。禮幣用束帛乘馬﹐謂聘享之幣﹐聘享止用束帛乘馬而已。侑幣又用束帛﹐故云「亦不是過」。言諸侯於大夫﹐酬幣不過是也。其天子酬諸侯﹐及諸侯自相酬﹐仍不必用束帛乘馬﹐故《聘禮》注又引《禮器》曰「琥璜爵﹐蓋天子酬諸侯也。」必疑琥璜爲天子酬諸侯之幣者﹐以琥璜非爵名﹐而云爵﹐明以送爵也。食禮無爵可送﹐則琥璜饗酬所用也﹐謂饗時酬賓﹐以琥璜將幣耳。《小行人》「合六幣﹐琥以繡﹐璜以黼」﹐則天子酬諸侯﹐以黼繡而琥璜將之。旣天子饗諸侯之酬幣與諸侯異﹐則食禮天子侑諸侯﹐其幣不必束帛﹐無文以言之。此惟言饗食之幣﹐不言燕幣。燕禮亦當有焉﹐但今燕禮惟有好貨﹐無幣﹐故文不顯言之。

呦呦鹿鳴﹐食野之蘋。興也。蘋﹐蓱也。鹿得蓱﹐呦呦然鳴而相呼﹐懇誠發乎中。以興嘉樂賓客﹐當有懇誠相招呼以成禮也。箋云﹕蘋﹐藾蕭。○呦音幽。蘋音平。蓱﹐本又作「萍」﹐薄丁反﹐江東謂之薸。薸音瓢﹐扶遙反。懇﹐苦很反。樂音嶽﹐又音洛。藾音賴。我有嘉賓﹐鼓瑟吹笙。吹笙鼓簧﹐承筐是將。簧﹐笙也。吹笙而鼓簧矣。筐﹐篚屬﹐所以行幣帛也。箋云﹕承猶奉也。《書》曰「篚厥玄黃。」○簧音黃。

人之好我﹐示我周行。周﹐至。行﹐道也。箋云「示」當作「寘」。寘﹐置也。周行﹐周之列位也。好猶善也。人有以徳善我者﹐我則置之於周之列位。言己維賢是用。○好﹐呼報反﹐注同。示﹐毛如字﹐鄭作「寘」﹐之豉反。行﹐毛如字﹐鄭胡郎反。

﹝疏﹞「呦呦」至「周行」。○毛以爲﹐呦呦然爲聲者﹐乃是鹿鳴。所以爲此聲者﹐鳴而相呼﹐食野中之蘋艸言。鹿旣得蘋艸﹐有懇篤誠實之心發於中﹐相呼而共食。以興文王旣有酒食﹐亦有懇篤誠實之心發於中﹐召其臣下而共行饗燕之禮以致之。王旣有懇誠以召臣下﹐臣下被召﹐莫不皆來。我有嘉善之賓﹐則爲之鼓其瑟而吹其笙。吹笙之時﹐鼓其笙中之簧以樂之﹐又奉筐篚盛幣帛於是而行與之。由此燕食以享之﹐瑟琴以樂之﹐幣帛以將之﹐故嘉賓皆愛好我﹐以敬賓如是﹐乃輸誠矣﹐示我以先王至美之道也。鄭惟下二句爲異。言己所以召臣燕食﹐琴瑟笙幣帛愛厚之者﹐由己臣下之賢﹐所宜燕饗。所以然者﹐以本己用官之法﹐要須人之以徳善我者﹐我則置之於我周之列位。非善不用﹐維賢是與﹐故臣下皆賢﹐己由是當享食之。○傳「鹿得」至「成禮也」。○正義曰﹕懇誠發乎中者﹐以鹿無外貌矯飾之情﹐得艸相呼﹐出自中心﹐是其懇誠也。必取懇誠爲興者﹐人君富有一國﹐位絕羣下﹐禮有饗燕之道﹐公法不得不設﹐忠誠嘉樂實爲至少﹐故取懇誠以爲諭。言嘉樂賓客﹐當有懇誠相招呼以成禮。言人君嘉善愛樂其賓客﹐而爲設酒食﹐亦當如鹿有懇誠﹐自相招呼其臣子﹐以成饗食燕飲之禮焉。以鹿呼同類﹐猶君呼臣子也。定本「成禮」作「盛禮也」。或以爲兩鹿相呼﹐諭兩臣相招﹐謂羣臣相呼﹐以成君禮﹐斯不然矣。此詩主美君懇誠於臣﹐非美臣相於懇誠也。若君有酒食﹐臣自相呼﹐財非己費﹐何懇誠之有﹖故鄭《駁異義》解此詩之意云「君有酒食﹐欲與羣臣嘉賓燕樂之﹐如鹿得蘋艸﹐以爲美食﹐呦呦然鳴﹐相呼以款誠之意盡於此耳。」據此是君召臣﹐明矣。○箋「蘋﹐藾蕭」。○正義曰﹕《釋艸》文。郭璞曰「今藾蒿也。初生亦可食。」陸機《疏》云「葉靑白色﹐莖似箸而輕脆﹐始生香﹐可生食﹐又可烝食。」是也。易傳者﹐《爾雅》云「蘋﹐蓱。」其大者爲蘋﹐是水中之艸。《召南﹟采蘋》云「於以采蘋﹐南澗之濱」者也﹐非鹿所食﹐故不從之。○傳「筐篚」至「幣帛」。○正義曰﹕序云「以將其厚意」﹐則將爲行厚意。此云「行幣帛」與賓﹐卽主人行厚意於賓之義也。○箋「《書》曰﹕『厥篚玄黃。』」○正義曰﹕箋以筐篚得盛幣帛之意也。今《禹貢》止有「厥篚玄纁」之文﹐而鄭《禹貢》注引《胤徵》曰「篚厥玄黃」﹐則此所引亦爲《胤徵》文﹐鄭誤也。當在古文《武成》篇矣。鄭不見古文﹐而引張霸《尙書》﹐故不同耳。○傳「周﹐至。行﹐道」。○正義曰﹕王肅述毛云「謂羣臣嘉賓也。夫飲食以享之﹐琴笙以樂之﹐幣帛以將之﹐則能好愛我。好愛我﹐則示我以至美之道矣。」○箋「示當」至「是用」。○正義曰﹕《中庸》云「治國其如示諸掌。」注云「示讀如『寘之河幹』之寘。寘﹐置也。」是示﹑寘聲相近﹐故誤爲示也。言以徳善我者﹐謂賢人有徳﹐以徳能輔君﹐使之遷善。是以徳施善於我﹐我則置之於周之列位。言己維賢是用﹐不間其親疏。朝無不賢之臣﹐故所饗燕而樂之也。易傳者﹐以其上下皆曰嘉賓﹐此獨言人﹐明有異也。又《大東》《捲耳》並有周行之文﹐皆爲周之列位﹐此不得異。且下云「視民不恌」﹐乃作「視」字﹐此則爲「示」﹐明其不同。古者寘﹑示同讀﹐故攺從寘也。且此篇聖君賢臣講道之樂﹐觀其垂法﹐道教弘深﹐非直燕曰詁言而已。明是據今嘉賓本其賢徳﹐由其先有善徳﹐置之於官。緣此皆賢﹐所以燕饗。此章本其賢﹐二章言其法﹐上下相副﹐於義爲長﹐故易傳也。

呦呦鹿鳴﹐食野之蒿。蒿﹐菣也。○蒿﹐呼毛反。菣﹐去刃反﹐字又作「菣」﹐同。本或作「牡菣」﹐「牡」﹐衍字耳。我有嘉賓﹐徳音孔昭。視民不恌﹐君子是則是效。恌﹐愉也。是則是效﹐言可法效也。箋云﹕徳音﹐先王道徳之教也。孔﹐甚。昭﹐明也。視﹐古示字也。飲酒之禮﹐於旅也語。嘉賓之語先王徳教甚明﹐可以示天下之民﹐使之不愉於禮義。是乃君子所法效﹐言其賢也。○視音示。恌﹐他彫反。效﹐胡教反。愉﹐他侯反﹐又音逾。

我有旨酒﹐嘉賓式燕以敖。敖﹐遊也。

﹝疏﹞「我有」至「以敖」。○正義曰﹕言文王有酒殽﹐以召臣下。臣下旣來。我有嘉賓﹐旣共燕樂。至於旅酬之時﹐語先王道徳之音甚明。以此嘉賓所語示民﹐民皆象之﹐不愉薄於禮義。又此賓之徳音﹐不但可示民而已﹐是乃君子於是法則之﹐於是仿效之。嘉賓之賢如是﹐故我有旨美之酒﹐與此嘉賓用之﹐燕飲以敖遊也。○傳「蒿﹐菣」。○正義曰﹕《釋艸》文。孫炎曰「荊楚之間謂蒿爲菣。」郭璞曰「今人呼靑蒿香中炙啖者爲菣。」陸機云「蒿﹐靑蒿也。荊﹑豫之間﹐汝南﹑汝陰皆云菣也。本或云『牡菣』者﹐『牡』衍字。牡菣乃是蔚﹐非蒿也。與《蓼莪》傳相涉而誤耳。」○箋「視古」至「甚明」。○正義曰﹕古之字以目示物﹑以物示人同作「視」字﹐後世而作字異﹐目視物與示傍見﹐示人物作單示字﹐由是經﹑傳之中視與示字多相雜亂。此云「視民不恌」﹐謂以先王之徳音示下民﹐當作小示字﹐而作視字﹐是其與古今字異義殊﹐故鄭辧之﹕「視﹐古示字也。」言古作「示」字﹐正作此「視」。辧古字之異於今也。《禮記》云「幼子常視無誑。」注云「視﹐今之示字也。」言古「視」字之義﹐正與今之「示」字同。言今之字異於古也。《士昏禮》曰「視諸衿鞶。」注云「示之以衿鞶者﹐皆託戒使識之也。視乃正字﹐今文作示﹐俗誤行之。」言「示之以衿鞶」﹐亦宜作「示」﹐而古文《儀禮》作「視」字﹐於今文「視」作「示」字。鄭以見示字合於今世示人物之字﹐恐人以爲「示」是「視」非﹐故辧之云「視乃正字﹐而今文視作示者﹐俗所誤行。」俗以見今世示人物爲此示字﹐因攺視爲示﹐而非古之正文﹐故云誤也。「飲酒之禮﹐於旅也語」者﹐《鄕射記》曰「古者於旅也語。」注云「言禮成樂備﹐乃可以言語先王禮樂之道。疾今人慢於禮樂之盛﹐言語無節。」是飲酒之禮﹐至旅酬之禮而語先王之道也。言嘉賓於旅之節﹐語先王之徳教甚明﹐可以示天下之民﹐使不愉薄禮義。愉音臾﹐《說文》酬爲薄也。昭十年《左傳》引此詩﹐服虔亦云「示民不愉薄」﹐是也。定本作「愉若然」。《鄕飲酒禮》注皆云「嘉賓旣來﹐示我以善道﹐又樂嘉賓有孔昭之明徳可則效也。」以徳音自賓之明徳﹐非先王之徳教。及示我善道﹐不與上箋同者﹐以注《禮》時未爲《詩》箋﹐故同舊說﹐以周行爲至道。至注《詩》後更爲別解其「徳音孔昭」。據此﹐論燕宜爲旅時語古也﹐故爲先王道徳之音。其賓能語先王之徳音﹐卽是賓有孔昭之明徳。何者﹖非孔昭之明徳者﹐不能語先王徳教﹐使之甚明也。

呦呦鹿鳴﹐食野之芩。芩﹐艸也。○芩﹐其今反﹐《說文》云「蒿也。」又其炎反。我有嘉賓﹐鼓瑟鼓琴。鼓瑟鼓琴﹐和樂且湛。湛﹐樂之久。○和樂﹐音洛﹐注下皆同。湛﹐都南反﹐字又作「耽」。

我有旨酒﹐以燕樂嘉賓之心。燕﹐安也。夫不能致其樂﹐則不能得其志﹐不能得其志﹐則嘉賓不能竭其力。○夫不﹐音符。

﹝疏﹞傳「芩﹐艸」。○正義曰﹕陸機云「莖如釵股﹐葉如竹蔓﹐生澤中下地咸處﹐爲艸貞實﹐牛馬亦喜食之。」

《鹿鳴》三章﹐章八句。

《四牡》﹐勞使臣之來也。有功而見知則說矣。文王爲西伯之時﹐三分天下有其二﹐以服事殷。使臣以王事往來於其職﹐於其來也﹐陳其功苦以歌樂之。○四牡﹐茂後反。勞﹐力報反﹐篇末注同。使﹐所吏反﹐注皆同。說音悅。樂音洛。

﹝疏﹞「《四牡》三章﹐章五句」至「說矣」。○正義曰﹕作《四牡》詩者﹐謂文王爲西伯之時﹐令其臣以王事出使於其所職之國﹐事畢來歸﹐而王勞來之也。言凡臣之出使﹐惟恐其君不知己功耳。今臣使反﹐有功﹐而爲王所見知﹐則其臣忻悅矣。故文王所述其功苦以勞之﹐而悅其心焉。此經五章﹐皆勞辭也。其有功見知﹐則悅矣﹐總述勞意﹐於經無所當也。

四牡騑騑﹐周道倭遲。騑騑﹐行不止之貌。周道﹐歧周之道也。倭遲﹐歷遠之貌。文王率諸侯撫叛國﹐而朝聘乎紂﹐故周公作樂﹐以歌文王之道﹐爲後世法。○騑﹐芳非反。倭﹐本又作「委」﹐於危反。遲﹐《韓詩》作「倭夷」。朝﹐直遙反。

豈不懷歸﹖王事靡盬﹐我心傷悲﹗盬﹐不堅固也。思歸者﹐私恩也。靡盬者﹐公義也。傷悲者﹐情思也。箋云﹕無私恩﹐非孝子也。無公義﹐非忠臣也。君子不以私害公﹐不以家事辭王事。○盬音古。思﹐息嗣反。

﹝疏﹞「四牡」至「傷悲」。○正義曰﹕此使臣旣還﹐文王勞之﹐言﹕汝使臣﹐本乘四牡之馬﹐騑騑然行而不止﹐在於岐周之道﹐倭遲然歷此長遠之路﹐甚疲勞矣。使臣當爾之時﹐其言曰﹕我豈不思歸乎﹖以王家之事無不堅固﹐我當從役以堅固之﹐故義不得廢﹐我心念思父母而傷悲。言我知汝之如是也。○傳「騑騑」至「世法」。○正義曰﹕以此勞使臣之辭﹐明湣其勞苦﹐故以騑騑爲行不止之貌。《少儀》曰「車馬之容﹐騑騑翼翼﹐𨿽行不止﹐不廢其容騑騑也。」又二章傳曰「嘽嘽﹐喘息之貌。」卒章傳曰「駸駸﹐驟貌。」皆稱其疲苦以勞之﹐故傳曰「馬勞則喘息」﹐是也。知周道爲歧周之道者﹐以時未稱王﹐仍在於歧故也。又解文王所以使臣者﹐文王率諸侯撫叛國﹐而使之朝聘於紂﹐是故使臣於諸侯也。言使臣於諸侯者﹐正所以率撫之也。《左傳》曰「文王率殷之叛國以事紂。」是率諸侯使朝聘之事也。文王率諸侯使朝聘耳﹐非謂令此使臣自聘紂。或以經云「王事」﹐謂此使臣聘紂而反。知不然者﹐以此經﹑序無聘紂之事。傳言率諸侯朝聘於紂﹐不言自遣人聘也。若其自遣人聘﹐安得連朝言之﹖豈勞使臣之聘﹐而言身自朝也﹖又序下箋云「使臣以王事往來於其職。」是使臣行於所職之國﹐非適天子之都也。言王事者﹐以行役使出﹐是王者常事﹐卽非適王畿也﹐故《鴇羽》《杕杜》皆言「王事靡盬」﹐非聘天子之事﹐不得以王事之文便謂天子矣。言周公作樂﹐歌文王之道﹐爲後世法者﹐謂今《鄕飲酒》《燕禮》皆歌《鹿鳴》《四牡》《皇皇者華》﹐此禮是周公所制法﹐後世常歌﹐是爲歌文王之道爲後世法。定本云「作樂以文王之道」﹐無「周公歌」三字。然《鹿鳴》《皇皇者華》皆歌之﹐獨於此言者﹐舉中以明上下。○傳「思歸」至「王事」。○正義曰﹕傳以靡盬爲公義﹐故以思歸爲私恩﹐以我心傷悲出自其情﹐故曰情思。情思卽私恩﹐主謂念憶父母。下章云「不遑啟處」﹐將父﹑母﹐是也。箋以傳言未備﹐故贊之云「無私恩﹐非孝子。無公義﹐非忠臣。」故鄭《鄕飲酒》《燕禮》注皆云「采其勤苦王事﹐念將父﹑母﹐懷歸傷悲﹐忠孝之至」﹐是也。思歸而不歸者﹐以君子不以私害公﹐故又引《公羊傳》不以家事辭王事以証之焉。《集注》及定本皆無「箋云」兩字。又定本「私恩」作「思恩」。

四牡騑騑﹐嘽嘽駱馬。嘽嘽﹐喘息之貌。馬勞則喘息。白馬黑鬛曰駱。○嘽﹐他丹反。駱音洛。喘﹐川兗反。鬛﹐本又作「﹤馬巤﹥」﹐力輒反﹐本又作「髦」﹐音毛。

豈不懷歸﹖王事靡盬﹐不遑啟處﹗遑﹐暇。啟﹐跪。處﹐居也。臣受命﹐捨幣於禰乃行。○跪﹐求毀反﹐郭巨幾反﹐沈堪彼反。捨音釋。禰﹐乃禮反。

﹝疏﹞傳「臣受」至「乃行」。○正義曰﹕案《聘禮》云「命使者﹐使者辭。君不許﹐乃退。厥明﹐賓朝服﹐釋幣於禰。」注云「告爲君使也。」又曰「釋幣於行﹐遂受命﹐遂行。」注引《曲禮》曰「凡爲君使﹐已受命﹐君言不宿於家。」是臣出使﹐捨幣乃行之事也。如《聘禮》旣釋幣於禰﹐於行乃云「遂受命」﹐在釋幣之後。此云「臣受命﹐捨幣於禰」﹐似受命在釋幣前者。此云「受命」﹐謂《聘禮》「命使者﹐使者辭。君不許」﹐受此被遣將使之命﹐其事在釋幣前也。《聘禮》又云「遂受命」者﹐謂受君言語聘彼之意﹐與此臣受命者別也。引此者﹐證「不遑啟處」﹐言臣受命卽行﹐是不遑啟處也。

翩翩者鵻﹐載飛載下﹐集於苞栩。鵻﹐夫不也。箋云﹕夫不﹐鳥之愨謹者。人皆愛之﹐可以不勞﹐猶則飛則下﹐止於栩木。諭人𨿽無事﹐其可獲安乎﹖感厲之。○翩音篇。鵻音隹﹐本又作「隹」。栩﹐況甫反。夫﹐方於反﹐字又作「鳺」﹐同。不﹐方浮反﹐又如字﹐字又作「鳩」﹐同。《艸木疏》云「夫不﹐一名浮鳩。」愨﹐起角反。

王事靡盬﹐不遑將父﹗將﹐養也。○養﹐以尙反﹐下注同﹐一音如字。

﹝疏﹞「翩翩」至「將父」。○正義曰﹕文王以使臣勞苦﹐因勸厲之。言翩翩然者﹐鵻之鳥也。此鳥其性愨謹﹐人皆愛之﹐可以不勞﹐猶則飛而後則下﹐始得集於苞栩之木。言先飛而後獲所集﹐以諭人亦當先勞而後得所安。汝使臣𨿽則勞苦﹐得奉使成功﹐名揚身達﹐亦先勞而後息﹐寧可辭乎﹗汝從勞役﹐其言曰﹕王家之事﹐無不堅固﹐我堅固王事﹐所以不暇在家﹐以養父母。○傳「鵻﹐夫不」。○正義曰﹕《釋鳥》云「鵻其﹐夫不。」舍人曰「鵻﹐一名夫不。」李巡曰「夫不﹐一名鵻。今楚鳩也。」某氏引《春秋》云「『祝鳩氏﹐司徒。』祝鳩﹐鵻﹐夫不﹐孝﹐故爲司徒。」郭璞曰「今鵓鳩也。」○箋「夫不」至「栩木」。○正義曰﹕言愨謹者﹐卽宜不勞是也﹐故人愛之。言可以不勞者﹐以惡鳥勞苦﹐固是其常。愨謹之鳥﹐宜不爲勞﹐尙則飛而乃有所集﹐是無不勞而安者﹐故曰「人𨿽無事﹐其可獲安乎﹖」鳥飛﹐自然之性﹐言勞者﹐諭取一邊耳。

翩翩者鵻﹐載飛載止﹐集於苞杞。杞﹐枸檵也。○杞音起。枸音苟﹐本亦作「苟」﹐同。檵音計。王事靡盬﹐不遑將母﹗

駕彼四駱﹐載驟駸駸。駸駸﹐驟貌。○驟﹐助救反﹐又仕救反。駸﹐楚金反﹐《字林》云「馬行疾也」﹐七林反。

豈不懷歸﹖是用作歌﹐將母來諗﹗諗﹐念也。父兼尊親之道。母至親而尊不至。箋云﹕諗﹐告也。君勞使臣﹐述時其情。女曰﹕我豈不思歸乎﹖誠思歸也。故作此詩之歌﹐以養父母之志﹐來告於君也。人之思﹐恆思親者﹐再言將母﹐亦其情也。○諗音審。

﹝疏﹞「豈不」至「來諗」。○毛以爲﹐汝使臣在塗之時﹐其情皆曰﹕我豈不思歸乎﹖我由汝誠有思歸﹐是用作此詩之歌以勞汝。知汝以養母之志而來念﹐猶言念來養母﹐故王述曰﹕是用作歌以勞汝﹐乃來念養母也。○鄭以箋備。○傳「諗念」至「不至」。○正義曰「諗﹐念」﹐《釋言》文。《孝經》曰「資於事父以事君而敬同﹐資於事父以事母而愛同。兼之者父也。」敬爲尊﹐愛爲親﹐是父兼尊親之道。又曰「母取其愛。」《表記》曰「母親而不尊。」是母至親而尊不至也。稱此者﹐解再言將母。意以父𨿽至親﹐猶兼至尊﹐則恩不至﹐故《表記》曰「父尊而不親。」母以尊少則恩意偏多﹐故再言之。○箋「諗告」至「其情」。○正義曰﹕《左傳》辛伯諗周桓公﹐是以言告周桓公﹐故知諗爲告也。言「故作此詩之歌﹐以養母之志﹐來告於君」者﹐言使臣勞苦思親﹐謂君不知﹐欲陳此言來告君﹐使知也。實欲陳言。云是用作此詩之歌者﹐以此實意所欲言。君勞而述之﹐後遂爲歌。據今詩歌以本之﹐故謂其所欲言爲作歌也。凡詩述序人言以爲歌﹐詩本其言皆曰歌。下云「歌《采薇》以遣之」﹐此《序》箋云「陳其功苦以歌樂之」﹐皆當時直言﹐非歌也。後爲詩人歌﹐故云歌耳。又申傳尊親之意﹐言「人之思﹐恆思親」者﹐尊之慈恩實親多於父。文王述使臣之意﹐再言「將母」﹐亦其臣情之所欲﹐故再言之也。易傳者﹐首章云「豈不懷歸﹐王事靡盬﹐我心傷悲」﹐文連我心﹐是述使臣之辭矣。類此而推﹐則「是用作歌﹐將母來諗」﹐亦序使臣之意。旣序使臣之意﹐明「是用作歌」﹐爲使臣作此詩之歌﹐其「來諗」不得不爲告也。猶君子作歌﹐維以告哀﹐是作歌所以來告﹐不得爲念也。然臣有勞苦﹐患上不知﹐今君勞使臣﹐言汝曰「豈不思歸﹐作歌來告」﹐是明已知其功﹐探情以勞之﹐所以爲悅。序曰「有功而見知則悅矣」﹐此之謂也。

《四牡》五章﹐章五句。

《皇皇者華》﹐君遣使臣也。送之以禮樂﹐言遠而有光華也。言臣出使﹐能揚君之美﹐延其譽於四方﹐則爲不辱命也。○使﹐所吏反﹐注下並同。不辱命﹐一本作「不辱君命」。

﹝疏﹞「《皇皇者華》五章﹐章四句」至「光華」。○正義曰﹕作《皇皇者華》詩者﹐言君遣使臣也。君遣使臣之時﹐送之以禮樂﹐教以若將不及﹐驅馳而行於忠信之人﹐咨訪於五善。言臣出使﹐當揚君之美﹐使遠而有光華焉。送之以禮樂﹐卽首章下二句盡卒章是也。此謙虛訪善﹐直爲禮耳﹐而並言樂者﹐以禮樂相將﹐旣能有禮敏達﹐則能心和樂易﹐故兼言焉。言遠而有光華﹐卽首章上二句是也。經﹑序倒者﹐經以君遣使臣﹐主敕使有光華。所以得光華者﹐當驅馳訪善﹐故爲此次也。序以君本送之以禮樂﹐欲使之遠有光華﹐爲文之勢﹐故與經不同也。知遠而有光華﹐亦是君所戒辭者﹐以首曰「皇皇者華」﹐而云君遣使臣﹐則知此辭亦君所敕遣也。且一篇之詩﹐獨二句非君遣之辭﹐於文不體也。文王之臣﹐非不能奉命有光華﹐但此聖君之詩﹐垂示典法﹐君能戒遣使臣﹐所以臣無辱命。主美君遣﹐明是君之所敕﹐非說臣之自能矣。

皇皇者華﹐於彼原隰。皇皇﹐猶煌煌也。髙平曰原。下濕曰隰。忠臣奉使﹐能光君命﹐無遠無近﹐如華不以髙下易其色。箋云﹕無遠無近﹐維所之則然。○煌音皇﹐又音晃。

駪々徵夫﹐每懷靡及。駪々﹐眾多之貌。徵夫﹐行人也。每﹐𨿽。懷﹐和也。箋云﹕《春秋外傳》曰「懷和爲每懷也。」「和」當爲「私」。行夫旣受君命當速行﹐每人懷其私相稽畱﹐則於事將無所及。○駪﹐所巾反。

﹝疏﹞「皇皇」至「靡及」。○正義曰﹕此述文王敕使臣之辭。言煌煌然而光明者是艸木之華﹐於彼原之與隰皆煌煌而光明﹐不以髙下而易其色也。以言臣之出使﹐當光顯其君﹐常不辱命﹐於彼遐之與邇﹐皆使光揚﹐不以遠近而易其志也。汝駪駪眾多之行夫﹐受命當速行。每人懷其私﹐以相稽畱﹐則於事無所及矣。旣不稽畱﹐恐無所及﹐故當速行﹐驅馳訪善也。○傳「皇皇﹐猶煌煌」。○正義曰﹕《東門之楊》曰「明星煌煌」﹐此猶彼也。以華色煌煌爲宜﹐故猶之。○傳「每﹐𨿽。懷﹐和」。○正義曰﹕本皆如此。此旣以每爲𨿽﹐懷爲和﹐而章傳云「𨿽有中和﹐當自謂無所及。」王肅以爲﹐下傳所言﹐覆說此也﹐故述毛云「使臣之行﹐必有上介﹐眾介𨿽多﹐內懷中和之道﹐猶自以無所及﹐是以驅馳而咨諏之。」○箋「春秋」至「所及」。○正義曰﹕鄭之此說﹐亦述毛也﹐但其意與王肅異耳。案《魯語》穆叔云「《皇皇者華》﹐君教使臣曰﹕『每懷靡及。』臣聞之曰﹕『懷和爲每懷。』」是《外傳》以爲「懷和」﹐故鄭引其文﹐因正其誤﹐云「和當爲私。爲和誤也。」鄭必當爲「私」者﹐《晉語》姜氏勸重耳之辭曰「『駪駪徵夫﹐每懷靡及』。夙夜徵行﹐不遑啟處﹐猶懼不及﹐況其縱欲懷安﹐將何及乎﹖西方之書有之云﹕『懷與安﹐實病大事。』《鄭詩》曰﹕『仲可懷也。』《鄭詩》之旨﹐吾從之矣。」觀此《晉語》之文及《鄭詩》之意﹐皆以「懷」爲「私懷」之義﹐明《魯語》所云﹐亦當爲「懷私」﹐不得爲「和」也。鄭所以引《外傳》而破之者﹐以毛傳云「懷﹐和」﹐是用《外傳》爲義﹐故引而破之﹐言毛氏亦爲「私」也。如鄭此意﹐則傳本無「每𨿽」二字。若「每」爲「𨿽」﹐縱使變「和」爲「私」﹐亦不得與毛同也。此旣攺傳「和」當爲「私」﹐下復解傳「中和」爲「忠信」﹐爲之終始立說﹐明其不異毛也。蓋鄭所據者﹐本無「每𨿽」﹐後人以下傳有「𨿽有中和」之言﹐下篇「每有良朋」之下有「每𨿽」之訓﹐因而加之也。定本亦有「每𨿽」。又傳以駪駪爲眾多﹐徵夫爲行人﹐故箋申之言「眾行夫旣受命﹐當須速行。若每人各懷其私意﹐以相稽畱﹐則於事將無所及。」言其將廢失君命﹐後於事機也。此實使臣﹐謂之行夫者﹐猶《春秋》以使者爲行人也。君遣使一人而已﹐而云眾行夫者﹐使與上介﹑眾介總戒敕之﹐非一﹐故言眾也。案《聘禮》謂使者受命於君﹐惟上介立於其左接聞命﹐眾介則不與。此得總敕之者﹐彼受命者﹐所聘之意﹐或國之密事﹐惟使與上介受之﹐故眾介不與聞命。至君遣使臣﹐臨塗戒敕﹐𨿽眾介亦在也。如是﹐則《烝民》亦云「徵夫捷捷﹐每懷靡及」﹐箋爲仲山甫戒之﹐與此不同者﹐彼非君遣使臣之歌﹐述美仲山甫之徳﹐觀其文勢﹐故與此異耳。

我馬維駒﹐六轡如濡。箋云﹕如濡﹐言鮮澤也。○駒音俱﹐本亦作「驕」。濡﹐如朱反。

載馳載驅﹐周爰咨諏。忠信爲周。訪問於善爲咨。咨事爲諏。箋云﹕爰﹐於也。大夫出使﹐馳驅而行﹐見忠信之賢人﹐則於之訪問﹐求善道也。○咨﹐本亦作「諮」。諏﹐子須反﹐《爾雅》云「謀也。」《說文》云「聚謀也。」

﹝疏﹞「我馬」至「咨諏」。○正義曰﹕此文王教使臣曰「我使臣出使﹐所乘之馬維是駒矣。所禦六轡﹐如污物之被洗濯﹐濡濕甚鮮澤矣。汝當乘是車飾﹐自謂無及﹐則驅馳速行﹐求忠信之賢人﹐咨訪其諏事焉。」○傳「忠信」至「爲諏」。○正義曰﹕三章傳云「咨事之難易爲謀。」四章傳曰「咨禮義所宜爲度。」卒章傳曰「親戚之謀爲詢。」此皆出於《外傳》也。《左傳》曰「訪問於善爲咨。」杜預曰「問善道也。」「咨親爲詢」﹐杜預曰「問親戚之義也。」「咨禮爲度」﹐杜預曰「問禮宜也。」「咨事爲諏」﹐杜預曰「問政事也。」「咨難爲謀」﹐杜預曰「問患難也。」惟「難」一事﹐杜爲「患難」﹐毛爲「難易」﹐不同。然患難之事﹐亦須訪其難易﹐理亦不異。餘皆與傳同。毛據彼傳﹐因以義增而明之。其「忠信爲周」一句﹐《魯語》文也。《魯語》無「訪問於善」一句。又云「咨才爲諏﹐咨事爲謀」﹐與《左傳》異。韋昭以爲字誤﹐攺從《左傳》﹐曰「才當爲事。」又曰「事當爲難。」是也。余與《左傳》同。此四者﹐諏﹑謀﹑度﹑詢俱訪於周﹐而必爲此次者﹐以咨是訪名﹐所訪者事﹐故先咨諏。事有難易﹐故次咨謀。旣有難易﹐當訪禮法所宜﹐故次咨度。所宜之內﹐當有親疏﹐故次咨詢。因此附會其文爲先後耳。

我馬維騏﹐六轡如絲。言調忍也。○騏音其。忍音刃。載馳載驅﹐周爰咨謀。咨事之難易爲謀。○易﹐以豉反。

我馬維駱﹐六轡沃若。載馳載驅﹐周爰咨度。咨禮義所宜爲度。○沃﹐烏毒反﹐沈又於縛反。度﹐待洛反﹐注同。

我馬維駰﹐六轡旣均。陰白雜毛曰駰。均﹐調也。○駰音因。

載馳載驅﹐周爰咨詢。親戚之謀爲詢。兼此五者﹐𨿽有中和﹐當自謂「無所及成於六徳」也。箋云﹕中和﹐謂忠信也。五者﹕咨也﹐諏也﹐謀也﹐度也﹐詢也。𨿽得此於忠信之賢人﹐猶當云「己將無所及於事﹐則成六徳」。言愼其事。○詢音荀。諮親爲詢。

﹝疏﹞傳「兼此」至「六徳」。○正義曰﹕《左傳》云「臣獲五善。」是也。《魯語》曰「重之以六徳。」是傳之所據。○箋「中和」至「其事」。○正義曰﹕此箋以毛傳不明﹐贊成其說。經云周﹐傳言中和。中和﹐周之訓也。諏﹑謀﹑度皆咨周而得之﹐則周之中和爲己之有﹐故言𨿽有中和﹐當自謂「無所及」者﹐卽上「每懷靡及」是也。以君敕使臣云「若每人懷私﹐則於事無所及」﹐故當自謂「無所及」也。以此篇終﹐故傳於是結之。然而《外傳》云「忠信爲周」﹐不言中和﹐故鄭申言之。傳雲中和﹐正謂忠信也。然則毛傳不言忠信﹐而雲中和者﹐《中庸》曰「喜怒哀樂之未發謂之中﹐發而皆中節謂之和」﹐則中和者﹐秉心塞淵﹐出言允當之謂也。然於文﹐中心爲忠﹐人言爲信﹐是忠信﹑中和事理相類﹐故毛以忠信爲中和。鄭據成文﹐轉之爲忠信也。知五者﹐咨也﹐諏也﹐謀也﹐度也﹐詢也者﹐以《左傳》穆叔先解此五事﹐乃曰「臣獲五善」﹐故知此爲五者也。言𨿽得此於忠信之人者﹐皆於周咨焉﹐故云得之。咨出於己﹐非出於彼。同云得者﹐由遇彼賢﹐所以得訪﹐故亦爲得之於忠信也。𨿽得此五者﹐猶當云「『己無所及於事﹐則成六徳。』言愼其事也。」韋昭云「六徳﹐謂諏也﹐謀也﹐度也﹐詢也﹐咨也﹐周也。」案周者﹐彼賢之質﹐不當以周備數也。傳云「自謂無所及成於六徳」﹐箋申傳說﹐言「猶當云『己將無所及於事﹐則成六徳』」。然則箋﹑傳之意﹐以「自謂無所及於事」﹐是謙虛謹愼﹐以之爲一﹐通彼五者爲六徳﹐不與韋昭同也。鄭之此說﹐贊成毛義﹐故《鄭志》張逸問﹕「此箋云﹕『中和﹐謂忠信。』『每懷靡及』﹐箋云﹕『懷私爲每懷﹐和當爲私。』而此言忠信﹐愚意似乖也。」答曰「非也。此周之忠信也。己有五徳﹐復問忠信之賢人。」問意以傳言「𨿽有中和﹐自謂無所及」﹐謂出於「每懷靡及」而來。箋以破「和」爲「私」﹐則無復有中和之事。今又言中和﹐故怪而問之。鄭答曰「非也」﹐謂此「中和」非上「每懷」也。此自是「周忠信」也。言「中和」者﹐義出於「周」﹐不出於「每懷」也。由此言之﹐則張逸亦不知箋轉「和」以申毛意﹐謂鄭破「和」而非傳﹐故有此問。鄭答曰「非」﹐是鄭不易毛也。但毛傳質略﹐事之久遠﹐未知鄭之此說上當毛意以否﹐要以觀其答意及箋意必當然也。王肅以毛傳云「𨿽有中和」者﹐卽上「每﹐𨿽。懷﹐和」是也。孫毓亦以爲然﹐故其評曰「按此篇毛傳上下說自相申成。下章傳云『𨿽有中和﹐當自謂無所及』﹐卽是上章謂『每懷靡及』﹐『每﹐𨿽。懷﹐和』之義也。箋旣易之於前﹐爲說於下云﹕『中和﹐謂忠信。』自是周之訓也﹐何得以釋中和乎﹖上下錯戾﹐不可得通。傳義爲長。徧檢《書傳》﹐不見訓『懷』爲『和』。假使訓『懷』爲『和』﹐中字猶無所出。《外傳》言懷者﹐上下文勢皆作私懷之義﹐則鄭氏之言實有所據。而今詩本皆有『每﹐𨿽』﹐則王肅之說又非無理。鄭﹑王並是大儒﹐俱云述傳﹐未知誰得其旨﹐故兼載申說之焉。」

《皇皇者華》五章﹐章四句。

《常棣》﹐燕兄弟也。閔管﹑蔡之失道﹐故作《常棣》焉。周公弔二叔之不咸﹐而使兄弟之恩疏。召公爲作此詩﹐而歌之以親之。○常棣﹐大計反﹐《字林》大內反。召﹐上照反。爲作﹐於僞反。

﹝疏﹞「《常棣》八章﹐章四句」至「棣焉」。○正義曰﹕作《常棣》詩者﹐言燕兄弟也。謂王者以兄弟至親﹐宜加恩惠﹐以時燕而樂之。周公述其事﹐而作此詩焉。兄弟者﹐共父之親。推而廣之﹐同姓宗族皆是也。故經云「兄弟旣具﹐和樂且孺。」則遠及九族宗親﹐非獨燕同懷兄弟也。序又說所以作此燕兄弟之詩者﹐周公閔傷管叔﹑蔡叔失兄弟相承順之道﹐不能和睦﹐以亂王室﹐至於被誅﹐使己兄弟之恩疏﹐恐天下見在上旣然皆疏兄弟﹐故作此《常棣》之詩﹐言兄弟不可不親﹐以惇天下之俗焉。此序序其由管﹑蔡而作詩﹐意直言兄弟至親﹐須加燕飫﹐以示王者之法﹐不論管﹑蔡之事。以管﹑蔡已缺﹐不須論之﹐且所以爲隱也。此經八章﹐上四章言兄弟光顯﹐意難相須﹔五章言安寧之日﹐始求朋友﹐以明兄弟之重。至此上論兄弟由親﹐所以燕之。六章始說燕飫﹐卽充此云燕兄弟也。燕﹑飫禮異﹐飫以非常事﹐燕主歡心﹐故言燕以兼飫。卒章言室家相宜﹐由於燕好﹐取其首尾相成也。○箋「周公」至「親之」。○正義曰﹕此解所以作《常棣》之意。咸﹐和也。言周公閔傷此管﹑蔡二叔之不和睦﹐而流言作亂﹐用兵誅之﹐致令兄弟之恩疏﹐恐其天下見其如此﹐亦疏兄弟﹐故作此詩﹐以燕兄弟取其相親也。此《常棣》是取兄弟相親之詩。至厲王之時﹐棄其宗族﹐又使兄弟之恩疏。召穆公爲是之故﹐又重述此詩﹐而歌以親之。《外傳》云「周文公之詩曰﹕『兄弟鬩於墻﹐外禦其侮。』」則此詩自是成王之時﹐周公所作﹐以親兄弟也。但召穆公見厲王之時﹐兄弟恩疏﹐重歌此周公所作之詩以親之耳﹐故鄭答趙商云「凡賦詩者﹐或造篇﹐或誦古。」所云誦古﹐指此召穆公所作誦古之篇﹐非造之也。此自周公之事﹐鄭輒言召穆公事﹐因《左氏》所論而引之也。《左傳》曰「王怒﹐將以狄伐鄭。富辰諫曰﹕『不可。臣聞大上以徳撫民﹐其次親親﹐以相及也。昔周公弔二叔之不咸﹐故封建親戚以藩屏周。召穆公思周徳之不類﹐故糾合宗族於成周而作詩﹐曰﹕『常棣之華﹐鄂不韡韡。凡今之人﹐莫如兄弟。』」周之有懿徳如是﹐猶曰莫如兄弟﹐故封建之。其懷柔天下也﹐猶懼有外侮。捍禦侮莫如親親﹐故以親屏周。召穆公亦云是周公弔二叔之不咸﹐召公作詩之事也。檢《左傳》止言周公弔二叔之不咸﹐而封建親戚﹐不言爲恩疏作《常棣》。下云「召穆公思周徳之不類﹐糾合宗族於成周而作《常棣》」﹐則周公本作《常棣》﹐亦爲糾合宗族可知。但傳文欲詳之於後﹐故於封建之下不言周公作《常棣》耳。末言召穆公﹐亦云明本《常棣》是周公之辭﹐故杜預云「周公作詩﹐召公歌之﹐故言亦云」﹐是也。此序言「閔管﹑蔡之失道」﹐《左傳》言「弔二叔之不咸」﹐言𨿽異﹐其意同。弔﹐傷也。二叔卽管﹑蔡也。不咸卽失道也。實是一事﹐故鄭引之。先儒說《左傳》者﹐鄭眾﹑賈逵以二叔爲管﹑蔡﹐馬融以爲夏﹑殷之叔世。故《鄭志》張逸問﹕「此箋云周仲文以《左氏》論之﹐三辟之興﹐皆在叔世﹐謂三代之末﹐卽二叔宜爲夏﹑殷末也。」答曰「此注《左氏》者亦云管﹑蔡耳。又此序子夏所爲﹐親受聖人﹐足自明矣。」問者以昭六年《左傳》曰夏有亂政而作《禹刑》﹐商有亂政而作《湯刑》﹐周有亂政而作《九刑》﹐三辟之興﹐皆叔世也。彼叔世者﹐謂三代之末世也﹐則言二叔者﹐亦宜爲夏﹑殷之末世﹐故言有周仲文﹐蓋漢世儒者也﹐以爲二叔宜爲夏﹑殷之末﹐不得爲管﹑蔡﹐故問之。鄭答注《左氏》者亦云管﹑蔡﹐謂鄭﹑賈之說也。又《左傳》論周公弔二叔之不咸﹐而作《常棣》﹔此序言閔管﹑蔡之失道﹐故作《常棣》之意﹐則此云管﹑蔡﹐卽傳言云二叔可知﹐故云「此序子夏所作﹐親受聖人﹐自足明矣。」

常棣之華﹐鄂不韡韡。興也。常棣﹐棣也。鄂猶鄂鄂然﹐言外發也。韡韡﹐光明也。箋云﹕承華者曰鄂﹐不當作拊。拊﹐鄂足也。鄂足得華之光明﹐則韡韡然盛。興者﹐諭弟以敬事兄﹐兄以榮覆弟﹐恩義之顯亦韡韡然。古聲不﹑拊同。○鄂﹐五各反。不﹐毛如字﹐鄭攺作「拊」﹐方於反。韡﹐韋鬼反。「常棣﹐棣也」﹐本或作「常棣﹐栘」﹐音以支反﹐又是兮反。按《爾雅》云「唐棣﹐栘。常棣﹐棣。」作栘者非。不﹑拊﹐不音如字﹐又芳浮反﹐二聲相近也。拊亦作「跗」﹐前注同。一云「不﹐亦方於反。」

凡今之人﹐莫如兄弟。聞常棣之言爲今也。箋云﹕聞常棣之言﹐始聞常棣華鄂之說也。如此﹐則人之恩親﹐無如兄弟之最厚。

﹝疏﹞「常棣」至「兄弟」。○毛以爲﹐常棣之木﹐華鄂鄂然外發之時﹐豈不韡韡而光明乎﹖以眾華俱發﹐實韡韡而光明﹐以興兄弟眾多而相和睦﹐豈不彊盛而有光暉乎﹖言兄弟和睦﹐實彊盛而有光暉也。兄弟和睦﹐則彊盛如是﹐然則凡今時天下之人﹐欲致此韡韡之盛﹐莫如兄弟之相親。言兄弟相親﹐則致榮顯也。○鄭以爲﹐華下有鄂﹐鄂下有拊。言常棣之華與鄂拊韡韡然甚光明也。由華以覆鄂﹐鄂以承華﹐華鄂相承覆﹐故得韡韡然而光明也。華鄂相覆而光明﹐猶兄弟相順而榮顯。然則凡今時之人﹐恩親無如兄弟之最厚也。○傳「常棣」至「光明」。○正義曰「常棣﹐棣」﹐《釋木》文也。舍人曰「常棣﹐一名棣。」郭璞曰「今關西有棣樹﹐子如櫻桃﹐可食。」是也。與此唐棣異木﹐故《爾雅》別釋。鄂猶鄂鄂者﹐以華之狀宜言鄂鄂﹐故重言之。言外發也﹐謂華聚而發於外也。韡韡﹐華之貌﹐華非一色﹐故雲光明。《靜女》云「彤管有煒」﹐文與彤連﹐故云「煒﹐赤貌」。王述之曰「不韡韡﹐言韡韡也。以興兄弟能內睦外禦﹐則彊盛而有光燿﹐若常棣之華發也。」○箋「承華」至「拊同」。○正義曰﹕以鄂文承華下﹐故爲承華曰鄂也。又古聲不﹑拊同﹐不在鄂下﹐宜爲鄂足﹐故知當作拊﹐拊爲鄂足也。以鄂足比於弟﹐華比於兄﹐鄂旣承華﹐文與拊連﹐則鄂﹑拊同比弟也。言鄂足得華之光明﹐是弟得兄榮也。又曰「恩義之顯亦韡韡然」﹐則兄亦得弟之助。兄弟之相佐﹐猶華﹑鄂之相承覆也。易傳者﹐以華之外發﹐取眾多爲義﹐未若取相承覆爲諭﹐理切近﹐故不從毛也。○傳「聞常棣之言爲今」。○正義曰﹕傳以凡今者多對古之稱﹐故辧之。旣聞常棣之說﹐則知兄弟宜相親﹐故以聞常棣之言爲今﹐謂從今以去﹐宜相親也。王道之曰「管﹑蔡之事以缺﹐而爲《常棣》之歌爲來今。」是也。

死喪之威﹐兄弟孔懷。威﹐畏。懷﹐思也。箋云﹕死喪可畏怖之事﹐維兄弟之親甚相思念。○怖﹐普布反。

原隰裒矣﹐兄弟求矣。裒﹐聚也。求矣﹐言求兄弟也。箋云﹕原也隰也﹐以相與聚居之故﹐故能定髙下之名﹐猶兄弟相求﹐故能立榮顯之名。○裒﹐薄侯反。

﹝疏﹞「死喪」至「求矣」。○正義曰﹕言兄弟人恩至厚﹐有死喪可畏怖之事﹐維兄弟之親甚相思念﹐餘人則不能也。兄弟相念如是﹐則當求以相助﹐不得疏也。原與隰同聚矣﹐猶兄弟相求矣。原﹑隰以聚居之故﹐故能定髙下之名﹐兄弟以相求之故﹐故能立榮顯之譽﹐所以相半矣。

脊令在原﹐兄弟急難。脊令﹐雝渠也﹐飛則鳴﹐行則搖﹐不能自捨耳。急難﹐言兄弟之相救於急難。箋云﹕雍渠﹐水鳥﹐而今在原﹐失其常處﹐則飛則鳴﹐求其類﹐天性也。猶兄弟之於急難。○脊﹐井益反﹐亦作「卽」﹐又作「﹛卽鳥﹜」﹐皆同。令音零﹐本亦作「鴒」﹐同。難如字﹐又乃旦反﹐注同。搖音遙﹐又餘照反。處﹐昌慮反。

每有良朋﹐況也永嘆。況﹐玆。永﹐長也。箋云﹕每﹐𨿽也。良﹐善也。當急難之時﹐𨿽有善同門來﹐玆對之長嘆而已。○況或作「兄」﹐非也。嘆﹐吐丹反﹐又吐旦反﹐以協上韻。

﹝疏﹞「脊令」至「永嘆」。○正義曰﹕脊令者﹐水鳥﹐當居於水﹐今乃在於髙原之上﹐失其常處。以諭人當居平安之世﹐今在於急難之中﹐亦失其常處也。然脊令旣失其常處﹐飛則鳴﹐行則搖﹐不能自捨﹐此則天之性。以諭兄弟旣在急難而相救﹐亦不能自捨﹐亦天之性。於此急難之時﹐𨿽有善同門來﹐玆對之惟長嘆而已﹐不能相救。言朋友之情甚﹐而不如兄弟﹐是宜相親也。○傳「脊令」至「急難」。○正義曰「脊令﹐雍渠」﹐《釋鳥》文也。郭璞曰「雀屬也。」陸機云「大如鷃雀﹐長腳﹐長尾﹐尖喙﹐背上靑灰色﹐腹下白﹐頸下黑﹐如連錢﹐故杜陽人謂之連錢是也。」《小宛》篇曰「題彼脊令﹐載飛載鳴」﹐是脊令飛則鳴也。脊令旣失其常處﹐飛則鳴﹐行則搖動其身﹐不能自捨﹐以諭兄弟相救於急難﹐亦不能自捨。然而此經直云「在原」與「急難」﹐何知不正以在原諭在急難而已﹐而必知急難謂救於急難者﹐正以上章「孔懷」﹐下章「禦侮」﹐是相助之事﹐以此類之﹐故知爲相救於急難也。但脊令不能自捨之貌猶可言﹐故雲飛則鳴﹐行則搖。兄弟相救之貌不可言﹐故直云相救耳。

兄弟鬩於墻﹐外禦其務。鬩﹐很也。箋云﹕禦﹐禁。務﹐侮也。兄弟𨿽內鬩而外禦侮也。○鬩﹐許歷反。墻本或作「廧」﹐在良反。禦﹐魚呂反。務如字﹐《爾雅》云「侮也」﹐讀者又音侮。此從《左傳》及《外傳》之文。很﹐日懇反。

每有良朋﹐烝也無戎。烝﹐塡。戎﹐相也。箋云﹕當急難之時﹐𨿽有善同門來﹐久也猶無相助己者﹐古聲塡﹑窴﹑塵同。○烝﹐之承反。塡﹐依字音田﹐與「窴」同﹔又依古聲音塵。塵﹐久也。故箋申之云「古聲塡﹑窴﹑塵同。」相如字﹐又息亮反﹐下同。

﹝疏﹞「兄弟」至「無戎」。○正義曰﹕兄弟之親﹐不能相遠。言兄弟或有自不相得﹐可鬩很於墻內﹐若有他人來侵侮之﹐則同心合意﹐外禦他人之侵侮。於此他人侵侮之時﹐𨿽有善同門來見之﹐𨿽久也﹐終無相助之事﹐惟兄弟相助耳。言兄弟之恩過於朋友也。云良朋者﹐以大名言之﹐其實同志之友﹐故下章曰「不如友也」。《論語》云「有朋自遠方來」﹐亦其同志也。散文朋﹑友通也。定本經「禦」作「﹛禦示﹜」﹐訓爲「禁」。《集注》亦然。俗本以傳爲「禦﹛禦示﹜」。《爾雅》無訓﹐疑俗本誤也。○傳「鬩﹐很」。○正義曰﹕很者﹐忿爭之名﹐故《曲禮》曰「很毋求勝」﹐是也。

喪亂旣平﹐旣安且寧。𨿽有兄弟﹐不如友生。兄弟尙恩怡怡然﹐朋友以義切切然。箋云﹕平猶正也。安寧之時﹐以禮義相琢磨﹐則友生急。○「切切然」﹐定本作「切切偲偲然」。琢﹐陟角反。

﹝疏﹞傳「兄弟」至「切切然」。○正義曰﹕室家安寧﹐身無急難﹐則當與朋友交﹐切磋琢磨學問﹐修飾以立身成名。兄弟之多則尙恩﹐其聚集則熙熙然﹐不能相勵以道。朋友之交則以義﹐其聚集切切節節然﹐相勸競以道徳﹐相勉勵以立身﹐使其日有所得﹐故兄弟不如友生也。切切節節者﹐相切磋勉勵之貌。《論語》云「朋友切切偲偲﹐兄弟怡怡。」注云「切切﹐勸競貌。怡怡﹐謙順貌。」此熙熙當彼怡怡﹐節節當彼偲偲也。定本「熙熙」作「怡怡」﹐「節節」作「偲偲」。依《論語》則俗本誤。

儐爾籩豆﹐飲酒之飫。儐﹐陳。飫﹐私也。不脫屨升堂謂之飫。箋云﹕私者﹐圖非常之事。若議大疑於堂﹐則有飫禮焉。聽朝爲公。○儐﹐賓胤反。飫﹐於慮反。朝﹐直遙反。

兄弟旣具﹐和樂且孺。九族會曰和。孺﹐屬也。王與親戚燕則尙毛。箋云﹕九族﹐從己上至髙祖﹑下及玄孫之親也。屬者﹐以昭穆相次序。○樂音洛﹐下皆同。孺﹐本亦作「」﹐如具反。

﹝疏﹞「儐爾」至「且孺」。○正義曰﹕上章已來﹐說兄弟宜相親﹐故此章言王者親宗族也。王有大疑非常之事﹐與宗族私議而圖之﹐其時則陳列爾王之籩豆﹐爲飲酒之飫禮﹐以聚兄弟宗族爲好焉。爲此飫及燕禮之時﹐兄弟旣已具集矣﹐九族會聚﹐和而甚忻樂﹐且復骨肉相親屬也。言由王親宗族﹐故宗族亦自相親也。○傳「飫私」至「之飫」。○正義曰「飫﹐私」﹐《釋言》文。孫炎曰「飫非公朝﹐私飫飲酒也。」《周語》有王公立飫﹐又曰「立成禮烝而已」。飫旣爲私﹐不在公朝﹐在露門內也。酒肉所陳﹐不宜在庭﹐則在堂矣。《燕禮》云「皆脫屨乃升堂。」《少儀》云「堂上無跣﹐燕則有之。」是燕由坐而脫屨﹐明飫立則不脫矣﹐故云「不脫屨升堂謂之飫」。○箋「私者」至「爲公」。○正義曰﹕此解飫爲私之意也。以私在露寢堂上﹐故謂之私。若聽朝則爲公事﹐對公故言私也。知飫禮爲圖非常﹑議大疑者﹐以《周語》云「王公之有飫禮﹐將以講事成禮﹐建大徳﹐昭大物。」言講事﹑昭物﹐是有所謀矣。明圖非常﹑議大疑而爲飫禮也。《周語》曰「王公立飫則有房烝﹐親戚燕饗則有殽烝。」又曰「飫以顯物﹐燕以合好」﹐則飫﹑燕禮異。序曰「燕兄弟」﹐此陳飫者﹐圖非常﹐議大疑﹐乃有飫禮﹐則飫大於燕。燕亦是王於族親之禮﹐故陳之示親親也。飫禮議其大疑﹐則婦人不與。立以成禮﹐則不必和樂。下章云「妻子合好」﹐此傳曰「王與族人燕則尙毛」﹐以此詩飫﹑燕雜陳﹐故下箋云「王與族人燕﹐則宗婦內宗之屬﹐亦從後於房中。」是此章之中兼燕禮矣。上二句爲飫﹐下二句爲燕。飫陳籩豆﹐燕言兄弟﹐互以相兼也。○傳「孺屬」至「尙毛」。○正義曰「孺﹐屬」﹐《釋言》文。李巡曰「孺﹐骨肉相親屬也。」《中庸》曰「燕毛以所序齒。」《文王世子》曰「公與族人燕則以齒﹐而孝悌之道達矣。」王與宗族之人燕﹐以毛髮年齒爲次第也。《司儀》曰「王燕則諸侯毛。」亦謂同姓諸侯也﹐故彼注云「謂以發鬢爲坐。朝事尊尊尙爵﹐燕則親親尙齒。」云「親親」﹐是燕同姓﹐明矣。

妻子好合﹐如鼓瑟琴。箋云﹕好合﹐志意合也。合者﹐如鼓瑟琴之聲相應和也。王與族人燕﹐則宗婦內宗之屬亦從後於房中。○好﹐呼報反﹐應對之應。和﹐胡臥反。

兄弟旣翕﹐和樂且湛。翕﹐合也。○翕﹐許急反。湛﹐答南反﹐又作「耽」﹐《韓詩》云「樂之甚也。」

﹝疏﹞「妻子」至「且湛」。○正義曰﹕上章並陳飫﹑燕之禮﹐此又論內外之歡也。王與族人燕於堂上﹐則後與宗婦燕於房中。王之族人見王燕其宗族﹐知王親之﹐皆效王親親﹐與其妻子自相和好﹐志意合和﹐如鼓瑟琴相應和。於時兄弟旣會聚矣﹐其族人非直內和妻子﹐又九族和好﹐忻樂而且湛﹐又以盡歡也。○箋「王與」至「房中」。○正義曰﹕此解天子自燕宗族兄弟﹐所以得致妻子好合之意。以其王與族人燕﹐則宗婦內宗之屬亦從後於房中而燕﹐故有妻子也。宗婦者﹐謂同宗卿大夫之妻也。內宗者﹐同宗之內﹐女嫁於卿大夫者。《春秋》莊二十四年﹐「夫人姜氏入。大夫宗婦覿﹐用幣」。謂之宗婦﹐明是宗族之婦也﹐故賈﹑杜皆云「宗婦﹐同姓大夫之婦。」襄二年傳曰「葬齊姜。齊侯使諸姜﹑宗婦來會葬。」諸姜﹐謂齊同姓之女。宗婦﹐謂齊同姓之婦。是同姓大夫之婦名爲宗婦也。《周禮﹟春官﹟序官》云「內宗﹐凡內女之有爵者。」注云「內女﹐王同姓之女。謂之內宗﹐有爵﹐其嫁於大夫及士者。」是王同姓之女﹐名爲內宗也。天子燕宗族之禮亡﹐所以知王與族人燕﹐則宗婦內宗從後者﹐《湛露》曰「厭厭夜飲﹐不醉無歸。」傳曰「夜飲﹐私燕也。宗子將有事﹐族人皆入侍。不醉而出﹐是不親也。醉而不出﹐是渫宗也。」箋云「天子燕諸侯之禮亡﹐此假宗子與族人燕爲說耳。」然則天子燕同姓諸侯之禮﹐猶宗子燕族人﹐則天子燕宗族兄弟爲朝廷臣者﹐如宗子於族人可知。案《特牲饋食禮》祭末乃曰「徹庶羞設於西序下。」注云「爲將餕去之。庶羞主爲屍﹐非神饌也。」《尙書傳》曰「宗室有事﹐族人皆侍終日。大宗已侍於賓﹐奠然後燕私。燕私者何也﹖已而與族人飲也。此徹庶羞置西序下者﹐爲將以燕飲與﹖然則自屍祝至於兄弟之庶羞﹐宗子與族人燕飲於堂。內賓宗婦之庶羞﹐主婦以燕飲於房也。」鄭以彼《特牲》是宗子之祭禮﹐族人及族婦皆助﹐故經云「宗婦執兩籩﹐宗婦贊豆。」是宗婦及族人俱助宗子之祭。及至末﹐族人旣爲宗子所燕﹐明宗婦亦主婦燕之可知也。且上文庶羞屍祝兄弟之等﹐男子有庶羞﹐宗婦及內賓婦人亦有庶羞。今直云「徹庶羞」﹐明二者俱徹﹐二者俱燕也﹐故云「祝至於兄弟之庶羞﹐宗子以與族人燕飲於堂。內賓宗婦之庶羞﹐主婦以與燕飲於房中也。」《曲禮》曰「男女不雜坐。」謂男子在堂上﹐女子在房﹐故族人在堂﹐室婦在房也。宗婦得與於燕﹐明內宗亦與其中﹐可知宗子之禮旣然﹐故知天子燕族人之禮亦然﹐故云「王與族人燕﹐則宗婦內宗之屬亦從後於房中」。此證妻子止當言宗婦﹐並言內宗者﹐內宗﹐宗婦之類﹐因言之。此後燕及妻而連言子者﹐此說族人室家和好﹐其子長者從王在堂﹐孩稚或從母亦在﹐兼言焉。

宜爾家室﹐樂爾妻帑。帑﹐子也。箋云﹕族人和﹐則得保樂其家中之大小。○帑依字﹐吐蕩反﹐經典通爲妻孥字﹐今讀音奴﹐子也。

是究是圖﹐亶其然乎﹗究﹐深。圖﹐謀。亶﹐信也。箋云﹕女深謀之﹐信其如是。○亶﹐都但反。

﹝疏﹞「宜爾」至「然乎」。○正義曰﹕王親宗族而與之燕﹐族人化王﹐莫不和睦﹐則宗族同心﹐人無侵侮﹐然後宜汝之室家﹐保樂汝之妻子矣。若族人不和﹐忿鬩自起﹐外見侵侮﹐內不相救﹐則不能保其大小﹐家室危焉。汝於是深思之﹐於是善謀之﹐信其然者否乎﹖旣宗族須和若是﹐不可不親焉﹐王所以燕之也。○傳「孥﹐子」。○正義曰﹕上云「妻子好合」﹐子卽此帑也。《左傳》曰「秦伯歸其帑」﹐《書》曰「予則帑戮汝」﹐皆是子也。

《常棣》八章﹐章四句。

卷九九之三

卷九九之三

《伐木》﹐燕朋友故舊也。自天子至於庶人﹐未有不須友以成者。親親以睦﹐友賢不棄﹐不遺故舊﹐則民徳歸厚矣。

﹝疏﹞「《伐木》六章﹐章六句」至「厚矣」。○正義曰﹕作《伐木》詩者﹐燕朋友故舊也。又言所燕之由﹐自天子至於庶人﹐未有不須友以成者。王者旣能內親其親﹐以使和睦﹐又能外友其賢而不棄﹐不遺忘久故之恩舊而燕樂之﹐以此化民於上﹐民則效之於下﹐則民徳皆歸於惇厚﹐不澆薄矣。朋是同門之稱﹐友爲同志之名﹐故舊卽昔之朋友也﹐然則朋友新故通名﹐故舊惟施久遠。此云朋友可以兼故舊﹐而並言之者﹐此說文王新故皆燕﹐故異其文。友賢不棄﹐燕朋友也。不遺故舊﹐是燕故舊也。舊則不可更釋﹐新交則非賢不友﹐故變朋友云友賢也。燕故舊﹐卽二章﹑卒章上二句是也。燕朋友﹐卽二章諸父﹑諸舅﹐卒章「兄弟無遠」是也。經﹑序倒者﹐經以主美文王不遺故舊爲重﹐故先言之﹐而後言父舅。父舅先兄弟﹐見父舅亦有故舊也。序以經𨿽主燕故舊﹐而故舊亦朋友﹐故先言朋友﹐以見總名﹐而又別言故舊﹐以明其爲二事。天子至於庶人﹐未有不須友以成者﹐卽序首章之事﹐因文王求友而廣言貴賤也。經以由須朋友而燕之﹐故先論求友之由。序則以詩本主燕﹐所以倒也。二章﹑卒章所陳﹐皆爲燕食﹐說王不得不召父舅﹐又於兄弟陳王之恩﹐皆是燕朋友故舊也。經兼陳食禮﹐而序不言﹐亦舉其歡心﹐足以兼之。其親親以下﹐因說王者立法﹐目明次篇之義。「親親以睦」﹐指上《常棣》燕兄弟也。「友賢不棄﹐不遺故舊」﹐卽此篇是也。《常棣》𨿽周公作﹐旣內之於治內之篇﹐故爲此次以示法﹐是比篇皆有義意。

伐木丁丁﹐鳥鳴嚶嚶。興也。丁丁﹐伐木聲也。嚶﹐驚懼也。箋云﹕丁丁﹑嚶﹐相切直也。言昔日未居位﹐在農之時﹐與友生於山巖﹐伐木爲勤苦之事﹐猶以道徳相切正也。嚶﹐兩鳥聲也。其鳴之志﹐似於有友道然﹐故連言之。○丁丁﹐陟耕反。嚶﹐於耕反。出自幽谷﹐遷於喬木。幽﹐深。喬﹐髙也。箋云﹕遷﹐徙也。謂鄕時之鳥﹐出從深谷﹐今移處髙木。○喬﹐其驕反。鄕﹐本又作「曏」﹐同許亮反。嚶其鳴矣﹐求其友聲。君子𨿽遷於髙位﹐不可以忘其朋友。箋云﹕嚶其鳴矣﹐遷處髙木者。求其友聲﹐求其尙在深谷者。其相得﹐則復鳴嚶然。○復﹐扶又反。

相彼鳥矣﹐猶求友聲。矧伊人矣﹐不求友生﹖矧﹐況也。箋云﹕相﹐視也。鳥尙知居髙木呼其友﹐況是人乎﹐可不求之﹖○相﹐息亮反。矧﹐屍忍反。

神之聽之﹐終和且平。箋云﹕以可否相增減﹐曰和平齊等也。此言心誠求之﹐神若聽之﹐使得如志﹐則友終相與和而齊功也。

﹝疏﹞「伐木」至「且平」。○毛以爲﹐有人伐木於山阪之中﹐丁丁然爲聲。鳥聞之﹐嚶然而驚懼。以興朋友二人相切磋﹐設言辭以規其友﹐切切節節然。其友聞之﹐亦自勉勵﹐猶鳥聞伐木之聲然也。鳥旣驚懼﹐乃飛出﹐從深谷之中﹐遷於髙木之上。以諭朋友旣自勉勵﹐乃得遷升於髙位之上。鳥旣遷髙木之上﹐又嚶然其爲鳴矣﹐作求其友之聲。以諭君子𨿽遷髙位﹐而亦求其故友。所以求之者﹐視彼鳥之無知﹐猶尙作求其友之聲﹐況人之有知矣﹐焉得不求其友生乎﹖君子爲此而求友也﹐旣居髙位而不忘故友﹐若神明之所聽祐之﹐則朋友終久必志意和且功業平。鄭以爲﹐此章遠本文王幼少之時結友之事﹐言文王昔日未居位之時﹐與友生伐木於山阪﹐丁丁然爲聲也。於時𨿽處勤勞﹐猶以道徳相切直。時有兩鳥在傍﹐嚶然而鳴。此鳥之鳴﹐似朋友之相切﹐故連言之。此鳥乃出從深谷之中﹐遷於髙木之上﹐又復嚶然爲其鳴矣﹐作求其友之聲。然視彼鳥矣﹐猶作其求友之聲﹐況是人﹐何得不求其友生乎﹖故文王所以求友生也﹐大意與毛同﹐惟不興爲異耳。○傳「丁丁」至「驚懼」。○正義曰﹕此丁丁文連伐木﹐故知伐木聲。下云「出自幽谷﹐遷於喬木」﹐則木是其鳥驚懼而飛遷矣﹐故知嚶然驚懼﹐言此鳥爲驚懼而鳴耳。嚶非驚懼之聲也﹐故下云「嚶其鳴矣」﹐不復驚懼﹐鳴亦嚶﹐是也。然《釋訓》云「丁丁﹑嚶嚶﹐相切直也。」彼意以此伐木鳥鳴﹐諭相切直之事﹐今傳解《詩經》之文耳。《爾雅》徑訓興諭之義﹐《釋訓》云「顒顒﹑卬卬﹐君之徳也。藹藹﹑萋萋﹐臣盡力也。」皆徑釋其義﹐不釋詩文。王肅亦云「鳥聞伐本﹐驚而相命嚶嚶然﹐故曰『丁丁﹑嚶﹐相切直』﹐以興朋友切切節節﹐其言得傳旨也。」言相切直者﹐謂切磋相正直也。○箋「丁丁」至「連言之」。○正義曰﹕箋全引《釋訓》之文﹐具解丁丁嚶之義與傳同也。故下卽云「嚶﹐兩鳥聲。」丁丁亦是伐木聲也。故郭璞曰「丁丁﹐斫木聲。嚶﹐兩鳥鳴。」但正伐木﹑鳥鳴時﹐有此相切直之義﹐故總言丁丁嚶爲相切直。言未居位﹐謂未居諸侯之位﹐在於農畝時。山巖者﹐以下云「伐木於阪」﹐故知山傍巖崖之處﹐故雲山巖也。箋必以爲文王身與友生伐木者﹐以《爾雅》云「丁丁﹑嚶嚶﹐相切直」﹐自此以下﹐陳鳥鳴求友﹐無相切直之義﹐則伐木之時相切直也。而下二章「釃酒」文連「伐木」﹐是酒爲伐木而設﹐卽伐木之人是朋友矣。朋友旣親伐木﹐明文王與之俱行﹐故知親在農。《禮記》注「士之子食祿不免農」﹐則大夫以上子免農矣。時文王爲諸侯世子而在農者﹐案《史記﹟周本紀》﹐大王曰「我世當有興者﹐其在昌乎﹖」則文王在太王之時﹐年已長大﹐是諸侯世子之子耳。太王初遷於岐﹐民稀國小﹐地又隘險而多樹木﹐或當親自伐木﹐所以勸率下民﹐不可以禮論也。言嚶兩鳥者﹐以相切直。若一鳥﹐不得有相切。故郭璞曰「嚶﹐兩鳥鳴﹐以諭朋友切磋相正。」是以義勢便爲兩鳥﹐其實一鳥之鳴亦嚶也﹐故知「嚶其鳴矣」是一鳥也。又解鳥鳴與伐木文連之意﹐以文王相切直之時﹐此兩鳥共鳴﹐亦似朋友之相切磋。及其遷處髙木﹐嚶鳴相求﹐又似朋友之相求。故下觀之以爲諭﹐此鳴之志﹐似於有朋友之道﹐故連言之。《葛覃》因以黃鳥爲興﹐亦此類也。

伐木許許﹐釃酒有藇。許許﹐杮貌。以筐曰釃。以藪曰湑。藇﹐美貌。箋云﹕此言前者伐木許許之人﹐今則有酒而釃之﹐本其故也。○許﹐沈呼古反。釃﹐徐所宜反﹐又所餘反﹐葛洪所寄反﹐謂以篚﹛淥皿﹜酒。﹛淥皿﹜音鹿。藇音敍﹐又羊汝反。杮﹐孚廢反﹐又側幾反。藪﹐素口反。曰湑﹐思敍反。旣有肥羜﹐以速諸父。羜﹐未成羊也。天子謂同姓諸侯﹐諸侯謂同姓大夫﹐皆曰父。異姓則稱舅。國君友其賢臣﹐大夫士友其宗族之仁者。箋云﹕速﹐召也。有酒有羜﹐今以召族人飲酒。○羜﹐直呂反。寧適不來﹐微我弗顧。微﹐無也。箋云﹕寧召之﹐適自不來﹐無使言我不顧念也。於粲灑埽﹐陳饋八簋。粲﹐鮮明貌。圓曰簋。天子八簋。箋云﹕粲然已灑扌糞矣﹐陳其黍稷矣﹐謂爲食禮。○於如字﹐舊音烏。粲﹐采旦反。灑﹐所懈反﹐徐所寄反。埽﹐素報反。饋﹐其位反。簋﹐居偉反。灑﹐所蟹反﹐又所懈反。扌糞﹐本又作「拚」﹐甫問反。食音嗣。

旣有肥牡﹐以速諸舅。寧適不來﹐微我有咎。咎﹐過也。

﹝疏﹞「伐木」至「有咎」。○毛以爲﹐伐木其杮許許然﹐故鳥驚而飛去﹐以諭朋友之相勵﹐故徳進而業修也。此所與切磋之故舊﹐今以筐釃其酒﹐有藇然而美﹐與之燕飲焉。王非直燕其故舊﹐又旣有肥羜之羊﹐以召朋友諸父而燕之。俱有羊酒﹐各舉其一也。王意又殷勤諸父兄弟﹐必盡召之。王言曰﹕寧召之﹐適自不來﹐則已無得不召之﹐使言我不顧念之而懷怨也。於是粲然灑埽其室庭﹐陳飲食之饋﹐黍稷之等有八簋也。旣有肥羜之牡﹐以盡召諸舅而食之。寧召之﹐適自不來則止﹐無使懷怨﹐令我有咎過焉。言王厚其朋友故舊﹐爲設燕食兼有焉。○鄭以向時與文王伐木許許之人﹐文王有酒而飲之﹐本其昔日之事也。餘同。○傳「許許」至「曰湑」。○正義曰﹕以許許非聲之狀﹐故爲杮貌。上言丁丁之聲﹐下言於阪之處﹐互以相通﹐明在阪伐之﹐爲聲而有杮也。以筐曰釃﹐以藪曰湑者﹐筐﹐竹器也。藪﹐艸也。漉酒者或用筐﹐或用艸﹐於今猶然。毛氏蓋相傳爲說﹐因釃言湑﹐逆解下文。用艸者﹐用茅也。傳僖四年《左傳》曰「爾貢苞茅不入﹐王祭不供﹐無以縮酒。」是也。○傳「羜未」至「仁者」。○正義曰﹕《釋畜》云「未成羊曰羜。」郭璞曰「今俗呼五月羔爲羜」﹐是也。傳以經稱諸父舅﹐序云「燕朋友故舊」﹐則此父舅是文王之朋友也。《禮》﹐天子謂同姓諸侯﹐諸侯謂同姓大夫﹐皆曰父。異姓則稱舅。故曰「諸父」﹑「諸舅」也。《禮記》注云「稱之以父與舅﹐親親之辭也。」《覲禮》說天子呼諸侯之義﹐曰﹕同姓大國則曰伯父﹐其異姓則曰伯舅﹐同姓小國則曰叔父﹐異姓則曰叔舅。是天子稱諸侯也。《左傳》隱公謂臧僖伯曰「叔父有憾於寡人。」鄭厲公謂原繁曰「原與伯父圖之。」《禮記》衛孔悝之《鼎銘》云「公曰叔舅。」是諸侯稱大夫父舅之文也。諸侯則國有大小之殊﹐大夫惟以長幼爲異﹐故服虔《左傳》注云「諸侯稱同姓大夫﹐長曰伯父﹐少曰叔父。」是也。然則諸侯謂異姓大夫長者亦當爲伯舅﹐但經﹑傳無其事耳。《公羊傳》曰「王者之後稱公﹐大國稱侯﹐皆千乘。小國稱伯﹑子﹑男。」《左傳》曰「在禮﹐卿不會公﹑侯﹐會伯﹑子﹑男可也。」分五等爲二節﹐皆以公﹑侯爲上等﹐伯﹑子﹑男爲下等﹐明大邦謂公﹑侯﹐小邦謂伯﹑子﹑男。其稱牧伯則異。《曲禮》曰「五官之長曰伯﹐是職方。天子同姓謂之伯父﹐異姓謂之伯舅。」東西二伯。又曰「九州之長﹐入天子之國曰牧﹐天子同姓謂之叔父﹐異姓謂之叔舅。」注云「牧尊於大國之君﹐而謂之叔父﹐避二伯也﹐亦以此爲尊。禮或損之而益﹐謂此類也。」言由避二伯﹐故稱叔。因以別異大邦之君﹐亦以損其稱而更益其尊﹐故云「損之而益」也。齊太公爲王官之伯﹐《左傳》云「王使劉定公賜齊侯﹐命曰﹕『昔伯舅太公佐我先王。』」是稱太公爲伯舅也。及齊桓公興霸功﹐王又以二伯之禮命之﹐僖九年傳曰「王使宰孔賜齊侯胙﹐曰﹕『使孔賜伯舅胙。』」是也。周公亦是分陜之伯﹐而《魯頌》云「王曰叔父」者﹐以其實成王叔父﹐以本親言之也。其晉文公亦有霸功﹐而王策命辭云「王曰叔父」者﹐齊桓﹑晉文𨿽俱有霸功﹐天子賜命﹐皆本其祖。太公受二伯命﹐故還以二伯之禮賜桓公。唐叔本受州牧之命﹐故還以州牧之禮命文公﹐故唐叔﹑文公但稱叔父。《左傳》周景王謂籍談曰「叔父唐叔。」是唐叔亦受州牧之禮而稱叔父也。僖二十四年傳﹕「王出適鄭﹐使來告難﹐曰﹕『敢告叔父。』」謂魯爲叔父。成二年傳王告鞏朔曰「今叔父克遂﹐有功於齊。」謂晉爲叔父也。昭七年﹐王使追命衛襄公﹐曰「叔父陟恪﹐在我先王之左右。」是謂衛爲叔父也。是晉與魯﹑衛﹐王皆呼之爲叔父。昭九年﹐「王使詹桓伯辭於晉﹐曰﹕『伯父惠公歸自秦。』」又謂晉侯爲伯父。由此觀之﹐魯﹑衛爲大國而稱叔父﹐晉國之中﹐伯﹑叔俱稱。不同者﹐以魯𨿽周公之後﹐周公位冢宰爲東伯﹐而周公之國﹐故擊系伯禽。《左傳》曰「燮父﹑禽父﹑王孫牟並事康王﹐三國俱以令徳作王卿。」明兼州牧矣。燮父﹐唐叔之子。王孫牟﹐康叔之子。康叔稱叔父﹐是爲州牧。《尙書﹟酒誥》命康叔之辭曰「明大命於妹邦。」鄭云「康叔爲連屬之監。」則康叔後或爲州牧。燮父﹑王孫牟或各繼其父爲州牧也。伯禽作《費誓》專徵徐戎﹐爲方伯。可知三國並爲大國﹐王室之親﹐又皆二伯之後﹐尊而異之﹐所以皆稱叔父焉。晉又稱伯父者﹐以晉旣大國﹐世作盟主故變稱伯父耳。《尙書﹟文侯之命》「王曰﹕『父羲和。』」平王得文侯夾輔﹐周之勛﹐尢親之﹐而直稱父也。天子稱朝廷公卿則無文。蓋有爵者自依諸侯之例﹐無爵者亦應以此長幼稱伯父﹑叔父。大夫以下位卑﹐其稱父舅以否﹐無文以明之。此傳以及下經父舅兼有﹐解天子所呼父舅之文﹐以諸侯於大夫﹐猶天子於諸侯﹐同有父舅之名﹐故連釋之焉。旣此篇燕朋友而呼父舅﹐是父舅爲天子朋友﹐事自明矣。因天子有交友之義已釋﹐諸侯亦有父舅﹐故亦因解國君友其賢臣﹐並及大夫友其宗族之仁者。云仁賢者﹐明尊卑之交﹐非賢不友故也。定本無「宗」字。○箋「有酒」至「飲酒」。○正義曰﹕此有酒有羜﹐召族人飲之﹐蓋是燕禮﹐非饗也。何者﹖《聘禮》注云「饗謂亨大牢以飲賓也。」今此惟肥羜而已﹐是非饗禮明矣。今燕禮者﹐是諸侯燕其羣臣及賓客之禮。《禮記》云「其牲狗」﹐不用羊豕。此云「有肥羜」者﹐天子之禮異於諸侯也。宣十六年《左傳》曰「王饗有體薦﹐燕有折俎。公當饗﹐卿當燕。王室之禮。」是天子燕﹑饗之禮異於諸侯﹐牲亦不同也。○箋「陳其」至「食禮」。○正義曰﹕《儀禮﹟特牲》《少牢》《聘禮》《公食》之等﹐皆以簋盛黍稷﹐則八簋是黍稷之器也﹐故云「陳其黍稷謂爲食禮」。案《周官﹟掌客職》五等諸侯簋皆十二。又《公食大夫禮》上大夫八簋。此天子云八簋者﹐據待族人設食之禮。其《掌客》所云﹐謂飧饔餼之大禮。《公食大夫》是諸侯食大夫之禮。若曰食﹐特牲者二簋﹐少牢者四簋﹐故《玉藻》云「少牢五俎四簋」。然則大牢者六簋﹐上肥羜﹑釃酒爲燕禮﹐此是食禮﹐互陳之也。知是食禮者﹐燕禮主於飲酒﹐無飯食﹐則此簋盛黍稷﹐是食禮可知。《周禮﹟地官﹟舂人》云「凡饗供食米。」則饗禮有黍稷矣。但饗主於飲﹐不主於食。此經不言酒肴﹐獨陳八簋﹐假令與上釃酒並爲一事﹐亦不得爲饗禮﹐何者﹖饗亨太牢以飲賓﹐不得用未成羊羜也。但於肥羜之下﹐旣言以速諸父﹐又別言於粲灑埽以速諸舅﹐明二者又爲一禮。上句爲燕﹐下句爲食。燕言諸父﹐食言諸舅﹐互文以相通也。推此明以兼有饗矣﹐但文不見饗耳。

伐木於阪﹐釃酒有衍。衍﹐美貌。箋云﹕此言伐木於阪﹐亦本之也。籩豆有踐﹐兄弟無遠。箋云﹕踐﹐陳列貌。兄弟﹐父之黨﹐母之黨。民之失徳﹐乾餱以愆。餱﹐食也。箋云﹕失徳﹐謂見謗訕也。民尙以干餱之食獲愆過於人﹐況天子之饌﹐反可以恨兄弟乎﹖故不當遠之。餱音侯﹐《爾雅》云「餥﹑餱﹐食也。」愆﹐起虔反。訕﹐於諫反。饌﹐士戀反。遠﹐於萬反﹐亦如字。

有酒湑我﹐無酒酤我。湑﹐茜之也。酤﹐一宿酒也。箋云﹕酤﹐買也。此族人陳王之恩也。王有酒則泲莤之﹐王無酒酤買之﹐要欲厚於族人。○湑﹐本又作「醑」﹐思敍反。酤﹐毛音戶﹐《說文》同﹐鄭音顧﹐又音沽。莤﹐所六反﹐與《左傳》縮酒同﹐義謂以茅泲之而去其糟也﹐字從艸。泲﹐子禮反。坎坎鼓我﹐蹲蹲舞我。蹲蹲﹐舞貌。箋云﹕爲我擊鼓坎坎然﹐爲我興舞蹲蹲然﹐謂以樂樂己。○坎如字﹐《說文》作﹐音同﹐云「舞曲也。」蹲﹐七旬反﹐本或作「墫」﹐同﹐《爾雅》云「喜也。」《說文》云「士舞也。從士﹑尊。」爲﹐於僞反﹐下同。樂樂﹐上音嶽﹐下音洛。

迨我暇矣﹐飲此湑矣。箋云﹕迨﹐及也。此又述王意也。王曰﹕及我今之閒暇﹐共飲此湑酒。欲其無不醉之意。○迨音待。閒音閒。

﹝疏﹞「伐木」至「湑矣」。○毛以爲﹐伐木於阪以驚鳥﹐諭朋友切磋以成道也。由朋友相成如此﹐故今以筐釃其酒﹐衍然而美以燕之。旣有酒矣﹐又籩豆有踐然行列而陳之矣﹐兄弟親戚﹐無有疏遠﹐皆使召之而與之燕也。王又自言已不可不召族人之意。下民之失徳見謗訕者﹐以何故乎﹖正由乾餱之食不分於人﹐以獲愆過。乾餱之食尙以獲愆﹐況天子之饌﹐可不召親戚﹐令之恨乎﹖故盡召而燕之。族人陳王之恩﹐言王有酒則湑泲之以飲我﹐王無酒則卒造一宿之酟酒以與我﹐於時坎坎然擊鼓以娛我﹐蹲蹲然興舞以樂我﹐是王恩甚厚矣。王又謂族人曰﹕汝族人今日正及我閒暇矣﹐共汝飲此湑酒矣。言已卒有閒暇而爲此飲﹐其意欲令族人以不醉。是王之恩厚也。○鄭以「伐木於阪﹐亦本之」﹐「酤﹐買」爲異。餘同。○箋「兄弟父」至「母之黨」。○正義曰﹕以上言諸父爲父黨﹐則諸舅爲母黨。此言兄弟﹐總上父舅二文﹐故知父黨﹑母黨也。禮有同姓﹑異姓﹑庶姓。同姓﹐王之同宗﹐是父之黨也。異姓﹐王舅之親。庶姓﹐與王無親者。天子於諸侯非同姓﹐皆曰舅﹐不由有親無親﹐則舅文又以兼庶姓矣。其中容有舅甥之親﹐故通言母之黨也。父黨﹑母黨得同曰兄弟者﹐兄弟是相親之辭﹐因推而廣之﹐異姓亦得言之﹐故《釋親》云「父之黨爲宗族﹐母與妻之黨爲兄弟。」是母黨爲兄弟之文也。此不言妻黨者﹐以舅是母黨之稱﹐故特言母耳。其實妻黨亦曰兄弟。《釋親》又曰「妻之父爲婚兄弟。婿之父爲姻兄弟。」是也。兄弟必兼言母黨者﹐以甥舅之親與同姓等﹐故《頍弁》諸公刺王不能燕樂同姓﹐而經曰「豈伊異人﹐兄弟甥舅。」是也。若然﹐兄弟總辭﹐而下箋獨言族人陳王之恩者﹐以兄弟𨿽父黨﹐兼言母黨﹐而父黨爲正﹐故下特云族人也。此燕朋友故舊﹐非燕族人。據族人爲朋友者﹐互說耳。舉族可以兼異姓及庶姓矣。○箋「反可以恨兄弟乎」。○正義曰﹕定本「恨」作「限」﹐恐非也。○傳「酤﹐一宿酒」。○正義曰﹕毛以爲﹐言無酒﹐明是卒爲之﹐故云一宿酒。蓋於時有之。箋以經﹑傳無名一宿酒爲酤者。旣有一宿之酒﹐不得謂之無酒。《論語》云「酤酒巿脯不食。」是古買酒爲酤酒﹐故易之爲「酤﹐買」也。○箋「爲我」至「樂己」。○正義曰﹕兄弟陳王之厚己﹐使人爲之鼓舞。言爲我者﹐以樂由己而故作也。《禮記》﹕「天子食三老五更於大學﹐冕而總幹﹐親在舞位。」知此非王自舞者﹐食三老五更﹐重禮示敬﹐故王親舞之。此與故舊燕樂﹐不當王親舞也。若言王身親舞﹐豈亦親擊鼓乎﹖以此知使人爲之。

《伐木》六章﹐章六句。

《天保》﹐下報上也。君能下下以成其政﹐臣能歸美以報其上焉。下下﹐謂《鹿鳴》至《伐木》皆君所以下臣也。臣亦宜歸美於王﹐以崇君之尊而福祿之﹐以答其歌。○下下﹐俱戶嫁反﹐注「下」及「下臣」同。

﹝疏﹞「《天保》六章﹐章六句」至「上焉」。○正義曰﹕作《天保》詩者﹐言下報上也。謂臣下作詩﹐歌君之美。言天保神祐﹐福祿所鍾﹐君𨿽實然﹐由臣所詠﹐是臣下歸美以報其上。序又申之﹐言君能下其臣下﹐燕饗遣勞﹐謂《鹿鳴》至《伐木》之歌﹐以成其國之政教﹐故臣亦宜歸美於君﹐作《天保》之歌﹐以報答其上焉。然詩者﹐志也﹐各自吟詠。六篇之作﹐非是一人而已。此爲答上篇之歌者﹐但聖人示法﹐義取相成﹐此《鹿鳴》至《伐木》於前﹐此篇繼之於後以著義﹐非此故答上篇也。何則﹖上五篇非一人所作﹐又作彼者不與此計議﹐何相報之有﹖鄭云亦宜者﹐示法耳﹐非故報也。此篇六章皆言王受多福﹐是歸美之事。

天保定爾﹐亦孔之固。固﹐堅也。箋云﹕保﹐安。爾﹐女也。女﹐王也。天之安定女﹐亦甚堅固。俾爾單厚﹐何福不除。俾﹐使。單﹐信也。或曰﹕單﹐厚也﹔除﹐開也。箋云﹕單﹐盡也。天使女盡厚天下之民﹐何福而不開﹗皆開出以予之。○俾﹐必以反。單﹐毛都但反﹐鄭音丹。除﹐治慮反﹐注同。

俾爾多益﹐以莫不庶。庶﹐眾也。箋云﹕莫﹐無也。使女每物益多﹐以是故無不眾也。

﹝疏﹞「天保」至「不庶」。○毛於單字自作兩解。以爲作者見時人物得所﹐生業日隆﹐歌而稱之﹐以告王言﹕天之安定汝王位﹐亦甚堅固矣。何者﹖天使汝誠信愛厚天下臣民﹐卽知何等福不開出與之。天又使汝天下每物皆多有所益﹐以是之故﹐物無不眾多也。每物眾多﹐是安定汝王位甚堅固也。毛又云「單﹐厚」者﹐天使汝以厚徳厚天下耳。○鄭以爲「盡厚天下」爲異。餘同。言「亦孔之固」﹐亦﹐語辭﹐猶不亦宜乎。○箋「天使」至「予之」。○正義曰﹕此章言福﹐謂王得福也。下章乃言臣民受天祿耳。王能愛厚下民﹐徳當天意﹐然後天降之福。但王能布徳﹐亦天爲之﹐故云「天使汝盡厚天下之民﹐何福而不開」。言「何」﹐廣辭﹐故云「皆開出予之」。言開者﹐若有閉藏畜積﹐今開出之。然此云「開出予之」﹐據天授與王。下言「受天百祿」﹐據臣受天祿﹐亦相通也。

天保定爾﹐俾爾戩穀。罄無不宜﹐受天百祿。戩﹐福。穀﹐祿。罄﹐盡也。箋云﹕天使女所福祿之人﹐謂羣臣也。其舉事盡得其宜﹐受天之多祿。○戩﹐子淺反。

降爾遐福﹐維日不足。箋云﹕遐﹐遠也。天又下予女以廣遠之福﹐使天下溥蒙之﹐汲汲然如日且不足也。○汲﹐己及反。

﹝疏﹞「天保」至「不足」。○正義曰﹕言天安定汝之王位﹐故使汝所福祿之人﹐朝廷羣臣等﹐盡無有不宜﹐其舉事皆得其所﹐而受天百祿。羣臣之外﹐天又下與汝廣遠之福及天下之民。汲汲而欲下之﹐維恐日日不足。言天之使汝臣民俱受天福﹐是安定汝也。羣臣受王爵位﹐故謂羣臣爲汝所授福祿之人。

天保定爾﹐以莫不興。箋云﹕興﹐盛也。無不盛者﹐使萬物皆盛﹐艸木暢茂﹐禽獸碩大。如山如阜﹐如岡如陵。言廣厚也。髙平曰陸。大陵曰阜。大阜曰陵。箋云﹕此言其福祿委積髙大也。

如川之方至﹐以莫不增。箋云﹕川之方至﹐謂其水縱長之時也﹐萬物之收皆增多也。○縱﹐足用反。長﹐張丈反。

﹝疏﹞傳「髙平」至「曰陵」。○正義曰﹕《釋地》文。李巡曰「髙平謂土地丰正﹐名爲陸。土地獨髙大名曰阜。最大名爲陵。」○箋「此言」至「髙大」。○正義曰﹕言所委聚﹑所累積而髙大也。《地官﹟遺人》注云「少曰委﹐多曰積。」異者﹐以遺人當米粟者有限﹐言三十里有委﹐五十里有積﹐對例故爲少多耳﹐此則無例也。

吉蠲爲饎﹐是用孝享。吉﹐善。蠲﹐絜也。饎﹐酒食也。享﹐獻也。箋云﹕謂將祭祀也。○蠲﹐古玄反﹐舊音堅。饎﹐尺志反。享﹐許丈反。禴祠烝嘗﹐於公先王。春曰祠﹐夏曰禴﹐秋曰嘗﹐冬曰烝。公﹐事也。箋云﹕公﹐先公﹐謂后稷至諸﹛執皿﹜。○禴﹐本又作「礿」﹐余若反。祠﹐嗣絲反。烝﹐之丞反。﹛執皿﹜﹐直畱反﹐周大王父名。

君曰卜爾﹐萬壽無疆。君﹐先君也。屍所以象神。卜﹐子也。箋云「君曰卜爾」者﹐屍嘏主人﹐傳神辭也。○疆﹐居良反。嘏﹐古雅反。傳﹐直專反。

﹝疏﹞「吉蠲」至「無疆」。○毛以王旣爲天安定民事已成﹐乃善絜爲酒食之饌﹐是用致孝敬之心而獻之。所獻者﹐將以爲禴﹑祠﹑烝﹑嘗之祭﹐往事其先王。由王齊敬絜誠﹐神歆降福先君之屍﹐嘏予主人曰﹕予爾萬年之壽﹐無有疆畔境界。言民神相悅﹐所以能受多福也。○鄭以公爲先公﹐言爲此禴﹑祠﹑烝﹑嘗之祭於先公先王之廟也。餘同。○箋「謂將祭祀」。○正義曰﹕以下文始云禴﹑祠﹑烝﹑嘗﹐故知將祭祀﹐致其意。○傳「春曰」至「曰烝」。○正義曰﹕《釋天》文。孫炎曰「祠之言食。礿﹐新菜可汋。嘗﹐嘗新穀。烝﹐進品物也。若以四時當云祠﹑禴﹑嘗﹑烝﹐詩以便文﹐故不依先後。此皆《周禮》文。自殷以上則禴﹑禘﹑嘗﹑烝﹐《王制》文也。至周公則去夏禘之名﹐以春禴當之﹐更名春曰祠﹐故《禘祫志》云「《王制》記先王之法度﹐宗廟之祭﹐春曰禴﹐夏曰禘﹐秋曰嘗﹐冬曰烝。祫爲大祭﹐於夏﹑於秋﹑於冬。周公制禮﹐乃攺夏爲禴﹐禘又爲大祭。《祭義》注云﹕『周以禘爲殷祭﹐更名春曰祠。』是祠﹑禴﹑嘗﹑烝之名﹐周公制禮之所攺也。若然﹐文王之詩所以已得有制禮所攺之名者﹐然王者因革﹐與世而遷事﹐𨿽制禮大定﹐要以所攺有漸。《易》曰﹕『不如西鄰之禴祭。』鄭注爲夏祭之名﹐則文王時已攺。言周公者﹐據制禮大定言之耳。」「公﹐事」﹐《釋詁》文。○箋「公先」至「諸﹛執皿﹜」。○正義曰﹕毛以上𨿽言獻之﹐未是祭時﹐故以公爲事。舉先王﹐公從可知也。鄭以孝享以致其意。文王之祭﹐實及先公﹐故以爲先公也。經於公上不言先者﹐以「先王」在「公」後﹐王尙言先﹐則公爲先可知﹐故省文以宛句也。「先公﹐謂后稷至諸﹛執皿﹜」﹐俗本皆然﹐定本云「諸﹛執皿﹜至不窋」﹐疑定本誤。《中庸》注云「先公﹐祖紺以上至后稷也。」《司服》注云「先公﹐不窋至諸﹛執皿﹜。」《天作》箋云「諸﹛執皿﹜至不窋。」所以同是先公﹐而注異者﹐以周之所追太王以下﹐其太王之前皆爲先公﹐而後稷﹐周之始祖﹐其爲先公﹐《書傳》分明﹐故或通數之﹐或不數之。此箋「后稷至諸﹛執皿﹜」﹐《中庸》注「組紺以上至后稷」也﹐組紺卽諸﹛執皿﹜﹐大王父也。一上一下﹐同數后稷也。《司服》注「不窋至諸﹛執皿﹜」﹐《天作》箋「諸﹛執皿﹜至不窋」﹐亦一上一下﹐不數后稷。皆取便通﹐無義例也。何者﹖以此及《天作》俱爲祭詩﹐同有先王先公﹐義同而注異﹐無例明矣。此歌文王之事﹐又別時祭之名。文王時﹐祭所及先公﹐不過組紺﹑亞圉﹑后稷而已。言「后稷至諸﹛執皿﹜」者﹐傳以「公」爲「事」﹐箋易之爲「先公」﹐因廣舉先公之數﹐以明易傳之意﹐不謂時祭盡及先公也。○傳「先君」至「象神」。○正義曰﹕以經陳祭事﹐故君爲先君也。言曰「卜爾」﹐是語辭﹐故知屍也。而稱君者﹐屍所以象神﹐由象先君之神﹐傳先君之意以致福﹐故箋申之云「君曰卜爾者﹐屍嘏主人﹐傳神辭也。」卽《少牢》云「皇屍命工祝﹐承致多福無疆﹐於汝孝孫」之等。是傳神辭。嘏﹐主人也。「屍﹐神像」﹐《郊特牲》文。

神之弔矣﹐詒爾多福。弔﹐至。詒﹐遺也。箋云﹕神至者﹐宗廟致敬﹐鬼神著矣﹐此之謂也。○弔﹐都歷反。詒﹐以之反。遺﹐惟季反。民之質矣﹐日用飲食。質﹐成也。箋云﹕成﹐平也。民事平﹐以禮飲食相燕樂而已。○燕樂音洛。

羣黎百姓﹐徧爲爾徳。百姓﹐百官族姓也。箋云﹕黎﹐眾也。羣眾百姓﹐徧爲女之徳。言則而象之。○徧音徧。

﹝疏﹞「神之」至「爾徳」。○正義曰﹕此承上厚人事神之後﹐反而本之。言王已致神之來至矣﹐遺汝王以多福。又使民之事平矣﹐日用相與飲食爲樂。其羣眾百姓之臣﹐徧皆爲汝之徳﹐言法效之。汝旣人定事治﹐羣下樂徳﹐是爲天安定王業﹐使君聖臣賢﹐上下皆善也。

如月之恆﹐如日之升。恆﹐弦。升﹐出也。言俱進也。箋云﹕月上弦而就盈﹐日始出而就明。○恆﹐本亦作「縆」﹐同古鄧反﹐沈古恆反。如南山之壽﹐不騫不崩。騫﹐虧也。○騫﹐起虔反。

如松柏之茂﹐無不爾或承。箋云﹕或之言有也。如松柏之枝葉﹐常茂盛靑靑﹐相承無衰落也。

﹝疏﹞「如月」至「或承」。○正義曰﹕上章天安王位。此章說堅固之狀。言王徳位日隆﹐有進無退﹐如月之上弦稍就盈滿﹐如日之始出稍益明盛。王旣徳位如是﹐天定其基業長久﹐且又堅固﹐如南山之壽﹐不騫虧﹐不崩壞﹐故常得隆盛﹐如松柏之木﹐枝葉恆茂。無不於爾有承﹐如松柏之葉﹐新故相承代﹐常無彫落﹐猶王子孫世嗣相承﹐恆無衰也。○箋「月上」至「就明」。○正義曰﹕弦有上下﹐知上弦者﹐以對如日之升﹐是益進之義﹐故知上弦矣。日月在朔交會﹐俱右行於天﹐日遲月疾。從朔而分﹐至三日﹐月去日已當一次﹐始死魄而出﹐漸漸遠日﹐而月光稍長。八日﹑九日﹐大率月體正半﹐昏而中﹐似弓之張而弦直﹐謂上弦也。後漸進﹐至十五﹑十六日﹐月體滿﹐與日正相當﹐謂之望﹐云體滿而相望也。從此後漸虧﹐至二十三日﹑二十四日﹐亦正半在﹐謂之下弦。於後亦漸虧﹐至晦而盡也。以取漸進之義﹐故言上弦﹐不云望。《集注》﹑定本「絙」字作「恆」。

《天保》六章﹐章六句。

《采薇》﹐遣戍役也。文王之時﹐西有昆夷之患﹐北有玁狁之難。以天子之命﹐命將率遣戍役﹐以守衛中國。故歌《采薇》以遣之﹐《出車》以勞還﹐《杕杜》以勤歸也。文王爲西伯﹐服事殷之時也。昆夷﹐西戎也。天子﹐殷王也。戌﹐守也。西伯以殷王之命﹐命其屬爲將率﹐將戍役禦西戎及北狄之難﹐歌《采薇》以遣之。《杕杜》勤歸者﹐以其勤勞之故﹐於其歸﹐歌《杕杜》以休息之。○薇音微。昆﹐本又作「混」﹐古門反。玁﹐本或作「獫」﹐音險。狁音允﹐本亦作「允」。難﹐乃旦反﹐注皆同。將率﹐子亮反﹐下所類反﹐本亦作「帥」﹐同﹐注及後篇「將率」皆同。勞﹐力報反﹐後篇「勞還」皆同。杕﹐大計反。

﹝疏﹞「《采薇》六章﹐章六句」至「勤歸」。○正義曰﹕作《采薇》詩者﹐遣戍役也。戌﹐守也。謂遣守衛中國之役人。文王之時﹐西方有昆夷之患﹐北方有玁狁之難﹐來侵犯中國。文王乃以天子殷王之命﹐命其屬爲將率﹐遣屯戍之役人﹐北攘玁狁﹐西伐西戎﹐以防守扞衛中國﹐故歌此《采薇》以遣之。及其還也﹐歌《出車》以勞將帥之還﹐歌《杕杜》以勤戍役之歸。是故作此三篇之詩也。昆夷言患﹐玁狁言難﹐患難一也﹐變其文耳。患難者﹐謂與中國爲難﹐非獨周也。故卽變云守衛中國。明中國皆被其患﹐不獨守衛周國而已。此與《出車》五言玁狁﹐惟一云西戎﹐序先言昆夷者﹐以昆夷侵周﹐爲患之切﹐故先言之。玁狁大於西戎﹐出師主伐玁狁﹐故戒敕戍役﹐以玁狁爲主﹐而略於西戎也。言命將帥遣戍役者﹐將無常人﹐臨事命卿士爲之﹐故云命也。其戍役則召民而遣之﹐不待加命﹐故云遣也。命將帥所以率戍役﹐而序言遣戍役者﹐以將帥者與君共同憂務﹐其戍役則身處卑賤﹐非有憂國之情﹐不免君命而行耳。文王爲愧之情深﹐殷勤於戍役﹐簡略將帥﹐故此篇之作﹐遣戍役爲主。上三章﹐遣戍役之辭。四章﹑五章以論將帥之行﹐爲率領戍役而言也。卒章總序往反。六章皆爲遣戍役也。以主遣戍役﹐故經先戍役﹐後言將帥。其實將帥尊﹐故序先言命將帥﹐後言遣戍役。言歌《采薇》以遣之者﹐正謂述其所遣之辭以作詩﹐後人歌﹐因謂本所遣之辭爲歌也。《出車》以勞還﹐《杕杜》以勤歸﹐不言歌者﹐蒙上「歌」文也。勤﹑勞一也。勞者﹐陳其功勞﹔勤者﹐陳其勤苦﹐但變文耳。還與歸﹐一也。還謂自役而反﹐歸據鄕家之辭﹐但所從言之異耳。《出車序》云「勞還帥」﹐《杕杜序》云「勞還役」﹐俱言還﹐並云勞﹐明還﹑歸義同﹐勤﹑勞不異也。此序並言《出車》《杕杜》者﹐以三篇同是一事﹐共相首尾﹐故因其遣而言其歸﹐所以省文也。○箋「文王」至「息之」。○正義曰﹕西方曰戎夷﹐是總名﹐此序云「昆夷之患」﹐《出車》云「薄伐西戎」﹐明其一也﹐故知昆夷﹐西戎也。文王於時事殷王也﹐若非其屬﹐無由命之﹐故知以文王之命﹐命其屬爲將帥﹐其屬謂南仲。《出車》經稱「赫赫南仲﹐玁狁於襄」﹐又曰「赫赫南仲﹐薄伐西戎」﹐則南仲一出﹐並禦西戎及北狄之難也。皇甫謐《帝王世紀》曰「文王受命﹐四年周正月丙子朔﹐昆夷氏侵周﹐一日三至周之東門。文王閉門修徳而不與戰。」昆夷進來﹐不與戰﹐明退卽伐之也。《尙書傳》「四年伐犬夷」﹐注云「犬夷﹐昆夷也。四年伐之。南仲一行﹐並平二寇。」下箋云「玁狁大﹐故以爲始﹐以爲終。」以《書傳》不言四年伐玁狁﹐而言伐犬夷﹐作者之意偶言耳。以天子之命命將帥﹐則伐犬夷者﹐紂命之矣。《書序》云「殷始咎周。」注云「紂聞文王斷虞芮之訟﹐又三伐皆勝﹐始畏惡之﹐拘於羑里。」紂命之使伐﹐勝而惡之者﹐紂以戎狄交侵﹐須加防禦。文王請伐﹐便卽命之。但往克敵﹐功徳益髙﹐人望將移﹐故畏惡之耳。上三章同遣戍役﹐以薇爲行期﹐而言「作止」﹑「柔止」﹑「剛止」﹐三者不同﹐則行非一輩﹐故首章箋云「先輩可以行。」言先﹐對後之辭﹐則二章爲中輩﹐三章爲後輩矣。二章傳曰「柔﹐始生也。」兵若一輩而遣﹐則不得剛﹑柔別章﹔若異輩而行﹐不應以三章爲三輩﹐則毛意柔亦中輩。言始生者﹐對剛爲生之久﹐柔謂初生耳。若對作止之﹐柔在作後矣﹐與鄭「脆脕」同也。莊二十九年《左傳》曰「凡馬﹐日中而出」﹐謂春分也。《出車》曰「我出我車﹐於彼牧矣」﹐出車就馬於牧地﹐則是春分後也。中气所在﹐𨿽無常定﹐大抵在月中旬也。中旬之後﹐始出車就馬﹐則首章二月下旬遣﹐二章三月上旬遣﹐三章三月中旬遣矣﹐故卒章言「昔我往矣﹐楊柳依依」﹐是爲二月之末﹑三月之中事也。

采薇采薇﹐薇亦作止。薇﹐菜。作﹐生也。箋云﹕西伯將遣戍役﹐先與之期以采薇之時。今薇生矣﹐先輩可以行也。重言采薇者﹐丁寧行期也。○重﹐直用反﹐下「重敍」同。曰歸曰歸﹐歲亦莫止。箋云﹕莫﹐晚也。曰女何時歸乎﹖亦歲晚之時乃得歸也。又丁寧歸期﹐定其心也。○莫音暮﹐本或作「暮」﹐協韻﹐武博反。

靡室靡家﹐玁狁之故。不遑啟居﹐玁狁之故。玁狁﹐北狄也。箋云﹕北狄﹐今匈奴也。靡﹐無。遑﹐暇。啟﹐跪也。古者師出不逾時﹐今薇菜生而行﹐歲晚乃得歸﹐使女無室家夫婦之道﹐不暇跪居者﹐有玁狁之難﹐故曉之也。

﹝疏﹞「采薇」至「之故」。○正義曰﹕文王將以出伐﹐豫戒戍役期云﹕采薇之時﹐兵當出也。王至期時﹐乃遣戍役﹐而告之曰﹕我本期以采薇之時﹐今薇亦生止﹐是本期已至﹐汝先輩可以行矣。旣遣其行﹐告之歸期﹐曰何時歸﹐曰何時歸﹐必至歲亦莫止之時乃得歸。言歸必將晚。所以使汝無室無家﹐不得夫婦之道聚居止者﹐正由玁狁之故。又不得閒暇而跪處者﹐亦由玁狁之故。序其中情告之﹐是故使之懷恩而怒寇也。○箋「西伯」至「行期」。○正義曰﹕知先與之期者﹐以此辭遣時之言也。以薇亦作止﹐報采薇采薇﹐是先有此言也﹐故知先與之期。重言采薇者﹐是丁寧行期也。必先言期者﹐以道遠敵彊﹐還歸必晚﹐故豫告行期﹐令之裝束也。《月令》云「仲春之月﹐無作大事。孟秋乃命將帥。」不待孟秋而仲春遣兵者﹐以患難旣逼﹐不暇待秋故也。○箋「莫晚」至「其心」。○正義曰﹕《集本》﹑定本「暮」作「莫」﹐古字通用也。必告以歲晚之時乃得歸者﹐緣行者欲知之。且古者師出不逾時﹐今從仲春涉冬﹐若不豫告﹐恐一時望還﹐故丁寧歸期﹐定其心也。旣師出不逾時﹐而文王過之者﹐聖人觀敵彊弱﹐臨事制宜﹐撫巡以道﹐𨿽久不困。髙宗之伐鬼方﹐周公之徵四國﹐皆三年乃歸。文王之於此行﹐歲暮始反﹐人無怨言﹐故載以爲法。若然﹐《出車》曰「春日遲遲﹐薄言旋歸」﹐則此戍役以明年之春始得歸矣。期云歲暮﹐暮實未歸。文王若實不知﹐則無以爲聖﹔知而不告﹐則無以爲信。且將帥受命而行﹐不容違犯法度﹐安得棄君之戒﹐致令淹久者﹖玁狁﹑昆夷﹐二方大敵﹐將使一勞久逸﹐暫費永寧。文王知事未卒平﹐役不早反﹐故致此遠期﹐息彼近望。歲暮言歸﹐已期久矣﹐焉可更延期約﹐復至後年﹖但寇旣未平﹐不可守玆小謀﹐將帥亦當請命而畱﹐非是故違期限。聖人者﹐窮理盡神﹐顯仁藏用﹐若使將來之事﹐豫以告人﹐則日者卜祝之流﹐安得謂之聖也﹖

采薇采薇﹐薇亦柔止。柔﹐始生也。箋云﹕柔﹐謂脆脕之時。○脆﹐七歲反。脕音問﹐或作早晚字﹐非也。曰歸曰歸﹐心亦憂止。箋云﹕憂止者﹐憂其歸期將晚。憂心烈烈﹐載饑載渴。箋云﹕烈烈﹐憂貌。則饑則渴﹐言其苦也。

我戍未定﹐靡使歸聘﹗聘﹐問也。箋云﹕定﹐止也。我方守於北﹐狄未得止息﹐無所使歸問。言所以憂。○靡使如字﹐本又作「靡所」。

﹝疏﹞「采薇」至「歸聘」。○正義曰﹕王遣戍役﹐戒之云﹕我本期以采薇之時遣汝﹐今薇亦始生柔脆矣﹐汝中輩可以行矣。曰歸曰歸﹐汝所歸期﹐會至歲暮﹐汝心亦憂其晚矣。然始得歸﹐汝所以憂心烈烈然者﹐以道路之中﹐則有饑﹐則有渴﹐勞苦甚矣。汝又言我方戍於北﹐狄未得止定﹐無人使歸問家安否﹐所以憂也。序其憂勞﹐亦知其意也。○箋「柔謂」至「脆脕之時」。○正義曰﹕定本作「脆腝之時」。○傳「聘﹐問」。○正義曰﹕聘﹑問俱是謂問安否之義﹐散則通﹐對則別﹐故《綿》箋云「小聘曰問。」以卿大夫殊其文﹐故爲大小耳。

采薇采薇﹐薇亦剛止。少而剛也。箋云﹕剛謂少堅忍時。曰歸曰歸﹐歲亦陽止。陽曆陽月也。箋云﹕十月爲陽。時坤用事﹐嫌於無陽﹐故以名此月爲陽。○坤﹐本亦作「巛」﹐困魂反。王事靡盬﹐不遑啟處。箋云﹕盬﹐不堅固也。處猶居也。

憂心孔疚﹐我行不來﹗疚﹐病。來﹐至也。箋云﹕我﹐戍役自我也。來猶反也。據家曰來。○疚﹐久又反。

﹝疏﹞傳「陽﹐歷陽月」。○正義曰﹕毛以陽爲十月﹐解名爲陽月之意。以十一月爲始陰消陽息﹐復卦用事﹐至四月純乾用事﹐五月受之以姤﹐陽消陰息。至九月而剝﹐仍一陽在﹐至十月而陽盡爲坤﹐則從十一月至九月﹐凡十有一月﹐已經歷此有陽之月﹐而至坤爲十月﹐故云歷陽月。以類上「暮止」﹐則不得歷過十月﹐明義爲然。○箋「十月」至「爲陽」。○正義曰﹕鄭以傳言涉歷陽月﹐不據十月﹐故從《爾雅﹟釋天》云十月爲陽。本所以名十月爲陽者﹐時純坤用事﹐而嫌於無陽﹐故名此月爲陽也。定本無「爲陽」二字﹐直云「故以名此月焉」。知爲嫌者﹐君子愛陽而惡陰﹐故以陽名之。實陰陽而得陽名者﹐以分陰分陽疊用柔剛十二月之消息﹐見其用事耳。其實陰陽恆有。《詩緯》曰「陽生酉仲﹐陰生戍仲。」是十月中兼有陰陽也。「四月秀葽」﹐「靡艸死」﹐豈無陰乎﹖明陰陽常兼有也。《易﹟文言》曰「陰疑於陽必戰﹐爲其嫌於無陽﹐故稱陽焉。」鄭云「嫌讀如羣公溓之溓。」古書篆作立心﹐與水相近﹐讀者失之﹐故作溓。溓﹐雜也。陰謂此上六也。陽謂今消息用事干也。上六爲蛇﹐得乾气雜似龍。知此不與彼說同者﹐彼說坤卦﹐自以上六爻辰在巳爲義。已至四月﹐故消息爲乾﹐非十月也。且《文言》「慊於無陽」爲心邊兼﹐鄭從水邊兼﹐初無嫌字﹐知與此異。孫炎卽是鄭玄之徒﹐其注《爾雅》﹐與郭璞皆云「嫌於無陽﹐故名之爲陽﹐是也。」

彼爾維何﹖維常之華。爾﹐華盛貌。常﹐常棣也。箋云﹕此言彼爾者乃常棣之華﹐以興將率車馬服飾之盛。○爾﹐乃禮反﹐注同﹐《說文》作「薾」。彼路斯何﹖君子之車。箋云﹕斯﹐此也。君子﹐謂將率。戎車旣駕﹐四牡業業。業業然壯也。○業如字﹐又魚及反﹐或五盍反。

豈敢定居﹖一月三捷。捷﹐勝也。箋云﹕定﹐止也。將率之志﹐往至所徵之地﹐不敢止而居處自安也。往則庶乎一月之中三有勝功﹐謂侵也﹐伐也﹐戰也。○三﹐息暫反﹐又如字。

﹝疏﹞「彼爾」至「三捷」。○正義曰﹕戍役之行﹐隨從將帥﹐故言將帥之車。彼爾然而盛者﹐何木之華乎﹖維常棣之華。以諭彼路車者﹐斯何人之車乎﹖維君子之車。常棣之華色美﹐以諭君子車飾盛也。爾是華貌﹐路是車名﹐貌不可言﹐故以車名爲華貌也。君子旣有此美盛之戎車﹐駕之以行。戎車旣駕矣﹐四牡之馬業業然而壯健。將帥乘此以行﹐至於所徵之地﹐豈敢安定其居乎﹖庶幾於一月之中﹐三有勝功﹐是其所以勞也。○箋「君子﹐謂將率」。○正義曰﹕以其乘路車而稱君子﹐故知謂將帥。將帥則命卿﹐南仲𨿽爲元帥﹐時未稱王﹐無三公﹐亦不過命卿也。卿車得稱路者﹐《左傳》鄭子蟜卒﹐赴於晉﹐晉請王追賜之以大路以行﹐禮也。又「叔孫豹聘於王﹐王賜之大路」。是卿車得稱路也﹐故鄭《箴膏肓》云「卿以上所乘車皆曰大路。詩云﹕『彼路斯何﹖君子之車。』此大夫之車稱路也。《王制》卿爲大夫。」是鄭以此詩將帥爲文王之命大夫﹐故引《王制》以明之。○箋「三有」至「戰也」。○正義曰﹕此侵﹑伐﹑戰﹐三傳之說皆異。《左傳》「有鍾鼓曰伐﹐無曰侵﹐皆陳曰戰。」《穀梁》「拘人民﹑驅牛馬曰侵﹐斬樹木﹑壞宮室曰伐」。《公羊》稱「粗者侵﹐精者伐」。是也。《周禮﹟大司馬職》曰「賊賢害民則伐之﹐負固不服則侵之。」注引《春秋傳》曰「精者曰伐。」又曰「有鍾鼓曰伐。」則伐者﹐兵入其境﹐鳴鍾鼓以往﹐所以聲其罪。侵者﹐兵加其境而已﹐用兵淺者。然則鄭參用三傳之文也。《周禮》九伐相對﹐故侵爲用兵淺者。其實侵名但無鍾鼓耳﹐𨿽深入亦謂之侵﹐故僖四年﹐「諸侯侵蔡。蔡潰﹐遂伐楚」。是深入名侵也。伐名施於重入境﹐𨿽淺亦名伐﹐故經云「莒人伐我東鄙」﹐及「齊侯伐我北鄙」﹐才伐界上﹐是淺亦稱伐也。侵﹑伐則主國之師未起﹐直入境而行之。若主國出而禦之﹐則曰戰﹐故《左傳》「皆陳曰戰」。此言「庶乎一月之中三有勝功」者﹐謂侵﹑伐﹑戰於三事之內望有勝功﹐非謂三者之中惟有一勝功耳。此侵﹑伐﹑戰用師之大名﹐故略舉之﹐非如《春秋》用兵之例﹐三者之外﹐仍有攻取襲克圍滅入之名。

駕彼四牡﹐四牡騤騤。君子所依﹐小人所腓。騤騤﹐彊也。腓﹐辟也。箋云「腓」當作「芘」。此言戎車者﹐將率之所依乘﹐戍役之所芘倚。○騤﹐求龜反。腓﹐符非反﹐鄭必寐反。倚﹐其綺反﹐舊於蟻反。四牡翼翼﹐象弭魚服。翼翼﹐閒也。象弭﹐弓反末也﹐所以解紒也。魚服﹐魚皮也。箋云﹕弭弓反末彆者﹐以象骨爲之﹐以助禦者解轡紒﹐宜滑也。服﹐矢服也。○弭﹐彌氏反。紒音計﹐又音結﹐本又作「紛」﹐芳云反。彆﹐《說文》方血反﹐又邊之入聲﹐《埤蒼》云「弓末反戾也。」

豈不日戒﹐玁狁孔棘。箋云﹕戒﹐警敕軍事也。孔﹐甚。棘﹐急也。言君子小人豈不曰相警戒乎﹖誠曰相警戒也。玁狁之難甚急﹐豫述其苦以勸之。○曰戒音越﹐又人栗反。警音景。

﹝疏﹞「駕彼」至「孔棘」。○毛以爲﹐王遣戍役﹐言其所從將帥﹐駕彼四牡之馬以行﹐其四牡之馬騤騤然甚壯健﹐故將帥君子之所依乘﹐戍役小人之所避患。言小人倚此將帥戰車﹐以避前敵來戰之患也。往至所徵之地﹐則又習戰備。其兵車所駕四牡之馬翼翼然閒習﹐其弓則以象骨爲之弭﹐其矢則以魚皮爲服。軍旣閒習﹐器械又備﹐於時君子小人豈不日相警戒乎﹖誠相警戒。以玁狁之難甚急﹐是故汝等勞苦﹐豫述以勸之。○鄭惟以「戎車﹐戍役之所庇倚」爲異。餘同。○傳「腓﹐辟」。○正義曰﹕傳文質略。王述之云「所以避患也。」鄭以君子所依﹐依戎車也﹔小人所腓﹐亦當腓戎車﹐安得更有避患義﹐故易之爲庇。言戍役之所庇倚﹐謂依蔭也。文七年《左傳》云「公室者﹐公室之所庇蔭。」是也。○傳「象弭」至「魚皮」。○正義曰﹕《釋器》云「弓有緣者謂之弓。」孫炎曰「緣謂繳束而漆之。」又曰「無緣者謂之弭。」孫炎曰「不以繳束骨飾兩頭者也。」然則弭者﹐弓稍之名﹐以象骨爲之。是弓之末弭﹐弛之則反曲﹐故云象弭爲弓反末也。繩索有結﹐用以解之﹐故曰所以解紒也。紒與結義同。魚服﹐以魚皮爲矢服﹐故云「魚服﹐魚皮」。《左傳》曰「歸夫人魚軒。」服虔云「魚獸名。」則魚皮又可以飾車也。陸機《疏》曰「魚服﹐魚獸之皮也。魚獸似豬﹐東海有之。其皮背上班文﹐腹下純靑﹐今以爲弓鞬步義者也。其皮𨿽漧燥﹐以爲弓韃矢服﹐經年﹐海水潮及天將雨﹐其毛皆起水潮﹐還及天晴﹐其毛復如故﹐𨿽在數千里外﹐可以知海水之潮﹐自相感也。」○箋「弭弓」至「矢服」。○正義曰﹕此申說傳義也。《說文》云「彆﹐方結反﹐弓戾也。」言象弭﹐謂弓反末彆戾之處﹐以象骨爲之也。傳云「解紒」﹐不知解何繩之紒﹐故申之「助禦者解轡紒」也。兵車三人同載﹐左人持弓﹐中人禦車﹐各專其事。《尙書》﹕「左不攻於左﹐汝不能恭命。禦非其馬之正﹐汝不恭命。」是職司別矣。而言助禦解轡紒者﹐禦人自當佩角﹐不專待射者解結。弭之用骨﹐自是弓之所宜﹐亦不爲解轡而設。但巧者作器﹐因物取用﹐以弓必須滑﹐故用象骨。若轡或有紒﹐可以助解之耳﹐非專爲代禦者解紒設此象弭也。《夏官﹟司弓人職》曰「仲秋獻矢服。」注云「服﹐盛矢器也﹐以獸皮爲之。」是矢器謂之服也。

昔我往矣﹐楊柳依依。今我來思﹐雨雪霏霏。楊柳﹐蒲柳也。霏霏﹐甚也。箋云﹕我來戍止﹐而謂始反時也。上三章言戍役﹐次二章言將率之行﹐故此章重序其往反之時﹐極言其苦以說之。○昔﹐《韓詩》云「昔﹐始也。」雨﹐於付反。霏﹐芳菲反。說音悅。行道遲遲﹐載渴載饑。遲遲﹐長遠也。箋云﹕行反在於道路﹐猶饑渴﹐言至苦也。

我心傷悲﹐莫知我哀﹗君子能盡人之情﹐故人忘其死。

﹝疏﹞「昔我」至「我哀」。○正義曰﹕此遣戍役﹐豫敍得還之日﹐總述往反之辭。汝戍守役等﹐至歲暮還反之時﹐當云昔出家往矣之時﹐楊柳依依然。今我來思事得還返﹐又遇雨雪霏霏然。旣許歲晚而歸﹐故豫言來將遇雨雪也。於時行在長遠之道遲遲然﹐則有渴﹐則有饑﹐得不云我心甚傷悲矣。莫有知我之哀者﹐述其勞苦﹐言己知其情﹐所以悅之﹐使民忘其勞也。○箋「我來戍役止﹐而謂始反時」。○正義曰﹕定本無「役」字﹐其理是也。

《采薇》六章﹐章八句。

卷九九之四

卷九九之四

《出車》﹐勞還率也。遣將率及戍役﹐同歌同時﹐欲其同心也。反而勞之﹐異歌異日﹐殊尊卑也。《禮記》曰「賜君子小人不同日。」此其義也。○出車如字﹐沈尺遂反。勞﹐力報反。還音旋。

﹝疏﹞《出車》六章﹐章八句。○正義曰﹕作《出車》詩者﹐勞還帥也。謂文王所遣伐玁狁﹑西戎之將帥﹐以四年春行﹐五年春反﹐於其反也﹐述其行事之苦以慰勞之。六章皆勞辭也。○箋「遣將」至「其義」。○正義曰﹕箋解遣惟一篇﹐而勞有二篇之意﹐故曰「遣將帥及戌役﹐同歌同時﹐欲其同心」也。同歌﹐謂其共歌《采薇》也。同時﹐謂將帥與戍役俱行。𨿽三章三輩別行﹐每行將帥同發也。三輩各有將﹐此獨言南仲者﹐以元帥﹐故歸功焉﹐反而勞之。異歌﹐謂《出車》與《杕杜》之歌不一時﹐是異歌異日也。必異日者﹐殊尊卑故也。《玉藻》云「賜君子與小人不同日。」與此協﹐故曰此其義也。此將帥有功而還﹐本其初出以勞之。首章言四年春﹐將欲遣軍﹐出車就馬﹐命之爲將﹐仍在國未行也。二章言就馬於牧地﹐設旌旐。旣已受命﹐臨事而懼﹐是二月﹑三月之事也。從是而行﹐先伐玁狁。三章言往朔方營築壘壁。旣以春末而行﹐當以夏初到朔方也。旣至朔方﹐將設經略﹐五月猶尙停息﹐六月乃始出壘。四章言黍稷方華﹐出伐玁狁。玁狁旣服﹐因伐西戎﹐至春凍始釋﹐又從西戎而反於朔方。慮有驚急﹐復且停住也。以六月出伐玁狁﹐當至秋末始平﹐乃移兵西戎。五章言晚秋之時﹐西方諸侯鄕望南仲也。至於五年之春﹐二方大定﹐乃始還帥。卒章言其迥歸其事次也。惟四章因言自壘而出﹐卽說自西而反。五章乃更述在西方之事爲小倒耳。

我出我車﹐於彼牧矣。出車就馬於牧地。箋云﹕上我﹐我殷王也。下我﹐將率自謂也。西伯以天子之命﹐出我戎車於所牧之地﹐將使我出徵伐。○牧音目。自天子所﹐謂我來矣。箋云﹕自﹐從也。有人從王所來﹐謂我來矣﹐謂以王命召己﹐將使爲將率也。先出戎車﹐乃召將率﹐將率尊也。

召彼僕夫﹐謂之載矣。「王事多難﹐維其棘矣」。僕夫﹐禦夫也。箋云﹕棘﹐急也。王命召己﹐己卽召禦夫﹐使裝載物而往。王之事多難﹐其召我必急﹐欲疾趍之。此序其忠敬也。○難﹐乃旦反﹐注及下皆同。裝﹐側良反﹐本又作「莊」。

﹝疏﹞「我出」至「棘矣」。○正義曰﹕文王述將帥之辭﹐言汝將帥云﹕王今旣以我天子之命﹐出我將帥之戎車﹐於彼郊牧之地而就馬矣。乃從王子之所﹐以王命召己﹐謂我來爲將帥矣。我得王命﹐卽自召彼僕禦之夫﹐謂之今使裝載而往矣。所以不待受命卽使裝載者﹐以王家之士多危難﹐其召我必急矣﹐不可緩以待命﹐欲疾趨之也。以王命不辭﹐卽召僕夫﹐忠也。知自急難﹐欲疾趨之﹐敬也。序其忠敬以慰勞之。○傳「出車」至「牧地」。○正義曰﹕以言於彼牧矣﹐故知出車就之。下章云「於彼郊矣」﹐則牧地在郊﹐故《地官﹟載師職》曰「牧田任遠郊之地。」是也。馬已在牧﹐而得出車就之者﹐𨿽大數在牧﹐仍有在廏供用者﹐故《月令》「季春乃合累牛騰馬遊牝於牧」﹐注云「累系在廏者。」是也。廏有馬﹐可令引車以就牧。不卽以在廏之馬駕戎車者﹐以戎車自有戎馬﹐齊力尙彊。在廏不必徵馬﹐故不用焉。○箋「上我」至「自謂」。○正義曰﹕此本將帥之辭以勞之﹐則我車馬爲將帥之所乘﹐故知「下我﹐將帥自謂也」。以天子之命召己﹐故知出車者亦天子之命﹐故「上我﹐我殷王也」。時出車未命將帥﹐云「我車」者﹐以出車本爲將帥﹐出車才訖﹐王卽命己爲將﹐則將帥之車爲己所乘﹐復從後本之﹐故云「我車」也。○傳「僕夫﹐禦夫也」。○正義曰﹕《周禮﹟戎僕》﹕「掌禦戎車。」注云「師出﹐王乘以自將也。」《禦夫》﹕「掌禦二車﹑從車。」注云「二車﹐象路之副。從車﹐戎路之副。」是僕夫與禦夫別矣。而言「僕夫﹐禦夫」者﹐以此云謂之載矣﹐言裝載物﹐是從車之事﹐故爲禦夫。其實此僕夫亦有戎僕﹐何者﹖在牧戎車﹐將帥所乘﹐豈更有異人禦之哉﹖則戎僕也。故下章「僕夫況瘁」﹐箋云「憂其馬之不正」﹐是正禦亦在焉。以戎車及副各自有禦﹐不得一人兼之﹐則文當並有。或卽兼官﹐其長者爲戎僕﹐小者爲禦夫矣。

我出我車﹐於彼郊矣。設此旐矣﹐建彼旄矣。龜﹑蛇曰旐。旄﹐幹旄。箋云﹕設旐者﹐屬之於幹旄﹐而建之戎車。將率旣受命行乃乘焉。牧地在遠郊。○旐音兆。旄音毛。屬音燭﹐致也。彼旟旐斯﹐胡不旆旆﹖鳥隼曰旟。旆旆﹐旒垂貌。○旟音余。旆﹐滿貝反。隼﹐息允反。旒音畱。

憂心悄悄﹐僕夫況瘁。箋云﹕況﹐玆也。將率旣受命﹐行而憂﹐臨事而懼也。禦夫則玆益憔悴﹐憂其馬之不正。○悄﹐七小反。瘁﹐似醉反﹐本亦作「萃」﹐依注作「悴」﹐音同。憔﹐慈遙反。「憂其馬之不正」﹐一本作「之不正也」﹐一本作「馬之政」。

﹝疏﹞「我出」至「況瘁」。○正義曰﹕王勞將帥﹐本其所言云﹕王本以我天子之命﹐出我將帥之戎車﹐於彼郊牧就馬矣。旣命我爲將帥﹐我受命當行﹐卽就於郊牧之車﹐設此旐而屬之於旄之上干矣。以屬旐於旄﹐乃建立彼旄於戎車之上矣。旄在地已屬之於幹旄﹐言建旐則亦同建之也。旣建而後行﹐在道之時﹐彼旟旐斯隨車而行﹐何有不旆旆者乎﹖言皆旆旆然垂也。時旣受命行﹐汝將帥則憂心悄悄然﹐臨事而懼。僕夫憂馬不正亦然﹐滋益憔悴矣。言其勞苦﹐示知其情也。言此旐彼旄者﹐凡兩事者﹐一言彼﹐一言此﹐便文耳。「於彼新田﹐於此菑畝」﹐皆此類也。○傳「龜蛇曰旐」。○正義曰﹕此及下傳云「鳥隼曰旟」﹐「交龍爲旂」﹐皆《周禮﹟司常》文也。雜互陳之﹐則軍之諸帥有建之者矣。《大司馬序》云「凡制軍﹐萬二千五百人爲軍﹐軍將皆命卿。二千五百人爲師﹐師帥皆中大夫。五百人爲旅﹐旅帥皆下大夫。百人爲卒﹐卒長皆上士。二十五人爲兩﹐兩司馬皆中士。五人爲伍﹐伍皆有長。」此言勞還帥﹐自伍長以上皆在焉。鄭於《大司馬職》注云「凡旌旗﹐有軍眾者畫異物﹐無者帛而已。」則伍長以上皆軍眾﹐所建畫異物矣。其職曰「王載大常﹐諸侯載旂﹐軍吏載旗﹐郊野載旐﹐百官載旟。」注云﹕軍吏﹐諸軍帥也。郊謂鄕遂之州長縣正以下﹐野謂公邑大夫。建旐者以其將羨卒﹐百官卿大夫以其屬衛王。彼據因田教戰﹐王親在焉。今南仲爲將專行﹐若以文王承殷王之命﹐則南仲比軍吏而已﹐不過載熊虎之旗。但時未制禮﹐文王以諸侯而有王者之化﹐此錄入《雅》﹐當爲天子法﹐則南仲一人或建旂。下云「旂旐央央」﹐旂蓋南仲所建也。以下或載旐﹐或載旟﹐故此經所陳﹐惟旂﹑旐﹑旟三物而已。軍吏戴旗﹐則此行必有載旗者﹐經所不陳﹐文不具耳。○傳「旆旆﹐旒垂貌」。○正義曰﹕定本云「旆旆﹐旒垂貌」﹐多一旆字。又箋云「憂其馬之不正」﹐定本「正」作「政」﹐又無「不」字。義並通。

王命南仲﹐往城於方。出車彭彭﹐旂旐央央。王﹐殷王也。南仲﹐文王之屬。方﹐朔方﹐近玁狁之國也。彭彭﹐四馬貌。交龍爲旂。央央﹐鮮明也。箋云﹕王使南仲爲將率﹐往築城於朔方﹐爲軍壘以禦北狄之難。○央﹐本亦作「英」﹐同於京反﹐又於良反。近﹐附近之近﹐下「近西戎」同。壘﹐力軌反。

天子命我﹐城彼朔方。赫赫南仲﹐玁狁於襄。朔方﹐北方也。赫赫﹐盛貌。襄﹐除也。箋云﹕此我﹐我戍役也。戍役築壘﹐而美其將率自此出徵也。○襄﹐如字﹐本或作「攘」﹐如羊反。

﹝疏﹞「王命」至「於襄」。○正義曰﹕此又本而勞之。言文王命以殷王之命﹐命南仲往城築於彼朔方﹐故南仲所以在朔方而築於也。其往築之時﹐出駕其車﹐四馬彭彭然。其所建旂旐鮮明央央然﹐而至於朔方也。南仲爲將帥﹐得人歡心﹐故稱戍役當築壘之時云﹕天子命我城築軍壘於朔方之地﹐欲令赫赫顯盛之南仲﹐從此徵玁狁﹐於是而平除之。能爲戍役所美﹐所以可嘉也。○傳「朔方﹐近玁狁之國」。○正義曰﹕下云「城彼朔方」﹐故知方是北方﹐近玁狁之國。朔方﹐地名﹐云國者﹐以國表地﹐非國名。但北方大名皆言朔方。《堯典》云「宅朔方。」《爾雅》云「朔﹐北方也。」皆其廣號。此直云「方」﹐卽朔方也。○箋云「往築」至「軍壘」。○正義曰﹕知爲築壘者﹐以軍之所處而城之﹐惟有壘耳。《曲禮》云「四郊多壘。」注云「壘﹐軍壁也。」言城是築之別名﹐《春秋》築都邑皆謂之城。《左傳》曰「邑曰築﹐都曰城。」是也。《春秋》別大小之例﹐故城﹑築異文。散則城﹑築通﹐故此築軍壘亦謂之城也。

昔我往矣﹐黍稷方華。今我來思﹐雨雪載塗。王事多難﹐不遑啟居。塗﹐凍釋也。箋云﹕黍稷方華﹐朔方之地六月時也。以此時始出壘徵伐玁狁﹐因伐西戎﹐至春凍始釋而來反﹐其間非有休息。○雨雪﹐於付反﹐又如字。

豈不懷歸﹖畏此簡書。簡書﹐戒命也。鄰國有急﹐以簡書相告﹐則奔命救之。

﹝疏﹞「昔我」至「簡書」。○正義曰﹕此因築壘﹐從壘敍將帥之辭。言將帥云﹕正月已還至壘﹐乃云昔我從此壘出徵伐玁狁矣﹐時黍稷方欲生華﹐六月之中也。今我自西戎還到此壘﹐時天降雨雪﹐則爲塗泥﹐正月之中也。從六月以去﹐至於今而來﹐以王家之事多危難﹐其間不得間暇跪處也。𨿽則到此﹐尙不得還﹐我豈不思歸乎﹖誠思歸也。所以不得歸者﹐畏此簡書﹐奔命相救﹐故不得還耳。汝旣如此﹐誠爲勞苦。○箋「黍稷」至「休息」。○正義曰﹕《月令》孟秋云「農乃登穀」﹐則中國黍稷亦六月華矣。言黍稷方華﹐朔方之地六月時者﹐明此爲朔方之地發言耳﹐非謂中國不然也。知以此時出壘徵伐玁狁者﹐上云「城彼朔方」﹐「玁狁於襄」﹐此卽云「昔我往矣」﹐是出壘辭﹐故知始出壘伐玁狁也。旣伐玁狁﹐而下章言「薄伐西戎」﹐故知因伐西戎也。言「雨雪載塗」﹐雪落而釋爲塗泥﹐是春凍始釋也。卒章倉庚鳴﹐卉木茂﹐方始還歸﹐則此時未歸﹐而云「今我來思」﹐故知來反朔方之壘也。且云「畏此簡書」﹐明是未歸之辭。言「不遑啟居」﹐故知其間非有休息也。○傳「簡書」至「救之」。○正義曰﹕古者無紙﹐有事書之於簡﹐謂之簡書。以相戒﹐命之救急﹐故云戒命。知鄰國有難﹐以簡書相告者﹐閔元年《左傳》引此詩乃云「簡書﹐同惡相卹之謂也。」言同惡於彼﹐共相憂念﹐故奔命相救。得彼告﹐則奔赴其命﹐救之。成七年《左傳》曰「子重奔命。」是也。

喓々艸虫﹐趯趯阜螽。箋云﹕艸虫鳴﹐阜螽躍而從之﹐天性也。諭近西戎之諸侯﹐聞南仲旣徵玁狁﹐將伐西戎之命﹐則跳躍而鄕望之﹐如阜螽之聞艸虫鳴焉。艸虫鳴﹐晚秋之時也。此以其時所見而興之。○喓﹐於遙反。趯﹐吐歷反。螽音終。躍音藥。向﹐許亮反﹐或作「鄕」﹐音同。興﹐許反。未見君子﹐憂心忡忡。旣見君子﹐我心則降。箋云﹕君子﹐斥南仲也。降﹐下也。○忡﹐敕中反。降﹐戶江反﹐又如字﹐注下皆同。

赫赫南仲﹐薄伐西戎。

﹝疏﹞「喓喓」至「西戎」。○正義曰﹕南仲以平玁狁﹐將移伐西戎﹐是晚秋之時也。其近西戎之諸侯﹐聞南仲之伐﹐皆喜﹐時有艸虫鳴﹐故因興之焉。言喓々然爲聲而鳴者﹐艸虫也。聞此艸虫之鳴﹐趯趯然跳躍而從之者﹐阜螽也。以諭赫赫然有徳而盛者﹐南仲也。聞其南仲之將往﹐向望而美之者﹐近西戎之諸侯也。言阜螽之從艸虫﹐天性然也。西方諸侯之美南仲﹐事勢然也。故諸侯未見君子南仲之時﹐憂心忡忡然﹐以西戎爲患﹐恐王師不至﹐故憂也。旣見君子南仲﹐我心之憂則下矣﹐因卽美之﹐此赫赫顯盛之南仲﹐遂薄往伐西戎而平之。○箋「艸虫鳴﹐晚秋之時」。○正義曰﹕知者﹐以凍釋而反朔方﹐則以冬日平西戎也。此南仲往之時﹐爲諸侯向望﹐明在冬前矣。黍稷方華﹐始伐玁狁﹐明以秋日平之。旣平玁狁﹐方始伐西戎﹐故知以晚秋之時﹐因有艸虫而爲興耳。冬則虫死﹐不得過於晚秋也。

春日遲遲﹐卉木萋萋。倉庚喈喈﹐采蘩祁祁。執訊獲醜﹐薄言還歸。卉﹐艸也。訊﹐辭也。箋云﹕訊﹐言。醜﹐眾也。伐西戎以凍釋時﹐反朔方之壘息戍役﹐至此時而歸京師﹐稱美時物以及其事﹐喜而詳之也。執其可言問﹑所獲之眾以歸者﹐當獻之也。○卉﹐許貴反。萋﹐七西反。喈音皆。蘩音煩。祁﹐巨移反。訊音信。

赫赫南仲﹐玁狁於夷。夷﹐平也。箋云﹕平者﹐平之於王也。此時亦伐西戎﹐獨言平玁狁者﹐玁狁大﹐故以爲始以爲終。

﹝疏﹞「春日」至「於夷」。○正義曰﹕此序其歸來之事﹐陳戍役之辭。言季春之日﹐遲遲然陽气舒緩之時﹐艸之與木已萋萋然茂美﹐倉庚喈喈然和鳴﹐其在野已有采蘩菜之人﹐祁祁然眾多。我將帥正以此時﹐生執戎狄之囚可言問者及所獲之眾﹐以此而來﹐我薄言還歸於京師以獻之也。說其事終﹐又美其功大。言赫赫顯盛之南仲﹐伐玁狁而平之於王﹐是將帥成功﹐故勞之也。○傳「訊﹐辭」。箋「訊言」至「詳之」。○正義曰「訊﹐言」﹐《釋言》文。傳云「訊﹐辭」者﹐謂其有所知識﹐可與之爲言辭﹐與箋同也。但箋正取《爾雅》之文﹐非易傳也。上「雨雪載塗」﹐到朔方之壘息戍役。此言還歸﹐自朔方而歸﹐故至此時而歸京師。時未稱王﹐而言京師者﹐以在《雅》﹐天子之事故也。言稱美時物及事﹐喜而詳之者﹐春日﹐時也﹔卉木﹑倉庚﹐物也﹔采蘩﹐事也。並以四者記時﹐是戍役喜其得歸﹐詳之時物也﹐故言喜而詳之。又云「赫赫南仲」﹐則非將帥自言也。「薄言還歸」﹐則是序行者之辭﹐非文王出意﹐故此章陳戍役之辭也。《七月》之篇言春日者﹐檢上下爲三月。采蘩爲蠶生所用﹐則此時物及事皆三月也。

《出車》六章﹐章八句。

《杕杜》﹐勞還役也。役﹐戍役也。

有杕之杜﹐有睆其實。興也。睆﹐實貌。杕杜猶得其時蕃滋﹐役夫勞苦﹐不得盡其天性。王事靡盬﹐繼嗣我日。箋云﹕嗣﹐續也。王事無不堅固﹐我行役續嗣其日。言常勞苦﹐無休息。

日月陽止﹐女心傷止﹐徵夫遑止﹗箋云﹕十月爲陽。遑﹐暇也。婦人思望其君子﹐陽月之時已憂傷矣。徵夫如今已閒暇且歸也﹐而尙不得歸﹐故序其男女之情以說之。陽月而思望之者﹐以初時云「歲亦莫止」。○閒音閒。說音悅。莫音暮﹐本亦作「暮」。

﹝疏﹞「有杕」至「遑止」。○正義曰﹕文王勞還役﹐言汝等在外﹐妻皆思汝。言有杕然特生之杜﹐猶得其時﹐有睍然其實﹐蕃滋得所。我君子獨行役勞苦﹐不得安於室家﹐以盡天性而生子孫﹐乃杕杜之不如。所以然者﹐由王之事理皆當﹐無不攻致﹐使我君子行役。繼續我所行之日﹐朝行明去﹐不得休息。至於此日月陽止十月之時﹐爾室家婦人之心憂傷矣。以爲徵夫而今已閒暇﹐且應歸矣﹐而尙不歸﹐所以憂傷。

有杕之杜﹐其葉萋萋。王事靡盬﹐我心傷悲。箋云﹕傷悲者﹐念其君子於今勞苦。

卉木萋止﹐女心悲止﹐徵夫歸止﹗室家逾時則思。○思﹐息嗣反﹐又如字。

﹝疏﹞傳「室家逾時則思」。○正義曰﹕傳以卉木萋止﹐則時未黃落﹐猶憂愁也。前期云「歲亦暮止」﹐未至歸期而女心悲者﹐以室家之情﹐逾時則思也。

陟彼北山﹐言采其杞。王事靡盬﹐憂我父母。箋云﹕杞非常菜也﹐而升北山采之﹐託有事以望君子。○杞音起。

檀車幝々﹐四牡痯々﹐徵夫不遠﹗檀車﹐役車也。幝々﹐敝貌。痯々﹐罷貌。箋云﹕不遠者﹐言其來﹐諭路近。○檀﹐徒丹反。幝﹐尺善反﹐又敕丹反﹐《說文》云「車敝也。從巾﹑單。」《韓詩》作「糸羨」﹐音同。痯﹐古緩反。敝﹐婢世反。罷音皮。

﹝疏﹞「陟彼」至「不遠」。○正義曰﹕言汝戍役之妻﹐思爾而不得﹐故升彼北山之上﹐我采其杞木之菜。杞木本非食菜﹐而升北山以采之者﹐是記有事﹐以望汝也。以汝勞苦﹐故言王事無不堅固。以君子勞苦堅故之由﹐是使我憂之。父母﹐實夫也﹐謂之父母﹐由己尊之﹑又親之也。又言我君子所乘檀木之役車﹐今幝々然獘﹔所乘四牡之馬﹐今痯々然疲。徵夫之來不遠﹐當應至也。如何許時不至﹐使己念之。○箋「杞非」至「君子」。○正義曰﹕此類上下皆陳婦人思夫之事﹐故爲託采以望君子﹐不與《北山》同也。以下章「期逝不至」﹐上章「我心傷悲」類﹐則「憂我父母」謂夫爲父母也。《日月》云「父兮母兮﹐畜我不卒。」莊姜稱莊公爲父母﹐與此同也。○傳「檀車﹐役車」。○正義曰﹕此戍役之妻說君子所乘役車也﹐以檀木爲車。《伐檀》曰「坎坎伐檀兮」﹐又曰「伐輪」﹑「伐輻」﹐是檀可爲車之輪﹑輻。又《大明》云「檀車煌煌」﹐武王之戎車﹐是檀之所施於車廣矣。則役夫以從徵之故﹐其甲士三人所乘之車而備四馬﹐故曰四牡﹐非庶人尋常得乘四馬也。

匪載匪來﹐憂心孔疚。箋云﹕匪﹐非。疚﹐病也。君子至期不裝載﹐意不爲來。我念之﹐憂心甚病。○疚﹐居又反。期逝不至﹐而多爲卹。逝﹐往。卹﹐憂也。遠行不必如期﹐室家之情以期望之。

卜筮偕止﹐會言近止﹐徵夫邇止﹗卜之筮之﹐會人占之。邇﹐近也。箋云﹕偕﹐俱。會﹐合也。或卜之﹐或筮之﹐俱占之﹐合言於繇爲近﹐徵夫如今近耳。○繇﹐直又反。

﹝疏﹞「匪載」至「邇止」。○毛以爲﹐文王勞戍役﹐言汝之室家云﹕我君子歸期已至﹐今非裝載乎﹖其意非爲來乎﹖何爲使我念之憂心﹐以至於甚病。所以然者﹐汝室家言﹐本與我期﹐已往過矣﹐於今由不來至﹐由是而使我念之﹐多爲憂以致病矣。汝室家旣憂﹐或卜之﹐或筮之﹐其卜筮俱會聚人占之﹐其言近止。旣占云近﹐則徵夫如今且近止﹐應到不遠矣。汝室家念汝如是也。○鄭惟「卜之﹐筮之﹐俱占之﹐合言於繇」爲異。餘同。○傳「會人占之」。○正義曰﹕傳以會之言﹐是會聚人占之﹐義卽與《士冠禮》「筮日」﹐《士喪禮》「筮宅旅占」同﹐故爲會人占之。箋以上句言「偕止」者﹐俱占之﹐若不爲占﹐則文皆空設。「偕」旣爲占﹐則「會」當爲合﹐故易之爲合。言於繇謂合﹐言於兆卦之繇也。

《杕杜》四章﹐章七句。

《魚麗》﹐美萬物盛多﹐能備禮也。文﹑武以《天保》以上治內﹐《采薇》以下治外﹐始於憂勤﹐終於逸樂﹐故美萬物盛多﹐可以告於神明矣。內﹐謂諸夏也。外﹐謂夷狄也。告於神明者﹐於祭祀而歌之。○麗﹐力馳反﹐下同。上﹐時掌反。逸本或作「佚」。樂音洛。夏﹐戶雅反。

﹝疏﹞「《魚麗》六章﹐上三章章四句﹐下三章章二句」至「神明矣」。○正義曰﹕作《魚麗》詩者﹐美當時萬物盛多﹐能備禮也。謂武王之時﹐天下萬物艸木盛多﹐鳥獸五穀魚鱉皆得所﹐盛大而眾多﹐故能備禮也。禮以財爲用﹐須則有之﹐是能備禮也。又說所以得萬物盛多者﹐文王﹑武王以《天保》以上六篇燕樂之事﹐以治內之諸夏﹔以《采薇》以下三篇徵伐之事﹐治外之夷狄。文王以此九篇治其內外﹐是始於憂勤也。今武王承於文王治平之後﹐內外無事﹐是終於逸樂。由其逸樂﹐萬物滋生﹐故此篇承上九篇﹐美萬物盛多﹐可以告於神明也。文﹑武並有者﹐以此篇武王詩之始﹐而武王因文王之業﹐欲見文治內外而憂勤﹐武承其後而逸樂﹐由是萬物盛多﹐能備禮也。「可以告於神明」﹐極美之言﹐可致頌之意﹐於經無所當也。○箋「內謂」至「歌之」。○正義曰﹕以《采薇》等三篇徵伐﹐是治夷狄﹐故云「內謂諸夏﹐外謂夷狄」。僖二十五年《左傳》云「徳以柔中國﹐刑以威四夷。」詩亦見此法也。言於祭祀歌之者﹐言時已太平﹐可以作頌。頌者﹐告神明之歌﹐云可以告其成功之狀﹐陳於祭祀之事﹐歌作其詩﹐以告神明也。時𨿽太平﹐猶非政洽﹐頌聲未興﹐未可以告神明。但美而欲許之﹐故云「可以」。

魚麗於罶﹐鱨鯊。麗﹐歷也。罶﹐曲梁也﹐寡婦之筍也。鱨﹐楊也。鯊﹐鮀也。太平而後微物眾多﹐取之有時﹐用之有道﹐則物莫不多矣。古者不風不暴﹐不行火。艸木不折﹐不操斧斤﹐不入山林。豺祭獸然後殺﹐獺祭魚然後漁﹐鷹隼擊然後罻羅設。是以天子不合圍﹐諸侯不掩羣﹐大夫不麛不卵﹐士不隱塞﹐庶人不數罟﹐罟必四寸﹐然後入澤梁。故山不童﹐澤不竭﹐鳥獸魚鱉皆得其所然。○罶音柳。鱨音常。《艸木疏》云「今江東呼黃鱨魚﹐尾微黃﹐大者長尺七八寸許。」鯊音沙﹐亦作「魦」﹐今吹沙小魚也﹐體圓而有黑點文。舍人云「鯊﹐石鮀也。」鮀﹐待何反。大平音泰。暴﹐蒲卜反。不操﹐艸刀反﹐一本作「不折不芟」﹐定本「芟」作「操」。豺﹐仕皆反。獺﹐敕鎋反﹐又佗末反。漁音魚﹐一本作「」﹐同﹐取魚也。罻音畏。麛﹐亡兮反﹐本或作「麑」﹐同。卵﹐魯短反。隱如字﹐本又作「偃」﹐亦如字。塞﹐蘇代反﹐又新勒反。數﹐七欲反﹐又所角反﹐陳氏云「數﹐細也。」罟音古。

君子有酒旨且多。箋云﹕酒美而此魚又多也。○「有酒旨」絕句。「且多」﹐此二字爲句。後章放此。異此讀則非。

﹝疏﹞「魚麗」至「且多」。○正義曰﹕言武王之時﹐萬物殷盛。時捕魚者施笱於水中﹐則魚麗歷於罶者﹐是鱨鯊之大魚。非直有此大魚﹐又君子有酒矣。其魚酒如何﹖酒旣旨美﹐且魚復眾多。魚酒多矣﹐如是﹐是萬物盛多﹐能備禮也。○傳「罶曲」至「所然」。○正義曰﹕《釋訓》云「凡曲者爲罶。」是「罶﹐曲梁」也。《釋器》曰「嫠婦之笱謂之罶。」是寡婦之笱也。《釋訓》注郭璞引《詩傳》曰「罶﹐曲梁也。凡以薄取魚者﹐名爲罶也。」《釋器》注孫炎曰「罶﹐曲梁。其功易﹐故謂之寡婦之笱。」然則曲簿也﹐以簿爲魚笱﹐其功易﹐故號之寡婦笱耳﹐非寡婦所作也。鱨﹐楊者﹐魚有二名﹐《釋魚》無文。陸機《疏》云「鱨﹐一名黃頰魚是也。似燕頭魚﹐身形厚而長大﹐頰骨正黃。魚之大而有力解飛者﹐徐州人謂之楊黃頰﹐通語也。」「鯊﹐鮀」﹐《釋魚》文。郭璞曰「今吹沙也。」陸機《疏》云「魚狹而小﹐常張口吹沙﹐故曰吹沙。」此寡婦笱而得鱨鯊之大魚﹐是眾多也。魚所以眾多﹐傳因推而廣之云「大平而後微物眾多。」見此詩舉魚多﹐明此義也。微物尙眾多﹐況其著者。微物所以眾多﹐由取之以時﹐用之有道﹐不妄夭殺﹐使得生養﹐則物莫不多矣。古者不風不暴﹐不行火﹐言風暴然後行火也。風暴者﹐謂气寒﹐其風疾。其風疾﹐卽北風﹐謂之涼風。《北風》箋云「寒涼之風﹐病害萬物。」是也。北風﹐冬風之總名﹐自十月始﹐則暴風謂十月也。故《王制》云「昆虫未蟄﹐不以火田。」《羅氏》云「蠟則作羅襦。」鄭云「謂建亥之月。今俗放火張羅﹐其遣教。」是十月也。艸木不折不芟﹐斤斧不入山林﹐言艸木折芟﹐斤斧乃入山林也。艸木折芟﹐謂寒霜之勁﹐暴風又甚﹐艸木枝折葉隕﹐謂之折芟。《月令》「季秋艸木黃落」﹐則十月風暴當折芟矣。言芟者﹐蓋葉落而盡﹐似芟之。定本「芟」作「操」。又云「斧斤入山林」﹐無「不」字﹐誤也。然則十月而斤斧入山林。《月令》「季秋伐薪爲炭」者﹐炭以時用。所伐者少耳﹐故未芟折﹐可伐之也。豺祭獸然後殺者﹐言豺殺獸﹐聚而祭其先﹐然後可田獵取獸也。《月令》「季秋﹐豺祭獸而戮禽」。𨿽九月始﹐十月猶祭也﹐故《夏小正》云「十月豺祭獸」﹐《援神契》云「獸蟄伏﹐豺食禽」﹐皆據十月。是以《羅氏》注云「建亥之月﹐豺旣祭獸﹐可施羅网﹐圍取禽獸。」是也。獺祭魚然後漁﹐亦謂獺聚其魚以祭先﹐然後可捕魚耳。《援神契》曰「獸蟄伏﹐獺祭魚」﹐亦十月也。《王制》曰「獺祭魚﹐然後虞人入澤梁」﹐與此一也。《月令》「孟春﹐獺祭魚」﹐則獺亦有二時祭魚。此類上文爲孟冬矣。鷹隼擊﹐然後罻羅設﹐鷹及隼行威擊殺眾鳥﹐然後設羅以田也。案《夏小正》﹕「五月﹐鳩化爲鷹。」《月令》﹕「季夏﹐鷹乃學習。孟秋﹐鷹乃祭鳥。」則一鷹也。仲春化爲鳩﹐其變從五月始﹐至八月當全爲鷹﹐與仲春相對﹐故《司裘》云「仲秋﹐王乃行羽物。」注云「此羽物﹐小鳥鶉雀之屬﹐鷹所擊者。仲秋鳩化爲鷹﹐順其始殺﹐而大班賜羽物。」《王制》亦云「鳩化爲鷹﹐而罻羅設。」故據此似八月也。但鳩化爲鷹﹐得在八月。言罻羅設﹐則非八月之事。鄭云「順其始殺」﹐則鷹八月始擊﹐十月乃甚。又文與隼連﹐共豺﹑獺相對﹐爲十月事也。言罻羅設者﹐《說文》云「罻﹐捕鳥网」﹐則是羅之別名﹐蓋其細密者也。自此以上﹐是取之以時也。旣言取之以時﹐又說取之節度。天子不合圍﹐言天子𨿽田獵﹐不得圍之使匝﹐恐盡物也。《大司馬》云「仲春﹐鼓﹐遂圍禁。」則四時皆圍﹐但不匝耳。諸侯言不掩羣﹐大夫言不麛不卵﹐各舉其力之所能以禁之耳。其實通皆不得﹐故《魯語》云「獸長麛夭﹐鳥翼殼卵」﹐《王制》直言「不麛不卵﹐不殺胎﹐不殀夭﹐示人禁取麛卵」﹐是尊卑皆禁也。但急於春夏﹐緩於秋冬﹐差可爲﹐恐盡物﹐以長養之故也。若時有所須﹐如春薦韭卵﹐秋膳犢麛之屬﹐得取而用﹐正不得﹐故田獵以取之。下《曲禮》云「國君春田不圍澤﹐大夫不掩羣﹐士不麛不卵」﹐與此異者﹐此自天子而下﹐彼自諸侯而下﹐各爲等級﹐所以不同。亦推此知各禁其所能耳。國君直言春田不圍澤﹐不言夏者﹐以夏長養之時﹐彌不得﹐從可知也。𨿽秋冬得圍之﹐自然不得匝也。士不隱塞者﹐爲梁止可爲防於兩邊﹐不得當中﹐皆隱塞﹐亦爲盡物也。庶人不總罟﹐謂罟目不得總之使小﹐言使小魚不得過也。《集注》「總」作「緵」﹐依《爾雅》定本作「數」﹐義俱通也。罟目必四寸﹐然後始得入澤梁耳。由其如此﹐故山不童﹐澤不竭。童者﹐若童子未冠者也。山無艸木﹐若童子未冠然。艸木之屬﹐不妄斬伐﹐則山不童也。萑蒲之類﹐取之以道﹐則澤不竭也。如是﹐則鳥獸魚鱉各得其所然也。是微物眾多。然者﹐語助。此皆似有成文﹐但典籍散亡﹐不知其出耳。○箋「酒美」至「又多」。○正義曰﹕言「且多」﹐文承「有酒」之下﹐則似酒多也。而以爲魚多者﹐以此篇下三章還覆上三章也。首章言「旨且多」﹐四章云「物其多矣」﹐二章云「多且旨」﹐五章云「物其旨矣」﹐三章言「旨且有」﹐卒章云「物其有矣」﹐下章皆疊上章句末之字。謂之爲物若酒﹐則人之所爲﹐非自然之物﹐以此知「且多」﹑「且旨」﹑「且有」﹐皆是魚也。

魚麗於罶﹐魴鱧。鱧﹐鮦也。○鱧音禮。鮦。直冢反。

君子有酒﹐多且旨。箋云﹕酒多而此魚又美也。

﹝疏﹞傳「鱧﹐鮦」。○正義曰﹕《釋魚》云「鱧﹐鯇。」舍人曰「鱧名鯇。」郭璞曰「『鱧﹐鮦』﹐徧檢諸本﹐或作『鱧﹐﹤魚重﹥』﹐或作『鱧﹐鯇』。若作鮦﹐似與郭璞正同。若作鯇﹐又與舍人不異。或有本作『鱧﹐﹤魚果﹥』者。」定本「鱣鮦」﹐鮦與﹤魚重﹥音同。

魚麗於罶﹐鰋鯉。鰋﹐鮎也。○鰋音偃﹐郭云「今偃額白魚。」鮎﹐乃兼反﹐江東呼鮎爲鮧。鮧音啼﹐又在私反﹐毛及前儒皆以鮎釋鰋﹐鱧爲鯇﹐鱣爲鯉﹐惟郭注《爾雅》是六魚之名。今目驗﹐毛解與世不協﹐或恐古今名異﹐逐世移耳。

君子有酒﹐旨且有。箋云﹕酒美而此魚又有。

﹝疏﹞傳「鰋﹐鮎」。○正義曰﹕《釋魚》有鰋﹑鮎。郭璞曰「鰋﹐今鰋額白魚也。鮎﹐別名鯷。」孫炎以爲鰋﹑鮎一魚﹐鱧﹑鯇一魚。郭璞以爲鰋﹑鮎﹑鱧﹑鮦四者各爲一魚。傳文質略﹐未知從誰。

物其多矣﹐維其嘉矣。箋云﹕魚旣多﹐又善。

物其旨矣﹐維其偕矣。箋云﹕魚旣美﹐又齊等。

物其有矣﹐維其時矣。箋云﹕魚旣有﹐又得其時。

《魚麗》六章﹐三章章四句﹐三章章二句。

《南陔》﹐孝子相戒以養也。○陔﹐古哀反。養﹐余尙反。

《白華》﹐孝子之絜白也。《華黍》﹐時和歲丰﹐宜黍稷也。

﹝疏﹞「南陔」至「黍稷」。○正義曰﹕此三篇旣亡其辭﹐其名曰《南陔》《白華》《華黍》之由﹐必是詩有此字﹐不可以意言也。

有其義而亡其辭。此三篇者﹐《鄕飲酒》《燕禮》用焉﹐曰「笙入﹐立於縣中﹐奏《南陔》《白華》《華黍》」﹐是也。孔子論《詩》﹐雅﹑頌各得其所﹐時俱在耳。篇第當在於此﹐遭戰國及秦之世而亡之﹐其義則與眾篇之義合編﹐故存。至毛公爲《詁訓傳》﹐乃分眾篇之義﹐各置於其篇端﹐云又闕其亡者﹐以見在爲數﹐故推攺什首﹐遂通耳﹐而下非孔子之舊。○此三篇﹐蓋武王之時﹐周公制禮﹐用爲樂章﹐吹笙以播其曲。孔子刪定在三百一十一篇內﹐遭戰國及秦而亡。子夏序《詩》﹐篇義合編﹐故詩𨿽亡而義猶在也。毛氏《訓傳》﹐各引序冠其篇首﹐故序存而詩亡。縣音玄。編﹐必先反。見﹐賢徧反。

﹝疏﹞「有其義而亡其辭」。○正義曰﹕此二句﹐毛氏著之也。言有其詩篇之義﹐而亡其詩辭﹐故置其篇義於本次﹐後別著此語記之焉。○箋云「三篇」至「之舊」。○正義曰﹕鄭見三篇亡其詩辭﹐乃迹其所用亡之早晚。此三篇者﹐《鄕飲酒》及《燕禮》二處皆用焉。何者是用之也﹖曰「笙入立於縣中﹐奏《南陔》《白華》《華黍》」﹐是用之也。此𨿽總言《鄕飲酒》《燕禮》用焉﹐其言「笙入立於縣中」﹐直《燕禮》文耳。《鄕飲酒》則云「笙入堂下﹐磬南北面﹐歌《南陔》《白華》《華黍》。」是文不同也。鄭據一而言之耳。孔子歸魯﹐論其《詩》﹐今雅﹑頌各得其所。此三篇時俱在耳。篇之次第﹐當在於此。知者﹐以子夏得爲立序﹐則時未亡。以《六月》序知次在此處也。孔子之時尙在﹐漢氏之初已亡﹐故知戰國及秦之世而亡之也。戰國﹐謂六國韓﹑魏﹑燕﹑趙﹑齊﹑楚用兵力戰﹐故號戰國。六國之滅﹐皆秦並之。始皇三十四年而燔《詩》《書》﹐故以爲遭此而亡之。又解篇亡而義得存者﹐其義則以眾篇之義合編﹐故得存也。至毛公爲《詁訓傳》﹐乃分別眾篇之義﹐各置於其篇端。此三篇之序﹐無詩可屬﹐故連聚置於此也。旣言毛公分之﹐則此詩未亡之時﹐什當通數焉。今在什外者﹐毛公又闕其亡者﹐以見在爲數﹐推攺什篇之首﹐遂通盡小雅云耳。是以亡者不在數中﹐從此而下﹐非孔子之舊矣。言「以下非」﹐則止《鹿鳴》一什是也。此云有其義﹐而《鄕飲酒》《燕禮》注皆云「今亡﹐其義未聞」。《鄭志》答炅模云「爲《記注》時就盧君耳。先師亦然。後乃得毛公傳。旣古書義又當然﹐《記注》已行﹐不復攺之。」是注《禮》之時﹐未見此序﹐故云「義未聞」也。彼注又云「後世衰微﹐幽﹑厲尢甚﹐禮樂之書稍廢棄。」以爲孔子之前﹐六篇已亡﹐亦爲不見此序故也。案《儀禮》鄭注解《關雎》《鵲巢》《鹿鳴》《四牡》之等﹐皆取《詩序》爲義﹐而云未見毛傳者﹐注述大事﹐更須研精﹐得毛傳之後﹐大誤者追而正之﹐可知者不復攺定故也。據《六月》之序﹐《由庚》本第在《華黍》之下﹐其義不備論。於此而與《崇丘》同處者﹐以其是成王之詩﹐故下從其類。

《鹿鳴之什》十篇﹐五十五章﹐三百一十五句。

卷十十之一

卷十十之一

◎南有嘉魚之什詁訓傳第十七

陸曰﹕自此至《菁菁者莪》六篇﹐並亡篇三﹐是成王﹑周公之小雅。成王有雅名﹐公有雅徳﹐二人協佐﹐以致太平﹐故亦並爲正也。

《南有嘉魚》﹐樂與賢也。太平之君子至誠﹐樂與賢者共之也。樂得賢者﹐與共立於朝﹐相燕樂也。○樂與音洛﹐又音樂﹐徐五教反。序文同。太平音泰﹐後「太平」皆同。朝﹐直遙反﹐下注同。燕樂音洛﹐下注皆同。

﹝疏﹞「《南有嘉魚》四章﹐章四句」至「共之」。○正義曰﹕作《南有嘉魚》之詩者﹐言樂與賢也。當周公﹑成王太平之時﹐君子之人已在位有職祿﹐皆有至誠篤實之心﹐樂與在野有賢徳者共立於朝而有之﹐原俱得祿位﹐共相燕樂﹐是樂與賢也。經四章皆是樂與賢者之事。

南有嘉魚﹐烝然罩罩。江﹑漢之間﹐魚所產也。罩罩﹐篧也。箋云﹕烝﹐塵也。塵然﹐猶言久如也。言南方水中有善魚﹐人將久如而俱罩之﹐遲之也。諭天下有賢者﹐在位之人將久如而並求致之於朝﹐亦遲之也。遲之者﹐謂至誠也。○烝﹐之丞反﹐王眾也。罩﹐張教反﹐徐又都學反﹐《字林》竹卓反﹐云「捕魚器也。」篧﹐助角反﹐郭云「捕魚籠也。」沈音獲﹐又音護﹐說其形非罩也。遲﹐直冀反﹐下同。

君子有酒﹐嘉賓式燕以樂。箋云﹕君子﹐斥時在位者也。式﹐用也。用酒與賢者燕飲而樂也。○樂音洛﹐協句五教反。得賢致酒﹐歡情怡暢﹐故樂。

﹝疏﹞「南有」至「樂」。○正義曰﹕言南方江﹑漢之間有善魚﹐人將久如俱往罩。而罩此善魚者﹐人之所欲。己自將罩以求之﹐則思鷃此魚﹐皆欲得之矣。以興在野天下之處有賢者﹐時在朝君子久如並各樂而求之﹐有至誠之心﹐思遲此賢者﹐欲致之於朝﹐猶罩者之原魚也。君子旣至誠如此﹐遂得賢者共立於朝。君子之家有酒矣﹐在野賢者嘉善之賓旣至﹐用此酒與之燕飲﹐以復歡樂耳。心遲其來﹐至卽嘉樂﹐是至誠樂與賢也。○傳「江漢」至「篧也」。○正義曰﹕言南﹐知江﹑漢間者﹐以言善魚﹐南方魚之善者﹐莫善於江﹑漢之間﹐且言善魚者﹐謂大而眾多﹐多大之魚﹐必在大水﹐南方大水惟江﹑漢耳。必取善魚者﹐以諭賢者之有善徳也。此實興﹐不云興也﹐傳文略。三章一云「興也」﹐舉中明此上下﹐足知魚﹑鵻皆興也。《釋器》云「篧謂之罩。」李巡曰「篧﹐編細竹以爲罩﹐捕魚也。」孫炎曰「今楚篧也。」郭璞曰「今魚罩。」然則罩以竹爲之﹐無竹則以荊﹐故謂之楚篧。重云「罩罩」者﹐非一也。○箋「烝塵」至「至誠」。○正義曰「烝﹐塵」﹐《釋言》文。《釋詁》云「塵﹐久也。」鄭欲烝爲久﹐故言「烝﹐塵也」。又云「塵然﹐猶言久如。」塵爲久﹐然爲如也。不言烝爲眾者﹐以此罩魚諭求賢﹐久如欲往罩之﹐是欲魚之甚﹐以興君子久如欲求賢爲思遲之極﹐若以爲眾﹐止見求魚之多﹐無關思遲之義﹐則於至誠之事不顯﹐故云「遲之謂至誠也」。重言「罩罩」﹐眾自明矣﹐不假復言眾也﹐故云「人將俱往」﹐是眾可知。諭天下有賢﹐在位之人久如並求之﹐斯卽在朝之君子眾皆求賢。其「並」與「俱」﹐皆出經重罩而求也。○箋「君子﹐斥時在位者」。○正義曰﹕《鳧鷖》與此序皆云太平之君子。彼注云「君子謂成王」﹐與此不同者﹐以彼序云「能持盈守成﹐則神祇祖考安樂之矣。」經陳祭天地宗廟﹐是太平之君子爲百神之主﹐非王不然﹐故知斥君子謂成王。此序云「樂與賢者共之」﹐言與言共﹐是等夷之稱﹐非人君之辭﹐故知斥在位者也。且人君求賢﹐至誠不足以爲美矣。人臣事君﹐多在專利﹐以文仲之賢﹐尙稱竊位。知賢不妒﹐自古所稀。假有舉薦﹐或事不獲已﹐至誠者寡。今太平君子至誠樂賢﹐故所以爲美耳。下章箋曰「君子下其臣﹐故賢者歸往之。」似斥成王者。此言君子﹐博關朝廷公卿。《孝經》惟士言爭友﹐大夫以上則有爭臣﹐是公卿之於下民﹐有臣之道。且人之進賢﹐惟善所在﹐公叔文子升家臣以公。所樂之賢﹐或是己之私屬﹐故箋言臣以通之。王肅﹑孫毓亦以爲在位朝廷之求賢﹐則毛亦不斥成王﹐明矣。

南有嘉魚﹐烝然汕汕。汕汕﹐樔也。箋云﹕樔者﹐今之撩罟也。○汕﹐所諫反﹐樔也﹐《說文》云「魚游水貌。」樔﹐側交反﹐字或作「罺」﹐同。撩﹐力弔反﹐又力條反﹐沈旋力到反。

﹝疏﹞傳「汕汕﹐樔」。○正義曰﹕《釋器》云「樔謂之汕。」李巡曰「汕﹐以薄魚也。」孫炎曰「今之撩罟。」皆以今曉古。

君子有酒﹐嘉賓式燕以衎。衎﹐樂也。○衎﹐若旦反。

南有樛木﹐甘瓠累之。興也。累﹐蔓也。箋云﹕君子下其臣﹐故賢者歸往也。○樛﹐居虯反。瓠音護。累﹐力追反﹐本亦作「﹛藟系﹜」﹐同。下﹐遐嫁反。

君子有酒﹐嘉賓式燕綏之。箋云﹕綏﹐安也。與嘉賓燕飲而安之。《鄕飲酒》曰「賓以我安。」

﹝疏﹞「南有」至「綏之」。○正義曰﹕言南方有樛然下垂之木﹐甘瓠之艸得上而累蔓之﹐以興在位有下下之君子﹐故在野賢者得往而歸就之。言君子之下下﹐猶樛木之下垂﹐賢者所以往矣。又在位君子之家有酒矣﹐在野賢者嘉善之賓旣來﹐則用此酒燕飲而安之。○箋「《鄕飲酒》曰﹕『賓以我安』。」○正義曰﹕案《鄕飲酒》無「以我安」之文。《燕禮》﹕「司正洗角觶﹐南面奠於中庭﹐升﹐東楹之東受命﹐西階上北面命卿﹑大夫。君曰﹕『以我安﹗』卿﹑大夫皆對曰「諾﹗敢不安﹖」則此文在《燕禮》矣。言《鄕飲酒》者﹐誤也。定本亦誤。以《南陔》與《由庚》之箋皆《鄕飲酒》《燕禮》連言之﹐故學者加《鄕飲酒》於上。後人知其不合兩引﹐故略去《燕禮》焉。今本猶有言《燕禮》者。

翩翩者鵻﹐烝然來思。鵻﹐壹宿之鳥。箋云﹕壹宿者﹐壹意於其所宿之木也。諭賢者有專壹之意於我﹐我將久如而來﹐遲之也。○翩音篇。鵻音隹﹐本亦作「隹」。

君子有酒﹐嘉賓式燕又思。箋云﹕又﹐復也。以其壹意﹐欲復與燕﹐加厚之。○復﹐扶又反﹐下同。

﹝疏﹞「翩翩」至「又思」。○正義曰﹕上章云君子思鷃賢人﹐此章言賢者原往。翩翩而飛者﹐是鵻鳥也。此鳥由壹意於其所宿之木﹐故久如欲來﹐所以翩翩而飛來﹐集於木也。以諭在野之賢者﹐有專壹之意﹐於我君子亦久如原來。今來在於我君子之朝﹐言君子求之至﹐故賢者意能專壹也。在位君子之家有酒矣﹐與此在野賢者嘉善之賓旣來﹐用此酒與之燕。又燕也思皆爲辭﹐燕又燕﹐頻與之燕﹐言親之甚也。○箋云「壹宿」至「遲之」。○正義曰﹕毛言壹宿義微﹐故申之云﹕壹宿者﹐一意於其所宿之木也。鵻﹐夫擇木之鳥﹐愨謹﹐故將宿於木﹐專壹其心﹐故特以鵻鳥爲諭。以鳥之擇木﹐諭賢者有專壹之意於我。此我謂君子也。將久如而來遲之者﹐賢者遲﹐君子物類相感﹐所以相思鷃之也。定本「式燕又思」下﹐有「箋云﹕『又﹐復也。以其壹意﹐欲復與燕﹐加厚之也。』」俗本多無此語。

《南有嘉魚》四章﹐章四句。

《南山有臺》﹐樂得賢也。得賢則能爲邦家立太平之基矣。人君得賢﹐則其徳廣大堅固﹐如南山之有基趾。○爲﹐如字﹐又於僞反。

南山有臺﹐北山有萊。興也。臺﹐夫須也。萊﹐艸也。箋云﹕興者﹐山之有艸木﹐以自覆蓋﹐成其髙大﹐諭人君有賢臣﹐以自尊顯。○萊音來。夫音符。

樂只君子﹐邦家之基。樂只君子﹐萬壽無期。基﹐本也。箋云﹕只﹐之﹐言是也。人君旣得賢者﹐置之於位又尊敬﹐以禮樂樂之﹐則能爲國家之本﹐得壽考之福。○樂樂﹐上音嶽﹐下音洛。

﹝疏﹞「南山」至「無期」。○正義曰﹕言南山所以得髙峻者﹐以南山之上有臺﹐北山之上有萊﹐以有艸木而自覆蓋﹐故能成其髙大。以諭人君所以能令天下太平﹐以人君所任之官有徳﹐所治之職有能﹐以有賢臣﹐各治其事﹐故能致太平。言山以艸木髙大﹐君以賢臣尊顯﹐賢徳之人光益若是﹐故我人君以禮樂樂是有徳之君子﹐置之於位而尊用之﹐令人君得爲邦家太平之基。以禮樂樂是有徳君子﹐又使我國家得萬壽之福﹐無有期竟﹐所以樂之也。○傳「臺﹐夫須。萊﹐艸」。○正義曰「臺﹐夫須」﹐《釋艸》文。舍人曰「臺﹐一名夫須。」陸機《疏》云「舊說夫須﹐莎艸也﹐可爲蓑笠。」《都人士》云「臺笠緇撮。」傳云「臺所以禦雨。」是也。《十月之交》曰「田卒污萊。」又《周禮》云「萊五十畝。」萊爲艸之總名﹐非有別艸名之爲萊。陸機《疏》云「萊﹐艸名﹐其葉可食。今兗州人烝以爲茹﹐謂之萊烝。」以上下類之﹐皆指艸木之名﹐其義或當然矣。此山有艸木﹐成其髙大﹐而《車舝》箋云「析其柞薪﹐爲蔽岡之髙」者﹐以興諭者各有所取。若欲睹其山形﹐艸木便爲蔽障之物﹔若欲顯其髙大﹐艸木則是裨益之言﹐不一端矣。

南山有桑﹐北山有楊。樂只君子﹐邦家之光。樂只君子﹐萬壽無疆。箋云﹕光﹐明也。政教明﹐有榮曜。○疆﹐居良反。

南山有杞﹐北山有李。樂只君子﹐民之父母。樂只君子﹐徳音不已。箋云﹕已﹐止也。不止者﹐言長見稱頌也。○杞音起﹐《艸木疏》云﹕其樹如樗﹐一名狗骨。

南山有栲﹐北山有杻。栲﹐山樗。杻﹐檍也。○栲音考。杻﹐女九反。樗﹐敕居反。檍音憶。樂只君子﹐遐不眉壽﹖樂只君子﹐徳音是茂。眉壽﹐秀眉也。箋云﹕遐﹐遠也。遠不眉壽者﹐言其近眉壽也。茂﹐盛也。

南山有枸﹐北山有楰。枸﹐枳枸。楰﹐鼠梓。○枸﹐俱甫反。楰音庾﹐楸屬。枳﹐諸氏反。

﹝疏﹞傳「枸枳」至「鼠梓」。○正義曰﹕枸﹐《釋木》無文。宋玉賦曰「枳枸來巢」﹐則枸木多枝而曲﹐所以來巢也。陸機《疏》云「枸樹髙大似白楊﹐有子著枝端﹐大如指﹐長數寸﹐啖之甘美如飴。八月熟。今官園種之﹐謂之木蜜。」「楰﹐鼠梓」﹐《釋木》文。李巡曰「鼠梓﹐一名楰。」郭璞曰「楸屬也。」陸機《疏》曰「其樹葉木理如楸﹐山楸之異者﹐今人謂之苦楸是也。」

樂只君子﹐遐不黃耇。樂只君子﹐保艾爾後。黃﹐黃髮也。耇﹐老。艾﹐養。保﹐安也。○耇音苟﹐壽也。艾﹐五蓋反﹐沈音刈。

﹝疏﹞傳「黃﹐黃髮。耇﹐老」。○正義曰﹕《釋詁》云「黃髮﹑耇老﹐壽也。」舍人曰「黃髮﹐老人發白復黃也。」孫炎曰「耇﹐面凍梨色如浮垢。」

《南山有臺》五章﹐章六句。

《由庚》﹐萬物得由其道也。《崇丘》﹐萬物得極其髙大也。《由儀》﹐萬物之生各得其宜也。有其義而亡其辭。此三篇者﹐《鄕飲酒》《燕禮》亦用焉﹐曰「乃間歌《魚麗》﹐笙《由庚》﹔歌《南有嘉魚》﹐笙《崇丘》﹔歌《南山有臺》﹐笙《由儀》」。亦遭世亂而亡之。《燕禮》又有「升歌《鹿鳴》﹐下管《新宮》」。《新宮》亦詩篇名也。辭義皆亡﹐無以知其篇第之意。○此三篇義與《南陔》等同。依《六月》序﹐《由庚》在《南有嘉魚》前﹐《崇丘》在《南山有臺》前。今同在此者﹐以其俱亡﹐使相從耳。間﹐古莧反。

﹝疏﹞「由庚萬物」至「其辭」。○正義曰「有其義而亡其辭」﹐亦毛氏所著﹐於後行別記之。○箋「此三篇」至「之處」。○正義曰﹕此鄭亦本其所用所亡之事也。此三篇﹐《鄕飲酒》《燕禮》亦用焉﹐亦者﹐亦《南陔》等也﹐卽言其事之用曰「乃間歌《魚麗》﹐笙《由庚》﹔歌《南有嘉魚》﹐笙《崇丘》﹔歌《南山有臺》﹐笙《由儀》。」《鄕飲酒》《燕禮》二篇俱有此辭也。言間歌者﹐堂上與堂下遞歌﹐不比篇而間取之。笙者﹐在笙中吹之。所以亡者﹐亦遭亂而亡﹐亦如《南陔》等遭戰國及秦之亂而失之也。因此亡詩事終﹐更述「《燕禮》又有『升歌《鹿鳴》﹐下管《新宮》』﹐亦詩篇名也」﹐以對《鹿鳴》而入管用﹐故知詩篇名也。辭義皆亡﹐今無以知其篇第所在之意也。篇第所在﹐皆當言處﹐云「之意」者﹐以無意義可推尋而知﹐故云意也。案《魚麗》﹐武王詩也﹐而與《嘉魚》間歌。《南陔》等三篇亦武王詩也﹐乃在堂下笙歌之。是武王之詩得下管用之也。《新宮》制禮所用﹐必在禮前而作﹐不知武王詩也﹖成王詩也﹖此箋因亡詩事終而言之耳﹐不謂當在成王詩中﹐故曰「無以知其篇第之意也」。案《禮﹟射義》﹐諸侯以《貍首》爲節。以彼類之﹐當在《召南》。但《召南》無亡詩之比﹐故鄭於此言「辭義皆亡」者﹐對六篇有義無辭。《新宮》並義亦無﹐故言「皆亡」。不謂已爲作序﹐與經俱亡。若子夏爲之作序﹐何由辭及目篇並「六月」連序並無存者﹖以此知孔子錄而不得﹐子夏不爲之序也。《左傳》昭二十五年﹐宋公享昭子﹐賦《新宮》。計孔子時年三十餘矣﹐所以錄不得者﹐詩之逸亡﹐必有積漸﹐當孔子之時﹐道衰樂廢﹐自宋公賦《新宮》﹐至孔子定《詩》﹐三十餘年﹐其間足得亡之也。聖人𨿽無所不知﹐不得以意錄之也。

《蓼蕭》﹐澤及四海也。九夷﹑八狄﹑七戎﹑六蠻﹐謂之四海﹐國在九州之外﹐𨿽有大者﹐爵不過子。《虞書》曰「州十有二師﹐外薄四海﹐咸建五長。」○蓼音六。薄音博﹐諸本作「外敷」﹐注音芳夫反。四海﹐海者晦也﹐地險﹐言其去中國險遠﹐稟政教昏昧也。長﹐張丈反。

﹝疏﹞「《蓼蕭》四章﹐章六句」至「四海」。○正義曰﹕作《蓼蕭》詩者﹐謂時王者恩澤被及四海之國也﹐使四海無侵伐之憂﹐得風雨之節。《書傳》稱越常氏之譯曰「吾受命﹐吾國黃老曰﹕『久矣﹐天之無烈風淫雨。』」意中國有聖人﹐遠往朝之﹐是澤及四海之事。經四章﹐皆上二句是澤及四海。由其澤及﹐故其君來朝﹐王燕樂之﹐亦是澤及之事﹐故序總其目焉。經所陳﹐是四海君蒙其澤﹐而序漫言四海者﹐作者以四海諸侯朝王而得燕慶﹐故本其在國蒙澤﹐說其朝見光寵。序以王者恩及其君﹐不可遺其臣﹐見其通及上下﹐故直言四海以廣之。○箋「九夷」至「五長」。○正義曰「九夷﹑八狄﹑七戎﹑六蠻﹐謂之四海」﹐《釋地》文。李巡曰「九夷在東方﹐八狄在北方﹐七戎在西方﹐六蠻在南方。」孫炎曰「海之言晦﹐晦闇於禮儀也。」《雒師謀》《我應》注皆與此同。《職方氏》及《布憲》注亦引《爾雅》云「九夷﹑八蠻﹑六戎﹑五狄﹐謂之四海」。數旣不同﹐而俱云《爾雅》﹐則《爾雅》本有兩文﹐今李巡所注「謂之四海」之下﹐更三句云「八蠻在南方﹐六戎在西方﹐五狄在北方」。此三句惟李巡有之﹐孫炎﹑郭璞諸本皆無也。李巡與鄭同時﹐鄭讀《爾雅》蓋與巡同﹐故或取上文﹐或取下文也。《爾雅》本有二文者﹐由王所服國數不同﹐故異文耳。亦不知九夷﹑八狄﹑七戎﹑六蠻正據何時也。此及《中候》直言四海﹐不列其數﹐故引上文解之。《職方》列其國數﹐惟「五戎﹑六狄」與《爾雅》「六戎﹑五狄」上下不同﹐余則相似﹐故據下文也。《布憲》則秋官承夏官之下﹐故同於《職方》焉。《周禮》注據《爾雅》下文「八蠻﹑六戎﹑五狄」當四海者﹐以《明堂位》陳周公朝於明堂之時﹐其數與之等。是周時之驗﹐故據之焉。《明堂位》與《職方》不同者﹐《鄭志》答趙商云「戎狄之數﹐或五或六﹐兩文異耳。《爾雅》𨿽有﹐與周皆兩數耳﹐無別國之名﹐不甚明﹐故不定之也。」是鄭疑兩文必有一誤﹐但無國數可明﹐故不敢定之耳。四海之於王者﹐世一見耳。此經說四海來朝﹐應是攝政六年時事﹐當與《明堂位》同。直以漫言四海﹐故取《爾雅》上句「謂之四海」之文充之。其實此當八蠻﹑六戎﹑五狄也。國在九州之外者﹐明四海不屬九州﹐其州長所不領﹐故《周禮》曰「九州之外﹐謂之蕃國﹐世一見。」是也。若然﹐下文蠻荊謂荊州之蠻。《堯典》曰「流共工於幽州。」注云「幽州﹐北裔。」則四海亦有在九州之內者矣。言外者﹐以大凡化內非州牧所領﹐則謂之四海之國﹐其境所居﹐不妨在九州之內。《禹貢》萬里大界﹐盡以九州目之﹐故得有荊州之蠻﹐及幽州爲北裔也。《曲禮》曰「其在東夷﹑北狄﹑西戎﹑南蠻﹐𨿽大曰子。」是𨿽有大者﹐爵不過子也。大者曰子﹐小者曰男而已。《左傳》曰「驪戎﹐男。」是也。若殷爵三等﹐無子﹑男﹐則四夷之君爲伯爵也。而《書序》曰「武王勝殷﹐巢伯來朝。」注云「巢伯﹐南方諸侯﹐世一見者。」以武王卽位來朝﹐是九州外爲伯。又《虞書》曰「州有十二師﹐外薄四海﹐咸建五長」。明四海是九州之外也。何者﹖旣言「州十有二師」﹐是九州之內立師也。又曰「外薄四海﹐咸建五長」﹐是四海在九州之外矣。所引者﹐《臯陶謨》文也。檢鄭所注《尙書》經作「外薄」﹐今定本作「外敷」﹐恐非也。彼注云「九州﹐州立十二人爲諸侯之師﹐以佐其牧。外則五國立長﹐使各守其職。」此「建五長」﹐卽《下曲禮》所謂子﹐故彼注云「子謂九州之外長也。天子亦選其諸侯之賢者以爲之子﹐子猶牧。」是也。案彼上云「弼成五服﹐至於五千。」鄭以爲﹐禹治水輔成五服﹐土方萬里。以七千里內爲九州﹐七七四十九千里者之方四十九﹐以其一爲畿內﹐餘四十八﹐八州分之﹐各得方千里者六。計一州方百里之國二百﹐七十里之國四百﹐五十里之國八百。計一州有一千四百國﹐以二百國爲名山大川不封之地﹐余有一千二百國﹐以百國立一師﹐故州有十二師。鄭又云「八州九千六百國﹐又四百國在畿內﹐以子﹑男備其數。」是鄭計充「禹會諸侯於塗山﹐執玉帛者萬國」之文。

蓼彼蕭斯﹐零露湑兮。興也。蓼﹐長大貌。蕭﹐蒿也。湑湑然﹐蕭上露貌。箋云﹕興者﹐蕭﹐香物之微者﹐諭四海之諸侯﹐亦國君之賤者。露者﹐天所以潤萬物﹐諭王者恩澤﹐不爲遠國則不及也。○湑﹐息敍反。長如字﹐又張丈反。爲﹐於僞反。旣見君子﹐我心寫兮。輸寫其心也。箋云﹕旣見君子者﹐遠國之君朝見於天子也。我心寫者﹐舒其情意﹐無畱恨也。

燕笑語兮﹐是以有譽處兮。箋云﹕天子與之燕而笑語﹐則遠國之君各得其所﹐是以稱揚徳美﹐使聲譽常處天子。

﹝疏﹞「蓼彼」至「處兮」。○正義曰﹕言蓼然長大者﹐彼蕭斯也。此蕭所以得長大者﹐由天以善露潤之﹐使其上露湑湑然盛兮﹐以故得其長大耳。以興得所者﹐彼四夷之君。此四夷之君所以得所者﹐由王以恩澤及之﹐使其恩澤丰多﹐故令其得所耳。然此蕭是香物之微者﹐天不以其微而不潤也﹐諭四海諸侯乃國君之賤者﹐王不以其賤而不及也。遠國旣蒙王澤﹐乃來朝見﹐自言己旣得朝見君子之王者﹐我心則舒寫盡兮﹐無復畱恨。在國恐不得見﹐今來得見﹐則意盡也。朝之後﹐王又與之燕飲而笑語兮。感王之恩﹐皆稱揚王之徳美﹐是以使王得有聲譽﹐又常處天子之位兮。言爲天子所保﹐不憂危亡也。○傳「蕭蒿」至「露貌」。○正義曰﹕《釋艸》云「蕭﹐荻也。」李巡曰「荻﹐一名蕭。」郭璞曰「卽蒿也。」下章「瀼瀼」﹑「泥泥」皆重言﹐故此以爲「湑湑」也。湑湑﹐露在物之狀﹐故爲蕭上露貌。○箋「蕭香」至「賤者」。○正義曰﹕《生民》曰「取蕭祭脂。」《郊特牲》曰「爇蕭合馨香。」是蕭爲香物也。𨿽香﹐而是物之微者﹐以諭四海諸侯亦是國君之賤者。

蓼彼蕭斯﹐零露瀼瀼。瀼瀼﹐露蕃貌。○瀼﹐如羊反﹐徐又乃剛反。蕃音煩。旣見君子﹐爲龍爲光。龍﹐寵也。箋云﹕爲寵爲光﹐言天子恩澤光耀﹐被及己也。○被﹐皮寄反。

其徳不爽﹐壽考不忘。爽﹐差也。

﹝疏﹞「旣見」至「不忘」。○正義曰﹕言遠國之君﹐蒙王恩澤﹐今皆來朝。旣得見君子之王者﹐爲君所寵遇﹐爲君所光榮﹐得其恩意﹐又燕見笑語﹐使四海稱頌之不忘也。

蓼彼蕭斯﹐零露泥泥。泥泥﹐霑濡也。○泥﹐乃禮反。旣見君子﹐孔燕豈弟。豈﹐樂。弟﹐易也。箋云﹕孔﹐甚。燕﹐安也。○豈﹐開在反﹐本亦作「愷」﹐下同﹐後「豈弟」放此。弟如字﹐本亦作「悌」﹐音同﹐後皆放此。樂音洛﹐下篇同。易﹐夷豉反。

宜兄宜弟﹐令徳壽豈。爲兄亦宜﹐爲弟亦宜。

﹝疏﹞「旣見」至「壽豈」。○正義曰﹕遠國之君旣朝見君子﹐爲君子所接遇﹐故皆甚安﹐而情又喜樂以怡易也。君子旣接﹐遠國得所﹐而又燕見﹐以盡其歡﹐是君子爲人之能﹐宜爲人兄﹐宜爲人弟。隨其所爲﹐皆得其宜﹐故能有善徳之譽﹐壽凱樂之福也。

蓼彼蕭斯﹐零露濃濃。濃濃﹐厚貌。○濃﹐奴同反﹐又女龍反。

旣見君子﹐鞗革氵中氵中。和鸞雍雍﹐萬福攸同。鞗﹐轡也。革﹐轡首也。氵中氵中﹐垂飾貌。在軾曰和。在鑣曰鸞。箋云﹕此說天子之車飾者﹐諸侯燕見天子﹐天子必乘車迎於門﹐是以云然。攸﹐所也。○鞗﹐徒彫反。氵中﹐直弓反﹐徐音同﹐又音敕弓反。軾音式。鑣﹐彼苗反。

﹝疏﹞「旣見」至「攸同」。○正義曰﹕言遠國之君﹐旣見君子之王者﹐又蒙垂意燕見於己﹐說其燕見之車飾。君子所乘燕見之車﹐鞗皮以爲轡首之革﹐垂之衝衝然。其在軾之和鈴﹐與衡鑣之八鸞﹐其聲雍雍然。乘是車服﹐屈己之尊﹐降接卑賤﹐恩遇若是﹐是王爲主得所﹐故宜爲萬福之所同﹐皆得歸聚之。○傳「鞗轡也」至「曰鸞」。○正義曰﹕《釋器》云「轡首謂之革。」郭璞曰「轡靶也。」然則馬轡所靶之外有餘而垂者謂之革﹐鞗皮爲之﹐故云鞗革。轡首垂也﹐鞗革卽言衝衝﹐故知垂飾貌。在軾曰和﹐和亦鈴也﹐以其與鸞相應和﹐故《載見》曰「和鈴央央」﹐是也。在鑣曰鸞﹐謂鸞鈴置於馬之鑣。郭璞曰「鑣﹐馬勒傍鐵也。」言置鈴於馬口之兩傍﹐此無文也﹐故鄭不從之。《禮記》注云「鸞在衡。」《駟鐵》箋云「置鸞於鑣﹐異於乘車。」是鄭以乘車之鸞不在鑣﹐知此天子所乘以迎賓﹐則亦乘車也﹐鸞不當在鑣矣。此箋不易之者﹐以《駟鐵》已明之﹐此從可知也。○箋「此說」至「然」。○正義曰﹕旣見君子﹐卽言鞗革衝衝﹐和鸞雍雍﹐是見君子車上有此飾﹐故知說天子之車飾也。解所以得見天子車飾者﹐以諸侯燕見天子﹐必以車迎於門﹐是以云然。此旣見天子之言爲朝見之後﹐則燕見之﹐皆是見君子之事﹐故蒙上旣見之文也。知燕見迎諸侯者﹐以王惟覲禮不下堂而見諸侯耳﹐其朝宗當迎之﹐故《秋官﹟大行人》說車迎之法﹐賓主步數。彼六服諸侯尙有車迎﹐則四夷之君車迎可知。燕主歡心﹐不可不接。旣然迎接﹐不得無車﹐故《燕禮》云「若四方之賓﹐公迎之於大門內。」是燕有迎法也。以惟首章言「燕笑語兮」﹐是燕時事﹐故知此見車飾亦是燕時事。案《大行人》上公九命﹐貳車九乘﹐介九人﹐禮九牢﹐朝位賓主之間九十步﹐立當車軹﹐擯者五人。侯﹑伯以七爲節﹐立當前侯﹐擯者四人。子﹑男以五爲節﹐立當車衡﹐擯者三人。注云「王立當軫。」又鄭注《下曲禮》以春夏受贄於朝﹐受享於廟﹐以生气文也。秋冬一受之於廟﹐殺气質也。鄭又以覲禮不出迎﹐諸侯則冬遇亦不迎。然則秋冬燕見亦無出迎之法也。

《蓼蕭》四章﹐章六句。

《湛露》﹐天子燕諸侯也。燕﹐謂與之燕飲酒也。諸侯朝覲會同﹐天子與之燕﹐所以示慈惠。○湛﹐直減反。

﹝疏﹞「湛露」至「諸侯」。○正義曰﹕作《湛露》詩者﹐天子燕諸侯也。諸侯來朝﹐天子與之燕飲﹐美其事而歌之。經𨿽分別同姓庶姓二王之後﹐皆是天子燕諸侯之事也。《蓼蕭》序不雲天子﹐此及《彤弓》獨言天子者﹐此及《彤弓》燕賜諸侯之身﹐旣言諸侯﹐不得不言天子以對之。《蓼蕭》序不言諸侯﹐文無所對﹐故不言天子也。四章𨿽皆說天子燕諸侯之事﹐而皆首章見天子於諸侯之義﹐下三章見諸侯於天子之事。首章言王燕諸侯﹐𨿽至於夜﹐畱與飲燕﹐無問同姓異姓﹐皆不醉不歸﹐是天子恩厚之義也。下三章乃分別說之。二章言同姓則成夜飲之禮﹐非同姓讓之則止。三章言庶姓。卒章言二王之後不得成其夜飲﹐故云善徳善儀﹐言其不至於醉也。首章直言「湛湛露斯」﹐不指所在之物﹐總下章云艸木也﹐故下章各言艸木以充之。以同姓一類﹐故廣舉丰艸。庶姓非一族之人﹐諭以異類之木。二王之後﹐同爲天子所尊﹐譬之同類之木。各取其所象也。丰艸﹑杞棘言露在﹐桐﹑椅不言露在﹐承上露在﹐可知天子燕諸侯之義備於此矣。不言異姓與三恪者﹐兄弟甥舅禮不同﹐要夜飲之義﹐非宗不可﹐則異姓從庶姓禮也。三恪卑於二代﹐其亦在異姓中。

湛湛露斯﹐匪陽不晞。興也。湛湛﹐露茂盛貌。陽﹐日也。晞﹐乾也。露𨿽湛湛然﹐見陽則乾。箋云﹕興者﹐露之在物湛湛然﹐使物柯葉低垂。諭諸侯受燕爵﹐其義有似醉之貌。諸侯旅酬之則猶然。惟天子賜爵則貌變﹐肅敬承命﹐有似露見日而晞也。○晞音希。

厭厭夜飲﹐不醉無歸。厭厭﹐安也。夜飲﹐私燕也。宗子將有事﹐則族人皆侍。不醉而出﹐是不親也。醉而不出﹐是渫宗也。箋云﹕天子燕諸侯之禮亡﹐此假宗子與族人燕爲說爾。族人猶羣臣也﹐其醉不出﹐不醉出﹐猶諸侯之儀也。飲酒至夜﹐猶云「不醉無歸」﹐此天子於諸侯之義。燕飲之禮﹐宵則兩階及庭門皆設大燭焉。○厭﹐於鹽反﹐《韓詩》作「愔愔」﹐和悅之貌。渫﹐息列反。

﹝疏﹞「湛湛」至「無歸」。○正義曰﹕湛湛然在物上者﹐露斯也。此物得露而湛湛然﹐柯葉低垂﹐非見日之陽則不得乾而舒放也。以興諸侯受王燕飲而嵬瓘然威儀縱弛﹐非天子之賜爵﹐則不承命而嚴肅也。是王燕諸侯恩厚﹐至於厭厭安閒之夜﹐尙與燕飲。其意殷勤以畱賓客﹐言不至於醉不得歸也。○傳「湛湛」至「陽日」。○正義曰﹕此在物而湛湛﹐是盛也。興王隆厚於諸侯﹐故以盛爲諭。以陽爲乾物﹐故知日也。○箋「露之」至「而晞」。○正義曰﹕露之所霑﹐必在艸木。此言所在﹐以總下文﹐故箋亦順經直言在物。物正謂下章丰艸﹑杞棘也。柯謂枝也。露在於葉﹐則令柯亦低﹐故言柯葉低垂﹐艸木通然﹐非木柯而艸葉也。此燕諸侯之詩﹐露比王燕諸侯﹔物得露而低﹐猶諸侯得酒而醉﹐故諭諸侯受燕爵﹐其威儀有似醉之貌也。其醉必在燕末﹐諸侯旅酬則然。以舉行旅酬﹑燕末之事﹐故以露見日而乾﹐諭諸侯有承命之事燕之。天子有命﹐惟賜爵耳﹐故言「惟天子賜爵則貌變﹐肅敬承命﹐有似露見日而乾也」。○傳「夜飲」至「渫宗」。○正義曰﹕《楚茨》云「備言燕私。」傳曰「燕而盡其私恩。」明夜飲者﹐亦君畱而盡私恩之義﹐故言燕私也。解夜飲之意﹐言宗子將有事﹐族人皆入侍﹐宗子或與之圖事﹐則當飲之酒。若宗子不飲之酒﹐使不醉而出﹐是不親族人也。若族人飲宗子酒﹐至醉仍不出﹐是渫慢宗子也。言此者﹐明宗子之義﹐族人𨿽醉﹐尙畱之飲。族人之義﹐𨿽不至醉﹐亦當辭出﹐不得盡宗子之意。是主法自當畱賓﹐賓則可以辭主去。天子於諸侯﹐義亦當然。《書傳》曰「旣侍其宗﹐然後得燕。燕私者何﹖已而與族人飲。飲而不醉是不親﹐醉而不出是不敬。」與此傳同。毛﹑伏俱大儒﹐當各有所據而言也。○箋「天子」至「大燭焉」。○正義曰﹕申毛之意﹐言傳所稱宗子飲族人之事者﹐以天子燕諸侯之禮亡﹐此假宗子與族人燕爲說耳。以天子比宗子﹐族人比羣臣﹐是假託之也。族人至醉﹐而有出﹑有不出之二塗﹐猶諸侯至醉﹐亦當辭出。若不辭出﹐是渫慢王也﹐是以諸侯皆當辭出。但王得其辭﹐異姓則聽之出﹐同姓則畱之飲也。又解燕飲當以晝﹐所以淫飲至夜﹐猶云不醉不歸者﹐此天子於諸侯之義。言天子與諸侯爲主﹐𨿽終日而未盡歡﹐故畱之夜飲﹐使至於必醉也。燕飲之禮﹐宵則兩階及庭門皆設大燭﹐是燕必至夜﹐故欲畱之夜飲也。《燕禮》曰「宵則庶子執燭於阼階上﹐甸人執大燭於庭﹐閽人爲燭於門外。」是兩階門庭皆有燭也。彼兩階與門言執燭﹐惟庭言大燭﹐此云皆設大燭者﹐因彼有大燭﹐總而言之。

湛湛露斯﹐在彼丰艸。厭厭夜飲﹐在宗載考。丰﹐茂也。夜飲必於宗室。箋云﹕丰艸﹐諭同姓諸侯也。載之言則也。考﹐成也。夜飲之禮﹐在宗室同姓諸侯則成之﹐於庶姓其讓之則止。昔者﹐陳敬仲飲桓公酒而樂﹐桓公命以火繼之。敬仲曰「臣卜其晝﹐未卜其夜。」於是乃止。此之謂不成也。○飲桓﹐於鴆反。

﹝疏﹞「湛湛」至「載考」。○正義曰﹕湛湛然者﹐彼露斯也。此露在彼丰艸之上﹐丰艸得露則湛湛然﹐柯葉低垂﹐以興王之燕飲於彼同姓諸侯﹐此同姓諸侯得王燕飲﹐則威儀寬縱也。王與歡酣﹐至於厭厭安閒之夜﹐畱之私飲﹐𨿽則辭讓﹐以其宗室之故﹐則畱之而成飲﹐不許其讓﹐以崇親厚焉。○箋「夜飲」至「不成」。○正義曰﹕鄭以經言「載考」﹐言「則成」﹐對有不成者。旣天子欲畱之﹐而有不成者﹐明是賓讓之也﹐故言「夜飲之禮﹐在宗室同姓諸侯則成之﹐於庶姓讓之則止」也。獨言庶姓﹐除同姓皆耳﹐故以庶姓總之。昔者﹐陳敬仲飲桓公酒﹐至於是止。莊二十二年《左傳》有其事﹐引之以證異姓不得成夜飲之義﹐故云此之謂不成也。飲桓公酒者﹐桓公至敬仲之家﹐而敬仲飲之酒也﹐故《鄭志》答張逸云「時桓公館敬仲﹐若哀公館孔子之類。」杜預亦云「桓公賢敬仲之故﹐幸賢人之家。」是也。言卜晝﹑不卜夜者﹐服虔云「臣享君必卜﹐示敬愼也。」此燕諸侯﹐王爲之主﹐彼桓公飲酒﹐敬仲爲主﹐而得證此者﹐君適其臣﹐君爲主人﹐其進退在君所裁﹐敬仲之辭與諸侯之讓同﹐故得爲證也。

湛湛露斯﹐在彼杞棘。顯允君子﹐莫不令徳。箋云﹕杞也棘也異類﹐諭庶姓諸侯也。令﹐善也。無不善其徳﹐言飲酒不至於醉。

﹝疏﹞「湛湛」至「令徳」。○正義曰﹕湛湛然者﹐露斯。此露在此杞棘之木﹐此杞棘之木得露則湛湛然﹐柯葉低垂﹐以興王之燕飲在彼庶姓之諸侯﹐此庶姓諸侯得王燕飲﹐皆威儀寬縱也。此庶姓明信之君子﹐𨿽得王之燕禮﹐飲酒不至於醉﹐莫不皆善其徳﹐使之無過差。

其桐其椅﹐其實離離。豈弟君子﹐莫不令儀。離離﹐垂也。箋云﹕桐也椅也﹐同類而異名﹐諭二王之後也。其實離離﹐諭其薦俎禮物多於諸侯也。飲酒不至於醉﹐徒善其威儀而已﹐謂《陔》節也。○椅﹐於宜反﹐木名也。陔節﹐古哀反﹐字亦作「裓」﹐音同戒也。

﹝疏﹞「其桐」至「令儀」。○正義曰﹕其桐也﹐其椅也﹐言二樹當秋成之時﹐其子實離離然垂而蕃多﹐以興其杞也﹐其宋也﹐二君於王燕之時﹐其薦俎眾多﹐而於王爲客﹐加其厚恩故也。此二王之後﹐樂易之君子﹐𨿽得王之燕禮﹐飲酒不至於醉﹐莫不善其威儀﹐令可觀望也。○箋「其實」至「陔節」。○正義曰﹕以此變在言﹐其實當燕之時﹐惟酒與薦俎﹐酒則樽不屬賓﹐賓所專者﹐惟薦俎耳。昭二十五年﹐「宋樂大心曰﹕『我於周爲客。』」是二王之後﹐其尊與諸侯殊絕﹐故知薦俎禮物多於諸侯也。此美天子之燕諸侯無不醉之理﹐故燕飲﹐賓醉乃出﹐是燕末必醉也。此與上章善威儀﹐箋皆云不至醉者﹐言其蘊藉自持﹐不至醉亂。內實困酒﹐空善外儀﹐故云「徒善其威儀而已」。又言善儀早晚﹐謂《陔》節﹐當奏《陔夏》之節﹐猶善威儀﹐以其美﹐人必舉其終﹐故知當「陔」之節也。《燕禮》﹕「賓醉﹐北面坐﹐取其薦脯以降。奏《陔夏》。取所執脯以賜鍾人於門內霤﹐遂出。」是也。天子燕諸侯之禮亡﹐故據《燕禮》以況之。二王之後﹐燕罷而出﹐不必奏《陔夏》。

《湛露》四章﹐章四句。

《彤弓》﹐天子錫有功諸侯也。諸侯敵王所愾而獻其功﹐王饗禮之﹐於是賜彤弓一﹐彤矢百﹐玈弓矢千。凡諸侯﹐賜弓矢然後專徵伐。○彤﹐徒冬反。彤弓﹐赤弓也。愾﹐苦愛反﹐很也。杜預云「很﹐怒也。」《說文》作「鎎」﹐火旣反﹐云「怒戰也」。玈音盧﹐黑弓也﹐本或作「旅」﹐字訛。

﹝疏﹞「《彤弓》三章﹐章六句」至「諸侯」。○正義曰﹕作《彤弓》詩者﹐天子賜有功諸侯諸。侯有徵伐之功﹐王以弓矢賜之也。經三章﹐上二句言諸侯受王彤弓﹐是賜之事﹐下四句言王設樂饗酬﹐而行饗﹐亦是賜之事﹐故云「錫」以兼之。○箋「諸侯」至「徵伐」。○正義曰﹕自「諸侯敵王所愾」﹐盡「玈弓矢千」﹐除「饗禮」一句以外﹐皆文四年《左傳》寧武子辭也。「諸侯賜弓矢然後專徵伐」﹐《禮記﹟王制》文也。引《左傳》者﹐解有功賜之由。王賜諸侯﹐非惟弓矢而已﹐獨言彤弓者﹐以弓矢爲重﹐故又引《王制》以明之。言敵王所愾者﹐敵者﹐當也﹔愾﹐恨也。謂夷狄戎蠻不用王命﹐王心恨之﹐命諸侯有徳者使徵之。諸侯於是以王命興師以討。王之所恨者爲讎敵﹐而伐之旣勝﹐而獻其所獲之功於王。王親受之﹐又設饗禮禮之﹐於是賜之弓矢也。獻功者﹐伐四夷而勝則獻之。其伐中國﹐𨿽勝不獻﹐故莊三十一年《左傳》曰「凡諸侯有四夷之功則獻於王﹐以警於夷。中國則否。」是中國之功不獻捷也。其獻﹐惟四夷之功乃獻之。其賜﹐有功則賜之﹐不須要四夷之功始賜之也。晉文侯夾輔周室﹐平王東遷洛邑﹐無伐四夷之功﹐王亦賜之弓矢。《尙書﹟文侯之命》是其事也。經先言受功﹐後說饗。鄭先言饗禮之﹐乃言賜弓矢者﹐襄二十六年《左傳》曰「將賞則加膳﹐加膳則飫賜。」將欲賞人﹐尙加殽膳﹐況弓矢之賜﹐賞之大者焉﹐得無其禮也﹖爲賜以設饗而賜之﹐故鄭先言饗也。其饗之日﹐先受弓矢之賜﹐後受獻酬之禮也。且王以賜弓爲重﹐故經先言賜弓﹐後言饗之事也。若僖二十八年《左傳》說晉文公敗楚於城濮﹐獻功於王。「王饗醴﹐命晉侯宥」。下乃言「策命晉侯爲侯伯」﹐賜之以弓矢。似先饗後賜者。彼饗醴﹑命宥別行﹐饗禮非賜日之饗也﹐故丁未獻俘﹐己酉設享﹐是先饗禮以勞其功﹐它日乃賜之弓矢﹐更加策命。其賜之日﹐別行饗禮。則此經所云﹐是與彼饗別也。莊十八年﹐「虢公﹑晉侯朝王。王饗醴﹐命之宥」。僖二十五年﹐「晉侯朝王。王饗醴﹐命之宥」。於時不賜﹐特行饗醴。以此知城濮之言饗禮者﹐非賜日之饗。賜之日實行饗禮﹐而《左傳》寧武子云「以覺報宴者。」杜預云「歌《彤弓》者﹐以明報功宴樂﹐非謂賜時設饗禮。」寧武子所言﹐及晉文侯﹑文公所受﹐皆並有玈弓。此詩獨言彤弓者﹐以二文皆先彤後玈﹐彤少玈多﹐舉重可以包輕﹐故直言彤弓也。有弓則有矢﹐言弓則矢可知﹐故亦不言矢也。傳文直云「玈弓矢千」﹐定本亦然﹐故服虔云「矢千則弓十。」是本無「十玈」二字矣。俗本有者﹐誤也。首章爲總目﹐下二章分而述之﹐以相成也。毛以「藏之」者爲藏之於其家﹐以示子孫。先櫜之﹐乃載以歸﹐後始藏於其家﹐以藏爲重﹐先言之。藏於家﹐受後之事﹐致其意而言之﹐非受時也。「好之」﹑「喜之」﹐由悅樂而賜之﹐故「貺之」爲總也。「饗之」是大禮之名﹐「右之」﹑「酬之」是饗時之事﹐亦饗爲總也。鄭亦首章爲總﹐但藏﹑載於車卽是受時之事爲異耳。

彤弓弨兮﹐受言藏之。彤弓﹐朱弓也﹐以講徳習射。弨﹐弛貌。言﹐我也。箋云﹕言者﹐謂王策命也。王賜朱弓﹐必策其功以命之。受出藏之﹐乃反入也。○弨﹐尺昭反﹐《說文》云「弓反也。」《字林》充小反。弛﹐式氏反。我有嘉賓﹐中心貺之。貺﹐賜也。箋云﹕貺者﹐欲加恩惠也。王意殷勤於賓﹐故歌序之。

鐘鼓旣設﹐一朝饗之。箋云﹕大飲賓曰饗。一朝﹐猶早朝。○飲﹐於鴆反。

﹝疏﹞「彤弓」至「饗之」。○毛以爲﹐諸侯受天子所賜彤赤之弓﹐弨然而弛。旣天子以此賜我﹐我則於王受之矣。旣受之﹐我當於家藏之﹐以示子孫﹐不忘大功也。於時王旣賜諸侯以弓﹐又饗禮禮之。我有嘉善之賓﹐中心至誠而貺賜之﹐以鐘鼓旣爲之設﹐一旦早朝﹐大設禮而饗之。鄭以敍王之意﹐言我彤赤之弓弨然弛兮﹐以賜諸侯﹐則受策命之言與此賜之弓﹐出而藏之﹐乃反之入也。餘同。○傳「彤弓」至「言我」。○正義曰﹕彤赤﹐故言朱弓。《周禮》無彤弓之名。言講徳習射﹐則彤弓《周禮》當唐弓﹑大弓也。《夏官﹟司弓矢》有六弓﹐王﹑弧﹑夾﹑庾﹑唐﹑大。鄭云「六者﹐弓異體之名也。往體寡﹐來體多﹐曰王﹑弧。往體多﹐來體寡﹐曰夾﹑庾。往體來體若一﹐曰唐﹑大。」經曰「唐弓﹑以授學射者﹑使者﹑勞者。」鄭云「學射者﹐弓用中﹐後習彊﹐弱則易也。使者﹑勞者﹐弓亦用中﹐遠近可也。勞者﹐勤勞王事﹐若晉文侯﹑文公受王弓矢之賜也。」如是﹐則鄭以此彤弓及玈弓於《周禮》爲唐﹑大﹐故言勞者受得之後﹐則以學射﹐故云「以講徳習射」也。但唐﹑大者﹐是其體彊弱之名﹐此彤﹑玈者﹐爲弓色之異稱﹐爲弓者皆漆之﹐以禦後霜露。漆之爲色﹐赤之而已。彤旣是赤﹐則知玈者爲黑也。色以赤者﹐周之所尙﹐故賜弓赤一而黑十﹐以赤爲重耳。爲其體同異未聞﹐正以有功者受彤弓﹑彤弓之賜。《周禮》唐弓﹑大弓以授勞者﹐此傳言彤弓以講徳習射。《周禮》唐弓﹑大弓以授學射者﹐此彤弓必當唐﹑大二者之中有之耳。其必當唐﹑大﹐亦未能審玈弓與彤弓俱賜勞者﹐蓋亦當唐﹑大乎﹖服虔云「玈弓以射甲革椹質。」則以玈弓當《周禮》之弧。安得賜玈弓多﹐彤弓少﹐則體不得過之。而以彤爲學射﹐當唐﹑大﹐合七成規﹐玈弓爲王﹑弧﹐合九成規。準之《周禮》﹐非其差也。《周禮》又有八矢﹐弓弩各四。其弓之矢有枉﹑殺﹑矰﹑恆。而恆矢云「用諸散射」。鄭云「散射謂禮射及習射」﹐與此講徳習射事同﹐則彤矢玈矢當《周禮》恆矢也。弨﹐弛貌。《說文》云「弨﹐弓反。」謂弛之而體反也。此言「弨﹐弛貌」﹐則受弓矢者皆定體之弓弛而賜之。至於凡平敵體﹐自出臨時之宜﹐故《曲禮》有「張弓尙筋﹐弛弓尙角」。弓定體﹑未定體之事﹐不與此同。傳訓「言」爲「我」﹐不解藏義。王肅云「我藏之以示子孫也。」○箋「言者」至「反入」。○正義曰﹕鄭以此歌本敍王意﹐故云有嘉賓。旣敍王意﹐不得諸侯言我受藏之也。晉文公受弓矢之賜﹐傳稱「王命尹氏及王子虎﹑內史叔興父策命晉侯爲侯伯」﹐此與彼同﹐宜有策命﹐故知言者謂王命策也。王賜朱弓﹐必策其功以命之。《左傳》策命晉侯之文是其事也。此直言藏之﹐則「受出藏之﹐乃反入」者﹐以傳說晉文公旣從命﹐云「受策以出﹐出入三覲」﹐故知之。○箋「王意」至「序之」。○正義曰﹕箋以言王中心以貺之﹐是中心誠實﹐非飾貌矯情﹐是殷勤於賓也。由王如此﹐故復作詩歌而敍之﹐解此彤弓之意﹐以王中心之實﹐故歌之以示法耳。○箋「大飲」至「早朝」。○正義曰﹕饗者﹐烹大牢以飲賓﹐是禮之大者﹐故曰大飲賓。曰饗﹐謂以大禮飲賓﹐獻如命數﹐設牲俎豆﹐盛於食燕。《周語》曰「王饗有體薦﹐燕有折俎。公當享﹐卿當燕。」是其禮盛也。言一朝者﹐言王殷勤於賓﹐早朝而卽行禮﹐故云「一朝﹐猶早朝」。以燕如至夜﹐饗則如其獻數﹐禮成而罷﹐故以朝言之。昭元年《左傳》云「鄭饗趙孟﹐禮終乃燕。」是享不終日也。

彤弓弨兮﹐受言載之。載以歸也。箋云﹕出載之車也。我有嘉賓﹐中心喜之。喜﹐樂也。○樂音洛。

鐘鼓旣設﹐一朝右之。右﹐勸也。箋云﹕右之者﹐主人獻之﹐賓受爵﹐奠於薦右。旣祭俎﹐乃席末坐﹐卒爵之謂也。○右﹐毛音又﹐鄭如字﹐薦右也。卒﹐遵律反﹐本或作「啐」者﹐誤也。啐音七內反。

﹝疏﹞傳「右﹐勸」。○正義曰﹕下章言「醻」。醻賓之前﹐止有獻賓。初獻未得名爲勸﹐則勸者非以酒勸賓﹐謂設享禮勸其功也。故成二年《左傳》曰「王親受而勞之﹐所以懲不敬﹐勸有功」﹐是也。此勸旣非勸酒﹐故卒章「醻」亦不得醻酒。傳「醻﹐報」﹐言爲享以報其功﹐故《左傳》曰「以覺報宴」﹐是也。○箋「右之」至「之謂」。○正義曰﹕案《燕禮》云「主人筵前獻賓。賓西階上拜﹐筵前受爵﹐反位。主人賓右拜送爵。膳宰薦脯醢﹐賓升筵。膳宰設折俎。賓坐﹐左捝爵﹐右祭脯醢﹐奠爵於薦右﹐興﹔取肺﹐坐絕祭﹐嚌之﹐興﹐加於俎﹔坐捝手﹐執爵﹐遂祭酒﹐興﹔席末坐啐酒。」此鄭略其事﹐故言之﹐謂右之者﹐卽此《燕禮》所言奠於薦右之謂也。彼啐酒卽此卒爵﹐爵卽酒也。鄭以下言醻之爲醻賓﹐故此右之爲當獻賓。旣獻賓﹐賓受而奠之於薦右。是言之可以明主之獻賓﹐故作者舉以表之。

彤弓弨兮﹐受言櫜之。櫜﹐韜也。○櫜﹐古刀反。韜﹐本又作「弢」﹐吐刀反﹐弓衣也。我有嘉賓﹐中心好之。好﹐說也。○好﹐呼報反。說音悅。

鐘鼓旣設﹐一朝醻之。醻﹐報也。箋云﹕飲酒之禮﹐主人獻賓﹐賓酢主人。主人又飲而酌賓﹐謂之醻。醻猶厚也﹐勸也。○醻﹐本又作「酬」﹐市由反。酢﹐才洛反。

﹝疏﹞箋「飲酒」至「厚勸」。○正義曰﹕案《燕禮》賓旣受獻﹐「西階上北面坐卒爵。賓以虛爵降。賓坐取觚﹐奠於篚下﹐盥洗。卒盥﹐揖升﹔酌以酢主人於西階上。主人北面拜受」。又曰「遂卒爵。」是主人獻賓﹐賓酢主人也。又曰「主人盥洗﹐升﹐媵觚於賓。酌散西階上﹐坐奠爵﹐拜賓。賓降筵﹐北面答拜。主人坐祭﹐遂飲。」又曰「主人酌膳。賓西階上拜﹐受爵於筵前﹐反位。主人拜送爵。賓升席﹐坐祭酒﹐遂奠於薦東。」是主人又飲而酌賓曰醻也。其《鄕飲酒》亦然。彼注「醻﹐勸酒」﹐與此「厚﹑勸」一也。《瓠葉》傳曰「醻﹐導飲。」主人又飲﹐以導賓而醻之。此傳訓「醻」爲「報」﹐是傳意醻之不施於飲酒﹐明矣﹐故王肅云「醻﹐報功也。」

《彤弓》三章﹐章六句。

《菁菁者莪》﹐樂育材也。君子能長育人材﹐則天下喜樂之矣。樂育材者﹐歌樂人君教學國人秀士﹐選士俊士﹐造士進士﹐養之以漸﹐至於官之。○菁者莪﹐上子丁反﹐下五何反。長﹐張丈反﹐下注並同。樂音洛﹐下並注同。選﹐雪戀反。

﹝疏﹞「《菁菁者莪》四章﹐章四句」至「樂之矣」。○正義曰﹕作《菁菁者莪》詩者﹐樂育材也。言君子之爲人君﹐能教學而長育其國人﹐使有材而成秀進之士﹐至於官爵之。君能如此﹐則爲天下喜樂矣﹐故作詩以美之。經四章﹐言長養﹑成就﹑賜之官爵﹐皆是育材之事也。《南有嘉魚》言樂與賢也。《南山有臺》云樂得賢者。彼謂在位及人君於時樂求賢者﹐本在上之心﹐非下人所樂。此則下人所樂﹐樂君之能育材﹐與彼別。又經言喜樂者﹐謂被人君所育者﹐以被育有材得官爵而喜。又序言喜樂之者﹐他人見之如是而喜樂之﹐非獨被育者也。作者述天下之情而作歌耳。○箋「樂育」至「官之」。○正義曰﹕箋解樂育材者﹐樂養之以至於材﹐故言教學之漸﹐至於官爵也。《王制》云﹕興立小學﹑大學﹐乃言若有循教者﹐鄕人子弟﹑卿大夫餘子皆入學。九年大成﹐名曰秀士。又曰「命鄕論秀士﹐升之司徒﹐曰選士。司徒論選士之秀者﹐升之於大學﹐曰俊士。升於司徒者﹐不徵於鄕﹔升於大學者﹐不徵於司徒﹐曰造士。」又曰「大樂正論造士之秀者﹐以告於王﹐而升諸司馬﹐曰進士。」注云「進士﹐可進受爵祿。」又曰「司馬辧論官材﹐論進士之賢者﹐以告於王﹐而定其論。論定然後官之﹐任官然後爵之。」如是﹐從鄕人中教之爲秀士﹐是教學之從秀士﹐漸至於進士﹐是養之以漸也。進士論材任官﹐而又爵之﹐是至於官爵之也。其養成爲此五士﹐是長育人材也。進士是材之大成﹐故官爵以進士爲主。但人材有限﹐官有尊卑﹐其進士以下﹐學已大成﹐超逾倫輩﹐亦可隨材任之﹐不必要至進士始官之也。卒章箋云「文亦用﹐武亦用﹐於人之材無所廢。」是秀士以上﹐皆可爲官也。定本無「進士」二字﹐誤也。

菁菁者莪﹐在彼中阿。興也。菁菁﹐盛貌。莪﹐蘿蒿也。中阿﹐阿中也﹐大陵曰阿。君子能長育人材﹐如阿之長莪菁菁然。箋云﹕長育之者﹐旣教學之﹐又不徵役也。

旣見君子﹐樂且有儀。箋云﹕旣見君子者﹐官爵之而得見也。見則心旣喜樂﹐又以禮儀見接。

﹝疏﹞「菁菁」至「有儀」。○正義曰﹕言菁菁然茂盛者﹐蘿蒿也。此蘿蒿所以得茂盛者﹐由生在阿中﹐得阿之長養﹐故茂盛。以興徳盛者﹐是學士也。此學士所以致徳盛者﹐由升在彼學中﹐得君之長育﹐故使徳盛。人君旣能長育人材﹐教學之﹐又能官而用之﹐故此學士旣見君子則心喜樂﹐且又有禮儀見接也。又君子能養材與官﹐又接之以禮﹐故下所以歌之也。言此養莪者﹐以沚則有水之潤﹐阿﹑陵有所居之勢﹐艸得於中而長遂﹐故言長也。○傳「莪﹐蘿蒿」。○正義曰﹕《釋艸》云「莪﹐蘿蒿也。」舍人曰「莪﹐一名蘿。」郭璞曰「今莪蒿也。」陸機《疏》云「莪﹐蒿也﹐一名蘿蒿也。生澤田漸洳之處﹐葉似邪蒿而細﹐科生。三月中﹐莖可生食﹐又可蒸﹐香美﹐味頗似蔞蒿。」是也。○箋「官爵」至「見接」。○正義曰﹕以下云「賜我百朋」﹐得祿之事﹐故此樂者爲得官而樂也。旣樂爲官爵之﹐又云「且有儀」。且﹐兼事之辭﹐故爲君子以禮儀接己也。

菁菁者莪﹐在彼中沚。中沚﹐沚中也。○沚音止。旣見君子﹐我心則喜。喜﹐樂也。

菁菁者莪﹐在彼中陵。中陵﹐陵中也。

旣見君子﹐錫我百朋。箋云﹕古者貨貝﹐五貝爲朋。賜我百朋﹐得祿多﹐言得意也。

﹝疏﹞箋「古者」至「得意」。○正義曰﹕言賜我﹐是入己之辭﹐故爲得祿也。言「古者貨貝」﹐言古者﹐寶此貝爲貨也。五貝者﹐《漢書﹟食貨志》以爲大貝﹑壯貝﹑麼貝﹑小貝﹑不成貝爲五也。言爲朋者﹐爲小貝以上四種﹐各二貝爲一朋。而不成者不爲朋。鄭因經廣解之﹐言有五種之貝﹐貝中以相與爲朋﹐非總五貝爲一朋也。故《志》曰「大貝四寸八分以上﹐直錢二百一十文﹐二貝爲朋。壯貝三寸六分以上﹐直錢五十文﹐二貝爲朋。麼貝二寸四分以上﹐直錢三十文﹐二貝爲朋。小貝一寸二分以上﹐直錢一十文﹐二貝爲朋。不成貝不盈寸二分﹐漏度不得爲朋﹐率枚直錢三文。」是也。以《志》所言﹐王莽時事。王莽多舉古事而行五貝﹐故知古者貨貝焉。

汎汎楊舟﹐載沈載浮。楊木爲舟﹐載沈亦浮﹐載浮亦浮。箋云﹕舟者﹐沈物亦載﹐浮物亦載。諭人君用士﹐文亦用﹐武亦用﹐於人之材﹐無所廢。○汎汎﹐方劍反。

旣見君子﹐我心則休。箋云﹕休者﹐休休然。○休﹐虛虯反﹐美也。

﹝疏﹞「汎汎」至「則休」。○正義曰﹕言汎汎然楊木之舟﹐則載其沈物﹐則載其浮物﹐俱浮水上。以興當時君子﹐用其文者﹐又用其武者﹐俱致在朝。言君子於人﹐惟才是用﹐故旣見君子﹐而得官爵﹐我心則休休然而美。「載飛載止」﹐及「載震載育」之類﹐箋﹑傳皆以「載」爲「則」﹐然則此「載」亦爲「則」﹐言則載沈物﹐則載浮物也。傳言「載沈亦浮」﹐箋云「沈物亦載」﹐則以載解義﹐非經中之載也。

《菁菁者莪》四章﹐章四句。

卷十十之二

卷十十之二

《六月》﹐宣王北伐也。從此至《無羊》十四篇﹐是宣王之變小雅。《鹿鳴》廢則和樂缺矣。樂音洛﹐篇末注同。缺﹐苦悅反。《四牡》廢則君臣缺矣。《皇皇者華》廢則忠信缺矣。《常棣》廢則兄弟缺矣。《伐木》廢則朋友缺矣。《天保》廢則福祿缺矣。《采薇》廢則徵伐缺矣。《出車》廢則功力缺矣。《杕杜》廢則師眾缺矣。《魚麗》廢則法度缺矣。《南陔》廢則孝友缺矣。《白華》廢則廉恥缺矣。《華黍》廢則蓄積缺矣。蓄﹐敕六反。《由庚》廢則陰陽失其道理矣。《南有嘉魚》廢則賢者不安﹐下不得其所矣。《崇丘》廢則萬物不遂矣。《南山有臺》廢則爲國之基隊矣。隊﹐直類反。《由儀》廢則萬物失其道理矣。《蓼蕭》廢則恩澤乖矣。《湛露》廢則萬國離矣。《彤弓》廢則諸夏衰矣。夏﹐戶雅反。

《菁菁者莪》廢則無禮儀矣。小雅盡廢﹐則四夷交侵﹐中國微矣。《六月》言周室微而復興﹐美宣王之北伐也。

﹝疏﹞「《六月》六章﹐章八句」盡「中國微矣」。○正義曰﹕此經六章﹐皆在北伐之事。序又廣之﹐言宣王所以北伐者﹐由於前厲王小雅盡廢﹐致令四夷交侵﹐以故汎敍所廢之事焉。《鹿鳴》言「和樂且耽」﹐故廢則和樂缺矣。以下廢缺﹐其義易明﹐不復須釋。《由庚》以下﹐不言缺者﹐敍者因文起義﹐明與上詩別主。見缺者爲剛﹐君父之義﹔不言缺者爲柔﹐臣子之義。以文﹑武道同﹐故俱言缺﹔周公﹑成王則臣子也﹐故變文焉。《由儀》言萬物之生﹐各得其宜﹐故廢則萬物失其道理矣。此與《由庚》全同。《由庚》言陰陽﹐此言萬物者﹐《由庚》言由陰陽得理﹐萬物得其道﹔《由儀》則指其萬物生得其宜﹐本之於陰陽﹐所以異也。此二十二篇﹐小雅之正經﹐王者行之﹐所以養中國而威四夷。今盡廢﹐事不行﹐則王政衰壞﹐中國不守﹐四方夷狄來侵之﹐中夏之國微弱矣。言北狄所以來侵者﹐爲廢小雅故也。厲王廢之而微弱﹐宣王能禦之而復興﹐故博而詳之﹐而因明小雅不可不崇﹐以示法也。此篇「北伐」﹐下篇「南徵」﹐蠻狄之侵則有之矣。其戎夷﹐則小雅無其事。厲王之末﹐天下大壞﹐明其四夷俱侵也。《江漢》命召公平淮夷﹐明是厲王之時﹐淮夷亦侵也。惟無戎侵之事﹐蓋作者所以不言耳。假使無戎侵﹐亦得言四夷矣。定本此序注云「言周室微而復興﹐美宣王之北伐也。」案《集本》及諸本並無此注。首章傳曰「日月爲常」﹐《周禮》「王建太常」。二章傳曰「出徵以佐其爲天子」﹐是自於己之辭。觀此﹐則毛意此篇王自徵也。卒章傳曰「使文武之臣徵伐﹐與孝友之臣處內」﹐言「與」﹐似共畱不去之辭者。王肅云「宣王親伐玁狁﹐出鎬京而還﹐使吉甫迫伐追逐﹐乃至於太原。」如肅意﹐宣王先歸於京師﹐吉甫還時﹐王己處內﹐故言「與孝友之臣處內」也。肅以鎬爲鎬京﹐未必是毛之意。其言宣王先歸﹐或得傳旨。不然﹐不得載常簡閱﹐遣將獨行也。則毛意上四章說王自親行﹔下二章說王還之﹐後遣吉甫行也﹐故三章再言「薄伐」。上謂王伐之﹐下謂吉甫伐之也。鄭以爲﹐獨遣吉甫﹐王不自行。王基卽鄭之徒也﹐云「《六月》使吉甫﹐《采芑》命方叔﹐《江漢》命召公﹐惟《常武》宣王親自徵耳。」孔晁云「王親自徵耳。」孔晁﹐王肅之徒也﹐言「《六月》王親行。《常武》王不親行﹐故《常武》曰『王命卿士﹐南仲太祖﹐太師皇父』﹐非王親徵也。」又曰「『王奮厥武』﹐『王旅嘽嘽』﹐皆統於王師也。又『王曰還歸』﹐將士稱王命而歸耳﹐非親徵也。」案《出車》文王不親﹐而經專美南仲。此篇亦專美吉甫﹐若將師之從王而行﹐則君統臣功﹐安得言不及王而專歸美於下﹖若王自親徵﹐飲至大賞﹐則從軍之士莫不在焉﹐何由吉甫一人獨多受祉﹖故鄭以此篇爲王不親行也。《常武》言王旅﹐容可統之於王。經云「赫赫業業﹐有嚴天子」﹐說天子之容﹐復何統乎﹖又遣將誓師﹐可稱王意﹐經言「王曰還歸」﹐事在旣克之後﹐事平理自當還﹐在軍將所專制﹐何當假稱王命始還師也﹖以此知《常武》親徵﹐爲得其實。孫毓亦以此篇王不自行。鄭說爲長。

六月棲棲﹐戎車旣飭。四牡騤騤﹐載是常服。棲棲﹐簡閱貌。飭﹐正也。日月爲常。服﹐戎服也。箋云﹕記六月者﹐盛夏出兵﹐明其急也。戎車﹐革輅之等也﹐其等有五。戎車之常服﹐韋弁服也。○棲音西。飭音敕﹐依字從力。修飾之字從巾﹐不同也。今人「食」邊作「」﹐以爲修飾之字﹐借作敕音﹐非。騤﹐求龜反。閱音悅。玁狁孔熾﹐我是用急。熾﹐盛也。箋云﹕此序吉甫之意也。北狄來侵甚熾﹐故王以是急遣我。○熾﹐尺志反。

王於出徵﹐以匡王國。箋云﹕於﹐曰。匡﹐正也。王曰﹕今女出徵玁狁﹐以正王國之封畿。

﹝疏﹞「六月」至「王國」。毛以爲﹐正當盛夏六月之時﹐王以北狄侵急﹐乃自徵而禦之﹐簡選閱擇﹐其中車馬士眾棲棲然﹐其所簡練戎車旣皆飭正矣。戎車所駕之四牡又騤々然彊盛﹐王乃載是日月之常﹐建之於車﹐及兵戎之服﹐以此而伐玁狁也。王所以六月簡閱出兵者﹐由玁狁之寇來侵甚熾﹐我王是用之故﹐須急行也。王於是出行徵伐﹐以匡正王之國也。鄭以爲﹐吉甫受命﹐六月北徵﹐卽閱士眾棲棲然。所簡戎車旣齊正矣﹐所乘四馬皆彊壯騤騤然﹐乃載是常從戎韋弁之服以出徵也。吉甫意云﹕所以六月行者﹐以北狄來侵甚盛﹐我王是用遣我之急也。王曰﹕今女出徵玁狁﹐以正王國之封畿﹐我故盛夏而行也。○傳「棲棲」至「戎服」。○正義曰﹕以棲棲非六月之狀﹐故爲簡閱貌也。「日月爲常」﹐《春官﹟司常》文﹐謂之王旌畫日月也。服﹐戎服也﹐卽以韋弁服也。但分爲二事﹐故與鄭異。○箋「六月」至「服」。○正義曰﹕以徵伐之詩多矣﹐未有顯言月者。此獨言之﹐故云「記六月者﹐盛夏出兵﹐明其急也」。《春官﹟巾車》「掌王之五路。革路以卽戎」﹐故知「戎車﹐革路之等也」。《春官﹟車僕》「掌戎路之倅﹐廣車之倅﹐闕車之倅﹐屏車之倅﹐輕車之倅」。注云「此五者皆兵車﹐所設五戎也。戎路﹐王在軍所乘。廣車﹐橫陣之車。闕車﹐所用補闕之車也。屏車﹐所用對敵自蔽隱之車也。輕車﹐所用馳敵致師之車也。」是其等有五也。吉甫用所乘兵車亦革路﹐在軍所乘與王同﹐但不知備五戎以否。鄭因事解之﹐不必備五也。言戎車之常服韋弁服者﹐以上言「戎車旣飭」﹐卽「載是常服」﹐是則戎車載之﹐故云「戎車之常服」也。言載之者﹐以戎服當戰陳之時乃服之﹐在道未服之。《司服》云「凡兵事韋弁服。」注云「韋弁以韎韋爲弁﹐又以爲衣裳。」《春秋》晉郤至「衣韎韋之跗注」是也。《周禮志》云「韋弁﹑皮弁服皆素裳白舄。」又《雜問志》云「韎韋之不注」﹐「不」讀如幅﹐注﹐屬也。幅有屬者﹐以淺赤韋爲弁﹐又以爲衣﹐而素裳白舄也。知淺赤者﹐以《詩》言「韎韐有奭」﹐以韎韐﹐茅蒐染之﹐而奭爲赤貌。若不淺則絳﹐故知淺赤也。《聘禮》「君使卿韋弁﹐歸饔餼」﹐注云「韋弁﹐韎韐之弁。其服蓋韎布以爲衣而素裳。」不韎皮爲衣者﹐以卿之歸饔餼當用皮弁﹐以權事之宜﹐而用韋弁﹐故彼注云「兵服也。而服之者﹐皮﹑韋同類也﹐取相近耳。」以皮弁白布衣﹐故彼韋弁衣用赤布也。以皮﹑韋同類﹐故《孝經》注曰「田獵戰伐﹐冠皮弁。」《援神契》云「皮弁素積﹐軍旅也。」皆以皮弁統韋言之。若分別言之﹐戰伐用韋﹐不用皮也。此所載者﹐據將帥服耳。其餘軍士之服﹐下章言「旣成我服」是也。通皆韋皮﹐故《坊記》注云「惟在軍同服耳。」知者﹐僖五年《左傳》曰「均服振振﹐取虢之旂。」是同也。禮﹐在朝及齊祭﹐君臣有同服多矣。鄭獨言在軍者﹐爲僕右無也。以君各以時服﹐僕在恆朝服。至在軍則同﹐故言惟耳﹐不謂通於他事。○箋「於曰」至「封畿」。○正義曰﹕鄭以王不自親徵﹐吉甫述王之辭﹐故言「其曰」。毛氏於《詩》言「於」者﹐多爲「於」爲「往」﹐所以爲王自徵耳。言王國者﹐以「率土之濱﹐莫非王臣」﹐要服之內﹐是王國之封畿也。

比物四驪﹐閒之維則。物﹐毛物也。則﹐法也。言先教戰然後用師。○比﹐毗志反。齊﹐同也。維此六月﹐旣成我服。我服旣成﹐於三十里。師行三十里。箋云﹕王旣成我戎服﹐將遣之﹐戒之曰「日行三十里﹐可以捨息。」

王於出徵﹐以佐天子。出徵以佐其爲天子也。箋云﹕王曰﹕令女出徵伐﹐以佐助我天子之事。禦北狄也。

﹝疏﹞「比物」至「天子」。○毛以爲﹐宣王之徵﹐所簡車馬者﹐乃比同力之物﹐四驪之馬。此四驪之馬﹐先以閒習之﹐維有法則矣﹐所以今用之。維此六月之時﹐旣成我軍士之戎服。我軍士戎服旣成﹐於是師行日三十里耳。王於是出行﹐徵伐玁狁﹐成己爲天子之大功也。○鄭惟以吉甫獨行﹐「王於」爲「曰」爲異。餘同。○傳「物毛」至「用師」。○正義曰﹕《夏官﹟校人》云「凡大事﹕祭祀﹑朝覲﹑會同﹐毛馬而頒之。凡軍事﹐物馬而頒之。注云「毛馬﹐齊其色。物馬﹐齊其力。」是毛﹑物之文也。傳以直言物則難解﹐故連言「毛物」﹐以曉人也。然則比物者﹐比同力之物。戎車齊力尙彊﹐不取同色。而言四驪者﹐𨿽以齊力爲主﹐亦不厭其同色也﹐故曰「駟騵彭彭」﹐又曰「乘其四騏」﹔田獵齊足而曰「四黃旣駕」﹐是皆同色也。無同色者﹐乃取異毛耳。「騏驑是中﹐騧驪是驂」﹐是也。以言「閒之」﹐是以先閒習﹐故知先教戰而後用師也。《書傳》曰「徵伐必因蒐狩以閒之。閒之者何﹖貫之。貫之何﹖習之。」是也。○傳「師行三十里」。○正義曰﹕此述宣王之徵﹐是師行之事。美事明得禮﹐故諸軍法皆以三十里爲限。《漢書﹟律曆志》計武王之行亦準此也。

四牡修廣﹐其大有顒。修﹐長。廣﹐大也。顒﹐大貌。○顒﹐玉容反。《說文》云「大頭也。」薄伐玁狁﹐以奏膚公。奏爲膚大公功也。有嚴有翼﹐共武之服。嚴﹐威嚴也。翼﹐敬也。箋云﹕服﹐事也。言今師之羣帥﹐有威嚴者﹐有恭敬者﹐而共典是兵事。言文武之人備。○嚴如字。共﹐鄭如字﹐注下同﹔王﹑徐音恭。帥﹐所類反﹐下「將帥」同﹐後篇放此。

共武之服﹐以定王國。箋云﹕定﹐安也。

﹝疏﹞「四牡」至「王國」。○毛以爲﹐王所將戎車﹐所駕之四牡﹐形容修長而又廣大。其大之貌則有顒然。以此之彊﹐薄伐玁狁之國﹐以爲天子之大功也。非直車馬之彊﹐又有威嚴之將﹐恭敬之臣﹐而共典掌是兵武之事。其嚴者威敵厲眾﹐敬者撫和上下。旣有此文武之臣共掌兵事﹐以此而往﹐故當克勝而安定王國也。鄭惟據吉甫爲異。

玁狁匪茹﹐整居焦獲。侵鎬及方﹐至於涇陽。焦獲﹐周地﹐接於玁狁者。箋云﹕匪﹐非。茹﹐度也。鎬也﹑方也﹐皆北方地名。言玁狁之來侵﹐非其所當度爲也﹐乃自整齊而處周之焦獲﹐來侵至涇水之北。言其大恣也。○茹﹐如豫反﹐徐音如。獲音護﹐《爾雅》十藪﹐周有焦護。鎬﹐胡老反﹐王云「京師。」度﹐徒洛反﹐下同。織文鳥章﹐白旆央央。鳥章﹐錯革鳥爲章也。白旆﹐繼旐者也。央央﹐鮮明貌。箋云﹕織﹐徽織也。鳥章﹐鳥隼之文章﹐將帥以下衣皆著焉。○織音志﹐又尺志反﹐注同。白茷﹐本又作「旆」﹐蒲貝反﹐繼旐曰茷。《左傳》云「蒨茷」﹐是也。一曰「旆」與「茷」古今字殊。央音英﹐或於良反﹐下篇同。徽音輝。將﹐子亮反﹐下「大將」同﹐後篇「將帥」放此。著﹐知略反。

元戎十乘﹐以先啟行。元﹐大也。夏后氏曰鉤車先正也﹐殷曰寅車先疾也﹐周曰元戎先良也。箋云﹕鉤﹐鉤鞶﹐行曲直有正也。寅﹐進也。二者及元戎﹐皆可以先前啟突敵陳之前行。其制之同異未聞。○乘﹐繩證反。行﹐戶郎反﹐注「前行」同。夏﹐戶雅反。鉤﹐古侯反。股音古﹐今經﹑注作「鞶」﹐無「股」字。以先﹐蘇薦反。陳﹐直覲反。

﹝疏﹞「玁狁」至「啟行」。○毛以爲﹐王師己行﹐數狄之罪﹐故陳其放恣。言玁狁之所侵者﹐非其意所當度﹐乃整齊而處我周之焦獲之地﹐又侵鎬及北方之地﹐至於涇水之北﹐侵及近地﹐恣爲大甚﹐故以當合徵之。而將帥以下皆有徽織之象﹐其文有鳥隼之章﹐以帛爲行旆﹐央央然鮮明﹐皆有致死之備以行也。又有戎車十乘﹐以在軍先﹐欲以啟突敵陳之前行。由玁狁之恣而用伐之。鄭惟據吉甫爲異。○傳「焦獲」至「玁狁」。○正義曰﹕《釋地》云「周有焦獲。」郭璞曰「今扶風池陽縣瓠中是也。其澤藪在瓠中﹐而藪外猶焦獲﹐所以接於玁狁也。」孫炎曰「周﹐岐周也。以焦獲繼岐周言之﹐則於鎬京爲西北矣。以北狄言之﹐故爲北方耳。」○箋「匪非」至「大恣」。○正義曰﹕以北狄所侵﹐故知鎬也﹑方也﹐皆北方地名也。整齊而處之者﹐言其居周之地無所畏憚也。鎬﹑方𨿽在焦獲之下﹐不必先焦獲乃侵鎬﹑方﹐據在北方﹐在焦獲之東北。若在焦獲之內﹐不得爲長遠也。水北曰陽﹐故言涇水之北。涇去京師爲近﹐故言大恣。毛不解鎬﹑方之文﹐而《出車》傳曰「朔方﹐近玁狁之國。」鎬﹑方文連﹐則傳意鎬亦北方地也。王肅以爲鎬京﹐故王基﹐駮曰﹕據下章云「來歸自鎬﹐我行永久」﹐言吉甫自鎬來歸。猶《春秋》「公至自晉」﹑「公至自楚」﹐亦從晉﹑楚歸來也。故劉向曰「千里之鎬﹐猶以爲遠。」鎬去京師千里﹐長安﹑洛陽代爲帝都﹐而濟陰有長安鄕﹐漢有洛陽縣﹐此皆與京師同名者也。孫毓亦以箋義爲長。○傳「鳥章」至「旐者」。○正義曰﹕《釋天》云「錯革鳥曰旟。」孫炎曰「錯﹐置也。革﹐急也。畫急疾之鳥於縿也。」《鄭志》答張逸亦云「畫急疾之鳥隼。」是也。故箋云「鳥隼之文章。」正知隼者﹐以《司常》云「鳥隼爲旟」。《釋天》云「繼旐曰旆」﹐故云「白茷﹐繼旐者也」。茷與旆﹐古今字也﹐故定四年《左傳》曰「蒨茷﹑旃旌」﹐亦旆也﹐以其繼旐垂之﹐因以爲狀﹐故曰「胡不旆旆」。此旟而言旐者﹐散則通名。○箋「織徽」至「著焉」。○正義曰﹕言徽織者﹐以其在軍爲徽號之織。《史記》《漢書》謂之旗幟。幟與織字𨿽異﹐音實同也。傳云革鳥﹐爲解不明﹐故云「鳥隼之文章﹐將帥以下衣皆著焉」。謂此「織文鳥章﹐白茷央央」也。以絳爲縿﹐畫爲鳥隼﹐又絳爲旒﹐書名於末﹐以爲徽織。知者﹐《司常》﹕「掌九旗之物名﹐各有屬。」注云「物名者﹐所畫異物則異名也。屬謂徽織也﹐《大傳》謂之徽號﹐今城門僕射所被﹐及亭長著絳衣﹐皆其舊象也。」又曰「皆畫其象焉。官府各象其事﹐州裏各象其名﹐家各象其號。」注云「事﹑名﹑號﹑織﹐所以顯別眾官﹐樹之於位﹐朝者各就焉。」《覲禮》曰「公﹑侯﹑伯﹑子﹑男皆就其旂而立。」此其類也。或謂之事﹐或謂之名﹐或謂之號﹐異外內也。三者﹐旌旗之細。《士喪禮》曰「爲銘﹐各以其物。亡則以緇﹐長半幅﹐赬末﹐長終幅﹐廣三寸﹐書名於末。」此蓋其制也。徽織之書則云﹕某某之事﹐某某之名﹐某某之號。今大閱禮象而爲之兵﹐凶事。若有死事者﹐亦當以相別也。由此言之﹐則徽織者﹐其制亦如所建旌旗而畫之﹐其象但小耳。故鄭云「旌旗之細﹐以皆著於衣﹐理不宜長。」以無長短之制﹐故引《士喪》長半幅以証之。《士喪》注云「半幅一尺﹐終幅二尺。」除去﹤弓參﹥﹐直是銘長三尺也。故《士喪禮》「竹杠長三尺﹐置於宇西階上」。鄭云「此蓋其制。以死之銘旌﹐卽生之徽織。」鄭引《士喪禮》以證自王以下旌旒𨿽有等差﹐其徽織疑同長三尺。以同著於衣﹐不宜差降﹐則此徽織亦縿長一尺﹐畫鳥隼﹐旂長二尺﹐書名於末。九旗之物皆用絳﹐則此亦絳也。言白旆者﹐謂絳帛﹐猶「通帛爲旃」﹐亦是絳也。言各畫其象者﹐以其徽𨿽短之令小﹐皆本之建旗﹐故《司常》云「犬喪供銘旌。」注云「王則太常也。」又引《士喪禮》「爲銘各以其物」﹐是自王以下﹐徽織皆畫其所當建也。此獨言鳥章者﹐《周禮》「軍行﹐百官建旟」。舉百官者﹐所以統其餘也。言將帥以下者﹐《大司馬》曰「仲夏﹐教茇捨﹐辧號名之用﹐帥以門名。」注云「號名者﹐徽織所以相別也。在國以表朝位﹐在軍又象其制﹐而爲之被之以備死事。帥謂軍將至伍長。」是將帥以下﹐自伍長以上﹐不見士卒﹐其有無不明﹐蓋亦各有之矣。《司常》云「官府各象其事」﹐謂百官以職從王者﹐象其所建旌旂畫之﹐謂之爲事。「州裏各象其名」者﹐謂州長至比長﹐象其所建之旌旂﹐謂之爲名。「家各象其號」者﹐謂卿大夫菜地之臣﹐象其所建之旌旂﹐謂之爲號。此惟有三。案《大司馬》﹕「仲夏﹐辧號名之用﹐帥以門名。縣鄙各以其名﹐家以號名﹐卿以州名﹐野以邑名﹐百官各象其事。」𨿽有六﹐與《司常》事名號三者不殊﹐但《司馬》細別言之耳。「帥以門名」者﹐帥謂六軍之將﹐皆命卿﹐營所治國門﹐以在門所建之旌旂爲徽織之。此帥從伍長以上﹐但以卿統名爲事﹐則《司常》官府各象其事是也。「縣鄙各以其名」者﹐謂六遂縣正以下至鄰長。「卿以州名」者﹐謂州長至比長。「野以邑名」者﹐謂六遂以外公邑大夫。此三者﹐卽《司常》所云「州裏各象其名」也。「家以號名」者﹐卽《司常》云「家象其號」也。「百官各象其事」者﹐卽《司常》云「官府各象其事」也。○傳「夏后」至「先良」。○正義曰「夏后氏曰鉤車﹐殷曰寅車﹐周曰元戎」﹐《司馬法》文也。先疾﹑先良﹐傳因名以解之。○箋「鉤鉤鞶」至「未聞」。○正義曰﹕箋以毛因而增解﹐遂解其名以明義。《春官﹟巾車職》曰「金路﹐鉤﹐樊纓。」注云「鉤﹐婁頷之鉤。樊﹐讀如鞶帶之鞶﹐謂今馬大帶。」是鉤鞶之文也。定本「鉤鞶」作「鉤般」。此實在馬駕乃設之﹐《巾車》以爲車飾﹐故得車取名焉。鄭兼言鞶者﹐並舉其類以曉人﹐猶上傳云「物﹐毛物也」。《周禮》革路無鉤﹐此特設鉤﹐故以名車也。此車備設鉤鞶﹐其行曲直有正﹐故云「先正」也。或卽鄭云「曲直有正」﹐蓋謂此車行﹐鉤曲般旋﹐曲直有正﹐不必爲馬飾也。寅﹐進也。此車能進取遠道﹐故云「先疾」也。其元戎者﹐傳已訓「元」爲「大」﹐故鄭不復解之。言大車之善者﹐故云「先良」也。無文論其形﹐故云同異未制聞。

戎車旣安﹐如輊如軒。四牡旣佶﹐旣佶且閒。輊﹐摯。佶﹐正也。箋云﹕戎車之安﹐從後視之如摯﹐從前視之如軒﹐然後適調也。佶﹐壯健之貌。○輊﹐竹二反。佶﹐其乙反﹐又其吉反。摯音至。薄伐玁狁﹐至於大原。言逐出之而已。○大音泰。

文武吉甫﹐萬邦爲憲。吉甫﹐尹吉甫也。有文有武。憲﹐法也。箋云﹕吉甫﹐此時大將也。

﹝疏﹞「戎車」至「爲憲」。○毛以爲﹐王徵玁狁﹐旣出鎬方﹐玁狁退﹐王身還反﹐而使吉甫逐之﹐故此章更敍車馬之盛。言兵戎之車旣安正矣﹐從後視之如輊﹐從前視之如軒﹐是適調矣。其所駕四牡之馬旣正大矣﹐且須復閒習。吉甫以此薄伐玁狁﹐敵不敢當﹐遂追奔逐北﹐至於大原之地。王師所以得勝者﹐以有文徳武功之臣尹吉甫﹐其才略可爲萬國之法。受命逐狄﹐王委任焉﹐故北狄遠去也。○鄭以爲﹐元來吉甫獨行。以佶爲壯健爲異。餘同。○傳「言逐出之而已」。○正義曰﹕不言與戰。經云「至於大原」﹐是宣王徳盛兵彊﹐玁狁奔走﹐不敢與戰﹐吉甫直逐出之而已。《采芑》《出車》皆言「執訊獲醜」﹐此無其事﹐明其不戰也。莊三十年﹐齊人伐山戎。《公羊傳》曰「此蓋戰也。何以不言戰﹖《春秋》敵者言戰。桓公之與戎狄﹐驅之耳。」何休曰「時齊桓公力但可驅逐之而已。」義與此同。

吉甫燕喜﹐旣多受祉。祉﹐福也。箋云﹕吉甫旣伐玁狁而歸﹐天子以燕禮樂之﹐則歡喜矣﹐又多受賞賜也。「來歸自鎬﹐我行永久」。飲禦諸友﹐炰鱉膾鯉。禦﹐進也。箋云﹕禦﹐侍也。王以吉甫遠從鎬地來﹐又日月長久﹐今飲之酒﹐使其諸友恩舊者侍之。又加其珍美之饌﹐所以極勸也。○飲﹐於鳩反﹐注同。鱉﹐卑滅反。膾﹐古外反。鯉音裏。

侯誰在矣﹐張仲孝友。侯﹐維也。張仲﹐賢臣也。善父母爲孝﹐善兄弟爲印Ｑ使文武之臣徵伐﹐與孝友之臣處內。箋云﹕張仲﹐吉甫之友﹐其性孝友。

﹝疏﹞「吉甫」至「孝友」。毛以爲﹐吉甫逐出玁狁﹐遠出中國﹐有功而歸。王以燕禮樂之﹐則歡喜旣多﹐受賞賜之福也。王所以燕賜之者﹐以其來歸自鎬﹐其處迥遠﹐我吉甫之行﹐日月長久矣﹐故今王飲之酒﹐進其宿。在家諸同志之友與俱飲﹐以盡其歡。又加之以炰鱉膾鯉珍美之饌﹐燕賜厚矣。其所進諸友之中﹐維復誰在其中間矣﹖有張仲﹐其性孝友﹐在焉。言吉甫之賢﹐有此善友﹐因顯所任得人。外則使文武之臣徵伐﹐內則與孝友之臣處內﹐亦所以爲美也。○鄭惟吉甫元帥專徵﹐又以禦爲侍﹐言飲酒則有侍者諸友舊恩之人﹐以此爲異。餘同。○箋「禦侍」至「勸之」。○正義曰﹕鄭以諸友侍之﹐爲尊崇之意﹐其義勝進﹐故易傳也。言加珍美之饌者﹐以燕禮其牲狗﹐天子之燕不過有牢牲﹐魚鱉非常膳﹐故云加之。○箋「張仲」至「孝友」。○正義曰﹕箋以「侯誰在矣」﹐是問吉甫諸友之辭﹐故知張仲﹐吉甫之友也。《爾雅》李巡注云「張姓﹐仲字﹐其人孝﹐故稱孝友。」

《六月》六章﹐章八句。

《采芑》﹐宣王南徵也。芑音起﹐徐又求己反。

﹝疏﹞「《采芑》四章﹐章十二句」至「南徵」。○正義曰﹕謂宣王命方叔南徵蠻荊之國。上言伐﹐此云徵﹐便辭耳﹐無義例也。言伐者﹐以彼有罪﹐伐而討之﹐猶執斧以伐木。言徵者﹐己伐而正其罪。故或並言徵伐﹐其義一也。

薄言采芑﹐於彼新田﹐於此菑畝。興也。芑﹐菜也。田一歲曰菑﹐二歲曰新田﹐三歲曰畬。宣王能新美天下之士﹐然後用之。箋云﹕興者﹐新美之諭﹐和治其家﹐養育其身也。士﹐軍士也。○菑﹐側其反﹐郭云「反艸曰菑。」畬音余。方叔涖止﹐其車三千﹐師幹之試。方叔﹐卿士也﹐受命而爲將也。涖﹐臨。師﹐眾。幹﹐桿。試﹐用也。箋云﹕方叔臨視此戎車三千乘﹐其士卒皆有佐師扞敵之用爾。《司馬法》兵車一乘﹐甲士三人﹐步卒七十二人。宣王承亂﹐羨卒盡起。○蒞﹐本又作「涖」﹐音利﹐又音類﹐沈力二反。扞﹐胡旦反。乘﹐繩證反﹐下一「乘」同。卒﹐子忽反﹐下皆同。羨﹐延面反﹐余也﹐又徐薦反。方叔率止﹐乘其四騏﹐四騏翼翼。箋云﹕率者﹐率此戎車士卒而行也。翼翼﹐壯健貌。

路車有奭﹐簟茀魚服﹐鉤膺鞗革。奭﹐赤貌。鉤膺﹐樊纓也。箋云﹕茀之言蔽也﹐車之蔽飾﹐象席文也。魚服﹐矢服也。鞗革﹐轡首垂也。○奭﹐許力反。茀音弗。鞗音條。樊﹐步幹反﹐馬大帶也。

﹝疏﹞「薄言」至「鞗革」。○正義言﹕人須芑爲菜﹐我薄采此芑於何處乎﹖當於彼新田﹐於此菑畝之中。以新田﹑菑畝﹐謂已和耕其田﹐生長其芑必肥美可食﹐故於此采之也。以興須人爲軍士﹐我薄取人於何處乎﹖當於彼蒙教﹑於此被育之家﹐以蒙教﹑被育﹐己和治其家﹐養育其身﹐士必勇武可用﹐故於彼取之也。旣於新美被養處召得軍士﹐而大將方叔臨視之。其車眾之多﹐中有三千乘矣。其士皆有佐師扞敵之用﹐是取之得人也。大將方叔率之以行﹐乃自乘其四騏之馬。此四騏之馬﹐翼翼然甚壯健矣。又此所駕路車﹐有奭然而赤。其車以方文竹簟之席爲之蔽飾。其上所載﹐有魚皮爲矢服之器。其馬婁頷有鉤﹐在膺有樊纓之飾﹐又以鞗皮爲轡首之革而垂之。方叔旣率士眾﹐乘是車馬往徵之。○傳「采芑」至「用之」。○正義曰﹕陸機《疏》云「采芑﹐似苦菜也﹐莖靑白色﹐摘其葉﹐白汁出﹐肥可生食﹐亦可烝爲茹。靑州人謂之芑﹐西河﹑雁門芑尢美。胡人戀之﹐不出塞。」是也。「一歲曰菑﹐二歲曰新田﹐三歲曰畬」﹐《釋地》文。菑者﹐災也。畬﹐和柔之意。故孫炎曰「菑﹐始災殺其艸木也。新田﹐新成柔田也。畬﹐和也﹐田舒緩也。」郭璞曰「今江東呼初耕地反艸爲菑。」是也。《臣工》傳及《易》注皆與此同。惟《坊記》注云「二歲曰畬﹐三歲曰新田。」《坊記》引《易》之文﹐其注理不異﹐當是轉寫誤也。田耕二歲﹐新成柔田。采必於新田者﹐新美其菜﹐然後采之﹐故以諭宣王新美天下之士﹐然後用之也。箋解菜之新田﹐耕其田土﹐所以得其新美者﹐正謂和治其家﹐救其饑乏﹐養育其身﹐不妄徵役也。二歲曰新田﹐可言美。菑始一歲﹐亦言「於此菑畝」者﹐菑對未耕﹐亦爲新也。且菑﹐殺艸之名﹐𨿽二歲之後﹐耕而殺艸﹐亦名爲菑也。鄭謂熾菑南畝爲耕田﹐是柔田之耕﹐亦爲菑也。於此菑畝文在新田之下﹐未必一歲之田也。○箋「宣王」至「盡起」。○正義曰﹕天子六軍千乘﹐今三千乘﹐則十八軍矣。所以然者﹐宣王承厲王之亂﹐荊蠻內侵﹐眾少則不足以敵之﹐故羨卒盡起﹐而有此三千也。《地官﹟小司徒職》曰「上地家七人﹐可任者家三人。中地家六人﹐可任者二家五人。下地家五人﹐可任者家二人。以其餘爲羨﹐惟田與追寇竭作。」起軍之法﹐家出一人﹐故鄕爲一軍。惟田獵與追寇皆盡行耳。今以敵彊﹐與追寇無異﹐故羨卒盡起。羨﹐余也。以一人爲正卒﹐其餘爲羨卒也。若然﹐彼三等之家﹐通而率之﹐家有二人半耳。縱令盡起﹐惟二千五百乘。所以得有三千者﹐蓋出六途以足之也。且言家二人﹑三人者﹐舉其大率言耳。人有死生﹐數有攺易﹐六鄕之內不必常有千乘。況羨卒豈能正滿二千五百也﹖當是於時出軍之數有三千耳。或出於公邑﹐不必皆鄕遂也。○傳「奭赤」至「樊纓」。正義曰「瞻彼洛矣」云「韎韐有奭」﹐彼茅蒐染爲奭﹐故知赤貌也。言「鉤膺﹐樊纓」者﹐以此言鉤是金路﹐故引金路之事以說之。在膺之飾﹐惟有樊纓﹐故云「鉤﹐樊纓也」。《巾車》注云「鉤﹐婁頷之鉤也。」金路無鍚有鉤﹐亦以金爲之﹐是鉤用金﹐在頷之飾也。彼注又曰「樊﹐讀如鞶帶之鞶﹐謂今馬大帶。纓﹐今馬鞅。金路其樊及纓﹐以五采罽飾之而九成。」是帶鞅在膺﹐故言膺以表之也。《巾車》﹕「金路﹐同姓以封也。」今方叔所乘者﹐或方叔爲同姓也。又下云「方叔元老」﹐則方叔五官之長﹐是上公也。上公𨿽非同姓﹐或亦得乘金路矣。不乘革路者﹐以革路臨戰所乘﹐此時受命率車﹐未至戰時﹐故不言戎車也。

薄言采芑﹐於彼新田﹐於此中鄕。鄕﹐所也。箋云﹕中鄕﹐美地名。方叔蒞止﹐其車三千﹐旂旐央央。箋云﹕交龍爲旂。龜蛇爲旐。此言軍眾將帥之車皆備。方叔率止﹐約軧錯衡﹐八鸞瑲瑲。軧﹐長轂之軧也﹐朱而約之。錯衡﹐文衡也。瑲瑲﹐聲也。○軧﹐祁支反﹐《廣雅》云「轂篆。」錯如字﹐沈七故反。瑲﹐本亦作「鎗」﹐七羊反﹐徐七羹反。服其命服﹐朱芾斯皇﹐有瑲蔥珩。朱芾﹐黃朱芾也。皇﹐猶煌煌也。瑲﹐珩聲也。蔥﹐蒼也。三命蔥珩﹐言周室之彊﹐車服之美也。言其彊美﹐斯劣矣。箋云﹕命服者﹐命爲將﹐受王命之服也。天子之服﹐韋弁服﹐朱衣裳也。○芾﹐本又作「茀」﹐或作「紱」﹐皆音弗﹐下篇「赤茀」同。創﹐本又作「瑲」﹐亦作「鎗」﹐同﹐皆七羊反。珩音衡。煌音皇﹐又音晃。「朱衣裳」﹐本或作「朱衣纁裳」。「纁」﹐衍也。

﹝疏﹞「方叔」至「蔥珩」。○正義曰﹕言方叔爲將﹐卽率戎車﹐將率而行﹐乃乘金車﹐以朱纏約其轂之軧﹐錯置文王於車之上。衡車行動﹐其四馬八鸞之聲瑲瑲然﹔其身則服其受王命之服﹐黃朱之芾於此煌煌然鮮美﹔又有瑲瑲然之聲﹐所佩蒼玉之珩。以此車服之美而往徵伐也。○傳「軧長」至「文衡」。○正義曰﹕《說文》云「軧﹐長轂也。」則轂謂之軧。《考工記》說兵車﹐「乘車﹐其轂長於田車」﹐是爲長轂也。言朱而約之﹐謂以朱色纏束車轂以爲飾。《輪人》云「容轂必直﹐陳篆必正。」注云「容者﹐治轂爲之形容也。篆﹐轂約也。」蓋以皮纏之﹐而上加以朱漆也。知約以朱者﹐以上言鉤膺是陳金路之事也。金路以金爲飾﹐轂色宜與金同。且言路車有奭﹐奭是赤貌﹐故知約必用朱也。知錯衡必爲文衡者﹐錯者﹐雜也﹐雜物在衡﹐是有文飾。其飾之物﹐注無雲焉﹐不知何所用也。○傳「朱芾」至「斯劣矣」。○正義曰﹕以言「斯皇」﹐故知黃朱也。《斯幹》傳曰「天子純朱﹐諸侯黃朱﹐皆朱芾。」據天子之服言之也。於諸侯之服﹐則謂之朱芾耳。《玉藻》云「一命縕韍黝珩﹐再命赤韍黝珩﹐三命赤韍蔥珩。」是據諸侯而言也。又彼文累一命至三命而止﹐而云「蔥珩」﹐則三命以上皆蔥珩也﹐故云「三命蔥珩」﹐明至九命皆蔥珩﹐非謂方叔惟三命也。此上三章﹐皆云其車三千﹐言周室之彊。路車朱芾﹐言車服之美也。必言其彊美者﹐斯劣弱矣。《老子》曰「國家昏亂有忠臣﹐六親不和有孝慈﹐明名生於不足。」詩人所以盛矜於彊美者﹐斯爲宣王承亂劣弱矣而言之也。○箋「命服」至「衣裳」。○正義曰﹕鄭解服其命服之節﹐言此命服者﹐今方叔爲受王命之服也。言受王命之時﹐王以此服命之故﹐方叔服之而受命也。知者﹐《春官﹟司服》云「凡兵事韋弁。」注云「韋弁以韎韋爲弁﹐又以爲衣裳。」是朱之淺者﹐故得以朱表之。《周禮志》云「韋﹐韋弁素裳。」此連言朱裳者﹐以經云「朱芾」﹐芾從裳色﹐故知裳亦朱也。不用戎服素裳者﹐以其命將﹐非在軍﹐不可純如之也。亦變爲美﹐故雜以祭服之飾焉。此本或云「天子之服﹐韋弁服﹐朱衣緟裳」者﹐誤。定本亦無「纁」字。

鴥彼飛隼﹐其飛戾天﹐亦集爰止。戾﹐至也。箋云﹕隼﹐急疾之鳥也﹐飛乃至天﹐諭士卒勁勇﹐能深攻入敵也。爰﹐於也。亦集於其所止﹐諭士卒須命乃行也。○鴥﹐惟必反。方叔蒞止﹐其車三千﹐師幹之試。箋云﹕三稱此者﹐重師也。方叔率止﹐鉦人伐鼓﹐陳師鞠旅。伐﹐擊也。鉦以靜之﹐鼓以動之。鞠﹐告也。箋云﹕鉦也﹐鼓也﹐各有人焉。言鉦人伐鼓﹐互言爾。二千五百人爲師﹐五百人爲旅。此言將戰之日﹐陳列其師旅﹐誓告之也。陳師告旅﹐亦互言之。○鉦音徵﹐《說文》云「鐃也。」又云「鐲也。」鞠﹐居六反。將戰﹐此如字﹐余並子匠反。

顯允方叔﹐伐鼓淵淵﹐振旅闐闐。淵淵﹐鼓聲也。入曰振旅﹐復長幼也。箋云「伐鼓淵淵」﹐謂戰時進士眾也。至戰止將歸﹐又振旅伐鼓闐闐然。振猶止也。旅﹐眾也。《春秋傳》曰「出曰治兵﹐入曰振旅﹐其禮一也。」

﹝疏﹞「鴥彼」至「闐闐」。○正義曰﹕鴥然而疾者﹐彼飛隼之鳥也﹐其飛乃髙至天。𨿽能髙飛﹐亦集其所止之處﹐不妄飛。以興彼勇武之眾﹐其勇能深入於敵。𨿽則勇勁﹐亦稟於將帥之命﹐不妄動也。以此勁勇之徵伐﹐故方叔臨視之行﹐其車之眾﹐有三千乘﹐皆有佐師扞敵之用。方叔旣臨視﹐乃率之以行也。未戰之前﹐則陳閱軍士﹐則有鉦人擊鉦以靜之﹐鼓人伐鼓以動之。至於臨陳欲戰﹐乃陳師陳旅﹐誓而告之﹐以賞罰使之﹐用命明信之。方叔旣誓師眾﹐當戰之時﹐身自伐鼓﹐率眾以作﹐其气淵淵然。爲眾用力﹐遂敗蠻荊。及至戰止將歸﹐又斂陳振旅﹐伐鼓闐闐然。由將能如此﹐所以克勝也。○箋「隼﹐急疾之鳥」。○正義曰「《釋鳥》云﹕『鷹隼醜﹐其飛也翚。』」舍人曰「謂隼鷂之屬。翚翚﹐其飛疾羽聲也。」郭璞云「鼓翅翚翚然疾﹐是急疾之鳥也。《說文》曰﹕『隼﹐鷙鳥也。』」陸機《疏》云「隼﹐鷂屬也。齊人謂之擊徵﹐或謂之題肩﹐或謂之雀鷹﹐春化爲布穀者是也。」定本「士卒勁勇」作「至勇」。○傳「鉦以」至「動之」。○正義曰﹕《周禮》有錞鐲鐃鐸﹐無鉦也。《說文》云「鉦﹐鐃也﹐似鈴﹐柄中上下通。」然則鉦卽鐃也。《鼓人》云「以金鐃止鼓。」《大司馬》云「鳴鐃且郤﹐聞鉦而止。」是鉦以靜之。《大司馬》又曰「鼓人三鼓﹐車徒皆作﹐聞鼓而起。」是鼓以動之也。《說文》又曰「鐲﹐鉦也﹐鐃也。」則鐲﹑鐃相類﹐俱得以鉦名之﹐故《鼓人》注云「鐲﹐鉦也﹐形如小鐘。」是鐲亦名鉦也。鐲似小鐘﹐鐃似鈴﹐是有大小之異耳﹐俱得名鉦。但鐲以節鼓﹐非靜之義﹐故知鉦以靜之﹐指謂鐃也。凡軍進退﹐皆鼓動鉦止﹐非臨陳獨然。依文在「陳師鞠旅」之上﹐是未戰時事也。○箋「春秋」至「禮一」。正義曰﹕古者春教振旅﹐秋教治兵﹐以戎是大事﹐又三年一教。隱五年《左傳》曰「三年而治兵﹐入而振旅。」是也。徵伐之時﹐出軍至對陳用治兵禮﹐戰止至還歸用振旅法﹐名異而禮同也。以此出當用之﹐故以修治兵事爲名﹔入則休息﹐故以整眾爲名。其治兵振旅之名﹐《周禮》《左傳》《穀梁》《爾雅》皆同。惟《公羊》以治兵爲祠兵﹐其禮治兵則幼賤在前﹐振旅則尊老在前。《釋天》云「出爲治兵﹐尙威武也。入爲振旅﹐反尊卑也。」孫炎曰「出則幼賤在前﹐貴勇力也。入則尊老在前﹐復常法也。」故此傳云「入曰振旅﹐復長幼。」是反爲尊卑也。此引《春秋傳》者﹐莊八年《公羊》文也。《公羊》爲祠兵﹐此言「出曰治兵」者﹐諸文皆作治兵﹐明彼爲誤﹐故經攺其文而引之。必引此文者﹐取其禮一也。以淵淵﹑闐闐俱是鼓聲﹐淵淵謂戰時眾進﹐闐闐謂戰止將歸﹐而伐鼓之上不言治兵﹐振旅之下不言伐鼓﹐是二句自相互也。所以得互相發見﹐正由其禮一也﹐故引此傳以証之。長幼出入先後不同﹐而云禮一者﹐謂擊鼓動眾坐作進退如一也。

蠢爾蠻荊﹐大邦爲讎。蠢﹐動也。蠻荊﹐荊州之蠻也。箋云﹕大邦﹐列國之大也。○蠢﹐尺允反﹐《爾雅》「不遜也」。方叔元老﹐克壯其猶。元﹐大也。五官之長﹐出於諸侯﹐曰天子之老。壯﹐大。猶﹐道也。箋云﹕猶﹐謀也。謀﹐兵謀也。方叔率止﹐執訊獲醜。箋云﹕方叔率其士眾﹐執將可言問﹑所獲敵人之眾以還歸也。○訊音信。戎車嘽嘽﹐嘽嘽焞焞﹐如霆如雷。嘽嘽﹐眾也。焞焞﹐盛也。箋云﹕言戎車旣眾盛﹐其威又如雷霆。言𨿽久在外﹐無罷勞也。○嘽﹐吐丹反﹐徐音也。焞﹐吐雷反﹐又他屯反﹐本又作「啍」﹐同。霆音廷﹐徐音挺﹐又音定。罷音皮。

顯允方叔﹐徵伐玁狁﹐蠻荊來威。箋云﹕方叔先與吉甫徵伐玁狁﹐今特往伐蠻荊﹐皆使來服於宣王之威﹐美其功之多也。

﹝疏﹞「蠢爾」至「來威」。○正義曰﹕上章未言所伐之國﹐故於此本之。言我所伐者﹐乃蠢蠢爾不遜之蠻荊﹐不遜王命﹐侵伐鄰國﹐動爲寇害﹐與大邦爲讎怨。列國之大﹐尙到讎怨﹐其傍小國﹐侵害多矣﹐故我方叔﹐天子之大老﹐能光大其軍謀之道以討之。旣得克勝﹐方叔乃率其士眾﹐執其可言問﹑所獲敵人之眾以還歸也。方叔士眾所乘戎車﹐嘽嘽然眾﹐焞焞然盛﹐如霆之發﹐如雷之聲可畏。言方叔善於用眾﹐𨿽久不勞也。如此明信之方叔﹐其功大矣。昔日共吉甫己徵玁狁之國﹐今又特往徵伐蠻荊﹐皆使之來服於宣王之威﹐言其每有大功也。毛爲「猶﹐道」﹐鄭以爲「猶﹐謀也」﹐軍之道亦謀也。○傳「蠢﹐動」。○正義曰﹕《釋詁》文也。《釋訓》云「蠢﹐不遜也。」郭璞曰「蠢動爲惡﹐不謙遜也。」○傳「五官」至「之老」。○正義曰﹕《曲禮下》文也。引之者﹐以證其稱老之意。然則是時方叔爲五官之伯﹐故稱。上傳云「方叔﹐卿士」。元老者﹐兼官也﹐以軍將皆命卿﹐故言卿士爲元帥﹐故以上公兼之。

《采芑》四章﹐章十二句。

卷十十之三

卷十十之三

《車攻》﹐宣王復古也。宣王能內修政事﹐外攘夷狄﹐復文﹑武之境土。修車馬﹐備器械﹐復會諸侯於東都﹐因田獵而選車徒焉。東都﹐王城也。○攘﹐如羊反﹐除也﹐卻也。竟音境。械﹐戶戒反。《三蒼》云「械﹐總名也。」《說文》云「無所盛曰械。」復會﹐扶又反。選﹐宣兗反﹐數也﹔沈思戀反。下同。

﹝疏﹞「《車攻》八章﹐章四句」至「車徒焉」。○正義曰﹕以詩次有義﹐故序者每乘上篇而詳之。言內修政事﹐外攘夷狄者﹐由內事修治﹐故能外平彊寇﹐卽上二篇南徵﹑北伐是也。不言蠻﹐言夷者﹐總名也。旣攘去夷狄﹐卽是復竟土﹐是爲復古也。案《王制》注以爲﹐武王因殷之地﹐中國三千﹐海隅五千。至周公﹑成王斥大九州之界﹐乃中國七千﹐海隅萬里。彼注者﹐據文而言耳﹐其實武王與成王之時﹐土境不甚相遠也。何則﹖武王崩後﹐王室流言﹐四國皆叛﹐不暇外討。三監旣定﹐卽爲大平﹐制禮便云大界。以此知其境土廣狹不得相懸也。《王制》據其初伐紂言耳。武王之末﹐境應稍大。言復文﹑武之境土﹐以文﹑武﹐周之先王﹐舉以言之。此當復成﹑康之時也。何則﹖文王未得天下﹐其境與武王不同﹐而配武言之﹐明爲先王而言也。成初武末﹐土境略同﹐故舉文﹑武而言大界﹐《王制》之法﹐據禮爲正耳。不然﹐豈周公數年攝政﹐能使三倍大於武王﹖宣王攘去夷狄﹐仍小成王三倍﹖且宣王﹐中興明君﹐美其復古﹐比諸成﹑康才四分之一﹐則展也大成﹐徒虛言耳。若宣王復古﹐始廣三千﹐則厲王之末﹐當城壞壓境﹐以文逆意﹐理在不然﹐故知復古﹐復成﹑康之時。以文﹑武先生﹐舉而言之耳。言修車馬﹐卽首章﹑二章﹐上二句是也。言備器械攻戰之具﹐三章「建旐設旄」之類是也。復會諸侯於東都﹐四章是也。言復者﹐對上篇爲復﹐猶《捲耳》言又也。因田獵﹐卽六章﹑七章是也。而選車徒﹐卽三章上二句是也。經先言選徒﹐序先言田獵者﹐選徒然後東行﹐故經先言之。序以選徒本爲田獵﹐故言因田獵選車徒也。言因者﹐以會爲主﹐因會而獵也。王者能使諸侯朝會﹐是事之美者﹐故以會諸侯爲主焉。上三章先致其意。首章致會同之意﹐二章﹑三章致田獵之意﹐故云「駕言」﹑「摶獸」﹐皆致意之辭﹐未實行也。四章言旣至東都﹐諸侯來會。五章言田罷之後﹐射余獲之禽。六章﹑七章言田獵之事。卒章總嘆美之也。班余獲射在田獲之後﹐而先田言之者﹐以射是諸侯羣臣之事﹐因上章諸侯來會而卽說之﹐令臣事自相次也。

我車旣攻﹐我馬旣同﹐攻﹐堅。同﹐齊也。宗廟齊毫﹐尙純也。戎事齊力﹐尙彊也。田獵齊足﹐尙疾也。○豪﹐戶刀反﹐依字作「毫」也。

四牡龐龐﹐駕言䢐東。龐龐﹐充實也。東﹐洛邑也。○龐﹐鹿同反﹐徐扶公反。

﹝疏﹞「我車」至「䢐東」。○正義曰﹕宣王言﹐我會同之戎車旣堅致矣﹐我戎馬旣齊力矣﹐四牡之馬龐龐然充實矣﹐當爲我駕﹐我當乘之以往東都﹐與諸侯行會同也。○傳「宗廟」至「尙疾」。○正義曰「宗廟齊毫﹐戎事齊力﹐田獵齊足」﹐《釋畜》文也。「尙純」﹑「尙彊」﹑「尙疾」﹐是毛以義增解之也。齊其毫毛﹐尙純色﹔齊其馬力﹐尙彊壯﹔齊其馬足﹐尙迅疾也。引之者﹐證經「旣同」爲齊力之義﹐因連引宗廟﹑田獵之全文。李巡曰「祭於宗廟﹐當加謹敬﹐取其同色也。」某氏曰「戎事﹐謂兵革戰伐之事﹐當齊其力﹐以載干戈之屬。」舍人曰「田獵﹐取牲於苑囿之中﹐追飛逐走﹐取其疾而已。」

田車旣好﹐四牡孔阜﹐東有甫艸﹐駕言行狩。甫﹐大也。田者﹐大芟艸以爲防﹐或捨其中。褐纏旃以爲門﹐裘纏質以爲槸﹐間容握﹐驅而入﹐擊則不得入。之左者之左﹐之右者之右﹐然後焚而射焉。天子發然後諸侯發﹐諸侯發然後大夫﹑士發。天子發抗大綏﹐諸侯發抗小綏﹐獻禽於其下﹐故戰不出頃﹐田不出防﹐不逐奔走﹐古之道也。箋云﹕甫艸者﹐甫田之艸也。鄭有甫田。○甫﹐毛如字﹐大也。鄭音補﹐謂圃田﹐鄭藪也。艾﹐魚廢反。褐音曷。槸﹐魚列反﹐何魚子反﹐門中闑。轚音計﹐劉兆注《穀梁》云「繼也」﹐本又作「擊」﹐音同﹐或古歷反。「之左者之左」﹐一本無上「之」字﹐下句亦然。射﹐食弋反。抗﹐苦浪反﹐舉也。綏﹐本亦作「緌」﹐而隹反﹐下同。頃﹐苦穎反。甫田﹐舊音補﹐十藪﹐鄭有圃田﹐下同﹔毛依字。甫﹐大也。

﹝疏﹞「田車」至「行狩」。毛以爲﹐宣王言我田獵之車旣善好﹐四牡之馬又甚盛大﹐東都之界有廣大之艸﹐可以就而田獵焉。當爲我駕此車馬﹐我將乘之而往﹐狩獵於彼。言旣會諸侯﹐又與田也。鄭惟以「東有甫艸」爲「圃田之艸」爲異耳。○傳「甫大」至「之道」。○正義曰﹕以田法﹐芟艸爲防﹐是廣大之處﹐故訓甫爲大也。謂寬大之地﹐有艸可芟﹐故言甫艸也。因而廣言田獵之法﹐次在大艸之意。田獵者﹐必大芟殺野艸以爲防限﹐作田獵之場﹐擬殺圍之處。或復止捨其中﹐謂未田之前﹐誓士戒眾﹐故教示戰法﹐當在其間止捨也。其防之廣狹無文。卽爲防限﹐當設周衛而立門焉。乃以織毛褐布纏通帛旃之竿﹐以爲門之兩傍﹐其門蓋南開﹐並爲二門﹐用四旃四褐也。又以裘纏椹質以爲門中之闑。闑﹐車軌之裏﹐兩邊約車輪者。其門之廣狹﹐兩軸頭去旃竿之間各容一握。握人四指爲四寸﹐是門廣於軸八寸也。入此門﹐當馳走而入﹐不得徐也。以教戰試其能否﹐故令驅焉。若驅之﹐其軸頭擊著門傍旃竿﹐則不得入也。所以罰不一也。以天子六軍﹐分爲左右﹐𨿽同捨防內﹐令三軍各在一方﹐取左右相應。其屬左者之左門﹐屬右者之右門﹐不得越離部位﹐以此故有二門也。此屬夏苗之田也。《周禮》「仲夏﹐教茇捨。」鄭云「茇捨﹐艸止也。軍有艸止之法。」此苗田卽艸止﹐明芟艸止其中焉。或捨其中也。以教戰卽軍禮﹐同﹐故言軍有艸止之法。仲夏舉艸舍之法﹐田禮皆當然也。故「仲冬教大閱」云「前期羣吏﹐戒眾庶﹐修戰法。虞人萊所田之野爲表﹐百步則一﹐爲三表。又五十步爲一表。田之日﹐司馬建旗於後表之中﹐羣吏以旗物鼓鐸鐲鐃﹐各帥其民而致。質明﹐獘旗﹐誅後至者。乃陳車徒﹐如戰之陳。注云「萊﹐芟除可陳之處。表﹐所以識正行列也。四表積二百五十步。左右之廣﹐當容三軍﹐步數未聞。」鄭云「芟除可陳之處」﹐是芟艸爲教戰之所。傳言「田者﹐大芟艸以爲防」﹐則芟艸爲田獵之處﹐明先獵以教戰﹐合圍又在間焉﹐二者同處也。鄭以最南一表﹐以北百步爲二表﹐又北百步爲三表﹐又北五十步爲四表﹐謂之後表。是四表二百五十步也。以下有以旌爲左右和之門﹐故言「左右之廣﹐當容三軍﹐但步數未聞耳」。彼又曰「以旌爲左右和之門﹐羣吏各帥其車徒﹐以敍和出左右。」注云「軍門曰和﹐今謂之壘門﹐立兩旌以爲之。敍和出﹐用次第出和門也。」彼旌卽此旃也。彼言「敍和出」﹐此言「驅而入」﹐不同者﹐此據質明時初入和門。旣入﹐同在後表之中﹐將以教戰也。旣誓﹐從後表前至第二表﹐一獘其旗﹐車徒皆坐。又從第二表至前第三﹐又然。又從前第三至最前﹐退卻﹐教振旅﹐至後表。禮畢﹐當從是以出田﹐故敍和出左右﹐與此終始各舉其一﹐故不同也。計立旌爲門﹐當在教戰之前。《周禮》以旌爲左右和之門﹐文在教戰下者﹐以教戰之時﹐直言建旌後表之中﹐不說入門之事﹐故不言立門。教畢﹐以敍和出。因其將出而言立門﹐故文在下。其實戰之前﹐門已先設也。教戰旣畢﹐士卒出和﹐乃分地爲屯。旣陳﹐車驅卒奔﹐驅禽﹐內之於防﹐然後焚燒此防艸﹐在其中而射之。天子先發﹐然後諸侯發﹐然後大夫﹑士發。發謂發矢射之也。其天子發則先抗舉其大綏﹐諸侯發則舉其小綏。必舉此綏爲表﹐天子諸侯殺之時﹐因獻其禽於其下也﹐故戰不出所期之頃田﹐不出所芟之防﹐不逐奔走。謂出於頃防者﹐不逐之﹐古之道也。抗綏﹐謂旣射舉之﹐因置虞旗於其中﹐受而致禽焉。受禽獵止則獘之﹐故《王制》曰「天子殺則下大綏﹐諸侯殺則下小綏。」注云「下謂獘之。」是殺禽已訖﹐田止而獘綏也。各舉終始之一﹐故與此不同也。此等似有成文﹐未知其事所出。昭八年《穀梁傳》曰「芟蘭以爲防。以葛覆質爲槷。」與此不同。《鄭志》答張逸云「戰有頃數﹐不能盡其多少﹐猶今戰場者不出其頃界﹐田者不出其防也。」《王制》云「昆虫未蟄﹐不以火田。」則用火田獵。惟在冬耳。此言焚而射之。自焚所芟之艸。非放火田獵。四時皆焚之也。故《地耿﹟山虞》《澤虞》皆云「大田﹐萊山田之野。」言大田﹐則天子四時之田皆然矣。旣萊其地﹐明悉焚之。此時王仍未至本都﹐非正田之時。毛因大艸﹐廣言獵法﹐不謂此時卽然也。○箋「甫艸」至「甫田」。○正義曰﹕以下云「搏獸於敖」﹐敖﹐地名﹐則甫艸亦是地名﹐不宜爲大﹐故易之爲圃田之艸。且東都之地﹐自有圃田﹐故引《爾雅》以証之。「鄭有圃田」﹐《釋地》文也。郭璞曰「今滎陽中牟縣西圃田澤是也。」《職方》曰「河南曰豫州﹐其澤藪曰圃田。」宣王之時﹐未有鄭國﹐圃田在東都畿內﹐故宣王得往田焉。

之子於苗﹐選徒囂囂。之子﹐有司也。夏獵曰苗。囂囂﹐聲也。維數車徒者﹐爲有聲也。箋云﹕於﹐曰也。○囂﹐五刀反﹐或許驕反。數﹐所主反。

建旐設旄﹐搏獸於敖。敖﹐地名。箋云﹕獸﹐田獵搏獸也。敖﹐鄭地﹐今近滎陽。○搏音博﹐舊音付。近﹐附近之近。

﹝疏﹞「之子」至「於敖」。○毛言宣王欲鄕東都之時﹐其是子羣吏之有司於是爲將夏田之苗﹐選數車徒﹐不爲讙嘩﹐惟數者有聲囂囂然。言時官人皆能其事也。旣選車徒﹐王言當建立旐於車﹐而設旄牛尾於旐之首﹐與旄同建﹐我當乘之﹐往搏取禽獸於敖地也。○鄭以「於」爲「曰」﹐則之子斥宣王﹐爲異耳。○傳「之子」至「有聲」。○正義曰﹕《大司馬》﹕「仲夏﹐教茇捨﹐如振旅之陳。羣吏選車徒。」謂數擇之也。此時事與彼同﹐則有司謂羣吏有事者﹐大司馬之屬矣。傳以此子爲有司﹐下文「之子」亦非王身﹐當謂凡從王者﹐非獨司馬官屬也。夏獵曰苗﹐則此時宣王爲夏田也。上云「駕言行狩」者﹐是獵之總名﹐但冬獵大於三時﹐故狩爲冬獵名耳﹐非宣王發意向東﹐許歷冬夏也。下云「有聞無聲」﹐則在軍不得讙嘩。而云囂囂之聲﹐故知惟數者爲有聲。○箋「於﹐曰」。○正義曰﹕傳之訓「於」爲「於」﹑爲「往」﹐無爲「曰」者﹐箋以爲「曰」﹐則與傳不同。言「之子曰」﹐「曰」則是命事之辭﹐「之子」當斥宣王﹐不得爲有司也。下云「之子於徵」﹐亦謂宣王行也﹐但不訓「於」字﹐則「於徵」當爲往徵矣。

駕彼四牡﹐四牡奕奕。言諸侯來會也。

赤芾金舄﹐會同有繹。諸侯「赤芾金舄」﹐舄﹐達屨也。時見曰會﹐殷見曰同。繹﹐陳也。箋云﹕金舄﹐黃朱色也。○舄音昔。繹音亦。見﹐賢徧反﹐下同。

﹝疏﹞「駕彼」至「有繹」。○正義曰﹕言宣王之至東都﹐四方諸侯駕彼四牡之馬而來﹐其四牡之馬則奕奕然閒習。旣朝見於王﹐而服赤芾金舄之飾。與王行會同之禮者﹐有陳於會同之位﹐言各以爵之尊卑﹐陳列於其位次者。○傳「諸侯」至「曰同」。○正義曰﹕言諸侯赤芾﹐對天子當朱芾也。言「金舄﹐達屨」者﹐《天官﹟屨人》注云「舄有三等﹐赤舄爲上﹐冕服之舄﹐下有白舄﹑黑舄。」此云金舄者﹐卽禮之赤舄也﹐故箋云「金舄﹐黃朱色」。加金爲飾﹐故謂之金舄。白舄﹑黑舄猶有在其上者﹐爲尊未達。其赤舄則所尊莫是過﹐故云「達屨」﹐言是屨之最上達者也。此舄也﹐而曰屨﹐屨﹐通名。以舄是祭服﹐尊卑異之耳﹐故屨人兼掌屨舄﹐是屨爲通名也。「時見曰會﹐殷見曰同」﹐《大宗伯》文也。定本云「殷頫曰同」﹐誤也。注云「時見者﹐無常期。」諸侯有不服者﹐王將有徵伐之事﹐則旣朝覲﹐王爲壇於國外﹐合諸侯而命事焉。殷﹐眾也。十二歲﹐王如不巡狩﹐則六服盡朝。朝禮旣畢﹐王爲壇合諸侯﹐以命政焉。如是﹐則會﹑同其禮各別﹐不得並行之矣。但此時王與諸侯會東都﹐非十二年之事。言「同」者﹐以會﹑同對文則別﹐散則義通。會者﹐交會。同者﹐同聚。理旣是一﹐故《論語》及此連言之。

決拾旣佽﹐弓矢旣調。決﹐鉤弦也。拾﹐遂也。佽﹐利也。箋云﹕佽﹐謂手指相佽比也。調﹐謂弓彊弱與矢輕重相得。○夬﹐本又作「決」﹐或作「抉」﹐同古穴反。佽音次﹐《說文》子利反﹐云「便利也。」比﹐毗志反。

射夫旣同﹐助我舉柴。柴﹐積也。箋云﹕旣同﹐已射﹐同復將射之位也。𨿽不中必助中者﹐舉積禽也。○柴﹐子智反﹐又才寄反﹐《說文》作「﹛此手﹜」﹐士賣反。中﹐丁仲反﹐下「中者」同。

﹝疏﹞「決拾」至「舉柴」。○正義曰﹕此章言諸侯從王田罷﹐賜射余獲之事也。言時諸侯所有決之與拾旣與手指相比次而和利矣﹐弓之與矢旣彊弱相得而調適矣﹐旣田畢﹐王以余獲之禽賜之﹐則以此射而取之。此射夫皆已射一番﹐若中得禽者﹐旣同復將射之位﹐欲更射以求禽也。若以射之而不中者﹐則又助我中者舉積禽。此文承諸侯之下﹐射夫卽諸侯也。其大夫亦在獲射之中﹐則此可以兼焉。諸侯而謂之射夫者﹐夫﹐男子之總名。○箋「佽謂」至「相得」。○正義曰﹕鄭以佽爲利﹐其義不明﹐故申而成之。決著於右手大指﹐所以鉤弦﹐開體遂著於左臂﹐所以遂弦﹐手指相比次﹐而後射得和利﹐故毛云「佽﹐利」﹐謂相次然後射利﹐非訓佽爲利也。言「調﹐謂弓彊弱與矢輕重相得」者﹐弓體有彊弱﹐各其力之所便。又弓矢之各有安危﹐調之使相得。○箋「旣同」至「積禽」。○正義曰﹕田無射禮﹐惟旣田乃有班余獲射在於澤宮。言同復將射之位﹐在澤宮之位也。以言助我舉積﹐是不得利者助他人也﹐故射𨿽不中﹐必助中者舉積禽矣。《鄕射禮》云「禮﹐射不主皮﹐不勝者降」﹐卽此是也。此謂士大夫以上有禮射者﹐庶人則以主皮當禮射﹐故鄕大夫以五物詢眾﹐三曰主皮﹐是也。

四黃旣駕﹐兩驂不猗。言禦者之良也。○猗﹐於寄反﹐又於綺反。

不失其馳﹐捨矢如破。言習於射禦法也。箋云﹕禦者之良﹐得舒疾之中。射者之工﹐矢發則中﹐如椎破物也。○捨音捨。椎﹐直追反。

﹝疏﹞「四黃」至「如破」。○正義曰﹕王旣會諸侯﹐乃與之田。言王乘四黃之馬旣駕矣﹐兩驂之馬不相依猗﹐禦者節禦此馬﹐令不失其馳騁之法。故令射者捨放其矢﹐則如椎破物﹐能中而駃也。言禦良射善﹐所以美之。○箋「言禦者之良」。○正義曰﹕《駟鐵》云「六轡在手。」箋云「言馬之良。」此云禦良者﹐𨿽馬禦相須﹐而設文有意。彼云在手﹐主說馬良﹐不用禦者之力﹐故言在手而已。此云驂不相猗﹐乃禦者使之然﹐故云禦良。各觀其文而爲說也。

蕭蕭馬鳴﹐悠悠旆旌﹐言不讙譁也。○讙音歡﹐又音暄。譁音花。徒禦不驚﹐大庖不盈。徒﹐輦也。禦﹐禦馬也。不驚﹐驚也。不盈﹐盈也。一曰乾豆﹐二曰賓客﹐三日充君之庖﹐故自左膘而射之﹐達於右腢﹐爲上殺。射右耳本﹐次之。射左髀﹐達於右﹤骨肖﹥﹐爲下殺。面傷不獻。踐毛不獻。不成禽不獻。禽𨿽多﹐擇取三十焉﹐其餘以與大夫﹑士。以習射於澤宮﹐田𨿽得禽﹐射不中不得取禽。田𨿽不得禽﹐射中則得取禽。古者以辭讓取﹐不以勇力取。箋云﹕不驚﹐驚也。不盈﹐盈也。反其言﹐美之也。「射右耳本」﹐「射」當爲「達」。三十者﹐每禽三十也。○庖﹐蒲茅反。膘﹐頻小反﹐又扶了反。《三蒼》云「小腹兩邊肉也。」《說文》云「脇後髀前肉也。」本亦作「髀」﹐蒲禮反。或又作「」。射﹐食亦反﹐下「射左髀」同。腢﹐本亦作「髃」﹐音愚﹐又五厚反﹐謂肩前也﹔《說文》同﹔郭音偶﹐謂肩前兩間骨﹔何依注。《公羊》自左膘射之﹐達於右腢﹐中心死疾﹐鮮潔也。又五回﹑五公二反。射右耳﹐食亦反。脾﹐本又作「髀」﹐方爾反﹐又薄禮反﹐謂股外。﹐余繞反﹐又胡了反﹐謂水膁也。字書無此字﹐一本作「﹤骨號﹥」﹐音羊紹反﹐又羊招反﹐呂忱於小反。本或作「膘」。踐﹐子淺反。

﹝疏﹞「蕭蕭」至「不盈」。○正義曰﹕言王之田獵﹐非直射良禦善﹐又軍旅齊肅﹐惟聞蕭蕭然馬鳴之聲﹐見悠悠然旆旌之狀﹐無敢有讙嘩者。徒行鞔輦者﹐與車上禦馬者﹐豈不驚戒乎﹖言以相警戒也。君之大庖﹐所獲之禽不充滿乎﹖言充滿也。○傳「徒輦」至「力取」。○正義曰﹕諸徒皆爲徒行﹐此獨以爲輦者﹐《釋訓》云「徒禦不驚輦者也。」《爾雅》特釋此文﹐故依而爲說。《地官﹟鄕師》云「大軍旅會同治其輦。」注云「輦人挽行﹐所以載任器也。止以爲蕃營。」《司馬法》輦有一斧一斤一鑿一梩。周輦加二板二築﹐夏后氏二十人而輦﹐殷十八人而輦﹐周十五人而輦。是會田獵﹐人挽輦以徒行也。徒旣爲輦者﹐故禦爲禦馬者也。以此美宣王之歌﹐故知不驚﹑不盈﹐聲而疊之﹐故箋反其言美之﹐此爲美之深者也。鄭於此申毛者﹐反「鄂不韡韡」不從毛說﹐以上未有此比﹐故於是言之﹐明以後此類皆然矣。傳又因經「大庖不盈」﹐廣言殺獸充庖之事。一曰乾豆﹐謂第一上殺者﹐乾足以爲豆實﹐供宗廟也。二曰賓客﹐謂第二殺者﹐別之以待賓客也。三曰充君之庖﹐謂第三下殺者﹐取之以充實君之庖廚也。君尊宗廟﹐敬賓客﹐故先人而後己﹐取其下也。又分別殺之三等﹐故自左膘而射之﹐達過於右肩腢﹐爲上殺﹐以其貫心死疾﹐肉最絜美﹐故以爲乾豆也。「射右耳本」﹐箋云「射」當爲「達」﹐亦自左射之﹐達右耳本而死者﹐爲次殺﹐以其遠心﹐死稍遲﹐肉已微惡﹐故以爲賓客也。不言自左者﹐蒙上文可知。射左股髀﹐而達過於右脇﹐爲下殺﹐以其中脇﹐死最遲﹐肉又益惡﹐充君之庖也。凡射獸﹐皆逐後從左廂而射之﹐達於右﹐言射左髀﹐則上殺達於右腢﹐當自左脇也。次殺右耳本﹐當自左肩腢也。不言自左﹐舉下殺之射左髀﹐可推而知也。《王制》及《公羊》《穀梁》皆云「充君之庖」﹐無「廚」字。鄭云「庖﹐今之廚」﹐則傳本亦無「廚」字﹐「廚」﹐衍字也。定本亦無「廚」字。箋知射當爲達者﹐以射必自左﹐不得從右而射﹐且與上下不類﹐故知當爲達也。面傷不獻者﹐謂當面射之。翦毛不獻﹐謂在傍而逆射之。二者皆爲逆射﹐不獻者﹐嫌誅降之義。不成禽不獻者﹐惡其害幼少。此不能使獵者無之﹐自君所不取﹐以示教法耳。禽𨿽多﹐擇取三十焉。鄭云「三十者﹐每禽三十。」以君之獵﹐不宜諸種止取三十﹐故以爲每禽焉。則宗廟﹑賓客﹑君庖各十也。其餘每禽三十之外﹐以與卿﹑大夫﹑士習射澤宮﹐所以班余獲射也。不言諸侯﹐諸侯不常在。卿﹑大夫尙得與射﹐諸侯在射﹐可知也。以大獸公之﹐非復己物﹐君賜使射﹐故非中不取。言向者田獵所取﹐用勇力﹔今射者﹐禮樂所取﹐用辭讓也。此當有成文﹐《書傳》《穀梁傳》與此略同。

之子於徵﹐有聞無聲﹐有善聞而無喧嘩之聲。箋云﹕晉人伐鄭。陳成子救之﹐捨於柳舒之上﹐去穀七里﹐穀人不知。可謂有聞無聲。○聞音問﹐注同﹐本亦作「問」。

允矣君子﹐展也大成。箋云﹕允﹐信。展﹐誠也。大成﹐謂致太平也。

﹝疏﹞「之子」至「大成」。○毛以爲﹐是從王往行羣臣有善聞﹐而率其所部﹐無喧嘩之聲。王能使所從若是﹐信矣君子﹐宣王誠實也﹐其功大成。言太平也。○鄭以「之子」斥「宣王」爲異耳。○箋「晉人」至「無聲」。○正義曰﹕事在哀二十七年《左傳》﹐曰「晉荀瑤伐鄭﹐次於桐丘。鄭駟弘請救於齊。陳成子救鄭。及畱舒﹐違穀七里﹐穀人不知。」是其事也。畱﹑柳不同﹐蓋所據書異。穀本齊邑﹐而引之者﹐證無聲也。

《車攻》八章﹐章四句。

《吉日》﹐美宣王田也。能愼微接下﹐無不自盡以奉其上焉。

﹝疏﹞「《吉日》四章﹐章六句」至「其上焉」。○正義曰﹕作《吉日》詩者﹐美宣王田獵也。以宣王能愼於微事﹐又以恩意接及羣下﹐王之田獵能如是﹐則羣下無不自盡誠心以奉事其君上焉。由王如此﹐故美之也。愼微﹐卽首章上二句是也。接下﹐卒章下二句是也。四章皆論田獵﹐言田足以總之。時述此愼微接下二事者﹐以天子之務﹐一日萬機﹐尙畱意於馬祖之神﹐爲之祈禱﹐能謹愼於微細也。人君遊田﹐或意在適樂﹐今王求禽獸﹐惟以給賓﹐是恩隆於羣下也。二者﹐人君之美事﹐故時言之也。下無不自盡以奉其上﹐述宣王接下之義﹐於經無所當也。

吉日維戊﹐旣伯旣禱。維戊﹐順類乘牡也。伯﹐馬祖也。重物愼微﹐將用馬力﹐必先爲之禱其祖。禱﹐禱獲也。箋云﹕戊﹐剛日也﹐故乘牡爲順類也。○禱﹐丁老反﹐馬祭也﹐《說文》作「禂」。爲之﹐於僞反。

田車旣好﹐四牡孔阜。升彼大阜﹐從其羣醜。箋云﹕醜﹐眾也。田而升大阜﹐從禽獸之羣眾也。

﹝疏﹞「吉日」至「羣醜」。正義曰﹕言王於先以吉善之日維戊也﹐於馬祖之伯旣祭之求禱矣﹐以田獵當用馬力﹐故爲之禱祖﹐求其馬之彊健也。田獵之車旣善好﹐四牡之馬甚盛大﹐王乃乘之﹐升彼大陵阜之上﹐從逐其羣眾之禽獸。言車牢馬健﹐故得歷險從禽﹐是由禱之故也。○傳「維戊」至「禱獲」。○正義曰﹕馬﹐國之大用﹐王者重之﹐故《夏官﹟校人》﹕「春祭馬祖﹐夏祭先牧﹐秋祭馬社﹐冬祭馬步。」注云「馬祖﹐天駟。先牧﹐始養馬者。馬社﹐始乘馬者﹐馬步﹐神爲災害馬者。」旣四時各有所爲祭之。馬祖祭之在春﹐其常也﹐而將用馬力﹐則又用彼禮以禱之。祭必用戊者﹐日有剛柔﹐猶馬有牝牡﹐將乘牡馬﹐故禱用剛日﹐故云維戊﹐順其剛之類而乘牡馬。知「伯﹐馬祖」者﹐《釋天》云「旣伯旣禱﹐馬祭也。」爲馬而祭﹐故知馬祖謂之伯。伯者﹐長也。馬祖始是長也。鄭云「馬祖﹐天駟。」《釋天》云「天駟﹐房也。」孫炎曰「龍爲天馬﹐故房四星謂之天駟。」鄭亦引《孝經說》曰「房爲龍馬」﹐是也。言重物愼微者﹐重其馬之爲物﹐愼其祭之微者。將用馬力﹐必先爲之禱其祖﹐是謹愼其微細也。言禱獲者﹐爲田而禱馬祖﹐求馬彊健﹐則能馳逐獸而獲之。

吉日庚午﹐旣差我馬。外事以剛日。差﹐擇也。獸之所同﹐麀鹿麌々。鹿牝曰麀。麌々﹐眾多也。箋云﹕同猶聚也。麕牡曰麌。麌復麌﹐言多也。○麀音憂。麌﹐愚甫反﹐《說文》作「噳」﹐云「麋鹿羣口相聚也。」麕﹐本又作「麇」﹐俱倫反。復﹐扶又反。

漆沮之從﹐天子之所。漆沮之水﹐麀鹿所生也。從漆沮驅禽﹐而致天子之所。○沮﹐七徐反。

﹝疏﹞「吉日」至「之所」。○毛以爲﹐王以吉善之日庚午日也﹐旣簡擇我田獵之馬﹐擇取彊者﹐王乘以田也。至於田所﹐而又有禽獸。其獸之所同聚者﹐則麀之與鹿麌麌然眾多﹐遂以驅逆之車﹐驅之於漆沮之傍﹐從彼以至天子之所。以獵有期處﹐故驅禽從之也。上言乘車升大阜﹐下言獸在中原﹐此云驅之漆沮﹐皆見獸之所在驅逐之事以相發明也。鄭惟以麌爲獸名爲異耳。○傳「外事」至「差擇」。○正義曰「外事以剛日」﹐《曲禮》文也。言此者﹐上章順剛之類﹐故言維戊﹐擇馬不取順類﹐亦用庚爲剛日﹐故解之﹐由擇馬是外事故也。莊二十九年《左傳》曰「凡馬﹐日中而出﹐日中而入。」則秋分以至春分﹐馬在廏矣。擇馬不必在廏﹐得爲外事者﹐馬𨿽在廏﹐擇則調試善惡﹐必在國外故也。《禮記》注外事內事皆謂祭事﹐此擇馬非祭﹐而得引此文者﹐彼𨿽主祭事﹐其非祭事﹐亦以內外而用剛柔﹐故斷章引之也。庚則用外﹐必用午日者﹐蓋於辰午爲馬故也。「差﹐擇」﹐《釋詁》文。○傳「鹿牝」至「眾多」。○正義曰﹕《釋獸》云「鹿﹐牝麚﹐牝麀。」是鹿牝曰麀也。「麋麋﹐眾多」﹐與《韓奕》同﹐則傳本作麌字。○箋「麕牝」至「言多」。○正義曰﹕《釋獸》云「麕﹐牡麌﹐牝麋。」是麕牡曰麌也。郭璞引《詩》曰「麀鹿麌々。」鄭康成解卽謂此也﹐但重言耳。《音義》曰「『麕』﹐或作『麏』﹐或作『麇』。」是爲麇牡曰麌也。由麇之相類﹐又承鹿牡之下。本或作「麇牝」者﹐誤也。《釋獸》又云「麋﹐牡麔﹐牝麎。」下箋云「祁當作麎。麎﹐麋牝」是也。必易傳者﹐以言獸之所同﹐明獸類非一﹐故知其所言者皆獸名。下「其祁孔有」﹐傳訓祁爲大﹐直云其大甚有﹐不言獸名﹐不知大者何物。且《釋獸》有麎之名﹐故易傳而從《爾雅》也。注《爾雅》者﹐某氏亦引《詩》云「瞻彼中原﹐其麎孔有」﹐與鄭同。下箋云「祁」當作「麎」。此麌不破字﹐則鄭本亦作麌也。

瞻彼中原﹐其祁孔有。祁﹐大也。箋云「祁」當作「麎」。麎﹐麋牝也。中原之野甚有之。○祁﹐毛巨私反﹐又止之反﹔鄭攺作「麎」﹐音辰﹔郭音脤﹔何止屍反﹔沈市屍反。麋﹐亡悲反。儦儦俟俟﹐或羣或友。趨則儦儦﹐行則俟俟。獸三曰羣﹐二曰友。○儦﹐本作「麃」﹐又作「爊」﹐表嬌反﹐趨也﹐《廣雅》云「行也。」俟音士﹐行也﹔徐音矣。

悉率左右﹐以燕天子。驅禽之左右﹐以安待天子。箋云﹕率﹐循也。悉驅禽順其左右之宜﹐以安待王之射也。○射﹐食亦反。

﹝疏﹞「瞻彼」至「天子」。○毛以爲﹐視彼中原之野﹐其諸禽獸大而甚有﹐謂形大而多也﹐故儦儦然有趨者﹐俟俟然有行者。其趨行或三三爲羣﹐或二二爲友﹐是其甚有也。旣而趨逆之車﹐驅而至於彼防。虞人乃悉驅之﹐循其左右之宜﹐以安待天子之射也。○鄭以爲﹐視彼中原之野﹐其麋牝之獸甚有之。言中原甚有麎。餘同。○傳「趨則」至「二曰友」。○正義曰﹕上言多有諸獸﹐此宜說其行容。獸行多疾﹐當先言其趨﹐故以趨則儦儦﹐行則俟俟。《周語》曰「獸三爲羣」﹐故二曰友。友親於羣﹐其數宜少。《易﹟損卦﹟六三》云「一人行則得其友。」獸亦當然﹐故二曰友﹐三曰羣。謂自三以上皆稱羣﹐不必要三也。○傳「驅禽」至「天子」。○正義曰﹕此言安待天子﹐謂已入防中﹐乃虞人驅之﹐故《騶虞》傳曰「虞人翼五豝以待公之發。」《駟鐵》箋云「奉是時牡。」謂虞人與此待同也。言驅禽之左右者﹐以禽必在左射之﹐或令左驅令右﹐皆使天子得其左廂之便。以其未明﹐故箋又申之云「循其左右之宜﹐以安待王之射。」

旣張我弓﹐旣挾我矢﹐發彼小豝﹐殪此大兕。殪﹐壹發而死。言能中微而制大也。箋云﹕豕牡曰豝。○挾﹐子洽反﹐又子協反﹐又戶頰反。豝音巴。殪﹐於計反。兕﹐徐履反﹐本又作「」。中﹐張伸反。

以禦賓客﹐且以酌醴。饗醴﹐天子之飲酒也。箋云﹕禦賓客者﹐給賓客之禦也。賓客謂諸侯也。酌醴﹐酌而飲羣臣﹐以爲俎實也。

﹝疏﹞「旣張」至「酌醴」。○正義曰﹕虞人旣驅禽待天子﹐故言旣已張我天子所射之弓﹐旣挾我天子所射發之矢﹐發而中彼小豝﹐亦又殪此大兕也。旣殺得羣獸以給禦諸侯之賓客﹐且以酌醴與羣臣飲時爲俎實也。○傳「殪壹」至「制大」。○正義曰﹕《釋詁》云「殪﹐死也。」發矢射之卽殪﹐是壹發而死也。又解小豝﹑大兕俱是發矢殺之﹐但小者射中必死﹐苦於不能射中﹔大者射則易中﹐惟不能卽死。小豝云發﹐言發則中之。大兕言殪﹐言射著卽死。異其文者﹐言中微而制大。○傳「饗醴」至「飲酒」。○正義曰﹕醴不可專飲。天子之於羣臣﹐不徒設醴而已。此言酌醴者﹐《左傳》天子饗諸侯每云「饗醴﹐命之宥」。是饗有醴者﹐天子飲之酒﹐故舉醴言之也。○箋「禦賓」至「俎實」。○正義曰﹕禦者﹐給與充用之辭﹐故知禦賓客者﹐給賓客之禦也。知賓客謂諸侯者﹐天子之所賓客者﹐惟諸侯耳﹐故《周禮》「六服之內﹐其君爲大賓﹐其臣爲大客」﹐是也。彼對文﹐則君爲大賓﹐故臣爲大客。若散﹐則賓亦客也。故此賓客並言之﹐此箋舉尊言耳。其臣來及從君﹐則王亦以此給之也。言酌而醴羣臣以爲俎實者﹐以言「且以酌醴」﹐是當時且用之辭﹐則得禽卽與羣臣飲酒﹐故知以爲俎實也。若干之爲脯﹐漬之爲醢﹐則在籩豆矣﹐不得言俎實也。

《吉日》四章﹐章六句。

《南有嘉魚之什》十篇﹐四十六章﹐二百七十二句。

卷十一十一之一

卷十一十一之一

◎鴻雁之什詁訓傳第十八

《鴻雁》﹐美宣王也。萬民離散﹐不安其居﹐而能勞來還定安集之﹐至於矜寡﹐無不得其所焉。宣王承厲王衰亂之敝﹐而起興復先王之道﹐以安集眾民爲始也。《書》曰「天將有立父母﹐民之有政有居。」宣王之爲是務。○勞﹐力報反。來﹐力代反。矜﹐本又作「鰥」﹐同古頑反﹐徐又棘冰反。篇內「矜寡」同。老無妻曰矜﹐老無夫曰寡。

﹝疏﹞「《鴻雁》三章﹐章六句」至「其所焉」。○正義曰﹕作《鴻雁》詩者﹐美宣王也。由厲王衰亂﹐萬民分離逃散﹐皆不安止其居處。今宣王始立﹐能遣侯伯卿士之使﹐皆就而勞來﹐今還歸本宅安止﹐安慰而集聚之﹐使復其居業﹐爲築宮室。又至於矜寡孤獨皆蒙周贍﹐無不得其所者﹐由是故美之也。勞來者﹐來﹐勤也﹐義與「勞」同﹐皆謂設辭以閔之。言萬民離散﹐不安其居﹐卒章上二句是也。而能勞來﹐首章次二句是也。至於矜寡﹐無不得其所者﹐首章下二句是也。其餘皆說安集之事﹐序總言焉。經﹑序參差者﹐敍述其次第當然﹐經主說安集爲始﹐先陳王殷勤於民﹐然後本其未集﹐各爲節文之勢﹐故不同也。○箋「宣王」至「是務」。○正義曰﹕由宣王承厲王衰亂之獘﹐故民有離散﹐以承此亂而起﹐興復先王之道﹐以安集眾民爲始也。衣物破壞謂之獘。厲王壞亂天下﹐使萬民離散﹐猶衣之獘然。《云漢》云「承厲王之烈」者﹐彼美宣王遇災而懼﹐災非厲王所致﹐故不言獘。此離散由厲王﹐故言獘也。《烝民﹟序》曰「周室中興」﹐是興復先王之道。知以安集眾民爲始者﹐以宣王據亂而起﹐明其止先據散民不得﹐民未安居﹐先行余政﹐故知以安集爲始也。《書》曰「天將有立父母﹐民之有政有居。」今《泰誓》文。言天將有立聖徳者爲天下父母﹐民之得有善政﹐有安居。彼武王將欲伐紂﹐民喜其將有安居﹐是民之所欲﹐安居爲重也。宣王之爲是務﹐言宣王之所爲﹐安集萬民﹐是以民之父母爲務﹐意同武王﹐所以爲美。

鴻雁於飛﹐肅肅其羽。興也。大曰鴻﹐小曰雁。肅肅﹐羽聲也。鴻雁知辟陰陽寒暑。箋云﹕興者﹐諭民知去無道﹐就有道。○肅﹐所六反﹐本或作「﹤肅羽﹥」﹐同。之子於徵﹐劬勞於野。之子﹐侯伯卿士也。劬勞﹐病苦也。箋云﹕侯伯卿士﹐謂諸侯之伯與天子卿士也。是時民旣離散﹐邦國有壞滅者﹐侯伯久不述職﹐王使廢於存省﹐諸侯於是始復之﹐故美焉。○劬﹐其俱反。注及下文同。《韓詩》云「數也。」使﹐所吏反。

爰及矜人﹐哀此鰥寡。矜﹐憐也。老無妻曰鰥﹐偏喪曰寡。箋云﹕爰﹐曰也。王之意﹐不徒使此爲諸侯之事﹐與安集萬民而已。王曰﹕當及此可憐之人﹐謂貧窮者﹐欲令周餼之﹐鰥寡則哀之﹐其孤獨者收斂之﹐使有所依附。○矜﹐棘冰反。喪﹐息浪反。令﹐力呈反。周音周﹐救也。餼﹐許气反。

﹝疏﹞「鴻雁」至「鰥寡」。○正義曰﹕言鴻雁避所忌﹐就所欲﹐往飛之時﹐肅肅其羽爲聲也。以興萬民去所惡﹐就有道﹐而歸往之時﹐其心喜樂也。此萬民所以有可就者﹐以時王遣使是子侯伯卿士﹐於是巡行其邦國﹐勞來天下之民﹐病苦於外野﹐故萬民得歸之。此侯伯卿士旣安集萬民﹐又稱王命己曰﹕不但安民而已﹐亦當及此可憐之人﹐貧窮者﹐令周餼焉。又哀此無妻之鰥夫﹐偏喪之寡婦﹐當收斂之﹐使有所依附也。王命己﹐己當行焉。○傳「大曰鴻」至「寒暑」。○正義曰﹕鴻﹑雁俱是水鳥﹐故連言之。其形鴻大而雁小﹐嫌其同鳥雄雌之異﹐故傳辧之云「大曰鴻﹐小曰雁」也。知避陰陽寒暑者﹐春則避陽暑而北﹐秋則避陰寒而南﹐故並言之。此以所避﹐興民避惡﹐旣有所避﹐自然歸善﹐故箋云「諭民知去無道﹐就有道。」離散不得所﹐是無道。明君安集之﹐是有道也。言去無道之離散﹐就有道之安集﹐所興一事耳。不謂以厲王無道去之﹐宣王有道就之﹐何則﹖民離散者﹐豈能逃出中國﹑遠避厲王也﹖○箋「侯伯」至「美焉」。○正義曰﹕傳旣以之子爲侯伯卿士﹐故箋又解傳言「侯伯卿士﹐謂諸侯之伯﹐與天子之卿士也。」毛知之子爲侯伯卿士者﹐以此勞來之詩也。王使勞來﹐於天下惟侯伯與卿士耳﹐故僖元年《左傳》曰「凡侯伯救患﹑分災﹑討罪﹐禮也。」是侯伯自於州內有罪者則徵討之﹐災患則分救之。此安集萬民﹐亦救患之義。且州之內﹐侯伯所主﹐明王當遣焉﹐故知有侯伯也。又《周禮》「王之所以撫邦國諸侯者﹐歲偏存﹐三歲偏﹤兆見﹥﹐五歲偏省。」注云「歲者巡守之﹐明歲以爲始。自五歲之後﹐遂間歲徧省。」此天子於諸侯所命卿士也。春秋之時﹐天子每使卿聘魯﹐故知有卿士也。諸侯之伯﹐伯者﹐長也﹐諸侯之長謂之侯伯﹐卽州牧是也﹐故《左傳》杜注云「侯伯﹐州長也。列職於王卽曰牧﹐於諸侯則謂之侯伯﹐一官而有三名也。」傳以之子是王所使之人﹐舉侯伯卿士而言耳。其實王官之伯亦有時述職﹐天子之大夫亦使於諸侯﹐故《下泉》傳曰「諸侯有事則二伯述職。」春秋之世﹐每有大夫聘魯﹐是皆得爲王使也。是時民旣離散﹐邦國壞滅﹐知者﹐以百堵皆作﹐非直民居﹐邦國城邑亦築作之﹐故言邦國壞滅也。所以離散壞滅者﹐侯伯久不述職﹐王使廢於存省諸侯﹐故合然也。今宣王於是始遣侯伯述職﹐卿士存省﹐復先王之法﹐故美之。言述職者﹐述修其所掌之職事﹐上下通名﹐故《譜》曰「武王巡狩述職。」昭五年《左傳》曰「小有述職。」謂諸侯於天子也。又《烝民》曰「仲山甫出祖。」傳曰「言述職也。仲山甫﹐卿士也﹐亦言述職﹐是其通矣。卿士言王使者﹐以在王朝﹐故以王使言之。其實侯伯亦王所遣﹐總名皆王使﹐但存省不使侯伯耳。○箋「可憐之人」至「有所依附」。○正義曰﹕以下則言鰥寡﹐明此可憐之人是貧窮也。以貧窮無財﹐宜周餼之。周謂與之財﹐餼謂賜之食也。知可憐之人非孤獨者﹐以孤獨與鰥寡爲類﹐同在「哀此」之中﹐故言「鰥寡則哀之﹐其孤獨者收斂之﹐使有所依附」也。男鰥女寡﹐皆身孤獨﹐故言其孤獨﹐以此無父之孤﹐無子之獨﹐亦宜哀焉。《王制》云「四者﹐天民之窮而無告者也﹐皆有常餼。」是四者同也。言有常餼﹐則鰥寡亦周餼之。言收斂之者﹐對貧窮自有親眷﹐不須收斂。鰥寡則旣收斂之﹐又周餼之。但哀其無所告﹐故箋別言之。

鴻雁於飛﹐集於中澤。中澤﹐澤中也。箋云﹕鴻雁之性﹐安居澤中﹐今飛又集於澤中﹐猶民去其居而離散﹐今見還定安集。之子於垣﹐百堵皆作。一丈爲版﹐五版爲堵。箋云﹕侯伯卿士﹐又於壞滅之國﹐徵民起屋舍﹐築墻壁﹐百堵同時而起。言趨事也。《春秋傳》曰「五版爲堵﹐五堵爲雉。」雉長三丈﹐則版六尺。○垣音袁。堵﹐丁古反。

𨿽則劬勞﹐其究安宅。究﹐窮也。箋云﹕此勸萬民之辭。女今𨿽病勞﹐終有安居。○究﹐居又反。

﹝疏﹞「鴻雁」至「安宅」。○正義曰﹕言鴻雁性好居澤﹐今往飛而集於澤中﹐得其志也。以興萬民亦情樂處家﹐今還歸而止於家中﹐亦得其欲也。萬民得以安處者﹐其是子侯伯卿士﹐又於壞滅之國﹐徵民起築垣墻﹐令百堵俱起﹐由是得還定也。又言侯伯卿士勸已萬民曰﹕築作興造﹐𨿽則今劬勞﹐其於久得安居﹐欲使不憚勞也。民喜王使之勸己﹐故陳辭而美之。○傳「一丈」至「爲堵」。○正義曰﹕板堵之數﹐經無其事﹐毛氏以義言耳。「五板爲堵」﹐自是《公羊傳》。文公羊在毛氏之後﹐非其所據。五板爲堵﹐謂累五板也。板廣二尺﹐故《周禮》說「一堵之墻﹐長丈﹐髙一丈」。是板廣二尺也。○箋「春秋」至「六尺」。○正義曰﹕傳以一丈爲板﹐鄭欲易之﹐故引傳文而證板之長短。《春秋傳》曰「五板爲堵﹐五堵爲雉」﹐定十二年《公羊傳》文也。《公羊》𨿽非正典﹐其言傳諸先達﹐故鄭據之以破毛也。言五堵爲雉﹐謂接五堵成一雉。旣引其文﹐約出其義﹐故云「雉長三丈﹐則板六尺」也。雉長三丈﹐經亦無文。古《周禮》說「雉髙一丈﹐長三丈」。《韓詩》說「八尺爲板﹐五板爲堵﹐五堵爲雉」。何休注云《公羊》取《韓詩傳》云「堵四十尺。」雉二百尺﹐以板長八尺﹐接五板而爲堵﹐接五堵而爲雉也。二說不同﹐故鄭《駮異義》辧之云「《左氏傳》說鄭莊公弟段居京城﹐祭仲曰﹕『都城過百雉﹐國之害也。先王之制﹐大都不過三國之一﹐中五之一﹐小九之一。今京不度﹐非制也。』古之雉制﹐《書傳》各不得其詳。今以《左氏》說鄭伯之城﹐方五里﹐積千五百步也。大都三國之一﹐則五百步也。五百步爲百雉﹐則知雉五步﹐五步於度長三丈﹐則雉長三丈也。雉之度量於是定可知矣。」是鄭計雉所據之文也。王愆期注《公羊》云「諸儒皆以爲雉長三丈﹐堵長一丈。疑五誤當爲三。」如是大通諸儒﹐惟與鄭板六尺不合耳。

鴻雁於飛﹐哀鳴嗸々。未得所安集則嗸々。然箋云﹕此之子所未至者。○嗸﹐本又作「嗷」﹐五刀反﹐聲也。維此哲人﹐謂我劬勞。箋云﹕此哲人謂知王之意及之子之事者。我﹐之子自我也。維彼愚人﹐謂我宣驕。宣﹐示也。箋云﹕謂我役作﹐眾民爲驕奢。

《鴻雁》三章﹐章六句。

《庭燎》﹐美宣王也。因以箴之。諸侯將朝宣王﹐以夜未央之時﹐問夜早晚。美者﹐美其能自勤以政事。因以箴者﹐王有雞人之官﹐凡國事爲期﹐則告之以時﹐王不正其官而問夜早晚。○燎﹐力照反﹐徐又力燒反。鄭云「在地曰燎﹐執之曰燭。」又云「樹之門外曰大燭﹐於內曰庭燎﹐皆是照眾爲明。」箴﹐之金反﹐諫誨之辭。朝﹐直遙反。下皆同。

﹝疏﹞「《庭燎》三章﹐章五句」至「箴之」。○正義曰﹕因以箴之者﹐言王𨿽可美﹐猶有所失。此失須治﹐若病之須箴。三章皆美其勤於政事﹐譏其不正其官﹐是美而因箴之事也。宣王旣在變詩﹐此言美而箴之﹐以下規誨爲衰失之漸。而首則《六月》《采芑》﹐末則《斯幹》《無羊》﹐並不言美者﹐敍以示法。見宣王中興﹐置《斯幹》《無羊》於末﹐見終善以隱之。詩承刺後﹐不可復言其美﹐故去美以示意。旣末不言美﹐故首亦去美﹐令始終相準﹐且見宣王賢君﹐其詩可以次正﹐故終始不言美。其間則各從其實也。以此王勤政事﹐而不正其官﹐美大過小﹐得中有失﹐故美而因箴之。《汾沮洳》則惡大善小﹐失中有得﹐故刺而因美焉﹐所以相反也。○傳「諸侯」至「早晚」。○正義曰﹕王有雞人之官﹐凡國事爲期﹐則雞人告有司以其朝之時節﹐有司當以告王﹐不須問。今王問之﹐由王不正其官而問夜早晚﹐非度之宜﹐所以箴之也。「凡國事爲期﹐則告之以時」﹐《周禮﹟雞人職》文也。注云「象雞知時﹐告其有司主事者也。」鄭知一言之內兼有箴美者﹐以其篇更無箴刺之文。「夜如何其」﹐是問夜之辭。天子備官任使而親問時節﹐非王者之法﹐故知此卽箴也。卒章是朝之正時﹐知不得時而美﹐失時而箴者﹐三章同云「夜如何其」﹐是王之失得一也﹐不得以時而爲美矣。且依時而朝﹐未足爲美﹐明美者﹐美其勤於親問﹔問之則非禮﹐故知此卽爲箴也。

夜如何其﹖箋云﹕此宣王以諸侯將朝﹐夜起曰「夜如何其﹖」問早晚之辭。○其音基﹐辭也。

夜未央﹐庭燎之光。君子至止﹐鸞聲將將。央﹐旦也。庭燎﹐大燭。君子﹐謂諸侯也。將將﹐鸞鑣聲也。箋云﹕夜未央﹐猶言夜未渠央也﹐而於庭設大燭﹐使諸侯早來朝﹐聞鸞聲將將然。○央﹐於良反﹐《說文》云「久也﹐已也。」王逸注《楚辭》云「央﹐盡也。」將﹐七羊反﹐本或作「鏘」。注同。且﹐七也反﹐又子徐反﹐又音且。經本作「旦」。鑣﹐表驕反﹐又必苗反。渠﹐其據反。

﹝疏﹞「夜如」至「將將」。○正義曰﹕宣王以諸侯將朝﹐遂夜起問左右曰﹕夜如何其﹖其﹐語辭。言夜今早晚如何乎﹖王問之時﹐夜猶未渠央矣﹐而已見庭燎之光。言於時卽是庭設大燭﹐以待諸侯。其君子諸侯以庭燎已設﹐皆來至止﹐人聞其鸞聲將將然。王勤政事﹐誠可美矣﹐而不正其官﹐失人君之道﹐故箴之。○傳「央旦」至「大燭」。○正義曰﹕未央者﹐前限未到之辭﹐故箋云「夜未央﹐猶言夜未渠央也」。故漢有未央宮﹐詩有《樂未央》。傳言「央﹐旦」者﹐旦是夜屈之限。言夜未央者﹐謂夜未至旦﹐非謂訓央爲旦﹐故王肅云「央﹐旦。未旦﹐夜半是也。」二章「夜未艾」﹐艾﹐久也。毛意艾取名於耆艾﹐艾者﹐是年之久。從幼至艾爲年久﹐似從昏至旦爲夜久。昏似幼﹐旦似艾﹐言夜未於久﹐亦是未至於旦。「未艾」與「未央」﹐其意同也。但下章言「晨」﹐則三章設文有漸﹐未央先於未艾也。此夜未旦者﹐作者言王問夜之時節耳﹐非對王之辭也。若對王未央﹐王應更寢﹐何當設燭以迎賓﹖以此知非對辭也。庭燎者﹐樹之於庭﹐燎之爲明﹐是燭之大者﹐故云「庭燎﹐大燭」也。《秋官﹟司烜》云「邦之大事﹐供蕡燭庭燎。」注云「樹於門外曰大燭﹐門內曰庭燎。」不同者﹐以彼燭﹑燎別文﹐則設非一處。庭燎以庭名之﹐明在門內﹐故以大燭爲門外。以文對﹐故異之耳。其散﹐則通也。《郊特牲》曰「庭燎之百﹐由齊桓公始也。」注云「僣天子也。庭燎之差﹐公蓋五十﹐侯伯子男皆三十。」是天子庭燎用百。古制未得而聞﹐要以物百枚並而纏束之﹐今則用松﹑葦﹑竹灌以脂膏也。

夜如何其﹖夜未艾﹐庭燎晣晣。君子至止﹐鸞聲噦噦。艾﹐久也。晣晣﹐明也。噦噦﹐徐行有節也。箋云﹕芟末曰艾﹐以言夜先雞鳴時。○艾﹐毛五蓋反﹐鄭音刈。晣﹐本又作「晢」﹐之世反。噦﹐呼會反﹐徐又呼惠反。芟﹐所銜反。先﹐蘚薦反。

﹝疏﹞箋「芟末」至「雞鳴時」。○正義曰﹕箋以傳云艾取老之義﹐其理不安﹐故易之。何者﹖以一夜始譬一世﹐從昏至旦﹐猶從生至死耳﹐不得以老爲旦也。若以夜未久﹐則是初昏之辭﹐時已雞鳴﹐左右不得謂之未久也﹐故易之以「芟艾」爲諭。一物之全﹐是猶一夜也﹐以刀初芟﹐猶初昏也。芟竟﹐猶旦也。是艾者﹐以昏初爲本﹐以過爲末﹐所以成艾之名。言未成艾﹐猶初未至於旦﹐故言先雞鳴時也。朝禮﹐羣臣別色始入﹐在雞鳴之後。此未至朝節﹐故知先雞鳴時也。未艾先於雞鳴﹐則未央又在其前﹐故王肅以爲夜半﹐𨿽鄭亦當然矣。

夜如何其﹖夜鄕晨﹐庭燎有煇。君子至止﹐言觀其旂。煇﹐光也。箋云﹕晨﹐明也。上二章聞鸞聲爾。今夜鄕明﹐我見其旂﹐是朝之時也。朝禮﹐別色始入。○鄕﹐許亮反﹐字又作「鄕」。煇音暉。別﹐彼列反。旂音祈。

《庭燎》三章﹐章五句。

《沔水》﹐規宣王也。規者﹐正圓之器也。規主仁恩也﹐以恩親正君曰規。《春秋傳》曰「近臣盡規。」○沔﹐綿善反﹐徐莫顯反。

﹝疏﹞《沔水》三章﹐二章章八句﹐一章六句。○正義曰﹕作《沔水》詩者﹐規宣王也。圓者周匝之物﹐以比人行周備。物有不圓匝者﹐規之使成圓。人行有不周者﹐規之使周備﹐是匡諫之名。刺者﹐責其爲惡。言宣王政教多善﹐小有不備﹐今欲規之使備﹐故言規之﹐不言刺也。經云諸侯不朝天子﹐妄相侵伐﹐又讒言將起﹐王不禁之。欲王治諸侯﹐察譖佞﹐皆規王使爲善也。○箋「規者」至「盡規」。○正義曰﹕正物之器﹐不獨規也。規以正圓﹐矩以正方﹐繩正曲直﹐權正輕重﹐皆可以比。諫君獨言規者﹐以「主仁恩﹐以恩親正君曰規」。規之使圓﹐則外無廉隅﹐猶人之爲恩﹐貌不嚴肅﹐故五行規主東方﹐是主仁恩也。案《援神契》云「春執規﹐夏持衡﹐秋執矩﹐冬持權。」所引《春秋傳》者﹐《外傳﹟周語》文也。言君之近臣﹐當盡誠以規君﹐亦取恩親之義。

沔彼流水﹐朝宗於海。興也。沔﹐水流滿也。水猶有所朝宗。箋云﹕興者﹐水流而入海﹐小就大也。諭諸侯朝天子亦猶是也。諸侯春見天子曰朝﹐夏見曰宗。○朝﹐直遙反。注皆同。見﹐賢徧反。下文同。鴥彼飛隼﹐載飛載止。箋云﹕載之言則也。言隼欲飛則飛﹐欲止則止﹐諭諸侯之自驕恣﹐欲朝不朝﹐自由無所在心也。○鴥﹐惟必反。隼﹐息尹反。

嗟我兄弟﹐邦人諸友﹐莫肯念亂﹐誰無父母﹗邦人諸友﹐謂諸侯也。兄弟﹐同姓臣也。京師者﹐諸侯之父母也。箋云﹕我﹐我王也。莫﹐無也。我同姓異姓之諸侯﹐女自恣不朝﹐無肯念此於禮法爲亂者。女誰無父母乎﹖言皆生於父母也。臣之道﹐資於事父以事君。

﹝疏﹞「沔彼」至「父母」。○正義曰﹕沔然而滿者﹐彼流水也。此水之流﹐當朝宗而入於海﹐小就大也。以諭彊盛者﹐是彼諸侯也。此諸侯亦當朝宗天子﹐臣事君也。何爲今更不然﹖鴥然而疾者彼飛隼﹐其意欲飛則飛﹐欲止則止﹐自由無所畏也。以諭彼諸侯欲朝則朝﹐欲否則否﹐自恣無所懼也﹐故責之。嗟乎﹗我王兄弟同姓之國﹐反爲邦君之人異姓諸侯﹐此同姓異姓﹐汝皆我王之諸友﹐何爲自恣不朝﹐無肯念此於禮法爲亂者﹖若然﹐則誰無父母乎﹖何者﹖人皆生於父母﹐臣之道﹐資於事父以事君﹐故京師者﹐諸侯之父母﹐何爲不以事父母之道事京師也﹖諸侯自恣如是﹐王不能禁﹐所以規王也。○傳「水猶有所朝宗」。○正義曰﹕云猶者﹐以水無情﹐猶義有朝宗﹐況人而可無朝宗乎﹖朝宗者﹐本諸侯於天子之禮﹐故箋引《大宗伯》云「春見天子曰朝﹐夏見曰宗。」臣之朝君﹐猶水之趨海﹐故以水流入海爲朝宗也。《禹貢》亦云「江﹑漢朝宗於海。」彼注云「以著人臣之禮。見江﹑漢﹑吳﹑楚﹐有道後服﹐無道先彊﹐故以著義。」以水入海多矣﹐獨於江﹑漢言朝宗﹐故云著義也。《大宗伯》注云「朝﹐朝也﹐欲其來之早。宗﹐尊也﹐欲其尊王。」皆以人事名之。水無此情﹐故云「著義」也。○傳「邦人」至「父母」。○正義曰﹕《尙書》云「我友邦冢君。」是天子謂諸侯爲友也。邦人﹐有國之辭﹐故知諸友謂諸侯也。此經「嗟我」下﹐通兄弟﹑邦人並責之諸友之文﹐足以容同姓。但以同姓爲親﹐故先責兄弟。兄弟是同姓﹐則邦人諸友爲異姓﹐故箋云「我同姓異姓諸侯」﹐總責之也。言京師者﹐諸侯之父母﹐以責不朝於京師﹐故以京師爲父母也。箋申解名京師爲父母之意﹐言皆生於父母。臣之道﹐資於事父以事君﹐本其恩親以責之﹐故名京師爲父母。箋云「自恣不朝」﹐《集注》及定本「恣」下有「聽」字。

沔彼流水﹐其流湯湯。言放縱無所入也。箋云﹕湯湯﹐波流盛貌。諭諸侯奢僣﹐旣不朝天子﹐復不事侯伯。○湯﹐失羊反。復﹐扶又反。鴥彼飛集﹐載飛載揚。言無所定止也。箋云﹕則飛則揚﹐諭諸侯出兵﹐妄相侵伐。

念彼不迹﹐載起載行。心之憂矣﹐不可弭忘。不迹﹐不循道也。弭﹐止也。箋云﹕彼﹐彼諸侯也。諸侯不循法度﹐妄興師出兵。我念之憂﹐不能忘也。○迹﹐井亦反。弭忘﹐彌氏反。下同。

﹝疏﹞「沔彼」至「弭忘」。○正義曰﹕沔然而滿者﹐彼流水也。此水之流湯湯然﹐波流漫溢﹐無所入。旣不注於海﹐復不入大川。以興彊盛者﹐彼諸侯也。此諸侯奢僣﹐故恣無所事。旣不朝天子﹐又不事侯伯。鴥然而疾飛者彼飛隼﹐則已飛而不息﹐則又加之遊揚﹐妄相擊害。以興彼自恣之諸侯﹐則已不朝天子﹐則又加以出兵﹐妄相侵伐。故我念彼不循道之諸侯﹐爲此則起則行妄出兵之事者﹐心爲之憂矣﹐不可止而忘之。○傳「言故縱無所入」。○正義曰﹕言水放散縱長無所入﹐猶諸侯奢泰放恣﹐無所臣事也。「無所」者﹐是廣辭。非徒不入於海﹐又不注大川﹐以諭諸侯亦然﹐故箋申之云「旣不朝天子﹐復不事侯伯。」以傳「無所入」之言﹐知有侯伯之義﹐故下箋亦云「王與侯伯不當察之」﹐緣此有侯伯故也。定本云「放衍無所入」。《集注》云「放恣」。

鴥彼飛隼﹐率彼中陵。箋云﹕率﹐循也。隼之性﹐待鳥雀而食。飛循陵阜者﹐是其常也。諭諸侯之守職﹐順法度者﹐亦是其常也。民之訛言﹐寧莫之懲﹗懲﹐止也。箋云﹕訛﹐僞也。言時不令小人好詐僞﹐爲交易之言﹐使見怨咎﹐安然無禁止。○好﹐呼報反。

我友敬矣﹐讒言其興﹗疾王不能察讒也。箋云﹕我﹐我天子也。友﹐謂諸侯也。言諸侯有敬其職﹑順法度者﹐讒人猶興其言以毀惡之。王與侯伯不當察之。○惡﹐烏路反。

﹝疏﹞「鴥彼」至「其興」。○正義曰﹕鴥然彼自往之飛隼﹐當循彼中陵﹐是其常。以興自恣之諸侯﹐亦當守職愼法﹐是其常。言諸侯之不可起行妄伐﹐猶飛隼之不可飛揚妄作也。諸侯之不守法﹐非直由其自恣然﹐亦由當時不令之小人爲詐僞之言﹐使人見怨咎者﹐安然莫之肯禁止之者﹐故致讒言我諸侯之友有恭敬其職事者矣。讒人之言﹐其又興起以毀惡之﹐而王與諸侯何以不當察之乎﹖以此令諸侯益不守法也。此篇主責諸侯之自恣﹐因疾王之不察讒者。先責下而後刺上﹐欲規王令禁察之。○箋「好詐」至「怨咎」。○正義曰﹕詐僞交易之言者﹐謂以善言爲惡﹐以惡言爲善﹐交而換易其辭﹐斗亂二家﹐使相怨咎也。

《沔水》三章﹐二章章八句﹐一章六句。

《鶴鳴》﹐誨宣王也。誨﹐教也。教宣王求賢人之未仕者。○鶴鳴﹐《艸木疏》云「鶴鳴聞八九里。」

﹝疏﹞「《鶴鳴》二章﹐章九句」。○正義曰﹕上言規﹐此言誨者﹐規謂正其已失﹐誨謂教所未知。彼諸侯專恣﹐是巳然之事﹐故謂之規。此求賢者未是已失﹐直以意教﹐故謂之誨。敍者觀經而異文。

鶴鳴於九臯﹐聲聞於野。興也。臯﹐澤也。言身隱而名著也。箋云﹕臯澤中水溢出所爲坎﹐自外數至九﹐諭深遠也。鶴在中鳴焉﹐而野聞其鳴聲。興者﹐諭賢者𨿽隱居﹐人咸知之。○九臯﹐音羔﹐《韓詩》云「九臯﹐九折之澤。」聞音問。下同。數﹐色主反。魚潛在淵﹐或在於渚。良魚在淵﹐小魚在渚。箋云﹕此言魚之性寒則逃於淵﹐溫則見於渚﹐諭賢者世亂則隱﹐治平則出﹐在時君也。○見﹐賢徧反。治﹐直吏反。樂彼之園﹐爰有樹檀﹐其不維萚。何樂於彼園之觀乎﹖萚﹐落也。尙有樹檀而下其萚。箋云﹕之﹐往。爰﹐曰也。言所以之彼園而觀者﹐人曰有樹檀﹐檀下有萚。此猶朝廷之尙賢者而下小人﹐是以往也。○樂音洛﹐沈又五孝反。注及下同。爰音袁。檀音壇。萚音託。觀﹐古亂反。下同。朝﹐直遙反。

它山之石﹐可以爲錯。錯﹐石也﹐可以琢玉。舉賢用滯﹐則可以治國。箋云﹕它山﹐諭異國。○錯﹐七落反﹐《說文》作「厝」﹐云「厲石也。」《字林》同﹐千故反。琢﹐涉角反。

﹝疏﹞「鶴鳴」至「爲錯」。○毛以爲﹐言鶴鳴於九臯之中﹐其聲聞於外方之野。鶴處九臯﹐人皆聞之。以興賢者隱於幽遠之處﹐其名聞於朝之間。賢者𨿽隱﹐人咸知之﹐王何以不求而置之於朝廷乎﹖所以必求此隱者﹐以魚有能潛在淵者﹐或在於渚者。小魚不能入淵而在渚﹐良魚則能逃處於深淵。以興人有能深隱者﹐或出於世者。小人不能自隱而處世﹐君子則能逃遁而隱居。逃遁之人多是賢者﹐故令王求之。王若置賢人於朝﹐則人言云「我何以樂彼之園而欲往觀之乎﹖曰﹕『以上有善樹之檀﹐而其下維有惡木之萚。我所以觀焉。』」以興何以樂彼之朝而欲往觀之乎﹖以上有徳善之人﹐而其下維有不賢之人﹐我所以往也。王得賢﹐則爲人樂觀其朝。如此﹐何以不求之﹖非但在朝爲人所觀﹐又它山遠國之石﹐取而得之﹐可以爲錯物之用。興異國沈滯之賢﹐任而官之﹐可以爲理國之政。國家得賢匡輔以成治﹐猶寶玉得石錯琢以成器﹐故須求之也。王者𨿽以天下爲家﹐畿外亦得爲異國也。○鄭惟次二句爲異。餘同。○箋「臯澤」至「鳴聲」。○正義曰﹕鄭以一鳥不鳴九澤﹐而云九臯者﹐然則明深九坎也。澤者水之所鐘﹐故知澤中水溢出所爲坎﹐自外數至九﹐於時澤有然者﹐故作者舉之以諭深遠也。鶴者善鳴之鳥﹐故在澤焉﹐而野聞其鳴聲。陸機《疏》云「鶴形狀大如鵝﹐長腳靑翼﹐髙三尺﹐喙長四寸餘﹐多純白﹐或有蒼色者﹐今人謂之赤頰。當夜半鳴﹐故《淮南子》云「雞知將旦﹐鶴知夜半」。其鳴髙亮﹐聞八九里。雌者聲差下。今吳人園囿中及士大夫家皆養之。」○傳「良魚」至「在渚」。○正義曰﹕毛以潛淵諭隱者。不云大魚﹐而云良魚者﹐以其諭善人﹐故變文稱良也。○箋「此言」至「則出」。○正義曰﹕此文止有一魚﹐復云或在﹐是魚在二處。以魚之出沒﹐諭賢者之進退﹐於理爲密。且教王求賢﹐止須言賢之來否﹐不當橫陳小人﹐故易傳也。

鶴鳴於九臯﹐聲聞於天。箋云﹕天髙遠也。魚在於渚﹐或潛在淵。箋云﹕時寒則魚去渚﹐逃於淵。

樂彼之園﹐爰有樹檀﹐其下維穀。穀﹐惡木也。○穀﹐工木反﹐《說文》云「楮也。從木﹐穀聲。」非從禾也。以上章上檀下萚類之﹐取其上善下惡﹐故知「穀﹐惡木」也。

﹝疏﹞傳「穀﹐惡木」。○正義曰﹕以上檀萚類之﹐取其上善下惡﹐故知「穀﹐惡木」也。陸機《疏》云「幽州人爲之穀桑﹐荊楊人謂之穀﹐中州人謂之楮。殷中宗時﹐桑穀其生是也。今江南人績其皮以爲布﹐又搗以爲紙﹐謂之穀皮紙﹐絜白光澤﹐其裏甚好。其葉初生﹐可以爲茹。」

它山之石﹐可以攻玉。攻﹐錯也。

《鶴鳴》二章﹐章九句。

《祈父》﹐刺宣王也。刺其用祈父不得其人也。官非其人則職廢。祈父之職﹐掌六軍之事﹐有九伐之法。祈﹑圻﹑畿同。○祈﹐勤衣反。父音甫。下同。

﹝疏﹞《祈父》三章﹐章四句。○正義曰﹕經二章皆勇力之士﹐責祈父之辭﹐舉此以刺王也。○箋「圻父」至「畿同」。○正義曰﹕下傳以祈父爲司馬﹐故言其所掌之事。《大司馬序》云「王六軍。」是掌六軍之事也。其職曰「掌九伐之法﹐正邦國。」注云「諸侯之於國﹐如樹木之有根本﹐是以言伐。」云「憑弱犯寡則眚之」﹐猶人眚瘦﹐四面削其地。「賊賢害民則伐之」﹐有鐘鼓曰伐。「暴內陵外則壇之」﹐壇讀如墠﹐置之空墠﹐出其君﹐更立其次賢者。「野荒民散則削之」﹐田不治﹐民不附﹐削其地。「負固不服則侵之﹐賊殺其親則正之」﹐執而治其罪﹐正殺之。「放弒其君則殘之」﹐殘滅其爲惡。「犯令陵政則杜之」﹐杜塞使不得與鄰國交通。「外內亂﹐鳥獸行﹐則滅之」﹐悖人倫﹐誅滅去之。是有九伐之法也。由其軍行徵伐﹐事有苦樂﹐爲爪牙所怨﹐故言其所掌也。此職掌封畿兵甲﹐當作「畿」字﹐今作「圻」﹐故解之。古者祈﹑圻﹑畿同字﹐得通用﹐故此作「祈」﹐《尙書》作「圻」。

祈父﹐祈父﹐司馬也﹐職掌封圻之兵甲。箋云﹕此司馬也﹐時人以其職號之﹐故曰祈父。《書》曰「若疇圻父。」謂司馬。司馬掌祿士﹐故司士屬焉。又有司右﹐主勇力之士。○﹐此古「疇」字﹐本或作「壽」﹐按孔注《尙書》直畱反﹐馬﹑鄭音受。

予王之爪牙。胡轉予於卹﹐靡所止居﹖卹﹐憂也。宣王之末﹐司馬職廢﹐姜戎爲敗。箋云﹕予﹐我。轉﹐移也。此勇力之士責司馬之辭也。我乃王之爪牙﹐爪牙之士當爲王閒守之衛﹐女何移我於憂﹐使我無所止居乎﹖謂見使從軍﹐與姜戎戰於千畝而敗之時也。六軍之士﹐出自六鄕﹐法不取於王之爪牙之士。○爲王﹐於僞反。下「母爲父」同。

﹝疏﹞「祈父」至「止居」。○正義曰﹕時爪牙之士呼司馬之官曰﹕祈父﹐我乃王之爪牙之士﹐所職有常﹐不應遷易。汝何爲移我於所憂之地﹐使我無所止居乎﹖由宣王不明﹐使人不稱﹐故陳之以刺王。○箋「此司馬」至「之士」。○正義曰﹕以傳未明﹐更申其說。此司馬職其掌封畿﹐「時人以其職號之﹐故曰祈父。《書》曰﹕『若疇圻父。』謂司馬也」。言古亦謂司馬爲圻父﹐非獨《詩》也。「若疇圻父」﹐《酒誥》文也。彼注云「順壽萬民之圻父。圻父謂司馬﹐主封畿之事。」與此同意也。定本作「若疇」﹐與鄭義不合﹐誤也。又解祈父爲爪牙所責之意﹐司馬掌祿士﹐故司士之官屬焉﹐是爵祿黜陟由司馬也。其屬又有司右之官﹐主勇力之士﹐故爪牙屬司馬也。司馬主爪牙之士﹐其職得爵人。今轉爪牙之士於可憂之地﹐故所以怨之也。《司士職》曰「以徳詔爵﹐以功詔祿。」注引《王制》曰「司馬辧論官材﹐論進士之賢者﹐以告於王而定其論。論定然後官之﹐任官然後爵之﹐位定然後祿之。」是司士所掌﹐以告司馬﹐司馬告於王而進退之。處人憂樂﹐皆司馬之所爲﹐故恨其轉予於卹也。因言司馬所掌﹐逆申下恨之意。司右主勇力之士者﹐《司右職》曰「凡國之勇力之士能用五兵者屬焉。」注云「勇力之士屬焉﹐選右當於其中。五兵者﹐弓矢﹑殳﹑矛﹑戈﹑戟也。」此王之爪牙﹐卽彼勇力之士﹐故引之也。○傳「宣王」至「爲敗」。○正義曰﹕《周語》云「宣王三十九年﹐戰於千畝。王師敗績於姜氏之戎。」《史記﹟周本紀》云「宣王卽位。四十六年而崩。」是末有姜戎爲敗也。毛知此當姜戎之敗者﹐以宣王之徵﹐所往皆克。此言轉予於卹﹐有危敗之憂。宣王之敗﹐惟姜戎耳﹐故言姜戎爲敗以當之。自爲姜戎所敗﹐而言司馬職廢者﹐以徵伐﹐司馬所典故也。《常武》美宣王命程伯休父爲大司馬﹐則休父﹐賢者也。言職廢者﹐蓋休父卒後﹐他人代之﹐其人不賢﹐故廢職也。○箋「我乃」至「之士」。○正義曰﹕鳥用爪﹐獸用牙﹐以防衛己身。此人自謂王之爪牙﹐以鳥獸爲諭也。當爲王閒守之衛者﹐謂防閒守禦之衛也。知者﹐以其言爪牙是勇力者也。言胡轉予於卹﹐是不應轉而轉之也。有勇力而不當轉於憂﹐惟守衛者耳﹐故知當爲王閒守之衛也。《司右》止言勇力屬焉﹐不言使之守衛。《夏官﹟虎賁氏》﹕「下大夫二人。」其屬者﹐「虎士八百人」。其職云「虎賁氏掌先後王而趍以卒伍﹐軍旅會同亦如之﹐捨則守王閒。王在國﹐則守王宮。國有大故﹐則守王門。」注云「捨﹐王出所止宿處。閒﹐梐枑也。然則爲王閒守﹐乃是虎賁之屬﹐非《司右》勇力士也。此言當爲王守衛者﹐《周禮》司右﹑虎賁連官耳。虎賁掌虎士﹐司右主勇士。虎賁之徒旣爲宿衛﹐則司右之徒亦爲宿衛矣。司士正朝儀之位﹐虎士在路門之右﹐大右在路門之左。大右則司右也。虎士言其徒﹐不言其官。大右言其官﹐不言其屬。明司右與虎賁氏俱率其屬以衛王﹐互文以相明也。不然﹐豈空屬司右﹐無任役乎﹖以此知爪牙之士當爲王閒守之衛也。比勇力之士﹐選右當於中﹐若車右﹐出徵則是其常職。今恨移我於憂﹐謂見使從軍﹐則不爲車右。蓋使之爲步卒﹐故恨也。傳言姜戎敗﹐不言敗處﹐故申之云「戰於千畝而敗也。」杜預云「西河介休縣南有地名千畝。」則王師與姜戎在晉地而戰也。《國語》云「宣王不籍千畝﹐虢文公諫而不聽。三十九年﹐戰於千畝。」孔晁云「宣王不耕籍田﹐神怒民困﹐爲戎所伐﹐戰於近郊。」則晁意天子籍田千畝﹐還在籍田而戰。則千畝在王之近郊﹐非是晉地﹐義或然也。又解此爪牙之士所以不應從徵者﹐以六軍之士出自六鄕﹐法不取王之爪牙之士也。《小司徒職》曰「乃頒比法於六鄕之大夫﹐使各登其鄕之眾寡。乃會萬民之卒伍而用之。五人爲伍﹐五伍爲兩﹐四兩爲卒﹐五卒爲旅﹐五旅爲師﹐五師爲軍﹐以起軍旅。」又曰「凡起徒役﹐無過家一人。」是出自六鄕也。

祈父﹐予王之爪士。士﹐事也。胡轉予於卹﹐靡所厎止﹖厎﹐至也。○厎﹐瓜履反。

祈父﹐亶不聰。亶﹐誠也。○亶﹐都旦反。

胡轉予於卹﹐有母之尸饔﹗屍﹐陳也。熟食曰饔。箋云﹕己從軍﹐而母爲父陳饌飲食之具﹐自傷不得供養也。○供﹐九用反。養﹐羊亮反。

﹝疏﹞「祈父」至「尸饔」。○正義曰﹕上恨身無所居﹐此恨不得供養﹐責之曰﹕祈父﹐汝誠是不聰慧之人。汝若聰慧﹐何爲移我於憂危之地﹐令我不得居家供養﹐使我所有尊母﹐令之陳熟食以奉父乎﹖○傳「熟食曰饔」。○正義曰﹕對例則飪爲熟﹐散則通。此云屍﹐是陳之辭﹐明熟食﹐故可陳也。○箋「己從」至「供養」。○正義曰﹕千畝之戰﹐王之郊內勝負不至多時﹐而恨其不得代母爲父陳食者﹐時王室旣衰﹐戰則恐敗﹐恨其轉已﹐故舉此以刺﹐不得爲多歷時日而恨也。許氏《異義》引此詩曰「『有母之尸饔』﹐謂陳饔以祭。」志養不及親﹐彼爲論饔餼﹐生死不爭﹐此文故不駮之﹐其義當如此。箋非爲祭也。

《祈父》三章﹐章四句。

《白駒》﹐大夫刺宣王也。刺其不能畱賢也。○白駒﹐馬五尺以上曰駒。

皎皎白駒﹐食我場苗。縶之維之﹐以永今朝。宣王之末﹐不能用賢﹐賢者有乘白駒而去者。縶﹐絆。維﹐系也。箋云﹕永﹐久也。原此去者﹐乘其白駒而來﹐使食我場中之苗。我則絆之系之﹐以永今朝。愛之﹐欲畱之。○皎﹐古了反﹐絜白也。場﹐直良反。縶﹐陟立反﹐徐丁立反。絆音半﹐系足曰絆。

所謂伊人﹐於焉逍遙﹖箋云﹕伊當作「繄」﹐繄猶是也。所謂是乘白駒而去之賢人﹐今於何遊息乎﹖思之甚也。○焉﹐於虔反﹐又如字。下同。繄﹐烏兮反。

﹝疏﹞《白駒》四章﹐章四句。「皎皎」至「逍遙」。○正義曰﹕宣王之末﹐不能用賢﹐有賢人乘皎皎然白駒而去者。我原其乘此白駒而來﹐食我場中之苗。我則縶絆之﹐維持之。謂絆縶其馬﹐畱其人﹐以久今日之朝。旣思而不來﹐又述而言曰﹕所謂是乘白駒而去之賢人﹐今於何處逍遙遊息乎﹖不知所適﹐言思見之甚也。以久今朝者﹐得賢人與之言話﹐則今日可長久。猶《山有樞》云「且以永日」也。○傳「宣王」至「縶絆」。○正義曰﹕以宣王之行﹐初善後惡。《烝民序》云「任賢使能﹐周室中興。」明是初時事。此刺不能畱賢﹐故知宣王之末也。僖二十八年《左傳》曰「韅靷鞅靽。」杜預云「在後曰靽。」則縶之謂絆其足﹐維之謂系靷也。○箋「食我場中之苗」。○正義曰﹕言食苗藿﹐則夏時矣。《七月》注云「春夏爲圃﹐秋冬爲場。」《場人》注云「場﹐築地爲墠﹐季秋除圃中爲之。」此宜云圃﹐而言場者﹐以場﹑圃同地耳﹐對則四時異名﹐散則繼其本地﹐𨿽夏亦名場也。

皎皎白駒﹐食我場藿。縶之維之﹐以永今夕。藿猶苗也。夕猶朝也。○藿﹐火郭反。所謂伊人﹐於焉嘉客﹖

皎皎白駒﹐賁然來思。賁﹐飾也。箋云﹕願其來而得見之。《易》卦曰「山下有火﹐賁。」賁﹐黃白色也。○賁﹐彼義反﹐徐音奔。毛﹑鄭全用《易》爲釋。爾公爾侯﹖逸豫無期。爾公爾侯邪﹐何爲逸樂無期以反也﹖○樂音洛。

愼爾優遊﹐勉爾遁思﹗愼﹐誠也。箋云﹕誠女優遊﹐使待時也。勉女遁思﹐度已終不得見。自訣之辭。○遁﹐字又作「遁」﹐徒遜反﹐徐徒損反。度己﹐待洛反﹐下音紀。訣音決。

﹝疏﹞「皎皎」至「遁思」。○正義曰﹕言有賢人乘皎皎然白駒而去者﹐其服賁然而有盛飾。已原其來﹐思而得見之也。旣願而來﹐卽責之﹕公侯之尊﹐可得逸豫。若非公侯﹐無逸豫之理。爾豈是公也﹖爾豈是侯也﹖何爲亦逸豫無期以反乎﹖思而不來﹐設言與之訣。汝誠在外優遊之﹐事勉力行﹐汝遁思之志﹐勿使不終也。極而與之自訣之辭也。此來思﹑遁思﹐二思皆語助﹐不爲義也。○傳「賁﹐飾」。箋「易卦」至「白色」。○正義曰「賁﹐飾」﹐《易﹟序卦》文。「山下有火﹐賁」﹐《易﹟象》文也。賁卦離下艮上﹐艮爲山﹐離爲火﹐故言山下有火﹐以火照山之石﹐故黃白色也。其卦名曰賁者﹐鄭云「離爲日﹐日﹐天文也。艮爲石﹐地文也。天文在下﹐地文在上﹐天地之文﹐交相而成﹐賁賁然是也。」此賁賁必爲賢者之貌。箋﹑傳不言貌﹐此思賢者﹐當以車服表之。皎皎爲馬之貌﹐賁不宜爲人之貌﹐蓋謂其衣服之飾也。

皎皎白駒﹐在彼空谷。空﹐大也。生芻一束﹐其人如玉。箋云﹕此戒之也。女行所捨﹐主人之餼𨿽薄﹐要就賢人﹐其徳如玉然。○芻﹐楚俱反。

毋金玉爾音﹐而有遐心。箋云﹕毋愛女聲音﹐而有遠我之心。以恩責之也。○毋音無﹐本亦作「無」。毋字與「父母」之字不同﹐宜詳之。他皆仿此。

﹝疏﹞「皎皎」至「遐心」。○正義曰﹕言有乘皎皎然白駒而去之賢人﹐今在彼大谷之中矣。思而不見﹐設言形之。汝於彼所至﹐主人禮餼待汝𨿽薄﹐止有其生芻一束耳﹐當得其人如玉者而就之﹐不可以貪餼而棄賢也。又言我思汝甚矣﹐汝𨿽不來﹐當傳書信﹐毋得金玉汝之音聲於我。謂自愛音聲﹐貴如金玉﹐不以遺開我﹐而有疏遠我之心。已與之有恩﹐恐遂疏己﹐故以恩責之﹐冀音信不絕。○傳「空﹐大」。○正義曰﹕以谷中容人隱焉﹐其空必大﹐故云「空﹐大」﹐非訓空爲大。《桑柔》云「有空大谷」。是空谷大也。此云「在彼空谷」﹐則知其所適。上云「於焉逍遙」及「於焉嘉客」﹐爲不知所適之辭者﹐以思之不得﹐故言不知所在。此以賢者隱居﹐必當潛處山谷﹐故舉以爲言。空谷非一﹐猶未是知其所在也。○箋「毋愛女聲音」。○正義曰﹕定本﹑《集注》皆然。

《白駒》四章﹐章六句。

《黃鳥》﹐刺宣王也。刺其以陰禮教親而不至﹐聯兄弟之不固。○聯音連。

﹝疏﹞《黃鳥》三章﹐章七句。○箋「刺其」至「不固」。○正義曰﹕箋解婦人自爲夫所出﹐而以刺王之由。刺其以陰禮教男女之親﹐而不至篤聯結其兄弟。夫婦之道不能堅固﹐令使夫婦相棄﹐是王之失教﹐故舉以刺之也。《大司徒》十有二教﹐其三曰「以陰禮教親﹐則民不怨。」又曰「以本俗六﹐安萬民。」其三曰「聯兄弟。」是鄭所引之文也。言「不至」﹑「不固」﹐鄭以義增之。彼注云「陰禮﹐謂男女之禮。昏姻以時﹐男不曠﹐女不怨。」是也。謂之陰者﹐以男女夫婦﹐寢席之上﹐陰私之事﹐故謂之陰禮。《地官﹟媒氏》云「凡男女之陰訟﹐聽之於勝國之社」。是謂男女之事爲陰也。彼注又云「聯猶合也。」兄弟謂昏姻嫁娶﹐是謂夫婦爲兄弟也。夫婦而謂之兄弟者﹐《列女傳》曰「執禮而行兄弟之道。」何休亦云「圖安危可否﹐兄弟之義﹐故比之也。」

黃鳥黃鳥﹐無集於穀﹐無啄我粟。興也。黃鳥﹐宜集木啄粟者。箋云﹕興者﹐諭天下室家不以其道而相去﹐是失其性。○啄﹐陟角反。此邦之人﹐不我肯穀。穀﹐善也。箋云﹕不肯以善道與我。

言旋言歸﹐復我邦族。宣王之末﹐天下室家離散﹐妃匹相去﹐有不以禮者。箋云﹕言﹐我。復﹐反也。○妃音配。

﹝疏﹞「黃鳥」至「邦族」。○正義曰﹕言人有禁語云「黃鳥黃鳥﹐無集於我之穀木﹐無啄於我之粟。」然黃鳥宜集本啄粟﹐今而禁之﹐是失其性。諭婦人述男子禁己云「婦人婦人﹐無居我之室﹐無得啖我之食。」然婦人之在夫家﹐宜居室啖食。今夫禁己﹐是失其夫婦之所宜也。婦人見其如此﹐知必棄己﹐卽與之訣別而去之﹐曰「此邦國之人已於我若此﹐則不我肯以善相與﹐是不肯以善道與我也﹐故我今回旋﹐我今還歸﹐復反我邦國宗族矣。」言此邦之人「復我邦族」者﹐言夫與已不善﹐居異所耳﹐不必卽他邦也。

黃鳥黃鳥﹐無集於桑﹐無啄我粱。此邦之人﹐不可與明。不可與明夫婦之道。箋云「明」當爲「盟」。盟﹐信也。

言旋言歸﹐復我諸兄。婦人有歸宗之義。箋云﹕宗﹐謂宗子也。

﹝疏﹞「不可」至「諸兄」。○毛以爲﹐婦人旣被夫棄﹐己言此邦國之人不可與明夫婦之道﹐今我回旋﹐我還歸﹐復反我宗族之兄家也。○鄭惟「不可與盟」爲異。○傳「不可」至「之道」。○正義曰﹕夫婦之道﹐以義居者也﹐當同居共食。今而禁之﹐闇昧於三綱之道。苟欲出之﹐不知婦人非七出不得去﹐是不可與明夫婦之道也。○箋「明當爲盟。盟﹐信」。○正義曰﹕易傳者﹐以下云「不可與處」﹐言其夫不可共處也。此云「不可與明」﹐亦當云其夫不可與共盟也。若是明夫婦之道﹐其明與否﹐夫獨爲之﹐非婦所當共﹐故知字誤﹐當作「盟」也。《曲禮下》曰「約信曰誓﹐蒞牲曰盟。」盟是信誓之事﹐故云「盟﹐信也。」禮﹐諸侯有相背違者﹐盟以信之。而不信之人﹐旣盟復背。此婦爲夫所薄﹐意欲盟而固之﹐以其無信﹐終必棄己﹐故云「不可與盟」也。○傳「婦人有歸宗之義」。○正義曰﹕傳於此言歸宗者﹐以婦人之所尊者﹐其兄也﹐因此『諸兄』之文﹐故言歸宗。《喪服》「爲昆弟之爲父後者」﹐傳曰「何以期也﹖婦人𨿽在外﹐必有歸宗。曰小宗﹐故服期也。」此以諸兄爲宗之文也。彼所言歸宗﹐惟謂大夫以下﹐其妻父母沒﹐有歸寧於宗。要被出還家﹐亦爲歸宗﹐故準彼而言也。箋恐謂宗是大宗﹐故云「謂宗子」﹐亦謂宗兄也。

黃鳥黃鳥﹐無集於栩﹐無啄我黍。此邦之人﹐不可與處。處﹐居也。○栩﹐況甫反。言旋言歸﹐復我諸父。諸父﹐猶諸兄也。

《黃鳥》三章﹐章七句。

卷十一十一之二

卷十一十一之二

《我行其野》﹐刺宣王也。刺其不正嫁取之數而有荒政﹐多淫昏之俗。

﹝疏﹞《我行其野》三章﹐章六句。○箋「刺其」至「之俗」。○正義曰﹕凡嫁娶之禮﹐天子諸侯一娶不攺。其大夫以下﹐其妻或死或出﹐容得更娶。非此亦不得更娶。此爲嫁娶之數﹐謂禮數也。昭三年《左傳》子大叔謂梁丙﹑張趯說朝聘之禮。張趯曰「善哉﹐吾得聞此數。」是謂禮爲數也。今宣王之末﹐妻無犯七出之罪﹐無故棄之更昏﹐王不能禁﹐是不能正其嫁娶之數。《大司徒》曰「以荒政十有二﹐娶萬民。十曰多昏。」注曰「荒﹐凶年也。鄭司農云﹕『多昏﹐不備禮而娶﹐昏者多也。』」彼謂國家凶荒﹐民貧不能備禮﹐乃寬之﹐使不備禮物﹐而民多得昏。今宣王之時﹐非是凶年﹐亦不備禮多昏。丰年而有此俗﹐故刺王也。經云「求爾新特」﹐言其不以禮來﹐不肯媵。是當時不備禮而昏也。詩所述者﹐一人而已。但作者總一國之事而爲辭﹐故知此不以禮昏成風俗也。

我行其野﹐蔽芾其樗。昏姻之故﹐言就爾居。樗﹐惡木也。箋云﹕樗之蔽芾始生﹐謂仲春之時﹐嫁取之月。婦之父﹐婿之父﹐相謂昏姻。言﹐我也。我乃以此二父之命﹐故我就女居。我豈其無禮來乎﹗責之也。○蔽﹐必制反﹐徐又方四反。芾﹐方味反。樗﹐敕書反。

爾不我畜﹐復我邦家。畜﹐養也。箋云﹕宣王之末﹐男女失道﹐以求外昏﹐棄其舊姻而相怨。

﹝疏﹞「我行」至「邦家」。○毛以爲﹐有人言﹐我行適於野﹐采可食之菜﹐惟得蔽芾然樗之惡木。以興婦人言﹐我嫁他族以求夫﹐惟得無行不信之惡夫。旣得惡夫﹐遇己不善﹐乃責之言﹕我以我父之昏﹐爾父之姻﹐二父敕命之﹐故我就爾而居處爲室家耳。我豈無禮而來乎﹗而惡我也﹗爾旣不我畜養﹐今當復反我之邦家矣。與之自訣之辭。鄭惟上二句記時爲異。餘同。○傳「樗﹐惡木」。○正義曰﹕《七月》云「采荼薪樗」﹐惟取薪。薪﹐惡木也。毛以秋冬爲昏﹐不得有記時之事。王肅云「行遇惡木﹐言己適人遇惡夫也。」○箋「樗之」至「責之」。○正義曰﹕樗是木也﹐言蔽芾始生。謂葉在枝條始生﹐非木根始生於地也。仲春艸木可采﹐故言仲春之時﹐嫁娶之月矣。「婦之父﹐婿之父﹐相謂爲昏姻」﹐《釋親》文也。此及二章﹐並言昏姻﹐故言二父之命。卒章止有姻﹐惟據婿之父耳﹐故言「汝不思汝老父之命」。

我行其野﹐言采其蓫。昏姻之故﹐言就爾宿。蓫﹐惡菜也。箋云﹕蓫﹐牛蘈也﹐亦仲春時生﹐可采也。○蓫﹐敕六反﹐本又作「蓄」。「藬」﹐本又作「蘈」﹐徒雷反。

爾不我畜﹐言歸斯復。復﹐反也。

﹝疏﹞箋「蓫﹐牛頹」。○正義曰﹕此《釋艸》無文。陸機《疏》云「今人謂之羊蹄。」定本作「牛蘈」。

我行其野﹐言采其葍。不思舊姻﹐求爾新特。葍﹐惡菜也。新特﹐外昏也。箋云﹕葍﹐﹛艸富﹜也﹐亦仲春時生﹐可采也。婿之父曰姻。我采﹛艸富﹜之時﹐以禮來嫁女。女不思女老父之命而棄我﹐而求女新外昏特來之女。責之也﹐不以禮嫁﹐必無肯媵之。○葍音福。﹛艸富﹜音富。女並音汝。媵音孕﹐又繩證反。

成不以富﹐亦祗以異。祗﹐適也。箋云﹕女不以禮爲室家﹐成事不足以得富也。女亦適以此自異於人道﹐言可惡也。○祗音支。惡﹐烏路反。

﹝疏﹞「不思」至「以異」。○正義曰﹕取妻者受父之命﹐故今引以責之。言父本命汝以我爲妻﹐汝何不思憶舊時老父之命﹐反棄我而求汝新外昏特來之女也﹖汝如是不以禮爲室家﹐成事不以是而得富﹐亦適可以此異於人耳。人悉偕老﹐汝獨相棄﹐是異於人也。○傳「葍﹐惡菜。新特﹐外昏」。○正義曰﹕陸機《疏》云「葍﹐一名﹛艸富﹜﹐幽州人謂之燕﹛艸富﹜。其根正白﹐可著熱灰中溫敢之。饑荒之歲﹐可蒸以禦饑。」昏姻對文﹐則男婚女姻﹐散則通﹐故外來之婦爲外昏也。○箋「不以」至「媵之」。○正義曰﹕此解新特之義。特謂獨來夫家﹐由不以禮嫁﹐必無人肯媵送之﹐故獨來也。禮﹐大夫乃一妻二妾﹐是有侄娣爲媵﹐士庶人則不能備矣。此詩所述﹐下及庶人﹐本自無媵。而云無肯媵者﹐《釋言》云「媵﹐送也。」妾送嫡而行﹐故謂妾爲媵。媵之名不專施妾﹐凡送女適人者﹐男女皆謂之媵。僖五年《左傳》「晉人滅虞﹐執其大夫井伯﹐以媵秦穆姬」﹐史傳稱伊尹有莘氏之媵氏之媵臣﹐是送女者𨿽男亦名媵也。此不以禮嫁﹐其父母之家﹐男子婦女皆無肯媵之﹐故獨來耳。非謂當有侄娣媵也。

《我行其野》三章﹐章六句。

《斯幹》﹐宣王考室也。考﹐成也。徳行國富﹐人民殷眾﹐而皆佼好﹐骨肉和親﹐宣王於是築宮廟羣寢﹐旣成而釁之﹐歌《斯幹》之詩以落之。此之謂成室。宗廟成﹐則又祭祀先祖。○佼﹐古卯反。釁﹐許斳反。落如字﹐始也。或作「樂」﹐非。

﹝疏﹞《斯幹》九章﹐首章七句﹐二章﹑三章﹑四章﹑五章章五句﹐六章七句﹐七章五句﹐八章﹑卒章章七句。○正義曰﹕作《斯幹》詩者﹐宣王考室也。考﹐成也。宣王旣徳行民富﹐天下和親﹐乃築廟寢成﹐而與羣臣安燕而樂之。此之謂成室也。人之所居曰室﹐宮寢稱室﹐是其正也。但君子將營宮室﹐宗廟爲先﹐故鄭以爲亦修宗廟﹐室是總稱﹐言室足以兼之。毛傳不言廟。王肅云「宣王修先祖宮室﹐儉而得禮。」孫毓云「此宣王考室之詩﹐無作宗廟之言。」孫﹑王並云述毛﹐則毛意此篇不言廟也。築室必先修廟﹐但作者言不及耳。經𨿽皆是考室之事﹐正指其文﹐則「乃安斯寢」是也。故箋云「寢旣成﹐乃鋪席與羣臣安燕爲歡以樂之。」是考室之事也。宣王中興﹐賢君其所以作者﹐非欲崇飾奢侈﹐妨害民務﹐國富民丰乃造之耳。故首章言天下親富﹐二章乃作之﹐三章言作之攻堅﹐四章言得其形制﹐五章言庭室寬明﹐六章乃言考之也。旣考之後﹐居而寢宿。下至九章﹐言其夢得吉祥﹐生育男女﹐貴爲王公﹐慶流後裔﹐因考室而得然﹐故考室可以兼之也。○箋「考成」至「先祖」。○正義曰「考﹐成」﹐《釋詁》文。徳行者﹐卽「秩秩斯幹」是也。國富者﹐「幽幽南山」是也。人民殷眾﹐而皆佼好﹐次二句是也。骨肉和親﹐旣下三句是也。宣王承亂離之後﹐先務富民。民富情親﹐乃使之築宮廟羣寢。築作旣成﹐其廟﹐則神將休焉﹐則以禮釁塗之。其寢﹐則王將居焉﹐設盛食燕羣臣﹐歌《斯幹》之詩以歡樂之。此之謂成室也。言成者﹐非直築成而已﹐通謂國富民和﹐樂共作力﹐以成其事。廟則旣爲釁禮﹐使神得安焉。室則旣爲歡燕﹐使人得處焉。人神各有攸處﹐然後謂之爲成﹐故言「此之謂成室」以結之。《說文》云「釁﹐血祭也。」賈逵云「殺而以血塗鼓謂之釁鼓。」則釁者﹐以血塗之名。《雜記下》曰「成廟則釁之。其禮﹐雍人拭羊﹐舉羊升屋﹐自中屋南面﹐刲羊血流於前﹐乃降。」是釁廟禮也。昭四年《左傳》叔孫爲孟丙作鐘﹐「饗大夫以落之」。服虔云「釁以豭豚爲落。」則又一名落﹐蓋謂以血澆之也。《雜記》云「路寢成﹐則考之而不釁。」注云「設盛食以落之。」卽引《檀弓》「晉獻文子成室﹐諸大夫發焉」。是樂之事。下箋亦云「安燕爲歡以樂之」﹐是也。據經「乃安斯寢」﹐是考室之事﹐而於經無釁廟之云。鄭云「而釁之」者﹐鄭以似續妣祖﹐爲築宮廟﹐廟成必當釁。室尙燕樂﹐明廟釁可知也。《雜記》之文﹐廟成則釁﹐寢成則考﹐此序言「考室」﹐箋得兼云釁廟者﹐此考之名﹐取義甚廣﹐乃國富民殷﹐居室安樂﹐皆是考義﹐猶《無羊》云「考牧」﹐非獨據一燕食而已﹐故知考室之言﹐可以通釁廟也。言歌《斯幹》之詩以樂之者﹐歌謂作此詩也。宣王成室之時﹐與羣臣燕樂﹐詩人述其事以作歌﹐謂作此詩。《斯幹》所歌﹐皆是當時樂事﹐故云「歌《斯幹》之詩以樂之」﹐非謂當樂之時已有《斯幹》可歌也。本或作「落」﹐以釁又名「落」﹐定本﹑《集注》皆作「落」﹐未知孰是。云「宗廟成﹐則又祭先祖」﹐敍「君子攸躋」之言。箋以躋謂升廟祭祀﹐故又言此以敍之。

秩秩斯幹﹐幽幽南山。興也。秩秩﹐流行也。幹﹐澗也。幽幽﹐深遠也。箋云﹕興者﹐諭宣王之徳﹐如澗水之源﹐秩秩流出﹐無極已也。國以饒富﹐民取足焉﹐如於深山。○秩﹐直乙反。澗音諫。如竹苞矣﹐如松茂矣。苞﹐本也。箋云﹕言時民殷眾﹐如竹之本生矣﹔其佼好﹐又如松柏之暢茂矣。

兄及弟矣﹐式相好矣﹐無相猶矣。猶﹐道也。箋云「猶」當作「瘉」。瘉﹐病也。言時人骨肉用是相愛好﹐無相詬病也。○好﹐呼報反。猶﹐毛如字。鄭攺作「瘉」﹐羊主反。詬﹐呼豆反。

﹝疏﹞「秩秩」至「猶矣」。○毛以爲﹐秩秩然出無極已者﹐此澗水之流也。以興施無有窮者﹐此宣王之徳也。言王徳之無窮﹐猶澗水流之不竭。幽幽然深遠﹐材物丰積者﹐南山也。以興貨殖盈足者。王﹐國也。王貨物丰殖﹐民用饒足﹐亦似深山之有材也。民旣丰富﹐得以生長﹐故其民眾多﹐如竹之叢生﹐根本之眾矣。其長大又佼好﹐如松木之葉﹐常冬夏暢茂﹐無衰落矣。其兄與弟矣﹐用能相好樂矣﹐無相責以道矣。○鄭惟無相詬病爲異。餘同。○傳「幹﹐澗」。○正義曰﹕《釋山》云「夾水曰澗。」不訓幹爲澗﹐正以秩秩宜爲流貌。斯幹共秩秩連文﹐與南山相對﹐故知幹爲澗也。《漸卦》鄭注云「幹﹐謂大水之傍﹐故停水處」者﹐彼以鴻之所居﹐故爲舊停水處﹐與此異也。○箋「國以」至「深山」。○正義曰﹕言宣王國富民又饒足﹐取則有之﹐如於山之取材﹐故以諭焉。言國富者﹐國以民爲體﹐正謂民間饒足﹐非聚財於官﹐民取官材也。○箋「言時民」至「茂矣」。○正義曰﹕以竹言苞﹐而松言茂﹐明各取一諭。以竹筍叢生而本穊﹐松葉隆冬而不彫﹐故以爲諭。其實竹葉亦冬靑。《禮器》曰「如竹箭之有筠﹐如松柏之有心﹐故貫四時而不攺柯易葉。」是也。○傳「猶﹐道」。○正義曰﹕《釋詁》文。○箋「猶當」至「詬病」。○正義曰﹕箋以「相猶」與「相好」對文﹐言「無相猶矣」當謂無相惡之事。若相責以道﹐未是傷義賊恩。𨿽無此事﹐未足多善﹐不當舉以爲詠也。《角弓》曰「不令兄弟﹐交相爲瘉。」則相病是兄弟之惡事。猶﹑瘉聲相近﹐故知字誤也。言詬罵相病害也。

似續妣祖﹐似﹐嗣也。箋云﹕似讀如巳午之巳。巳續妣祖者﹐謂巳成其宮廟也。妣﹐先妣姜嫄也。祖﹐先祖也。○似﹐毛如字。妣﹐必履反。嫄﹐本或作「原」﹐音同。築室百堵﹐西南其戶。西鄕戶﹐南鄕戶也。箋云﹕此築室者﹐謂築燕寢也。百堵﹐百堵一時起也。天子之寢有左右房﹐西其戶者﹐異於一房者之室戶也。又雲南其戶者﹐宗廟及路寢﹐制如明堂﹐每室四戶﹐是室一南戶爾。○鄕﹐本又作「向」﹐同許亮反。下同。

爰居爰處﹐爰笑爰語。箋云﹕爰﹐於也。於是居﹐於是處﹐於是笑﹐於是語。言諸寢之中﹐皆可安樂。○樂音洛。

﹝疏﹞「似續」至「爰語」。○毛以爲﹐言王旣能使國富和親﹐則又嗣續先祖先妣之功﹐故築其居室﹐百堵皆起﹐或西其戶﹐或南其戶。言路寢羣室皆作之也。作之旣成﹐乃於是居﹐於是處﹐於是笑﹐於是語焉。先「妣」後「祖」者﹐取會韻也。又以下有男女安寢之事﹐故兼云先妣。○鄭以爲﹐宣王旣以於國門之左﹐在巳之地﹐繼續立先妣姜嫄﹑先祖後稷以下之廟。然後乃宮內築燕寢之室﹐百堵同時起之﹐比一房之室爲西其戶﹐比宗廟路寢是室爲南其戶﹐於是燕寢之中﹐居處笑語焉。燕寢言築及百堵之戶﹐則宗廟與明堂路寢﹐亦築而同時有戶制可知。宗廟言所立之地﹐則燕寢亦有其處﹐各舉義韻以言耳。○箋「似讀」至「先祖」。○正義曰﹕箋以似﹑續同義﹐不須重文﹐故似讀爲巳午之巳。巳與午比辰﹐故連言之。直讀爲巳﹐不云字誤﹐則古者似﹑巳字同。「於穆不巳」﹐師徒異讀﹐是字同之驗也。《周禮》左宗廟﹐在雉門外之左﹐門當午地﹐則廟當巳地也。謂旣在巳地﹐而續立其妣祖之廟﹐然後營宮室﹐故云謂巳成其宮廟也。君子將營宮室﹐宗廟爲先﹐故知巳成其宮廟乃築室也。知妣是先妣姜嫄者﹐以特牲﹑少牢祭祀之禮﹐皆以其妃配夫而食﹐無特立妣之廟者。《春官﹟大司樂職》「舞《大濩》以享先妣﹐舞《大武》以享先祖。」妣先於祖﹐用樂別祭﹐則周之先妣有不系於夫而特立廟矣。《閟宮》《生民》說姜嫄生后稷以配天﹐爲周之王業﹐則周之先妣特立廟者﹐惟姜嫄耳。此妣文亦在祖上﹐故知是姜嫄也。祖﹐先祖﹐不斥號謚﹐則后稷﹑文﹑武兼親廟亦在其中。司樂七廟同用樂﹐言先祖以總之﹐明先祖之文兼通諸廟也。○傳「西」至「鄕戶」。正義曰﹕傳不言此爲路寢之制﹐則此據天子之宮﹐其室非一。在北者南戶﹐在東者西戶耳。推此有東向戶﹑北向戶﹐故孫毓云「猶南東其畝。」○箋「此築」至「鄕戶」。正義曰﹕以上爲立廟﹐故此爲居室。然「似續妣祖」之言﹐文中不容路寢﹐則「築室百堵」﹐路寢亦宜在焉。獨言此築室謂築燕寢者﹐路寢作與燕寢同時﹐而制與宗廟相類。此「西南其戶」﹐非路寢之制﹐故特言燕寢。其路寢﹐文𨿽不載﹐亦作之可知。言天子之寢有左右房者﹐以天子之燕寢﹐卽諸侯之路寢。禮﹐諸侯之制﹐聘有夾室。又《士喪禮》小斂﹐「婦人髽於室」﹐而《喪大記》諸侯之禮云「小斂﹐婦人髽帶麻於房中。」以《士喪》男子括發在房﹐婦人髽於室﹐無西房故也。《士喪禮》婦人髽於室﹐在男子之西﹐則諸侯之禮﹐婦人髽於房﹐亦在男子之西﹐是有西房矣。有西房自然有東房﹐是諸侯路寢有左右房也。天子路寢旣制如明堂﹐自然燕寢之制當如諸侯路寢﹐故知天子之燕寢有左右房也。旣有左右﹐則室當在中﹐故西其戶者﹐異於一房之室戶也。大夫以下無西房﹐惟有一東房﹐故室戶偏東﹐與房相近。此戶正中比之﹐爲西其戶矣。知大夫以下止一房者﹐以《鄕飲酒義》云「尊於房戶之間﹐賓主共之。」由無西房﹐故以房與室戶之間爲中也。但大夫禮直言房﹐不言東西﹐明是房無所對故也。若然﹐《特牲》云「豆籩鉶在東房」者﹐鄭注云「謂房中之東﹐當夾北﹐非對西戶也。」《鄕飲酒記》云「薦出自左房。」《鄕射記》云「出自東房」者﹐以《記》人以房居東在左﹐因言之。《記》非經﹐無義例也。又解南其戶者﹐宗廟及路寢制如明堂﹐每室四戶﹐是燕寢之室﹐獨一南戶耳﹐故言西其戶也。知宗廟及路寢制如明堂者﹐《明堂位》曰「太廟﹐天子明堂。」又《月令》說明堂﹐而季夏云「天子居明堂太廟。」以明堂制與廟同﹐故以太廟同名其中室﹐是宗廟制如明堂也。又宗廟象生時之居室﹐是似路寢矣﹐故路寢亦制如明堂也。又《匠人》云「夏后氏世室﹐殷人重屋﹐周人明堂。」注云「世室﹐宗廟也。」重屋者﹐王宮正室﹐若大寢也。明堂者﹐明政教之堂也。此三者不同﹐而三代各舉其一﹐是欲互以相通﹐故鄭云「此三者﹐或舉宗廟﹐或舉王寢﹐或舉明堂﹐互言之﹐以明其同制。」是宗廟及路寢制如明堂也。彼三者並陳﹐此言如明堂者﹐以周制舉明堂爲文﹐故以宗廟及路寢制如之也。彼文說世室曰「五室四傍兩夾窗」。注云「窗﹐助戶爲明也。」每室四戶八窗﹐以言四傍﹐是四方傍開。又云「兩夾窗」﹐是一戶兩窗夾之。以此知每室四戶也。宣王都在鎬京﹐此考室當是西都宮室。《顧命》說成王崩﹐陳器物於路寢﹐云「胤之舞衣﹑大貝﹑鼖鼓在西房。兌之戈﹑和之弓﹑垂之竹矢在東房。」若路寢制如明堂﹐則五室皆在四角與中央﹐而得左右房者﹐《鄭志》答趙商云「成王崩之時﹐在西都。文王遷丰﹐作靈臺﹑辟雍而已﹐其餘猶諸侯制度。故喪禮設衣物之處﹐寢有夾室與東西房也。周公攝政﹐致太平﹐制禮作樂﹐乃立明堂於王城。」如鄭此言﹐則西都宗廟路寢依先王制﹐不似明堂。此言如明堂者﹐《鄭志》答張逸云「周公制禮土中﹐《洛誥》『王入太室祼』﹐是也。《顧命》成王崩於鎬京﹐承先王宮室耳。宣王承亂﹐未必如周公之制。」以此二答言之﹐則鄭意以文王未作明堂﹐其廟寢如諸侯制度。乃周公制禮﹐建國土中﹐以洛邑爲正都。其明堂廟寢﹐天子制度﹐皆在王城爲之。其鎬京則別都耳。先主之宮室尙新﹐周公不復攺作﹐故成王之崩﹐有二房之位﹐由承先王之室故耳。及厲王之亂﹐宮室毀壞﹐先王作者﹐無復可因。宣王別更修造﹐自然依天子之法﹐不復作諸侯之制﹐故知宣王𨿽在西都﹐其宗廟路寢皆制如明堂﹐不復如諸侯也。若然﹐明堂﹐周公所制﹐武王時未有也。《樂記》說武王祀乎明堂者﹐彼注云「文王之廟爲明堂制」。知者﹐以武王旣伐紂爲天子﹐文王又已稱王﹐武王不得以諸侯之制爲父廟﹐故知爲明堂制也。○箋「於是」至「安樂」。○正義曰﹕居﹑處義同。以寢非一﹐散言之耳。此文𨿽承燕寢之下﹐理亦兼有路寢。《周禮》注云「王路寢一﹐小寢五。」下云「後六宮。」此文亦可兼之﹐故云「諸寢之中﹐皆可安樂」。

約之閣閣﹐椓之橐橐。約﹐束也。閣閣﹐猶歷歷也。橐橐﹐用力也。箋云﹕約謂縮板也。椓謂土也。○閣音各。椓﹐陟角反。橐音托﹐本或作「析」。縮﹐所六反。﹐呂忱丈牛反﹐沈呂菊反﹐《說文》音敕周反﹐「引也。從手﹐畱聲」。

風雨攸除﹐鳥鼠攸去﹐君子攸芋。芋﹐大也。箋云﹕芋當作「幠」。幠﹐覆也。寢廟旣成﹐其墻屋弘殺﹐則風雨之所除也。其堅致﹐則鳥鼠之所去也。其堂堂相稱﹐則君子之所覆蓋。○除﹐直慮反﹐去也。芋﹐毛香於反﹐鄭火吳反﹐或作「吁」。殺﹐所界反。致﹐直置反﹐本亦作「緻」同。稱﹐尺證反。

﹝疏﹞「約之」至「攸芋」。○毛以爲﹐王本作羣寢之時﹐以繩約縮之﹐繩在板上歷歷然均。謂繩均板直﹐則墻端正也。旣投土於板﹐以杵椓築之﹐皆橐橐然用力。勤力而築﹐則墻牢固也。至若王寢旣成﹐其墻屋弘殺﹐則風雨之所除。其築作堅緻﹐則鳥鼠之所去。君子於是居中﹐所以自光大也。○鄭以爲﹐總宮廟羣寢﹐下句「君子之所覆蓋」爲異。○箋「約謂」至「土」。○正義曰﹕《綿》云「縮板以載」﹐是鄭所據也。縮約皆謂以繩纏束之﹐若今之墻衽也。此「椓之橐橐」﹐猶《綿》云「築之登登」﹐故傳皆以爲用力如椓杙之椓﹐正謂以杵築之也。言椓謂土者﹐取壤土投之板中﹐使平均﹐然後椓之也。者﹐以手平物之名﹐故字從手。○傳「芋﹐大」。○正義曰﹕孫毓云「宮室旣成﹐君子處之﹐所以爲自光大。」○箋「芋當」至「覆蓋」。○正義曰﹕芋作當「幠」﹐讀如亂。如此﹐幠以聲相近﹐故誤耳。「幠﹐覆也」﹐鄭以義言之。《爾雅》無此訓也。以下「攸躋」爲君子所升﹐「攸寧」爲君子所安﹐則知此爲君子所覆﹐故云「其堂堂相稱﹐則君子之所覆蓋」﹐故反以類上﹐去鳥鼠﹐除風雨﹐文勢同也。

如跂斯翼﹐如人之跂竦翼爾。○跂音企。竦﹐粟勇反。如矢斯棘﹐如鳥斯革。棘﹐稜廉也。革﹐翼也。箋云﹕棘﹐戟也﹐如人挾弓矢戟其肘﹐如鳥夏暑希革張其翼時。○棘﹐居力反﹐《韓詩》作「朸」。朸﹐隅也﹐旅卽反。革如字﹐《韓詩》作「﹤革羽﹥」﹐云「翅也。」稜﹐力登反。挾﹐子沓反﹐又子協反﹐又音協。肘﹐張九反。

如翚斯飛﹐君子攸躋。躋﹐升也。箋云﹕伊洛而南﹐素質﹐五色皆備成章﹐曰翚。此章四如者﹐皆謂廉隅之正﹐形貌之顯也。翚者﹐鳥之奇異者也﹐故以成之焉。此章主於宗廟﹐君子所升﹐祭祀之時。○翚者輝﹐雉名﹐《說文》云「大飛也。」躋﹐子西反。

﹝疏﹞「如跂」至「攸躋」。○毛以爲﹐言宮室之制﹐如人跂足竦此臂翼然﹐如矢之鏃有此稜廉然﹐如鳥之舒此革翼然﹐如翚之此奮飛然。宮室如此之美﹐君子所以升處也。矢﹑鳥﹑翚指形言之。如跂不言人者﹐義取於跂﹐言跂則人可知也。又人手似鳥翼﹐以爲韻。言跂翼﹐則如人弭手直立﹐以諭屋壁之上下正直也。言如矢稜廉﹐以諭四隅廉正也。其斯革﹑斯飛﹐言檐阿之勢似鳥飛也。翼言其體﹐飛象其勢﹐各取諭也。○鄭以此章論宗廟﹐「如矢斯棘」﹐如人挾弓矢戟其肘﹐亦諭之稜廉﹔「君子攸躋」﹐言升祭﹐爲異耳。○傳「棘﹐稜廉」。○正義曰﹕言稜廉﹐則指矢鏃之角爲棘焉。蓋古有此名。○箋「棘戟」至「翼時」。○正義曰﹕古語謂棘爲戟﹐故《明堂位》曰「越棘大弓。」隱十一年《左傳》曰「子都拔棘。」皆戟也。言如人挾弓矢戟其肘者﹐謂射者左手弣弓﹐而右手彎之﹐則戟其肘﹐謂右手之肘﹐亦諭室之外廉隅也。如鳥夏暑又布革張其翼者﹐《堯典》曰「仲夏﹐鳥獸希革。」注云「夏時﹐鳥獸毛疏皮見。」則言革者﹐謂夏暑毛希﹐皮革露見。於此之時﹐必舒其羽翼﹐故不言翼而言革﹐解其言革之本意。○傳「躋﹐升」。○正義曰﹕《釋詁》文。孫毓云「君子之所升處。」○箋「伊洛」至「之時」。○正義曰「伊洛而南﹐素質﹐五色皆備成章﹐曰翚」﹐《釋鳥》文。李巡曰「素質﹐五采備具﹐文章鮮明。」雉白質﹐五色爲文。鳥如此色者希﹐故云「鳥之奇異者﹐故以成之」﹐解比象旣多﹐最後言翚意也。下云「君子攸寧」﹐是寢息其中。此言「攸躋」﹐則是君子升下登上之辭。王所尊者﹐惟宗廟耳﹐故知此章主宗廟﹐言祭祀之時﹐下章主寢室﹐言燕息之時。

殖殖其庭﹐有覺其楹。殖殖﹐言平正也。有覺﹐言髙大也。箋云﹕覺﹐直也。○殖﹐市力反。噲噲其正﹐噦噦其冥﹐正﹐長也。冥﹐幼也。箋云﹕噲噲﹐猶快快也。正﹐晝也。噦噦﹐猶煟煟也。冥﹐夜也。言居之晝日則快快然﹐夜則煟煟然﹐皆寬明之貌。○噲音快。正音政。噦﹐呼會反。冥﹐毛莫形反﹐鄭莫定反。長﹐王丁丈反﹐崔直良反。幼﹐王如字﹐本或作「窈」﹐崔音杳。煟音謂﹐呂忱云「火光貌。」

君子攸寧。箋云﹕此章主於寢﹐君子所安﹐燕息之時。

﹝疏﹞「殖殖」至「攸寧」。○毛以爲﹐殖殖然平正者﹐其宮寢之前庭也。有覺然髙大者﹐其宮寢之楹柱也。言宮寢庭旣平正﹐楹又髙大﹐宣王之所與翔列聚集於此者﹐皆是讓徳有禮之士。噲噲然寬博﹐其羣臣之長者。噦噦然閒習﹐其羣臣之幼者。長幼有禮﹐君子所以安也。○鄭以爲﹐言寢室殖殖然其庭平正﹐有調直者其楹柱。庭平柱直﹐處所寬明矣。快快然其晝日居之也﹐煟煟然其夜冥居之也。院寬室明﹐晝夜俱快﹐君子之所安息也。○傳「有覺﹐言髙大」。○箋「覺﹐直」。○正義曰﹕覺之爲訓﹐爲大爲直﹐故《禮記》注云「覺﹐大也﹐直也。」傳以屋之爲美﹐在於髙大﹐箋以柱之爲善﹐貴於調直﹐故異訓也。○傳「正﹐長。冥﹐幼」。○正義曰「正﹐長」﹐《釋詁》文。「冥﹐幼」﹐《釋言》文。王肅云「宣王之臣﹐長者寬博噲噲然﹐少者閒習噦噦然。夫其所與翔於平正之庭﹐列於髙大之楹﹐皆少長讓徳有禮之士﹐所以安也。」傳意或然。而本或作「冥﹐窈」者﹐《爾雅》亦或作窈。孫炎曰「冥﹐深闇之窈也。」某氏曰「《詩》云﹕『噦噦其冥。』」爲冥窈於義實安﹐但於「正﹐長」之義不允﹐故據王注爲毛說。冥所以得爲幼者﹐郭璞曰「幼稚者冥昧」也。○箋「噲噲」至「之貌」。○正義曰﹕箋以此說宮室之形狀﹐庭楹之平直﹐不得有長幼之義﹐故以正爲晝﹐冥爲夜﹐快快﹑煟煟爲室宮寬明之貌。

下莞上簟﹐乃安斯寢。箋云﹕莞﹐小蒲之席也。竹葦曰簟。寢旣成﹐乃鋪席與羣臣安燕爲歡以落之。○莞音官﹐徐又九完反﹐艸叢生水中﹐莖圓﹐江南以爲席﹐形似小蒲而實非也。鋪﹐普吳反﹐又音敷。樂音洛﹐本亦作「落」。乃寢乃興﹐乃占我夢。言善之應人也。箋云﹕興﹐夙興也。有善夢則占之。○應﹐應對之應。

吉夢維何﹖維熊維羆﹐維虺維蛇。箋云﹕熊羆之獸﹐虺蛇之虫﹐此四者﹐夢之吉祥也。○熊﹐回弓反。羆﹐彼宜反。虺﹐許鬼反。蛇﹐市奢反。

﹝疏﹞「下莞」至「維蛇」。○正義曰﹕宣王命人下鋪莞蒲﹐上施簟席﹐乃與羣臣安燕爲歡樂於此寢室之中。歡樂已訖﹐乃於其中寢寐焉。至晨乃興起焉。於寐時有夢﹐乃占我所夢之事。其吉夢維何事乎﹖維夢見熊羆與虺蛇耳。言乃占我夢者﹐王自言已夢﹐命人占之。下云「大人占之」﹐乃是他人爲王占夢也。言吉夢者﹐當時未有吉凶﹐據後占之爲吉﹐故探言焉。此「乃安斯寢」之下無傳﹐毛氏爲燕以否﹐未可明也。○箋「莞小蒲」至「落之」。○正義曰﹕《釋艸》云「莞﹐苻蘺。」某氏曰「《本艸》云﹕『白蒲一名苻蘺﹐楚謂之莞蒲。』」郭璞曰「今西方人呼蒲爲莞蒲。今江東謂之苻蘺﹐西方亦名蒲﹐用爲席。」言小蒲者﹐以莞﹑蒲一艸之名﹐而司幾筵有莞筵﹑蒲筵﹐則有大小﹐爲席精粗﹐故得爲兩種席也。知莞用小蒲者﹐以《司幾筵》設席﹐皆粗者在下﹐美者在上。其職云「諸侯祭祀之席﹐蒲筵繢純﹐加莞席紛純。」以莞加蒲﹐明莞細而用小蒲﹐故知「莞﹐小蒲之席」也。竹葦曰簟者﹐以常鋪在上﹐宜用堅物﹐故知竹簟也。且《詩》每云簟茀用爲車蔽﹐是竹簟可知。以此考室之詩﹐室之初成﹐當有燕樂﹐故爲寢室旣成﹐鋪席與羣臣安燕爲歡以樂之也。定本作「落」。此下莞上簟﹐𨿽是與羣臣燕樂之席﹐其室內寢臥衽席亦當然也。《士喪禮》者﹐士禮也﹐云「下莞上簟﹐衽如初」﹐則平常皆莞簟也。其寢臥之席﹐自天子以下﹐宜莞簟同。○傳「言善之應人」。○正義曰﹕夢者﹐應人之物﹐善惡皆然。此據下文言吉夢﹐故云「善之應人」也。故《占夢》云「獻吉夢於王。」又曰「乃捨萌於四方﹐以贈惡夢。」是夢有善惡也。○箋「熊羆」至「吉祥」。○正義曰﹕以熊羆四足而毛﹐謂之獸。虺蛇無足之物﹐故謂之虫也。生男女之徵﹐故四者夢之吉祥。《釋獸》云「羆如熊﹐黃白文。」舍人曰「羆如熊﹐色黃白也。」郭璞曰「似熊而長頭髙腳﹐猛憨多力﹐能拔樹木。關西呼曰貑羆。」《釋魚》云「蝮虺﹐博三寸﹐首大如擘。」舍人曰「蝮﹐一名虺。江淮以南曰蝮﹐江淮以北曰虺。」孫炎曰「江淮以南謂虺爲蝮﹐廣三寸﹐頭如拇指﹐有牙﹐最毒。」郭璞曰「此自一種蛇﹐人自名爲蝮虺。今蛇細頸大頭﹐色如艾﹐綬文﹐文間有毛﹐似豬鬛。鼻上有鈄。大者長七八尺。一名反鼻﹐如虺類。足以明此自一種蛇。」如郭意﹐此蛇人自名蝮虺﹐非南北之異。蛇實是虫﹐以有鱗﹐故在《釋魚》﹐且魚亦虫之屬也。

大人占之﹕「維熊維羆﹐男子之祥﹔維虺維蛇﹐女子之祥。」箋云﹕大人占之﹐謂以聖人占夢之法占之也。熊羆在山﹐陽之祥也﹐故爲生男。虺蛇穴處﹐陰之祥也﹐故爲生女。○大音泰。後「大人」同。

﹝疏﹞箋「大人」至「生女」。○正義曰﹕以占夢之官﹐中士耳﹐而言大人占之﹐明其法天人所爲﹐故云「聖人占夢之法占之」。聖人有法解則占之﹐故《左傳》文公之夢﹐子犯占之﹔簡子之夢﹐問諸史墨﹐不必要占夢之官乃得占也。此及《無羊》皆云「大人占之」﹐則占夢者﹐聖人之法。《正月》云「召彼故老﹐訊之占夢。」譏之者﹐以王不尙道徳﹐專信徵祥﹐侮慢故老﹐故刺之。不謂夢不當占也。熊羆大較是山獸﹐亦居澤在穴﹐故《韓奕》云「川澤訏訏﹐有熊有羆。」《秋官﹟穴氏》注云「熊羆之屬﹐冬藏者也。燒其所食之物於穴外﹐以誘出之。」是也。

乃生男子﹐載寢之牀﹐載衣之裳﹐載弄之璋。半珪曰璋。裳﹐下之飾也。璋﹐臣之職也。箋云﹕男子生而臥於牀﹐尊之也。裳﹐晝日衣也。衣以裳者﹐明當主於外事也。玩以璋者﹐欲其比徳焉。正以璋者﹐明成之有漸。○衣﹐於旣反。注「衣以裳」﹑下「衣之裼」同。璋音章。

其泣喤喤﹐朱芾斯皇﹐室家君王。箋云﹕皇猶煌煌也。芾者﹐天子純朱﹐諸侯黃朱。室家﹐一家之內。宣王將生之子﹐或且爲諸侯﹐或且爲天子﹐皆將佩朱芾煌煌然。○喤音熿﹐華彭反﹐沈又呼彭反﹐聲也。芾音弗。煌音皇。

﹝疏﹞「乃生」至「君王」。○毛以爲﹐王前夢熊羆﹐果有效驗﹐乃生男子矣。生訖﹐則寢臥之於牀﹐尊之。又則衣著之以裳﹐玩弄之以璋也。裳明習爲卑下﹐璋見效奉臣職。時已其泣聲太煌煌然﹐至其長大﹐皆佩朱芾。於此煌煌然﹐由王家室之內﹐或爲諸侯之君﹐或爲天子之王﹐故皆佩朱芾也。○鄭惟「裳爲主外事」﹐「璋比徳之有漸」。餘同。○傳「半圭」至「之職」。○正義曰﹕知「璋﹐半圭」者﹐《典瑞》云「四圭有邸以祀天。兩圭有邸以祀地。圭璧以祀日月。璋邸射以祀山川。」從上而下﹐遞減其半﹐故知「半圭曰璋」。「裳﹐下之飾」﹐《易﹟文言》文也。裳爲下飾﹐以璋配裳﹐故知見臣之職也。宣王子孫當爲君﹐而言臣下者﹐王肅云「言無生而貴之也。明欲爲君父﹐當先知爲臣子也。」璋而得爲臣職者﹐王肅云「羣臣之從王行禮者奉璋。」又《棫朴》曰「奉璋峨峨﹐髦士攸宜。」是也。○箋「男子」至「有漸」。○正義曰﹕箋以下章與此相對。以下女子寢之地﹐明男子生而臥之牀﹐尊之也。以下「載衣之裼」﹐裼是夜臥之衣﹐故云「裳﹐晝日衣」也。一晝一夜﹐明取內外爲義﹐故知男子衣以裳﹐明當主外事﹔女子衣以裼﹐明當主內事也。女子弄之瓦﹐瓦﹐紡塼也﹐以女子之所有事﹔明玩以璋者﹐亦男子之所有事。君子於玉比徳焉﹐故知以璋欲其比徳也。玉不用圭而以璋者﹐明成人之有漸。璋是圭之半﹐故言漸也。下句乃言「其泣喤喤」﹐則此所陳﹐皆在孩幼。《禮記》鄭注云「人始生在地﹐男子已寢之牀。」又非始生也。蓋聖人因事記義。子之初生﹐暫行此禮﹐不知生經幾日而爲之也。何則﹖女子不可恆寢於地竟無裳﹐男子亦不容無褓﹐且甫言其泣﹐則未能自弄璋﹐明暫時示男女之別耳。○箋「芾者」至「黃朱」。○正義曰﹕箋以經言「室家君王」﹐則有諸侯與天子而同言朱芾﹐故云「天子純朱﹐諸侯黃朱」也。芾從裳色﹐祭時服纁裳﹐故芾用朱赤。但芾所以明尊卑﹐𨿽同色而有差降。《乾鑿度》以爲﹐天子之朝朱芾﹐諸侯之朝赤芾﹐朱深於赤﹐故《困封》注云「朱深云赤」是矣。此論諸侯﹐則王子或封畿內﹐或以功徳外封﹐皆爲諸侯也。而文同朱芾﹐明對文則朱赤深淺有異﹐散之則皆謂之朱。故天子純朱﹐明其深也﹔諸侯黃朱﹐明其淺也。舉其大色﹐皆得爲朱芾也。

乃生女子﹐載寢之地﹐載衣之裼﹐載弄之瓦。犭軍﹐褓也。瓦﹐紡塼也。箋云﹕臥於地﹐卑之也。褓﹐夜衣也。明當主於內事。紡塼﹐習其一有所事也。○裼﹐他計反﹐《韓詩》作「褅」﹐音同。褓音保。齊人名小兒被爲褅。紡﹐芳罔反。塼音專﹐本又作「專」。

無非無儀﹐惟酒食是議﹐無父母詒罹。婦人質無威儀也。罹﹐憂也。箋云﹕儀﹐善也。婦人無所專於家事﹐有非非婦人也﹐有善亦非婦人也。婦人之事﹐惟議酒食爾﹐無遺父母之憂。○詒﹐本又作「貽」﹐以之反﹐遺也。罹﹐本又作「離」﹐力馳反。遺﹐惟季反。

﹝疏﹞「乃生女」至「詒罹」。○毛以爲﹐前夢虺蛇﹐今乃生女子矣。生訖﹐則寢臥之於地以卑之﹐則又衣著之以褓衣﹐則玩弄之以紡塼﹐習其所有事也。此女子至其長大﹐爲行謹愼﹐無所非法﹐質少文飾﹐又無威儀﹐惟酒事。於是乃謀議之﹐無於父母而遺之以憂也。若婦禮不謹﹐爲夫所出﹐是遺父母以憂。言能恭謹﹐不遺父母憂也。○鄭惟以儀爲善爲異。餘同。○傳「裼﹐褓也。瓦﹐紡塼」。○正義曰﹕《書傳》說成王之幼云「在𦇤褓﹐褓﹐縛兒被也。」故箋以爲夜衣。以璋是全器﹐則瓦非瓦礫而已﹐故云「瓦﹐紡塼」。婦人所用瓦惟紡塼而已﹐故知也。毛以裳爲下飾﹐則褓不必主內事。侯苞云「示之方也。」明褓制方令女子方正事人之義。○傳「婦人質」無「威儀」。○正義曰﹕以婦人少所交接﹐故云「質無威儀」﹐謂無如丈夫折旋揖讓棣棣之多。其婦容之儀則有之矣﹐故《東山》曰「九十其儀」﹐言多儀也。○箋「儀善」至「非婦人」。○正義曰「儀﹐善」﹐《釋詁》文也。言有非有善﹐皆非婦人之事者﹐婦人﹐從人者也。家事統於尊﹐善惡非婦人之所有耳。不謂婦人之行無善惡也。

《斯幹》九章﹐四章章七句﹐五章章五句。

《無羊》﹐宣王考牧也。厲王之時﹐牧人之職廢。宣王始興而復之﹐至此而成﹐謂復先王牛羊之數。

﹝疏﹞《無羊》四章﹐章八句。○正義曰﹕作《無羊》詩者﹐言宣王考牧也。謂宣王之時﹐牧人稱職﹐牛羊復先王之數﹐牧事有成﹐故言考牧也。經四章﹐言牛羊得所﹐牧人善牧﹐又以吉夢獻王﹐國家將有休慶﹐皆考牧之事也。○箋「厲王」至「之數」。○正義曰﹕此美其新成﹐則往前嘗廢﹐故本厲王之時。今宣王始興而復之﹐選牧官得人﹐牛羊蕃息﹐至此而牧事成功﹐故謂之考牧。又解成者﹐正謂復先王牛羊之數也。言至此而成者﹐初立牧官﹐數未卽復﹐至此作詩之時而成也。王者牛羊之數﹐經典無文﹐亦應有其大數。今言考牧﹐故知復之也。《周禮》有牧人下士六人﹐府一人﹐史二人﹐徒六十人。又有牛人﹑羊人﹑犬人﹑雞人﹐惟無豕人。鄭以爲﹐豕屬司空﹐《冬官》亡﹐故不見。《夏官》又有牧師﹐主養馬。此宣王所考﹐則應六畜皆備。此獨言牧人者﹐《牧人﹟注》云「牧人﹐養牲於野田者」。其職曰「掌牧六牲而阜蕃其物。」則六畜皆牧人主養﹐其餘牛人﹑羊人之徒﹐各掌其事﹐以供官之所須﹐則取於牧人﹐非放牧者也。《羊人職》曰「若牧人無牲﹐則受布於司馬﹐買牲而供之。」是取於牧人之事也。惟馬是國之大用﹐特立牧師﹑圉人﹐使別掌之。則蓋擬駕用者屬牧師﹐令生息者屬牧人﹐故牧人有六牲。鄭云「六牲﹐謂牛﹑馬﹑羊﹑豕﹑犬﹑雞。」是牧人亦養馬也。此詩主美放牧之事﹐經有「牧人乃夢」﹐故惟言牧人也。牧人六畜皆牧﹐此詩惟言牛羊者﹐經稱「爾牲則具」﹐主以祭祀爲重﹐馬則祭之所用者﹐少豕犬雞則比牛羊爲卑﹐故特舉牛羊﹐以爲美也。

誰謂爾無羊﹖三百維羣。誰謂爾無牛﹖九十其犉。黃牛黑唇曰犉。箋云﹕爾﹐女也。女﹐宣王也。宣王復古之牧法﹐汲汲於其數﹐故歌此詩以解之也。誰謂女無羊﹖今乃三百頭爲一羣。誰謂女無牛﹖今乃犉者九十頭。言其多矣﹐足如古也。○犉﹐本又作「」﹐而純反。爾羊來思﹐其角濈濈。聚其角而息濈濈然。箋云﹕言此者﹐美畜產得其所。○濈﹐本又作「﹤角咠﹥」﹐亦作「戢」﹐莊立反。畜﹐許又反。

爾牛來思﹐其耳濕濕。呞而動﹐其耳濕濕然。○濕﹐始立反﹐又屍立反﹐又處立反。呞﹐本又作「﹤齒司﹥」﹐亦作「齝」﹐醜之反﹐一音初之反﹐郭注《爾雅》云「食已﹐復出嚼之也。今江東呼齝爲齥﹐音漏﹐洩也。」

﹝疏﹞傳「黃牛黑唇曰犉」。○正義曰﹕《釋畜》云「黑唇曰犉。」傳言黃牛者﹐以言黑唇﹐明不與深色同。而牛之黃者眾﹐故知是黃牛也。某氏亦曰「黃牛黑唇曰犉。」○箋「女宣王」至「如古」。○正義曰﹕以「誰謂」是發問之辭。「三百維羣」﹐「九十其犉」﹐是報答之語﹐故知宣王汲汲於其數。詩人歌此以解之也。羊三百頭爲羣﹐故一羣有三百﹐不知其羣之有多少也。犉者九十頭﹐直知犉者有九十﹐亦不知其不犉者之數也。以一羣三百﹐直犉者九十﹐則羊多牛眾﹐故云足如古之法也。

或降於阿﹐或飲於池﹐或寢或訛。訛﹐動也。箋云﹕言此者﹐美其無所驚畏也。○訛﹐五戈反﹐又五何反﹐《韓詩》作「譌」。譌﹐覺也。爾牧來思﹐何蓑何笠﹐或負其餱。何﹐揭也。蓑所以備雨﹐笠所以禦暑。箋云﹕言此者﹐美牧人寒暑飲食有備。○何﹐何可反﹐又音河。下及注同。蓑﹐素戈反﹐艸衣也。笠音立。餱音侯。揭音竭﹐又其謁反。

三十維物﹐爾牲則具。異毛色者三十也。箋云﹕牛羊之色異者三十﹐則女之祭祀﹐索則有之。○索﹐色白反。

﹝疏﹞傳「蓑所以」至「禦暑」。○正義曰﹕蓑惟備雨之物﹐笠則元以禦暑﹐兼可禦雨﹐故《良耜》傳曰「笠所以禦暑雨也。」《旣夕禮》亦有蓑笠﹐注俱以爲禦雨。不以笠禦暑者﹐以彼蓑笠同瑽車所載。槁車﹐潦車也﹐爲雨而設﹐故不同也。○傳「異毛色者三十」。○正義曰﹕經言「三十維物」﹐則每色之物皆有三十﹐謂靑赤黃白黑﹐毛色別異者各三十也。祭祀之牲﹐當用五方之色﹐故箋云「汝之祭祀﹐索則有之。」

爾牧來思﹐以薪以蒸﹐以雌以雄。箋云﹕此言牧人有餘力﹐則取薪蒸﹑搏禽獸以來歸也。粗曰薪﹐細曰蒸。○蒸﹐之烝反。搏音博。下同。亦作「捕」﹐音步。爾羊來思﹐矜矜兢兢﹐不騫不崩。矜矜兢兢﹐以言堅彊也。騫﹐虧也。崩﹐羣疾也。○兢﹐其冰反。騫﹐起虔反。

麾之以肱﹐畢來旣升。肱﹐臂也。升﹐升入牢也。箋云﹕此言擾馴從人意也。○麾﹐毀皮反。肱﹐古弘反。馴音巡﹐又常遵反。

﹝疏﹞傳「騫﹐虧」。○正義曰﹕定本亦然。《集注》「虧」作「曜」。

牧人乃夢﹐眾維魚矣﹐旐維旟矣。箋云﹕牧人乃夢見人眾相與捕魚﹐又夢見旐與旟。占夢之官得而獻之於宣王﹐將以占國事也。○旐音兆。旟音余。大人占之﹕「眾維魚矣﹐實維丰年﹔陰陽和則魚眾多矣。箋云﹕魚者﹐庶人之所以養也。今人眾相與捕魚﹐則是歲熟相供養之祥也。《易﹟中孚卦》曰「豚魚吉。」○養﹐羊亮反。下同。供﹐九用反。

旐維旟矣﹐室家溱溱。」溱溱﹐眾也。旐旟所以聚眾也。箋云﹕溱溱﹐子孫眾多也。○溱﹐側巾反。

﹝疏﹞「牧人」至「溱溱」。○正義曰﹕牧人所牧旣服﹐乃復爲王興夢。夢見眾人維相與捕魚矣﹐又夢見旐維旟矣。牧人旣爲此夢﹐以告占夢之官﹐占夢之官又獻之於王。王乃令以大夫占夢之法占之。夢見眾維魚矣者﹐「實維丰年」﹐是歲熟相供養之祥。夢見旐維旟矣者﹐「室家溱溱」﹐是男女眾多之象。歲熟民滋﹐是國之休慶也。○箋「牧人」至「國事」。○正義曰﹕知者﹐以下云「大人占之」﹐是王使占之﹐明有所由﹐得達於王。夢事﹐夢官所掌﹐明本牧人旣作此夢﹐不知吉凶﹐以問占夢之官。占夢知其爲國之祥﹐故獻之也。《占夢職》曰「歲終獻吉夢於王。王拜受之。」彼所獻者﹐謂天下臣民有爲國夢者﹐其官得而獻之﹐非占夢之官身自夢也﹐故知此以占夢之官得而獻之。所夢是年丰歲熟民眾之祥﹐故知以占國事。○傳「陰陽」至「眾多」。○正義曰﹕以《魚麗》之義言之﹐太平而萬物盛多﹐故知陰陽和。經言「眾維魚矣」﹐乃謂捕魚者多。傳云魚多者﹐言由魚多﹐故捕者眾﹐解人共捕之意。○箋「魚者」至「豚魚吉」。○正義曰﹕魚者﹐庶民之所以養者﹐以庶民不得殺犬豕﹐維捕魚以食之﹐是所以養也。歲穀不熟﹐則無以相養。會眾人相與捕魚﹐則是歲熟相供養之祥。引《易﹟中孚卦》曰「豚魚吉」者﹐《孟子》曰「七十者可以食雞豚。」豚魚俱是養老之物﹐故引之以證魚可供養也。彼注云「三辰在亥﹐亥爲豕﹐爻失正﹐故變而從小﹐名言豚耳。四辰在醜﹐丑爲鱉蟹。鱉蟹﹐魚之微者﹐爻得正﹐故變而從大﹐名言魚耳。三體兌﹐兌爲澤﹐四﹑上值天淵﹐二﹑五皆坎爻﹐坎爲水﹐二侵澤﹐則豚利五﹐亦以水灌淵則魚利。豚魚以諭小民也﹐而爲明君賢臣恩意所供養﹐故吉。」如彼注意﹐以豚魚諭小民﹐與此乖者﹐以《彖》云「豚魚吉」﹐信及豚魚﹐諭則澤及民。觀《彖》爲說﹐此則斷章取義﹐故不同也。

《無羊》四章﹐章八句。

《鴻雁之什》十篇﹐三十二章﹐二百三十句。

卷十二十二之一

卷十二十二之一

◎節南山之什詁訓傳第十九

陸曰﹕從此至《何艸不黃》﹐凡四十四篇﹐前儒申毛﹐皆以爲幽王之變小雅。鄭以《十月之交》以下四篇﹐是厲王之變小雅。漢興之初﹐師移其篇次﹐毛爲《詁訓》﹐因攺其第焉。

《節南山》﹐家父刺幽王也。家父﹐字﹐周大夫也。○節﹐在切反﹐又如字﹐又音截﹐下及注同﹐髙峻貌。《韓詩》云「視也。」父音甫。注及下同。

﹝疏﹞「《節南山》十章﹐上六章章八句﹐下四章章四句」至「幽王」。○正義曰﹕家父吉甫﹐詩辭自有名字。其餘有名者﹐他《書傳》記有之。《左傳》引《桑柔》﹐謂之周芮良夫之詩﹐是也﹐故敍得據之。而言其不言者﹐皆不知也。或云大夫者﹐止知是大夫所作﹐不得姓名﹐故不言也。頌及風﹑頌正經﹐惟《公劉》等三篇言召康公以外﹐皆不言作者姓名。《外傳》謂《棠棣》爲周文公之詩﹐《思文》爲周文公之頌﹐則二篇周公作也。《外傳》尙得言之﹐敍者不容不知﹐蓋以正詩天下同心歌詠﹐故例不言耳。《公劉》三篇言戒成王﹐戒須有主﹐不得天下共戒﹐故特見召康公耳。又諸言姓名爵謚者﹐皆是王朝公卿大夫。《綿蠻》謂士爲微臣﹐不言姓名﹐蓋以士位卑微﹐名不足錄也。推此則太子之傅及寺人譚大夫不言姓名﹐亦爲微也。又變風惟《七月》《鴟鴞》言周公所作﹐其餘皆無作者姓名﹐亦以諸侯之大夫位比天子之士官位亦微﹐故皆無見姓名者也。惟魯人作頌非常﹐特詳其事﹐言行父請周史克作頌耳。不然﹐豈變風十有二國﹐其詩百有餘篇﹐作者不知一人也﹖○箋「家父﹐字﹐周大夫」。○正義曰﹕卒章傳已云「家父﹐周大夫。」但不言家父是字。此辧其字﹐因言其官﹐所以箋﹑傳重也。知字是大夫者﹐以《春秋》之例﹐天子大夫則稱字。桓十五年「天王使家父來求車」﹐以字見經﹐文與此同﹐故知此字亦是大夫也。桓十五年上距幽王之卒七十五歲﹐此詩不知作之早晚。若幽王之初﹐則八十五年矣。韋昭以爲平王時作。此言不廢作在平﹑桓之世﹐而上刺幽王。但古人以父爲字﹐或累世同之。宋大夫有孔父者﹐其父正考父﹐其子木金父﹐此家氏或父子同字﹐父未必是一人也。《云漢序》云「仍叔」﹐箋引桓五年「仍叔之子來聘」。春秋時﹐趙氏世稱孟﹐智氏世稱伯﹐仍氏或亦世字叔也。自桓五年﹐上距宣王之卒七十六歲﹐若當初年﹐則百二十年矣。引之以證仍叔是周大夫耳﹐未必是一人也。《瞻仰》箋亦引隱七年「天王使凡伯來聘」。自隱七年﹐上距幽王之卒五十六歲。凡國伯爵爲君皆然﹐亦不知其人之同異也。但知《板》與《瞻仰》俱是凡伯所作﹐二者必是別人。何則﹖《板》已言「老夫灌灌﹐匪我言耄」﹐則不得下及幽王時矣。《瞻仰》之箋引《春秋》﹐亦證凡伯爲天子大夫耳。此三文皆年月長遠﹐並應別人﹐故箋不言﹐是也。其意不以爲一人矣。故《板》不引《春秋》﹐至《瞻仰》而引之﹐及此不引《春秋》﹐皆注有詳略﹐無義例也。

節彼南山﹐維石巖巖。興也。節﹐髙峻貌。巖巖﹐積石貌。箋云﹕興者﹐諭三公之位﹐人所尊嚴。○巖如字﹐本或作「嚴」﹐音同。赫赫師尹﹐民具爾瞻。憂心如惔﹐不敢戲談。赫赫﹐顯盛貌。師﹐大師﹐周之三公也。尹﹐尹氏﹐爲大師。具﹐俱。瞻﹐視。惔﹐燔也。箋云﹕此言尹氏﹐女居三公之位﹐天下之民俱視女之所爲﹐皆憂心如火灼爛之矣。又畏女之威﹐不敢相戲而言語。疾其貪暴﹐脇下以形辟也。○赫﹐許百反。惔﹐徒藍反﹐又音炎﹐《韓詩》作「炎」﹐字書作「焱」﹐《說文》作「﹛幹火﹜」字﹐才廉反﹐小熱也。大音泰。下皆同。燔音煩。脇﹐許業反﹐本又作「脇」。

國旣卒斬﹐何用不監﹗卒﹐盡。斬﹐斷。監﹐視也。箋云﹕天下之諸侯日相侵伐﹐其國已盡絕滅﹐女何用爲職不監察之﹖○卒﹐子律反。監﹐古銜反﹐注同﹐《韓詩》云「領也。」斷﹐都緩反。

﹝疏﹞「節彼」至「不監」。○正義曰﹕節然髙峻者﹐彼南山也。山旣髙峻﹐維石巖巖然﹐故四方皆遠望而見之。以興赫赫然顯盛者﹐彼太師之尹氏也。尹氏爲太師旣顯盛﹐處位尊貴﹐故下民俱仰汝而瞻之。汝旣爲天下所瞻﹐宜當行徳以副之。今天下見汝之所爲﹐皆憂心如被火之燔灼然﹐畏汝之威﹐不敢相戲而談語﹐是失於具瞻矣。又天下諸侯之國日相侵伐﹐其國巳盡絕滅矣﹐汝何用爲職而不監察之﹖國見絕滅﹐罪汝之由也。然節與巖巖一也﹐言節先舉形之髙大﹐乃言「維石巖巖」﹐見其視之貌狀。言「民具爾瞻」﹐𨿽與「維石巖巖」相對﹐而巖巖無視汝之文﹐具瞻少尊嚴之狀﹐互相發見﹐故箋云「諭三公之位﹐人所尊嚴」﹐則巖巖然有瞻之狀﹐因赫赫已有尊之義﹐而具瞻爲下視﹐所以便而互。《集注》及定本皆作「髙嚴」。○傳「師﹐太師」。○正義曰﹕《尙書﹟周官》云「太師﹑太傅﹑太保﹐玆惟三公」﹐故知太師﹐周之三公也。下云「尹氏太師」﹐是尹氏爲太師也。《孝經》注以爲冢宰之屬者﹐以此刺其專恣﹐是三公用事者﹐明兼冢宰以統羣職。○箋「此言」至「刑辟」。○正義曰﹕此「民具爾瞻」一句﹐上與「維石巖巖」相對爲興﹐又與「憂心如惔」爲發端﹐由瞻見其惡﹐所以憂心﹐故知視汝之所爲皆憂心也。「如惔」之字﹐《說文》作「﹛幹火﹜」﹐訓爲「小爇」也。灼﹐炙燒也。爛﹐火熟也。皆火燒之事﹐故云「如火灼爛之矣」。不敢者﹐畏辭。旣憂復畏﹐故言「又畏汝之威﹐不敢相戲而談語」也。「疾其貪暴﹐脇下以刑辟」者﹐言其有二事也。疾其貪暴﹐所以憂心。脇下以刑辟﹐故不敢戲談。所以不敢者﹐畏其威耳。故知不敢﹐明是「脇下以刑辟」之罪也。不敢戲爲刑罪﹐明所憂者刑罰之威﹐貪暴可知。○箋「天下」至「察之」。○正義曰﹕國者﹐諸侯之辭。卒斬﹐盡滅之稱。故云「天下諸侯日相侵伐﹐其國已盡絕滅矣」。汝何用爲職者﹐責之言。汝爲三公﹐更何所主﹖惟諸侯耳。何以不監察之﹐而令相伐也﹖如是﹐則尹氏又爲王官之伯﹐分主東西﹐得專徵專殺﹐故言「何用爲職」也。《雨無正》云「斬伐四國。」箋云「天下諸侯於是更相侵伐﹐謂厲王時也。」《沔水》箋云「諸侯出兵﹐妄相侵伐﹐謂宣王時也。」則諸侯徵伐久矣。而《論語》注以爲﹐「平王東遷﹐諸侯始專徵伐」者﹐幽﹑厲𨿽殘虐無道﹐尙能治諸侯﹐但明不燭下﹐致使擅相伐滅﹐故詩人舉以爲刺。至於平王微弱﹐不能禁制﹐諸侯專行徵伐﹐無所顧忌﹐故《論語》之注以徵伐自諸侯出﹐從平王爲始也。言「卒斬」者﹐甚言之耳。若實盡滅﹐則誰滅之乎﹖

節彼南山﹐有實其猗。實﹐滿。猗﹐長也。箋云﹕猗﹐倚也。言南山旣能髙峻﹐又以艸木平滿其旁倚之畎谷﹐使之齊均也。○猗﹐於宜反。倚﹐於綺反。下同。畎﹐本亦作「甽」﹐古犬反。赫赫師尹﹐不平謂何﹗箋云﹕責三公之不均平﹐不如山之爲也。謂何﹐猶「云何」也。天方薦瘥﹐喪亂弘多。薦﹐重。瘥﹐病。弘﹐大也。箋云﹕天气方今又重以疫病﹐長幼相亂﹐而死喪甚大多也。○薦﹐䢐殿反。注及下篇注同。瘥﹐才何反。重﹐直用反。下同。疫音役﹐本又作「疢」﹐敕覲反。長﹐張丈反。

民言無嘉﹐憯莫懲嗟。憯﹐曾也。箋云﹕懲﹐止也。天下之民皆以災害相弔唁﹐無一嘉慶之言﹐曾無以恩徳止之者﹐嗟乎柰何﹗○噆﹐本或作「憯」﹐士感反。唁音彥﹐服虔云「弔生曰唁。」

﹝疏﹞「節彼」至「懲嗟」。○毛以爲﹐節然而髙峻者﹐彼南山也。旣髙峻矣﹐而又滿之使平均者﹐以其艸木之長茂也。以興赫赫然而盛者﹐彼太師之官也。太師旣尊盛矣﹐而有益之使平均者﹐以用眾士之智能也。刺尹氏專己﹐不肯用人﹐以至於不平。故又責師尹﹐汝居位爲政不平﹐欲云何乎﹖以汝不平﹐天應以災。下民非直畏汝刑辟﹐天气方今又重下以疫病﹐使民之死喪禍亂甚大多也。由此喪凶﹐下民之言﹐無一嘉慶者﹐皆是相弔之辭。汝尹氏及時在位﹐曾無以恩徳止此喪亂者﹐嗟乎﹐可柰何﹗旣無止之﹐禍災未歇﹐故嗟而閔之。「赫赫師尹」一句﹐上與「節彼南山」相對爲興﹐又與下「不平謂何」爲發端。言山之能均平﹐反刺尹氏之不平。○鄭惟「有實其猗」爲異。言「山旣髙峻﹐有以艸木平滿其傍倚之甽谷﹐使之齊均」﹐以興尹氏旣爲尊顯﹐亦當以政教養育其天下民庶﹐使之齊均﹐當如山之所爲爲異。餘同。○傳「猗﹐長」。○正義曰﹕以「綠竹猗猗」是艸木長茂之貌﹐故爲長也。王肅云﹕南山髙峻﹐而有實之使平均者﹐以其艸木之長茂也。師尹尊顯﹐而有益之使平均者﹐以用眾士之智能。刺今專己﹐不肯用人﹐以至於不平也。傳意或然。○箋「猗倚」至「齊均」。○正義曰﹕箋以言「有實其猗」﹐是猗爲山之所實之處﹐故以爲倚言山傍﹐而倚近山者也。山傍近山惟甽谷耳﹐能實甽惟艸木也﹐故知以艸木平滿其傍之甽谷﹐使之齊均也。山髙以比三公﹐甽谷以比下民﹐言山能以艸木實甽谷﹐反諭三公不能以政教均下民也。艸木之生﹐而雲山者﹐山出雲雨﹐能生艸木故也。言平滿者﹐謂山俱以雨露潤之﹐均平而生﹐皆徧滿其中﹐故言齊均也。《匠人》注云「壠中曰甽。」《說文》云「甽﹐小流也。」言水小不能自通﹐須人甽引之﹐則甽是壠中小水之名﹐因此而山谷通水之處亦名爲甽。《禹貢》曰「羽甽夏翟。」鄭注云「羽山之谷。」是也。定本云「又以艸土平滿其傍倚之山」﹐以木爲土﹐恐非。○傳「薦﹐重。瘥﹐病」。○正義曰﹕薦與薦﹐文異義同。《釋言》云「薦﹐再也。」再是重之義也。「瘥﹐病」﹐《釋詁》文。○箋「天气」至「大多」。○正義曰﹕此喪亂連文﹐喪者﹐死亡之名﹐云亂則爲未死﹐是疫病也﹐故云「天气方今又重以疫病﹐長幼相亂」。言長之與幼﹐皆得疫病﹐相交亂不少﹐因此以致死﹐故云「死喪甚大多也」。喪與亂相將﹐由亂以致喪﹐故鄭分解之。言重者﹐尹氏旣脇下以刑辟﹐上天又加之災禍﹐是重也。○箋「天下」至「柰何」。○正義曰﹕文承死喪之下﹐而云「無嘉」﹐故知「以災害相弔唁﹐無一嘉慶之言」。弔謂弔死﹐唁謂唁生﹐故服虔云「弔生曰唁。」皆是相痛傷之名也。死而相弔﹐自是其常﹐而以刺尹氏者﹐以災害死喪皆政教所致焉。以政失而致﹐則政善亦消﹐但在位之臣無行善者﹐故責云「曾無恩徳止之者。」曾無者﹐廣辭。言在位皆然﹐非獨尹氏也。嗟乎者﹐嘆辭。民皆死亡﹐非徒嗟嘆﹐故爲作者嗟之﹐無可柰何。

尹氏大師﹐維周之氐。秉國之均﹐四方是維。天子是毗﹐俾民不迷。氐﹐本。均﹐平。毗﹐厚也。箋云﹕氐﹐當作桎鎋之桎。毗﹐輔也。言尹氏作大師之官﹐爲周之桎鎋﹐持國政之平﹐維制四方﹐上輔天子﹐下教化天下﹐使民無迷惑之憂。言任至重。○氐﹐丁禮反﹐徐云「鄭音都履反。」毗﹐婢屍反﹐王作埤。埤﹐厚也。卑﹐本又作「裨」﹐同﹐必爾反﹐後皆放此。桎﹐之實反﹐又丁履反﹐礙也。本有作手旁至者﹐誤也。鎋字又作「轄」﹐胡﹤月害﹥反。

不弔昊天﹐不宜空我師。弔﹐至。空﹐窮也。箋云﹕至猶善也。不善乎昊天﹐愬之也。不宜使此人居尊官﹐困窮我之眾民也。○弔﹐如字﹐又丁歷反。下同。昊﹐胡老反。空﹐苦貢反。注同。愬﹐蘇路反﹐本亦作「訴」。下同。

﹝疏﹞「尹氏」至「我師」。○毛以爲﹐見天災及民﹐故歸咎執政﹐責之云﹕尹氏汝今爲太師之官﹐維是周之根本之臣﹐秉持國之正平﹐居權衡之任﹐四方之事是汝之所維制﹐天子之身是汝之所崇厚。言汝職維持四方﹐尊崇天子。其尊重如此﹐施行教化當使下民無迷惑之憂﹐何爲專行虛政﹐以脇下也﹖尹氏政旣不善﹐訴之於天﹐言尹氏爲政﹐實不善乎﹐昊天不宜使此人居位﹐以窮困我天下之眾民。○鄭惟氐爲桎鎋﹑毗爲輔爲異。餘同。○傳「氐本」至「毗厚」。○正義曰﹕毛讀從邸﹐若四圭爲邸﹐故爲本﹐言是根本之臣也。以毗爲毗益﹐故爲厚﹐亦由輔弼使之厚。義與鄭同﹐但言輔天子於辭爲便﹐故易之。○箋「氐當」至「之桎」。○正義曰﹕《孝經﹟鉤命決》云「孝道者﹐萬世之桎鎋。」《說文》云「桎﹐車鎋也。」則桎是鎋之別名耳。以鎋能制車﹐諭大臣能制國﹐故以大師之官爲周之桎鎋也。易傳者﹐以天子爲周之本﹐謂臣爲本﹐則於義不允﹐故易之。

弗躬弗親﹐庶民弗信。弗問弗仕﹐勿罔君子。庶民之言不可信﹐勿罔上而行也。箋云﹕仕﹐察也。勿當作「末」。此言王之政不躬而親之﹐則恩澤不信於眾民矣。不問而察之﹐則下民末罔其上矣。○勿﹐毛如字﹐鄭音末。式夷式已﹐無小人殆。式﹐用。夷﹐平也。用平則己﹐無以小人之言至於危殆也。箋云﹕殆﹐近也。爲政當用平正之人﹐用能紀理其事者﹐無小人近。○已﹐毛音以﹐鄭音紀。近﹐附近之近﹐又如字。下同。

瑣瑣姻亞﹐則無膴仕。瑣瑣﹐小貌。兩婿相謂曰亞。膴﹐厚也。箋云﹕婿之父曰姻。瑣瑣昏姻﹐妻黨之小人﹐無厚任用之。置之大位﹐重其祿也。○瑣﹐素火反﹐本或作「璅」﹐非也。璅音早。亞﹐於嫁反。膴音武。

﹝疏﹞「弗躬」至「膴仕」。○毛以爲﹐尹氏不可任﹐欲令王親爲政﹐故責王﹐言王爲政﹐由不躬爲之﹐不親行之﹐故天下庶民之言不可信也。又責下民﹐言王爲政﹐𨿽不監問之﹐不察理之﹐必天下之民勿得欺罔其上之君子也。又教王息此民之欺罔﹐言王但用平正之人爲官﹐則下民欺罔之心用自消止矣。王必須用賢人﹐無用小人之言﹐以至於危殆。言小人不可任用也。又戒之云﹕非但疏外小人不可用﹐𨿽瑣瑣然昏姻親亞之小人﹐則當無得厚任以事﹐置之大位﹐重其祿食。言親而不賢﹐亦不可任也。疾時親黨亂政﹐故戒之。躬與親﹐一也﹔問與察﹐一也。但累文以丁寧之﹐言躬親﹐明有施爲﹔言問察﹐明亦躬親。直以彼不可信﹐由於不親﹐𨿽不察問﹐不得欺罔。各隨事而爲文耳。○鄭以爲﹐尹氏旣不可委任﹐王若政教不躬﹐不親行之﹐則庶民不信於王之恩澤。以尹氏之虐﹐謂王所爲﹐故不信也。若民俗不問﹐不察觀之﹐則民皆末罔其上之君子。王非直親須問察﹐又當用平正之人﹐用己身親理政事之人﹐無得用小人而親問之。餘同。○傳「庶民」至「而行」。○正義曰﹕君民之所以相信者﹐由君親行政﹐民親受教﹐故得相信也。今王不親爲政﹐委任小人﹐施政於民﹐不以實告﹐故庶民之言亦不可信也。勿者﹐禁人之辭。旣言民不可信﹐因責民之欺罔﹐故云「勿得罔上而」。行上卽經之君子也。○箋「勿當」至「上矣」。○正義曰﹕箋以此篇主刺仕上﹐非責民之辭﹐故知「勿」當爲「末」也。知躬親爲恩澤者﹐以王身所爲而行於眾民惟恩澤耳。且上章疾尹氏貪暴以致災﹐故知躬親爲恩澤也。易傳者﹐以疾尹氏﹐使王親之﹐明欲令王施政教以及下﹐不宜言其不可信也。且言庶民不信於王﹐其文自明﹐不當橫加不可﹐故易之。言末罔其上者﹐謂若不問察﹐則明不燭下﹐下之善惡﹐上所不知。下民知上不知﹐則末略欺罔其上而不畏之。言躬親施其恩澤﹐問察亦須躬親﹐互相明也。○箋「殆近」至「人近」。○正義曰﹕易傳者﹐以上文欲王躬親爲政﹐則宜爲己身之己﹐不宜爲已止也。下文戒王勿厚任親戚﹐欲令用賢去惡﹐宜爲勿近小人﹐不當遠言小人之行﹐終至危殆﹐故易之也。無小人之近﹐猶言無近小人。○傳「瑣瑣」至「曰亞」。○正義曰﹕《釋訓》云「瑣瑣﹐小也。」舍人曰「瑣瑣﹐計謀褊淺之貌﹐是小貌也。」「兩婿相謂爲亞」﹐《釋親》文。劉熙《釋名》云「兩婿相謂曰亞者﹐言每一人取姊﹐一人取妹﹐相亞次也。又並來女氏﹐則姊夫在前﹐妹夫在後﹐亦相亞也。」○箋「婿之」至「其祿」。○正義曰「女子子之夫爲婿﹐婿之父爲姻」﹐《釋親》文。幽王前取申後而黜之﹐未必用其親戚。褒姒﹐褒人所獻﹐未必爲親戚可任。幽王耽淫女色﹐寵之者蓋多女寵﹐必私多謁請。小人則婦言是用。姻亞者﹐或其餘嬪妾之家﹐不必專是二後之親也。但據夫而言﹐妻爲正稱﹐故鄭總言妻黨之小人﹐其中亦容妾黨也。言無厚任之﹐卽置之大位﹐重其祿﹐是也。如此﹐則幽王厚於昏姻矣。而《角弓》云「兄弟昏姻﹐無胥遠矣」者﹐以王者志不及遠﹐惟同類相愛﹐昏姻諂佞者進用﹐故此戒之﹔賢徳者疏遠﹐故彼刺之。詩者﹐志也﹐各有以發。

昊天不傭﹐降此鞠訩。昊天不惠﹐降此大戾。傭﹐均。鞠﹐盈。訩﹐訟也。箋云﹕盈猶多也。戾﹐乖也。昊天乎﹐師氏爲政不均﹐乃下此多訟之俗﹐又爲不和順之行﹐乃下此乖爭之化。病時民效爲之﹐愬之於天。○傭﹐敕龍反﹐《韓詩》作「庸」。庸﹐易也。鞠﹐兀六反。訩音凶。戾音麗。行﹐下孟反。爭﹐爭鬥之爭。下皆同。效﹐下教反。君子如屆﹐俾民心闋。君子如夷﹐惡怒是違。屆﹐極。闋﹐息。夷﹐易。違﹐去也。箋云﹕屆﹐至也。君子﹐斥在位者。如行至誠之道﹐則民鞠訩之心息。如行平易之政﹐則民乖爭之情去。言民之失﹐由於上可反復也。○屆音戒。闋﹐苦穴反。易﹐以豉反。下同。復音服﹐本又作「覆」﹐芳服反。

﹝疏﹞「昊天」至「是違」。○正義曰﹕此又本尹氏之惡訴之﹐云﹕昊天乎﹗卽由尹氏爲政不均﹐乃下此多訟之俗。昊天乎﹗尹氏之行﹐又不和順﹐乃下此大乖爭之化。民之所爲﹐無不皆化於上也。民旣化上爲惡﹐亦當化上爲善。汝在位君子﹐如行至誠之道﹐使民多訟之心息。汝在位君子﹐如行平易之政﹐使民惡怒之情去。言易可反復﹐何不行化以反之。○傳「傭﹐均。鞠﹐盈」。箋「盈猶」至「於天」。○正義曰「傭﹐均。訩﹐訟」﹐《釋言》文。「鞠﹐盈」﹐《釋詁》文。盈者必多﹐故箋轉之云「盈猶多也。」由不惠而降戾乖﹐故知非疾也。在上不均﹐故下亦不均﹐至於多獄訟也。在上不順﹐故下亦不和﹐至於乖爭也。此皆民效爲之。自上而下﹐故言降也。獄訟至於公﹐乖爭出於私﹐二者亦相類。訟則貴無訟﹐偏惡其多爭﹐則小猶可恕﹐惟恨其大﹐故經言「鞠訩」﹑「大戾」。○箋「屆至」至「反覆」。○正義曰﹕《釋詁》云「屆﹑極﹐至也。」俱得爲至﹐故箋並訓之﹐不言「極」猶「至」也。此詩𨿽主疾尹氏爲惡﹐而在位亦然。旣言尹氏傷化敗俗﹐明其欲令在位者反之﹐故知君子斥在位者。知鞠訩心息者﹐以文承上經﹐事相充配﹐下云惡怒是乖爭﹐故知心息是鞠訩也。言民心不言鞠訩﹐言惡怒不言民心﹐互相明也。爲惡乖則已成﹐可息而去之﹐是可反復也。

不弔昊天﹐亂靡有定。式月斯生﹐俾民不寧。憂心如酲﹐誰秉國成﹖病酒曰酲。成﹐平也。箋云﹕弔﹐至也。至猶善也。定﹐止。式﹐用也。不善乎昊天﹐天下之亂無肯止之者。用月此生﹐言月月益甚也。使民不得安﹐我今憂之﹐如病酒之酲矣。觀此君臣﹐誰能持國之平乎﹖言無有也。○酲者呈。

不自爲政﹐卒勞百姓。箋云﹕卒﹐終也。昊天不自出政教﹐則終窮苦百姓。欲使昊天出《圖》《書》有所授命﹐民乃得安。

﹝疏﹞「不弔」至「百姓」。○正義曰﹕此章箋具﹐而下二句毛氏無傳﹐則不必如鄭欲天出《圖》《書》授命也。蓋言王身不自爲政教﹐終勞苦我百姓。王肅云「言政不由王出也。」○傳「病酒曰酲」。○正義曰﹕《說文》云「酲﹐病酒也」。醉而覺﹐言旣醉得覺﹐而以酒爲病﹐故云病酒也。○箋「昊天」至「得安」。○正義曰﹕知責昊天而不自出政教者﹐四章﹑五章以君臣之惡訴之天也。又曰「亂靡有定」﹐言君臣不能定亂也。又曰「誰秉國成」﹐言君臣不能持國平也。君臣已言並不能﹐乃云不自爲政﹐是令昊天之辭。且此章發首云「不弔昊天」﹐末言「不自爲政」﹐明是欲使天自下爲政也﹐故云「欲使昊天出《圖》《書》﹐有所授命」也。以王者將興﹐天必命之﹐若湯﹑武也。《圖》《書》者﹐卽《中候》說堯﹑舜及周公所授《河圖》《洛書》是也。彼所授者﹐非旣受乃王﹐皆先王乃受之。與此不同者﹐此所受﹐若湯得黑鳥﹐文王得丹書之類﹐皆先有名籙﹐故舉《圖》《書》以言之。王肅以爲﹐「禮﹐人臣不顯諫」。諫猶不顯﹐況欲使天更授命﹖詩皆獻之於君﹐以爲箴規。包藏禍心﹐臣子大罪﹐況公言之乎﹖王基理之曰「臣子不顯諫者﹐謂君父失徳尙微﹐先將順風諭。若乃暴亂﹐將至危殆﹐當披露下情﹐伏死而諫焉。待風議而已哉﹗」是以《西伯戡黎》祖伊奔告於王曰「天已訖我殷命。」古之賢者切諫如此。幽王無道﹐將滅京周。百姓怨王﹐欲天有授命。此文陳下民疾怨之言﹐曲以感寤﹐此正與祖伊諫同。皆忠臣殷勤之義﹐何謂非人臣宜言哉﹗肅不譏《尙書》祖伊之言﹐而怪家父邪﹖

駕彼四牡﹐四牡項領。項﹐大也。箋云﹕四牡者﹐人君所乘駕﹐今但養大其領﹐不肯爲用。諭大臣自恣﹐王不能使也。○爲﹐於僞反﹐又如字。

我瞻四方﹐蹙蹙靡所騁﹗騁﹐極也。箋云﹕蹙蹙﹐縮小之貌。我視四方土地﹐日見侵削於夷狄蹙蹙然﹐𨿽欲馳騁﹐無所之也。○蹙﹐子六反﹐王七歷反。騁﹐敕領反。日﹐而乙反。縮﹐所六反。

﹝疏﹞「駕彼」至「所騁」。○正義曰﹕言當所乘駕者﹐彼四牡也。今四牡但養大其領﹐不肯爲用。以興王所任使者﹐彼大臣也。今大臣專己自恣﹐不爲王使也。臣旣自恣﹐莫肯憂國﹐故夷狄侵削日更益甚。云﹕我視四方土地蹙蹙然至俠﹐令我無所馳騁之地。以臣不任職﹐致土地侵削﹐故責之也。○傳「項﹐大」。箋「養大」至「能使」。○正義曰﹕以領已是項﹐文不宜重﹐故以項爲大。箋以爲養大其領﹐申傳說也。馬𨿽大項﹐由人駕馭。言不肯爲用者﹐以馬當用之﹐今養而不駕﹐是爲自恣也。○傳「騁﹐極」。箋「馳騁無所之」。○正義曰﹕箋言馳騁無所極至﹐是與傳同﹐但傳文略耳。

方茂爾惡﹐相爾矛矣。茂﹐勉也。箋云﹕相﹐視也。方爭訟自勉於惡之時﹐則視女矛矣。言欲戰鬥相殺傷矣。○相﹐息亮反。注同。矛﹐亡侯反﹐戈矛也。

旣夷旣懌﹐如相醻矣。懌﹐服也。箋云﹕夷﹐說也。言大臣之乖爭﹐本無大讎﹐其已相和順而說懌﹐則如賓主飲酒相醻酢也。○懌音亦。酬﹐市由反﹐又作「醻」。說音悅。下同。已音以。酢音昨。

﹝疏﹞「方茂」至「醻矣」。○正義曰﹕此說大臣無常。言大臣方爭訟勉力成汝相與爲惡之時﹐則各自視汝之戈矛﹐欲用此矛矣﹐以相殺傷也。旣已和悅﹐旣以懌服﹐則如賓主之飲酒者相酬酢矣。言相惡旣深﹐和解又疾﹐皆是無常小人﹐故使政教亂也。箋「本無大讎」﹐《集本》云「大辧」。辧是爭﹐義亦得通也。

昊天不平﹐我王不寧。不懲其心﹐覆怨其正。正﹐長也。箋云﹕昊天乎﹗師尹爲政不平﹐使我王不得安寧。女不懲止女之邪心﹐而反怨憎其正也。○覆﹐芳服反。長﹐張丈反。邪﹐似嗟反。

﹝疏﹞「昊天」至「其正」。毛以爲﹐尹氏爲惡﹐訴之於天﹐言﹕昊天乎﹗師尹爲政不平﹐致使我王不得安寧。汝師尹不懲止其心﹐乃反邪僻妄行。故下民皆怨其君長﹐由師尹行惡而致民怨也。○鄭惟下句爲異。餘同。○傳「正﹐長」。○正義曰﹕《釋詁》文。此傳甚略﹐王肅述之曰「覆猶背也。師尹不定其心﹐邪僻妄行﹐故下民皆怨其長。」今據爲毛說。

家父作誦﹐以究王訩。家父﹐大夫也。箋云﹕究﹐窮也。大夫家父作此詩而爲王誦也。以窮極王之政所以致多訟之本意。○爲﹐於僞反。父音甫。

式訛爾心﹐以畜萬邦。箋云﹕訛﹐化。畜﹐養也。○訛﹐五戈反。畜﹐許六反。

﹝疏﹞「家父」至「萬邦」。○正義曰﹕作詩刺王﹐而自稱字者﹐詩人之情﹐其道不一。或微加諷諭﹐或指斥愆咎﹐或隱匿姓名﹐或自顯官字﹐期於申寫下情﹐冀上攺悟而已。此家父盡忠竭誠﹐不憚誅罰﹐故自載字焉。寺人孟子亦此類也。

《節南山》十章﹐六章章八句﹐四章章四句。

《正月》﹐大夫刺幽王也。○正音政。

正月繁霜﹐我心憂傷。正月﹐夏之四月。繁﹐多也。箋云﹕夏之四月﹐建巳之月﹐純陽用事而霜多﹐急恆寒若之異﹐傷害萬物﹐故心爲之憂傷。○繁﹐扶袁反。夏﹐胡雅反。下同。巳音似。爲﹐於僞反。民之訛言﹐亦孔之將。將﹐大也。箋云﹕訛﹐僞也。人以僞言相陷﹐人使王行酷暴之刑﹐致此災異﹐故言亦甚大也。○酷﹐苦毒反。

念我獨兮﹐憂心京京。哀我小心﹐癙憂以癢。京京﹐憂不去也。癙﹑癢皆病也。箋云﹕念我獨兮者﹐言我獨憂此政也。○癙音鼠﹐《字林》癙音恕。癢音羊。

﹝疏﹞《正月》十三章﹐上八章章八句﹐下五章章六句。○「正月」至「以癢」。○正義曰﹕時大夫賢者﹐睹天災以傷政教﹐故言正陽之月而有繁多之霜﹐是由王急酷之異﹐以致傷害萬物﹐故我心爲之憂傷也。有霜由於王急﹐王急由於訛言﹐則此民之訛言爲害亦甚大矣。害旣如此﹐念我獨憂此政兮。憂在於心﹐京京然不能去。哀憐我之小心所遇﹐痛憂此事﹐以至於身病也。憂之者﹐以王信訛言﹐百姓遭害﹐故所以憂也。○傳「正月﹐夏之四月」。○正義曰﹕以大夫所憂﹐則非常霜之月。若建寅正月﹐則固有霜矣﹐不足憂也。昭十七年「夏六月甲戌朔﹐日有食之」。《左傳》曰「祝史請所用幣。平子禦之﹐曰﹕『止也。惟正月朔﹐慝未作﹐日有食之﹐於是乎有伐鼓用幣﹐其餘則否。』太史曰﹕『在此月也。』」經書「六月」﹐傳言「正月」﹐太史謂之「在此月」﹐是周之六月爲正月也。周六月是夏之四月﹐故知正月夏之四月也。謂之正月者﹐以干用事﹐正純陽之月。傳稱「慝未作」﹐謂未有陰气﹐故此箋云「純陽用事」也。若然﹐《易﹟稽覽圖》云「正陽者﹐從二月至四月﹐陽气用事時也。」獨以爲四月者﹐彼以卦之六爻﹐至二月大壯用事﹐陽爻過半﹐故謂之正陽﹐與此異也。○箋「憂之」至「憂傷」。○正義曰「急恆寒若」﹐《洪範》咎徵文也。彼注云「急﹐促也。若﹐順也。五事不得﹐則咎气而順之。」言由君急促太酷﹐致常寒之气來順之﹐故多霜也。反常謂之異。時不當有霜而有霜﹐是異也。四月之時﹐艸木已大﹐故言傷害萬物也。鄭《駮異義》與《洪範五行傳》皆云「非常曰異。害物曰災。」則此傷害萬物宜爲災﹐而云異者﹐災﹑異對則別﹐散則通。故莊二十五年《左傳》曰「凡天災有幣無牲。」彼爲日食之異﹐而言災也。此以非時而降謂之異﹐據其害物﹐又謂之災。下箋云「致此災異」﹐是義通﹐故言之異。○箋「人以」至「甚大」。○正義曰﹕此承繁霜之下﹐故知甚大﹐謂以訛言致霜爲大也。小人以訛言相陷﹐王不能察其眞僞﹐因發大怒而行此酷暴之刑﹐由此急酷﹐故天順以寒气﹐而使盛夏多霜﹐是霜由訛言所致也。

父母生我﹐胡俾我瘉﹖不自我先﹐不自我後。父母﹐謂文﹑武也。我﹐我天下。瘉﹐病也。箋云﹕自﹐從也。天使父母生我﹐何故不長遂我﹐而使我遭此暴虐之政而病。此何不出我之前﹐居我之後﹖窮苦之情﹐苟欲免身。○瘉音庾。長﹐張丈反。下正長﹑伯長﹑長者皆同。好言自口﹐莠言自口。莠﹐醜也。箋云﹕自﹐從也。此疾訛言之人。善言從女口出﹐惡言亦從女口出。女口一耳﹐善也惡也同出其中﹐謂其可賤。○莠﹐餘九反。

憂心愈愈﹐是以有侮。愈愈﹐憂懼也。箋云﹕我心憂政如是﹐是與訛言者殊塗﹐故用是見侵侮也。

﹝疏﹞「父母」至「有侮」。○毛以爲﹐文﹑武爲民之父母﹐而令天生我天下之民﹐今何爲不令天長育我﹐而使我遭此暴虐之政以致病也﹖又此病我之先﹐不從我之後﹐而今適當我身乎﹖訴之文﹑武也。此暴虐之政﹐由訛言所致﹐故疾此訛言之人云﹕有美好之言從汝口出﹐有醜惡之言亦從汝口出﹐汝口一耳﹐而善惡固出其口﹐甚可憎賤也。大夫旣見王政酷暴﹐憂心愈愈然﹐與此訛言者殊塗﹐爲訛言者所疾﹐是以有此見侵侮於己也。○鄭惟以爲訴天﹑使父母生我﹑我謂大夫作詩者爲異。餘同。○傳「父母」至「天下」。○正義曰﹕以文﹑武受命爲明王﹐作萬民父母﹐故《尙書》曰「天將有立民父母。」謂天子作民父母﹐民窮則宜告之。又以父母爲文﹑武也。文﹑武爲天下父母﹐故「我﹐我天下」﹐作者舉天下之心爲之怨刺﹐不專爲己﹐故謂天下爲我也。○箋「天使」至「免身」。○正義曰﹕上言「念我獨兮」﹐因此而告天﹐是先訴己身﹐未及論天下也。文﹑武𨿽受命之王﹐年世已。久遇今時之虐政﹐訴上世之哲王﹐非人情也﹐故知訴天﹐使父母生我也。上章言王急酷﹐故此遭暴虐之政而病也。以所原不宜﹐原免之而已﹐乃云「不自我先﹐不自我後」。忠恕者﹐己所不欲﹐勿施於人﹐況以虐政推於先後﹐非父祖則子孫﹐是窮苦之情﹐苟欲免身。

憂心惸惸﹐念我無祿。惸惸﹐憂意也。箋云﹕無祿者﹐言不得天祿﹐自傷值今生也。○惸﹐本又作「煢」﹐其營反。一云「獨也。」篇末同。民之無辜﹐並其臣僕。古者有罪﹐不入於刑則役之圜土﹐以爲臣僕。箋云﹕辜﹐罪也。人之尊卑有十等﹐僕第九﹐臺第十。言王旣刑殺無罪﹐並及其家之賤者﹐不止於所罪而已。《書》曰「越玆麗刑並制。」○並﹐必正反﹐注「並制」同。圜土﹐音圓。圜土﹐獄也。哀我人斯﹐於何從祿﹖箋云﹕斯﹐此。於﹐於也。哀乎﹗今我民人見遇如此﹐當於何從得天祿﹐免於是難。○難﹐乃旦反。下「之難」同。

瞻烏爰止﹐於誰之屋﹖富人之屋﹐烏所集也。箋云﹕視烏集於富人之屋﹐以言今民亦當求明君而歸之。

﹝疏﹞「憂心」至「之屋」。○毛以爲﹐詩人言我憂在於心惸惸然。我所以憂者﹐念我天下之人無天祿﹐謂不得明君﹐遭此虐政也。又言無祿之事。民之無罪辜者﹐亦並罪之﹐以其身爲臣僕﹐言動掛网羅﹐民不聊生也。哀乎可哀憐者﹐今我民人見遇如此﹐於何所從而得天祿乎﹖是無祿也。此視烏於所止﹐當止於誰之屋乎﹖以興視我民人所歸﹐亦當歸於誰之君乎﹖烏集於富人之屋以求食﹐諭民當歸於明徳之君以求天祿也。言民無所歸﹐以見惡之甚也。○鄭以爲﹐作者言憂心惸惸然﹐念我身之無天祿﹐自傷值今生也。又言無祿之事。民之無辜罪者﹐身旣得罪﹐並其家之臣僕亦罪之。哀乎﹗今我天下之民﹐見遇於此﹐於何從而得天祿乎﹖餘同。上章毛以我爲天下﹐則皆爲天下怨辭也。鄭以我爲己身﹐念我無祿﹐自念無祿也。於何從祿﹐乃言天下皆無祿耳。祿名本出於居官食廩﹐得祿者是福慶之事﹐故謂福祐爲祿。𨿽民無福﹐亦謂之無祿也。○傳「古者」至「臣僕」。○正義曰﹕此解名罪人爲臣僕之意也。古者﹐據時而道前代之言﹐正謂作詩時也。古有肉刑﹐而罪有等級﹐重者入於肉刑﹐輕者役於圓土。謂晝則役之﹐夜是入圓土。以圓土表罪之輕者也﹐非在圓土而役。當役之時﹐爲臣僕之事﹐故號之爲臣僕﹐以表其罪名﹐非謂恆名臣僕也。此有罪者當然﹐今無罪亦令與有罪同役﹐故言並也。王肅云「今之王者﹐好陷入人罪﹐無辜下至於臣僕。言用刑趣重。」傳意當然也。役之圓土﹐《周禮》有其事。《大司寇戰》曰「以圓土聚教罷民。凡害人者﹐置之圓土而施職事焉﹐以明刑恥之。其能攺者﹐反於中國﹐不齒三年。」《司圓職》曰「凡害人者﹐弗受冠飾﹐而加明刑焉﹐任之以事而收教之。能攺者﹐上罪三年而捨﹐中罪二年而捨﹐下罪一年而捨。其不能攺而出圓土者殺。𨿽出﹐三年不齒。」是不入於刑﹐役圓土之事也。𨿽不入於刑﹐而罪有輕重。《周禮》分爲二等﹐其已害人者則如此﹐未害人者則役諸司空。重罪惟一期而已。其坐作之數﹐具在司寇。此圓土罪人﹐罪未定之時﹐縛於外朝﹐而與公卿議之。議定﹐乃從其罪。故《易﹟坎卦﹟上六》﹕「系用徽纏﹐寘於叢棘﹐三歲不得﹐凶。」鄭云「上乘陽﹐有邪惡之罪﹐故縛以徽纏﹐置於叢棘﹐而使公卿以下議之。」是也。○箋「人之」至「並制」。○正義曰﹕箋以言並其臣僕﹐是身旣得罪﹐復罪及臣僕﹐故云並也。言人之尊卑有十等者﹐昭七年《左傳》曰「人有十等﹐故王臣公﹐公臣大夫﹐大夫臣士﹐士臣皂﹐皂臣輿﹐輿臣隸﹐隸臣僚﹐僚臣僕﹐僕臣臺。」是十等。僕第九﹐臺等十。連言臺者﹐以顯僕爲賤也。臣亦賤稱。僖十七年《左傳》﹕「晉惠公卜﹐男爲人臣﹐女爲人妾。」《孝經》曰「不敢失於臣妾。」妾是賤者之定名。臣則事人之稱﹐無定名也﹐故十等以相次臣﹐謂得役使者爲臣也。並其臣僕﹐謂其私家之臣﹐故云「王旣刑殺無罪﹐乃並及其家之賤者﹐不止於所罪而已。」無罪﹐知被刑殺者尙及其家之賤者﹐明以重罪加之﹐故知刑殺也。引「《書》曰」﹐《呂刑》文也。彼注云「越﹐於也。玆﹐此也。麗﹐施也。於此施刑﹐並制其無罪者。則彼苗民淫虐﹐殺戮無辜﹐不但刑有罪﹐亦並制無罪。」與此並義同﹐故引之以爲證也。易傳者﹐以臣僕非罪人之名﹐經言並其臣僕﹐不言以爲臣僕﹐其幽王暴虐﹐乃殺戮無辜﹐豈但不至於罪以爲臣僕而已﹐故易之。

瞻彼中林﹐侯薪侯蒸。中林﹐林中也。薪﹑蒸﹐言似而非。箋云﹕侯﹐維也。林中大木之處﹐而維有薪蒸爾。諭朝廷宜有賢者﹐而但聚小人。○蒸﹐之丞反。處﹐昌慮反。下「之處」同。朝﹐直遙反。下皆同。民今方殆﹐視天夢夢。王者爲亂夢夢然。箋云﹕方﹐且也。民今且危亡﹐視王者所爲﹐反夢夢然而亂無統理。安人之意。○夢﹐莫紅反﹐亂也。沈莫滕反﹐《韓詩》云「惡貌也。」旣克有定﹐靡人弗勝。勝﹐乘也。箋云﹕王旣能有所定﹐尙復事之小者爾。無人而不勝﹐言凡人所定﹐皆勝王也。○勝﹐毛音升﹐鄭屍證反。復﹐扶又反。篇末同。

有皇上帝﹐伊誰云憎﹖皇﹐君也。箋云﹕伊﹐讀當爲繄。繄猶是也。有君上帝者﹐以情告天也。使王暴虐如是﹐是憎惡誰乎﹖欲天指害其所憎而已。○繄﹐鳥兮反。惡﹐烏路反。

﹝疏﹞「瞻彼」至「云憎」。○毛以爲﹐視彼林中﹐謂其當有大木﹐而維有薪﹑維有蒸在林﹐則似大木而非大木也。以興視彼朝上﹐謂其當有賢者﹐而惟有小人。此小人之在朝﹐則似賢人而非賢也。由朝聚小人而無善政令﹐方且危亡矣。民將危亡﹐王當安撫之。今視王之所爲﹐反夢夢然而昏亂﹐無統理安民之意也。王非徒昏亂﹐又志在殘虐。旣謂能有所定者﹐無事於人﹐而不欲乘陵之﹐言所定者皆是陵人之事﹐爲殘虐也。王暴如此﹐以情訴天﹐云﹕有君上帝﹐使王暴虐如此﹐維誰憎惡乎﹖欲天指害之。○鄭以上二句小別﹐具說在箋﹔又以「靡人不勝」﹐謂人皆勝王﹔又以伊爲是爲異。餘同。○傳「薪蒸﹐言似而非」。○正義曰﹕《無羊》云「爾牧來思﹐以薪以蒸。」則薪﹑蒸﹐柴樵之名。言視林中生長之木﹐而言「侯薪侯蒸」者﹐言於中有爲薪蒸之木﹐見其小也。林者﹐大木所處﹐今小木在焉﹐似大木而非。諭小人在朝﹐似賢人而非﹐故云「言似而非」也。○傳「王者」至「夢然」。○正義曰﹕《釋訓》云「夢夢﹐亂也。」上天無昏亂之事﹐故知天斥王也。○傳「勝﹐乘」。○正義曰﹕此傳甚略﹐王述之云「王旣有所定﹐皆乘陵人之事﹐言殘虐也。」今據爲毛說。孫毓云「小人好爲小善﹐矜能自臧﹐以爲大功。其所成就﹐細碎小事﹐凡人所勝而過者﹐反以驕人﹐是詩所刺幽王也。若乘陵殘虐之事﹐動則有惡﹐豈得名之爲「克有定」乎﹖箋義爲長。

謂山蓋卑﹐爲岡爲陵。在位非君子﹐乃小人也。箋云﹕此諭爲君子賢者之道﹐人尙謂之卑﹐況爲凡庸小人之行﹗○卑﹐本又作「痺」﹐同音婢﹐又必支反。行﹐下孟反。民之訛言﹐寧莫之懲。箋云﹕小人在位﹐曾無欲止眾民之爲僞言相陷害也。召彼故老﹐訊之占夢。故老﹐元老。訊﹐問也。箋云﹕君臣在朝﹐侮慢元老﹐召之不問政事﹐但問占夢﹔不尙道徳﹐而信徵祥之甚。○訅﹐本又作「訊」﹐音信。

具曰予聖﹐誰知烏之雌雄﹖君臣俱自謂聖也。箋云﹕時君臣賢愚適同﹐如烏雌雄相似﹐誰能別異之乎﹖○別﹐彼列反。

﹝疏﹞「謂山」至「雌雄」。○正義曰﹕謂之爲山者﹐人意盍猶以爲卑﹐況爲岡爲陵乎﹖今所見非髙山﹐乃岡陵也。以興行君子之道者﹐人意尙謂之爲淺﹐況爲小人之行乎﹖今在位非君子﹐乃小人也。王旣任小人﹐今民之訛僞之言相陷害者﹐在位之臣曾無欲以徳止之者。旣不能施徳以止訛言﹐而愛好鄙碎﹐而共信徵祥﹔召彼無老宿舊有徳者﹐但問之占夢之事﹐言其不尙道徳﹐侮慢長老也。又君臣並不自知﹐俱曰我身大聖﹐惟各自矜﹐而賢愚無別﹐譬之於烏﹐誰能知其雌雄者﹖

謂天蓋髙﹖不敢不局。謂地蓋厚﹖不敢不蹐。維號斯言﹐有倫有脊。局﹐曲也。蹐﹐累足也。倫﹐道。脊﹐理也。箋云﹕局蹐者﹐天髙而有雷霆﹐地厚而有陷淪也。此民疾苦﹐王政上下皆可畏怖之言也。維民號呼而發此言﹐皆有道理所以至然者﹐非徒苟妄爲誣辭。○局﹐本又作「跼」﹐其欲反。脊﹐井亦反﹐徐音積﹐《說文》﹕「小步也。」維號﹐音豪﹐注同。霆音庭﹐又音挺。淪音倫﹐又倫峻反。怖﹐普故反。號呼﹐好路反。誣音無。

哀今之人﹐胡爲虺蜴﹖蜴﹐螈也。箋云﹕虺蜴之性﹐見人則走。哀哉﹗今之人何爲如是﹖傷時政也。○虺﹐暉鬼反。蜴﹐星歷反﹐字又作「蜥」。螈音元。

﹝疏﹞「謂天」至「虺蜴」。○正義曰﹕時人疾苦王政﹐歌詠其事。作者以其有理﹐故取而善之。時有人言﹐謂此上天蓋實髙矣﹐而有雷霆擊人﹐不敢不曲其脊以敬之。以諭己恐觸王之忌諱也。謂此下地蓋實厚矣﹐而有陷溺殺人﹐不敢不累其足以畏之。以諭已恐陷在位之羅网也。言上下可畏如天地然。此人心疾王政﹐不敢指斥﹐假天地以比之。作者善其言﹐故云﹕維我號呼而發此言﹐實有道理。言王政實可畏﹐此辭非虛也。旣上下可畏﹐民皆避之﹐故言﹕哀哉﹗今之人可故而爲虺蜴也﹖虺蜴之性﹐見人則走﹐民聞王政﹐莫不逃避﹐故言爲虺蜴也。○傳「局﹐曲。蹐﹐累足」。○正義曰﹕天在上﹐身戴天而曲者﹐曲身也。足所以履地﹐故知「蹐﹐累足」。《說文》云「蹐﹐小步也。」王述之曰「言天髙﹐己不敢不曲身危行﹐恐上觸忌諱也。地厚﹐己不敢不累足﹐懼陷於在位之羅网也。」○箋「局蹐」至「陷淪」。○正義曰﹕箋以不敢者﹐畏辭。明有可畏﹐故言天髙而有雷霆﹐地厚而有陷淪也。淪﹐沒也。謂地震則有陷沒者。○傳「蜴﹐螈」。○正義曰﹕《釋魚》云「蠑螈﹐蜥蜴。蜥蜴﹐蝘蜓。蝘蜓﹐守宮也。」李巡曰「蠑螈﹐一名蜥蜴。蜥蜴名蝘蜓。蝘蜓名守宮。」孫炎曰「別四名也。」陸機《疏》云「虺蜴﹐一名蠑螈﹐水蜴也。或謂之蛇醫﹐如蜥蜴﹐靑綠色﹐大如指﹐形狀可惡。」如陸意﹐蜥蜴與螈形狀相類﹐水陸異名耳。

瞻彼阪田﹐有菀其特。言朝廷曾無桀臣。箋云﹕阪田﹐崎嶇墝埆之處﹐而有菀然茂特之苗﹐諭賢者在間辟隱居之時。○阪音反﹐又扶版反。菀音郁﹐徐又於阮反。崎﹐起宜反。嶇﹐丘俱反。墝﹐苦交反。埆﹐戶角反﹐又苦角反﹐又音角。間音閒。辟﹐婢亦反。天之抗我﹐如不我克。抗﹐動也。箋云﹕我﹐我特苗也。天以風雨動搖我﹐如將不勝我。謂其迅疾也。○抗﹐五忽反﹐徐又音月。迅音峻。彼求我則﹐如不我得。箋云﹕彼﹐彼王也。王之始徵求我﹐如恐不得我。言其禮命之繁多。

執我仇仇﹐亦不我力。仇仇﹐猶謷謷也。箋云﹕王旣得我﹐執畱我﹐其禮待我謷謷然﹐亦不問我在位之功力。言其有貪賢之名﹐無用賢之實。○謷﹐本又作「﹛敖心﹜」﹐五報反﹐沈五刀反。

﹝疏﹞「瞻彼」至「我力」。○正義曰﹕王政所以爲民疾苦﹐由不能用賢。視彼阪田墝埆之地﹐有菀然其茂特之苗。以興視彼空谷仄陋之處﹐有傑然其秀異之賢。然天之以風雨動搖我特苗﹐如將不我特苗之能勝。言風雨之迅疾也。以諭被王之以禮命以徵召我賢者﹐如恐不我賢者之能得。言禮命之繁多也。及其得我﹐則空執畱我﹐其禮待我謷謷然﹐亦不問我在位之功力。言小人貴名賤實﹐不能用賢﹐故政教所以亂也。○傳「言朝」至「桀臣」。○正義曰﹕毛以詩意取菀苗此賢者。不舉原隰之苗﹐而言阪田者﹐反明朝廷曾無英傑之臣。○傳「仇仇」猶「謷謷」。○正義曰﹕以《釋訓》云「仇仇﹑敖敖﹐傲也。」義同﹐故猶之。郭璞曰「皆傲慢賢者。」定本無「猶」字。

心之憂矣﹐如或結之。今玆之正﹐胡然厲矣﹖厲﹐惡也。箋云﹕玆﹐此。正﹐長也。心憂如有結之者﹐憂今此之君臣何一然爲惡如是。燎之方揚﹐寧或滅之﹖滅之以水也。箋云﹕火田爲燎。燎之方盛之時﹐炎熾熛怒﹐寧有能滅息之者﹖言無有也。以無有﹐諭有之者爲甚也。○燎﹐力詔反﹐徐力燒反。熾﹐尺志反。熛﹐必遙反。

赫赫宗周﹐褒姒之﹗宗周﹐鎬京也。褒﹐國也。姒﹐姓也。﹐滅也。有褒國之女﹐幽王惑焉﹐而以爲後。詩人知其必滅周也。○褒﹐補毛反。姒音似﹐鄭云「字也」。﹐呼說反﹐齊人語也。《字林》武劣反。《說文》云「從火﹐戌聲。火死於戌﹐陽气至戌而盡。」本或作滅。鎬﹐胡老反。

﹝疏﹞「心之」至「之」。○正義曰﹕詩人見朝無賢者﹐言我心之憂矣﹐如有結之者。言憂不離心﹐如物之纏結也。所以憂者﹐今此之君臣﹐爲人之長﹐何一然爲惡如是矣﹗言君臣俱惡﹐無所差別也。君臣惡極﹐國將滅亡。言燎火方奮揚之時﹐炎熾熛怒﹐寧有能滅息之者﹗以諭宗周方隆盛之時﹐王業深固﹐寧有能滅亡之者﹗言此二者皆盛﹐不可滅亡也。然此燎𨿽熾盛﹐而水能滅之﹐則水爲甚矣。以興周國𨿽盛﹐終將褒姒滅之﹐則褒姒惡甚矣。此二文互相發明﹐見難之而能﹐所以爲甚也。故傳曰﹕滅之者﹐以水以反之。於時宗周未滅﹐詩人明得失之迹﹐見微知著﹐以褒姒淫妒﹐知其必滅周也。

終其永懷﹐又窘陰雨。窘﹐困也。箋云﹕窘﹐仍也。終王之所行﹐其長可憂傷矣。又將仍憂於陰雨。陰雨諭君有泥陷之難。○窘﹐求殞反﹐《字林》巨畏反。泥﹐乃計反。其車旣載﹐乃棄爾輔。大車重載﹐又棄其輔。箋云﹕以車之載物﹐諭王之任國事也。棄輔﹐諭遠賢也。○遠﹐於萬反。

載輸爾載﹐「將伯助予﹗」將請伯長也。箋云﹕輸﹐墮也。棄女車輔﹐則墮女之載﹐乃請長者見助﹐以言國危而求賢者﹐已晚矣。○爾載﹐才再反。注及下同。將﹐七羊反。注皆同。墮﹐許規反﹐本又作「墯」﹐待果反。

﹝疏﹞「終其永」至「助予」。○毛以爲﹐此及下章﹐皆以商人之載大車展轉爲諭。言王之爲惡﹐無心變攺。若終王之所行﹐其長可哀傷矣。王行旣可哀傷﹐又將至於傾危﹐猶商人涉路﹐旣有疲勞﹐又將困於陰雨。商人之遇陰雨﹐則有泥陷之難﹐王行之至傾危﹐必有滅亡之憂﹐故以譬之。商人慮有陰雨﹐宜用輔以佐車。今其車旣載重矣﹐乃棄爾之車輔﹐反令車載溺也。以諭王政慮有傾危﹐宜用賢以治國。今其旣有大政矣﹐乃棄汝之賢人﹐反令國政亂也。車旣棄輔﹐又遇陰雨﹐則隳敗。汝之車載旣隳敗﹐然後請長者助我﹐則晚矣。以諭國旣棄賢﹐又遇傾危﹐則滅亡汝之國。國家旣滅矣﹐然後求賢人佐己﹐則亦晚矣。王何不及其未敗﹐用賢自輔乎﹖○鄭惟以窘爲仍憂於陰雨爲異。餘同。○傳「大車」至「其輔」。○正義曰﹕《考工記﹟車人》爲車有大車。鄭以爲平地載任之車﹐駕牛車也。《尙書》云「肇牽車牛﹐遠服賈。」用是大車﹐駕牛車也。此以商事爲諭﹐而云「旣載」﹐故知是大車也。又爲車不言作輔﹐此云「乃棄爾輔」﹐則輔是可解脫之物﹐蓋如今人縛杖於輻以防輔事也。○箋「輸﹐墮」。○正義曰﹕隱六年﹐鄭人來輸平。《公羊傳》曰「輸平猶隳成。何言隳成﹖敗其成。」昭四年《左傳》曰「寡君將隳幣焉。」服虔云「隳﹐輸也。」是訓輸爲隳壞之義﹐子路將隳三都是也。定本「隳」作「墮」。

無棄爾輔﹐員於爾輻。員﹐益也。○員音云。輻﹐方六反。屢顧爾僕﹐不輸爾載。箋云﹕屢﹐數也。僕﹐將車者也。顧猶視也﹐念也。○婁﹐力注反﹐又成「屢」。數音朔。下同。

終逾絕險﹐曾是不意﹗箋云﹕女不棄車之輔﹐數顧女僕﹐終是用逾度陷絕之險。女不曾以是爲意乎﹖以商事諭治國也。

﹝疏﹞「無棄」至「不意」。○正義曰﹕此連上章以商事爲諭﹐但反之﹐教王求賢耳。言此商人載大車﹐當無棄爾之車輔﹐益於爾之輸轉﹐以諭王之治天下﹐當無棄爾之賢佐﹐益於爾之國事也。商人旣不棄輔﹐又數顧念爾將車之僕﹐汝能若是﹐則輔車輻﹐僕能勤禦﹐則得不隳敗爾之車載。以諭王旣不棄賢﹐又善禮遇爾執政之相﹐王能如此用賢﹐益於國家﹐相能幹職﹐則得不傾覆爾之王業。商人畱輔顧僕之故﹐終用逾度陷絕之險﹐汝商人何得曾不以是輔僕爲意乎﹖諭王用賢禮相之故﹐終用是得濟免禍害之難﹐汝何得曾不以是賢相爲意乎﹖教王之用賢敬臣也。箋𨿽不言以僕諭相﹐但輔益輻以賢益國﹐則僕將車自然似相執政也。「終逾絕險」﹐報上「又窘陰雨」﹐以陰雨爲終久及難之事﹐故鄭以窘爲仍。

魚在於沼﹐亦匪克樂。潛𨿽伏矣﹐亦孔之炤。沼﹐池也。箋云﹕池魚之所樂而非能樂﹐其潛伏於淵﹐又不足以逃﹐甚炤炤易見。以諭時賢者在朝廷﹐道不行無所樂﹐退而窮處﹐又無所止也。○沼﹐之紹反。樂音洛。注同。炤音灼﹐之君反。易見﹐夷豉反﹐下如字﹐又賢徧反。

憂心慘慘念﹐國之爲虐。慘慘﹐猶戚戚也。○慘﹐七感反。戚﹐千歷反。

﹝疏﹞「魚在」至「爲虐」。○正義曰﹕上章教王求賢﹐而王不能用﹐故此章言賢者不得其所。魚在於沼池之中﹐爲人所驚駭﹐不得逸遊﹐亦非能有樂。退而潛處﹐𨿽伏於深淵之下﹐亦甚於炤炤然易見﹐不足以避网罟之害﹐莫知所逃也。以興賢者在於朝廷之上﹐爲時所陷害﹐不得行道﹐意非能有樂。退而隱居﹐𨿽遁於山林之中﹐又其姓名聞徹﹐不足以遇苛虐之政﹐莫知所於。己爲之憂﹐而心中慘慘然﹐念國之爲虐也。言王政暴虐賢人困厄﹐己所以憂也。

彼有旨酒﹐又有嘉殽。言禮物備也。箋云﹕彼﹐彼尹氏大師也。○肴﹐本又作「殽」﹐戶交反。洽比其鄰﹐昏姻孔云。洽﹐合。鄰﹐近。云﹐旋也。是言王者不能親親以及遠。箋云﹕云猶友也。言尹氏富﹐獨與兄弟相親友爲朋黨也。○比﹐毗志反。云﹐本又作「員」﹐音同。

念我獨兮﹐憂心﹛殷心﹜々。﹛殷心﹜々然痛也。箋云﹕此賢者孤特自傷也。○﹛殷心﹜音殷﹐又於謹反。

﹝疏﹞「彼有」至「﹛殷心﹜々」。○毛以爲﹐言幽王彼有旨酒矣﹐又有嘉善之殽矣﹐禮物甚備足矣﹐惟知以此禮物協和親比其鄰近之左右﹐與妻黨之昏姻甚相與周旋而已﹐不能及遠人也。王旣不能及遠人﹐國家將有危亡﹐故念我獨憂王此政兮﹐憂心﹛殷心﹜々然痛也。○鄭以爲﹐時權臣奢富﹐親戚相黨﹐故言彼尹氏有旨酒﹐又有嘉殽﹐會比其鄰近兄弟及昏姻﹐甚相與親友爲朋黨也。彼小人如此﹐念我無祿而孤獨兮﹐憂心﹛殷心﹜々然孤特自傷耳。○箋「彼﹐彼尹氏大師」。○正義曰﹕此與上篇非一人所作﹐而以彼爲尹氏者﹐以尹氏官爲太師。上篇刺其專政﹐則幽王之臣奢富朋黨者﹐惟尹氏耳﹐故知「彼﹐彼尹氏」也。○傳「言王」至「及遠」。○正義曰﹕傳解昏姻相親﹐乃是美事﹐而以爲刺者﹐言幽王惟知親比鄰近昏姻而已﹐不能以此親親之情而及於遠人﹐故王肅云「言王但以和比其鄰近左右與昏姻其親友而已﹐不能親親以及遠。」

佌々彼有屋﹐蔌蔌方有穀。佌々﹐小也。蔌蔌﹐陋也。箋云﹕穀﹐祿也。此言小人富﹐而窶陋將貴也。○佌音此﹐《說文》作「亻囟」﹐音徙。蔌音速。「方穀」本或作「方有穀」﹐非也。窶﹐其矩反﹐一音慮。民今之無祿﹐天夭是椓。君夭之﹐在位椓之。箋云﹕民於今而無祿者﹐天以薦瘥夭殺之﹐是王者之政又復椓破之。言遇害甚也。○夭﹐於兆反﹐又於遙反﹐災也。椓﹐陟角反。

哿矣富人﹐哀此惸獨﹗哿﹐可。獨﹐單也。箋云﹕此言王政如是﹐富人已可惸獨將困也。○哿﹐哥我反。

﹝疏﹞「佌佌」至「惸獨」。○毛以爲﹐佌佌然之小人﹐彼已有室屋之富矣﹐其蔌蔌窶陋者方有爵祿之貴矣﹐王者厚斂重賦﹐寵貴小人﹐故使得如此也。哀此下民﹐今日之無天祿﹐而王夭害之﹐在位又椓譖之﹐是其困之甚也。王政如此﹐𨿽天下普遭其害可矣﹐富人猶有財貨以供之。哀哉﹗此單獨之民﹐窮而無告﹐爲上夭椓﹐將致困病﹐故甚可哀也。○鄭惟「天夭是椓」爲異。餘同。○傳「君夭之﹐在位椓之」。○正義曰﹕毛以天斥王者﹐故爲君夭之。夭旣爲君﹐故椓爲在位也。○箋「民以」至「害甚」。○正義曰﹕箋以夭是蒙殺之辭﹐宜天之所爲﹐故雲天以薦瘥夭殺之。夭旣爲天﹐則椓爲王者﹐故云王者又椓破之。謂農時而役﹐厚斂其財﹐人以財盡﹐猶椓使破壞然。椓如椓杙之椓﹐謂打之也。

《正月》十三章﹐八章章八句﹐五章章六句。

卷十二十二之二

卷十二十二之二

《十月之交》﹐大夫刺幽王也。當爲刺厲王。作《詁訓傳》時移其篇第﹐因攺之耳。《節》刺師尹不平﹐亂靡有定。此篇譏皇父擅恣﹐日月告凶。《正月》惡褒姒滅周。此篇疾艷妻煽方處。又幽王時﹐司徒乃鄭桓公友﹐非此篇之所云番也。是以知然。○刺幽王﹐毛如字﹐鄭攺爲刺厲王。從此至《小宛》四篇皆然。節﹐在結反。父音甫。後「皇父」皆同。惡﹐烏路反。番﹐方袁反﹐徐甫言反﹐本或作「潘」﹐音同。《韓詩》作「繁」。下同。

﹝疏﹞《十月》八章﹐章八句。○正義曰﹕毛以爲刺幽王﹐鄭以爲刺厲王。經八章皆刺王之辭。此下及《小宛序》皆刺幽王。鄭以爲本刺厲王﹐毛氏移之。事旣久遠﹐不審實然以否。縱其實然﹐毛旣移其篇第﹐攺厲爲幽﹐卽以爲幽王說之﹐故下傳曰「艷妻褒姒」﹐是爲幽王之事﹐則四篇皆如之。今各從其家而爲之義﹐不復彊爲與奪。○箋「當爲刺厲王」至「是以知然」。○正義曰﹕鄭以此篇本《六月》之上﹐爲刺厲王詩﹐毛氏移之於此﹐攺厲爲幽。今本其舊而爲之說﹐故云「當爲刺厲王也。」作《詁訓傳》者﹐毛公也。毛公﹐漢初時人﹐故《譜》云「漢興之初﹐師移其第﹐作《詁訓傳》。」時是漢初也。其攺之意﹐已具於《譜》。鄭旣言當爲厲王﹐又自檢其證。《節》刺師尹不平﹐亂靡有定。此篇譏由皇父擅恣﹐日月告凶﹐事國家之權﹐任天下之責﹐不得並時而有二人。彼是幽王﹐知此非幽王也。《正月》惡褒姒滅周﹐此篇疾艷妻煽方處。敵夫曰妻﹐王無二後。褒姒是幽王所嬖艷妻﹐非幽王之後。《鄭語》云「幽王八年﹐桓公爲司徒。」此篇云「番維司徒。」一官不得二人爲之﹐故又云「幽王時司徒﹐乃鄭桓公友爲之﹐非此篇之所云番﹐是以知之。」言由此知幽當爲厲也。毛以艷妻爲褒姒。美色曰艷﹐則褒姒﹑艷妻爲一。鄭必爲別人者﹐以詩論天子之後﹐非如曲說邪淫﹐不當以色名之。《中候》曰「剡者配姬以放賢。」剡﹑艷古今字耳。以剡對姬﹐剡爲其姓。以此知非褒姒也。鄭桓公﹐幽王八年始爲司徒﹐知非代番爲之者。以番爲司徒﹐在艷妻方盛之時﹐則艷旣爲後﹐番始爲司徒也。《鄭語》說桓公旣爲司徒﹐方問史伯﹐史伯乃說褒姒之事。其末云「竟以爲後。」則桓公初爲司徒﹐褒姒仍未爲後﹐以此知桓公不得與番相代也。凡例別嫌明疑﹐以本文爲主﹐故鄭先以詩上下校之﹐後乃言鄭桓公也。《中候﹟擿雒戒》曰「昌受符﹐厲倡﹛薜女﹜﹐期十之世權在相。」又曰「剡者配姬以放賢﹐山崩水潰納小人﹐家伯罔主異載震。」旣言昌受符﹐爲王命之始﹐卽云「期十之世」。自文數之至厲王﹐除文王爲十世也。剡與家伯與此篇事同。山崩水潰﹐卽此篇「百川沸騰﹐山冢崒崩」是也。如此《中候》之文﹐亦可以明此爲厲王。但緯候之書﹐人或不信﹐故鄭不引之。鄭檢此篇爲厲王﹐其理欲明﹐而知下三篇亦當爲刺厲王者﹐以序皆言大夫﹐其文大體相類。《十月之交》《雨無正》卒章說己畱彼去﹐念友之意全同。《小旻》《小菀》卒章說怖畏罪辜﹐恐懼之心如一﹐似一人之作﹐故以爲當刺厲王也。王肅﹑皇甫謐以爲﹐四篇正刺幽王。孫毓疑而不能決。其評曰「毛公大儒﹐明於詁訓﹐篇義誠自刺厲王﹐無緣橫移其第﹐攺爲幽王。鄭君之言﹐亦不虛耳。是以惑疑無以斷焉。竊以褒姒龍齝之妖所生﹐褒人養而獻之﹐無有私黨﹐皇父以下七子之親而令在位﹐若此之盛也。又《尙書緯》說艷妻﹐謂厲王之婦﹐不斥褒姒。又《雨無正》有『周宗旣滅﹐靡所止戾』之言。若是幽王﹐旣爲犬戎所殺﹐則無所刺。若王尙存﹐不得謂之旣滅。下句言『正大夫離居﹐莫之我勩﹐莫肯夙夜﹐莫肯朝夕﹐庶曰式臧﹐覆出爲惡』之言﹐鄭箋皆謂厲王流於彘之後﹐於義爲安。」是其言𨿽不能決﹐而其意謂鄭爲長也。若如鄭言《毛詩》爲毛公所移﹐四篇容可在此。今《韓詩》亦在此者﹐詩體本是歌誦﹐口相傳授﹐遭秦滅學之後﹐眾儒不知其次。齊﹑韓之徒﹐以《詩經》而爲章句﹐與毛異耳﹐非有壁中舊本可得憑據。或見毛次於此﹐故同之焉。不然﹐《韓詩》次第不知誰爲之。

十月之交﹐朔月辛卯。日有食之﹐亦孔之醜。之交﹐日月之交會。醜﹐惡也。箋云﹕周之十月﹐夏之八月也。八月朔日﹐日月交會而日食﹐陰侵陽﹐臣侵君之象。日辰之義﹐日爲君﹐辰爲臣。辛﹐金也。卯﹐木也。又以卯侵辛﹐故甚惡也。○夏﹐戶雅反。彼月而微﹐此日而微。月﹐臣道。日﹐君道。箋云﹕微謂不明也。彼月則有微﹐今此日反微﹐非其常﹐爲異尢大也。

今此下民﹐亦孔之哀。箋云﹕君臣失道﹐災害將起﹐故下民亦甚可哀。

﹝疏﹞「十月」至「之哀」。○毛以爲﹐幽王之時﹐正在周之十月﹐夏之八月﹐日月之交會﹐朔月辛卯之日﹐以此時而日有食之。此其爲異﹐亦甚之惡也。何則﹖日食者﹐月掩之也。月食日﹐爲陰侵陽﹐臣侵君之象。其日又是辛卯﹐辛是金﹐卯是木﹐金常勝木﹐今木反侵金﹐亦臣侵君之象。臣侵君﹐逆之大者。一食而有二象﹐故爲亦甚惡也。所以爲甚惡者﹐日﹐君道也﹔月﹐臣道也。君當制臣﹐似月應食﹔臣不當侵君﹐似日不應食﹐故言彼月而容有被食不明﹐今此日而反被食不明。以日被月食﹐似君被臣侵﹐非其常事﹐故爲異尢大也。異旣如此﹐災害將生。災害一起﹐天下蒙毒﹐故今此下民亦甚可哀傷矣。○鄭惟「厲王時」爲異。○傳「之交﹐日月之交會」。○正義曰﹕交者﹐日月行相逮及﹐交而會聚﹐故云交會也。日月交會﹐謂朔日也。此言十月之交﹐卽云「朔月辛卯」。朔月卽是之交爲會也。《古歷緯》及《周髀》皆言周天三百六十五度四分度之一﹐日月皆右行於天﹐日日行一度﹐月日行十三度十九分度之七﹐是月行疾﹐日行遲。二十九日有餘﹐而月行天一周﹐追及於日而與之會﹐是會之交也。每月皆交會﹐而月或在日道表﹐或在日道裏﹐故不食。其食要於交會﹐又月與日同道﹐乃食也。○箋「周之」至「甚惡」。正義曰﹕《詩》之言月﹐皆據夏時﹐而知此「周十月﹐夏八月」者﹐《推度災》曰「十月之交﹐气之相交﹐周十月﹐夏之八月。」緯𨿽不可盡信﹐其言主以釋此﹐故據之以爲周十月焉。日月交會而日食﹐陰侵陽﹐臣侵君之象。以日食者﹐月食之也﹐故何休曰「不言月食之者﹐其形不可得而睹﹐故疑。言日有食之﹐月食日。」是陰侵陽也。下傳曰「月﹐臣道。日﹐君道」。是臣侵君之象。日辰之義者﹐《月令》「其日甲乙」﹐是從甲至癸爲日也。《左傳》曰「辰在子卯。」又曰「辰在申。」是從子至亥爲辰也。𨿽十日﹐甲剛乙柔﹐其中有五剛五柔﹐要十日皆爲幹﹐故日爲君也。而十二辰亦子陽醜陰﹐其中有六陽六陰﹐以對十日﹐皆爲支﹐故辰爲臣。言此者﹐解詩本言辛卯日食之意。日食﹐陰侵陽﹐而以辛卯日。卯比臣﹐辛比君﹐是爲卯侵辛也。辛日以辰侵日﹐而日爲金﹐辰爲木﹐金應勝木﹐木反侵金﹐是五行相逆﹐猶君臣顚倒﹐故言亦甚惡也。案此「朔月辛卯」﹐自是所食之日。知取金木爲義者﹐《推度災》曰「及其食也﹐君弱臣彊﹐故天垂象以見徵。辛者正秋之王气﹐卯者正春之臣位﹐日爲君﹐辰爲臣﹐八月之日交卯食辛矣。辛之爲君﹐幼弱而不明﹔卯之爲臣﹐秉權而爲政﹐故辛之言新﹐陰气盛而陽微﹐生其君幼弱而任卯臣也。」以此緯文﹐故知取卯侵辛爲義。如緯之意﹐以辛王在秋八月用事﹐卯位在春﹐秋當休廢。思臣以休廢之時﹐能侵當王之君﹐是陰盛陽微之象。緯意又取剛柔爲義﹐以辛是柔日﹐又辛之言新﹐言微陽新用事也。卯位正春﹐彊臣之象。故云「君幼弱﹐臣秉權」。以權臣陵弱君﹐故爲醜也。此箋直言卯侵辛﹐不言君弱臣彊者﹐陰陽之事﹐容有多塗﹐故舉金木爲正﹐余略之也。昭二十一年「秋正月壬午朔﹐日有食之」﹐以午食壬﹐似卯侵辛。傳言「不爲災」者﹐彼爲夏之五月﹐午當用事﹐壬應休廢﹐又壬爲剛日﹐非是弱君﹐故與此不同也。若然﹐此八月卽秋分之時也。《左傳》曰「二至二分﹐日有食之﹐不爲災。」日月之行﹐分﹐同道也﹔至﹐相過也。其他月卽爲災。此亦分月﹐而云「孔醜」者﹐然日者﹐太陽之精﹐至尊之物﹐不宜有所侵﹐侵之則爲異。但聖賢因事設教﹐以爲等級耳。《左傳》曰「惟正月朔﹐慝未作﹐日有食之﹐於是乎有用幣於社﹐伐鼓於朝。」其餘則否。是以日食之中分爲差降也。以正月爲夏之四月﹐純陽用事﹐而日又爲陽﹐於時最盛﹐尢不宜爲陰所侵﹐故爲最重﹐而特用鼓幣也。其他月則非正陽﹐故爲差輕也。至於二至二分﹐固有分﹑至之名﹐宜若同道相過﹐有可食之理﹐故爲尢輕也。計古今之天﹐度數一也﹐日月之食﹐本無常時﹐故歷象爲日月交會之術﹐大率以百七十三日有奇爲限。而日月行天﹐各自有道﹐𨿽至朔相逢﹐而道有表裏。若月先在裏﹐依限而食者多。若月先在表﹐𨿽依限而食者少。杜預見其參差﹐乃云「日月動物﹐𨿽行度有大量﹐不能不少有盈縮﹐故有𨿽交會而不食者﹐或有頻交而食者。惟正陽之月﹐君子忌之。」是日月食無常時﹐非分至之月必相食也。正以二分晝夜等﹐有類同道﹔二至長短極﹐似若相過﹐因名示義﹐非實然也。以日體一也﹐食之輕重﹐假理示義﹐其實日食皆爲異矣。故鄭《駮異義》引此詩云「彼月而食﹐則維其常﹐此日而食﹐於何不臧﹖則非常爲異。」明謂此爲非常﹐明《春秋》爲示義也。若人君攺過修善﹐𨿽正陽之月﹐禍亦可消。若長惡遂非﹐𨿽分﹑至之月﹐亦將有咎﹐安得二至﹑二分獨不爲災也﹖昭七年「四月甲辰朔﹐日有食之」。是春分之月﹐傳稱「魯﹑衛惡之。衛大﹐魯小。去衛地如魯地﹐於是有災﹐魯實受之。大咎其衛君乎﹗魯將上卿」。其年八月﹐衛侯惡卒。十一月﹐季孫宿卒。此分月日食有災之驗也。且日之有食﹐象臣之侵君。若云日有可食之時﹐則君有可殺之節﹐理豈然乎﹖以此知𨿽在分﹑至﹐非無災咎﹐故此食在夏之八月﹐云爲異尢大也。然日月之食﹐於算可推而知﹐則是𨿽數自當然﹐而云爲異者﹐人君者﹐位貴居尊﹐恐其志移心易﹐聖人假之靈神﹐作爲鑑戒耳。夫以昭昭大明﹐照臨下土﹐忽爾殲亡﹐俾晝作夜﹐其爲怪異﹐莫斯之甚﹐故有伐鼓用幣之儀﹐貶膳去樂之數﹐皆所以重天變﹐警人君者也。而天道深遠﹐有時而驗﹐或亦人之禍畔﹐偶與相逢﹐故聖人得因其變常﹐假爲勸戒﹐使智達之士﹐識先聖之深情﹐中下之主﹐信妖祥以自懼。但神道可以助教﹐而不可以爲教。神之則惑眾﹐去之則害宜﹐故其言若有若無﹐其事若信若不信﹐期於大通而已矣。經典之文﹐不明言咎惡﹐而《公》家董仲舒﹑何休及劉歆等以爲發無不應﹐是知言徵祥之義﹐未悟勸沮之方。杜預論之當矣。日月之食﹐大率可推步而知﹐亦有不依交限而食者。襄二十四年「秋七月甲子朔﹐日有食之﹐旣。八月癸巳朔﹐月有食之」。於法算前月之日食旣﹐則後月不得食﹐而《春秋》有之。又此經云「日月告凶﹐不用其行。」箋云「行﹐道度也。不用之者﹐謂相干犯。」則此依交限以否﹐未可知也。古之曆書亡矣﹐今世有《周曆》《魯右》者﹐蓋漢初爲之﹐其交無遲疾盈縮考日食之法﹐而其上年月已往參差﹐是以漢世通儒未有以歷考此辛卯日食者。而王基獨云「以歷校之﹐自共和以來﹐當幽王﹐世無周十月夏八月辛卯交會﹐欲以此會爲共和之前。」其在共和之前則信矣﹐而校之則無術。說者或據世以定義矣。○箋「微謂」至「其常」。○正義曰﹕下章云「彼月而食﹐此日而食」﹐與此微同﹐則不明謂日月被食而不明也。謂之微者﹐取君微弱之義。下云「彼月而食﹐則維其常」﹐月食爲常﹐則日食爲非常﹐故云「此日反微﹐非其常」也。《周禮﹟春官﹟大司樂》云「日月食﹐令去樂。」《秋官﹟庭氏》有救日月之弓矢。《昏義》云「陰事不修﹐謫見於天﹐月爲之食。」《漢書﹟天文志》曰「凡日食修徳﹐月食修刑。」如此﹐則月食相類而云常者﹐義取君可無理殺臣﹐臣不有以犯君﹐故以日食爲重耳﹐不謂月食非異也。

日月告凶﹐不用其行。四國無政﹐不用其良。箋云﹕告凶﹐告天下以凶亡之徵也。行﹐道度也。不用之者﹐謂相干犯也。四方之國無政治者﹐由天子不用善人也。○治﹐直吏反。

彼月而食﹐則維其常。此日而食﹐於何不臧。箋云﹕臧﹐善也。

﹝疏﹞「日月」至「不臧」。○毛以爲﹐幽王時所以日有食之者﹐日月告天下以王有凶亡之徵﹐故不用其常道度﹐所以橫相干犯也。又所以有凶亡之徵者﹐以今四方之國無政者﹐由天子不用其善人故也。由王不用善﹐凶亡將至﹐故告之也。又言日食爲大惡之事﹐彼月而食﹐𨿽象非理殺臣﹐猶則是其常道﹐今此日而反食﹐於何不善乎﹖猶言一何不善﹐爲不善之大﹐是凶亡之徵也。昭七年《左傳》﹕「晉侯問於士文伯曰﹕『《詩》所謂此日而食﹐於何不臧﹐何也﹖』對曰﹕『不善政之謂也。國無政﹐不用善﹐則自取謫於日月之災﹐故政不可不愼。』」是也。○鄭惟「厲王時」爲異。

爗々震電﹐不寧不令。爗々﹐震電貌。震﹐雷也。箋云﹕雷電過常﹐天下不安﹐政教不善之徵。○爗﹐於轍反。百川沸騰﹐山冢崒崩。沸﹐出。騰﹐乘也。山頂曰冢。箋云﹕崒者﹐崔嵬。百川沸出相乘陵者﹐由貴小人也。山頂崔嵬者崩﹐君道壞也。○沸﹐甫味反。崒﹐舊子卹反﹐徐子綏反﹐宜依《爾雅》音䢐卹反﹐本亦作「卒」。頂﹐丁冷反。崔﹐䢐回反。《爾雅》作「厜」﹐才規反。嵬﹐五回反﹐《爾雅》作「﹤廠義﹥」﹐五規反。髙岸爲谷﹐深谷爲陵。言易位也。箋云﹕易位者﹐君子居下﹐小人處上之謂也。○處﹐昌呂反。

哀今之人﹐胡憯莫懲﹗箋云﹕憯﹐曾。懲﹐止也。變異如此﹐禍亂方至﹐哀哉﹗今在位之人﹐何曾無以道徳止之。○憯﹐七感反﹐亦作「慘」。

﹝疏﹞「爗々」至「莫懲」。○毛以爲﹐幽王時﹐不但日食﹐又爗々然有震雷之電﹐其聲駮駛過常﹐令使天下不安止﹐由王政教不善之徵所致也。又當時天下有百川之水﹐皆溢出而相乘﹐水流趨下﹐小人之象。今溢出﹐由貴小人在上也。又時山之冢頂髙峯之上﹐崒然崔嵬者皆崩落﹐山髙在上﹐君之象﹐今崩落﹐是君道壞也。於時又髙大之岸陷爲深谷﹐岸應處上﹐今陷而在下﹐由君子居下故也。又深下之谷﹐進出爲陵﹐谷應處下﹐今進而上﹐由小人處上故也。變異如此﹐禍亂方至。哀哉﹗今在位之人﹐何曾無肯行道徳消止此異者﹖但尙徳省刑﹐退不肖﹐進君子﹐則此異止矣。此所陳﹐皆當時實事。震電旣言「不寧不令」﹐由所致有象在下﹐致皆有象矣﹐故箋皆以象解之。《推度災》曰「百川沸騰眾陰進﹐山冢崒崩人無仰﹐髙岸爲谷賢者退﹐深谷爲陵小臨節。」是也。○鄭惟「厲王時」爲異。○傳「山頂曰冢」至「箋乘陵」。○正義曰﹕《釋山》云「山頂﹐冢。」孫炎曰「謂山巓也。」又云「崒者厜子規反﹤廠義﹥語規反。」郭璞曰「謂山峯頭巉巖者。」意或作嵯峨。此經作崒﹐箋作崔嵬者﹐𨿽子則《爾雅》小異﹐義實同也。徐邈以崒子卹反﹐則當訓爲盡。於時𨿽大變異﹐不應天下山頂盡皆崩也﹐故鄭依《爾雅》爲說。百川沸出相乘陵者﹐謂眾陰盛也。水泉溢﹐時眾川多然﹐故舉百﹐成數也。《周語》曰「幽王三年﹐西周三川皆震。伯陽父曰﹕『周將亡矣。昔伊洛竭而夏亡﹐河竭而商亡。今周若二代之季﹐其川源必塞必竭。夫國必依山川﹐山崩川竭﹐亡國之徵。』是歲三川竭。」此言百川沸騰﹐與彼三川震不同也。何者﹖此有沸出相乘﹐水盛漫溢而已﹐非震之類也。彼幽王之時﹐云若二代之季﹐若厲王時已百川皆震﹐不當遠比二代之末﹐以此知沸騰非震也。彼云「三川震」﹐此云「百川沸」﹐又知此詩非幽王時也。鄭以爲當刺厲王﹐於義實安。

皇父卿士﹐番維司徒﹐家伯維宰﹐仲允膳夫。棸子內史﹐蹶維趣馬﹐楀維師氏﹐艷妻煽方處。艷妻﹐褒姒。美色曰艷。煽﹐熾也。箋云﹕皇父﹑家伯﹑仲允皆字。番﹑棸﹑蹶﹑楀皆氏。厲王淫於色﹐七子皆用。後嬖寵方熾之時﹐並處位。言妻黨盛﹐女謁行之甚也。敵夫曰妻。司徒之職﹐掌天下土地之圖﹑人民之數﹐冢宰掌建邦之六典﹐皆卿也。膳夫﹐上士也﹐掌王之飲食膳羞。內史﹐中大夫也﹐掌爵祿廢置﹑殺生予奪之法。趣馬﹐中士也﹐掌王馬之政。師氏﹐亦中大夫也﹐掌司朝得失之事。六人之中﹐𨿽官有尊卑﹐權寵相連﹐朋黨於朝﹐是以疾焉。皇父則爲之端首﹐兼擅羣職﹐故但目以卿士云。○棸﹐側畱反。蹶﹐俱衛反。趣﹐七走反。注同。趣馬﹐官名。楀音矩﹐弓禹反。艷﹐余贍反﹐鄭云「艷妻﹐厲王后。」煽音扇﹐《說文》作「傓」﹐云「熾盛也。」處﹐一本作「熾」。熾﹐尺志反﹐盛也。嬖﹐必計反。朝﹐直遙反。下同。擅﹐市戰反。

﹝疏﹞「皇父」至「方處」。○毛以爲﹐當刺幽王。時皇父爲卿士之官﹐謂卿之有事﹐兼擅羣職也。其番氏維爲司徒之卿﹐家伯維爲冢宰之卿。仲允爲膳夫。棸氏之子爲內史。蹶氏維爲趣馬。楀氏維爲師氏之官。此七人於艷妻有寵熾盛方甚之時﹐並處於位﹐由褒姒有寵﹐私請於王﹐使此七人朋黨於朝。言王政所以亂也。褒姒有親黨者﹐以褒國所養﹐以爲本親﹐故有此族黨。又此文不言是其婚戚﹐或可諂佞於事﹐爲之朋黨﹐不必盡是甥舅之親。○鄭以爲「厲王時﹐艷爲後」爲異。○箋「皇父」至「士云」。○正義曰﹕皇父及伯﹑仲是字之義﹐故知皇父﹑家伯﹑仲允皆字﹐蓋與後同姓剡也。其番﹑棸﹑蹶﹑楀單言人﹐棸子以子配之﹐若曾子﹑閔子然﹐故知皆氏﹐蓋後氏之外親也。《春秋緯》說湯遭大旱﹐以六事謝過﹐其一云「女謁行與」。謁﹐請也﹐謂婦人有寵﹐謂用親戚﹐而使其言得行。今七人並處大位﹐言妻黨彊盛﹐女謁行之甚也。《曲禮》云「天子之妻曰後。」此不言後﹐而言妻﹐以其敵夫﹐故言妻也。妻之言齊﹐齊於夫也﹐𨿽天子之尊﹐其妻亦與夫敵也。自「司徒之職」﹐至「得失之事」﹐其言皆出於《周禮》。知是卿大夫士者﹐皆《序官》之文﹐所掌皆在其職之文。因此以寵相連﹐故詳其官之尊卑及所掌之事焉。《序官》大司徒﹐卿一人﹔冢宰﹐卿一人﹐故云皆卿也。六典者﹐謂治典﹑教典﹑禮典﹑政典﹑刑典﹑事典也。《序官》趣馬﹐下士一人。此言中士者﹐誤也。定本亦誤。彼言「掌贊正良馬」﹐卽「正馬之政」也。《師氏》云「掌國中失之事。」𨿽中爲中禮﹐亦是得義﹐故杜子春云「中當爲得。」以義引之﹐故爲「得」也。司朝卽是國也。此云「家伯維宰」﹐《周禮》有太宰卿﹑小宰﹑中大夫﹑宰夫﹑下大夫。鄭司農《宰夫》注云﹕詩人曰「家伯維宰」﹐謂此宰夫也。王肅以此宰爲小宰。鄭以爲「冢宰」者﹐以宰夫等經﹑傳之中未有單稱宰處﹐冢宰乃單稱宰。猶宰﹑猶司徒以下不稱大﹐故《序官》云太宰﹑小宰﹐不言冢﹐是冢者大處以對小﹐故《天官》注云「百官總焉謂之冢﹐列職於王則稱大。」以小司徒﹑小宗伯不得單稱司徒﹑宗伯﹐要以小配之﹐是小宰亦不得單稱宰也。今此宰夫旣是其佐﹐對司徒﹑內史等六官是列職之事﹐五者皆是一官之長﹐宰不當獨爲太宰之佐﹐以此知「家伯維宰」是冢宰也。趣馬下士﹐膳夫上士耳﹐得與司徒冢宰同列於詩者﹐鄭解其意﹕六人之中﹐𨿽官有尊卑﹐而此六人權寵相連﹐共朋黨於朝﹐是以疾焉。然官髙者勢大﹐勢大者黨甚﹐放此大率以官髙爲先﹐而有不次者﹐便文以取韻也。又解發首先言皇父﹐不言官名之意﹕皇父則爲此六子之端首﹐兼擅目羣職﹐故但目以卿士云。言兼擅者﹐於六卿之外﹐更爲之都官﹐總統六官之事﹐兼雜爲名﹐故謂之卿士。

抑此皇父﹗豈曰不時﹐胡爲我作﹐不卽我謀﹗徹我墻屋﹐田卒污萊。時﹐是也。下則污﹐髙則萊。箋云﹕抑之言噫。「噫是皇父」﹐疾而呼之。女豈曰我所爲不是乎﹖言其不自知惡也。女何爲役作我﹐不先就與我謀﹐使我得遷徙﹐乃反徹毀我墻屋﹐令我不得趨農田﹐卒爲污萊乎﹖此皇父所築邑人之怨辭。○抑如字﹐辭也﹐徐音噫﹐《韓詩》云「意也。」污音烏。注同。萊音來。噫﹐於其反。下同。令﹐力呈反。趣﹐七住反﹐本又作「趨」﹐七俱反。

曰「予不戕﹐禮則然矣。」箋云﹕戕﹐殘也。言皇父旣不自知不是﹐反云﹕我不殘敗女田業﹐禮﹐下供上役﹐其道當然。言文過也。○戕﹐在良反﹐王作臧。臧﹐善也。孫毓評以鄭爲攺字。共音恭﹐本亦作「供」。

﹝疏﹞「抑此」至「然矣」。○毛以爲﹐小人自矜﹐謂舉無不當。皇父以親寵封於畿內﹐旣封卽築都邑﹐令邑人居之。先毀墻屋而後令遷﹐邑人廢其家業﹐故述其情以責之。言﹕噫是皇父﹐汝所舉事﹐豈肯曰我所爲不是乎﹖言其不自知﹐皆謂己爲是也。汝何爲使我役作﹐築邑之日﹐不先就與我謀﹐告我遷期﹐使豫治田事﹖徑卽徹毀我墻屋﹐令我築邑﹐廢我農業﹐使我田之髙下知爲污萊乎﹖而皇父非但不自知耳﹐反曰﹕我不殘敗汝田業也。今汝徹墻廢田﹐供事我者﹐於禮則當然矣。言禮法下供上役故也。皇父奢殘自恣﹐反云禮法當然﹐歌而惡之。鄭以「厲王時」爲異。○傳「下則污﹐髙則萊」。○正義曰﹕污者﹐池停水之名﹐故《禮記》曰「污其宮而瀦焉」﹐是也。萊者﹐艸穢之名﹐《楚茨》云「田萊多荒」﹐是也。下田可以種稻﹐無稻則爲池﹔髙田可以種禾﹐無禾則生艸﹐故下則污﹐髙則萊。

皇父孔聖﹐作都於向。擇三有事﹐亶侯多藏。皇父甚自謂聖。向﹐邑也。「擇三有事」﹐有司﹐國之三卿﹐信維貪淫多藏之人也。箋云﹕專權足己﹐自比聖人。作都立三卿﹐皆取聚斂之臣。言不知厭也。禮﹐畿內諸侯二卿。○向﹐式亮反。下及注同。亶﹐都但反﹐信也。藏﹐才浪反。注同。厭﹐於鹽反。不慭遺一老﹐俾守我王。箋云﹕慭者﹐心不欲自彊之辭也。言盡將舊在位之人與之皆去﹐無畱衛王。○慭﹐魚覲反﹐《爾雅》云「願也﹐彊也﹐且也。」《韓詩》云「暗也。」彊﹐其丈反。

擇有車馬﹐以居䢐向。箋云﹕又擇民之富有車馬者﹐以往居於向也。

﹝疏﹞「皇父」至「䢐向」。○毛以爲﹐皇父非徒困苦邑人﹐又矜貪無厭。言皇父不自知﹐甚自謂己聖。而作都於向之時﹐則擇立三有事之卿﹐信維是貪淫多藏之人。擇此貪人爲卿﹐欲使聚斂歸己。其發向邑之時﹐盡將舊在位之人與之俱去﹐不肯慭然彊欲遺畱一老﹐使之守衛我王。又擇民之富有車馬者﹐令往居向邑。上章言其築邑﹐此章言其往時。○鄭惟「厲王時」爲異。○箋「專權」至「二卿」。○正義曰﹕箋解自謂聖意﹐以由專權而爲知足於己。自以髙官厚祿﹐謂己智能得之﹐以爲天下莫若己。自比聖人﹐是自謂聖人也。以「三有事」文承「作都」﹐故爲立三卿。「多藏」者﹐言其多藏財貨﹐故言皆取聚斂之臣﹐用使之聚斂﹐是不知厭也。禮﹐畿內諸侯二卿者﹐《太宰》云「乃施則於都鄙﹐而建其長﹐立其兩﹐設其伍。」注云「兩謂兩卿。伍謂伍大夫。」言都鄙是畿內﹐故《王制》注云「見畿內之國二卿」﹐是也。其伍大夫與畿外同。言此者﹐明皇父當二卿﹐今立三有事﹐是自同畿外增一卿﹐以比列國也。又取多藏者﹐是不知厭也。則不知厭亦兼解三卿意也。知皇父封不在畿外者﹐以刺之云「擇三有事」﹐明其不應三而三﹐故知是畿內也。《左傳》說桓王與鄭十二邑﹐向在其中。杜預云「河內軹縣西有地名向上。」則向在東都之畿內也。○箋「慭者」至「衛王」。○正義曰﹕《說文》云「慭﹐肯從心也。」言初時心所不欲﹐後始勉彊而肯從﹐故云「心不欲自彊之辭」。「一老」是舊在位﹐故言「盡將舊在位之人與去」。皇父所屬之臣﹐自然當從。言舊在位﹐蓋王官列職。皇父欲矜刑勢﹐盡將往向﹐故言「無畱衛王」。其至向亦當反﹐但去時盡將之耳。定本及《集本》云「慭者﹐心不欲彊之辭也」。○箋「又擇」至「於向」。○正義曰﹕知擇民者﹐以朝臣不遺一老﹐則盡行矣。且朝臣皆有車馬﹐無所可擇﹐故知擇民之富有者﹐以往居於向。民有定屬﹐何得擇而往者﹖皇父擅恣﹐彊逼將之﹐所以刺其貪也。

黽勉從事﹐不敢告勞。箋云﹕詩人賢者﹐見時如是﹐自勉以從王事﹐𨿽勞不敢自謂勞﹐畏刑罰也。○黽﹐民允反﹐本又作「僶」同。無罪無辜﹐讒口囂囂。箋云﹕囂囂﹐眾多貌。時人非有辜罪﹐其被讒口見椓譖囂囂然。○囂﹐五刀反﹐《韓詩》作「嗸々」。

下民之孽﹐匪降自天。噂沓背憎﹐職競由人。噂猶噂噂﹐沓猶沓沓。職﹐主也。箋云﹕孽﹐妖孽﹐謂相爲災害也。下民有此害﹐非從天墮也。噂噂沓沓相對談語﹐背則相憎。逐爲此者﹐由主人也。○孽﹐魚列反。噂﹐子損反﹐《說文》作「僔」﹐云「聚也。」﹤口沓﹥﹐本作「沓」﹐同徒答反。背﹐蒲妹反。注同。隋﹐徒火反。

﹝疏﹞「黽勉」至「由人」。○毛以爲﹐幽王之臣﹐擅恣若此﹐故詩人言黽勉然自勉以從王事﹐𨿽勞不敢告勞苦於上也。所以然者﹐以時無罪無辜﹐尙彼讒口所譖囂囂然。己畏刑罰﹐故不敢告也。在上旣信讒言﹐下民競相讒慝﹐言使下民之有妖孽﹐相與爲災害者﹐非降從天墮也。今下民皆噂々沓沓相對談語﹐背去則相憎疾。眾人皆主意競逐爲此行者﹐主由人耳。由在位信讒﹐故民皆競爲此以相災害﹐非從天墮也。○鄭以「厲王時」爲異。○箋「孽妖」至「由人」。○正義曰﹕妖孽者﹐上天降災之名。人以讒佞相害﹐亦如天之妖災﹐謂民之災害爲妖孽﹐故云孽﹐謂相爲災害也。《尙書》云「天作孽﹐猶可違﹔自作孽﹐不可逭。」亦謂人自害爲孽﹐與此同也。天孽從天而來﹐此則人自爲之﹐故云「下民有此害﹐非從天墮也」。憎言背者﹐則噂沓爲未背時﹐故云「噂噂沓沓相對談語」也。則背憎爲相椓譖矣。逐者﹐猶人走相追逐﹐惟恐不先﹐言其競爲之甚也。

悠悠我裏﹐亦孔之痗。悠悠﹐憂也。裏﹐病也。痗﹐病也。箋云﹕裏﹐居也。悠悠乎﹐我居今之世﹐亦甚困病。○裏如字﹐本或作「﹤疒裏﹥」﹐後人攺也。痗﹐莫背反﹐又音悔﹐本又作「悔」。四方有羨﹐我獨居憂。羨﹐余也。箋云﹕四方之人盡有饒余﹐我獨居此而憂。○羨﹐徐箭反。民莫不逸﹐我獨不敢休。箋云﹕逸﹐逸豫也。

天命不徹﹐我不敢效我友自逸。徹﹐道也。親屬之臣﹐心不能已。箋云﹕不道者﹐言王不循天之政教。○效﹐戶教反。

﹝疏﹞「悠悠」至「自逸」。○毛以爲﹐詩人見王政之惡如此﹐故言悠悠乎可憂也。爲此而病﹐亦甚困病矣。今四方之民盡有饒余﹐我獨居此而憂。又民莫不得優遊自逸﹐我獨不敢休息。以王之教命不循昊天之道﹐臣有離散去者﹐我不敢效我友自放逸而去也。其友與王無親﹐故捨王而去。己則王之親屬﹐故不敢效之。○鄭以爲「厲王時」﹐言「悠悠乎﹐我居今之世﹐亦甚困病」爲異。餘同。

《十月之交》八章﹐章八句。

《雨無正》﹐大夫刺幽王也。雨自上下者也﹐眾多如雨﹐而非所以爲政也。亦當爲刺厲王。王之所下教令甚多而無正也。○正音政。

﹝疏﹞「《雨無正》七章﹐上二章章十句﹐次二章章八句﹐下三章章六句」至「爲政」。○正義曰﹕經無此「雨無正」之字﹐作者爲之立名﹐敍又說名篇及所刺之意。雨是自上下者也﹐雨從上而下於地﹐猶教令從王而下於民。而王之教令眾多如雨﹐然事皆苛虐﹐情不卹民﹐而非所以爲政教之道﹐故作此詩以刺之。旣成而名之曰《雨無正》也。經七章皆刺王之辭。鄭以爲「刺厲王」爲異。

浩浩昊天﹐不駿其徳。降喪饑饉﹐斬伐四國。駿﹐長也。穀不熟曰饑﹐蔬不熟曰饉。箋云﹕此言王不能繼長昊天之徳﹐至使昊天下此死喪饑饉之災﹐而天下諸侯於是更相侵伐。○浩﹐古老反﹐又胡老反。昊﹐胡老反。駿音峻。饉﹐其靳反。更﹐古衡反。旻天疾威﹐弗慮弗圖。箋云﹕慮﹑圖皆謀也。王旣不駿昊天之徳﹐今昊天又疾其政﹐以刑罰威恐天下而不慮不圖。○旻﹐密巾反。本有作「昊天」者﹐非也。恐﹐起勇反。

捨彼有罪﹐旣伏其辜。若此無罪﹐淪胥以鋪。捨﹐除。淪﹐率也。箋云﹕胥﹐相。鋪﹐徧也。言王使此無罪者見牽率相引而徧得罪也。○捨音赦﹐一音捨。淪胥﹐上音倫﹐下息魚反。鋪﹐普烏反﹐福也。王云「病也。」徧音徧。下同。

﹝疏﹞「浩浩」至「以鋪」。○毛以爲﹐詩人告幽王言﹕浩浩然廣大之昊天﹐以王不能繼長其徳﹐承順行之﹐故下死喪饑饉之災﹐由此致斬伐絕滅四方之國也。王旣不能繼長昊天之徳﹐而昊天又疾王以刑罰之政威恐天下﹐其災又將重於死喪饑饉﹐欲害及王身。王不慮謀之﹐弗曾圖計之。若圖謀之﹐當正刑罰以禦天變﹐反舍彼有罪旣伏其辜者而不戮﹐若此無罪之人﹐王枉濫之﹐使牽率相引而徧得住ｏ由王酷暴﹐天所以疾王﹐何以不攺之乎﹖○鄭惟刺厲王爲異。○傳「穀不」至「曰饉」。○正義曰﹕《釋天》文。李巡曰「五穀不熟曰饑﹐可食之萊皆不熟爲饉。」郭璞曰「凡艸木可食者通名爲蔬。襄二十四年《穀梁傳》曰「一穀不升謂之嗛﹐二穀不升謂之饑﹐三穀不升謂之饉﹐四穀不升謂之康﹐五穀不升謂之大饑。」又謂之「大侵」。彼以五穀熟之多少立差等之名﹐其實五者皆是饑也。三穀不升﹐於民之困﹐蓋與蔬不熟同﹐故俱名爲饉也。○箋「此言」至「侵伐」。○正義曰﹕王者繼天理物﹐當奉天施化﹐是長天徳也。政不順天﹐殘害下民﹐是不能繼長昊天之徳。《尙書》稱政之動天﹐有如影響。王旣不能繼長天徳﹐故昊天震怒﹐下此死喪饑饉之災。謂害萬民也。饑饉旣至﹐則人懷苟且﹐故天下諸侯於是更相侵伐。由災而使然﹐故云於是。○箋「慮圖」至「不圖」。○正義曰﹕再言不謀者﹐丁寧欲王深思之也。上有昊天﹐明此亦昊天。定本皆作「昊天」﹐俗本作「旻天」﹐誤也。○傳「捨﹐除」。○正義曰﹕欲故捨其人﹐卽除其罪過﹐故以捨爲除也。

周宗旣滅﹐靡所止戾。戾﹐定也。箋云﹕周宗﹐鎬京也。是時諸侯不朝王﹐民不堪命。王流於彘﹐無所安定也。○彘﹐直例反。正大夫離居﹐莫知我勩。勩﹐勞也。箋云﹕正﹐長也。長官之大夫﹐於王流於彘而皆散處﹐無復知我民之見罷勞也。○勩﹐夷世反﹐又音曳。長﹐張丈反。下同。復﹐符富反。罷音皮。三事大夫﹐莫肯夙夜。邦君諸侯﹐莫肯朝夕。箋云﹕王流在外﹐三公及諸侯隨王而行者﹐皆無君臣之禮﹐不肯晨夜朝暮省王也。○朝﹐直遙反﹐舊張遙反。

庶曰式臧﹐覆出爲惡。覆﹐反也。箋云﹕人見王之失所﹐庶幾其自攺悔而用善人。反出教令﹐復爲惡也。○覆﹐芳服反。

﹝疏﹞「周宗」至「爲惡」。○毛以爲﹐周室爲天下所宗﹐今可宗之道﹐謂先王之法﹐旣以滅亡矣。其道旣滅﹐國亦將亡﹐無所止而安定也。以此無法﹐故我之賢友長官大夫奔散而去﹐與我離居。我𨿽勞﹐無知我之勞者。又三事大夫無肯早起夜臥以勤國事者﹐國君之諸侯無肯朝夕在公而敬事王者。法度旣滅﹐君臣解體﹐以將滅亡。我庶幾曰﹕王今國危如此﹐當攺用善人。而王反出爲惡政﹐以害天下。言其惡﹐所以當亡也。○鄭以爲﹐厲王旣爲昊天所疾﹐故今宗周鎬京旣已破滅﹐王出京師﹐無所止而安定也。余箋備。○傳「戾﹐定」。○正義曰﹕此傳質略﹐王述之曰「周室爲天下所宗﹐其道已滅﹐將無所止定。毛以刺幽王﹐理必異於鄭。」當如王說。○箋「周宗」至「於彘」。○正義曰﹕周宗﹐宗周也。皆言周爲天下所宗﹐文𨿽異而義同﹐故言「周宗﹐鎬京也」。《本紀》稱﹕暴虐﹐國人謗王。召公諫曰「民不堪命。」王怒﹐殺謗者﹐諸侯不朝。於是國人莫敢出言。三十七年乃相與叛﹐襲厲王。王出奔彘。是王流於彘之事也。《本紀》又云「召公﹑周公二相行政號﹐曰共和。」則鎬京滅者﹐以王不在焉﹐故韋昭云「彘地﹐漢時爲縣﹐屬河東﹐今永安是也。」杜預云「平陽永安縣東北有彘城﹐晉時郡分而縣移﹐故校漢時不同。」○傳「勩﹐勞」。○正義曰﹕《釋詁》文。王述之曰「長官大夫﹐我之賢友﹐奔走竄伏﹐與我離居。我勞病﹐莫之知也。故下章思之﹐欲遷還於王都。」○箋「長官」至「罷勞」。○正義曰﹕大夫而言長官者﹐大夫是公卿之總名﹐皆佐王治民者也。王旣奔亡﹐臣亦散處﹐無復知民人之勞者。王流之後﹐二公行政﹐民有勞苦﹐不由於王﹐而以刺厲王者﹐此言「大夫離居﹐及「莫肯夙夜」﹐是王卽奔時﹐民有勞苦﹐皆是王之過﹐故刺王也。○箋「王流」至「省王」。○正義曰﹕鄭言三公者﹐以經「三事大夫」爲三公也。卿則當有六人﹐孤則無主事﹐故知「三事大夫」惟三公耳。公𨿽無職﹐而《地官》云「二鄕則公一人。」鄭亦云「外與六鄕之事﹐職所不說。三皆有事﹐故云三事也。」謂之大夫者﹐大夫﹐丈夫之成名﹐可以上通公卿。《春秋傳》曰「王命委於三吏」﹐謂三公也。三公尙謂之吏﹐況大夫乎﹗王肅以三事爲三公﹐大夫謂其屬。案上文正大夫爲一人﹐三事大夫不得分爲二也。且其文對邦君諸侯﹐若三公下私屬大夫﹐則不得特通於王﹐不宜責其「莫肯夙夜」也。其意亦謂此爲三公也。

如何昊天﹗辟言不信。如彼行邁﹐則靡所臻。辟﹐法也。箋云﹕如何乎昊天﹗痛而愬之也。爲陳法度之言不信之也。我之言不見信﹐如行而無所至也。

凡百君子﹐各敬爾身。胡不相畏﹐不畏於天﹖箋云﹕凡百君子﹐謂眾在位者。各敬愼女之身﹐正君臣之禮﹐何爲上下不相畏乎﹖上下不相畏﹐是不畏於天。

﹝疏﹞箋「上下」至「於天」。正義曰﹕天道設教﹐以卑承尊。若下不事上﹐是不畏天道。

戎成不退﹐饑成不遂。曾我﹛執日﹜禦﹐憯憯日瘁。戎﹐兵。遂﹐安也。﹛執曰﹜禦﹐侍禦也。瘁﹐病也。箋云﹕兵成而不退﹐謂王見流於彘﹐無禦止之者。饑成而不安﹐謂王在彘乏於飲食之蓄﹐無輸粟歸餼者。此二者曾但侍禦左右小臣憯憯憂之﹐大臣無念之者。○邏﹐徐音退﹐本又作「退」。﹛執日﹜﹐思列反。憯﹐千感反。瘁﹐䢐醉反。餼﹐許气反。曾﹐在登反。畜﹐敕六反。

凡百君子﹐莫肯用訊。聽言則答﹐譖言則退。以言進退人也。箋云﹕訊﹐告也。眾在位者﹐無肯用此相告語者。言不憂王之事也。答猶距也。有可聽用之言﹐則共以辭距而違之。有譖毀之言﹐則共爲排退之。羣臣並爲不忠﹐惡直醜正。○訊音信﹐徐息悴反﹐又音碎。排﹐步皆反。惡﹐烏路反。

﹝疏﹞「戎成」至「則退」。○毛以爲﹐幽王政亂朝危﹐將致兵寇。言兵寇已成﹐而不能禦而退之。天下之眾﹐饑困已成﹐而不能卹而安之。曾我待禦之小臣﹐知天下之危殆﹐憯憯然日以憂病。其凡眾在位之君子﹐𨿽知其危﹐無肯用此事以告王者。而王又好信淺近﹐受用讒佞﹐若有道聽非法之言﹐聞則應答而受之。若有譖毀之言﹐云此人不可任﹐則用其言而罪退之。言以讒言進退人也。王政如是﹐所以將危亡也。○鄭以厲王在鎬﹐民叛襲王﹐兵害已成﹐而不肯爲王禦止而敗退之者﹐故令王流於彘矣。王旣在彘﹐乏於飲食之蓄﹐饑困已成﹐而天下無肯輸粟歸王而安飽之者﹐故令王困於食矣。此二者﹐曾我侍禦左右之小臣﹑憯憯然憂之而日瘁耳。王困於兵戎﹐乏於飲食﹐此乃臣所急憂﹐而汝凡眾在位之君子﹐無肯用此以相告語者。惟共聚爲不忠﹐惡直醜正。有可聽用之言則以爲非﹐各進來共以辭距而違之﹐令其言不得用也。若小人有爲譖毀之言﹐則以爲是﹐各相共排退而去﹐不答難之﹐令小人得進譖於王。王旣暴虐﹐臣又不忠﹐所以至於危亡﹐爲此也。○箋「兵成」至「歸餼」。○正義曰﹕以王在彘之後﹐不復有兵﹐知兵成是在鎬時事﹐故云「謂見流於彘﹐無禦止之者」。卽《本紀》云「民叛﹐襲王」是也。王若在鎬﹐理無乏食﹐知饑成是在彘時事﹐故云「王在彘乏於飲食之蓄﹐無輪粟歸餼者」。蓄謂蓄積。不必朝夕乏食﹐故言「之蓄」。輸粟歸餼﹐皆《左傳》有此言。餼謂牲牢也。○箋「有可」至「醜正」。○正義曰「聽言」對「譖言」﹐故爲有可聽用也。《桑柔》對「誦言」﹐故爲道聽之淺者。答猶對也。受之與距﹐皆是以言答之。但此是刺詩﹐可聽之言﹐必不答受﹐故知答猶距也。共以辭距而違之﹐使不見聽用也。則答者是以辭距之﹐明退者是不答也﹐故云「共爲排退」。言其徒侶自排而退﹐無距難之者﹐令使譖言得用也。見善則距逆﹐見惡則贊成﹐是羣臣並爲不忠﹐惡忠直而醜貞正也。「惡直醜正」﹐昭二十八年《左傳》文。

哀哉不能言﹐匪舌是出﹐維躬是瘁。哀賢人不得言﹐不得出是舌也。箋云﹕瘁﹐病也。不能言﹐言之拙也。言非可出於舌﹐其身旋見困病。○出﹐尺遂反﹐音毳。哿矣能言﹐巧言如流﹐俾躬處休。哿﹐可也。可矣﹐世所謂能言也。巧言從俗﹐如水轉流。箋云﹕巧猶善也。謂以事類風切剴微之言﹐如水之流﹐忽然而過﹐故不悖逆﹐使身居安休休然。亂世之言﹐順說爲上。○休﹐虛虯反。注同。風﹐福鳳反。剴﹐古愛反﹐又占哀反﹐一音祈。悖﹐補對反。﹛辶咢﹜﹐五故反﹐本亦作「逆」。說音悅。

﹝疏﹞「哀哉」至「處休」。○毛以爲﹐幽王信讒﹐賢者不能從俗﹐不敢發言﹐故云可哀傷哉﹐不能言之。賢者意𨿽欲言﹐言則忤物。其欲言者﹐當今非我此舌是所可出。若出是舌﹐維其身是病。言小人惡﹐直將共害之可矣。若世之所謂能言者﹐以巧善爲言﹐從順於俗﹐如水之轉流。理正辭順﹐無所悖逆。小人之所不忌﹐使身得居安休休然。言世𨿽讒勝﹐賢有巧拙﹐亦有能免之者﹐見亂世欲其順說。○鄭以厲王時爲異。○箋「不能」至「困病」。○正義曰﹕以下能言者﹐云「巧言如流」﹐明不能言者爲拙矣。言之忤人﹐其禍必速。言出則禍入﹐故云「旋見困病」。○箋「巧猶」至「剴微」。○正義曰﹕人𨿽正直﹐性有巧拙。《表記》云「辭欲巧。」是正言亦欲巧。但人有不能耳﹐知非佞巧者。若邪佞之巧﹐則自得志﹐非徒所可矣。傳云「從俗如轉流」﹐言從俗﹐明亦謂賢人﹐與鄭同也。剴微之者﹐《書傳》注云「剴﹐切。」《說文》云「剴﹐摩也。」謂摩切其傍﹐不斥言。

維曰於仕﹐孔棘且殆。云不可使﹐得罪於天子。亦云可使﹐怨及朋友。於﹐往也。箋云﹕棘﹐急也。不可使者﹐不正不從也。可使者﹐𨿽不正從也。居今衰亂之世﹐云往仕乎﹖甚急迮且危。急迮且危﹐以此二者也。○笮﹐本又作「迮」﹐側格反。

﹝疏﹞「維曰」至「朋友」。○毛以爲﹐幽王之時﹐賢者在朝﹐進退多難。我今所言﹐維曰往仕乎﹖往仕自是其理。但居今之世﹐往仕則甚急迮且危殆矣。何者﹖仕在君朝﹐則當從君命。王旣邪淫﹐動皆不可。我若執正守義﹐不從上命﹐則天子云我不可使﹐我將得罪於天子。我若阿諛順旨﹐亦旣天子云此人可使﹐我則怨及於朋友。朋友之道﹐相切以善﹐今從君爲惡﹐故朋友怨之。以此二事﹐「可使」與「不可使」﹐進退不可﹐故往仕則急危也。○鄭惟「厲王時」爲異。○箋「不可」至「二者也」。○正義曰﹕以「可使」與「不可使」皆君論臣之辭﹐謂稱己意爲可使﹐不稱己意爲不可使也。箋解賢人之意﹐不可使者﹐君有不正﹐我不從之﹐君則以我爲不可使也。可使者﹐君𨿽不正﹐我亦從之﹐如是則君以我爲可使也。

謂爾遷於王都﹐曰予未有室家。賢者不肯遷於王都也。箋云﹕王流於彘﹐正大夫離居﹐同姓之臣從王﹐思其友而呼之﹐謂曰女今可遷居王都﹐謂彘也。其友辭之云﹕我未有室家於王都可居也。鼠思泣血﹐無言不疾。無聲曰泣血。無所言而不見疾也。箋云﹕鼠﹐憂也。旣辭之以無室家﹐爲其意恨﹐又患不能距止之﹐故云我憂思泣血﹐欲遷王都見女。今我無一言而不道疾者﹐言己方困於病﹐故未能也。○思﹐息嗣反。注「憂思」同。爲﹐於僞反。距﹐本又作「蚷」﹐音巨。

昔爾出居﹐誰從作爾室﹖遭亂世﹐義不得去。思其友而不肯反者也。箋云﹕往始離居之時﹐誰隨爲女作室﹖女猶自作之耳。今反以無室家距我。恨之辭。

﹝疏﹞「謂爾」至「爾至」。○毛以爲﹐幽王駮亂﹐大夫有去離朝廷者。其友在朝﹐思而呼之﹐謂曰「爾可遷居於王都。」欲見其還朝也。去者不肯﹐曰「予於王都未有室家。」心疾王政﹐託以無室家爲辭也。其友以其距己﹐又責之云「我所以憂恐泣血欲汝還者﹐以孤特在朝﹐無所出言而不爲小人所見憎疾﹐故思汝耳﹐何爲拒我云無室家乎﹗昔爾從王都出居於郊外之時﹐誰復從汝作汝室也﹖本汝自作之耳。汝今若還王都﹐亦可自作室家﹐何當以無室爲辭也﹖」○鄭以爲﹐厲王已流於彘﹐卽謂彘爲王都。同姓大夫從王﹐其友不從﹐故呼之﹐謂之曰「爾可遷居王都。」其友辭曰「予未有室家。」旣辭又恐其恨﹐故云「我誠憂思泣血﹐欲遷王都見汝。所以不得往者﹐今我無一言而不道己疾。由己有疾﹐逢人則言﹐方困於病﹐故未能遷耳。」大夫知其虛﹐又責之云「昔爾出居﹐誰從作爾室也﹖」上下四句據文與毛同﹐但屬意別耳。○傳「無聲」至「見疾」。○正義曰﹕《說文》云「哭﹐哀聲也」。「泣﹐無聲出淚也。」則無聲謂之泣矣。連言血者﹐以淚出於目﹐猶血出於體﹐故以淚比血。《禮記》曰「子臯執親之喪﹐泣血三年。」注云「無聲而血出。」是也。無所言而不見疾﹐見者﹐自彼加己之辭﹐是詩人言己爲人所疾也。知非其友言在朝疾己者﹐若爲在朝疾己﹐不須以無室爲辭。又未仕而逆慮人疾﹐非順答也﹐故以詩人自言也。

《雨無正》七章﹐二章章十句﹐二章章八句﹐三章章六句。

《小旻》﹐大夫刺幽王也。所刺列於《十月之交》《雨無正》爲小﹐故曰小旻。亦當爲刺厲王。○旻﹐武巾反。下同。

﹝疏﹞《小旻》六章﹐上三章章八句﹐下三章章七句。○箋「所刺」至「小旻」。○正義曰﹕經言「旻天」﹐天無小義﹐今謂之「小旻」﹐明有所對也﹐故言所刺者﹐此列於《十月之交》《雨無正》﹐則此篇之事爲小﹐故曰「小旻」也。《十月之交》言日月告凶﹐權臣亂政﹔《雨無正》言宗周壞滅﹐君臣散離﹐皆是事之大者。此篇惟刺謀事邪僻﹐不任賢者﹐是其事小於上篇。與上別篇﹐所以得相比者﹐此四篇文體相類﹐是一人之作﹐故得自相比校﹐爲之立名也。毛氏𨿽幽﹑厲不同﹐其名篇之意或亦然之。

旻天疾威﹐敷於下土。敷﹐布也。箋云﹕旻天之徳﹐疾王者以刑罰威恐萬民﹐其政教乃布於下土。言天下徧知。○敷﹐撫扶反。徧音徧。謀猶回遹﹐何日斯沮﹖回﹐邪。遹﹐辟。沮﹐壞也。箋云﹕猶道沮止也。今王謀爲政之道﹐回辟不循旻天之徳﹐已甚矣。心猶不悛﹐何日此惡將止﹖○遹音聿﹐《韓詩》作「鴥」﹐義同。沮﹐在呂反。邪﹐似嗟反。辟﹐匹亦反。下同。悛﹐七全反﹐攺也﹐沈又七旬反。

謀臧不從﹐不臧覆用。我視謀猶﹐亦孔之邛﹖邛﹐病也。箋云﹕臧﹐善也。謀之善者不從﹐其不善者反用之。我視王謀爲政之道﹐亦甚病天下。○覆﹐芳服反。邛﹐其凶反。

﹝疏﹞「旻天」至「之邛」。○毛以爲﹐旻天之徳﹐今疾王以刑罰威恐萬民﹐政乃布於天下﹐徧知之。王旣爲天所疾﹐政教當順天爲之。今王謀爲政之道﹐又多邪僻﹐不循旻天之徳﹐已甚矣﹗何日王之此惡可散壞乎﹖言王無悛心﹐惡未可壞﹐故有謀之善者王不從之﹐其不善者王反用之。是惡不壞也。王惡如是﹐我視王謀爲政之道﹐是亦甚病我天下之民矣。○鄭爲厲王﹐言何日王之此惡將止﹖止亦壞義﹐無多異。正以行惡﹐宜爲休止﹐故易傳也。《說文》云「悛﹐止也。」

潝潝訿訿﹐亦孔之哀。潝潝然患其上﹐訿訿然思不稱乎上。箋云﹕臣不事君﹐亂之階也﹐甚可哀也。○潝﹐許急反。訿音紫。《爾雅》云「潝潝﹑訿訿﹐莫供職也。」《韓詩》云「不善之貌。」稱其﹐尺證反﹐一本作「稱乎」。

謀之其臧﹐則具是違。謀之不臧﹐則具是依。我視謀猶﹐伊於胡厎﹗箋云﹕於﹐往。厎﹐至也。謀之善者俱背違之﹐其不善者依就之。我視今君臣之謀道﹐往行之將何所至乎﹖言必至於亂。○厎﹐之履反。背音佩。

﹝疏﹞「潝々」至「胡厎」。○毛以爲﹐幽王時﹐小人在位﹐皆潝々然自作威福﹐患苦其上。又訿訿然競營私利﹐不思稱於上。臣行如此﹐亦甚可哀傷也。王不用善臣﹐又棄職事﹐君臣並皆昏亂﹐故云﹕謀之其有不善者﹐則君臣俱於是共背違之﹔謀之其有不善者﹐則君臣俱於是共就依之。我視今君臣所謀之道﹐惟如往行之人﹐將何所至乎﹖行無所至﹐猶謀無所成﹐是言必至於亂也。○鄭以「厲王時」爲異。○傳「潝々」至「乎上」。○正義曰﹕《釋訓》云「潝々﹑訿々﹐莫供職也。」李巡曰「君暗蔽﹐臣子莫親其職。」郭璞曰「賢者陵替﹐姦黨熾盛﹐背公卹私﹐曠職事也。」皆言其大旨耳。彼不解潝々﹑訿々之文。潝潝爲小人之勢﹐是作威福也。訿訿者﹐自營之狀﹐是求私利也。自作威福﹐競營私利﹐是不供君職也。此傳亦惟《爾雅》文徑解其意﹐患其上者﹐專權爭勢﹐與上爲患。不思稱上者﹐背公營私﹐不思欲稱上之意﹐亦是不供職之事。

我龜旣厭﹐不我告猶。猶﹐道也。箋云﹕猶﹐圖也。卜筮數而瀆龜﹐龜靈厭之﹐不復告其所圖之吉凶。言𨿽得兆﹐占繇不中。○厭﹐於艷反。注同。數音朔。復﹐扶又反。繇音冑。中﹐丁仲反。謀夫孔多﹐是用不集。集﹐就也。箋云﹕謀事者眾﹐而非賢者﹔是非相奪﹐莫適可從﹐故所爲不成。○適音的。發言盈庭﹐誰敢執其咎﹖謀人之國﹐國危則死之﹐古之道也。箋云﹕謀事者眾﹐訩々滿庭﹐而無敢決當是非﹐事若不成﹐誰云己當其咎責者﹖言小人爭知而讓過。○訩音凶。當﹐丁浪反。

如匪行邁謀﹐是用不得於道。箋云﹕匪﹐非也。君臣之謀事如此﹐與不行而坐圖遠近﹐是於道路無進於跬步何以異乎﹖○跬﹐缺氐反﹐舉足曰跬。

﹝疏﹞「我龜」至「於道」。○毛以爲﹐言小人不尙徳﹐而好灼龜求吉﹐請問過度﹐渫瀆神靈。我龜旣厭繁數﹐不肯於我告其吉凶之道也。又王之朝上﹐謀夫甚多﹐而非賢者。是非不決﹐是用爲謀者不得成也。發言則訩訩滿庭﹐而無肯決當是非。事若不成﹐誰敢執其咎責乎﹖以初無決當﹐敗則相推﹐故謀無所成也。其君臣之謀事如此﹐似欲行之人﹐非於道上﹐而但坐謀遠近﹐是用不得於道裏﹐何以異乎﹖謀而不行﹐則於道不進﹔言而無決﹐則於事不成之。○鄭爲刺厲王。言問龜﹐龜不告所圖之吉凶。以本問龜爲有所圖謀﹐故不從吉凶之道也。○箋「卜筮」至「不中」。○正義曰﹕禮﹐龜曰卜﹐蓍曰筮。而此龜並言筮者﹐以卜筮相將之物﹐故並言以協句。《易》曰「初筮告。再三瀆﹐瀆則不告。」彼論弟子問﹐師以筮言之。是數問則慢瀆﹐故至筮龜靈也。此言數者﹐謂小人好卜數問﹐不是一事﹐而至三四也。龜靈厭之﹐不復告其所圖之吉凶。𨿽得兆﹐及占之於繇﹐則其言皆不中。言吉不必吉﹐凶不必凶﹐是不告也。定本云「𨿽得兆」﹐無「吉」字。俗本有「吉」字﹐衍也。兆者﹐龜之亹坼。繇者﹐卜之文辭。古有其書﹐《左傳》每云「其繇曰」者﹐是也。○傳「謀人」至「之道」。○正義曰﹕解所以有咎之意。小人取不若人﹐爭爲己智﹐故謀則發言盈庭。若要之決﹐則國危當死。彼智不知﹐及慮有死責﹐故不能決﹐正無敢執咎以歸己者。《左傳》說「楚伐鄭」。鄭六卿﹐三欲從楚﹐三欲待晉。「子駟曰﹕『請從楚﹐騑也受其咎。』」是敢執之也。○箋「無進於跬步」。○正義曰﹕《鄕射》注云「矢幹長三尺﹐與跬相應﹐則半步也。」《爾雅》亦云「一舉足謂之跬。」

哀哉爲猶﹐匪先民是程﹐匪大猶是經。維邇言是聽﹐維邇言是爭﹗古曰在昔﹐昔曰先民。程﹐法。經﹐常。猶﹐道。邇﹐近也﹐爭爲近言。箋云﹕哀哉﹗今之君臣謀事﹐不用古人之法﹐不猶大道之常﹐而徒聽順近言之同者﹐爭近言之異者。言見動軔則泥陷﹐不至於遠也。○軔音刃﹐礙車木也﹐《字林》如戰反。泥﹐乃麗反。

如彼築室於道謀﹐是用不潰於成。潰﹐遂也。箋云﹕如當路築室﹐得人而與之謀所爲﹐路人之意不同﹐故不得遂成也。○潰﹐戶對反。

﹝疏﹞「哀哉」至「於成」。○毛以爲﹐可哀哉﹗今幽王君臣爲政教之道﹐非用古人是爲法﹐非用大道是爲常。徒維淺近之言﹐而同者於是聽用之﹐言而異者於是爭辧之。言發意鄙近﹐無期遠大也。如彼築室於道者﹐得人而與之謀其所爲﹐而路人之意不同﹐是用此室不得遂於是而成也。言淺近之人不可謀道﹐猶路人不可謀室﹐故比之。○鄭以刺厲王。哀哉﹗今君臣之爲謀事也。餘同。○傳「古曰在昔﹐昔曰先民」。○正義曰﹕《國語》文也。據今人而道古人﹐謂之在昔。據昔而又道其先民。民者﹐人之大名﹐其實是賢聖者也。○箋「不用古」至「於遠」。○正義曰﹕先民斥人﹐故知古人之法也。古人之法﹐是先王成事已行者也。大道之常﹐謂禮樂典法﹐古今所通者也。同是今言﹐而云是聽﹑是爭﹐故知聽其同者﹐爭其異者。《楚辭》云「朝發軔於蒼梧。」王逸曰「軔﹐友輪木也。」《說文》云「軔﹐礙車木也。」動軔者﹐謂去木動輪而發行也。《論語》云「致遠恐泥。」鄭云「則泥」﹐意出於彼也。

國𨿽靡止﹐或聖或否。民𨿽靡膴﹐或哲或謀﹐或肅或艾。靡止﹐言小也。人有通聖者﹐有不能者﹐亦有明哲者﹐有聰謀者。艾﹐治也。有恭肅者﹐有治理者。箋云﹕靡﹐無。止﹐禮。膴﹐法也。言天下諸侯﹐今𨿽無禮﹐其心性猶有通聖者﹐有賢者。民𨿽無法﹐其心性猶有知者﹐有謀者﹐有肅者﹐有艾者。王何不擇焉﹐置之於位而任之爲治乎﹖《書》曰「睿作聖﹐明作哲﹐聰作謀﹐恭作肅﹐從作乂。」詩人之意﹐欲王敬用五事﹐以明天道﹐故云然。○否﹐方九反﹐徐音鄙。膴﹐王火吳反﹐大也。徐云「鄭音謨。」又音武。沈音無。《韓詩》作「靡腜」﹐猶無幾何。艾音刈。治﹐直吏反。下皆同。有知﹐音智。

如彼泉流﹐無淪胥以敗﹗箋云﹕淪﹐率也。王之爲政﹐當如原泉之流﹐行則淸。無相牽率爲惡﹐以自濁敗。

﹝疏﹞「國𨿽」至「以敗」。○毛以爲告幽王。今日民下之國𨿽爲狹小﹐其民或有通聖者﹐或有不能者。民𨿽無法﹐其性亦或有明哲者﹐或有聰謀者﹐或有恭肅者﹐或有理治者。王何不用焉﹐致之於位﹐而何用小人乎﹖所以令王用此聖哲者﹐以王爲政﹐當如彼泉之流﹐行則淸﹐擁則濁也。無相牽率爲惡﹐以自濁敗。若任小人﹐則王政敗﹐故欲王用賢哲也。○鄭以告厲王。今天下國家之諸侯𨿽無禮﹐其心性有通聖﹑有賢者。餘同。○傳「靡止」至「理者」。○正義曰﹕以靡止猶言狹小無所居止﹐故爲小也。言小者見𨿽小﹐尙有之義以爲勸戒。經言「或聖」﹐傳兼言人有通聖者。通者﹐通知眾事﹐故稱聖人。然通事有多少﹐則聖中有等級。此勸王用聖﹐則當時有之﹐直是通知事者﹐未必卽是大聖﹐故兼言通以辧嫌也。有不能者﹐止謂不能爲聖耳﹐猶是賢也﹐故箋云「有賢者」﹐卽此傳言「不能」﹐一也﹐以勸王用之。不應言全無所知或否爲不聖而賢也。亦有明哲者﹐其上特言「亦」者﹐以其文隔「民𨿽靡膴」﹐與「或否」連﹐故言亦也。傳以自聖及乂﹐皆是民有﹐故於哲上言「亦」﹐明其通謂民也。定本及《集本》「有通聖」上無「人」字。靡止言國﹐靡膴言民﹐爲文勢互相通耳。別無義也。鄭訓膴音摸﹐爲法。王肅讀爲膴﹐喜吳反。膴﹐大也。無大﹐有人言少也。國𨿽小﹐民𨿽少﹐猶有此六事。未審毛意如何﹐今同之鄭說。○箋「止禮」至「云然」。○正義曰﹕以《相鼠》云「人而無止」﹐《孝經》曰「容止可視」﹐是止爲禮也。又以民﹑國相對﹐王之用臣﹐不止於民﹐故知國謂諸侯。上舉諸侯﹐下言庶民﹐於中惟賢則任也。於國言聖賢﹐於民言哲﹑謀﹑肅﹑乂。以聖賢比四事爲優﹐故屬之諸侯耳。其實互相明也。國言禮﹐民言法﹐一也。言𨿽無禮法者﹐禮法大行之日﹐則比屋可封﹐賢人眾多。今𨿽無禮法﹐於中猶有此五事也。以五事人性行之能﹐故皆言其心性焉。旣陳此言﹐明教王擇人﹐任之爲治也。毛五事皆準《尙書》爲說﹐故箋引《書》曰以証之。所引「從作乂」以上皆《洪範》文也。彼注云「皆謂政所致。君思叡則臣賢智也。君視明則臣昭晳也。君聽聰則臣進謀也。君貌恭則臣禮肅也。君言從則臣職乂。」是也。彼先言恭﹐次從明﹑聰﹑睿﹐與此不次者﹐彼五事貌﹑言﹑視﹑聽﹑思爲次﹐注云「此數本諸昭明人相見之次也。」以人先須貌嚴而後出言﹐言從而後視明及聽聰﹑思睿。是人之明見在前﹐故如彼次。此則用優劣爲差等﹐故聖哲爲先﹐乃謀次之。謀慮出﹐必肅恭在貌﹐故肅次謀也。乂者﹐治理之名﹐乃是人之伎能﹐貴行賤能﹐故最在下。順此《詩》經﹐故倒彼《書》文也。然叡﹑明﹑聰﹑恭﹑從﹐是君徳也。聖﹑哲﹑謀﹑肅﹑乂﹐是臣事也。所以得相將者﹐鄭云「政所致」﹐是以類相應﹐故𨿽君臣之事﹐可以相通也。「敬用五事」﹐亦《洪範》文也。五事者﹐卽彼云「貌曰恭﹐言曰從﹐視曰明﹐聽曰聰﹐思曰叡」﹐是也。此五事本諸天道而來﹐舉此五者﹐教王擇焉﹐是欲令王敬用五事﹐以明天道﹐故云然也。此並「或否」爲六﹐言五事者﹐賢是聖中之別﹐與聖爲一故也。○箋「王之」至「濁敗」。○正義曰﹕此云「無淪胥以敗」﹐明行則爲淸﹐不至濁敗也。《抑》文全與此同﹐不言淸者﹐以彼承「皇天弗尙」之下﹐取虛竭將亡爲義﹐故不須言淸濁。

不敢暴虎﹐不敢馮河。人知其一﹐莫知其他。馮﹐陵也。徒涉曰馮河﹐徒博曰暴虎。一﹐非也。他﹐不敬小人之危殆也。箋云﹕人皆知暴虎﹑馮河立至之害﹐而無知當畏愼小人能危亡也。○馮﹐符冰反。博音搏。

﹝疏﹞傳「馮陵」至「危殆」。○正義曰﹕《釋訓》云「馮河﹐徒涉也。」李巡曰「無舟而渡水曰徒涉。」則空涉水﹐陵波而渡﹐故訓憑爲陵也。「一﹐非也」者﹐言惟知此暴虎馮河一事非﹐而不知其他事也。以下說恐懼之事﹐故知他者﹐不敬小人之危殆也。小人惡直醜正﹐故不敬則危。

戰戰兢兢﹐戰戰﹐恐也。兢兢﹐戒也。如臨深淵﹐恐隊也。如履薄冰。恐陷也。

《小旻》六章﹐三章章八句﹐三章章七句。

卷十二十二之三

卷十二十二之三

《小宛》﹐大夫刺宣王也。亦當爲刺厲王。○宛﹐於阮反。

﹝疏﹞《小宛》六章﹐章六句。○正義曰﹕毛以作《小宛》詩者﹐大夫刺幽王也。政教爲小﹐故曰「小宛」。宛是小貌﹐刺宣王政教狹小宛然。經云「宛彼鳴鳩」﹐不言名曰「小宛」者﹐王才智卑小似小鳥然。傳曰「小鳥」﹐是也。○鄭「刺厲王」爲異。

宛彼鳴鳩﹐翰飛戾天。興也。宛﹐小貌。鳴鳩﹐鶻雕。翰﹐髙。戾﹐至也。行小人之道﹐責髙明之功﹐終不可得。○翰﹐胡旦反。鶻音骨。雕﹐陟交反﹐何音彫﹐《字林》作「鵃」﹐云「骨鵃﹐小種鳩也。」《艸木疏》云「鳴鳩﹐班鳩也。」我心憂傷﹐念昔先人。先人﹐文﹑武也。

明發不寐﹐有懷二人。明發﹐發夕至明。

﹝疏﹞「宛彼」至「二人」。○毛以爲﹐言宛然翅小者﹐是彼鳴鳩之鳥也。而欲使之髙飛至天﹐必不可得也。興才智小者﹐幽王身也。而欲使之行化致治﹐亦不可得也。王旣才智褊小﹐將顚覆祖業﹐故我心爲之憂傷﹐追念在昔之先人文王﹑武王也。以文﹑武創業垂統﹐有此天下。今將亡滅﹐故憂之也。又言憂念之狀﹐我從夕至明開發以來﹐不能寢寐。有所思者﹐惟此文﹑武二人。將喪其業﹐故思念之甚。○鄭惟「刺厲王」爲異。○傳「宛小」至「可得」。○正義曰﹕以鳩是小鳥﹐又篇名《小宛》﹐故知宛爲小。定本及《集本》皆云「鳴鳩﹐鶻雕也」。○傳「先人﹐文﹑武」。○正義曰﹕知者﹐以王無徳﹐而念其先人。又云「有懷二人」﹐則所念二人而已。周之先世﹐二人有聖徳定天位者﹐惟文﹑武爲然。明以文﹑武有天下﹐今慮其亡滅﹐故念之也。○傳「明發﹐發夕至明」。○正義曰﹕夜地而暗﹐至旦而明﹐明地開發﹐故謂之明發也。人之道﹐夜則當寐。言明發以來不寐﹐以此故知從夕至旦常不寐也。

人之齊聖﹐飲酒溫克。齊﹐正。克﹐勝也。箋云﹕中正通知之人﹐飲酒𨿽醉﹐猶能溫藉自持以勝。○溫﹐王如字﹐柔也。鄭於運反﹐蘊藉也。藉﹐在夜反﹐又慈夜反。彼昏不知﹐壹醉日富。醉日而富矣。箋云﹕童昏無知之人﹐飲酒一醉﹐自謂日益富﹐誇淫自恣﹐以財驕人。

各敬爾儀﹐天命不又。又﹐復也。箋云﹕今女君臣﹐各敬愼威儀﹐天命所去﹐不復來也。○復﹐扶又反﹐下同。

﹝疏﹞箋「中正」至「以勝」。○正義曰﹕中正謂齊﹐通智謂聖。聖者﹐通也。《大司徒》注云「聖通而先識。」是也。此經與下相對﹐齊爲中正﹐則童昏者邪僻而不正。以聖對不知﹐是聖者通智也。「蘊藉」者﹐定本及箋作「溫」字。舒瑗云「苞裹曰蘊。」謂蘊藉自持含容之義。經中作「溫」者﹐蓋古字通用。《內則》說子事父母云「柔色以溫之」﹐鄭亦以溫爲藉義。

中原有菽﹐庶民采之。中原﹐原中也。菽﹐藿也﹐力采者則得之。箋云﹕藿生原中﹐非有主也﹐以諭王位無常家也﹐勤於徳者則得之。○菽音叔。藿﹐火郭反。螟蛉有子﹐蜾蠃負之。螟蛉﹐桑虫也。蜾蠃﹐蒲盧也。負﹐持也。箋云﹕蒲盧取桑虫之子﹐負持而去﹐煦嫗養之﹐以成其子。諭有萬民不能治﹐則能治者將得之。○螟﹐亡丁反。蛉音零﹐俗謂之桑蟃﹐一名戎女。蟃音萬。蜾音果。蠃﹐力果反﹐卽細腰蜂﹐俗呼蠮螉﹐是也。蠮﹐於髻反。螉音翁。煦﹐況甫反﹐又況具反。嫗﹐紆甫反﹐又紆具反。鄭注《禮記》云「以气曰煦。以體曰嫗。」

教誨爾子﹐式穀似之。箋云﹕式﹐用。穀﹐善也。今有教誨女之萬民用善道者﹐亦似蒲盧言將得而子也。

﹝疏﹞「中原」至「似之」。○毛以爲﹐旣言天命將去﹐故告幽王以王位無常。言原田之中有菽藿﹐眾民能力采之者則得食之。以興域中之有王位﹐有徳能勤治之者則得處之。藿生原中﹐非有主﹔位在域中﹐非有常也。所以爲無常者﹐桑虫自有子﹐而蒲盧負而養之﹐以成己子。若有聖徳者﹐能教誨爾之萬民用善道則似之矣。言此蒲盧養取桑虫之子以爲己子﹐似有徳者教取王民以爲己民﹐是王位無常也。王何不修徳以固位乎﹖實教誨萬民﹐而言子者﹐王肅云﹕王者作民父母﹐故以民爲子。○鄭惟「刺厲王」爲異。○傅「菽﹐藿」。○正義曰﹕菽者大豆﹐故《禮記》稱「啜菽飲水」。菽葉謂之藿。《公食禮》云「鉶羹牛用藿」﹐是也。此經言有菽﹐箋﹑傳皆以爲藿者﹐以言「采之」﹐明采取其葉﹐故言藿也。○箋「王位無常家」。○正義曰﹕《集注》﹑定本皆作「家」。俗本作「處」﹐誤。○傅「螟蛉」至「蒲盧」。○正義曰﹕皆《釋虫》文。郭璞曰「蒲盧卽細腰蜂也。俗呼爲蠮螉。桑虫俗謂之桑蟃﹐亦呼爲戎女。鄭《中庸》注以蒲盧爲土蜂。」陸機云「螟蛉者﹐桑上小靑虫也﹐似步屈﹐其色靑而細小。或在艸萊上。蜾蠃﹐土蜂也﹐似蜂而小腰﹐取桑虫負之於木空中﹐七日而化爲其子。」○箋「蒲盧」至「其子」。○正義曰﹕《中庸》云「政也者﹐蒲盧。」卽此是也。《樂記》注云「以體曰嫗。以气曰姁。謂負而以體﹐暖之以气﹐煦之而令變爲己子也。」此螟蛉非不能養子﹐而諭王有萬民不能治者﹐諭取一邊耳。

題彼脊令﹐載飛載鳴。題﹐視也。脊令不能自捨﹐君子有取節爾。箋云﹕題之爲言視睇也。載之言則也。則飛則鳴﹐翼也口也﹐不有止息。○題﹐大計反。令音零﹐本亦作「鴒」。注同。捨音捨。睇﹐大計反。我日斯邁﹐而月斯徵。箋云﹕我﹐我王也。邁﹑徵皆行也。王日此行﹐謂日視朝也。而月此行﹐謂月視朝也。先王制此禮﹐使君與羣臣議政事﹐日有所決﹐月有所行﹐亦無時止息。○日﹐而乙反。下同。朝﹐直遙反。

夙興夜寐﹐毋忝爾所生﹗忝﹐辱也。○母忝﹐上音無﹐下他簟反﹐《字林》他念反。

﹝疏﹞「題彼」至「所生」。○毛以爲﹐旣王位無常﹐須自勤於政﹐故告幽王。言視彼脊令之鳥﹐尙則飛則鳴﹐旣飛以翼﹐又鳴以口﹐翼也口也﹐無有止息之時。況人之處世﹐其可自捨﹗視此脊令﹐以爲諭節﹐故我王當日此行﹐行視朝之禮﹔又而月此行﹐行視朔之政﹐與羣臣議政事﹐日有所決﹐月有所行﹐亦如脊令無肯止息時也。故當早起夜臥行之﹐無辱汝所生之父祖已。○鄭惟「刺厲王」爲異。○箋「題之」至「止息」。○正義曰﹕傳已訓題爲視﹐此又言視睇者﹐以取之爲節﹐當取傍視爲義。《曲禮》注﹕「淫視﹐睇盼也。」《說文》云「睇﹐小邪視也。」鳥皆飛鳴﹐而此及《常棣》獨云「雍渠」者﹐此鳥自有不能止捨之性﹐故取爲諭也。正以飛鳴無止息爲興者﹐亦欲取飛以諭其行事﹐鳴以諭其議也﹐故云口也翼也﹐無肯止息時也。○箋「我我」至「止息」。○正義曰﹕以此上承不能自捨﹐而云日月此行﹐故爲我王。王於政事所行﹐惟有日視朝﹐月視朔耳。又解令王視朝及視朔意﹐以先王制此禮﹐欲使言與羣臣行之﹐以議政事﹐日有所決斷﹐月有所施行﹐亦無止息時。先王制禮意如此﹐所以今欲令我王有所成決也。

交交桑扈﹐率場啄粟。交交﹐小貌。桑扈﹐竊脂也。言上爲亂政﹐而求下之治﹐終不可得也。箋云﹕竊脂肉食﹐今無肉而循場啄粟﹐失其天性﹐不能以自活。○扈音戶。場﹐大良反。啄﹐陟角反。竊音切。治﹐直吏反。哀我塡寡﹐宜岸宜獄。握粟出卜﹐自何能穀﹖塡﹐盡。岸﹐訟也。箋云﹕仍得曰宜。自﹐從。穀﹐生也。可哀哉﹗我窮盡寡財之人﹐仍有獄訟之事﹐無可以自救﹐但持粟行卜﹐求其勝負﹐從何能得生﹖○塡﹐徒典反﹐《韓詩》作「疹」。疹﹐苦也。岸如字﹐韋昭注《漢書》同。《韓詩》作「犴」﹐音同﹐云「鄕亭之系曰犴﹐朝廷曰獄。」握﹐於角反。

﹝疏﹞「交交」至「能穀」。○毛以爲﹐交交然小者﹐是桑扈之鳥也。鳥自求生活﹐當應肉食。今旣無肉﹐循場啄粟而食之﹐失其天性。以此求活﹐將必不能。以興王者欲求治國﹐當行善教。今無善教施布﹐亂政以治之﹐失其常法。以此求治﹐終不可得。政旣亂﹐可哀哉﹐我窮盡寡財之人﹐濫被系禁。在上謂之宜有此訟﹐宜有此獄。在位不矜湣﹐在身無以自救﹐但手握其粟﹐出卜其勝負。貧困如此﹐竟從何而能生活乎﹖是尢可哀也。○鄭惟「刺厲王」爲異。○傳「桑扈」至「可得」。○正義曰「桑扈﹐竊脂」﹐《釋鳥》文。郭璞曰「俗呼靑雀﹐觜曲﹐食肉﹐喜盜脂膏食之﹐因以名云。」陸機云「靑雀也。」好竊人脯肉脂及膏﹐故曰竊脂也。桑扈食肉之鳥﹐而啄粟﹐求活不可得。以諭上爲亂政﹐而求下治﹐亦不可得也。○箋「仍得」至「得生」。○正義曰﹕時政苛虐﹐民多枉濫。此人數遭之﹐在上以爲此實有罪﹐宜其當然。由其仍得﹐故曰宜也。箋以寡財者﹐以衰亂之世﹐政以賄成。《史記》曰「百金之子﹐不死於市。」是貧者無財自救﹐但持粟以求卜者﹐問得勝負。世必無從得活﹐故可哀也。

溫溫恭人﹐溫溫﹐和柔貌。如集於木。恐隊也。惴惴小心﹐如臨於谷。恐隕也。○惴﹐之瑞反。恐隕﹐上丘勇反﹐下於敏反。戰戰兢兢﹐如履薄冰。箋云﹕衰亂之世﹐賢人君子𨿽無罪猶恐懼。

《小宛》六章﹐章六句。

《小弁》﹐刺幽王也。大子之傅作焉。

﹝疏﹞「《小弁》八章﹐章八句」至「作焉」。○正義曰﹕太子﹐謂宜咎也。幽王信褒姒之讒﹐放逐宜咎。其傅親訓太子﹐知其無罪﹐閔其見逐﹐故作此詩以刺王。經八章﹐皆所刺之事。諸序皆篇名之下言作人﹐此獨末言大子之傅作焉者﹐以此述太子之言﹐太子不可作詩以刺父﹐自傅意述而刺之﹐故變文以云義也。經言「弁彼鸒斯」﹐不言小鳥。曰「小弁」者﹐弁﹐樂也。鸒斯卑居小鳥而樂﹐故曰「小弁」。

弁彼鸒斯﹐歸飛提提。興也。弁﹐樂也。鸒﹐卑居。卑居﹐雅烏也。提提﹐羣貌。箋云﹕樂乎﹗彼雅烏出食在野甚飽﹐羣飛而歸提提然。興者﹐諭凡人之父子兄弟﹐出入宮庭﹐相與飲食﹐亦提提然樂。傷今大子獨不。○鸒斯﹐音豫。《爾雅》云「小而腹下白﹐不反哺者謂之雅烏。」《說文》云「雅﹐楚烏也﹐一名鸒﹐一名鵯居﹐秦謂之雅。」一云「斯﹐語辭。」提﹐是移反。樂音洛。下同。卑﹐本亦作「鵯」﹐同音匹﹐又必移反。民莫不谷﹐我獨於罹。幽王取申女﹐生大子宜咎。又說褒姒生子伯服﹐立以爲後﹐而放宜咎﹐將殺之。箋云﹕穀﹐養。於﹐曰。罹﹐憂也。天下之人﹐無不父子相養者。我大子獨不﹐曰以憂也。○罹﹐力知反。取﹐七住反。大音泰。說音悅。何辜於天﹖我罪伊何﹖舜之怨慕﹐日號泣於旻天﹑於父母。○日號﹐上而乙反﹐下戶刀反。旻﹐亡巾反。

心之憂矣﹐云如之何﹗

﹝疏﹞「弁彼」至「之何」。○正義曰﹕言樂乎﹐彼鸒斯之鳥。鸒斯之鳥﹐出食於野﹐飽而則歸﹐同飛提提然﹐聚居歡樂也。以興樂者﹐彼天下之民。此民父子出入宮庭﹐相與飲食﹐亦提提然聚居歡樂也。今天下民莫不父子相養﹐我太子獨被放而不得其然﹐是比民﹑鳥之不如。太子言曰「我憂之也。」太子言曰「我憂之也。」太子旣放棄而憂﹐故號泣而訴云「我有何罪乎﹖上天致此冤枉。」問天云「我罪維如何乎﹖」欲天辯其罪之所由。太子旣憂如此﹐其傅言「我心爲之憂矣﹐知王如之何乎﹖」○傳「鸒卑居」至「羣貌」。○正義曰「鸒﹐卑居」﹐《釋鳥》文也。卑居又名雅烏。郭璞曰「雅烏小而多羣﹐腹下白﹐江東呼爲鵯鳥是也。」此鳥名鸒﹐而云斯者﹐語辭。猶「蓼彼蕭斯」﹐「菀彼柳斯」。傳或有「斯」者﹐衍字。定本無「斯」字。以劉孝標之博學﹐而《類菀﹟鳥部》立鸒斯之目﹐是不精也。此鳥性好羣聚﹐故云「提提﹐羣貌」。「羣」下或有「飛」﹐亦衍字。定本﹑《集本》並無「飛」字。○箋「彼雅」至「獨不」。○正義曰﹕以經言「歸飛」﹐是有出時﹐故言出食在野。以諭人父子出入宮庭也。以鸒求食﹐諭人相與飲食也。以鳥諭凡人﹐當文爲興﹐言傷今太子獨失所。知者﹐以下云「我獨」﹐故探之以明興意。《集本》﹑定本皆無「然」字。俗本「不」下有「然」﹐衍字。○傳「幽王」至「殺之」。○正義曰﹕《史記﹟周本紀》曰「幽王三年﹐嬖愛褒姒﹐生子伯服。太子之母﹐申侯女﹐爲後。欲廢後﹐並去太子﹐用褒姒爲後﹐以其子伯服爲太子。」又《鄭語》曰「王欲殺太子﹐以成伯服﹐必求之申。申人弗畀﹐必伐之。」是放而欲殺之事也。○傳「舜之」至「父母」。○正義曰﹕毛意嫌子不當怨父以訴天﹐故引舜事以明之。言舜之怨慕父母之時﹐日往於田﹐號泣訴於旻天﹑於我之父母也。言爲我父母而不愛我﹐故怨之。《孟子》云「萬章問曰﹕『舜往於田﹐號泣於旻天﹐何爲其號泣也﹖』孟子曰﹕『怨慕也。』長息問於公明髙曰﹕『舜往於田﹐則吾旣得聞命矣。號泣於旻天﹐於父母﹐則吾不知之矣。』公明髙曰﹕『非爾知也。』我竭力耕田﹐供爲子職而已﹐父母不我愛﹐於我何哉﹖……大孝終身慕父母。五十而慕者﹐予於大舜見之矣。」引此者﹐言大舜尙怨﹐故太子亦可然也。

踧踧周道﹐鞫爲茂艸。踧踧﹐平易也。周道﹐周室之通道。鞫﹐窮也。箋云﹕此諭幽王信褒姒之讒﹐亂其徳政﹐使不通於四方。○踧﹐徒歷反。鞫﹐九六反。易﹐夷豉反。

我心憂傷﹐惄焉如搗。假寐永嘆﹐維憂用老。心之憂矣﹐疢如疾首。惄﹐思也。搗﹐心疾也。箋云﹕不脫冠衣而寐曰假寐。疢猶病也。○惄﹐乃歷反。搗﹐丁老反﹐本或作「﹤疒壽﹥」﹐同。《韓詩》作「疛」﹐除又反﹐義同。疢﹐敕覲反﹐又作「疹」﹐同。脫﹐本又作「稅」﹐吐活反﹐一音始銳反。

﹝疏﹞「踧踧」至「疾首」。○正義曰﹕太子放逐﹐由王信讒所致。言踧踧然平易者﹐周室之通道也﹐今曰窮盡爲茂艸矣。茂艸生於道則荒。道路以諭通達者﹐天子之徳政也﹐今曰王政窮盡爲褒姒矣。褒姒幹王政則敗王徳。今王盡信褒姒之讒﹐太子所以放逐。王行如此﹐故我心爲之憂傷﹐惄焉悲悶﹐如有物之搗心也。又假寐之中﹐長嘆此事﹐維是憂而用致於老矣。其我心之憂矣﹐以成疢病﹐如人之疾首者。疾首﹐謂頭痛也。○箋「此諭」至「四方」。○正義曰﹕此舉周道有茂艸之荒﹐鄣礙行路﹐使行者不達於四方﹐以諭幽王信褒姒之讒﹐敗亂徳政﹐不通於四方。時王𨿽無道﹐非路絕行人﹐實生茂艸﹐且取茂艸之穢道路﹐猶褒姒之亂王政﹐假以爲諭耳。○傳「惄﹐思。搗﹐心疾」。○正義曰「惄﹐思」﹐《釋詁》文。搗﹐心疾。所思在心﹐復云如搗﹐則似物搗心﹐故云心疾也。《說文》云「搗﹐手椎。一曰築也。」○箋「不脫」至「假寐」。○正義曰﹕宣二年《左傳》說「趙盾盛服將朝﹐尙早﹐坐而假寐」﹐是也。

維桑與梓﹐必恭敬止。父之所樹﹐已尙不敢不恭敬。○梓音子﹐木名。靡瞻匪父﹐靡依匪母。不屬於毛﹐不罹於裏。毛在外陽﹐以言父。裏在內陰﹐以言母。箋云﹕此言人無不瞻仰其父取法則者﹐無不依恃其母以長大者。今我獨不得父皮膚之气乎﹖獨不處母之胞胎乎﹖何曾無恩於我﹖○屬音燭﹐徐音蜀。裏音裏。長﹐丁丈反。胞音包。胎﹐他來反。

天之生我﹐我辰安在﹖辰﹐時也。箋云﹕此言我生所值之辰﹐安所在乎﹖謂六物之吉凶。

﹝疏﹞「維桑」至「安在」。○毛以爲﹐言凡人父之所樹者﹐維桑與梓﹐見之必加恭敬之止。況父身乎﹐固當恭敬之矣。旣恭孝如此﹐以至不容﹐故言人無不瞻仰其父取法則者﹐無不依怙其母以長大者。今我獨不連屬於父乎﹖不離歷於母乎﹖何由如此不得父母之恩也﹖若此﹐則本天之生我﹐我所遇值之時安所在乎﹖豈皆值凶時而生﹐使我獨遭此也﹖毛﹐指謂父也。裏﹐指謂母也。○鄭惟毛﹑裏爲異。餘同。○傳「父之所樹」。○正義曰﹕此假之於凡人﹐非謂幽王所樹桑梓。○傳「毛在」至「言母」。○正義曰﹕人體皆毛生於表﹐而裏在其內。毛在外陽﹐裏在內陰﹐以父陽母陰﹐故假表裏言父母也。屬者﹐父子天性相連屬。離者﹐謂所離歷﹐言稟父之气歷母而生也﹖傳於屬離之義當然﹐其言小與鄭異﹐其意則大同也。孫毓謂傳爲長﹐而云「母斥褒姒。褒姒乃是太子之讎﹐寧復望其依恃之恩﹖又太子豈離歷褒姒而生也﹖而言不離哉﹗」毓之所言﹐非傳旨也。○箋「不處母之胞胎乎」。○正義曰﹕此太子爲父所放耳﹐非母放之。而並言母也﹐以人皆得父母之恩﹐故連言之﹐其意不怨申後也。○箋「此言」至「吉凶」。○正義曰﹕言我生所值之辰﹐安所在乎﹐則本初生之辰有所值﹐故知謂六物也。昭七年《左傳》﹕「晉侯謂伯瑕曰﹕『何謂六物﹖』對曰﹕『歲﹑時﹑日﹑月﹑星﹑辰﹐是謂也。』」服虔以爲﹔歲﹐星之神也﹐左行於地﹐十二歲而一周。時﹐四時也。日﹐十日也。月﹐十二月也。星﹐二十八宿也。辰﹐十二辰也。是爲六物也。

菀彼柳斯﹐鳴蜩嘒嘒。有漼者淵﹐萑葦淠淠。蜩﹐蟬也。嘒嘒﹐聲也。漼﹐深貌。淠淠﹐眾也。箋云﹕柳木茂盛則多蟬﹐淵深而旁生萑葦。言大者之旁﹐無所不容。○菀音郁。蜩音條。嘒﹐呼惠反。淠﹐徐孚計反﹐又匹計反。譬彼舟流﹐不知所屆。箋云﹕屆﹐至也。言今大子不爲王及後所容﹐而見放逐﹐狀如舟之流行﹐無制之者﹐不知終所至也。○譬﹐本亦作「辟」﹐匹致反。下同。屆音戒。

心之憂矣﹐不遑假寐。箋云﹕遑﹐暇也。

﹝疏﹞「菀彼」至「假寐」。○正義曰﹕言有菀然而茂者﹐彼柳木也。此柳由茂﹐故上有鳴蟬﹐其聲嘒嘒然。有漼然而深者﹐彼淵水也。此淵由深﹐故傍萑葦其眾淠淠然。柳木茂而多蟬﹐淵水深而生葦﹐是大者之傍﹐無所不容。猶王總四海之富﹐據天下之廣﹐宜容太子﹐而不能容之﹐至使放逐。譬彼舟之流行﹐而無維制之者﹐不知終當所至﹐以此故我心之憂矣﹐不得閒暇而假寐﹐言憂之深也。○箋「大者」至「不容」。○正義曰﹕定本無「旁所」二字。○箋「言今」至「所至」。○正義曰﹕於時申後廢黜﹐非復能容太子。言不爲王及後所容者﹐因上瞻父依母之文連言之耳。太子奔申﹐則是有所至矣。言無所至者﹐棄儲君之重而逃竄舅﹐家非太子所當至故也。

鹿斯之奔﹐維足伎伎。雉之朝雊﹐尙求其雌。伎伎﹐舒貌。謂鹿之奔走﹐其足伎伎然舒也。箋云﹕雊﹐雉鳴也。尙﹐猶也。鹿之奔走﹐其勢宜疾﹐而足伎伎然舒﹐畱其羣也。雉之鳴﹐猶知求其雌﹐今大子之放棄﹐其妃匹不得與之去﹐又鳥獸之不如。○伎﹐本亦作「跂」﹐其宜反。雊﹐古豆反。妃音配。譬彼壞木﹐疾用無枝。壞﹐瘣也﹐謂傷病也。箋云﹕大子放逐而不得生子﹐猶內傷病之。木內有疾﹐故無枝也。○壞﹐胡罪反﹐又如字﹐《說文》作「瘣」﹐云「病也。一曰腫旁出也。」又音回。瘣﹐胡罪反﹐木癅腫也。《爾雅》﹕「瘣木﹐符婁。」郭云「虺亻區癭腫﹐無枝條也。」

心之憂矣﹐寧莫之知﹗箋云﹕寧猶曾也。

﹝疏﹞「鹿斯」至「之知」。○正義曰﹕此鹿斯與鸒斯﹑柳斯﹐斯皆辭也。言鹿之奔走﹐其勢宜疾﹐今乃維足伎伎然﹐安舒而稽畱﹐以待其牝鹿而俱走也。雄雉之於朝旦雊然而鳴﹐猶爲求其雌雉而並飛也。鹿﹑雉猶得偶以俱遊﹐今太子之見放逐﹐棄其妃匹﹐不得俱去﹐是鳥獸之不如。譬彼內傷病之木﹐以內疾之故﹐是用無枝也。猶太子無匹之故﹐不得生子﹐故我心之憂矣﹐曾無知之者。○箋「雊雉」至「不如」。○正義曰﹕《髙宗彤日》﹕「雉升鼎耳而雊。」《說文》云「雊﹐雄雉鳴也。雉鳴而句其頸﹐故字從隹句。」此雉言雌﹐鹿不言牝。鹿言足遲﹐爲待之之勢。獸走﹐故以遲相待﹔鳥飛疾﹐故以鳴相呼﹐皆互見也。言又鳥獸之不如者﹐前不如蟬﹑葦﹐今不如鳥﹑獸﹐故言又也。○傳「壞﹐瘣﹐謂傷病」。○正義曰﹕《釋木》云「瘣木﹐符婁。」某氏曰「《詩》云﹕『譬彼瘣木﹐疾用無枝。』符婁尫亻區﹐內疾瘣磊﹐故疾用無枝。」郭璞曰「謂木病尫亻區癭腫﹐無枝條者。」《舍人》曰「符婁屬下句﹐獨爲異也。」

相彼投兔﹐尙或先之。行有死人﹐尙或墐之。墐﹐路冢也。箋云﹕相﹐視。投﹐掩。行﹐道也。視彼人將掩兔﹐尙有先驅走之者。道中有死人﹐尙有覆掩之成其墐者。言此所不知﹐其心不忍。○相﹐息亮反。兔﹐他故反。先﹐蘇薦反。墐音覲﹐《說文》作「殣」﹐云「道中死人﹐人所覆也。」驅﹐起俱反﹐又作「驅」﹐同。君子秉心﹐維其忍之。箋云﹕君子﹐斥幽王也。秉﹐執也。言王之執心﹐不如彼二人。

心之憂矣﹐涕旣隕之﹗隕﹐隊也。○涕音替。隕音蘊。隊﹐直類反。

﹝疏﹞傳「墐路冢」至「箋不忍」。○正義曰﹕墐者﹐理藏之名耳。此言行有死人﹐是於路傍﹐故曰路冢。《左傳》曰「道墐相望。」是也。言此不知者﹐謂不與走獸死人有相知﹐其心不忍耳。

君子信讒﹐如或醻之。箋云﹕醻﹐旅醻也。如醻之者﹐謂受而行之。○醻﹐市由反。君子不惠﹐不舒究之。箋云﹕惠﹐愛。究﹐謀也。王不愛太子﹐故聞讒言則放之﹐不舒謀也。伐木掎矣﹐析薪扡矣。伐木者掎其巓﹐析薪者隨其理。箋云﹕掎其巓者﹐不欲妄踣之。扡。謂覲其理也。必隨其理者﹐不欲妄挫析之。以言今王之遇大子﹐不如伐木析薪也。○掎﹐寄彼反。扡﹐敕氏反﹐又宅買反﹐徐又直是反。踣﹐蒲北反。挫﹐子臥反。

捨彼有罪﹐予之佗矣﹗佗﹐加也。箋云﹕予﹐我也。捨褒姒讒言之罪﹐而妄加我大子。○捨音捨。注同。又音赦。佗﹐吐賀反。注同。

﹝疏﹞「君子」至「佗矣」。○正義曰﹕言君子幽王信褒姒之讒﹐曾不思審﹐得卽用之。如有人以酒相醻﹐得卽飲之。此王所以然者﹐君子幽王心不愛太子之故﹐由此聞讒卽逐﹐不肯安舒而謀慮之。伐木尙掎其木之巓矣﹐不欲妄踣之。析薪尙杝其薪之理矣﹐不欲妄析之。彼人尙不欲妄損析薪木﹐今王非理而害太子﹐其意乃不如彼伐木析薪之人。捨彼有罪之褒姒﹐於我太子之加罪矣。言太子無罪﹐王妄加之。○箋「醻﹐旅醻」。○正義曰﹕酬酢皆作酬。此作醻者﹐古字得通用也。酬有二等﹕旣酢而酬賓者﹐賓奠之不舉﹐謂之奠酬﹔至三爵之後﹐乃舉向者所奠之爵﹐以行之於後﹐交錯相酬﹐名曰旅酬﹐謂眾相酬也。此諭得讒卽受而行之﹐故知是旅酬﹐非奠酬也。○傳「伐木」至「其理」。○正義曰﹕伐木而言掎﹐是畏木倒而掎之﹐明掎其巓矣。掎者﹐倚也﹐謂以物倚其巓峯也。析薪而言扡﹐明隨其理。扡者﹐施也﹐言觀其裂而漸相施及﹐故箋云「觀其理」﹐是也。○傳「佗﹐加」。○正義曰﹕此佗謂佗人也。言捨有罪﹐而以罪與佗人﹐是從此而往加也﹐故曰「佗﹐加也」。

莫髙匪山﹐莫浚匪泉。浚﹐深也。箋云﹕山髙矣﹐人登其巓。泉深矣﹐人入其淵。以言人無所不至﹐𨿽逃避之﹐猶有默存者焉。○浚﹐蘇俊反。默﹐本亦作「嘿」﹐亡北反。君子無易由言﹐耳屬幹垣。箋云﹕由﹐用也。王無輕用讒人之言﹐人將有屬耳於壁而聽之者﹐知王有所受之﹐知王心不正也。○易﹐夷豉反。屬音燭。注同。垣音袁。無逝我梁﹐無發我笱。箋云﹕逝﹐之也。之人梁﹐發人笱﹐此必有盜魚之罪。以言褒姒淫色來嬖於王﹐盜我大子母子之寵。○笱音苟。

我躬不閱﹐遑卹我後。念父﹐孝也。髙子曰「《小弁》﹐小人之詩也。」孟子曰「何以言之﹖」曰「怨乎。」孟子曰「固哉夫﹐髙叟之爲詩也﹗有越人此﹐關弓而射我﹐我則談笑而道之﹐無他﹐疏之也。兄弟關弓而射我﹐我則垂涕泣而道之﹐無他﹐戚之也。然則《小弁》之怨﹐親親也。親親﹐仁也。固哉夫﹐髙叟之爲詩﹗」曰「《凱風》何以不怨﹖」曰「《凱風》﹐親之過小者也﹔《小弁》﹐親之過大者也。親之過大而不怨﹐是愈疏也﹔親之過小而怨﹐是不可磯也。愈疏﹐不孝也﹔不可磯﹐亦不孝也。孔子曰﹕『舜其至孝矣﹐五十而慕。』」箋云﹕念父﹐孝也。大子念王將受讒言不止﹐我死之後﹐懼復有被讒者﹐無如之何。故自決云「我身尙不能自容﹐何暇乃憂我死之後也﹖」○閱音悅﹐容也。叟﹐素口反。關﹐烏環反。下同。本亦作「彎」。射﹐食亦反。下同。夫音符。磯﹐居依反﹐又古愛反。一音祈。復﹐扶又反。

﹝疏﹞「莫髙」至「我後」。○正義曰﹕王旣信讒﹐而加罪於大子﹐仍有殺太子之心﹐謂人不知﹐故告之。言莫有極髙者﹐非是山也。言山最極髙。莫有極深者﹐非是泉也。言泉最極深。然山𨿽髙矣﹐人能登其巓﹔泉𨿽深矣﹐人能入其淵﹐是亦無所不至也。人旣無所不至﹐難以匿其情矣。王今實有殺太子之心﹐而謂人不覺。人猶有然而存於心﹐知王之欲殺太子也。如此﹐則君子幽王無輕易用讒人之言﹐將有耳屬而聽之於垣壁者﹐知王受人之讒言也。王之所愛﹐褒姒也﹐故禁之。言人無得逝之我魚梁﹐無得發開我魚笱。若之我梁﹐發我笱﹐是欲盜我所捕之魚﹐此必有盜魚之罪。以言褒姒亦無得輒之我王宮﹐無得求取我王愛。若之王宮﹐取王愛﹐爲盜我母子之寵﹐必有盜寵之愆也。褒姒旣盜寵行讒﹐太子於先念已旣已被讒﹐恐死之後﹐懼更有被讒者﹐無如之何﹐旋卽自決云「我身尙不能自容﹐何暇憂我死之以後乎﹖」○箋「山髙」至「者焉」。○正義曰﹕箋顧下云「無易由言」﹐是禁王受讒畏人知之辭﹐故爲窮髙極深﹐人所升人﹐無所不至﹐以諭知王之隱情也。王𨿽避逃受讒之名﹐猶有默心存念﹐知王之情﹐但不言耳。然天髙於山﹐海深於泉﹐而不言者﹐據人所可履踐之處而言也。○傅「念父」至「而慕」。○正義曰﹕言無暇憂卹﹐是先有其志﹐今因而不暇耳。先有志者﹐卽念父也。念者﹐恐其將受讒。今無如之何﹐故自決也。「髙子曰」以下﹐皆《孟子》文也。而怨父危疑之理﹐先達已有是非之論﹐以此篇終﹐故引之以明義也。按彼公孫丑稱髙子之言以問孟子﹐非髙子自與孟子對言也。趙岐曰「髙子﹐齊人也。」怨者﹐怨親之過﹐故謂之小人也。「固哉」﹐言其固陋也。髙子年老於孟子﹐故謂之「髙叟」。重言「固哉」﹐髙叟之爲詩﹐傷其不達詩意之甚也。《凱風》﹐親之過小者﹐以言莫慰母心﹐母心不悅﹐故親之過小也。《小弁》則王欲殺太子﹐是親之過大也。愈﹐益也。而過大矣﹐而孝子不怨﹐以越人遇其親﹐是益疏也﹐故曰不孝。磯﹐激也。過小耳﹐而孝子感激﹐輒怨其親﹐亦不孝也。孔子以舜年五十而思慕其親不殆﹐稱曰孝之至。孝之不可以已也。孔子之善舜﹐如髙子譏《小弁》爲不達詩之意也。皆孟子與其弟子公孫丑相答問﹐不言公孫丑者﹐取其意而略之也。

《小弁》八章﹐章八句。

《巧言》﹐刺幽王也。大夫傷於讒﹐故作是詩也。

悠悠昊天﹐曰父母且。無罪無辜﹐亂如此幠。幠﹐大也。箋云﹕悠悠﹐思也。幠﹐敖也。我憂思乎昊天﹐愬王也。始者言其且爲民之父母﹐今乃刑殺無罪無辜之人﹐爲亂如此﹐甚敖慢無法度也。○且﹐徐七餘反﹐協句應爾。觀箋意﹐宜七也反。幠﹐火吳反。下同。思﹐息嗣反。下同。傲﹐五報反。下同。本又作「敖」。愬音素。

昊天已威﹐予愼無罪。昊天大幠﹐予愼無辜。威﹐畏。愼﹐誠也。箋云﹕已﹑泰皆言甚也。昊天乎﹐王甚可畏。王甚敖慢﹐我誠無罪而罪我。○大音泰﹐本或作「泰」﹐徐敕佐反。

﹝疏﹞「悠悠」至「無辜」。○毛以爲﹐大夫傷讒而本之﹐故言悠悠然我心憂﹐思乎昊天﹐訴之也。王之始者言曰「我當且爲民之父母也。」自許欲行善政。今乃刑殺其無罪無辜者之眾人﹐王政之亂﹐如此甚大也。昊天乎﹐王甚可畏﹗我誠無罪而罪我﹐是可畏也。昊天乎﹐王甚虐大﹗我誠無辜而辜我﹐是虐大也。○鄭惟言「王爲亂如此﹐甚傲慢無法度」﹐乃「昊天乎﹐王甚傲慢」爲異耳﹐皆以且爲辭。○傳「幠﹐大」。○正義曰﹕《釋詁》文。禮﹐肉臠亦謂之幠。○箋「幠敖」至「法度」。○正義曰「幠﹐敖」﹐《釋言》文。易傳者﹐以下言「已威」爲甚可畏﹐而泰幠言甚大﹐非類﹐故爲「傲慢」。下旣爲傲﹐此亦爲傲也。幽王之惡﹐始終一也。始者言其身且爲民之父母者﹐無道之君﹐皆自謂所爲者是道﹐非知其不可而爲之也。放其初卽位皆詐爲善﹐但行不副言﹐故詩人述其初辭以責之。

亂之初生﹐僣始旣涵。僣﹐數。涵﹐容也。箋云﹕僣﹐不信也。旣﹐盡。涵﹐同也。王之初生亂萌﹐羣臣之言﹐不信與信﹐盡同之不別也。○僣﹐毛側蔭反﹐鄭子念反。涵﹐毛音含﹐鄭音咸﹐《韓詩》作「減」。減﹐少也。數音朔。下同。不別﹐彼列反。亂之又生﹐君子信讒。箋云﹕君子﹐斥在位者也。在位者信讒人之言﹐是復亂之所生。君子如怒﹐亂庶遄沮。遄﹐疾。沮﹐止也。箋云﹕君子見讒人如怒責之﹐則此亂庶幾可疾止也。○遄﹐市專反。沮﹐辭呂反。

君子如祉﹐亂庶遄已。祉﹐福也。箋云﹕福者﹐福賢者﹐謂爵祿之也。如此﹐則亂亦庶幾可疾止也。○祉音恥。已音以。

﹝疏﹞「亂之」至「遄已」。○毛以爲﹐上旣言王之亂﹐又本亂之所由。言亂之初所以生者﹐讒人數緣事始自入﹐盡得容受其言﹐知王不察眞僞﹐遂以漸進讒也。亂之又復所生益大者﹐在位朝臣君子信讒言也。王旣不察﹐故讒言得自容入﹔臣又信之﹐故讒言遂興﹐所以枉殺無辜﹐致此大亂也。又言政令𨿽亂﹐可反覆。君子在位之人﹐見讒人之言﹐如怒責之﹐則此亂庶幾可疾止。君子在位之人﹐見有徳賢者﹐如福祿之﹐則此亂亦庶幾可疾止。居子何不怒讒而福賢﹐以止亂乎﹖○鄭惟以僣爲不信﹐涵爲同﹐言信與不信﹐同之不別﹐故讒言遂生。餘同。○傳「僣﹐數。涵﹐容」。○正義曰﹕王肅云「言亂之初生﹐讒人數緣事始自入﹐盡得容。其讒言有漸也。」○箋「僣不信」至「不別」。○正義曰﹕此亂之初生﹐是本其所由﹐故言初生亂萌。以人之行讒﹐當有所因﹐君能明察是非﹐則僞辭不入﹐讒言無由進也。正由明不燭下﹐於羣臣之言﹐信與不信﹐盡同之不別。讒人得﹐自是生心以進讒害賢﹐遂使王殺戮無辜﹐是生亂也。以信與不信混同不別﹐於致讒爲宜﹐故易傳也。○箋「君子」至「所生」。○正義曰﹕何知君子非幽王﹐而以爲在位者﹐以上言「初生」﹐已本王矣。君子若還斥王﹐不宜言「又」﹐以此知非王也。讒人之能害善﹐乃是王者信之。而責在位信讒者﹐以讒人能使王刑殺無罪﹐必朝有黨援。若在位骨鯁之臣固執不信﹐則讒者之言亦不行矣。王之罪人﹐必詢諸朝廷。王旣容之﹐在位又信之﹐所以成此亂。在位﹐謂大臣也。下文言令怒讒言﹐福賢人﹐令其行立威福﹐明是臣之貴者。《洪範》稱臣不得作福作威﹐言令怒讒福賢者﹐欲令之告王行之﹐不令其專制。

君子屢盟﹐亂是用長。凡國有疑﹐會同則用盟而相要也。箋云﹕屢﹐數也。盟之所以數者﹐由世衰亂多相背違。時見曰會﹐殷見曰同﹐非此時而盟謂之數。○屢﹐本又作「婁」﹐力住反。長﹐丁丈反﹐又直良反。要﹐於遙反。數音朔。背音佩。見﹐賢徧反。下同。君子信盜﹐亂是用暴。盜﹐逃也。箋云﹕盜﹐謂小人也。《春秋傳》曰「賤者窮諸盜。」盜言孔甘﹐亂是用餤。餤﹐進也。○餤﹐沈旋音談﹐徐音鹽。

匪其止共﹐維王之邛。箋云﹕邛﹐病也。小人好爲讒佞﹐旣不共其職事﹐又爲王作病。○共音恭﹐本又作「恭」。邛﹐其恭反。好﹐呼報反。共音恭﹐本亦作「供」。又爲﹐於僞反。

﹝疏﹞「君子」至「之邛」。○正義曰﹕上旣言亂之生﹐此又言亂之長。言在位君子之人﹐數數相與要盟﹐其亂是用之故而滋長也。在位君子之人﹐又信是凶盜讒人之言﹐其亂是用之故而暴甚也。所以益甚者﹐此險盜之人﹐其言甚甘﹐使人信之而不已﹐其亂用是之故而日益進也。此小人好爲讒佞者﹐非於其職廢此供奉而已﹐又維與王之爲病害也。食之甘者﹐使人嗜之而不厭﹔言之美者﹐使人聽之而不倦﹐故以美言爲甘也。○傳「凡國」至「相要」。○正義曰﹕言此者﹐解屢意。非此時而盟﹐卽爲屢也。言凡國有疑﹐謂於諸侯羣臣有疑﹐不相協﹐則在會同之上用盟禮﹐告盟而相要束。《司盟職》曰「凡邦國有疑會同﹐則掌其盟約之載﹐及其禮儀﹐北面詔明神。」是也。定本及《集本》皆云「用盟而不相要﹐謂若會同則用盟。若無疑事﹐則不會同而不相要。」用盟屬上爲句﹐義亦通也。○傳「盜﹐逃」。○正義曰﹕文十八年《左傳》曰「竊賄爲盜。」則盜者竊物之名。毛解名曰盜意也。《風俗通》亦云「盜﹐逃也。言其晝伏夜奔﹐逃避人也。」○箋「盜謂」至「諸盜」。○正義曰﹕箋以詩刺讒﹐非刺盜賊﹐解其言盜之意。以爲盜竊者﹐必小人﹔讒者﹐亦小人﹐因以盜名之﹐故云「盜﹐謂小人」。引《春秋傳》以証之。所引者﹐《公羊傳》文﹕「弒君者﹐曷爲或稱名氏﹐或不稱名氏﹖大夫弒君稱名氏﹐賤者窮諸人。」何休曰「賤謂士也。士正自當稱人。」又曰「大夫自相殺稱人﹐賤者窮諸盜。」何休曰「降大夫稱人﹐降士使稱盜者﹐所以別死刑輕重也。」傳言窮者﹐盡也﹐弒君則盡於稱人﹐殺大夫則盡於稱盜。言盡此以下﹐更無稱也。小人賤者盡於盜﹐知盜是惡名﹐故引以證盜爲小人也。《公羊傳》立等級者﹐言其正例耳。其餘文異者﹐皆有褒貶﹐事具於傳也。

奕奕寢廟﹐君子作之。秩秩大猷﹐聖人莫之。他人有心﹐予忖度之。躍躍毚兔﹐遇犬獲之。奕奕﹐大貌。秩秩﹐進知也。莫﹐謀也。毚兔﹐狡兔也。箋云﹕此四事者﹐言各有所能也。因己能忖度讒人之心﹐故列道之爾。猷﹐道也。大道﹐治國之禮法。遇犬﹐犬之馴者﹐謂田犬也。○奕音亦。秩音帙。莫如字﹐又作「漠」﹐同。一本作「謨」。按《爾雅》漠﹑漠同訓謀。莫協韻爲勝。忖﹐本又作「寸」﹐同七損反。度﹐待洛反。注皆同。躍﹐他歷反。毚﹐士咸反。遇犬﹐如字﹐世讀作愚﹐非也。知音智。狡﹐古卯反。馴音旬﹐又音唇。

﹝疏﹞「奕奕」至「獲之」。○正義曰﹕讒人爲讒﹐自謂深密。此言己能知之。言奕奕然髙大之寢廟﹐君子之人所能制作之。秩秩然者進智之大道﹐聖徳之人能謀立之。彼他人而有讒佞之心﹐我能忖度而知之。躍躍然者跳疾之狡兔﹐遇值犬則能獲得之。○傳「毚兔﹐狡兔」。○正義曰﹕《蒼頡解詁》云「毚﹐大兔也。大兔必狡猾﹐又謂之狡兔。」《戰國策》曰「東郭逡者﹐海內之狡兔」﹐是也。○箋「此四事」至「田犬」。○正義曰﹕此四事以尊卑爲先後﹐大猷𨿽是常法﹐不如宗廟爲尊﹐故寢廟在大猷之先。兔乃走獸﹐故在他人之後。連言寢廟者﹐《周禮》注云「前曰廟﹐後曰寢」﹐則廟寢一物。先寢後廟﹐便文耳。此自工匠所造而言。君子者﹐《閟宮》曰「新廟奕奕﹐奚斯所作。」彼「奚斯」﹐君子也。以教護課程﹐必君子監之﹐乃得依法制也。大道﹐治國禮法﹐聖人謀之﹐若周公之制禮樂也。遇犬者﹐言兔逢遇犬﹐則彼獲耳。遇非犬名﹐故王肅云「言其𨿽騰躍逃隱其迹﹐或適與犬遇而見獲」﹐是也。以能獲兔﹐知是犬之馴擾者﹐謂田犬也。犬有守犬﹑田犬﹐故辧之。

荏染柔木﹐君子樹之。往來行言﹐心焉數之。荏染﹐柔意也。柔木﹐椅﹑桐﹑梓﹑漆也。箋云﹕此言君子樹善木﹐如人心思數善言而出之。善言者﹐往亦可行﹐來亦可行﹐於彼亦可﹐於己亦可﹐是之謂行也。○荏﹐而甚反。染音冉。數﹐所主反。注同。椅﹐於宜反。梓漆﹐上音子﹐下音七。蛇蛇碩言﹐出自口矣。蛇蛇﹐淺意也。箋云﹕碩﹐大也。大言者﹐言不顧其行﹐徒從口出﹐非由心也。○蛇﹐以支反。行﹐下孟反。

巧言如簧﹐顏之厚矣。箋云﹕顏之厚者﹐出言虛僞而不知慚於人。○簧音黃。

﹝疏﹞「荏染」至「厚矣」。○正義曰﹕言荏染柔忍之木﹐君子之人所樹之也。言君子樹木﹐必身簡擇﹐取善木然後樹之。諭往來可行之言﹐亦君子口所出之也。言君子出言﹐必心焉思數﹐知善而後出之。小人則不然﹐蛇蛇然淺意之大言﹐徒出自口矣﹐都不由於心。得言卽言﹐必不思數也。巧爲言語﹐結構虛辭﹐速相待合﹐如笙中之簧﹐聲相應和﹐見人不知慚愧﹐其顏面之容甚厚矣。君子樹之﹐不言擇木﹔心焉數之﹐不言出口﹐𨿽相對而文互也。○傳「柔木﹐椅﹑桐﹑梓﹑漆」。○正義曰﹕《定之方中》云「樹之榛﹑栗﹑椅﹑桐﹑梓﹑漆」﹐言文公所樹。是君子樹之﹐故引彼文以解柔木也。不言榛栗﹐從可知。

彼何人斯﹐居河之麋。水艸交謂之麋。箋云﹕何人者﹐斥讒人也。賤而惡之﹐故曰「何人」。○麋﹐本又作「湄」﹐音眉。惡﹐烏路反。無拳無勇﹐職爲亂階。拳﹐力也。箋云﹕言無力勇者﹐謂易誅除也。職﹐主也。此人主爲亂作階﹐言亂由之來也。○拳音權﹐徐已袁反。易﹐夷豉反。旣微且尰﹐爾勇伊何﹖骭瘍爲微。腫足爲尰。箋云﹕此人居下濕之地﹐故生微腫之疾。人憎惡之﹐故言女勇伊何﹐何所能也。○尰﹐市勇反。骭﹐戶諫反﹐腳脛也。瘍音羊﹐本亦作「傷」﹐音同﹐創也。腫﹐諸勇反。

爲猶將多﹐爾居徒幾何﹖箋云﹕猶﹐謀。將﹐太也。女作讒佞之謀大多﹐女所與居之眾幾何人﹐素能然乎﹖○幾﹐居豈反。注同。大音泰﹐又如字。傃音素。

﹝疏﹞「彼何人」至「幾何」。○正義曰﹕疾讒佞之人謂之何人﹐言彼何人斯﹐居在於河之麋際﹐旣無拳力﹐又無勁勇﹐亦易誅除耳﹐而敢主爲此亂之階梯也﹖此人旣腳骭有微之疾﹐而足跗且有尰之疾。爾假有勇﹐伊何能爲﹖況復無之﹗而汝敢爲此惡﹐汝作爲讒佞之謀大多﹐汝所與聚居之徒眾幾何許人﹐而能爲此﹖怪其言多且巧﹐疑其眾教之也。○傳「水艸交謂之麋」。○正義曰﹕《釋水》文。○箋「何人」至「曰何人」。○正義曰﹕言何人者﹐不識而問之辭。此旣讒己﹐不是不識﹐而曰何人者﹐賤而惡之﹐作不識之辭﹐故曰何人。下篇疾暴公之侶謂之何人﹐斥其姓名爲大切﹐亦作不識之辭以疾之。○傳「骭瘍」至「爲尰」。○正義曰﹕皆《釋訓》文也。彼引此「旣微且尰」﹐然後爲此辭以釋之。孫炎曰「皆水濕之疾也。」郭璞曰「骭﹐腳脛也。瘍﹐瘡也。」然則膝脛之下有瘡腫﹐是涉水所爲﹐故箋亦云此人居下濕之地﹐故生微尰之疾。「居河之麋」﹐是居下濕也。

《巧言》六章﹐章八句。

《何人斯》﹐蘇公刺暴公也。暴公爲卿士而譖蘇公焉﹐故蘇公作是詩以絕之。暴也﹑蘇也﹐皆畿內國名。

﹝疏﹞「《何人斯》八章﹐章六句」至「絕之」。○正義曰﹕《何人斯》者﹐蘇公所作以刺暴公也。暴公爲王卿士﹐而於王所讒譖蘇公﹐令使獲譴焉﹐故蘇公作是《何人斯》之詩以絕之。言暴公不復與交也。按此經無絕暴公之事﹐惟首章下二句云「伊誰雲從﹐誰暴之云」﹐亦非絕之言﹐但解何人之意﹐言己以爲暴公之所言﹐是暴公譖己﹐事彰無所致疑。此句是絕之辭也。經八章﹐皆言暴公之侶疑其讒己而未察﹐故作詩以窮之﹐不欲與之相絕。疑者未絕﹐則不疑者絕可知。疑暴公之侶窮極其情﹐欲與之絕﹐明暴公絕矣﹐故序專云刺暴公而絕之也。刺暴公而得爲王詩者﹐以王信暴公之讒而罪己﹐刺暴公亦所以刺王也。○箋「暴也」至「國名」。○正義曰﹕蘇忿生之後。成十一年《左傳》曰「昔周克商﹐使諸侯撫封﹐蘇忿生以溫爲司寇」﹐則蘇國在溫。杜預曰「今河內溫縣。」是蘇在東都之畿內也。春秋之世﹐爲公者多是畿內諸侯。徧檢《書傳》﹐未聞畿外有暴國。今暴公爲卿士﹐明畿內﹐故曰皆畿內國名。春秋時﹐蘇稱子。此云公者﹐子蓋子爵﹐而爲三公也。暴公爲卿士﹐而亦稱公﹐當卿士兼公官也。又暴公爲卿士而譖蘇公﹐則蘇公爲卿士以否﹐未可知。但何人爲暴公之侶﹐云「二人從行」﹐則亦卿士也﹐故王肅云「二人俱爲王卿相﹐隨而行。」下云「及爾如貫」﹐鄭云「俱爲王臣」﹐蘇公亦爲卿士矣。

彼何人斯﹖其心孔艱。胡逝我梁﹐不入我門﹖箋云﹕孔﹐甚。艱﹐難。逝﹐之也。梁﹐魚梁也﹐在蘇國之門外。彼何人乎﹖謂與暴公俱見於王者也。其持心甚難知﹐言其性堅固﹐似不妄也。暴公譖己之時﹐女與之乎﹖今過我國﹐何故近之我梁﹐而不入見我乎﹖疑其與之而未察﹐斥其姓名爲大切﹐故言何人。○女與﹐音豫。下「疑其與之」﹑「女與於譖」皆同。大音泰。

伊誰雲從﹖維暴之云。云﹐言也。箋云﹕譖我者﹐是言從誰生乎﹖乃暴公之所言也。由己情而本之﹐以解何人意。○己音紀。

﹝疏﹞「彼何人」至「之云」。○正義曰﹕言彼何人乎﹖與暴公俱見王之人。此其持心甚難知也。迹同譖己﹐貌似不妄﹐故難知也。又言巳疑之狀。暴公譖我之時﹐汝應與之。汝若不與﹐今過我國﹐何故之我梁而不入我門以見我乎﹖得不由譖我意慚而不得來也﹖猶冀其不然﹐欲與和好。乃開解之曰「令譖我者﹐維誰之所雲從而出乎﹖維乃暴公之所云耳。」言爾應不與﹐當與我和親也。「伊」字毛皆爲「維」﹐鄭皆爲「是」﹐則此亦當以此爲異。○箋「梁魚」至「不妄」。○正義曰﹕以之梁而不入門﹐故知其梁近在國門之外也。下云「維暴之云」﹐則何人非暴公矣。刺暴公而責何人﹐謂與暴公俱見王者也。若不與暴公俱見王﹐蘇公不當疑之也。疑之而云其心難知﹐故著其心性堅固﹐似非虛妄之人。若非此人性自虛妄﹐貌又可疑﹐則譖己必矣﹐非難知也。○箋「由已情」至「何人意」。○正義曰﹕心疑何人譖己﹐猶尙冀其不然﹐故旣設疑言﹐復開解之。初疑何人與暴同譖﹐旋卽復言維暴獨云﹐一疑一捨﹐非他人教示﹐皆出己之情耳。故云「由已情而本之﹐開解何人之意」。若何人實不共譖﹐欲使不復猜﹐己還與和親。

二人從行﹐誰爲此禍﹖胡逝我梁﹐不入唁我﹖箋云﹕二人者﹐謂暴公與其侶也。女相隨而行見王﹐誰作我是禍乎﹖時蘇公以得譴讓也。女卽不爲﹐何故近之我梁﹐而不入弔唁我乎﹖○唁音彥。見﹐賢徧反。譴﹐遣戰反。女音汝。下注同。

始者不如今﹐云不我可﹗箋云﹕女始者於我甚厚﹐不如今日也。今日云我所行﹐有何不可者乎﹖何更於已薄也﹖○日﹐而乙反。己音紀﹐

﹝疏﹞「二人」至「我可」。○正義曰﹕言暴公與其侶二人相從而行以見王﹐誰作我此禍﹐而令王譴讓我乎﹖汝從暴公行者﹐若不與暴公譖我﹐何故近之我魚梁﹐而不入門弔唁我也﹖汝始者﹐能於我甚厚﹐不如今日。汝今云何不以我爲可﹐言我有何行不可於汝﹐而更於我薄而不弔唁乎﹖知己被譴而不唁﹐疑其讒已而內慚。○箋「二人」至「唁我乎」。○正義曰﹕以上言「維暴之云」﹐則暴是其一。明二之者﹐謂暴與其侶﹐侶卽何人也。疑其與蘇同情﹐故並而誰之以見意耳。禮﹐弔生曰唁。旣言爲禍﹐而責人不唁﹐知蘇公已得譴讓也﹐謂以咎譴而責讓之也。今蘇公被罪之後﹐而在國見何人之其梁陳﹐是不奪其國﹐明是譴責而已﹐未加刑殺也。言唁者﹐𨿽不奪國﹐以被罪當弔之。弔生曰唁﹐不必失國也。

彼何人斯﹖胡逝我陳﹖我聞其聲﹐不見其身。陳﹐堂塗也。箋云﹕堂塗者﹐公館之堂塗也。女卽不爲﹐何故近之我館庭﹐使我得聞女之音聲﹐不得睹女之身乎﹖○睹﹐丁古反﹐本又作「覩」。

不愧於人﹖不畏於天﹖箋云﹕女今不入唁我﹐何所愧畏乎﹖皆疑之﹐未察之辭。○媿﹐九位反﹐或作愧。

﹝疏﹞「彼何」至「於天」。○正義曰﹕又研窮何人。言彼何人乎﹖汝若不譖我﹐何故近之我館捨之庭﹐使我得聞其音聲﹐不得睹見其身乎﹖得不譖我乎﹐意慚而不來見我也。汝不來見我﹐而不弔唁我﹐是不慚愧於人﹐又不畏懼於天也。天有尊卑之道﹐人有往來之節﹐使吉有賀慶﹐凶有弔唁﹐所以敬天道﹐示慚愧﹐故不相弔唁﹐爲不愧人﹑不畏天也。○傳「陳﹐堂塗」。○正義曰﹕《釋宮》云「堂塗謂之陳。」孫炎曰「堂下至門之徑。」○箋「堂塗者﹐公館之堂塗」。○正義曰﹕禮有公館﹑私館。公館者﹐公家築爲別館以捨客也。上云不入我門﹐則不得入所居之宮﹐故知逝陳者﹐至公館之塗也。以館者所以捨客﹐故𨿽不見主﹐得至其陳。

彼何人斯﹖其爲飄風。胡不自北﹖胡不自南﹖胡逝我梁﹐祇攪我心﹖飄風﹐暴起之風。攪﹐亂也。箋云﹕祇﹐適也。何人乎﹐女行來而去疾如飄風﹐不欲入見我﹖何不乃從我國之南﹐不則乃從我國之北﹖何近之我梁﹐適亂我之心﹐使我疑女﹖○飄﹐避遙反﹐疾風也。沈又方消反。祇音支。攪﹐交卯反。

﹝疏﹞「疾如飄風」。○正義曰﹕以其徑來而徑去﹐知爲疾也。非在道急速﹐故下章言其安行。

爾之安行﹐亦不遑捨。爾之亟行﹐遑脂爾車。壹者之來﹐云何其盱﹖箋云﹕遑﹐暇。亟﹐疾。盱﹐病也。女可安行乎﹖則何不暇捨息乎﹖女當疾行乎﹖則又何暇脂女車乎﹖極其情﹐求其意﹐終不得一者之來見我﹐於女亦何病乎﹖○亟﹐紀力反。脂音支。盱﹐況於反。

﹝疏﹞「爾之」至「其盱」。○毛於下章以「祇」爲「病」。言使我病﹐是使蘇公之病。則此盱亦爲蘇公之病也。旣數過其國而不入﹐故又極其情以疑之。我止欲言汝安舒而行乎﹖亦不見汝閒暇而捨息止。欲言汝之急疾而行乎﹖汝又閒暇而脂汝之車。汝往而不入見我﹐所以疑也。且若不譖我﹐則一者之來見王以後﹐云何使我有罪譴之病乎﹖亦以我得病﹐在汝見王之後﹐所以尢疑也。毛以此「云何其盱」與下「俾我祇也」互文﹐皆言云何而使我有罪病也。○鄭以盱爲何人病爲異。餘同。○箋「一者」至「何病」。○正義曰﹕箋以上章責其不來見己﹐下章言入與不入﹐則一者之來﹐當爲來見蘇公﹐不得爲見王也。且蘇公之所疑者﹐以不見何人﹐故言一者之來見我﹐於汝亦何病也。是欲見以解疑之辭。此本之於何人爲不病﹐下反之已爲得安﹐是章次相成也。

爾還而入﹐我心易也。還而不入﹐否難知也。壹者之來﹐俾我祇也。易﹐說。祇﹐病也。箋云﹕還﹐行反也。否﹐不通也。祇﹐安也。女行反入見我﹐我則解說也。反又不入見我﹐則我與女情不通﹐女與於譖我與不﹐復難知也。一者之來見我﹐我則知之﹐是使我心安也。○易﹐夷豉反。注同。《韓詩》作「施」﹐施﹐善也。否﹐方九反﹐一云「鄭符鄙反。」俾﹐必爾反。祇﹐祈支反﹐一云「鄭止支反。」說音悅。下同。解音蟹。與音豫。復﹐扶又反。下章同。

伯氏吹塤﹐仲氏吹篪。土曰塤﹐竹曰篪。箋云﹕伯仲諭兄弟也。我與女恩如兄弟﹐其相應和如塤篪。以言俱爲王臣﹐宜相親愛。○塤﹐況袁反。篪音池。應﹐應對之應。和﹐胡臥反。及爾如貫﹐諒不我知﹗出此三物﹐以詛爾斯﹗三物﹐豕﹑犬﹑雞也。民不相信則盟詛之。君以豕﹐臣以犬﹐民以雞。箋云﹕及﹐與。諒﹐信也。我與女俱爲王臣﹐其相比次﹐如物之在繩索之貫也。今女心誠信﹐而我不知﹐且共出此三物﹐以詛女之此事。爲其情之難知﹐已又不欲長怨﹐故設之以此言。○貫﹐古亂反。諒音亮。詛﹐側助反﹐以禍福之言相要曰詛。比﹐毗志反。索﹐素洛反。爲其﹐於僞反。長如字﹐又張丈反。

﹝疏﹞「伯氏」至「爾斯」。○正義曰﹕旣窮之而不得其情﹐己不欲長怨﹐欲與之詛而和諧﹐故言有伯氏之兄吹塤﹐又仲氏之弟吹篪以和之﹐其情相親﹐其聲相應和矣。言我與汝何人﹐其恩亦當如伯仲之爲兄弟﹐其情志亦當如塤篪之相應和﹐不當有怨惡也。何者﹖我與汝俱爲王臣﹐其相比次﹐如物之在繩索之貫﹐宜應和相親﹐何由汝之誠信而不使我知﹐而令我疑也﹖若實不譖者﹐則當共出豕﹑犬﹑雞之三物以詛盟爾之此事﹐使讒否有決﹐令我不疑﹐當還與汝相親﹐不欲長怨故也。○傳「土曰塤﹐竹曰篪」。○正義曰﹕土曰塤﹐《漢書﹟律曆志》文也。《周禮﹟小師職》作「塤」﹐古今字異耳。注云「塤﹐燒土爲之﹐大如雁卵。」鄭司農云「塤六孔。」《釋樂》云「大塤謂之嘂。」音叫。孫炎曰「音大如叫呼也。」郭璞曰「塤﹐燒土爲之﹐大如鵝子﹐銳上平底﹐形似稱錘﹐六孔。小者如雞子。」《釋樂》又云「大篪謂之沂。」李巡曰「大篪﹐其聲非一也。」郭璞曰「篪以竹爲之﹐長尺四寸﹐圍三寸。一孔上出﹐徑三分﹐橫吹之。小者尺二寸。」卽引《廣雅》云「八孔。」《小師》注﹐鄭司農云「篪七孔。」蓋不數其上出者﹐故七也。《世本》云「暴辛公作塤。蘇成公作篪。」譙周《古史考》云「古有塤篪﹐尙矣。周幽王時﹐暴辛公善塤﹐蘇成公善篪﹐記者因以爲作﹐謬矣。」《世本》之謬﹐信如周言。其云蘇公﹑暴公所善﹐亦未知所出。蘇﹑暴並公卿﹐不當自言於樂之小器以相親也。又此窮極何人﹐何人非暴公也﹐故鄭以爲諭。王肅亦云「我與汝同寮﹐長幼之官如篪塤之相和。」與鄭同也。○傳「三物」至「以雞」。○正義曰﹕隱十一年《左傳》曰「鄭伯使卒出豭﹐行出犬﹑雞﹐以詛射穎考叔者。」豭卽豕也﹐並言詛而俱用三﹐故知此三物豕﹑犬﹑雞也。又解所以有詛者﹐民不相信則盟詛之﹐言古者有此禮﹐故欲與之詛也。《司盟》曰「盟萬民之犯命者﹐詛其不信者。」是不相信﹐有盟詛之法也。彼不信﹐自在詛下﹐而兼言盟者﹐以詛是盟之細﹐故連言之也。定本「民不相信則詛之」﹐無「盟」字。犯命者盟之﹐不信者詛之﹐是盟大而詛小也。盟﹑詛𨿽大小爲異﹐皆殺牲歃血﹐告誓明神。後若背違﹐令神加其禍﹐使民畏而不敢犯﹐故民不相信﹐爲此禮以信之。此傳言民者﹐據《周禮》之文耳。其實人君亦有詛法。襄十一年《左傳》言「季武子將作三軍﹐盟諸僖閎﹐詛諸五父之衢。」定六年﹐旣逐﹐陽虎「及三桓盟於周社﹐盟國人於亳社﹐詛諸五父之衢」。是人君與羣臣有詛法也。此何人與蘇公同爲王臣﹐蘇公與之詛﹐則諸相疑亦應有詛法﹐但春秋之世無其事耳。詛之所用﹐一牲而已﹐非三物並用。而言出此三物﹐以三物皆是詛之所用﹐總而言之﹐故傳辧其等級﹐云「君以豕﹐臣以犬﹐民以雞」。則鄭伯使卒出豭﹐行出犬﹑雞﹐所得三物並用者﹐時考叔爲子都所射﹐鄭伯不誅子都﹐而使諸軍詛之。百人爲卒﹐出一豭詛之。二十五人爲行﹐或出犬﹐或出雞以詛之。每處亦止用一牲﹐非一處而用三物也。如此傳﹐君乃得用豕。彼百人卽得用豭者﹐於時鄭伯使之詛﹐故得用君牲也。以行之人數少於卒﹐自爲等級耳。此豕﹑犬﹑雞﹐詛所用也。若盟﹐皆用牛。哀十五年《左傳》說衛太子蒯聵與伯姬輿豭以盟孔悝者﹐時太子未立﹐不敢從人君之禮。故鄭《異義駁》云﹕《詩》說及鄭伯使卒及行所出﹐皆謂詛耳﹐小於盟也。《周禮﹟戎右職》云「若盟﹐則以玉惇辟盟﹐遂役乏﹐贊牛耳﹐桃茢。」哀十七年《左傳》曰「孟武伯問於髙柴曰﹕『諸侯盟﹐誰執牛耳﹖』」然盟者﹐人君用牛。伯姬盟孔悝以豭﹐下人君牲﹐是盟用牛也。此謂大事正禮所當用者耳。若臨時假用其禮者﹐不必有牲﹐故《左傳》孟任割臂以盟﹐莊公華元入楚師﹐登子反之牀﹐子反懼而與之盟﹐皆無牲也。

爲鬼爲蜮﹐則不可得。有靦面目﹐視人罔極。蜮﹐短狐也。靦﹐姡也。箋云﹕使女爲鬼爲蜮也﹐則女誠不可得見也。姡然有面目﹐女乃人也。人相視無有極時﹐終必與女相見。○蜮音或﹐沈又音域﹐狀如鱉﹐三足。一名射工﹐俗呼之水弩。在水中含沙射人。一云射人影。○靦﹐土典反。姡﹐戶刮反﹐面醜也。

作此好歌﹐以極反側。反側﹐不正直也。箋云﹕好猶善也。反側﹐輾轉也。作八章之歌﹐求女之情。女之情反側極於是也。○音以﹐古以字本作以。

﹝疏﹞「爲鬼」至「反側」。○正義曰﹕研窮而不得其情﹐於是怒而責之。言汝若爲鬼也爲蜮也﹐則誠不可得而見﹐不須與我爲詛。今汝有靦面目﹐乃是人也。瞻視於人﹐無有極已之時﹐我必將與汝相見。汝寧不披寫汝情﹐不與我盟詛乎﹖以疑爾譖我之故﹐我作此八章之善歌﹐窮極爾反側之情﹐冀得其實也。○傳「蜮﹐短狐。靦﹐姡」。○正義曰﹕《洪範》五行傳云「蜮如鱉﹐三足﹐生於南越。南越婦人多淫﹐故其地多蜮﹐淫女或亂之气所生也。」陸機《疏》云「一名射影﹐江淮水皆有之。人在岸上﹐影見水中﹐投人影則殺之﹐故曰射影。南人將入水﹐先以瓦石投水中﹐令水濁﹐然後入。或曰含沙射人皮肌﹐其瘡如疥。」是也。「靦﹐姡」﹐《釋言》文。孫炎曰「靦人面姡然。」《說文》云「靦﹐面見人。」「姡﹐面靦也。」然則靦與姡皆面見人之貌也。○傳「反側﹐不正直」。○正義曰﹕《洪範》云「無反無側﹐王道正直。」則知側是不正直也。反側者﹐翻覆之義﹐故箋以爲輾轉﹐申傳不正直之義﹐其意與傳同。

《何人斯》八章﹐章六句。

《巷伯》﹐刺幽王也。寺人傷於讒﹐故作是詩也。巷伯﹐奄官。寺人﹐內小臣也。奄官上士四人﹐掌王后之命﹐於宮中爲近﹐故謂之巷伯﹐與寺人之官相近。讒人譖寺人﹐寺人又傷其將及巷伯﹐故以名篇。○巷伯﹐官名也。寺如字﹐又音侍。奄﹐於檢反。官﹐本或將此注爲序文者。近﹐附近之近﹐下「近嫌」同。

﹝疏﹞「《巷伯》七章﹐上四章章四句﹐次章五句﹐次章八句﹐卒章六句」至「奄官」。○正義曰﹕此經無巷伯之字﹐而名篇曰《巷伯》﹐故序解之云「巷伯﹐奄官。」言奄人爲此官也。官下有「兮」﹐衍字。定本無「巷伯奄官」四字﹐於理是也。以俗本多有﹐故解之。○箋「巷伯」至「名篇」。○正義曰﹕巷伯﹐是內官也。其官用奄上士四人爲之﹐其職掌王后之命。《天官﹟序官》云「內小臣奄上士四人。」注云「奄稱士﹐異其賢。」其職云「掌王后之命」﹐是也。又解內小臣而謂之巷伯者﹐以其此官於宮中爲近﹐故謂之巷伯也。《釋宮》云「宮中巷謂之壼。」孫炎曰「巷﹐捨間道也。」王肅曰「今後宮稱永巷﹐是宮內道名也。」伯﹐長也﹐主宮內道官之長。人主於羣臣﹐貴者親近﹐賤者疏遠﹐主宮內者皆奄人﹐奄人之中﹐此官最近人主﹐故謂之巷伯也。巷伯是內小臣者﹐以《周禮》無巷伯之官﹐奄𨿽小臣﹐爲長主巷之伯惟內小臣耳﹐故知是也。蓋其官名內小臣﹐時人以其職號之稱爲巷伯也。與寺人官相近者﹐寺人亦奄人﹐其職曰「掌王之內人及女宮之戒令。」同掌宮內﹐是相近也。寺人自傷讒作詩﹐輒名篇爲《巷伯》﹐以其官與巷伯相近﹐讒人譖寺人﹐寺人又傷其將及巷伯﹐故以「巷伯」名篇。以所掌旣同﹐故恐相連及也。

萋兮斐兮﹐成是貝錦。興也。萋﹑斐﹑文章相錯也。貝錦﹐錦文也。箋云﹕錦文者﹐文如余泉﹑余蚳之貝文也。興者﹐諭讒人集作己過﹐以成於罪﹐猶女工之集采色﹐以成錦文。○萋﹐七西反。斐﹐孚匪反﹐本或作「菲」。余蚳﹐直基反。貝黃白文曰余蚳。

彼譖人者﹐亦已大甚﹗箋云﹕大甚者﹐謂使己得重罪也。○大音泰。注同。徐敕佐反。

﹝疏﹞「萋兮」至「大甚」。○正義曰﹕女工集彼眾采而織之﹐使萋然兮﹐斐然兮﹐令文章相錯﹐以成是貝文﹐以爲其錦也。以興讒人集己諸過而構之﹐令過惡相積﹐故成是愆狀以爲己罪也。實無罪﹐而讒之使得重刑﹐故傷之。云彼讒譖人者﹐亦已復爲大甚。言非徒譴讓小辜﹐乃至極刑重罪﹐是爲太甚。○傳「萋斐」至「錦文」。○正義曰﹕《論語》云「斐然成章。」是斐爲文章之貌。萋與斐同類﹐而云成錦﹐故爲文章相錯也。錦而連貝﹐故知爲貝之文。○箋「錦文」至「貝文」。○正義曰﹕解錦文稱貝者﹐其文如余泉﹑余蚳之貝文也。《釋魚》說貝文狀云「余蚳﹐黃白文。余泉﹐白黃文。」舍人曰「水中虫也。」李巡曰「余蚳貝甲黃爲質﹐白爲文彩。余泉貝甲以白爲質﹐黃爲文彩。」陸機《疏》云「貝﹐水介虫也﹐龜鱉之屬。其文彩之異﹐大小之殊﹐甚眾。古者﹐貨貝是也。余蚳黃爲質﹐以白爲文。余泉白爲質﹐黃爲文。又有柴貝﹐其白質如玉﹐紫點爲文﹐皆可列相當。其貝大者﹐常有徑至一尺六七寸者。今九眞﹑交趾以爲杯盤寶物也。」

哆兮侈兮﹐成是南箕。哆﹐大貌。南箕﹐箕星也。侈之言是必有因也﹐斯人自謂辟嫌之不審也。昔者﹐顏叔子獨處於室﹐鄰之釐婦又獨處於室。夜﹐暴風雨至而室壞。婦人趨而至﹐顏叔子納之而使執燭。放乎旦而蒸盡﹐縮屋而繼之。自以爲辟嫌之不審矣。若其審者﹐宜若魯人然。魯人有男子獨處於室﹐鄰之釐婦又獨處於室。夜﹐暴風雨至而室壞。婦人趨而託之。男子閉戶而不納。婦人自牖與之言曰「子何爲不納我乎﹖」男子曰「吾聞之也﹐男子不六十不間居。今子幼﹐吾亦幼﹐不可以納子。」婦人曰「子何不若柳下惠然﹐嫗不逮門之女﹐國人不稱其亂。」男子曰「柳下惠固可﹐吾固不可。吾將以吾不可﹐學柳下惠之可。孔子曰﹕『欲學柳下惠者﹐未有似於是也。』」箋云﹕箕星哆然﹐踵狹而舌廣。今讒人之因寺人之近嫌而成言其罪﹐猶因箕星之哆而侈大之。○哆﹐昌者反﹐《說文》云「張口也。」《玉篇》尺紙反﹐又昌可反。侈﹐尺是反﹐又式是反。辟音避。下同。釐﹐力之反﹐寡婦也﹐依字作「嫠」。放﹐甫往反。蒸﹐之升反。縮﹐所六反﹐又作「宿」﹐同。間﹐間廁之間﹐又音閒。嫗﹐紆甫反﹐又紆具反﹐本或作「煦」﹐況甫反。踵﹐章勇反﹐足根也。狹音洽。

彼譖人者﹐誰適與謀﹖箋云﹕適﹐往也。誰往就女謀乎﹖怪其言多且巧。○適如字﹐王﹑徐皆都歷反。下同。

﹝疏﹞「哆兮」至「與謀」。○正義曰﹕旣言讒人集成己罪﹐又言罪有所因。言有星初本相去哆然寬大爲踵兮﹐其又侈之更益而大爲舌兮﹐乃成是南箕之星。言箕之所成﹐以由踵已哆﹑又侈之而爲舌故也。以興讒人因寺人初有小嫌疑爲始兮﹐其又構之更增而其爲終兮﹐乃成其刑罪之禍。言禍之所以成者﹐亦因始有嫌﹐又構之而爲終故也。言己避嫌不審﹐使人因之﹐亦己之所以悔也。因有小嫌﹐陷己如此﹐彼讒譖人者﹐誰往與謀乎﹖何多而能巧也﹖○傳「哆大」至「於是」。○正義曰﹕哆者言其寬大哆哆然﹐故爲大貌。二十八宿有箕星﹐無南箕﹐故云「南箕卽箕星也」。箕四星﹐二爲踵﹐二爲舌。若使踵本太狹﹐言𨿽小寬﹐不足以爲箕。由踵之二星已哆然而大﹐舌又益大﹐故所以成爲箕也。箕言踵狹而舌廣者﹐踵對舌爲狹耳﹐其實踵之二星已寬大﹐故爲哆兮也。侈者﹐因物而大之名。禮於衣袂半而益一謂之侈袂﹐是因物益大而名之爲侈也。侈之言必有因者﹐由踵已大﹐故舌得侈之而爲箕。斯作詩之人自謂避嫌之不審﹐由事有嫌疑﹐故讒者得因之而爲罪也。言顏叔子及魯人避嫌審與不審之事﹐以比之顏叔子納鄰之釐婦﹐𨿽執燭繼薪﹐人不可以家到戶說﹐姦否難明﹐是不審也。放乎旦﹐猶至於旦也。蒸是薪之細者。摍謂抽也。言燭又言薪﹐則初執燭﹐次然薪﹐薪盡乃抽取屋艸以繼之也。先言放乎旦﹐已之爲總目﹐言其然火以至旦﹐乃更覆說薪盡抽屋之事。其實蒸盡﹑摍屋是未旦時也。吾聞男女不六十不間居者﹐謂禮男女年不滿六十﹐則男子在堂﹐女子在房﹐不得間雜在一處而居。若六十﹐則間居也。此六十﹐據婦人言耳。男子則七十。《內則》「惟及七十﹐同藏無間」﹐是也。必男子七十﹑女六十同居者﹐以陰陽道衰﹐故無嫌也。言今子幼吾亦幼者﹐止謂未老耳﹐非稚也。柳下惠固可者﹐言柳下惠貞絜之名素已彰著﹐固當如是可。於吾身爲此則不可也。汝婦人之意﹐將以吾之不可﹐使學柳下惠可者﹐言己不得學也。孔子曰「欲學柳下惠可者﹐未有能似於是」者﹐言魯人如此爲行取髙﹐與柳下惠相似。此言當有成文﹐不知所出。《家語》略有其事﹐其言與此小異﹐又無顏叔子之事﹐非所引也。傳言此者﹐證避嫌之事耳。此寺人﹐奄者也﹐非能身有奸淫。其所嫌者﹐不必卽是男女是非之事。○箋「踵狹」而「舌廣」。○正義曰﹕定本「蹱」作「踵」﹐其義俱通。

緝緝翩翩﹐謀欲譖人。緝緝﹐口舌聲。翩翩﹐往來貌。○緝﹐七立反﹐《說文》作「咠」﹐云「鬲語也。」又子立反。翩音篇﹐字又作「扁」。

愼爾言也﹐謂爾不信。箋云﹕愼﹐誠也。女誠心而後言﹐王將謂女不信而不受。欲其誠者﹐惡其不誠也。○惡﹐烏路反。

﹝疏﹞「緝緝」至「不信」。○正義曰﹕上言謀多而巧﹐此言爲謀之狀。言口舌緝緝然﹑往來翩翩然相與謀﹐欲爲讒譖之言以害人。自相計議﹐惟恐不成﹐相教當誠汝之心而後言也。若言不誠實﹐則所言不巧﹐王將謂汝言爲不信而不受也。故須誠實言之。

捷捷幡幡﹐謀欲譖言。捷捷﹐猶緝緝也。幡幡﹐猶翩翩也。○捷如字﹐又音妾。幡﹐芳煩反。

豈不爾受﹐旣其女遷。遷﹐去也。箋云﹕遷之言訕也。王倉卒豈將不受女言乎﹖已則亦將復誹誹女。○訕﹐所諫反﹐又所姦反。卒﹐寸忽反。誹﹐方味反。

﹝疏﹞「捷捷」至「汝遷」。○毛以爲﹐讒人相戒言﹐汝若不誠汝之心而言之﹐王於倉卒之間﹐豈不爲汝受之﹖但已受之後﹐知汝言不誠實﹐王心或將捨汝而更遷去也。○鄭以遷爲訕﹐言王將訕謗汝以遷去﹐爲理不安﹐故易之。

驕人好好﹐勞人艸艸。好好﹐喜也。艸艸﹐勞心也。箋云﹕好好者﹐喜讒言之人也。艸艸者﹐憂將妄得罪也。

蒼天蒼天﹗視彼驕人﹐矜此勞人﹗

﹝疏﹞「驕人」至「勞人」。○正義曰﹕言讒人謀能功密﹐爲王信用﹐彼戎則驕逸也。我得罪則憂勞。彼驕人好好然而喜﹐我勞人艸艸然而憂﹐故仰告蒼天﹐蒼天何不視察彼人之虛妄﹐而矜哀此勞人。

彼譖人者﹐誰適與謀﹖取彼譖人﹐投畀豺虎。投﹐棄也。○畀﹐必二反。下同。豺﹐士皆反﹐字或作「犲」。豺虎不食﹐投畀有北。北方寒涼而不毛。

有北不受﹐投畀有昊。昊﹐昊天也。箋云﹕付與昊天制其罪也。

﹝疏﹞「彼譖」至「有昊」。○正義曰﹕豺虎若不肯食﹐當擲予有北太陰之鄕﹐使凍殺之。若有北不肯受﹐則當擲予昊天﹐自制其罪。以物皆天之所生﹐天無推避之理﹐故止於昊天也。豺虎之食人﹐寒鄕之凍物﹐非有所擇。言不食﹑不受者﹐惡之甚也。故《禮記﹟緇衣》曰「惡惡如《巷伯》」﹐言欲其死亡之甚。○傳「北方」至「不毛」。○正義曰﹕以北方太陰之气寒涼而無土毛﹐不生艸木﹐寒凍不可居處﹐故棄於彼﹐欲凍殺之。昭七年《左傳》曰「食土之毛。」《地官﹟載師》曰「宅不毛。」皆謂艸木也。

楊園之道﹐猗於畝丘。楊園﹐園名。猗﹐加也。畝丘﹐丘名。箋云﹕欲之楊園之道﹐當先歷畝丘﹐以言此讒人欲譖大臣﹐故從近小者始。○猗﹐於綺反﹐徐於宜反。

寺人孟子﹐作爲此詩。凡百君子﹐敬而聽之。寺人而曰孟子者﹐罪已定矣﹐而將踐刑﹐作此詩也。箋云﹕寺人﹐王之正內五人。作﹐起也。孟子起而爲此詩﹐欲使眾在位者愼而知之。旣言寺人﹐復自著孟子者﹐自傷將去此官也。○「作爲此詩」﹐一本云「作爲作詩」。

﹝疏﹞「楊園」至「聽之」。○正義曰﹕寺人以身旣得罪﹐恐更濫及善人﹐故戒時在位﹐令使自愼。言人欲往之楊園之道﹐當先加歷於畝丘﹐而乃後於楊園也。以興讒人欲行譖大臣之法﹐亦當毀害於小臣而訖﹐乃後至於大臣也。讒人立意如此﹐故我寺人之中字曰孟子者﹐起發爲小人之更讒﹐而作《巷伯》之詩﹐使凡百汝眾在位之君子者﹐當敬愼而聽察之﹐知我之無罪而被讒﹐讒人不已而敬愼也。此言凡百﹐則恐徧及在位﹐而獨以《巷伯》名篇者﹐以職與巷伯相近﹐巷伯是其官長﹐故特憂之。當云「作詩」﹐定本云「作爲此詩」﹐又定本箋有「作﹐起也」﹐「作﹐爲也」二訓﹐自與經相乖﹐非也。○傳「楊園」至「丘名」。○正義曰﹕《釋丘》云「如畝﹐畝丘。」李巡曰「謂丘如田畝曰畝丘也。」孫炎曰「方百步也。」以「畝丘﹐丘名」﹐故知楊園亦園名也。於時王都之側蓋有此園﹑丘﹐詩人見之而爲辭也。○傳「寺人」至「此詩」。○正義曰﹕毛解言已定之意也。知罪已定者﹐若不定則不應疾讒人如此之甚也。以罪定﹐故知將踐刑也。由踐刑而作此詩﹐知自言孟子﹐以殊於余寺人不被讒者也。○箋「寺人」至「此官」。○正義曰﹕寺人﹐王之正內五人。《天官﹟序官》文也。彼注云「寺人之言侍也。正內﹐路寢也。」則五人當在路寢侍王之側也。箋言此者﹐明寺人非一也。毛解自云孟子之意﹐箋又解自言寺人之意。由自傷將去此官﹐故舉官言之。

《巷伯》七章﹐四章章四句﹐一章五句﹐一章八句﹐一章六句。

卷十三十三之一

卷十三十三之一

◎谷風之什詁訓傳第二十

《谷風》﹐刺幽王也。天下俗薄﹐朋友道絕焉。

﹝疏﹞「《谷風》三章﹐章六句」至「道絕焉」。○正義曰﹕作《谷風》詩者﹐刺幽王也。以人𨿽父生師教﹐須朋友以成。然則朋友之交﹐乃是人行之大者。幽王之時﹐風俗澆薄﹐窮達相棄﹐無復恩情﹐使朋友之道絕焉。言天下無復有朋友之道也。此由王政使然﹐故以刺之。經三章﹐皆言朋友相棄之事。《漢書﹟地理誌》云「凡民稟五常之性﹐而有剛柔緩急音聲不同﹐系水土之風气﹐故謂之風。好惡取捨﹐動靜無常﹐隨君上之情欲﹐故謂之俗。」是解風俗之事也。風與俗對則小別﹐散則義通。《蟋蟀》云「堯之遺風。」乃是民感君政﹐其實亦是俗也。此俗由君政所爲﹐故言舊俗。言舊俗者﹐亦謂之政。定四年《左傳》曰「啟以夏政﹑商政」﹐謂夏﹑商舊俗也。言風俗者﹐謂中國民情禮法可與民變化者也。《孝經》云「移風易俗」﹐《關雎序》云「移風俗」﹐皆變惡爲善。《邶﹟谷風序》云「國俗傷敗焉」﹐此云「天下俗薄」﹐皆謂變善爲惡。是得與民變革也。若其夷夏異宜﹐山川殊制﹐民之器物﹑言語及所行禮法﹐各是其身所欲﹐亦謂之俗也。如此者﹐則聖王因其所宜﹐不彊變革。《王制》曰「廣谷大川異制﹐民生其間者異俗。」又曰「修其教﹐不易其俗。」《地官﹟土均》云「禮俗喪紀﹐皆以地美惡爲輕重之法而行之。」《誦訓》﹕「掌道方慝﹐以知地俗。」皆是不攺之。此言其大法耳。乃箕子之處朝鮮﹐大伯之在勾吳﹐皆能教之禮儀﹐使同中國﹐是有可攺者也。但有不可攺者﹐不彊攺之耳。

習習谷風﹐維風及雨。興也。風雨相感﹐朋友相須。箋云﹕習習﹐和調之貌。東風謂之谷風。興者﹐風而有雨則潤澤行﹐諭朋友同志則恩愛成。○谷音穀。將恐將懼﹐維予與女。箋云﹕將﹐且也。恐﹑懼﹐諭遭厄難勤苦之事也。當此之時﹐獨我與女爾。謂同其憂務。○恐﹐丘勇反。注下同。女音汝。厄﹐本又作「阨」﹐於革反。難﹐乃旦反。

將安將樂﹐女轉棄予﹗言朋友趨利﹐窮達相棄。箋云﹕朋友無大故則不相遺棄。今女以志達而安樂﹐棄恩忘舊﹐薄之甚。○樂音洛。注下皆同。

﹝疏﹞「習習」至「棄予」。○正義曰﹕言習習然和調生長之谷風也﹐維此生長之谷風﹐能及於膏潤澤陰雨﹐以行其潤澤。由風雨相感故潤澤徳行﹐以興良朋相親於善友﹐以成其恩愛。由朋友相須﹐故恩得成。朋友恩愛相須若是﹐事有窮達﹐不可相棄。何爲且恐且懼﹐當遭苦厄之時﹐維我與汝獨受此難﹐才得且安且樂志達之時﹐汝何更棄我乎﹖不念恩愛之時也。○箋「東風」至「潤澤行」。○正義曰「東風謂之谷風」﹐《釋天》文。風類多矣﹐正取谷風爲諭者﹐谷風﹐生長之風﹐取其朋友相長益故也。此據風爲文﹐故云風而有雨則潤澤行。潤澤是雨之事﹐但雨得風乃行﹐則潤澤亦由風﹐故《易》曰「潤之以風雨」﹐是風雨共爲潤澤。○傳「言朋友」至「相棄」。○正義曰﹕言彼朋友志趍於利﹐不顧終始。《葛屨序》曰「其民機巧趨利。」是也。己窮彼達﹐是窮達相棄也。。○箋「朋友」至「之甚」。○正義曰「朋友無大故不相棄」﹐《論語》文也。引之者﹐證朋友得相怨之意。大故﹐謂惡逆之事。苟無大故﹐義不相棄。今彼已得志申達﹐居處安樂﹐而棄往日之恩﹐忘昔時之故舊﹐是風俗薄之甚也。以序言俗薄﹐故於此明之。

習習谷風﹐維風及頹。頹﹐風之焚輪者也。風薄相扶而上﹐諭朋友相須而成。○頹﹐徒雷反。上﹐時掌反。將恐將懼﹐寘予於懷。箋云﹕寘﹐置也。置我於懷﹐言至親己也。○寘﹐之豉反。

將安將樂﹐棄予如遺﹗箋云﹕如遺者﹐如人行道遺忘物﹐忽然不省存也。

﹝疏﹞「習習」至「如遺」。○正義曰﹕言習習然和調者﹐生長之谷風也﹐維生長之谷風﹐能及於焚輪謂之頹﹐使之旋轉而升﹐是風薄相扶而上也。以興良朋能佐於善友﹐使之道徳益進﹐是朋友相率而成也。徳旣由友而成﹐則窮達不可相棄﹐故言何爲汝本且恐且懼﹐苦厄之時﹐則置我於懷﹐至相親愛矣﹐今汝得且安且樂﹐志達之後﹐反更棄我﹐如人遺忘於物﹐忽然不省﹐無心念我也﹖○傳「頹風」至「而成」。○正義曰﹕《釋天》云「焚輪謂頹﹐扶搖謂之焱。」李巡曰「焚輪﹐暴風從上來降﹐謂之頹。頹﹐下也。扶搖﹐暴風從下升上﹐故曰焱。焱﹐上也。」孫炎曰「回風從上下曰頹﹐回風從下上曰焱。」然則頹者風從上而下之名﹐回風從上而下﹐力薄不能更升。谷風與相遇﹐二風並力﹐乃相扶而上。以諭朋友二人同心﹐乃相率而成也。彼回風從上下﹐谷風未與相扶﹐謂之爲頹。若谷風旣與相扶而上﹐則於《爾雅》爲焱﹐不復爲頹也。詩音頹﹐據其未與相扶之名耳。

習習谷風﹐維山崔嵬。無艸不死﹐無木不萎。崔嵬﹐山巓也。𨿽盛夏萬物茂壯﹐艸木無有不死葉萎枝者。箋云﹕此言東風生長之風也﹐山巓之上﹐艸木猶及之。然而盛夏養萬物之時﹐艸木枝葉猶有萎槁者。以諭朋友𨿽以恩相養﹐亦安能不時有小訟乎﹖○崔﹐䢐回反。嵬﹐五回反。又作「峞」。萎﹐於危反。長﹐張丈反。下同。槁﹐苦老反。

忘我大徳﹐思我小怨。箋云﹕大徳切瑳﹐以道相成之謂也。○瑳﹐七河反。

﹝疏﹞「習習」至「小怨」。○正義曰﹕言習習然和調者﹐生長之谷風也。谷風猶善能生長之故﹐維山崔嵬之上﹐艸木皆能生長之。以興良朋由善能切磋之故﹐其友身之道徳亦能成就之。道徳相由而成﹐窮達不宜相棄。然艸木之生長﹐𨿽至於盛夏之月﹐萬物茂壯﹐無能使艸不有死者﹐無能使木不有萎者﹐以時不齊﹐實小有萎死者也。以興道徳之進益﹐𨿽至於成就之功﹐百事通曉﹐無能使色不有忿者﹐無能使辭不有訟者。以大義不虧﹐實小而有忿訟也。然小萎無虧於夏長﹐小怨無損於交好﹐汝何爲忘我切磋之大徳﹐反思我言訟之小怨而棄我乎﹖○傳「𨿽盛夏」至「萎枝者」。○正義曰﹕以四時春生夏長﹐物之盛莫過夏時﹐故云「𨿽盛夏萬物茂壯」也。以其大時不齊﹐不能無死者﹐故《月令》「仲夏﹐靡艸死」﹐故曰「死生分」。是艸木無能不有枝葉萎槁者。定本及《集注》本云「艸木無有不死葉萎枝者」。○箋「此言」至「小訟乎」。○正義曰「維山崔嵬」之文﹐上承「谷風」之下﹐而下與艸木相連﹐明是風吹山巓之土﹐使生艸木也。平地沃衍之土﹐宜生艸木﹐山巓之上則非艸木所宜﹐風尙吹之使生﹐故云「猶及之」也。以難長而風及﹐諭朋友相養之深也。然而盛夏養萬物之時﹐艸木枝葉猶萎槁者﹐以爲平地之艸木﹐非止山巓也。養則言其難者﹐故雲山巓猶及之。萎死則言其茂者﹐故言盛夏以暢之﹐云「猶有萎槁者」。爲不宜萎槁﹐是不據山巓明矣。若然﹐東風爲谷風﹐實取生長之義。要風以四方爲名﹐非以四時立稱﹐則夏之東風猶爲谷風也。春則艸木初生﹐未及暢茂﹐其有萎死﹐則惟其常﹐詩人不應舉以爲諭﹐故知言艸木萎槁謂夏時也。木大或一枝枯﹐故言萎也。艸小或連根死﹐故言死也。

《谷風》三章﹐章六句。

《蓼莪》﹐刺幽王也。民勞苦﹐孝子不得終養爾。不得終養者﹐二親病亡之時﹐時在役所﹐不得見也。○蓼莪﹐上音六﹐下五河反。養﹐余亮反。注除「鞠養也」﹑「穀養也」二字﹐余並同。

﹝疏﹞「《蓼莪》六章﹐上下各二章﹐章四句﹔中二章﹐章八句」至「終養爾」。○正義曰﹕民人勞苦﹐致令孝子不得於父母終亡之時而侍養之。民人勞苦﹐五章﹑卒章上二句是也。不得終養﹐卒章卒句是也。其餘皆是孝子怨不得終養之辭。○箋「不得」至「得見」。○正義曰﹕經言「銜卹」﹑「靡至」﹐是親沒之辭。序言「不得終養」﹐繼於「勞苦」之下﹐是勞苦不見父母也。故言「不得終養者﹐二親病亡之時﹐時在役所﹐不得見之也」。終是亡之稱﹐亡連言病者﹐以亡必用病﹐言終可以兼之。親病將亡﹐不得扶侍左右﹐孝子之恨﹐最在此時﹐故連言之。

蓼蓼者莪﹐匪莪伊蒿。興也。蓼蓼﹐長大貌。箋云﹕莪已蓼蓼長大﹐貌視之以爲非莪﹐反謂之蒿。興者﹐諭憂思𨿽在役中﹐心不精識其事。○蒿﹐呼毛反。長﹐張丈反。下皆同。思﹐息嗣反。

哀哀父母﹐生我劬勞。箋云﹕哀哀者﹐恨不得終養父母﹐報其生長己之苦。

﹝疏﹞「蓼蓼」至「劬勞」。○正義曰﹕言蓼蓼然長大者﹐正是莪也﹐而不精審視之﹐以爲非莪﹐反謂之維蒿。以興有形器方可識者﹐正是此物也﹐而我不精識視之﹐以爲非此物﹐反謂之是彼物也。以己二親今且病亡﹐身在役中﹐不得侍養﹐精神昏亂﹐故視物不察也。旣不得終養﹐又追而爲恨﹐言可哀之又可哀我父母也﹐其生長我也﹐其病勞矣。今不見其亡﹐所以深恨。○箋「莪已」至「其事」。○正義曰﹕視莪以爲非莪﹐亦是作者身視﹐故云「我視之」﹐是作者自我也。但作者憂思之深﹐每事皆不精識﹐故舉視莪爲蒿﹐以諭眾事皆然﹐故諭憂思𨿽在役中﹐心不精識其事﹐謂眾事不精識﹐非獨莪也。

蓼蓼者莪﹐匪莪伊蔚。蔚﹐牡菣也。○蔚音尉。菣﹐去刃反。

哀哀父母﹐生我勞瘁。箋云﹕瘁﹐病也。○瘁﹐似醉反。

﹝疏﹞傳「蔚﹐牡菣」。○正義曰﹕《釋艸》文。舍人曰「蔚﹐一名牡菣。」某氏曰「江河間曰菣。」陸機《疏》云「牡蒿也﹐三月始生。七月華﹐華似胡麻華而紫赤。八月爲角﹐角似小豆角﹐銳而長﹐一名馬薪蒿。」

瓶之磬矣﹐維罍之恥。瓶小而罍大。磬﹐盡也。箋云﹕瓶小而盡﹐罍大而盈﹐言爲罍恥者﹐刺王不使富分貧﹑眾卹寡。○瓶﹐蒲丁反。磬﹐苦定反。罍音雷。鮮民之生﹐不如死之久矣﹗鮮﹐寡也。箋云﹕此言供養日寡矣﹐而我尙不得終養。恨之言也。○鮮﹐息淺反。供﹐九用反。

無父何怙﹖無母何恃﹖出則銜卹﹐入則靡至﹗箋云﹕卹﹐憂。靡﹐無也。孝子之心﹐怙恃父母﹐依依然以爲不可斯須無也。出門則思之而憂﹐旋入門又不見﹐如入無所至。○怙音戶﹐《韓詩》云「怙﹐賴也。」恃﹐恃負也。

﹝疏﹞「瓶之」至「靡至」。○正義曰﹕罍器大﹐瓶器小。酌酒者﹐當多酌罍﹐少酌瓶﹐不使小瓶先竭。今瓶之旣盡矣﹐而罍尙盈滿﹐是爲酌罍者之恥也。以興民有富而多丁﹐貧而寡弱﹐治民者當多役富﹐少役貧﹐不使貧者先困。今貧者旣困矣﹐而富者尙饒裕﹐是王之恥也。今王不以爲恥﹐偏困貧民﹐我不得供養﹐故因此以恨言寡矣。民之一生也﹐言生而得養﹐其日尙寡﹐況我尙不得終養﹐是可恨之甚如此﹐我不如死之久矣。言己𨿽生﹐不如死之已久也。所以然者﹐以無父何所依怙﹖無母何所倚恃﹖己無父母﹐出門則以中心銜憂﹐旋來入門則堂宇空曠﹐不復睹見﹐如行田野﹐無所有至。是其所以悲恨也。○箋「瓶小」至「卹寡」。○正義曰﹕《釋器》云「小罍謂之坎。」孫炎曰「酒樽也。」郭璞曰「罍形似壺﹐大者受一斛。」是罍大如瓶也。言瓶盡矣﹐對罍盈言。爲罍恥者﹐是爲主罍者之恥﹐卽酌者也。以罍大似富眾﹐瓶小似貧寡﹐然罍瓶並列﹐俱以酌之﹐則當多酌罍﹐而少酌瓶﹐以至於俱盡﹐是均也。猶上之賦役﹐以富貧並對﹐俱以役之﹐則當多役富﹐而少役貧﹐以至於俱堪﹐亦爲均也。今瓶盡而罍盈﹐盈者滿也﹐是全不酌之辭﹐猶偏役貧寡﹐而富眾不行﹐故言「恥者﹐刺王不使富分貧﹑眾卹寡」也。謂不使富者分貧者之役﹑眾者憂寡者之勞而共之也。言瓶磬﹐則罍盈矣。罍旣無情之物﹐終不以自盈爲恥﹔故知是爲罍者恥﹐以諭王恥也。○箋「孝子」至「所至」。○正義曰﹕作詩之日﹐已反於家﹐故言出入之事。入門無見﹐又似非殯﹐是已卒哭之後也。入門上堂不見﹐慨焉廓焉﹐時實爲甚。三年之外﹐孝子之情亦然﹐但此以三年內耳。

父兮生我﹐母兮鞠我。拊我畜我﹐長我育我。顧我復我﹐出入腹我。鞠﹐養。腹﹐厚也。箋云﹕父兮生我者﹐本其气也。畜﹐起也。育﹐覆育也。顧﹐旋視也。復﹐反覆也。腹﹐懷抱也。○拊音撫。畜﹐喜郁反。顧音故。覆﹐芳福反。

欲報之徳﹐昊天罔極﹗箋云﹕之﹐猶是也。欲報父母是徳﹐昊天乎我心無極。

﹝疏﹞「父兮」至「罔極」。○毛以爲﹐此言父母生養之恩﹐己思報之。言父兮本流气以生我﹐母兮以懷任以養我﹐又拊循我﹐起止我﹐長遂我﹐覆育我﹐顧視我﹐反覆我。其出入門戶之時﹐常愛厚我。是生我劬勞也。我今欲報父母是勞苦之徳﹐昊天乎心無已也。常所憶念﹐無有已時﹐故言己痛切之情﹐以告於天。○鄭以腹爲懷抱爲異。○傳「腹﹐厚」。○正義曰﹕《釋詁》文。○箋「父兮」至「懷抱」。○正義曰﹕上章總言父母﹐此分父母而說之﹐故云「父兮生我者﹐本其气也」。以鞠己爲養﹐「畜我」承「拊我」之後﹐明起止而畜愛之﹐故爲起也。言「覆育」者﹐謂其寒暑或身體嫗之﹑覆近而愛育焉。旋視﹐謂去之而反顧也。復﹐反也﹐故爲「反覆」﹐謂小者﹐就所養之處﹐回轉反覆之也。「腹我」﹐謂置之於腹﹐故爲懷抱。以父母厚己﹐非獨出入之時﹐故易傳也。

南山烈烈﹐飄風發發。烈烈然﹐至難也。發發﹐疾貌。箋云﹕民人自苦見役﹐視南山則烈烈然﹐飄風發發然﹐寒且疾也。○飄﹐避遙反。後篇同。本又作「票」。

民莫不谷﹐我獨何害﹗箋云﹕穀﹐養也。言民皆得養其父母﹐我獨何故﹐睹此寒苦之害。

﹝疏﹞「南山」至「何害」。○正義曰﹕孝子言己在役之苦﹐我本從役﹐苦於南山﹐值時寒甚﹐視南山則烈烈然﹐愴其至役之勞苦﹐而情以爲至難也。又遇飄風發發然﹐寒而且暴疾也。於時天下之民豈不皆得養其父母者﹖我獨何故睹此寒苦之甚害﹐而不得養父母乎﹖此「何害」與下「不卒」互也。○箋「言民」至「之害」。○正義曰﹕何害者﹐皆以己刺彼﹐故言他得孝養﹐己獨寒苦。此則怨者之常辭。且虐君者役賦不平﹐非無閒豫之人﹐故作者言己偏苦﹐得稱民莫不谷也。

南山律律﹐飄風弗弗。律律﹐猶烈烈也。弗弗﹐猶發發也。民莫不谷﹐我獨不卒﹗箋云﹕卒﹐終也。我獨不得終養父母﹐重自哀傷也。○卒﹐子卹反。重﹐直用反。

《蓼莪》六章﹐四章章四句﹐二章章八句。

《大東》﹐刺亂也。東國困於役而傷於財﹐譚大夫作是詩以告病焉。譚國在東﹐故其大夫尢苦徵役之事也。魯莊公十年﹐齊師滅譚。○譚﹐徒南反﹐國名。

﹝疏﹞「《大東》七章﹐章八句」至「告病焉」。○正義曰﹕作《大東》之詩者﹐刺亂也。時東方之國﹐偏於賦役﹐而損傷於民財﹐此譚之大夫作是《大東》之詩告於王﹐言己國之病困焉。困民財役以至於病﹐是爲亂也。言亂者﹐政役失理之謂﹐總七章之言皆是也。言困於役者﹐對則貨財謂之賦﹐功力謂之役。案此經文及傳﹑箋皆刺賦斂重薄﹐無怨力役之事﹐故「哀我憚人」﹐箋云「哀其民人之勞苦﹐亦不欲使周之賦斂」﹐則「亦可息也」﹐是欲息其賦斂﹐非力役也。但王數徵賦須轉餫﹐餫輸之勞卽是役也。四章云「職勞不來」﹐下箋云「東人勞苦而不見謂勤」﹐言送轉輸而不蒙勞來﹐是困於役之事也。經則主怨財盡﹐故惟言賦重﹐斂則兼言民勞﹐故云「困役」﹐由送衰財以致役﹐故先言之。從首章以盡三章﹐皆是困役財之事。四章以下﹐言周衰政偏﹐眾官廢職﹐由此己國所以賦重﹐故言之以刺周亂也。言病者﹐𨿽七章皆是。若指事而言﹐則「哀我憚人﹐亦可息也」﹐是所苦之辭也。言東國者﹐譚大夫以譚國在東﹐而見偏役﹐故經云小東﹑大東﹐敍亦順之而言東國焉。不指譚而言東者﹐譚大夫𨿽自爲己怨﹐而王政大經偏東﹐非譚獨然﹐故言東以廣之。譚大夫者﹐以別於王朝也。普天之下﹐莫非王臣﹐必別之者﹐以此主陳譚國之偏苦勞役﹐西之人優逸﹐是有彼此之辭﹐故須辧之﹐明爲譚而作故也。若汎論世事﹐則不須分別。《小明》「大夫悔仕於亂」﹐彼牧伯大夫﹐不言其國﹐是也。○箋「譚國」至「滅譚」。○正義曰﹕解譚大夫而序言東國之意也。莊十年﹐齊師滅譚﹐是《春秋經》也。傳曰「齊侯之出也﹐過譚﹐譚不禮焉。及其入也﹐諸侯皆賀﹐譚又不至。」是以齊師滅之。引此者﹐證其在京師之東也。

有饛簋飧﹐有捄棘匕。興也。饛﹐滿簋貌。飧﹐熟食﹐謂黍稷也。捄﹐長貌。匕所以載鼎實。棘﹐赤心也。箋云﹕飧者﹐客始至﹐主人所致之禮也。凡飧﹑饔餼以其爵等爲之牢禮之數陳。興者﹐諭古者天子施予之恩於天下厚。○饛音蒙。簋音軌。飧音孫。捄音蚪﹐又其牛反。下章同。匕﹐必履反。饔﹐於恭反。施﹐始豉反。周道如砥﹐其直如矢。如砥﹐貢賦平均也。如矢﹐賞罰不偏也。○砥﹐之履反。君子所履﹐小人所視。箋云﹕此言古者天子之恩厚也﹐君子皆法效而履行之﹔其如砥矢之平﹐小人又皆視之﹑共之無怨。○共音恭﹐本又作「恭」。

睠言顧之﹐潸焉出涕。睠﹐反顧也。潸﹐涕下貌。箋云﹕言﹐我也。此二事者﹐在乎前世過而去矣﹐我從今顧視之﹐爲之出涕﹐傷今不如古。○睠音捲﹐本又作「眷」。潸﹐所姦反﹐《說文》作「潸」﹐云「涕流貌。」山晏反。出如字﹐徐尺遂反。涕音體。爲﹐於僞反。

﹝疏﹞「有饛」至「出涕」。○正義曰﹕言有饛然滿者﹐簋中黍稷之飧也。有捄然長者﹐棘木載肉之匕也。客始至﹐主人以簋盛飧﹑以匕載肉而待之﹐是主人供承之惠於賓客厚也。以興古者天子施予之恩於天下厚也。非直興恩厚﹐又法制齊均。周之貢賦之道﹐其均如砥石然。周之賞罰之制﹐其直如箭矢然。是所行之政皆平而不曲也。以天子崇其施予之厚﹐故其時君子皆共法效﹐所以履而行之。以周道布其砥矢之平直﹐時小人皆共承奉﹐所以視而供之。旣君子履其厚﹐小人視其平﹐是上下相和﹐舉世安樂。今此二者﹐於前世已過而去﹐睠然回反﹐我從今世徒反顧而視之﹐終不可值﹐由此潸焉爲之出涕。傷今不如古﹐所以見偏役也。○傳「饛滿」至「赤心」。○正義曰﹕簋以盛飧﹐饛爲其狀﹐故知「饛﹐滿簋貌」也。主人供賓客﹐有禾有米﹐此以盛於簋﹐故知熟食也。又禮之通例﹐皆簠盛稻粱﹐簋盛黍稷﹐故知謂黍稷也。捄爲匕之狀﹐故知長貌。《雜記》云「匕用桑﹐長三尺。」是也。鼎實﹐煮肉也。煮肉必實之於鼎。必載之者﹐以古之祭祀享食﹐必體解其肉之胖﹐旣大﹐故須以匕載之。載﹐謂出之於鼎﹐升之於俎也。《雜記》法亦言「匕所以載牲體」﹐牲體卽鼎實也。言棘赤心者﹐以棘木赤心﹐言於祭祀﹐賓客皆赤心盡誠也。吉禮用棘﹐《雜記》言「用桑」者﹐謂喪祭也。待賓客之匕﹐禮當用棘。傳言赤心﹐解本用棘之意﹐未必取赤心爲諭。○箋「飧者」至「天下厚」。○正義曰﹕箋飧之所用﹐故言客始至﹐主人所致之禮也。知者﹐《聘禮》「賓初至﹐大夫帥至於館﹐宰夫朝服設飧」﹐是也。必先設之者﹐以其初至﹐權致小禮。彼注云「食不備禮曰飧。」對饔餼之大爲不備。《司儀》注云「小禮曰飧。大禮曰饔餼。」是也。言凡飧﹑饔餼以其爵等爲之牢禮之數陳者﹐《掌客》文也。案《大行人》及《掌客》云「上公飧五牢﹐饔餼九牢。侯伯飧四牢﹐饔餼七牢。子男飧三牢﹐饔餼五牢。」諸侯之朝﹐必以臣從。彼爲「凡介﹑行人﹑宰史」設文﹐故注云「凡介﹑行人﹑宰史﹐眾臣從賓者也。」行人主禮﹐宰主具﹐史主書﹐皆有饔餼﹐尊其君以及其臣。以其爵等爲之牢禮之數陳者﹐爵卿也﹐則飧二牢﹐饔餼五牢﹔爵大夫也﹐則飧大牢﹐饔餼三牢﹔爵士也﹐則飧少牢﹐饔餼大牢。此降小禮﹐丰大禮也。以命數則參差難等﹐略於臣用爵而已。是爵等爲之牢禮之數陳也。陳者﹐依此數陳列以與之。言此證飧之所用﹐是供客之禮也。知諭古者天子施予之恩於天下厚者﹐以下云「周道如砥」﹐言周平安之世。「睠言顧之」﹐傷其不見往古。故知此以主人待客之隆﹐諭古者施予之厚也。以東國困役而刺王﹐則與天下同怨﹐故知諭天下古之天子﹐正謂周之聖王。下言周道﹐明所思不出於周也。○傳「如砥」至「不偏」。○正義曰﹕砥﹐謂礪之石。《禹貢》曰「礪砥砮丹。」以砥石能磨物使平﹐故比貢賦均也。矢則幹必直﹐故比賞罰不偏也。砥言周道﹐則其直亦周道也。如矢言其直﹐則如砥言其平﹐互相通也。知砥比貢賦﹐矢比賞罰者﹐以王道所行﹐惟此事耳。此爲貢賦之偏以發言﹐故先以砥比貢賦﹐取均平之義。貢賦之外﹐惟賞罰耳﹐故以矢比之。傳因有二文而分之耳﹐其實貢賦賞罰皆平皆直﹐理亦兼通﹐故下箋云「砥矢之道﹐獨爲貢賦。」而砥矢並言﹐是得兼通故也。此篇怨政偏斂重﹐無言賞罰之事﹐傳言之者﹐以言周道爲事廣﹐所可平直者﹐卽貢賦﹑賞罰耳﹐故因而盡言以暢之。且「粲粲衣服」﹑「鞙鞙佩遂」﹐是濫賞所及﹐亦是賞罰不平也。○箋「此言」至「無怨」。○正義曰﹕此言君子小人在位﹐與民庶相對。君子則行其道﹐小人則供其役。此上四句有二事﹐明君子履其恩厚而法效之﹐小人視其平直而供承之。以履﹑視不同﹐先上二事﹐故箋分以當之也。言君子所履者﹐明已今賦斂之偏﹐亦由時在位貪亂﹐不履先王之道﹐不能佐君以致於偏。故五章以下﹐刺其空官﹑廢職﹐與此相首尾。

小東大東﹐杼柚其空。空﹐盡也。箋云﹕小也﹑大也﹐謂賦斂之多少也。小亦於東﹐大亦於東﹐言其政偏﹐失砥矢之道也。譚無他貨﹐維絲麻耳﹐今盡杼柚不作也。○杼﹐直呂反﹐《說文》云「盛緯器。」柚音逐﹐本又作「軸」。斂﹐力艷反。後同。糾糾葛屨﹐可以履霜。佻佻公子﹐行彼周行。佻佻﹐獨行貌。公子﹐譚公子也。箋云﹕葛屨﹐夏屨也。周行﹐周之列位也。言時財貨盡﹐𨿽公子衣屨不能順時﹐乃夏之葛屨﹐今以履霜。送轉餫﹐因見使行。周之列位者而發幣焉﹐言𨿽困乏﹐猶不得止。○糾﹐居黝反。屨﹐九具反。佻﹐徒彫反﹐徐又徒了反﹐沈又徒髙反﹐《韓詩》作「嬥」。嬥﹐往來貌。並音挑。本或作「窕」﹐非也。周行﹐戶郎反。注周行下﹑「載施之行」並注同。餫音運。

旣往旣來﹐使我心疚。箋云﹕旣﹐盡。疚﹐病也。言譚人自虛竭餫送而往﹐周人則空盡受之﹐曾無反幣復禮之惠﹐是使我心傷病也。○疚音救。

﹝疏﹞「小東」至「心疚」。○正義曰﹕譚大夫旣思古無及﹐乃言今幽王政偏重斂於己﹐小亦於東﹐大亦於東。前所賦斂者﹐惟出杼柚﹐今旣輸送杼柚﹐從其上之物皆已盡焉。由此財盡﹐衣屨不備﹐糾糾然夏日之葛屨﹐公子以貧乏﹐故謂其可以履冬日之霜寒也。佻佻然獨行者﹐我譚國之公子也。因送轉餫﹐又見使行。而彼周之列位而發幣焉﹐𨿽則困之﹐猶不止也。公子之困如此﹐又我譚人自盡空竭﹐送餫而往﹐周人則空盡受之﹐虛空而來﹐曾無反幣復禮之惠。由是所以使我心傷病焉。○箋「小也」至「不作」。○正義曰﹕知譚無他貨﹐惟有絲麻者﹐以杼柚之有﹐維絲麻耳。《說文》云「杼﹐持緯者也。」○箋「𨿽公子」至「不得止」。○正義曰﹕上言「杼柚其空」﹐是譚國財盡﹐「履霜」之下﹐卽云「公子」﹐是公子服此葛履而屨霜也。下云「旣往旣來」﹐仍是轉輸之事﹐故知公子獨行﹐爲送轉餫至京師。又因見使之行﹐周列位而發幣焉﹐謂適有司而納其轉餫之幣﹐列位則是有司也。隱七年《左傳》曰「初﹐戎朝於周﹐發幣於公卿。」杜預云「朝而發幣於公卿﹐如今計獻詣公府卿寺。」彼因朝而有貢獻之物﹐發幣於公卿﹐與此公子發幣同﹐但此轉餫﹐不因行聘也。以葛履爲履霜﹐仍彼行役﹐言困乏猶不得止也。○箋「曾無反幣復禮之惠﹐是使我心傷悲焉」。○正義曰﹕《聘禮》云「無行則重賄反幣。」謂以幣反報來者﹐故此以反幣言之。知責王無反幣者﹐以怨其盡受﹐明當有報也。《中庸》曰「厚往而薄來﹐所以懷諸侯也。」是有報矣。天子報諸侯之禮𨿽亡﹐春秋之世﹐諸侯之事霸主與天子同也。齊桓公知諸侯之歸己也﹐故使輕其幣而重其禮。諸侯之使﹐垂橐而入﹐稛載而歸﹐言其空而來﹐重而歸也。則天子亦當有報﹐故此其所以怨之也。

有洌氿泉﹐無浸穫薪。契契寤嘆﹐哀我憚人。洌﹐寒意也。側出曰氿泉。獲﹐艾也。契契﹐憂苦也。憚﹐勞也。箋云﹕獲﹐落﹐木名也。旣伐而折之以爲薪﹐不欲使氿泉浸之。浸之則將濕腐﹐不中用也。今譚大夫契憂苦而寤嘆﹐哀其民人之勞苦者﹐亦不欲使周之賦斂小東大東極盡之。極盡之﹐則將困病﹐亦猶是也。○洌音列。氿音軌﹐字又作「晷」。﹛穴浸﹜﹐子鳩反﹐漬也﹐字又作「浸」。獲﹐戶郭反﹐毛「刈也」﹐鄭「落﹐木名也」﹐字則宜作「木」傍。契﹐苦計反﹐徐苦結反。憚﹐丁佐反﹐徐又音但。下同。字亦作「癉」。腐音輔﹐朽也。

薪是獲薪﹐尙可載也。哀我憚人﹐亦可息也。載﹐載乎意也。箋云「薪是獲薪」者﹐析是獲薪也。尙﹐庶幾也。庶幾析是獲薪﹐可載而歸﹐蓄之以爲家用。哀我勞人﹐亦可休息﹐養之以待國事。○蓄﹐敕六反。

﹝疏﹞「有洌」至「可息」。○毛以爲﹐有洌然寒气之氿泉﹐無得浸漬我所獲之樵薪也。以興暴虐者周室之幽王﹐無得稅斂我譚國之民人也。刈薪者惜其樵薪﹐不欲使氿泉妄浸之﹐以妄浸之則濕腐不中用故也。以興今譚大夫契契憂苦﹐而寤寐之中嗟嘆﹐哀憐我譚國勞苦之民人﹐不欲使周人極斂之﹐極斂之則困病不堪其事也。又言薪畜是獲刈之薪者﹐尙以爲可存載於意﹐當餫而掌之﹐以爲家用﹐故不欲氿泉之所浸也。況譚大夫哀於我勞苦之人﹐寧不亦可念之在情﹐當休息而養之﹐以待國事﹐故不欲周王之所斂也。此以氿泉比周王。刈薪之人惜己薪﹐猶譚大夫之愛譚人﹐意𨿽相對﹐而文有詳略。言氿泉之浸獲薪﹐不言周王之斂譚人。譚大夫有憂民之容﹐刈薪者無惜薪之狀﹐皆互見也。○鄭惟獲爲木名﹐尙爲庶幾﹐又「尙可載」以對「亦可息」﹐是薪可載歸﹐猶人可休息﹐直文比事﹐於義爲通﹐故不從毛。餘同。○傳「洌寒」至「憚勞」。○正義曰﹕《七月》云「二之日栗洌」﹐是洌爲寒气也。《說文》「冽﹐寒貌」﹐故字從冰。《釋水》云「氿泉穴出。穴出﹐仄出也。」李巡曰「水泉從傍出名曰氿。」氿側出﹐是側出曰氿泉也。獲讀如獲稻之獲﹐故爲刈也。薪當析之﹐卽云刈者﹐蓋木之細者﹐似荊楚之類﹐故曰「言刈其楚」﹐是小者刈之也。以有哀嘆﹐故知「契契﹐憂苦也」。「憚﹐勞」﹐《釋詁》文。○箋「獲落」至「爲薪」。○正義曰「檴﹐落」﹐《釋木》文。文在《釋木》﹐故爲木名。某氏曰「可作杯圈﹐皮韌﹐繞物不解。」郭璞曰「檴音獲﹐可爲杯器素也。」陸機《疏》云「今椰楡也。其葉如楡﹐其皮堅韌﹐剝之長數尺﹐可爲縆索﹐又可爲甑帶。其材可爲杯器是也。」易傳者﹐以諸言薪者皆謂木也﹐而言刈﹐於理不安﹐故易之。

東人之子﹐職勞不來。西人之子﹐粲粲衣服。東人﹐譚人也。來﹐勤也。西人﹐京師人也。粲粲﹐鮮盛貌。箋云﹕職﹐主也。東人勞苦而不見謂勤。京師人衣服鮮絜而逸豫。言王政偏甚也。自此章以下﹐言周道衰。其不言政偏﹐則言眾官廢職如是而已。○來音賚。注同。舟人之子﹐熊羆是裘。舟人﹐舟楫之人。熊羆是裘﹐言富也。箋云﹕舟當作「周」﹐裘當作「求」﹐聲相近故也。周人之子﹐謂周世臣之子孫﹐退在賤官﹐使搏熊羆﹐在冥氏﹑穴氏之職。○羆﹐彼皮反。檝音接﹐字又作「楫」。近﹐附近之近。下同。搏音博。冥﹐莫歷反。

私人之子﹐百僚是試。私人﹐私家人也。是試﹐用於百官也。箋云﹕此言周衰﹐羣小得志。○僚﹐力彫反﹐字又作「寮」﹐同。

﹝疏﹞「東人」至「是試」。○毛以爲﹐言王政之偏﹐東國譚人之子主爲勞苦﹐盡財以供王賦﹐而曾不見謂以爲勤﹐言王意以譚人空竭爲常﹐不愧之也。其西人京師之子﹐則有粲粲然鮮盛之衣服﹐言王意縱西人﹐使令驕溢﹐不賦之也。王旣政偏如是﹐又上下無制﹐致舟楫之人之子﹐以熊羆之皮是爲衣裘﹐言賤人逾制而奢富也。其私家之人之子﹐則百僚之官於是登用之﹐小人得志驕貴也。此周道之衰﹐已所以偏苦。○鄭以舟人之子二句爲異﹐具在箋。○傳「東人」至「鮮盛」。○正義曰﹕東以對西﹐則西人是京師之人。京師是王畿之大號﹐決其不賦稅﹐非在朝之人也。「來﹐勤」﹐《釋詁》文。以不被勞來爲不見勤﹐故《采薇序》曰「《杕杜》以勤歸。」卽是勞來也。○箋「東人」至「而已」。○正義曰﹕東人言王勞苦﹐則知西人爲逸豫。西人言其衣服鮮明﹐則東人衣服獘惡﹐互相見也。上章言公子衣屨不能順時﹐況國人乎﹗此詩譚大夫所以告己國之病﹐首章至此﹐言譚人之困。而從此以下﹐非復譚事﹐故解之。自此章以下﹐言周道衰也。所言道衰﹐惟有二事﹐其所不言王政偏﹐則言眾官廢職﹐惟如是而已。此章以下並此章亦是。從此盡「不以其漿」言政偏﹐「鞙鞙佩璲」以下﹐言眾官廢職也。其文𨿽多﹐意惟此二事﹐故總解之。○箋「舟當」至「之職」。○正義曰﹕箋以此章八句辭皆相反﹐舉「鮮盛」而對「職勞」﹐以「是裘」而對「是試」﹐則周人﹑私人﹑猶東人﹑西人也。旣東西勞逸不同﹐則周﹑私所主爲異。又「是試」爲上之所用﹐則「是裘」非身之所衣﹐皆是王使之也。以此知「舟」當作「周」﹐「裘」當作「求」。周世臣之子孫者﹐謂在周有功徳﹐世爲臣﹐其子孫賢者也。《裳裳者華序》曰「棄賢者之類﹐絕功臣之世。」是有退在賤官者也。以「熊羆是裘」﹐明遣賤人求捕熊羆﹐故知在冥氏﹑穴氏之職。《秋官》冥氏﹐下士二人。穴氏﹐下士一人。《冥氏》「掌設弧張﹐爲阱擭以攻猛獸﹐以靈鼓驅之。」《穴氏》「掌攻蟄獸﹐各以其物火之」。注云「蟄獸﹐熊羆之屬﹐冬藏者也。」而熊羆卽亦猛獸﹐故知在此二職也。若然﹐上云「西人之子﹐粲粲衣服」﹐西人卽周人也。上句刺其鮮盛﹐下句復傷其退求熊羆者﹐以無道之世﹐莫不嬖愛羣小﹐斥逐賢哲﹐故讒佞之徒多有逸樂﹐功成之輩退在賤官。𨿽同是周人﹐賢愚不等﹐作者刺彼驕奢﹐哀此貶黜﹐辭各有爲﹐不相害也。○傳「私人﹐私家人」。○正義曰﹕此云私人﹐則賤者謂本無官職﹑卑賤之屬﹐私居家之小人也。《崧髙》云「遷其私人」﹐以申伯爲王卿士﹐稱其家臣爲私人﹐故傳曰「私人﹐家臣也。」《有司徹》云「獻私人。」《玉藻》云「大夫私事﹐使私人擯。」以臣仕於私家﹐謂之私人﹐非此類也。

或以其酒﹐不以其漿。或醉於酒﹐或不得漿。鞙鞙佩璲﹐不以其長。鞙鞙﹐玉貌。璲﹐瑞也。箋云﹕佩璲者﹐以瑞玉爲佩﹐佩之鞙鞙然。居其官職﹐非其才之所長也。徒美其佩﹐而無其徳﹐刺其素餐。○鞙﹐胡犬反﹐字或作「琄」。璲音遂。維天有漢﹐監亦有光。漢﹐天河也。有光而無所明。箋云﹕監﹐視也。諭王闓置官司﹐而無督察之實。○監﹐古蹔反。闓音開﹐字亦作「開」。

跂彼織女﹐終日七襄。跂﹐隅貌。襄﹐反也。箋云﹕襄﹐駕也。駕謂更其肆也。從旦至莫七辰﹐辰一移﹐因謂之七襄。○跂﹐《說文》作「岐」﹐丘豉反﹐徐又丘婢反。更音庚﹐歷也。

﹝疏﹞「或以」至「七襄」。○毛以爲﹐言王政之偏﹐或用之爲官﹐令其醉酒者﹐或不見任用﹐不得其漿者。言王政旣偏﹐其所用之人皆鞙鞙然佩其璲玉﹐居其官職﹐不以其才之所長﹐徒美其佩﹐而無其徳也。維天之有漢﹐仰監視之﹐亦有精气之光﹐是徒有光而無明。今佩璲之人﹐亦徒有名而無實也。跂然三隅之形者﹐彼織女也。終一日曆七辰﹐至夜而回反﹐徒見其如是﹐何曾有織乎﹖言王之官司﹐徒見列於朝耳﹐何曾有用乎﹖○鄭惟言佩璲云是玉也﹐故鞙鞙爲玉貌。「璲﹐瑞」﹐《釋器》文。郭璞曰「玉瑞也。」禮以玉爲瑞﹐信其官謂之典瑞。此瑞正謂所佩之玉﹐故箋云「佩璲者﹐以瑞玉爲佩」。《玉藻》云「古之君子必佩玉。」是也。《釋訓》云「臯臯﹐鞙鞙﹐刺素餐也。」某氏云「鞙鞙﹐無徳而佩﹐故刺素餐也。」○傳「漢天」至「所明」。○正義曰﹕《河圖括地象》云「河精上爲天漢。」揚泉《物理論》云「星者﹐元气之英也。漢﹐水之精也﹐气發而著﹐精華浮上﹐宛轉隨流﹐名曰天河﹐一曰云漢。」《大雅》云「倬彼云漢。」是也。此天河𨿽則有光﹐不能照物﹐故有光而無所明也。自下諸星﹐皆取有名無用以爲義﹐知此天漢此知不以無水用爲義者﹐以言「監亦有光」﹐是嫌其光之小也﹐故知取無明爲諭。其女﹑牛﹑箕﹑斗各自言其無所用﹐知其不取無明也。星皆在天﹐獨漢言「維天」者﹐以其初言天象﹐故云「維天」以總之﹐使下諸星皆蒙「維天」之文也。「天畢」又言「天」者﹐以其餘皆二字爲星名﹐箕﹑斗又有南北相配﹐維「畢」單名﹐故言「天」以配之也。此諸星者﹐牛﹑女言其貌﹐箕﹑斗言其用﹐七襄再述其辭﹐長庚一無所說﹐參差不同者﹐皆作者選言置辭使成文理﹐潤色而已﹐無義例也。○傳「跂﹐隅貌。襄﹐反」。○正義曰﹕《說文》云「﹐頃也。」字從「匕」。孫毓云「織女三星﹐跂然如隅。」然則三星鼎足而成三角﹐望之跂然﹐故云隅貌。「襄﹐反」者﹐謂從旦至暮七辰而復反於夜也。○箋「襄駕」至「七襄」。○正義曰「襄﹐駕」﹐《釋言》文。言更其肆者﹐《周禮》有市廛之肆﹐謂止捨處也。而天有十二次﹐日月所止捨也。捨卽肆矣。在天爲次﹐在地爲辰﹐每辰爲肆﹐是歷其肆捨有七也。星之行天﹐無有捨息﹐亦不駕車﹐以人事言之耳。晝夜𨿽各六辰﹐數者舉其終始﹐故七卽自卯至酉也。言終日﹐是晝也。晝不見而言七移者﹐據其理當然矣。

𨿽則七襄﹐不成報章。不能反報成章也。箋云﹕織女有織名爾﹐駕則有西無東﹐不如人織相反報成文章。睆彼牽牛﹐不以服箱。睆﹐明星貌。河鼓謂之牽牛。服﹐牝服也。箱﹐大車之箱也。箋云﹕以﹐用也。牽牛不可用於牝服之箱。○睆﹐華板反。箱﹐息羊反。河鼓﹐何可反﹐又音河﹐星名。牝﹐頻忍反。東有啟明﹐西有長庚。日旦出謂明星爲啟明﹐日旣入謂明星爲長庚。庚﹐續也。箋云﹕啟明﹑長庚皆有助日之名﹐而無實光也。

有捄天畢﹐載施之行。捄﹐畢貌。畢所以掩兔也﹐何嘗見其可用乎﹖箋云﹕祭器有畢者﹐所以助載鼎實。今天畢則施於行列而已。

﹝疏﹞「𨿽則」至「之行」。○正義曰﹕言𨿽則終日曆七辰﹐有西而無東﹐不成織法報反之文章也。言織之用緯﹐一來一去﹐是報反成章。今織女之星﹐駕則有西而無東﹐不見倒反﹐是有名無成也。又睆然而明者﹐彼牽牛之星﹐𨿽則有牽牛之名﹐而不曾見其牽牛以用於牝服大車之箱也。又東方有啟導日明之星﹐西方有增長續日之星﹐此亦何曾能有啟﹑續乎﹖又有捄然而長者﹐在天之畢也﹐徒則施之於二十八宿之行列而已﹐亦何曾見其掩兔載肉之用乎﹖是皆有名無實﹐亦興王之官司虛列﹐而無所成也。○傳「何鼓」至「之箱」。○正義曰「河鼓謂之牽牛」﹐《釋天》文也。李巡曰「河鼓﹑牽牛皆二十八宿名也。」孫炎曰「河鼓之旗十二星﹐在牽牛之北也。或名爲河鼓﹐亦名爲牽牛。」如《爾雅》之文﹐則牽牛﹑河鼓一星也。如李巡﹑孫炎之意﹐則二星。今不知其同異也。知服牝服者﹐以連箱言之﹐爲牛所用﹐故牝服也。《車人》言「大車牝服二柯﹐又三分柯之二」。注云「大車﹐平地載任之車。牝服長八尺﹐謂較也。」今俗爲平較。兩較之內謂之箱。《甫田》曰「乃求萬斯箱。」《書傳》曰「長幾充箱」﹐是謂車內容物之處爲箱。言大車者﹐以經有牽牛之文﹐故知大車箱也。○傳「日旦」至「庚續」。○正義曰﹕言旦出者﹐旦猶明也。明出謂向晨時也。啟﹐開也﹐言開導日之明﹐故謂明星爲啟明。「庚﹐續」﹐《釋詁》文。日旣入之後﹐有明星﹐言其長能續日之明﹐故謂明星爲長庚也。《釋天》云「明星謂之啟明。」孫炎曰「明星﹐太白也﹐出東方﹐髙三捨﹐命曰明星。昏出西方﹐髙三捨﹐命曰太白。」然則啟明是太白矣。長庚不知是何星也。或一星出在東西而異名﹐或二者別星﹐未能審也。○傳「捄畢」至「掩兔」。○正義曰﹕上言「捄﹐長貌」﹐此云「畢貌」﹐亦言畢之長也。《鴛鴦》曰「畢之羅之」﹐《月令》「禁羅网畢翳﹐無出國門」﹐是田器有畢也。此畢象畢星爲之而施网焉﹐故言所以掩兔也。○箋「祭器」至「鼎實」。○正義曰﹕《特牲饋食禮》曰「宗人執畢。」是祭器有畢也。彼注云「畢狀如叉﹐蓋爲其似畢星取名焉。主人親舉﹐宗人則執畢導之。」是所以助載鼎實也。掩兔﹑祭器之畢﹐俱象畢星爲之。必易傳者﹐孫毓云「祭器之畢﹐狀如畢﹐星名﹐象所出也。畢弋之畢﹐又取象焉﹐而因施网於其上﹐𨿽可兩通﹐箋義爲長。」

維南有箕﹐不可以簸揚。維北有斗﹐不可以挹酒漿。挹﹐﹤奭斗﹥也。○簸﹐波我反﹐徐又府佐反。斗﹐都口反﹐沈作主。挹音揖。﹤奭斗﹥﹐矩於反﹐《廣雅》云「酌也。」本又作「﹤奭斗﹥」。

維南有箕﹐載翕其舌。維北有斗﹐西柄之揭。翕﹐如也。箋云﹕翕﹐猶引也。引舌者謂上星相近。○翕﹐許急反。柄﹐彼病反。揭﹐居竭反。徐﹐起謁反。

﹝疏﹞「維南」至「之揭」。○正義曰﹕言維此天上﹐其南則有箕星﹐不可以簸揚米粟﹔維此天上﹐其北則有斗星﹐不可以挹﹤奭斗﹥其酒漿。所以不可以簸﹑挹者﹐維南有箕﹐則徒翕置其舌而已﹔維北有斗﹐亦徒西其柄之揭然耳﹐何嘗而有可用乎﹖亦猶王之官司﹐虛列而無所用也。此挹下言酒漿﹐則簸揚下宜言米粟﹐作者取文便而不言之耳。又「西柄之揭」﹐與「載翕其舌」﹐文不類者﹐以箕﹑斗之形成於柄﹑舌﹐又簸之須舌﹐猶挹之須柄﹐各隨其義﹐故不同也。言南箕﹑北斗者﹐案二十八宿連四方爲名者﹐惟箕﹑斗﹑井﹑壁四星而已。壁者﹐室之外院﹔箕在南則壁在室東﹐故稱東壁。鄭稱參傍有玉井﹐則井星在參東﹐故稱東井。推此則箕﹑斗並在南方之時﹐箕在南而斗在北﹐故言南箕﹑北斗也。以箕﹑斗是人之用器﹐故令相對爲名。其名之定﹐𨿽單亦通﹐故《巷伯》謂箕爲南箕﹐爲此也。○傳「翕﹐合」。○正義曰﹕言合者﹐以天星眾也﹐此獨爲箕者﹐由此星合聚相接其舌也。○箋「翕猶引」至「相近」。○正義曰﹕鄭以爲﹐箕星踵狹而舌廣﹐而言合﹐於天文不便﹐故言「翕﹐猶引也」。引其舌者﹐謂上星近也。言箕之上星相去近﹐故爲踵﹔因引之使相遠﹐而爲舌也。

《大東》七章﹐章八句。

《四月》﹐大夫刺幽王也。在位貪殘﹐下國構禍﹐怨亂並興焉。

﹝疏﹞「《四月》八章﹐章四句」至「興焉」。○正義曰﹕《四月》詩者﹐大夫所作以刺幽王也。以幽王之時﹐在位之臣皆貪暴而殘虐﹐下國之諸侯又構成其禍亂﹐結怨於天下﹐由此致怨恨﹑禍亂並興起焉。是幽王惡化之所致﹐故刺之也。經云「廢爲殘賊」﹐是在位貪殘也。「我日構禍」﹐是下國構禍也。「民莫不谷」﹐是怨亂也。「亂離瘼矣」﹐是亂事也。言怨亂並興者﹐王政殘虐﹐諸侯構禍﹐是亂也。亂旣未弭﹐則民怨不息﹐政亂民怨﹐同時而起﹐故云並興也。經八章﹐皆民怨刺王之辭。此篇毛傳其義不明。王肅之說﹐自云述毛﹐於「六月䢐暑」之下注云「詩人以夏四月行役﹐至六月暑往﹐未得反﹐已闕一時之祭﹐後當復闕二時也。」「先祖匪人」之下又云「徵役過時﹐曠廢其祭祀﹐我先祖獨非人乎﹖王者何爲忍不憂卹我﹐使我不得修子道﹖」案此經﹑序無論大夫行役﹑祭祀之事﹐據檢毛傳又無此意﹐縱如所說﹐理亦不通﹐故孫毓難之曰「凡從役逾年乃怨﹐𨿽文王之師﹐猶采薇而行﹐歲暮乃歸﹐《小雅》美之﹐不以爲譏。又行役之人﹐固不得親祭﹐攝者修之﹐未爲有闕。豈有四月從役﹐六月未歸﹐數月之間﹐未過古者出師之期﹐而以刺幽王亡國之君乎﹖」非徒如毓此言﹐首章始廢一祭﹐已恨王者忍己﹐復闕二時﹐彌應多怨﹐何由秋日﹑冬日之下﹐更無先祖之言﹖豈廢闕多時﹐反不恨也﹖以此王氏之言﹐非得毛意。孫以爲﹐如適之䢐﹐皆訓爲往﹐今言往暑﹐猶言適暑耳﹐𨿽四月爲夏﹐六月乃之適盛暑﹐非言往而退也。詩人之興﹐言治少亂多﹐皆積而後盛﹐盛而後衰﹐衰而後亂。周自太王﹑王季﹐王業始起﹐猶「維夏」也。及成﹑康之世﹐而後致太平﹐猶「䢐暑」也。暑往則寒來﹐故秋日繼之﹐冬日又繼之。善惡之諭﹐各從其義。毓自云述毛﹐此言亦非毛旨。何則﹖傳云「暑盛而往矣」﹐是旣盛而後往也。毓言方往之暑﹐不得與毛同矣。毓之所說﹐義亦不通。案經及序無陳古之事﹐太王﹑成﹑康之語﹐其意何以知然﹖又以四月爲周基﹐六月爲尢盛﹐則秋日爲當誰也﹖直云「秋日繼之﹐冬日又繼之」﹐不辧其世之所當何哉﹖若言成﹑康之後﹐幽王之前﹐則其間𨿽有衰者﹐未足皆爲殘虐﹐何故以涼風諭其病害百卉乎﹖若言亦比幽王﹐則已歷積世﹐當陳其漸﹐何故幽王頓此二時﹐中間獨爾闕絕也﹖又毓言以爲有漸﹐則幽王旣比於冬﹐不得更同秋日﹐不宜爲幽王﹐何傷先世之亂離哉﹗如是﹐則王﹑孫之言皆不可據爲毛義也。今使附之鄭說﹐惟一䢐字異耳。計秋日之寒未知冬時﹐反言「百卉具腓」﹐以譬萬民困病﹐其諭有甚於冬﹐則三者別諭﹐不相積累。以四時之中﹐尢可慘酷者莫過於冬日﹐故以比王身﹐自言上之所行﹐不論病民之狀。以冬時艸木收藏﹐而無可比下﹐故獨言王惡也。二章以涼風之害百艸﹐諭王政之病下民。首章言王惡之有漸﹐嚴寒﹑毒暑皆是可患﹐各自爲興﹐不相因也。其興之日月﹐先後爲章次耳。

四月維夏﹐六月䢐暑。䢐﹐往也。六月﹐火星中﹐暑盛而往矣。箋云﹕䢐﹐猶始也。四月立夏矣。至六月乃始盛暑﹐興人爲惡﹐亦有漸﹐非一朝一夕。○構﹐古候反。

先祖匪人﹐胡寧忍予﹖箋云﹕匪﹐非也。寧﹐猶曾也。我先祖非人乎﹖人則當知患難﹐何爲曾使我當此難世乎﹖○難﹐乃旦反。

﹝疏﹞「四月」至「忍予」。○毛以爲﹐言四月維始立夏矣﹐未甚暑。至六月乃極暑矣。旣極然後往過其暑矣。以往表其極﹐言四月已漸暑﹐至六月乃暑極。以興王初卽位﹐𨿽爲惡政矣﹐未甚酷。至於今﹐乃極酷也。自卽位以漸酷﹐至今乃酷甚也。四惡如此﹐故大夫仰而訴之。我先祖非人乎﹖先祖若人﹐當知患難﹐何曾施恩於我當此亂世乎﹖以王惡之甚﹐故訴其先祖也。○鄭以䢐爲始﹐六月始暑﹐諭王乃始酷。餘同。○傳「䢐往」至「往矣」。○正義曰「䢐﹐往」﹐《釋詁》文也。《月令》「季夏六月﹐昏﹐大火中」﹐是六月火星中也。火星中而暑退﹐暑盛而往矣。是取暑盛爲義﹐諭王惡盛也。由盛故有往﹐是以往表其盛﹐無取於往義也。傳言暑盛而往矣﹐其意出於《左傳》﹐昭三年傳曰「譬如火焉﹐火中﹐寒暑乃退」。此其極也﹐能無退乎﹖彼以極退﹐故此以理反之﹐故言往而明極也﹐故知不取往爲義也。○箋云「䢐猶」至「一夕」。○正義曰﹕鄭以大夫已遭王惡﹐倒本其漸﹐王惡無已退之時﹐不似寒暑之更代﹐故以始言之。䢐訓爲往﹐今言「䢐﹐始」者﹐義出於往也。言往者﹐因此往彼之辭﹐往到卽是其始。暑自四月往﹐至於六月爲始也。以毛言「䢐﹐往」﹐涉於過義﹐故更以義言訓之爲始。《東山》云「我䢐東山」﹐下言「我來自東」﹐則「我䢐東山」爲到東山﹐是䢐爲始義也。《漢書﹟律曆志》云「四月立夏﹐節小滿中」﹐故言四月立夏矣。至六月乃始盛暑也。以興人爲惡有漸﹐非一朝一夕﹐是暑以諭其惡之極也﹐不與下秋﹑冬相繼也。○箋云「我先」至「亂世」。○正義曰﹕人困則反本﹐窮則告親﹐故言我先祖非人﹐出悖慢之言﹐明怨恨之甚﹐猶《正月》之篇﹐怨父母生己﹐不自先後也。

秋日淒淒﹐百卉具腓。淒淒﹐涼風也。卉﹐艸也。腓﹐病也。箋云﹕具﹐猶皆也。涼風用事﹐而眾艸皆病。興貪殘之政行﹐而萬民困病。○淒﹐本亦作「棲」﹐七西反。卉﹐許貴反。腓﹐房非反。《韓詩》云「變也。」

亂離瘼矣﹐爰其適歸。離﹐憂。瘼﹐病。適﹐之也。箋云﹕爰﹐曰也。今政亂﹐國將有憂病者矣。曰此禍其所之歸乎﹖言憂病之禍﹐必自之歸爲亂。○瘼音莫。

﹝疏﹞「秋日」至「適歸」。○正義曰﹕言嚴秋之日﹐淒淒然有寒涼之風。由此寒涼之風用事於時﹐故使百艸皆被凋殘﹐以致傷病。以興幽王之惡﹐有貪殘之政。由此貪殘之政行於天下﹐故萬民皆見殘害﹐以遭困病。此是王政之亂。王政旣亂﹐則國將有憂病矣。曰此憂病之禍﹐其何所歸之乎﹖言此憂病之禍﹐必歸之於國家滅亂也。○箋「今政」至「爲亂」。○正義曰﹕經中「亂」字﹐承上經之事﹐是政亂也。亂﹑憂﹑病三者連文﹐明非共爲一事﹐故分之也。政亂已損害於民﹐則民不堪命﹐將以危國﹐故言國將有憂病者也。謂可憂之病﹐滅亡之事也。又言憂病之禍﹐必自之歸於亂者﹐謂之於滅亡之亂﹐流彘滅戲之類﹐非疊上文也。宣十二年《左傳》引此詩乃云「歸於怙亂者也」﹐是之歸於亂也。

冬日烈烈﹐飄風發發。箋云﹕烈烈﹐猶栗烈也。發發﹐疾貌。言王爲酷虐慘毒之政﹐如冬日之烈烈矣。其亟急行於天下﹐如飄風之疾也。○亟﹐紀力反。

民莫不谷﹐我獨何害﹗箋云﹕穀﹐養也。民莫不得養其父母者﹐我獨何故睹此寒苦之害﹖○養其﹐余亮反。

﹝疏﹞箋「我獨」至「之害」。○正義曰﹕上以寒風諭王行慘毒之政﹐則言禍害者﹐正謂毒政之害也。言寒苦之害者﹐遭虐政之苦﹐猶遇風寒之苦。因上文以寒諭﹐故言寒也。

山有嘉卉﹐侯栗侯梅。箋云﹕嘉﹐善。侯﹐維也。山有美善之艸﹐生於梅栗之下﹐人取其實﹐蹂踐而害之﹐令不得蕃茂。諭上多賦斂﹐富人財盡﹐而弱民與受困窮。○蹂﹐如久反﹐《廣雅》云「履也。」令﹐力呈反。蕃音煩。與音預。

廢爲殘賊﹐莫知其尢。廢﹐忕也。箋云﹕尢﹐過也。言在位者貪殘﹐爲民之害﹐無自知其行之過者﹐言忕於惡。○廢如字﹐一音發。忕﹐時世反。下同。又一本作「廢﹐大也」。此是王肅義。行﹐下孟反。下「之行」同。

﹝疏﹞「山有」至「其尢」。○正義曰﹕言山有此美善之艸矣﹐其生也﹐維在栗﹑維在梅之下﹐人往取其梅﹑栗之實﹐則蹂踐害此美艸﹐使不得蕃茂。以興國中有此貧弱之民矣﹐其居也﹐維在富人之傍。上多賦斂﹐富人財盡﹐則又並賦此貧民﹐使之不得生育。俱受困窮﹐由此在位之人﹐慣習爲此殘賊之行﹐以害於民﹐莫有自知其所行爲過惡者﹐故令民皆病。○傳「廢﹐忕」。○正義曰﹕《說文》云「忕﹐習也。」恆爲惡行﹐是慣習之義。定本「廢」訓爲「大」﹐與鄭不同。

相彼泉水﹐載淸載濁。箋云「相﹐視也。」我視彼泉水之流﹐一則淸﹐一則濁。刺諸侯並爲惡﹐曾無一善。○相﹐息亮反。注同。

我日構禍﹐曷云能穀﹖構﹐成。曷﹐逮也。箋云﹕構﹐猶合集也。曷之言何也。穀﹐善也。言諸侯日作禍亂之行﹐何者可謂能善﹖○曷﹐舊何葛反﹐一云「毛安葛反。」

﹝疏﹞「相彼」至「能穀」。○毛以爲﹐我視彼泉水之流﹐尙有一泉則淸﹐一泉則濁。我視彼諸侯之行﹐何爲一皆爲惡﹐曾無爲善﹐乃泉水之不如也﹖所以然者﹐我此諸侯日日構成其禍亂之行﹐逮何時能爲善﹖言其日益禍亂﹐不能逮於善時。○鄭以下二句爲異﹐言我諸侯日日合集其惡﹐作爲禍亂之行。何者可謂其善﹖言其皆無所善﹐不如泉水有淸者也。○傳「曷﹐逮」。○正義曰﹕《釋言》文。

滔滔江漢﹐南國之紀。滔滔﹐大水貌。其神足以綱紀一方。箋云﹕江也﹑漢也﹐南國之大水﹐紀理眾川﹐使不雝滯。諭吳﹑楚之君﹐能長理旁側小國﹐使得其所。○滔﹐吐刀反。長﹐張丈反。

盡瘁以仕﹐寧莫我有。箋云﹕瘁﹐病。仕﹐事也。今王盡病其封畿之內﹐以兵役之事﹐使羣臣有土地曾無自保有者﹐皆懼於危亡也。吳﹑楚舊名貪殘﹐今周之政乃反不如。○瘁﹐本又作「萃」﹐似醉反。下篇同。

﹝疏﹞傳「滔滔」至「一方」。○正義曰﹕滔滔﹐大水貌。興吳﹑楚彊盛。言神者﹐以國主山川﹐所在之國當祀其神。《魯語》曰「禹會羣神於會稽﹐以諸侯主祭其神。」故言神也。則此言「其神足以綱紀一方」﹐是明所事其神之國﹐將有綱紀。其意亦諭江﹑漢之傍國﹐故言一方也。○箋「江漢」至「其所」。○正義曰﹕紀理眾川﹐使不壅滯者﹐謂眾川有所注入﹐江﹑漢能統引之﹐不使其水壅遏滯塞﹐常時通流也。知諭吳﹑楚之君者﹐以舉江﹑漢爲諭﹐而彼南國之紀﹐則以諭江﹑漢所在之國能相紀理﹐故諭吳﹑楚矣。吳﹑楚之意﹐出於經之南國也。若然﹐上章言諸侯並惡﹐曾無一善﹐今稱吳﹑楚能理小國。又幽王時﹐吳﹑楚微弱﹐未爲盟主﹐所以能長理傍國﹐爲之綱紀者﹐上言諸侯並惡﹐謂中國諸侯耳。《漸漸之石》序曰「戎狄叛之﹐荊舒不至。」是幽王之時﹐荊已叛矣。亦旣有背叛王命﹐固當自相君長﹐是大能字小﹐紀理傍國明矣。南方險遠﹐世有彊國。《商頌》云「達彼殷武﹐奮伐荊楚。」是殷之中年﹐楚已嘗叛。《鄭語》史伯謂桓公曰「姜嬴荊芊﹐實與諸姬相干也。南有荊蠻﹐不可以入。」是幽王之時﹐楚已彊矣。於時未必有吳﹐以吳亦夷之彊者﹐與楚相配言耳。《公羊傳》曰「吳﹑楚之君不書葬。」是吳﹑楚相近﹐故連言之。○箋「今王」至「不如」。○正義曰﹕封畿之內﹐謂中國所及之境﹐故《六月》箋云「今汝出徵﹐以正王國之封畿。」彼謂逐玁狁﹐正中國也。此疾王之惡﹐而言盡病﹐故爲盡病封畿之內。以兵役之事﹐謂以兵甲之事勞役之﹐使不得安寧﹐故羣臣諸侯有土地者﹐無敢自保有之﹐皆懼於危亡也。以《禹貢》唐﹑虞之時已云「江﹑漢朝宗於海」﹐言朝宗以示臣義﹐故注以爲荊楚之域﹐國無道則先彊﹐有道則後服也。殷王武丁已伐荊楚﹐是舊貪殘也。

匪鶉匪鳶﹐翰飛戾天。匪鱣匪鮪﹐潛逃於淵。鶉﹐雕也。雕鳶﹐貪殘之鳥也。大魚能逃處淵。箋云﹕翰﹐髙。戾﹐至。鱣﹐鯉也。言雕鳶之髙飛﹐鯉鮪之處淵﹐性自然也。非雕鳶能髙飛﹐非鯉鮪能處淵﹐皆驚駭辟害爾。諭民性安土重遷﹐今而逃走﹐亦畏亂政故。○鶉﹐徒丸反﹐字或作「﹛惇鳥﹜」。鳶﹐以專反﹐鴟也。鱣﹐張連反。鮪﹐於軌反。雕音彫。

﹝疏﹞「匪鶉」至「於淵」。○毛以爲﹐雕也﹑鳶也﹐貪殘之鳥﹐乃髙飛至天。今在位非雕非鳶也﹐何故貪殘驕暴﹐如鳥之髙飛至天也﹖鱣也﹑鮪也﹐長大之魚﹐乃潛逃於淵。今賢者非鱣非鮪也﹐何爲隱遁避亂﹐如魚之潛逃於淵也﹖是貪殘居位﹐不可得而治﹐大徳潛遁﹐不可得而用﹐所以大亂而不振也。○鄭以爲﹐王政亂虐﹐下民逃散。言若鶉若鳶﹐可能髙飛至天﹐非鱣鮪之小魚﹐亦潛逃於淵﹐性非能然﹐爲驚駭避害故也。以興民不欲逃走﹐而逃者﹐性非能然。而然者﹐爲驚擾畏亂政故也。○傳「鶉雕」至「處淵」。○正義曰﹕《說文》云「鶉﹐雕也。」從惇而爲聲﹐字異於鶉也。雕之大者又名鶚﹐孟康《漢書音義》曰「鶚﹐大雕也。」《說文》又云「鳶﹐鷙鳥也。」鶉鳥皆殺害小鳥﹐故云「貪殘之鳥」﹐以諭在位貪殘也。大魚能逃於淵﹐諭賢者隱遁也。故王肅云「以言在位非雕﹑鳶也﹐何則貪殘驕暴﹐髙飛至天﹖時賢非鱣﹑鮪也﹐何爲潛逃以避亂﹖」孫毓云「貪殘之人﹐而居髙位﹐不可得而治﹔賢人大徳﹐而處潛遁﹐不可得而用﹐上下皆失其所﹐是以大亂而不振。」皆述毛說也。○箋「諭民」至「政故」。○正義曰﹕箋以上章王政之亂﹐病害下民﹐下章言民不得所﹐不如艸木﹐則此亦宜言民之困病﹐故以爲諭民逃走﹐畏亂政也。

山有蕨薇﹐隰有杞桋。杞﹐枸檵也。桋﹐赤栜也。箋云﹕此言艸木尙各得其所﹐人反不得其所﹐傷之也。○蕨﹐居月反。桋本亦作「荑」﹐音夷。枸音苟。檵音計。栜﹐所革反﹐郭霜狄反。

君子作歌﹐維以告哀。箋云﹕告哀﹐言勞病而愬之。

﹝疏﹞「山有」至「告哀」。○正義曰﹕言山之有蕨薇之菜﹐隰之有杞桋之木﹐是菜生於山﹐木生於隰﹐所生皆得其所﹐以興人生處於安樂以得其所。今我天下之民﹐遇此殘亂驚擾失性﹐艸木之不如也。由此君子作此八章之歌詩﹐以告訴於王及在位﹐言天下之民可哀憫之也。作者自言君子﹐以非君子不能作詩故也。○傳「桋﹐赤栜」。○正義曰﹕《釋木》文。又曰「白者棟。」舍人曰「桋名赤栜也。」某氏曰「白色爲栜﹐其色𨿽異﹐爲名同。江河間栜可作鞍。」郭璞曰「赤栜樹葉細而岐說也﹐皮理錯戾﹐好叢生山中﹐中爲車輞。白栜葉員而岐﹐爲木大也。」

《四月》八章﹐章四句。

《北山》﹐大夫刺幽王也。役使不均﹐己勞於從事﹐而不得養其父母焉。○使如字。己音紀。下注「諭己」同。養﹐余亮反。

﹝疏﹞「《北山》六章﹐三章章六句﹐三章章四句」至「父母焉」。○正義曰﹕經六章﹐皆怨役使不均之辭。若指文則「大夫不均﹐我從事獨賢」﹐是役使不均也。「朝夕從事」﹐是己勞於從事也。「憂我父母」﹐是由不得養其父母﹐所以憂之也。經﹑序倒者﹐作者恨勞而不得供養﹐故言「憂我父母」﹐序以由不均而致此怨﹐故先言役使不均也。

陟彼北山﹐言采其杞。箋云﹕言﹐我也。登山而采杞﹐非可食之物﹐諭己行役不得其事。○杞音起。偕偕士子﹐朝夕從事。偕偕﹐彊壯貌。士子﹐有王事者也。箋云﹕朝夕從事﹐言不得休止。○偕音皆﹐徐音諧﹐《說文》云「彊也。」

王事靡盬﹐憂我父母。箋云﹕靡﹐無也。盬﹐不堅固也。王事無不堅固﹐故我當盡力。勤勞於役﹐久不得歸﹐父母思己而憂。○盬音古。

﹝疏﹞「陟彼」至「父母」。○正義曰﹕言有人登彼北山之上者﹐云我采其杞菜之葉也。此杞葉非可食之物﹐而登山以采之﹐非宜矣。以興大夫循彼長遠之路者﹐云我從其勞苦之役也。此勞役非賢者之職﹐而循路以從之﹐非其事矣。所以行役不得其事者﹐時王之意﹐以己爲偕偕然而彊壯。今爲王事之子﹐以朝繼夕﹐從於王役之事﹐常不得休止。王家之事﹐無不堅固﹐使己勞以堅固之。今使憂及於我父母﹐由久不得歸﹐故父母思己而憂也。

溥天之下﹐莫非王土。率土之濱﹐莫非王臣。溥﹐大。率﹐循。濱﹐涯也。箋云﹕此言王之土地廣矣﹐王之臣又眾矣﹐何求而不得﹐何使而不行﹗○溥音普。濱音賓。涯﹐魚佳反﹐字又作「崖」。

大夫不均﹐我從事獨賢。賢﹐勞也。箋云﹕王不均大夫之使﹐而專以我有賢才之故﹐獨使我從事於役。自苦之辭。

﹝疏﹞傳「溥人」至「濱涯」。○正義曰「溥﹐大」﹐《釋詁》文。《釋水》云「滸﹐水涯。」孫炎曰「涯﹐水邊。」《說文》云「浦﹐水濱。」《廣雅》云「浦﹐涯。」然則滸﹑濱﹑涯﹑浦皆水畔之地﹐同物而異名也。詩意言民之所居民。居不盡近水﹐而以濱爲言者﹐古先聖人謂中國爲九州者﹐以水中可居曰洲﹐言民居之外皆有水也。鄒子曰「中國名赤縣﹐赤縣內自有九州﹐禹之序九州是也。其外有瀛海環之。」是地之四畔皆至水也。濱是四畔近水之處。言「率土之濱」﹐舉其四方所至之內﹐見其廣也。作者言王道之衰﹐傷境界之削﹐則云「蹙國百里」﹐「蹙蹙靡所聘」。恨其有人眾而不使﹐卽以廣大言之。所怨情異﹐故設辭不同。王不均大夫之使﹐不過朝廷﹐而普及天下者﹐明其眾也。○傳「賢﹐勞」。○正義曰﹕以此大夫怨己勞於事﹐故以賢爲勞。箋以賢字自道﹐故易傳言王專以我有賢才之故乎﹖何故獨使我也﹖王肅難云「王以己有賢才之故﹐而自苦自怨﹐非大臣之節﹐斯不然矣。此大夫怨王偏役於己﹐非王實知其賢也。王若實知其賢﹐則當任以尊官﹐不應勞以苦役。此從事獨賢﹐猶下云『嘉我未老﹐鮮我方將』﹐恨而問王之辭﹐非王實知其賢也。」

四牡彭彭﹐王事傍傍。彭彭然不得息﹐傍傍然不得已。○傍﹐希彭反。得已﹐音以。嘉我未老﹐鮮我方將。將﹐壯也。箋云﹕嘉﹑鮮皆善也。王善我年未老乎﹖善我方壯乎﹖何獨久使我也﹖○鮮﹐息淺反﹐沈云「鄭音仙。」旅力方剛﹐經營四方。旅﹐眾也。箋云﹕王謂此事眾之气力方盛乎﹖何乃勞苦使之經營四方﹖

或燕燕居息﹐燕燕﹐安息貌。或盡瘁事國。盡力勞病﹐以從國事。或息偃在牀﹐或不已於行。箋云﹕不已﹐猶不止也。

或不知叫號﹐或慘慘劬勞。叫﹐呼。號﹐召也。○叫﹐本又作「嘂」﹐古弔反。號﹐戶報反﹐協韻戶刀反。慘﹐七感反﹐字又作「懆」。或棲遲偃仰﹐或王事鞅掌。鞅掌﹐失容也。箋云﹕鞅﹐猶何也。掌﹐謂捧之也。負何捧持以趨走﹐言促遽也。○棲音西。卬音仰﹐本又作「仰」。鞅﹐於兩反。何﹐戶可反﹐又音河。捧﹐芳勇反。

或湛樂飲酒﹐或慘慘畏咎。箋云﹕咎﹐猶罪過也。○湛﹐都南反。樂音洛。咎﹐其九反。

或出入風議﹐或靡事不爲。箋云﹕風﹐猶放也。○風音諷。議如字﹐協句音宜。

﹝疏﹞「或燕燕」至「不爲」。○正義曰﹕三章勢接﹐須通解之﹐皆具說在注。或不知叫號者﹐居家用逸﹐不知上有徵發呼召者。或出入風議﹐謂間暇無事﹐出入放恣﹐議量時政者。或勤者﹐無事不爲者。定本﹑《集注》並作「議」﹐俗本作「儀」者﹐誤也。○鄭惟鞅掌爲異。餘同。○箋「鞅猶」至「促遽」。○正義曰﹕傳以鞅掌爲煩勞之狀﹐故云「失容」。言事煩鞅掌然﹐不暇爲容儀也。今俗語以職煩爲鞅掌﹐其言出於此傳也﹐故鄭以鞅掌爲事煩之實﹐故言「鞅﹐猶荷也」。鞅讀如馬鞅之鞅﹐以負荷物則須鞅持之﹐故以鞅表負荷也。以手而掌執物﹐是捧持之。負荷捧持以趨走也。促遽亦是失容﹐但本意與傳異耳。

《北山》六章﹐三章章六句﹐三章章四句。

《無將大車》﹐大夫悔將小人也。周大夫悔將小人。幽王之時﹐小人眾多。

﹝疏﹞「《無將大車》三章﹐章四句」至「小人」。○正義曰﹕作《無將大車》詩者﹐謂時大夫將進小人﹐使有職位﹐不堪其任﹐愆負及己﹐故悔之也。以將進小人﹐後致病累﹐可爲鑑戒﹐以示將來﹐足明時政昏昧﹐朝多小人﹐亦所以刺王也。若然﹐此大夫作詩﹐則賢者也﹐自當擇交。旣進而悔者﹐知人則哲﹐堯尙難之﹔孔子以聖人之雋﹐尙攺觀於宰我﹔子文以諸侯之良﹐猶未知於子玉﹐況大夫非聖﹐能無悔乎﹖經三章﹐皆悔辭也。

無將大車﹐祇自塵兮。大車﹐小人之所將也。箋云﹕將﹐猶扶進也。祇﹐適也。鄙事者﹐賤者之所爲也。君子爲之﹐不堪其勞。以諭大夫而進舉小人﹐適自作憂累﹐故悔之。○祇音支。累﹐劣僞反。篇末同。本或作「辱」。

無思百憂﹐祇自﹛疒氐﹜兮。﹛疒氐﹜﹐病也。箋云﹕百憂者﹐眾小事之憂也。進舉小人﹐使得居位﹐不任其職﹐愆負及己﹐故以眾小事爲憂﹐適自病也。○﹛疒氐﹜﹐都禮反。任音壬。愆﹐起連反。

﹝疏﹞「無將」至「﹛疒氐﹜兮」。○正義曰﹕言君子之人﹐無得自將此大車。若將此大車﹐適自塵蔽於己。以興後之君子﹐無得扶進此小人﹐適自憂累於己。小人居職﹐百事不幹﹐己之所舉﹐必助憂之。故又戒後人言﹕無思百眾小事之憂﹐若思此憂﹐適自病害於己。○傳「大車﹐小人之所將也」。○正義曰﹕《冬官﹟車人》爲車有大車。鄭云「大車﹐平地載任之車。」則此是也。其車駕牛﹐故《酒誥》曰「肇牽車牛﹐遠服賈用。」是小人之所將也。○箋「將﹐猶扶進」。○正義曰﹕言「將﹐猶扶進」者﹐以大車須人傍而將之﹐是爲扶車而進導也。大車比小人﹐言無扶進比小人也。

無將大車﹐維塵冥冥。箋云﹕冥冥者﹐蔽人目明﹐令無所見也。猶進舉小人﹐蔽傷己之功徳也。○冥﹐莫庭反﹐又莫迥反。令﹐力呈反。無思百憂﹐不出於熲。熲﹐光也。箋云﹕思眾小事以爲憂﹐使人蔽闇不得出於光明之道。○熲﹐古迥反﹐沈又古頃反。

無將大車﹐維塵雍兮。箋云﹕雍﹐猶蔽也。○雍﹐於勇反﹐字又作「壅」﹐又於用反。無思百憂﹐祇自重兮。箋云﹕重﹐猶累也。○重﹐直龍反﹐又直用反。

《無將大車》三章﹐章四句。

《小明》﹐大夫悔仕於亂世也。名篇曰《小明》者﹐言幽王日小其明﹐損其政事﹐以至於亂。

﹝疏﹞「《小明》五章﹐上三章章十二句﹐下二章章六句」至「亂世」。○正義曰﹕《小明》詩者﹐牧伯大夫所作﹐自悔仕於亂世。謂大夫仕於亂世﹐使於遠方﹐令己勞苦﹐故悔也。首章箋云「詩人﹐牧伯之大夫﹐使述其四方之事。」然則牧伯大夫﹐使述其四方之事是常。今而悔仕者﹐以牧伯大夫𨿽行使是常﹐而均其勞逸﹐有期而反。今幽王之亂﹐役則偏苦﹐行則過時也。故「我事孔庶」﹐箋云「王政不均﹐臣事不同」﹐是偏苦也。「歲聿云莫」﹐箋云「乃至歲晚﹐尙不得歸」﹐是過時也。偏當勞役﹐歷日長久﹐故所以悔也。經五章﹐皆悔仕之辭。𨿽總爲悔仕而發﹐但所悔有意﹐故首章言「載離寒暑」﹐以日月長久﹐是悔仕。箋因其篇初﹐故言「遭亂世勞苦而悔仕」。三章言其「自詒伊戚」﹐是憂恨之語﹐故箋云「悔仕之辭」。其實皆悔辭也。

明明上天﹐照臨下土。箋云﹕明明上天﹐諭王者當光明。如日之中也。照臨下土﹐諭王者當察理天下之事也。據時幽王不能然﹐故舉以刺之。我徵䢐西﹐至於艽野。二月初吉﹐載離寒暑。艽野﹐遠荒之地。初吉﹐朔日也。箋云﹕徵﹐行。䢐﹐往也。我行往之西方﹐至於遠荒之地﹐乃以二月朔日始行﹐至今則更夏暑冬寒矣﹐尙未得歸。詩人﹐牧伯之大夫﹐使述其方之事﹐遭亂世勞苦而悔仕。○艽音求。更音庚。心之憂矣﹐其毒大苦。箋云﹕憂之甚﹐心中如有藥毒也。○大音泰。念彼共人﹐涕零如雨。箋云﹕共人﹐靖共爾位以待賢者之君。○共音恭。注下皆同。

豈不懷歸﹖畏此罪罟。罟﹐网也。箋云﹕懷﹐思也。我誠思歸﹐畏此刑罪羅网﹐我故不敢歸爾。○罟音古。

﹝疏﹞「明明」至「罪罟」。○正義曰﹕言明明之上天﹐日中之時﹐能以其光照臨下土之國﹐使無幽不燭﹐品物咸亨也。以諭王者處尊之極﹐當以其明察理於天下之事﹐然無屈不伸﹐勞逸得所也。今幽王不能然﹐闇於照察﹐勞逸不均﹐令己獨遠使。言我行往之西方﹐至於艽野遠荒之地。其路之長遠矣﹐以二月初朔之吉日始行﹐至於今則離歷其冬寒夏暑矣﹐尙不得歸。其淹久如此﹐故我心中之爲憂愁矣。其憂之甚﹐則如毒藥之大苦然。由仕於亂世﹐以致如此﹐故困苦而悔之。念彼明徳供具賢者爵位之人君﹐欲往仕之而不見﹐涕淚零落如雨然。𨿽時無此人﹐恨本不隱處以待之也。又言己勞苦之狀。我豈不思歸乎﹖我誠思歸﹐但畏此王以刑罪羅网我﹐我恐觸其羅网而得罪﹐故不敢歸耳。○箋「明明」至「以刺之」。○正義曰﹕言照臨﹐故知有日﹐日之明察﹐惟中乃然﹐故云王者光明﹐當如日中之照也。昭五年《左傳》曰「日上其中。」《易﹟丰卦﹟彖》曰「王宜日中﹐以王明之光照臨天下﹐如日中之時」﹐是也。必責王令明如天日者﹐以王者繼天理物﹐當與日同﹐故《易》曰「大人與日月合其明」﹐是也。○傳「艽野」至「朔日」。○正義曰﹕野是遠稱﹐艽蓋地名。言其歷日長久﹐明當至於遠處﹐故言遠荒之地。《爾雅》「四海之外遠地謂之四荒」﹐言在四方荒昏之國也。此言荒者﹐因彼荒是遠地﹐故言荒爲遠辭﹐非卽彼之四荒也。何則﹖牧伯之大夫﹐行其所部而已﹐不得越四海而至四荒也。言荒者﹐若微子云「吾家耄遜於荒」﹐謂在外野而已。此言二月朔而始行﹐下章鄭以四月而至﹐假令還以朔到﹐尙六十日也。以日行五十準之﹐則三千里矣。州之遠境﹐容有三千﹐但述職之行﹐有所過歷﹐不知定日幾里也。以言初而又吉﹐故知朔日也。君子舉事尙早﹐故以朔爲吉。《周禮》正月之吉﹐亦朔日也。○箋「詩人﹐牧伯之大夫」。○正義曰﹕知者﹐以言「我徵䢐西﹐至於艽野」﹐是遠行巡歷之辭。又曰「我事孔庶」﹐是行而有事﹐非徵役之言﹐是述事明矣。述事者﹐惟牧伯耳﹐故知是牧伯之下大夫也。若然﹐王之存省諸侯﹐亦使大夫行也。知此非天子存省諸侯使大夫者﹐以王使之存省﹐上承王命﹐適諸侯奉使有主﹐至則當還﹐不應云「我事孔庶」﹐歲莫不歸﹐故不以爲王之大夫也。牧伯部領一州﹐大率二百一十國﹐其事繁多﹐可以言「孔庶」也。前事未了﹐後又委之﹐可以言「政事愈蹙」也。如此﹐則爲牧伯之大夫﹐於事爲宜故也。且牧伯之大夫﹐不在王之朝廷﹐今而爲王所苦﹐所以於悔切耳。然則牧伯大夫自仕於牧﹐非王所用﹐而言悔仕者﹐此之勞役﹐山王所爲﹐故曰「幽王不能」。徵是者王﹐而使己多勞﹐故怨王而悔仕也。言牧伯者﹐以牧一州之方伯謂之牧伯﹐然單言之直牧耳。此言述職之大夫﹐則容牧下二伯之大夫﹐不必專侯牧之伯一人而已。○箋「共人」至「之君」。○正義曰﹕下云「靖共爾位」﹐與此「共人」文同。此大夫悔仕﹐於亂世則思不亂﹐而明徳者仕之﹐故爲以待賢者之君也。若然﹐此大夫所恨﹐恨幽王之惡徧被天下。土無二王﹐不得更有天子﹐然則「靖共爾位」之君﹐當世之所無矣。而云念之者﹐此大夫自悔﹐本應坐待明君﹐不當事於朝廷。今仕而遇亂﹐追念昔時﹐言我本應待彼共人﹐無故冒此亂世而涕零耳。非謂當時有賢君可念也。下章「靖共爾位﹐正直是與」﹐勸友使聽天任命﹐不汲汲求仕。於時亦無明君可令友往仕之﹐正勸待之耳。此所念者﹐亦念其當待之﹐非當時有可念也。

昔我往矣﹐日月方除。曷云其還﹖歲聿云莫。除﹐除陳生新也。箋云﹕四月爲除。昔我往至於艽野﹐以四月﹐自謂其時將卽歸。何言其還﹐乃至歲晚﹐尙不得歸。○除﹐直慮反﹐如字。若依《爾雅》﹐則宜余﹑舒二音。莫音暮。注及下同。念我獨兮﹐我事孔庶。心之憂矣﹐憚我不暇。憚﹐勞也。箋云﹕孔﹐甚。庶﹐眾也。我事獨甚眾﹐勞我不暇﹐皆言王政不均﹐臣事不同也。○憚﹐丁佐反﹐徐又音但﹐亦作「癉」﹐同。念彼共人﹐睠睠懷顧。箋云﹕睠睠﹐有往仕之志也。○睠音眷。

豈不懷歸﹖畏此譴怒。

﹝疏﹞「昔我」至「譴怒」。○毛以爲﹐大夫言﹕昔我初往向艽野之時矣﹐日月方欲除陳生新﹐二月之中也。於我初發﹐卽云何時云其得旋歸乎﹖望得早歸也。今乃歲月遂云已暮矣﹐而尙不得歸。其時朝廷大夫多得閒逸﹐念我獨憂眾事兮﹐我事甚繁眾也。由此心之憂愁矣。以事多勞﹐我不得有閒暇之時。憂苦如此﹐悔仕於亂﹐故念彼靖共爾位之人﹐睠睠然情懷反顧﹐欲往仕之。恨不隱以待﹐而遭此勞也。旣遭此苦﹐豈不思歸乎﹖我誠思歸﹐畏此譴怒而不敢歸耳。○鄭惟方除爲異。言往至於艽野之時﹐四月中也。於時而望旋反。餘同。○傳「除﹐除陳生新」。○正義曰﹕上云「二月初吉」﹐謂始行之時﹐故言除陳生新﹐二月也。下章云「日月方奧」﹐傳曰「爰」﹐卽春溫﹐亦謂二月。○箋「四月」至「不得歸」。○正義曰「四月爲除」﹐《釋天》文。今《爾雅》「除」作「余」。李巡曰「四月萬物皆生枝葉﹐故曰余。余﹐舒也。」孫炎曰「物之枝葉敷舒然。」則鄭引《爾雅》﹐當同李巡等。除﹑余字𨿽異﹐音實同也。「方除」之下﹐卽云「曷云其還」﹐是至卽望歸﹐故云「至於艽野﹐以四月﹐自謂其時將卽歸也」。言「歲聿云莫」﹐是未歸之辭。若歲莫得歸﹐不須髮此言矣﹐故云「乃至歲晚﹐尙不歸也」。凡言往矣﹐似是始行之辭。此得爲往到艽野者﹐往者﹐從此適彼之辭﹐在此言之爲始行﹐據彼言之爲往到。自「歲聿云莫」以下﹐皆是在彼之辭﹐故謂初到彼地爲往矣。易傳者﹐以行之思歸﹐當至所往之處乃可還﹐不應發始已望歸也。又下章云「日月方奧」﹐文與此同。《洪範》庶徵﹐「曰燠曰寒」﹐寒爲冬﹐則燠爲夏矣。若毛以方燠爲二月之初﹐則接於正月之末﹐時尙有霜﹐不可云燠。且《爾雅》稱四月爲除﹐故據以易傳也。

昔我往矣﹐日月方奧。奧﹐爰也。○奧﹐於六反。暖音暄﹐又奴緩反。曷云其還﹖政事愈蹙。歲聿云莫﹐采蕭穫菽。蹙﹐促也。箋云﹕愈﹐猶益也。何言其還﹐乃至於政事更益促急﹐歲晚乃至采蕭穫菽尙不得歸。○蹙﹐子六反。獲﹐戶郭反。菽音叔。心之憂矣﹐自詒伊戚。戚﹐憂也。箋云﹕詒﹐遺也。我冒亂世而仕﹐自遺此憂。悔仕之辭。○遺﹐惟季反。下同。冒﹐莫報反﹐又亡北反。念彼共人﹐興言出宿。箋云﹕興﹐起也。夜臥起宿於外﹐憂不能宿於內也。豈不懷歸﹖畏此反覆。箋云﹕反覆﹐謂不以正罪見罪。○覆﹐芳福反。注同。

嗟爾君子﹗無恆安處。箋云﹕恆﹐常也。嗟女君子﹐謂其友未仕者也。人之居﹐無常安之處。謂當安安而能遷。孔子曰「鳥則擇木。」○處﹐昌慮反。

靖共爾位﹐正直是與。神之聽之﹐式穀以女。靖﹐謀也。正直爲正﹐能正人之曲曰直。箋云﹕共﹐具。式﹐用。穀﹐善也。有明君謀具女之爵位﹐其志在於與正直之人爲治。神明若祐而聽之﹐其用善人﹐則必用女。是使聽天乎命﹐不汲汲求仕之辭。言女位者﹐位無常主﹐賢人則是。○治﹐直吏反。祐音又﹐本或作「右」﹐又作「佑」﹐並同。

﹝疏﹞「嗟爾」至「以女」。○正義曰﹕大夫旣自悔仕亂﹐又戒朋友﹐恐其仕不擇時﹐還同己悔﹐故嗟嘆而深戒之。嗟乎﹗汝有徳未仕之君子﹐人之居﹐無常安樂之處。謂不要以仕宦爲安。汝但安以待命﹐勿汲汲求仕﹐當自有明君謀具汝之爵位﹐其志在於正直之人﹐於是與之爲治者。此明君能得如是﹐爲神明之所聽祐之﹐其用善人﹐必當用汝矣。勿以今亂世而仕也。言神之聽之者﹐明君志與正直﹐故爲神明聽祐而用善人。用其善則國治﹐是神明祐之。○箋「嗟女」至「擇木」。○正義曰﹕以此大夫悔而戒之﹐下言「式穀以汝」﹐是知未仕者。無常安之處﹐謂隱之與仕﹐所安無常也。「安安而能遷」者﹐無明君﹐當安此潛遁之安居。若有明君﹐而能遷往仕之﹐是出處須時﹐無常安也。必待時而遷者﹐孔子曰「鳥則擇木」﹐猶臣之擇君﹐故須安此之安﹐擇君而能遷也。「安安而能遷」﹐《曲禮》文也。孔子曰「鳥則擇木」﹐哀十一年《左傳》文。○傳「靖﹐謀」至「曲曰直」。○正義曰「靖﹐謀」﹐《釋詁》文也。襄七年《左傳》公族穆子引此詩乃云「正直爲正﹐正曲爲直。」此傳解正直﹐取彼文也。彼杜預注云「正直爲正﹐正已之心。正曲爲直﹐正人之曲也。」取此爲說。《論語》曰「舉直錯諸枉﹐能使枉者直。」是直者能正人之曲也。○箋「是使」至「則是」。○正義曰﹕人之窮達﹐在於上天。貴賤生死﹐命皆先定。故子夏云「死生有命﹐富貴在天。」是上天之命﹐定於冥兆﹐非可以智力求﹐非可以進取得。《易》稱「君子樂天知命」﹐爲此也。大夫身遭困厄﹐悔於進仕﹐勸友修徳以待賢君。此詩是令其友聽天之處分﹐任命之窮達﹐不汲汲求仕之辭也。又爵位是君所設﹐官非其友之物﹐而此詩謂之「爾位」﹐故又解言汝位者﹐以「位無常主﹐賢人則是」也。其友賢者﹐有此位分﹐故謂之汝位也。

嗟爾君子﹗無恆安息。息﹐猶處也。靖共爾位﹐好是正直。神之聽之﹐介爾景福。介﹑景皆大也。箋云﹕好﹐猶與也。介﹐助也。神明聽之﹐則將助女以大福。謂遭是明君﹐道施行也。

《小明》五章﹐三章章十二句﹐二章章六句。

卷十三十三之二

卷十三十三之二

《鼓鍾》﹐刺幽王也。

﹝疏﹞「《鼓鍾》四章﹐章五句」至「幽王」。○正義曰﹕毛以刺鼓其淫樂﹐以示諸侯。鄭以爲作先王正樂於淮水之上。毛﹑鄭𨿽其意不同﹐俱是失所﹐故刺之。經四章﹐毛﹑鄭皆上三章是失禮之事﹐卒章陳正禮責之。此刺幽王明矣。鄭於《中候》《握河》注云「昭王時﹐《鼓鍾》之詩所爲作」者﹐鄭時未見《毛詩》﹐依三家爲說也。

鼓鍾將將﹐淮水湯湯﹐憂心且傷。幽王用樂﹐不與徳比﹐會諸侯於淮上﹐鼓其淫樂﹐以示諸侯。賢者爲之憂傷。箋云﹕爲之憂傷者﹐嘉樂不野合﹐犧﹑象不出門。今乃於淮水之上﹐作先王之樂﹐失禮尢甚。○將﹐七羊反。湯音傷。比﹐毗志反。爲﹐於僞反。下同。犧象﹐素何反﹐皆樽名﹐王音羲。

淑人君子﹐懷允不忘。箋云﹕淑﹐善。懷﹐至也。古者﹐善人君子﹐其用禮樂﹐各得其宜﹐至信不可忘。

﹝疏﹞「鼓鍾」至「不忘」。毛以爲﹐言幽王會諸侯於淮水之上﹐鼓其淫樂以示之。鼓擊其鍾而聲將將然﹐其傍淮水之流湯湯然。於淮上作樂﹐以示諸侯﹐而其樂不與徳比﹐故賢者爲之憂結於心﹐且復悲傷﹐傷其失所也。故相念古人﹐言古之善人君子﹐其用禮樂得宜者﹐至實信然不忘也。「至信」俱言其實然耳。鄭惟以爲正樂爲異﹐其文義則同。○傳「幽王」至「憂傷」。○正義曰﹕王者象功成以作樂﹐其意與道徳和比。今幽王用樂﹐不與徳比者﹐正謂鼓其淫樂是也。毛直言淫樂﹐不知以何爲淫樂。王基曰「所謂淫樂者﹐謂鄭﹑衛桑間濮上之音﹐師延所作新聲之屬。」王肅云「凡作樂而非所﹐則謂之淫。淫﹐過也。幽王旣用樂不與徳比﹐又鼓之於淮上﹐所謂過也。桑間濮上﹐亡國之音﹐非徒過而已。」未知二者誰當毛旨也。言會諸侯淮上者﹐以淮遠於京師﹐非王常行之處﹐不應遠適淮上﹐獨自作樂。明其有會聚而作之﹐故知會諸侯也。○箋「爲之」至「尢甚」。○正義曰「犧﹑象不出門﹐嘉樂不野合」﹐定十年《左傳》孔子辭也。服虔云﹕犧﹑象﹐饗禮犧尊﹑象尊也。嘉樂﹐鍾鼓之樂也。引此者﹐以野尙不可﹐今乃於淮水之上作先王之樂﹐失禮尢甚大也。與彼文倒者﹐以證樂事﹐故先言樂也。傳言「淫樂」﹐箋易之爲「先王之樂」者﹐以卒章所陳是先王正樂之事﹐舉得正以責王﹐明是王作之失所耳﹐非有他樂也﹐故孫毓云「此篇四章之義﹐明皆正聲之和。」「欽欽」﹐人樂進之善。「同音」﹐四縣克諧。「以雅以南」﹐旣以其正﹐且廣所及。「以籥不僣」﹐又爲和而不僣差。皆無淫樂在其間也。則未知幽王曷爲作先王之樂於淮水之上耳。二者之說﹐箋義爲長。如毓此言﹐不信毛爲會諸侯也。箋於上下皆不言諸侯﹐或亦以如毓不知何爲如此作﹐故不言也。

鼓鍾喈喈﹐淮水湝湝﹐憂心且悲。喈喈﹐猶將將。湝々﹐猶湯湯。悲﹐猶傷也。○喈音皆。湝﹐戶皆反。淑人君子﹐其徳不回。回﹐邪也。○邪﹐似嗟反。

鼓鍾伐鼛﹐淮有三洲﹐憂心且妯。鼛﹐大鼓也。三洲﹐淮上地。妯﹐動也。箋云﹕妯之言悼也。○﹛鼓咎﹜﹐古毛反﹐長丈二尺。妯﹐敕畱反﹐徐又直畱反﹐郭音《爾雅》盧叔反﹐又音迪。

淑人君子﹐其徳不猶。猶﹐若也。箋云﹕猶當作瘉。瘉﹐病也。○猶如字﹐鄭攺作「瘉」﹐羊主反。

﹝疏﹞「鼓鍾」至「不猶」。毛以爲﹐幽王會諸侯而示之淫樂﹐鼓擊其鍾﹐伐擊其﹛鼓咎﹜﹐於淮水有三洲之地。由此失所﹐賢者爲之憂結於心﹐且爲之變動容貌也。念古之善人君子﹐其用禮樂﹐當得其宜﹐其徳不肯若今之幽王失所也。鄭以爲﹐幽王作先王正樂﹐擊鍾伐﹛鼓咎﹜於淮上。賢者爲憂心﹐且悼傷。思古之善人君子﹐其徳不於禮法爲病者。類上「不忘」﹑「不回」﹐故以「猶」爲「瘉」。瘉是病名﹐與上相類。《角弓》云「不令兄弟﹐交相爲瘉」﹐《斯幹》云「兄及弟矣﹐無相猶矣」﹐以彼二文﹐知猶﹑瘉相近而誤。○傳「鼛大」至「上地」。○正義曰﹕鼛卽臯也﹐古今字異耳。《韗人》云「臯鼓尋有四尺。」長丈二﹐是大鼓也。三洲系淮言之﹐水中可居曰洲﹐故知淮上之地。○箋「妯之言悼」。○正義曰﹕以類上傷﹑悲﹐故爲悼也。

鼓鍾欽欽﹐鼓瑟鼓琴﹐笙磬同音。欽欽﹐言使人樂進也。笙磬﹐東方之樂也。同音﹐四縣皆同也。箋云﹕同音者﹐謂堂上堂下八音克諧。○樂音嶽。縣音玄。

以雅以南﹐以籥不僣。爲雅爲南也。舞四夷之樂﹐大徳廣所及也。東夷之樂曰昧﹐南夷之樂曰南﹐西夷之樂曰朱離﹐北夷之樂曰禁。以爲籥舞﹐若是爲和而不僣矣。箋云﹕雅﹐萬舞也。萬也﹑南也﹑籥也﹐三舞不僣﹐言進退之旅也。周樂尙武﹐故謂萬舞爲雅。雅﹐正也。籥舞﹐文樂也。○籥﹐以灼反﹐樂器。僣﹐七心反﹐沈又子念反﹐又楚林反。韎﹐本又作「昧」﹐音昧﹐又莫戒反。禁﹐居蔭反。

﹝疏﹞「鼓鍾」至「不僣」。○毛以爲﹐幽王旣作淫樂失所﹐故言其正者。言善人君子皆鼓擊其鍾﹐則其聲欽欽然﹐人聞而樂進其善。又鼓其瑟與琴﹐又擊其堂下東方之笙磬﹐於是四縣之樂皆得和同其音矣。琴瑟﹐堂上也﹔笙磬﹐堂下也﹐是上下之樂得所﹐以爲王者之雅樂﹐以爲四方之南樂﹐又以爲羽舞之籥樂﹐如是音聲舒合﹐節奏得所﹐爲和而不參差﹐此正樂之作也。王何爲不如此作之﹐乃鼓其淫樂於淮水之上﹐以示諸侯乎﹖鄭以爲﹐上三章言幽王作正樂於淮水之上﹐失其處﹐故此言其正樂﹐鼓其鍾欽欽然﹐又鼓其瑟與琴﹐吹匏竹之笙與玉石之磬﹐於是堂上之琴瑟﹐與堂下之磬鍾﹐皆同其聲音﹐不相奪倫。又以爲雅樂之萬舞﹐以爲南樂之夷舞﹐以爲羽籥之翟舞﹐此三者﹐皆不僣差﹐又作不失處﹐故可爲美﹐王今何故於淮水而作之乎﹖○傳「欽欽」至「皆同」。○正義曰﹕此欽欽亦鍾聲也。云「使人樂進」者﹐以陳先王之正樂正聲之美﹐使人樂心於善。《樂記》說樂之和﹐感動人之善心而已。是聞樂而進於善也。以鍾在前﹐故先言其狀﹐云「欽欽」﹐明下琴瑟等亦得所也。以鼓瑟﹑鼓琴類之﹐故鼓鍾爲擊鍾也。樂器多矣﹐必以鍾爲首而先言之者﹐以作樂必擊鍾。《左傳》謂之「金奏」﹐是先擊金以奏諸樂也。言「笙磬﹐東方樂」者﹐以東方物生之位﹐故謂其磬爲笙磬也。《大射》「樂人宿縣阼階東﹐笙磬西面﹐其南笙鍾﹐其南鑮﹐皆南陳」﹐注云「笙﹐猶生也。東爲陽中﹐萬物以生。」是東方爲笙磬。舉磬則鍾鑮可知矣。以笙磬之下﹐卽言「同音」﹐故知四縣皆同也。《小胥》云「王宮縣。」鄭司農云「宮縣﹐四面縣。」是也。以東爲始﹐舉笙磬則四方可知故也。○箋「同音」至「克諧」。○正義曰﹕以上言鍾及琴瑟﹐是琴瑟爲堂上﹐鍾爲堂下﹐故爲笙與磬俱在堂下﹐以配鍾而同音。堂下旣同﹐則堂上亦同﹐故云八音克諧。「八音克諧」﹐《尙書》文﹐言其能相諧和也。八音者﹐《春官﹟太師》云「以八音﹕金﹑石﹑土﹑革﹑絲﹑木﹑匏﹑竹。」注云「金﹐鍾也。石﹐磬也。土﹐塤也。革﹐鼓也。絲﹐琴瑟也。木﹐柷敔也。匏﹐笙也。竹﹐管也。」此經言鍾﹑琴﹑笙﹑磬﹐是金﹑石﹑絲﹑匏四者矣。舉此明土﹑革﹑竹﹑木亦和同可知。○傳「爲雅」至「僣矣」。○正義曰﹕以三者舞名﹐故與上異其文。詩言其志﹐歌詠其聲﹐舞動其容﹐故舞在後也。傳言「爲雅爲南」者﹐明以爲此舞。以「籥」屬下句﹐故別言之云「以爲籥舞」﹐明其上皆爲矣。若是和者﹐若﹐如也﹐謂此三舞與上琴﹑瑟﹑笙﹑磬節奏齊同﹐如是乃爲和也。此三者𨿽是舞﹐包上琴﹑瑟謂之樂。箋「周樂尙武﹐故謂萬舞爲雅」﹐是以先言雅也。南先籥者﹐進之以韻句。以上下類之﹐則知南亦舞也。以四夷之樂﹐所取者不盡取其樂器﹐惟取舞耳﹐故言「舞四夷之樂」。美大王者徳廣能所及﹐故舞之也。《白虎通》云「王者制夷狄樂﹐不制夷狄禮何﹖」以爲均中國也﹐卽爲夷禮﹐恐夷人不宜隨中國禮也。四夷之樂﹐惟爲舞以使中國之人﹐是夷樂惟舞也。《明堂位》曰「昧﹐東夷之樂也。任﹐南蠻之樂也。納夷蠻之樂於大廟﹐言廣魯於天下也。」是廣所及也。魯下天子﹐因在東南﹐用二方耳。《旄人》云「舞四夷之樂。」故此傳廣言四方以明之。經獨舉南﹐可以兼也。《孝經﹟鉤命決》云「東夷之樂曰昧﹐南夷之樂曰任﹐西夷之樂曰株離﹐北夷之樂曰禁。東方之舞﹐助時生也。南方﹐助時養也。西方﹐助時殺也。北方﹐助時藏也。」然則言「昧」者﹐物生根也。「南」者﹐物懷任也。秋物成而離其根株﹐冬物藏而禁閉於下﹐故以爲名焉。以「南」訓「任」﹐故或名「任」﹐此爲「南」﹐其實一也。定本作「朱離」﹐其義不合。於此言「南」而得總四夷者﹐以周之徳先致南方﹐故《秋官》立「象胥」之職﹐以通譯四夷﹐是言「南」可以兼四夷也。然則舞不立「南師」﹐而立「昧師」者﹐以象胥曲以示法。昧﹐四夷之始﹐故從其常﹐而先立之也。若然《虞傳》云「東嶽陽伯之樂舞株離。」注云「株離﹐舞曲名。言象物生株離也。」彼𨿽中國之舞﹐四嶽所獻﹐非四夷之舞。要名與此東西反者﹐以物生與成﹐皆有離其根株之義﹐故兩有其言也。以爲籥舞﹐謂吹籥而舞也。《簡兮》曰「左手執籥﹐右手秉翟。」以翟﹐或謂之羽舞也。「若是爲和而不僣差」﹐結上三舞之辭。○箋「雅萬」至「文樂」。○正義曰﹕以干戚而言「萬」者﹐舉本用兵人眾之大數爲舞以象之﹐故言萬舞也。萬卽武舞﹐故云「周樂尙武﹐故謂萬舞爲雅」﹐以對籥爲文樂也。「言進退之旅」者﹐謂此三舞進退皆旅眾齊一。鄭意直據三種之舞進退齊一﹐不包上經琴﹑瑟﹐與毛意異。必異毛者﹐以不僣謂行列不有參差﹐故特謂爲舞也。故《樂記》云「古樂之發﹐進旅退旅。」注云「言其齊一。」是爲不僣也。

《鼓鍾》四章﹐章五句。

《楚茨》﹐刺幽王也。政煩賦重﹐田萊多荒﹐饑饉降喪﹐民卒流亡﹐祭祀不饗﹐故君子思古焉。田萊多荒﹐茨棘不除也。饑饉﹐倉庾不盈也。降喪﹐神不與福助也。

﹝疏﹞「《楚茨》六章﹐章十二句」至「思古焉」。○正義曰﹕作《楚茨》詩者﹐刺幽王也。以幽王政教旣煩﹐賦斂又重﹐下民供上﹐廢闕營農﹐故使田萊多荒﹐而民皆饑饉。天又降喪病之疫﹐民盡皆棄業﹐流散而逃亡。祭祀又不爲神所歆饗﹐不與之福。故當時君子﹐思古之明王﹐而作此詩。意言古之明王﹐能政簡斂輕﹐田疇墾辟﹐年有丰穰﹐時無災厲﹐下民則安土樂業﹐祭祀則鬼神歆饗。以明今不然﹐故刺之。田廢生莫謂之萊﹐自然多荒﹐而並言之者﹐《周禮》以田易者爲萊﹐若使時無苛政﹐則所廢年滿亦當墾之﹐今乃與不易之田並不藝種﹐故言多荒也。旣言降喪﹐而又言流亡者﹐明死者爲天災所殺﹐在者又棄業而逃也。降喪流亡﹐由祭祀不饗所致﹐而後言祭祀不饗者﹐欲明喪亡亦由饑饉﹐以見人神相將也。經六章﹐皆陳古之善﹐以反明今之惡﹐故箋每事屬之。言田萊多荒﹐茨棘不除﹐則首章上四句是也。饑饉﹐倉庾不盈﹐首章次四句是也。降喪﹐神不與福助﹐首章下四句﹐盡於卒章言古之享祀﹐神錫爾福﹐反明今之不饗﹐神不祐助也。政煩賦重﹐則於經無所當﹐而下篇有其事耳。此及《信南山》《甫田》《大田》四篇之詩﹐事皆陳古﹐文指相類﹐故序有詳略﹐以相發明。此序反經以言今﹐《信南山序》據今以本古﹐《甫田》直言思古﹐略而不陳所由﹐《大田》言「矜寡不能自存」﹐又略而不言思古﹐皆文互見。《大田》曰「曾孫是若」﹐言成王止力役以順民﹐是政不煩也。《甫田》云「歲取十千」﹐言稅有常法﹐是賦不重﹐明幽王政煩賦重也。《信南山》經云「信彼南山﹐維禹甸之。畇畇原隰﹐曾孫田之」﹐而序云「不能修成王之業﹐以奉禹功」﹐是曾孫爲成王矣。而《甫田》《大田》皆言「曾孫」﹐則所陳古皆爲成王時也。此經無曾孫之言﹐而周之盛王致太平者莫過成王﹐則此思古者﹐思成王也。此篇思古明王先成其民而後致力於神﹐故首章言民除艸以種黍稷﹐收之而盈倉庾﹐王者得爲酒食﹐獻之宗廟﹐總言祭祀之事﹐其享妥侑﹐皆主人身之所行也。二章言助祭者各供其職﹐爰及執爨有俯仰之容﹐君婦有淸濁之徳﹐俎豆肥美﹐獻酬得法﹐以事鬼神。鬼神安之﹐報以多福。四章言孝子恭敬無愆﹐屍嘏以福。五章祭事旣畢﹐告屍利成。卒章言於祭之末﹐與同族燕飲。六章共述祭事﹐而其文皆次。惟三章「獻酬」﹑「笑語」﹐事在祭末﹐當處嘏辭「工祝致告」之下。文在先者﹐以獻酬是賓客之事﹐因說羣臣助祭而言之耳。三章傳曰「繹而賓屍及賓客。」或以爲三章則別陳繹祭之事。知不然者﹐以此篇所陳﹐上下有次﹐首章言酒食﹐二章言牛羊﹐三章言俎豆燔炙﹐四章言神嗜飲食﹐共論一祭﹐首尾接連﹐不得輒有繹祭廁之也。案三章傳曰「燔﹐取脺膋也」。禮﹐燔燎報陽﹐乃是朝事之節﹐繹祭事屍而已﹐無求陽燔燎之事。若傳以三章爲繹祭﹐安得以燔爲膟膋也﹖三章傳又曰「豆謂內羞﹑庶羞。」案《有司徹》「陳羞豆」之下注云「此皆朝事之豆籩﹐大夫無朝事而用之賓屍。」然則天子有朝事則此豆當朝事用之矣。作者何得捨正祭而不述﹐越言之繹祭之末禮乎﹖又繹祭主於事屍﹐而事神禮簡﹐三章言神保﹑報福﹐與二章正同﹐豈禮簡之謂﹖以此知三章所陳非繹祭矣。然則傳言繹而賓屍及賓客者﹐正以經言「孔庶」。其豆旣眾﹐則所用必廣﹐故因分之以爲賓﹐謂繹日敬屍爲客﹐謂正祭所薦﹐見用豆處廣之意﹐其文不主繹也。箋易傳以庶爲﹤月多﹥﹐自然無繹祭之事矣。

楚楚者茨﹐言抽其棘。自昔何爲﹖我蓺黍稷。楚楚﹐茨棘貌。抽﹐除也。箋云﹕茨﹐蒺藜也。伐除蒺藜與棘﹐自古之人﹐何乃勤苦爲此事乎﹖我將得黍稷焉。言古者先生之政以農爲本。茨言楚楚﹐棘言抽﹐互辭也。○抽﹐敕畱反﹐徐直畱反。蓺﹐魚世反。蒺音疾。藜音梨﹐一音梨。我黍與與﹐我稷翼翼。我倉旣盈﹐我庾維億。露積曰庾。萬萬曰億。箋云﹕黍與與﹐稷翼翼﹐蕃廡貌。陰陽和﹐風雨時﹐則萬物成。萬物成﹐則倉庾充滿矣。倉言盈﹐庾言億﹐亦互辭﹐諭多也。十萬曰億。○與音余。注同。積如字﹐又子賜反。蕃音煩﹐廡音無﹐又音武。

以爲酒食﹐以享以祀。以妥以侑﹐以介景福。妥﹐安坐也。侑﹐勸也。箋云﹕享﹐獻。介﹐助。景﹐大也。以黍稷爲酒食﹐獻之以祀先祖。旣又迎屍﹐使處神坐而食之。爲其嫌不飽﹐祝以主人之辭勸之﹐所以助孝子受大福也。○妥﹐湯果反。侑音又。坐﹐才臥反。爲其﹐於僞反。

﹝疏﹞「楚楚」至「景福」。○毛以爲﹐彼明王之時﹐有楚楚然者﹐茨棘也。我明王之時﹐民皆除去其茨棘焉。自古昔之人﹐何爲乃勤苦爲此事乎﹖言我蓺黍與稷也。旣種而值陰陽和﹐風雨時﹐萬物蕃盛﹐我所種之黍與與然﹐我所種之稷翼翼然蕃茂盛大﹐皆得成就。及秋收而治之﹐我倉之內旣得滿矣﹐我庾之大維積一億也。明王乃以黍稷爲酒之與食﹐以獻祀其先祖也。謂郁鬯之酒以灌﹐朝踐酌醴饋熟酌盎以獻﹐比至於屍酳以酢﹐諸臣皆爲用酒也。當饋獻﹐又迎屍於室以拜安之﹐乃設食以進。爲屍嫌不飽﹐祝以主人之辭侑勸之。由祭祀以禮﹐神所歆享﹐故以得大大之福也。今王不能然﹐故舉以刺之。○鄭惟以介爲助。餘同。○傳「楚楚﹐茨棘貌。抽﹐除也」。○正義曰﹕經言「楚楚者茨」﹐並言棘者﹐以茨言楚楚﹐須抽之﹐棘言抽﹐明楚楚﹐故箋云「互辭也」。○箋「茨蒺」至「互辭」。○正義曰「茨﹐蒺藜」﹐《釋艸》文也。郭璞曰「布地蔓生﹐細葉﹐子有三角刺。」是也。其古者﹐先王之政﹐以農爲本。《太宰》九職﹐「一曰三農﹐生九穀」。《洪範》八政﹐「一曰食」。是也。○傳「露積曰庾」。○正義曰﹕《甫田》言「曾孫之稼﹐如茨如梁」﹐此聚稼也。又曰「曾孫之庾﹐如坻如京」﹐是積粟也。下言「乃求千斯倉﹐乃求萬斯箱」﹐欲以萬箱載稼﹐千倉納庾﹐是庾未入倉矣﹐故曰「露積」﹐言露地積聚之。《九章算術》「平地委粟」是也。《周語》云「野有庾積。」韋昭引唐尙書云「十六斗曰庾。」昭謂「此庾﹐露積穀也」﹐引《詩》云「曾孫之庾﹐如坻如京」﹐是取此傳爲說也。且言野有﹐則非倉之類﹐亦露積之驗也。○箋「黍與與」至「諭多」。○正義曰﹕與與﹑翼翼﹐黍稷之狀﹐故言蕃廡貌。《釋詁》云「廡﹑茂﹐丰也。」謂黍稷之苗蕃殖而茂盛也。旣言露積爲庾﹐則庾在於空﹐非有可滿之期。言「互辭」者﹐庾舉億爲多﹐以至億爲滿也。倉無一億者﹐假令一億十萬斛﹐依《九章算術》﹐古粟斛方一尺﹐長二尺七寸﹐是一億之積﹐方一尺﹐而長二十七萬尺也。立方開之﹐幾六十五尺﹐𨿽則髙大之倉﹐未有能容此者。知其不相通也。明在地則一億﹐入倉則盈倉﹐宜以庾至於億﹐倉至於滿﹐爲相互耳。箋言「諭多」﹐明非實然也。若然《丰年》曰「亦有髙廩﹐萬億及秭」﹐廩亦倉之類﹐而得萬億及秭者﹐彼論天下之粟﹐非據一廩所容﹐故得及億秭也。○傳「妥﹐安坐也。侑﹐勸也」。○正義曰「妥﹐安坐也」﹐《釋詁》文。又云「侑﹐報也。」傳以爲勸者已飲食而後勸之﹐亦是重報之義。○箋「享獻」至「大福」。○正義曰﹕酒是大名。其郁鬯﹑五齊﹑三酒﹐總名皆爲酒也。《月令》命大酋爲酒云「秫稻必齊」﹐則爲酒非直黍也。又天子之祭﹐其祭當用黍稷稻粱﹐然則爲酒食者﹐非獨黍稷而已。以黍稷爲國之主﹐故舉黍稷以總眾穀。順上我黍稷之文﹐上言黍稷﹐乃是天下民田稅以充倉庾耳。以爲酒食﹐文承其下﹐則以稅得之粟爲酒食矣。案《祭義》「君親耕﹐以供粢盛」﹐則當用積田黍稷。而此文勢得用稅物者﹐親耕示其孝敬之心以勸民耳﹐非必祭祀所用皆所親爲。《信南山》云「曾孫之穡﹐以爲酒食﹐畀我屍賓。」是用稅物之明文也。言獻之祀先祖者﹐此總辭也。終祭皆是祀事﹐因獻之於神以成祭祀﹐故並言享祀以便句也。言先祖者﹐以經云「先祖是皇」﹐故據而言也。下章云「以往烝嘗」﹐則時祭也。時祭當自禰以上﹐而言「先祖」者﹐據遠可以兼近。言「旣又迎屍﹐使處神坐」者﹐解妥侑之意。文承享祀之下﹐而享祀𨿽總於祭﹐因在其前﹐則爲灌及朝踐矣。妥侑當饋食之節﹐故云「又迎屍﹐使處神坐而食。於時拜以安之﹐是妥也。爲其嫌不飽﹐祝以主人之辭勸之﹐是侑也。「又」者﹐亞前灌獻之辭。初﹐屍入﹐祝延之入廟奧而行灌禮﹐至朝踐。《祭統》注云「天子諸侯之祭﹐延屍於戶外。」《郊特牲》注云「朝事﹐延屍於戶西南面。」注又云「至薦熟﹐乃更延主於室之奧。屍來升席﹐自北方升坐於主北焉。」卽《郊特牲》曰「舉斝角﹐詔妥屍」。注云「妥﹐安坐也。屍始入﹐舉奠斝若奠角將祭之﹐祝則詔主人拜安屍﹐使之坐。屍卽至尊之坐。或時不自安﹐則以拜安之」。是又迎屍使處神坐也。言「嫌」者﹐以天子使公卿爲屍﹐屍爲天子所尊﹐已有爲臣之嫌﹐故言「嫌不飽﹐祝以主人之辭勸之」。知祝者﹐以今少牢﹑特牲之禮﹐主人及尸之言﹐皆祝之所傳故也。案《鳧鷖》云「公屍來燕來寧。」注云「屍來燕也﹐其心安﹐不以己實臣之﹐故自嫌。」則屍意安而不嫌。云嫌者﹐此據正祭﹐彼論繹祭﹐故屍安也。

濟濟蹌蹌﹐絜爾牛羊﹐以往烝嘗。或剝或亨﹐或肆或將。濟濟蹌蹌﹐言有容也。亨﹐飪之也。肆﹐陳。將﹐齊也。或陳於與﹐或齊其肉。箋云﹕有容﹐言威儀敬愼也。冬祭曰烝﹐秋祭曰嘗。祭祀之禮﹐各有其事。有解剝其皮者﹐有煮熟之者﹐有肆其骨體於俎者﹐或奉持而進之者。○濟﹐子禮反﹐大夫之容也。蹌﹐七羊反﹐士之容也。亨﹐普庚反。注同。肆音四。飪﹐本又作「腍」﹐而甚反。齊﹐才細反。下「或齊」同。解剝﹐上佳買反﹐下邦角反。有肆﹐他歷反﹐解肆也。奉﹐芳勇反﹐又如字。祝祭於祊﹐祀事孔明。祊﹐門內也。箋云﹕孔﹐甚也。明﹐猶備也﹐絜也。孝子不知神之所在﹐故使祝博求之平生門內之旁﹐待賓客之處﹐祀禮於是甚明。○祊﹐補彭反﹐《說文》作「﹛彭示﹜」﹐云「門內祭先祖﹐所彷徨也。」處﹐昌慮反。先祖是皇﹐神保是饗。皇﹐大。保﹐安也。箋云﹕皇﹐暀也。先祖以孝子祀禮甚明之故﹐精气歸暀之﹐其鬼神又安而享其祭祀。○暀﹐於況反。下篇同。

孝孫有慶﹐報以介福﹐萬壽無疆﹗箋云﹕慶﹐賜也。疆﹐竟界也。○竟音境。

﹝疏﹞「濟濟」至「無疆」。○毛以爲﹐古之明王﹐其助祭之臣大夫士﹐其義濟濟然﹑蹌蹌然﹐甚皆敬愼。乃鮮絜爾王者所祀之牛羊﹐以往爲冬烝﹑秋嘗之祭也。於周禮祭祀之聯事﹐司徒奉牛﹐司馬奉羊﹐六牲各有司也。旣絜此牲﹐其理治之﹐亦各有職﹐或解剝之者﹐或亨煮之者﹐或陳其肉於牙之上者﹐或分齊其肉所當用者。於是之時﹐祝則博求先祖之神﹐祭於門內之祊﹐旣﹐羣臣恪勤﹐各司其職﹐祭祀之事於是甚絜明矣。以此知先祖之精靈﹐於是美大之﹐其神安而﹐於是歆饗之。旣爲所饗﹐故令孝孫有慶賜之事﹐報之以大夫之福﹐使孝孫得萬年之壽﹐無有疆境也。由臣助得禮﹐令王受介福。今幽王之時﹐非徒王不敬神﹐臣又廢職﹐故神所不歆﹐降之喪禍﹐故刺焉。○鄭惟「或肆或將」﹑及「是皇」爲異。旣或亨而煮之﹐匕載而出。或有肆其骨體於俎者﹐或有奉持而進之者。爲事之次﹐又先祖之神﹐以孝子祀事孔明﹐故於是精气歸暀之。餘同。○傳「濟濟」至「其肉」。○正義曰﹕《曲禮下》曰「大夫濟濟﹐士蹌蹌﹐是有容也。」祭祀之禮﹐主人自愨而趨﹐其賓客則有容儀﹐故濟濟蹌蹌也。亨謂煮之使熟﹐故云「亨﹐飪之也」。《行葦》云「肆筵設席」﹐肆是設之言﹐故爲陳也。「將﹐齊」﹐《釋言》文。郭朴曰「謂分齊也。」《地官﹟牛人》云「凡祭祀﹐共其牛牲之互。」注云「互若今屠家縣肉架。」則肆謂旣殺乃陳之於互上也。「齊其肉」者﹐王肅云「分齊其肉所當用。」則是旣陳於牙﹐就牙上而齊之也。或肆或將﹐其事俱在或亨之前。以二者事類相將﹐故進或亨於上﹐以配或剝耳。○箋「冬祭」至「進之者」。○正義曰﹕據四時則嘗先於烝﹐經先烝後嘗﹐便文耳。不言祠礿者﹐王肅云「舉盛言也。」然則以此二禮備於春夏﹐故特言之耳。祭祀各有其事者﹐解其每事言﹐或由名有所司故也。《禮運》曰「腥其俎﹐熟其殽。」注云「腥謂豚解而腥之﹐熟謂體解而爓之。」豚解腥之﹐是解剝其肉也。定本﹑《集注》皆云「解剝其皮」。體解爓之﹐是煮熟之者。《禮運》又曰「然後退而合亨體其犬豕牛羊。」注云「謂分別骨體之貴賤﹐以爲眾俎也。」是肆其骨體於俎也。《特牲》《少牢》之禮每云「佐食奉俎肉」﹐是奉持而進之。定本「持」作「將」。此說天子之祭﹐羣臣各有所司。於《周禮》則《內饔》云「凡宗廟之祭祀﹐掌割亨之事。」則解剝其肉﹐是內饔也。《亨人》云「掌供鼎鑊﹐以給水火之齊﹐職外﹑內饔之爨亨煮。」則煮熟之者﹐是亨人也。《外饔》﹕「掌外祭祀之割亨﹐供其脯修﹐刑撫﹐陳其鼎俎實之牲體。」則肆其骨體於俎﹐是外饔也。《大司徒》云「祀五帝﹐奉牛牲﹐羞其肆。亨先王亦如之。」注云「肆進所解骨體。」又《小子職》云「掌祭祀﹐羞羊肆羊殽肉豆。」則奉持進之﹐是司徒﹑小子之類也。然羣臣助祭﹐各有所掌﹐故稱奔走在廟﹐奉持進之﹐非獨此二職而已。易傳者﹐以祭𨿽有互﹐不施於旣亨之後﹐非文次也。孫毓云「此章祭時之事﹐始於絜牛羊﹐成於神保享﹐各以次第也。旣解剝﹐則當亨煮之於鑊。旣煮熟﹐當陳其骨體於俎﹐然後奉持而進之爲屍羞。不待旣亨熟﹐乃分齊所當用也。箋義爲長。」○傳「祊﹐門內」。○正義曰﹕《釋宮》云「閍﹐謂之門。」李巡曰「閍﹐廟門名。」孫炎曰「《詩》云『祝祭於祊』﹐祊謂廟門也。彼直言門﹐知門內者﹐以正祭之禮﹐不宜出廟門也。」而《郊特牲》云「直祭祝於主。」注云「直﹐正也。謂薦熟時也。祭以熟爲正。」又曰「索祭祝於祊。」注云「廟門外曰祊。」又注﹕「祊之禮﹐宜於廟門外之西室。」與此不同者﹐以彼祊對正祭﹐是明日之名。又彼《記》文稱祊之於東方爲失明﹐在西方與繹俱在門外﹐故《禮器》曰「爲祊於外。」《祭統》曰「而出於祊」﹐對設祭於堂爲正﹐是以明日之繹故皆在門外﹐與此不同。以廟門謂之祊﹐知內外皆有祊稱也。○箋「明猶」至「甚明」。○正義曰﹕以此「祀事孔明」之言﹐總「濟濟蹌蹌」以下﹐故言「明﹐猶備也﹐絜也。」博求其神是備也。絜爾牛羊是絜也。所以於此而祝祭於祊者﹐以孝子不知神之所在﹐故使祝博求之平生門內之傍﹐待賓客之處也。每處求之﹐是「祀禮於是甚明」也。明此祊廟門之名﹐其內得有待賓客之處者﹐《聘禮》《公食大夫》皆行事於廟﹐其待之迎於大門之內﹐則天子之禮焉。其迎諸侯之臣﹐或於廟門內也。繹祭之祊在廟門外之西﹐此正祭之祊或在廟門內之西﹐天子迎賓在門東﹐此祭當在門西﹐大率系之門內﹐爲待賓客之處耳。○箋「皇暀」至「祭祀」。○正義曰﹕《信南山》箋云「皇之言暀也。」《泮水》箋云「皇當作暀﹐猶往也。」不同者﹐注意趨在義通﹐不爲例也。先祖與神﹐一也。本其生存謂之祖﹐言其精气謂之神。作者因「是皇」﹑「是享」異事變其文耳。箋易傳以皇爲暀者﹐以論祭事宜爲歸暀。孫毓云﹕《孝經》稱﹕「宗廟致敬﹐鬼神著矣。」《禮》曰「聖人爲能享帝﹐孝子爲能享親。」故此章云「神保是享」﹐下章稱「神保是格」﹐皆取之往安來爲義。箋說爲長。

執爨﹐爲俎孔碩﹐或燔或炙。爨﹐饔爨﹑廩爨也。﹐言爨竈有容也。燔﹐取膟膋。炙﹐炙肉也。箋云﹕燔﹐燔肉也。炙﹐肝炙也。皆從獻之俎也。其爲之於爨﹐必取肉也﹑肝也肥碩美者。○爨﹐七亂反。注惟「言爨竈」一字七端反﹐余並同。﹐七夕反﹐又七略反。燔音煩。廩﹐力甚反。膟音律。膋音寮﹐脂膏。肝炙﹐之赦反。君婦莫莫﹐爲豆孔庶﹐爲賓爲客。莫莫﹐言淸靜而敬至也。豆﹐謂肉羞﹑庶羞也。繹而賓屍及賓客。箋云﹕君婦﹐謂後也。凡適妻稱君婦﹐事舅姑之稱也。庶﹐﹤月多﹥也。祭祀之禮﹐後夫人主共籩豆﹐必取肉物肥﹤月多﹥美者也。○莫音麥。內羞如字。內羞﹐房中之羞﹐或作「肉羞」﹐非也。適音的。稱﹐尺證反。﹤月多﹥﹐字又作「侈」﹐昌紙反﹐何﹑沈都可反。共﹐亦作「供」﹐音恭。獻醻交錯﹐禮儀卒度﹐笑語卒獲。東西爲交﹐邪行爲錯。度﹐法度也。獲﹐得時也。箋云﹕始主人酌賓爲獻。賓旣酌主人﹐主人又自飲酌賓曰醻。至旅而爵交錯以徧。卒﹐盡也﹐古者於旅也語。○醻﹐巿由反﹐又作「酬」。度如字﹐沈徒洛反。邪﹐似嗟反。徧音徧。下同。

神保是格﹐報以介福﹐萬壽攸酢﹗格﹐來。酢﹐報也。

﹝疏﹞「執爨」至「攸酢」。○毛以爲﹐當古明王祭祀之時﹐其當執爨竈之人﹐皆然敬愼於事﹐而有容儀矣。其爲俎之牲體甚博大﹐言肥腯而得禮也。或燔燒膟膋以報陽者﹐或炕炙其肉以薦獻者。君婦之後﹐又復莫莫然淸淨而敬愼﹐以至其爲薦豆甚眾多﹐非直以之薦神﹐又爲釋而賓敬其屍﹐及令爲賓客所用﹐是其眾多也。旣有此豆以薦賓客﹐故令賓客於祭口飲酒行獻酬之禮﹐旅而交錯﹐以至於徧也。其賓客禮儀盡依法度﹐其爲笑語盡得其時﹐是得萬國之歡心﹐恭敬事其先王﹐故神安而﹐於是來歸之﹐報以大大之福﹐以萬年之壽﹐所用報孝子也。今王君臣不能然﹐故舉以刺也。○鄭以爲﹐「俎孔碩」謂爲從獻之俎﹐必取肉及肝甚肥大而美者。或加火燔燒之﹐謂燔肉也。或炕火貫炙之﹐謂炙肝也。以從於獻酒之用也。「爲豆孔庶」﹐謂於先爲豆實之時﹐必取肉物肥﹤月多﹥美者。旣以朝獻﹐爲賓客以爲薦﹐故賓客用而獻酬。餘同。○傳「爨饔」至「炙肉」。○正義曰﹕以祭祀之禮﹐饔爨以煮肉﹐廩爨以炊米。此言臣各有司﹐故兼二爨也。《少牢》云「雍人摡鼎匕俎於雍爨﹐雍爨在門東南北上。廩人摡甑獻匕與惇於廩爨﹐廩爨在雍爨之北。」故知有二焉。爨竈有容者﹐謂執爨之有容儀也。燔取膟膋﹐王肅云「取膟膋燔燎報陽也。」案《祭義》曰「君牽牲旣入廟門﹐麗於碑。卿大夫執鸞刀以刲之﹐取膟膋。」注云「膟膋﹐血與腸間脂也。」《郊特牲》曰「取膟膋燔燎升首﹐報陽也。」《禮器》曰「君親制祭。」注云「親制祭﹐謂朝事進血膋時也。」如是﹐則當朝事之時﹐取牲膟膋燎於鑪炭﹐是燔膟膋也。旣以燔爲膟膋﹐故以炙爲炙肉焉。傳以炙爲炙肉﹐則是薦俎非從獻也。從獻之俎﹐炙用肝。○箋「燔燔肉」至「美者」。○正義曰﹕鄭以上「或肆」爲陳其骨體於俎﹐則此非屍賓常俎﹐故爲從獻之俎。旣以爲從獻之俎﹐明燔炙是從獻之物﹐故爲燔肉﹑炙肝也。言從獻者﹐旣獻酒﹐卽以此燔肉從之﹐而置之在俎也。於此言之者﹐以其爲之於爨﹐故就爨文言之。以其俎之常者﹐隨體所值﹐此特言孔碩﹐故云「必取肉也﹑肝也。肥而碩美者」也。知燔肉炙肝者﹐《特牲》﹕「主人獻屍﹐賓長以肝從﹔主婦獻屍﹐兄弟以燔從。」彼燔與此燔同﹐則彼肝與此炙同﹐故云「炙﹐肝炙也」。炙旣用肝﹐明燔用肉矣。故《行葦》箋亦云「燔用肉﹐炙用肝」也。《特牲》先言肝﹐此後言炙者﹐便文耳。《夏官﹟量人》云「凡祭祀﹐制其從獻脯燔之數量。」是從獻之文也。然燔者﹐火燒之名﹔炙者﹐遠火之稱。以難熟者近火﹐易熟者遠之﹐故肝炙而肉燔也。《生民》傳曰「傳火曰燔。」《瓠葉》傳曰「加火曰燔。」對遙炙者爲近火﹐故云「傅火」﹑「加之」。畱其實亦炙﹐非炮燒之也。故《量人》注云「燔從於獻酒之肉炙。」《特牲》云「燔﹐炙肉。」是燔亦炙也。且燔亦炙﹐爲臠而貫之﹐以炙於火﹐如今炙肉矣﹐故《量人》制其數量。注云「數多少﹐量長短。」若非臠而炙之﹐何有多少長短之數量乎﹖故知燔亦臠而貫炙之。易傳者﹐以燔燎報陽﹐祭初之事﹐君親爲之。此文承「爲俎」之下﹐言執爨有容﹐則序助祭之人﹐非君親之也。且膟膋燎之於鑪﹐此燔炙爲之於爨﹐禮有燔肉﹑炙肝從獻所用﹐以此知非報陽燎薦之事﹐故易之也。此「爲豆孔庶」﹐若正祭則先薦豆然後獻﹐繹祭則先獻後薦。知者﹐《少牢》正祭云「主婦薦韭菹醓醢」﹐主人乃獻屍。案《有司徹》大夫賓屍禮云「主人獻屍」﹐乃始云「主婦薦韭菹」。是以鄭注《祭義》云「君獻屍﹐夫人薦豆﹐謂繹日也」。○傳「莫莫」至「賓客」。○正義曰﹕毛以孔庶爲甚眾﹐故云「莫莫﹐淸靜而敬至」。由後能淸靜恭敬又至篤﹐故能爲豆甚多。若簡躁不恭﹐則不能也。此豆實則菹醢也。《周禮﹟醢人》注云「凡醢者﹐必先膊乾其肉乃莝之﹐雜以粱麹及鹽漬﹐以美酒塗置瓶中﹐百日則成矣。」然則爲豆先祭而豫作。此本而言之﹐非當祭時也。豆內羞﹑庶羞者﹐以言「孔庶」則非一﹐故爲兼二羞也。《有司徹》云「宰夫羞房中之羞於屍侑﹐主人主婦皆右之。司士羞庶羞於屍侑﹐主人主婦皆左之。」注云「二羞所以盡歡心。房中之羞﹐其籩則糗餌粉餈﹐其豆則酏食糝食。庶羞﹐羊臐豕膮皆有胾醢。房中之羞﹐內羞也。內羞在右﹐陰也。庶羞在左﹐陽也。」是有二羞之事也。彼大夫賓屍尙有二羞﹐明天子之正祭有二羞矣。天子庶羞百有二十品﹐明內羞亦多矣。毛又以豆言甚眾爲過常之辭﹐而云爲賓爲客﹐則所爲有二事也。然則非但正祭所用﹐至繹又用之﹐故云「繹而賓屍及賓客也」。言於繹祭可以此賓敬於屍而薦之﹐解「爲賓」也。又今正祭賓用之爲薦﹐是爲客也。繹𨿽在後﹐而屍尊於賓客﹐故先言爲賓也。○箋「君婦」至「﹤月多﹥美」。○正義曰﹕凡適妻稱君婦﹐故妾稱之爲女君也。婦有舅姑之稱﹐《公羊》《穀梁傳》文也。「庶﹐﹤月多﹥也」﹐《釋言》文。舍人曰「庶﹐眾也。﹤月多﹥﹐炙也。」孫炎曰「庶﹐丰也﹐多雲﹤月多﹥。」然則丰﹤月多﹥亦肥多之義。《爾雅》旣有此釋﹐且以「爲俎孔碩」類之﹐宜爲肉甚肥﹤月多﹥﹐故易傳也。《天官﹟九嬪職》曰「贊後薦徹豆籩。」是後﹑夫人主供籩豆。此論天子之事﹐言後足矣。兼云夫人者﹐以諸侯夫人於其國與王后同﹐故連言之。由後主供籩豆﹐故爲豆實﹐必命有司﹐令取肉物肥﹤月多﹥美者。言物者﹐籩豆有非肉者也。若棗栗及菹與糗粉之屬不用肉﹐故言肉物也。後﹑夫人所主籩豆﹐惟有朝事饋食之籩豆後薦之耳。於《周禮》﹐加籩則內宗薦之﹐內羞﹑庶羞則世婦薦之。而此言君婦爲豆﹑爲賓﹑爲客者﹐以後﹑夫人總主之故也。○箋「始主人」至「旅也語」。○正義曰﹕此《特牲》《少牢》咸有其事。獻酬據其初﹐故依彼節而言也。交錯言其末﹐故云「至於旅而爵交錯以徧也」。「古者於旅也語」﹐《鄕射記》文﹐引之者﹐證笑語得時。

我孔矣﹐式禮莫愆。工祝致告﹕「䢐賚孝孫﹐﹐敬也。善其事曰工。賚﹐予也。箋云﹕我﹐我孝孫也。式﹐法。莫﹐無。愆﹐過。䢐﹐往也。孝孫甚敬矣﹐於禮法無過者。祝以此故致神意造主人使受嘏。旣而以嘏之物往予主人。○﹐而善反﹐又呼但反。賚如字﹐徐音來。嘏﹐古嘏反。苾芬孝祀﹐神嗜飲食。卜爾百福﹐如幾如式。幾﹐期。式﹐法也。箋云﹕卜﹐予也。苾苾芬芬有馨香矣﹐女之以孝敬享祀也﹐神乃歆嗜女之飲食。今予女之百福﹐其來如有期矣﹐多少如有法矣。此皆嘏辭之意。○苾﹐蒲蔑反﹐一音蒲必反。下篇同。芬﹐孚云反。嗜﹐巿志反﹐徐云「又巨之反。」下章同。幾音機。予﹐羊汝反。下同。歆﹐喜今反。女音汝。下同。

旣齊旣稷﹐旣匡旣敕。永錫爾極﹐時萬時億。」稷﹐疾。敕﹐固也。箋云﹕齊﹐減取也。稷之言卽也。永﹐長。極﹐中也。嘏之禮﹐祝徧取黍稷牢肉魚擩於醢以授屍﹐孝孫前就屍受之。天子使宰夫受之以筐﹐祝則釋嘏辭以敕之。又曰﹕長賜女以中和之福﹐是萬是億。言多無數。○齊﹐王申毛如字﹐整齊也。鄭音資﹐一音才細反﹐謂分之齊也。筐﹐本亦作「匡」﹐丘方反。擩﹐而專反﹐又音芮﹐又而純反﹐何耳誰反。醢音海。

﹝疏﹞「我孔」至「時億」。○毛以爲﹐上三章旣言孝子助祭之人皆得其禮﹐爲神饗報﹐故此承而結之。言我孝子甚能恭敬矣﹐其於祭祀之法﹐與禮儀無過差者。孝子旣能如此﹐工善之祝以此之故﹐於是致神之意以告主人﹐令之受嘏。旣而因以所嘏之物﹐往與主人孝孫也。神本所以與孝孫嘏福者﹐能苾苾芬芬有馨香﹐乃汝以孝敬享祀﹐故鬼神忻說﹐乃歆嗜汝之飲食。今所以與汝百種之福﹐其來早晚﹐如有期節矣。其福多少﹐如有法度矣。我孝子旣能整齊矣﹐旣能極疾矣﹐旣能誠正矣﹐旣能愼固矣﹐於祀之禮無所失﹐是知神永賜汝中和之福﹐於是得萬﹐於是得億。言多無數。此卽報以介福之事也。今王不能然﹐故以刺之。鄭惟「旣齊旣稷﹐旣筐旣敕」二句爲異。以䢐賚孝孫﹐言以嘏之物往予主人也。次四句乃本所以嘏之意。「旣齊」以下﹐陳爲嘏之禮。祭有黍稷牢肉魚﹐祝就中齊減取其物以擩於醢以受屍矣。孝子旣就屍而受之矣。旣得﹐乃使宰夫受之以筐矣。旣得﹐屍令祝釋嘏辭以敕之。「永錫爾極」﹐卽嘏辭之略也。○傳「敬」至「賚予」。○正義曰「﹐敬」﹐《釋詁》文。以工者巧於所能﹐《論語》曰「工欲善其事」﹐故云「善其事曰工」。「賚﹐予也」﹐《釋詁》文。○箋「我我孝」至「主人」。○正義曰﹕以上章說臣事旣然﹐此總結之﹐故知「我﹐我孝孫也」。《特牲》《少牢》薦獻禮終﹐屍皆命祝以嘏於主人﹐故知「工祝致告」是致神意告主人使受嘏也。告之下卽云「䢐賚孝孫」﹐故知以嘏之物往與主人。其嘏之物﹐卽下箋云「黍稷牢肉」是也。此及下章再言「工祝致告」﹐箋以此章祝以神意告主人使受嘏﹐下章祝以主人之意告屍以利成。知者﹐此致告之下卽云「䢐賚孝孫」﹐以物予主人﹐明是告之使受嘏也。下章乃云「工祝致告」訖﹐卽云「皇尸載起」﹐明致孝子之意以告屍也。又《特牲》《少牢》皆受嘏在前﹐告利成在後﹐以此知之﹐二者皆祝傳其辭﹐故並稱工祝致告。○箋「苾苾」至「之意」。○正義曰﹕以其馨香﹐宜重言﹐故云「苾苾芬芬有馨香矣」。汝以孝敬祭祀﹐曰孝子能盡其誠信﹐致其孝敬﹐故馨香也。由飲食馨香﹐故神歆嗜之﹐而予之百福﹐其來如有期矣。言須而卽來﹐不遲晚也。多少如有法矣﹐謂來必丰足﹐不乏少也。嘏辭予主人以福﹐此說得福之事﹐故云皆嘏辭之意。言嘏辭之意耳﹐此非嘏辭。○傳「稷﹐疾。敕﹐固也」。○正義曰﹕王肅云「執事已整齊﹐已極疾﹐已誠正﹐已固愼也。」傳意或然。○箋「齊減取」至「敕之」。○正義曰﹕齊與資﹐古今字異。資訓取﹐齊爲減取﹐非訓齊爲減取也。以上言嘏之意﹐此言嘏之事﹐參之以《特牲》《少牢》而事有似﹐故說爲嘏之禮也。其不同者﹐天子與大夫尊卑旣殊﹐故禮數有異耳。《少牢禮》曰「二佐食各取黍於一惇。上佐食兼受摶之以授屍。屍執以命祝﹐率命祝。祝受以東北面於戶西﹐以嘏於主人曰。」旣稱嘏辭﹐「主人坐奠爵﹐興受黍﹐坐振祭齊之﹐詩懷之﹐實於左袂﹐掛於季指。執爵以興﹐出。宰夫以籩受嗇黍。主人嘗之﹐納諸內」。是大夫受嘏之禮也。《特牲禮》曰「佐食摶黍授祝﹐祝授屍﹐屍受以菹豆﹐執以親嘏主人。主人左執角﹐再拜稽首﹐受。復位﹐詩懷之﹐實於左袂﹐掛於季指﹐卒角拜。屍答拜。主人出寫嗇於房﹐祝以籩受。」是士受嘏之禮。二禮皆取黍而已。《特牲》注云「獨用黍者﹐食之主也。」又云「變黍直言嗇者﹐因事託戒﹐欲其重稼嗇。」此言徧取黍稷牢肉魚者﹐以齊者是減取諸物﹐故知徧減取也。知祝取之者﹐嘏禮祝所主﹐又《特牲》言「佐食博黍授祝﹐祝授屍」﹐準此故爲祝也。知擩於醢者﹐以醢亦宜在徧取之中﹐而《少牢禮》云「屍取韭菹辯擩於三豆」﹐有擩醢之事。此旣徧取以嘏天子﹐天子當嘗之﹐故知擩於醢以授屍也。旣以授屍﹐故孝子前就凡受之。《特牲》「屍親嘏」﹐《少牢》「命祝嘏」﹐此言旣﹐卽是孝子自就取﹐則亦屍親嘏﹐不嫌與士同也。言天子使宰夫受之以筐者﹐以《少牢》宰夫受之﹐故知此亦宰夫。《特牲》《少牢》皆受以籩﹐此經云「旣筐」﹐故知受之以筐也。以《少牢》「主人受之出﹐以授宰夫」﹐此初卽宰夫受之﹐不至於出﹐故言「天子使宰夫」﹐以爲別異之文也。定本﹑《集注》「天子宰受之」﹐無「使夫」兩字。「祝則釋嘏辭以敕之」﹐《少牢》嘏辭云「皇屍命工祝﹐承致多福無疆。於汝孝孫﹐來汝孝孫﹐使汝受祿於天﹐宜稼於田﹐眉壽萬年﹐勿替以之。」是亦大夫之嘏辭也。天子嘏辭﹐無以言之。此「永錫爾極﹐時萬時億」﹐是其辭之略。以《少牢》嘏辭準之﹐知天子嘏辭必多於是。彼先設嘏辭﹐乃嘏以黍﹔此先以嘏予之﹐乃釋辭者﹐亦天子之禮﹐大節文之數﹐與大夫異也。易傳者﹐以「䢐賚孝孫」是嘏之事也﹐「永錫爾極」是嘏之辭也﹐則此章惟說受嘏之禮耳﹐不得有執事於其間。若不指執事﹐則極疾固愼文無所主﹐故易之以爲受嘏之禮。

禮儀旣備﹐鍾鼓旣戒。孝孫䢐位﹐工祝致告。致告﹐告利成也。箋云﹕鍾鼓旣戒﹐戒諸在廟中者﹐以祭禮畢﹐孝孫往位堂下西面位也﹐祝於是致孝孫之意﹐告屍以利成。○「祭禮畢」﹐「禮」或作「祀」。神具醉止﹐皇尸載起。鼓鍾送屍﹐神保聿歸。皇﹐大也。箋云﹕具﹐皆也。皇﹐君也。載之言則也。屍﹐節神者也。神醉而屍謖﹐送屍而神歸。屍出入奏《肆夏》。屍稱君﹐尊之也。神安歸者﹐歸於天也。○謖﹐所六反﹐起也。夏﹐戶雅反。諸宰君婦﹐廢徹不遲。箋云﹕廢﹐去也。屍出而可徹﹐諸宰徹去諸饌﹐君婦籩豆而已。不遲﹐以疾爲敬也。○廢﹐方吠反。徹﹐直列反。去﹐起呂反。下同。

諸父兄弟﹐備言燕私。燕而盡其私恩。箋云﹕祭祀畢﹐歸賓客之俎﹐同姓則畱與之。燕所以尊賓客﹐親骨肉也。

﹝疏﹞「禮儀」至「燕私」。○正義曰﹕此受嘏之後﹐言祭畢之事﹐故云祭祀之禮儀旣畢備矣﹐鍾鼓之音聲旣告戒矣。謂擊鍾鼓以告戒廟中之人﹐言祭畢也。主人孝孫於此之時﹐則往於堂下西面之位。工善之祝﹐則從西堂下﹐致孝孫之意﹐告屍言利養之成也﹐於時神皆醉飽矣。故皇屍則起而出也。屍以節神﹐屍畢而神醉﹐故神醉而屍起也。乃鳴鍾鼓以送屍﹐謂奏《肆夏》也。神安而遂歸於天也。屍已出矣﹐而諸宰及君婦肅敬於事﹐其徹去俎豆皆不遲矣。於是之時﹐賓客歸之俎﹐其諸父兄弟畱之﹐使皆備具﹐我當與之燕而盡其私恩也。今王不能然﹐故舉以刺之。○箋「鍾鼓」至「利成」。○正義曰﹕以禮儀旣畢﹐而擊鍾鼓以戒知。戒諸在廟中者﹐告以祭禮畢也。祭禮畢﹐卽禮儀旣備是也。孝孫往位堂下西面位﹐知者﹐以言往而自此適彼之辭﹐而《特牲》告利成之位﹐云「主人出立於戶外西面」﹐《少牢》告利成之位﹐云「主人出立於阼階上西面」﹐是尊者出稍遠也。此云「䢐位」﹐明遠於大夫﹐故知至堂下也。《特牲》《少牢》皆西面﹐故知天子之位亦西面也。旣言「䢐位」﹐卽云「致告」﹐故云於是致孝子之意﹐告屍以利成也。《少牢》「主人立於阼階﹐祝立於西階上﹐告利成。」此孝孫在堂下西面﹐則祝當以西階下告利成也。若然﹐《特牲》告利成﹐卽云「屍謖祝前﹐主人降」﹐《少牢》祝告利成﹐卽云「祝入屍謖﹐主人降」﹐此二者皆祝告主人以利成﹐是致屍意也。此言致孝子之意告屍者﹐以孝子之事屍﹐有尊親及賓客之義﹐命當由尊者出﹐讓當從賓客來。禮畢﹐義由於屍﹐非主人所當先發﹐故知彼二禮皆言祝告主人以利成也﹐則天子彌尊﹐備儀盡飾﹐蓋有節文。準彼二禮祝告主人﹐則此以祝先致屍意告主人﹐乃更致主人之意以告屍﹐故云「告屍以利成」也。此云「皇尸載起」﹐卽彼「屍謖」也﹐但此舉主人之報告﹐則得屍告而可知矣。必知然者﹐以彼大夫與士尊卑而俱告主人﹐明亦有告主人矣。其告主人則同﹐主人報告則有差。彼士禮告主人利成﹐屍卽謖﹐大夫則祝入乃屍謖﹐明天子則祝人又報以利成﹐然後屍乃起。準彼爲差﹐故知然也。言利成者﹐《少牢》注云「利﹐猶養也。成﹐畢也。孝子之養禮畢。」○傳「皇﹐大也」。○正義曰﹕箋依《釋詁》﹐以皇爲君稱﹐君尊之。《少牢》亦云「皇屍命工祝」﹐傳皇爲大﹐言尊大之﹐屍亦君義。○箋「具皆」至「於天」。○正義曰﹕言皆醉者﹐所祭羣廟非止一神故也。又解神屍相將之意﹐故云「屍﹐節神者也」。《郊特牲》云「屍﹐神像也。」此詩所陳﹐言神醉而屍謖﹐送屍而神歸﹐是屍與神爲節度也。神無形﹐故屍象焉。《特牲》《少牢》注皆依《釋言》﹐云「謖﹐起也」。又解以鼓鍾送屍﹐由屍出入奏《肆夏》故也。屍出入奏《肆夏》《春官﹟大司樂職》文也。《祭義》云「樂以迎來﹐哀以送往。」此鼓鍾送屍者﹐以哀其享否不可知﹐自孝子之心耳﹐其送屍猶自作樂也。神者﹐魂魄之气。《郊特牲》云「魂气歸於天。」故言神安歸於天也。○箋「屍出」至「爲敬」。○正義曰﹕案《特牲》《少牢禮》屍出之後乃饗﹐乃陽厭﹐尋亦徹之﹐故此系於屍起也。而諸宰徹去諸饌﹐君婦籩豆而已者﹐以《周禮﹟九嬪》云「凡祭祀﹐贊後薦徹豆籩」﹐知君婦籩豆而已﹐余饌諸宰徹之也。《周禮﹟宰夫》無徹饌之文。《膳夫》云「凡王祭祀﹐賓客則徹王之胙俎。」注云「膳夫親徹胙俎﹐胙俎最尊也。其餘則其屬徹之。」然則徹饌者﹐膳夫也。言諸宰者﹐以膳夫是宰之屬官﹐宰﹑膳皆食官之名﹐故系之宰。言諸者﹐《序官》「膳夫上士二人﹐中士四人﹐下士八人」﹐故言諸也。祭末嫌其惰慢﹐故言以疾爲敬。○箋「祭祀」至「骨肉」。○正義曰﹕《祭統》曰「貴者取貴骨﹐賤者取賤骨。」《論語》曰「祭於公﹐不宿肉。」《特牲》《少牢》皆曰「祝執其俎以出」。是祭祀畢﹐賓客歸之俎也﹔其同姓則皆畱之與燕﹐而盡其私恩也。《特牲》云「祝命徹胙俎豆籩﹐設於東序下。」注云「胙俎﹐主人之俎。設於東序下﹐亦將私燕也。」是祭末而燕私之事。歸之俎﹐所以尊賓客。畱之燕﹐所以親骨肉也。《大宗伯》云「以脤膰之禮﹐親兄弟之國。」注云「脤膰﹐社稷宗廟之肉﹐以賜同姓之國﹐同福祿也。」《春秋》定十四年﹕「天王使石尙來歸脤。」同姓得肉者。彼謂不助祭者不得與燕﹐故歸之也。

樂具入奏﹐以綏後祿。爾殽旣將﹐莫怨具慶。綏﹐安也。安然後受福祿也。將﹐行也。箋云﹕燕而祭時之樂復皆入奏﹐以安後日之福祿。骨肉歡而君之福祿安。女之殽羞已行﹐同姓之臣無有怨者﹐而皆慶君﹐是其歡也。○復﹐扶又反。旣醉旣飽﹐小大稽首。「神嗜飲食﹐使君壽考。箋云﹕小大﹐猶長幼也。同姓之臣﹐燕已醉飽﹐皆再拜稽首曰﹕神乃歆嗜君之飲食﹐使君壽旦考。此其慶辭。○長﹐張丈反。

孔惠孔時﹐維其盡之。子子孫孫﹐勿替引之。」替﹐廢。引﹐長也。箋云﹕惠﹐順也。甚順於禮﹐甚得其時﹐維君徳能盡之﹐願子孫勿廢而長行之。○替﹐天帝反。

﹝疏﹞「樂具」至「引之」。○正義曰﹕以上章云「備言燕私」﹐故此卽陳燕私之事。以祭時在廟﹐燕當在寢﹐故言祭時之樂皆復來入於寢而奏之﹐以安其從今以後之福祿。言骨肉歡樂﹐然後君之福祿安也。其燕之時﹐非直以鼓鍾樂之﹐又爾之殽羞旣行之﹐長幼皆徧﹐故同姓之臣莫有嗟怨﹐而皆慶君﹐是其骨肉歡矣。於是之時﹐旣醉於酒矣﹐旣飽於食矣﹐其同姓小大長幼皆再拜稽首﹐而共慶君曰﹕由君明徳馨香﹐神乃嗜君飲食﹐使君得壽考之福也。祭甚順於禮﹐甚得其時﹐惟君徳其能盡此順時之美﹐願君之子孫世世勿廢而長行之。欲使長行此禮﹐常得福祿﹐此卽所謂具慶也。今王不能然﹐故舉以刺之。○箋「燕而」至「其歡」。○正義曰﹕案前文而言入奏﹐故知祭之樂復皆入也。燕﹑祭不得同樂﹐而云皆入者﹐歌詠𨿽異﹐樂器則同﹐故皆入也。後日﹐從今以後之日也。宗族不親﹐則公室傾危﹐故骨肉歡而君之福祿安。同姓無怨而皆慶﹐是其歡矣。神嗜飲食以下﹐是慶辭也。○傳「替﹐廢。引﹐長」。○正義曰「替﹐廢」﹐《釋言》文。「引﹐長」﹐《釋詁》文。《釋訓》云「子子孫孫﹐引無極也。」舍人曰「子孫長行美道﹐引無極也。」郭璞曰「世世昌盛﹐長無窮﹐是勿廢長行之。」

《楚茨》六章﹐章十二句。

《信南山》﹐刺幽王也。不能修成王之業﹐疆理天下﹐以奉禹功﹐故君子思古焉。

﹝疏﹞「《信南山》六章﹐章六句」至「思古焉」。○正義曰﹕作《信南山》詩者﹐刺幽王也。刺其不能修成王之事業﹐疆界分理天下之田畝﹐使之勤稼﹐以奉行大禹之功﹐故其時君子思古成王焉﹐所以刺之。經六章﹐皆陳古而反以刺今。言成王能疆理天下﹐以奉禹功﹐而幽王不能修之。經先云禹功﹐乃言曾孫﹐見成王能遠奉禹功。今幽王不能述修成王之業﹐非責幽王令奉禹功也﹐故箋云「言成王乃遠修禹之功﹐今王反不修其業乎﹖」是思古之內﹐直思成王耳﹐而成王又有所奉﹐故經言禹焉。首章言「我疆我理」﹐是疆理天下也。「維禹甸之」﹐是禹功也。以下言雲雨生穀﹐乃稅以祭祀﹐鬼神降福﹐皆由疆理使然﹐故序者略之也。

信彼南山﹐維禹甸之。畇畇原隰﹐曾孫田之。甸﹐治也。畇畇﹐墾辟貌。曾孫﹐成王也。箋云﹕信乎彼南山之野﹐禹治而丘甸之。今原隰墾辟﹐則又成王之所佃。言成王乃遠修禹之功﹐今王反不修其業乎﹖六十四井爲甸﹐甸方八里﹐居一成之中﹐成方十里﹐出兵車一乘﹐以爲賦法。○甸﹐毛田見反﹐鄭繩證反。畇音勻﹐又作「﹤田旬﹥」﹐蘇遵反﹐又音旬。墾辟﹐上苦很反﹐下婢亦反。佃音田﹐本亦作田。乘﹐繩證反。我疆我理﹐疆﹐畫經界也。理﹐分地理也。

南東其畝。或南或東。

﹝疏﹞「信彼」至「其畝」。○毛以爲﹐信乎彼南山之傍﹐田野得成平田可種殖者﹐維本禹所治之。又此地今畇畇然成其墾辟之原隰者﹐由曾孫成王所田之。又正我天下經界之疆﹐又分我天下土宜之理﹐而隨事之便﹐使南東其畝。成王能疆理天下﹐奉禹之功﹐而幽王不能修之﹐故以刺焉。○鄭惟甸之爲丘甸之爲異。餘同。○傳「甸治」至「成王」。○正義曰﹕此及《韓奕》之傳皆言「甸﹐治」﹐則訓甸爲治﹐不爲丘甸之異於鄭也。「墾辟貌」者﹐謂墾耕其地﹐辟除艸萊﹐以成柔田也。《釋訓》云「畇畇﹐田也。」注引此「畇畇原隰」﹐與勻音同也。知曾孫是成王者﹐序言成王奉禹之功﹐此言曾孫田禹之地﹐故知曾孫與序成王﹐一人也。成王而謂之曾孫者﹐以古者祖有徳而宗有功﹐因爲之號。文﹑武爲受命伐紂﹐定天下之基﹐以爲祖宗。《祭法》云「祖文王而宗武王。」是也。成王繼文﹑武之後﹐爲太平之主﹐特異其號﹐故《詩經》通稱成王爲曾孫也。不繼於文王﹐不直言孫者﹐蓋周𨿽文王受命﹐而大王亦有王迹﹐所起見其王業之遠﹐故繼而稱曾孫。不言玄孫者﹐玄孫對髙祖爲定名﹐世數更多﹐則不得稱玄孫矣。曾者﹐重也﹐自曾祖以至無窮﹐皆得稱曾孫﹐故《維天之命》箋云「自孫之子而下﹐事先祖皆稱曾孫。」是爲遠辭。明周徳之隆久﹐故繼大王而不稱玄也。毛以此及《維天之命言》曾「孫篤之亦」﹐爲成王。鄭以禮非一人所行﹐惟彼不從之耳。○箋「信乎」至「賦法」。○正義曰﹕言信乎者﹐文通於下。言禹治南山﹐成王田之﹐皆信然矣。上云「南山」﹐下云「原隰」﹐皆南山之傍﹐見禹之所甸﹑成王所修爲一處﹐互其文以相曉也。箋云「彼南山之野﹐禹治而丘甸之」﹐卽云「今原隰墾辟﹐則又成王之所田。言成王乃遠修禹之功。今王反不修其業乎﹖」言修禹功而文相因﹐明南山﹑原隰二者爲一處。成王之修禹功﹐實天下盡然﹐而獨言南山者﹐作者指一處以表之﹐其意通及天下也。故序言「疆理天下」﹐下注言「上天同云」﹐是非獨南山之傍修禹功也。獨舉原隰以爲言者﹐鄭《駁異義》引此詩以盡三章。此詩之意﹐以原隰生生百谷﹐原隰之功﹐於人尢大﹐故獨言也。甸之爲字﹐旣訓爲治﹐音又爲乘﹐以治其地使平成田則訓爲治﹐以方十里出兵車一乘故又音爲乘也。《韓奕》箋云「禹甸之者﹐決除其災﹐使成平田﹐定貢賦於天子。」是亦以治爲義也。《地官﹟小司徒》云「四丘爲甸。」注云「甸之言乘也﹐讀如中甸之甸。」《稍人》云「掌令丘乘之政令。」注云「丘乘﹐四丘爲甸﹐甸讀與『維禹陳之』之陳同。其訓曰乘﹐由是攺云。」《郊特牲》云「丘乘共粢盛。」注云「甸或謂之乘﹐以其於車賦出馬四匹﹐長轂一乘。」是以乘爲義也。知六十四井爲甸者﹐《小司徒》云「四井爲邑﹐四邑爲丘﹐四丘爲甸。」如數計之﹐丘十六井﹐甸六十四井也。知方八里者﹐以《孟子》云「方裏爲井。」計之則邑方一里﹐丘方四里﹐甸方八里也。又解方八里名爲甸之意﹐以其居一成之中﹐成方十里﹐出兵車一乘﹐以爲賦法﹐故謂之甸。甸﹐乘也。「十里爲成」﹐《冬官﹟匠人》文也。知甸居一成之中者﹐以《匠人》旣云「十里爲成」﹐卽云「成間廣八尺﹐深八尺﹐謂之洫」。是當甸在其中﹐傍一里以治洫。故彼注云「方十里爲成﹐成中容一甸﹐甸方八里出田稅﹐緣邊一里治洫。」是也。《論語注》引《司馬法》云「井十爲通﹐通十爲成﹐成出革車一乘。」是據成方十里﹐出車一乘也。成元年《左傳》服注引《司馬法》云「四邑爲丘﹐有戎馬一匹﹐牛三頭﹐是曰匹馬丘牛。四丘爲甸﹐甸六十四井﹐出長轂一乘﹐馬四匹﹐牛十二頭﹐甲士三人﹐步卒七十二人﹐戈楯具備﹐謂之乘馬。」是據甸方八里﹐出車一乘也。二者事得相通﹐故各據一焉。若然﹐成出兵車一乘﹐爲七十五人耳。而哀元年《左傳》說夏少康「有田一成﹐有眾一旅」﹐十里有五百人者﹐計成方十里﹐其地有九百夫之田也。授民田有不易﹑一易﹑再易﹐通率二而當一﹐有四百五十人矣。其中上地差多﹐則得容五百人也。其出兵夫﹐則眾不盡行﹐故一車士卒惟七十五人。傳說少康言有眾一旅﹐盡舉大眾﹐故與出賦異也。箋以此「維禹甸之」爲「丘甸」。孫毓云「禹平治水土﹐以除洪水之災。」當此之時﹐未及丘甸。其田也﹐且井﹑邑﹑丘﹑甸出於周法﹐虞夏之制未有聞焉。今以周之法爲虞﹑夏之說﹐又謂禹治水土皆丘甸之﹐非其義也。然則鄭爲禹亦丘甸之者﹐《禮運》說「大道旣隱」﹐而曰「以立田裏」﹐是則三王之初而有井甸田裏之法也。《論語》說「禹盡力乎溝洫」﹐與《匠人》「成間有洫」同也。《臯陶謨》「畎氵會距川」﹐與《匠人》「同間有氵會﹐專達於川」同也。是則丘甸之法﹐禹之所爲。《左傳》少康之在虞思﹐有田一成﹐有眾一旅﹐於是則十里爲成﹐非周之賦法也。禹之治水旣平﹐乃任土作貢﹐有何不暇﹐而云未及丘甸之也﹖故鄭以爲禹治而丘甸之。○傳「疆畫」至「地理」。○正義曰﹕《孟子》曰「夫仁政必自經界始。經界不正﹐井田不均。」趙岐注云「經亦界也。」然則經界者﹐地畔之名也。疆謂正其封疆﹐故云畫經界。襄四年《左傳》曰「茫茫禹迹﹐畫爲九州。」九州尙畫其界﹐是田之經界須畫之也。分地理者﹐分別地所宜之理﹐若《孝經》注云「髙田宜黍稷﹐下田宜稻麥」﹐是也。○傳「或南或東」。○正義曰﹕成二年《左傳》曰「先王疆理天下物土之宜。故《詩》曰﹕『我疆我理﹐南東其畝。』」是於土之宜﹐須縱須橫﹐故或南或東也。

上天同雲﹐雨雪雰雰。雰雰﹐雪貌。丰年之冬﹐必有積雪。○雨﹐於傅反﹐崔如字。雰﹐芳云反。益之以霢霂﹐旣優旣渥﹐小雨曰霢霂。箋云﹕成王之時﹐陰陽和﹐風雨時﹐冬有積雪﹐春而益之以小雨﹐潤澤則饒洽。○霢﹐亡革反。霂音木。優﹐《說文》作「瀀」﹐音憂。渥﹐烏學反。

旣霑旣足﹐生我百谷。

﹝疏﹞「上天」至「百谷」。○正義曰﹕言成王時﹐在上天同起其云﹐正於冬月雨下此雪雰雰然多而積也。至於春日﹐又益之以小雨而霢霂然﹐以接冬澤﹐旣已優洽﹐旣已饒渥﹐旣已沾潤﹐旣已丰足﹐是以故得生我之眾穀也。今王不能然﹐故舉以刺之。言「上天同云」﹐明澤之徧也﹐以云在於天上﹐雨從上下﹐故云上天﹐非有義例。○傳「丰年」至「積雪」。○正義曰﹕謂明年將丰﹐今冬積雪爲宿澤也。然則積雪是年之前冬﹐而言丰年之冬﹐必有積雪者﹐以此章言穀之生﹐下章言其成熟﹐舉一年之生成﹐以爲首尾之次﹐非復言歲初歲末﹐限以同年。傳達經意﹐故言丰年冬耳。○傳「小雨霢霂」。○正義曰﹕《釋天》文也。李巡曰「水雪俱下。」案彼文上有暴雨﹐下雲久雨﹐於間無雪事。而李巡云「俱下」﹐妄矣。此傳有云小雪者﹐誤。今定本云「小雨」。

疆埸翼翼﹐黍稷彧彧。場﹐畔也。翼翼﹐讓畔也。彧彧﹐茂盛貌。○埸音亦。下同。彧彧﹐於六反。曾孫之穡﹐以爲酒食。畀我屍賓﹐壽考萬年。箋云﹕斂稅曰穡。畀﹐予也。成王以黍稷之稅爲酒食﹐至祭祀齊戒則以賜屍與賓。尊屍與賓﹐所以敬神也。敬神則得壽考萬年。○畀﹐必寐反。注同。齊﹐側皆反。

﹝疏﹞「疆埸」至「萬年」。○正義曰﹕上旣言百谷以生成﹐故此云稅取供祭也。言所生百谷之處﹐其農人理之﹐使疆埸之上翼翼然閒整讓畔。今黍稷之苗彧彧然茂盛而成長。至秋收刈﹐則曾孫成王之所稅斂﹐而以爲酒之與食也。旣爲酒食﹐於祭前齊戒之時﹐乃賜我尸之與賓以尊養之。屍實未至﹐祭時而豫賜之酒食﹐爲敬神故也。神旣爲王所敬﹐故令王得壽考萬年之福也。今王不能然﹐故舉以刺之。○傳「埸畔」至「盛貌」。○正義曰﹕以田之疆畔至此而易主﹐名之爲埸。翼翼是間暇之名﹐故舉讓畔之敬﹐以明其田事之理也。上言「生我百谷」﹐此獨言黍稷者﹐黍稷爲穀之長﹐故特言之也。○箋「斂」至「萬年」。○正義曰﹕上言黍稷﹐或是天下民田也。「曾孫之穡」﹐文承其下﹐故知稅斂曰穡也。賓之與屍﹐祭時所有﹐經云「畀我屍賓」﹐何知不指謂祭時予之﹖而箋以爲齋戒則以賜屍賓者﹐以此詩陳事而有次序﹐五章﹑卒章始言祭時之事﹐淸酒﹑騂牡享於祖考﹐則此未祭而言「畀我屍賓」﹐明祭前矣。又不言享祀﹐而云「畀我」﹐是賜下之辭﹐故爲祭祀齊戒以賜屍賓也。《祭義》云「祭前十日﹐散齊七日﹐致齊三日。」《周禮》所謂「前期十日」﹐是也。於齊之時﹐官當與之酒食。而箋云賜者﹐以其未祭﹐則屍猶臣道﹐故言賜也。經言敬事屍賓﹐而令神降福者﹐以其尊屍與賓﹐卽所敬神也。由能敬神﹐則壽考萬年也。神與壽考﹐祭時嘏辭﹐與卒章「萬壽無疆」﹐明其同時也。以宿敬於神﹐以及屍賓﹐於後得福﹐故此致其意而逆言之耳。

中田有廬﹐疆埸有瓜。是剝是菹﹐剝瓜爲菹也。箋云﹕中田﹐田中也。農人作廬焉﹐以便其田事。於畔上種瓜﹐瓜成又入其稅﹐天子剝削淹漬以爲菹﹐貴四時之異物。○廬﹐力居反。剝﹐邦角反。菹﹐側居反。便﹐毗戰反。削﹐思約反。淹﹐英鉗反。漬﹐子賜反﹐淹也。

獻之皇祖。曾孫壽考﹐受天之祜。箋云﹕皇﹐君。祜﹐福也。獻瓜菹於先祖者﹐順孝子之心也。孝子則獲福。○祜音戶。

﹝疏﹞箋「中田」至「異物」。○正義曰﹕古者宅在都邑﹐田於外野﹐農時則出而就田﹐須有廬舍﹐故言中田﹐謂農人於田中作廬﹐以便其田事。於田中種穀﹐於畔上種瓜﹐亦所以便地也。於畔上種瓜﹐廣謂天下民田瓜成﹐又入其稅。民以瓜新熟﹐獻於天子。天子得之﹐乃剝削淹漬以爲菹﹐欲以供祭祀﹐貴四時之異物故也。徧檢《書傳》﹐未見天子稅民瓜以供祭祀者﹐故《地官﹟場人》「掌國之場圃﹐而樹之果蓏珍異之物﹐以時斂而藏之。凡祭祀﹐共其果蓏瓜瓠之屬。」《郊特牲》曰「天子樹瓜華﹐不斂藏之種。」是則天子之瓜﹐自令有司供之﹐不稅於民。此言瓜成﹐入其稅於天子者﹐《周禮》言其正法﹐瓜不稅民。此述成王之時﹐民盡力於農業﹐故畔上種瓜﹐獻諸天子。天子得爲菹以祭﹐欲見天子孝於親﹐而下民愛其主。反以刺今幽王也。箋以對前「曾孫之穡」爲正稅﹐故云又入其稅耳。非謂正法所當稅也。○箋「獻瓜」至「獲福」。○正義曰﹕《周禮﹟場人》「祭祀供其果蓏」﹐是祭必有瓜菹矣。《醢人》豆實無瓜菹者﹐主說正豆之實﹐故文不具耳。

祭以淸酒﹐從以騂牡﹐享於祖考。周尙赤也。箋云﹕淸﹐謂玄酒也。酒﹐郁鬯五齊三酒也。祭之禮﹐先以郁鬯降神﹐然後迎牲。享於祖考﹐納亨時。○騂﹐息營反﹐《字林》許營反。享﹐許兩反﹐徐許亮反。注及下同。郁﹐雍勿反。齊﹐才細反。亨﹐普庚反。

執其鸞刀﹐以啟其毛﹐取其血膋。鸞刀﹐刀有鸞者﹐言割中節也。箋云﹕毛以告純也。膋﹐脂膏也。血以告殺﹐膋以升臭﹐合之黍稷﹐實之於蕭﹐合馨香也。○膋音聊。中﹐丁仲反。臭﹐昌救反。

﹝疏﹞「祭以」至「血膋」。○正義曰﹕此章陳正祭之事。古者成王爲祭之時﹐祭神以淸與酒。淸謂玄酒也。酒謂郁鬯與五齊三酒也。先以郁鬯祼而降神﹐乃隨從於後﹐以騂牡之牲迎而入於廟門﹐以獻於祖考之神。旣納以告神﹐乃令卿大夫執持其鸞鈴之刀﹐以此刀開其牲之皮毛﹐取牲血與脂膏之膟膋﹐而退毛以告純﹐血以告殺﹐膋以升臭﹐合馨香以薦神。各有其人﹐皆肅其事。今王不能然﹐故刺之。○傳「周尙赤也」。○正義曰﹕《地官﹟牧人》云「陽祀﹐用騂牲毛之。」注以陽祀爲宗廟。似由陽祀﹐故用騂。此云尙赤者﹐《牧人》以周尙赤﹐故郊廟用騂﹐爲陽以相對。其實由所尙﹐故曰「白牡﹐周公牲。」三代祭其廟﹐各用其所尙之毛色也。○箋「淸謂」至「亨時」。○正義曰﹕《禮運》說祭之禮云「玄酒在室。」是祭祀有玄酒也。《春官﹟郁人》﹕「掌祼器。凡祭祀之祼事﹐和郁鬯以實彜而陳之。」《司尊彜》四時之祭﹐皆祼用彜。是祀祼用郁鬯也。《天官﹟酒正》云「辧五齊之名﹕一曰泛齊﹐二曰醴齊﹐三曰盎齊﹐四曰緹齊﹐五曰沈齊。辧三酒之物﹕一曰事酒﹐二曰昔酒﹐三曰淸酒。」《酒人》「掌爲五齊三酒﹐祭祀則供奉之」。是祭祀有五齊三酒也。《酒正》鄭注云「泛者﹐成而滓浮泛泛然﹐如今宜成醪矣。醴﹐猶體也。成而汁滓相將﹐如今恬酒矣。盎﹐猶翁也。成而翁翁然蔥白色﹐如今酇白矣。緹者﹐成而紅赤﹐如今下酒矣。沈者﹐成而滓沈﹐如今造淸酒矣。齊者﹐每有祭祀﹐以度量節作之也。」又云「事酒﹐酌有事者之酒﹐其酒則今時醳酒也。昔酒﹐今之酋久白酒﹐所謂舊醳者也。淸酒﹐今之中山冬釀接夏而成者是也。」鄭解五齊三酒之事也。此言「祭以淸酒」﹐廣言祭用酒事﹐則文當總攝諸酒﹐故箋分而屬之。淸謂玄酒也。酒謂郁與五齊三酒也。玄酒﹐水也﹐故以當淸。五齊三酒﹐則釀而爲之﹐故以當酒。然《郁人》注云「郁金﹐香艸也。」則郁非酒矣。亦以爲酒者﹐祭之用郁煮之以和鬯﹐《郊特牲》所謂「臭郁合鬯」﹐是也。《鬯人》注﹕「鬯﹐釀秬爲酒﹐芬香條暢於上下者也。」然則祼之有郁和秬鬯而用之﹐故郁亦爲酒也。此言淸酒﹐箋旣辧之。《旱麓》云「淸酒旣載﹐騂牡旣備。」箋直言祭祀先爲淸酒﹐其次擇牲。不復曲辧淸酒之名者﹐此下有鸞刀﹐謂殺牲。祭時則騂牡在其上﹐據迎牲時。淸酒又在其上﹐明據灌時。今經直云淸酒﹐恐不兼郁鬯﹐故箋備解之。彼《旱麓》泛說﹐未是祭時﹐故注與此不同。《烈祖》云「旣載淸酤。」箋云「旣載淸酒於尊中﹐酌以祼獻。」以《周禮》言之﹐祼獻所用﹐則郁鬯與醴齊也。淸酤之言﹐亦總諸酒﹐與此同也。案三酒之名﹐三曰淸酒。何知淸酒非三酒之淸酒者﹐以言祭以淸酒﹐則以淸酒祭神也。三酒卑於五齊﹐非祼獻所用﹐故《司尊彜》「凡六尊之酌﹐郁齊獻酌﹐醴齊縮酌﹐盎齊涗酌﹐凡酒修酌」。鄭注差次之云「凡祭酒三酒也。四者﹐祼用郁齊﹐朝用醴齊﹐饋用盎齊﹐諸臣自酢用凡酒。」然則三酒乃是諸臣之所酢﹐不用之以獻神﹐故知《詩》之淸酒﹐非三酒之淸酒也。《司尊彜》又注云「惟大事於太廟﹐備五齊三酒。」此不必大事﹐言五齊三酒者﹐以獻饋必醴盎﹐在五齊之中﹐諸臣所酢﹐必當用酒﹐故因言五齊耳﹐不必此祭備三五也。箋又以經先言「祭以淸酒」﹐乃云「從以騂牡」﹐言從﹐是相亞之辭。《郊特牲》曰「旣灌然後迎牲。」是先用酒﹐後用牲﹐故云「祭之禮﹐先以郁鬯降神﹐然後迎牲。」《郊特牲》又曰「灌用鬯臭﹐郁合鬯。臭陰達於淵泉。」是以郁降神也。又言「享於祖考」謂納亨時者﹐《大宰》云「及納亨﹐贊王牲事。」注云「納牲將告殺﹐謂向祭之晨。旣殺﹐以授亨人。」然則納亨者﹐謂牽牲入廟﹐將殺﹐授亨人﹐故謂之納亨也。亨於祖考知是納亨時者﹐《祭義》云「君牽牲入廟門﹐麗於碑。卿大夫袒﹐而毛牛尙耳﹐鸞刀以刲之。」此下文乃言「執其鸞刀」﹐故知是納亨時也。納亨而謂之獻於祖考者﹐《地官﹟充人》云「碩牲則贊。」注云「贊﹐助也。」助君牽牲入告肥﹐是獻之也。○傳「鸞刀」至「中節」。○正義曰﹕鸞卽鈴也﹐謂刀環有鈴﹐其聲中節﹐故《郊特牲》曰「割刀之用﹐而鸞刀之貴﹐貴其義也。聲和而後斷﹐是中節也。」《祭義》曰「卿大夫鸞刀以刲之﹐取膟膋。」則此亦卿大夫也。○箋「毛以」至「馨香」。○正義曰﹕經言「以啟其毛﹐取其血膋」﹐據文言之﹐直開毛取血﹐不似取毛。箋言「毛以告純」者﹐以祭禮用毛﹐不言啟皮。而云啟毛﹐明是取毛用之。《郊特牲》曰「毛血告幽全之物﹐貴純之道也。」《楚語》觀射父云「毛以示物。」韋昭曰「物﹐色。」是毛以告純。膋者﹐腸間脂也。脂釋者曰膏﹐故云「膋﹐脂膏也」。「血以告殺」﹐亦《楚語》文也。若不殺則無血﹐故以血告殺也。韋昭曰「明不因故是也。」「膋以升臭」﹐謂燒其脂膏﹐升其臭气﹐使神聞之。又申明升臭之事。以此脂膏﹐合之黍稷﹐置之蕭﹐乃以火燒之﹐合其馨香之气﹐是升臭也。知者﹐《郊特牲》曰「取膟膋燔燎升首﹐報陽也。」又曰「蕭合黍稷﹐臭陽達於墻屋。故旣奠然後爇蕭合馨香。」注云「蕭香﹐蒿染以脂﹐合黍稷燒之。」是合馨香之事也。定本及《集注》皆以此注爲毛傳﹐無「箋云」兩字。

是烝是享﹐苾苾芬芬﹐祀事孔明。烝﹐進也。箋云﹕旣有牲物而進獻之﹐苾苾芬芬然香﹐祀禮於是則甚明也。

先祖是皇﹐報以介福﹐萬壽無疆。箋云﹕皇之言暀也。先祖之靈歸暀是孝孫而報之以福。○疆﹐居良反。

﹝疏﹞「是烝」至「無疆」。○皇﹑介二字別。毛以先祖之精魂於是美大之﹐報以大大之福。鄭以先祖之神靈於是歸往之﹐報之所以助受大福祿。餘同。○箋「旣有牲物」。○正義曰﹕上章騂牡是牲也﹐酒及血膋是物也。以承上文而言「是烝是享」﹐故云「旣有牲物而進獻之」也。

《信南山》六章﹐章六句。

《谷風之什》十篇﹐五十四章﹐三百五十六句。

卷十四十四之一

卷十四十四之一

◎甫田之什詁訓傳第二十一

《甫田》﹐刺幽王也。君子傷今而思古焉。刺者﹐刺其倉廩空虛﹐政煩賦重﹐農人失職。

﹝疏﹞《甫田》四章﹐章十句。○箋「刺者」至「失職」。○正義曰﹕經言成王庾稼﹐千倉萬箱﹐是倉廩實﹐反明幽王之時﹐倉廩虛也。言適彼南畝﹐耘耔黍稷﹐是農人得職﹐反明幽王之時﹐農人失職也。政煩賦重﹐《楚茨序》文。次四篇文勢大同﹐此及下篇箋皆引之﹐言由政煩賦重﹐故農人失其常職也。若然﹐賦重則倉應實﹐倉虛則賦應輕﹐而同刺之者﹐以王貪而無藝﹐故賦重用而無節﹐故倉虛。由倉虛而賦更重﹐以賦重而民逃散。農人失職﹐由政煩賦重所致。其倉虛﹐則別有費散﹐不由賦重﹐故箋先言倉廩虛﹐則言政煩賦重也。

倬彼甫田﹐歲取十千。倬﹐明貌。甫田﹐謂天下田也。十千﹐言多也。箋云﹕甫之言丈夫也。明乎彼大古之時﹐以丈夫稅田也。歲取十千﹐於井田之法﹐則一成之數也。九夫爲井﹐井稅一夫﹐其田百畝。井十爲通﹐通稅十夫﹐其田千畝。通十爲成﹐成方十里﹐成稅百夫﹐其田萬畝。欲見其數﹐從井﹑通起﹐故言十千。上地穀畝一鍾。○倬﹐陟角反﹐《韓詩》作「箌」﹐音同﹐云「﹐卓也。」甫之言丈夫也﹐直兩反﹐依義「丈夫」是也。本又作「大夫」﹐一本「甫之言夫也」﹐又一本「甫之言大也」。大古﹐音泰。見﹐賢徧反。我取其陳﹐食我農人﹐自古有年。尊者食新﹐農夫食陳。箋云﹕倉廩有餘﹐民得賒貰取食之﹐所以紓官之蓄滯﹐亦使民愛存新穀。自古者丰年之法如此。○食音嗣。賒音奢。貰音世﹐又食夜反﹐《說文》云「貸也。」紓音舒﹐何常汝反。蓄﹐敕六反。今適南畝﹐或耘或耔﹐黍稷薿薿。耘﹐除艸也。耔﹐雍本也。箋云﹕今者﹐今成王之法也。使農人之南畝﹐治其禾稼﹐功至力盡﹐則薿薿然而茂盛。於古言稅法﹐今言治田﹐互辭。○耘音蕓﹐沈又音運﹐本又作「蕓」﹐音同。耔音子﹐沈音玆﹐壅禾根也。薿﹐魚起反﹐徐又魚力反。

攸介攸止﹐烝我髦士。烝﹐進。髦﹐俊也。治田得穀﹐俊士以進。箋云﹕介﹐捨也。禮﹐使民鋤作耘耔﹐閒暇則於廬舍及所止息之處﹐以道藝相講肄﹐以進其爲俊士之行。○介音界﹐王「大也」。烝﹐之承反。髦音毛。鋤﹐本或作「助」﹐同仕魚反。閒音閒。處﹐昌慮反。肆﹐以四反﹐字亦作「肄」﹐同。行﹐下孟反。

﹝疏﹞「倬彼」至「髦士」。○毛以爲﹐倬然明大者﹐彼古太平之時﹐天下之大田也。一歲之收﹐乃取十千。以其天下皆丰﹐故不系之於夫井﹐不限之於斗斛﹐要言多取田畝之收﹐舉十千多數而已。以其大熟如此﹐故詩人云﹕我取其陳者以食農人﹐使一家之內尊老得食其新粟﹐卑稚食其陳粟。是爲老壯之別﹐孝養之義也。自古太平有丰年﹐其時如此。故今成王之時﹐亦奉而修之。其萬民適彼南畝之內﹐或耘除艸木﹐或擁其根本﹐功至力盡﹐故令黍稷得薿薿然而茂盛。收獲旣多﹐國用充足﹐所以成大功﹐所以自安止﹐又得進我民人成爲髦俊之士。由倉廩實﹐知禮節﹐故丰年多獲﹐髦士所以得進也。而幽王不修之﹐故舉以刺焉。鄭惟「今適南畝」三句同﹐其首尾皆異。言倬然明著者﹐彼太古之時﹐於丈夫之所稅田﹐一歲之中﹐於一成之地﹐取十千畝也。言賦斂不重﹐倉廩盈實。故於時之民﹐見官有餘﹐遂云﹕我從官取其倉廩之陳者﹐而食我農夫之民﹐所以紓官之畜滯﹐亦使民愛存新穀﹐故令國以足用﹐下無困乏。自古丰有之年﹐其法如此﹐故今成王之時﹐奉而修之。其萬民適彼南畝之中﹐或耘或耔﹐黍稷薿薿然茂盛。其農人所居廬舍﹐及所止息之處﹐閒暇則以道藝相講肄﹐故得進我農人﹐成其爲俊士之行。是農人盡力而治田﹐上依古法而稅斂﹐政省賦輕﹐倉廩以實。今王不能然﹐故反以刺之。○傳「倬明」至「言多」。○正義曰﹕以《云漢》云「倬彼云漢」﹐是明貌也。言明者﹐疾今不能。言古之明信﹐故云明也。《齊﹟甫田》傳曰「甫﹐大也。」以言大田﹐故謂爲天下田也。十千者﹐數之大成﹐舉其成數﹐故云十千﹐言多也。王肅云「太平之時﹐天下皆丰﹐故不系之於夫井﹐不限之於斗斛﹐要言多取田畝之收而已。」孫毓曰「凡詩賦之作﹐皆總舉眾義﹐從多大之辭﹐非如記事立制﹐必詳度量之數。『甫田』猶下篇言『大田』耳。言歲取十千﹐亦猶頌云『萬億及秭』﹐舉大數﹐且以協句。言所在有大田﹐皆有十千之收。推而廣之﹐以見天下皆丰。」此皆申述毛說也。○箋「甫之」至「畝一鍾」。○正義曰﹕以此意言自古有年。又云「今適南畝」一章之內﹐而有古今相對。「今適南畝」﹐言民之治田﹐則「歲取十千」﹐宜爲官之稅法。稅法而言十千﹐爲有限之數﹐則不據天下﹐不可言大﹐不得與齊之。甫田同訓﹐故云「甫之言丈夫也」。《穀梁傳》曰「夫猶傳也﹐男子之美稱。」《士冠禮》注亦云「甫﹐丈夫之美稱。甫或作父﹐是爲丈夫也。」《易》曰「師貞﹐丈人吉。」言以禮法長於人﹐可倚丈也。是夫者有傳相之徳而可倚丈﹐謂之丈夫﹐通天下男子之辭。《喪服》曰「丈夫婦人」是也。言明乎彼太古之時者﹐以此詩據幽王之時﹐而思古謂思成王也。成王旣古矣﹐而云「今適南畝」﹐以成王之時爲今﹐則古又古於成王﹐是爲太古也。案《禮記﹟郊特牲》與《士冠禮》皆曰「太古冠布﹐齊則緇之。」下卽云「牟追﹐夏后氏之道。章甫﹐殷道。委貌﹐周道。」然則太古冠布﹐在三代之前﹐故注云「唐﹑虞以上曰太古。」然世代推移﹐後之仰先皆爲古矣。古有遠近﹐其言無常﹐故《易》以文王爲中古﹐《禮記》以神農爲中古﹐各有所對﹐爲古不同﹐則太古之名﹐亦無定限。此言太古古於成王則可﹐未必要唐﹑虞以上也。《孟子》曰「欲重之於堯﹑舜﹐大桀﹑小桀。輕之於堯﹑舜﹐大貉﹑小貉。則什一而稅﹐堯﹑舜已然。」此論稅法而言太古﹐亦以太古爲唐﹑虞﹐於理𨿽通﹐但什一而稅﹐三代皆然﹐據今成王所修﹐不必要本堯﹑舜。《信南山》言成王奉禹之功﹐則此太古蓋亦禹也。言丈夫稅田﹐謂於丈夫而稅其田﹐以治田者男子﹐故言於丈夫也。歲取十千﹐於井田之法則一成之數者﹐《司馬法》計之而然也。《司馬法》曰「夫三爲屋﹐屋三爲井。」是九夫爲井也。「井十爲通﹐通十爲成」﹐亦《司馬法》文。《孟子》云「請野九一而助」﹐謂九夫之內﹐與公助一夫﹐田有百畝﹐故知井稅一夫﹐其田百畝。從此而累計之﹐故知通稅千畝﹐成稅萬畝也。又解不言萬畝﹐而稱十千﹐意欲見其數從井﹑通起﹐故言十干﹐明從井稅一夫爲百畝﹐千是通之稅﹐故云十干以見之﹐而不言萬畝也。鄭以爲﹐稅法者﹐亦以此十千故耳。知此爲田畝者﹐以「十千」之文﹐連「甫田」之下﹐明取十千之田﹐故知田畝﹐非釜斛也。又解田之所收數﹐言上地穀畝一鐘﹐明時和而收多﹐故稅輕而用足也。《史記﹟河渠書》曰「韓使水工鄭國間說秦﹐鑿涇水爲渠﹐並於山東注洛三百餘里。渠成而用漑瀉鹵之地四萬餘頃﹐收皆畝一鐘。」彼瀉鹵之地﹐灌漑之功﹐畝收一鐘﹐明太平陰陽和﹐風雨時﹐上地畝亦收一鐘也。昭三年《左傳》曰「齊舊四量﹐豆﹑區﹑釜﹑鐘。四升爲豆﹐各自其四﹐以登於釜。釜十則鐘。」是鐘容六斛四斗也。《漢書﹟食貨志》曰「一夫治田百畝﹐歲收畝一碩半﹐爲粟百五十碩。歲有上中下﹐上孰其收自四﹐中孰自三﹐下孰自倍。」張晏曰「平歲百畝收百五十碩﹐今大孰四倍﹐收六百碩。」自三百五十碩﹐自倍三百碩。彼謂中平之地﹐上孰畝六碩﹐故本太平之上孰﹐上地準關中﹐爲畝一鐘也。《孟子》言三代稅法﹐其實皆什一。若井稅一夫﹐是九稅一矣。此詩之意﹐刺幽王賦重﹐當陳古稅之輕﹐而言成稅萬畝﹐反得重於什一者﹐《孟子》言什一﹐據通率而言耳。周制有貢有助﹐助者九夫而稅一夫之田﹐貢者什一而貢一夫之穀﹐通之二十夫而稅二夫﹐是爲什中稅一也﹐故《冬官﹟匠人》注廣引經傳而論之﹐云「周制畿內用夏之貢法﹐稅夫無公田。邦國用殷之助法制公田﹐不稅夫。貢者﹐自治其所受田﹐貢其稅穀﹔助者﹐借民之力﹐以治公田﹐又使收斂焉。諸侯謂之徹者﹐通其率以什一爲正。《孟子》云「野九夫而稅一﹐國中什一。」是邦國亦異外內之法耳。是鄭解通率爲什一之事也。又《孟子》云「滕文公使畢戰問井田﹐孟子對曰﹕『請野九一而助﹐國中什一使自賦。』」是鄭所引異外內之事也。《孟子》又云「方裏而井﹐井九百畝﹐其中爲公田﹐八家皆私百畝﹐同養公田。公事畢﹐然後治私事﹐所以別野人也。」是說助法﹐井別一夫以入公也。言別野人者﹐別野人之法﹐使與國中不同也。《爾雅》云「郊外曰野。」則野人爲郊外也。野人爲郊外﹐則國中謂郊內也。郊內謂之國中者﹐以近國﹐故系國言之亦可﹐地在郊內﹐居在國中故也。助法旣言百畝爲公田﹐則使自賦者﹐明是自治其田﹐貢其稅穀也。助則九而助一﹐貢則什一而貢一﹐通率爲什一也。若然﹐九一而助者﹐爲九中一。知什一自賦﹐非什中一者﹐以言九一卽云而助﹐明九中一助也。國中言什一﹐乃云使自賦﹐是什一之中﹐使自賦之﹐明非什中一爲賦也。故鄭玄通其率﹐以什一爲正。若什一自賦爲什中賦一﹐則不得與九一通率爲什一也。且鄭引《孟子》云「野九夫而稅一﹐國中什一」﹐不言國中什而稅一﹐明是國中什一而貢一﹐故得通率爲什一也。如鄭之言﹐邦國亦異外內﹐則諸侯郊內貢﹑郊外助矣。而鄭正言畿內用貢法﹐邦國用助法﹐以爲諸侯皆助者﹐以諸侯郊內之地少﹐郊外助者﹐多故以邦國爲助﹐對畿內之貢爲異外內也。案《王制》云「千里之內曰甸﹐其外曰采。」注云「取其美物以當穀稅。」又《尙書》《鄭志》說「貢篚」之義云「凡所貢篚之物﹐皆以稅物市之﹐隨時物價﹐以當邦賦。」然畿外諸侯不以穀入天子。此若成稅萬畝﹐是畿外助法﹐則詩說天子之事﹐得云「歲取十千」者﹐以天子天下爲家﹐故美其收入之多﹐則廣舉天下之田。若貢之天子﹐自可隨其所須﹐變爲貨物﹐皆是稅穀市之﹐亦得爲天子所取也。史傳說助﹑貢之法﹐惟《孟子》爲明。鄭據其言﹐以什十而徹﹐爲通外內之率﹐理則然矣。而《食貨志》云「井方一里﹐是九夫。八家共之﹐各受私田百畝﹐公田十畝﹐是爲八百八十畝﹐餘二十畝爲廬舍。」其言取《孟子》爲說﹐而失其本旨。班固旣有此言﹐由是羣儒遂謬。何休之注《公羊》﹐範寧之解《穀梁》﹐趙岐之注《孟子》﹐宋均之說《樂緯》﹐咸以爲然﹐皆義異於鄭﹐理不可通。何則﹖言井九百畝﹐其中爲公田﹐則中央百畝共爲公田﹐不得家取十畝也。又言八家皆私百畝﹐則百畝皆屬公矣﹐何得復以二十畝爲廬舍也﹖言同養公田﹐是八家共理公事﹐何得家分十畝自治之也﹖若家取十畝﹐各自治之﹐安得謂之同養也﹖若二十畝爲廬舍﹐則家別二畝半﹐亦入私矣﹐則家別私有百二畝半﹐何得爲八家皆私百畝也﹖此皆諸儒之謬。鄭於《匠人》注云「野九夫而稅一。」此箋云「井稅一夫﹐其田百畝。」是鄭意無家別公田十畝及二畝半爲廬舍之事。俗以鄭說同於諸儒﹐是又失鄭旨矣。此井稅一夫﹐是爲定法﹐而《禹貢》注「上上出九夫稅﹐下下出一夫稅﹐通率九州一井稅五夫」者﹐以《禹貢》九州之賦法凡有九等﹐鄭欲品其多少﹐無所比況﹐遂以九井擬之﹐以示稅之多少耳﹐非其實稅之也。何則﹖九州之地﹐不至九倍。若第一之州爲三等﹐豈第九州之上者﹐一家受田九百畝﹐中者千八百畝﹐下者二千七百畝﹖斯不然矣﹗若亦以百畝﹑二百畝﹑三百畝爲三等給之﹐以地有薄厚﹐差降其稅﹐不可下州九家而共積一夫之稅。此乃不近人情也。明是以九等井稅擬之耳。箋必易毛者﹐以此詩之作﹐刺幽王政煩賦重﹐廢民農業﹐而此章下言治田﹐則此爲稅法﹐互言其事﹐以相發明耳。且取者﹐自此取彼之辭耳。歲取旣爲稅斂之言﹐十千卽是期限之數﹐若子孫千億萬億及秭﹐文無指定﹐可爲多大之辭。其此文與「十千維耦」﹐「百室盈止」﹐周公之東徵四國﹐成湯之式於九圍﹐皆是數有限量﹐不得爲總舉大辭也。又參之於《司馬》之書﹐校之於一成之稅﹐其數正允﹐其若合符﹐故不從毛氏也。而孫毓難云「一成之收﹐裁是十里之丰。」謂箋之說﹐不足以該天下。然毓以所在天下大田﹐皆有十千之收﹐可推而廣之﹐則每於十里皆取十千﹐何獨不可推而廣也﹖鄭氏之說﹐亦足通矣。○傳「尊者」至「食陳」。○正義曰﹕言「食我農人」﹐是辭有所別。《七月》云「采荼」薪樗﹐食我農夫﹐以對「爲此春酒﹐以介眉壽」﹐是農夫別於眉壽。彼農夫與此農人一也。言農夫食陳﹐明對眉壽爲尊者食新矣。孫毓云「一家之中﹐尊長食新﹐農夫食陳﹐老壯之別﹐孝養之義也。」○箋「倉廩」至「如此」。○正義曰﹕上言古之稅法﹐一成而歲取十千﹐故知此言我取﹐取於官﹐是倉廩有餘﹐賒貸取而食之也。以官有畜積﹐恐其久而腐敗﹐所以紓出官粟之畜積久滯者﹐待秋收然後取民新穀以納官也。於官則積而不腐﹐亦是使民愛重﹐存畱此新穀也。定本及《集注》「貸」皆作「貰」﹐義或然也。《地官﹟旅師》云「凡用粟﹐春頒而秋斂之。」注云「困時施之﹐饒時收之。」此卽「我取其陳」也。此又特言農人﹐不對眉壽﹐則老壯總爲農人﹐不與《七月》同也。若然﹐《王制》云「古者三年耕﹐必有一年之食」﹐則太平丰年﹐當家自有積﹐而得有貸官粟者﹐然古今時運﹐人亦一也﹐作制者美古之辭﹐據多以言﹐不能使皆有畜積。猶今之丰年﹐而民有貧而無食者。稅斂有義﹐用之以道。以倉粟則陳陳相因﹐民貧則貸取以食﹐所以上下交濟﹐海內乂安﹐豈言皆無畜積﹐人盡取之也﹖○傳「耘﹐除艸。耔﹐雍本」。○正義曰﹕《食貨志》云「后稷始畎田﹐以二耜爲耦﹐廣尺深尺曰畎﹐長終畝。一畝三畎﹐一夫三百畎﹐而播種於畎中。苗葉以上﹐稍耨壠艸﹐因墤其土以附苗根。比成壠盡而根深﹐能風與旱﹐故薿薿而盛也。」是說耘耔之事﹐「附根」卽此「雍本」也。○箋「今者」至「治田互辭」。○正義曰﹕以上言「自古有年」﹐此言今以別之﹐而下言「曾孫來止」﹐故知今者﹐成王之時也。言不奪農時﹐故得使農人之其南畝也。○傳「治田」至「以進」。○正義曰﹕《管子》云「倉廩實﹐知禮節﹔衣食足﹐知榮辱。」明人成俊士﹐由田之得穀﹐故云「治田得穀﹐俊士以進」也。「攸介攸止」﹐毛𨿽不訓﹐準《生民》之傳﹐則不爲捨而止息。王肅云「是君子治道所大﹐功所定止。」傳意當然。言太平年丰﹐爲功成治定﹐故俊士以進﹐以由得穀故耳。○箋「介捨」至「之行」。○正義曰﹕以此田農之事﹐介﹑止相對﹐止是止息﹐故介爲捨也。《信南山》云「中田有廬。」捨則必歸於廬﹐止則隨其所惓而息﹐故介﹑止分爲二事也。禮﹐使民鋤作耘耔﹐其有閒暇﹐則於廬舍及所止息之處﹐相講論而肄習其業。言禮者﹐以其禮法當然﹐非有禮文也。《漢書﹟藝文志》曰「古之學者﹐且耕且養﹐三年而通一藝﹐用日少而畜徳多﹐三十而五經立。」卽此「烝我髦士」﹐是也。以文承「或耔」之下﹐以止捨講習﹐以成俊士﹐於理爲切﹐故易傳。

以我齊明﹐與我犧羊﹐以社以方。器實曰齊﹐在器曰盛。社﹐后土也。方﹐迎四方气於郊也。箋云﹕以絜齊丰盛﹐與我純色之羊﹐秋祭社與四方﹐爲五穀成熟﹐報其功也。○齊﹐本又作「賫」﹐又作「齍」﹐同音資。注同。犧﹐許宜反。爲﹐於僞反。下「爲農」﹑「親爲」﹑「爲之」皆同。我田旣臧﹐農夫之慶。箋云﹕臧﹐善也。我田事已善﹐則慶賜農夫。謂大蠟之時﹐勞農以休息之也。年不順成﹐則八蠟不通。○蠟﹐仕詐反。勞﹐力報反。篇末「勞賜」同。

琴瑟擊鼓﹐以禦田祖﹐以祈甘雨﹐以介我稷黍﹐以穀我士女。田祖﹐先嗇也。穀﹐善也。箋云﹕禦﹐迎。介﹐助。穀﹐養也。設樂以迎祭先嗇﹐謂郊後始耕也。以求甘雨﹐佑助我禾稼﹐我當以養士女也。《周禮》曰「凡國祈年於田祖﹐吹《豳》雅﹐擊土鼓﹐以樂田畯。」○禦﹐牙嫁反。注同。豳﹐彼貧反﹐本亦作「邠」。以樂﹐音洛。

﹝疏﹞「以我」至「士女」。○毛以爲﹐絜黍稷茂盛﹐故今至秋﹐以用我器實之齊丰而明報﹐及與我犧而純色之羊﹐用此齊牲﹐以祭社稷﹐以祀四方﹐以報其能成五穀之功也。五穀成熟﹐則我田事已善矣。於孟冬之月﹐其農夫之人受慶賜﹐謂息田夫而饗勞之也。至前孟春月﹐以琴瑟及擊其土鼓﹐以迎田祖先嗇之神而祭之﹐所以求甘澍之雨﹐以大得我稷之與黍。其成熟﹐則人皆修飾﹐以善我士之與女。今王不能然﹐故刺之。鄭惟以佑助我禾稼之黍稷﹐及其成熟﹐當以養我士之與女爲異。餘同。○傳「器實」至「於郊」。○正義曰﹕經﹑傳多「齊盛」連文﹐故傳因齊解盛。《春官﹟肆師》﹕「祭之日﹐表齍盛﹐告絜。」注云「粢﹐六穀也。」則六穀總爲齊。《天官﹟甸師》注云「粢﹐稷也。」惟以稷爲粢者﹐以稷是穀之長﹐爲諸谷之總名。六穀皆爲器之實﹐故曰器實曰齊﹐指穀體也。在器曰盛﹐據巳盛於器也。故桓六年《左傳》曰「絜粢丰盛。」言爲穀則絜淸﹐在器則丰滿。是指器實爲粢﹐在器爲盛也。毛氏解社﹐其言不明﹐惟此言「社﹐后土」﹐其義當與鄭同。鄭《駁異義》以爲﹐社者﹐五土之神﹐能生萬物者﹐以古之有大功者配之。《祭法》曰「共工氏之霸九州也﹐其子曰后土﹐能平九州﹐故祀以爲社。」昭二十九年《傳》曰「共工氏有子曰句龍﹐爲后土則社。」《鄭志》答趙商云「后土爲社﹐轉作社神。」趙商問﹕「《郊特牲》社祭土而主陰气。《大宗伯職》曰﹕『王大封則先告後土。』注云﹕『后土﹐土神也。』若此之義﹐後工則社﹐社則后土﹐二者未知云何﹖敢問后土祭誰﹖社祭誰乎﹖」答曰「句龍本后土﹐後遷之爲社。大封先告後土﹐玄注云『后土﹐土神』﹐不云后土﹐社也。」田瓊問﹕「《周禮》『大封﹐先告後土』。注云﹕『后土﹐社也。』前答趙商曰﹕『當言后土﹐土神。言社﹐非也。』《檀弓》曰﹕『國亡大縣邑。』或曰﹕『君舉而哭於后土。』注云﹕『后土﹐社也。』《月令》﹕『仲春命民社。』注云﹕『社﹐后土。』《中庸》云﹕『郊社之禮﹐所以事上帝也。』注云﹕『社﹐祭地神。不言后土﹐省文。』此三者﹐皆當定之否﹖」答曰「后土﹐土官之名也。死以爲社﹐社而祭之﹐故曰后土﹐社句龍爲后土﹐後轉爲社﹐故世人謂社爲后土﹐無可怪也。欲定者﹐定之亦可﹐不須由此言。『后土者﹐地之大名也。』」僖十五年《左傳》曰「履后土而戴皇天。」指謂地爲后土也。句龍職主土地﹐故謂其官爲后土。此人爲后土之官﹐後轉以配社﹐又謂社爲后土。且社亦土地之神。是后土之言﹐參差不一﹐故弟子疑而發問也。《宗伯》大封告后土者﹐以其大封是上地之事﹐宜告土神﹐不告句龍﹐故云定爲「后土﹐土神」。《檀弓》曰「國亡大縣邑。哭於后土」者﹐以諸侯守社稷失地﹐哭於社﹐故云「后土﹐社也」。此文與《月令》皆謂祭祀后土﹐則配社之神﹐故云「社﹐后土」也。《中庸》云郊﹑社相對﹐郊是天﹐則社是地﹐故云「社祭土神」。以《宗伯》與《左傳》皆謂地爲后土﹐則土神宜稱后土。而《中庸》言社﹐不言后土﹐故云省文。以理皆可通﹐故云「欲定﹐定之亦可﹐不須言」也。言迎四方之神於郊者﹐《下曲禮》云「天子祭四方﹐歲徧。」注云「祭四方﹐謂祭五宮之神於四郊也。句芒在東﹐祝融﹑后土在南﹐蓐收在西﹐玄冥在北。」是也。實五官而云四郊者﹐火﹑土俱在南﹐其火﹑土俱祀黎﹐故《鄭志》答趙商云「后土轉爲者﹐無復代者。故先師之說黎兼之﹐亦因火﹑土位在南。」又《大宗伯》注云「五祀者﹐五官之神在四郊﹐四時迎五行之气於郊﹐而祭五徳之帝﹐亦食此神焉。少昊氏之子曰重﹐爲句芒﹐食於木。該爲蓐收﹐食於金。修及熙爲玄冥﹐食於水。顓頊氏之子曰黎﹐爲祝融﹑后土﹐食於火﹑土。」是黎兼二祀也。《曲禮》言歲徧﹐此祀在秋而並言四方﹐蓋常祀歲徧﹐此秋成報功則總祭﹐故並言四方也。○箋「以絜」至「其功」。○正義曰﹕《楚茨》箋云「明﹐猶潔也。」齊言明﹐謂絜淸﹔羊言犧﹐謂純色。故云「以絜齊丰盛﹐與純色之羊」。經言「齊明」﹐箋云「絜齊」﹐文倒者﹐各從其便而言耳。《郊特牲》云「社稷太牢。」則四方之神亦太牢。此獨言羊以會句﹐言犧以見純明﹐非特羊而已。社爲陰祀﹐其犧用純黑色也。其方祀﹐則各以其方之色也。知比社與四方皆爲秋祭報功者﹐以上言黍稷之盛﹐而此言齊羊之祭﹐明是物成而祭也。下言「農夫之慶」﹐當孟冬休息﹔「以禦田祖」﹐是來春祈穀﹐故知此祭在秋爲時次也﹐故《大司馬》仲秋云「遂以狝田﹐羅獘﹐致禽以祀祊」。注云「祊當爲方﹐聲之誤也。狝田主祭四方﹐報成萬物。」卽引此詩云「以社以方。」是報祭四方在仲秋也。《良耜序》云「秋報社稷。」鄭《駁異義》引《大司徒》五地之物云「此五土地者﹐土生萬物﹐養鳥獸艸木之類﹐皆爲民利﹐有貢稅之法。王者秋祭之﹐以報其功。」是祭社亦在秋也。○箋「我田」至「不通」。○正義曰﹕農夫之得慶賜﹐惟勞賜之耳。歲事不成﹐則無此勞息﹐故言「我田事旣善﹐則慶賜農夫」也。「謂大蠟之時﹐勞農以休息之」者﹐王者以歲事成熟﹐搜索羣神而報祭之﹐而謂之大蠟。又爲臘先祖五祀﹐因令黨正屬民飲酒於序﹐以正齒位﹐而勞賜農夫﹐令得極歡大飲﹐是謂休息之。知如此者﹐《郊特牲》曰「天子大蠟八。蠟也者﹐索也。歲十有二月﹐合聚萬物﹐索饗之也。」是說大蠟之祭也。《月令》孟冬云「是月也﹐臘門閭及先祖五祀﹐勞農以休息之。」是說休息之事也。《郊特牲》蠟祭之下又曰「黃衣黃冠而祭﹐息田夫也。」注云「旣蠟﹐臘先祖五祀﹐於是勞農以休息之。」是臘卽次蠟之後﹐與蠟異也。《郊特牲》止云「息田夫」﹐不謂之臘。必知《月令》之「臘祭」與《特牲》「息田夫」爲一者﹐《郊特牲》說蠟祭之服云「皮弁素服以送終。葛帶榛杖﹐喪殺也。」其下別云「黃衣黃冠而祭。」明非蠟也。又曰「旣蠟而收﹐民息已。」旣蠟乃云息民﹐明知息民非蠟。息民與《月令》休息文同﹐故知黃冠而祭爲臘祭也。是以注云「息民與蠟異。」則黃衣黃冠而祭﹐爲臘必也。以此知臘在旣蠟之後也。《地官﹟黨正職》曰「國索鬼神而祭祀﹐則以禮屬民﹐而飲酒於序﹐以正齒位。」以此知黨正飲酒亦此時也。《下雜記》云「子貢觀於蠟﹐曰﹕『一國之人皆若狂。』」是恣民大飲也。《酒誥》周公戒康叔禁民飲酒﹐民無故不飲酒歡樂。今以歲穀丰熟﹐場功畢入﹐而特聽之﹐故謂之慶賜勞息。漢世每有國慶而賜民大酺﹐亦此義也。臘與息民﹐蠟後爲之﹐以其與蠟同月。若不爲蠟﹐則此事亦廢。事皆相將﹐故系之蠟焉。年不順成﹐八蠟不通。《郊特牲》文引此者﹐解言「我田旣臧」﹐乃云「農夫之慶」之意也。彼注數八蠟云「先嗇一也﹐司嗇二也﹐農三也﹐郵表畷四也﹐貓虎五也﹐坊六也﹐水庸七也﹐昆虫八也。」此八蠟爲其主耳﹐所祭不止於此。四方百物皆祭之。《春官﹟大司樂》云「凡六樂者﹐一變而致羽物及川澤之示﹐再變而致臝物及山林之示﹐三變而致鱗物及丘陵之示﹐四變而致毛物及墳衍之示﹐五變而致介物及土示﹐六變而致象物及天神。」注云「此謂大蠟﹐索鬼神而致百物﹐六奏樂而禮畢。」又《大宗伯》云「辜祭四方百物。」注云「謂磔攘及蠟祭。」是蠟祭﹐四方百物皆祭之。○傳「田祖」至「穀善」。○正義曰﹕《郊特牲》注云「先嗇﹐若神農。」《春官﹟籥章》注云「田祖﹐始耕田者﹐謂神農。」是一也。以祖者﹐始也。始教造田﹐謂之田祖。先爲稼穡﹐謂之先嗇。神其農業﹐謂之神農。名殊﹐而實同也。以神農始造田謂之田祖﹐而後稷亦有田功﹐又有事於尊可以及卑﹐則祭田祖之時﹐后稷亦食焉。后土則五穀所生﹐本云句龍能平之﹐則句龍亦在祭中。而《籥章》云「以樂田畯」﹐尙及典田之大夫﹐明兼后土﹑后稷矣。故《大司徒》注云「田主﹐田神后土及田正之神所依也。」詩人謂之田祖﹐以句龍爲后土﹐后稷爲田正﹐而言詩人謂之田祖﹐則田祖之文﹐𨿽主於神農﹐而祭尊可以兼卑﹐其祭田祖之時﹐后土﹑田正皆在焉﹐故鄭總言詩人謂之田祖也。言此田祖﹐其文得兼有後土﹑后稷﹐而《司徒》言田主﹐則其文不得兼神農。何則﹖彼云「設其社稷之壝而樹之田主」﹐則田主惟社稷﹐不得有神農﹐故鄭惟云「后土﹑田正」﹐其言不及神農﹐是其意也。「穀﹐善」﹐《釋詁》文。王肅云「大得我稷黍﹐以善我男女﹐言倉廩實而知禮節也。」○箋「設樂」至「田畯」。○正義曰﹕言設樂者﹐總琴瑟擊鼓。鼓言擊﹐明琴瑟亦擊可知。《籥章》云「吹《豳》雅」則有籥吹之。此不云籥﹐彼《籥章》不言琴瑟﹐皆文不備耳。知迎先嗇謂郊後始耕者﹐《月令》﹕「孟春﹐天子乃以元日祈穀於上帝。」注云「謂以上辛郊祭天。」卽引襄七年《左傳》曰「夫郊祀后稷以祈農事﹐是故啟蟄而郊﹐郊而後耕。」又曰「乃擇元辰﹐天子親載耒耜﹐躬耕帝籍。」注云「元辰﹐郊後吉亥。」是郊後始耕也。謂於始耕時而祭之也。知者﹐以先嗇﹐人神﹐不宜先天而祭﹐故當郊後也。祈雨又宜早﹐不可以至二月。而田祖是始教田者﹐故知是始耕時祭之也。雲甘雨者﹐以長物則爲甘﹐害物則爲苦。昭四年《左傳》曰「秋無苦雨。」服虔曰「害物之雨﹐民所苦。」是也。雨以甘故﹐故得祐助我禾稼﹐當以養士女也。以此事在孟春﹐則事最在後﹐時次於上﹐故以此結章﹐見後當恆然﹐反明此年之春已有此事﹐以興嗣歲亦此義也。引《周禮》者﹐《籥章》文也。彼注云「祈年﹐求丰年也。《豳》雅﹑《七月》也。《七月》有『於耜舉趾﹐饁彼南畝』之事﹐歌其類也。謂之雅﹐以其言男女之正。鄭司農云﹕『田畯﹐古之先教田者。』《爾雅》曰﹕『畯﹐農夫也。』」以此言之﹐云吹《豳》雅﹐謂籥吹之﹐故其職「掌土鼓豳籥」。杜子春云「土鼓﹐以瓦爲匡﹐以革爲兩面﹐可擊也。」鄭司農云「豳籥﹐豳﹐國之地竹。」玄謂「籥﹐豳人吹籥之聲章」。是也。祭田祖而並祭田畯者﹐以神農始造田法﹐典田大夫以其法教民﹐亦是先教田﹐其祭並及之。先言祈年於田祖﹐是此祭主祭田祖﹐末言以樂田畯﹐見其次及之﹐故異其文也。

曾孫來止﹐以其婦子﹐饁彼南畝。田畯至喜﹐攘其左右﹐嘗其旨否。箋云﹕曾孫﹐謂成王也。攘讀當爲饟。饁﹑饟﹐饋也。田畯﹐司嗇﹐今之嗇夫也。喜讀爲饎。饎﹐酒食也。成王來止﹐謂出觀農事也。親與後﹑世子行﹐使知稼穡之艱難也。爲農人之在南畝者﹐設饋以勸之。司嗇至﹐則又加之以酒食﹐饟其左右從行者。成王親爲嘗其饋之美否﹐示親之也。○饁﹐於輒反。畯﹐子峻反﹐本又作「峻」。後篇同。喜﹐毛如字﹐鄭爲「饎」﹐尺志反。下篇同。攘﹐如羊反﹐鄭讀爲饟﹐式尙反﹐王如字。饋﹐巨愧反。從﹐才用反。禾易長畝﹐終善且有。易﹐治也。長畝﹐竟畝也。○易﹐以豉反﹐徐以赤反。

曾孫不怒﹐農夫克敏。敏﹐疾也。箋云﹕禾治而竟畝﹐成王則無所責怒﹐謂此農夫能自敏也。

﹝疏﹞「曾孫」至「克敏」。○毛以爲﹐成王之時﹐非直爲民報祭祈年﹐又曾孫成王亦自來止﹐親循畎畝﹐以勸稼穡也。君旣勸之於上﹐民又勤之於下。農夫務事﹐遂以其婦之與子並來饋饁於彼南畝之中﹐家盡歡樂矣。其田畯之官典田大夫旣至﹐見其勤勞﹐則喜樂其事矣。卽教農夫以間暇之時攘除田之左右﹐辟其艸萊﹐嘗其气旨土地和美與否也﹐故使禾生易而治理長﹐而次列徧竟畝中﹐終至成善﹐且收而大有。曾孫成王見其如此﹐不有恚怒﹐乃謂此農夫﹐其田事旣有工能﹐而且敏疾﹐故不怒之﹐以是致黍稷茂盛而年丰矣。今王不能然﹐故刺之。○鄭以爲﹐曾孫成王之來止也﹐則以其己之婦與子﹐謂後與世子﹐出觀農事﹐使知稼穡之艱難也。又以飲食而行饋餉彼在南畝之農人﹐設食以勸之﹐使其樂事也。田畯之官至﹐又加之酒食之饎﹐以慰其典田之勤也。又饟其左右從已之行者﹐以賞其行途之勞﹐令喜於巡勸不厭也。又親爲嘗其饋之美否﹐示親而愛之。故上下用命﹐農畯勸樂。餘同。○箋「曾孫」至「親之」。○正義曰﹕以《信南山》準之﹐故知「曾孫﹐成王」也。上言饁﹐下言嘗﹐皆飲食之事﹐故攘讀當爲饟也。《釋詁》云「饁﹑饟﹐饋也。」舍人曰「饟自家之野也。」此攘字在饁﹑喜之下﹐而先言之者﹐以詩中未有其事﹐故先明之。田畯﹐田官﹐在田司主稼穡﹐故謂司嗇。漢世亦有此官﹐謂之嗇夫﹐故言今之嗇夫也。《郊特牲》曰「蠟之祭也﹐主先嗇而祭司嗇也。」注云「先嗇﹐若神農。司嗇﹐若后稷。」以神農始造其田﹐后稷教民播種﹐此二人有田事之大功者也。蠟者﹐爲田報祭﹐故知謂此二人。稷爲人臣教稼﹐亦是田官﹐故謂之司嗇。此言田畯﹐乃是當時主稼之人﹐故以司嗇言之﹐與《郊特牲》名同而實異也。「饁彼南畝﹐田畯至喜」﹐此及《大田》文與《七月》正同﹐故亦讀喜爲饎。饎﹐酒食也。此爲田事﹐而言曾孫之來﹐故知成王來止。謂出觀農事﹐曾孫來止﹐卽言以其婦子﹐明曾孫自以已之婦子﹐故知親與後﹑世子行也。王之婦必是後。知子惟世子者﹐以將欲傳之國祚﹐明其教戒尢深﹐故知非餘子也。稼穡之艱難﹐《尙書﹟無逸》周公戒成王之辭也。此經曾孫之下而云「以其」﹐明以下皆曾孫之事﹐故云「爲農人之在南畝者﹔設饋以勸之」﹐謂成王爲之設也。言司嗇至則又加之以酒食﹐則農人之饋無酒﹐故云加之也。其左右之行﹐𨿽各有糧食﹐王欲其勸農忘苦﹐從行不厭﹐故饟之也。王之從者﹐必有公卿大臣﹐親爲嘗其饋之美否﹐亦所以親之也。此經毛不爲傳﹐但毛氏於詩無破字者﹐與鄭不得同。王肅云「曾孫來止﹐親循畎畝勸稼穡也。農夫務事﹐使其婦子並饁饋也。田畯之至﹐喜樂其事﹐教農以間暇攘田之左右﹐除其艸萊﹐嘗其气旨土和美與否也。」傳意當然。王肅又云「婦人無閫外之事。」又帝王乃躬自食農人﹐周則力不供﹐不徧則爲惠不普﹐玄說非也。孫毓云「古者婦人無外事﹐送兄弟不逾閾。惟王后親桑﹐以勸蠶事﹐又不隨天子而行。成王出勸農事﹐何得將婦兒自隨﹖而云使知稼穡之艱難﹐王后寧復與稼穡事者乎﹖此與《豳風》『同我婦子﹐饁彼南畝﹐田畯至喜』之義皆同。農人遽於其事﹐婦子俱饟也。田畯見其勤修﹐喜樂其事。又王者從官﹐自有常餼﹐非獨於南畝之中﹐乃饟左右﹐而親爲之嘗﹐又非人君待下之義。」皆以鄭說爲短﹐斯不然矣。此刺今思古之詩﹐言古人之所難行﹐以傷今之廢業也。首章言輕其稅斂﹐二章爲之祈報﹐此章言恩澤深厚﹐卒章言收穫弘多。歷觀其次﹐粲然有敍﹐寧當於此甫說農人之家行饁之事﹖又《大田》卒章﹐上言曾孫﹐下言禋祀﹐並是成王之事﹐不當以農人婦子輒廁其間也。且言「曾孫來止」﹐卽言「以其婦子」﹐則是曾孫以之也。上無農人之文﹐何得爲農人婦子乎﹖旣言曾孫以其婦子﹐則後之從行﹐於文自見﹐復何所言﹐而云無事也﹖若王后必無外事﹐不當蠶於北郊。王基以親蠶決之﹐非無理矣。衣食﹐人之所資﹐田蠶並爲急務。蠶則後之所專﹐故後當獨行。田則王之所勸﹐後從行耳。此乃外內之別﹐職司之義﹐而孫毓反言親桑不隨王﹐非其難矣。王者憂深思遠﹐以世子者生於深宮之內﹐長於婦人之手﹐故與之俱行﹐知稼穡之艱難﹐欲其重國用而愛黎民﹐保王業而全宗祀也。以子所親﹐莫過於母﹐使之俱觀辛勤﹐內相規諫﹐此聖賢明訓﹐可與日月俱縣。《豳風》「同我婦子」﹐事連於「舉趾」﹐此云「以其婦子」﹐文系於「曾孫」﹐辭旣不同﹐義固當異﹐又安得皆爲農人婦子也﹖田畯所喜﹐當喜農人之勤事﹐文在「饁彼」之下﹐是則喜其饟食﹐非復說其勤勞﹐何有國史吟詠立文若是哉﹗王者從官﹐非無常餼﹐直以同循稼穡﹐共食旨甘﹐與夫《秦風》所謂「與子同袍」﹐亦復何異﹖而云非待下之義乎﹖此饋南畝之農人﹐賜田畯以酒食者﹐天子所省﹐固無周徧﹐值其所幸﹐便卽賜之﹐使天下知我王之愛農也﹐則莫不盡力。農人之見饟也﹐則人各用心。賞一勸百﹐可使海內從風﹐何必每地皆往﹐農人盡賚﹖而云力不供﹑惠不普也﹖王基因於不徧之言﹐而引《周語》以此爲藉田之事﹐謬矣。然此詩止說丰年之義﹐無刺廢藉之文。箋之上下言不及藉。下篇刺矜寡不能自存﹐其文亦同於此。豈令矜寡之人﹐就藉田捃拾也﹖又下章庾﹑稼﹐共此接連﹐箋稱「古之稅法」﹐非爲藉田﹐明矣。

曾孫之稼﹐如茨如梁。曾孫之庾﹐如坻如京。茨﹐積也。梁﹐車梁也。京﹐髙丘也。箋云﹕稼﹐禾也﹐謂有槁者也。茨﹐屋蓋也。上古之稅法﹐近者納﹤禾怱﹥﹐遠者納粟米。庾﹐露積穀也。坻﹐水中之髙地也。○茨﹐徐私反。庾﹐羊主反。坻﹐直基反。積如字﹐又子賜反。下皆同。槁﹐古老反。﹤禾怱﹥﹐作孔反。乃求千斯倉﹐乃求萬斯箱。箋云﹕成王見禾穀之稅﹐委積之多﹐於是求千倉以處之﹐萬車以載之﹐是言年丰收入逾前也。○委積﹐如字﹐又於僞反。年收﹐手又反﹐又如字。

黍稷稻粱﹐農夫之慶。報以介福﹐萬壽無疆﹗箋云﹕慶﹐賜也。年丰則勞賜﹐農夫益厚﹐旣有黍稷﹐加以稻粱。報者爲之求福﹐助於八蠟之神﹐萬壽無疆竟也。○疆﹐居良反。竟如字。

﹝疏﹞「曾孫」至「無疆」。○毛以爲﹐上言曾孫之親循畎畝﹐此言稅獲之多。曾孫成王所稅得禾穀之稼﹐其積聚髙大如屋茨﹐如車梁也。曾孫成王所稅得米粟之庾﹐其惟髙大如渚坻﹐如丘京也。成王旣見禾稼之積﹐粟庾之多﹐於是乃求千倉以處其庾也﹐乃求萬箱以載其稼也。以其收入逾前﹐故求倉廩車箱以載置之。喜其收獲之廣﹐湣念農夫之勤﹐故以黍稷稻粱爲農夫之慶。謂黨正飲酒﹐加其饌食以稻粱也﹐非直勞而息之﹐又爲之求福於八蠟之神﹐而報我農夫以大大之福﹐使之得萬年之壽﹐無有疆境。今幽王不能然﹐故刺之也。二「斯」皆爲語助。○鄭惟以介爲助。餘同。○傳「茨積」至「髙丘」。○正義曰﹕墨子稱茅茨不剪﹐謂以茅覆屋﹐故箋以茨爲屋蓋。傳言茨積﹐非訓茨爲積也﹐言其積聚髙大如屋茨耳。其意與箋同也。《孟子》「十二月車梁成」﹐梁謂水上橫橋。橋有廣狹﹐得容車渡﹐則髙廣者也﹐故以比禾積。《釋丘》云「絕髙爲之京。」是「京﹐髙丘」也。○箋「稼禾」至「髙地」。○正義曰﹕庾是平地委粟﹐而與稼相對﹐則知稼有槁艸矣。故云「稼﹐禾稼﹐謂有槁者也」。此言曾孫所有﹐則是稅而得之。而有庾﹑稼二種﹐明是稅有兩法。故言古之稅法﹐近者納總﹐謂並禾稼納之﹔遠者納粟米﹐謂路遠者惟納粟﹐又遠者惟納米。以運輸爲難﹐故輕之也。此文稼﹑庾相對﹐面下言千倉﹑萬箱﹐是箱以載稼﹐倉以納庾﹐故知「庾﹐露地積穀也」。《釋水》雲「水中可居者曰洲﹐小洲曰渚﹐小渚曰沚﹐小沚曰坻。」是水中之髙地也。此言禾庾﹐當在畿內。若畿外﹐則采取美物以當邦賦﹐不入穀矣。畿內𨿽用貢法﹐亦校其歲以爲率。依稅法﹐近郊十一﹐遠郊二十而三﹐甸﹑稍﹑縣都無過十二。以禾及米貢入於王。《掌客》有芻薪倍禾之言﹐是明周法有禾稼之稅矣。《禹貢》有納銍﹑納稭﹐周之有無﹐無以言也。依《禹貢》云「五百里甸服。百里賦納總﹐二百里納銍﹐三百里稭服﹐四百里粟﹐五百里米。」注云「甸服者﹐堯制賦其田使入穀。禹弼其外﹐百里者賦入總﹐謂入刈禾也﹔二百里銍﹐銍﹐斷去槁也﹔三百里稭﹐稭又去穎也﹔四百里入粟﹔五百里入米者﹐遠彌輕也。甸服之制﹐本自納總。禹爲之差﹐使百里者從之耳。以此言之﹐有輕遠之法﹐故爲近者納總﹐遠者粟米。旣無銍﹑稭之文﹐不知遠近以何爲差也。若然﹐後世之役宜繁於上代。周止千里納穀。唐﹑虞則弼其外五百里﹐爲方二千里﹐是方千里者四納穀。多於周者﹐唐﹑虞萬國﹐諸侯歲朝﹐其用或費於後代﹐故納穀多也。又《鄭志》答趙商云「畿內四百國。」則周郊內亦封諸侯矣。於周法十國而入其一於天子﹐然則𨿽千里者四其稅﹐猶少於周﹐故使方二千里入粟米。世代不同﹐故異法也。○箋「年丰」至「疆竟」。○正義曰﹕《特牲》《少牢》之祭皆無稻粱﹐此特言黍稷稻粱﹐故知勞賜農夫加以稻粱也。報者﹐自神之辭﹐明求神而得報。爲農夫之求神﹐惟蠟祭耳﹐故云「爲之求助於八蠟之神」。以祭有屍祝﹐故云「萬壽無疆竟」﹐爲得福之辭﹐與三章互相成也。蠟在息農夫前﹐而後言之者﹐以祭者𨿽在前﹐而福慶是將來之事﹐故後言之﹐以結篇也。定本「疆境」字作「境」。

《甫田》四章﹐章十句。

《大田》﹐刺幽王也。言矜寡不能自存焉。幽王之時﹐政煩賦重﹐而不務農事﹐虫災害穀﹐風雨不時﹐萬民饑饉﹐矜寡無所取活﹐故時臣思古以刺之。○矜﹐古頑反。注皆同。字或作「鰥」。

﹝疏﹞「《大田》四章﹐上二章章八句﹐下二章章九句」至「自存焉」。○正義曰﹕四章皆陳古善﹐反以刺王之辭。經惟言寡婦﹐序並言矜者﹐以無妻爲矜﹐無夫爲寡﹐皆天民之窮﹐故連言之。由此而言孤獨老疾﹐亦矜寡之類﹐其文可以兼之矣。○箋「幽王」至「刺之」。○正義曰﹕箋亦以序省略﹐反取經意以明之。經從首章盡二章上三句﹐言成王教民治田﹐百谷茂盛﹐止役順時﹐秀實成好﹐反明幽王之時﹐政煩賦重﹐而不務農事也。二章下五句﹐言時無虫災﹐反明幽王之時﹐虫災害穀也。三章上四句﹐言雲雨安舒﹐反明幽王之時﹐風雨不時也。三章下五句﹐言收刈有餘﹐寡婦獲利﹐是下民丰盈﹐矜寡得濟﹐反明幽王之時﹐萬民饑饉﹐矜寡無所取活也。詩皆公卿國史所作﹐故云時臣思古以刺之。序不言思古者﹐《楚茨》至此﹐文指相類﹐承上篇而略之也。

大田多稼﹐旣種旣戒﹐旣備乃事。箋云﹕大田﹐謂地肥美﹐可墾耕﹐多爲稼﹐可以授民者也。將稼者﹐必先相地之宜﹐而擇其種。季冬﹐命民出五種﹐計耦耕事﹐修耒耜﹐具田器﹐此之謂戒﹐是旣備矣。至孟春﹐土長冒橛﹐陳根可拔而事之。○種﹐章勇反。此注及下注「擇種」並同。墾﹐苦狠反。相﹐息亮反。長﹐張丈反。冒﹐莫報反。橛﹐其月反。以我覃耜﹐俶載南畝。覃﹐利也。箋云﹕俶讀爲熾。載讀爲菑栗之菑。時至﹐民以其利耜﹐熾菑發所受之地﹐趨農急也。田一歲曰菑。○覃﹐以冉反﹐徐以廉反。俶﹑載﹐眾家並如字。俶音尺叔反﹐始也。載﹐事也。鄭讀爲熾﹑菑。熾音尺志反。菑音緇。栗音列﹐鄭注《周禮》云「讀如裂繻之裂。」播厥百谷﹐旣庭且碩﹐曾孫是若。庭﹐直也。箋云﹕碩﹐大。若﹐順也。民旣熾菑﹐則種其眾穀。眾穀生﹐盡條直茂大。成王於是則止力役﹐以順民事﹐不奪其時。

﹝疏﹞「大田」至「是若」。○毛以爲﹐古者成王之時﹐有大肥美之田可墾耕矣﹐又多爲稼而以授民也。民已受地﹐相地求種﹐旣已擇其種矣。時王者﹐又號令下民豫具田器﹐旣已戒敕之矣。此受地擇種﹐戒敕具器﹐旣巳周備矣。至孟春之月﹐乃耕而事之矣。用我覃然之利耜﹐始設事於南畝而耕之﹐以種其百種之眾穀。其穀之生﹐盡條直且又長而茂大。民旣勤力﹐已專其務﹐曾孫成王於是止力役以順民﹐不奪其時﹐令民得盡力於田。今王不能然﹐故刺之。○鄭惟用利耜熾菑﹐耕發其南畝所受之田爲異。餘同。○箋「大田」至「事之」。○正義曰﹕知大田非天下田者﹐以文連「多稼」﹐又云「旣種旣戒」﹐皆謂田中之事﹐不得爲天下之田﹐故以爲肥美之大田﹐可墾耕者也。舉肥美以與民﹐則自然爲天下田矣。地自山陵﹑林麓﹑川澤﹑溝瀆﹑城郭﹑宮室﹑塗巷﹐其外皆可墾耕作者﹐舉其年丰﹐明田多﹐故云大田。地之肥美者﹐謂可墾耕者﹐皆肥美也。言多爲稼﹐可授民者﹐以此方陳擇種豫戒﹐是本之於初所授受之辭。其實此地先在民矣。言多爲稼者﹐《地官﹟司稼》注云「種穀曰稼﹐如嫁女有所生」﹐《艸人》「掌土化之法」﹐《稻人》「掌稼下地」﹐《秋官﹟薙氏》「掌殺艸」﹐《月令》云「燒薙行水」﹐皆是爲稼也。爲稼﹐謂多爲此等之稼。以糞美其地﹐故云多稼。若其不然﹐鄭則不宜言爲也。此當在授民之後﹐民自稼之。言多爲稼乃授民者﹐疾今之田萊多荒﹐而本之初授不廢﹐授民而稼之﹐或公家令民稼之而後授﹐故薙氏掌之也。又云將稼者﹐謂將稼種之﹐與多爲稼者別也。以別起此文﹐明多爲稼者﹐故非稼種矣。以下經始說耕事﹐則此未得下種﹐故知旣種爲相地之宜﹐而擇其種也。《月令》云「善相丘陵土地所宜﹐五穀所殖。」《司稼》云「掌巡邦野之稼﹐而辧其穜稑之種與其所宜。」注云「知種所宜之地。」《艸人》云「物地相其宜而爲之種。」卽分地之利是也。以旣知地所宜種﹐故引《月令》﹐並云出五穀爲之種也。計耦事者﹐以耕必二耜相對﹐共發一尺之地﹐故計而耦之也。耒耜之具﹐別言田器﹐則耘耨所用﹐故彼注云「鎡箕之屬。」命民卽是戒之﹐故云「此之謂戒」也。旣備者﹐辭總上事﹐故云「是故備矣」。此在往年﹐至春始用﹐云乃者﹐緩辭也。孟春﹐土長昌橛﹐陳根可拔。《月令》注引此言「農書曰」﹐則此出於農書也。《漢書﹟藝文志》農書有九家﹐不知出誰書也。以冬土定﹐故稼橛於地﹐與地平。孟春土气升長﹐而昌覆於橛﹐則舊陳之根可拔﹐於是乃耕﹐故云而事之。○傳「覃﹐利也」。○正義曰﹕《良耜》云「畟畟」﹐《載芟》云「有略」﹐與此「覃」皆連耜言之﹐明爲耜之利意﹐故云「覃﹐利也」。傳不解「俶載」之文﹐以毛不破字﹐必不與鄭同。王肅以俶爲始﹐載爲事﹐言「用我之利耜﹐始發事於南畝」。○箋「俶讀」至「曰菑」。○正義曰﹕此及《載芟》《良耜》皆於耜之下言「俶載南畝」﹐是俶載者﹐用耜於地之事﹐故知當爲熾菑﹐謂耜之熾而入地﹐以菑殺其艸﹐故《方言》「入地曰熾﹐反艸曰菑」也。連言「菑栗之菑」者﹐《弓人》云「凡鋸幹之道﹐菑栗不迆﹐則弓不發。」注云「玄謂栗讀如裂繻之裂。」彼鋸弓幹﹐以鋸菑而裂之﹐猶耕者以耜菑而發之﹐義理旣同﹐故讀從其文以見之也。上云「乃事」﹐是豫以待時之言﹐故云「時至」﹐以爲相連文次也。「田一歲曰菑」﹐《釋地》文。郭璞曰「今江東呼初耕地反艸爲菑。」則是入地殺艸之名﹐故引爲證也。○箋「民旣」至「其時」。○正義曰﹕《論語》云「長沮﹑桀溺耦而耕」﹐卽云「耰而不輟」。注云「耰﹐覆種也。」是古者未解牛耕﹐人耕卽下種﹐故云「民旣熾菑﹐則種其眾穀」﹐此「旣庭」及下章「旣方」之等﹐皆論天下之田﹐宜爲普徧之辭﹐故皆以旣爲盡﹐言「穀生﹐盡條直茂大」也。《月令》云「毋聚大眾﹐毋作大事﹐以妨農事。」是止刀役以順民事﹐不奪其時。

旣方旣皂﹐旣堅旣好﹐不稂不莠。實未堅者曰皂。瑯﹐童梁也。莠﹐似苗也。箋云﹕方﹐房也﹐謂孚甲始生而未合時也。盡生房矣﹐盡成實矣﹐盡堅熟矣﹐盡齊好矣﹐而無稂莠﹐擇種之善﹐民力之專﹐時气之和所致之。○皂﹐才老反。稂音郎﹐又音梁﹐童梁﹐艸也﹐《說文》作「蓈」﹐云「稂」或字也。禾粟之莠﹐生而不成者﹐謂之童蓈也。莠﹐余久反。去其螟螣﹐及其蟊賊﹐無害我田穉。食心曰螟﹐食葉曰螣﹐食根曰蟊﹐食節曰賊。箋云﹕此四虫者﹐恆害我田中之穉禾﹐故明君以正已而去之。○去﹐起呂反。注同。螟﹐莫庭反。螣字亦作「」﹐徒得反﹐《說文》作「﹤虫貣﹥」。蟊﹐本又作「蛑」﹐莫侯反。《爾雅》云「隨所食爲名。」郭云「皆蝗類也。」穉音稚。下同。

田祖有神﹐秉畀炎火。炎火﹐盛陽也。箋云﹕螟螣之屬﹐盛陽气嬴則生之。今明君爲政﹐田祖之神不受此害﹐持之付與炎火﹐使自消亡。○秉如字。執﹐持也﹐《韓詩》作「卜」。卜﹐報也。畀﹐必二反﹐與也。炎﹐於沾反﹐沈於凡反。嬴音盈。

﹝疏﹞「旣方」至「炎火」。○正義曰﹕上言穀生茂大﹐此言秀實之好。云眾穀旣秀穗﹐上巳有孚甲﹐盡生房矣。稍復結粒﹐盡成實矣。粒又稍成﹐盡堅熟矣。並無死傷﹐盡齊好矣。不有童梁之稂﹐不有似苗之莠﹐是其五穀大成也。所以得然者﹐由其明王能自正己﹐去其食心葉之螟﹐及食根節之蟊賊﹐無害我田中之穉禾者﹐由此而皆得大成也。明所以能去四虫者﹐以其明君爲政﹐徳當靈祇﹐故云「田祖有神」﹐不受此等之害﹐持於炎火﹐使自消亡。今王不能然﹐故刺之。○傳「實未」至「似苗」。○正義曰﹕以此章承上苗長之後﹐皆論秀實之事。皂音爲造﹐訓爲成也。文在「堅」上﹐皂成而未堅﹐故云「實未堅曰皂」也。「稂﹐童梁」﹐《釋艸》文。舍人曰「稂一名童梁。」郭璞曰「似莠是也。《仲虺之誥》曰﹕『若苗之有莠﹐若粟之有秕。』秕似粟﹐莠似苗也。」○箋「方房」至「致之」。○正義曰﹕皂是未堅﹐方文又在皂上﹐初秀始欲結實之時﹐故云「方﹐房也﹐謂孚甲始生而未合時也」。謂米外之房者﹐言其孚甲﹐米生於中﹐若人之房舍然也。孚者﹐米外之粟皮﹐故秠者一孚二米﹐言一皮之內有兩米也。甲者﹐以在米外﹐若鎧甲之在人表﹐其種於地﹐則開甲始生﹐故《月令》孟春云「其日甲乙」﹐注云「物之孚甲始生﹐謂開此孚甲生出也。」禾旣有穗﹐卽生孚甲﹐故云「盡生房矣」。房生旣成﹐則有米實﹐故云「盡成實矣」。旣已有實﹐稍向熟成﹐故云「盡堅熟矣」。眾穗皆熟﹐故云「盡齊好矣」。稂莠苗旣似禾﹐實亦類粟﹐若擇種去其細粒﹐鋤禾除其非類﹐則無復稂莠﹐亦由時气之和使然。○傳「食心」至「曰賊」。○正義曰﹕皆《釋虫》文。李巡云「食禾心爲螟﹐言其姦冥冥難知也。食禾葉者﹐言假貸無厭﹐故曰﹤虫貣﹥也。食禾節﹐言貪很﹐故曰賊也。食禾根者﹐言其稅取萬民財貨﹐故云蟊也。孫炎曰「皆政貪所致﹐因以爲名也。」郭璞曰「分別虫啖禾所在之名耳。」﹤虫貣﹥與螣﹐蟊與﹐古今字耳。郭璞直以虫食所在爲名﹐而李巡孫炎並因託惡政﹐則災由政起﹐𨿽食所在爲名﹐而所在之名緣政所致﹐理爲兼通也。陸機《疏》云「螟似子方而頭不赤。螣﹐蝗也。賊似桃李中蠹虫﹐赤頭身長而細耳。或說云﹕『蟊﹐螻蛄也。食苗根﹐爲人患。』許愼云﹕『吏犯法則生螟。乞貸則生螣。』舊說螟螣蟊賊一穗虫也﹐如言寇賊姦宄﹐內外言之耳。故犍爲文學曰﹕『此四種虫皆蝗也。』實不同﹐故分別釋之。」○箋「此四」至「去之」。○正義曰﹕以特言田穉﹐故云「恆害我田中之穉禾」。虫災之盛﹐稙者亦食﹐以穉者偏甚﹐故舉以言之。以其由政而然﹐故云「明君正己而去之」。○傳「炎火﹐盛陽」。○正義曰﹕以言炎火﹐恐其是火之實﹐故云「盛陽也」。陽而稱火者﹐以南方爲火﹐炎爲甚之﹐故云「盛陽也」。知非實火者﹐以四者所謂昆虫﹐得陰而藏﹐得陽而生﹐故箋云「盛陽气嬴則生之」﹐義無取於火之實﹐故爲盛陽也。○箋「螟螣」至「消亡」。○正義曰﹕解本言炎火之意。以螟螣之屬四者﹐盛陽气嬴則生之﹐以得陽而生﹐故陽盛而爲害。《月令》﹕「仲夏行春令﹐百螣時起。」是陽行而生﹐陽盛則虫起﹐消之則付於所生之本。今明君爲政﹐田祖之神不受此害﹐故持之付於炎火﹐使自消亡也。田祖所以受者﹐以害由政起。今明君爲政﹐害無由作﹐故云田祖不受四虫之害。若政能消之﹐則本無可受﹐而云田祖不受者﹐以田祖主田之神﹐託而言耳。

有渰萋萋﹐興雨祈祈﹐雨我公田﹐遂及我私。渰﹐云興貌。萋萋﹐云行貌。祈祈﹐徐也。箋云﹕古者陰陽和﹐風雨時﹐其來祈祈然而不暴疾。其民之心﹐先公後私﹐令天主雨於公田﹐因及私田爾。此言民怙君徳﹐蒙其餘惠。○渰﹐本又作「弇」﹐於檢反。《漢書》作「黤」。萋﹐七西反。興雨如字﹐本或作「興雲」非也。祈﹐巨移反。雨我﹐於付反。注內「主雨」同。一本「主」作「注」﹐雨如字。

彼有不獲稚﹐此有不斂穧﹔彼有遺秉﹐此有滯穗﹐伊寡婦之利。秉﹐把也。箋云﹕成王之時﹐百谷旣多﹐種同齊孰﹐收刈促遽﹐力皆不足﹐而有不獲不斂﹐遺秉滯穗﹐故聽矜寡取之以爲利。○獲﹐戶郭反。斂穧﹐上力檢反﹐下才計反﹐又子計反。穧﹐獲也。穗音遂。把﹐巴馬反。矜音鰥。

﹝疏﹞「有渰」至「之利」。○正義曰﹕言太平之時﹐有渰然旣起﹐萋萋然行者﹐雨之雲也。此云旣行﹐乃起其雨澤﹐祁祁然安徐而落﹐不暴疾也。民見雲行雨降﹐歸之於君﹐雲此雨本主爲雨我公田耳﹐因遂及我之私田。𨿽作者廣見太平之時﹐民心先公之義﹐要雨無不徧﹐天澤以時﹐故得五穀大成。由此民所收刈﹐力皆不足﹐而令彼處有不獲刈之稚禾﹐此處有不收斂之穧束﹐又彼處有遺余之秉把﹐此處有滯漏之禾穗。此皆主不暇取﹐維是寡婦之所利。言捃拾取之﹐以自利己。今王不能然﹐使矜寡無所資﹐故刺之。定本﹑《集注》「穧」作「積」。○傳「渰云興貌」﹐定本﹑《集注》云「渰陰雲貌」。○正義曰﹕旣言有渰﹐卽雲興雨﹐雨出於云﹐故知「渰﹐云興貌」。云旣興而後行。萋萋在渰之下﹐故知云行貌。云行然後雨落﹐故萋萋之下言興雨也。祁祁﹐徐貌﹐謂徐緩而降﹐故箋云「不暴疾」也。經「興雨」或作「興雲」﹐誤也。定本作「興雨」。○箋「成王」至「爲利」。○正義曰﹕穧者﹐禾之鋪而未束者。秉﹐刈禾之把也。《聘禮》曰「四秉曰筥。」注云「此秉謂刈禾盈手之秉。筥﹐穧名也。若今萊易之間刈稻﹐聚把有名爲筥者﹐卽引此詩云『彼有遺秉』﹐『此有不斂穧』﹐是也。彼注言此秉者﹐以對米秉爲異﹐故《掌客》注云「米禾之秉筥﹐字同數異。禾之秉﹐手把耳。筥謂一穧。」然則禾之秉﹐一把耳。米之秉﹐十六斛。禾之筥﹐四把耳。米之筥﹐則五斗。是有對﹐故言此以別之。《王制》及《書傳》皆云矜寡孤獨﹐天民之窮而無告者﹐皆有常餼。《地官﹟遺人》﹕「門關之委積﹐以養老孤。」則官自有餼﹐而須捃拾者﹐以丰年﹐矜寡捃拾﹐足能自活。王者恐其不濟﹐或力不堪事﹐乃餼之。

曾孫來止﹐以其婦子﹐饁彼南畝﹐田畯至喜。箋云﹕喜讀爲饎。饎﹐酒食也。成王出觀農事﹐饋食耕者﹐以勸之也。司嗇至﹐則又加之以酒食勞倦之爾。○饋食﹐音嗣。勞﹐力報反。

來方禋祀﹐以其騂黑﹐與其黍稷。以享以祀﹐以介景福。騂﹐牛也。黑﹐羊﹑豕也。箋云﹕成王之來﹐則又禋祀四方之神﹐祈報焉。陽祀用騂牲﹐陰祀用黝牲。○禋音因。享﹐許兩反﹐徐又許亮反。黝﹐伊糾反﹐黑也。

﹝疏﹞「曾孫」至「景福」。毛以爲﹐曾孫成王之身自來止﹐親循畎畝﹐以觀稼穡也。時耕者皆以其婦之與子﹐同饁彼農人於南畝之中。田畯之官至﹐喜樂其事﹐以勸慕能勤﹐故得成獲。故成王之來﹐乃於四方之神則禋敬而絜祀焉。其祀之也﹐以其騂赤之牛﹑黑之羊豕﹑與其黍稷之粢盛﹐用此以獻﹐以祀四方之神﹐爲神歆饗﹐而報以大大之福﹐所以常得年丰。今王不能然﹐故刺之。○鄭以爲﹐曾孫來止﹐則以其婦之與子出共觀之﹐又設食饁彼南畝之農人以勸之﹐其田畯又加之以酒食勞之﹐故上下樂業﹐穀得以成也。曾孫之來﹐則又於四方之神而往禋祀焉。所祀者﹐以其牲或赤或黑﹐與其黍稷之粢盛﹐以獻以祀四方之神。神饗之﹐而報以祐助與大福。○傳「騂﹐牛。黑﹐羊﹑豕」。○正義曰﹕毛以諸言騂者皆牛﹐故云「騂﹐赤牛也」。定本﹑《集注》騂下無「赤」字﹐是也。上篇云「以社以方」﹐而方社連文﹐則方與社稷同用大牢﹐故以黑爲羊﹑豕﹐通牛爲三牲也。目上篇言「犧羊」﹐是方有羊﹐明不特牛﹐故爲大牢。牢中色而色不同者﹐毛意綯以此四方旣非望祀﹐又非五方之帝﹐故用是牲﹐所以無方色之別。○箋「成王」至「黝牲」。○正義曰﹕此以田事爲主﹐成王出觀民事﹐因卽祭祀﹐故云成王之來﹐則又禋祀四方之神﹐祈報焉。對出觀爲文也。此出觀之祭﹐則祭當在秋﹐祈報並言者﹐言其報以成而祈後年也。「陽祀用騂牲﹐陰祀用黝牲」﹐《地官﹟牧人》文也。彼注云「陽祀南郊及宗廟﹐陰祀北郊及社稷。」非四方之神﹐而引以解此者﹐以毛分騂﹑黑爲三牲。鄭以騂﹑黑爲二色﹐故引《牧人》騂﹑黝以明騂﹑黑爲別方之牲耳﹐非謂四方之祭在陽祀﹑陰祀之中也。知方祀各以其方色牲者﹐《大宗伯》云「靑圭禮東方﹐赤璋禮南方﹐白琥禮西方﹐玄璜禮北方﹐皆有牲幣﹐各放其器之色。」注云「以爲禮五天帝﹐人帝而句芒等食焉。」是五官之神﹐其牲各從其方色﹐則宜五色。獨言騂﹑黑者﹐略舉二方以韻句耳﹐故易傳。《大宗伯職》祀天乃稱禋。五祀在血祭之中﹐而言禋者﹐此五官之神有配天之時﹐配天則禋祀。此祭𨿽不配天﹐以其嘗爲禋祀﹐故亦以禋言之。五祀在血祭之中﹐則用太牢矣﹐故上篇云「與我犧羊﹐以社以方」﹐是方祭有羊。孫毓以爲﹐方用特牲﹐非禮意也。

《大田》四章﹐二章章八句﹐二章章九句。

卷十四十四之二

卷十四十四之二

《瞻彼洛矣》﹐刺幽王也。思古明王能爵命諸侯﹐賞善罰惡焉。

﹝疏﹞「《瞻彼洛矣》三章﹐章六句」至「罰惡焉」。○正義曰﹕作《瞻彼洛矣》詩者﹐刺幽王也。以幽王不能爵命賞罰﹐故思古之明王能爵命諸侯﹐賞善罰惡焉﹐以刺今之不能也。爵命卽賞善之事﹐但爵命之外﹐猶別有賞賜﹐故敍分之。經三章﹐皆言爵命賞善之事。旣能有賞﹐必當有罰﹐故連言罰惡耳﹐於經無所當也。此及《裳裳者華》《桑扈》《鴛鴦》亦是思古以刺今﹐但與上四篇文勢不類﹐故敍於起發不同耳。上篇每言曾孫﹐則所思爲成王。此等不言曾孫﹐不知思何時也﹐故直云古明王﹐不指斥之。

瞻彼洛矣﹐維水泱泱。興也。洛﹐宗周漑浸水也。泱泱﹐深廣貌。箋云﹕瞻﹐視也。我視彼洛水﹐灌漑以時﹐其澤浸潤﹐以成嘉穀。興者﹐諭古明王恩澤加於天下﹐爵命賞賜﹐以成賢者。○泱﹐於良反。漑﹐古愛反。浸﹐子鴆反。灌﹐古亂反。君子至止﹐福祿如茨。箋云﹕君子至止者﹐謂來受爵命者也。爵命爲福﹐賞賜爲祿。茨﹐屋蓋也。如屋蓋﹐諭多也。

韎韐有奭﹐以作六師。韎韐者﹐茅蒐染韋也。一入曰韎韐﹐所以代韠也。天子六軍。箋云﹕此諸侯世子也。除三年之喪﹐服士服而來﹐未遇爵命之時﹐時有徵伐之事。天子以其賢﹐任爲軍將﹐使代卿士將六軍而出。韎者﹐茅蒐染也。茅蒐﹐韎聲也。韐﹐祭服之韠﹐合韋爲之。其服爵弁服﹐糸才衣纁裳也。○韎音昧﹐又亡界反。韐音閤﹐又古洽反。奭﹐許力反﹐赤貌。茅如字。蒐﹐所畱反。韠音畢。任音壬。將﹐子匠反。下同。糸才音緇。纁﹐許云反。

﹝疏﹞「瞻彼」至「六師」。○正義曰﹕言我視彼宗周之洛水矣﹐維此洛水則泱泱然深而廣大﹐能灌漑以時﹐浸潤以成嘉穀。以諭我視彼古昔之明王矣﹐維此明王﹐則仁而寬愛﹐能爵賞以理﹐賜命以成賢者﹐是王恩之深厚也。故君子諸侯之至止﹐來見於王﹐則王爵命之以福﹐又賞賜之以祿。其聚積多大﹐如屋蓋之茨也。又言諸侯世子﹐初除父喪﹐服士服來至京師﹐正值有徵伐之事。王以其賢﹐命代卿士之任﹐服韎韐之韍﹐有奭然而赤﹐以作六師之將。其賢如是﹐故得福祿也。今王不能爵賞諸侯之賢者﹐故舉以刺之。○傳「洛﹐宗周漑浸水」。○正義曰﹕宗周﹐鎬京也。《夏官﹟職方氏》﹕「正西曰雍州﹐其浸渭洛。」是洛爲宗周之浸水也。《禹貢》云「漆沮旣從。」孔安國云「漆沮一名洛水。洛水則漆沮是也﹐與東都伊洛別矣。」○箋「君子」至「諭多」。○正義曰﹕上以水諭明王﹐故知至止爲來至。明王之所受﹐爵命也。凡言福者﹐大慶之辭。祿者﹐吉祉之謂。善事皆是﹐不必一定以此所思者﹐止思爵命賞賜耳﹐故言爵命爲福﹐賞賜爲祿﹐於此經對文爲然﹐於他書散則通矣。福祿非聚積之物﹐而云「如茨」﹐故云「如屋蓋﹐以諭多也」。○傳「韎韐」至「六軍」。○正義曰﹕韎韐者﹐衣服之名。奭者﹐赤貌。傳解言奭之由﹐以其用茅蒐之艸染之﹐其艸色赤故也。一入曰韎韐﹐所以代韠者﹐案《爾雅》云「一染謂之縓﹐再染謂之赬﹐三染謂之纁。」此曰韎韐﹐卽一入曰韎韐﹐是縓也。定本云「一入曰韎韐」﹐是以他服謂之韍﹐祭服則謂之韎韐﹐以此韎韐代他服之韠。大夫以上﹐祭服謂之韍。士無韍名﹐謂之韎韐。士言韎韐﹐亦猶大夫以上之言韍也。若然﹐《玉藻》云「一命縕韍黝珩。」注云「侯伯之士一命。」則士亦名韍矣。言韎韐者﹐彼注亦云「子男大夫一命。」則一命縕韍。以子男大夫爲文﹐故言韍耳。其實士正名韎韐。《士冠禮》「爵弁服韎韐」﹐不言韍﹐是也。天子六軍﹐《夏官﹟序》文。○箋「此諸侯」至「纁裳」。○正義曰﹕以序言爵命諸侯﹐故知此謂諸侯世子也。若在三年喪中﹐則凶服不得有韎韐耳。若已爵命﹐則當服諸侯之赤韍﹐不得服士服﹐故知除三年之喪﹐服士服而來也。《王制》云「諸侯之世子未賜爵﹐視天子之元士﹐以君其國。」此文言韎韐﹐故知諸侯世子未賜爵命﹐服士服也。若然﹐《春官﹟典命》云「凡諸侯之適子﹐誓於天子﹐攝其君﹐則下其君之禮一等。未誓﹐則以皮帛繼子男。」此以代父君國﹐反服士服者。《周禮》之文﹐謂父在代父行禮﹐故有執圭璧皮帛之禮。未誓尙比卿。今此𨿽巳除父喪﹐非代父行禮﹐不得復繼於父﹐又不敢自成爲君﹐故服士服也。世子𨿽服士服﹐待之同於正君。《雜記》云「君薨﹐太子號稱子﹐待猶君也。」彼注謂未逾年者尙然﹐況除服後乎﹗待之固如成君﹐何但下一等而已。此詩大意﹐皆言諸侯世子受王爵命﹐今服士服﹐故知是未遇爵命。又云作六師﹐故知有徵伐之事。天子以其賢﹐任爲軍將﹐使代卿士將六軍而出也。以軍將命卿﹐故知代卿士也。天子六軍﹐一卿將一軍。言將六軍而出者﹐舉六軍見天子之法﹐其實六軍之中將一軍耳。將軍之時﹐猶未得命﹐由是仍服韎韐也。《春秋》之義﹐諸侯逾年卽位﹐天子賜之以命圭﹐則天子遣使就國賜之矣。文元年﹐「天王使毛伯來錫公命」﹐是其事也。此言除三年之喪﹐自來受賜命者﹐天子命諸侯之禮亡﹐亦無明文。《春秋》之義﹐言逾年賜命者﹐說者致之﹐非傳辭也。春秋之世﹐魯文公﹑晉惠公卽位而賜之。魯成公八年乃賜之。齊靈公﹐天子將昏於齊始賜之。衛襄﹑魯桓﹐則旣薨乃賜之。是賜命時節無定限也。由此而言﹐蓋逾年賜命是其正。其不得命﹐則除喪自見天子。此是逾年未得命者﹐故自來也。傳言「韎韐﹐茅蒐染」﹐故解之云「茅蒐﹐韎韐聲也。」言古人之道茅蒐﹐其聲如韎韐﹐故名此衣爲韎韐也。《士冠禮》注云「韎韐者﹐縕韍而黝珩﹐合韋爲之。士染以茅蒐﹐因以名焉。今齊人名蒨爲韎韐。」又《駁異義》云「韎﹐艸名。齊﹑魯之間言韎韐聲如茅蒐﹐字當作﹤革未﹥。陳畱人謂之蒨。」是古人謂蒨爲茅蒐﹐讀茅蒐其聲爲韎韐﹐故云「茅蒐﹐韎韐聲也」。又解代韠之意﹐士朝服謂之韠﹐祭服謂之韎韐。《駁異義》云「有韎韐無韠﹐有韠無韎韐。是韎韐必代韠也。其體合韋爲之。」此韎韐是蔽膝之衣耳。《士冠禮》陳服於房中云「爵弁服﹕纁裳﹐糸才衣﹐緇帶﹐韎韐。」是韎韐配爵弁服也。彼注云「爵弁者﹐冕之次也。其色赤而微黑﹐如雀頭然。其布三十升。纁裳﹐淺絳裳也。糸才衣﹐絲衣。朝服皆用布﹐惟冕與爵弁服用絲耳。先裳後衣﹐欲令下近緇。」明衣與帶同色﹐此引之﹐以衣在裳上﹐故先云糸才衣耳。

瞻彼洛矣﹐維水泱泱。君子至止﹐鞸琫有珌。鞸﹐容刀鞸也。琫﹐上飾。珌﹐下飾也。天子玉琫而珧珌﹐諸侯璗琫而璆珌﹐大夫鐐琫而鏐珌﹐士琫而珌。箋云﹕此人世子之賢者也﹐旣受爵命賞賜﹐而加賜容刀有飾﹐顯其能制斷。○鞸﹐字或作「琕」﹐補頂反﹐《說文》云「刀室也。」琫字又作「﹤革奉﹥」﹐必孔反﹐佩刀削上飾。珌字又作「﹤王畢﹥」﹐賓一反﹐佩刀下飾。珧音遙﹐以蜃者謂之珧。璗﹐徒黨反﹐字又作「瑒」﹐音同﹐《爾雅》云「黃金謂之璗。」璆音虯﹐又巨漻反﹐又舊周反﹐玉也﹐沈舉彪反﹐又與彪反﹐又張疇反。鐐音遼﹐《爾雅》云「白金謂之銀﹐其美者謂之鐐。」徐﹑何盧到反﹐又力弔反﹐本又作「璙」﹐亦音遼﹐又力小反﹐《說文》云「玉也。」字書力召反。鏐﹐力幽反﹐又力幼反﹐沈又力虯反﹐黃金之美者。郭云「紫磨金。」﹐力計反﹐《說文》云「蜃屬。」斷﹐丁亂反。

君子萬年﹐保其家室。箋云﹕徳如是﹐則能長安﹐其家室親。家室親﹐安之尢難﹐安則無篡殺之禍也。○篡﹐初患反。殺﹐本亦作「弒」﹐同音試。

﹝疏﹞「君子」至「家室」。○正義曰﹕言明王旣有恩澤﹐能爵命諸侯﹐故君子諸侯至止於王之所。王旣爵命之﹐又加賜以容飾之刀﹐有鞸以盛之﹐其韠則有琫及其珌之飾﹐賜之以顯其能制斷也。君子諸侯爲王所賜之﹐以其徳如是﹐則能萬年而長安﹐其家室無危亡之禍矣。今王不能爵賞諸侯﹐故刺之。○傳「鞸韠」至「珌」。○正義曰﹕古之言鞸﹐猶今之言鞘。《內則》注「遰刀鞸」﹐是也。以《公劉》云「鞸琫容刀」﹐故知「鞸﹐容刀鞸也」。又容者容飾﹐此「琫有珌」卽容飾也。「琫﹐上飾」﹐於鞸之形飾有上下耳。其名爲琫﹑珌之義則未聞。《公劉》傳曰「琫﹐上飾。鞸﹐下飾」者﹐以彼無珌文﹐因琫爲在上之飾﹐下則指鞸之體﹐故言「鞸﹐下飾」也。傳因琫﹑珌歷道尊卑﹐所用似有成文﹐未知出何書也。天子諸侯琫﹑珌異物﹐大夫士則同言﹐尊卑之差也。天子玉琫﹑玉是物之至貴者也。《釋器》說弓之飾曰「以蜃者謂之珧。」郭璞曰「珧似蜯。」《說文》云「珧﹐蜃甲所以飾物也。」《釋器》又云「黃金謂之璗。其美者謂之鏐。白金謂之銀。其美者謂之鐐。」郭璞曰「此皆道金銀之別名﹐及其美者也。鏐卽紫磨金也。」《說文》云「蜃屬」﹐而不及於蜃﹐故天子用蜃﹐士用也。定本及《集注》皆以諸侯珌璆﹐字從玉﹐又以大夫鏐珌﹐恐非也。

瞻彼洛矣﹐維水泱泱。君子至止﹐福祿旣同。箋云﹕此人世子之能繼世位者也。其爵命賞賜﹐盡與其先君受命者同而已﹐無所加也。君子萬年﹐保其家邦。

《瞻彼洛矣》三章﹐章六句。

《裳裳者華》﹐刺幽王也。古之仕者世祿。小人在位則讒諂並進﹐棄賢者之類﹐絕功臣之世焉。古者﹐古昔明王時也。小人﹐斥今幽王也。○諂﹐敕檢反

﹝疏﹞「《裳裳者華》四章﹐章六句」至「之世焉」。○正義曰﹕作《裳裳者華》詩者﹐刺幽王也。以其古之仕於朝者﹐皆得世襲其祿。今用小人。幽王在於天子之位﹐則有讒佞諂諛之人並進於朝﹐旣爲佞以蔽之王﹐又進讒以害賢﹐而王信受之﹐棄去賢者之胤類﹐絕滅功臣之世嗣﹐故時臣思古以刺之也。此言「古之仕者世祿」﹐及《文王》曰「凡周之士﹐不顯亦世」﹐皆謂仕宦於朝者。朝者﹐在官之總名﹐公卿大夫皆是也。經言「乘其四駱」﹐則仕者得乘四馬矣。禮﹐士乘兩馬﹐則此詩所言不及士也。古者﹐有世祿復有世位。世祿者﹐直食其先人之祿而不居其位。不賢尙當然﹐子若復賢﹐則居父位矣。三章箋云「守我先人之祿位。」並位言之﹐見此意也。類謂種類﹐世謂繼世。「棄賢者之類﹐絕功臣之世」﹐其理一也。由其賢而得有功﹐以舉類而當嗣世﹐義不異矣。但指人身而稱賢者﹐據祿位而言功臣耳。經四章﹐皆言思見明王﹐以免讒諂並進﹐令己棄絕之事也。○箋「古者」至「幽王」。○正義曰﹕諸言在位者﹐多謂臣在於位。此小人在位﹐文對古者明王﹐則在位謂幽王也。

裳裳者華﹐其葉湑兮。興也。裳裳﹐猶堂堂也。湑﹐盛貌。箋云﹕興者﹐華堂堂於上﹐諭君也。葉湑然於下﹐諭臣也。明王賢臣﹐以徳相承而治道興﹐則讒諂遠矣。○湑﹐思敍反。治﹐直吏反。遠﹐於萬反﹐又如字。

我覯之子﹐我心寫兮。我心寫兮﹐是以有譽處兮。箋云﹕覯﹐見也。之子﹐是子也﹐謂古之明王也。言我得見古之明王﹐則我心所憂﹐寫而去矣。我心所憂旣寫﹐是則君臣相與﹐聲譽常處也。憂者﹐憂讒諂並進。○覯﹐古豆反。

﹝疏﹞「裳裳」至「處兮」。○正義曰﹕詩人遇讒絕世﹐傷今思古。言彼堂堂然光明者華也﹐在於上。又葉湑然而茂盛兮﹐在於下。華葉相與﹐共成榮茂。以興顯著者﹐君也﹐在於上。美徳者﹐臣也﹐佐於下。君臣相承﹐共興國治。古之明王﹐政治如此。我得見古之是子之明王﹐則我心所憂讒諂之事﹐寫除而去兮。我心之憂旣已寫兮﹐則仕於彼朝﹐君臣相得﹐是以有聲譽之美而處之兮。言常處此聲譽之美。兮已由讒見絕﹐故憂而思之﹐以刺今也。○傳「裳裳」至「盛貌」。○正義曰﹕以華狀顯見﹐故言猶堂堂也。此葉興臣徳盛﹐故湑爲盛貌。「有杕之杜」﹐刺不親宗族﹐故傳以「湑」爲「枝葉不相比也」。○箋「興者」至「遠矣」。○正義曰﹕讒諂並進﹐由君受之。三章皆言華﹐故以華諭君也。華旣諭君﹐而復有葉﹐故以諭臣。言君之須臣爲輔﹐猶華之須葉以盛﹐故下章無葉﹐以諭無臣也。華葉之在於枝﹐髙下同耳。言華上﹑葉下者﹐因文之上下以諭君臣上下耳。

裳裳者華﹐蕓其黃矣。蕓﹐黃盛也。箋云﹕華蕓然而黃﹐興明王徳之盛也。不言葉﹐微見無賢臣也。○蕓音云﹐徐音運。見﹐賢徧反。

我覯之子﹐維其有章矣。維其有章矣﹐是以有慶矣。箋云﹕章﹐禮文也。言我得見古之明王﹐𨿽無賢臣﹐猶能使其政有禮文法度。政有禮文法度﹐是則我有慶賜之榮也。

﹝疏﹞「裳裳」至「有慶矣」。○正義曰﹕旣思君臣並賢而不得﹐又思君明而無賢臣者。言彼堂堂然光明者華也﹐此華乃蕓然而其色黃而盛矣。以興顯著者君也﹐此君其徳彰而明矣。華盛而不言其葉﹐見君明而其臣不賢。我得見是子明王﹐𨿽無賢臣﹐猶能使其政有禮文法度之章也。維其政有禮文法度之章﹐則能進用有徳﹐是以於我有慶賜之榮矣﹐我所以欲得見之也。○傳「蕓﹐黃盛」。○正義曰﹕蕓是黃盛之狀﹐故箋云「華蕓然而黃」也。此華赤以黃爲盛﹐謂艸木之有黃華者也。若之華紫赤而繁﹐黃則衰矣﹐與此不同也。○箋「華蕓」至「賢臣」。○正義曰﹕類上章有葉而此無﹐故云「而不言葉者﹐微見無賢臣也」。微謂不明言而理見﹐是其微也。

裳裳者華﹐或黃或白。箋云﹕華或有黃者﹐或有白者﹐興明王之徳﹐時有駁而不純。○駁﹐邦角反。

我覯之子﹐乘其四駱。乘其四駱﹐六轡沃若。言世祿也。箋云﹕我得見明王徳之駁者﹐𨿽無慶譽﹐猶能免於讒諂之害﹐守我先人之祿位﹐乘其四駱之馬﹐六轡沃若然。○駱音洛。沃若﹐如字﹐徐於縛反。

﹝疏﹞「箋華或」至「不純」。○正義曰﹕諭取其象旣以黃色﹐興明王徳純﹐故以異色諭其不純。或有黃者﹐或有白者﹐華自有雜色與純者﹐二章各舉以諭﹐非此華本黃而變白﹐又非白卽衰也。華一時而黃白雜色﹐以興明王亦一時而善惡不純﹐非先盛而後衰爲不純也。故言時有駮而不純者﹐言時有善多而惡少﹐非善惡半也。若惡與善等﹐則是闇君﹐不得爲明王矣。

左之左之﹐君子宜之。右之右之﹐君子有之。左﹐陽道﹐朝祀之事。右﹐陰道﹐喪戎之事。箋云﹕君子﹐斥其先人也。多才多藝﹐有禮於朝﹐有功於國。○朝﹐直遙反。下及下篇同。

維其有之﹐是以似之。似﹐嗣也。箋云﹕維我先人﹐有是二徳﹐故先王使之世祿﹐子孫嗣之。今遇讒諂並進﹐而見棄絕也。

﹝疏﹞「左之」至「似之」。○正義曰﹕詩人旣思明王﹐又陳已所以宜嗣之意也。言「左之左之」﹐左﹐陽道﹐朝祀之事﹐我先人君子則宜而行之。「右之右之」﹐右﹐陰道﹐喪戎之事﹐我先人君子則能有而曉之。此二徳者﹐我先人維其並能有之﹐是以先王使其子孫嗣之。今遇讒見絕﹐故思古明王也。左﹐陽道﹐嘉慶之事﹐故言宜之。右﹐陰道﹐爲憂凶之事﹐不得言宜﹐故變言有之。二者皆君子之所能﹐故下經裛言有之﹐明二者皆有也。○傳「左陽」至「之事」。○正義曰﹕以天下之事多矣﹐大總不過吉凶﹐故舉左右以目之。左﹐陽道﹐謂嘉慶之事。朝者﹐人所樂﹔祀者﹐吉之大﹐故爲陽也。右﹐陰道﹐謂憂凶之事。喪者﹐人所哀﹔戎者﹐有所殺﹐故爲陰也。以能事弘多﹐故皆重言以見眾也。

《裳裳者華》四章﹐章六句。

《桑扈》﹐刺幽王也。君臣上下﹐動無禮文焉。動無禮文﹐舉事而不用先王禮法威儀也。○桑扈﹐音戶。桑扈﹐竊脂鳥也。《說文》「扈」作「雇」。

﹝疏﹞「《桑扈》四章﹐章四句」至「禮文焉」。○正義曰﹕以其時君臣上下﹐升降舉動皆無先王禮法威儀之文焉﹐故陳當有禮文以刺之﹐卽上二章上二句是也。三章言其君爲百辟所法而受福。卒章言臣能燕飲得禮而不傲慢。皆是君臣禮文之事﹐故總之。此與《賓之初筵序》皆言君臣上下﹐以君臣卽有上下之禮﹐故並言以見義。

交交桑扈﹐有鶯其羽。興也。鶯然有文章。箋云﹕交交﹐猶佼佼﹐飛往來貌。桑扈﹐竊脂也。興者﹐竊脂飛而往來有文章﹐人觀視而愛之。諭君臣以禮法威儀升降於朝廷﹐則天下亦觀視而仰樂之。○鶯﹐於耕反。佼﹐交卯反。

君子樂胥﹐受天之祜。胥﹐皆也。箋云﹕胥﹐有才知之名也。祜﹐福也。王者樂臣下有才知文章﹐則賢人在位﹐庶官不曠﹐政和而民安﹐天予之以福祿。○胥﹐毛如字﹐鄭﹑徐思敍反。祜音戶。知音智。下同。

﹝疏﹞「交交」至「之祜」。○毛以爲﹐佼佼然飛而往來者﹐桑扈之鳥也。有鶯然其羽之文章﹐故人皆觀視而念愛之。以興動而升降者﹐王與羣臣也﹐當有威儀禮法﹐則天下亦觀視而樂仰之。君子旣有禮文﹐爲下所愛﹐盡得其所﹐故能樂與天下所共﹐是與天下皆樂﹐而得受天之祜福也。○鄭惟樂胥爲異﹐具在箋說。○箋「交交」至「樂之」。○正義曰﹕《黃鳥》《小宛》傳曰「交交﹐小貌。」此云「猶佼佼﹐飛而往來」者﹐作者各有所取。佼佼實飛而往來之貌也。此諭升降舉動﹐故取往來爲義。○傳「胥﹐皆」。○正義曰﹕《釋詁》文。孫毓曰「與天下皆樂﹐樂之大者。天子四海之內無違命﹐則天子樂矣。諸侯四封之內無違命﹐外內無故﹐則諸侯樂矣。大夫官府之內無違命者﹐諮謀行於上﹐則大夫樂矣。士進以禮﹐退以義﹐則士樂矣。庶人耕稼樹藝以養父母﹐刑罰不加於身﹐則庶人樂矣。」是述毛之義也。○箋「胥皆」至「福祿」。○正義曰﹕《周禮》每官之下皆有胥﹑徒﹐胥一人則徒十人﹐是胥以才智之故﹐而爲十徒之長。又有大胥﹑小胥之官﹐故知「胥﹐有才智之名」。《易﹟歸妹》「以須」﹐注亦云「須﹐有才智之稱。」天文有須女﹐屈原之姊名女須。《鄭志》答冷剛云「須﹐才智之稱﹐故屈原之姊以爲名。」是胥爲才智之士。胥﹑須古今字耳。

交交桑扈﹐有鶯其領。領﹐頸也。

君子樂胥﹐萬邦之屏。屏﹐蔽也。箋云﹕王者之徳﹐樂賢知在位﹐則能爲天下蔽捍四表患難矣。蔽捍之者﹐謂蠻夷率服﹐不侵畔。○屏﹐卑郢反。爲﹐於僞反。捍音汗。難﹐乃旦反。下「患難」同。

﹝疏﹞「君子樂胥﹐萬邦之屏」。○毛以爲﹐言君子王者旣有禮文﹐又能樂與天下皆共之。能與天下皆樂﹐則爲萬邦之蔽捍﹐天下皆得其樂﹐無復侵伐之憂﹐是爲之蔽捍矣。○鄭義具箋。○箋「王者」至「不侵畔」。○正義曰﹕萬邦﹐是中國之辭﹐與中國爲屏蔽﹐明捍四夷可知也﹐故云「蠻夷率服﹐不敢內侵外畔」﹐是蔽捍也。

之屏之翰﹐百辟爲憲。翰﹐榦。憲﹐法也。○箋云﹕辟﹐君也。王者之徳﹐外能捍蔽四表之患難﹐內能立功立事﹐爲之楨榦﹐則百辟卿士莫不修職而法象之。

不戢不難﹐受福不那。戢﹐聚也。不戢﹐戢也。不難﹐難也。那﹐多也。不多﹐多也。箋云﹕王者位至尊﹐天所子也。然而不自斂以先王之法﹐不自難以亡國之戒﹐則其受福祿亦不多也。○戢﹐莊立反。

﹝疏﹞「之屏」至「不那」。○毛以爲﹐言王者之徳﹐外能蔽捍四表之患難﹐內能立功立事﹐爲之楨幹﹐則百辟卿士莫不修職而法象之。王能如此﹐則天下之民不戢聚而歸之乎﹖言戢聚而歸之也。不畏難而順之乎﹖言畏難而順之也。民皆順之﹐則爲天所祜﹐其受福豈不多乎﹖言受福多也。今王不能然﹐故刺之。○鄭以上二句與毛同﹐下二句具在箋。○傳「翰﹐榦。憲﹐法」。○正義曰﹕《釋詁》云「楨﹐榦也。」舍人曰「楨﹐正也。築墻所立兩木也。榦所以當墻兩邊障土者也。然則言楨幹者﹐皆以築墻爲諭﹐幹是墻之主﹐善政亦民之主也。「憲﹐法」﹐《釋詁》文。○箋「辟君」至「法象之」。○正義曰「辟﹐君」﹐《釋詁》文。「之屏」因上文而轉﹐故亦爲蔽捍四表之患難﹐人君之所施爲﹐惟功事而已﹐故知立功立事爲之楨榦也。百辟知卿士者﹐以《烈文》「百辟其刑之」﹐對「四方其訓之」﹐故知爲卿士﹐尊比諸侯﹐故曰君也。○箋「王者」至「不多」。○正義曰﹕言王位至尊﹐天所子愛﹐解其當自斂﹑難之意。斂者﹐收攝之名﹐故言斂以先王之法。難者﹐戒懼之辭﹐故知難以亡國之戒。不自斂以先王之法﹐卽動無禮文也﹐故《序》箋云「動無禮文者﹐舉事而不用先王禮法威儀。」是先王之法爲禮文也。不自難以亡國之戒者﹐卽不用賢也﹐故首章箋云「王者樂臣下有才智文章﹐則賢人在位﹐而庶官不曠﹐政和而民安。」言用賢則民安﹐是棄賢則亡國矣。又彼文連言「受天之祜」﹐彼由樂有賢智﹐則受天之祜﹔此不難以亡國之戒﹐則受福不多﹐是相配成也。易傳者﹐以順文理切﹐不假反言故也。

兕觥其﹐旨酒思柔。箋云﹕兕觥﹐罰爵也。古之王者與羣臣燕飲﹐上下無失禮者﹐其罰爵徒然陳設而已。其飲美酒﹐思得柔順中和與共其樂﹐言不幠敖自淫恣也。○兕﹐徐履反﹐獸名。觥﹐古橫反﹐以兕角爲之。音﹐本或作「觓」。樂音洛。憮﹐火吳反。敖﹐五報反。下文同。

彼交匪敖﹐萬福來求。箋云﹕彼﹐彼賢者也。賢者居處恭﹐執事敬﹐與人交必以禮﹐則萬福之祿就而求之﹐謂登用爵命﹐加以慶賜。

﹝疏﹞箋「彼賢」至「慶賜」。○正義曰﹕以承上經而云彼﹐是指思柔之人﹐故云「彼賢者也」。言交非敖則常恭敬﹐故引《論語》「居處恭﹐執事敬」爲不傲慢矣。故明王招聘用之﹐故云登用爵命﹐加以慶賜也。

《桑扈》四章﹐章四句。

《鴛鴦》﹐刺幽王也。思古明王交於萬物有道﹐自奉養有節焉。交於萬物有道﹐謂順其性﹐取之以時﹐不暴夭也。○鴛鴦﹐於袁反﹐沈又音溫﹔下於崗反﹐又於良反。

﹝疏﹞「《鴛鴦》四章﹐章四句」至「有節焉」。○正義曰﹕作《鴛鴦》詩者﹐刺幽王也。以幽王殘害萬物﹐奉養過度﹐是以思古明王交接於天下之萬物鳥獸虫魚皆有道﹐不暴夭也。其自奉養有節度﹐不奢侈也。今不能然﹐故刺之。交於萬物有道﹐卽上二章上二句是也。自奉養有節﹐卽下二章上二句是也。見明王急於萬物而緩於己﹐故先言交萬物﹐而後言自奉養也。○箋「交於」至「暴夭」。○正義曰﹕天子以天下爲家﹐萬物皆天子立制﹐節其生殺﹐與之交接﹐故言交於萬物也。有道者﹐謂順其生長之性﹐使之得相長養﹐取之以時﹐不殘暴夭絕其孩幼者﹐是有道也。「不暴夭」﹐《王制》文。

鴛鴦於飛﹐畢之羅之。興也。鴛鴦﹐匹鳥。太平之時﹐交於萬物有道﹐取之以時﹐於其飛﹐乃畢掩而羅之。箋云﹕匹鳥﹐言其止則相耦﹐飛則爲雙﹐性馴耦也。此交萬物之實也。而言興者﹐廣其義也。獺祭魚而後漁﹐豺祭獸而後田﹐此亦皆其將縱散時也。○大音泰。揜﹐於檢反。馴音巡﹐又音唇。獺﹐敕轄反﹐又他末反。

君子萬年﹐福祿宜之。箋云﹕君子﹐謂明王也。交於萬物﹐其徳如是﹐則宜壽考﹐受福祿也。

﹝疏﹞「鴛鴦」至「宜之」。○正義曰﹕古太平之時﹐交於萬物有道﹐欲取鴛鴦之鳥﹐必待其長大﹐於其能飛﹐乃畢掩之﹐而羅取之。不於幼小而暴夭也。非但於鳥獨然﹐以興於萬物皆爾。至獺祭魚然後取魚﹐豺祭獸然後捕獸﹐皆待其成而取之也。君子明王交於萬物之徳如是﹐則萬年之壽及福祿並皆宜歸之也。今王不能然﹐故舉以剌之。○傳「興也」至「羅之」。○正義曰﹕以交於萬物﹐則非止一鳥﹐故云興也。言舉一物以興其餘也。又解正舉鴛鴦者﹐以鴛鴦匹鳥也﹐相匹耦而擾馴﹐則易得也。易得尙以時取﹐明萬物皆然﹐故言太平之時﹐交於萬物有道﹐取之以時也。又言於其飛乃畢掩而羅之﹐此卽取之以時之事也。謂小者未能飛﹐待其能飛而後取之。《釋器》云「鳥罟謂之羅。」《月令》云「羅网畢翳。」注云「罔小而柄長謂之畢。」以畢﹑羅異器﹐故各言之。《大東》傳曰「畢所以掩兔。」彼𨿽以兔爲文﹐其實亦可取鳥﹐故此鴛鴦言畢之也。羅則張以待鳥﹐畢則執以掩物﹐故言畢掩。○箋「匹鳥」至「散時」。○正義曰﹕申說匹鳥之意。止則耦﹐飛則雙﹐性馴善而相耦﹐則取之易得﹐故詩特舉之。鴛鴦卽是萬物之一﹐而傳以爲興﹐故又解之。此交於萬物之實﹐而言興者﹐欲廣其義故也。箋又止言魚獸二事者﹐以天之生物﹐飛走而已。經已言鳥﹐又舉魚獸﹐則可以兼諸水陸矣。且因《王制》《詩傳》之成文也。此豺﹑獺祭時﹐魚獸成就﹐皆是魚獸放縱分散之時﹐故於是可取之。

鴛鴦在梁﹐戢其左翼。言休息也。箋云﹕梁﹐石絕水之梁。戢﹐斂也。鴛鴦休息於梁﹐明王之時﹐人不驚駭﹐斂其左翼﹐以右翼掩之﹐自若無恐懼。○戢﹐側立反﹐《韓詩》云「捷也。捷其噣於左也。」恐﹐丘勇反。君子萬年﹐宜其遐福。箋云﹕遐﹐遠也。遠猶久也。

乘馬在廏﹐摧之秣之。摧﹐莝也。秣﹐粟也。箋云﹕挫﹐今莝字也。古者明王所乘之馬系於廏﹐無事則委之以莝﹐有事乃予之穀﹐言愛國用也。以興於其身亦猶然﹐齊而後三舉設盛饌﹐恆日則減焉﹐此之謂有節也。○乘馬﹐王﹑徐繩證反﹐四馬也。鄭如字。下同。廏音救。摧﹐采臥反﹐芻也。秣音末﹐穀馬也。芻﹐楚俱反。莝﹐采臥反﹐《韓詩》云「委也。」委﹐紆僞反﹐猶食也。與音豫。齊﹐側皆反﹐本亦作「齋」。饌﹐仕戀反。減﹐古攬反。

﹝疏﹞箋「鴛鴦」至「恐懼」。○正義曰﹕言斂其左翼﹐以右翼掩之﹐舉雄者而言耳。此舉鳥不恐懼﹐亦廣興其義。《禮運》曰「龍以爲畜﹐故魚鮪不淰。鳳以爲畜﹐故鳥不獝。麟以爲畜﹐故獸不狘。」是水陸飛走皆可擾馴也。《白華》文與此同。但彼言申後見黜﹐故以陰陽相下爲義。此興取自安﹐故與此異也。○箋「摧今」至「有節」。○正義曰﹕傳云「摧﹐莝」﹐轉古爲今﹐而其言不明﹐故辯之云﹕此摧乃今之莝字也。言古者明王所乘之馬系之於廏者﹐以王馬多矣﹐而此言在廏﹐明是王所乘馬。天子之馬而不常與粟﹐言愛國用也。序言自奉養﹐謂王身。上章爲興﹐知此亦興﹐故言「以興於其身亦猶然」也。齋而後三舉設盛饌﹐三舉節是設盛饌也。恆日則減焉﹐惟一舉也。齋爲有事﹐故三舉。恆日無事而一﹐此之謂有節。《天官﹟膳夫》云「王日一舉。」注云「殺牲盛饌曰舉。」又曰「王齋則三舉。」是恆日則減焉。因奉養先盛而倒言耳。此不言朔月﹐而《玉藻》云「天子之食﹐日少牢﹐朔月太牢」﹐明朔必加於恆日﹐不知爲同齋三太牢爲降二太牢也。《玉藻》「日少牢」﹐與《周禮》「日一舉」不同者﹐《鄭志》答趙商云「《禮記》後人所定﹐或以諸侯同天子﹐或以天子與諸侯等﹐所施不同﹐故難據也。《王制》之法與周異者多﹐當以經爲正。」然則爲《記》有參差﹐故不同也。

君子萬年﹐福祿艾之。艾﹐養也。箋云﹕明王愛國用﹐自奉養之節如此﹐故宜久爲福祿所養也。○艾﹐魚蓋反﹐徐又音刈。

乘馬在廏﹐秣之摧之。君子萬年﹐福祿綏之。箋云﹕綏﹐安也。○綏﹐士果反﹐又如字。

《鴛鴦》四章﹐章四句。

《頍弁》﹐諸公刺幽王也。暴戾無親﹐不能宴樂同姓﹐親睦九族﹐孤危將亡﹐故作是詩也。戾﹐虐也。暴虐﹐謂其政教如雨雪也。○頍弁﹐缺婢反﹐著弁貌。《說文》云「舉頭貌。」燕樂﹐音洛。卒章同。燕又作「宴」。雨﹐於付反。卒章同。

﹝疏﹞「《頍弁》三章﹐章十二句」至「是詩」。○正義曰﹕作《頍弁》詩者﹐時同姓之諸公刺幽王也。以王之政教酷暴而戾虐﹐又無所親﹐不能燕樂其同姓﹐親睦其九族﹐孤特傾危﹐將至喪亡﹐故同姓諸公作是《頍弁》之詩以刺之。爲不能燕樂同姓﹐明諸公是同姓諸公也。作詩者一人而已﹐言諸公者﹐以作者在諸公之中﹐稱諸公意以刺之也。九族亦同姓﹐見諸公非一﹐容九族之外﹐故言同姓以廣之。不能燕樂﹐卽亦不能親睦。親睦由於燕樂﹐以經責王不燕樂﹐令不親睦﹐故分而言之耳。暴戾無親﹐卽「如彼雨雪﹐先集維霰」是也。不能燕樂同姓﹐親睦九族﹐三章皆上六句是也。孤危將亡﹐卒章四句是也。其首章﹑二章上六句﹐懼王危亡﹐庶幾諫正﹐亦是將亡之事也。經﹑序倒者﹐序述論其事﹐由暴虐無親﹐故不能燕樂﹐爲事之次﹐經則主爲不能燕樂﹐故先言之。

有頍者弁﹐實維伊何﹖興也。頍﹐弁貌。弁﹐皮弁也。箋云﹕實﹐猶是也。言幽王服是皮弁之冠﹐是維何爲乎﹖言其宜以宴而弗爲也。禮﹐天子諸侯朝服以宴天子之朝﹐皮弁以日視朝。○朝服﹐直遙反。下皆同。爾酒旣旨﹐爾殽旣嘉﹐箋云﹕旨﹑嘉皆美也。女酒已美矣﹐女殽已美矣﹐何以不用與族人宴也﹖言其知具其禮而弗爲也。豈伊異人﹖兄弟匪他。箋云﹕此言王當所與宴者﹐豈有異人疏遠者乎﹖皆兄弟與王。無他﹐言至親。又刺其弗爲也。蔦與女蘿﹐施於松柏。蔦﹐寄生也。女蘿﹐菟絲﹑松蘿也。諭諸公非自有尊﹐託王之尊。箋云﹕託王之尊者﹐王明則榮﹐王衰則微。刺王不親九族﹐孤特自恃﹐不知己之將危亡也。○蔦音鳥﹐《說文》音弔﹐寄生艸也。《爾雅》云「寓木﹐宛童」﹐是也。女蘿﹐力多反﹐在艸曰兔絲﹐在木曰松蘿。又唐蒙。施﹐以豉反。下同。

未見君子﹐憂心弈弈。旣見君子﹐庶幾說懌。弈弈然無所薄也。箋云﹕君子﹐斥幽王也。幽王久不與諸公宴﹐諸公未得見幽王之時﹐懼其將危亡﹐已無所依怙﹐故憂而心弈弈然。故言我若已得見幽王諫正之﹐則庶幾其變攺﹐意解懌也。○弈音亦。說音悅。懌音亦﹐本又作「繹」。怙音戶。解音蟹。

﹝疏﹞「有頍」至「說懌」。毛以爲﹐有頍然者之皮弁﹐實維伊何乎﹖宜在於首﹐以爲表飾也。以興有尊貴者之天王﹐維如何乎﹖宜君於上﹐以正綱紀也。爾王之酒旣旨美矣﹐爾王之殽旣嘉善矣﹐足能具禮﹐何以不用與族人燕乎﹖王所當與燕者﹐豈伊更有異人疏遠者乎﹖皆王宗族兄弟﹐非有他人﹐何不燕而親之﹐令爲輔助。我所以欲王之親燕者﹐以蔦與女蘿施於松柏之上﹐非自有根﹐依於松柏之根﹐故松柏存而茂﹐松柏殞而亡﹐是存亡在松柏。以興同姓與九族附於王者之側﹐非自有尊﹐託王之尊﹐故王政明而榮﹐王政衰而微﹐是興衰由於王政﹐所以欲王之明也。下四句義具在箋。○鄭以爲﹐王服是有頍然者皮弁之冠﹐是維伊欲何爲乎﹖宜當服之以燕﹐而王何以不爲。餘同。○傳「興也」至「皮弁」。○正義曰﹕以頍文連弁﹐故爲弁貌。弁者﹐冠之大名﹐稱弁者多矣。但爵弁則士之祭服﹐韋弁則服以卽戎﹐冠弁則服以從禽﹐非常服也。惟皮弁﹐上下通服之﹐故知皮弁也。傳興理不明。王肅云「言無常也。興有徳者則戴頍然之弁矣。」下章肅又云「言冕﹐其在人之無期也。」其意以傷王無徳﹐將不戴弁。孫毓以皮弁非惟王者所服﹐𨿽陪臣卿大夫皆得服之﹐不足以爲王者廢興之諭。以王說爲非。案昭九年《左傳》「王使詹桓伯辭於晉﹐曰﹕『我在伯父﹐猶衣服之有冠冕。』」僖八年《穀梁傳》曰「弁冕𨿽舊﹐必加於首。周室𨿽衰﹐必先諸侯。」然則王者之在上位﹐猶皮弁之在人首﹐故以爲諭也。○箋「實猶」至「視朝」。○正義曰﹕《釋詁》云「寔﹐是也。」實﹑寔義同﹐故實亦爲是也。言是維伊何﹐問其所用之辭﹐則此皮爲燕之服。「天子皮弁﹐以日視朝」﹐《玉藻》文。燕禮者﹐諸侯燕臣子之禮。經云「燕朝服。」諸侯用朝服燕﹐則知天子亦自以朝服燕也。且此詩責王不燕而舉皮弁﹐是天子燕用皮弁明矣。若然﹐《王制》云「周人冕而祭﹐玄衣而養老。」注云「凡養老之服﹐皆其時與羣臣燕之服﹐周人循而兼用之。玄衣素裳﹐其冠委貌。諸侯以天子之燕服爲朝服。」如彼注﹐則天子之燕用玄衣。此言皮弁者﹐蓋天子燕服有二﹕燕羣臣用玄冠﹐親同姓用皮弁也。《賓之初筵》三章箋云「此祭末﹐王與族人燕。」而經云「側弁之俄」﹐是燕同姓用皮弁之事也。○傳「蔦寄」至「松蘿」。○正義曰「蔦」﹐《釋艸》無文。寄生者﹐毛以時事言之耳。陸機《疏》云「蔦﹐一名寄生﹐葉似當盧子﹐如覆盆﹐子赤黑﹐恬美。」《釋艸》云「唐蒙﹐女蘿。女蘿﹐菟絲。」毛意以菟絲爲松蘿﹐故言松蘿也。陸機《疏》云「今菟絲蔓連艸上生﹐黃赤如金﹐今合藥菟絲子是也﹐非松蘿。松蘿自蔓松上生﹐枝正靑﹐與菟絲殊異事。」或當然。○傳「弈弈然無所薄」。○正義曰﹕弈弈﹐憂之狀。憂則心遊不定﹐故爲無所薄也。下章傳曰「怲怲﹐憂盛滿。」言憂之多。○箋「君子」至「解懌」。○正義曰﹕以王不燕樂﹐而欲見之﹐故知君子爲幽王也。此「悅懌」文與下章「有臧」相值﹐有臧冀王之善﹐則此亦冀王意悅懌﹐故云「庶幾其變攺」。意解懌言當開解而懌悅也。

有頍者弁﹐實維何期﹖箋云﹕何期﹐猶伊何也。期﹐辭也。○期﹐本亦作「其」﹐音基。王如字。爾酒旣旨﹐爾殽旣時。時﹐善也。豈伊異人﹖兄弟具來。箋云﹕具﹐猶來也。蔦與女蘿﹐施於松上。未見君子﹐憂心怲怲﹔旣見君子﹐庶幾有臧。怲怲﹐憂盛滿也。臧﹐善也。○怲﹐兵命反。

有頍者弁﹐實維在首。爾酒旣旨﹐爾殽旣阜。豈伊異人﹖兄弟甥舅。箋云﹕阜﹐猶多也。謂吾舅者﹐吾謂之甥。

﹝疏﹞箋「謂吾舅者﹐吾謂之甥」。○正義曰﹕《釋親》文也。此諸公而及甥舅﹐以甥舅王之外親﹐皆是緣王興衰﹐故亦欲從王燕之也。

如彼雨雪﹐先集維霰。霰﹐暴雪也。箋云﹕將大雨雪﹐始必微溫。雪自上下﹐遇溫气而摶﹐謂之霰﹐久而寒勝﹐則大雪矣。諭幽王之不親九族﹐亦有漸自微至甚﹐如先霰後大雪。○霰﹐蘇薦反﹐消雪也﹐字亦作「﹛雨見﹜」。摶﹐徒端反。

死喪無日﹐無幾相見。樂酒今夕﹐君子維宴。箋云﹕王政旣衰﹐我無所依怙﹐死亡無有日數﹐能復幾何與王相見也﹖且今夕喜樂此酒﹐此乃王之宴禮也。刺幽王將喪亡﹐哀之也。○喪﹐息浪反。幾﹐居豈反。注同。樂音洛。復﹐扶又反。

﹝疏﹞「如彼」至「維宴」。○正義曰﹕言王政教暴虐﹐如彼天之雨下大雪﹐其雪必先集聚﹐而摶維爲小霰﹐而後成爲大雪。是雪有漸也。以興幽王之爲惡﹐亦初爲小惡﹐而成爲大惡﹐亦惡有漸也。王漸益惡﹐今則大甚。王若覆滅﹐則己亦喪亡。我等死與喪亡無有日數﹐復無幾何與王相見﹐永不得王之燕禮矣。且自相與善樂此酒於今之夕﹐以王必不燕己﹐故自已酒﹐維當王之燕禮。○傳「霰﹐暴雪」。○正義曰﹕以比幽王漸致暴虐。且初爲霰者﹐久必暴雪﹐故言暴雪耳﹐非謂霰卽暴雪也。○箋「將大」至「大雪」。○正義曰﹕先集者﹐謂雪集聚也。解雪當散下﹐而言集﹐意天將大雨雪﹐其始必微溫暖。雪自上下﹐逢遇溫气消釋﹐集聚而摶﹐謂之霰。積久而雪之寒气勝此溫气﹐則大雪散下。是雪有漸﹐故諭王惡自微至甚﹐如先霰後雪。《大戴禮》曾子云「陽之專气爲霰﹐陰之專气爲雹。盛陽气之在雨水則溫暖﹐爲陰气薄而脇之﹐不相入則摶爲雹也。盛陰之气在雨水﹐則凝滯而爲雪﹐陽气薄而脇之﹐不相入則消散而下﹐因水而爲霰。」是霰由陽气所薄而爲之﹐故言遇溫气而摶也。

《頍弁》三章﹐章十二句。

《車舝》﹐大夫刺幽王也。褒姒嫉妒﹐無道並進﹐讒巧敗國﹐徳澤不加於民。周人思得賢女以配君子﹐故作是詩也。舝﹐胡瞎反﹐車軸頭鐵也。嫉音疾﹐又音自。妒﹐丁故反。敗﹐必邁反﹐又如字。下注同。

﹝疏﹞「《車舝》五章﹐章六句」至「是詩」。○正義曰﹕《車舝》詩者﹐周大夫所作﹐以刺幽王也。以當時褒姒在王后之位﹐情性嫉妒。由物類相感﹐而小人道長﹐故使無道之輩並進於朝﹐讒佞巧言傾敗國家﹐令王之徳澤不加於民﹐使致下民離散。周人見其如此﹐乃思得賢女以配君子幽王﹐欲令代去褒姒﹐教幽王攺修徳教﹐故作是《車舝》之詩以刺之。上言大夫﹐下言周人﹐見大夫所作﹐述眾人之意故也。此經五章﹐皆以褒姒嫉妒﹐思得賢女代之。言「思變季女」﹐是褒姒嫉妒也。「徳音來括」﹐是民已離散者也。「令徳來教」﹐欲王之攺修徳教﹐是徳澤不加於民也。故皆反經而序之﹐所以相發明也。

間關車之舝兮﹐思孌季女逝兮。興也。間關﹐設舝也。孌﹐美貌。季女﹐謂有齊季女也。箋云﹕逝﹐往也。大夫嫉褒姒之爲惡﹐故嚴車設其舝﹐思得孌然美好之少女有齊莊之徳者﹐往迎之﹐以配幽王﹐代褒姒也。旣幼而美﹐又齊莊﹐庶其當王意。○孌﹐力兗反。齊﹐側皆反。下同。少﹐詩照反﹐本亦作「季女」。匪饑匪渴﹐徳音來括。括﹐會也。箋云﹕時讒巧敗國﹐下民離散﹐故大夫汲汲欲迎季女﹐行道𨿽饑不饑﹐𨿽渴不渴﹐覬得之而來﹐使我王更修徳教﹐合會離散之人。○括﹐本又作「佸」﹐音活﹐徐古闊反。覬音冀。

𨿽無好友﹐式燕且喜。箋云﹕式﹐用也。我得徳音而來﹐𨿽無同好之賢友﹐我猶用是燕飲﹐相慶且喜。○好﹐呼報反。注下並同。

﹝疏﹞「間關」至「且喜」。○正義曰﹕周人惡褒姒嫉妒﹐讒佞在朝﹐欲得賢女以代之﹐故言已欲間關然以設車之舝兮﹐思得孌然美好齋莊之少女﹐往迎之兮。若有此女﹐可得往迎﹐其於行道𨿽饑非以爲饑﹐𨿽渴非以爲渴。所以然者﹐覬望此女以令徳善音來發教諫於王﹐使施行徳澤﹐會合離散之人。凡人之喜樂﹐須賢友共之。我若迎得此女﹐𨿽無同好之賢友﹐猶用是得賢女之故﹐燕飲酒相慶而且喜樂。疾褒姒之甚﹐思賢女之切﹐𨿽無朋友﹐亦將獨喜也。○傳「間關」至「有齊季女」。○正義曰﹕以連言舝兮﹐故知「間關﹐設舝貌」。舝無事則脫﹐行乃設之﹐故言設舝也。有齋季女者﹐《采蘋》經文也。以其當爲王后﹐欲代嫉妒﹐明其非直幼少而已﹐是以箋述之云「旣美好而少﹐又有齊莊之徳﹐庶其當王意」也。

依彼平林﹐有集維鷮。辰彼碩女﹐令徳來教。依﹐茂木貌。平林﹐林木之在平地者也。鷮﹐雉也。辰﹐時也。箋云﹕平林之木茂﹐則耿介之鳥往集焉。諭王若有茂美之徳﹐則其時賢女來配之﹐與相訓告﹐攺修徳教。○鷮音驕。

式燕且譽﹐好爾無射。箋云﹕爾﹐女。女﹐王也。射﹐厭也。我於碩女來教﹐則用是燕飲酒﹐且稱王之聲譽。我愛好王無有厭也。○射音亦。下同。厭﹐於艷反。下同。

﹝疏﹞「依彼」至「無射」。○正義曰﹕旣思賢女﹐欲以配王﹐又欲王有美徳﹐致此賢女。故言依然而茂盛者﹐彼平林之木﹐有往集之者﹐維爲鷮雉也。此鷮雉乃耿介之鳥﹐由平林之木茂﹐故往集焉。惟有茂美之徳者﹐君子之身。有來配之者﹐維爲碩女也。此碩女有齋莊之徳﹐由君子之身美則來配焉﹐是美徳能致碩女也。如此﹐則王若有茂美之徳﹐則其時彼有美大之賢女﹐以令善之徳來配於王﹐與王相訓﹐令王攺修徳教。我用是之故﹐則燕而飲酒﹐且稱王之聲譽﹐又愛好汝王無有厭倦也。○傳「依茂」至「辰時」。○正義曰﹕依爲林之狀﹐以茂而致雉﹐故知依爲茂木貌也。《周禮》有山林﹑林麓﹐不在平地。此云平林﹐故爲林木之在平地也。「鷮﹐雉」﹐《釋鳥》文。以《說文》云「鷮﹐長尾雉﹐走鳴。乘轝尾爲防釳著馬頭上。」陸機《疏》云「鷮﹐微小於翟也﹐走而且鳴﹐曰鷮鷮。其尾長﹐肉甚美﹐故林慮山下人語曰﹕『四足之美有麃﹐兩足之美有鷮。』麃者﹐似鹿而小﹐是也。」此鷮是雉中之別名﹐雉性耿介﹐故箋謂之耿介之鳥。《士相見》注云﹕贄用雉者﹐取其耿介﹐交有時﹐別有倫﹐雉必用死﹐爲其不可生服﹐是耿介也。以雉有耿介之性﹐諭碩女有貞專之徳。碩﹐大也﹐言美大之女。

𨿽無旨酒﹐式飲庶幾。𨿽無嘉殽﹐式食庶幾。𨿽無徳與﹐女式歌且舞。箋云﹕諸大夫覬得賢女以配王﹐於是酒𨿽不美猶用之此燕飲﹐殽𨿽不美猶食之。人皆庶幾於王之變攺﹐得輔佐之﹐𨿽無其徳﹐我與女用是歌舞﹐相樂喜之至也。○樂音洛。

﹝疏﹞箋「諸大」至「之至」。○正義曰﹕以言與之﹐是相於非一之辭﹐故言諸大夫也。人之飲食﹐必樂其旨嘉﹐今喜而用之﹐故不待旨嘉。經再言庶幾﹐其意則同﹐故箋於「食」之下﹐總云「皆庶幾於王之變攺﹐已得輔佐之也」。說燕樂之事﹐而言無徳者﹐以人燕樂欲與賢徳者同之﹐若非賢徳﹐則燕不樂矣。上云「𨿽無好友」﹐以己爲主﹐引人從己﹐自他而言﹐故云「已無賢友」。此言「無徳與汝」﹐以彼爲主﹐持己就人﹐自己而言﹐故云「己身無徳」﹐爲謙辭耳。

陟彼髙岡﹐析其柞薪。析其柞薪﹐其葉湑兮。箋云﹕陟﹐登也。登髙崗者﹐必析其木以爲薪。析其木以爲薪者﹐爲其葉茂盛﹐蔽岡之髙也。此諭賢女得在王后之位﹐則必辟除嫉妒之女﹐亦爲其蔽君之明。○析﹐星歷反。柞﹐子洛反。湑﹐思敍反。茂盛也。爲﹐於僞反。下「亦爲」同。辟﹐婢亦反﹐又音壁。

鮮我覯爾﹐我心寫兮。箋云﹕鮮﹐善。覯﹐見也。善乎﹗我得見女如是﹐則我心中之憂除去也。○鮮﹐息淺反﹐徐音仙。覯﹐古候反。女音汝。行如是﹐下孟反。一本無「行」字。

﹝疏﹞「陟彼」至「寫兮」。○正義曰﹕言有人登彼髙岡之上﹐當必析伐其柞木以爲薪。析伐其柞木以爲薪者﹐以此柞木其葉湑湑然茂盛兮﹐爲其蔽岡之髙﹐故我伐而去之。以興有賢女居彼王后之位﹐則必辟除褒姒以爲賤。辟除褒姒以爲賤者﹐以此褒姒﹐其惡眾多﹐爲其蔽王之明﹐故除而去之。善乎﹗我得見汝之新昏賢女﹐辟除褒姒﹐如是則我心中之憂寫除而去兮﹐喜之至也。○箋「登髙」至「之明」。○正義曰﹕以析者﹐是除去之辭。又言湑兮爲茂盛﹐故諭其蔽岡之髙。以諭取一象欲見其體而不得見之﹐則爲蔽也。言爲薪﹐是廢棄不用之辭﹐故辟除嫉妒﹐亦廢棄之也。

髙山仰止﹐景行行止。四牡騑騑﹐六轡如琴。景﹐大也。箋云﹕景﹐明也。諸大夫以爲﹐賢女旣進﹐則王亦庶幾古人有髙徳者則慕仰之﹐有明行者則而行之。其禦羣臣﹐使之有禮﹐如禦四馬騑騑然。持其教令﹐使之調均﹐亦如六轡緩急有和也。○仰止﹐本或作「仰之」。景行﹐下孟反。注「有明行」同。牡﹐茂口反。騑﹐孚非反。調音條。和﹐胡臥反。

覯爾新昏﹐以慰我心。慰﹐安也。箋云﹕我得是女之新昏如是﹐則以慰除我心之憂也。新昏﹐謂季女也。○慰﹐怨也﹐於原反。王申爲怨恨之義。《韓詩》作「以慍我心」﹐慍﹐恚也。本或作「慰」﹐安也﹐是馬融義。馬昭﹑張融論之詳矣。

﹝疏﹞「髙山」至「我心」。○毛以爲﹐若得賢女在王后之位﹐則諫王使之爲善﹐庶幾於古人有髙顯之徳如山者則慕而仰之﹐有遠大之行者則法而行之。旣慕徳行善﹐則調禦有法﹐如善禦者﹐使四牡之馬騑騑行而不息﹐進止有度﹐執其六轡﹐緩急調和﹐如琴瑟之相應也。諭王法仰髙大﹐善禦羣臣﹐使有禮法﹐成其文章﹐如六轡之禦四馬也。得賢女則令王如是﹐我所以原見之也。我若得見爾之新昏﹐使王攺修也如是﹐則以安慰我心﹐除其憂矣。○鄭惟以景爲明爲異。餘同。○箋「景明」至「有和」。○正義曰﹕傳云「景﹐大」﹐《釋詁》文。箋必易之爲明者﹐以行須行之﹐故以爲明。見其明白可法﹐明亦大也。言髙山者﹐以山之髙比人徳之髙﹐故云古人有髙徳者則慕仰之也。且仰是心慕之辭﹐故爲髙徳。徳者在內﹐未見之言行者。已見施行之﹐語徳則慕仰﹐多行則法行﹐故仰之﹑行之異其文也。六轡以禦四馬﹐故以諭王禦羣臣。六轡如琴﹐猶言執轡如組﹐轉相比並﹐以發明其意也。《四牡》傳曰「騑騑﹐行不止。」此亦然也。○傳「慰﹐安」。○正義曰﹕傳以慰爲安﹐箋言「慰除」﹐以憂除則心安﹐非是異於傳也。孫毓載毛傳云「慰﹐怨也。」王肅云「新昏謂褒姒也。大夫不遇賢女﹐而後徒見褒姒讒巧嫉妒﹐故其心怨恨。」徧檢今本﹐皆爲慰安。《凱風》爲安﹐此當與之同矣。此詩五章皆思賢女﹐無緣末句獨見褒姒爲恨。肅之所言﹐非傳旨矣。定本「慰﹐安也」。

卷十四十四之三

卷十四十四之三

《靑蠅》﹐大夫刺幽王也。蠅﹐余仍反。

營營靑蠅﹐止於樊。興也。營營﹐往來貌。樊﹐藩也。箋云﹕興者﹐蠅之爲虫﹐污白使黑﹐污黑使白﹐諭佞人變亂善惡也。言止於藩﹐欲外之﹐令遠物也。○營﹐如字﹐《說文》作「營」﹐云「小聲也。」樊音煩。藩﹐方元反﹐一本甫煩反。污﹐污辱之污﹐烏路反。令﹐力成反。遠﹐於萬反。

豈弟君子﹐無信讒言。箋云﹕豈弟﹐樂易也。○愷﹐開在反。悌音弟。樂音洛。易﹐以豉反。

﹝疏﹞「營營」至「讒言」。○正義曰﹕言彼營營然往來者﹐靑蠅之虫也。此虫污白使黑﹐污黑使白﹐乃變亂白黑﹐不可近之﹐當去止於藩籬之上﹐無令在宮室之內也。以興彼往來者﹐讒佞之人也。讒人諭善使惡﹐諭惡使善﹐以變亂善惡﹐不可親之﹐當棄於荒野之外﹐無令在朝廷之上也。讒人爲害如此﹐故樂易之君子﹐謂當今之王者﹐無得信受此讒人之言也。○傳「樊﹐藩」。○正義曰﹕《釋言》文也。孫炎曰「樊圃之藩。」然則園圃藩籬是遠人之物﹐欲令蠅止之﹐故箋云「外之﹐令遠物」﹐令使遠於近人之物。又藩以細木爲之﹐下章棘﹑榛卽是爲藩之物﹐故下傳曰「榛﹐所以爲藩。」明棘亦然也。此章言藩﹐下章言所用之木﹐互相足也。

營營靑蠅﹐止於棘。讒人罔極﹐交亂四國。箋云﹕極﹐猶已也。

營營靑蠅﹐止於榛。榛﹐所爲藩也。○榛﹐士中反﹐又側巾反。讒人罔極﹐構我二人。箋云﹕構﹐合也。合﹐猶交亂也。

﹝疏﹞箋「構﹐合。合﹐猶交亂」。○正義曰﹕構者﹐構合兩端﹐令二人彼此相嫌﹐交更惑亂﹐與上章義同﹐故云「猶交亂也」。上言「四國」﹐此云「二人」者﹐二人謂人君與見讒之人也。讒者﹐每人讒之﹐常構二人﹐構之不已﹐至交亂四國。先多而後少﹐故先四國也。

《靑蠅》三章﹐章四句。

《賓之初筵》﹐衛武公刺時也。幽王荒廢﹐媟近小人﹐飲酒無度。天下化之﹐君臣上下沈湎淫液。武公旣入﹐而作是詩也。淫液者﹐飲酒時情態也。武公入者﹐入爲王卿士。○筵音延。媟﹐息列反。近﹐附近之近。沈﹐如字﹐直林反。字或作「耽」﹐都南反。湎﹐莫衍反﹐飲酒齊其色曰湎﹐徐又莫顯反。液音亦。態﹐他代反。

﹝疏﹞「《賓之初筵》五章﹐章十四句」至「是詩」。○正義曰﹕《賓之初筵》詩者﹐衛武公所作﹐以刺時也。以幽王政教荒亂而惰廢﹐乃媟慢親近小人﹐與之飲酒﹐無有節度。令使天下化而效之﹐致天下諸侯君臣上下亦效而行之﹐沈酗於酒﹐湎齊顏色﹐淫液不止﹐遂成風俗。衛武公旣入爲王之卿士﹐見其如此﹐而作是詩以刺之也。定本﹑《集注》並云「飲酒無度」﹐俗本作「飲食」﹐誤也。刺時者﹐卽幽王之時也。以幽王之文見於下﹐故言刺時以目之。案《著》云「刺時也﹐時不親迎。」鄭以爲﹐直刺君身。則言時者﹐目其時之君﹐由可以兼見於當時矣。此「君臣上下」﹐文在「天下化之」之下﹐則是天下諸國之君臣也。「沈湎淫液」﹐卽飲酒無度之事。舉化者尙沈湎淫液﹐則王朝亦沈湎淫液可知矣。言武公旣入者﹐言作詩之早晚耳。《雅》者﹐言天下之事﹐形於四方之風﹐譚大夫尙得作詩以刺王﹐則在國亦得作﹐不要待入王朝也。沈湎者﹐《尙書﹟微子》曰「用沈酗於酒﹐亂敗厥徳於下。」《蕩》曰「天不湎爾以酒。」箋云「天不同爾顏色以酒。」《酒誥》注云「齊色曰湎。」然則沈湎者﹐飲酒過久﹐若沈沒然﹐使湎然俱醉﹐顏色齊同也。此經五章﹐毛以上二章陳古燕射之禮﹐次二章言今王燕之失。鄭以上二章陳古大射行祭之事﹐次二章言今王祭末之燕。俱以上二章陳古以駁今﹐次二章刺當時之荒廢。卒章乃言天下化之。三章﹑四章言賓「屢舞」﹑「號﹑呶」﹐是媟近小人﹐飲酒無度也。卒章言「凡此飲酒」﹐爲天下之辭﹐是天下化也。卒章無君臣淫泆之事者﹐此天下化之﹐效上所爲。效者尙然﹐君臣可知﹐故經舉天下之民﹐以明其君臣也。「不醉反恥」﹐是使齊醉也。其設戒童羖之言﹐出與不出之語﹐並爲沈湎之事也。或以爲﹐君臣上下沈湎淫泆倒本幽王之君臣﹐則天下化之﹐宜居於下﹐非文之勢﹐理在不然。○箋「淫泆」至「情態」。○正義曰﹕《樂記》說樂之遲云「詠嘆之﹐淫泆之。」則淫液﹐遲久之意也。小人未醉﹐身有惡態﹐彊自收掩。及其醉酒﹐則舊時情態皆出。《莊子》說察人之法曰「醉之以酒﹐以觀其態。」是久飲酒則情態出也。下箋云「至於旅酬﹐小人之態出。」亦謂久飲態出﹐故舞不知止也。定本﹑《集注》「態」下皆無「出」字。毛於首章傳曰「有燕射之禮。」二章傳曰「主人請射於賓。」則毛以上二章皆陳古者先行燕禮﹐後爲燕射﹐無祭祀之事也。《燕禮》於旅酬之後﹐云「若射﹐則大射正爲司射﹐如鄕射之禮。」是燕射之法﹐先行燕禮﹐而後射也。首章「舉酬逸逸」以上八句﹐皆說燕事。舉酬卽旅酬也。《燕禮》旅後乃射﹐故「舉酬」之下說「大侯旣抗」以下六句爲射事也。燕必有樂﹐故二章又重說燕事。「籥舞笙鼓」﹐是燕時之樂。若燕樂之義﹐得先祖之神悅﹐故因論樂事﹐遂引而致之。言樂旣和而奏之﹐可以進樂先祖。每事得禮﹐則神降之福。至「子孫其湛」以來六句﹐說燕樂得宜﹐可使明神降福之意。燕樂得所﹐則神明福之﹐是不可不以禮燕射﹐故下四句復說射事。言賓主相耦入﹐次取弓矢而又射也。此兩章皆初論燕﹐後論射﹐而首章言籩豆﹐二章言笙鼓者﹐燕以飲食爲主﹐作樂助其勸耳﹐故先言酒殽﹐而後言聲樂。三章﹑四章言今王燕飲﹐初𨿽重愼﹐後則失儀﹐至於音聲號呶﹐舞不休息。卒章言下民化之﹐亦荒於酒﹐皆刺當時沈湎之事。鄭以將祭而射謂之大射。大射之初﹐先行燕禮。首章上八句言射初飲燕之事﹐下六句言大射之事。二章言作樂以祭﹐盡章皆說祭時之事。三章﹑四章﹐言今王祭末﹐與族人私燕﹐小人爲賓﹐威儀昏亂。惟卒章與毛同耳。

賓之初筵﹐左右秩秩。秩秩然肅敬也。箋云﹕筵﹐席也。左右﹐謂折旋揖讓也。秩秩﹐知也。先王將祭﹐必射以擇士。大射之禮﹐賓初入門﹐登堂卽席﹐其趨翔威儀甚審知﹐言不失禮也。射禮有三﹕有大射﹐有賓射﹐有燕射。○秩﹐直乙反﹐鄭「智也」。折﹐之舌反。知音智。下同。籩豆有楚﹐殽核維旅。楚﹐列貌。殽﹐豆實也。核﹐加籩也。旅﹐陳也。箋云﹕豆實﹐菹醢也。籩實﹐有桃梅之屬。凡非穀而食之曰殽。○肴核﹐上戶交反﹐下戶革反。菹﹐側俱反。酒旣和旨﹐飲酒孔偕。箋云﹕和旨﹐酒調美也。孔﹐甚也。王之酒已調美﹐眾賓之飲酒又威儀齊一﹐言主人敬其事﹐而眾賓肅愼。○偕音皆。鍾鼓旣設﹐舉醻逸逸。逸逸﹐往來次序也。箋云﹕鍾鼓於是言旣設者﹐將射故縣也。○醻﹐市由反。縣音玄。大侯旣抗﹐弓矢斯張。大侯﹐君侯也。抗﹐舉也。有燕射之禮。箋云﹕舉者﹐舉鵠而棲之於侯也。《周禮﹟梓人》「張皮侯而棲鵠」。天子諸侯之射皆張三侯﹐故君侯謂之大侯。大侯張﹐而弓矢亦張節也。將祭而射﹐謂之大射。下章言「烝衎烈祖」﹐其非祭與﹖○抗﹐若浪反。斯張﹐如字。鵠﹐戶沃反﹐鵠鴿也﹐《說文》云「卽鵲也」﹐小而難中。又云「鵠者﹐覺也﹐直也﹐射者直己志。」棲音西﹐著也。梓音子。衎﹐苦旦反。祭與﹐音余﹐本作「乎」﹐又作「也」﹐並非。射夫旣同﹐獻爾發功。箋云﹕射夫﹐眾射者也。獻﹐猶奏也。旣比眾耦﹐乃誘射﹐射者乃登射﹐各奏其發矢中的之功。○發如字﹐徐音廢。比﹐毗志反。中﹐丁仲反。

發彼有的﹐以祈爾爵。的﹐質也。祈﹐求也。箋云﹕發﹐發矢也。射者與其耦拾發。發矢之時﹐各心競云「我以此求爵女。」爵﹐射爵也。射之禮﹐勝者飲不勝﹐所以養病也﹐故《論語》曰「下而飲﹐其爭也君子。」○勺音的﹐本亦作「的」﹐同。祈音其。拾﹐其劫反﹐更也。飲﹐於鴆反。下同。爭﹐爭鬥之爭。

﹝疏﹞「賓之」至「爾爵」。○毛以爲﹐古之將行燕射﹐先爲燕禮。燕禮之時﹐其賓之初入門﹐以至於升筵﹐其折旋揖讓隨其左右﹐趨翔威儀甚肅敬而秩秩然﹐而不失禮也。其升筵之時﹐則王之籩豆有楚然而陳列之矣﹐又菹醢之殽與有核桃梅維旅而陳之於籩豆之上矣﹐其王之酒旣又和調旨美。時眾賓之飲酒者﹐威儀甚偕﹐言其齊一而順禮也。及其將射﹐鍾鼓旣巳攺設﹐舉相酬之爵﹐逸逸然往來而有次序也。旣旅之後﹐止飲而行射事。君之所射大侯旣舉而張之﹐其眾射之弓矢﹐於斯舉侯之時﹐又亦張之矣。弓矢旣張﹐眾射之夫旣同登於堂而在射位﹐遂各呈奏爾之射者發矢中的之功。此射者發矢射﹐彼有射。與其耦拾發之時﹐則各心競云「我發必使中﹐以求不飲汝養病之爵。」今不能然﹐故舉以刺之。○鄭惟行燕至安賓之後而行大射爲異﹐其文義則同。○傳「秩秩然肅敬」。○正義曰﹕箋依《釋訓》云「秩秩﹐智也。」傳言肅敬者﹐以序刺媟慢﹐由有智而能肅敬﹐理亦通也。○箋「筵席」至「燕射」。○正義曰﹕《春官﹟司幾筵》注云「筵亦席也。鋪陳曰筵﹐藉之曰席。」然其言之筵﹑席通也。左右﹐謂折旋揖讓者﹐以賓與主人爲禮﹐隨其左右之宜﹐其行或方折﹐或回旋﹐相揖而辭讓也。今《大射禮》諸侯與其臣行禮﹐使宰夫爲主人。案其經「擯者納賓﹐及庭﹐公降一等揖之。公外席﹐賓列自西階﹐主人從之。賓右北面﹐再拜﹐賓答拜。主人降洗。賓降﹐主人辭降。主人取觚洗﹐賓辭﹐洗。主人卒洗﹐賓揖升。筵前獻賓﹐賓拜受爵於筵前。然後賓升筵」。是賓初入門至卽筵以來﹐每折旋揖讓之事也。折旋揖讓﹐則或左或右﹐故知左右謂折旋揖讓也。《射義》曰「古者諸侯之射也﹐必先行燕禮。」故此言升筵薦酒﹐行燕禮也。《射義》又曰「天子將祭﹐必先習射於澤宮。澤者﹐所以擇士也。已射於澤宮﹐然後於射宮。射中者得與於祭﹐不中者不得與於祭。」是先王將祭﹐必射以擇士也。先於澤宮﹐後於射宮﹐是將祭再爲射禮。澤宮言習射﹐則未是正射。正射於射宮乃行。《大射》云「公入騖。」注云「此公出﹐而言入者﹐大射於郊。」《鄕射記》曰「於郊﹐則閭中。」注云「於郊﹐謂大射於學。」則射宮者﹐西郊之學也。澤宮之所在則無明文。言賓之初筵﹐左右秩秩﹐則從爲賓。以至於卽筵﹐皆秩秩也。以其言廣﹐故云「大射之禮﹐賓初入門﹐登堂卽席﹐其趍翔威儀甚審智﹐言其不失禮也。」審智﹐言其安審而有智﹐與毛肅敬同也。毛以此篇爲燕射﹐鄭則爲大射﹐因辧禮射之數﹐言已不同之意也﹐故云「射禮有三﹕有大射﹐有賓射﹐有燕射」。大射者﹐將祭擇士於射官。賓射者﹐謂諸侯來朝﹐與之射於朝。燕射者﹐因燕賓客﹐卽與射於寢。此三者﹐其處不同﹐其侯亦別。《冬官﹟梓人》云「張皮侯而棲鵠﹐則春以功。張五采之侯﹐則遠國屬。張獸侯﹐則王以息燕。」三者別文﹐皮侯卽大射也﹔五采之侯﹐賓射也﹔獸侯﹐燕射也。不言鄕射者﹐鄕射是州長與其民射於州序之禮﹐天子諸侯無之﹐故不言也。○傳「楚列」至「旅陳」。○正義曰﹕此言籩豆之設﹐故知楚爲陳列貌也。此經二句自相充配﹐殽﹑核卽籩豆所盛﹐殽則實之於豆﹐核則加之於籩﹐故言「殽﹐豆實。核﹐加籩也」。先殽後核﹐不依籩豆次者﹐便其文耳。祭禮有加豆籩﹐傳言加籩﹐知非加豆籩者﹐以此非祭﹐無取加豆之義。而又《天官﹟籩人》「加籩之實﹐菱﹑茨﹑栗﹑脯」﹐非核物﹐且以「殽﹐豆實」類之﹐知加之於籩﹐非爲籩加之也。「旅﹐陳」﹐《釋詁》文。楚是陳列之貌﹐旅又爲陳者﹐謂陳殽核於籩豆之上也。○箋「豆實」至「曰殽」。○正義曰﹕《天官﹟醢人》「掌四豆之實」﹐韭菹醓醢之等皆實之於豆﹐故云豆實謂菹醢。《籩人》云「饋食之籩﹐其實棗﹑栗﹑桃﹑乾﹛艸療﹜」。注云「﹛艸療﹜﹐乾梅也。」《內則》有桃諸﹑梅諸﹐是其乾者也。桃梅有核之物﹐申傳說加籩之義﹐故云「籩實﹐有桃梅之屬」﹐故稱核也。言「之屬」者﹐以燕之物多﹐非止桃梅﹐故稱屬也。旣以豆實爲菹醢﹐恐殽名惟施於此﹐故云「凡非穀實而食之曰殽」﹐明殽是總名。以此文殽核與籩豆相對﹐故分之耳。其實核亦爲殽。《魏風》曰「園有桃﹐其實之殽。」是在籩之物亦爲殽也。《醢人》云「羞豆之實﹐酏食﹑糝食。」酏﹑糝皆以稻米爲之﹐則豆實之殽亦有穀實矣。言非穀實者﹐穀實謂爲飯食者也。今變爲雜用﹐不同穀實之限。○箋「主人」至「肅愼」。○正義曰﹕偕者﹐俱也。言其俱相類﹐故言眾賓之飲酒﹐又威儀齊一也。言主人敬其事﹐而眾賓肅愼﹐明賓主皆得其宜﹐所以爲美也。○傳「逸逸﹐往來次序」。○正義曰﹕《燕禮》旅酬之後乃云「若射」﹐此將射而言舉酬行旅也﹐旅者﹐以長幼次序之言﹐故知「逸逸﹐往來有次序也」。《燕禮》初則云「樂人宿懸」﹐注云「懸鐘磬也。」國君無故不徹懸﹐言懸者﹐爲燕新之﹐然則於此言「鐘鼓旣設」者﹐亦爲將射攺懸也。以天子宮懸階間﹐妨射位﹐故攺懸以避射也。《鄕射禮》將射乃云「樂正命弟子贊工遷樂於下。」注云「當避射位。」彼琴瑟之樂尙遷之﹐明鐘鼓之懸攺之矣。○箋「鐘鼓」至「攺懸」。○正義曰﹕《大射》諸侯之禮云「樂人宿懸﹐厥明乃射。」明天子亦然。今至於舉酬﹐始言「鐘鼓旣設」﹐故知將射攺懸也。大射不言攺懸者﹐國君與臣行禮略三面而已﹐不具軒懸。東西懸在兩階之外﹐兩階之間有二建鼓耳。東近東階﹐西近西階﹐又無鐘鼓﹐不足以妨射﹐不須攺也。《大射》注云「國君於其羣臣﹐備三面耳﹐無鐘磬﹐有鼓而已。其爲諸侯則軒懸。」是由階間無懸﹐故不攺也。鄭言諸侯爲諸侯則軒懸﹐明天子於其臣備宮懸﹐將射而攺之﹐故於此言「旣設」也。○傳「大侯」至「之禮」。○正義曰﹕傳惟言「大侯﹐君侯」﹐不言侯之所用。《梓人》云「張獸侯則王以息燕。」是燕射射獸侯﹐則毛意亦當然矣。燕射之禮﹐自天子至士皆一侯﹐上下共射之﹐無三侯﹑二侯﹐故《鄕射記》云「天子熊侯白質。諸侯麋侯赤質。大夫布侯﹐畫以虎豹。士布侯﹐畫以鹿豕。」注云「此所謂獸侯也。燕射則張之﹐鄕射及賓射當張采侯二正。而記此者﹐天子諸侯之燕射﹐各以其鄕射之禮而張此侯﹐是以云焉。白質﹑赤質者﹐皆謂采其地。不采者﹐曰布也。熊麋虎豹鹿豕﹐皆正面畫其頭象於正鵠之處。君畫一﹐臣畫二﹐陽奇陰耦之數也。燕射射熊虎豹﹐不忘上下相犯。射麋鹿豕﹐志在君臣相養也。其畫之者﹐皆毛物也。」又曰「凡畫者﹐丹質。」注云「賓射之侯﹐燕射之侯﹐皆畫雲气於側以爲飾。必先以丹采其地﹐丹淺於赤。」又曰「鄕侯﹐中十尺﹐侯道五十弓﹐弓二寸以侯中。」如此則天子燕射惟射一侯耳。侯身一丈﹐其中三分居一以白地畫熊於外﹐則丹地畫以雲气。惟此一侯﹐君臣共射。而云「大侯﹐君侯」者﹐以君所射﹐故謂之大。傳解言大之意﹐故以「君侯」釋之﹐非謂與君臣別侯也。《大射禮》云「大侯九十弓。」彼張三侯﹐其九十弓者最髙大﹐故云名大侯﹐亦以君之所射故也。言有燕射之禮者﹐以上文謂燕﹐此下說射﹐故言禮有燕射之禮﹐故此詩得言之。若然﹐燕禮言「若射」﹐如鄕射之禮。案鄕射初則張侯﹐此「舉酬」之下始言「大侯旣抗」者﹐鄕射之初﹐𨿽言張侯﹐而以事未至﹐經云「不系左下綱﹐中掩束之。」至於將射﹐以司正爲司馬﹐乃云「司馬命張侯﹐弟子脫束﹐遂系左下綱。」是將射始張之﹐故於此言「旣抗」也。○箋「舉者」至「祭與」。○正義曰﹕案《大射》「前射三日﹐司馬命量人巾車張三侯」。《夏官﹟射人》云「若王大射﹐則以貍步張三侯。」則天子亦前射三日﹐其侯﹐射人張之矣。此將射而言大侯﹐旣抗明非始張侯體﹐言舉鵠而棲之於侯中也。知者﹐鄭旣云「《周禮﹟梓人》﹕『張皮侯而棲鵠』」﹐是鵠在侯﹐復別棲之﹐棲卽舉也。彼注云「皮侯﹐以皮所飾之侯也。」其上文云「梓人爲侯﹐廣與崇方﹐三分其廣﹐而鵠居一焉」。注云「髙廣等謂侯中。天子射禮﹐以九爲節。侯道九十弓。弓二寸﹐以爲侯中﹐髙廣等。則天子侯中一丈八尺﹐諸侯於其國亦然。鵠﹐所射也﹐以皮爲之﹐各如其侯也。居侯中三分之一﹐則此鵠方六尺。惟大射以皮飾侯。故言「張皮侯而棲鵠也」。《天官﹟司裘》注亦云「以虎熊豹麋之皮飾其側﹐又方制之爲質﹐謂之鵠﹐著於侯中﹐所謂皮侯也。」又解名曰大侯之意﹐「天子諸侯之射皆張三侯﹐故云君侯謂之大侯」。鄭以此爲大射﹐故云「張三侯」。若燕射﹐則張一侯而已﹐無三侯也。《射人》云「王大射﹐張三侯。」《司裘》﹕「王大射﹐供虎侯﹑熊侯﹑豹侯﹐設鵠。天子之射﹐張三侯也。」《大射》﹕「巾車張三侯。」是諸侯之射張三侯也。《司裘》又曰「諸侯供熊侯﹑豹侯。」不三侯者﹐注云「諸侯謂三公及王子弟封於畿內者。」是畿內諸侯屈於天子﹐故二侯也。謂之侯與鵠者﹐《司裘》注云「謂之侯者﹐天子中之﹐則能服諸侯。諸侯以下中之﹐則得爲諸侯。謂之鵠者﹐取名瑦鵠也。瑦鵠﹐小鳥而難中﹐是以中之爲俊也。亦取名鵠之言較﹐較者﹐直也﹐射所以直己志也。」《大射》注云「或曰鵠﹐鳥名也。《淮南子》曰﹕『瑦鵠知來。』然則所云正者﹐正也亦鳥名也﹐齊﹑魯之間名題肩爲正。正﹑鵠皆鳥之捷點者也。」此因大射之鵠﹐而又解賓射之正﹐故言然也。《射人》注云「正之言正也。射者內志正則能中焉。」是取鳥爲名﹐又取正爲義﹐亦猶鵠也。旣已棲鵠﹐便卽射之﹐故云「侯張﹐而弓矢亦張節也」。解抗侯之下言張弓之意。弓可言張﹐而並言矢者﹐矢配弓之物﹐連言之耳。旣言大射之禮﹐而毛以此爲燕射﹐故破之云「將祭而射﹐謂之大射。下章言『烝衎烈祖』﹐其非祭乎﹖」旣「烝衎烈祖」﹐是爲祭事﹐則此時祭爲大射﹐明矣﹐故難之也。鄭異於毛多矣。惟《采蘋》及此難之者﹐出於當時之意耳。王肅述毛云「幽王飲酒無度﹐故言燕禮之義。其奏云﹕言燕樂之義得﹐則能進樂其先祖﹐猶《孝經》說大夫士之行曰﹕『然後能守其宗廟而保其祭祀。』非惟祭之日然後能保而行之。以此﹐故言烝衎非實祭也。」孫毓以爲﹐燕禮輕﹐祭事重。幽王無度﹐無不慢也。舉重可以明輕﹐輕不足以明重。又「錫爾純嘏﹐子孫其湛」﹐非燕飲之文所得及也。一篇之旨﹐箋義爲長。○箋「射夫」至「之功」。○正義曰﹕大射所以擇士﹐當助祭者莫不在焉。「旣同」﹐非一之辭﹐故知「射夫」﹐眾射者也。獻奏皆奉上之言﹐以發矢能中﹐是呈奏己功﹐故以獻爲奏也。大射禮選羣臣爲三耦﹐若大夫不足﹐以士充之。三耦之外﹐其餘眾士與射者﹐各自取匹﹐謂之眾耦。《射人》說賓射之禮云「王以六耦。」則天子大射亦六耦也﹐故《周禮﹟夏官﹟大司馬職》云「若大射﹐則合諸侯之六耦。」此其義也。《射人》云「諸侯四耦」﹐大射惟三耦者﹐賓射對鄰國之君﹐尊﹐故四耦。大射與己之臣子﹐卑﹐故降之。天子尊無與敵﹐其與射者皆是諸侯來朝﹐及在朝公卿﹐無所差降﹐明矣。大射﹑賓射但六耦之外﹐亦當有眾耦矣。言旣比眾耦﹐乃誘射者﹐眾耦﹐正謂王之六耦﹐非謂六耦之外眾耦也。何者﹖《大射》於司射誓射之下云「遂比三耦。司射命三耦取弓於次﹐司射升堂誘射。旣誘射﹐然後三耦登堂而射。三耦旣射﹐乃云遂比眾耦。」是比眾耦在誘射之後。今此箋云「旣比眾耦﹐乃誘射﹐射者乃登堂而射﹐各奏其發矢中的之功」。言「比眾耦」文在「誘射」之上﹐誘射之下始云登堂而射﹐故知眾耦非如大射之眾耦也。必知然者﹐射以正耦爲主﹐故禮定其尊卑之數。其餘眾耦才廁末而已﹐鄭何當捨其正耦而言及眾乎﹖正以六耦非一﹐故稱眾也。言誘射者﹐《大射》注云「誘﹐教也。夫子循循然善誘人。」○傳「的﹐質」。○正義曰﹕毛氏於射侯之事﹐正﹑鵠不明﹐惟《猗嗟》傳云「二尺曰正。」亦不言正之所施。《周禮》鄭眾﹑馬融注皆云「十尺曰侯﹐四尺曰鵠﹐二尺曰正﹐四寸曰質」﹐則以爲侯皆一丈﹐鵠及正﹑質於一侯之中爲此等級﹐則亦以此質爲四寸也。王肅亦云「二尺曰正﹐四寸曰質」﹐又引《爾雅》云「『射張皮謂之侯。侯中者謂之鵠。鵠中者謂之正。正方二尺也。正中謂之槷﹐方六寸也。槷則質也。』舊云方四寸﹐今云方六寸﹐《爾雅》說之明﹐宜從之。」此肅意惟攺質爲六寸﹐其餘同鄭﹑馬也。賈逵《周禮》注云「四尺曰正。正五重﹐鵠居其內。而方二尺以爲正﹐正大於鵠﹐鵠在正內﹐𨿽內外不同﹐亦共在一侯。」鄭於《周禮》上下檢之﹐以爲大射之侯﹐其中制皮爲鵠﹔賓射之侯﹐其中采畫爲正。正大如鵠﹐皆居侯中三分之一。其燕射則射獸侯﹐侯中畫爲獸形﹐卽《鄕射記》所謂熊侯白質之類矣。三射之侯皆不同也。《射人》注說畫正之法云「其外之廣﹐居侯中三分之一﹐中言二尺。」與毛傳「二尺曰正」同也。《射義》云「孔子曰﹕『循聲而發﹐發而不失正鵠者﹐其惟賢者乎﹖』《詩》云﹕『發彼有的﹐以祈爾爵。』」旣言正﹑鵠﹐卽引此的﹐則詩人之意以的爲正﹑鵠之謂也。《司裘》注說皮侯之狀云「以虎熊豹麋之皮飾其側﹐又方制之以爲質﹐謂之鵠。」是鄭意以侯中所射之處爲質也。此傳惟言「的﹐質也」﹐不言質之大小﹐不必同於諸儒四寸﹑六寸也。且的者﹐明白之言﹐若廣才四寸﹐不足以爲明矣。蓋亦爲所射處與鄭同也。毛以此爲燕射﹐則的者謂熊侯白質者也。○箋「發發矢」至「君子」。○正義曰﹕言射事﹐故知發爲發矢。《大射禮》曰「上射旣發﹐挾矢而後下射射﹐拾發以將乘矢。」是射者與其耦拾發也。彼注云「拾﹐更也。將﹐行也。」然則四矢謂之乘﹐言射者更代發以行此四矢﹐使四矢徧射也。上言「獻爾發功」﹐謂其行射時﹐此又本其發時之心﹐故云「發矢之時﹐各心競云﹕『我以此求汝爵。』」謂求不飲也。《射義》引此詩﹐卽云「祈﹐求也。求中以辭爵也。酒者﹐所以養老﹐所以養病﹐求中以辭養也。」注云「欲求中之者﹐以求不飲汝爵是矣。」故此云「射之禮﹐勝者飲不勝者﹐所以養病」﹐是辭養也。《大射禮》曰「司射命設丰﹐司宮士奉丰﹐由西階升坐﹐設於西楹西。勝者之弟子﹐洗觶升酌散﹐南面坐奠於丰上。司射命三耦及眾射者﹐勝者皆袒決遂﹐執張弓﹐不勝者皆襲﹐脫決拾﹐卻左手﹐右加弛弓於其上﹐遂執弣。勝者先升堂。不勝者進北面坐﹐取丰上之觶﹐興﹐少退﹐立卒觶﹐坐奠於丰下。三耦卒飲。眾皆繼飲射爵﹐如三耦。」是飲射爵之禮。故《論語》曰「下而飲﹐其爭也君子。」引此者﹐明「祈爾爵」爲心中之爭也。此飲於西階上﹐言「下而飲」者﹐謂飲射爵時﹐揖讓而升下﹐意取而飲與爭﹐故引彼文不盡耳。《射義》又曰「射者﹐仁之道也。射者﹐求正諸己﹐己正而後發。發而不中﹐則不怨勝己者﹐反求諸己而己矣。」是各心爭之事也。

籥舞笙鼓﹐樂旣和奏。烝衎烈祖﹐以洽百禮。秉籥而舞﹐與笙鼓相應。箋云﹕籥﹐管也。殷人先求諸陽﹐故祭祀先奏樂﹐滌蕩其聲也。烝﹐進。衎﹐樂。烈﹐美。洽﹐合也。奏樂和﹐必進樂其先祖﹐於是又合見天下諸侯所獻之禮。○籥﹐余若反。衎﹐若旦反。洽﹐戶夾反。應﹐應對之應。滌﹐徒歷反。樂音洛。下「樂其」﹑「湛樂」﹑「喜樂」﹐下文「曰樂」﹐並同。百禮旣至﹐有壬有林。壬﹐大。林﹐君也。箋云﹕壬﹐任也﹐謂卿大夫也。諸侯所獻之禮旣陳於庭﹐有卿大夫﹐又有國君﹐言天下徧至﹐得萬國之歡心。○徧音徧。錫爾純嘏﹐子孫其湛。嘏﹐大也。箋云﹕純﹐大也。嘏﹐謂屍與主人以福也。湛﹐樂也。王受神之福於屍﹐則王之子孫皆喜樂也。○錫音析。嘏﹐古雅反。湛﹐答南反。其湛曰樂﹐各奏爾能。賓載手仇﹐室人入又。手﹐取也。室人﹐主人也。主人請射於賓﹐賓許諾﹐自取其匹而射。主人亦入於次﹐又射以耦賓也。箋云﹕子孫各奏爾能者﹐謂旣湛之後﹐各酌獻屍﹐屍酢而卒爵也。士之祭禮﹐上嗣舉奠﹐因而酌屍。天子則有子孫獻尸之禮。《文王世子》曰「其登餕獻受爵則以上嗣。」是也。仇讀曰奭阝。室人﹐有室中之事者﹐謂佐食也。又﹐復也。賓手挹酒﹐室人復酌爲加爵。○能如字﹐徐奴代反﹐又奴來反。仇﹐毛音求﹐匹也﹐鄭讀爲奭阝﹐音俱﹐謂挹取酒。餕﹐子峻反。復﹐扶又反。下皆同。挹﹐一入反。

酌彼康爵﹐以奏爾時。酒所以安體也。時﹐中者也。箋云﹕康﹐虛也。時﹐謂心所尊者也。加爵之間﹐賓與兄弟交錯相酬。卒爵者﹐酌之以其所尊﹐亦交錯而已﹐又無次也。○中﹐張仲反。「人無次也」﹐一本「人」作「又」。

﹝疏﹞「籥舞」至「爾時」。○毛以爲﹐古之行燕禮也﹐作樂以助歡心﹐使人秉籥而舞﹐與吹笙擊鼓音節相應。樂旣和﹐奏之音聲甚得其所。旣賓主有禮﹐八音和樂﹐如是則徳當神明﹐可以進樂其先有功烈之祖﹐以合其酒食百眾之禮以獻之也。祭有酒食﹐聲樂可歆神﹐因言合獻眾禮。以是俱是事神之物﹐卽乘而言之。此酒食百眾之禮旣獻而至於祖時﹐則有祭祀之大禮﹐有孝子之人君﹐可以當於神明﹐爲神所歆祐﹐賜汝孝子以大大之福﹐令子孫其皆耽樂而歡喜也。燕樂之和﹐可使神明降福﹐子孫耽樂。其此耽者﹐乃曰由燕飲之樂﹐是燕之不可以已也。故燕末將射﹐賓則自取其匹耦以共發﹐而居室之主人亦入於次﹐故取弓矢又射﹐以耦賓也。賓主射畢﹐而有勝否﹐乃酌彼安體之養爵﹐以奏進於汝之射中者﹐令以飲其不中而行罰也。此皆燕射之正禮﹐疾今不行。○鄭以爲﹐旣大射擇士與祭﹐故於此言其祭事。爲祭之初﹐先秉籥而舞﹐吹笙擊鼓﹐聲音滌蕩﹐節度相應。其樂旣和而俱奏﹐詔告天地之間﹐進樂功烈之祖﹐以合百國所獻之禮﹐而薦之宗廟。百國所獻之禮﹐旣至陳於庭﹐又有卿大夫矣﹐有諸侯君矣﹐是天下之徧至﹐得萬國之歡心﹐所以事其先祖也。先祖於是饗而祐之﹐錫爾王大嘏之福﹐令得保其家邦﹐則王之子孫蒙神之福﹐其皆耽而喜樂矣。子孫所以其耽者﹐曰由喜樂於神之福。是子孫亦當敬事神明﹐於嘏之後﹐乃各奏見爾子孫奉進之能﹐酌酒而獻屍﹐以事神也。子孫旣獻﹐於是賓則手自奭阝挹其酒﹐室中佐食之人又入而酌爲加爵﹐以獻屍也。旣加爵之後﹐欲使神惠徧行﹐而賓之弟子及已弟子﹐酌彼空虛之爵﹐以進汝之此時心中所尊敬者。此皆先王祭祀之禮﹐疾今幽王不能然﹐至於洗湎而無度﹐故舉以刺之。○傳「秉籥」至「相應」。○正義曰﹕《簡兮》云「左手執籥﹐右手秉翟。」是執籥以舞也。舞在笙鼓之上﹐明其與之相應。樂器多矣﹐燕之所用﹐不止於此﹐作者舉鼓舞而言耳﹐此皆燕時樂也。或以此爲節射之樂。案射禮主於射﹐略於樂。《大射》云「司射命曰﹕『不鼓不釋。』」言射不與鼓節相應﹐不釋算也。樂正命大師曰「請奏《貍首》﹐間若一。」言調其疏數﹐以節射也。然則射之樂者﹐擊鼓作歌﹐與射者爲節而已﹐不必大作諸樂。此云鼓舞相應﹐非射樂矣。且傳意以此樂和奏﹐可以進樂先祖﹐安得捨燕初之盛作﹐而指節射之略者乎﹖以此知不然矣。○箋「殷人」至「之禮」。○正義曰「殷人先求諸陽」﹐《郊特牲》文以。以人死體魄則降﹐智气在上。《祭義》曰「气也者﹐神之盛也。魄也者﹐鬼之盛也。合鬼與神﹐教之至也。眾生必死﹐死必歸土﹐此之謂鬼。其气發揚於上﹐神之著也。」又曰「二端旣立﹐報以二禮。」注云「二端旣立﹐謂气也﹐魄也。」由人死有二者﹐故作樂揚其聲音之號﹐使詔告天地之間﹐令魂气聞而以降。此求諸陽之義﹐陽謂魂气分散者也。又臭郁合鬯以灌﹐令體聞而以出﹐是求諸陰之義﹐陰謂體魄存在者也。祭者皆爲此二者﹐但行之有先後耳。故《郊特牲》曰「殷人尙聲﹐臭味未成﹐滌蕩其聲﹐樂三闋然後出迎牲。聲音之號﹐所以詔告於天地之間。周人尙臭﹐灌用鬯臭。郁合鬯臭﹐陰達於淵泉。灌以圭璋﹐用玉气也。旣灌然後迎牲﹐致陰气也。凡祭﹐愼諸此魂气歸於天﹐形魄歸於地﹐故祭求諸陰陽之義也。殷人先求諸陽﹐周人先求諸陰。」注云「此其所以先後異也。」由此言之﹐殷﹑周先後𨿽異﹐皆行二禮。殷人之臭味未成﹐滌蕩其聲﹐則成臭味而作樂。臭味成而行裸﹐其相去亦幾也。宗廟當九闋﹐殷於樂闋迎牲﹐周旣灌迎牲﹐則殷之爲灌不可在迎牲之後﹐當亦三闋之前矣。以气魄不甚相遠﹐求之亦先後耳﹐故知作樂與灌不得相懸也。昭七年《左傳》稱「人生始化曰魄﹐旣生魄﹐陽曰魂」﹐則魂魄小異耳。《禮記》注云「復招魂復魄。」是魂魄相將之物也。然人死精气有遺而畱者﹐有發而升者﹐相對故畱者爲魄﹐發者爲魂。聖人制作二禮﹐以求之此詩﹐說祭祀之禮﹐不言酒食﹐惟言樂﹐故解之﹕由殷人先求諸陽﹐故祭祀之禮先奏樂﹐滌蕩其聲。以是之故﹐此詩主言鼓舞而已。此武公﹐周之子孫﹐而言殷禮者﹐《鄭志》答趙商云「衛﹐殷之畿內。君子行禮﹐不求變俗﹐祭祀之禮﹐居喪之服﹐哭泣之位﹐皆如其國之法﹐故衛稱殷禮。」是解武公言殷禮之事也。鄭之此答﹐皆《下曲禮》文。案彼注云「重本也。」謂去先祖之國居他國﹐則是不變本國之俗。而答志以爲﹐不變民之俗者﹐以《禮記》說大夫士去國之去﹐故知不變父祖之俗。至於人君﹐則與民爲政﹐故順民之俗﹐以不變事同﹐故取《禮記》爲言耳。必知人君當不變民俗者﹐以秦襄公居周之故地﹐故《蒹葭》刺襄公未能用周禮﹐將無以固其國。定四年《左傳》命伯禽以商奄之民﹐命康叔封諸殷墟﹐皆啟以商政﹐皆言因其故也﹐行其舊俗。故知武公行殷之禮﹐故舉殷法而言也。此因詩文惟言奏樂﹐故解武公之意也。其實詩人之作﹐出於本情﹐不必殷人皆言樂﹐周人皆言祼也。《烈祖》言「旣載淸酤」﹐《玄鳥》云「大饎」﹐是殷人之作﹐言酒食也。《執競》說武王之祭﹐言鼓鐘管磬是周人之作﹐言聲樂也。以此知作者各言其志﹐立文不常。箋知以洽百禮合見天下諸侯所獻之禮者﹐以下經云「百禮旣至」﹐是自外而至﹐故知諸侯所獻之禮也。○傳「壬﹐大。林﹐君」。○正義曰﹕《釋詁》文。毛不解百禮之義。《載芟》文與此同﹐傳曰「百禮言多。」則是君所進祭祀之禮多﹐非諸國之所獻。百禮宜爲所薦之酒食殽羞之百種也。毛以此詩正論燕樂之和﹐其言遂及先祖﹐皆非實祭之事﹐則「百禮旣至」不得爲諸侯﹐非百國之禮自外至也。然則「有壬有林」皆異於鄭﹐當謂有祭祀之大禮﹐有孝子之人君耳。○箋「壬任」至「歡心」。○△正義曰﹕鄭以此爲實祭。「旣至」﹐外來之辭﹐則君爲諸侯之君。君爲國君﹐則任是君所任者﹐故爲卿大夫也。以「百禮旣至」﹐則禮從外來﹐故云「所獻之禮旣陳於庭」﹐謂九州諸侯采其美物以當邦賦﹐各獻國之所有而陳之王庭也。《禮器》曰「大饗其王事與﹗三牲﹑魚臘﹐四海九州之美味也。籩豆之薦﹐四時之和气也。」注云「此饌諸侯所獻。」則王者之祭﹐致遠物以助之﹐故知天下諸侯獻之禮陳於庭。其禮物之外﹐又有卿大夫﹐又有國君也。國君之來﹐臣必從焉。亦有君不來朝﹐使臣聘者﹐故任﹑林並言。先任後林﹐便其文耳。必陳此物及卿大夫與國君者﹐見天下徧至﹐得萬國之歡心。《孝經》曰「故得萬國之歡心﹐以事其先王。」是其事也。經言「百禮」﹐而箋云「萬國」者﹐皆舉大數﹐箋因成文耳。○箋「嘏謂」至「喜樂也」。○正義曰﹕嘏言旣與《少牢》《特牲》受嘏文同﹐《少牢》之嘏有辭﹐是皆屍假神意與主人﹐故言「屍與主人以福。王受神之福於屍也。」以王之受嘏﹐其辭有勿替引之﹐是福及子孫﹐故喜樂也。○傳「手取」至「耦賓」。○正義曰﹕毛以此爲行燕射之禮﹐故以手爲取。言室人以對賓﹐故云「室人﹐主人」。以主自居於室﹐故謂之室人也。《大射》云「司射請於公。」《鄕射》云「司射請於賓。」則射法立司射以請之﹐非主人自請。此云「主人請射於賓﹐賓許諾」者﹐以詩之所陳﹐略舉大綱﹐非如記注《禮》《儀》曲言節數。此總陳賓主之黨﹐不獨陳主與正賓二人也。禮從主人而起﹐故主人請而賓許諾也。又射禮耦者﹐有司所比﹐不是賓自取之。云「賓自取匹」者﹐𨿽配之由於有司﹐其技藝敵與不敵﹐亦彊弱素定﹐自相牽引而爲耦也。《大射》司射及三耦等皆云「取弓矢於次」﹐此云「主人亦入於次」﹐謂取弓矢也。言「又射以耦賓」者﹐賓爲上射﹐主爲下射﹐故言「又射以耦賓也」。次者﹐《大射》注云「次﹐若今更衣帳﹐張席爲之。」○箋「子孫」至「加爵」。○正義曰﹕以此論祭事﹐而云「子孫各奏爾能」﹐故知謂旣耽之後﹐各酌獻屍也。屍﹐尊神之象﹐子孫敢獻之﹐是其能也。禮﹐獻必有酢﹐故知屍酢而卒爵也。以天子祭禮亡約﹐士之祭禮有嗣子舉奠﹐因酌屍﹐天子則有子孫獻尸之禮。《特牲禮》云「上嗣舉奠入﹐北面再拜稽首。」注云「上嗣﹐主人將爲後者。舉猶飲也。使嗣子飲奠者﹐將傳重累之也。」又曰「屍執奠進受復位﹐祭酒啐酒。屍舉肝﹐進受肝﹐復位﹐坐食肝﹐卒觶。」是士之祭禮﹐嗣子舉奠也。又曰「舉奠洗爵入﹐屍拜受﹐舉奠拜尸祭酒啐酒﹐奠之﹐舉奠出﹐復位。」是因酌屍也。言奠者﹐謂迎尸之前﹐親酌奠於鉶南。嗣子於此﹐乃舉而飲之﹐故言舉奠。自是以後﹐因號嗣子爲舉奠也。不引《少牢禮》者﹐少牢無嗣子舉奠之事。《特牲》注云「大夫之嗣子無舉首奠﹐避諸侯。」然則士卑故不嫌也。《特牲》酌屍不卒爵﹐又無酢﹐直啐而奠之﹐與此不同。引之者﹐以有「洗酌入」事﹐其節相當﹐故引之。又引《文王世子》者﹐與此相當﹐故云「其登餕獻受爵則以上嗣」。彼據世子之禮正當此事﹐故言「是也」。不直引《文王世子》﹐而先引士之禮者﹐以《文王世子》記文無行事之次﹐約士禮準之而後明﹐故並引之。彼注云「上嗣﹐君之適長子。」以《特牲饋食禮》言之﹐受爵謂嗣子舉奠也。獻謂舉奠洗爵入也。餕謂宗人遣舉奠盥祝命之餕也。言登以三者﹐皆登堂行之。文逆者﹐便文﹐且令受爵文承上嗣﹐明受之者﹐嗣子也。鄭以《特牲禮》文有次﹐故順而解之﹐與經反也。天子有奠斝﹐諸侯有奠角﹐在於饋獻之前。至祭末﹐世子乃舉奠也。《郊特牲》云「舉斝角﹐詔妥屍。」彼謂陰厭之時﹐設饌於奧﹐奠斝鉶南﹐迎屍主而入﹐卽席東面。屍舉所奠之斝祭之。至九獻之後﹐嗣子舉所奠之斝飲而卒爵﹐所謂受爵也。旣稱爲獻﹐固當有酢而卒爵﹐所以爲異﹐故此云「天子則有子孫獻尸之禮」﹐以明士禮無也。以祭無取於匹﹐故曰「仇讀曰﹤奭斗﹥」﹐謂﹤奭斗﹥挹取酒也。室人有室中之事﹐謂佐食者﹐《特牲》注云「佐食﹐賓佐屍食者也。」謂於賓客之中取人﹐令佐主人爲屍設饌食之人﹐其名之曰佐食。《特牲》佐食一人﹐《少牢》佐食二人﹐未知天子諸侯當幾人也。《特牲》三獻之後﹐「長兄弟洗觚爲加爵」。又曰「眾賓長爲加爵。」注云「大夫士三獻而禮成。多之者爲加。」是賓手挹酒﹐室人復酌爲加爵也。《特牲》止有賓長爲加爵﹐不及佐食。此言賓與室人俱爲加爵者﹐天子之禮大﹐故佐食亦爲加也。案《特牲》加爵在嗣子舉奠前﹐此賓與室人文在「各奏爾能」之下者﹐此因子孫其耽﹐先言子孫之事﹐令與上連﹐故賓與室人在其後耳﹐不以酌獻先後爲次也。○傳「酒」至「中」。○正義曰﹕言酒所以安體者﹐《射義》曰「酒所以養病﹐所以養老。」是由安體﹐故可以養也。上章言「以祈汝爵」﹐慮其耦與已爵也。言以奏爾中﹐謂勝者之黨﹐酌以進中者﹐令以飲彼不中者也。各從其所而言之﹐故王肅云「奏中者﹐以飲不中者。」是也。《大射禮》云「勝者之弟子洗觶升酌﹐散南面坐奠於丰上。」是丰上之觶﹐勝者所酌。又言養是自勝者往養不勝者之辭﹐故知以奏爾中﹐欲令飲不中者。或以《投壼》云「正爵旣行﹐請爲勝者立馬。三馬旣立﹐請慶多馬」﹐謂此以奏爾中爲慶勝之爵。知不然者﹐《大射》《鄕射》皆射訖卽行飲酒之禮﹐以至於終﹐無慶勝之事故也。○箋「康」至「次」。○正義曰「康﹐虛」﹐《釋詁》文。時者﹐謂時而存在乎意﹐故云「心所尊者」。箋又解酌虛爵﹐奏所尊之節﹐故云「加爵之間﹐賓與兄弟交錯相酬」。卒爵﹐言自此以前爵未虛也。《特牲禮》加爵之前﹐賓酬長兄弟。加爵之後﹐長兄弟酬賓。是加爵之間﹐賓與兄弟交錯其酬也。酬賓之下云卒爵者﹐實觶於篚﹐是卒爵也。於是以後﹐爵乃虛矣。又曰「賓弟子及兄弟弟子各酌於其樽﹐中庭北面﹐舉觶於其長。」是奏所尊之事也﹐故云「酌以獻其所尊﹐交錯而已﹐無次序」。以旅末﹐故知無次序也。言交錯而已者﹐謂弟子舉觶之交錯﹐非上交錯其酬也。《特牲》注云「弟子﹐後生者也。」

賓之初筵﹐溫溫其恭。箋云﹕此復言初筵者﹐旣祭﹐王與族人燕之筵也。王與族人燕﹐以異姓爲賓。溫溫﹐柔和也。其未醉止﹐威儀反反。曰旣醉止﹐威儀幡幡。捨其坐遷﹐屢舞仙仙。反反﹐言重愼也。幡幡﹐失威儀也。遷﹐徙。屢﹐數也。仙仙然。箋云﹕此言賓初卽筵之時﹐能自敕戒以禮。至於旅酬﹐而小人之態出。言王旣不得君子以爲賓﹐又不得有恆之人﹐所以敗亂天下率如此也。○反﹐如字﹐《韓詩》作「昄」。昄﹐音蒲板反﹐善貌。曰旣﹐音越。下是「曰」皆同。下章放此。幡﹐孚袁反。捨音捨。坐﹐如字﹐徐才臥反。屢﹐力具反。注及下同。本作「婁」。仙﹐音仙。屢數﹐音朔。態﹐他代反。率音類﹐又所律反。

其未醉止﹐威儀抑抑。曰旣醉止﹐威儀怭怭。是曰旣醉﹐不知其秩。抑抑﹐愼密也。怭怭﹐媟嫚也。秩﹐常也。○抑﹐於力反。怭﹐毗必反﹐又符筆反﹐《說文》作「佖」﹐媟嫚也。媟嫚﹐息列反﹐下音慢。

﹝疏﹞「賓之」至「其秩」。○毛以爲﹐幽王旣不能如古之禮﹐故陳其燕之失禮。言幽王所與燕賓失禮之事。其賓之初入門及登堂升筵矣﹐於時尙溫溫然﹐其貌和柔而恭敬也。至飲酒旅前﹐其未醉止之時﹐威儀猶能反反然重愼也。至於旅酬之後﹐「曰旣醉止」之時﹐威儀幡幡然失其所矣。又捨其本坐﹐遷鄕他處﹐數數起舞﹐仙仙然失所也。此賓爲王所敬﹐其失如此﹐故武公疾之﹐又重言之云﹕此本旅前﹐「其未醉止」﹐尙守威儀抑抑然愼密。至旅後﹐「曰已醉止」﹐乃威儀怭怭然而媟嫚。至於旅末﹐「是曰旣醉」﹐不自知其常禮。言其昏亂﹐禮無次也。由此﹐故民皆化之﹐敗亂天下﹐可疾之甚。○鄭惟王祭末與族人燕爲異﹐其文義則同。○箋「此復」至「和柔」。○正義曰﹕此與上章𨿽古今不同﹐而相承爲首尾﹐再言賓之初筵﹐故解之云「此復言初筵者﹐旣祭﹐王與族人燕之筵也。」卽《楚茨》所謂「諸父兄弟備言燕私」是也。以文王世子云﹐若公與族人燕﹐則異姓爲賓﹐明王亦然﹐彼注云「同宗無相賓客之道。」以是賓必異姓。○傳「反反」至「仙仙然」。○正義曰﹕此言自重而謹愼﹐與下抑抑愼密一也。謂愼禮而密靜﹐卽爲美之義﹐故《假樂》傳曰「抑抑﹐美也。」幡幡﹐失威儀﹐亦由媟慢﹐故下傳曰「怭怭﹐媟慢也。仙仙﹐舞貌也。」傳直云「仙仙」者﹐是貌狀之辭。下僛僛﹑傞傞﹐俱是貌狀﹐亦宜然矣。○箋「此言」至「如此」。○正義曰﹕鄭以章句相接﹐故因上經言初卽筵之時﹐能自敕戒以禮。未醉之前﹐謂獻酢酬之時也。旣醉﹐謂至於旅酬而小人態出﹐故失威儀也。下章無算爵時﹐故音聲號呶﹐又甚於捨坐﹐是爲文次也。《論語》云「聖人﹐吾不得而見之。得見君子者﹐斯可矣。」又曰「善人﹐吾不得而見之。得見有恆者﹐斯可矣。」故言王旣不得君子以爲賓﹐又不得有恆之人。卒章云﹕凡此飲酒爲天下所化﹐是由此賓之失而然﹐故言所以敗亂天下率如此。言率者﹐非一之辭。

賓旣醉止﹐載號載呶。亂我籩豆﹐屢舞僛僛。是曰旣醉﹐不知其郵。側弁之俄﹐屢舞傞傞。號﹑呶﹐號呼﹐讙呶也。僛僛﹐舞不能自正也。傞傞﹐不止也。箋云﹕郵﹐過。側﹐傾也。俄﹐傾貌。此更言賓旣醉而異章者﹐著爲無算爵以後也。○號﹐胡毛反。注同。呶﹐女交反。僛﹐起其反。《集注》本「正」或作「止」。按下傞傞是舞不止﹐此宜爲「正」。《說文》云「醉舞也。」郵音尢。俄﹐五何反。《廣雅》云「哀傞﹐素多反。」一音倉柯反。呼﹐火故反。讙﹐呼端反。

旣醉而出﹐並受其福。醉而不出﹐是謂伐徳。飲酒孔嘉﹐維其令儀。箋云﹕出﹐猶去也。孔﹐甚。令﹐善也。賓醉則出﹐與主人俱有美譽。醉至若此﹐是誅伐其徳也。飲酒而誠得嘉賓﹐則於禮有善威儀。武公見王之失禮﹐故以此言箴之。○箴﹐之林反。

﹝疏﹞「賓旣」至「令儀」。○正義曰﹕前章言燕初及旅酬之事﹐此述無算爵之後。言爵行無算﹐賓旣醉於酒止﹐於是則號呼﹐則讙呶而唱叫也。錯亂我籩豆之行列﹐數起舞僛僛然不能自正也。又疾而重言之。是此言賓曰旣已醉﹐則不自知其過失﹐傾傾其弁﹐使之俄然。數起舞傞傞然﹐又不能止。以此荒醉﹐敗亂天下﹐故武公爲言﹐陳作賓之禮。若旣醉而出﹐則賓與主人並受其得禮之福。賓則身爲知禮﹐主則用得其人﹐是並受其福也。若至於醉而不出﹐是謂誅伐其徳。醉前無失爲有徳﹐旣醉爲愆以喪之﹐是伐其徳也。戒王若飲酒﹐而誠能得嘉善人之賓與之燕﹐則維其於禮有善儀也。王何不擇而賓之乎﹖上言曰「旣醉止」﹐與此「是曰旣醉」﹐曰者﹐斷絕更生事之辭﹐言醉而復益醉也。上言仙仙﹐是舞之形貌﹐猶能自正﹔僛僛則不能自正﹔傞傞則非徒不正﹐又不能止爲差降也。

凡此飲酒﹐或醉或否。旣立之監﹐或佐之史。彼醉不臧﹐不醉反恥。立酒之監﹐佐酒之史。箋云「凡此」者﹐凡此時天下之人也。飲酒於有醉者﹐有不醉者﹐則立監使視之﹐又助以史﹐使督酒﹐欲令皆醉也。彼醉則已不善﹐人所非惡﹐反復取未醉者﹐恥罰之。言此者﹐疾之也。○令﹐力呈反。惡﹐烏路反。式勿從謂﹐無俾大怠。匪言勿言﹐匪由勿語。箋云﹕式讀曰慝。勿﹐猶無也。俾﹐使。由﹐從也。武公見時人多說醉者之狀﹐或以取怨致讎﹐故爲設禁。醉者有過惡﹐女無就而謂之也﹐當防護之﹐無使顚僕至於怠慢也。其所陳說﹐非所當說﹐無爲人說之也﹐亦無從而行之也﹐亦無以語人也﹐皆爲其聞之將恚怒也。○式﹐徐云「毛如字。」又云「用也。」鄭讀作慝﹐他得反﹐惡也。大音泰﹐徐敕佐反。語﹐魚據反﹐又如字。故爲﹐於僞反。下同。顚﹐都田反﹐本作「傎僕」﹐何音赴﹐一音蒲北反。《說文》云「頓也。」語﹐魚據反。恚﹐一瑞反﹐怒也。由醉之言﹐俾出童羖。羖﹐羊不童也。箋云﹕女從行醉者之言﹐使女出無角之羖羊﹐脇以無然之物﹐使戒深也。羖羊之性﹐牝牡有角。○出如字﹐徐尺遂反。羖音古。脇﹐許業反。

三爵不識﹐矧敢多又。箋云﹕矧﹐況。又﹐復也。當言我於此醉者﹐飲三爵之不知﹐況能知其多復飲乎﹖三爵者﹐獻也﹐酬也﹐酢也。○矧﹐失忍反。

﹝疏﹞「凡此」至「多又」。○毛以爲﹐言王燕失所﹐故天下化之。凡此天下之人﹐聚共飲酒﹐初時或有醉者﹐或有不醉者。復設法以逼之﹐旣立酒之監﹐或復佐之爲史﹐令催不醉之人亦使醉也。彼醉者則已不善﹐爲人所非惡。不醉者﹐此監與史反恥而罰之。是使小大盡醉﹐舉坐皆猶狂也。俗旣然矣﹐武公無如之何﹐故禁戒時人﹐無令相說。言用此醉時﹐勿得從而謂之﹐以言其醉狀﹐又當防護醉者﹐無使顚僕﹐大至怠慢。汝之所陳說者﹐非所當言﹐勿爲人言﹐而又當自善。非得見彼皆然﹐遂從而行之。亦勿以彼惡行而語他人﹐以人姓諱短﹐聞將恚怒﹐故教之。言教之猶恐不從﹐故又脇以重禁。汝若從醉者之後﹐言其過失﹐我則使汝出童首無角之羖羊﹐脇其無然之物﹐欲使息也。旣禁其勿言﹐恐人問之不已﹐又教之云﹕人若問汝彼醉之狀﹐汝當云「我於此醉者三爵之時﹐已自不識知﹐況敢能知其多而復飲乎﹖」但以此答﹐彼問自息﹐將愼其已然而爲之立大法也。○鄭惟以式爲慝﹐謂見醉者之過惡﹐無就而謂之。餘同。○傳「立酒之監﹐佐酒之史」。○正義曰﹕毛以經直云立監佐史﹐不知是何監何史﹐贊其不足﹐故言酒也。立監是眾所推舉﹐佐史是彼自佐之﹐故立文不同。此剌其立酒之監。《燕禮》《鄕射》並立司正。《鄕射》注云「解倦失禮者﹐立司正以監之﹐察儀法也。」卽引《詩》云「旣立之監﹐或佐之史。」則禮法自當立監。此刺者﹐彼則監其失禮﹐此乃督之使醉﹐名同而實異。以其俱是監察﹐故鄭於《鄕射》引此耳。○箋「式讀曰慝」。○正義曰﹕以上文未有醉惡之事﹐而云勿從謂之﹐故以式爲慝﹐訓之爲惡。毛不爲傳﹐但毛無攺字之理﹐必不與鄭同。王肅云「用其醉時勿從而謂之。」傳意當然也。○箋「當言」至「酢酬」。○正義曰﹕何知非已自飲之﹐而云彼醉者飲三爵者﹐以問彼之狀﹐宜以彼飲答之﹐且言「矧敢多又」﹐是不敢知他之辭﹐故知三爵者亦他飲也。禮有獻酢與旅酬及無算爵﹐旅與無算﹐不止三爵而已﹐故知三爵是獻也﹑酢也﹑酬也。若然﹐禮主人獻賓﹐賓飲而又酢主人﹐主人飲而又酌以酬賓﹐賓則奠之而不舉﹐則賓主皆不飲三爵矣。而指獻﹑酢﹑酬爲三爵者﹐言於飲三爵禮之時﹐非謂人飲三爵也。

《賓之初筵》五章﹐章十四句。

《甫田之什》十篇﹐三十九章﹐二百九十六句。

卷十五十五之一

卷十五十五之一

◎魚藻之什詁訓傳第二十二

《魚藻》﹐刺幽王也。言萬物失其性﹐王居鎬京﹐將不能以自樂﹐故君子思古之武王焉。萬物失其性者﹐王政教衰﹐陰陽不和﹐羣生不得其所也。將不能以自樂﹐言必自是有危亡之禍。○藻﹐音早。鎬﹐胡老反。樂音洛。篇內惟注「八音之樂」一字音嶽﹐余並同。

﹝疏﹞「《魚藻》三章﹐章四句」至「武王焉」。○正義曰﹕作《魚藻》詩者﹐刺幽王也。言時王政旣衰﹐致令天下萬物失其生育之性﹐而不得其所。由此王居鎬京﹐將有危亡之禍﹐將不能以自燕樂﹐故詩人君子睹微知著﹐思古之武王焉。以武王之時﹐萬物得所﹐能以自樂。今萬物失性﹐禍亂將起﹐不以爲憂﹐亦安而自樂﹐故作此《魚藻》之詩﹐陳武王之樂﹐反以刺之。幽王之詩﹐思古多矣﹐皆不陳武王。此獨言之者﹐此言將喪鎬京。其居鎬京﹐武王爲始﹐刺王將喪其業﹐故特陳武王也。旣言思古﹐故反經以序之。萬物失其性﹐經三章上二句是也。王居鎬京﹐將不能以自樂﹐三章下二句是也。○箋「萬物」至「之禍」。○正義曰﹕言萬物所以失其性者﹐由王政旣衰﹐以致陰陽不和﹐水旱虫災﹐死喪疫病﹐害加艸木﹐殃及飛走﹐羣眾生長之物悉皆不得其所﹐是萬物失其性也。「羣生不得其所」﹐《易﹟乾鑿度》文。將者﹐未至之辭﹐故云言必自是有危亡之禍﹐謂從是得禍﹐不復更能興也。

魚在在藻﹐有頒其首。頒﹐大首貌。魚以依蒲藻爲得其性。箋云﹕藻﹐水艸也。魚之依水艸﹐猶人之依明王也。明王之時﹐魚何所處乎﹖處於藻。旣得其性則肥充﹐其首頒然。此時人物皆得其所﹐正言魚者以潛逃之類﹐信其著見。○頒﹐符云反。《說文》同。《韓詩》云「眾貌。」見﹐賢徧反。

王在在鎬﹐豈樂飲酒。箋云﹕豈亦樂也。天下平安﹐萬物得其性﹐武王何所處乎﹖處於鎬京﹐樂八音之樂﹐與羣臣飲酒而已。今幽王惑於褒姒﹐萬物失其性﹐方有危亡之禍﹐而亦豈樂飲酒於鎬京﹐而無悛心﹐故以此刺焉。○豈﹐本亦作「愷」﹐同苦在反﹐樂也。下同。悛﹐七全反﹐攺也﹐沈又七旬反。

﹝疏﹞「魚在」至「飲酒」。○正義曰﹕言明王之時﹐魚何所在乎﹖在於藻也。然藻者是水中之艸﹐乃是魚之常處﹐旣得其性﹐故能肥充﹐有頒然其大首也。魚之潛逃﹐尙得其性﹐則水陸之物莫不盡然﹐是萬物皆得其所矣。旣萬物得所﹐天下無事﹐爾時武王何所在乎﹖在於鎬京﹐樂此八音之樂﹐與羣臣飲酒而已。今幽王方有危亡之禍﹐將以喪滅鎬京﹐反亦愷樂飲酒﹐故刺之。○傳「頒大」至「其性」。○正義曰﹕《釋詁》云「墳﹐大也。」頒與墳字𨿽異﹐音義同。以序言萬物失其性﹐則在藻依蒲爲得性也﹐故探下章而總之云「魚以依蒲藻爲得其性。」○箋「魚之」至「著見」。○正義曰﹕物之潛隱﹐莫過魚。顯見者﹐莫過人。經舉潛逃﹐箋舉著見﹐則萬物盡該之矣﹐故以人類之。魚之依水艸﹐猶人之依明王。變武王言明王者﹐見人之所依﹐取其明也。又言人物者﹐物卽魚也。

魚在在藻﹐有莘其尾。莘﹐長貌。○莘﹐所巾反。王在在鎬﹐飲酒樂豈。

魚在在藻﹐依於其蒲。王在在鎬﹐有那其居。箋云﹕那﹐安貌。天下平安﹐王無四方之虞﹐故其居處那然安也。○那﹐乃多反﹐王「多也」。

﹝疏﹞箋「那安」至「然安」。○正義曰﹕那然爲安之狀﹐故「那﹐安貌」也。「無四方之虞」﹐昭四年《左傳》文。

《魚藻》三章﹐章四句。

《采菽》﹐刺幽王也。侮慢諸侯。諸侯來朝﹐不能錫命以禮﹐數徵會之﹐而無信義。君子見微而思古焉。幽王徵會諸侯﹐爲合義兵﹐徵討有罪。旣往而無之﹐是於義事不信也。君子見其如此﹐知其後必見攻伐﹐將無救也。○菽﹐本亦作「叔」。侮﹐亡甫反。朝﹐直遙反。篇內皆同。數﹐色角反﹐音朔。爲﹐於僞反。

﹝疏﹞「《采菽》五章﹐章八句」至「思古焉」。○正義曰﹕作《采菽》詩者﹐刺幽王也。以幽王侮慢﹐諸侯來朝﹐不能錫命以禮數﹐徵召而會聚之﹐而無誠信之義事﹐無故召之﹐而無信義﹐後若實有義事﹐將召而不來。詩人見其微﹐知其著﹐而思古昔明王焉﹐故作《采菽》之詩﹐言古之明王能敬待諸侯﹐錫命以禮﹐反以刺幽王也。序皆反經爲義。侮慢諸侯﹐首章上二句是也。不能錫命以禮﹐首章下四句是也。其餘皆是錫命之事﹐序總而略之。君子見微而思古﹐敍其作詩之意﹐於經無所當也。○箋「幽王」至「無救」。○正義曰﹕天子之會諸侯﹐必爲四方有不順服者﹐將徵討之﹐乃會以爲謀焉。不然﹐不會之也。今幽王徵會諸侯﹐若爲合會義兵﹐以徵討有罪者﹐故諸侯聞其召而皆會。旣而無此徵討之義事﹐是於義事不信﹐故言「無信義」也。以寇徵之﹐而實無寇。後實有寇﹐徵將不來。君子見其如此﹐其後必見攻伐﹐將無救之。事未然而已知之﹐是見微也。《易》曰「幾者動之微。君子見幾而作。」是君子皆見微也。《周本紀》曰「褒姒不好笑﹐幽王欲其笑﹐萬方﹐故不笑。幽王爲烽燧大鼓﹐有寇至則舉烽火。諸侯悉至﹐至而無寇﹐褒姒乃大笑。幽王欲悅之﹐數舉烽火。其後不信﹐益不至。幽王之廢申後﹐去大子。申侯怒﹐乃與繒﹑西夷犬戎共攻幽王。幽王舉烽火徵兵﹐兵莫至。遂殺幽王驪山下﹐盡取周賂而去。」是義事不信﹐見伐無救之事。

采菽采菽﹐筐之筥之。興也。菽所以芼大牢而待君子也。羊則苦﹐豕則薇。箋云﹕菽﹐大豆也。采之者﹐采其葉以爲藿。三牲牛﹑羊﹑豕芼以藿。王饗賓客﹐有牛俎﹐乃用鉶羹﹐故使采之。○筐音匡。筥音舉。芼﹐亡報反。薇音微。藿﹐火郭反。鉶音刑。羹﹐古衡反。君子來朝﹐何錫予之﹖𨿽無予之﹐路車乘馬。君子﹐謂諸侯也。箋云﹕賜諸侯以車馬﹐言「𨿽無予之」﹐尙以爲薄。○乘﹐繩證反。下注「車乘」﹑「驂乘」皆同。

又何予之﹖玄衮及黼。玄衮﹐捲龍也。白與黑謂之黼。箋云﹕及﹐與也。玄衮﹐玄衣而畫以捲龍也。黼﹐黼黻﹐謂絺衣也。諸公之服自衮冕而下﹐侯伯自鷩冕而下﹐子男自毳冕而下。王之賜﹐維用有文章者。○衮﹐古本反。玄衮﹐冕服。黼音斧﹐徐又音補。捲﹐眷勉反。下同。本又作「衮」。黻音弗。絺﹐知裏反﹐本又作「黹」﹐同。雉知反。鷩﹐必滅反﹐冕也。毳﹐尺銳反。

﹝疏﹞「采菽」至「及黼」。○毛以爲﹐言古之明王待諸侯﹐使人采此菽藿。得菽藿則筐盛之﹐筥盛之﹐以爲牛汁之芼。筐筥所以受所采之菜﹐以興牢禮所以待來朝諸侯﹐故於此君子諸侯之來朝也﹐乃云「有何物而當錫予之乎」。於時𨿽爲無可予之﹐尙與之路車及所乘之駟馬。其車馬之外﹐又以何物予之﹖又以玄衣而畫以衮龍﹐下及絺冕之黼裳。言無予之﹐尙得車馬衮黼。今王何以反侮慢之﹐曾無錫命之禮乎﹖故刺之。○鄭惟以不興爲異。其文義則同。○傳「興也」至「則薇」。○正義曰﹕傳旣言羊則苦﹐豕則薇﹐則菽不總芼三牲。而言菽所以芼太牢者﹐舉牛之芼﹐則羊﹑豕之苦﹑薇從之可知﹐故云太牢以總之。《公食禮》云「鉶芼牛藿羊苦豕薇皆有滑。」注云「藿﹐豆葉也。苦﹐苦荼也。滑﹐堇荁之屬。」是也。王述毛云「筐筥受所采之菜﹐牢禮所以待來朝諸侯。」○箋「菽大豆」至「采之」。○正義曰﹕以菽名指大豆之體而言﹐采故云采其葉以爲藿。言三牲牛羊豕者﹐傳解言大牢之意﹐明舉菽以見三牲﹐牛不獨爲大牢也。定本「三牲」之下無「牛羊豕」字。王饗賓客則有牛俎﹐謂以鼎煮牛﹐取其骨體置之於俎﹐其汁則芼之以藿﹐調以鹹酸﹐乃盛之於鉶﹐謂之鉶羹﹐故言乃用鉶羹也。卽《公食記》「鉶芼」是也。以艸﹐菜地之毛﹐故謂之芼。《地官﹟牛人》云「凡賓客之事﹐共其牢禮積膳之牛。」又云「饗食賓射﹐共其膳羞之牛。」注引《燕禮》「膳宰設折俎」。王之膳羞亦猶此﹐知王饗賓客則有牛俎也。彼食亦供牛﹐獨云饗者﹐以饗爲尊﹐且舉饗而食可知矣。○箋「賜諸侯」至「爲薄」。○正義曰﹕諸侯來朝﹐而得車馬之賜﹐是於禮事足矣。而言𨿽無予之﹐是古者明王﹐其意猶以爲薄。箋深駁今王薄亦不爲也。其𨿽無予之言﹐通及玄衮及黼爲文﹐但以車服之別﹐故分言之耳。《覲禮》曰「天子賜諸侯氏以車服。」注云「賜車者﹐同姓以金路﹐異姓以象路。服則衮也﹑鷩也﹑毳也。」是車服同賜之矣。○傳「玄衮」至「之黼」。○正義曰﹕《玉藻》云「龍捲以祭。」卽捲龍也。「白與黑謂之黼」﹐《冬官﹟繪人》文。○箋「玄衮」至「章者」。○正義曰﹕傳𨿽云「玄衮﹐捲龍」﹐而義未明﹐故申之﹐「玄衮者﹐玄衣而畫以衮龍」。《玉藻》注云「龍衮﹐畫龍於衣。卷字或作衮。」然則以龍首卷然謂之衮龍﹐衮是龍之狀也。「黼﹐黼黻」者﹐引類以明之﹐非黼黻爲一也。「謂絺衣」﹐絺謂刺之﹐言此黼黻絺刺之於衣。衮黼之在衣也﹐衮則畫之﹐黼則刺之﹐故言「謂絺衣」﹐以對「衮畫衣」故也。絺在裳﹐言衣者﹐衣﹐總名也﹐諸公之服自衮冕而下﹐侯伯自鷩冕而下﹐子男自毳冕而下﹐皆《春官﹟司服職》文﹐引之者明衮﹑黼非一衣。君子總諸侯也﹐故彼注云「九章﹕初一曰龍﹐次二曰山﹐次三曰華虫﹐次四曰火﹐次五曰宗彜﹐皆畫以爲繢。次六曰藻﹐次七曰粉米﹐次八曰黼﹐次九曰黻﹐皆絺以爲繡。則衮之衣五章﹐裳四章﹐凡九也。鷩畫以雉﹐謂華虫也。其衣三章﹐裳四章﹐凡七也。毳畫虎蜼﹐謂宗彜也。其衣三章﹐裳二章﹐凡五也。絺衣粉米﹐無畫也。其衣一章﹐裳二章﹐凡三也。玄冕者﹐衣無文﹐裳刺黻而已﹐是以謂之玄焉。凡冕服皆玄衣纁裳。」由此言毳冕﹑絺冕﹐其裳皆以黼爲首﹐惟玄冕無文耳。言子男自毳冕而下﹐則通及絺冕﹐此黼宜絺冕之裳矣。箋言謂絺衣者﹐自取絺繡之義﹐非謂冕名﹐但差失偶同耳。或以爲衣舉衮﹐裳舉黼﹐正是衮冕之服。知不然者﹐以經言「及」﹐則非一之辭。又君子來朝﹐非獨上公一人﹐何得獨言衮龍之衣乎﹖故知黼文下及絺冕之裳也。賜法下不得兼上﹐而上得兼下﹐則五等所賜﹐下皆及於絺冕矣。所以獨言衮黼﹐不及玄冕者﹐鄭卽解之云「王之賜服﹐惟用有文章」故也。案《終南》美秦襄公之受顯服云「黻衣繡裳」﹐是得玄冕也。又曰「錦衣狐裘」﹐是得皮弁服也。然則天子之賜諸侯﹐無文亦賜之。言王賜惟用有文章者﹐解詩人特舉衮黼之意。諸侯之得王賜﹐以有文章者爲榮﹐故詩人言王之賜服﹐惟用有文章者言之﹐故其辭不及玄冕。此解作者之意耳﹐非謂玄冕以下﹐王不賜之。且作者黼亦取與莒﹑馬爲韻也。

觱沸檻泉﹐言采其芹。觱沸﹐泉出貌。檻﹐泉正出也。箋云﹕言﹐我也。芹﹐菜也﹐可以爲菹﹐亦所用待君子也。我使采其水中芹者﹐尙絜淸也。《周禮》「芹菹雁醢」。○觱音必。沸音弗。檻泉﹐銜覽反﹐徐下斬反。《爾雅》云「正出﹐湧出也。」芹﹐巨斤反。菹﹐側魚反。淸如字﹐一音才性反。君子來朝﹐言觀其旂。其旂淠淠﹐鸞聲嘒嘒。載驂載駟﹐君子所屆。淠淠﹐動也。嘒嘒﹐中節也。箋云﹕屆﹐極也。諸侯來朝﹐王使人迎之﹐因觀其衣服車乘之威儀﹐所以爲敬﹐且省禍福也。諸侯將朝於王﹐則驂乘乘四馬而往。此之服飾﹐君子法制之極也﹐言其尊﹐而王今不尊也。○旂﹐巨機反。淠﹐匹獘反﹐徐孚蓋反﹐又芳計反。嘒﹐呼惠反。驂﹐七南反﹐騑馬曰驂。駟音四。屆音界。中﹐丁仲反。「諸侯將朝於王」﹐一本無「於」字﹐皆以「王」字絕句。一讀「諸侯將朝」絕句﹐以王字下屬乘。乘上音承證反﹐下音繩。

﹝疏﹞「觱沸」至「所屆」。○毛以爲﹐觱沸然者﹐是正出之檻泉。我明王使人於此水中采其芹菜以爲菹﹐以待諸侯。以興富有者﹐是王家之府藏﹐我明王使人於此府中﹐取其財貨以爲車服﹐以賜諸侯。其君子諸侯至來朝之時﹐我明王又使人迎之﹐因觀其車服旌旂。其此君子車服旌旂則淠淠然動得宜﹐其車馬鸞鈴之聲又嘒嘒然鳴中節。至於將朝﹐王於是親自驂騑﹐則乘四馬而往迎之。未來則采菽爲菹以待之﹐旣來則乃使人在塗迎之。旣朝王﹐則驂駟而見之。是故明王於諸侯﹐其所尊敬法制之極﹐今王何以不尊乎﹖○鄭惟以不興爲異。○傳「觱沸」至「正出」。○正義曰﹕以觱沸連檻泉言之﹐故知泉出貌。《釋水》云「檻﹐泉正出。正出﹐湧出也。」李巡曰「水泉從下上出曰湧泉。」此章毛傳興事不明﹐正以上章類之﹐知此必爲興。王肅云「泉水有芹﹐而人得采焉。王者有道﹐而諸侯法焉。」觀此上下﹐止言王者之待諸侯﹐不美王者與諸侯作法。肅輒言之﹐恐非毛旨。必欲爲興﹐不如以興車服賞賜﹐故別爲毛說焉。○箋「芹菜」至「雁醢」。○正義曰﹕上章菽芼羹﹐則此芹亦食之﹐故知芹菜可以爲菹﹐亦所以待君子也。以菽爲牛之芼﹐言菽見其有牛俎。泉是芹所出﹐言泉見其芹絜淸﹐不謂非泉卽不絜也。《周禮》「芹菹雁醢」者﹐《醢人》云「加豆之實﹐芹菹﹑免醢﹐箈菹﹑雁醢。」是也。彼雁醢與芹菹別文﹐而連引之者﹐因其尙絜淸﹐芹﹑雁俱是水物﹐故連言之。○箋「諸侯」至「不尊」。○正義曰﹕上言采其芹爲我明王﹐則此言觀其旂亦爲我明王﹐故云「王使迎之」也。此陳王尊諸侯﹐旣使人迎之﹐又自親迎﹐因見諸侯車服之得禮﹐故言其旂鸞之事﹐與下章相首引是一文而有二意﹐故云「因觀其衣服車乘之威儀」也。此直有車乘﹐而兼云衣服者﹐逆探下章﹐是相互之意﹐明皆因迎而觀之耳。言觀則人迎可知。案《覲禮》云「至於郊﹐王使人皮弁用璧勞。」注云「郊﹐謂近郊﹐去王城五十里。」《小行人職》曰「凡諸侯入﹐王則逆勞於畿。」則郊勞者﹐大行人也。《書傳略》曰「天子太子十八曰孟侯。孟侯者﹐於四方諸侯來朝﹐迎於郊。」則小行人迎於畿﹐大行人迎於郊。此直云迎﹐理兼於此也。又解所以必使迎而觀其威儀者﹐迎之所以爲敬﹐觀之且以省察其禍福也。成十四年《左傳》曰「古之爲享食也﹐以觀威儀﹐省禍福也。」彼𨿽云饗﹐理可相通﹐故箋據而言之。以諸侯至﹐當行朝禮﹐故言「將朝﹐於是王則驂乘駟馬而往迎之」。知驂駟非諸侯之物者﹐以上云「言采其芹」﹐又曰「言觀其旂」﹐皆王於諸侯之事。旣言旂鸞﹐乃云「載驂載駟」﹐故知非諸侯所乘﹐明王所乘以往也。《夏官﹟齊僕》云「朝覲宗遇饗食﹐皆乘金路。各以其等﹐爲車送逆之節。」注云「謂王乘車迎賓客﹐上公九十步﹐侯伯七十步﹐子男五十步。」是也。又言「此服飾﹐君子法制之極」者﹐謂古者明王待君子諸侯法制所爲之。至極﹐言其可尊。而今王不尊﹐故刺之。

赤芾在股﹐邪幅在下。彼交匪紓﹐天子所予。諸侯赤芾。邪幅﹐偪也﹐偪所以自偪束也。紓﹐緩也。箋云﹕芾﹐大古蔽膝之象也。冕服謂之芾﹐其他服謂之韠。以韋爲之﹐其制上廣一尺﹐下廣二尺﹐長三尺﹐其頸五寸﹐肩革帶﹐博二寸。脛本曰股。邪幅﹐如今行縢也﹐偪束其脛﹐自足至膝﹐故曰在下。彼與人交接﹐自偪束如此﹐則非有解怠紓緩之心﹐天子以是故賜予之。○芾音弗。股音古。邪﹐似嗟反。注同。幅音福。紓音舒。予音與。偪﹐彼力反。大音泰。韠音必。廣﹐光曠反。下同。長﹐值亮反。脛﹐胡定反。縢﹐徒登反。解﹐古賣反。

樂只君子﹐天子命之。樂只君子﹐福祿申之。申﹐重也。箋云﹕只之言是也。古者天子賜諸侯也﹐以禮樂樂之﹐乃後命予之也。天子賜之﹐神則以福祿申重之﹐所謂「人謀鬼謀」也。刺今王不然。○樂只﹐上音洛﹐下音止。重﹐直用反。下同。樂樂﹐上音嶽﹐下音洛。

﹝疏﹞「赤芾」至「申之」。○正義曰﹕言古之諸侯非直鸞旂有禮﹐又服赤芾在於股﹐又著邪幅在於股之下而當膝。彼古之諸侯與人交接﹐服芾著幅﹐自偪束如此﹐則非有解怠舒緩之心。天子由是之故﹐所以賜予之車馬衣服也。以諸侯偪束如此﹐故又以禮樂樂是君子諸侯。天子乃命予之以禮樂樂是君子諸侯﹐則神又以福祿申重之。古之王者命賜諸侯如此﹐今王不能然﹐故刺之。○傳「諸侯」至「偪束」。○正義曰﹕以赤芾對朱爲異﹐故云諸侯赤芾也。桓二年《左傳》曰「帶裳幅舄。」《內則》亦單云偪。則此服名偪而已。杜﹑鄭皆云今之行縢﹐然則邪纏於足謂之邪幅﹐故傳辧之云「邪幅﹐正是偪也。名曰偪者﹐所以自偪束也。」○箋「芾太古」至「予之」。○正義曰﹕箋本其有芾之由﹐故言太古蔽膝之象。《易﹟乾鑿度》注云「古者田漁而食﹐因衣其皮。先知蔽前﹐後知蔽後。後王易之以布帛﹐而猶存其蔽前者。重古道﹐不忘本。」是亦說芾之元由也。《系辭》云「包犧氏之王天下﹐作結繩而爲网罟﹐以佃以漁。」則佃漁而食﹐伏犧時也。《禮運》曰「飲其血﹐茹其毛﹐衣其羽皮。」是因衣其皮也。以人情而論﹐在前爲形體之褻﹐宜所先蔽﹐故先知蔽前﹐後知蔽後。且服芾於前﹐明是重其先蔽而存之也。《禮運》又曰「後聖有作﹐治其絲麻﹐以爲布帛。」《系辭》又云「黃帝﹑堯﹑舜垂衣裳而天下治。」則易之以布帛﹐自黃帝以後。推此則太古蔽膝﹐伏犧時也。後王爲芾﹐象太古之蔽膝﹐故云「芾﹐太古蔽膝之象」。垂衣裳﹐服布帛﹐必始於黃帝。其存此象﹐未知起自何代也。《明堂位》曰「有虞氏服韍。」注云「舜始作之﹐以尊祭服。」言始尊祭服﹐異其名﹐未必此時始存象也。知冕服謂之芾﹐其他服謂之韠者﹐以士之有爵弁﹐猶大夫以上有冕也。士有韎韐﹐猶大夫以上有芾也。《士冠禮》「陳服於房中﹐爵弁﹑韎韐﹑皮弁﹑素韠﹐玄端﹑爵韠」。《雜記》云「士弁而祭於公﹐卽爵弁也。」士服爵弁﹐以韎韐配之﹐則服冕者以芾配之﹐故知冕服謂之芾。士服皮弁﹑玄端皆服韠﹐是他服謂之韠。以冕爲主﹐非冕謂之他也。韍﹑韠俱是蔽膝之象﹐其制則同﹐俱尊祭服﹐異其名耳。古者衣皮﹐此存其象﹐故知以韋爲之。故《禮記﹟玉藻》﹕「韠﹐君朱﹐大夫素﹐士爵韋。」上云韠﹐下總以韋結之﹐故知以韋。「上廣一尺﹐下廣二尺﹐長三尺﹐其頸五寸﹐肩革帶﹐博二寸」﹐此《玉藻》文也。彼論韠﹐此言韍而引之者﹐明此二者色異而制同也。又言「脛本曰股」者﹐明邪幅在下﹐在股之下﹐古今名異﹐欲以今曉人﹐故云「邪幅﹐如今行縢」。《說文》云「縢﹐緘也。」名「行縢」者﹐言行而緘束之﹐故云「偪其脛也」。又解在下之義﹐故云「自足至膝﹐故曰在下」。因在下之文﹐從下而上言之﹐故云「自足」。足卽腳跗也。「彼交匪舒」﹐文在「邪幅」之下﹐明非舒之義。出於邪幅之下﹐故云「彼與人交接﹐自偪束如此﹐則非有解怠舒緩之心」。天子以其如此﹐故賜予之。言上章所得車服﹐由諸侯非有舒緩故也。此芾幅說諸侯服之而來﹐非天子賜以芾幅也。天子所賜之服﹐亦必有芾幅隨之﹐要此據諸侯自服爲文﹐非天子所賜﹐故云「自偪束如此」。此芾幅之服﹐禮之所制﹐縱使心實解惰﹐亦將服之。而以其服幅﹐卽云自偪束者﹐作者欲美其事﹐因其衣服而美之﹐能依禮不失﹐亦是自偪束矣。○箋「古者」至「不然」。○正義曰﹕古者天子之賜諸侯﹐必設饗禮﹐則以禮作樂﹐故云「以禮樂樂之﹐乃後命予之」﹐卽上車服是也。天子旣已賜之﹐神則以福祿申重之﹐謂使之君臣同心﹐人安國治。此則由神祈祐﹐是神申重之以福祿﹐是神祐之辭﹐故知申之者神也。以天子賜之﹐卽人謀﹔神又重之﹐卽鬼謀﹐故言所謂《系辭》也。《祭統》曰「古者明君爵有徳而祿有功﹐必賜爵祿於太廟﹐示不敢專也。」則賜或在廟﹐故神得福之。言古能如是﹐以刺今王不然。

維柞之枝﹐其葉蓬蓬。蓬蓬﹐盛貌。箋云﹕此興也。柞之幹﹐猶先祖也。枝﹐猶子孫也。其葉蓬蓬﹐諭賢才也。正以柞爲興者﹐柞之葉新﹐將生﹔故﹐乃落於地。以諭繼世以徳相承者明也。○柞﹐子洛反﹐又音昨﹐木名。蓬﹐步公反。注同。樂只君子﹐殿天子之邦。樂只君子﹐萬福攸同。殿﹐鎭也。○殿﹐多見反。注同。鎭﹐陟愼反﹐又音珍﹐本作「塡」。

平平左右﹐亦是率從。平平﹐辯治也。箋云﹕率﹐循也。諸侯之有賢才之徳﹐能辯治其連屬之國﹐使得其所﹐則連屬之國亦循順之。○平﹐婢延反。《韓詩》作「便便」﹐云「閒雅之貌。」

﹝疏﹞「維柞」至「率從」。○正義曰﹕言維此柞木幹上之有枝條﹐其生葉蓬蓬然茂盛。新﹐將生﹔故﹐乃落之於地。以葉相承無衰落﹐以興維此諸侯先祖之有子孫﹐其有才智亦茂盛﹐繼世以徳相承﹐無乏絕。由其諸侯世賢如此﹐是以古之明王以禮樂樂是君子﹐則鎭撫天子之邦﹐萬福所同﹐聚而歸之。由古者明王尊重之如此﹐故諸侯之有賢才者﹐乃平平然辯治其連屬左右之國﹐使之得所。此連屬之國亦如是﹐相與循順而從之﹐故天下所以安定。今諸侯亦有繼世賢才者﹐王不命賜﹐使之辯治相從﹐以安天子之國也﹐故刺之。○傳「蓬蓬﹐盛貌」。○正義曰﹕述柞葉而言蓬蓬﹐故知是盛貌。毛於此章無異鄭之傳﹐故爲同也。○箋「此興」至「者明」。○正義曰﹕箋以下云「樂只君子」﹐是上列君子之美﹐下所樂之﹐故知此宜陳君子諸侯之事。枝生於幹﹐猶子孫生於先祖﹐故云「柞之幹猶先祖﹐枝猶子孫」也﹐以陳諸侯可樂之美﹐故以其葉蓬蓬諭賢才。木枝莫不生葉﹐正以柞爲興者﹐由柞葉新﹐將生﹔故﹐乃落於地。其枝常有葉﹐似前君賢者死﹐後君賢者生﹐其君常有賢也。以詩人舉柞葉相代爲興﹐知其意諭繼世以徳相承者明也。又《天保》云「如松柏之茂﹐無不爾或承。」彼取葉相承爲義﹐故取柞爲興亦然也。○傳「殿﹐鎭」。○正義曰﹕軍行在後曰殿﹐取其鎭重之義﹐故云「殿﹐鎭也」。天子以天下爲家﹐諸侯爲天子守土﹐故樂是諸侯則得鎭安天子之國也。○傳「平平﹐辯治」。○正義曰﹕《堯典》云「平章百姓。」《書傳》作「辧章」﹐則平﹑辧義通﹐而古今之異耳﹐故云「平平﹐辯治」。服虔云「平平﹐辯治不絕之貌。」則平平是貌狀也。○箋「諸侯」至「循順之」。○正義曰﹕箋以上云「賢才相承」﹐故此云「諸侯之有賢才之徳﹐能辯治連屬之國﹐使得其所」也。諸侯來朝﹐其連屬者亦至焉﹐至則亦當賞之﹐不惟連屬之長。上獨言其賢才者﹐賞以得賢爲貴﹐故特舉賢而言﹐不謂連屬小國至而不賞也。襄十一年《左傳》說晉悼公受魏絳之謀﹐先和戎狄。霸功旣成﹐以賜魏絳之樂﹐卽引《詩》云「樂只君子﹐殿天子之邦。樂只君子﹐萬福攸同。便蕃左右﹐亦是率從」。𨿽引詩斷章﹐彼以晉悼爲霸長﹐連屬之國與此同也。

汎汎楊舟﹐紼纚維之。紼﹐繂也。纚﹐緌也。明王能維持諸侯也。箋云﹕楊木之舟﹐浮於水上﹐汎汎然東西無所定。舟人以紼系其緌以制行之﹐猶諸侯之治民﹐禦之以禮法。○汎﹐芳劍反。紼音弗。《爾雅》云「紼﹐繂也。」繂音律。纚﹐力馳反﹐《韓詩》云「筰也。」筰音才各反。緌﹐如誰反。樂只君子﹐天子葵之。樂只君子﹐福祿膍之。葵﹐揆也。膍﹐厚也。○葵﹐其維反。膍﹐頻屍反﹐《韓詩》作「肶」。注同。

優哉遊哉﹐亦是戾矣。戾﹐至也。箋云﹕戾﹐止也。諸侯有盛徳者亦優遊﹐自安止於是﹐言思不出其位。

﹝疏﹞「汎汎」至「戾矣」。○毛以爲﹐汎汎然浮於水上者﹐楊木之舟。舟人以紼繩系而維持之﹐使不得東西也。以興居於民上者﹐諸侯之君也。明王以禮法約而制禦之﹐使不得違叛也。諸侯旣不得違叛﹐供職順命﹐故於來朝﹐明王以禮樂樂是君子諸侯﹐天子於是揆度其功徳之多少而命賜之﹐以禮樂樂是君子諸侯﹐又以福祿厚賜之。明王旣以賜祿諸侯﹐優饒之哉﹐遊縱之哉。明王之徳能如此﹐亦如是至美矣。古之命賜諸侯所以爲美﹐今王不能然﹐故刺之。○鄭云﹕汎汎然浮之於水上者﹐楊木之舟﹐而舟人以紼系而維持之﹐使有所屬。以興國中者﹐諸侯之人﹐而諸侯以禮教制禦之﹐使有所法。中四句與毛同﹐下二句言諸侯旣得賜祿﹐故優柔哉﹐遊息哉﹐亦是於自安止矣。而思不出其位﹐無復擾叛。今王何以不樂賜賢侯﹐令之治人自安﹐反侮慢不信﹐而令之違叛乎﹗故刺之。○傳「紼繂」至「諸侯」。○正義曰﹕《釋水》云「紼縭維之。紼﹐繂也。縭﹐緌也。」孫炎曰「繂﹐大索也。」李巡曰「﹤索率﹥﹐竹爲索﹐所以維持舟者。」郭璞曰「緌﹐系也。」孫炎曰「舟止系之於樹木﹐戾竹爲大索。」然則紼訓爲繂﹐繂是大縆。縭訓爲緌﹐緌又爲系。正謂舟之止息﹐以縆系而維持之。以諭明王能維持諸侯。定本及《集注》以毛云「紼﹐弗也」﹐與《爾雅》不同。○箋「楊木」至「禮法」。○正義曰﹕箋亦以下「樂只君子」﹐明此言諸侯可樂﹐故以舟諭人﹐舟人諭諸侯﹐以紼諭禮法也。舟人以紼系舟而制行之﹐諭人亦得依禮法而行﹐不以舟止爲諭。○傳「葵﹐揆」。○正義曰﹕《釋言》文。揆者﹐以天子於諸侯命賜有多少﹐或以恩﹐或以功﹐當須揆度多少而與之。○箋「戾止」至「其位」。○正義曰﹕以承上言諸侯能治人以禮法﹐是有盛徳者也。自安止﹐是思不出其位﹐故引《論語》以足之。襄二十一年《左傳》叔向引《詩》云「優哉遊哉﹐聊以卒歲。」下句與此不同﹐則所引逸亡﹐此非也。鄭亦約彼優遊爲居止自安之義﹐故與毛不同。

《采菽》五章﹐章八句。

《角弓》﹐父兄刺幽王也。不親九族﹐而好讒佞﹐骨肉相怨﹐故作是詩也。好﹐呼報反。

﹝疏﹞「《角弓》八章﹐章四句」至「是詩」。○正義曰﹕《角弓》詩者﹐王之宗族父兄所作以刺幽王也。以王不親九族之骨肉﹐而好讒佞之人﹐令骨肉之內﹐自相憎怨﹐使人效之﹐故父兄作此《角弓》之詩以刺之也。此經八章。上二章言王當親九族﹐是爲不親而發言也。旣不親九族﹐則疏遠賢者﹐自然而好讒佞﹐事勢所宜言﹐於文無所當也。骨肉相怨﹐卽三章﹑四章是也。由其相怨﹐故五章本其王慢族親宜燕食之事﹐卽亦「不親九族」之經矣。旣相怨不親﹐是上教之失﹐故下三章言其可教而反之﹐無使爲驕﹐如蠻如髦也。

騂騂角弓﹐翩其反矣。興也。騂騂﹐調利也。不善紲檠巧用則翩然而反。箋云﹕興者﹐諭王與九族﹐不以恩禮禦待之﹐則使之多怨也。○騂﹐息營反﹐沈又許營反﹐《說文》作「弲」﹐音火全反。翩﹐匹然反。紲﹐息列反﹐弓﹤韋必﹥也。檠音景﹐弓匣也。《說文》云「榜也」﹐謂輔也。

兄弟昏姻﹐無胥遠矣。箋云﹕胥﹐相也。骨肉之親﹐當相親信﹐無相疏遠。相疏遠﹐則以親親之望﹐易以成怨。

﹝疏﹞「騂騂」至「遠矣」。○正義曰﹕以王不親九族﹐故先述禦待之難。言騂騂然調利者角弓﹐此角弓𨿽則調利﹐當善用之。若不善置紲檠而巧用之﹐則翩然而其體反房矣。是用角弓之難也。以興和順者﹐宗族也。此宗族𨿽則和順﹐當善待之。若不善設食燕而恩禦之﹐則亦憤然而其心怨恨矣。是待宗族之難也。下二句義具在箋。○傳「騂騂」至「而反」。○正義曰﹕騂騂文連角弓﹐卽是角弓之狀也﹐故云「調利也」。旣已調利﹐復云「翩其反矣」﹐不善用之可知﹐故言不善紲檠巧用翩然而則反矣。《冬官﹟弓人》以六材爲弓﹐謂幹﹑角﹑筋﹑膠﹑絲﹑漆也。又曰「角之中﹐恆當弓之隈。」杜子春云「隈謂弓之淵。角之中央與淵相當。」如彼文﹐弓有用角之處﹐不得卽名角弓。此言角弓﹐蓋別有角弓﹐如今北狄所用者﹐於古亦應有之﹐但《弓人》所不載耳。今北狄角弓﹐弛則體反﹐若不紲檠﹐則不復任用也。檠者﹐藏弓定體之器﹐謂未成弓時﹐內於檠中。此弓已調利﹐而言檠者﹐蓋用訖﹐內於竹閉之中﹐恐損其體﹐亦謂之檠。紲卽緄縢也。傳言巧用﹐明是旣已成弓﹐非未定體也﹐故知檠義爲然。「不以恩禮禦待」﹐定本「待」作「侍」。○箋「骨肉」至「成怨」。○正義曰﹕骨肉﹐謂族親也。以其父祖上世同稟血气而生﹐如骨肉之相附﹐因謂之骨肉。然則骨肉惟謂同姓耳。此經兼言昏姻﹑箋通言骨肉者﹐以昏姻之親與宗族同。《頍弁》云「兄弟甥舅」﹐連言之﹐是其同也。《孟子》云「兄弟關弓而射我﹐我則涕泣而道之。無他﹐戚之也。其親親之也。」是親親之望﹐易以成怨。

爾之遠矣﹐民胥然矣。爾之教矣﹐民胥效矣。箋云﹕爾﹐女﹐女幽王也。胥﹐皆也。言王﹐女不親骨肉﹐則天下之人皆如之。見女之教令﹐無善無惡﹐所尙者﹐天下之人皆學之。言上之化下﹐不可不愼。○效﹐戶教反。

﹝疏﹞箋「爾女」至「胥皆」。○正義曰﹕以言人效之﹐故知汝幽王也。上章胥爲相﹐此章胥爲皆者﹐胥﹑相﹑皆﹐並《釋詁》文也。上以王於族親﹐故爲相於之辭﹔此言天下之人非一﹐故爲皆﹐觀文之勢而爲訓也。

此令兄弟﹐綽綽有裕。不令兄弟﹐交相爲瘉。綽綽﹐寬也。裕﹐饒。瘉﹐病也。箋云﹕令﹐善也。○綽﹐處若反﹐寬大也。裕﹐羊樹反。瘉﹐羊主反。

﹝疏﹞「此令」至「爲瘉」。○正義曰﹕上言人隨上化﹐此又申言須化之由﹐以人性有善惡﹐其不善者須化之﹐故言天下若此令善之人﹐於兄弟恩義相與﹐綽綽然有饒裕也。其不善之人﹐於兄弟則無恩義﹐惟交更相詬病而已。是天下善人少﹐惡人多﹐惡人相病﹐須上化之﹐故欲令王教之。

民之無良﹐相怨一方。箋云﹕良﹐善也。民之意不獲﹐當反責之於身﹐思彼所以然者而恕之。無善心之人﹐則徙居一處﹐怨恚之。○處﹐昌慮反。恚﹐一瑞反。

受爵不讓﹐至於己斯亡。爵祿不以相讓﹐故怨禍及之。比周而黨愈少﹐鄙爭而名愈辱﹐求安而身愈危。箋云﹕斯﹐此也。○比﹐毗志反。鄙爭﹐爭鬥之爭。

﹝疏﹞「民之」至「斯亡」。○正義曰﹕上旣言惡人兄弟相病﹐此又申而戒之。言天下之人無善心也﹐不但於兄弟相病﹐又不能反之於己﹐以情相恕﹐徒然相怨於一方。彼非可怨而怨之﹐是小人之愚惑也。此言無良之人﹐不但遙則相怨﹐又對面則受其官爵﹐不以相讓。由此爲彼所怨﹐至於己身以此而致滅亡。是不教之大禍也。王何不親宗族以化之乎﹖章首先言人之無良﹐乃云「相怨一方」﹐並「受爵不讓」﹐皆是無良之行。末言「至於己斯亡」。以此二事而至亡也。以人初不善兄弟﹐又於外遙則相怨﹐爵則不讓﹐由此以亡。○箋「民之」至「怨恚」。○正義曰﹕欲解無良之意﹐先言良事以反之。言人之善者﹐其意有所不得於彼心﹐則當反而求之於己身﹐思彼所以於我而然者﹐而以情恕之﹐不卽相怨也。其無善心之人﹐有不獲於彼﹐則徒居一方而相怨恚。徒﹐空也。彼不可怨而怨之﹐是空也。○傳「爵祿」至「愈危」。○正義曰﹕由爵不讓彼﹐而爲彼所怨﹐是以禍及於己。《王制》云「使以徳﹐爵以功。」則己有功徳﹐當自受之。而必須讓者﹐以凡稟血气﹐皆有爭心﹐在上者可量功校能﹐受之者當先人後己﹐故禮設辭讓之法。《禮記》曰「爵祿可辭。」又曰「爵位相先。」文王之朝﹐士讓爲大夫﹐大夫讓爲卿。舜命羣官﹐禹讓稷﹑契之類﹐皆先聖典謨有相讓之法也。《論語》注云「士辭位﹐不辭祿。」言爵祿可辭者﹐以辭爵則祿亦辭之可知﹐故弁言之。傳又因述不可讓之意。爲阿黨比周而望黨援者﹐而其黨愈益少也。以人與正不與枉﹐故曲比者黨少也。爲鄙恥之爭而望榮名者﹐而其名愈益辱也。以鄙爭可恥﹐故名辱也。苛望求安於己而危他人者﹐而其身愈益危也。人各求安﹐則彼以危己﹐故身危也。然則求黨求名在於不爭﹐求安在於不安﹐是猶求爵在於讓爵﹐故言此以類之。

老馬反爲駒﹐不顧其後。已老矣﹐而孩童慢之。箋云﹕此諭幽王見老人反侮慢之﹐遇之如幼稚﹐不自顧念。後至年老﹐人之遇己亦將然。○駒音拘。孩本作「咳」﹐戶才反。許愼云「小兒笑也。」音稚。

如食宜饇﹐如酌孔取。饇﹐飽也。箋云﹕王如食老者﹐則宜令之飽。如飲老者﹐則當孔取。孔取﹐謂度其所勝多少。凡器之孔﹐其量大小不同﹐老者气力弱﹐故取義焉。王有族食﹑族燕之禮。○食音嗣。注同。宜如字﹐本作「儀」。注同。《韓詩》云「儀﹐我也。」饇﹐於據反﹐徐又於具反。取如字﹐沈又音娶。令﹐力呈反。飲﹐於鴆反。度﹐待洛反。勝音升。量音亮。

﹝疏﹞「老馬」至「孔取」。○正義曰﹕此又言王之不恕。言老馬反爲駒而用之﹐猶王於老人反爲童而遇之。王慢老如是﹐則爲不復自顧其後﹐己至年老﹐人之遇己亦將然。是猶王之不恕﹐故天下效之﹐皆無良相怨也。因教王尊老之宜。言王如食老者之食﹐則宜令之飽而已。如酌老者之酒﹐則當如孔之有取。孔者﹐器中之所受也。器之所受有大小﹐滿則止。猶老者所勝有多少﹐亦足則停。是王於老者﹐當節敬如是。今王何以不然﹐而反慢之﹖○傳「已老」至「慢之」。○正義曰﹕此經舉馬以諭人﹐故言「已老矣﹐而孩童慢之」。《說文》云「咳﹐小兒笑也。」《內則》云「子生三月﹐父咳而名之。」謂指其頤下﹐令之笑而爲之名。此言咳童慢之﹐亦當然也。此詩刺王不親九族﹐所以偏言老者。以老是王者所宜貴﹐故《祭義》曰「虞﹑夏﹑殷﹑周﹐天下之盛王也﹐未有遺其年者。」況其宗族之老人乎﹗故九族不宜慢之。○箋「王如」至「之禮」。○正義曰﹕王如食老者﹐食則令之飽。謂有嘉味勸助之也。經言酌﹐當酌酒以與人﹐是飲之酒也。食則苦其不飽﹐酒則惟恐過度﹐故食言宜饇﹐酒言孔取。孔取﹐謂器中空虛受物之處﹐《老子》所謂「挺埴以爲器﹐當其無﹐有器之用也」。以比於老人所勝气力多少﹐是如孔之取也。言王有族食﹑族燕之禮者﹐解經所以有食酌之事﹐食則族食﹐酌卽族燕矣。以食禮無飲﹐燕法無食﹐故如二事也。王於宗族大事亦有饗﹐但經所不言﹐食﹑燕可以兼之也。《大宗伯》以飲食之禮親宗族兄弟。《文王世子》曰「若公與族人燕﹐則以異姓爲賓。膳宰爲主人﹐族食世降一等。」《大傳》云「綴之以食而弗殊。」是王有族食﹑族燕之禮也。鄭知孔非物所由出﹐言「凡器之孔」者﹐以物所由出之孔﹐於人飲酒容受之﹐諭不宜又若一孔﹐不可以諭多少﹐故爲凡器之孔。《老子》云「孔徳之容﹐惟道是從。」亦謂器之受實爲孔也。

毋教猱升木﹐如塗塗附。猱﹐猨屬。塗﹐泥。附﹐著也。箋云﹕毋﹐禁辭。猱之性善登木﹐若教使其爲之﹐必也。附﹐木桴也。塗之性善者﹐若以塗附﹐其著亦必也。以諭人之心皆有仁義﹐教之則進。

君子有徽猷﹐小人與屬。徽﹐美也。箋云﹕猷﹐道也。君子有美道以得聲譽﹐則小人亦樂與之而自連屬焉。今無良之人相怨﹐王不教之。○徽﹐音暉。屬﹐音蜀﹐注同。樂﹐音洛﹐又音嶽﹐又五教反。下樂善同。

﹝疏﹞「毋教」至「與屬」。○毛以爲﹐上言小人效上之化﹐無良相怨。此又言可反之使善﹐王宜教之。言王之不教小人﹐如人之禁彼云﹕無得教猱之升木﹐若教之升木﹐則如以塗泥塗物﹐必附著也。何者﹖猱之性善登木﹐今教之使登﹐必能登木矣。又諭塗之性善附著﹐以之塗物﹐必著矣。以興王自不教小人以仁義者﹐若教小人以仁義﹐則必從矣。何者﹖以人性皆有仁義﹐因其性而道之﹐故教之必從也。又言小人所以易教者﹐以君子之人有美道以得聲譽﹐小人則慕樂之﹐美其榮名﹐欲得與之而自連屬也。是天下之人皆樂善而棄惡﹐但無人啟教耳。王何不教之乎﹖鄭惟以附爲木桴﹐言以塗泥塗木桴則易著。餘同。○傳「猱猨」至「附著」。○正義曰﹕猱則猿之輩屬﹐非猨也。陸機《疏》云「猱﹐彌猴也。楚人謂之沐猴﹐老者爲玃﹐長臂者爲猨﹐猨之白腰者爲獑胡。獑胡猨駿﹐捷於彌猴。」然則猱猨﹐其類大同﹐故《樂記》注云「犭憂﹐狝猴也。」是其類故也。傳言「附﹐著也」﹐是訓附爲著﹐故王肅云「教猱升木﹐必也。如以塗之必著。」○箋「毋禁」至「則進」。○正義曰﹕《說文》云「毋﹐止之也。從女﹐象有姦之者。」言止其好而稱毋﹐故毋爲禁辭。以猱升木類之﹐則附爲有形之物﹐不得爲著﹐故易傳以塗之易著﹐必是物之澀者﹐故爲木桴。桴﹐謂木表之粗皮也。以猱之性善登木﹐泥之性善著物﹐因其所善而教用之﹐故言必也。以顧下「小人與屬」﹐故知諭人心皆有仁義﹐教之則進。此章先言人心易教﹐王不教之。下章乃言其樂善﹐故言毋爲禁止之意。言小人之易教﹐故反辭以體之﹐非禁王不聽教小人。孫毓難鄭云「若諭人心皆有仁義﹐教之則進﹐何爲禁之而云毋乎﹖是未得立言之意耳。」

雨雪瀌瀌﹐見晛曰消。晛﹐日气也。箋雲﹕雨雪之盛瀌瀌然﹐至日將出﹐其气始見﹐人則皆稱曰雪今消釋矣。諭小人𨿽多﹐王若欲興善政﹐則天下聞之﹐莫不曰小人今誅滅矣。其所以然者﹐人心皆樂善﹐王不啟教之。○雨﹐於付反。注及下同。瀌﹐符嬌反﹐徐符彪反﹐又方苗反﹐雪盛貌。見如字。下文同。《韓詩》作「曣」﹐音於見反﹐云「曣﹐見日出也。」晛﹐乃見反。曰音越。下同。《韓詩》作「聿」﹐劉向同。始見﹐賢徧反﹐又如字。

莫肯下遺﹐式居婁驕。箋云﹕莫﹐無也。遺讀曰隨。式﹐用也。婁﹐斂也。今王不以善政啟小人之心﹐則無肯謙虛﹐以禮相卑下﹐先人而後己﹐用此自居處﹐斂其驕慢之過者。○下﹐遐嫁反。注「卑下」同。又如字。遺﹐王申毛如字﹐鄭讀曰隨。婁﹐王力住反﹐數也。徐云「鄭音樓﹐斂也。」《爾雅》云「裒﹑鳩﹑樓﹐聚也。」沈力俱反。

﹝疏﹞「雨雪」至「婁驕」。○毛以爲﹐上言人心易進﹐此言易化之事。言天之雨下此雪𨿽瀌瀌然而盛﹐至於見天晛然之日气﹐人皆稱之曰﹕此雪今消釋矣。以興小人𨿽皆行此惡之甚﹐至於見王之善政﹐人皆言之曰﹕小人今誅滅矣。人惡小人﹐而欲滅之﹐是其心皆好善矣﹐王何不教之乎﹖必須教之者﹐以此小人皆爲惡行﹐莫背自卑下﹐而遺去其惡心者。用此之故﹐其與人居處﹐數爲驕慢之行﹐故須化之。鄭惟以下二句爲異。言小人不爲王所啟教﹐故莫肯自謙虛﹐以禮相卑下﹑隨從於人者﹐又無用此卑下隨從行﹐自居處﹐婁斂其驕慢之過者。由王不教使然﹐欲王教之也。此莫肯之文﹐並統下句爲義。○傳「晛﹐日气」。○正義曰﹕《說文》云「晛﹐日見也。」此詩之意﹐言雪見之而消。消雪者﹐日也。序又從日﹐故知晛是日气也。○箋「雨雪」至「教之」。○正義曰﹕以曰者﹐人言之辭。若日出則雪消﹐不復須言矣。明言者﹐於日未出而言之﹐故知「至日將出﹐其气始見﹐人則皆稱之曰雪今消釋矣」。以瀌瀌﹐雪之盛貌﹐故知諭小人之多也。以日將出﹐以比王政﹐則王未有政﹐故言「王若興善政﹐則天下聞之﹐莫不皆曰小人今誅滅矣」。以雪比小人﹐日能消雪﹐故諭王誅小人也。《論語》曰「子爲政﹐焉用殺。」而言誅小人者﹐以王興政﹐則天下有賞有罰。天下喜王爲善﹐而言小人誅滅﹐見疾惡之情深﹐有樂善之意耳。非卽盡誅滅之也。此上成猱升木之事﹐欲王之教人﹐故言人心皆樂善﹐王何不啟教之乎﹖○箋「遺讀」至「過者」。○正義曰﹕箋以遺棄之義不與謙下相類﹐故讀曰隨。隨從於人﹐先人後己﹐以相卑下之義也。《釋詁》云「婁﹑斂﹐聚也。」俱訓爲聚﹐則義得通﹐故云「婁﹐斂也」。言用此者﹐用此下隨之行﹐自居處﹐收斂其驕慢之過﹐爲敬順謙恭也。此二句毛不爲傳﹐但毛無攺字之理﹐又婁之爲數﹐乃常訓也﹐故別爲毛說焉。

雨雪浮浮﹐見晛曰流。浮浮﹐猶瀌瀌也﹐流流而去也。如蠻如髦﹐我是用憂。蠻﹐南蠻也。髦﹐夷髦也。箋云﹕今小人之行如夷狄﹐而王不能變化之﹐我用是爲大憂也。髦﹐西夷別名。武王伐紂﹐其等有八國從焉。○髦﹐舊音毛。尋毛﹑鄭之意﹐當與《尙書》同音莫侯反。行﹐下孟反。

﹝疏﹞「如蠻」至「用憂」。○正義曰﹕言由王不以善政啟小人之心﹐令如南國之荊蠻﹐如西方之我髦﹐行如夷狄﹐王不能變﹐我是用爲大憂之。欲令王興善政而不能﹐由此以刺之也。○傳「蠻﹐南蠻。髦﹐夷髦」。○正義曰﹕《爾雅》八蠻在南﹐故爲南蠻。髦對而言之﹐不在中國﹐故爲夷髦。髦𨿽在西﹐夷總名也。○箋「今小」至「從焉」。○正義曰﹕言如以比之﹐是小人之行比如夷狄也。傳言夷髦﹐不辧其方之所在﹐故云西夷之別名。知者﹐正以武王伐紂﹐其等有八國從之﹐其中有髳﹐故知在西方也。《牧誓》曰「及庸﹑蜀﹑羌﹑髳﹑微﹑盧﹑彭﹑濮人。」又曰「逖矣﹐西土之人。」是西方也。彼髳此髦﹐音義同也。

《角弓》八章﹐章四句。

《菀柳》﹐刺幽王也。暴虐無親﹐而刑罰不中﹐諸侯皆不欲朝。言王者之不可朝事也。菀音郁﹐徐於阮反。中﹐丁仲反。下注「不中」同。朝﹐直遙反。篇內同。

﹝疏﹞「《菀柳》三章﹐章六句」至「朝事」。○正義曰﹕經三章﹐毛﹑鄭𨿽有小異﹐皆以上二章次二句爲暴虐﹐下二句及卒章下二句爲刑罰不中。其上二章上二句及卒章上四句言王無美徳﹐心無所至﹐言王者不可朝事之意﹐總三章之義也。

有菀者柳﹐不尙息焉。興也。菀﹐茂木也。箋云﹕尙﹐庶幾也。有菀然枝葉茂盛之柳﹐行路之人﹐豈有不庶幾欲就之止息乎﹖興者﹐諭王有盛徳﹐則天下皆庶幾原往朝焉。憂今不然。上帝甚蹈﹐無自暱焉。蹈﹐動。暱﹐近也。箋云﹕蹈讀曰悼。上帝乎者﹐訴之也。今幽王暴虐﹐不可以朝事﹐甚使我心中悼病﹐是以不從而近之。釋己所以不朝之意。○蹈音悼﹐鄭作「悼」﹐病也。暱﹐女栗反﹐又女筆反﹐徐又乃吉反。

俾予靖之﹐後予極焉。靖﹐治。極﹐至也。箋云﹕靖﹐謀。俾﹐使。極﹐誅也。假使我朝王﹐王畱我﹐使我謀政事。王信讒﹐不察功考績﹐後反誅放我。是言王刑罰不中﹐不可朝事也。○俾﹐必爾反﹐本作卑﹐後皆同。極﹐毛如字﹐鄭音棘。

﹝疏﹞「有菀」至「極焉」。○毛以爲﹐有菀然者枝葉茂盛之柳﹐行路之人見之﹐豈不庶幾就之而息止焉﹖誠欲就之而止息。以興有道徳茂美之王﹐諸侯見之﹐豈不庶幾往之而朝事﹖今諸侯不往朝王﹐由無美徳故也。諸侯旣不朝王﹐又相戒曰﹕上帝之王甚變動﹐而其心不恆﹐刑罰妄作﹐汝諸侯無得自往親近之。若自往親近之﹐必將得罪。又恨王者不任己以事。言王之有事﹐若使我治之﹐於後則使我更至焉。今有事不使我治之﹐動輒加我以罪﹐我所以不欲朝王也。○鄭以上二句與毛同﹐言我不欲朝者﹐以王暴逆﹐故訴之於天。言上帝乎﹗今幽王行其暴虐﹐不可朝事﹐甚使人心中悼傷。我是以無得從而近之。由王爲惡﹐故己不欲朝也。非直暴虐如是﹐刑罰不中。假我朝王﹐王畱我﹐有政事使我謀之。王信讒﹐不察功考績﹐我𨿽無罪﹐於後必罪我而誅放焉。由此﹐我所以不往朝事之也。○箋「尙庶」至「不然」。○正義曰﹕《釋言》云「庶幾﹐尙也。」以心所念尙﹐卽是庶幾﹐義相反覆也。以行人之欲息於茂蔭﹐似諸侯之顯朝於有徳﹐故以茂諭盛徳而原往焉。反陳古義以刺今﹐故言憂今不然。○傳「蹈﹐動。暱﹐近」。○正義曰﹕蹈者﹐踐履之名﹐可以蹈善﹐亦可以蹈惡﹐故爲動。言王心無恆﹐數變動也﹐故王肅﹑孫毓述毛﹐皆以上帝爲斥王矣。「暱﹐近」﹐《釋詁》文。毛於下章「瘵焉」﹐病也﹐言王者躁動無常﹐行多逆理﹐無得自往近之﹐則爲王所病﹐與此互相接也。○箋「蹈讀」至「之意」。○正義曰﹕以上言庶幾朝之﹐下句言「無自暱焉」﹐是其蹈爲惡之狀﹐故讀爲悼。言使人心中悼病。若蹈履﹐則非惡之狀﹐故易傳也。言王無美徳﹐下訴其不可朝事﹐於理爲切﹐故以上帝爲天而訴之也。序言王者不可朝事﹐故云「釋己所以不朝之意」。○傳「靖﹐治。極﹐至」。○正義曰﹕並《釋詁》文。此言王不可朝﹐而云使我治之﹐後我至焉﹐則毛意以爲﹐恨王不使己治事﹐故後不至也。此恨王不任己事﹐則居以凶危﹐是又恨王使己。皆由王之無常﹐有事不任之﹐讒任卽加罪﹐是不可朝事。○箋「靖謀」至「朝事」。○正義曰「靖﹐謀。俾﹐使」﹐皆《釋詁》文。「極﹐誅」﹐《釋言》文。以序云「刑罰不中」﹐卒章云「居以凶矜」﹐反以類此﹐則極﹑邁皆罪事﹐故言「假使我朝王﹐王畱我使謀政事﹐王信讒﹐反誅放我也」。以凶矜之文與此相類﹐故易傳也。

有菀者柳﹐不尙愒焉。愒﹐息也。○愒﹐欺例反﹐徐丘麗反。上帝甚蹈﹐無自瘵焉。瘵﹐病也。箋云「瘵﹐接也。」○瘵﹐側界反﹐鄭音際。

俾予靖之﹐後予邁焉。箋云﹕邁﹐行也。行亦放也。《春秋傳》曰「子將行之。」

﹝疏﹞箋「瘵﹐接」。○正義曰﹕毛依《釋詁》云「瘵﹐病也」。鄭以上暱類之﹐讀爲交際之際﹐故言接也。○箋「邁行」至「行之」。○正義曰「邁﹐行」﹐《釋言》文。以罪而使之行於外﹐故言「行亦放也」。引傳曰「予將行之」者﹐昭元年《左傳》文。時鄭之大夫遊楚有罪﹐子產將放之。子大叔者﹐遊楚之宗。傳曰「將行子南﹐子產咨於大叔。大叔曰﹕『吉不能亢身﹐焉能亢宗﹖吉若獲戾﹐子將行之﹐何有於諸遊﹖』」是行爲放之義﹐故引証之也。吉﹐大叔之名。子南﹐遊楚之子。

有鳥髙飛﹐亦傅於天。彼人之心﹐於何其臻﹖箋云﹕傅﹑臻皆至也。彼人﹐斥幽王也。鳥之髙飛﹐極至於天耳。幽王之心﹐於何所至乎﹖言其轉側無常﹐人不知其所屆。○傅音附。

曷予靖之﹐居以凶矜﹖曷﹐害。矜﹐危也。箋云﹕王何爲使我謀之﹐隨而罪我﹑居我以凶危之地﹖謂四裔也。○裔﹐延世反。

﹝疏﹞「有鳥」至「凶矜」。○毛以爲﹐鳥飛無定之物﹐人心有定之主﹐今鳥有所至﹐人心反無至﹐故以諭之。言有鳥髙飛﹐謂其終無所至﹐亦至於天而止也。今彼人幽王之心﹐於何其所至乎﹖言其心轉側無常﹐人不知其所止﹐乃鳥之不如。由此不可朝事也。我若朝王﹐王使我治事﹐旋卽罪我﹐故恨王云﹕何由使我治之﹐尋復居處我以凶危之地也﹖使卽罪之﹐是刑罰不中﹐不可朝事也。○鄭惟以「靖﹐謀」爲異。餘同。○傳「曷﹐害」。○正義曰﹕傳𨿽曷爲害﹐亦訓爲何﹐故「害澣害否」皆爲何也。○箋「王何」至「四裔」。○正義曰﹕以誅放類之﹐故知凶危是凶危之地﹐謂四方荒裔遠處﹐卽九州之外也。文十八年《左傳》曰「投諸四裔﹐以禦螭魅。」是四裔之文﹐卽羽山東裔﹐崇山南裔﹐三危西裔﹐幽州北裔﹐是也。九州之外而言幽州者﹐以州界甚遠﹐六服之外﹐仍有地屬之﹐故系而言焉。

《菀柳》三章﹐章六句。

卷十五十五之二

卷十五十五之二

《都人士》﹐周人刺衣服無常也。古者長民﹐衣服不貳﹐從容有常﹐以齊其民﹐則民徳歸壹。傷今不復見古人也。服謂冠弁衣常也。古者﹐明王時也。長民﹐謂凡在民上倡率者也。變易無常謂之貳。從容﹐謂休燕也。休燕猶有常﹐則朝夕明矣。壹者﹐專也﹐同也。○長﹐張丈反。注同。貳音二。從﹐七容反。復﹐扶又反。下注同。倡率﹐色類反。朝夕﹐直遙反。

﹝疏﹞「《都人士》五章﹐章六句」至「古人」。○正義曰﹕《都人士》詩者﹐周人所作﹐刺其時人所著之服無常也。以古者在上長率其民﹐所衣之服不變貳﹐𨿽從容休燕之處﹐其容貌亦有常﹐不但公朝朝夕而已。身自行此﹐以齊正其人﹐則下民皆爲一徳。謂其徳如一﹐與上齊同﹐亦衣服不貳﹐從容有常也。傷今不復見古之人﹐故作詩反以刺之。周人者﹐謂京師畿內之人。此及《白華》獨言周人者﹐蓋敍者知畿內之人所作﹐其人或微不足錄﹐故言周人以便文﹐無義例也。不言刺幽王者﹐此凡在人上服皆無常﹐故下民亦不齊一﹐此刺當時之服無常﹐非指刺王身﹐故序不言刺王。然風俗不齊﹐亦王者之過﹐卽亦刺王也。服謂在體之衣﹐徳謂身之所行﹐徳﹑服非一。在上衣服有常﹐能使下民一徳﹐正謂服有常也。「抑抑威儀﹐維徳之隅」﹐由徳行有常﹐故服不變。旣觀其服之不貳﹐知其徳之齊一﹐不然則徳在於心﹐不可知其一否也。經五章﹐皆陳古者有徳之人衣服不貳﹐不言長民者。敍言人徳齊一之由﹐故說長民不貳﹐於經無所當也。惟「傷今不復見古之人」﹐是總敍五章之義。民者兼男女﹐故經有士女二事。○傳「服謂」至「同也」。○正義曰﹕冠弁在首﹐衣裳在身﹐皆是體之所服。直云衣服﹐刺無常﹐明其兼之也。弁者﹐古冠之大號也。冠弁總謂在首者﹐冕弁之類皆在其中也。《春官﹟司服》云「凡田﹐冠弁服」﹐謂委貌。玄冠爲冠弁﹐對其餘弁冕而立名﹐非總諸冠﹐與此不同也。以傷今而思之﹐故知「古者﹐明王時也」。言「長民」﹐則與民爲長者皆是﹐故謂「凡在人上倡率者」。謂爲官倡導帥領之人﹐卽邑宰鄕遂之官。言「凡」﹐語廣﹐𨿽上及天子諸侯皆是也。衣服眾矣﹐當各以其事服之。今云「衣服不貳」﹐明各於其事﹐不得差貳﹐故云「變易無常謂之貳」也。此「從容」承「衣服不貳」之下以對之矣﹐明爲私處舉動﹐故知謂休燕間暇之處﹐宜自放縱﹐猶尙有常﹐則朝夕舉動亦有常﹐明矣。此休燕有常﹐直謂進退舉動不失常耳﹐卽經所云「其容不攺」之類﹐非據衣服﹐故箋直云「猶有常」﹐不言服﹐明其非服也。壹者﹐齊一之義﹐故爲專也﹐同也。言專爲一行﹐服色齊同也。

彼都人士﹐狐裘黃黃。其容不攺﹐出言有章。彼﹐彼明王也。箋云﹕城郭之域曰都。古明王時﹐都人之有士行者﹐冬則衣狐裘﹐黃黃然取溫裕而已。其動作容貌旣有常﹐吐口言語又有法度文章。疾今奢淫﹐不自責以過差。○出如字。士行﹐下孟反。下文「行歸」﹑注「操行」同。衣﹐於旣反。差﹐初賣反﹐又如字。

行歸於周﹐萬民所望。周﹐忠信也。箋云﹕於﹐於也。都人之士所行﹐要歸於忠信。其餘萬民寡識者﹐咸瞻望而法效之。又疾今不然。○望如字﹐協韻音亡。

﹝疏﹞箋「城郭」至「過差」。○正義曰﹕都者﹐聚居之處﹐故知城郭之域也。定本「城」作「域」。正舉都邑者﹐以都邑之士近政化﹐有道先被其徳﹐無道先化其淫。此時奢淫巧僞﹐都邑尢甚﹐故舉古之都邑﹐以駁今之都邑也。士者﹐男子行成之大稱。敍言「則民一徳」﹐是所陳者人也。人而言士﹐故知都人之有士行者﹐非爵爲士也。《月令》「孟冬﹐天子始裘」﹐故知冬則衣狐裘也。以古之衣裘﹐其上必有裼衣﹐故知取其溫裕而已。《禮記﹟緇衣》引此詩﹐彼注云「黃衣則狐裘大蠟之服也﹐詩人見而說焉。」以爲大蠟之裘﹐則是有衣裼矣。言取溫裕者﹐以注《記》之時未詳此詩之意﹐以狐裘黃者實大蠟時息民所服﹐服則黃衣﹐故以言焉。至此觀經爲解﹐故不與彼同也。若然息民之祭﹐服此狐裘﹐則是尊貴之服矣。庶人而得服之者﹐彼狐之黃者多﹐黃狐之衣非貴服也。息人臘祭服之者﹐於是艸木黃落﹐象其時物之色﹐故服之耳。《郊特牲》云「野夫黃冠。黃冠﹐艸服也。」注云「言祭以息民服象其時物之色。季秋艸木黃落﹐是順時而服﹐非同於常祭﹐其實爲輕﹐又不衣裼﹐故庶人所得衣也。」若然﹐《玉藻》云「犬羊之裘不裼。」注云「質略﹐亦庶人無文飾。」則庶人止服犬羊。此衣狐裘者﹐以禮不下庶人﹐其制不可得曲而盡。此言狐裘﹐則庶人得衣狐裘﹐明矣。《禮》云「犬羊」﹐舉一以言之。《七月》云「一之日於貉。」箋云「於貉﹐往捕貉以自爲裘。」是庶人又以貉裘﹐而《禮》無明文。《禮》之所記﹐不能盡也。《七月》又云「取彼狐貍﹐爲公子裘。」則非公子不得衣狐裘。言庶人狐裘者﹐以狐色不等﹐若狐白﹐非君不服﹔狐靑及小而美者﹐則可以供公子﹐而庶人避其文﹐故言「於貉」。若黃狐及粗惡者不廢﹐庶人亦服之。且孔子云「狐貉之厚以居」﹐狐連貉言之。貉旣庶人所服﹐狐亦服之明矣。以庶人服犬羊不裼﹐故此狐裘亦不裼﹐取其溫裕而已。或以《書》傳云﹕古者必有命民得乘飾車駢馬﹐衣文錦。彼都人士爲命民﹐故異於其餘庶民。知不然者﹐此則思古之服﹐則古之都邑之士則當皆然也。下言「緇撮」﹐不異庶人﹐則「狐裘黃黃」是庶人所常服矣。此思古人之善﹐以刺今人之惡﹐故箋總之云「疾今奢淫﹐不自責以過差」也。以君子旣有其服則常其容﹐以出於言而後爲行﹐故經以此爲文次也。○箋「都人士」至「今不然」。○正義曰﹕以經言「萬民所望」﹐明都人爲人所法效也。知寡識者﹐以明王之時﹐賞不遺才﹐若深識﹐當爲時所用。今取法於都人﹐故知寡識者。以因前經﹐故言「又疾今不然」。襄十四年《左傳》引此二句﹐服虔曰「逸詩也。」《都人士》首章有之。《禮記﹟注》亦言毛氏有之﹐三家則亡。今《韓詩》實無此首章。時三家列於學官﹐《毛詩》不得立﹐故服以爲逸。

彼都人士﹐臺笠緇撮。臺所以禦暑﹐笠所以禦雨也。緇撮﹐緇布冠也。箋云﹕臺﹐夫須也。都人之士以臺皮爲笠﹐緇布爲冠。古明王之時﹐儉且節也。○臺如字﹐《爾雅》作「薹」﹐艸名。笠音立。緇﹐側其反。撮﹐七活反。夫音符﹐本亦作「扶」。彼君子女﹐綢直如發。密直如發也。箋云﹕彼君子女者﹐謂都人之家女也。其情性密緻﹐操行正直﹐如發之本末無隆殺也。○綢﹐直畱反﹐密也。致﹐直置反﹐本亦作「緻」。隆﹐俗本作「降」。殺﹐所界反﹐又所側反。

我不見兮﹐我心不說。箋云﹕疾時皆奢淫﹐我不復見今士女之然者﹐心思之而憂也。○「我不見」﹐第二章

作「不見」﹐後三章作「弗見」。一本四章同作「不」字。說音悅。

﹝疏﹞「彼都」至「不說」。○正義曰﹕言彼明王之時﹐都邑之人有士行者﹐以臺艸爲笠﹐緇布爲冠﹐以撮持其發﹐是儉而且節。此都人之行如是﹐則爲君子之人矣。彼都人君子之家女﹐其情性密緻﹐操行正直﹐如人之頭髮然。其本末無隆殺﹐言其性行終始不變也。今旣不然﹐士女淫欲﹐我今不復得見古之都人士女徳行如是兮﹐由此我心不歡說而憂心思古也。○傳「臺所」至「布冠」。○正義曰﹕臺﹐艸名﹐可爲笠則一也。而傳分之者﹐笠本禦暑﹐故《良耜》曰「其笠伊糾」﹔因可以禦雨﹐故傳分之﹐以充二事焉。以緇﹑撮爲一﹐知臺﹑笠不二矣。○箋「以臺」至「且節」。○正義曰﹕《禹貢》有「島夷卉服」﹐彼卉者是艸之總名﹐但島夷居下濕﹐而常服之。此臺艸之一名﹐亦卉也。《郊特牲》曰「大羅氏﹐天子之掌鳥獸者﹐諸侯貢屬焉﹐艸笠而至﹐尊野服也。」則艸笠野一人之服﹐是賤者也。前裘則冬所衣﹐此笠則夏所用﹐各舉其一而言之。以臺皮爲笠﹐緇布爲冠﹐不用美物﹐故云儉。言撮﹐是小撮持其髻而已﹐是「且節」也。鄭知取此義者﹐以上言狐裘﹐卽述其容貌言行﹐此下不述言行﹐故舉其冠笠以表節儉也。案《郊特牲》云「大古冠布﹐齊則緇之。冠而敝之﹐可也。」注云「此重古而冠之耳。三代攺制﹐齊冠不復用布。」《玉藻》云「始冠緇布冠﹐自諸侯下達﹐冠而敝之可也。」則此應始冠而敝之。今都人以爲常服者﹐士以上冠而敝之﹐庶人則𨿽得服委貌因而冠之﹐而儉者服緇布﹐故詩人舉而美焉。故《論語》「今也純儉」﹐注云「純當爲緇。」則緇亦得爲糸才帛。何知非糸才帛爲玄冠﹐而言緇布者﹐以緇𨿽古﹐布﹑帛兩名﹐但字從才者爲帛﹐從甾者爲布﹐此言緇﹐故知非帛。且若是帛爲玄冠﹐則有制度﹐不得言撮。故《士冠禮》云「緇布冠頍項。」注云「緇布冠無笄者﹐著頍圍髮際﹐結項中隅爲四綴以固冠也。項中有糸屈﹐亦由固頍爲之耳。」今未冠笄者著捲幘﹐頍象之所生也。是緇布冠制小故言撮。以此益明非玄冠。若然緇布冠制自當小﹐言明王之時儉且節者﹐解不著玄冠而著緇布之意﹐故𨿽禮制之小﹐亦由儉節而著之。○傳「密直如發」。○正義曰﹕傳變綢言密﹐則以綢爲密也。綢者﹐綢緻之言﹐故爲密也。○箋「彼君子」至「隆殺」。○正義曰﹕文承於上﹐故以彼君子女謂都人之家女也。以密在於心﹐故言情性。直見於外﹐故言操行﹐謂所操持之行迹也。能始終不虧﹐故言本末無隆殺。定本「隆」作「降」。

彼都人士﹐充耳琇實。琇﹐美石也。箋云﹕言以美石爲瑱。瑱﹐塞耳。○琇﹐音秀﹐徐又音誘。瑱﹐他見反。彼君子女﹐謂之尹﹑吉。尹﹐正也。箋云﹕吉讀爲姞。尹氏﹑姞氏﹐周室昏姻之舊姓也。人見都人之家女﹐咸謂之尹氏﹑姞氏之女﹐言有禮法。○吉﹐毛如字﹐鄭讀爲姞﹐其吉反﹐又其乙反。

我不見兮﹐我心苑結。箋云﹕苑猶屈也﹐積也。○苑﹐於粉反﹐徐音郁﹐又於阮反。

﹝疏﹞「彼都」至「菀結」。○毛以爲﹐言彼明王之時﹐都人之有士行者﹐充耳以琇之美石實其耳﹐是其有節制也。彼都人有君子之徳﹐其家之女謂之正直而嘉善矣。我今不見古之士女徳服如是﹐我心爲之菀然槃屈﹐如繩索之爲結矣。○鄭惟尹姞爲異。餘同。○傳「琇﹐美石」。○正義曰﹕《淇奧》傳曰「琇﹑瑩﹐美石。」《說文》云「琇﹐美石次玉也。」然琇是美石之名耳。而此傳俗本云「琇實﹐美石」者﹐誤也。今定本毛無「實」字﹐《說文》直云「琇﹐石次玉」﹐則實非玉名﹐故王肅云「以美石爲瑱﹐塞實其耳。」義當然也。《淇奧》說武公之服﹐以琇爲充耳。此都邑庶人亦用琇者﹐禮﹐天子以純玉﹐諸侯以下則玉石雜。《衛風》自舉石言之﹐其實玉多而石少﹐非全用石也。此則庶人無玉﹐用石而已。其用之石﹐則與諸侯之名同﹐故俱言琇也。○傳「尹﹐正」。○正義曰﹕《釋言》文。王肅云「正而吉也。」《易﹟系辭》云「吉人之辭寡。」○箋「吉讀」至「禮法」。○正義曰﹕言謂之者﹐是指成事而謂之﹐故易傳也。尹旣是姓﹐則吉亦姓也﹐故讀爲姞。美其人而謂之尹﹑姞者﹐以尹氏﹑姞氏﹐周室昏姻之舊姓也。知者﹐《節南山》云「尹氏大師。」《常武》經曰「王謂尹氏。」昭二十三年﹐尹氏立王子朝。是其世爲公卿﹐明與周室爲昏姻也。《韓奕》云「爲韓姞相攸言汾王之甥是姞與周室爲﹖姻也。又宣三年《左傳》云「鄭石癸曰﹕『吾聞姬﹑姞耦﹐其子孫必蕃。』姞﹐吉人也﹐后稷之元妃也。」言姬﹑姞耦﹐明爲舊姓﹐以此知尹亦有昏姻矣。旣世貴舊姓﹐昏連於王室﹐家風不替﹐是有禮法矣。故見都人之女有禮法者﹐謂之尹﹑姞也。孫毓云「尹氏﹑姞氏﹐衰世舊姓﹐豈必能賢﹖案篇義﹐思古之人則所言皆斥明王之時﹐不得以衰世爲難矣。」

彼都人士﹐垂帶而厲。彼君子女﹐卷髮如蠆。厲﹐帶之垂者﹐箋云﹕而亦如也。而厲﹐如鞶厲也。鞶必垂厲以爲飾﹐厲字當作「裂」。蠆﹐螫虫也。尾末揵然﹐似婦人發末曲上卷然。○音帶﹐本亦作「帶」。厲﹐毛如字﹐鄭當作「裂」﹐音列。捲﹐音權。注及下同。蠆﹐敕邁反﹐又敕界反﹐蠚虫也。《通俗文》云「長尾爲蠆﹐短尾爲﹤虫歇﹥。」﹤虫歇﹥音虛伐反。鞶﹐薄寒反。螫音釋﹐本又作「蠚」﹐呼莫反。揵﹐其言反﹐又音虞。《漢書音義》云「舉也。」又渠偃反﹐一音其蹇反。上﹐時掌反。

我不見兮﹐言從之邁。箋云﹕言亦我也。邁﹐行也。我今不見士女此飾﹐心思之﹐欲從之行。言已憂悶﹐欲自殺﹐求從古人。

﹝疏﹞「彼都」至「之邁」。○毛以爲﹐言彼明王之時﹐都人之有士行者﹐垂其帶之飾而有厲然。言其服飾有常也。彼都人君子之家女﹐乃曲捲其發末如蠆之尾。言其容儀有法也。今之士女﹐皆奢淫不然。我今不見古之士女如是儀飾﹐以是故心中思之。我欲從之﹐其當自殺以行而求古人。言己憂悶﹐不能自勝也。鄭惟以垂帶如鞶裂爲異。餘同。○傳「厲﹐帶之垂者」。○正義曰﹕毛以言「垂帶而厲」爲絕句之辭﹐則厲是垂帶之貌﹐故以厲爲帶之垂者。○箋「而亦」至「捲然」。○正義曰﹕以言「如蠆」﹐將外物以比發曲﹐則「而厲」亦將外物以比帶垂﹐故云「而亦如也」。以蠆已言如﹐故言亦如也。如厲﹐如鞶厲者﹐謂如桓二年《左傳》云「鞶﹑厲﹑遊﹑纓」也。彼服虔以鞶爲大帶也。鄭意則不然。《內則》云「男鞶革﹐女鞶絲。」注云「鞶﹐小囊盛帨巾者﹐男用韋﹐女用繒﹐有飾緣之則是鞶。裂與《詩》云『垂帶如厲』﹐紀子帛名裂繻﹐字𨿽今異﹐意實同也。」以鄭彼注言之﹐則鞶是囊之名﹐但有飾緣之垂﹐而下名之爲裂。鞶必垂裂以爲飾﹐言帶之垂似之也。以紀子帛名裂繻﹐故言厲字當作裂也。昭四年《左傳》曰「其父死於路﹐己爲蠆尾。」言蠆尾有毒也﹐故以爲螫虫。其末尾揵然﹐似婦人發末曲上卷然也。禮﹐斂發無髢而有曲者﹐以長者盡皆斂之﹐不使有餘﹐而短者若鬢傍不可斂﹐則因曲以爲飾﹐故不同也。定本及《集本》「揵」下皆無「然」字。○箋「我今」至「古人」。○正義曰﹕上言帶﹑發﹐故言士女此飾也。以上章有「我心」﹐此言「從之邁」﹐故知心思之。彼人已死﹐而欲從之行﹐故知憂悶﹐欲自殺﹐求從古人。

匪伊垂之﹐帶則有餘。匪伊捲之﹐發則有旟。旟﹐揚也。箋云﹕伊﹐辭也。此言士非故垂此帶也﹐帶於禮自當有餘也。女非故捲此發也﹐發於禮自當有旟也。旟﹐枝旟。揚﹐起也。○旟音余﹐揚也。

我不見兮﹐云何盱矣﹗箋云﹕盱﹐病也。思之甚﹐云「何乎﹐我今已病也﹗」○盱﹐喜俱反。

﹝疏﹞「匪伊」至「盱矣」。○正義曰﹕此承上章之文﹐故「匪伊」之上闕帶﹑發之文﹐見於下句﹐以法所當然﹐是於禮有之也。禮「大帶垂三尺」﹐是矣。此下二句﹐初直不悅﹐後更菀結﹐故欲自殺而未能﹐所以爲病﹐爲事之次也。

《都人士》五章﹐章六句。

《采綠》﹐刺怨曠也。幽王之時﹐多怨曠者也。怨曠者﹐君子行役過時之所由也。而刺之者﹐譏其不但憂思而已﹐欲從君子於外﹐非禮也。○思﹐息嗣反。下皆同。

﹝疏﹞「《采綠》四章﹐章四句」至「曠者」。○正義曰﹕謂婦人見夫行役﹐過時不來﹐怨己空曠而無偶也。婦人之怨曠﹐非王政﹐而錄之於《雅》者﹐以怨曠者爲行役過時﹐是王政之失﹐故錄之以刺王也。經上二章言其憂思﹐下二章恨本不從君子﹐皆是怨曠之事。欲從外則非禮﹐故刺之。○箋「怨曠」至「非禮」。○正義曰﹕婦人思夫﹐情義之重﹐禮所不責﹐故知譏其不但憂思而已﹐欲從君子於外﹐非禮也。禮﹐婦人送迎不出門﹐況從夫行役乎﹗𨿽憂思之情可閔﹐而欲從之語爲非﹐故作者陳其事﹐而是非自見也。

終朝采綠﹐不盈一匊。興也。自旦及食時爲終朝。兩手曰匊。箋云﹕綠﹐王芻也﹐易得之菜也。終朝采之而不滿手﹐怨曠之深﹐憂思不專於事。○匊﹐弓六反。注本或「一手曰匊」。芻。楚俱反﹐艸也。易﹐以豉反。

予發曲局﹐薄言歸沐。局﹐捲也。婦人﹐夫不在則不容飾。箋云﹕言﹐我也。禮﹐婦人在夫家笄象笄。今曲捲其發﹐憂思之甚也。有云君子將歸者﹐我則沐以待之。○局﹐其玉反。捲音權。下同。又眷勉反﹐沈其言反。

﹝疏﹞「終朝」至「歸沐」。○毛以爲﹐言人有終朝采此綠葉﹐而不能滿其一匊。此采者﹐由此人志在於他故也。以興此婦人終日爲此家務﹐而不能成其一事者﹐此婦人由志念於夫故也。故言我之憂思﹐不暇容飾。今不洗沐其發﹐徒曲捲而已﹐是憂思之甚也。薄知我君子之將歸﹐我則沐髮以待之。今之不沐﹐由無君子故也。○鄭惟婦人身自采綠﹐不興爲異。餘同。○傳「興也」至「曰匊」。○正義曰﹕毛以婦人不當在外﹐故以爲興。終朝者﹐是終竟於朝﹐故至食時也。匊物必用兩手﹐故曰「兩手曰匊」。○箋「綠」至「於事」。○正義曰﹕綠若難得﹐不盈是常。今言其不盈﹐故爲易得而不滿﹐是其憂思不專也。以田漁之婦﹐則庶人之妻可自親采﹐故不從毛興也。○箋「禮婦」至「待之」。○正義曰﹕解所以曲捲者﹐禮﹐婦人在夫家﹐當笄此象骨之笄﹐今曲捲其法﹐則去其笄而不用﹐是憂思深也。此訓言爲我。我﹐君子也。我則沐以待之。此我﹐義勢所加﹐非經言也。

終朝采藍﹐不盈一襜。衣蔽前謂之襜。箋云﹕藍﹐染艸也。○藍﹐盧談反﹐沈力甘反。襜﹐尺占反﹐郭璞云「今之蔽膝。」

五日爲期﹐六日不詹。詹﹐至也。婦人五日一禦。箋云﹕婦人過於時乃怨曠。五日﹑六日者﹐五月之日﹑六月之日也。期至五月而歸﹐今六月猶不至﹐是以憂思。○詹音占。

﹝疏﹞「終朝」至「不詹」。○毛以上二句與前同。下二句言婦人五日一進禦於夫﹐言常時以五日爲禦之期而望之﹐至六日而不至﹐尙以爲恨。今日月長遠﹐能無思乎﹖舉近以諭遠也。鄭以上二句爲賦也﹐自與前同。下二句言婦人本與夫以五月之日爲還期﹐今六月之日而不至﹐是爲行役過時﹐所以怨曠憂思。○傳「衣蔽前謂之襜」。○正義曰﹕《釋器》文也。李巡曰「衣蔽前﹐衣蔽膝也。」○箋「藍﹐染艸」。○正義曰﹕以藍可以染靑﹐故《淮南子》云「靑出於藍」﹐《月令》「仲夏無刈藍」﹐是可以染之艸。○傳「婦人五日一禦」。○正義曰﹕《內則》云「妾𨿽年﹐未滿五十﹐必與五日之禦。」是傳之所據也。傳以彼文不辧尊卑﹐則通及庶人。王肅云「五日一禦﹐大夫以下之制。」傳意或然也。其天子諸侯禦之日數﹐則傳無文焉。婦人之思夫﹐必過時乃怨曠。毛𨿽云五日一禦﹐不必夫行六日便卽怨也。當是假禦之期日﹐以諭過時耳。孔晁曰「傳因以行役過時刺怨曠也﹐故先序家人之情﹐而以行役者六日不至爲過期之諭﹐非止六日。」毛意當然也。鄭五日之禦則不然﹐故《內則》注云「五日一禦﹐諸侯制也。諸侯取九女﹐侄娣兩兩而禦則三日﹐次兩媵則四日﹐次夫人專夜則五日也。是鄭以五日爲諸侯制﹐非大夫以下禦婦人之日限也。其天子則《天官﹟九嬪》「掌婦學之法﹐以教九禦」。注云「自九嬪以下﹐九九而禦於王。凡羣妃禦見之法﹐月與后妃其象也﹐卑者宜先﹐尊者宜後。女禦八十一人當九夕﹐世婦二十七人當三夕﹐九嬪當一夕﹐三夫人當一夕﹐後當一夕﹐亦十五日而徧。云自望後反之。孔子云﹕『日者天之明﹐月者地之理。』陰契制故月上屬爲天﹐使婦從夫﹐故月紀。」是鄭差後宮之數﹐爲天子禦日之文也。以禦女八十一人而言﹐九禦知當九夕。以數準之﹐故九嬪以下皆九人當一夕也。夫人自然三人當一夕。是十五日一徧﹐與望數相當﹐故云然。亦者﹐亦望之日數以其相當﹐故因引孔子之言以証之。後皆取其盛者﹐故知卑者宜先﹐謂月初也。望後則月光盛﹐故知反之。是以《內則》之注亦先始娣﹐從卑者起﹐由準此也。諸侯夫人則亦望前先卑﹐望後先尊﹐至望而夫人三進﹐望後亦如之。以此推之﹐則大夫一妻二妾﹐三日一禦。士有妾﹐二日一禦。庶人多無妾﹐其妻每夜而進之。此所以與毛異也。○箋「婦人」至「憂思」。○正義曰﹕箋解婦人所以怨曠之意﹐由過時故也﹐則此過時之言﹐故不爲日數也。𨿽言以日爲諭﹐五日一禦﹐非庶人之禮﹐又其諭懸而不愜﹐故易傳云「五日﹑六日者﹐五月之日﹑六月之日。是期至五月而歸﹐今六月猶不至﹐是過時所以爲憂思也。」

之子於狩﹐言韔其弓。之子於釣﹐言綸之繩。箋云﹕之子﹐是子也﹐謂其君子也。於﹐往也。綸﹐釣繳也。君子往狩與﹐我當從之﹐爲之韔弓。其往釣與﹐我當從之﹐爲之繩繳。今怨曠﹐自恨初行時不然。○狩﹐尺救反。韔﹐敕亮反﹐弢也﹐沈治亮反﹐本亦作「鬯」。釣音弔。綸音倫。繳音灼﹐亦作故﹐同。與音余。下同。爲﹐於僞反。下同。

﹝疏﹞「之子」至「之繩」。○正義曰﹕婦人旣思夫不見﹐悔本不隨之共行﹐云﹕我本應與之俱去。若是子之夫往狩與﹐我當與之韔其弓﹐謂射訖與之弛弓納於韔中也。是子之夫往釣與﹐我當與之綸之繩﹐謂釣竿之上須繩﹐則己與之作繩。今不見而思﹐故悔本不然。○箋「綸﹐釣繳」。○正義曰﹕《釋言》云「緡﹐綸也。」則綸是繩名。弋是系繩於矢而射﹐謂之繳射﹐則釣繳者﹐謂系繩於釣竿也。經云「言綸之繩」﹐謂與之作繩。此猶今人接綎謂之繩綎也。《說文》云「繳﹐生絲縷也。」則釣與弋射﹐其繩皆生絲爲之。

其釣維何﹖維魴及鱮。維魴及鱮﹐薄言觀者。箋云﹕觀﹐多也。此美其君子之有技藝也。釣必得魴﹑鱮﹐魴鱮是云其多者耳。其眾雜魚﹐乃眾多矣。○魴音防。鱮音敍。觀﹐古玩反。注同。《韓詩》作「覩」。技﹐其綺反。

﹝疏﹞「其釣」至「觀者」。○正義曰﹕旣恨不從君子狩釣﹐故此又說其釣之技。上兼有狩﹐此偏言釣者﹐因上釣文在下﹐接而申之耳。此不從之行﹐而知其獲多者﹐言本在家之釣﹐非謂役中時也。俗本作「觀﹐睹」﹐誤也。定本《集注》並作「多」。

《采綠》四章﹐章四句。

《黍苗》﹐刺幽王也。不能膏潤天下﹐卿士不能行召伯之職焉。陳宣王之徳﹑召伯之功﹐以刺幽王及其羣臣廢此恩澤事業也。○膏﹐古報反。下同。召﹐上照反。注及下同。

﹝疏﹞「《黍苗》五章﹐章四句」至「之職焉」。○正義曰﹕作《黍苗》詩者﹐刺幽王也。以幽王不能如陰雨膏澤潤及天下﹐其下卿士又不能行召伯之職以勞來士。眾臣之廢職﹐由君失所任﹐故陳召伯之事以刺之也。膏潤者﹐以君之恩惠及下﹐似雨澤之潤於物。然水之潤物﹐又似脂膏﹐故言膏潤也。此敍君臣互文以相見﹐言卿士不能行召伯之職﹐則王不能膏潤天下﹐謂不能如宣王也。以經言召伯﹐不言宣王﹐故敍因而互文以見義也。此皆反經而敍之。首章上二句﹐是宣王之能膏潤也。下二句以盡卒章﹐皆召伯之職也。言卿士不能行﹐則召伯時爲卿士矣﹐故《國語》韋昭注云「召公﹐康公之後卿士也。」《左傳》服虔注云「召穆公﹐王卿士。」是也。經言召伯亦作上公﹐爲二伯﹐以兼卿士耳。○箋「陳宣」至「事業」。○正義曰﹕召伯之爲卿士﹐宣王時也﹐故知陳宣王之徳﹑召伯之功﹐以刺幽王及其羣臣廢此恩澤事業也。膏潤是恩澤﹐召伯之職是事業﹐故並言焉。

芃芃黍苗﹐陰雨膏之。興也。芃芃﹐長大貌。箋云﹕興者﹐諭天下之民如黍苗然﹐宣王能以恩澤育養之﹐亦如天之有陰雨之潤。○芃﹐浦東反﹐一音扶雄反。長﹐張丈反。

悠悠南行﹐召伯勞之。悠悠﹐行貌。箋云﹕宣王之時﹐使召伯營謝邑﹐以定申伯之國。將徒南行﹐眾多悠悠然﹐召伯則能勞來勸說以先之。○勞﹐力報反。注及下篇注同。「營謝」﹐一本作「營謝邑」。「將徒役」﹐一本作「將師旅」。來音賚。說音悅﹐又始說反。

﹝疏﹞「芃芃」至「勞之」。○正義曰﹕言芃芃長大者﹐是黍苗也。此黍苗所以得長大者﹐天以陰雨之澤膏潤之故也。以興宣王之時﹐悅樂者﹐是眾人也。此眾人所以得悅樂者﹐由王以恩惠之澤養育之故也。以黍苗之仰膏雨﹐猶眾人之仰恩惠﹐是宣王能膏潤天下。今王不能然﹐故舉以刺之。又其時之人﹐在國則蒙君之恩澤﹐其行又得臣之勞來﹐故言悠悠眾多而南行者﹐是營謝邑之人﹐召伯則又能勞來勸悅以先之。言知人之勞苦也。今幽王之時﹐人苦而臣不知﹐又刺之。○箋「宣王」至「先之」。○正義曰﹕以《嵩髙》言「王命召伯﹐定申伯之宅」﹐又曰「因是謝人」﹐與四章「肅肅謝功」相當﹐故知此南行謂宣王之時﹐使召伯營謝邑﹐以定申伯之國﹐將徒役南行也。此言南行﹐是舉其始去而勞之﹐故言召伯則能勞來勸悅以先之。謂閔其勤勞﹐身先其苦也。「我行旣集﹐蓋雲歸哉」﹐謂事訖而勞之。

我任我輦﹐我車我牛。我行旣集﹐蓋雲歸哉﹗任者﹐輦者﹐車者﹐牛者。箋云﹕集猶成也。蓋猶皆也。營謝轉餫之役﹐有負任者﹐有輓輦者﹐有將車者﹐有牽傍牛者。其所爲南行之事旣成﹐召伯則皆告之云﹕可歸哉。刺今王使民行役﹐曾無休止時。○任音壬。注同。輦﹐力展反﹐沈連典反。餫音運。輓音晚。傍﹐薄浪反。爲﹐於僞反。

﹝疏﹞「我任」至「歸哉」。○正義曰﹕上言南行﹐爲總此言行中之別。從召伯之南行﹐其轉運謂有我負任者﹐我輓輦者﹐我將車者﹐我牽傍牛者。我召伯所爲南行之事旣成﹐謂營謝畢﹐召伯則皆告之云﹕可歸哉。言宣王之時﹐功役有期﹐臣司其職。今王役無休止﹐臣廢其事﹐故刺之。○傳「任者」至「牛者」。○正義曰﹕傳言此四者﹐明任﹑輦﹑車﹑牛則各有其人﹐故事別歷言之。○箋「蓋猶」至「止時」。○正義曰﹕蓋者﹐疑辭﹐亦爲發端。《孝經》諸言蓋者﹐皆示不敢專決。《禮記﹟禮器》云「蓋道求而未之得也」﹐《檀弓》云「蓋有受我而厚之」﹐是發端也。此詩人指事而述﹐非有可疑﹐事在末句﹐不爲發端﹐而其上歷陳四事﹐故爲皆也。下章美召伯營謝之功﹐任﹑輦﹑車﹑牛是轉運所用﹐故營謝邑轉運之役也。有負任者﹐謂器物人所負持。《生民》云「是任是負」﹐文別爲二﹐故箋以任爲抱。此一者﹐以相對則任在前﹐負在背﹐此任謂人所提荷﹐隨其所在﹐總之皆爲任也。輦車﹐人輓以行﹐故云輓輦者。有將車者﹐此轉運載任﹐則是大車以駕牛者也。有牽傍牛者﹐《秋官﹟罪隸職》云「凡封國若家﹐牛助爲牽傍。」鄭司農云「凡封國若家﹐謂建諸侯﹑立大夫家也。」玄謂﹕「牛助﹐國以牛助轉徙也。罪隸牽傍之在前曰牽﹐在旁曰傍。」此營謝﹐卽封國也﹐宜使罪隸牽其牛也。旣云將車者﹐車中有牛而將之。而別云牽傍牛者﹐此牛在轅之外﹐不在轅中﹐故別牽傍之。《地官﹟牛人》云「凡軍旅行役﹐共其兵車之牛﹐與其牽傍﹐以載公任器」。注云「牽傍﹐在轅外輓牛也。人禦之。」彼𨿽非封國﹐要牽傍亦在轅外﹐以此知不與將車同也。箋以召伯所勞﹐當是勞人﹐故歷言其事﹐以表其名自別人。又以罪隸之方參之﹐知牛爲牽傍﹐與車不同也。此舉其歸﹐反以刺今使人行役﹐嘗無休止之時。下章從此可知﹐故故略焉。

我徒我禦﹐我師我旅。我行旣集﹐蓋雲歸處﹗徒行者﹐禦車者﹐師者﹐旅者。箋云﹕步行曰徒。召伯營謝邑﹐以兵眾行。其士卒有步行者﹐有禦兵車者。五百人爲旅﹐五旅爲師。《春秋傳》曰「諸侯之制﹐君行師從﹐卿行旅從。」○士卒﹐尊忽反﹐一本作「士眾」。從﹐才用反。下同。

﹝疏﹞傳「徒行」至「旅者」。○正義曰﹕傳亦見四事別而分以言之。旅屬於師﹐徒行禦車還﹐是師旅之人﹐而經別之者﹐以其所司各異﹐故亦歷言以類上章也。《釋訓》云「徒禦不驚﹐以徒爲輦者也。」此上我輦異章﹐故知徒行也。○箋「召伯」至「旅禦」。○正義曰﹕此言師旅﹐故云「以兵眾行。其士卒有徒行者﹐有禦車者」。「五百人爲旅﹐五旅爲師」﹐《夏官序》文。《春秋傳》曰「君行師從﹐卿行旅從。」定四年《左傳》文。彼文無「諸侯之制」一句﹐鄭亦以義言之﹐明天子之卿與諸侯同﹐故有師也。彼傳「君行師從」﹐謂嘉好之事﹐服虔云「謂會同。」杜預云「謂朝會。」此𨿽作役﹐非徵伐﹐故同嘉好之事也。

肅肅謝功﹐召伯營之。烈烈徵師﹐召伯成之。謝﹐邑也。箋云﹕肅肅﹐嚴正之貌。營﹐治也。烈烈﹐威武貌。徵﹐行也。美召伯治謝邑﹐則使之嚴正﹐將師旅行則有威武也。

原隰旣平﹐泉流旣淸。召伯有成﹐王心則寧。土治曰平﹐水治曰淸。箋云﹕召伯營謝邑﹐相其原隰之宜﹐通其水泉之利。此功旣成﹐宣王之心則安也。又刺今王臣無成功而亦心安。○治﹐直吏反。下同。相﹐息亮反。

﹝疏﹞傳「土治」至「曰淸」。○正義曰﹕此下傳亦然。五土有十等﹐獨言原隰者﹐以其最利於人﹐故特言之。

《黍苗》五章﹐章四句。

《隰桑》﹐刺幽王也。小人在位﹐君子在野﹐思見君子﹐盡心以事之。

﹝疏﹞「《隰桑》四章﹐章四句」至「事之」。○正義曰﹕君子在野﹐經上三章上二句是也。言小人在位﹐無徳於民﹐是亦小人在位之事也。思見君子﹐盡心以事之者﹐卽上三章下二句及卒章是也。

隰桑有阿﹐其葉有難。興也。阿然﹐美貌。難然﹐盛貌。有以利人也。箋云﹕隰中之桑﹐枝條阿阿然長美﹐其葉又茂盛可以庇蔭人。興者﹐諭時賢人君子不用而野處﹐有覆養之徳也。正以隰桑興者﹐反求此義﹐則原上之桑﹐枝葉不能然﹐以刺時小人在位﹐無徳於民。○難﹐乃多反。庇﹐必利反﹐又彼備反。蔭﹐於鴆反。

旣見君子﹐其樂如何﹗箋云﹕思在野之君子﹐而得見其在位﹐喜樂無度。○樂音洛。注下皆同。

﹝疏﹞「隰桑」至「如何」。○正義曰﹕言隰中之桑﹐枝條其阿然而長美﹐其葉則其難然而茂盛﹐其下可以庇蔭。人往息者﹐得其涼也。以興野中君子﹐其身有美徳﹐可以覆養﹐人事之者﹐蒙其利也。旣隰中之桑盛如此﹐則原上之桑不能然﹐是不可以庇蔭也。猶野中君子徳如是﹐則在位小人不能然﹐爲不能覆養也。由小人在位而無徳﹐故今思見在野君子而尊事之。若旣得見在野之君子﹐置之於位﹐我則其爲喜樂﹐知復如何乎﹗言其樂之甚也。○傳「阿然」至「利人」。○正義曰﹕阿那是枝葉條垂之狀﹐故爲美貌。難爲葉之茂﹐沃言葉之柔﹐幽是葉之色。言桑葉茂盛而柔軟﹐則其色純黑﹐故三章各言其一也。由葉茂而蔭厚﹐所以庇蔭﹐人息者得其涼之利﹐故言難然有以利人。言有此蔭涼以利人﹐以諭君子之亦有徳澤以利人也。○箋「隰中」至「於民」。○正義曰﹕以有阿之下﹐別言其葉﹐則阿非葉狀﹐故枝條長美。《菀柳》云「不尙息焉」﹐則知舉此茂美﹐亦取庇蔭爲諭﹐故興在野君子有覆養之徳也。知反求此義者﹐以序言小人在位﹐君子在野爲相對。今舉隰而無原﹐故知有反求之義﹐以比小人無徳於民矣。詩中單言隰者多矣﹐若「隰有萇楚」﹐不必反以對原﹐惟義所在﹐故不同。故《夏書》傳曰「下濕曰隰。」桑非能水之木﹐而言隰桑美者﹐以桑不宜在停水之地﹐宜在隰潤之所。隰之近畔﹐或無水而宜桑﹐以今驗之﹐實然者也。

隰桑有阿﹐其葉有沃。沃﹐柔也。○沃﹐烏酷反。旣見君子﹐云何不樂﹗

隰桑有阿﹐其葉有幽。幽﹐黑色也。幽﹐於虯反。旣見君子﹐徳音孔膠。膠﹐固也。箋云﹕君子在位﹐民附仰之﹐其教令之行甚堅固也。○膠音交。

心乎愛矣﹐遐不謂矣﹖中心藏之﹐何日忘之﹖箋云﹕遐﹐遠。謂勤藏善也。我心愛此君子﹐君子𨿽遠在野﹐豈能不勤思之乎﹖宜思之也。我心善此君子﹐又誠不能忘也。孔子曰「愛之能勿勞乎﹖忠焉能勿誨乎﹖」○臧﹐鄭子郎反﹐王才郎反。

﹝疏﹞箋「孔子」至「誨乎」。○正義曰﹕引《論語》者﹐彼以中心善之﹐不能無誨﹐此則中心善之﹐故心不能忘。其義略同﹐故引以爲驗。

《隰桑》四章﹐章四句。

《白華》﹐周人刺幽後也。幽王取申女以爲後﹐又得褒姒而黜申後﹐故下國化之﹐以妾爲妻﹐以孽代宗﹐而王弗能治﹐周人爲之作是詩也。申﹐姜姓之國也。褒姒﹐褒人所入之女﹐姒其字也﹐是謂幽後。孽﹐支庶也。宗﹐適子也。王不能治﹐己不正故也。○華音花。取﹐七與反。孽﹐魚列反。爲﹐於僞反。適音的。

﹝疏﹞「《白華》八章﹐章四句」至「是詩」。○正義曰﹕《白華》詩者﹐周人所作﹐以刺幽王之後也。幽王之後﹐褒姒也。以幽王初取申女以爲後﹐後得褒姒而黜退申後。褒姒﹐妾也。王黜申後而立之﹐由此﹐故下國諸侯化而效之﹐皆以妾爲妻﹐以支庶之孽代本適之宗﹐而幽王弗能治而正之﹐使天下敗亂﹐皆幽後所致﹐故周人爲之而作《白華》之詩以刺之也。申後之黜﹐幽王所爲﹐而刺褒姒者﹐言刺褒姒則幽王之惡可知﹐以褒姒媚惑﹐以至使申後見黜﹐故詩人陳申後之被疏﹐遠以主刺後姒也。《帝王世紀》云「幽王三年﹐納褒姒。八年﹐立以爲後。」則得在三年﹐而黜申後在八年。此詩之作﹐在見黜之後。經八章﹐皆言王遠申後﹐是得褒姒而黜申後之事也。下國化之﹐卽五章「鼓鐘於宮﹐聲聞於外」﹐是也。此詩主刺王之遠申後﹐但王爲此行﹐則爲下國所化﹐故經略文以見意﹐序具述其事以明之。○箋「申姜」至「正故」。○正義曰﹕欲明申爲國名﹐故云「姜姓之國」。褒姒﹐褒人所入之女。《國語》《史記》有其事。褒國姒姓﹐言姒其字者﹐婦人因姓爲字也。以申﹑褒皆爲王后﹐故辧之云「是謂幽後。」以其被刺﹐明褒姒矣。孽者﹐蘗也。樹木斬而復生謂之蘗。以適子比根幹﹐庶子比支孽﹐故「孽﹐支庶也」。《中候》曰「無易樹子。」注云「樹子﹐適子。」《玉藻》云「公子曰臣孽。」注云「孽當爲枿。」《文王》曰「本支百世。」是適子比樹本﹐庶子比支孽也。「宗﹐適子」者﹐以適子當爲庶子之所宗﹐故稱宗也。王以褒姒代申後﹐下國化之﹐正以妾爲妻耳。並言以孽代宗者﹐旣以妾爲妻﹐母愛者子抱矣﹐則妾之所生代適子﹐故連言之。《鄭語》云「而嬖是女﹐使至於爲後﹐而生伯服。」又曰「王欲殺太子﹐必求之申。」是幽王亦以伯服代太子﹐故爲下國所化也。天子執生殺之柄﹐所以不能治下國者﹐以己不正故也。昭四年《左傳》「椒舉云﹕『無瑕者可以戮人。』」是己不正不可以治人也。

白華菅兮﹐白茅束兮。興也。白華﹐野菅也。已漚爲菅。箋云﹕白華於野﹐已漚名之爲菅。菅柔忍中用矣﹐而更取白茅收束之。茅比於白華爲脆。興者﹐諭王取於申﹐申後禮儀備﹐任妃後之事。而更納褒姒﹐褒姒爲孽﹐將至滅國。○菅音姦。漚﹐烏候反﹐柔也。忍音刃。脆﹐七歲反﹐又音毳。任妃後﹐音壬﹐一本作「任王后」。

之子之遠﹐俾我獨兮﹗箋云﹕之子﹐斥幽王也。俾﹐使也。王之遠外我﹐不復答耦我﹐意欲使我獨也。老而無子曰獨。後褒姒譖申後之子﹐宜咎奔申。○遠﹐於原反。下注「遠善」同。又如字。注及下皆同。俾﹐必爾反。復﹐扶又反。譖﹐側鴆反。咎音柩。

﹝疏﹞「白華」至「獨兮」。○毛以爲﹐言人刈白華﹐已漚以爲菅﹐又取白茅纏束之兮﹐是二者以絜白相束而成用。興婦人有徳﹐已納以爲妻兮﹐又用禮道申束之兮﹐是二者以恩禮相與而成嘉禮者﹐卽端成絜白之謂。今之子幽王﹐遠外我申後﹐不復答耦我﹐意欲使我獨老而無子兮﹐是不以絜白恩禮相申束﹐使己菅茅之不如也。○鄭以爲﹐言人旣刈白華﹐已漚爲菅﹐柔韌中用兮﹐何爲更取白茅收束之兮。以白茅代白華﹐則脆而不堪用也。以興王旣聘申女﹐已立爲後﹐禮儀充備兮﹐何爲更納褒姒嬖寵之兮。以褒姒代申後﹐則妒而將滅國也。寵褒姒以黜申後﹐似取白茅而棄韌菅﹐故以爲諭。餘同。○傳「白華」至「爲菅」。○正義曰「白華﹐野菅」﹐《釋艸》云。茅菅﹐白華﹐一名野菅。郭璞曰「茅屬也。」此白華亦是茅之類也。漚之柔韌﹐異其名﹐謂之爲菅﹐因謂在野未漚者爲野菅也。王肅云「白茅束白華﹐以興夫婦之道﹐宜以端成絜白相申束﹐然後成室家也。」傳意或然。○箋「白華」至「滅國」。○正義曰﹕箋以序言「得褒姒而黜申後」﹐明以菅茅相比﹐故以韌脆爲諭。以菅漚之﹐明韌也。茅不漚﹐故脆也。言取白茅收束之﹐言收束以擬用﹐非以束白華也。茅𨿽比菅爲脆﹐其實茅亦不可用。《七月》云「晝爾於茅﹐宵爾索綯。」是茅可以爲索。興者﹐以善惡相比爲諭耳。○箋「之子」至「奔申」。○正義曰﹕遠是遠申後﹐故之子斥幽王。以遠卽連言獨﹐故以「不復答耦」解之也。「老而無子曰獨」﹐《王制》文也。其後褒姒譖申後之子宜咎﹐宜咎奔申﹐解其獨之意。以申後𨿽有子﹐王用褒姒之讒﹐使之奔申﹐是王欲殺之﹐而使申後無子。探王此意﹐故𨿽有子﹐亦名爲獨也。

英英白雲﹐露彼菅茅。英英﹐白雲貌。露亦有云﹐言天地之气﹐無微不著﹐無不覆養。箋云﹕白雲下露﹐養彼可以爲菅之茅﹐使與白華之菅相亂易﹐猶天下妖气生褒姒﹐使申後見黜。○英如字﹐《韓詩作》「泱泱」﹐同。

天步艱難﹐之子不猶。步﹐行。猶﹐可也。箋云﹕猶﹐圖也。天行此艱難之妖久矣﹐王不圖其變之所由爾。昔夏之衰﹐有二龍之妖﹐卜藏其漦。周厲王發而觀之﹐化爲玄黿。童女遇之﹐當宣王時而生女﹐懼而棄之。後褒人有獻而入之幽王﹐幽王嬖之﹐是謂褒姒。○夏﹐戶雅反。漦﹐土其反﹐沬也﹐又屍醫反。《爾雅》云「漦﹐盝也。」盝音鹿。黿音元。嬖﹐補悌反﹐又必計反。

﹝疏﹞「英英」至「不猶」。○毛以爲﹐上旣言王不以禮﹐已失菅茅申束之義﹐故因言菅茅之蒙養英英然者﹐是鮮潤之白雲下露﹐潤彼菅之與茅﹐使之得長。是天地之气﹐無微不著﹐無不覆養。然天不遺物﹐尙養彼菅茅﹐天何爲獨行艱難於我申後﹐令之子幽王不可於我而見黜退﹐不得覆養﹐是菅茅之不如也。○鄭以爲﹐英英之白雲﹐降露潤養彼可以爲菅之白茅﹐使與白華之菅相亂易﹐猶蒼天下妖气﹐生彼可以爲後之褒姒﹐令與申後相換代也。天生褒姒以惑周﹐若云之養茅以亂用﹐則爲天下之妖。然其妖本自夏世﹐以至於周時﹐是天行此艱難之妖久矣。之子幽王﹐何故不圖其變之所由來﹐而寵之以代後﹐將至於滅國乎﹖○傳「英英」至「覆養」。○正義曰﹕以英英連白雲﹐故爲白雲貌。言露亦有云者﹐以雨必有云﹐言「亦」﹐亦雨也。以今觀之﹐有云則無露﹐無雲乃有露。言露亦有云者﹐露﹐雲气微﹐不映日月﹐不得如雨之雲耳﹐非無雲也。若露濃霧合﹐則淸旦爲昏﹐亦是露之云也。霜露所霑﹐是天地之气﹐故言天地之气﹐無微不著﹐謂養萌芽以成大﹐無不覆養﹐巨細皆潤之﹐故菅茅悉蒙養也。○箋「白雲」至「見黜」。○正義曰﹕箋以上章言取茅而棄菅﹐諭寵褒姒而黜申後﹐故此章又申之。言天養彼可以爲菅之茅﹐使茅與白華相亂易﹐猶天下妖气生褒姒﹐使申後見黜退﹐以此諭爲切﹐故易傳也。○傳「步﹐行。猶﹐可」。○正義曰﹕舉足謂之步﹐故爲行也。「猶﹐可」﹐《釋言》文。王肅云「天行艱難﹐使下國化之﹐以倡爲不可故也。」侯苞云「天行艱難於我身﹐不我可也。」如肅之言﹐與上章不類。今以侯爲毛說。○箋「天行」至「褒姒」。○正義曰﹕上旣以露云養茅﹐諭天生褒姒﹐褒姒從來爲遠﹐故言天行艱難以結之。言天行艱難之妖久矣﹐責王不圖其變之所由也。若然天故行妖以滅周﹐則非所能拒﹐而令王圖之者﹐以天時人事﹐理亦相符。若人能攺修徳行﹐則可妖變爲祥。太戊桑穀﹐卽其事也。且王興滅﹐實有天期﹐要忠臣烈士不可委之上天﹐默然不諫。龍逢﹑比干皆伏死以爭﹐故詩人諷詠﹐亦勸王之謀也。「昔夏之衰」以下之事﹐皆出《外傳》。鄭語曰「宣王之時﹐童謠曰﹕『﹛厭木﹜弧箕服﹐實亡周國。』於是宣王聞之﹐有夫婦鬻是器﹐王使執而戮之。府之小妾生女而非王子也﹐懼而棄之。此人也收以奔褒。褒人有獄﹐而以爲入。天之命此久矣﹐其何爲乎﹖《訓語》有之曰﹕『夏之衰也﹐褒人之神﹐化爲二龍﹐以同於王庭﹐而言曰﹕余﹐褒之二君也。夏后卜﹕殺之與﹖去之與﹖止之莫吉。卜請其漦而藏之﹐吉。乃布幣焉﹐而策告之。龍亡而漦在﹐櫝而藏之。及殷﹑周莫之發也。厲王之末﹐發而觀之﹐漦流於庭﹐不可除。王使婦人下幃而噪之﹐化爲玄黿﹐以入於王府。府之童妾未旣齔而遭之﹐旣笄而孕﹐當宣王而生。不夫而育﹐故懼而棄之。爲弧服者方戮在路﹐夫婦哀其夜號也﹐而取之﹐以逸逃於褒。褒人有獄﹐而以爲入於王而嬖是女﹐使至於爲後﹐而生伯服。』」此其文也。彼韋昭注曰「褒人﹐褒君。共處曰同。二君﹐二先君也。漦﹐龍所吐沫﹐龍之精气也。厲王之末﹐流彘之歲也。裳正幅曰幃。噪﹐讙呼也。黿或爲蚖﹐蚖﹐蜥蜴也。毀齒曰齔。未旣齔﹐毀未畢也。女七歲而毀齒。孕﹐妊身也﹐女十五而笄也。」由此言之﹐昭以黿非陸地之物﹐故云「或爲蚖﹐蜥蜴也」。以其言未﹐故爲流彘之歲。若流彘之後﹐則越去王都﹐不得復觀之矣。《帝王世紀》以爲幽王三年嬖褒姒﹐褒姒年十四。若然﹐則宣王立四十六年崩﹐是先幽王之立十一年而生﹐其生在宣王三十六年也。厲王流彘之歲﹐爲共和十四年﹐而後宣王立。自宣王三十六年﹐上距流彘之歲爲五十年。流彘時﹐童妾七歲﹐則生女時﹐母年五十六﹐凡在母腹五十年。其母共和九年而笄﹐年十五而孕﹐自孕後尙四十二年而生﹐作爲妖異﹐故不與人道同。

滮池北流﹐浸彼稻田。滮﹐流貌。箋云﹕池水之澤﹐浸潤稻田﹐使之生殖。諭王無恩意於申後﹐滮池之不如也。丰﹑鎬之間﹐水北流。○滮﹐符彪﹑皮休二反。浸﹐子鴆反﹐字亦作「﹛宀浸﹜」。殖﹐市力反。鎬﹐戶老反。

嘯歌傷懷﹐念彼碩人。箋云﹕碩﹐大也。妖大之人﹐謂褒姒也。申後見黜﹐褒姒之所爲﹐故憂傷而念之。○﹤肅欠﹥音嘯﹐本亦作「嘯」。妖﹐古卯反﹐本又作「姣」﹐一音於驕反。

﹝疏﹞箋「池水」至「北流」。○正義曰﹕以浸者蒙潤之言﹐稻又能水之物﹐此刺申後見黜﹐而以此諭之﹐故知池水之澤﹐浸潤稻田﹐使之生殖﹐諭王無恩於申後﹐滮池之水不如也。言其北流﹐是目所睹見。此詩周人所作﹐則此池是周地之水﹐故云「丰﹑鎬之間﹐水北流」。《文王有聲》箋云「丰在丰水西﹐鎬在丰水東。」然則丰水之間惟丰水耳﹐而謂之池者﹐《家語》云「今池水之大﹐誰知非泉焉。」《召旻》曰「池之竭矣﹐不云自頻。」則池者﹐下田畜水之處。且言浸者﹐不得在丰水之中﹐則此池在丰水之左右﹐其池污下﹐引丰以漑灌﹐故言浸彼稻田也。池水當得停﹐而亦言北流者﹐以池上引丰水亦北流﹐浸灌旣訖﹐又決而入丰﹐亦爲北流。鄭直雲「水北流」﹐不指言丰﹐明池水亦北流也。○箋「碩大」至「念之」。○正義曰﹕以此嘯傷而思之﹐是念其不當然也。又言彼以外之﹐故知謂褒姒。褒姒而言大人﹐故言爲妖大之人。王肅云「碩人﹐謂申後也。」孫毓云「申後廢黜失所﹐故嘯歌傷懷﹐念之而勞心。」毛旣不爲之傳﹐意當與鄭同。

樵彼桑薪﹐卬烘於煁。卬﹐我。烘﹐燎也。煁﹐烓竈也。桑薪﹐宜以養人者也。箋云﹕人之樵﹐取彼桑薪﹐宜以炊饔饍之爨﹐以養食人。桑薪﹐薪之善者也﹐我反以燎於烓竈﹐用炤事物而已。諭王始以禮取申後﹐申後禮儀備。今反黜之﹐使爲卑賤之事﹐亦猶是。○樵﹐但焦反。卬﹐五綱反。烘﹐火東反。徐又音洪﹐《說文》巨凶﹑甘凶二反﹐孫炎音恭。煁﹐市林反。燎音了﹐又力弔﹑力召二反。烓音恚﹐又丘弭反﹐郭云「三隅竈也。」《說文》云「行竈也。」呂﹑沈同音口熲反﹐何康瑩反﹐顧野王口井﹑烏攜二反。炊﹐昌垂反。注同。饔﹐於恭反。饎﹐尺志反。爨﹐七亂反。食音嗣。炤音照。卑如字﹐下又卑兮反﹐並注同。

維彼碩人﹐實勞我心。

﹝疏﹞「樵彼」至「我心」。○正義曰﹕有人樵取於彼桑木之薪﹐不以炊爨﹐云我用之燎於煁竈﹐炤物而已。桑薪﹐薪之善者﹐宜以炊爨而養人﹐今不以炊爨﹐反燎於煁竈﹐失其所也。以興幽王娉納彼申國之女﹐不以爲後﹐反黜之使爲卑賤之事而已。申女之有徳﹐宜居王后之位﹐而母養天下。今不以當尊﹐反黜爲卑賤﹐非其宜矣。申後之見黜﹐褒姒之由﹐故惡褒姒﹐言彼妖大之人褒姒﹐由此而廢申後﹐實勞病我之心。○傳「烘燎」至「養人」。○正義曰「烘﹐燎」﹐《釋言》文。舍人曰「烘﹐以火燎也。」《釋言》又云「煁﹐烓也。」舍人曰「煁﹐烓竈也。」郭璞曰「今之三隅竈也。」然則烓者﹐無釜之竈﹐其上燃火謂之烘﹐本爲此竈上亦燃火照物﹐若今之火鑪也。以桑薪爲善﹐比之申後﹐言宜以養人﹐猶申後宜以母養天下也。○箋「人之樵取」至「亦猶是」。○正義曰﹕《少儀》云「抱樵。」注云「未燃。」則樵者薪之一名。但諸事皆反其名以名其事﹐此「樵彼桑薪」﹐猶薪是獲薪也。此以燎煁爲不宜﹐明其宜炊爨也﹐故知宜饔饎之爨﹐饔以煮肉﹐饎以炊飯﹐雙言之也。煮肉亦言炊者﹐以炊﹐燃火之名﹐故可以通焉。以爲美食﹐故可以養人﹐申毛義也。以桑薪之善﹐故諭申後之禮儀也。申後爲後﹐得以養人。爲諭者﹐以後正位於內﹐則化行於外﹐天下蒙澤而得其利﹐是母而養之﹐故爲諭也。

鼓鍾於宮﹐聲聞於外。有諸宮中﹐必形見於外。箋云﹕王失禮於外﹐而下國聞知而化之。王弗能治﹐如鳴鼓鍾於宮中﹐而欲外人不聞﹐亦不可止。○聞音問。見﹐賢徧反。

念子懆懆﹐視我邁邁。邁邁﹐不說也。箋云﹕此言申後之忠於王也。念之懆懆然﹐欲諫正之。王反不說於其所言。○懆﹐七感反﹐《說文》七倒反﹐云「愁不申也。」亦作「慘慘」。邁如字﹐《韓詩》及《說文》並作「忄巿忄巿」﹐孚吠反﹐又孚葛反﹐又匹代反﹐《韓詩》云「意不說好也。」許云「很怒也。」說音悅。下同。

﹝疏﹞「鼓鍾」至「邁邁」。○正義曰﹕言有人鼓擊其鍾於宮內﹐其聲必聞於外﹐擊鍾而欲外之不聞﹐不可得也。以興王旣廢黜其後乾宮內﹐其化必流於天下。廢後而使天下之不效﹐王亦不可得也。言王之失徳﹐將化流天下﹐何以廢申後乎﹖又言申後之忠於王。申後念子幽王之惡﹐慘慘然欲諫正之﹐是其可湣。何爲王反視我申後﹐邁邁然不悅其所言乎﹖○箋「此言」至「所言」。○正義曰﹕邁邁﹐是不悅之狀。爲王所不悅者﹐惟申後耳﹐故以我爲申後﹐反以相對﹐故以子爲幽王。慘慘﹐非說順之辭﹐故知欲諫正王﹐惡是其忠也﹐因諫而邁邁﹐是不悅其所言也。

有鶖在梁﹐有鶴在林。鶖﹐禿鶖也。箋云﹕鶖也﹐鶴也﹐皆以魚爲美食者也。鶖之性貪惡﹐而今在梁。鶴絜白﹐而反在林。興王養褒姒而餒申後﹐近惡而遠善。○鶖音秋﹐鳥名。鶴﹐呼各反。禿﹐吐木反。絜音結。餒﹐奴罪反。近﹐附近之近。

維彼碩人﹐實勞我心。

﹝疏﹞「有鶖」至「我心」。○正義曰﹕有禿鶖之鳥﹐在於魚梁之上。有鳴鶴之鳥﹐在於林木之中。然鶖也鶴也﹐皆以魚爲美食。鶖之性貪惡﹐而今在梁以食魚﹔鶴之鳥絜白﹐而反在林中以饑困﹐以興有褒姒之身在於寵位﹐有申後之身反在卑微﹐然褒也申也皆以後爲尊貴﹐褒姒性邪佞﹐今在位而得寵﹔申後備禮儀﹐反卑賤而饑餒。言王近惡而遠善﹐非其宜也。以此維彼妖大之人﹐實勞亂我之心曲矣。○箋「鶖也」至「遠善」。○正義曰﹕此舉二鳥﹐明諭二人﹐《易》稱「鳴鶴在陰」﹐是善鳥也﹐故諭申後。鶖實惡鳥﹐以興褒姒。今鶖言梁﹐鶴言林﹐是舉鶖在梁得魚﹐對鶴在林無魚﹐故知皆以魚爲美食爲諭也。旣以食爲諭﹐故知諭所養。言王養褒姒而餒申後﹐是近惡而遠善。近者養之﹐遠則餒之﹐故又以近遠言之﹐猶梁﹑林非一處者也。

鴛鴦在梁﹐戢其左翼。箋云﹕戢﹐斂也。斂左翼者﹐謂右掩左也。鳥之雌雄不可別者﹐以翼右掩左雄﹐左掩右雌﹐陰陽相下之義也。夫婦之道﹐亦以禮義相下﹐以成家道。○別﹐彼列反。下﹐叚嫁反。下同。

之子無良﹐二三其徳。箋云﹕良﹐善也。王無答耦已之善意﹐而變移其心志﹐令我怨曠。○令﹐力成反。

﹝疏﹞「鴛鴦」至「其徳」。○正義曰﹕以王非義黜後﹐故以義責之。言有鴛鴦之雄鳥﹐在於魚梁﹐尙斂其左翼。是左翼斂在右翼之下﹐爲雄下雌之義﹐故恩情相好﹐以成匹耦。以興夫妻聚居﹐男當有屈下於女﹐爲陽下陰之義﹐故能禮義相與﹐以成家道。今幽王何爲不卑下申後﹐以成夫婦乎﹖之子幽王﹐反無答耦我申後之善意﹐秉心不一﹐而二三其行﹐以爲於徳變易其心志。今我申後怨曠失鴛鴦斂翼相下之義也。○箋「斂左」至「家道」。○正義曰﹕言斂其左翼﹐是左翼在下﹐故知謂右掩左也。鳥之雌雄不可別者﹐以翼知之。右掩左雄﹐左掩右雌﹐皆《釋鳥》文也。以陰陽相下﹐故似夫婦之道﹐亦以禮義相下﹐以成家道也。此經戢其左翼﹐據雄者而言﹐諭幽王當下申後耳﹐故其言不及雌。但鄭因右掩左﹐而欲辧其雌雄﹐故並引《爾雅》而解之﹐見夫婦皆當相下也。男有下女之禮者﹐卽就而親迎之類是也。《周易》艮下兌上《咸》﹐爲夫婦之卦﹐其《彖》曰「止而說﹐男下女也。」

有扁斯石﹐履之卑兮。扁扁﹐乘石貌。王乘車履石。箋云﹕王后出入之禮與王同﹐其行登車以履石。申後始時亦然﹐今見黜而卑賤。○扁﹐邊顯反﹐又必淺反。

之子之遠﹐俾我疷兮。疷﹐病也。箋云﹕王之遠外我﹐欲使我困病。○疷﹐徐都禮反﹐又祁支反。

﹝疏﹞「有扁」至「疷兮」。○正義曰﹕作者以王黜申後﹐故睹其昔日所乘之石而傷之。言有扁扁然升之以乘車者﹐此石也﹐申後嘗履之。今忽然見黜而卑﹐不復得履之﹐是其所以可傷也。之子幽王之遠外我申後﹐欲使我申後困病兮﹐故傷之。○傳「扁扁」至「履石」。○正義曰「有扁斯石」﹐文連「履之」﹐故知「扁﹐乘石貌」。乘車之時﹐履此石而上﹐故謂此石爲乘石。上車履石之貌扁扁然也。又言王乘車履石者﹐言乘車之得履石﹐惟王爲然。今申後履之﹐是其貴時與王同﹐故系王言之。《夏官﹟隸僕》云「王行則洗乘石。」鄭司農云「乘石﹐所登上車之石也。」引此詩「有扁斯石﹐履之卑兮」﹐謂上車所登﹐石是也。

《白華》八章﹐章四句。

卷十五十五之三

卷十五十五之三

《綿蠻》﹐微臣刺亂也。大臣不用仁心﹐遺忘微賤﹐不肯飲食教載之﹐故作是詩也。微臣﹐謂士也。古者卿大夫出行﹐士爲末介。士之祿薄﹐或困乏於資財﹐則當周贍之。幽王之時﹐國亂禮廢恩薄﹐大不念小﹐尊不卹賤﹐故本其亂而刺之。○綿蠻﹐面延反﹐下如字。飲食﹐上於鴆反﹐下音嗣。篇內皆同﹐注如字。介音界。周音周。贍﹐市艷反。

﹝疏﹞「《綿蠻》三章﹐八句」至「是詩」。○正義曰﹕《綿蠻》詩者﹐周之微賤之臣所作﹐以刺當時之亂也。以時大臣卿大夫等皆不用仁愛之心﹐而多遺棄忽忘微賤之臣﹐至於共行不肯飲食教載之﹐謂在道困乏﹐渴則不與之飲﹐饑則不與之食﹐不教之以事﹐不載之以車。大不念小﹐尊不卹賤﹐是國政昏亂所致﹐故作是《綿蠻》之詩以刺之也。言刺亂者﹐不爲己困而私以責人﹐是王法爲失﹐故言亂也。大臣不用仁心﹐遺忘微賤﹐敍其爲亂之意。於經爲總指而言之﹐經三章上四句是也。不肯飲食教載之﹐爲三章下四句是也。由其不然﹐故經所以反而責之。不言誨之者﹐以教誨相對則爲二﹐散則相兼﹐故略之以便文。○箋「微臣」至「刺之」。○正義曰﹕以微臣﹐臣之微賤者﹐惟士爲然。府史則官長﹐辟除不在臣例。大夫則爵尊祿重﹐是爲大臣。故知臣謂士也。士之作詩﹐亦應多矣。此篇獨言微臣者﹐以爲此大臣遺忘微賤而刺之﹐義取於微﹐故言之也。又解所以怨大臣遺忘之者﹐以古者卿大夫出行﹐士爲末介。以士之祿薄﹐或困乏資財﹐則當周贍之。以不周餼爲遺忘也。知士爲末介者﹐以爲賓而作介﹐猶爲主而作擯﹐以《聘禮》及《聘義》皆言士爲紹擯﹐繼於卿大夫之末﹐爲末擯﹐故知出行作末介也。《王制》說班祿之法﹕「下士食九人﹐中士十八人﹐上士三十六人。」公私雜費有不足﹐故云「士之祿薄﹐或困乏於資財也」。言「或」﹐容有不困者也。大臣不用仁心﹐非王身之過﹐列於《王雅》而言刺亂﹐故解其所由。自幽王之時﹐國亂禮廢﹐以下是也。

綿蠻黃鳥﹐止於丘阿。興也。綿蠻﹐小鳥貌。丘阿﹐曲阿也。鳥止於阿﹐人止於仁。箋云﹕止﹐謂飛行所止託也。興者﹐小鳥知止於丘之曲阿靜安之處而託息焉﹐諭小臣擇卿大夫有仁厚之徳者而依屬焉。○處﹐昌慮反。道之雲遠﹐我勞如何﹗飲之食之﹐教之誨之。命彼後車﹐謂之載之。箋云﹕在國依屬於卿大夫之仁者。至於爲末介﹐從而行﹐道路遠矣﹐我罷勞則卿大夫之恩宜如何乎﹖渴則予之飲﹐饑則予之食﹐事未至則豫教之﹐臨事則誨之﹐車敗則命後車載之。後車﹐倅車也。○罷音皮。下同。倅﹐七對反﹐副車。

﹝疏﹞「綿蠻」至「載之」。○正義曰﹕言綿蠻然而小者﹐是黃鳥也。此黃鳥飛行﹐則止於丘阜之曲阿安靜之處者﹐而自託息焉。以興微賤者﹐小臣也。我小臣之動止﹐亦當擇大臣有仁厚愛養之徳者﹐而自依屬焉。旣擇大臣之仁者依屬焉﹐至於大臣聘使﹐則爲末介﹐從之而行。其道路之上﹐亦雲遠矣﹐我罷勞矣﹐則卿大夫之恩宜如何乎﹖渴則當飲之﹐饑則當食之﹐事未至則教之﹐臨事則誨之﹐車敗則命彼在後之倅車﹐謂之使載之。大臣之於小臣﹐其義當然。今大臣何爲遺忘己﹐而不肯飲食教載之﹖○傳「綿蠻」至「於仁」。○正義曰﹕綿蠻文連黃鳥﹐黃鳥小鳥﹐故知綿蠻小貌。《釋丘》云「非人爲之丘。」李巡曰「謂非人力所爲﹐自然生爲丘也。」《釋地》云「大陵曰阿。」則丘之與阿爲二物矣。而以丘阿爲曲阿者﹐以下丘側﹑丘隅類之﹐則丘阿非二物也。《捲阿》云「有捲者阿。」知丘阿是丘之曲中也。此爲大臣無仁心而作﹐故知鳥止於阿﹐似人止於仁。○箋「止謂」至「屬焉」。○正義曰﹕鳥必飛而後止﹐故知止謂飛行所止託也。以鳥楚有畏之物﹐故知取安靜之處而託息焉。《大學》注云「鳥知擇岑蔚﹐安閒而止處之。」與此同也。此黃鳥刺大臣不用仁心﹐故知諭小臣當擇卿大夫有仁厚之徳者而依屬焉。小臣而得擇大臣依之者﹐以臣𨿽君之所置﹐而貴賤不等﹐小臣當依屬大臣。《論語》云「事其大夫之賢者﹐友其士之仁者。」是得以已情擇而依之也。然則此微臣自擇不得人而責之者﹐以己本親之﹐冀其卹己﹐但當時國亂禮廢﹐臣皆不仁﹐己𨿽擇之﹐猶不免困﹐所以刺上也。○箋「在國」至「倅車」。○正義曰﹕此微臣隨大臣而行﹐言道之雲遠﹐是必聘使諸國﹐故爲介從也。聘問之介﹐當是君所命遣﹐而得自以己意﹐在國依屬﹐出則從行者。或使主所自引﹐或君知其依屬而遣之也。言飲之﹑食之﹑教之﹑誨之﹑載之四者語便之﹐當故隨文爲次。教誨𨿽於人無費﹐而無仁心亦不肯也﹐故《論語》曰「愛之能勿勞乎﹖忠焉能勿誨乎﹖」是不愛則不誨也﹐教誨一也。別言之﹐事有至與未至﹐故箋因其文之先後﹐而分以充之云「事未至則豫教之﹐臨事則誨之。」從行遠道﹐不應初卽無車﹐故言車敗則載之﹐以士無倅車故也。「後車﹐倅車」者﹐明後爲副也。《夏宮﹟戎僕》「掌倅車之政」﹐《道僕》「掌貳車之政」﹐《田僕》「掌佐車之政」﹐是朝祀之副曰貳﹐兵戎之副曰倅﹐田獵之副曰佐。此是聘問之事﹐宜與朝祀同名﹐當言貳車。言倅者﹐《周禮》以相對而異名﹐其實貳﹑倅皆副也﹐散則義通﹐故以倅言之。

綿蠻黃鳥﹐止於丘隅。箋云﹕丘隅﹐丘角也。豈敢憚行﹐畏不能趨。箋云﹕憚﹐難也。我罷勞﹐車又敗﹐豈敢難徒行乎﹖畏不能及時疾至也。○憚﹐徒旦反。下同。難﹐乃旦反。下同。飲之食之﹐教之誨之。命彼後車﹐謂之載之。

綿蠻黃鳥﹐止於丘側。箋云﹕丘側﹐丘旁也。豈敢憚行﹐畏不能極。箋云﹕極﹐至也。○極如字。飲之食之﹐教之誨之。命彼後車﹐謂之載之。

《綿蠻》三章﹐章八句。

《瓠葉》﹐大夫刺幽王也。上棄禮而不能行﹐𨿽有牲牢饔餼﹐不肯用也。故思古之人﹐不以微薄廢禮焉。牛羊豕爲牲﹐系養者曰牢﹐熟曰饔﹐腥曰餼﹐生曰牽。不肯用者﹐自養厚而薄於賓客。○瓠﹐戶故反。牢﹐老刀反。雍﹐於恭反﹐字又作「饔」。餼﹐許气反。腥音星。

﹝疏﹞「《瓠葉》四章﹐章四句」至「廢禮焉」。○正義曰﹕《瓠葉》詩者﹐周大夫所作﹐以刺幽王也。以在上位者棄其養賓之禮而不能行﹐𨿽有牲牢饔餼之物﹐而不肯用之以行禮﹐故作詩者思古之人﹐不以菹羞微薄而廢其禮焉。言古之人﹐賤者尙不以微薄廢禮﹐則當時貴者行之可知。由上行其禮以化下﹐反駁今上棄其禮而不行也。今在上者尙棄禮不行﹐卑賤者廢之﹐明矣。舉輕以見重﹐是作者之深意也。經四章﹐皆上二句言菹羞之薄﹐下二句言行禮之事﹐是古之人不以微薄廢禮也。○箋云「牛羊豕」至「賓客」。○正義曰﹕《孝經》云「三牲之養。」則牲兼三畜﹐故牛羊豕曰牲也。《公劉》曰「執豕於牢。」《地官﹟充人》﹕「掌系祭祀之牲牷﹐祀五帝則系於牢﹐芻之三月」。牢者﹐牲所居之處﹐故系養者爲牢也。《天官》內﹑外饔皆掌割亭之事。亨人「掌外內饔之爨亨煮」。饔是煮肉之名﹐故熟曰饔。饔旣爲熟﹐則餼非熟矣。僖三十三年《左傳》曰「餼牽竭矣。」餼與牽相對﹐是牲可牽行﹐則餼是已殺。殺又非熟﹐故知腥曰餼﹐謂生肉未煮者也。旣有饔餼﹐遂因解牽。使肉之別名﹐皆盡於此。此與牽﹑饔相對﹐故餼爲腥。其實餼亦生。哀二十四年《左傳》云「晉師乃還﹐餼臧石牛。」是以生牛賜之也。《論語》及《聘禮》注云「牲生曰餼。」而不與牽﹑饔相對﹐故爲生也。凡言禮者﹐皆與人行事。經陳獻酢與賓客爲禮﹐故知不肯用者﹐自養厚而薄於賓客

幡幡瓠葉﹐采之亨之。君子有酒﹐酌言嘗之。幡幡﹐瓠葉貌。庶人之菜也。箋云﹕亨﹐熟也。熟瓠葉者﹐以爲飲酒之菹也。此君子謂庶人之有賢行者也。其農功畢﹐乃爲酒漿﹐以合朋友﹐習禮講道藝也。酒旣成﹐先與父兄室人亨瓠葉而飲之﹐所以急和親親也。飲食而曰嘗者﹐以其爲之主於賓﹐客賓客則加之以羞。《易﹟兌﹟象》曰「君子以朋友講習。」○幡﹐孚煩反。亨﹐普庚反。注同。菹﹐莊魚反。行﹐下孟反。兌﹐徒外反﹐《易》卦名也﹐訓悅。

﹝疏﹞「幡幡」至「嘗之」。○正義曰﹕幡幡然者﹐是瓠之葉也。我君子令人采取之﹐旣得而又亨煮之﹐釀以爲飲酒之菹也。庶人農功畢﹐君子賢者有酒﹐令人酌此酒﹐我當與父兄室人嘗而飲之﹐所以相親愛也。言古者不以微薄而廢禮﹐尙亨瓠葉而用之。今乃有牲牢饔餼而不肯用﹐故以刺之也。○傳「幡幡」至「之菜」。○正義曰﹕士禮有特牲豚豕﹐此止言瓠葉與兔首﹐明非有位之人﹐故言庶人之菜。《七月》云「八月斷壺」﹐卽言「食我農夫」﹐彼𨿽瓠體﹐與此爲類﹐明亦農夫之菜﹐故箋申之云「庶人有賢行者。」○箋「亨熟」至「講習」。○正義曰﹕序云「不以微薄廢禮」﹐下連「君子有酒」﹐故知亨熟瓠葉者﹐以爲飲酒之菹。知爲菹者﹐以禮飲酒有菹醢故也。此美君子行禮﹐而亨庶人之菜﹐故知君子是庶人有賢行者也。庶人而能爲酒以行禮者﹐以其農功畢﹐則閒而無事﹐於此之時﹐乃爲酒漿﹐以合會朋友﹐習行禮事﹐講其道藝故也。以民在田畝必無容暇﹐故知農功畢而爲之。以三時務農﹐將闕於禮﹐故爲酒會朋友以講習之。此酒爲朋友而釀﹐先言嘗之﹐則未與朋友賓客飲也﹐故知酒旣成﹐先與父兄室人亨瓠葉而飲之。酒爲朋友所作﹐而與父兄先飲﹐是所以急和親親﹐亦是爲行禮也。又解飲酒而曰嘗者﹐以其爲之主於賓客故也。以此嘗之言﹐故知爲酒將以會朋友也。作酒本爲行禮﹐和親亦是禮事﹐欲見敬重賓客﹐故言嘗以美之。以此在獻前﹐又無殽羞﹐明與下章事別﹐故知與父兄室人。室人者﹐卽家內之小大皆是也。賓客則加之以羞者﹐明重得兼輕﹐此父兄直有菹﹐賓客亦有菹﹐又有兔爲之羞。《鄕飲酒》及《燕禮》是爲大禮﹐𨿽有牲殽﹐尙有菹醢﹐明賓𨿽有羞﹐亦有菹﹐故云加之也。引《易﹟兌﹟象》曰「君子以朋友講習」者﹐以此與賓客卽朋友也﹐所會朋友﹐必爲講習﹐以《易》有此言以著義﹐故知此合朋友爲習禮講藝﹐故引以証之。講習必非農時﹐故知農功畢﹐意亦出於此文也。

有兔斯首﹐炮之燔之。君子有酒﹐酌言獻之。毛曰炮。加火曰燔。獻﹐奏也。箋云﹕斯﹐白也﹐今俗語「斯白」之字作「鮮」﹐齊﹑魯之間聲近斯。有兔曰首者﹐兔之小者也。炮之燔之者﹐將以爲飲酒之羞也。飲酒之禮﹐旣奏酒於賓﹐乃薦羞。每酌言言者﹐禮不下庶人﹐庶人依士禮立賓主爲酌名。○兔﹐他故反。下同。斯首﹐毛如字﹐此也。鄭作「鮮」﹐音仙﹐白首也。炮﹐本作「炰」﹐白交反。燔音煩。近﹐附近之近。下﹐遐嫁反。

﹝疏﹞「有兔」至「獻之」。○毛以爲﹐古人行禮﹐有兔之斯首﹐謂惟有一兔﹐𨿽微耳﹐尙並毛而炮之﹐加火而燔之﹐以爲飲酒之羞。君子之賢者有酒﹐令酌之﹐我當以此酒奏獻之於賓﹐以行禮也。古之人不以微薄廢禮﹐今乃有牲牢而不用﹐故刺之。鄭惟斯首謂白頭爲異。餘同。○傳「毛曰」至「獻奏」。○正義曰﹕《地官﹟封人》云「毛炮之豚。」注云「爓去其毛而炮之。」惟肉炮。《內則》「炮取豚若將﹐編萑以苴之」﹐故云毛炮之。此述庶人之禮﹐傳直言「毛曰炮」﹐當是合毛而炮之﹐未必能如八珍之食﹐去毛炮之也。毛無攺字之理﹐斯字當訓爲此。王肅﹑孫毓述毛云「惟有一兔頭耳。」然案經有「炮之燔之」﹐且有炙之﹐則非惟一兔首而已。旣能有兔﹐不應空用其頭。若頭旣待賓﹐其肉安在﹖以事量理﹐不近人情。蓋詩人之作﹐以首表兔﹐惟有一兔﹐卽是不以微薄廢禮也。爲肉至薄﹐明是並毛炮之﹐不可爓矣。箋言鮮者﹐毛炮之亦當然也。加置於火上﹐是燔燒之﹐故言加火曰燔。以獻酒者必奏進於賓﹐故言「獻﹐奏也」。○箋「斯白」至「酌名」。○正義曰﹕鄭以斯首以見兔小﹐與毛爲異。斯爲兔首之色﹐故言「斯﹐白也」。又解斯得爲白之意﹐「今俗斯白之字當作鮮」﹐以鮮明是絜白之義故也。鮮而變爲斯者﹐齊﹑魯之間其語鮮﹑斯聲相近﹐故變而作斯耳。宣二年《左傳》曰「於思於思。」服虔云「白頭貌。」字𨿽異﹐蓋亦以思聲近鮮﹐故爲「白頭」也。畜獸小則毛悅長則色重﹐故言有兔白首。兔之小者﹐明其微薄也。「炮之燔之」者﹐將以爲飲酒之羞。羞﹐進也。謂旣飲酒而進此兔肉於賓也。飲酒之禮﹐旣奏酒於賓﹐乃薦羞者﹐因此酒羞並有﹐言先後之宜﹐且辧經𨿽先爲羞﹐進則在後也。今《禮﹟鄕飲酒》《燕禮》《大射》皆先進酒﹐乃薦脯醢﹐乃羞庶羞﹐故知然也。經言不以微薄廢禮﹐故先述菹羞﹐酒無厚薄之異﹐故後言之。四章皆云「酌言」。言﹐我也。其意云﹕酌酒我當用之。若是禮合當然﹐不應每事言我。今每言我﹐則是行用他法﹐故解之﹐言「每酌言言」者﹐以禮旣不下及庶人而爲之制﹐庶人依準士禮﹐立賓主爲酌名以行之﹐故每酌道我與賓相亢爲禮﹐以行獻酢酬之名也。不於上章解之者﹐以前直言嘗之﹐無獻酢之名﹐此有獻之﹐故就而言焉。然則嘗之亦云「酌言」者﹐以酒爲賓作﹐嘗亦行禮﹐故亦云「酌言」也。禮不下庶人﹐不制篇卷耳。其庶人執鶩﹐庶人見國君走亦往﹐往見於禮焉。

有兔斯首﹐燔之炙之。君子有酒﹐酌言酢之。炕火曰炙。酢﹐報也。箋云﹕報者﹐賓旣卒爵﹐洗而酌主人也。凡治兔之宜﹐鮮者毛炮之﹐柔者炙之﹐乾者燔之。○炙音只。酢﹐才洛反。炕﹐苦浪反﹐何﹑沈又苦郎反。

﹝疏﹞傳「炕火曰炙」。○正義曰﹕炕﹐舉也﹐謂以物貫之而舉於火上以炙之。○箋「報者」至「燔之」。○正義曰﹕申傳「酢﹐報」之義﹐故言「報者﹐賓旣卒爵﹐洗而酌與主人」﹐是得主人之獻酌而報之也。於一兔之上﹐而經有三種﹐故辧之。言凡治兔之所宜﹐若鮮明而新殺者﹐合毛炮之﹔若割截而柔者﹐則臠貫而炙之﹐若今炙肉也﹔乾者謂脯臘﹐則加之火上炙之﹐若今燒乾脾也。柔﹐謂殺巳多日而未乾也。

有兔斯首﹐燔之炮之。君子有酒﹐酌言醻之。醻﹐道飲也。箋云﹕主人旣卒酢爵﹐又酌自飲﹐卒爵復酌進賓﹐猶今俗之勸酒。○醻﹐市周反。道﹐徒報反﹐本亦作「導」﹐同。復﹐扶又反。「俗之」一本作「俗人」。

﹝疏﹞傳「醻﹐道飲」。○正義曰﹕以醻者﹐欲以醻賓而先自飲以導之。此舉醻之初﹐其賓飲訖﹐進酒於賓﹐乃謂之醻也。○箋「主人」至「勸酒」。○正義曰﹕傳以醻爲導飲。嫌其謂主人自飲爲醻﹐故辧之。「主人旣卒酢爵﹐又酌自飲﹐卒爵復酌以進賓」﹐如此乃謂之醻﹐猶今俗人勸酒者。俗人亦先自飲而後勸人﹐故云醻之。箋皆準《鄕飲酒》《燕禮》而爲說也。

《瓠葉》四章﹐章四句。

《漸漸之石》﹐下國刺幽王也。戎狄叛之﹐荊舒不至﹐乃命將率東徵。役久病於外﹐故作是詩也。荊﹐謂楚也。舒﹐舒鳩﹑舒鄝﹑舒庸之屬。役﹐謂士卒也。○漸漸﹐士銜反﹐沈時銜反﹐亦作「慚慚」﹐下同。翟﹐徒歷反﹐本或作「狄」。叛音畔。將率﹐上子亮反﹐下所類反。注及後篇「將率」放此。「役久病於外」﹐一本作「役人久病」﹐人﹐衍字。鄝音了﹐本又作「蓼」。士卒﹐尊忽反。下篇「士卒」同。

﹝疏﹞「《漸漸之石》三章﹐章六句」至「是詩」。○正義曰﹕《漸漸之石》詩者﹐下國所作﹐以刺幽王也。以幽王無道﹐西戎北狄共違叛之﹐荊楚之羣舒又不來至﹐乃命將率東行徵伐之。其役人士卒巳久而疲病﹐勞苦於外﹐故作是《漸漸之石》詩以刺之。下國﹐諸侯之言﹐對天子爲上﹐故稱下國也。言下國者﹐此詩下國之人所作﹐未必卽諸侯之身作之。幽王之役人自病﹐而下國作詩刺之者﹐王師出徵﹐亦使諸侯從己﹐諸侯之人亦病﹐故刺之也。定本﹑《集本》「役」下無「人」字﹐其箋﹑注亦無「人」字。俗本有者﹐誤也。毛以「戎狄叛之」﹐經三章上四句是也。「荊舒不至」﹐下二句是也。「乃命將率東徵﹐役人久病於外」﹐副上「戎狄叛之﹐荊舒不至」之言﹐爲六句之總。三方皆有徵伐﹐而久病獨言東徵者﹐以經有東徵之文﹐因言以廣之﹐其實戎狄亦伐之也。鄭以「戎狄叛之」﹐經上二章上二句是也﹔「荊舒不至」﹐上二章次二句及卒章上四句是也﹔「乃命將率東徵﹐役人久病於外」﹐三章皆下二句是也。以詩言命將東徵﹐無伐戎狄之事﹐則不伐戎狄也。言不至與叛之﹐則明由叛而不至﹐其義一也。下篇言「四夷交侵」﹐「師旅並起」﹐「用兵不息」﹐則戎狄亦當伐之﹐但自此篇不言之耳。○箋「荊謂」至「士卒」。○正義曰﹕以楚居荊州﹐故或以州言之。《春秋經》賈氏《訓詁》云「秦始皇父諱楚﹐而攺爲荊州。」亦以其居荊州﹐故因諱而攺之。亦有本自作荊者﹐非爲諱也。《春秋公羊》《穀梁》皆言州不若國﹐賤楚﹐故以荊言之。彼自《春秋》之例﹐其外《書傳》或州或國﹐自從時便﹐非褒貶也。《殷武》曰「維汝荊楚」﹐已並言之﹐是楚之稱荊﹐亦巳久矣。《魯頌》亦曰「荊舒是懲」﹐是隨時之名不定也。以傳有舒鳩﹑舒鄝﹑舒庸﹐又有舒龍﹐謂之羣舒。此直言舒﹐不指一國。箋又引舒國不盡﹐故言之屬。旣言將率﹐別云役人﹐故知謂士卒也。

漸漸之石﹐維其髙矣。山川悠遠﹐維其勞矣。漸漸﹐山石髙峻。箋云﹕山石漸漸然髙峻﹐不可登而上﹐諭戎狄眾彊而無禮義﹐不可得而伐也。山川者﹐荊舒之國所處也﹐其道里長遠﹐邦域又勞勞廣闊﹐言不可卒服。○勞如字。

武人東徵﹐不皇朝矣。箋云﹕武人﹐謂將率也。皇﹐王也。將率受王命﹐東行而徵伐﹐役人罷病﹐必不能正荊舒﹐使之朝於王。

﹝疏﹞「漸漸」至「朝矣」。○毛以爲﹐此時戎狄已叛﹐將率徵之﹐與其士卒伐而不息。言戎狄之地﹐有漸漸然險峻之山石﹐維其髙大矣。又山之與川﹐其間悠悠然路復長遠。我等登此髙山﹐涉此遠路﹐維其勞苦矣。不但伐戎狄而已﹐又其武人將率﹐以役人東徵﹐徵伐荊國之國﹐疲於軍役而病﹐不暇修禮而相朝矣。○鄭以漸漸爲漸漸然險峻之山石﹐維其髙大﹐不可登而上矣﹐以興戎狄眾彊﹐不可得而伐矣。其荊舒所在之國﹐山川其道路悠悠然而長遠﹐維其邦域廣闊又勞勞然矣﹐𨿽往徵之﹐難可卒服。武人將率𨿽受命東徵﹐役人罷病﹐必不能正之使朝於王矣。○傳「漸漸﹐山石髙峻」。○正義曰﹕以「漸漸」文連「之石」﹐爲山石之狀﹐又言「維其髙矣」﹐故知爲髙峻貌。此傳無異鄭之文﹐正以漸漸乃是上句﹐而於此釋之﹐明以四句爲一事。鄭以勞爲遼﹐遼言廣闊之意。毛無攺字之理﹐必不與鄭同。「勞矣」當爲勞苦﹐故王肅云「言遠徵戎狄﹐戍役不息﹐乃更漸漸之髙石﹐長遠之山川﹐維其勞苦也。」孫毓云「篇義言役人久病於外﹐故經曰山川悠遠﹐維其勞矣。」此皆以上四句並爲徵戎狄而言﹐俱是述毛爲說﹐傳意或當然也。下篇《苕之華序》曰「西戎東夷交侵中國﹐師旅並起。」《何艸不黃序》曰「四夷交侵﹐用兵不息。」此序言「戎狄叛之」﹐明其亦伐戎狄。傳又總而注之﹐則王﹑孫之言﹐非無理矣﹐故據爲毛說。若然﹐卒章上四句毛則分之者﹐以豕之與月﹑天地不同﹐故分之。則此山川事類﹐故並之。○箋「山石」至「卒服」。○正義曰﹕以漸漸髙不可上﹐故諭戎狄彊不可伐也。知非戎狄之國髙山者﹐以序惟言「戎狄叛之」﹐不言徵伐戎狄﹐則不得歷其國之髙山。又荊舒之地﹐山川悠遠﹐而尙伐之不得﹐言戎狄山髙不可伐﹐故以諭其眾彊也。「維其髙矣」﹐還是漸漸之石髙也﹐則知「維其勞矣」﹐是山川悠遠之勞勞也﹐故曰山川者﹐荊舒之國所處﹐其道里長遠﹐邦域又勞勞廣闊。說此者﹐言其不可卒服﹐故下句言不能正之也。廣闊遼遼之字﹐當從遼遠之遼﹐而作勞字者﹐以古之字少﹐多相假借﹐詩又口之詠歌﹐不專以竹帛相授﹐音旣相近﹐故遂用之此字﹐義自得通﹐故不言當作遼也。毛並注四句﹐則是以爲一事。箋分爲二者﹐以下云「武人東徵﹐不皇朝矣」﹐必上有難徵之事﹐乃可言不能正之﹐不得不言荊舒﹐故知山川悠遠是荊舒之地﹐爲下事發端也。不並以四句爲下事之端者﹐以序云「戎狄叛之」﹐經亦當有其事﹐不得全無所陳﹐故以上二句充之也。卒章不分之者﹐以序云「命將率東徵」﹐則荊舒之惡爲甚﹐是詩所主言﹐而下章文勢接連﹐上言涉波﹐下言滂沱﹐俱是水事﹐明其共爲一諭﹐故皆以爲荊舒焉。○箋「武人」至「於王」。○正義曰﹕以序云「命將率東徵」﹐故知武人謂將率也。「皇﹐王」﹐《釋言》文。朝者﹐諸侯見王之辭。序云「役久病於外」﹐明其所將之人罷病﹐不能正之使朝﹐故言將率受王命﹐東行而徵伐﹐役人罷病﹐必不能正荊舒使朝於王。王肅云「武人﹐王之武臣徵役者。言皆勞病﹐東行徵伐東國﹐以困病﹐不暇修禮而相朝。」此自王肅之說﹐毛意無以見其爲然﹐正以《詩》中諸言「不皇」多爲不暇﹐故存其說代毛耳。凡諸侯邦交﹐有相朝之法。此將率當是王之公卿﹐不得有相朝之禮。且受命出徵﹐務服前敵﹐無暇相朝﹐自其常事﹐不當以此爲怨﹐而列於詠歌。王氏之義﹐不爲長矣。

漸漸之石﹐維其卒矣。山川悠遠﹐曷其沒矣﹖卒﹐竟。沒﹐盡也。箋云﹕卒者﹐崔嵬也﹐謂山巓之末也。曷﹐何也。廣闊之處﹐何時其可盡服。○卒﹐毛子卹反﹐鄭在律反。崔﹐罪回反。嵬﹐五回反﹐本作「峞」。處﹐昌慮反。下同。

武人東徵﹐不皇出矣。箋云﹕不能正之﹐令出使聘問於王。

﹝疏﹞「漸漸」至「出矣」。○毛以爲﹐時遠徵戎狄﹐戍役罷勞。言戎狄之地﹐有漸漸然險峻之山石﹐我等登之。維其終竟﹐言當徧歷此石也。又山之與川﹐其間悠悠然路復長遠﹐我所登歷﹐何時其可盡徧矣。由行不可徧﹐故久病勞苦也。不但伐戎狄而已﹐又其武人將率﹐以役人東徵﹐疲於軍役﹐而辛苦不暇出而相與爲禮也。○鄭以爲﹐漸漸然險峻之山石﹐維其崔嵬然不可登而上矣﹐以興戎狄眾彊﹐不可得而伐矣。其荊舒所在之國﹐山川其道裏悠悠然而長遠﹐𨿽往伐之﹐其處廣闊﹐何時其可盡服之矣。由此﹐故武人東徵之﹐不能正之﹐使出聘問於王矣。○傳「卒﹐竟。沒﹐盡」。○正義曰﹕《釋詁》云「卒﹐終也。」終亦竟之義﹐故云「卒﹐竟也」。《釋詁》又云「泯﹐盡也。」李巡云「泯沒之盡。」泯沒義同﹐故沒爲盡也。此經卒﹑沒之義略同﹐而「維其」﹑「曷其」文異者﹐「維其」言已行當竟之﹐「曷其」憂行不可盡﹐勢相接也。○箋「卒者」至「盡服」。○正義曰﹕箋以上「髙矣」類之﹐則「卒」亦石之形也﹐故讀爲崒。《釋山》云「崒者厜﹤廠義﹥。」郭璞曰「謂山峯頭巉巖者。」箋云「崒者﹐崔嵬」﹐謂山巓之末﹐𨿽音字小異﹐是取《爾雅》爲說也。上章言「勞勞廣闊」﹐此言不可盡服﹐亦勢相接﹐故上箋云言其「不可卒服」﹐意取於此。

有豕白蹢﹐烝涉波矣。豕﹐豬也。蹢﹐蹄也。將久雨﹐則豕進涉水波。箋云﹕烝﹐眾也。豕之性能水﹐又唐突難禁制。四蹄皆白曰駭﹐則白蹄其尢躁疾者。今離其繒牧之處﹐與眾豕涉入水之波漣矣。諭荊舒之人﹐勇悍捷敏﹐其君猶白蹄之豕也﹐乃率民去禮義之安﹐而居亂亡之危。賤之﹐故比方於豕。○蹢音的﹐都歷反。烝﹐之丞反。「將久雨」一本作「天將雨」。能﹐奴代反﹐本又作「耐」。駭﹐戶楷反﹐《爾雅》《說文》皆作「豥」﹐古哀反。躁﹐子到反。離﹐力智反。繒﹐在陵反﹐《爾雅》「豕所寢曰繒」﹐《方言》作「橧」﹐從木﹐音同。漣﹐音連﹐一本作「瀾」﹐力安反。悍﹐下旦反。月離於畢﹐俾滂沱矣。畢﹐噣也。月離陰星則雨。箋云﹕將有大雨﹐徵气先見於天。以言荊舒之叛﹐萌漸亦由王出也。豕旣涉波﹐今又雨使之滂沱﹐疾王甚也。○滂﹐普郎反。沱﹐徒何反。注同。噣﹐直角反﹐又音晝﹐本又作「濁」。見﹐賢徧反。

武人東徵﹐不皇他矣。箋云﹕不能正之﹐令其守職﹐不幹王命。○它音他。

﹝疏﹞「有豕」至「他矣」。○毛以爲﹐此時徵伐戎狄﹐役人勞苦﹐而有豕豬之白蹄﹐進而涉入水之波漣之處矣﹐是在地爲將雨之徵也。又直月更離歷於畢之陰星﹐在天爲將雨之候。以此徵候﹐果致大雨﹐使其水滂沱而盛矣。己等役人遇之﹐尢以疲病﹐不但久勞﹐又逢大雨﹐爲甚苦之辭也。又王之武人將率﹐以役人東徵﹐伐荊舒之國﹐皆以勞病﹐不暇更有他事矣。故不得相朝爲禮也。○鄭以爲﹐荊舒之人似眾豕﹐其君猶白蹄者。豕之性能水﹐又唐突難禁制。以荊舒之人性好亂﹐又勇悍難制服。言有豕之白蹄者﹐領其眾豕﹐離其繒牧之處﹐涉入於水波漣矣。以興荊舒之君﹐率其眾民﹐去其禮義之安﹐居於亂亡之危。矣豕性本自能水﹐月復離歷於畢星﹐天又雨之﹐使滂沱矣。羣豕旣得此水﹐彌唐突而難制﹐以諭荊舒本自好亂﹐王又爲不善之政以加陵之矣﹐荊舒旣被此政﹐彌彊梁而難服。武人𨿽則東徵﹐不能正之﹐使不爲他矣。干犯王命﹐是爲他事。言不能正之﹐使不幹王命。○傳「豕豬」至「水波」。○正義曰「豕﹐豬」﹐《釋獸》文。《釋詁》云「烝﹐進也。」言進涉﹐是訓烝爲進也。毛以下經「月離於畢」爲雨徵類之﹐則此亦雨徵也﹐故云「天將大雨﹐則豕進涉波水矣」。並以二經爲雨徵﹐言役人遇雨之勞苦也。○箋「烝眾」至「於豕」。○正義曰「烝﹐眾」﹐《釋詁》文。豕之性能水﹐言其自好涉波﹐非雨徵也。以唐突難禁制﹐諭荊舒之難制服也。《釋獸》釋豕云「四蹢皆白﹐豥。」孫炎曰「蹢﹐蹄也。」傳已訓蹢爲蹄﹐故箋卽以蹄言之。經直云白蹢﹐不云豥﹐則白蹢亦不知幾蹄白。而箋引此者﹐以《爾雅》主爲釋《詩》《詩》中言「豕白蹢」﹐惟此而已﹐故知本以訓此也。馬驚謂之駭﹐則駭者躁疾之言。白蹢名之爲豥﹐是躁疾於余豕﹐故云「則白蹄其中尢躁疾者」也。駭與豥字異義同﹐《釋獸》於豕之下「所寢橧」。舍人曰「豕所寢艸名爲橧。」某氏曰「臨淮人謂野豬所寢爲橧。」李巡曰「豬臥處名橧。」橧是所居之處﹐牧是所食之地﹐故云離其橧牧之處﹐與眾豕涉入水之波漣矣。繒與橧音義亦同。荊舒之人勇悍捷敏者﹐謂上俗民人勇而剽悍﹐其舉動便捷敏速。以其性輕﹐故好叛﹐難禁制也。其君猶白蹄之豕﹐言其民猶眾豕也。乃率其臣民﹐去禮義之安﹐而居亂亡之危﹐正謂叛也。諸侯之朝天子﹐上下相敬﹐是禮義也。叛違王命﹐以致徵討﹐是亂亡也。豕者﹐言獸之尢穢﹐今以荊舒比之﹐故賤之。比方於豕﹐以其餘興諭﹐立文猶隱。此云有豕﹐正是指斥辭﹐有憎疾之旨﹐故知有賤之意。○傳「月離」至「則雨」。○正義曰﹕以畢爲月所離而雨﹐是陰雨之星﹐故謂之陰星。「月離於畢」﹐卽言「俾滂沱矣」﹐故知月離陰星則雨也。《洪範》曰「星有好風﹐星有好雨」者﹐卽此畢是也。《春秋緯》說云「月離於箕﹐風揚沙。」則好風者箕也﹐所以箕好風。畢好雨者﹐鄭《洪範》注云「風﹐土也﹐爲木妃﹔雨﹐木也﹐爲金妃﹐故星好焉。」推此而往﹐南宮好陽﹐北宮好燠﹐中宮四季好寒也。是由己所克而得其妃﹐從其妃之所好故也。鄭知然者﹐以庶徵曰雨﹑曰陽﹑曰燠﹑曰寒﹑曰風﹐而休徵肅時雨若﹑乂時陽若﹑晢時燠若﹑謀時寒若﹑聖時風若。此肅﹑乂﹑晢﹑謀﹑聖本之五事﹐則肅由貌也爲木﹐乂由言也爲金﹐晢由視也爲火﹐謀由聽也爲水﹐聖由思也爲土。故《五行傳》以爲貌屬木﹐言屬金﹐視屬火﹐聽屬水﹐思屬土。庶徵亦依此貌﹑言﹑視﹑聽﹑思爲次。鄭由此故雲﹕雨﹐木气也﹐春而施生﹐故木气爲雨也。陽﹐金气也﹐秋物成而堅﹐故金气爲陽也。燠﹐火气也。寒﹐水气也。風﹐土气也。凡气﹐非風不行﹐猶金﹑木﹑水﹑火非土不處﹐故知土气爲風。以此知風土﹑雨木皆從妃所好。言好﹐是好樂他辭﹐非己性也。此庶徵寒燠﹐卽晦明也﹐加之以陰﹐則爲六气﹐故《五行傳》陰屬皇極﹐故曰「皇之不極﹐厥罰常陰」﹐是也。而賈逵﹑服虔因此及《春秋緯》之文﹐卽以「風﹐東方﹔雨﹐西方」。又云「陰﹐中央﹔晦﹐北方﹔明﹐南方」﹐「惟天陽不變﹐惟晦明所屬」爲當。余甚謬矣﹐失之於《書傳》也。○箋「將有」至「王甚」。○正義曰﹕此與上經相接爲諭﹐言豕性本自能水﹐又加以滂沱之雨﹐是豕彌得性﹐益難禁制。以諭荊舒本自好叛﹐加以王之不善﹐是彼彌得志﹐益難威服。本言滂沱之諭﹐惟此而已﹐但詩人言大雨﹐更生一意。言「月離於畢」﹐然後天爲大雨﹐是滂沱之雨﹐萌漸由離畢也。言王爲不善﹐然後荊舒背叛﹐是叛之萌漸亦由王出也。萌者﹐事之初﹐猶物之萌牙﹐漸而成大也。豕旣涉波﹐今又雨之使滂沱﹐是疾此雨之甚。言荊舒自好叛﹐王又使之叛﹐是疾王之甚。鄭知然者﹐正以言俾﹐不然﹐言雨足矣﹐何須言使也﹖○箋「不能」至「王命」。○正義曰﹕他者﹐謂職分之外﹐橫爲餘事﹐棄其所守﹐干犯王命﹐是爲他矣。故知不能正之﹐令其守職﹐不幹王命﹐卽幹王命是他也。

《漸漸之石》三章﹐章六句。

《苕之華》﹐大夫閔時也。幽王之時﹐西戎東夷交侵中國﹐師旅並起﹐因之以饑饉。君子閔周室之將亡﹐傷己逢之﹐故作是詩也。師旅並起者﹐諸侯或出師﹐或出旅﹐以助王距戎與夷也。大夫將師出﹐見戎夷之侵周而閔之。今當其難﹐自傷近危亡。○苕音條﹐徐音韶﹐艸名。華音花。距音巨。難﹐乃旦反。下「之難」同。近﹐附近之近。

﹝疏﹞「《苕之華》三章﹐章四句」至「是詩」。○正義曰﹕言西戎東夷交侵中國﹐不言南蠻北狄者﹐下篇序曰「西夷交侵中國」﹐則蠻狄亦侵。序於上下相互以明耳。言「西戎東夷交侵中國﹐師旅並起」﹐卽序首章上二句之事。「因之以饑饉」﹐卒章下二句是也。「閔周室之將亡」﹐卒章上二句是也。「傷己逢之」﹐卽首章下二句是也。經﹑序倒者﹐序以由師旅饑饉致周室之亡﹐所以傷之。經則因文以弘義﹐逢師旅而己傷﹐乃覆言可傷之事﹐故言因以饑饉於下﹐明其彌是可傷。各自爲義次也。○箋「師旅並」至「危亡」。○正義曰﹕以四夷在中國之外﹐從外內侵﹐則綠邊諸侯被侵矣。又言師旅並起者﹐非一之辭﹐明其非獨王室﹐故知諸侯或出師﹐或出旅﹐以助王距戎與夷也。《周禮》制諸侯從王之法云「大國三軍﹐次國二軍﹐小國一軍。」今俱出師旅者﹐《周禮》言其極耳。行則隨時多少﹐不必盡然。且於時諸侯衰弱﹐或不能備軍﹐故才出師﹑旅也。知大夫將師出﹐見戎狄之侵周者﹐以序云「傷已逢之」﹐經云「知我如此﹐不如無生」。若非身自當之﹐不應如此深恨﹐故知身自將師而出﹐見戎狄交侵﹐而發憤閔傷也。且上下皆言下國﹐明此亦下國大夫自將其國之師﹐故二章箋云「諸侯微弱﹐而王之臣當出見也。」是於時王臣未出﹐不得逢之也。逢之﹐是身見之辭﹐故云「今當其難﹐自傷近危亡」也。

苕之華﹐蕓其黃矣。興也。苕﹐陵苕也。將落則黃。箋云﹕陵苕之華﹐紫赤而繁。興者﹐陵苕之幹諭如京師也﹐其華猶諸夏也﹐故或謂諸夏爲諸華。華衰則黃﹐猶諸侯之師旅罷病將敗﹐則京師孤弱。○蕓音云﹐沈音運。夏﹐戶雅反。下同。罷音皮。

心之憂矣﹐維其傷矣﹗箋云﹕傷者﹐謂國日見侵削。

﹝疏﹞「苕之華」至「傷矣」。○正義曰﹕陵苕之英華﹐本紫赤而繁多﹐至今亦蕓然﹐其色黃而衰矣。以興周室之諸夏﹐本兵彊國盛﹐今其師病而微矣。陵華衰則將落﹐落則苕幹特立矣。諸侯師病則將敗﹐敗則京師孤弱矣。以周室之盛﹐忽見如此之衰﹐故我心爲之憂愁矣。維其傷病矣﹐傷其見侵削也。○傳「苕陵」至「則黃」。○正義曰﹕《釋艸》云「苕﹐陵苕。黃華蔈﹐白華茇。」舍人曰「苕﹐陵苕也。黃華名蔈。白華名茇。別華色之名也。」某氏曰「《本艸》云『陵蒔﹐一名陵苕』。」陸機《疏》云「一名鼠尾﹐生下濕水中﹐七八月中華紫﹐似今紫艸。華可染皂﹐煮以沐髮卽黑。」如《釋艸》之文﹐則苕華本自有黃有白﹐傳言將落則黃﹐是初不黃矣。箋云「陵苕之華﹐紫赤而繁」。陸機《疏》亦言其華紫色。蓋就紫色之中﹐有黃紫﹑白紫耳。及其將落﹐則全變爲黃。以《裳裳者華》言之﹐則蕓爲極黃之貌﹐故將落乃然。○箋「陵苕」至「孤弱」。○正義曰﹕紫赤而繁華﹐衰則黃﹐皆以時事驗知。苕之幹諭京師﹐華猶諸夏者﹐以序云交侵中國﹐卽九州之諸夏也。師旅並起﹐是諸侯之師起而助王也。華之衛幹﹐如諸夏之衛京師﹐故知幹如京師﹐其華猶諸夏也。又解不以葉諭之意﹐以其諸夏本亦名諸。華襄四年《左傳》魏絳諫晉侯曰「諸華必叛。」昭三十年《左傳》子西諫楚王曰「吳﹐周之曾裔也﹐今而始大﹐比於諸華。」是或謂諸夏爲諸華也。謂之夏者﹐夏﹐大也。以其中國有禮義之華可嘉大也。《論語》曰「不如諸夏之亡。」是也。華黃落則苕幹衰﹐故諭諸夏之師旅罷病將敗﹐則京師孤弱也。

苕之華﹐其葉靑靑。華落﹐葉靑靑然。箋云﹕京師以諸夏爲障蔽。今陵苕之華衰而葉見靑靑然﹐諭諸侯微弱﹐而王之臣當出見也。○靑靑﹐子零反。注同。鄣﹐章亮反。見﹐賢徧反。下同。

知我如此﹐不如無生﹗箋云﹕我﹐我王也。知王之爲政如此﹐則已之生不如不生也。自傷逢今世之難﹐憂閔之甚。

﹝疏﹞「苕之」至「無生」。○毛以爲﹐上言華將落﹐故於此言已落。言陵苕之上﹐黃華今已殞落矣﹐惟有葉靑靑然獨在耳。以興王室之外﹐諸夏今已喪敗矣﹐惟有其臣當出見耳。是戎夷之彊﹐侵敗諸夏﹐藩衛旣弱﹐周室將亡﹐大夫傷已逢之﹐故言知我王政之如此﹐不能撫和戎夷﹐使諸夏喪敗﹐不如己之本無生也。自傷生逢今世。○鄭惟以華衰爲異。言陵苕之上﹐黃華其色旣巳衰矣﹐惟其葉見靑靑然﹐以興周室之外﹐諸夏其師旣已罷矣﹐獨王臣當出見。華已衰而葉未殞﹐猶諸夏已病而王臣未發﹐明鄣蔽旣衰﹐出亦敗矣。餘同。○傳「華落﹐葉靑靑」。○正義曰﹕事必有漸﹐物無雨盛。上言將落﹐則此已落矣。又言其葉﹐明惟葉在耳﹐故言「華落﹐葉靑靑然」﹐則毛意以華諭所出之師。上章以華諭師病﹐此落諭已敗。諸侯旣敗﹐則王臣當出。天下諸侯眾矣﹐尙不能禦之﹐王兵若出﹐亦當敗矣﹐故上章爲諸侯未敗﹐此爲已敗。下所以言亡﹐爲事之漸也。宣王之伐蠻狄﹐皆出王室之兵。此先諸夏﹐後京師者﹐王者彊盛﹐則命將徵討﹐諸侯從之。衰弱﹐則諸侯先自禦寇﹐王師大急乃出。此則理之常也。且此時戎狄從外而侵﹐將內及王室﹐詩人先云諸侯之敗﹐見其危之漸耳。○箋「京師」至「出見」。○正義曰﹕旣言苕之華﹐又言其葉。華之映葉﹐猶諸夏之葉京師﹐故言京師以諸夏爲鄣蔽。華衰而葉見﹐故諭諸侯微弱﹐王臣當出也。易傳者﹐以經仍云苕之華﹐則華猶未落﹐且華諭諸夏﹐時諸夏未爲皆亡﹐不可以落諭﹐故爲衰耳。○箋「我我」至「之甚」。○正義曰﹕知我非詩人自我﹐而以我爲我王者﹐以逢時多難﹐非己所爲﹐詩人不當自責﹐故知我爲王之政。人莫不好生﹐而云己不用生﹐生非已所裁﹐而以生爲恨﹐故知巳自傷逢今世也。

牂羊墳首﹐三星在罶。牂羊﹐牝羊也。墳﹐大也。罶﹐曲梁也﹐寡婦之笱也。「牂羊墳首」﹐言無是道也。三星在罶﹐言不可久也。箋云﹕無是道者﹐諭周已衰﹐求其復興﹐不可得也。不可久者﹐諭周將亡﹐如心星之光耀﹐見於魚笱之中﹐其去須臾也。○牂﹐子桑反。墳﹐扶云反。罶音柳﹐本又作「霤」。牝﹐頻忍反。笱音苟。復﹐扶又反。

人可以食﹐鮮可以飽﹗治日少而亂日多。箋云﹕今者﹐士卒人人於晏早皆可以食矣。時饑饉﹐軍興乏少﹐無可以飽之者。○鮮﹐息淺反。治﹐直吏反。

﹝疏﹞「牂羊」至「以飽」。○毛以爲﹐諸侯旣敗﹐周室將亡。今牂羊而責其大首﹐終無是道也。以興周衰而求其大興﹐亦無此理也。周不復興﹐其亡亦速。三星之光耀﹐在於魚罶之中﹐其去斯須﹐不可久也。以諭周室之亡期將至﹐欲望其存﹐亦不可久也。人於亂世﹐乏食而饑。人於治世﹐丰食而飽。今亂日多﹐故人可粗得食﹐而治日少﹐故少可以飽。○鄭下二句爲異。言時師旅旣起﹐因之以饑饉﹐故言此士卒之人﹐於宴早可以與之食﹐但時乏少﹐無可以飽之﹐是所以可傷也。○傳「牂羊」至「可久」。○正義曰﹕《釋畜》云「羊牡羒﹐牝牂。」故知牂羊﹐牝羊也。「墳﹐大」﹐《釋詁》文。牝﹐小羊也。首必稱身﹐小羊而責大首﹐必無是道理也。星隨天運﹐晝夜一周﹐魚笱之間﹐蹔見心星之光曜﹐須臾卽過﹐故言不可久也。○箋「無是」至「須臾」。○正義曰﹕以此詩主論周衰﹐故知諭求其復興﹐不可得也。序言閔周室之將亡﹐故知不可久者﹐諭周將亡﹐其去須臾也。○箋「今者」至「飽之者」。○正義曰﹕鄭以幽王時恆多禍亂﹐曾無治時﹐何得云治日少乎﹖所以易毛。

《苕之華》三章﹐章四句。

《何艸不黃》﹐下國刺幽王也。四夷交侵﹐中國背叛﹐用兵不息﹐視民如禽獸。君子憂之﹐故作是詩也。○背音佩。

﹝疏﹞「《何艸不黃》四章﹐章四句」至「是詩」。○正義曰﹕上言下國﹐後云君子﹐則作者下國君子也。君子無尊卑之限﹐國君以下﹐有徳者皆是也。言「四夷交侵﹐中國背叛」﹐序其用兵之意﹐於經無所當也。用兵不息﹐上二章是也。視民如禽獸﹐下二章是也。經言虎兕及狐﹐止有獸耳﹐言禽以足句﹐且散則獸亦名禽也。

何艸不黃﹐何日不行。箋云﹕用兵不息﹐軍旅自歲始﹐艸生而出﹐至歲晚矣﹐何艸而不黃乎﹖言艸皆黃也。於是之間﹐將率何日不行乎﹖言常行勞苦之甚。

何人不將﹐經營四方。言萬民無不從役。

﹝疏﹞「何艸」至「四方」。○正義曰﹕言天下之人﹐於艸生正月之時從役﹐去時艸始生耳。今至十月﹐何艸而不黃乎﹖言艸皆黃矣。去艸生﹐至於艸黃﹐於是之間﹐將率何日而不行乎﹖言常行﹐是勞苦之甚也。又言萬民何人而不爲將率所將之﹐以經營四方乎﹖言皆爲將之以經營也。是非直將率爲勞﹐萬民又甚苦焉。○箋「用兵」至「之甚」。○正義曰﹕言用兵不息﹐是用之過久。何艸不黃﹐是見黃而怨。若艸大始去﹐或欲黃乃行﹐不應見艸之黃﹐嗟怨若此。明艸有生死之期﹐行者睹物而思﹐故云軍旅自歲始﹐艸生而出﹐謂正月二月之中也。至歲晚矣﹐何艸而不黃乎﹖艸皆黃矣﹐是九月十月之中也。气則時經寒熱﹐物則革變死生﹐日月長久﹐徵行不息﹐是其所以怨也。故云「於是之間﹐將率何日不行乎﹖是其勞苦之甚也」。知此句謂將率者﹐以言何日不行﹐明行者有人。下云「何人不將」﹐爲人所將﹐則是士卒也。下句旣爲士卒﹐知此爲將率也。

何艸不玄﹐何人不矜。箋云﹕玄﹐赤黑色。始春之時﹐艸牙孽者將生﹐必玄於此時也﹐兵猶復行。無妻曰矜。從役者皆過時不得歸﹐故謂之矜。○矜﹐古頑反。注同。孽﹐魚列反。復﹐扶又反。

哀我徵夫﹐獨爲匪民。箋云﹕徵夫﹐從役者也。古者師出不逾時﹐所以厚民之性也。今則艸玄至於黃﹐黃至於玄﹐此豈非民乎﹖

﹝疏﹞「何艸」至「匪民」。○正義曰﹕將率以艸黃之時﹐旣不得歸﹐又至明年之春。言今何艸不玄﹐言眾艸將生而皆玄之也。於此之時﹐何人而不爲矜耳。言皆矜也。久而不歸﹐失夫婦之道﹐而皆爲矜夫也。旣久役如此﹐哀我徵行之夫﹐豈獨爲非民乎﹗若亦是民﹐當休息﹐何爲使之從役﹐久而不得歸也﹖○箋「玄赤」至「之矜」。○正義曰﹕鄭於《冬官﹟鐘氏》注差約之云「玄色﹐在緅緇之間﹐其六入者與﹖」三人赤﹐三人黑﹐故云「玄﹐赤黑色」。《春秋﹟元命苞》《稽耀嘉》皆云「夏以十三月爲正。」物生色黑﹐故知始春之時﹐艸牙孽者﹐將生必玄也。《釋天》云「九月爲玄。」孫炎曰「物衰而色玄也。《詩》曰『何艸不玄』﹐與此始春之言不同者﹐《爾雅》所言月名﹐皆不以艸色。」李巡曰「九月萬物艸盡﹐陰气侵寒﹐其色皆黑。」是陰而气寒之黑﹐不由艸玄色﹐孫炎之言謬矣。無妻曰矜﹐《書傳》及《王制》文。彼言老﹐宜爲六十之外。禮﹐六十不與服戎。自六十以下﹐不必皆老﹐但行役過時﹐久不得歸﹐與無妻者同﹐故謂之矜也。舜年三十﹐以無室家之端﹐《書》亦謂之「有鰥在下」。矜與鰥﹐古今字。○箋「古者」至「民乎」。○正義曰﹕隱五年《穀梁傳》曰「古者徵伐不逾時」。是古者師出不逾時也﹐所以厚愛民之性命﹐恐勞苦故也。今艸玄至於黃﹐黃又至於玄﹐期年不歸﹐是爲非民﹐言其不厚之也。

匪兕匪虎﹐率彼曠野。兕﹑虎﹐野獸也。曠﹐空也。箋云﹕兕虎﹐比戰士也。○兕﹐徐履反。

哀我徵夫﹐朝夕不暇。

﹝疏﹞「匪兕」至「不暇」。○正義曰﹕言我此役人﹐若是野獸﹐可常在外。今非是兕﹐非是虎﹐何爲久不得歸﹐常循彼空野之中﹐與兕虎禽獸無異乎﹖時旣視民如禽獸﹐故哀我此徵行之夫﹐朝夕常行而不得閒暇。○傳「兕﹑虎﹐野獸」。○正義曰﹕傳言野獸者﹐解本舉此之意﹐以役人不宜在野﹐故言視民如禽獸也。許愼云「兕﹐野牛。其皮堅厚﹐可爲鎧。」《釋獸》云「兕似牛。」某氏曰「兕牛千斤。」郭景純云「一角﹐靑色﹐重千斤是也。」○箋「兕﹑虎﹐比戰士」。○正義曰﹕序云「視民如禽獸」﹐則直取在野以比之。而下章以狐比有棧之車﹐則比中各自取象﹐故云「兕﹑虎﹐比戰士」﹐取其猛也。

有芃者狐﹐率彼幽艸。有棧之車﹐行彼周道。芃﹐小獸貌。棧車﹐役車也。箋云﹕狐艸行艸止﹐故以比棧車輦者。○芃﹐薄紅反﹐沈又扶東反。棧﹐士板反。「輦者」﹐一本作「輦車」。

﹝疏﹞「有芃」至「周道」。○正義曰﹕有芃芃然而小者﹐當狐也。此狐本是艸中之獸﹐故可循彼幽艸。今我有棧之輦車﹐人挽以行。此人本非禽獸﹐何爲行彼周道之上﹐常在外野﹐與狐在幽艸同乎﹖故傷之也。○傳「芃小」至「役車」。○正義曰﹕以芃是狐之狀﹐非大獸﹐故言「芃﹐小獸貌」也。此言用兵不息﹐明此車﹐士卒供役之車﹐故云「棧車﹐役車」。○箋「狐艸」至「輦者」。○正義曰﹕以上言「率彼曠野」﹐而此又云「幽艸」﹐明義取於艸。以狐艸行艸止﹐故比輦者亦道行道止﹐故以幽艸與周道相對也。故《周官﹟鄕師》云「大軍旅﹐會同﹐正治其徒役﹐與其輦輦。」注云「輦人挽行﹐所以載任器。止以爲蕃營。」是行止常依於道﹐似狐之依於艸也。以循艸比人﹐故知比輦者也。《鄕師》注引《司馬法》曰「夏后氏謂輦曰余車﹐殷曰胡奴車﹐周曰輜輦。輦一斧﹑一斤﹑一鑿﹑一梩﹑一鋤。周輦加二板﹑二築。」又曰「夏后氏二十人而輦﹐殷十八人而輦﹐周十五人而輦。」是軍行必有輦﹐皆人挽以行也。《春官﹟巾車》王后五路有輦﹐𨿽載任﹐與此不同﹐亦人挽以行﹐故謂之輦也。若然《巾車》言「服車五乘」﹐有「士乘棧車﹐庶人乘役車」。注云「服車者﹐服事者之車。棧車﹐不革挽而漆之。役車﹐方箱可載任器以供役。」以此言之﹐則彼自有棧車﹐何知此非彼者﹖以彼棧車﹐士之所乘以服事﹐非此軍旅徒役所當有﹐以此知非《巾車》之棧車也。若然﹐傳云「棧車﹐役車」﹐則與彼庶人役車同。又知非彼役車者﹐以役車庶人之所乘﹐但庶人賤﹐以供役爲名耳﹐非輦者也﹐卽《唐﹟蟋蟀》言「役車其休」﹐是矣。彼不以人挽﹐故知不與此同。此謂從軍供役之輦車耳﹐有棧﹐是車狀﹐非士所乘之棧名也。

《何艸不黃》四章﹐章四句。

《魚藻之什》十四篇﹐六十二章﹐三百二句。

卷十六十六之一

卷十六十六之一

◎文王之什詁訓傳第二十三

毛詩大雅陸曰﹕自此以下﹐至《捲阿》十八篇﹐是文王﹑武王﹑成王﹑周公之《正大雅》﹐據盛隆之時而推序天命﹐上述祖考之美﹐皆國之大事﹐故爲《正大雅》焉。《文王》至《靈臺》八篇﹐是文王之《大雅》《下武》至《文王有聲》二篇﹐是武王之《大雅》

《文王》﹐文王受命作周也。受命﹐受天命而王天下﹐制立周邦。○而王﹐於況反。

﹝疏﹞「《文王》七章﹐章八句」。○「文王」至「作周」。○正義曰﹕作《文王》詩者﹐言文王能受天之命﹐而造立周邦﹐故作此《文王》之詩﹐以歌述其事也。上「文王」﹐篇名之目。下「文王」﹐指而說其事。經五章以上﹐皆是受命作周之事也。六章以下﹐爲因戒成王﹐言以殷亡爲鑑﹐用文王爲法。言文王之能伐殷﹐其法可則於後﹐亦是受命之事﹐故序言「受命作周」以總之。○傳「受命」至「周邦」。○正義曰﹕言受命作周﹐是創初攺制﹐非天命則不能然﹐故云「受命﹐受天命也」。「周𨿽舊邦﹐其命維新」﹐是立周邦也。《無逸》曰「文王受命惟中身﹐厥享國五十年。」注云「中身﹐謂中年。受命﹐謂受殷王嗣立之命。」彼謂文王爲諸侯受天子命也。此述文王爲天子﹐故爲受天命也。按《春秋說題辭》云「河以通乾出天苞﹐雒以流坤吐地符。」又《易坤靈圖》云「法地之瑞﹐黃龍中流見於雒。」注云「法地之瑞者﹐《洛書》也。」然則《河圖》由天﹐《洛書》自地。讖緯注說皆言文王受《洛書》﹐而言天命者﹐以河﹑洛所出﹐當天地之位﹐故託之天地﹐以示法耳。其實皆是天命﹐故《六藝論》云「《河圖》《洛書》皆天神言語﹐所以教告王者也。」是《圖》《書》皆天所命﹐故文王𨿽受《洛書》﹐亦天命也。帝王革易﹐天使之然﹐故後世創基之王﹐𨿽無河﹑洛符瑞﹐皆亦謂之受命。以其得有天下﹐是命與之﹐故此亦云受天命而王天下也。文王𨿽未得九州﹐以其稱王﹐故以天下言之。文王受命﹐毛無明說。《鴟鴞》之傳﹐謂管﹑蔡爲二子﹐則毛意周公無除喪攝政﹑避居東都﹑罪其屬黨之事﹐其受命之年﹐必不得與鄭同也。《尙書﹟武成》篇曰「我文考文王﹐克成厥勛﹐誕膺天命。惟九年﹐大統未集。」孔安國云「言諸侯歸之﹐九年而卒﹐故大業未就。」劉歆作《三統歷》﹐考上世帝王﹐以爲文王受命九年而崩。班固作《漢書﹟律曆志》載其說﹐於是賈逵﹑馬融﹑王肅﹑韋昭﹑皇甫謐皆悉同之。則毛意或當然矣。文王九十七而終﹐終時受命九年﹐受命之元年﹐年八十九。其卽諸侯之位﹐已四十二年矣。故《帝王世紀》云「文王卽位﹐四十二年﹐歲在鶉火﹐文王於是更爲受命之元年﹐始稱王矣。」乃引《周書》稱「文王受命九年﹐惟暮之春﹐在鎬召太子發作文傳」。九年猶召太子﹐明其七年未崩﹐故諸儒皆以爲九年而崩。其伏生﹑司馬遷以爲﹐文王受命七年而崩﹐故《尙書﹟周傳》云「文王受命一年﹐斷虞芮之訟。二年伐邘。三年伐密須。四年伐犬夷。五年伐耆。六年伐崇。七年而崩。」《史記﹟周本紀》云「西伯陰行善﹐諸侯皆來決平。虞﹑芮旣讓﹐諸侯聞之﹐曰﹕『西伯蓋受命之君也。』」此是受命一年之事。又曰「明年﹐伐犬夷。明年﹐伐密須。明年﹐敗耆國。明年﹐伐邘。明年﹐伐崇侯虎。而作丰邑。明年﹐西伯崩。」此𨿽伐犬夷與伐耆﹑伐邘其年與《書傳》不次﹐要亦七年崩也。鄭不見《古文尙書》﹐又《周書》遺失之文難可據信﹐依《書傳》《史記》爲說﹐故《洛誥》注云「文王得赤雀﹐武王俯取白魚﹐皆七年。」是鄭以文王受命爲七年之事。《中候﹟我應》云「季秋之月甲子﹐赤雀銜丹書入丰﹐止於昌戶。再拜稽首受。」《尙書運期授》引《河圖》曰「倉帝之治八百二十歲立戊午蔀。」注云「周文王以戊午蔀二十九年受命。」《易是類謀》曰「文王比隆興始霸﹐伐崇﹐作靈臺﹐受赤雀丹書﹐稱王制命﹐示王意。」注云「入戊午蔀二十九年時﹐赤雀銜丹書而命之。」是鄭意以入戊午蔀二十九年季秋之月甲子﹐赤雀銜丹書而命之也。鄭知然者﹐《易乾鑿度》云「入戊午蔀二十九年﹐伐崇﹐作靈臺﹐攺正朔﹐布王號於天下﹐受籙應《河圖》。」注云「受命後五年乃爲此攺。應猶如也﹐如前聖王所得《河圖》之書。」由此而論﹐旣云「入戊午蔀二十九年」﹐𨿽連以「伐崇﹑攺正」之事﹐云「受籙應《河圖》」﹐則二十九年之文爲受籙而發。受籙者﹐卽謂受丹書王命之籙也。以此知「入戊午蔀二十九年」﹐卽是赤雀所命之年也。先言「伐崇﹐作靈臺﹐攺正朔﹐布王號於天下」﹐然後始言「受籙」者﹐以文王之時﹐所爲大事惟此而已。此由天命而然﹐故旣言受命之年﹐卽言所爲之事﹐下乃繼以「受籙應《河圖》」。此等之事﹐皆由受籙而爲之﹐故受籙之言與二十九年文不連耳。《是類謀》亦先言伐崇﹐然後言受赤雀丹書﹐亦以伐崇﹑作靈臺是文王大事﹐由受命而然﹐故在赤雀之上先言之也。且《乾鑿度》云「亡殷者﹐紂黑期火戊﹐倉精授汝位正昌。」注云「火戊﹐戊午蔀也。午爲火。必言火戊者﹐木精將王﹐火爲之相。戊﹐士也﹐又爲火子。又火使其子爲己塞水﹐是明倉精絕殷之象也。」是言文王受命在戊午蔀之意。旣言入戊午蔀二十九年受籙﹐復說在戊午之意﹐明以二十九年爲受命年也。受命之月﹐已是季秋﹐至明年乃攺元﹐故《書序》云「惟十有一年﹐武王伐殷。」注云「十有一年﹐本文王受命﹐而數之是年入戊午蔀四十歲矣。」是鄭以受命元年爲入戊午蔀三十年﹐故攺至十年而四十也。又以歷校之入﹐戊午蔀二十九年﹐歲在戊午﹐其年殷九月二十五日得甲子﹐明年乃攺元。則元年歲在已未﹐至十三年在辛未﹐其年正月六日得甲子。《譜》云「以歷校之﹐文王受命十三年辛未之歲﹐殷正月六日殺紂。」是得赤雀之命後年攺元之驗也。又《中候﹟雒師謀》云「惟王旣誅崇侯虎﹐文王在丰﹐丰人一朝扶老至者八十萬戶。」是受命六年而伐崇居丰也。卽云「至磻谿之水﹐呂尙釣崖﹐王下趍拜曰﹕『望公七年矣。』」所以言七年者﹐以本丹書命云「雒授金鈐師名呂」﹐故得命卽望之。今受命六年﹐而言「望公七年」﹐通得命之年數之﹐故七是得命之後明年攺元。鄭所參校﹐於玆明矣。若然﹐鄭於《金縢》之末注云「文王年十五生武王﹐又九十七而終﹐終時武王年八十三矣。」若文王受命七年﹐武王八十三﹐至十一年觀兵得魚之時﹐武王八十七矣。至九十三而終﹐則通數取魚之年乃得爲七年。鄭云「文王得赤鳥﹐武王俯取魚﹐皆七年。」文王以明年數﹐武王以其年數者﹐文王攺元﹐須得歲首爲之﹐武王未及攺元﹐惟須正名號耳。《我應》說文王之戒武王曰「我終之後﹐恆稱太子。河﹑洛復告﹐遵朕稱王。」故《太誓》說武王升冊稱皇太子﹐得魚卽云俯取﹐是得告之卽須攺稱﹐故不與文王同也。如上所說﹐受赤雀之命﹐必是歲在戊午蔀二十九年矣。案《乾鑿度》云「歷元名握先紀日甲子歲甲寅。」又曰「今入天元二百七十五萬九千二百八十歲﹐昌以西伯受命。」注云﹕受《洛書》之命爲天子﹐以歷法其年則入戊午蔀二十四年矣。歲在癸丑﹐是前校五歲﹐與上不相當者﹐其實當云二百八十五歲﹐以其篇已有入戊午蔀二十九年受籙之言﹐足以可明﹐故略其殘數﹐整言二百八十﹐而不言五也。知必加五年當戊午蔀二十九年者﹐依《三統歷》七十六歲爲一蔀﹐二十蔀爲一紀﹐積一千五百二十歲﹐凡紀首者皆歲甲寅日甲子﹐卽以甲子之日爲初蔀﹐名甲子蔀一也。滿七十六歲﹐其後年初日次癸卯﹐卽以癸卯爲蔀首二也。從此以後﹐壬午爲蔀三也。辛酉蔀四也。庚子蔀五也。已卯蔀六也。戊午蔀七也。丁酉蔀八也。丙子蔀九也。乙卯蔀十也。甲午蔀十一也。癸酉蔀十二也。壬子蔀十三也。辛卯蔀十四也。庚午蔀十五也。己酉蔀十六也。戊子蔀十七也。丁卯蔀十八也。丙午蔀十九也。乙酉蔀二十也。是一紀之數終而復始﹐紀紀還然。今《乾鑿度》入天元二百七十五萬九千二百八十歲﹐以一紀之法一千五百二十歲除之﹐得一千八百一十五紀﹐余有四百八十歲﹐卽是入後紀之年﹐其初年還歲甲寅日甲子﹐以甲子﹑癸卯﹑壬午﹑辛酉﹑庚子﹑己卯等六蔀除之﹐余有二十四年﹐卽是入戊午蔀二十四年﹐更加五年爲二十九年﹐受赤雀之命。若推太歲﹐卽以六十除積年。其受命之年﹐太歲在戊午。若欲知日之所在﹐乘積年爲積日﹐以日行一匝六十除之﹐得日之所在。又案《三統》之術﹐魯隱公元年歲在己未﹐其年前惠公之末年﹐歲在戊午﹐計文王受命是戊午之年﹐下至惠公末年﹐六復戊午﹐當三百六十年矣。而《雒師謀》注云「數文王受命﹐至魯公末年﹐三百六十五歲又餘五年者﹐本惟云三百六十耳。學者多聞周天三百六十五度﹐因誤而加。徧校諸本﹐則無五字也。或以爲文王再受天命﹐入戊午蔀二十四年受《洛書》﹐二十九年受丹書。」若如此說﹐於《易緯》之文上下符合﹐於《中候》之注年數又同。必知不然者﹐以讖緯所言文王之事最爲詳悉﹐若赤鳥之外﹐別有洛命﹐則應有文言之。今未有聞焉﹐明其無也。所論《圖》《書》﹐莫過《中候》﹐而《我應》及《雒師謀》皆說文王之事﹐只言赤雀﹑丹書﹐不言更有所命。詳撿諸緯﹐其辭亦然。《易通卦驗》曰「有人侯冋﹐倉姬演步﹐有鳥將顧。」其意言文王得赤鳥而演《易》也。《是類謀》曰「受赤雀丹書。」《春秋﹟元命苞》曰「鳳皇銜丹書於文王之都。」皆言丹書鳥雀而已﹐曾無斥言別有他命。鄭言《洛書》卽「丹書」﹐是也。不然﹐鄭何處得《洛書》之言乎﹖說者𨿽云再命﹐旣言七年而崩﹐則亦赤雀命後始攺元矣。若二十四年已後受《洛書》﹐所以不卽攺元﹐而待後命﹐何也﹖且鄭云「受《洛書》之命爲天子」﹐若前命已爲天子﹐後命更何所作﹖旣天已使爲天子﹐猶尙不肯攺元﹐便是傲慢神明﹐違拒天命﹐聖人有作﹐決不然也。又鄭於《六藝論》極言瑞命之事﹐云﹕太平嘉瑞﹐《圖》《書》之出﹐必龜龍銜負焉。黃帝﹑堯﹑舜﹑周公是其正也。若禹觀河見長人﹐臯陶於洛見黑公﹐湯登堯臺見黑鳥﹐至武王渡河白魚躍﹐文王赤雀止於戶﹐秦穆公白雀集於車﹐是其變也。文王惟言赤雀﹐何得更有《洛書》﹖「且《洛書》龜負而出﹐乃是太平正法﹐於文王之世﹐安得有之﹖此其所以大蔽也」。然則文王所受﹐實赤鳥銜書﹐非洛而出﹐謂之《洛書》者﹐以其河龍《圖》發﹐洛龜《書》感﹐此爲正也。故得《圖》者﹐𨿽不從河﹐謂之《河圖》﹔《書》者﹐𨿽非洛出﹐謂之《洛書》﹐所以統名焉。故《元命苞》云「鳳皇銜《圖》置帝前﹐黃帝再拜受堯坐。中舟與太尉舜臨觀鳳皇負《圖》授。」是不從河者也。《坤靈圖》云「黃龍中流見於洛。」注云「謂《洛書》不必皆龜負也。」言《河圖》《龜書》﹐見其正耳。所命文王銜丹書者﹐《我應》《是類謀》謂之赤雀﹐《元命苞》謂之鳳皇﹐《通卦驗》謂之爲鳥。鳥者﹐羽虫之大名﹐赤雀﹑鳳皇之雛﹐神而大之亦得稱鳳﹐文𨿽不同﹐其實一也。受命六年﹐乃始伐崇。旣伐於崇﹐乃作邑於丰﹐則受命之時﹐未都丰矣。而《我應》云「赤雀銜丹書入丰﹐止於昌戶」﹐《元命苞》云「鳳皇銜丹書﹐遊於文王之都」者﹐鄭作《我應序》云「文王如丰﹐將伐崇﹐受赤鳥。」是當時行往丰地﹐未都丰也。所居有屋﹐故稱昌戶。從後言之﹐謂之文王之都。《太誓》云「至於王屋。」《譜》云「周公避居東都。」亦此類也。《文王世子》稱武王謂文王曰「西方有九國焉﹐君王其終無諸﹖」文王生稱王也。其稱王也﹐必在受命之後。《元命苞》云「西伯旣得丹書﹐於是稱王﹐攺正朔﹐誅崇侯虎。」稱王之文在誅崇之上。《是類謀》云「稱王制命示王意。」《乾鑿度》云「攺正朔﹐布王號於天下。」二文皆承伐崇﹑作靈臺之下。伐崇在六年﹐則亦六年始稱王也。但彼文以伐崇之等皆是文王大事﹐故歷言之﹐其言不必依先後爲次﹐未可卽以爲定。《書傳》稱「二年伐邘。三年伐密須。四年伐犬夷」。《書序》云「殷始咎周。」注云「咎﹐惡也。紂聞文王斷虞﹑芮之訟﹐後又三伐皆勝﹐而始畏惡之﹐拘於羑里。」又曰「周人乘黎。」注云「乘﹐勝也。紂得散宜生等所獻寶而釋文王。文王釋而伐黎。明年伐崇。」案《殷傳》云「西伯得四友獻寶﹐免於虎口而克耆。」《大傳》曰「得三子獻寶﹐紂釋文王﹐而出伐黎。」其言旣同﹐則黎﹑耆一物﹐是文王伐犬夷之後乃被囚﹐得釋乃伐耆也。《出車》說文王之勞還帥云「春日遲遲。」是四年遣役﹐五年始反乃勞之。當勞訖被囚﹐其年得釋﹐卽以歲暮伐耆﹐故稱五年伐耆也。天無二日﹐土無二王﹐若五年以前旣已稱王攺正﹐則反形已露﹐紂當與之爲敵﹐非直咎惡而已。若已稱王﹐顯然背叛﹐𨿽紂之愚﹐非寶能釋也。又《書序》「周人乘黎」之下云「祖伊恐﹐奔告於受﹐作《西伯戡黎》。」若已稱王﹐則愚者亦知其叛﹐不待祖伊之明始識之也。且其篇仍云「西伯」﹐明時未爲王。是六年稱王爲得其實﹐故《乾鑿度》「布王號」之下注云「受命後五年乃爲攺。」此是鄭意以爲六年始王也。但文王自於國內建元久矣﹐無故更復攺元﹐是有稱王之意﹐𨿽則未布行之﹐亦是稱王之迹﹐故《周本紀》云「詩人道西伯蓋受命之年稱王。」皇甫謐亦云「受命元年始稱王矣。」正以攺稱元年﹐故疑其年稱王。斯言非無理矣。但考其行事﹐必不得元年稱王耳。然則六年稱王﹐七年則崩﹐是稱王甚晚。《禮記﹟大傳》注云「文王稱王早矣」者﹐以殷紂尙存﹐𨿽於年爲晚﹐而時未可稱﹐故爲早也。時未可稱﹐而必稱之者﹐《我應》云「我稱非早﹐一人固下。」注云「我稱王非爲早﹐欲以一人心﹐固臣下。」是早稱之意也。然則伐崇之時未稱王矣。《皇矣》說伐崇之事﹐而云「是類是禡」﹐《王制》云「天子將出徵﹐類乎上帝﹐禡於所徵之地」﹐然則類者祭天之名﹐未稱王而得祭天者﹐文王於伐崇之後﹐尋卽稱王﹐於時天期已至﹐崇又大敵﹐𨿽未稱王﹐已行王事﹐故類﹑禡也。文王𨿽稱王攺正統﹐得行其統內六州而已。《禮記﹟大傳》曰「牧之野﹐武王之大事﹐攺正朔﹐易服色。」謂克紂之後﹐又復頒布﹐使天下徧知之﹐猶未制禮﹐未是大定﹐故《召誥》云「惟二月﹑三月。」注云「當爲一月﹑二月。不云正月者﹐蓋待治定制禮乃正言正月故也。」然則從是以後始大定矣。文王之得太公﹐無經典正文言其得之年月。《雒師謀》注云「文王旣誅崇侯﹐乃得呂尙於磻谿之崖。」是伐崇之年得呂尙也。《書傳》云「散宜生﹑南宮括﹑閎天三子相﹐與學訟於太公。四子遂見西伯於羑里。」是文王被囚之年得太公也。《史記﹟齊世家》云「西伯政平﹐及斷虞﹑芮之訟﹐伐崇﹑密須﹑犬夷﹐大作丰邑﹐天下三分其二歸周者﹐太公之謀計居多。」則是斷虞﹑芮之前得太公也。皇甫謐以爲﹐未受命時﹐已得太公。羣言不同﹐莫能齊一。案《左傳》稱呂伋爲王舅﹐則武王之後﹐大公女也。文王受命六年﹐武王以八十二矣﹐不應此時方取正室。且文王爲今年得之﹐明年卽崩﹐以人情準之﹐未應便爲武王取其女也。又《書傳》之美太公﹐言其翼佐文武﹐身有殊勛﹐世祚太公﹐以表東海﹐以其有大功故也。若伐崇之後方始得之﹐則文王於時基宇已就﹐太公無所宣其力﹐亦何功業之有乎﹖若武王承父舊基﹐太公因人成事﹐牧野一戰﹐賢聖多矣﹐杖鉞之勞﹐不足稱述﹐而使經傳之文褒揚若此﹗六年始得﹐深可惑矣。《齊世家》云「呂尙蓋嘗窮困﹐年老矣﹐以魚釣於周。西伯出獵﹐得之。或曰太公嘗事紂。紂無道﹐去之。遊說諸侯﹐無所遇﹐而卒西歸周西伯。或曰﹕呂尙隱海濱﹐周西伯拘羑里﹐散宜生等知而招尙曰﹕『吾聞西伯善養老﹐盍往歸焉﹖言呂尙所以事周𨿽異﹐然要之爲文﹑武師。』」司馬遷馳騁古今﹐良亦勤矣﹐尙不能知其事周所由﹐安能知得之年月﹖今𨿽考校﹐未能正之。《尙書帝命驗》曰「自三皇以下﹐天命未去饗善﹐使一姓不再命。」然則文王已受赤雀﹐武王又得白魚者﹐一姓不再命﹐謂子孫旣衰之後﹐天不復重命使興耳﹐非謂創業之君也。文王𨿽天意與之﹐而仍未克紂﹐復命武王﹐使之統一﹐故再受命焉。

文王在上﹐於昭於天。在上﹐在民上也。於﹐嘆辭。昭﹐見也。箋云﹕文王初爲西伯﹐有功於民﹐其徳著見於天﹐故天命之以爲王﹐使君天下也。崩﹐謚曰文。○於音烏。注及下「於緝」並注皆同。見﹐賢徧反。下「著見」同。著﹐珍慮反。謚音示﹐愼也﹐悉也。生存之行﹐終始悉錄之﹐以爲謚也。周𨿽舊邦﹐其命維新。乃新在文王也。箋云﹕大王聿來胥宇而國於周﹐王迹起矣﹐而未有天命。至文王而受命。言新者﹐美之也。○大音泰。後「大王」皆同。有周不顯﹐帝命不時。有周﹐周也。不顯﹐顯也。顯﹐光也。不時﹐時也。時﹐是也。箋云﹕周之徳不光明乎﹖光明矣。天命之不是乎﹖又是矣。

文王陟降﹐在帝左右。言文王升接天﹐下接人也。箋云﹕在﹐察也。文王能觀知天意﹐順其所爲﹐從而行之。

﹝疏﹞「文王」至「左右」。○正義曰﹕言文王初爲西伯﹐在於民上也。於呼﹐可嘆美哉﹗其時已施行美道﹐有功於民﹐其徳昭明﹐著見於天。言治民光大﹐天所加美以此﹐故爲天所命。周自大王已來居此地﹐周𨿽是舊國﹐其得天命﹐維爲新國矣。以明徳而受天命﹐變諸侯而作天子﹐是其攺新也。天旣命文王﹐我有周之徳豈不光明乎﹖由有美徳﹐能受天命﹐則有周之徳爲光明矣。天之命我文王﹐豈爲不是乎﹖皇天無親﹐惟徳是與。當時天下莫若文王﹐則天之所命爲是矣。又美文王云﹕文王升則以道接事於天﹐下則以徳接治於人﹐常觀察天帝之意﹐隨其左右之宜﹐順其所爲﹐從而行之。○傳「在上」至「嘆辭」。○正義曰﹕此言「於昭於天」﹐是說文王治民有功﹐而明見上天﹐故知「在上﹐在於民上也」。《書傳》引「於穆淸廟」乃云「於者﹐嘆之。」是於爲嘆辭也。《尙書》注云「於者﹐嗚聲。」則於﹑嗚古今字耳。○箋「文王」至「曰文」。○正義曰﹕下言「其命維新」﹐則此未受命時事﹐故鄭本而言文王初爲西伯﹐未受命之時﹐已有功於民﹐其徳著見於天﹐故爲天所命也。言初爲西伯﹐以對後爲王﹑總受命之前爲初﹐非謂爲西伯之初耳。以言在上著見於天﹐明治民之功見也﹐故知有功於民﹐其徳著見於天。言著見者﹐爲天所加美而知之﹐故天命之爲王﹐使爲君於天下﹐至崩而謚之曰文。《曲禮下》曰「君天下曰天子。」《檀弓上》曰「死謚﹐周道也」。○箋「大王」至「美之」。○正義曰﹕言大王自豳來﹐相其可居之處﹐而爲國於周。大王巳來居此地﹐是周𨿽舊邦也。《閟宮》云「寔始翦商。」是王迹起焉。《國語》言「周之興也﹐鸑鷟鳴於岐山」。𨿽爲周興之兆﹐而未有書文授之王位﹐是未有天命。至文王而受天命﹐以諸侯國名變而爲天子國名﹐是其攺新之也。言新者﹐美文王能使之新也。○傳「有周﹐周也。時﹐是也」。○正義曰﹕以「周」文單﹐故言「有」以助之。《烝民》曰「天監有周」﹐《時邁》曰「明昭有周」﹐皆同也。猶《左傳》謂「濟」爲「有濟」。傳疊而解之﹐有周﹐正周也。「時﹐是」﹐《釋詁》文。○箋「周之徳」至「是矣」。○正義曰﹕此言文王徳著﹐爲天所命﹐故反其辭以結之。言「又是」者﹐言周徳旣明﹐天命復是﹐對上句﹐故言「又」也。王肅云「天命之是也。言時天下莫若文王。」○傳「言文」至「接人」。○正義曰﹕人君在人之上﹐在天之下﹐其升降惟天人耳﹐故知言文王升接天﹐下接人﹐謂與之交接。天則恭敬承事以接之﹐人則恩禮撫養以接之。○箋「在察」至「行之」。○正義曰﹕此言文王之接天﹑人﹐而云在帝左右﹐明是察天動作而效之。言文王觀知天意﹐解「在帝」也。順其所爲﹐從而行之﹐解「左右」也。《易》稱「聖人與天地合其徳」﹐故順其所爲而效之。

亹亹文王﹐令聞不已。陳錫哉周﹐侯文王孫子。文王孫子﹐本支百世。亹亹﹐勉也。哉﹐載。侯﹐維也。本﹐本宗也。支﹐支子也。箋云﹕令﹐善。哉﹐始。侯﹐君也。勉勉乎不倦﹐文王之勤﹐用明徳也。其善聲聞﹐曰見稱歌無止時也。乃由能敷恩惠之施以受命﹐造始周國﹐故天下君之。其子孫﹐適爲天子﹐庶爲諸侯﹐皆百世。○亹音尾。聞音問。注同。哉如字﹐毛「載也」﹐鄭「始也」﹐《左傳》作「載」。本又作「載」﹐同。敷音孚。施﹐始豉反。適音的﹐字或作「嫡」。

凡周之士﹐不顯亦世。不世顯徳乎﹗士者世祿也。箋云﹕凡周之士﹐謂其臣有光明之徳者﹐亦得世世在位﹐重其功也。

﹝疏﹞「亹亹」至「亦世」。○毛以爲﹐亹亹乎﹐勉力勤用﹑明徳不倦之文王﹐以勤行之故﹐有善聲譽爲人所聞﹐日見稱歌不復已止。文王能布陳大利﹐以賜子孫﹐於是又載行周道﹐致有天下。以此徳澤﹐流於後世。維文王孫之與子﹐皆受而行之。維文王孫之與子﹐不問本宗支子﹐皆得百世相繼。言由文王功徳深厚﹐故福慶延長也。文王之徳﹐不但徳及子孫而已﹐凡於周爲臣之士﹐豈不有顯徳乎﹖言其皆有顯徳﹐而亦得繼世食祿。言文王徳人及朝臣﹐所以常見稱誦﹐行復已止也。○鄭惟以哉爲始﹑侯爲君爲異。言文王能敷陳恩惠之施﹐令徳著於天﹐遂受天命而造始周國。由此故爲天下之人君。其文王孫之與子﹐其本適爲天子﹐支庶爲諸侯﹐皆得百世。餘同。○傳「亹亹」至「支子」。○正義曰「亹亹﹐勉也」﹐《釋詁》文。哉與載古字通用。《中庸》言「栽者培之」﹐注引「上天之載」﹐是其通也。以其通用﹐故云「哉﹐載也」。《釋詁》云「維﹐侯也」。郭璞曰「互相訓。」是侯得爲維也。適譬本幹﹐庶譬其枝﹐故言「本﹐本宗。支﹐支子」也。王肅云「文王能布陳大利﹐以錫予人﹐故能載行周道﹐致有天下。」維文王孫子受而行之﹐美其及支子孫。言文王之功徳﹐其大宗與支子相承百世之道。○箋「哉始」至「百世」。○正義曰「哉﹐始」﹐「侯﹐君」﹐《釋詁》文也。以文王受命﹐創爲天子﹐宜爲造始周國﹐君其子孫﹐故易傳也。受天之命﹐本由明徳﹐其用明徳﹐卽「陳錫」是也。行能敷陳恩惠之施﹐故得受命造周﹐令長世稱誦﹐是用明徳而致令聞不已也。昭十年《左傳》曰「『陳錫載周』﹐能施也。」夫故知云恩惠之賜以施予也。宣十五年《左傳》亦引此詩﹐乃云「文王所以造周﹐不是過也。」是造始周國也。旣造周國﹐當子孫嗣之﹐故天下之民君其子孫爲天子﹐庶爲諸侯﹐皆百世也。○傳「不世」至「世祿」。○正義曰﹕傳以經言不顯則爲顯也﹐由顯而得世﹐故並及之。不世顯徳乎﹖其世顯徳也。謂臣有顯徳﹐令子孫世之仕者世祿﹐欲舉輕以明重。若子孫復有顯徳﹐爵位亦世之。「仕者世祿」﹐《孟子》文。○箋「凡周」至「其功」。○正義曰﹕以士者﹐男子成名之大號﹐下至諸侯及王朝公卿大夫﹐總稱亦可以兼士也。凡爲總辭﹐顯爲光明﹐故言謂其臣有光明之徳者﹐亦得世世在位﹐以重其功勞故也。傳言「世祿」﹐箋言「在位」者﹐以言亦世者﹐亦前本支百世也。百世謂繼世在位﹐知此亦世世在位也。以此知毛言世祿﹐舉輕包重耳﹐不謂不得世世也。文王之時﹐則其功未定﹐不得定之長在卿大夫之位。若武王以後﹐則大封羣臣﹐或爲列土諸侯﹐或爲王朝卿佐。維爲王朝之臣﹐其大功亦得世之﹐故直言世世在位﹐而不辧其內外也。《郊特牲》及《士冠禮》云「繼世以立諸侯﹐象賢。」則封爲國君﹐固當世矣。其卿大夫有大功乃得世也。《王制》言「天子之縣內﹐諸侯祿也。」注云「選賢置之於位﹐其國之祿如諸侯﹐不得世。」又曰「大夫不世爵。」注云「謂縣內及列國諸侯爲天子大夫者﹐不世爵而世祿﹐辟賢也。」又曰「諸侯之大夫不世爵祿也。」《公羊傳》曰「世卿﹐非禮。」則卿大夫正法不得世也﹐異義卿得世。又《公羊》《穀梁》說卿大夫世﹐則權並一姓﹐妨塞賢路﹐專政犯君﹐故經譏尹氏﹑齊氏崔氏也。《左氏》說卿大夫得世祿﹐不得世位﹐父爲大夫死﹐子得食其故采﹐而有賢才則復升父故位。故傳曰「官有世功﹐則有官族。」謹案《易》爻位三爲三公﹐二爲卿大夫﹐曰食舊徳。食舊徳﹐謂食父故祿也。《尙書》「古我先王﹐曁乃祖乃父﹐胥及逸勤。予不敢動用非罰﹐世選爾勞﹐予不絕爾善」。《論語》曰「興滅國﹐繼絕世。」國謂諸侯﹐世謂卿大夫。詩云「凡周之士﹐不顯亦世。」《孟子》曰「文王之治岐也﹐仕者世祿。」知周制世祿也。此許氏亦以卿大夫世祿爲常。𨿽以世祿爲常﹐而有大功徳亦得世位﹐故《裳裳者華》「刺幽王棄賢者之類﹐絕功臣之世」﹐鄭《箴膏肓》云「公卿之世立大功徳﹐先王之命有所不絕者。」是大功特命則得世位也。《白虎通》曰「諸侯繼世者﹐南面之君﹐體陽而行﹐陽道不絕。大夫人臣﹐北面體陰而行﹐陰道有絕故也。此托之陰陽之義。其實諸侯以大功而封故也﹐卿大夫本以佐君﹐欲令非賢不可﹐所以不世也。其得世者﹐又違常法﹐以大功而許之耳。」

世之不顯﹐厥猶翼翼。思皇多士﹐生此王國。王國克生﹐維周之楨。翼翼﹐恭敬。思﹐辭也。皇﹐天。楨﹐幹也。箋云﹕猶﹐謀。思﹐原也。周之臣旣世世光明﹐其爲君之謀事忠敬翼翼然﹐又願天多生賢人於此邦。此邦能生之﹐則是我周之幹事之臣。○楨音貞。爲﹐於僞反。下「天爲此」同。

濟濟多士﹐文王以寧。濟濟﹐多威儀也。○濟﹐子禮反。後「濟濟」皆同。

﹝疏﹞「世之」至「以寧」。○毛以爲﹐因上「不顯亦世」文反而詳之﹐言此世祿之臣﹐豈不光明其徳乎﹖言其世世有光明之徳故也。以有光明之徳﹐其爲君之謀事﹐則能翼翼然忠誠而恭敬也。所以得有此臣者﹐天以周徳至盛﹐欲使羣賢佐之﹐故皇天命多眾之士﹐生之於我周王之國。我周王之國能生此賢人﹐收而用之﹐則維是我周家幹事之臣。臣能幹事﹐則國以乂安﹐故嘆美之。此濟濟然多威儀之眾士﹐文王以安寧﹐言文王得賴此臣之力。思﹐語辭﹐不爲義。鄭以思爲願﹐言此世顯之臣﹐非直謀事恭敬﹐又推誠恕物﹐所及弘廣﹐乃思願皇天﹐令其多眾之士﹐生此我王之國﹐得與我周家爲幹事之臣。此世顯之人﹐謀則忠敬﹐心則誠信﹐故嘆美之﹐云「濟濟多士﹐文王以寧。」「濟濟多士」還謂世顯之人﹐與「思皇多士」不同也。○傳「翼翼」至「皇天」。○正義曰﹕《釋訓》云「翼翼﹐恭也。」敬是恭之類﹐故連言之。以此覆述世顯之人﹐不宜更有所思﹐故以思爲辭。皇與多士連文﹐能生多士﹐維天乃然。皇者天號﹐故皇爲天也。王肅云「言天思周徳至盛﹐故爲生眾士於此周國。王國能生此眾美之士﹐維周以之爲楨幹也。」○箋「猶謀」至「之臣」。○正義曰「猶﹐謀」﹐《釋詁》文。以思之爲辭﹐止在句末。今句首言之﹐不宜爲辭﹐故易傳。以意之所思﹐必情之所願﹐故以思爲願。朝廷之士﹐多妒忌賢能﹐故《嘉魚》美太平之君子﹐樂與賢者共之。朝臣之原多賢﹐實爲美事﹐明此「思皇多士」﹐是世顯之人復思使皇天更生多賢也。下「濟濟多士」卽世顯之人﹐與此多士不同也﹐何者﹖此「思皇多士」﹐乃是世顯之人思天生之﹐尙未知思得以否。假令得之﹐猶是後世之事﹐文王未得賴之以寧也。以此知「濟濟多士」還是世顯之人﹐傳以翼翼爲恭敬﹐而《論語》曰「爲人謀而不忠乎」﹐謀者主忠﹐故言忠敬翼翼然也。言此邦能生﹐則是生而用之﹐故云「則是我周家幹事之臣」。幹事是已用之語﹐明克生爲用之矣。○傳「濟濟﹐多威儀」。○正義曰﹕此多士是上世顯之人﹐則諸侯及公卿大夫此文皆兼之。《釋訓》云「濟濟﹐容止也。」孫炎曰「濟濟﹐多士之容止也。」然則濟濟總爲在朝之儀﹐故云威儀也。《曲禮下》云「大夫濟濟﹐謂行容之貌」﹐與此別。《少儀》云「朝廷之儀﹐濟濟翔翔」﹐與此同矣。

穆穆文王﹐於緝熙敬止。假哉天命﹐有商孫子。穆穆﹐美也。緝熙﹐光明也。假﹐固也。箋云﹕穆穆乎文王﹐有天子之容。於美乎﹗又能敬其光明之徳。堅固哉﹗天爲此命之﹐使臣有殷之子孫。○緝﹐七入反。熙﹐許其反。假﹐古雅反﹐固也。

商之孫子﹐其麗不億。上帝旣命﹐侯於周服。麗﹐數也。盛徳不可爲眾也。箋云﹕於﹐於也。商之孫子﹐其數不徒億﹐多言之也。至天已命支王之後﹐乃爲君於周之九服之中。言眾之不如徳也。○麗﹐力計反﹐沈又力知反。

﹝疏﹞「穆穆」至「周服」。○毛以爲﹐穆穆然而美者﹐文王也。旣有天子之容矣﹐於呼美哉﹗又能於有光明之徳者而敬之。其敬光明之徳者而甚堅固哉﹗言尊賢愛士﹐心能堅固﹐故天命之﹐使臣有商之孫子而代殷也。商之孫子﹐其數至多﹐不徒止於一億而已。言其數過億也。𨿽有過億之數﹐以紂爲惡之故﹐至於上帝旣命文王之後﹐維歸於周而臣服之。明文王徳盛之至也。○鄭惟以侯爲君﹐言商之孫子爲君於周之九服之中爲異。餘同。○傳「穆穆」至「假固」。○正義曰「穆穆﹐美」﹐《釋詁》文。又云「緝﹑熙﹐光也。」敬之云學有緝熙於光明﹐故傳連明言之。假𨿽有別訓﹐以言敬事有徳﹐而爲天所命﹐宜爲堅固﹐故爲固也。○箋「穆穆」至「子孫」。○正義曰﹕於爲嘆美之辭﹐故言「於美乎」﹐言又能敬其光明之徳﹐以文王身有聖徳﹐復能敬人﹐故言「又」也。直言光明之徳﹐不言止﹐則止爲辭也。《大學》引此詩﹐注云「敬其所以自處止。」《緇衣》亦引此﹐注云「敬其容止者。」彼各有所證﹐故與此不同也。此言「緝熙敬止」﹐明有緝熙之徳者敬之﹐故言敬其光明之徳。「假哉」文𨿽下屬﹐而理結於上﹐故云「堅固哉」。天爲此命之﹐言能敬徳堅固﹐故能受天命﹐使臣有商之子孫﹐謂使之爲臣﹐以爲己有。卽下云「侯服於周」是也。○傳「麗數」至「爲眾」。○正義曰﹕以億是數名﹐故知麗爲數也。徳之小者﹐猶可以眾敵之。盛徳不可爲眾﹐言徳盛則難爲眾﹐故𨿽多而服周﹐深美文王﹐言非眾所敵。王肅云「商之孫子有過億之數﹐天旣命文王﹐則維服於周。盛徳不可爲眾。」毛於上章訓侯爲維﹐則其意如肅言也。○箋「商之」至「如徳」。○正義曰﹕以舉多而服文王﹐故知不徒億也。文王所得﹐六州而已。殷之同姓﹐未必有歸之者﹐況其子孫乎﹖而云不億者﹐此作在成王之時﹐從後見其歸周﹐本而美之耳﹐非實事也。言天旣命文王之後﹐乃爲君於周之九服之中﹐言其貴者耳。其數旣多﹐亦有不爲君者也。九服者﹐《大司馬》《大行人》千里之畿外﹐每云又其外五百里﹐卽侯﹑甸﹑男﹑采﹑衛﹑要﹑夷﹑鎭﹑蕃是也。此亦據在後言之﹐天命文王之時﹐服名未定也。其服名自古而有﹐故《禹貢》有甸﹑侯﹑綏﹑要﹑荒五服﹐《臯陶謨》所謂「弼成五服」﹐是也。但不知夏﹑殷服名耳。

侯服於周﹐天命靡常。則見天命之無常也。箋云﹕無常者﹐善則就之﹐惡則去之。殷士膚敏﹐祼將於京。厥作祼將﹐常服黼冔。殷士﹐殷侯也。膚﹐美。敏﹐疾也。祼﹐灌鬯也。周人尙臭。將﹐行。京﹐大也。黼﹐白與黑也。冔﹐殷冠也。夏后氏曰收﹐周曰冕。箋云﹕殷之臣壯美而敏﹐來助周祭。其助祭自服殷之服﹐明文王以徳不以彊。○祼﹐古亂反。黼音甫。冔﹐況甫反﹐《字林》作「」﹐又火於反。鬯﹐敕亮反。夏﹐戶雅反。

王之藎臣﹐無念爾祖﹗藎﹐進也。無念﹐念也。箋云﹕今王之進用臣﹐當念女祖爲之法。王﹐斥成王。○蓋﹐才刃反。「爲之法」﹐一本作「爲之法度」。

﹝疏﹞「侯服」至「爾祖」。○毛以爲﹐商之子孫旣眾多﹐今維乃服臣於周。以商之族類變爲周臣﹐如是則見天命之無常。去惡就善﹐是無常也。命旣無常﹐故殷之諸臣多士皆有壯美之徳﹐見時之疾﹐於周祭宗廟則助其灌鬯之禮﹐而行之於京師。言其知命服周之無貳心也。因其服周之事﹐而言文王之寬。此殷士其爲祼獻行禮之時﹐常服其殷所服黼衣而冔冠也。文王若以彊服之﹐則當攺其衣冠﹐令之從己。今仍服殷冠﹐明其自來歸從﹐文王以徳服之﹐不以彊也。以旣陳文王之盛徳﹐因舉以戒成王﹐王之進用臣法﹐可無念汝祖文王乎﹖言當念汝祖文王之法﹐修徳服眾﹐爲天下所歸﹐是進用臣之道。○鄭惟上一句言爲君列在九服於周家﹐是天命無常。餘同。○傳「則見」至「無常」。○正義曰﹕天之所爲﹐不可得見。以紂之惡﹐文王之善﹐致使商之孫子臣服於周。如是觀之﹐則見天命之無常也。《太學》引《康誥》曰「惟命不於常﹐道善則得之﹐不善則失之矣。」箋亦引彼文﹐是無常之事也。○傳「殷士」至「曰冕」。○正義曰﹕此殷士﹐卽前商之孫子服周者﹐故知殷侯也。「膚﹐美」﹐《小雅﹟廣訓》文。「敏﹐疾」﹐《釋詁》文。王肅云「殷士有美徳﹐言其見時之疾﹐如早來服周也。」祼者﹐以鬯酒灌屍﹐故言灌鬯也。舉祼言之﹐故取《郊特牲》文云「周人尙臭」。尙臭者﹐一代之禮﹐文王之時未必已然﹐亦可據後而言也。以祼是祭禮﹐當須行之﹐故言「將﹐行也」。《天官﹟小宰》云「凡祭祀﹐贊祼將之事。」注以將爲送﹐則此言「祼將」﹐亦宜爲送。但祼時送爵﹐亦是行之。其言𨿽異﹐義亦同也。「京﹐大」﹐《釋詁》文。桓九年《公羊傳》曰「京師者何﹖天子之居也。京者何﹖大也。師者何﹖眾也。天子之居﹐必以眾大之辭言之。此京亦謂京師﹐故訓爲大也。《冬官﹟繢人》云「白與黑謂之黼。」周冕無繢繡之飾﹐則殷冔亦不以黼爲飾。黼自衣服之所有也。《禮器》云「冕﹐諸侯九旒。」注云「似夏﹑殷制。」則殷之諸侯祭服亦九章﹐而下不止於黼而已﹐舉一章而表之耳。《郊特牲》及《士冠禮》皆云周弁﹐殷冔﹐夏收﹐故知「冔﹐殷冠」也。旣以冔爲殷冠﹐更取二代以明之﹐故言夏后氏曰收﹐周曰冕也。彼云周弁﹐此云冕者﹐以周自大夫以上﹐祭服皆用冕服﹐故傳以冕言之。實冕而謂之弁者﹐《周禮﹟弁師》注云「弁﹐古冠之大號﹐官名弁師﹐職掌五冕」﹐故知弁是大名也。○箋「殷之」至「以彊」。○正義曰﹕殷臣壯敏﹐來助周祭﹐祼將是也。王肅亦云「殷士自殷以其美徳來歸周助祭﹐行灌鬯之禮也。」然宗廟之祭﹐以祼爲主。於禮﹐王正祼而後亞祼﹐則祼將主人之事矣。而云助行灌者﹐《天官﹟小宰》「凡祭祀﹐贊祼將之事」。注云「又從太宰助王祼﹐謂贊王酌郁鬯以獻屍。」言太宰贊王﹐小宰贊太宰﹐是祼將之事﹐有臣助之矣。此周人尙臭﹐舉祼將以表祭事﹐見殷士助祭耳﹐不必專助行祼也。以祭言已代﹐而服舉其本﹐故云自服殷之服﹐明文王以徳不以彊。本以徳服之而來﹐不以威彊使至何者﹐若爲畏威﹐當攺從其周服﹐今服其故服﹐是慕徳而來故也。《武成》云「大邦畏其力。」此言不以彊者﹐彼美文王有威可畏耳﹐其實文王化人先以徳﹐故言不以彊也。此文王之時﹐故殷士仍得服殷之服。若制禮之後﹐皆從時王之法﹐惟二王之後﹐服其故服可也。○傳「藎﹐進。無念﹐念也」。○正義曰「藎﹐進」﹐《釋詁》文。無念﹐是反而言之﹐故云念也。○箋「今王」至「成王」。○正義曰﹕以承上文王進臣之道﹐而言念之﹐文王實成王之祖﹐故曰斥成王也。此美文王之詩﹐當以時王之意﹐稱述先祖之美﹐不應篇末更戒成王。而以爲戒成王者﹐以下章云「殷之未喪師」﹐「宜鑑於殷」。是時已滅﹐舉以爲鑑。若文王之時﹐則紂實未亡﹐不得爲戒。又卒章云「儀刑文王﹐萬邦作孚。」是欲使後世法文王也。下言文王之道﹐可以與後世爲法﹐此云「無念爾祖」﹐明是上念文王﹐以文王爲祖﹐非成王而誰也﹖戒後世使法文王﹐卽是述文王之美﹐故美文王﹐可以戒成王也。傳𨿽不明意﹐當同鄭。

無念爾祖﹐聿修厥徳。永言配命﹐自求多福。聿﹐述。永﹐長。言﹐我也。我長配天命而行﹐爾庶國亦當自求多福。箋云﹕長﹐猶常也。王旣述修祖徳﹐常言當配天命而行﹐則福祿自來。○聿﹐於必反。殷之未喪師﹐克配上帝。帝乙已上也。箋云﹕師﹐眾也。殷自紂父之前﹐未喪天下之時﹐皆能配天而行﹐故不亡也。○喪﹐息浪反。注同。已上﹐時掌反﹐本作「以」。紂﹐直久反。

宜鑑於殷﹐駿命不易。駿﹐大也。箋云﹕宜以殷王賢愚爲鏡。天之大命﹐不可攺易。○駿音峻﹐又音俊。易﹐毛以豉反。不易﹐言甚難也﹐鄭音亦﹐言不可攺易也。下文及後「不易」﹐維王同。

﹝疏﹞「無念」至「不易」。○毛以爲﹐作者戒成王﹐旣無不念汝祖文王進臣之法﹐當述而修行其徳。王當云﹕長我當爲之者﹐我所配天命而行也。又當告庶國云﹕爾庶國亦當自求多福。言勤修徳教﹐福自歸之。又陳所以我當長配天命而行之者﹐殷自紂父以前未喪失眾心之時﹐其徳皆能配上天之命而行。由紂不能配天命﹐令臣民叛而歸我﹐我宜鑑鏡於殷﹐觀其王之賢愚﹐以爲己戒。何則﹖天之大命不可攺易。○鄭惟「永言配命」二句爲異。以爲王常言當配天命而行﹐則自求而歸之者﹐多眾之福也。○傳「聿述」至「多福」。○正義曰﹕聿﹐述。言﹐我。永﹐長。皆《釋詁》文也。直言配命﹐知是長配天命者﹐以下云「克配上帝」﹐故知配﹐配天命也。言爾庶國亦當自求多福者﹐以上章說殷侯助祭﹐還是殷侯念祖﹐自求多福﹐是戒人之辭﹐故知還戒此殷侯眾多﹐故謂之庶國也。○箋「長猶」至「自來」。○正義曰「長」𨿽異理通﹐不若「常」爲便﹐故「猶」焉。以戒成王宜以多福與配天相成﹐故不爲庶國也。又「言」字不訓爲「我」。○傳「帝乙已上」。○正義曰﹕以失眾而卒亡天下者﹐紂也。經云「未喪」﹐故知帝乙以前﹐其間𨿽行有善惡﹐不喪眾心﹐故能配天。以王者爲配﹐在位不失﹐則能配之﹐故《酒誥》云「自成湯至於帝乙﹐罔不成王畏相。」舉未亡以駁亡者耳。其實以前非無惡者﹐故《無逸》說殷之三宗之後云「自時厥後﹐立王生則逸﹐不知稼穡之艱難。」是有惡者矣。○傳「駿﹐大」。○正義曰﹕《釋詁》文。○箋「宜以」至「攺易」。○正義曰﹕鑑﹐鏡也。鏡照物﹐知善惡﹐故以殷爲鏡﹐知存亡。言天下之大命不可攺易者﹐謂天意善者與之﹐惡者去之。此命一定﹐終不變攺也。

命之不易﹐無遏爾躬。宣昭義問﹐有虞殷自天。遏﹐止。義﹐善。虞﹐度也。箋云﹕宣﹐偏。有﹐又也。天之大命已不可攺易矣﹐當使子孫長行之﹐無終女身則止。徧明以禮義問老成人﹐又度殷所以順天之事而施行之。○遏﹐於葛反﹐或作「謁」﹐音同。《韓詩》「遏﹐病也」。義﹐毛音儀﹐鄭如字。度﹐待洛反。下同。徧音徧。下同。

上天之載﹐無聲無臭。儀刑文王﹐萬邦作孚。載﹐事。刑﹐法。孚﹐信也。箋云﹕天之道﹐難知也。耳不聞聲音﹐鼻不聞香臭﹐儀法文王之事﹐則天下咸信而順之。

﹝疏﹞「命之」至「作孚」。○毛以爲﹐戒成王﹐言天之大命旣不可攺易﹐故常須戒懼。此事當垂之後世﹐無令止於汝王之身而已﹐欲令後世長行之。長行之者﹐常布明其善﹐聲聞於天下。又度殷之所以順天﹐言殷王行不順天﹐爲天所去﹐當度此事﹐終當順天也。旣言行當順天﹐因說天難仿效。上天所爲之事﹐無聲音﹐無臭味﹐人耳不聞其音聲﹐鼻不聞其香臭﹐其事冥寞﹐欲效無由。王欲順之﹐但近法文王之道﹐則與天下萬國作信。言王用文王之道﹐則皆信而順之矣。○鄭惟「宣昭義問」爲異。以爲汝當徧明以禮義﹐問老而有成徳之人。餘同。○傳「遏﹐止。義﹐善。虞﹐度也」。○正義曰「遏﹐止。義﹐善」﹐《釋詁》文。「虞﹐度」﹐《釋言》文。○箋「有又」至「行之」。○正義曰﹕以上已有所行之事﹐下復言之﹐故知宜爲「又」也。《蕩》曰「𨿽無老成人。」謂老人而有成徳者也。殷王之能順天者﹐謂成湯與三宗耳。前文以賢愚爲戒﹐而不言修其道。以不亡爲配天﹐非皆順天﹐與此意異也。此又度其殷王之中﹐賢聖能順天者而行之﹐故可福流於後﹐與其宜鑑不同也。此經云「自天」﹐自﹐從也。從又爲順﹐故言順天之事。○傳「載﹐事。刑﹐法。孚﹐信也」。○正義曰﹕以其說天之事﹐故載爲事也。「刑﹐法。孚﹐信」﹐《釋詁》文。○箋「天之」至「香臭」。○正義曰﹕以其令法文王﹐故知爲難知而言也。凡言聞者﹐謂耳所知也。香臭非聲﹐云「鼻不聞其香臭」者﹐但以知其气﹐故借聞名之。《中庸》注云「無知其臭气者﹐聞卽知也。」

《文王》七章﹐章八句。

卷十六十六之二

卷十六十六之二

《大明》﹐文王有明徳﹐故天復命武王也。二聖相承﹐其明徳日以廣大﹐故曰「大明」。○復﹐扶又反。

﹝疏﹞「《大明》八章﹐首章﹑二章﹑四章﹑七章皆六句﹐三章﹑五章﹑六章﹑卒章皆八句」至「武王」。○正義曰﹕作《大明》詩者﹐言文王有明徳﹐由其徳當上天﹐故天復命武王焉。言復更命武王﹐以對前命文王﹐言文王有明徳﹐則武王亦有明徳﹐互相見也。此經八章﹐毛以爲﹐從六章上五句「長子維行」以上﹐說文王有徳﹐能受天命﹐故云「有命自天﹐命此文王」﹐是文王有明徳﹐天命之事也。「篤生武王」以下﹐說武王有明徳﹐天復命之﹐故云「保祐命爾﹐燮伐大商」﹐是武王有明徳﹐復受天命之事也。但說文王之徳﹐則追本其母﹔述武王之功﹐則兼言其佐。文王則天生賢配﹐武王則帝所降臨﹐皆是欲崇其美﹐故辭所泛及。鄭惟以首章並言文王﹑武王俱有明徳﹐故能伐殷﹐與下爲總目。餘同。○箋「二聖」至「大明」。○正義曰﹕以經有明無大﹐故解之也。聖人之徳﹐終始實同﹐但道加於民﹐化有廣狹。文王則才及六州﹐武王徧被天下﹐論其積漸之功﹐故云日以廣大。以其益大﹐故曰「大明」。

明明在下﹐赫赫在上。明明﹐察也。文王之徳﹐明明於下﹐故赫赫然著見於天。箋云﹕明明者﹐文王﹑武王施明徳於天下﹐其徵應炤晢見於天﹐謂三辰效驗。○赫﹐呼伯反﹐恐也。應﹐應對之應。炤﹐章遙反﹐本或作「灼」。晢﹐之設反。見﹐賢徧反。

天難忱斯﹐不易維王。天位殷適﹐使不挾四方。忱﹐信也。紂居天位﹐而殷之正適也。挾﹐達也。箋云﹕天之意難信矣﹐不可攺易者﹐天子也。今紂居天位﹐而又殷之正適﹐以其爲惡﹐乃棄絕之﹐使教令不行於四方﹐四方共叛之。是天命無常﹐維徳是予耳。言此者﹐厚美周也。○忱﹐市林反。適音的。注同。挾﹐子燮反﹐一作子協反。

﹝疏﹞「明明」至「四方」。○毛以爲﹐文王施行此明明然光顯之徳﹐在於下地﹐其徵應赫赫然著見之驗﹐在於上天﹐由此爲天所祐。棄紂命之故﹐反而美之云﹕若是﹐則天之意難信﹐斯不可攺易者﹐維王位耳。以其身爲天子﹐謂天必歸之﹐更無異意。何則﹖紂居天之大位﹐而又殷之正適﹐以其爲惡之故﹐天乃絕而棄之﹐使其教令不通達於四方﹐爲四方所共叛﹐而天命歸文王。是爲天命難信也。以天之難信﹐而文王能得天之意﹐言此所以厚美周也。○鄭於文義大同。以此章以下﹐總爲明明﹑赫赫﹐辭兼武王﹐言二聖皆能然。餘同。○傳「明明」至「於天」。○正義曰「明明﹐察也」﹐《釋訓》文。以此文上下相對﹐謂施徳於下﹐能感上天。○箋「明明」至「效驗」。○正義曰﹕以下言紂之政教不達四方﹐爲天下所棄﹐是武王時乃然﹐則此章爲總目﹐其辭兼文﹑武矣﹐故曰文王﹑武王施明徳於天下也。以其理當兼之﹐故並言武耳。不以兩明兩赫之文分之﹐使有所屬也。謂三辰有效驗者﹐《周禮﹟春官﹟神仕職》曰「掌三辰之法。」注云「日月星辰﹐其著位也。」桓二年《左傳》曰「三辰旂旗﹐昭其明也。」服虔云「三辰﹐日月星也。」謂之辰者﹐辰﹐時也。日以照晝﹐月以照夜﹐星則運行於天﹐民得取其時節﹐故謂之辰也。有效驗者﹐謂日月揚光﹐星辰順軌﹐風雨以時﹐寒暑應節﹐乃知君徳能動上天﹐民皆見其徵應﹐所以言赫赫在上也。○傳「忱信」至「挾達」。○正義曰「忱﹐信」﹐《釋詁》文。《微子之命》及《左傳》皆謂微子爲帝乙之元子﹐而紂得爲正適者﹐鄭注《書序》云「微子啟﹐紂同母庶兄。紂之母本帝乙之妾﹐生啟及衍﹐後立爲後﹐生受﹑徳。」然則以爲後乃生受﹐故爲正適也。挾者﹐周迊之義﹐故爲達。《周禮》所謂「浹日」﹐浹卽今之迊﹐義同也。○箋「天之」至「美周」。○正義曰﹕自古已來﹐無不易之代。云不可易者﹐以諸侯以下﹐廢立由人﹐是其可攺易也。至於天子之位﹐則非人力之所能變攺﹐言不可攺易﹐所以見其難。難而能攺﹐所以美周徳也。紂爲天子﹐而復言使明﹐是天之使也。教令不行﹐自由紂惡﹐而雲天使之者﹐天將令殷滅﹐故生玆愚主﹐亦天使之也﹐故雲天使﹐見天人相將之義。

摯仲氏任﹐自彼殷商﹐來嫁於周﹐曰嬪於京。乃及王季﹐維徳之行。摯國任姓之中女也。嬪﹐婦。京﹐大也。王季﹐大王之子﹐文王之父也。箋云﹕京﹐周國之地﹐小別名也。及﹐與也。摯國中女曰大任﹐從殷商之畿內﹐嫁爲婦於周之京﹐配王季﹐而與之共行仁義之徳﹐同志意也。○摯音至。仲﹐字。任音壬。注同。下「大任」皆放此。嬪﹐毗申反。中﹐丁仲反。下同。大任﹐音泰。後「大任」﹑「大姒」﹑「大姜」皆同。

﹝疏﹞「摯仲」至「之行」。○毛以爲﹐旣言文王明徳﹐爲天所與﹐故本其所由﹐言有摯國之中女﹐其氏姓曰任﹐從彼殷商之畿內﹐來嫁於周邦﹐旣配王季爲妻﹐曰能盡婦道於大國﹐乃與王季維於仁義之徳共之而行﹐所以同志意。○鄭惟爲婦於周京之地爲異。餘同。○傳「摯國」至「之父」。○正義曰﹕以文勢累之﹐任﹐姓﹔仲﹐字﹐故知摯爲國也。以下言「大任」﹐婦人稱姓﹐故知任爲姓。仲者﹐中也﹐故言「之中女」。此言仲任﹐下言大任者﹐此本其未嫁﹐故詳言其國及姓字。下言已嫁﹐以常稱言之。禮﹐婦人從夫之謚﹐故《頌》稱大姒爲文母。大任非謚也﹐以其尊加於婦﹐尊而稱之﹐故謂之。大姜﹑大任﹑大姒皆稱大﹐明皆尊而稱之。惟武王之妻﹐《左傳》謂之「邑姜」﹐不稱大﹐蓋避大姜故也。「嬪﹐婦」﹐《釋親》文。《下曲禮》云「生曰妻﹐死曰嬪。」此生而言嬪者﹐《周禮》立九嬪之官﹐婦人有徳之稱。妻死﹐其夫以美號名之﹐故稱嬪也。若非夫於妻﹐傍稱女婦有徳﹐𨿽生亦曰嬪﹐故《書》曰「嬪於虞」﹐亦是生稱之也。「京﹐大」﹐《釋詁》文。王肅云「惟盡其婦道於大國耳。」述毛爲說也。○箋「京周」至「志意」。○正義曰﹕箋易傳者﹐以言「於京」﹐是於其處所﹐不得漫言於大。王肅以爲大國﹐近不辭矣。上篇述文王受命之事﹐而云「祼將於京」﹐可得以爲京師。此王季時爲諸侯之子孫耳﹐追崇其號﹐得謂之王﹐不得卽以其居爲京師也。孫毓以爲京師﹐又不通矣。《思齊》曰「思媚周姜﹐京室之婦」﹐此云「來嫁於周﹐曰嬪於京」﹐下章云「命此文王﹐於周於京」﹐皆周京並言﹐明俱是地矣。周是大名﹐明京是其中小別也。當時殷商爲天下大號﹐而言「自彼」爲有所從來之辭﹐以商對周﹐故知自其畿內也。「乃及」者﹐相與之辭。「徳」者﹐總稱所行者仁義也﹐故言「配王季﹐而與行仁義之徳﹐同其志意」﹐見婦人佐夫﹐故言同耳。《周本紀》云「大王曰﹕『我世當有興者﹐其在昌乎﹖』」則王季未爲世子而生昌矣。此則從後而言﹐主於王季﹐故其辭若王季爲君之時言也。

大任有身﹐生此文王。大任﹐仲任也。身﹐重也。箋云﹕重﹐謂懷孕也。○重﹐直勇反﹐又直龍反﹐《廣雅》云「有娠也。」下同。孕﹐以證反。

維此文王﹐小心翼翼。昭事上帝﹐聿懷多福。厥徳不回﹐以受方國。回﹐違也。箋云﹕小心翼翼﹐恭愼貌。昭﹐明。聿﹐述。懷﹐思也。方國﹐四方來附者。此言文王之有徳﹐亦由父母也。

﹝疏﹞「大任」至「方國」。○正義曰﹕大任旣嫁於周﹐今有身而懷孕矣。至終月而生文王。維此文王﹐旣生長之後﹐小心而恭愼翼翼然﹐明事上天之道﹐旣維恭愼而明事上天﹐述行此道﹐思得多福﹐其徳不有所違。以此之故﹐受得四方之國來歸附之。言文王有徳﹐亦由於父母。○傳「身﹐重」。○正義曰﹕以身中復有一身﹐故言重。箋申之云「謂懷孕也。」《易》曰「婦孕不育。」是也。○箋「小心」至「由父母」。○正義曰﹕《釋訓》云「翼翼﹐恭也。」故知恭愼貌。人度量欲其心之大﹐謹愼欲其心之小﹐見其終常戒懼﹐出於性然。《表記》引此詩乃云「有君民之大徳﹐有事君之小心。」是也。言受方國﹐故知四方之國來附之。此篇主美文王有明徳﹐而上述大任之配王季﹐故解之云「此言文王有徳﹐亦由父母也。」

天監在下﹐有命旣集。文王初載﹐天作之合。在洽之陽﹐在渭之涘。集﹐就。載﹐識。合﹐配也。洽﹐水也。渭﹐水也。涘﹐厓也。箋云﹕天監視善惡於下﹐其命將有所依就﹐則豫福助之於文王﹐生適有所識﹐則爲之生配於气勢之處﹐使必有賢才。謂生大姒。○洽﹐戶夾反﹐一音庚合反。案馮翊有郃陽縣﹐應劭云「在郃水之陽。」郃﹐戶答反。渭音謂。涘音士。妃音配﹐字亦作「配」。下皆同。爲﹐於僞反。下「天爲」﹑「亦爲」同。處﹐昌慮反。

﹝疏﹞傳「集就」至「涘厓」。○正義曰﹕鳥止謂之集﹐是集爲依就之義﹐故以集爲就也。文王初載﹐謂其幼小﹐始有識知﹐故以載爲識也。《釋詁》云「妃﹑匹﹐合也。」「妃﹑合﹐對也」。轉以相訓﹐是合爲妃義也。洽與渭連文﹐又水北曰陽﹐渭是水名﹐則洽亦水也。《釋丘》云「涘爲厓。」郭璞曰「謂水邊也。」○箋「天監」至「大姒」。○正義曰﹕於文王有所識﹐則不過二三歲也。《大戴禮》稱文王十三生伯邑考﹐十五生武王﹐發明大姒之小於文王才一二歲耳。若然﹐文王初生﹐已有天命之意。《皇矣》「乃眷西顧」﹐明是紂惡之後﹐天始視文王。與此乖者﹐帝王之命﹐定於冥兆﹐唐堯之受《河圖》﹐昌名已在其錄﹐明天歸文王在於久矣。但作詩之人﹐意各有主。《皇矣》辭爲沮勸﹐作與奪之勢﹐故言見紂之惡﹐乃歸文王。此則美文王之聖﹐有賢妃之助﹐故言天將有命﹐爲生大姒。所述意異﹐故言天命有早晚耳。气勢之處﹐正謂洽陽﹑渭涘﹐是也。名山大川﹐皆有靈气。《嵩髙》曰「維嶽降神﹐生甫及申。」水亦靈物﹐气與山同。詩人述其所居﹐明是美其气勢﹐故云爲生賢妃於气勢之處﹐使之必有賢才也。《思齊》云「大姒嗣徽音」﹐則文王之妻爲大姒也。此云「天作之合」﹐下言「文王親迎」﹐故知謂生大姒。《巧言》「居河之湄」﹐惟言有微尰之疾者﹐小人不得其气勢﹐惟居下濕﹐故生疾耳。辭各有意﹐不得同也。

文王嘉止﹐大邦有子。嘉﹐美也。箋云﹕文王聞大姒之賢﹐則美之曰﹕大邦有子女可以爲妃。乃求昏。大邦有子﹐俔天之妹。俔﹐磬也。箋云﹕旣使問名﹐還則卜之。又知大姒之賢﹐尊之如天之有女弟。○俔﹐牽徧反﹐磬也﹐徐又下顯反。《說文》云「譬﹐譽也。」《韓詩》作「磬」。磬﹐譬也。文定厥祥﹐言大姒之有文徳也。祥﹐善也。箋云﹕問名之後﹐卜而得吉﹐則文王以禮定其吉祥﹐謂使納幣也。親迎於渭。言賢聖之配也。箋云﹕賢女配聖人﹐得其宜﹐故備禮也。○迎﹐魚敬反。

造舟爲梁﹐不顯其光。言受命之宜王基﹐乃始於是也。天子造舟﹐諸侯維舟﹐大夫方舟﹐士特舟。造舟然後可以顯其光輝。箋云﹕迎大姒而更爲梁者﹐欲其昭著﹐示後世敬昏禮也。不明乎其禮之有光輝﹐美之也。天子造舟﹐周制也﹐殷時未有等制。○造﹐七報反﹐又七道反。毛云「天子造舟」。《方言》云「浮梁也。」《廣雅》作「艁」﹐音同。《說文》「艁」﹐古「造」字﹐一音才早反。輝音暉。

﹝疏﹞「文王」至「其光」。○毛以爲﹐此篇主美文王﹐𨿽王季尙存﹐皆以文王爲主。上旣言天爲生配﹐此言成昏之禮﹐故言文王旣聞大姒之賢﹐則嘉美之曰﹕大邦有子女﹐可求以爲昏姻。媒以行納采也。旣納采問名﹐將加卜之﹐又益知大姒之賢。言大邦之有子女﹐言尊敬之﹐磬作是天之妹然。言尊重之甚也。卜而得吉﹐行納吉之後﹐言大姒之有文徳﹐文王則以禮定其卜吉之善祥。謂使人納幣﹐則禮成昏定也。旣納幣於請期之後﹐文王親往迎之於渭水之傍﹐造其舟以爲橋梁。敬重若此﹐豈不明其禮之有光輝乎﹖言其明也。○鄭惟「文定厥祥」文一字爲異。餘同。○箋「文王」至「求昏」。○正義曰﹕上旣言大姒之生﹐此言文王嘉止﹐則文王美大姒矣。「大邦有子」﹐文在「嘉止」之下﹐是文王美之辭﹐明矣。旣美其賢﹐謂之可以爲妃﹐故知乃求昏也。下箋云「旣使問名」﹐則此求昏謂納采時也。案《士昏禮》納采問名同日行事﹐是其禮相因﹐遣納采卽問名也。○傳「俔﹐磬」。○正義曰﹕此「俔」字﹐《韓詩》文作「磬」﹐則俔﹑磬義同也。《說文》云「俔﹐諭也。」《詩》云「俔天之妹。」謂之譬諭﹐卽引此詩。箋云「尊之如天之有女弟」﹐與譬諭之言合﹐蓋如今俗語譬諭物云「磬作然」也。○箋「旣使」至「女弟」。○正義曰﹕以此旣主文王之事﹐下言親迎於渭﹐是指文王身之親迎﹐則「文王嘉止」﹑「文定厥祥」﹐皆謂文王身自美之﹑身自定之也。始於聞而美之﹐終以造舟親迎﹐則此章文有倫次﹐總述昏禮﹐故箋準行六禮之事﹐而結之以「嘉止」。「有子」承上「在渭之涘」﹐故爲聞而美之。旣美其賢﹐自然求昏﹐行納采也。下言「文定厥祥」﹐祥者﹐徵祥之美﹐卽卜吉之謂。上言納采﹐下言卜吉﹐明此是問名之後﹐還卜得吉兆﹐益尊美之﹐故言文王旣使問名﹐還則卜之﹐又知大姒之賢﹐尊之如天之有女弟也。《釋親》云「男子謂女子先生爲姊﹐後生爲妹。」妹卽女弟。天者﹐無形之物﹐非如人有親族。言天妹者﹐系之於天﹐見尊之耳。初嫁必幼﹐故以妹言之。《易》有《歸妹》之卦﹐亦此意也。○傳「祥﹐善」。○正義曰﹕《釋詁》文。○箋「問名」至「納幣」。○正義曰﹕祥者﹐吉祥之事。而言定之﹐是問名之後﹐卜而得吉。昏以納幣爲定﹐定此吉祥﹐惟納幣耳﹐故知文王以禮定其吉祥﹐謂納幣也。幣由卜吉行之﹐故《昏禮》謂之「納徵」。注云「徵﹐成也。」是亦爲卜吉而言﹐與此祥意協也。《春秋》莊二十二年「冬﹐公如齊納幣」。不言納徵者﹐禮以著義而爲之立名﹐故謂之納徵。《春秋》君及大夫之行﹐當指其所爲之事﹐故言納幣。何休因此言「《春秋》﹐質也。」此箋上有問名﹐卜而得吉﹐卽納吉也。定其吉祥﹐爲納幣也。下有親迎﹐是四禮見矣。無納采與請期者﹐詩人之作﹐舉其大綱﹐非如《記》注能備言其事。上箋云求昏者﹐卽是納采也﹐惟請期之文不見耳。旣親迎﹐明請之可知也。六禮﹐納采﹑納吉﹑納徵三禮言納﹐余不言納者﹐以問名﹑請期﹑親迎皆須復名而後可言﹐其名旣復﹐不須以納配之。采也﹑吉也﹑徵也﹐三者皆單是夫氏於女之禮﹐故加納﹐見行之於彼也。箋以此章言取大姒之事﹐皆文王身爲主。孫毓云「昏禮不稱主人﹐母在則命之。此時文王才十三四﹐孺子耳﹐王季尙在﹐豈得制定求昏之事﹖」如毓之言﹐非無理矣。鄭必以文王之娶時實幼少﹐但聖人有作﹐動爲模範﹐此詩歌之《大雅》﹐以爲正法﹐主於文王之身﹐不復系之父母耳﹐非謂其時不是父母制之也。下所言「親迎」﹑「造舟」﹐皆出文王之意﹐故得後世遵之﹐以爲王者之禮。若王季使之﹐然則是王季行王法﹐無所美於文王也。「親迎」﹑「造舟」旣文王所專﹐則「嘉止」﹑「定祥」亦是文王身矣﹐復何所嫌﹐而云文王不可哉﹖○傳「言賢聖之配」。○正義曰﹕此解本之親迎﹐意以賢聖宜相配﹐故備禮而親迎之。是言親迎﹐亦明大姒之有徳﹐故箋申之﹐言賢女配聖人﹐得其宜﹐故備禮也。六禮惟親迎爲重﹐迎尙身自親之﹐余禮行之可知﹐故言備也。文王𨿽人子時﹐事在雅﹐則天子法﹐天子當親迎﹐故異義。《公羊》說天子至庶人娶皆當親迎。《左氏》說王者尊﹐無體敵之義﹐故不親迎。鄭駁之云「大姒之家﹐在洽之陽﹐在渭之涘。文王親迎於渭﹐卽天子親迎﹐明矣。天子𨿽至尊﹐其於後猶夫婦也。夫婦判合﹐禮同一體﹐所謂無敵﹐豈施於此哉﹗《禮記﹟哀公問》曰﹕『寡人願有言。然冕而親迎﹐不已重乎﹖』孔子愀然作色而對曰﹕『合二姓之好﹐以繼先聖之後﹐以爲天地宗廟社稷之主﹐君何謂已重乎﹖』此言親迎﹐繼先聖之後爲天地宗廟主﹐非天子則誰乎﹖」是鄭意以此爲天子之法﹐故引之以明天子當親迎也。○傳「言受」至「光輝」。○正義曰﹕昏禮人倫之本﹐禮始於正夫婦。然則周有天下王業之基﹐皆始迎於大姒矣﹐故云文王受命之宜及周家王業之基﹐乃初始於是﹐不可不敬重之﹐故造舟也。因解舟尊卑之制。天子造舟至特舟﹐皆《釋水》文。李巡曰「比其舟而渡曰造舟﹐中央左右相維持曰維舟﹐並兩船曰方舟﹐一舟曰特舟。」孫炎曰「造舟﹐比舟爲梁也。維舟﹐連四舟也。」然則造舟者﹐比船於水﹐加板於上﹐卽今之浮橋﹐故杜預云「造舟爲梁」﹐則河橋之謂也。維舟以下﹐則水上浮而行之﹐但船有多少爲等差耳。禮﹐天子乃得造舟。文王欲盛其昏事﹐必極物盡禮﹐用天子之制﹐然後爲榮﹐故云「造舟然後顯其光輝」。解本用造舟之意。王肅云「造舟爲梁﹐然後可以顯著其光輝。明文王之聖徳﹐於是可以王也。」○箋「迎大姒」至「等制」。○正義曰﹕此美大其事而造舟。若禮先有之﹐不應特述﹐明是文王所創制也。云「迎大姒更爲梁者﹐欲其昭著﹐示後世敬昏禮也」。不明乎其禮之有光輝﹐言其實明禮之有光輝﹐反其言﹐所以美之也。以傳歷言舟之等級﹐故申之云「天子造舟﹐周制也。殷時未有等制。」知者﹐若先有等制﹐則下不僣上﹐文王𨿽欲重昏禮﹐豈得僣天子乎﹖若僣天子﹐爲罪則大﹐於時人主誰肯聽之﹖以此知殷時未有等制﹐文王敬重昏事﹐始作而用之。後世以文王所用﹐故制爲天子法耳。故王基云「自殷以前質略﹐未有造﹑維﹑方﹑特之差。周公制禮﹐因文王敬大姒﹐重初昏﹐行造舟﹐遂卽制之以爲天子禮﹐著尊卑之差﹐記以爲後世法。」是也。

有命自天﹐命此文王﹐於周於京。纘女維莘﹐長子維行﹐纘﹐繼也。莘﹐大姒國也。長子﹐長女也。能行大任之徳焉。箋云﹕天爲將命文王﹐君天下於周京之地﹐故亦爲作合使繼大任之女事於莘國﹐莘國之長女大姒則配文王﹐維徳之行。○纘﹐子管反。莘﹐所巾反。長﹐張丈反。注同。

篤生武王。保右命爾﹐燮伐大商。篤﹐厚。右﹐助。燮﹐和也。箋云﹕天降气於大姒﹐厚生聖子武王﹐安而助之﹐又遂命之爾﹐使協和伐殷之事。協和伐殷之事﹐謂合位三五也。○右音祐﹐字亦作「佑」。注同。燮﹐蘇接反。協﹐戶頰反。

﹝疏﹞「有命」至「大商」。○毛以爲﹐旣言迎得大姒﹐此又言其能與文王行徳﹐生聖子以克殷也。言教命乃從天而來歸﹐將命此文王﹐於彼周國﹐於其京師也。則爲生善美之匹﹐使繼先姑大任之女事﹐維在於莘國。是莘國處長之子女﹐則以配文王﹐與之維徳之行﹐共行仁義於周京。以此夫妻聖賢﹐其行徳義之故﹐爲天降气於大姒﹐遂厚生聖子武王。言武王得美气之厚。天旣降气生之﹐亦安保而佑助。又遂命汝武王﹐使汝協和其伐大商之事﹐當靖以待時。天道協會﹐而後伐之。言其伐又爲天助也。○鄭惟於彼周京之地爲異。餘同。○傳「纘繼」至「徳焉」。○正義曰「纘﹐繼」﹐《釋詁》文。此莘猶上摯也﹐婦人所系國姓而已。姒是其姓﹐則莘是其國﹐故云「莘﹐大姒國也」。纘女者﹐言能繼行女事﹐故知「長子﹐長女」。《喪服》注云「言子兼男女。」是也。婦之所繼﹐惟繼姑耳。繼姑而言維行﹐故知能行大任之徳也。上章述大任之事云「乃及王季﹐維徳之行。」今大姒言大任之徳﹐則亦與文王維行矣﹐故箋申之云「配文王﹐維徳之行。」是取上章爲說也。○箋「天爲」至「之行」。○正義曰﹕經言「有命自天」﹐何知不時已受命﹐而言「天爲將命文王」者﹖以此申結上章之事。「有命自天」﹐猶「有命旣集」也。「纘女維莘」﹐猶「在渭之涘」也。下乃言「篤生武王」﹐是述新娶之事﹐不得爲受命之後﹐故言「將命文王」也。以大姒之徳﹐自在於性﹐故本之維莘﹐言在父母之國﹐已能繼大任之徳。經之「維莘」﹐爲「纘女」所在﹐而言與「長子」別句﹐而理則下通﹐故又言「莘國之長女」以明之。○傳「篤﹐厚。右﹐助。燮﹐和也」。○正義曰「篤﹐厚。燮﹐和」﹐皆《釋詁》文。《釋詁》又云「左﹑右﹐助也。」「介﹑尙﹐右也。」轉而相訓﹐是右爲助也。○箋「天降」至「三五」。○正義曰﹕厚生﹐謂聖性感气之厚﹐故言天降气於大姒也。聖人𨿽則有父﹐而聖性受之於天﹐故言天降气也。「保右命爾」﹐文承「厚生」之下﹐則安﹑助﹑命之﹐皆是天也﹐故箋於「天降气」之下卽連言之。安而助之者﹐使之身體康彊﹐國家無虞﹐是安之也。多生賢輔﹐年壽九齡﹐是助之也。文王之受丹書﹐已云降徳滅殷。發誅紂及渡盟津﹐白魚入舟﹐是又遂命之也。「燮伐大商」﹐文在「命爾」之下﹐則協和伐商之事﹐天命使然﹐故云使和伐殷之事﹐言天所使也。又解和伐殷之事﹐正謂合位於三五﹐是也。言正合會天道於五位三所而用之。歲月日辰星五者各有位﹐謂之五位。星﹑日﹑辰在北﹐歲在南﹐月在東﹐居三處﹐故言三所。此事在於《外傳》。《周語》伶州鳩曰「昔武王伐殷﹐歲在鶉火﹐月在天駟﹐日在析木之津﹐辰在斗柄﹐星在天黿。星與日辰之位皆在北﹐維顓頊之所建也﹐帝嚳受之。我姬氏出自天黿及析木者﹐有建星及牽牛焉﹐則我皇姒太姜之侄伯陵之後逢公之所憑神也﹐歲之所在﹐則我有周之分野也。月之所在辰馬﹐農祥也﹐我太祖后稷之所經緯也。王欲合是五位三所而用之。」韋昭云「五位﹐歲﹑月﹑日﹑辰﹑星也。三所﹐逢公所憑神也。周分野所在也﹐后稷所經緯也。」案其文云星與日﹑辰之位皆在北﹐維歲之所在﹐月之所在﹐言五位三所﹐謂五物在三處﹐當以此五在爲三所﹐不得以所字充之。若必以所字充之﹐則周之分野不言所也。又正合五位﹐則五物皆助。若三所﹐惟數逢公﹐則日之與辰不助周矣。韋昭之言非也。《周語》惟有此言﹐而古歷廢滅﹐劉歆作《三統歷》以考之﹐頗有其次﹐故韋昭﹑王肅等皆據而言焉。《漢書﹟律曆志》曰「三統上元至伐紂之歲十四萬二千一百九歲﹐歲在鶉火張十三度」﹐故傳曰「歲在鶉火。」師初發﹐以殷十一月戊子﹐日在析木箕七度﹐故傳曰「日在析木。」是夕也﹐月在房五度﹐房爲天駟﹐故傳曰「月在天駟。」後三日得周正月辛卯朔﹐合辰在斗前一度﹐斗柄也﹐故傳曰「辰在斗柄。」明日壬辰﹐辰星始見癸巳﹐武王始發。丙午逮師﹐戊午渡於盟津。盟津去周九百里﹐師行三十里﹐故三十一日而渡。明日己未冬至﹐辰星與婺女伏歷建星及牽牛至於婺女天黿之首﹐故傳曰「星在天黿。」是劉歆所考之事也。此天之五位所以得助周者﹐以辰星在須女八度﹐日在箕七度﹐日月合辰斗前一度﹐謂在箕十度也。此三者﹐皆在東北﹐維東北水木交際﹐又辰星所歷建星及牽牛皆水宿﹐顓頊水徳而王﹐帝嚳以木受之﹐今周亦木徳﹐當受殷水﹐星與日﹑辰在其位﹐當如帝嚳之代顓頊﹐是一助也。又天黿一名玄枵﹐齊之分野﹐大姜之祖有逢伯陵者﹐殷之諸侯﹐封之齊地﹐逢公之死﹐其神憑焉﹐我周出於姜姓﹐爲外祖所佐﹐是二助也。歲星在張十三度﹐鶉火之次﹐周之分野﹐歲星所在﹐利以伐人﹐是三助也。月在房五度﹐房心爲大辰﹐大辰農正而農事起﹐謂之農祥﹐后稷播殖百谷﹐月在農祥之星﹐則月亦佑周﹐是四助也。以於伐紂之時﹐有此五物助周﹐武王能上應天意﹐合而用之﹐故謂協和也。此五位所在星宿度數﹐自非用算﹐無以推之。又鄭注《尙書》爲文王受命﹐武王伐紂﹐時日皆用殷曆。劉向《五紀論》載殷曆之法﹐惟有气朔而已﹐其推星在天黿則無術焉。

殷商之旅﹐其會如林。矢於牧野﹐維予侯興。旅﹐眾也。如林﹐言眾而不爲用也。矢﹐陳。興﹐起也。言天下之望周也。箋云﹕殷盛合其兵眾﹐陳於商郊之牧野﹐而天乃予諸侯有徳者當起爲天子。言天去紂﹐周師勝也。

「上帝臨女﹐無貳爾心﹗」言無敢懷貳心也。箋云﹕臨﹐視也。女﹐女武王也。天護視女﹐伐紂必克﹐無有疑心。

﹝疏﹞「殷商」至「爾心」。○毛以爲﹐上旣言佑命武王﹐協和伐殷﹐故言伐殷爲天所佑之事。殷商之兵眾﹐其會聚之時﹐如林木之盛也。此眾𨿽盛﹐列於牧地之野﹐維欲叛殷而歸我﹐維欲起我而滅殷﹐言皆無爲紂用﹐盡望周勝也。非直敵人之意鄕周如此﹐又上天之帝旣臨視汝矣﹐其所將之眾﹐皆無敢有懷貳心於汝之心﹐言皆一心樂戰﹐故周所以勝也。○鄭惟下三句爲異。言殷眾盛﹐天命有歸﹐天乃維予其爲諸侯而有徳者當起爲天子﹐言天去紂而興周也。天意旣欲興周﹐其從武王之人﹐莫不勸樂。戒武王言﹕上天之帝護視於汝矣﹐伐紂必克﹐無有疑貳於汝伐紂之心﹐當知其必克無貳心﹐伐之是人又樂戰也。伐殷者﹐武王之所欲﹐眾人應難之。今眾人不以己勞﹐惟恐武王不戰﹐是勸樂之甚。天予人勸﹐所以能克也。○傳「旅眾」至「望周」。○正義曰「旅﹐眾」﹐《釋詁》文。木聚謂之林。如林﹐言其眾多﹐而不爲紂用。《武成》曰「甲子昧爽﹐受率其旅若林。」《周本紀》云「紂聞武王來﹐亦發兵七十萬人拒武王。武王使師尙父以大卒馳紂師。紂師𨿽眾﹐皆無戰之心﹐欲武王之亟入。紂師皆倒戈以戰﹐以開武王。武王馳之﹐紂兵皆崩﹐是眾而不爲用也。」「矢﹐陳」﹐《釋詁》文。「興﹐起」﹐《釋言》文。毛氏於《詩》﹐予皆爲我﹐無作取予之義。上篇侯皆爲維﹐言天下之望周﹐解「維予侯興」之意。王肅云「其眾維叛殷﹐我興起而滅殷。」傳意當然也。○箋「殷盛」至「師勝」。○正義曰﹕《牧誓》云「至於商郊牧野乃誓。」《書序》注云「牧野﹐紂南郊地名。」《禮記》及《詩》作「﹤土每﹥野」﹐古字耳﹐今本又不同。此陳師交戰﹐予宜爲授予之義。武王於紂﹐乃是諸侯有徳者﹐當起爲天子﹐明爲王而行惡者當廢黜﹐是言天意去紂而予周﹐故師勝也。土無二王﹐對紂名武王爲諸侯也。《史記》伯夷叔齊諫武王曰「以臣弒君﹐可謂仁乎﹖」伯夷謂武王爲臣﹐詩人稱之爲侯﹐亦可矣。○傳「言無敢懷貳心」。○正義曰﹕言無敢﹐則是軍眾之人不敢也。《泰誓上》曰「予有臣三千﹐惟一心。」故傳以「無貳爾心」爲眾人無敢懷貳心﹐卽《左傳》所謂「同心同徳」﹐是也。○箋「臨視」至「疑心」。○正義曰「臨﹐視」﹐《釋詁》文。《閟宮》云「致天之屆﹐於牧之野。無貳無虞﹐上帝臨汝。」彼「無貳」之文在「臨汝」之上﹐是戒武王使無貳心。此文與彼大同﹐明亦戒武王﹐言伐紂必克﹐無有疑心也。伐紂之事﹐本出武王之心﹐詩人反言眾人之勸武王﹐見其勸戰之甚。《太誓》曰「師乃鼓﹛付鼓﹜噪﹐前歌後舞﹐格於上天下地。咸曰﹕『孜孜無怠。』」是樂勸武王之事。

牧野洋洋﹐檀車煌煌﹐駟騵彭彭。洋洋﹐廣也。煌煌﹐明也。驑馬白腹曰騵。言上周下殷也。箋云﹕言其戰地寬廣﹐明不用權詐也。兵車鮮明﹐馬又彊﹐則暇且整。○洋音羊。檀﹐徒丹反。煌音皇。騵音原。驑音畱。維師尙父﹐時維鷹揚﹐涼彼武王。師﹐大師也。尙父﹐可尙可父。鷹揚﹐如鷹之飛揚也。涼﹐佐也。箋云﹕尙父﹐呂望也﹐尊稱焉。鷹﹐鷙鳥也。佐武王者﹐爲之上將。○涼﹐本亦作「諒」﹐同力尙反﹐《韓詩》作「亮」﹐云「相也。」大音泰。鷙﹐之利反。將﹐子匠反。

肆伐大商﹐會朝淸明﹗肆﹐疾也。會甲也。不崇朝而天下淸明。箋云﹕肆﹑故﹐今也。會﹐合也。以天期已至﹐兵甲之彊﹐師率之武﹐故今伐殷﹐合兵以淸明。《書﹟牧誓》曰「時甲子昧爽﹐武王朝至於商郊牧野﹐乃誓。」○肆音四。帥﹐所類反﹐亦作「率」。坶音牧﹐本又作「牧」。昧音妹。

﹝疏﹞「牧野」至「淸明」。○毛以爲﹐上言將戰﹐爲天人所歸。此又述戰時之事﹐言所戰之處﹐牧地之野﹐洋洋然甚寬而廣大。於此廣大之處﹐陳檀木之兵車﹐煌煌然皆鮮明。又駕駟騵之牡馬﹐彭彭然皆彊盛。維有師尙父者﹐是維勇略如鷹之飛揚﹐身爲大將﹐時佐彼武王。車馬鮮彊﹐將帥勇武﹐以此而疾往伐彼大商﹐會值甲子之朝。不終此一朝﹐而伐殺虐紂﹐天下乃大淸明﹐無復濁亂之政。○鄭惟下二句爲異。言天期已至﹐兵甲之彊﹐將帥之武﹐故今往伐此大商。會合兵眾﹐以朝旦昧爽淸明之時伐之也。○傳「洋洋」至「下殷」。○正義曰「洋洋」文連「牧野」﹐述戰地之貌﹐故宜爲廣大。「煌煌」言車之鮮﹐故爲明也。「驑馬白腹曰騵」﹐《釋畜》文。郭璞曰「驑﹐赤色黑鬛也。」《檀弓》說「三代乘馬﹐各從正色」﹐而周不純赤﹐明其有義﹐故知白腹爲「上周下殷」。戰爲二代革易﹐故見此義。《檀弓》亦言「戎事乘騵」﹐明非戎事不然。因此武王所乘﹐遂爲一代常法。夏殷不下其先代之色﹐時主之意異。○箋「言其」至「且整」。○正義曰﹕詩辭所發﹐理不徒然。言戰地寬廣﹐必當有意﹐故知明當時不用權詐也。《少儀》曰「軍旅思險﹐隱精以虞。」是設權必依險阻﹐故寬廣之地不用權詐。車之鮮明﹐馬之彊盛﹐車固馬肥﹐不慮不克﹐則心不匆遽﹐閒暇於事且齊整也。成十六年《左傳》欒鍼說晉國之勇云「好以眾整。」又曰「好以暇。」《牧誓》注云「好整好暇﹐用兵之術。」是兵法貴閒整也。此說武王之師﹐尙父爲佐﹐則牧野之戰﹐不用權詐矣。而《雒師謀》說太公受兵鈐之法云「踐爾兵革﹐審權矩﹐應詐縱謀出無孔。」注云「踐﹐行也。矩﹐法也。」當親行汝兵革﹐審其權謀之法。孔﹐道也。應敵之變詐﹐縱己之謀﹐所出無常道。善太公知權變者﹐兵法須知彼己﹐當預爲之備﹐所以貴權謀﹐故善太公能審之。但武王之伐紂﹐以至聖攻至惡﹐敵無戰心﹐不假權詐。以不用權詐﹐故爲美耳。若前人徳與己同﹐力又相敵﹐當設權以取勝。何則﹖與其自敗﹐寧我敗人。故僖二十二年﹐宋公及楚人戰於泓﹐《左氏》以其不用子魚之計﹐至於軍敗身傷﹐所以責襄公也。而《公羊》善之﹐云「𨿽文王之戰﹐亦不是過。」鄭《箴膏育》云「刺襄公不度徳﹐不量力。」引《考異郵》云「襄公大辱﹐師敗於泓。徒信不知權譎之謀﹐不足以交鄰國﹐定遠彊也。」此是譏師敗也。《公羊》不譏﹐違《考異郵》矣。是徳均力同﹐當權以取勝也。其在軍之士﹐則聽將之命﹐不得縱捨前敵﹐曲爲小仁。宣二年宋鄭戰於大棘。《左傳》曰「狂狡輅鄭人﹐鄭人入於井。倒戟而出之﹐獲狂狡。君子曰﹕『失禮違命﹐宜其爲禽也。戎﹐昭果毅以聽之之謂禮。殺敵爲果﹐致果爲毅。易之﹐戮也。』」何休以爲﹐狂狡近於古道。鄭《箴膏育》云「狂狡臨敵﹐拘於小仁﹐忘在軍之禮。譏之﹐義合於讖。」是軍士當從上命也。𨿽成湯伐桀﹐《尙書》云「爾不從誓言﹐予則孥戮汝。」明軍士𨿽爲至徳之師﹐不可違命縱敵也。○傳「師大師」至「涼佐」。○正義曰﹕《史記﹟齊世家》云「大公望呂尙者﹐東海上人。西伯出獵﹐得之﹐曰﹕『吾太公望子久矣。』故號之曰『太公望』﹐載與俱歸﹐立爲大師。」劉向《別錄》曰「師之﹐尙之﹐父之﹐故曰師尙父。」父亦男子之美號。《太誓》注云「師尙父﹐文王於磻谿所得聖人呂尙﹐立以爲太師﹐號曰尙父﹐尊之。」其言皆可與尙父義同。尊之﹐爲作此號﹐故《雒師謀》云「號曰師尙父」﹐是也。如《世家》之文﹐則尙本是名﹐號之曰望。而《雒師謀》云「呂尙釣厓」﹐注云「尙﹐名也。」又曰「望公七年﹐尙立變名。」注云「變名爲望。」蓋因所呼之號﹐遂以爲名。以其道可尊尙﹐又取本名爲號也。《孫子兵法》曰「周之興也﹐呂牙在殷。」則牙又是其名字也。《釋詁》云「亮﹑介﹑尙﹐右也。」「左﹑右﹐亮也。」轉以相訓﹐是亮爲佐也。亮﹑諒義同。○箋「佐武王﹐爲之上將」。○正義曰﹕《太誓》「司馬在前」。王肅曰「司馬﹐太公也。司馬非上卿﹐而云上將者﹐周司馬主軍旅之戒命﹐故上將爲司馬也。」○傳「肆疾」至「淸明」。○正義曰﹕《釋言》云「宨﹐肆也。」郭璞曰「輕宨者好放肆。」《左傳》云「輕者肆焉。」是肆爲疾之義﹐故以肆爲疾﹐言伐者見淸明之速。又解會朝淸明爲速疾之意﹐言武王陳師﹐會甲日之朝﹐不終一朝而爲天下淸明﹐是其疾也。王肅云「以甲子昧爽與紂戰﹐不崇朝而殺紂﹐天下乃大淸明﹐無復濁亂之政。」傳云「會﹐甲」﹐肅言「甲子昧爽」以述之﹐則傳言「會甲」﹐長讀爲義﹐謂甲子日之朝﹐非訓會爲甲。孫毓云﹕經傳詁訓﹐未有以會爲甲者。失毛旨而妄難說耳。定本云「會甲兵」﹐則與「會甲子」義異。○箋「肆故」至「乃誓」。○正義曰「肆﹑故﹐今也」﹐《釋詁》文。「天期已至」﹐卽上「燮伐大商」﹐協和五位﹐剪滅有期也。「兵甲之彊」﹐卽上「檀車四騵」﹐舉車馬則兵甲可知也。「師率之武」﹐卽「尙父鷹揚」﹐是也。故今伐殷﹐其合兵以朝且淸明之時﹐言於時殺紂也。引《牧誓》證淸明之時是昧爽之義﹐《牧誓》注亦引此詩﹐交相爲證﹐以明其事同也。昧爽者﹐爽﹐明也﹐言其昧之而初明。晚則塵昏﹐旦則淸﹐故謂朝旦爲淸明。古詩曰「淸晨登隴首」﹐是淸亦古今之通語也。易傳者以會者﹐遇值之辭﹐言「會朝淸明」﹐正是會淸明之朝耳。詩無甲子之文﹐不當橫爲「會甲」﹐且淸明與昧爽文協﹐故易之。

《大明》八章﹐四章章六句﹐四章章八句。

《綿》﹐文王之興﹐本由大王也。綿﹐彌延反。由﹐一本無「由」字。「太王也」﹐序舊無注。本或有注者﹐非。

﹝疏﹞「《綿》九章﹐章六句」至「太王」。○正義曰﹕作《綿》詩者﹐言文王之興﹐本之於太王也。太王作王業之本﹐文王得因之以興。今見文王之興﹐本其上世之事﹐所以美太王也。經九章。上七章言太王得人心﹐生王業﹐乃避狄居岐﹐作寢廟門社﹐是本太王。下二章乃言文王興之事。敍以詩爲文王而作﹐故先言文王之興﹐而又追而本之。各自爲勢﹐故文倒也。

綿綿瓜瓞。民之初生﹐自土沮漆。興也。綿綿﹐不絕貌。瓜﹐紹也。瓞﹐瓝也。民﹐周民也。自﹐用。土﹐居也。沮﹐水。漆﹐水也。箋云﹕瓜之本實﹐繼先歲之瓜﹐必小﹐狀似瓝﹐故謂之瓞。綿綿然若將無長大時。興者﹐諭后稷乃帝嚳之冑﹐封於邰。其後公劉失職﹐遷於豳﹐居沮﹑漆之地﹐歷世亦綿綿然。至大王而徳益盛﹐得其民心而生王業﹐故本周之興﹐自於沮﹑漆也。○瓜﹐古華反。瓞﹐田節反﹐《韓詩》﹕「瓞﹐小瓜也。」沮﹐七餘反。漆音七。瓝﹐蒲剝反。長﹐張丈反。嚳﹐苦毒反﹐髙辛氏帝也。冑﹐直又反。邰﹐他來反。王﹐於況反﹐亦如字。後「王業」同。

古公亶父﹐陶復陶穴﹐未有家室。古公﹐豳公也。古﹐言久也。亶父﹐字。或殷以名言﹐質也。古公處豳﹐狄人侵之。事之以皮幣﹐不得免焉。事之以犬馬﹐不得免焉。事之以珠玉﹐不得免焉。乃屬其耆老而告之曰「狄人之所欲者﹐吾土地也。吾聞之君子﹐不以其所養人而害人。二三子何患無君﹖」去之。逾梁山﹐邑於岐山之下。豳人曰「仁人之君﹐不可失也。」從之如歸市。陶其土而復之﹐陶其壤而穴之。室內曰家。未有寢廟﹐亦未敢有家室。箋云﹕古公﹐據文王本其祖也。諸侯之臣﹐稱其君曰公。復者﹐復於土上﹐鑿地曰穴﹐皆如陶然。本其在豳時也。傳自古公處豳而下﹐爲二章發。○亶﹐都但反。父音甫﹐本亦作「甫」。陶音桃。復音福。注同。累土於地上也。《說文》作「﹛穴復﹜」。「或殷以名言」絕句。翟音狄。屬音燭。岐﹐其宜反。壤﹐而丈反。鑿﹐在洛反。爲二﹐於僞反。

﹝疏﹞「綿綿」至「家室」。○正義曰﹕綿綿然不絕者﹐是瓜紹之瓞。瓜之本實繼先歲之瓜﹐歲歲相繼﹐恆小於本﹐若將無復長大之時也。以諭后稷乃帝嚳天子之冑﹐封爲諸侯﹐後更遷於豳﹐國世世漸微﹐若將無復興盛之時也。至於大王﹐其徳漸盛﹐得其民心﹐而初始生此王業﹐乃不復爲微。此事在何時乎﹖乃用居於沮﹑漆二水之傍已則然矣。居沮﹑漆者﹐復是何人乎﹖乃是我文王之先祖﹐久古之公號爲亶父者。於漆﹑沮之傍﹐其爲宅舍才作陶復﹑陶穴而居之。所以然者﹐以其國土未大﹐人眾不多﹐未敢有其家室﹐故且穴﹑復而居之。○傳「綿綿」至「漆水」。○正義曰﹕綿綿﹐微細之辭﹐故云不絕貌也。《釋艸》云「瓞﹐瓝﹐其紹瓞。」舍人曰「瓞名瓝﹐小瓜也。紹繼謂瓞子。漢中小瓜曰瓞。」孫炎曰「瓞﹐小瓜﹐子如瓝。其本子小。紹先歲之瓜曰瓞。」然則瓜之族類本有二種﹐大者曰瓜﹐小者曰瓞﹐此則其種別也。而瓜蔓近本之瓜﹐必小於先歲之大瓜﹐以其小如瓝﹐故謂之瓞。瓞是瓝之別名﹐故云「瓞﹐瓝也」。此時在豳﹐言「民﹐周民者」﹐此民自豳居周﹐復以周爲代號。此述周國之興﹐故以周言之。《釋詁》云「由﹑從﹐自。」此「由」訓爲「用」﹐故「自」得爲「用」也。土地﹐人之所居。故云土居也。言沮水﹑漆水者﹐以水非可居之處﹐見居在沮﹑漆之傍﹐舉水以表土耳。《禹貢》雍州云「漆﹑沮旣從。」是漆﹑沮俱爲水也。或言漆﹑沮爲二水名。《漢書﹟地理誌》云「右扶風有漆縣。」云「漆水在其縣西」﹐則漆是一水名﹐與沮別矣。孔安國云「漆沮一名洛水﹐漆沮爲一。」蓋沮一名洛水﹐孔連言之。○箋「瓜之」至「沮漆」。○正義曰﹕瓜之本實﹐謂瓜蔓近本之實﹐繼先歲之瓜﹐必小﹐其形狀似瓝﹐故謂之瓞。其實瓜之與瓞﹐猶種不同也。必言本實小者﹐以其言紹﹐近本之實﹐繼先歲之瓜﹐猶長子之繼父﹐故言繼也。瓜實近本則小﹐今驗信然。近本小﹐𨿽繼先歲之瓜﹐不能大如先歲之瓜﹐猶若后稷封爲諸侯﹐𨿽繼帝嚳之後﹐不能如嚳爲天子。瓜之相繼者﹐歲歲益小﹐若將無長大之時﹐猶后稷之後﹐世世益微﹐若將無興盛之時。瓜以年年相承﹐猶人以世世相繼﹐故取諭焉。瓜實無長大之時﹐后稷之後則至大王而盛﹐欲言大王之興﹐故言若將無長大之時。其實瓜惟益小﹐終亦不能長大也。后稷乃帝嚳之冑﹐是嚳爲瓜而稷爲瓞﹐自稷以下﹐祖紺以前﹐皆爲瓞。言綿綿不絕﹐則非徒一世﹐故箋歷陳之﹐云封邰﹑遷豳﹑居沮漆之地﹐歷世亦綿綿然。是在邰﹑在邠皆綿綿﹐故云歷世也。箋言至大王而徳益盛﹐舉大王以約之﹐明以前皆是也。鄭於《生民》之箋﹐以姜嫄爲髙辛氏之世妃而生后稷﹐經云「卽有邰家室。」《周本紀》云「舜封棄於邰﹐號曰后稷。」是稷爲帝嚳之冑﹐封於邰也。《公劉》云「篤公劉﹐子豳斯館。」是公劉失職﹐遷於豳也。失職者﹐謂失稷官之職﹐不復得在王官也。《周語》云「昔我先世後稷﹐以服事虞夏。及夏之衰也﹐棄稷不務﹐我先生不窋﹐用失其官﹐而自竄於戎狄之間。」韋昭云「不窋失官﹐去夏而遷於豳。豳西近戎﹐北近狄。」《周本紀》亦云「不窋末年﹐夏氏政亂﹐去稷不務﹐不窋以失其官﹐而奔戎狄之間。」然則失職遷豳﹐自不窋始矣。言公劉遷豳者﹐案《公劉》之篇說公劉避亂適豳﹐其言甚詳﹐不可得而攺。而《外傳》《史記》皆言不窋奔於戎狄﹐蓋不窋之時﹐已嘗失官﹐逃竄豳地﹐猶尙往來邰國﹐未卽定居於豳。公劉者﹐不窋之孫﹐至公劉而盡以邰民遂往居焉﹐故《本紀》又云「公劉𨿽在戎狄間﹐復修后稷之業﹐務耕種﹐相地宜﹐百姓從而歸保焉。公劉卒﹐子慶節立﹐國於豳」。是定國於豳﹐自公劉始也。豳有漆﹑沮之水﹐故言居沮﹑漆之地。公劉以下﹐常居沮﹑漆﹐正斷以太王而徳益盛者﹐以下言古公亶父﹐故知得民心﹐生王業﹐自大王爲始。周之追王﹐上至太王而止﹐亦以初基王業故也。太王之基王業﹐在於岐周始盛﹐故《閟宮》云「居岐之陽﹐實始剪商。」但在岐始盛﹐由未遷巳得民心﹐故云「生王業」也。生者﹐初始之辭﹐故云「本周之興﹐自於沮﹑漆」也。此沮﹑漆謂在豳地﹐但二水東流﹐亦過周地﹐故下傳曰「周原﹐沮漆之間。」是周地亦有漆﹑沮也。○傳「古公」至「家室」。○正義曰﹕以在豳爲公﹐故曰豳公。謂之古公﹐言其年世久古﹐後世稱前世曰古公﹐猶云先王﹑先公也。太王追號爲王﹐不稱王而稱公者﹐此本其生時之事﹐故言生存之稱也。《士冠禮》爲冠者制字云「伯某甫。」亶亦稱甫﹐故知字也。以周制論之﹐甫必是字。但時當殷代﹐質文不同﹐故又爲異說﹐或殷以亶甫爲名﹐名終當諱﹐而得言之者﹐以其時質故也。《中候﹟稷起法》云「亶甫以字爲號。」則鄭意定以爲字﹐不從或說也。自古公處豳﹐至如歸市﹐皆孟子對滕文公之辭也。惟彼云「太王居豳」﹐此因古公之下﹐卽云古公爲異耳。《莊子》與《呂氏春秋》皆云太王亶甫居豳﹐狄人攻之。與之珠玉而不肯。狄人之求者﹐土地也。大王亶甫曰「與人之兄居而殺其弟﹐與人之父居而殺其子﹐吾不忍也。請免吾乎﹗爲吾臣與狄人臣﹐奚以異也﹖吾聞之﹐不以所養害所養。」杖策而去。人相連而從之﹐遂成國於岐山之下。《書傳略說》云「狄人將攻﹐大王亶父召耆老而問焉﹐曰﹕『狄人何欲﹖』耆老對曰﹕『欲得菽粟財貨。』大王亶甫曰﹕『與之。』每與﹐狄人至不止。大王亶甫屬耆老而間焉﹐曰﹕『狄人又何欲乎﹖』耆老對曰﹕『又欲土地。』大王亶甫曰﹕『與之。』耆老曰﹕『吾不爲社稷乎﹖』大王亶甫曰﹕『社稷﹐所以爲民也﹐不可以所爲民亡民也。』耆老對曰﹕『君縱不爲社稷﹐不爲宗廟乎﹖』大王亶甫曰﹕『宗廟﹐吾私也﹐不可以私害民。』遂杖策而去。過梁山﹐邑岐山。周人束脩奔而從之者三千乘﹐一止而成三千戶之邑。」與此大意皆同。此言「不得免焉」﹐《略說》云「每與之﹐不止」﹐《呂氏春秋》言「不受」。異人別說﹐故不同耳。此言「犬馬」﹐《略說》言「菽粟」﹐明國之所有﹐莫不與之﹐故鄭於《稷起》及《易》注皆云「事之以牛羊」﹐明當時亦與之。《韓奕》箋云「梁山在馮翊夏陽縣西北。」鄭於《書傳》注云「岐山在梁山西南。」然則梁山橫長﹐其東當夏陽縣西北﹐其西當岐山東北﹐自豳適周當逾之也。《曲禮下》曰「國君死社稷。」《公羊傳》曰「國滅﹐君死之﹐正也。」則諸侯爲人侵伐﹐當以死守之。而公劉與大王皆避難遷徙者﹐《禮》之所言謂國正法﹐公劉﹑大王則權時之宜。《論語》曰「可與適道﹐未可與權。」《公羊傳》曰「權者﹐反經合義。」權者﹐稱也﹐稱其輕重﹐度其利害而爲之。公劉遭夏人之亂而被迫逐﹐若顧戀疆宇﹐或至滅亡﹐所以避諸夏而入戎狄也。大王爲狄人所攻﹐必求土地﹐不得其地﹐攻將不止。戰以求勝﹐則人多殺傷﹐故又棄戎狄而適岐陽﹐所以成三分之業﹐建七百之基。𨿽於《禮》爲非﹐而其義則是。此乃賢者達節﹐不可以常禮格之。《王制》稱﹕「古者量地以制邑﹐度地以居民。地邑民居﹐必參相得﹐故曰﹕無曠土﹐無遊民。」而公劉﹑大王得擇地而遷﹐又無天子之命﹐諸侯得舉國擅徙者﹐《王制》所云﹐平世大法。法不恆定﹐世有盛衰﹐王政旣亂﹐威不肅下﹐迫逐良善﹐無所控告﹐戎狄內侵﹐莫之抗禦﹐故不待天子之命﹐可以權宜避之。以其政亂﹐故有空土﹐公劉﹑大王得擇地而遷焉。且古者有附庸閒田﹐或可先是閒處也。旣往遷之﹐人居成國。後有明主﹐因而聽之也。《冬官﹟考工記》曰「有虞氏上陶。」《說文》云「陶﹐瓦器﹐竈也。」蓋以陶去其土而爲之﹐故謂之陶也。《說文》云「穴﹐土室也。」「覆地室也。」則覆之與穴﹐俱土室耳﹐故箋辧之云「復者﹐復於地上﹐鑿地曰穴﹐皆如陶然。」《大司徒》注云「壤亦土也﹐變言耳。以萬物自生焉﹐則言土﹐土猶吐也。以人所耕而種藝﹐則言壤﹐壤﹐和緩之貌。」然則土與壤﹐其體𨿽同﹐壤言和緩﹐則土堅而壤濡。《九章算術》云「穿地四﹐爲壤五﹐爲堅三。」壤是息土之名。覆者地上爲之﹐取土於地﹐復築而堅之﹐故以土言之。穴者﹐鑿地爲之﹐土無所用﹐直去其息土而已﹐故以壤言之。《釋宮》云「宮謂之室﹐室謂之宮﹐其內謂之家。」李巡曰「謂門以內也。」郭璞曰「今人稱家﹐義出於此。」是室內曰家也。君子將營宮室﹐宗廟爲先。古公在豳之時﹐迫於戎狄﹐國小民少﹐未有寢廟﹐故未敢有宮室﹐以是故覆﹑穴而居也。公劉始遷於豳﹐比至古公﹐將歷十世。《公劉》云「於豳斯館」﹐則豳有宮館也。《略說》稱耆老謂大王曰「不爲宗廟乎﹖」是豳地有寢廟也。而此言未有寢廟室家者﹐此以文王在岐而興﹐上本大王初來之事﹐嘆美在岐新立﹐故言在豳未有。下云「作廟翼翼」﹐故此言「未有寢廟」﹔下云「俾立室家」﹐故此言「未有室家」﹐以爲立文之勢耳。其實在豳之時亦有宮室也。《七月》云「入此室處」﹐卽豳事也。不然﹐豈十世之內﹐常穴居乎﹖但豳近西戎﹐處在山谷﹐其俗多復﹑穴而居﹐故詩人舉而言耳。○箋「復者」至「章發」。○正義曰「以此復﹑穴別文。」《大車》云「死則同穴。」穴在地下﹐則知復在地上﹐俱稱爲陶﹐故知皆如陶然。下乃言「至於岐下」﹐故知此本其在豳時也。本其在豳﹐則是未遷。傳自古公處豳而下﹐說大王遷岐之事者﹐爲下第二章

發此傳也。然則傳不待二章而豫發之者﹐以此言在豳未有室家﹐爲下居岐作室以開原也。大王所以走馬至岐﹐乃爲狄人所逐﹐故逆爲之傳﹐以通暢作者之意焉。

古公亶父﹐來朝走馬。率西水滸﹐至於岐下。爰及姜女﹐聿來胥宇。率﹐循也。滸﹐水厓也。姜女﹐大姜也。胥﹐相。宇﹐居也。箋云「來朝走馬」﹐言其辟惡早且疾也。循西水厓沮﹑漆水側也。爰﹐於。及﹐與。聿﹐自也。於是與其妃大姜自來相可居者﹐著大姜之賢知也。○朝﹐直遙反。滸﹐呼五反。辟音避﹐亦作避。後放此。相﹐息亮反。知音智。

﹝疏﹞「古公」至「胥宇」。○正義曰﹕文王之先﹐久古之公曰亶父者﹐避狄之難﹐其來以早朝之時﹐疾走其馬﹐循西方水厓漆﹑沮之側﹐東行而至於岐山之下。於是與其妃姜姓之女曰大姜者﹐自來相土地之可居者。言大王旣得民心﹐避惡早而且疾﹐又有賢妃之助﹐故能克成王業。○傳「率循」至「宇居」。○正義曰「率﹐循。胥﹐相」﹐皆《釋詁》文。「滸﹐水厓」﹐《釋水》文。此說古公而及姜女﹐則姜女太王之妃。《周本紀》云「大姜生季歷。」故知姜女是大姜也。宇者﹐屋宇﹐所以居人﹐故爲居也。○箋「來朝」至「賢知」。○正義曰﹕大王與眾避狄﹐不應早而疾驅。假使淸朝走馬﹐未是善事。詩人言之﹐必有其意﹐故知美其避惡早且疾也。上言漆﹑沮﹐此言循滸﹐明是循此漆﹑沮之側也。「爰﹐於。及﹐與。聿﹐自」﹐皆《釋詁》文。遷都自是人君之事﹐輒言爰及姜女﹐明其著大姜之賢智也。

周原膴膴﹐堇荼如飴。爰始爰謀﹐爰契我龜。周原﹐沮﹑漆之間也。膴膴﹐美也。堇﹐菜也。荼﹐苦菜也。契開也。箋云﹕廣平曰原。周之原地﹐在岐山之南﹐膴膴然肥美。其所生菜﹐𨿽有性苦者﹐皆甘如飴也。此地將可居﹐故於是始與豳人之從己者謀。謀從﹐又於是契灼其龜而卜之﹐卜之則又從矣。○膴音武﹐《韓詩》同。堇音謹。案《廣雅》云「堇﹐藋也。」今三輔之言猶然。藋音徒弔反。荼音徒。飴音移。契﹐苦計反﹐本又作挈﹐音苦結反。灼﹐之略反。

曰止曰時﹐築室於玆。箋云﹕時﹐是。玆﹐此也。卜從則曰可止居於是﹐可作室家於此﹐定民心也。

﹝疏﹞「周原」至「於玆」。○正義曰﹕上言來相可居﹐又述所相之處﹐言岐山之南﹐周之原地膴膴然﹐其土地皆肥美也。其地所生堇荼之菜﹐𨿽性本苦﹐今盡甘如飴味然。大王見其如此﹐知其可居﹐於是始欲居之﹐於是與豳人從己者謀之。人謀旣從﹐於是契灼我龜而卜之。龜卜又吉﹐大王乃告從己者曰﹕可止居於是﹐可築室於此。告之此言﹐所以定民之心﹐令止而不復去也。○傳「周原」至「契開」。○正義曰﹕周原在漆﹑沮之間﹐以時驗而知之。述地之良﹐而云膴膴﹐故爲美也。「荼﹐苦菜」﹐《釋艸》文。樊光曰「苦菜可食也。」《內則》曰「堇苴粉楡。」則堇是美菜﹐非苦荼之類。《釋艸》又云「芨﹐堇艸。」郭璞曰「卽烏頭也。江東人呼爲堇。」《晉語》﹕「孋姬將譖申生﹐置鴆於酒﹐置堇於肉。」賈逵曰「堇﹐烏頭也。」然則堇者﹐其烏頭乎﹖箋云「性苦者﹐皆甘如飴」﹐若是堇苴之堇﹐𨿽非周原﹐亦自甘矣。明堇是鳥頭也。「契開」者﹐言契龜而開出其兆。非訓契爲開也。《春官﹟菙氏》「掌共燋契﹐以待卜事」。注云「《士喪禮》曰﹕『楚焞置於燋﹐在龜東。』」楚焞卽契所用灼龜也。燋謂炬﹐其存火也。《士喪禮》注云「楚﹐荊也。」然則卜用龜者﹐以楚焞之木﹐燒之於燋炬之火﹐旣然﹐執之以灼龜﹐故箋云「契灼其龜而卜之」。旣契乃開出其兆﹐故《春官﹟卜師》「掌開龜之四兆」﹐注云「開﹐謂出其占書也。」是旣契乃開之。但傳文質略﹐直言「契開」耳。○箋「廣平」至「從矣」。○正義曰「廣平曰原」﹐《釋地》文。《閟宮》云「居岐之陽。」山南曰陽﹐故知周之原地在岐山之南也。上言「胥宇」﹐是相地之辭。今言地之美貌﹐故曰大王以此可居﹐於是始與豳人從己者謀也。經云「爰始爰謀」﹐當有二於。如箋之言﹐則始下一「爰」無所用矣。王肅云「於是始居之於是﹐先盡人事﹐謀之於眾。」然則箋云「始與豳人從己者謀」﹐亦謂於是始欲居﹐於是與之謀。但箋文少略耳。人謀旣從大王﹐於是契其龜而卜﹐又得吉﹐則是人神皆從矣。《洪範》曰「汝則有大疑﹐謀及乃心﹐謀及卿士﹐謀及庶人﹐謀及卜筮。汝則從﹐龜從﹐筮從﹐卿士從﹐庶人從﹐是之謂大同。」檢此上下﹐大王自相之﹐知此地將可居﹐是謀及乃心也。與從己者謀﹐是謀及卿士庶人也。契龜而卜﹐是謀及卜也。惟無筮事耳。《禮》「將卜先筮」之言﹐卜則筮可知﹐故云「皆從」也。○箋「卜從」至「於是」。○正義曰﹕以文承龜下﹐故云「卜從則曰可止居於是」。如箋之言﹐則上曰爲辭﹐下曰爲於也。

乃慰乃止﹐乃左乃右。乃疆乃理﹐乃宣乃畝。自西䢐東﹐周爰執事。慰﹐安。爰﹐於也。箋云﹕時耕曰宣。䢐﹐往也。民心定﹐乃安隱其居﹐乃左右而處之﹐乃疆理其經界﹐乃時耕其田畝﹐於是從西方而往東之人﹐皆於周執事﹐競出力也。豳與周原不能爲西東﹐據至時從水滸言也。○彊﹐本亦作「壃」﹐同居良反。注及後放此。

﹝疏﹞「乃慰」至「執事」。○正義曰﹕上告民令止﹐民心旣定﹐乃安隱其居﹐乃止定其處﹐乃處之於左﹐乃處之於右。言或左或右﹐開地置邑﹐以居民也。乃爲之疆場﹐乃分其地理﹐乃教之時耕﹐乃治其田畝。從西方往東之人﹐皆在周原﹐於是執事而競出力。言築室耕田無不勸樂也。○箋「時耕」至「滸言」。○正義曰﹕以「宣」在「疆﹑理」之下「乃畝」之上﹐疆理旣定﹐乃宣於田畝。時耕曰宣﹐宣訓爲徧也﹐發也。天時已至﹐令民徧發土地﹐故謂之宣。慰﹑止﹑左﹑右﹐文在「築室」之下﹐明其皆是作邑之事。乃左右而處之﹐據公宮在中﹐民居左右﹐故王肅云「乃左右開地置邑﹐以居其民。」與鄭同也。疆﹑理是一﹐宣﹑畝亦同﹐但作者以乃間之而足句耳﹐故箋通解之﹐云「乃疆理其經界﹐乃時耕其田畝」也。民性安土重遷﹐離居或有所悔﹐言從西方往東之人﹐皆於周執事﹐競出力﹐明其勸樂﹐於是皆無悔心也。豳在周原西北﹐而經言「自西」﹐便是從其正西而來﹐故辧之云「豳與周原不能爲東西﹐據至周之時從水滸而言也。」《鄭志》張逸問﹕「豳與周原不能爲東西﹐何謂﹖」答曰「豳地今爲栒邑縣﹐在廣山北﹑沮水西﹐有涇水從此西南行﹐正東乃得周﹐故言東西。」云「岐山在長安西北四百里﹐豳又在岐山西北四百里」。如《志》此言﹐發豳西南而行﹐從沮水之南﹐然後東行以適周也。「時耕曰宣」﹐無他文也﹐鄭以義言之耳。

乃召司空﹐乃召司徒﹐俾立室家。箋云﹕俾﹐使也。司空﹑司徒﹐卿官也。司空掌營國邑﹐司徒掌徒役之事﹐故召之使立室家之位處。○處﹐昌慮反。

其繩則直﹐縮版以載﹐作廟翼翼。言不失繩直也。乘謂之縮。君子將營宮室﹐宗廟爲先﹐廏庫爲次﹐居室爲後。箋云﹕繩者﹐營其廣輪方制之正也﹐旣正則以索縮其築版﹐上下相承而起。廟成則嚴顯翼翼然。乘﹐聲之誤﹐當爲「繩」也。○繩如字﹐本或作「乘」。案經作「繩」﹐傳作「乘」﹐箋云傳破之乘字﹐後人遂誤攺經文。縮﹐色六反。廏音救。廣﹐光浪反。索﹐桑洛反。

﹝疏﹞「乃召」至「翼翼」。○正義曰﹕民旣得安止﹐乃立國家宮室。於是乃召司空之卿﹐令之營度廣輪﹐乃召司徒之卿﹐令之興聚徒役﹐使之立公卿之室家之位處也。營度位處﹐以繩正之﹐其繩則方正而直矣。依此繩直之處﹐起而築之﹐以繩縮束其板。板滿築訖﹐則升下於上﹐以相承載。作此宗廟翼翼然而嚴正﹐言能依就準繩﹐墻屋方正也。○箋「司空」至「之處」。○正義曰﹕司空之屬有匠人﹐其職有營國廣狹之度﹐廟社朝市之位。是司空掌營國邑也。司徒之屬有小司徒﹐其職云「凡用眾庶﹐則掌其政教。」是司徒掌徒役之事也。以此二卿﹐各有所掌﹐故召之使立室家之位處也。位處者﹐卽《匠人》所謂「左祖右社﹐面朝後市」之類是也。后稷封邰爲上公﹐《孟子》稱文王以百里而王﹐則大王之時﹐以殷之大國當立三卿﹐其一蓋司馬乎﹖時不召者﹐司馬於營國之事無所掌故也。○傳「言不」至「爲後」。○正義曰﹕傳以繩無不直﹐而云其繩則直者﹐言大王所作宮室﹐不失繩之直也。《釋器》云「繩謂之縮。」孫炎曰「繩束築板謂之縮。」郭璞曰「縮者﹐縛束之也。」然則縮者束物之名﹐用繩束板故謂之縮。《爾雅》復言縮之﹐明縮用繩束之也。「君子將營宮室」以下﹐《下曲禮》文也。引之者﹐證先言作廟之意。○箋「繩者」至「爲繩」。○正義曰﹕傳言「不失繩直」﹐故言用繩之意。「繩者﹐營其廣輪方制之正」﹐言營制之時﹐當用繩也。「上下相承而起」﹐解「載」義﹐言其相載。傳言「繩謂之縮」﹐出於《釋器》。《釋器》作「繩」﹐而傳作「乘」﹐故爲聲之誤。毛公後人寫之誤耳。

捄之陾陾﹐度之薨薨。築之登登﹐削屢馮馮。捄﹐﹛藟系﹜也。陾陾﹐眾也。度﹐居也。言百姓之勸勉也。登登﹐用力也。削墻鍛屢之聲馮馮然。箋云﹕捄﹐捊也。度﹐猶投也。築墻者捊聚壤土﹐盛之以虆﹐而投諸版中。○捄音俱﹐呂沈同﹐徐又音鳩。陾﹐耳升反﹐又如之反﹐《說文》云「築墻聲也。」音而。度﹐待洛反。注同。《韓詩》云「塡也。」薨﹐呼弘反﹐沈呼萌反。《爾雅》云「眾也。」王云「亟疾也。」屢﹐力注反﹐又力未反。注同。馮﹐扶冰反。注同。﹛藟系﹜﹐力追反﹐沈力戈反﹐字或作「樏」﹐或作「蘲」﹐音同。劉熙云「盛土籠也。」鍛﹐丁亂反。捊﹐薄侯反。《爾雅》云「聚也。」《說文》云「引取土。」盛音成。

百堵皆興﹐﹛鼓咎﹜鼓弗勝。皆﹐俱也。﹛鼓咎﹜﹐大鼓也﹐長一丈二尺。或﹛鼓咎﹜或鼓﹐言勸事樂功也。箋云﹕五版爲堵。興﹐起也。百堵同時起﹐﹛鼓咎﹜鼓不能止之﹐使休息也。凡大鼓之側有小鼓﹐謂之應鼙﹑朔鼙。《周禮》曰「以﹛鼓咎﹜鼓鼓役事。」○堵﹐丁古反。﹛鼓咎﹜音羔。勝音升。「謂之應」﹐應對之應﹐小鼓也。鼙﹐薄卑反。

﹝疏﹞「捄之」至「弗勝」。○毛以爲﹐掘土實之於﹛藟系﹜﹐謂之捄者眾多陾陾然。旣取得土﹐送至墻上。墻上之人受取而居於板中。居之亟疾﹐其聲薨薨然。築之者用力登登然。墻成﹐削之以墻堅致土﹐從上下打鍛﹐削之人屢其聲馮馮然。其作此墻之時﹐百堵皆同時而起﹐其間欲令之食息﹐擊﹛鼓咎﹜擊鼓不能勝而止之。民皆勸事樂功﹐競欲出力﹐言大王之得人心也。○鄭惟以度爲投﹐語異意同。○傳「捄﹛藟系﹜」至「馮馮然」。○正義曰﹕《說文》云「捄﹐盛土於器也。」捄字從手﹐謂以手取土。﹛藟系﹜者﹐盛土之器。言捄﹛藟系﹜者﹐謂捄土於﹛藟系﹜也。取土必多﹐故陾陾爲眾。王者度地以居民﹐故度爲居也。陾陾﹑薨薨﹐皆是眾多之義。舉其眾多﹐言百姓相勸勉者。築者用力爲多﹐故云用力登登然。上言削﹐下言屢﹐馮馮是聲﹐故知削墻下土打鍛﹐是屢之聲馮馮然也。《禮》謂脯爲鍛修﹐亦言其椎打之。○箋「捄捊」至「板中」。○正義曰﹕以傳文略﹐故足成之。《說文》云「捊﹐引取也。」故以捄爲捊﹐言捊取壤土﹐盛之以﹛藟系﹜。仍存﹛藟系﹜字﹐與傳不異也。薨薨是投土之聲者﹐若以爲居﹐於薨義不彊﹐故云「度﹐猶投也」。○傳「﹛鼓咎﹜大」至「樂功」。○正義曰﹕《冬官﹟韗人》「爲臯鼓﹐長尋有四尺」。八尺曰尋﹐是一丈二尺。以其長大﹐故云大鼓也。鼓是總名﹐﹛鼓咎﹜是鼓之別名。今﹛鼓咎﹜鼓並言﹐則非一物﹐故云「或﹛鼓咎﹜或鼓」。又解不勝之義﹐言其勸其事﹐樂其功﹐民欲疾作﹐鼓欲令止﹐二者交競﹐鼓不能勝止人使休﹐是其勸樂之甚也。○箋「五板」至「役事」。○正義曰「五板爲堵」﹐定十二年《公羊傳》文。﹛鼓咎﹜鼓不能止之使休息﹐申說不勝之義。傳以﹛鼓咎﹜鼓爲二鼓﹐解有二鼓之意。「凡大鼓之側有小鼓﹐謂之應鼙﹑朔鼙」﹐此經﹛鼓咎﹜是大鼓也﹐鼓謂鼙也。禮法當有二鼓﹐故﹛鼓咎﹜鼓並言之。此言勸樂之甚﹐故知鼛鼓爲二。余文則不然。若韗人爲﹛鼓咎﹜鼓﹐正謂壹鼓耳。《大射》云「一建鼓在阼階西﹐應鼙在其東。一建鼓在西階之西﹐朔鼙在其北。」是大鼓之傍有小鼓也。箋謂鼙爲小鼓﹐明其不異於傳。引《周禮》者﹐《地官﹟鼓人》文。彼云「鼓役事」﹐此或云「止役事」﹐以上有止之文而因誤耳。定本云「鼓役事」。

乃立臯門﹐臯門有伉。乃立應門﹐應門將將。王之郭門曰臯門。伉﹐髙貌。王之正門曰應門。將將﹐嚴正也。美大王作郭門以致臯門﹐作正門以致應門焉。箋云﹕諸侯之宮﹐外門曰臯門﹐朝門曰應門﹐內有路門。天子之宮﹐加以庫﹑雉。○臯音羔。伉﹐本又作亢﹐苦浪反﹐《韓詩》作「閌」﹐云「盛貌。」將﹐七羊反。注同。朝﹐直遙反。下同。

乃立冢土﹐戎醜攸行。冢﹐大。戎﹐大。醜﹐眾也。冢土﹐大社也。起大事﹐動大眾﹐必先有事乎社而後出﹐謂之宜。美大王之社﹐遂爲大社也。箋云﹕大社者﹐出大眾﹐將所告而行也。《春秋傳》曰「蜃﹐宜社之肉。」

﹝疏﹞「乃立」至「攸行」。○毛以爲﹐大王於是之時﹐乃立其宮之郭門﹐後遂爲天子之臯門。此臯門有伉然而髙大也。乃立其宮之正門﹐後遂爲天子之應門。此應門將將然而嚴正也。乃立其國諸侯之社﹐後遂爲王之大社。直此社者﹐爲動大眾﹐所以告之而行也。大王遷﹐得人心﹑制度之美。及文王興﹐用之爲天子之法也。鄭惟以臯門﹑應門﹑大社自是諸侯正法爲異。其文義則同。○傳「王之」至「應門」。○正義曰﹕下傳云「冢土﹐大社。美大王之社﹐遂爲大社。」則毛意以大社者﹐天子社名﹐諸侯不得稱大社也。冢土非諸侯之社﹐則臯﹑應非諸侯之門﹐故云「王之郭門曰臯門。王之正門曰應門」。是諸侯之郭門不得名臯門﹐諸侯之正門不得名應門也。大王實非天子﹐而以臯﹑應言之者﹐美大王作郭門以致臯門﹐作正門以致應門。言大王本作郭門﹑正門耳。在後文王之興﹐以爲臯門﹑應門﹐𨿽遷都於丰﹐用岐周舊制﹐故云致得爲之也。此言以致臯門﹐下云「遂爲大社」。致者﹐自小至大之辭。遂者﹐從本鄕末之稱。皆言大王所作﹐遂爲文王之法也。此時大王實爲諸侯﹐其作門﹑社﹐固爲諸侯之制。諸侯之法異於天子﹐文王爲天子之法﹐不得同於大王﹐而云致門﹑遂社者﹐大王門﹑社必不得同於天子﹐但以殷代尙質﹐未必曲有等級﹐文王因其制度﹐增而長之﹐以爲天子之制﹐故云致耳。毛所以爲此說者﹐蓋以《明堂位》云「庫門﹐天子臯門。雉門﹐天子應門。」魯以諸侯而作庫﹑雉﹐則諸侯無臯﹑應﹐故以臯﹑應爲王門之名也。郭門者﹐宮之名郭之門﹐以應門不言宮﹐明與郭門皆爲宮門也。「正門謂之應門」﹐《釋宮》文。孫炎曰「謂朝門也。」毛以諸侯之門不名臯﹑應﹐與鄭別耳。而郭門爲宮之外門﹐正門爲朝門﹐亦與鄭不異也。伉者﹐極之義﹐故爲髙貌。將將﹐敞顯而嚴正﹐亦互明之﹐皆髙而嚴正耳。○箋「諸侯」至「庫雉」。○正義曰﹕鄭以《檀弓》云「魯莊公之喪﹐旣葬而絰﹐不入庫門。」《春秋》定二年﹕「雉門及兩觀災。」是魯有庫門﹑雉門也。《明堂位》云「庫門﹐天子臯門。雉門﹐天子應門。」是則名之曰庫﹑雉﹐制之如臯﹑應。魯以周公之故﹐成王特褒之﹐使之制二兼四﹐則其餘諸侯不然矣。襄十七年傳宋人稱「臯門之晢」﹐諸侯有臯門也。諸侯法有臯﹑應﹐大王自爲諸侯之制﹐非作天子之門矣。故云「諸侯之宮﹐外曰臯門。朝門曰應門。」《文王世子》云「至於寢門。」是內有寢門也。《明堂位》云「天子臯門﹐天子應門。」《顧命》云「二伯率諸侯入應門。」是天子亦有臯﹑應﹐故爲天子之宮﹐加之以庫﹑雉也。《家語》云「衛莊公易朝市。孔子曰﹕『繹之於庫門之內﹐失之矣。』」則衛有庫門。魯以周公立庫﹐而衛亦有庫門者﹐《家語》言多不經﹐未可據信。或以康叔賢﹐亦蒙褒賞故也。謂應門爲朝門﹐內爲寢門﹐一曰路門﹐以朝位在應門之內﹐路寢在路門之內﹐故系而名之。諸侯三朝臯門之內﹐𨿽有外朝﹐議大疑﹑詢眾庶乃往﹐不常在焉﹐故不得朝名。其君日出所視﹐與羣臣決事之朝﹐在應門之內﹐故以應門爲朝門也。○傳「冢大」至「大社」。○正義曰「冢﹐大。戎﹐大。醜﹐眾」﹐皆《釋詁》文。《郊特牲》云「社﹐所以神地之道也。」《禮運》云「命降於社之謂殽地。」是社爲土之神也。冢旣爲大﹐土爲社主﹐故知「冢土﹐大社」也。「起大事﹐動大眾」至「謂之宜」﹐皆《釋天》文。《爾雅》先引此詩二句﹐然後爲此辭以釋之﹐故傳依用焉。孫炎曰「大事﹐兵也。有事﹐祭也。宜求見﹐使祐也。」此文本解「戎醜攸行」之意﹐言國家起發軍旅之大事﹐以興動其大眾﹐必先有祭事於此社﹐而後出行。其祭之名謂之爲宜﹐以行必須宜﹐祭以告社﹐故言「戎醜攸行」也。成十三年﹐《左傳》曰「國之大事﹐在祀與戎」﹐故兵爲大事也。《春秋》昭十五年「有事於武宮」﹐《雜記》云「有事於上帝」﹐皆是祭事﹐故謂祭爲有事。以兵凶戰危﹐慮有負敗﹐祭之以求其福宜﹐故謂之宜。《王制》云「天子將出﹐宜乎社」﹐是也。傳以大社者﹐天子社名。大王時﹐實諸侯﹐而云「乃立冢土」﹐以天子之名言之者﹐美此大王之社﹐而遂爲大社。言大王立此社﹐文王后取其制﹐以爲天子之社﹐故以「冢土」言之。毛所以爲此說者﹐蓋以《祭法》云「王爲羣姓立社曰大社。」《郊特牲》云「天子大社﹐必受霜露風雨之气也。」以爲大社之名﹐惟施於天子。其諸侯不得名大社故也。○箋「大社」至「之肉」。○正義曰﹕鄭以冢土者訓爲大社之義﹐未卽名爲大社。諸侯𨿽不可名大社﹐可以言冢土矣。以爲「乃立冢土」﹐正是諸侯之法。大社者﹐出大眾﹐將所告而行﹐以出大眾而告之﹐故謂之大社。所告而後行﹐故言攸行也。《春秋傳》曰「蜃﹐宜社之肉。」言此者﹐證宜爲祭社之名﹐三傳皆無此文﹐而言「傳曰」﹐衍字也。閔二年《左傳》曰「帥師者﹐受命於廟﹐受蜃於社。」成十三年《左傳》曰「成子受蜃於社﹐不敬。」案《地官﹟掌蜃》「祭祀共蜃器之蜃」。注云「蜃﹐大蛤也。飾祭器之屬。」鄭司農云「蜃可以白器﹐令色白。」然則器以蜃飾之﹐故謂之蜃。言受蜃於社﹐非受空器而已﹐明器內有肉。是以祭社之肉﹐盛之蜃器而賜之﹐故說者皆以蜃爲宜祭於社之肉。箋但取其意﹐言《左傳》所云「蜃者﹐是宜社之肉」﹐無曰字也。

肆不殄厥慍﹐亦不隕厥問。柞棫拔矣﹐行道兌矣。肆﹑故﹐今也。慍﹐恚。隕﹐墜也。兌﹐成蹊也。箋云﹕小聘曰問。柞﹐櫟也。棫﹐白桵也。文王見太王立冢土﹐有用大眾之義﹐故不絕去其恚惡惡人之心﹐亦不廢其聘問鄰國之禮。今以柞棫生柯葉之時﹐使大夫將師旅出聘問﹐其行道士眾兌然﹐不有徵伐之意。○殄﹐田典反。慍﹐紆問反。隕﹐韻謹反。柞﹐子洛反。後同。棫音域。後同。《三蒼》云「棫卽柞也。」《字林》於目反。拔﹐莆貝反﹐又蒲蓋反。下同。兌﹐吐外反﹐又徒外反。恚﹐一遂反。隊﹐直類反。蹊音兮。櫟音歷。桵﹐如誰反。後同。去﹐羌呂反。惡惡﹐上烏路反﹐下如字。脫﹐通外反﹐本亦作「兌」。

混夷駾矣﹐維其喙矣。駾﹐突。喙﹐困也。箋云﹕混夷﹐夷狄國也。見文王之使者﹐將士眾過己國﹐則惶怖驚走﹐奔突入此柞棫之中而逃﹐甚困劇也。是之謂一年伐混夷﹐太王辟狄﹔文王伐混夷﹐成道興國﹐其志一也。○混音昆。駾﹐徒對反。喙﹐許穢反﹐徐又音尺銳反。使﹐所吏反。惶怖﹐上音皇﹐下普故反。

﹝疏﹞「肆不」至「喙矣」。○正義曰﹕以大王立社﹐有用眾之義﹐故今文王不絕其怨恚惡人之心﹐欲徵伐無道也。亦不墜其聘問之禮﹐欲親人善鄰也。言其威徳兼行﹐不忝前業﹐不廢其聘問之使。於柞棫之木拔然生柯葉矣﹐以此之時﹐將其師旅﹐行於道路然矣。言無徵伐之心也。但所聘之國﹐路近混夷﹐混夷謂將伐己﹐乃驚走而奔突矣。混夷逃怖﹐如是維其困劇矣。大王則遷居避狄﹐文王則威懼混夷﹐其迹𨿽殊﹐而興國則一﹐故連而美之也。○傳「肆故」至「成蹊」。○正義曰「肆﹑故﹐今。隕﹐墜」﹐皆《釋詁》文。《說文》云「慍﹐怨也。恚﹐怒也。」有怨者必怒之﹐故以慍爲恚。《說文》云「蹊﹐徑也。」宣十一年《左傳》曰「牽牛以蹊人之田。」則蹊者﹐先無行道﹐初爲徑路之名。兌是成蹊之貌。然文王大夫將師旅而出﹐師行當依大道﹐且其眾旣多﹐非徒成蹊而已。傳言成蹊者﹐以混夷之地﹐野曠人稀﹐𨿽有舊道﹐當有荒穢﹐故因士眾之過﹐得成蹊徑。以無徵伐之事﹐故行得相隨成徑。與鄭同也。《帝王世紀》云﹕文王受命四年﹐周正丙子﹐混夷伐周﹐一日三至周之東門。文王閉門修徳而不與戰。王肅同其說﹐以申毛義﹐以爲柞棫生柯葉拔然時﹐混夷伐周。然則周之正月﹐柞棫未生﹐以爲毛說﹐恐非其旨。驗毛傳上下﹐與鄭不殊。○箋「小聘」至「之意」。○正義曰「小聘曰問」﹐《聘禮》文也。《王制》注云「小聘使大夫﹐大聘使卿。」彼對文耳。散則聘問通。此說文王之美﹐其聘將師而行﹐明據大聘言之﹐當是卿﹐非大夫也。《釋木》云「櫟﹐其實梂。」不言櫟是柞。陸機《疏》云「周秦人謂柞爲櫟。」蓋據時人所名而言之。「棫﹐白桵」﹐《釋木》文。郭璞曰「桵﹐小木也﹐叢生有刺﹐實如耳璫﹐紫赤﹐可食。」陸機《疏》云「《三蒼》說棫卽柞也。其材理全白﹐無赤心者爲白桵。直理易破﹐可爲櫝車輻﹐又可爲矛戟矜。今人謂之白梂﹐或曰白柘。此二說不同﹐未知孰是。」《釋詁》云「肆﹑故﹐今也。」故者﹐因上之辭﹐是以知接上冢土爲義。大王立冢土﹐有用眾之義。用眾欲以伐人﹐故文王不絕去恚惡惡人之心﹐言將伐之也。旣有所惡﹐當有所好﹐故亦不廢聘問之禮。是言叛者伐之﹐服者柔之。定四年《左傳》云「嘉好之事﹐君行師從﹐卿行旅從。」則臣之出聘﹐止應將旅而已﹐而云師者﹐以其下說混夷畏之﹐則非徒一旅之眾。混夷是周之敵讎﹐文王使臣過其傍而聘問遠國﹐明其不敢輕行﹐故師旅並言之。○傳「駾﹐突。喙﹐困」。○正義曰﹕《說文》云「駾﹐馬疾行貌。」引《詩》云「混夷駾矣。」然則馬之疾行﹐卽有奔突之義﹐故云突也。喙之爲困﹐則未詳。○箋「混夷」至「志一」。○正義曰﹕《采薇》云「西有混夷之患」﹐故知「混夷﹐夷狄之國」。上文「行道兌矣」﹐是聘者士眾行於道。今言混夷奔突﹐故知見文王之使者將士眾過己國﹐則惶怖驚走而奔突也。奔突﹐有所歸入之辭﹐上言柞棫拔﹐明人作棫之中而逃亡﹐國甚困劇也。文王之聘﹐當與鄰國往來﹐而得使混夷怖懼者﹐殷之末世﹐戎狄內侵﹐所聘之道﹐近於混夷。夷狄部落散居﹐素不屯集﹐忽見兵眾﹐謂其伐己﹐故奔入柞棫以逃避之。士眾主爲聘行﹐實無徵伐之意﹐但大眾聚行﹐亦有武備﹐故曰「烈烈徵師﹐召伯成之」﹐明行有威武﹐故混夷見之而驚也。是之謂一年伐混夷者﹐謂《書傳》之文。《書傳》之注亦引此云「混夷駾矣」。交相引證﹐明其同也。《書傳》云「四年伐大夷」﹐此云「一年」者﹐《書傳》說文王受命七年之內﹐其一年伐犬夷﹐非謂受命元年也。案《采薇》《出車》說文王之伐西戎﹐出則命將遣役﹐歸則執訊獲醜﹐非爲一聘問之﹐使懼之而已。而得以此爲伐混夷者﹐混夷與周相近﹐數來犯周﹐文王不絕恚惡惡人之心﹐有徵伐之志。混夷見聘而怖﹐終不臣伏﹐故至受命四年而伐之。此因混夷之驚﹐遂言其伐之事﹐不謂此卽伐也。此文在虞﹑芮質成之上﹐或在受命之前﹐非彼四年之事。此詩二章說太王避狄難﹐此章言文王伐混夷﹐故箋申其意云「成道興國﹐其志一也。」大王以國小狄彊﹐戰則民死﹐爲害其民﹐寧棄其地﹐故遷而避之。文王所服已廣﹐民眾兵彊﹐足得平彼混夷﹐遏其寇亂﹐故伐而定之。皆量時制宜﹐其迹𨿽異﹐至成周道﹐興邦定國﹐是其志一也﹐故作者伐﹑避俱美。此章言混夷畏文王而已﹐未是伐事﹐而言文王伐者﹐以因此而在後伐之﹐故言伐耳。

虞芮質厥成﹐文王蹶厥生。質﹐成也。成﹐平也。蹶﹐動也。虞﹑芮之君﹐相與爭田﹐久而不平﹐乃相謂曰「西伯﹐仁人也﹐盍往質焉﹖」乃相與朝周。入其竟﹐則耕者讓畔﹐行者讓路。入其邑﹐男女異路﹐班白不提挈。入其朝﹐士讓爲大夫﹐大夫讓爲卿。二國之君﹐感而相謂曰「我等小人﹐不可以履君子之庭。」乃相讓﹐以其所爭田爲間田而退。天下聞之﹐而歸者四十餘國。箋云﹕虞﹑芮之質平﹐而文王動其綿綿民初生之道﹐謂廣其徳而王業大。○芮﹐如銳反。蹶﹐俱衛反。盍﹐胡臘反。竟音景。挈﹐苦結反。間音閒。

予曰有疏附﹐予曰有先後﹐予曰有奔奏﹐予曰有禦侮。率下親上曰疏附。相道前後曰先後。諭徳宣譽曰奔奏。武臣折衝曰禦侮。箋云﹕予﹐我也﹐詩人自我也。文王之徳所以至然者﹐我念之曰﹕此亦由有疏附﹑先後﹑奏奔﹑禦侮之臣力也。疏附﹐使疏者親也。奔奏﹐使人歸趨之。○先﹐蘇薦反。注同。後﹐胡豆反。注「先後」同。本音奔﹐本亦作「奔」。注同。奏如字﹐本亦作「走」﹐音同。注同。禦﹐魚呂反﹐本又作「禦」﹐音同。侮﹐亡甫反。相﹐息亮反。道音導﹐本亦作「導」。折﹐之設反。衝﹐昌容反。

﹝疏﹞「虞芮」至「禦侮」。○正義曰﹕言文王遵太王之道﹐行善消惡之故﹐而虞﹑芮二國之君﹐有爭訟事來詣文王﹐而得成其和平也。虞﹑芮旣平﹐歸周益眾。文王於是動其太王初生之道。言太王始生王業﹐文王增而長之﹐使王業益大也。又言文王之徳所以至如此者﹐詩人云﹕我思念之曰﹐亦由有疏附之臣。我念之曰﹐亦由有先後之臣。我念之曰﹐亦由有奔走之臣。我念之曰﹐亦由有禦侮之臣也。言上承大王之基﹐下得賢臣之助﹐故能克成王業﹐卒有天下。○傳「質成」至「余國」。○正義曰﹕《釋詁》云「質﹑平﹐成也。」則三字義同﹐故以質爲成﹐以成爲平。言由詣文王而得成其和平也。「蹶﹐動」﹐《釋詁》文。自虞﹑芮之君以下﹐當有成文﹐不知出何書也。「蓋往質焉」﹐《家語》作「盍」。「盍」訓「何不」也。此相勸之辭﹐宜爲盍也。入其邑﹐謂入城中也。男女異路﹐謂如《王制》云「道路﹐男子由右﹐婦人由左。」注云「以爲地道尊右故也。」班白﹐謂年老﹐其發白黑雜也。以其年老不自提舉﹐其挈有少者代之也。士讓爲大夫﹐大夫讓爲卿﹐爲選大夫爲卿﹐則各以尊爵相讓也。《家語》《書傳》並有其事﹐與毛傳小異大同﹐由異人別說故也。○箋「虞芮」至「業大」。○正義曰﹕此文王本太王之詩﹐故首尾相屬。首章言太王於綿綿之後始得人心﹐而初生王業。今言文王動其生﹐故知動彼初生之道﹐令之使大﹐故云廣其徳而王業日益大﹐謂大於大王之時也。此直增動大王民之初生耳﹐而連言綿綿者﹐明大王於綿綿之中而初生王業﹐今文王又動之﹐見文王所動﹐大於綿綿後之初生﹐故連言之。○傳「率下」至「禦侮」。○正義曰﹕此以臣有四行﹐故解其名之義。疏附者﹐此能率其臣下﹐先與君疏者﹐令之親於君上﹐能使親附﹐故曰疏附也。先後者﹐此臣能相導禮儀﹐使依典法﹐在君前後﹐故曰先後也。奔走者﹐此臣能曉諭天下之人﹐以王徳宣揚王之聲譽使人知﹐令天下皆奔走而歸趨之﹐故曰奔走也。禦侮者﹐有武力之臣﹐能折止敵人之衝突者﹐是能扞禦侵侮﹐故曰禦侮也。以此四行徧該羣臣﹐𨿽有賢聖﹐不過此矣。直總言臣有四行而已﹐不指其臣云某爲疏附﹐某爲禦侮。故《君奭》云「惟文王尙克修和我有夏﹐亦惟有若虢叔﹐有若閎夭﹐有若散宜生﹐有若泰顚﹐有若南宮括。」注云「《詩傳》說有疏附﹑奔走﹑先後﹑禦侮之人﹐而曰文王有四臣以受命﹐此之謂。」引此四行﹐以證五臣﹐明非一臣有一行也。彼注云「不及呂望太師也﹐教文王以大徳﹐謙不以自比焉。」周公謙不自比﹐詩人不當代謙﹐明周﹑召之輩亦在其中。所言四行﹐無定人矣。《書傳》說宜生﹑南宮括﹑閎夭三子學頌於太公﹐遂與三子見文王於羑里﹐獻寶以免文王﹐乃云「孔子曰﹕『文王得四臣﹐吾亦得四友。自吾得回也﹐門人加親﹐是非疏附與﹖自吾得賜也﹐遠方之士至﹐是非奔走與﹖自吾得師也﹐前有輝﹐後有光﹐是非先後與﹖自吾得由也﹐惡言不至於門﹐是非禦侮與﹖文王有四臣以免虎口﹐丘亦有四友以禦侮。』」如此言﹐則四人人有一行﹐與前說乖者﹐《書傳》因有四人爲之說耳﹐孔子以己弟子四人﹐擬彼四行。其於文王之臣﹐亦不言人爲一行。縱彼四人各爲一行﹐此詩所言﹐不獨指彼四人也。○箋「予我」至「趨之」。○正義曰「予﹐我」﹐《釋詁》文。箋於此獨言詩人自我者﹐此美文王之徳﹐而云「我所」﹐我之事不明﹐故辯之言「文王之徳所以至然者」﹐是也。所以得使虞﹑芮感化至於是者﹐我念之由有此四臣之力故也。疏附﹑奔走﹐傳意未明﹐故特申說之。

《綿》九章﹐章六句。

卷十六十六之三

卷十六十六之三

《棫朴》﹐文王能官人也。棫﹐雨逼反。朴音卜﹐沈又符卜反。

芃芃棫朴﹐薪之槱之。興也。芃芃﹐木盛貌。棫﹐白桵也。朴﹐枹木也。槱﹐積也。山木茂盛﹐萬民得而薪之。賢人眾多﹐國家得用蕃興。箋云﹕白桵相朴屬而生者﹐枝條芃芃然﹐豫斫以爲薪。至祭皇天上帝及三辰﹐則聚積以燎之。○芃﹐薄紅反。梄音酉﹐字亦作「槱」﹐弋九反﹐云「積木燒也。」枹﹐必茅反。蕃音煩。屬﹐之欲反。斬﹐一本作「斫」。燎﹐力召反。

濟濟辟王﹐左右趣之。趣﹐趨也。箋云﹕辟﹐君也。君王﹐謂文王也。文王臨祭祀﹐其容濟濟然敬。左右之諸臣﹐皆促疾於事﹐謂相助積薪。○辟音壁。注及下同。趣﹐七諭反。

﹝疏﹞「芃芃」至「趣之」。○毛以爲﹐芃芃然枝葉茂盛者﹐是彼棫木之朴屬而叢生也。我農人得析而薪之﹐又載而積之於家﹐使農人得以濟用。興徳行俊秀者﹐乃彼賢人之叢集而眾多也。我國家得徵而取之﹐又引而置之於朝﹐使國得以蕃興。旣得賢人﹐置之於位﹐故濟濟然多容儀之君王﹐其舉行政﹐此賢臣皆左右輔助而疾趨之。言賢人在官﹐各司其職﹐是其能官人也。○鄭以爲﹐芃芃然枝葉茂盛之棫﹐相朴屬而叢生也﹐故使人豫斫而薪之。及祭皇天上帝﹐則又聚積而燎之。濟濟然其臨祭祀容貌肅敬之君王﹐薪燎以祭之時﹐左右諸臣趍疾而助之。言皆助王積薪﹐以供事上帝﹐是其能官人也。○傳「芃芃」至「蕃興」。○正義曰﹕芃芃是棫朴之狀﹐故爲盛貌。《釋木》云「朴﹐枹者。」孫炎曰「朴屬叢生謂之枹。」以此故云「朴﹐枹木也」。伐木析之謂之薪。旣以爲薪﹐則當積聚。「槱」在「薪」下﹐故知槱爲積也。此詩美其能官人﹐則以木茂諭賢人徳盛﹐朴屬諭賢人多。薪之似聘取賢人﹐積之似聚置於朝﹐故雲山木茂盛﹐萬人得而薪之﹔賢人眾多﹐國家得用蕃興。然蕃是在朝之士﹐當以薪濟家用爲諭﹐而文不類﹐是互相足也。蕃興者﹐謂蕃殖興盛﹐言國家昌大之意也。○箋「白桵」至「燎之」。○正義曰﹕言朴屬而生者﹐《冬官﹟考工記》云「凡察車之道﹐欲其朴屬而微至。」注云「朴屬猶附著﹐堅固貌也。」此言朴者﹐亦謂根枝迫迮相附著之貌﹐故以朴屬言之。欲取爲薪﹐故言其枝葉茂盛芃芃然。薪必乾乃用之﹐故云「豫斫」。《月令》季冬﹐「乃命收秩薪柴﹐以供郊廟及百祀之薪燎」。則一歲所須槱燎炊爨之薪﹐皆於季冬收之﹐以擬明年之用﹐是豫斫也。至祭皇天上帝及三辰﹐則聚積燎之﹐解槱之意也。知此爲祭天者﹐以下云「奉璋峨峨」﹐是祭時之事﹐則此亦祭事。「槱之」與《大宗伯》「槱燎」文同﹐故知爲祭天也。《大宗伯》以禋祀祀昊天上帝﹐以實柴祀日﹑月﹑星辰﹐以槱燎祀司中﹑司命﹑風師﹑雨師。彼槱燎之文﹐惟施用於司中﹑司命。此祭皇天上帝﹐亦言槱之者﹐彼云禋祀﹑實柴﹑槱燎三者﹐皆祭天神之禮﹐俱是燎柴升煙﹐但神有尊卑﹐異其文耳﹐故注云「禋之言煙﹐周人尙臭﹐煙气之臭聞者也。」三祀皆積柴﹐實牲體焉。或有玉帛﹐燔燎而升煙﹐所以報陽也。是其禮皆同﹐故得爲槱之也。「皇天上帝」﹐《月令》文。彼注以皇天爲北辰耀魄寶﹐上帝爲五帝﹐則此亦宜然。《宗伯》注﹕「昊天上帝﹐冬至於圓丘所祀天皇大帝也。」昊天上帝﹐猶皇天上帝﹐《周禮》以爲一﹐而《月令》分之者﹐以《周禮》文自相顧。《司服》云「王祀昊天上帝則服大裘而冕。祀五帝亦如之。」別言五帝﹐則昊天上帝之中無五帝矣﹐故以爲一。《月令》文無所對﹐宜廣及天帝﹐故分之爲二。此亦廣文﹐當同之也。《春官﹟神仕》之職﹐桓二年《左傳》﹐皆有三辰之文﹐卽《宗伯》所云「日﹑月﹑星辰」﹐是也。此章言祭天之事﹐祭天則大報天﹐而主日配以月﹐可兼及日﹑月﹐而總言三辰。以爲兼及星辰者﹐以其俱在天神﹐皆用柴祭﹐槱文可以兼之﹐故通舉焉。此及《宗伯》﹐月在柴燎之限﹐則月爲天神﹐當以煙祭。《覲禮》云「祭天燔柴﹐祭地瘞。」注云「燔柴祭天﹐謂祭日也。則祭地瘞者﹐謂祭月也。日月而雲天地﹐靈之也。」又以月爲地神﹐而從瘞埋之祭者﹐彼注又云「月者﹐大陰之精﹐上爲天使。」然以天使從天﹐以陰精又從地﹐故以祭月有二禮。月之從埋﹐惟此會同告神一事而已﹐其餘皆從實柴﹐故《宗伯》定之以爲天神也。文王受命稱王﹐必當祭天﹐其祭天之事﹐惟肇禋與是類見於《詩》。其外又《中候﹟合符後》云「文立稷配。」注云「文王受命祭天﹐立稷以配之。」諸儒皆以爲郊與圓丘異名而實同﹐鄭以圓丘與郊別。文王未定天下﹐不宜已祭圓丘﹐所以言稷配﹐蓋郊也。何則﹖周公祭禮﹐始褅嚳而郊稷﹐祖文而宗武。若文王已具其禮﹐當使誰配之﹖以此知文王之時﹐未具祭天之禮。而分皇天上帝爲二者﹐亦以槱文可盡兼天神﹐廣言之耳﹐未必文王已祭天皇大帝也。此箋異於傳。孫毓云「此篇美文王之能官人﹐非稱周地之多賢才也。國事莫大於祀﹐神莫大於天﹐必擇俊士與共其禮﹐故舉祭天之事﹐以明官人之義。又『薪之槱之』﹐是燎祭積薪之名﹐非謂萬民皆當槱燎。箋義爲長。」○傳「趣﹐趨」。○正義曰﹕此趣向之趣﹐義無所取﹐故轉爲疾趨。○箋「辟君」至「積薪」。○正義曰「辟﹐君」﹐《釋詁》文。以時紂存嫌不祭天﹐故辧之云「君王謂文王也」。文承上槱之之下﹐故知相助積薪也。

濟濟辟王﹐左右奉璋。半圭曰璋。箋云﹕璋﹐璋瓚也。祭祀之禮﹐王祼以圭瓚﹐諸臣助之﹐亞祼以璋瓚。○璋音章。瓚﹐在但反﹐字或作「贊」。祼﹐古亂反。

奉璋峨峨﹐髦士攸宜。峨峨﹐盛壯也。髦﹐俊也。箋云﹕士﹐卿士也。奉璋之儀峨峨然﹐故今俊士之所宜。○峨﹐本又作「俄」﹐五歌反。髦音毛。

﹝疏﹞「濟濟」至「攸宜」。○毛以爲﹐文王能任賢爲官﹐助之行禮。濟濟然多容儀之君王﹐其行禮之事﹐則左右之臣﹐奉璋而助行之。此臣奉璋之時﹐其容儀峨峨然甚盛壯矣﹐乃是俊士所宜。爲臣奉璋﹐是其能官人也。○鄭以此章說宗廟之祭﹐賢臣取之。言濟濟然其臨祭祀敬美之君王﹐其祭之時﹐親執圭瓚以祼。其左右之臣﹐奉璋瓚助之而亞祼。奉璋亞祼之時﹐容儀峨峨然甚得其禮。此奉璋之事﹐俊士之所宜行也。宜以助祭﹐是官得其人也。○傳「半圭曰璋」。○正義曰﹕傳惟解璋﹐而不言瓚﹐則不以此爲祭矣。《斯幹》傳曰「璋﹐臣之職。」則謂臣之行禮當執璋也。王肅云「羣臣從王行禮之所奉。《顧命》曰﹕『太保秉璋以酢。』」肅以臣之執璋於禮無文﹐故引《顧命》爲證。○箋「璋璋」至「璋瓚」。○正義曰﹕鄭以臣行禮亦執圭璧﹐無專以璋者。禮﹐圭以進君﹐璋以進夫人﹐則圭當統名﹐不得言璋。《論語》說孔子執圭﹐是其事也。《冬官﹟玉人》云「大璋﹑中璋﹑邊璋」﹐皆是璋瓚也。以璋言之﹐故知璋是璋瓚。王肅云「囗本有圭瓚者﹐以圭爲柄﹐謂之圭瓚。未有名璋瓚爲璋者。」王基駁云「《郊特牲》曰『灌以圭璋』﹐與此云『奉璋峨峨』﹐皆有明文﹐故知璋爲璋瓚矣。」祭之用瓚﹐惟祼爲然﹐故云祭祀之禮﹐王祼以圭瓚﹐諸臣助之﹐亞祼以璋瓚。卽《祭統》云「君執圭瓚祼屍﹐大宗伯執璋瓚亞祼」﹐是也。《天官﹟內宰職》云「大祭祀﹐後裸獻則贊。」然則亞裸者﹐當是後夫人矣。此及《祭統》言大宗伯者﹐彼注云「容夫人有故攝焉。攝代王﹐後一人而已。言諸臣者﹐舉一人之事﹐以見諸臣之美耳。」又《天官﹟小宰》云「凡祭祀﹐贊﹑祼將之事。」注云「又從太宰助王。」然則大宰助王裸﹐小宰又助之﹐是助行祼事﹐非獨一人﹐故言諸臣。《小宰》注云「惟人道宗廟有裸。天地大神至尊不裸﹐莫稱焉。」則此言裸事﹐祭宗廟也。箋直言祭祀之禮﹐不言廟。以言祼﹐則廟可知。《祭義》說宗廟之祭云「孝子愨而趨﹐賓客則濟濟。」此言濟濟辟王者﹐以孝子當祭﹐志心念親﹐不事儀飾﹐故言愨而趨﹐見其儀少耳。其實祭是大事﹐非無儀也。《淸廟》箋云「周公之祭淸廟﹐其禮儀敬且和。」是有儀矣。○傳「峨峨」至「髦俊」。○正義曰﹕以峨峨是容儀之貌﹐故言盛壯。《釋訓》云「峨峨﹐祭也。」舍人曰「峨峨﹐奉璋之祭。」鄭以此璋爲祭﹐合於《爾雅》。毛不爲祭﹐蓋以行禮貌同於祭。「髦﹐俊」﹐《釋言》文。○箋「士﹐卿士」。○正義曰﹕士者﹐男子之大號。以奉璋亞祼﹐是宗伯之卿﹐故言卿士也。

淠彼涇舟﹐烝徒楫之。淠﹐舟行貌。楫﹐棹也。箋云﹕烝﹐眾也。淠淠然涇水中之舟﹐順流而行者﹐乃眾徒船人以楫棹之故也。興眾臣之賢者﹐行君政令。○淠﹐匹世反﹐沈孚計反。涇音經。烝﹐之承反。楫音接﹐徐音集﹐《方言》云「楫謂之橈﹐或謂之櫂。」郭注云「楫﹐橈頭索也﹐所以縣櫂﹐謂之楫。」《說文》云「楫﹐舟棹也。」《釋名》云「在傍撥水曰櫂。又謂之楫。」櫂﹐直教反。

周王於邁﹐六師及之。天子六軍。箋云﹕於﹐往。邁﹐行。及﹐與也。周王往行﹐謂出兵徵伐也。二千五百人爲師。今王興師行者﹐殷末之制﹐未有《周禮》。《周禮》「五師爲軍﹐軍萬二千五百人」。

﹝疏﹞「淠彼」至「及之」。○正義曰﹕文王旣能官人﹐行其政令。言淠淠然順流而行者﹐是涇水之舟船。此舟船所以得順流而行者﹐乃由眾徒船人以楫櫂之故也。以興隨民而化者﹐是文王之政令也。此政令所以得隨民而化者﹐乃由諸臣賢者以力行之故也。旣有賢臣爲王布政﹐故可以徵討有罪。周王往行徵伐﹐則六師與之而俱進也。○傳「淠﹐舟行貌。楫﹐﹤木翟﹥」。○正義曰﹕定本及《集注》皆云「舟行」﹐則與鄭不異。或云「舟止」者﹐誤也。《方言》「楫或謂之櫂」﹐則毛以時事名之。○箋「烝眾」至「政令」。○正義曰「烝﹐眾」﹐《釋詁》文。淠淠爲動之貌﹐故云順流而行﹐以承上章說賢臣之事﹐故爲眾臣之賢者行君政令。○傳「天子六軍」。○正義曰﹕《瞻彼洛矣》云「以作六師。」《常武》云「整我六師。」皆謂六軍爲六師﹐明此六師亦六軍也。○箋「周王」至「百人」。○正義曰﹕師之所行﹐必是徵伐﹐故知周王往行﹐謂出兵徵伐也。「二千五百人爲師」﹐《夏官序》文。禮﹐天子六軍﹐諸侯大國三軍。今周王不以軍﹐而興師行者﹐殷末之制﹐未有《周禮》故也。若如《周禮﹟夏官序》云「五師爲軍﹐軍萬二千五百人也」﹐詩爲《大雅》﹐莫非王法﹐造舟爲梁﹐祼將於京﹐皆是天子之禮。而此必爲殷末之制者﹐以詩人之作﹐或以後事言之﹐或論當時之實。若是當時實事﹐文王未必已備六軍。因言師不言軍﹐故爲此解耳。鄭之此言﹐未是定說。《鄭志》趙商問﹕「此箋引《常武》『整我六師』﹐宣王之時。又出徵伐之事﹐不稱六軍﹐而稱六師。不達其意。」答曰「師者﹐眾之通名﹐故人多雲焉。欲著其大數﹐則乃言軍耳。」此正答《常武》六師﹐而不申此箋之意﹐是其自持疑也。又臨碩並引《詩》三處六師之文﹐以難《周禮》。鄭釋之云「《春秋》之兵﹐𨿽累萬之眾﹐皆稱師。《詩》之六師﹐謂六軍之師。」總言三文﹐六師皆云六軍﹐是亦以此爲六軍之意也。又《易﹟師卦》注云「多以軍爲名﹐次以師爲名﹐少以旅爲名。師者﹐舉中之言。」然則軍之言師﹐乃是常稱﹐不當於此獨設異端。又《甘誓》云「乃召六卿。」注云「六卿者﹐六軍之將。」《公劉》箋云「邰﹐后稷上公之封﹐大國三軍。」《大誓》注云「六軍之兵東行﹐皆在《周禮》之前。」鄭自言有六軍﹑三軍之法﹐何故於此獨言殷末﹖當是所注者廣﹐未及攺之耳。

倬彼云漢﹐爲章於天。倬﹐大也。云漢﹐天河也。箋云﹕云漢之在天﹐其爲文章﹐譬猶天子爲法度於天下。○倬﹐陟角反。

周王壽考﹐遐不作人。遐﹐遠也﹐遠不作人也。箋云﹕周王﹐文王也。文王是時九十餘矣﹐故云「壽考」。「遠不作人」者﹐其政變化紂之惡俗﹐近如新作人也。

﹝疏﹞箋「周王」至「作人」。○正義曰﹕上已有周王﹐何嫌非文王﹖而於此言謂文王者﹐欲因取文王之名﹐以解壽考﹐故於此言之也。受命之時﹐已九十矣。六年乃稱王。此𨿽稱王后言﹐不妨述受命時事﹐故云九十餘矣。作人者﹐變舊造新之辭﹐故云變化紂之惡俗﹐近如新作人也。

追琢其章﹐金玉其相追﹐彫也。金曰彫﹐玉曰琢。相﹐質也。箋云﹕《周禮﹟追師》「掌追衡笄」﹐則追亦治玉也。相﹐視也﹐猶觀視也。追琢玉使成文章﹐諭文王爲政﹐先以心研精﹐合於禮義﹐然後施之。萬民視而觀之﹐其好而樂之﹐如睹金玉然。言其政可樂也。○追﹐對回反。注同。琢﹐陟角反。注同。彫﹐都挑反。相如字。一云「鄭息亮反。」研﹐倪延反。好﹐呼報反。樂音洛。下同。

勉勉我王﹐綱紀四方。箋云﹕我王﹐謂文王也。以罔罟諭爲政﹐張之爲綱﹐理之爲紀。○罟音古。

﹝疏﹞「追琢」至「四方」。○毛以爲﹐上言文王之表章﹐此又說其有文章之事。言治寶物爲器﹐所以可彫琢其體以爲文章者﹐以金玉本有其質性故也。以諭文王所以可修飾其道以爲聖教者﹐由本心性有睿聖故也。心性有睿聖﹐故修飾以成美。言文王之有聖徳﹐其文如彫琢﹐其質如金玉﹐以此文章教化天下﹐故嘆美之。言勉勉然勤行善道不倦之我王﹐以此聖徳﹐綱紀我四方之民﹐善其能在民上治理天下。鄭以爲﹐申上政教可美之意。言工人追琢此玉﹐使其成文章而後用之。以興文王研精此政教﹐合於禮義﹐其出﹐民皆貴而愛之﹐好而樂之﹐如金玉之寶﹐其皆視而觀之。言其政得其宜﹐民愛之甚。餘同。○傳「追彫」至「相質」。○正義曰﹕毛以此經上下相成﹐所追琢者卽此金玉﹐故以追爲彫。《釋器》說治器之名云「玉謂之琢。」是玉曰琢也。《釋器》上文云「玉謂之彫﹐金謂之鏤。」刻金不爲彫﹐言金曰彫者﹐以彼對文爲別﹐散可以相通。《論語》曰「朽木不可彫。」木尙稱彫﹐明金亦可爲彫也。以此二句相對﹐章是成文﹐則相是本質﹐故相爲質也。王肅云「以興文王聖徳﹐其文如彫琢矣﹐其質如金玉矣。」○箋「周禮」至「可樂」。○正義曰﹕《周禮》「追師掌追衡笄」﹐《天官﹟追師職》文。彼注「追﹐猶治也。王后之衡笄﹐皆以玉爲之。惟祭服有衡﹐垂於副之兩傍當耳」。是衡笄俱首服也。以玉爲之﹐而職曰追師﹐故知追爲治玉之名。彼注亦引此詩﹐交相爲證也。「相﹐視」﹐《釋詁》文。視者﹐以目睹物﹐從目生名。觀者﹐見物看之﹐據彼生稱。今言萬民之看王政教﹐故又轉爲觀也。上言政教之美﹐能變化惡俗﹐故知此述政教可美之事。金玉﹐物之貴者﹐故云其好樂之如睹金玉然。言政之甚可樂也。易傳者﹐以上言「作人」﹐下言「綱紀」﹐皆是政教之事﹐則此亦述政教矣。聖人體自生知﹐性與道合﹐不當於此輒譽文王美質﹐故易之。○箋「我王」至「爲紀」。○正義曰﹕以「我王」之文異於上「辟王」﹑「周王」﹐故詳之﹐言「謂文王也」。《說文》云「綱﹐綱紘也。」「紀﹐別絲也。」然則綱者﹐网之大繩﹐故《盤庚》云「若网在綱﹐有條而不紊。」是其事也。以舉綱能張网之目﹐故「張之爲綱」也。紀者﹐別理絲縷﹐故「理之爲紀」。以諭爲政有舉大綱﹐赦小過者﹔有理微細﹐窮根源者。

《棫朴》五章﹐章四句。

《旱麓》﹐受祖也。周之先祖﹐世修后稷﹑公劉之業。大王﹑王季﹐申以百福幹祿焉。旱﹐戶但反。麓音鹿﹐本亦作「鹿」。

﹝疏﹞「《旱麓》六章﹐章四句」至「幹祿焉」。○正義曰﹕作《旱麓》詩者﹐言文王受其祖之功業也。又言其祖功業所以有可受者﹐以此周之先祖﹐能世修后稷﹑公劉之功業﹐謂大王以前﹐先公皆修此二君之業﹐以至於大王﹑王季﹐重以得天之百福﹑所求之祿焉。文王得受其基業﹐增而廣之﹐以王有天下﹐故作此詩﹐歌大王﹑王季得祿之事也。受祖者﹐謂受大王﹑王季已前也。王季者﹐文王之父。而並言祖者﹐以卑統於尊﹐故系之大王也。不言文王受祖者﹐此祖功業﹐後世亦蒙之﹐不言文王﹐見其流及後世。周之先祖﹐總謂文王以前﹐世修后稷﹑公劉之業者﹐后稷﹐上世賢君﹐功業布於天下﹐公劉能修后稷之業﹐又是先公之中賢俊者﹐故特顯其名。公劉之前先公修後稷之業﹔公劉以後之君﹐並修公劉之業﹐故連言之。言周之先祖﹐則大王﹑王季在其中矣。而別言大王﹑王季﹐以大王﹑王季道徳髙於先君﹐獲福多於前世﹐故別起其文﹐見其盛於往前﹐且以結「受祖」之文﹐明「受祖」者﹐受大王﹑王季也。申者﹐重也。今大王福祿益多﹐故言重也。以大王言重﹐明周前已得祿﹐是敍者要約之旨也。福﹑祿一也﹐而言「百福幹祿焉」﹐福言百﹐明祿亦其數多也。祿言幹﹐明福亦求得之。以經有幹祿﹐故因取而互之。經六章皆言大王﹑王季修行善道﹐以求神祐﹐是「申以百福幹祿之事」也。《綿》言文王之興﹐本由大王﹐而經有文王之事﹔此言「受祖」﹐而經皆說祖之得福﹐其言不及文王者﹐詩者﹐志也﹐各言其志﹐故辭不可同。《生民》﹐周公﹑成王之雅也﹐《維淸》《執競》《時邁》《思文》﹐周公﹑成王之頌也﹐其文皆無周公﹑成王之事﹐以其光揚祖業﹐足爲子孫之美﹐故其辭不復及焉。

瞻彼旱麓﹐榛楛濟濟。旱﹐山名也。麓﹐山足也。濟濟﹐眾多也。箋云﹕旱山之足﹐林木茂盛者﹐得山雲雨之潤澤也。諭周邦之民獨丰樂者﹐被其君徳教。○榛﹐側巾反﹐《字林》云「木叢。」又仕人反。楛音戶﹐《艸木疏》云「楛﹐木莖似荊而赤﹐其葉如蓍﹐上黨人篾以爲筥箱﹐又屈以爲釵也。」樂音洛。下同。被﹐皮僞反。

豈弟君子﹐幹祿豈弟。幹﹐求也。言陰陽和﹐山藪殖﹐故君子得以干祿樂易。箋云﹕君子﹐謂大王﹑王季。以有樂易之徳施於民﹐故其求祿亦得樂易。○豈弟﹐本亦作「愷」﹐又作「凱」﹐苦亥反﹔弟亦作「悌」﹐徒禮反﹐一音待。豈﹐樂也。弟﹐易也。後「豈弟」皆同。易﹐以豉反。下同。

﹝疏﹞「瞻彼」至「豈弟」。○毛以爲﹐視彼周國旱山之麓﹐其上則有榛楛之木濟濟然茂盛而眾多﹐是由陰陽和﹐以致山藪殖也。陰陽調和﹐是君之所感。木猶尙然﹐明民亦得其性﹐故樂易然之君子﹐謂大王﹑王季。以此人物得所而求福祿﹐其心樂易然﹐喜民之得所也。○鄭說在箋。○傳「旱山」至「眾多」。○正義曰﹕以旱文連麓﹐麓爲山足﹐故知旱爲山名。知麓是山足者﹐以《周禮﹟地官》有大林麓﹑中林麓﹑小林麓﹐立林衡之官以掌之﹐與山虞連職﹐若斬木林﹐則受法於山虞。長木之處在山﹐知爲山足也。濟濟文連榛楛﹐爲木之貌﹐故爲眾多。《周語》韋昭注云「榛以栗而小。楛﹐木名。」陸機云「楛﹐其形似荊而赤﹐莖似蓍。上黨人織以爲斗筥箱器﹐又屈以爲釵。故上黨人調曰﹕問婦人欲買赭不﹖謂竈下自有黃土。問買釵不﹖謂山中自有楛。」○箋「旱山之」至「被其君徳教」。○正義曰﹕以下云「豈弟君子」﹐明是徳能養民﹐故爲樂易﹐故以此爲諭民得丰樂﹐被君子徳教也。○傳「干求」至「樂易」。○正義曰「幹﹐求」﹐《釋言》文。《周語》引此一章﹐下乃云「夫旱麓之榛楛殖﹐故君子得以樂易幹祿焉。若夫山林匱竭﹐林麓散亡﹐藪澤肆旣﹐民力彫盡﹐田疇荒蕪﹐資用乏匱﹐君子將險﹐哀之不暇﹐而何樂易之有焉﹖」毛依此文以爲義。彼韋昭注云「王者之徳﹐被及榛楛﹐陰陽調﹐艸木盛﹐故君子以求祿﹐其心樂易矣。」用此傳爲說。然則此《外傳》正文﹐而箋易之者﹐以陰陽和﹐山藪殖﹐自然民丰樂矣。立君所以牧民﹐美人君之徳﹐當以養民爲主﹐不應捨民弗言﹐而惟論艸木﹐是必以木旣茂盛﹐民亦丰樂。《外傳》引其本經﹐遺其興意。毛傳理𨿽不謬﹐於作意未盡﹐故箋申而備之。○箋「君子」至「樂易」。○正義曰﹕以序言「受祖」﹐祖文未見﹐故辯之云﹕君子謂大王﹑王季也。上言民被其徳教﹐是有樂易之徳施於民也。君子行善﹐善亦應之﹐旣施樂易於民﹐故求福亦得樂易。樂易謂求則得之﹐其心喜樂簡易也。

瑟彼玉瓚﹐黃流在中。玉瓚﹐圭瓚也。黃金所以飾流鬯也。九命然後錫以秬鬯﹑圭瓚。箋云﹕瑟﹐潔鮮貌。黃流﹐秬鬯也。圭瓚之狀﹐以圭爲柄﹐黃金爲勺﹐靑金爲外﹐朱中央矣。殷玉帝乙之時﹐王季爲西伯﹐以功徳受此賜。○瑟﹐所乙反﹐又作「璱」。「黃金所以流鬯」也。一本作「黃金所以爲飾流鬯也」﹐是後人所加。秬音巨﹐黑黍也。鬯﹐敕亮反。以黑黍米搗郁金艸﹐取汁而煮之﹐和釀其酒﹐其气芬香調暢﹐故謂之秬鬯。勺﹐上灼反﹐字或作「杓」。

豈弟君子﹐福祿攸降。箋云﹕攸﹐所。降﹐下也。○降如字﹐又戶江反。注同。

﹝疏﹞「瑟彼」至「攸降」。○毛以爲﹐上言大王﹑王季有徳於民﹐此又言有功受賜。言王季爲西伯﹐以有功徳之故﹐殷王帝乙賜之以瑟然而潔鮮者﹐乃彼圭玉之瓚﹐而以黃金爲之勺﹐令得流而前注其秬鬯之酒﹐爲金所照﹐又色黃而流在於其中也。此有樂易之徳之君子﹐以有徳之故﹐是福祿所以降下而與之。天子賜之圭瓚﹐卽是福祿下也。○鄭以黃流謂鬯酒爲異。餘同。○傳「玉瓚」至「圭瓚」。○正義曰﹕瓚者﹐器名﹐以圭爲柄。圭以玉爲之﹐指其體謂之玉瓚﹐據成器謂之圭瓚﹐故云「玉瓚﹐圭瓚也」。瓚者﹐盛鬯酒之器﹐以黃金爲勺﹐而有鼻口﹐鬯酒從中流出﹐故云黃金所以流鬯。以器是黃金﹐照酒亦黃﹐故謂之黃流也。定本及《集注》皆云「黃金所以飾流鬯也」﹐若有飾字﹐於義易曉﹐則俗本無「飾」字者﹐誤也。「九命然後賜以秬鬯﹑圭瓚」﹐其意以爲﹐王季九命﹐受此賜也。《孔叢》羊容問子思曰「古之帝王﹐中分天下而二﹐公治之﹐謂之二伯。周自后稷封爲王者之後﹐至大王﹑王季﹑文王﹐此爲諸侯矣﹐奚得爲西伯乎﹖」子思曰「吾聞諸子夏曰﹕『殷王帝乙之時﹐王季以九命作伯於西﹐受圭瓚﹑秬鬯之賜﹐故文王因之得專徵伐。』此諸侯爲伯﹐猶周﹑召分陜﹐亦以周﹑召之君爲伯乎﹗」毛意當如《孔叢》之言﹐以王季爲東西大伯﹐故以九命言之也。○箋「瑟潔」至「此賜」。○正義曰﹕以瑟爲玉之狀﹐故云潔鮮貌。《說文》云「瑟者﹐玉英華相帶如瑟弦。」或當然。《江漢》曰「釐爾圭瓚﹐秬鬯一卣。」是賜圭瓚必以秬鬯隨之﹐故知黃流卽秬鬯也。傳以黃流爲黃金流鬯。箋直以秬鬯爲黃流者﹐秬﹐黑黍一秠二米者也。秬鬯者﹐釀秬爲酒﹐以郁金之艸和之﹐使之芬香條鬯﹐故謂之秬鬯。艸名郁金﹐則黃如金色﹐酒在器流動﹐故謂之黃流。易傳者﹐以言黃流在中﹐當謂在瓚之中﹐不謂流出之時。而瓚中赤而不黃﹐故知非黃金也。以此故具言圭瓚之狀﹐以圭爲柄﹐黃金爲勺﹐靑金爲外﹐以朱爲中央矣。明酒不得黃也。知瓚之形如此者﹐以《冬官﹟玉人》云「大璋﹑中璋九寸﹐邊璋七寸﹐射四寸。黃金勺﹐靑金外﹐朱中央﹐鼻寸﹐衡四寸。」注云「射﹐琰出者也。鼻﹐勺流也。凡流皆爲龍口也。衡﹐橫字﹐謂勺徑也。三璋之勺形如圭瓚。」故說瓚之狀﹐以璋狀言之。知三璋如玉瓚者﹐以彼上文云「裸圭尺有二寸﹐有瓚﹐以祀宗廟。」更不說瓚形。明於三璋之制見之﹐故知同也。又《春官﹟典瑞》注引漢禮瓚槃大五升﹐口徑八寸﹐下有槃口徑一尺﹐則瓚如勺﹐爲槃以承之也。天子之瓚﹐其柄之圭長尺有二寸﹐其賜諸侯蓋九寸以下。此述大王﹑王季之事﹐故云「殷王帝乙之時﹐王季爲西伯﹐以功徳受此賜」。鄭不見《孔叢》之書﹐其言帝乙之時﹐或當別有所據﹐故《譜》亦然。《尙書﹟西伯戡黎》注云「文王爲雍州之伯﹐在西﹐故謂之西伯」。則以文王爲州牧﹐故《楚辭﹟天問》云「伯昌號衰﹐秉鞭作牧。」王逸云「文王爲雍州牧。」此王季爲西伯﹐亦當爲雍州牧也。《大宗伯》云「八命作牧。」則王季惟八命﹐不從毛爲九命也。八命所以亦得圭瓚之賜者﹐《宗伯》注云「侯﹑伯有功徳﹐加命得專徵伐於諸侯。」然則以專徵當州之內﹐亦當賜之如上公﹐故王季爲西伯得受圭瓚也。鄭《駁異義》引《王制》云﹕三公一命衮﹐若有功則加賜。衮﹐衣之謂與﹖一曰「衣服」﹐是也。鄭之意﹐以九命之外﹐別加九賜。案《禮緯﹟含文嘉》上列九賜之差﹐下云「四方所瞻﹐侯﹑子所望。」宋均注云「九賜者﹐乃四方所共見﹐公﹑侯﹑伯﹑子﹑男所希望。」由此言之﹐七命皆得賜﹐不在九命者。彼謂隨命得賜﹐與九命外頓加九賜。別九賜者﹐《含文嘉》云「一曰車馬﹐二曰衣服﹐三曰樂則﹐四曰朱戶﹐五曰納陛﹐六曰虎賁﹐七曰斧鉞﹐八曰弓矢﹐九曰秬鬯。」宋均注云「進退有節﹐行步有度﹐賜之車馬﹐以代其步。言成文章﹐行成法則﹐賜以衣服﹐以表其徳。動作有禮﹐賜之納陛﹐以安其體。長於教訓﹐內懷至仁﹐賜以樂則﹐以化其民。居處修理﹐房內不渫﹐賜以朱戶﹐以明其別。勇猛勁疾﹐執義堅彊﹐賜以虎賁﹐以備非常。亢揚威武﹐志在宿衛﹐賜以斧鉞﹐使得專殺。內懷仁徳﹐執義不傾﹐賜以弓矢﹐使得專徵。孝慈父母﹐賜以秬鬯﹐以祀先祖。」是其九賜之事也。

鳶飛戾天﹐魚躍於淵。言上下察也。箋云﹕鳶﹐鴟之類﹐鳥之貪惡者也。飛而至天﹐諭惡人遠去﹐不爲民害也。魚跳躍於淵中﹐諭民喜得所。○鳶﹐悅宣反。鴟﹐尺屍反。

豈弟君子﹐遐不作人。箋云﹕遐﹐遠也。言大王﹑王季之徳近於變化﹐使如新作人。

﹝疏﹞「鳶飛」至「作人」。○毛以爲﹐大王﹑王季徳教明察﹐著於上下。其上則鳶鳥得飛至於天以遊翔﹐其下則魚皆跳躍於淵中而喜樂。是道被飛潛﹐萬物得所﹐化之明察故也。能化及上下﹐故嘆美之。言樂易之君子大王﹑王季﹐其變化惡俗﹐遠此不新作人﹐言其近新作人也。○鄭上二句別具箋。○傳「言上下察」。○正義曰﹕《中庸》引此二句﹐乃云「言上下察」﹐故傳依用之﹐言能化及飛潛﹐令上下得所﹐使之明察也。○箋「鳶鴟」至「得所」。○正義曰﹕《蒼頡解詁》以爲﹐鳶卽鴟也。名旣不同﹐其當小別﹐故云「鴟之類」也。《說文》云「鳶﹐鷙鳥。」擊小鳥﹐故爲貪殘。以貪殘髙飛﹐故以諭惡人遠去。淵者﹐魚之所處﹔跳躍﹐是得性之事﹐故以諭民喜樂得其所。易傳者﹐言鳥之得所﹐當如鴛鴦在梁﹐以不驚爲義﹐不應以髙飛爲義。且下云「遐不作人」﹐是人變惡爲善﹐於諭民爲宜。《禮記》引《詩》斷章﹐不必如本﹐故易之。

淸酒旣載﹐騂牡旣備。言年丰畜碩也。箋云﹕旣載﹐謂已在尊中也。祭祀之事﹐先爲淸酒﹐其次擇牲﹐故舉二者。○騂﹐息營反﹐《字林》火營反。畜﹐香又反。

以享以祀﹐以介景福。言祀所以得福也。箋云﹕介﹐助。景﹐大也。○享﹐許丈反﹐徐許亮反。介音界。後同。

﹝疏﹞「淸酒」至「景福」。○毛以爲﹐大王﹑王季旣成民事﹐乃以神事。有淸潔之酒﹐旣載而置之於尊中﹔其赤牡之牲﹐旣擇而養之以充備。有此牲﹑酒以獻之於宗廟﹐以祭祀其先祖﹐以得大大之福祿。○鄭以介爲助爲異。餘同。○傳「言年丰畜碩」。○正義曰﹕言酒見其年丰﹐言牲見其畜碩。桓六年《左傳》曰「聖王先成於民﹐而後致力於神。故奉牲以告曰﹐『博碩肥腯』﹐謂其畜之碩大蕃滋也。奉酒醴以告曰﹐『嘉栗旨酒』﹐謂其三時不害﹐而民和年丰也。」此傳取彼意也。○箋「旣載」至「二者」。○正義曰﹕旣載﹐載之於器﹐故知已在尊中也。此旣載﹑旣備﹐謂將用之時﹐故卽云「以享以祀」也。又解祭祀之用羞物多矣﹐獨舉酒﹑牲者﹐祭祀之事﹐先爲淸酒﹐其次擇牲﹐故舉是二者也。《信南山》箋解淸酒總諸郁鬯﹑玄酒與五齊三酒﹐此淸酒與彼不同者﹐觀經立義﹐所以各別。前已具解淸酒者﹐冬釀接夏而成﹐其餘不盡然。要淸酒皆豫作﹐有在三月前者﹐故云先爲淸酒也。《地官﹟充人》云「掌系祭祀之牲牷。祀五帝則系於牢﹐芻之三月。享先王亦如之。」又《祭義》云「君召牛﹐納而視之﹐擇其毛而卜之﹐吉﹐而後養之。」是擇牲在祭前三月﹐次爲酒之後也。文十三年《公羊傳》云「周公用白牡﹐魯公用騂犅﹐羣公不毛。」然則大王﹑王季爲殷之諸侯﹐其牲亦應不毛。而云「騂牲」者﹐「不毛者不定用一毛而已﹐其牲皆用純色﹐故此祭用純騂也」。《祭義》云「擇其毛」﹐是諸侯用純色也。或者此是作者於後據周所尙而言之。○傳「言祀所以得福」。○正義曰﹕詩文諸云「介福」者﹐毛皆以介爲大。此亦謂之得大我之福。

瑟彼柞棫﹐民所燎矣。瑟﹐眾貌。箋云﹕柞棫之所以茂盛者﹐乃人熂燎除其旁艸﹐養治之﹐使無害也。○燎﹐力召反﹐又力弔反﹐《說文》作「尞」﹐一云「祡祭天也。」又云「燎﹐放火也。」《字林》同。尞﹐力召反。燎音力小反。熂﹐許气反。芟艸燒之曰熂﹐何﹑沈虛刈反。

豈弟君子﹐神所勞矣。箋云﹕勞﹐勞來﹐猶言佑助。○勞﹐力報反。注同。來﹐力代反﹐本亦作「倈」﹐同。佑音又。

﹝疏﹞「瑟彼」至「勞矣」。○正義曰﹕上言祭以助福﹐此言得福之事。言瑟然眾多而茂盛者﹐是彼柞棫之木也。此柞棫所以得茂者﹐正以爲民所熂燎﹐而除其傍艸矣。傍無穢艸﹐故木得茂盛。以興得福者﹐乃彼樂易君子也。此君子所以得福者﹐王以爲神所勞來﹐去其患害矣。旣無患害﹐故多獲福。言神之勞來君子﹐猶民之燎柞棫也。

莫莫葛藟﹐施於條枚。莫莫﹐施貌。箋云﹕葛也藟也﹐延蔓於木之枚本而茂盛。諭子孫依緣先人之功而起。○藟﹐力軌反﹐字又作「﹛藟系﹜」﹐同。施﹐以豉反。注同。枚﹐芒回反。蔓者萬。

豈弟君子﹐求福不回。箋云﹕不回者﹐不違先祖之道。

﹝疏﹞「莫莫」至「不回」。○正義曰﹕上言蒙先祖之福﹐此言修先祖之徳。言莫莫然而延蔓者﹐是葛也藟也﹐乃施於木之條枚之上而長也。以興依緣者﹐此大王﹑王季也﹐乃依緣己之先祖之功業而起也。大王﹑王季旣依緣先祖﹐則述修其業﹐是此樂易之君子﹐其求福祿不違先祖之正道。言其修先祖之正道以致之﹐是謂之「申以百福千祿焉」。○箋「葛也」而「至起」。○正義曰﹕序言「世修后稷﹑公劉之業」﹐此又以葛藟延蔓爲諭﹐故知諭子孫依緣先人之功而起也﹐此經旣言依緣先祖﹐故知下言不回者﹐是不違先祖之道。

《旱麓》六章﹐章四句。

《思齊》﹐文王所以聖也。言非但天性﹐徳有所由成。○齊﹐側皆反﹐本作「齋」。齋﹐莊也。下同。

﹝疏﹞「《思齊》四章﹐章六句」至「以聖」。○正義曰﹕作《思齊》詩者﹐言文王所以得聖﹐由其賢母所生。文王自天性當聖﹐聖亦由母大賢﹐故歌詠其母。言文王之聖﹐有所以而然也。經四章﹐首章言大任徳行純備﹐故能生此文王﹐是其所以聖也。二章以下﹐言文王徳當神明﹐施化家國﹐下民變惡爲善﹐小大皆有所成﹐是其聖之事也。○箋「言非」至「由成」。○正義曰﹕《論語》云「天生知之者﹐上也。」則聖人稟性自天﹐不由於母。以大姒之賢﹐亦生管﹑蔡。而云「徳有所由成」﹐歸徳於母者﹐以其母實賢﹐遂致歌詠﹐見其嘆美之深﹐錄之以爲後法耳。

思齊大任﹐文王之母。思媚周姜﹐京室之婦。齊﹐莊。媚﹐愛也。周姜﹐大姜也。京室﹐王室也。箋云﹕京﹐周地名也。常思莊敬者﹐大任也﹐乃爲文王之母。又常思愛大姜之配大王之禮﹐故能爲京室之婦。言其徳行純備﹐故生聖子也。大姜言周﹐大任言京﹐見其謙恭﹐自卑小也。○媚﹐美記反。後同。沈音眉。行﹐下孟反。見﹐賢徧反。

大姒嗣徽音﹐則百斯男。大姒﹐文王之妃也。大姒十子﹐眾妾則宜百子也。箋云﹕徽﹐美也。嗣大任之美音﹐謂續行其善教令。○徽﹐許韋反。

﹝疏﹞「思齊」至「斯男」。○毛以爲﹐常思齊敬之徳不惰慢者﹐大任也。大任乃以此徳爲文王之母﹐言其徳堪與文王爲母也。此大任又常能思愛周之大姜配大王之禮﹐而勤行之﹐故能爲京師王室之婦。大任以有徳之故﹐爲大姒所慕﹐而嗣續行其美教之徳音﹐思賢不妒﹐進敍眾妾﹐則能生百數之此男﹐得爲周藩屏之衛也。吉大任能上慕先姑之所行﹐下爲子婦之所續﹐是其徳行純備﹐故生聖子﹐是文王所以聖也。○鄭惟以京室爲地名爲異。餘同。○傳「齊莊」至「王室」。○正義曰「齊﹐莊」﹐《釋言》文。宣三年《左傳》曰「蘭有國香﹐人服媚之如是。」言服蘭則人愛之﹐媚是愛義也。周姜爲大任思愛﹐則是婦之念姑﹐知是大姜也。京者京師﹐故言「京室﹐王室」。王季未爲天子﹐而言京者﹐以其追號爲王﹐故以京師言之。○箋「京周」至「卑小」。○正義曰﹕以周﹑京相對﹐故知是地名。言思愛大姜﹐明是愛慕其徳﹐思其所爲﹐故知思其配大王之禮也。能爲京室之婦﹐言盡其婦道於京地﹐無愆過也。旣能爲婦﹐是徳行純備﹐故能生聖子。以子聖母賢﹐故知嘆美之。周﹑京俱是地名﹐而分配有異﹐故大姜言周﹐大任言京﹐見大任謙恭自卑小﹐以明其本志也。《春秋》僖二十八年「冬﹐公會晉侯﹑齊侯於溫。天王狩於河陽」。《穀梁傳》曰「會於溫﹐言小諸侯也。以河陽言之﹐大天子也。」亦此類也。○傳「大姒」至「百子」。○正義曰﹕定六年《左傳》﹕「大姒之子﹐惟周公﹑康叔爲相睦也。」大姒爲周公﹑康叔之母﹐是文王之妃也。又解大姒一人而有百男之意﹐以大姒一人有十子﹐不妒忌而進眾妾﹐則宜有百子。能有多男﹐爲國之屏翰﹐是婦人之美事﹐故言爲大姒之徳也。定四年《左傳》曰「武王之母弟八人。」是通武王與伯邑考爲十子也。其名則《左傳》文云「周公爲太宰﹐康叔爲司寇﹐聃季爲司空。」通武王﹑伯邑考爲五人。又曰「五叔無官。」則其餘五者皆字叔。又曰「曹爲伯甸﹐非尙年也。」則曹叔振鐸是康叔﹑聃季之兄也。又管﹑蔡﹑霍爲三監﹐蔡與衛爭長﹐明其皆母弟也。郕於富辰之言在蔡﹑霍之間。五叔者﹐其曹與管﹑蔡﹑郕﹑霍乎﹖《史記﹟管蔡世家》云「武王同母兄弟十人。母曰大姒﹐文王正妃也。其長子曰伯邑考﹐次曰武王發﹐次曰管叔鮮﹐次曰周公旦﹐次曰蔡叔度﹐次曰曹叔振鐸﹐次曰郕叔武﹐次曰霍叔處﹐次曰康叔封﹐次曰聃叔季載。」其次不必如此﹐其十子之名當然也。皇甫謐云「文王取大姒﹐生伯邑考﹑武王發﹐次管叔鮮﹐次蔡叔度﹐次郕叔武﹐次霍叔處﹐次周公旦﹐次曹叔振鐸﹐次康叔封﹐次聃叔季載。」其名與《史記》皆同﹐其次則異﹐不知謐何所據﹐而別於馬遷也。《左傳》富辰之言﹐曹在衛聃之下﹐不以長幼爲次﹐則其弟無明文以正之。

惠於宗公﹐神罔時怨﹐神罔時恫。宗公﹐宗神也。恫﹐痛也。箋云﹕惠﹐順也。宗公﹐大臣也。文王爲政﹐咨於大臣﹐順而行之﹐故能當於神明。神明無是怨恚。其所行者﹐無是痛傷。其將無有凶禍。○恫音通。﹤歹凶﹥音凶﹐本又作「凶」。

刑於寡妻﹐至於兄弟﹐以禦於家邦。刑﹐法也。寡妻﹐適妻也。禦﹐迎也。箋云﹕寡妻﹐寡有之妻﹐言賢也。禦﹐治也。文王以禮法接待其妻﹐至於宗族。以此又能爲政治於家邦也。《書》曰「乃寡兄勗。」又曰「越乃禦事。」○刑﹐《韓詩》云「刑﹐正也。」禦﹐毛牙嫁反﹐鄭魚據反。適﹐丁歷反。勗﹐許玉反。下同。

﹝疏﹞「惠於」至「家邦」。○毛以爲﹐文王以母賢身聖﹐能協和神人。言文王之徳﹐乃能上順於先祖宗廟羣公﹐以安寧百神﹐故神無有是怨恚文王者﹐神無有是痛傷文王者。明文王能敬事明神﹐蒙其祐助之。又能施禮法於寡少之適妻﹐內正人倫﹐以爲化本。復行此化﹐至於兄弟親族之內﹐言族親亦化之。又以爲法﹐迎治於天下之家國﹐亦令其先正人倫﹐乃和親族。其化自內及外﹐徧被天下﹐是文王聖也。○鄭以爲﹐文王𨿽聖﹐能屈己從眾﹐心不自專﹐乃能順於其尊貴之羣公。言其諮訪大臣﹐順而行之。以此舉事允當於神明﹐故神明無是怨恚其文王所行者﹐神明無是痛傷其文王所爲者﹐言甚蒙神之福﹐無禍災也。文王以順從之政而行之。先施法於寡有之賢妻﹐言接待其妻以禮法也。以此又至於兄弟之宗族﹐亦令接待其妻﹐以爲政教之本。以此之故﹐又能爲政治於天下之家邦。是其聖之事也。○傳「宗公」至「恫痛」。○正義曰﹕《書序》云「班宗彜。」《中庸》云「陳其宗器。」皆謂宗廟爲宗。又下頻言「神罔」﹐則宗公是宗廟先公﹐故云宗神也。「恫﹐痛」﹐《釋言》文。王肅云「文王之徳﹐能上順祖宗﹐安寧百神﹐無失其道﹐無所怨痛。」○箋「惠順」至「凶禍」。○正義曰「惠﹐順」﹐《釋言》文。宗者﹐尊也。尊而爲公﹐故知大臣。言順之﹐故知諮於大臣﹐順而行之。《論語》云「無使大臣怨乎﹖」不以是人君當順大臣也。神者﹐聰明正直﹐依人而行。人能行善﹐則神明忻悅。文王用臣得人﹐任而順之﹐故能當於神明。神明無是怨痛﹐則知其後將無凶禍也。易傳者﹐以《左傳》稱「國將興﹐聽於民﹔將亡﹐聽於神」。聖王先成於民﹐而後致力於神。此言文王之聖﹐不應先以順神爲本。又於時宗廟有大王﹑王季﹐若論宗廟﹐當以王統之﹐不當言公。且經傳未有以宗廟之神爲宗公者也。《晉語》云「文王於是乎用四方之賢良。其卽位也﹐詢於八虞。度於閎夭而謀於南宮﹐諏於蔡﹑原而訪於辛﹑尹﹐重之以周﹑召﹑畢﹑榮。意寧百神﹐而柔和萬民﹐故《詩》曰﹕『惠於宗公﹐神罔時恫。』」彼正論文正之事﹐先言諮訪﹐後言安神﹐乃引此詩以証之﹐則「惠於宗公」﹐是順臣可知﹐故易之。彼注賈逵﹑唐固皆云「八虞﹐周八士﹐皆在虞官。辛甲尹佚﹑蔡公﹑原公也」。案《論語》有八士﹐鄭以爲周公相成王時所生﹐則不得爲文王所詢。如鄭意則別有八士賢人在虞官矣。○傳「刑法」至「禦迎」。○正義曰「刑﹐法」﹐《釋詁》文。無夫曰寡妻﹐今有夫施法於之﹐明寡非無夫之稱﹐故以爲少。適妻惟一﹐故言寡也。《釋詁》云「迓﹐迎也。」但《書傳》諸禦字亦得爲迓﹐故毛讀爲迓﹐訓之爲迎。王肅云「以迎治天下之國家。」○箋「寡妻」至「禦事」。○正義曰﹕以上言大姒之賢﹐今言寡妻﹐當是賢之意﹐故以爲寡有之妻﹐言其賢也。鄭讀禦爲馭﹐以禦者制治之名﹐故爲治也。易傳者﹐言迎於家邦則於義不通﹐若如王肅之言﹐則是橫益治字﹐故鄭讀爲馭﹐訓爲治也。以禮法接待其妻﹐明化自近始﹐是正己身以及天下之身﹐正己妻以及天下之妻﹐正己之兄弟以及天下之兄弟﹐天下皆然﹐則無所不治。從妻而言﹐至於兄弟﹐爲首尾之次焉。以此待妻及兄弟之法﹐又能爲政治於家邦﹐使之皆如己也。言家者﹐謂天下之眾家﹔邦者﹐盡境界之所極也。引《書》「乃寡兄勗」﹐《康誥》文。周公戒康叔﹐謂武王爲寡有之兄也。「越乃禦事」﹐《大誥》文。時周公將東徵﹐誥於治事之臣也。引此二事﹐證寡爲少有﹐禦宜爲治也。

雍雍在宮﹐肅肅在廟。雍雍﹐和也。肅肅﹐敬也。箋云﹕宮﹐謂辟廱宮也。羣臣助文王﹐養老則尙和﹐助祭於廟則尙敬﹐言得禮之宜。○辟﹐必亦反。下同。廱﹐於容反。不顯亦臨﹐無射亦保。以顯臨之﹐保安無厭也。箋云﹕臨﹐視也。保﹐猶居也。文王之在辟廱也﹐有賢才之質而不明者﹐亦得觀於禮﹔於六藝無射才者﹐亦得居於位﹐言養善使之積小致髙大。○射﹐毛音亦﹐厭也。鄭食夜反﹐射藝。厭﹐於艷反。下同。一本作「保﹐安也。射﹐厭也」﹐非。

肆戎疾不殄﹐烈假不遐。肆﹑故今也。戎﹑大也。故今大疾害人者﹐不絕之而自絕也。烈﹐業。假﹐大也。箋云﹕厲﹑假皆病也。瑕﹐已也。文王於辟廱﹐徳如此﹐故大疾害人者﹐不絕之而自絕。爲厲假之行者﹐不已之而自已﹐言化之深也。○烈﹐毛如字。鄭作厲﹐力世反﹐又音賴。假﹐古雅反。瑕音遐﹐遠也﹐鄭古雅反。行﹐下孟反。下皆同。

﹝疏﹞「雍雍」至「不瑕」。○毛以爲﹐文王之徳行﹐雍雍然甚能和順﹐在於室家之宮﹔其容肅肅然能恭敬﹐在於先祖之廟。言文王治家以和﹐事神以敬﹐其徳如是﹐豈爲不顯乎﹖言其顯也。亦以此顯徳而臨之於民上。文王旣以顯徳臨民﹐美其所爲﹐無有厭其徳者﹐亦皆安而行之。言民安文王之徳﹐無厭倦也。由人安之如此﹐故今大爲疾害人之行者﹐豈不止絕乎﹖言其止絕也。王之功業廣大﹐豈不長遠乎﹖言長遠也。以惡人皆消﹐故王業遠大﹐是其聖也。○鄭以爲﹐此與下章連上二句﹐先言在宮在廟﹐卒二句又總結此二事﹐言文王布行善政﹐羣臣化之﹐皆善。其羣臣雍雍然尙和順者﹐乃助養老而在辟廱宮也﹔肅肅然尙恭敬者﹐乃助祭在王宗廟也。文王之臣﹐養老則和﹐祭祀則敬﹐是得禮之宜矣。又言文王之臣所以助養老而和﹐以文王養進之故也。文王之在辟廱﹐其羣臣有賢才之質而不明達者﹐亦得臨而觀其禮﹔有徳藝之美而無射才者﹐亦得助而居於位。是樂人之善﹐養之使成﹐故助養老者皆尙和也。文王之在辟廱﹐其徳如此﹐天下樂其徳而民自化﹐故今大爲疾害於人者﹐不絕之而自絕﹔爲厲惡病害人之行者﹐不已之而自已。言感化之深﹐是文王之聖也。○箋「宮謂」至「之宜」。○正義曰﹕鄭以此章次二句皆有二「亦」﹐其文如一。此二文之下言「肆」﹐肆訓爲「故今」﹐是緣上事之辭﹐則此再言「亦」者﹐亦所化之事也﹐而別文陳之﹐是行化有二處矣。下言行化有二處﹐則此在宮﹑在廟爲下事之總目﹐廟是祭祀﹐則宮是養老。何者﹖祭祀﹑養老是相對之事﹐故《樂記》云「祀乎明堂﹐以教諸侯之孝﹔食三老五更於太學﹐以教諸侯之悌也。」注云「文王之廟爲明堂制。」是相對之事也。《樂記》云「養老於太學」﹐《王制》說「太學﹐天子曰辟廱」﹐則辟廱是養老之宮矣﹐故「宮﹐謂辟廱宮也」。又以下言所化之事﹐明此有所化之人﹐故知爲羣臣助者﹐不是文王之身也。養老申慈愛之意﹐故尙和。祭祀展肅敬之心﹐故尙敬。所施各稱其事﹐故言得禮之宜也。此詩美文王之聖﹐而言及羣臣者﹐以臣下感化﹐尙能敬和﹐則文王之身敬和可知﹐故舉輕以明重也。○傳「以顯」至「無厭」。○正義曰﹕言「以顯臨之」﹐反其言以不顯爲顯﹐則是文王之身以顯道臨民也。言「安無厭也」﹐是民安君徳﹐無厭倦也。上句言君臨下﹐而下句言民化上﹐自相成也。定本云「保﹐安。射﹐厭也」。○箋「臨視」至「髙大」。○正義曰「臨﹐視」﹐《釋詁》文。以自保守者﹐是安居之義﹐故云「保﹐猶居也」。箋以此及下章有二「肆」之文﹐分爲二事﹐是則然矣。而必知此爲在宮﹐下爲在廟者﹐以上文在宮﹑在廟﹐先言行禮養老﹐輕於祭祀。禮﹐射不中者不得與於祭﹐養老則可容之﹐而此言「無射亦保」﹐故知在辟廱時也。以聖人行禮﹐必擇賢而與之﹐不得有愚劣之人﹐故知不顯是「有賢才之質而不明者」也。人性不同﹐固容多品﹐或內敏而外訥﹐或貌懦志彊﹐故「有賢才之質而不明者﹐亦得觀於禮」。於六藝之伎﹐射爲其一。人之所有﹐不可皆善﹐「於六藝無射才者﹐亦得居於位」。此人行未周備﹐所以令居位觀禮者﹐文王志在養善﹐使之積小以成髙大故也。《行葦》亦養老之詩﹐而曰「序賓以賢」﹐而以射中多少爲次弟。此無射才﹐而得居位﹐蓋其位又在少中者之下也。且此美文王之養善﹐或當特通許之﹐不必常法。觀禮﹑居位﹐一也﹐因人之別而異其文耳。此言養善以成髙大﹐下云「使人器之﹐不求備」者﹐因此是養老之事﹐故云養之使成。祭非長養之名﹐故言「使之如器」。皆是舍短而取長﹐遺惡而收善﹐義亦一也。「積小致髙大」﹐《易﹟升卦﹟象辭》。○傳「肆故」至「假大」。○正義曰「肆﹐故今。戎﹐大。烈﹐業。假﹐大」﹐皆《釋詁》文。言「大疾害人者﹐不絕之而自絕」﹐則亦反其言也。○箋「厲假」至「之深」。○正義曰﹕鄭讀烈假爲厲瘕﹐故云「皆病也」。《說文》云﹕厲﹐惡疾也。或作「癩﹐瘕病也」。是厲瘕皆爲病之義也。定本及《集注》皆云「厲﹐疫病也」﹐不訓瘕字﹐義不得通。「瑕﹐已」﹐《釋詁》文。以「厲瘕不瑕」與「肆戎疾不殄」相配﹐故知厲瘕亦是病人之事。殄旣爲絕﹐則瑕當爲已﹐不然則二文不類。且傳以「烈假不瑕」爲「業大不遠」﹐文辭不次﹐故易之也。以文王在辟廱行禮﹐羣臣和睦﹐𨿽在外遠人﹐亦隨流而化﹐故「病害人者﹐不絕之而自絕﹔爲厲瘕之行者﹐不已之而自已﹐言化之深也」。此謂在野遠人攺惡爲善﹐非謂助行禮者攺惡行也。何則﹖文王之朝﹐豈有病害人者輒得入之﹐而待行禮乃變也﹖

不聞亦式﹐不諫亦入。言性與天合也。箋云﹕式﹐用也。文王之祀於宗廟﹐有仁義之行﹐而不聞達者﹐亦用之助祭﹔有孝悌之行﹐而不能諫爭者﹐亦得入。言其使人器之﹐不求備也。○弟音悌﹐亦作「悌」。諫爭﹐爭鬥之爭也。肆成人有徳﹐小子有造。造﹐爲也。箋云﹕成人﹐謂大夫士也。小子﹐其弟子也。文王在於宗廟﹐徳如此﹐故大夫士皆有徳﹐子弟皆有所造成。

古之人無斁﹐譽髦斯士。古之人無厭於有名譽之俊士。箋云﹕古之人﹐謂聖王明君也。口無擇言﹐身無擇行﹐以身化其臣下﹐故令此士皆有名譽天下﹐成其俊乂之美也。○斁﹐毛音亦﹐厭也。鄭作「擇」。髦﹐俊也。一本此下更有「古之人無厭於有譽之俊士也」﹐此王肅語。令﹐力成反。乂音刈。

﹝疏﹞「不聞」至「斯士」。○毛以爲﹐言文王之聖徳﹐自生知﹐無假學習﹐不聞人之道說﹐亦自合於法﹔不待臣之諫諍﹐亦自入於道。言其動應規矩﹐性與天合。以此聖徳教化下民﹐故今周國之成人者皆有成徳﹐其小子未成人者皆有所造爲。言長者道徳已成﹐幼者有業學習也。此成人﹑小子所以得然者﹐以古昔之聖人﹑有徳之君王﹐皆無厭於有名譽髦俊之此士。今文王性與古合﹐亦好之無厭﹐故成人﹑小子皆學爲髦俊也。○鄭以爲﹐文王之在宗廟﹐其羣臣有仁義之行而不聞達者﹐亦得用之以助祭﹔有孝悌之行而不能諫諍者﹐亦得使之以入廟﹐是其使人不求備﹐樂成長也。文王之祭宗廟﹐取人如此﹐故聞其化者莫不自勵。故今已長而成人者﹐謂其大夫士等﹐皆已有成徳矣。小子未成人者﹐謂大夫之子弟﹐亦皆勸慕而終必有所成矣。言成人﹑小子俱得就也。所以得然者﹐古昔之人聖君明王身無所擇﹐謂口無擇言﹐身無擇行也。以身化其臣下﹐故能令之有名譽而爲髦俊之士。此言文王同於古聖﹐以身化人﹐故成人﹑小子皆有成徳也。○傳「言性與天合」。○正義曰﹕傳「言性與天合」﹐則是說文王之身。式訓爲法也。王肅云﹕不聞道而自合於法﹐無諫者而自入於道也。然則惟聖徳乃然﹐故云性與天合。若賢智者﹐則須學習﹐不能無過﹐聞人之諫乃合道也。○箋「式用」至「求備」。○正義曰「式﹐用」﹐《釋言》文。此不聞而得以助祭﹐明有不聞之短﹐而有所行之長﹐故知有仁義之行而不聞達者﹐亦用之也。仁義之行﹐行之美者﹐尙能知其仁義。所以得不聞達者﹐仁義行之於心﹐聞達習之於學﹐有人能篤行而學問不長。《論語》子夏說「人有四行﹐𨿽曰未學﹐吾必謂之學矣」。是有不學而能行仁義也。有孝悌之行而不能諫諍者﹐亦孝悌爲長﹐不諫爲短也。《論語》云「孝悌而好犯上者﹐鮮矣。」旣不好諫﹐明有不能者矣。亦得入廟﹐言使人當如器之各施於一﹐不求備具焉。上言賢才之賢﹐此言仁義之行者﹐質是身內之性﹐行則施仁之稱﹐事在外內﹐故質得異文。此言文王志在長人以善﹐不責其備﹐言其意通容此人﹐使助行禮耳。不謂朝士皆此人也。而孫毓云「文王選士擇賢﹐但當取不明之人﹑無射才者及不能諫諍﹐令之居位助祭。」其意謂文王之朝﹐皆是此輩﹐非其難矣。毓謂人行不備﹐不得在朝﹐是欲使文王爲小人﹐使人必求備也。○傳「造﹐爲」。○正義曰﹕《釋言》文。有爲者﹐謂所習有業﹐不虛廢也。王肅云﹕文王性與道合﹐故周之成人皆有成徳﹐小子未成皆有所造爲﹐進於善也。○箋「成人」至「造成」。○正義曰﹕箋以此爲助祭所化﹐則成人者﹐助祭之人﹐故爲大夫士也。小子是後生未成之名﹐故以爲子弟﹐謂大夫之家子弟也。以其因祭而化﹐故爲皆有厚徳。子弟有造成﹐言其終有所成﹐不謂此時已成也。○傳「古之」至「俊士」。○正義曰﹕此美文王﹐而言古之人﹐則皆謂前世聖君﹐非文王也﹐但文王與之同耳。故王肅云「言文王性與古合。」○箋「古之」至「之美」。○王義曰﹕箋言謂聖君﹐則亦謂古昔之人﹐非文王之身也。「口無擇言﹐身無擇行」﹐《孝經》文也。箋不言字誤﹐則此經本有作「擇」者也﹐故不破之。以身無可擇﹐化其臣下亦使之然。臣下亦能無擇行擇言﹐自然有名譽﹑成俊士矣。

《思齊》四章﹐章六句。故言五章﹐二章章六句﹐三章章四句。

卷十六十六之四

卷十六十六之四

《皇矣》﹐美周也。天監代殷﹐莫若周。周世世修徳﹐莫若文王。監﹐視也。天視四方可以代殷王天下者﹐維有周耳。世世修行道徳﹐維有文王盛耳。○「皇矣」﹐一本無「矣」字。「天監代殷﹐莫若周」﹐絕句。「周世世修徳」。一讀「莫若周世」絕句﹐「周世修徳」爲一句。一本無下一「世」字。義並通。崔《集注》「莫若周也。世世修徳」。王天下﹐往況反。下「追王」﹑「當王」同。

﹝疏﹞「《皇矣》八章﹐章十二句」至「文王」。○正義曰﹕作《皇矣》詩者﹐美周也。以天監視善惡於下﹐就諸國之內﹐求可以代殷爲天子者﹐莫若於周。言周最可以代殷也。周所以善者﹐以天下諸國世世修徳﹐莫有若文王者也﹐故作此詩以美之也。定本「皇」下無「矣」字。「莫若周」又無「於」字。詩之正經未有言「美」﹐而此云「美」者﹐以正詩不嫌不美﹐故不言所美之君﹐此則廣言周國﹐故云「美周也」。此實文王之詩﹐而言「美周」者﹐周𨿽至文王而徳盛﹐但其君積世行善﹐不獨文王﹐以經有大伯﹑王季之事﹐故言周以廣之也。經八章。上二章言天去惡與善﹐歸就於周﹐是莫若文王也。三章﹑四章言大伯﹑王季有徳﹐福流子孫﹐是世世修徳也。五章以下﹐皆說文王之事。首尾皆述文王﹐於中乃言父祖。文不次者﹐本意主美文王代殷﹐故先言之。欲見世修其徳﹐故上本父祖﹐於下復言文王﹐所以申成上意﹐故不次耳。○箋「天視」至「盛耳」。○正義曰﹕世世修行道徳﹐周自后稷以來﹐莫不修徳。祖紺以上﹐公劉最賢。公劉以下﹐則不及公劉。至大王﹑王季﹐徳又益盛。今據文王而言世世修徳﹐則近指文王所因﹐不是遠論上世﹐其世世之言﹐惟大王﹑王季耳。《論語》注云「周自大王﹑王季﹑文王﹑武王﹐賢聖相承四世。」是相承不絕﹐惟大王以下。大王﹑王季大賢﹐至文王睿聖﹐賢聖相承﹐莫之能及﹐故云惟有文王最盛也。湯以孤聖獨興﹐禹則父無令問。文王之徳﹐不劣禹﹑湯﹐而以承藉父祖﹑始當天意者﹐但周以積世賢聖﹐乃有成功﹐欲見尊祖之心﹐美其世世修徳﹐不必實由之也。若然﹐此序言「世世修徳﹐莫若文王」﹐則是文王旣聖之後﹐始當天意。經云「憎其式廓﹐乃眷西顧」﹐又是紂惡之後﹐始就文王。昔堯受《河圖》﹐已有昌名在錄。嚳卜四妃﹐豫知稷有天下。則周之代殷﹐兆彰上世。而此詩所述﹐惟此文王﹐何也﹖帝王神器﹐實有大期。殷之存亡﹐非無定算﹐但興在聖君﹐滅由愚主﹐應使周興﹐故誕玆睿聖﹐應使殷滅﹐故生此愚主。斯則受之於自然﹐定之於冥運﹐天非旣生之後﹐方始簡擇﹐比校善惡﹐乃欲回心。但詩人抑揚﹐因事發詠﹐假言天意﹐去惡與善﹐歸美文王﹐以爲世教耳。

皇矣上帝﹐臨下有赫。監觀四方﹐求民之莫。皇﹐大。莫﹐定也。箋云﹕臨﹐視也。大矣﹗天之視天下﹐赫然甚明。以殷紂之暴亂﹐乃監察天下之眾國﹐求民之定﹐謂所歸就也。維此二國﹐其政不獲。維彼四國﹐爰究爰度。二國﹐殷﹑夏也。彼﹐彼有道也。四國﹐四方也。究﹐謀。度﹐居也。箋云﹕二國﹐謂今殷紂及崇侯也。正﹐長。獲﹐得也。四國﹐謂密也﹑阮也﹑䢐也﹑共也。度亦謀也。殷﹑崇之君﹐其行暴亂﹐不得於天心。密﹑阮﹑䢐﹑共之君﹐於是又助之謀。言同於惡也。○政如字。政﹐政教也。鄭作「正」。正﹐長也。究﹐九又反。度﹐待洛反。篇內皆同。夏﹐戶雅反。下文長夏並注同。長﹐張丈反。篇內皆同。共音恭。下同。行﹐下孟反。

上帝耆之﹐憎其式廓。乃眷西顧﹐此維與宅。耆﹐惡也。廓﹐大也。憎其用大位﹐行大政。顧﹐顧西土也。宅﹐居也。箋云﹕耆﹐老也。天須假此二國﹐養之至老﹐猶不變攺﹐憎其所用爲惡者浸大也。乃眷然運視西顧﹐見文王之徳﹐而與之居。言天意常在文正所。○耆﹐巨夷反。郭﹐苦霍反﹐又如字﹐本又作「廓」。眷﹐本又作「睠」﹐又作「券」﹐並音捲。同。假﹐戶嫁反﹐本又作「暇」。浸﹐子鴆反。

﹝疏﹞「皇矣」至「此維與宅」。○毛以爲﹐美大矣﹗此在上之天﹐能照臨於下﹐無幽不燭﹐有赫然而善惡分明也。見在下之事﹐知殷紂之虐﹐以民不得定﹐務欲安之﹐乃監視而觀察天下四方之眾國﹐欲擇善而從﹐以求民之所安定也。言欲以聖人爲主﹐使安定下民。維此夏桀﹑殷紂之二國﹐其政不得於民心。言使民不得安定也。此桀﹑紂二君﹐政𨿽不得民心﹐身實居天子之位。維四方有道之眾國﹐以天命未攺之故﹐於是從之謀﹐於是從之居。言皆從紂之惡﹐與之謀爲非道也。以此之故﹐在上之天於是疾惡比桀﹑紂之不得民心也﹐又憎其用大位行大政﹐得肆其淫虐﹐殘害下民﹐乃從殷都眷然回首西顧於歧周之地﹐而見文王。天意遂歸於此文王﹐維與之居。言天常居文王之所﹐使之爲主﹐以定民也。此詩之意﹐主於紂耳。以紂惡同桀﹐故配而言之。○鄭上四句與毛同。言天之視下﹐見此殷紂﹑崇侯二國之君﹐其爲下民之長﹐所行暴亂﹐不得於天心。維彼密﹑阮﹑䢐﹑共之四國﹐於是亦助之謀慮﹐於是亦助之計度。言其同惡相黨﹐共行虐政也。此殷﹑崇二國﹐政𨿽不得天心﹐天猶冀其變攺﹐故在上之天﹐養而老之﹐二國遂不知變﹐天乃憎其所用爲惡者漸更浸大﹐乃眷然回首西顧﹐見此文王之徳﹐維與之居處也。○傳「皇﹐大。莫﹐定」。○正義曰﹕《釋詁》云「皇﹐君也。」君亦大之義﹐故爲大也。「莫﹐定」﹐《釋詁》文。○箋「大矣」至「歸就」。○正義曰﹕深美其事﹐故云「大矣」﹐爲美嘆之辭。監察天下眾國之中﹐選明君以爲天下之主。主明則民定﹐觀其能定民者﹐欲歸就之。○傳「二國」至「度居」。○正義曰﹕《敍》言「天監代殷」﹐則二國當論紂事。一紂而言二國﹐則是取類而言﹐故以二國爲殷紂﹑夏桀也。紂旣喪殷﹐桀亦亡夏﹐其惡旣等﹐故配而言之。猶《嵩髙》之美申伯﹐而及甫侯也。二國言此﹐四國言彼﹐此旣爲惡﹐則彼當爲善﹐故言「彼﹐彼有道也」。桀﹑紂身爲天子﹐明所從者非徒四國﹐故無四方有道之國也。「究﹐謀」﹐《釋詁》文。以王者度地居民﹐故以度爲居也。桀紂身爲天子﹐制天下之命﹐𨿽是有道之國﹐皆服而從之﹐與之謀爲非道。故王肅云「彼四方之國﹐乃往從之謀﹐往從之居。」其奏云「《家語》引此詩﹐乃云﹕『紂政失其道﹐而執萬乘之勢﹐四方諸侯固猶從之謀度於非道﹐天所惡焉。』」傳意當然也。文王三分天下有其二﹐所以得有四方之國從紂謀居者﹐此說紂之初惡﹐文王未興也。下云「憎其用大位行大政」﹐由其諸侯從之﹐故言政位大耳。若天下怨叛之後﹐無復大位大政﹐天意何以憎之﹖以此知毛氏之意﹐從之謀謂未叛時也。孫毓云「天觀眾國之政﹐求可以代殷之人。先察王者之後﹐故言商而及夏。夏者﹐夏禹之世。時爲二王之後者﹐不得追斥桀也。桀亡國六百餘年﹐何求於將代殷而惡之乎﹖」或以毓言爲毛義﹐斯不然矣。天求代殷之人﹐當觀可代之國。一姓不再興﹐亡國不再王。先察王者之後﹐欲何爲哉﹗武王伐紂﹐封夏后氏之後於杞﹐則殷之末年﹐夏后絕矣﹐天安得而觀之﹖周封夏后於杞﹐殷後於宋﹐國名異於代號﹐然處殷世﹐夏后不必稱夏。若毛意必爲夏后﹐則何所案據而謂之夏也﹖此以桀配紂﹐其言指以惡紂﹐不惡桀﹐何須校計年世﹖責其追惡桀也﹖若年世久遠﹐不得復言﹐則甫侯﹐穆王時人﹐何當言以配申也﹖○箋「二國」至「於惡」。○正義曰﹕箋以此詩陳事﹐上下相成﹐七章云「以伐崇墉」﹐不言崇罪﹐則罪狀於此見之﹐卽「不獲」是也。敍云「代殷」﹐下言「伐崇」﹐故知二國謂今紂與崇侯虎也。「正﹐長」﹐《釋詁》文。謂二國之君爲民之長也。定九年《左傳》云「得用焉曰獲。」是獲爲得也。五章云「密人不恭﹐侵阮﹑䢐﹑共」﹐此說文王之伐四國﹐謂密﹑阮﹑䢐﹑共。四國違義見伐﹐則是與紂同謀﹐故知四國謂密﹑阮﹑䢐﹑共也。「度﹐謀」﹐《釋詁》文。殷﹑崇之君﹐其行不得於天心﹐四國又助之與謀﹐言其同惡﹐故下章而伐之。崇侯乃是人臣﹐而得與紂稱爲二國者﹐紂乃亡國之主﹐可以同之崇侯也。何則﹖《大誓》曰「獨夫紂。」謂紂爲獨夫﹐非復爲天子也。《書敍》云「繼公子祿父。」以祿父爲公子﹐則同紂於國君也。平王天命未攺﹐《黍離》列於《國風》。《春秋》周﹑鄭交質﹐君子謂之二國。是紂與崇侯可稱二國也。二國﹑四國﹐彼此異文者﹐猶「彼有遺秉﹐此有滯穗」﹐作者便文﹐無他義也。下云「密人不恭」﹐箋以爲拒義兵而得罪﹐不言與紂同謀。此言四國皆助之謀者﹐正以文王舉義﹐密人敢拒﹐亦旣拒義不從﹐明其與紂同惡﹐故助之謀焉。○傳「耆惡」至「宅居」。○正義曰﹕耆者﹐老也﹐人皆惡己之老﹐故耆爲惡也。王肅云「惡桀﹑紂之不徳也。」肅於此乃連桀﹑紂言﹐以桀﹑紂行同。自此以上﹐其文皆可兼桀。𨿽文可兼之﹐意不惡桀也。「廓﹐大」﹐《釋詁》文。憎其用大位行大政﹐以四方從之謀居﹐是爲大也。以西向而顧﹐故知西土謂從殷都而望歧周也。天气淸虛﹐本無首目﹐而云「西顧」者﹐作者假爲與奪之勢﹐托而言之耳。「宅﹐居」﹐《釋言》文。○箋「耆老」至「王所」。○正義曰﹕以憎己是惡﹐故耆不爲惡。《禮》稱「六十曰耆」﹐是耆爲老也。須﹐待也。天以二國𨿽惡﹐猶待其攺悔﹐而閒暇優緩﹐未卽憎惡。至老猶不變攺﹐上天始憎惡之。其所用爲惡者﹐正謂暴虐之政也。浸大者﹐其惡漸更益甚也。天無形可居﹐假稱意耳﹐故云「言天意常在文王所」也。言須暇者﹐《多方》云「天維五年﹐須夏之子孫。」注云「夏之言暇﹐天覬紂能攺﹐故待暇其終﹐至五年﹐欲使復傳子孫。五年者﹐文王八年至十三年也。」彼言須暇﹐謂武王時須暇紂而未殺﹐此則須暇而未惡之﹐其意旣同﹐故引以爲說。《多方》及此箋以爲天須暇之﹐《我應》云「作靈臺﹐緩優暇紂。」以爲文王須暇之者﹐文王知天未喪殷﹐故不伐紂﹐據人事而爲說﹐亦是文王須暇之也。文王之時﹐紂實未滅﹐言其須暇可矣。崇侯尋卽見伐﹐二國並言須暇者﹐《赤雀命》云「崇孽首」﹐則爲惡久矣。受命六年始滅﹐亦是天須暇之。此須暇者﹐亦設教之言﹐因其未滅﹐假以言之耳。

作之屏之﹐其菑其翳。修之平之﹐其灌其栵。啟之辟之﹐其檉其椐。攘之剔之﹐其檿其柘。木立死曰菑﹐自斃爲翳。灌﹐叢生也。栵﹐栭也。檉﹐河柳也。椐﹐樻也。檿﹐山桑也。箋云﹕天旣顧文王﹐四方之民則大歸往之。岐周之地險隘﹐多樹木﹐乃競刊除而自居處﹐言樂就有徳之甚。○屏﹐必領反﹐除也。菑﹐本又作「甾」﹐側吏反﹐又音緇。《韓詩》云「反艸也。」翳﹐於計反﹐《爾雅》云「木自斃﹐柛。蔽者爲翳。」郭云「相覆蔽。」《韓詩》作「殪」﹐云「因也﹐因髙塡下也。」柛音申。灌﹐古亂反。栵音例﹐又音列。辟﹐婢亦反﹐沈必亦反。檉﹐敕丁反。椐﹐羌居反﹐《字林》紀庶反﹐又音舉。攘﹐如羊反。剔﹐他歷反﹐或作「鬄」﹐又作「﹤木剔﹥」﹐同。檿﹐烏簟反。斃﹐婢世反﹐本或作「蔽」﹐必世反。栭音而﹐舍人注《爾雅》云「江淮之間呼小栗爲栭栗。」樻﹐去愧反﹐又去軌反﹐何音匱﹐《艸木疏》云「節中腫﹐以扶老﹐卽今靈壽是也。今人以爲馬鞭及杖。」隘﹐於懈反。刊﹐苦幹反。帝遷明徳﹐串夷載路。徙就文王之徳也。串﹐習。夷﹐常。路﹐大也。箋云﹕串夷卽混夷﹐西戎國名也。路﹐應也。天意去殷之惡﹐就周之徳﹐文王則侵伐混夷以應之。○串﹐古患反﹐一本作「患」。或云鄭音患。混音昆。瘠﹐在昔反﹐《詩》本皆作「瘠」﹐孫毓評作「應」﹐後之解者僉以瘠爲誤。應﹐應對之應。下「應和」同。

天立厥配﹐受命旣固。配﹐媲也。箋云﹕天旣顧文王﹐又爲之生賢妃﹐謂大姒也。其受命之道已堅固也。

﹝疏﹞「作之」至「旣固」。○毛以爲﹐天顧文王而與之居﹐於是四方之民大歸往之。周地險隘﹐樹木尢多﹐競共刊除﹐以爲田宅。其攻作之﹐屏除之者﹐其爲菑木﹐其爲翳木之所也。修理之﹐平治之者﹐其爲灌木﹐其爲栵木之處也。啟拓之﹐開辟之者﹐其爲檉木﹐其爲椐木之地也。攘去之﹐剔剪之者﹐其爲檿木﹐其爲柘木之材也。各各刊除材木﹐以自居處﹐是樂就有徳之甚也。帝所以徙就文王之明徳而顧之者﹐以其世世習於常道﹐則得是得大位也。天旣顧而就之﹐又爲生賢女﹐立之以爲妃﹐令當佐助之。內有賢妃之助﹐其受命之道旣堅固也。言天助自遠﹐非始於今也。此作之屏之四等﹐而爲此八文者﹐以其險隘多樹﹐故頻舉木名﹐因此用功之事配之﹐使其義得相通。以用功作爲﹐殺木屏去﹐故先言作之屏之。殺木之處有其坑坎﹐須修埋平治﹐故言修之平之。平治其地﹐必開拓使廣﹐故言啟之辟之。畔上更有材木﹐須攘除剪剔﹐故言攘之剔之。設文𨿽別﹐意以相通。鄭惟串夷﹑載路爲異。以天意徙就周之明徳﹐是天去惡與善。文王以天之去惡如是﹐其患中國之混夷﹐文王則侵伐之﹐以應天意。以天去惡﹐故己亦伐惡以應之﹐餘同。○傳「木立」至「山桑」。○正義曰﹕《釋木》云「立死﹐菑。斃者﹐翳。」李巡曰「以當死害生曰菑。斃﹐死也。」郭璞曰「翳﹐樹蔭翳覆地者也。」然則以立死之木﹐妨他木生長﹐爲木之害﹐故曰菑也。自斃者﹐生禾自倒﹐枝葉覆地爲蔭翳﹐故曰翳也。《爾雅》直云「斃者」﹐傳以其非人斃之﹐故曰「自斃」。《釋木》又云「灌木﹐叢木。」李巡曰「木叢生曰灌木。」是「灌﹐叢生」。「栵﹐栭」﹐「檉﹐河柳」﹐「椐﹐樻」﹐「檿﹐山桑」﹐皆《釋木》文。郭璞曰「栭樹似槲樕而痺小﹐子如細栗﹐今江東呼爲栭栗。」陸機《疏》云「葉如楡也﹐木理堅韌而赤﹐可爲車轅。」某氏云「河柳謂河傍赤莖小楊也。」陸機《疏》云「河傍皮正赤如絳﹐一名雨師。枝葉似松。」孫炎曰「積腫節可以作杖。」陸機《疏》云「節中腫似扶老﹐今人以爲馬鞭及杖。弘農共牝山甚有之。」郭璞曰「檿桑﹐柘屬﹐材中爲弓。」《冬官﹟考工記》云「弓人取幹柘爲上﹐檿桑次之。」○傳「徙就」至「路大」。○正義曰﹕毛讀患爲串。「串﹐習」﹐「夷﹐常」﹐「路﹐大」﹐皆《釋詁》文。王肅曰「天於周家善於治國﹐徙就文王明徳﹐以其由世習於常道﹐故得居是大位也。」○箋「串夷」至「應之」。○正義曰﹕鄭以《詩》本爲患﹐故不從毛。《采薇序》曰「西有混夷之患。」是患夷者﹐患中國之夷﹐故患夷則混夷也。《出車》云「薄伐西戎。」是混夷爲西戎國名也。《書傳》作「畎夷」﹐蓋畎﹑混聲相近﹐後世而作字異耳。或作「犬夷」﹐犬卽畎字之省也。路之爲應﹐更無正訓﹐鄭以義言之耳。正以天就文王明徳﹐文王則伐混夷﹐是伐混夷者﹐所以應天意﹐故以路爲應也。本或誤作「瘠」﹐孫毓載箋爲「應」﹐是本作「應」也。定本亦作「應」。天旣去殷之惡﹐文王亦當去惡﹐故伐混夷以應之。「順帝之則」﹐此之謂也。此伐混夷﹐則《書傳》云「四年伐畎夷」﹐是也。文王之伐多矣﹐獨言混夷者﹐作者意所欲言﹐無他義也。○傳「配﹐媲」。○正義曰﹕妃字音亦爲配。《釋詁》云「妃﹐媲也。」某氏曰「《詩》云『天立厥妃』。」是毛讀配如妃﹐故爲媲也。是爲妻之配夫﹐意與鄭合。○箋「天旣」至「堅固」。○正義曰﹕此「天立厥配」﹐與《大明》「天作之合」﹐其文相類﹐故知立其配者﹐爲生賢妃﹐謂大姒也。天爲生妃﹐卒得其助。妻賢夫聖﹐當於天心﹐則上天之命不復移動﹐故受命之道已堅固也。

帝省其山﹐柞棫斯拔﹐松柏斯兌。兌﹐易直也。箋云﹕省﹐善也。天旣顧文王﹐乃和其國之風雨﹐使其山樹木茂盛﹐言非徒養其民人而已。○省﹐昔並反。拔﹐蒲貝反。兌﹐徒外反。易﹐以豉反。下「施易」同。帝作邦作對﹐自大伯﹑王季。對﹐配也。從大伯之見王季也。箋云﹕作﹐爲也。天爲邦﹐謂興周國也。作配﹐謂爲生明君也。是乃自大伯﹑王季時則然矣。大伯讓於王季而文王起。○大音泰。注「大伯」皆同。維此王季﹐因心則友。則友其兄﹐則篤其慶﹐載錫之光。因﹐親也。善兄弟曰友。慶﹐善。光﹐大也。箋云﹕篤﹐厚。載﹐始也。王季之心﹐親親而又善於宗族﹐又尢善於兄大伯﹐乃厚明其功美﹐始使之顯著也。大伯以讓爲功美﹐王季乃能厚明之﹐使傳世稱之﹐亦其徳也。○著﹐珍慮反。傳﹐直專反。

受祿無喪﹐奄有四方。喪﹐亡。奄﹐大也。箋云﹕王季以有「因心則友」之徳﹐故世世受福祿﹐至於覆有天下。

﹝疏﹞「帝省」至「四方」。○毛以爲﹐言天顧文王之深﹐乃和其國之風雨﹐善其國內之山﹐使山之所生之木﹐柞棫拔然而枝葉茂盛﹐松柏之樹兌然而材幹易直。言天之恩澤乃及其艸木﹐非徒養其民人而已。旣人物蒙養﹐天又爲之興作周邦﹐又爲之生明君以作其配﹐是乃自大伯﹑王季之時已則然矣。旣上本大伯﹑王季﹐因說王季之徳。維此王季﹐有因親之心﹐則復有善兄弟之友行。言其有親親之心﹐復廣及宗族也。則以此友兄弟之行﹐尢友善其兄大伯。謂善爲周君﹐稱其讓意﹐是善大伯也。由其稱兄之故﹐則天厚與其善﹐則天錫之大位﹐使其子文王王有天下。此文王之有天下﹐由王季受此福祿﹐無所喪亡﹐故至其子孫而大有天下之四方也。鄭惟下四句爲異。言王季尢善於大伯﹐始厚明其大伯之功美﹐始使之讓事顯著。言其善於爲君﹐福流後葉﹐令大伯讓功﹐徧得彰顯也。以王季有此徳之故﹐故能受天福祿﹐無復有喪亡之時﹐至於子孫而覆有天下四方也。○傳「兌﹐易直」。○正義曰﹕易直者﹐謂少節目滑易而調直﹐亦言其茂盛也。○箋「省﹐善」。○正義曰﹕《釋詁》文。○傳「對配」至「王季」。○正義曰﹕傳以言周世世修徳﹐須論王季而已。今並言大伯﹐故解其意。從大伯之見王季﹐謂見其生聖子而讓之﹐故王季得爲君而修徳﹐是以本之於大伯也。王肅曰「大伯見王季之生文王﹐知其天命之必在王季﹐故去而適吳。大王沒而不返﹐而後國傳於王季﹐周道大興。」故本從大伯讓與王季﹐是解見王季之意也。《釋詁》云「妃﹐對也。」則對是相配之義﹐故爲配也。○箋「作爲」至「王起」。○正義曰「作﹐爲」﹐《釋言》文。興周國﹐謂使之爲天子之邦。生明君﹐謂生文王也。國當以君治之﹐故言作配﹐此事乃在大伯﹑王季之時已則然矣。實至文王乃興﹐而云大伯時者﹐由大伯讓於王季而文王得起﹐是興國﹑生君在大伯之時也。○傳「因親」至「光大」。○正義曰﹕《周禮》六行﹐其四曰姻。注云「姻﹐親於外親。」是因得爲親也。「善兄弟曰友」﹐《釋訓》文。福慶是善事﹐故爲善。光是明大﹐故爲大。王肅云「王季能友﹐稱大伯之讓意﹐則天厚與之善﹐錫文王之大位也。」○箋「篤厚」至「其徳」。○正義曰「篤﹐厚」﹐《釋詁》文。又「哉﹐始也」﹐哉﹑載義同﹐故亦爲始。友者﹐善兄弟之名﹐而言善於宗族者﹐以下言「則友其兄」﹐是友其親兄﹐明上「則友」之文﹐可以遠及宗族﹐見王季孝友之心廣也。言厚明其功美﹐始使之顯著。大伯以王季爲賢﹐故讓之。若王季不賢﹐則讓功不顯。由王季能稱大伯之心﹐見大伯爲知人達命﹑名傳後世﹐由王季徳然﹐故言厚明其功美﹐始使之顯著也。如箋之言﹐錫爲與義﹐與之卽是使與之﹐故云使也。大伯以讓爲功美﹐王季能厚明之﹐使傳之後世﹐共稱誦之﹐此亦其王季之徳﹐故說王季之美﹐言其能明大伯也。《論語》稱「大伯三以天下讓﹐民無得而稱焉」﹐注云「王讓之美﹐皆蔽隱不著。」此言傳世稱之者﹐孔子欲深賢大伯﹐恨世人不知﹐非是舉世皆不知也。易傳者﹐以上言大伯﹐此言友兄﹐下卽言此二句﹐明還是其兄之事﹐故易之。○傳「奄﹐大」。○正義曰﹕《釋言》云「荒﹐奄也。」孫炎曰「荒大之奄。」是荒﹑奄俱爲大義﹐故云「奄﹐大也」。奄亦是覆蓋之義﹐故箋以爲覆有天下。

維此王季﹐帝度其心。貊其徳音﹐其徳克明。克明克類﹐克長克君。心能制義曰度。貊﹐靜也。箋云﹕徳正應和曰貊﹐照臨四方曰明。類﹐善也。勤施無私曰類﹐教誨不倦曰長﹐賞慶刑威曰君。○貉﹐本作「貊」﹐武伯反﹐《左傳》作「莫」﹐音同。《韓詩》同﹐云「莫﹐定也。」施﹐始豉反。王此大邦﹐克順克比。慈和徧服曰順﹐擇善而從曰比。箋云﹕王﹐君也。王季稱王﹐追王也。○王如字﹐徐於況反。比﹐必裏反。徧音徧。比於文王﹐其徳靡悔。經緯天地曰文。箋云﹕靡﹐無也。王季之徳﹐比於文王﹐無有所悔也。必比於文王者﹐徳以聖人爲匹。

旣受帝祉﹐施於孫子。箋云﹕帝﹐天也。祉﹐福也。施﹐猶易也﹐延也。○祉音恥。

﹝疏﹞「維此」至「孫子」。○毛以爲﹐旣言王季明大伯之功﹐故又言王季之徳。言維此王季之身﹐爲天帝所祜﹐天帝開度其心﹐令之有揆度之惠也。又安靜其徳﹐教之善音﹐施之於人﹐則皆應和其徳。又能有監照之明﹐又能有勤施無私之善。又能教誨不倦﹐有爲人師長之徳﹔又能賞善刑惡﹐有爲人君上之度。旣有君人之徳﹐故爲君王於此周之大邦。其施教令﹐能使國人徧服而順之。旣爲國人順服﹐則功徳有成。能擇人之善者﹐從而比之﹐言其徳可以比上人也。以此王季之徳﹐比於經緯天地文徳之周王﹐其徳無爲人所悔恨者。言文王之徳不爲人恨﹐而王季可以比之。王季賢徳之大﹐能比聖人﹐以此之故﹐旣受天之祉福﹐延於後之子孫。福及於後﹐故文王得受之而起。○鄭惟「其徳靡悔」爲異。言以王季之徳﹐比於文徳之王﹐其此王季之徳﹐人無有悔。以爲不應比之者﹐言王季可與聖人爲匹也。餘同。此章文次如此者﹐以徳皆天之所授。先言帝度其心﹐明以下皆蒙帝文也。徳由心起﹐故先言心能度物。心旣能度﹐然後能施爲政教﹐故次「貊其徳音」﹐言其政教淸靜也。爲君所以施政教﹐故先言政能淸靜﹐乃論身內之徳﹐故後言能明能善。其明與善﹐還是徳音之事﹐施之於人﹐有照臨之明﹐勤施之善耳。心能施而無私﹐可以爲人君長﹐故次「克長克君」。長卽師也。《學記》曰「能爲師然後能爲長﹐能爲長然後能爲君。」故先長後君也。旣言堪爲人君﹐卽說爲君之事﹐故言「王此大邦」也。旣爲大邦之君﹐能使國民順服﹐故次「克順」也。民順功成﹐可以比方上人﹐故次「克比」也。可以比善﹐卽比之文王。其徳可比文王﹐其澤流及子孫﹐故言「帝祉」以結之。帝祉﹐卽此授以九徳﹐令誕生聖人﹐是也。重言克明者﹐疊之以足句﹐猶下「我陵」﹑「我泉」耳。○傳「心能」至「貊靜」。○正義曰﹕此傳﹑箋及下傳九言曰者﹐皆昭二十八年《左傳》文。彼引一章﹐然後爲此九言以釋之﹐故傳依用焉。毛引不盡﹐箋又取以足之。此云「維此王季」﹐彼言「惟此文王」者﹐經涉亂離﹐師有異讀﹐後人因卽存之﹐不敢追攺。今王肅注及《韓詩》亦作「文王」﹐是異讀之驗。心能制義者﹐服虔云「心能制事﹐使得其宜。」言善揆度事也。《左傳》《樂記》《韓詩》貊皆作「莫」。《釋詁》云「貊﹑莫﹐定也。」郭璞曰「皆靜定也。」義俱爲定﹐聲又相近﹐讀非一師﹐故字異也。定是靜義﹐故云「貊﹐靜」。杜預云「莫然淸靜」﹐取此傳爲說也。○箋「徳正」至「曰君」。○正義曰﹕徳正卽徳音。政教是音聲號令也。服虔云「在己爲徳﹐施行爲音﹐發號施令﹐天下皆應和之。」言皆莫然而定﹐無讙嘩也。照臨四方者﹐服虔云「豫見安危也。」「類﹐善」﹐《釋詁》文。勤施無私者﹐杜預云「施而無私﹐物得其所﹐無失類也。」教誨不倦者﹐服虔云「教誨人以善﹐不解倦。」言善長人以道徳也。賞慶刑威者﹐以賞慶人﹐以刑威物。杜預云「作福作威﹐君之道也。」○傳「慈和」至「曰比」。○正義曰「慈和徧服」者﹐服虔云「上愛下曰慈。和﹐中和也。」爲上而愛下﹐行之以中和﹐天下徧服從而順之。「擇善而從之」者﹐服虔云「比方損益古今之宜而從之。」杜預曰「比方善事使相從。」二說皆不得以解此﹐何者﹖彼惟說文王﹐不言比方他人﹐故服﹑杜觀傳爲說。此以王季比文王﹐當謂擇善而從﹐以比方之也。○箋「王君」至「追王」。○正義曰「王﹐君」﹐《釋詁》文。王字多矣﹐獨解此者﹐以王季未得稱王﹐其實君其國耳﹐故辧之云「王季稱王﹐追王。」以其追號爲王﹐故作者以王言之。○傳「經緯天地曰文」。○正義曰﹕服虔云「徳能經緯順從天地之道﹐故曰文。」杜預云「經緯相錯﹐故織成文。」然則言徳能順從天地﹐如織者錯經緯以成文﹐故謂之文也。《左傳》說此九事﹐乃云「九徳不愆﹐作事無悔﹐言其動合眾心﹐不爲人所恨。」《公劉》傳曰「民無長嘆﹐猶文王之無悔也。」則毛取《左傳》之意﹐謂文王之徳不爲人恨﹐不得與鄭同也。○箋「王季」至「爲匹」。○正義曰﹕箋以上陳王季之徳﹐而以此於文王卽云「其徳靡悔」﹐明是王季之徳堪比文王。若以比之﹐時人無所悔者。必比王季於文王者﹐美王季﹐言其徳以聖人爲匹也。

帝謂文王﹐無然畔援﹐無然歆羨﹐誕先登於岸。無是畔道﹐無是援取﹐無是貪羨。岸﹐髙位也。箋云﹕畔援﹐猶拔扈也。誕﹐大。登﹐成。岸﹐訟也。天語文王曰﹕女無如是拔扈者﹐妄出兵也。無如是貪羨者﹐侵人土地也。欲廣大徳美者﹐當先平獄訟﹐正曲直也。○援音袁﹐又於原反﹐鄭胡喚反。《韓詩》云「畔援﹐武彊也。」歆﹐許金反。羨﹐錢面反。誕﹐但旦反。拔﹐蒲末反。下同。字或作「跋」。扈音戶。密人不恭﹐敢距大邦﹐侵阮䢐共。國有密須氏﹐侵阮遂往侵共。箋云﹕阮也﹑䢐也﹑共也﹐三國犯周﹐而文王伐之。密須之人﹐乃敢距其義兵﹐違正道﹐是不直也。○阮﹐魚宛反。共音恭。注同。毛云「䢐﹐往也。共﹐國名。」鄭云「䢐﹑共皆國名。」

王赫斯怒﹐爰整其旅﹐以按䢐旅。以篤於周祜﹐以對於天下。旅﹐師。按﹐止也。旅﹐地名也。對﹐遂也。箋云﹕赫﹐怒意。斯﹐盡也。五百人爲旅。對﹐答也。文王赫然與其羣臣盡怒曰﹕整其軍旅而出﹐以卻止䢐國之兵眾﹐以厚周當王之福﹐以答天下鄕周之望。○赫﹐虎格反。斯﹐毛如字﹐此也。鄭音賜。按﹐安旦反。本又作「遏」﹐安葛反。此二字俱訓止也。祜音戶。鄕﹐本又作「向」﹐許亮反。下同。

﹝疏﹞「帝謂」至「天下」。○毛以爲﹐旣言文王受福﹐流及子孫﹐故自此以下﹐復說文王之事。言天帝告謂文王﹐無是叛道而援取人之國邑﹐無是貪求以羨樂人之土地﹐以是之故﹐能大先天下升於髙位。因此遂說文王之不妄貪求。有密國之人﹐乃不恭其職﹐敢拒逆我大國﹐乃侵我周之阮地﹐遂復往侵於共邑。抗拒大國﹐侵其邑境﹐是不恭也。密人旣不恭如此﹐故文王與其羣臣赫然而盡怒﹐於是整齊其師旅﹐以止此密人往旅地之寇。密人侵共﹐復往侵旅﹐故興兵以止其寇也。所以必伐密者﹐以厚於周之祜福﹐以遂於天下之心。天意福周使興﹐而密人侵之﹐故伐密者﹐所以厚周福也。民心皆欲伐密﹐而文王從之﹐是整旅所以遂天下心也。言文王上應天意﹐下順民心﹐非爲貪羨﹐妄伐密也。○鄭以爲﹐天告語文王曰﹕汝無如是拔扈者﹐妄出兵以徵伐。汝無如是歆羨者﹐苟貪人之土地。汝旣不可爲此﹐欲廣大汝之徳美者﹐當先平於所欲徵者之獄訟。獄訟者﹐知彼曲汝直﹐然後伐之。文王以此不敢妄出徵伐﹐而密須之人乃不恭其職﹐敢拒我大國之徵發。其所徵者﹐是侵阮﹑䢐﹑共三國之義兵也。文王欲侵此三國﹐徵兵於密。密人拒而不從﹐是故文王於是赫然與其羣臣怒曰﹕當整其軍旅而出﹐以卻止䢐國之師旅﹐以此厚於我周家當王之福﹐以此而應答天下向周之望。因密人不恭﹐怒而出兵﹐先往伐䢐﹐尋亦伐密。○傳「無是」至「髙位」。○正義曰﹕一「無然」之文﹐而傳分爲二「無是」者﹐以叛是違道﹐援是引取﹐義異﹐故分之爲二。鬼神食气謂之歆﹐故注讀歆爲貪。下論徵伐則援取貪羨﹐是國邑土地之事也。《釋丘》云「重厓曰岸。」岸是髙地﹐故以諭髙位。○箋「叛援」至「曲直」。○正義曰﹕以下用兵徵伐﹐此則爲下發端。當用兵之事﹐不得爲文王之升位也﹐故言叛援猶拔扈。拔扈﹐凶橫自恣之貌。漢質帝謂梁冀爲拔扈將軍﹐是古今之通語也。「誕﹐大」﹐「登﹐成」﹐《釋詁》文。《小宛》云「宜岸宜獄」相對﹐是岸爲訟也。拔扈是淩人之狀﹐故以妄出兵言之。歆羨﹐貪欲之言﹐故以侵土地言之。凡徵伐者﹐當度己之徳﹐慮彼之罪﹐觀彼之曲直﹐猶人爭財賄之獄訟。君子不伐有辭﹐故欲廣大其徳美者﹐當先平獄訟﹐正曲直。知彼實曲﹐然後伐之。宣十二年《左傳》曰「師直爲壯﹐曲爲老。」是師行伐人﹐必正曲直也。王肅﹑孫毓皆以帝謂文王者﹐詩人言天謂文王有此徳﹐非天教語文王以此事也。若天爲此辭﹐誰所傳道﹖然則鄭必以爲天語文王者﹐以下云「帝謂文王﹐予懷明徳」﹐是天之自我也。「帝謂文王﹐詢爾仇方」﹐是教人詢謀也。爾我對談之辭﹐故知是天之告語。若爲天意謂然﹐則文不類也。以文王舉必順天﹐故作者致天之意﹐言天謂文王耳﹐豈須有人傳言之哉﹗若是天謂文王有此徳﹐復誰告詩人以天意﹐而得知之也﹖「帝謂文王」﹐必責誰所傳道﹐則上云「監觀四方」﹐「乃眷西顧」﹐豈復有人見其舉目回首之時﹖毛無別解﹐明與鄭同。○傳「國有」至「侵共」。○正義曰﹕以經直云密人﹐故辧之云「國有密須氏」。定四年《左傳》曰「密須之鼓」﹐是也。毛以䢐爲往﹐故云「侵阮遂往侵共」。以阮﹑共爲周地﹐爲密須所侵﹐故王肅云「密須氏﹐姞姓之國也﹐乃不恭其職﹐敢興兵相逆大國﹐侵周地。」○箋「阮也」至「不直」。○正義曰﹕箋以上言四國﹐於此宜爲國名。下云「䢐旅」﹐則是䢐國師眾﹐故以阮﹑䢐﹑共三者皆爲國名﹐與密須而四也。四國從紂謀度﹐則並非文王之黨。而言侵阮﹑䢐﹑共﹐不是彼自相侵﹐明爲犯周﹐而文王侵之也。「拒大邦」之下卽言「侵阮﹑䢐﹑共」﹐則「侵阮﹑䢐﹑共」卽是密須拒周之狀﹐故知文王侵此三國﹐徵兵於密﹐密人拒其義兵也。密須﹐紂黨﹐所以文王得徵兵者﹐杜預云「密須﹐今安定密縣」﹐則在文其統內。《書傳》云「文王受命三年伐密須﹐則阮﹑䢐﹑共又在伐密之前。四年伐混夷﹐仍以天子之命命將率。則文王伐此三國之時﹐叛殷之形未著﹐密須在其統內﹐故得徵兵也。密須之君﹐𨿽不達天命﹐亦是民之先覺者也。疑周將叛殷﹐故拒其徵發。」皇甫謐云「文王問太公﹕『吾用兵﹐孰可﹖』太公曰﹕『密須氏疑於我﹐我可先伐之。』管叔曰﹕『不可。其君﹐天下之明君﹐伐之不義。』太公曰﹕『臣聞先王之伐也﹐伐逆不伐順﹐伐險不伐易。』文王曰﹕『善』。遂侵阮﹑䢐﹑共而伐密須。密須之人﹐自縛其君而歸文王。」謐𨿽采摭舊文﹐傅會爲說﹐要言疑於伐我者﹐未爲顯叛﹐文王得徵兵而不從﹐叛始彰耳。三國犯周﹐而文王伐之﹐是義兵也。密須敢拒義兵﹐違其正道﹐是不直也。上言天使文王先平曲直﹐密須不直﹐故文王伐三國而亦伐密須也。王肅云「無阮﹑䢐﹑共三國。」孔晁云「周有阮﹑䢐﹑共三國﹐見於何書﹖」孫毓云「案《書傳》文王七年五伐﹐有伐密須﹑大夷﹑黎﹑邘﹑崇﹐未聞有阮䢐共三國助紂犯周﹑文王伐之之事。」皆以爲無此三國﹐故訓䢐爲往。鄭必以爲皆國名者﹐正以下言「䢐旅」﹐䢐有師旅﹐明䢐是國﹐故知三國與密須充上四國之文。事在此詩﹐卽成文也。於時書史散亡﹐安可更責所見﹖張融云「晁豈能具數此時諸侯﹐而責䢐﹑共非國也﹖《魯詩》之義﹐以阮﹑䢐﹑共皆爲國名。是則出於舊說﹐非鄭之創造。《書傳》七年﹐年說一事﹐故其言不及阮﹑䢐﹑共耳。《書傳》亦無玁狁﹐《采薇》稱玁狁之難﹐復文王不伐之乎﹖鄭之所言﹐非無深趣﹐皇甫謐勤於考校﹐亦據而用之。」○傳「旅師」至「對遂」。○正義曰﹕《釋詁》云「旅﹑師」俱爲「眾」也。對則爲少多之異﹐散則可以相通﹐故云「旅﹐師」。嫌其止出一旅之人﹐故明之也。「按﹐止」﹐《釋詁》文。彼作「按」﹐定本及《集注》俱作「按」﹐於義是也。「旅﹐地名」。則毛意以旅爲周地﹐而言䢐者﹐上言侵阮遂往侵共﹐蓋自共復往侵旅。以文上不見﹐故於此言之。言整師以止密人之往旅地﹐則亦止其往阮﹑共﹑互相見也。「對﹐遂」﹐《釋言》文。王肅云「密人之來侵也﹐侵阮遂往侵共﹐遂往侵旅﹐故『王赫斯怒』﹐於是整其師以止䢐旅之寇。侵阮﹑䢐﹑共﹐文次不便﹐不得復說旅﹐故於此而見焉。上曰『䢐共』﹐此曰『䢐旅』﹐又爲周王之所禦﹐其密人亦可知也。省煩之義﹐詩人之微意也。」傳意或然。○箋「赫怒」至「之望」。○正義曰「斯﹐盡」﹐《釋言》文。以軍出稱師爲通名﹐今指言旅﹐則惟用一旅之人﹐故云「五百人爲旅」。下箋云「小出兵」﹐明以徳不以眾﹐是鄭意出一旅之人也。以對爲答者﹐以天下心皆向己﹐舉兵所以答之﹐謂答天下向周之望﹐於理爲切﹐故不從遂也。

依其在京﹐侵自阮疆。陟我髙岡﹐無矢我陵﹐我陵我阿。無飲我泉﹐我泉我池。京﹐大阜也。矢﹐陳也。箋云﹕京﹐周地名。陟﹐登也。矢猶當也。大陵曰阿。文王但發其依居京地之眾﹐以往侵阮國之疆。登其山脊而望阮之兵﹐兵無敢當其陵及阿者﹐又無敢飲食於其泉及池水者。小出兵而令驚怖如此﹐此以徳攻﹐不以眾也。陵﹑泉重言者﹐美之也。每言我者﹐據後得而有之而言。○疆﹐居良反。注同。脊﹐井亦反。令﹐力成反。重﹐直用反。

度其鮮原﹐居岐之陽﹐在渭之將。萬邦之方﹐下民之王。小山別大山曰鮮。將﹐側也。方﹐則也。箋云﹕度﹐謀。鮮﹐善也。方﹐猶鄕也。文王見侵阮而兵不見敵﹐知己徳盛而威行﹐可以遷居﹐定天下之心﹐乃始謀居善原廣平之地﹐亦在岐山之南﹐居渭水之側﹐爲萬國之所鄕﹐作下民之君。後竟徙都於丰。○鮮﹐息淺反﹐又音仙。別﹐彼列反。

﹝疏﹞「依其」至「之王」。○毛以爲﹐上旣言興師伐密﹐遂天下之心﹐此又本密人不義來侵﹐周人恕無之意。言密人之來也﹐依止其在我周之京丘大阜之傍﹐其侵自阮地之疆爲始﹐乃升我阮地之髙岡。周人見其如此﹐莫不怒之﹐曰﹕汝密須之人﹐無得陳兵於我周地之陵﹐此乃我文王之陵﹐我文王之阿。無得飲食我周地之泉﹐此乃我文王之泉﹐我文王之池。言皆非汝之有﹐不得犯之。民疾密須如是﹐故文王遂往伐之。徵密旣勝﹐文王於是謀度其鮮山之傍﹐平泉之地。此地居岐山之南﹐在渭水之側﹐背山跨水﹐營建國都﹐乃爲萬邦之所法則﹐下民之所歸往。言其怒以天下爲心﹐其伐與百姓同欲﹐別起都邑﹐爲萬民之王。○鄭以爲﹐上言怒而出兵﹐此言徵伐之事。言文王之所徵發﹐不用多兵﹐但取依居其在京地之眾﹐爲一旅之人。以此而往侵﹐自阮國之疆爲始。旣至阮國﹐乃登我所伐得者阮國之髙岡以望之。阮國之兵眾﹐才始望之﹐未嘗交戰﹐而此國之兵莫不驚走﹐無敢當我陵﹐無敢當我阿者﹐無敢飲我泉﹐無敢飲我池者。因此而往伐䢐﹑共﹑密須皆克之矣。旣兵不見敵者﹐知己徳盛威行﹐可以遷徙都邑﹐安定民心。乃始謀居於其善原廣平之地﹐居岐山之南﹐在渭水之側﹐爲萬國之所向﹐作下民之君王。○傳「京﹐大阜。矢﹐陳」。○正義曰﹕以密人依之而侵周﹐故爲大阜也。《釋地》云「大陸曰阜。大阜曰陵。」李巡曰「土地獨髙大名阜。阜最大爲陵。」然則大阜爲陵﹐不爲京矣。言「京﹐大阜」者﹐《釋丘》曰「絕髙爲之京。」李巡曰「丘髙大者爲京。」然則京亦土之髙者﹐與大阜同。密人之來﹐則云依京。周人怒之﹐則云我陵。明京﹑陵一物﹐故以大阜言之也。「矢﹐陳」﹐《釋詁》文。王肅云「密人乃依阻其京陵來侵﹐自文王阮邑之疆。密人升我髙岡。周人皆怒曰﹕汝無陳於我陵﹐是乃我文王之陵阿也。泉池非汝之有﹐勿敢飲食之。」○箋「京周」至「而言」。○正義曰﹕以言「依其在京」﹐卽云「侵自阮疆」﹐明以依京之人侵阮﹐故知「京﹐周地名」。「陟﹐登」﹐《釋詁》文。矢實陳義。欲言威武之盛﹐敵不敢當。以其當侵而陳﹐故言「矢猶當也」。「大陵曰阿」﹐《釋地》文。周地廣矣﹐獨言依京﹐故知文王但發其依居京地之眾。箋以京爲周地小別名﹐則京是周之所都之邑﹐以其兵少﹐故惟發近民也。上言徵兵於密須﹐乃似盡國不足。今言少發而足﹐所以前徵兵者﹐蓋以密人疑之﹐故徵兵以嘗之﹐非爲密須兵也。始侵其境而卽登岡﹐故知是望其兵眾。始見登髙而望﹐卽不敢當陵飲泉﹐而驚散走也。文王之所伐者﹐混夷歷年始服﹐崇則再駕乃降。於此獨得易者﹐敵有彊弱﹐故難易不同。○傳「小山」至「方則」。○正義曰﹕《釋山》云「小山別大山鮮。」孫炎曰「別﹐不相連也。」渭是水也。居必在傍﹐故以「將」爲「側」。《論語》云「且知方也。」謂知禮法。此則亦法也﹐故以「方」爲「則」也。○箋「度謀」至「於丰」。○正義曰「度﹐謀。鮮﹐善」﹐皆《釋詁》文。以其已系岐陽﹐不應復言余山﹐故以鮮爲善也。諸言方者﹐皆謂居在他所﹐人向望之﹐故云「方﹐猶向也」。必知己徳盛威行乃遷居者﹐以威若不行﹐則民情未樂﹐遠方不湊﹐則隨宜而可令。威徳旣行﹐歸從益眾﹐非處廣平之地﹐無以容待四方﹐故知民旣復從乃遷居要所也。大王初遷﹐已在岐山﹐故言亦在岐山之陽﹐是去舊都不遠也。《周書》稱「文王在程﹐作《程寤》《程典》」。皇甫謐云「文王徙宅於程。」蓋謂此也。箋嫌此卽是丰﹐故云「後竟徙都於丰」。知此非丰者﹐以此居岐之陽﹐丰則岐之東南三百里耳。

帝謂文王﹐予懷明徳。不大聲以色﹐不長夏以革。不識不知﹐順帝之則。懷﹐歸也。不大聲見於色。革﹐更也。不以長大有所更。箋云﹕夏﹐諸夏也。天之言云﹕我歸人君有光明之徳﹐而不虛廣言語﹐以外作容貌﹐不長諸夏以變更王法者。其爲人不識古﹐不知今﹐順天之法而行之者。此言天之道﹐尙誠實﹐貴性自然。○見﹐賢徧反。

帝謂文王﹐詢爾仇方。同爾兄弟﹐以爾鉤援。與爾臨衝﹐以伐崇墉。仇﹐匹也。鉤﹐鉤梯也﹐所以鉤引上城者。臨﹐臨車也。衝﹐衝車也。墉﹐城也。箋云﹕詢﹐謀也。怨耦曰仇。仇方﹐謂旁國。諸侯爲暴亂大惡者﹐女當謀徵討之﹐以和協女兄弟之國﹐率與之往。親親則多志齊心一也。當此之時﹐崇侯虎倡紂爲無道﹐罪尢大也。○詢音荀。鉤﹐古候反﹐又古侯反。援音爰。臨如字﹐《韓詩》作「隆」。衝﹐昌容反﹐《說文》作「﹤車童﹥」。﹤車童﹥﹐陣車也。墉音容。梯﹐他兮反。

﹝疏﹞「帝謂」至「崇墉」。○毛以爲﹐天帝告語此文王曰﹕我當歸於明徳。以文王有明徳﹐故天歸之。因說文王明徳之事。不大其音聲以見於顏色而加人﹐不以年長大以有變革於幼時。言其天性自然﹐少長若一。不待問而自識﹐不由學而自知。其所動作﹐常順天之法則。以此﹐故天歸之﹐而使伐崇。天帝告語此文王曰﹕其伐崇也﹐當詢謀於女匹己之臣﹐以問其伐人之方。和同汝之兄弟。君臣旣合﹐親戚和同﹐乃以汝鉤援之梯﹐與汝臨衝之車﹐以往伐彼崇城。言天意歸就文王﹐故文王於是伐崇也。○鄭以爲﹐天帝告語文王曰﹕我之所歸﹐歸於人君而有光明之徳﹐而不虛廣其言語之音聲﹐以外作容貌之色﹔又不自以長諸夏之國﹐以變更於王法。其爲人不記識古事﹐不學知今事﹐常順天之法而行之。如此者﹐我當歸之。言文王徳實能然﹐爲天所歸。崇侯反於此道﹐天使文王伐之。天帝告語文王曰﹕當詢謀汝怨偶之傍國﹐觀其爲暴亂大惡者﹐而徵討之。其徵之也﹐當和同汝兄弟之國﹐相率與之而往。餘同。○傳「不大」至「所更」。○正義曰﹕此傳質略。孫毓云「不大聲色以加人。」毛以言不以長大有所更﹐則以夏爲大。王肅云「非以幼弱未定﹐長大有所攺更。言幼而有天性﹐長幼一行也。」○箋「夏諸」至「自然」。○正義曰﹕箋以大爲音聲﹐以作色忿人﹐長大淫恣而攺其本性。此則中人以上皆免之矣﹐不足以美文王。下言伐崇討崇之反道﹐則此經當陳人君之正道﹐不得以夏爲大﹐故以夏爲諸夏。虛廣言語﹐以外作容貌﹐謂色取人而行違﹐虛名而不實也。不長諸夏以變更王法者﹐謂爲諸侯之長﹐自以身居尊位﹐無所畏憚﹐變亂正法也。崇侯與文王俱爲紂之上公﹐是長諸侯也。詩意言又無此行﹐則崇侯有之矣﹐故天命文王使伐人之道﹐貴其識古知今。此不識古不知今爲美者﹐言其意在篤誠﹐動順天法﹐不待知令識古﹐比校乃行耳。不謂人不須知古今也。言天之道尙誠實﹐貴性自然者﹐明此經所陳﹐皆是誠實自然之事也。變更王法者﹐若虢石父導王爲非﹐崇侯虎倡紂爲無道﹐變亂典刑者也。而孫毓以創業攺制爲難﹐非其難也。○傳「仇匹」至「墉城」。○正義曰「仇﹐匹」﹐《釋詁》文。鉤援一物﹐正謂梯也。以梯倚城﹐相鉤引而上﹐援卽引也。故云「鉤﹐鉤梯﹐所以鉤引上城者」。《墨子》稱公輸般作云梯以攻宋﹐蓋此之謂也。臨者﹐在上臨下之名﹔衝者﹐從傍衝突之稱﹐故知二車不同。兵書有作臨車﹑衝車之法﹐《墨子》有備衝之篇﹐知臨﹑衝俱是車也。《說文》云「城﹐所以盛民也。」「墉﹐城垣也。」彼細辧其名耳﹐散則墉亦城也。○箋「怨偶」至「尢大」。○正義曰「怨偶曰仇」﹐《左傳》云方者﹐居一方之辭﹐故爲傍國之諸侯。以當伐之﹐故皆爲暴亂大惡者。紂黨多矣﹐所以獨伐崇者﹐當此之時﹐崇侯虎導紂爲無道之事﹐其罪惡尢大﹐故伐之。「倡紂爲無道」﹐《我應》文。注云「倡﹐導也。」

臨衝閒閒﹐崇墉言言。執訊連連﹐攸馘安安。是類是禡﹐是致是附﹐四方以無侮。閒閒﹐動搖也。言言﹐髙大也。連連﹐徐也。攸﹐所也。馘﹐獲也。不服者﹐殺而獻其左耳曰馘。於內曰類。於野曰禡。致﹐致其社稷羣臣。附﹐附其先祖﹐爲之立後﹐尊其尊而親其親。箋云﹕言言﹐猶孽孽﹐將壞貌。訊﹐言也。執所生得者而言問之﹐及獻所馘﹐皆徐徐以禮爲之﹐不尙促速也。類也﹑禡也﹐師祭也。無侮者﹐文王伐崇﹐而無復敢侮慢周者。○訊音信﹐字又作「訙」﹐又作「誶」﹐並同。馘﹐古獲反﹐字又作「聝」﹐《字林》截耳則作耳傍﹐獻首則作首傍。類如字﹐本或依《說文》作「禷」。禡﹐馬嫁反。搖如字﹐一音羊照反。「羣神」﹐本或作「羣臣」。孽﹐魚列反﹐又五葛反。

臨衝茀茀﹐崇墉仡仡。是伐是肆﹐是絕是忽﹐四方以無拂。茀茀﹐彊盛也。仡仡﹐猶言言也。肆﹐疾也。忽﹐滅也。箋云﹕伐﹐謂擊刺之。肆﹐犯突也。《春秋傳》曰「使勇而無剛者肆之。」拂猶佹也。言無復佹戾文王者。○茀音弗。仡﹐魚乙反﹐《韓詩》云「搖也。」《說文》作「忔」。肆音四。拂﹐符弗反﹐王﹕「違也。」刺﹐七亦反。佹﹐九委反﹐戾也。復﹐扶又反。

﹝疏﹞「臨衝」至「無拂」。○毛以爲﹐文王之伐崇也﹐兵至則服﹐無所用武。其臨衝之車閒閒然動搖而已﹐不用之以攻敵。崇城言言然髙大﹐如無所毀壞。旣伐崇服之﹐則執其可言問者﹐連連然舒徐﹐盡其情而不逼迫也。所以當馘左耳者﹐安安然不暴疾也。文王之於此行﹐非直弔民伐罪﹐又能敬事明神。初出兵之時﹐於是爲類祭。至所徵之地﹐於是爲禡祭。旣克崇國﹐於是運致其社稷羣神而來﹐更存祭之。於是依附其先祖宗廟﹐於國爲之立後。文王伐得其罪﹐行得其法﹐四方服其徳﹐畏其威﹐是以無敢侮慢文王者也。深美其伐﹐重詳其事。言文王臨車衝車茀茀然彊盛﹐崇城仡仡然髙大﹐於是用師伐之﹐於是合兵疾往﹐於是殄絕之﹐於是討滅之。文王徳足撫民﹐威足除惡﹐四方服徳畏威﹐無敢違拂文王之志者。此天所以用文武伐殷也。○鄭惟以臨衝攻城﹐言言﹑仡仡爲將壞之貌﹐伐爲擊刺﹐肆爲犯突爲異。餘同。○傳「閒閒」至「其親」。○正義曰﹕以閒閒是臨衝之狀﹐車皆駕之而往﹐故爲動搖。言言是城之狀﹐故爲髙大。傳惟云「言言﹐髙大」﹐不說其髙大之意。王肅云「髙大﹐言其無所壞。」傳意或然。若城無所壞﹐則是不戰而得。有訊﹑馘者﹐美文王以徳服崇﹐不至於破國壞城耳。於時非無拒者﹐故得有訊﹑馘。「馘﹐獲」﹐《釋詁》文。「攸﹐所」﹐《釋言》文。《玉藻》云「聽向任左。」故云「不服者﹐殺而獻其左耳曰馘」。罪其不聽命服罪﹐故取其耳以計功也。《釋天》云「是類是禡﹐師祭也。」《王制》云「天子將出﹐類乎上帝﹐禡於所徵之地。」言類乎上帝﹐則類祭祭天也。祭天而謂之類者﹐《尙書》夏侯﹑歐陽說﹐以事類祭之﹐在南方﹐就南郊祭之。《春官﹟肆師》注云「類﹐禮依郊祀而爲之。」是用《尙書》說爲義也。禡之所祭﹐其神不明。《肆師》注云「禡﹐師祭也。祭造軍法者。其神蓋蚩尢。或曰黃帝。」是鄭以無明文﹐故疑之而爲二說也。如鄭所說﹐類祭在郊。此傳言「於內曰類」者﹐以禡於所徵之地﹐則是國境之外。類之𨿽在郊﹐猶是境內。以二祭對文﹐故云「於內曰類﹐於外曰禡」。謂境之外內﹐內非城內也。「致﹑附」承「類﹑禡」之下﹐則亦是敬神之事﹐故知致者﹐致其社稷羣神﹔附者﹐附其先祖﹐爲之立後。社稷是崇國之所尊﹐先祖是崇國之所親﹐今使神有所享﹐不絕其祀﹐是文王爲之尊其尊而親其親也。致者﹐運轉之辭﹔附者﹐依倚之義。以社稷於人無親﹐故以致言之。先祖則依其子孫﹐故以附言之。崇侯有罪﹐當滅其國﹐所以復得致其羣神﹑爲之立後者﹐蓋以崇侯虎身有罪耳﹐其先祖嘗有大功﹐不當絕祀﹐擇其親賢﹐更爲立後﹐使得奉其宗廟﹐存其社稷也。言致﹐則文王致之自近﹐非復舊國﹐當小於舊耳。○箋「言言」至「周者」。○正義曰﹕箋以詩美文王以徳服崇﹐若臨衝本所不用﹐則不應言之。今詩言衝﹐則是用以攻城﹐故知言言﹑仡仡皆是將壞之貌。《碩人》言「庶姜孽孽」﹐是壞城之容﹐故猶孽孽也。徐徐以禮爲之﹐不尙促速﹐明有餘力﹐不急急爲之也。僖十九年《左傳》曰「文王聞崇亂而伐之﹐軍三旬不降。退修教而復伐之﹐因壘而降。」則似兵合不戰。此云壞城執訊者﹐凡所褒美﹐多過其實。此言訊﹑馘﹐必當戰矣。蓋知戰不敵﹐然後乃降。彼《左傳》子魚欲勸宋公修徳﹐故隱其戰事﹐而言其降耳。傳不言類﹑禡是祭﹐故辧之云「師祭名也。」崇是大敵﹐伐卽克之﹐故無復敢侮慢周者。竟文王之世﹐不復伐國﹐是由無侮故也。○傳「茀茀」至「忽滅」。○正義曰﹕此茀茀亦宜猶上閒閒﹐而云「彊盛」者﹐以茀茀﹑閒閒文不相類﹐則上言車之動﹐此言車之形﹐故不同也。肆與《大明》「肆伐大商」文同﹐故以肆爲疾。旣爲疾伐﹐亦不得與鄭同也。王肅云「至疾乃威有罪。」則肅意謂伐之疾﹐傳亦或然。忽滅者﹐言忽然而滅﹐非訓忽爲滅也。○箋「伐謂」至「文王者」。○正義曰﹕以「是伐」之文在「崇墉」之下﹐故伐謂擊之刺之。《牧誓》曰「不愆於四伐五伐乃止齊焉。」是謂擊刺爲伐也。肆謂「犯突」﹐言犯師而衝突之﹐故引《春秋傳》爲證也。案《左傳》隱九年云「使勇而無剛者﹐嘗寇而速去之。」文十二年《左傳》云「若使輕者肆焉﹐其可。」其言皆不與此同。鄭以「輕者」與「勇而無剛」義同﹐故引之而遂謬也。

《皇矣》八章﹐章十二句。

卷十六十六之五

卷十六十六之五

《靈臺》﹐民始附也。文王受命﹐而民樂其有靈徳﹐以及鳥獸昆虫焉。民者﹐冥也。其見仁道遲﹐故於是乃附也。天子有靈臺者﹐所以觀祲象﹐察气之妖祥也。文王受命﹐而作邑於丰﹐立靈臺。《春秋傳》曰「公旣視朔﹐遂登觀臺以望﹐而書云物﹐爲備故也。」○靈臺﹐杜預注《左傳》云「靈臺在始平鄠縣﹐今屬京兆府所管。」昆﹐古門反﹐鄭注《禮記》云「明也。」虫﹐直弓反﹐本或作「虫」﹐非。冥﹐亡丁反。冥冥﹐無知貌。《字林》云「幽也。」又亡定反。祲﹐子鴆反﹐陰陽气相侵﹐漸成祥。觀﹐古亂反。下「觀臺」﹑「節觀」同。

﹝疏﹞「《靈臺》五章﹐章四句」至「昆虫焉」。○正義曰﹕作《靈臺》詩者﹐言民始附也。文王受天之所命﹐而民樂有其神靈之徳﹐以及鳥獸昆虫焉。以文王徳及昆虫﹐民歸附之﹐故作此詩以歌其事也。經說作臺﹐序言始附﹐則是作臺之時民始附也。文王嗣爲西伯﹐三分天下而有其二﹐則爲民所從﹐事應久矣。而於作臺之時﹐始言民附者﹐三分有二﹐諸侯之君從文王耳﹐其民從君而來﹐其心未見靈徳。至於作臺之日﹐民心始知﹐故言始附﹐謂心附之也。往前則貌附之耳。此言作臺而民始附﹐則其附在受命六年。而序追言受命者﹐以民心之附﹐事亦有漸。初受命已附﹐至作臺而齊心﹐故系之受命﹐見附之所由也。言民始附﹐首章及二章上二句是也。樂其有靈徳﹐以及鳥獸昆虫者﹐二章下二句及三章是也。臺﹑囿﹑沼皆言靈﹐是明文王有靈徳之義。麀鹿﹐獸也。白鳥﹐鳥也。昆虫者﹐《王制》注云「昆﹐明也。明虫者﹐得陽而生﹐得陰而藏。」陰陽卽寒溫也﹐故《祭統》注云「昆虫﹐溫生寒死之虫。」然則諸蟄虫皆是也。此經無昆虫之事﹐而三章言魚﹐魚亦虫之別名﹐舉潛物以見陸產﹐故言昆虫以總之。經先言獸﹐序先言鳥者﹐作囿主以養獸﹐故先言之。序則從其言便﹐故不同也。四章﹑卒章言政教得所﹐合樂詳之﹐亦是靈徳之事﹐故序略之也。○箋「民者」至「備故」。○正義曰「民者﹐冥也」﹐《孝經﹟援神契》文。以其冥冥無知﹐其見仁道遲﹐故於是始附﹐解其晚附之意也。又解臺之所用﹐天子有靈臺﹐所以觀祲象﹐察气之妖祥故也。四方而髙曰臺。以天象在上﹐須登臺望之﹐故作臺以觀天也。《春官﹟眡祲》「掌十煇之法﹐以觀妖祥﹐辧吉凶。一曰祲﹐二曰象﹐三曰鐫﹐四曰監﹐五曰闇﹐六曰瞢﹐七曰彌﹐八曰敍﹐九曰隮﹐十曰想。」注云「妖祥﹐善惡之徵。鄭司農云﹕『煇﹐謂日光气也。祲﹐陰陽气相侵也。象者﹐如赤鳥也。闇﹐日月食也。瞢﹐謂日月瞢瞢無光也。敍者﹐云有次敍﹐如山在日上也。』玄謂『鐫謂日旁气刺日也。監﹐冠珥也。彌﹐气貫日也。隮﹐虹也。想﹐雜气有似﹐可形想也』。」此十者﹐皆舉天之異啤ｘ視祲之官﹐當在靈臺之上視之﹐故箋取以爲說。十煇而惟言祲﹑象者﹐舉其初二事﹐余從可知也。《馮相氏》《保章氏》亦云「觀天下之妖祥。」則在臺觀之。獨引《視祲》之事者﹐以視祲爲官名﹐則是仰觀之主﹐故特取之。其實馮相﹑保章之所觀者﹐亦在靈臺也。又解文王作臺之處﹐故言「文王受命﹐而作邑於丰﹐立靈臺」。明此靈臺在丰邑之都也。《含神務》曰「作邑於丰﹐起靈臺。」《易乾鑿度》亦云「伐崇作靈臺。」是靈臺在丰邑之都文也。所引《春秋傳》曰者﹐僖五年《左傳》文﹐引之證臺是觀气所用。彼云「以望而書﹐禮也。凡分﹑至﹑啟﹑閉﹐必書云物﹐爲備故。」此略引之﹐故與彼小異。此靈臺所處﹐在國之西郊﹐諸儒以無正文﹐故其說多異。《異義》《公羊》說「天子三﹐諸侯二。天子有靈臺以觀天文﹐有時臺以觀四時施化﹐有囿臺觀鳥獸魚鱉。諸侯當有時臺﹑囿臺。諸侯卑﹐不得觀天文﹐無靈臺。皆在國之東南二十五里﹐東南少陽用事﹐萬物著見。用二十五里者﹐吉行五十里﹐朝行暮反也」。《韓詩》說「辟雍者﹐天子之學﹐圓如璧﹐壅之以水﹐示圓﹐言辟﹐取辟有徳。不言辟水﹐言辟雍者﹐取其雍和也﹐所以教天下春射秋饗﹐尊事三老五更。在南方七里之內﹐立明堂於中﹐《五經》之文所藏處﹐蓋以茅艸﹐取其潔淸也」。《左氏》說「天子靈臺在太廟之中﹐壅之靈沼﹐謂之辟雍。諸侯有觀臺﹐亦在廟中。皆以望嘉祥也」。《毛詩》說「靈臺﹐不足以監視。靈者﹐精也﹐神之精明稱靈﹐故稱臺曰靈臺﹐稱囿曰靈囿﹐稱沼曰靈沼。謹案《公羊傳》《左氏》說皆無明文。說各有以﹐無以正之。玄之聞也﹐《禮記﹟王制》天子命之教然後爲學。小學在公宮之左﹐大學在郊。天子曰辟雍﹐諸侯曰泮宮。天子將出徵﹐受命於祖﹐受成於學。出徵執有罪﹐反﹐釋奠於學﹐以訊馘告」。然則太學卽辟雍也。《詩﹟頌﹟泮水》云「旣作泮宮﹐淮夷攸服。矯矯虎臣﹐在泮獻馘。淑問如臯陶﹐在泮獻囚。」此復與辟雍同義之證也。《大雅﹟靈臺》一篇之詩﹐有靈臺﹐有靈囿﹐有靈沼﹐有辟雍。其如是也﹐則辟雍及三靈皆同處在郊矣。囿也﹑沼也﹐同言靈。於臺下爲囿爲沼﹐可知小學在公宮之左﹐大學在西郊。王者相變之宜﹐眾家之說各不昭皙﹐𨿽然於郊差近之耳﹐在廟則遠矣。《王制》與《詩》﹐其言察察﹐亦足以明之矣。如鄭此說﹐靈臺與辟雍同處﹐辟雍卽天子大學也。《王制》言大學在郊﹐乃是殷制。其周制﹐則太學在國。太學𨿽在國﹐而辟雍仍在郊。何則﹖囿﹑沼魚鳥所萃﹐終不可在國中也。辟雍與太學爲一﹐所以得太學移而辟雍不移者﹐以辟雍是學之名耳。《王制》以殷之辟雍與大學爲一﹐故因而說之﹐不必常以太學爲辟雍小學亦可矣。周立三代之學﹐虞庠在國之西郊﹐則周以虞庠爲辟雍矣。若然﹐魯是周之諸侯﹐於郊不當有學﹐泮宮亦應在國。而《禮器》注云「頖宮﹐郊之學也﹐《詩》所謂泮宮也。字或爲郊宮。」不在國者﹐以其詩言「魯侯戾止」﹐是行往適之﹐故知在郊。蓋魯以周公之故﹐尊之使用殷禮﹐故學在其郊也。鄭以靈臺﹑辟雍在西郊﹐則與明堂﹑宗廟皆異處矣。案《大戴禮﹟盛徳篇》云「明堂者﹐所以明諸侯尊卑也。外水名曰辟雍。」《政穆篇》云「大學﹐明堂之東序也。」如此文﹐則辟雍﹑明堂同處矣﹐故諸儒多用之。盧植《禮記注》云「明堂卽大廟也。天子太廟﹐上可以望气﹐故謂之靈臺。中可以序昭穆﹐故謂之太廟。圓之以水﹐似辟﹐故謂之辟雍。古法皆同一處﹐近世殊異﹐分爲三耳。」蔡邕《月令論》云「取其宗廟之淸貌則曰淸廟﹐取其正室之貌則曰太廟﹐取其堂則曰明堂﹐取其四門之學則曰太學﹐取其周水圓如璧則曰辟雍。異名而同事﹐其實一也。」穎子容《春秋釋例》云「太廟有八名﹐其體一也。肅然淸靜謂之淸廟﹐行禘祫﹑序昭穆謂之太廟﹐告朔行政謂之明堂﹐行饗射﹑養國老謂之辟雍﹐占云物﹑望气祥謂之靈臺﹐其四明之學謂之太學﹐其中室謂之太室﹐總謂之宮。」賈逵﹑服虔注《左傳》亦云「靈臺在太廟明堂之中。」此等諸儒﹐皆以廟﹑學﹑明堂﹑靈臺爲一。鄭必知皆異處者﹐袁準《正論》云「明堂﹑宗廟﹑太學﹐禮之大物也﹐事義不同﹐各有所爲。而世之論者﹐合以爲一體﹐取《詩》《書》放逸之文﹑經典相似之語而致之﹐不復考之人情﹐驗之道理﹐失之遠矣。夫宗廟之中﹐人所致敬﹐幽隱淸靜﹐鬼神所居。而使眾學處焉﹐饗射其中﹐人鬼慢黷﹐死生交錯﹐囚俘截耳﹐瘡痍流血﹐以干犯鬼神﹐非其理矣。且夫茅茨采椽﹐至質之物﹐建日月﹐乘玉輅﹐以處其中﹐象箸玉杯而食於土簋﹐非其類也。如《禮記》先儒之言﹐明堂之制四面﹐東西八丈﹐南北六丈。禮﹐天子七廟﹐左昭右穆﹐又有祖宗不在數中。以明堂之制言之﹐昭穆安在﹖若又區別﹐非一體也。夫宗廟﹐鬼神之居﹐祭天而於人鬼之室﹐非其處也。夫明堂﹐法天之宮﹐非鬼神常處﹐故可以祭天﹐而以其祖配之。配其父於天位﹐可也。事天而就人鬼﹐則非義也。自古帝王﹐必立大小之學﹐以教天下。有虞氏謂之上庠﹑下庠﹐夏后氏謂之東序﹑西序﹐殷謂之右學﹑左學﹐周謂之東膠﹑虞庠﹐皆以養老乞言。《明堂位》曰﹕『瞽宗﹐殷學也。』周置師保之官﹐居虎門之側。然則學宮非一處也。《文王世子》『春夏學干戈﹐秋冬學羽籥﹐皆於東序』。又曰﹕『秋學禮﹐冬學書。禮在瞽宗﹐書在上庠。』此周立三代之學也。可謂立其學﹐不可謂立其廟﹐然則太學非宗廟也。又曰﹕『世子齒於學﹐國人觀之。』宗廟之中﹐非百姓所觀也。《王制》曰﹕『周人養國老於東膠。』不曰辟雍。養國老於右學﹐養庶老於左學。宗廟之尊﹐不應與小學爲左右也。辟雍之制﹐圓之以水。圓象天﹐取生長也。水潤下﹐取其惠澤也。水必有魚鱉﹐取其所以養也。是故明堂者﹐大朝諸侯講禮之處。宗廟﹐享鬼神歲覲之宮。辟雍﹐大射養孤之處。大學﹐眾學之居。靈臺﹐望气之觀。淸廟﹐訓儉之室。各有所爲﹐非一體也。古有王居明堂之禮﹐《月令》則其事也。天子居其中﹐學士處其內﹐君臣同處﹐死生參並﹐非其義也。大射之禮﹐天子張三侯﹐大侯九十步﹐其次七十步﹐其次五十步﹐辟雍處其中。今未知辟雍廣狹之數﹐但二九十八加之﹐辟雍則徑三百步也。凡有公卿大夫諸侯之賓﹐百官侍從之眾﹐殆非宗廟中所能容也。禮﹐天子立五門﹐又非一門之間所能受也。明堂以祭鬼神﹐故亦謂之廟。明堂太廟者﹐明堂之內太室﹐非宗廟之太廟也。於辟雍獻捷者﹐謂鬼神惡之也。或謂之學者﹐天下之所學也。總謂之宮﹐大同之名也。生人不謂之廟﹐此其所以別也。先儒曰﹕『《春秋》人君將行﹐告宗廟﹐反獻於廟。』《王制》釋奠於學﹐以訊馘告﹐則太學亦廟也。其上句曰『小學在公宮之左﹐太學在郊』﹐明太學非廟﹐非所以爲證也。周人養庶老於虞庠﹐虞庠在國之西郊。今《王制》亦小學近而太學遠﹐其言乖錯﹐非以爲正也。穎氏云﹕『公旣視朔﹐遂登觀臺。』以其言遂﹐故謂之同處。夫遂者﹐遂事之名﹐不必同處也。馬融云『明堂在南郊﹐就陽位』﹐而宗廟在國外﹐非孝子之情也。古文稱明堂陰陽者﹐所以法天道﹐順時政﹐非宗廟之謂也。融云『告朔行政﹐謂之明堂』。夫告朔行政﹐上下同也﹐未聞諸侯有明堂之稱也。順時行政﹐有國皆然﹐未聞諸侯有居明堂者也。齊宣王問孟子﹕『人皆謂我毀明堂﹐毀諸﹖已乎﹖』孟子曰﹕『夫明堂者﹐王者之堂也。王欲行王政﹐則勿毀之矣。』夫宗廟之毀﹐非獨王者也。若明堂卽宗廟﹐不得曰『夫明堂﹐王者之宗廟也』。且說諸侯而教毀宗廟﹐爲人君而疑於可毀與否﹐𨿽復淺丈夫﹐未有是也。孟子﹐古之賢大夫﹐而皆子思弟子﹐去聖不遠﹐此其一證也。《尸子》曰﹕『昔武王崩﹐成王少﹐周公踐東宮﹐祀明堂﹐假爲天子。』明堂在左﹐故謂之東宮。王者而後有明堂﹐故曰祀明堂﹐假爲天子。此又其證也。」竊以準之此論﹐可以申明鄭意。《大戴禮》﹐遺逸之書﹐文多假托﹐不立學官﹐世無傳者。其《盛徳篇》云明堂「外水名曰辟雍」﹐《政穆篇》稱「太學明堂之東序」﹐皆後人所增﹐失於事實﹐故先儒𨿽立異端﹐亦不據爲說。然則明堂非廟﹐而《月令》云「天子居明堂太廟」者﹐以明堂是祭神之所﹐故謂之明堂。太廟者﹐正謂明堂之太室﹐非宗廟之太廟也。《明堂位》云「太廟﹐天子明堂。」自謂制如明堂﹐非太廟名明堂也。廟與明堂不同﹐則靈臺又宜別處﹐故靈臺﹑辟雍皆在郊也。

經始靈臺﹐經之營之。庶民攻之﹐不日成之。神之精明者稱靈。四方而髙曰臺。經﹐度之也。攻﹐作也。不日有成也。箋云﹕文王應天命﹐度始靈臺之基趾﹐營表其位。眾民則築作﹐不設期日而成之。言說文王之徳﹐勸其事﹐忘己勞也。觀臺而曰靈者﹐文王化行﹐似神之精明﹐故以名焉。○度﹐待洛反。下同。應﹐應對之應。說音悅。

﹝疏﹞「經始」至「成之」。○正義曰﹕言文王有徳﹐民心附之。旣徙於丰﹐乃經理而量度﹐初始爲靈臺之基趾也。旣度其處﹐乃經理之﹐營表之。其位旣定﹐於是天下眾庶之民則競攻而築作之﹐不設期日而已成之。民悅其徳﹐自勸其事﹐是民心附之也。○傳「神之」至「成」。○正義曰﹕靈是神之別名﹐對則有精粗之異﹐故辧之云「神之精明者」。稱靈﹐則靈之爲稱﹐就神中精者而名也。「四方而髙曰臺」﹐《釋宮》文。經度之﹐謂經理而量度之。攻作﹐謂庶民築作之。不日有成﹐謂不設期日﹐已成功﹐言民心樂爲之也。○箋「文王」至「以名焉」。○正義曰﹕非天子不得作靈臺﹐故本之云「文王應天命﹐始度靈臺之基趾」也。營表其位﹐謂以繩度立表﹐以定其位處也。傳惟解靈之名﹐不解名臺爲靈之意﹐故申之。此實觀气祥之臺﹐而名曰靈者﹐以文王之化行﹐似神之精明﹐故以名焉。以此言文王之臺﹐故因言文王之化行耳。其實天子之臺皆名曰靈臺。服虔《左傳》注云「天子曰靈臺﹐諸侯曰觀臺。」是也。若然《書傳》說「武王渡河﹐言觀臺亞」者﹐彼謂在臺仰觀之人﹐不得謂其人爲臺﹐故指實言觀也。僖十五年《左傳》云「秦伯獲晉侯以歸﹐乃捨諸靈臺。」秦是諸侯﹐而得有靈臺者﹐杜預云「在京兆鄠縣﹐周之故臺也。」哀二十五年《左傳》曰「衛侯爲靈臺於藉圃。」言爲﹐則是新造。其時僣名之也。

經始勿亟﹐庶民子來。箋云﹕亟﹐急也。度始靈臺之基趾﹐非有急成之意。眾民各以子成父事而來攻之。○亟﹐居力反。

王在靈囿﹐麀鹿攸伏。囿﹐所以域養禽獸也。天子百里﹐諸侯四十里。靈囿﹐言靈道行於囿也。麀﹐牝也。箋云﹕攸﹐所也。文王親至靈囿﹐視牝鹿所遊伏之處﹐言愛物也。○囿音又﹐徐於目反。麀音憂。麀牝﹐牝﹐頻刃反。處﹐昌慮反。

﹝疏﹞傳「囿所以」至「於囿」。○正義曰﹕《春秋》成十八年築鹿囿。昭九年築郎囿。則囿者﹐築墻爲界域而禽獸在其中﹐故云「囿﹐所以域養禽獸也」。天子百里﹐諸侯四十里﹐解正禮耳。其文王之囿﹐則七十里﹐故《孟子》云「齊宣王問於孟子曰﹕『文王之囿方七十里﹐有諸﹖』孟子曰﹕『《書傳》有之。』曰﹕『若是其大乎﹖』『民猶以爲小也。』曰﹕『寡人之囿方四十里﹐民猶以爲大﹐何也﹖』」是宣王自以爲諸侯而問﹐故云「諸侯四十里」。以宣王不舉天子而問及文王之七十里﹐則以爲文王非天子之制﹐明天子不止七十里﹐故宜爲百里也。又解囿稱靈意﹐言「靈道行於囿也」。鄭《駁異義》云「同言靈者﹐於臺下爲囿﹑沼﹐則似因臺爲名﹐其實亦因相近﹐靈道徧行﹐故皆稱靈也。」《釋獸》云「鹿牡麚﹑牝麀。」是爲鹿牝也。

麀鹿濯濯﹐白鳥翯々。濯濯﹐娛遊也。翯々﹐肥澤也。箋云﹕鳥獸肥盛喜樂﹐言得其所。○濯﹐直角反。翯﹐戶角反﹐《字林》云「鳥白肥澤曰翯。」下沃反。樂音洛。下文「於樂」﹑注「喜樂」皆同。

﹝疏﹞傳「濯濯」至「肥澤」。○正義曰﹕娛樂遊戲﹐亦由肥澤故也﹐二者互相足。

王在靈沼﹐於牣魚躍。沼﹐池也。靈沼﹐言靈道行於沼也。牣﹐滿也。箋云﹕靈沼之水﹐魚盈滿其中﹐皆跳躍﹐亦言得其所。○沼﹐之邵反。牣音刃。躍﹐羊略反。跳﹐徒彫反。

虡業維樅﹐賁鼓維鏞。於論鼓鍾﹐於樂辟雍。植者曰虡﹐橫者曰栒。業﹐大版也。樅﹐崇牙也。賁﹐大鼓也。鏞﹐大鍾也。論﹐思也。水旋丘如璧曰辟雍﹐以節觀者。箋云﹕論之言倫也。虡也﹑栒也﹐所以懸鍾鼓也。設大版於上﹐刻畫以爲飾。文王立靈臺﹐而知民之歸附。作靈囿﹑靈沼﹐而知鳥獸之得其所。以爲音聲之道與政通﹐故合樂以詳之﹐於得其倫理乎﹖鼓與鍾也。於喜樂乎﹖諸在辟雍中者﹐言感於中和之至。○虡音巨。樅﹐徐七凶反﹐又音衝﹐衝牙也。沈又音子容反。賁﹐符云反﹐字亦作「鼖。鏞音容。於音烏﹐鄭如字。下「於樂」﹑「於論」皆同。論﹐盧門反﹐一云「鄭音倫。」下同。辟音壁。注同。植﹐恃職反﹐栒﹐旬尹反。縣音玄。

﹝疏﹞「虡業」至「辟雍」。○毛以爲﹐文王旣立靈臺﹐而知民心歸附。作沼囿﹐而知鳥獸得所。以爲音聲之道與政通﹐故作樂以詳之﹐觀己之徳行審否﹐故使人設植者之虡﹐橫者之栒﹐上加大版而捷業然。又有崇牙﹐其飾維樅然。於此虡業之上﹐懸賁之大鼓﹐及維鏞之大鍾﹐然後使人擊之﹐觀其和否。於是思念鼓鍾﹐使之和諧。於是作樂在此辟雍宮中。是王之靈道行於人物之驗。○鄭惟下二句別﹐義俱在箋。○傳「植者」至「節觀者」。○正義曰﹕《釋器》云「木謂之虡。」孫炎曰「虡栒之植﹐所以懸鍾磬也。」郭璞曰「懸鍾磬之木﹐植者名爲虡。」然則懸鍾磬者﹐兩端有植木﹐其上有橫木﹐謂直立者爲虡﹐謂橫牽者爲栒。栒上加之大版﹐爲之飾。《釋器》云「大版謂之業。」孫炎曰「業所以飾栒﹐刻板捷業﹐如鋸齒也。其懸鍾磬之處﹐又以彩色爲大牙﹐其狀隆然﹐謂之崇牙。」言崇牙之狀樅樅然。《有瞽》曰「設業設虡﹐崇牙樹羽。」此樅亦文承「虡業」之下﹐故知樅卽崇牙之貌樅樅然也。賁﹐大也﹐故謂大鼓爲賁鼓。《冬官﹟韗人》云「鼓長八尺﹐鼓四尺﹐中圍加三之一﹐謂鼖鼓。」注亦云「大鼓謂之鼖。」是也。《釋樂》云「大鍾謂之鏞。」李巡曰「大鍾音聲大。鏞﹐大也。」郭璞曰「亦名鑮也。」水旋丘如璧者﹐璧體圓而內有孔﹐此水亦圓而內有地﹐猶如璧然。土之髙者曰丘﹐此水內之地未必髙於水外﹐正謂水下而地髙﹐故以丘言之。以水繞丘所以節約觀者﹐令在外而觀也。定本及《集注》「鏞大鍾」之下云「論﹐思也。」則其義不得同鄭也。○箋「論之」至「之至」。○正義曰﹕以倫理之字宜爲倫﹐故曰「論之言倫傳」。惟言栒虡植橫﹐不言所用﹐故申明之﹐言所以懸鍾鼓也。以經有鍾鼓﹐故特言之。其磬鑮亦有栒虡也。又解上言臺﹑沼﹐此言作樂之意。文王知民心歸附﹐鳥獸得所﹐以爲音聲之道與政通﹐故大合諸樂以詳之。言欲詳審己徳﹐觀其實允人物之心以否也。此在辟雍合樂﹐必行養老之禮﹐但主言樂之得理﹐不美養老之事﹐故言不及焉。治世之音安以樂﹐故在辟雍之內與聞之者﹐莫不喜樂﹐是其和之至也。

於論鼓鍾﹐於樂辟雍。鼉鼓逢逢﹐矇瞍奏公。鼉﹐魚屬。逢逢﹐和也。有眸子而無見曰矇。無眸子曰瞍。公﹐事也。箋云﹕凡聲﹐使瞽矇爲之。○鼉﹐徒何反﹐沈又音檀。《艸木疏》云﹕形似蜥蜴﹐四足長丈餘﹐甲如鎧﹐皮堅厚﹐宜冒鼓。逢﹐薄紅反﹐《埤蒼》云「鼓聲也。」字作「韸」﹐徐音丰。矇音蒙。瞍﹐依字作「叟」﹐蘇口反﹐亦作「瞍」﹐《說文》云「無目也。」《字林》先麼反﹐云「目有眸無珠子也。」眸﹐莫侯反。

﹝疏﹞傳「鼉魚」至「公事」。○正義曰﹕《月令》﹕「季夏﹐命漁師伐蛟取鼉。」漁師﹐取魚之官﹐故知鼉是魚之類屬也。《書傳》注云「鼉如蜥蜴﹐長六七尺。」陸機《疏》云「鼉形似水蜥蜴﹐四足長丈餘﹐生卵大如鵝卵﹐甲如鎧甲﹐今合樂鼉魚甲是也。其皮堅﹐可以冒鼓。」《月令》注亦云「鼉皮可以冒鼓也。」美鼓之得理﹐而云逢逢﹐故知爲和也。矇﹑瞍皆無目之名﹐就無目之中以爲等級。矇者﹐言其矇矇然無所見﹐故知有眸子而無見曰矇﹐卽今之靑盲者也。矇有眸子﹐則瞍當無﹐故云「無眸子曰瞍」。其瞽亦有眸子﹐矇之小別也﹐故《春官﹟瞽矇》注鄭司農云「無目眹謂之瞽。有目眹而無見謂之矇。有目而無眸子謂之瞍。」亦與此傳同也。此則對而爲名﹐其總則皆謂之瞽。《尙書》謂舜爲瞽子﹐《外傳》云「吾非瞽史」。《周頌》有《有瞽》之篇﹐《周禮》有瞽矇之職﹐是瞽爲總也。《周禮》瞽矇二字已是爲官名﹐故文不及瞍。此言瞍﹐不言瞽﹐各從文之所便。《外傳》稱「矇誦瞍賦」﹐亦此類也。《周禮》上瞽﹑中瞽﹑下瞽﹐以智之髙下爲等級﹐不以目爲次第矣。「公﹐事」﹐《釋詁》文。

《靈臺》五章﹐章四句。

《下武》﹐繼文也。武王有聖徳﹐復受天命﹐能昭先人之功焉。繼文者﹐繼文王之王業而成之。昭﹐明也。○復﹐扶又反。王業﹐於況反。

﹝疏﹞「《下武》六章﹐章四句」至「功焉」。○正義曰﹕經六章﹐皆言武王益有明智﹐配先人之道﹐成其孝思﹐繼嗣祖考之迹﹐皆是繼文能昭先人之功焉。經云「三後在天﹐王配於京」﹐則武王所繼﹐自大王﹑王季皆是矣。而序獨云「繼文」者﹐作者以周道積基﹐故本之於三後﹐言「世有哲王」﹐見積徳之深遠﹐其實美武王能繼﹐惟在文王也。大王﹑王季𨿽修徳創業﹐爲後世所因﹐而未有天命﹐非開基之主﹐不足使武王聖人繼之。又此篇在《文王》詩後﹐故詩言「繼文」﹐著其功之大﹐且見篇之次也。文王已受天命﹐故言「復受」﹐爲亞前之辭。武王之受天命﹐白魚入舟是也。

下武維周﹐世有哲王。武﹐繼也。箋云﹕下﹐猶後也。哲﹐知也。後人能繼先祖者﹐維有周家最大﹐世世益有明知之王﹐謂大王﹑王季﹑文王稍就盛也。○哲﹐張列反﹐本又作「悊」﹐又作「喆」﹐皆同。知音智。下同。

﹝疏﹞傳「武﹐繼」。○正義曰﹕《釋詁》文。○箋「下猶」至「就盛」。○正義曰﹕居下世﹐卽是在後﹐故云「下﹐猶後也」。「哲﹐智」﹐《釋言》文。言後人能繼祖者﹐維周家最大﹐謂大王﹑王季﹑文王稍稍就盛者也。王季爲西伯﹐文王又受命﹐是稍盛也。不通數武王者﹐此言哲王﹐卽是下文「三後」﹑「王配」之文﹐別在於下﹐故知世有之中﹐不兼武王也。

三後在天﹐王配於京。三後﹐大王﹑王季﹑文王也。王﹐武王也。箋云﹕此三後旣沒登遐﹐精气在天矣。武王又能配行其道於京﹐謂鎬京也。○假音遐﹐已也。本或作「遐」。

﹝疏﹞箋「此三後」至「鎬京」。○正義曰﹕《曲禮下》云「天子崩﹐告喪曰﹕『天王登遐。』」注云「登﹐上也。遐﹐已也。」上已者﹐若仙去云耳。以三後皆號爲王﹐故以天子之禮言之。武王居鎬﹐故知配行其道於京﹐謂鎬京也。

王配於京﹐世徳作求。箋云﹕作﹐爲。求﹐終也。武王配行三後之道於鎬京者﹐以其世世積徳﹐庶爲終成其大功。

﹝疏﹞箋「作爲」至「大功」。○正義曰「作﹐爲」﹐《釋言》文。「求﹐終」﹐《釋詁》文。世積厚徳﹐是當王天下。文王未及誅紂﹐卽是王事未終。武王乃終之﹐故云終成其大功。

永言配命﹐成王之孚。箋云﹕永﹐長。言﹐我也。命﹐猶教令也。孚﹐信也。此爲武王言也。今長我之配行三後之教令者﹐欲成我周家王道之信也。王徳之道成於信﹐《論語》曰「民無信不立。」○成王﹐如字﹐又於況反。此爲如字。

﹝疏﹞箋「命猶」至「不立」。○正義曰﹕此承「王配於京」﹐是配三後﹐不配天﹐故以命爲教令。此篇是武王之詩﹐於此獨云「此爲武王言」者﹐余文是作者以已之心論武王之事﹐此則稱武王口自所言﹐故辧之也。又解欲成王道﹐所爲多矣﹐獨以信爲言者﹐由王徳之道成於信﹐欲使民信王道﹐然後天下順從﹐必伐紂﹐功成然始得耳。以民無信不立﹐故引《論語》以証之。

成王之孚﹐下土之式。式﹐法也。箋云﹕王道尙信﹐則天下以爲法﹐勤行之。永言孝思﹐孝思維則。則其先人也。箋云﹕長我孝心之所思。所思者﹐其維則三後之所行。子孫以順祖考爲孝。

媚玆一人﹐應侯順徳。一人﹐天子也。應﹐當。侯﹐維也。箋云﹕媚﹐愛。玆﹐此也。可愛乎武王﹐能當此順徳。謂能成其祖考之功也。《易》曰「君子以順徳﹐積小以髙大。」

永言孝思﹐昭哉嗣服。箋云﹕服﹐事也。明哉﹐武王之嗣行祖考之事。謂伐紂定天下。

﹝疏﹞「媚玆」至「嗣服」。○正義曰﹕旣言武王能法則三後之道﹐故於此嘆而美之。可愛乎﹐此一人之武王。所以可愛者﹐以其能當此維順之徳。祖考欲定天下﹐武王能順而定之﹐是能當順徳。又述武王所言而嘆美之。武王自言﹐長我孝心之所思者﹐此事顯明哉。武王實能嗣行祖考之事﹐伐紂定天下﹐是能嗣祖考也。○傳「一人」至「侯維」。○正義曰﹕《曲禮下》云「天子自稱曰予一人。」言其天下之貴﹐惟一人而已﹐謂天子爲一人。「應﹐當」﹐《釋詁》文。又云「維﹐侯也。」是侯得爲維也。○箋「可愛」至「髙大」。○正義曰﹕序言「繼文」﹐此云「順徳」﹐故知是順其先人之心﹐成其祖考之徳。所引《易》者﹐《升卦﹟象辭》。升卦巽下坤上﹐故言木生地中。木漸而順長以成樹﹐猶人順徳以成功。彼謂一人之身﹐漸積以成﹐此則順父祖而成事﹐亦相類﹐故引以爲證。定本作「愼徳」。準約此詩上下及《易》﹐宜爲順字。又《集注》亦作「順」﹐疑定本誤。○箋「服事」至「天下」。○正曰「服﹐事」﹐《釋詁》文。《禮記﹟大傳》曰「牧之野﹐武王之大事。」故知嗣行祖考之事﹐惟謂伐紂定天下也。上言「永言配命」﹑「永言孝思」﹐其下句云「成王之孚」﹑「孝思維則」﹐亦是武王自言。此云「昭哉嗣服」﹐是作者美武王之辭﹐所以亦與「孝思」相連者﹐上云「永言孝思」﹐是武王自言﹐此又述武王之言﹐嘆而美之﹐並此「孝思」之句﹐亦非武王自言﹐得與嗣服相連也。

昭玆來許﹐繩其祖武。許﹐進。繩﹐戒。武﹐迹也。箋云﹕玆﹐此。來﹐勤也。武王能明此勤行﹐進於善道﹐戒愼其祖考所履踐之迹﹐美其終成之。○來﹐王如字﹐鄭音賚。下篇「來孝」同。

於萬斯年﹐受天之祜。箋云﹕祜﹐福也。天下樂仰武王之徳﹐欲其壽考之言也。○祜音戶。下同。

﹝疏﹞「昭玆」至「之祜」。○正義曰﹕旣言武王能嗣行祖事﹐又美其爲民所樂仰。言武王能明此勤行﹐進於善道﹐戒愼其祖考所行之迹而踐行之﹐猶行善不倦﹐故爲天下樂仰﹐皆欲令武王得於萬年之壽﹐且又多受天之福祿。言武王行善之故﹐爲民愛之如此。○傳「許進」至「武迹」。○正義曰﹕以禮法旣許﹐而後得進﹐故以許爲進。「繩﹐戒。武﹐迹」﹐皆《釋訓》文。○箋「玆此」至「成之」。○正義曰「玆﹐此。來﹐勤」﹐皆《釋詁》文。戒愼祖考踐履之迹﹐謂謹愼奉行﹐故美其終成之。○箋「祜福」至「之言」。○正義曰「祜﹐福」﹐《釋詁》文。以萬年受福﹐是祝慶之辭﹐故知武王爲天下所樂仰﹐此是欲其得福之言也。

受天之祜﹐四方來賀。於萬斯年﹐不遐有佐﹗遠夷來佐也。箋云﹕武王受此萬年之壽﹐不遠有佐。言其輔佐之臣﹐亦宜蒙其餘福也。《書》曰「公其以子萬億年」﹐亦君臣同福祿也。

﹝疏﹞「受天」至「有佐」。○毛以爲﹐民欲王受福﹐卽實言其受福之事。武王旣受得天之祜福﹐故四方諸侯之國皆貢獻慶之。又得於此萬年之壽﹐豈不遠有佐助之乎﹗言有遠方夷狄來佐助之也。此乘上章之文﹐故先言所受天之祜﹐因則爲遠近之次﹐故先言四方﹐後言遠夷。四方﹐謂中國諸侯也。○鄭惟以下句爲異。言武王得於此萬年之壽﹐不遠其有輔佐之臣。言王親近其臣﹐與之同福。○傳「遠夷來佐」。○正義曰﹕言不遠有佐﹐是遠有佐。遠人佐天子﹐惟夷狄耳﹐故知遠夷來佐之。《書敍》言「武王旣勝殷﹐西旅獻獒﹐巢伯來朝。」《魯語》曰「武王克商﹐遂通道於九夷八蠻﹐蕭愼來賀。」是遠夷來佐之事。「不遐有佐」爲遠夷﹐則「四方來賀」爲諸夏。《民勞》傳曰「四方﹐諸夏。」是也。○箋「武王」至「福祿」。○正義曰﹕箋以「不遐有佐」順文自通﹐不當反其言﹐故易之。武王旣有萬年之壽﹐不遠有輔佐之臣﹐共蒙其福。其封爲諸侯﹐則與周升降﹔其仕於王朝﹐則繼世在位﹐是其不與遠之。引《書》曰「公其以予萬億年」者﹐《洛誥》文。成王告周公﹐言公與我身﹐皆得萬億之年。旣引其文﹐乃申其意﹐言彼亦君臣同福祿﹐故知此亦武王君臣同受福矣。

《下武》六章﹐章四句。

《文王有聲》﹐繼伐也。武王能廣文王之聲﹐卒其伐功也。繼伐者﹐文王伐崇﹐而武王伐紂。

﹝疏﹞「《文王有聲》八章﹐章五句」至「伐功」。○正義曰﹕經八章﹐上四章言文王之事﹐下四章言武王繼之﹐是繼伐。首章言文王有聲﹐武王則道廣於文王﹐是能廣文王令聞之聲。二章言文王伐崇﹐武王則伐紂以定天下﹐是卒其伐功。經𨿽無武王廣聲﹑卒伐之事﹐於理則有﹐故序言亦以轉互相明也。上四章言文王有令聞之聲﹑成名之徳﹐作丰邑以追孝心﹐同四方而正法度﹐所爲不止於伐崇也。下四章言武王君天下﹐服四方﹐定鎬京而成卜兆﹐傳善謀以安後世﹐所爲不止於伐紂。惟以繼伐言之者﹐以其所施之事﹐皆伐之功﹐故言繼伐以總之。此篇八章﹐其末俱言「烝哉」。而四章言文﹑武之謚﹐四章言王后﹑皇王﹐作者變其文﹐見其事有異。上四章𨿽同是文王之事﹐而首章﹑二章言文王令聞成民﹐受命伐罪﹐是文王事之盛者﹐故舉其義謚而稱文王。三章言築城大小之事﹐述其所徙之言﹕四章言作丰以王四方﹐施化而爲法度﹐比之前事爲不盛﹐故不舉其謚﹐而變言王后。下四章𨿽同是武王之事﹐五章﹑六章﹐言武王伐紂﹐作邑定居﹐四方歸服﹐於武王之事爲不盛﹐故不舉義謚﹐比文王之事則益大﹐故變言皇王。七章言考卜而後居鎬京﹐伐紂以成其占﹕八章言重功業以爲大事﹐傳順謀以安孫子﹐除虐去殘﹐詒訓後世﹐是武王之事盛者﹐故文舉其義謚而言武王。文王之事﹐則盛者居前﹐不盛次之。武王之事﹐則不盛在先者﹐見武王不盛之事﹐盛於文王之盛者。作者比其事之大小﹐而爲之章次也。

文王有聲﹐遹駿有聲。遹求遹寧﹐遹觀厥成。箋云﹕遹﹐述。駿﹐大。求﹐終。觀﹐多也。文王有令聞之聲者﹐乃述行有令聞之聲之道所致也。所述者﹐謂大王﹑王季也。又述行終其安民之道﹐又述行多其成民之徳﹐言周徳之世益盛。○遹﹐尹橘反﹐又音述。駿音峻。觀﹐古亂反。注同。聞音問﹐本亦作「問」。

文王烝哉﹗烝﹐君也。箋云﹕君哉者﹐言其誠得人君之道。○烝﹐之丞反﹐《韓詩》云「美也。」

﹝疏﹞「文王」至「烝哉」。○正義曰﹕此文王乃有令聞之善聲。所以有之者﹐以文王從後仰而述行廣大其大王﹑王季所有令聞之善聲。所廣大者﹐謂文王又述行終其大王﹑王季安民之道﹐又述行多其大王﹑王季成民之徳﹐以此益盛而大有聲也。此文王之徳﹐信得人君之道哉。○箋「遹述」至「益盛」。○正義曰「遹﹐述」﹐《釋言》文。「駿﹐大。求﹐終。觀﹐多」﹐《釋詁》文。《孔子閒居》曰「三代之王﹐必先其令聞。」言有善事可以聞於外﹐是爲有聲矣。故爲有聲﹐是令聞之聲。言述行者﹐是述先聞之辭﹐故知謂述大王﹑王季也。聲聞則長之使大﹐令爲已有﹐故云「遹駿有聲」。其安民﹑成民﹐則大王﹑王季有此行﹐但其事未終未多﹐今文王則終之多之﹐皆述行其道而增廣之耳。○傳「烝﹐君」。○正義曰﹕《釋詁》文。

文王受命﹐有此武功。旣伐於崇﹐作邑於丰。箋云﹕武功﹐謂伐四國及崇之功也。作邑者﹐徙都於丰﹐以應天命。○應﹐應對之應

文王烝哉﹗

﹝疏﹞箋「武功」至「天命」。○正義曰﹕經別言「旣伐於崇」﹐則「武功」之言﹐非獨伐崇而已。受命之後﹐所伐邘﹑耆﹑密須﹑混夷之屬皆是也﹐故云「武功﹐謂伐四國及崇之功也」。武功之中旣兼伐崇﹐而別言「旣伐於崇」者﹐以其功最大﹐其伐最後﹐故特言之﹐爲作邑張本﹐言功成乃作都也。言應天命者﹐天旣命爲天子﹐當立天子之居﹐故言徙都於丰﹐以應天命。或以爲於丰得命﹐故徙丰應之。然則武王於盟津得命﹐不可徙都入河﹐乃遷都於鎬﹐非得命之地矣。

築城伊淢﹐作丰伊匹。匪棘其欲﹐遹追來孝。淢﹐成溝也。匹﹐配也。箋云﹕方十里曰成。淢﹐其溝也﹐廣深各八尺。棘﹐急。來﹐勤也。文王受命而猶不自足﹐築丰邑之城﹐大小適與成偶﹐大於諸侯﹐小於天子之制。此非以急成從己之欲﹐欲廣都邑﹐乃述追王季勤孝之行﹐進其業也。○淢﹐況域反。成間有淢﹐字又作「洫」﹐《韓詩》云「洫﹐深池。」亟﹐居力反。下「亟」同。或作「棘」。欲音欲﹐本亦作「欲」。廣﹐古曠反。深﹐屍鴆反。行﹐下孟反。

王后烝哉﹗後﹐君也。箋云﹕變謚言王后者﹐非其盛事﹐不以義謚。

﹝疏﹞「築城」至「烝哉」。○正義曰﹕上言作邑於丰﹐此述作丰之制。言文王興築丰邑之城﹐維如一成之淢。淢內之地﹐其方十里。文王作此丰邑﹐維與相匹﹐言大小正與成淢相配偶﹐是大於諸侯﹐小於天子之制﹐所以才得伐崇。卽作此邑者﹐非以急從己之欲而廣此都邑﹐乃述追王季勤孝之行﹐思進其業故耳。此王之爲人後也﹐誠得人君之道哉。○傳「淢﹐成溝」。○正義曰﹕《冬官﹟匠人》云「井間有溝﹐成間有淢。」溝是總名﹐故云「淢﹐成溝」﹐謂十里成間所有溝。淢﹑洫﹐音同。○箋「方十里」至「其業」。○正義曰﹕申傳「淢﹐成溝」之義﹐故云「方十里曰成。淢﹐其溝也」。言每方十里之地﹐其外有此溝﹐謂之爲淢。此淢廣八尺深八尺。《匠人》云「方十里爲成﹐成間廣八尺深八尺謂之洫。」是其事也。「棘﹐急」﹐《釋言》文。《禮記》引此詩作「匪革其猶」﹐革亦急也。文王旣已受命﹐當爲天子﹐其意以紂尙在﹐猶不敢自足﹐故築此丰邑之城﹐大小適與賦法十里之成相匹偶﹐是大於諸侯﹐小於天子之制﹐不以急從己之欲﹐欲得廣此都邑﹐乃述追王季勤孝之行。以王季勤孝﹐欲早成周道﹐故己早建都邑﹐以進其功業。文王所述﹐述大王以來。此止言王季者﹐以大王始有王迹﹐勤行其道﹐大王以前未有王迹﹐不得言大王勤孝。欲成父功﹐故所追勤孝﹐惟王季也。《春官﹟典命》云「上公九命﹐侯伯七命﹐子男五命。其國家宮室﹐皆以命數爲節。」注云「國家之所居﹐謂城方也。公之城蓋方九里﹐侯伯之城蓋方七里﹐子男之城蓋方五里。」《坊記》注云「子男之城方五里。」此二注皆以公城方九里爲差﹐則天子之城十二里矣﹐故此十里爲小於天子也。《異義駁》云「鄭伯之城方五里。」又以侯伯爲五里者﹐鄭兩解﹐故《書傳》云「古者百里之國九里之城﹐七十里之國五里之城﹐五十里之國三里之城。」注云「玄或疑焉。《周禮﹟匠人》營國方九里﹐謂天子之城。今大國九里﹐則與之同。然則大國七里之城﹐次國五里之城﹐小國三里之城爲近耳。或者天子實十二里之城﹐諸侯大國九里﹐次國七里﹐小國五里。」是鄭兩解之事也。以《匠人》《典命》俱是正文﹐故不敢執定。《典命》注每言「蓋」﹐《匠人》注云「立王國若邦國」者﹐皆爲疑辭﹐以見二塗之意也。○傳「後﹐君」。○正義曰﹕《釋詁》文。箋以作文有體﹐章類宜同﹐今半謚半否﹐故知變之有義。以相比校﹐無謚之章﹐其事皆劣﹐故言非其盛事﹐不以義謚﹐謂不以義理而言其謚也。謚者﹐行之成名﹐總一身之美﹐故事盛者稱之﹐不盛者變名耳。

王公伊濯﹐維丰之垣。四方攸同﹐王后維翰。濯﹐大。翰﹐幹也。箋云﹕公﹐事也。文王述行大王﹑王季之王業﹐其事益大。作邑於丰﹐城之旣成﹐又垣之﹐立宮室﹐乃爲天下所同心而歸之。王后爲之幹者﹐正其政教﹐定其法度。○濯﹐直角反﹐《韓詩》云「美也。」垣音袁。翰﹐戶旦反﹐徐音寒。

王后烝哉﹗

﹝疏﹞「王公」至「烝哉」。○正義曰﹕旣言築作丰城﹐欲又本之前世﹐言此王述先王之業﹐其事維益大矣。卽言大之狀﹐維在丰城之內﹐更築而垣墻之﹐以立宮室而居焉﹐乃爲天下四方之民所共同心而歸之。其王君文王﹐維乃爲之楨幹﹐謂爲施法度以行之。是王后誠得人君之道哉。○傳「濯﹐大。翰﹐幹」。○正義曰﹕皆《釋詁》文。○箋「文王」至「法度」。○正義曰﹕言王事伊大﹐則從小至大﹐非文王之事自爲大也。上言「遹追來孝」﹐此承其下﹐故知是述大王﹑王季之業﹐其事益大。上言「築城」﹑「作丰」﹐此言「維丰之垣」﹐則是丰城之內別起垣也﹐故云「作邑於丰﹐城之旣成﹐又垣之﹐立宮室」。謂立天子之宮室。宮室旣定﹐萬姓知有所歸﹐故爲天下所同心而歸之。幹者﹐築墻所立之木。幹與墻爲法﹐故爲之幹者﹐正其政教﹐定其法度。

丰水東注﹐維禹之績。四方攸同﹐皇王維辟。績﹐業。皇﹐大也。箋云﹕績﹐功。辟﹐君也。昔堯時洪水﹐而丰水亦汎濫爲害。禹治之﹐使入渭﹐東注於河﹐禹之功也。文王﹑武王今得作邑於其旁地﹐爲天下所同心而歸。大王爲之君﹐乃由禹之功﹐故引美之。丰邑在丰水之西﹐鎬京在丰水之東。○辟音壁。注及下皆同。又音婢亦反﹐法也。氾﹐芳劍反﹐字亦作「汎」。濫﹐力暫反。大王﹐此及下言「大」者﹐並如字。

皇王烝哉﹗箋云﹕變王后言大王者﹐武王之事又益大。

﹝疏﹞「丰水」至「烝哉」。○正義曰﹕上旣言文王之事﹐故武王繼之。今丰水之得東流﹐注渭入河者﹐是禹之功業﹐言禹決治之﹐其傍得成平地也。今文王得作邑於傍﹐武王旣成鎬京﹐故爲天下四方所共同心歸之﹐文王﹑武王維於是爲之君而施化焉。此大王誠得人君之道哉。○傳「績﹐業。皇﹐大」。○正義曰「績﹐業」﹐《釋詁》文。又云「皇﹐君。」君亦大之義﹐故爲大。○箋「績功」至「之東」。○正義曰「績﹐功。辟﹐君」﹐亦《釋詁》文也。功﹑業大同耳。據其力之所成則謂之功﹐言其澤及於後則謂之業。昭元年《左傳》劉定公見雒汭之水曰「美哉﹐禹之功也﹗」此亦見丰水而思禹﹐故易傳以績爲功。《堯典》曰「湯湯洪水。」是堯時洪水。此言丰水東注﹐由禹之功﹐故知丰水亦泛濫爲害﹐禹治之也。泛濫﹐謂汎長濫決﹐平地有水也。《禹貢》曰「導渭自鳥鼠同穴﹐東會於丰﹐入於河。」是丰水入渭﹐東注於河。此章武王之事﹐而並言文王作邑於其傍者﹐以二邑皆在丰傍﹐舉丰而言﹐可以兼及文王﹐欲連言之。《帝王世紀》云「丰﹑鎬皆在長安之西南。」言丰邑在丰水之西﹐鎬京在丰水之東﹐以時驗而知之。○箋「變王」至「益大」。○正義曰﹕此與下章俱言皇王﹐而下有鎬京之事﹐知此皇王爲武王也。同不言謚﹐而王后與皇王異文﹐旣人異而辭變﹐故知爲武王之事﹐又益大也。此與上章皆言「四方攸同」﹐而言益大者﹐以文王亦武王﹐故亦以四方言之﹐其實同歸之者﹐少於武王也。

鎬京辟雍﹐自西自東﹐自南自北﹐無思不服。武王作邑於鎬京。箋云﹕自﹐由也。武王於鎬京行辟雍之禮﹐自四方來觀者﹐皆感化其徳﹐心無不歸服者。

皇王烝哉﹗

﹝疏﹞箋「自由」至「服者」。○正義曰﹕《釋詁》云「由﹐自也。」故自得爲由也。旣言辟雍﹐卽云四方皆服﹐明由在辟雍行禮﹐見其行禮﹐感其徳化﹐故無不歸服也。辟雍之禮﹐謂養老以教孝悌也。

考卜維王﹐宅是鎬京。維龜正之﹐武王成之。箋云﹕考﹐猶稽也。宅﹐居也。稽疑之法﹐必契灼龜而卜之。武王卜居是鎬京之地﹐龜則正之﹐謂得吉兆﹐武王遂居之。修三後之徳﹐以伐紂定天下﹐成龜兆之占﹐功莫大於此。○挈﹐苦計反﹐本又作「契」。或苦結反。

武王烝哉﹗

﹝疏﹞「考卜」至「烝哉」。○正義曰﹕言稽考其疑﹐灼疑龜而卜之者﹐維武王所疑而卜者﹐其宅居於是鎬京之地。維此所契之龜﹐則出其吉兆以正定之﹐言居此必吉﹐故得天下。武王則能成之﹐伐紂以定天下﹐成此龜兆之占﹐是功之大美者﹐此武王誠得人君之道哉。○箋「考猶」至「於此」。○正義曰﹕以《洪範》有稽疑之言﹐故云「考﹐猶稽也」。「宅﹐居」﹐《釋言》文。以稽疑之法﹐必契灼其龜而卜之。正謂得吉兆﹐龜正定其吉﹐云此地可居。卜兆言吉﹐居之而得天下﹐是成龜兆之占﹐伐去虐紂﹐身卽王位﹐功無大於此者。伐紂爲成龜兆之吉﹐定本﹑《集注》皆云「功莫大是也」﹐義亦得通。《禮記》引此詩﹐彼注云「武王築而成之。」與此異者﹐引《詩》斷章﹐多異於本。此顧上下之文言「武王烝哉」﹐是武王之盛事不宜直言其築作而已﹐故以伐紂爲成之。

丰水有芑﹐武王豈不仕﹖詒厥孫謀﹐以燕翼子。芑﹐艸也。仕﹐事。燕﹐安。翼﹐敬也。箋云﹕詒﹐猶傳也。孫﹐順也。丰水猶以其潤澤生艸﹐武王豈不以其功業爲事乎﹖以之爲事﹐故傳其所以順天下之謀﹐以安其敬事之子孫﹐謂使行之也。《書》曰「厥考翼﹐其肯曰﹕『我有後﹐弗棄基﹖』」○芑音起。詒﹐以之反。孫﹐王申毛如字﹐鄭音遜。傳﹐直專反。下同。

武王烝哉﹗箋云﹕上言皇王﹐而變言武王者﹐皇﹐大也﹐始大其業﹐至武王伐紂成之﹐故言武王也。

﹝疏﹞「丰水」至「烝哉」。○正義曰﹕言丰水之傍有芑菜﹐丰水是無情之物﹐猶以潤澤而生菜爲己事﹐況武王豈不以功業爲事乎﹖言實以功業爲事﹐思得澤及後人﹐故遺傳其所以順天下之謀﹐以安敬事之子孫。言武王能傳順天下﹐功被來世﹐後人敬其事者﹐則得行之乃安。是武王之道﹐令得長世﹐武王誠得爲人君之道哉。○傳「燕﹐安。翼﹐敬」。○正義曰﹕燕禮所以安賓﹐故燕爲安也。「翼﹐敬」﹐《釋詁》文。○箋「詒猶」至「棄基」。○正義曰﹕詒訓遺﹐卽流傳之義﹐故詒猶傳也。傳其順天下之謀者﹐謂聖人所謀之事﹐行之則必順天下之心﹐安其敬事之子孫。言子孫敬事﹐能遵用其道﹐則得安也。必言敬事者﹐若子孫不敬﹐則不能行之﹔不能行﹐則不得安﹐故安﹑敬並言之。引《書》曰者﹐《大誥》文。彼上文以堂屋耕播爲諭﹐言父爲之於前﹐子不循於後﹐其父則嫌責之。此假言其父之辭。彼注云「其父敬職之人﹐其肯曰﹕『我有後﹐子孫不廢棄我基業乎﹖』」引此明後人須因前基﹐故云傳謀以安敬後﹐證翼爲敬。彼言父敬﹐此言子孫明敬事者﹐乃能不棄基﹐故引而反以相明。

《文王有聲》八章﹐章五句。

《文王之什》十篇﹐六十六章﹐四百一十四句。

卷十七十七之一

卷十七十七之一

◎生民之什詁訓傳第二十四

陸曰﹕自《生民》至《捲阿》八篇﹐成王﹑周公之《正大雅》。

《生民》﹐尊祖也。后稷生於姜嫄﹐文﹑武之功起於后稷﹐故推以配天焉。○嫄音原。姜﹐姓。嫄﹐名。有邰氏之女﹐帝嚳元妃﹐后稷母也。

﹝疏﹞「《生民》八章﹐首章十句﹐二章﹑三章八句﹐四章﹑五章十句﹐六章八句﹐七章十句﹐卒章八句」至「配天焉」。○正義曰﹕作《生民》詩者﹐言尊祖也。序又言尊祖之意。以後稷生於姜嫄而來﹐其文王受命﹐武王除亂﹐以定天下之功﹐其兆本起由於后稷。及周公﹑成王致大平﹑制禮﹐以王功起於后稷﹐故推舉之以配天﹐謂配夏正郊天焉。祭天而以祖配祭者﹐天無形象﹐推人道以事之﹐當得人爲之主。《禮記》稱「萬物本於天﹐人本於祖」﹐俱爲其本﹐可以相配﹐是故王者皆以祖配天﹐是同祖於天﹐故爲尊也。祖之定名﹐父之父耳。但祖者始也﹐己所從始也﹐自父之父以上皆得稱焉。此後稷之於成王﹐乃十七世祖也。不言姜嫄生后稷者﹐經稱「厥初生民﹐時維姜嫄」﹐是據后稷本之姜嫄﹐故序亦順經而爲文也。言文﹑武之功起於后稷者﹐《周語》云「后稷勤周﹐十五世而興。」是后稷勤行功業﹐爲周室開基也。《中候﹟稷起》注云「堯受《河圖》《洛書》﹐后稷有名錄﹐苗裔當王。」是后稷子孫當王﹐名見《圖》《書》也。文旣因之﹐武亦因之﹐故並言「文﹑武之功起於后稷」也。經八章﹐上三章言后稷生之所由顯異之事﹐是后稷生於姜嫄也。下五章言后稷長而有功﹐見其得以配天之意。其言「推以配天」﹐結上「尊祖」之言﹐於經無所當也。

厥初生民﹐時維姜嫄。生民﹐本后稷也。姜﹐姓也。后稷之母配髙辛氏帝焉。箋云﹕厥﹐其。初﹐始。時﹐是也。言周之始祖﹐其生之者﹐是姜嫄也。姜姓者﹐炎帝之後。有女名嫄﹐當堯之時﹐爲髙辛氏之世妃﹐本后稷之初生﹐故謂之生民。生民如何﹖克禋克祀﹐以弗無子。禋﹐敬。弗﹐去也。去無子﹐求有子﹐古者必立郊禖焉。玄鳥至之日﹐以大牢祠於郊禖﹐天子親往﹐后妃率九嬪禦。乃禮天子所禦﹐帶以弓韣﹐授以弓矢﹐於郊禖之前。箋云﹕克﹐能也。弗之言祓也。姜嫄之生后稷﹐如何乎﹖乃禋祀上帝於郊禖﹐以祓除其無子之疾﹐而得其福也。能者﹐言齊肅當神明意也。二王之後﹐得用天子之禮。○禋音因。嬪﹐婢人反。韣音獨﹐弓衣。祓音拂﹐又音廢。下同。齊﹐側皆反﹐本亦作「齋」。篇末「齊敬」同。

履帝武敏歆﹐攸介攸止。載震載夙﹐載生載育﹐時維后稷。履﹐踐也。帝﹐髙辛氏之帝也。武﹐迹。敏﹐疾也。從於帝而見於天﹐將事齊敏也。歆﹐饗。介﹐大也。攸止﹐福祿所止也。震﹐動。夙﹐早。育﹐長也。后稷播百谷以利民。箋云﹕帝﹐上帝也。敏﹐拇也。介﹐左右也。夙之言肅也。祀郊禖之時﹐時則有大神之迹﹐姜嫄履之﹐足不能滿。履其拇指之處﹐心體歆歆然。其左右所止住﹐如有人道感己者也。於是遂有身﹐而肅戒不復禦。後則生子而養長之﹐名曰棄。舜臣堯而舉之﹐是爲后稷。○敏﹐密謹反。歆﹐許金反。介音戒。震﹐眞愼反。見﹐賢徧反。齊敏﹐側皆反﹐又如字。

﹝疏﹞「厥初」至「后稷」。○毛以爲﹐本其初生此民者﹐誰生之乎﹖是維姜嫄。言有女姓姜名嫄生此民也。旣言姜嫄生民﹐又問民生之狀。言姜嫄之生此民﹐如之何以得生之乎﹖乃由姜嫄能禋敬能恭祀於郊禖之神﹐以除去無子之疾﹐故生之也。禋祀郊禖之時﹐其夫髙辛氏帝率與俱行﹐姜嫄隨帝之後﹐踐履帝迹﹐行事敬而敏疾﹐故爲神歆饗。神旣饗其祭﹐則愛而祐之﹐於是爲天神所美大﹐爲福祿所依止﹐卽得懷任﹐則震動而有身。祭則蒙祐獲福之夙早﹐終人道則生之。旣生之﹐則長養之。及成人有徳﹐爲舜所舉用﹐播種百谷﹐以利益下民﹐維爲后稷矣。本其初生﹐故謂之生民。民則人所不識﹐后稷是顯見之號﹐故言「是維后稷」以結之。○鄭惟履帝以下三句爲異。其首尾則同。言當祀郊禖之時﹐有上帝大神之迹。姜嫄因祭見之﹐遂履此帝迹拇指之處﹐而足不能滿﹐時卽心體歆歆﹐如有物所在身之左右﹐所止住於身中﹐如有人道精气之感己者也。於是則震動而有身﹐則肅戒不復禦。餘同。○傳「生民」至「帝焉」。○正義曰﹕此章首言生民卽后稷也。后稷而謂之民者﹐本其初生而未有貴位﹐生與民同﹐以民言之﹐故云「生民﹐本后稷也」。《晉語》云「黃帝以姬水成﹐炎帝以薑水成﹐成而異徳﹐故黃帝爲姬﹐炎帝爲姜。」是姜者﹐炎帝之姓﹐故云「姜﹐姓也」。言后稷之母配髙辛氏帝﹐謂爲帝嚳之妃﹐與嚳相配而生此後稷﹐以後稷爲嚳之子也。張晏曰「髙辛所興地名嚳﹐以字爲號﹐上古質故也。」《大戴禮﹟帝系篇》﹕「帝嚳卜其四妃之子﹐皆有天下。上妃﹐有邰氏之女﹐曰姜嫄﹐而生后稷﹔次妃﹐有娀氏之女﹐曰簡狄﹐而生契﹔次妃陳鋒氏之女曰慶都﹐生帝堯﹔下妃娵訾之女曰常儀﹐生摯。」以堯與契俱爲嚳子。《家語》《世本》其文亦然。故毛爲此傳及《玄鳥》之傳﹐司馬遷爲《五帝本紀》皆依用焉。其後劉歆﹑班固﹑賈逵﹑馬融﹑服虔﹑王肅﹑皇甫謐等﹐皆以爲然。然則堯爲聖君﹐契爲賢弟﹐在位七十載而不能用﹐必待舜乃舉之者﹐聖人顯仁藏用﹐匿迹隱端﹐𨿽則自知﹐故不委任﹐待眾舉而後用﹐見取人之大法耳。若稷﹑契﹐堯之親弟﹐當生在堯立之前﹐比至堯崩﹐百餘歲矣。堯崩之後﹐仍爲舜所敕用者﹐以其並是上智﹐壽或過人﹐不可以凡人促齡﹐而怪彼永命也。若稷﹑契卽是嚳子﹐則未嘗隔世。《左傳》之說八元﹐云「世濟其美」者﹐正以能承父業﹐卽稱爲世﹐不要歷數世也。其緯候之書及《春秋命歷序》言五帝傳世之事爲毛說者﹐皆所不信。○箋「厥其」至「生民」。○正義曰「厥﹐其」﹐《釋言》文。「初﹐始」﹐《釋詁》文。周始祖﹐后稷也。周以後稷爲始祖﹐文王爲太祖。雍禘太祖﹐謂文王也。后稷以初始感生﹐謂之始祖﹐又以祖之尊大﹐亦謂之太祖。《周語》曰「我太祖后稷之所經緯。」是也。若文王以受命之大﹐惟得稱太祖﹐不得言始祖也。箋必名此經之民爲始祖者﹐以人之爲人﹐皆有始生之時﹐如此詩言初生﹐欲明自此巳前未有周家種類﹐周之上元始生於此﹐故言周之始祖﹐解其言「厥初」之意也。以炎帝姓姜﹐故知姜嫄是炎帝之後。姓姜而以嫄配之﹐故知有女名嫄。婦人不以名行﹐此嫄或當是字﹐但五帝時質﹐未必有名字之別﹐故以名言之。鄭信讖緯﹐以《命歷序》云「少昊傳八世﹐顓頊傳九世﹐帝嚳傳十世」﹐則堯非嚳子﹐稷年又小於堯﹐則姜嫄不得爲帝嚳之妃﹐故云「當堯之時﹐爲髙辛氏之世妃」﹐謂爲其後世子孫之妃也。人世短長無定﹐於是時書又散亡﹐未知其爲幾世﹐故直以世言之。其《大戴禮》《史記》諸書﹐皆鄭所不信。張融云「稷﹑契年稚於堯﹐堯不與嚳並處帝位﹐則稷﹑契焉得爲嚳子乎﹖若使稷﹑契必嚳子﹐如《史記》是堯之兄弟也。堯有賢弟七十﹐不用須舜與之﹐此不然明矣。《詩》之雅﹑頌﹐姜嫄履迹而生﹐爲周始祖﹔有娀以玄鳥生商﹐而契爲玄王。卽如毛傳﹑《史記》之說﹐嚳爲稷﹑契之父﹐帝嚳聖夫﹐姜嫄正妃﹐配合生子﹐人之常道﹐則《詩》何故但嘆其母﹐不美其父﹐而云『赫赫姜嫄﹐其徳不回。上帝是依﹐是生后稷﹖』周﹑魯何殊。特立姜嫄之廟乎﹖」融之此言﹐蓋得鄭旨﹐但以姜嫄爲世妃﹐則於《左傳》「世濟」之文復協﹐故易傳不以爲髙辛之妃也。○傳「禋敬」至「之前」。○正義曰﹕《釋詁》云「禋﹐祭也」﹐則禋是祭之名。又云「禋﹐敬也」﹐義得相通。且祭必致敬﹐故以禋爲敬也。《大宗伯》云「禋祀昊天上帝。」注云「禋之言煙。周人尙臭。煙﹐气之臭聞者也。」則鄭以禋者惟祭天之名﹐故《書》稱「禋於六宗」﹐鄭皆以爲天神。經傳之中﹐亦非祭天而稱禋祀者﹐諸儒遂以禋爲祭之通名。王肅云「《外傳》曰﹕『精意以享曰禋。』禋非燔燎之謂也。」袁準曰「禋者﹐煙气煙熅也。天之體遠﹐不可得就﹐聖人思盡其心﹐而不知所由﹐故因煙气之上﹐以致其誠﹐故《外傳》曰『精意以享﹐禋』﹐此之謂也。」準又稱﹕難者曰「禋於文王﹐何也﹖」曰「夫名有轉相因者﹐《周禮》云『禋祀上帝』﹐辧其本言煙熅之禮也。《書》曰『禋於文﹑武』者﹐取其辧精意以享也。先儒云『凡絜祀曰禋』﹐若絜祀爲禋﹐不宜別六宗與山川也。凡祭祀無不絜﹐而不可謂皆精。然則精意以享﹐宜施燔燎﹐精誠以假煙气之升﹐以達其誠故也。」切以準言爲然。鄭於《尙書》以文﹑武於明堂配五帝﹐故亦以稱禋。是禋名惟施於祭天也。傳於此下﹐卽說郊禖之祀。郊必祭天﹐則毛亦以此禋爲祭天。其餘《書傳》言禋者﹐則未知毛意與誰同也。弗訓爲去﹐心所不欲﹐卽當去之﹐故以「弗﹐去」謂去無子以求有子也。經言禋祀﹐未知所祀之神﹐故云「古者必立郊禖焉」。言此祀﹐祀郊禖也。知者﹐以婦人無外事﹐不因求子之祭﹐無有出國之理。又禋祀以求子﹐惟禖爲然﹐故知禋祀是祀禖也。旣言所祀之神﹐因言其祭之禮。自「玄鳥至之日」以下﹐皆《月令》文。所異者﹐惟彼「郊」作「髙」耳。玄鳥﹐燕也。燕至在春分二月之中﹐燕以此時感陽气來集人堂宇﹐其來主爲產乳蕃滋﹐故王者重其初至之日﹐用牛羊豕之太牢﹐祀於郊禖之神﹐蓋祭天而以先禖者配之。變禖言禖者﹐神之也。其祭之時﹐天子親自身往﹐敬其事﹐故親祭之。於時后妃率九嬪從之﹐而往侍禦於祭焉。天子內官有後也﹐夫人也﹐嬪也﹐世婦也﹐女禦也﹐而獨言九嬪者﹐以後是內官之主﹐須后妃率之﹐五等則九嬪居中﹐舉中而言﹐明百二十人皆往也。未有孕而往者﹐求其早有孕也。內官百二十人﹐周之制也。髙辛之時﹐未有此數﹐因禮之成文而引之耳。於祀之時﹐乃以醴酒禮天子所禦﹐謂已被幸有娠者也。使太祝酌酒飲之於郊禖之庭﹐以神之惠光顯之也。旣飲之酒﹐又帶以弓之韣衣﹐授以弓矢﹐使執之於郊禖之前。弓矢者﹐男子之事﹐使之帶弓衣﹐執弓矢﹐冀其所生爲男也。鄭於《月令》之注﹐其意則然。惟「髙禖」異耳。故鄭注云「髙辛氏之世﹐玄鳥遺鳦卵﹐簡狄吞之而生契。後王以爲禖官嘉祥而立其祀焉。」以爲由髙辛有嘉祥﹐故稱髙禖。蔡邕《月令章句》云「髙禖﹐祀名。髙猶尊也﹐禖猶媒也。吉事先見之象﹐謂之人先。」毛於此及《玄鳥》傳皆依作「郊禖」﹐則讀髙爲郊。下傳云「從於帝而見於天。」則此祭爲祭天﹐不祭人先也。於郊故謂之郊﹐不由髙辛﹐亦不以髙爲尊也。郊天用特牲﹐而此祭天用太牢者﹐以兼祭先禖之神﹐異於常郊故也。鄭於此箋亦云「禋祀上帝於郊禖」﹐則后稷未生之前﹐已有郊禖之祀矣。而《月令》注以爲﹐簡狄吞鳦卵生契﹐後王以爲嘉祥而立其祀」。又以契之後王始立此祀。二義不同者﹐《鄭記》王權有此問﹐焦喬答云「先契之時﹐必自有禖氏祓除之祀﹐位在南郊﹐蓋以玄鳥至之日祀之矣。」然得禋祀﹐乃於上帝也。娀簡吞鳦有子之後﹐後王以爲媒官嘉祥﹐祀之以配帝﹐謂之髙媒。毛傳亦云「郊禖者﹐以古自有於郊克禋之義。」又據禮之成文耳。祀天而以先禖配之﹐義如后土祀以爲社。此是鄭衝弟子爲說﹐以申鄭義。其意言髙辛已前﹐祭天於郊﹐亦以先禖配之﹐謂之郊禖。至髙辛之世﹐以有吞鳦之事﹐以爲禖之嘉祥﹐又以髙辛之世﹐禖配此祭﹐故攺之而爲髙禖。故此箋從傳爲郊祀禮﹐解其髙義。後王以爲媒官嘉祥而立其祀﹐謂立禖以配郊﹐非謂立郊求子始於後王。鄭意或當然也。如此爲說﹐可得合《詩》《禮》二注耳。然《禮》注爲髙辛之世者﹐謂髙辛之後世子孫猶號髙辛﹐其時簡狄吞鳦卵生契﹐如此得與稷同時爲堯臣耳。○箋「克能」至「之禮」。○正義曰「克﹐能」﹐《釋言》文。《釋詁》云「祓﹐福也。」孫炎曰「祓除之福。」《周語》云「祓除其心。」《女巫》云「祓除釁浴。」《左傳》﹕「祓社釁鼓。」《檀弓》云「巫先祓柩。」皆祓除凶惡﹐義取祓去﹐故云「弗之言祓也」。禋祀上帝於郊禖﹐祓除其無子之疾﹐以得其福﹐𨿽解弗字爲異﹐與傳「去無子」之意亦同也。非天子不得祭天﹐此姜嫄是爲髙辛氏後世之妃﹐則其夫不爲天子﹐所以得祈郊禖﹐祭天神﹐故解之云「二王之後﹐得用天子之禮」故也。王者存先代﹐所以通天三統﹐使得行其正朔﹐用天子之禮。故《禮運》曰「杞之郊也﹐禹宋之郊也。」契是二王之後﹐得祭天也。下言后稷功成﹐乃封之於邰﹐則此時必有國矣。未知其國之名﹐所在之地耳。○傳「履踐」至「利民」。○正義曰﹕諸《書傳》言姜嫄履大迹生稷﹑簡狄吞鳦卵生契者﹐皆毛所不信﹐故以帝爲髙辛氏帝。蓋以二章﹑卒章皆言上帝﹐此獨言帝不言上﹐故以爲髙辛氏帝也。《釋訓》云「履帝武敏。武﹐迹也。敏﹐拇也。」傳旣依《爾雅》﹐以武爲迹﹐而不以敏爲拇者﹐毛意蓋謂《爾雅》不可盡從故也。心識速疾謂之敏﹐故訓敏爲疾。又解姜嫄得踐帝迹所由﹐以髙辛之帝親行禋祀﹐姜嫄從於帝﹐而往見於天﹐故行在後而踐帝之迹。從帝見天﹐卽上傳所云「后妃率九嬪禦」是也。踐迹者﹐直謂隨後行耳﹐非必以足躡其踐地之處也。將事齊敏者﹐將﹐行也﹐謂行祀天之事齊敬而速疾也。鬼神食气謂之歆﹐故以歆爲饗﹐謂祭而神饗之也。「介﹐大」﹐《釋詁》文。福祿所止﹐謂止於姜嫄﹐使之早有子也。「震﹐動。夙﹐早。育﹐長」﹐皆《釋詁》文。動謂懷任而身動也。昭元年《左傳》曰「邑姜方震大叔」﹐哀元年《左傳》曰「後緡方震」﹐皆謂有身爲震也。早者﹐言其得福之早。得福乃有身﹐早文應在震上﹐今在下者﹐見有身而始知得福﹐故先震後夙﹐且以爲韻。故姜嫄之配髙辛﹐亦應久矣﹐未必生稷之歲始來配之。若前巳禋祀﹐此年始震﹐則是得福晚矣。而言早者﹐作者因事而言﹐以祈卽有子﹐故繼祈爲早耳。又解此人其名曰棄﹐所以謂之後稷者﹐以其身爲稷官﹐能種百谷以利民﹐故以後稷稱之。《周本紀》云「堯舉棄爲農師﹐天下得其利。」《堯典》云「帝曰﹕『棄﹐黎民阻饑﹐汝后稷播時百谷。』」是其利民之事也。○箋「帝上帝」至「后稷」。○正義曰﹕鄭以此及《玄鳥》﹐是說稷以迹生﹑契以卵生之經文也。《河圖》曰「姜嫄履大人迹生后稷。」《中候﹟稷起》云「蒼耀稷生感迹昌。」《契握》云「玄鳥翔水遺卵流﹐娀簡吞之﹐生契封商。」《苗興》云「契之卵生﹐稷之迹乳。」《史記﹟周本紀》云「姜嫄出野﹐見巨人迹﹐心忻然悅﹐欲踐之。踐之﹐而身動如孕者。及期而生棄。」《殷本紀》云「簡狄行浴﹐見玄鳥墮其卵。簡狄取吞之﹐因孕生契。」是稷以迹生﹑契以卵生之說也。又《閟宮》云「赫赫姜嫄﹐其徳不回﹐上帝是依。」言上帝依姜嫄以生后稷﹐故以帝爲上帝。且鄭以姜嫄非髙辛之妃﹐自然不得以帝爲髙辛帝矣。此上帝卽蒼帝靈威仰也。《長髮》箋云「帝﹐黑帝。」此不言蒼帝者﹐彼以下有玄王﹐故言「黑帝」。此下有上帝﹐故言「上帝」。各隨經勢而爲文也。《爾雅》引此釋之﹐而以敏爲拇指﹐故依用之﹐云「敏﹐拇也。」孫炎曰「拇﹐迹大指處。」《釋詁》云「介﹐右也。」郭璞曰「相佑助也。」孫炎曰「介者﹐相助之義﹐如人之左右手﹐故以介爲左右也。」傳以夙爲早。震後言早﹐於事不次﹐故轉之云「夙之言肅﹐自肅戒也。」以緯候及《史記》諸文﹐故知祀郊禖之時﹐則有大神之迹﹐姜嫄履之也。履神之迹﹐直言武足矣﹐而復言拇﹐是先履其跟之迹﹐又移足以就拇。旣言大迹﹐明不能滿﹐故云「足不能滿﹐履其拇指之處。」履拇之下而卽言歆﹐故知心體歆歆然﹐意動之狀也。左右所止住﹐如有人道感己者﹐謂如人夫妻交接之道。《檀弓》曰「寡婦不夜哭。」注云「嫌思人道。」亦謂此也。於是遂有身﹐肅戒不復禦﹐解「載震載夙」也。《大明》曰「大任有身。」是爲震爲有身。《靜女》傳曰「生子月辰﹐以金環退之。婦人有娠﹐則禮當不禦。」故所以自肅戒也。後則生子而長養之﹐解「載生載育」也。《周本紀》云「棄之隘巷﹑寒冰﹐後收養之。初欲棄之﹐因名曰棄。」《堯典》云「帝曰﹕『棄』。」是名之曰棄。文十八年《左傳》曰「髙辛氏有才子八人﹐堯不能舉。舜臣堯而舉之﹐使布五教於四方。」《堯典》注云「舉八元﹐使布五教。」契在八元中。稷亦髙辛氏之後﹐自然在八元中矣﹐故知舜臣堯而舉之。《堯典》注又云「堯初天官爲稷﹐舜登用之年﹐舉棄爲之。」故云「是爲后稷」。《鄭志》趙商問﹕「此箋云『帝﹐上帝』。又云﹕『當堯之時﹐姜嫄爲髙辛氏世妃。』意以爲非帝嚳之妃。《史記》嚳以姜嫄爲妃﹐是生后稷﹐明文皎然。又毛亦云『髙辛氏帝』。苟信先籍﹐未覺其徧隱﹐是以敢問易毛之義。」答曰﹕卽姜嫄誠帝嚳之妃﹐履大人之迹而歆歆然﹐是非眞意矣。乃有神气﹐故意歆歆然。天下之事﹐以前驗後﹐其不合者﹐何可悉信﹖是故悉信亦非﹐不信亦非。稷稚於堯﹐堯見爲天子﹐髙辛與堯並在天子位乎﹖是箋易傳之意也。

誕彌厥月﹐先生如達。誕﹐大。彌﹐終。達生也﹐姜嫄之子先生者也。箋云﹕達﹐羊子也。大矣后稷之在其母﹐終人道十月而生。生如達之生﹐言易也。○彌﹐面支反。達﹐他未反。注同。《說文》云「小羊也。」沈云「毛如字。」易﹐以豉反。下同。不坼不副﹐無菑無害。言易也。凡人在母﹐母則病。生則拆副菑害其母﹐橫逆人道。○坼﹐敕宅反。副﹐孚逼反﹐《說文》云「分也。」《字林》云「判也。」匹亦反。菑音災。注同。

以赫厥靈﹐上帝不寧。不康禋祀﹐居然生子。赫﹐顯也。不寧﹐寧也。不康﹐康也。箋云﹕康﹑寧皆安也。姜嫄以赫然顯著之徵﹐其有神靈審矣。此乃天帝之气也﹐心猶不安之。又不安徒以禋祀而無人道﹐居默然自生子﹐懼時人不信也。

﹝疏﹞「誕彌」至「生子」。○毛以爲﹐上言得福有子﹐此言其生之易。言可美大矣﹐姜嫄之孕后稷﹐終其孕之月而生之。婦人之生首子﹐其產多難。此後稷𨿽是最先生者﹐其生之易﹐如達之生然。羊子以生之易﹐故比之也。其生之時﹐不坼割﹐不副裂其母﹐故其母無災殃﹐無患害﹐以此故可美大也。天旣祐令有身﹐又使之生易﹐是天意以此顯明其有神靈也。上天之意﹐豈不降福而安之乎﹖言上天誠降福而安之﹐使母之無病苦﹐子得易生﹐是天安之也。姜嫄之身﹐豈不見安於禋祀乎﹖言姜嫄實見安於禋祀﹐祈則有子﹐生之又易﹐是爲禋祀所安也。由爲禋祀所安﹐故得居處怡然﹐無病而生子也。○鄭惟下四句爲異。言姜嫄履迹有身﹐其生又易﹐以此赫然顯著之徵﹐其有神靈審也。此乃上帝精气﹐姜嫄心不自安﹐以天人道隔﹐而人生天胤﹐故心不自安也。非徒生天之胤﹐心不自安﹐又不安其徒禋祀神明﹐無人道交接﹐居處默然而生此子。以無夫而生﹐又懼時人不信﹐當棄而異之﹐使人知其異﹐故下所以棄之也。○傳「誕大」至「生者」。○正義曰「誕﹐大」﹐《釋詁》文。「彌﹐終」﹐《釋言》文。「達﹐生者」﹐言其生易如達羊之生﹐但傳文略耳﹐非訓達爲生也。又解言先生之意﹐以人之產子﹐先生者多難﹐此後稷是姜嫄之子最先生者﹐應難而今易﹐故言先生以美之。此主言后稷是姜嫄首子而已。后稷有同母弟妹以否﹐書亦無文焉。○箋「達羊」至「言易」。○正義曰﹕《說文》云「達﹐小羊也。從羊﹐大聲。」薛琮答韋昭曰「羊子初生達﹐小名羔﹐未成羊曰羜﹐大曰羊。長幼之異名。以羊子初生之易﹐故以比后稷生之易也。《大戴禮》及《春秋元命包》皆云『人十月而生』。《周本紀》云﹕『姜嫄踐巨人迹﹐身動如孕者﹐及期而生子。』則終一年矣。此言終月﹐必終人之常月。馬遷之言未可信也。」○傳「言易」至「人道」。○正義曰﹕經之所言﹐皆說其生之易﹐故云「言易也」﹐以總解一經。又解易生所以爲美者﹐以凡常之人﹐在母腹則病﹐其生則又坼副災害其母﹐以橫逆人道。今后稷之生﹐能無坼副災害﹐故美之也。《晉語》云「文王在母不憂。」是謂未生爲在母。坼副皆裂也。《禮記》曰「爲天子削瓜者副之。」是副爲裂也。坼副災害其母﹐皆謂當產之時。《閟宮》云「無災無害﹐彌月不遲。」亦謂生時無災害﹐故彼箋引此解之﹐明其同也。然則此經止言生易﹐不言在母病。傳言「凡人在母﹐母則病」者﹐因其生之易﹐從在母而本之﹐見凡人之生不如后稷﹐所以爲美耳。橫逆人道﹐謂不由人所生之道也。《史記﹟楚世家》云「陸終娶於鬼方氏曰女潰﹐孕三年不乳。乃剖其左脇﹐獲三人焉。剖其右脇﹐獲三人焉。」《帝王世紀》云「簡狄剖背生契。」如此之類﹐是橫逆人道也。若然﹐契亦大賢﹐剖背而出﹐則坼副災害不爲惡矣。此美其無災害者﹐人之賢愚﹐不由母生之難易﹐要人情皆欲其易﹐不欲其難。因見稷之生由﹐言之以爲美耳。《晉語》曰「大任震文王不變﹐少溲於豕牢而得文王﹐不加病焉。」亦美文王生易﹐與此同矣。此言橫逆人道﹐謂人所生之道。上箋云「終人道」者﹐謂人在母腹之道。如有人道感己者﹐謂人交接之道。人道之言𨿽同﹐三者皆小別耳。○傳「赫顯」至「康也」。○正義曰﹕以赫是明貌﹐故爲顯也。天實降福﹐以安后稷﹐美姜嫄實爲因禋祀所安。而經乃言不寧不康﹐故皆反其言也。王肅云「天以是顯著后稷之神靈降福而安之﹐言姜嫄可謂禋祀所安﹐無疾而生子。」○箋「康寧」至「不信」。○正義曰「康﹑寧皆安」﹐《釋詁》文。箋以此章上四章言后稷之生﹐下章言其棄之。此經四句文在旣生之後﹑棄之上﹐則是說其棄子之意﹐爲下章張本﹐故易傳也。履大迹而有身﹐不由夫而生子﹐是有顯著之徵也。旣見如此徵驗﹐知其實有神靈﹐故云姜嫄以赫然顯著之徵﹐其有神靈審矣。言姜嫄自知此子審是神靈所生也。又解上帝不寧之意﹐祀天而見大人迹﹐履之如有感己。此感之者﹐乃是天帝之气﹐人不當共天交接。今乃與天生子﹐子𨿽生訖﹐其心猶不安之也。上帝不寧者﹐爲生天之胤﹐故不安。「不康禋祀」者﹐懼時人不信﹐故不安也。以此故再言不安徒禋祀而無人道﹐空祀神明而無人道交接﹐故居位默然而得生子﹐懼時人不信其然﹐或得疑其犯禮奸淫而有此胤﹐以此又復不安。姜嫄旣有此事不安﹐欲望眾信﹐故棄之以顯其異﹐使眾人知之也。《異義》《詩》齊魯韓﹑《春秋公羊》說聖人皆無父感天而生﹐《左氏》說聖人皆有父。謹案《堯典》「以親九族」﹐卽堯母慶都感赤龍而生堯﹐堯安得九族而親之﹖《禮讖》云「唐五廟」﹐知不感天而生。玄之聞也﹐諸言感生得無父﹐有父則不感生﹐此皆偏見之說也。《商頌》曰「天命玄鳥﹐降而生商。」謂娀簡吞鳦子生契﹐是聖人感見於經之明文。劉媼是漢太上皇之妻﹐感赤龍而生髙祖﹐是非有父感神而生者也﹖且夫蒲盧之气嫗煦桑虫成爲己子﹐況乎天气因人之精就而神之﹐反不使子賢聖乎﹖是則然矣﹐又何多怪﹖如鄭此言﹐天气因人之精使之賢聖﹐則天气不獨生人。此姜嫄得無人道而生子者﹐言非一端也。彼以古今異說﹐言感生則不得有父﹐有父則不得感生﹐偏執一見﹐理未弘通﹐故鄭引蒲盧爲諭﹐以證有父得感生﹐非必由父也。所引吞鳦生契﹐卽是不由父矣﹐又何怪於后稷也﹖稷﹑契等𨿽感天气﹐母實有夫﹐則亦爲有父。繼父爲親﹐故稱嚳之冑﹐唐堯之親九族﹐立五廟﹐亦猶此也。稷﹑契俱是感生﹐棄稷不棄契者﹐人之意異耳。或者簡狄𨿽則吞鳦﹐仍禦於夫﹐其心自安﹐故不棄之耳。馬融之說此詩﹐則異於是矣﹐故云「仍禦於夫」。王肅引馬融曰「帝嚳有四妃﹐上妃姜嫄生后稷﹐次妃簡狄生契﹐次妃陳鋒生帝堯﹐次妃娵訾生帝摯。摯最長﹐次堯﹐次契。下妃三人﹐皆已生子﹐上妃姜嫄未有子﹐故禋祀求子。上帝大安其祭祀而與之子。任身之月﹐帝嚳崩。摯卽位而崩﹐帝堯卽位。帝嚳崩後十月而後稷生﹐蓋遺腹子也。𨿽爲天所安﹐然寡居而生子﹐爲眾所疑﹐不可申說。姜嫄知后稷之神奇﹐必不可害﹐故欲棄之﹐以著其神﹐因以自明。堯亦知其然﹐故聽姜嫄棄之。」肅以融言爲然﹐又其《奏》云「稷﹑契之興﹐自以積徳累功於民事﹐不以大迹與燕卵也。且不夫而育﹐乃載籍之所以爲妖﹐宗周之所喪滅。」其意不信履大迹之事﹐而又不能申棄之意﹐故以爲遺腹子﹐姜嫄避嫌而棄之。王基駮之曰「凡人有遺體﹐猶不以爲嫌﹐況於帝嚳聖主﹐姜嫄賢妃﹐反當嫌於遭喪之月便犯禮哉﹗人情不然一也。就如融言﹐審是帝嚳之子﹐凡聖主賢妃生子﹐未必皆賢聖﹐能爲神明所祐。堯有丹朱﹐舜有商均﹐文王有管﹑蔡。姜嫄禦於帝嚳而有身﹐何以知其特有神奇而置之於寒冰乎﹖假令鳥不覆翼﹐終疑逾甚﹐則后稷爲無父之子﹐嚳有淫昏之妃﹐姜嫄有污辱之毀﹐當何以自明哉﹗本欲避嫌﹐嫌又甚焉﹐不然二也。又《世本》云﹕『帝嚳卜其四妃之子﹐皆有天下。』若如融言﹐任身之月而帝嚳崩﹐姜嫄尙未知有身﹐帝嚳焉得知而卜之﹖苟非其理﹐前卻縶礙﹐義不得通﹐不然三也。不夫而育﹐載籍之所以爲妖﹐宗周之所以喪滅。誠如肅言﹐神靈尙能令二龍生妖女以滅幽王﹐天帝反當不能以精气育聖子以興帝王也﹖此適所以明有感生之事﹐非所以爲難。肅信二龍實生褒姒﹐不信天帝能生后稷﹐是謂上帝但能作妖﹐不能爲嘉祥。長於爲惡﹐短於爲善﹐肅之乖戾﹐此尢甚焉。」馬昭曰「稷奇見於旣棄之後﹐未棄之前﹐用何知焉﹖」孫毓云「天道徵祥﹐古今有之﹐皆依人道而有靈助。劉媼之任髙祖﹐著有雲龍之怪﹔褒姒之生﹐由於玄黿之妖。巨迹之感﹐何獨不然﹖而謂自履其夫帝嚳之迹﹐何足異而神之﹐乃敢棄隘巷寒冰﹑有覆翼之應乎﹖而王傳云『知其神奇﹐不可得害』﹐以何爲徵也﹖且匹夫凡民﹐遺腹生子﹐古今有之。嚳崩之月﹐而當疑爲姦﹐非夫有識者之所能言也。鄭說爲長﹐羣賢以鄭爲長﹐長則信矣。所言王短﹐短猶未悉﹐何則﹖馬﹑王立說﹐自云述毛。其言遺腹寡居﹐必謂得毛深旨。案下傳曰『天生后稷﹐異之於人﹐欲以顯其靈』。帝不順天﹐是不明也﹐故承天意而異之於天下。是言天異后稷於人﹐帝又承天之意﹐所以棄而異之﹐明示天下﹐安有遺腹寡居之事乎﹖卽由天異而棄之﹐何須要在寡居﹖若以寡居爲嫌﹐何以必知其異﹖若使無異可棄﹐竟當何以自明﹖又上傳云『帝髙辛氏』﹐下傳云『帝不順天』﹐則帝亦髙辛之帝﹐安得謂之堯也﹖五章傳云『堯見天因邰而生后稷』﹐目之曰堯﹐不名爲帝﹐益知此帝不爲堯也。何以堯知其然﹐聽姜嫄棄之﹖且馬﹑王之說﹐姜嫄髙辛之正妃﹐其於帝堯則君母也﹐比之後世則太后也。以太后之尊﹐欲棄己子﹐足以自專﹐不假堯命﹐何云聽棄之也﹖又堯爲人兄﹐聽母棄弟﹐縱其安忍之心﹐殘其聖父之胤﹐不慈不孝﹐亦不是過。豈有欽明之後﹐用心若此哉﹗若以堯知其神﹐故爲顯異﹐則堯之知稷之甚矣。初生以知其神﹐才長應授之以位﹐何當七十餘載﹐莫之收采﹖自有聖弟﹐不欲明揚﹐虞舜登庸﹐方始舉任﹐𨿽帝難之﹐豈其若此﹗故知王氏之說﹐進退多尢。所言遺腹﹐非毛旨矣。其解文義傳意或然﹐故采其釋經之辭﹐遺其寡居之說。」

誕寘之隘巷﹐牛羊腓字之。誕﹐大。寘﹐置。腓﹐辟。字﹐愛也。天生后稷﹐異之於人﹐欲以顯其靈也。帝不順天﹐是不明也﹐故承天意而異之於天下。箋云﹕天異之﹐故姜嫄置后稷於牛羊之徑﹐亦所以異之。○寘﹐之豉反。下同。隘﹐於懈反。巷﹐戶降反。腓﹐符非反﹐避也。誕寘之平林﹐會伐平林。牛羊而辟人者﹐理也。置之平林﹐又爲人所收取之。誕寘之寒冰﹐鳥覆翼之。大鳥來﹐一翼覆之﹐一翼藉之﹐人而收取之﹐又其理也﹐故置之於寒冰。○藉﹐在夜反。

鳥乃去矣﹐后稷呱矣。於是知有天異﹐往取之矣。后稷呱呱然而泣。○呱音孤﹐泣聲也。《尙書》云「啟呱呱而泣。」是也。

﹝疏﹞「誕寘」至「呱矣」。○正義曰﹕上言后稷之生﹐此言棄稷之事。言可美大矣﹐棄此後稷﹐置之於狹隘巷中﹐牛羊其避而憐愛之。嬰兒未有所知﹐當爲牛羊所踐﹐今乃避而愛之﹐故可美大矣。以牛羊避人﹐理之常也﹐又置之平林﹐可美大矣。又棄此後稷﹐置之平地林木之中﹐會值有人往伐平林﹐伐木之人見而收取之。嬰兒之在林野﹐當爲鳥獸所害﹐乃值人收取﹐是可美大矣。又以人之取人﹐乃是常理﹐復置之寒冰﹐可美大矣。復棄后稷朝旦於寒冰之上﹐有鳥以翼覆﹑以翼藉之。鳥非人類﹐而覆藉人﹐是可美大矣。旣知有神人往收取﹐鳥乃飛去矣。后稷遂呱呱然而泣矣。此其有神靈之驗也。○傳「字愛」至「天下」。○正義曰﹕《易﹟屯卦》云「女子貞﹐不字。十年乃字。」是字爲愛之義也。知天生后稷異之於人者﹐若其不異﹐不應棄之。異之於人﹐謂有奇表異相﹐若孔子之河目海口﹐文王之四乳龍顏之類。但《書傳》不言后稷異狀﹐無得而知之耳。言帝嚳若不順天意以顯之﹐則是爲不明﹐則棄之者﹐帝意也。以此傳觀之﹐則后稷之生﹐嚳尙存矣﹐不得爲遺腹矣。○箋「天異」至「異之」。○正義曰﹕箋以履迹而得后稷﹐𨿽與傳禋祀得之不同﹐其於異而顯之意亦一也﹐故乘傳而釋之也。天降精气﹐以生后稷﹐本欲異之﹐故姜嫄置后稷於牛羊之徑﹐亦以異之。亦者﹐亦天也。○鄭以姜嫄非帝嚳之妃﹐其棄后稷﹐出姜嫄之意﹐故言姜嫄也。步道曰徑﹐以經稱隘巷﹐故以徑言之。此詩之意﹐欲顯其異而棄之。《周本紀》以爲不祥﹐故棄之﹐謬矣。○傳「大鳥」至「藉之」。○正義曰﹕以翼能覆藉嬰兒﹐故知大鳥也。以經「翼」在「覆」下﹐則上覆下翼﹐明非一翼耳。人體忌寒﹐近冰尢甚﹐旣奇而覆之﹐明亦愛而藉之﹐故知一翼覆之﹐一翼藉之。經因鳥有二翼﹐互其文以見此意耳。姜嫄以玄鳥至月而禋祀﹐在母十月而生稷﹐其生正當冰月﹐故得棄之冰也。

實覃實訏﹐厥聲載路。誕實匍匐﹐克岐克嶷﹐以就口食。覃﹐長。訏﹐大。路﹐大也。岐﹐知意也。嶷﹐識也。箋云﹕實之言適也。覃﹐謂始能坐也。訏﹐謂張口嗚呼也。是時聲音則已大矣。能匍匐﹐則岐岐然意有所知也。其貌嶷嶷然﹐有所識別也。以此至於能就眾人口自食﹐謂六七歲時。○覃﹐徒南反﹐本或作「譚」。訏﹐況於反。匍音蒲﹐又音符﹐本亦作「扶」。匐﹐蒲北反﹐又音服﹐本亦作「服」。岐﹐其宜反。嶷﹐魚極反﹐《說文》作「﹤口疑﹥」﹐云「小兒有知。」長﹐張丈反﹐或如字。別﹐彼列反。

蓺之荏菽﹐荏菽旆旆﹐禾役穟穟﹐麻麥幪幪﹐瓜瓞唪唪。荏菽﹐戎菽也。旆旆然﹐長也。役﹐列也。穟穟﹐苗好美也。幪幪然﹐茂盛也。唪唪然﹐多實也。箋云﹕蓺﹐樹也。戎菽﹐大豆也。就口食之時﹐則有種殖之志﹐言天性也。○蓺﹐魚世反。荏菽﹐而甚反﹐「叔」或作「菽」﹐音同。郭璞云「今胡豆是。」旆﹐蒲具反。穟音遂。幪﹐莫孔反。瓞﹐田節反。唪﹐布孔反﹐徐又薄孔反。長如字﹐又張丈反。

﹝疏﹞「實覃」至「唪唪」。○毛以爲﹐上旣言收取后稷﹐此說其長養之事。言后稷實以漸大﹐言差大於呱呱之時也。於是之時﹐其口出音聲則已大矣﹐不復如呱呱時而已。又嘆之﹐言后稷可美大矣﹐實始匍匐之時﹐已能意有所知岐岐然﹐又能貌有所識嶷嶷然﹐以漸有智慧﹐能就人之口取食而啖之。才始能食﹐卽有種殖之志。所種蓺之者﹐是荏菽也。此荏菽乃旆旆然長大。種禾則使有行列﹐其苗則穟穟然美好。所種之麻麥﹐則幪幪然茂盛。所種之瓜瓞﹐其實則唪唪然眾多。是其本有天性﹐種則美好﹐於後果爲稷官﹐而天下蒙賴。於「匍匐」之上言「誕」者﹐爲岐嶷發文﹐美大於匍匐之時能岐嶷也。○鄭惟「實覃實訏」爲異。言適始能坐而覃然﹐適始張口而訏然。餘同。○傳「覃長」至「嶷識」。○正義曰﹕《釋言》云「覃﹐延也。」延引是漸長之義﹐故爲長也。「訏﹐大。路﹐大」﹐《釋詁》文。以岐﹑嶷言克﹐克是其性智之能﹐故以岐爲有智之意﹐嶷爲有識之貌。內有所知﹐乃外能識物﹐故先岐後嶷。○箋「實之」至「歲時」。○正義曰「實覃實訏」﹐爲「厥聲載路」而言﹔「誕實匍匐」﹐爲「克岐克嶷」而設﹐敗實之爲義﹐不指覃訏匍匐之體﹐故云「實之言適也」。適覃訏而聲已大﹐適匍匐而已能岐嶷﹐爲早慧之勢也。定本爲「實之言是」。案《集注》並爲「適」。又以上言呱矣﹐謂其泣之聲。下言匍匐﹐指其小之體。覃訏之文在其間﹐則亦指小時之實狀﹐故云「覃﹐謂始能坐。訏﹐謂張口嗚呼」。《儀禮》注云「禫之言澹。澹然﹐安意也。」則覃亦安意﹐故爲坐也。訏音呼﹐字又從言﹐故爲張口嗚呼。是時聲音則已大矣﹐謂大於呱呱之時﹐因言張口嗚呼﹐卽說音聲之大。且嬰兒旣坐而後弄口﹐破坐而後匍匐﹐則智識漸生﹐故於匍匐之下言岐﹑嶷﹐皆爲事之次也。所知在於心神﹐故云「岐岐然意有所智」﹔識別發於耳目﹐故云「其貌嶷嶷然有所識別」﹐見內外之異也。岐﹑嶷皆是其貌﹐故重言之。此岐﹑嶷在匍匐之時﹐則其生亦未一年矣。就口食之時﹐則已稍大﹐故云「以至於能就眾人口自食﹐謂六七歲時」也。言「至於」者﹐後此至彼﹐見其間懸遠之意也。后稷以上智之資﹐必當早慧﹐六七歲時不應猶就人食。鄭言六七歲者﹐以凡人之事準之耳。或以爲就口食者﹐謂爲稷官﹐以成就眾人口食。案下箋云「就口食之時﹐已有種殖之志﹐言天性也。」若爲稷官之時﹐始有種殖之志﹐不足言其天性。且種殖之志﹐非始官居之日﹐指斥居官﹐不得云口食。以此知以就口食﹐正謂就眾人之口自取食矣。○傳「荏菽」至「多實」。○正義曰﹕《釋艸》云「戎菽謂之荏菽。」孫炎曰「大豆也。」此箋亦以爲大豆。樊光﹑舍人﹑李巡﹑郭璞皆云「今以爲胡豆。」璞又云「《春秋》『齊侯來獻戎捷』﹐《穀梁傳》曰﹕『戎菽也。』《管子》亦云﹕『北伐山戎﹐出冬蔥及戎菽﹐布之天下。』今之胡豆是也。」案《爾雅》戎菽皆爲大豆﹐注《穀梁》者亦以爲大豆也。郭璞等以戎﹑胡俱是夷名﹐故以戎菽爲胡豆也。后稷種穀﹐不應捨中國之種﹐而種戎國之豆﹐卽如郭言齊桓之伐山戎﹐始布其豆種﹐則后稷之所種者﹐何時絕其種乎﹖而齊桓復布之禮有戎車﹐不可謂之胡車﹐明戎菽正大豆是也。此荏菽重言者﹐以蓺之之文爲下總目﹐於荏菽配之爲句﹐又分別說其茂之狀﹐故重言之。人供役者在於行列﹐禾無在役之義﹐故知役爲列也。言其行相當﹐因禾文單﹐故以役配之。其旆旆﹑穟穟﹑幪幪﹐皆言生長茂盛之貌。因其文異﹐故以長﹑好﹑茂散而承之﹐其實互相通。瓜瓞與五穀異苗﹐以其蔓長﹐故不爲葉茂﹐而以唪唪爲多實也。定本「唪唪多實」之上﹐云「瓜瓞瓝也」﹐案《集注》等並無此四字。○箋「蓺樹」至「天性」。○正義曰﹕樹者﹐種木之名﹐可爲種殖通稱﹐故云「蓺﹐樹也」。上言以就口食﹐此經接於其下﹐故此所陳﹐卽是就食時事。就口食之時﹐已有此種殖之志﹐言其天性也。言其天性善於種殖﹐於後果爲稷官。《周本紀》曰﹕棄爲兒時﹐其遊戲﹐好種殖﹐麻麥美。卽此是也。又曰「及爲成人﹐遂好耕農﹐相地之宜﹐宜五穀者稼穡之﹐民皆法之。堯聞之﹐舉棄爲農師﹐天下宜其利。」下章是也。

誕后稷之穡﹐有相之道。相﹐助也。箋云﹕大矣﹐后稷之掌稼穡﹐有見助之道。謂若神助之力也。○相﹐息亮反。注同。茀厥丰艸﹐種之黃茂。實方實苞﹐實種實褎﹐實發實秀﹐實堅實好﹐實穎實栗﹐卽有邰家室。茀﹐治也。黃﹐嘉谷也。茂﹐美也。方﹐極畝也。苞﹐本也。種﹐雜種也。褎﹐長也。發﹐盡發也。不榮而實曰秀。穎﹐垂穎也。栗﹐其實栗栗然。邰﹐姜嫄之國也。堯見天因邰而生后稷﹐故國后稷於邰﹐命使事天﹐以顯神順天命耳。箋云﹕丰﹑苞亦茂也。方﹐齊等也。種﹐生不雜也。褎﹐枝葉長也。發﹐發管時也。栗﹐成就也。后稷教民除治茂艸﹐使種黍稷。黍稷生則茂好﹐孰則大成。以此成功﹐堯攺封於邰﹐就其成國之家室無變更也。○茀音拂﹐《韓詩》作「拂」。拂﹐弗也。種﹐支勇反。注「種﹐雜種」﹑「種﹐生不雜」﹑下「嘉種」並注並同。褎﹐余秀反。穎﹐營井反﹐穗也。《尙書》云「唐叔得禾﹐異畝同穎。」是也。邰﹐他來反﹐后稷所封國也﹐今在京兆武功縣。

﹝疏﹞「誕后稷」至「家室」。○毛以爲﹐旣言后稷爲兒時好種田﹐此後言其爲稷官時事也。可美大矣﹐后稷之教民稼穡﹐若有神明相助之道。言種之必好﹐似有神助﹐故可大也。又說其若有神助之狀﹐言后稷之教民種殖﹐乃除治而去其茂盛之艸﹐旣去其艸﹐於此地種之以黃色而茂盛者謂黍稷之穀也。於是此穀旣生﹐實方正而極於壠畝無空缺之地﹐實根本而盡皆均調無稀穊之處﹐謂春生之時也。其苗實雍種而肥大﹐實褎褎然而生長﹐謂夏末時也。稍至秋初﹐禾又出穗﹐實盡發於管﹐實生粒皆秀更復少時其粒﹐實皆堅成﹐實又齊好﹐實穗重而垂穎﹐實成就而栗栗然﹐以此故收入弘多。堯善其功﹐而賜之土宇﹐封之於邰﹐就有邰國之家室焉。○鄭以方謂苗生齊等﹐苞謂苗之茂盛﹐種謂田種不雜﹐成功而攺封於邰﹐非始有國土﹐惟此爲異。其文勢則同。○箋「大矣」至「之力」。○正義曰﹕下言有邰家室﹐言功成之時﹐則此章說爲官時事﹐故云后稷之掌稼穡也。助人者﹐惟神耳﹐故知有見助之道﹐謂若神助之力。○傳「茀治」至「天命」。○正義曰「茀﹐治」﹐《釋詁》文。此說后稷教彼而言種黃﹐則黃色是穀也。穀之黃色者惟黍稷耳﹐黍稷穀之善者﹐故云「黃﹐嘉穀也」。以黍稷是民食之主﹐故舉以爲言。其實諸種之穀皆種之。《閟宮》言「植稚菽麥」﹐《尙書》稱「播時百谷」﹐是所種非獨黃也。茂盛則人所美愛﹐故以茂爲美。此種之黃茂爲下總目﹐自此以下皆說嘉穀茂盛﹐故先言黃盛以總之。方者﹐正方之義﹐謂極盡壠畝﹐種無不生﹐地皆方正有苗﹐故以方爲極畝。《易》稱「系於苞桑」﹐謂系之桑本﹐故以苞爲本。《莊子》說木之肥大云「雍腫無用」﹐故以種爲雍腫﹐謂苗之肥盛也。褎者﹐禾長之貌﹐故言長也。發者﹐穗生於苗﹐初發苗生也。以上言苗之極畝平均則發者﹐非獨一莖發耳﹐故言「盡發」。則褎亦盡長。秀穎好栗皆亦盡然。舉一以明上下也。《釋艸》云「華﹐荂榮也。木謂之華﹐艸謂之榮﹐不榮而實謂之秀﹐榮而不實謂之英。」是不榮而實曰秀也。李巡曰「分別異名以曉人。」然則彼是英秀對文﹐以英爲不實﹐故以秀爲不榮。其實黍稷皆先榮後實。《出車》云「黍稷方華。」是嘉穀之秀必有榮也。此傳因彼成文而引之耳。《說文》云「穎﹐禾末也。」《禹貢》定賦遠近之差﹐二百里納銍﹐三百里納稭。注云「銍﹐斷去也。」稭又云穎﹐則穎是禾穗之挺。《書序》云「唐叔得禾﹐異畝同穎。」謂挺上合也。美其禾之成就﹐不當言其有穎而已﹐故云「穎﹐垂穎」。言其穗重而穎垂也。要是穀穗成就之穎﹐故云「其實栗栗然」。桓六年《左傳》云「奉酒醴以告曰﹕『嘉栗旨酒。』」服虔云「穀之初熟爲栗。」是栗爲穀熟貌。《世本》云「有邰氏女曰姜嫄。」故知邰是姜嫄之國也。傳以此言封之於邰﹐下言祭天之事﹐故解其意云「堯見天因邰而生后稷。」謂使邰國之女生后稷也。「故國后稷於邰」﹐謂封爲邰國之君﹐又特命之﹐使得事天﹐所以顯后稷之神﹐順上天之命故也。言國后稷於邰﹐猶《文王》箋云「而國於周」。后稷以前未有國﹐於此始封之也。此邰爲后稷之母家﹐其國當自有君﹐所以得封后稷者﹐或時君絕滅﹐或遷之他所也。○箋「丰」至「變更」。○正義曰﹕《釋詁》云「苞﹑茂﹐丰也。」故知丰苞皆爲茂也。以經已有茂﹐故言亦也。經每實之下皆當字成義﹐直言實本則不知何本﹐且《爾雅》以苞爲茂﹐故易傳也。方是方正﹐故言齊等﹐與傳極畝亦同。但齊等據苗均﹐極畝據地滿耳。以傳言雍種是肥充之貌﹐禾生𨿽肥﹐不能至雍種。種者﹐系本初種之稱﹐卽《大田》「旣種」是也﹐故以種爲「生不雜」﹐謂不稂不莠也。傳以褎爲長﹐故申之爲枝葉長也。傳以發爲盡發﹐不解發意﹐故云「發管時」。苗之將秀﹐心如竹管﹐穗發中而出﹐故言發管也。傳言其實栗栗﹐止言栗栗是實貌﹐不言所以得然﹐故言「成就」以足之。案《集注》云「栗﹐成意也」﹐定本以「意」爲「急」﹐恐非也。就其成國之室家無所變更者﹐謂邰國先有宮室﹐后稷就而有之﹐所以美后稷也。○鄭以姜嫄之夫先爲二王之後﹐是先有國﹐故言攺封其封﹐早晚亦無明文。《中候﹟握河紀》云「堯卽政七十年受《河圖》。」其末云「斯封稷﹑契﹑臯陶﹐賜姓號。」注云「或云七十二年。」斯此封三臣﹐止言封號﹐不道其時﹐卽封此言成功﹐蓋治水畢後﹐地平天成之時也。稷之功成﹐實在堯世﹐其封於邰﹐必是堯之封矣﹐故此箋及傳皆以爲堯。《周本紀》云「禹封棄於邰﹐號曰后稷。」以後稷之號亦起舜時﹐其言不可信也。杜預云「邰﹐始平武功縣所治釐城。」是也。

誕降嘉種﹐維秬維秠﹐維穈維芑。天降嘉種。秬﹐黑黍也。秠﹐一稃二米也。穈﹐赤苗也。芑﹐白苗也。箋云﹕天應堯之顯后稷﹐故爲之下嘉種。○秬音巨。秠﹐孚鄙反﹐亦黑黍也。又孚卑反﹐郭芳婢反。穈音門﹐《爾雅》作「﹛艸﹜」﹐同。郭亡偉反﹐赤粱粟也。芑音起﹐徐又巨已反﹐郭云「白粱粟也」。稃﹐芳於反﹐字書云「粗糠也。」應﹐應對之應。爲﹐於僞反。下「天爲己」同。恆之秬秠﹐是獲是畝。恆之穈芑﹐是任是負﹐以歸肇祀。恆﹐徧。肇﹐始也。始歸郊祀也。箋云﹕任﹐猶抱也。肇﹐郊之神位也。后稷以天爲己下此四穀之故﹐則徧種之﹐成熟則獲而畝計之﹐抱負以歸﹐於郊祀天。得祀天者﹐二王之後也。○恆﹐古鄧反﹐本又作「亙」。獲﹐戶郭反。任音壬。注同。肇音兆。徧音徧。下同。

﹝疏﹞「誕降」至「肇祀」。○毛以爲﹐上旣言后稷功成受國﹐堯又命使事天。此言其祭天之事。可美大矣﹐此後稷善能於稼穡﹐上天乃下善穀之種與之﹐使得種﹐以此祭祀。天與之穀﹐是可大也。其言善種者﹐維是黑黍之秬﹐維是黑黍二米之秠﹐維是赤苗之穈﹐維是白苗之芑。后稷旣得此善種﹐乃徧種之以秬以秠﹐至熟則於是獲刈之﹐於是畝計之。徧種之以穈以芑﹐至熟則於是任抱之﹐於是負檐之。以此秬秠穈芑之穀而歸﹐始郊祀於上天也。○鄭以後稷先事天以歸﹐郊兆之處而祀天爲異。餘同。○傳「天降」至「白苗」。○正義曰﹕降者﹐從上之辭﹐故知降嘉種者﹐是天降嘉種也。「秬﹐黑黍」以下﹐皆《釋艸》文。惟彼穈作「﹛艸釁﹜」﹐音同耳。李巡曰「黑黍一名秬。」郭璞曰「秠亦黑黍﹐但中米異耳。」漢和帝時﹐任城生黑黍﹐或三四實﹐實二米﹐得黍三斛八斗。則秬是黑黍之大名﹐秠是黑黍之中有二米者﹐別名之爲秠﹐故此經異其文﹐而《爾雅》釋之。若然﹐秬﹑秠皆黑黍矣。而《春官﹟鬯人》注云「釀秬爲酒。秬如黑黍﹐一秠二米。」言如者﹐以黑黍一米者多﹐秬爲正稱﹐二米則秬中之異﹐故言如﹐以明秬有二等也。秬有二等﹐則一米亦可爲酒。《鬯人》之注必言二米者﹐以宗廟之祭﹐惟祼爲重﹐二米嘉異之物﹐鬯酒宜當用之﹐故以二米解鬯。其實秬是大名﹐故云「釀秬爲酒」。《爾雅》云「秠﹐一稃二米」﹐《鬯人》注云「一秠二米」﹐文不同者﹐《鄭志》答張逸云「秠卽皮﹐其稃亦皮也。《爾雅》重言以曉人。」然則秠﹑稃古今語之異﹐故鄭引《爾雅》得以稃爲秠也。赤苗﹑白苗者﹐郭璞曰「﹛艸釁﹜﹐今之赤粱粟﹔芑﹐今之白粱粟﹐皆好穀也。」○箋「天應」至「嘉種」。○正義曰﹕如此言﹐則功成受封之後﹐始天與之種﹐惟四穀而已。而《閟宮》云「是生后稷﹐降之百福。黍稷重穋﹐稙稚菽麥。」所降多矣﹐非徒四穀。又彼下文乃言「奄有下國﹐俾民稼穡」﹐則是爲稷官之日﹐已得此種。與此二文不同者﹐天降種者﹐美大后稷﹐以稷之必獲﹐歸功於天﹐非天實下之也。作者意異﹐故先後不同。此言祭之所用﹐故指陳黍稷。《閟宮》廣言民食﹐故穀多於此。《孔叢》云「魏王問子愼曰﹕『往者中山之地無故有穀﹐乃雲天雨﹐反以亡國﹐何也﹖』曰﹕『自古及今﹐未聞天下谷與人。詩美后稷能大教民種穀﹐以利天下。若中山之谷﹐妖怪之事﹐非所謂天降祥也。』」以此而言﹐明非實降之也。案《集注》及定本於此並無「箋云」。○傳「恆徧」至「郊祀」。○正義曰﹕以言種之廣多﹐故以恆爲徧。定本作「恆」﹐《集注》皆作「亙」字。「肇﹐始」﹐《釋詁》文。上言封之於邰﹐是初爲諸侯﹐故云「始歸郊祀」。下云「上帝居歆」﹐知此祀爲郊也。○箋「任猶」至「之後」。○正義曰﹕以任﹑負異文﹐負在背﹐故任爲抱也。鄭以後稷﹐二王之後﹐先得祭天﹐非爲始祭﹐故云「肇﹐郊之神位」﹐言神位之兆。「肇」宜作「兆」。《春官﹟小宗伯》云「兆五帝於四郊。」是也。《商頌》箋讀肇爲兆﹐此從略之。又云「得祀天者﹐二王之後」﹐申明肇不爲始之意也。

誕我祀如何﹖或舂或揄﹐或簸或蹂。釋之叟叟﹐烝之浮浮。揄﹐抒臼也。或簸糠者﹐或蹂黍者。釋﹐淅米也。叟叟﹐聲也。浮浮﹐气也。箋云﹕蹂之言潤也。大矣﹐我后稷之祀天如何乎﹗美而將說其事也。舂而抒出之﹐簸之又潤濕之﹐將復舂之﹐趣於鑿也。釋之烝之﹐以爲酒及簠簋之實。○舂﹐傷容反。揄音由﹐又以朱反﹐《說文》作「舀」﹐弋紹反。簸﹐波我反。蹂音柔。叟﹐所畱反﹐字又作「溲」﹐濤米聲也。《爾雅》作「溞」﹐音同。郭音騷。烝﹐之丞反。浮如字。《爾雅》《說文》並作「烰」﹐云「烝也。」抒﹐食汝反﹐《蒼頡篇》云「取出也。」穅音康﹐字亦作「康」﹐俗米旁作康﹐非。淅﹐星歷反﹐《說文》云「汰也。」汰音太。復﹐扶又反。鑿﹐子洛反﹐精米也﹐《字林》作「」﹐云「糲米一斛舂爲八斗也。」子沃反。簠音甫。簋音軌。載謀載惟﹐取蕭祭脂。取羝以軷﹐載燔載烈。嘗之日涖卜來歲之芟﹐狝之日涖卜來歲之戒﹐社之日涖卜來歲之稼﹐所以興來而繼往也。穀熟而謀﹐陳祭而卜矣。取蕭合黍稷﹐臭達墻屋。旣奠而後爇蕭合馨香也。羝﹐羊牡羊也。軷﹐道祭也。傅火曰燔﹐貫之加於火曰烈。箋云﹕惟﹐思也。烈之言爛也。后稷旣爲郊祀之酒及其米﹐則諏謀其日﹐思念其禮。至其時﹐取蕭艸與祭牲之脂﹐爇之於行神之位。馨香旣聞﹐取羝羊之體以祭神。又燔烈其肉﹐爲屍羞焉。自此而往郊。○牴﹐都禮反﹐字亦作「羝」。軷﹐蒲未反﹐《說文》云「出必告道神﹐爲壇而祭爲軷。」《字林》同。父末反。燔音煩。後皆同。涖音利﹐又音類。芟﹐所銜反。狝﹐息淺反。奠﹐徒練反。爇﹐如悅反。馨﹐呼丁反。傅音附。貫﹐古亂反。諏﹐足須反。

以興嗣歲。興來歲繼往歲也。箋云﹕嗣歲﹐今新歲也。以先歲之物齊敬犯軷而祀天者﹐將求新歲之丰年也。孟春之令曰「乃擇元日﹐祈穀於上帝。」

﹝疏﹞「誕我」至「嗣歲」。○毛以爲﹐上言得穀祭天﹐此言將祭之事。可美大矣﹐我后稷之祀天﹐其禮如何﹖先以所得秬秠穈芑之粟﹐或使人在碓而舂之﹐或使人就臼而抒之﹐或使人簸揚其穅﹐或使人蹂踐其黍。言其各有司存﹐並皆敏疾也。旣蹂舂得米﹐乃浸之於盆﹐淅而釋之﹐其聲溲溲然﹐言趍疾。又炊之於甑﹐爨而烝之﹐其气浮浮然﹐言升盛也。旣烝熟﹐乃以爲酒食。又於先穀熟之時﹐則已謀度﹐所謂穀熟而謀﹐則已思惟其所祭之禮﹐謂陳祭而卜。以秋物之成﹐賴郊祀之福﹐故穀熟則謀更郊﹐所以豫備酒食也。至祭之日﹐乃取蕭之香蒿﹐與祭牲之脂膏﹐而爇燒之於行神之位﹐使其馨香遠聞。又取羝羊之體﹐以爲犯軷之祭。其祭軷也﹐取所祭之肉則傅火而燔之﹐則加火而烈之﹐以爲尸之羞。旣祭神道﹐乃自此而往於郊﹐以祭天也。所以用先歲之物齊敬犯軷而祀天者﹐欲以興起來歲﹐使之繼嗣往歲﹐而恆得丰年故也。○鄭以舂﹑揄﹑簸﹑蹂爲事之次。蹂之言潤﹐旣簸去穅﹐或復以水潤濕之﹐將更舂以趍於鑿。「載謀載惟」﹐謂將祭﹐諏謀其日﹐思念其禮﹐非穀熟已謀﹐以此爲異。又以興嗣歲爲興起新歲。餘同。○傳「揄抒」至「浮气」。○正義曰﹕以「揄」文在「舂」下「簸」上﹐旣舂而未簸﹐故知揄爲抒臼﹐謂抒米以出臼也﹐出臼則簸之﹐故或有簸穅者。或蹂黍者﹐謂蹂踐其黍﹐然後舂之﹐然則文當在舂﹑揄之上﹐今在下者﹐以蹂亦爲舂﹐而爲之揄﹑簸俱是舂﹐進令與舂相近﹐且退蹂以爲韻也。上有穈芑是稷﹐而獨云蹂黍者﹐以祭用黍以爲主﹐故舉黍以言。傳每言「或」者﹐明各有其人﹐俱趍於事﹐不相兼也。「釋之」旣在「簸」之下「烝」之上﹐故知爲淅米也。《說文》云「淅﹐汰米也。」《孟子》曰「孔子去齊﹐接淅而行」﹐謂洮米未炊﹐漉之而去﹐言其疾也。《釋訓》云「溞溞﹐淅也。烰烰﹐烝也。」樊光引此詩。孫炎曰「溞溞﹐淅米聲。烰烰﹐炊之气。」溞﹑浮與此不同﹐古今字耳。傳以洮米則有聲﹐故言「溲溲﹐聲」。烝飯則有气﹐故言「浮浮﹐气」﹐取《爾雅》之意爲說也。○箋「蹂之」至「之實」。○正義曰﹕以「蹂」文在「或簸」之下﹐不應方言蹂黍以水﹐潤米必當蹂之使濕﹐故云「蹂之言潤」。「如何乎」者﹐問人之辭﹐故云「美而將說其事」。意欲說之﹐故設辭自問。上「生民如何」﹐亦如此也。於此乃注﹐彼從可知。舂﹑揄之下﹐始云「或蹂」﹐故知是旣舂而揉出之﹐又潤濕之﹐將復舂以趍於鑿也。《召旻》箋云「米之率﹕糲十﹐粺九﹐鑿八﹐侍禦七。」《九章算術》﹕「粟一石爲糲米六斗﹐舂糲一斗爲粺九升。又舂爲鑿則八升﹐又舂爲侍禦則七升。」言趍於鑿者﹐此承四穀之後﹐一舂一簸始爲糲米。又一濕一舂﹐猶未至於鑿﹐故言「趨於」﹐爲漸到之意也。米之細者﹐乃窮於禦。止言趍於鑿者﹐以經﹑傳說祭祀之饌﹐無言用禦米者。桓二年《左傳》云「粢食不鑿﹐昭其儉也。」則不儉者有用鑿之處。郊天尊於宗廟﹐其祭或當用之﹐故止言「於鑿」也。桓十四年《穀梁傳》說宗廟之事﹐夫人親舂。《楚語》云「天子禘郊之事﹐王后必自舂其粢﹔諸侯宗廟之事﹐夫人必自舂其盛。」韋昭云「粢﹑盛互文也。」言舂﹐不過如天子躬耕三推而已﹐故傳言或不斥後夫人也。《楚語》又云「天子親舂禘之盛。」韋昭云「率後舂之﹐亦天子親舂也。」酒與食用此米爲之﹐故云「釋之烝之﹐以爲酒及簠簋之實。」孫毓云「《詩》之敍事﹐率以其次。旣簸穅矣﹐而甫以蹂﹐爲蹂黍當先﹐蹂乃得舂﹐不得先舂而後蹂也。旣蹂卽釋之烝之﹐是其次。箋義爲長。」《集注》等皆爲「蹂黍」﹐定本爲「蹂米」者﹐誤也。○傳「嘗之」至「曰烈」。○正義曰﹕傳自「嘗之日」至「來歲之稼」皆《春官﹟肆師職》文也。言於秋嘗祭宗廟之日﹐則肆師臨卜﹐問其來歲之芟除艸木以種田宜之以否﹔於秋狝當獵之日﹐肆師臨卜﹐問其來歲之所戒備得無兵寇以否﹔於祭社之日﹐則肆師臨卜﹐問其來歲之所稼種宜之以否。以嘗者﹐嘗新穀。古之始耕田者﹐芟艸以種穀。今得新穀﹐芟艸之功﹐故於嘗日問芟。狝主習兵﹐以戒不虞﹐故狝日問戒。社者祭土﹐主稼穡﹐故於社日問稼。鄭於彼注﹐其意爲然。芟稼俱是田事﹐而異日異問者﹐以嘗新穀而本穀初﹐初莫先於芟艸﹐故問芟。稼種善否﹐土地之事﹐故祭土之日而問稼也。社文在嘗﹑狝之下﹐謂秋狝祭社也。嘗在孟秋﹐狝﹑社俱在仲秋﹐取禽而後祭社﹐故先狝後社也。嘗﹑社是祭神之事耳﹐因而問卜。狝乃秋獵﹐不接神明﹐亦言卜來歲者﹐卜者自問吉凶於龜﹐不由嘗﹑社所祭之神﹐但因用其日而問之耳。狝爲習兵﹐故因兵事。所以引此三文者﹐欲見今秋穀熟之時﹐卽謀來年郊祭之事﹐似今秋祭社之日﹐豫卜來歲之稼。若然﹐必以今秋豫卜來歲者﹐欲令來歲還似今秋﹐是興來繼往之義。不云卜郊﹐而言陳祭而卜者﹐以來年郊祭本爲祈穀﹐今社日卜來歲之稼﹐卽是卜郊之義也。陳祭而卜﹐謂陳列嘗﹑社﹐祭之日﹐豫卜來年善否。若然﹐此「載謀載惟」﹐於穀熟已謀﹐則其事在於酒食之前﹐當與上四穀相連﹐不可以他事間之。謀﹑惟是思念祭事﹐故下之﹐令與祭事相比也。又云「蕭合黍稷﹐臭達墻屋。旣奠而後爇蕭合馨香」﹐皆《郊特牲》文。彼惟「馨」作「膻」。注云「膻當作馨﹐字之誤也。」蓋毛時未誤﹐故讀彼從此。彼言「臭陽達於墻屋」﹐此無「陽」﹑「於」二字﹐引之略耳。彼言宗廟之祭﹐此是將郊爲軷道之祭﹐事不同而引之者﹐證此用蕭之意。蕭﹐香蒿也。爇﹐燒也。言宗廟之祭﹐以香蒿合黍稷﹐欲使臭气通達於墻屋﹐故《記》酌於屍﹐已奠之﹐而後燒此香蒿﹐以合其馨香之气﹐使神歆饗之﹐故此亦用蕭﹐取其馨香也。此言「祭脂」﹐彼不言脂﹔彼言「黍稷」﹐此不言黍稷﹐皆文不具耳。「羝﹐牡羊」者﹐以祭不用牝﹐故知是牡也。《釋畜》云「羊牡﹐牜分﹔牝﹐牜羊。」郭璞曰「牜分謂吳羊白羝者也﹐是亦以牡爲羝也。」「軷﹐道祭」﹐謂祭道神之祭。「傅火曰燔」﹐謂加火燒之。《商頌》曰「如火烈烈」﹐則烈是火猛之意﹐不可近燒﹐故云「貫之加於火上曰烈」﹐卽今之炙肉也。○箋「惟思」至「往郊」。○正義曰「惟﹐思」﹐《釋詁》文。又申明遠火爲烈之意。《說文》云「烈﹐火猛也。爛﹐火熟也。」俱是火熟之意﹐故云「烈之言爛也」。以酒則豫釀而成﹐食則臨祭乃作﹐故云「后稷旣爲郊祀之酒及其米」。於此仍言「其米」﹐則上爲「烝之釋之」正爲酒耳。而箋兼言簠簋之實者﹐以彼文有舂簸之事﹐其爲米者﹐非獨爲酒而已﹐故兼言簠簋之實。簠簋之實﹐必就郊兆作之﹐故此言「其米」也。禮﹐大夫以上﹐將祭必諏謀其日﹐日定乃卜之。《特牲禮》云「不諏日」﹐明大夫以上諏之矣﹐故云「諏謀其日」。彼注云「諏﹐謀也。」載謀是謀其日﹐則載惟是思其禮﹐故云「思念其禮」。正以《特牲》有「諏」之文﹐故易傳不以謀爲「穀熟而謀」。「取蕭艸與祭祀之脂」﹐還是羝之脂也。以牲爲軷祭而設﹐羝宜與軷同文﹐脂則配蕭而用﹐故先言之。「爇之於行神之位」﹐正謂祭軷之位﹐以軷之所祭﹐卽是七祀行神﹐故言行神之位。馨香旣聞﹐取羝羊之體以祭神者﹐謂取牲體以祭﹐伏於軷上。《秋官﹟犬人》云「凡祭祀供犬牲﹐伏瘞亦如之。」鄭司農云「伏謂伏犬﹐以王車轢之。」明此用羝﹐亦伏體軷上﹐故言體也。《犬人》伏用犬牲﹐此用羝者﹐蓋天子諸侯異禮。彼天子用犬﹐此諸侯用羊﹐禮相變也。「又燔烈其肉﹐爲屍羞」﹐言「又」者﹐亦用此羝之肉爲之也。以七祀之祭皆有屍﹐明軷祭亦有屍。其燔炙者﹐事尸之羞﹐故云「爲屍羞」也。此後稷爲諸侯﹐得有屍﹐則天子軷祭亦有屍。依《聘禮》卿大夫軷祭用酒脯﹐則無屍矣。郊之兆位在國外﹐故云「自此而往郊」也。○傳「興來歲繼往歲」。○正義曰﹕此一句非祭所用﹐故分而注之。以興者﹐是有所起發之意﹔嗣者﹐繼續之言﹐故知爲此祭者﹐欲以追起來歲﹐以繼續往歲﹐使之歲穀恆熟﹐常獲丰年也。來歲者﹐據今祭時﹐以未至爲來﹑已過爲往耳﹐非要別年也。何則﹖堯命后稷郊天﹐未至定用何月﹐要在歲首爲之﹐所言來歲﹐正謂此年之秋耳。○箋「嗣歲」至「上帝」。○正義曰﹕箋意定以正月爲郊﹐何則﹖正朔三而攺。自夏而上推之﹐髙辛氏當以建寅之月爲正﹐故《堯典》云「三帛」。注云「髙辛氏之後用黑繒」﹐是也。王者之後﹐自行其祖正朔。后稷﹐髙辛氏之冑﹐郊必正月。旣以正月爲郊﹐則嗣歲﹐郊之歲也﹐故云「嗣歲﹐今新歲」。新歲而謂之嗣者﹐使之繼嗣往年﹐猶嗣子之繼父。其意微與毛異﹐大理亦同也。「孟春」以下﹐皆《月令》文也。定本云「孟春之令曰」﹐無「月」字。元日﹐謂善日上辛也。祈穀﹐卽郊天也。引此以證郊祭而云嗣歲之意﹐由郊天主爲祈穀故也。《禮器》曰「祭祀不祈。」言祈穀者﹐不可私爲己祈﹐而穀者所以養民﹐故言祈也。

卬盛於豆﹐於豆於登﹐其香始升。上帝居歆﹐胡臭亶時﹖卬﹐我也。木曰豆﹐瓦曰登。豆﹐薦菹醢也。登﹐大羹也。箋云﹕胡之言何也。亶﹐誠也。我后稷盛菹醢之屬當於豆者於登者﹐其馨香始上行﹐上帝則安而歆享之﹐何芳臭之誠得其時乎﹖美之也。祀天用瓦豆﹐陶器質也。○卬﹐五郎反。盛音成。注同。「其香」一本作「馨」。亶﹐都但反。菹﹐莊居反。醢音海。上﹐時掌反。

后稷肇祀﹐庶無罪悔﹐以迄於今。迄﹐至也。箋云﹕庶﹐眾也。后稷肇祀上帝於郊﹐而天下眾民咸得其所﹐無有罪過也。子孫蒙其福﹐以至於今﹐故推以配天焉。○迄﹐許乞反。

﹝疏﹞「卬盛」至「於今」。○毛以爲﹐上言將往祭天﹐此言正祭之事。我后稷菹醢大羹之屬﹐盛之於豆﹐又盛之於登﹐以此而往薦祭。此豆登所盛之物﹐其馨香之气始上行﹐上帝則安居而歆饗之。旣爲上帝所歆﹐故反言以美之﹐何有芳臭之誠得其時若此者乎﹖言無有若此之最善也。帝旣饗其祭祀﹐降其福祿﹐又述而美之。言后稷受堯之命﹐始爲郊祀﹐其福乃流於天下之眾民﹐令皆得其所﹐無有罪過而令人悔恨者﹐子孫蒙其餘福﹐以至於今而賴之。今文王得由之而起。今旣致太平﹐故推之以配天焉。○鄭惟以肇祀爲郊兆之祀爲異。餘同。○傳「卬我」至「大羹」。○正義曰「卬﹐我」﹐《釋詁》文。《釋器》云「木豆謂之豆。瓦豆謂之登。」是木曰豆﹐瓦曰登。對文則瓦﹑木異名﹐散則皆名豆﹐故云瓦豆謂之登。《冬官﹟瓬人》「掌爲瓦器」﹐而云「豆中懸」﹐鄭云「懸繩正豆之柄﹐瓦亦名豆也。」再言「於豆」者﹐疊之以足句耳。經惟言盛於豆﹐傳辧其所盛之物。《天官﹟醢人》「掌四豆之實﹐皆有菹醢」﹐是豆爲薦羞菹醢也。《公食大夫禮》云「大羹湆不和﹐實於登。」是登爲大羹湆者﹐肉汁。大古之羹也﹐不調以鹽菜﹐以質﹐故以瓦器盛之。箋「亶誠」至「器質」。○正義曰「亶誠」﹐《釋詁》文。言盛菹醢之屬者﹐以略不言羹﹐故言「之屬」以包之。祀天而用瓦豆者﹐以陶器質故也。《郊特牲》曰「埽地而祭﹐於其質也﹐器用陶匏。」是也。定本﹑《集注》皆云「其馨香始上行」﹐俗本作「上聞」者﹐誤也。○傳「迄﹐至」。○正義曰﹕《釋詁》文。上傳肇爲始﹐此亦當然。○箋「庶眾」至「天焉」。○正義曰「庶﹐眾」﹐《釋詁》文。《抑》云「庶無罪悔。」箋以庶爲幸。以彼是警戒之辭﹐故爲冀幸之義。此旣爲上帝所歆﹐不是始冀無罪﹐故以庶爲眾。后稷爲二王之後﹐一國言耳﹐縱使祭天得所﹐不過福及一國﹐而言「天下眾民咸得其所﹐無罪」者﹐以祭天而得丰年﹐可以廣及天下﹐且以後稷之教田農﹐天下皆得其利﹐故天下言之。

《生民》八章﹐四章章十句﹐四章章八句。

卷十七十七之二

卷十七十七之二

《行葦》﹐忠厚也。周家忠厚﹐仁及艸木﹐故能內睦九族﹐外尊事黃耇﹐養老乞言﹐以成其福祿焉。九族﹐自已上至髙祖﹐下至玄孫之親也。黃﹐黃髮也。耇﹐凍梨也。乞言﹐從求善言可以爲政者﹐惇史受之。○行葦﹐和鬼反。行﹐道也。葦﹐艸也。耇音苟﹐《爾雅》云「壽也。」梨﹐利知反﹐又利兮反。《方言》云「凍梨﹐老也。」惇如字﹐本又作「惇」﹐同。

﹝疏﹞「《行葦》八章﹐章四句」至「福祿焉」。○正義曰﹕作《行葦》詩者﹐言忠誠而篤厚也。言周家積世能爲忠誠篤厚之行﹐其仁恩及於艸木。以艸木之微﹐尙加愛惜﹐況在於人﹐愛之必甚。以此仁愛之深﹐故能內則親睦九族之親﹐外則尊事其黃髮之耇﹐以禮恭敬養此老人﹐就乞善言﹐所以爲政﹐以成其周之王室之福祿焉。此是成王之時﹐則美成王之忠厚矣。不言成王者﹐欲見先世皆然﹐非獨成王﹐故卽言周家以廣之。九族是王近親﹐黃耇則及他姓﹐故言內外以別之。經八章﹐「仁及艸木」﹐首章是也﹔「內睦九族」﹐二章盡四章是也﹔尊事黃耇﹐五章盡卒章上二句皆是也﹔以成其福祿﹐卒章下二句是也。三王養老﹐必就乞言﹐故序因而及之﹐於經無所當也。首章言葦﹐惟有艸耳﹐舉艸則木可知﹐故序言以足句耳。○箋「九族」至「受之」。○正義曰﹕親睦九族﹐非直其父祖子孫而已﹐故言「上至髙祖﹐下及玄孫之親」﹐見同出髙祖五服之內皆親之。《文王世子》云「族食世降一等」﹐則天子所燕及者﹐非獨五服之內。此惟言九族者﹐言其親親以及遠﹐舉九族以見同姓皆親之。黃耇皆是老名﹐故云「黃﹐黃髮﹔耇﹐凍梨」。《釋詁》云「黃髮﹑耇﹑老﹐壽也。」舍人曰「黃髮﹐老人發白復黃也。」孫炎曰「黃髮﹐發落更生。耇﹐面凍梨色以浮垢也。」《方言》云「燕代北鄙﹐謂耇爲梨。」郭璞注﹕「梨﹐面色似梨也。」《內則》云「凡養老﹐五帝憲﹐三王又乞言﹐皆有惇史。」言五帝直養其气體而法效之﹐三王亦養而法效之﹐又乞善言﹐皆有惇史﹐故知得善言則惇史受之。禮有內外小史大史﹐無惇史﹐正以待接老人﹐擇史之惇厚者掌之﹐惇非官名也﹐故彼注云「惇史﹐史之孝厚者也。」

惇彼行葦﹐牛羊勿踐履。方苞方體﹐維葉泥泥。惇﹐聚貌。行﹐道也。葉初生泥泥。○箋云﹕苞﹐茂也。體﹐成形也。惇惇然道旁之葦﹐牧牛羊者毋使躐履折傷之。艸物方茂盛﹐以其終將爲人用﹐故周之先王爲此愛之﹐況於人乎﹗○惇﹐徒端反。注同。泥﹐乃禮反。注同。張揖作「苨苨」﹐云「艸盛也。」爲此﹐於僞反。注內「爲設」同。

﹝疏﹞「惇彼」至「泥泥」。○正義曰﹕言周之先王忠厚之至﹐見惇惇然道傍之葦﹐乃禁牧者﹐爾所牧牛羊﹐勿得踐履折傷之。何則﹖此葦方欲茂盛﹐方欲成體﹐維其葉泥泥然少而美好﹐以其將爲人用﹐故愛惜之。言其葉少美﹐是愛之意。周之先王尙愛及艸木﹐況於人乎﹐是其忠厚之極也。○傳「惇聚」至「泥泥」。○正義曰﹕《周禮》以葦好叢生而謂之叢物﹐故言「惇﹐聚貌」。禁其勿踐﹐則生必近路﹐故以行爲道也。猶慮牛羊所食﹐故知是葉之初生泥泥然。○箋「體成」至「人乎」。○正義曰﹕成形者﹐謂至秋乃成爲葦﹐此時未成﹐故言「方」。以「方」爲未至之辭。葦之初生﹐其名爲葭﹐稍大爲蘆﹐長成乃名爲葦。「八月萑葦」﹐是其事也。此禁牛羊勿踐﹐則是春夏時事﹐而言葦者﹐此先王愛其爲人用﹐人之所用﹐在於成葦﹐作者體其意﹐故經以成形名之。葦之初生﹐正是牛羊所食﹐而禁之者﹐以牛羊當有牧處﹐且見先王之意愛之耳。

戚戚兄弟﹐莫遠具爾。或肆之筵﹐或授之幾。戚戚﹐內相親也。肆﹐陳也。或陳言筵者﹐或授幾者。○箋云﹕莫﹐無也。具猶俱也。爾謂進之也。王與族人燕﹐兄弟之親﹐無遠無近﹐俱揖而進之。年稚者﹐爲設筵而已。老者﹐加之以幾。○筵﹐以然反﹐席也。鋪陳曰筵﹐藉之曰席。稚﹐直吏反。

﹝疏﹞「戚戚」至「之幾」。○正義曰﹕言先王有仁恩之故﹐能誠心親戚﹐其親戚之兄弟﹐無遠無近﹐王俱爾而揖進之﹐與之燕樂。於時王心實悅﹐鋪設促遽﹐或有陳之筵席者﹐或有授之以幾者﹐是王能親其所親也。○傳「戚戚」至「幾者」。○正義曰﹕戚戚﹐猶親親。然親其所親﹐起於心內﹐故言內相親也。相者﹐兩相之辭。族人固當親王﹐但若王不親族人﹐則族人亦不親王耳。今王能降心﹐則族人必親矣﹐故以相言之。「肆﹐陳」﹐《釋詁》文。○箋「莫無」至「以幾」。○正義曰﹕邇是近義﹐謂揖而進之﹐令自近也。《燕禮》曰「公降立於阼階之東南﹐南向邇卿。西面北上邇大夫﹐大夫皆少進。」注云「邇﹐近也。揖而移之近之」﹐是也。經直言「莫遠」﹐而箋言「無遠無近」者﹐以作者句有所局﹐不得遠近並言﹐舉遠則近可知矣。幾者﹐所以安身。少不當憑幾﹐而經「筵」﹑「幾」別文﹐故知老者加之以幾也。

肆筵設席﹐授幾有緝禦。設席﹐重席也。緝禦﹐踧之容也。箋云﹕緝﹐猶續也。禦﹐侍也。兄弟之老者﹐旣爲設重席授幾﹐又有相續代而侍者﹐謂惇史也。○緝﹐七習反。重﹐直龍反。下同。踧﹐子六反。﹐子亦反。

或獻或酢﹐洗爵奠斝。斝﹐爵也。夏曰醆﹐殷曰斝﹐周曰爵。箋云﹕進酒於客曰獻。客答之曰酢。主人又洗爵酬客﹐客受而奠之﹐不舉也。用殷爵者﹐尊兄弟也。○酢﹐才洛反。斝﹐古雅反﹐又音嫁。夏﹐戶雅反。醆﹐則簡反﹐字或作「﹤王戔﹥」﹐同。

﹝疏﹞「肆筵」至「奠斝」。○毛以爲﹐乘上肆筵授幾之文﹐更申其事。言正於族人旣爲「肆之筵」﹐上又設重席。其授幾之人尊敬老者﹐則有致敬踧之容。旣設筵幾﹐族人升堂受燕﹐或乃主人進酒而獻之於賓。賓旣受﹐卒爵﹐或乃酌而酢答主人。主人卒飲﹐又洗爵酢以酬賓。賓受而奠此斝﹐不復舉之。王與族燕﹐以異姓爲賓﹐使宰夫爲主人﹐行此獻酢之禮也。○鄭以上二句特爲老者設文。旣爲老者肆筵﹐又重設席﹐授之以幾﹐復有惇史相續代而侍之。餘同。○傳「設席」至「之容」。○正義曰﹕旣言肆筵上又設席﹐故知重席也﹐不過下筦上簟而已。《春官》「司幾筵」注云「筵亦席也。鋪陳曰筵﹐藉之曰席。然則言之﹐筵﹑席通矣。」彼以在下爲鋪陳﹐在上人所蹈藉﹐故在下者稱筵﹐在上者稱席﹐此當與之同也。以授幾以供老人﹐故以緝禦爲致敬踧之容。傳以授幾之時有踧之容﹐則肆筵之文不主於老人﹐當是乘述上文﹐與鄭異耳。○箋「緝猶」至「惇史」。○正義曰﹕緝績者﹐連續之﹐故緝猶續也。凡禦者皆侍其側﹐故禦爲侍也。上章已云肆筵授幾﹐今肆筵之上復設席﹐則是主於老者﹐異於上章少者或單席矣。惇史主侍老人﹐故知續代而侍者謂惇史。○傳「斝爵」至「曰爵」。○正義曰﹕禮﹐主人洗以酬賓﹐賓得而奠之﹐所洗所奠猶一物也﹐而云「洗爵奠斝」﹐似是異器﹐故辧之云「斝﹐爵也。」爵﹐酒器之大名﹐故《儀禮》飲觶者亦云卒爵﹐是爵爲總稱。作者因洗奠之別﹐更變其文耳。「夏曰醆」以下﹐皆《明堂位》文。引之者﹐明斝非周器。謂之斝者﹐彼注謂畫禾稼也。○箋「進酒」至「兄弟」。○正義曰﹕此獻酢之法﹐《儀禮》行事之次爲然。知用殷斝爲尊者﹐《公羊傳》曰「周公白牡﹐魯公騂剛。」《禮運》云「醆斝及屍君﹐非禮也。」以大夫用之爲僣﹐明先代之物爲尊也。此言先王之事﹐或在制禮之前﹐自當正用殷爵。而知必有異意者﹐此詩成王之時作﹐縱使追述先代﹐當以周制言之﹐不當舉殷之爵﹐故知於時實用之也。《燕禮》「諸侯燕其臣子﹐宰夫爲主人」﹐則天子亦當然。《文王世子》云「公與族人燕﹐則異姓爲賓」﹐則賓主皆非兄弟。言尊兄弟者﹐賓主爲兄弟﹐行禮而有之﹐其器之設﹐主爲兄弟故也。

醓醢以薦﹐或燔或炙。嘉殽脾臄﹐或歌或咢。以肉曰醓醢。臄﹐函也。歌者﹐比於琴瑟也。徒擊鼓曰咢。箋云﹕薦之禮﹐韭菹則醓醢也。燔用肉﹐炙用肝﹐以脾函爲加﹐故謂之嘉。○醓﹐他感反﹐肉醬也。鄭注《儀禮》云「醓汁也。」醢﹐呼攺反。脾﹐婢支反。臄﹐渠略反﹐字或作「醵」。咢﹐五洛反。毛云「徒歌曰咢。」《爾雅》云「徒擊鼓謂之咢。徒歌謂之謠。」函﹐胡南反﹐何又戶感反﹐本又作「﹤月函﹥」﹐同。《說文》云「函﹐舌也。」又云「口吹肉也。」《通俗文》云「口上曰臄﹐口下曰函。」比﹐毗志反。炙﹐者夜反。

﹝疏﹞「醓醢」至「或咢」。○正義曰﹕言王燕族人﹐於獻酒之時﹐則用醓醢並韭菹以薦進之也。又復或燔其肉﹐或炙其肝以爲羞。其正饌以外所加善殽﹐則脾之與臄。酒殽旣備﹐又作樂助歡。於是時﹐或比於琴瑟而歌﹐或徒擊鼓而咢。以此燕樂族人﹐是王能內睦之也。定本﹑《集注》經皆作「嘉」。箋以脾臄爲加﹐故謂之嘉﹐是爲嘉美之加也。○傳「以肉」至「鼓曰咢」。○正義曰﹕《釋器》云「肉謂之醢。」李巡曰「以肉作醬曰醢。」《天官﹟醢人》注云「醓﹐肉汁也。」蓋用肉爲醢﹐特有多汁﹐故以醓爲名。其無汁者﹐自以所用之肉魚雁之屬爲之名也。以臄爲函﹐蓋相傳爲然。服虔《通俗文》云「口上曰臄﹐口下曰函。」或當然也。經傳諸言歌者﹐皆以弦和之﹐故云「歌者﹐比於琴瑟」。「徒擊鼓曰咢」﹐《釋樂》文。孫炎曰「聲驚咢也。」王肅述毛作「徒擊鼓」。今定本﹑《集注》作「徒歌」者﹐與《園有桃》傳相涉誤耳。○箋「薦之」至「之嘉」。○正義曰﹕醢所以擩菹。禮﹐籩豆偶﹐有醢必有菹﹐故云「韭菹則醓醢」。《醢人》云「朝事之豆韭菹醓醢。」是也。燔炙是正饌﹐以脾函爲加助﹐故謂之嘉。

惇弓旣堅﹐四鍭旣鈞。捨矢旣均﹐惇弓﹐畫弓也。天子惇弓。鍭﹐矢參亭。已均中蓺。箋云﹕捨之言釋也。蓺﹐質也。周之先王將養老﹐先與羣臣行射禮﹐以擇其可與者以爲賓。○惇音彫。注及下同。徐又都雷反。鍭音候﹐又音侯﹐矢名。鈞﹐規旬反。捨音捨。注同。參﹐七南反。中﹐丁仲反。下皆同。可與﹐音預﹐下「與爲」同。一本直云「可者」﹐無與字。序賓以賢。言賓客次序皆賢。孔子射於矍相之圃﹐觀者如堵墻。射至於司馬﹐使子路執弓矢出﹐延射曰「奔軍之將﹐亡國之大夫﹐與爲人後者﹐不入。其餘皆入。」蓋去者半﹐入者半。又使公罔之裘﹑序點揚觶而語。公罔之裘揚觶而語曰「幼壯孝弟﹐耆耋好禮﹐不從流俗﹐修身以俟死者﹐不在此位。」蓋去者半﹐處者半。序點又揚觶而語曰「好學不倦﹐好禮不變﹐耄勤稱道不亂者﹐不在此位也。」蓋僅有存焉。箋云﹕序賓以賢﹐謂以射中多少爲次第。○矍﹐俱縛反。相﹐息亮反。圃﹐布古反﹐又音布。觀﹐古亂反﹐又音官。堵﹐丁古反。奔音奮﹐覆敗也。將﹐子匠反。點﹐都簞反。觶﹐之豉反﹐爵名﹐容三升。語﹐魚據反。弟音悌。耋﹐徒節反。好﹐呼報反。下皆同。者不﹐弗武反。下同。耄﹐莫報反﹐字或作「旄」﹐同。八十曰耄。勤音其﹐百年曰期頤。僅﹐其靳反。

﹝疏﹞「惇弓」至「以賢」。○毛以爲﹐自此以下﹐皆說養老之禮。周之先王將欲養老﹐親自射以擇士。其天子所射之畫弓旣堅韌矣﹐其四鍭之矢旣鈞停矣﹐其捨放此旣均同而中矣﹐王旣射以擇賓﹐莫非賢者。賓次序而爲賓客者﹐以此擇之﹐故而皆是賢人也。○鄭惟下句爲異。謂次序羣臣爲賓﹐以射之賢者爲次﹐言以射中多少爲差等。餘同。○傳「惇弓」至「中蓺」。○正義曰﹕惇與彫﹐古今之異。彫是畫飾之義﹐故云「惇弓﹐畫弓也」。《冬官﹟弓人》爲弓惟言用漆﹐不言畫﹐則漆上又畫之。彼不言畫﹐文不具耳。此述天子擇士﹐宜是天子之弓﹐故言天子惇弓。此擇士之射﹐與羣臣共之﹐作者主言天子之弓而已。其諸侯公卿宜與射者﹐自當各有其弓﹐不必畫矣。其等級無文以明之也。定四年《公羊傳》何休注云「天子彫弓﹐諸侯彤弓﹐大夫嬰弓﹐士盧弓。」事不經見﹐未必然也。又解四鍭之義﹐言鍭是矢參亭者也。參亭﹐謂三分矢﹐一在前﹐二在後﹐輕重鈞亭。四矢皆然﹐故言「四鍭旣鈞」。《冬官﹟矢人》「爲鍭矢參分﹐一在前﹐二在後」。注云「三訂之而平者﹐前有鐵重也。」矢而謂之鍭者﹐《釋器》云「金鏃翦羽謂之鍭。」孫炎曰「金鏑斷羽﹐使前重也。」《方言》云「關西曰箭﹐江淮謂之鍭。」則鍭者﹐鐵鏃之矢名也。又解捨矢旣均之義﹐言「已均中蓺」﹐謂所射之質﹐四矢皆均中也。案《周禮﹟司弓矢》﹕「鍭矢殺矢用諸近射田獵﹐恆矢痺矢用諸散射。」鄭注云「散射﹐謂禮樂之射。」此養老卽是禮射﹐而用鍭矢者﹐此與賓客私宴﹐不與常射同。或云先王用先代法﹐不用《周禮》。○箋「捨之」至「爲賓」。○正義曰﹕捨﹑釋俱是放義﹐故捨之言釋﹐謂旣射放矢也。傳言「中蓺」﹐故又解之﹐云蓺是質﹐卽所射之物﹐正鵠之總名。但此說大射﹐當謂鵠也。以下章言養老之事﹐而此論射﹐則知射爲養老﹐故云「周之先王將養老﹐先與羣臣行射禮﹐以擇其可與者以爲賓。」禮稱將祭而射﹐謂之大射。養老與祭相類﹐而亦射以擇賓﹐則亦爲大射。何則﹖禮射有三﹐賓射在朝而射以娛賓﹐燕射因燕而射以爲樂﹐皆無擇士之義。《樂記》云「祀於明堂﹐以教諸侯之孝。食三老五更於太學﹐以教諸侯之悌。」是祭與養老爲相類之事﹐故知此射必大射也。王肅以此爲養老燕射。案燕射於燕旅酬之後乃爲之﹐不當設文於「曾孫維主」之上。豈先爲燕射﹐而後酌酒也﹖以此知爲大射﹐毛意亦爲大射也。○傳「言賓」至「存焉」。○正義曰﹕言序賓以賢者﹐謂次序爲賓﹐以此擇之而皆賢也。然則非賢不得爲賓﹐故言賓客次序皆賢也。自「孔子射於矍相之圃」以下﹐皆《射義》文。彼於「圃」下云「蓋觀者如堵墻」﹐此引之略也。矍相﹐地名。樹菜蔬曰圃。於矍相之地有此圃﹐孔子射於中。以聖人行禮﹐故觀射者眾如垣堵之墻焉。將射﹐先行飲酒之禮。其禮立一人爲司正﹐使主飲酒之事。至於將射﹐則變司正爲司馬﹐故言「射至於司馬」。立司馬﹐是將射之始也。於此之時﹐使子路執弓矢出圃外﹐以延進射者﹐令欲射也。子路延射﹐則子路爲司射矣。執弓矢者﹐明其爲射之事也。告觀者曰﹕若嘗爲奔敗軍眾之將﹐謂與人爲將﹐撫禦無方﹐致使己軍喪敗。或嘗爲亡國之大夫﹐謂與人爲臣﹐不能匡輔﹐令使其國滅亡。及與爲人後﹐謂他人已自有後﹐復往奇而後之﹐則是貪財之人。若有此行者﹐不得入。其餘無此行者﹐皆入。子路言此之後﹐蓋去者半﹐入者半。子路所陳三事﹐皆是人之惡行者。觀者終不半爲此行﹐但見其言﹐畏其義﹐故去者半耳。旣已半入於圃﹐又使公罔之裘及序點二人揚觶爵而爲語。公罔裘先語於眾曰﹕今射之所取之者﹐惟十年而幼﹐三十而壯﹐於時能行孝悌之行﹐及六十之耆﹐七十之耋﹐尙能好禮﹐不從流失之俗﹐修飾己身﹐以待其死而不變者﹐可畱於此。若無此行者﹐不得在此射位。此說旣訖﹐所入之人於中蓋又去者半﹐而處畱者亦半也。序點又揚舉此觶﹐以語說於眾曰﹕今射所取﹐惟是好學不厭倦﹐好禮不變慝﹐至八十九十之耄﹐而能勤行稱舉其道不爲亂者。若無此行﹐不得在此射位。於是皆去﹐蓋僅有存焉。鄭於彼注﹐其意爲然。傳言此者﹐見在射位如此爲難﹐故先射擇之﹐則賓客皆賢。知子路爲司射者﹐以《鄕射》云「司射袒決﹐遂取弓矢於西階﹐乃告請射事。」今子路執弓矢延射﹐故知爲司射也。司射與司馬別﹐而先目言之﹐明子路延射之節﹐立司馬時也。主射一人而已﹐故子路獨出延射。語說必須二人﹐故罔裘﹑序點相對而言也。必揚觶者﹐將以令眾﹐故執爵以自表也。二人語意相類﹐而子路之言全與別者﹐子路出圃外延入﹐令眾人皆入﹐就大眾之內簡去惡者﹐故言惡者不入﹐爲威肅之辭。其已入圃﹐則是賓客將欲與之同射﹐故使裘﹑點就眾人之中簡取好者﹐是故二人之言皆陳善事。前言好禮而已﹐後令好之不變。前言耆耋好之﹐後言耄亦不亂。是先易後難﹐使彌簡彌精﹐故再言之後蓋僅有存焉。蓋者﹐謂語辭也。子路言惡事﹐其末當云﹕有此行者不入。裘﹑點言善事﹐其末當云﹕無此行者﹐不在此位。以意在可知﹐故不設此言﹐是作文之常勢也。孔子此射﹐蓋爲大夫時也。大夫射禮有五﹕大射﹐賓射﹐燕射﹐鄕射﹐主皮之射。此射先行飲酒之禮﹐則孔子用鄕射禮。何則﹖大射自擇其臣﹐非外人得入。賓射則與賓爲之﹐無詢眾之義。燕射與所燕者射﹐不得有外人觀之。且燕在於寢﹐不當處矍相之圃。主皮之射﹐則求中而已﹐不在於禮。而此射行禮﹐又非主皮射﹐明孔子此射用鄕射禮矣。《射義》上又云「古者天子諸侯將射必行燕禮﹐卿大夫之射必行鄕飲酒之禮。」其下則說孔子射事﹐明孔子射前飲酒者﹐是鄕飲酒之禮﹔射者﹐卽是鄕射也。故《地官﹟鄕大夫職》云「三年則興賢者能者﹐以禮賓之。厥明﹐獻賢能之書於王﹐退而以鄕射之禮詢眾庶。」注引孔子射於矍相之圃﹐使序點揚觶而語眾庶之義﹐引證鄕射﹐明孔子用鄕射之禮也。○箋「序賓」至「次第」。○正義曰﹕投壺數算云「某黨賢於某若干純。」謂中多者爲賢。此射擇之爲賓而云賢﹐明以射中多少爲次﹐故易傳也。

惇弓旣句﹐旣挾四鍭。天子之弓﹐合九而成規。箋云﹕射禮搢三挾一个﹐言已挾四鍭﹐則已徧釋之。○句﹐古豆反﹐《說文》作「彀」﹐云「張弓曰彀。」挾﹐子協反﹐又子合反。个﹐古賀反﹐亦作「介」。徧音徧。

四鍭如樹﹐言皆中也。序賓以不侮。言其皆有賢才也。箋云﹕不侮者﹐敬也。其人敬於禮﹐則射多中。

﹝疏﹞「惇弓」至「不侮」。○毛以爲﹐又說擇士爲射之事。言王之惇畫之弓旣挽其弦而句然﹐旣挾此四鍭之矢徧釋之矣﹐其四鍭皆中於質﹐如手就樹之然。王旣爲此善射﹐以擇賢者爲賓﹐故其次序爲賓者以此擇之﹐故皆不有侮慢者也。言爲賓者皆是恭敬之賢人。○鄭惟下句爲異﹐言其次序賓以不侮慢多少爲次第。餘同。○傳「天子」至「成規」。○正義曰﹕皆《冬官﹟弓人》文也。又云「往體寡﹐來體多﹐謂之王弧。」注云「王弓合九而成規﹐弧弓亦然。」則此惇弓卽彼王弧也。傳言此者﹐明旣句是引滿之時也。以合九成規﹐此弓體直。今言旣句﹐明是挽之。《說文》云「彀﹐張弓也。」《二京賦》曰「彫弓旣彀。」彀與句﹐字𨿽異﹐音義同。○箋「射禮」至「釋之」。○正義曰﹕射禮搢三挾一个﹐大射禮然也。搢者﹐插也。挾﹐謂手挾之。射用四矢﹐故插三於帶間﹐挾一以扣弦而射也。射禮每挾一个﹐今言挾四鍭﹐故知已徧釋之也。案《大射禮》搢三挾一个﹐謂卿大夫。若其君﹐則使人屬矢﹐不親挾也。

曾孫維主﹐酒醴維醹。酌以大斗﹐以祈黃耇。曾孫﹐成王也。醹﹐厚也。大斗﹐長三尺也。祈﹐報也。箋云﹕祈﹐告也。今我成王承先王之法度﹐爲主人﹐亦旣序賓矣﹐有醇厚之酒醴﹐以大斗酌而嘗之而美﹐故以告黃耇之人﹐徵而養之也。飲酒之禮曰「告於先生君子﹐可也。」○醹﹐如主反﹐《說文》「厚酒也」﹐《字林》同﹐音女父反。斗字又作「枓」﹐都口反﹐徐又音主。三尺﹐謂大斗之柄也。醇音淳。

﹝疏﹞「曾孫」至「黃耇」。○毛以爲﹐賓射旣中﹐可以助行養老。曾孫成王於是承先王之法度﹐維爲主人矣。其爲主人﹐酒醴維醹厚矣﹐故今酌之以大斗而獻之﹐以報養黃耇之老人。○鄭以此章始告老人﹐下章乃言其養。成王養老爲主人﹐酒醴維醹厚﹐酌以大斗而嘗之﹐以告黃耇將養之也。○傳「曾孫」至「祈福」。○正義曰﹕以《信南山》經﹑序準之﹐知曾孫爲成王也。醹厚﹐謂酒之醇者。《說文》云「醹﹐厚酒也。」大斗長三尺﹐謂其柄也。《漢禮器制度》注「勺五升﹐徑六寸﹐長二尺」﹐是也。此蓋從大器﹐挹之以樽﹐用此勺耳。其在樽中﹐不當用如此之長勺也。祈訓爲求﹐但從求善言而報養之﹐故以祈爲報也。○箋「祈告」至「君子」。○正義曰「祈﹐告」﹐《釋詁》文。序言周家忠厚﹐則此篇所陳﹐周之先王與今王皆能親親而敬老也。四章以上﹐言親睦九族之事﹐故箋於首章言先王。五章以下﹐言養老之事﹐故箋又言先王﹐以明周之先王盡能然也。至於此章﹐指言曾孫﹐則是主言成王﹐故云「今成王承先王之法度爲主人」﹐明先王亦然矣。此先王指文王﹑武王﹐以其行天子禮故也。若太王﹑王季﹐追王耳﹐未能用天子法。上言先王射以擇賓﹐則成王亦然﹐故知卽以文王之事接之﹐云「亦旣序賓矣」。「酌」文在「祈黃耇」之上﹐未告黃耇﹐故知酌者酌而嘗之也。飲酒之禮曰「告於先生君子﹐可也。」是鄕飲酒之禮。賓賢能﹐明日之事也。彼注云「先生﹐大夫之致位者。不以筋力爲禮﹐於是可以來君子。國中有盛徳者﹐可召﹐惟所欲。」引此者﹐證祈爲告義。言養老之禮﹐亦當豫告老人矣。

黃耇臺背﹐以引以翼。臺背﹐大老也。引﹐長。翼﹐敬也。箋云﹕臺之言鮐也﹐大老則背有鮐文。旣告老人﹐及其來也﹐以禮引之﹐以禮翼之。在前曰引﹐在旁曰翼。○臺﹐湯來反﹐徐又音臺﹐《爾雅》云「壽也。」鮐﹐湯來反﹐魚名。一音夷。

壽考維祺﹐以介景福。祺﹐吉也。箋云﹕介﹐助也。養老人而得吉﹐所以助大福也。○祺音其。介音戒﹐毛「大也」。後皆放此。

﹝疏﹞「黃耇」至「景福」。○毛以爲﹐成王之養老人也﹐非止一時而已。言此黃耇鮐背之老人﹐成王以立長養事之﹐以此常恭敬之。由其尊耇老之人﹐故得壽考﹐維有吉慶﹐以受大大之福。○鄭以上言告老人﹐此言養之事。黃耇鮐背之老人﹐旣告之而來﹐成王乃使人以禮在前導引之﹐以禮在傍贊翼之﹐以此故得壽考維吉﹐以助其受大福。○傳「臺背」至「翼敬」。○正義曰﹕《釋詁》云「鮐背﹑耇﹑老﹐壽也。」舍人曰「老人气衰﹐皮膚消瘠﹐背若鮐魚也。」《爾雅》作「鮐」﹐以其似鮐魚﹐而此經作「臺」﹐故箋申之云「臺之言鮐也﹐大老則背有鮐文。」是依《爾雅》爲說也。劉熙《釋名》云「九十曰鮐背﹐背有鮐文。」或當然也。「引﹐長。翼﹐敬」﹐《釋詁》文。○箋「在前」至「曰翼」。○正義曰﹕引者﹐牽引之義﹐故云「在前曰引」﹐謂在前相導之。翼者﹐如鳥之翼在身之兩傍﹐故云「在傍曰翼」﹐謂在傍扶持之。以此引﹑翼是導引﹑扶持之義﹐則老人於是始來﹐故易傳以上章爲始告﹐此章爲正養。○傳「祺﹐吉」。○正義曰﹕《釋言》文。

《行葦》八章﹐章四句。故言七章﹐二章章六句﹐五章章四句。

《旣醉》﹐大平也。醉酒飽徳﹐人有士君子之行焉。成王祭宗廟﹐旅酬下徧羣臣﹐至於無算爵﹐故云醉焉。乃見十倫之義﹐志意充滿﹐是謂之飽徳。○大平﹐音泰。後「大平」皆放此。行﹐下孟反。第四章

以下注皆同。徧音徧。下同。見﹐賢徧反。

﹝疏﹞「《旣醉》八章﹐章四句」至「行焉」。○正義曰﹕作《旣醉》詩者﹐言太平也。謂四方寧靜而無事﹐此則平之大者﹐故謂太平也。成王之祭宗廟﹐羣臣助之。至於祭末﹐莫不醉足於酒﹐厭飽其徳。旣荷徳澤﹐莫不自修﹐人皆有士君子之行焉。能使一朝之臣盡爲君子﹐以此教民大安樂﹐故作此詩以歌其事也。士者﹐事也﹐言其才可以理庶事﹐人行之成名﹐公卿以下總稱之。「濟濟多士﹐文王以寧」﹐其文兼公卿也。君子者﹐言其徳可以君上位﹐子下民﹐𨿽天子亦稱之。《易﹟乾卦》「九三﹐君子終日乾乾」﹐謂天子是也。公卿以下有徳者亦稱之。言人有徳者﹐謂人人皆有徳﹐以顯太平之驗。經八章。首章上二句﹐是醉酒飽徳也。四章下二句﹐言相攝以威儀。五章﹐言君子有孝行﹐是有士君子之行。此二事是太平之實﹐故序特言之。但醉酒飽徳﹐本因祭蒙神福﹐則遠被子孫﹐故作者因言祭而得福祿﹐澤及後世之事﹐非詩所主意﹐故序者略之。本或云「告太平」者﹐此與《維天之命敍》文相涉﹐故遂誤耳。今定本無「告」字。○箋「成王」至「飽徳」。○正義曰﹕以經言祭事﹐故云成王祭宗廟﹐至於旅酬﹐乃以酒次序相酬﹐不遺微賤﹐下徧於羣臣﹐至於無算爵﹐爵行無數﹐以此故云醉焉。酌酒始於旅酬﹐爵行終於無算﹐以醉必在祭末﹐故先以無算結之。又從祭初至於祭末﹐乃見十等倫理﹐於是志意充滿﹐如食飽足﹐是以謂之飽徳也。《祭統》云「夫祭有十倫焉﹕見事鬼神之道焉﹐見君臣之義焉﹐見父子之倫焉﹐見貴賤之等焉﹐見親疏之殺焉﹐見爵賞之施焉﹐見夫婦之別焉﹐見政事之均焉﹐見長幼之序焉﹐見上下之際焉。此之謂十倫也」。彼陳目於上﹐又歷說其事﹐於下文多不可盡載﹐略舉其意。以爲筵幾依神﹐詔室出於祊﹐爲交神明﹐一也。君迎牲而不迎屍﹐爲屍在廟門外疑於臣﹐別嫌而迎﹐是明君臣之義﹐二也。孫爲王父屍﹐己北面而事子﹐則爲父尸之故﹐此父子之倫﹐三也。屍飲五﹐獻卿﹔屍飲七﹐獻大夫﹔屍飲九﹐獻士與有司﹐是明貴賤﹐四也。羣昭羣穆咸在﹐別遠近親疏之序﹐是親疏之殺﹐五也。賜爵祿於太廟﹐此施爵賞﹐爲六也。君在阼﹐夫人在房﹐不相授受﹐酢必易爵﹐此別夫婦﹐爲七也。祭末歸俎﹐貴者不重﹐賤者不虛﹐是政事之均﹐八也。賜爵﹐昭穆及有司皆以齒﹐是長幼有序﹐九也。有畀﹑韗﹑胞﹑狄﹑閽﹑寺﹐君在上而惠下﹐是上下之際﹐十也。此十義﹐祭必有之。惟爵賞之施﹐或有或無﹐舉其有者而爲十耳。若然﹐此十義﹐祭則有之。獨言成王之時爲太平事者﹐人有士君子之行﹐自由王化之深﹐實非祭末始然。但作者因事見義﹐以祭有飽徳之事﹐而臣有士君子之行﹐以爲政由於神﹐化從神感﹐是故因祭祀而美其人有徳行﹐以示世之太平耳。

旣醉以酒﹐旣飽以徳。旣者﹐盡其禮﹐終其事。箋云﹕禮﹐謂旅酬之屬。事﹐謂惠施先後及歸俎之類。○施﹐式豉反。

君子萬年﹐介爾景福。箋云﹕君子﹐斥成王也。介﹐助。景﹐大也。成王﹐女有萬年之壽﹐天又助女以大福﹐謂五福也。

﹝疏﹞「旣醉」至「景福」。○毛以爲﹐成王之祭宗廟﹐羣臣助之﹐至旅酬而酌酒﹐終無算爵﹐而皆醉。言成王旣醉之以酒矣﹐又於祭末見惠施先後歸俎之事﹐差次二者之徳﹐志意充滿﹐又是旣飽以徳矣。君子成王﹐徳能如此﹐當有萬年之壽﹐天又大與汝大福也。○鄭惟以介爲助。餘同。○傳「旣有」至「其事」。○正義曰﹕《春秋》日食盡者謂之旣﹐故解之云「旣者﹐盡其禮﹐終其事。」盡禮﹑終事﹐其義一也。以經有二事﹐故分之耳。○箋「禮謂」至「之類」。○正義曰﹕以傳解爲二﹐故亦分而申之。傳以禮解酒﹐故云「禮﹐旅酬之屬。」言「之屬」﹐謂下及無算爵也。傳以事解徳﹐故云「事﹐謂惠施先後」。謂屍飲五﹐獻卿﹐屍飲七﹐獻大夫﹐以貴賤爲先後也。及「歸俎」者﹐貴者得貴骨﹐賤者得賤骨﹐貴者先而賤者後。言之類﹐見理兼十倫﹐故箋略舉以包通之。○箋「君子」至「五福」。○正義曰﹕何知君子非上醉酒飽徳之人﹐而以爲成王者﹐以與萬年連文。六章﹑七章「萬年」之下﹐以「祚胤」﹑「景命」接之﹐故知君子萬年﹐宜斥成王也。六章「萬年」之下云「永錫祚胤」﹐卽乘之云「天被爾祿」﹐明永錫者﹐是天錫之也。此「介爾景福」﹐亦在「萬年」之下﹐其文與彼相值﹐明亦大也﹐故云「天助汝以大福」也。此祭宗廟而言天助者﹐以人死魂歸於天﹐𨿽人鬼所助者﹐皆歸之於天焉。《少牢》嘏辭亦云「使汝受祿於天」﹐是也。福謂五福者﹐《洪範》云「五福﹕一曰壽﹐二曰富﹐三曰康寧﹐四曰攸好徳﹐五曰考終命。」注云﹕康寧﹐人平安也。攸好徳﹐人皆好有徳也。考終命﹐考﹐成也﹔終性命﹐謂皆生佼好以至老也。此五者皆是善事﹐自天受之﹐故謂之福。福者﹐備也。備者﹐大順之總名。《詩》言「景福」多矣﹐以此篇福事數備於五﹐故就此以明之﹐見諸言「景福」﹐義皆然也。此篇言「君子萬年」﹐是爲壽也。「天被爾祿」﹐是富也。「室家之壼」﹐是康寧也。「昭明有融」﹐是攸好徳也。「髙朗令終」﹐「景命有僕」﹐卽考終命也。爲下具此五者﹐故箋於是言之﹐明此篇「景福」之言﹐爲下總目也。

旣醉以酒﹐爾殽旣將。將﹐行也。箋云﹕爾﹐女也。殽﹐謂牲體也。成王之爲羣臣俎實﹐以尊卑差次行之。

君子萬年﹐介爾昭明。箋云﹕昭﹐光也。

﹝疏﹞「旣醉」至「昭明」。○毛以爲﹐成王之祭宗廟﹐羣臣助之﹐終於無算爵﹐而皆醉。言成王旣醉之以酒矣﹐爾王之殽羞牲體旣差次而行之﹐禮事終備﹐女君子成王當有萬年之壽。天又光大汝成王﹐與之以昭明之道﹐謂使之政教常善﹐永作明君也。○鄭惟以介爲助。餘同。○箋「殽謂」至「行之」。○正義曰﹕歸俎者﹐以牲體實之於俎﹐故又謂俎實。以尊卑差次行之者﹐謂「貴者得貴骨﹐賤者得賤骨」﹐是也。

昭明有融﹐髙朗令終。融﹐長。朗﹐明也。始於饗燕﹐終於享祀。箋云﹕有﹐又。令﹐善也。天旣助女以光明之道﹐又使之長。有髙明之譽﹐而以善名終﹐是其長也。

令終有俶﹐公屍嘉告。俶﹐始也。公尸天子以卿﹐言諸侯也。箋云﹕俶﹐猶厚也。旣始有善令﹐終又厚之。公屍以善言告之﹐謂嘏辭也。諸侯有功徳者﹐入爲天子卿大夫﹐故云「公屍」。公﹐君也。○俶﹐尺叔反。嘏﹐古雅反。

﹝疏﹞「昭明」至「嘉告」。○毛以爲﹐天旣光大汝成王以昭明之道﹐甚有長也。言與之明道﹐未有極已之時。以是之故﹐王徳髙明而有善終。禮莫重於祭﹐饗燕是禮之始﹐享祀是禮之終﹐言王能善於祭也。王之善終又有始﹐言王於饗燕之禮亦善爲之。由其終始皆善﹐故於祭之時﹐有諸侯之公與王爲先祖之屍﹐始以善告王﹐使受福也。由此祭而使羣臣飽徳﹐故因述王之祭祀焉。○鄭以爲﹐天旣助汝王以光明之道﹐不但一時而已﹐又使之長遠也。所以爲長者﹐使王有髙明之譽﹐而以善名終﹐是其長也。旣以善名而終﹐又使之篤厚﹐是故公屍以善言告王也。○傳「融長」至「享祀」。○正義曰「融﹐長」﹐《釋詁》文。《釋言》云「明﹐朗也。」反覆相訓﹐故朗爲明也。此言「令終」﹐下云「有俶」﹐則是始終相對。下云「公屍」﹐此論祭事。《祭統》曰「禮有五經﹐莫重於祭。」是以祭禮爲重。禮終於是﹐故謂之終。以事神之禮爲終﹐則與人交接者爲始﹐故以饗燕爲始﹐享祀爲終。王者先成民而後致力於神﹐故始於饗燕﹐終於享祀。○箋「有又」至「其長」。○正義曰﹕以說一人之事﹐宜爲相亞﹐故以「有」爲「又」。「令﹐善」﹐《釋詁》文。天旣助汝以光明之道﹐令其無有窮已﹐是又使之長也。光明之道﹐自在己身﹐行之於人則有名譽。此髙朗令終﹐還述「有融」之言﹐故云「有髙明之譽﹐而以善名終﹐是其長也」。易傳者﹐此昭明還乘上文而申之﹐未有祭事在其間﹐故易之也。○傳「俶始」至「諸侯」。○正義曰「俶﹐始」﹐《釋詁》文。天子以卿﹐謂以卿爲屍也。卿而謂之公者﹐言此卿之尊﹐比下土諸侯也。諸侯稱公﹐故亦謂卿爲公也。《白虎通》引曾子曰「王者宗廟﹐以卿爲屍﹐射以公爲耦。不以公爲屍﹐避嫌三公尊近天子﹐親稽首拜屍﹐故不以公爲屍。」然則當時傳記有此說﹐故知宗廟之屍必以卿也。卿六命﹐出封則爲侯伯﹐故得以公言之。此傳據卿非諸侯者爲說耳。若諸侯入爲卿﹐則稱公﹐是常矣。○箋「俶猶」至「公君」。○正義曰﹕箋以此文從「介爾昭明」以來﹐轉相乘述﹐則是終有俶亦是介爾之事﹐俱爲神祐﹐受之於天﹐非言王之祭燕行事始終故﹐不從俶爲始。以「令終」已是善名﹐故以俶爲厚。《釋詁》云「俶﹐作也。」作事所以厚生﹐故云「俶猶厚也」。言天祐成王﹐旣始使以善名﹐終又使厚之﹐見天意殷勤之至也。屍告主人﹐惟嘏辭耳﹐故知「公屍嘉告」謂嘏辭也。傳言以卿爲非諸侯者﹐故又言諸侯入爲卿大夫﹐以申足傳說也。諸侯有功徳者﹐入爲天子之卿。大夫謂侯﹐伯爲卿﹐子男爲大夫﹐五等在國﹐臣皆稱之曰公﹐故言公屍也。「公﹐君」﹐《釋詁》文。明國君而稱公﹐非必公爵也。此宗廟宜以卿爲屍﹐但因解公而連言大夫耳。《祭統》云「夫祭之道﹐孫爲王父屍。所使爲屍者﹐於祭者子行也﹐父北面而事之。」彼說天子諸侯之法﹐則天子諸侯宗廟之祭﹐其尺用同姓也﹐於同姓之中用其適者﹐故《祭統》注云「必取同姓之適。」知者﹐《士虞記》云「男﹐男屍。女﹐女屍。必使異姓﹐不使賤者。」注云「異姓﹐婦也。」屍配尊者﹐必使適也。𨿽虞時男女別屍﹐旣祔則夫婦﹐其屍惟此爲異﹐其用適則同也。《曲禮》曰「爲人子者不爲屍。」注云「然則屍必卜筮無父者。」然則屍又用適而無父者也。非其宗廟之祭﹐則其屍不必同姓。《石渠論》云「周公祭天﹐用太公爲屍。」是用異姓也。《白虎通》又云「周公祭太山﹐用召公爲屍。」蓋天地山川得用公也。

其告維何﹖籩豆靜嘉。恆豆之菹﹐水艸之和也。其醢﹐陸產之物也。加豆﹐陸產也。其醢﹐水物也。籩豆之薦﹐水土之品也。不敢用常褻味而貴多品。所以交於神明者﹐言道之徧至也。箋云﹕公屍所以善言告之﹐是何故乎﹖乃用籩豆之物﹐絜淸而美﹐政平气和所致故也。○褻﹐息列反。淸如字﹐又才性反。

朋友攸攝﹐攝以威儀。言相攝佐者﹐以威儀也。箋云﹕朋友﹐謂羣臣同志好者也。言成王之臣﹐皆有仁孝士君子之行﹐其所以相攝佐威儀之事。○好﹐呼報反。

﹝疏﹞「其告」至「威儀」。○正義曰﹕案乘上「公屍嘉告」﹐又問而說之。言其此公屍以善言告者﹐維何所爲乎﹖乃由王之所祭﹐籩豆之物﹐絜淸而美﹐又其時王之羣臣同志好之朋友﹐皆有士君子之行﹐所以相攝斂而佐助之。其所以相攝佐者﹐以威儀之事也。由祭饌則絜淸而美﹐助者又善於威儀﹐當神之意﹐故公屍以善言告王也。○傳「恆豆」至「徧至」。○正義曰﹕自「交於神明」以上﹐皆《郊特牲》文。所異者﹐惟彼「和」下有「气」﹐此略之耳。旣引其文﹐又云「言道之徧至」﹐以解其間用水土之意。豆謂恆常正祭之豆﹐菹用水艸之和气所生者而爲之﹐若昌本與鳧葵也。其醢則用陸地所產之物﹐若紝麋之等也。朝事爲正﹐故謂之恆。其加豆菹用陸產之物﹐若葵菹與豚拍也。其醢則別用水物﹐若蠃與魚。謂饋食之豆﹐以其亞朝事﹐故謂之加。此籩豆之薦﹐用水土所生之品者﹐以不敢用尋常褻美之味而貴其多品數﹐故加桓豆。所以交接於神明者﹐言道之徧而至於水土故也。彼注云「此謂諸侯也。天子朝事之豆﹐有昌本﹑麋臡﹑茆菹﹑麏臡﹐饋食之豆﹐有葵菹﹑蠃醢﹑豚拍﹑魚醢﹐其餘則有雜錯云也。」《記》言恆豆﹑加豆﹐鄭引朝事﹑饋食﹐則以朝事爲恆﹐饋食爲加﹐取其水陸相配與《記》同者﹐而証之以恆加相亞﹐宜爲朝事與饋食﹐故不爲饋外之加焉。其餘錯雜者﹐於《天官﹟醢人》云「朝事之豆」﹐有韭菹﹑靑菹﹐非水艸也。「饋食之豆」﹐有蜃蚳醢。蜃非陸產﹐蚳非水物﹐故言雜錯也。此皆言豆而並言籩者。籩與豆相配﹐故連言之也。此皆天子之禮﹐而引諸侯法者﹐取水土之品是靜加之義﹐故引之。其雜錯猶自不同也。○箋「公屍」至「致故」。○正義曰﹕維何者﹐問之辭。靜嘉者﹐答之意。言政平气和﹐因解水陸之物得美之意。此經意言「其告維何」﹐由「籩豆靜嘉」。下云「其類維何﹖室家之壼」﹔「其胤維何﹖天被爾祿」﹐更自申說類胤之事﹐文勢𨿽與此異﹐俱問而自說﹐故同言維何也。○箋「朋友」至「之事」。○正義曰﹕言朋友則非一人﹐論祭事而言攸攝﹐則是羣臣相攝以助之。友者同志之名﹐故云「朋友﹐謂羣臣同志好者」。攝者﹐收斂之言﹐各自收斂﹐以相助佐爲威儀之事﹐則《祭義》所謂「濟濟漆漆」是也。

威儀孔時﹐君子有孝子。箋云﹕孔﹐甚也。言成王之臣威儀甚得其宜﹐皆君子之人﹐有孝子之行。

孝子不匱﹐永錫爾類。匱﹐竭。類﹐善也。箋云﹕永﹐長也。孝子之行﹐非有竭極之時﹐長以與女之族類﹐謂廣之以教道天下也。《春秋傳》曰「穎考叔﹐純孝也﹐施及莊公。」○匱﹐求位反。道音導。施﹐以豉反。

﹝疏﹞「威儀」至「爾類」。○毛以爲﹐成王之臣旣相攝佐以威儀﹐故威儀甚得其適時之中﹐皆爲君子之人﹐皆有孝子之行。旣有孝子之行﹐又不有竭極之時﹐能以孝道轉相教化﹐則天長賜汝王以善道矣。○鄭惟長與汝之族類爲異。餘同。○箋「孔甚」至「其宜」。○正義曰「孔﹐甚」﹐《釋言》文。時謂時節。前事而量度之﹐使己舉措合宜﹐故云「威儀甚得其宜」。《賓之初筵》箋以時爲心所尊敬﹐意亦類於此也。○傳「匱﹐竭。類﹐善」。○正義曰「匱﹐竭」俱是盡之義﹐故以匱爲竭。「類﹐善」﹐《釋詁》文。○箋「永長」至「莊公」。○正義曰「永﹐長」﹐《釋詁》文。《祭義》云「大孝不匱」﹐言「博施備物」。當謂天子諸侯行孝不匱也。此「孝子不匱」﹐乘上「朋友」之文﹐亦謂羣臣行孝﹐與彼異也。以言羣臣之孝﹐則知「永錫爾類」爲長與爾之族類﹐謂轉相教導也。各教其類﹐則可以徧及天下﹐故云「謂廣之教導天下」。近從朝廷而至於天下﹐是其無竭極之時也。所引《春秋傳》者﹐隱元年《左傳》文。彼言穎考叔之孝延及莊公﹐亦使孝﹐以證有孝行者能轉相教導也。純孝者﹐杜預云「純猶篤也。」謂孝之篤厚也。

其類維何﹖室家之壼。壼﹐廣也。箋云﹕壺之言梱也。其與女之族類云何乎﹖室家先以相梱致﹐已乃及於天下。○壼﹐苦本反﹐鄭「梱致也」。梱﹐苦本反。致﹐直置反。

君子萬年﹐永錫祚胤。胤﹐嗣也。箋云﹕永﹐長也。成王女有萬年之壽﹐天又長予女福祚至於子孫。

﹝疏﹞「其類」至「祚胤」。○毛以爲﹐乘上錫王善道﹐故又問而說之。天與王以善道者﹐維是云何乎﹖正謂以此善道施於室家之內﹐以此室家之善廣及於天下﹐此所謂長與之也。能使善道之廣如此﹐則君子成王當有萬年之壽。天又長與汝之福祚﹐至於胤嗣之子孫。言天深祐之﹐使福及後世也。○鄭亦乘上問而說之﹐言羣臣以孝行與其族類者﹐維云何乎﹖使在室家之內﹐皆自先相致恩親﹐乃後及於天下。使皆室家相親﹐是謂與族類也。餘同。○傳「壼﹐廣」。○正義曰﹕《釋宮》云「宮中巷謂之壼。」以宮中巷路之廣﹐故以壼爲廣。王肅云﹕其善道施於室家﹐而廣及天下。《周語》單靖公之老送叔向﹐叔向告其老而美單子﹐引此章乃云「壼也者﹐廣裕民人之謂也。」王肅據彼文以述毛傳﹐彼言「壼者﹐廣裕民人」﹐故以壼爲廣也。○箋「壼之」至「天下」。○正義曰﹕箋以言室家之壼﹐則壼卽是室家之事。若言室家之廣﹐則於文不類﹐故易之云「壼之言梱。」以孝行與族類者﹐室家先以相梱逼而密致﹐言其相親﹐然後以此相親之道與其族類﹐亦使之室家相親﹐故言乃及於天下也。毛據《外傳》爲說。《外傳》正解此文﹐而箋必易之者﹐箋之此意不違《外傳》也。室家梱致則可以化天下﹐則是廣裕民人也。孝昭皆取此箋以解《外傳》﹐是其不違矣。但不訓壼爲廣﹐與毛異耳。

其胤維何﹖天被爾祿。祿﹐福也。箋云﹕天予女福祚至於子孫﹐云何乎﹖天覆被女以祿位﹐使錄臨天下。○被﹐皮寄反。注同。

君子萬年﹐景命有僕。僕﹐附也。箋云﹕成王女旣有萬年之壽﹐天之大命又附著於女﹐謂使爲政教也。○著﹐直略反。下同。

﹝疏﹞「其胤」至「有僕」。○毛以爲﹐乘上「祚胤」問而說之。其言祚及後胤者﹐維是云何乎﹖正謂天覆被汝以福祿﹐使之長保王位﹐錄臨天下。言旣得福祿如此﹐君子成王常有萬年之壽﹐天之大命有所附著﹐言常歸於汝﹐傳之子孫也。○鄭惟以「有」爲「又」。餘同。○傳「僕﹐附」。○正義曰﹕以僕禦必附近於人﹐故以僕爲附。傳不訓「有」爲「又」﹐故知不與鄭同。

其僕維何﹖釐爾女士。釐﹐予也。箋云﹕天之大命附著於女云何乎﹖予女以女而有士行者﹐謂生淑媛使爲之妃。○釐﹐力之反。媛﹐於眷反。妃音配﹐又芳非反。

釐爾女士﹐從以孫子。箋云﹕從﹐隨也。天旣予女以女而有士行者﹐又使生賢知之子孫以隨之﹐謂傳世也。○知音智。傳﹐直專反。

﹝疏﹞「其僕」至「孫子」。○正義曰﹕乘上「景命有僕」問而說之。言其大命所附之事﹐維是云何乎﹖乃與汝以女而有士行者﹐使與汝爲配耦。旣與汝女而有士行者﹐又隨之以生賢智之子孫﹐使之傳世﹐是得天之大命附著也。○傳「釐予」。○正義曰﹕《釋詁》云「釐﹑予﹐賜也。」俱訓爲賜﹐故釐得爲予。○箋「天之」至「之妃」。○正義曰﹕自六章至此﹐其文有次﹐因孝子之臣﹐化族類以固王室﹐故先言「永錫祚胤」爲遠之辭﹐但乘其句末而轉之﹐故云「其胤維何」﹐不言其祚耳。其實七章所言「天被爾祿」﹐「景命有僕」﹐卽祚也。此章云「釐爾女士」﹐「從以孫子」﹐是胤也。六章舉其目﹐因而分說之。○鄭以七章言祚﹐故箋云「天覆被汝以祿位」。「天之大命又附著於汝」﹐指王之身﹐是解祚也。以此章言胤﹐故下箋云「使生賢智之子孫以隨之﹐謂傳世」﹐指其子孫﹐是解胤也。但以理得相因﹐故言「其胤維何」﹐而以祚答之﹐見其生賢胤乃可以保國祚﹐故其言相起發也。下言「釐爾女士」﹐「從以孫子」﹐則孫子是此士女所生﹐故知女士謂女而有士行者。文母爲十亂之一﹐是女而有士行者也。成王之妃﹐《書傳》無文﹐其子則康王也。昭二十六年《左傳》曰「成王靖四方﹐康王息民」﹐則康王亦明王也。

《旣醉》八章﹐章四句。

《鳧鷖》﹐守成也。大平之君子﹐能持盈守成﹐神祇祖考安樂之也。君子﹐斥成王也。言君子者﹐大平之時則皆然﹐非獨成王也。○鳧音符。鷖﹐於雞反﹐《蒼頡解詁》云「鷖﹐鷗也。一名水鴞。」祇﹐祁支反。樂音洛。篇末注同。

﹝疏﹞「《鳧鷖》五章﹐章六句」至「樂之」。○正義曰﹕作《鳧鷖》詩者﹐言保守成功﹐不使失墜也。致大平之君子成王﹐能執持其盈滿﹐守掌其成功﹐則神祇祖考皆安寧而愛樂之矣﹐故作此詩以歌其事也。上篇言太平﹐此篇言守成﹐卽守此太平之成功也。太師次篇﹐見有此義﹐敍者述其次意﹐故言太平之君子﹐亦乘上篇而爲勢也。王者之馭天下﹐太平是功之所極。物極則反﹐或將喪之。成之旣難﹐守亦不易﹐故所以美其能守之也。執而不釋謂之持﹐主而不失謂之守。持是手執之﹐守是身護之。盈者如器實滿﹐故言持。成者如物積聚﹐故言守。持守之義﹐亦相通也﹐故《易》注云「持一不惑曰守。」是守亦持也。神祇以人爲主﹐故能守成﹐則神祇祖考安樂之矣。神者天神﹐祇者地神﹐祖考則人神也。經五章﹐毛以爲皆祭宗廟﹐則是祖考耳。而兼言神祇者﹐以推心事神﹐其致一也。能事宗廟﹐則亦能事天地﹐因祖考而廣言神祇﹐明其皆安樂之也。安者﹐神意自安﹐卽「來燕來寧」﹑「來宜」﹑「來處」﹑「來宗」﹐是也。樂者﹐謂愛樂。主人饗其祭祀﹐降之福祿﹐卽「來成」﹑「來爲」﹑「來下」﹑「來崇」﹐無有後艱是也。其持盈守成﹐言神祇所以得安之意﹐於經無所當也。鄭於神祇祖考﹐經皆有之。三章祭天地﹐是神祇也。卒章七祀﹐亦神之別也。二章四方百物﹐四章社稷山川﹐於《周禮》皆地祇也。首章宗廟﹐卽祖考也。不言鬼而言祖考﹐復其文以足句。經﹑序例者﹐序以天地人爲尊卑之次﹐以統其小者﹔經以鳥至爲次﹐故不同也。毛於首章傳曰﹐太平則萬物眾多﹐則不以鳧鷖所在興祭處也。二章傳曰「厚爲孝子」﹐則是於祖考也。卒章傳曰「不敢多祈」﹐則是述孝子之情﹐非屍有尊卑也。然則毛以五章皆爲宗廟矣。鄭以首章祭宗廟﹐二章祭四方百物﹐三章祭天地﹐四章祭社稷山川﹐卒章祭七祀﹐皆以首章一句言正祭﹐次句以下言燕屍。宗廟燕屍以祭之明日﹐其餘皆同日也。如此爲章次者﹐以鳧鷖水鳥﹐居水是常﹐故先言「在涇」。旣以水爲主﹐然後從下而漸至於髙﹐鳥不常處﹐或出水傍﹐故次「在沙」。而水中髙地﹐鳥亦往焉﹐故次「在渚」。水外髙地﹐鳥又時往﹐故次「在潀」。山之絕水﹐鳥往最稀﹐故以爲末。因以鳥之所在﹐取其象類爲諭﹐故不依尊卑之次焉。

鳧鷖在涇﹐公屍來燕來寧。鳧﹐水鳥也。鷖﹐鳧屬。太平則萬物眾多。箋云﹕涇﹐水中也。水鳥而居水中﹐猶人爲公尸之在宗廟也﹐故以諭焉。祭祀旣畢﹐明日又設禮而與屍燕。成王之時﹐屍來燕也﹐其心安﹐不以己實臣之故自謙。言此者﹐美成王事尸之禮備。

爾酒旣淸﹐爾殽旣馨﹐公屍燕飲﹐福祿來成。馨﹐香之遠聞也。箋云﹕爾者﹐女成王也。女酒殽淸美﹐以與公屍燕樂飲酒之故﹐祖考以福祿來成女。○聞音問﹐或如字。

﹝疏﹞「鳧鷖」至「來成」。○毛以爲﹐成王之時﹐天下太平﹐萬物眾多﹐莫不得所。其鳧鷖之鳥﹐在於涇水之中﹐得其處也。旣天下太平﹐成王祭宗廟之神﹐以其明日繹而燕屍。此時公尸之來與王燕也﹐其來心則安寧﹐不以己實臣之故而不安﹐由王誠心敬之故也。其燕之時﹐爾王酒旣淸絜矣﹐爾王之殽旣馨香矣﹐乃用之以公屍燕樂而飲之﹐則爲神所悅﹐以此致福祿而來成。汝孝子是爲神所安樂之也。○鄭惟上句爲異﹐言鳧鷖在涇水之中﹐以興公屍在宗廟之內。餘同。○傳「鳧水」至「眾多」。○正義曰﹕《釋鳥》﹕「鸍﹐沈鳧。」某氏曰「《詩》云﹕『弋鳧與雁。』」郭璞曰「似鴨而小﹐長尾﹐背上有文﹐今江東亦呼爲鸍。」陸機《疏》云「大小如鴨﹐靑色﹐卑腳短喙﹐水鳥之謹願者也。」鷖與鳧俱在涇﹐故知「鳧屬」。《蒼頡解詁》云「鷖﹐鷗也。一名水鴞。」太平則取之以時﹐不妄大殺﹐故萬物眾多。萬物多而獨言鳧者﹐舉鳥之得所﹐則餘者皆然﹐可知。○箋「涇水」至「禮備」。○正義曰﹕欲言水鳥居中﹐故云「涇﹐水名也」。以凡諭皆取其象﹐故以水鳥之居水中﹐猶人爲公尸之在宗廟﹐故以諭焉。此謂正祭﹐故云「在宗廟」。若繹祭之禮﹐則《郊特牲》注云「祊當於廟門之外西室﹐繹又於其堂﹐不專在廟門。」明在廟爲正祭也。言公屍來燕﹐則是祭後燕屍﹐非祭時也。燕尸之禮﹐大夫謂之賓屍﹐卽用其祭之日﹐今《有司徹》是其事也。天子諸侯則謂之繹﹐以祭之明日。《春秋》宣八年言「辛巳﹐有事於太廟。壬午﹐猶繹。」是謂在明日也。此公屍來燕﹐是繹祭之事﹐故云「祭祀旣畢﹐明日又設禮而與公屍燕也」。其屍以卿大夫爲之﹐於王實爲其臣﹐但孝子以父象事之﹐故其心安﹐不以己實臣之故自嫌。由王事之盡敬﹐故不嫌也。若人遇己薄﹐則不敢自安。今言尸之安﹐明王禮之備也。

鳧鷖在沙﹐公屍來燕來宜。沙﹐水旁也。宜﹐宜其事也。箋雲﹕水鳥以居水中爲常﹐今出在水旁﹐諭祭四方百物之屍也。其來燕也﹐心自以爲宜﹐亦不以己實臣自嫌也。

爾酒旣多﹐爾殽旣嘉﹐言酒品齊多而殽備美。○齊﹐才細反。公屍燕飲﹐福祿來爲。厚爲孝子也。箋云﹕爲﹐猶助也﹐助成王也。○爲﹐於僞反。注同。協句如字。

﹝疏﹞「鳧鷖」至「來爲」。○毛以爲﹐時旣太平﹐鳧鷖之鳥在於水傍之沙而得其所。於此之時﹐成王祭其祖考﹐而明日燕屍。公尸之來燕也﹐自以其來爲宜其事﹐不以臣故而自嫌。言王事尸之禮備也。其燕之時﹐爾王之酒旣多矣﹐爾王之殽旣善矣﹐王用之以與公屍燕樂而飲之﹐故致福祿來而厚爲孝子也。○鄭以鳧鷖在沙﹐諭祭四方百物﹐卽以其日燕屍﹐福祿來助成王﹐以此爲異。餘同。○傳「沙水」至「其事」。○正義曰﹕上言在涇﹐此云在沙﹐則在涇水之傍沙也﹐故云「沙﹐水傍」。《易﹟需卦》「九二﹐需於沙」。注云「沙﹐接水者。」亦是水傍矣。《說文》云「沙﹐水中散石也。水少則沙見﹐故字從水少耳。」因以爲宜﹐故知宜其事也。○箋「水鳥」至「自嫌」。○正義曰﹕箋以序言「神祇祖考」﹐其言徧說諸神﹐則經之所陳盡有之矣﹐非獨祭宗廟而已﹐故以每章各爲一祭。而詩之取諭﹐皆以爲象廟中之有神﹐猶涇水之有鳥﹐故以在涇爲諭宗廟。今鳥出在水傍﹐猶似神居國外。國外之祭﹐惟是四方百物之神矣﹐故雲「水鳥而居水中爲常﹐今出在水傍﹐諭祭四方百物之屍」。由四方百物祭在國外﹐故以出水爲諭也。《大宗伯》「辜祭四方百物」。言四方﹐則其祭在國之外者﹐各祭其方也。言百物﹐則徧祭百種之神也。祭在四方﹐其神百種﹐惟蠟祭耳﹐故注云「﹐畐牲胸也。辜﹐磔也。畐而磔之﹐謂桀禳及蠟祭也。」卽引《郊特牲》曰「八蠟以記四方。年不順成﹐則八蠟不通﹐以謹民財也。」又曰「蠟之祭也﹐主先嗇而祭司嗇也。祭百種﹐以報嗇也。」是八蠟之祭﹐在四方祭百種也。言百種者﹐舉成數耳。《郊特牲》曰「蠟也者﹐索也。歲十二月﹐合聚萬物而索饗之。」注云「萬物有功加於民者﹐神使爲之﹐故祭以報焉。」旣言百種﹐又言萬物﹐是其徧祭天下羣神也。而謂之八蠟者﹐以蠟者主於爲田報祭﹐其八者於田功尢多﹐故以爲主耳。其祭非徒八神而已。其神𨿽眾﹐總而祭之。《郊特牲》又曰「伊耆氏始爲蠟。」注又云「造者配之。」蓋諸神共立一屍﹐而以伊耆氏配也。《曾子問》云「嘗禘郊社﹐尊無二上。」注云「神𨿽多﹐猶一一而祭之。」此得總祭羣臣者﹐彼據常法﹐故一一祭之。蠟之與祫﹐皆有以而然﹐故爲總祭。然蠟以先嗇爲主﹐祫以後稷爲主﹐亦尊無二上也。《郊特牲》說蠟之辭曰「土反其宅﹐水歸其壑﹐昆虫無作﹐艸木歸其澤。」注云「此蠟祭祝辭也。」若辭同﹐則同處可知﹐是諸神總祭之事也。《郊特牲》又曰「順成之方﹐其蠟乃通。」則四方﹐方爲一祭﹐故謂之四方也。此箋言「祭四方百物之屍」﹐謂正祭時也。「來燕來宜」者﹐謂祭末燕屍也。上箋宗廟之祭﹐言「明日又設禮而與公屍燕」﹐此及下章皆不言明日有事。《祭義》曰「周人祭日﹐以朝及闇。」旣言終日有事﹐明其卽燕屍矣。《春官﹟神士職》曰「以冬日至致天神人鬼﹐以夏日至致地祇物魅。」注云「蓋用祭天地之明日。」旣別有事﹐明其不復燕屍﹐故知燕屍卽以其祭之日也。天地尙以其日﹐明其餘諸神亦以其日也﹐故箋於此及下章皆不言明日也。其心自以爲宜﹐爲宜與來寧意同﹐故云「亦不以己實臣之故自嫌也」。○傳「言酒」至「備美」。○正義曰﹕鄭於《周禮》差之﹐惟大事於太廟﹐備五齊三酒。毛於此義𨿽爲宗廟之祭﹐其大事與時祭不明﹐但言品齊多耳﹐未必五齊三酒皆俱也。殽稱旣嘉﹐可言美而已矣。而傳兼言備者﹐見苟可薦者﹐莫不咸在之義。箋以此章爲蠟祭﹐則言多者﹐以其神多故也。○傳「厚爲孝子」。○正義曰﹕言此福祿之來﹐厚爲孝子﹐而其意亦與箋同﹐以爲助之也。但不以爲宗廟之祭﹐不得言孝子﹐故變言成王也。

鳧鷖在渚﹐公屍來燕來處。渚﹐沚也。處﹐止也。箋雲﹕水中之有渚﹐猶平地之有丘也﹐諭祭天地之屍也﹐以配至尊之故﹐其來燕似若止得其處。○渚﹐之與反。沚音止。

爾酒旣湑﹐爾殽伊脯。公屍燕飲﹐福祿來下。箋云﹕湑﹐酒之泲者也。天地之屍尊﹐事尊不以褻味﹐泲酒脯而已。○湑﹐息汝反。泲﹐子禮反﹐字又作「﹛罒齊﹜」﹐同。

﹝疏﹞「鳧鷖」至「來下」。○毛以爲﹐時旣大平﹐鳧鷖之鳥來在水中之渚﹐得其常處。於此之時﹐成王祭其宗廟﹐而明日燕屍。公尸之來燕也﹐其來似若止得其處。其燕之時﹐爾王之酒旣湑然而泲之﹐爾王之殽維是脯矣。王用此酒脯與屍燕樂而飲之﹐爲神所饗﹐福祿來下而與之。○鄭以「鳧鷖在渚」﹐諭祭天地之神於丘﹐卽以其曰燕屍爲異。餘同。○箋「水中」至「其處」。○正義曰﹕諭取其象水中髙地謂之渚﹐渚之髙於水﹐猶捕之髙於地﹐故雲「水中之有渚﹐猶平地之有丘﹐諭祭天地之屍也」。《春官﹟大司樂》曰「冬日至﹐於地上之圜丘﹐奏樂六變﹐則天神皆降。夏日至﹐於澤中之方丘﹐奏樂八變﹐則地祇皆出。」是祭天地之神皆在丘也。天地之祭﹐惟二至在丘耳。其夏正郊天﹐與迎气四郊及北郊祭地﹐爲壇而祭﹐不於丘也。此以渚爲諭﹐惟諭二至之祭﹐其文不及郊也。屍爲神像﹐故公屍配至尊。上云「來寧」﹑「來宜」﹐此言「來處」﹐義亦同也。上言其來心安﹐心安宜據屍意爲說。此云似若止得其處﹐謂外人觀之。彼言其心﹐此據其貌爲異耳。定本云「以若止其處」﹐《集注》云「似若止得其處」。《集處》是也。○箋「湑酒」至「而已」。○正義曰﹕箋以上言酒多殽美﹐今酒言湑﹐變殽言脯﹐明其因文立義﹐故知天地之屍尊﹐事尊者不敢以褻美之味﹐直以所泲之酒及乾脯而已﹐因此示義舉酒脯爲言。其實天地之祭﹐更有殽饌也。

鳧鷖在潀﹐公屍來燕來宗。潀﹐水會也。宗﹐尊也。箋云﹕潀﹐水外之髙者也﹐有瘞堙之象﹐諭祭社稷山川之屍﹐其來燕也﹐有尊主人之意。○潀﹐在公反﹐《說文》云「小水入大水也。」徐云「鄭音在容反﹐水外之髙者也。」瘞﹐於例反。埋﹐亡皆反﹐字亦作「﹛艸貍﹜」﹐同。

旣燕於宗﹐福祿攸降。公屍燕飲﹐福祿來崇。崇﹐重也。箋云﹕旣﹐盡也。宗﹐社宗也。羣臣下及民﹐盡有祭社之禮而燕飲焉﹐爲福祿所下也。今王祭社﹐又以屍燕﹐福祿之來﹐乃重厚也。天子以下其社神同﹐故云然。○降﹐戶江反。重﹐直龍反。下同。

﹝疏﹞「鳧鷖」至「來崇」。○毛以爲﹐時旣太平﹐鳧鷖之鳥在於潀水之會﹐得其常處。於此之時﹐成王祭宗廟﹐明日而與屍燕。公尸之來燕也﹐其來有尊敬孝子之心。旣來與王燕於宗廟﹐則福祿從此屍所而下與王也。於時王與公屍燕樂飲酒﹐故致福祿而來﹐重與王也。○鄭以爲﹐鳧鷖之鳥在水外之潀﹐諭公尸之居﹐在瘞埋之祭﹐謂祭社稷山川之神。至其祭畢而燕屍﹐公尸之來燕也﹐其來有尊主人之意。於此天子祭社稷之時﹐羣臣下及眾民盡至﹐而燕飲於其社宗﹐爲福祿所下而與之。此時天子用酒殽而與公屍燕樂而飲之﹐故致福祿之來﹐乃重而厚也。自天子至於庶人﹐同得社之福祿﹐故言重也。○傳「潀﹐水會。宗﹐尊」。○正義曰﹕潀音如叢﹐則叢是聚義﹐且字從水﹑眾﹐知是水之會聚之處。《說文》云「潀﹐小水入於大水也。」廟以尊重稱宗廟﹐故宗爲尊也。王肅云「言尊敬孝子也。」○箋「潀水」至「之意」。○正義曰﹕箋以水會亦在水中﹐與在涇無異﹐不宜別文。其義旣別﹐則潀非水矣。此詩之次從水﹐而次沙﹑次渚﹐則是漸鄕髙地。此承渚下﹐則亦是地矣。渚旣是水中髙地﹐潀當是水外之髙地。潀者﹐地髙之貌﹐水外之地潀然而髙﹐蓋涯涘之中﹐復有偏髙之處﹐以爲瘞埋之象﹐諭祭社稷山川。《釋天》云「祭地曰瘞埋。」李巡曰「祭地以玉埋地中曰瘞埋。」孫炎曰「瘞者﹐翳也。旣祭﹐翳藏地中。」然則瘞埋牲者﹐其上以土覆之﹐微髙於平地﹐故以潀爲諭也。《爾雅》以祭地爲瘞埋。《祭法》云「瘞埋於泰折﹐祭地也。」《春官﹟司巫》﹕「凡祭事﹐掌守瘞。」注云「瘞﹐謂若祭地祇﹐有埋牲玉者守之。」然則瘞埋者﹐惟謂祭地耳。此以瘞埋爲祭社稷山川者﹐上以渚諭丘﹐其文可以兼天地﹐則此非地之大祇﹐當是地之別神耳。《大宗伯》社稷山川皆在地神之條﹐則其祭亦埋﹐與祭地同也。若然﹐《大宗伯》云「以血祭祭社稷五嶽﹐以埋沈祭山林川澤。」注云「不言祭地﹐此皆地祇﹐祭地可知也。陰祀自血起﹐貴气臭也。」祭山林曰理﹐川澤曰沈﹐順其性之含藏。如彼之注﹐惟山用埋耳。社稷與川﹐似不用埋。而此言社稷山川皆瘞埋者﹐《鄭志》張逸問曰「以血祭祭五嶽﹐以埋沈祭山川﹐不審五嶽亦當埋否﹖」答曰「五嶽尊﹐祭之從血腥始﹐何嫌不埋﹖」如鄭此言﹐祭五嶽有埋﹐明社稷亦埋矣。然則川澤曰沈﹐蓋亦沈而復埋。何者﹖《釋天》云「祭山曰庪懸。」不言埋。張逸亦引以問﹐而鄭答曰「《爾雅》之文雜﹐非一家之注﹐不可盡據以難。」《周禮》𨿽不可盡據﹐而於《校人》《玉人》之注有庪沈之言﹐是鄭意亦以祭山有庪懸之法。鄭𨿽不解庪懸之義﹐要庪懸似非埋也。祭山得庪懸而復埋﹐明祭川亦得沈而復埋﹐故以社稷山川皆言埋也。李巡以埋爲埋玉﹐而《禮運》云「瘞繒帛。」注云「埋牲曰瘞。」則牲玉幣帛皆埋之也。孫炎曰「旣祭﹐埋之。」鄭於《司巫》注云「守瘞者﹐以祭禮未畢﹐若有事然。祭禮畢則去之矣。」卽是初卽埋之﹐非祭畢始埋也。社稷山川﹐其神不卑於四方百物﹐云「有尊主人之意」者﹐屍以主人盡禮﹐故尊重之﹐而以己卑之﹐故尊主人也。毛意正以爲宗廟之祭亦言尊敬孝子。○傳「崇﹐重」。○正義曰﹕《釋詁》文。○箋「旣盡」至「云然」。○正義曰﹕以下文云「公屍燕飲」﹐則此未爲燕訖﹐故以旣爲盡。上箋云「社稷山川」﹐則此章所祭﹐非獨社耳。偏以宗爲社宗者﹐以下言「公屍燕飲」﹐謂王與屍燕﹐則旣燕於宗﹐則非王燕屍矣。此非王燕﹐而言盡燕者﹐周悉之辭﹐故知旣燕於宗﹐謂羣臣下及民庶﹐因祭而燕也。此在社稷山川之章﹐則羣臣所祭之神﹐亦此等神耳。但諸侯之於山川﹐在其地則祭之﹐非其地則不祭。國君尙然﹐則羣臣民庶必不得祭山川矣。臣民得與天子同祭者﹐惟社稷耳﹐故知旣燕於宗﹐惟指社宗。以社是尊神耳﹐故言社宗﹐猶廟稱宗廟也。《月令》「仲春﹐命民社」。《祭法》云「大夫以下﹐成羣立社。」《郊特牲》曰「惟爲社事﹐單出裏。」是羣臣下及民庶﹐盡有祭社之禮而燕飲焉。臣民所祭﹐不必有屍﹐所云燕飲﹐因祭而與其祭之人自燕飲耳。《郊特牲》曰「社者﹐神地之道也。」又曰「社祭土而主陰气。」天子諸侯下及庶民﹐𨿽廣狹不等﹐俱土神﹐因言天子祭社﹐其辭遂及於民﹐故文辭重疊﹐異於餘章。箋又言「天子以下其神社同」﹐故云然。是解詩人置辭被及民庶之意也。「公屍燕飲」﹐文在「臣民」之下﹐以民得福﹐君又得福﹐故云來重。以民之獲福﹐亦君之福也﹐故於君爲重。

鳧鷖在亹﹐公屍來止燻燻。亹﹐山絕水也。燻燻﹐和說也。箋云﹕亹之言門也。燕七祀之屍於門戶之外﹐故以諭焉其來也﹐不敢當王之燕禮﹐故變言「來止燻燻」﹐坐不安之意。○亹音門。燻﹐許云反﹐《說文》作「醺」﹐云「醉也。」說音悅。

旨酒欣欣﹐燔炙芬芬。公屍燕飲﹐無有後艱。欣欣然﹐樂也。芬芬﹐香也。無有後艱﹐言不敢多祈也。箋云﹕艱﹐難也。小神之屍卑﹐用美酒﹐有燔炙﹐可用褻味也。又不能致福祿﹐但令王自今無有後艱而已。○令﹐力呈反。

﹝疏﹞「鳧鷖」至「後艱」。○毛以爲﹐時旣大平﹐鳧鷖之鳥在山絕水之亹﹐得其常處。於此之時﹐成王祭其宗廟﹐以明日燕屍。公尸之來止燕坐燻燻然﹐其又和說而得其宜﹐於是行旨美之酒欣欣然歡樂﹐薦燔炙之羞芬芬然馨香。王用之﹐以與公屍燕而飲之﹐致其無復有後日之艱難。孝子之意﹐不敢多祈﹐故變文﹐不言福祿以見之。○鄭以鳧鷖之鳥在於絕水之亹﹐諭公尸之居﹐在於王宗廟之門﹐謂祭七祀之神﹐燕其屍於廟門之外也。公尸之來止處﹐自以神卑之故﹐燻燻然坐而不安。於是有旨酒欣欣然美﹐燔炙芬芬然香﹐用之以與公屍燕樂而飲之﹐致其無復有在後之艱厄。神卑不敢致福﹐止令無艱而已。○傳「亹山」至「和說」。○正義曰﹕傳以渚者水中地﹐是土當水之流﹔潀者水會之處﹐是土障水令聚。今變文言亹﹐非復土也﹐故以爲山絕水﹐謂山當水路﹐令水勢絕也。所云「石絕水曰梁」﹐亦此之類。蓋石是小石﹐此則大山爲異耳。以宗廟之屍﹐尊者自得﹐故爲燻燻和說也。○箋「亹之」至「之意」。○正義曰﹕箋以上四章隨類取諭﹐已有天地宗廟社稷山川四方百物諸神﹐略欲盡矣。其所未見﹐惟七祀耳。而上言鳧鷖所在﹐於祭皆有所類﹐惟此山絕水之亹﹐於七祀之祭事無其象﹐則是假取其名﹐以爲其義﹐故云「亹之言門」。燕七祀之屍於門戶之外﹐故取此門名以爲諭焉。《祭法》曰「王爲羣姓立七祀﹕曰司命﹐曰中霤﹐曰國門﹐曰國行﹐曰大厲﹐曰戶﹐曰竈。」是七祀之名也。諸侯以下則有降差。此言天子之事﹐故云七也。案中霤禮惟祭五祀﹐皆先薦於奧。祀戶則設主於戶內﹐祀中霤則設主於牖下。此二者﹐在戶內也。祀門則設主於門左樞﹐在門內也。祀竈則設主於陘﹐祀行則設主於軷上。竈在廟門外之東﹐行在廟門外之西。此二者﹐在門外也。屍主當相依附五祀。正祭之時﹐戶與中霤在戶之內﹐門在門之內﹐竈﹑行在門之外。司命﹑大厲𨿽無文﹐亦不過廟門之外內也。宗廟正祭在奧﹐繹在門。況七祀之祭﹐有本在門外者也﹐明其燕屍皆在門之外矣﹐故云「於門戶之外」也。上四章皆以發首一句諭正祭﹐則此鳧鷖在門﹐亦當諭正祭矣。各以屍在門﹐故取亹名爲諭﹐則首句經諭燕事。與上不類者﹐以七祀之祭﹐祭非一處﹐而正祭有在門者﹐燕屍又皆在於門﹐故言門亦可以見正祭也。七祀之神﹐神之卑者﹐而「來止燻燻」﹐文異於上﹐故知其來﹐不敢當王之燕禮﹐故變言「來止燻燻」﹐是坐不安之意。○傳「欣欣」至「多祈」。○正義曰﹕飲美酒而言欣欣﹐故爲樂謂尸之樂也。芬芬是香之气﹐故爲香謂燔炙香也。二事不類者﹐以人飲酒而後知味﹐食炙而後知香。指體而言﹐𨿽爲小異﹐自人而發﹐意亦同也。「無有後艱」﹐守成而已﹐非神加之福﹐見孝子之意﹐不敢多祈也。禮稱祭祀不祈﹐則皆亦不祈。言不敢多者﹐此非孝子口所自祈﹐言神才令如此﹐見孝子不敢多祈耳。不敢更復望福﹐是所謂能持盈也。○箋「小神」至「而已」。○正義曰﹕七祀﹐神之小者﹐故云小神。《祭法》注云「小神居人間伺察小過作譴告者。」是也。《月令》「孟冬﹐臘先祖五祀聚祭之」。則周之七祀﹐𨿽四時別祭﹐於臘亦聚祭之義也。此詩所云﹐未必七神並祭﹐作者於後總言之耳。因其神卑而變其文﹐用美酒﹐有燔炙﹐以其神卑﹐可用褻美之味。神又自以爲卑﹐不敢致福主人﹐但令王自今以去無有後難而已。

《鳧鷖》五章﹐章六句。

卷十七十七之三

卷十七十七之三

《假樂》﹐嘉成王也。假音暇。

﹝疏﹞《假樂》四章﹐章六句。○正義曰﹕作《假樂》詩者﹐所以嘉美成王也。經之所云﹐皆是嘉也。正詩例不言美﹐以見爲經之正﹐因訓假爲嘉﹐故轉經以見義﹐且乘上篇爲次﹐以其能守成功﹐故於此嘉美之也。

假樂君子﹐顯顯令徳。宜民宜人﹐受祿於天。假﹐嘉也。宜民宜人﹐宜安民﹐宜官人也。箋云﹕顯﹐光也。天嘉樂成王﹐有光光之善徳﹐安民官人皆得其宜﹐以受福祿於天。

保右命之﹐自天申之。申﹐重也。箋云﹕成王之官人也﹐羣臣保右而舉之﹐乃後命用之﹐又用天意申敕之﹐如舜之敕伯禹﹑伯夷之屬。○右音又﹐助也。注同。重﹐直用反。

﹝疏﹞「假樂」至「申之」。○正義曰﹕言上天嘉美而愛樂此君子成王也﹐以其有光光然明察之善徳。宜於民而能安之﹐宜於人而能官之﹐以此能受其福祿於天﹐是天嘉樂之也。官人之事﹐王政尢重﹐故又更申說之。言王所以能官人者﹐待羣臣相保安素相委知﹐乃自佑助而共舉之﹐成王乃後命用之。旣用之爲官﹐又用天意申重戒敕之。此其所以官人得其宜也。○傳「假嘉」至「官人」。○正義曰「假﹐嘉」﹐《釋詁》文。民﹑人﹐散𨿽義通﹐對宜有別。《臯陶謨》云「能安民﹐能官人。安民則惠﹐黎民懷之。」其文與此相類﹐故知「宜民宜人」﹐是「宜安民﹐宜官人也」。○箋「顯光」至「於天」。○正義曰「顯﹐光」﹐《釋詁》文。下言「受祿於天」﹐則嘉樂者﹐是天嘉樂之﹐故云「天嘉樂成王﹐有光光之善徳」。光光𨿽爲總辭﹐安民官人卽亦善徳之事也。天不能自治下民﹐立君以治民。治民得宜﹐則天降之福﹐故云「皆得其宜﹐以受福祿於天」。○傳「申﹐重」。○正義曰﹕《釋詁》文也。○箋「成王」至「之屬」。○正義曰﹕官人之事﹐王政尢重。上文旣言宜人﹐故云「成王之官人﹐羣臣保佑而舉之」。保﹐安也。佑﹐助也。謂能相委知﹐乃相助薦舉。成王得其所舉﹐乃命用之﹐又用天意申敕之。《堯典》云「舜曰﹕『咨四嶽﹐有能奮庸熙帝之載﹐使宅百揆。』僉曰﹕『伯禹作司空。』帝曰﹕『兪﹐汝往哉。』帝曰﹕『咨四嶽﹐有能典朕三禮。』僉曰﹕『伯夷。』帝曰﹕『兪﹐咨伯﹐汝作秩宗。』」旣命羣官﹐其下總云「帝曰﹕『咨汝二十有二人﹐欽哉﹐惟時亮天功。』」是舜敕伯禹﹑伯夷之事也。「僉曰」﹐是保佑也。「兪往」﹐是命之也。「亮天功」﹐是用天意申敕之也。其事與此相類﹐故云「如舜之敕伯禹﹑伯夷之屬。」彼所命者﹐猶有垂﹑益﹑夔﹑龍之等﹐引之不盡﹐故言「之屬」以包之。

幹祿百福﹐子孫千億。穆穆皇皇﹐宜君宜王。宜君王天下也。箋云﹕幹﹐求也。十萬曰億。天子穆穆﹐諸侯皇皇。成王行顯顯之令徳﹐求祿得百福﹐其子孫亦勤行而求之﹐得祿千億﹐故或爲諸侯﹐或爲天子﹐言皆相勗以道。○「且君且王」﹐一本「且」並作「宜」字。勗﹐香玉反。

不愆不忘﹐率由舊章。箋云﹕愆﹐過。率﹐循也。成王之令徳﹐不過誤﹐不遺失﹐循用舊典之文章﹐謂周公之禮法。○愆﹐起連反。

﹝疏﹞「幹祿」至「舊章」。○正義曰﹕言成王能行光光之善徳﹐宜安民官人﹐以此求天之祿﹐則得百種之福﹐子孫亦勤行善徳﹐以求天祿﹐則得千億﹐言其多無數也。子孫以勤行得祿之﹐故所以穆穆然﹑皇皇然﹐宜爲諸侯之君﹐宜爲天子之王。言其相勉以徳﹐上天福之﹐常作人主﹐保其邦國也。又言成王所以蒙天之徳﹐澤及子孫者﹐以其有光光善徳﹐勤行之﹐不過誤﹐不遺忘﹐志惟循用舊典之文章﹐言能遵用周公禮法﹐故得福流子孫。○傳「宜君王天下」。○正義曰﹕君﹑王別文﹐傳並言之者﹐以其俱有「宜」文﹐故總而釋之。言宜君者﹐宜君天下﹔宜王者﹐宜王天下。君則諸侯也﹐亦以天下言之者﹐以其與此天下之民爲君﹐其國亦在天下之中﹐故同言之。○箋「干求」至「以道」。○正義曰「幹﹐求」﹐《釋言》文。「十萬曰億」﹐古數然也。「天子穆穆﹐諸侯皇皇」﹐《下曲禮》文也。求祿者﹐必行善求之﹐以文承上章﹐故知成王行顯顯令徳﹐求祿得百福也。知非子孫之數有千億者﹐以此美成王能行善徳﹐不美其子孫眾多。上言百福﹐是福之眾多﹐故知千億亦福之多數也。「宜君宜王」﹐文承「千億」之下﹐故箋以勢接之﹐言得祿﹐「故或爲諸侯﹐或爲天子」﹐明得爲天子﹑諸侯﹐卽是千億之祿也。又解得祿之由﹐言皆相助勉力行道﹐故福祿降之。○箋「愆過」至「禮法」。○正義曰「愆﹐過」﹐《釋言》文。「率﹐循」﹐《釋詁》文。以「不愆不忘」﹐卽是令徳之事﹐故本於上章﹐言成王之令徳也。「循用舊典之文章」﹐是用之以治天下也。上章言「宜民宜人」﹐則是王已蒞政而遵用舊章﹐事在制禮之後﹐故知是「周公之禮法」也。以其一代大典﹐𨿽則新制﹐永爲舊章也。《周禮》六官﹐所存者五。天﹑地﹑夏﹑秋四官﹐皆以正月之吉﹐懸其所掌之法於象魏﹐使萬民觀之。哀三年《左傳》曰「魯災﹐季桓子至﹐禦公立於象魏之外﹐命藏象魏﹐曰﹕『舊章不可亡。』」是謂周公之制六典之法爲舊章也。

威儀抑抑﹐徳音秩秩。無怨無惡﹐率由羣匹。抑抑﹐美也。秩秩﹐有常也。箋云﹕抑抑﹐密也。秩秩﹐淸也。成王立朝之威儀致密無所失﹐教令又淸明﹐天下皆樂仰之﹐無有怨惡。循用羣臣之賢者﹐其行能匹耦已之心。○惡﹐烏路反﹐又如字。注同。朝﹐直遙反。緻﹐直致反﹐本或作「致」。行﹐下孟反。

受福無疆﹐四方之綱。疆﹐居良反。下篇同。

﹝疏﹞「威儀」至「之綱」。○毛以爲﹐言成王立朝之威儀抑抑然而美也﹐其道徳教令之音秩秩然而有常也﹐以此之故﹐爲天下愛樂﹐無有咎怨之者﹐無有憎惡之者。又能循用羣臣之匹耦己志者﹐謂臣有賢行﹐能與己爲匹﹐則取其謀慮而依用之。以此之故﹐受天之福祿無有疆境﹐常爲天下四方之綱。言常爲君王﹐統領天下。○鄭以爲﹐正立朝之威儀抑抑然密緻無遺失﹐其教令之徳音﹐秩秩然淸明無所壅滯﹐故爲天下樂仰。餘同。○傳「抑抑」至「有常」。○正義曰《抑》傳亦抑抑爲密﹐則是密審﹐故所以爲美也。《釋詁》文﹕「秩﹐常也。」故以秩秩爲有常。○箋「抑抑」至「之心」。○正義曰「抑抑﹐密。秩秩﹐淸」﹐皆《釋訓》文。以此詩美成王之徳﹐下云「四方之綱」﹐則是爲政之事﹐故知謂「立朝之威儀」也。緻密無失﹐謂舉止詳悉﹐事無非禮。教令淸明﹐謂下民寧靜﹐無幽不燭。有儀可愛﹐有徳可慕﹐故天下皆樂仰之。其行能匹耦己心者﹐謂舉事允當﹐與己志合也。

之綱之紀﹐燕及朋友。朋友﹐羣臣也。箋云﹕成王能爲天下之綱紀﹐謂立法度以理治之也。其燕飲常與羣臣﹐非徒樂族人而已。○樂音洛。

﹝疏﹞傳「朋友﹐羣臣」。○正義曰﹕此美王能官人﹐又言天子燕及﹐故知朋友是羣臣。《尙書》武王曰「我友邦冢君」﹐亦是稱臣爲朋友也。○箋「成王」至「而已」。○正義曰﹕綱紀者﹐以結网諭爲政﹐故知謂立法度以理治之。言燕及﹐則時復及之﹐非常燕也。禮有族食﹑族燕﹐則王燕族人爲常。臣則有功乃燕﹐是燕臣爲非常。今美王恩之隆﹐而云燕及朋友﹐則是以族人之恩及之﹐故云「燕飲常與羣臣﹐非徒族人而已」。

百辟卿士﹐媚於天子。不解於位﹐民之攸塈。塈﹐息也。箋云﹕百辟﹐畿內諸侯也。卿士﹐卿之有事也。媚﹐愛也。成王以恩意及羣臣﹐羣臣故皆愛之﹐不解於其職位。民之所以休息﹐由此也。○辟音壁。注同。媚﹐眉備反。注同。解﹐佳賣反。注同。塈﹐許器反。

﹝疏﹞傳「塈﹐息」。○正義曰﹕《釋詁》云「呬﹐息也。」某氏曰「《詩》云﹕『民之攸呬。』」郭璞曰「今東齊呼息爲呬。」則塈與呬﹐古今字也。○箋「百辟」至「有事」。○正義曰﹕《烈文》云「百辟其刑之」﹐對「四方其訓之」﹐則百辟非四方﹐故爲畿內。諸侯以此百辟卿士文相對﹐故分之爲二。《烈文》惟有百辟﹐無卿士之文﹐則百辟兼卿士矣﹐故彼箋以卿士解百辟﹐明百辟之中可以兼之也。《月令》「仲夏﹐雩祀百辟卿士」。注云「百辟卿士﹐古者上公以下﹐若句龍﹑后稷之類」﹐亦以其文具足﹐故言「以下」。明古之王朝之臣有功於民者﹐皆可以祀之﹐非獨上公﹐意亦與此同也。

《假樂》四章﹐章六句。

《公劉》﹐召康公戒成王也。成王將涖政﹐戒以民事﹐美公劉之厚於民﹐而獻是詩也。公劉者﹐后稷之曾孫也。夏之始衰﹐見迫逐﹐遷於豳﹐而有居民之道。成王始幼少﹐周公居攝政﹐反歸之。成王將涖政﹐召公與周公相成王爲左右。召公懼成王尙幼稚﹐不畱意於治民之事﹐故作詩美公劉﹐以深戒之也。○公劉﹐王云「公﹐號。劉﹐名也。」《尙書傳》云「公﹐爵。劉﹐名也。」王基云「公劉﹐字也。」召﹐本亦作「邵」﹐上照反。後皆同。涖音利﹐又音類﹐力洎反。夏﹐戶雅反。下「夏人」同。少﹐時照反。相﹐息亮反。

﹝疏﹞「《公劉》六章﹐章十句」至「是詩」。○正義曰﹕《公劉》詩者﹐召康公所作﹐以戒成王。武王旣崩﹐成王幼弱﹐周公攝政﹐七年而反歸之。今成王將欲涖臨其政﹐召公以王年尙幼﹐恐其不能畱意於民﹐故戒之以治民之事。美往昔公劉之愛厚於民﹐欲王亦如公劉﹐而獻是《公劉》之詩﹐以戒成王。此與《泂酌》《捲阿》俱是召公所作﹐而爲此次者﹐厚民之事﹐人君之急務﹐故先作《公劉》﹔非有道徳﹐則不能愛民﹐故又作《泂酌》﹐言皇天親有徳﹐饗有道﹐欲王之修徳行道也。君𨿽有徳﹐不能獨治﹐又作《捲阿》﹐戒王使求賢用士也。案《捲阿》末句云「矢詩不多﹐維以遂歌。」自言作意﹐是總結之辭﹐則三篇次第﹐元是召公作之先後﹐編者如其意而次之。敍亦以其一時之事﹐故於此詳之。言成王將涖政而獻是詩﹐明下兩篇亦是將涖政之時﹐俱獻之也。獻者﹐卑奏於尊之辭。召公﹐臣也﹐故言獻。《國語》曰「使公卿至於烈士獻詩。」是也。《鴟鴞序》云「以貽王」者﹐周公自達己意﹐欲使遺傳至王﹐非己所奏獻﹐故文與此異也。公劉之厚於民﹐經六章皆是也。言成王將涖政﹐戒以民事﹐序其作者之意﹐於經無所當。○箋「公劉」至「戒之」。○正義曰﹕《周本紀》云「后稷生不窋﹐不窋生鞠陶﹐鞠陶生公劉。」是后稷之曾孫也。后稷本封於邰﹐非有所迫﹐不應去國適豳。公劉有道之君﹐天子不應見逐﹐故知以夏之衰﹐始見迫逐而遷於豳也。《譜》云「公劉以夏后太康時失其官守﹐竄於此地。」則夏之始衰﹐謂太康時也。去中國而適戎狄﹐則是不爲天子所助。下箋以爲夏人迫逐﹐蓋是王朝之人﹐以時衰政亂﹐疾惡有道﹐故逐之也。案《譜》以公劉當太康之時﹐韋昭之注《國語》﹐以不窋當太康之時。不窋乃公劉之祖﹐不應共當一世。夏氏之衰﹐太康爲始。太康﹐禹之孫。不窋﹐稷子。計不窋宜當太康﹐公劉應在其後。《豳譜》欲言遷豳之由﹐遠本失官之世。不窋以太康之時失稷官﹐至公劉而竄豳。其遷豳之時﹐不必當太康也。又《外傳》稱后稷勤周十五世而興﹐《周本紀》亦以稷至文王爲十五世﹐計虞及夏﹑殷﹑周有千二百歲﹐每世在位皆八十許年﹐乃可充其數耳。命之短長﹐古今一也﹐而使十五世君在位皆八十許載﹐子必將老始生﹐不近人情之甚。以理而推﹐實難據信。若使此言必非虛誕﹐則不窋之與公劉彌是不共世。太康之後﹐有羿浞之亂﹐比至少康之立﹐幾將百年。蓋太康始衰之時﹐不窋失官﹔少康未立之前﹐而公劉見逐也﹐而有居民之道﹐經之所陳皆是也。成王始幼少﹐周公居攝政者﹐鄭以《金縢》之注差約之﹐以爲武王之崩﹐成王年十歲。除喪年十三﹐是其幼少也。攝政元年﹐成王年十五。及歸之﹐成王年二十一。成王將涖政﹐其年二十有二。召公與周公相成王爲左右﹐謂作上公﹐爲二伯分陜而治﹐周公左﹐召公右。《書序》云「周公爲師﹐召公爲保。召公不悅﹐作《君奭》。」與此同時也。鄭不辧公劉是名是字。王肅云「公﹐號也。劉﹐名也。」王基云「周人以諱事神﹐王者祫百世。召公大賢﹐出自姬姓﹐稱揚先祖。盛徳之君而舉其名﹐不亦遠於禮乎﹖」其意以爲﹐公劉必是字也。計虞﹑夏之時﹐世代尙質﹐名字之別﹐難得而知。《世本》《史記》不應皆沒其名而盡書其字﹐以之爲名﹐未必非矣。鄭以姜嫄爲名﹐詩人亦得稱之﹐何獨公劉不可言其名也﹖周人自以諱事神﹐於時未有諱法。祫祭之及羣公﹐未能重於先妣﹐何當許姜嫄而怪公劉﹖王基𨿽述鄭﹐未必然也。王肅以公爲號﹐猶可焉。何則﹖后稷至於大王﹐十有餘世﹐惟三人稱公﹐何故三君特以公號﹐豈余君不爲公也﹖若爲名單而以公配﹐則古公﹑祖紺者﹐復二名而加公矣。

篤公劉﹐匪居匪康。乃埸乃疆﹐乃積乃倉。乃裹餱糧﹐於橐於囊﹐思輯用光。篤﹐厚也。公劉居於邰﹐而遭夏人亂﹐迫逐公劉。公劉乃辟中國之難﹐遂平西戎﹐而遷其民邑於豳焉。乃場乃疆﹐言修其疆場也。乃積乃倉﹐言民事時和﹐國有積倉也。小曰橐﹐大曰囊。思輯用光﹐言民相與和睦﹐以顯於時也。箋云﹕厚乎﹐公劉之爲君也。不以所居爲居﹐不以所安爲安。邰國乃有疆場也﹐乃有積委及倉也﹐安安而能遷﹐積而能散。爲夏人迫逐己之故﹐不忍斗其民﹐乃裹糧食於囊橐之中﹐棄其餘而去﹐思在和其民人﹐用光大其道﹐爲今子孫之基。○埸音亦。裹音果。餱音侯﹐食也﹐字或作「餱」。﹤米量﹥﹐本亦作「糧」﹐音良﹐餱也。橐﹐他洛反。囊﹐乃郎反﹐《說文》云「無底曰囊﹐有底曰橐。」輯音集﹐又七立反。難﹐乃旦反。積﹐子智反。委﹐於僞反。爲夏﹐於僞反﹐又如字。

弓矢斯張﹐干戈戚揚﹐爰方啟行。戚﹐斧也。揚﹐鉞也。張其弓矢﹐秉其干戈戚揚﹐以方開道路去之豳﹐蓋諸侯之從者十有八國焉。箋云﹕幹﹐盾也。戈﹐句矛戟也。爰﹐曰也。公劉之去邰﹐整其師旅﹐設其兵器﹐告其士卒曰﹕爲女方開道而行。明己之遷﹐非爲迫逐之故﹐乃欲全民也。○戚﹐七歷反。鉞音越。從﹐才用反﹐又如字。盾字又作「楯」﹐順允反﹐又音允。句音鉤。卒﹐尊忽反。下「餘卒」﹑「士卒」皆同。爲﹐於僞反。下「非爲」﹑「爲公劉」皆爲同。

﹝疏﹞「篤公劉」至「啟行」。○毛以爲﹐厚於民事乎﹐此公劉也。乃能匪以所居爲居﹐匪以所安爲安。言不顧己之安居﹐惟以利民爲意。又言其不顧安居之事。公劉之在邰國﹐乃有畛埸﹐乃有疆界﹐言其有田疇之業﹔乃有委積﹐乃有囷倉﹐言其有穀食之資。有田有食﹐深可安居﹐乃以不忍斗其民人之故﹐遂棄此疆埸積倉﹐乃裹此糧食於此囊橐之中﹐委其餘而去﹐是其不以安居爲安居也。公劉所以必爲此事者﹐思使民人相與輯睦﹐不欲戰鬥以殺傷之﹐用此以光顯已徳於其時﹐故爲民而不愛物也。其發邰國之時﹐弓矢於此張之﹐又秉其干戈戚揚之兵器﹐整其師旅而出﹐乃告其士卒曰﹕我爲汝方開道路而行。其民以此之故﹐而徙之至豳﹐是其愛厚於民也。王今當念此公劉厚民之事﹐而畱意治之。○鄭惟以用光爲光大其道爲子孫之基﹐大意亦與毛同。○傳「篤厚」至「於時」。○正義曰「篤﹐厚」﹐《釋詁》文。后稷封於邰﹐至公劉而始遷﹐故云公劉居於邰也。夏人亂﹐迫逐公劉﹐當太康之後。少康之前﹐未能定其年世也。以其時當夏世﹐而被逐去國﹐明因王政之亂﹐而有人逐之﹐不知逐者是何人也。言公劉乃避中國之難﹐遂平西戎﹐而遷其民﹐邑之於豳者﹐言其遷之所由也。豳地𨿽亦與狄鄰﹐而近戎爲多﹐故云遂平西戎。平之者﹐謂與之交好﹐得自安居耳。公劉不忍斗民而去﹐不與戎戰爭而平之也。豳於漢屬右扶風爲栒邑縣﹐則是中國之地。言西戎者﹐雍之西境與戎接連﹐爲夏爲戎﹐隨時變易。公劉未居之前則爲戎﹐大王旣來之後復爲狄﹐良由地居疆埸﹐故一彼一此也。乃埸乃疆﹐謂民各有地﹐言修其疆埸﹐謂民修之。乃積乃倉﹐謂官之積倉也。此倉積所有﹐出於疆埸而來﹐故云「言民事時和﹐國有積倉」﹐謂稅民而得之也。地必民所耕﹐故舉民之疆埸﹐欲見公劉不忄厷﹐故舉官之積倉。官倉出於民田﹐故先言疆埸也。橐囊俱用裹糧﹐而異其文﹐明有小大之別﹐故云「小曰橐﹐大曰囊」。宣二年《左傳》稱趙盾見靈輒餓﹐食之﹐又「爲之簞食與肉﹐置諸橐以與之」。囊惟盛食而已﹐是其小也。哀六年《公羊傳》稱「陳乞欲立公子陽生﹐盛之巨囊」。而內可以容人﹐是其大也。《釋詁》云「輯﹐和也。」是思和其民。不鬥其民﹐卽是相與和睦。民能和睦﹐則時人顯知君徳﹐故云於時也。○箋「厚乎」至「之基」。○正義曰﹕此篇言「篤」﹐猶《生民》之言「誕」﹐以公劉君厚愛其民﹐嘆其能厚﹐故每章言「篤」﹐以冠「公劉」之上。箋云「厚乎公劉之爲君」﹐總釋諸章皆云「篤公劉」之意也。居之與安﹐所以爲異者﹐居謂田宅﹐是人之所處止﹐卽疆埸是也﹔安謂資財﹐是人所利用﹐積倉是也。正言邰國乃有委積及倉者﹐美其已聚之物而能散之﹐故其言不及疆埸也。「安安而能遷﹐積而能散」﹐《曲禮》文也。言安此之安以愛民﹐故而能遷往他所。自有積聚﹐散而棄之﹐以其意與彼同﹐故引以爲說。又申說遷散之意﹐正爲夏人迫逐己之故﹐不忍斗其民﹐愛重民命﹐故棄其安居也。旣有積倉裹糧食﹐故知棄其餘而去也。以召公追而美之﹐以戒成王﹐不述他姓之人﹐惟陳己之父祖﹐以此知「思輯用光」之言﹐意在感今追昔﹐故易傳以爲光大其道﹐爲今子孫之基。○傳「戚斧」至「八國焉」。○正義曰﹕《廣雅》云「鉞﹑戚﹐斧也。」則戚﹑揚皆斧鉞之別名。傳以戚爲斧﹐以揚爲鉞﹐鉞大而斧小。太公《六韜》云「大阿斧重八斤﹐一名天鉞。」是鉞大於斧也。《牧誓》云「武王左杖黃鉞。」孔安國云「黃鉞﹐以黃金飾斧也。」以其特言黃鉞﹐故云以金飾。然則不言黃者﹐未必皆金飾也。以弓矢言張﹐是人張之﹐故知「干戈戚揚」爲人秉之也。夏人迫逐﹐則是有兵圍繞﹐爲之阻難﹐故云「方開道路而去之豳」也。蓋諸侯之從者十有八國﹐當是亦爲夏人政亂﹐爲鄰國所侵﹐以公劉賢君﹐爲可師長﹐故與之俱遷也。毛自言蓋爲疑辭﹐不知出何文也。○箋「爰曰」至「全民」。○正義曰「爰﹐曰」﹐《釋詁》文。言爲汝開道而行﹐示其無所畏難﹐明己之遷﹐非爲迫逐之故﹐力不能拒﹐乃欲保全其民﹐無令損害故也。告之以此﹐使民知遷意也。

篤公劉﹐於胥斯原﹐旣庶旣繁﹐旣順乃宣﹐而無永嘆。胥﹐相。宣﹐徧也。民無長嘆﹐猶文王之無悔也。箋云﹕於﹐於也。廣平曰原。厚乎公劉之於相此原地以居民﹐民旣眾矣﹐旣多矣﹐旣順其事矣﹐又乃使之時耕。民皆安今之居﹐而無長嘆﹐思其舊時也。○歎﹐他安反﹐字或作「嘆」。徧音徧。相﹐息亮反。下「相此」皆同。

陟則在巘﹐復降在原。何以舟之﹖維玉及瑤﹐鞞琫容刀。巘﹐小山﹐別於大山也。舟﹐帶也。瑤﹐言有美徳也。下曰鞞﹐上曰琫﹐言徳有度數也。容刀﹐言有武事也。箋云﹕陟﹐升。降﹐下也。公劉之相此原地也﹐由原而升巘﹐復下在原﹐言反覆之﹐重居民也。民亦愛公劉之如是﹐故進玉瑤﹑容刀之佩。○甗﹐本又作「巘」﹐魚輦反﹐又音言﹐又音魚偃反﹐又音彥。毛云「小山﹐別於大山也。」與《爾雅》異。復降﹐音服﹐又扶又反。注「復下」同。瑤音遙。鞞﹐必頂反。琫﹐必孔反。別﹐彼列反。反復﹐本亦作「覆」﹐同方福反。

﹝疏﹞「篤公劉」至「容刀」。○正義曰﹕公劉旣至豳國﹐先相地居民。厚乎公劉之爲君也﹐於是相此原地﹐以居其民。旣眾矣﹐旣多矣﹐旣順其事矣﹐又乃使之徧而時耕其田﹐於是民皆樂業﹐安今之居﹐而無悔恨長嘆﹑思其舊時者也。又覆說相原之事﹐公劉升則在巘山之上﹐觀其形勢﹔復下而在原﹐察其處所。用心反覆﹐重民若是﹐以此之故﹐亦爲民愛。其時之民皆云﹕我今有何物而可與公劉帶之﹖維有美玉及瑤﹐並有鞞琫容飾之刀﹐可以爲之佩耳。言居民相愛﹐其情若此﹐故能保全家國﹐澤及子孫。王豈得不念之﹐而畱意治民乎﹗○傳「胥相」至「無悔」。○正義曰「胥﹐相」﹐《釋詁》文。「宣﹐徧」﹐《釋言》文。「乃宣」之文﹐在「旣順」之下﹐順謂順事﹐則宣謂徧耕﹐意亦與鄭同。王肅云「徧謂廬井。」毛意未必然也。民無長嘆﹐是喜其來遷﹐不恨公劉﹐故云「猶文王之無悔」。言文王之徳﹐不爲人恨﹐與此同。以此傳知彼不與鄭同。○箋「於於」至「舊時」。○正義曰「於﹐於」﹐《釋詁》文。「廣平曰原」﹐《釋地》文。李巡曰﹕廣平謂土地寬博而平正也。眾﹑多一也﹐丁寧言之耳。順其事矣﹐謂順爲生之事﹐築室之類皆是也。「乃宣」之文﹐與《綿》「乃宣乃畝」同﹐故亦以爲時耕也。○傳「巘小」至「武事」。○正義曰﹕小山別於大山者﹐《釋山》云「重甗隒。」郭璞曰「謂山形如累兩甗﹐甗﹐甑﹐山狀似之﹐上大下小﹐因以爲名。」《西京賦》曰「陵重甗。」是也。與《皇矣》「小山曰鮮」義別。彼謂大山之傍別有小山也。言「何以舟之」﹐卽說玉瑤容刀﹐刀玉是所佩之物﹐故知舟是帶也。傳解下之所以進上多矣﹐惟言玉瑤容刀者﹐君子所以比徳。今進之瑤﹐言公劉有美徳也。瑤是玉之別名﹐舉瑤可以兼玉﹐故不言玉也。鞞者﹐刀鞘之名。琫者﹐鞘之上飾。下不言其飾﹐指鞞之體﹐故云「下曰鞞」。上則有飾可名﹐故云「上曰琫」。桓二年《左傳》曰「衮﹑冕﹑黻﹑珽﹑帶﹑裳﹑幅﹑舄﹐昭其度也。藻﹑率﹑鞞﹑琫﹑鞶﹑厲﹑遊﹑纓﹐昭其數也。」夫徳儉而有度﹐登降有數。此鞞﹑琫在昭數之中﹐以表人之有數﹐故云「言有度數」。意取《左傳》﹐故並度言之。刀所以斷割﹐故云「言有武事」。

篤公劉﹐逝彼百泉﹐瞻彼溥原﹐乃陟南岡﹐乃覯於京。溥﹐大。覯﹐見也。箋云﹕逝﹐往。瞻﹐視。溥﹐廣也。山脊曰岡﹐絕髙爲之京。厚乎公劉之相此原地也﹐往之彼百泉之間﹐視其廣原可居之處﹐乃升其南山之脊﹐乃見其可居者於京﹐謂可營立都邑之處。

京師之野﹐於時處處﹐於時廬旅﹐於時言言﹐於時語語。是京乃大眾所宜居之也。廬﹐寄也。直言曰言﹐論難曰語。箋云﹕於﹐於。時﹐是也。京地乃眾民所宜居之野也﹐於是處其所當處者﹐廬舍其賓旅﹐言其所當言﹐語其所當語﹐謂安民館客﹐施教令也。○廬﹐力居反。論難﹐魯困反﹐下乃旦反。「館客」﹐一本作「館捨」。

﹝疏﹞篤「公劉」至「語語」。○正義曰﹕上旣相地居民﹐此又說相立都邑。言厚乎公劉之爲君也﹐乃往之彼百泉之間﹐就下地而仰望彼廣大之原﹐觀見可居之處也。乃又升彼南山岡脊之上﹐乃見其可居而爲都邑者於京之地也。此京地乃是大眾所宜居之野﹐故於是處其所當處者﹐於是又爲館捨以寄其賓旅。旣立都邑﹐乃宣布號令﹐公劉於是言其所當言﹐語其所當語﹐謂施政教於民也。公劉厚民如此﹐王亦當畱意治民也。○傳「溥﹐大。覯﹐見」。○正義曰﹕皆《釋詁》文。王肅云「往之彼百泉之地﹐乃視彼大原﹐乃見是京而居之﹐可以避水禦亂也。」○箋「逝往」至「之處」。○正義曰「逝﹐往。瞻﹐視」﹐皆《釋詁》文。以原是廣平之地﹐故以溥爲廣。其義亦與傳大同也。「山脊曰岡」﹐《釋山》文。「絕髙爲之京」﹐《釋丘》文。彼下卽云「非人爲之丘」。京與丘相對﹐且言爲之京﹐則是人爲之矣。孫炎﹑郭璞皆云人力所作﹐而此詩說公劉依京築宮﹐王肅言可以禦亂﹐則京是大丘﹐非人爲矣。李巡曰「丘之髙大者曰京。」是京有二等。若戰勝取屍築爲京觀者﹐則人爲之。此言京者﹐則是丘之髙大﹐非人爲也。相原地而往之百泉之間者﹐上已升巘觀之﹐是登髙以臨下。此往百泉之間﹐自下而望髙﹐且慮下濕﹐故往之泉處。前旣升巘﹐今復陟岡﹐反覆審觀之。下言「於京斯依」﹐故知京是可營立都邑之處。○傳「是京」至「曰語」。○正義曰﹕《春秋》言京師者﹐謂天子所居。公劉非天子﹐不得謂所居爲京師。此文連上﹐「乃覯於京」﹐則此京還是上京也。師者﹐眾也﹐故云「是京乃大眾所宜居之野」。以眾必大﹐故言大眾﹐非是京之訓也。《地官﹟遺人》「治國野之道以待賓客」。云「十里有廬﹐廬有飲食」﹐則廬是居捨之名。賓客寄捨其中﹐故云「廬﹐寄也」。衛戴公廬於曹﹐亦謂寄在曹地也。直言曰言﹐謂一人自言。答難曰語﹐謂二人相對。對文故別耳﹐散則言﹑語通也。定本﹑《集注》皆云「論難曰語」。

篤公劉﹐於京斯依。蹌蹌濟濟﹐俾筵俾幾。箋云﹕蹌蹌濟濟﹐士大夫之威儀也。俾﹐使也。厚乎公劉之居於此京﹐依而築宮室。其旣成也﹐與羣臣士大夫飲酒以樂之。羣臣則相使爲公劉設幾筵﹐使之升坐。○蹌﹐七羊反。旣登乃依﹐乃造其曹。執豕於牢﹐酌之用匏。賓已登席坐矣﹐乃依幾矣。曹﹐羣也。執豕於牢﹐新國則殺禮也。酌之用匏﹐儉以質也。箋云﹕公劉旣登堂負扆而立﹐羣臣乃適其牧羣﹐搏豕於牢中﹐以爲飲酒之殽。酌酒以匏爲爵﹐言忠敬也。○依﹐毛如字﹐鄭於豈反。箋云或「扆」字。造﹐七報反。匏﹐步交反。殺﹐所戒反。搏音博﹐沈又音付。

食之飲之﹐君之宗之。爲之君﹐爲之大宗也。箋云﹕宗﹐尊也。公劉𨿽去邰國來遷﹐羣臣從而君之尊之﹐猶在邰也。

﹝疏﹞篤「公劉」至「宗之」。○毛以爲﹐上旣言處止於京﹐此又言宮室旣就﹐饗燕羣臣焉。厚乎公劉之爲君也﹐旣爲邑於京地﹐於此依之而築宮室。宮室旣成﹐則饗燕羣臣﹐其威儀蹌蹌之士﹐及濟濟之大夫﹐將來君所。公劉則使人爲之設筵﹐使人爲之設幾。賓來就燕﹐旣登席矣﹐乃依幾矣。公劉乃使人造適其羣牧﹐執其豕於牢中﹐以爲飲酒之殽。其飲此酒﹐酌之用匏。匏以酌之﹐言其新爲邦國﹐儉而禮合也。又說公劉﹐其於羣臣設饌以食之﹐設酒以飲之﹐己身與之爲君﹐與之爲大宗也。言公劉之厚於羣臣如此﹐欲成王之法效之。○鄭上二句與毛同。言公劉築室旣成﹐與羣臣飲酒以落之。其爲如此﹐蹌蹌濟濟之威儀者﹐謂公劉之朝士大夫者﹐則相使爲公劉設筵﹐相使爲公劉設幾﹐欲使公劉升扆而坐也。公劉旣登堂矣﹐乃負扆而立。其羣臣乃造其羣牧﹐執豕於牢﹐以爲飲酒之殽。得殽乃飲﹐遂酌之用匏﹐以進於公劉。於此之時﹐羣臣之於公劉也﹐獻酒以飲之﹐進食以食之﹐從而君敬之﹐從而尊重之。言𨿽去舊國﹐見尊如本國﹐由愛厚其民﹐故下不失敬﹐欲成王之厚於民以見敬。○箋「蹌蹌」至「升坐」。○正義曰﹕《曲禮下》云「凡行容﹐大夫濟濟﹐士蹌蹌。」是蹌蹌﹑濟濟﹐大夫﹑士之威儀也。「俾﹐使」﹐《釋詁》文。上「京師之野﹐於時處處」﹐謂眾民處處。此言「於京斯依」﹐則是公家之事﹐故云「公劉之居此京﹐依而築宮室」。以宮室新成﹐則有落之之禮。下執豕﹑用匏﹐是飲酒之事﹐故知旣成與羣臣士大夫飲酒以落之也。落室之禮﹐則是公家所爲﹐筵幾酒豕﹐當是公家之物﹐而云羣臣相使爲公劉設幾筵﹐使之升坐者﹐爲禮之物實出於公﹐但使掌供辦羣臣之職。若使心不愛君﹐則苟從而已﹐𨿽有所掌﹐不必促遽。今言羣臣相使﹐見其愛君之意耳。○傳「賓已」至「以質」。○正義曰﹕以上言筵幾﹐此言登依﹐則是登筵依幾﹐故云「賓已登席矣﹐乃依幾矣」。以傳此言﹐則知上筵幾者﹐毛意以公劉爲羣臣設之。饗燕之禮﹐立一人爲賓﹐對主以行禮。總而言之﹐則非主者皆曰賓。此賓卽上蹌蹌濟濟之人﹐宜爲總矣。《左傳》之說饗禮云「設幾而不倚。」此言依幾者﹐此文總言於臣之禮﹐不辧饗燕之異。下云飲之食之﹐或亦兼食燕矣﹐故得依幾也。《行葦》說燕宗族之禮﹐箋云「老者加之以幾。」則羣臣之中﹐當有無幾者﹐據有者言之耳。《周語》曰「民所曹好。」《漢書》每云「吾曹」。曹者﹐輩類之言﹐故爲羣也。饗禮當亨大牢以飲賓﹐此惟用豕者﹐《秋官﹟掌客》曰「凡禮賓客﹐國新殺禮。」公劉新至豳地﹐殺禮也。匏是自然之物﹐故云「儉且質也」。定本云「儉以質也」。《燕禮》「羹定乃納賓」。此賓升乃執豕者﹐其實執豕在登席之前﹐欲使賓事與殽酒各自相近故也。○箋「公劉」至「忠敬」。○正義曰﹕《釋宮》云「牖戶之間謂之扆。」《明堂位》云「天子負斧衣南向而立。」此云旣登乃依﹐事與彼同﹐故知是公劉旣登堂負扆而立也。《明堂位》注云「負之言背也。斧依﹐爲斧文屏風於戶牖之間。」然則斧者是屏風之名﹐扆則戶牖之間地耳。郭璞云「扆﹐窗東戶西也。」禮有斧扆﹐形如屏風﹐畫爲斧文﹐置於扆地﹐因名爲斧扆是也。言天子負斧扆﹐則諸侯之扆有斧以否﹐無明文也。此公劉負扆而立﹐謂在朝之時。其飲則坐於席﹐故上箋云「使之升坐。」謂設幾筵﹐擬飲時﹐非負扆時也。適其羣牧﹐謂牧豕之羣處也。《晉語》曰「大任溲於豕牢。」卽牢是養豕之處﹐故云「捕豕於牢中。」言忠敬者﹐總解執豕用匏之事﹐備其殽酒﹐酌以進君﹐道公劉之臣忠而且敬也。○傳「爲之君﹐爲之大宗」。○正義曰﹕傳以「君之宗之」﹐其意爲一也。《板》傳曰「王者天下之大宗」。然則此以諸侯爲一國之所尊﹐故云「爲之大宗也。」○箋「公劉」至「在邰」。○正義曰﹕夷險易情﹐人之恆事。國君不能得其社稷﹐乃逃竄遠夷。於此之時﹐臣多解體﹐而能見尊如此﹐所以可尙。易傳者﹐孫毓云「此篇主稱公劉之厚於民﹐列其始遷於豳。此章言羣臣之愛敬﹐上下之有禮﹐無饗燕尊賓之事。且饗之禮﹐設幾而不倚﹐何有賓已登席依幾之義﹖又國君不統宗﹐故有大宗小宗﹐安得爲之君﹐復爲之大宗乎﹖箋說爲長。」

篤公劉﹐旣溥旣長﹐旣景乃岡﹐相其陰陽﹐觀其流泉。旣景乃岡考於日景﹐參之髙岡。箋云﹕厚乎公劉之居豳也﹐旣廣其地之東西﹐又長其南北﹐旣以日景定其經界於山之脊﹐觀相其陰陽寒暖所宜﹑流泉浸潤所及﹐皆爲利民富國。○相﹐息亮反。注同。暖﹐況袁反﹐又乃管反。浸﹐子鴆反。其軍三單﹐度其隰原﹐徹田爲糧。三單﹐相襲也。徹﹐治也。箋云﹕邰﹐后稷上公之封。大國之制三軍﹐以其餘卒爲羨。今公劉遷於豳﹐民始從之﹐丁夫適滿三軍之數。單者﹐無羨卒也。度其隰與原田之多少﹐徹之使出稅以爲國用。什一而稅謂之徹。魯哀公曰「二﹐吾猶不足﹐如之何其徹也。」○單音丹。度﹐待洛反。注及下同。羨音賤﹐又音衍。下同。

度其夕陽﹐豳居允荒。山西曰夕陽。荒﹐大也。箋云﹕允﹐信也。夕陽者﹐豳之所處也。度其廣輪﹐豳之所處﹐信寬大也。○廣﹐古曠反。

﹝疏﹞「篤公劉」至「允荒」。○毛以爲﹐厚乎公劉之爲君﹐初至於豳﹐旣廣其土地之東西﹐旣長其境界之南北﹐旣以日影定其經界﹐乃復登彼山脊之岡﹐而視其陰陽寒暖所宜﹐又觀其流泉浸潤所及﹐知天气宜其禾黍﹐地利足以生物﹐乃居處其民焉。又其從邰往豳﹐未得安定之時﹐其爲軍也﹐分老弱婦女爲三等之陳而單營之。初來未有宅舍﹐且居其隰原之地﹐治其豳國之田﹐以爲久住之糧。然後始得營室安居﹐乃居其山西夕陽之地。此豳國之居﹐信寬大矣。美其居民得所﹐辟境廣大﹐欲王法效之也。○鄭惟下五句爲異。言公劉初至於豳﹐丁夫寡少其軍有三﹐惟單而已﹐無羨卒也。量度其陽與原田之多少﹐徹稅其田之所收﹐以爲國之糧。庶其豳之所處夕陽之地﹐觀其廣輪﹐則豳之所居信寬大矣。○傳「旣景」至「髙岡」。○正義曰﹕以此句同事別﹐故特解之。考於日影﹐卽上「旣溥旣長」﹐以日影考之也。「參之髙岡」﹐卽下「相其」﹑「觀其」﹐是登岡視之。先影後岡﹐故稱及也。定本「影」皆爲「景」字。○箋「旣廣」至「富國」。○正義曰﹕旣廣旣長﹐謂正定疆界﹐故以土地言之。公劉自邰往遷豳之時﹐尺土皆非己物﹐故美公劉能廣長之也。夏殷之世﹐大國百里﹐𨿽云廣長﹐亦不是過也。日影定其經界者﹐民居田畝﹐或南或東﹐皆須正其方面﹐故以日影定之。居山之脊﹐觀其陰陽﹐則觀其山之南北也。大名則山南爲陽﹐山北爲陰。但廣谷大川﹐有寒有暖﹐寒暖不同﹐所宜則異﹐故相之也。流泉所以漑灌﹐故知觀其浸潤所及。相寒暖﹐視浸潤﹐欲民擇所宜而種之﹐逐浸潤而耕之﹐皆所以利民富國﹐故公劉殷勤審之也。○傳「三單﹐相襲。徹﹐治」。○正義曰﹕重衣謂之襲。三單相襲者﹐謂三行皆單而相重爲軍也。此謂發邰在道及初至之時﹐以未得安居﹐慮有寇鈔﹐故三重爲軍﹐使彊壯在外﹐所以備禦之也。《嵩髙》及此傳皆云「徹﹐治」﹐則訓徹爲治﹐非稅法之通名也。言治田爲糧﹐謂旣至豳地﹐以爲久住之糧﹐非在道之糧也。何則﹖發邰之日﹐尙委棄積倉﹐不假言治田爲道路之糧矣。王肅云「三單相襲止居﹐則婦女在內﹐老弱次之﹐彊壯在外﹐言自有備也。徹﹐治也。居其民眾於襲與原﹐治其田疇以爲糧﹐是也。」○箋「邰後」至「其徹」。○正義曰﹕知后稷﹑上公之封者﹐《公羊傳》曰「王者之後稱公。」后稷本是二王之後﹐以有大功而攺封於邰﹐明爲大國公爵。公劉是其曾孫耳﹐故知仍爲大國﹐當作三軍。《地官﹟小司徒》云﹕凡起徒役﹐無過家一人﹐以其餘爲羨。羨謂家之副丁也。今言其軍三單﹐則是單而無副。故知公劉遷豳﹐民始從之。其眾未多﹐丁夫適滿三軍之數﹐無復羨卒﹐故稱單也。以《周禮》言之﹐三軍三萬七千五百人。然則從公劉之遷﹐其家不滿此數﹐故通取羨卒始滿三軍也。言「度其隰原」﹐是度量土地﹐使民耕之也。下卽云「徹田爲糧」﹐明是徹取此隰原所收之粟以爲軍國之糧也。且徹與《孟子》「百畝而徹」文同﹐故知徹之使出稅以爲國用。《孟子》說三代稅法﹐其實皆什一﹐故云什一而稅謂之徹。引《論語》曰﹐明徹是稅法﹐且證爲什一也。如《孟子》之言﹐夏曰貢﹐周曰徹﹐徹乃周之稅法。公劉夏時諸侯﹐而言徹者﹐召公以周之世上論公劉﹐遂以周法言之﹐以其俱是什一﹐其名可以相通故也。大國三軍﹐亦是周制﹐而謂公劉之時已作三軍者﹐以三代損益﹐事多相因。《甘誓》云「大戰於甘﹐乃召六卿。王曰﹕『嗟﹐六事之人。』」是夏時天子六軍之將亦命卿﹐其法與周同也。於時大國亦立三卿﹐則知亦作三軍﹐而周制因之耳。夏﹑殷大國百里﹐周則大國五百里﹐大小懸絕而軍數得同者﹐周之軍賦皆出於鄕﹐家出一人﹐故鄕爲一軍。諸侯三軍﹐出其三鄕而已﹐其餘公邑﹑采地不以爲軍。若夏﹑殷之世﹐則通計一國之人以爲軍數﹐故此言丁夫適滿三軍﹐是通一國之人總計之。大國百里﹐爲方一里者萬﹐爲田九萬夫﹐田有不易﹑一易﹑再易﹐通率二而當一﹐半之得四萬五千家。以三萬七千五百家爲三軍﹐尙餘七千五百﹐舉大數﹐故得爲三軍也。次國七十里﹐爲方一里者四千九百﹐爲田四萬四千一百夫﹐半之得二萬二千五十家﹐二軍當用二萬五百人﹐少二千九百五十人﹐以羨卒充之﹐舉大數亦得爲二軍也。以小國五十里﹐爲方一里者二千五百﹐爲田二萬二千五百夫﹐半之得一萬一千二百五十家﹐以萬二千五百人爲軍﹐少一千二百五十人﹐不滿一軍﹐舉大數亦得爲一軍也。如此計之﹐夏﹑殷國地𨿽狹﹐亦得爲三軍矣。易傳者﹐此詩主美公劉之遷。首章言去邰﹐二章已言至豳﹐無宜。此文方說在道﹐去夏入戎﹐則戎地無寇﹐至豳之日﹐無所用兵﹐三軍相襲﹐復何禦哉﹗且上言棄其積倉﹐裹糧而行﹐至豳無糧﹐必須稅斂。徹是稅名﹐糧從田出﹐徹田爲糧﹐稅事明矣﹐故知三單是三軍之無副﹐徹田是徹民而取糧﹐所以不從傳也。○傳「山西」至「荒大」。○正義曰「山西曰夕陽」﹐《釋山》文。孫炎曰「夕乃見日﹐然則陽卽日也。夕始得陽﹐故名夕陽。」《釋言》云「荒﹐奄也。」孫炎曰「荒大之奄也。」則荒奄俱是大義﹐故爲大也。《皇矣》傳以度爲居﹐此章二度﹐傳意皆應爲居。王肅云「居其夕陽之地。豳國之居﹐信廣大也。」○箋「夕陽」至「寬大」。○正義曰﹕夕陽者﹐總言豳人一國之所處也。其界在山之西﹐不知是何山也。《譜》云豳在岐山之北﹐《書傳》說太王去豳﹐逾梁山。注云「梁山在岐山東北。」然則豳國之東有大山者﹐其惟梁山乎。《大司徒》注云「輪﹐從也。」馬融云「東西爲廣﹐南北爲輪。」量度其東西南北之所處﹐信寬大矣。《豳譜》所云「原隰之野」﹐謂此。

篤公劉﹐於豳斯館。涉渭爲亂﹐取厲取鍛。館﹐捨也。正絕流曰亂。鍛石﹐也。箋云﹕鍛石﹐所以爲鍛質也。厚乎公劉﹐於豳地作此宮室﹐乃使人渡渭水﹐爲舟絕流﹐而南取鍛厲斧斤之石﹐可以利器﹐用伐取材木﹐給築事也。○厲﹐本又作「礪」。鍛﹐本又作「碫」﹐丁亂反﹐《說文》云「碫﹐厲石。」《字林》大喚反。「材木」﹐一本作「林木」。止基乃理﹐爰眾爰有。夾其皇澗﹐溯其過澗。皇﹐澗名也。溯﹐鄕也。過﹐澗名也。箋云﹕爰﹐曰也。止基﹐作宮室之功止﹐而後疆理其田野﹐校其夫家人數日益多矣﹐器物有足矣﹐皆布居澗水之旁。○夾﹐古洽反﹐又古協反。澗﹐古晏反。溯音素。過﹐古禾反。注同。鄕﹐本又作「向」﹐許亮反。文與《捲阿》篇注同。校音教。

止旅乃密﹐芮鞫之卽。密﹐安也。芮﹐水厓也。鞫﹐究也。箋云﹕芮之言內也。水之內曰隩﹐水之外曰鞫。公劉居豳旣安﹐軍旅之役止﹐士卒乃安﹐亦就澗水之內外而居﹐修田事也。○芮﹐本又作「汭」﹐如銳反。鞫﹐居六反。涯﹐五佳反﹐亦作「厓」。澳﹐於六反﹐又於報反﹐字或作「奧」。

﹝疏﹞「篤公劉」至「之卽」。○正義曰﹕上言量度國境﹐此言安置民居。厚乎公劉之爲君也﹐於此豳地﹐令民作此館捨。將作之時﹐先使人涉渡於渭﹐乘舟絕水﹐爲亂而過﹐取其礪石﹐取其鍛具﹐所以鍛礪斧斤﹐利其器用﹐伐取材木﹐乃爲宮室。言其勸導有法﹐豫事省功也。宮室旣備﹐民得居處。公劉止此宮室之基﹐乃疆理民之田畝。言其先營民居﹐次理民田。又校數夫家人數﹐見其人物眾多﹐公劉乃言曰﹕人民眾多矣﹐器物有足矣。又徧觀民宅﹐見其有夾其皇澗而處者﹐謂在澗兩邊也。見有溯其過澗而處者﹐謂開門向澗也。公劉見其布在水傍﹐各服田畝﹐又止其軍旅之役﹐乃安息其士卒﹐令此士卒於彼芮鞫之就也。芮﹐水內也。鞫﹐水外也。謂止其在官之役﹐使就水營田也。言公劉之愛民如是﹐王豈得不法效之乎﹖○傳「館捨」至「鍛石」。○正義曰﹕禮有公館私館。館者﹐宮室之名。爲館所以止捨其中﹐故云捨也。「正絕流曰亂」﹐《釋水》文。孫炎曰「直橫渡也。」然則水以流爲順﹐橫度則絕其流﹐故爲亂。俱是渡謂而取﹐礪旣是石﹐則知鍛亦石也。○箋「鍛石」至「築事」。○正義曰﹕鍛者﹐冶鐵之名﹐非石也。傳言「鍛﹐石」﹐嫌鍛是石名﹐故明之云「鍛石﹐所以爲鍛質」者﹐質﹐椹也﹐言鍛金之時﹐須山石爲椹質﹐故取之也。礪者﹐磨刀劍之名﹐亦非石名也。言取礪者﹐亦取其爲礪之石耳。公劉之君民豳地﹐作此宮室﹐謂作民宮室﹐非公官也。公宮﹐則上云「於京斯依」者﹐是也。鍛礪所由施於斧斤﹐故知取鍛礪斧斤之石﹐所以利器用也。材木由器而取﹐築作所用﹐故云「取材木﹐給築事也」。○傳「皇澗」至「澗名」。○正義曰﹕以皇﹑過與澗共文﹐故知皆澗名也。夾者﹐在其兩傍﹐故知溯者向也﹐謂開門向之。大率民民以南門爲正﹐此蓋皇澗縱﹐在兩傍而夾之﹐過澗橫﹐故在北而向之。王肅云「或夾或向﹐所以利民也。」○箋「爰曰」至「之傍」。○正義曰「爰﹐曰」者﹐公劉之言也。公劉疆理田疇﹐巡行廬井﹐見民多器足﹐而發此言﹐故云「曰也」。作宮室之功止﹐謂民之宮也。上云「旣順乃宣」﹐謂初至﹐先及時耕田﹐旣耕乃營宮室也。上旣言耕﹐則民已得地﹐於此復疆之者﹐前來急於趨時﹐未善部分﹐且有後來之眾﹐皆須得田﹐故止宮室之功﹐乃疆理之。亦旣疆理其田﹐自然須校人數。《周禮》稱夫家者﹐謂男女也。校比其國內男女之數而授之田﹐公劉嘆其眾﹐故曰益多矣。有之爲言﹐與多不類﹐上言礪鍛﹐是民之器物﹐故知有者﹐器物有足矣。經陳二澗﹐故云「皆布於澗水之傍」。○傳「密安」至「鞫究」。○正義曰﹕《釋詁》文﹕「密﹑康﹐靜也。康﹐安也。」轉以相訓﹐是密得爲安。芮是水厓之內﹐故雲「水厓」也。《釋言》云「鞫﹑究﹐窮也。」俱訓爲窮﹐故轉鞫爲究。此鞫是水厓之名﹐言其曲水窮盡之處也﹐故傳解其名鞫之意。○箋「芮之」至「田事」。○正義曰﹕芮﹑鞫皆是水厓之名﹐鞫是其外﹐則芮是其內﹐故云「芮之言內」﹐謂厓內隩隈之處﹐故卽引《爾雅》以釋之。《釋丘》云「隩﹐隈也。厓內爲隩﹐外爲鞫。」李巡曰「厓內近水爲隩﹐其外爲鞫。」孫炎曰「內曲裏也﹐外曲表也。」是水之內曰隩﹐水之外曰鞫也。經言芮﹐不言隈﹐則經爲互也。內則芮﹐以明鞫爲外﹐外有鞫名﹐則內亦有芮名﹐以此見其芮爲隩也。公劉初至之時﹐居處未安﹐須有防衛。今言止旅﹐則是宮室已安﹐可以自固﹐乃止之﹐故云「公劉居豳旣安﹐軍旅之役止﹐士卒乃安」。上言夾向澗﹐此芮鞫爲水之內外﹐故知就澗水之內外布居。民居主於治田﹐故云「修田事」也。此以水內爲芮﹐則是厓名﹐非水名也。《夏官﹟職方氏》﹕「雍州其川涇內。」注云「汭在豳地﹐《詩﹟大雅﹟公劉》曰﹕『芮鞫之卽。』」以此芮爲水名者﹐蓋注《禮》之時﹐未詳詩義﹐故爲別解。

《公劉》六章﹐章十句。

《泂酌》﹐召康公戒成王也。言皇天親有徳﹑饗有道也。泂音迥。

﹝疏﹞「《泂酌》三章﹐章五句」至「有道」。○正義曰﹕尊者莫過上天﹐猶以道徳降靈親饗﹐是王不可以無徳﹐故戒王使修行之。天言皇天者﹐以尊稱名之﹐重其事也。道﹑徳相對﹐則在身爲徳﹐施行爲道﹐故《中候》云「皇道帝徳」﹐爲內外優劣﹐散則通也。親饗者﹐謂親愛其人﹐饗其祭祀﹐亦爲相接成也。經三章﹐皆上三句言薄物可以薦神﹐是親饗之也﹔下二句言與民爲父母﹐是有道徳也。

泂酌彼行潦﹐挹彼注玆﹐可以餴饎。泂﹐遠也。行潦﹐流潦也。餴餾也。饎﹐酒食也。箋云﹕流潦﹐水之薄者也﹐遠酌取之﹐投大器之中﹐又挹之注之於此小器﹐而可以沃酒食之餴者﹐以有忠信之徳﹐齊絜之誠﹐以薦之故也。《春秋傳》曰「人不易物﹐惟徳繄物。」○潦音老。挹音揖﹐又音邑。餴﹐甫云反﹐又作「饋」﹐《字書》云「一蒸米也。」饎﹐尺志反﹐《字林》充之反。餾﹐力又反﹐又音畱﹐《爾雅》﹕「饙﹑餾﹐飪也。」孫炎云「蒸之曰餴﹐均之曰餾。」郭云「餴熟爲餾。」齊﹐側皆反﹐本又作「齋」。繄﹐於兮反。

豈弟君子﹐民之父母。樂以彊教之﹐易以說安之。民皆有父之尊﹐母之親。○樂音洛。易﹐羊豉反。說音悅。

﹝疏﹞「泂酌」至「父母」。○正義曰﹕言使人遠往酌取彼道上流潦之水﹐置之於大器而來﹐待其淸澄﹐又可挹彼大器之水﹐注之此小器之中﹐以灌沃米餴﹐以爲饎之酒食。以此祭祀﹐則天饗之。此薄陋之物﹐皇天所以饗之者﹐以此設祭者是樂易之君子﹐能有道徳﹐爲民之父母﹐上天愛其誠信﹐故歆饗之。然則爲人君者﹐安可以不行道徳﹐而作民父母﹖故言此以戒王。○傳「泂遠」至「酒食」。○正義曰「泂﹐遠」﹐《釋詁》文。行者﹐道也。潦者﹐雨水也。行道上﹐雨水流聚﹐故云流潦也。《釋言》云「饙﹑餾﹐稔也。」孫炎曰「蒸之曰饙﹐均之曰餾。」郭璞曰「今呼﹛攸食﹜音修飯爲饙。饙均熟爲餾。」《說文》云「饙﹐一蒸米也。餾﹐飯气流也。」然則蒸米謂之饙﹐饙必餾而熟之﹐故言饙餾﹐非訓饙爲餾。「饎﹐酒食」﹐《釋訓》文。○箋「流潦」至「繄物」。○正義曰﹕隱三年《左傳》曰﹕潢污行潦之水﹐可薦於鬼神﹐可羞於王公。《雅》有「《行葦》《泂酌》﹐昭忠信也」。其意以行潦爲薄物﹐由忠信之故﹐而可以祭神。箋取彼意爲說﹐故言「流潦﹐水之薄者」也。言投之大器者﹐以言挹彼注玆﹐是從器挹之﹐而注於此器﹐故知遠酌取置之大器﹐挹來乃注於小器。蓋以潦水泥濁﹐置之大器以澄之﹐挹小器而用之﹐所以轉經二器也。沃酒食之饙﹐謂爲饙之時﹐以此水沃潤之也。引《春秋傳》者﹐僖五年《左傳》文也。服虔注云「繄﹐發聲也。言黍稷牲玉﹐不易無徳﹐薦之則不見饗。有徳﹐則言饗。言物爲有徳用也。」○傳「樂以」至「之親」。○正義曰﹕皆《孔子閒居》之文也。彼引此詩﹐而爲此言以釋之﹐故傳依用焉。樂者人之所愛﹐當自彊以教之﹐易謂性之和悅﹐當以安民﹐故云「悅安之」。一人之云父母﹐故云「有父之尊﹐有母之親」。

泂酌彼行潦﹐挹彼注玆﹐可以濯罍。濯﹐滌也。罍﹐祭器。○罍音雷。滌﹐徒歷反。

豈弟君子﹐民之攸歸。

﹝疏﹞傳「濯﹐滌。罍﹐祭器」。○正義曰﹕《說文》云「滌﹐洗也。」「濯﹐浣也。」則濯﹑滌俱是洗浣之名﹐故云「濯﹐滌也」。《特牲》注云「濯﹐漑也。」則漑亦是洗名。下傳云「漑﹐淸也。」謂洗之使淸絜﹐皆是洗器之名也。《春官﹟司尊彜》云「四時之祭皆有罍。」是罍爲祭器也。《捲耳》云「我姑酌彼金罍。」則饗燕亦有罍。以此論祭事﹐故言祭耳。

泂酌彼行潦﹐挹彼注玆﹐可以濯漑。漑﹐淸也。○漑﹐古愛反。淸﹐才性反﹐又如字。豈弟君子﹐民之攸塈。箋云﹕塈﹐息也。

《泂酌》三章﹐章五句。

卷十七十七之四

卷十七十七之四

《捲阿》﹐召康公戒成王也。言求賢用吉士也。吉﹐猶善也。○卷音權﹐曲也。篇內同。阿﹐大陵曰阿。

﹝疏﹞「《捲阿》十章﹐上六章章五句﹐下四章章六句」至「吉士」。○正義曰﹕《說文》云「賢﹐堅也。」以其人能堅正﹐然後可以爲人臣﹐故字從臣。吉者﹐善也。吉士亦是賢人﹐但序者別其文以足句﹐亦因經有「吉士」之文故也。經十章﹐皆言求賢用吉士之事。

有捲者阿﹐飄風自南。興也。捲﹐曲也。飄風﹐回風也。惡人被徳化而消﹐猶飄風之入曲阿也。箋云﹕大陵曰阿。有大陵捲然而曲﹐回風從長養之方來入之。興者﹐諭王當屈體以待賢者﹐賢者則猥來就之﹐如飄風之入曲阿然。其來也﹐爲長養民。○票﹐避遙反﹐本亦作「飄」。被﹐皮寄反。長﹐張丈反。下同。猥﹐烏罪反。爲﹐於僞反。

豈弟君子﹐來遊來歌﹐以矢其音。矢﹐陳也。箋云﹕王能待賢者如是﹐則樂易之君子來就王遊﹐而歌以陳出其聲。音言其將以樂王也﹐感王之善心也。○樂易﹐音洛。下「樂王」同。易音以豉反﹐後「樂易」皆放此。

﹝疏﹞「有捲」至「其音」。○毛以爲﹐有捲然而曲者﹐是大陵之阿也。此阿以曲之故﹐使回旋之飄風從南而入之﹐無不消散。以興有美者是大徳之化﹐此化以美之﹐故使凶悖之惡人﹐隨政而順之﹐皆得其息止也。惡人旣消﹐則賢者樂進﹐故此樂易之君子﹐於是來而就王遊﹐來而就王歌﹐以陳出其音聲。言其將以樂王﹐感王之善。○鄭以爲﹐有捲然而曲者之阿﹐則飄風從南長養之方來入之。以興王有降屈之意﹐則賢者懷其撫養之徳來就之。阿以岸曲而來風﹐猶王以體屈而致賢也。下三句與毛同。○傳「卷曲」至「曲阿」。○正義曰﹕《檀弓》稱《原壤歌》曰「執女手之捲然。」則捲是曲貌也。《釋天》云「回風爲飄。」李巡曰「回風﹐旋風也。」風必有道﹐然後得去。阿之曲者﹐風無去路﹐故入阿則消。善政消惡﹐亦復如此。○箋「大陵」至「養民」。○正義曰「大陵曰阿」﹐《釋地》文。以此詩勸王求賢﹐求之必當降意。下言君子之來﹐此當言王待之狀。且舜舉臯陶﹐不仁者遠矣。是得賢然後消惡﹐非惡消然後賢來﹐故易傳以曲阿諭王之體屈也。屈體者﹐謂降尊就卑﹐接以恩意﹐使賢者感恩而樂來也。以飄者風之狀﹐故言猥來以對之。猥者﹐多而疾來之意。飄風之來﹐非有定所﹐而以自南言之﹐明其取南爲義﹐故知以南﹐是長養之方﹐諭賢者有長養之徳﹐故云其來爲長養民也。《檜風》云「匪風飄兮。」《何人斯》篇云「其爲飄風。」彼皆不言自南﹐故以爲惡。此言從長養之方﹐故爲諭善。興取一象﹐不得皆同。此言賢人疾來﹐故以疾風爲諭。○傳「矢﹐陳」。○正義曰﹕《釋詁》文。○箋「王能」至「善心」。○正義曰﹕以言歌﹐復言音﹐則音爲歌之音聲﹐故云「陳出其聲音。言其將以樂王也。」王能爲賢者所樂﹐是感王之善心也。以此知上經諭王之屈體矣。若其不然﹐止致賢人之來﹐何能使之歌樂乎﹖

伴奐爾遊矣﹐優遊爾休矣。伴奐﹐廣大有文章也。箋云﹕伴奐﹐自縱弛之意也。賢者旣來﹐王以才官秩之﹐各任其職。女則得伴奐而優自休息也。孔子曰「無爲而治者﹐其舜也與﹗恭己正南面而已。」言任賢故逸也。○伴音判﹐徐音畔。奐音喚﹐徐音換。施﹐本又作「弛」﹐同書氏反。任音壬﹐或如鴆反。治﹐直吏反。下「爲治」同。與音余。共音恭﹐本亦作「恭」。

豈弟君子﹐俾爾彌爾性﹐似先公酋矣。彌﹐終也。似﹐嗣也。酋﹐終也。箋云﹕俾﹐使也。樂易之君子來在位﹐乃使女終女之性命﹐無困病之憂﹐嗣先君之功而終成之。○酋﹐在由反﹐又子由反﹐又在幽反。

﹝疏﹞「伴奐」至「酋矣」。○毛以爲﹐言王若能用周道﹐伴然而徳廣大﹐奐然而有文章﹐可使賢者於汝王所來遊矣﹐則此賢人皆來就王﹐優遊然於汝王所休息矣。王欲廣大有文章以來致賢人﹐又言賢人益王之意。此樂易之君子者﹐若得來在爵位﹐以輔佐王﹐則使汝王得終汝王之性命﹐無困病之憂﹐又嗣其先君之功﹐汝王能終之矣。言得賢人﹐則可以保全已之性命﹐又終成先君之功。戒王不可不求之也。○鄭以上二句言勸王求賢之意﹐若得賢爲官﹐任之以事﹐則伴奐然汝王得自遊縱矣﹐又優遊矣﹐汝王得休息矣。是任賢則逸﹐不可不求。餘同。○傳「伴奐﹐廣大有文章」。○正義曰﹕傳以伴奐爲廣大文章﹐則是勸王使爲此也。來遊者﹐謂王能如此﹐則賢人來遊﹐故王肅云「周道廣大而有文章﹐故君子得以樂易而來遊﹐優遊而休息。」傳之此言﹐以二字分而爲義﹐蓋伴爲廣大﹐奐爲文章﹐故孔晁引孔子曰「奐乎其有文章﹐伴乎其無涯際。」是分之也。則毛當讀爲伴奐﹐不得如徐音。徐音自爲鄭讀也。○箋「伴奐」至「故逸」。○正義曰﹕伴奐之言﹐與優遊相類﹐故爲自縱弛之意。人情莫不惡勞而好逸﹐迫於不得已耳。任賢可以優遊﹐故以此辭勸之。求逸在於能官﹐能官在於任職﹐則君得優遊﹐故云「賢者旣來﹐王以才官秩之﹐各任其職。汝則伴奐而優遊自休息也。」才官秩之﹐謂論才然後官之﹐居官然後秩之也。引孔子之言﹐又解其意﹐言任賢故逸﹐以明召公言此之意﹐亦勸王欲使如舜也。王肅《奏》云「周公著書﹐名曰《無逸》。而云自縱弛也﹐不亦違理哉﹗」孫毓云「忠臣戒君﹐而發章令自縱弛﹐非直方之義。」斯皆未達勸戒之要旨也。何則﹖周公之言無逸者﹐心也。召公之言優遊者﹐事也。心常戰兢﹐無時可逸。事若無爲﹐自然逸矣。「子之燕居﹐申申如也」﹐是縱弛之狀。「無爲而治﹐其舜也與」﹐是自逸之事。《書傳》稱成﹑康之間﹐刑措不用﹐𨿽欲不逸﹐何所爲乎﹗召公教其求逸﹐勸使任賢﹐此則達者之格言﹐萬世所不易﹐何以爲違理之談﹐非直方之義也﹖周公之戒成王云「君子所其無逸」﹐卽云「知稼穡之艱難乃逸」﹐亦是教王使求自逸。其爲勸戒﹐與此正同。孔晁又云「一人戒無逸﹐一人勸使縱弛﹐事相反戾﹐乃天之與地﹐何其疏實而妄爭訟也﹖」○傳「彌﹐終。似﹐嗣。酋﹐終」。○正義曰「彌﹐終」﹐《釋言》文。似先公﹐是繼嗣先君﹐故似爲嗣。「遒﹐終」﹐《釋詁》文。彼遒作酋﹐音義同也。○箋「樂易」至「成之」。○正義曰﹕《禮運》云「政也者﹐君之所以藏身之固也。」然則賢人在位﹐卽行善政﹐可以保全性命﹐無他患禍﹐故云「使汝終汝之性命﹐無困病之憂也」。若使臣無可任﹐每事勞心﹐則是傷年夭命﹐不得終矣。成主之所繼嗣者﹐先王也﹐而云先公﹐公是君之別名﹐故云「嗣先君之功而終成之」﹐謂守其王位﹐成就先君之功也。

爾土宇昄章﹐亦孔之厚矣。昄﹐大也。箋云﹕土宇﹐謂居民以土地屋宅也。孔﹐甚也。女得賢者﹐與之爲治﹐使居宅民大得其法則﹐王恩惠亦甚厚矣。勸之使然。○昄﹐徐符版反﹐孫炎﹑郭璞方滿反﹐《字林》方但反﹐又方旦反。

豈弟君子﹐俾爾彌爾性﹐百神爾主矣。箋云﹕使女爲百神主﹐謂羣神受饗而佐之。

﹝疏﹞「爾土」至「主矣」。○正義曰﹕勸王若得賢者﹐與之爲治﹐使之教民﹐則汝之土地居宅之民大得其禮法文章矣。下民蒙其徳澤﹐皆荷王者之恩﹐則爲王之恩惠亦甚之厚矣。王何以不求之乎﹖此樂易之君子旣來在王位﹐以徳助汝﹐使汝得終汝之性命﹐百神皆以汝爲主矣。言其愛而饗祐之。○傳「昄﹐大」。○正義曰﹕《釋詁》文。○箋「土宇」至「使然」。○正義曰﹕賢者所以養民﹐故「土宇﹐謂居民土地屋宅也」。以教之﹐故民有所法則﹐而下得其恩﹐故云「王恩惠亦甚厚」。言甚者﹐王恩已厚﹐臣又益之。○箋「使女」至「佐之」。○正義曰﹕《祭法》云「有天下者祭百神。」則爲天子者﹐固自爲百神主矣。今言「百神爾主」﹐謂神意以之爲主﹐不欲使他人主之﹐故謂之羣神受饗而祐助之。

爾受命長矣﹐茀祿爾康矣。茀﹐小也。箋云﹕茀﹐福。康﹐安也。女得賢者﹐與之承順天地﹐則受久長之命﹐福祿又安女。○茀﹐沈云「毛音弗」﹐徐云「鄭音廢」﹐一云「毛方味反﹐鄭芳沸反」。

豈弟君子﹐俾爾彌爾性﹐純嘏爾常矣。嘏﹐大也。箋云﹕純﹐大也。予福曰嘏。使女大受神之福以爲常。

﹝疏﹞「爾受」至「常矣」。○毛以爲﹐王得賢者﹐與之承順天地﹐則所受天之性命得久長矣﹐非徒大福佑助王身﹐其細小之福祿亦於汝而安之矣。此樂易之君子旣來在王位﹐以徳助汝﹐終汝之性命徳大天之福﹐於汝爲常矣。言能任賢者﹐則福常助之。○鄭惟以茀爲福﹑嘏爲嘏辭爲異。餘同。○傳「茀﹐小」。○正義曰﹕福之大者﹐莫過末年﹐命長已是大福﹐則茀福宜爲小福﹐故以茀爲小。言小尙安之﹐則大者可知。○箋「茀福」至「安女」。○正義曰﹕茀之爲福爲小﹐皆無正訓﹐以其與祿共文﹐宜爲福爾。上言百神爲主﹐命則天地所授﹐天無悔怒﹐壽命則長﹐故云「得賢者﹐與之承順天地﹐則受久長之命」。旣得長命﹐又爲福祿所安﹐謂使之四方無虞﹐常主天下也。○傳「嘏﹐大」。○正義曰﹕《釋詁》文。○箋「純大」至「爲常」。○正義曰「純﹐大」﹐《釋詁》文。《詩》之有嘏字者﹐皆是祭祀之事。《少牢》《特牲》之禮﹐屍嘏主人皆予之以福﹐故云「予福曰嘏」。受福以爲常﹐言其終常得之﹐未嘗闕失也。

有馮有翼﹐有孝有徳﹐以引以翼。有馮有翼﹐道可馮依﹐以爲輔翼也。引﹐長。翼﹐敬也。箋云﹕馮﹐馮幾也。翼﹐助也。有孝﹐斥成王也。有徳﹐謂羣臣也。王之祭祀﹐擇賢者以爲屍﹐尊之。豫撰幾﹐擇佐食。廟中有孝子﹐有羣臣。尸之入也﹐使祝贊道之﹐扶翼之。屍至﹐設幾佐令入助之。屍者﹐神像﹐故事之如祖考。○馮﹐符冰反﹐注同﹐本又作「憑」。饌﹐士戀反﹐又士轉反﹐具也﹐本亦作「撰」。道﹐徒報反﹐本亦作導。

豈弟君子﹐四方爲則。箋云﹕則﹐法也。王之臣﹐有是樂易之君子﹐則天下莫不放效以爲法。○放﹐方往反。

﹝疏﹞「有馮」至「爲則」。○毛以爲﹐上章勸王求賢以自益﹐此則指賢人之行以戒王。言有善行可以爲憑依者﹐有藝能可以爲輔翼者﹐有至孝可以爲感化者﹐有大徳可以爲軌訓者﹐王當以此長尊之﹐以此恆敬之。若王得此四等﹐是樂易之君子﹐若來在王位﹐可與四方爲法則矣。以此故不可不求之。○鄭以爲﹐王所得爲百神之主﹐受大嘏之福者﹐由敬神所致﹐故祭祀則宜擇賢爲屍而尊事之﹐當有豫設所憑之幾﹐有豫擇佐食之人﹐而宿戒之也。其在廟中﹐當有孝子之主人﹐有徳行之羣臣﹐共行祭祀。及尸之來至﹐而以禮使祝導引之﹐以禮使祝扶翼之。旣至神坐﹐共尊而事之﹐以致神福﹐故不可不求賢也。餘同。○傳「有馮」至「翼敬」。○正義曰﹕傳以此求賢﹐不言祭﹐故皆以爲賢人之徳﹐憑翼是施用之名﹐孝徳是成行之稱﹐總而爲名﹐皆是道也。以憑翼義隱﹐故特釋之。言道可依憑﹐以爲輔翼﹐則孝之與徳﹐亦爲道也。憑者可以委杖﹐翼者可以輔助﹐憑重於翼﹐故先憑後翼。孝者﹐徳之本﹐故亦先孝後徳﹐俱是賢人之行﹐分之異名耳。「引﹐長﹔翼﹐敬」﹐皆《釋詁》文。○箋「馮馮幾」至「祖考」。○正義曰﹕《顧命》云「成王憑玉几。」又曰「皇后憑玉几﹐道揚末命。」是憑施於幾﹐故以憑爲憑幾。《臯陶謨》曰「庶明勵翼。」又曰「予欲左右有民汝翼。」是翼謂佐助﹐故以翼爲助。《曲禮下》曰「內事曰孝王某。」主人稱孝﹐故知「有孝斥成王」。有孝旣是主人﹐則有徳宜謂助祭﹐故以有徳謂羣臣。不解以引以翼﹐從《行葦》而略之。上言「百神爾主」﹐「純嘏爾常」﹐皆言神福主人。神福由祭祀而來﹐此詩爲求賢而作﹐故知此章說王之祭祀﹐擇賢者以爲屍﹐以尊之﹐故豫撰幾擇佐食。撰幾解有憑﹐擇佐食解有翼。以下句乃言「以引以翼」﹐謂來至﹐導引之﹐則「有憑有翼」﹐未是尸之來至﹐故爲豫也。撰謂供置之﹐與擇相類﹐但幾則取而置之﹐故言撰。佐食則眾中簡之﹐故言擇耳。此本或云「豫饌食」者﹐誤耳。孫毓載箋惟言「撰幾﹐擇佐食」﹐是也。定本亦作「譔」字﹐非也。《少牢》屍未入之前云「司宮筵於奧﹐祝設幾於筵上。」《特牲》屍未入之前云「祝筵幾於室中東面。」是豫撰幾也。《少牢》云「佐食升牢﹐佐食遷昕俎。」《特牲》云「宗人遣佐食盥出。」皆其下始言迎屍﹐是擇佐食亦在屍未至之前﹐故俱言豫也。知翼爲佐食者﹐以翼者助也。祭禮之有助名者﹐惟佐食耳。《特牲》注云「佐食﹐賓佐屍食者。佐﹐助也。」故知翼爲佐食。言廟中有孝子﹐有羣臣﹐謂祭時也。然則幾與佐食亦在廟中用之。別言廟中有孝子者﹐幾與佐食﹐祭時自在廟中﹐其撰擇之時﹐則在廟外。以孝子不迎屍﹐故以廟中爲主。設孝徳之文於引翼之上﹐見屍未入之前﹐已有祭事故也。言尸之入﹐使祝贊導之﹐扶翼之者﹐《行葦》箋云「在前曰引﹐在傍曰翼。」此與彼同﹐故以引爲贊導也。《少牢》云「祝出迎屍於廟門之外﹐主人降立於阼階東西面。祝先入門右﹐屍入門左。」是祝在前導之也。導謂在前﹐則贊謂在後。《少牢》又云「祝筵屍﹐屍升自西階入﹐祝從。」注云「由後詔相之曰延。延﹐進也。」《特牲》亦云「至於階﹐祝筵屍﹐屍升入﹐祝先﹐主人從。」是在後贊之也﹐故此兼言贊焉。《特牲》《少牢》亦無在屍傍之時﹐而言扶翼之者﹐已有在其前後﹐亦當或在其傍。《特牲》注引《禮器》「詔侑無方」﹐是前後左右無常也。又言「屍至﹐設幾﹐佐食助之」﹐明上豫設﹐至此用之。又解所以令王尊屍如此者﹐屍﹐神像﹐故當事之如祖考。

顒顒卬卬﹐如圭如璋﹐令聞令望。顒顒﹐溫貌。卬卬﹐盛貌。箋云﹕令﹐善也。王有賢臣﹐與之以禮義相切瑳﹐體貌則顒顒然敬順﹐志气則卬卬然髙朗﹐如玉之圭璋也。人聞之則有善聲譽﹐人望之則有善威儀﹐徳行相副。○顒﹐魚恭反。卬﹐五剛反。聞音問﹐本亦作「問」。望如字﹐叶韻音亡。磋﹐七何反﹐或作「瑳」。論﹐魯困反。行﹐下孟反。

豈弟君子﹐四方爲綱。箋云﹕綱者能張眾目。

﹝疏﹞「顒顒」至「爲綱」。○正義曰﹕上旣勸王敬賢﹐又言敬賢之盡意。言王者若得賢人﹐與之以禮義相切瑳﹐則能令王體貌顒顒然溫和而敬順﹐其志气卬卬然充滿而髙朗。以玉之成器﹐如圭然﹐如璋然﹐有善聲譽爲人所聞知﹐有善威儀爲人所觀望﹐非徒有益於王。此樂易之君子﹐能與天下四方爲綱紀﹐王何得不求之乎﹖○傳「顒顒」至「盛貌」。○正義曰﹕傳亦以顒顒爲體貌﹐故爲溫。卬卬爲志气﹐故爲盛。其意與箋同。○箋「令善」至「相副」。○正義曰「令﹐善」﹐《釋詁》文。以圭璋是玉之成器﹐切瑳是治玉之名﹐故云「王有賢臣﹐與之以禮義相切瑳」也。顒顒是睹其形狀﹐故以爲體貌敬順。敬順卽溫和也。卬卬是見其遒逸﹐故以爲志气髙朗。髙朗卽盛壯也。旣體貌敬順﹐志气髙朗﹐則可以比玉﹐故如玉之圭璋。髙朗則行聞於遠﹐故有善聲譽。敬順則貌無惰容﹐故有善威儀。貌善名彰﹐是徳行相副也。《釋詁》云「顒顒﹑卬卬﹐君之徳也。」孫炎曰「顒顒﹐體貌溫順也。卬卬﹐志气髙遠也。」取此箋﹑傳爲說。

鳳皇於飛﹐翽翽其羽﹐亦集爰止。鳳皇靈鳥仁瑞也。雄曰鳳﹐雌曰皇。翽翽﹐眾多也。箋云﹕翽翽﹐羽聲也。亦﹐亦眾鳥也。爰﹐於也。鳳皇往飛﹐翽翽然﹐亦與眾鳥集於所止。眾鳥慕鳳皇而來﹐諭賢者所在﹐羣士皆慕而往仕也。因時鳳皇至﹐故以諭焉。○翽﹐呼會反﹐《說文》云「羽聲也。」《字林》云「飛聲也。」口外反。瑞﹐垂僞反。

藹藹王多吉士﹐維君子使﹐媚於天子。藹藹﹐猶濟濟也。箋云﹕媚﹐愛也。王之朝多善士藹藹然﹐君子在上位者率化之﹐使之親愛天子﹐奉職盡力。○藹﹐於害反﹐《爾雅》云「臣盡力也。」《說文》作「藹藹」﹐云「臣盡力之美也。」朝﹐直遙反。

﹝疏﹞「鳳皇」至「天子」。○毛以爲﹐成王之時﹐有鳳皇之瑞。召公以爲用賢所致﹐故陳之以戒王。言鳳皇之往飛翽翽然者﹐是其羽翼之聲﹐亦集止於其所宜止之處。今所以致此瑞者﹐以其藹藹然王朝之上多善士也。此善士等﹐維君子大賢之所命﹐使率化之﹐使媚愛於天子矣﹐令皆奉職盡力。○鄭以爲﹐鳳皇往飛之時﹐翽翽其羽爲聲﹐亦與眾鳥集於所止。鳳皇所在﹐眾鳥慕而從之﹐故鳳皇亦與之同止﹐興賢者來仕之時﹐亦與眾羣士集於君朝。賢者所在﹐羣士慕而就之﹐故賢者亦與之同朝。得大賢而致羣士﹐猶鳳皇飛而來眾鳥﹐王安得不求之乎﹖其餘同毛。○傳「鳳皇」至「眾多」。○正義曰﹕《禮運》云「麟﹑鳳﹑龜﹑龍謂之四靈。」皇亦鳳類﹐故俱云靈鳥﹐言此鳥有神靈也。言仁瑞者﹐《五行傳》及《左氏》說皆云「貌恭體仁」﹐則鳳皇翔﹐言行仁徳而致此瑞。毛此意用臣之仁﹐以致南方鳳。昭二十九年《左傳》雲「水官廢矣﹐故龍不生得。」彼言臣修水職致東方龍﹐則毛意與左丘氏說同。以用臣所致者﹐皆修母致子應也。《釋鳥》云「鶠﹐鳳。其雌皇。」是雄曰鳳﹐雌曰皇也。《說文》云「鳳﹐神鳥也。天老曰﹕鳳象麟前﹑鹿後﹑蛇頸﹑魚尾﹑龍文﹑龜背﹑燕頷﹐雞喙﹐五色備舉﹐出於東方君子之國﹐翺翔四海之外﹐過昆侖﹐飲砥柱﹐濯羽弱水﹐暮宿風穴﹐見則天下大安寧。字從鳥﹐凡聲。鳳飛﹐則羣鳥從以萬數﹐故鳳古作朋字。」《山海經》曰「丹穴之山有鳥焉﹐其狀如鶴﹐五采而文﹐名曰鳳。首文曰徳﹐翼文曰順﹐背文曰義﹐膺文曰仁﹐腹文曰信。是鳥也飲食自然﹐自歌自舞。見則天下大安寧。」京房《易傳》曰「鳳皇髙丈二﹐漢時鳳皇數至。」《漢書》云「髙五六尺。」郭璞云「小之形未詳。」翽翽與其羽連文﹐則是羽聲也。言眾多者﹐以鳳鳥多﹐故羽聲大。《臯陶謨》云「鳳皇來儀。」注云「儀﹐匹。」言其相乘匹。《中候﹟握河紀》云「鳳皇巢阿閣讙樹。」言讙讙在樹。是鳳必羣飛。《白虎通》云「黃帝之時﹐鳳皇蔽日而至。」是來必眾多也。毛意不言眾鳥﹐則惟是鳳事﹐而言亦者﹐以鳳事自相亦也﹐故王肅云「鳳皇𨿽亦髙飛傅天﹐而亦集於所宜止﹐故集止以亦傅天﹐傅天以亦集止。今能致靈鳥之瑞者﹐以多士也。欲其常以求賢用吉士爲務也。」○箋「翽翽」至「諭焉」。○正義曰﹕以傳言眾多解爲聲之意﹐故又明之云「翽翽﹐羽聲也。」以此興求賢。求賢當此鳳而言。亦集﹐則意取於亦﹐故云「亦﹐亦眾鳥也」。鳳與眾鳥俱集所止﹐猶賢與羣士俱在王朝。眾鳥慕鳳似羣士慕賢﹐故以爲諭。明王之朝﹐無人不賢﹐而云慕者﹐以賢有等級﹐言小善之慕大善耳。《君奭》云「耇造徳不降我﹐則鳴鳥不聞。」又太平必致四靈﹐故知因時鳳皇至﹐故以諭焉。○傳「藹藹﹐猶濟濟」。○正義曰﹕《釋訓》云「藹藹﹑濟濟﹐止也。」俱爲容止﹐故猶之。《釋訓》又云「藹藹﹑萋萋﹐臣盡力也。」則此爲美容﹐又盡力矣。○箋「王之」至「盡力」。○正義曰﹕以《左傳》言「維命者﹐皆謂受其節度﹐聽其進止」﹐此經旣云「王多吉士」﹐卽云「維君子使」﹐則吉士受此君子之命使也。「媚於天子」﹐文承其下﹐明是君子使此吉士愛天子矣﹐故云「君子在上位者率化之」﹐謂若公卿之率化大夫士也。臣之愛君﹐惟當盡心力﹐奉職事﹐故云「奉職盡力」﹐意取《爾雅》爲說也。

鳳皇於飛﹐翽翽其羽﹐亦傅於天。箋云﹕傅﹐猶戾也。○傅音附。

藹藹王多吉人﹐維君子命﹐媚於庶人。箋云﹕命﹐猶使也。善士親愛庶人﹐謂撫擾之﹐令不失職。○令﹐力呈反。下「欲令」同。

﹝疏﹞箋「親愛」至「失職」。○正義曰﹕撫擾皆安養之義。耕墾原隰﹐以種禾黍﹐治其絲麻﹐以爲布帛﹐皆民之職也。愛庶人者﹐淸靜爲政﹐不亂在下﹐安養之﹐使不失此職耳。

鳳皇鳴矣﹐於彼髙岡。梧桐生矣﹐於彼朝陽。梧桐﹐柔木也。山東曰朝陽。梧桐不生山岡﹐太平而後生朝陽。箋云﹕鳳皇鳴於山脊之上者﹐居髙視下﹐觀可集止。諭賢者待禮乃行﹐翔而後集。梧桐生者﹐猶明君出也。生於朝陽者﹐被溫仁之气亦君徳也。鳳皇之性﹐非梧桐不棲﹐非竹實不食。○梧音吾。被﹐皮寄反。棲音西。

菶々萋萋﹐雝雝喈喈。梧桐盛也﹐鳳皇鳴也。臣竭其力﹐則地極其化﹐天下和洽﹐則鳳皇樂徳。箋云﹕菶々萋萋﹐諭君徳盛也。雍雍喈喈﹐諭民臣和協。○菶﹐布孔反﹐又薄孔反﹐又薄公反。萋﹐七西反。喈音皆﹐鳳皇鳴也。

﹝疏﹞「鳳皇」至「喈喈」。○毛以爲﹐上旣言鳳皇由吉人所致﹐此又總而結之﹐以告戒於王。言今鳳皇鳴矣﹐於彼髙岡之上﹐又梧桐生矣﹐於彼朝陽之地。其梧桐之生﹐則菶々萋萋而茂盛﹔其鳳皇之鳴﹐則雍雍喈喈而和協﹐是太平之實驗矣。○鄭以爲﹐鳳皇之將出﹐則先鳴矣﹐於髙山之脊﹐居髙視下﹐觀可集止。見其梧桐生矣﹐於彼山東之朝陽﹐乃往集之。以興賢者之將仕也﹐則相時待禮﹐擇可歸就。見其明君出矣﹐於彼仁聖之治世﹐乃往仕之。梧桐之生﹐則菶々萋萋而茂盛﹐以興明君亦徳盛也。鳳皇之鳴也﹐則雍雍喈喈然音聲和協﹐以興民臣亦和協也。○傳「梧桐」至「朝陽」。○正義曰﹕梧桐可以爲琴瑟﹐是柔韌之木﹐故曰柔木。《釋木》云「櫬﹐梧。」郭璞曰「今梧桐又曰榮桐木。」郭璞云「則梧桐也。」然則梧桐一木耳。「山東曰朝陽」﹐《釋山》文。孫炎曰「朝先見日也。」言梧桐不生山岡﹐太平而後生朝陽者﹐山岡與朝陽一也。以經有岡﹐故以山言之。但梧桐柔脆之木﹐若時未太平﹐地不極化﹐則不生山岡朝陽之地。若太平﹐則生山岡之朝陽。山頂之東﹐皆早朝見日。但是山東之岡脊﹐總曰朝陽。不云鳳鳴處所者﹐以時不太平﹐鳳全不見﹐故不須言鳴之處所。○箋「鳳皇」至「不食」。○正義曰﹕箋以上二章興求賢人﹐故此亦以鳳皇興賢者。梧桐自是鳳之所棲﹐不必太平乃有﹐不得爲太平之事。因鳳所集﹐故以興明君焉。以鳳鳴而言在岡﹐故知居髙視下﹐觀可集止。言賢者待禮者﹐明君能以禮召人﹐故以諭焉。梧桐可使鳳皇集之﹐則大樹非始生矣。而言梧桐生者﹐諭明君出也。旣以梧桐比君﹐不言生於他處﹐而云生於朝陽者﹐以其早見日陽﹐被溫仁之气。溫仁者﹐亦君之徳也﹐故以朝陽之梧桐諭之。「非梧桐不棲﹐非竹實不食」﹐《莊子》文也。然《莊子》所說﹐乃言鵷雛﹐鵷雛亦鳳皇之別。《白虎通》云「黃帝之時﹐鳳皇蔽日而至﹐止於東園﹐食常竹實﹐棲常梧桐﹐終身不去。」且諸《書傳》之論鳳事﹐皆云食竹棲梧。箋言此者﹐解經旣言鳳皇﹐卽言梧桐之意也。○傳「梧桐」至「樂徳」。○正義曰﹕言梧桐盛﹐解菶々萋萋。鳳皇鳴﹐解雍雍喈喈。臣竭其力以下﹐更覆解此鳳鳴木盛之意。由臣能竭其力以助於君﹐故使地亦極盡其化生之徳﹐生此梧桐﹐使之菶々萋萋也。由臣竭其力﹐故使天下和洽﹐故使鳳皇樂徳而來﹐其鳴雍雍喈喈也。知臣竭其力爲二事之總者﹐以此言太平由臣之力﹐明天下和洽亦臣竭力矣。萬物艸木﹐天之所生﹐言地極其化者﹐以梧桐生在地﹐是地能化之。《釋訓》云「藹藹﹑萋萋﹐臣盡力也。」舍人曰「藹藹﹐賢士之貌。萋萋﹐梧桐之貌。」孫炎曰「言眾臣竭力則地極其化﹐梧桐盛也。」是用此傳爲說。《釋訓》又云「噰噰喈喈﹐民協服也。」不爲鳳皇鳴。此傳與《爾雅》異者。毛意以爲﹐由萬民協服﹐故鳳聲雍和﹐亦得合《爾雅》也。○箋「菶々」至「和協」。○正義曰﹕菶々萋萋﹐梧桐之貌也。箋於上經以梧桐諭明君﹐故以梧桐盛諭君徳。《爾雅》言臣盡力﹐與此箋不同者﹐以君有盛徳﹐則能使臣盡其心力﹐亦與《爾雅》合也。雍雍喈喈﹐鳳皇之聲﹐上以鳳皇比賢者﹐其鳴似賢者之政教﹐故以鳳皇聲聞於人﹐人聞之而知其雍和﹐以諭政教加被於民﹐民應之而相與和協。《爾雅》言民協服者﹐彼言所諭之意也。

君子之車﹐旣庶且多。君子之馬﹐旣閒且馳。上能錫以車馬﹐行中節﹐馳中法也。箋云﹕庶﹐眾。閒﹐習也。今賢者在位﹐王錫其車眾多矣﹐其馬又閒習於威儀能馳矣。大夫有乘馬﹐有貳車。○中﹐丁仲反。下同。乘﹐承證反。

矢詩不多﹐維以遂歌。不多﹐多也。明王使公卿獻詩以陳其志﹐遂爲工師之歌焉。箋云﹕矢﹐陳也。我陳作此詩﹐不復多也。欲令遂爲樂歌﹐王日聽之﹐則不損今之成功也。○復﹐扶又反。

﹝疏﹞「君子」至「遂歌」。○毛以爲﹐成王實能用吉士﹐已致大平﹐但召公欲令守其成功﹐故自言作詩之意。言今君子賢者來在王位﹐王賜之車馬。其所賜君子之車旣眾﹐且又能多矣﹐所賜君子之馬旣閒習於威儀﹐且又能馳矣﹐是王能用賢﹐不須規戒。今我陳作此詩﹐豈不多乎﹖言其實煩多也。正以中心不已﹐恐王惰慢﹐故作此詩﹐遂爲樂人之歌﹐冀常求賢士﹐永爲鑑戒﹐不損今日成功也。○鄭惟以不多爲作此詩不復多爲異。餘同。○傳「上能」至「中法」。○正義曰﹕言上能賜以車馬﹐謂成王於時已能賜之。行中節﹐解旣閒也。馳中法﹐解且馳也。言閒馳者﹐美其中節度﹐合禮法。○箋「庶眾」至「貳車」。○正義曰﹕以經言旣是王賜之﹐故云今賢者在此位﹐王賜其車眾多矣。庶﹑多一也﹐丁寧以足句耳。馳者﹐是馬走之名。馬旣能走﹐今言且馳﹐明是馳合於法﹐故云「其馬又閒習於威儀﹐能馳矣」。車不獨賜駕﹐必以馬﹑車言眾多﹐則馬亦多矣。但馬有禦之威儀﹐故別言閒馳以美之。馬旣別文﹐故眾多者﹐惟言車耳。言大夫有乘馬﹐有貳車者﹐解其言多之意。以車則人有副貳﹐所賜又非一人﹐故言多也。言大夫者﹐自大夫以上皆有此﹐不必專指大夫也。禮﹐士無貳車﹐又止得兩馬。本或有「士者」﹐衍字。定本云「大夫士有乘車﹑貳車」﹐非也。○傳「不多」至「歌焉」。○正義曰﹕傳反其言﹐以不多爲多者﹐王旣能用賢﹐不復須戒﹐故以作詩爲煩多也。又解召公獻詩及言遂歌之意﹐以明王使公卿獻詩﹐以陳其所作之人志意﹐遂爲工師之歌故也。《國語》亦云「使公卿至於列士獻詩」﹐與此同也。《春秋﹟瞽矇職》「掌九徳六詩之歌」。工者﹐樂師之總名﹐卽大師是也。○箋「矢陳」至「成功」。○正義曰﹕箋以忠臣諫王﹐其言𨿽多﹐猶恨心之不盡﹐不當自謂己言已爲多也。且順文自通﹐不宜反之﹐故易傳以爲作此詩不復多言﹐其意猶以爲少也。樂人之歌﹐常在君側﹐故云「王日聽之﹐則不損今之成功」。

《捲阿》十章﹐六章章五句﹐四章章六句。

《民勞》﹐召穆公刺厲王也。厲王﹐成王七世孫也。時賦斂重數﹐繇役煩多﹐人民勞苦﹐輕爲姦宄﹐彊陵弱﹐眾暴寡﹐作寇害﹐故穆公以刺之。○民勞﹐如字。從此至《桑柔》五篇﹐是厲王變大雅。斂﹐力艷反。數音朔。繇﹐本亦作「傜」﹐音遙。宄音軌﹐本亦作「軌」。

﹝疏﹞《民勞》五章﹐章十句。○正義曰﹕經五章﹐上四句言民勞之須安﹐次四句言寇虐之當止﹐下二句言王當行善政以安民﹐皆是刺王之事。○箋「厲王」至「刺之」。○正義曰﹕《世本》及《周本紀》皆云成王生康王﹐康王生昭王﹐昭王生穆王﹐穆王生恭王﹐恭王生懿王及孝王﹐孝王生夷王﹐夷王生厲王。凡九王。從成王言之﹐不數成王﹐又不數孝王﹐故七世也。《左傳》服虔注云「穆公﹐召康公十六世孫。」然康公與成王同時﹐穆王與厲王並世。而世數不同者﹐生子有早晚﹐壽命有長短故也。注述詳略﹐不必有例。而《商頌﹟列祖》箋云「中宗﹐殷王大戊也﹐湯之玄孫。」《玄鳥》箋云「髙宗﹐殷王武丁也﹐中宗玄孫之孫。」是則以詩相繼﹐因而明之。此以厲王之詩承成王詩後﹐故本之於成王也。其文﹑武﹑成及厲﹑宣﹑幽﹐若《王風》之平﹑桓﹑莊﹐皆父子相繼﹐中間無隔﹐故不假言之。《小雅》之序無成王之文﹐故《六月》不以宣王繼成王﹐《十月之交》推之﹐而知是厲王耳。而序文不爲厲字﹐故就此以明世數也。《郊特牲》云「天子失禮﹐自夷王以下。」注云「夷王﹐周康王玄孫之子。」系之康王者﹐以記文事雜﹐上無所據。文﹑武﹑成﹑康俱爲明王﹐失禮是初衰之始﹐故系於明王之最末者言之。此以天子事﹐皆因有所隔﹐而詳其世數。《國風》𨿽有隔絕﹐皆不明言。詳天子而略諸侯﹐亦尊卑之義也。序略言刺王﹐箋明其刺意。賦斂重數﹐傜役煩多﹐使民勞苦﹐卽五章皆上四句是也。輕爲姦宄﹐以彊陵弱﹐以眾暴寡﹐作爲寇害﹐五章皆次四句是也。故穆王以此刺之也。五章下二句﹐皆教王爲善政﹐以安止之﹐非勞虐之實事﹐故箋略之。

民亦勞止﹐汔可小康。惠此中國﹐以綏四方。汔﹐危也。中國﹐京師也。四方﹐諸夏也。箋云﹕汔﹐幾也。康﹑綏皆安也。惠﹐愛也。今周民罷勞矣﹐王幾可以小安之乎﹖愛京師之人以安天下﹐京師者﹐諸夏之根本。○汔﹐許一反﹐《說文》巨乞反。夏﹐戶雅反。下同。幾音祈。下同。罷音皮。無縱詭隨﹐以謹無良。式遏寇虐﹐憯不畏明。詭隨﹐詭人之善﹑隨人之惡者。以謹無良﹐愼小以懲大也。憯﹐曾也。箋云﹕謹﹐猶愼也。良﹐善。式﹐用。遏﹐止也。王爲政無聽於詭人之善不肯行而隨人之惡者﹐以此敕愼無善之人﹐又用此止爲寇虐﹑曾不畏敬明白之刑罪者﹐疾時有之。○詭﹐俱毀反。遏﹐於葛反。慘﹐七感反﹐本亦作「憯」。

柔遠能邇﹐以定我王。柔﹐安也。箋云﹕能﹐猶侞也﹐邇﹐近也。安遠方之國﹐順侞其近者﹐當以此定我周家爲王之功。言我者﹐同姓親也。○揉音柔﹐本亦作「柔」。能﹐徐云「毛如字﹐鄭奴代反。」侞﹐檢字書未見所出﹐《廣雅》云「如﹐若也﹐均也。」義音相似而字則異。舊音如庶反﹐義亡難見。鄭注《尙書》云「能﹐恣也。」與此不同。

﹝疏﹞「民亦」至「我王」。○毛以爲﹐穆王諫王﹐言今周民亦皆疲勞止﹐而又危耳﹐近於喪亡。王可以小省賦役而安息之﹐愛此中畿之國﹑京師之人﹐以安天下四方諸夏之國。若安此勞民﹐當糾察有罪﹐無得聽縱其詭人之善﹑隨人之惡者﹐以此無阿縱之法﹐故以敕愼其爲無善之人。亦用此法以止其爲寇虐之行﹐曾不畏敬明白之刑罰者﹐當用正法刑罰而禁止之﹐令民得無勞也。所以令王先愛京師以及四方者﹐以王之政﹐欲安遠方之國﹐當先順侞其近。王當行之﹐以此定我周家爲王之功。恐其不能安定而喪失之。○鄭惟以汔爲幾﹐云此民亦皆已勞止﹐王幾可以小安之爲異。餘同。○傳「汔危」至「諸夏」。○正義曰﹕以「汔」之下﹐卽云「小康」﹐明是由危須安﹐故以汔爲危也。「中國」之文﹐與「四方」相對﹐故知中國謂京師﹐四方謂諸夏。若以中國對四夷﹐則諸夏亦爲中國。言各有對﹐故不同也。○箋「汔幾」至「根本」。○正義曰﹕以傳汔之爲危﹐旣無正訓﹐又小康者﹐安此勞民。直以勞民須安﹐不當更云危也。《釋詁》云「凱﹐汔也。」孫炎曰「汔﹐近也。」郭璞曰「謂相摩近。」反覆相訓﹐是汔得爲幾也。昭二十年《左傳》引此詩﹐杜預云「汔﹐期也。」然則期字𨿽別﹐皆是近義。言其近當如此。《史記》稱漢髙祖欲廢太子﹐周昌曰「臣口不能言﹐然臣期知其不可。陛下𨿽欲廢太子﹐臣期不奉詔。」言期者﹐意亦與此同也。「康﹑綏皆安。惠﹐愛」﹐皆《釋詁》文。又云愛京師得安四方之意﹐由京師者﹐諸夏之根本﹐根本旣安﹐枝葉亦安。京師﹐王之所專﹐王若安之﹐則四方諸侯亦皆效王安之。○傳「詭隨」至「憯曾」。○正義曰﹕詭戾人之善﹐隨從人之惡﹐以其故爲此惡﹐情不可原﹐是故不得聽縱之也。此詭隨﹑無良﹑寇虐俱是惡行﹐但惡有大小。詭隨小惡﹐無良其次﹐寇虐則大惡也。詭隨未爲人害﹐故直云不得縱之。無良則爲小惡已著﹐故謹敕之。寇虐則害加於民﹐故遏止之。然則三者各自爲罪﹐而云無縱詭隨﹐以謹無良﹐以爲相須之意﹐故傳解之云「謹愼其小﹐以懲創其大。」以無良之惡﹐大於詭隨。詭隨者尙無所縱﹐則無良者謹愼矣。至於寇虐﹐則不可以謹﹐故別云「式遏」﹐謂加之大罪也。「慘﹐曾」﹐《釋言》文。《爾雅》本或作「憯﹐曾」﹐音義同。○箋「謹猶」至「有之」。○正義曰﹕謹愼俱是敕戒之言﹐故言謹猶愼。以傳言「愼小」﹐故申足之。「式﹐用」﹐《釋言》文。「遏﹐止」﹐《釋詁》文。此「無縱」之文﹐爲下總目。無良﹑寇虐蒙之﹐故云「又用此止爲寇虐﹑曾不畏敬明白之刑罰者」﹐言又用者﹐亦用此無縱之事﹑不畏明白之刑﹐卽以與寇虐爲一﹐故長讀之。穆公諫王無縱﹐明實有其人﹐故云「疾時有之」。○傳「柔﹐安」。○正義曰﹕《釋詁》文。○箋「能猶」至「姓親」。○正義曰﹕《尙書﹟舜典》云「柔遠能邇。」注以能爲恣﹐則此云侞者與恣同﹐謂順適其意也。「邇﹐近」﹐《釋詁》文。安遠方之國﹐當先順侞其近者﹐卽《論語》所謂悅近來遠是也。此與上文相成﹐能邇謂惠中國﹐柔遠卽綏四方也。厲王身爲王矣﹐而云「以定我王」﹐故知以定我周家爲之功。若廣論天下之事﹐𨿽則異姓﹐可以稱我。今指王身而文稱我﹐是共王有周家之辭﹐故云「我者﹐同姓親也」。

民亦勞止﹐汔可小休。惠此中國﹐以爲民逑。休﹐定也。逑﹐合也。箋云﹕休﹐止息也。合﹐聚也。○逑音求。無縱詭隨﹐以謹惽怓。式遏寇虐﹐無俾民憂。惽怓﹐大亂也。箋云﹕惽怓﹐猶讙譁也﹐謂好爭訟者也。俾﹐使也。○惽音昏﹐《說文》作「怋」﹐云「怓也。」又云「惽﹐不憭也。」怓﹐女交反﹐鄭云「猶讙譊也。」《說文》云「怓﹐亂也。」讙音歡﹐又許元反。譊﹐女交反﹐本又作「譁」﹐音花。好﹐呼報反。爭﹐爭鬥之爭。

無棄爾勞﹐以爲王休。休﹐美也。箋云﹕勞﹐猶功也。無廢女始時勤政事之功﹐以爲女王之美。述其始時者﹐誘掖之也。○休﹐許虯反。掖音亦。

﹝疏﹞「民亦」至「王休」。○毛以爲﹐今周民亦皆疲勞止而又危耳﹐近於死亡﹐王可以小安定止息矣。當愛此中畿之國﹐以爲諸夏之民﹐使得會聚。王若施善政﹐當糾察有罪﹐無得縱此詭人之善﹑隨人之惡者﹐以此敕愼其讙譁爲大惡者﹐又用此無縱之事﹐止其寇虐之害﹐無使有遭此寇虐之憂。又誘王﹐言其始時有善﹐勸今終之﹐無棄爾王始時之政事之功﹐以爲王政之美。○鄭惟汔幾爲異。餘同。○傳「休﹐定。逑﹐合」。○正義曰﹕《釋詁》云「休﹐息也。定﹐止也。」息亦定之義﹐故以休爲定。「逑﹐合」﹐《釋詁》文。箋云休之爲定﹐於義𨿽通而未是正訓﹐故以休爲止息﹐合爲合聚﹐所以申足毛義。○傳「惽怓﹐大亂」。○正義曰﹕惽怓者﹐其人好鄙爭﹐惽惽怓怓然﹐故箋以爲「猶讙譁﹐謂好爭訟者」﹐是其言語爲大聒亂人﹐故云大亂﹐非是爲大禍亂也。○傳「休﹐美」。○正義曰﹕《釋詁》文。○箋「勞猶」至「掖之」。○正義曰﹕勞力然後有功﹐故云「勞﹐猶功也」。知汝勞爲汝始時勤政事之功者﹐以云「無棄」﹐明其先有而不棄也。厲王暴虐﹐初則然矣﹐而述其始有功者﹐誘掖之耳。誘掖之言﹐出《衡門》之序﹐謂誘導而扶掖之。以小人貪功﹐聞己先有善﹐或將勉力﹐故誘之。

民亦勞止﹐汔可小息。惠此京師﹐以綏四國。息﹐止也。無縱詭隨﹐以謹罔極。式遏寇虐﹐無俾作慝。慝﹐惡也。箋云﹕罔﹐無。極﹐中也。無中﹐所行不得中正。○慝﹐吐得反。敬愼威儀﹐以近有徳。求近徳也。○近﹐附近之近。注同。

民亦勞止﹐汔可小愒。惠此中國﹐俾民憂泄。愒﹐息。泄﹐去也。箋云﹕泄﹐猶出也﹐發也。○愒﹐起例反﹐徐丘麗反。泄﹐以世反﹐又息列反。無縱詭隨﹐以謹醜厲。式遏寇虐﹐無俾正敗。醜﹐眾。厲﹐危也。箋云﹕厲﹐惡也。《春秋傳》曰「其父爲厲。」敗﹐壞也。無使先王之正道壞。」

戎𨿽小子﹐而式弘大。戎﹐大也。箋云﹕戎﹐猶女也。式﹐用也。弘﹐猶廣也。今王女𨿽小子自遇﹐而女用事於天下甚廣大也。《易》曰「君子出其言善﹐則千里之外應之。況其邇者乎﹖出其言不善﹐則千里之外違之﹐況其邇者乎﹖」是以此戒之。○應﹐應對之應。

﹝疏﹞「民亦」至「弘大」。○毛以爲﹐民亦疲勞止﹐又危耳﹐可以止息之。先愛此中國之京師﹐便諸夏之民﹐其憂寫泄而去。又當無縱詭隨之人﹐以此敕愼眾爲危殆之行者﹐又用此止其寇虐之害﹐無使王之正道敗壞也。所以須然者﹐在王之大位者𨿽小子﹐而用事甚大﹐大不可不愼﹐故須息勞民而止寇虐也。○鄭以汔爲幾﹐厲爲惡﹐戎﹑汝﹐弘﹑廣爲異。餘同。○傳「愒﹐息。泄﹐去」。○正義曰「愒﹐息」﹐《釋詁》文。云「泄﹐漏也。」然則泄者﹐閉物漏去之名﹐故以爲去。箋以爲﹐憂泄者﹐是憂气在腹而發出﹐故云「出也﹐發也」。其意亦與毛同。《月令》「是謂泄天地之气」﹐是發出之義也。○傳「醜﹐眾。厲﹐危」。○正義曰「醜﹐眾」﹐《釋詁》文。《易》之言厲者﹐皆危之義。《乾》「九三﹐夕惕若厲」之類﹐皆是危也﹐故以爲危。醜厲﹐謂眾爲惡行以爲人者也。○箋「厲惡」至「道壞」。○正義曰﹕箋以言人之惡﹐當指其惡狀。危非惡之名﹐故以厲爲惡。《秋官﹟司厲》注云「犯政爲惡曰厲。」是也。所引《春秋傳》曰﹐襄十七年《左傳》云「衛孫蒯田幹曹隧﹐飲馬於重丘﹐毀其瓶。重丘人閉門而詢之﹐曰﹕『親逐而君﹐爾父爲厲。是之不憂﹐而何以田爲﹖』」以厲爲罵辭﹐明是惡矣﹐故引之以證厲爲惡。《釋詁》云「壞﹐毀也。」敗亦毀損之名﹐故以爲壞。言正敗﹐是正者敗﹐故云「無使先王之正道壞」。言寇虐之人能壞先王正道也。○傳「戎﹐大」。○正義曰﹕《釋詁》文。王肅云「在王者之大位﹐𨿽小子﹐其用事甚大也。」○箋「戎猶」至「戎之」。○正義曰﹕以下已有大﹐故訓戎爲汝。弘復爲大﹐則大文太重﹐故弘猶廣﹐廣亦大之義耳。小子﹐無知之稱﹐故《抑》曰「於乎小子﹐未知臧否。」言𨿽小子﹐故知自遇﹐如小子居天子之位﹐故用事廣大。引「《易》曰」盡「邇者乎」﹐皆《上系辭》也。出言善否﹐千里之外違之應之﹐是其用事廣大。出言不易﹐是以穆公以此言戒之。必易傳以戎爲汝者﹐孫毓云「戎之爲汝﹐詩人通訓。言大𨿽小子﹐於文不便﹐箋義爲長。」

民亦勞止﹐汔可小安。惠此中國﹐國無有殘。賊義曰殘。箋云﹕王愛此京師之人﹐則天下邦國之君不爲殘酷。無縱詭隨﹐以謹繾綣。式遏寇虐﹐無俾正反。繾綣﹐反覆也。○繾綣﹐上音遣﹐下起阮反﹐字或作「捲」。覆﹐芳服反。

王欲玉女﹐是用大諫。箋云﹕玉者﹐君子比徳焉。王乎﹗我欲令女如玉然﹐故作是詩﹐用大諫正女。此穆公至忠之言。○令﹐力呈反。

﹝疏﹞傳「賊義曰殘」。○正義曰﹕《孟子》云「賊仁曰賊﹐賊義曰殘。」言是賊敗仁義之事。○傳「繾綣﹐反覆」。○正義曰﹕昭二十五年《左傳》﹕「繾綣從公﹐無通外內。」則繾綣者﹐牢固相著之意﹐非善惡之辭﹐但施於善則善﹐施於惡則惡耳。此云「以謹繾綣」﹐是人行反覆爲惡﹐固著不捨﹐常爲惡行也。

《民勞》五章﹐章十句。

《板》﹐凡伯刺厲王也。凡伯﹐周同姓﹐周公之胤也。入爲王卿士。○板音版。

﹝疏﹞《板》八章﹐章八句。○箋「凡伯」至「卿士」。○正義曰﹕僖二十四年《左傳》曰「凡﹑蔣﹑邢﹑茅﹑胙﹑祭﹐周公之胤也。」知爲王卿士者﹐以經云「我𨿽異事﹐及爾同寮。」是爲王官也。以其伯爵﹐故宜爲卿士。《瞻仰》﹐凡伯之刺幽王。《春秋》隱七年﹐「天王使凡伯來聘」。世在王朝﹐蓋畿內之國。杜預云「汲郡共縣東南有凡城。」共縣於漢屬河內郡﹐蓋在周東都之畿內也。

上帝板板﹐下民卒癉。出話不然﹐爲猶不遠。板板﹐反也。上帝﹐以稱王者也。癉﹐病也。話﹐善言也。猶﹐道也。箋云﹕猶﹐謀也。王爲政反先王與天之道﹐天下之民盡病﹐其出善言而不行之也。此爲謀不能遠圖﹐不知禍之將至。○卒﹐子卹反。僤﹐本又作「癉」﹐當但反﹐沈本作「﹤疒亶﹥」。出如字﹐徐尺遂反。話﹐戶快反﹐《說文》云「會合善言也。」靡聖管管﹐不實於亶。管管﹐無所依也。亶﹐誠也。箋云﹕王無聖人之法度﹐管管然以心自恣﹐不能用實於誠信之言﹐言行相違也。○亶﹐丁旦反。行﹐下孟反。

猶之未遠﹐是用大諫。猶﹐圖也。箋云﹕王之謀不能圖遠﹐用是故我大諫王也。

﹝疏﹞「上帝」至「大諫」。○毛以爲﹐尊比上帝之王者﹐其爲政教反又反也。旣反於先王﹐又反於天道。以此之故﹐天下之民蒙其惡政﹐盡皆困病矣。假使王出嘉善話言﹐則不肯是而用行之﹐如此則王之所爲之道不能長遠﹐惟趨於淺近﹐不知禍之將至也。又王之所爲惡﹐無重聖人之法﹐管管然以心自恣﹐無所依據﹐不能用實於誠信之言。旣不依聖人之法﹐不實誠信之言﹐以此圖事﹐不能至遠。我以王所圖之事未能及遠﹐恐王將有禍難﹐以是之故﹐用大諫正王。○鄭惟以「猶」皆爲「謀」爲異。餘同。○傳「板板」至「猶道」。○正義曰﹕《釋訓》云「板板﹐僻也。」邪僻卽反戾之義﹐故爲反也。上帝以稱王者﹐謂假上帝之尊稱之以比王者。若實指上天﹐則天無所反﹐故知以斥王也。「癉﹐病。話﹐善言。猶﹐道」﹐皆《釋詁》文。彼「猶」作「繇」﹐義同也。○箋「猶謀」至「將至」。○正義曰「猶﹐謀」﹐《釋詁》文。以言不遠﹐則爲不能深知遠事﹐故易傳以猶爲謀。以重言反反﹐則反有二事﹐故云「王爲政反先王與天道」。王者爲政﹐當遵用先王﹐上承天意﹐故知所反有二事﹐反先王與天也。以其先違舊章﹐乃失天意﹐故後言天也。其出善言不行之﹐謂王自出而不行也。小人之言𨿽不盡善﹐亦知愛其善時復言之﹐但言之易﹐行之難﹐不能行之耳。知非他人﹐爲王說善言﹑王不能行者﹐他人之言則是諫諍﹐經不得言出也。不用他言﹐則是不從﹐箋不得言不行也。以此知是王自出言不能行之。人必深謀遠慮﹐乃能預防患禍。王之爲謀﹐不能遠圖﹐是不知禍之將至也。○傳「管管」至「亶誠」。○王義曰﹕以「管管」與「靡聖」同文﹐旣無聖法﹐故知無所依系。「亶﹐誠」﹐《釋詁》文。○箋「王無」至「相違」。○正義曰﹕以無聖而言管管﹐是違法任情﹐故知以心自恣。不能用實於誠信之言﹐謂意欲爲善﹐終不能行﹐是於言爲虛﹐故云「不能用實於誠信之言」。有言不行﹐是言行相違也。此不實於亶﹐還是上出話不然也。下言猶之未遠﹐還是上爲猶不遠也。作者反覆重言耳。○傳「猶﹐圖」。○正義曰﹕《釋言》文。圖卽謀也。箋言王之謀者﹐申傳意耳。言大諫﹐謂其諫之深。自此以下﹐是大諫也。

天之方難﹐無然憲憲。天之方蹶﹐無然泄泄。憲憲﹐猶欣欣也。蹶﹐動也。泄泄﹐猶沓沓也。箋云﹕天斥王也。王方欲艱難天下之民﹐又方變更先王之道。臣乎﹐女無憲憲然﹐無沓沓然爲之制法度﹐達其意﹐以成其惡。○憲﹐許建反。蹶﹐俱衛反。泄﹐徐以世反。《爾雅》云「憲憲﹑泄泄﹐制法則也。」《說文》作「呭」﹐云「多言也。」爲﹐於僞反。

辭之輯矣﹐民之洽矣。辭之懌矣﹐民之莫矣。輯﹐和。洽﹐合。懌﹐說。莫﹐定也。箋云﹕辭﹐辭气﹐謂政教也。王者政教和說順於民﹐則民心合定。此戒語時之大臣。○輯音集﹐又七入反。繹音亦﹐本亦作「懌」。說音悅。下同。語﹐魚庶反。

﹝疏﹞「天之」至「莫矣」。○正義曰﹕王之爲惡﹐侵亂下民﹐則有諂佞之臣助爲惡政。此又責以王之尊比於上天﹐故謂王爲天。言王之方行暴虐之政﹐以艱難天下之民﹐汝臣等無得如是欣欣然喜樂而勸之。王之方欲動變先王之道﹐而行邪僻之政﹐汝臣等無得如是沓沓然隨從而助之。戒之使無得爲王制作法度﹐以通達其意﹐使王成惡。故又言己之意﹐所以不欲令臣制作法度者﹐以國之安危在於出令。王者若出教令﹐其辭气之和順矣﹐則下民之心相與合聚矣。其辭气之悅美矣﹐則下民之心皆得安定矣。言民合定在於王教﹐故汝臣等不得爲王制虐政以亂下民也。○傳「憲憲」至「沓沓」。○正義曰﹕《釋訓》云「憲憲﹑泄泄﹐制法則也。」李巡曰「皆惡黨爲制法則也。」孫炎曰「厲王方虐﹐諂臣並爲制作法令。」此直解詩人言此之意﹐而不解其狀﹐故傳解憲憲﹑泄泄之義。憲憲猶欣欣﹐喜樂貌也﹐謂見王將爲惡政而喜樂之。泄泄猶沓沓﹐競進之意也﹐謂見王將爲惡政競隨從而爲之制法也。「蹶﹐動」﹐《釋詁》文。○箋「天斥」至「其惡」。○正義曰﹕戒臣不令助之﹐故天斥王﹐非斥上天也。方者﹐未至之辭﹐故言方欲﹐謂將爲教令之時也。難是困苦之事﹐故知艱難天下之民。動爲變攺之事﹐故知變更先王之道。以下云「及爾同寮」﹐故知是責臣之辭。達其意者﹐謂君意始發﹐往通達其心﹐與之合和﹐爲作法以成其惡也。定本﹑《集注》皆作「達其意」﹐俗爲「逢」者﹐誤也。○傳「輯和」至「莫定」。○正義曰「輯﹐和。洽﹐合。莫﹐定」﹐《釋詁》文。又云「懌﹐悅樂也。」俱訓爲樂﹐故以懌爲悅。○箋「辭辭」至「大臣」。○正義曰﹕《論語》云「出辭气。」故以此辭爲辭气也。此辭加於下民﹐故知謂政教也。知此大臣者﹐以凡伯卿士而云「與己同寮」﹐且非大臣不得與王制法﹐故知是戒語時之大臣也。

我𨿽異事﹐及爾同寮。我卽爾謀﹐聽我囂囂。寮﹐官也。囂囂﹐猶謷謷也。箋云﹕及﹐與。卽﹐就也。我𨿽與爾職事異者﹐乃與女同官﹐俱爲卿士。我就女而謀﹐欲忠告以善道。女反聽我言﹐謷謷然不肯受。○僚﹐字又作「寮」﹐力彫反。囂﹐五刀反。謷﹐五報反。道音導。下「牖道」﹑「道民」皆同。

我言維服﹐勿以爲笑。先民有言「詢於芻蕘。」芻蕘﹐薪采者。箋云﹕服﹐事也。我所言﹐乃今之急事﹐女無笑之。古之賢者有言﹐有疑事當與薪采者謀之。匹夫匹婦或知及之﹐況於我乎﹗○芻﹐初俱反。蕘﹐如謠反﹐《說文》云「蕘﹐艸薪也。」知音智﹐又如字。

﹝疏﹞「我𨿽」至「芻蕘」。○正義曰﹕上言戒語大臣﹐而大臣不受。此又責之﹐言我𨿽與汝異其所職之事﹐要乃與汝同其官寮。以同官之類﹐當相用其言語。我今就汝謀慮﹐告此以善道﹐而汝聽我言﹐反囂囂然不肯受用。何也﹖我之所言﹐維是當今急事﹐汝勿以爲非而笑之。先世上古之民﹐賢者有善言﹐云我有疑事﹐當詢謀於芻蕘薪采者。以樵采之賤者﹐猶當與之謀﹐況我與汝之同寮﹐不得棄其言也﹖○傳「寮官」至「謷謷」。○正義曰「寮﹐官」﹐《釋詁》文。言同寮者﹐謂同爲王官。文七年《左傳》荀林父謂先蔑曰「同官爲寮。吾嘗同寮﹐敢不盡心乎﹗」是寮爲同官也。囂囂者﹐是不聽之狀。《釋訓》云「囂囂﹐傲也。」謂傲慢其言而不聽之﹐故言猶謷謷。○箋「及與」至「肯受」。○正義曰「及﹐與」﹐《釋詁》文。我卽爾謀﹐謂往與之謀﹐故知卽爲就。《周禮》六官﹐各有所掌﹐故異職而同官也。《論語》說朋友之交云「忠告而善道之。」故知就與之謀﹐是其忠誠之心。告之以善道﹐卽上章所云「勿爲王制法度」﹐是也。○傳「芻蕘﹐薪采者」。○正義曰﹕言詢於芻蕘﹐謂謀於取芻取蕘之人﹐非謀於艸木﹐故云「芻蕘﹐薪采者」﹐是賤人也。《說文》云「薪﹐蕘也」。蕘卽薪也。然則芻者飼馬牛之艸﹐蕘者供燃火之艸﹐蕘是薪耳。以薪者亦是采取﹐故連言之。○箋「服事」至「我乎」。○正義曰「服﹐事」﹐《釋詁》文。知所言是急事者﹐凡伯責其不聽﹐明是事之急切。以其惡急﹐故責汝無笑之。先民者﹐是古昔之民耳﹐但以其言傳於後世﹐爲人所效習﹐故知是古之賢者。親取薪采﹐則是賤者﹐故云「匹夫匹婦或知及之﹐況於我乎」。《中庸》云「夫婦之愚﹐可以與知焉。」彼言夫婦﹐卽此箋所謂「匹夫匹婦」也。庶人無妾媵﹐惟夫婦相匹﹐故稱匹也。

天之方虐﹐無然謔謔。老夫灌灌﹐小子蹻々。謔謔然﹐喜樂。灌灌﹐猶款款也。蹻々﹐驕貌。箋云﹕今王方爲酷虐之政﹐女無謔謔然以讒慝助之。老夫諫女款款然﹐自謂也。女反蹻々然如小子﹐不聽我言。○謔﹐虛虐反。灌﹐古亂反。蹻﹐其略反。樂音洛。

匪我言耄﹐爾用憂謔。多將熇々﹐不可救藥。八十曰耄。熇々然﹐熾盛也。箋云﹕將﹐行也。今我言非老耄有失誤﹐乃告女用可憂之事﹐而女反如戲謔﹐多行熇々慘毒之惡﹐誰能止其禍﹖○耄﹐莫報反。熇﹐徐許酷反﹐沈又許各反﹐《說文》云「火熱也。」

﹝疏﹞「天之」至「救藥」。○正義曰﹕又責大臣﹐言比天之王者﹐方爲酷虐之政﹐將害於民。汝等大臣﹐無得如是謔謔然喜其所爲﹐而以讒慝助之。我老夫教諫汝﹐其意乃款款然情至意盡﹐何爲汝等而未知﹗幼弱之小子﹐反蹻蹻然自驕恣而不聽用我之言乎﹗汝不用我言﹐豈不以我爲老也﹖非我之言爲老耄有所失誤﹐乃告汝可憂之事﹐汝何爲反用可憂之事以爲戲謔而慢我﹖汝旣不用我言﹐反助王爲惡﹐多行慘毒之惡﹐熇熇然使惡加於民﹐不可救止而藥治之。言王之爲惡﹐皆大臣之由﹐故責之。○傳「謔謔」至「驕貌」。○正義曰﹕此言謔謔﹐猶上憲憲。見王爲惡如喜樂之﹐故爲喜樂也。《釋訓》云「灌灌﹐憂無告也。」解其言灌灌之意耳﹐非解灌灌之義﹐故云「猶款款」。言己至誠款實而告之﹐但彼不受用﹐卽是無所告耳。《釋訓》又云「蹻蹻﹐驕也。」孫炎曰「謂驕慢之貌。」○箋「今王」至「我言」。○正義曰﹕謔謔直是喜樂之貌﹐而云以讒慝助之者﹐《釋訓》云「謔謔﹑謞謞﹐崇讒慝也。」舍人曰「謔謔﹑謞謞﹐皆盛烈貌。」孫炎曰「厲王暴虐﹐大臣謔謔然喜﹐謞謞然盛﹐以興讒惡也。」是以讒惡助之事也。下云「匪我言耄」﹐則凡伯老矣﹐故云「老夫諫汝款款然」者﹐是凡伯「自謂也」。小子是幼弱無知之稱﹐以其不可教誨﹐故謂之小子﹐言「汝反蹻蹻然如小子﹐不聽我言」也。○傳「八十」至「熾盛」。○正義曰「八十曰耄」﹐《曲禮》文。熇熇是气熱之气﹐故爲熾盛也。○箋「今我」至「其禍」。○正義曰﹕老耄﹐老人言多惽忘﹐故云非我言耄有其失誤。此「爾用憂」三字皆「言耄」之下﹐與「謔」字共文﹐則是凡伯自言。我告汝可憂之事﹐而汝反用此可憂之事而好爲戲謔﹐故箋分之以見此意。熇熇是熾盛之貌﹐而言不可救止﹐故知是多行慘酷毒害之惡﹐誰能止其禍。如人病甚﹐不可救以藥。

天之方懠﹐無爲誇毗。威儀卒迷﹐善人載屍。懠﹐怒也。誇毗﹐體柔人也。箋云﹕王方行酷虐之威怒﹐女無誇毗以形體順從之﹐君臣之威儀盡迷亂。賢人君子則如屍矣﹐不復言語。時厲王虐而弭謗。○懠﹐才細反。疾﹐怒也。誇﹐苦花反。復﹐扶又反。弭﹐彌耳反﹐止也。

民之方殿屎﹐則莫我敢葵。喪亂蔑資﹐曾莫惠我師。殿屎﹐呻吟也。蔑﹐無。資﹐財也。箋云﹕葵﹐揆也。民方愁苦而呻吟﹐則忽然無有揆度知其然者。其遭喪禍﹐又素以賦斂空虛﹐無財貨以共其事。窮困如此﹐又曾不肯惠施以周贍眾民﹐言無恩也。○殿﹐都練反﹐郭音坫﹐《說文》作「唸」。屎﹐許伊反﹐郭音香惟反﹐《說文》作「吚」。呻音申。吟如字﹐本又作「唫」﹐同。度﹐待洛反。斂﹐力艷反。共音恭﹐本亦作「恭」。施﹐式豉反。周音周。贍﹐市艷反。

﹝疏﹞「天之」至「我師」。○正義曰﹕此又責羣臣。言比天之王者﹐方欲威怒行酷虐之害﹐汝等無得爲此誇毗﹐足恭前卻﹐以體從之。君旣爲惡﹐臣又從之﹐則上下威儀盡迷亂矣。其善人君子則如屍然﹐不復言語矣。故今天下之民方欲愁苦而呻吟矣﹐汝君臣忽然則莫有察我民敢能揆度知其情者。此民又遭虐政之喪禍﹑重斂之危亂﹐其室空虛﹐無有資財﹐而汝等君臣亦曾莫有肯惠施我之眾人欲周贍之者。言愁貧並至﹐民困之甚﹐而上無恩卹﹐故以刺之。○傳「懠怒」至「柔人」。○正義曰「懠﹐怒」﹐《釋言》文。舍人曰「懠﹐怒聲也。」《釋訓》云「誇毗﹐體柔也。」李巡曰「屈己卑身﹐求得於人﹐曰體柔。」然則誇毗者﹐便僻其足﹐前卻爲恭﹐以形體順從於人﹐故云以體柔人。○箋「君臣」至「弭謗」。○正義曰﹕屍謂祭時之屍﹐以爲神像﹐故終祭而不言。賢人君子則如屍﹐不復言語﹐畏政故也。時厲王虐而弭謗﹐事見《周語》。弭﹐止也。止人之謗己者。○傳「殿屎﹐呻吟」。○正義曰﹕《釋訓》文。孫炎曰「人愁苦呻吟之聲也。」○箋「葵揆」至「無息」。○正義曰「葵﹐揆」﹐《釋言》文。民愁苦而呻吟﹐是無所告訴也。無有揆度知其然﹐謂君臣並不察民也。君行旣惡﹐則致天災﹐故民有遭喪禍者。政亂則稅民無藝﹐故又責以賦斂也。內供喪費﹐外充稅斂﹐故空虛無資財以供其事用也。定本﹑《集注》「責以賦斂」﹐「責」字皆作「素」。俗本爲「責」﹐誤矣。素者﹐先也﹐謂先重賦斂﹐故困窮也。

天之牖民﹐如塤如篪﹐如璋如圭﹐如取如攜。牖﹐道也。如塤如篪﹐言相和也。如璋如圭﹐言相合也。如取如攜﹐言必從也。箋云﹕王之道民以禮義﹐則民和合而從之如此。○塤﹐許元反。篪音池。攜﹐下圭反。和﹐如字﹐又胡臥反。

攜無曰益﹐牖民孔易﹐民之多辟﹐無自立辟。辟﹐法也。箋云﹕易﹐易也。女攜掣民東與西與﹐民皆從女所爲﹐無曰是何益爲。道民在己﹐甚易也。民之行多爲邪辟者﹐乃女君臣之過﹐無自謂所建爲法也。○孔易﹐鄭音亦﹐注「易﹐易也」﹐上字同﹐又以豉反。多辟﹐匹亦反﹐邪也。注同。立辟﹐婢亦反。注同。易也﹐以豉反。下同。﹤疒挈﹥﹐本又作「掣」﹐尺制反。與並音余。行﹐下孟反。邪﹐似嗟反。

﹝疏﹞「天之」至「立辟」。○正義曰﹕自此以上﹐言政惡民困。此言可反之使善。言天王之導民也﹐如塤然﹐如篪然﹐言民必應君命﹐如塤篪之相和也。如璋如圭然﹐言民必同君心﹐如圭璋之相合也。又如往取物﹐如手攜物﹐言其必從君化﹐如攜取之隨人君也。若然﹐民之從己﹐如手攜之。汝王無曰是何益與﹐勿謂如手攜無益。王者之導民甚易﹐言上爲善政﹐民必爲善﹐是甚易也。汝當行善以化之。令民之所行皆多邪僻﹐乃汝君臣之過﹐汝無自謂所建立者爲法﹐當更攺行以化民﹐無得行此惡政也。○傳「牖道」至「必從」。○正義曰﹕牖與誘﹐古字通用﹐故以爲導也。塤篪俱是樂器﹐其聲相和﹐以諭民之應君﹐故云「相和」也。半圭爲璋﹐合二璋則成圭﹐以諭民合君心﹐故云「言相合」也。取謂物在他處﹐行往取之。攜謂物在地上﹐手舉攜之。人所攜取﹐必從手而來﹐故云「言必從」也。塤﹑篪﹐圭﹑璋﹐相類之物﹐故言「相也」。取﹑攜﹐謂人攜取物﹐而物名不見﹐與上不類﹐故變言「必從」﹐而不言相也。○傳「辟﹐法」。○正義曰﹕《釋詁》文。○箋「易易」至「爲法」。○正義曰﹕以韻當爲攺易之易﹐故轉之爲難易之易也。上有六「如」﹐獨言攜者﹐以攜文最處末﹐故乘而反之﹐以比攜民之東西。

價人維藩﹐大師維垣﹐大邦維屏﹐大宗維翰。價﹐善也。藩﹐屏也。垣﹐墻也。王者天下之大宗。翰﹐幹也。箋云﹕價﹐甲也。被甲之人﹐謂卿士掌軍事者。大師﹐三公也。大邦﹐成國諸侯也。大宗﹐王之同姓之適子也。王當用公卿諸侯及宗室之貴者爲藩屏垣幹﹐爲輔弼﹐無疏遠之。○價音界﹐《說文》同﹐鄭作「介」。藩﹐方元反。大師﹐音泰﹐注「大師」同。垣音袁。翰﹐胡旦反﹐徐音寒。被﹐皮寄反。適﹐丁歷反。下同。遠﹐於萬反。

懷徳維寧﹐宗子維城。無俾城壞﹐無獨斯畏。懷﹐和也。箋云﹕斯﹐離也。和女徳﹐無行酷虐之政﹐以安女國﹐以是爲宗子之城﹐使免於難。遂行酷虐﹐則禍及宗子﹐是謂城壞。城壞則乖離﹐而女獨居而畏矣。宗子﹐謂王之適子。○難﹐乃旦反。

﹝疏﹞「價人」至「斯畏」。○毛以爲﹐上旣令王施法﹐此言立法之事。言王當用善人爲官﹐維以爲藩鄣。又用大師之大臣﹐維以爲垣墻。又用大邦諸侯﹐維以爲屏蔽。王又身爲大宗﹐維當施政﹐爲之楨幹。又和安汝徳﹐以施於民﹐無行酷虐之政﹐維安汝之國矣。不但安汝之國﹐亦與汝之宗子﹐維以爲城。言其可以蔽身﹐又得蔽子。王必常行此徳﹐無使宗子之城壞﹐又無得疏遠藩屏之人﹐令王獨居﹐此則王有所畏矣。○鄭以爲﹐當用此被甲卿士之人﹐維爲其藩鄣﹔太師三公之大臣﹐維爲垣墻﹔大邦成國之諸侯﹐維爲藩蔽﹔大宗同姓之宗適﹐維爲楨幹﹐皆近而任之﹐令爲王用﹐無得疏遠之。下四句同﹐惟訓「斯」爲「離」。○傳「價善」至「翰幹」。○正義曰「價﹐善」﹐《釋詁》文。藩者﹐園圃之籬﹐可以屏蔽行者﹐故以藩爲屏也。垣者﹐小墻之名﹐故云垣墻﹐亦是屏蔽之義也。以太師是三公之官﹐大邦是諸侯之國﹐大宗文在其下﹐則是天子之身﹐故云「王者﹐天下之大宗」。以禮有大宗﹑小宗﹐爲其族人所尊﹐故稱宗子。天子則天下所尊﹐故謂之大宗也。傳以藩﹑垣﹑屏皆防衛之名﹐幹是施法之稱﹐言以善人及三公﹑諸侯鄣蔽寇難﹐天子居內設法而撫安之。「價人」總言用善﹐則百官皆是﹐故文在「大師」之上。諸侯非王朝之人﹐故退「大邦」之文於下。「翰﹐幹」﹐《釋詁》文。○箋「價甲」至「遠之」。○正義曰﹕箋以詩戒王﹐使親其官人﹐不勸王擇人爲官﹐故不從以價爲善也。價者﹐甲之別名﹐故以價爲甲。以其身被甲﹐故稱甲人﹐君言宗人﹑宰人也。被甲之人謂卿士掌軍事者﹐於《周禮》﹐司馬之卿也。以兵甲之事﹐國之所重﹐且舉司馬﹐以明六卿﹐猶言太師以顯三公也。《尙書﹟周官》曰「立太師﹑太傅﹑太保﹐玆惟三公。」是太師爲三公也。以言大邦﹐則不兼小國﹐故知爲成國諸侯也。《大宗伯》云「五命賜則。」注云「則﹐未成國之名。」又云「七命賜國。」則伯以上爲成國也。襄十四年《左傳》成國不過半天子之軍。周爲六軍﹐諸侯之大者﹐三軍可也。《明堂位》注「成國之賦千乘」﹐則侯地四百里以上始爲成國﹐其伯未成國也。此言大邦成國﹐當亦侯以上也。以天子諸侯皆絕其宗名﹐且以上文類之﹐不得爲王之身。大者眾多之辭﹐宗者與王同族﹐故知大宗﹐王之同姓世適子也。此價人﹑大師﹑大邦﹑大宗﹐皆王宜親愛﹐故總之云「王當用公卿諸侯及宗室之貴者爲藩屏垣幹﹐爲輔弼﹐無疏遠之」也。文次如此者﹐卿𨿽卑於公﹐而親掌職事﹐又兵甲事重﹐故先公言之。大邦非在王朝﹐太宗未爲官職﹐尊卑次之也。箋以公親於卿﹐故便文而先言公耳。○傳「懷﹐和」。○正義曰﹕懷之爲訓﹐思也﹐來也﹐止也。思﹑止亦和之義﹐故爲和也。○箋「斯離」至「適子」。○正義曰「斯﹐離」﹐《釋言》文。以上章剌王酷虐﹐故知「懷徳維寧」謂和汝徳﹐無行酷虐之政﹐以安汝國也。「懷徳」之下﹐卽言「宗子維城」﹐明以此懷徳爲宗子之城。宗子﹐王之適子也﹐有天下者皆欲福及長世﹐恐子孫之不安﹐故言以徳爲城﹐使免於患難。城可以禦寇難﹐故以城諭焉。又解城懷之意﹐若其不和汝徳﹐遂行酷虐之政﹐則民不堪命﹐禍及宗子﹐是謂城壞。宗子之城旣壞﹐則羣臣乖離﹐而汝王獨居﹐而有所畏懼矣。以是欲王之親輔弼之臣﹐使不乖離﹐固宗子之城﹐使不傾壞﹐則令己無獨畏之憂也。以上言大宗謂同姓之適。此言宗子﹐嫌與上同﹐故辧之云「宗子﹐謂王之適子也。」《周語》曰「彘之亂﹐宣王在召公之宮。國人圍之﹐召公以其子代宣王。」是禍及宗子也。《雨無正》曰「正大夫離居﹐莫知我勩。」是君臣乖離也。昭二十六年《左傳》曰「至於厲王﹐王心戾虐﹐萬民弗忍﹐居王於彘。」是獨居而畏也。是賢人之言﹐皆有徵矣。

敬天之怒﹐無敢戲豫。敬天之渝﹐無敢馳驅。戲豫﹐逸豫也。馳驅﹐自恣也。箋云﹕渝﹐變也。○渝﹐用朱反。

昊天曰明﹐及爾出王。昊天曰旦﹐及爾遊衍。王﹐往。旦﹐明。遊﹐行。衍﹐溢也。箋云﹕及﹐與也。昊天在上﹐人仰之皆謂之明﹐常與女出入往來﹐遊溢相從﹐視女所行善惡﹐可不愼乎﹗○昊﹐胡老反。曰音越。下同。羨﹐余戰反﹐溢也﹐一音延善反﹐本或作「衍」。

﹝疏﹞「敬天」至「遊衍」。○正義曰﹕上旣勸王和徳以安國﹐故又言當畏敬上天﹐當敬天之威怒﹐以自肅戒﹐無敢忽慢之而戲謔逸豫。又當敬天之災變﹐以常戰栗﹐無敢忽之而馳驅自恣也。天之變怒﹐所以須敬者﹐以此昊天在上﹐人仰之皆謂之明﹐常與汝出入往來﹐遊溢相從﹐終常相隨﹐見人善惡。旣曰若此﹐不可不敬愼也。○傳「戲豫」至「自恣」。○正義曰﹕戲豫﹐謂戲而逸豫﹔馳驅﹐謂馳騁自恣﹐皆謂非禮而動。反道違天如此者﹐則上天罰之﹐故戒王使敬天也。「孔子迅雷風烈必變」﹐注云「敬天之怒。」則天之怒者﹐謂暴風疾雷也。《周禮》大怪異災則去樂徹膳﹐則天之變者﹐謂大怪異災也。言上天之道﹐有此變怒之時﹐故常須敬戒﹐非謂當此變怒之時﹐獨禁逸豫自恣也。○箋「渝﹐變」。○正義曰﹕《釋言》文。○傳「王相」至「衍溢」。○正義曰﹕以「王」與「出」共文﹐故爲往也。旣有出往﹐則亦有入來﹐故箋言出入往來。此出王遊衍﹐還是上戲豫馳驅之事﹐故雲遊行衍溢﹐亦自恣之意也。

《板》八章﹐章八句。

《生民之什》十篇﹐六十五章﹐四百三十三句。

卷十八十八之一

卷十八十八之一

◎蕩之什詁訓傳第二十五

《蕩》﹐召穆公傷周室大壞也。厲王無道﹐天下蕩蕩﹐無綱紀文章﹐故作是詩也。○蕩蕩﹐唐黨反。召﹐時照反﹐本又作「邵」。捲內「召公」﹑「召作」皆同。

﹝疏﹞「《蕩》八章﹐章八句」至「是詩」。○正義曰﹕《蕩》詩者﹐召穆公所作﹐以傷周室之大壞也。以厲王無人君之道﹐行其惡政﹐反亂先王之政﹐致使天下蕩蕩然﹐法度廢滅﹐無復有綱紀文章﹐是周之王室大壞敗也﹐故穆公作是《蕩》詩以傷之。傷者﹐刺外之有餘哀也﹐其恨深於刺也。《瞻仰》《召旻》皆云「刺幽王大壞」﹐此不言刺厲王﹐而云「傷周室」者﹐幽王承宣王之後﹐父善子惡﹐指刺其身。此則厲王以前﹐周道未缺﹐一代大法﹐至此壞之﹐故言「傷周室大壞」。此經八章﹐皆是大壞之事。首句言蕩蕩﹐爲下之總目﹐故序亦述首句﹐以爲一篇之義。言天下蕩蕩﹐無綱紀文章。綱紀文章﹐謂治國法度﹐聖人有作﹐莫不皆是。此經所傷﹐傷其盡廢之也。

蕩蕩上帝﹐下民之辟。上帝以托君王也。辟﹐君也。箋云﹕蕩蕩﹐法度廢壞之貌。厲王乃以此居人上﹐爲天下之君﹐言其無可則象之甚。○之辟﹐必亦反。注同。沈云「毛音婢益反。」疾威上帝﹐其命多辟。疾病人矣﹐威罪人矣。箋云﹕疾病人者﹐重賦斂也。威罪人者﹐峻刑法也。其政教又多邪辟﹐不由舊章。○辟﹐匹亦反﹐本又作「僻」。注同。斂﹐力艷反。駿﹐荀閏反﹐本亦作「峻」。邪﹐似嗟反。

天生烝民﹐其命匪諶。靡不有初﹐鮮克有終。諶﹐誠也。箋云﹕烝﹐眾。鮮﹐寡。克﹐能也。天之生此眾民﹐其教道之﹐非當以誠信使之忠厚乎﹖今則不然﹐民始皆庶幾於善道﹐後更化於惡俗。○烝﹐之承反。諶﹐市林反。鮮﹐息淺反。注同。道音導﹐本亦作「導」

﹝疏﹞「蕩蕩」至「有終」。○正義曰﹕穆公傷厲王無道﹐壞滅法度。言今蕩蕩然廢壞法度者﹐上帝之君王﹐乃以此無法度﹐而爲下民之君也。又言王無法度之事﹐重賦斂以疾病人﹐峻刑法以威罪人。如此者﹐是上帝之君王﹐又其下政教之命甚多邪僻。言其無法度﹐不由舊章也。元本天之生此眾民﹐其使人君爲政化之﹐命以教導之﹐非欲使之誠信乎﹖言天欲使之誠信。今王以邪僻教之﹐故民皆無復誠信。無不有其初心﹐欲庶幾慕善道﹐少能有其終行﹐今皆化從惡俗﹐是違天生民立教之意﹐故所以傷之也。○傳「上帝」至「辟君」。○正義曰﹕上帝者﹐天之別名。天無所壞﹐不得與蕩蕩共文﹐故知上帝以託君王﹐言其不敢斥王﹐故托之上帝也。《板》傳曰「上帝以稱王者。」《桑柔》傳曰「昊天斥王。」然則王稱天稱帝﹐《詩》之通義。而言托者﹐以下章不敢斥言﹐乃假文王咨商﹐明知此亦不斥﹐故變言托耳。其實稱帝亦斥王。此下諸章皆言「文王曰咨」﹐此獨不然者﹐欲以蕩蕩之言﹐爲下章總目﹐且見實非殷商之事﹐故於章首不言文王﹐以起發其意也。「辟﹐君」﹐《釋詁》文。○箋「蕩蕩」至「之甚」。○正義曰﹕蕩蕩是廣平之名﹐非善惡之稱﹐若《論語》云「蕩蕩乎﹐民無能名焉。」《洪範》云「王道蕩蕩。」言其無復惡事善事﹐廣平是蕩蕩爲善也。此序言蕩蕩無綱紀文章﹐言其除去善事﹐知此蕩蕩是法度廢壞之貌。《釋訓》云「蕩蕩﹐僻也。」孫炎曰「蕩蕩﹐法度廢壞之僻。」取此箋爲說也。○箋「疾病」至「舊章」。○正義曰﹕此申說傳意也。人以財貨而生﹐財盡則人困病﹐故知疾病人者﹐重賦斂也。君以刑法威人﹐法峻則人得罪﹐故知威罪人者﹐峻刑法也。君之於人﹐惟此而已﹐故知是此二事也。峻者﹐髙險之名﹐謂重其科禁﹐不可登陟﹐如山之陵阪然。其政教又多邪僻﹐不由舊章﹐不依周公所制典禮﹑先王所行舊法也。○傳「諶﹐誠」。○正義曰﹕《釋詁》文。○箋「烝眾」至「惡俗」。○正義曰「烝﹐眾。鮮﹐寡」﹐皆《釋詁》文。「克﹐能」﹐《釋言》文。言天意欲使人君發命教民﹐當以誠信忠厚。旣本天意﹐又傷今政。言當今之民皆有始無終﹐是由人君不施忠厚之命﹐而下邪僻之教﹐故民化於惡俗﹐教之使然。以王政不順天﹐故反覆言之。民始皆庶幾於善道﹐言民生自有此性。後更化於惡俗﹐謂君政令之變攺。言「靡不」爲盡然之辭﹐「鮮克」爲少有之稱﹐文不同者﹐容有君子不攺其操﹐故言鮮以見之。

文王曰咨﹐咨汝殷商﹗曾是彊禦﹐曾是掊克﹐曾是在位﹐曾是在服。咨﹐嗟也。彊禦﹐彊梁禦善也。掊克﹐自伐而好勝人也。服﹐服政事也。箋云﹕厲王弭謗﹐穆公朝廷之臣﹐不敢斥言王之惡﹐故上陳文王咨嗟殷紂以切刺之。女曾任用是惡人﹐使之處位執職事也。○禦﹐魚呂反。掊﹐蒲侯反﹐聚斂也﹐徐又甫垢反。好﹐呼報反。朝﹐直遙反。下「朝廷」同。

天降滔徳﹐女興是力。天﹐君。滔﹐慢也。箋云﹕厲王施倨慢之化﹐女羣臣又相與而力爲之。言競於惡。○滔﹐他刀反﹐漫也。漫﹐亡諫反﹐本亦作「慢」﹐又作「嫚」。下同﹐一音亡半反。倨﹐居庶反。

﹝疏﹞「文王」至「是力」。○正義曰﹕穆公傷王之惡﹐又不敢斥﹐言昔文王﹐以紂政亂﹐數嗟嘆之﹐故穆公假爲之辭﹐以責厲王。言文王恨紂﹐始言曰咨。咨嗟乎﹐汝殷商之君﹐汝爲人君﹐當任用賢者﹐何曾以是彊梁禦善之人﹐何曾以是矜掊好勝之人。曾任用二者﹐惡人使之在位﹐執職事乎﹖旣責其君任非其人﹐又責此臣助君爲惡。言比天之王者﹐此倨慢之徳化已自惡矣﹐汝等何爲起是气力而佐助之﹖以其同惡相成﹐故至於大壞﹐所以傷之也。○傳「咨嗟」至「政事」。○正義曰﹕咨是嘆辭﹐故言嗟以類之﹐非訓爲嗟也。彊梁者﹐任威使气之貌。禦善者﹐見善事而抗禦之。是心不向善﹐不從教化之人也。自伐解倍﹐好勝解克。定本「倍」作「掊」﹐掊卽倍也。倍者﹐不自量度﹐謂己兼倍於人而自矜伐。《論語》云「原無伐善」﹐是也。克者﹐勝也。己實不能恥於受屈﹐意在陵物必勝而已﹐如此者﹐謂之克也。《釋詁》云「服﹐事也。」且「在服」與「在位」對文﹐故知服政事﹐謂非徒備官﹐又委任之也。○箋「厲王」至「職事」。○正義曰﹕《民勞》亦穆公所作﹐皆斥王惡。此篇獨畏弭謗﹐不斥言者﹐《民勞》之詩泛論王惡﹐欲王惠中國以綏四方﹐其惡非深﹐不須假托。《蕩》則陳王凶暴﹐將至滅亡﹐號呼沈湎﹐俾晝作夜﹐其言旣切﹐故假文王。至如家父作誦﹐自著己名﹐凡伯﹑芮伯直言不諱者﹐其人旣異﹐所作有殊。二章箋獨言厲王者﹐以假托文王咨嗟殷紂﹐不得不言厲王。六章以下言殷紂者﹐以「小大近喪」﹐顚覆滅亡之事﹐故指言殷紂。又經之設文﹐須有足句。四言「曾是」﹐其義爲一﹐故箋並言之。汝曾任用是惡人﹐使之處位執職事也﹐言曾者﹐謂何曾如此。今人之語猶然。○傳「天﹐君。滔﹐慢」。○正義曰「天﹐君」﹐《釋詁》文。以言「汝興是力」責臣﹐明是人君﹐非上天也。虐君所下﹐明是慢人之徳﹐故以滔爲慢也。○箋「厲王」至「於惡」。○正義曰﹕此箋言厲王﹐自下單言王﹐省文也。在身爲徳﹐施行爲化﹐內外之異耳。「相與而力爲之」﹐定本作「相興而力爲之」。

文王曰咨﹐咨女殷商﹗而秉義類﹐彊禦多懟。流言以對﹐寇攘式內。對﹐遂也。箋云﹕義之言宜也。類﹐善。式﹐用也。女執事之臣﹐宜用善人﹐反任彊禦眾懟爲惡者﹐皆流言謗毀賢者。王若問之﹐則又以對。寇盜攘竊爲姦宄者﹐而王信之﹐使用事於內。○懟﹐直類反。攘﹐如羊反。宄音軌。

侯作侯祝﹐靡屆靡究。作﹑祝﹐詛也。屆﹐極。究﹐窮也。箋云﹕侯﹐維也。王與羣臣乖爭而相疑﹐日祝詛求其凶咎無極已。○作﹐側慮反。注同。本或作「詛」。祝﹐周救反。

﹝疏﹞「文王」至「靡究」。○毛以爲﹐文王曰咨﹐咨嗟汝殷商﹐汝秉執政事之臣﹐宜用善人﹐何爲不用善人﹐反更信任彊禦眾懟爲惡之人﹐爲流言以遂成其惡事者﹐又寇盜攘竊爲姦宄之人﹐王信任之﹐使用事於內。小人用事﹐數相謗毀﹐遂令君臣乖爭﹐以致相疑。維爲是詛﹐維爲是祝﹐求告鬼神﹐令加凶咎﹐無有終極窮已之時。置小人於朝﹐以祝詛求言﹐是綱紀廢滅﹐可傷之甚。○鄭惟流言以對爲異。言此彊禦眾懟爲惡之人﹐作此流言﹐謗毀賢者。若王問賢人﹐則以此謗毀而對﹐使王不得用之。餘同。○傳「對﹐遂」。○正義曰﹕《釋言》文。○箋「義之」至「於內」。○正義曰﹕凡言義者﹐允於事宜﹐故云義之言宜。以義爲宜﹐則而爲汝矣。「類﹐善」﹐《釋詁》文。「式﹐用」﹐《釋言》文。眾懟爲惡者﹐懟謂很戾。戾非一人﹐故言眾也。此彊禦眾懟之人﹐不但很戾而已﹐又皆流言語以謗毀賢者。王若問之﹐則又以對﹐謂就此眾懟之人問賢人之行﹐則又以謗毀之言對王﹐令王不用之﹐使賢者黜退也。旣退賢者﹐乃進其黨類﹐故寇盜攘竊爲姦宄者﹐進在王朝而信之﹐使用事於內也。上言執事﹐下言用事於內﹐則執事者亦在內矣。但執事者﹐舊在王朝用事者。後來之人﹐以小人後至﹐而自外入內﹐故云「式內」以充之。言寇攘者﹐《費誓》注云「寇﹐劫取也。因其亡失曰攘。」盜竊則總名﹐故箋以盜竊配之。○傳「作祝」至「究窮」。○正義曰﹕作卽古詛字。詛與祝別﹐故各自言侯。傳辧「作」爲「詛」﹐故言「作﹑祝﹐詛也」。「屆﹐極。究﹐窮」﹐皆《釋言》文。○箋「侯維」至「極已」。○正義曰﹕《釋詁》云「維﹐侯也。」故侯得爲維。上言用惡人在官﹐此言詛祝﹐明是王與羣臣乖爭相疑而祝詛也。「靡屆靡究」﹐言其無窮已之時﹐故知日日爲之也。詛者﹐盟之細事﹐用豕犬雞三物告神而要之。祝無用牲之文﹐蓋口告而祝詛之也。皆是情不相信﹐聽以明神﹐若有犯約﹐使加之凶禍﹐故云「求其凶咎無極已」。

文王曰咨﹐咨女殷商﹗女炰烋於中國﹐斂怨以爲徳。炰烋﹐猶彭亨也。箋云﹕炰烋﹐自矜气健之貌。斂聚羣不逞作怨之人﹐謂之有徳而任用之。○炰﹐白交反。烋﹐火交反。亨﹐許庚反。逞﹐敕領反。不明爾徳﹐時無背無側。背無臣﹐側無人也。箋云﹕無臣﹑無人﹐謂賢者不用。

爾徳不明﹐以無陪無卿。無陪貳也﹐無卿士也。○陪﹐本又作「培」﹐蒲回反。

﹝疏﹞「文王」至「無卿」。○正義曰﹕言文王曰咨﹐咨嗟汝殷商﹐汝旣官不得人﹐徒彭亨然自矜莊以爲气健在於中國﹐斂聚此志意不逞好作怨之人﹐以爲有徳而任用之﹐由其任用惡人以爲徳﹐故不光明汝王之徳也。正由背後無良臣﹐傍側無賢人也﹐故又言汝王之徳所以不光明者﹐以其無陪貳大徳之公﹐無干事明哲之卿故也。王何故聚此小人﹐使之用事﹖○箋「炰烋」至「用之」。○正義曰﹕炰烋是人之形狀﹐故言自矜莊气健之貌﹐與傳彭亨一也。上章言用惡人在官﹐下章言傍無賢人﹐故知斂怨以爲徳﹐謂聚羣不逞作怨之人﹐謂之爲有徳而任用之。「羣不逞」﹐襄十年《左傳》文。逞﹐快也。謂志意不快﹐好作怨禍者也。○傳「無陪」至「卿士」。○正義曰﹕陪貳﹐謂副貳王者﹐則三公也。卿士﹐謂六卿也。昭三十二年《左傳》曰「物有陪貳﹐天生季氏﹐以貳魯侯。」諸侯以上卿爲貳﹐則知天子陪貳惟三公也。冢宰𨿽亦貳王治事﹐當從卿士之列也。

文王曰咨﹐咨女殷商﹗天不湎爾以酒﹐不義從式。義﹐宜也。箋云﹕式﹐法也。天不同女顏色以酒﹐有沈湎於酒者﹐是乃過也﹐不宜從而法行之。○湎﹐面善反﹐徐莫顯反。飲酒齊色曰湎﹐《韓詩》云「飲酒閉門不出客曰湎。」

旣愆爾止﹐靡明靡晦﹐式號式呼﹐俾晝作夜。使晝爲夜也。箋云﹕愆﹐過也。女旣過沈湎矣﹐又不爲明晦﹐無有止息也﹐醉則號呼相效﹐用晝日作夜﹐不視政事。○愆﹐本又作「諐」﹐起連反。號﹐戶刀反。注同。呼﹐火胡反﹐又火故反。注同。崔本作「謼」。或一本作「或號或呼」。卑﹐必爾反﹐使也﹐本亦作「俾」。後皆同。耽﹐本或作「湛」﹐都南反。不爲﹐於僞反。

﹝疏﹞「文王」至「作夜」。○正義曰﹕上言任非其人﹐此言其共從行非度。文王曰咨﹐咨嗟汝殷商﹐汝君臣何爲耽荒如是﹐天不湎然同汝顏色以酒﹐汝乃自耽此酒﹐使色同耳。此乃過誤之事﹐不宜從而法行之。汝沈湎如是﹐旣巳愆過於汝之容止﹐又無明無晦而飲酒不息﹐及其醉也﹐用是叫號﹐用是歡呼﹐使晝日作夜﹐不嘗視事﹐此所以大壞。○箋「天不」至「行之」。○正義曰﹕《酒誥》注云「飲酒齊色曰湎。」然則湎者﹐顏色湎然齊一之辭﹐故云「天不同汝顏色」﹐亦謂湎爲同色也。湎者﹐人之所爲﹐非天生之物。聖人用酒﹐所以祭祀養賢。周公作戒﹐使徳將無醉。是湎然而醉者﹐人自爲之﹐非天爲之也。

文王曰咨﹐咨女殷商﹗如蜩如螗﹐如沸如羹。蜩﹐蟬也。螗﹐蝘也。箋云﹕飲酒號呼之聲﹐如蜩螗之鳴。其笑語沓沓﹐又如湯之沸﹐羹之方熟。○蜩音條。螗音唐。沸﹐方味反。蟬﹐市延反﹐《字林》云「蟪蛄。」蝘音偃﹐蟬屬也﹐《艸木疏》云「一名虭蟟﹐靑徐謂之螇螰﹐楚人名之蟪蛄﹐秦燕謂之蛥蚗﹐或名之蜓蚞。」郭云「俗呼爲胡蟬﹐江南謂之螗﹤虫弟﹥。」沓﹐徒答反。小大近喪﹐人尙乎由行。言居人上﹐欲用行是道也。箋云﹕殷紂之時﹐君臣失道如此﹐且喪亡矣。時人化之甚﹐尙欲從而行之﹐不知其非。○近喪﹐附近之近﹐又如字。注同。

內奰於中國﹐覃及鬼方。奰﹐怒也。不醉而怒曰奰。鬼方﹐遠方也。箋云﹕此言時人忄犬於惡﹐𨿽有不醉﹐猶好怒也。○奰﹐皮器反﹐舊音備。覃﹐徒南反。忄犬﹐市制反﹐又時設反﹐《說文》云「習也。」好﹐呼報反。

﹝疏﹞「文王」至「鬼方」。○毛以爲﹐文王曰咨﹐咨嗟汝殷商﹐汝君臣飲酒﹐其號呼如蜩之聲﹐如螗之鳴﹐言其讙譁之無次也。其笑語如湯之沸﹐如羹之熟﹐言其噂沓無節也。王者所行﹐無小無大﹐莫不皆近喪亡。以此行居人之上﹐於是猶欲下民用行此道也。由君欲民行﹐故天下化之﹐惡及四遠。王初奰然﹐不醉而怒﹐在於中國。但人皆效之﹐此奰然惡行乃延及中國之外﹐至於鬼方之遠鄕﹐言其惡化之廣也。○鄭惟小大近喪﹐謂君臣失道﹐近於喪亡。時人化之甚﹐猶尙於是欲從而行之。言舉世皆不知其惡也。○傳「蜩﹐蟬。螗﹐蝘」。○正義曰﹕《釋虫》云「蜩﹐螂蜩﹐螗蜩。」舍人曰「皆蟬也。方語不同﹐三輔以西爲蜩梁﹐宋以東謂蜩爲蝘﹐楚地謂之蟪蛄。《楚辭》云『蟪蛄鳴兮啾啾』﹐是也。」陸機《疏》云「螗﹐一名蝘虭。《字林》虭或作蟟也。靑徐人謂之螇螰。」然則螗蝘亦蟬之別名耳。○箋「飲酒」至「方熟」。○正義曰﹕文承號呼之下﹐蜩螗多聲之虫﹐故知號呼之聲如蜩螗也。沸無食名﹐故知惟是沸湯。羹熟則停﹐故知其欲熟。以羹湯非蟬之類﹐故以比笑語。《禮》有「燕笑語兮」﹐但不得沓沓無節耳。○傳「言居」至「是道」。○正義曰﹕如傳此言﹐則以尙爲上﹐由爲用。「言居人上﹐欲用行此道」﹐謂欲使天下民從己之行。○箋「殷紂」至「其非」。○正義曰﹕以言「近喪」﹐紂實喪亡。鬼方﹐殷之諸侯﹐則其言施於紂世﹐故云殷紂之時。以「覃及鬼方」﹐是化流於遠﹐故易傳以爲「時人化之甚﹐尙欲從而行之﹐不知其非」。由人效其非﹐欲從而行之﹐不知其非﹐故惡及遠地﹐爲文之次也。○傳「奰怒」至「遠方」。○正義曰﹕《西京賦》云「巨靈奰屓﹐以流河曲。」則奰者﹐怒而自作气之貌﹐故爲怒也。怒不由醉﹐而云「不醉而怒」者﹐以其承上醉事﹐嫌是醉時之怒﹐故辧之焉。此𨿽怒時不醉﹐乃是醉醒而怒﹐亦由酒醉所致﹐故旣言飲酒無節﹐卽又責其奰怒也。中國是九州﹐覃及是及遠﹐故知「鬼方﹐遠方」﹐未知何方也。《易﹟旣濟》「九三﹐髙宗伐鬼方﹐三年乃克。《象》曰﹕憊也」。言疲憊而後克之。以髙宗之賢﹐用師三年﹐憊而乃克﹐明鬼方是遠國也。

文王曰咨﹐咨女殷商﹗匪上帝不時﹐殷不用舊。箋云﹕此言紂之亂﹐非其生不得其時﹐乃不用先王之故法之所致。𨿽無老成人﹐尙有典刑。箋云﹕老成人﹐謂若伊尹﹑伊陟﹑臣扈之屬。𨿽無此臣﹐猶有常事故法可案用也。○扈音戶。

曾是莫聽﹐大命以傾。箋云﹕莫﹐無也。朝廷君臣皆任喜怒﹐曾無用典刑治事者﹐以至誅滅。

﹝疏﹞「文王」至「以傾」。○正義曰﹕文王曰咨﹐咨嗟汝殷商﹐汝所以將至滅亡者﹐非爲上帝生之使不得其時﹐乃由汝殷紂自不用先王舊故之法所致耳。又言其不用舊故之事﹐今時𨿽無年老成徳之人﹐若伊陟之類﹐猶尙有先王常事故法可案而用之。汝今君臣皆任喜怒﹐以自專恣﹐曾於是常事故法莫肯聽受用之﹐由此汝之大命以致傾覆而誅滅。今王何不以紂爲戒﹐自攺悔乎﹖○箋「老成」至「案用」。○正義曰﹕以殷不用舊章﹐卽以殷臣言之﹐故云「老成人﹐謂若伊尹﹑伊陟﹑臣扈之屬」。於厲王則周﹑召﹑毛﹑畢之倫也。《君奭》曰「在昔成湯旣受命﹐時則有若伊尹。在太甲﹐時則有若保衡。在太戊﹐時則有若伊陟﹑臣扈﹑巫咸。在祖乙﹐時則有若巫賢。在武丁﹐時則有若甘盤。」注云「伊尹名摯﹐湯以爲阿衡。以尹天下﹐故曰伊尹﹐至太甲攺曰保衡。」則伊尹﹑保衡一人也。伊陟﹐伊尹之子﹐據《君奭》之文﹐從上言之﹐盡臣扈三人以下﹐猶有巫咸﹑巫賢﹑甘盤﹐故言「之屬」以包之。○箋「朝廷」至「誅滅」。○正義曰﹕以莫爲總辭﹐故知朝廷君臣也。不用典刑﹐則是自制威福﹐故云「皆任喜怒」。《云漢》云「大命近止。」謂民之性命。此言「大命以傾」﹐亦謂君臣性命﹐故云「以至誅滅」。

文王曰咨﹐咨女殷商﹗人亦有言「顚沛之揭﹐枝葉未有害﹐本實先撥。」顚﹐僕。沛﹐拔也。揭﹐見根貌。箋云﹕揭﹐蹶貌。撥﹐猶絕也。言大木揭然將蹶﹐枝葉未有折傷﹐其根本實先絕﹐乃相隨俱顚拔。諭紂之官職𨿽俱存﹐紂誅亦皆死。○顚﹐都田反。沛音貝。揭﹐紀竭反。撥﹐蒲末反。僕﹐蒲比反﹐又音赴。拔﹐皮八反﹐又半末反。見﹐賢徧反﹐謂樹根露見。王如字﹐言可見。蹶﹐其厥反﹐沈居衛反﹐一音厥。

殷鑑不遠﹐在夏后之世。箋云﹕此言殷之明鏡不遠也﹐近在夏后之世﹐謂湯誅桀也。後武王誅紂。今之王者﹐何以不用爲戒﹗○夏﹐戶雅反。注同。

﹝疏﹞「文王」至「之世」。○正義曰﹕文王曰咨﹐咨嗟汝殷商﹐古之賢哲之人亦有遺言云﹕樹木將欲顚僕傾拔之時﹐其根揭然而見。此時枝葉未有折傷之害﹐而根本實先斷絕。但根本旣絕﹐枝葉亦從而絕。以諭王位將欲傾覆喪亡之時﹐而其勢微弱而危。此時羣臣未有死亡之害﹐而王身實先誅滅。王身旣滅﹐羣臣亦隨之而滅。汝若不信﹐則殷之所鑑鏡者非遠耳﹐止近在往前夏后之世。言桀爲成湯所誅﹐紂惡亦當爲周人所殺。汝何以君臣同惡﹐不用典刑也﹖此意欲令厲王以紂爲鑑﹐攺修徳教故也。○傳「顚僕」至「根貌」。○正義曰﹕顚是倒頓之名﹐僕是偃僵之義﹐故以顚爲僕﹐謂樹倒也。沛者﹐忽遽離本之言。此論木事﹐故知爲拔﹐謂樹枝也。揭者﹐蹶倒之意﹐故以爲見根貌。此「顚沛之揭」﹐正謂樹將倒拔﹐而已見其根﹐但未絕耳。○箋「揭蹶」至「皆死」。○正義曰﹕傳言見根﹐不辧根之所見﹐故以揭爲蹶貌。蹶謂倒也﹐樹倒故根見﹐與傳同。撥者﹐撥去之﹐去其餘根﹐故云「猶絕也」。揭實已倒﹐故云蹶貌。但倒不至地﹐根猶未盡﹐故枝葉未有折傷。本實先絕﹐枝葉乃與根相隨俱拔﹐諭紂未滅之前﹐官職𨿽俱存﹐紂誅則與之皆死也。稱人亦有言者﹐《牧誓》文亦如此﹐注云「以古賢之言爲驗。」是苦其不信﹐故引古以爲證也。

《蕩》八章﹐章八句。

《抑》﹐衛武公刺厲王﹐亦以自警也。自警者﹐如彼泉流﹐無渝胥以亡。○抑﹐於力反。抑﹐密也。警﹐居領反。

﹝疏﹞「《抑》十二章﹐上三章章八句﹐下九章章十句」至「自警」。○正義曰﹕《抑》詩者﹐衛武公所所作﹐以刺厲王也。𨿽志在刺王﹐亦所以自警戒己身。以王之爲惡﹐將致滅亡﹐羣臣隨之﹐己亦淪陷﹐故箋指而言之。○箋「自警」至「以亡」。○正義曰﹕言無如泉水相率俱亡﹐是則己亦恐亡﹐自警之意﹐故以此句當之。《楚語》云「昔衛武公年九十有五矣﹐猶箴儆於國曰﹕『自卿以下﹐至於師長﹐苟在朝者﹐無謂我耄而捨我。』於是乎作《懿》以自儆。」韋昭云「昭謂《懿》《詩﹟大雅﹟抑》之篇也。抑讀曰懿。《毛詩序》曰﹕『《抑》﹐衛武公刺厲王﹐亦以自警。』」如昭之言﹐武公年耄﹐始作《抑》詩。案《史記﹟衛世家》﹐武公者﹐僖侯之子﹐共伯之弟。以宣王三十六年卽位。則厲王之世﹐武公時爲諸侯之庶子耳。未爲國君﹐未有職事﹐善惡無豫於物﹐不應作詩刺王。必是後世乃作追刺之耳。正經美詩有後王時作﹐以追美前王者﹐則刺詩何獨不可後王時作﹐而追刺前王也﹖詩之作者﹐欲以規諫前代之惡﹐其人已往﹐𨿽欲盡忠﹐無所裨益。後世追刺﹐欲何爲哉﹗詩者﹐人之詠歌﹐情之發憤﹐見善欲論其功﹐睹惡思言其失﹐獻之可以諷諫﹐詠之可以寫情﹐本原申己之心﹐非是必施於諫。往者之失﹐誠不可追﹐將來之君﹐庶或能攺。𨿽刺前世之惡﹐冀爲未然之鑑﹐不必虐君見在﹐始得出辭﹐其人已逝卽當杜口﹗《雨無正》之篇﹐鄭爲流彘後事﹐旣出居﹐政不由己﹐𨿽欲箴規﹐亦無所及。此篇﹑彼意於義亦同。以此知韋氏之言爲得其實。若然﹐自警者﹐羣臣爲惡﹐恐禍及己。若前人已死﹐則非禍所及。而箋所以責厲王之臣﹐爲武公自警者﹐以人之得失﹐在於朋儕。武公𨿽非厲王之臣﹐亦是朝廷之士﹐淪胥以敗﹐無世不然﹐冀望遠彼惡人﹐免其患禍﹐𨿽文刺前朝﹐實意在當代﹐故誦習此言﹐以自肅警。侯包亦云「衛武公刺王室﹐亦以自戒。行年九十有五﹐猶使臣日誦是詩﹐而不離於其側。」其意亦取《楚語》爲說﹐與韋昭小異。

抑抑威儀﹐維徳之隅。人亦有言「靡哲不愚。」抑抑﹐密也。隅﹐廉也。靡哲不愚﹐國有道則知﹐國無道則愚。箋云﹕人密審於威儀抑抑然﹐是其徳必嚴正也。古之賢者﹐道行心平﹐可外占而知內。如宮室之制﹐內有繩直﹐則外有廉隅。今王政暴虐﹐賢者皆佯愚不爲﹐容貌如不肖然。○喆﹐本又作「哲」﹐亦作「悊」﹐陟列反﹐智也。下同。則知﹐音智。

庶人之愚﹐亦職維疾。哲人之愚﹐亦維斯戾。職﹐主。戾﹐罪也。箋云﹕庶﹐眾也。眾人性無知﹐以愚爲主﹐言是其常也。賢者而爲愚﹐畏懼於罪也。

﹝疏﹞「抑抑」至「斯戾」。○正義曰﹕此時厲王弭謗﹐賢者佯愚。言人有此抑抑然密審之威儀﹐維爲徳之廉隅矣。言內有其徳﹐則外有威儀﹐與徳之爲廉隅也。若外無威儀﹐則內無徳行﹐是爲愚人矣。古之賢人有言曰﹕無道之世﹐無有一哲人而不爲愚者。言當時賢哲﹐皆故毀威儀﹐而佯爲愚人也。若眾庶凡人之爲此愚﹐亦主由維有疾病故耳。今哲人之爲此愚﹐亦維乃畏懼於時之罪戾﹐非性然也。由王酷虐﹐濫罰無罪﹐故賢哲之人皆佯爲愚病﹐言王虐之甚也。○傳「抑抑」至「則愚」。○正義曰「抑抑﹐密」﹐《釋訓》文。舍人曰「威儀靜密也。」隅者﹐角也。廉者﹐稜也。角必有稜﹐故云廉隅。《集注》﹑定本「廉」下皆無「隅」字﹐其義是也。哲者﹐智也。愚者﹐癡也。上智下愚﹐不移之定分﹐而云靡哲不愚﹐故解之云﹕國有道則智﹐國無道則愚。《論語》說寧武子之行爲然也。○箋「人密」至「不肖然」。○正義曰﹕此以屋之外角﹐諭人之外貌﹐由內方而外正﹐故觀外而知內﹐故人能密審於威儀抑抑然﹐是其徳必嚴正也。《綿》曰「其繩則直」﹐是內有繩直也。《斯幹》曰「如矢斯棘」﹐毛以棘爲稜廉﹐是外有廉隅也。宮室可入內而觀之﹐人則不可忖度而知之﹐故言古之賢者可以外占而知內。○傳「職﹐主。戾﹐罪」。○正義曰﹕皆《釋詁》文。

無競維人﹐四方其訓之。有覺徳行﹐四國順之。無競﹐競也。訓﹐教。覺﹐直也。箋云﹕競﹐彊也。人君爲政﹐無彊於得賢人。得賢人則天下教化﹐於其俗有大徳行﹐則天下順從其政。言在上所以倡道。○行﹐下孟反。注同。倡﹐昌亮反。道﹐徒報反﹐本亦作「導」。下「教道」同。訏謨定命﹐遠猶辰告。訏﹐大。謨﹐謀。猶﹐道。辰﹐時也。箋云﹕猶﹐圖也。太謀定命﹐謂正月始和﹐布政於邦國都鄙也。爲天下遠圖庶事﹐而以歲時告施之。○訏﹐況於反。謨﹐莫蒲反﹐沈云﹕本亦作「漠」﹐音莫。爲﹐於僞反。篇末「今我爲王」同。

敬愼威儀﹐維民之則。箋云﹕則﹐法也。

﹝疏﹞「無競」至「之則」。○毛以爲﹐上言賢人不用﹐毀儀佯愚。此言宜用賢者﹐使之愼儀。言人君爲國﹐無彊乎維在得其賢人。若得賢人﹐則國家彊矣。所以得賢則彊者﹐以此賢人有徳﹐四方之俗有不善者﹐其可使此賢人教訓之。此賢人可以教訓者﹐此賢者有正直大徳行﹐四方之民得其教化﹐其皆慕仰而順從之。四方皆順﹐是爲彊也。又言施教之法﹐當豫大計謀﹐定其教命﹐爲長遠之道﹐而以時節告民﹐施之王之朝廷。又當敬愼其舉動威儀﹐維與下民之爲法則也。言王當如此﹐不得棄賢不用﹐使民無所法也。○鄭惟以猶爲圖爲異。餘同。○傳「無競」至「覺直」。○正義曰﹕以得賢則彊﹐而云「無競」﹐故知反其言也。訓﹐教誨之別名﹐故爲教也。《釋詁》云「梏﹑較﹐直也」﹐與「覺」字異音同。○箋「競﹐彊」。○正義曰﹕《釋言》文。○傳「訏大」至「辰時」。○正義曰「訏﹐大。謨﹐謀。猶﹐道」﹐皆《釋詁》文。惟彼猶作繇耳。《釋訓》云「不辰﹐不時也。」是辰爲時。○箋「猶圖」至「施之」。○正義曰﹕以命旣是道﹐故以猶爲圖。旣云謀定﹐而別云時告﹐則謀定時未告也。《太宰職》曰「正月之吉﹐始和﹐布治於邦國都鄙﹐乃縣治象之法於象魏﹐使萬民觀治象﹐挾日而斂之。」《小宰職》曰「正歲﹐帥治官之屬﹐而觀治象之法。」《周禮》言正歲者﹐皆謂夏之正月。《太宰》言正月懸之﹐《小宰》言正歲觀之﹐則是再懸之也﹐故彼注云「正月﹐周之正月也。吉﹐謂朔日也。」《太宰》以正月朔日﹐布王治之事於天下﹐至正歲﹐又書而懸於象魏﹐使萬民觀焉。《周禮》六官﹐其存者五﹐惟《春官》無此事﹐其餘皆有之﹐惟所主異耳。然《春官》主禮﹐周公所制﹐永爲定法﹐更不攺張﹐故不須再懸。王之教命﹐不過六典﹐和之告之﹐二時不同﹐與謀定時告相合﹐故以大謀定命﹐謂正月始布政教於邦國都鄙是也。爲天下遠圖庶事﹐而以歲時告施之﹐卽正歲懸之象魏是也。邦國謂畿外諸侯﹐都鄙謂畿內采邑。

其在於今﹐興迷亂於政。顚覆厥徳﹐荒湛於酒。箋云﹕於今﹐謂今厲王也。興﹐猶尊尙也。王尊尙小人﹐迷亂於政事者﹐以傾敗其功徳﹐荒廢其政事﹐又湛樂於酒。言愛小人之甚。○覆﹐苦服反。下「覆謂」﹑「覆用」並注同。湛﹐都南反。注及下同。樂音洛。下文及注同。

女𨿽湛樂從﹐弗念厥紹。罔敷求先王﹐克共明刑。紹﹐繼。共﹐執。刑﹐法也。箋云﹕罔﹐無也。女君臣𨿽好樂嗜酒而相從﹐不當念繼女之後人將效女所爲﹐無廣索先王之道與能執法度之人乎﹖切責之也。○共﹐九勇反。注同。好﹐呼報反。嗜﹐市誌反。效﹐戶教反。索﹐所白反。

﹝疏﹞「其在」至「明刑」。○正義曰﹕上言用賢可使四方順從﹐此言今之不能也。其在於今之厲王﹐不能用賢之故﹐而尊尙其小人﹐使迷亂於政教﹐以傾敗其功徳﹐荒廢其政事﹐又耽樂於酒﹐是愛小人之甚也。汝𨿽好耽樂嗜酒而相從﹐縱令不慚於今時﹐何故弗念其繼汝之人﹐不慮子孫將效之也﹖汝何故無心欲廣索先王之道﹐及能執守明白法度之賢人而用之乎﹖責其不用賢者﹐而與小人荒耽。○箋「興猶」至「之甚」。○正義曰﹕興謂舉而用之﹐故爲尊尙。以覆爲傾敗﹐故云傾敗其功徳。○傳「紹繼」至「刑法」。○正義曰﹕皆《釋詁》文。惟彼「共」作「拱」耳。

肆皇天弗尙﹐如彼泉流﹐無淪胥以亡。淪﹐率也。箋云﹕肆﹐故今也。胥﹐皆也。王爲政如是﹐故今皇天不髙尙之﹐所謂仍下災異也。王自絕於天﹐如泉水之流﹐稍就虛竭﹐無見率引爲惡﹐皆與之以亡。戒羣臣不中行者﹐將並誅之。○淪音倫。夙興夜寐﹐灑埽庭內﹐維民之章。灑﹐氵麗。章﹐表也。箋云﹕章﹐文章法度也。厲王之時﹐不卹政事﹐故戒羣臣掌事者以此也。○灑﹐色解反。注同。又所寄反。埽﹐素報反。廷音庭。灑﹐色蟹反。

修爾車馬﹐弓矢戎兵﹐用戒戎作﹐用逷蠻方。逷﹐遠也。箋云﹕逷當作「剔」。剔﹐治也。蠻方﹐蠻畿之外也。此時中國微弱﹐故復戒將率之臣以治軍實﹐女當用此備兵事之起﹐用此治九州之外不服者。○逷﹐他歷反﹐沈士益反。復﹐扶又反。將﹐子匠反。帥﹐所類反﹐本或作「率」。

﹝疏﹞「肆皇」至「蠻方」。○毛以爲﹐上言王之耽亂﹐此又乘而責之。言由王耽亂如此﹐故今皇天不髙尙王之所爲﹐而下此災異﹐王將自絕於天﹐如彼泉水之流﹐稍稍以就虛竭。言今王漸漸將致滅亡也。又告語羣臣﹐以自警戒。王旣爲惡﹐汝當行善﹐無相牽率爲惡﹐皆以滅亡。旣不聽爲惡﹐卽教之行善﹐當侵早而起﹐晚夜而寐﹐灑埽室庭之內﹐勤行政事﹐維與民之爲表憲文章。又戒將帥之臣﹐當修治汝徵伐之車馬﹐及弓矢與戎兵之器用﹐以此戒備﹐戎兵動作之處﹐當徵伐之。又用此以驅遠蠻方之來內侵者﹐當逐令遠去﹐使不得來侵。○鄭惟用此以治蠻方之外不服者爲異。餘同。○傳「淪﹐率」。○正義曰﹕《釋言》文。○箋「肆故」至「誅之」。○正義曰「肆﹐故今也。胥﹐皆也」﹐皆《釋詁》文。天道遠﹐人道邇。言皇天不髙尙王﹐當有其狀﹐故知謂仍下災異也。天之爲災﹐所以譴告王者﹐冀其攺悟。若欲養成其惡﹐則不復以災告之。今仍有災異﹐是天未絕於王﹐但王自絕於天﹐如彼泉水之流﹐稍稍就於虛竭也。泉之大者﹐則流行無窮﹐小者有時而虛竭﹐故以比王將至於滅亡。王旣有惡﹐而臣亦同之﹐是相率爲惡。武公惜其亡而戒之﹐故知戒羣臣不中行者﹐恐將並誅之也。及厲王之出﹐周﹑召共和﹐是不與同惡﹐則不誅。○傳「灑﹐氵麗。章﹐表」。○正義曰﹕灑埽者﹐以水灑地而掃之﹐故爲灑﹐謂灑水濕地也。章者﹐在人之上﹐爲之表憲﹐故云表也。○箋「章文」至「以此」。○正義曰﹕申傳爲表之義﹐以有文章法度﹐故得爲民之表也。戒之使爲民之表章﹐則是戒朝廷大臣﹐非戒灑埽之人令埽地也。直以厲王之時﹐不卹政事﹐王綱不振﹐戒之使勤於職事。但職事在庭治之﹐故假庭內不埽﹐以見職事不理耳﹐故云戒羣臣掌事者。掌事﹐謂六卿也。○傳「逷﹐遠」。○正義曰﹕《釋詁》文。○箋「逷當」至「不服者」。○正義曰﹕以「用戒戎作」﹐謂兵戎備之﹐則「用逷蠻方」﹐謂遠方不服則剔治之﹐故知逷當作剔。剔謂治毛髮﹐故爲治也。《周禮》九服﹐六服之內爲中國﹐七服以外爲夷狄﹐而第六者﹐《大行人》謂之「要服」。《職方氏》謂之「蠻服」﹐《大司馬》謂之「蠻畿」。此經有二義。用戒戎﹐作爲中國﹐則用剔蠻方爲夷狄﹐且蠻方與彼蠻畿同﹐故知蠻方是蠻畿之外也。用兵是將帥之事﹐故知戒將帥之臣﹐以治軍實也。掌主兵事﹐惟司馬耳。其出師也﹐則六卿皆爲軍將。此戒將帥﹐總戒將兵之人﹐不必獨戒司馬也。軍實者﹐卽車馬弓矢戎兵是也。弓矢卽戎兵﹐而又言戎兵﹐容戈盾矛戟之類﹐軍之所用皆是。隱五年《左傳》曰「歸而飲至﹐以數軍實。」《楚語》曰「射不過講軍實焉。」皆謂兵器也。言汝當用備兵事之起﹐謂備之於國﹐隨其所須。中國起者﹐卽用之也。用此治九州之外不服者﹐謂治夷鎭蕃。三服﹐《大行人》旣列其服朝見之數﹐乃云「九州之外﹐世一見。」是蠻畿以外爲九州之外也。

質爾人民﹐謹爾侯度﹐用戒不虞。質﹐成也。不虞﹐非度也。箋云﹕侯﹐君也。此時萬民失職﹐亦不肯趨公事﹐故又戒鄕邑之大夫﹐及邦國之君﹐平女萬民之事﹐愼女爲君之法度﹐用備不億度而至之事。○非度﹐待洛反。下「不億度」同。愼爾出話﹐敬爾威儀﹐無不柔嘉。話﹐善言也。箋云﹕言﹐謂教令也。柔﹐安。嘉﹐善也。○話﹐戶快反。

白圭之玷﹐尙可磨也﹐斯言之玷﹐不可爲也﹗玷﹐缺也。箋云﹕斯﹐此也。玉之缺﹐尙可磨鑢而平﹐人君政教一失﹐誰能反覆之﹖○玷﹐丁簟反﹐沈丁念反﹐《說文》作「占刂」。鑢音慮。復音服﹐又丰服反﹐本亦作「覆」。

﹝疏﹞「質爾」至「可爲」。○正義曰﹕此又戒鄕邑大夫及邦國之君﹐言汝等當平治汝民人之政事﹐敕汝爲君之法度﹐用此以戒備將來不億度之事﹐謂非常警急﹐當豫防之。旣戒臣事畢﹐又復諫王﹐當謹愼爾王所出之教令﹐又當恭敬爾在朝之威儀﹐使教令威儀無不安審美善。言使之皆安善也。又言教令尢須謹愼﹐白玉爲圭﹐圭有損缺﹐猶尙可更磨鑢而平﹐若此政教言語之有缺失﹐則遂往而不可攺。爲王者安危﹐在於出令﹐故特宜愼之。○傳「質成」至「非度」。○正義曰﹕《釋詁》云「質﹑平﹐成也。」則質者﹐平治成就之義﹐故傳以爲成﹐箋以爲平﹐其意同也。《釋言》云「虞﹐度也。」不度者﹐非意所億度之事也。○箋「侯君」至「之事」。○正義曰「侯﹐君」﹐《釋詁》文。詩之所戒﹐隨失而言﹐故知此時萬民失職﹐故令質爾民人也。不肯趨公事﹐故令「謹爾侯度」也。鄕邑之大夫﹐謂六卿與公邑﹐亦可以兼六遂與采地也。以所戒者廣﹐故知亦及邦國之君也。平汝萬民之事﹐卽教令是也。愼爾爲君之法度﹐卽威儀是也。治民卽是爲君﹐故文兼鄕邑大夫﹐亦稱君焉。不億度而至之事﹐謂非常寇盜﹐君子安不忘危﹐故常豫戒。○箋「言謂」至「嘉善」。○正義曰﹕以此言人君爲政之事﹐故知是教令之言。此文𨿽承戒鄕邑邦國之下﹐而與下章「無易由言」相接﹐以下皆是言王事﹐則此愼話﹑敬威儀﹐是使王身敬愼﹐非戒臣之辭。「柔﹐安。嘉﹐善」﹐皆《釋詁》文。○箋「王之」至「覆之」。○正義曰﹕政教一失﹐誰能反覆﹐謂已往者不可更反﹐《論語》所謂「駟不及舌」﹐是也。其言攺過者﹐謂攺將來過耳。此經申上「愼爾出話」之事﹐上文亦言威儀﹐不重述者﹐以言失爲重﹐故特殷勤之。《孝經》重述法言﹐亦此類也。

無易由言﹐無曰「苟矣。莫捫朕舌」﹐言不可逝矣。莫﹐無。捫﹐持也。箋云﹕由﹐於。逝﹐往也。女無輕易於教令﹐無曰苟且如是。今人無持我舌者﹐而自輕恣也。教令一往行於下﹐其過誤可得而已之乎﹗○易﹐以豉反。注同。捫音門。無言不讎﹐無徳不報。惠於朋友﹐庶民小子。讎﹐用也。箋云﹕惠﹐順也。教令之出如賣物﹐物善則其售賈貴﹐物惡則其售賈賤。徳加於民﹐民則以義報之。王又當施順道於諸侯﹐下及庶民之子弟。○讎﹐市由反﹐徐云「鄭市又反。」售﹐市又反﹐一本作「讎」。此音則與毛同。賈﹐加霸反。下同。

子孫繩繩﹐萬民靡不承。箋云﹕繩繩﹐戒也。王之子孫敬戒行王之教令﹐天下之民不承順之乎﹖言承順也。○靡﹐一本作「是」。

﹝疏﹞「無易」至「不承」。○毛以爲﹐出言爲重﹐又復戒之。言王無得輕易於此言語之教令﹐無得言曰﹐我出言苟且如是矣。假有不善人﹐無執特我舌而不聽我言者。實無人能執王之舌﹐要王苟且出言。不可使之往行於天下﹐往則不可復攺﹐故特須愼之。必須愼者﹐王之所出﹐無有一言而不爲人用。善惡人皆承而用之﹐無有恩徳﹐而下不報答之。言王有善徳﹐人必報王﹐故王當施行順道於朋友。謂諸侯及卿大夫等﹐下及庶民之子弟小子﹐王皆須以順道教之。王若教以順道﹐則民皆行之。若王之子孫﹐能繩繩然敬戒而行王之教令﹐則天下之眾民無有不承順而奉行之。言皆承順而奉行之。勸王使愼教令﹐爲下民之法﹐施順道﹐爲子孫之基也。○鄭惟以讎字爲異。餘同。○傳「捫﹐持」。○正義曰﹕字書以捫爲摸。摸索其舌﹐是手持之也。○箋「由於」至「已之乎」。○正義曰「由﹐於。逝﹐往」﹐皆《釋詁》文。惟彼由作繇﹐音義同。《釋詁》云「朕﹐我也。」自周以前﹐朕爲通言﹐故臯陶曰「朕言惠」﹐屈原曰「朕皇考」﹐是也。秦始皇旣平六國﹐制天子之法﹐號爲皇帝﹐自稱曰朕﹐後代遂遵用之。宣十二年《公羊傳》何休注云「天子自稱曰朕﹐以漢法言之也。」言不可往﹐明爲往不可﹐故云教令一往行於天下﹐其過誤不可得而攺也。定本無「天」字﹐又言「過誤可得而已之乎」﹐定本是也。○傳「讎﹐用」。○正義曰﹕相對謂之讎。讎者相與用言語﹐故以讎爲用。○箋「教令」至「子弟」。○正義曰﹕箋以用非讎之正訓﹐且與報徳連文﹐故以爲讎報物價。《釋詁》云「讎﹐匹也。」是匹敵相報﹐故應對物價謂之讎。其意言﹐王出教令﹐民則從其善惡﹐以答王也。武王謂諸侯云「我友邦冢君是朋友。」謂諸侯亦可以兼羣臣公卿也。小子﹐幼稚之稱﹐故爲庶民子弟。庶民猶令及之﹐則以上無不及矣。○箋「繩繩﹐戒」。○正義曰﹕釋《訓文》。

視爾友君子﹐輯柔爾顏﹐不遐有愆。輯﹐和也。箋云﹕柔﹐安。遐﹐遠也。今視女諸侯及卿大夫﹐皆脇肩諂笑以和安女顏色﹐是於正道不遠有罪過乎。言其近也。○輯﹐徐音集﹐又七入反。﹤月合﹥﹐本又作「脇」﹐香及反﹐又虛劫反﹐沈又於闔反。諂﹐敕檢反﹐趙岐注《孟子》云「脇肩﹐竦體也。諂笑﹐彊笑也。」近之﹐附近之近﹐一本無「之」字﹐近則依字讀。相在爾室﹐尙不愧於屋漏。無曰「不顯﹐莫予云覯」。西北隅謂之屋漏。覯﹐見也。箋云﹕相﹐助。顯﹐明也。諸侯卿大夫助祭在女宗廟之室﹐尙無肅敬之心﹐不漸媿於屋漏有神見人之爲也。女無謂是幽昧不明﹐無見我者。神見女矣。屋﹐小帳也。漏﹐隱也。禮祭於奧﹐旣畢﹐攺設饌於西北隅而厞隱之處。此祭之末也。○相﹐息亮反﹐注同。媿﹐俱位反。屋如字﹐或云「鄭於角反。」漏﹐魯豆反。覯﹐古豆反。奧﹐烏報反﹐西北隅謂之奧。饌﹐仕眷反。厞﹐扶味反﹐隱也。沈云「許愼幾非反。」

神之格思﹐不可度思﹐矧可射思。格﹐至也。箋云﹕矧﹐況。射﹐厭也。神之來至去止﹐不可度知﹐況可於祭末而有厭倦乎﹗○度﹐待洛反。注「度知」同。矧﹐申忍反。射音亦。

﹝疏﹞「視爾」至「射思」。○正義曰﹕上勸王惠於朋友﹐此言王朋友不忠。我今視汝王之所友諸侯及卿大夫之君子皆不忠正﹐但脇肩諂笑﹐以和安爾王之顏色﹐以求王愛﹐無能一匡諫王者。是於正道不遠其有罪過﹐言其近有罪過矣。此臣非但諂佞於王﹐又惰慢於事。其助祭於汝王宗廟之室﹐尙無肅敬之心﹐不慚媿於屋漏。祭當盡敬﹐尙無媿心﹐其於諸事怠惰﹐明矣。因卽責此不媿之人﹐汝無得言曰﹐此屋漏幽闇不明之處﹐無有於我云能見之者。謂神不見﹐遂爲此慢。以神之明﹐必見汝矣。何則﹖神之初來至思﹐不可度而知思﹐況於祭之所末﹐可得厭倦之思﹖言若能知其去來則可﹐神去乃倦。旣不見來﹐亦不知其去﹐何得祭未疑去卽厭之也﹖○箋「今視」至「其近」。○正義曰﹕此皆以王爲文﹐故爾友爲王之友﹐爾顏爲王之顏也。脇肩諂笑﹐口柔之貌也。《孟子》曰「脇肩諂笑﹐病於夏畦。」趙岐云「脇肩﹐竦體也。諂笑﹐彊笑也。病﹐極也。」言其意苦勞極甚。於仲夏之月﹐治畦灌園之勤﹐是其事也。此正是罪過﹐而言其近者﹐爲文之勢耳。○傳「西北隅謂之屋漏」。○正義曰﹕《釋宮》文。「覯﹐見」﹐《釋詁》文。○箋「相助」至「之末」。○正義曰﹕《釋詁》云「相﹑助﹐慮也。」俱訓爲慮﹐是爲助也。又云「顯﹐光也。」是顯得爲明也。上言友君子有過﹐下句責其厭倦﹐則非王之身﹐故知是諸侯及卿大夫助祭之時無肅敬之心也。責令勿道神不我見﹐故知其意﹐言神見汝矣。《天官﹟幕人職》「掌帷幕幄帟」。注云「幕以布﹑幄帟以繒爲之。」《雜記》云「諸侯行而死於道﹐緇布裳帷﹐素錦以爲幄而行。」皆先言帷幕﹐而後言幄﹐則幄在帷幕之內。帷幕是大帳﹐則幄爲小帳也。「漏﹐隱」﹐《釋言》文。禮之有帷幕﹐皆於野張之﹐以代宮室。其宮內不張幕也。幄則室內亦有之。屋漏者﹐室內處所之名﹐可以施小帳而漏隱之處﹐正謂西北隅也。言不媿屋漏﹐則屋漏之處有神居之矣﹐故言祭時於屋漏。有事之節﹐禮祭於奧中﹐旣畢﹐屍去﹐乃攺設饌食西北隅厞隱之處。此祭末之時事也。《特牲禮》屍謖之後云「佐食徹屍薦俎﹐惇設於西北隅﹐幾在南厞﹐用筵納一尊。佐食闔牖戶﹐降。』注云「厞﹐隱也。不知神之所在﹐或者遠人乎。」屍謖而攺饌爲幽闇﹐庶其饗之﹐是其事也。若然﹐當闔戶牖﹐則室中無人。而云在室不媿屋陋者﹐此羣臣𨿽惰﹐非祭初卽倦﹐當有事屋漏之時乃始倦耳。因當時屋漏有神﹐而責其不媿﹐非謂助祭之人在屋漏之處﹐言在室者﹐正謂在宗廟中耳。《爾雅》孫炎解屋漏云「當室之白﹐日光所漏入。」非鄭義也。案《禮記﹟曾子問》云「殤不備祭﹐何謂陰厭陽厭﹖」鄭注云「祭成﹐人始設奠於奧﹐是謂陰厭。屍旣謖之後﹐攺饌於西北隅﹐是謂陽厭。若宗子爲殤﹐惟有陰厭。若庶子適殤﹐宗子適殤﹐惟有陽厭。」案《特牲》士禮有陰厭陽厭。又此詩不媿於屋漏﹐則天子亦有陽厭。以上下言之﹐諸侯亦同﹐惟上大夫無陽厭﹐故《儀禮》《少牢》祭末不徹饌於西北隅。鄭注云「無陽厭者﹐爲大夫當日賓月故也。」○傳「格﹐至」。○正義曰﹕《釋詁》文。○箋「矧況」至「倦乎」。○正義曰「矧﹐況」﹐《釋言》文。「射﹐厭」﹐《釋詁》文。凡言況者﹐皆以輕況重。此經直言至於屍謖謂神實去矣﹐於此之時﹐乃有惰慢﹐故詩人之意﹐言神來不知其來﹐則屍去神未必去。屋漏之處﹐仍有祭事﹐則神猶在矣。祭初神實未來﹐尙不敢慢﹐況今祭末﹐神或未去﹐而可有厭倦乎﹖以此﹐故言「矧可射思」。箋申其意﹐故來至去止並言之。不然﹐經止有來﹐不須言去也。

辟爾爲徳﹐俾臧俾嘉。淑愼爾止﹐不愆於儀。不僣不賊﹐鮮不爲則。女爲善則民爲善矣。止﹐至也。爲人君止於仁﹐爲人臣止於敬﹐爲人子止於孝﹐爲人父止於慈﹐與國人交止於信。僣﹐差也。箋云﹕辟﹐法也。止﹐容止也。當審法度女之施徳﹐使之爲民臣所善所美﹐又當善愼女之容止﹐不可過差於威儀。女所行﹐不不信﹑不殘賊者少矣﹐其不爲人所法。○譖﹐本亦作「僣」﹐子念反。注及下「我譖」同。鮮﹐息淺反﹐少也。投我以桃﹐報之以李。箋云﹕此言善往則善來﹐人無行而不得其報也。投﹐猶擲也。○擲﹐直赤反。

彼童而角﹐實虹小子。童﹐羊之無角者也。而角﹐自用也。虹﹐潰也。箋云﹕童羊﹐譬王后也﹐而角者﹐諭與政事有所害也。此人實潰亂小子之政。《禮》﹕「天子未除喪稱小子。」○虹﹐戶公反﹐鄭戶江反。潰﹐戶對反。

﹝疏﹞「辟爾」至「小子」。○毛以爲﹐王當法度汝之所爲施行之徳﹐則使民善之﹐使臣美之。又當善愼汝心之所止﹐使常止仁信﹐不過於汝之威儀﹐令不差貳﹐不殘賊。王能如此少矣﹐而不爲人所法則。言多爲人所法則。人有投擲我以桃者﹐我必報之以李﹐善往則善來﹐無物不報。王若以善道施民﹐民必以善事報王也。王之所以不善者﹐彼童羊實無角而爲有角﹐自用妄爲﹐抵觸人。以諭王后本實無徳﹐而爲有徳﹐自用橫干政事。此人實潰亂我王小子之政﹐使爲不善﹐王何以不遠之乎﹖○鄭惟止爲容止爲異。餘同。○傳「女爲」至「僣差」。○正義曰﹕傳解「辟爾爲徳」所以能「俾臧俾嘉」之意。由君爲善﹐則民善之。「辟爾爲徳」﹐是汝爲善也。「俾臧俾嘉」﹐是則民善也。止者﹐所居之名﹐故爲至。至是所至之處也。「爲人君止於仁」﹐至「止於信」﹐皆《大學》文也。彼旣爲此言﹐乃引此詩以証之﹐故傳依用焉。此說君事﹐惟當言止於仁耳﹐因彼成文而盡引之。譖毀人者﹐是差貳之事﹐故云「僣﹐差」。箋言「不信」﹐義亦同也。○箋「止﹐容止」。○正義曰﹕以經言「淑愼爾止﹐不愆於儀」﹐卽是愼其容止﹐得威儀不過耳﹐故易傳以止爲容止。○箋「此言」至「其報」。○正義曰﹕以經之文﹐是爲善來則善往﹐而箋反之者﹐逐便而言耳。○傳「童羊」至「虹潰」。○正義曰﹕言童知是羊者﹐童者未冠之名﹐猶畜之無角﹐其文卽云「而角」﹐明此物之類﹐有有角者﹐有無角者。畜之如此者﹐惟羊耳。言童而角﹐是無角而爲有角自用也。「虹﹐潰」﹐《釋言》文。○箋「童羊」至「小子」。○正義曰﹕上文說政事﹐此言而角以潰小子。小子是王之稱﹐此人特能潰之﹐則是專恣之人能亂朝政者也。人臣則不堪如此﹐此惟王后乃能然﹐故知童羊譬王后也。言而角﹐則是用角矣。用角抵觸﹐則於物有所害﹐故云於政事有所害﹐此人實亂小子之政也。定本﹑《集注》「於政事有所害」﹐「於」字皆作「諭與」﹐其理是也。《禮》﹐「天子未除喪稱小子」﹐《下曲禮》文。引之以證「稱王爲小子」之意。在喪之稱小子﹐以其未理政事﹐爲無知之辭。下言「亦聿旣耄」﹐則厲王非復在喪﹐但欲見王之無知﹐故假在喪之稱以名之。《民勞》云「戎𨿽小子」者﹐言王意以小子自遇﹐非臣之稱君﹐故箋不引《禮記》。

荏染柔木﹐言緡之絲。溫溫恭人﹐維徳之基。緡被也。溫溫﹐寬柔也。箋云﹕柔忍之木荏染然﹐人則被之弦以爲弓。寬柔之人溫溫然﹐則能爲徳之基止。言內有其性﹐乃可以有爲徳也。○荏﹐而甚反。染﹐而漸反。荏染﹐柔意。緡﹐亡巾反。共音恭﹐本亦作「恭」。被﹐皮寄反。下同。忍音刃﹐本亦作「刃」。

其維哲人﹐告之話言。順徳之行。其維愚人。覆謂我僣﹐民各有心。話言﹐古之善言也。箋云﹕覆﹐猶反也。僣﹐不信也。語賢知之人以善言則順行之﹐告愚人反謂我不信﹐民各有心﹐二者意不同。○話﹐戶快反。《說文》作「詁」﹐云「詁﹐故言也。」語﹐魚慮反﹐下「面語之」同。知音智。

﹝疏﹞「荏染」至「有心」。○正義曰﹕上旣教王行徳﹐此言王不可教。有荏染然柔忍之木﹐是維可以爲弓之幹。我乃緡被之以絲﹐則有弦而成弓﹐可以爲弓明矣。亦猶溫溫然寬柔之人﹐是維可以爲徳之基。我乃教訓之以學﹐則有能而成徳﹐可以爲法矣。但人性不同﹐有可教以否。若其維賢哲之人﹐告之以善言﹐則順其道徳之行而行之。若其維愚蔽之人﹐告之以善言﹐則反謂我言不信而拒之。是爲民之賢愚﹐各自其有本心。言王無本性﹐不可教也。○傳「緡被」至「寬柔」。○正義曰﹕《釋言》云「緡﹐綸也。」綸則繩之別名。言緡之絲﹐正謂以絲爲繩﹐被之於木﹐故云緡被﹐不訓緡爲被。《釋訓》云「溫溫﹐柔也。」故爲寬柔。○箋「柔忍」至「爲徳」。○正義曰﹕以荏染猶溫溫﹐柔木猶恭人﹐則言緡之絲與維徳之基互相足。維徳之基猶維弓之幹﹐言緡之絲猶言訓之以學﹐二者資於本性﹐故云「內有其性﹐乃可以爲徳」。

於呼小子﹐未知臧否﹗匪手攜之﹐言示之事。匪面命之﹐言提其耳。箋云﹕臧﹐善也。「於乎」﹐傷王不知善否。我非但以手攜掣之﹐親示以其事之是非。我非但對面語之﹐親提撕其耳。此言以教道之孰﹐不可啟覺。○於乎﹐上音烏﹐下音呼。凡此二字相連﹐皆放此。臧否﹐音鄙。注同。臧﹐善也。否﹐惡也。提音啼。掣﹐尺世反﹐拽也。撕音西。借曰未知﹐亦旣抱子。借﹐假也。箋云﹕假令人云﹕王尙幼少﹐未有所知﹐亦已抱子長大矣﹐不幼少也。○借﹐子夜反。注及下同。知如字﹐沈音智。下「夙知」亦同。令﹐力呈反。少﹐時照反。長﹐丁丈反。

民之靡盈﹐誰夙知而莫成﹖莫﹐晚也。箋云﹕萬民之意﹐皆持不滿於王﹐誰早有所知而反晚成與﹖言王之無成﹐本無知故也。○莫音慕﹐本亦作「暮」。與音余。

﹝疏﹞「於乎」至「莫成」。○正義曰﹕此又言王不可教。於乎﹗此小子之厲王﹐其心未能識知於善否。我非但以手攜掣之﹐我乃親示以其事之是非﹐庶其睹之而悟也。我又非但對面命語之﹐我又親提撕其耳﹐庶其志而不忘。言己教導之孰﹐而不可啟悟。假令有人言曰﹕王尙幼少﹐未有所知﹐亦旣抱子矣。已爲人父﹐非復幼少也。今萬民之意﹐皆持不滿於王﹐謂才智褊小﹐不能滿足其意。望王更益才智﹐晚有所成﹐故解其意﹐誰復早有所知而晚成者也﹖明早知則早成﹐晚知則晚成。今王晚亦無知﹐是終無所成也。○箋「萬民」至「知故」。○正義曰﹕王爲天下之主﹐徳度當滿民心。今王無所知﹐則民意不滿﹐故言萬民之意﹐皆持不滿於王﹐嫌王才度之淺近也。上言借曰未知﹐冀其長大﹐有識此言。人意不滿﹐亦望在後更益﹐是冀王有晚成之意。卽又解之﹐誰早有所知而晚有成乎﹖

昊天孔昭﹐我生靡樂。視爾夢夢﹐我心慘慘。夢夢﹐亂也。慘慘﹐憂不樂也。箋云﹕孔﹐甚。昭﹐明也。昊天乎﹐乃甚明察。我生無可樂也﹐視王之意夢夢然﹐我心之憂悶慘慘然。愬其自恣﹐不用忠臣。○樂音洛。注同。夢﹐莫空反﹐沈莫登反。注同。慘﹐七感反。愬音素。後皆同。

﹝疏﹞傳「夢夢」至「不樂」。○正義曰﹕夢夢﹐亂也。《釋訓》文。孫炎曰「夢夢﹐昏昏之亂也。」然則夢夢者﹐言王政昏亂之意也。《釋訓》又云「慘慘﹐慍也。」李巡曰「慘慘﹐憂怒之慍。」然則慘慘者﹐憂慍憔悴之貌﹐故爲憂不樂也。○箋「孔甚」至「忠臣」。○正義曰「孔﹐甚」﹐《釋言》文。《釋詁》云「昭﹐光也。」故爲明。言昊天明察者﹐以其明察﹐庶知己情﹐故以我生訴之也。上言其不可教誨﹐下言誨而不入﹐故知訴其自恣﹐不用忠臣。

誨爾諄諄﹐聽我藐藐。匪用爲教﹐覆用爲虐。藐藐然﹐不入也。箋云﹕我教告王﹐口語諄諄﹐然王聽聆之藐藐然忽略﹐不用我所言爲政令﹐反謂之有妨害於事﹐不受忠言。○諄﹐字又作「訰」﹐之純反﹐又之閏反﹐《說文》《埤蒼》並云「告曉之熟。」藐﹐美角反。《爾雅》云「悶也。」聆音零。

﹝疏﹞傳「藐藐然﹐不入」。○正義曰﹕藐藐者﹐王不聽受之貌。是諫者之言﹐不入王心﹐故言其不入也。《釋訓》云「藐藐﹐悶也。」舍人曰「憂悶也。」謂王不受之﹐言者憂悶也。

借曰未知﹐亦聿旣耄﹗耄﹐老也。○耄﹐莫報反。

﹝疏﹞傳「耄﹐老」。○正義曰﹕《曲禮》云「八十﹑九十曰耄。」是耄爲老也。箋﹑傳皆不解「聿」之義。《爾雅》之訓聿爲述也﹐亦爲自也。《綿》箋以「聿」爲「自」﹐以此宜從自。「借曰未知」者﹐冀王更有長進。詩人解其意﹐言王亦將從此旣昏耄矣﹐無有所知。昭元年《左傳》曰「所謂老將知而耄及之。」是耄則無智也。

於乎小子﹐告爾舊止﹐聽用我謀﹐庶無大悔。箋云﹕舊﹐久也。止﹐辭也。庶﹐幸。悔﹐恨也。天方艱難﹐曰喪厥國。箋云﹕天以王爲惡如是﹐故出艱難之事﹐謂下災異﹐生兵寇﹐將以滅亡。○曰喪﹐上音越﹐下息浪反。《韓詩》作「聿喪」。

取譬不遠﹐昊天不忒。回遹其徳﹐俾民大棘﹗箋云﹕今我爲王取譬諭不及遠也﹐維近耳。王當如昊天之徳有常﹐不差忒也。王反爲無常﹐維邪其行爲貪暴﹐使民之財匱盡而大困急。○忒﹐他得反。遹﹐於橘反。邪﹐似嗟反。行﹐下孟反。匱﹐求位反。

﹝疏﹞「於乎」至「大棘」。○正義曰﹕自上以來﹐諫王之情已極於此﹐自言諫意以結之。於乎﹐可嘆傷者小子﹐無知之我王﹐告汝以久故往昔之道止。言己所陳﹐皆先世舊章也。汝若聽用我之計謀﹐幸望無大罪責而恨者﹐王何故不用之乎﹖天以王爲惡之故﹐方下艱難之事於王﹐謂使之有災異﹐生兵寇﹐其意言曰﹐當欲喪滅其國。我憂王將滅﹐故爲王謀﹐而取譬不爲深遠而難知﹐惟淺近耳。王之爲政﹐當如昊天之徳﹐寒暑有常﹐不爲差忒。王何以不效昊天有常﹐反爲無常﹐而邪僻其徳﹐貪暴稅斂﹐而使下民資財皆盡﹐甚大困急。我以是故而諫王也。○箋「天以」至「滅亡」。○正義曰﹕以言「曰喪厥國」﹐是稱天之意﹐故知艱難謂下災異﹑生兵寇也。此「曰」爲辭﹐故《韓詩》作「聿」。

《抑》十二章﹐三章章八句﹐九章章十句。

卷十八十八之二

卷十八十八之二

《桑柔》﹐芮伯刺厲王也。芮伯﹐畿內諸侯﹐王卿士也﹐字良夫。○芮﹐如銳反﹐國名。

﹝疏﹞《桑柔》十六章﹐上八章章八句﹐下八章章六句。○箋「芮伯」至「良夫」。○正義曰﹕《書序》云「巢伯來朝﹐芮伯作《旅巢命》。」武王時也。《顧命》「同召六卿﹐芮伯在焉」﹐成王時也。桓九年「王使虢仲﹑芮伯伐曲沃」﹐桓王時也。此又厲王之時。世在王朝﹐常爲卿士﹐故知是畿內諸侯﹐爲王卿士也。《書敍》注云「芮伯﹐周同姓國﹐在畿內。」則芮伯姬姓也。杜預云「芮國在馮翊臨晉縣。」則在西都之畿內也。《顧命》注「芮伯入爲宗伯」。畿內而言入者﹐入有二義﹕若對畿內﹐則畿外爲入﹐衛武公入相於周是也﹔若對在朝無封爵者﹐則有國者亦爲入。畢國亦在畿內﹐《顧命》注亦云「畢公入爲司馬」﹐是也。文元年《左傳》引此云「周芮良夫之詩曰﹕『大風有隧。』」且《周書》有芮良夫之篇﹐知字良夫也。

菀彼桑柔﹐其下侯旬。捋采其劉﹐瘼此下民。興也。菀﹐茂貌。旬﹐言陰均也。劉﹐爆爍而希也。瘼﹐病也。箋云﹕桑之柔濡﹐其葉菀然茂盛﹐謂蠶始生時也。人庇陰其下者﹐均得其所。及已捋采之﹐則葉爆爍而疏﹐人息其下﹐則病於爆爍。興者﹐諭民當被王之恩惠﹐羣臣恣放﹐損王之徳。○菀音郁。注同。又於阮反。旬如字﹐又音荀。捋﹐力活反。注同。瘼音莫。陰﹐於鴆反﹐本亦作「蔭」。下同。爆﹐本又作「暴」﹐同﹐音剝。下同。爍﹐本又作「樂」﹐或作「落」﹐同﹐音洛﹐郭盧角反。濡﹐而轉反。庇﹐必寐反﹐又音祕﹐本亦作「芘」﹐同。被﹐皮寄反。不殄心憂﹐倉兄塡兮。倉﹐喪也。兄﹐滋也。塡﹐久也。箋云﹕殄﹐絕也。民心之憂無絕已﹐喪亡之道滋久長。○倉﹐初亮反。注同。兄音況。注同。本亦作況。塡音塵。

倬彼昊天﹐寧不我矜﹗昊天﹐斥王者也。箋云﹕倬﹐明大貌。昊天乃倬然明大﹐而不矜哀下民怨愬之言。○倬﹐陟角反。

﹝疏﹞「菀彼」至「我矜」。○毛以爲﹐菀然而茂者﹐彼桑也。其葉稚而柔濡﹐故菀然茂盛。於此之時﹐人息其下﹐維均得蔭﹐皆無暑熱之患。及其捋而采之﹐其枝之葉劉然爆爍而稀疏﹐不復能蔽蔭﹐炎日則病此其下所息之民矣。以興王有明徳﹐天下之民均得其恩。若有羣臣放恣﹐損王之徳﹐則困苦天下之民矣。今厲王之臣﹐皆以放恣損王﹐侵害下民﹐故使天下之民不能絕已其心中之憂。民所以不絕者﹐以民之喪亡之道滋益久長耳。言上行虐政不已﹐是民之亡道益長﹐所以心憂不復絕。又告王而訴之﹐倬然而尊大﹐譬彼昊天之王者﹐汝居民上﹐爲民之父母﹐寧不於我而矜哀之﹖何爲忍之而行此喪亡之政乎﹖○鄭惟「倬彼昊天」爲訴之上天爲異。餘同。○傳「旬言」至「瘼病」。○正義曰﹕《釋言》云「洵﹐均也。」某氏引此詩﹐李巡曰「洵﹐徧之均也。」則旬是均之義﹐故云「言蔭均也」。《釋詁》云「毗﹑劉﹑爆﹐爍也。」舍人曰「毗﹑劉﹑爆﹐爍之意也。木枝葉稀疏不均爲爆爍。」郭璞曰「謂樹木葉缺落蔭疏爆爍也。」劉者﹐葉之稀疏爆爍之意﹐故云「爆爍而稀也」。「瘼﹐病」﹐《釋詁》文。○箋「桑之」至「之徳」。○正義曰﹕箋以菀彼捋采爲異時之事﹐故以柔濡謂蠶始生時﹐爆爍謂過蠶之後。均得其所﹐謂俱蒙蔭覆。病於爆爍﹐謂苦於炎熱也。捋采是其人采之﹐非蔭先薄﹐故以諭羣臣恣損王﹐非王本惡也。然厲王之惡﹐實出本心﹐非必臣能損之﹐初時亦無所善。作者以君臣一體﹐助君爲惡﹐故歸咎於臣﹐以刺君耳。○傳「倉喪」至「塡久」。○正義曰﹕倉之爲喪﹐其義未聞。況訓賜也﹐賜人之物則益滋多﹐故況爲滋也。《釋言》云「烝﹐塵也。」孫炎曰「烝物久之塵。」則塵爲久義。古者塵﹑塡字同﹐故塡得爲久。○箋「殄絕」至「久長」。○正義曰「殄﹐絕」﹐《釋詁》文。民心之憂﹐憂此喪亡之道有時而遇﹐則民憂可與絕已之期。今滋益久長﹐故憂不絕已。此喪亡之道﹐正謂君之虐政。虐政方行不止﹐是喪亡之道滋益久長也。○傳「昊天﹐斥王者」。○正義曰﹕傳以蕩蕩上帝皆斥君王﹐故以此亦斥王者。○箋「倬明」至「之言」。○正義曰﹕箋以倬爲明大之貌。此厲王暗亂﹐不得稱倬然彼昊天﹐故易傳以天爲上天。此是下民怨訴上天之言。

四牡騤騤﹐旟旐有翩。亂生不夷﹐靡國不泯。騤騤﹐不息也。鳥隼曰旟﹐龜蛇曰旐。翩翩﹐在路不息也。夷﹐平。泯﹐滅也。箋云﹕軍旅久出徵伐﹐而亂日生不平﹐無國而不見殘滅也。言王之用兵﹐不得其所﹐適長寇虐。○騤﹐求龜反。旟音輿。旐音兆。偏音篇﹐本亦作「翩」。泯﹐面忍反﹐又名賓反﹐徐又音民。隼﹐荀允反。適長﹐上丁歷反﹐下丁丈反。

民靡有黎﹐具禍以燼。黎﹐齊也。箋云﹕黎﹐不齊也。具﹐猶俱也。災余曰燼。言時民無有不齊被兵寇之害者﹐俱遇此禍﹐以爲燼者﹐言害所及廣。○黎﹐力奚反。藎﹐才刃反﹐本亦作「燼」﹐同。

於乎有哀﹐國步斯頻﹗步﹐行。頻﹐急也。箋云﹕頻﹐猶比也。哀哉﹐國家之政﹐行此禍害比比然。○比﹐毗志反﹐又如字。下同。《廣雅》云「頻﹐比也。」

﹝疏﹞「四牡」至「斯頻」。○毛以爲﹐上文以喪亂憂心﹐此言可憂之事。厲王無道﹐妄行徵伐﹐乘四牡之馬騤騤然﹐建旟旐之旂有翩翩然﹐在於道路﹐常不息止。王本用兵﹐欲以除亂﹐但伐不得罪﹐而亂日生﹐不復能平之。王旣不能平之﹐諸侯自相攻伐﹐無有一國而不見殘滅﹐民悉被兵。今民或死或生﹐無有能齊一平安者。假有存者﹐俱是遭禍災以爲余滅燼耳。言其時民眾死多於生﹐以此故嘆而傷之。於乎﹐有是可哀痛哉﹗國家行此困急於民之道﹐是可哀痛也。○鄭惟以黎爲不齊﹐言其時之民﹐無有不齊被兵寇者。又以頻爲比﹐言國家行此禍害比比然﹐言其行之不已也。餘同。○傳「騤騤」至「泯滅」。○正義曰﹕騤騤﹐馬行之貌。言其常行﹐則是不息也。「鳥隼曰旟﹐龜蛇曰旐」﹐《春官﹟司常》文。翩是旌旂行而舒張之貌﹐故重言翩翩也。旌旂止則納之弢中﹐言其行而翩翩﹐是在路不息。以旂﹑馬事異﹐故再言不息。《曲禮》云「在醜夷不爭。」夷是齊等之言﹐故爲平也。《釋詁》云「泯﹑滅﹐盡也。」俱訓爲盡﹐故泯得爲滅。○箋「軍旅」至「寇虐」。○正義曰﹕四牡﹑旟旐是軍行之物﹐亂生國滅是加兵之辭﹐故知此言軍旅久出徵伐也。王旣不能平亂﹐則徧殘諸國。諸侯彊弱相陵﹐小者滅亡﹐大者殘破﹐無國而不見殘滅也。言王之用兵﹐不得其所﹐適所以益長寇虐也。○傳「黎﹐齊」。○正義曰﹕黎﹐眾也。眾民皆然﹐是齊一之義。○箋「黎不齊」至「及廣」。○正義曰﹕箋以黎爲不齊﹐但義勢當然﹐言無有不齊被兵寇加者耳。燼是燋燭旣然之餘﹐以比兵寇災害民之餘﹐故云「災余曰燼」﹐言其時之民得存性命者﹐皆死亡之餘。天下之民齊皆如此﹐言其害之所及者廣也。○傳「步﹐行。頻﹐急」。○正義曰﹕步者﹐人舉足﹐故爲行也。事有頻頻而爲者﹐皆急速﹐故爲急也。○箋「頻猶」至「比比然」。○正義曰﹕頻頻正是次比之義﹐故云「猶比」。上言喪亡之道滋益久長﹐此「斯頻」副成上文﹐故爲行此禍害比比然。

國步滅資﹐天不我將。靡所止疑﹐云䢐何往﹖疑﹐定也。箋云﹕蔑﹐猶輕也。將﹐猶養也。䢐﹐行也。國家爲政﹐行此輕蔑民之資用﹐是天不養我也。我從兵役﹐無有止息時。今復云行﹐當何之往也﹖○傳「疑﹐定」。○正義曰﹕疑音凝。凝者﹐安靖之義﹐故爲定也。○蔑音滅。疑﹐魚陟反。復﹐扶又反。下」不復考愼「同。

君子實維﹐秉心無競。誰生厲階﹖至今爲梗。競﹐彊。厲﹐惡。梗﹐病也。箋云﹕君子﹐謂諸侯及卿大夫也。其執心不彊於善﹐而好以力爭。誰始生此禍者﹐乃至今日相梗不止。○梗﹐古杏反。好﹐呼報反。爭﹐爭鬥之爭。下同。

﹝疏﹞傳「梗﹐病」。○正義曰﹕言其誰生厲階﹐明是病於此惡﹐故以梗爲病。箋云「相梗不止」﹐亦謂爲病不已耳。

憂心﹛殷心﹜々﹐念我土宇。我生不辰﹐逢天僤怒。自西䢐東﹐靡所定處。宇﹐居。僤﹐厚也。箋云﹕辰﹐時也。此士卒從軍久﹐勞苦自傷之言。○﹛殷心﹜﹐於巾反﹐樊光於謹反﹐《爾雅》云「憂也。」僤﹐都但反﹐本亦作「亶」﹐同。卒﹐尊忽反。

多我覯﹤疒昬﹥﹐孔棘我圉。圉﹐垂也。箋云﹕﹤疒昬﹥﹐病也。圉當作「禦」。多矣﹐我之遇困病。甚急矣﹐我之禦寇之事。○﹤疒昬﹥﹐武巾反﹐一音昏。注同。圉﹐魚呂反。

﹝疏﹞「憂心」至「我圉」。○毛以爲﹐上言不知所往﹐此言在役而憂。我旣不得還歸﹐故皆懷憂﹐其心殷殷然顧念我之鄕土居宅也。旣不得歸﹐故自傷我之生也不得時節﹐正逢天之厚怒﹐使我從西而往於東﹐無所安定而居處。是逢天怒時﹐故遭此勞役也。又自嘆傷﹐多矣﹐我之所遇之病。言遇貧困之病多也。甚急矣﹐我之在於邊垂。言己守邊之勞甚也。○鄭惟「圉」爲「禦寇」爲異。餘同。○傳「宇﹐居。僤﹐厚」。○正義曰﹕屋宇所以居人﹐故宇爲居。僤﹑亶音相近﹐義亦同。《釋詁》云「亶﹐厚也。」某氏曰「《詩》云﹕『俾爾亶厚。』是僤﹑亶同也。○箋「此士」至「之言」。○正義曰﹕旣是士卒自傷﹐則念土宇者﹐自念己之鄕土居宅也。王肅云「乃念天下居土之不安。」其意以爲﹐詩人廣念天下。傳旣無說﹐箋意不然。○傳「圉﹐垂」。○正義曰﹕《釋詁》文。舍人曰「圉﹐拒邊垂也。」孫炎曰「圉﹐國之四垂也。」此是行役所傷﹐自傷在邊垂也。○箋「﹤疒昬﹥病」至「之事」。○正義曰﹕﹤疒昬﹥字從病﹐而以昏爲聲﹐是昏忽之病。箋讀圉爲禦者﹐若守邊垂﹐不得爲無所定處﹐且云「我垂」﹐於文不足﹐故以爲禦寇之事。

爲謀爲毖﹐亂兄斯削。毖﹐愼也。箋云﹕女爲軍旅之謀﹐爲重愼兵事也。而亂滋甚於此﹐日見侵削﹐言其所任非賢。○毖音祕。削﹐相略反。告爾憂卹﹐誨爾序爵。誰能執熱﹐逝不以濯﹖濯﹐所以救熱也。禮﹐亦所以救亂也。箋云﹕卹﹐亦憂也。逝﹐猶去也。我語女以憂天下之憂﹐教女以次序賢能之爵﹐其爲之當如手持熱物之用濯﹐謂治國之道﹐當用賢者。○濯﹐直角反。語﹐魚據反。

其何能淑﹐載胥及溺。箋云﹕淑﹐善。胥﹐相。及﹐與也。女若云﹕此於政事﹐何能善乎﹖則女君臣皆相與陷溺於禍難。○難﹐乃旦反。下「患難」同。

﹝疏﹞「爲謀」至「及溺」。○正義曰﹕此以王無賢輔﹐欲教之用賢。言觀汝王爲軍旅之謀﹐爲重愼兵事﹐𨿽心欲重愼﹐而謀慮不長﹐更使亂亡滋甚於此﹐日見侵削﹐皆由所任非賢﹐行之失理故也。故今告汝以憂天下之憂﹐誨汝次序賢能之爵﹐但能用賢人則無憂﹐可矣。所以然者﹐誰能執火熱之物而去之不以水濯手者乎﹖言以水濯手﹐則可以止熱以興。誰能處危亂之國而治之不用賢人行禮者乎﹖以禮任賢則可以止亂。汝若謂我此言其於政事何能善乎﹖則汝君臣皆相與陷溺於禍難矣。以其拒諫無謀﹐故當至於滅亡。○傳「毖﹐愼」。○正義曰﹕《釋詁》文。○箋「女爲」至「非賢」。○正義曰﹕以承上軍旅之事﹐故知謀爲軍旅之謀﹐愼爲重愼兵事也。厲王謀則失機﹐師出多敗﹐爲人所陵﹐故爲亂滋甚﹐日見侵削。言其所任非賢也。○傳「濯所」至「救亂」。○正義曰﹕襄三十一年《左傳》引此詩乃云「禮之於政﹐如熱之有濯也。濯以救熱﹐何患之有﹖」是以濯救熱﹐諭以禮救亂也。必賢人乃能行禮﹐故箋云「治國之道當用賢」﹐以申足傳意也。○箋「女若」至「禍難」。○正義曰﹕王肅以爲﹐如今之政﹐其何能善﹐但君臣相與陷溺而已。如此﹐理亦可通。箋不然者﹐以此文承上告教之言﹐宜爲不受之勢﹐故以爲假設拒已之辭﹐示之不可之狀﹐以相者非一人之言﹐故以爲君臣俱陷於禍難。

如彼溯風﹐亦孔之僾。民有肅心﹐荓云不逮。好是稼穡﹐力民代食溯﹐鄕。僾﹐唈。荓﹐使也。「力民代食」﹐代無功者食天祿也。箋云﹕肅﹐進。逮﹐及也。今王之爲政﹐見之使人唈然﹐如鄕疾風﹐不能息也。王爲政﹐民有進於善道之心﹐當任用之﹐反卻退之﹐使不及門。但好任用是居家吝嗇﹐於聚斂作力之人﹐令代賢者處位食祿。明王之法﹐能治人者食於人﹐不能治人者食人。《禮記》曰「與其有聚斂之臣﹐寧有盜臣。聚斂之臣害民﹐盜臣害財。」○溯音素。僾音愛。荓﹐字又作「迸」﹐音普耕反﹐徐補耕反﹐本或作「拼」﹐同。逮音代﹐一音大計反。好﹐呼報反。注「但好」同。家﹐王申毛音駕﹐謂耕稼也。鄭作「家」﹐謂居家也。下句「家穡惟寶」同。穡﹐本亦作「嗇」﹐音色。王申毛謂收穡也。鄭云「吝嗇也。」尋鄭「家嗇」二字本皆無「禾」者﹐下「稼穡卒癢」始從「禾」。鄕﹐本又作「向」﹐同﹐許亮反。下同。唈﹐烏合反。令﹐力呈反。食﹐「不能治人者食人」﹐音嗣。

稼穡維寶﹐代食維好。箋云﹕此言王不尙賢﹐但貴吝嗇之人﹐與愛代食者而已。

﹝疏﹞「如彼」至「維好」。○毛以爲﹐王不任賢﹐政教暴虐﹐此傷而戒之。言王之爲政﹐使人見之如彼向於疾風之時﹐亦甚可爲之唈然﹐使人傷气而不能息。言王政之虐﹐逆於人心之甚也。此由王不任賢﹐故又陳而戒之。民有進於善道之心﹐王當任用﹐反卻退之使去﹐不得及門﹐而維任小人﹐甚可傷也。又教王用人之法﹐當愛好是知稼穡艱難之人。有功於民者﹐使之代無功者食天祿﹐如此則王政善矣﹐民心樂之。所以然者﹐此知稼穡之事者﹐維爲國之寶也。使能者代不能者食祿﹐維使政之好也﹐王何不擇任之乎﹖○鄭惟下四句爲異。王旣退賢者﹐使不及門﹐但好任是居家吝嗇及聚斂作力之人﹐令代賢者處位食祿。又言王愛小人之甚。王見此居家吝嗇之人﹐維以爲寶﹐使此作力之人代賢者食祿﹐維以爲好﹐以此故使政亂而民憂。○傳「僾唈」至「天祿」。○正義曰「僾﹐唈」﹐《釋言》文。孫炎曰「心唈也。」郭璞曰「嗚唈﹐短气也。」「荓﹐使」﹐《釋詁》文。《夏官﹟司勛》云「治功曰力。」則「力民」謂善人有力功加於民者也﹐故知「力民代食」﹐謂使代無功者食天祿也。祿是君之所授﹐而謂之天者﹐以上天不自治人﹐立官以治之﹐居官乃得食祿﹐是祿亦天之所與﹐故謂之天祿矣。「力民代食」﹐傳旣如此﹐則「好是稼穡」亦異於鄭﹐當謂好是知稼穡艱難之人也。《論語》曰「禹﹑稷躬稼而有天下。」《無逸》云「先知稼穡之艱難乃逸。」是君上之美事﹐故勸王好之也。王肅云「當好知稼穡之艱難﹐有功力於民﹐代無功者食天祿。」是也。○箋「肅進」至「害財」。○正義曰「肅﹐進。逮﹐及」﹐皆《釋詁》文。唈者﹐風唈人气﹐故云「使人不能息」。息謂喘息。《論語》云「屏气似不息者」﹐是也。民有肅心﹐是民之善者﹐責王不能用善﹐故知「荓云不逮」者﹐是使之不得及門也。以仕進者得入君門﹐故謂不居位者爲不得及門。《論語》云「從我於陳﹑蔡﹐皆不及門者」﹐是其事也。鄭以文勢「荓云不逮」是退賢﹐則「好是家嗇」爲進惡﹐故以家嗇爲居家吝嗇。箋不言稼當爲家﹐則所授之本先作家字也。孔子曰「如有周公之才之美﹐使驕且吝﹐其餘不足觀也已。」居家吝嗇﹐爲人之惡行﹐不宜好之也。聚斂作力之人而用心作力也﹐直言力民﹐不言作力之事﹐而知於聚斂之事作力者﹐《論語》曰「季氏富於周公﹐而求也爲之聚斂而附益之﹐非吾徒也。小子鳴鼓而攻之可也。」是孔子大疾聚斂之臣也。《禮記》云「與其有聚斂之臣﹐寧有盜臣。」是聚斂之臣﹐臣之惡行者也。以厲王貪而重賦斂﹐故知所愛力民﹐其爲已作力於民。爲君作力於人﹐惟聚斂耳﹐故知「力民代食」是使聚斂作力之人代賢者食祿也。明王之法﹐能治人者食於人﹐謂居官受祿﹐取食於人也。不能治人者食人﹐謂出其賦稅﹐養食賢人也。此文《孟子》有其事。言此者﹐解惡人不宜代賢人食祿之意也。所引《禮記》者﹐《大學》文也。盜者避忌主人﹐有時而竊。聚斂則恃公作威﹐徵責不已﹐故與其有聚斂之臣﹐寧有盜臣。何者﹖聚斂之臣則害民﹐盜臣則止害財。財輕於民﹐斂甚於盜﹐然則聚斂之臣﹐王政之大害。而《樂記》云「君子聽笙竽簫管之聲﹐則思畜聚之臣﹐復思得之」者﹐彼謂在官主掌畜積受納輸稅﹐若載師﹑倉人之類﹐非冉求之輩橫斂下民。且《樂記》云「畜聚」﹐不言「聚斂」﹐與此異也。○箋「此言」至「而已」。○正義曰﹕重舉此文﹐明是責王之貴好之也。傳於上文旣異於鄭﹐則此亦不同矣。王肅云「能知稼穡之事﹐惟國寶也。使能者代不能者食祿﹐則政惟好。」傳意當然。

天降喪亂﹐滅我立王。降此蟊賊﹐稼穡卒癢。箋云﹕滅﹐盡也。虫食苗根曰蟊﹐食節曰賊。耕種曰稼﹐收斂曰穡。卒﹐盡。癢﹐病也。天下喪亂﹐國家之災﹐以窮盡我王所恃而立者﹐謂虫孽爲害﹐五穀盡病。○蟊﹐莫侯反﹐《說文》作「蟊」。庠音羊。孽﹐魚列反﹐《說文》作「」﹐云「衣服歌謠﹕艸木之怪謂之妖﹐禽獸虫蝗之怪謂之。」

哀恫中國﹐具贅卒荒。靡有旅力﹐以念穹蒼。贅﹐屬。荒﹐虛也。穹蒼﹐蒼天。箋云﹕恫﹐痛也。哀痛乎﹐中國之人﹐皆見系屬於兵役﹐家家空虛﹐朝廷曾無有同力諫諍﹐念天所爲下此災。○侗音通﹐本又作「恫」。贅﹐之芮反﹐又拙稅反。穹﹐起弓反。朝﹐直遙反。下皆同。與音余。下「所行者惡與」同。

﹝疏﹞「天降」至「穹蒼」。○正義曰﹕言天以王貪酷之政﹐故下此死喪亂國之災﹐以滅盡我所恃立以爲王者之物﹐謂災害五穀也。又說災害之事﹐降此蟊賊殘食苗稼之虫﹐食民所斂種之稼穡﹐莫不盡被病害﹐是滅我立王也。旣天災如此﹐以致兵亂。可哀痛哉﹐今中國之人﹐俱見系屬於兵役﹐家家盡皆空虛﹐是深可哀矣。何謂汝之朝廷羣臣﹐無有欲眾力一心﹐共諫爭王﹐以念止此穹蒼上天所下之災者乎﹗○箋「滅盡」至「盡病」。○正義曰「滅﹐盡」﹐《釋詁》文。「虫食根曰蟊﹐食節曰賊。」《釋虫》文。「卒﹐盡。癢﹐病」﹐亦《釋詁》文。以此經文勢相接於「滅我立王」之下﹐卽言虫災病穀﹐則知滅我立王者﹐是滅穀也。故箋辧之﹐窮盡我王所恃而立者﹐正謂虫災爲害五穀。盡病以言盡﹐故知總五穀也。○傳「贅屬」至「蒼天」。○正義曰﹕贅﹐猶綴也﹐謂系綴而屬之。《長髮》云「爲下國綴旒。」襄十六年《公羊傳》曰「君若綴旒。」然是贅﹑綴同也。《孟子》曰「太王屬其耆老。」《書傳》云「贅其耆老。」是贅爲屬。《漢書》謂男子在婦家爲贅婿﹐亦此義也。「穹蒼﹐蒼天」﹐《釋天》文。李巡曰「古時人質﹐仰視天形穹隆而髙﹐色蒼蒼然﹐故曰穹蒼。」是也。○箋「恫痛」至「此災」。○正義曰「恫﹐痛」﹐《釋言》文。以贅是系屬﹐民所系屬惟兵耳﹐故知系於兵役。家家盡空虛矣﹐言悉從行也。旅訓眾也﹐故知「靡有旅力」﹐責朝廷曾無眾同力諫爭﹐念天所爲下此災也。眾力則非一人所能﹐故總之而云「靡有」者﹐責其無有發此心者。

維此惠君﹐民人所瞻。秉心宣猶﹐考愼其相。相﹐質也。箋云﹕惠﹐順。宣﹐徧。猶﹐謀。愼﹐誠。相﹐助也。維至徳順民之君﹐爲百姓所瞻仰者﹐乃執正心﹐舉事徧謀於眾﹐又考誠其輔相之行﹐然後用之。言擇賢之審。○相﹐毛如字﹐鄭息亮反。徧音徧。下同。行﹐下孟反。下「荼毒之行」﹑「悖逆之行」﹑「民之行」皆同。

維彼不順﹐自獨俾臧﹐自有肺腸﹐俾民卒狂。箋云﹕臧﹐善也。彼不施順道之君﹐自多足獨謂賢﹐言其所任之臣皆善人也。不復考愼﹐自有肺腸行其心中之所欲﹐乃使民盡迷惑如狂﹐是又不宣猶。○肺﹐本又作「胇」﹐芳廢反。

﹝疏﹞「維此」至「卒狂」。○毛以爲﹐上責王不任賢﹐此言不能任意。維此至徳順民之君﹐爲百姓民人之所瞻仰者﹐乃執正其心﹐徧謀於眾﹐又稽考誠信﹐用其賢明之有美質者以爲臣。維彼不施順道於民之君﹐自獨用己心﹐謂己所任使之臣皆爲善人﹐不復詳考善惡﹐更求賢人﹐自以己有肺腸﹐行心所欲﹐不謀於眾人﹐任用惡人﹐乃使下民化之﹐盡皆迷惑如狂人﹐是不謀於眾﹐無可瞻仰也。○鄭惟考誠其輔相之行爲異。餘同。○傳「相﹐質」。○正義曰﹕傳讀「相」如金玉其相﹐故以爲質﹐謂大賢之人有美質者。其考愼之義亦當與箋同。○箋「惠順」至「之審」。○正義曰「惠﹐順。宣﹐徧」﹐《釋言》文。「愼﹐誠」﹐《釋詁》文。以相爲相導之相﹐故爲助也。秉訓爲執﹐猶訓爲謀。君之用臣﹐必謀之朝廷﹐故云「執正心舉事必謀於眾」。假使眾𨿽同舉﹐或言非誠信﹐又當考察誠信其輔相之行﹐知其實善﹐然後用之。言其擇賢之審﹐謂順民之君能如此也。○箋「臧善」至「宣猶」。○正義曰「臧﹐善」﹐《釋詁》文。此經之「順」猶上「惠」也。上言惠君﹐知此不順者﹐不施順道之君也。獨者﹐自以巳身獨有才智﹐謂眾人之所不及﹐故云「自多足獨謂賢」。言此人自多其事﹐以己爲足﹐無所假人﹐獨自謂己賢﹐若皇父﹑孔聖是也。身實不賢﹐專己自任﹐則迷於是非﹐不知善惡。所使實非善人﹐信其諂諛之語﹐卽言所任使之人皆爲善人﹐不如惠君考愼也。肺腸﹐五臟之物﹐言之以表其心﹐故云「自有肺腸﹐行其心之所欲」。但所欲不得於道﹐以之行化﹐使之迷惑如狂﹐是又不如惠君宣猶之也。言「又」者﹐對不考愼爲文也。上先宣猶﹐而後考愼﹐此反上文而倒者﹐以此二者經文大小不類。上云「民人所瞻」﹐此當有民人不瞻之意。此云「俾民卒狂」﹐上應有使民得理之意。文旣不同﹐故互相先後。臣實不善而謂之爲善﹐是不考愼。自行所欲﹐不謀於眾﹐是不宣猶。故箋隨文所反而引以譬之﹐故與上文倒也。

瞻彼中林﹐甡甡其鹿。朋友已譖﹐不胥以穀。甡甡﹐眾多也。箋云﹕譖﹐不信也。胥﹐相也。以﹐猶與也。穀﹐善也。視彼林中﹐其鹿相輩耦行﹐甡甡然眾多。今朝廷羣臣皆相欺背﹐皆不相與以善道﹐言其鹿之不如。○甡﹐所巾反﹐《聲類》云「聚貌。」譖﹐子念反﹐本亦作「僣」。「相輩」﹐一本作「相配」。背音佩。卒章同。

人亦有言「進退維谷。」谷﹐窮也。箋云﹕前無明君﹐卻迫罪役﹐故窮也。○罪役﹐一本作「罷役」。罷音皮。

﹝疏﹞「瞻彼」至「維谷」。○正義曰﹕此責臣不相信﹐令百姓困窮。言視彼中林之處﹐乃見甡甡然眾多者﹐是其羣鹿。鹿乃走獸﹐猶以其類相善﹐輩偶而行﹐以諭朝廷羣臣﹐亦當以善相與﹐共處官位。何爲今汝羣臣朋友﹐皆以此僣差﹐情不相信﹐不肯相告以善道者﹖是乃鹿之不如也。旣政惡如此﹐上下有害。古之賢人亦有言曰﹕無道之世﹐其民前無明君﹐卻迫罪役。其進與退﹐維皆困窮。此卽今時是也。○傳「甡甡﹐眾多」。○正義曰﹕甡卽詵字。詵詵﹐羣聚之貌﹐故爲眾多也。○箋「譖不」至「不如」。○正義曰﹕讒僣是僞妄之言﹐故爲不信也。「胥﹐相」﹐《釋詁》文。「以﹐猶與」者﹐解「以穀」之義也。「穀﹐善」﹐亦《釋詁》文。事有相對﹐勢有相反。言朋友不信﹐不相與善道﹐則鹿之甡甡者爲相親善矣﹐故言鹿相輩類偶匹﹐爲相親善之意。羣臣皆相欺背﹐不相與善﹐是則不能甡甡﹐故言鹿之不如。○傳「谷﹐窮」。○正義曰﹕谷謂山谷﹐墜谷是窮困之義﹐故雲谷﹐窮。○箋「前無」至「故窮」。○正義曰﹕人君是施政之本﹐民心所向﹐故以爲前。罪役是旣施之後﹐民心所畏﹐故以爲卻。以此﹐故進退有窮也。王肅云「進不遇明君﹐退不遇良臣﹐維以窮。」箋不然者﹐以臣之佐君﹐共成其惡﹐不宜分之爲二﹐故以施政本末爲進退。

維此聖人﹐瞻言百里。維彼愚人﹐覆狂以喜。瞻言百里﹐遠慮也。箋云﹕聖人所視而言者百里﹐言見事遠而王不用。有愚闇之人﹐爲王言其事﹐淺且近耳﹐王反迷惑信用之而喜。○覆﹐芳服反。下及注除「覆蔭」字皆同。狂﹐王居況反﹐鄭求方反。爲﹐於僞反。

匪言不能﹐胡斯畏忌﹖箋云﹕胡之言何也。賢者見此事之是非﹐非不能分別皂白言之於王也。然不言之﹐何也﹖此畏懼犯顏得罪罰。○別﹐彼列反。皂﹐在早反。

﹝疏﹞「維此」至「畏忌」。○正義曰﹕此又言王親愚遠聖﹐而賢者不敢言之。維此聖而通知之人﹐其所觀視而言者﹐乃遠知於百里之事﹐而王不寵用之。維彼愚而蔽闇之人﹐其所觀視而言者﹐乃遠不過知於分寸之理﹐今王反迷惑以歡喜用之。賢者見王如是﹐實能辯其善惡﹐非是言之不能﹐其實能辯言之﹐而不肯言之者﹐何乎﹖此乃畏懼犯顏得罪﹐故不敢言之。刺王寵愛愚人﹐虐而拒諫。

維此良人﹐弗求弗迪。維彼忍心﹐是顧是復。迪﹐進也。箋云﹕良﹐善也。國有善人﹐王不求索﹐不進用之。有忍爲惡之心者﹐王反顧念而重復之﹐言其忽賢者而愛小人。○迪﹐徐徒歷反。索音色。

﹝疏﹞傳「迪﹐進」。○正義曰﹕《釋詁》文。○箋「國有」至「小人」。○正義曰﹕王不求索者﹐謂不肯求訪搜索而覓之﹐假得﹐又不肯進用之﹐故分爲二也。顧念﹐謂初卽見顧眷而念愛之﹐旣用爲官﹐又復重而升進之﹐故亦分爲二。維顧小人﹐不求進賢者﹐言其忽賢者而愛小人。

民之貪亂﹐寧爲荼毒。箋云﹕貪﹐猶欲也。天下之民﹐苦王之政﹐欲其亂亡﹐故安爲苦毒之行﹐相侵暴慍恚使之然。○荼音徒。慍﹐紆運反。

﹝疏﹞箋「貪猶」至「之然」。○正義曰﹕貪欲皆是意之所思﹐故云貪猶欲也。民性本好安寧﹐今所以貪欲亂亡者﹐以疾苦王者之政﹐欲使天下之亂﹐得喪滅此王也。荼﹐苦﹐葉毒者。螫虫﹑荼毒皆惡物﹐故比惡行。天下之民苦王之政﹐民欲其亂亡﹐故安然而爲此惡行﹐以相侵暴﹐謂彊陵弱﹐眾暴寡也。此非民之本性﹐乃由慍恚王者使之然也。

大風有隧﹐有空大谷。隧﹐道也。箋云﹕西風謂之大風。大風之行﹐有所從而來﹐必從大空谷之中。諭賢愚之所行﹐各由其性。○大﹐毛如字﹐鄭音泰。隧音遂。

維此良人﹐作爲式穀。維彼不順﹐徵以中垢。中垢﹐言闇冥也。箋云﹕作﹐起。式﹐用。徵﹐行也。賢者在朝則用其善道﹐不順之人則行闇冥﹐受性於天﹐不可變也。○垢﹐古口反。

﹝疏﹞「大風」至「中垢」。○正義曰﹕上言王用惡人﹐此又云惡有本性﹐不可變攺。言大風所從之來﹐自有其道﹐乃從彼有空大谷而來也。以諭賢愚所爲之行﹐亦自有其本﹐乃由彼有稟天性而然。由善惡自有本性﹐所行各依其本。維此善徳順道之人﹐其所起爲之事﹐皆用其善道﹐行昭明之徳。維彼反道不順之人﹐其所行作之事﹐皆不以其善﹐用闇冥之行。是各受天性﹐不可攺移。刺王用此不移之惡﹐使行政亂民。○傳「隧﹐道」。○正義曰﹕隧者﹐道之別名。襄二十五年《左傳》曰「當陳隧者﹐井堙木刊。」謂當陳道也。○箋「西風」至「其性」。○正義曰「西風謂之大風」﹐《釋天》文。彼大作泰。孫炎曰「西風成物﹐物丰泰也。」以下文說良人與不順之人性行﹐故知諭賢愚各由其性。○傳「中垢﹐言暗冥」。○正義曰﹕垢者﹐土處地中而有垢﹐故以中垢言暗冥也。

大風有隧﹐貪人敗類。聽言則對﹐誦言如醉。類﹐善也。箋云﹕類﹐等夷也。對﹐答也。貪惡之人﹐見道聽之言則應答之﹐見誦《詩》《書》之言則冥臥如醉。居上位而行此﹐人或效之。○敗﹐伯邁反。注同。應﹐應對之應。

匪用其良﹐覆俾我悖。覆﹐反也。箋云﹕居上位而不用善﹐反使我爲悖逆之行﹐是形其敗類之驗。○悖﹐蒲對反。

﹝疏﹞「大風」至「我悖」。○毛以爲﹐大風之來也有道﹐以諭貪人之所爲也有性。貪人有此惡行﹐敗於善道﹐又言其敗善之事。見彼道聽之言則應答之﹐見誦《詩》《書》之言則眠臥如醉。居上而爲此行﹐令使下民效之﹐非能聽用其言﹐反使我下民效之爲悖逆之行﹐是以惡行敗善也。○鄭惟類爲等夷爲異。餘同。○傳「類﹐善也」。○正義曰﹕《釋詁》文。○箋「類等」至「效之」。○正義曰﹕箋以貪者惡行﹐自然反善﹐不宜言敗善也。類者比類﹐故爲等夷﹐謂尊卑齊平朝廷之人。《禮記》注引四皓曰「陛下之等夷。」亦謂尊卑等也。聽言與誦言相對﹐誦言是誦習《詩》《書》之言﹐則聽言非典法之言﹐故以爲道聽之言﹐卽《論語》所謂「道聽塗說」者也。貪人之識﹐不能鑑遠聞。淺近之言﹐合其志意﹐則應答之。見誦《詩》《書》之言﹐非心所解﹐則眠臥如醉。《樂記》魏文侯自言端冕而聽古樂﹐惟恐臥。《史記》稱商鞅說秦孝公以帝道﹐孝公睡而弗應。皆是心所不悟﹐如醉然也。民之所爲﹐皆效君上﹐故云「居上位而行此﹐人或效之」。言或者﹐容其不必盡然。○箋「居上」至「之驗」。○正義曰﹕居上位而不用善﹐卽上「誦言如醉」﹐是也。由其不能用善﹐並皆用惡﹐此惡行以教下民﹐令民效之﹐是使我爲悖逆之行。詩人言此事者﹐是以形見其敗類之驗也。敗類者﹐謂敗其朝廷等類。此使民爲惡行﹐則非其等類﹐而以此爲敗類驗者﹐以善人與惡人爲類﹐善人欲教人爲善﹐今惡人教人爲惡﹐是善者敗也﹐故爲敗驗。

嗟爾朋友﹐予豈不知而作。如彼飛虫﹐時亦弋獲。箋云﹕嗟爾朋友者﹐親而切瑳之也。而猶女也。我豈不知女所行者﹐惡與直知之。女所行如是﹐猶鳥飛行自恣東西南北時﹐亦爲弋射者所得。言放縱久無所拘制﹐則將遇伺女之間者﹐得誅女也。○間如字﹐又音閒。

旣之陰女﹐反予來赫。赫﹐炙也。箋云﹕之﹐往也。口距人謂之赫。我恐女見弋獲﹐旣往覆陰女﹐謂啟告之以患難也﹐女反赫我﹐出言悖怒﹐不受忠告。○陰﹐鄭音蔭﹐覆蔭也。王如字﹐謂陰知之。赫﹐毛許白反﹐光也。與「王赫斯怒」同義。本亦作「嚇」﹐鄭許稼反。《莊子》云「以梁國嚇我。」是也。難﹐乃旦反。

﹝疏﹞「嗟爾」至「來赫」。○正義曰﹕上旣言貪人敗善﹐故又責此貪人。嗟乎﹗汝朋友謂朝廷臣等﹐我豈不知汝之所行者爲惡與﹖言已知其惡也。爲惡不已﹐如彼翻飛之虫﹐恃其羽翮之力﹐自恣東西南北﹐有時亦爲弋者所獲。言貪人恃此詐僞之智﹐自恣侵害良善﹐有時亦將爲所誅。恐汝見誅之﹐故旣以善言往覆蔭汝﹐謂告之患難﹐使之攺行。汝何爲反於我來嚇然而拒我也﹖言其不受忠告﹐必將誅滅。○箋「嗟爾」至「誅女」。○正義曰﹕此言朋友還是上之貪人﹐貪人非詩人所親﹐而謂之朋友者﹐意欲親而切瑳之﹐故以朋友言之。經言飛虫﹐箋言飛鳥者﹐爲弋所獲﹐明是飛鳥。虫是鳥之大名﹐故羽虫三百六十﹐鳳皇爲之長﹐是鳥之稱虫者也。放縱久無所拘制﹐謂侵害善人﹐作惡不已﹐則將有人伺汝之閒暇誅汝。謂知其間隙﹐發揚其罪﹐告王使誅之也。○傳「赫﹐炙」。○正義曰﹕來赫者﹐言其拒己之意﹐故轉爲嚇﹐與「王赫斯怒」義同﹐是張口瞋怒之貌﹐故箋以爲口拒人謂之嚇。定本﹑《集注》毛傳云「赫﹐炙也。」王肅云「我陰知汝行矣﹐乃反來嚇炙我﹐欲有以退止我言者也。傳意或然。俗本誤也。

民之罔極﹐職涼善背。涼﹐薄也。箋云﹕職﹐主。涼﹐信也。民之行失其中者﹐主由爲政者信用小人﹐工相欺違。○涼﹐毛音良﹐鄭音亮。下同。爲民不利﹐如雲不克。箋云﹕克﹐勝也。爲政者害民﹐如恐不得其勝﹐言至酷也。○酷﹐口毒反。

民之回遹﹐職競用力。箋云﹕競﹐逐也。言民之行維邪者﹐主由爲政者逐用彊力相尙故也。言民愁困﹐用生多端。○邪﹐似嗟反。

﹝疏﹞「民之」至「用力」。○毛以爲﹐上旣爲不善政﹐使民俗亦敗。言下民之爲此﹐無中和之行﹐主爲偸薄之俗﹐惟善於相欺背之事﹐是由上行惡政﹐故使之然。在上行政﹐爲民所不利者﹐如雲恐畏不勝其人者然。言其盡力爲酷﹐惟恐不勝也。上以虐政臨下﹐下則姦巧避責。今下民之行皆邪僻矣﹐主爲競逐用力。言民皆以力相陵﹐由上化然也。○鄭以爲﹐民之無中正者﹐主由在上信用小人之工善於相欺背者。下二句言民之所以邪僻﹐主由爲政競逐用力﹐惟以彊力相尙﹐務勝其民﹐故下民愁苦﹐皆爲邪僻也。餘同。○傳「涼﹐薄」。○正義曰﹕涼者﹐薄之別名。莊三十二年《左傳》曰「虢多涼徳。」謂虢君薄徳﹐是涼爲薄也。王肅云「民之無中和﹐主爲薄俗﹐善相欺背。」傳意當然。此傳以涼爲薄﹐職謂民所主爲﹐則下云「職競」﹑「職盜」﹐皆是民之所主﹐不得與鄭同。○箋「職主」至「欺違」。○正義曰「職﹐主。諒﹐信」﹐皆《釋詁》文。箋以民之爲惡﹐由政不善﹐則所言職者﹐皆主由君政﹐不宜爲民意所主﹐故易傳以諒爲信。由爲政者信用小人之工相欺違者﹐以此故下民皆無中正﹐學相欺違也。善其事曰工﹐故以工解善。○箋「競逐」至「多端」。○正義曰﹕《釋言》云「競﹑逐﹐彊也。」俱訓爲彊﹐故競得爲逐。逐用彊力相尙者﹐謂有彊力﹐能威服下民者﹐則尊尙之。以此相尙﹐則在位者皆競爲彊﹐故下民愁困。用此之故﹐各生多端。多端卽邪僻是也。毛以職競用力爲民所主爲﹐則是民主相與競用力爲邪僻也﹐故王肅云「今民之爲邪僻﹐乃主相與競用力爲之」﹐是也。

民之未戾﹐職盜爲寇。戾﹐定也。箋云﹕爲政者主作盜賊爲寇害﹐令民心動搖不安定也。○令﹐力呈反。涼曰不可﹐覆背善詈。箋云﹕善﹐猶大也。我諫止之以信﹐言女所行者不可。反背我而大詈。言距已諫之甚。○詈﹐力智反。

𨿽曰匪予﹐旣作爾歌。箋云﹕予﹐我也。女𨿽牴距己言﹐此政非我所爲。我已作女所行之歌﹐女當受之而攺悔。○牴距﹐都禮反。距或作拒。

﹝疏﹞「民之」至「爾歌」。○毛以爲﹐由上非理化民﹐故下民之心未能安定矣。今民心皆主作盜賊﹐相爲寇害﹐是未得安定矣。以民之不定﹐故我以信言諫王曰﹕汝所行者﹐於理不可。望王受而用之﹐反背我而大罵詈﹐拒己作此惡事﹐云非己所爲。汝𨿽言曰﹕此惡政非我所爲。我知汝實爲之﹐已作汝所爲之歌﹐歌汝之過。汝當受而攺之。○鄭惟上一句爲異。餘同。○傳「戾﹐定」。○正義曰﹕《釋詁》云「戾﹑定﹐止也。」俱訓爲止﹐是戾得爲定。○毛以職盜爲寇﹐爲民所主行﹐則是民自作盜賊相寇害也。

《桑柔》十六章﹐八章章八句﹐八章章六句。

《云漢》﹐仍叔美宣王也。宣王承厲王之烈﹐內有撥亂之志﹐遇災而懼﹐側身修行﹐欲銷去之。天下喜於王化復行﹐百姓見憂﹐故作是詩也。仍叔﹐周大夫也。《春秋》魯桓公五年﹐「夏﹐天王使仍叔之子來聘」。烈﹐余也。○云漢﹐天河也。自此至《常武》六篇﹐宣王之《變大雅》。仍﹐而升反。撥﹐半末反。行﹐下孟反。銷音消。去﹐起呂反。復﹐扶又反。下注「復重」並篇末注同。見憂﹐並如字。徐「憂﹐於救反」。

﹝疏﹞「《云漢》八章﹐章十句」至「是詩」。○正義曰﹕《云漢》詩者﹐周大夫仍叔所作﹐以美宣王也。以宣王承其父厲王衰亂之餘政﹐內有治亂之志﹐遇此旱災﹐而益憂懼﹐側己身以修徳行﹐欲以善政而銷去之。天下之民見其如此﹐喜於王者之化復得施行。百姓見王所憂矜﹐故仍叔述民之情﹐作是《云漢》之詩以美之也。必本之於厲王之烈者﹐爲撥亂張本﹐明宣王悼父之非﹐自力爲善﹐己有撥亂之心志﹐遇災而益憂懼﹐見其憂民之情深也。撥亂者﹐以前有衰亂﹐欲治理之。哀十四年《公羊傳》曰「撥亂世﹐反諸正﹐莫近於《春秋》。」何休云「撥猶治也。其意言﹐《春秋》撥亂而作﹐欲治此亂世﹐使反諸正道。」是撥亂爲治亂也。遇災﹐謂旱災﹐卽經「旱旣太甚」﹐是也。側者﹐不正之言﹐謂反側也。憂不自安﹐故處身反側﹐欲行善政以消去此災也。喜於王化復行者﹐厲王之亂﹐王化不行﹐宣王施布王化﹐故喜其復行。經稱憂其旱災﹐爲之祈禱﹐卽是王化行也。王之憂旱﹐正爲百姓﹐是天下百姓見被憂矜﹐非百官也。宣王遭旱早晚及旱年多少﹐經傳無文。皇甫謐以爲﹐宣王元年﹐不藉千畝﹐虢文公諫而不聽﹐天下大旱﹐二年不雨。至六年乃雨。以爲二年始旱﹐旱積五年。謐之此言﹐無所憑據﹐不可依信。經八章皆言王之憂旱﹐百姓喜之之事。○箋「仍叔」至「烈余」。○正義曰﹕仍氏﹐叔字。《春秋》之例﹐天子公卿稱爵﹐大夫則稱字。此言仍叔﹐故知大夫也。桓五年夏﹐「天王使仍叔之子來聘」﹐則《春秋》經也。引之者﹐證此仍叔是天子大夫也。以《史記》考之﹐桓之五年﹐上距宣王之崩七十六年﹐至其初則百餘年也﹐未審此詩何時而作。爲別人可也。何則﹖《春秋》之世﹐晉之知氏世稱伯﹐趙氏世稱孟﹐仍氏或亦世稱﹐字叔﹐爲別人可也。「烈﹐余」﹐《釋詁》文。

倬彼云漢﹐昭回於天。回﹐轉也。箋云﹕云漢﹐謂天河也。昭﹐光也。倬然天河水气也﹐精光轉運於天。時旱渴雨﹐故宣王夜仰視天河﹐望其候焉。○倬﹐陟角反﹐王云「著也。」《說文》云「著﹐大也。」愒﹐苦蓋反﹐貪也﹐本又作「渴」﹐苦葛反。篇末同。王曰於乎﹐何辜今之人﹗天降喪亂﹐饑饉薦臻。薦﹐重。臻﹐至也。箋云﹕辜﹐罪也。王憂旱而嗟嘆云﹕何罪與﹐今時天下之人﹗天仍下旱災﹐亡亂之道﹐饑饉之害﹐復重至也。○饑音饑﹐又音機。饉﹐其靳反。薦﹐在見反。臻﹐側巾反。重﹐直用反。下同。與音余。下「所困與」﹑「精誠與」﹑「殺我與」同。

靡神不舉﹐靡愛斯牲。圭璧旣卒﹐寧莫我聽﹗箋云﹕靡﹑莫﹐皆無也。言王爲旱之故﹐求於羣神﹐無不祭也。無所愛於三牲﹐禮神之圭璧又已盡矣﹐曾無聽聆我之精誠而興雲雨。○聽﹐依義吐定反﹐協句吐丁反。爲﹐於僞反。下「爲旱」同。聆音零。

﹝疏﹞「倬彼」至「我聽」。○正義曰﹕於時旱災已甚﹐王憂念下民﹐夜仰視天﹐瞻望雨候﹐見倬然而明大者﹐彼天之云漢﹐其水气精光轉運於天﹐未有雨徵。王乃言曰﹕於乎﹐可嗟嘆﹐我何罪乎﹗我今時之人何罪而爲天所罰﹖乃使上天下此喪亂之災﹐使饑饉之害頻頻重至也。無罪﹐故以訴之。又言己爲旱之故﹐祈禱明神﹐無有神不求而舉祭之者。言其徧祭羣神。又無愛於此三牲﹐言其不吝牲物。又禮神圭壁旣已盡矣﹐言己牲玉不愛﹐精誠又甚。何爲諸神曾無於我而見聽聆﹑欲加祐助者﹐而使其旱災若此也﹗○箋「云漢」至「候焉」。○正義曰﹕此云漢與《大東》天漢爲一﹐故雲天河也。「昭﹐光」﹐《釋詁》文。《河圖括地象》云「河精上爲天漢。」是天河河水光之精气也。望其候者﹐謂望天之星辰及風雲之气﹐冀見雨之徵候也。惟言望云漢者﹐以天河水气與雨爲類﹐睹天之水气﹐傷地之無雨。宣王意在天河﹐故作者持言焉。○傳「薦﹐重。臻﹐至」。○正義曰﹕《釋言》云「薦﹐再也。」僖十三年《左傳》曰「晉薦饑。」《釋天》云「仍饑爲薦。」此薦與薦﹐字異義同﹐故爲重也。「臻﹐至」﹐《釋詁》文。○箋「辜罪」至「重至」。○正義曰「辜﹐罪」﹐《釋詁》文。天仍下旱災亂亡之道﹐正謂旱是亂亡之道理也。定本﹑《集注》「仍」字皆作「乃」字。宣王遭旱﹐非止一年﹐故皇甫謐以爲旱積五年。五年之言﹐未知信否。要言饑饉薦臻﹐必是連年不熟﹐故云「饑饉之害﹐復重至也」。○箋「言王」至「雲雨」。○正義曰﹕求於羣神﹐無所不祭﹐卽下經所陳上天下地﹐從郊至宮之類也。《大司徒》「以荒政十有二﹐聚萬民。其有一曰索鬼神」。注云「荒﹐凶年也。鄭司農云﹕『索鬼神者﹐求廢祀而修之。《云漢》之詩所謂靡神不舉﹐靡愛斯牲﹐是也。』」下傳亦云「國有凶荒﹐則索鬼神而祭之。」是遭遇天災﹐必當廣祭羣神。神皆用牲祭之﹐故言「靡愛斯牲」。徧祈羣神﹐所祭者廣。天地五帝﹐當用特牲。其餘諸神﹐或用太牢﹐或用少牢。三牲皆用﹐故言無所愛於三牲也。祭神又用玉器﹐《春官﹟大宗伯》「以玉作六器﹐以禮天地四方。以蒼璧禮天﹐以黃琮禮地﹐以靑圭禮東方﹐以赤璋禮南方﹐以白琥禮西方﹐以玄璜禮北方。」《典瑞》云「四圭有邸以祀天﹐兩圭有邸以祀地﹐祼圭有瓚以祀先王﹐圭璧以祀日月星辰﹐璋邸射以祀山川。」皆是祭神所用﹐故云「禮神之圭璧已盡矣」。禮神之圭器﹐自有多名﹐言圭璧爲其總稱。以三牲用不可盡﹐故言「無愛」。圭璧少而易竭﹐故言「旣盡」。莊二十五年《左傳》曰「凡天災有幣無牲。」而此云「靡愛斯牲」者﹐設文之意﹐各有所主。彼因日食大水而發。此言天之見異﹐所以譴告人君﹐只欲令攺過修善﹐非爲求人飲食而降此災異。於時魯不罪己修政﹐謂天求飲食﹐而用牲祭之﹐望天不爲咎﹐故傳據正禮﹐諸侯當用幣於社以告請﹐上公伐鼓於朝退以自責﹐不宜用牲於社與之飲食﹐故云「有幣無牲」﹐謂救止天災﹐告社之法不當用牲也。至於水旱薦至﹐禱祀羣神﹐以祈福祥﹐遏止災沴者﹐則不得不用牲也。何則﹖司徒荒政索鬼神﹐謂祭祀之也。若不以牲祭﹐索之何也﹖《祭法》曰「堙少牢於泰昭﹐祭時也。禳祈於坎壇﹐祭寒暑也。王宮﹐祭日也。夜明﹐祭月也。幽禜﹐祭星也。雩禜﹐祭水旱也。」注云「凡此以下﹐皆祭用少牢。寒暑不時﹐或禳之﹐或祈之。」是說祈禱之祭用牲也。又《春官﹟太祝》「掌六祈以同鬼神示﹐類﹑造﹑禬﹑禜﹑攻﹑說」。注云「造﹑類﹑禬﹑禜皆有牲。攻﹑說用幣而已。」是天災祈禱有用牲也。歲或水旱﹐皆是上天之爲﹐假祭羣神﹐未必能已。聖王制此禮者﹐何哉﹖將以災旱不熟﹐必至於死。人君爲之父母﹐不可忍觀窮厄﹐固當責躬罪己﹐求天禱神﹐罄忠誠之心﹐爲百姓請命。聖人緣人之情﹐而作爲此禮﹐非言祈禱必能止災也。徒以民情可矜﹐不得不爲之禱。禱而無雨﹐不得不訴於神耳。

旱旣大甚﹐蘊隆虫虫。蘊蘊而暑﹐隆隆而雷﹐虫虫而熱。箋云﹕隆隆而雷﹐非雨雷也﹐雷聲尙殷殷然。○大音泰﹐徐他佐反。下「大甚」並同。蘊﹐紆粉反。本又作「熅」﹐紆文反。《韓詩》作「郁」﹐同。虫﹐直忠反﹐徐徒冬反﹐《爾雅》作「蠱」﹐云「燻也」。郭又徒冬反。《韓詩》作「烔」﹐音徒東反。殷﹐於謹反﹐或如字。然一本作「雨雷之聲當殷殷然」。不殄禋祀﹐自郊䢐宮。上下奠瘞﹐靡神不宗。上祭天﹐下祭地﹐奠其禮﹐瘞其物。宗﹐尊也。國有凶荒﹐則索鬼神而祭之。箋云﹕宮﹐宗廟也。爲旱故絜祀不絕﹐從郊而至宗廟﹐奠瘞天地之神﹐無不齊肅而尊敬之。言徧至也。○奠﹐徒薦反。瘞﹐於例反﹐埋也。索﹐色白反。齊﹐側皆反﹐本亦作「齋」。徧音徧。

后稷不克﹐上帝不臨。耗斁下土﹐寧丁我躬﹗丁﹐當也。箋云﹕克當作刻。刻﹐識也。斁﹐敗也。奠瘞羣臣而不得雨﹐是我先祖後稷不識知我之所困與﹖天不視我之精誠與﹖猶以旱耗敗天下﹐爲害曾使當我之身有此乎﹖先後稷﹐後上帝﹐亦從宮之郊。○耗﹐呼報反﹐《韓詩》云「惡也。」斁﹐丁故反﹐《說文》《字林》皆作「﹤歹睪﹥」。

﹝疏﹞「旱旣」至「我躬」。○毛以爲﹐皆述宣王之辭。言天雨不降﹐旱勢已太甚矣。其暑气蘊蘊然﹐雷聲隆隆然﹐熱气爞々然。酷熱如此﹐無復雨意﹐故我勤於請禱﹐不絕其絜敬之祭。旣祀天於郊﹐又從郊而往至宗廟之宮﹐以次而祭﹐未嘗絕已。其祭之禮﹐則上祭天﹐下祭地﹐而天則奠其禮﹐地則瘞其物。從此以至於百靈﹐無神而不齋肅尊敬之者。言皆尊敬之。我精誠如此﹐雨澤不降﹐是先祖後稷不能福祐我也﹐皇天上帝不能臨饗我也。若稷能祐我﹐天意臨我﹐則應助我以福﹐何故以此旱災﹐耗敗天下土地之國﹐曾使正當我身有此旱乎﹖○鄭惟不克﹑不臨爲異。餘同。○傳「蘊蘊」至「而熱」。○正義曰﹕蘊蘊﹐暑气附人之气﹐故云「而暑」。溫字定本作「蘊」。隆隆是雷聲不絕之狀﹐故云「而雷」。爞々是熱气蒸人之貌﹐故云「而熱」。以蘊﹑隆貌狀宜重言﹐故復言之也。暑熱大同。蘊﹐平常之熱﹐爞々又甚熱﹐故暑熱異其文。《釋訓》云「爞々﹐薰也。」郭璞曰「旱熱薰炙人也。」○箋「隆隆」至「殷殷然」。○正義曰﹕以雷雨相將﹐嫌旱不得有雷﹐故辧之云「非雨雷」﹐取「殷其雷」以証之﹐明雷同而事別也。○傳「上祭」至「祭之」。○正義曰﹕以郊爲祭天﹐卽此上也。上旣爲天﹐下與之對﹐故知是地也。奠謂置之於地﹐瘞謂堙之於土。禮與物皆謂爲禮事神之物﹐酒食牲玉之屬也。天言奠﹐其禮見燔其物。地言瘞﹐其物亦奠其禮也。天地各舉其一﹐互以相通。國有凶荒﹐則索鬼神而祭之﹐卽《司徒》荒政索鬼神是也。言此者﹐解「靡神不宗」之意。○箋「宮宗」至「徧至」。○正義曰﹕以言祭事而雲宮﹐故知宮爲宗廟也。祭郊﹑祭廟﹐不以同日爲之﹐而云「自郊䢐宮」﹐爲相因之勢者﹐明其不絕之意也。「靡神不宗」與「奠瘞」別句﹐則所宗者﹐天地之外﹐其餘百神。而箋連其文﹐云「奠瘞天地之神﹐無不齊肅而尊敬之」﹐以奠瘞卽是尊敬之事﹐明其餘羣臣亦奠瘞之。「無不」者﹐廣及之辭﹐言其祭祀徧至也。○傳「丁﹐當」。○正義曰﹕《釋詁》文。毛無破字之理﹐必不與鄭同。蓋以克爲能。王肅云「后稷不能福祐我邪﹖上帝不能臨饗我邪﹖天下耗敗﹐當我身邪﹖」傳意或然。則能與臨異文者﹐以後稷是己之先祖﹐心必助之﹐但苦其不能耳。天則非己之親﹐故云不臨。○箋「克當」至「之郊」。○正義曰﹕以「上帝不臨」者﹐上帝不視下。則「后稷不克」者﹐當謂后稷不知己﹐故轉克爲刻。刻削所以記識﹐故云「刻﹐識也」。《洪範》云「彜倫攸斁。」斁是毀敗之義﹐故爲敗也。不知困苦﹐不視精誠﹐其意亦同。正以困苦欲其知﹐精誠欲其見﹐故分屬之耳。上云不絕禋祀﹐卽雲從郊往宮。此先言後稷﹐後言上帝﹐與上郊至宮文倒﹐明又見從宮至郊﹐爲不絕之義也。

旱旣太甚﹐則不可推。兢兢業業﹐如霆如雷。周餘黎民﹐靡有孑遺。推﹐去也。兢兢﹐恐也。業業﹐危也。孑然遺失也。箋云﹕黎﹐眾也。旱旣不可移去﹐天下困於饑饉﹐皆心動意懼﹐兢兢然﹐業業然﹐狀如有雷霆近發於上﹐周之眾民多有死亡者矣。今其餘無有孑遺者﹐言又餓病也。○推﹐吐雷反。注同。兢﹐本又作「矜」﹐居陵反。業如字﹐郭五答反。霆音庭﹐又音挺﹐一音徒佞反。孑﹐居熱反。去﹐起呂反。下同。恐﹐丘勇反。下同。

昊天上帝﹐則不我遺。胡不相畏﹖先祖於摧。摧﹐至也。箋云﹕摧當作「嗺」。嗺﹐嗟也。天將遂旱﹐餓殺我與﹖先祖何不助我恐懼﹐使天雨也﹖先祖之神於嗟乎﹗告困之辭。○相﹐毛如字﹐鄭息亮反。摧﹐在雷反﹐又子雷反﹐鄭作「嗺」﹐子雷反。

﹝疏﹞「旱旣」至「於摧」。○毛以爲﹐宣王言旱熱已太甚矣﹐不可令之移去矣。天下困於饑饉﹐心動意懼﹐皆兢兢然而恐怖﹐業業然而憂危。其危恐也﹐如有霆之鼓於天﹐如有雷之發於上。言其恐怖之甚也。以此故周之民多死亡矣。其餘不死之眾民﹐無有孑然得遺漏而不餓病者。言死亡之餘﹐又皆饑困也。昊天上帝如此酷旱﹐則不於我民使有遺畱﹐其意將欲盡殺我民也。先祖之神﹐見天如此﹐何不助我畏此旱災﹐使天雨也﹖天若不雨﹐民將餓死﹐先祖之神﹐於何所歸而至乎﹖言民盡餓死﹐則神無所歸﹐欲令先祖助己憂也。此「胡不相畏」﹐責先祖不助己﹐則「先祖」之文﹐宜在「胡不」之上﹐但下之與「於摧」共句耳。○鄭惟以於摧爲嗟嘆告困苦之辭爲異。餘同。○傳「推去」至「遺失」。○正義曰﹕推是遠離之辭﹐故爲去也。《釋訓》云「兢兢﹐戒也。」以恐怖而後戒懼﹐故爲恐也。「業業﹐危」﹐《釋訓》文。孑然﹐孤獨之貌。言靡有孑遺﹐謂無有孑然得遺漏。定本及《集注》皆云「孑然遺失也」。俗本有「無」字者﹐誤也。○箋「黎眾」至「餓病」。○正義曰「黎﹐眾」﹐《釋詁》文。以旱災殺人﹐而言周餘眾民﹐故知余是死亡之餘。旣言有餘﹐則是有民存矣﹐而復言靡有孑遺。無有孑遺﹐乃是悉盡之言﹐故知無有孑遺謂餓病也。其意言死者已死﹐在者又餓﹐無有孑然不餓病者﹐非謂盡死無孑然也。○傳「摧﹐至」。○正義曰﹕《釋詁》文。孫毓云「我今死亡﹐先祖之神於何所至﹖」言將無所歸也。今以孫爲毛說。○箋「摧當」至「之辭」。○正義曰﹕箋以先祖於至﹐於辭不安﹐故轉「摧」爲「嗺」。嗺者﹐咨嗟告困之辭。以上言死亡者已死﹐遺餘者復病﹐是天意遂欲餓殺我也﹐解「則不我遺」之意。相訓助也﹐畏是懼也﹐故言「何爲不助我恐懼﹐使天雨也」。責其不助己者﹐責先祖也。先言所責之意乃呼之﹐旣呼卽吁嗟告困﹐故先祖與於嗺共句﹐爲文勢然。

旱旣太甚﹐則不可沮。赫赫炎炎﹐云我無所。大命近止﹐靡瞻靡顧。沮﹐止也。赫赫﹐旱气也。炎炎﹐熱气也。大命近止﹐民近死亡也。箋云﹕旱旣不可卻止﹐熱气大盛﹐人皆不堪言。我無所庇陰而處﹐眾民之命近將死亡﹐天曾無所視﹐無所顧﹐於此國中而哀閔之。○沮﹐在呂反。炎﹐於廉反﹐本或作「惔」﹐音同。近﹐附近之近。芘音祕﹐又必二反﹐本亦作「庇」。蔭﹐於鴆反﹐本亦作「﹤廣陰﹥」

羣公先正﹐則不我助。父母先祖﹐胡寧忍予﹗先正﹐百辟卿士也。先祖文﹑武﹐爲民父母也。箋云﹕百辟卿士雩祀所及者﹐今曾無肯助我憂旱。先祖文﹑武﹐又何爲施忍於我﹐不使天雨。○辟音璧。下同。雩音於﹐祭名。

﹝疏﹞「旱旣」至「忍予」。○正義曰﹕宣王立﹐旱勢旣已太甚﹐則不可止卻之矣。故使旱之爲勢赫赫然﹐气盛炎炎然薰熱﹐其時之人不能堪之﹐皆云﹕我欲避之﹐無庇陰處所。是旱熱之甚。以此之故﹐令多大眾民之命近將死亡。言其去死不遠。上天何曾無肯瞻察﹐無肯顧念而哀閔之也﹖旣言怨天不顧念﹐又復廣訴明神。古者有徳之羣公﹐及先世之長官百辟卿士之等﹐何曾不於我民助憂此旱﹐令天降雨也﹖其爲民之父母者﹐先祖文王﹑武王﹐如此聖徳﹐應能動天﹐何曾施忍於我﹐不使天雨﹖是欲不爲民之父母﹐棄此民﹐故訴之。○傳「沮止」至「死亡」。○正義曰﹕沮者﹐止壞謀慮之言﹐故爲止也。赫赫﹐燥熱之狀﹐故爲旱气。《釋訓》云「炎炎﹐薰也。」郭璞曰「旱熱薰炙人。」是炎炎爲熱气也。命者﹐人所稟受之度﹐死則謂之命盡。今言「大命近止」﹐言期不遠將澌﹐故爲民近死亡。大者﹐多眾之辭﹐故箋以爲眾民之命。○傳「先正」至「父母」。○正義曰﹕正者﹐長也。先世爲官之長﹐又與羣公相配﹐故知是百辟卿士也。凡在民上﹐皆欲爲民父母﹐但他人稱之﹐惟謂受命安民者也。於民則爲父母﹐於周則爲先祖﹐故言先祖文﹑武。以其爲民父母﹐故稱父母﹐欲見先祖父母爲一﹐故先解先祖。必知先祖惟文﹑武者﹐以此詩所訴﹐皆所祭之神。周立七廟﹐親廟四﹐非受命立功﹐不足徧訴。上章已言后稷﹐明此惟文﹑武耳。○箋「百辟」至「天雨」。○正義曰﹕解其訴先正不助之意﹐由雩祀所及故也。《月令》「仲夏﹐乃命百官雩祀百辟卿士有益於民者」。注云「百辟卿士﹐古之上公以下﹐若勾龍﹑后稷之類。」彼以經無羣公之文﹐故鄭注百辟之文兼羣公矣。此則羣公與先正別文﹐故以先正爲卿士以下。凡有采地﹐皆稱曰君。舉眾言之﹐故謂之百辟。鄭惟言百辟卿士雩祀所及﹐不言羣公。羣公亦是雩祀所及﹐卽《月令》注云「上公」﹐是也。但乘傳而說﹐又據《月令》成文﹐故不言羣公耳。百辟卿士﹐訴其不助我憂旱﹔先祖文﹑武﹐言施忍於我﹐不使天雨﹐二文不同﹐互以相足。

旱旣太甚﹐滌滌山川。旱魃爲虐﹐如惔如焚。我心憚暑﹐憂心如薰。滌滌﹐旱气也。山無木﹐川無水。魃﹐旱神也。惔﹐燎之也。憚﹐勞。燻﹐灼也。箋云﹕憚﹐猶畏也。旱旣害於山川矣﹐其气生魃而害益甚。艸木燋枯﹐如見焚燎然。王心又畏難此熱气如灼爛於火﹐言熱气至極。○滌﹐徒歷反。魃﹐蒲末反。惔音談﹐《說文》云「炎燎也。」徐音炎。焚﹐本又作「樊」﹐同﹐扶云反。憚﹐毛丁佐反﹐《韓詩》云「苦也。」鄭徒旦反。燻本又作「燻」﹐許云反。燎﹐力皎反﹐又力照反。燋﹐子消反。難﹐乃旦反。

羣公先正﹐則不我聞。昊天上帝﹐寧俾我遁。箋云﹕不我聞者﹐忽然不聽我之所言也。天曾將使我心遜遁慚愧於天下﹐以無徳也。○遁﹐本亦作「﹤辶彖﹥」﹐徒困反。

﹝疏﹞「旱旣」至「我遁」。○毛以爲﹐宣王言旱勢巳太甚矣﹐其旱气乃滌滌然害及於山川﹐使山無木﹐川無水也。又熱气積聚﹐生此旱魃之神﹐爲此虐害﹐旱更益甚也。今艸木燋枯﹐如炎之惔燒﹐如火之焚燎然也。我王之心又勞於暑熱之气﹐憂在於心﹐如爲火所燻灼於己。以旱熱之極﹐又告訴明神羣公先﹐正曾不於我有所聞察﹐而告知其精誠邪﹖而不使天雨。昊天上帝﹐何曾使我心遜遁慚媿於天下也﹖以無徳不能致雨﹐故王心所以慚媿。○鄭惟以憚暑爲畏懼此暑爲異。餘同。○傳「滌滌」至「燻灼」。○正義曰﹕此皆爲旱而言﹐故知滌滌是旱气也。旱气之害於山川者﹐故爲山無木﹐川無水﹐蓋以少而不茂﹐非全無也。魃字從鬼﹐連旱言之﹐故知旱神。《神異經》曰「南方有人﹐長二三尺﹐袒身而目在頂上﹐走行如風﹐名曰魃。所見之國大旱﹐赤地千里。一名旱母。遇者得之﹐投混中卽死﹐旱災消。」此言旱神﹐蓋是鬼魅之物﹐不必生於南方﹐可以爲人所執獲也。焚燎皆火燒之名﹐下有「如焚」﹐故以惔爲燎也。定本經中作「如惔如焚」。「憚﹐勞」﹐《釋詁》文。毛讀爲憚丁佐反﹐故爲勞也。燻﹑灼俱焚炙之義﹐故爲灼也。○箋「憚猶」至「至極」。○正義曰﹕箋以暑熱人之所畏﹐故讀爲憚徒旦反。憚猶畏也。此與上章同言旱事﹐而先輕後重﹐使稍稍益甚﹐故至於此章﹐言害及山川﹐又生魃鬼﹐爲加增於前﹐故箋言「而害益甚」。上言云「我無所」﹐直是民無所庇﹐此言王心畏憚﹐似見其甚於前也。以天子之尊﹐寒暑有備﹐尙云畏難﹐此言熱气至極也。

旱旣太甚﹐黽勉畏去。胡寧瘨我以旱﹖憯不知其故。箋云﹕瘨﹐病也。黽勉﹐急禱請也。欲使所尢畏者去。所尢畏者﹐魃也。天何曾病我以旱﹐曾不知爲政所失而致此害。○黽﹐彌忍反﹐又音湎。瘨﹐都田反﹐沈又都薦反﹐《韓詩》作「疹」﹐恥吝反﹐云「重也。」憯﹐七感反﹐曾也。禱﹐丁老反﹐或都報反。

祈年孔夙﹐方社不莫。昊天上帝﹐則不我虞。敬恭明神﹐宜無悔怒。悔﹐恨也。箋云﹕虞﹐度也。我祈丰年甚早﹐祭四方與社又不晚﹐天曾不度知我心﹐肅事明神如是﹐明神宜不恨怒於我﹐我何由當遭此旱也﹖○莫音暮﹐本亦作「暮」。「明祀」本或作「明神」。怒﹐協韻乃路反。度﹐待洛反。下同。

﹝疏﹞箋「瘨病」至「此害」。○正義曰﹕以瘨字從病類﹐故爲病也。黽勉者﹐勉力事神﹐是急於禱﹐請承上章旱魃之下﹐故知所尢畏者魃也。水旱之災﹐多由政失﹐故言曾不知爲政所失而致此害。○箋「我祈」至「不晚」。○正義曰﹕《月令》「孟春祈穀於上帝﹐孟冬祈來年於天宗」﹐是也。祭四方與社﹐卽「以社以方」﹐是也。

旱旣太甚﹐散無友紀。鞫哉庶正﹐疚哉冢宰。趣馬師氏﹐膳夫左右。歲凶﹐年穀不登﹐則趣馬不秣﹐師氏弛其兵﹐馳道不除﹐祭事不縣﹐膳夫徹膳﹐左右布而不修﹐大夫不食粱﹐士飲酒不樂。箋云﹕人君以羣臣爲友﹐散無其紀者﹐凶年祿餼不足﹐又無賞賜也。鞫﹐窮也。庶正﹐眾官之長也。疚﹐病也。窮哉病哉者﹐念此諸臣﹗勤於事而困於食﹐以此言勞倦也。○鞫﹐居六反。疚音救﹐本或作「﹛宀久﹜」﹐又作「究」﹐同。趣﹐七口反。趣馬﹐官名。秣音末﹐穀馬也。《說文》作「飠末」。施﹐式氏反﹐本又作「弛」同。縣音玄。餼﹐許气反。長﹐丁丈反。下「之長」同。勞﹐力報反。靡人不周﹐無不能止。周﹐救也。無不能止﹐言無止不能也。箋云﹕周當作「賙」。王以諸臣困於食﹐人人賙給之﹐權救其急。後日乏無﹐不能豫止。○賙音周。

瞻卬昊天﹐云如何裏﹗箋云﹕裏﹐憂也。王愁悶於不雨﹐但仰天曰﹕當如我之憂何﹗○卬音仰﹐本亦作「仰」。下同。裏如字﹐憂也﹐本亦作「﹤疒裏﹥」﹐《爾雅》作「悝」﹐並同。王曰「﹤疒裏﹥﹐病也。」

﹝疏﹞「旱旣」至「何裏」。○毛以爲﹐上言訴不得雨﹐此言殺禮救厄。宣王言﹐今旱旣太甚矣﹐歲凶如此﹐汝羣臣宜且離散﹐無復羣臣朋友之綱紀。王者班爵賜祿﹐所以綱紀羣臣。今祿餼不足﹐是無綱紀也。祿旣不足﹐故設辭閔之。窮困哉﹐汝眾官之長。饑病哉﹐汝冢宰及趣馬﹑師氏﹑膳夫﹑左右之官。所以令汝窮困者﹐汝等諸臣﹐無有一人而不賙救。其百姓困急者﹐謂諸臣之中﹐無有自言不能周救而止不爲者。以此分貧卹寡之故﹐使汝等益困也。王見羣臣之困如此。乃瞻望而仰視昊天﹐訴之云﹕如之何使我如此憂也﹖欲令天知其憂愁得釋。○鄭惟靡人不周﹐言我王於汝眾臣﹐無人不且賙給之﹐以權救其急難﹐𨿽後日乏無﹐不能豫止﹐而不賙給。言王竭其所有﹐欲與羣臣俱困﹐不自畱以爲餘糧也。餘同。○傳「歲凶」至「不樂」。○正義曰﹕《釋天》云「夏曰歲﹐周曰年。」孫炎曰「四時一終曰歲﹐取歲星行一次也。年取穀一熟也。」然則歲之與年﹐異名而實同。歲凶﹐謂此歲凶也。年穀不登﹐登﹐成也。謂此年之穀不成熟也。此卽凶年之實﹐故言歲凶爲之目。於此之時﹐則趣馬之官不以粟秣養其馬﹔師氏之官弛廢其兵﹐而不用所驅馳之大道﹐不使人除治之﹔祭祀之事﹐不懸其樂﹔膳夫之官﹐減徹王之膳食﹔左右之官﹐布列於位﹐不令有所修造﹔大夫不得食穀米﹔士飲酒之時﹐不得作樂。此當先有成文﹐故傳引之﹐以明凶年之禮。𨿽經無其事﹐以類言之﹐其歲凶﹐年穀不登﹐馳道不除﹐祭事不縣﹐大夫不食粱﹐士飲酒不樂﹐《下曲禮》有其事。其餘不知所出也。《曲禮》又有君膳不祭肺﹐馬不食穀﹐與此徹膳﹑不秣意同而文異耳。左右﹐君之左右﹐總謂諸臣不修者﹐無所修作。《穀梁傳》曰「百官布而不制。」是也。歲凶者﹐總辭﹐而其凶有大小﹐故《穀梁傳》又曰「一穀不升謂之嗛﹐二穀不升謂之饑﹐三穀不升謂之饉﹐四穀不升謂之康﹐五穀不升謂之大侵。」皆是歲凶也。趣馬主馬﹐故言不秣。師氏掌使其屬率四夷之隸﹐各以其兵服守王之門外﹐且蹕朝在野外則守列﹐是掌其近王之兵﹐故令弛其兵也。《大司徒》荒政﹐其十有二曰「除盜賊」。注云「除之者﹐饑饉則盜賊多﹐不可不除﹐則當用兵。」此言弛之者﹐弛謂捨力不役之耳。其除盜賊之兵﹐不得廢也﹐故《春秋》僖二十一年旱﹐《左傳》稱臧文仲慮無道之國因凶加兵﹐勸僖公使修城郭。明凶年盜賊益預防之。彼以春秋之世﹐彊弱相陵﹐文仲度時而言勸修城郭﹐不是凶荒之年必須修城也。馳道不除者﹐《曲禮》注云「爲妨民取蔬食故也。」《穀梁傳》大侵之禮亦云「道不除」﹐四穀不升以上﹐道或仍除之。《地官﹟均人》注云「人食二釜之歲﹐猶云旬用一日。」是小凶之年﹐猶有道渠之役也。言祭事不懸﹐則有事但不懸樂耳。《穀梁傳》又曰「大侵之禮﹐禱而不祀。」然則此云祭者﹐正謂祈禱之祭﹐不用樂也。《司徒》荒政﹐「九曰蕃樂」。杜子春云「蕃謂藏樂器而不作。」是凶年吉事皆無樂也。徹膳者﹐天子日食太牢﹐今減損之也。《曲禮》云「君膳不祭肺。」注云「不祭肺則不殺。」以人君之於凶年﹐令不殺矣。而《穀梁》大侵之禮又云「君食不兼味。」《白虎通》云「五穀不熟﹐故王者爲之不盡味。」《大戴禮》云「不備牲。」言不兼﹑不盡﹑不備﹐是猶有牲肉﹐但不備之耳。然則鄭云「則不殺」者﹐謂不如常法曰日殺之耳﹐非是常不殺也。其非大侵者﹐《大戴禮》《白虎通》皆云「一穀不升徹鶉鷃﹐二穀不升去鳧雁﹐三穀不升去雉兔﹐四穀不升去囿獸。」是凶有大小﹐所徹不等也。大夫不食粱﹐士飲酒不樂﹐亦明皆飲酒而不樂也。○箋「人君」至「勞倦」。○正義曰﹕《尙書》武王稱「我友邦冢君」﹐《抑》云「視爾友君子」﹐是人君謂羣臣爲友也。君臣之義不可廢﹐而云「散無綱紀」者﹐由祿餼不足﹐又無賞賜﹐皆困於饑﹐不能如常相紀領﹐故謂之散。非卽分散去朝也。眾官之長者﹐周官三百六十﹐每官各有其長。「疚﹐病」﹐《釋詁》文。經言「鞫哉庶正」﹐是總言羣臣。又言疚病哉﹐乃歷數其人。疚哉之文﹐通及於下。冢宰以下﹐亦是庶正﹐故箋總之云「窮哉病哉﹐念此諸臣﹗勤於事而困於食﹐故以此言勞倦之。」以旱則無食乃病﹐故先窮後病﹐重言爲深閔之辭。○傳「周故」至「不能」。○正義曰﹕以救而念之周備﹐故周爲救也。無不能止者﹐無爲不能救人而自止﹐故解其意言﹐朝廷之臣悉皆救人﹐無止而不能者。王肅云「靡人而不周其急也。無不能而止者﹐其發倉廩﹐散積聚﹐有分無﹐多分寡﹐無敢有不能而止者。言上下同也。」○箋「周當」至「豫止」。○正義曰﹕以周救於人﹐其字當從貝﹐故轉爲賙。以上言王之於臣祿餼不足﹐則此言當謂王救羣臣﹐不宜爲羣臣救人﹐故易傳以爲王𨿽不得如常丰年依法祿賜﹐以諸臣困於食﹐故人人亦賙給之﹐權時救其人急苦﹐言王盡恩於臣也。○箋「裏﹐憂」。○正義曰﹕《釋詁》文。彼「裏」作「悝」﹐音義同。

瞻卬昊天﹐有嘒其星。大夫君子﹐昭假無贏。大命近止﹐無棄爾成。嘒﹐眾星貌。假﹐至也。箋云﹕假﹐升也。王仰天見眾星順天而行﹐嘒嘒然﹐意感﹐故謂其卿大夫曰﹕天之光耀﹐升行不休﹐無自贏緩之時。今眾民之命﹐近將死亡﹐勉之助我﹐無棄女之成功者﹐若其在職﹐復無幾何﹐以勸之也。○嘒﹐呼惠反。假音格﹐沈云「鄭古雅反。」贏音盈。幾﹐居豈反。何求爲我﹐以戾庶正。戾﹐定也。箋云﹕使女無棄成功者何﹐但求爲我身乎﹖乃欲以安定眾官之長﹐憂其職事。○爲﹐於僞反。注同。

瞻卬昊天﹐曷惠其寧﹗箋云﹕曷﹐何也。王仰天曰﹕當何時順我之求﹐令我心安乎﹖渴雨之至也﹐得雨則心安。○令﹐力呈反。

﹝疏﹞「瞻卬」至「其寧」。○毛以爲﹐上閔羣臣同卹此﹐又勸以終之。宣王以旱之故﹐遂瞻望仰視於昊天﹐惟見有嘒然光明之眾星。以天星炳耀﹐未有雨徵﹐遂感而言曰﹕汝卿大夫之君子所同卹者﹐當昭見其至誠於天下﹐無敢有私贏而不敷散。所以然者﹐多大眾人之命皆近於死亡止﹐汝當救以全之﹐無得贏而不救﹐以棄汝之成功。言能救而全之﹐則功成也。又云﹕令汝必救之者何﹖止求爲我欲存於民困乎﹖乃以安定汝之所居﹐爲此眾官之長。以其爲官之長﹐則與君同憂﹐故勸使救民﹐以自安定。王旣勸羣臣仍憂民困﹐又瞻望仰視昊天﹐訴之云﹕昊天何時當順我所求﹐其令我心得安寧﹖言求而得雨﹐則心安也。○鄭以爲﹐王旣賙救羣臣﹐又勸其勉力助己。王瞻仰昊天﹐見有嘒嘒然其星順天而行﹐無時止息﹐因而意感﹐謂羣臣卿大夫之君子﹐此天之光耀升行至極﹐無自贏緩之時﹐今眾民之命近將死亡﹐汝等亦當去天無贏﹐助我求雨﹐無得解怠﹐棄汝成功。言天不應盡殺眾民﹐雨將不久。若其得雨﹐卽是功成﹐故勸令勉力。餘同。○傳「嘒眾」至「假至」。○正義曰﹕以「嘒」文連「星」﹐故爲星貌。「假﹐至」﹐《釋詁》文。王肅云「大夫君子﹐公卿大夫也。昭其至誠於天下﹐無敢有私贏之而不敷散。大夫君子所以無私贏者﹐以民近死亡﹐當賑救之﹐以全汝之成功。」傳意或然。觀此文勢﹐上章或亦不同﹐令以毛無別訓﹐遂作同解。○箋「假升」至「勸之」。○正義曰「假﹐升」﹐《釋詁》文。以承天星之下﹐宜爲天星光耀升行﹐故易傳也。仰天見星﹐卽戒大夫君子﹐故知見眾星順天而行﹐意感也。以天星升行不休﹐謂人亦當然﹐因此而勸之。言無棄爾爲戒勸之辭﹐故知令勉之助我也。又解助己求雨﹐所以得爲成功者﹐以天之生民﹐終無盡殺之理。今民命近死﹐若其民當存生﹐復無幾何時﹐必應得雨﹐故以此言勸之。○箋「使女」至「職事」。○正義曰﹕此眾官之長﹐爵位已髙﹐體國情深﹐助王憂雨﹐於己職事不能安定。今勸令助己亦所以安定其身﹐故云何但求爲我身乎﹖乃欲安定汝眾官之長﹐憂其職事。

《云漢》八章﹐章十句。

卷十八十八之三

卷十八十八之三

《崧髙》﹐尹吉甫美宣王也。天下復平﹐能建國親諸侯﹐褒賞申伯焉。尹吉甫﹑申伯﹐皆周之卿土也。尹﹐官氏。申﹐國名。○崧﹐胥忠反。《釋名》云「崧﹐竦也」。甫﹐本又作「父」﹐音同。後人名字放此。復音服﹐又扶又反。褒﹐保毛反。

﹝疏﹞「《崧髙》八章﹐章八句」至「伯焉」。○正義曰﹕《崧髙》詩者﹐周之卿士尹吉甫所作﹐以美宣王也。以厲王之亂﹐天下不安。今宣王興起先王之功﹐使天下復得平定﹐能建立邦國﹐親愛諸侯﹐而褒崇賞賜申國之伯焉。以其褒賞得宜﹐故尹吉甫作此《崧髙》之詩以美之也。《易﹟比卦﹟象》曰「先王建萬國﹐親諸侯。」桓二年《左傳》云「天子建國。」《祭法》曰「天下有王﹐分地建國。」建國皆謂天子分割土地﹐造立邦國﹐以封人爲諸侯也。惟《周禮》「惟王建國」﹐鄭以爲建立王國﹐與此異耳。此與《易》皆親﹑建相對。封立謂之建﹐賞勞謂之親。建謂立其國﹐親謂親其身也。褒賞者﹐錫賚之名。車馬衣服﹐是褒賞之物也。何休云「有土加之曰褒﹐無土建國曰封。」《中候﹟考河命》曰「褒賜羣臣﹐賞爵有分。稷﹑契﹑臯陶﹐益土地。」然則益之土地﹐褒也。此申伯舊國已絕﹐今攺而大之。據其新往謝邑﹐是爲初建。論其舊有國土﹐亦爲褒崇也。天下復平﹐能建國親諸侯﹐𨿽爲申伯發文﹐要是總言宣王之美。其褒賞申伯﹐乃敍此篇之意。經八章﹐皆是褒賞申伯之事。其「南國是式」﹐「式是南邦」﹐「錫爾介圭」﹐「路車乘馬」﹐是褒賞之實也。○箋「尹吉」至「國名」。○正義曰﹕《六月》言宣王北伐﹐吉甫爲將。禮﹐軍將皆命卿也。此美申伯云「維周之翰。」明亦身爲王官﹐故言周之卿士也。知非三公者﹐以三公必兼六卿﹐故舉卿士言之。伊摯尹天下謂之伊尹﹐《洪範》曰「師尹惟日」﹐《立政》云「三亳阪尹」﹐楚官多以尹爲號。《左傳》稱「官有世功則有官族」﹐今尹吉甫以尹爲氏﹐明其先嘗爲尹官而因氏焉﹐故云「尹﹐官氏」。《外傳》有「申呂」﹐《王風》云「戍申」﹐故知申爲國名。

崧髙維嶽﹐駿極於天。維嶽降神﹐生甫及申。崧﹐髙貌。山大而髙曰崧。嶽﹐四嶽也。東嶽岱﹐南嶽衡﹐西嶽華﹐北嶽恆。堯之時﹐姜氏爲四伯﹐掌四嶽之祀﹐述諸侯之職。於周則有甫﹑有申﹑有齊﹑有許也。駿﹐大。極﹐至也。嶽降神靈﹐和气以生﹐申甫之大功。箋云﹕降﹐下也。四嶽﹐卿士之官﹐掌四時者也。因主方嶽巡守之事﹐在堯時姜姓爲之﹐徳當嶽神之意﹐而福興其子孫﹐歷虞﹑夏﹑商﹐世有國土﹐周之甫也﹑申也﹑齊也﹑許也﹐皆其苗冑。○嶽﹐字亦作嶽﹐魚角反。《白虎通》云「嶽者何﹖桷功徳也。」駿音峻。守音狩﹐本亦作「狩」。夏﹐戶雅反。下同

維申及甫﹐維周之翰。四國於蕃﹐四方於宣。翰﹐幹也。箋云﹕申﹐申伯也。甫﹐甫侯也。皆以賢知入爲周之楨幹之臣。四國有難﹐則往扞禦之﹐爲之蕃屏。四方恩澤不至﹐則往宣暢之。甫侯相穆王﹐訓夏贖刑﹐美此俱出四嶽﹐故連言之。○翰﹐戶旦反﹐又音寒。蕃﹐方元反。知音智﹐本或作「哲」。楨音貞。難﹐乃旦反。扞﹐戶旦反。相﹐息亮反。贖音樹﹐一音常欲反。

﹝疏﹞「崧髙」至「於宣」。○正義曰﹕此方美申伯之見賞﹐本其先祖所由之興。言有崧然而髙者﹐維是四嶽之山。其山髙大﹐上至於天。維此至天之大嶽﹐降其神靈和气﹐以福祐伯夷之後﹐生此甫國之侯及申國之伯。以伯夷常掌其神祀﹐故祐助其後﹐使其國則歷代常存﹐子孫則多有賢智。維此申伯及此甫侯﹐維爲周之卿士﹐楨榦之臣。若四表之國﹐有所患難﹐則往捍禦之。爲之蕃屏﹐四方之處﹐恩澤不至﹐則往宣暢之﹐使霑王化。是由神所祐﹐故有此賢智也。○傳「崧髙」至「大功」。○正義曰﹕崧者﹐山形竦然﹐故爲髙貌。劉熙《釋名》云「崧﹐竦也。亦髙稱也。」「山大而髙曰崧」﹐《釋山》文。李巡曰「髙大曰崧。」郭璞曰「今中嶽崧髙山﹐蓋依此名﹐是也。」《白虎通》云「嶽者何﹖桷也。桷功徳也。」《風俗通》云「嶽﹐桷考功徳黜陟也。」然則以四方方有一山﹐天子巡狩至其下﹐桷考諸侯功徳而黜陟之﹐故謂之嶽也。傳言「嶽﹐四嶽」﹐謂四方之嶽也。又解此嶽降神生申甫之意。當堯之時﹐有姜氏者﹐爲四方王官之伯﹐掌此四嶽之祭祀﹐述其嶽下諸侯之職﹐徳當嶽神之意﹐故此嶽降神﹐助其子孫﹐使之歷代有國於周之世﹐則有甫﹑有申﹑有齊﹑有許。此四國﹐皆姜氏之苗裔也。「駿﹐大。極﹐至」﹐《釋詁》文。又解四國﹐而獨言申﹑甫者﹐嶽降神靈和气﹐以生申伯﹑甫侯二人﹐有徳能成大功﹐是嶽神生申甫之大功﹐故特言申﹑甫也。經典羣書多雲五嶽﹐此傳惟言四嶽者﹐以堯之建官﹐而立四伯主四時四方之嶽而已﹐不主中嶽﹐故《堯典》每云「咨四嶽」﹐而不言五也。《周語》說伯夷佐禹云「共工之從孫四嶽佐之。」又曰「祚四嶽﹐國命爲侯伯。」皆謂伯夷爲四嶽。此將言伯夷之事﹐故指言四嶽也。其云五嶽者﹐卽此四與崧髙而五也。《孝經﹟鉤命決》云「五嶽﹕東嶽岱﹐南嶽衡﹐西嶽華﹐北嶽恆﹐中嶽崧髙。」是五嶽又數崧髙之文也。故王肅之注《尙書》﹐服虔之注《左傳》﹐鄭於《大宗伯》注﹐皆然。《春官﹟大司樂》云「五嶽四鎭崩﹐令去樂。」注云「四鎭﹐山之重大者﹐謂楊州之會稽﹐靑州之沂山﹐幽州之醫無閭山﹐冀州之霍山。五嶽﹕岱在兗州﹐衡在荊州﹐華在豫州﹐嶽在雍州﹐恆在並州。」《司樂》《宗伯》﹐同是《周禮》﹐而《司樂》之注不數崧髙者﹐蓋鄭有所案據﹐更見異意也。《釋山》發首云「河南華﹐河西嶽﹐河東岱﹐河北恆﹐江南衡。」陳此五山之名﹐不復更言余山。𨿽不謂此五山爲五嶽﹐明有爲嶽之理。鄭緣此旨﹐以《司樂》之文連言四鎭五嶽﹐並之正九﹐當九州各取一山以充之。而《夏官﹟職方氏》九州皆云其山鎭曰某山﹐每州曰其大者﹐而其文有嶽山﹐無崧髙。《爾雅》河西嶽在五山之例﹐取嶽山與岱﹑衡﹑恆﹑華爲五嶽之數﹐以其餘四者爲四鎭﹐令《司樂》《職方》自相配足﹐見一州之內最大山者。其或崩圮﹐王者當謂之變容。嶽山得從五嶽之祀﹐故傅會《爾雅》《職方》之文﹐以見此意﹐非謂五嶽定名取嶽山也。其正名五嶽﹐必取崧髙﹐《宗伯》之注是定解也。或以爲《雜問志》有云「周都丰鎬﹐故以吳嶽爲西嶽。」周家定以嶽山爲西嶽﹐不數崧髙。知不然者﹐以《宗伯》亦是《周禮》﹐而以華爲西嶽﹐安得至於《司樂》卽雲華非西嶽也﹖若必據己所都﹐以定方嶽﹐則五嶽之名﹐無代不攺。何則﹖軒居上谷處恆山之西﹐舜居蒲阪﹐在華陰之北﹐豈當據己所在﹐攺嶽祀乎﹖五嶽之名﹐隨時變攺﹐則都之所在﹐本無方嶽。《尙書》之注﹐何云周處五嶽之外乎﹖《雜問》之志﹐首尾無次﹐此言或有或無﹐不可信也。且《釋山》又云「泰山爲東嶽﹐華山爲西嶽﹐霍山爲南嶽﹐恆山爲北嶽﹐崧髙爲中嶽。」若五嶽之山﹐每代一攺﹐《爾雅》何當定此五者﹐永爲嶽名乎﹖若然﹐何知此言崧髙非中嶽﹐而以崧爲髙貌﹖廣舉四嶽者﹐此詩之意﹐言此嶽降神﹐祐助姜氏﹐姜氏不主崧髙﹐故知「崧髙維嶽」謂四嶽也。傳言四嶽之名﹐東嶽岱﹐南嶽衡。《爾雅》及諸經傳多雲泰山爲東嶽﹐霍山爲南嶽者﹐皆山有二名也。《風俗通》云「泰山山之尊﹐一曰岱宗。岱﹐始也。宗﹐長也。萬物之始﹐陰陽交代﹐故爲五嶽長。王者受命﹐恆封禪之。衡山一名霍﹐言萬物霍然大也。華﹐變也﹐萬物成變由於西方也。恆﹐常也﹐萬物伏北方有常也。崧﹐髙也﹐言髙大也。」是解衡之與霍﹐泰之與岱﹐皆一山而有二名也。若然﹐《爾雅》云「江南衡」﹐《地理誌》云「衡山在長沙湘南縣」﹐張揖《廣雅》云「天柱謂之霍山」﹐《地理誌》云「天柱在廬江潛縣」﹐則在江北矣。而云衡﹑霍一山二名者﹐本衡山一名霍山。漢武帝移嶽神於天柱﹐又名天柱亦爲霍﹐故漢﹑魏以來﹐衡﹑霍別耳。郭璞《爾雅》注云「霍山﹐今在廬江潛縣西南﹐別名天柱山。漢武帝以衡山遼曠﹐移其神於此。今其土俗人皆呼之爲南嶽。」南嶽本自以兩山爲名﹐非從近也。而學者多以霍山不得爲南嶽﹐又言從漢武帝始乃名之。如此言﹐爲武帝在《爾雅》前乎﹖斯不然矣。竊以璞言爲然。何則﹖孫炎以霍山爲誤﹐當作衡山。案《《書傳》﹟虞夏傳》及《白虎通》《風俗通》《廣雅》並云霍山爲南嶽﹐豈諸文皆誤﹖明是衡山一名霍也。《周語》說堯使禹治水﹐四嶽佐之。帝嘉禹徳﹐賜姓曰姒﹐氏曰有夏。祚四嶽國爲侯伯﹐氏曰有見。此一王四伯。韋昭云「一王﹐謂禹也。四伯﹐謂四嶽也。」爲四嶽伯﹐故稱四伯。是當堯之時﹐姜氏爲四伯也。《周語》惟云四嶽﹐不言名字。其名則《鄭語》所云「伯夷能禮於神﹐以佐堯」者也。言禮於神﹐是掌禮之官。舜命羣官﹐使伯夷典禮﹐則伯夷於堯之時已掌禮也。掌禮之官﹐舜時爲秩宗﹐於周則宗伯也。宗伯掌天神人鬼地祇之禮﹐總主諸神﹐故掌四嶽之祀。《堯典》注云「堯之末年﹐庶績多闕﹐羲和之子則死矣。於時分四嶽置八伯。四嶽﹐四時之官﹐主方嶽之事。」然則堯時四嶽﹐內典王朝之職﹐如周之六卿﹔外掌諸侯之事﹐如周之牧伯﹐故又述諸侯之職。然述職者﹐述其所主之方耳。其掌四嶽之祀者﹐則四嶽皆掌之。由掌四嶽﹐故獨得四嶽之名。伯夷所掌﹐徧掌四嶽﹐則此詩所言「維嶽降神」﹐亦總謂四嶽﹐故傳廣以四嶽解之﹐明不偏指一山。言嶽降神靈和气﹐以生申﹑甫者﹐正謂徳當神意﹐山神祐之﹐使有賢子孫耳。非言山气憑人以生之也。何則﹖神气之所憑依﹐不由先祖掌祀﹐與乙卵﹑大迹不相類也。○箋「降下」至「苗冑」。○正義曰「降﹐下」﹐《釋言》文。傳惟言掌四嶽之祀﹐而不辯官之尊卑﹐故云「四嶽﹐卿士之官」。又解其名爲四嶽之意。掌四時﹐因主方嶽巡守之事﹐故稱嶽也。立四伯﹐旣主四時﹐又主方嶽﹐蓋因其時而主其方。春官主東﹐夏官主南也。身在王朝﹐外治嶽事﹐及掌天子巡守之事﹐在堯時姜姓爲之﹐謂於四嶽之中而爲其一。爲四嶽之一﹐而獨得四嶽之名者﹐𨿽同爲嶽官﹐而又特主嶽祀﹐故《外傳》《史記》特稱伯夷爲四嶽﹐由主嶽祀故也。傳言「姜氏」﹐箋言「姜姓」者﹐姜實是姓﹐對則氏﹑姓有異﹐散則以姓配氏。《春秋》稱「夫人姜氏」﹐是其事也。以伯夷主嶽而降生申甫﹐故知徳當嶽神之意﹐而福興其子孫﹐故稱使之世有賢才也。《周語》稱「大姜之侄逢伯陵爲殷之諸侯」。《史記﹟齊世家》云「太公望﹐其先祖嘗爲四嶽﹐佐禹有功﹐虞﹑夏之際封於呂﹐或封於申。」是歷虞﹑夏商而世有國土也。《周語》云「齊﹑許﹑申﹑呂由大姜。」言此四國﹐是大姜之宗﹐故知皆是苗冑。《說文》云「冑﹐胤也。」《禮》謂適子爲冑子。言此四國皆四嶽之後﹐或是其枝苗﹐或是其適冑也。○箋「申申伯」至「言之」。○正義曰﹕以下章乘此「維申」文﹐轉之以爲「申伯」﹐則知申﹑甫並指其人﹐不指其國﹐故云「申﹐申伯。甫﹐甫侯」。入爲周之楨榦之臣﹐謂爲卿士也。蕃者﹐障蔽寇難﹐故云「有難則往捍禦之」。宣者﹐播揚王澤﹐故知「恩澤不至﹐則往宣暢之」。難則自彼所有﹐從我往屏之。恩由王而出﹐就彼宣布之。有彼此之異也。又解此詩主美褒賞申伯﹐而言及甫侯之意﹐由甫侯佐相穆王﹐以王年老耄荒﹐恐其重行刑罰﹐故教訓王行夏時贖罰之刑﹐功加百姓﹐爲前世賢臣。美此甫侯與申伯﹐上世俱出於四嶽﹐故連言之。甫侯訓夏贖刑﹐卽今《尙書﹟呂刑》之篇是也。訓王不以周刑﹐而用夏者﹐以王者用刑﹐世輕世重﹐而周刑重於夏﹐欲矯穆王之太重﹐故舉夏之輕刑以訓之﹐所謂匡救其惡也。《尙書》作《呂刑》﹐此作甫侯者﹐孔安國云「呂侯﹐後爲甫侯。《詩》及《禮記》作甫﹐《尙書》與《外傳》作呂﹐蓋因燔《詩》《書》﹐字遂攺易﹐後人各從其學﹐不敢定之故也。」此箋定以甫爲甫侯﹐而《孔子閒居》引此詩注以甫爲仲山甫者﹐案《外傳》稱樊仲山甫﹐則是樊國之君﹐必不得與申伯同爲嶽神所生﹐注《禮》之時﹐未詳詩意故耳。

亹亹申伯﹐王纘之事。於邑於謝﹐南國是式。謝﹐周之南國也。箋云﹕亹亹﹐勉也。纘﹐繼。於﹐往。於﹐於。法﹐式也。亹亹然勉於徳不倦之臣有申伯﹐以賢人爲王之卿士﹐佐王有功。王又欲使繼其故諸侯之事﹐往作邑於謝﹐南方之國皆統理施其法度。時攺大其邑﹐使爲侯伯﹐故云然。○亹﹐亡匪反。纘﹐祖管反﹐《韓詩》作踐。踐﹐任也。

王命召伯﹐定申伯之宅。登是南邦﹐世執其功。召伯﹐召公也。登﹐成也。功﹐事也。箋云﹕之﹐往也。申伯忠臣﹐不欲離王室﹐故王使召公定其意﹐令往居謝﹐成法度於南邦﹐世世持其政事﹐傳子孫也。○離﹐力智反。下「欲離」同。令﹐力呈反。下皆同。傳﹐直傳反。

﹝疏﹞「亹亹」至「其功」。○正義曰﹕言亹亹然勉力於徳行之不倦者﹐申伯也。以其行徳不倦﹐王使之繼其故諸侯之事﹐令往作邑於謝之地﹐以統理南方之國﹐於是施其法度以治之。又以申伯忠臣﹐不欲離背王室﹐當先營彼國﹐以安定其心﹐故王乃命召伯﹐先營謝邑﹐以定申伯往居之處﹐得使申伯居之﹐以成是法度於南方之邦國﹐世世恆執持其政教之事﹐傳之子孫。○傳「謝﹐周之南國」。○正義曰﹕經言南國者﹐謂謝傍諸國﹐解其居謝邑而得南國法之﹐故云謝是周之南國。杜預云「申國在南陽宛縣。」是在洛邑之南也。○箋「亹亹」至「云然」。○正義曰「亹亹﹐勉也。纘﹐繼」﹐《釋詁》文。以文勢宜爲往邑於謝﹐故上「於」爲「往」﹐下「於」爲「於」。以申伯之賢﹐當使南國法之﹐故以「式」爲「法」。言申伯以賢入爲王之卿士﹐則申伯先封於申﹐來仕王朝﹐又言王欲使繼其故諸侯之事﹐往作邑於謝者﹐蓋申伯本國近謝﹐今命爲州牧﹐故攺邑於謝﹐取其便宜。若申伯不先爲諸侯﹐不得云入爲卿士。下言「我圖爾居﹐莫如南土」者﹐言余處不如汝舊居之南方﹐故還封之於南方。言申伯當是伯爵﹐出封於謝﹐當自理其國而已。而云「南國是式」﹐則爲一州之牧﹐故知攺大其邑﹐不同舊時。又解詩人言「南國是式」之意﹐以其使爲侯伯﹐故云然。僖元年《左傳》曰「凡侯伯救患分災。」又二十八年《左傳》曰「王命王子虎策命晉侯爲侯伯﹐其策文云﹕王曰﹕『叔父用州牧之禮。』」是謂州牧爲侯伯。此言侯伯﹐亦謂爲州牧也。《旄丘》箋云「侯爲牧。」此申伯伯爵﹐而得爲牧者﹐侯伯七命﹐伯亦得爲牧﹐故《大宗伯》云「八命作牧。」注云「謂侯伯有功徳者﹐加命得專徵伐於諸侯。」是侯之與伯﹐俱得爲牧也。且申伯𨿽舊是伯爵﹐今攺封之後﹐或進爵爲侯。《史記﹟周本紀》云「申侯與西戎共攻幽王。」彼申侯者﹐不過是此申伯子之與孫耳。明此時得進爲侯。箋言「攺大其邑」﹐或亦褒進其爵矣。○傳「召伯」至「功事」。○正義曰﹕以《常武》之序﹐知召伯是召穆公也。「登﹐成」﹐《釋詁》文。又云「績﹐功也。」轉以相訓﹐是功得爲事。○箋「之往」至「子孫」。○正義曰「之﹐往」﹐《釋詁》文。封諸侯者﹐當卽使其人自定居處﹐不必天子爲築城邑然後遣之。此宣王獨先命召公定申伯往居之宅﹐故解其言定之意。王以申伯忠臣﹐不欲遠離王室﹐使召伯先繕治其居﹐欲以定申伯之意﹐故言定也。定其意者﹐以營築城郭。其事旣了﹐知已不得不去﹐則向國之意定也。必使召公往營之者﹐王肅云「召公爲司空﹐主繕治。」案《黍苗序》云「卿士不能行召伯之職。」然則營築城郭﹐召伯所主﹐其事或如肅言。

王命申伯﹕「式是南邦﹐因是謝人﹐以作爾庸。」庸﹐城也。箋云﹕庸﹐功也。召公旣定申伯之居﹐王乃親命之﹐使爲法度於南邦。今因是故謝邑之人而爲國﹐以起女之功勞﹐言尢章顯也。王命召伯﹐徹申伯土田。徹﹐治也。箋云﹕治者﹐正其井牧﹐定其賦稅。○牧﹐手又反﹐又如字。後放此。

王命傅禦﹐遷其私人。禦﹐治事之官也。私人﹐家臣也。箋云﹕傅禦者﹐二王治事﹐謂冢宰也。

﹝疏﹞「王命」至「私人」。○毛以爲﹐王旣命召伯﹐令定申伯之居﹐又告申伯以將封之意﹐王乃命諸申伯云﹕我欲使汝爲法度於是南方之國﹐今因是故謝邑之人﹐以攺作汝之國城也。召公於時猶尙未發﹐王又命召伯云﹕汝往謝邑﹐非徒營立申伯之居宅而已﹐又當治理申伯國內土田﹐使之正其井牧﹐定其賦稅也。王於是又命傅禦於王者治事之臣﹐謂冢宰也。令使冢宰遷徙其申伯之私人。謂申伯私家之臣在京師者遷之。使從申伯共歸其國也。○鄭惟以作爾庸爲異。餘同。○傳「庸﹐城」。○正義曰﹕傳以下云「有俶其城」﹐故以庸爲城。○箋「庸勞」至「章顯」。○正義曰「庸﹐勞」﹐《釋詁》文。以王命申伯﹐當意在顯其功勞﹐不宜直言爲其作城而已﹐故易傳也。召公旣定申伯之居﹐謂王旣命之使定耳﹐其居未是定也。下言「寢廟旣成」﹐乃爲定耳。王親命之﹐亦謂告語申伯﹐以爲作國之意﹐未是命遣之也。下言「我圖爾居」﹐乃是命遣之辭。王朝之臣﹐有大功徳﹐乃出封爲國君﹐則封之大國﹐可以起發其功﹐故云「以起汝之功勞」﹐言尢欲使之彰顯也。○箋「治者」至「賦斂」。○正義曰﹕《公劉》之箋以徹爲稅名﹐此從傳爲治者﹐以召伯先往治之﹐未卽徵稅﹐故爲治也。《地官﹟小司徒職》曰「乃經土地﹐而非牧其田野﹐而令貢賦。」凡稅斂之事﹐是爲國之法﹐當先正井牧﹐定賦稅﹐故知治其土田﹐指謂此也。襄二十五年《左傳》曰「井衍沃﹐牧隰臯。」舊說以衍沃之地九夫爲井﹐隰臯之地九夫爲牧﹐二牧而當一井。鄭於《小司徒》之注取以爲說云「授民田﹐有不易﹐有一易﹐有再易﹐通率二而當一﹐是之謂井牧。」然則正其井牧者﹐觀其地之肥墝爲等級以授民也。定其賦稅者﹐豫制其所出之多少也。此時召伯未發﹐但王先命召伯使定申伯之宅﹐卽告申伯使知其意﹐然後以此言更命召伯﹐故再言王命召伯也。○傳「禦治」至「家臣」。○正義曰﹕王之所命﹐明是官人﹐訓禦爲治﹐故云「禦﹐治事之官」。私人者﹐對王朝之臣爲公人﹐家臣爲私屬也。《有司徹》云「主人降獻私人。」注云「大夫言私人。」明不純臣。此申伯𨿽是王之卿士﹐亦是不得純臣﹐故稱私人也。王命使遷其私人﹐告令其人使之裝載耳。其遷猶與申伯同行也。○箋「傅禦」至「冢宰」。○正義曰﹕三公有大傅﹐知此非者﹐以王之所命﹐當有職事﹐三公無職﹐故知非也。僖二十八年《左傳》曰「鄭伯傅王」﹐是謂輔相王事者爲傅也。副貳於王﹐以治國事者﹐惟冢宰爲然﹐故知謂冢宰也。

申伯之功﹐召伯是營。有俶其城﹐寢廟旣成。俶﹐作也。箋云﹕申伯居謝之事﹐召公營其位而作城郭及寢廟﹐定其人神所處。○俶﹐木又作「亻升」﹐尺叔反。

旣成藐藐﹐王錫申伯。四牡蹻蹻﹐鉤膺濯濯。藐藐﹐美貌。蹻々﹐壯貌。鉤膺﹐樊纓也。濯濯﹐光明也。箋云﹕召公營位﹐築之已成﹐以形貌告於王。王乃賜申伯﹐爲將遣之。○藐﹐亡角反。蹻﹐渠略反。濯﹐直角反﹐沈士學反。樊﹐步丹反。爲﹐於僞反。

﹝疏﹞「申伯」至「濯濯」。○正義曰﹕此說往營謝邑訖而告王﹐言申伯居謝之事﹐乃召伯於是營其位。處於營之處有所作者﹐其是謝邑之城郭也。旣作其城﹐又作寢廟。寢廟旣已成矣﹐此旣成之形貌﹐藐藐然而美也。王知其美﹐將遣申伯﹐乃賜申伯以四牡之馬﹐蹻々然而彊壯。又賜以在首之金鉤﹐在膺之樊纓﹐濯濯然而光明。將欲遣之﹐故賜以此物也。○傳「俶﹐作」。○正義曰﹕《釋詁》文。○箋「申伯」至「所處」。○正義曰﹕亦訓功爲事﹐故言居謝之事是營之。下乃云「有俶」﹐是先營而後作之﹐故云「營其位而作城郭」。此「有俶」之文﹐下通「寢廟」﹐其「旣成」之文﹐上兼「其城」﹐明其皆作成也。墻垣廏庫﹐無所不爲﹐而獨言寢廟者﹐主言定其人神所處故也。寢﹐人所處。廟﹐神所處﹐神亦有寢。但此宜總據人神﹐不應獨言廟事﹐故以爲人寢也。廟先作﹐而文在「寢」下﹐不說作之次第﹐從便言也。○傳「藐藐」至「光明」。○正義曰﹕鉤者﹐馬婁頷之鉤﹐是器物之名。膺者﹐直是馬之膺前﹐非是器物。以鉤類之﹐明言膺者﹐謂膺上有飾﹐故取《春官﹟巾車》之文以足之﹐謂膺有樊纓也。案《巾車》金路﹑鉤﹑樊纓九就同姓以封。申伯異姓而得此賜者﹐以其命爲侯伯﹐故得車如上公。

王遣申伯﹐路車乘馬。「我圖爾居﹐莫如南土。乘馬﹐四馬也。箋云﹕王以正禮遣申伯之國﹐故復有車馬之賜。因告之曰﹕我謀女之所處﹐無如南土之最善。○乘﹐繩證反。注同。復﹐扶又反。下同。錫爾介圭﹐以作爾寶。寶﹐瑞也。箋云﹕圭長尺二寸謂之介﹐非諸侯之圭﹐故以爲寶。諸侯之瑞圭自九寸而下。○介音界。

往近王舅﹐南土是保。」近﹐已也。申伯﹐宣王之舅也。箋云﹕近﹐辭也。聲如「彼記之子」之記。保﹐守也﹐安也。○近音記。

﹝疏﹞「王遣」至「是保」。○毛以爲﹐王於是發遣申伯﹐令使之國﹐故贈送之以大路之車及乘駟之馬﹐因告之曰﹕我謀度汝之所居﹐無如謝邑之最善。汝宜往居之。又特賜汝以大圭﹐謂桓圭九寸者也﹐以爲汝之執瑞。旣賜其物﹐又嘆而送之。往去已﹐此王之舅也﹐當於南方之土﹐於是安居之矣。皆命遣之辭。○鄭惟介圭謂長尺二寸之圭﹐以作國之珍寶爲異。餘同。○箋「王以」至「最善」。○正義曰﹕王者之封諸侯﹐必以車服賜之﹐是禮之正也﹐故云「以正禮遣申伯之國﹐故復有車馬」。上旣賜以四牡鉤膺﹐是王之私恩。此又以正禮賜之﹐故言復也。言無如南土之最善﹐示己厚之意。○傳「寶﹐瑞」。○正義曰﹕《春官﹟典瑞》「掌玉瑞玉器」。注云「人執以見曰瑞﹐禮神曰器。瑞﹐符信也。」則瑞謂所執之玉。《堯典》云「輯五瑞。」卽五等諸侯之圭璧也。此賜介圭賜申伯﹐令執之。言介者﹐大於常圭﹐故王肅云「寶﹐瑞也。桓圭九寸﹐諸侯圭之大者﹐所以朝天子。」是也。○箋「圭長」至「而下」。○正義曰﹕《釋器》云「珪大尺二寸謂之介。」長﹑大﹐一也﹐引之而變其文也。長尺二寸﹐則非諸侯所當執。又寶者﹐居守之辭﹐非瑞信之語﹐故云「非諸侯之圭﹐故以爲寶」。又言「諸侯之瑞圭自九寸」﹐明其無尺二寸不得稱介﹐示己所以易傳之意。孫毓云「特言賜之以作爾寶﹐明非五等之玉。且申伯受侯伯之封﹐當信圭七寸﹐又不得受上公之制。九寸桓圭而謂之介。箋義爲長。」○傳「近已」至「之舅」。○正義曰﹕以命往之國﹐不復得與之相近﹐故傳爲已﹐以爲辭也。近得爲已﹐其聲相近﹐故箋申之云﹕如彼己之己也。下云王之元舅﹐此則宣王命之﹐故知宣王之舅。如鄭意﹐厲王之後曰艷妻﹐而得申伯爲王舅者﹐蓋艷妻無子﹐姜氏生宣王。

申伯信邁﹐王餞於郿。郿﹐地名。箋云﹕邁﹐行也。申伯之意不欲離王室﹐王告語之復重﹐於是意解而信行。餞﹐送行飲酒也。時王蓋省岐周﹐故於郿云。○餞﹐賤淺反﹐沈祖見反﹐一音賤﹐《字林》子扇反﹐云「送去食也。」郿﹐亡悲反﹐又亡冀反﹐地名﹐屬扶風﹐今爲縣。語﹐魚據反。重﹐直用反。解音蟹。申伯還南﹐謝於誠歸。箋云﹕還南者﹐北就王命於岐周而還反也。謝於誠歸﹐誠歸於謝。

王命召伯﹐徹申伯土疆。以峙其粻﹐式遄其行。箋云﹕粻﹐糧。式﹐用。遄﹐速也。王使召公治申伯土界之所至﹐峙其糧者﹐令廬巿有止宿之委積﹐用是速申伯之行。○疆﹐居良反。畤如字﹐本又作「峙」﹐直紀反﹐兩通。粻音張。遄﹐巿專反。委﹐於僞反。積﹐子賜反。

﹝疏﹞「申伯」至「其行」。○正義曰﹕申伯初意不欲離王﹐王告語復重﹐心開意解﹐申伯於是信實欲行。王乃以酒餞之於郿﹐申伯乃旋反而南行。此南方謝國申伯於是誠實歸之矣。言其不得顧戀也。又言先者﹐申伯未發之時﹐王豫命召伯﹐令治申伯之國土界所至之疆境﹐又以峙具其糧食﹐謂自京至國﹐在道所須﹐令皆預備委積﹐用是以速其申伯之行。由在道無所闕乏﹐故得疾至。言王厚申伯也。俗本峙作「時」者﹐誤也。○傳「郿﹐地名」。○正義曰﹕於漢屬右扶風﹐在鎬京之西也。○箋「邁行」至「郿云」。○正義曰「邁﹐行」﹐《釋言》文。此言信行﹐則往前心未欲行﹐於時乃信﹐故解其意﹐言王告語復重﹐於是意解而信行也。上歷言「以作爾庸」﹑「我圖爾居」﹑「往近王舅」﹐是復重也。申在鎬京之東南﹐自鎬適申﹐塗不經郿。解其得餞郿之意﹐時宣王蓋省視岐周﹐申伯從王至岐。自岐遣之﹐故餞之於郿也。《江漢》箋云「岐周﹐周之所起爲其先祖之靈。」以有先祖之靈﹐故時省之。言省者﹐王自須省視﹐非爲申伯故往。《江漢》言「於周受命」﹐是爲召公故往﹐是以經云「於周」﹐與此異也。○箋「還南」至「於謝」。○正義曰﹕以言還者﹐回反之辭﹐故云「北就王命於岐周而還反也。」蓋王先在岐﹐得召公之報﹐知營謝已訖﹐召申伯於鎬﹐至岐周而命之也。申伯旣受命﹐王餞還歸於謝而後適申﹐故云北就還南也。言「謝於誠歸」﹐正是誠心歸於謝國。古人之語多倒﹐故申明之。誠歸者﹐決意不疑之辭。○箋「粻糧」至「之行」。○正義曰「粻﹐糧。式﹐用」﹐《釋言》文。「遄﹐速」﹐《釋詁》文。治申伯土界之所至者﹐謂治理申國之四境﹐豫定封疆﹐令申伯至國之時﹐不與四鄰爭訟也。峙其糧者﹐謂自京至謝﹐所在道路以具其糧食﹐使申伯所捨所宿﹐須則有之﹐不乏絕也。令廬巿有止宿之委積者﹐《地官﹟遺人》云「掌道路之委積。凡國野之道﹐十里有廬﹐廬有飲食。三十里有宿﹐宿有路室﹐路室有委。五十里有巿﹐巿有候館﹐候館有積。」注云「廬若今野候﹐徒有庌也。宿可止宿﹐若今亭有室矣。候樓可以觀望者也。一巿之閒﹐有三廬一宿。」是也。此復云王命召伯者﹐召伯營謝旣成﹐遣使報王。王知城郭旣了﹐又復命以此事﹐蓋遣使命之﹐不必召伯親來而復往也。欲速申伯之行﹐惟峙其糧一事耳。徹申伯土疆﹐非是速申伯之事﹐於此言之者﹐前命召伯﹐惟使定其居宅﹐治其土田﹐未命之使正其疆界﹐故於是乃命之。旣命正定其疆界﹐因令具糧以待申伯耳。

申伯番番﹐旣入於謝﹐徒禦嘽嘽。番番﹐勇武貌。諸侯有大功則賜虎賁徒禦。嘽嘽﹐徒行者﹑禦車者嘽嘽喜樂也。箋云﹕申伯之貌有威武番番然﹐其入謝國﹐車徒之行嘽嘽安舒﹐言得禮也。禮﹐入國不馳。○番音波。嘽﹐吐丹反。賁音奔。樂音洛。周邦咸喜﹐戎有良翰。箋云﹕周﹐徧也。戎﹐猶女也。翰﹐幹也。申伯入謝﹐徧邦內皆喜曰﹕女乎﹐有善君也。相慶之言。○翰﹐協句音塞。徧音徧。下同。

不顯申伯﹐王之元舅﹐文武是憲。不顯申伯﹐顯矣申伯也。文武是憲﹐言有文有武也。箋云﹕憲﹐表也。言爲文武之表式。

﹝疏﹞「申伯」至「是憲」。○毛以爲﹐此言申伯至國之事﹐言申伯有勇武之貌番番然﹐謂在路之時﹐有此威貌也。旣已入於謝邑﹐其徒行者﹑禦車者皆嘽嘽然安舒得宜﹐不妄馳騁。謝人觀其儀貌﹐知是賢君﹐徧邦之內﹐悉皆喜悅﹐而相慶曰﹕今有大良善幹事之君申伯﹐旣受封而爲民所悅如是﹐豈不光顯申伯乎﹗言實光顯矣。又嘆美申伯﹐此王之長舅﹐文人武人皆於是以爲表憲而法則之也。言申伯有文有武﹐可爲人之表式也。○鄭惟戎爲汝爲異。餘同。○傳「番番」至「喜樂」。○正義曰﹕以「番番」之文在「入謝」之上﹐則是在道之容﹐故爲勇武貌。箋云「威武」﹐義亦同也。又以申伯爲天子大臣﹐出封下國﹐美國君之貌﹐不應言身之有勇﹐故辧之云﹕諸侯有大功﹐則天子賜之虎賁之士﹐爲之武備﹐故道路觀之則番番然。總言其行從之勇﹐非其身也。申伯有女功﹐受州牧之禮﹐故得虎賁之賜。徒行禦車﹐謂申伯之從也。嘽嘽﹐安舒之狀。行則安舒﹐貌則喜樂﹐與箋相接成也。箋云「入國不馳」﹐《曲禮》文。○箋「周徧」至「之言」。○正義曰﹕周匝是徧之義﹐故爲徧也。「翰﹐幹」﹐《釋詁》文。汝者﹐相於之辭﹐故知是相慶之言。以申伯新爲之君﹐故遞相慶賀也。毛於「戎」字皆訓爲「大」﹐知此亦與鄭不同。○傳「不顯」至「有武」。○正義曰﹕文武是憲﹐謂文人武人以申伯爲表式﹐故解其意﹐言由申伯有文有武﹐故得與文武之人爲表式。箋以其略﹐故申成之。

申伯之徳﹐柔惠且直。揉此萬邦﹐聞於四國。箋云「揉﹐順也。四國﹐猶言四方也。」○揉﹐本亦作「柔」﹐汝又反﹐又如字﹐一音柔。注同。聞音問。

吉甫作誦﹐其詩孔碩。其風肆好﹐以贈申伯。吉甫﹐尹吉甫也。作是工師之誦也。肆﹐長也。贈﹐增也。箋云﹕碩﹐大也。吉甫爲此誦也。言其詩之意甚美大﹐風切申伯﹐又使之長行善道。以此贈申伯者﹐送之令以爲樂。○風﹐福鳳反﹐注同。王如字﹐云「音也。」贈﹐《詩》之本皆爾﹐鄭王申毛並同。崔《集注》本作「贈﹐增也」﹐崔云「增益申伯之美。」

﹝疏﹞「申伯」至「申伯」。○正義曰﹕此章以申伯歸謝事終﹐總嘆其美﹐且言作詩之意。言申伯之徳﹐安順而且正直﹐以此順直之徳﹐揉服此萬邦不順之國﹐使之皆順。其善聲譽皆聞達於彼四方之國。是申伯之徳實大美矣。今吉甫作是工師之誦﹐其詩之意甚美大矣﹐其風切申伯又使之長行善道﹐故以此詩增長申伯之美。言使申伯歌誦此詩﹐見人言己之美﹐更復自彊不息﹐以增徳行也。鄭惟贈送一字別。○箋「揉﹐順」。○正義曰﹕《易》稱「揉木爲耒」﹐謂屈橈之也。有不如意﹐揉之使善﹐是爲順之義。言揉萬邦使順善也。周無萬國﹐因古有萬國﹐舉大數耳。○傳「吉甫」至「贈增」。○正義曰﹕吉甫﹐尹吉甫。毛不注序﹐故於此詳之。詩者﹐工師樂人誦之以爲樂曲﹐故云作是工師之誦﹐欲使申伯之樂人常誦習此詩也。肆者﹐陳設之言﹐是進長之義﹐故以肆爲長。凡贈遺者﹐所以增長前人﹐贈之財﹐使富增於本﹐贈之言﹐使行增於善﹐故云「贈﹐增也」。○箋「碩大」至「爲樂」。○正義曰「碩﹐大」﹐《釋詁》文。言風切申伯﹐使之長行善道者﹐言其善事使之自彊也。其詩之意甚美大者﹐述其善事﹐令更增長﹐是美大也。君子之道﹐貴在謙虛﹐而言吉甫作詩自述﹐云甚美者﹐欲使前人聽受其言﹐故美大以入之。令以爲樂者﹐令使申伯常歌樂此詩﹐以自規戒也。如此言﹐則此詩之作﹐主美申伯而已。申伯有徳﹐王能建之﹐美申伯亦所以美宣王﹐故爲宣王詩也。

《崧髙》八章﹐章八句。

《烝民》﹐尹吉甫美宣王也。任賢使能﹐周室中興焉。

﹝疏﹞「《烝民》八章﹐章八句」至「中興焉」。○正義曰﹕《烝民》詩者﹐尹吉甫所作﹐以美宣王也。以宣王能親任賢徳﹐用使能人﹐賢能在官﹐職事修理。周室旣衰﹐中道復興﹐故美之也。任賢使能者﹐任謂委仗之﹐使謂作用之﹐𨿽大意爲同﹐而細理小別。有徳謂之賢﹐有伎謂之能﹐故太宰八統﹐「三曰進賢﹐四曰使能」。注云「賢﹐有善行者也。能﹐多才藝者也。」是賢能相對爲小別﹐散則皆相通也。經八章﹐皆言仲山甫有美徳﹐王能任用之﹐是任賢使能也。褒賞申伯﹐指斥其人。此不言任用山甫者﹐見王所使任非獨一人而已﹐故言賢能以廣之。《韓奕》之序﹐不言錫命韓侯﹐義亦然。《崧髙》之序﹐已有建國﹑親諸侯爲之廣大﹐故指言申伯焉。由其任賢使能﹐故得周室中興。中興之事﹐於經無所當也。

天生烝民﹐有物有則。民之秉彜﹐好是懿徳。烝﹐眾。物﹐事。則﹐法。彜﹐常。懿﹐美也。箋云﹕秉﹐執也。天之生眾民﹐其性有物象﹐謂五行仁﹑義﹑禮﹑智﹑信也。其情有所法﹐謂喜﹑怒﹑哀﹑樂﹑好﹑惡也。然而民所執持有常道﹐莫不好有美徳之人。○彜音夷。好﹐呼報反。注皆同。知音智。樂音洛。惡﹐烏路反。

天監有周﹐昭假於下。保玆天子﹐生仲山甫。仲山甫﹐樊侯也。箋云﹕監﹐視。假﹐至也。天視周王之政教﹐其光明乃至於下﹐謂及眾民也。天安愛此天子宣王﹐故生樊侯仲山甫﹐使佐之。言天亦好是懿徳也。《書》曰「天聰明自我民聰明。」○假音格。注同。

﹝疏﹞「天生」至「山甫」。○正義曰﹕言天生其眾民﹐使之心性有事物之象﹐情志有去就之法﹐旣稟此靈气而有所依憑﹐故民之所執持者有常道﹐莫不愛好是美徳之人以爲君也。民之所好如是﹐天亦從民所好﹐故天乃監視有周之王政教善惡。見此周王﹐其政教之光明﹐乃行而施至於下民矣。卽王有懿徳﹐天亦愛之。天乃安愛此天子之宣王﹐乃爲之生樊侯仲山甫大賢之人﹐使佐以興之。○傳「烝眾」至「懿美」。○正義曰「烝﹐眾。則﹐法。夷﹐常。懿﹐美」﹐皆《釋詁》文。凡言萬物﹐則萬事也﹐故以物爲事。○箋「秉執」至「之人」。○正義曰「秉﹐執」﹐《釋詁》文。以言「好是懿徳」﹐所好出於情性﹐然上言「有物有則」﹐卽是情性之事。物者﹐身外之物﹐有象於己。則者﹐己之所有﹐法象外物﹐其實是一﹐從內外而異言之耳。因經物﹑則異文﹐故箋分性﹑情爲二。性爲五性﹐情爲六情以充之。五性本於五行﹐六情本於六气。《洪範》五行﹕水﹑火﹑金﹑木﹑土。《禮運》曰「人者﹐天地之心﹐五行之端。」是人性法五行也。昭元年《左傳》曰「六气﹕陰﹑陽﹑風﹑雨﹑晦﹑明也。」昭二十五年《左傳》「民有好﹑惡﹑喜﹑怒﹑哀﹑樂﹐生於六气」。是六情法六气也。《孝經﹟援神契》曰「性者﹐生之質。命者﹐人所稟受也。情者﹐陰之數精內附著生流通也。」又曰「性生於陽以理執﹐情生於陰以系念。」是性陽而情陰。五行謂仁﹑義﹑禮﹑智﹑信者﹐鄭於《禮記》之說﹐以爲「木行則仁﹐金行則義﹐火行則禮﹐水行則智﹐土行則信」﹐是也。六情有所法者﹐服虔《左傳》之注以爲﹐「好生於陽﹐惡生於陰﹐喜生於風﹐怒生於雨﹐哀生於晦﹐樂生於明」。是也。此數情有六﹐經傳亦多言六情。惟《禮運》云「何謂人情﹖喜﹑怒﹑哀﹑懼﹑愛﹑惡﹑欲﹐七者弗學而能。」獨言七者﹐六是其正﹐彼依附而異文耳。愛卽好也。欲卽樂也。懼蓋怒中之別出﹐己情爲怒﹐聞彼怒而懼。是怒之與懼﹐外內相依﹐以爲彼此之異﹐故分之爲七。大意猶與此同也。人之情性﹐共稟於天﹐天不差忒﹐則人亦有常﹐故民所執持有常道﹐莫不好美徳之人。下句言天見民意﹐好此美徳﹐故天亦愛此天子之事。此言好美徳之人﹐謂好之以爲君也。若然﹐物以同聲相應﹐人以同志相親。聖明之君﹐乃愛賢臣。無道之世﹐惡人得寵。古先帝代莫不盡然。君旣如此﹐則民亦如之。惡人當愛惡君矣﹐而云同好美徳之人者﹐人之本意﹐皆欲愛善﹐𨿽則逐臭之夫﹐當時不以爲惡﹐但識鑑不同﹐謂爲善耳﹐未有故知是其惡而愛之者也。且民之愛君﹐爲被其政教﹐𨿽則愚民﹐亦知愛善君矣。○傳「仲山甫﹐樊侯」。○正義曰﹕言仲山甫是樊國之君﹐爵爲侯﹐而字仲山甫也。《周語》稱「樊仲山甫諫宣王」﹐是山甫爲樊國之君也。韋昭云「食菜於樊。」僖二十五年《左傳》說「晉文公納定襄王﹐王賜之樊邑」﹐則樊在東都之畿內也。杜預云「經傳不見畿內之國稱侯男者﹐天子不以此爵賜畿內也。」如預之言﹐畿內本無侯爵。傳言樊侯﹐不知何所案據。○箋「監視」至「聰明」。○正義曰「監﹐視。假﹐至」﹐《釋詁》文。上句言民好有徳之君﹐故以此明至於下﹐爲周之政教光明﹐至於天下﹐正謂宣王政教明也。但天子之文見於下句﹐故直言有周耳。上言民好有徳﹐此言天愛宣王﹐爲生賢佐﹐言天亦好是懿徳﹐亦猶民也。引《書》曰者﹐《泰誓》文也。彼注云「天之所謂聰明有徳者﹐由民也。」言天所善惡﹐與民同。引之者﹐證天從民意也。案序云「任賢使能﹐周室中興」﹐是由有賢臣佐王﹐政始得光明。此文乃言由王政教光明﹐天乃爲生賢佐。先後不同者﹐宣王之明﹐與山甫之賢﹐皆是上天爲之。山甫之年未必不長於宣王﹐非是宣王旣明﹐始生山甫。但作者見明君而有賢臣﹐爲天愛王之勢﹐非實事也。

仲山甫之徳﹐柔嘉維則。令儀令色﹐小心翼翼。箋云﹕嘉﹐美。令﹐善也。善威儀﹐善顏色容貌﹐翼翼然恭敬。

古訓是式﹐威儀是力。天子是若﹐明命使賦。古﹐故。訓﹐道。若﹐順。賦﹐布也。箋云﹕故訓﹐先王之遺典也。式﹐法也。力猶勤也。勤威儀者﹐恪居官次﹐不解於位也。是順從行其所爲也。顯明王之政教﹐使羣臣施布之。○道音導。解﹐佳賣反﹐本又作「懈」。下文「匪解」同。

﹝疏﹞「仲山甫」至「使賦」。○正義曰﹕上言天生山甫﹐此言生而有徳﹐言此仲山甫之徳如何乎﹖柔和而美善﹐維可以爲法則。又能善其動止之威儀﹐善其容貌之顏色﹐又能愼小其心翼翼然恭敬。旣性行如是﹐至於爲臣﹐則以古昔先王之訓典﹐於是遵法而行之﹐在朝所爲之威儀﹐於是勤力而勉之。以此人隨天子之所行﹐於是從行而順之。旣天子爲善﹐山甫順之﹐故能顯明王之教命﹐使羣臣施布行之。羣臣奉行王命﹐由於山甫﹐故得爲此明君﹐中興周室。○傳「古故」至「賦布」。○正義曰﹕古是舊故之義﹐故以古爲故也。「訓﹐道」﹐《釋詁》文。「若﹐順」﹐《釋言》文。賦與人物是布散之義﹐故以賦爲布也。○箋「故訓」至「布之」。○正義曰﹕古訓者﹐故舊之道﹐故爲先王之遺典也。是力者﹐勤力爲之﹐故云「勤威儀者﹐恪居官次」﹐謂恆常恭敬﹐居於官之次捨﹐不解怠於其職位也。「恪居官次」﹐襄二十三年《左傳》文。「不解於位」﹐《假樂》篇也。是順謂從其所爲言。君須爲善﹐從君之意以成善事也。顯明王之政教﹐使羣臣施布之。身爲大臣﹐故得使在下者布行王政也。

王命仲山甫﹐式是百辟。纘戎祖考﹐王躬是保。戎﹐大也。箋云﹕戎﹐猶女也。躬﹐身也。王曰﹕女施行法度於是百君﹐繼女先祖先父始見命者之功徳﹐王身是安。使盡心力於王室。○辟音璧。

出納王命﹐王之喉舌。賦政於外﹐四方爰發。喉舌﹐冢宰也。箋云﹕出王命者﹐王口所自言﹐承而施之也。納王命者﹐時之所宜﹐復於王也。其行之也﹐皆奉順其意﹐如王口喉舌親所言也。以布政於畿外﹐天下諸侯於是莫不發應。○出納並如字。納亦作內﹐音同。喉音侯。應﹐應對之應。

﹝疏﹞「王命」至「爰發」。○毛以爲﹐王命此仲山甫曰﹕汝可以爲長官﹐施其法度於是天下之百君﹐當繼而光大爾之祖考﹐又奉承汝王之身﹐於是而安寧之。仲山甫旣受命爲官﹐乃施行職事﹐於是出納王之教命。王有所言﹐出而宣之。下有所爲﹐納而白之。作王之咽喉口舌﹐布其政教於畿外之國。政教明美﹐所爲合度﹐四方諸侯被其政令﹐於是皆發舉而應之。美其出言而善﹐人皆應和也。○鄭惟戎字爲異。餘同。○箋「戎猶」至「王室」。○正義曰﹕戎之爲大﹐𨿽是正訓﹐於理不愜﹐故易以爲汝。汝施法度於是百君﹐謂百辟卿士﹐通畿外諸侯。下云「賦政於外」﹐明百辟之言兼畿外矣。言繼汝先祖﹐明其先有功。先祖有功﹐必是始封之君﹐故云始見命者之功徳也。言盡心力於王室者﹐發舉由心﹐施行在力﹐令盡心力﹐使爲至忠也。○傳「喉舌﹐冢宰」。○正義曰﹕上句云「式是百辟」﹐與百君爲法﹐則王朝上卿﹐故爲冢宰。舜命龍作納言云「出納朕命」。彼特立納言之官﹐以典王命出入﹐卽今之納言也。與此出納王命者異。○箋「出王」至「發應」。○正義曰﹕以出從於王﹐故爲王口所自言。納自外來﹐故爲時之所宜。復於王﹐復﹐白也。《太宰職》曰「王視治朝則贊聽治。」注云「治朝在路門外﹐羣臣治事之朝。王視之﹐則助王平斷焉。」是出王命也。又曰「歲終﹐則令百官府各正其治。受其會﹐聽其致事﹐而詔王廢置。」注云「平其事來至者之功狀而奏白王。」是納王命也。《宰夫》「掌諸臣之復」。注云「復之言報也﹐反也。反報於王﹐謂朝廷奏事。」是謂奏事爲復也。天下諸侯於是莫不發應﹐卽《易》所謂「出其言善﹐千里之外應之」﹐是也。

肅肅王命﹐仲山甫將之。邦國若否﹐仲山甫明之。將﹐行也。箋云﹕肅肅﹐敬也。言王之政教甚嚴敬也﹐仲山甫則能奉行之。若﹐順也。順否﹐猶臧否﹐謂善惡也。○否音鄙﹐惡也。注同。舊方九反﹐王同﹐云「不也。」

旣明且哲﹐以保其身。夙夜匪解﹐以事一人。箋云﹕夙﹐早。夜﹐莫。匪﹐非也。一人﹐斥天子。○莫音暮。

﹝疏﹞「肅肅」至「一人」。○正義曰﹕肅肅然甚可尊嚴而畏敬者﹐是王之教命。嚴敬而難行者﹐仲山甫則能奉行之。畿外邦國之有善惡順否﹐在遠而難知者﹐仲山甫則能顯明之。能內奉王命﹐外治諸侯﹐是其賢之大也。旣能明曉善惡﹐且又是非辧知﹐以此明哲﹐擇安去危﹐而保全其身﹐不有禍敗。又能早起夜臥﹐非有懈倦之時﹐以常尊事此一人之宣王也。

人亦有言「柔則茹之﹐剛則吐之。」箋云﹕柔﹐猶濡毳也。剛﹐堅彊也。剛柔之在口﹐或茹之﹐或吐之﹐諭人之於敵彊弱。○茹音汝﹐又如庶反﹐《廣雅》云﹕食也。濡﹐如朱反﹐一音如宛反。毳﹐昌銳反﹐本又作脆﹐七歲反。彊﹐其良反。下同。或其丈反。

維仲山甫﹐柔亦不茹﹐剛亦不吐。不侮矜寡﹐不畏彊禦。矜﹐古頑反。

﹝疏﹞「人亦」至「彊禦」。○正義曰﹕上旣言明哲勤事﹐此又言其發舉得中。人亦有俗諺之常言﹐說人之恆性﹐莫不柔濡者﹐則茹食之。堅剛者﹐則吐出之。諭見前敵寡弱者則侵侮之﹐彊盛者則避畏之。言凡人之性﹐莫不皆爾。維有仲山甫則不然﹐𨿽柔亦不茹﹐𨿽剛亦不吐﹐不欺侮於鰥寡孤獨之人﹐不畏懼於彊梁禦善之人。不侮不畏﹐卽是不茹不吐。旣言其諭﹐又言其實以充之。茹者﹐噉食之名﹐故取菜之入口名爲茹。《禮》稱茹毛﹐亦其事也。

人亦有言「徳輶如毛。民鮮克舉之。」我儀圖之。儀﹐宜也。箋云﹕輶﹐輕。儀﹐匹也。人之言云﹕徳甚輕然﹐而眾人寡能。獨舉之以行者﹐言政事易耳。而人不能行者﹐無其志也。我與倫匹圖之﹐而未能爲也。我﹐吉甫自我也。○輶﹐余久反﹐又音由。鮮﹐息淺反。我義﹐毛如字﹐宜也﹐鄭作「儀」﹐儀﹐匹也。易﹐以豉反。維仲山甫舉之﹐愛莫助之。愛﹐隱也。箋云﹕愛﹐惜也。仲山甫能獨舉此徳而行之﹐惜乎莫能助之者﹐多仲山甫之徳﹐歸功言耳。衮職有闕﹐維仲山甫補之。有衮冕者﹐君之上服也﹐仲山甫補之﹐善補過也。箋云﹕衮職者﹐不敢斥王之言也。王之職有闕﹐輒能補之者﹐仲山甫也。○衮﹐古本反﹐冕服名。

﹝疏﹞「人亦」至「補之」。○毛以爲﹐人亦有俗諺之常言﹕徳之在人﹐此於無徳之時﹐非復益重﹐其輕如毛﹐然其輕如毛﹐行之甚易﹐要民無其志﹐寡能舉行之者。我以人之此言﹐實得其宜﹐乃圖謀之﹐觀誰能行徳﹐維仲山甫獨能舉此徳而行之。其徳義深遠而隱﹐莫有能助行之者。山甫旣無人助﹐獨行之耳。故服衮冕之人﹐職事有所廢闕﹐維仲山甫能補益之。以此﹐故可任用﹐以致中興。○鄭惟儀爲匹﹑愛爲惜爲異。餘同。○箋「輶輕」至「自我」。○正義曰「輶﹐輕」﹐《釋言》文。「儀﹐匹」﹐《釋詁》文。然則鄭讀爲儀﹐故以爲匹。以言圖之﹐當與前人共謀﹐故易傳也。《表記》稱「仁之爲器也重﹐其爲道也遠﹐舉者莫能勝也﹐行者莫能致也」。則徳當重矣﹐而雲輕如毛者﹐若論徳所施行﹐實爲重大﹐若言在人身體﹐則於人不重﹐故爲輕也。言如毛者﹐舉輕物以諭其輕之甚耳﹐其實輕於毛也﹐故《中庸》引此云「毛猶有倫。」是怪其所比爲重也。舉者﹐提持之言。旣以重輕爲諭﹐故以舉言之。舉謂施行之﹐故云「舉之以行」。旣引人言﹐乃云我圖﹐故知「我﹐吉甫自我也」。○傳「愛﹐隱」。○正義曰﹕《釋言》文。○箋「愛惜」至「言耳」。○正義曰﹕愛者﹐吝惜之言﹐故爲惜也。惜其無助﹐則爲嘆傷之深﹐故易傳也。宣王之臣﹐賢哲多矣﹐而云莫能助之﹐辭爲太甚﹐故云「多山甫之徳﹐歸功言之也」。○傳「有衮」至「補過」。○正義曰﹕傳以天子之服﹐其名多矣﹐而獨言衮職之意。以衣服之中有衮冕者﹐是人君之上服﹐故舉衮以表君也。若然﹐天子以大裘之冕爲尊﹐故《覲禮》謂衮冕爲裨冕。而言上服者﹐以大裘之冕無旒﹐事天乃服﹐以示質耳﹐非與人君行禮之正衣﹐故以衮爲上也。善補過者﹐《易﹟系辭》文。言善補衮職之人過也。宣二年《左傳》引此﹐乃云「能補過也」。○箋「衮職」至「山甫」。○正義曰﹕衮職﹐實王職也。不言王而言衮﹐不敢指斥而言﹐猶律謂天子爲乘輿也。王之職有缺﹐輒能補之﹐謂有所不可則諫爭之。

仲山甫出祖﹐四牡業業。徵夫捷捷﹐每懷靡及。言述職也。業業﹐言髙大也。捷捷﹐言樂事也。箋云﹕祖者﹐將行犯軷之祭也。懷私爲每懷。仲山甫犯軷而將行﹐車馬業業然動﹐眾行夫捷捷然至﹐仲山甫則戒之曰﹕旣受君命﹐當速行。每人懷其私而相稽畱﹐將無所及於事。○捷﹐在接反。軷﹐步葛反﹐道祭也。四牡彭彭﹐八鸞鏘鏘。王命仲山甫﹐城彼東方。東方﹐齊也。古者諸侯之居逼隘﹐則王者遷其邑而定其居﹐蓋去薄姑而遷於臨菑也。箋云﹕彭彭﹐行貌。鏘鏘﹐鳴聲。以此車馬命仲山甫使行﹐言其盛也。○將﹐七羊反﹐本亦作「鏘」﹐同。逼﹐本亦作「亻畐」﹐彼側反。隘﹐於懈反。菑﹐側其反。臨菑﹐地名。

﹝疏﹞「仲山甫」至「東方」。○正義曰﹕旣言在內佐王﹐又說外行述職。言仲山甫旣受王命﹐將欲適齊﹐出於國門﹐而爲祖道之祭﹐止陳車騎而人觀之﹐見其所乘之駟牡業業然動而髙大﹐所從眾人之行夫捷捷然敏而樂事於其祖。而旣餞﹐仲山甫則戒其從人曰﹕爾等旣受君命﹐當須速行。若每人懷其私而相稽畱﹐將無所及於事也。旣戒﹐乃乘其駟牡之馬彭彭然而行﹐八鸞之聲又鏘鏘然而鳴。所以爲此行者﹐王命仲山甫以此車馬令乘之而行﹐往築城於彼東方之國﹐謂使之城齊也。○傳「言述」至「樂事」。○正義曰﹕仲山甫爲王之卿士﹐職當眺省諸侯。言此出行者﹐述其卿士之職也。業業﹐動之貌﹐言髙大者﹐見其髙大而動﹐故業業然。捷捷者﹐舉動敏疾之貌。行者或苦於役﹐則舉動遲緩﹐故言捷捷以見其勸樂於事也。○箋「祖者」至「於事」。○正義曰﹕以行者旣祖﹐乃卽於路﹐故云「將行犯軷而祭也」。「每懷靡及」﹐在「徵夫」之下﹐而與《皇皇者華》文同﹐故亦依彼取《外傳》而徑破之云﹕懷私爲每懷。此徵夫是山甫從人﹐故知山甫戒之﹐恐其無及於事也。《皇皇者華》傳以「懷」爲「和」﹐箋破「和」爲「私」﹐以申傳意。其義不異於傳﹐故知此箋之意亦與傳同也。但毛傳省略﹐彼王肅爲之作說﹐亦云己與毛同。未知誰得毛旨﹐此亦當然。王肅云「仲山甫𨿽有柔和明知之徳﹐猶自謂無及。」傳意未必不然也。○傳「東方」至「臨菑」。○正義曰﹕下言「䢐齊」﹐故知「東方﹐齊也」。又解王命城齊之意﹐由古者諸侯之居逼隘﹐則王者遷其邑而定其居。時齊居逼隘﹐故王使仲山甫往城而定之也。旣言所定﹐不知定在何處﹐故云「蓋去薄姑﹐而遷於臨菑也」。毛時書籍猶多﹐去聖未遠﹐𨿽言蓋爲疑辭﹐其當有所依約而言也。《史記﹟齊世家》云「獻公元年﹐徙薄姑都治臨菑。」計獻公當夷王之時﹐與此傳不合﹐遷之言未必實也。○箋「彭彭」至「其盛」。○正義曰﹕承上出祖之後﹐則是在道之事﹐故以彭彭爲行貌。馬動則鸞鳴﹐故言鏘鏘爲鳴聲也。旣言車馬﹐乃云王命﹐明王以此車馬命山甫使行。以王命所賜﹐而作者言其貌狀﹐知是言其車馬之盛。

四牡騤騤﹐八鸞喈喈。仲山甫䢐齊﹐式遄其歸。騤騤﹐猶彭彭也。喈喈﹐猶鏘鏘也。遄﹐疾也。言周之望仲山甫也。箋云﹕望之﹐故欲其用是疾歸。○騤﹐求龜反。喈音皆。

吉甫作誦﹐穆如淸風。仲山甫永懷﹐以慰其心。淸微之風﹐化養萬物者也。箋云﹕穆﹐和也。吉甫作此工歌之誦﹐其調和人之性﹐如淸風之養萬物然。仲山甫述職﹐多所思而勞﹐故述其美以慰安其心。

﹝疏﹞「四牡」至「其心」。○正義曰﹕此言周人欲山甫之速歸﹐並說己作詩之意。言仲山甫乘王命之四牡騤騤然壯健﹐八鸞之聲喈喈然而鳴。仲山甫乘此車馬﹐以往於齊。周人欲山甫用此壯健車馬﹐疾其在路而早歸也。山甫旣行役如此﹐故我吉甫作是工師之誦﹐其調和人之情性﹐如淸微之風化養萬物﹐使之日有長益也。以仲山甫述職﹐日月長久﹐而多所思﹐故述其美以慰安其心﹐欲使之自忘勞也。○傳「騤騤」至「山甫」。○正義曰﹕此所陳者﹐還是上之車馬﹐故猶之也。《釋詁》云「遄﹐速。」卽疾也。欲使之速歸者﹐言山甫有徳﹐周人愛之﹐不用使久在於外﹐故云「式遄其歸」。言周人思望仲山甫也。○傳「淸微」至「萬物」。○正義曰﹕解詩而比風之意﹐以淸微之風化養萬物﹐故以比淸美之詩可以感益於人也。淸微者﹐言其不暴疾也。化養萬物﹐謂谷風﹑凱風也。○箋「穆和」至「其心」。○正義曰﹕穆是美之貌﹐故爲和也。穆下卽云「如淸風」﹐是穆爲淸之用﹐故和爲調和人之性也。

《烝民》八章﹐章八句。

卷十八十八之四

卷十八十八之四

《韓奕》﹐尹吉甫美宣王也。能錫命諸侯。梁山於韓國之山最髙大﹐爲國之鎭﹐祈望祀焉﹐故美大其貌奕奕然﹐謂之韓奕也。梁山﹐今左馮翊夏陽西北。韓﹐姬姓之國也﹐後爲晉所滅﹐故大夫韓氏以爲邑名焉。幽王九年﹐王室始騷。鄭桓公問於史伯曰「周衰﹐其孰興乎﹖」對曰「武實昭文之功﹐文之祚盡﹐武其嗣乎﹖武王之子應韓不在其晉乎﹖」○奕音亦。韓﹐姬姓國也。梁山奕奕然﹐爲韓國之鎭﹐故曰韓奕。翊音翼。騷﹐素刀反﹐動也。祚﹐䢐路反。

﹝疏﹞「《韓奕》六章﹐章十二句」至「諸侯」。○正義曰﹕《韓奕》詩者﹐尹吉甫所作﹐以美宣王也。美其能錫命諸侯﹐謂賞賜韓侯﹐命爲侯伯也。不言韓侯者﹐欲見宣王之所錫命﹐非獨一國而已﹐故變言諸侯以廣之。錫謂與之以物﹐二章是也。命謂授之以政﹐首章是也。經﹑序倒者﹐經先言受命以顯其美﹐序先言賜者﹐欲見命亦是賜。《春秋》有來錫公命﹐是命爲賜也。三章言韓侯得賜而歸。四章說其娶妻之事。五章言其得妻之由。卒章言其得命歸國﹐施行政事。旣美其人言泛及之﹐主爲錫命而作﹐故序言「錫命」以總之。○箋「梁山」至「晉乎」。○正義曰﹕此經𨿽有韓有奕﹐而文非共句﹐故解其名篇之意也。知梁山於韓國之山最髙大者﹐以韓後屬晉﹐《釋山》云「梁山﹐晉望也。」孫炎曰「晉國所望祭也。」晉爲大國﹐尙以爲望﹐明於韓地最髙大也。《夏官﹟職方氏》每州皆云其山鎭曰某山﹐是其大者謂之爲鎭﹐故知梁山爲韓國之重鎭也。《禮》﹐諸侯之於山川﹐在其地祭﹐以祈福。山必望而祀之﹐故云「祈望祀焉」。經云「奕奕梁山」﹐是美其貌奕奕然。以其韓國之奕﹐故謂其篇爲《韓奕》也。又辧其處﹐云「今在左馮翊郡夏陽縣之西北」也。漢於長安畿內立三郡﹐謂之三輔﹐京兆在中﹐馮翊在東﹐扶風在西。外郡之長謂之太守﹐此三輔者謂之京兆尹。左馮翊﹑右扶風﹐左右猶外郡之名太守也。計此﹐止須言馮翊耳﹐不須言左。但《漢書》稱馮翊﹑扶風之人﹐皆並言左﹑右﹐故鄭亦連言左。範曄《後漢書》始於馮翊﹑扶風之人不言左﹑右耳﹐以前皆並言左﹑右。服虔《左傳解贊》云「右扶風賈君」是也。又辧韓國興滅之由。襄二十九年《左傳》說晉滅諸國﹐云「霍﹑揚﹑韓﹑魏﹐皆姬姓也」。以此知韓是姬姓之國﹐後爲晉所滅也。此韓是武王之子﹐以卒章之傳已言韓侯之先祖武王之子﹐故直辧其姬姓也。故大夫韓氏以爲邑名焉﹐謂食邑於韓﹐以韓爲氏也。桓三年《左傳》云「曲沃武公伐翼﹐韓萬禦戎。」服虔云「韓萬﹐晉大夫曲沃桓叔之子﹐莊伯之弟。」晉爲大夫﹐以韓爲氏也。襄﹑昭之間﹐有韓宣子﹐六國之韓王﹐是此韓爲之後也。晉之滅韓﹐未知何君之世。宣王之時﹐韓爲侯伯。武公之世﹐萬已受之。蓋晉文侯輔平王爲方伯之時滅之也﹐故韋昭云「近宣王時﹐命韓侯爲侯伯﹐其後爲晉所滅﹐以爲邑﹐以賜桓叔之子萬﹐是爲韓萬。」則其亡在平王時也。「幽王九年」以下﹐皆《鄭語》文。韋昭云「騷﹐謂適庶交爭也。武﹐武王也。文王子孫﹐魯﹑衛是也。祚盡﹐謂衰也。嗣﹐繼也。武王子孫當繼之而興。不在者﹐言不在應韓﹐當在晉也。」引此者﹐證幽王之時﹐韓仍在也。彼先言桓公之問﹐史伯之對﹐下言九年王室始騷。此引之﹐而與彼文倒者﹐彼文先說史伯之言﹐於後歷陳事驗﹐故始騷之文列之於後。此則略取其意﹐辧其問答之年。故進之於上。

奕奕梁山﹐維禹甸之。有倬其道﹐韓侯受命﹐奕奕﹐大也。甸﹐治也。禹治梁山﹐除水災。宣王平大亂﹐命諸侯。有倬其道﹐有倬然之道者也。受命﹐受命爲侯伯也。箋云﹕梁山之野﹐堯時俱遭洪水。禹甸之者﹐決除其災﹐使成平田﹐定貢賦於天子。周有厲王之亂﹐天下失職。今有倬然者﹐明復禹之功者﹐韓侯受王命爲侯伯。○甸﹐毛徒徧反﹐鄭繩證反﹐或云鄭亦徒徧反。倬﹐陟角反﹐明貌﹐《韓詩》作「晫」﹐音義皆同。王親命之﹕「纘戎祖考﹐無廢朕命。夙夜匪解﹐虔共爾位。戎﹐人。虔﹐固。共﹐執也。箋云﹕戎﹐猶女也。朕﹐我也。古之恭字或作」共「。○解音懈。共﹐毛九勇反﹐鄭音恭﹐云「古恭字。「

朕命不易﹐榦不庭方﹐以佐戎辟。」庭﹐直也。箋云﹕我之所命者﹐勿攺易不行﹐當爲不直﹐違失法度之方﹐作楨榦而正之﹐以佐助女君。女君﹐王自謂也。○榦﹐古旦反。辟音壁﹐君也。爲﹐於僞反。楨音貞。

﹝疏﹞「奕奕」至「戎辟」。○毛以爲﹐此奕奕然髙大之梁山﹐其傍之野﹐本遭洪水之災﹐維爲禹所治之﹐謂決除其災﹐使成平田﹐而貢賦於天子也。今居其地﹐復禹之功有倬然著明其道徳者﹐韓侯也。韓侯以此明徳﹐受天子之命爲侯伯也。王身親自命之﹐云﹕汝當紹繼光大其祖考之舊職﹐復爲侯伯﹐以繼先祖﹐無得棄我之教命而不用之。其在職也﹐當早起夜臥﹐非有解怠。用心堅固﹐執持汝此侯伯之職位。我之所命汝者﹐不得攺易而不行﹐以此爲楨榦﹐有違道不直之方﹐以此佐助汝大君之天子。此是王命辭之略也。○鄭以甸爲丘甸之甸﹐戎爲汝﹐共爲恭敬。言繼汝祖考之舊職﹐恭於汝職﹐以助汝君爲異。餘同。○傳「奕奕」至「侯伯」。○正義曰﹕以其言山之形﹐而云奕奕﹐故知大也。甸者﹐田也。治爲平田﹐故云「甸﹐治」。大禹之功﹐功在治水﹐故知治梁山﹐除水災﹐謂治山傍之地﹐有水之處﹐使成平田也。又本韓侯受命之意﹐宣王平大亂﹐謂平定厲王之亂政﹐而命諸侯﹐謂擇諸侯賢者而命之﹐故有倬然之道者韓侯﹐受命爲侯伯也。以其命之﹐使「榦不庭方」﹐又言「因以其伯」﹐故知爲侯伯﹐謂爲州牧也。以其言「奄受北國」﹐知非東西大伯也。言宣王平大亂者﹐本其命諸侯所由耳。不以平亂比治水也。○箋「梁山」至「侯伯」。○正義曰﹕以言其甸之﹐施於平地之辭﹐故言「之野」。言梁山者﹐表韓國所在﹐亦猶「信彼南山」﹐其意在於原隰也。言俱遭洪水者﹐堯時洪水﹐非獨梁山之傍﹐梁山與天下俱遭之耳。見禹之所治﹐不獨梁山。上言禹治梁山﹐下言韓侯受命﹐則「維禹甸之」﹐言亦爲韓侯而發。《信南山》「維禹甸之」下﹐云「曾孫田之」﹐美成王能復禹之功。然則此「維禹甸之」之下﹐又云「有倬其道」﹐亦美韓侯復禹之功也。禹與成王俱爲天子﹐養民之情旣同﹐其功可以相復。今韓侯非禹之類﹐而亦言復禹功﹐則所復之事﹐有異於成王﹐故箋辧之。禹能決除其災﹐使成平田﹐定其貢賦於天子。今韓侯居禹所治之地﹐修理其田﹐供其貢賦於天子。禹定其制﹐韓侯奉行﹐以此爲復禹之功也。周有厲王之亂﹐天下失職﹐謂諸侯不修臣職﹐不貢賦也。今有倬然著明之道﹐復禹之功﹐謂韓侯修臣職﹐奉貢賦也。下云「介圭」﹑「入覲」﹐卽是著明之事。韓侯以此著明﹐故得受命爲侯伯。有倬然受命﹐皆是韓侯之事。韓侯之文處其中﹐使得上下俱兼也。以《信南山》之箋甸爲「丘甸之」﹐知此使成平田﹐定貢賦﹐亦是丘甸之也。定本﹑《集注》「貢賦」上皆無「定」字。○傳「戎﹐大。虔﹐固。共﹐執」。○正義曰﹕皆《釋詁》文。彼惟「共」作「拱」耳。傳讀爲拱﹐故爲執也。○箋「朕我」至「作共」。○正義曰「朕﹐我」﹐《釋詁》文。言古之恭字或作「共」﹐則爲恭敬之義﹐以爲恭字義彊﹐故易傳也。○傳「庭﹐直」。○正義曰﹕《釋詁》文。

四牡奕奕﹐孔修且張。韓侯入覲﹐以其介圭﹐入覲於王。修﹐長。張﹐大。覲﹐見也。箋云﹕諸侯秋見天子曰覲。韓侯乘長大之四牡﹐奕奕然以時覲於宣王。覲於宣王而奉享禮﹐貢國所出之寶﹐善其尊宣王以常職來也。《書》曰「黑水西河﹐其貢璆琳瑯玕。」此覲乃受命﹐先言受命者﹐顯其美也。○見﹐賢徧反。下同。「黑水西河」一本「黑」上有「書曰」二字。璆﹐其樛反﹐又其休反。琳﹐字又作「玪」﹐音林。孔安國云「璆﹑玪﹐美玉也。」鄭注《尙書》云「璆﹐美玉。玪﹐美石。」瑯音郎。玕音幹。瑯玕﹐珠也。

王錫韓侯﹐淑旂綏章﹐簟茀錯衡﹐玄衮赤舄﹐鉤膺鏤錫﹐鞟鞃淺幭﹐鞗革金厄。淑﹐善也。交龍爲旂。綏﹐大綏也。錯衡﹐文衡也。鏤鍚﹐有金鏤其鍚也。鞟﹐革也。鞃﹐軾中也。淺﹐虎皮淺毛也。幭﹐覆式也。厄﹐烏蠋也。箋云﹕爲韓侯以常職來朝享之故﹐故多錫以厚之。善旂﹐旂之善色者也。綏﹐所引以登車﹐有采章也。簟茀﹐漆簟以爲車蔽﹐今之藩也。鉤膺﹐樊纓也。眉上曰錫﹐刻金飾之﹐今當盧也。鞗革﹐謂轡也﹐以金爲小環﹐往往纏搤之。○綏﹐本亦作「緌」﹐毛如誰反﹐鄭音𨿽。簟﹐徒點反。茀音弗。錯﹐七各反﹐雜也﹐沈采故反。舄音昔。鏤音漏。鍚音羊。鞹﹐苦郭反﹐皮去毛曰鞹。鞃﹐苦弘反﹐沈又音泓﹐亦作「﹤車﹥」﹐胡肱反﹐又苰﹐三同。幭﹐莫歷反﹐一音蔑﹐本又作「懷」﹐同。鞗音條。鞗革﹐謂轡也。厄﹐於革反。蠋音蜀﹐《爾雅》作「蠋」。蠋﹐桑虫也。《韓子》云「大如指﹐似蠶。」沈音晝字。爲﹐於爲反。朝﹐直遙反。藩﹐方袁反﹐本作「蕃」﹐同。樊﹐步丹反。搤﹐於革反﹐一本作「厄」。

﹝疏﹞「四牡」至「金厄」。○毛以爲﹐上言王命韓侯﹐乃由朝而得命﹐故又本其來朝﹐並言所賜之物。言四牡之馬奕奕然﹐其形甚長而且髙大。韓侯在道乘之﹐將以入而朝覲也。旣行到京師﹐乃以其所執之大圭﹐入行覲禮而見於王。言其朝覲之得禮也。王於是錫賚韓侯以美善所畫交龍之旂﹐而建旂之竿﹐其上又有大綏以爲表章。以方文漆簟爲車之蔽﹐錯置文采爲車之衡。又賜身之所服以玄爲衣而畫以衮龍﹐足之所履配以赤色之舄。馬則有金鉤之飾﹐其膺亦有美飾﹐謂樊纓也。又以鏤金加於馬面之鍚﹐又以皮革鞃於軾中﹐虎皮淺毛幭覆其軾﹐鞗皮爲轡首之革。此革之末﹐以金飾之如厄虫。言韓侯有徳﹐見命而受此厚賜也。○鄭以爲﹐四牡髙大者﹐韓侯乘之以入京師。行朝覲之禮旣畢﹐乃以其國所有寶玉大圭復入而享覲於王﹐言以常職來朝﹐依禮貢獻也。又以綏章爲車上所引之綏﹐有采章金厄爲小環纏搤之﹐以此爲異。餘同。○傳「修長」至「覲見」。○正義曰﹕《禮》稱廣修﹐皆謂長爲修﹐故修爲長也。物之小者﹐張之使大﹐若《左傳》稱張公室﹐謂使公室彊大﹐是張爲大之義也。諸侯秋見天子曰覲﹐是覲爲見也。毛於《崧髙》以介圭爲所執之瑞﹐則此言介圭亦爲瑞也。以其介圭入覲於王﹐謂正行覲禮﹐則上句言韓侯入覲﹐其在路之時﹐言其將欲入覲﹐非正覲時也。執圭入覲﹐禮之常也﹐而詩人言此者﹐美韓侯之徳﹐能稱此命圭﹐至京師而卽得見王。○箋「諸侯」至「其美」。○正義曰「諸侯秋見天子曰覲」﹐《大宗伯》有其事。以朝者四時通名﹐覲則惟是秋禮﹐以非通名﹐故特解之。《駁異義》云「朝﹐通名也。秋之言覲。據時所用禮。」是鄭意以韓侯秋來見王時行覲禮也。下云「奄受北國」﹐則韓侯是北方諸侯﹐而得秋覲王者﹐諸侯之朝天子﹐四方時節﹐其文不明﹐說《周禮》者﹐賈逵以爲一方四分之﹐或朝春﹐或覲秋﹐或宗夏﹐或遇冬。藩屏之臣﹐不可虛方俱行﹐故分趣四時﹐助祭也。馬融以爲﹐在東方者朝春﹐在南方者宗夏﹐在西方者覲秋﹐在北方者遇冬。是由經無正文﹐故先儒爲此二說。鄭於《大宗伯》注云「六服之內﹐四方以時分來﹐或朝春﹐或宗夏﹐或覲秋﹐或遇冬。名殊禮異﹐更遞而徧。」《秋官﹟大行人》注云「六服以其朝歲﹐四時分來﹐更遞而徧。」二注並言分來﹐則是從賈之說﹐一方而分爲四時也。韓侯𨿽是北方諸侯﹐其在北方爲西偏﹐蓋於時分之﹐使當秋覲也。若然﹐《明堂位》注云「魯在東方﹐朝必以春。」似東方諸侯皆朝春者﹐正以彼記魯之祭禮云「夏礿﹑秋嘗﹑冬烝。」獨無春祀﹐明爲朝王闕之﹐故云朝必以春。魯在東方﹐尢爲東偏﹐蓋亦分之使春朝﹐故嘗闕春祭也。箋以經再云「入覲」﹐故分之爲二。韓侯入覲﹐爲行覲禮。入覲於王﹐爲行享禮。行享而云介圭﹐則圭是爲享之物。《大行人》陳諸侯見王之禮云「廟中將幣三享。」注云「享皆束帛加璧。庭實惟國所有。」朝事儀曰「奉國地所出重物﹐明臣職也。」是朝覲之禮﹐旣以朝禮見﹐又以享禮見王﹐故再云入覲也。言三享者﹐初享以馬若皮﹐其餘以國地所有之物﹐分之爲二﹐以備三享。享者﹐獻也﹐貢獻已國所出之寶﹐是諸侯事天子之常禮﹐故又云「善其尊宣王﹐以常職來朝」﹐解其備言覲享之意也。引《書》曰者﹐《禹貢》文。彼注云「球﹐美玉也。琳﹐美石也。瑯玕﹐珠也。」引此者﹐以西河之地﹐法當貢玉。韓在西河之西﹐故以介圭入覲。介圭當是奇異之大玉﹐可以爲圭璧也。以所寶善圭﹐故以圭爲眾寶之稱﹐不必獨獻一圭也。案《禹貢》黑水西河之下云「惟雍州。」注云「州界自黑水而東至於西河。」然則箋本云「雍州貢球﹑琳﹑瑯玕」﹐是矣。不言雍州﹐而云「黑水西河」者﹐以《禹貢》大界﹐略言所至地形﹐不可如圖境界互相侵入。且堯與周世州境不同﹐命韓侯言「奄受北國」﹐則是北方之國﹐非雍州也。《夏官﹟職方氏》正北曰並州﹐韓屬並州矣。以韓國實在西河﹐而非雍州﹐故惟得言西河﹐不得言雍州也。箋又怪其文倒﹐故解之云「此覲乃受命。先言受命﹐顯其美。」以受命爲美事﹐故先言以顯之也。○傳「淑善」至「烏蠋」。○正義曰「淑﹐善」﹐《釋詁》文。「交龍爲旂」﹐《司常》文。「綏﹐大綏」者﹐卽《王制》所謂「天子殺下大綏」者﹐是也。《天官﹟夏采》注云「徐州貢夏翟之羽﹐有虞氏以爲綏。後世或無染鳥羽﹐象而用之。或以旄牛尾爲之﹐綴於幢上﹐所謂『注旄於竿首』者。」然則綏者﹐卽交龍旂竿所建﹐與旂共一竿﹐爲貴賤之表章﹐故云「綏章」。王肅云「章所以爲表章。」是也。《說文》云「鞹﹐革也。」獸皮治去其毛曰革。是鞹者﹐去毛之皮也。軾者﹐兩較之間﹐有橫木可憑者也。鞃爲軾中蓋﹐相傳爲然。言鞹鞃者﹐蓋以去毛之皮﹐施於軾之中央﹐持車使牢固也。幭字《禮記》作「幦」﹐《周禮》作「衤冥」﹐字異而義同。《玉藻》言「羔幦﹑鹿幦」﹐《春官﹟巾車》言「犬衤冥﹐犴衤冥」﹐皆以有毛之皮爲幦。此云「淺幭」﹐則以淺毛之皮爲幭也。獸之淺毛者﹐惟虎耳﹐故知淺是虎皮淺毛者。《月令》「其虫倮」﹐注云「虎豹之屬恆淺毛。」是虎爲獸中之最淺毛者也。此幭與《天官﹟冪人》之字異﹐其義亦同。彼《冪人》之官掌以巾布覆器﹐是冪爲覆蓋之名。《少儀》說禦車之法云「負良綏﹐申之面﹐拖諸幦。」前授綏而云「拖諸幦」﹐明在軾上﹐故知覆軾也。《禮注》謂之「覆軨」﹐軨卽軾傍之立木。此幭亦覆之﹐故彼此各言其一也。「厄﹐烏蠋」﹐《釋虫》文。郭璞曰「大虫如指﹐似蠶。」《韓子》云「蠶似蠋。」毛以厄爲厄虫﹐則金厄者﹐以金接轡之端﹐如厄虫然也。○箋「王爲」至「搤之」。○正義曰﹕旂𨿽同畫交龍而爲之﹐有惡有善﹐故曰「善旂」。旂之善者﹐以此經所陳﹐其事各別﹐若綏是大綏﹐則共旂一物﹐淑旂可以兼之﹐不應重出其文﹐故易傳以綏爲所引登車者﹐卽《少儀》所謂「執君之乘車﹐僕者負良綏」。注云「良綏﹐君綏。」是也。此綏是升車之索﹐當以采絲爲之﹐故云「綏章」﹐謂有采章也。茀者﹐車之蔽。簟者﹐席之名。言簟茀﹐正是用席爲蔽。而知漆簟以爲車蔽者﹐以《巾車》云「王之喪車五乘」﹐皆有蔽。其一曰「木車蒲蔽」﹐未有采飾。其五曰「漆車藩蔽」﹐旣以漆爲車名﹐明藩亦漆之﹐故注云「漆席以爲之」。此車﹐禫所乘也。禫將卽吉﹐尙以漆席爲茀﹐明吉車之等漆之也。鉤膺樊纓者﹐以膺文連鉤﹐與《巾車》「金路﹐鉤﹐樊纓」同﹐故知膺者見膺上有飾﹐卽樊纓是也。《巾車》注云「鉤﹐婁頷之鉤。」樊讀如鞶帶之鞶﹐謂今馬大帶纓。今馬鞅鉤﹐以金爲之。樊及纓皆以五采罽飾之。案《釋言》云「氂﹐罽也。」郭璞云「氂音貍。」舍人曰「氂謂毛也。罽﹐胡人續羊毛而作。」然則罽者﹐織毛爲之﹐若今之毛氍毹﹐以衣馬之帶鞅也。知五采色者﹐以之爲飾﹐明雜色也。《風》有「子之淸揚」﹐「抑若揚兮」﹐是揚者人面眉上之名﹐故云「眉上曰鍚」。人旣如此﹐則馬之鏤鍚﹐施鏤於揚之上矣。《釋器》云「金謂之鏤。」故知刻金爲飾﹐若今之當盧。《巾車》注亦云「鍚馬面﹐當盧刻金爲之。」所謂鏤鍚當盧者﹐當馬之額盧﹐在眉眼之上。所謂鏤鍚﹐指此文也。案《巾車》「玉路﹐鍚﹐樊纓。金路﹐鉤﹐樊纓」﹐注云「金路無鍚有鉤。」計玉路非賜臣之物﹐此言鉤膺﹐必金路矣。而得有鏤鍚者﹐蓋特賜之﹐使得施於金路也。《釋器》云「轡首謂之革。」故知鞗革謂轡也。此不言如厄﹐則非比諸外物﹐不得爲虫﹐故易傳以金爲小環﹐往往纏搤之。往往者﹐言其非一二處也。

韓侯出祖﹐出宿於屠。顯父餞之﹐淸酒百壺。屠﹐地名也。顯父﹐有顯徳者也。箋云﹕祖將去而犯軷也。旣覲而反國﹐必祖者﹐尊其所往﹐去則如始行焉。祖於國外﹐畢乃出宿﹐示行不畱於是也。顯父﹐周之卿士也。餞送之﹐故有酒。○屠音徒。父音甫﹐本亦作「甫」。注同。其殽維何﹖炰鱉鮮魚。其蔌維何﹖維筍及蒲。其贈維何﹖乘馬路車。蔌﹐菜殽也。筍﹐竹也。蒲﹐蒲蒻也。箋云﹕炰鱉﹐以火熟之也。鮮魚﹐中膾者也。筍﹐竹萌也。蒲﹐深蒲也。贈﹐送也。王旣使顯父餞之﹐又使送以車馬﹐所以贈厚意也。人君之車曰路車﹐所駕之馬曰乘馬。○肴﹐戶交反﹐本亦作「殽」﹐同。炰﹐鄭薄交反﹐徐甫九反。鱉﹐卑滅反。蔌音速。筍﹐字或作「筍」﹐卹尹反。乘﹐繩證反。注同。下「百乘」亦同。蒻音弱。膾﹐古外反。

籩豆有且﹐侯氏燕胥。箋云﹕且﹐多貌。胥﹐皆也。諸侯在京師未去者﹐於顯父餞之時﹐皆來相與燕﹐其籩豆且然榮其多也。○且﹐子余反﹐又七敍反。胥﹐思徐反﹐又思呂反。

﹝疏﹞「韓侯」至「燕胥」。○正義曰﹕此言韓侯旣受賜而將歸﹐在道餞送之事也。言韓侯出京師之門﹐爲祖道之祭。爲祖若訖﹐將欲出宿於屠地。於祖之時﹐王使卿士之顯父以酒餞送之﹐其淸美之酒乃多至於百壺﹐言愛韓侯而送酒多也。於此餞飲之時﹐其殽饌之物﹐維有何乎﹖乃有以炰之鱉與可膾鮮魚也。其蔌菜之物﹐維有何乎﹖維有竹萌之筍及在水深蒲也。不但以酒送之﹐王又以物贈之。其贈之物﹐維有何乎﹖乃有所乘之四馬與所駕之路車。言王以厚意送之也。其時所盛脯醢之籩豆﹐有且然而多。其在京師未去之諸侯﹐於是飲燕而皆在﹐言其愛樂韓侯﹐俱來餞送之也。○傳「屠地」至「徳者」。○正義曰﹕以屠可止宿﹐故知地名。又解於時餞者當眾而獨言顯父者﹐以顯父有顯徳者﹐故特言之。父者﹐丈夫之稱﹐以有顯徳﹐故稱顯父。廣言有美徳者﹐非止一人也。○箋「祖將」至「有酒」。○正義曰﹕始行而爲祖祭者﹐爲尊其往也。反則自歸其國﹐非復所尊﹐而亦作祖祭﹐故解之云「尊其所往﹐故去則如始行焉。」言其來爲尊王﹐歸亦謹愼﹐故反國亦爲祖祭也。祖與所宿﹐不是一處﹐故云「祖於國外﹐畢乃出宿」。餞訖然後出宿。今出宿之文在餞之上者﹐示行不畱於是也﹐故於祖之下卽言出宿也。諸侯反國﹐爲王臣所送﹐送者惟卿士耳﹐故知顯父周之卿士也。送行飲酒曰餞﹐故云「餞送之﹐故有酒」﹐解其酒多之意也。○傳「蔌菜」至「蒲蒻」。○正義曰﹕蔌者﹐菜茹之總名。《釋器》云「菜謂之蔌。」故云「蔌﹐菜殽」。對肉殽﹐故云菜殽﹐謂爲菹也。若平常蔌亦兼肉﹐故《周易﹟鼎卦》云「鼎折足﹐覆公蔌。」鄭注以蔌爲「八珍所用」﹐是也。《天官﹟醢人》「加豆之實﹐有深蒲筍菹」。是菹有筍有蒲也。言「筍竹﹑蒲蒻」﹐亦謂「竹萌﹑深蒲」﹐但傳文略耳。○箋「炰鱉」至「曰乘馬」。○正義曰﹕案字書﹐「炰﹐毛燒肉也。缹﹐烝也」。服虔《通俗文》曰「燥煮曰缹。」然則炰與缹別﹐而此及《六月》云炰鱉者﹐音皆作缹﹐然則炰與缹﹐以火熟之﹐謂烝煮之也。新殺謂之鮮﹐魚餧則不任爲膾﹐故云「鮮魚﹐中膾者」。《六月》云「膾鯉」﹐此云「鮮魚」﹐欲取魚字爲韻﹐因言鮮以見新殺也。「筍﹐竹萌」﹐《釋艸》文。孫炎曰「竹初萌生謂之筍。」蒲﹐深蒲﹐謂蒲蒻入水深。《醢人》注云「深蒲﹐蒲始生水中。」是也。陸機《疏》云「筍﹐竹萌也。皆四月生。惟巴竹筍八月﹑九月生。始出地﹐長數寸﹐鬻以苦酒﹐豉汁浸之﹐可以就酒及食。蒲始生﹐取其中心入地蒻﹐大如匕柄﹐正白。生啖之﹐甘脆。鬻而以苦酒浸之﹐如食筍法。」是說筍﹑蒲菹之法也。贈者﹐以物送人之名﹐故云「贈﹐送也」。於酒殽之下﹐始言「其贈維何」﹐則是王使人至餞飲之處贈之﹐故曰「旣使顯父餞之﹐又使送以車馬﹐所以贈厚意也。」《采菽》及此言乘馬路車﹐皆以賜諸侯﹐故知人君之車曰路車﹐所駕之馬曰乘馬。又《巾車》五路﹐止云「以封諸侯」﹐不以賜人臣。其卿大夫以下﹐則謂之服車。是人君謂之路車也。《箴膏盲》引《采薇》「彼路斯何﹖君子之猶」﹐言大夫亦得爲路車者﹐以路名本施人君﹐因其散文﹐卿大夫亦得稱路耳。於卿大夫亦未有乘馬﹑路車並言之者﹐故知惟於人君言此者。以贈在餞之下﹐文與其殽﹑其蔌相類﹐嫌是顯父所贈。卿大夫無乘馬﹑路車之名﹐則非顯父贈之。言此以明車馬是王贈之意。○箋「且多」至「其多」。○正義曰﹕以配百壺﹐故知且爲多貌。「胥﹐皆」﹐《釋詁》文。言侯而不言韓侯﹐且韓侯一人﹐不足稱皆﹐故知「侯氏燕胥」﹐諸侯在京師未去者﹐於是之時﹐皆來相與燕也。「其籩豆且然榮其多」﹐言作者以多爲榮故言有且也。

韓侯取妻﹐汾王之甥﹐蹶父之子。汾﹐大也。蹶父﹐卿士也。箋云﹕汾王﹐厲王也。厲王流於彘﹐彘在汾水之上﹐故時人因以號之﹐猶言莒郊公﹑黎比公也。妒妹之子爲甥。王之甥﹐卿士之子﹐言尊貴也。○取﹐七諭反﹐本亦作「娶」。下注同。汾﹐符云反。蹶﹐居衛反。彘﹐直例反。梨音離﹐又力兮反﹐又作「黎」。比音毗。梨比﹑莒﹐君號也。韓侯迎止﹐於蹶之裏。百兩彭彭﹐八鸞鏘鏘﹐不顯其光。裏﹐邑也。箋云﹕於蹶之裏﹐蹶父之裏。百兩﹐百乘。不顯﹐顯也。光﹐猶榮也﹐气有榮光也。○將﹐七羊反﹐本亦作「鏘」。

諸娣從之﹐祁祁如雲。韓侯顧之。爛其盈門。祁祁﹐徐靚也。如雲﹐言眾多也。諸侯一取九女﹐二國媵之。諸娣﹐眾妾也。顧之﹐曲顧道義也。箋云﹕媵者必娣侄從之﹐獨言娣者﹐舉其貴者。爛爛﹐粲然鮮明且眾多之貌。○娣﹐大計反﹐妻之女弟爲娣。從﹐才用反。注同。又如字。祁﹐巨移反。靚音靜﹐又才性反。媵音孕﹐又繩證反。「曲顧」﹐一本作「回顧」。道如字﹐又音導。

﹝疏﹞「韓侯」至「盈門」。○毛以爲﹐旣言韓侯能受王之賜命﹐因言韓侯有可美之事。言韓侯之娶妻也﹐乃娶得尊大天王之外甥﹐是卿士蹶父之子女﹐韓侯親自迎之於彼蹶父之邑裏。其迎之時﹐則有百兩之車彭彭然而行﹐每車皆有八鸞之聲鏘鏘然而鳴也。車馬之盛﹐禮備如此﹐可謂不顯其禮之有光榮乎﹖言顯其有光榮也。其妻出於蹶父之門﹐諸娣隨而從之。其行徐靚祁祁然如雲之眾多也。韓侯於是曲顧而視之﹐見其鮮明粲爛然而其盈滿於蹶父之門也。此韓侯娶妻﹐未必受命之後始取﹐但作者先言受命﹐乃次及之耳。○鄭惟以汾王爲居汾水之王爲異。餘同。○傳「汾大」至「卿士」。○正義曰﹕《釋詁》云「墳﹐大也。」傳意以墳﹑汾音同﹐故亦爲夫也。王肅云「大王﹐王之尊稱也。」知蹶父卿士者﹐以韓侯娶妻﹐必於貴家。蹶﹐氏。父﹐字。不書國爵﹐則非諸侯。下言「靡國不到」﹐則是爲王聘使之人﹐故知卿士也。○箋「汾王」至「尊貴」。○正義曰﹕箋以汾作汾水之汾﹐不得訓之爲大。且作者當舉其實﹐不宜漫言大王﹐故以爲厲王在汾﹐因號厲王爲汾王也。《左傳》稱王流於彘﹐於漢則河東永安縣也。永安西臨汾水﹐故云「在汾水之上」。以其久在汾地﹐時人因以號之。猶言莒郊公﹑黎比公﹐亦以所居之地而號之也。《左傳》於昭公之世有莒郊公﹐襄公之世有黎比公。箋先言郊公者﹐以其文單﹐令與莒相配﹐使黎比蒙莒文也。莒在東夷﹐不爲君謚﹐每世皆以地號公。此外猶有玆丕公﹑著丘公之等。以二者足以明義﹐不復徧引之也。「姊妹之子爲甥」﹐《釋親》文。王肅𨿽申毛專以汾王爲大王﹐其意亦爲厲王之甥。此無其文﹐正以經稱汾王﹐是指他王也。若是宣王之甥﹐當如上篇言王之元舅﹐不宜別言王號﹐故知非宣王之甥。宣王之前惟厲王耳﹐故箋﹑傳之意皆以爲厲王。○傳「祁祁」至「道義」。○正義曰﹕旣言從之﹐則祁祁如雲是行動之貌﹐故以爲徐靚也。莊十九年《公羊傳》曰「媵者何﹖諸侯娶一國則二國往媵之﹐以侄娣從。侄者何﹖兄之子。娣者何﹖女弟也。」諸侯一娶九女﹐是一娶九女﹐二國媵之之事也。眾妾之名﹐有侄有娣有媵﹐媵又自有侄娣﹐其名不盡爲娣﹐而言諸娣眾妾者﹐箋云「獨言娣者﹐舉其貴。」以眾妾之中﹐娣爲最貴﹐故舉娣以言眾妾。明諸言可以兼侄娣也。以君子不妄顧視﹐而言「韓侯顧之」﹐則於禮當顧﹐故云「曲顧道義」﹐謂旣受女揖﹐以出門及升車授綬之時﹐當曲顧以道引其妻之禮義﹐於是之時﹐則有曲顧也。本或「曲」爲「回」者﹐誤也。定本﹑《集注》皆爲「曲」字。

蹶父孔武﹐靡國不到。爲韓姞相攸﹐莫如韓樂。姞﹐蹶父姓也。箋云﹕相﹐視。攸﹐所也。蹶父甚武健﹐爲王使於天下﹐國國皆至。爲其女韓侯夫人姞氏視其所居﹐韓國最樂。○爲韓﹐於僞反。注同。姞﹐其一反﹐又其乙反﹐又音佶。相﹐息亮反。注同。樂音洛。注及下文注同。使﹐所吏反。

﹝疏﹞傳「姞﹐蹶父姓」。○正義曰﹕以婦人稱姓﹐今以姓配夫之國﹐謂之韓姞﹐故知姞是蹶父之姓也。○箋「相視」至「最樂」。○正義曰「相﹐視」﹐《釋詁》文。「攸﹐所」﹐《釋言》文。蹶父爲王卿士﹐人臣不得外交﹐故知無國不到﹐是爲王使也。昏禮男先求女﹐而蹶父爲女擇夫者﹐《禮》陽倡陰和﹐固當男行女隨﹐但男女長幼賢愚當取其敵匹。女家意相許可﹐然後遣媒﹐故女家亦擇男也。天下之國多矣﹐非一人所能盡到﹐不必韓國之樂﹐實能特勝他邦。作者爲與奪之勢﹐見深美之言耳。

孔樂韓土﹐川澤訏訏。魴鱮甫甫﹐麀鹿噳々。有熊有羆﹐有貓有虎。訏訏﹐大也。甫甫然大也。噳々然眾也。貓﹐似虎淺毛者也。箋云﹕甚樂矣﹐韓之國土也。川澤寬大﹐眾魚禽獸備有﹐言饒富也。○訏﹐況甫反。魴音房。鱮音序。麀音憂。噳﹐愚甫反﹐本亦作「麌」﹐同。熊音雄。羆﹐彼皮反。貓如字﹐又武交反﹐本又作「苗」﹐音同﹐《爾雅》云「虎竊毛曰虦貓。」虦音仕版反。慶旣令居﹐韓姞燕譽。箋云﹕慶﹐善也。蹶父旣善韓之國土﹐使韓姞嫁焉而居之﹐韓姞則安之﹐盡其婦道﹐有顯譽。○令﹐力呈反﹐使也。又力政反﹐命也。王力政反﹐善也。燕﹐於徧反﹐又於顯反﹐安也。譽﹐協句音余。

溥彼韓城﹐燕師所完。師﹐眾也。箋云﹕溥﹐大。燕﹐安也。大矣彼韓國之城﹐乃古平安時﹐眾民之所築完。○溥音普。燕﹐於見反。注同。徐云「鄭於顯反。」王肅﹑孫毓並烏賢反﹐云「北燕國。」完音桓。以先祖受命﹐因時百蠻。王錫韓侯﹐其追其貊﹐奄受北國﹐因以其伯。韓侯之先祖﹐武王之子也。因時百蠻﹐長是蠻服之百國也。追﹑貊﹐戎狄國也。奄﹐撫也。箋云﹕韓侯先祖有功徳者﹐受先王之命﹐封爲韓侯﹐居韓城﹐爲侯伯。其州界外接蠻服。因見使時節﹐百蠻貢獻之往來。後君微弱﹐用失其業。今王以韓侯先祖之事如是﹐而韓侯賢﹐故於入覲﹐使復其先祖之舊職﹐賜之蠻服追貊之戎狄﹐令撫柔。其所受王畿北面之國﹐因以其先祖侯伯之事盡予之﹐皆美其爲人子孫﹐能興復先祖之功。其後追也﹑貊也﹐爲玁狁所逼﹐稍稍東遷。○追如字﹐又都回反。貊﹐武伯反﹐《說文》作「貉」﹐云「北方人也。」長﹐張丈反。令﹐力呈反。獫﹐本亦作「玁」﹐音險。允如字﹐本亦作「狁」。實墉實壑﹐實畝實藉。實墉實壑﹐言髙其城﹑深其壑也。箋云﹕實當作「寔」﹐趙﹑魏之東﹐實﹑寔同聲。寔﹐是也。藉﹐稅也。韓侯之先祖微弱﹐所受之國多滅絕。今復舊職﹐興滅國﹐繼絕世﹐故築治是城﹐濬修是壑﹐井牧是田畝﹐收斂是賦稅﹐使如故常。○實﹐毛如字﹐鄭作「寔」﹐市力反。下同。壑﹐火各反﹐城池也。濬音峻﹐深也。

獻其貔皮﹐赤豹黃羆。貔﹐猛獸也。追﹑貊之國來貢﹐而侯伯總領之。○貔﹐本亦作「豼」﹐音毗﹐卽白狐也﹐一名執夷。《艸木疏》云「似虎﹐或曰似熊﹐遼東人謂之白羆。」

﹝疏﹞「溥彼」至「黃羆」。○正義曰﹕此言韓侯旣受賜﹐歸國行政之事也。可美大矣﹐彼韓國所居之城﹐乃於古昔平安之時﹐天下眾民之所築完。言其城有之已久矣。宣王以此韓侯之先祖嘗受王命﹐爲一州侯伯﹐旣治州內之國﹐因又使之時節百蠻之國﹐其有貢獻往來﹐爲之節度也。以韓侯先祖如此﹐故今王賜韓侯北方有其追﹑貊之夷狄﹐亦令時節之也。使之撫安其所受王畿北面之國。因以其先祖爲侯伯之事而盡與之﹐言韓侯之賢能﹐復先祖舊職也。旣爲侯伯﹐以時節百蠻﹐韓侯於是令其州內所有絕滅之國﹐髙築是城﹐濬深是壑﹐正是田畝﹐定是稅籍﹐皆使之復於故常。又今百蠻追貊獻其貔獸之皮及赤豹﹑黃羆之皮﹐韓侯依舊法而總領之。美韓侯之賢﹐而王命得人也。○箋「溥大」至「築完」。○正義曰「溥﹐大」﹐《釋詁》文。燕禮所以安賓﹐故燕爲安也。此言溥﹐猶《生民》之言「誕」﹐故云大矣。爲嘆美之辭。韓城之言﹐爲下而發﹐則韓侯先祖亦居此城﹐故知燕師所完﹐是古昔平安之時﹐眾民共築而完之。據於時尙不毀壞﹐故言完也。本於「古」上或有「太」﹐衍字也。定本亦無「太」字。○傳「韓侯」至「奄撫」。○正義曰﹕僖二十四年《左傳》曰「於刂﹑晉﹑應﹑韓﹐武之穆也。」是韓侯之先祖﹐武王之子也。以言先祖受命﹐故本之始封之君。言初爲韓君者﹐受此侯伯之命也。言因時百蠻者﹐本立侯伯﹐主治州內﹐因主外夷﹐故云因也。因時百蠻者﹐與百蠻爲時節﹐是爲之宗長以總領之﹐故云「長此蠻服之百國也」。四夷之名﹐南蠻﹑北狄﹐散則可以相通﹐故北狄亦稱蠻也。《周禮》要服﹐一曰蠻服﹐謂第六服也。言蠻服﹐謂蠻夷之在服中。於《周禮》﹐則夷服﹑鎭服非《周禮》之蠻服也。何則﹖《周禮》蠻服猶在九州之內﹐自當州牧主之﹐非復時節而已﹐且不得言「因」。此言「因時」﹐則非州內﹐故知於《周禮》爲夷鎭之服﹐卽《大行人》所云「九州之外﹐謂之蕃國」﹐是也。《臯陶謨》云「外薄四海﹐咸建五長。」《下曲禮》云「其在東夷﹑北狄﹑西戎﹑南蠻﹐𨿽大曰子。」注云「謂九州之外長也。天子亦選其賢者﹐以爲之子。子猶牧也。」然則蠻夷之內﹐自有長牧以領之。而此又言中國之侯伯長之者﹐夷中𨿽自有長﹐而國在九州之外﹐來則由於中國其時節早晚﹑執贄多少之宜﹐皆請於所近州牧﹐由之而後至京。以非專屬﹐故云「因時」。以其統之﹐故稱「長」也。知追貊戎狄之國者﹐以貊者四夷之名。《論語》云「蠻貊之邦。」《魯頌》云「淮夷蠻貊。」是貊爲夷名﹐而追與之連文﹐故知亦是戎狄。此追﹑貊是二種之大名耳。其種非止一國﹐亦是百蠻之大總也。奄者﹐撫有之言﹐故以爲撫﹐謂撫柔之也。○箋「韓侯」至「東遷」。○正義曰﹕以韓侯先祖嘗爲侯伯﹐以是之故﹐命韓侯。亦由韓侯有徳﹐能復祖舊業。此一經皆言得王命﹑復舊職之事。爲下四句施政張本﹐於先祖言「因時百蠻」﹐則今命韓侯﹐亦時百蠻也。「其追其貊」﹐卽是百蠻之國。百蠻言「因時」﹐明追貊亦因時也。於韓侯言「奄受北國」﹐則先祖亦受北國﹐以文見於下﹐故上空其文也。末言「因以其伯」﹐謂因以先祖伯事與之﹐是今之韓侯盡復舊矣。韓是武王之子﹐其封當在成王之時。其命爲侯伯﹐或成或康﹐未知定何時也。因見使之﹐時節百蠻﹐明州界外接蠻服也。時節百蠻貢獻往來﹐謂來則使人致之於王﹐往則使人送之返國﹐制其貢獻之數﹐而爲其來去之節也。今王復命韓侯﹐明是往前失職﹐故云「後君微弱﹐用失其業」﹐謂不得爲侯伯也。不知何世失之﹐故漫言後君耳。若使韓侯之先不爲侯伯﹐今王未必命此韓侯。若使此韓侯不賢﹐自然王不賜命。此則今古相須﹐故云「今王以韓侯先祖之事如是﹐而韓侯賢﹐故於入覲﹐使復其先祖之舊職也」。上言百蠻﹐下言追貊﹐則知追貊卽百蠻﹐故云「賜之蠻服追貊之戎狄」。《夏官﹟職方氏》正北曰並州﹐言受王畿北面之國﹐當是並州牧也。以其先祖侯伯之事盡與之﹐正謂撫北國﹐時百蠻﹐是侯伯之事盡得之也。皆美其爲人子孫﹐能興復先祖之功﹐總解一經之意也。「言其後追也貊也爲玁夷所逼﹐稍稍東遷」者﹐以經傳說貊﹐多是東夷﹐故《職方》掌四夷九貊。《鄭志》答趙商云「九貊卽九夷也。」又《秋官﹟貊隸》注云「徵東北夷﹐所獲是貊」者﹐東夷之種﹐而分居於北﹐故於此時貊爲韓侯所統。《魯頌》云「淮夷蠻貊﹐莫不率從。」是於魯僖之時﹐貊近魯也。至於漢氏之初﹐其種皆在東北﹐於並州之北﹐無復貊種﹐故辧之。獫狁﹐夷之最彊﹐故知爲獫夷所逼。定本﹑《集注》皆作「獫狁」字。○傳「實墉」至「其壑」。○正義曰﹕墉者﹐城也﹐故云「髙其城」。壑卽城下之溝﹐《釋言》云「隍﹐壑也。」舍人曰「隍﹐城池也。壑﹐溝也。」李巡曰「隍﹐城池﹐壑也。」《易﹟泰卦》「上六﹐城復於隍。」注亦云「隍﹐壑也。」○箋「實當」至「故常」。○正義曰﹕凡言實者﹐已有其事﹐可後實之。今此方說所爲﹐不宜爲實﹐故轉爲「寔」﹐訓之爲「是」也。趙﹑魏之東﹐實﹑寔同聲。鄭以時事驗之也。《春秋》桓六年﹐「州公寔來」﹐而《左傳》作「實來」﹐是由聲同故字有變異也。宣十五年《公羊傳》曰「什一而籍。」是籍爲稅之義也。上論韓城旣完﹐則「實墉實壑」非韓之城壑﹐自然是所部諸國之城壑也。今言修之﹐明是往前絕滅﹐今韓侯旣復舊職而興繼之也。厲王之時﹐斬伐四國﹐韓之所部﹐又近於獫夷﹐明有絕滅者也﹐故美韓侯能築城修壑﹐治田收斂﹐使如故常也。若然﹐州牧擇州中賢者爲之﹐不必繼世爲牧。韓之先祖自微﹐他國當自爲之﹐而得使諸侯絕滅者﹐以夷厲之時﹐天子不明﹐亦無賢伯﹐《公羊傳》所謂「上無明天子﹐下無賢方伯」﹐是也。○傳「貔猛」至「領之」。○正義曰﹕《釋獸》云「貔﹐白狐﹐其子谷。」郭璞曰「一名執夷﹐虎豹之屬。」陸機《疏》云「貔似虎﹐或曰似熊﹐一名執夷﹐一名白狐﹐遼東人謂之白羆。赤豹﹐毛赤而文黑謂之赤豹﹐毛白而文黑謂之白豹。羆有黃羆﹐有赤羆﹐大於熊。其脂如熊白而粗理﹐不如熊白美也。」「貔皮」之上言「獻其」﹐則豹﹑羆亦獻之。貔言皮﹐則豹﹑羆亦獻皮也。《禹貢》「梁州貢熊羆狐貍」﹐是中國之常貢﹐此則北夷﹐自以所有而獻之﹐所謂「各以貴寶」也。

《韓奕》六章﹐章十二句。

《江漢》﹐尹吉甫美宣王也。能興衰撥亂﹐命召公平淮夷。召公﹐召穆公也﹐名虎。○江﹑漢﹐二水名。

﹝疏﹞「《江漢》六章﹐章八句」至「淮夷」。○正義曰﹕《江漢》詩者﹐尹吉甫所作﹐以美宣王也。以宣王承厲王衰亂之後﹐能興起此衰﹐撥治此亂。於時淮水之上有夷不服﹐王命其臣召公爲將﹐使將兵而往平定淮夷﹐故美之也。淮夷不服﹐是衰亂之事﹐而命將平定﹐是興撥之事也。此實平定淮夷耳﹐而言興衰撥亂者﹐見宣王之所興撥﹐非獨淮夷而已﹐故言興撥以廣之。經六章﹐皆是命召公平淮夷之事。○箋「召公召」至「名虎」。○正義曰﹕經言召公﹐皆召康公也﹐嫌此亦爲康公﹐故辧之。經云「王命召虎」﹐是名虎也。於《世本》﹐穆公是康公之十六世孫。

江漢浮浮﹐武夫滔滔﹐匪安匪遊﹐淮夷來求。浮浮﹐眾彊貌。滔滔﹐廣大貌。淮夷﹐東國﹐在淮浦而夷行也。箋云﹕匪﹐非也。江﹑漢之水﹐合而東流浮浮然。宣王於是水上命將率﹐遣士眾﹐使循流而下滔滔然。其順王命而行﹐非敢斯須自安也﹐非敢斯須遊止也﹐主爲來求淮夷所處。據至其竟﹐故言來。○滔﹐吐刀反。浦音普。夷行﹐下孟反。將﹐子匠反。帥﹐所類反﹐或作「率」。循流﹐如字﹐本亦作「順流」。爲﹐於僞反。下「主爲」同。竟音境﹐本亦作「境」﹐同。

旣出我車﹐旣設我旟﹐匪安匪舒﹐淮夷來鋪。鋪﹐病也。箋云﹕車﹐戎車也。鳥隼曰旟。兵至竟而期戰地。其日出戎車建旟﹐又不自安不舒行者﹐主爲來伐討淮夷也。據至戰地﹐故又言來。○鋪﹐普吳反﹐徐音孚。

﹝疏﹞「江漢」至「來鋪」。○正義曰﹕宣王之時﹐淮夷皆叛。王於是至江漢之水浮浮然合流眾彊之處﹐親自命其將帥勇武之夫滔滔然多而廣大者﹐令之順此東流﹐以行徵伐。武夫旣受王命﹐急趍其事。行也非敢斯須自安﹐非敢斯須遊止。所以不敢安遊者﹐以己本爲淮夷來求討伐之故也。旣至淮夷之境﹐克期將戰。至於期日﹐此武夫旣已自陳出我徵伐之戎車﹐旣已張設我將帥之旗旟﹐以往對陣戰﹐又非敢自安﹐非敢寬舒。所以不敢安舒者﹐以己主爲淮夷而來﹐當討而病之故也。言其肅將王命﹐所以克勝也。○傳「浮浮」至「夷行」。○正義曰﹕浮浮﹐實江漢之貌﹐而言眾彊者﹐以其合而東流﹐是水之眾而彊大也。下云「武夫洸洸」﹐與此「滔滔」相類。傳以「洸洸」爲武貌﹐則此言「滔滔﹐廣大」者﹐亦謂武夫之多大﹐故侯苞云「眾至大也。」《禹貢》「導淮自桐柏﹐東入於海」﹐其傍之民﹐不盡爲夷﹐故辧之云「淮夷﹐東國﹐在淮之厓浦而爲東夷之行者也。」知在東國者﹐《禹貢》「徐州淮夷蠙珠」﹐則淮夷在徐州也。春秋時﹐淮夷病杞﹐齊桓公東會於淮以謀之。《左傳》謂之東略﹐是淮夷在東國。昭四年﹐楚子會諸侯於申﹐而淮夷與會﹐是淮夷爲國號﹐其君之名姓則《書傳》無文。○箋「江漢」至「言來」。○正義曰﹕《禹貢》「嶓冢導漾水東流爲漢﹐又東爲滄浪之水﹐過三澨至於大別﹐南入於江」。是至大別之南﹐漢與江合而東流也。《漢書﹟地理誌》大別在廬江安丰縣界﹐則江﹑漢合處在揚州之境也。下云「江漢之滸﹐王命召虎」﹐故知宣王於是水上命將帥也。並云遣士卒者﹐明武夫之文兼有將帥也。宣王不於京師命之﹐而於江﹑漢之上命者﹐蓋別有巡省﹐或親送至彼也。言順水流而下者﹐以水東流﹐兵亦東下﹐故云順流而下﹐非乘舟浮水而下也。滔滔﹐武夫之貌﹐非水之貌也。何則﹖士眾陸行﹐不在於水﹐故言非安非遊﹐不得雲水之滔滔也。淮在江北﹐相去絕遠﹐夷在淮上﹐兵當適淮﹐而云順流下者﹐命將在江﹑漢之上﹐蓋今廬江左右﹐江自廬江亦東北流﹐故順之而行﹐將至淮夷﹐乃北行鄕之也。如此﹐則召公伐淮夷﹐當在淮水之南﹐魯僖所伐淮夷﹐應在淮水之北﹐當淮之南北皆有夷也。「淮夷來求」﹐正是來求淮夷﹐古人之語多倒﹐故箋言「來求淮夷所處」﹐倒其言以曉人也。凡言來據﹐自彼至此之辭。今命將始往﹐而言來求﹐故解之「據至淮夷之境﹐故言來」。敍武夫之情﹐言已來也。○傳「鋪﹐病」。○正義曰﹕《釋詁》文。彼「鋪」作「痡」﹐音義同。○箋「車戎」至「言來」。○正義曰「鳥隼曰旟」﹐《春官﹟司常》文也。上言來求﹐已至淮夷之境﹐此承其下云出車﹑設旟﹐明至境之後出之﹑設之﹐是爲戰而言﹐故云「兵至境而期戰地﹐至期日而出車建旟」也。兵法止則有壘﹐謂從營壘而出陳之也。旌旆無事則納之於弢﹐故將戰乃建之也。

江漢湯湯﹐武夫洸洸﹐經營四方﹐告成於王。洸洸﹐武貌。箋云﹕召公旣受命伐淮夷﹐服之。復經營四方之叛國﹐從而伐之﹐克勝﹐則使傳遽告功於王。○湯﹐書羊反。洸音光﹐又音汪。復﹐扶又反。傳﹐張戀反﹐以車曰傳。遽﹐其據反﹐以馬曰遽。鄭注《玉藻》云「以車馬給使。」

四方旣平﹐王國庶定﹐時靡有爭﹐王心載寧。箋云﹕庶﹐幸。時﹐是也。載之言則也。召公忠臣﹐順於王命﹐此述其志也。○爭﹐爭鬥之爭。

﹝疏﹞「江漢」至「載寧」。○正義曰﹕上章旣言臨戰﹐此又本其命已而言戰勝之事。言王初於江﹑漢之水湯湯然流盛之處﹐命此勇武將帥之夫洸洸然武壯者﹐使之徵伐。今旣伐淮夷而克之﹐又以戰勝之威﹐經營於四方之國﹐有不服者則從而伐之﹐每有所克﹐則使傳遽之驛﹐告其成功於宣王也。召公旣遣人告﹐又自言其事。今四方旣已平服﹐王國之內幸應安定。時旣無有叛戾乖爭者﹐我王之心於是則安寧矣。言王以四方不服﹐故遣己出伐。今王國旣定﹐冀王心永安﹐是召公盡忠之言﹐述其志也。○箋「召公」至「於王」。○正義曰﹕上言來至戰地﹐此言經營四方﹐明是旣戰而勝﹐乃經營四方之叛國也。下云「王命召虎﹐式辟四方」﹐是王本命之使旣克淮夷﹐更討不服也。言告成於王﹐是有成而告﹐故知伐之克勝﹐使傳遽告王也。《玉藻》云「士曰傳遽之臣。」注云「傳遽﹐以車馬給使者也﹐謂若今時乘驛遞傳而遽疾﹐故謂之傳遽也。」知非召公親告王者﹐以下章方云「於疆於理」﹐則是召公未還﹐且「王國庶定」﹐是未見王之辭也﹐故知使人告也。

江漢之滸﹐王命召虎﹕「式辟四方﹐徹我疆土。匪疚匪棘﹐王國來極。召虎﹐召穆公也。箋云﹕滸﹐水涯也。式﹐法。疚﹐病。棘﹐急。極﹐中也。王於江﹑漢之水上命召公﹐使以王法徵伐開辟四方﹐治我疆界於天下﹐非可以兵病害之也﹐非可以兵急躁切之也。使來於王國﹐受政教之中正而已。齊桓公經陳﹑鄭之閒及伐北戎﹐則違此言者。○滸音虎﹐沈又音許。疆﹐居良反。注及下同。疚音救。「王命行伐」﹐一本作「王法徵伐」。兵操﹐操音七刀反。一本無「兵」字﹐又一本「兵操」作「急躁」﹐躁音早報反。

於疆於理﹐至於南海。」箋云﹕於﹐往也。於﹐於也。召公於有叛戾之國﹐則往正其境界﹐修其分理﹐周行四方﹐至於南海﹐而功大成事終也。○分﹐符問反。

﹝疏﹞「江漢」至「南海」。○正義曰﹕旣言淮夷平定﹐此又本其命辭﹐言王在江﹑漢之水厓﹐王親命召虎云﹕汝當以王法開辟四方之國。言有叛戾者﹐皆徵之使服。又當治我疆界之土﹐令之修理土田﹐使徧達四境。其爲之也﹐當優寬以禮﹐所經之處﹐非可以兵病害之﹐所與戰者﹐非可以兵急躁之﹐但以正道伐之﹐使於我王國來﹐復從受其政教之中正而已。召公旣受此命﹐已定淮夷﹐復平叛戾之國﹐往正其疆界﹐往修其分理﹐周行四方﹐至於南海﹐言其功成事終﹐稱王之命也。○箋「滸水」至「此言者」。○正義曰「滸﹐水厓」﹐《釋水》文。「疚﹐病」﹐《釋詁》文。「棘﹐急」﹐《釋言》文。彼「棘」作「悈」﹐音義同。以王法行徵伐﹐謂以王者之正法﹐不妄殺以爲功﹐不譎詐以求勝也。治我疆界於天下﹐謂畫其土境﹐正定其疆界也。上言「式辟四方」﹐則所爲者廣。「匪疚匪棘」﹐其事非一﹐故以爲二﹕非可以兵病害之﹐謂所過之處﹐不得厚斂資財﹐使民困病也﹔非可以兵急躁之﹐謂所與對戰﹐不得多所殺傷﹐殘害民命也。以病害﹑急躁﹐其言不同﹐明此爲二事矣﹐故引齊桓二事以反之。經陳﹑鄭之間﹐取《左氏》之說﹐是病害之也。及伐北戎﹐取《公羊》之說﹐是急躁之也。宣王使行王法﹐齊桓則用霸道﹐霸道劣於王法﹐故違此言。僖四年《左傳》稱桓公率諸侯伐楚﹐楚旣與齊盟﹐齊將還師﹐陳轅濤塗謂鄭申侯曰「師出於陳﹑鄭之間﹐國必甚病。若出於東方﹐觀兵於東夷﹐循海而歸﹐其可也。」申侯曰「善。」濤塗以告齊侯﹐許之。後知其詐而執之。其意以齊侯所經之處多有徵發﹐陳﹑鄭二國當其軍道﹐去旣過之﹐來又過之﹐則民將困病﹐故欲詐之使出於東方。是齊桓之兵病害人也。莊三十年﹐齊人伐山戎﹐《公羊傳》曰「齊﹐侯也﹐其稱人何﹖貶。曷爲貶﹖子司馬子曰﹕『蓋以躁之爲己蹙矣。』」何休云「躁﹐迫也。已﹐甚也。蹙﹐痛也。蓋戰迫之而甚痛。」其意言齊桓殺傷過多﹐甚可痛蹙﹐是齊桓之兵急躁之也。鄭言急躁﹐意出於彼。本或作「慘慼之」者﹐誤也。定本云「非可急躁切之」﹐《公羊》爲「躁」字﹐則「慘」非也。如彼年世之次﹐先伐山戎﹐後經陳﹑鄭。此倒其事者﹐依此「疚」﹑「棘」爲次耳。○箋「於往」至「事終」。○正義曰﹕以召公承王命而往治之﹐故以「於」爲「往」。凡言至於﹐明有從往之辭。上言「經營四方」﹐故知周行四方﹐乃至於南海。九州之外﹐謂之四海﹐至於南海﹐則盡天子之境﹐是其功大成。由此成功﹐故下章而賜之。本或「往」下有「於於」二字﹐衍也。定本﹑《集注》皆有「於於」二字。

王命召虎﹕「來旬來宣。文武受命﹐召公維翰。旬﹐徧也。召公﹐召康公也。箋云﹕來﹐勤也。旬當作營。宣﹐徧也。召康公名奭﹐召虎之始祖也。王命召虎﹐女勤勞於經營四方﹐勤勞於徧疆理眾國。昔文王﹑武王受命﹐召康公爲之楨幹之臣﹐以正天下。爲虎之勤勞﹐故述其祖之功以勸之。○來﹐毛如字﹐鄭音賚。下同。旬﹐毛音巡﹐又音荀﹐鄭作營。翰﹐戶旦反﹐又音寒。徧音徧。下同。奭音釋。爲﹐於僞反。下「爲虎」﹑「爲其」同。

無曰予小子﹐召公是似。肇敏戎公﹐用錫爾祉。似﹐嗣。肇﹐謀。敏﹐疾。戎﹐大。公﹐事也。箋云﹕戎﹐猶女也。女無自減損曰我小子耳。女之所爲﹐乃嗣女先祖召康公之功﹐今謀女之事﹐乃有敏徳﹐我用是故﹐將賜女福慶也。王爲虎之志大謙﹐故進之云爾。○肇音兆﹐《韓詩》云「長也。」祉音恥﹐福也。大謙﹐音泰。

﹝疏﹞「王命」至「爾祉」。○毛以爲﹐王以召公功成﹐將欲賞之。此陳其命之之言。王乃命召虎曰﹕汝勤勞於偏服四方﹐勤勞於宣揚王命。言其功實大﹐己悉知之。因又勸之云﹕昔我先王文王﹑武王受命之時﹐汝之先君召康公維爲楨榦之臣﹐以匡正於天下。汝亦當繼康公之業﹐不可憚勞也。而召虎謙退﹐不敢自同先君。王又進之云﹕汝無得言曰我小子耳。汝之所爲者﹐乃召公之功是嗣。言其堪繼康公也。今我謀汝敏徳大事﹐足繼先君﹐我用是之故﹐當賜汝之福慶也。○鄭惟以旬爲營﹑宣爲徧﹑戎爲汝爲異。餘同。○傳「旬徧」至「康公」。○正義曰「旬﹐徧」﹐《釋言》文。彼「旬」作「徇」﹐音義同。毛旣以旬爲徧﹐則宣不復爲徧﹐當謂宣布王命也。「召公﹐召康公」﹐嫌是召虎﹐故辧之。○箋「來勤」至「勸之」。○正義曰「來﹐勤」﹐《釋詁》文。「宣﹐徧」﹐《釋言》文。上章云「經營四方﹐告成於王」﹐又言「於疆於理﹐至於南海」﹐則召虎大功在此二事而已。今王命召虎﹐稱其功勞則「來旬來宣」﹐當指此二事﹐且「宣」訓爲「徧」﹐「旬」不宜亦訓爲「徧」﹐旬之與營字相類﹐故知當爲營。「來旬」﹐謂勤勞於「經營四方」﹔「來宣」﹐謂勤勞於徧理眾國﹐以統上二文也。○傳「肇謀」至「公事」。○正義曰「肇﹐謀。戎﹐大。公﹐事」﹐皆《釋詁》文。孔安國《論語》注云「敏﹐行之疾也。」《地官﹟師氏》三徳有敏徳﹐是敏爲識解之疾也。

釐爾圭瓚﹐秬鬯一卣﹐告於文人。」釐﹐賜也。秬﹐黑黍也。鬯﹐香艸也。築煮合而郁之曰鬯。卣﹐器也。九命錫圭瓚秬鬯。文人﹐文徳之人也。箋云﹕秬鬯﹐黑黍酒也。謂之鬯者﹐芬香條鬯也。王賜召虎以鬯酒一樽﹐使以祭其宗廟﹐告其先祖諸有徳美見記者。○釐﹐力之反﹐沈又音賚。瓚﹐才旱反。秬音巨。鬯﹐敕亮反。卣音酉﹐又音由﹐中尊也﹐本或作攸。錫山土田﹐於周受命﹐自召祖命。諸侯有大功徳﹐賜之名山土田附庸。箋云﹕周﹐岐周也。自﹐用也。宣王欲尊顯召虎﹐故如岐周﹐使虎受山川土田之賜﹐命用其祖召康公受封之禮。岐周﹐周之所起﹐爲其先祖之靈﹐故就之。○錫﹐本或作「錫之」。山川土田附庸者﹐是因《魯頌》之文妄加也。

虎拜稽首﹕「天子萬年﹗」箋云﹕拜稽首者﹐受王命策書也。臣受恩﹐無可以報謝者﹐稱言使君壽考而已。

﹝疏﹞「釐爾」至「萬年」。○正義曰﹕上言「用錫爾祉」﹐此言賜之之事。言王命召虎云﹕今賜汝以圭柄之玉瓚﹐又副以秬米之酒芬香條暢者一卣尊﹐汝當受之﹐以告祭於汝先祖有文徳之人。王命辭如此。於此之時﹐又賜之以山川﹐使得專爲其有。又加益以土田﹐令之大於故時也。召虎於時往於岐周之地﹐受王此命。王乃用召虎之祖康公受命之禮以命之也。虎旣受命﹐卽拜而稽首﹐稱言使天子得萬年之壽。臣蒙君恩﹐無以報答﹐故原君長壽而已。○傳「釐賜」至「之人」。○正義曰「釐﹐賜」﹐《釋詁》文。「秬﹐黑黍」﹐《釋艸》文。禮有郁鬯者﹐築郁金之艸而煮之﹐以和秬黍之酒﹐使之芬香條鬯﹐故謂之郁鬯。鬯非艸名﹐而此傳言「鬯﹐艸」者﹐蓋亦謂郁爲鬯艸。何者﹖《禮緯》有秬鬯之艸﹐《中侯》有鬯艸生郊﹐皆謂郁金之艸也。以其可和秬鬯﹐故謂之鬯艸。毛言鬯艸﹐蓋亦然也。言築煮合而郁之﹐謂築此郁艸﹐又煮之﹐乃與秬鬯之酒合和而郁積之﹐使气味相入﹐乃名曰鬯。言合而郁積之﹐非艸名。如毛此意﹐言秬鬯者﹐必和郁乃名鬯﹐未和不爲鬯﹐與鄭異也。《釋器》云「卣﹐中尊。」故云「卣﹐器也。」案《春官﹟郁人》「掌和郁鬯以實彜而陳之」﹐則鬯當在彜﹐而此及《尙書》《左傳》皆云「秬鬯一卣」者﹐當祭之時乃在彜﹐未祭則在卣。賜時未祭﹐故卣盛之。《王制》云「三公一命衮若有加。」則賜三公八命﹐復加一命﹐乃始得賜是圭瓚之賜。九命乃有﹐故云九命然後賜圭瓚秬鬯也。文人﹐謂先祖有文徳者﹐故云文徳之人。○箋「秬鬯」至「見記」。○正義曰﹕以毛解秬鬯﹐其言不明﹐似必和郁乃名爲鬯﹐故辧之。明黑黍之酒﹐自名爲鬯﹐不待和郁也。《春官﹟鬯人》注云「秬鬯﹐不和郁者。」是黑黍之酒卽名鬯也。知者﹐以鬯人掌秬鬯﹐郁人掌和郁鬯﹐明鬯人所掌未和郁也﹐故孫毓云「郁是艸名﹐今之郁金﹐煮以和酒者也。鬯是酒名﹐以黑黍秬一秠二米作之﹐芬香條鬯﹐故名曰鬯。鬯非艸名﹐古今《書傳》香艸無稱鬯者。箋說爲長。」賜之鬯酒﹐令之祭祀﹐是使徧祭宗廟﹐特云「告於文人」﹐故知告諸有徳美見記者。○傳「諸侯」至「土田」。○正義曰﹕禮﹐名山大川不以封諸侯﹐有大功徳乃得賜之﹐故云「諸侯有大功徳﹐則賜之名山土田附庸」。案﹕召本岐山之陽采地之名﹐且爲畿內之國。《書傳》無召穆出封之文﹐則益之土田﹐大於故耳﹐未成爲大國也。此經無附庸﹐傳云附庸者﹐以土田卽是附庸。定本﹑《集注》﹑毛傳皆有「附庸」二字。○箋「周岐」至「就之」。○正義曰﹕時實周世﹐而特言於周受命﹐明非京師。以召祖之故地在岐周﹐故知周爲岐周也。又解其命不在京師﹐而向岐周之意﹐由宣王欲尊顯召虎﹐故如岐周。如﹐往也。以虎祖康公在岐周事文﹑武有功而受采地﹐今虎嗣其業﹐功與之等﹐故往岐周命之﹐明其復祖之業﹐所以尊顯之也。還用其祖召康公受封之禮﹐明虎之功與康公同也。《祭統》云「賜爵祿必於太廟。」以岐是周之所起﹐爲其有先王之靈﹐謂有別廟在焉﹐故就之也。禮﹐宗子去國﹐則以廟從。此周旣徙都﹐仍得有廟存者﹐宗子去國﹐則所居之處非復己有﹐故以廟從。文﹑武𨿽則去岐﹐岐仍天子之地﹐故因畱其廟爲別廟焉。

虎拜稽首﹐對揚王休﹐作召公考﹕「天子萬壽﹗明明天子﹐令聞不已。矢其文徳﹐洽此四國。」對﹐遂。考﹐成。矢﹐施也。箋云﹕對﹐答。休﹐美。作﹐爲也。虎旣拜而答王策命之時﹐稱揚王之徳美﹐君臣之言宜相成也。王命召虎用召祖命﹐故虎對王亦爲召康公受王命之時對成王命之辭﹐謂如其所言也。如其所言者﹐「天子萬壽」以下是也。○休﹐許虯反。聞音問。施如字﹐《爾雅》作「﹤弓﹥」﹐式氏反。

﹝疏﹞「虎拜」至「四國」。○毛以爲﹐上旣受賜﹐今復謝之。言虎拜而稽首﹐遂稱揚王之徳美﹐乃作其先祖召康公對王命成事之辭曰﹕使天子得萬年之壽。又令此明明顯盛之天子﹐其善聲聞長見稱誦﹐不復有已止之時。又施布其經緯天地之文徳﹐以和洽此天下四方之國﹐使皆蒙徳。本召公之答天子﹐其辭如此。今宣王以康公受命之法命召虎﹐故虎亦以康公答王之辭答宣王也。○鄭惟對爲答爲異。餘同。○傳「對遂」至「矢施」。○正義曰﹕傳以對爲遂者﹐以爲因事之辭﹐言君旣命之﹐臣遂稱之。矢﹐施也﹐謂施陳文徳。定本爲「﹤弓﹥」字﹐非也。○箋「對答」至「下是」。○正義曰﹕箋以君臣共語﹐宜爲應答﹐故以對爲答。「休﹐美」﹐《釋詁》文。「作﹐爲」﹐《釋言》文。以王命召虎用召祖命﹐故虎亦爲召康公受命之時對成王命之辭﹐謂對王命舊事成辭﹐因而用之。謂如其召康公所言。「天子萬壽」以下是也。定本﹑《集注》皆云「對成王命之辭」。

《江漢》六章﹐章八句。

卷十八十八之五

卷十八十八之五

《常武》﹐召穆公美宣王也。有常徳以立武事﹐因以爲戒然。戒者﹐「王舒保作﹐匪紹匪遊﹐徐方繹騷」。○繹音亦。騷﹐素刀反﹐徐音蕭。

﹝疏﹞「《常武》六章﹐章八句」至「爲戒然」。○正義曰﹕《常武》詩者﹐召穆公所作﹐以美宣王也。經無「常武」之字﹐故又解之云﹕美其有常徳之故﹐以立此武功徵伐之事﹐故名爲《常武》。非直美之﹐又因以爲戒﹐戒之使常然。定本﹑《集注》皆有「然」字。經六章﹐三章上五句以上﹐言命遣將帥﹐修戒兵戎﹐無所暴掠﹐民得就業﹐此事可常以爲法﹐是有常徳也。三句以下﹐言徵伐徐國﹐使之來庭﹐克翦放命﹐服王威武﹐此事武功成立﹐是立武事也。其因以爲戒﹐則如箋之所言「就常徳之中﹐戒使常行之也」。宣王末年徳衰﹐此云「有常徳」者﹐是謂常時所行之徳﹐可以爲常﹐非言宣王終始有常﹐故因以爲戒﹐戒王使之有常也。此章王肅述毛以爲王不親行。王基述鄭爲此章王自親行。王旣親行﹐仍須命元帥以統領六軍﹐故《左傳》鄢陵之戰﹐楚王𨿽自親行﹐仍命子反將中軍﹐是也。○箋「戒者」至「釋騷」。○正義曰「三事就緒」以上﹐命將帥之辭。「震驚徐方」以下﹐是往伐徐國之事。惟「赫赫業業」五句﹐說王之軍行﹐云舒緩而無懈怠﹐自然前敵恐動。是用兵之道﹐不假暴疾。𨿽美其實事﹐亦戒使常然﹐故以此言當之。

赫赫明明﹐王命卿士﹐南仲大祖﹐大師皇父﹕「整我六師﹐以修我戎。赫赫然盛也。明明然察也。王命南仲於大祖﹐皇甫爲大師。箋云﹕南仲﹐文王時武臣也。顯著乎﹐昭察乎﹐宣王之命卿士爲大將也。乃用其以南仲爲大祖者﹐今大師皇父是也。使之整齊六軍之眾﹐治其兵甲之事。命將必本其祖者﹐因有世功﹐於是尢顯。大師者﹐公兼官也。○赫﹐火百反﹐字又作「爀」。大祖﹐音泰﹐下及注「大師」﹑「大祖」皆同。將﹐子匠反。第一章

注同。

旣敬旣戒﹐惠此南國。」箋云﹕敬之言警也。警戒六軍之眾﹐以惠淮浦之旁國。謂敕以無暴掠爲之害也。每軍各有將﹐中軍之將尊也。○警音景。掠音亮。

﹝疏﹞「赫赫」至「南國」。○毛以爲﹐今有赫赫然顯盛﹐明明然昭察者﹐宣王也。所以爲盛察者﹐以王今命卿士南仲者於王太祖之廟﹐使之爲元帥親兵。又命爲太師之公者皇父﹐使之監撫軍眾。旣使此二人爲將爲監﹐乃告之云﹕當整齊我六軍之眾﹐以治我甲兵之事﹐令師嚴器備。旣已嚴備﹐當恭敬臨之。旣已恭敬﹐又當戒懼而處之﹐施仁愛之心於此南方淮浦之傍國﹐勿得暴掠爲民之害。此是王之顯察也。鄭以南仲爲皇父遠祖﹐止命皇父一人而已。言王命卿士以南仲爲大祖者﹐太師三公皇父也。此人爲將﹐以整齊六師。又以敬爲警﹐言旣已警肅之﹐旣已戒敕之。以此爲異。餘同。○傳「赫赫」至「太師」。○正義曰﹕《釋訓》云「赫赫﹐迅也。」孫炎曰「赫赫﹐顯著之迅。」郭璞曰「盛疾之貌。」是赫赫爲盛之意也。「明明﹐察」﹐《釋訓》文。舍人曰「明明﹐言其明甚。」孫炎曰「明明﹐性理之察也。」言王命南仲於太祖﹐謂於太祖之廟命南仲也。皇父爲太師﹐謂命此皇父爲太師。毛蓋見其文煩﹐故以爲二人。「南仲」﹑「卿士」﹐文在「太祖」之上﹐是先爲卿士﹐今命以爲大將。「太師皇父」在「太祖」之下﹐則於太祖之廟始命以爲太師。其實皆在太祖之廟並命之﹐故太祖之文處其中也。南仲爲卿士﹐未知於六官何卿也。皇父新爲太師﹐未知於舊何官也。正以二文不同﹐知皇父新命之耳。下章「王謂尹氏﹐命程伯休父」﹐則此二人亦當尹氏命之矣。此言太祖﹐下言尹氏﹐互相足也。大師﹐三公之官﹐則是尊於卿士。先言王命南仲者﹐以南仲爲上將﹐皇父爲監。以皇父不親兵﹐故特言命南仲。王肅云「皇父以三公而撫軍也。殊南仲﹐於王命親兵也。」○箋「南仲」至「兼官」。○正義曰﹕箋以王命卿士以爲大將﹐止當命一人爲元帥﹐不應並命二人﹐故以爲止命皇父而已。以《出車》之篇言之﹐知南仲﹐文王時武臣﹐是今所命者皇父之太祖﹐故本言之。命皇父爲將﹐必遠本其祖者﹐因其有積世之功﹐尢欲使之彰顯故也。上言王命卿士﹐則皇父爲卿士矣。太師﹐三公之名。復言「太師皇父」一人﹐是公兼官﹐謂三公而兼卿士之官。必易傳者﹐孫毓云「宣王之大將復字南仲﹐傳無聞焉。且古之命將﹐皆於禰廟﹐未有於后稷太祖之廟者。又經言『南仲太祖』﹐明以南仲爲太祖﹐非命於太祖之文也。昔陳勝舉兵﹐稱項燕﹐命將本祖﹐古今有之。箋義爲長。」陳勝舉兵者﹐《史記》《漢書》皆有其事。《十月之交》皇父擅恣﹐若爲厲王則在此之先﹐若爲幽王則在此之後﹐皆相接連﹐與此皇父得爲一人。或皇氏父字﹐傳世稱之﹐亦未可知也。○箋「敬之」至「尊也」。○正義曰﹕箋以戒爲戒敕﹐則敬非戒類﹐不宜相配而言﹐故知敬之言警﹐承上六師之下﹐故云「警戒六軍之士眾」﹐軍之所行﹐多苦暴掠﹐故知施惠南國﹐是使無暴掠爲之害也。又以天子六軍﹐軍各有將﹐今獨命皇父﹐使整六師﹐惠南國﹐不命余將﹐故解之﹐「𨿽每軍各有將﹐中軍之將尊」﹐故特命之﹐使總攝諸軍也。《左傳》稱晉作諸軍﹐常以中軍之將爲元帥﹐元帥是其尊也。諸侯三軍﹐分爲左右﹐可得有中軍焉。天子六軍﹐而得有中軍者﹐亦當分之爲三﹐中與左右各二軍也。《春秋》桓五年﹐「蔡人﹑衛人﹑陳人從王伐鄭」。《左傳》曰「王爲中軍﹐虢公林父將右軍﹐周公黑肩將左軍。」是天子之軍分爲左右之事也。鄭轉敬言警﹐而毛不爲傳﹐則毛不變敬字﹐當以敬爲恭敬﹐戒爲戒懼。使此二將恭敬以臨之﹐戒懼而處之﹐不得與鄭同也。

王謂尹氏﹐命程伯休父﹕「左右陳行﹐戒我師旅。率彼淮浦﹐省此徐土。尹氏掌命卿士﹐程伯休父始命爲大司馬。浦﹐涯也。箋云﹕尹氏﹐天子世大夫也。率﹐循也。王使大夫尹氏策命程伯休父於軍將行治兵之時﹐使其士眾左右陳列而敕戒之﹐使循彼淮浦之旁﹐省視徐國之土地叛逆者。軍禮﹐司馬掌其誓戒。○陳如字﹐徐直覲反。行﹐戶剛反﹐列也。浦音普﹐涯也﹐《說文》雲「水濱也。」

不畱不處﹐三事就緒。」誅其君﹐弔其民﹐爲之立三有事之臣。箋云﹕緒﹐業也。王又使軍將豫告淮浦徐土之民云﹕不久處於是也﹐女三農之事皆就其業。爲其驚怖﹐先以言安之。○爲之﹐於僞反。下「爲其」同。將﹐子匠反。下同。

﹝疏﹞「王謂」至「就緒」。○毛以爲﹐上命將元帥﹐此命司馬。王謂其內史大夫尹氏﹐汝當爲策書﹐命此程國之伯字休父者﹐謂命之爲大司馬之卿也。卽言所命之意﹐今軍出之時﹐使此司馬令其士眾左右陳力而爲行﹐稱王之命﹐戒敕我六軍之師旅﹐往循行淮之浦厓﹐省視此徐之國土﹐有叛逆者從而討之。又當預告徐上之人﹐我兵之來也﹐不久畱﹐不停處﹐直誅爾叛逆之君﹐爲汝立三有事之臣﹐使就其事業。當卽還師﹐勿驚怖也。○鄭惟「三事就緒」謂「三農之事皆就業」爲異。餘同。○傳「尹氏」至「浦厓」。○正義曰﹕以王謂之而使命人﹐故知尹氏掌命卿士﹐卽內史也。其職曰「凡命諸侯及孤卿大夫則策命之。」是也。特云命之﹐知往前未爲此官﹐始命之也。知爲大司馬者﹐以《大司馬職》云「若大師則掌其戒令。」此言「戒我師旅」﹐是司馬之事。又《楚語》云「重黎氏世敍天地。其在周﹐程伯休父其後也。當宣王失其官守﹐而爲司馬氏。」韋昭云「程國﹐伯爵。休父﹐名也。失官﹐謂失天地之官﹐而以諸侯爲大司馬也。」案﹕父宜是字﹐而昭以爲名﹐未能審之。孫炎曰「厓﹐水邊也。」《說文》云「浦﹐水濱也。」則浦﹑厓一物﹐故云浦也。○箋「尹氏」至「誓戒」。○正義曰﹕此時尹氏當是尹吉甫也。下至春秋之世﹐天子大夫每有尹氏見於經傅﹐以此知天子世大夫也。吉甫﹐卿士也﹐而云大夫者﹐以吉甫身爲卿士﹐其繼世者不必常得爲卿﹐而大夫是其總號。且命臣者﹐內史之事﹐《周禮》內史中大夫﹐故以大夫言之。吉甫卿士而掌命臣者﹐蓋爲卿而兼內史也。云於軍將行治兵之時者﹐軍禮「出曰治兵」﹐此行治兵之禮然後乃出﹐故行禮之時﹐敕戒師旅也。禮﹐軍行﹐司馬掌其誓戒者﹐卽其職所云「大師掌其戒令」﹐是也。此經云「徐土」﹐下云「徐方」﹑「徐國」﹐其義一也﹐言其居在一方而有國土耳。此徐當謂徐州之地﹐未必卽是春秋之世徐子之國。何則﹖春秋之世﹐徐國甚小﹐宣王之時﹐非能背叛而使王親徵之。六軍並出﹐則是彊敵者也﹐明非春秋徐國﹐但不知於時之君何姓名耳。○傳「誅其」至「之臣」。○正義曰﹕告之以「不畱不處」﹐是安慰民情之辭﹐故解其意﹐「誅其君﹐弔其民」。由弔湣其民﹐故不久畱處而擾亂之。立三有事之臣﹐與《十月之交》「擇三有事」文同。彼傳云「三有事者﹐國之三卿。」卽此亦爲之立三卿也。止言立卿﹐不言立君﹐舉其立臣﹐明亦爲之立君。或擇此君之宗賢者而立之﹐或別封他人﹐無文可以明之。就緒者﹐王肅云「就其事業。」亦當謂民得就業。○箋「緒」至「安之」。○正義曰﹕《釋詁》云「業﹐緒也。」反覆相訓﹐故緒爲業。連上命將之事﹐而王實未行﹐故知又使軍將豫告之也。以誅君弔民﹐使之就業。民之就業﹐惟農事耳﹐故知三事謂三農之事。太宰九職﹐「一曰三農﹐生九穀」。注云「三農﹐原隰及平地。」則三農謂此也。《十月之交》云「擇三有事。」是有事者三而擇立之。《雨無正》云「三事大夫。」文連大夫﹐故得以爲公卿。至於此者﹐言民就農事﹐不宜以爲三卿﹐故易傳也。

赫赫業業﹐有嚴天子。王舒保作﹐匪紹匪遊。徐方繹騷﹐赫赫然盛也。業業然動也。嚴然而威。舒﹐徐也。保﹐安也。匪紹匪遊﹐不敢繼以敖遊也。繹﹐陳。騷﹐動也。箋云﹕作﹐行也。紹﹐緩也。繹當作驛。王之軍行﹐其貌赫赫業業然﹐有尊嚴於天子之威﹐謂聞見者莫不憚之。王舒安﹐謂軍行三十里﹐亦非解緩也﹐亦非敖遊也。徐國傳遽之驛見之﹐知王兵必克﹐馳走以相恐動。○嚴﹐毛魚檢反﹐鄭如字。紹如字﹐繼也﹐徐云「鄭尺遙反。」繹音亦﹐鄭作「驛」﹐音同﹐謂傳驛也。騷如字﹐徐音蕭。「舒﹐序也」﹐一本作「舒﹐徐也」。憚﹐徒旦反。解音懈。傳﹐張戀反。恐﹐丘勇反。下同。

震驚徐方﹐如雷如霆﹐徐方震驚。箋云﹕震﹐動也。驛馳走相恐懼﹐以驚動徐國﹐如雷霆之恐怖人然﹐徐國則驚動而將服罪。○霆音庭。

﹝疏﹞「赫赫」至「震驚」。○毛以爲﹐上言戒敕將帥﹐此言王軍往行。言赫赫然而盛﹐業業然而動﹐有儼然威武而爲天子之容者﹐此宣王之軍也。以此而往徵伐徐國之君﹐乃舒徐而安行﹐不爲急疾。言其依於軍法﹐日行三十里耳。𨿽於禮舒行﹐又非敢繼之以敖遊﹐言其不始而安行﹐末以敖遊繼之﹐謂終常敬戒﹐不惰慢也。故徐土之方﹐斥候之使見其如此﹐乃陳說王之此威﹐往告以恐動之。其動驚此徐方之國﹐如雷之發聲﹐如霆之奮擊﹐以恐怖人然。故使徐方之國聞之﹐則皆動驚而將服罪。此事可常以爲法﹐故美王能行之。○鄭以爲﹐王之軍行﹐其儀貌赫赫然﹐有尊嚴於天子之威。王旣其貌如此﹐出則舒而安行﹐亦非解緩﹐亦非敖遊。由此徐方之國傳遽之驛見之﹐知王兵必克﹐馳走以相恐動。餘同。○傳「赫赫」至「騷動」。○正義曰﹕赫赫﹐盛貌。業業﹐動狀。軍行而又見其狀﹐故以業業爲動也。儼然而有威﹐謂其軍儼然有可畏之貌。「舒﹐徐也」。定本云「舒序」﹐非也。《釋詁》云「紹﹐繼也。」以紹﹑遊共爲一句﹐皆是不敢爲之﹐故云「不敢繼以敖遊」。以凡人之心﹐莫不初勤後惰﹐況今以安舒爲始﹐或當以敖遊繼之。而宣王能終始如一﹐故美其不敢繼以敖遊。「繹﹐陳」﹐「騷﹐動」﹐皆《釋詁》文。○箋「作行」至「恐動」。○正義曰﹕此說軍已動發﹐故以爲行。「匪紹匪遊」﹐各自言匪每者一義﹐不得言繼以敖遊也﹐故讀之爲紹﹐訓之爲緩。言「繹騷」﹐則騷由此驛﹐故知繹當作傳驛之驛。言有嚴天子爲他人所尊嚴﹐故易傳言有嚴天子之威﹐謂聞見者莫不憚之。王舒安行﹐嫌其解緩﹐故云「亦非敖遊也」。《左傳》稱「兵交﹐使在其間」。王將伐徐﹐必使候﹐故云徐國傳遽之驛見之﹐知王兵必克﹐歸以報其國﹐馳走以相恐動。

王奮厥武﹐如震如怒。進厥虎臣﹐闞如虓虎。鋪惇淮濆﹐仍執醜虜。虎之自怒虓然。濆﹐涯。仍﹐就。虜﹐服也。箋云﹕進﹐前也。惇當作屯。醜﹐眾也。王奮揚其威武﹐而震雷其聲﹐而勃怒其色。前其虎臣之將闞然如虎之怒﹐陳屯其兵於淮水大防之上以臨敵﹐就執其眾之降服者也。○「如震如怒」﹐一本此兩「如」字皆作「而」。闞﹐呼減反﹐徐火斬反﹐又火敢反﹐一音啖。虓﹐火交反﹐虎怒貌。鋪﹐普吳反﹐徐音孚﹐陳也﹐《韓詩》作「敷」﹐云「大也。」惇﹐王申毛如字﹐厚也﹐《韓詩》云「迫」﹐鄭作「屯」﹐徒門反。淮濆﹐符云反﹐鄭「大防也」。仍如字﹐本或作「扔」﹐音同。勃﹐步忽反。降﹐戶江反。

截彼淮浦﹐王師之所。截﹐治也。箋云﹕治淮之旁國有罪者﹐就王師而斷之。○截﹐才結反。斷﹐端亂反。

﹝疏﹞「王奮」至「之所」。○毛以爲﹐旣到淮浦﹐臨陣將戰﹐王乃奮揚其威武﹐其狀如天之震雷﹐其聲如人之勃怒其色。言嚴威之可懼也。卽進而前﹐其虎臣之將闞然如虓怒之虎﹐令布陳惇厚之陣於淮水濆厓之上﹐就而執其眾所降服之虜。旣敗其根本﹐又窮其枝葉﹐因復使人治彼淮浦之傍有罪之國﹐皆執而送之﹐來就王師之所而聽誓言﹐盡得其支黨也。○鄭惟以惇爲屯爲異。餘同。○傳「虎之」至「虜服」。○正義曰﹕此論武將之威﹐言如虓虎﹐故知虎之自怒虓然。《釋丘》云「墳﹐大防。」李巡曰「墳謂厓岸﹐狀如墳墓。」是墳爲厓也。《釋詁》云「仍﹐因也。」因是就之義也。虜者﹐囚系之名﹐爲人虜獲﹐是屈服也。○箋「進前」至「服者」。○正義曰﹕以其臨陣當進而前之﹐故以進爲前也。惇訓爲厚﹐於義不協﹐故破之爲屯。毛無破字之理﹐必以爲厚﹐宜爲布陳惇厚之陣也。「醜﹐眾」﹐《釋詁》文。言虎臣之將者﹐以虎臣稱臣﹐爲王所特進﹐非廣言士卒﹐故知是將也。就執其降服者﹐此篇上下不言其戰﹐則是見敵卽服﹐故就執之。

王旅嘽嘽﹐如飛如翰﹐如江如漢﹐如山之苞﹐如川之流﹐嘽嘽然盛也。疾如飛﹐摯如翰。苞﹐本也。箋云﹕嘽嘽﹐閒暇有餘力之貌。其行疾﹐自發舉如鳥之飛也。翰﹐其中豪俊也。江漢以諭盛大也。山本以諭不可驚動也。川流以諭不可禦也。○嘽﹐吐丹反。摯音至。閒音閒。

綿綿翼翼﹐不測不克﹐濯徵徐國。綿綿﹐靚也。翼翼﹐敬也。濯﹐大也。箋云﹕王兵安靚且皆敬﹐其勢不可測度﹐不可攻勝。旣服淮浦矣﹐今又以大徵徐國﹐言必勝也。○綿如字﹐《韓詩》作「民民」﹐同。度﹐待洛反。

﹝疏﹞「王旅」至「徐國」。○正義曰﹕上旣克定淮浦之國﹐此又進而伐徐﹐言王之師旅𨿽經淮夷﹐其師之盛嘽嘽然﹐間暇而有餘力也。其行動之疾也﹐如鳥之飛。其赴敵之速也﹐如摯之翰。其軍之眾多也﹐如江之廣﹐如漢之大也。其固守則不可驚動﹐如山之基本。其往戰則不可禦止﹐如川之流逝。其行之時﹐綿綿然安靜﹐不行暴掠﹐翼翼然恭敬﹐各司其事。其形勢不可測度﹐不可克勝。以此嚴威武力﹐將大往而徵此徐國﹐言其盛不可當﹐往必克敵也。○傳「嘽嘽」至「苞本」。○正義曰﹕嘽嘽﹐間暇之貌。由軍盛所以嘽嘽然﹐故云盛也。疾如飛﹐如鳥飛也。摯如翰者﹐摯﹐擊也﹐翰是飛之疾者。言其擊物尢疾﹐如鳥之疾飛者。「翰飛戾天」﹐飛﹑翰爲一﹐此別言「如」﹐故爲二事也。○箋「嘽嘽」至「可禦」。○正義曰﹕此皆以傳大略﹐故申述之。鳥飛已是迅疾﹐翰又疾於飛﹐故云「翰﹐其中豪俊」者。若鷹顫之類摯擊眾鳥者也﹐故傳以爲「摯如翰」﹐謂其擊戰之時也。江﹑漢以比盛大﹐卽「漢之廣矣」﹐「江之永矣」﹐軍師之眾﹐其廣長似之也。兵法有動有靜﹐靜則不可驚動﹐故以山諭﹐動則不可禦止﹐故以川諭。如川之流﹐取流爲諭。「如江如漢」﹐不取其流﹐取其盛大耳。○傳「綿綿」至「濯大」。○正義曰﹕綿綿﹐舒緩之意﹐故爲靜也。《釋訓》云「翼翼﹐恭也。」故爲敬。「濯﹐大」﹐《釋詁》文。○箋「王兵」至「必勝」。○正義曰﹕以上文說其勇猛﹐而勇猛失於殘害﹐故言安靜且敬以解之。兵法應敵出奇﹐故美其不可測度﹐不可攻勝﹐正謂他人不能勝己也。上已言「截彼淮浦」﹐此言「濯徵徐國」﹐是旣服淮浦之國﹐今又伐徐也。此篇與上篇事別﹐非召穆平淮夷之事﹐然則淮浦之國非淮夷也﹐未知何國。以彊弱相懸﹐而云大徵﹐故知言必勝也。

王猶允塞﹐徐方旣來。猶﹐謀也。箋云﹕猶﹐尙。允﹐信也。王重兵﹐兵𨿽臨之﹐尙守信自實滿﹐兵未陳而徐國已來告服﹐所謂「善戰者不陳」。○陳﹐直刃反。下同。徐方旣同﹐天子之功。四方旣平﹐徐方來庭。來王庭也。

徐方不回﹐王曰還歸。箋云﹕回﹐猶違也。還歸﹐振旅也。

﹝疏﹞「王猶」至「還歸」。○毛以爲﹐王師旣盛如此﹐又王之謀慮信而誠實﹐用兵有常﹐伐得其罪﹐故兵未陣而徐方旣已自來告服其罪﹐因此歸功於王。徐方來﹐與他國同服於王者﹐是天子之功使之然也。又四方旣已平定﹐徐方又來在王庭﹐便是天下宴安﹐不須用武。徐方先嘗叛者﹐已不敢違命﹐則無復有事。王乃告之曰﹕可以還歸矣。是武事旣立﹐故述而美之。○鄭惟以「猶」爲「尙」爲異。○傳「猶﹐謀」。○正義曰﹕《釋詁》文。○箋「猶尙」至「不陳」。○正義曰﹕箋以徐方畏威﹐望軍而服﹐不由計謀所致﹐故易傳以猶爲尙﹐兵法﹐臨敵設權﹐王尙守信自實﹐所以爲美也。不言對戰執虜﹐故知兵未陣﹐徐國已來告服。「善戰者不陳」﹐莊八年《穀梁傳》文。○傳「來王庭」。○正義曰﹕言來王庭﹐謂旣降服﹐後朝京師而至王庭﹐不必在王軍之庭也。

《常武》六章﹐章八句。

《瞻卬》﹐凡伯刺幽王大壞也。凡伯﹐天子大夫也。《春秋》魯隱公七年﹐「冬﹐天王使凡伯來騁」。○卬音仰。此及《召旻》二篇﹐幽王之《變大雅》也。

﹝疏﹞「《瞻卬》七章﹐上二章與卒章章十句﹐次三章盡六章章八句」至「大壞」。○正義曰﹕幽王承父宣王中興之後﹐以行惡政之故﹐而令周道廢壞﹐故刺之也。經七章﹐所陳皆刺大壞之事。○箋「凡伯」至「來聘」。○正義曰﹕凡國﹐伯爵。禮﹐侯伯之入王朝則爲卿﹐故《板》箋以凡伯爲卿士。此言大夫者﹐大夫﹐卿之總稱也。所引《春秋》者﹐隱七年經也。引之者﹐證天子之臣有凡伯也。凡國伯爵﹐稱世稱之﹐不謂與此必爲一人矣。

瞻卬昊天﹐則不我惠。孔塡不寧﹐降此大厲。昊天﹐斥王也。塡﹐久。厲﹐惡也。箋云﹕惠﹐愛也。仰視幽王爲政﹐則不愛我下民甚久矣。天下不安﹐王乃下此大惡以敗亂之。○昊﹐戶老反。塡音塵。下篇同。

邦靡有定﹐士民其瘵。蟊賊蟊疾﹐靡有夷屆。罪罟不收﹐靡有夷瘳。瘵﹐病。夷﹐常也。罪罟﹐設罪以爲罟。瘳﹐愈也。箋云﹕屆﹐極也。天下騷擾﹐邦國無有安定者。士卒與民皆勞病﹐其爲殘酷痛病於民﹐如蟊賊之害禾稼然﹐爲之無常﹐亦無止息時。施刑罪以羅网天下而不收斂﹐爲之亦無常﹐無止息時﹐此目王所下大惡。○瘵﹐側界反﹐《字林》側例反。蛑﹐本又作「蟊」﹐音牟。屆音界。罟音古。瘳﹐敕畱反。卒﹐尊忽反。

﹝疏﹞「瞻卬」至「夷瘳」。○正義曰﹕言己瞻望而仰視此昊天﹐王者之爲政﹐曾不於我百姓而施恩愛也。若愛百姓﹐當以善政安之。今甚久矣﹐天下不安。言不安以來已久也。王又乃下此大惡之政﹐以敗亂之。又說所下大惡之狀。王爲虐政﹐天下騷擾﹐邦國無有定安者﹐士卒與民其盡勞病矣。其殘酷於民﹐如蟊賊之虫病害於禾稼然。爲此殘酷﹐無有常﹐又無有已止時也。其殺害於民﹐則施刑罪以网羅天下﹐一徑施行﹐不復收斂﹐爲此殺害﹐無有常﹐又無瘳愈時也。言王降大惡如此﹐故下民所以不安。○傳「昊天」至「塡久」。○正義曰﹕以「則不我惠」﹐謂王不愛民﹐故知昊天斥王。卒章昊天與「無不克鞏」文連﹐固於天位是王之事﹐故知卒章昊天亦斥王也。作者旣假昊天以斥王﹐其言天事則單言天耳。天何以刺﹖「天之降网」﹐實論天事﹐嫌亦斥王﹐故不言昊﹐以異其文。《釋詁》云「塵﹐久也。」古書塡與塵同﹐故以爲久。○箋「惠愛」至「亂之」。○正義曰「惠﹐愛」﹐《釋詁》文也。言幽王爲政﹐不惠愛我下民﹐正謂降此大厲﹐卽是不愛之驗。先言不愛爲目﹐乃覆說不愛之狀。甚久矣﹐天下不安來久。《鄭語》稱幽王九年﹐王室始騷。此言不安已久﹐蓋九年已後也。王下此惡以敗亂之﹐言其不安之意也。○傳「瘵病」至「瘳愈」。○正義曰「瘵﹐病。夷﹐常」﹐《釋詁》文。彼「夷」作「彜」﹐音義同。罟非罪名﹐而云「罪罟」﹐故知設罪以爲罟﹐謂多立科條﹐使人易犯﹐若設网以待鳥獸﹐是以謂之罟。云瘳謂病愈﹐愈亦止也。○箋「屆極」至「大惡」。○正義曰「屆﹐極」﹐《釋言》文。極者﹐窮盡之義﹐故又轉爲已。已﹐止也。邦國是畿外之辭﹐故雲天下騷擾﹐謂王以虐政擾動之也。以士民連文﹐故云士卒與民。士卒卽從軍者也。言爲殘酷與施刑罪者﹐殘酷謂加害於民﹐施刑謂布陳科禁﹐𨿽害民是一﹐所從言之異﹐故重設其文也。蟊賊者﹐害禾稼之虫。「蟊疾」﹐是害禾稼之狀。言王之害民﹐如虫之害稼﹐故比之也。箋以蟊賊是損害之實﹐故以殘酷痛疾言之。罪罟是張設之言﹐故以施刑罪言之。不收者﹐以田設网罟﹐有收斂之期﹐王施刑禁﹐則不復收斂﹐故責其不收也。言目王所下大惡者﹐謂條目王惡。定本作「目」﹐俗本爲「自」﹐誤也。

人有土田﹐女反有之。人有民人﹐女覆奪之。箋云﹕此言王削黜諸侯及卿大夫無罪者。覆猶反也。○覆﹐芳服反﹐服也。注及下同。此宜無罪﹐女反收之。彼宜有罪﹐女覆說之。收﹐拘收也。說﹐赦也。○說音稅。注同。一音他活反。

哲夫成城﹐哲婦傾城。哲﹐知也。箋云﹕哲謂多謀慮也。城﹐猶國也。丈夫﹐陽也。陽動故多謀慮則成國。婦人﹐陰也。陰靜故多謀慮乃亂國。○知音智﹐王申毛如字。喆音哲﹐本亦作「哲」。

﹝疏﹞「人有」至「傾城」。○正義曰﹕上八句言王之爲惡皆由婦人﹐下二句謂婦人之言不可聽用。若謂智多謀慮之丈夫﹐則興成人之城國﹔若爲智多謀慮之婦人﹐則傾敗人之城國。婦言是用﹐國必滅亡。王何故用婦人之言﹐爲此大惡﹐故疾之也。○傳「哲﹐知」。○箋「哲謂」至「亂國」。○正義曰「哲﹐智」﹐《釋言》文。智者役心以謀慮﹐故云哲謂多謀慮也。國之所在﹐必築城居之﹐作者以城表國。箋以其有城居之嫌﹐故云城猶國也。箋以「丈夫﹐陽。陽動故多謀慮則成國。婦人﹐陰。陰靜故多謀慮則亂國」。由陰陽不等﹐動靜事異﹐故俱多謀慮而成傾有殊也。若然﹐謀慮苟當﹐則婦人亦成國﹐任﹑姒是也。謀慮理乖﹐𨿽丈夫亦傾城﹐宰嚭﹑無極是也。然則成敗在於是非得失﹐不由動靜。而云陰陽不同者﹐於時褒姒用事﹐干預朝政﹐其意言褒姒有智﹐惟欲身求代後﹐子圖奪宗﹐非有益國之謀﹐勸王不使聽用﹐非言婦人有智皆將亂邦也。

懿厥哲婦﹐爲梟爲鴟。箋云﹕懿﹐有所痛傷之聲也。厥﹐其也。其﹐幽王也。梟鴟﹐惡聲之鳥﹐諭褒姒之言無善。○懿﹐於其反。注同。沈又如字。梟﹐古堯反。姒音似。

婦有長舌﹐維厲之階。亂匪降自天﹐生自婦人。匪教匪誨﹐時維婦寺。寺﹐近也。箋云﹕長舌諭多言語。是王降大厲之階﹐階所由上下也。今王之有此亂政﹐非從天而下﹐但從婦人出耳。又非有人教王爲亂。語王爲惡者﹐是惟近愛婦人﹐用其言故也。○寺﹐徐音侍﹐亦如字。近﹐附近之近。下「近愛」﹑「近川」同。上﹐時掌反。語﹐魚據反。

﹝疏﹞箋「懿有」至「無善」。○正義曰﹕懿與噫﹐字𨿽異﹐音義同。《金縢》云「噫﹗公命我勿敢言。」與此同也。噫者﹐心有不平而爲聲﹐故云有所痛傷之聲。痛傷褒姒亂國政也。「厥﹐其」﹐《釋言》文。此刺幽王﹐而褒姒是其婦﹐故知「其﹐幽王」也。○傳「寺﹐近」。○正義曰﹕寺卽侍也。侍禦者﹐必近其傍﹐故以寺爲近。○箋「長舌」至「言故」。○正義曰﹕以舌動而爲言﹐故謂多言爲長舌。《論語》云「駟不及舌」﹐亦謂言爲舌也。

鞫人忮忒﹐譖始竟背。豈曰不極﹐伊胡爲慝﹖忮﹐害。忒﹐變也。箋云﹕鞫﹐窮也。譖﹐不信也。竟﹐猶終也。胡﹐何。慝﹐惡也。婦人之長舌者多謀慮﹐好窮屈人之語﹐忮害轉化﹐其言無常﹐始於不信﹐終於背違。人豈謂其是不得中乎﹖反云維我言何用爲惡不信也﹖○鞫﹐居六反。忮﹐之豉反。忒﹐他得反。譖本又作「僣」﹐子念反。背音佩。注同。慝﹐他得反。好﹐呼報反。

如賈三倍﹐君子是識。婦無公事﹐休其蠶織。休﹐息也。婦人無與外政﹐𨿽王后猶以蠶織爲事。「古者天子爲藉千畝﹐冕而朱紘﹐躬秉耒。諸侯爲藉百畝﹐冕而靑紘﹐躬秉耒。以事天地山川社稷先古﹐敬之至也。天子諸侯必有公桑蠶室﹐近川而爲之﹐築宮仞有三尺﹐棘墻而外閉之。及大昕之朝﹐君皮弁素積﹐卜三官之夫人﹑世婦之吉者﹐使入蠶於蠶室﹐奉種浴於川﹐桑於公桑﹐風戾以食之。歲旣單矣﹐世婦卒蠶﹐奉繭以示於君﹐遂獻繭於夫人。夫人曰﹕此所以爲君服。與遂副褘而受之﹐少牢以禮之。及良日﹐後夫人繅﹐三盆手﹐遂布於三宮夫人世婦之吉者﹐使繅﹐遂朱綠之﹐玄黃之﹐以爲黼黻文章。服旣成矣﹐君服之以祀先王先公﹐敬之至也。」箋云﹕識﹐知也。賈物面有三倍之利者﹐小人所宜知也。君子反知之﹐非其宜也。今婦人休其蠶桑織紝之職﹐而與朝廷之事﹐其爲非宜亦猶是也。孔子曰「君子諭於義﹐小人諭於利。」○賈音古。注同。《爾雅》云「市也。」倍﹐蒲罪反。無與﹐音預。紘﹐獲耕反。耒﹐力對反。昕音欣。奉﹐芳勇反。下同。種﹐章勇反。戾﹐力計反﹐燥也。食音嗣。單音丹。繭﹐古顯反。君服與﹐音余。褘音輝。副﹐首飾。褘是褘衣。少﹐詩照反。繅﹐素刀反﹐本亦作「縿」﹐同。盆﹐蒲門反。紝﹐女金反。而與﹐音預。朝﹐直遙反。下「朝廷」同。

﹝疏﹞「鞫人」至「蠶織」。○正義曰﹕上言長舌之惡﹐更說爲惡之狀。此婦人之長舌多謀慮者﹐乃好窮屈人之言語﹐出言則爲人患害﹐且又變化無常﹐所言以不信爲始﹐終竟於後背而違之。豈肯自曰﹕我之此言不中正乎﹖反云﹕維我此言﹐何用爲惡﹖惡而不知其非﹐故爲可痛傷也。旣云出言不善﹐又責其幹亂朝政﹐如商賈之求利三倍﹐乃君子之人於是識知之﹐非其宜也。汝今婦人之不宜與朝廷公事﹐而休止養蠶織紝﹐干預男子之政﹐亦非宜也。○傳「忮﹐害。忒﹐變」。○正義曰﹕忮者﹐以心忮格前人﹐爲之患害﹐故以忮爲害也。《釋言》云「爽﹐忒也。」孫炎曰「忒﹐變雜不一。」是忒爲變之義也。○箋「鞫窮」至「不信」。○正義曰「鞫﹐窮」﹐《釋言》文。讒譖者﹐皆不信之言﹐故以譖爲不信也。竟者﹐卒盡之義﹐故云竟猶終也。「胡﹐何。慝﹐惡」﹐皆詩之通訓。佞人似智﹐姦人亂徳﹐皆自以爲善。此刺褒姒自以爲賢。「豈謂是不得中乎﹖反云維我言何用爲惡不信」﹐自謂所行皆得中﹐疾時人謂之惡。不自嫌其不信﹐所以至亡而不攺也。○傳「休息」至「之至」。○正義曰「休﹐息」﹐《釋詁》文。傳解婦人無與外事﹐𨿽王后之貴﹐猶以蠶織爲事﹐故引《禮記》以証之。自「古者天子」以下﹐皆《祭義》文也。謂之藉田者﹐《天官﹟甸師》注云「藉之言借也。王一耕之﹐而使庶人蕓芓終之。」《月令》注云「借民力所治之田也。」天子千畝﹐諸侯百畝﹐以事神有多少﹐因而爲之等差也。冕者﹐祭服之冠。紘謂冕之下而仰屬者。止言服冕﹐而冕有等級﹐未知服何冕也。夫人受繭服副褘﹐則人君耕藉或亦用祭服﹐蓋天子以衮冕也。諸侯自祭其廟﹐用玄冕﹐耕藉之服不過用玄冕也。其紘﹐天子以朱﹐諸侯以靑者﹐以朱﹐南方﹐太陽之色﹐故天子用之﹔靑﹐東方﹐少陽之色﹐故諸候用之﹐所以下天子。天子藉田在南郊﹐諸侯藉田在東郊﹐亦此意也。躬秉耒耜﹐謂親耕之。《月令》孟春﹐「天子親載耒耜﹐躬耕帝藉」﹐是其事也。此文兼有天子諸侯﹐故云以事天地山川社稷先古﹐總舉諸神以爲言也。《祭義》作「先古」﹐注云「先古﹐先祖。」定本作「先公」﹐涉下先公而誤耳。旣言人君親耕﹐又言王后親蠶﹐見祭祀之禮﹐必夫婦致敬也。蠶室必近川者﹐《夏官﹟馬質》注引《蠶書》云「蠶爲龍精。」然則以龍是水物﹐故近川爲之﹐取其气勢也。築宮﹐謂築蠶宮之院墻也。七尺曰仞。言仞有三尺﹐則蠶宮之墻髙一丈矣。《尙書夏傳》文與此略同﹐云「築官有三尺」者﹐其文誤也。故彼注云「『官』當爲『宮』。雉長三丈﹐髙一丈。度長以長﹐度髙以髙﹐則蠶宮髙一丈。」《禮志》曰仞有三尺。七尺曰仞﹐彼文直云「宮有三尺」﹐「宮」下當脫「仞」字也。雉者﹐城墻之度﹐故鄭計雉之數以推之。又引《禮記》以証之﹐復言七尺曰仞﹐是仞有三尺﹐乃充一雉之度﹐明其宮不得髙丈三矣。彼注或云「蠶宮髙一丈三尺」者﹐衍「三尺」二字也。棘墻﹐謂墻上布棘﹐以禁人之逾越﹐不以禦寇﹐故外閉之。大昕之朝者﹐彼注云「季春朔日之朝也。知者﹐以旣卜之下卽言養蠶之事。季春始蠶﹐故知是季春也。昕者﹐朝旦之名。言大昕﹐明是朔日之朝也。」皮弁素積者﹐《士冠禮》注云「皮弁者﹐白鹿皮爲冠﹐象上古也。積﹐猶辟也。以素爲裳﹐辟蹙其腰中。皮弁之衣﹐用布十五升﹐其色象焉。」是也。卜三宮之夫人世婦之吉者﹐謂天子則卜三夫人﹐諸侯則卜世婦也。《月令》注「畱養蠶者﹐所卜夫人與世婦」。是天子之夫人親蠶事也。《周禮》王后六宮﹐言三宮者﹐亦據諸侯言之也﹐故彼注云「諸侯夫人三宮﹐半王后也。」言三宮﹐據諸侯夫人有三宮。言三宮之夫人﹐亦容天子。三夫人﹐人各居一宮也。以文兼天子諸侯﹐故雜互陳之。奉種浴於川﹐文承大昕之下﹐則以三月浴之矣。《天官﹟內宰》云「仲春﹐詔後率外內命婦始蠶於北郊。」《馬質》注云「月直大火則浴其種。」以仲春浴之者﹐蓋二月浴之﹐至將生又浴之﹐故不同也。風戾以食之者﹐彼注云「葉及早涼脆﹐采之風戾之﹐使露气燥﹐乃可食蠶。蠶性惡濕也。」歲旣單矣﹐單﹐盡﹐故彼注云「歲單﹐謂三月月盡之後也。言歲者﹐蠶﹐歲之大功﹐事畢於此也。」世婦卒蠶﹐獻繭於夫人﹐據諸侯爲說。若天子﹐則夫人卒蠶﹐獻於後。《夏傳》注云「此諸侯之禮。天子則獻繭於後。」是也。於君言示﹐於夫人言獻﹐以繭是夫人之事﹐主獻夫人﹐故夫人受之。夫人而云副褘者﹐彼注云「副褘﹐王后之服。而云夫人﹐記者容二王之後與﹖以記意或然﹐故言。」與爲疑之辭﹐𨿽王后受繭﹐其服尊﹐不過亦副褘也。少牢以禮之者﹐設少牢之饌﹐以禮遇世婦也。彼注云「禮之者﹐禮奉繭之世婦也。」繅三盆手者﹐彼注云「三盆手者﹐三糸奄也。幾繅﹐每糸奄大總而手振之以出緒也。」《夏傳》注云「手猶親也﹐言後夫人親以手總之也。」言君服之以祀先王先公﹐敬之至也。以文兼天子諸侯﹐故先王先公互言之。○箋「識知」至「於利」。○正義曰﹕利之多少﹐其數無常。必以三倍爲言者﹐以三是三才之數﹐數之小成﹐故舉以言焉。

天何以刺﹖何神不富﹖捨爾介狄﹐維予胥忌。剌﹐責。富﹐福。狄﹐遠。忌﹐怨也。箋云﹕介﹐甲也。王之爲政﹐旣無過惡﹐天何以責王見變異乎﹖神何以不福王而有災害也﹖王不念此而攺修徳﹐乃捨女被甲夷狄來侵犯中國者﹐反與我相怨。謂其疾怨羣臣叛違也。○捨音捨。注同。介音界。狄﹐毛他歷反﹐鄭如字﹐謂夷狄。見﹐賢徧反。被﹐皮寄反。

不弔不祥﹐威儀不類。人之云亡﹐邦國殄瘁。類﹐善。殄﹐盡。瘁﹐病也。箋云﹕弔﹐至也。王之爲政﹐徳不至於天矣﹐不能致徵祥於神矣﹐威儀又不善於朝廷矣。賢人皆言奔亡﹐則天下邦國將盡困病。○弔如字﹐又音的。瘁﹐似醉反。

﹝疏﹞「天何」至「殄瘁」。○鄭惟以介狄別解。餘皆同。○傳「刺責」至「忌怨」。○正義曰﹕刺譏者﹐皆責之辭﹐故刺爲責也。言「何神不富」﹐則富是神之所加﹐故以富爲福也。毛讀狄爲逖﹐故爲遠也﹐則介當訓爲大﹐不得與箋同也。忌者﹐相憎怨之言﹐故以忌爲怨也。王肅云「捨爾大道遠慮﹐反與我賢者怨乎﹖」○箋「介甲」至「叛違」。○正義曰﹕以辭有與奪﹐意爲彼此﹐言「維予胥忌」﹐是不當怨而怨﹐則「捨爾介狄」者﹐是當怨而捨之也。且幽王荒淫惑亂﹐將至滅亡﹐兵在其頸﹐尙不知悟﹐安能復知大道遠慮﹖又大道遠慮非幽王之所有﹐何云捨汝乎﹖何以者﹐問之辭﹐故云王之政無過惡﹐天何以責王也﹖旣問天之刺責﹐又問神不福助﹐亞前爲勢﹐故何在神上。天者﹐羣臣之精﹐言天則神可知。去天以外而別言神﹐則謂人鬼地祗山川社稷之類也。天之所責﹐惟有妖變而已﹐故云見變異﹐若日食﹑星殞﹑山崩﹑川竭之屬也。神所不福﹐則是己有禍罰﹐故云有災害﹐謂水旱﹑虫螟﹑霜雹﹑疫癘之等也。於時已有此等事﹐故責王不攺修徳教也。不應捨而捨﹐則是已來犯王﹐故知被甲夷狄來侵犯中國者﹐臣若阿諛順旨﹐必不爲王所怨﹐故知反與我相怨﹐謂其疾怨羣臣叛違也。以正直不肯從邪﹐故爲王所怨。○傳「類﹐善。殄﹐盡。瘁﹐病」。○正義曰﹕皆《釋詁》文。○箋「弔至」至「困病」。○正義曰「弔﹐至」﹐《釋詁》文。此經與上義相配成天﹐刺神不福﹐皆由政惡所致。以王之爲政﹐徳不至於天﹐故天以刺之。不能致徵祥於神﹐故神不福之。威儀有不善於朝廷﹐故相與怨忌。

天之降罔﹐維其優矣。人之云亡﹐心之憂矣。優﹐渥也。箋云﹕優﹐寬也。天下羅罔以取有罪亦甚寬﹐謂但以災異譴告之﹐不指加罰於其身。疾王爲惡之甚﹐賢者奔亡﹐則人心無不憂。○渥﹐於角反。譴﹐棄戰反。

天之降罔﹐維其幾矣。人之云亡﹐心之悲矣。幾﹐危也。箋云﹕幾﹐近也。言災異譴告離人身近﹐愚者不能覺。○離﹐力智反。

﹝疏﹞「天之」至「悲矣」。毛以爲﹐上旣言天刺責王﹐賢人將去﹐此又言其可憂之狀。天之所下此災異之羅网﹐維其僥渥而多矣。賢人之言皆云已欲亡去。我天下之人其心爲之憂愁矣。又丁寧言之﹐天之所下災異之羅网﹐維其危險而甚矣﹐賢人之言皆云欲亡去﹐我天下之人其心爲之悲哀矣。○鄭惟以優爲寬﹑幾爲近爲異。餘同。○傳「優﹐渥」。○正義曰﹕以優爲優饒之義﹐故爲渥也。《信南山》云「旣優旣渥。」是優渥爲丰多之意也。○箋「優寬」至「不憂」。○正義曰﹕以「天之降罔」﹐是羅网寬廣優饒者﹐寬容之義﹐故易傳以優爲寬。天下羅网﹐以取有罪﹐正謂欲取王也。不指害其身﹐而微加譴告﹐是其寬也。。○傳「幾﹐危」。○正義曰﹕《釋詁》文。上言優者﹐謂自天降而多也。此言幾者﹐謂至人身而危。二者相接成也。○箋「幾﹐近」。○正義曰﹕《釋詁》文。上寬者﹐謂微加譴告﹐告而不攺﹐則禍及其身﹐故離人近。二者亦相接成﹐但以忠臣諫君﹐宜稱禍近爲切﹐故易傳也。

觱沸檻泉﹐維其深矣。心之憂矣﹐寧自今矣﹖不自我先﹐不自我後。箋云﹕檻泉正出﹐湧出也。觱沸﹐其貌。湧泉之源﹐所由者深﹐諭己憂所從來久也。惡政不先己﹐不後己﹐怪何故正當之。○觱音必。沸音弗。觱沸﹐泉出貌。檻﹐胡覽反﹐徐音下斬反。藐藐昊天﹐無不克鞏。藐藐﹐大貌。鞏固也。箋云﹕藐藐﹐美也。王者有美徳藐藐然﹐無不能自堅固於其位者﹐微箴之也。○藐﹐亡角反。鞏﹐九勇反。箴﹐之林反。

無忝皇祖﹐式救爾後。箋云﹕式﹐用也。後﹐謂子孫也。

﹝疏﹞「觱沸」至「爾後」。○正義曰﹕言觱沸然而湧出者﹐檻泉也。此泉濆湧而出﹐言其所從來維其深遠矣。諭天下之人心之憂悲﹐亦所由來久遠﹐寧從今日矣﹗我之所憂﹐憂此惡政。怨恨何故不從我之先﹐何故不從我之後﹐而正當我之身也﹖旣言王政之惡﹐故以箴王。言人君有美大之徳藐藐然﹐可以比於昊天﹐則無不能堅固於其位者。是守位者必由美徳也。王當美徳固之﹐無使辱汝君祖之先王﹐用此美徳﹐以救汝後世之子孫﹐使之保守王位﹐無喪邦國也。○箋「檻泉正出﹐湧出」。○正義曰﹕《釋水》文也。李巡曰「水泉從下上出曰湧泉。」○傳「藐藐」至「鞏固」。○正義曰﹕《釋詁》云「藐藐﹐美也。」言大貌者﹐爲美大之貌也。「鞏﹐固」﹐《釋詁》文。○箋「王者」至「箴之」。○正義曰﹕下云「無忝皇祖」﹐則知能固者﹐謂能固其王位也。不直言無徳則不能固﹐而云有美徳者無不能固﹐反言以見意﹐而文不指斥﹐是微箴之也。

《瞻卬》七章﹐三章章十句﹐四章章八句。

《召旻》﹐凡伯刺幽王大壞也。旻﹐閔也﹐閔天下無如召公之臣也。旻﹐病也。○召旻﹐上時照反﹐下密巾反。下同。

﹝疏﹞「《召旻》七章﹐上四章章五句﹐下三章章七句」至「之臣」。○正義曰﹕《召旻》詩者﹐周卿士凡國之伯所作﹐以刺幽王大壞也。又解名篇之義﹐是閔傷當時天下無如文﹑武之世召康公之臣。以時無賢臣﹐深可痛傷﹐故以《召旻》名篇。其敍大壞之意﹐經七章皆大壞之事也。首章曰「旻天疾威」﹐卒章云「有如召公」﹐𨿽有召旻之字﹐而其文不次﹐作者錯綜以名篇﹐故《敍》特解經之旻天﹐自由天之閔下﹐以旻爲天名﹐此《敍》轉爲閔﹐箋訓爲病﹐則與旻天之義其意小乖﹐是借名以見意﹐作者指言旻天﹐爲此故也。先王佐命之臣﹐能開辟土地者蓋多矣﹐而獨言召公者﹐作者意所欲言﹐無他義也。

旻天疾威﹐天篤降喪。瘨我饑饉﹐民卒流亡。箋云﹕天﹐斥王也。疾﹐猶急也。瘨﹐病也。病乎幽王之爲政也﹐急行暴虐之法﹐厚下喪亂之教﹐謂重賦稅也。病中國以饑饉﹐令民盡流移。○瘨﹐都田反﹐沈又音殄﹐又音田。令﹐力呈反。一本作「令故民」。

我居圉卒荒。圉﹐垂也。箋云﹕荒﹐虛也。國中至邊竟以此故盡空虛。○圉﹐魚呂反。竟音境﹐本亦作「境」。

﹝疏﹞「旻天」至「卒荒」。○正義曰﹕言比旻天之王者﹐其爲政教乃急疾而行此威虐之法。比天之王者﹐又厚下與民喪亂之教﹐而病害我國中以饑饉﹐令國中之民盡流移而散亡。以此故令我所居中國至於四境邊陲﹐民皆逃散而盡空虛﹐是王暴虐所致之。○箋「天斥」至「流移」。○正義曰﹕箋以此詩刺王大壞﹐而承以饑饉流亡﹐明是王使之然。於文勢非言上天﹐故以天爲斥王﹐旻天亦斥王也﹐故箋卽言「幽王之爲政﹐急行暴虐之法﹐厚下喪亂之教」。以幽王文總二事﹐是經之二天皆斥王也。《小旻》云「旻天疾威。」文與此同。彼箋云「旻天之徳﹐疾王者以刑罰威恐萬民。」則以天爲上天﹐疾爲疾惡。而此不然者﹐以此下云「天降罪罟」﹐承以「蟊賊內訌」。內訌是人自潰亂﹐非上天降之。文與下相類﹐故知疾威﹑降喪亦是王自行之﹐非天疾王﹐非天降之也。《小旻》之文連「敷於下土」﹐布政下土是王之所爲﹐明天以是故疾惡於王。觀文而說﹐故與此異。《蕩》之「疾威」﹐與此不同﹐義亦然也。急行暴虐之法﹐厚下喪亂之教﹐所以爲異者﹐以二句相連﹐疾與篤爲類﹐則威爲酷刑罰﹐喪爲亂亡賦稅則。急者行之必速之辭﹐厚者爲之加重之稱﹐則二者俱急而且重也。但以言疾則爲行之理已著﹐言篤直是厚而近爲行之理未彰﹐故又言降以見之。因此﹐故下單言「天降」以配而成句也﹐其實天與旻天俱斥王耳。箋又總解暴虐﹑喪亂之事﹐正謂重賦斂﹐病中國以饑饉﹐令盡流移也。○傳「圉﹐垂」。○正義曰﹕《釋詁》文。○箋「荒虛」至「空虛」。○正義曰「荒﹐虛」﹐《釋詁》文。某氏曰「《周禮》云﹕野荒民散則削之。」惟某氏之本有荒字耳﹐其諸家《爾雅》則無之。要《周禮》野荒必是虛之義也。居謂城中所居之處﹐圉謂邊境﹐以此故盡空虛以謂虐政故也。

天降罪罟﹐蟊賊內訌。訌﹐潰也。箋云﹕訌﹐爭訟相陷入之言也。王施刑罪﹐以羅罔天下眾爲殘酷之人﹐𨿽外以害人﹐又自內爭相讒惡。○訌﹐戶工反﹐徐云「鄭音工。」爭﹐爭鬥之爭。下同﹐惡。烏路反。

昏椓靡共﹐潰潰回遹﹐實靖夷我邦。椓﹐夭椓也。潰潰﹐亂也。靖﹐謀。夷﹐平也。箋云﹕昏椓皆奄人也。昏﹐其官名也。椓﹐椓毀陰者也。王遠賢者﹐而近任刑奄之人﹐無肯共其職事者﹐皆潰潰然維邪是行﹐皆謀夷滅王之國。○椓﹐丁角反。共音恭。注皆同。潰﹐戶對反。遹音聿﹐一音述。奄如字﹐本又作「閹」。遠﹐於萬反。近﹐附近之近。邪﹐似嗟反。

﹝疏﹞「天降」至「我邦」。○正義曰﹕上言王以暴亂病民﹐此又言所病之事。今比天之王者﹐下此刑罰羅网之法於天下﹐諂佞之臣又助爲此刑罰殘酷。其害於人﹐如蟊賊之害禾稼然﹐又內自潰亂梠陷以罪人也。又王所親任﹐是刑余之人﹐此昏奄椓毀之小人﹐無供其職事者﹐皆潰潰然昏亂﹐其行邪僻﹐實謀滅我王之邦國﹐王何故信任之﹖○傳「訌﹐潰」。○正義曰﹕《釋言》文。○箋「訌爭」至「讒惡」。○正義曰﹕傳訌潰之義﹐以訌字從言﹐故知訌者是爭訟相陷入之言。由爭訟相陷﹐故至潰敗﹐故《爾雅》以訌爲潰。訌言內﹐則蟊賊爲外﹐故云眾爲殘酷之人﹐𨿽外以害人﹐又內相讒惡。言惡人所在爲害﹐又自不相親也。「天降罪罟」﹐是王所下之。知「蟊賊內訌」﹐是臣之眾殘酷之人爲之者﹐以訌是相惡之言﹐若亦王所下之﹐不得言其相惡﹐故知臣之佞者﹐助王以殘酷害人﹐又內自相讒惡也。○傳「椓夭」至「夷平」。○正義曰﹕傳意亦以椓爲去陰﹐但以《正月》云「天夭是椓」﹐夭謂夭殺。椓謂椓破﹐夭椓文連﹐故並舉其類以曉人。潰潰﹐昏亂之意﹐故爲亂也。「靖﹐謀」﹐《釋詁》文。「夷﹑平﹐易也」﹐俱訓爲易﹐是夷得爲平﹐言平殄而滅之。○傳「昏椓」至「王之國」。○正義曰﹕解名此人爲昏椓之意﹐故云「皆奄人也」。《天官﹟閽人》注云「閽人司昏晨以啟閉者。」是「昏﹐其官名也」。「椓﹐椓毀陰者」﹐爲犯淫罪而刑之也。《書傳》曰「男女不以禮交者﹐其刑宮。」《秋官﹟司刑》注云「宮者﹐丈夫則割其勢﹐女子閉於宮中。」此椓毀其陰﹐卽割勢是也。謂之奄者﹐《天官﹟酒人》注云「奄﹐精气閉藏者。」引《月令》「其器閎以奄」﹐是由割去其勢﹐精气閉藏﹐故謂之奄人也。若然﹐《秋官﹟掌戮》云「墨者使守門。」《閽人》之注引《掌戮》之文﹐則閽人乃是墨者﹐非奄人矣。而此箋以昏爲奄者﹐案《周禮﹟序官》閽人上有內小臣﹐下有寺人。內小臣之與寺人﹐皆是奄人爲之﹐閽人與之爲類﹐官居其閒﹐則亦奄人也。《閽人》云「王宮每門四人。囿遊亦如之。」注云「囿﹐禁院也。遊﹐離宮也。」然則王宮之與囿遊﹐所守門者﹐其官皆曰閽人﹐是閽之用人﹐非獨奄也。《掌戮》「墨者使守門﹐宮者使守內﹐刖者使守囿」。則墨﹑刖皆亦爲閽﹐非獨宮刑者矣。但內門則用奄以守之﹐其外門則用墨耳。《閽人職》曰「掌守王宮之中門之禁。」注云「中門於外﹑內爲中。天子五門﹐雉門爲中門。」是雉門以內用奄﹐庫門以外用墨﹐其囿則用刖也。官與寺人爲類﹐主以奄者爲名。《月令》﹕「仲冬﹐命奄尹審門閭﹐謹房室。」是門房之守﹐皆奄爲之﹐故知閽是奄人之官名也。奄者防守門閣﹐親近人主。凡庸之君﹐闇於善惡﹐以其少小慣習﹐朝夕給使﹐顧訪無猜憚之心﹐恩狎有可悅之色。且其人久處宮掖﹐頗曉舊章﹐常近牀第﹐探知主意。或乃色和貌厚﹐挾術懷姦﹔或乃捷對敏才﹐飾巧亂實。於是邪正並行﹐情貌相越﹐遂能迷罔視聽﹐因惑愚主﹐謂其智足匡時﹐忠能輔國﹐信而使之﹐親而任之﹐國之滅亡﹐多由此作。故詩人責王遠賢者而近刑奄之人也。原其本心﹐不欲滅國﹐但所謀不當﹐滅國之道也﹐故謂之謀滅王國也。

臯臯訿訿﹐曾不知其玷。臯臯﹐頑不知道也。訿訿﹐窳不供事也。箋云﹕玷﹐缺也。王政已大壞﹐小人在位﹐曾不知大道之缺。○臯音羔﹐《爾雅》云「刺素食也。」訿音紫﹐《爾雅》云「莫供職也。」玷﹐丁簟反。窳音庾。裴駰云「病也。」《說文》云「懶也。」一本又作「眾」。

兢兢業業﹐孔塡不寧﹐我位孔貶。貶﹐隊也。箋云﹕兢兢﹐戒也。業業﹐危也。天下之人﹐戒懼危怖甚久矣﹐其不安也﹐我王之位﹐又甚隊矣。言見侵侮﹐政教不行。後犬戎伐之﹐而周與諸侯無異。○業如字﹐一音五答反。貶﹐彼檢反。隊﹐直類反﹐又作「墜」。

﹝疏﹞「臯臯」至「孔貶」。○正義曰﹕上言小人爲謀﹐將滅王國。此言其致滅之狀。小人在位﹐臯臯然志識頑鈍而不知治道﹐訿訿然在公窳惰而不供職事。心頑力惰﹐自以爲宜。王政已壞﹐曾不知其大道之玷缺也。臣旣如此﹐害及天下﹐故今時之人皆兢兢而戒懼﹐業業然而危怖甚久矣。天下不安﹐言不安已久矣。民旣不安﹐其我王之位又甚貶退﹐言其卑微與諸侯無異也。○傳「臯臯」至「供事」。○正義曰﹕《釋訓》云「臯臯﹑琄琄﹐刺素食也。」舍人曰「臯臯﹐不治之貌。」某氏曰「無徳而空食祿也。」無徳不治而空食祿﹐是頑不知其道也。《釋訓》又云「翕翕﹑訿訿﹐莫供職也。」是訿訿爲窳不供其職也。《說文》云「窳﹐懶也。」艸木皆自豎立﹐惟瓜瓠之屬臥而不起﹐似若懶人常臥室﹐故字從宀﹐音眠。

如彼歲旱﹐艸不潰茂﹐如彼棲苴。潰﹐遂也。苴﹐水中浮艸也。箋云「潰茂」之「潰」當作「匯」。匯﹐茂貌。王無恩惠於天下﹐天下之人如旱歲之艸﹐皆枯槁無潤澤﹐如樹上之棲苴。○潰﹐毛戶對反﹐鄭作「匯」音謂。棲音西﹐謂棲息也。苴﹐鋤如反。槁﹐口老反。

我相此邦﹐無不潰止。箋云﹕潰﹐亂也。無不亂者﹐言皆亂也。《春秋傳》曰「國亂曰潰﹐邑亂曰叛。」○相﹐息亮反。

﹝疏﹞「如彼」至「潰止」。○毛以爲﹐言王無恩於民﹐致使下民如彼歲之大旱﹐其艸不得申遂而盛茂﹐致使此艸如彼水上棲止逐流之浮苴也。旱歲之艸﹐如水上之苴﹐言其枯槁無潤。下民不得王恩﹐亦如是也。民不見徳﹐禍亂將起﹐詩人閔之﹐言我視此王之邦國無有不亂﹐止言其必將亂也。後犬戎殺王﹐是此言之信。○鄭惟以潰爲匯﹑棲苴謂樹上爲異。餘同。○傳「潰遂」至「浮艸」。○正義曰﹕艸之生﹐當遂其生長之性。今言「艸不潰茂」﹐故以潰爲遂。苴是艸之枯槁逐水流者﹐故云「苴﹐水中之浮艸。」如是﹐則棲爲浮義﹐謂棲息於水上也。○箋「潰茂」至「棲苴」。○正義曰﹕潰茂連文﹐以潰爲遂﹐於義不安﹐故易傳言「潰當作匯」。如《易﹟泰卦》「拔茅以匯」之字﹐匯是茂盛之貌也。箋不直言「潰當作匯」﹐而云「潰茂」之「潰」當作「匯」者﹐以下有「無不潰止」﹐嫌亦爲匯﹐故連茂言之。又以棲者﹐居在木上之名﹐謂水上爲棲﹐理亦不愜﹐故以爲如樹上之棲苴。苴是艸木之枯槁者﹐故在樹未落及已落爲水漂皆稱苴也﹐此經再云「如」者﹐言民如旱艸﹐艸又如苴﹐見其枯槁之極﹐諭王無恩之甚也。○箋「春秋」至「曰叛」。○正義曰﹕僖四年《公羊傳》文也。引之者﹐證邦潰爲國亂之意也。

維昔之富不如時。往者富仁賢﹐今也富讒佞。箋云﹕富﹐福也。時﹐今時也。維今之疚不如玆。今則病賢也。箋云﹕玆﹐此也。此者﹐此古昔明王。○疚音救﹐病也﹐字或作「﹛宀久﹜」。彼疏斯粺﹐胡不自替﹖職兄斯引。彼宜食疏﹐今反食精粺。替﹐廢。況﹐玆也。引﹐長也。箋云﹕疏﹐粗也﹐謂糲米也。職﹐主也。彼賢者祿薄食粗﹐而此昏椓之黨反食精粺。女小人耳﹐何不自廢退﹐使賢者得進﹖乃玆復主長此爲亂之事乎﹖責之也。米之率﹕糲十﹐粺九﹐鑿八﹐侍禦七。○粺﹐皮賣反。兄音況。下同。糲﹐蘭末反﹐沈音賴﹐又音厲。復﹐扶又反。下回。長如字﹐又張丈反。率﹐字又作「卛」﹐音類﹐又音律﹐又所律反。鑿﹐子洛反﹐又音昨。《字林》云「糲米一斛舂爲八斗。」音子沃反。

﹝疏﹞「維昔」至「斯引」。○毛以爲﹐邦國之亂﹐由遠賢者而任小人﹐故舉明王之政以並之。言維昔明王之所富者﹐不如今之時。言昔時富賢人﹐今時富讒佞也。又言今時所以異於昔者﹐維今世之所病者﹐不如此明王﹐言明王富賢人﹐今世則病賢人﹐是其異於昔也。由病其賢者﹐故小人得進﹐故又責之。言彼宜食疏﹐今乃反食精粺之小人﹐由汝當路以病賢者。何不早自廢退﹐使賢者得進﹐乃復主爲滋益此亂之事使更長也﹖言小人用事﹐益使亂長﹐故責之。○鄭惟「彼疏斯粺」爲異。餘同。○傳「彼宜」至「引長」。○正義曰﹕以小人爲彼﹐故云彼宜食疏﹐今食精粺。言其富小人也。「替﹐廢」﹐《釋言》文。《爾雅》之訓況爲賜也。賜小人之物﹐使之益多﹐故以況爲滋﹐滋又爲益。「引﹐長」﹐《釋詁》文。○箋「疏粗」至「禦七」。○正義曰﹕以疏封粺﹐則粗於粺也。粗於粺者﹐惟糲米耳﹐故知謂糲米也。「職﹐主」﹐《釋詁》文。以疏粺文稱彼此﹐則有相形之勢。上文責王病賢者富小人﹐則此亦相對﹐不得爲一人﹐故易傳以賢者食粗﹐昏椓之黨食精也。「職況斯引」﹐職訓之爲主。玆﹐此。引﹐長。言主爲益此﹐使亂之長﹐故便而倒之云「乃玆復主長此爲亂之事﹐責之也。」言「米之率﹕糲十﹐粺九﹐鑿八﹐侍禦七」者﹐其術在《九章》粟米之法。彼云「粟率五十﹐糲米三十﹐粺二十七﹐鑿二十四﹐禦二十一。」言粟五升﹐爲糲米三升。以下則米漸細﹐故數益少。四種之米﹐皆以三約之﹐得此數也。言此﹐明糲粗於粺﹐故爲疏也。

池之竭矣﹐不云自頻﹖頻﹐厓也。箋云﹕頻﹐當作「濱」。厓﹐猶外也。自﹐由也。池水之溢﹐由外灌焉。今池竭﹐人不言由外無益者與﹖言由之也。諭王猶池也﹐政之亂﹐由外無賢臣益之。○頻﹐舊云毛如字﹐鄭作「濱」﹐音賓﹐俱云厓也。案張揖《字詁》云「瀕﹐今濱。」則瀕是古濱字者。與音余。泉之竭矣﹐不云自中﹖泉水從中以益者也。箋云﹕泉者﹐中水生則益深﹐水不生則竭。諭王猶泉也﹐政之亂﹐又由內無賢妃益之。

溥斯害矣﹐職兄斯弘﹐不烖我躬。箋云﹕溥﹐猶徧也。今時徧有此內外之害矣﹐乃玆復主大此爲亂之事﹐是不烖王之身乎﹖責王也。烖謂見誅伐。○溥音普。烖音災。徧音徧。下同。

﹝疏﹞「池之」至「我躬」。○正義曰﹕旣言小人在朝﹐又傷王無輔助。言人見池水之竭盡矣﹐豈不言云由其外之濱厓無水以益之故也﹖以諭人見王政之喪亂矣﹐豈不言曰由其外之羣臣無賢以佐之故也﹖人見泉水之枯竭矣﹐豈不言由其內之地中無水以生之故也﹖以諭人見王政危亂矣﹐豈不言曰由其內之妃後無徳以助之故也﹖今王內無賢後﹐外無賢臣﹐溥徧有此內外無賢之害矣﹐而任政小人乃復主益此亂﹐使之更大亂漸益大﹐豈得不災害我身乎﹖言其必將害之。○箋「頻當」至「益之」。○正義曰﹕以水厓之濱﹐其字不應作頻﹐故破之也。傳作頻者﹐蓋以古多假借﹐或通用故也。池者﹐穿地引水。《家語》曰「池水之大﹐魚鱉生焉﹐萑葦長焉﹐誰知其非泉也﹖」是池由自外引水而爲之﹐故云「池水之益﹐由外灌焉」。上章刺王遠賢﹐故知以池竭諭外無賢臣益之也。旣以池竭外無益以諭外無賢臣﹐故知下經以泉竭內無益以諭無賢妃也。

昔先王受命﹐有如召公﹐日辟國百里﹔今也日蹙國百里﹐辟﹐開。蹙﹐促也。箋云﹕先王受命﹐謂文王﹑武王時也。召公﹐召康公也。言「有如」者﹐時賢臣多﹐非獨召公也。今﹐今幽王臣。○辟音辟。蹙﹐子六反。

於乎哀哉﹗維今之人﹐不尙有舊﹖箋云﹕哀哉﹐哀其不髙尙賢者﹐尊任有舊徳之臣﹐將以喪亡其國。○喪﹐息浪反。

﹝疏﹞「昔先王」至「有舊」。○正義曰﹕言日辟﹑日蹙﹐甚言之耳。不得一日之間﹐便有百里之校。於「蹙國」之上不言無賢臣者﹐以「不尙有舊」事見於下﹐故空其文﹐以下句互而知之。

《召旻》七章﹐四章章五句﹐三章章七句。

《蕩之什》十一篇﹐九十二章﹐七百六十九句。

卷十九十九之一

卷十九十九之一

◎淸廟之什詁訓傳第二十六

周頌譜《周頌》者﹐周室成功致太平徳洽之詩。其作在周公攝政﹑成王卽位之初。○正義曰﹕言致太平徳洽﹐卽成功之事。據天下言之爲太平徳洽﹐據王室言之爲功成治定。王功旣成﹐徳流兆庶﹐下民歌其徳澤﹐卽是頌聲作矣。然周自文王受命﹐武王伐紂﹐𨿽屢有丰年﹐未爲徳洽。及成王嗣位﹐周公攝政﹐修文王之徳﹐定武王之烈﹐干戈旣息﹐嘉瑞畢臻﹐然後爲太平徳洽也。《書敍》「旣黜殷命」之後﹐云「唐叔得禾﹐異畝同穎。王命唐叔﹐歸公於東。周公旅天子之命﹐作《嘉禾》。」是攝政之初﹐嘉禾生也。《書傳》曰「三年踐奄。」《多方》曰「惟五月丁亥﹐王來自奄。」自此之後﹐無復徵伐。《易》注云「行誅之後致太平﹐自三年數也。故四年之封康叔﹐因欲營洛﹐以觀民心。」《康誥》曰「周公初基﹐作新大邑於東國洛。四方民大和會。」是徳洽及民之事也。故《書傳》曰「周公將作禮樂﹐優遊之﹐三年不能作。君子恥其言而不見從﹐恥其行而不見隨。將大作﹐恐天下莫我知﹔將小作﹐恐不能揚父祖功烈徳澤。然後營洛﹐以觀天下之心。於是四方諸侯﹐率其羣黨﹐各攻位於其庭。周公曰﹕『示之以力役且猶至﹐況導之以禮樂乎﹖』然後敢作禮樂。《書》曰『作新大邑於東國洛﹐四方民大和會』﹐此之謂也。」如《書傳》此言﹐則周公以三年太平卽應作禮樂﹐但爲優遊之故﹐至六年乃作。其禮樂自優遊未作﹐頌聲乃人志所爲﹐制禮之前﹐頌已作矣﹐故《周禮﹟太師》「教六詩﹐六曰頌」。《樂師》「帥學士歌徹」﹐謂歌《雍》也。制禮之時﹐得取頌詩爲樂﹐是制禮之前有頌也。制禮之後﹐民俗益和﹐明頌聲乃作可知﹐故總云「其作之時﹐在周公攝政﹑成王卽位之初也。」史傳羣書稱「成﹑康之間﹐四十餘年﹐刑措不用」﹐則成王終世太平。正言卽位之初者﹐以卽位之初﹐禮樂新定﹐其詠父祖之功業﹐述時世之和樂﹐宏勛盛事已盡之矣﹐以後無以過此﹐采者不爲復錄。且檢《周頌》事迹﹐皆不過成王之初﹐故斷之以爲限耳﹐不謂其後不得作頌也。故曰「成﹑康沒而頌聲寢」﹐不廢康王之時乃有其頌﹐但今詩所無耳。雅不言「周」﹐頌言「周」者﹐以別商﹑魯也。《周》蓋孔子所加也。何則﹖孔子以前﹐六詩並列﹐故太師教六詩﹐是六詩皆別題也。《書敍》列《虞》《夏》《商》《周書》各爲一科﹐當代異其第。則《詩》本亦當代爲別﹐《商頌》不與《周頌》相雜爲次第也。周詩𨿽六義並列﹐要先風﹑雅而後頌也。見事相因漸爲﹐《商頌》不得在《周頌》之上﹐閒廁之也。《商頌》自以配樂﹐當如樂﹐貴者用前﹐賤者用後﹐不可以先伐之頌﹐在後代之下﹐必是獨行爲一代之法。《國語》曰「有正考甫者﹐校商之名頌十二篇於周之太師﹐以《那》爲首。」若在周詩之中﹐則天下所共﹐不須獨校於周之太師也﹐明不與周詩同處矣。商旣不雜於周﹐不須有所分別﹐則知孔子以前未題周也。孔子論《詩》﹐雅﹑頌乃次魯﹑商於下﹐以示三代之法﹐故《魯譜》云「孔子錄其詩之頌﹐同之王者後。」《商譜》云「孔子錄詩﹐列之以備三頌。」是《商頌》者﹐孔子列之於《詩》末也。旣有商﹑魯須題周以別之﹐故知孔子加周也。

頌之言容。天子之徳﹐光被四表﹐格於上下﹐無不覆燾﹐無不持載﹐此之謂容。於是和樂興焉﹐頌聲乃作。○正義曰﹕此解名之爲頌之意。頌之言容﹐歌成功之容狀也。「光被四表﹐格於上下」﹐《堯典》文也。《左傳》﹕「季札見舞《韶簫》﹐曰﹕『徳至矣哉﹐大矣﹗如天之無不燾﹐如地之無不載。』」是所據之文也。《尙書》說堯之徳也﹐《左傳》說舜之徳也。帝王之徳﹐當爲優劣﹐此引堯﹑舜之事以言周者﹐聖人示迹不同﹐所遇異時﹐故號有帝王﹐爲優劣之稱。若乃至誠盡物﹐前聖後聖﹐其歸一也。故《中庸》說孔子之徳﹐亦云「無不覆燾﹐無不持載」﹐明聖人之道同也。「噫嘻成王﹐旣昭假爾」。《書傳》說越常之譯曰「久矣﹐天之無烈風淫雨。」《中候﹟擿雒戒》云「曰若稽古﹐周公旦﹐欽惟皇天﹐順踐祚卽攝七年﹐鸞鳳見﹐蓂莢生﹐靑龍禦甲﹐玄龜背書。」是周徳光被四表﹐格於上下之事也。言頌聲者﹐詩各有聲﹐故《公羊傳》曰「什一而稅﹐頌聲作」是也。此頌聲由其時之君徳洽於民而作﹐則頌聲系於所興之君﹐不系於所歌之主﹐故《周頌》三十一篇﹐左方中皆以爲周公﹑成王之頌也。以其𨿽詠往事﹐顯祖業﹐昭文徳﹐述武功﹐皆令歌頌述之﹐以美今時﹐不爲祖父之頌矣。但祖父之功﹐由此以顯﹐顯其父祖之功﹐所以頌子孫也。故《時邁》之等﹐盡爲武王之事﹐要歸頌聲於周公﹑成王也。若然﹐《淸廟》祀文王﹐《執競》祀武王﹐非文﹑武之頌。而《那》祀成湯﹐《烈祖》祀中宗﹐《玄鳥》祀髙宗﹐卽爲所祀之王頌者﹐頌旣治平而興﹐文﹑武𨿽有盛徳﹐時未太平﹐不可爲頌。成王致太平﹐乃有頌﹐𨿽祀文王﹑武王﹐皆歌當時成功﹐告其父祖之神明﹐故《周頌》祀文王﹑武王者﹐皆非文﹑武之頌也。若殷之三王﹐旣中興受命﹐本皆太平﹐明生時自有頌聲﹐但《商書》殘缺﹐無以言焉。今死而作頌﹐故系於所歌之王。因此而談﹐不廢成王崩後﹐亦有追頌﹐或本不錄﹐今《詩》無耳。祖父未太平﹐而子孫太平﹐頌聲之興﹐系於子孫﹐《周頌》是也。祖父未太平﹐而子孫未太平﹐則所頌之詩﹐系其父祖﹐《商頌》是也。若父祖子孫俱太平﹐作頌於子孫之時﹐論父祖之事者﹐則所系之主﹐由作者本意﹐無定準也。頌者﹐述盛徳之容﹐至美之名﹐因此復有借其美名﹐因以指所頌者﹐《駉》頌僖公是也。止頌徳政之容﹐無復告神之事﹐以位在諸侯﹐不敢輒作﹐𨿽非告神﹐又非風體﹐故曰「季孫行父請命於周﹐而史克作是頌」也。然《魯頌》之文﹐尢類小雅﹐比於《商頌》﹐體制又異﹐明三頌之名𨿽同﹐其體各別也。此《周頌》所頌之事﹐多在成王卽位之前﹐今檢其作之早晚前後﹐亦參差不同。案《賚》序云「大封於廟也。」箋云「大封﹐武王伐紂時﹐封諸臣有功者。」宣十二年《左傳》﹕「昔武王克商而作頌﹕『載戢干戈﹐載櫜弓矢。』又作《武》﹐其三曰﹕『鋪時繹思﹐我䢐惟求定。』其六曰﹕『綏萬邦﹐屢丰年。』」其文在《時邁》與《般》敍﹑《武》《賚》《桓》也。而《桓》說武王伐紂之事﹐《時邁》與《般》序言巡守。案《康王之詰》云「王若曰﹕庶邦侯﹑甸﹑男﹑衛。」注云「獨舉侯﹑甸﹑男﹑衛四服者﹐周公居攝六年﹐制禮﹐班度量﹐至此積三十年﹐再巡守﹐餘六年﹐侯﹑甸﹑男﹑要服正朝。要服國遠﹐旣事遣之。衛服前冬來﹐以王有疾﹐畱之。」如鄭此言﹐以攝政六年﹐而六服咸在﹐以爲年端﹐則成王卽位後十年乃巡守﹐是爲攝政至成王之初無巡守也﹐明《時邁》與《般》﹐武王時也。此四篇皆武王時事也。《閔予小子》《訪落》《敬之》三篇序云「嗣王」﹐經稱「小子」﹐是成王除喪嗣位﹐未攺喪中之稱﹐攝政之前事也。《有客》「微子來見祖廟」﹐箋云「成王旣黜殷命﹐殺武庚﹐命微子代殷。後旣受命﹐來朝而見也。」《尙書敍》微子之命在誅﹑管蔡之前﹐則微子來見﹐攝政二年之事也。凡此八篇﹐事皆在太平之前也。《雍》禘太祖﹐以魯禮言之﹐武王以成王年十歲十二月崩﹐則成王年十三祫於武王之廟﹐年十四禘於羣廟﹐乃年十七攝政﹐三年而祫﹐至五年而禘。《雍》於《周禮》徹而歌之﹐則事在攝政六年之前。而攝政五年及成王十四時俱有禘﹐檢其篇中﹐二者無以可明﹐而《雍》箋云「得天下之歡心」﹐似五年之事也。《維天之命》「太平告文王」﹐箋云「告太平者﹐居攝五年之末」﹐則亦五年之事也。《明堂位》曰「昔周公朝諸侯於明堂之位。」謂在洛邑也。《孝經》曰「昔者﹐周公郊祀后稷以配天﹐宗祀文王於明堂以配上帝。」然則朝諸侯﹑郊祀皆攝政六年所爲。而《淸廟》「周公旣成洛邑﹐朝諸侯﹐率以祀文王焉」﹐《我將》「祀文王於明堂」﹐《思文》「后稷配天」﹐皆六年時事也。《昊天有成命》「郊祀天地」﹐不指年月﹐而郊祀﹐周公所定﹐《思文》頌所配之人﹐《昊天有成命》言感生之帝祐及後世﹐以事相況﹐蓋與《思文》同時也。《振鷺》「二王之後來助祭」﹐箋云「二王﹐夏﹑殷也。其後﹐杞也﹐宋也。」微子攝政二年始爲殷後﹐獨來見於祖廟。杞本先封﹐不當與宋俱至。今二王之後並來助祭﹐則在《有客》之後也。杞﹑宋異服﹐不應並朝﹐蓋亦周公朝諸侯於明堂之時﹐與天下俱至﹐則《振鷺》亦六年也。或者杞﹑宋一國﹐亦得云二王之後﹐如是﹐則其時不可知也。《酌》「告成《大武》」﹐亦六年之事﹐故箋云「其始成﹐告之而已」是也。旣告﹐當作之以觀其和否。《有瞽》始作樂而合於太祖﹐云始作﹐明旣告之後﹐合而觀之卽告也。卽告合﹐各有禮於廟﹐以樂初成﹐所以合而作之﹐故曰「旣備乃奏﹐肅雍和鳴」﹐亦爲六年時事也。朝明堂之時﹐諸侯及二王之後皆未去﹐故云「我客戾止﹐永觀厥成」。以此考之﹐事相符合也。周公攝政六年﹐制禮作樂﹐則《大武》之樂當奏之矣。而《酌》箋云「歸政成王﹐乃後祭於宋廟而奏之」者﹐以周公之作禮樂﹐主爲成王﹐故據成王而言之﹐不言攝政之時已奏《大武》﹐則《武》詩之作﹐其時未可明也。《載見》箋云「諸侯始見君王」﹐謂見成王也。《小毖》曰「予其懲而。」箋云「我其創艾於往時矣。」皆成王卽位之初也。《烈文》「成王卽政」﹐檢成王除武王之喪﹐周公未攝之時﹐與周公致政之後﹐二者皆爲卽政。若除喪之時﹐事宜與《閔予》同時﹐而《閔予》三篇﹐與羣臣謀事﹐稱「未堪家多難」﹐有求賢自退之志。今《烈文》之篇﹐申敕諸侯卿士﹐以賞罰爲己任﹐亦宜爲歸政之後﹐成王卽位之初也﹐故服虔注《左傳》亦云「《烈文》﹐成王初卽洛邑﹐諸侯助祭之樂歌」是也。其《維淸》敍皆得爲武王之事﹐俱敍云「奏」者﹐容周公﹑成王時﹐所奏述其事而爲頌﹐故不可必定也。《噫嘻》曰「旣昭假爾」﹐《臣工》曰「迄用康年」﹐《丰年》曰「多黍多稌」﹐《載芟》曰「萬億及秭」﹐《良耜》曰「其崇如墉」﹐《潛》曰「潛有多魚」﹐言丰年物多﹐以告神明﹐是論太平後事﹐但不知攝政三年之後定指何年耳。《天作》「祀先王先公」﹐事與《天保》「於公先王」文同﹐以禴祠烝嘗類之﹐是爲時祭。《執競》「祀武王」﹐說武王生時之功。《絲衣》「繹賓屍」﹐說繹祭得禮之宜﹐推檢無以知其早晚﹐以祭乃繹是告神之作﹐亦宜其太平之年事也。所檢止知其事之早晚﹐而作者當時不必皆爲。有事先而後作﹐有事後而先作者﹐不可以事定其作之時也。此云「頌聲乃作」﹐則頌自民之歌謠﹐而《外傳》引《思文》《時邁》﹐皆言周文公之頌﹐所以周公之時﹐還得自頌者﹐以周公攝政﹐歸功成王﹐歌其先人之功﹐事由不涉於己﹐故得自爲。風﹑雅比篇﹐旣有義理﹐頌亦當有也。《武》﹐武王之事﹐不爲頌首﹐不以事之先後必爲次矣。《雍》作於制禮之前﹐而在《烈文》《淸廟》之後﹐又不以作之先後爲次矣。《禮記》每云「升歌《淸廟》」﹐然則祭宗廟之盛﹐歌文王之徳﹐莫重於《淸廟》﹐故爲《周頌》之首。文王受命﹐爲王者之端﹐武王卽因其業﹐且俱爲聖人﹐令父先於子﹐故頌以文王爲首。其事盛者在先﹐所以先《淸廟》也。次以《維天之命》者﹐言文王徳與天同﹐溢於後世﹐周公收其道以制法﹐告其廟以太平﹐盛之次也。文王旣道可爲法﹐政致淸明﹐故武王象其伐事﹐以制歌樂﹐故又次《維淸》也。道旣可法﹐諸侯當法而行之﹐故次《烈文》也。道爲諸侯所法﹐可以祭祀先祖﹐故次《天作》也。人本於祖﹐推以配天﹐旣祀於廟﹐又當郊天柴望﹐故次《昊天有成命》《我將》《時邁》也。𨿽告祭之歌﹐說武王能持彊道﹐爲神降福﹐故次《執競》也。武王之持彊道﹐致牟麥之瑞﹐由后稷之功﹐故次《思文》也。由稷以致牟麥﹐牟麥爲丰年之祥﹐故次《臣工》也。年之所康者﹐因祈穀而致福﹐故次《噫嘻》也。以祈穀大事﹐必有助祭﹐故次《振鷺》也。助祭得禮﹐以致年丰﹐當以報祭﹐故次《丰年》也。旣獲年丰﹐天下和樂﹐故合諸樂﹐奏而聽之﹐故次《有瞽》也。旣和樂年丰﹐萬物得所﹐信及潛逃﹐故次《潛》也。旣樂作魚多﹐可以告神祭祖﹐故次《雍》也。說諸侯助祭之事﹐而諸侯之來朝有禮﹐故剌《載見》也。旣朝祭得禮﹐則主所愛敬﹐故次《有客》也。以諸侯之來見﹐奏樂以示之﹐使知一代之功徳﹐故次《武》也。《武》﹐武王之大事﹐周之最盛者也﹐但周推文徳﹐以先文王﹐則武王爲子道﹐故《武》詩不在《周頌》之初﹐故《禮記》每云「升歌《淸廟》﹐下管《象》」﹐《象》謂《武》也。子道而在堂下﹐示上下之義。《武》詩主歌武王之功﹐而未致太平﹐王崩子幼﹐朝廟謀事﹐羣臣進戒﹐故次《閔予小子》《訪落》《敬之》也。先朝廟而後諮謀﹐君訪問而臣進戒﹐事之次也。臣旣進謀﹐君又求助﹐故次《小毖》也。旣謀事求助﹐致敬民神﹐春祈秋報﹐故次《載芟》《良耜》也。社稷𨿽國之貴神﹐卑於郊宗告祭﹐故次《時邁》之後﹐以所歌皆民事﹐非先王之盛徳故也。旣年丰民安﹐所以祭祀。祭則有明日之繹﹐以致胡考﹐故次《絲衣》也。天下所以年丰壽考﹐本以文王得用師之道﹐武王克定厥家﹐封功臣﹐陟四嶽﹐祀河海﹐故次《酌》《桓》《賚》《般》﹐以爲和樂之終焉。《周頌》皆太平之歌﹐所論多告神之事﹐篇多而事相類﹐所次意不似風﹑雅。觀其大歸﹐《淸廟之什》陳文﹑武盛徳﹐郊宗柴望配禮之大者。《臣工之什》言助祭祈報合樂﹐朝見事劣於《淸廟》。《閔予之什》傷家道之未成﹐創往時之禍難﹐又陳繹告之末祭﹐類禡之小禮﹐比《臣工》又差劣焉。大率《周頌》之次﹐𨿽其中有曲而變﹐要以盛者爲先。《般》與《時邁》同爲巡守﹐《般》非告祭之文﹐無明昭震疊之威﹐故同時而不次也。且社稷以祈報比篇﹐嗣王緣事義相類﹐郊宗由大禮類聚﹐繹禡爲末祭羣分﹐觀此則次有義矣﹐可以粗論難以精悉也。

《禮運》曰「政也者﹐君之所以藏身也。」○正義曰﹕以頌者﹐告神之歌﹐由於政平神悅所致﹐故說政從神﹐下歌以報神﹐所以爲頌之意﹐引《禮記》以証之。言藏身者﹐鄭云「藏謂輝光於外而形體不見﹐若日月星辰之神。」言日月星神有光輝﹐形藏於中而不可見﹐猶人君施政教﹐身藏於中而不可害﹐猶日月星辰然。○是故夫政必本於天﹐殽以降命。○正義曰﹕旣言藏身由政﹐又本政所由出﹐言「是故」﹐乘上文爲勢也。以天爲神之尊者﹐故先之本之者﹐卽殽以降命也。殽之言效。鄭云「效天之气﹐以下教令。天有運移之期﹐陰陽之節也」﹐若賞以春夏﹐刑以秋冬﹐皆效天也。○命降於社之謂殽地﹐○正義曰﹕鄭云「謂教令由禮下者也﹐社者﹐土地之主。土會之法﹐有五地之物生。」此則教令本下於社﹐是謂效地之宜以下者也。教令由社﹐而云效地者﹐以社﹐五土之總神﹐爲土地主也。《大司徒職》曰「以土會之法﹐辧五地之物生。一曰山林宜皂物﹐二曰川澤宜膏物﹐三曰丘陵宜核物﹐四曰墳衍宜莢物﹐五曰原隰宜叢物。」是地有山川髙下﹐物生各有所宜﹐人君當效之﹐亦順合所宜而任之。山者不使居川﹐渚者不使居中原之類﹐所效亦多矣。以上文因「政者﹐君之所以藏身」﹐卽云「政必本於天」﹐旣云本天﹐遂從天向下而言﹐故云「殽以降命」﹐則云降命者﹐自人君降之於民也。故鄭云「效天之气﹐以下教令」﹐是君下之於民也。社廟以下﹐因前文亦政之所本﹐據今教令本之由於社廟﹐則所云降者﹐皆從社廟降於人君也﹐故鄭云「教令由社下者﹐由社廟下於人君也。」隨文勢而互言之﹐皆神降於人君﹐君又降之於民也。降於祖廟之謂仁義﹐○正義曰﹕鄭云「謂教令由祖下者。《大傳》曰「自禰率而上之至於祖遠者﹐輕仁也﹔自祖率而下之至於禰髙者﹐重義也。」是祖廟有仁義降於人君﹐人君法之下於民。○降於山川之謂興作。○正義曰﹕鄭云「謂教令由山川下者。山川有艸木禽獸﹐可作器物﹐供國事也。」言山川有材用﹐可以興作器物﹐有此法以降人君﹐人君所效﹐降興作之教令於民也。○降於五祀之謂制度。○正義曰﹕鄭云「謂教令由五祀下者。五祀有中霤﹑門﹑戶﹑竈﹑行之神。」中霤謂室也。室及門﹐戶﹑竈﹑行﹐人之動作所由爲﹐皆有制度。是五祀有制度以降人君﹐人君所以下於民爲之制度也。上棟下宇﹐起自黃帝﹔有室則有門﹑戶矣﹔行是道塗所由﹔竈有爨烹之用。則五祀乃大之所爲﹐而云降制度於人君者﹐以五祀𨿽人所爲﹐要理自當有聖人有以見天下之賾而創爲之。旣爲其器﹐卽立其神﹐神有制度﹐故可法象﹐猶社祀勾龍﹐廟祭先祖﹐亦人立之而效之。降命與此同。

又曰「故祭帝於郊﹐所以定天位﹔祀社於國﹐所以列地利﹔祖廟﹐所以本仁﹔山川﹐所以儐鬼神﹔五祀﹐所以本事。」○正義曰﹕以上教令﹐皆降於郊社祖廟山川五祀﹐而此又祭之﹐見其爲取法象焉﹐故云「所以本仁」﹐「所以本事」也。祭帝於郊﹐謂祭感生之帝﹐容五帝之兆也。天之法象﹐多不可指其所本﹐因其天象在上﹐而祭有處所﹐故云「定天位」也。祀社﹐土地之主﹐土地生物﹐人所利用﹐祭之而見有此利於民﹐故云「列地利」也。物𨿽資天所生﹐其見在地﹐所以將地言之。地之爲利也博﹐故言其利﹐不言所本也。自祖廟以下不言祭﹐蒙上祭文﹐祖廟有仁有義﹐其仁可以總之。五祀本爲制度﹐而制度興舉﹐卽是事也﹐故云「本事」。山川亦有所本﹐因山川爲神不明﹐故云「儐鬼神」。言賓敬山川鬼神而祭之﹐與本仁本事互見﹐敬鬼神而本之。

又曰「禮行於郊﹐而百神受職焉。禮行於社﹐而百貨可極焉。禮行於祖廟﹐而孝慈服焉。禮行於五祀﹐而正法則焉。」○正義曰﹕上旣言祭羣神﹐此言祭得所之驗也﹐故鄭云「信得其禮﹐則神物與人皆應之。」百神﹐列宿也。百貨﹐金玉之屬。如此爲聖王旣法象羣神﹐人君誠心事之﹐禮行於神﹐則百神應而受職﹐百貨出而可盡﹐人服於孝慈﹐俗正其法則矣。知百神爲列宿者﹐以系天言之﹐爲天之諸神﹐分宿所主﹐各守所職﹐使不僣濫﹐寒暑節﹐風雨時﹐令萬物茂﹐百谷成也。「百貨﹐金玉」者﹐舉金玉言之。祭地得所﹐地不愛寶﹐山出器車﹐地生醴泉﹐銀甕丹甑金玉﹐百貨可盡爲人用焉。又祖廟得所﹐則民化上﹐知孝於祖禰﹐慈愛子孫﹐而服於君之政教矣。五祀得所﹐則制度可法﹐是正法則矣。不言山川者﹐上旣言儐鬼神﹐則已爲禮行矣﹐故略之。

故自郊﹑社﹑祖廟﹑山川﹑五祀﹑義之修﹐禮之藏也。○正義曰﹕以此五者﹐聖王教令所法象﹐祭而事之﹐則神得而事治﹐義理由此以修飾﹐禮法從之而出見﹐是義興於此﹐禮藏其中﹐故鄭云「修猶飾也﹐藏若其城郭然。」此言聖王之政﹐法象天地羣神之爲而爲之政﹐政成而神得其所﹐神得其所﹐則事順人和而徳洽於神舉矣。功大如此﹐可不美報乎﹖故人君必絜其牛羊﹐馨其黍稷﹐齊明而薦之﹐歌之舞之﹐所以顯神明﹐昭至徳也。○正義曰﹕案今《周頌》郊社祖廟山川之祭﹐自以歲時之常﹐非爲太平而報﹐而鄭云「功大如此﹐可不美報」者﹐人君是羣神之主﹐故曰有天下者祭百神﹐其祭不待於太平也。但太平之時﹐人民和樂謳歌吟詠而作頌者﹐皆人君徳政之所致也。以人君法神以行政﹐歸功於羣神﹐明太平有所由﹐是故因人君祭其羣神﹐則詩人頌其功徳﹐故謂太平之祭爲報功也。《時邁》《般》《桓》之祭﹐於時𨿽未太平﹐以其太平乃歌﹐亦爲報也。歌之舞之﹐謂祭神之後﹐詩人歌之﹐非謂當祭之時卽歌舞也﹐故《淸廟》經曰「肅雍顯相」﹐「濟濟多士」﹐「駿奔在廟」﹐皆是旣祭之後﹐述祭時之事﹐明非祭時卽歌也。但旣作之後常用之﹐故《書傳》說《淸廟》云「周公升歌文王之功烈徳澤﹐尊在廟中﹐嘗見文王者﹐愀然如復見文王。」是作後每祭嘗歌之也。頌之作也﹐主爲顯神﹐明多由祭祀而爲﹐故頌敍稱祀﹑告﹑澤及朝廟於廟之事亦多矣﹐惟《敬之》《小毖》不言廟祀﹐而承謀廟之下﹐亦當於廟進戒﹑廟中求助者。然頌𨿽告神爲主﹐但天下太平﹐歌頌君徳﹐亦有非祭祀者。《臣工》《有客》《烈文》《振鷺》及《閔予小子》《小毖》之等﹐皆不論神明之事﹐是頌體不一﹐要是和樂之歌而已﹐不必皆是顯神明也。今頌﹐《昊天有成命》《我將》《思文》《噫嘻》《載芟》《良耜》及《桓》﹐是郊社之歌也﹐其《淸廟》《維天之命》《維淸》《天作》《執競》《雍》《武》《酌》《賚》之等﹐爲祖廟之祭也﹐其《烈文》《臣工》《振鷺》《丰年》《潛》《有瞽》《載見》《有客》《閔予小子》《訪落》《絲衣》之等﹐𨿽有祖廟之事﹐其頌徳又與上異也。《時邁》與《般》有望祭河嶽之事﹐是山川之祭也。惟五祀之祭﹐頌無其歌耳。頌爲四始之主﹐歌其盛徳者也。五祀爲制度常事﹐非其盛﹐故無之。羣神之中﹐亦有圓丘之天神﹐方澤之地祇﹐五方之帝﹐六宗之祀﹐今頌皆無者﹐以其頌者﹐感今徳澤﹐上述祖父﹐郊以祖配﹐故其言及之。至於圓丘﹑方澤所配﹐非周之祖﹐不可歌之以美周徳。五方之帝與六宗﹐同於天神所配之人﹐不異於《思文》與《我將》﹐詩人不爲之頌﹐所以今皆無也。毛氏之義﹐傳訓不具﹐王肅準《鴟鴞》之傳而爲之說﹐則周公攝政成王之事年﹐毛意或如王肅言也。《維天之命》傳曰「成王能厚行之」﹐爲成王卽政之後事也。成王年十四﹐周公攝政爲元年。攝政三年春朝廟﹐《閔予小子》之篇是也。《有客》亦周公東徵三年之後﹐來而始封﹐宜攝政四年之事﹐以「王來自奄」﹐非攝政時﹐與鄭異﹐不可約之爲三年中也。三年除喪﹐明年禘於羣廟﹐則《雍》爲四年事。其餘則錯互不可盡檢﹐或與鄭同。

《淸廟》﹐祀文王也。周公旣成洛邑﹐朝諸侯﹐率以祀文王焉。淸廟者﹐祭有淸明之徳者之宮也﹐謂祭文王也。天徳淸明﹐文王象焉﹐故祭之而歌此詩也。廟之言貌也﹐死者精神不可得而見﹐但以生時之居﹐立宮室象貌爲之耳。成洛邑﹐居攝五年時。○廟﹐本又作「庿」﹐古今字也﹐苗笑反。杜預云「肅然淸淨之稱也。」雒音洛﹐本亦作「洛」﹐水名﹐字從水。後漢都洛陽﹐以火徳﹐爲水克火﹐故攺爲「各」傍「隹」。朝﹐直遙反。

﹝疏﹞「《淸廟》八句」至「王焉」。○正義曰﹕《淸廟》詩者﹐祀文王之樂歌也。序又申說祀之時節﹐周公攝王之政﹐營邑於洛﹐旣已成此洛邑﹐於是大朝諸侯。旣受其朝﹐又率之而至於淸廟﹐以祀此文王焉。以其祀之得禮﹐詩人歌詠其事﹐而作此《淸廟》之詩﹐後乃用之於樂﹐以爲常歌也。《周禮》四時之祭﹐其祭者﹐春曰祀﹐因春是四時之首﹐故以祀爲通名。《楚茨》經云「烝嘗」﹐序稱「祭祀」﹐是秋冬之祭亦以祀目之。此祀文王﹐自當在春餘﹐序之稱祀﹐不必皆春祀也。以《王制》之法及《鄭志》所云「殷禮﹕春礿﹑夏禘」﹐四時皆無祀名。而《商頌》之序亦稱祀者﹐子夏生於周世﹐因以周法言之。《那》與《烈祖》皆云「烝嘗」﹐而序稱爲祀﹐是祀爲通名也。案《召誥》經﹑序營洛邑者﹐乃是召公所爲﹐而云周公旣成洛邑者﹐以周公攝行王事﹐君統臣功﹐故以周公爲主。旣成洛邑﹐在居攝五年﹐其朝諸侯則在六年。《明堂位》所云「周公踐天子之位﹐以治天下﹐六年朝諸侯於明堂」﹐卽此時也。成洛邑後年始朝諸侯﹐而此系之成洛邑者﹐以洛邑旣成之後﹐朝事莫此之先﹐故系之也。此朝諸侯在明堂之上﹐於時之位﹐五等四夷莫不咸在。言率之以祀文王﹐則朝者悉皆助祭。序𨿽文主諸侯﹐其實亦有四夷﹐但四夷世乃一見﹐助祭非常﹐故略而不言之耳。諸侯之朝﹐當依服數而至﹐明堂之位﹐得夷夏並在者﹐以其禮樂初成﹐將頒度量﹐故特使俱至﹐異於常朝也。《顧命》諸侯見王之禮﹐召公率西方諸侯﹐畢公率東方諸侯﹐則率諸侯者皆二伯爲之。此言率者﹐謂周公使二伯率之﹐以從周公祀文王也。文王之廟﹐𨿽四時常祀﹐而禮特異於常。諸侯皆在﹐祭事最盛﹐詩人述此祭而爲此詩﹐故序備言其事。此經所陳﹐皆是祀文王之事。其言成洛邑﹐朝諸侯﹐自明祀之時節﹐於經無所當也。○箋「淸廟」至「年時」。○正義曰﹕此解文王神之所居﹐稱爲淸廟之意。以其所祭﹐乃祭有淸明之徳者之宮﹐故謂之淸廟也。此所祭者﹐止祭文王之神﹐所以有淸明之徳者﹐天徳淸明﹐文王象焉﹐以文王能象天淸明﹐故謂其廟爲淸廟。《樂記》曰「是故淸明象天。」是天徳淸明也。《孔子閒居》曰「淸明在躬。」注云「謂聖人之徳亦淸明也。」《易》稱「聖人與天地合其徳」﹐是文王能象天也。賈逵《左傳注》云「肅然淸靜﹐謂之淸廟。」鄭不然者﹐以《書傳》說《淸廟》之義云「於穆淸廟﹐周公升歌文王之功烈徳澤﹐尊在廟中﹐嘗見文王者﹐愀然如復見文王。」說《淸廟》而言功徳﹐則淸是功徳之名﹐非淸靜之義也。廟者﹐人所不居﹐𨿽非文王﹐孰不淸靜﹐何獨文王之廟顯淸靜之名﹖以此故不從賈氏之說也。言祭之而歌此詩者﹐謂周公之時﹐詩人述之﹐而作此《淸廟》之詩。《墓門》云「歌以訊之。」箋云「歌謂作此詩」是也。旣作之後﹐其祭皆升堂歌之﹐以爲常曲﹐故《禮記》每云「升歌《淸廟》」﹐是其事也。立宮室象貌而爲之者﹐言死者之宗廟﹐象生時之宮室容貌﹐故《冬官﹟匠人》所論宗廟及路寢﹐皆制如明堂。是死之宗廟﹐猶生之路寢﹐故云象貌爲之。由此而言﹐自天子至於卿士得立廟者﹐其制皆如生居之宮矣。案《鄭志》說《顧命》﹐成王崩於鎬﹐因先王之宮﹐故有左右房﹐爲諸侯制也。是文﹑武之世﹐路寢未如明堂。《樂記》注云「文王之廟爲明堂制。」則文王之廟﹐不類生宮﹐而云「象貌爲之」者﹐文王以紂尙在﹐武王初定天下﹐其宮室制度未暇爲天子制耳。若爲天子之制﹐其寢必與廟同﹐亦是象王生宮也。若然﹐《祭法》注云「宗廟者﹐先祖之尊貌也。」《孝經》注云「宗﹐尊也。廟﹐貌也。親𨿽亡沒﹐事之若生﹐爲立宮室﹐四時祭之﹐若見鬼神之容貌。」如此二注象先祖身之形貌者﹐以廟類生人之室﹐祭則想見其容﹐故彼注通言其意耳。作廟者爲室不爲形﹐必不得象先祖之面貌矣。知成洛邑﹐攝五年時者﹐《書序》云「成王在丰﹐欲宅洛邑﹐使召公先相宅﹐作《召誥》。」「召公旣相宅﹐周公往營成周﹐使來告卜﹐作《洛誥》。」如是﹐則作洛邑與成周﹐同年營之矣。《書傳》說周公攝政五年營成周﹐故知洛邑亦以五年成之也。言此者﹐以成洛邑在五年﹐則朝諸侯在六年﹐明此朝諸侯與《明堂位》所朝爲一事也。

於穆淸廟﹐肅雍顯相。於﹐嘆辭也。穆﹐美。肅﹐敬。雍﹐和。相﹐助也。箋云﹕顯﹐光也﹐見也。於乎美哉﹐周公之祭淸廟也。其禮儀敬且和﹐又諸侯有光明著見之徳者來助祭。○於音烏﹐注同﹐後發句皆放此﹐以意求之。相﹐息亮反﹐注同。見﹐賢徧反﹐下「著見」同。

﹝疏﹞「於穆淸廟」。○毛以爲﹐於乎美哉﹐周公之祭淸廟也。其祭之禮儀﹐旣內敬於心﹐且外和於色。又諸侯有明著之徳來助祭也。其祭之時﹐又有濟濟然美容儀之眾士亦來助祭。於此眾士等﹐皆能執持文王之徳﹐無所失墜。文王精神已在於天﹐此眾士之行﹐皆能配於在天。言其行同文王﹐與之相合也。此明著諸侯與威儀眾士長奔走而來﹐在文王之廟﹐後世常然﹐供承不絕﹐則文王之徳﹐豈不顯於天﹐豈不承於人﹖所以得然者﹐以文王之徳﹐爲人所樂﹐無見厭倦於人。斯由人樂之不厭﹐故皆奔走承之。○鄭惟以駿奔走三句爲異。言諸侯之與多士大奔走而來﹐在文王之廟﹐豈不光明文王之徳與﹖言其光明之。豈不承順文王之意與﹖言其承順之。餘同。○傳「於嘆」至「相助」。○正義曰﹕於乎﹑於戲﹐皆古之嗚呼之字﹐故爲嘆辭。「穆﹐美」﹐《釋詁》文。《書傳》云「穆者敬之。」言穆爲敬之美也。《樂記》引《詩》云「肅雍和鳴。」夫肅肅﹐敬也﹔雍雍﹐和也。夫敬與和﹐何事而不行﹐是肅爲敬﹐雍爲和也。《釋詁》云「相﹑助﹐勴也。」俱訓爲勴﹐是相得爲助。○箋「顯光」至「助祭」。○正義曰「顯﹐光」﹐《釋詁》文。定本﹑《集注》皆云「顯﹐光也﹐見也」﹐於義爲是。以此祀文王之歌﹐美其祀不美其廟﹐故云「周公之祭淸廟也」。其禮儀敬且和者﹐謂周公祭祀能敬和也。以「肅雍」承「淸廟」之下﹐宜爲祭祀之事﹐而「顯相」之文又在其下﹐明是相者肅雍﹐故屬於周公﹐惟顯相爲諸侯耳。知顯相是諸侯者﹐序言「朝諸侯﹐率以祀文王」﹐於此經當有諸侯之事。而下文別言多士﹐多士非諸侯﹐則顯相是諸侯可知。於諸侯言相﹐明多士亦爲相矣。此箋以肅雍屬周公﹐而《書傳》云「肅雍顯相」﹐注云「四海敬和﹐明徳來助祭」﹐以敬和爲諸侯者﹐義得兩通也。

濟濟多士﹐秉文之徳﹐對越在天。執文徳之人也。箋云﹕對﹐配。越﹐於也。濟濟之眾士﹐皆執行文王之徳。文王精神已在天矣﹐猶配順其素如存生存。

﹝疏﹞傳「執文徳之人」。○正義曰﹕經云「秉文之徳」﹐謂多士執文王之徳﹐故傳申其意﹐言此多士皆是執文徳之人也。亦與鄭同。○箋「對配」至「生存」。○正義曰﹕《釋詁》云「妃﹑合﹑會﹐對也。」是對爲配之義。「越﹐於」﹐《釋詁》文。濟濟之眾士﹐謂朝廷之臣也。執行文王之徳﹐謂被文王之化﹐執而行之﹐不使失墜也。言在天﹐則是有物在天而非天﹐此祀文王之事﹐故知在天謂文王精神已在天也。文王在天﹐而云多士能配者﹐正謂順其素先之行﹐如其生存之時焉。文王旣有是徳﹐多士今猶行之﹐是與之相配也。序言「朝諸侯﹐率以祀文王」﹐止率諸侯耳。多士亦助祭﹐序不言率之者﹐王朝之臣﹐助祭爲常﹐非所當率﹐故不須言也。以朝廷之臣親受文王之化﹐故言秉文之徳﹐則外臣疏遠﹐言其自有光明﹐亦所以互相通也。

駿奔走在廟﹐不顯不承﹐無射於人斯。駿﹐長也。顯於天矣﹐見承於人矣﹐不見厭於人矣。箋云﹕駿﹐大也。諸侯與眾士﹐於周公祭文王﹐俱奔走而來﹐在廟中助祭﹐是不光明文王之徳與﹖言其光明之也。是不承順文王志意與﹖言其承順之也。此文王之徳﹐人無厭之。○駿音峻。下篇同。射音亦﹐厭也。見厭﹐於艷反。下同。與音余。下同。

﹝疏﹞傳「駿長」至「於人矣」。○正義曰「駿﹐長」﹐《釋詁》文。言長者﹐此奔走在廟﹐非惟一時之事﹐乃百世長然﹐故言長也。以文王精神已在於天﹐光顯文王﹐是顯於天也。此奔走助祭﹐是承事文王﹐故見承於人也。不見厭於人者﹐由文王徳美﹐不爲人厭﹐所以諸侯﹑多士奔走助之﹐結上助祭之意也。「見承於人」上﹐或有「不」字﹐衍字﹐與「不見厭」相涉爲誤。定本﹑《集注》並無「不」字。○箋「駿大」至「厭之」。○正義曰「駿﹐大」﹐《釋詁》文也。以詩人所歌﹐據其見事﹐非是逆探後世﹐不宜以駿爲長。此承諸侯﹑多士之下﹐總言奔走﹐則文兼上事﹐故云「諸侯與眾士﹐於周公祭文王﹐俱奔走而來﹐在廟中助祭」。以其俱來﹐故訓駿爲大。大者﹐多而疾來之意。《禮記﹟大傳》亦云「駿奔走」﹐注「駿﹐疾也。疾奔走﹐言勸事也」。其意與此相接成也。又以上言「在天」者﹐見文王其身𨿽死﹐其道猶存﹐旣言人能配行﹐故指在天爲義。此言奔走在廟﹐主述祭時之事﹐無取於在天﹐故以爲光明文王之徳﹐承順文王之意。光明文王之徳﹐𨿽亦得爲顯之於天﹐但於文勢直言人所昭見﹐不當遠指上天﹐故易傳也。此文王之徳﹐人無厭之﹐卽是不見厭於人﹐與傳同也。

《淸廟》一章﹐八句。

《維天之命》﹐大平告文王也。告大平者﹐居攝五年之末也。文王受命﹐不卒而崩。今天下大平﹐故承其意而告之﹐明六年制禮作樂。○維﹐《韓詩》云「維﹐念也。」大音泰。後「大平」皆放此。

﹝疏﹞「《維天之命》八句」。○正義曰﹕《維天之命》詩者﹐大平告文王之樂歌也。以文王受命﹐造立周邦﹐未及大平而崩﹐不得制禮作樂。今周公攝政﹐繼父之業﹐致得大平﹐將欲作樂制禮。其所制作﹐皆是文王之意﹐故以大平之時﹐告於文王﹐謂設祭以告文王之廟。言今己大平﹐己將制作﹐詩人述其事而爲此歌焉。經陳文王徳有餘衍﹐周公收以制禮﹐順文王之意﹐使後世行之﹐是所告之事也。○箋「告大平」至「作樂」。○正義曰﹕《樂記》云「王者功成作樂﹐治定制禮。」功成治定﹐卽大平之事。此經所云「我其收之﹐駿惠我文王」﹐是制作之意﹐明其將欲制作﹐有此告耳。制禮作樂﹐在六年之初﹐故知此告大平﹐五年之末也。又解所以必告文王者﹐文王受命﹐不卒而崩。卒者﹐終也。聖人之受天命﹐必致天下大平﹐制作一代大法﹐乃可謂之終耳。文王未終此事﹐而身已崩﹐是其心有遺恨。今旣天下大平﹐成就文王之志﹐故承其素意而告之﹐冀使文王知之﹐不復懷悵故也。文王之不作禮樂者﹐非謂智謀不能制作﹐正以時未大平﹐故不爲耳。今於五年之末﹐以大平告之﹐明己欲以六年成就之。言六年者﹐爲制作成就之時﹐其始艸創﹐當先於此矣。《明堂位》云「六年制禮作樂﹐頒度量﹐而天下大服。」明是制作己就﹐故度量可頒﹐其禮亦應頒之﹐未卽施用。《洛誥》說七年時事﹐周公猶戒成王﹐使肇稱殷禮﹐祀於新邑﹐則是成王卽政﹐始用《周禮》也。武王亦不卒而崩﹐惟告文王者﹐當時亦應並告﹐但以文王是創基之主﹐紂尙未滅﹐遺恨爲深﹐周公之作《周禮》﹐稱爲文王之意﹐故作者主於文王﹐辭不及武王。序亦順經之意﹐指言告文王焉。

維天之命﹐於穆不已。孟仲子曰「大哉﹗天命之無極﹐而美周之禮也。」箋云﹕命猶道也。天之道於乎美哉﹗動而不止﹐行而不已。

﹝疏﹞「維天之命」。○毛以爲﹐言維此天所爲之教命﹐於乎美哉﹗動行而不已﹐言天道轉運無極止時也。天徳之美如此﹐而文王能當於天心﹐又嘆文王﹐於乎﹗豈不顯乎﹖此文王之徳之大。言文王美徳之大﹐實光顯也。文王徳旣顯大﹐而亦行之不已﹐與天同功﹐又以此嘉美之道﹐以戒愼我子孫﹐言欲使子孫謹愼行其道。文王意旣如此﹐我周公其當斂聚之﹐以制典法﹐大順我文王之本意。作之若成﹐當使曾孫成王厚行之﹐以爲天下之法。周公以此意告文王﹐故作者述而歌之。○鄭以純爲純美﹐溢爲盈﹐曾孫通謂後世之王﹐惟此爲異。其大意則同。○傳「孟仲」至「之禮」。○正義曰﹕文當如此。《孟子》云﹕齊王以孟子辭病﹐使人問。醫來﹐孟仲子對。趙岐云「孟仲子﹐孟子從昆弟學於孟子者也。」《譜》云「孟仲子者﹐子思弟子﹐蓋與孟軻共事子思﹐後學於孟軻﹐著書論《詩》﹐毛氏取以爲說。」言此詩之意﹐稱天命以述制禮之事者﹐嘆「大哉﹐天命之無極」﹐而嘉美周世之禮也。美天道行而不已﹐是嘆大天命之極。文王能順天而行﹐《周禮》順文王之意﹐是周之禮法效天爲之﹐故此言文王﹐是美周之禮也。定本作「美周之禮」。或作「周公之禮」者﹐誤也。《譜》云「子思論《詩》﹐『於穆不已』﹐仲子曰『於穆不似』」。此傳𨿽引仲子之言﹐而文無不似之義﹐蓋取其所說﹐而不從其讀﹐故王肅述毛﹐亦爲「不已」﹐與鄭同也。○箋「命猶」至「不已」。○正義曰﹕天之教命﹐卽是天道﹐故云命猶道也。《中庸》引此詩﹐乃云「蓋曰天之所以爲天也。」是不已爲天之事﹐故云動而不已﹐行而不止。《易﹟系辭》云「日往則月來﹐暑往則寒來。」《乾卦﹟象》曰「天行健﹐君子以自彊不息。」是天道不已止之事也。於乎不顯﹐文王之徳之純﹗假以溢我﹐我其收之。駿惠我文王﹐純﹐大。假﹐嘉。溢﹐愼。收﹐聚也。箋云﹕純亦不已也。溢﹐盈溢之言也。於乎不光明與﹐文王之施徳教之無倦已﹐美其與天同功也。以嘉美之道﹐饒衍與我﹐我其聚斂之﹐以制法度﹐以大順我文王之意﹐謂爲《周禮》六官之職也。《書》曰「考朕昭子刑﹐乃單文祖徳。」○假音暇。溢音逸﹐徐云「毛音謚。」愼﹐市震反﹐本或作「順」。案《爾雅》云「毖﹑神﹑溢﹑愼也。」不作「順」字。王肅及崔﹑申﹑毛並作順解也。明與音余。單音丹。

曾孫篤之。成王能厚行之也。箋云﹕曾﹐猶重也。自孫之子而下﹐事先祖皆稱曾孫。是言曾孫﹐欲使後王皆厚行之﹐非維今也。○「厚之也」﹐一本作「能厚行之也」今或作「能厚成之也」。重﹐直龍反。

﹝疏﹞傳「純大」至「收聚」。○正義曰「純﹐大﹔假﹐嘉﹔溢﹐愼」﹐皆《釋詁》文。舍人曰「溢行之愼。」某氏曰「詩云﹕『假以溢我愼也。』」收者﹐斂聚之義﹐故爲聚也。○箋「純亦」至「祖徳」。○正義曰﹕《中庸》引此云「於乎不顯﹐文王之徳之純。蓋曰文王之所以爲文也﹐純亦不已。」指說此文﹐故箋依用之。箋意言純亦不已﹐則不訓爲大﹐當謂徳之純美無玷缺﹐而行之不止息也。《孝經》云「滿而不溢。」是溢爲盈溢之言也。易傳者﹐以下句卽云「我其收之」﹐溢是流散﹐收爲收聚﹐上下相成﹐於理爲密﹐故易之也。文王旣行不倦已﹐與天同功﹐是其道有饒衍﹐至於滿溢﹐故言「以嘉美之道饒衍與我﹐我其聚斂之﹐以制法度」﹐謂收聚文王流散之徳以制之也。其實周公自是聖人作法﹐出於已意﹐但以歸功文王﹐故言收文王之徳而爲之耳。文王本意欲得制作﹐但以時未可爲﹐是意有所恨。今旣太平作之﹐是大順我文王之本意也。欲指言所作以曉人﹐故言謂爲《周禮》六官之職﹐卽今之《周禮》是也。禮經三百﹐威儀三千﹐皆是周公所作﹐以《儀禮》威儀行事﹐禮之末節﹐樂又崩亡﹐無可指據﹐指以《周禮》﹐統之於心﹐是禮之根本﹐故舉以言焉。引《書》曰者﹐《洛誥》文也。《書》之意﹐言周公告成王云﹕今所成我明子成王所用六典之法者﹐乃盡是配文祖明堂之人﹐文王之徳﹐我制之以授子﹐是用文王之徳制作之事﹐故引以證此。彼注云「成我所用明子之法度者﹐乃盡明堂之徳。明堂者﹐祀王帝太皞之屬﹐爲用其法度也。周公制禮六典﹐就其法度而損益用之。」如彼注﹐直以文祖爲明堂。不爲文王者﹐彼上文注云「文祖者﹐周曰明堂﹐以稱文王。」是文王徳稱文祖也。彼注更自觀經爲說﹐與此引意不同﹐義得兩通故也。○傳「成王能厚行之」。○正義曰﹕傳以周公制禮﹐成王行之﹐乃是爲成王而作﹐故以《信南山》經﹑序準之﹐以曾孫爲成王也。厚行之者﹐用意專而隆厚﹐卽《假樂》所云「不愆不忘﹐率由舊章」是也。○箋「曾猶」至「維今」。○正義曰﹕箋以告之時禮猶未成﹐不宜偏指一人﹐使之施用一代法﹐當通後王﹐故知曾孫之王非獨成王也。曾猶重也。孫之子爲曾孫也。孫是其正稱﹐自曾孫已下﹐皆得稱孫。哀二年《左傳》云「曾孫蒯聵﹐敢告皇祖文王﹑烈祖康叔。」是𨿽歷多世﹐亦稱曾孫也。《小雅》曾孫惟斥成王﹐文各有施﹐不得同也。

《維天之命》一章﹐八句。

《維淸》﹐奏《象舞》也。《象舞》﹐象用兵時刺伐之舞﹐武王制焉。○刺﹐七亦反。

﹝疏﹞「《維淸》五句。」○正義曰﹕《維淸》詩者﹐奏《象舞》之歌樂也。謂文王時有擊刺之法﹐武王作樂﹐象而爲舞﹐號其樂曰《象舞》。至周公﹑成王之時﹐用而奏之於廟。詩人以今大平由彼五伐﹐睹其奏而思其本﹐故述之而爲此歌焉。《時邁》《般》《桓》之等﹐皆武王時事﹐成王之世乃頌之。此《象舞》武王所制﹐以爲成王之時奏之﹐成王之時頌之﹐理亦可矣。但武王旣制此樂﹐其法遂傳於後﹐春秋之世﹐季札觀樂﹐見舞《象》﹐是後於成王之世猶尙奏之﹐可知頌必大平乃爲﹐明是睹之而作。又此詩所述﹐述其作樂所象﹐不言初成新奏﹐以此知奏在成王之世﹐作者見而歌之也。經言文王之法﹐可用以成功﹐是制《象舞》之意。○箋「象舞」至「制焉」。○正義曰﹕此詩經言文王﹐序稱《象舞》﹐則此樂象文王之事﹐以《象舞》爲名﹐故解其名此之意。《牧誓》曰「今日之事﹐不愆於六伐七伐﹐乃止齊焉。」注云「一擊一刺曰一伐。」是用兵之時﹐有刺有伐。此樂象於用兵之時刺伐之事而爲之舞﹐故謂之《象武》也。知者﹐以其言象﹐則是有所法象。《樂記》說《大武》之樂﹐象武王之伐﹐明此《象舞》象文王之伐。知武王制焉者﹐以爲人子者貴其成父之事﹐文王旣有大功﹐武王無容不述。《中庸》曰「武王﹑周公﹐其達孝矣乎﹗孝者善繼人之志﹐善述人之事。」明武王有所述矣。於周公之時﹐已象伐紂之功﹐作《大武》之樂﹐不言復象文王之伐﹐制爲別樂﹐故知《象舞》武王制焉。武王未及太平而作此樂。一代大典﹐須待大平。此象文王之功﹐非爲易代大法﹐故𨿽未制禮﹐亦得爲之。周公大作﹐故別爲武樂耳。《春官﹟大司樂》六代之樂﹐惟舞《大武》﹐以享先祖。此《象舞》不列於六樂﹐蓋大合諸樂﹐乃爲此舞﹐或祈告所用﹐《周禮》無之。襄二十九年﹐曾爲季札舞之﹐則其有用明矣。案彼傳云「見舞《象箾》《南籥》者。」服虔曰「《象》﹐文王之樂舞《象》也。《箾》﹐舞曲名。言天下樂削去無道。」杜預曰「箾舞者﹐所執南籥以籥也。」其言箾爲所執﹐未審何器。以箾爲舞曲﹐不知所出﹐要知箾與南籥必是此樂所有也。傳直云「舞象」﹐「象」下更無「舞」字﹐則此樂名「象」而已。以其象事爲舞﹐故此文稱「象舞」也。《象舞》之樂象文王之事﹐其《大武》之樂象武王之事﹐二者俱是爲象﹐但序者於此云「奏《象舞》」﹐於《武》之篇不可復言奏象﹐故指其樂名﹐言「奏﹐《大武》」耳。其實《大武》之樂亦爲象也﹐故《禮記﹟文王世子》《明堂位》《祭統》皆云「升歌《淸廟》﹐下管《象》」。《象》與《淸廟》相對﹐卽俱是詩篇﹐故《明堂位》注「《象》謂《周頌﹟武》也」。謂《武》詩爲《象》﹐明《大武》之樂亦爲象矣。但《記》文於「管」之下別云「舞《大武》」﹐謂《武》詩則簫管以吹之﹐《武》樂則於戚以舞之﹐所以並設其文﹐故鄭並《武》解其意。於《文王世子》注云「《象》﹐周武王伐紂之樂也﹐以管播其聲﹐又爲之舞。」於《祭統》注云「管《象》﹐吹管而舞《武象》之樂也。」皆《武》詩﹑《武》樂並解之也。必知彼《象》非此篇者﹐以彼三文皆云「升歌《淸廟》﹐下管《象》」﹐若是此篇﹐則與《淸廟》俱是文王之事﹐不容一升一下。今《淸廟》則升歌﹐《象》則下管﹐明有父子尊卑之異。《文王世子》於升歌下管之後﹐覆述其意云「正君臣之位﹐貴賤之等﹐而上下之義行焉。」言君臣上下之義﹐明《象》非文王之事﹐故知下管《象》者﹐謂《武》詩﹐但序者避此《象》名﹐不言象耳。

維淸緝熙﹐文王之典。典﹐法也。箋云﹕緝熙﹐光明也。天下之所以無敗亂之政而淸明者﹐乃文王有徵伐之法故也。文王受命﹐七年五伐也。○緝﹐七入反。熙﹐許其反。

﹝疏﹞「維淸緝熙」。○正義曰﹕詩人旣睹太平﹐見奏《象舞》﹐乃述其所象之事﹐而歸功於文王。言今日所以維皆淸靜光明無敗亂之政者﹐乃由在前文王有徵伐之法故也。其伐早晚爲之﹐乃本受命始爲禋祀昊天之時﹐以行此法﹐而伐紂之枝黨。言其祭天乃伐﹐其法重而可遵﹐故至今武王用之﹐伐紂而有成功﹐致得天下淸明。是此徵伐之法﹐維爲周家得天下之吉祥矣﹐故武王述其事而制此舞﹐詩人見其奏而歌之焉。此「維淸緝熙」是當時之事﹐作者先言時事﹐然後上本文王﹐又據文王說之而下﹐故其言不次。○傳「典﹐法」。○正義曰﹕《釋詁》云「典﹑法﹐常也。」俱訓爲常﹐是典得爲法。○箋「緝熙」至「五伐」。○正義曰﹕《釋詁》緝熙皆爲光也﹐但光亦明也﹐故連言之。無敗亂之政而淸明者﹐𨿽伐紂之後﹐亦得爲此。言要大爲淸明﹐必是太平之世。此當是周公﹑成王之時﹐見其淸明﹐乃上本文王也。文王七年五伐﹐卽《尙書傳》所云「二年伐於刂﹐三年伐密須﹐四年伐犬夷﹐五年伐耆﹐六年伐崇」是也。

肇禋﹐肇﹐始。禋﹐祀也。箋云﹕文王受命﹐始祭天而枝伐也。《周禮》以禋祀祀昊天上帝。○肇音召。禋音因﹐徐又音「煙」。

﹝疏﹞傳「肇﹐始。禋﹐祀」。○正義曰「肇﹐始」﹐《釋詁》文。又云「禋﹑祀﹐祭也。」是禋祭爲祀。○箋「文王」至「上帝」。○正義曰﹕禋者﹐祭天之名﹐故云「文王受命﹐始祭天而枝伐」。《中候﹟我應》云「枝伐弱勢。」注云「先伐紂之枝黨﹐以弱其勢﹐若崇侯之屬。」是枝之文也。文王祭天﹐必在受命之後﹐未知以何年初祭。《皇矣》說伐崇之事云「是類是禡。」類卽祭天也。伐崇之後乃稱王﹐應伐崇之時始祭天耳。五伐容有未祭天而已伐者﹐但所伐惟崇爲彊﹐言祭天而伐﹐據崇爲說也。《我應》云「玄湯伐亂崇﹛薜女﹜首。王曰﹕『於戲﹗斯在伐崇謝告。』」注云「斯﹐此也。天命此在伐崇侯虎﹐謝百姓﹐且告天。」是祭天而伐﹐主爲崇也。引《周禮》者﹐《大宗伯》文﹐引之以證禋爲祭天也。文王之時﹐禘郊未備﹐所祭不過感生之帝而已。引昊天上帝者﹐取禋祀之成文。彼又云「祀五帝亦如之。」𨿽祭感生帝﹐亦用禋也。

迄用有成﹐維周之禎。迄﹐至。禎﹐祥也。箋云﹕文王造此徵伐之法﹐至今用之而有成功﹐謂伐紂克勝也。徵伐之法﹐乃周家得天下之吉祥。○迄﹐許乞反。祺音其﹐《爾雅》云同。徐云「本又作禎﹐音貞。」與﹐崔本同。

﹝疏﹞傳「迄至禎祥」。○正義曰「迄﹐至」﹐《釋詁》文。「祺﹐祥」﹐《釋言》文。舍人曰「祺福之祥。」厶氏曰「《詩》云﹕『維周之祺。』」定本﹑《集注》「祺」字作「禎」。○箋「文王」至「吉祥」。○正義曰﹕此詩之作﹐在周公﹑成王之時。以文王爲古﹐故謂武王爲今﹐自是辭相對耳﹐非言作詩之時爲武王也。祥者﹐是徵兆之先見者也。文王始造伐法﹐武王用以成功﹐是文王之法﹐爲伐紂徵兆﹐故爲周家得天下之吉祥。

《維淸》一章﹐五句。

《烈文》﹐成王卽政﹐諸侯助祭也。新王卽政﹐必以朝享之禮祭於祖考告﹐嗣位也。○朝﹐直遙反。

﹝疏﹞「《烈文》十三句」。○正義曰﹕《烈文》詩者﹐成王卽政﹐諸侯助祭之樂歌也。謂周公居攝七年﹐致政成王﹐成王乃以明年歲首﹐卽此爲君之政﹐於是用朝享之禮祭於祖考﹐有諸侯助王之祭。旣祭﹐因而戒之。詩人述其戒辭﹐而爲此歌焉。經之所陳﹐皆戒辭也。武王崩之明年﹐與周公歸政明年﹐俱得爲成王卽政﹐但此篇敕戒諸侯﹐用賞罰以爲己任﹐非復喪中之辭﹐故知是致政之後年之事也。《臣工》序云「遣於廟。」此不言遺者﹐彼敕之使在國有事﹐來咨於王﹐又令及時教民農業﹐是將遣而戒﹐故言遣以戒之。此則戒以爲君之法﹐其辭不爲將遣﹐故不言遣。箋意於經亦有卿士﹐序不言者﹐以諸侯爲重﹐故舉諸侯以總之。○箋「新王」至「嗣位」。○正義曰﹕解卽政所以有祭﹐得爲諸侯所助之意。以新王卽政﹐必以朝享之禮﹐祭於祖考廟﹐告己今繼嗣其位。有此祭﹐故諸侯助之也。必知用朝享之禮者﹐以此告事而已﹐不得用時祭之禮。而《周禮》四時之閒祀有追享﹑朝享者。追享者﹐追祭遷廟之主﹐以事有所禱請﹐非卽政所當用。朝享者﹐朝廟受政而因祭先祖﹐以月朔爲之﹐卽《春秋》文六年﹐「閏月不告朔」﹐猶朝於廟。《祭法》天子親廟與太祖皆月祭之﹐是其事也。人君卽政﹐必以月正元日﹐此日於法自當行朝享之禮﹐故知成王卽政﹐用此禮以祭﹐而有諸侯助之也。新王卽政﹐以歲首朔日﹐則是周正月矣。《臣工》箋﹕「周之季春﹐於夏爲孟春。」諸侯之朝﹐在周之季春。此於周之孟春﹐得有諸侯在京助王祭者﹐以新王卽政﹐故特命使朝。或去冬朝者﹐畱得歲初也。鄭於《顧命》之注以居攝六年爲年端﹐則此年未必六服盡來﹐蓋近者至也。案《洛誥》說周公致政之事云「烝祭歲﹐文王騂牛一﹐武王騂牛一。王命作冊﹐逸祝冊﹐惟告周公其後。」注云「歲﹐成王元年正月朔日也。用二特牛祫祭文王﹑武王於文王廟﹐使史逸讀所冊祝之書告神﹐以周公其宜爲後﹐謂封伯禽也。」彼言正月朔日﹐與此祭祖告嗣同日事也。此言以朝享之禮﹐彼言祫祭文﹑武者﹐此言卽政助祭﹐是王自祭廟﹐告己嗣位﹔彼祭文﹑武﹐謂告封周公。此二禮必不得同也。何則﹖身未受位﹐不可先以封人﹐明是二者各自設祭。當是先以朝享之禮﹐徧祭羣廟﹐以告己嗣位。於祭之末﹐卽敕戒諸侯事訖﹐乃更以禮合祭文﹑武於文王之廟﹐以告封周公也。必知彼與此非一祭者﹐此卽政用朝享之禮﹐當各就其廟﹔彼封周公﹐惟祭文﹑武而已﹐故知不同也。彼注知合祭文﹑武於文王廟者﹐以彼經云「文王騂牛一﹐武王騂牛一」﹐卽云「王命作冊」﹐是並告二神﹐一處爲祭﹐卑當就尊﹐故知在文王廟也。此祭祖者﹐則徧告羣廟。而箋惟言祖考者﹐祖考總辭﹐可以兼諸廟也。

烈文辟公﹐錫玆祉福。惠我無疆﹐子孫保之。烈﹐光也。文王錫之。箋云﹕惠﹐愛也。光文百辟卿士及天下諸侯者﹐天錫之以此祉福也﹐又長愛之無有期竟﹐子孫得傳世﹐安而居之。謂文王﹑武王以純徳受命定天位。○辟音壁。注下皆同。祉音恥。疆﹐居良反﹐竟也。傳﹐直專反。

﹝疏﹞「烈文辟公」。○毛以爲﹐成王於祭之末﹐呼諸侯而戒之曰﹕汝等有是光明文章者﹐君人之辟公﹐我先君文王賜汝以此祉福也。言文王造始周國﹐此等作周藩屏﹐得爲諸侯之福﹐乃是文王賜之。文王旣賜以此福﹐又愛我此等諸侯無有竟已之時﹐令其子孫得常安之。言文王終常愛之﹐使得傳世不絕也。旣言文王如此﹐又說武王亦然。我武王伐紂之後﹐以舊國皆應削滅﹐而我武王觀汝舊爲君者﹐誠無大累於汝國﹐維我武王﹐其就封立之。言武王亦愛諸侯﹐不復貶退也。我文王﹑武王愛汝先人如此﹐汝當念此先人之大功﹐繼續父祖余胤﹐序其美之﹐欲使之循行美政﹐以繼其先祖也。又爲之陳武王之徳﹐無疆乎維是得賢人﹐若得其賢﹐則國家彊矣。四方有不率服者﹐其可訓導之。不顯乎維是有徳﹐若能有徳﹐此賢人則身必顯矣。百辟有無所法者﹐其可師此顯徳而法象之。言武王有顯徳﹐任賢人﹐能以訓四方﹐刑百辟﹐是武王之道至美矣。於乎我之前王﹐則此武王其道不可忘也。示之以武王之道﹐欲使法而行之。○鄭以爲﹐助祭者有卿士與諸侯﹐公辭兼戒之。成王於祭之末﹐呼之曰﹕汝有光明文章者﹐百辟卿士與羣公諸侯等﹐上天賜我文王﹐以此王天下之祉福﹐又愛我文王﹑武王﹐其愛之多無有疆畔﹐使其子孫常得安而居之﹐故我今得嗣守其位﹐制賞罰之柄。汝諸侯等﹐若無大罪惡累及於汝國﹐維我王家﹐其必寵而益厚之。謂增其爵命﹐加之土地也。汝卿大夫等﹐若能念此居官大功﹐勤事不廢﹐我則使汝繼世在位﹐得其次序。有殊勛異績﹐其出於外而君之。汝等當勤力爲善也。又教之爲善之法﹐汝辟公等﹐無疆乎維是得賢人﹐若得賢人﹐則國家彊矣。四方鄰國知汝任賢﹐其皆順從之。汝卿士等﹐不明乎維是勤其徳﹐若能勤徳﹐則身明顯矣。百辟卿士知汝有徳﹐其皆法則之。此任賢﹑勤徳之事﹐事之美者﹐於乎我之前王﹐文王﹑武王能勤行此道之故﹐人稱誦之不忘。汝等宜法效前王﹐亦勤行之。○傳「烈光」至「錫之」。○正義曰「烈﹐光」﹐《釋詁》文。以辟公之下﹐卽言賜福﹐是賜之以福﹐使得爲此辟公也。文王是周之創業之主﹐文王造此周國﹐此等得在周統內列爲諸侯﹐乃是文王之所錫﹐故言文王錫之。其實武王封建﹐亦是武王賜之矣。傳以「錫玆祉福」爲文王賜諸侯﹐則「惠我無疆」亦是文王愛諸侯。「子孫保之」﹐謂諸侯得繼世也。其文皆無卿士﹐則辟公謂君人之公﹐非百辟卿士矣。○箋「惠愛」至「天位」。○正義曰「惠﹐愛」﹐《釋詁》文也。以《月令》云百辟是卿士之總稱﹐下有「爾邦」﹑「百辟」與此相承﹐則辟當下百辟﹐公當下爾邦﹐故分辟﹑公爲二﹐卽辟公謂卿士及天下諸侯也。此旣分辟公爲二﹐故下兩經亦分爲二﹐皆上戒諸侯﹐下戒百辟﹐與此勢相成也。又以下云「爾邦」謂諸侯爲「爾」﹐則此經云「我」﹐是成王自我﹐非我諸侯也﹐故易傳以爲天賜祉福﹐謂賜文王﹑武王以王天下之福也。愛之無有期竟﹐謂卜世三十﹐卜年七百﹐是長遠無期竟也。先解經文﹐後指其事﹐故云「謂文王﹑武王以純徳受命定天位也」。純徳者﹐純美之徳﹐卽上篇所云「之徳之純」是也。以文﹑武俱受天命﹐故連言之。

無封靡於爾邦﹐維王其崇之。念玆戎功﹐繼序其皇之。封﹐大也。靡﹐累也。崇﹐立也。戎﹐大。皇﹐美也。箋云﹕崇﹐厚也。皇﹐君也。無大累於女國﹐謂諸侯治國無罪惡也。王其厚之﹐增其爵土也。念此大功﹐勤事不廢﹐謂卿大夫能守其職﹐得繼世在位以其次。序其君之者﹐謂有大功﹐王則出而封之。○累﹐劣僞反。下同。

﹝疏﹞傳「封大」至「皇美」。○正義曰﹕定四年《左傳》云「吳爲封豕長蛇。」封與長爲類﹐則封豕爲大豕﹐故封爲大也。靡謂侈靡﹐奢侈淫靡是罪累之事﹐故靡爲累也。《釋詁》云「崇﹐髙也。」髙是立之義﹐故以崇爲立也。「戎﹐大。皇﹐美」﹐皆《釋詁》文。傳於此篇不言卿士﹐則此經所陳皆戒諸侯之事。上已言文王賜之﹐此又言維王立之﹐封立諸侯﹐始立於武王﹐則維王立之謂武王也。旣陳文﹑武之愛諸侯﹐乃云「念此戎功」﹐則是戒諸侯使念父祖之大功也。諸侯各爲一國之君﹐不得有次序之義。《釋詁》云「敍﹐緒也。」則繼父祖之胤緒也。故王肅云「武王得天下﹐因殷諸侯無大累於其國者﹐就立之。」序﹐繼也﹐思繼續先人之大功而美之。○箋「崇厚」至「封之」。○正義曰﹕以崇訓髙也﹐髙是厚義﹐故爲厚也。「皇﹐後」﹐《釋詁》文。無大累於汝國﹐爲王者勸誘之辭耳﹐其實小累亦不可也。若無罪累﹐則是有功。王者之於諸侯﹐有功則賞之﹐故知厚之謂增其爵土也。念此大功﹐勤事不廢﹐謂人臣守職﹐當念立所職之功﹐奉行不倦也。言大功者﹐爲之總目﹐於大功之中﹐又爲等級。功小者﹐猶得繼世在位﹐得其次序﹐謂卿之子爲卿﹐大夫之子爲大夫﹐守其祿位﹐不失舊業也。功尢大者﹐則其君之﹐謂出封爲諸侯也。《春官﹟典命》云「王之三公八命﹐其卿六命﹐其大夫四命。其出封加一等。」是有大功者﹐王則出而封之。

無競維人﹐四方其訓之。不顯維徳﹐百辟其刑之。於乎前王不忘﹗競﹐彊。訓﹐道也。前王﹐武王也。箋云﹕無疆乎維得賢人也﹐得賢人則國家彊矣﹐故天下諸侯順其所爲也。不勤明其徳乎﹐勤明之也﹐故卿大夫法其所爲也。於乎先王﹐文王﹑武王﹐其於此道﹐人稱頌之不忘。○道音導。

﹝疏﹞傳「競彊」至「武王」。○正義曰「競﹐彊」﹐《釋言》文也。教訓者﹐所以導誘人﹐故訓爲道也。成王之前﹐惟武王耳﹐故知前王武王。傳以此篇皆戒諸侯之辭﹐此經所言﹐陳武王之事﹐使諸侯慕之也。○箋「無彊」至「不忘」。○正義曰﹕得賢國彊﹐則四鄰畏威慕徳﹐故天下諸侯順其所爲。言諸侯得賢人﹐則其餘諸侯順之。「不顯維徳」與上「無競維人」相當。箋云「不明乎維勤其徳」﹐勤其徳則身明矣。欲明其徳﹐必勤行之﹐故箋從省文﹐通以爲句耳﹐其意亦與上同也。人𨿽同在寮位﹐有徳則尊﹐故卿大夫能勤明其徳者﹐其餘卿大夫則法其所爲也。文王﹑武王勤行此道﹐謂行此求賢﹑勤徳之事﹐故人稱誦之不忘也。定本有「文王﹑武王」﹐俗本惟有「武王」﹐誤也。

《烈文》一章﹐十三句。

《天作》﹐祀先王先公也。先王﹐謂大王已下。先公﹐諸盩至不窋。○大音泰。「大王」﹑「大祖」皆同。盩﹐直畱反﹐又音侜。窋﹐陟律反。

﹝疏﹞「《天作》七句」。○正義曰﹕《天作》詩者﹐祀先王先公之樂歌也。謂周公﹑成王之時﹐祭祀先王先公﹐詩人以今太平是先祖之力﹐故因此祭﹐述其事而作歌焉。祀先王先公﹐謂四時之祭﹐祠﹑礿﹑嘗﹑烝。但祀是總名﹐未知在何時也。時祭所及﹐惟親廟與大祖﹐於成王之世爲時祭﹐當自大王以下﹐上及后稷一人而已。言先公者﹐惟斥后稷耳。於王旣總稱先王﹐故亦謂后稷爲先公﹐令使其文相類。經之所陳﹐惟有先王之事﹐而序並言先公者﹐以詩人因於祭祀而作此歌﹐近舉王迹所起﹐其辭不及於后稷。序以祭時實祭后稷﹐故其言及之。《昊天有成命》﹑經無地而序言地﹔《般》﹐經無海而序言海﹐亦此類也。○箋「先王」至「不窋」。○正義曰﹕周公之追王﹐自大王以下﹐此序並云王﹑公﹐故辧之也。諸盩至不窋﹐於時並爲毀廟﹐惟祫乃及之。此言祀者﹐乃是時祭﹐其祭不及此等先公﹐而箋言之者﹐因以先公之言﹐廣解先公之義﹐不謂時祭皆及也。時祭先公惟後稷耳。若直言先公謂後稷﹐嫌此等不爲先公。欲明此皆爲先公﹐非獨后稷﹐故除去后稷而指此先公也。或緣鄭此言﹐謂此篇本爲祫祭。案《玄鳥》箋云「祀當爲祫。」若鄭以爲祫﹐亦當破此祀字﹐今不破祀字﹐明非祫也。《天保》云「禴祠烝嘗﹐於公先王。」彼舉時祭之名﹐亦兼言公﹑王﹐此亦時祭﹐何故不可兼言公﹑王也﹖彼祭亦不盡及先公﹐而箋廣解先公﹐此何故不可廣解先公也﹖且此詩若是祫祭﹐作序者言祫於太祖﹐則辭要理當﹐何須煩文言先王﹑先公也﹖以此知所言祀者﹐正是時祭。

天作髙山﹐大王荒之。作﹐生。荒﹐大也。天生萬物於髙山﹐大王行道﹐能大天之所作也。箋云﹕髙山﹐謂岐山也。《書》曰「道岍及岐﹐至於荊山。」天生此髙山﹐使興雲雨﹐以利萬物。大王自豳遷焉﹐則能尊大之﹐廣其徳澤。居之一年成邑﹐二年成都﹐三年五倍其初。○岐﹐其宜反。道音導。汧﹐口田反﹐又口見反。豳﹐彼貧反。

﹝疏﹞「天作髙山」。毛以爲﹐天之生此萬物﹐在於髙山之上。大王居岐﹐修其道徳﹐使興雲雨﹐長大此天所生者﹐卽陰陽和﹐是其能長大之。下四句又說文王之徳被萬民。居岐邦﹐築作宮室者﹐文王則能安之。彼萬民又後往者﹐由此岐邦之君有佼易之道故也。下一句云由父祖之徳若此﹐令子孫得保天位﹐前往者文王安之﹐後往者亦能安之。後往者﹐以岐邦之君有佼易之徳﹔前往者亦然﹐爲互文也。○鄭上二句別具在箋。餘同。○傳「作生」至「所作」。○正義曰﹕作者﹐造立之言﹐故爲生也。荒者﹐寬廣之義﹐故爲大也。○箋「髙山」至「其初」。○正義曰﹕以文王未徙丰之前﹐興大王皆在岐﹐故知髙山謂岐山也。以云「天生髙山」﹐不言天生萬物﹐故易毛也。引《書》曰「導岍及岐﹐至於荊山」﹐《禹貢》文。彼言禹所開導﹐從岍山及岐山至於荊山﹐皆舉大山以言﹐而岐山在其中﹐引之以證岐山爲髙山也。《祭法》稱山林川谷能出風雨。僖三十一年《公羊傳》云「觸石而出﹐膚寸而合﹐不崇朝而雨天下者﹐其惟泰山乎。」是髙山能興雲雨而利萬物也。大王能尊大之﹐廣其徳澤者﹐謂徳及艸木﹐使之茂殖。若《旱麓》云「榛楛濟濟」﹐是廣山之徳澤也。山之徳澤旣廣﹐則山之爲神益尊﹐是尊大之也。韋昭云「大王秋祀之而尊大焉。」指謂祭之爲大﹐未必然也。大王能廣山徳澤﹐明其愛民甚矣﹐故民皆從之。居之一年成邑﹐二年成都﹐三年五倍其初﹐是由王之有徳﹐故致然也。自「一年成邑」以下﹐《中候﹟稷起》之注亦與此同﹐當有成文﹐不知事何所出。《周禮》四井爲邑﹐四邑爲丘﹐四丘爲甸﹐四甸爲縣﹐四縣爲都。《左傳》曰「邑有先君之宗廟曰都﹐無曰邑。」各自相對爲文耳。此都﹑邑不與彼同也﹐邑是居處之名﹐都是眾聚之稱﹐都必大於邑﹐故一年卽成邑﹐二年乃成都也。《書傳》說大王遷岐﹐周民束脩奔而從之者三千乘﹐止而成三千戶之邑﹐謂初遷時也。此云一年﹐當謂年終之時﹐其邑當不啻三千﹐但不知其定數耳。○鄭注《禹貢》﹐以爲堯之時﹐土廣五千里﹔禹弼成五服﹐土廣萬里。王肅難鄭云「禹之時﹐土廣三倍於堯﹐計萬里爲方五千里者四。而肅謂三倍﹐則除本而三。此云五倍﹐蓋亦除本而五﹐並本爲六也。」彼作矣﹐文王康之。彼䢐矣﹐岐有夷之行﹐夷﹐易也。箋云﹕彼﹐彼萬民也。䢐﹐往。行﹐道也。彼萬民居岐邦者﹐皆築作宮室﹐以爲常居﹐文王則能安之。後之往者﹐又以岐邦之君有佼易之道故也。《易》曰「乾以易知﹐坤以簡能。易則易知﹐簡則易從。易知則有親﹐易從則有功。有親則可久﹐有功則可大。可久則賢人之徳﹐可大則賢人之業。」以此訂大王﹑文王之道﹐卓爾與天地合其徳。○行如字﹐王﹑徐並下孟反。夷易﹐羊豉反﹐下徐「《易》曰」皆同。佼﹐古卯反。乾﹐其連反。巛﹐苦魂反﹐字亦作「坤」。訂﹐待頂反﹐沈又直丁反﹐《說文》云「評議也。」《譜》云「參訂時驗﹐謂平比之也。」《字詁》云「訂﹐平也。」

子孫保之﹗

﹝疏﹞傳「夷﹐易」。○正義曰﹕《釋詁》文。○箋「彼彼」至「其徳」。○正義曰﹕彼䢐爲民往﹐則彼作爲民作﹐䢐﹑作皆是民事﹐故知「彼﹐彼萬民也」。「䢐﹐往」﹐《釋詁》文。以道者人所行﹐故行爲道也。䢐謂新往者﹐則作爲前至者。此「作矣」﹐卽《綿》詩所謂「曰止曰時﹐築室於玆」﹐故云皆築作宮室﹐以爲常居。言常者﹐見其心樂此居﹐不復移轉也。後之往者以岐邦之君有佼易之道者﹐謂此君其性佼健和易﹐愛民之情深﹐故歸之也。引「《易》曰」盡「賢人之業」﹐皆《系辭》文也。言乾以佼易故爲知﹐坤以凝簡故爲能。人能佼易﹐則其情易知﹔凝簡﹐則其行易從。情易知則人親之﹐故易知則有親。行易從則功可就﹐故易從則有功。人以物不我親﹐不能以久﹐故有親則可久。由舉事無功﹐不能以大﹐故有功則可大。爲物所親﹐事可長久﹐是爲徳有所成﹐故可久則賢人之徳。舉事有功﹐道可廣大﹐是爲業有所就﹐故可大則賢人之業。生人能事徳業而已﹐易簡爲之﹐無往不究﹐故彼又云「易簡而天下之理得。」是天地之徳﹐易簡而已。岐邦之君﹐亦有易簡之行﹐是與天地同功。訂者﹐比並之言。卓然﹐髙遠之稱。以此乾坤之義﹐比並大王﹑文王之道﹐則此二王之徳卓爾髙遠﹐與天地合其徳矣。若然﹐易簡之義﹐窮天下之精﹐則聖人乃能。而云「賢人之徳」﹐「賢人之業」者﹐王弼云「不曰聖人者﹐聖人體無不可以人名而名﹐故易簡之主﹐皆以賢人名之。」然則以賢是聖之次﹐故寄賢以爲名。窮易簡之理﹐盡乾坤之奧﹐必聖人乃能耳。文王可以當之﹐大王則未能。而並云「與天地合徳」者﹐以大王是亞聖大賢﹐可以比於文王﹐褒美其事﹐故連言之。其實大王未能盡此妙也。《譜》云「參訂時驗」﹐是訂爲比並之言也。《論語》云「如有所立卓爾。」是卓爾爲髙遠之稱。

《天作》一章﹐七句。

卷十九十九之二

卷十九十九之二

《昊天有成命》﹐郊祀天地也。

﹝疏﹞「《昊天有成命》七句」。○正義曰﹕《昊天有成命》詩者﹐郊祀天地之樂歌也。謂於南郊祀所感之天神﹐於北郊祭神州之地祇也。天地神祇佑助周室﹐文﹑武受其靈命﹐王有天下。詩人見其郊祀﹐思此二王能受天之命﹐勤行道徳﹐故述之而爲此歌焉。經之所陳﹐皆言文﹑武施行道徳﹐撫民不倦之事也。所感天神者﹐周人木徳﹐感蒼帝靈威仰而生﹐祭之於南郊。神州之神﹐則祭之於北郊。此二者﹐𨿽南北有異﹐祭俱在郊﹐故總言郊祀也。案《禮》﹐祭祀天地﹐非止一事。此言郊祀天地﹐不言所祀之神﹐但祭之於郊﹐而天地相對﹐惟有此二神耳。何者﹖《春官﹟大司樂職》曰「冬日至﹐於地上之圜丘﹐奏樂六變﹐則天神皆降。夏日至﹐於澤中之方丘﹐奏樂八變﹐則地祇皆出。」注云﹕天神則主北極﹐地祇則主昆侖。彼以二至之日祭之於丘﹐不在於郊。此言郊祀﹐必非彼也。《大司樂》又曰「舞《雲門》以祀天神﹐舞《咸池》以祭地祇。」注云「天神謂五帝。王者又各以夏正月﹐祀其所受命之帝於南郊。地祇所祭於北郊﹐謂神州之神也。」《地官﹟牧人》云「陽祀用騂牲毛之﹐陰祀用黝牲毛之。」注云「陽祀祭天於南郊﹐陰祀祭地於北郊。」此二祀文恆相對。此郊祀天地俱言在郊﹐而天地相對﹐故知是所感之帝﹑神州之神也。其祀天南郊﹐鄭云「夏之正月」﹐其祭神州之月則無文。此序同言郊祀﹐蓋與郊天同﹐亦夏正月也。此經不言地﹐序云地者﹐作者因祭天地而爲此歌﹐王者之有天下﹐乃是天地同助﹐言天可以兼地﹐故辭不及地。序知其因此二祭而作﹐故具言之。

昊天有成命﹐二後受之。成王不敢康﹐夙夜基命宥密。二後﹐文﹑武也。基﹐始。命﹐信。宥﹐寬。密﹐寧也。箋云﹕昊天﹐天大號也。有成命者﹐言周自后稷之生而已有王命也。文王﹑武王受其業﹐施行道徳﹐成此王功﹐不敢自安逸﹐早夜始信順天命﹐不敢解倦﹐行寬仁安靜之政以定天下。寬仁所以止苛刻也﹐安靜所以息暴亂也。○成王﹐王如字﹐徐於況反。其音基﹐本亦作「基」。宥音又。王功﹐於況反。解音懈﹐下同。苛音河。刻音克。

﹝疏﹞「昊天有成命」。○正義曰﹕此篇毛傳皆依《國語》﹐惟廣﹑固二字﹐鄭不爲別訓而破以同已﹐則是不異於毛﹐但意不必有感生之帝﹐與鄭小異。今旣無迹可據﹐皆同之鄭焉。言昊天蒼帝﹐有此成就之命﹐謂降生后稷﹐爲將王之兆。而經歷多世﹐至於文﹑武二君﹐乃應而受之。二君旣受此業﹐施行道徳﹐以成此王功﹐而不敢暫自安逸﹐常早起夜臥﹐始於信順天命﹐不敢懈倦﹐行其寬仁安靜之政﹐以定天下。二君旣能如此﹐於乎可嘆美也。此二君成王之徳旣光明矣﹐又能篤厚其心﹐而爲之不倦﹐故於其功業終能和而安之。以此之故﹐得至於太平﹐是乃昊天之徳﹐故因其祭而歌之。○傳「二後」至「密寧」。○正義曰﹕此以太平之歌﹐作在周公﹑成王之世。成王之前﹐有成其王功者﹐惟文﹑武耳﹐故知「二後﹐文王﹑武王」也。以二王俱受天命﹐共成周道﹐故連言之。自「基始」以下及下傳皆《周語》文也。《周語》稱叔向聘於周﹐單靖公與之語﹐說《昊天有成命》。叔向告單子之老曰「《昊天有成命》﹐頌之盛徳也。」卽全引此篇﹐乃云「是道成王之徳也。成王能明文昭﹑定武烈者﹐夫道成命者而稱昊天﹐翼其上也。『二後受之』﹐讓於徳也。『成王不敢康』﹐敬百姓也。夙夜﹐恭也。基﹐始也。命﹐信也。宥﹐寬也。密﹐寧也。緝﹐明也。熙﹐廣也。亶﹐厚也。肆﹐固也。靖﹐和也。其始也﹐翼上徳讓而敬百姓﹔其中也﹐恭儉信寬帥歸於寧﹔其終也﹐廣厚其心固和之。始於徳讓﹐中於信寬﹐終於固和﹐故曰成王。」是全釋此篇之義也。古人說詩者﹐因其節文﹐比義起象﹐理頗溢於經意﹐不必全與本同。但檢其大旨﹐不爲乖異﹐故傳采而用焉。此詩作在成王之初﹐非是崩後﹐不得稱成之謚。所言成王﹐有涉成王之嫌。韋昭云「謂文武修己自勤﹐成其王功﹐非謂周成王身也。」鄭﹑賈﹑唐說皆然。是時人有疑是成王身者﹐故辧之也。○箋「昊天」至「暴亂」。○正義曰﹕以此郊天之歌﹐言其所感蒼帝。蒼帝非大帝﹐而云昊天﹐昊天與帝名同﹐故解昊天是天之大號﹐故蒼帝亦得稱之也。后稷以大迹而生﹐是天之精气。《中候﹟苗興》稱堯受圖書﹐已有稷名在錄﹐言其苗裔當王。是周自后稷之生﹐已有王命﹐言其有將王之兆也。傳訓命爲信﹐旣有所信﹐必將順之﹐故言「早夜始信順天命」。經中之命巳訓爲信﹐其言天命﹐鄭自解義之辭﹐故非經之命也。正以言信必所信有事。上言天有成命﹐故知所信順者﹐始信順天命也。言始者﹐王肅云「言其修徳常如始。」《易》曰「日新之謂盛徳。」義當然也。傳以密爲寧﹐寧又訓爲安也﹐故云「行寬仁安靖之政以定天下」。又解二後行寬安之意。寬者﹐體度弘廣﹐性有仁恩。己上行旣如此﹐則其下效之﹐不復爲苛虐急刻。安者﹐緩於禦物﹐爲政淸靖﹐己上行旣如此﹐其下效之﹐不復爲殘暴擾亂。此寬仁所以止苛刻﹐安靜所以息暴亂﹐故二後勤行之。

於緝熙﹐單厥心﹐肆其靖之。緝﹐明。熙﹐廣。單﹐厚。肆﹐固。靖﹐和也。箋云﹕廣當爲光﹐固當爲故﹐字之誤也。於美乎﹐此成王之徳也﹐旣光明矣﹐又能厚其心矣﹐爲之不解倦﹐故於其功終能和安之。謂夙夜自勤﹐至於天下太平。○單﹐都但反。注同。

﹝疏﹞箋「廣當」至「之誤也」。○正義曰﹕箋以《外傳》之訓與《爾雅》皆同﹐而《釋詁》云「熙﹐光也。肆﹐故也。」則是聲相涉而字因誤﹐故破之。

《昊天有成命》一章﹐七句。

《我將》﹐祀文王於明堂也。

﹝疏﹞「《我將》十句」。○正義曰﹕《我將》詩者﹐祀文王於明堂之樂歌也。謂祭五帝之神於明堂﹐以文王配而祀之。以今之大平﹐由此明堂所配之文王﹐故詩人因其配祭﹐述其事而爲此歌焉。經陳周公﹑成王法文王之道﹐爲神祐而保之﹐皆是述文王之事也。此言祀文王於明堂﹐卽《孝經》所謂「宗祀文王於明堂﹐以配上帝」是也。文王之配明堂﹐其祀非一。此言祀文王於明堂﹐謂大享五帝於明堂也。《曲禮》曰「大饗不問卜」﹐注云「大饗五帝於明堂﹐莫適卜。」《月令》「季秋﹐是月也﹐大享帝」﹐注云「言大享者﹐徧祭五帝。」《曲禮》曰「大饗不問卜」﹐謂此也。是於明堂有總祭五帝之禮﹐但鄭以《月令》爲秦世之書﹐秦法自季秋﹐周法不必然矣﹐故《雜問志》云「不審周以何月﹐於《月令》則季秋正可。不審祭月必有大享之禮。」明堂是祀天之處﹐知大享當在明堂。又以《孝經》言之﹐明堂之祀﹐必以文王爲配﹐故知祀文王於明堂﹐是大享五帝之時也。其餘明堂之祀﹐則法小於此矣。《玉藻》注云「凡聽朔﹐必以特牲告其帝及神﹐配以文王﹑武王。」《論語》注云「諸侯告朔以羊﹐則天子特牛焉。」是告朔之在明堂﹐其祭止用特牛。此經言「維牛維羊」﹐非徒特牲而已﹐故知非告朔之祭也。《雜問志》云「四時迎气於四郊﹐祭帝。還於明堂亦如之。」則四時迎气﹐亦祀明堂﹐但迎气於郊﹐已有祭事﹐還至明堂﹐不可不爲禮耳。其盛乃在於郊﹐明堂之祭﹐不過與告朔同也。何則﹖《堯典》說巡守之禮云「歸格於藝祖用特。」鄭以藝祖爲文祖﹐猶周之明堂。巡守之歸﹐其告止用特牲﹐則迎气之還﹐其祭亦不是過也﹐明亦用特牲矣。此之「維牛維羊」﹐則是祭之大禮﹐故知此祀明堂﹐是大享五帝﹐非迎气告朔也。此經𨿽有「維牛」之文﹐不言其牛之色。《大宗伯》云「以玉作六器﹐以禮天地四方。以蒼璧禮天﹐以黃琮禮地﹐以靑圭禮東方﹐以赤璋禮南方﹐以白琥禮西方﹐以玄璜禮北方﹐皆有牲幣﹐各放其器之色。」注云「禮東方以立春﹐謂蒼精之帝。禮南方以立夏﹐謂赤精之帝。禮西方以立秋﹐謂白精之帝。禮北方以立冬﹐謂黑精之帝。」然則彼稱禮四方者﹐謂四時迎气﹐牲如其器之色﹐則五帝之牲﹐當用五色矣。然則大享五帝﹐𨿽是施設一祭﹐必周五種之牲。《國語》云「禘郊之事﹐則有全烝。」旣總享五帝﹐明不用一﹐全烝而已。《論語》云「敢用玄牡﹐敢昭告於皇皇后帝」者﹐彼謂告天之祭﹐故用天色之玄﹐與此別。《祭法》云「祖文王而宗武王。」注云「祭五帝之神於明堂。」曰祖﹑宗﹐則明堂之祀﹐武王亦配之矣。此惟言祀文王者﹐詩人𨿽因祀明堂而作其辭﹐主說文王﹐故序達其意﹐惟言文王耳。郊天之祭﹐祭天而以後稷配也。《昊天有成命》指說天之命周﹐辭不及稷﹔《思文》惟言后稷有徳﹐不述天功﹐皆作者之心有異﹐序亦順經爲辭﹐此之類也。

我將我享﹐維羊維牛﹐維天其右之。將﹐大。享﹐獻也。箋云﹕將﹐猶奉也。我奉養我享祭之羊牛﹐皆充盛肥腯﹐有天气之力助。言神饗其徳而右助之。○將如字。享﹐許丈反﹐徐許亮反。右音又﹐注及下同﹐本亦作「佑」。肥腯﹐徒忽反﹐《說文》云「羊曰肥﹐豕曰腯。」

﹝疏﹞「我將我享」。○毛以爲﹐周公﹑成王之時﹐祀於明堂﹐言我所美大﹐我所獻薦者﹐維是肥羊﹐維是肥牛也。以此牛羊所以得肥者﹐維爲上天其佑助之﹐故得無傷病也。我周公﹑成王善用法此文王之常道﹐日日用之﹐以謀四方之政。維天乃大文王之徳﹐旣佑助文王﹐於我周公﹑成王之祭又歆饗之也。善法文王之常道﹐而得爲天所佑。我周公﹑成王﹐而今而後﹐其常早起夜臥﹐畏敬天之威怒﹐於是安之。言安行文王之道以爲常法也。○鄭上三句惟一將字別﹐次四句云﹕我周公﹑成王則法象行此文王之常道﹐以日日施於天下﹐以治此四方之民﹐維我得受此嘏福於文王。此文王旣佑助我而歆饗之﹐故所以與我嘏福也。餘同。○傳「將﹐大。享﹐獻」。○正義曰﹕皆《釋詁》文。○箋「將猶」至「助之」。○正義曰﹕以將與享相類﹐當謂致之於神﹐不宜爲大。將者﹐送致之義﹐故云「猶奉養」。謂以此牛羊奉養明神也。牛羊充盛肥腯﹐有天气之助。有其爲天佑助﹐故無病傷。桓六年《左傳》云「奉牲以告曰﹕『博碩肥腯』﹐謂其民力之普存也﹐謂其畜之碩大蕃滋也﹐謂其不疾瘯蠡也﹐謂其備腯咸有也。」彼傳言善於治民﹐不妄勞役﹐民之畜產無疾﹐故祭祀之牲得肥。明牛羊肥而無疾﹐是天之力助。天之助人﹐惟徳是與﹐故云神饗其徳而佑助之。維天佑之﹐當是佑助於人而已。爲佑助牛羊者﹐以下句乃云「旣佑饗之」﹐則此未是佑人﹐文連牛羊﹐知是佑助牛羊﹐亦是饗人之徳﹐故助之也。此祀文王於明堂﹐則是祭天矣。《禮》稱郊用特牲﹐《祭法》云「燔柴於泰壇﹐祭天用騂犢」﹐則明堂祭天﹐亦當用特牛矣﹐而得有羊者﹐祭天以物莫稱焉﹐貴誠用犢﹐其配之人﹐無莫稱之義﹐自當用太牢也。《郊特牲》云「帝牛不吉﹐以爲稷牛。」是配者與天異饌﹐明其當用太牢。此祀有文﹑武爲配﹐於禮得其有羊也。《夏官﹟羊人》云「釁積﹐共羊牲。」注云「積﹐積柴。」以祭天有羊牲者﹐彼釁在積上﹐明所云積柴非祭天﹐當謂槱燎祀司中﹑司命之等有羊也。

儀式刑文王之典﹐日靖四方。伊嘏文王﹐旣右饗之。儀﹐善。刑﹐法。典﹐常。靖﹐謀也。箋云﹕靖﹐治也。受福曰嘏。我儀則式象法行文王之常道﹐以日施政於天下﹐維受福於文王﹐文王旣右而饗之。言受而福之。○嘏﹐古雅反﹐毛「大也」。

﹝疏﹞傳「儀善」至「靖謀」。○正義曰﹕皆《釋詁》文也。刑旣爲法﹐則式不復爲法﹐當訓爲用。毛於嘏字皆訓爲大﹐此嘏亦爲大也。王肅云「善用法文王之常道﹐日謀四方﹐維天乃大文王之徳﹐旣佑助而歆饗之。」○箋「靖治」至「而福之」。○正義曰「靖﹐治」﹐《釋詁》文。《特牲》《少牢》皆祝以神辭嘏主人﹐與之以福﹐是受福曰嘏。儀者威儀﹐式者法式﹐故以儀式爲則象﹐謂則象法行文王之常道也。以此能治四方﹐所以蒙佑﹐不宜爲謀之﹐故以靖爲治﹐謂施於天下也。旣佑助饗之﹐是釋其所以致福之意﹐故云「言受而福之」﹐謂神受其徳﹐故降與之福也。

我其夙夜﹐畏天之威﹐於時保之。箋云﹕於﹐於。時﹐是也。早夜敬天﹐於是得安文王之道。

《我將》一章﹐十句。

《時邁》﹐巡守告祭柴望也。巡守告祭者﹐天子巡行邦國﹐至於方嶽之下而封禪也。《書》曰「歲二月﹐東巡守﹐至於岱宗﹐柴。望秩於山川﹐徧於羣神。」○巡音旬。守﹐手又反﹐本或作「狩」﹐注同。柴﹐士佳反﹐《說文》《字林》作「祡」。行﹐下孟反﹐下「出行」同。禪﹐市戰反。徧音徧。

﹝疏﹞「《時邁》十五句」。○正義曰﹕《時邁》詩者﹐巡守告祭柴望之樂歌也。謂武王旣定天下﹐而巡行其守土諸侯﹐至於方嶽之下﹐乃作告至之祭﹐爲柴望之禮。柴祭昊天﹐望祭山川。巡守而安祀百神﹐乃是王者盛事。周公旣致太平﹐追念武王之業﹐故述其事而爲此歌焉。宣十二年《左傳》云「昔武王克商﹐作頌曰﹕』載戢干戈。』」明此篇武王事也。《國語》稱周文公之頌曰「載戢干戈。」明此詩周公作也。治天下而使之太平者﹐乃是周公爲之。得自作頌者﹐於時和樂旣興﹐頌聲咸作﹐周公采民之意﹐以追述先王﹐非是自頌其身﹐故得親爲之。序不言周公作者﹐頌見天下同心歌詠﹐例皆不言姓名。經之所陳﹐皆述巡守告祭之事。指文而言「時邁其邦」﹐是巡守之辭也﹔「懷柔百神﹐及河喬嶽」﹐是告祭之事。柴望祭天﹐經不言天﹐百神以天爲宗﹐其文可以兼之矣。○箋「巡守」至「羣神」。○正義曰﹕此解巡守之名及告祭之意。天子封建諸侯以爲邦國﹐令之爲王者守土。天子以時往行其邦國﹐至於其方嶽之下﹐爲此告祭﹐而又爲封禪禮焉﹐以此故有柴望之事也。「《書》曰」以下﹐《堯典》文。彼說舜受堯禪﹐卽位之後巡守之事。其言柴望與此同﹐故引以証之。明此告祭柴望﹐是至方嶽而祭也。所以爲此巡守之禮者﹐以諸侯爲王者守土﹐專制一國﹐告從令行。而王者垂帷端拱﹐深居髙視﹐一日二日﹐庶事萬機﹐耳目不達於遠方﹐神明不照於幽僻。或將彊以陵弱﹐恃眾以侵寡﹐擁遏王命﹐冤不上聞﹐而使遠道細民受枉。聖世聖王知其如是﹐故制爲此禮﹐時自巡之。《大司馬職》曰「及師﹐大合軍﹐以行禁令﹐以救無辜﹐伐有罪。」注云「師謂巡守。若會同﹐是巡守之禮﹐有伐罪正民之事也。」《堯典》說巡守之禮云「協時月正日﹐同律度量衡。」《王制》說巡守之禮云「命太師陳詩﹐以觀民風。命市納賈﹐以觀民之所好惡。不敬者﹐君削以地。不孝者﹐君黜以爵。革制度衣服者爲叛﹐叛者君討。有功徳於民者﹐加地進律。」是其事也。王者代天理民﹐今旣爲天遠行﹐所至不可不告。五嶽﹐地之貴神﹐今旣來至其傍﹐又亦不可無禮﹐是故燔柴以告天﹐望祭山川。《白虎通》云「巡守爲祭天何﹖本巡守爲天所告至也。」《王制》注亦云「柴祭天﹐告至也。云望秩者﹐山川之神﹐望其所在﹐以尊卑次秩祭之。」《堯典》注云「徧以尊卑次秩祭之」是也。言至於方嶽之下者﹐每至其方之嶽﹐皆爲告祭之禮﹐非獨東嶽而已。告祭則四嶽皆然。其封禪者﹐惟岱宗而已﹐余嶽不封禪也。聚土曰封﹐除地曰墠。變墠言禪﹐神之也。封禪必因巡守﹐而巡守不必封禪。何則﹖𨿽未太平﹐王者觀民風俗而可以巡守。其封禪﹐必太平功成﹐乃告成於天﹐非太平不可也。又封禪者﹐每一代惟一封而已。其巡守﹐則唐﹑虞五載一巡守﹐周則十二年一巡守﹐以爲常﹐非直一巡而已。此其所以異也。封禪之見於經者﹐惟《大宗伯》云「王大封則先告後土」以外﹐更無封文也。《禮器》云「因名山﹐升中於天﹐而鳳凰降﹐龜龍假。」𨿽不言封﹐亦是封禪之事﹐故注云「升﹐上也。中﹐猶成也。謂巡守至於方嶽﹐而燔柴祭天﹐告以諸侯之成功而太平﹐陰陽和而致象物。」是則功成瑞至﹐然後可以升中﹐明未太平必不可也。《白虎通》云「王者易姓而起﹐必升封太山何﹖告之義也。始受命之時﹐攺制應天﹐天下太平﹐功成封禪﹐以告太平也。所以必於太山何﹖萬物交代之處也。必於其上何﹖因髙告髙﹐順其類也。故升封者﹐增髙也﹔下禪梁甫之山基﹐廣厚也。天以髙爲尊﹐地以厚爲徳。增太山之髙以報天﹐附梁甫之基以報地﹐明天之所命﹐功成事就﹐有益於天地。若髙者加髙﹐厚者加厚矣。」是說封禪之義。若然﹐巡守不必封禪﹐封禪必待太平﹐則武王之時未封禪矣。此詩述武王之事﹐而箋云「至方嶽之下而封禪」者﹐廣解巡守所爲之事。言封禪者﹐亦因巡守爲之﹐非言武王得封禪也。《史記﹟封禪書》云﹐齊桓公欲封禪﹐管仲曰「古者封泰山﹑禪梁甫者七十二家﹐而夷吾所記者十有二焉。」乃數十二﹐於周惟言成王封泰山禪社首。是武必不封禪﹐其巡守則武王爲之。以《左傳》之文參之﹐此詩是武王巡守矣。《白虎通》曰「何以知太平乃巡守﹖以武王不巡守﹐至成王乃巡守。」其言違《詩》反傳﹐所說非也。「徧於羣神」一句﹐於《堯典》乃在上文「正月上日﹐受終於文祖」之時﹐云「類於上帝﹐禋於六宗﹐望於山川﹐徧於羣神」﹐於二月巡守之下﹐惟有「柴﹐望秩於山川」而山﹐不言「徧於羣神」。此一句﹐衍字也。定本﹑《集注》皆有此一句。案《王制》說巡守之禮﹐亦云「柴而望祀」﹐不言「徧羣神」也。《堯典》注云「羣神﹐丘陵墳衍之屬。」《般》序止云四嶽河海﹐經惟言嶞山喬嶽﹐不言墳衍丘陵﹐是必不徧羣神也。其以《堯典》之文上下相校﹐正月所祭之神﹐多於祭岱之時﹐而至岱不禋六宗﹐何知當徧羣神也﹖是由二文相涉﹐後人遂增之耳。

時邁其邦﹐昊天其子之。實右序有周。薄言震之﹐莫不震疊。懷柔百神﹐及河喬嶽。允王維後﹗邁﹐行。震﹐動。疊﹐懼。懷﹐來。柔﹐安。喬﹐髙也。髙嶽﹐岱宗也。箋云﹕薄﹐猶甫也。甫﹐始也。允﹐信也。武王旣定天下﹐時出行其邦國﹐謂巡守也。天其子愛之﹐右助次序其事﹐謂多生賢知﹐使爲之臣也。其兵所徵伐﹐甫動之以威﹐則莫不動懼而服者。言其威武﹐又見畏也。王行巡守﹐其至方嶽之下﹐來安羣神﹐望於山川﹐皆以尊卑祭之。信哉﹐武王之宜爲君﹐美之也。○右音又﹐注同﹐助也。疊﹐徒協反。柔如字﹐本亦作「濡」﹐兩通﹐俱訓安也。喬音橋。﹛山獄﹜﹐本亦作「嶽」﹐同音嶽。知音智。

﹝疏﹞「時邁其邦」。○正義曰﹕周公以時旣大平﹐追述武王之事。言武王旣定天下﹐以時行其邦國。其出也﹐天行雲轉﹐六軍皆從﹐羣臣賢智﹐各司其職。於是乃見昊天﹐其於武王子愛之矣﹐實佑助而次序我有周之事。謂生賢智之臣﹐使得以爲用﹐是子愛之也。其所往之處﹐始欲我武王以軍威動之﹐莫不動懼而服﹐是威又可畏﹐不假用兵也。至於方嶽之下﹐其來乃爲安寧百神及河與髙嶽﹐皆次秩祭之。武王巡行邦國﹐而使人神得所信乎。武王之徳如是﹐維宜爲天下之君也。於此行也﹐明見天之愛我有周﹐使俊乂之臣用﹐次序在位。多生賢哲﹐令之在官﹐是其子愛之效﹐於此明見之也。動之以威﹐莫敢不服。武王於是則聚其干戈而納之﹐則韜其弓矢而藏之﹐是由往則震懼﹐故不用之也。我武王能如此﹐求有美徳之士而任用之﹐其功其大美矣﹐故陳其功狀﹐於是大樂而歌之。信哉﹐我武王之徳能長安之﹐言能安此大樂之美﹐故歌之也。○傳「邁行」至「岱宗」。○正義曰「邁﹐行」﹐「懷﹐來」﹐《釋言》文。「震﹐動」﹐「疊﹐懼」﹐「喬﹐髙」﹐《釋詁》文。彼疊作「慴」﹐音義同。《釋詁》云「柔﹐安也。」某氏引《詩》云「懷柔百神。」定本作「柔」﹐《集注》作「濡」。柔是也。言「髙嶽﹐岱宗」者﹐以巡守之禮﹐必始於東方﹐故以岱宗言之﹐其實理兼四嶽﹐《般》祀四嶽是也。謂之岱宗者﹐應劭《風俗通》云「岱﹐始也。宗﹐長也。萬物之始﹐陰陽交代﹐故爲五嶽長。」《白虎通》云「岱者﹐言萬物相代於東方也。」○箋「薄猶」至「美之」。○正義曰﹕《芣苡》傳云「薄﹐辭。」箋云「薄言﹐我薄。」其云薄欲如此﹐亦是初始之義﹐故轉之爲甫﹐訓甫爲始也。「允﹐信」﹐《釋詁》文。序言巡守﹐故知出行其邦國﹐謂巡守也。佑序之文承「昊天」之下﹐故知亦是昊天助之﹐次序其事。下云「式序在位」﹐故知謂「多生賢智﹐使爲之臣也」。時𨿽無敵可伐﹐但兵行主伐有罪﹐故云「其兵所徵伐﹐甫動之以威﹐則莫不動懼而服」。言其威武﹐又見畏﹐謂不但爲天所愛﹐復爲人所畏﹐故言「又」也。《樂記》說武王克定天下﹐其兵包以虎皮﹐示不復用﹐則伐紂之後﹐天下卽服。至於巡守﹐始言莫不服者﹐以王者之爲巡守﹐慮有不服之處﹐故美其無不服耳﹐非謂時有叛者﹐見兵乃服也。又解巡守之行﹐得有動威之意。以王行巡守﹐以軍從故也。知者﹐以《大司馬》云「及師﹐大合軍﹐以行禁令﹐以救無辜﹐伐有罪。」又曰「若大師﹐則掌其戒令﹐蒞釁主﹐及軍器。」上云「及師」﹐下云「若大師」﹐則二者之師不同也。大師言「釁主﹐及軍器」﹐是徵伐實事﹐則上云「及師」﹐非徵伐也。明大師爲徵伐﹐及師爲巡守﹐故「及師」之下注云「師謂王巡守。若會同﹐司馬起師合軍以從﹐所以威天下﹐行其政也。不言大者﹐未有敵﹐不尙武。」是巡守之禮﹐當師從也。言大合軍﹐猶《大司樂》言大合樂。大合樂者﹐徧作六代之樂﹐則知大合軍者﹐亦六軍皆行也。而《雜問志》云「天子巡守﹐禮無六軍之文」者﹐鄭意以巡守必有六軍﹐但禮無正文﹐故云「無六軍之文」耳。天子海內之主﹐安不忘危﹐且云「救無辜﹐伐有罪」﹐安得無六軍也﹖百神者﹐謂天與山川之神。神以王爲主﹐祭之則安﹐故云「來安羣神」﹐謂望於山川。《堯典》云「望秩於山川。」秩者﹐次秩﹐故云「皆以尊卑祭之」。此解百神﹐止雲山川而已﹐益明序下之箋無「徧於羣神」也。「允王維後」﹐總上事而嘆之﹐故云「信哉﹐武王之徳宜爲君。美之也」。

明昭有周﹐式序在位。明矣﹐知未然也。昭然﹐不疑也。箋云﹕昭﹐見也。王巡守﹐而明見天之子有周家也。以其有俊乂﹐用次第處位。言此者﹐著天其子愛之﹐右序之效也。

﹝疏﹞傳「明矣」至「不疑」。○正義曰﹕明之與昭﹐俱是見義﹐但以達見遠事謂之爲明﹐其昭者﹐大明之狀﹐故云「明矣﹐知未然也。昭然﹐不疑」。言因此巡守﹐知天而今而後常愛周家﹐其事昭然不復爲疑﹐與鄭明見之義同﹐但分而言之耳。○箋「明見」至「之效」。○正義曰「昭﹐見」﹐《釋詁》文也。以毛意微申使易曉﹐故云「王巡守﹐而明見天之子有周家」正以俊乂之人用﹐次第處位故也。此經二句覆上「佑序有周」﹐故云「言此者﹐著天其子愛佑序之效驗也」。

載戢干戈﹐載櫜弓矢﹐戢﹐聚。櫜﹐韜也。箋云﹕載之言則也。王巡守而天下咸服﹐兵不復用﹐此又著震疊之效也。○戢﹐側立反。櫜音羔。韜﹐吐刀反。復﹐扶又反。

﹝疏﹞傳「戢﹐聚。櫜﹐韜」。○正義曰「戢﹐聚」﹐《釋詁》文。櫜者﹐弓衣﹐一名韜﹐故內弓於衣謂之韜弓。

我求懿徳﹐肆於時夏。夏﹐大也。箋云﹕懿﹐美。肆﹐陳也。我武王求有美徳之士而任用之﹐故陳其功﹐於是夏而歌之。樂歌大者稱夏。○肆音四。夏﹐戶雅反。下注同。

允王保之。箋云﹕允﹐信也。信哉﹐武王之徳﹐能長保此時夏之美。

﹝疏﹞傳「夏﹐大」。○正義曰﹕《釋詁》文。○箋「懿美」至「稱夏」。○正義曰「懿﹐美」﹐《釋詁》文。肆者﹐張設之﹐言故爲陳也。言求﹐是自此求彼之辭﹐故知求美徳之士而用之。謂「式序在位」﹐是武王求而得之也。以言陳之於夏﹐故知夏爲樂名。又解名爲夏之意﹐以夏者大也﹐樂歌之大者稱夏也。《思文》箋云「夏之屬有九。」與此意相足。言山《周禮》有九夏﹐知此夏爲樂歌也。《春官﹟鍾師》「凡樂事﹐以鍾鼓奏九夏﹕《王夏》《肆夏》《昭夏》《納夏》《章夏》《齊夏》《族夏》《陔夏》《驁夏》」﹐注云「夏﹐大也。樂之大歌有九﹐是九夏之名也。」彼注引呂叔玉云「《肆夏》《繁遏》《渠》﹐皆《周頌》也。《肆夏》《時邁》也﹔《繁遏》《執競》也﹔《渠》《思文》也。」玄謂以《文王》《鹿鳴》言之﹐則《九夏》皆詩篇名﹐頌之族類也。此歌之大者﹐載在樂章﹐樂崩亦從而亡﹐是以頌不能具。然則鄭以九夏別有樂歌之篇﹐非頌也﹐但以歌之大者皆稱夏耳。

《時邁》一章﹐十五句。

《執競》﹐祀武王也。執競﹐其敬反。執﹐持也。《韓詩》云「執﹐服也。」

﹝疏﹞「《執競》十四句」。○正義曰﹕《執競》詩者﹐祀武王之樂歌也。謂周公﹑成王之時﹐旣致太平﹐祀於武王之廟。時人以今得太平﹐由武王所致﹐故因其祀﹐述其功﹐而爲此歌焉。經之所陳﹐皆述武王生時之功也。

執競武王﹐無競維烈。不顯成康﹐上帝是皇。無競﹐競也。烈﹐業也。不顯乎其成大功而安之也。顯﹐光也。皇﹐美也。箋云﹕競﹐彊也。能持彊道者﹐維有武王耳。不彊乎其克商之功業﹐言其彊也。不顯乎其成安祖考之道。言其又顯也。天以是故美之。予之福祿。○「大功」﹐本或作「天功」。

﹝疏﹞「執競武王」。○正義曰﹕言有能持彊盛之道者﹐維武王耳。此武王豈爲無彊乎﹖維克商之功業﹐實爲彊也。豈不顯乎﹖其成安祖考之道﹐實爲顯也。由其旣彊且顯﹐上天以是之故﹐嘉美之以大福﹐又重述武王彊顯得福之事。武王用彼成安祖考之道﹐故得受命伐紂﹐同有天下四方之民﹐而斤斤然其爲周家一代明察之君﹐是其顯而得福也。又武王之祭宗廟也﹐作鍾鼓之樂﹐其聲和樂喤喤然﹔奏磬管之音﹐其聲合集鏘鏘然。合於禮度﹐當於神明﹐故神下與之福眾多而穰穰然﹐下與福丰大而簡簡然﹐於時助祭之人又威儀順習反反然。其祭之末﹐此羣臣等旣醉於酒矣﹐旣飽於徳矣﹐於祭之事終始無違﹐故致福祿復來與之。言武王受此多福﹐故今得太平﹐是以述而歌之。○傳「無競」至「皇美」。○正義曰﹕無競﹐反其言故爲競也。「烈﹐業。顯﹐光。皇﹐美」﹐皆《釋詁》文。又曰「康﹐安」﹐故云「成大功而安之」。大功﹐謂伐紂也。安之﹐謂安祖考也。武王祖考﹐其心冀成王業﹐王業未就﹐心皆不安。武王旣伐紂﹐是成大功﹑安祖考﹐故云「成大功而安之」﹐其意與鄭同。○箋「競彊」至「福祿」。○正義曰「競﹐彊」﹐《釋言》文。「時﹐是」﹐《釋詁》文。武王大業在於伐紂﹐故知「維烈」是克商之功業也。《下武》云「三後在天﹐王配於京」﹐「永言孝思」﹐「應侯順徳」。故知成安是成安祖考之道也。旣彊顯之﹐下乃言天美之﹐與之福祿﹐謂使之胤嗣長遠﹐享國不絕也。

自彼成康﹐奄有四方﹐斤斤其明。自彼成康﹐用彼成安之道也。奄﹐同也。斤斤﹐明察也。箋云﹕四方﹐謂天下也。武王用成安祖考之道﹐故受命伐紂﹐定天下﹐爲周明察之君斤斤如也。○斤﹐紀覲反。

﹝疏﹞傳「自彼」至「明察」。○正義曰﹕訓自爲用﹐故云「用彼成安之道」。「奄﹐同」﹐《釋言》文。又云「奄﹐蓋也。」鄭於《閟宮》《玄鳥》箋皆以奄爲覆。覆蓋四方﹐同爲己有﹐與傳不異也。《釋訓》云「明明﹑斤斤﹐察也。」此連「其明」﹐故云明察。

鐘鼓喤喤﹐磬筦將將﹐降福穰穰。降福簡簡﹐威儀反反。旣醉旣飽﹐福祿來反。喤喤﹐和也。將將﹐集也。穰穰﹐眾也。簡簡﹐大也。反反﹐難也。反﹐復也。箋云﹕反反﹐順習之貌。武王旣定天下﹐祭祖考之廟﹐奏樂而八音克諧﹐神與之福又眾大﹐謂如嘏辭也。羣臣醉飽﹐禮無違者﹐以重得福祿也。○喤﹐華彭反﹐徐音皇﹐又音宏。注同。筦音管﹐本亦作「管」﹐同。將﹐七羊反。注同。《說文》作「﹛將足﹜々」﹐行貌。穰﹐如羊反。反反如字﹐沈符板反﹐又音販。復﹐扶又反﹐重也﹐又音服。重﹐直用反。

﹝疏﹞傳「喤喤」至「反復」。○正義曰﹕喤喤﹑將將﹐俱是聲也﹐故言「和」與「集」。謂與諸聲相和﹐與諸樂合集也。《釋訓》云「喤喤﹐樂也。穰穰﹐福也。」舍人曰「喤喤﹐鐘鼓之樂也。穰穰﹐眾多之福也。」某氏引此詩﹐明穰穰是福丰之貌也。「簡簡﹐大」﹐《釋訓》文。李巡曰「簡簡﹐降福之大也。」箋以反反爲順習之貌。傳言「反反﹐難」者﹐謂順禮閒習﹐自重難也。《釋言》云「復﹐反也。」是反得爲復。定本作「覆」。○箋「武王」至「福祿」。○正義曰﹕箋以文承「奄有」之下﹐降福是祭祀之事﹐故知是武王旣定天下﹐祭祖考之廟也。《少牢》大夫嘏辭尙云「受祿於天﹐宜稼於田。」天子嘏辭﹐致福固宜眾且大矣﹐故云「謂如嘏辭也」。《祭義》說祭祀之禮﹐主人愨而趨﹐賓客則濟濟漆漆然﹐則「威儀反反」是卽祭者之容也。「旣醉旣飽」﹐文在「反反」之下﹐故知謂羣臣醉飽也。祭末旅酬﹐下及羣臣﹐故有醉飽之義。卽《旣醉》所云「醉酒飽徳」﹐是也。此時祭之末節﹐人多倦而違禮﹐故美其禮無違者﹐以重得福祿﹐卽經之「來反」也。此陳祭之事﹐止應一降福耳﹐但作者於樂音和集之下﹐以言降福﹔於羣臣旣醉之下﹐復言福祿﹐每於一事得禮﹐一言獲福﹐欲見善不虛作﹐福必報之﹐爲節文之勢﹐故言福祿復來也。祭祀宗廟﹐當有酒食之饌﹐此不言黍稷牲牢﹐惟云聲樂者﹐詩人意之所言﹐無義例也。

《執競》一章﹐十四句。

《思文》﹐后稷配天也。

﹝疏﹞「《思文》八句」。○正義曰﹕《思文》詩者﹐后稷配天之樂歌也。周公旣已制禮﹐推后稷以配所感之帝﹐祭於南郊。旣已祀之﹐因述后稷之徳可以配天之意﹐而爲此歌焉。經皆陳后稷有徳可以配天之事。《國語》云「周文公之爲頌﹐曰﹕『思文后稷﹐克配彼天。』」是此篇周公所自歌﹐與《時邁》同也。后稷之配南郊﹐與文王之配明堂﹐其義一也。而此與《我將》序不同者﹐《我將》主言文王饗其祭祀﹐不說文王可以配上帝﹐故云「祀文王於明堂」。此篇主說后稷有徳﹐可以配天﹐不說后稷饗其祭祀﹐故言「后稷配天」。由經文有異﹐故爲序不同也。

思文后稷﹐克配彼天。立我烝民﹐莫匪爾極。極﹐中也。箋云﹕克﹐能也。立﹐當作「粒」。烝﹐眾也。周公思先祖有文徳者﹐后稷之功能配天。昔堯遭洪水﹐黎民阻饑﹐后稷播殖百谷﹐烝民乃粒﹐萬邦作乂﹐天下之人無不於女時得其中者。言反其性。○烝﹐之丞反。粒音立。阻﹐莊呂反﹐難也。馬融注《尙書》作「祖」﹐云「始也。」艾音刈﹐鄭注《尙書》五蓋反﹐本或作反﹐音同。

﹝疏﹞「思文后稷」。○毛以爲﹐周公自言我思先祖之有文徳者﹐后稷也。此後稷有大功徳﹐堪能配彼上天。昔堯遭洪水﹐后稷播殖百谷﹐存立我天下眾民之命﹐使眾民無不於爾后稷得其中正。言民賴后稷復其常性。是后稷有大功矣。由后稷有穀養民之故﹐天乃遺我武王以所來之牟麥。正以牟麥遺我者﹐帝意所命﹐用此後稷養天下之物﹐表記后稷之功﹐欲廣其子孫之國﹐使無疆境於汝今之經界。言於此今之經界﹐其內不立封彊﹐是命大有天下﹐牢籠九服也。以是之故﹐陳其久常之功﹐於是夏樂而歌之。言后稷功爲常久﹐永在歌樂﹐故所以配天共食也。○鄭惟以立爲粒﹑率爲循﹐其文義大同。○傳「極﹐中」。○正義曰﹕北極以居天之中﹐故謂之極﹐是爲中之義也。傳不解立﹐但毛無破字之理﹐必其不與鄭同﹐宜爲存立眾民也。○箋「克能」至「其性」。○正義曰「克﹐能」﹐《釋言》文。此「立我烝民」﹐與《尙書》「烝民乃粒」﹐事義正同﹐故破立從粒。「烝﹐眾」﹐《釋詁》文。《孝經》云「昔者﹐周公郊祀后稷以配天。」是后稷配天﹐周公爲之。此詩周公所作﹐故云「周公思先祖有文徳者﹐后稷有此文徳﹐故周公思之﹐非謂徧思先祖﹐後稷獨有文徳也」。《堯典》云「帝曰﹕『咨﹐四嶽﹐湯湯洪水方割。』」是堯遭洪水也。又《舜典》云「帝曰﹕『棄﹐黎民俎饑。汝后稷播時百谷。』」注云「俎讀曰阻。阻﹐厄也。時讀曰蒔﹐始者﹐洪水時﹐眾民厄於饑﹐汝居稷官﹐種蒔百谷﹐以救活之。」是黎民阻饑﹐后稷播殖百谷也。《益稷》云「禹曰﹕『予曁稷播﹐奏庶艱食鮮食﹐烝民乃粒﹐萬邦作乂。』」注云「禹復與稷教民種。」澤物菜蔬﹐難厄之食﹐授以水之眾。鮮食﹐謂魚鱉也。粒﹐米也。乂﹐養也。眾民乃復粒食﹐萬國作相養之禮﹐是「烝民乃粒﹐萬邦作乂」也。

貽我來牟﹐帝命率育。無此疆爾界﹐陳常於時夏。牟﹐麥。率﹐用也。箋云﹕貽﹐遺。率﹐循。育﹐養也。武王渡孟津﹐白魚躍入於舟﹐出涘以燎。後五日﹐火流爲烏﹐五至﹐以穀俱來。此謂遺我來牟﹐天命以是循存后稷養天下之功﹐而廣大其子孫之國﹐無此封竟於女今之經界﹐乃大有天下也。用是故﹐陳其久常之功﹐於是夏而歌之。夏之屬有九。《書》說烏以穀俱來﹐云穀紀后稷之徳。○貽音夷﹐字又作「詒」﹐同。牟並如字﹐字書作「麰」﹐音同。牟字或作「﹛敄麥﹜」。《孟子》云「﹛敄麥﹜﹐大麥也。」《廣雅》云「麳﹐小麥。麰﹐大麥也。」疆﹐居良反﹐竟也。介音界﹐大也。後放此。夏﹐戶雅反。注同。遺﹐惟季反。下同。涘音仕。燎﹐力召反。竟音境﹐本或作「境」。

﹝疏﹞傳「牟﹐麥。率﹐用」。○正義曰﹕《孟子》云「麰麥播種而耰之。」趙岐注云「麰麥﹐大麥也。」《說文》云「來﹐周受來牟也。一麥二廩夆﹐象其芒刺之形﹐天所來也。」《釋詁》云「率﹑由﹐自也。」由﹑自俱訓爲用﹐故率爲用也。○箋「貽遺」至「之徳」。○正義曰「貽﹐遺」﹐《釋言》文。「率﹐循。育﹐養」﹐《釋詁》文。「武王渡孟津」至「以穀俱來」﹐皆《尙書》文。《大誓》云「惟四月﹐太子發上祭於畢﹐下至於孟津之上。」注云「孟津﹐地名。」又云「大子發升舟中流﹐白魚入於王舟。王跪取﹐出涘以燎之。」注云「白魚入舟﹐天之瑞也。魚無手足﹐象紂無助。白者﹐殷正也。天意若曰﹐以殷予武王﹐當待無助。今尙仁人在位﹐未可伐也。得白魚之瑞﹐卽變稱王應天命定號也。涘﹐涯也。王出於岸上﹐燔魚以祭﹐變禮也。」又云「至於五日﹐有火自上復於下﹐至於王屋﹐流之爲雕﹐其色赤﹐其聲魄。五至以穀俱來。」注云「五日﹐燎後日數。王屋﹐所在之舍上。流猶變也。雕當爲鴉﹐鴉﹐烏也。燎後五日﹐而有火爲烏。天報武王以此瑞。」《書說》曰「烏有孝名﹐武王卒父業﹐故烏瑞臻。赤﹐周之正。穀﹐記后稷之徳。」又《禮說》曰「武王赤烏穀芒﹐應周尙赤用兵。王命曰爲牟。天意若曰﹕須暇紂五年﹐乃可誅之。武王卽位﹐此時巳三年矣。穀﹐蓋牟麥也。詩云『貽我來牟』。」是鄭所據之文也。周自后稷以來﹐得穀瑞者﹐惟彼云「以穀俱來」。此言「來牟」﹐彼云「穀至」﹐彼此交相證明﹐其事同也。《太誓》止云白魚﹐不言魚之大小。《中候﹟合符後》云「魚長三尺﹐赤文﹐有字題之目下授右。」注云「右﹐助也。天告以伐紂之意﹐是其助。」然則目下有此授右之字也。而彼「授右」之下﹐猶有一百二十餘字﹐乃云「王維退寫成以世字﹐魚文消」。蓋其鱗甲之上有此字﹐非云下所能容。直言出涘以燎﹐不言回舟﹐蓋在此岸燎也。《太誓》之注不解五至﹐而「合符」後注云「五至﹐猶五來。」不知爲一日五來﹐爲當異日也。言「五至以穀」﹐則第五至時﹐乃有穀耳。彼穀此牟﹐理當爲一﹐故云「此謂遺我來牟」也。又解「帝命率育」之義。天命武王﹐正以是牟麥者﹐循而存記此後稷養天下之功。言后稷以穀養天下﹐故命武王以穀存記之也﹐是欲廣大其子孫之國也。無此封境於汝今之經界者﹐謂當時經界已廣大萬里﹐於汝此之內使無封疆﹐是乃大有天下之辭也。言「無此疆爾介」者﹐周公自據當時﹐故云「此稱天之意」﹐故云「爾自汝當時之土境」也。此與《時邁》皆周公所作﹐俱云「時夏」﹐則以此二者爲大功﹐故於樂爲大歌也。夏之屬有九﹐卽《鍾師》「九夏」是也。《書說》「烏以穀具來」﹐云「穀以記后稷之徳」者﹐《尙書旋機鈐》及《合符後》皆有此文。注云「稷好農稼﹐今烏銜穀﹐故云記之也。」

《思文》一章﹐八句。

《淸廟之什》十篇﹐十章﹐九十五句。

◎臣工之什詁訓傳第二十七

《臣工》﹐諸侯助祭遣於廟也。

﹝疏﹞「《臣工》十五句」。○正義曰﹕《臣工》詩者﹐諸侯助祭遣於廟之樂歌也。謂周公﹑成王之時﹐諸侯以禮春朝﹐因助天子之祭。事畢將歸﹐天子戒敕而遣之於廟。詩人述其事而作此歌焉。此諸侯來朝﹐行朝享之禮已終﹐天子饗食燕賜之事又畢﹐惟待祭訖而去﹐故於祭之末﹐因在廟中遣之。經陳戒諸侯之臣﹐使助其公事。又戒車右﹐令及時勸農。天子賓敬諸侯﹐不敕其身﹐戒其臣﹐亦所以戒諸侯﹐是其遣之事也。此諸侯助祭﹐是下土諸侯自外來也。《振鷺》《有客》序皆云「來」﹔此與《烈文》不言來者﹐《振鷺》《有客》經言「有客戾止」﹐主陳其來之意﹐故序言「來助」﹑「來見」﹔此與《烈文》王告戒之以事﹐不說其來﹐但因助祭而戒之﹐當言其助而已﹐不須言來也。《載見》述其始見﹐故序亦指言始見﹐不言其來。

嗟嗟臣工﹐敬爾在公。王釐爾成﹐來咨來茹。嗟嗟﹐敕之也。工﹐官也。公﹐君也。箋云﹕臣﹐謂諸侯也。釐﹐理。咨﹐謀。茹﹐度也。諸侯來朝天子﹐有不純臣之義﹐於其將歸﹐故於廟中正君臣之禮﹐敕其諸官卿大夫云﹕敬女在君之事﹐王乃平理女之成功。女有事﹐當來謀之﹑來度之於王之朝﹐無自專。○釐﹐力之反。茹﹐如預反﹐徐音如。度﹐待洛反。下同。朝﹐直遙反。下皆同。

﹝疏﹞「嗟嗟臣工」。○正義曰﹕此周公﹑成王於祭之末﹐將遣諸侯﹐不直戒其身﹐爲其太斥﹐故戒其卿大夫及車右以警切之。將戒﹐先嗟而又嗟﹐重嘆以呼之曰﹕我臣之下諸官﹐謂諸侯之卿大夫也。汝等皆當敬愼於汝在君之職事。汝能如此﹐則我王家當平理汝之成功﹐知其勤惰﹐亦不忘汝勞。汝若有大事賞罰﹐當來咨謀計度於我王之廟﹐無得自專。欲使諸侯聞之﹐亦敬其事而不自專也。又敕其車右以農事﹐亦嗟而又嗟﹐重嘆而呼之曰﹕爾從君之保介﹐謂車右﹐衣甲之人也﹐今巳是維暮之春矣﹐汝若歸國﹐亦有何所求施於民乎﹖維汝如何於民之新田畬田。言汝當柰此民之新田畬田何﹐欲其勸民耕之也。所以令汝勸民耕田者何﹖於乎美哉﹐本赤烏所與俱來之牟麥﹐以瑞我周家﹐大受其光明﹐謂得此牟麥之瑞﹐而爲天下所休慶也。此光明之事﹐乃見於上帝﹐言爲上帝所聞知也。至今用以此瑞之故﹐常有樂歲﹐遂時和年丰﹐耕則必獲。是田不可捨﹐汝可命我眾民﹐令之具汝所用錢鎛之田器﹐勤力以事農畝﹐終久必多銍刈。宜以此告勸下民﹐使勤於田事。○傳「嗟嗟」至「公君」。○正義曰﹕嗟嗟﹐嘆聲。將敕而嗟嘆﹐故云「嗟嗟﹐敕之」﹐非訓爲敕也。《臯陶謨》曰「百工惟時。天工人其代之。」皆謂官也﹐故以工爲官。「公﹐君」﹐《釋詁》文。○箋「臣」至「自專」。○正義曰﹕此遣諸侯之歌。敕臣之工﹐使敬君事﹐故知臣謂諸侯。《堯典》云「允釐」﹐爲理之義﹐故爲理也。「咨﹐謀」﹐《釋詁》文。「茹﹐度」﹐《釋言》文。又解所以謂諸侯爲臣者。諸侯來朝天子﹐有不純臣之義﹐於其歸﹐故於廟正其爲臣之禮。明天子以主人之義不純臣於諸侯﹐其諸侯之心則當純臣於天子﹐恐彼不知﹐以不純爲常﹐故於廟中稱之爲臣﹐以正臣之禮。旣正臣禮﹐而君臣分定﹐因以示義。見事當上逸下勞﹐故敕其下諸官而警切之﹐使之敬其君事﹐有大事來謀於王。𨿽呼其臣而戒之﹐實亦戒諸侯之身也。言諸侯朝天子有不純臣之義者﹐以《秋官﹟大行人》「掌大賓之禮與大客之儀」注云「大賓﹐要服以內諸侯。大客﹐謂其孤卿。」然則天子之於諸侯﹐謂之爲賓。賓者﹐敵主之辭﹐是不純臣之義也。《異義》﹕「《公羊》說『諸侯不純臣』。《左氏》說『諸侯者﹐天子蕃衛純臣』。謹案﹕《禮》﹐王者所不純臣者﹐謂彼人爲臣﹐皆非巳徳所及。《易》曰﹕『利建侯。』侯者﹐王所親建﹐純臣也。玄之聞也﹐賓者﹐敵主人之稱﹐而《禮》﹐諸侯見天子稱之曰賓。不純臣﹐諸侯之明文矣。」惟鄭據《大行人》之文﹐以爲不純之證也。以賓客之文﹐明不純臣之義﹐則謂天子與諸侯對爲賓主行禮﹐是爲不純臣。君與朝廷之臣行禮﹐饗燕則使人爲主。諸侯燕其臣﹐使宰夫爲獻。主不與臣對行禮﹐是純臣之也。《大行人》又云「九州之外﹐謂之蕃國﹐世一見。」注云「謂其君爲小賓﹐臣爲小客。」《小行人》云「幾四方之使﹐大客則擯﹐小客則受其幣﹐聽其辭。見於夷狄﹐君臣亦稱賓客﹐則四夷諸侯亦不純臣也。此則天子於諸侯之義耳。若諸侯於天子﹐皆純臣矣。」《北山》云「率土之濱﹐莫非王臣。」《臯陶謨》云「萬邦黎獻﹐共惟帝臣。」是彼於王者皆純臣也。《書傳》﹕「周公謂越常氏之譯曰﹕『徳澤不加焉﹐則君子不享其質。政令不施焉﹐則君子不臣。』」明政令之所及﹐盡爲純臣﹐故此所以正臣之禮也。何知不是臣之與工﹖君臣並敕﹐而以爲獨敕其卿大夫者﹐以下敕保介﹐其文不與臣連﹐是獨敕保介﹐則知此亦獨敕其臣﹐不敕其君也。且君臣禮絕﹐尊卑不同。天子之戒諸侯﹐當正尊卑之禮﹐不可使人臣與君並受其命﹐以此知敕臣之工﹐不敕臣也。諸侯之朝天子﹐必有卿與大夫隨之爲介﹐故云「敕其諸官卿大夫」也。《秋官﹟司儀》云「諸公相爲賓。及將幣﹐每門止一相。及廟﹐惟上相入。」則諸侯朝天子﹐亦應惟上相入廟耳。此得卿大夫及車右俱在廟中受敕者﹐彼謂將幣饗食行禮之時﹐惟上相入耳。此諸侯將歸﹐遣之於廟﹐是召入而戒之﹐非致幣之類也。敬汝在君之事﹐王乃平理汝之成功﹐謂有大功﹐則賜之車服以寵章之。若《左傳》宣十六年﹐晉侯請於王﹐以黻冕命士會將中軍﹔襄十九年﹐鄭公孫蠆卒﹐範宣子言諸晉侯﹐以其善於伐秦﹐晉侯請於王﹐王追賜之大路以行禮。是有功﹐王平理之事也。言來謀之﹑度之於王之廟者﹐以其在廟敕之而言來﹐故知來謀於王之廟也。且古者大事謀於廟中。《訪落》序云「嗣王謀於廟。」《國語》云「謀之廊廟﹐失之中原。」是大事必謀於廟也。定本﹑《集注》朝字作「廟」﹐於義爲是。

嗟嗟保介﹐維莫之春。亦又何求﹖如何新畬。田二歲曰新﹐三歲曰畬。箋云﹕保介﹐車右也。《月令》「孟春﹐天子親載耒耜﹐措之於參保介之禦間」。莫﹐晚也。周之季春﹐於夏爲孟春。諸侯朝周之春﹐故晚春遣之。敕其車右以時事﹐女歸﹐當何求於民﹖將如新田﹑畬田何急﹖其教農趨時也。介﹐甲也。車右﹐勇力之士﹐被甲執兵也。○莫音暮﹐本或作「暮」。注同。畬音余。耒﹐力對反。耜音似。措﹐七故反。夏﹐戶雅反。被﹐皮寄反。

﹝疏﹞箋「保介」至「執兵」。○正義曰﹕此所以敕人也。以《月令》準之﹐知保介爲車右﹐故卽引《月令》以証之。盡「保介之禦間」﹐皆《月令》文。彼說天子耕籍田之禮。天子親載耒耜﹐措置之於參乘之人保介之與禦者二人間。君之車上﹐止有禦者與車右二人而已﹐今言保介與禦﹐明保介卽車右也。引之者﹐證保介爲車右也。又明以農事敕車右之意﹐以諸侯耕籍勸農﹐則此人與之同車﹐而置田器於其間﹐常見勸農之事﹐故敕之也。不敕禦人﹐偏敕車右者﹐以禦人本主於禦車﹐不主輔君﹐故專敕車右﹐明其衛君車也。言「保介之禦間」者﹐以人君左載﹐禦在中央﹐明其遠君措之﹐故系於車右。因禦字單言之﹐以便文。耒耜不近君﹐而置禦右之間者﹐彼注云「明己勸人﹐非農人」故也。暮晚者﹐古暮字作莫﹐《說文》云「日在音莽中爲莫。」是晚之義也。時有三月﹐季爲其晚﹐故以周之季春爲晚春也。知非夏之季春者﹐以《月令》季冬命民修耒耜﹐具田器。農書稱孟春耕者急發﹐不得於建辰之月方始勸農﹐故知是夏之孟春也。且此諸侯來朝而遣之﹐若是夏之季春﹐非復朝王之月﹐故云「諸侯朝周之春」﹐以明此爲夏之正月也。知諸侯之朝﹐必以夏之正月者﹐《明堂位》云「季夏六月﹐以禘禮記周公於太廟。」《雜記》云「七月而禘﹐獻子爲之。」以六月爲正﹐譏用七月﹐則祭用夏之孟月矣。故《王制》注云「祭以首時﹐薦以仲月。」諸侯時祭用夏之正月。《王制》云「諸侯礿則不禘﹐禘則不嘗﹐嘗則不烝﹐烝則不礿。」注云「虞夏之制﹐諸侯歲朝。廢一時祭﹐明是朝祭同月﹐故廢之也。」《明堂位》云「夏礿﹐秋嘗﹐冬烝﹐天子之禮。」獨不言春祀﹐得不爲朝王而闕之﹖故彼注云「魯在東方﹐朝必以春﹐或闕之。」以此而言﹐明諸侯之朝﹐皆用孟月可知。由孟春耕期旣逼﹐故敕其車右以其時事﹐卽耕田是也。汝歸當何求於民﹖言無所可求於民﹐惟求其勤力於農耳。如新田﹑畬田何﹖如猶柰何也。當柰此田何﹖王意急其教農以趨時﹐恐時之晚過也。更解謂車右爲保介之義。介﹐甲也。車右﹐勇力之士﹐被甲執兵﹐故謂之保介也。《月令》注云「保猶衣也。」勇力之士﹐衣甲執兵。此云「被」﹐彼云「衣」﹐皆保之義。

於皇來牟﹐將受厥明。明昭上帝﹐迄用康年。康﹐樂也。箋云﹕將﹐大。迄﹐至也。於美乎﹐赤烏以牟麥俱來﹐故我周家大受其光明。謂爲珍瑞﹐天下所休慶也。此瑞乃明見於天﹐至今用之﹐有樂歲﹐五穀丰熟。○於音烏。注同。迄﹐許乞反。樂音洛。下同。見﹐賢徧反。

﹝疏﹞傳「康﹐樂」。○正義曰﹕《釋詁》文。○箋「將大」至「丰熟」。○正義曰「將﹐大。迄﹐至」﹐《釋詁》文。於者﹐嘆辭。皇訓爲美。於美乎﹐嘆其受麥瑞而得丰年也。大受其光明﹐謂爲天下所休慶者﹐由受天瑞而人歸之﹐是其爲所美慶也。此瑞乃明見於上天﹐言旣爲人知﹐又爲天知﹐美其瑞之著也。人知謂天下歸之﹐天知謂今之丰熟。此瑞本自天來﹐而云見於天者﹐見天人相因﹐以爲人見天瑞而歸之﹐天見人歸而降福﹐美此周徳﹐賜之丰年。至今用之﹐常有樂歲﹐正謂五穀丰熟。五穀者﹐五行之穀。《月令》﹕「春食麥﹐夏食菽﹐季夏食稷﹐秋食麻﹐冬食黍。」《天官﹟疾醫》﹕「以五穀養其病。」注云「五穀﹕麻﹑黍﹑稷﹑麥﹑豆也。」是鄭以五行之穀爲五穀也。《夏官﹟職方氏》﹕「豫州其穀宜五種。」注云「五種﹕黍﹑稷﹑菽﹑麥﹑稻。」不以五行之穀爲五種者﹐以《職方》辧九州土地生殖之所宜﹐每州不同﹐非五行常穀。豫州之界﹐東接靑州﹐宜稻﹑麥﹔西接雍州﹐宜黍﹑稷。明豫州宜黍﹑稷﹑稻﹑麥也。菽則土地多生﹐人所常種﹐明通菽爲五也。《職方》又云「幽州宜三種」﹐注云「黍﹑稷﹑稻。」「兗州宜四種」﹐注云「黍﹑稷﹑稻﹑麥。」皆準約所與連接者言之也。

命我眾人﹐庤乃錢鎛﹐奄觀銍艾。庤﹐具。錢﹐銚。鎛﹐鎒。銍﹐獲也。箋云﹕奄﹐久。觀﹐多也。教我庶民﹐具女田器﹐終久必多銍艾﹐勸之也。○庤﹐持恥反。錢﹐子踐反。鎛音博。奄﹐鄭音淹﹐王﹑徐並如字。觀﹐古玩反﹐又如字。注同。銍﹐珍栗反。艾音刈。銚﹐七遙反﹐何士堯反﹐沈音遙。《世本》云「垂作銚。」鎒﹐乃豆反﹐或作耨。《呂氏春秋》云「耨柄尺﹐此其度也。其耨六寸﹐以間稼也。」髙誘注云「耨﹐所以蕓田也。六寸所以入苗間也。」《字詁》云﹕長六寸﹐柄長一尺。」鎒﹐古字也﹐今作「耨」﹐同。獲﹐戶郭反﹐本或作「鑊」﹐音同。《釋名》云「銍﹐獲鐵也。」《說文》云「銍﹐獲禾短鐮也。」此則銍器可以獲禾﹐故云「銍﹐獲也」。《小爾雅》云「截穎謂之銍。」截穎卽獲也。

﹝疏﹞傳「庤具」至「銍獲」。正義曰「庤﹐具」﹐《釋詁》文。《說文》云「錢﹐銚﹐古田器。」《世本》云「垂作銚。」宋仲子注云「銚﹐刈也。」然則銚﹐刈物之器也。《說文》云「鎛﹐田器也。」《釋名》云「鎛﹐鋤類也。鎛﹐迫地去艸。」《世本》云「垂作耨。」《釋器》云「斪劚謂之定。」李巡曰「鋤也。」郭璞曰「鋤屬。」《廣雅》云「定謂之耨。」《呂氏春秋》云「耨柄尺﹐此其度也。其耨六寸﹐所以間稼也。」髙誘注云「耨蕓苗也﹐六寸所以入苗間。」此云鎛﹑耨當是一器﹐但諸文或以爲耨卽鋤﹐或云鋤類。古器變易﹐未能審之。《釋名》云「銍﹐獲禾鐵也。」《說文》曰「銍﹐獲禾短鐮也。」然則銍器可以獲禾﹐故云「銍﹐獲也」。《管子》云「一農之事﹐必有一銍一耨一銚然後成農。」是三者皆田器。○箋「奄﹐久。觀﹐多」。○正義曰﹕《釋詁》文。彼奄作「淹」。蓋鄭讀《爾雅》以淹爲奄故也。王肅云「奄﹐同也。」毛於《執競》之傳以奄爲同﹐言同多銍刈﹐但無傳可據﹐故同之鄭焉。

《臣工》一章﹐十五句。

《噫嘻》﹐春夏祈穀於上帝也。祈﹐猶禱也﹐求也。《月令》「孟春祈穀於上帝﹐夏則龍見而雩」是與﹖○意嘻﹐意又作「噫」﹐同於其反。噫音禧。禱﹐丁老反﹐又丁報反。見﹐賢徧反。雩音於。與音余。

﹝疏﹞「《噫嘻》八句」。○正義曰﹕《噫嘻》詩者﹐春夏祈穀於上帝之樂歌也。謂周公﹑成王之時﹐春郊夏雩﹐以禱求膏雨而成其穀實﹐爲此祭於上帝。詩人述其事而作此歌焉。經陳播種耕田之事﹐是重穀爲之祈禱﹐戒民使勤農業﹐故作者因其禱祭而述其農事。○箋「祈猶」至「是與」。○正義曰﹕《春官﹟太祝》「掌六祈之辭﹐以祈福祥﹐求永貞」。知祈爲禱求﹐謂禱請求天降雨以成穀也。《月令》「孟春祈穀於上帝」﹐及《左傳》「夏則龍星見而雩」﹐此二者﹐是此春夏祈穀於上帝之事與﹖以孟春祈穀文與此同﹐以雩者又是爲穀求雨之祭﹐故以二者爲此祭也。「龍星見而雩」﹐桓五年《左傳》有其事。此引之不言《左傳》者﹐以《月令》事在孟春﹐其時月分明﹐故顯言《月令》。《左傳》之言龍見﹐則時月不明﹐引取其意。言「夏」則非彼成文﹐故不云《左傳》也。言「是與」者﹐爲若不審之辭﹐亦所以足句也。必知雩祭亦是祈穀者﹐《月令》「仲夏﹐大雩帝以祈穀」﹐實是雩爲祈穀之明文﹐但雩以龍見爲之﹐當在孟夏之月﹐爲《月令》者錯至於仲夏﹐失正雩之月﹐故不引之。《左傳》稱「凡祀﹐啟蟄而郊﹐龍見而雩」。郊﹑雩文連﹐事正當此﹐不並引《左傳》者﹐又以傳無祈穀之文﹐故《月令》《左傳》各取其一也。《郊特牲》云「郊之祭也﹐大報天而主日。」《書傳》曰「祀上帝於南郊﹐所以報天徳。」然則郊以報天﹐而云祈穀者﹐以人非神之福不生﹐爲郊祀以報其已往﹐又祈其將來﹐故祈﹑報兩言也。天者﹐至尊之物﹐善惡莫不由之﹐故於此一祭﹐可以爲報天﹐可以爲祈穀。襄七年《左傳》曰「夫郊祀后稷﹐以祈農事﹐故啟蟄而郊﹐郊而後耕。」是郊爲祈穀之事也。《孝經》云「郊祀后稷以配天﹐宗祀文王於明堂以配上帝。」止言配天﹐不言祈穀者﹐鄭《箴膏盲》云「《孝經》主說周公孝以必配天之義﹐本不爲郊祈之禮出﹐是以其言不備。」《月令》「孟春元日﹐祈穀於上帝」﹐是卽郊天也。後乃「擇元辰﹐天子親載耒耜﹐躬耕帝籍」﹐是郊而後耕。二者之禮﹐獻子之言﹐合是郊天之與祈穀爲一祭也。案《禮記﹟大傳》注云「王者之先祖﹐皆感太微五帝之精以生。蒼則靈威仰﹐皆用正歲之正月郊祭之﹐蓋特尊焉。《孝經》曰﹕『郊祀后稷以配天』﹐配靈威仰也。」然則夏正郊天﹐祭所感一帝而已。《月令》注云「雩祀五精之帝。」則雩祭總祀五帝矣。郊雩所祭﹐其神不同。此序並云「祈穀於上帝」者﹐以其所郊之帝亦五帝之一﹐同有五帝之名﹐故一名上帝﹐可以兼之也。《月令》「孟春祈穀於上帝」之下﹐注云「上帝大微五帝者﹐亦謂祈穀所祭也。」是大微之一﹐不言祈穀﹐總祀五帝也。《春官﹟典瑞》云「四圭有邸﹐以祀天旅上帝。」注云「祀天﹐夏正郊天也。上帝﹐五帝。」所郊亦五帝﹐殊言天者﹐尊異之。此不殊之者﹐非《周禮》相對之例﹐序者省以便文也。

噫嘻成王﹐旣昭假爾﹐率時農夫﹐播厥百谷。意﹐嘆也。嘻﹐和也。成王﹐成是王事也。箋云﹕噫嘻﹐有所多大之聲也。假﹐至也。播﹐猶種也。噫嘻乎能成周王之功﹐其徳已著至矣。謂光被四表﹐格於上下也。又能率是主田之吏農夫﹐使民耕田而種百谷也。○成王如字﹐又於況反。注同。假﹐鄭﹑王並音格﹐沈云「毛如字。」彼﹐皮寄反。

﹝疏﹞「噫嘻成王」。○毛以爲﹐噫嘻然嗟嘆而有所戒敕者﹐成是王事之王。謂周公﹑成王也。此王旣巳政教光明﹐至於天下﹐徳旣光明﹐顯著如此﹐猶能敬重農事﹐率是典田之官﹐令之教民耕田而種百谷。典田之官旣受率約﹐卽告民云﹕我欲得大發汝之私田﹐終於三十里﹐欲使各極其望﹐無不墾耕﹐汝等須大事汝所耕﹐及時趨農﹐十千人維爲配耦﹐恐其失時﹐欲令萬夫俱作。天下旣已太平﹐尙能重民如此﹐爲之祈神﹐殷勤戒敕﹐故美而歌之。○鄭惟「噫嘻」二字與「駿」字別﹐又三十里爲一部一吏主之﹐實有十千之數﹐具說在箋。○傳「噫嘆」至「王事」。○正義曰﹕孔子見顏淵死﹐曰「噫﹗天喪予。」成湯見四面羅者曰「嘻﹗盡之矣。」則噫嘻皆是嘆聲。爲嘆以敕之﹐傳因其文﹐重分而屬之﹐非訓噫嘻爲嘆敕也。此噫嘻猶上篇云嗟嗟耳。毛亦以上篇重農嗟嗟而敕保介﹐此文類之﹐明亦噫嘻而敕之。○箋「噫嘻」至「百谷」。○正義曰﹕以噫嘻之下方美其成王明至﹐而「率時農夫」乃在下句﹐則噫嘻之言﹐未是敕戒﹐故以爲「有所多大之聲」﹐謂作者有所裒多美大﹐而爲聲以嘆之﹐故言「噫嘻﹐有所多大之聲」。「假﹐至」﹐《釋詁》文。彼假作格﹐音義同。言旣明至﹐亦是君徳著明而有所至﹐故引《尙書》以當之。「光彼四表﹐格於上下」﹐《堯典》文也。注云「言堯徳光耀﹐及四海之外﹐至於天地﹐所謂大人與天地合其徳﹐與日月齊其明。」彼說堯徳﹐而聖人道同﹐周公﹑成王﹐徳亦如之﹐故美其能「昭假」也。先言此者﹐人之恆性﹐莫不急於未就﹐惰於已成。今成王者﹐徳旣著至﹐而猶尙重農﹐以是而益可美矣﹐故云「又能率是主田之吏農夫﹐使民耕田而種百谷」﹐謂王者率農夫﹐教下民也。知農夫是主田之吏者﹐以文承成王之下﹐則是王者率之。若田農之夫﹐非王所親率。而《釋言》云「畯﹐農夫也。」畯卽《豳風》﹑小雅及《春官﹟籥章》所云「田畯」者也。田畯主典田之官﹐而《爾雅》謂之農夫﹐故知農夫是主田之吏也。

駿發爾私﹐終三十里。亦服爾耕﹐十千維耦。私﹐民田也。言上欲富其民而讓於下﹐欲民之大發其私田耳。終三十里﹐言各極其望也。箋云﹕駿﹐疾也。發﹐伐也。亦﹐大服事也。使民疾耕﹐發其私田﹐竟三十里者﹐一部一吏主之﹐於是民大事耕其私田﹐萬耦同時舉也。《周禮》曰「凡治野田﹐夫間有遂﹐遂上有徑﹔十夫有溝﹐溝上有畛﹔百夫有洫﹐洫上有塗﹔千夫有氵會﹐氵會上有道﹔萬夫有川﹐川上有路。」計此萬夫之地﹐方三十三里少半里也。耜廣五寸﹐二耜爲耦。一川之間萬夫﹐故有萬耦。耕言三十里者﹐舉其成數。○浚﹐本亦作「駿」﹐音畯﹐毛「大也」。鄭云「疾也」。「發發伐」﹐一本無一「發」字。徑﹐古定反。畛﹐之忍反﹐又之人反。洫﹐況域反。氵會﹐古外反。廣﹐古曠反。

﹝疏﹞傳「私民」至「其望」。○正義曰﹕毛以此經皆敕民之言﹐故解其敕意﹐所在皆有。公田在民井田之間﹐亦當民所耕發﹐而云「駿發爾私」者﹐上意欲富其民而讓於下﹐欲民之大發私田﹐使之耕以取富﹐故言私而不及公﹐令民知君於己之專﹐則感而樂業故也。《大田》雲「雨我公田﹐遂及我私。」是民意之先公也。此云「駿發爾私」﹐言不及公﹐上意之讓下也。以彼公私相對﹐知此言私對公﹐訓駿爲大﹐故云「大發其私田」也。又解正言三十里意。終三十里者﹐各極其望﹐謂人目之望所見﹐極於三十。每各極望﹐則徧及天下矣。三十以極望爲言﹐則「十千維耦」者﹐以萬爲盈數﹐故舉之以言﹐非謂三十里內有十千人也。王肅云「三十里天地合﹐所之而三十則天下徧。」此申毛之意也。言人目所望﹐三十里而天地合﹐於三十里外﹐不復見之﹐是爲極望也。○箋「駿疾」至「成數」。○正義曰﹕《釋詁》云「速﹐疾也。駿﹐速也。」轉以相訓﹐是駿爲疾也。《冬官﹟匠人》云「一耦之伐。」伐﹐發地﹐故云「發﹐伐也」。言伐者﹐以耜擊伐此地﹐使之發起也。「亦﹐大服事」﹐《釋詁》文。彼「亦」作「弈」﹐音義同。箋以「播厥百谷」﹐是王者率約農夫之言。「駿發爾私﹐終三十里」﹐是農夫教民之言。故云「使民疾耕﹐發其私田」﹐謂農夫使之也。終訓竟也。正使之竟三十里者﹐王者之立田官﹐每三十里分爲一部﹐令一主田之吏主之。主田之吏﹐謂農夫是也。農夫自敕終己境界﹐故指言三十里也。「亦服爾耕﹐十千維耦」﹐是民從農夫號令之事﹐故云「於是民大耕其田﹐萬耦同時舉足而耕也」。知此三十里爲部﹐使一吏主之者﹐以王者率農夫﹐使教民種穀﹐農夫卽號令其人﹐令疾發私田﹐終三十里。明三十里者﹐此農夫所部之界﹐故知每三十里分爲一部﹐使一吏主之。《公羊傳》曰「三公者何﹖天子之吏。」則吏者﹐在官之通稱。《七月》傳云「畯﹐田大夫。」畯卽此農夫也。三十里而有一吏﹐蓋皆以大夫爲之。箋又以萬人爲耦﹐與三十里大數相應﹐故引《周禮》以証之。所引《周禮》﹐盡「川上有路」﹐皆《地官﹟遂人》文也。彼意言﹐凡治郊外野人之田﹐一夫之間有通水之遂﹐廣深各二尺也。此遂上卽有一步徑﹐以通牛馬。其十夫有通水之溝﹐廣深各四尺也。此溝上卽有一徑畛﹐以通大車。其百夫有通水之洫﹐廣深各八尺也。此洫上卽有一大塗﹐以通乘車。其千夫有通水之氵會﹐廣丈六尺﹐深丈四尺也。此氵會上卽有一通道﹐以容二軌。其萬夫有自然之大川。此川上卽有一廣路﹐以容三軌。是《周禮》以萬夫爲限﹐與此十千相當。又計此萬夫之地﹐一夫百畝﹐方百步﹐積萬夫方之﹐是廣長各百夫﹐以百百乘是萬也。旣廣長皆百夫﹐夫有百步﹐三夫爲一里﹐則百夫爲三十三里餘百步﹐卽三分裏之一爲少半里﹐是三十三里又少半里也。「耜廣五寸﹐二耜爲耦」﹐《冬官﹟匠人》文也。此一川之間有萬夫﹐故爲萬人對耦而耕。此萬人受田計之乃三十三里少半里﹐正言三十里者﹐舉其成數也。以三十里與十千舉其成數﹐正足相充﹐故鄭首尾爲一﹐以易傳也。《遂人》注云「十夫二鄰之田﹐百夫一酇之田﹐千夫二鄙之田﹐萬夫四縣之田。遂﹑溝﹑洫﹑氵會﹐皆所以通水於川也。遂廣深各二尺﹐溝倍遂﹐洫倍溝。溝廣二尋﹐深二仞。徑﹑畛﹑塗﹑道﹑路﹐皆所以通車徒於國都也。徑容牛馬﹐畛容大車﹐塗容車一軌﹐道容二軌﹐路容三軌。以南畝圖之﹐則遂從溝橫﹐洫從氵會橫﹐九塗而川周其外焉。是鄭具解五溝五塗之事也。以遂人治野田﹐故還據遂中鄰﹑裏﹑酇﹑鄙﹑縣而說之。四縣爲一部﹐計六遂三十縣爲七部猶餘二部﹐蓋與公邑采地共爲部也。何者﹖「遂人於川上有路」之下云「以達於畿。」鄭云「以至於畿﹐則中𨿽有都﹑鄙﹐遂人盡主其地。」是都﹑鄙與遂同制﹐此法明其共爲部也。《地官》序縣正每縣下大夫一人﹐鄙師每鄙上士一人﹐酇長每酇中士一人﹐裏宰每裏下士一人﹐鄰長五家則一人。計四縣有二十鄙﹐百酇﹐四百里﹐二千鄰﹐則鄰長以上﹐合有二千五百二十四人矣。而云一吏主之者﹐彼謂主民之官﹐與典田者別職﹐其主田之吏﹐一部惟一人也。《遂人》注所言遂﹑溝﹑洫﹑氵會廣深之數﹐皆《冬官》之文也。徑﹑畛﹑塗﹑道﹑路所容﹐於《匠人》差約而爲之耳﹐無正文。言以南畝圖之﹐遂從溝橫﹐洫從氵會橫者﹐以夫間有遂﹐則兩夫俱南畝﹐於畔上有遂﹐故遂從也。其遂旣從﹐則必注於橫者也﹐故溝橫也。百夫方千步﹐除外畔﹐其間則南北者九遂﹐東西者九溝。其東西之畔﹐卽是洫也。從洫必注於橫氵會﹐則南北之畔卽是氵會也。萬夫方萬步﹐爲方千步者百﹐除外畔﹐其間南北者九洫﹐東西者九氵會﹐其四畔則川周之﹐故云「川周其外也」。如是者九﹐則方百里﹐故《遂人》注又云「萬夫者方三十三里少半里﹐九而方一同也。」此皆設法耳。川者﹐自然之物﹐當逐地形而流﹐非於萬夫之外必有大川繞之。且川者流水﹐不得方折而匝之也。

《噫嘻》一章﹐八句。

卷十九十九之三

卷十九十九之三

《振鷺》﹐二王之後來助祭也。二王﹐夏﹑殷也。其後﹐杞也﹐宋也。○振鷺﹐土之愼反﹐下音路。一名春鉏﹐水鳥也。一音盧。夏﹐戶雅反。杞音起

﹝疏﹞「《振鷺》八句」。○正義曰﹕《振鷺》詩者﹐二王之後來助祭之樂歌也。謂周公﹑成王之時﹐已致大平﹐諸侯助祭﹐二王之後亦在其中﹐能盡禮備儀﹐尊崇王室﹐故詩人述其事而爲此歌焉。天子之祭﹐諸侯皆助﹐獨美二王之後來助祭者﹐以先代之後﹐一旦事人﹐自非聖徳服之﹐則彼情未適。今二王之後﹐助祭得宜﹐是其敬服時王﹐故能盡禮。客主之美﹐光益王室﹐所以特歌頌之。○箋「二王」至「杞宋」。○正義曰「《樂記》稱武王伐紂﹐旣下車﹐封夏后氏之後於杞﹐投殷之後於宋﹐故知之也。《史記﹑﹟杞世家》云「武王克殷﹐求禹之後﹐得東樓公﹐封之於杞﹐以奉夏后氏之祀。」是杞之初封﹐卽爲夏之後矣。其殷後﹐則初封武庚於殷墟﹐後以叛而誅之﹐更命微子爲殷後。《書序》云「成王旣黜殷命﹐殺武庚﹐命微子啟作《微子之命》。」是宋爲殷後﹐成王始命之也。《樂記》武王封先代之後﹐已言投殷之後於宋者﹐以微子終爲殷後﹐作《記》者從後錄之。其實武王之時﹐始封於宋﹐未爲殷後也。《樂記》注云「投者﹐舉徙之辭。謂微子在殷﹐先有國邑﹐今舉而徙之﹐別封宋國也。」若然﹐僖六年《左傳》曰「許僖公見楚子於武城。許男面縛﹐銜璧﹐大夫衰絰﹐士輿櫬。楚子問諸逢伯。對曰﹕『昔武王克殷﹐微子啟如是。武王親釋其縛﹐受其璧而祓之﹐焚其櫬﹐禮而命之﹐使復其所。』」《史記﹟宋世家》亦云「周武王克殷﹐微子乃持其祭器﹐造於軍門﹐肉袒面縛﹐左牽羊﹐右把茅﹐膝行而前﹐以告。於是武王乃釋微子﹐復其位。」如故言復位以還爲微子﹐但微國本在紂之畿內﹐旣以武庚君於畿內﹐則微子不得復封於微也。但微子自囚﹐以見武王﹐武王使復其位﹐正謂解釋其囚﹐使復臣位﹐不是復封微國也。以《樂記》之文﹐知武王初卽封微子於宋矣﹐但未知爵之尊卑﹐國之大小耳。至成王旣殺武庚﹐命爲殷後﹐當爵爲公﹐地方百里。至制禮之後﹐當受上公之地﹐更方五百里。《史記》以爲成王之時始封微子於宋﹐與《樂記》文乖﹐其說非也。如《樂記》之文﹐武王始封夏后於杞﹐而《漢書》酈食其說漢王曰「昔湯伐桀﹐封其後於杞。武王伐紂﹐封其後於宋」者﹐主言夏﹑殷之滅﹐其後得封耳。以伐夏者湯﹐克殷者武﹐故系而言之。其意不言湯卽封杞﹐武卽封宋也。王者所以必立二王之後者﹐以二代之先﹐受命之祖﹐皆聖哲之君﹐故能克成王業﹐功濟天下﹐後世子孫﹐無道喪其國家﹐遂令宗廟絕享﹐非仁者之意也。故王者旣行天罰﹐封其支子﹐爵爲上公﹐使得行其正朔﹐用其禮樂﹐立祖王之廟﹐郊所感之帝﹐而所以爲尊賢徳﹐崇三統﹐明王位﹐非一家之有也。故《郊特牲》曰「王者存二代之後﹐猶尊賢也。尊賢不過二代。」《書傳》曰「天子存二王之後﹐與己三﹐所以通天三統﹐立三正。」鄭《駁異義》云「言所存二王之後者﹐命使郊天﹐以天子禮祭其始祖受命之王﹐自行其正朔服色﹐此之謂通天三統。」是言王者立二王后之義也。

振鷺於飛﹐於彼西雍。我客戾止﹐亦有斯容。興也。振振﹐羣飛貌。鷺﹐白鳥也。雍﹐澤也。客﹐二王之後。箋云﹕白鳥集於西雍之澤﹐言所集得其處也。興者﹐諭杞﹑宋之君有絜白之徳﹐來助祭於周之廟﹐得禮之宜也。其至止亦有此容﹐言威儀之善如鷺然。○處﹐昌慮反。

﹝疏﹞「振鷺於飛」。○正義曰﹕言有振振然絜白之鷺鳥往飛也﹐其往飛則集止於西雍之澤。色絜白之水鳥而集於澤﹐誠得其處也。以興有威儀之杞﹑宋。往﹐行也。其往而行﹐則來助祭於有周之廟。美威儀之人臣﹐而助祭王廟﹐亦得其宜也。此鷺鳥之色﹐有絜白之容﹐我客杞﹑宋之君﹐其來至止也﹐亦有此絜白之容。非但其來助祭有此姿美耳﹐又在於彼國國人皆悅慕之﹐無怨惡之者。今來朝周﹐周人皆愛敬之﹐無厭倦之者。猶復庶幾於善﹐夙夜行之﹐以此而能長終美譽。言其善於終始﹐爲可愛之極也。○傳「振振」至「之後」。○正義曰﹕此鳥名鷺而已﹐振與鷺連﹐卽言於飛。《魯頌》之言「振振鷺」﹐故知「振振﹐羣飛貌也」。言「鷺﹐白鳥」者﹐以言亦有斯容﹐則義取絜白﹐故云白鳥也。以鷺是水鳥﹐明所往爲澤﹐故知「雍﹐澤」也。謂澤名爲雍﹐故箋云「西雍之澤」也。明在作者之西﹐有此澤﹐言其往向彼耳﹐無取於西之義也。序言二王之後﹐故知「客﹐二王之後」。客者﹐敵主之言。諸侯之於天子﹐𨿽皆有賓客之義﹐但先代之後﹐時王徧所尊敬﹐特謂之客。昭二十五年《左傳》云「宋樂大心曰﹕『我於周爲客。』」《臯陶謨》曰「虞賓在位﹐此及有瞽。」皆云我客。《有客》之篇以微子爲客﹐皆以二王之後特稱賓客也。○箋「白鳥」至「鷺然」。○正義曰﹕以此詩美其助祭﹐明以在澤諭在廟﹐取其得所爲義也。以鷺鳥之白﹐興客之威儀。所云絜白之徳﹐卽鷺鳥之容也。以上言飛往西雍﹐諭其鄕京而朝﹐而其容之美未見﹐故又云「亦有斯容」﹐明上句興諭之中﹐亦有絜白之義﹐故云「杞﹑宋之君﹐有絜白之徳」也。言威儀之善如鷺然﹐正謂絜白是也。

在彼無惡﹐在此無斁。庶幾夙夜﹐以永終譽。箋云﹕在彼﹐謂居其國無怨惡之者﹔在此﹐謂其來朝﹐人皆愛敬之﹐無厭之者。永﹐長也。譽﹐聲美也。○斁音亦﹐厭也。厭﹐於艷反。

《振鷺》一章﹐八句。

《丰年》﹐秋冬報也。報者﹐謂嘗也﹐烝也。○丰﹐芳弓反。

﹝疏﹞「《丰年》七句」。○正義曰﹕《丰年》詩者﹐秋冬報之樂歌也。謂周公﹑成王之時﹐致太平而大丰熟﹐秋冬嘗﹑烝﹐報祭宗廟。詩人述其事而爲此歌焉。經言年丰而多獲黍稻﹐爲酒醴以進與祖妣﹐是報之事也。言「烝畀祖妣」﹐則是祭於宗廟。但作者主美其報﹐故不言祀廟耳。不言祈而言報者﹐所以追養繼孝﹐義不祈於父祖。至秋冬物成﹐以爲鬼神之助﹐故歸功而稱報﹐亦孝子之情也。作者見其然﹐而主意於報﹐故此序特言報耳。其時則不然﹐故《那》與《烈祖》實爲烝嘗﹐而序稱爲祀﹐以義不取於報故也。其天地社稷之神﹐𨿽則常祭﹐謂之祈報﹐故《噫嘻》《載芟》《良耜》之等﹐與宗廟異也。

丰年多黍多稌。亦有髙廩﹐萬億及秭。丰﹐大。稌﹐稻也。廩﹐所以藏齍盛之穗也。數萬至萬曰億﹐數億至億曰秭。箋云﹕丰年﹐大有年也。亦﹐大也。萬億及秭﹐以言穀數多。○稌音杜﹐徐敕古反。廩﹐徐力錦反﹐又力荏反﹐倉也。秭﹐咨履反﹐一本作「數」。《韓詩》曰「陳穀曰秭」也。齍盛﹐上音資﹐下音成。穗音遂。數萬﹐邑主反。下「數億」同。

爲酒爲醴﹐烝畀祖妣﹐以洽百禮﹐降福孔皆。皆﹐徧也。箋云﹕烝﹐進。畀﹐予也。○醴音禮。畀﹐必寐反﹐予也。注同。妣﹐必履反。祫﹐胡甲反﹐本或作「洽」。徧音徧。予音與。

﹝疏﹞「丰年多黍」。○正義曰﹕言今爲鬼神祐助﹐而得大有之丰年﹐多有黍矣﹐多有稻矣。旣黍稻之多﹐復有髙大之廩﹐於中盛五穀矣。其廩積之數﹐有萬與億及秭也。爲神所祐﹐致丰積如此﹐故以之爲酒﹐以之爲醴﹐而進與先祖先妣﹐以會其百眾之禮﹐謂牲玉幣帛之屬﹐合用以祭﹐故神又下予之福﹐甚周徧矣。○傳「丰大」至「曰秭」。○正義曰「丰﹐大」﹐《釋詁》文。「稌﹐稻」﹐《釋艸》文。郭璞曰「今沛國呼稻爲稌﹐是也。」言廩所以藏齍盛之穗者﹐器實曰齍﹐在器曰盛﹐齍盛謂飯食也。以米粟爲之﹐遠本其初出於禾穗﹐故謂廩之所藏﹐爲齍盛之穗也。《禹貢》百里賦納總﹐卽禾稼也。二百里飠至﹐卽穗也。禾稼當積而貯之﹐不在倉廩。其穗當在廩藏之﹐故言藏齍盛之穗。則自穗以往﹐稭及粟米﹐皆在倉廩矣。以穗鄰於禾稼﹐嫌不在廩﹐故特舉其穗﹐以下皆可知也。又以經言「髙廩」﹐則廩之髙大﹐於藏穗爲宜﹐故言穗也。此言藏穗﹐則廩惟藏粟也。而《地官﹟廩人》注云「藏米曰廩」者﹐對則藏米曰廩﹐藏粟曰倉﹔其散卽通也。彼廩人職掌萬民之食﹐四釜三釜皆是米事﹐故雲藏米耳。彼注又云「廩人﹐舍人﹑倉人﹐司祿官之長。」是廩爲倉之總﹐可以兼米粟也。《明堂位》云「米廩﹐有虞氏之庠。」注云「魯謂之米廩﹐虞帝令藏齍盛之委焉。」《記》言米﹐鄭言委﹐則以廩之所容﹐兼米兼粟也。且此言爲酒爲醴﹐以米爲之﹐明亦藏米可知。祭祀酒食﹐當用籍田之粟﹐此言廩之所容﹐乃至萬億及秭﹐則是稅民之物﹐而云以爲酒醴者﹐祭祀之禮﹐亦用稅物。《信南山》云「曾孫之穡﹐以爲酒食﹐畀我屍賓」﹐是用稅物之文也。由其亦用稅物﹐故舉廩之多容﹐以爲丰年之狀也。言「數萬至萬曰億﹐數億至億曰秭」﹐於今數爲然。定本﹑《集注》皆云「數億至萬曰秭」﹐毛以億云及秭﹐萬下不云及億﹐嫌爲萬个億﹐故辧之也。知然者﹐以億言及秭﹐則萬與億亦宜相累﹐但文不可再言及耳。○箋「丰年﹐大有年」。○正義曰﹕年之丰熟﹐必大有物。丰訓爲大﹐故云「丰年﹐大有之年」也。春秋宣十六年《穀梁傳》曰「五穀大熟爲大有年。」《公羊》以爲「大丰年」﹐是也。桓三年經書「有年」﹐《穀梁傳》曰「五穀皆熟爲有年。」《公羊傳》曰「僅有年。」彼《春秋》之文相對爲例耳﹐他經散文不必然也。《魯頌》曰「歲其有年」﹐亦當謂大丰年矣。○傳「皆﹐徧」。○正義曰「偕」訓俱也﹐亦徧之義。○箋「烝﹐進。畀﹐予」。○正義曰﹕皆《釋詁》文。

《丰年》一章﹐七句。

《有瞽》﹐始作樂而合乎祖也。王者治定制禮﹐功成作樂。合者﹐大合諸樂而奏之。○瞽音古﹐無目眹曰瞽。眹音直謹反。本或作「鼓」。「合乎祖也」﹐本或作「合乎大祖」。治﹐直吏反。

﹝疏﹞「《有瞽》十三句」。○正義曰﹕《有瞽》詩者﹐始作樂而合於太祖之樂歌也。謂周公攝政六年﹐制禮作樂﹐一代之樂功成﹐而合諸樂器於太祖之廟﹐奏之﹐告神以知和否。詩人述其事而爲此歌焉。經皆言合諸樂器奏之事也。言合於太祖﹐則特告太祖﹐不因祭祀﹐且不告余廟。以樂初成﹐故於最尊之廟奏之耳。定本﹑《集注》直云「合於祖」﹐無「太」字。此太祖謂文王也。○箋「王者」至「奏之」。○正義曰「王者功成作樂﹐治定制禮」﹐《樂記》文也。引之者﹐證此時成功﹐故作樂也。彼注云「功成治定同時耳。功主於王業﹐治主於教民。」然則武王𨿽已克殷﹐未爲功成﹐故至於太平始功成作樂也。大合諸樂而奏之﹐謂合諸樂器一時奏之﹐卽經所云「鞉磬柷圉」﹑「簫管」之屬是也。知不合諸異代樂者﹐以序者序經之所陳﹐止說周之樂器。言旣備乃奏﹐是諸器備集﹐然後奏之﹐無他代之樂﹐故知非合諸異代樂也。

有瞽有瞽﹐在周之庭。設業設虡﹐崇牙樹羽。應田縣鼓﹐鞉磬柷圉。瞽﹐樂官也。業﹐大板也﹐所以飾栒爲縣也。捷業如鋸齒﹐或曰畫之。植者爲虡﹐衡者爲栒。崇牙上飾捲然﹐可以縣也。樹羽﹐置羽也。應﹐小鞞也。田﹐大鼓也。縣鼓﹐周鼓也。鞉﹐鞉鼓也。柷﹐木椌也。圉﹐楬也。箋云﹕瞽。矇。以爲樂官者﹐目無所見﹐於音聲審也。《周禮》「上瞽四十人﹐中瞽百人﹐下瞽百六十人」。有視了者相之。又設縣鼓。田當作「朄」。朄﹐小鼓﹐在大鼓旁﹐應鞞之屬也﹐聲轉字誤﹐變而作田。○虡音巨。應﹐應對之應。注同。田﹐毛如字﹐鄭作「朄」﹐音胤。縣音玄。注皆同。鞉﹐字亦作「鞀」﹐音桃。柷﹐尺叔反。圉﹐魚呂反。栒﹐荀允反。鋸音據。植﹐時力反﹐又直吏反。衡﹐華盲反。捲音權﹐又起圓反。鞞﹐步兮反。椌﹐苦江反。楬﹐苦瞎反。矇音蒙﹐有目眹而無見也。瞭音了。視瞭﹐有目人也。相﹐息亮反。

﹝疏﹞「有瞽有瞽」。○毛以爲﹐始作《大武》之樂﹐合於太廟之時﹐有此瞽人﹐有此瞽人﹐其作樂者﹐皆在周之廟庭矣。旣有瞽人﹐又使人爲之設其橫者之業﹐又設其植者之虡﹐其上刻爲崇牙﹐因樹置五采之羽以爲之飾。旣有應之小鼓﹐又有田之大鼓﹐其鼓懸之虡業﹐爲懸鼓也。又有鞉有磬﹐有柷有圉﹐皆視了設之於庭矣。旣備具﹐乃使瞽人擊而奏之。又有吹者﹐編竹之簫﹐並竹之管﹐已備舉作之﹐喤喤然和集其聲。此等諸聲﹐皆恭敬和諧而鳴﹐不相奪理﹐先祖之神於是降而聽之。於時我客二王之後﹐適來至止﹐與聞此樂﹐其音感之﹐長令多其成功。謂感於和樂﹐遂入善道也。此樂能感人神﹐爲美之極﹐故述而歌之。○鄭惟應田俱爲小鼓爲異。餘同。文須如此者﹐以樂皆瞽人爲之﹐故先言「有瞽有瞽」﹐於瞽下言於周之庭﹐則樂皆在庭矣。周人初攺爲懸﹐故於諸樂先言懸事。於虡業言設﹐則柷圉以上皆蒙設文。其簫管則執以吹之﹐非所當設﹐於「乃奏」之下別言「備舉」。助祭之人蓋應多矣﹐獨言我客者﹐以二王之後尊﹐故特言之也。○傳「瞽樂」至「圉楬」。○正義曰﹕《周禮﹟瞽矇》爲大師之屬﹐職掌「播鞉﹑柷﹑圉﹑簫﹑管﹑弦﹑歌」。是瞽爲樂官也。《釋器》云「大板謂之業。」是業爲大板也。又解業之所用﹐所以飾栒爲懸也。懸之橫者爲栒﹐其上加之以業﹐所以飾此栒而爲懸設也。其形刻之捷業然如鋸齒﹐故謂之業。或曰畫之﹐謂旣刻又畫之﹐以無明文﹐故爲兩解。業卽栒上之板﹐與栒相配爲一﹐故通解栒虡之體﹐植者爲虡﹐橫者爲栒也。知者﹐以《春官﹟典庸器》《冬官﹟梓人》及《明堂位》《檀弓》皆言栒虡﹐而不言業﹐此及《靈臺》言虡業﹐而無栒文﹐皆與虡相配﹐栒﹑業互見﹐明一事也。名生於體﹐而謂之爲業﹐則是其形捷業﹐宜橫以置懸﹐故知橫者爲栒。旣言業所以飾栒﹐則與之爲一﹐據栒定其橫植﹐而業統名焉﹐故不言橫曰業也。栒業旣橫﹐則虡者自然植矣。《釋器》云「木謂之虡。」郭璞云「懸鍾磬之木﹐植者名虡。」虡旣用木﹐則栒亦木爲之也。又知崇牙上飾﹐捲然可以爲懸者﹐《靈臺》云「虡業維樅。」樅卽崇牙上飾﹐捲然可以爲懸者也。系於業而言「維」﹐明在業上爲之﹐故與此二文以互言業﹐不言栒也。虡者立於兩端﹐栒則橫入於虡。其栒之上﹐加施大板﹐則著於栒。其上刻爲崇牙﹐似鋸齒捷業然﹐故謂之業牙﹐卽業之上齒也﹐故《明堂位》云「夏后氏之龍簨虡﹐殷之崇牙。」注云﹕橫曰簨﹐飾之以鱗屬﹐以大板爲之﹐謂之業﹔殷又於龍上刻畫之爲重牙﹐以掛懸紘。是牙卽業之上齒也﹐以其形捲然﹐得掛繩於上﹐故言可以爲懸也。言掛懸紘者﹐紘謂懸之繩也。「樹羽﹐置羽」者﹐置之於栒虡之上角。《漢禮器制度》云「爲龍頭及頷口銜璧﹐璧下有旄牛尾。」《明堂位》於崇牙之下又云「周之璧翣。」注云「周人畫繒爲翣﹐載以璧﹐垂五采羽其下﹐樹翣於簨之角上﹐飾彌多」是也。知「應﹐小鞞」者﹐《釋樂》云「大鼓謂之鼖﹐小者謂之應。」是應爲小鼓也。《大射禮》應鞞在建鼓東﹐則爲應和。建鼓﹑應鞞共文﹐是爲一器﹐故知「應﹐小鞞」也。應旣是小﹐田宜爲大﹐故云「田﹐大鼓也」。《明堂位》云「夏后氏之足鼓﹐殷人楹鼓﹐同人懸鼓。」是周法鼓始在懸﹐故云「懸鼓﹐周鼓」。解此詩特言懸意也。若然﹐大射禮者﹐是周禮也。其樂用建鼓﹐建鼓則殷之楹鼓也。而大射用之者﹐以彼諸侯射禮略於樂﹐備三面而已﹐故無懸鼓也。鞉者﹐《春官﹟小師》注云「鞉﹐如鼓而小﹐持其柄搖之﹐傍耳還自擊是也。」「柷﹐木椌。圉﹐楬」者﹐以《樂記》有椌﹑楬之文﹐與此柷﹑圉爲一﹐故辧之。言木椌者﹐明用木爲之。言柷用木﹐則圉亦用木﹐以木可知而略之。《大師》注﹕「大柷﹐敔也。」是二器皆用木也。《臯陶謨》云「合止柷敔。」注云「柷﹐狀如漆筒﹐中有椎。合之者﹐投推於其中而撞之。敔狀如伏虎﹐背上刻之﹐所以鼓之以止樂。」《釋樂》云「所以鼓柷謂之止﹐所以鼓敔謂之籈。」郭璞云「柷如漆筒﹐方二尺四寸﹐深一尺八寸﹐中有推﹐柄連底。挏之﹐令左右擊。止者﹐其椎名也。敔如伏虎﹐背上有二十七鉏敔﹐刻以木。長尺櫟之﹐籈者﹐其名也。」此等形狀﹐蓋依漢之《大予樂》而知之。其栒簨﹑圉敔﹐古今字耳。○箋「瞽矇」至「作田」。○正義曰﹕瞽矇相對﹐則目有小異。《周禮》謂其官爲瞽矇﹐故連言之﹐解以瞽矇爲樂官之意。以目無所見﹐思絕外物﹐於音聲審故也。《周禮》「上瞽四十人﹐中瞽百人﹐下瞽百六十人」﹐《春官》序官文也。彼注云「命其賢智者以爲太師﹑小師。」是以才智爲差等﹐不以目狀爲異也。又解此無目而可用者﹐有視了者相之。又使此視了設懸鼓﹐因明設業以下﹐皆視了設之﹐非瞽自設也。《春官》序於「瞽矇」之下云「視了三百人。」則一瞽一視了也。注云「了﹐目明者也。」其職云「掌大師之懸。凡樂事相瞽。」注云「大師當懸則爲之。相謂扶工。」是主相瞽﹐又設懸也。以經﹑傳皆無田鼓之名﹐而田與應連文﹐皆在懸鼓之上﹐應者應大鼓﹐則田亦應之類。《大師職》云「下管﹐播樂器﹐令奏鼓朄。」注云「爲大鼓先引。」是古有名朄引導鼓﹐故知田當爲朄﹐是應鞞之屬也。又解誤爲田﹐意朄字以柬爲聲﹐聲旣轉去柬﹐惟有申在﹐申字又誤去其上下﹐故變作田也。

旣備乃奏﹐簫管備舉。喤喤厥聲﹐肅雍和鳴﹐先祖是聽。箋云﹕旣備者﹐懸也﹐朄也﹐皆畢已也。乃奏﹐謂樂作也。簫﹐編小竹管﹐如今賣餳者所吹也。管如篴﹐並而吹之。○喤﹐華盲反﹐又音橫﹐又音皇。編﹐薄殄反﹐又必綿反﹐《史記》音甫連反﹐《字林》《聲類》《韻集》並布千反。餳﹐夕淸反﹐蜜也。又音唐。《方言》云「張皇也。」卽乾糖也﹐音唐。篴字又作笛﹐同徒歷反。並﹐步頂反。

﹝疏﹞箋「簫編」至「吹之」。○正義曰﹕《釋樂》云「大簫謂之言﹐小者謂之筊。」李巡曰「大簫聲大者言言也。小者聲揚而小﹐故言筊筊﹐小也。」郭璞曰「簫大者﹐編二十三管﹐長尺四寸。小者十六管﹐長尺二寸。一名籟。」《易﹟通卦驗》云「簫長尺四寸。」《風俗通》云「簫參差象鳳翼﹐十管﹐長二尺。」其言管數長短不同﹐蓋有大小故也。要是編小竹管爲之耳﹐如今賣餳者所吹。其時賣餳之人吹簫以自表也。《史記》稱伍子胥鼓腹吹簫﹐乞食吳市﹐亦爲自表異也。《方言》云「餳謂之張皇﹐或云滑糖。凡飴謂之餳﹐關東之通語也。」然則餳者﹐餭之類也。管如笛﹐並而吹之﹐謂並吹兩管也。《小師》注云「管如笛﹐形小﹐並兩而吹之。今大予樂官有之」是也。《釋樂》云「大管謂之簥。」李巡曰「聲髙大故曰簥。簥﹐髙也。」郭璞曰「管長尺﹐圍寸﹐並漆之﹐有底。賈氏以爲如篪﹐六孔。」

我客戾止﹐永觀厥成。箋云﹕我客﹐二王之後也。長多其成功﹐謂深感於和樂﹐遂入善道﹐終無愆過。○觀﹐古衍反﹐又如字﹐注同﹐多也。樂如字﹐或音洛。愆﹐去連反。

《有瞽》一章﹐十三句。

《潛》﹐季冬薦魚﹐春獻鮪也。冬魚之性定﹐春鮪新來﹐薦獻之者﹐謂於宗廟也。○潛﹐在廉反﹐《爾雅》作「﹤禾朁﹥」﹐郭音潛﹐又音岑。《韓詩》云「涔﹐魚池。」《小雅》作「﹤禾朁﹥」﹐時砧反。鮪﹐於軌反。

﹝疏﹞「《潛》六句」。○正義曰﹕《潛》詩者﹐季冬薦魚﹐春獻鮪之樂歌也。謂周公﹑成王太平之時﹐季冬薦魚於宗廟﹐至春又獻鮪。澤及潛逃魚皆肥美﹐獻之先祖﹐神明降福。作者述其事而爲此歌焉。經總言冬春﹐雜陳魚鮪﹐皆是薦獻之事也。先言季冬﹐而後言春者﹐冬卽次春﹐故依先後爲文﹐且冬薦魚多﹐故先言之。冬言季冬﹐春亦季春也。《月令》「季春薦鮪於寢廟」。《天官﹟漁人》﹕「春獻王鮪。」注引《月令》季春之事﹐是薦鮪在季春也。不言季者﹐以季春鮪魚新來﹐正月未有鮪﹐言春則季可知﹐且文承季冬之下﹐從而略之也。冬言薦﹐春云獻者﹐皆謂子孫獻進於先祖﹐其義一也。經言「以享」﹐是冬亦爲獻。《月令》季春言薦鮪﹐是春亦有薦﹐因時異而變文耳。冬則眾魚皆可薦﹐故總稱魚。春惟獻鮪而已﹐故特言鮪。○箋「冬魚」至「宗廟」。○正義曰﹕冬魚之性定者﹐冬月旣寒﹐魚不行﹐乃性定而肥充﹐故冬薦之也。《天官﹟庖人》注云「魚雁水涸而性定」﹐則十月已定矣。但十月初定﹐季冬始肥﹐取其尢美之時薦之也。《月令》季冬﹐乃「命漁師始漁﹐天子親往﹐乃嘗魚﹐先薦寢廟」﹐注云「此時魚絜美﹐故特薦之。」《白虎通》云「王者不親取魚以薦廟。」故親行非此則不可。故隱五年「公矢魚於棠」﹐《春秋》譏之是也。《魯語》裏革云﹐古者大寒降﹐土蟄發﹐水虞於是乎講罛罶﹐取名魚﹐而嘗之廟。言「大寒降」﹐與此「季冬」同。其言「土蟄發」﹐則孟春也。以春魚始動﹐猶乘冬先肥﹐气序旣移﹐故又取以薦。然則季冬﹑孟春皆可以薦魚也。韋昭以爲﹐薦魚惟在季冬。《國語》云「孟春」者﹐誤。案《月令》孟春「獺祭魚」﹐則魚肥而可薦﹐但自《禮》文不具﹐無其事耳。裏革稱古以言﹐不當謬也。言春鮪新來者﹐陸機云「河南鞏縣東北崖上山腹有穴﹐舊說云此穴與江湖通﹐鮪從此穴而來﹐北入河﹐西上龍門﹐入漆沮。故張衡云『王鮪岫居﹐山穴爲岫』﹐謂此穴也。」然則其來有時﹐以春取而獻之﹐明新來也。陸機又云「大者爲王鮪﹐小者爲鮇鮪。」言王鮪﹐謂鮪之大者也。序止言薦獻﹐不言所在﹐故言薦獻之者﹐謂於宗廟也。

猗與漆沮﹐潛有多魚。有鱣有鮪﹐鰷鱨鰋鯉。漆﹑沮﹐岐周之二水也。潛﹐糝也。箋云﹕猗與﹐嘆美之言也。鱣﹐大鯉也。鮪﹐鮥也。鰷﹐白鰷也。鰋﹐鮎也。○猗﹐於宜反。與音余。漆音七。沮﹐七餘反。鱣﹐張連反。鰷音條。鱨音常。鰋音偃。鯉音裏。糝﹐素感反﹐舊《詩傳》及《爾雅》本並作「米」傍「參」。《小爾雅》云「魚之所息謂之橬。橬﹐椮也。」謂積柴水中﹐令魚依之止息﹐因而取之也。郭景純因攺《爾雅》從《小爾雅》作「木」傍「參」﹐音霜甚反﹐又疏蔭反﹐又心廩反。《字林》作「罧」﹐音山沁反﹐義同。鮥音洛﹐《爾雅》云「鮥﹐叔鮪。」鮎﹐乃謙反﹐沈又奴廉反。

﹝疏﹞「猗與漆沮」。○毛以爲﹐可猗嗟而嘆美與﹐此漆﹑沮之二水﹗其中有養魚之潛﹐此潛之內乃有多眾之魚﹐有鱣有鮪﹐又有鰷﹑鱨﹑鰋﹑鯉﹐是其多也。我太平王者以獻之先祖﹐以之祀宗廟﹐神明饗之﹐以此得大大之福也。○鄭惟介爲助。餘同。○傳「漆沮」至「潛椮」。○正義曰﹕漆﹑沮自豳歷岐周以至丰﹑鎬﹐以其薦獻所取﹐不宜遠於京邑﹐故不言豳。言岐周者﹐鎬京去岐不遠﹐故系而言之。其實此爲潛之處﹐當近京邑。《釋器》云「椮謂之涔。」李巡曰「今以木投水中養魚曰涔。」孫炎曰「積柴養魚曰椮。」郭璞曰「今之作椮者﹐聚積柴木於水中﹐魚得寒入其裏藏隱﹐因以簿圍捕取之。」椮字諸家本作「米」邊﹐《爾雅》作「木」邊﹐積柴之義也。然則椮用木﹐不用米﹐當從木爲正也。涔﹑潛﹐古今字。○箋「鱣大」至「鰋鮎」。○正義曰﹕鱣﹑鮪已釋於《衛風》。言白鰷﹑鰋鮎﹐以時驗而言之也。《釋魚》有鰋﹐郭璞曰「今鰋﹐額白魚也。」

以享以祀﹐以介景福。箋云﹕介﹐助。景﹐大也。

《潛》一章﹐六句。

《雍》﹐禘大祖也。禘﹐大祭也。大於四時﹐而小於祫。大祖﹐謂文王。○禘﹐大計反。大音泰。祫﹐戶夾反﹐大祭名也。

﹝疏﹞「《雍》十六句」。○正義曰﹕《雍》者﹐禘大祖之樂歌也。謂周公﹑成王太平之時﹐禘祭大祖之廟。詩人以今之太平﹐由此大祖﹐故因其祭﹐述其事﹐而爲此歌焉。經言祭祀文王﹐諸侯來助﹐神明安孝子﹐予之多福﹐皆是禘文王之事也。毛於禘祫其言不明﹐惟《閟宮》傳曰「諸侯夏禘則不礿﹐秋祫則不嘗。」然則天子亦有禘祫。禘祫者﹐皆殷祭﹐蓋亦如鄭「三年一祫﹐五年一禘」也。武王以周十二月崩﹐其明年周公攝政﹐稱元年十二月小祥﹐二年十二月大祥﹐三年二月禫﹐四年春禘﹐蓋此時也。若復五年﹐則成王卽政之年﹐頌之大例皆是元年前事﹐此不應獨在五年禘時也。鄭以武王十二月崩﹐成王三年二月禫﹐周公避流言而出﹐明年春禘﹐於時周公未反﹐時非太平﹐必不得爲此頌也。又明年﹐周公反而居攝﹐是爲元年。至三年而祫﹐五年禘。常禘當以夏﹐此卽攝政五年之夏禘也。然則此禘毛以春﹐鄭以夏﹐又不同。○箋「禘大」至「文王」。○正義曰「禘﹐大祭」﹐《釋天》文。嫌祭之最大﹐故又辧之云「大於四時﹐而小於祫。」《禮記﹟祭法》「禘嚳而郊稷」﹐禘謂祭天圓丘也。《大傳》曰「王者禘其祖之所自出。」禘謂祭感生之帝於南郊也。然則圓丘與郊﹐亦爲禘祭。知《釋天》所云「非祭天」者﹐以《爾雅》之文卽云「繹﹐又祭」﹐繹是宗廟之祭﹐故知禘亦宗廟之禘也。但宗廟尙爲大祭﹐則郊丘大祭可知﹐故《鄭志》云「禘﹐大祭﹐天人共之」﹐是也。若然﹐禘旣大祭﹐宜大不是過﹐而得小於祫者﹐以四時之外﹐特爲此祭﹐大於四時﹐故云大祭。但此大祭﹐五年再爲﹐一則合聚祭之一﹐則各就其廟﹐故以合祭爲祫﹐就廟爲禘。禘尙大祭﹐祫大可知﹐是舉輕以明重﹐故鄭每云「五年再殷祭」。殷﹐大也﹐謂祫﹑禘二者俱爲大祭也。禮宜小者稠﹐大者稀。而《禮緯》言「三年一祫﹐五年一禘」﹐反禘稀而祫數者﹐聖人因事見法﹐以天道三年一閏﹐五年再閏﹐故制禮象之﹐三年一祫﹐五年一禘。每於五年之內﹐爲此二禮﹐據其年端數之﹐故言三年﹑五年耳。其實禘﹑祫自相距各五年﹐非祫多而禘少也。知禘小於祫者﹐《春秋》文二年「大事於大廟」﹐《公羊傳》曰「大事者何﹖祫也。毀廟之主陳於大祖﹐未毀廟之主皆升合食於大祖。」是合祭羣廟之主謂之大事。昭十五年「有事於武宮」﹐《左傳》曰「禘於武公。」是禘祭一廟﹐謂之有事也。祫言大事﹐禘言有事﹐是祫大於禘也。知大祖謂文王者﹐以經云「假哉皇考」﹐又言「文武維後」﹐是此皇考爲天下之人後﹐明非后稷。若是后稷則身非天子﹐不得言「維後」也。大祖謂祖之大者﹐旣非后稷﹐明知謂文王也。文王𨿽不得爲始祖﹐可以爲大祖也。若此祭文王﹐則於禮當諱﹐而經云「克昌厥後」者﹐以此詩自是四海之人歌頌之聲﹐本非廟中之事﹐故其辭不爲廟諱。及采得之後﹐卽爲經典﹐《詩》《書》不諱﹐故無嫌耳。《烝民》云「四方爰發」﹐亦此類也。

有來雍雍﹐至止肅肅。相維辟公﹐天子穆穆。於薦廣牡﹐相予肆祀。相﹐助。廣﹐大也。箋云﹕雍雍﹐和也。肅肅﹐敬也。有是來時雍雍然﹐旣至止而肅肅然者﹐乃助王禘祭百辟與諸侯也。天子是時則穆穆然。於進大牡之牲﹐百辟與諸侯又助我陳祭祀之饌﹐言得天下之歡心。○相﹐息亮反。注同。辟音璧﹐君也。注同。於﹐鄭如字﹐王音烏。

﹝疏﹞「有來雍雍」。毛以爲﹐有是從彼本國而來﹐其顏色雍雍然而柔和﹐旣至止於此﹐則容貌肅肅然而恭敬﹐助祭事者﹐維爲國君之諸公。於是時﹐天子之容則穆穆然而美。言助祭者敬和﹐祭者又美﹐賓主各得其宜。又指言助祭之事﹐於我天子薦進大牡之牲﹐其時辟公助祭﹐陳其祭祀之饌﹐言得天下之歡心。由大祖徳及使之然﹐可嘉美哉﹗君考文王﹐其徳彼於後世﹐能安定我之孝子﹐故今爲天下所歸﹐是可嘉也。皇考徧使之有才智者﹐維天下之人。謂皇考行化教之﹐令之有智。所以然者﹐由以文徳武功維爲之君故也。由皇考能徧使民智﹐故孝子得安皇考之徳﹐又能安及皇天﹐使無三辰之災﹐而有徵祥之瑞。以此爲天所祐﹐故能昌大其後之子孫﹐令長有天下。以今禘祭﹐則皇考又安祐我之孝子﹐得年有秀眉之壽﹐光大孝子以繁多之福也。我孝子非徒爲皇考所福﹐旣見祐助於光明之考﹐亦見祐助於文徳之母。言武王大姒以皇考之故﹐亦祐助孝子也。○鄭惟辟爲卿士﹐公謂諸侯﹐又以介爲助爲異。餘同。○傳「相﹐助。廣﹐大」。○正義曰﹕《釋詁》云「相﹑助﹐勴也。」俱訓爲勴﹐是相得爲助。廣是寬博﹐亦大之義。傳於《烈文》辟公皆斥諸侯﹐無卿士之義﹐則此辟亦非卿士﹐當謂國君諸公也﹐故王肅云「來助祭者﹐維國君諸公。天子穆穆然﹐以美徳爲之王。」○箋「雍雍」至「歡心」。○正義曰「雍雍﹐和。肅肅﹐敬」﹐《樂記》文也。和在色﹐敬在心。和敬﹐賢者之常﹐因未至異文而分之耳﹐其實常雍肅也。以序言禘﹐故云助。王禘祭﹐孝子當愨而趨﹐言穆穆者﹐以孝子於祖父則爲子孫之容﹐若非對神前﹐則可爲穆穆也。言於薦大牡之牲﹐舉其祭時所用﹐《楚茨》所謂「潔爾牛羊﹐以往烝嘗﹐或剝或烹」之類﹐是助王陳祭祀之饌﹐言其得天下之歡心。此言「肆祀」﹐箋以爲陳祭祀之饌。《牧誓》云「商王受昏棄厥肆祀。」注云「肆祀﹐祭名」者﹐以祭必肆之﹐故言肆祀。《尙書》指言紂之所棄﹐故知祭名。此言所助﹐是其爲肆﹐故不以爲祭名﹐理亦相通也。

假哉皇考﹗綏予孝子。宣哲維人﹐文武維後。假﹐嘉也。箋云﹕宣﹐徧也。嘉哉羣考﹐斥文王也。文王之徳﹐乃安我孝子﹐謂受命定其基業也。又徧使天下之人有才知﹐以文徳武功爲之君故。○假音暇﹐徐古雅反。哲音哲﹐本亦作「哲」﹐同。徧音徧。下同。知音智。

﹝疏﹞傳「假﹐嘉」。○正義曰﹕《釋詁》文。○箋「宣徧」至「君故」。○正義曰「宣﹐徧」﹐《釋言》文。《釋詁》云「皇﹐君也。」此大祖宜爲一代始王﹐故知嘉哉君考斥文王也。《閔予小子》皇考與皇祖相對﹐故知皇考爲武王。此則下有「烈考」爲武王﹐故知皇考爲文王。考者﹐成徳之名﹐可以通其父祖故也。《祭法》云「父曰考﹐祖父曰王考﹐曾祖曰皇考。」此與《閔予小子》非曾祖﹐亦云皇考者﹐以其散文取尊君之義﹐故父祖皆得稱之。安我孝子﹐言其享有天下﹐故知謂受命定其基業。述皇考一人之徳﹐而言文武﹐故知謂文徳武功﹐卽《文王有聲》所云「文王受命﹐有此武功」。是文王有文有武也。並舉文武者﹐文以教化﹐武以除暴﹐暴止教興﹐故人皆有才智也。

燕及皇天﹐克昌厥後。綏我眉壽﹐介以繁祉。燕﹐安也。箋云﹕繁﹐多也。文王之徳﹐安及皇天﹐謂降瑞應﹐無變異也。又能昌大其子孫﹐安助之以考壽與多福祿。○克昌如字﹐或云文王名。此禘於文王之詩也﹐周人以諱事神﹐不應犯諱﹐當音處亮反。應﹐應對之應。

﹝疏﹞箋「繁多」至「福祿」。○正義曰﹕昭二十八年《左傳》曰「惡直醜正﹐實繁有徒。」是繁爲眾之義﹐故爲多也。天之監下﹐作爲徵祥。今言皇考之徳﹐能安及皇天﹐故知謂降瑞應也。以此福慶﹐流及後昆﹐故言又能昌大其子孫。子孫旣蒙其福﹐今祭而得禮﹐故文王之神安我孝子以壽考﹐予之以福祿。上言「綏予孝子」﹐是皇考綏之。今言「綏我眉壽」﹐亦是皇考綏之﹐以覆成上意也。

旣右烈考﹐亦右文母。烈考﹐武王也。文母﹐大姒也。箋云﹕烈﹐光也。子孫所以得考壽與多福者﹐乃以見右助於光明之考與文徳之母﹐歸美焉。○右音祐﹐下同。助也。大姒音泰﹐下同。姒﹐文王妃。

﹝疏﹞傳「烈考」至「大姒」。○正義曰﹕以大祖爲文王﹐皇考當之矣。而別言烈考﹐故知爲武王﹐卽《洛誥》所云「烈考武王﹐宏朕恭」﹐一也。彼注以烈爲威﹐此箋以烈爲光者﹐義得兩通故也。文母繼文言之﹐𨿽大似自有文徳﹐亦因文王而稱之也。此非頌所主﹐而言之者﹐明時得祐之多﹐故歸美焉。

《雍》一章﹐十六句。

《載見》﹐諸侯始見乎武王廟也。○見﹐賢徧反。下同。

﹝疏﹞「《載見》十四句」。○正義曰﹕《載見》詩者﹐諸侯始見武王廟之樂歌也。謂周公居攝七年﹐而歸政成王。成王卽政﹐諸侯來朝﹐於是率之以祭武王之廟。詩人述其事而爲此歌焉。經言諸侯來朝﹐車服有法﹐助祭得福﹐皆爲見廟而言﹐故舉見廟以總之。案經「載見辟王」﹐謂見成王也。又言「率見昭考」﹐乃是見於武王之廟。今序惟言始見於武王廟﹐不言始見成王者﹐以作者美其助祭﹐不美朝王﹐主意於見廟﹐故序特言之。但諸侯之來﹐必先朝而後助祭﹐故經「始見君王」與「率見昭考」爲首引耳。武王之崩﹐至於成王卽政﹐歷年多矣﹐立廟久矣﹐諸侯往前之朝﹐已應嘗經助祭。於此乃言始見於武王廟者﹐以成王初卽王位﹐萬事攺新﹐成王之於此時親爲祭主﹐言諸侯於成王之世始見武王﹐非謂立廟以來諸侯始見也。《烈文》「成王卽政﹐諸侯助祭」﹐箋以爲朝享之祭﹐則是周之正月朔日也。於時始告嗣位﹐不得祭前已受諸侯之朝。此詩言旣朝成王﹐乃後助祭﹐則與《烈文》異時也。要言始見君王﹐不宜過後淹久﹐蓋以夏之正月來朝﹐卽助春祀之祭也。四時之祭﹐徧祭羣廟﹐獨言見武王者﹐作者特言「昭考」﹐其意主於武王故也。

載見辟王﹐曰求厥章。龍旂陽陽﹐和鈴央央。鞗革有鶬﹐休有烈光。載﹐始也。龍旂陽陽﹐言有文章也。和在軾前。鈴在旂上。鞗革有鶬﹐言有法度也。箋云﹕諸侯始見君王﹐謂見成王也。曰求其章者﹐求車服禮儀之文章制度也。交龍爲旂。鞗革﹐轡首也。鶬﹐金飾貌。休者﹐休然盛壯。○辟音璧。下同。鈴音零。《左傳》云「錫鑾和鈴﹐昭其聲也。」央﹐於良反﹐徐音英。鞗音條。鶬﹐七羊反﹐本亦作「鎗」﹐同。休﹐許蚪反﹐又許求反。注同。軾音式。

﹝疏﹞「載見辟王」。○毛以爲﹐諸侯始來朝而見君王﹐作者美而述之﹐曰﹕此等皆能自求其章﹐謂能內修諸己﹐自求車服禮儀文章﹐使不失法度。以此之故﹐其所建交龍之旂陽陽然而有文章﹔其在軾之和﹐與旂上之鈴﹐央央然而有音聲﹔又以鞗皮爲轡首之革﹐其末以金爲飾﹐有鎗然而美。此旂﹑和鈴﹑革如是休然盛壯而有顯光﹐是能自求文章﹐故無所不美也。旣能朝見以禮﹐至於祭時﹐伯又率之以見於明徳之考﹐謂令入武王之廟﹐使之助祭﹐以致孝子之事﹐以獻祭祀之禮﹐以光大我王﹐使得秀眉之壽。又敍諸侯之意﹐言此孝享介壽之道﹐長我諸侯能安而行之﹐思使我君成王得眾多之福也。是光明文章之君公能得禮如是﹐我昭考之神乃安此諸侯以多福﹐使之皆有光明之徳以至於大。大謂令傳世無窮﹐長爲國君也。○鄭以介爲助﹐辟公謂百辟與諸侯﹐俾緝熙於純嘏謂使之皆光明於大嘏之意﹐惟此爲異。餘同。○傳「載始」至「法度」。○正義曰﹕《釋詁》云「哉﹐始也。」哉﹑載義同﹐故亦爲始。龍旂者﹐旂上畫爲交龍﹐故知陽陽言有文章。和亦鈴也﹐言在軾前﹐相傳爲然﹐無正文也。《釋天》云「有鈴曰旂。」李巡曰「以鈴著旒端。」郭璞曰「懸鈴於竿頭﹐畫交龍於旒。」是鈴在旂上。鞗革有鎗﹐鎗爲革之貌﹐言有法度﹐𨿽在有鎗之下﹐主爲鞗革而言﹐其意亦兼言旂﹑鈴皆有法也。○箋「諸侯」至「盛壯」。○正義曰﹕以辟公文見於下﹐故先言諸侯。此詩成王時事﹐故知始見君王謂見成王也。曰求其章者﹐將自說其事﹐故言「曰」以目之。作者所稱曰﹐非諸侯自言曰也。諸侯謹愼奉法﹐卽是自求其章。旂﹑鈴是在車之物﹐故知車服禮儀文章制度也。「交龍爲旂」﹐《春官﹟司常》文。《釋器》云「轡首謂之革。」故知「鞗革﹐轡首也」。轡用皮革﹐而云「有鎗」﹐故知鎗爲金飾貌﹐卽《韓奕》所云「鞗革金厄」是也。休與烈光連文﹐故爲盛壯。

率見昭考﹐以孝以享。以介眉壽﹐永言保之﹐思皇多祜。昭考﹐武王也。享﹐獻也。箋云﹕言﹐我。皇﹐君也。諸侯旣以朝禮見於成王﹐至祭時﹐伯又率之見於武王廟﹐使助祭也﹐以致孝子之事﹐以獻祭祀之禮﹐以助考壽之福。長我安行此道﹐思使成王之多福。○祜音戶﹐福也。朝﹐直遙反。下篇並同。

﹝疏﹞傳「昭考﹐武王。享﹐獻」。○正義曰﹕見武王而言昭考﹐故知爲武王。「享﹐獻」﹐《釋詁》文。○箋「言我」至「多福」。○正義曰「言﹐我。皇﹐君」﹐皆《釋詁》文。又上謂諸侯見成王﹐卽云「率見昭考」﹐明是率此諸侯。「以孝以享」﹐是祭祀之事也﹐故知於祭時﹐伯又率之見於武王廟﹐使助祭也。以《顧命》畢公﹑召公爲二伯率諸侯﹐故知此亦伯率之也。三言「以」者﹐皆以諸侯爲此也。以致孝子之事﹐孝子卽成王也。之事﹐謂祭事。諸侯致之﹐謂助行之也。以獻祭祀之祀﹐亦是孝子之事﹐但所助非一﹐別言之耳。以助壽考之福﹐謂助行其禮﹐使孝子得壽考之福。三者相通﹐爲一事也。長我安行此道﹐敍諸侯之意﹐此道卽「以孝以享﹐以介眉壽」之道也。長安行之﹐庶當神明之意。思使成王之多福﹐言諸侯之愛成王﹐卽經之「思皇」也。

烈文辟公﹐綏以多福﹐俾緝熙於純嘏。箋云﹕俾﹐使。純﹐大也。祭有十倫之義﹐成王乃光文百辟與諸侯﹐安之以多福﹐使光明於大嘏之意。天子受福曰大嘏﹐辭有福祚之言。○卑﹐必爾反﹐本又作「俾」。緝﹐七入反。嘏﹐古雅反。祚﹐才故反。

﹝疏﹞箋「俾使」至「之言」。○正義曰「俾﹐使。純﹐大」﹐《釋詁》文。十倫之義者﹐《祭統》文也。彼云「夫祭有十倫焉﹕見事鬼神之道焉﹐見君臣之義焉﹐見父子之倫焉﹐見貴賤之等焉﹐見親疏之殺焉﹐見爵賞之施焉﹐見夫婦之別焉﹐見政事之均焉﹐見長幼之序焉。見上下之際焉。此之謂十倫。」引之者﹐解其言俾意。以祭祀大而難明﹐有十種倫理之義﹐是爲難曉﹐故言使光明之也。此光文百辟﹐與諸侯助祭得禮﹐當於神明﹐昭考之神乃安之以多福﹐又使之光明於大嘏之意﹐謂神使之光明之也。所以得光明大嘏意者﹐天子受福﹐故曰大嘏。嘏辭有福祚之言﹐以諸侯之意﹐思使成王得多福﹐令嘏辭以福予成王。是稱滿諸侯之意﹐則諸侯曉解神心﹐故云使之光明之也。俾緝熙是神﹐使辟公光明之﹐則綏以多福。是神安辟公以多福﹐非謂安孝子也。知天子受福曰大嘏者﹐《禮運》曰「天子祭天地﹐諸侯祭社稷﹐祝嘏莫敢易其常古﹐是謂大嘏。」案《特牲》《少牢》皆祝以福慶之言告主人謂之嘏﹐故知《禮運》大嘏是天子受福之事也。彼天子與諸侯連文﹐獨言天子者﹐以此天子之事﹐故言天子耳﹐不可謂諸侯不然。《魯頌》曰「天錫公純嘏」﹐是諸侯亦爲大嘏也。此經𨿽無毛傳﹐但毛於辟公皆不言百辟﹐嘏皆爲大﹐不爲嘏辭﹐則此辟公指謂諸侯﹐純嘏謂大大也。

《載見》一章﹐十四句。

《有客》﹐微子來見祖廟也。成王旣黜殷命﹐殺武庚﹐命微子代殷後。旣受命﹐來朝而見也。○有客﹐二王之後爲客也。見﹐賢徧反。序注同。絀﹐敕律反﹐又作「黜」。同。

﹝疏﹞「《有客》十二句」。○正義曰﹕《有客》詩者﹐微子來見於祖廟之樂歌也。謂周公攝政二年﹐殺武庚﹐命微子代爲殷後﹐乃來朝而見於周之祖廟。詩人因其來見﹐述其美徳而爲此歌焉。經之所陳﹐皆說微子之美﹐𨿽因見廟而歌﹐其意不美在廟﹐故經無廟事。爲周太平之歌﹐而述微子之美者﹐言王者所封得人﹐卽爲王者之美﹐故歌之也。言見於祖廟﹐必是助祭﹐序不言所祭之名﹐不指所在之廟﹐無得而知之也。○箋「成王」至「而見」。○正義曰﹕自「命微子」以上﹐皆《書》序文。彼注云「黜殷命﹐謂殺武庚也。微﹐采地名。微子啟﹐紂同母庶兄也。武王投之於宋﹐因命之封爲宋公﹐代殷後﹐承湯祀」是也。彼言作《微子之命》所由。微子先封於宋﹐但未得爲殷後耳。於此時命爲宋公﹐故作此命辭。或召來命之﹐或遣使就命﹐史傳無文﹐未可知也。要是旣受命乃來朝而見也。知非此時召來受命見祖廟者﹐以經言「亦白其馬」﹐「惇琢其旅」﹐是自國而來之辭。若未受命﹐不得已乘白馬﹐明是受命而後乃來﹐與上《有瞽》《振鷺》或亦一時事也。

有客有客﹐亦白其馬。有萋有且﹐惇琢其旅。殷尙白也。亦﹐亦周也。萋且﹐敬愼貌。箋云﹕有客有客﹐重言之者﹐異之也。亦﹐亦武庚也。武庚爲二王后﹐乘殷之馬﹐乃叛而誅﹐不肖之甚也。今微子代之﹐亦乘殷之馬﹐獨賢而見尊異﹐故言亦駮而美之。其來威儀萋萋且且﹐盡心力於其事。又選擇眾臣卿大夫之賢者﹐與之朝王。言「惇琢」者﹐以賢美之﹐故玉言之。○萋﹐七西反。且﹐七序反。惇﹐都回反﹐徐又音彫。琢﹐陟角反。重﹐直用反。肖音笑。駮﹐鄭邦角反﹐又音角﹐雜也。

﹝疏﹞「有客有客」。○毛以爲﹐微子來至京師﹐爲周人所愛﹐故述而歌之。言我周家﹐今有承先代之客。此客亦如我周﹐自乘所尙而白其馬﹐其來則有萋萋然﹐有且且然。言能敬愼威儀﹐盡心力於其事也。身旣如此﹐又惇琢其從行之徒旅。言選擇從者﹐如惇琢玉然﹐是從者皆賢﹐故爲周人所愛。有客已一宿﹐又一宿。有客經一信﹐復一信﹐至已多日﹐可以去矣。我周人授之縶絆﹐以絆其馬﹐愛而畱之﹐不欲使去也。至於將去﹐王始言餞送之﹐左右之﹐臣又從而安樂之。謂與之餞燕﹐厚之無已。又嘆美微子得爲王者之後﹐用其正朔﹐行其禮樂﹐旣有大法則矣。神明降與之福﹐則又甚易。言有徳故易福。○鄭惟亦白其馬﹑亦武庚爲異。餘同。○傳「殷尙」至「愼貌」。○正義曰﹕解言「亦白其馬」意﹐以殷尙白故也。《檀弓》曰「殷人戎事﹐乘翰翰白色馬。」𨿽戎事﹐乘之亦以所尙﹐故白言「亦白其馬」﹐則是一代所尙﹐宜以代相亦﹐故云「亦﹐亦周也」。萋萋且且承白馬之下﹐則是微子威儀﹐故云敬愼貌。○箋「有客」至「言之」。○正義曰﹕客止一人﹐而重言有客有客﹐是丁寧殊異以尊大之。以亦爲亦武庚者﹐此自周人而言有客﹐爲彼此之勢﹐則是據周爲辭﹐不宜反以亦己﹐故爲亦武庚也。白馬﹐武庚所當乘﹐乃叛而誅之﹐不肖之甚。今微子亦乘殷之白馬﹐不應乘而得乘之﹐獨賢而見尊異﹐故丁寧美大之。言亦者﹐駮武庚之惡﹐而反以美之。此箋申明易傳之意也。旣言有客﹐見其乘馬﹐則萋且爲來至之貌﹐故云「其來也威儀萋萋且且」威儀多之狀﹐故復言之。威儀出於心﹐而以力行之﹐故言「盡心力於其事」也。旅是從者之眾。惇琢﹐治玉之名。人而言惇琢﹐故爲選擇。明尊其所往﹐故擇卿大夫之賢者﹐與之朝王。從亦有士﹐舉卿大夫而士同可知。又解人而言惇琢之意﹐以其此人賢﹐故以玉言之﹐謂以治玉之事言擇人也。《釋器》云「玉謂之雕。」又云「玉謂之琢。」是雕琢皆治玉之名。惇﹑雕﹐古今字。

有客宿宿﹐有客信信。言授之縶﹐以縶其馬。一宿曰宿﹐再宿曰信。欲縶其馬而畱之。箋云﹕縶﹐絆也。周之君臣皆愛微子﹐其所館宿﹐可以去矣﹐而言絆其馬﹐意各殷勤。○縶﹐陟立反。絆音半。

薄言追之﹐左右綏之。箋云﹕追﹐送也。於微子去﹐王始言餞送之﹐左右之。臣又欲從而安樂之﹐厚之無已。○餞音賤。樂音洛。

﹝疏﹞傳「一宿」至「曰信」。○正義曰﹕《釋訓》云「有客宿宿﹐再宿也。有客信信﹐四宿也。」彼因文重而倍之。此傳分而各言之﹐其意同也。○箋「周之」至「殷勤」。○正義曰﹕言其所館宿可以去矣﹐是宿宿﹑信信之後也。古之朝聘﹐畱停日數不可得而詳。《易﹟丰卦》「初九﹐遇其配主﹐𨿽旬無咎」﹐注云「初修禮上朝﹐四四以匹敵﹐恩厚待之﹐𨿽畱十日不爲咎。」正以十日者﹐朝聘之禮﹐止於主國以爲限。《聘禮》畢歸大禮曰「旬而稍」﹐旬之外爲稍﹐久畱非常。如鄭此言﹐似諸侯之朝鄰國﹐其畱以十日爲限。案《春秋》相朝動經時月﹐𨿽復亂世之法﹐正禮亦應當然。又《聘禮記》曰「致饔。明日夕﹐夫人歸禮。旣致饔則旬而稍。」於大禮之後﹐每旬而稍﹐稍供其芻秣﹐亦非一旬卽歸。且諸侯朝王﹐必待助祭﹐祭前齋﹐齋猶十日﹐明非一旬而反。但鄭以𨿽旬之言﹐故云十日爲限﹐不必從來至去惟十日也。故此惟言可以去矣﹐亦不知於信信之後幾日乃可去也。○箋「追送」至「無已」。○正義曰﹕追謂已發上道﹐逐而送之﹐故以追爲送客。以王爲主﹐故知於微子去﹐王始言餞送。亦以王意不欲其去﹐故畱之以久﹐於是始言餞送之。明先不言送﹐故稱始也。左右之諸臣又從而安樂之﹐亦猶顯父餞之﹐與之歡燕﹐以安樂其心﹐是厚之無已。

旣有淫威﹐降福孔夷。淫﹐大。威﹐則。夷﹐易也。箋云﹕旣有大則﹐謂用殷正朔行其禮樂如天子也。神與之福﹐又甚易也。言動作而有度。○易﹐以豉反。下同。

﹝疏﹞傳「淫﹐大。威﹐則。夷﹐易」。○正義曰「淫﹐大。夷﹐易」﹐《釋詁》文。「威﹐則」﹐《釋言》文。

《有客》一章﹐十二句。

《武》﹐奏《大武》也。《大武》﹐周公作樂所爲舞也。○大如字﹐徐音泰。注同。

﹝疏﹞「《武》七句」。○正義曰﹕《武》詩者﹐奏《大武》之樂歌也。謂周公攝政六年之時﹐象武王伐紂之事﹐作《大武》之樂旣成﹐而於廟奏之。詩人睹其奏而思武功﹐故述其事而作此歌焉。經之所陳﹐皆武王生時之功也。直言其奏﹐不言其所奏之廟。作者𨿽因奏作歌﹐其意不在於廟﹐故不言廟。此與《有瞽》及《酌》或是一時之事﹐但作者之意﹐各有主耳。○箋「大武」至「爲舞」。○正義曰﹕以王者功成作樂﹐必待太平。《明堂位》云「周公攝政六年﹐制禮作樂。」故知《大武》是周公作樂所爲舞也。謂之《武》者﹐《禮器》云「樂也者﹐樂其所自成。」注云「作樂者﹐緣民所樂於己之功。」然則以武王用武除暴﹐爲天下所樂﹐故謂其樂爲《武》樂。《武》樂爲一代大事﹐故歷代皆稱大也。

於皇武王﹐無競維烈。允文文王﹐克開厥後。烈﹐業也。箋云﹕皇﹐君也。於乎君哉﹐武王也﹐無彊乎其克商之功業﹐言其彊也。信有文徳哉﹐武王也﹐能開其子孫之基緒。○於音烏。注同。

﹝疏﹞「於皇武王」。○毛以爲﹐於乎可美而君哉者﹐武王也。此武王可謂無彊乎﹐維其克商之功業。言克商之功業﹐實最爲彊也。所以能致此業﹐而得爲彊者﹐由於信有文徳者之文王﹐以聖徳受命﹐能開其後世子孫之基緒﹐故武王繼嗣其迹而受之﹐謂復受天命以伐紂﹐勝此殷家﹐止於殺人之害﹐以致安定。汝武王之大功﹐其盛業如此﹐故象而制樂﹐是以美而歌之。○鄭下三句爲異。言嗣子武王受其業而行之﹐舉兵伐紂﹐勝殷而止其殺人﹐至年老乃定汝之大功。言不汲汲誅紂﹐是其功業之盛﹐故作樂象之。○傳「烈﹐業」。○正義曰﹕《釋詁》文。○箋「皇君」至「基緒」。○正義曰「皇﹐君」﹐《釋詁》文。《臣工》「於皇」﹐箋以爲美﹐此爲君者﹐以其述伐紂之事﹐是爲君之道故也。文王能開子孫之基緒﹐謂受命作周﹐七年五伐皆是也。

嗣武受之﹐勝殷遏劉﹐耆定爾功。武﹐迹。劉﹐殺。耆﹐致也。箋云﹕遏﹐止。耆﹐老也。嗣子武王﹐受文王之業﹐舉兵伐殷而勝之﹐以止天下之暴虐而殺人者﹐年老乃定女之此功。言不汲汲於誅紂﹐須暇五年。○遏﹐於葛反。耆﹐毛音指﹐致也。鄭巨移反﹐《韓詩》音同﹐鄭云「惡也。」汲音急。

﹝疏﹞傳「武迹」至「耆致」。○正義曰「武﹐迹」﹐《釋訓》文。「劉﹐殺」﹐《釋詁》文。宣十二年《左傳》引此云「耆定爾功」﹐「耆昧也」。其意言致紂於昧﹐故以耆爲致。王肅云「致定其大功﹐謂誅紂定天下。」○箋「遏止」至「五年」。○正義曰「遏﹐止」﹐《釋詁》文。《曲禮》「六十曰耆」﹐耆爲老也。旣言文王開後﹐卽云嗣武受之﹐其文相承﹐故以爲嗣子武王受文王之業也。其勝殷﹐已是殺紂﹐而別言「遏劉」者﹐則所遏非紂也﹐故以爲止天下暴虐而殺人者。言天下﹐爲眾多之辭﹐謂紂時諸官亦化紂暴虐而殺害善人﹐紂身旣巳被誅﹐此等亦皆貶黜﹐故得止殺人者。《論語》云「如有王者﹐必世而後仁」﹐謂積世始得去殺。此武王才始伐紂﹐卽得止殺人者﹐《論語》所云「謂令天下盡仁﹐不復刑殺。」此謂遏止其時枉殺人者﹐非止天下之用刑也。年老乃安定汝之功者﹐言武王之意﹐不汲汲於早誅紂也。紂惡久矣﹐武王嗣位﹐卽應誅之﹐猶尙冀紂變攺﹐須待寬暇﹐積年始誅之。文王受侖七年而崩﹐武王以八年卽位﹐至十三年乃誅紂﹐是須暇五年也。《多方》云「維爾商後王﹐逸厥逸﹐天惟降時喪。惟聖罔念作狂﹐惟狂克念作聖。天惟五年﹐須暇之子孫。」注云﹕天待暇其終﹐至五年﹐欲使傳子孫。五年者﹐文王受命八年﹐至十三年﹐是須暇五年之事也。如《尙書》之言﹐是天須暇紂。此箋意以爲武王須暇紂者﹐武王知天未喪﹐故亦順天不伐。據人事而言﹐亦是武王須暇之也。天生此紂﹐故以滅殷。下愚不移﹐非可待變。而云「克念作聖﹐須暇子孫」者﹐設教勸誘之言耳。易傳者﹐以其美武王能老乃定功﹐不汲汲於誅紂﹐以爲不得已而取天下﹐是美之深﹐故易之。

《武》一章﹐七句。

《臣工之什》十篇﹐十章﹐一百六句。

◎閔予小子之什詁訓傳第二十八

《閔予小子》﹐嗣王朝於廟也。嗣王者﹐謂成王也。除武王之喪﹐將始卽政﹐朝於廟也。○朝﹐直遙反。注同。

﹝疏﹞「《閔予小子》十一句」。○正義曰﹕《閔予小子》詩者﹐嗣王朝於廟之樂歌也。謂成王嗣父爲王﹐朝於宗廟﹐自言當嗣之意。詩人述其事而作此詩歌焉。此朝廟早晚﹐毛無其說。毛無避居之事﹐此朝廟事武王崩之明年﹐周公卽已攝政﹐成王未得朝廟﹐且又無政可謀﹐此欲夙夜敬愼﹐繼續先緒﹐必非居攝之年也。王肅以此篇爲周公致政﹐成王嗣位﹐始朝於廟之樂歌。毛意或當然也。此及《小毖》四篇﹐俱言嗣王﹐文勢相類﹐則毛意俱爲攝政之後﹐成王嗣位之初﹐有此事﹐詩人當卽歌之也。鄭以爲﹐成王除武王之喪﹐將始卽政﹐則是成王十三﹐周公未居攝。於是之時﹐成王朝廟﹐自言敬愼﹐思繼先緒。《訪落》與羣臣共謀敬之﹐則羣臣進戒﹐文相應和﹐事在一時﹐則俱是未攝之前。後至太平之時﹐詩人追述其事﹐爲此歌也。《小毖》言懲創往時﹐則是歸政之後﹐元年之事。以其居攝之日﹐抗禮世子。今始卽政﹐周之新王﹐故亦與此爲類﹐稱嗣王也。經云「於乎皇考」﹐下篇羣臣進謀﹐云「率時昭考」﹐皆以武王爲言。計歲首合諸羣廟皆朝﹐此特謀政﹐故在武王廟也。此篇王所自言﹐亦是謀政之事。但謀者與人之辭﹐故下篇言謀。此則獨述王言﹐故稱爲朝。且此三篇﹐一時之事﹐以一人之作﹐皆因朝廟而有此事﹐故首篇言朝以冠之。○箋「嗣王」至「朝於廟」。○正義曰﹕以頌皆成王時事﹐故知嗣王謂成王。《曲禮》云「內事曰孝王某﹐外事曰嗣王某。」彼謂祝之所言以告神﹐因其內外而異稱。此非告神之辭﹐直以嗣續先王稱嗣王耳。古者﹐天子崩﹐百官聽於冢宰﹐世子以三年之內不言政事。此嗣王朝廟﹐自謀爲政﹐則是卽政之事﹐故知除武王喪﹐將始卽政﹐朝於廟也。《曲禮》稱「天子在喪曰予小子」﹐若已除喪﹐當爲吉稱。而經言小子在疚﹐爲喪中辭者﹐以其服𨿽除﹐去喪日近﹐又序其在喪之事﹐故仍同喪稱。言將始卽政者﹐始欲卽政﹐先朝於廟。旣朝而卽聽政﹐故言將也。《烈文》箋云「新王卽政﹐必以朝享之禮祭祖考﹐告嗣位。」然則除喪朝廟﹐亦用朝享之禮祭於廟矣。序不言祭者﹐以作者主述王言﹐其意不在於祭﹐故略而言朝﹐則祭可知。

閔予小子﹐遭家不造﹐嬛嬛在疚。閔﹐病。造﹐爲。疚﹐病也。箋云﹕閔﹐悼傷之言也。造﹐猶成也。可悼傷乎﹐我小子耳。遭武王崩﹐家道未成﹐嬛嬛然孤特在憂病之中。○嬛﹐其傾反﹐崔本作「煢」。疚﹐本又作「﹛宀久﹜」﹐音救。

﹝疏﹞「閔予小子」。○毛以爲﹐成王將蒞政而朝於廟﹐乃追悼於己過﹐欲自彊於未然﹐故感傷而言曰﹕困病乎我小子也﹐往日遭此家道之不爲。言先王旣崩﹐家事無人爲之﹐使己孤特﹐嬛嬛然在於憂病之中。賴周公代爲家事﹐得致太平。今將自爲政﹐故追述其父。於乎可嘆美者﹐我之君考﹐謂武王也。此武王之道﹐長可後世法之﹐能爲孝行。常能念此君祖文王﹐上事天﹐下治民﹐以正直之道而行止。子行父業﹐是能孝也。皇考以念皇祖﹐而能同其徳行。維我之小子﹐當早起夜臥﹐敬愼而行此祖考之道止﹐言將不敢懈倦也。於乎可嘆美者﹐我文武之君﹐以有此道徳﹐故我當繼其緒業﹐思其所行﹐不敢遺忘也。由不敢忘﹐故夙夜行之。○鄭以爲﹐周公未攝之前﹐成王因朝廟而感傷﹐言曰﹕可悼傷乎﹐我小子耳﹐今遭此家道之不成。惟此爲異。餘同。○傳「閔病」至「疚病」。○正義曰「閔﹐病。疚﹐病」﹐皆《釋詁》文。「造﹐爲」﹐《釋言》文。言毛意若在歸政之後﹐則武王崩已多載。今言小子在疚﹐遭家不爲﹐追述武王初崩之時也。言遭家不爲﹐謂家事無人爲之﹐賴周公爲之。已得太平﹐將欲躬行﹐故上念父祖﹐追述此事﹐爲下言發端。故王肅云「病乎我小子﹐乃遭家之不爲。言先王崩﹐則家事莫爲﹐徒嬛嬛在憂而病﹐故周公代爲家事﹐以致太平。」傳意或然。○箋「閔悼」至「之中」。○正義曰﹕閔者﹐哀閔之辭﹐故爲悼傷之言。有所造爲﹐終必成就﹐故造猶成也。人之所行﹐死則事廢﹐後主當更造立﹐故云「家道未成」。父在則有所依恃﹐無之則己身孤特﹐故云「嬛嬛孤特在憂病之中」。易傳者﹐以閔疚並訓爲病﹐於文太重。孫毓云「傳以閔爲病﹐以造訓爲﹐𨿽義不異﹐於辭不便。箋說爲長。」

於乎皇考﹐永世克孝﹗念玆皇祖﹐陟降庭止。庭﹐直也。箋云﹕玆﹐此也。陟降﹐上下也。於乎我君考武王﹐長世能孝﹐謂能以孝行爲子孫法度﹐使長見行也。念此君祖文王﹐上以直道事天﹐下以直道治民﹐言無私枉。○上﹐時掌反﹐又如字。孝行﹐下孟反。

﹝疏﹞傳「庭﹐直」。○正義曰﹕《釋詁》文。○箋「玆此」至「私枉」。○正義曰「玆﹐此」﹐《釋詁》文。又云「陟﹐升也。」《釋言》云「降﹐下也。」故以陟降爲上下也。武王身爲孝子耳﹐而雲長世﹐是其孝之法可後世長行﹐故知謂以孝行爲子孫法度﹐使長見行之也。文王身爲王矣﹐無人得在其上﹐故爲上以直道事天。爲君所以牧民﹐故爲下以直道治民。卽與《文王》所云「文王陟降」一也。以「庭止」與「陟降」共文﹐則二者皆用直道﹐故分而屬之。直者卽不私枉之謂﹐故云「言無私枉」。《論語》云「舉直措諸枉。」是枉者不直也。《禮記》曰「奉三無私。」是直者無私。

維予小子﹐夙夜敬止。於乎皇王﹐繼序思不忘﹗序﹐緒也。箋云﹕夙﹐早。敬﹐愼也。我小子早夜愼行祖考之道﹐言不敢懈倦也。於乎君王﹐嘆文王﹑武王也。我繼其緒﹐思其所行不忘也。○解音懈。

﹝疏﹞傳「序﹐諸」。○正義曰﹕《釋詁》文。以王世相繼﹐如絲之端緒﹐故轉爲緒。○箋「敬愼」至「不忘」。○正義曰﹕敬者必愼﹐故言「敬﹐愼也」。以上有皇考﹑皇祖﹐故云「愼行祖考之道」。上文之意﹐言皇考自念皇祖﹐非成王念之。此言「繼緒思不忘」﹐宜爲繼武王之緒﹐思不忘武王耳。而以爲兼念文王者﹐以成王美武王能念文王﹐明成王亦當念之。此文處末﹐可以總前祖考﹐故知兼念文王也。

《閔予小子》一章﹐十一句。

《訪落》﹐嗣王謀於廟也。謀者﹐謀政事也。

﹝疏﹞「《訪落》十二句」。○正義曰﹕《訪落》詩者﹐嗣王謀於廟之樂歌也。謂成王旣朝廟﹐而與羣臣謀事。詩人述之而爲此歌焉。

訪予落止﹐率時昭考。於乎悠哉﹐朕未有艾。將予就之﹐繼猶判渙。訪﹐謀。落﹐始。時﹐是。率﹐循。悠﹐遠。猶﹐道。判﹐分。渙﹐散也。箋云﹕昭﹐明。艾﹐數。猶﹐圖也。成王始卽政﹐自以承聖父之業﹐懼不能遵其道徳﹐故於廟中與羣臣謀我始卽政之事。羣臣曰﹕當循是明徳之考所施行。故答之以謙曰﹕於乎遠哉﹐我於是未有數。言遠不可及也。女扶將我﹐就其典法而行之﹐繼續其業﹐圖我所失﹐分散者收斂之。○艾﹐五蓋反﹐徐音刈。判﹐普半反。渙音奐。

﹝疏﹞「訪予落止」。○毛以爲﹐成王始卽王政﹐恐不能繼聖父之業﹐故於廟中與羣臣謀事。汝等當謀我始卽政之事止。羣臣對王曰﹕當循是明徳之考。令效武王所施而爲之。王又謙而答之曰﹕於乎可嗟嘆也﹐此昭考之道悠然至遠哉﹗我去之懸絕﹐未有等數。言其遠不可及﹐不能循之。汝若將我就之﹐使我繼此先人之業﹐則先人之道乃分散而去矣。言己之才不足以繼之也。維我小子﹐才智淺短﹐未任統理國家眾難成之事﹐所以不能循是昭考也。又述昭考之徳﹐言武王能繼其父文王﹐以直道施於上下﹐又能上下其家之職事。謂治理羣臣﹐使有次序也。美矣﹐我之君考武王﹐能以此文王之道﹐自安尊其身﹐是昭考徳同文王﹐己不能及﹐欲令羣臣助謀之也。○鄭惟「繼猶判渙」﹐謂繼續其業﹐圖我所失﹐分散者而收斂之。未堪家多難﹐謂年幼未堪。以此爲異。餘同。○傳「訪謀」至「渙散」。○正義曰「訪﹐謀。落﹐始。率﹐循。時﹐是。悠﹐遠。猶﹐道」﹐皆《釋詁》文。《春秋》莊三年﹐「紀季以酅入於齊」。《左傳》曰「紀於是乎始判。」是判爲分之義也。渙然是散之意﹐故爲散也。王肅云「將予就繼先人之道業﹐乃分散而去﹐言已才不能繼。」傳意或然。○箋「昭明」至「收斂之」。○正義曰﹕《釋詁》云「昭﹐光也。」光卽明義﹐故爲明也。《釋詁》云「艾﹐歷也。歷﹐數也。」轉以相訓﹐故艾爲數。「猶﹐圖」﹐《釋言》文。此篇所述﹐皆是王言。獨知「率時昭考」一句爲羣臣言者﹐以王方謀於臣﹐不得自言率考。且「於乎悠哉﹐朕未有艾」﹐是報答「率時昭考」之言。序云「謀於廟」﹐明此句是臣爲君謀也。率時昭考﹐猶曰儀刑文王﹐欲令法效之也。就其典法而行之﹐謂就昭考之法也。圖我所失﹐分散者﹐謂己不能行﹐分張散失者﹐欲令羣臣圖謀而收斂聚之﹐以助己也。易傳者﹐以謀於羣臣﹐當是求臣之助﹐不宜過自謙退﹐言己不堪繼續﹐故易之。

維予小子﹐未堪家多難。箋云﹕多﹐眾也。我小子耳﹐未任統理國家眾難成之事﹐心有任賢待年長大之志。難成之事﹐謂諸政有業未平者。○難如字﹐協韻乃旦反。任音壬。下二篇注皆同。長﹐張丈反。

﹝疏﹞箋「多眾」至「未平者」。○正義曰「多﹐眾」﹐《釋詁》文。此「未堪家多難」﹐文與《小毖》正同。但鄭以此篇在居攝之前﹐《小毖》在致政之後。下箋云「謂使周公居攝時。」與此異者﹐各準時事而爲說﹐故不同也。又重解難成之事﹐謂諸政教已有﹐基業未得平。平亦成也。謂若制禮作樂﹑營洛之等﹐於時未成也。此經𨿽無傳﹐但毛以此篇爲致政之後﹐不得言年幼而未堪也。當自謂才智淺短而未堪耳。言未者﹐言己得臣之助則堪之﹐故以無助爲未堪也。

紹庭上下﹐陟降厥家。休矣皇考﹐以保明其身。箋云﹕紹﹐繼也。厥家﹐謂羣臣也。繼文王陟降庭止之道﹐上下羣臣之職以次序者﹐美矣﹐我君考武王﹐能以此道尊安其身。謂定天下﹐居天子之位。○休﹐許虯反。

﹝疏﹞箋「紹繼」至「之位」。○正義曰「紹﹐繼」﹐《釋詁》文。以大夫稱家﹐其家謂其羣臣之家﹐故知謂羣臣也。上言昭考﹐此言皇考﹐皆斥武王也。武王所繼者﹐文王耳﹐故知繼文王陟降庭止之道。上篇「陟降庭止」與此文相協﹐故全引而說之。上云「念玆皇祖」﹐此言「紹庭上下」﹐文義正同﹐彌似一人之作。上下羣臣之職以次序者﹐謂以徳詔爵﹐以功詔祿﹐隨才任之﹐不失次序也。言尊安其身﹐則以「保」爲「安」﹐「明」爲「尊」。《禮運》云「君者所明。」注云「明猶尊也。」以此道尊安其身﹐謂用此文王之道﹐以定天下﹐居天子之位﹐是安而且尊也。言此者﹐以武王美道如是﹐己欲謀而行之﹐故以此事告羣臣令﹐爲己謀之也。

《訪落》一章﹐十二句。

《敬之》﹐羣臣進戒嗣王也。○「敬之」﹐一本無「之」字。

﹝疏﹞「《敬之》十二句」。○正義曰﹕《敬之》詩者﹐羣臣進戒嗣王之樂歌也。謂成王朝廟﹐與羣臣謀事﹐羣臣因在廟而進戒嗣王。詩人述其事﹐而作此歌焉。

敬之敬之﹐天維顯思﹐命不易哉﹗無曰髙髙在上﹐陟降厥士﹐日監在玆。顯﹐見。士﹐事也。箋云﹕顯﹐光。監﹐視也。羣臣見王謀卽政之事﹐故因時戒之曰﹕敬之哉﹐敬之哉﹐天乃光明﹐去惡與善﹐其命吉凶﹐不變易也。無謂天髙又髙在上﹐遠人﹐而不畏也。天上下其事﹐謂轉運日月﹐施其所行﹐日日瞻視﹐近在此也。○易﹐鄭音亦﹐王以豉反。見﹐賢徧反。遠﹐於萬反。上﹐時掌反。

﹝疏﹞「敬之敬之」。○毛以爲﹐成王旣謀於廟﹐羣臣進而戒之曰﹕王當敬其事而行之。敬其事而行之﹐天之臨下﹐乃光明顯見﹐去惡與善﹐其命吉凶﹐不變易哉。王無得稱曰﹕此天乃髙而又髙在上﹐以爲不見人之善惡而不畏。天乃升降以行其事﹐謂轉運日月﹐照臨四方﹐日日視人﹐其神近在於此﹐不爲遠也。王旣承其戒﹐答之以謙曰﹕維我小子﹐不聰達於此敬之之意。言己心不能達﹐將欲以漸學之﹐令日有所成就﹐月有所可行。且欲學作有光明之事﹐於彼光明之人﹐謂賢中之賢﹐乃從之學。又大是相克勝之道。汝等羣臣﹐當示導我以顯明之徳行。是王求戒之言也。○鄭惟「佛時仔肩」一句別﹐義具在箋。○傳「顯﹐見。士﹐事」。○正義曰「顯﹐見」﹐《釋詁》文。士﹐察也。獄官謂之士者﹐言其能察理眾事﹐是士爲事之義也。○箋「顯光」至「在此」。○正義曰「顯﹐光。監﹐視」﹐《釋詁》文。以此承上篇﹐事相首尾﹐故言羣臣見王謀卽政之事﹐故因時戒之。天乃光明﹐去惡與善﹐謂天道去惡人﹐與善人﹐其事光明﹐不暗昧也。其吉凶不可變易﹐謂善則予之吉﹐惡則加之凶﹐此事一定﹐終不變易﹐言天之可畏也。天髙又髙在上﹐言遠人之意。勿以天爲極髙﹐謂其不見人之善惡﹐而不畏之。言天上下其事﹐謂以日月行於晝夜﹐自上至下照知其事﹐故云轉運日月﹐施其所行﹐日日瞻視﹐其神近在於此﹐故須敬也。天神察物﹐不必以日月而知﹐以人事所見﹐舉驗者言之。定本注云「無謂天髙又髙在上。」

維予小子﹐不聰敬止。日就月將﹐學有緝熙於光明。佛時仔肩﹐示我顯徳行。小子﹐嗣王也。將﹐行也。光﹐廣也。佛﹐大也。仔肩﹐克也。箋云﹕緝熙﹐光明也。佛﹐輔也。時﹐是也。仔肩﹐任也。羣臣戒成王以「敬之敬之」﹐故承之以謙云﹕我小子耳﹐不聰達於敬之之意。日就月行﹐言當習之以積漸也。且欲學於有光明之光明者﹐謂賢中之賢也。輔佛是任﹐示道我以顯明之徳行。是時自知未能成文﹑武之功﹐周公始有居攝之志。○佛﹐毛符弗反﹐鄭音弼。仔音玆﹐毛云「仔肩﹐克也。」此二字共訓。鄭亦同訓此二字﹐云「仔肩﹐任也。」肩﹐古賢反。徳行﹐下孟反。注同。浸﹐子鴆反。道音導。

﹝疏﹞傳「小子」至「肩克」。○正義曰﹕上二篇亦有小子﹐於是始解者﹐舉下以明上。《釋言》云「將﹐送也。」孫炎曰「將行之送。」是將亦行之義﹐故爲行也。以光之照耀﹐所及廣遠﹐故以光爲廣。佛之爲大﹐其義未聞。《釋詁》云「肩﹐克也。」直以肩爲克耳。傳言「仔肩﹐克也」﹐則二字共訓爲克﹐猶「權輿」之爲「始」。箋亦云「仔肩﹐任也。」𨿽所訓不同﹐亦二字共義。○箋「緝熙」至「之志」。○正義曰﹕《釋詁》云「緝熙﹐光也。」故爲光明。鄭讀佛爲輔弼之弼。「時﹐是」﹐《釋詁》文。《釋詁》云「肩﹐勝也。」卽堪任之義﹐故爲任也。敬之者﹐止謂恭敬其事而已。言不聰達者﹐敬𨿽由己﹐隨事而生﹐事有不知﹐無所施敬。言不聰達﹐其意也。日就﹐謂學之使每日有成就。月將﹐謂至於一月﹐則有可行﹐言當習之以積漸也。定本﹑《集注》「漸」作「浸」。王身當理政事﹐而言學有光明﹐是王意以己不達於政﹐未能卽任其事﹐且欲學作有光明於彼光明之人﹐謂選擇賢中之賢﹐乃從之學。以賢者必有光明之徳﹐故以光明表賢也。身方學之﹐未堪爲政﹐故輔弼是任﹐示導我以顯明之徳行﹐欲使輔弼之人示語己也。王旣謙虛如是﹐是自知未能成文﹑武之功﹐周公於是之時﹐始有居攝之志。知者﹐以周公若已居攝﹐則王不得朝廟謀政﹐明於此時未攝政也。周公之攝﹐必當有因。王自知不堪﹐思任輔弼﹐周公之志﹐宜因此興﹐故於是乃有攝意也。若然﹐成王本欲任賢﹐周公因之以攝。所以管﹑蔡流言﹐復爲疑惑者﹐成王本欲身自爲主﹐委任賢臣﹐及周公居攝﹐乃代之爲主。人臣而代天子﹐曠世之所罕聞。成王旣幼﹐復爲管﹑蔡所惑﹐故致疑也。周公不爲臣輔之﹐必攝其政者﹐若使爲臣奉上﹐每事稟承﹐𨿽可以盡心﹐而不得行意﹐欲制禮作樂﹐非攝不可﹐故不得已而居之也。《中庸》曰「非天子不議禮﹐不制度﹐不考文。」又曰「𨿽有其徳﹐苟無其位﹐不敢作禮樂焉。」周公之攝王政﹐其意在於此也。

《敬之》一章﹐十二句。

卷十九十九之四

卷十九十九之四

《小毖》﹐嗣王求助也。毖﹐愼也。天下之事﹐當愼其小。小時而不愼﹐後爲禍大﹐故成王求忠臣早輔助已爲政﹐以救患難。○毖音祕。難﹐乃旦反。禍難之難皆同。

﹝疏﹞「《小毖》八句」。○正義曰﹕《小毖》詩者﹐嗣王求助之樂歌也。謂周公歸政之後﹐成王初始嗣位﹐因祭在廟﹐而求羣臣助己。詩人述其事而作此歌焉。經言創艾往過﹐戒愼將來﹐是求助之事也。毛以上三篇亦爲歸政後事﹐於《訪落》言謀於廟﹐則進戒求助﹐亦在廟中﹐與上一時之事。鄭以上三篇居攝之前﹐此在歸政之後﹐然而頌之大判﹐皆由神明而興﹐此蓋亦因祭在廟而求助也。○箋「毖愼」至「患難」。○正義曰「毖﹐愼」﹐《釋詁》文。箋以經文無小字﹐而名曰《小毖》﹐故解其意。此意出於「允彼桃虫﹐翻飛維鳥」而來也。言早輔助者﹐初嗣王位﹐而卽求之﹐是其早也。

予其懲而毖後患。莫予荓蜂﹐自求辛螫。毖﹐愼也。荓蜂﹐﹤廣挈﹥曳也。箋云﹕懲﹐艾也。始者﹐管叔及其羣弟流言於國﹐成王信之﹐而疑周公。至後三監叛而作亂﹐周公以王命舉兵誅之﹐歷年乃已。故今周公歸政﹐成王受之﹐而求賢臣以自輔助也。曰﹕我其創艾於往時矣﹐畏愼後復有禍難。羣臣小人無敢我﹤廣挈﹥曳﹐謂爲譎詐誑欺﹐不可信也。女如是﹐徒自求辛苦毒螫之害耳﹐謂將有刑誅。○懲﹐直升反﹐《韓詩》云「苦也。」荓﹐普經反﹐《爾雅》作「甹」﹐音同。蜂﹐本又作夆﹐孚逄反。螫音釋﹐《韓詩》作辛。赦﹐赦事也。﹤廣挈﹥﹐尺制反﹐本又作「掣」。曳﹐以制反。艾音刈﹐字或作「﹛乂心﹜」。下同。創﹐初亮反。復﹐扶又反。譎音決。誑﹐九況反。

﹝疏﹞「予其懲而」。○毛以爲﹐成王卽政﹐求助於羣臣﹐告之云﹕我其懲創於往時而。謂管﹑蔡誤己﹐以爲創艾﹐故愼彼在後﹐恐更有患難。汝等羣臣﹐莫復於我掣曳﹐牽我以入惡道。若其如是﹐我必刑誅於汝。是汝自求是辛苦毒螫之害耳。以管﹑蔡誤己﹐尋被誅戮﹐故自說懲創﹐戒使勿然。旣言將欲愼患﹐又說當愼其小惡之初始。信如彼桃虫耳﹐爲惡不已﹐於後更大。似桃虫翻然而飛﹐維爲大鳥矣。其意言管﹑蔡始則讒毀周公﹐後遂舉兵謀叛逆﹐是積小成大。言後有此類﹐當小卽誅之﹐勿使至大。又言求助之意﹐以我才智淺薄﹐未任獨當國家多難之事﹐恐我又集止於患難﹐似蓼菜之辛苦然﹐故須汝等助我愼之。言「又」者﹐非徒多難﹐又集辛苦。以此之故﹐求人助己也。○鄭於下四句文勢大同﹐屬意小異。言己所以創於往時者﹐往始之時﹐信以管﹑蔡之讒爲小﹐如彼桃虫耳﹐故不卽誅之﹐乃叛而作亂﹐爲王室大患。如桃虫翻然而飛﹐維爲大鳥矣。於時我年幼少﹐未任統理國家眾難成之事﹐故使周公攝政﹐卽有三監及淮夷作亂﹐使我又會於辛苦﹐皆由不愼其小﹐以致使然。我今欲愼小防患﹐故須汝等助我。言己求助之意也。○傳「荓蜂﹐﹤廣挈﹥曳」。○正義曰﹕《釋訓》文。孫炎曰「謂相掣曳入於惡也。」彼作「甹夆」﹐古今字耳。王肅云「以言才薄﹐莫之藩援﹐則自得辛毒。」孫毓云「羣臣無肯牽引扶助我﹐我則自得辛螫之毒。」此二家以茾蜂爲掣曳爲善﹐自求爲王身自求。案傳本無此意﹐故同之鄭說。○箋「懲艾」至「刑誅」。○正義曰﹕懲與創艾﹐皆嘗有事思自攺悔之言。此云「予其懲而」﹐明是有事可創﹐故鄭迹其創艾之所由。管叔及其羣弟流言於國﹐成王信之而疑周公﹐《金縢》有其事也。三監叛而作亂﹐周公以王命誅之﹐《書序》有其事也。成王年十五﹐周公自東都反而居攝﹐稱元年。其年卽舉兵東伐﹐至二年滅殷﹐三年踐奄﹐叛逆之事始得平定﹐是歷年乃已也。旣創往時﹐畏愼後禍﹐恐其將復如是﹐故戒羣臣小子無敢掣曳我也。掣曳者﹐從傍牽挽之言﹐是挽離正道﹐使就邪僻﹐故知謂譎詐誑欺不可信﹐若管﹑蔡流言之類也。毒螫﹐如彼毒虫之螫﹐故言謂將有刑誅。

肇允彼桃虫﹐拚飛維鳥。桃虫﹐鷦也﹐鳥之始小終大者。箋云﹕肇﹐始。允﹐信也。始者信以彼管﹑蔡之屬﹐𨿽有流言之罪﹐如鷦鳥之小﹐不登誅之﹐後反叛而作亂﹐猶鷦之翻飛爲大鳥也。鷦之所爲鳥﹐題肩也﹐或曰鴞﹐皆惡聲之鳥。○拚﹐芳煩反。鷦﹐子消反﹐鳥始小後大者也。

﹝疏﹞傳「桃虫鷦」至「終大」。○正義曰﹕《釋鳥》云「桃虫﹐鷦。其雌鴱。」舍人曰「桃虫名鷦﹐其雌名鴱。」郭璞曰「鷦﹤眇鳥﹥亡消反﹐桃雀也﹐俗名爲巧婦。鷦﹤眇鳥﹥小鳥﹐而生雕鶚者也。」陸機《疏》云「今鷦鷯是也。微小於黃雀﹐其雛化而爲雕﹐故俗語鷦鷯生雕。」言始小終大者﹐始爲桃虫﹐長大而爲鷦鳥﹐以諭小惡不誅﹐成爲大惡。傳言始小終大﹐其文得與箋同。但毛以周公爲武王崩之明年卽攝政﹐爲元年時﹐卽管﹑蔡流言﹐成王信之﹐周公舉兵誅之﹐成王猶尙未悟。旣誅之後﹐得風雷之變﹐啟金縢之書﹐始信周公。箋言王意以管﹑蔡流言爲小罪﹐恨不登時誅之。毛不得有此意耳﹐是其必異於鄭。當謂將來之惡﹐宜愼其小耳。故王肅云「言患難宜愼其小」﹐是謂將來患難﹐非悔不誅管﹑蔡也。○箋「肇始」至「之鳥」。○正義曰「肇﹐始。允﹐信」﹐《釋詁》文。管﹑蔡初爲流言﹐成王信之。旣信其言﹐自然不得誅之。今悔於不登時誅之者﹐此謂啟金縢後﹐旣信周公之心﹐已知管﹑蔡之妄﹐宜卽執而戮之﹐乃迎周公。當時以管﹑蔡罪小﹐不卽誅殺﹐至使叛而作亂﹐爲此大禍﹐故所以爲創也。箋又言鷦之所爲鳥題肩﹐或曰鴞﹐皆惡聲之鳥﹐定本﹑《集注》皆云「或曰鴟﹐皆惡鳥也」。案《月令》季冬云「徵鳥厲。」注云「徵鳥﹐題肩﹐齊人謂之擊徵﹐或曰鷹。」然則題肩是鷹之別名﹐與鴞不類。鴞自惡聲之鳥﹐鷹非惡聲﹐不得云皆惡聲之鳥也。《說文》云「鷦﹤眇鳥﹥﹐桃虫也。」郭璞云「桃虫﹐巧婦也。」《方言》說巧婦之名﹐「自關而東謂之桑飛﹐或謂之工雀﹐或謂之過羸﹐或謂之女匠。自關而西﹐謂之桑飛﹐或謂之襪雀」。郭璞注云「卽鷦﹤眇鳥﹥是也。」諸儒皆以鷦爲巧婦﹐與題肩又不類也。今箋以鷦與題肩及鴞三者爲一﹐其義未詳。且言鷦之爲鳥題肩﹐事亦不知所出﹐遺諸後賢。

未堪家多難﹐予又集於蓼。堪﹐任。予﹐我也。我又集於蓼﹐言辛苦也。箋云﹕集﹐會也。未任統理我國家眾難成之事﹐謂使周公居攝時也。我又會於辛苦﹐遇三監及淮夷之難也。○蓼音了。

﹝疏﹞傳「堪任」至「辛苦」。○正義曰﹕《釋詁》云「堪﹐勝」﹐亦任之義也。「予﹐我」﹐《釋詁》文。毛不得有追悔管﹑蔡之事。上經謂愼將來﹐則此亦謂將來之事﹐不得與鄭同也。當言己才智淺短﹐未任國家多難之事。旣已多難﹐又會辛苦﹐故王肅云「非徒多難而已﹐又多辛苦。」是說將來之事﹐對多難爲文。蓼﹐辛苦之菜﹐故云「又集於蓼」﹐言辛苦也。○箋「集會」至「之難」。○正義曰「集﹐會」﹐《釋言》文。會謂逄遇之也。世道未平﹐戰鬥不息﹐於王者爲辛苦之事﹐故言又會於辛苦也。上以翻飛爲諭﹐謂長惡使成。此云「又集於蓼」﹐謂逄其叛逆﹐故上箋言管﹑蔡﹐此箋言三監﹐猶是一事﹐但指憶有先後耳。言三監及淮夷之難者﹐淮夷之叛﹐亦三監使然﹐故連言之也。

《小毖》一章﹐八句。

《載芟》﹐春籍田而祈社稷也。籍田﹐甸師氏所掌。王載耒耜所耕之田﹐天子千畝﹐諸侯百畝。籍之言借也﹐借民力治之﹐故謂之籍田。○芟﹐所銜反﹐除艸也。甸﹐田見反。

﹝疏﹞「《載芟》三十一句」。○正義曰﹕《載芟》詩者﹐春籍田而祈社稷之樂歌也。謂周公﹑成王太平之時﹐王者於春時親耕籍田﹐以勸農業﹐又祈求社稷﹐使獲其年丰歲稔。詩人述其丰熟之事﹐而爲此歌焉。經陳下民樂治田業﹐收獲弘多﹐釀爲酒醴﹐用以祭祀。是由王者耕籍田﹑祈社稷﹑勸之使然﹐故序本其多獲所由﹐言其作頌之意。經則主說年丰﹐故其言不及籍﹑社﹐所以經﹑序有異也。《月令》「孟春﹐天子躬耕帝籍。仲春﹐擇元日﹐命民人社」。《大司馬》「仲春﹐教振旅﹐遂以蒐田﹐獻禽以祭社」。然則天子祈社亦以仲春﹐與耕籍異月。而連言之者﹐𨿽則異月﹐俱在春時﹐故以春總之。《祭法》云「王爲羣姓立社曰泰社。王自爲立社曰王社。」此二社皆應以春社之﹐但此爲百姓祈祭﹐文當主於泰社﹐其稷與社共祭﹐亦當謂泰社社稷焉。○箋「籍田」至「籍田」。○正義曰﹕《天官﹟甸師》「掌耕耨王籍」。《月令》孟春云「天子親載耒耜﹐躬耕帝籍。」是籍田者﹐甸師所掌﹐王所耕也。「天子千畝﹐諸侯百畝」﹐《祭義》文。王親耕者﹐一人獨發﹐三推而已﹐借民力使終治之﹐故謂之籍田也。《月令》說耕籍之事云「天子三推﹐公五推﹐卿﹑諸侯九推。」《周語》說耕籍之事云「王耕一發﹐班三之﹐庶人終於千畝。」韋昭云「王無耦﹐以一耜耕。班﹐次也。三之者﹐下各三。其上王一發﹐公三﹐卿九﹐大夫二十七。」然則每耕人數如《周語》﹐其推之數如《月令》﹐則王一人發而三推﹐公三人發各五推﹐卿九人發各九推﹐大夫推數則無文﹐因以三孤並六卿是爲九﹐其大夫𨿽多﹐見相三之數﹐取二十七人爲之耳。其士蓋八十一人爲之耳。《月令》止有卿﹐而韋昭兼言大夫﹐明亦宜有士也。庶人終於千畝﹐謂甸師之屬徒也。《天官》序云「甸師下士二人﹐府一人﹐史二人﹐胥三十人﹐徒三百人。」其職云「掌帥其屬而耕耨王籍。」注云「其屬﹐府﹑史﹑胥﹑徒也。耨﹐蕓芓也。王以孟春躬耕帝籍﹐天子三推﹐三公五推﹐卿﹑諸侯九推﹐庶人終於千畝。」庶人謂徒三百人。籍之言借也。王一耕之﹐而使庶人蕓芓終之。是借民者﹐謂借此甸師之徒也。王者役人﹐自是常事﹐而謂之借者﹐言此田耕耨皆當王親爲之﹐但以聽政治民有所不暇﹐故借人之力以爲己功﹐是以謂之借也。《漢書》孝文二年開籍田。應邵曰「籍田千畝﹐典籍之田。」臣瓚案﹕「景帝詔曰﹕『朕親耕﹐後親桑﹐率天下先』﹐本不得以假借爲稱。」而鄭以爲借民力者﹐凡言典籍者﹐謂作事設法﹐書而記之﹐或復追述前言﹐號爲典法。此籍田在於公地﹐歲歲耕墾﹐此乃當時之事﹐何故以籍爲名﹖若以事載典籍﹐卽名籍田﹐則天下之事無非籍矣﹐何獨於此偏得籍名﹖瓚見親耕之言﹐卽云不得假借。豈籍田千畝﹐皆天子親耕之乎﹖聖王制法﹐爲此籍田者﹐萬民之業﹐以農爲本﹐五禮之事﹐惟祭爲大。以天子之貴﹐親執耒耜﹐所以勸農業也。祭之所奉﹐必用己力﹐所以敬明神也。《祭義》云「天子爲籍千畝﹐躬秉耒耜﹐以事天地山川社稷。先古以爲醴酪齍盛﹐於是乎取之﹐敬之至也。」是說籍田之意也。

載芟載柞﹐其耕澤澤。千耦其耘﹐䢐隰䢐畛。侯主侯伯﹐侯亞侯旅﹐侯彊侯以。除艸曰芟。除木曰柞。畛﹐埸也。主﹐家長也。伯﹐長子也。亞﹐仲叔也。旅﹐子弟也。彊﹐彊力也。以﹐用也。箋云﹕載﹐始也。隰謂新發田也。畛謂舊田有徑路者。彊﹐有餘力者。《周禮》曰「以彊予任民。」以謂閒民﹐今時傭賃也。《春秋》之義﹐能東西之曰以。成王之時﹐萬民樂治田業。將耕﹐先始芟柞其艸木﹐土气烝達而和﹐耕之則澤澤然解散﹐於是耘除其根株。輩作者千耦﹐言趨時也。或往之隰﹐或往之畛。父子余夫俱行﹐彊有餘力者相助﹐又取傭賃﹐務疾畢已當種也。○柞﹐側伯反﹐除木也。澤澤音釋釋﹐注同﹐《爾雅》作郝﹐音同﹐云「耕也。」郭云「言士解也。」耦﹐五口反。蕓音云﹐本又作「耘」﹐除艸也。畛﹐之忍反﹐徐又音眞。彊﹐其良反﹐有餘力。易﹐本又作「埸」﹐音亦。長﹐張丈反。下同。徑﹐古定反。閒音閒。傭音容。賃﹐女鳩反。烝音證。解音蟹。

﹝疏﹞「載芟載柞」。○毛以爲﹐周公﹑成王之時﹐耕籍以勸下民﹐祈社而求穀實﹐故其時之民樂治田業﹐於是始芟其所田之艸﹐始柞其所田之木﹐待其土气烝達﹐然後耕之。其耕則釋釋然土皆解散﹐又二人相對者有千耦之人﹐其皆耘除此所芟柞艸木之根株也。其耘之時﹐或往之隰﹐或往之畛。其所往之人﹐維爲主之家長﹐維處伯之長子﹐維次長之仲叔﹐維眾之子弟﹐維彊力之兼士﹐維所以傭賃之人。此等俱往畛隰﹐蕓除艸木﹐盡家之眾﹐皆服作勞。有嗿然而眾其來餉饋之人﹐卽其婦之與士也。此農人不以其身爲苦﹐乃謂餉己爲勞﹐思逆而媚其行餉之婦﹐有愛其從來子弟﹐是王化之深﹐務農之至也。此農人旣去艸木根株﹐有略然而利者﹐其所用之耜。以此利耜﹐始耕於南畝之中﹐以種其百眾之穀。此穀之種實﹐皆含此當生之活气﹐故從土中驛驛然其鉆土以射出﹐其士也。乃有厭然而特茂者﹐其傑立之苗也。厭厭然而長大者﹐其齊等之苗也。於是農人則綿綿然用其力麃蕓之﹐以此至於大熟﹐則獲刈之﹐濟濟然穗眾而難進。有成實而多者﹐其此民之積聚也﹐乃有萬與億而及秭﹐言其多無數也。天下丰熟﹐而此在上稅而取之﹐以爲三種之酒﹐以爲五齊之醴﹐進予先祖先妣﹐又以會聚其百眾之禮﹐而爲祭祀。此所爲之酒醴﹐有飶然其气芬香﹐用之以祭祀﹐爲鬼神所饗﹐爲我國家之光榮也。此所爲之酒醴﹐有如椒之馨香﹐用之以祭祀﹐爲鬼神降福﹐則得年壽與成徳之安寧也。旣治田得穀﹐用之祭祀﹐而使鬼神歡悅﹐邦國安寧﹐祭祀得所﹐故能誠感天地。心非云此而有此﹐謂禎祥之應﹐事未至而先來也。心非云今而有今﹐謂嘉慶之事不先聞而卽至也。此事乃自古以來當如此﹐言修徳行禮莫不獲報﹐非獨於此周時。○鄭以「俶載」爲「熾菑」﹐熾然入地而菑殺其艸於南畝之中。又以「烝畀祖妣」爲祭祀之禮﹐以事宗廟﹔「以洽百禮」﹐爲饗燕之禮﹐以待賓客。旣言二禮﹐又反而申之﹐言此所爲之酒醴﹐有飶然其气芬香﹐用之以饗燕賓客﹐爲賓所悅﹐爲我國家光榮也。又其爲酒醴﹐有如椒之香馨﹐用之以祭祀鬼神﹐爲鬼神降福﹐則得年壽與成徳之安寧也。又以且爲辭﹐以振爲古。餘同。○傳「除艸」至「以用」。○正義曰﹕隱六年《左傳》云「如農夫之務去艸焉﹐芟夷蘊崇之。」是除艸曰芟也。《秋官﹟柞氏》「掌攻艸木及林麓」﹐是除木曰柞。《地官﹟遂人》云「十夫有溝﹐溝土有畛」﹐則畛謂地畔之徑路也。至此而易之主﹐故以畛爲埸﹐《信南山》云「疆埸翼翼」是也。《坊記》云「家無二主。」主是一家之尊﹐故知「主﹐家長也」。主旣家長﹐而別有伯﹐則伯是主之長子也。亞訓次也﹐次於伯﹐故知仲叔也。不言季者﹐以季幼少﹐宜與諸子爲類也。令旅中兼之﹐旅訓眾也﹐謂幼者之眾﹐卽季弟及伯仲叔之諸子﹐故云「旅﹐子弟也」。此子弟謂成人堪耕蕓者﹐若幼則從餉而行﹐下云「有依其士」是也。彊謂力能兼人﹐故云「彊﹐彊力也」。以者﹐傭賃之人﹐以意驅用﹐故云「用也」。○箋「載始」至「當種」。○正義曰﹕此本其開地之初﹐故載爲始。原隰者﹐地形髙下之別名。隰指田形而言﹐則是未嘗墾發﹐故知謂新發田也。畛是地畔道路之名﹐故知謂舊田有徑路者。彊有餘力﹐謂其人彊壯﹐治一夫之田仍有餘力﹐能佐助他事者也。「周禮曰以彊予任民」﹐《地官﹟遂人》文。彼注云「彊予﹐謂民有餘力﹐復予之田。」引之以證彊有餘力。彼「民」作「甿」﹐注云「變民言甿﹐異外內也。」然則甿民是一﹐故以民言之。以謂閒民﹐今時傭賃者﹐《太宰》「以九職任萬民﹐其九曰閒民﹐無常職﹐轉移執事」﹐鄭司農云「閒民謂無事業者。轉移爲人執事﹐若今時傭力也。」是有閒民傭賃之事也。又解云以之意。《春秋》之義﹐能東西之曰以。此傭力隨主人所東西﹐故稱以也。僖二十六年《左傳》曰「凡師能左右之曰以。」左右卽東西也。彼𨿽爲師發例﹐要以者﹐任其東西﹐故引之以證此。太平之世﹐而得有閒民者﹐人之才度等級不同﹐自有不能存立﹐於爲人所役者﹐聖人順而任之﹐《周禮》列於九職。是𨿽太平之世﹐必爲人傭﹐故此得有之也。土气烝達者﹐《周語》說將耕之事云「陽气俱烝﹐土膏其動。」韋昭云「烝﹐升也。」《月令》「孟春﹐天气下降﹐地气上騰」﹐注云「此陽气烝達﹐可耕之候。」然則土气烝達者﹐謂陽气升上達出﹐於是耕之﹐故土得釋釋然而散也。《釋訓》云「釋釋﹐耕也。」舍人曰「釋釋猶藿藿﹐解散之意。」言輩作者﹐合家盡行﹐輩輩俱作﹐言趨時也。千耦謂爲耦者千﹐是二千人爲千耦﹐與「十千維耦」異也。或往之隰﹐或往之畛﹐言其所往皆徧也﹐故王肅云「有隰則有原﹐言畛新可見﹐美其陰陽和﹐得同時就功也。」又解所以合家俱作之意。務疾畢已當種也﹐已猶了﹐欲疾耕使畢了﹐故下經而種之。

有嗿其饁﹐思媚其婦﹐有依其士。嗿﹐眾貌。士﹐子弟也。箋云﹕饁﹐饋饟也。依之言愛也。婦子來饋饟其農人於田野﹐乃逆而媚愛之。言勸其事勞﹐不自苦。○嗿﹐敕感反。饁﹐於輒反。饋﹐其愧反。饟﹐式亮反。

﹝疏﹞傳「嗿眾」至「子弟」。○正義曰﹕以耘者千耦﹐饟者必多﹐故知嗿爲眾貌。士者男子之稱﹐而不在耕蕓之中﹐宜是幼者行饟﹐故爲子弟。此經言「有嗿其饁」﹐以目之婦士﹐俱是行饟之人。《七月》云「同我婦子」﹐子卽此之士也。○箋「饁饋」至「自苦」。○正義曰「饁﹐饋」﹐《釋詁》文。孫炎曰「饁﹐野之饋也。」「依」文與「媚」相類﹐媚爲愛﹐故知依亦愛也。

有略其耜﹐俶載南畝。播厥百谷﹐實函斯活。略﹐利也。箋云「俶載」當作「熾菑」。播猶種也。實﹐種子也。函﹐含也。活﹐生也。農夫旣耘除艸木根株﹐乃更以利耜熾菑之﹐而後種其種﹐皆成好含生气。○略如字﹐字書作「」﹐同。俶載﹐毛並如字﹐鄭作「熾菑」。下篇同。函﹐戶南反。下篇同。熾﹐尺志反﹐盛也。菑﹐側其反。種﹐章勇反。下「其種」同。株音誅。

﹝疏﹞傳「略﹐利」。○正義曰﹕《釋詁》文。○箋「實種」至「活生」。○正義曰﹕此說初種﹐故知實爲種子。函者﹐容藏之義﹐故轉爲含﹐猶人口含之也。活者﹐生活﹐故爲生。言種子內含生气﹐種之必生也。

驛驛其達﹐有厭其傑。厭厭其苗﹐綿綿其麃。達﹐射也。有厭其傑﹐言傑苗厭然特美也。麃﹐耘也。箋云﹕達﹐出地也。傑﹐先長者。厭厭其苗﹐眾齊等也。○驛音亦﹐《爾雅》作「繹繹」﹐云「生也。」厭﹐於艷反。下同。綿綿如字﹐《爾雅》云「麃也。」《韓詩》作「民民」﹐云「眾貌。」麃﹐表嬌反﹐蕓也﹐《說文》作「穮」﹐音同﹐云「穮﹐耨鋤田也。」《字林》云「穮﹐耕禾間也。」方遙反。射﹐食亦反。長﹐張丈反。

﹝疏﹞傳「達射」至「麃耘」。○正義曰﹕苗生達地則射而出﹐故以達爲射。《釋訓》云「驛驛﹐生也。」舍人曰「穀皆生之貌。」是「驛驛其達」謂苗生達地也。厭者﹐苗長茂盛之貌。其傑﹐苗之傑者﹐亦是苗也﹐而與其苗異文﹐傑謂其中特美者﹐苗謂其餘齊等者﹐二者皆美茂﹐故俱稱厭。但以齊等苗多﹐重言厭厭耳。以二者相涉﹐故傳詳其文﹐故云「有厭其傑﹐言苗傑然特美也」。箋申特美之意﹐故云「先長者傑」。旣是先長﹐明厭厭﹐其餘眾苗齊等者。麃是蕓之別名﹐綿綿是麃之貌。《釋訓》云「綿綿﹐麃也。」孫炎曰「綿綿﹐言詳密也。」郭璞曰「蕓不息也。」王肅云「蕓者﹐其眾綿綿然不絕也。」

載穫濟濟﹐有實其積﹐萬億及秭。濟濟﹐難也。箋云﹕難者﹐穗眾難進也。有實﹐實成也。其積之乃萬億及秭﹐言得多也。○穫﹐戶郭反。積﹐子賜反﹐又如字。注同。秭音姊。

﹝疏﹞傳「濟濟﹐難」。○正義曰﹕《釋訓》云「濟濟﹐容止也。」在田穫刈﹐不得有濟濟之容﹐但容止濟濟者﹐必舉動安舒﹐此刈者以禾稠難進﹐不能速疾﹐故亦以濟濟言之。言難者﹐箋申之云「穗眾難進也。」

爲酒爲醴﹐烝畀祖妣﹐以洽百禮。箋云﹕烝﹐進。畀﹐予。洽﹐合也。進予祖妣﹐謂祭先祖先妣也。以洽百禮﹐謂饗燕之屬。○烝﹐之丞反。畀﹐必二反。注同。

﹝疏﹞傳「百禮言多」。○正義曰﹕檢定本﹑《集注》皆無此文﹐有者誤也。○箋「烝進」至「之屬」。○正義曰「烝﹐進。畀﹐予。洽﹐合」﹐皆《釋詁》文。箋以下云「有飶」﹑「有椒」﹐重設其文﹐則是二事﹐故分此以當之。以「洽百禮」爲合聚眾禮。其用酒醴者﹐祭祀以外﹐惟饗燕耳﹐故言「謂饗燕之屬」。《賓之初筵》與《丰年》皆有「以洽百禮」之文﹐與此同。而《賓之初筵》其文之下卽云「有壬有林」﹐林謂諸侯之君﹐故箋以爲合見百國所獻之禮。《丰年》止言報祭﹐無饗燕之義﹐故箋不爲說﹐則與「烝畀祖妣」共爲祭祀之禮。此以有二事﹐故以爲饗燕之禮。皆觀文爲義﹐故三者皆異。毛旣無饗燕之言﹐明皆據祭祀﹐與鄭不同。

有飶其香﹐邦家之光。飶﹐芬香也。箋云﹕芬香之酒醴﹐饗燕賓客﹐則多得其歡心﹐於國家有榮譽。○飶﹐蒲卽反。芬﹐芳也。《說文》云「食之香也。」字又作「苾」﹐音同。一音蒲必反。注同。

﹝疏﹞傳「苾﹐芬香」。○正義曰﹕飶者﹐香之气﹐故爲芬香也。○箋「芬香」至「榮譽」。○正義曰﹕箋以此充饗燕﹐下充祭祀者﹐以言邦家之光﹐謂國有光榮﹐是於賓客之辭也。胡考之寧﹐言身得壽考﹐與祭之祝慶萬壽無疆義同﹐是於鬼神之辭也﹐故知此爲饗燕﹐下爲祭祀。以饗燕施於賓客﹐故云「得其歡心﹐於國家有榮譽」。祭祀進於祖妣﹐故云「多得福祿﹐於身得壽考」。

有椒其馨﹐胡考之寧。椒﹐猶飶也。胡﹐壽也。考﹐成也。箋云﹕寧﹐安也。以芬香之酒醴﹐祭於祖妣﹐則多得其福右。○椒﹐子消反﹐徐子料反﹐沈作「俶」﹐尺叔反﹐云「作椒者﹐誤也。此論釀酒芬香﹐無取椒气之芳也。」案《唐風﹟椒聊》箋云「椒之性芬芳。」王注云「椒﹐芬芳之物。」此傳云「椒猶飶」﹐「飶芬香」﹐椒是芬芳之物﹐此正相協﹐無故攺字爲椒﹐椒﹐始也﹐非芬香。馨﹐呼庭反。

﹝疏﹞傳「椒猶」至「考成」。○正義曰﹕椒是木名﹐非香气也。但椒木之气香﹐作者以椒言香﹐故傳辧之﹐云「猶如飶也」。僖二十二年《左傳》曰「𨿽及胡耇。」《周書﹟謚法》「保民耆艾曰胡」。胡爲壽也。「考﹐成」﹐《釋詁》文。言考者﹐明老而有成徳。《蕩》曰「𨿽無老成人」是也。

匪且有且﹐匪今斯今﹐振古如玆。且﹐此也。振﹐自也。箋云﹕匪﹐非也。振亦古也。饗燕祭祀﹐心非云且而有且﹐謂將有嘉慶禎祥先來見也。心非云今而有此今﹐謂嘉慶之事不聞而至也。言修徳行禮﹐莫不獲報﹐乃古古而如此﹐所由來者久﹐非適今時。○且﹐七也反﹐又子余反。下同。見﹐賢徧反。

﹝疏﹞傳「且﹐此。振﹐自」。○正義曰﹕毛𨿽有此訓﹐其義與鄭不殊。○箋「振亦」至「今時」。○正義曰﹕箋以《爾雅》有此正訓﹐故易傳以爲「振亦古也」。以上陳祭饗二事﹐此承上文﹐故云饗燕祭祀。直言饗燕祭祀﹐謂爲之得其所也。有天下者﹐主於敬待神人﹐接之以禮﹐則人神慶悅﹐至誠感物﹐祥瑞必臻﹐故知「非且有且﹐非今斯今」﹐謂嘉慶﹑禎祥之事﹐非謂其有而已有之﹐以言報應之疾也。且實語助﹐但今謂今時﹐則且亦今時﹐其實是一﹐作者美其事而丁寧重言之耳。嘉慶謂王者所得美善之實事﹐禎祥謂嘉慶之前﹐先見爲徵應者也。以其分爲二文﹐故屬禎祥於上句﹐屬嘉慶於下句。但禎祥爲嘉慶而先見﹐故言將有嘉慶禎祥先來見也。以禎祥是事之先應﹐故言先來見。嘉慶是善之實事﹐故云不聞而至。二者意亦同也。此禎祥﹑嘉慶自天爲之﹐享燕之禮得所﹐不謂其至而已至。言修徳行禮﹐莫不獲報﹐乃古又古以來當皆如此﹐非適今時美此大平之主﹐能重於農業﹐獲此福慶﹐故歌之也。

《戴芟》一章﹐三十一句。

《良耜》﹐秋報社稷也。○耜音似﹐田器也。

﹝疏﹞「《良耜》二十三句」。○正義曰﹕《良耜》詩者﹐秋報社稷之樂歌也。謂周公﹑成王太平之時﹐年穀丰稔﹐以爲由社稷之所祐﹐故於秋物旣成﹐王者乃祭社稷之神。以報生長之功。詩人述其事而作此歌焉。經之所陳﹐其末四句是報祭社稷之事。「婦子寧止」以上﹐言其耕種多獲﹐以明報祭所由﹐亦是報之事也。經言「百室盈止﹐婦子寧止」﹐乃是場功畢入﹐當十月之後﹐而得言秋報者﹐作者先陳人事使畢﹐然後言其報祭。其實報祭在秋﹐寧止在冬也。本或「秋」下有「冬」﹐衍字﹐與《丰年》之序相涉而誤。定本無「冬」字。

畟畟良耜﹐俶載南畝。播厥百谷﹐實函斯活。畟畟﹐猶測測也。箋云﹕良﹐善也。農人測測以利善之耜﹐熾菑是南畝也﹐種此百谷﹐其種皆成好。含生气﹐言得其時。○畟﹐楚側反﹐《爾雅》云「畟畟﹐耜也。」郭云「言嚴利也。」種﹐章勇反。

﹝疏﹞「畟畟良耜」。○毛以爲﹐農人以畟畟然利刃善耜﹐始事於南畝而耕之﹐種其百眾之穀﹐其實皆含此當時生之气﹐故生而漸長。農人事而蕓之﹐於是有來視汝之農人者﹐載其方筐及其圓筥﹐其筐筥所盛以饟者﹐維是黍也。旣饟到田﹐見其農夫所戴之笠維糾然﹐其田器之鎛以此趙而刺地﹐以薅去荼蓼之艸。其荼蓼之艸旣朽敗止﹐黍稷乃茂盛止。及其成熟﹐乃獲刈之﹐挃挃然爲聲。旣獲訖﹐乃積聚之﹐栗栗然眾多。所積聚者﹐其大如城雉之峻壯﹐其比迫如櫛齒之相次。旣蹂踐而治之﹐則以開百室﹐一時而納之。於是百室皆盈滿而多穀粟止﹐婦子皆不行而安寧止。天下大熟﹐民安如此﹐國家乃殺是犉牡之牲﹐有捄然者此牲之角。用此牲以報祭社稷。所以報祭之者﹐以嗣繼其先歲﹐復求其丰年﹐以續接其往事﹐復得以養人。又求良善司嗇以續古昔之人﹐庶其常勤勸農﹐常得丰年也。鄭惟「俶載」爲「熾菑」爲異。餘同。○傳「畟畟猶測測」。○正義曰﹕以畟畟文連良耜﹐則是刃利之狀﹐故猶測測以爲利之意也。《釋訓》云「畟畟﹐耜也。」舍人曰「畟畟﹐耜入地之貌。」郭璞曰「言嚴利也。」

或來瞻女﹐載筐及筥。其饟伊黍﹐其笠伊糾。其鎛斯趙﹐以薅荼蓼。笠﹐所以禦暑雨也。趙﹐刺也。蓼﹐水艸也。箋云﹕瞻﹐視也。有來視女﹐謂婦子來饁者也。筐筥﹐所以盛黍也。丰年之時﹐𨿽賤者猶食黍。饁者﹐見戴糾然之笠﹐以田器刺地﹐薅去荼蓼之事。言閔其勤苦。○筐﹐丘方反。筥﹐紀呂反。饟﹐式亮反。笠音立。糾﹐居黝反﹐又其皎反。鎛音博。趙﹐徒了反﹐刺也﹐又如字﹐沈起了反﹐又徒少反。薅﹐呼毛反﹐《說文》云「拔田艸也。」又云「或作茠。」引此以茠荼蓼。荼蓼﹐上音徒﹐下音了。刺﹐七亦反。下同。盛音成。去﹐起呂反。

﹝疏﹞傳「笠所」至「水艸」。○正義曰﹕笠之爲器﹐暑雨皆得禦之﹐故兼言也。其鎛斯趙﹐則趙是用鎛之事。鎛是鋤類﹐故趙爲刺地也。又《釋艸》云「薔﹐虞蓼。」某氏曰「薔一名虞蓼。」孫炎曰「虞蓼是澤之所生﹐故爲水艸也。」蓼是穢艸﹐荼亦穢艸﹐非苦菜也。《釋艸》云「荼﹐委葉。」舍人曰「荼﹐一名委葉。某氏引此詩﹐則此荼謂委葉也。」王肅云「荼﹐陸穢。蓼﹐水艸。」然則所由田有原有隰﹐故並舉水陸穢艸。○箋「瞻視」至「勤苦」。○正義曰「瞻﹐視」﹐《釋詁》文。下言「婦子寧止」﹐明此以爲不寧﹐故知有來視汝﹐謂婦子來饁者也。筐筥之下﹐卽云饟黍﹐故知筐筥所以盛黍也。《少牢》《特牲》大夫士之祭禮食有黍﹐明黍是貴也。《玉藻》云「子卯﹐稷食菜羹。」爲忌日貶而用稷﹐是爲賤也。賤者當食稷耳﹐故云「丰年之時﹐𨿽賤者猶食黍」。瞻汝﹐是見彼農人之時﹐而陳其笠其鎛﹐故知見農人戴糾然之笠﹐以田器刺地﹐薅去荼蓼之艸。定本﹑《集注》皆云「薅去荼蓼之事﹐言閔其勤苦」﹐與俗本不同。

荼蓼朽止﹐黍稷茂止。獲之挃々﹐積之栗栗。其崇如墉﹐其比如櫛﹐以開百室。挃々﹐獲聲也。栗栗﹐眾多也。墉﹐城也。箋云﹕百室﹐一族也。艸穢旣除而禾稼茂﹐禾稼茂而穀成熟﹐谷成熟而積聚多。如墉也﹐如櫛也﹐以言積之髙大﹐且相比迫也。其已治之﹐則百家開戶納之。千耦其耘﹐輩作尙眾也。一族同時納穀﹐親親也。百室者﹐出必共洫間而耕﹐入必共族中而居﹐又有祭酺合醵之歡。○朽﹐虛有反﹐爛也。挃﹐珍栗反。積﹐子賜反。比﹐毗志反。注同。櫛﹐側瑟反。酺音蒲﹐又音步。醵﹐其據反﹐又其略反﹐合錢飲酒也。

﹝疏﹞傳「挃挃」至「墉城」。○正義曰﹕《釋訓》云「挃挃﹐獲也。栗栗﹐眾也。」李巡曰「栗栗﹐積聚之眾。」孫炎曰「挃挃﹐獲聲也。」皆取此爲說也。城之與墻﹐俱得爲墉﹐但此比髙大﹐故爲城。○箋「百室」至「之歡」。○正義曰﹕《周禮》「五家爲比﹐五比爲閭﹐四閭爲族」﹐是百室爲一族。於六鄕則一族﹐於六遂則一酇。是鄭以鄕尊於遂﹐故舉鄕言耳。上篇言千耦﹐此篇言百室﹐𨿽未必一人作﹐而其文千百不同﹐故解其意。千耦其蕓﹐輩作者尙眾﹐故舉多言也。一族同時納穀﹐見聚居者相親﹐故舉少言也。又解族﹑黨﹑州﹑鄕皆爲聚屬﹐獨以百室爲親親之意﹐由百室出必共洫間而耕﹐入必共族中而居﹐又有同祭酺合醵之歡也﹐故偏言之也。《遂人》云「百夫有洫。」故知百室共洫間而耕。彼注云「百夫一酇之田﹐爲六遂之法。族在六鄕﹐而引彼者﹐《小司徒》注云「鄕之田制與遂同。」故得舉酇之制以言族也。祭酺者﹐《族師職》云「春秋祭酺。」注云「酺者﹐爲人物災害之神也。故書酺爲步。杜子春云﹕『當爲酺。』玄謂《校人職》又有『冬祭馬步』﹐則未知此世所云蝝螟之酺與﹖人鬼之步與﹖蓋亦爲壇位如雩禜。云族無飲酒之禮﹐因祭酺而與其民以長幼相酬酢焉。」鄭於彼𨿽以酺步爲疑﹐而以酺爲正﹐故此以酺言之。蝝螟﹐食穀之虫﹐害及人物﹐此神能爲災害﹐故祭以止之。因此祭酺聚錢飲酒﹐故後世聽民聚飲﹐皆謂之酺。《漢書》每有嘉慶﹐令民大酺五日﹐是其事也。彼注云「因祭酺而與其民長幼相酬」﹐卽此合醵也。《禮器》云「曾子曰﹕『《周禮》其猶醵與﹖』」注云「合錢飲酒爲醵。王居明堂之禮﹐乃命國醵」是也。《族師》𨿽云祭酺﹐不言卽爲醵﹔《飲酒禮記》自有醵語﹐不云醵是族法。鄭知祭酺必有飲酒﹐合醵是族法者﹐以《族師》上文雲月吉﹐則屬民而讀邦法﹐書其孝悌睦姻有學者﹐卽云春秋祭酺亦如之。是於祭酺亦屬民讀法﹐因祭而聚族民﹐明其必爲行禮﹐不可徒然。又以族無飲酒之禮﹐故知因祭酺﹐必合錢飲酒﹐與其民長幼相酬酢也。《鄕飲酒》之禮﹐州長於春秋有屬民射於州序之禮﹐黨正於國索鬼神而祭祀﹐有屬民飲酒於序以正齒位之禮﹐此皆禮有飲酒﹐當以公物供之﹐無爲須合錢也。惟族無飲酒之禮﹐明合錢飲酒﹐是《族師》之法﹐故箋以爲同族之禮。

百室盈止﹐婦子寧止。殺時犉牡﹐有捄其角。以似以續﹐續古之人。黃牛黑唇曰犉。社稷之牛角尺。以似以續﹐嗣前歲﹐續往事也。箋云﹕捄﹐角貌。五穀畢入﹐婦子則安﹐無行饁之事﹐於是殺牲報祭社稷。嗣前歲者﹐復求有丰年也。續往事者﹐復以養人也。續古之人﹐求有良司嗇也。○犉﹐如純反﹐本亦作「犉」。捄音虯。復﹐扶又反。下同。

﹝疏﹞傳「黃牛」至「往事」。○正義曰﹕《釋畜》直云「黑唇犉」﹐以言黑唇﹐明不與身同色。牛之黃者眾﹐故知黃牛也。某氏亦云「黃牛黑唇曰犉」﹐取此傳爲說也。《地官﹟牧人》云「凡陰祀﹐用黝生毛之。」注云「陰祀﹐祭地北郊及社稷也。」然則社稷用黝﹐牛色以黑。而用黃者﹐蓋正禮用黝﹐至於報功﹐以社是土神﹐故用黃色﹐仍用黑唇也。以經言角﹐辧角之長短﹐故云「社稷之牛角尺」也。《王制》云「祭天地之牛﹐角繭栗。宗廟之牛﹐角握。賓客之牛﹐角尺。」無社稷之文。卑於宗廟﹐宜與賓客同尺也。《禮緯﹟稽命徵》云「宗廟社稷角握。」此箋不易毛傳﹐蓋以《禮緯》難信﹐不據以爲正也。社稷太牢﹐獨云牛者﹐牛三牲爲大﹐故特言之。「以似以續」﹐似訓爲嗣﹐嗣續俱是繼前之言﹐故爲嗣前歲﹑續往歲之事。前﹑往﹐一也﹐皆求明年﹐使續今年﹐據明年而言﹐故謂今年爲前﹑往也。○箋「捄角」至「司嗇」。○正義曰﹕此「有捄其角」﹐與「兕觥其」﹑「角弓其」﹐皆與角共文﹐故爲角貌。以上言「其饟」﹐是婦子所爲﹐此言「寧止」﹐遙結上句﹐故知安無行饁之事。序云「秋報社稷」﹐故云「於是殺牲以報祭社稷」也。此爲年丰報祭﹐而云更求嗣續﹐故知嗣前歲者﹐復求有丰年也。續往事者﹐復求以養人也。言今歲已有丰年﹐得穀養人﹐求今後歲復然也。嗣﹑續一義也﹐丰年﹑養人亦一事﹐箋因其異文而分屬之耳。《甫田》云「以介我稷黍」﹐是求有年也。「以穀我士女」﹐是求養人也。「續古之人」﹐文連犉牡之末﹐則亦祭求之。非人無以續人﹐明求將來之人﹐使續往古之人。農事須人﹐惟司嗇耳﹐故知求有良司嗇﹐謂求善田畯也。言得善官教民﹐可以益使年丰故也。司嗇﹐己所選擇﹐而祭神求之者﹐得賢以否﹐亦是神明所助﹐故因祭求之。

《良耜》一章﹐二十三句。

《絲衣》﹐繹賓屍也。髙子曰「靈星之屍也。」繹﹐又祭也。天子諸侯曰繹﹐以祭之明日。卿大夫曰賓屍﹐與祭同日。周曰繹﹐商謂之肜。○繹﹐絲衣﹐繹祭之服﹐音亦﹐祭之明日又祭也。字書作「礻」。融﹐余戎反﹐《尙書》作肜﹐音同。

﹝疏﹞「《絲衣》九句」。○正義曰﹕《絲衣》詩者﹐繹賓尸之樂歌也。謂周公﹑成王太平之時﹐祭宗廟之明日﹐又設祭事﹐以尋繹昨日之祭﹐謂之爲繹。以賓事所祭之屍﹐行之得禮。詩人述其事而爲此歌焉。經之所陳﹐皆繹祭始末之事也。子夏作序﹐則惟此一句而已。後世有「髙子」者﹐別論他事。云「靈星之屍」﹐言祭靈星之時﹐以人爲屍。後人以髙子言靈星尙有屍﹐宗廟之祭有屍﹐必矣﹐故引髙子之言﹐以證賓尸之事。子夏說受聖旨﹐不須引人爲證。毛公分序篇端﹐於時已有此語﹐必是子夏之後﹐毛公之前﹐有人著之﹐史傳無文﹐不知誰著之﹐故《鄭志》答張逸云「髙子之言﹐非毛公後人著之。」止言「非毛公後人」﹐亦不知前人爲誰也。以鄭言「非毛公後人著之」﹐不云《詩》序本有此文﹐則知鄭意不以此爲子夏之言也。鄭知非毛公後人著之者﹐鄭玄去毛公未爲久遠﹐此書有所傳授﹐故知毛時有之。若是後人著之﹐則鄭宜除去﹐答之以此﹐明己不去之意﹐以毛公之時﹐已有此言故也。髙子者﹐不知何人。孟軻弟子有公孫丑者﹐稱髙子之言以問孟子﹐則髙子與孟子同時。趙岐以爲齊人。此言髙子﹐蓋彼是也。靈星者﹐不知何星。《漢書﹟郊祀志》云「髙祖詔禦史﹕其令天下立靈星祠。」張晏曰「龍星左角曰天田﹐則農祥也。晨見而祭之。」史傳之說靈星﹐惟有此耳。未知髙子所言﹐是此以否。○箋「繹又」至「之肜」。○正義曰「繹﹐又祭」﹐《釋天》文。李巡曰「繹﹐明日復祭。」曰「又祭」﹐知天子諸侯同名曰繹。以祭之明日者﹐宣八年六月﹐「辛巳﹐有事於太廟。仲遂卒於垂。壬午﹐猶繹」。有事﹐謂祭事也。以辛巳日祭﹐壬午而繹﹐是魯爲諸侯用祭之明日﹐此則天子之禮﹐同名曰繹﹐故知天子亦以祭之明日也。故《公羊傳》曰「繹者何﹖祭之明日也。」知卿大夫曰賓屍者﹐今《少牢饋食禮》者﹐卿大夫之祭禮也﹐其下篇《有司徹》云「若不賓屍。」注云「不賓屍﹐謂下大夫也。」以言「若不賓屍」﹐是對有賓屍者﹐《有司徹》所行﹐卽賓尸之禮﹐是卿大夫曰「賓屍」。案其禮非異日之事﹐故知與祭同日。然則天子諸侯謂之繹﹐卿大夫謂之賓屍﹐是繹與賓屍事不同矣。而此序云「繹賓屍」者﹐繹祭之禮﹐主爲賓事此屍﹐但天子諸侯禮大﹐異日爲之﹐別爲立名﹐謂之爲繹﹐言其尋繹昨日﹔卿大夫禮小﹐同日爲之﹐不別立名﹐直指其事﹐謂之賓屍耳。此序言繹者﹐是此祭之名。賓屍是此祭之事﹐故特詳其文也。周曰繹﹐商謂之肜者﹐因繹又祭﹐遂取《釋天》以明異代之禮別也。彼云「周曰繹﹐商曰肜」﹐孫炎曰「肜者﹐亦相尋不絕之意。《尙書》有《髙宗肜日》﹐是其事也。」

絲衣其紑﹐載弁俅俅。自堂䢐基﹐自羊䢐牛﹔鼐鼎及鼒﹐絲衣﹐祭服也。紑﹐絜鮮貌。俅俅﹐恭順貌。基﹐門塾之基。自羊䢐牛﹐言先小後大也。大鼎謂之鼐。小鼎謂之鼒。箋云﹕載﹐猶戴也。弁﹐爵弁也。爵弁而祭於王﹐士服也。繹禮輕﹐使士升門堂﹐視壺濯及籩豆之屬﹐降往於基﹐告濯具﹐又視牲從羊之牛﹐反告充已﹐乃舉鼎冪告潔﹐禮之次也。鼎圜弇上謂之鼒。○紑﹐孚浮反﹐徐孚不反﹐又音培﹐又音弗。載如字﹐又音戴﹐同。弁﹐皮變反。俅音求﹐恭愼也。《說文》作「絿」﹐同。鼐﹐乃代反﹐郭音乃。鼒音玆﹐徐音災﹐郭音才﹐《說文》作「鎡」字﹐音玆。塾音孰﹐門側堂也。或音育。冪﹐亡歷反﹐本亦作「﹛冖鼎﹜」。圜音圓。弇﹐古奄字。

﹝疏﹞「絲衣其紑」。○正義曰﹕此述繹祭之事。上五句言祭之初﹐下四句言祭之末。初言卑者恭順﹐則當祭尊者可知。祭末舉其不慢﹐則當祭敬明矣。是舉終始以見中﹐舉輕以明重。上言於祭之前﹐使士之行禮﹐在身所服﹐以絲爲衣﹐其色紑然而鮮絜。在首載其爵色之麻弁﹐其貌俅俅而恭順。此絲衣載弁之人﹐從門堂之上﹐旣視壺濯及籩豆﹐降往於門塾之基﹐告君以濯具。更視三牲﹐從羊而往牛﹐所以告肥充﹐又發舉其鼐鼎及鼒鼎之覆冪﹐而告此鼎之絜矣。祭之初﹐使卑者行事﹐尙能恭順﹐故至於當祭事屍﹐禮無失者﹐以此至於祭末﹐旅酬之節﹐兕觥罰爵﹐其然徒設﹐無所用之。所以然者﹐由此助祭飲美酒者﹐皆思自安﹐不讙嘩﹐不傲慢﹐每事如禮﹐故無所罰。恭順如此﹐當於神明﹐是得壽考之休徵。言祭而得禮﹐必將得福﹐故美而歌之。○傳「絲衣」至「之鼒」。○正義曰﹕此述祭事﹐故知絲爲之﹐故云「絲衣﹐祭服」。傳𨿽不解弁﹐亦當以爲爵弁。爵弁之服﹐玄衣纁裳﹐皆以絲爲之﹐故云絲衣也。絲衣與紑共文﹐故爲絜鮮貌也。載弁﹐謂人戴弁也。戴弁者捄々﹐則俅俅人貌﹐故爲恭順貌也。基﹐門塾之基者﹐《釋宮》云「門側之堂謂之塾。」孫炎曰「夾門堂也。」《冬官﹟匠人》云「門堂三之二。」注云「以爲塾也。」《白虎通》云「所以必有塾何﹖欲以飾門﹐因取其名。明臣下當見於君﹐必熟思其事﹐是塾爲門之堂也。直言『自堂䢐基』何﹖知非廟堂之基者。以繹禮在門﹐不在廟﹐故知非廟堂也。」《郊特牲》曰「繹之於庫門內﹐祊之於東方﹐失之矣。」繹於門內爲失﹐明其當在門外。祊以東方爲失﹐明其當在西方。是祊之與繹﹐一時之事﹐故注云「祊之禮宜於廟門外之西室﹐繹又於其堂﹐神位在西﹐二者同時﹐而大名曰繹。」又《禮器》曰「爲祊乎外。」注云「祊祭﹐明日之繹祭也。謂之祊者﹐於廟門外之傍﹐因名焉。其祭之禮﹐旣設祭於室﹐而事屍於堂。孝子求神非一處也。」以此二注言之﹐則祊﹑繹大同﹐而繹統名焉。繹必在門﹐故知基是門塾之基﹐謂廟門外西夾之堂基也。「自羊䢐牛」﹐是從此往彼﹐爲先後之次﹐故知詩意言先小後大﹐爲行事之漸也。《釋器》云「鼎絕大者謂之鼐。」鼐旣絕大﹐鼒自然小﹐故曰「小鼎謂之鼒」。此經自堂䢐基﹐但言所往之處﹐不言所爲之事。牛羊但言所視之物﹐不言所往之處﹐互相足也。鼐及鼒不言自䢐﹐蒙上自䢐之文。鼎則先大後小﹐與牛羊異者﹐取鼒爲韻﹐故變其文也。○箋「載猶」至「之鼒」。○正義曰﹕載者﹐在上之名﹐故經稱載弁﹐若言以頭戴之﹐則於人易曉﹐故云載猶戴也。禮有冠弁﹑韋弁﹑皮弁﹐皆不以絲爲衣﹐且非祭祀之服。《雜記》云「士弁而祭於公﹐冠而祭於己。」《士冠禮》有爵弁服純衣﹐與此絲衣相當﹐故知此弁是爵弁﹐士服之以助君祭也。又解天子之朝﹐羣官多矣﹐所以不使服冕之人﹐而使戴弁之意﹐由繹之禮輕﹐故使士也。若正祭﹐則《小宗伯》云「視滌濯﹐祭之日﹐逆齊省鑊﹐告時於王﹐告備於王。」彼正祭重﹐使小宗伯。此繹祭輕﹐故使士﹐蓋亦宗伯之屬士也。知使士升門堂視壺濯及籩豆者﹐以《特牲》𨿽則士禮﹐而士卑﹐不嫌其禮得同君﹐故準《特牲》爲說。《特牲》先夕陳事﹐主人卽位於堂下。「宗人升自西階﹐視壺濯及籩豆﹐反降﹐東北面﹐告濯具。主人出﹐復外位。宗人視牲告充。宗人舉鼎冪告潔」。彼先視濯籩豆﹐次視牲﹐次舉冪﹐先後與此羊牛鼐次第正同。「自堂䢐基」﹐文在牛羊之上﹐自然是視壺濯籩豆矣。以此知「自堂䢐基」是告濯具﹐從羊之牛是告充﹐鼐鼎及鼒是舉冪告絜也。禮之次者﹐謂《特牲》之禮爲此次﹐故準之以說天子之禮也。「鼎圜弇上謂之鼒」﹐《釋器》文。孫炎曰「鼎斂上而小口者。」以傳直言小鼎﹐不說其形﹐故取《爾雅》文以足之。

兕觥其。旨酒思柔。不吳不敖﹐胡考之休﹗吳﹐嘩也。考﹐成也。箋云﹕柔﹐安也。繹之旅士用兕觥變於祭也﹐飲美酒者皆思自安﹐不讙嘩﹐不敖慢也﹐此得壽考之休徵。○﹐字又作「兕」﹐徐履反。觥﹐古橫反﹐罰爵也﹐字又作「觵」﹐同。斛音虯﹐本又作「」。吳﹐舊如字﹐《說文》作吳。吳﹐大言也。何承天云「吳字誤﹐當作﹛口大﹜﹐從口﹐下大﹐故魚之大口者名﹛口大﹜﹐胡化反。此音恐驚俗也﹐音話。」敖﹐五誥反﹐本又作「傲」。注同。嘩音花。讙﹐火官反﹐又火元反。慢﹐亡諫反。

﹝疏﹞傳「吳﹐嘩。考﹐成」。○正義曰﹕人自娛樂﹐必讙嘩爲聲﹐故以娛爲嘩也。定本「娛」作「吳」。「考﹐成」﹐《釋詁》文。○箋「柔安」至「休徵」。○正義曰「柔﹐安」﹐《釋詁》文。《少牢》《特牲》大夫士之祭也﹐其禮小於天子﹐尙無兕觥﹐故知天子正祭無兕觥矣。今此繹之禮純﹐至旅酬而用兕觥﹐變於正祭也。知至旅而用之者﹐兕觥所以罰失禮﹐未旅之前﹐無所可罰﹐至旅而可獻酬交錯﹐或容失禮﹐宜於此時設之也。《有司徹》是大夫賓尸之禮﹐猶天子之繹﹐所以無兕觥。解者以大夫禮小﹐卽以祭日行事﹐未宜有失﹐故無也。上經說祭初行禮﹐惟謂士耳。此言飲美酒皆思自安﹐則是諸助祭者﹐非獨士也。以祭末多倦怠傲慢﹐故美其於祭之末能不讙嘩﹐不傲慢﹐則於祭前齊敬﹐明矣。恭敬明神必將獲福﹐故以此得壽考之休徵。壽考﹐未然之事﹐故言徵也。

《絲衣》一章﹐九句。

《酌》﹐告成《大武》也。言能酌先祖之道﹐以養天下也。周公居攝六年﹐制禮作樂﹐歸政成王﹐乃後祭於廟而奏之。其始成告之而已。○酌音灼﹐字亦作「汋」。大如字﹐徐音泰。

﹝疏﹞「《酌》九句」。○正義曰﹕《酌》詩者﹐告成《大武》之樂歌也。謂周公攝政六年﹐象武王之事﹐作《大武》之樂旣成﹐而告於廟。作者睹其樂成﹐而思其武功﹐述之而作此歌焉。此經無酌字﹐序又說名「酌」之意﹐言武王能酌取先祖之道﹐以養天下之民﹐故名篇爲《酌》。毛以爲﹐述武王取紂之事﹐卽是《武》樂所象。鄭以爲﹐武王克殷﹐用文王之道﹐故經述文王之事﹐以昭成功所由。功成而作此樂﹐所以上本之也。言「告成《大武》」﹐不言所告之廟。《有瞽》「始作樂而合乎太祖」﹐此亦當告太祖也。《大司樂》「舞《大武》以享先祖」﹐然則諸廟之中﹐皆用此樂﹐或亦徧告羣廟也。言酌先祖之道者﹐周之先祖﹐後稷以來﹐先世多有美道﹐武王酌取用之﹐除殘去暴﹐育養天下﹐故詩人爲篇立名﹐謂之爲《酌》。序其名篇之意﹐於經無所當也。鄭以經陳文王之道﹐武王得而用之﹐亦是酌取之義﹐但所酌之事不止此耳。經有「遵養時晦」﹐毛謂武王取紂﹐鄭爲文王養紂﹐此言以養天下﹐則是愛養萬民﹐非養紂身。𨿽養字爲同﹐非經養也。酌﹐《左傳》作「汋」﹐古今字耳。○箋「周公」至「而已」。○正義曰「周公攝政六年﹐制禮作樂」﹐《明堂位》文。𨿽六年已作﹐歸政成王乃後祭於廟而奏之﹐初成之時未奏用也﹐其始成﹐告之而已﹐故此篇歌其告成之事。言此者﹐以明告之早晚﹐謂在居攝六年告之也。知然者﹐以《洛誥》爲攝政七年之事﹐而經稱周公戒成王云「肇稱殷禮﹐祀於新邑。」明待成王卽政﹐乃行《周禮》。禮旣如此﹐樂亦宜然﹐故知《大武》之樂﹐歸政成王始祭廟奏﹐周公初成之日﹐告之而已。

於鑠王師﹐遵養時晦。時純熙矣﹐是用大介。鑠﹐美。遵﹐率。養﹐取。晦﹐昧也。箋云﹕純﹐大。熙﹐興。介﹐助也。於美乎文王之用師﹐率殷之叛國以事紂﹐養是闇昧之君﹐以老其惡﹐是周道大興﹐而天下歸往矣﹐故有致死之士助之。○於音烏。注同﹐鑠﹐舒灼反。

﹝疏﹞「於鑠王師」。○毛以爲﹐因告《大武》之成﹐故歌武王之事。於乎美哉﹐武王之用師也﹐率此師以取是闇昧之君。謂誅紂以定天下。由旣誅紂﹐故於是令周道大明盛矣。是大明之故﹐遂有大而又大﹐謂致今時之太平也。又本用師取昧之事﹐所以爲可美者﹐以我周家用天人之和而受。之言以和受殷﹐非苟用彊力也。蹻蹻然有威武之貌者﹐我武王之所爲﹐則用此武而有嗣文王之功。王能如是﹐故嘆美之﹐實維爾王之事﹐信得用師之道﹐以此故作爲《大武》﹐以象其事。鄭以爲﹐《大武》象武王伐紂﹐本由文王之功﹐故因告成《大武》﹐追美文王之事。於乎美哉﹐文王之用師眾也﹐乃率殷之叛國﹐養是暗昧之君﹐以成其惡﹐故民服文王能以多事寡﹐以是周道乃大興矣。由有至美之徳﹐誠義足以感人﹐是以大賢士來而助之。賢士旣來﹐我文王寵而受之。來者旣受用﹐故蹻蹻然有威武之士競於我王之造。言其皆來造王﹐王則寵而用之。以此而有嗣續﹐言其傳相致達﹐續來不絕。由是武王因之﹐得成功作樂﹐故嘆美之。實維以武王之事﹐信得用師之道。言武王以文王之故﹐故得道也。○傳「鑠美」至「晦昧」。○正義曰「鑠﹐美」﹐《釋詁》文。又云「遵﹑率﹐循也。」俱訓爲循﹐是遵得爲率。武王於紂﹐養而取之﹐故以養爲取。宣十二年《左傳》引此云「遵養時晦」﹐耆昧也。故轉晦爲昧﹐言取是暗昧﹐則謂武王取紂﹐不得與鄭同也。又緝熙之訓﹐皆爲光明。介字﹐毛皆爲大﹐則此亦宜然。王肅云「於乎美哉﹐武王之用眾也﹐率以取是昧。謂誅紂定天下以除昧也﹐於是道大明。是用有大大﹐言太平也。」○箋「純大」至「助之」。○正義曰「純﹐大。熙﹐興」﹐皆《釋詁》文。以卒句乃言信得用師之道﹐於此未宜嘆其大大﹐故依常訓﹐以介爲助。以武王之業因於文王﹐養紂不伐﹐是文王之事﹐此說大武功成﹐文宜本之於父﹐故以爲美文王之師。養者﹐承事之辭﹐故云「率殷之叛國以事紂」。《左傳》云「耆昧也。」《皇矣》云「上帝耆之。」是養之至老﹐故云「養是暗昧之君﹐以老其惡」。《論語》云「三分天下有其二﹐以服事殷﹐周之徳可謂之至徳。」孔子嘆美文王﹐謂之至徳﹐是周道以養紂之故﹐遂得大興也。《孟子》說「伯夷避紂﹐居北海之濱。太公避紂﹐居東海之濱。聞文王作﹐興而歸之。二老者﹐天下之大老也﹐而歸之﹐是天下父歸之也。天下父歸之﹐其子焉往」也。是天下歸往之也。文武之士並歸周﹐但下言蹻蹻是威武之貌﹐故云「有致死之士眾來助之」。「文王率殷之叛國以事紂」﹐襄四年《左傳》文。

我龍受之﹐蹻蹻王之造﹐載用有嗣﹐龍﹐和也。蹻蹻﹐武貌。造﹐爲也。箋云﹕龍﹐寵也。來助我者﹐我寵而受用之。蹻蹻之士﹐皆爭來造王﹐王則用之。有嗣﹐傳相致。○蹻﹐居表反。造﹐毛才老反﹐鄭七報反﹐詣也。傳﹐直專反。

﹝疏﹞傳「龍和」至「造爲」。○正義曰﹕龍之爲和﹐其訓未聞。《魯頌》稱「蹻蹻虎臣」﹐故爲武貌。「造﹐爲」﹐《釋言》文。王肅云「我周家以天人之和而受殷﹐用武徳嗣文之功。」傳意或然。天人之和﹐謂天助人從﹐和同與周也。○箋「龍寵」至「相致」。○正義曰﹕上言大介爲大來助周﹐則我龍受之。龍此大介﹐寵字以龍爲聲﹐故龍爲寵也。來卽寵受﹐人皆羨之﹐故蹻蹻之士爭來造王﹐而王又用之﹐則其餘嗣續而至。《儒行》說交友之道﹐久相待﹐遠相致﹐故以「有嗣」爲「傳相致」也。從大介至有嗣﹐節之爲三等﹐言從周之士有先後而至也。

實維爾公允師。公﹐事也。箋云﹕允﹐信也。王之事所以舉兵克勝者﹐實維女之事信﹐得用師之道。

﹝疏﹞箋「允信」至「之道」。○正義曰「允﹐信」﹐《釋詁》文。上說行文王之事﹐至此乃述武王﹐故言武王之事﹐所以舉兵克勝﹐謂伐紂勝之也。

《酌》一章﹐九句。

《桓》﹐講武類禡也。桓﹐武志也。類也﹐禡也﹐皆師祭也。○禡﹐馬嫁反。「桓﹐武志也」﹐本或以此句爲注。

﹝疏﹞「《桓》九句」。○正義曰﹕《桓》詩者﹐講武類禡之樂歌也。謂武王將欲伐殷﹐陳列六軍﹐講習武事﹐又爲類祭於上帝﹐爲禡祭於所徵之地。治兵祭神﹐然後克紂。至周公﹑成王太平之時﹐詩人追述其事而爲此歌焉。序又說名篇之意。桓者﹐威武之志。言講武之時﹐軍師皆武﹐故取桓字名篇也。此經𨿽有桓字﹐止言王身之武。名篇曰《桓》﹐則謂軍眾盡武。《謚法》「辟土服遠曰桓」﹐是有威武之義。桓字𨿽出於經﹐而與經小異﹐故特解之。經之所陳﹐武王伐紂之後﹐民安年丰﹐克定王業﹐代殷爲王﹐皆由講武類禡得使之然。作者主美武王﹐意在本由類禡﹐故序達其意﹐言其作之所由。講武是軍眾初出﹐在國治兵也。類則於內祭天﹐禡則在於所徵之地。自內而出﹐爲事之次也。○箋「類也」至「師祭」。○正義曰﹕《釋天》云「是類是禡﹐師祭也。」《王制》云「天子將出徵﹐類乎上帝﹐禡於所徵之地。」注云「上帝﹐謂五徳之帝所祭於南郊者。」言祭於南郊﹐則是感生之帝﹐夏正於南郊祭者。周則蒼帝靈威仰也。南郊所祭一帝而已﹐而云五徳之帝者﹐以《記》文不指言周﹐不得斥言蒼帝﹐故漫言五徳之帝以總之。又嫌普祭五帝﹐故言「南郊」以別之。五徳者﹐五行之徳。此五方之帝各有本徳﹐故稱五徳之帝。太昊炎帝之等﹐感五行之徳生﹐亦得謂之五徳之帝。但類於上帝﹐謂祭上天﹐非祭人帝也。且人帝無特在南郊祭者。以此知非人帝也。謂之類者﹐《尙書》歐陽說以事類祭之﹐天位在南方﹐就南郊祭之。《春官﹟肆師》云「類造上帝。」注云「造猶卽也。爲兆以類禮卽祭上帝也。」類禮依郊祀而爲之者﹐言依郊祀爲之﹐是用歐陽事類之說爲義也。言爲兆以祭上帝﹐則是隨兵所向﹐就而祭之﹐不必祭於南郊。但所祭者﹐是南郊所祭之天耳﹐正以言造﹐故知就其所往爲其兆位而祭之﹐不要在南郊。此言小異於歐陽也。南郊之祭天﹐周以稷配。此師祭所配﹐亦宜用常配之人﹐周卽當以後稷也。禡之所祭﹐其神不明。《肆師》云「凡四時之大田獵祭表貉﹐則爲位。」注云「貉﹐師祭也。於立表處爲師祭﹐祭造軍法者﹐禱气勢之增倍也。其神蓋蚩尢﹐或曰黃帝。」又《甸祝》「掌四時之田表貉之祝號」。杜子春云「貉﹐兵祭也。田以講武治兵﹐故有兵祭﹐習兵之禮﹐故貉祭禱气勢之十百而多獲。」由此二注言之﹐則禡祭造兵爲軍法者﹐爲表以祭之。禡﹐《周禮》作「貉」﹐「貉」又或爲「貊」字﹐古今之異也。貉之言百﹐祭祀此神﹐求獲百倍。

綏萬邦﹐婁丰年。箋云﹕綏﹐安也。婁﹐亟也。誅無道﹐安天下﹐則亟有丰熟之年﹐陰陽和也。○婁﹐力住反。亟﹐欺冀反﹐數也。下同。

﹝疏﹞「綏萬邦」。○毛以爲﹐武王誅紂之後﹐安此萬邦﹐使無兵寇之害﹐數有丰年﹐無饑饉之憂。所以得然者﹐上天所命﹐命爲善不解倦者以爲天子。桓桓然有威武之武王﹐則能安有其天下之事﹐是其爲善不倦﹐故爲天所命。於是用其武事於四方﹐除其四方之殘賊﹐能安定其家。謂成就先王之業﹐遂爲天下之主。乃嘆而美之﹐於乎此武王之徳﹐乃明見於天。殷紂以暴虐之故﹐武王得用此美道以代之。○鄭惟下二句爲異。言於明乎曰天﹐言天道之大明也。紂爲天下之君﹐但由爲惡之故﹐天以武王代之。餘同。○箋「綏安」至「陽和」。○正義曰「綏﹐安」﹐《釋詁》文。又云「亟﹑屢﹐疾也。」同訓爲疾﹐是屢得爲亟也。經言萬國﹐箋言天下﹐天下卽萬國也。《堯典》云「協和萬邦。」哀七年《左傳》曰「禹會諸侯於塗山﹐執玉帛者萬國。」則唐﹑虞﹑夏禹之時﹐乃有此萬國耳。《王制》之注以殷之與周惟千七百七十三國﹐無萬國矣。此言萬國者﹐因下有萬國﹐遂舉其大數。此文廣言天下之大﹐不斥諸侯之身﹐國數自可隨時變易﹐其地猶是萬國之境﹐故得舉萬言之。此安天下﹐有丰年﹐謂伐紂卽然。僖十九年《左傳》云「昔周饑﹐克殷而年丰。」是伐紂之後﹐卽有丰年也。

天命匪解。桓桓武王﹐保有厥士。於以四方﹐克定厥家。士﹐事也。箋云﹕天命爲善不解倦者﹐以爲天子我桓桓有威武之武王﹐則能安有天下之事。此言其當天意也﹐於是用武事於四方﹐能定其家先王之業﹐遂有天下。○解音懈。注同。

﹝疏﹞箋「天命」至「天下」。○正義曰﹕以「天命匪解」爲下文總之。「克定厥家」﹐是天子之事﹐故知天命以爲天子也。安有天下之事﹐謂天下眾事﹐武王能安而有之﹐以天下爲任﹐而行之不解﹐言其當於天意也。以當天意﹐故天命之﹐於是用其武事於四方﹐謂旣能誅紂﹐又四方盡定﹐由是萬國得安﹐陰陽得和。此言結上之意也。家者﹐承世之辭﹐故云能定其家先王之業﹐遂有天下。先王𨿽有其業﹐而家道未定﹐故於伐紂﹐其家始定也。

於昭於天﹐皇以間之。間﹐代也。箋云﹕於﹐曰也。皇﹐君也。於明乎曰天也﹐紂爲天下之君﹐但由爲惡﹐天以武王代之。○於音烏。注同﹐間﹐間廁之間。注同。

﹝疏﹞傳「間﹐代」。○正義曰﹕《釋詁》文。毛傳未有以於爲曰﹐皇多爲美﹐此義必不與鄭同也。王肅云「於乎周道﹐乃昭見於天﹐故用美道代殷﹐定天下。」傳意或然。○箋「於曰」至「代之」。○正義曰「於﹐曰。皇﹐君」﹐《釋詁》文。言於明乎曰天﹐言天去惡與善﹐其道至光明也。以武王代紂﹐卽是明之事。言武王當天意以代﹐紂所以嘆美之。

《桓》一章﹐九句。

《賚》﹐大封於廟也。賚﹐予也﹐言所以錫予善人也。大封﹐武王伐紂時﹐封諸臣有功者。○賚﹐來代反﹐與也﹐徐又音來。

﹝疏﹞「《賚》六句」。○正義曰﹕《賚》詩者﹐大封於廟之樂歌也。謂武王旣伐紂﹐於廟中大封有功之臣以爲諸侯。周公﹑成王大平之時﹐詩人追述其事而爲此歌焉。經無「賚」字﹐序又說其名篇之意。賚﹐予也。言所以錫予善徳之人﹐故名篇曰《賚》。經之所陳﹐皆是武王陳文王之徳﹐以戒敕受封之人﹐是其大封之事也。此言大封於廟﹐謂文王廟也。《樂記》說武王克殷之事云「將帥之士﹐使爲諸侯。」下文則云「虎奔之士﹐脫劍祀乎明堂。」注云「文王之廟爲明堂制。」是大封諸侯在文王之廟也。○箋「大封」至「有功者」。○正義曰﹕以言大封﹐則所封者廣。惟初定天下﹐可有此事﹐守文之世﹐不應得然。且宣十二年《左傳》曰「昔武王克商而作頌﹐其三曰﹕『敷時繹思﹐我䢐維求定。』」引此文以爲武王之頌﹐故知武王伐紂時﹐封諸臣有功者﹐封爲諸侯。《樂記》說「武王克殷﹐未及下車而封薊﹑祝﹑陳﹐下車而封杞﹑宋」﹐又言「將率之士使爲諸侯」﹐是大封也。昭二十八年《左傳》曰「昔武王克商﹐光有天下﹐其兄弟之國者十有五人﹐姬姓之國者四十人」﹐《古文尙書﹟武成篇》說「武王克殷而反﹐祀於周廟﹐列爵惟五﹐分土惟三﹐大賚於四海﹐而萬民悅服」﹐皆是武王大封之事。此言大封於廟﹐《樂記》未至廟而已封三恪二代者﹐言其急於先代之意耳。《祭統》曰「古者明君必賜爵祿於太廟﹐示不敢專也。」然則武王未及下車﹐𨿽有命封之﹐必至廟受策﹐乃成封耳﹐亦在此大封之中也。皇甫謐云「武王伐紂之年﹐夏四月乙卯﹐祀於周廟。將率之士皆封﹐諸侯國四百人﹐兄弟之國十五人﹐同姓之國四十人。」如謐之言﹐此大封是伐紂之年事也。

文王旣勤止﹐我應受之。敷時繹思﹐我䢐維求定。勤﹐勞。應﹐當。繹﹐陳也。箋云﹕敷﹐猶徧也。文王旣勞心於政事﹐以有天下之業﹐我當而受之。敷是文王之勞心﹐能陳繹而行之。今我往以此求定。謂安天下也。○敷音孚。繹音亦。徧音徧。下篇同。

﹝疏﹞「文王旣勤止」。○正義曰﹕武王旣封諸臣有功者於文王之廟﹐因以文王之道戒敕之。言我父文王旣以勤勞於政事止﹐以勤勞於事﹐故有此天下之業。我當受而有之﹐故我徧於是文王勞心之事﹐皆陳而思行之﹐我往以此維求安定。言用文王之道﹐往行天下﹐以求天下之定。此文王勞心之事﹐是我周之受天命而王之所由。於乎﹐今汝諸臣受封者﹐亦當陳而思行之。言己陳行文王之道﹐敕諸臣﹐亦使陳而行之﹐以此而至於太平﹐故追述而歌之也。○傳「勤﹐勞。應﹐當。繹﹐陳」。○正義曰﹕皆《釋詁》文。○箋「敷猶」至「天下」。○正義曰﹕敷訓爲布﹐是廣及之義﹐故云「猶徧也」。文王旣勞心於政事者﹐《尙書》所謂「日昃不遑暇食」﹐是其事也。由此勞心﹐以有天下之業。我當受之﹐謂受其位爲天子也。今我往以此求定者﹐往者﹐自已及物之辭﹐謂行之於天下﹐以求安定天下也。

時周之命﹐於繹思。箋云﹕勞心者﹐是周之所以受天命﹐而王之所由也。於女諸臣受封者﹐陳繹而思行之﹐以文王之功業敕勸之。○於﹐鄭如字﹐王音烏。王﹐於況反﹐又如字。下篇同。

﹝疏﹞箋「勞心」至「勸之」。○正義曰﹕言是者﹐上之勞心也。上天之命﹐命不解怠者﹐故知勞心是周之所以受天命﹐而王之所由。此詩爲大封而作﹐故知「於繹思」是敕諸臣受封﹐使陳而思行之。文王之道﹐可永爲大法﹐故以文王之功業敕勸之。於亦嘆辭也。

《賚》一章﹐六句。

《般》﹐巡守而祀四嶽河海也。般﹐樂也。○般﹐薄寒反。注同。守﹐手又反。「般樂也」﹐音洛。崔《集注》本用此注爲序文。

﹝疏﹞「《般》七句」。○正義曰﹕《般》詩者﹐巡守而祀四嶽河海之樂歌也。謂武王旣定天下﹐巡行諸侯所守之土﹐祭祀四嶽河海之神﹐神皆饗其祭祀﹐降之福助。至周公﹑成王太平之時﹐詩人述其事而作此歌焉。經稱「喬嶽」﹑「翕河」﹐是祀河﹑嶽之事也。經無「般」字﹐序又說其名篇之意。般﹐樂也﹐爲天下所美樂。定本「般樂」二字爲鄭注﹐未知孰是。嶽實有五﹐而稱四者﹐天子巡守﹐遠適四方﹐至於其方之嶽﹐有此祭禮。於中嶽無事﹐故序不言焉。四瀆者﹐五嶽之匹﹐故《周禮》嶽瀆連文。序旣不言五嶽﹐故亦不言四瀆。以河是四瀆之一﹐故舉以爲言。《漢書﹟溝洫志》曰「中國川原以百數﹐莫著於四瀆﹐而河爲宗。」然則河爲四瀆之長。巡守四瀆皆祭﹐言河可以兼之。經無海而序言海者﹐海是眾川所歸﹐經𨿽不說﹐祭之可知﹐故序特言之。

於皇時周﹐陟其髙山﹐嶞山喬嶽﹐允猶翕河。髙山﹐四嶽也。墮山﹐山之嶞墮小者也。翕﹐合也。箋云﹕皇﹐君。喬﹐髙。猶﹐圖也。於乎美哉﹐君是周邦而巡守﹐其所至則登其髙山而祭之﹐望秩於山川。小山及髙嶽﹐皆信案山川之圖而次序祭之。河言合者﹐河自大陸之北敷爲九﹐祭者合爲一。○於音烏。注同。嶞﹐吐果反。注同。郭云「山狹而長也。」又同果反﹐字又作「墮」。喬嶽﹐上音橋﹐下音嶽。翕﹐許及反。

﹝疏﹞「於皇時周」。○毛以爲﹐於乎美哉﹐是周家也。旣定天下﹐巡省四方﹐所至之處﹐則登其髙山之嶽而祭之。其祭之也﹐於大山之傍﹐有嶞嶞然之小山﹐與髙而爲嶽者﹐皆信案山川之圖者﹐又合九河爲一﹐以大小次序而祭之也。徧天之下山川﹐皆聚其神於是﹐配而祭之。能爲百神之主﹐徳合山川之靈﹐是周之所以受天命由此也。○鄭惟以皇爲君﹑褒爲眾爲異。餘同。○傳「髙山」至「翕合」。○正義曰﹕嶽必山之髙者﹐故知「髙山﹐四嶽也」。嶞山對髙山爲小﹐故知山之小者墮墮然﹐言其狹長之意也。毛於皇字多訓爲美。主肅云「美矣﹐是周道已成﹐天下無違﹐四面巡嶽﹐升祭其髙山。」傳意或然。「翕﹐合」﹐《釋詁》文。○箋「皇君」至「爲一」。○正義曰「皇﹐君。喬﹐髙」﹐《釋詁》文。「猶﹐圖」﹐《釋言》文。以於己是嘆美之辭﹐故以皇爲君。君是周邦﹐謂爲天子也。巡守所至﹐則登其髙山而祭之﹐謂每至其方﹐告祭其方之嶽也。《堯典》及《王制》說巡守之禮﹐皆言望秩於山川。《堯典》注云「徧以尊卑次秩祭之。」則知「嶞山喬嶽﹐允猶翕河」﹐皆謂秩祭之事﹐故云「小山髙嶽﹐皆信案山川之圖﹐而次序祭之」。此卽望秩之事也。喬嶽與上句髙山猶是一事﹐但巡守之禮﹐其祭主於方嶽﹐故先言「陟其髙山」。又說望秩之意﹐言小山亦可與四嶽同祭﹐故又言喬嶽﹐令與小山爲類﹐見其同祭之耳。「允猶」之文﹐承「山嶽」之下﹐可案山圖耳。而並云川者﹐山之與川﹐共爲一圖﹐言望秩山川﹐則亦案圖耳。但河分爲九﹐合而祭之一﹐故退「翕河」之文在「允猶」之下﹐使之不蒙「允猶」。自河以外﹐其餘眾川﹐明皆案圖祭之﹐故云「信案山川之圖」。信者﹐謂審信而案之。又解山不言合﹐獨河言合者﹐河自大陸之北敷爲九河﹐祭者合之爲一﹐故云翕也。《禹貢》「導河自積石﹐至於龍門。南至於華陰﹐東至於厎柱﹐又東至於孟津。東過洛汭﹐至於大岯。北過降水﹐至於大陸。又北播爲九河﹐同爲逆河﹐入於海」。是大陸之北敷爲九河。敷者﹐分散之言﹐與播義同﹐故彼注云「播﹐猶散也。同﹐合也。下尾合爲逆河﹐言相迎受也。」然則因大陸分而爲九﹐至下又合爲一﹐以其首尾是一﹐故祭者合之。《漢書﹟地理誌》「巨鹿郡有巨鹿縣﹐大陸澤在其北」。《禹貢》注云「在巨鹿。」《鄭志》答張逸云「巨鹿﹐今名廣河澤。」然則河從廣河之北分爲九也。《禹貢》兗州﹐「九河旣道」﹐孔安國注云「河水分爲九道﹐在此州界平原以北」是也。鄭注云「河水自上至此﹐流盛而地平無岸﹐故能分爲九﹐以衰其勢。壅塞﹐故通利之也。九河之名﹕徒駭﹑大史﹑馬頰﹑覆釜﹑胡蘇﹑簡﹑絜﹑鉤盤﹑鬲津。周時齊桓公塞之﹐同爲一。今河間弓髙以東﹐至平原鬲盤﹐往往有其遺處焉。」鄭言九河之名﹐《釋水》文也。李巡曰「徒駭者﹐禹疏九河以徒眾起﹐故曰徒駭。大史者﹐禹大使徒眾通水道﹐故曰大史。馬頰者﹐河勢上廣下狹﹐狀如馬頰。覆釜者﹐水多渚﹐其渚往往而處狀如覆釜。胡蘇者﹐其水下流﹐故曰胡蘇。胡﹐下也。蘇﹐流也。簡者﹐水深而簡大也。絜者﹐言河水多山石之苦﹐故絜絜苦也。鉤盤者﹐河水曲如鉤﹐屈折如盤﹐故曰鉤盤。鬲津者﹐河水狹小﹐可隔爲津﹐故曰鬲津。」孫炎曰「徒駭者﹐禹疏九河﹐功難﹐眾懼不成﹐故曰徒駭。太史者﹐大使徒眾﹐故依名云。胡蘇者﹐水流多散胡蘇然。簡者﹐水通易也。鉤盤者﹐水曲如鉤﹐盤桓不前也。鬲津者﹐水多阨狹﹐可隔以爲津而橫渡也。」是解九河之名意也。《溝洫志》稱﹐成帝時﹐博士許商以爲「古記九河之名﹐有徒駭﹑胡蘇﹑鬲津﹐今見在成平﹑東光﹑鬲界中。自鬲以北至徒駭間﹐相去二百餘里﹐今河𨿽數移﹐不離此域」。如商此言﹐上舉三河之名﹐下以縣充之﹐則徒駭在成平﹐胡蘇在東光﹐鬲津在鬲縣。其餘六者﹐商所不言﹐蓋於時以不能詳知其處故也。又商言「自鬲以北至徒駭間﹐相去二百餘里」﹐則徒駭是九河之最北者﹐鬲津是九河之最南者﹐然則《爾雅》之文從北而說也。太史﹑馬頰﹑覆釜文在胡蘇之上﹐則三者在成平之南﹑東光之北也。簡﹑絜﹑鉤盤文在胡蘇之下﹐則三者在東光之南﹑鬲縣之北也。鄭亦不能具知所在﹐故云「往往有其遺處」﹐是其不審之辭也。郭璞云「徒駭今在成平縣﹐東光有胡蘇亭﹐鬲﹑盤今皆爲縣﹐屬平原渤海。東光﹑成平﹑河間﹑弓髙以東﹐往往有其遺處焉。」璞言盤今爲縣﹐以爲盤縣﹐其餘亦不審也。𨿽古之河迹難得而詳﹐要於《禹貢》之時﹐皆在兗州之界。於漢之世﹐則兗州之所部近南﹐其界不及於北﹐故《鄭志》趙商謂「河在兗州之北已分爲九河﹐分而復合﹐於大陸之北又分爲九」。故問之曰「《禹貢》導河至於大陸﹐又北播爲九河﹐然則大陸以南固未播也﹐在於兗州安得有九﹖至於何時復得合爲一﹐然後從大陸已北復播爲九也﹖答曰「兗州以濟河爲界﹐河流分兗州界﹐文自明矣。復合爲一﹐乃在下頭。子走南北﹐何所求乎﹖觀子所云﹐似徒見今兗州之界不及九河﹐而靑﹑冀州分之﹐故疑之耳。」旣知今﹐亦當知古﹐是鄭以古之九河皆在兗州之界﹐於漢乃冀州域耳。言復合爲一﹐乃在下頭﹐正以經云「同爲逆河﹐入於海」﹐明並爲一河﹐乃入於海﹐故云「在下頭」耳。亦不知所並之處﹐故不斥言之。齊桓公塞爲一者﹐不知所出何書。其並爲一﹐未知並從何者。

敷天之下﹐裒時之對﹐時周之命。裒﹐聚也。箋云﹕裒﹐眾。對﹐配也。徧天之下眾山川之神﹐皆如是配而祭之﹐是周之所以受天命而王也。○裒﹐蒲侯反。「於繹思」﹐《毛詩》無此句﹐《齊》《魯》《韓詩》有之。今《毛詩》有者﹐衍文也。崔《集注》本有﹐是采三家之本﹐崔因有﹐故解之。

﹝疏﹞傳「裒﹐聚」。○正義曰﹕《釋詁》文。○箋「裒聚」至「而王」。○正義曰﹕《釋詁》云「裒﹑眾﹐多也。」俱訓爲多﹐是裒得爲眾。《釋詁》云「妃﹑合﹑會﹐對。」是對得爲配。言徧天之下﹐則無有不祭﹐故以爲眾山川之神皆配祭之。正言配者﹐山川大小相從配之﹐祭無不徧之意也。是周之所以受天命而王者﹐言其得神之助﹐故能受天之命。武王受命伐紂﹐後乃巡守﹐方始祭祀山川﹐而云受命由此者﹐作者以神能助人﹐歸功於神﹐見受命之前己能敬神﹐及今巡守猶能敬之﹐故所以得受天命而王天下﹐言此是神明之助故也。此篇末俗本有「於繹思」三字﹐誤也。

《般》一章﹐七句。

卷二十二十之一

卷二十二十之一

◎訓傳第二十九

魯頌譜魯者﹐少昊摯之墟也。國中有大庭氏之庫﹐則大庭氏亦居玆乎﹖○正義曰﹕昭十七年《左傳》云「郯子曰﹕『少皞摯之立也。』」定四年《左傳》祝佗曰﹕『命伯禽封於少皞之墟。』」是其文所出也。《明堂位》曰「封周公於曲阜少皞之墟。」卽曲阜也。《漢書﹟地理誌》云「周興﹐以少皞之墟曲阜封周公子伯禽爲魯侯﹐以爲周公主。」應劭云「曲阜在魯城中﹐委曲長七八里。」然則其都在此曲阜﹐其地則名魯也。昭十八年﹐「宋﹑衛﹑陳﹑鄭災」。《左傳》稱「梓愼登大庭氏之庫以望之」。經﹑傳之文𨿽不言大庭居魯﹐而此庫系大庭言之﹐故爲疑辭云「則大庭氏亦居此乎﹖」杜預曰「大庭氏﹐古國名﹐在魯城內。魯於其處作庫﹐髙顯﹐故登以望气。」然則大庭之居在於魯城內﹐於其處作庫﹐非大庭氏所作也。○在周公歸政成王﹐封其元子伯禽於魯。○正義曰﹕《洛誥》言七年冬﹐周公致政成王時事﹐其經云「烝祭歲﹐文王騂牛一﹐武王騂牛一。王命作冊。逸祝冊﹐惟告周公其後。」注云「謂將封伯禽也。」又《閟宮》云「王曰﹕『叔父﹐建爾元子﹐俾侯於魯。』」是周公歸政成王﹐封其元子伯禽之事也。《史記﹟魯世家》云「武王旣克殷﹐封周公旦於少皞之墟曲阜﹐是爲魯公。周公不就封﹐於是卒相成王﹐而使其子伯禽代就封於魯。」然則周公於武王之時已受魯封﹐但身不之魯﹐使伯禽就國。至歸政之後﹐成王乃大啟土宇﹐令地方七百里﹐魯之封疆於是始定﹐故據後定言之。其封域在《禹貢》徐州大野蒙羽之野。○正義曰﹕《禹貢》「海岱及淮惟徐州」﹐云「蒙﹑羽其藝﹐大野旣瀦」。徐州是魯之界﹐故知之。

自後政衰﹐國事多廢。十九世至僖公﹐當周惠王﹑襄王時﹐而遵伯禽之法﹐養四種之馬﹐牧於坰野。○正義曰﹕魯自伯禽之後﹐有武公﹐魯人追立其廟﹐以爲世室。又有孝公﹐爲樊伸山甫所薦﹐𨿽復賢於諸公﹐不爲時所歌頌﹐不能遵伯禽之法﹐故總云「政衰事廢」。明僖公興之﹐故致頌也。《世家》云「伯禽卒﹐子考公酋立。卒﹐弟熙立﹐是爲煬公。卒﹐子幽公宰立。十四年﹐弟晞弒幽公而立﹐是爲魏公。卒﹐子厲公擢立。卒﹐魯人立其弟具﹐是爲獻公。卒﹐子眞公濞立。卒﹐弟敖立﹐是爲武公。卒﹐子戲立﹐爲懿公。九年﹐兄括之子伯禦與魯人攻殺懿公﹐而立伯禦爲君。十一年﹐周宣王伐魯﹐殺伯禦﹐乃立懿公弟稱﹐是爲孝公。卒﹐子弗湟立﹐是爲惠公。卒﹐子息姑攝行君事﹐是爲隱公。十一年冬﹐公子翚殺隱公﹐立其弟允爲君﹐是爲桓公。十八年卒﹐立太子同﹐是爲莊公。三十二年卒﹐立子開﹐爲閔公。二年卒﹐於是季友奉公子申立之﹐是爲僖公。」從周公數之﹐故爲十九世。僖公以惠王十八年卽位﹐襄王二十五年薨﹐是當周惠王﹑襄王時也。○尊賢祿士﹐修泮宮﹐崇禮教。○正義曰﹕《有駜》兪僖公用臣必先致祿食。《振鷺》言絜白之士羣集君朝﹐是尊賢祿士也。《泮水》頌僖公能修泮宮﹐是修泮宮崇崇教也。舒瑗云﹕魯不合作頌﹐故每篇言「頌」﹐以名生於不足故也。能修泮宮﹐土功之事。《春秋》經不書者﹐泮宮止國學也﹐修謂舊有其宮﹐修行其教學之法﹐功費微少﹐非城郭都邑﹐例所不書也。

僖十六年冬﹐會諸侯於淮上﹐謀東略﹐公遂伐淮夷。○正義曰﹕《春秋》僖十六年經書「冬十有二月﹐公會齊侯﹑宋公等於淮」。《左氏傳》曰「會於淮﹐謀鄫﹐且東略。如傳之意﹐以言此會主爲謀鄫﹐且東行略地。今鄭言「謀東略」﹐則鄭意言此會非直謀鄫﹐且謀東略。以爲二俱謀之。僖九年《左傳》「宰孔云﹕『齊侯不務徳而勤遠略﹐故北伐山戎﹐南伐荊楚﹐西爲此會。』東略之不知﹐西則否矣」。是謂徵伐爲略也。此言謀東略者﹐謂東徵伐而略地也。淮會旣有此謀﹐公所以遂伐淮夷。《泮宮》之篇所說伐淮夷事是也。但《春秋》經﹑傳僖公無伐淮夷之事﹐故鄭推校早晚﹐以爲淮會之謀東略﹐卽是謀伐淮夷。旣謀卽伐﹐故稱遂也。案《左傳》僖十六年﹐冬﹐公會諸侯於淮。未歸﹐而使師取項﹐公爲齊所止﹐十七年方始得還。傳云「書曰『公至自會』﹐猶有諸侯之事焉﹐且諱之也。」然則伐淮夷者﹐是在十七年末﹐公還之後﹐乃興師伐之。詩稱「旣作泮宮﹐淮夷攸服」﹐則是受成於學﹐然後出師﹐非因會而遂行也。淮會謀東略者﹐與諸侯共謀。詩稱伐淮夷者﹐專美魯侯。蓋以淮夷居淮水之上﹐在徐州之界﹐最近於魯﹐於時霸者使魯獨徵之﹐故詩專美僖公也。用兵徵伐﹐事之大者﹐《春秋》之例﹐君舉必書﹐所以經﹑傳無伐淮夷文者﹐當是史文脫漏﹐故經﹑傳皆闕。僖二十年﹐新作南門﹐又修姜嫄之廟。至於復魯舊制﹐未徧而薨。○正義曰「二十年新作南門」﹐《春秋經》也。《閟宮》云「閟宮有侐﹐實實枚枚。」又曰「新廟奕奕﹐奚斯所作。」是又修姜嫄之廟也。序稱「僖公能遵伯禽之法」﹐而牧馬門廟﹐魯之舊事﹐是至於復魯舊制也。伯禽之後﹐國事多廢﹐則所廢者非徒馬及門廟而已﹐故云「未徧而薨」﹐所以死後追頌。若然﹐「新作南門」﹐《左傳》云「書﹐不時也。」而以爲僖公之美者﹐僖公新作南門﹐意在修復古制﹐但不從啟塞之時﹐是於禮爲小失。《春秋》貶纖介之惡﹐故取以爲譏。論其復舊之情﹐實爲美事。作南門﹑修廟﹐其事相類﹐故鄭言修廟﹐因說作門﹐贊成僖公之大美﹐言其致頌之本意也。修姜嫄之廟﹐《春秋》不書者﹐魯國舊有此廟﹐更修理之﹐用功少﹐例所不書也。

國人美其功﹐季孫行父請命於周﹐而作其頌。○正義曰﹕旣言「未徧而薨」﹐乃云「請周作頌」﹐則此頌之作﹐在僖公薨後。知者﹐以大夫無故不得出境﹐上請天子追頌君徳﹐𨿽則羣臣發意﹐其行當請於君。若在僖公之時﹐不應聽臣請﹐王自頌己徳﹐明是僖公薨後也。文六年行父始見於經﹐十八年史克名見於傳﹐則克於文公之時爲史官矣。然則此詩之作﹐當在文公之世﹐其年月不可得而知也。行父請周而不見於經者﹐凡羣臣出使﹐嘉好﹑聘享﹑受命而行者﹐乃書之耳。此行父適周﹐自以羣臣之心﹐請王作頌﹐𨿽復告君乃行﹐不稱君命以使﹐非史策所得書也。《駉頌》序云「史克作是頌。」廣言作頌﹐不指《駉》篇﹐則四篇皆史克所作。《閟宮》云「新廟奕奕﹐奚斯所作。」自言奚斯作新廟耳。而漢世文人班固﹑王延壽之等﹐自謂《魯頌》是奚斯作之﹐謬矣。故王肅云「當文公時﹐魯賢臣季孫行父請於周﹐而令史克作頌四篇以祀。」是肅意以其作在文公之時﹐四篇皆史克所作也。四篇一人之作﹐而爲此次者﹐以《駉》言務農重穀﹐爲政之本﹐又善於任賢﹐故次《有駜》﹐言君臣之有道也。君臣同心﹐則能修教徵伐﹐故次《泮水》﹐言能修泮宮﹑服淮夷也。文武旣備﹐明神降福﹐則能克剪放命﹐復其疆宇﹐故終以《閟宮》。四篇皆頌僖公之美徳也。若然﹐《春秋》僖八年「秋七月﹐禘於太廟﹐用致夫人」﹐三十一年「夏四月﹐四卜郊﹐不從﹐猶三望」﹐三十三年「薨於小寢」﹐皆爲《春秋》所譏﹐則是行不純善。而得作頌者﹐《春秋》所譏﹐皆人事小失﹐非有損於國家。僖以魯之先君國事多廢﹐遠遵伯禽之法﹐能復周公之宇﹐安寧魯國﹐作爲賢君。緣王者不陳其詩﹐故臣子請而作頌﹐亦猶他國作詩美其君耳﹐非是太平徳洽和樂頌聲。𨿽復行有小失﹐不妨其作文也。僖公能遵伯禽之法﹐尙爲魯人所頌﹐則伯禽之徳﹐自然堪爲頌矣。所以無伯禽頌者﹐伯禽以成王元年受封於魯﹐於時天下太平﹐四海如一﹐歌頌之作﹐事歸天子﹐列國未有變風﹐魯人不當作頌。

文公十三年﹐太室屋壞。○正義曰﹕此《春秋》經也。《閟宮》箋與此俱引此文者﹐以彼傳云「書不恭也」﹐杜預云「簡慢宗廟﹐使至傾頹﹐故書以見臣子不恭。」然則宗廟毀壞者﹐譏其不恭﹐明修造繕治者﹐於事爲善﹐申說僖公之復舊制﹐作新廟﹐爲可頌之事﹐故引大室壞而反以証之。《公羊》《穀梁》皆以太室爲世室﹐謂伯禽之廟。服﹑杜皆以爲太廟之室。鄭無所說﹐蓋與《左氏》義同也。

初﹐成王以周公有太平制典法之勛﹐命魯郊祭天﹐三望﹐如天子之禮﹐故孔子錄其詩之頌﹐同於王者之後。○正義曰﹕《明堂位》云「武王崩﹐成王幼﹐周公踐天子之位以治天下。六年﹐制禮作樂﹐頒度量﹐而天下大服。七年﹐致政於成王。以周公爲有勛勞於天下﹐命魯公世世祀周公以天子之禮。是以魯君孟春乘大輅﹐載弧韣﹐旂十有二旒﹐日月之意﹐祀帝於郊﹐配以後稷﹐天子之禮也。是成王命魯之郊天也。《春秋》每云不郊﹐猶三望﹐是魯郊祭天﹐而因祭三望也。鄭以三望爲河﹑海﹑岱﹐是魯之境內山川也。祭其境內山川﹐則自是諸侯常法﹐亦雲天子之禮者﹐以《春秋》郊﹑望連文﹐故因說郊天而並云三望耳。《禮運》云「夫杞之郊也﹐禹。宋之郊也﹐契。」是王者之後得郊天。由命魯得郊天﹐用天子禮﹐同於王者之後﹐故孔子亦錄其詩之頌﹐同於王者之後也。王者之後而有頌者﹐正謂宋有《商頌》﹐解《魯頌》所以得與《商頌》同稱頌之意也。

問者曰「列國作詩﹐未有請於周者。行父請之﹐何也﹖」曰「周尊魯﹐巡守述職﹐不陳其詩。至於臣頌君功﹐樂周室之聞﹐是以行父請焉。」○正義曰﹕變風之序皆不言請周﹐此獨言請﹐故問而釋之。《王制》說巡守之禮云「命太師陳詩﹐以觀民之風俗。」然則天子巡守﹐采諸國之詩﹐觀其善惡﹐以爲黜陟。今周尊魯﹐若王者巡守述職﹐不陳其詩﹐𨿽魯人有作﹐周室不采。《商譜》云「巡守述職﹐不陳其詩﹐示無貶黜﹐客之義。」然則不陳魯詩﹐亦示無貶黜魯之義也。巡守陳詩﹐觀民風俗﹐善則賞之﹐惡則貶之。旣示無貶黜﹐不采其詩﹐𨿽有善詩﹐不得復采﹐故王道旣衰﹐變風皆作﹐而魯獨無之。以無魯風﹐故知巡守述職﹐不陳其詩。魯之臣子﹐緣周室尊魯﹐不陳其詩﹐是不欲使魯有惡。旣不欲其惡﹐當喜聞其善﹐至於臣頌君功﹐亦樂使周室聞之﹐是以行父請焉。魯人請周﹐不作風而作頌者﹐以頌者美盛徳之形容﹐是詠歌之善稱。王者有成功盛徳﹐然後頌聲作焉。今魯詩稱「穆穆魯侯﹐敬明其徳」﹐是美盛徳也。「旣克淮夷﹐孔淑不逆」﹐是成功也。旣有盛徳﹐復有成功﹐𨿽不可上比聖王﹐足得臣子追慕﹐故借其嘉稱﹐以美其人﹐言其所美有形容之狀﹐故稱頌也。以作頌非常﹐故特請天子。以魯是周公之後﹐僖公又實賢君﹐故特許之。不然﹐亦不得轉借其名而作頌也。○周之不陳其詩者﹐爲憂耳。其有大罪﹐侯伯監之﹐行人書之﹐亦示覺焉。○正義曰﹕又解不陳其詩﹐所以爲勸誡者。其大罪﹐州牧侯伯監察之﹐行人之官書記之﹐亦足示覺知之焉。𨿽則不陳其詩﹐亦足以爲黜陟也。《商譜》云「示無貶黜﹐客之法」﹐此言「亦示覺焉」﹐互相補足﹐皆是示法而已﹐其有善惡﹐不得不黜陟之也。此言主於戒惡﹐故言有大罪耳。其實小善小惡亦監之﹑書之也。侯伯者﹐州牧之別名。僖元年《左傳》曰「凡侯伯救患分災討罪﹐禮也。」是州內諸侯有善惡者﹐侯伯當監之也。《秋官﹟小行人》云「及其萬民之利害爲一書﹐其禮俗政事教治刑禁之逆順爲一書﹐其悖逆暴亂作慝猶犯令者爲一書﹐其札喪凶荒厄貧爲一書﹐其康樂和親安平爲一書。凡此五物者﹐每國辧異之﹐以此反命於王﹐以周知天下之故。」是諸國有善惡﹐行人當書之。

《駉》﹐頌僖公也。僖公能遵伯禽之法﹐儉以足用﹐寬以愛民﹐務農重穀﹐牧於坰野﹐魯人尊之﹐於是季孫行父請命於周﹐而史克作是頌。季孫行父﹐季文子也。史克﹐魯史也。○駉﹐古熒反﹐《說文》作「驍」﹐又作「駫」﹐同。牧﹐徐音目。坰﹐苦熒反﹐徐又苦營反﹐或苦瓊反﹐遠也﹐下同。父音甫。注同。

﹝疏﹞「《駉》四章章八句」至「作是頌」。○正義曰﹕作《駉》詩者﹐頌僖公也。僖公能遵伯禽之法。伯禽者﹐魯之始封賢君﹐其法可傳於後。僖公以前﹐莫能遵用。至於僖公﹐乃遵奉行之﹐故能性自節儉﹐以足其用情﹐又寬恕以愛於民﹐務勤農業﹐貴重田穀﹐牧其馬於坰遠之野﹐使不害民田﹐其爲美政如此﹐故旣薨之後﹐魯國之人慕而尊之。於是卿有季孫氏名行父者﹐請於周﹐言魯爲天子所優﹐不陳其詩﹐不得作風﹐今僖公身有盛徳﹐請爲作頌。旣爲天子所許﹐而史官名克者﹐作是《駉》詩之頌﹐以頌美僖公也。定本﹑《集本》皆重有僖公字。言能遵伯禽之法者﹐伯禽賢君﹐其法非一﹐僖公每事遵奉﹐序者總以爲言也。不言遵周公之法者﹐以周公聖人﹐身不之魯﹐魯國之所施行﹐皆是伯禽之法﹐故系之於伯禽﹐以見賢能慕賢之意也。儉者﹐約於養身﹐爲費寡少﹐故能畜聚貨財﹐以足諸用。寬者﹐緩於馭物﹐政不苛猛﹐故能明愼刑罰﹐以愛下民。此𨿽僖公本性﹐亦遵伯禽爲然也。務農﹐謂止捨勞役﹐盡力耕耘。重穀﹐謂愛惜禾黍﹐不妄損費。其事是一﹐但所從言之異耳。由其務農﹐故牧於坰遠之野﹐使避民居與良田﹐卽四章上二句是也。其下六句﹐是因言牧在於坰野﹐卽說諸馬肥健﹐僖公思使之善﹐終說牧馬之事也。儉以足用﹐寬以愛民﹐說僖公之徳﹐與務農重穀爲首引耳﹐於經無所當也。僖公之愛民務農﹐遵伯禽之法﹐非獨牧馬而已。以馬畜之賤﹐尙思使之善﹐則其於人事﹐無所不思明矣。「魯人尊之」以下﹐以諸侯而作頌詩爲非常﹐故說其作頌之意﹐𨿽復主序此篇﹐其義亦通於下三篇﹐亦是行父所請﹐史克所作也。此言魯人尊之﹐謂旣薨之後﹐尊重之也。○箋「季孫」至「魯史」。○正義曰﹕行父是季友之孫﹐故以季孫爲氏﹐死謚曰文子。《左傳》《世本》皆有其事。文十八年《左傳》稱「季文子使太史克對宣公」﹐知史克﹐魯史也。此𨿽借名爲頌﹐而體實國風﹐非告神之歌﹐故有章句也。禮﹐諸侯六閒﹐馬四種﹐有良馬﹐有戎馬﹐有田馬﹐有駑馬。僖公使牧於坰野﹐馬皆肥健﹐作者因馬有四種﹐故每章各言其一。首章言良馬﹐朝祀所乘﹐故云「彭彭」﹐見其有力有容也。二章言戎馬齊力尙彊﹐故云「伾伾」﹐見其有力也。三章言其田馬﹐田獵齊足尙疾﹐故云「驛驛」﹐見其善走也。卒章言駑馬﹐主給雜使﹐貴其肥壯﹐故云「袪袪」﹐見其彊健也。馬有異種﹐名色又多﹐故每章各舉四色以充之。宗廟齊豪﹐則馬當純色﹐首章說良馬而有異毛者﹐容朝車所乘故也。

駉駉牡馬﹐在坰之野。駉駉﹐良馬腹幹肥張也。坰﹐遠野也。邑外曰郊﹐郊外曰野﹐野外曰林﹐林外曰坰。箋云﹕必牧於坰野者﹐辟民居與良田也。《周禮》曰「以官田﹑牛田﹑賞田﹑牧田任遠郊之地。」薄言駉者﹐有驈有皇﹐有驪有黃﹐以車彭彭。牧之坰野則駉駉然。驪馬白跨曰驈﹐黃白曰皇﹐純黑曰驪﹐黃騂曰黃。諸侯六閒﹐馬四種﹐有良馬﹐有戎馬﹐有田馬﹐有駑馬。彭彭﹐有力有容也。箋云﹕坰之牧地﹐水艸旣美﹐牧人又良﹐飲食得其時﹐則自肥健耳。○驈﹐戶橘反﹐阮孝緒於密反﹐顧野王余橘反﹐郭音述。驪﹐力知反﹐沈又郎西反﹐《說文》《字林》云「深黑色馬也。」跨﹐苦花反﹐又苦故反﹐又胡瓦反﹐郭云「髀間也。」《蒼頡篇》云「兩股間也。」騂﹐息營反﹐赤黃曰騂。下文同。《字林》火營反。種﹐章勇反。駑音奴。飲食﹐上音蔭﹐下音嗣﹐又並如字。

思無疆﹐思馬斯臧。箋云﹕臧﹐善也。僖公之思遵伯禽之法﹐反覆思之﹐無有竟己﹐乃至於思馬斯善﹐多其所及廣博。○疆﹐居良反﹐竟也。覆﹐芳服反。

﹝疏﹞「駉駉」至「斯臧」。○正義曰﹕僖公養四種之馬﹐又能遠避良田﹐魯人尊重僖公﹐作者追言其事。駉駉然腹幹肥張者﹐所牧養之良馬也。所以得肥張者﹐由其牧之在於坰遠之野﹐其水艸旣美﹐牧人又良﹐飲食得所﹐莫不肥健﹐故皆駉駉然。「薄言駉者」﹐有何馬也﹖乃有白跨之驈馬﹐有黃白之皇馬﹐有純黑之驪馬﹐有黃騂之黃馬。此等用之以駕朝祀之車﹐則彭彭然有壯力﹐有儀容矣。是由牧之以理﹐故得使然。此僖公思遵伯禽之法﹐反覆思之﹐無有竟已。其所思乃至於馬亦令之使此善﹐是其所及廣博﹐不可忘也。定本「牧馬」字作「牡馬」。○傳「駉駉」至「曰坰」。○正義曰﹕腹﹐謂馬肚。幹﹐謂馬脇。宣十五年《左傳》曰「𨿽鞭之長﹐不及馬腹。」謂鞭馬肚也。莊元年《公羊傳》曰「拉公幹而殺之。」謂折公脇也。肥張者﹐充而張大﹐故其色駉駉然﹐是馬肥之貌耳。但毛以四章分說四種之馬﹐故言駉駉良馬﹐腹幹肥張。明首章爲良馬﹐二章爲戎馬也。坰者﹐闊廣之義﹐故爲遠。《釋地》云「邑外謂之郊﹐郊外謂之牧﹐牧外謂之野﹐野外謂之林﹐林外謂之坰。」此傳出於彼文﹐而不言郊外曰牧。注云「郊外曰野」者﹐自郊以外﹐野爲通稱﹐因卽據野爲說﹐不言牧焉。且彼郊外之牧﹐與此經牧馬字同而事異﹐若言郊外牧﹐嫌與牧馬相涉﹐故略之也。郊﹑牧﹑野﹑林﹑坰﹐自邑而出﹐遠近之異名。孫炎曰「邑﹐國都也。設百里之國﹐五者之界﹐界各十里。」然則百里之國﹐國都在中﹐去境五十﹐每十里而異其名﹐則坰爲邊畔﹐去國最遠﹐故引之以證坰爲遠也。彼據小國言之﹐郊爲遠。郊﹑牧﹑野﹑林﹑坰﹐自郊外爲差﹐則郊也﹑牧也﹑野也﹑坰也﹐四者不同處。箋稱牧於坰野﹐又言牧任遠郊﹐便是郊﹑牧﹑坰﹑野共爲一處。與《爾雅》異者﹐自國都以外﹐郊爲大限﹐言牧在遠郊﹐謂所牧之處在遠郊之外﹐正謂在坰是也。野者﹐郊外通名﹐故《周禮》六遂在遠郊之外。《遂人職》云「凡治野田。」是其郊外之地總稱野也。牧於坰野﹐自謂放牧在坰﹐非遠近之名﹐𨿽字與《爾雅》相涉﹐其意皆不同也。孫炎言「百里之國﹐十里爲郊」﹐則郊之遠近﹐計境之廣狹以爲差也。《聘禮》云「賓及郊。」注云「郊﹐遠郊。」周制﹐天子畿內千里﹐遠郊百里。以此差之﹐遠郊上公五十里﹐侯四十里﹐伯三十里﹐子二十里﹐男十里也。近郊各半之。是鄭之所約也。以《聘禮》下云「賓至於近郊」﹐故知賓及郊者﹐爲遠郊也。《司馬法》云「王國百里爲遠郊。」且王畿千里﹐其都去境五百里。《爾雅》從邑之外止有五﹐明當每皆百里﹐故知遠郊百里也。知近郊半之者﹐《書序》云「周公旣沒﹐命君陳分正東郊成周。」於時周都王城﹐而謂成周爲東郊﹐則成周在其郊也。於漢王城爲河南﹐成周爲洛陽﹐相去不容百里﹐則所言郊者﹐謂近郊﹐故注云「天子近郊五十里﹐今河南洛陽相去則然。」是鄭以河南洛陽約近郊之里數也。《周禮》杜子春注云「五十里爲近郊。」《白虎通》亦云「近郊五十里﹐遠郊百里。」是儒者相傳爲然。昭二年「叔弓如晉」﹐《左傳》曰「晉侯使郊勞。」服虔云「近郊三十里。」或當別有依約﹐與鄭異也。《書傳》云「百里之國﹐二十里之郊。七十里之國﹐九里之郊。三十里之國﹐三里之郊。」言其百里﹑七十里﹐是夏﹑殷諸侯之國﹐其郊與周異也。○箋「必牧」至「之地」。○正義曰﹕解牧馬必在坰野之意。以國內居民多﹐近都之地貴﹐必牧於坰野者﹐避民居與良田故也。以序云「務農重穀﹐牧於坰野」﹐故知有避民田之義也。引《周禮》者﹐《地官﹟載師》文。彼注鄭司農云「官田者﹐以備公家之所耕也。牛田者﹐以養公家之牛也。賞田者﹐賞賜之田也。牧田者﹐牧六畜之田。」玄謂﹕「官田﹐庶人在官者﹐其家所受田也。牛田﹑牧田﹐畜牧者之家所受田也。」必易司農者﹐以《載師》掌在土之法﹐以物地事所陳者爲制貢賦而言也。若官所耕田﹐及牛牧之田﹐則自公家所田﹐無賦稅之事。下文何云「近郊十一﹐遠郊二十而三」﹐爲稅法也。以此故易之。彼司農以牛田爲牧家所受﹐則非復放牧之田。而引證此者﹐以牧人之牧六畜﹐常在遠郊之外﹐因近其牧處而紿之田﹐故引此爲證牧馬之處﹐當遠於國也。彼𨿽天子之法﹐明諸侯亦當然﹐則牧在遠地﹐避民良田﹐乃是禮法當然。自僖公以前﹐不能如禮﹐故特美之。○傳「牧之」至「力有容也」。○正義曰﹕上言「駉駉牡馬﹐在坰之野」﹐是馬之肥﹐及言其牧處。此云「薄言駉者﹐有驈有皇」﹐是就其所牧之中﹐言肥馬之色。此駉駉之肥﹐由牧之使然﹐故傳辧之云「牧之坰野﹐則駉駉然。」《釋畜》云「驪馬白跨﹐驈。」孫炎曰「驪﹐黑色也。白跨﹐股腳白也。」郭璞云「跨﹐髀間也。」然則跨者﹐所跨據之處﹐謂髀間白也。《釋畜》又云「黃白﹐皇。」舍人曰「黃白色雜名皇也。」其驪與黃﹐則《爾雅》無文。《月令》孟冬云「駕鐵驪﹐象時之色。」《檀弓》云「夏后氏尙黑﹐戎事乘驪。」故知「純黑曰驪」。《爾雅》「黃白﹐皇」﹐謂黃而色白者﹐名之爲皇﹐則黃而赤色者直名爲黃明矣。故知「黃騂曰黃」。騂者﹐赤色﹐謂黃而雜色者也。諸侯六閒﹐馬四種﹐《夏官﹟校人》有其事﹐故知邦國六閒﹐傳惟變邦國以爲諸侯耳。以四章所論馬色旣別﹐皆言以車﹐明其每章各有一種﹐故言此以充之。不於上經言之者﹐以上文二句﹐四章皆同﹐無可以爲別異﹐故就此以車異文而引之也。閒﹐謂馬之所在有限衛之處。《校人》之注以爲二百一十六匹爲一廏﹐每廏爲一閒。諸侯有四種﹐其三種別爲一閒﹐駑一種而分爲三閒也。傳旣言馬有四種﹐又辧四種之異﹐故云「有良馬﹐有戎馬﹐有田馬﹐有駑馬」。彼《校人》上文辯六馬之屬﹐種﹑戎﹑齊﹑道﹑田﹑駑﹐本無良馬之名。鄭於彼注以爲諸侯四種﹐無種﹑戎﹐而有齊﹑道﹑田﹑駑。此傳有良﹑戎﹐而無齊﹑道。與彼異者﹐彼上文說六馬之屬﹐下言天子六種﹐邦國四種﹐家二種﹐自上降殺以兩﹐明當漸有其等差﹐其義必如鄭說。今傳言良馬﹐非彼六馬之名﹐則戎馬非彼之義。戎馬自以時事名之﹐蓋謂齊馬爲良馬﹐道馬爲戎馬也。何則﹖國之大事﹐在祀與戎﹐諸侯之國必有朝祀徵伐之事﹐謂朝祀所乘爲良馬﹐徵伐所乘爲戎馬﹐非《周禮》之種﹑戎也。彼鄭注以次差之﹐玉路駕種馬﹐戎路駕戎馬﹐金路駕齊馬﹐象路駕道馬﹐田路駕田馬﹐駑馬給宮中之役。彼以天子具有五路﹐故差之以當六馬。而諸侯路車多少不等﹐有自金路以下者﹐有象路以下者﹐有革路以下者。車𨿽有異﹐馬皆四種﹐則知其爲差次不得同天子﹐故傳準所用﹐別爲立名﹐謂之良﹑戎﹐不言齊﹑道。案魯以同姓勛親﹐有金路以下﹐則當金路﹑象路共駕良馬﹐戎路駕戎馬﹐田路駕田馬﹐駑馬給宮中之役。其餘諸侯無金路者﹐事窮則同﹐蓋亦準其時事分乘四種。大夫本無路車﹐亦有二種之馬﹐明以時事乘之﹐不必要駕路車也。若然﹐案《夏官﹟戎右》注云「此充戎路之右﹐田亦爲之右。」然則戎﹑田相類﹐何知不象路駕戎馬﹐戎路駕田馬﹐而必知諸侯有金路者﹐金路﹑象路共駕良馬﹐戎路駕戎馬者﹐以兵戎國之大事﹐當駕善馬﹐不得與田馬同也。天子戎路﹐以其無飾﹐故卑於象路。戎馬以其尙彊﹐故戎馬先於齊馬。以此知諸侯戎路亦不得與田路同馬。且戎路之衡髙於田路﹐田馬不得駕之。《冬官》「輈人爲輈﹐國馬之輈﹐深四尺有七寸﹔田馬之輈﹐深四尺」。注云「國馬﹐謂種馬﹑戎馬﹑齊馬﹑道馬﹐髙八尺﹔兵車﹑乘車﹐衡髙八尺七寸﹔田馬七尺。」則衡髙七尺七寸是戎馬之髙﹐當與齊道同﹐不與田馬等﹐故知戎路不得駕田馬也。戎路必駕戎馬﹐則知有金路者﹐金路﹑象路共駕良馬明矣。《校人》又云「凡頒良馬而養乘之。」注云「良﹐善也。善馬﹐五路之馬。」彼以五路之馬皆稱爲良﹐此傳獨以齊馬爲良馬者﹐以其用之朝祀﹐故謂之良﹐不與《周禮》同也。朝祀所乘﹐𨿽取其力﹐亦須儀容﹐故云「彭彭﹐有力有容」。言其能備五禦之威儀也。○箋「臧善」至「廣博」。○正義曰「臧﹐善」﹐《釋詁》文。疆者﹐竟也﹐故言反覆思之無竟已。言伯禽之法非一﹐僖公每事思之﹐所思眾多﹐乃至於思馬斯善。以馬是賤物﹐舉微以見其著﹐多大其思之所及者能廣博也。

駉駉牡馬﹐在坰之野。薄言駉者﹐有騅有駓﹐有騂有騏﹐以車伾々。蒼白雜毛曰騅。黃白雜毛曰駓。赤黃曰騂。蒼祺曰騏。伾々﹐有力也。○騅音佳。駓﹐符悲反﹐字又作「駓」﹐郭云「今桃花馬也。」《字林》作「﹤馬否﹥」﹐音丕。騏音其。伾﹐敷悲反﹐《說文》同。《字林》作「﹤馬否﹥﹐走也」﹐父之反﹐音丕。祺音其﹐字又作「騏」。

思無期﹐思馬斯才。才﹐多材也。

﹝疏﹞傳「倉白」至「有力」。○正義曰﹕《釋畜》云「倉白雜毛騅。」郭璞曰「卽今騅馬也。」又云「黃白雜毛駓。」郭璞曰「今之桃華馬也。」此二者﹐皆云「雜毛」﹐是體有二種之色相間雜。上云「黃白曰皇﹐黃騂曰黃」﹐止一毛色之中自有淺深﹐與此二色者異﹐故不云雜毛也。其騂﹑騏﹐《爾雅》無文。周人尙赤﹐而牲用騂犅。禮稱陽祀用騂牲﹐是騂爲純赤色。言赤黃者﹐謂赤而微黃﹐其色鮮明者也。上云「黃騂曰黃」﹐謂黃而微赤。此云「赤黃曰騂」﹐謂赤而微黃。此其所以異也。騏者﹐黑色之名。「倉騏曰騏」﹐謂靑而微黑﹐今之驄馬也。《顧命》曰「四人騏弁。」注云「靑黑曰騏。」引《詩》云「我馬維騏。」是騏爲靑黑色。此章言戎馬﹐戎馬貴多力﹐故云「伾伾﹐有力」。

駉駉牡馬﹐在坰之野。薄言駉者﹐有驒有駱﹐有驑有雒﹐以車繹繹。靑驪驎曰驒。白馬黑鬛曰駱。赤身黑鬛曰驑。黑身白鬛曰雒。繹繹﹐善走也。○驒﹐徒河反﹐《說文》云「馬文如鼉魚也。」《韓詩》及《字林》云「白馬黑髦也。」駱音洛。樊﹑孫《爾雅》並作「白馬黑髦鬛尾也」。驑音畱﹐《字林》云「赤馬黑髦尾也。」雒音洛﹐本或作「駱」﹐同。繹音亦﹐善足也﹐一本作「善走也」﹐崔本作「驛」。驎﹐本亦作「甐」﹐郭良忍反﹐毛色有深淺班駮隱甐﹐今之連錢﹤馬﹥也。呂﹑沈良振反﹐孫炎音鄰﹐云「似魚鱗也。」鬛﹐力輒反。

﹝疏﹞傳「靑驪」至「善走」。○正義曰﹕《釋畜》云「靑驪驎﹐驒。」孫炎云「色有淺深﹐似魚鱗也。」郭璞曰「色有深淺班駮隱鄰﹐今之連錢﹤馬﹥也。」又云「白馬黑鬛﹐駱。」郭璞引《禮記》曰「夏后氏駱馬黑鬛。」然則髦卽是鬛﹐皆謂馬之騣也。定本﹑《集注》髦字皆作鬛。其「驑雒」《爾雅》無文。《爾雅》有「驑白﹐駁」﹐「驑馬﹐黃脊騝音乾」﹐則驑是色名。說者以驑爲赤色﹐若身鬛俱赤則騂馬﹐故爲赤身黑鬛曰驑﹐卽今之驑馬也。黑身白鬛曰雒﹐則未知所出。檢定本﹑《集注》及徐音皆作「雒」字﹐而俗本多作「駁」字。《爾雅》有「驑白﹐駁」﹐謂赤白雜色﹐駁而不純﹐非黑身白鬛也。《東山》傳曰「驑白曰駁。」謂赤白雜﹐取《爾雅》爲說。若此亦爲駁﹐不應傳與彼異。且注《爾雅》者樊光﹑孫炎於「驑白﹐駁」下乃引《易》「乾爲駁馬」﹐引《東山》「皇駁其馬」﹐皆不引此文﹐明此非駁也。其字定當爲「雒」﹐但不知黑身白鬛何所出耳。此章言「田馬﹐田獵尙疾」﹐故言「繹繹﹐善走」。

思無斁﹐思馬斯作。作﹐始也。箋云﹕斁﹐厭也。思遵伯禽之法﹐無厭倦也。作﹐謂牧之使可乘駕也。○斁音亦。

﹝疏﹞傳「作﹐始」。○正義曰﹕《釋詁》云「俶﹐作也﹐始也。」俶之所訓爲作﹑爲始﹐是作亦得爲始。思馬斯始﹐謂令此馬及其古始如伯禽之時也。○箋「斁厭」至「乘駕」。○正義曰「斁﹐厭」﹐《釋詁》文。彼作「射」﹐音義同。以上章「斯臧」﹑「斯才」皆馬之身事﹐故易傳以作爲作用﹐謂牧之使可作用乘駕也。

駉駉牡馬﹐在坰之野。薄言駉者﹐有駰有騢﹐有驔有魚﹐以車祛祛。陰白雜毛曰駰。彤白雜毛曰騢。豪骭曰驔。二目白曰魚。祛祛﹐彊健也。○駰﹐舊於巾反﹐讀者並音因。騢音遐﹐《說文》云「赤白雜色﹐文似鰕魚。」驔音簟﹐徒點反﹐《字林》云「又音譚。」有魚如字﹐《字書》作「﹤馬魚﹥」﹐《字林》作「﹤目魚﹥」﹐音並同。毛云「一目白曰魚。」《爾雅》云「一目白瞷﹐二目白﹤目魚﹥。」瞷音閒。祛﹐起居反。彤﹐徒冬反﹐赤也。骭﹐戶晏反。

﹝疏﹞傳「陰白」至「彊健」。○正義曰﹕《釋畜》云「陰白雜毛﹐駰。」舍人曰「今之泥﹤馬﹥也。」樊光曰「駰者﹐目下白也。」孫炎曰「陰﹐淺黑也。」郭璞曰「陰﹐淺黑﹐今之泥﹤馬﹥。或云目下白﹐或云白陰﹐皆非也。」璞以陰白之文與驪白﹑黃白﹑倉白﹑彤白相類﹐故知陰是色名﹐非目下白與白陰也。又云「彤白雜毛﹐騢。」舍人曰「赤白雜毛﹐今赭馬名騢。」郭璞云「彤﹐赤也﹐卽今赭白馬是也。」又云「一目白瞷﹐二目白魚。」舍人曰「一目白曰瞷。兩目白爲魚。」郭璞曰「似魚目也。」其驔﹐《爾雅》無文。《說文》云「骭骹也。」郭璞曰「骭﹐腳脛。」然則骭者﹐膝下之名。《釋畜》云「四骹皆白﹐驓」﹐無豪骭白之名。傳言豪骭白者﹐蓋謂豪毛在骭而白長﹐名爲驔也。驓則四骹雜白而毛短﹐故與驔異也。此章言駑馬主以給官中之役﹐貴其肥壯﹐故曰「祛祛﹐彊健也」。

思無邪﹐思馬斯䢐。箋云﹕䢐﹐猶行也。思遵伯禽之法﹐專心無復邪意也。牧馬使可走行。○邪﹐似嗟反。注同。復﹐扶又反。

﹝疏﹞箋「䢐猶」至「走行」。○正義曰﹕䢐訓爲往﹐行乃得往﹐故䢐猶行也。思牧馬使可走行﹐亦上章使可乘駕之事也。王肅云「䢐﹐往也。所以養馬得往古之道。」毛於上章以作爲始﹐則此未必不如肅言。但無迹可尋﹐故同之鄭說。

《駉》四章﹐章八句。

《有駜》﹐頌僖公君臣之有道也。有道者﹐以禮義相與之謂也。○駜﹐備筆反﹐又符必反﹐《字林》父必反。

﹝疏﹞「《有駜》三章﹐章九句」至「有道」。○正義曰﹕君以恩惠及臣﹐臣則盡忠事君﹐君臣相與皆有禮矣﹐是君臣有道也。經三章皆陳君能祿食其臣﹐臣能憂念事君﹐夙夜在公﹐是有道之事也。此主頌僖公﹐而兼言臣者﹐明君之所爲美﹐由與臣有道﹐道成於臣﹐故連臣而言之。○箋「有道」至「之謂」。○正義曰﹕蹈履有法謂之禮。行允事宜謂之義。君能致其祿食﹐與之燕飲﹐是君以禮義與臣也。臣能夙夜在公﹐盡其忠敬﹐是臣以禮義與君也。

有駜有駜﹐駜彼乘黃。駜﹐馬肥彊貌。馬肥彊則能升髙進遠﹐臣彊力則能安國。箋云﹕此諭僖公之用臣﹐必先致其祿食。祿食足﹐而臣莫不盡其忠。○乘﹐繩證反。下同。夙夜在公﹐在公明明。箋云﹕夙﹐早也。言時臣憂念君事﹐早起夜寐﹐在於公之所。在於公之所﹐但明義明徳也。《禮記》曰「大學之道﹐在明明徳。」○大學音泰。

振振鷺﹐鷺於下。鼓咽咽﹐醉言舞﹐於胥樂兮。振﹐振羣飛貌。鷺﹐白鳥也﹐以興絜白之士咽咽鼓節也。箋云﹕於﹐於。胥﹐皆也。僖公之時﹐君臣無事則相與明義明徳而已。潔白之士﹐羣集於君之朝﹐君以禮樂與之飲酒﹐以鼓節之﹐咽咽然至於無算爵﹐則又舞燕樂以盡其歡。君臣於是則皆喜樂也。○「咽」本又作「鼝」﹐同鳥玄反﹐又於巾反。樂音洛。注「喜樂」﹑下「於胥樂兮」及注「安樂」同。朝﹐直遙反。

﹝疏﹞「有駜」至「樂兮」。○正義曰﹕言有駜有駜然肥彊之馬﹐此駜然肥彊者﹐彼之所乘黃馬也。將欲乘之﹐先養以芻秣﹐故得肥彊﹐乘之則可以升髙致遠﹐得爲人用矣。以興僖公有賢能之臣﹐將任之﹐先致其祿食﹐故皆盡忠任之﹐則可以安國治民﹐得爲君用矣。羣臣以盡忠之故﹐常侵早逮夜﹐在於公所。其在於公所﹐則君臣無事﹐相與明義明徳而已。以君臣閒暇﹐共明徳義﹐故在外賢士競來事君。振振然而羣飛者﹐絜白之鷺鳥也。此鷺鳥於是下而集止於其所﹐以諭絜白者眾士也﹐此眾士於是來而集止於君朝。旣集君朝﹐與之燕樂﹐以鼓節之咽咽然﹐至於無算爵而醉﹐爲君起舞﹐以盡其歡﹐於是君臣皆喜樂兮﹐是其相與之有道也。○傳「駜馬」至「安國」。○正義曰﹕以駜與乘黃連文﹐故知駜者﹐馬肥彊之貌。以序言君臣有道﹐下句皆說臣事﹐故知以肥馬諭彊臣也。四馬曰乘﹐故言乘黃。○箋「此諭」至「其忠」。○正義曰「傳以馬之肥彊﹐諭臣之彊力。馬由人所養飼﹐乃得肥彊﹐肥彊乃能致遠。人得祿食充足﹐乃能盡忠﹐盡忠乃肯用力。若其不然﹐𨿽有彊力﹐不肯用之﹐故箋重申傳意。案《夏官﹟司士》云「以功詔祿。」儒行雲﹕「先勞而後祿﹐不亦易祿乎。」然則臣當先施功勞﹐然後受祿。此僖公用臣﹐所以先致祿食者﹐彼二文皆謂君初用臣﹐臣初仕君﹐必試之有功﹐乃與之祿。若其位定之後﹐食祿是常﹐君當丰其祿食﹐要其功效﹐不得復待有功﹐方始祿之﹐故美僖公先致祿食﹐使臣盡忠。此則禮之常法﹐美僖公能順禮也。○箋「夙早」至「明徳」。○正義曰「夙﹐早」﹐《釋詁》文。以臣之於君﹐徳義而已。以經有二明﹐故知謂明義明徳也。定本﹑《集本》皆云「議明徳也」﹐無上「明」字。施物得宜爲義﹐在身得理爲徳﹐𨿽內外小殊﹐而大理不異。引《大學》「明徳」者﹐彼謂顯明明徳之事﹐故引之以證此爲明徳也。○箋「於於」至「喜樂」。○正義曰「於﹐於。胥﹐皆」﹐《釋詁》文。絜白之士﹐不仕庸君。以僖公君臣無事﹐相與明義明徳而已﹐徳義明乃爲賢人所慕﹐故絜白之士則羣集於君之朝。旣言君臣相與明義明徳﹐別言絜白之士羣集君朝﹐則絜白之士謂舊臣之外新來者也。上言「在公明明」﹐據臣爲文﹐則明明徳惟應臣明之耳﹐而云「相與」者﹐以言「在公」﹐則是共公明之﹐故知君臣並明徳義也。以禮與之飲酒﹐謂爲燕禮。燕禮以樂助勸﹐故以鼓節之咽咽然。醉始言舞﹐故知至於無算爵﹐則有舞盡歡。以君與臣燕﹐故知君臣於是皆喜樂也。

有駜有駜﹐駜彼乘牡。夙夜在公﹐在公飲酒。言臣有餘敬﹐而君有餘惠。

﹝疏﹞傳「言臣」至「余惠」。○正義曰﹕臣禮朝朝暮夕不當常在君所﹐今閒暇無事﹐而夙夜在公﹐是臣有餘敬也。君之於臣﹐饗燕有數﹐今以無事之故﹐卽與之飲酒﹐是君有餘惠也。

振振鷺﹐鷺於飛。鼓咽咽﹐醉言歸。於胥樂兮。箋云﹕飛﹐諭羣臣飲酒醉欲退也。

﹝疏﹞箋「飛諭」至「欲退」。○正義曰﹕以上言「於下」﹐此言「於飛」﹐是旣下而飛去﹐故知諭羣臣飲酒醉欲退也。絜白之士﹐謂新來之人﹐但所來之人卽在臣例﹐且與舊臣同燕﹐故以羣臣言之。

有駜有駜﹐駜彼乘駽。靑驪曰駽。○駽﹐呼縣反﹐徐又火玄反﹐又胡眄反﹐又音炫。

夙夜在公﹐在公載燕。箋云﹕載之則也。

﹝疏﹞傳「靑驪曰駽」。○正義曰﹕《釋畜》云「靑驪﹐駽。」舍人曰「靑驪馬今名駽馬也。」孫炎曰「色靑黑之間。」郭璞曰「今之鐵﹤馬﹥也。」

自今以始﹐歲其有。君子有穀﹐詒孫子。於胥樂兮。歲其有丰年也。箋云﹕穀﹐善。詒﹐遺也。君臣安樂﹐則陰陽和而有丰年﹐其善道則可以遺子孫也。○「歲其有」﹐本或作「歲其有矣」﹐又作「歲其年者矣」﹐皆衍字也。「詒孫子」﹐以之反﹐本或作「詒厥孫子」﹑「詒於孫子」﹐皆是妄加也。遺﹐惟季反。下同。

﹝疏﹞「自今」至「樂兮」。○正義曰﹕君臣有道如此﹐可致陰陽和順﹐從今以爲初始﹐歲其當有丰年。言君徳可以感之也。君子僖公有善道﹐可以遺其子孫。言其徳澤堪及於後也。以此之故﹐於是君臣皆喜樂兮。○傳「歲其有丰年」。○正義曰﹕《春秋》書「有年」者﹐謂五穀大熟﹐丰有之年﹐故知其有年﹐謂從今以去﹐當有丰年也。定本﹑《集注》皆云「歲其有年」。此詩僖公薨後乃作﹐而云自今以始者﹐上言「在公載燕」﹐因卽據燕爲今﹐與將來爲始﹐非以作詩爲始。○箋「穀﹐善。貽﹐遺」。○正義曰「穀﹐善」﹐《釋詁》文。「貽﹐遺」﹐《釋言》文。

《有駜》三章﹐章九句。

《泮水》﹐頌僖公能修泮宮也。○泮﹐普半反。

﹝疏﹞「《泮水》八章﹐章八句」至「泮宮」。○正義曰﹕作《泮水》詩者﹐頌僖公之能修泮宮也。泮宮﹐學名。能修其宮﹐又修其化。經八章﹐言民思往泮水﹐樂見僖公﹐至於克服淮夷﹐惡人感化﹐皆修泮宮所致﹐故序言能修泮宮以總之。定本云「頌僖公修泮宮」﹐無「能」字。

思樂泮水﹐薄采其芹。泮水﹐泮宮之水也。天子辟雍﹐諸侯泮宮。言水則采取其芹﹐宮則采取其化。箋云﹕芹﹐水菜也。言己思樂僖公之修泮宮之水﹐復伯禽之法﹐而往觀之﹐采其芹也。辟雍者﹐築土雍水之外﹐圓如壁﹐四方來觀者均也。泮之言半也。半水者﹐蓋東西門以南通水﹐北無也。天子諸侯宮異制﹐因形然。○僖音希。頖音判﹐本多作「泮」。泮宮﹐諸侯之學也。泮﹐半也。半有水﹐半無水也。鄭注《禮記》言「頖﹐班也﹐所以班政教」。芹﹐其巾反。辟音璧。下同。圜音圓。觀﹐古亂反﹐又音官。

魯侯戾止﹐言觀其旂。其旂茷々﹐鸞聲噦噦。無小無大﹐從公於邁。戾﹐來。止﹐至也。言觀其旂﹐言法則其文章也。茷々﹐言有法度也。噦噦﹐言有聲也。箋云﹕於﹐往。邁﹐行也。我采水之芹﹐見僖公來至於泮宮。我則觀其旂茷々然﹐鸞和之聲噦噦然。臣無尊卑﹐皆從君行而來。稱言此者﹐僖公賢君﹐人樂見之。○伐﹐蒲害反﹐又普貝反﹐本又作「茷」。噦﹐呼會反。

﹝疏﹞「思樂」至「於邁」。○正義曰﹕僖公能修泮宮﹐爲宮立水﹐水傍生菜﹐宮內行化。魯人言己思樂往泮宮之水﹐我欲薄采其芹之菜也。旣采其菜﹐又觀其化。值魯侯僖公來至此泮宮﹐我觀其車之所建之旂﹐而有文章法度﹐則其旂乃茷々然有法度﹐其鸞則噦噦然有聲。言其車服得宜﹐行趨中節也。又魯之羣臣﹐無小無大﹐皆從公往行而至泮宮。言僖公之賢﹐人樂見之也。○傳「泮水」至「其化」。○正義曰﹕此美僖公之修泮宮﹐述魯人之辭﹐而云「思樂泮水」﹐故知泮水卽泮宮之外水也。「天子辟雍﹐諸侯泮宮」﹐《王制》文。其餘諸侯止有泮宮一學﹐魯之所立﹐非獨泮宮而已。《明堂位》曰「米廩﹐有虞氏之庠也。序﹐夏后氏之序也。瞽宗﹐殷學也。頖宮﹐周學也。」是魯禮得立四代之學。魯有四代之學﹐此詩主頌其修泮宮者﹐先代之學尊﹐魯侯得立之﹐示存古法而已。其行禮之飲酒養老﹐兵事之受成告克﹐當於周世之學﹐在泮宮也。僖公之伐淮夷﹐將行﹐則在泮定謀﹔旣克﹐則在泮獻馘。作者主美其作泮宮﹐而能服淮夷﹐故特言其修泮宮耳。僖公志復古制﹐未必不四代之學皆修之也。又解泮宮﹑泮水正是一物﹐而此詩或言宮﹐或言水之意﹐以菜生於水﹐化出於宮﹐言水則采取其芹﹐言宮則采取其化﹐故詩言采芹藻之菜則言泮水﹐說行禮謀獻之事則云泮宮。下章云「旣作泮宮﹐淮夷攸服」﹐是言克淮夷者﹐由宮內行化而服之﹐故言宮也。泮宮之名旣定﹐亦可單稱爲泮。此經四言「在泮」﹐及「集於泮林」﹐皆謂泮宮爲泮也。采者﹐取菜之名﹐而化亦言采者﹐俱是己往取之﹐因采菜而同其文。○箋「芹水」至「形然」。○正義曰﹕《采菽》云「觱沸檻泉。」言采其芹﹐芹生於泉水﹐是水菜也。言水菜者﹐解其就泮水之意。藻茆亦水菜﹐從此可知也。魯人之樂泮水﹐意在觀化﹐非主采菜。但水能生菜﹐因采取之﹐並以采菜爲言﹐故箋解其意。言己思樂僖公之修泮宮之水﹐復伯禽之法﹐而往觀之﹐采其芹也。是其思樂者﹐樂僖公所修﹐觀宮﹐因采其菜﹐其信不專爲菜。又申傳辟雍﹑泮宮之義。辟雍者﹐築土爲堤﹐以壅水之外﹐使圓如璧﹐令四方來觀者均﹐故謂之辟雍也。《釋器》云「肉倍好謂之璧。」孫炎云「肉﹐身也。好﹐孔也。身大而孔小。」然則璧體圓而內有孔﹐此水亦圓而內有地﹐是其形如璧也。圓旣中規﹐而望水內則遠近之路等﹐故四方來觀者均﹐言均得所視也。此箋言築土壅水﹐四方來觀者均﹐說水之外畔。《靈臺》傳雲「水旋丘以節觀者。」說水之中央﹐所據不同﹐互相發見也。言四方來觀者均﹐則辟雍之宮﹐內有館捨﹐外無墻院也。《後漢書》稱光武「中元元年﹐初建三雍。明帝卽位﹐親行其禮。天子始冠通天﹐衣日月﹐備法物之駕﹐盛淸道之儀﹐坐明堂而朝羣臣﹐登靈臺以望云物﹐袒割辟雍之上﹐尊養三老五更。饗射禮畢﹐帝正坐自講﹐諸儒問難於前﹐冠帶搢紳之人﹐圜橋門而觀聽者蓋億萬計」。是由外無墻院﹐故得圜門觀之也。天子之宮﹐形旣如璧﹐則諸侯宮制當異矣。而泮爲名﹐則泮是其制﹐故云「泮之言半。半水者﹐蓋東西門以南通水﹐北無也」。旣以蓋爲疑辭﹐必疑南有水者﹐以行禮當南面﹐而觀者宜北面。畜水本以節觀﹐宜其先節南方﹐故知南有水而北無也。北無水者﹐下天子耳﹐亦當爲其限禁﹐故云「東西門以南通水」﹐明門北亦有溝塹﹐但水不通耳。諸侯樂用軒懸﹐去其南面。泮宮之水則去北面者﹐樂爲人君而設﹐貴在近人。與其去之﹐寧去遠者﹐泮水自以節觀﹐故畱南方。各從其宜﹐不得同也。天子諸侯之宮異制﹐因形然﹐言由形異制殊﹐所以其名亦別也。定本﹑《集注》皆作「形然」﹐俗本作「殺」字﹐誤也。此解辟雍﹑泮宮之義﹐皆以其形名之。而《王制》注云「辟﹐明也。雍﹐和也。所以明和天下。泮之言班也﹐所以班政教也。」以物有名生於形﹐因名立義。以此天子諸侯之宮實圓﹐水半水耳﹐不以圓半爲名﹐而謂之辟﹑泮﹐故知辟﹑泮之稱有義存焉﹐故於《禮》注解其義﹐與此相接成也。○傳「戾來」至「有聲」。○正義曰﹕《釋詁》云「戾﹑來﹐至也。」俱訓爲至﹐是戾得爲來也。止者﹐至而止住﹐故云至。非訓止爲至也。復解泮宮在郊﹐旂鸞在車之飾﹐諸侯禮當有之。今云「言觀者欲法則其文章」﹐故美而觀之也。此是魯人作詩﹐而自稱其君爲魯侯者﹐以其魯君之美﹐可爲四方所則﹐因其請王而作﹐遂爲外人之辭﹐以示僖公之徳﹐非獨魯人所頌也。

思樂泮水﹐薄采其藻。魯侯戾止﹐其馬蹻蹻。其馬蹻蹻﹐其音昭昭。其馬蹻蹻﹐言彊盛也。箋云﹕其音昭昭﹐僖公之徳音。○藻音早﹐水艸也。蹻﹐居表反。昭﹐之繞反。載色載笑﹐匪怒伊教。色溫潤也。箋云﹕僖公之至泮宮﹐和顏色而笑語﹐非有所怒﹐於是有所教化也。

思樂泮水﹐薄采其茆。茆﹐鳧葵也。○茆音卯﹐徐音柳﹐韋昭萌藻反﹐幹寶云「今之鴨蹗艸﹐堪爲菹。江東有之。」何承天云「此菜出東海﹐堪爲菹醬也。」鄭小同云「江南人名之蒓菜﹐生陂澤中。」《艸木疏》同。又云「或雲﹕水戾﹐一云今之浮菜﹐卽豬蒓也。《本艸》有鳧葵﹐陶弘景以入有名無用品。」解者不同﹐未詳其正。沈以小同及《艸木疏》所說爲得。鳧音符。魯侯戾止﹐在泮飲酒。旣飲旨酒﹐永錫難老。箋云﹕在泮飲酒者﹐徵先生君子與之行飲酒之禮﹐而因以謀事也。已飲美酒﹐而長賜其難使老。難使老者﹐最壽考也。長賜之者﹐如《王制》所云「八十月告存﹐九十日有秩」者與﹖○者與音余。

順彼長道﹐屈此羣醜。屈﹐收。醜﹐眾也。箋云﹕順從長遠﹐屈治醜惡也。是時淮夷叛逆﹐旣謀之於泮宮﹐則從彼遠道往伐之﹐治此羣爲惡之人。○屈﹐丘勿反﹐鄭云「治也。」徐云「鄭又其勿反。」《韓詩》云「屈﹐收也。收斂得此眾聚。」

﹝疏﹞「思樂」至「羣醜」。○毛以爲﹐魯人言己思樂往泮宮之水﹐我薄欲采其茆之菜也。旣采其菜﹐又觀其化。值魯侯來至在泮水之宮﹐與羣臣飲酒﹐謂召先生君子與之行飲酒之禮。旣飲此美酒﹐而得其宜﹐則天長與之以難老之福﹐故能順彼仁義之長道﹐以收斂此羣眾人民。○鄭以爲﹐旣飲此美酒﹐又長賜其難老之人﹐謂所養老人常有周餼也。又言僖公行飲酒之禮﹐因以謀徵伐之事﹐乃欲從彼長遠之道路﹐以治此羣爲惡之人。謂時淮夷叛逆﹐魯謀伐之。此章言其謀行﹐故下章言其伐克也。○傳「茆﹐鳧葵」。○正義曰﹕陸機《疏》云﹕茆與荇菜相似﹐葉大如手﹐赤圓。有肥者﹐著手中滑不得停。莖大如匕柄。葉可以生食﹐又可鬻﹐滑美。江南人謂之蒓菜﹐或謂之水葵﹐諸陂澤水中皆有。○箋「在泮」至「者與」。○正義曰﹕泮宮者﹐行禮養老之宮。而云「在泮飲酒」﹐明是以禮飲酒﹐故知徵先生君子與之行飲酒之禮也。《鄕飲酒》《鄕射》之禮﹐皆以明日息司正﹐而復行小飲酒之禮﹐云「徵惟所欲﹐以告於先生君子﹐可也」。《鄕射》注云「先生﹐卿大夫致仕者。君子﹐有徳不仕者。」《鄕飲酒》注云「先生不以筋力爲禮﹐於是可以來。可者召﹐惟所欲。」是飲酒之禮﹐有召老之法。下句言「永錫難老」﹐明是召之與飲也。《王制》云「天子將出徵﹐受命於祖﹐受成於學。」注云「定兵謀也。」天子之禮如是﹐則知諸侯亦然。下章言「淮夷攸服」﹐明當於是謀之﹐故知行飲酒之禮﹐因以謀伐淮夷之事也。難老者﹐言其身力康彊﹐難使之老﹐故云謂最壽考者。長賜終老者之身﹐賜之不絕﹐故言如《王制》所云「八十月告存﹐九十日有秩」。彼注以爲﹐告存者每月致膳﹐有秩者日有常膳。然則八十者每月一致膳﹐九十者日日常有膳。所膳之物則無文。蓋如漢世老人有名徳者﹐時詔郡國﹐常以八月致羊酒之類也。王制「告存」之文﹐承「七十不俟朝」之下﹐則謂朝臣有徳致仕者也。庶人之老者則不能﹐然直行復除以養之耳。《王制》又云「凡三王養老﹐皆引年八十者一子不從政﹐九十者其家不從政。」注云「引戶校年﹐當行復除。老人眾多﹐非賢者不可皆養之也。」○傳「屈﹐收。醜﹐眾」。○正義曰﹕屈者﹐屈彼從己﹐是收斂之義﹐故爲收也。「醜﹐眾」﹐《釋詁》文。毛云收此羣眾﹐則是不斥淮夷﹐當謂順行長遠之道﹐收斂魯國之民人也。王肅云「天長與之難老之福﹐乃能順彼仁義之長道﹐以斂此羣眾。」傳意或然。○箋「順從」至「之人」。○正義曰﹕順者﹐隨從之義﹔長者﹐遙遠之言﹐故順爲從﹐長爲遠也。「屈﹐治」﹐《釋詁》文。彼屈作「淈」。某氏引此詩﹐是音義同也。下云「旣作泮宮﹐淮夷攸服」﹐則將伐淮夷﹐於泮宮謀之﹐明是飲酒因謀﹐此則謀之之事﹐故以醜爲惡。此則誠治之耳﹐未是兵己行也。下云「淮夷攸服」﹐乃是伐而服之。

穆穆魯侯﹐敬明其徳﹐敬愼威儀﹐維民之則。允文允武﹐昭假烈祖。假﹐至也。箋云﹕則﹐法也。僖公之行﹐民之所法效也。僖公信文矣﹐爲修泮宮也﹔信武矣﹐爲伐淮夷也。其聰明乃至於美祖之徳﹐謂遵伯禽之法。○假﹐古百反。行﹐下孟反﹐又如字。

靡有不孝﹐自求伊祜。箋云﹕祜﹐福也。國人無不法效之者﹐皆庶幾力行﹐自求福祿。○祜音戶。

﹝疏﹞「穆穆」至「伊祜」。○正義曰﹕言穆穆然美者﹐是魯侯僖公能敬明其徳﹐又敬愼其舉動威儀﹐內外皆善﹐維爲下民之所法則也。信有文矣﹐信有武矣﹐文則能修泮宮﹐武則能伐淮夷。旣有文徳﹐又有武功﹐其明道乃至於功烈。美祖﹐謂遵伯禽之法﹐其道同於伯禽也。以此化民﹐民皆效之。魯國之民﹐無有不爲孝者﹐皆庶幾力行孝﹐自求此維多福祿。言能勉力行善﹐則福祿自來歸之。僖公行己有道﹐化之深也。

明明魯侯﹐克明其徳。旣作泮宮﹐淮夷攸服。箋云﹕克﹐能。攸﹐所也。言僖公能明其徳﹐修泮宮而徳化行﹐於是伐淮夷﹐所以能服也。

矯矯虎臣﹐在泮獻馘。淑問如臯陶﹐在泮獻囚。囚﹐拘也。箋云﹕矯矯﹐武貌。馘﹐所格者之左耳。淑﹐善也。囚﹐所虜獲者﹐僖公旣伐淮夷而反﹐在泮宮使武臣獻馘。又使善聽獄之吏如臯陶者獻囚。言伐有功﹐所任得其人。○蟜﹐本又作「矯」﹐亦作「蹻」﹐居表反。馘﹐古獲反﹐截耳也。臯陶音遙。臯陶﹐唐﹑虞之士官。

﹝疏﹞「明明」至「獻囚」。○正義曰﹕明明然有明徳之魯侯﹐甚能明其徳也。又說其明徳之事﹐旣作泮水之宮﹐以行其徳化﹐謀伐淮夷。而淮夷所以順服﹐是其徳之明也。僖公旣伐淮夷﹐有功而反﹐矯矯然有威武如虎之臣﹐使之在泮宮之內﹐獻其截耳之馘﹔善問獄如臯陶者﹐使之在泮宮之內﹐獻其所執之囚。言折馘則有威武﹐執囚則善問獄﹐美其所伐有功﹐而所任得人也。○箋「克﹐能。攸﹐所」。○正義曰﹕皆《釋言》文。○傳「囚﹐拘」。○正義曰﹕《釋言》文。○箋「馘所」至「其人」。○正義曰﹕《釋詁》云「馘﹐獲也。」《皇矣》傳曰「殺而獻其左耳曰馘。」故云「馘所格者之左耳」﹐謂臨陣格殺之﹐而取其耳也。「淑﹐善」﹐《釋詁》文。「囚﹐所虜獲者」﹐謂生執而系虜之﹐則所謂執訊者也。《王制》云「天子將出徵﹐受成於學。出徵執有罪﹐反﹐釋奠於學﹐以訊馘告。」注云「釋菜奠幣禮先師。」是將出則謀於學而後行﹐反則禮先師以告克。故僖公旣伐淮夷而反﹐在泮宮也。彼云「以訊馘告」者﹐卽此「獻馘」﹐是其事也。所馘者﹐是不服之人﹐須武臣之力﹐當殺其人而取其耳﹐故使武臣如虎者獻之。所囚者﹐服罪之人﹐察獄之吏當受其辭而斷其罪﹐故使善聽獄如臯陶者獻之。執俘截耳而還﹐言伐有功也。有武力者折馘﹐善問獄者執囚﹐言任得其人也。此章言「淮夷攸服」﹐卽說獻囚﹐急見所任得人﹐以明其服之狀﹐故下二章更說往伐之事。

濟濟多士﹐克廣徳心。桓桓於徵﹐狄彼東南。桓桓﹐威武貌。箋云﹕多士﹐謂虎臣及如臯陶之屬。徵﹐徵伐也。狄當作「剔」。剔﹐治也。東南﹐斥淮夷。○狄﹐王他歷反﹐遠也。孫毓同。鄭作「剔」﹐音同。沈云「毛如字。」未詳所出。《韓詩》云「鬄﹐除也。」

烝烝皇皇﹐不吳不揚。不告於訩﹐在泮獻功。烝烝﹐厚也。皇皇﹐美也。揚﹐傷也。箋云﹕烝烝﹐猶進進也。皇皇﹐當作「暀暀」。暀暀﹐猶往往也。吳﹐嘩也。訩﹐訟也。言多士之於伐淮夷﹐皆勸之﹐有進進往往之心﹐不讙嘩﹐不大聲。僖公還在泮宮﹐又無以爭訟之事﹐告於治訟之官者﹐皆自獻其功。○烝﹐之丞反。皇﹐毛如字﹐鄭作「暀」﹐於況反。吳﹐鄭如字﹐讙也。又王音誤作「﹛口大﹜」﹐音話﹐同。瘍﹐餘章反。訩音凶。讙音歡。嘩音花。爭﹐爭鬥之爭。

﹝疏﹞「濟濟」至「獻功」。○毛以爲﹐上言任得其人﹐此本往還之事。言濟濟然多威儀之多士﹐皆能廣其徳心﹐謂心徳寬弘﹐並無褊躁。又桓桓然有威武之容﹐其往徵也﹐遠服彼東南淮夷之國。此多士之徳﹐烝烝然而厚﹐皇皇然而美﹐不爲過誤﹐不有損傷。於軍旅之間﹐更無忿競﹔其回還也﹐不有告於官司爭訟之事者﹐惟在泮宮之內﹐獻其戰功而已。美其軍旅齊整﹐又能克捷。鄭惟以「狄彼東南」三句爲異。言以威武往徵剔治彼東南之國﹐其往之時﹐莫不相勸﹐有進進往往之心﹐不讙嘩﹐不揚聲﹐美其樂戰之心﹐而在軍又整。餘同。○傳「桓桓﹐威武貌」。○正義曰﹕《釋訓》云「桓桓﹐威也。」故爲威武貌。毛無破字之理。《瞻仰》傳以狄爲遠﹐則此狄亦爲遠也。王肅云「率其威武往徵﹐遠服東南﹐謂淮夷來服也。」○箋「多士」至「淮夷」。○正義曰﹕上言反而獻功﹐此又本其初往。此言「濟濟多士」﹐還是獻捷之人﹐故知多士謂虎臣﹐及如臯陶之屬。所謂伐而正其罪﹐故以徵爲伐。徵伐所以治罪﹐故讀狄爲剔。剔﹐治毛髮﹐故爲治也。淮夷之國﹐在魯之東南﹐故知東南斥淮夷也。○傳「烝烝」至「揚傷」。○正義曰﹕《釋訓》云「烝烝﹐作也。」眾作是厚重之意﹐故爲厚也。「皇皇﹐美」﹐《釋詁》文。揚與誤爲類﹐故爲傷﹐謂不過誤﹐不損傷也。王肅云「言其人徳厚美﹐不過誤有傷者。」○箋「烝烝」至「其功」。○正義曰﹕《釋詁》云「烝﹐進也。」故烝烝猶進進也。謂前進﹐則皇爲往行﹐故知皇當作暀。《釋詁》云「暀々﹑皇皇﹐美也。」俱訓爲美﹐聲又相近﹐故因而誤也。鄭讀「不吳」爲「不娛」﹐人自娛樂﹐必讙嘩爲聲﹐故以娛爲嘩也。「訩﹐訟」﹐《釋言》文。揚者﹐髙舉之義。不娛爲不讙嘩﹐不揚爲不揚聲﹐故云「多士之伐淮夷﹐皆勸之﹐有進進往往之心﹐不讙嘩﹐不大聲」﹐謂初反及在軍之時﹐能如此也。僖公還泮宮﹐又無爭訟之事。告治獄之官﹐由在軍不競﹐故無所告﹐皆自獻其功而已。

角弓其﹐束矢其搜。戎車孔博﹐徒禦無斁。旣克淮夷﹐孔淑不逆。﹐弛貌。五十矢爲束。搜﹐眾意也。箋云「角弓然」﹐言持弦急也。「束矢搜然」﹐言勁疾也。「博」當作「傅」。甚傅致者﹐言安利也。徒行者﹐禦車者﹐皆敬其事﹐又無厭倦也。僖公以此兵眾伐淮夷而勝之﹐其士卒甚順軍法而善﹐無有爲逆者﹐謂堙井刊木之類。○音虯。搜﹐依字作「」﹐色畱反。博﹐徐云「毛如字。」王同﹐大也。鄭作「傅」﹐音附。繹﹐本又作「射」﹐又作「斁」﹑作「懌」﹐皆音亦﹐厭也。施﹐式氏反﹐本又作「弛」﹐同。致﹐直置反。卒﹐尊忽反。堙音因﹐塞也。刊﹐苦幹反﹐服虔云「削也。」

式固爾猶﹐淮夷卒獲。箋云﹕式﹐用。猶﹐謀也。用堅固女軍謀之故﹐故淮夷盡可獲服也。謀﹐謂度己之徳﹐慮彼之罪﹐以出兵也。○度﹐待洛反。

﹝疏﹞「角弓」至「卒獲」。○毛以爲﹐多士以威武而往伐﹐淮夷望而卽服﹐故角弓其然弛而不張﹐束矢其搜然眾而不用﹐其兵車甚博大﹐徒行禦車之人皆敬其事﹐無厭倦者﹐故能克服淮夷。旣克淮夷﹐而淮夷甚化於善﹐不復爲逆亂也。此淮夷不逆﹐是僖公之功﹐故述而美之。言僖公用能固執大道之故﹐故淮夷卒皆服也。○鄭以爲﹐旣言服而獻功﹐更陳克捷之勢。言僖公之伐淮夷也﹐以角爲弓﹐其張則然而持弦甚急﹔所束之矢﹐其發則搜然而勁﹐又且疾其戎車﹐甚傅致而牢固﹐徒行之人又並無厭倦者。從軍之初發﹐至於旣克淮夷﹐其軍旅士卒甚善矣﹐不有違逆軍法號令者。此皆僖公之徳﹐故稱美之。言此由僖公用堅固爾軍謀之故﹐故淮夷盡得服也。○傳「弛」至「眾意」。○正義曰﹕毛以美僖公之克淮夷﹐必美其以徳不以力。此當設言爲不戰之辭﹐故以爲弛貌。荀卿《議兵》云「魏氏武卒﹐衣三屬之甲﹐操十二石之弩﹐負矢五十个。」是一弩用五十矢矣。荀則毛氏之師﹐故從其言﹐以五十矢爲束也。《大司寇》云「入束矢於朝。」注云「古者一弓百矢。」其百个與﹖則鄭意以百矢爲束。此箋不易傳者﹐百矢爲束﹐亦無正文。以《尙書》及《左傳》所言賜諸侯以弓矢者﹐皆云彤弓一﹐彤矢百。以一弓百矢﹐故謂束矢當百个。而在軍之禮﹐重弓以備折壞﹐或亦分百矢以爲兩束﹐故不易傳也。毛以爲﹐搜與束矢共文﹐當言其束之多﹐故搜爲眾意。傳以弓言﹐矢言搜﹐其意言弓不張﹐矢不用﹐是僖公不至大戰而克服淮夷也。又毛於猶字皆訓爲道﹐則下句猶亦爲道。王肅云「言弓弛而不張﹐矢眾而不用﹐兵車甚博大﹐徒行禦車無厭其事者﹐已克淮夷﹐淮夷甚化於善﹐不逆道也。魯侯能固執其大道﹐卒以得淮夷。」傳意或然。上有囚馘﹐則非全不戰﹐傳意蓋以此章爲深美之言。○箋「角弓」至「之類」。○正義曰﹕以上言獻馘﹑獻囚﹐是戰而克之﹐此章不宜復言弛弓﹑束矢﹐故云「角弓然﹐則言持弦急」﹐謂弓張故弦急也。搜爲矢行之聲﹐故束矢搜然﹐言勁且疾也。車之廣狹﹐度量有常﹐不得以甚博爲言﹐故「博」當作「傅」﹐其車甚傅致﹐言安穩而調利也。用兵貴於順禮﹐而云「孔淑不逆」﹐則謂士卒所爲﹐不逆軍之正法﹐故云「士卒甚順軍法而善﹐無有不善者」。於「旣克淮夷」之下﹐乃云「孔淑不逆」﹐言其從始至終﹐皆不逆也。此美僖公用兵不逆﹐則當時行兵有逆者﹐謂堙井刊木之類。襄二十五年《左傳》云「陳侯會楚子伐鄭﹐當陳隧者井堙木刊。」服虔云「堙﹐塞。刊﹐削也。」○箋「式﹐用。猶﹐謀」。○正義曰「式﹐用」﹐《釋言》文。「猶﹐謀」﹐《釋詁》文。

翩彼飛鴞﹐集於泮林。食我桑黮﹐懷我好音。翩﹐飛貌。鴞﹐惡聲之鳥也。黮﹐桑實也。箋云﹕懷﹐歸也。言鴞恆惡鳴﹐今來止於泮水之木上﹐食其桑黮。爲此之故﹐故攺其鳴﹐歸就我以善音。諭人感於恩則化也。○翩音篇。鴞﹐於嬌反。黮﹐《說文》《字林》皆作「葚」﹐時審反。爲﹐於僞反。

憬彼淮夷﹐來獻其琛。元龜象齒﹐大賂南金。憬﹐遠行貌。琛﹐寶也。元龜尺二寸。賂﹐遺也。南﹐謂荊楊也。箋云﹕大﹐猶廣也。廣賂者﹐賂君及卿大夫也。荊楊之州﹐貢金三品。○憬﹐九永反﹐沈又孔永反﹐《說文》作「﹛廣心﹜」﹐音獷﹐云「闊也。一曰廣大也。」琛﹐敕金反。犍爲舍人云「美寶曰琛。」賂音路。遺﹐惟季反。

﹝疏﹞「翩彼」至「南金」。○正義曰﹕翩然而飛者﹐彼飛鴞惡聲之鳥﹐今來集止於我泮水之林﹐食我泮宮之桑黮﹐歸我好善之美音。惡聲之鳥﹐食桑黮而變音﹐諭不善之人﹐感恩惠而從化。憬然而遠行者﹐是彼淮夷來就魯國﹐獻其琛寶。其所獻之物﹐是大龜象齒﹐又廣賂我以南方之金。言君臣並皆得之。是修泮宮所致﹐故以此結篇也。○傳「憬遠」至「荊楊」。○正義曰﹕淮夷去魯旣遙﹐故以憬爲遠行貌。「琛﹐寶」﹐《釋言》文。舍人曰「美寶曰琛。」來獻其琛﹐總言獻寶。其龜﹑象﹑南金﹐還是寶中之別。以其物貴﹐特舉而言﹐其獻非惟此等也。《漢書﹟食貨志》云「龜不盈尺﹐不得爲寶。」此言元龜﹐龜之大者﹐故云「元龜尺二寸」也。賂者﹐以財遺人之名﹐故賂爲遺也。荊楊之州﹐於諸州最處南偏﹐又此二州出金﹐今雲南金﹐故知南謂荊楊也。《禹貢》徐州「淮夷蠙珠洎魚」﹐則淮夷居在徐州﹐貨惟珠魚而已。其土不出龜﹑象﹐其國不屬荊楊﹐而得有龜﹑象﹑南金獻於魯者﹐《禹貢》所陳﹐謂常貢天子土地所出﹐此則僖公伐而克之﹐蹔以賂魯﹐其國先得此寶﹐以其國寶爲獻﹐非是淮夷之地出此物也。○箋「大猶」至「三品」。○正義曰﹕大賂者﹐賂之多大﹐故云大猶廣也。《春秋》襄二十五年﹐晉帥諸侯伐齊﹐齊人「賂晉侯﹐自六正﹑五吏﹑三十帥及處守者皆有賂」。是及羣臣。故知廣賂者﹐君及卿大夫也。又申傳「南﹐荊楊」之義﹐故云「荊楊之州﹐貢金三品」。《禹貢》楊州「厥貢惟金三品」。荊州云「厥貢羽毛齒革﹐惟金三品」。彼注云「三品者﹐銅三色也。」王肅以爲﹐「三品﹕金﹑銀﹑銅」。鄭不然者﹐以梁州云「厥貢鏐鐵﹑銀鏤」。《爾雅﹟釋器》云「黃金之美者謂之鏐。白金謂之銀。」貢金銀者﹐旣以鏐銀爲名﹐則知金三品者﹐其中不得有金銀也。又檢《禹貢》之文﹐厥貢鏐鐵銀鉛而獨無銅﹐故知金卽銅也。僖十八年《左傳》曰「鄭伯始朝於楚。楚子賜之金﹐旣而悔之﹐與之盟曰﹕『無以鑄兵。』故以鑄三鍾。」《考工記》云「六分其金而錫居一﹐謂之鍾鼎之齊。」是謂銅爲金也。三色者﹐蓋靑白赤也。

《泮水》八章﹐章八句。

卷二十二十之二

卷二十二十之二

《閟宮》﹐頌僖公能復周公之宇也。宇﹐居也。○閟﹐筆位反﹐音祕﹐同。僖音希。

﹝疏﹞「《閟宮》八章﹐首章十七句﹐二章十二句﹐三章三十八句﹐四章十七句﹐五章六章章八句﹐七章八章章十句」至「之宇」。○正義曰﹕作《閟宮》詩者﹐頌美僖公能復周公之宇﹐謂復周公之時土地居處也。《明堂位》曰「成王以周公爲有勛勞於天下﹐是以封周公於曲阜﹐地方七百里﹐革車千乘。」是周公之時﹐土境特大﹐異於其餘諸侯也。伯禽之後﹐君徳漸衰﹐鄰國侵削﹐境界狹小。至今僖公有徳﹐更能復之﹐故作詩以頌之也。復周公之宇﹐𨿽辭出於經﹐而經之所言﹐止爲常許。此則總序篇義﹐與經小殊。其言復周公之宇﹐主以境界爲辭﹐但僖公所行善事皆是復﹐故非獨土地而已。自三章「周公之孫」以下﹐皆述僖公之徳。作者將美僖公﹐追述遠祖﹐上陳姜嫄﹑后稷﹐至於文﹑武﹑大王﹐爰及成王封建之辭﹐魯公受賜之命﹐言其所以有魯之由﹐與僖公之事爲首引耳。序者以其非頌所主之意﹐故從而略之。

閟宮有侐﹐實實枚枚。閟﹐閉也。先妣姜嫄之廟﹐在周常閉而無事。孟仲子曰﹕是禖宮也。侐﹐淸靜也。實實﹐廣大也。枚枚﹐礱密也。箋云﹕閟﹐神也。姜嫄神所依﹐故廟曰神宮。○侐﹐況域反﹐《說文》云「靜也」。一音火季反。枚﹐莫回反﹐《韓詩》云「閒暇無人之貌也。」嫄音元。禖﹐莫回反。礱﹐路東反﹐厲也。赫赫姜嫄﹐其徳不回。上帝是依﹐無災無害。彌月不遲﹐上帝是依﹐依其子孫也。箋云﹕依﹐依其身也。彌﹐終也。赫赫乎顯著﹐姜嫄也。其徳貞正不回邪﹐天用是馮依而降精气﹐其任之又無災害﹐不坼不副﹐終人道十月而生子﹐不遲晚。○﹛巛火﹜﹐字又作「災」﹐本亦作「菑」﹐音同。邪﹐似嗟反。馮依﹐本又作「憑」﹐同皮陵反﹐一本作「馮依其身」。坼﹐敕宅反﹐裂也。副﹐孚逼反。是生后稷﹐降之百福﹕黍稷重穋﹐稙菽麥。奄有下國﹐俾民稼穡。先種曰稙﹐後種曰。箋云﹕奄﹐猶覆也。姜嫄用是而生子后稷﹐天神多予之福﹐以五穀終覆蓋天下﹐使民知稼穡之道。言其不空生也。后稷生而名棄﹐長大﹐堯登用之﹐使居稷官﹐民賴其功。後𨿽作司馬﹐天下猶以後稷稱焉。○重﹐直容反﹐本又作「種」﹐同。穋音六﹐本又作「稑」﹐音同。稙﹐徵力反﹐徐時力反﹐《韓詩》曰「長稼也。」音雉﹐《韓詩》云「幼也。」菽音叔﹐大豆也。卑﹐必爾反﹐本又作「俾」。下皆同﹐長﹐張丈反。

有稷有黍﹐有稻有秬。奄有下土﹐纘禹之緒。緒﹐業也。箋云﹕秬﹐黑黍也。緒﹐事也。堯時洪水爲災﹐民不粒食。天神多予后稷以五穀。禹平水土﹐乃教民播種之﹐於是天下大有﹐故云繼禹之事也。美之﹐故申說以明之。○秬音巨。纘﹐子管反﹐繼也。粒音立。

﹝疏﹞「閟宮」至「之緒」。○毛以爲﹐將美僖公﹐上述遠祖。周人立姜嫄之廟﹐常閉而無事。欲說姜嫄﹐又先言其廟。言在周所閉之宮﹐有侐然淸淨。其宮之內﹐則實實然而甚廣大。其宮之材﹐則枚枚然而礱之密之。此是姜嫄廟也。旣言其廟﹐遂說其身。赫赫然顯著者﹐其姜姓之女名嫄也。此姜嫄﹐其徳貞正不回邪﹐故上帝之天﹐用是之故﹐依其所生子孫﹐使其在母之時﹐令其母無災殃﹐無患害﹐終人道之月而生之﹐不遲也。是所生者﹐乃是后稷。天神又下與之以百種之福﹐使之有明哲之性﹐曉稼穡之事。又與之黍﹐與之稷﹐先種後熟之重﹐後種先熟之穋﹐先種之植﹐後種之及菽之與麥。下此眾穀﹐令稷種之﹐同有天下諸國﹐使民知稼穡之道。民賴后稷之功多。又復申說其事。后稷之所種者﹐有稷有黍﹐有稻有秬﹐以此眾穀﹐徧教下民﹐同有此穀於天下之土﹐以繼大禹之業。言禹平水土﹐稷教播種﹐事業可以相繼﹐故言「纘禹之緒」以美之。○鄭以閟宮爲神宮。於魯國有其宮﹐故先言廟而逆說姜嫄。上帝是依﹐謂憑依其身﹐降之精气。又以奄爲覆﹐緒爲事爲異。餘同。○傳「閟閉」至「礱密」。○正義曰﹕莊三十二年《左傳》稱「公見孟任﹐從之。閟」﹐謂閉戶拒公﹐故閟爲閉也。下句言「赫赫姜嫄」﹐則此述姜嫄之廟。《禮》「生曰母﹐死曰妣」。姜嫄是周之先母﹐故謂之先妣。說姜嫄之廟而謂之閟宮﹐故知常閉而無事。《春官﹟大司樂》云「舞《大護》以享先妣。」則先妣之廟有祭事矣。且立廟所以祭神﹐而云閉而無事者﹐案《祭法》「王立七廟﹐五廟皆月祭之﹐二祧享嘗乃止」。彼文據周爲說﹐其言不及先妣。先妣立廟非常﹐而祭之又疏﹐月朔四時﹐祭所不及﹐比於七廟﹐是閉而無事也。《周禮》定其用樂﹐明其有祭之時﹐但其祭時節﹐《禮》無明文﹐或因大祭而則祭之也。傳亦以此《司樂》之文﹐知姜嫄之廟在周耳。言其在周﹐則謂魯無其廟﹐以周立是非常﹐故魯不得有也。「孟仲子曰﹕是謂禖宮」﹐蓋以姜嫄祈郊禖而生后稷﹐故名姜嫄之廟爲禖宮。嫄廟淸淨之處﹐故以侐爲淸淨﹐實謂宮內所容﹐重言實實﹐故謂宮之廣大。枚枚者﹐細密之意﹐故云礱密。《晉語》及《書傳》說天子廟飾﹐皆云斫其材而礱之﹐加密石焉﹐是礱密之事也。又鄭注《禮器》云「宮室之飾﹐士首本﹐大夫達稜﹐諸侯斫而礱之﹐天子加密石」是也。○箋「閟神」至「神宮」。○正義曰﹕箋以詩人之作﹐睹事興辭﹐若魯無姜嫄之廟﹐不當先述閟宮。又卒章云「新廟奕奕﹐奚斯所作」﹐發首言閟宮﹐於末言新廟﹐則所新之廟﹐新此閟宮﹐首尾相承﹐於理爲順。奚斯作之﹐自然在魯﹐不宜獨在周也。且立廟而祭﹐不宜以閉爲名。《釋詁》云「毖﹑神﹑溢﹐愼也。」俱訓爲愼﹐是閟得爲神。閟與毖﹐字異音同﹐故閟爲神也。以其姜嫄﹐神之所依﹐故廟曰神宮。凡廟皆是神宮﹐以姜嫄之事﹐說之於下﹐故先言神宮以顯之。○傳「上帝」至「子孫」。○正義曰﹕毛氏不信履迹之事﹐不得言天依姜嫄﹐故爲依其子孫﹐正謂依助后稷﹐使其母無災害也。此直依其子耳。兼言孫者﹐以後稷後世克昌﹐皆是天所依祜﹐並孫言之﹐以協句也。○箋「依依」至「遲晚」。○正義曰﹕箋以《生民》之篇﹐說姜嫄履帝迹而有後稷﹐則是上帝憑依姜嫄﹐而使之有子﹐故以依爲依其身﹐履其拇指之處﹐而心體歆歆然如有人道感己﹐是其依之也。以姜嫄其徳貞正不回邪﹐上天用是之故﹐憑依其身而降之精气﹐使得懷任后稷也。《生民》言「不坼不副﹐無災無害」﹐文在「先生如達」之下﹐則謂當生之時無災害也。此篇「無災害」﹐文在「彌月不遲」之上﹐則是未生之時無災害也。言懷任以至於生﹐其母常無災害﹐故文有先後﹐災害可兼。未生其不坼不副﹐惟謂生時不爾。此箋云「其任之又無災害﹐不坼不副」。災害謂懷任時﹐坼副謂生時也。以其意與彼同﹐故引彼爲說。《家語﹟執轡篇》《大戴禮﹟本命篇》皆云「人十月而生」﹐此云「彌月不遲」﹐故知終人道十月而生子﹐美其不遲晚也。○傳「先種」至「曰」。○正義曰﹕重穋﹑稙﹐生熟早晚之異稱耳﹐非穀名先種曰稙﹐後種曰。當謂先種先熟﹐後種後熟﹐但傳略而不言其熟耳。《七月》傳曰「後熟曰重﹐先熟曰穋。」《天官﹟內宰》鄭司農注云「先種後熟謂之穜﹐後種先熟謂之稑。」是傳亦略而不言其種﹐與此互相明也。《執競》傳以奄爲同﹐則此奄亦爲同也。王肅云「堯命以後稷使民知稼穡﹐下國同時有是大功也。」○箋「奄猶」至「稱焉」。○正義曰﹕网奄覆鳥獸而取之﹐故以奄猶覆也。天神多與之福者﹐王肅云「謂受明哲之性﹐長於稼穡﹐是言天授之智慧﹐爲與之福也。」以五穀終覆蓋天下﹐使民知稼穡之道﹐謂堯遭洪水之後﹐種百谷以教民也。言其不空生﹐謂生必濟世﹐不徒然也。《孝經援神契》曰「聖人不空生﹐生必有所制。」是大賢不徒生也。又解后稷其名曰棄﹐末爲司馬﹐不言棄爲司馬﹐而言后稷之意﹐以其居稷官之日﹐民賴其功﹐後𨿽作司馬天﹐下猶以後稷稱之。《周本紀》云「初欲棄之﹐因名曰棄」﹐《堯典》云「帝曰﹕棄」﹐是后稷生名曰棄也。《本紀》又云「堯舉棄爲農師﹐天下得其利。」是堯登用之﹐使居稷官﹐民賴其功也。《堯典》之文末說舜命羣官﹐使禹宅百揆﹐卽天官也。契在五教﹐爲司徒﹐卽地官也。伯夷爲秩宗﹐卽春官也。咎繇爲士﹐卽秋官也。垂爲共工﹐卽冬官也。惟夏官不言命﹐而上句「禹讓稷契」之下﹐帝曰﹕『棄﹐黎民阻饑﹐汝后稷﹐播時百谷。』」褒述其爲稷之功﹐不言命而爲官﹐明是稷作司馬﹐爲夏官也。且《尙書刑徳放》云「稷爲司馬﹐契爲司徒」﹐故云「後𨿽作司馬﹐猶以後稷稱焉」。○傳「緒﹐業」。○正義曰﹕《釋詁》云「業﹐緒也。」故緒爲業也。○箋「秬黑」至「明之」。○正義曰「秬﹐黑黍」﹐《釋艸》文。「緒﹐事」﹐《釋詁》文。事﹑業大同耳﹐當時所爲謂之事﹐後人所祖謂之業。禹﹑稷同時﹐其事相繼。此述當時之事﹐非謂在後相祖﹐故易之爲事。《堯典》云「帝曰﹕『湯湯洪水方割。』」是堯時洪水爲災也。《思文》之美后稷云「粒我烝民。」是洪水之時﹐民不粒食也。《生民》云「誕降嘉種」者﹐從上而下之辭﹐是天神多與后稷以五穀也。言天神與者﹐以種之必長﹐歸功於天﹐非天實與之也。若洪水未平﹐則無地可種﹐故知禹平水土﹐乃教民播種之﹐於是天下大有﹐謂大有五穀也。禹能平水土﹐稷能種穀﹐二者俱以利民﹐故謂之繼禹之事。稷之播種﹐種禹所治之地﹐故言禹平水土﹐乃教民播種﹐爲先後之辭耳。其實禹稷所爲亦同時矣﹐非洪水大平之後始教之也。此經與上事同文重﹐故解其意﹐美之﹐申說以明之。

后稷之孫﹐實維大王。居岐之陽﹐實始翦商。翦﹐齊也。箋云﹕翦﹐斷也。大王自豳徙居岐陽﹐四方之民咸歸往之﹐於時而有王迹﹐故云是始斷商。○大音泰。後「大王」﹑「大平」皆同。翦﹐子踐反﹐鄭「斷也」。斷音短。下同。豳﹐彼貧反。王﹐於況反。至於文﹑武﹐纘大王之緒。致天之屆﹐於牧之野。「無貳無虞﹐上帝臨女﹗」虞﹐誤也。箋云﹕屆﹐極。虞﹐度也。文王﹑武王繼大王之事﹐至受命致天所罰﹐極紂於商郊牧野﹐其時之民皆樂武王之如是﹐故戒之云﹕無有二心也﹐無復計度也。天視護女﹐至則克勝。○屆音戒。貳音二。極﹐紀力反。下同。度﹐待洛反。下同。復﹐扶又反。

惇商之旅﹐克咸厥功。箋云﹕惇﹐治。旅﹐眾。咸﹐同也。武王克殷﹐而治商之臣民﹐使得其所﹐能同其功於先祖也。后稷﹑大王﹑文王亦周公之祖考也。伐紂﹐周公又與焉﹐故述之以美大魯。○惇﹐鄭都回反。注同。王﹑徐都門反﹐厚也。與音預。

﹝疏﹞「后稷」至「厥功」。○毛以爲﹐上言后稷之事﹐此又接說其後﹐言后稷後世之孫﹐實維是周之大王也。此大王自豳而來﹐居於岐山之陽﹐民歸往之。初有王迹﹐實始有翦齊商家之萌兆也。至於文王﹑武王﹐則能繼大王之業。於時商家暴虐﹐天欲誅之﹐武王乃致天之誅於牧野之地﹐民皆樂戰﹐不自以爲苦﹐反勸戒武王云﹕今天下歸周﹐無有貳心﹐無有疑誤﹐乃由上天之臨視汝矣。言民從天助﹐往必克勝﹐欲使之勉力決戰也。武王於是伐而克之﹐乃以禮法治商之眾民﹐莫不得所。能同其功於先祖﹐謂先祖欲成王業﹐武王卒能成之﹐是合同其功。○鄭惟以翦爲斷﹐緒爲事﹔無貳無虞謂民勸武王﹐無有貳心﹐無復計度﹔上帝今臨視汝爲異。餘同。○傳「翦﹐齊」。箋「翦斷」至「斷商」。○正義曰「翦﹐齊」﹐《釋言》文。齊卽斬斷之義﹐故箋以爲斷﹐其意同也。大王之居岐陽﹐民咸歸之﹐是有將王之迹﹐故云「是始斷商」﹐言有滅商之萌兆也。○傳「虞﹐誤」。○正義曰﹕《大明》云「上帝臨女﹐無貳爾心。」傳云「無敢懷貳心。」以爲民無貳心。傳以虞爲誤﹐則亦爲民之情﹐謂民無疑誤也。王肅云「天下歸周﹐無貳心﹐無疑誤﹐上帝臨命汝。」傳意或然。○箋「屆極」至「克勝」。○正義曰「屆﹐極。虞﹐度」﹐《釋言》文。《釋言》又云「殛﹐誅也。」然則此極又轉爲誅。紂爲無道﹐天欲誅之﹐武王奉行天意﹐故云「致天之屆」。《牧誓》云「時甲子昧爽﹐武王朝至於商郊牧野﹐乃誓。」是致天所罰。「殺紂於牧野」﹐定本﹑《集注》皆云「極紂於牧野」。「極」﹐是﹔「殺」﹐非也。箋以汝者﹐汝武王﹐故以「無貳無虞」爲戒武王之辭。《太誓》說十一年觀兵盟津之時﹐八百諸侯皆曰「受可伐。」王曰「爾未知天意﹐未可伐。」是其所計度﹐故今戒之云「無有貳心﹐無復計度也。」致天之誅﹐惟武王耳。此經文﹑武共文﹐以其受命伐紂﹐事相接成故也。○箋「惇治」至「先祖」。○正義曰「旅﹐眾」﹐《釋詁》文。武王克紂﹐治商之眾﹐故以惇爲治。《釋詁》云「咸﹐皆也。」皆亦同之義﹐故以咸爲同也。同其功於先祖者﹐周自后稷以來﹐世修其業。大王﹑文王之意﹐皆欲成周之功﹐但時未可耳。今武王誅紂﹐竟先祖之意﹐故美其能同其功於先祖﹐言與先祖同成其功也。

王曰「叔父﹐建爾元子﹐俾侯於魯。大啟爾宇﹐爲周室輔」。王﹐成王也。元﹐首。宇﹐居也。箋云﹕叔父﹐謂周公也。成王告周公曰﹕叔父﹐我立女首子﹐使爲君於魯。謂欲封伯禽也。封魯公以爲周公後﹐故云「大開女居﹐以爲我周家之輔」。謂封以方七百里﹐欲其彊於眾國。乃命魯公﹐俾侯於東﹐錫之山川﹐土田附庸。箋云﹕東﹐東藩﹐魯國也。旣告周公以封伯禽之意﹐乃策命伯禽﹐使爲君於東﹐加賜之以山川﹑土田及附庸﹐令專統之。《王制》曰「名山大川不以封諸侯﹐附庸則不得專臣也。」○藩﹐方元反。策﹐初革反。令﹐力呈反。周公之孫﹐莊公之子﹐龍旂承祀﹐六轡耳耳﹐春秋匪解﹐享祀不忒。周公之孫﹐莊公之子﹐謂僖公也。耳耳然至盛也。箋云﹕交龍爲旂。承祀﹐謂視祭事也。四馬﹐故六轡。春秋﹐猶言四時也。忒﹐變也。○解音懈。忒﹐他得反。皇皇后帝﹐皇祖后稷﹐享以騂犧﹐是饗是宜﹐降福旣多。騂﹐赤。犧﹐純也。箋云﹕皇皇后帝﹐謂天也。成王以周公功大﹐命魯郊祭天﹐亦配之以君祖后稷﹐其牲用赤牛純色﹐與天子同也。天亦饗之宜之﹐多予之福。○騂﹐息營反﹐赤色也。犧﹐許宜反﹐純毛牲。周公皇祖﹐亦其福女。秋而載嘗﹐夏而楅衡。白牡騂剛﹐犧尊將將。毛炰胾羹﹐籩豆大房。萬舞洋洋﹐孝孫有慶。諸侯夏禘則不礿﹐秋祫則不嘗﹐惟天子兼之。楅衡﹐設牛角以楅之也。白牡﹐周公牲也。騂剛﹐魯公牲也。犧尊﹐有沙飾也。毛炰﹐豚也。胾﹐肉也。羹﹐大羹﹑鉶羹也。大房﹐半體之俎也。洋洋﹐眾多也。箋云﹕此皇祖謂伯禽也。載﹐始也。秋將嘗祭﹐於夏則養牲。楅衡其牛角﹐爲其觸牴人也。秋嘗而言始者﹐秋物新成﹐尙之也。大房﹐玉飾俎也﹐其制足間有橫﹐下有柎﹐似乎堂後有房然。萬舞﹐千舞也。○楅音福﹐逼也。犧尊﹐鄭素河反﹐毛云「有沙飾」﹐則宜同鄭﹐王許宜反﹐尊名也。將﹐七羊反。炰﹐蒲包反。胾﹐側吏反。羹音庚﹐又音衡。洋音羊﹐徐音翔。禴﹐羊灼反。祫﹐咸夾反。楅音逼。有沙﹐蘇河反﹐刻鳳皇於尊﹐其羽形婆娑然也。一云「畫也」。豚﹐字又作「犭屯」﹐徒門反。鈃﹐字又作「鉶」﹐音刑。爲其﹐於僞反。牴﹐都禮反。橫﹐古曠反﹐一音光。柎﹐方於反。

俾爾熾而昌﹐俾爾壽而臧。保彼東方﹐魯邦是常。不虧不崩﹐不震不騰﹔三壽作朋﹐如岡如陵。震﹐動也。騰﹐乘也。壽﹐考也。箋云﹕此皆慶孝孫之辭也。俾﹐使。臧﹐善。保﹐安。嘗﹐守也。虧﹑崩皆謂毀壞也。震﹑騰皆謂僣逾相侵犯也。三壽﹐三卿也。岡﹐陵﹐取堅固也。○熾﹐尺志反。僣﹐子念反。

﹝疏﹞「王曰」至「如陵」。○毛以爲﹐上旣述遠祖之功﹐以美大魯國﹐此乃說其封建之由﹐及今僖公之事。言將欲封魯之時﹐成王乃告周公曰﹕叔父﹐我今欲立汝首子﹐使之爲侯於魯國﹐大開汝之所居﹐永爲周室藩輔。告周公旣訖﹐乃爲書以策命魯公伯禽﹐使之爲侯於東方﹐賜之以境內之山川﹐使之專有﹐又賜之以境內之土田﹐並小國之附庸﹐命使四鄰小國附屬之。言其統於眾國也。至於今日﹐周公後世之孫﹐魯莊公之子﹐謂僖公也。其車建交龍之旂﹐承奉宗廟祭祀﹐所乘四馬﹐其六轡耳耳然而至盛。春秋四時﹐非有解怠﹐所獻所祀﹐不有忒變。因說祭祀之事﹐皇皇而美者爲君之天﹐及君祖后稷﹐獻之以赤與純色之牲。天與后稷於是歆饗之﹐於是以爲宜下福與之﹐旣已多大矣。非徒天與后稷降之多福﹐周公與君祖伯禽﹐亦其福汝僖公矣。又言祭宗廟得禮﹐故先祖福之。更說祭廟之事﹐將於前秋則爲嘗祭﹐此夏而已楅衡其牛。言豫養所祭之牛﹐設橫木於角以楅之﹐令其不得牴觸人也。所養者﹐是白色之牡﹐與赤色之特。盛酒之器﹐有犧羽所飾之尊﹐將將然而盛美也。其饌則有焰火去其毛而炰之豚﹐又有切肉之胾﹐與大羹鉶羹。其食器有竹籩木豆﹐又有大房之俎。鼎俎旣陳﹐籩豆已列﹐於是歌舞其神。執干戚而爲萬舞者﹐洋洋然眾多。禮樂不愆﹐祭祀得所﹐孝孫僖公於是有慶賜之榮。作者喜其徳當神明﹐故設辭慶之。使汝得福熾盛而昌大﹐使汝年命長壽而臧善﹐安於彼東方之國﹐魯邦是其常。有其堅固如山﹐不可虧損﹐不可崩落﹐言其無毀壞之時。其安靜如川﹐不可震動﹐不可乘陵﹐言其無僣逾相犯。國之三壽考之卿與作朋友﹐君臣相親﹐國家堅固﹐使之如岡然﹐如陵然﹐言永無散亂也。○鄭惟秋而載嘗爲異。以載爲始﹐言秋而始欲嘗祭﹐於夏則養牲。餘同。○傳「王成」至「宇居」。○正義曰﹕《洛誥》說周公攝政七年十有二月﹐歸政成王之事﹐其經云「歲﹐文王騂牛一﹐武王騂牛一。王命作冊逸祝冊﹐告周公其後。」注云「歲成王元年正月朔日也。用二特牛祫祭文﹑武於文王廟﹐使逸讀所作冊祝之書告神。」以周公其宜爲後者﹐謂將封伯禽﹐則是成王卽政之元年正月朔日封伯禽也。呼周公爲叔父﹐知王是成王也。《釋詁》云「元﹑首﹐始也。」俱訓爲始﹐是元得爲首。屋宇用以居人﹐故以宇爲居。○箋「東東藩」至「得專臣」。○正義曰﹕諸侯爲天子蕃屏﹐故云「東藩﹐魯國也」。賜謂與之﹐使爲己有﹐故言加賜之山川及附庸﹐令專統之也。以土田者﹐是魯國之土田﹐亦旣封爲魯君﹐自然田爲魯有。而山川﹑附庸與土田共蒙「賜之」文﹐土田旣是專統﹐則知山川﹑附庸亦專統也。箋以專統土田是諸侯之常﹐而山川﹑附庸則是加賜﹐故特言「加賜之山川﹑附庸」以明之。凡言賜之﹐謂非所當得也﹐故引《王制》「名山大川不以封諸侯」﹐故山川當言賜也。「附庸則不得專臣」﹐故附庸亦言賜也。《王制》云「名山大澤不以封。」鄭以經有山川﹐故攺澤爲川也。彼又說夏殷之禮云「子男五十里。不能五十里者﹐不合於天子﹐附於諸侯﹐曰附庸。」言附諸侯﹐事大國﹐不得專臣也。若然﹐魯亦不得專臣。而與山川﹑土田同言賜者﹐以於法不得有之﹐故言賜耳﹐非謂賜之使專臣也。何則﹖諸侯之有附庸者﹐以其土田猶少﹐未及大國之數﹐故令有附庸﹐使之附屬。功徳若進﹐擬以給之。其地方五百里者﹐土地已極﹐無復進期﹐不得更有附庸也。魯爲侯爵﹐以周公之勛﹐受上公之地﹐可爲五百里耳﹐於法無附庸也。《明堂位》「封周公於曲阜﹐地方七百里」。是於五百里之上﹐又復加之附庸﹐故注云「上公之封地方五百里﹐加魯以四等之附庸﹐方百里者二十四﹐並五五二十五﹐積四十九﹐開方之得七百里。」《大司徒》注云「凡諸侯爲牧正帥長及有徳者﹐乃有附庸﹐爲有祿者當取焉。公無附庸。侯附庸九同﹐伯附庸七同﹐子附庸五同﹐男附庸三同。進則取焉﹐退則歸焉。」魯於周法不得有附庸﹐故言錫之也。言地方七百里者﹐包附庸以大言之也。附庸二十四﹐言得兼此四等矣。如鄭此言﹐是由法不得有﹐故謂之賜﹐猶不使魯專臣也。《論語》云「顓臾﹐昔者先王以爲東蒙主﹐是社稷之臣。」顓臾﹐魯之附庸﹐謂之社稷之臣者﹐以其附屬於魯﹐亦謂魯之社稷﹐其國猶自繼世﹐非專臣也。以非專臣﹐故季氏將伐。若其純臣﹐魯君﹑季氏豈得伐取之也﹖言四等附庸者﹐侯九﹐伯七﹐子五﹐男三﹐並之得二十四也。夏殷之禮﹐不能五十里者爲附庸﹐則周法附庸不滿百里。而云九同﹑七同者﹐聚積其國﹐使得同耳﹐非謂一同一附庸也。○箋「交龍」至「忒變」。○正義曰「交龍爲旂」﹐《春官﹟司常》文。承者﹐奉持之義﹐故云「承祀﹐謂視祭事」。此龍旂承祀﹐謂視宗廟之祭。何則﹖《明堂位》云「魯君孟春乘大輅﹐載弧韣﹐旂十有二旒﹐日月之章﹐祀帝於郊﹐配以後稷﹐天子之禮也。」彼祀天之旂﹐建日月之章﹐明此龍旂是宗廟之祭也。《異義》﹐古《詩》毛說以此龍旂承祀爲郊祀者﹐自是舊說之謬﹐非鄭所從﹐故此箋直言視祭﹐不言祭天也。作者錯舉春秋以明冬夏﹐故云「春秋﹐猶言四時也」。《釋言》云「爽﹐忒也。」孫炎曰「忒﹐變雜不一。」是忒爲變之義也。○箋「皇皇」至「之福」。○正義曰﹕《釋詁》云「皇皇﹐美也。後﹐君也。」以天者尊神﹐故以美言之﹐而謂之爲君也。《論語》曰「皇皇后帝。」注云「帝謂大微五帝。」此亦云「皇皇后帝」﹐直言謂天者﹐以《論語》說舜受終於文祖﹐宜總祭五帝。魯不得徧祭五帝﹐故直言謂天﹐謂祭周所感生蒼帝也。故《明堂位》「祀帝於郊」之下﹐注云「帝謂蒼帝靈威仰也。昊天上帝﹐魯不祭。」是魯君所祭﹐惟祭蒼帝耳。蒼帝亦太微五帝之一﹐故同稱「皇皇后帝」焉。《明堂位》稱「成王以周公爲有勛勞於天下﹐是以魯君祀帝於郊﹐配以後稷﹐天子之禮也」。是成王命魯郊天﹐亦配以後稷之事。言「亦」者﹐亦周也。《地官﹟牧人》云「陽祀用騂牲毛之。」注云「陽祀﹐祭天於南郊。」是天子祭天南郊﹐用赤牛純色。今魯亦云「享以騂犧」﹐是與天子同也。「天亦饗之宜之」﹐言「亦」者﹐亦周也。以諸侯不得祭天﹐嫌其不可﹐故每事言「亦」也。○傳「諸侯」至「眾多」。○正義曰﹕毛以載爲則﹐言秋而則嘗﹐謂當祫之年﹐𨿽爲祫祭而則爲嘗祭﹐故解其意。言諸侯之禮﹐於夏爲大祭之禘﹐則不爲時祭之礿﹔於秋爲大祭之祫﹐則不爲時祭之嘗。惟天子兼之﹐𨿽爲禘祫﹐不廢時祭。今魯亦如天子之禮﹐故言秋而則嘗﹐謂爲祫復爲嘗。鄭《禘祫志》云「儒家之說禘祫﹐通俗不同﹐或云歲祫終禘﹐或云三年一祫﹐五年再禘。」鄭《駁異義》云「三年一祫﹐五年一禘﹐百王通義。以《禮讖》所云﹐故作《禘祫志》。考春秋禘祫之數﹐定以爲三年祫﹐五年禘。」毛氏之言禘祫﹐惟此傳耳﹐而不辧禘祫年數﹐或與鄭同也。傳言夏禘秋祫﹐則以爲禘在夏﹐祫在秋。鄭於《禘祫志》云「周攺先王夏祭之名爲礿﹐故禘以夏。先王祫於三時﹐周人一焉﹐則宜以秋。」是從毛此說﹐爲禘在夏﹐祫在秋也。諸侯禘則不礿﹐祫則不嘗﹐所以下天子也。惟天子兼之﹐言魯禮亦如天子﹐故云「載嘗」也。傳之此言無正文﹐正以《王制》說先王之法云「天子犆礿﹐祫禘﹑祫嘗﹑祫烝。」言天子當祫之歲﹐以春物未成﹐犆礿而已。於夏秋冬則爲祫﹐復爲時祭也。《王制》又云「諸侯礿犆﹐禘一﹑犆一﹑祫嘗祫﹑烝祫。」其意言諸侯當祫之歲﹐春則犆礿﹐夏則祫而不禘﹐秋冬乃爲時祭﹐而復爲祫也。先王之禮﹐諸侯與天子不同﹐明知周世諸侯亦當異於天子﹐故知「禘則不礿﹐祫則不嘗」。鄭於諸侯禘祫更無明說﹐亦當如此傳也。楅衡﹐謂設橫木於角﹐以楅迫此牛﹐故云「設牛角以楅之也」。《地官﹟封人》云「凡祭祀﹐飾其牛牲﹐設其楅衡。」注云「楅設於角﹐衡設於鼻﹐如椵狀。」如彼注﹐楅衡別兩處設之。此箋申傳﹐言楅衡其牛角﹐爲其牴觸人。以楅衡爲一者﹐無文﹐故兩解也。「白牡﹐周公牲。騂剛﹐魯公牲」者﹐文十三年《公羊傳》云「魯祭周公﹐何以爲牲﹖周公用白牡﹐魯公用騂犅﹐羣公不毛。」何休云「白牡﹐殷牲也。周公死﹐有王禮﹐謙不敢與文﹑武同也。不以夏黑牲者﹐嫌攺周之文﹐當以夏避嫌也。」魯公﹐諸侯﹐不嫌也﹐故從周制。是周公﹑魯公異牲之意也。《說文》云「犅﹐特也。」白牡謂白特﹐騂犅謂赤特也。「犧尊」之字﹐《春官﹟司尊彜》作「獻尊」﹐鄭司農云「獻讀爲犧。犧尊飾以翡翠﹐象尊以象鳳皇﹐或曰以象骨飾尊。」此傳言犧尊者﹐沙羽飾﹐與司農飾以翡翠意同﹐則皆讀爲娑。傳言沙﹐卽娑之字也。阮諶《禮圖》云「犧尊飾以牛﹐象尊飾以象。於尊腹之上﹐畫爲牛象之形。」王肅云「將將﹐盛美也。大和中﹐魯郡於地中得齊大夫子尾送女器﹐有犧尊﹐以犧牛爲尊。然則象尊﹐尊爲象形也。」王肅此言﹐以二尊形如牛象﹐而背上負尊﹐皆讀犧爲羲﹐與毛﹑鄭義異﹐未知孰是。「毛炰﹐豚」者﹐《地官﹟封人》祭祀有「毛炰之豚」故知毛炰是豚。彼注云「爛去其毛而炰之也。」胾謂切肉。《曲禮》注云「胾﹐切肉」是也。「大羹﹐鉶羹」者﹐以《特牲》士之祭祀尙有大羹﹑鉶羹﹐故以此羹兼二羹也。《特牲》注云「大羹﹐湆煮肉汁﹐不和﹐貴其質也。鉶羹﹐肉味之有菜和者也。」大羹謂大古之羹。鉶羹謂盛之鉶器。其大羹則盛之於登。以大爲名﹐故不舉所盛之器也。大房與籩豆同文﹐則是祭祀之器。器之名房者﹐惟俎耳﹐故知「大房﹐半體之俎」。《明堂位》曰「俎﹐有虞氏以梡﹐夏后氏以嶡﹐殷以椇﹐周以房俎。」注云「梡﹐斷木爲四足而已。嶡﹐謂中足爲橫距之象。椇﹐謂曲橈之也。房﹐謂足下跗也﹐上下兩間﹐有似於堂房。」然是俎稱房也。知是半體者﹐《周語》云「禘郊之事則有全烝﹐王公立飫則有房烝﹐親戚燕饗則有殽烝。」如彼文次﹐全烝謂全載牲體﹐殽烝謂體解節折﹐則房烝是半體可知。此亦云房﹐故知是半體之俎。言禘郊乃有全烝。宗廟之祭﹐惟房烝耳﹐故舉大房而言也。《昏禮》﹕「婦饋舅姑特豚﹐合升側載。」注﹕「右胖載之舅俎﹐左胖載之姑俎。」是俎載半體之事也。《明堂位》稱「祀周公於大廟﹐俎用梡嶡」。此云﹕大房﹐蓋魯公之廟用大房也。洋洋與萬舞共文﹐則是舞者之貌﹐故爲眾多。魯得以八佾舞周公﹐故美舞者眾多也。○箋「皇祖」至「幹舞」。○正義曰﹕以「周公皇祖」之下﹐卽云「白牡騂犅」﹐騂犅是魯公之牲﹐故知皇祖謂伯禽也。此皇祖之文﹐在周公之下﹐故以爲二人。上文皇祖在后稷之上﹐且上與「皇皇后帝」連文﹐則是配天之人﹐故知上文皇祖卽后稷也。箋以禘祫之事﹐於文不見﹐不宜以載爲則﹐故易之爲始。以秋物新成﹐始可嘗之﹐故言「始﹐嘗也」。定本﹑《集注》皆言「秋物新成﹐尙之也」。言貴尙新物﹐故言始也。作「嘗」字者﹐誤也。又解房俎稱大之意﹐以其用玉飾之﹐美大其器﹐故稱大也。知大房玉飾者﹐以俎豆相類之物﹐《明堂位》說祀周公之禮云「薦用玉豆。」豆旣玉飾﹐明俎亦玉飾。其制足間有橫﹐其下有跗﹐以《明堂》之文差次爲然。跗上有橫﹐似於堂上有房﹐故謂之房也。「萬舞﹐幹舞」﹐宣八年《公羊傳》文。○傳「震動」至「壽考」。○正義曰「震﹐動。壽﹐考」﹐皆《釋詁》文。《月令》稱「累牛騰馬」﹐騰是相乘之義﹐故爲乘也。○箋「此皆」至「堅固」。○正義曰﹕上言「孝孫有慶」﹐此則致福之言﹐故爲慶孝孫之辭。下章用兵之後﹐亦有此慶﹐則作者以意慶之﹐非嘏也。「俾﹐使。臧﹐善」﹐皆《釋詁》文。自保守者﹐安居之義﹐故保爲安也。「魯邦是常」﹐言其常守魯國﹐故以常爲守也。虧﹑崩以山諭故﹐皆謂毀壞也。震﹑騰以川諭故﹐皆謂僣逾相侵犯也。言上下相侵犯﹐猶水之相乘陵也。老者﹐尊稱。天子謂父事之者爲三老﹐公卿大夫謂其家臣之長者稱室老。諸侯之國立三卿﹐故知三壽卽三卿也。言「作朋」者﹐謂常得賢人﹐僖公與之爲朋﹐卽《伐木》傳云「國君友其賢臣」是也。岡﹑陵﹐不動之物﹐故言取其堅固也。

公車千乘﹐朱英綠縢﹐二矛重弓。大國之賦千乘。朱英﹐矛飾也。縢﹐繩也。重弓﹐重於鬯中也。箋云﹕二矛重弓﹐備折壞也。兵車之法﹐左人持弓﹐右人持矛﹐中人禦。○乘﹐繩證反。注「千乘」同。英如字﹐徐於耕反。縢﹐徒登反。重﹐直龍反。注同。鬯﹐敕亮反﹐弓衣也﹐字或作「韔」﹐同。公徒三萬﹐貝冑朱綅﹐烝徒增增。貝冑﹐貝飾也。朱綅﹐以朱綅綴之。增增﹐眾也。箋云﹕萬二千五百人爲軍﹐大國三軍﹐合三萬七千五百人。言三萬者﹐舉成數也。烝﹐進也。徒進行增增然。○冑﹐直又反。綅﹐息廉反﹐《說文》云「綫也。」沈又蒼林反﹐又音侵。烝﹐之升反。增如字。綴﹐沈知稅反﹐又張劣反。戎狄是膺﹐荊舒是懲﹐則莫我敢承。膺﹐當。承﹐止也。箋云﹕懲﹐艾也。僖公與齊桓舉義兵﹐北當戎與狄﹐南艾荊及羣舒﹐天下無敢禦之。○艾音刈。俾爾昌而熾﹐俾爾壽而富。黃髮臺背﹐壽胥與試。箋云﹕此慶僖公勇於用兵﹐討有罪也。黃髮臺背﹐皆壽徵也。胥﹐相也。壽而相與試﹐謂講气力﹐不衰倦。○臺背﹐他來反﹐下音貝。

俾爾昌而大﹐俾爾耆而艾。萬有千歲﹐眉壽無有害。箋云﹕此又慶僖公勇於用兵﹐討有罪也。中時魯微弱﹐爲鄰國所侵削。今乃復其故﹐故喜而重慶之。俾爾﹐猶使女也。眉壽﹐秀眉亦壽徵。○艾﹐五蓋反。中﹐張仲反。重﹐直用反。

﹝疏﹞「公車」至「有害」。○正義曰﹕上旣美其祭祀鬼神﹐此又美其用兵徵伐。公之兵車有千乘矣。車上皆有三人﹐右人所持者朱色之英﹐左人所持者綠色之繩。此朱英﹑綠繩者﹐是二矛重弓也。言二矛載於車上﹐皆朱爲英飾。重弓共在鬯中﹐以綠繩束之。又公之徒眾有三萬人矣。以貝飾冑﹐其甲以朱繩綴之。進行之時﹐增增然眾多。車徒旣多﹐甲兵又備﹐西戎北狄來侵者﹐於是以此膺當之﹔荊楚羣舒叛逆者﹐於是以此懲創之。軍之所徵﹐往無不克﹐則無有於我僖公敢禦止之者。由其無敵於天下﹐故得民庶安寧﹐土境復故。作者喜其討罪﹐設辭慶之﹐使汝昌大而熾盛﹐使汝長壽而富足。發有黃色之發﹐背有臺文之背﹐得有如此長壽﹐相與講試气力﹐奇其老而不衰也。以其用兵之善﹐又重慶之﹐使汝得福則昌而且大﹐使汝年壽則耆而又艾﹐使得萬有千歲﹐爲秀眉之壽﹐無有患害。以魯衰而復興﹐故喜而重慶之也。○傳「大國」至「鬯中」。○正義曰﹕《明堂位》云「封周公於曲阜﹐地方七百里﹐革車千乘。」今復其故也。《司馬法》﹕「成方十里﹐出革車一乘。」計魯方七百里﹐爲車多矣﹐而云千乘者﹐《坊記》云「制國不過千乘。」然則地𨿽廣大﹐以千乘爲限﹐故云「大國之賦千乘」。《司馬法》﹕「兵車一乘﹐甲士三人﹐步卒七十二人。」計千乘有七萬五千人﹐則是六軍矣﹐與下公徒三萬數不合者﹐二者事不同也。《禮》天子六軍﹐出自六鄕。萬二千五百家爲鄕﹐萬二千五百人爲軍。《地官﹟小司徒》曰「凡起徒役﹐無過家一人。」是家出一人﹐鄕爲一軍。此則出軍之常也。天子六軍﹐旣出六鄕﹐則諸侯三軍﹐出自三鄕。下云「公徒三萬」﹐自謂鄕之所出﹐非此千乘之眾也。此云「公車千乘」﹐自謂計地出兵﹐非彼三軍之事也。二者不同﹐故數不相合。所以必有二法者﹐聖王治國﹐安不忘危﹐故令所在皆有出軍之制。若從王伯之命﹐則侯國之大小﹐出三軍二軍。若其前敵不服﹐用兵未已﹐則盡其境內﹐皆使從軍﹐故復有此計地出軍之法。但鄕之出軍是正﹐故家出一人。計地所出﹐則非常故。成出一車﹐以其非常﹐故優之也。《淸人》云「二矛重英」﹐故知朱英矛飾﹐蓋絲纏而朱染之﹐以爲矛之英飾也。《小戎》云「竹閉緄縢。」傳曰「緄﹐繩。縢﹐約。」謂內弓於閉﹐以繩束之。此云「縢﹐繩」者﹐縢亦爲約之以繩﹐非訓縢爲繩。但傳詳彼而略此耳。重弓﹐謂內弓於鬯﹐鬯中有二弓。《小戎》云「交韔二弓。」是其事也。○箋「二矛」至「人禦」。○正義曰﹕弓矛所用﹐執一而已。解其有二矛重弓之意﹐故云「備折壞也」。《考工記》云「酋矛常有四尺。夷矛三尋。」則矛法自有二等。此云二矛﹐知非二等之矛者﹐以重弓是一弓而重之﹐故知二矛亦一矛而有二﹐俱是備折壞也。矛有二等﹐此當是酋矛。何則﹖《考工記》又云「攻國之兵用短﹐守國之兵用長。」此美其當戎狄﹐懲荊舒﹐則是往伐之﹐明是酋矛而有二也。此「朱英綠縢」與「二矛重弓」兩句自相充配﹐朱英是二矛飾之以朱染﹐綠縢是重弓束之以綠繩。所異者﹐二矛各自有英飾﹐二弓共束以綠繩耳。又解車乘之下﹐卽說弓矛之意﹐故云「兵車之法﹐左人持弓﹐右人持矛﹐中人禦」。宣十二年《左傳》云「楚許伯禦樂伯﹐攝叔爲右﹐以致晉師。樂伯曰﹕『吾聞致師者﹐左射以菆。』」樂伯在左﹐而云左射﹐是左人持弓也。成十六年﹐晉侯與楚戰於鄢陵﹐《左傳》稱「欒鍼爲右」﹐使人告楚令尹子重曰「寡君乏使﹐使鍼禦持矛焉。」哀二年鐵之戰﹐《左傳》稱「郵無卹禦簡子﹐衛太子爲右。禱云﹕『蒯瞶不敢自佚﹐備持矛焉。』」是右人持矛也。《甘誓》云「左不攻於左﹐汝不共命。右不攻於右﹐汝不共命。禦非其馬之正﹐汝不共命。」旣云左右﹐又別云禦﹐是禦在中央也。○傳「貝冑」至「增增眾」。○正義曰﹕貝者﹐水虫﹐甲有文章也。冑謂兜鍪﹐貝非爲冑之物﹐故知以貝爲飾。《說文》云「綅﹐綫也。」然則朱綅直謂赤綫耳﹐文在冑下﹐則是甲之所用﹐故云「以朱綅綴之」﹐謂以朱綫連綴甲也。「增增﹐眾」﹐《釋訓》文。定本﹑《集注》皆作「增」字﹐其義是也。俗本作「憎」﹐誤也。○箋「萬二」至「增增然」。○正義曰「萬二千五百人爲軍。大國三軍。」皆《夏官》序文也。舉成數者﹐謂略其七千五百﹐直言三萬耳。如此箋以爲僖公當時實有三軍矣。答臨碩云「魯頌公徒言三萬是二軍之大數﹐又以此爲三軍者﹐以周公受七百里之封﹐明知當時從上公之制﹐備三軍之數。」此敍云「復周公之宇」﹐故此箋以三萬爲三軍﹐言其復古制也。又以凡舉大數﹐皆舉所近者﹐若是三萬七千五百﹐大數可爲四萬﹐此頌美僖公﹐宜多大其事﹐不應減退其數以爲三萬﹐故答臨碩謂此爲二軍﹐以其不安﹐故兩解之也。今以《春秋》檢之﹐則僖公無三軍。襄十一年經書作三軍﹐明已前無三軍也。昭五年又書「捨中軍」﹐若僖公有三軍﹐則作之當書也。自文至襄復減爲二﹐則捨亦當書也。《春秋》之例﹐以軍賦事重﹐作﹑捨皆書。於僖公之世﹐無作﹑捨之文﹐便知當時無三軍也。鄭以周公﹑伯禽之世合有三軍﹐僖公能復周公之宇﹐遵伯禽之法﹐故以三軍解之。其實於時惟二軍耳。「烝﹐進」﹐《釋詁》文。步行曰徒﹐故以爲行也。上句旣云「公徒」﹐則知此言「烝徒」﹐謂進行之時﹐且與「增增」共文﹐明是行時眾多也。○傳「膺﹐當。承﹐止」。○正義曰「膺﹐當」﹐《釋詁》文。承者﹐當待之義﹐不敢當待﹐卽是不敢禦止﹐故以承爲止也。○箋「懲艾」至「禦之」。○正義曰﹕懲﹑艾皆創﹐故爲艾也。僖公之時﹐齊桓爲霸﹐故知與齊桓公舉義兵也。僖公之世﹐用兵於戎狄荊舒者﹐惟有桓公耳。僖四年﹐經書「公會齊侯等侵蔡。蔡潰﹐遂伐楚」。楚一名荊﹐羣舒又是楚之與國﹐故連言荊舒。其伐戎狄則無文﹐惟十年經書「齊侯﹑許男伐北戎」﹐其時蓋魯使人助之﹐帥賤兵少﹐故不書。或別有伐時﹐經﹑傳脫漏﹐如伐淮夷之類。

泰山巖巖﹐魯邦所詹。奄有龜蒙﹐遂荒大東﹐至於海邦﹐淮夷來同。莫不率從﹐魯侯之功。詹﹐至也。龜﹐山也。蒙﹐山也。荒﹐有也。箋云﹕奄﹐覆。荒﹐奄也。大東﹐極東。海邦﹐近海之國也。來同﹐爲同盟也。率從﹐相率從於中國也。魯侯﹐謂僖公。○大音泰﹐本又作「泰」。下注「大室」皆同。荒如字﹐《韓詩》作「荒」﹐云「至也。」近﹐附近之近。

﹝疏﹞「泰山」至「之功」。○毛以爲﹐旣美徵伐遠夷﹐又美境界復故。言泰山之髙巖巖然﹐魯之邦境所至也。魯境又同有龜山﹑蒙山﹐遂包有極東之地﹐至於近海之國。淮夷舊不服者﹐亦來與之同盟。凡此東方之國﹐莫不相率而從中國﹐是魯侯僖公之功也。○鄭以奄爲覆。覆有龜﹑蒙之山﹐遂奄有極東之地。餘同。○傳「詹至」至「荒有」。○正義曰「詹﹐至」﹐《釋詁》文。春秋定十年﹐「齊人來歸鄆﹑讙﹑龜陰之田」。謂龜山之北田也。《論語》說顓臾云「昔者﹐先王以爲東蒙主。」謂顓臾主蒙山也。魯之境內﹐有此二山﹐故知龜﹑蒙是龜山﹑蒙山也。龜﹑蒙今在魯地﹐故言奄有泰山﹐則在齊﹑魯之界﹐故言所詹見﹐其不全屬魯也。《禮﹟祭法》﹕「諸侯之祭山川﹐在其地則祭之﹐亡其地則不祭。」《春秋》僖三十一年「不郊﹐猶三望」者﹐《公羊傳》曰「三望者何﹖泰山﹑河﹑海。」鄭《駁異義》云「昔者﹐楚昭王曰﹕『不谷𨿽不徳﹐河非所獲罪。』言境內所不及則不祭也。魯則徐州地﹐《禹貢》『海岱及淮惟徐州』。以昭王之言﹐魯之境界亦不及河﹐則所望者海也﹑岱也﹑淮也﹐是之謂三望。」又《王制》云「諸侯祭名山大川之在其地者」﹐注云「魯人祭泰山﹐晉人祭河」是也。是由魯境至於泰山﹐故得望而祭之。《禮器》云「齊人將有事於泰山﹐必先有事於配林。」齊人亦祭泰山﹐是齊境亦及之矣。由其泰山廣長﹐故二國皆以爲望也。荒訓爲奄﹐此云荒有者﹐亦謂奄有之也。○箋「奄覆」至「中國」。○正義曰﹕《釋言》云「弇﹐蓋也。」孫炎曰「弇﹐覆蓋。」亦覆之義﹐故以奄爲覆。「荒﹐奄」﹐《釋言》文。大者﹐廣遠之言。以大東爲極東地之最東﹐至海而已。「大東」之下卽云「至於海邦」﹐故以東爲極東﹐言其極盡地之東偏。春秋之世﹐諸侯同盟﹐以獎王室﹐故知來同爲同盟。當僖公之世﹐東方淮夷小國見於盟會﹐惟邾﹑莒﹑滕﹑杞而已。其餘小國及淮夷同盟﹐不見於經﹐蓋主會者不列之耳。言莫不率從﹐有從魯之嫌﹐故明之相率從於中國。以僖非盟主﹐不得爲從魯故也。

保有鳧繹﹐遂荒徐宅。至於海邦﹐淮夷蠻貊。及彼南夷﹐莫不率從。莫敢不諾﹐魯侯是若。鳧﹐山也。繹﹐山也。宅﹐居也。淮夷蠻貊﹐如夷行也。南夷﹐荊楚也。若﹐順也。箋云﹕諾﹐應辭也。是若者﹐是僖公所謂順也。○鳧音符﹐山名也。繹音亦﹐一音夕﹐字又作「嶧」﹐同﹐山名也。貊﹐字又作「貉」﹐武伯反。行﹐下孟反。應﹐應對之應。

﹝疏﹞「保有」至「是若」。○正義曰﹕此又美僖公境界廣遠﹐威徳所及﹐言安有鳧山﹑嶧山﹐遂有是徐方之居﹐至於近海之國淮夷爲蠻貊之行者﹐及彼南方之夷﹐謂荊楚之國﹐莫不相率而從於中國。若王伯有命﹐則莫敢不應諾順從。此皆由魯侯之功﹐於是順服也。○傳「鳧山」至「若順」。○正義曰﹕《禹貢》徐州﹐「嶧陽孤桐」﹐謂嶧山之陽有桐木也。鳧嶧連文﹐與龜﹑蒙相類﹐故知是鳧山﹑嶧山也。「宅﹐居」﹐《釋言》文。言淮夷蠻貊如夷行者﹐以蠻貊之文在淮夷之下﹐嫌蠻貊亦服﹐故辧之。以僖公之從齊桓﹐惟能服淮夷耳﹐非能服南夷之蠻﹑東夷之貊﹐故卽淮夷蠻貊謂淮夷如蠻貊之行。僖四年﹐從齊桓伐楚而服之﹐故言南夷謂荊楚。《鄭志》答趙商云「楚交中國而近南夷﹐末世夷﹐行故謂之夷也。」「若﹐順」﹐《釋言》文。定本﹑《集注》「若順」之上有「諾順」兩字。

天錫公純嘏﹐眉壽保魯。居常與許﹐復周公之宇。常﹑許﹐魯南鄙﹑西鄙。箋云﹕純﹐大也。受福曰嘏。許﹐許田也﹐魯朝宿之邑也。常或作「嘗」﹐在薛之旁。《春秋》魯莊公三十一年「築臺於薛」是與﹖周公有嘗邑﹐所由未聞也。六國時﹐齊有孟嘗君﹐食邑於薛。○嘏﹐古雅反。朝﹐直遙反。薛字又作「薛」﹐息列反。與音余。

魯侯燕喜﹐令妻壽母。宜大夫庶士﹐邦國是有。旣多受祉﹐黃髮兒齒。箋云﹕燕﹐燕飲也。令﹐善也。喜公燕飲於內寢﹐則善其妻﹐壽其母﹐謂爲之祝慶也。與羣臣燕﹐則欲與之相宜﹐亦祝慶也。是有﹐猶常有也。皃齒﹐亦壽徵。○皃﹐五兮反﹐齒落更生細者也﹐《字書》作「齯」﹐音同。一音如字。爲﹐於僞反。祝﹐之又反。下同。

﹝疏﹞「天錫」至「皃齒」。○毛以爲﹐旣言僖公威徳被及廣遠﹐又言天與之福﹐復其故居﹐天乃與公大大之福﹐使有秀眉之壽﹐而保其魯國﹐又能居其常邑與許邑﹐復周公之故居也。魯侯僖公燕飲而皆喜。燕於內寢﹐則善其妻﹐壽其母﹐謂爲之祝慶﹐使妻善而母壽也。其燕於外寢﹐則宜其大夫與眾士﹐亦謂爲之祝慶﹐使與之相宜也。其魯之邦國﹐七百里之封﹐僖公於是常保有之。旣多受其福﹐又有黃髮皃齒﹐由僖公每事得所﹐故慶之﹐使享其永年。○鄭惟以嘏爲福爲異。餘同。○傳「常許」至「西鄙」。○正義曰﹕《春秋》言伐我東鄙﹑西鄙者﹐皆謂伐其邊邑﹐故《月令》注云「鄙﹐界上之邑。」此美其復故之宇﹐當舉邊邑言之﹐故知常﹑許皆是鄙邑也。言「常﹑許﹐魯南鄙﹑西鄙」﹐則常爲南鄙﹐許爲西鄙。或當有所依據﹐不知出何書也。○箋「純大」至「於薛」。○正義曰「純﹐大」﹐《釋詁》文。《禮﹟特牲》《少牢》屍致福於主人皆謂之嘏﹐是受福曰嘏。傳以常﹑許爲魯之鄙邑﹐《書傳》無文﹐故箋易之「許﹐許田也﹐魯朝宿之邑也」。諸侯有大徳﹐受采邑於京師﹐爲將朝而宿焉﹐謂之朝宿之邑。魯以周公之故﹐成王賜之許田。春秋之時﹐魯不朝周﹐邑無所用﹐而許田近於鄭國﹐鄭有祊田﹐地勢之便﹐而與鄭易之。桓元年﹐「鄭伯以璧假許田」《公羊傳》曰「許田者何﹖魯朝宿之邑也。此魯朝宿之邑﹐曷爲謂之許田﹖諱取周田﹐系之許﹐近許也。」如此﹐則魯之有許﹐見於經﹑傳﹐明此常與許﹐卽是彼之許邑。彼以近許系許﹐則非魯之鄙邑﹐故箋言此﹐以易傳也。桓公以許與鄭﹐僖公又得居之﹐故美其能復周公之宇也。《春秋》於僖公之世不書得許田﹐蓋經﹑傳闕漏﹐故無其事也。旣以許爲朝宿﹐而常邑無文﹐故推本其事﹐言「常」字《詩》本或有作「嘗」字者﹐常邑在薛之傍。《春秋》魯莊公三十一年「築臺於薛」是與﹖「築臺於薛」﹐《春秋》經文﹐「是與」者﹐其是此嘗邑與﹖嘗在薛傍﹐魯有薛邑﹐故言「是與」﹐爲疑之辭。周公之有許邑﹐事見《春秋》。嘗則無文﹐故云「周公有嘗﹐邑許田未聞也」。鄭云嘗邑在薛之傍﹐亦無明文﹐故又自言其證。「六國時﹐齊有孟嘗君﹐食邑於薛」。以其居薛邑﹐而號孟嘗君﹐則嘗在薛傍﹐共爲一地也。六國者﹐韓﹑魏﹑燕﹑趙﹑齊﹑楚﹐在春秋之後﹐俱僣稱王號﹐爲六國。孟嘗君者﹐姓田名文﹐父曰靜郭君田嬰。嬰者﹐齊威王少子﹐而齊宣王庶弟也。宣王卒﹐嬰相齊湣王。湣王三年﹐封田嬰。嬰卒﹐文代立於薛﹐是爲孟嘗君。《史記》有其傳。

䢐來之松﹐新甫之柏﹐是斷是度﹐是尋是尺。䢐徠﹐山也。新甫﹐山也。八尺曰尋。○斷音短。度﹐待洛反。松桷有舄﹐路寢孔碩。新廟奕奕﹐奚斯所作。桷﹐榱也。舄﹐大貌。路寢﹐正寢也。新廟﹐閔公廟也。有大夫公子奚斯者﹐作是廟也。箋云﹕孔﹐甚。碩﹐大也。奕奕﹐姣美也。修舊曰新。新者﹐姜嫄廟也。僖公承衰亂之政﹐修周公伯禽之教﹐故治正寢﹐上新姜嫄之廟。姜嫄之廟﹐廟之先也。奚斯作者﹐教護屬功課章程也。至文公之時﹐大室屋壞。○桷音角﹐方曰桷。舄音昔﹐徐又音托。奕音亦。榱﹐巴追反。姣﹐古卯反。屬音燭。

孔曼且碩﹐萬民是若。曼﹐長也。箋云﹕曼﹐修也﹐廣也。且﹐然也。國人謂之順也。○曼音萬。

﹝疏﹞「䢐來」至「是若」。○毛以爲﹐僖公威徳遠及﹐國內咸宜﹐乃命彼賢臣修造寢廟﹐取彼䢐來山上之松﹐新甫山上之柏﹐於是斬斷之﹐於是量度之。其度之也﹐於是用八尺之尋﹐於是用十寸之尺。旣量其材﹐乃用松爲桷﹐有舄然而大﹐作爲君之正寢﹐甚寬大。又新作閔公之廟﹐奕奕然廣大。作寢則人安﹐作廟則神悅。人神安悅﹐君徳備矣。此廟是誰爲之﹖乃是奚斯所作。美其作之得所﹐故舉名言之。奚斯監護而已﹐其作用民之力﹐故又美民之勸事。言廟甚長廣而且大﹐用功𨿽多﹐萬民於是謂之順。民旣以之爲順﹐明其不憚劬勞﹐故言之以頌僖公也。○鄭惟以新廟爲姜嫄之廟爲異。餘同。○傳「桷榱」至「是廟」。○正義曰﹕桷之與榱﹐是椽之別名。莊二十四年﹐刻桓宮桷﹐謂刻其椽也。舄是桷狀﹐故爲大貌。王肅云「言無刻飾文章﹐徒見松桷彊大至牢固。」義或當然。路寢﹐正寢﹐《公羊》《穀梁傳》並云然。定本﹑《集注》云「路﹐正也。」《釋詁》云「路﹐大也。」以君之正寢﹐故以大言之。言新廟﹐是作此廟。僖公繼閔公爲君﹐故以新廟爲閔公廟。王肅云「僖公以庶兄後閔公﹐爲之立廟﹐奕奕盛大﹐美其作之中禮﹐能自儉而崇大宗廟。」是申說毛義﹐稱「作是廟」﹐美僖公之意也。「奚斯」與「新廟」連文﹐故云「公子奚斯作是廟」﹐欲見作者主爲新廟而言奚斯﹐其意不兼路寢也。閔二年﹐「慶父出奔莒」。《左傳》曰「以賂求共仲於莒﹐莒人歸之。及密﹐使公子魚請。不許﹐哭而往。共仲曰﹕『奚斯之聲也。乃縊。』」是奚斯爲公子也。如傳文﹐蓋名魚而字奚斯。○箋「孔甚」至「屋壞」。○正義曰「孔﹐甚」﹐《釋言》文。「碩﹐大」﹐《釋詁》文。孔﹑碩﹐言其寢美也。定本﹑《集注》云「孔碩﹐甚佼美也。」與俗本異。《春秋》有「新作南門」﹑「新作雉門」﹐說者皆以修舊曰新﹐攺舊曰作﹐故鄭依用之。以閔公後死﹐禮當遷入祖廟﹐止可攺塗易檐﹐不應別更作之。而此詩首章言閟宮﹐卒章言新廟﹐明是修彼閟宮﹐使之新﹐故易傳以爲﹐「所新者﹐姜嫄之廟也」。作寢廟所以爲美者﹐以僖公承衰亂之後﹐寢廟廢壞﹐能修周公﹑伯禽之教﹐故治其正寢﹐上新姜嫄之廟。由其修治廢壞﹐故可美也。又言「姜嫄之廟﹐廟之先」者﹐欲見姜嫄之廟旣新之﹐則余廟毀壞亦修之。然則舉其治正寢﹐則余寢亦治之矣。又解奚斯所作之意﹐正謂爲之主帥﹐主帥教令工匠﹐監護其事﹐屬付功役﹐課其章程而已﹐非親執斧斤而爲之也。《中候握河紀》說帝堯受《河圖》之禮云「稷辧護。」注云「辧護﹐供時用相禮儀。」是監典謂之護也。昭三十二年《左傳》說城成周之事云「屬役賦丈。」謂付屬作者以功役也。《漢書》稱髙祖使張倉定章程﹐謂「定百工用材多少之量﹐及制度之程品」﹐是屬課章程之事也。引文十三年「太室屋壞」者﹐與《譜》同以壞者譏其不恭﹐則修者事爲可善﹐反明詩人稱新作寢廟﹐以美僖公之意也。○箋「曼修」至「之順」。○正義曰﹕定本﹑《集注》箋﹕「曼﹐修也﹐廣也。且﹐然也。國人謂之順。」與俗本不同。

《閟宮》八章﹐二章章十七句﹐一章十二句﹐一章三十八句﹐二章章八句﹐二章章十句。

《駉》四篇﹐二十三章﹐二百四十三句。

卷二十二十之三

卷二十二十之三

商頌譜商者﹐契所封之地。有娀氏之女名簡狄者﹐吞鳦卵而生契。堯之末年﹐舜舉爲司徒﹐有五教之功﹐乃賜姓而封之。○正義曰﹕《殷本紀》云「契母曰簡狄﹐有娀氏之女也﹐爲帝嚳次妃。三人行浴﹐見鳥墯其卵。簡狄取吞之﹐因孕生契。契長而佐禹治水有功﹐帝舜乃封於商。」又《中侯》亦有其事。文十八年《左傳》云「髙辛氏有才子八人﹐天下之民謂之八元。舜臣堯﹐舉八元使布五教於四方。父義﹐母慈﹐兄友﹐弟恭﹐子孝﹐內平外成。」又《尙書﹟堯典》云「帝曰﹕『契﹐汝作司徒﹐敷五教﹐五教在寬。』」由此言之﹐敷五教者﹐是契之所爲。舉八元﹐使布五教者﹐正謂舉契使布之也﹐故云「堯之末年﹐舜舉爲司徒﹐有五教之功」也﹐乃賜姓曰子﹐而封之於商也。《中候握河紀》云「堯曰﹕『嗟﹗朕無徳﹐欽奉丕圖﹐賜示二三子。』斯封稷﹑契﹑臯陶﹐賜姓號。」注云「斯﹐此。封三臣﹐賜姓號者﹐契爲子﹐稷爲姬﹐臯陶未聞。」又《契握》湯說契云「賜姓子氏﹐以題朕躬。」注云「題﹐名也。躬﹐身也。」引《孝經援神契》曰「堯知天命﹐賜契子氏。」知有湯是堯賜之姓﹐而封之商也。《本紀》稱帝舜封契於商者﹐《長髮》箋云「堯封之於商﹐爲小國。舜之末年﹐益其土地﹐爲大國。」是舜亦封之﹐故歸之舜也。商者﹐成湯一代之大號﹐而此云「商者﹐契所封之地」﹐則鄭以湯取契之所封以爲代號也。服虔﹑王肅則不然。襄九年《左傳》曰「閼伯居商丘﹐相土因之。」服虔云「商丘﹐地名。相土﹐契之孫。因之者﹐代閼伯之後居商丘﹐湯以爲號。」又《書》序王肅注云「契孫相士居商丘﹐故湯因以爲國號。」而鄭玄以爲由契封商者﹐契之封商﹐見於《書》傳﹑《史記》《中候》﹐其文甚明。經典之言商者﹐皆單謂之商﹐未有稱爲商丘者。又相士居商丘﹐以後不恆厥邑。相士之於殷室﹐𨿽是先公俊者﹐譬之於周﹐則公劉之儔耳。旣非湯功所起﹐又非王迹所因﹐何當取其所居以爲代號也﹖商之有契﹐猶周之有稷。成湯以商爲代號﹐文王不以邰爲代號者﹐自契至湯﹐𨿽則八遷﹐而國號不攺﹐商名未易。成湯以商受命﹐故當以商爲號。周卽處邰﹑處豳﹐國名變易。大王來居周地﹐其國始名曰周。文王以周受命﹐當以周爲號﹐不得遠取邰也。若然﹐湯在亳地受命﹐不以亳爲代號﹐而《禮記﹟郊特牲》云「亳社北牖。」襄三十年《左傳》云「鳥鳴於亳社。」皆謂殷亡國之社也。謂之亳社者﹐《禮》存亡國之社以爲戒﹐亳實湯所居地﹐故指地而言﹐以殷紂無道﹐喪滅湯之所居﹐欲使諸侯觀之﹐思自保固﹐故不舉代號﹐而指亳社也。亳是湯之所居耳﹐及紂滅之時﹐則在朝歌﹐非復亳地也。成湯之初﹐以商爲號。及盤庚遷於殷﹐以後或呼爲殷﹐故《書》序云「盤庚五遷﹐將治亳殷。」注云「商家攺號曰殷。」《玄鳥》云「殷受命咸宜。」《殷武》云「撻彼殷武。」是其兼稱殷也。𨿽或稱殷﹐不是全攺商號﹐故《大明》云「殷商之旅」﹐《蕩》云「咨汝殷商」﹐皆取前後二號而雙言之﹐是其不全攺也。

世有官守﹐十四世至湯﹐則受命伐夏桀﹐定天下。○正義曰﹕堯以契爲司徒﹐又封之商國﹐子孫則當世爲諸侯﹐或入列王官﹐故云「世有官守」。《國語》云「玄王勤商﹐十四世而興。」《殷本紀》云「契卒﹐子昭明立。卒﹐子相土立。卒﹐子昌若立。卒﹐子曹圉立。卒﹐子冥立。卒﹐子振立。卒﹐子微立。卒﹐子報丁。立﹐卒子報乙立。卒﹐子報丙立。卒﹐子主壬立。卒﹐子主癸立。卒﹐子天乙立﹐是爲成湯。」是從契至湯爲十四世也。《中候﹟雒予命》云「天乙在亳﹐東觀於洛﹐黃魚雙躍﹐出濟於壇。黑鳥以雒﹐隨魚亦上﹐化爲黑玉﹐赤勒曰﹕玄精天乙受神福﹐命之予伐桀命克﹐子商滅夏天下服。」是受命伐桀﹐定天下也。

後世有中宗者﹐嚴恭寅畏﹐天命自度﹐治民祗懼﹐不敢荒寧。後有髙宗者﹐舊勞於外﹐爰洎小人。作其卽位﹐乃或諒闇﹐三年不言﹐言乃雍。不敢荒寧﹐嘉靜殷邦。至於小大﹐無時或怨。○正義曰﹕此《尙書﹟無逸》文也。彼注云﹕中宗﹐謂大戊也。髙宗﹐謂武丁也。舊﹐猶久也。爰﹐於。洎﹐與也。武丁爲太子時﹐殷道衰。爲其父小乙將師役於外﹐與小人之故﹐言知其憂樂也。作﹐起也。諒闇轉作梁闇。楣謂之梁。闇﹐廬也。小乙崩﹐武丁立﹐憂喪三年之禮﹐居凶廬柱楣﹐不言政事。此三王有受命中興之功﹐時有作詩頌之者。○正義曰﹕受命﹐謂成湯也。中興﹐謂中宗﹑髙宗也。《商頌》五篇﹐惟有此三王之詩﹐故鄭歷言其功徳也。《殷本紀》云「大戊立﹐亳有祥桑穀共生於朝﹐一暮大拱。大戊懼﹐問伊陟。伊陟曰﹕『臣聞妖不勝徳﹐帝之政其有闕與﹖帝其修徳。』大戊從之﹐而祥桑穀枯死。殷復興﹐諸侯歸之﹐故稱中宗。」《禮記﹟喪服四制》曰「《書》云﹕『髙宗諒闇﹐三年不言。』善之也。王者莫不行此禮﹐何以獨善髙宗﹖髙宗者﹐武丁。武丁者﹐殷之賢王﹐繼世卽位﹐而慈良於喪。當此之時﹐殷衰而復興﹐禮廢而復起﹐故善之。善之﹐故載之《書》中。髙而宗之﹐故謂之髙宗。」是中宗﹑髙宗中興也。由此三王皆有功徳﹐時人有作詩頌之者。《那》序云「祀成湯。」是頌成湯也。《烈祖》序云「祀中宗。」是頌中宗也。《玄鳥》《殷武》序皆云「髙宗」﹐《長髮》居中﹐從可知是《玄鳥》三篇頌髙宗也。此頌之者﹐皆在崩後頌之。《那》「祀成湯」﹐經稱「湯孫」﹐箋以湯孫爲太甲﹐則《那》之作當太甲時也。《烈祖》「祀中宗」﹐箋稱「此祭中宗﹐諸侯來助」﹐明是其崩之後﹐或子孫之時﹐未知當誰世也。《玄鳥》「祀髙宗」﹐箋以祀當爲祫﹐髙宗崩而始祫祭於契之廟﹐歌是詩焉﹐是崩後可知也。《殷武》云「祀髙宗」﹐則亦在其崩後。《玄鳥》《殷武》旣是崩後﹐則知《長髮》之作亦在崩後矣。《長髮》述其生存之日﹐禘祭先王。《殷武》述其徵伐荊楚﹐修治寢室﹐皆是崩後追述之也。

商徳之壞﹐武王伐紂﹐乃以陶唐氏火正閼伯之墟﹐封紂兄微子啟爲宋公﹐代武庚爲商後。○正義曰﹕商徳之壞﹐謂紂時也。《樂記》說武王伐紂﹐「旣下車﹐而投殷之後於宋」﹐是伐紂卽封微子。昭元年《左傳》曰「昔髙辛氏有二子﹐伯曰閼伯﹐季曰實沈﹐居於曠林﹐不相能也﹐日尋干戈相徵討。後帝不臧﹐遷閼伯於商丘﹐主辰﹐商人是因﹐故辰爲商星。」襄九年《左傳》曰「陶唐氏之火正閼伯居商丘﹐祀大火﹐而火紀時焉。相土因之﹐故商主大火。」以此言之﹐是宋居閼伯故地﹐故《漢書﹟地理誌》云「周封微子於宋﹐今之睢陽是也。本陶唐氏火正閼伯之墟。」鄭取其言以爲說也。《書傳》云「武王殺紂﹐繼公子祿父。」《史記﹟衛世家》云「武王已克殷紂﹐復以殷餘民封紂子武庚祿父﹐以奉其先祀。」是武王初殺紂﹐以武庚爲商後也。至周公攝政﹐武庚叛﹐而誅之﹐乃命微子代武庚爲商後。《書序》云「成王旣黜殷命﹐殺武庚﹐命微子。」是命微子在成王時也。今因伐紂之下﹐卽連言封微子於宋﹐代武庚爲商後者﹐以封之於宋﹐竟爲商後﹐以宋是武王所封﹐故《譜》終言之。○其封域在《禹貢》徐州泗濱﹐西及豫州明豬之野。○正義曰﹕《禹貢》徐州云「泗濱浮磬」﹐豫州云「導荷澤﹐被盟豬」。《地理誌》云「盟豬澤在梁國睢陽東北。」是盟豬在豫州。《地理誌》云「宋地今之梁國﹑沛﹑楚﹑山陽﹑濟陰﹑東平及東羣之須昌﹑壽張﹐皆宋分也。」據時驗之﹐是宋之封域東至泗濱﹐西至孟豬也。

自後政衰﹐散亡商之禮樂。七世至戴公時﹐當宣王﹐大夫正考父者﹐校商之名頌十二篇於周太師﹐以《那》爲首﹐歸以祀其先王。○正義曰﹕微子爲商之後﹐得行殷之禮樂﹐明時《商頌》皆在宋矣。於後不具﹐明是政衰而失之。《那》序云「微子至於戴公﹐其間禮樂廢壞。」是散亡商之禮樂也。《史記﹟宋世家》云「微子啟卒﹐弟仲衍立。卒﹐子宋公稽立。卒﹐子丁公申立。卒﹐子湣公共立。卒﹐弟煬公熙立。湣公子鮒祀殺煬公而自立﹐是爲厲公。卒﹐子釐公舉立。卒﹐子惠公覸立。卒﹐子哀公立。卒﹐子戴公立。」自微子至戴公凡十君﹐除二及﹐餘八君﹐是微子之後七世至戴公也。《世家》又云「惠公四年﹐周宣王卽位。戴公二十九年﹐周幽王爲犬戎所殺。」考校其年﹐宣王以戴公十八年崩﹐是戴公當宣王時也。「正考父考校商之名頌十二篇於周之大師﹐以《那》爲首」﹐《魯語》文也。韋昭云「名頌﹐頌之美者。」然則言校者﹐宋之禮樂𨿽則亡散﹐猶有此詩之本﹐考父恐其舛謬﹐故就太師校之也。此頌皆爲祀先王而作﹐故知校之旣正﹐歸以祀其先王也。○孔子錄《詩》之時﹐則得五篇而已﹐乃列之以備三頌﹐著爲後王之義﹐監三代之成功﹐法莫大於是矣。○正義曰﹕今詩是孔子所定﹐《商頌》止有五篇﹐明是孔子錄《詩》之時已亡其七篇﹐惟得此五篇而已。王者存二王之後﹐所以通天三統。夏之篇章旣以泯棄﹐惟有《商頌》而已。孔子旣錄《魯頌》﹐同之二王之後﹐乃復取《商頌》﹐列之以備三頌﹐著爲後王之義﹐使後人監視三代之成法﹐其法莫大於是。言聖人之有深意也。

問者曰「列國政衰則變風作﹐宋何獨無乎﹖」曰「有焉﹐乃不錄之。王者之後﹐時王所客也﹐巡守述職﹐不陳其詩﹐亦示無貶黜﹐客之義也。」○正義曰﹕巡守之陳詩者﹐以觀民之好惡﹐示有刺責則貶黜之。今不陳其詩﹐示無貶黜﹐客之義。亦旣示無貶黜﹐不陳惡詩﹐𨿽有其美者﹐亦不得復采﹐故所以無宋詩也。示無貶黜者﹐示法而已。其有大罪﹐亦當如《魯譜》所云「侯伯監之﹐行人書之」﹐不得全無貶黜﹐故《春秋》之時﹐杞爲伯爵﹐是其爲時王所黜也。○又問曰「周大師何由得《商頌》﹖」曰「周用六代之樂﹐故有之。」○正義曰﹕以周用六代之樂﹐樂章固當有之﹐故得有《商頌》也。然則自夏以上﹐周人亦存其樂﹐而得無其詩者﹐或本自不作﹐或有而滅亡故也。此《商頌》五篇﹐自是商世之書﹐由宋而後得有﹐故鄭爲《譜》﹐因商而又序宋也。

《那》﹐祀成湯也。微子至於戴公﹐其間禮樂廢壞。有正考甫者﹐得《商頌》十二篇於周之大師﹐以《那》爲首。禮樂廢壞者﹐君怠慢於爲政﹐不修祭祀﹑朝聘﹑養賢﹑待賓之事﹐有司忘其禮之儀制﹐樂師失其聲之曲折﹐由是散亡也。自正考甫至孔子之時﹐又無七篇矣。正考甫﹐孔子之先也﹐其祖弗甫何﹐以有宋而授厲公。○那﹐乃河反。微子名啟﹐紂庶兄﹐周武王封之於宋﹐爲殷後。正考父音甫﹐本亦作「甫」﹐宋湣公之曾孫﹐孔子七世祖。大音泰﹐後「大甲」﹑「大古」﹑「大戊」﹑「大祖」皆放此。朝﹐直遙反。折﹐之設反。

﹝疏﹞「《那》一章二十二句」至「爲首」。○正義曰﹕《那》詩者﹐祀成湯之樂歌也。成湯創業垂統﹐制禮作樂。及其崩也﹐後世以時祀之。詩人述其功業而作此歌也。又總序《商頌》廢興所由。言微子至於戴公之時﹐其間十有餘世﹐其有君闇政衰﹐致使禮樂廢壞﹐令《商頌》散亡。至戴公之時﹐其大夫有名曰正考父者﹐得《商頌》十二篇於周之太師。此十二篇以《那》爲首﹐是故孔子錄《詩》之時﹐得其五篇﹐列之以備三頌也。《殷本紀》云「主癸生天乙﹐是爲成湯。」案《中候﹟雒予命》云「天乙在亳。」注云「天乙﹐湯名。」是鄭以湯之名爲天乙也﹐則成湯非復名也。《周書﹟謚法》者﹐周公所爲。《禮記﹟檀弓》云「死謚﹐周道也。」則自殷以上﹐未有謚法﹐蓋生爲其號﹐死因爲謚耳。《謚法》「安民立政曰成。除殘去虐曰湯」。蓋以天乙有此行﹐故號曰成湯也。《長髮》稱「武王載旆」﹐又呼湯爲武王者﹐以其伐桀革命﹐成就武功﹐故以武名之﹐非其號謚也。《國語》云「校商之名頌十二篇。」此云「得《商頌》十二篇。」謂於周之太師校定眞僞﹐是從太師而得之也。言得之太師﹐以《那》爲首﹐則太師先以《那》爲首。矣且殷之創基﹐成湯爲首﹐《那》序云「祀成湯」﹐明知無先《那》者﹐故知太師以《那》爲首也。經之所陳﹐皆是祀湯之事。毛以終篇皆論湯之生存所行之事。鄭以「奏鼓」以下﹐言湯孫太甲祭湯之時﹐有此美事﹐亦是祀湯而有此事﹐故序總云「祀成湯也」。○箋「禮樂」至「厲公」。○正義曰﹕禮樂廢壞者﹐正謂禮不行﹐樂不用﹐故令之廢壞。廢壞者﹐若墻屋之不修也。但禮事非一﹐箋略舉禮之大者以言焉。由君不復行禮﹐有司不復修習﹐故忘其禮之儀制。由君不復用樂﹐樂師不復修習﹐故失其聲之曲折。由是禮樂崩壞﹐故商詩散亡也。知孔子之時﹐七篇已亡者﹐以其考甫校之太師﹐歸以祀其先王﹐則非煩重蕪穢﹐不是可棄者也。而子夏作序﹐已無七篇﹐明是孔子之前已亡滅也。《世本》云「宋湣公生弗甫何﹐弗甫何生宋父﹐宋父生正考父﹐正考甫生孔父嘉﹐爲宋司馬華督殺之﹐而絕其世。其子木金父降爲士。木金父生祁父﹐祁父生防叔﹐爲華氏所逼﹐奔魯﹐爲防大夫﹐故曰防叔。防叔生伯夏﹐伯夏生叔梁紇﹐叔梁紇生仲尼﹐則正考甫是孔子七世之祖﹐故云孔子之先也。「其祖弗父何﹐以有宋而授厲公」﹐昭七年《左傳》文也。服虔云「弗父何﹐宋湣公世子﹐厲公之兄。以有宋﹐言湣公之適嗣﹐當有宋國﹐而讓與弟厲公也。」《宋世家》稱厲公殺煬公而自立﹐傳言弗父何授之者﹐何是湣公世子﹐父卒當立﹐而煬公篡之。蓋厲公旣殺煬公﹐將立弗父何﹐而何讓與厲公也。

猗與那與﹐置我鞉鼓。猗﹐嘆辭。那﹐多也。鞉鼓﹐樂之所成也。夏后氏足鼓﹐殷人置鼓﹐周人縣鼓。箋云﹕置讀曰植。植鞉鼓者﹐爲楹貫而樹之。美湯受命伐桀﹐定天下而作《濩》樂﹐故嘆之。多其攺夏之制﹐乃始植我殷家之樂鞉與鼓也。鞉𨿽不植﹐貫而搖之﹐亦植之類。○猗﹐於宜反。與音余。下同。置﹐毛如字。殷人置鼓﹐鄭作「植」字﹐時職反﹐又音值。鞉音桃﹐小鼓也。夏﹐戶雅反。注同。縣音玄。下同。楹音盈﹐柱也。貫﹐古亂反。濩﹐戶故反﹐殷湯樂曰「大濩」。奏鼓簡簡﹐衎我烈祖。湯孫奏假﹐綏我思成。衎﹐樂也。烈祖﹐湯有功烈之祖也。假﹐大也。箋云﹕奏鼓﹐奏堂下之樂也。烈祖﹐湯也。湯孫﹐太甲也。假﹐升。綏﹐安也。以金奏堂下諸縣﹐其聲和大簡簡然﹐以樂我功烈之祖成湯。湯孫太甲又奏升堂之樂﹐弦歌之﹐乃安我心所思而成之。謂神明來格也。《禮記》曰「齊之日﹐思其居處﹐思其笑語﹐思其志意﹐思其所樂﹐思其所嗜。齊三日﹐乃見其所爲齊者。祭之日﹐入室﹐僾然必有見乎其位﹔周旋出戶﹐肅然必有聞乎其容聲﹔出戶而聽﹐愾然必有聞乎其嘆息之聲。」此之謂思成。○衎﹐苦旦反。假﹐毛古雅反﹐鄭作格﹐升也。樂音洛。下「以樂我」同。齊﹐側皆反﹐本亦作「齋」。下同。耆﹐市誌反。爲﹐於僞反。僾音曖。愾﹐苦代反。鞉鼓淵淵﹐嘒嘒管聲。旣和且平﹐依我磬聲。嘒嘒然和也。平﹐正平也。依﹐倚也。磬﹐聲之淸者也﹐以象萬物之成。周尙臭﹐殷尙聲。箋云﹕磬﹐玉磬也。堂下諸縣與諸管聲皆和平不相奪倫﹐又與玉磬之聲相依﹐亦謂和平也。玉磬尊﹐故異言之。○淵﹐古玄反﹐又烏玄反。嘒﹐呼惠反。倚﹐於綺反。於赫湯孫﹐穆穆厥聲。庸鼓有斁﹐萬舞有奕。於赫湯孫﹐盛矣﹐湯爲人子孫也。大鍾曰庸。斁斁然盛也。奕奕然閒也。箋云﹕穆穆﹐美也。於﹐盛矣﹗湯孫﹐呼太甲也。此樂之美﹐其聲鍾鼓則斁斁然有次序﹐其幹舞又閒習。○於音烏。注同。庸如字﹐依字作「鏞」﹐大鍾也。斁﹑奕﹑繹並音亦。「繹」﹐字又作「懌」﹐同。我有嘉客﹐亦不夷懌。自古在昔﹐先民有作。溫恭朝夕﹐執事有恪。夷﹐說也。先王稱之曰自古﹐古曰在昔﹐昔曰先民。有作﹐有所作也。恪﹐敬也。箋云﹕嘉客﹐謂二王后及諸侯來助祭者。我客之來助祭者﹐亦不說懌乎。言說懌也。乃大古而有此助祭禮﹐禮非專於今也。其禮儀溫溫然恭敬﹐執事薦饌則又敬也。○恪﹐苦各反。說音悅﹐下同。﹛薦豕﹜﹐箋練反﹐本又作「薦」﹐同。饌﹐士戀反。

顧予烝嘗﹐湯孫之將。箋云﹕顧﹐猶念也。將﹐猶扶助也。嘉客念我殷家有時祭之事而來者﹐乃太甲之扶助也﹐序助者來之意也。○烝﹐之丞反。

﹝疏﹞「猗與」至「湯孫之將」。○毛以爲﹐成湯崩後﹐祀於其廟。詩人美湯功業﹐述而嘆之曰﹕猗與﹐湯之功亦甚多﹐而能制作《護》樂﹐植立我殷家鞉與鼓也。旣立一代之樂﹐用之以祭其先。祭之時﹐廟中奏此鞉鼓﹐其聲簡簡然而和大也﹐以樂我有功烈之祖。湯之上祖有功烈者﹐謂契﹑冥﹑相士之屬也。旣以樂祭祖﹐而徳當神明﹐故更述湯功﹐美其奏樂。言湯之能爲人子孫也﹐奏此大樂﹐以祭鬼神﹐故得降福﹐安我所思而得成也。思之所成者﹐正謂萬福來宜﹐天下和平也。又述祭時之樂﹐其鞉鼓之聲淵淵而和也。嘒嘒然而淸烈者﹐是其管籥之聲。諸樂之音旣以和諧﹐且復齊平﹐不相奪倫﹐又依倚我玉磬之聲﹐與之和合。以其樂音和諧﹐更復嘆美成湯。於乎﹗赫然盛矣者﹐乃湯之爲人之子孫也。穆穆然而美者﹐其樂之音聲﹐大鍾之鏞與所植之鼓有斁然而盛﹐執其干戈爲萬舞者有奕然而閒習。言其用樂之得宜也。於此之時﹐有王者之後及諸侯來助湯祭﹐我有嘉善之賓客矣。其助祭也﹐豈亦不夷悅而懌樂乎﹗言其夷悅而懌樂也。此助祭之法﹐乃從上古在於昔代先王之民﹐有作此助祭之禮﹐非專於今﹐故此嘉客依禮來助祭﹐其儀溫溫然而恭敬﹐早朝鄕夕在於賓位﹐其執事薦饌則有恭敬。此嘉賓所以來顧念我此烝﹑嘗之時祭者﹐正以湯爲人之子孫﹐亦有顯大之徳所致也。以湯能制作禮樂﹐善爲子孫﹐嘉客助祭﹐鬼神降福﹐故陳其功徳以歌頌之也。○鄭以「奏鼓」以下皆述湯孫祭湯之事。烈祖正謂成湯﹐是殷家有功烈之祖也。湯孫奏假﹐謂太甲奏升堂之樂。綏我思成﹐謂神明來格﹐安我所思得成也。於赫湯孫﹐美太甲之盛。顧予烝嘗﹐謂嘉客念太甲之祭。湯孫之將﹐言來爲扶助太甲。惟此爲異。其文義略同。○傳「猗嘆」至「縣鼓」。○正義曰﹕《齊風》猗嗟共文﹐是猗爲嘆﹐謂美而嘆之也。「那﹐多」﹐《釋詁》文。「鞉鼓﹐樂之所成」者﹐《禮記》曰「鼓無當於五聲﹐五聲不得不和。」是樂之所成﹐在於鼓也。鞉則鼓之小者﹐故連言之。《王制》曰「天子賜諸侯樂則以柷將之﹐賜伯子男樂則以鞉將之。」注云「柷﹑鞉皆所以節樂。」是樂成亦由鞉也。「夏后氏足鼓」以下﹐皆《明堂位》文。所異者﹐惟彼「置」作「楹」。傳依此經而攺之矣。○箋「置讀」至「之類」。○正義曰﹕《金縢》云「植璧秉圭。」注云「植﹐古置字。」然則古者置﹑植字同﹐故置讀曰植。此云「植我鞉鼓」﹐《明堂位》作「楹鼓」﹐故知植鞉鼓者爲楹貫而樹之。《大濩》之樂﹐殷之樂也。此述成湯之功﹐而云「植我鞉鼓」﹐明是美湯作《濩》樂﹐故嘆之﹐多其攺夏之制﹐始植我殷家之鼓也。《呂氏春秋﹟仲夏紀》云「殷湯卽位﹐夏爲無道﹐暴虐萬民。湯於是率六州以討桀之罪﹐乃命伊尹作爲《大濩》﹐歌《晨露》﹐修《九招》《六列》﹐以見其善。」髙誘注云「《大濩》《晨露》《九招》《六列》﹐皆樂名也。」是成湯作《濩》樂之事也。《晨露》《九招》《六列》之樂﹐蓋《大濩》之樂別曲名也。又解鞉亦稱植之意﹐鞉𨿽不植﹐以木貫而搖之﹐亦植之類﹐故與鼓同言植也。《春官﹟小師》注云「鞉如鼓而小﹐持其柄搖之﹐傍耳還自擊。」是說鞉之狀也。○傳「衎樂」至「假大」。○正義曰「衎﹐樂。假﹐大」﹐皆《釋詁》文。下傳「湯爲人子孫」﹐則此篇上下皆述湯事。美湯之祭而云「烈祖」﹐則是美湯之先公有功烈者﹐故云「烈祖﹐湯有功烈之祖」。湯之前有功烈者﹐止契﹑冥﹑相土之屬也。王肅云「湯之爲人子孫﹐能奏其大樂﹐以安我思之所成﹐謂萬福來宜﹐天下和平。」○箋「奏鼓」至「思成」。○正義曰﹕禮設樂懸之位﹐皆鍾鼓在庭﹐故知「奏鼓﹐堂下樂也」。以序稱「祀成湯」﹐則經之所陳﹐是祀湯之事﹐不宜爲湯之祀祖﹐故易傳以烈祖爲湯。下篇烈祖旣是成湯﹐則知此亦成湯﹐其子孫奏鼓以樂之也。《殷本紀》「湯生太丁﹐太丁生太甲」。太甲﹐成湯適長孫也﹐故知湯孫謂太甲也。孫之爲言﹐𨿽可以關之後世﹐以其追述成湯﹐當在初崩之後。太甲是殷之賢王﹐湯之親孫﹐故知指謂太甲也。「假﹐升。綏﹐安」﹐皆《釋詁》文也。以奏者作樂之名﹐假又正訓爲升﹐故易傳以奏假爲「奏升堂之樂」﹐對鼓在堂下﹐故言「奏升堂之樂」。樂之初作﹐皆擊鍾奏之﹐經𨿽言鼓﹐而鍾亦在焉﹐故云「以金奏堂下諸懸」也。琴瑟在堂﹐故知奏升堂之樂謂弦歌之聲也。於祭之時﹐心之所思﹐惟思神耳﹐故知安我心所思而成之﹐謂神明來格也。《臯陶謨》說作《簫韶》之樂得所﹐而云「祖考來格」﹐意與此協﹐故言「神明來格」﹐取彼意以爲說也。所引《禮記﹟祭義》文也。致思之深﹐想若聞見﹐是其有所成﹐故引以証之﹐此之謂思成也。所思五事﹐先思居處﹐後思樂嗜者﹐先粗而後精﹐自外而入內也。居處﹐措身之所。笑語﹐貌之所發。此皆目所可見﹐是外之粗者。在內有常理可測度者﹐志意也。在內無常﹐緣物而動者﹐樂嗜也。內事難測﹐深思然後及之﹐故後言之也。齊三日乃見其所爲齊者﹐謂致齊也。散齊則不禦不弔而已﹐未能至於深思而及此五事也。祭之日﹐所以得有出戶而聽者﹐彼注云「周旋出戶」﹐謂設薦時也。無屍者闔戶﹐若食間則有出戶而聽之﹐是由無屍者有闔戶出聽之事也。古之祭者﹐莫不以孫行者爲屍。而得有無屍者﹐《士虞記》云「無屍則禮及薦饌皆如初。」注云「無屍﹐謂無孫列可使者也。」是祭有無屍者﹐故作《記》者言及之也。○傳「磬聲」至「尙聲」。○正義曰﹕傳意亦以磬爲玉磬。《聘義》說玉之徳云「其聲淸越以長。」是玉聲必淸﹐故云「聲之淸者」﹐解其別言依磬之意也。象萬物之成者﹐以秋天是萬物成就之時﹐其律呂數短﹐聲調皆淸﹐故《楚辭》宋玉云「秋之爲气也﹐天髙而气淸。」「周尙臭﹐殷尙聲」﹐《郊特牲》文。言此者﹐以祭祀之禮有食有樂﹐此詩美成湯之祭先祖﹐不言酒食﹐惟論聲樂﹐由其殷人尙聲﹐故解之。○箋「磬﹐玉磬」。○正義曰﹕此申說傳意﹐言磬聲淸之意也。知是玉磬者﹐以鍾鼓磬管同爲樂器﹐磬非樂之主﹐而云鼓管和平﹐來依磬聲﹐明此異於常磬﹐非石磬也。《臯陶謨》云「戛擊鳴球」﹐謂玉磬也。成二年《左傳》「齊人賂晉以玉磬」﹐是古人以玉爲磬也。由玉磬尊﹐故異言之。○傳「於赫」至「然閒」。○正義曰﹕毛以此篇祀成湯﹐美湯之徳﹐而云湯孫﹐故云「湯善爲人之子孫」也。以上句言「衎我烈祖」﹐陳湯之祭祖﹐故以孫對之。子孫祭祖﹐而謂祖善爲人之子孫﹐猶《閔予小子》言皇考之「念玆皇祖﹐永世克孝」也。此篇三云「湯孫」﹐於此爲傳者﹐舉中以明上下也。《釋樂》云「大鍾謂之鏞。」是大鍾曰庸也。以斁爲鍾鼓之狀﹐故爲盛。奕﹐萬舞之容﹐故爲閒也。箋云「斁斁然有次序。」亦言其音聲盛也。○箋「嘉客」至「扶助」。○正義曰﹕《王制》《祭統》言四時祭名﹐皆云春礿﹑夏禘﹑秋嘗﹑冬烝。注以爲﹐夏﹑殷祭名是烝﹑嘗爲時祭﹐故云「念我殷家有時祭之事而來也」。若然﹐《郊特牲》云「饗禘有樂﹐而食嘗無樂﹐故春禘而秋嘗。」注﹕「禘當爲礿字之誤也。」《王制》云「春礿﹑夏禘。」鄭引《王制》夏﹑殷以正《特牲》之文﹐則《特牲》所云「食嘗無樂」﹐當是夏﹑殷禮矣。此云「烝﹑嘗」﹐則是秋冬之祭。而上句盛陳聲樂者﹐此經所陳﹐總論四時之祭﹐非獨爲秋冬發﹐文直取烝﹑嘗之言爲韻耳。縱使嘗實無樂﹐而礿﹑禘有之﹐故得言其聲樂也。且禮文殘缺﹐鄭以異於周法者﹐卽便推爲夏﹑殷﹐未必食嘗無樂﹐非夏禮也。箋以湯孫爲太甲﹐故言太甲之扶助。傳以湯爲人之子孫﹐則將當訓爲大﹐不得與鄭同也。王肅云「言嘉客顧我烝嘗而來者﹐乃湯爲人子孫顯大之所致也。」

《那》一章﹐二十二句。

《烈祖》﹐祀中宗也。中宗﹐殷王大戊﹐湯之玄孫也。有桑穀之異﹐懼而修徳﹐殷道復興﹐故表顯之﹐號爲中宗。○烈祖烈祖﹐有功烈之祖。復﹐扶又反。下「亦復」同。

﹝疏﹞「《烈祖》一章二十二句」。○正義曰﹕《烈祖》詩者﹐祀中宗之樂歌也。謂中宗旣崩之後﹐子孫祀之。詩人述中宗之徳﹐陳其祭時之事而作此歌焉。經稱成湯王有天下﹐中宗承而興之﹐諸侯助祭﹐神明降福﹐皆是祀時之事﹐故言祀以總之。○箋「中宗」至「中宗」。○正義曰﹕案《殷本紀》云「湯生太丁﹐太丁生太甲。崩﹐子沃丁立。崩﹐弟太庚立。崩﹐子小甲立。崩﹐弟雍己立。崩﹐弟大戊立。」是太戊爲湯之玄孫也。《本紀》又云「太戊立。亳有祥桑穀共生於朝﹐一暮大拱。大戊懼﹐問伊陟。伊陟曰﹕』帝之政其有闕與﹖帝其修徳。』大戊從之﹐而祥桑穀枯死。殷復興﹐諸侯歸之﹐故稱中宗。」是表顯立號之事也。《禮》「王者祖有功﹐宗有徳﹐不毀其廟」﹐故《異義》﹕《詩魯》說丞相匡衡以爲殷中宗﹐周成﹑宣王皆以時毀﹔《古文尙書》說經稱中宗﹐明其廟宗而不毀﹔謹案﹐《春秋公羊》禦史大夫貢禹說﹐王者宗有徳﹐廟不毀。宗而復毀﹐非尊徳之義。鄭從而不駁﹐明亦以爲不毀也。則非徒六廟而已。鄭言殷六廟者﹐據其正者而言也。《禮稽命徵》曰「殷五廟﹐至於子孫六。」注云「契爲始祖﹐湯爲受命王﹐各立其廟﹐與親廟四﹐故六。」是此六者決定不毀﹐故鄭據之﹐以爲殷立六廟。至於中興之主﹐有徳則宗﹐宗旣無常﹐數亦不定﹐故鄭不數二宗之廟也。

嗟嗟烈祖﹗有秩斯祜﹐申錫無疆﹐及爾斯所。旣載淸酤﹐賚我思成。秩﹐常。申﹐重。酤﹐酒。賚﹐賜也。箋云﹕祜﹐福也。賚讀如往來之來。嗟嗟乎﹗我功烈之祖成湯﹐旣有此王天下之常福﹐天又重賜之以無竟界之期﹐其福乃及女之此所。女﹐女中宗也。言承湯之業﹐能興之也。旣載淸酒於尊﹐酌以祼獻﹐而神靈來至。我致齊之所思則用成。重言嗟嗟﹐美嘆之深。○祜音戶。疆﹐居良反﹐竟也。下同。酤音戶。賚﹐毛如字﹐鄭音來。重﹐直用反。下皆同。王天下﹐於況反。竟音境﹐本又作「境」。祼﹐古亂反。齊﹐側皆反﹐本亦作「齋」。亦有和羹﹐旣戒旣平。鬷假無言﹐時靡有爭。綏我眉壽﹐黃耇無疆。戒﹐至。鬷﹐緫。假﹐大也。緫大﹐無言無爭也。箋云﹕和羹者﹐五味調﹐腥熟得節﹐食之於人性安和﹐諭諸侯有和順之徳也。我旣祼獻﹐神靈來至﹐亦復由有和順之諸侯來助祭也。其在廟中旣恭肅敬戒矣﹐旣齊立平列矣﹐至於設薦進俎﹐又緫升堂而齊一﹐皆服其職﹐勸其事﹐寂然無言語者﹐無爭訟者。此由其心平性和﹐神靈用之故﹐安我以壽考之福﹐歸美焉。○鬷﹐子東反。假﹐毛古雅反﹐鄭音格﹐至也。下「以假以享」同。爭﹐爭鬥之爭。注同。綏音妥﹐安也。耇音苟。緫音揔。調音條。祼音灌。約軧錯衡﹐八鸞鶬鶬。以假以享﹐我受命溥將。自天降康﹐丰年穰穰。八鸞鶬鶬﹐言文徳之有聲也。假﹐大也。箋云﹕約軧﹐轂飾也。鸞在鑣﹐四馬則八鸞。假﹐升也。享﹐獻也。將﹐猶助也。諸侯來助祭者﹐乘篆轂金飾錯衡之車﹐駕四馬﹐其鸞鶬鶬然聲和。言車服之得其正也。以此來朝﹐升堂獻其國之所有﹐於我受政教﹐至祭祀又溥助我。言得萬國之歡心也。天於是下平安之福﹐使年丰。○軧﹐祁支反。錯如字﹐徐又采故反。鶬﹐七羊反﹐本又作「鏘」。溥音普。攘如羊反。轂飾﹐古木反﹐下音式。鑣﹐彼苗反。篆﹐直轉反。朝﹐直遙反。來假來饗﹐降福無疆。箋云﹕饗﹐謂獻酒使神享之也。諸侯助祭者來升堂﹐來獻酒﹐神靈又下與我久長之福也。○假音格﹐鄭云「升也」﹐王云「至也」。

顧予烝嘗﹐湯孫之將。箋云﹕此祭中宗﹐諸侯來助之。所言湯孫之將者﹐中宗之享此祭﹐由湯之功﹐故本言之。

﹝疏﹞「嗟嗟」至「之將」。○毛以爲﹐中宗崩後﹐子孫祀之。中宗之有天下﹐乃由成湯創業﹐作者述成湯之功﹐言其福流於後﹐故言「嗟嗟乎﹐我功烈之祖成湯」也。有常者﹐是此王天下之福﹐言當常王天下也。成湯旣有此福﹐天又重賜我商家以無疆境之期﹐故得及爾中宗以此處所也。謂能成湯之業﹐復使中興也。中宗旣有此業﹐故祭祀之。旣載淸酒於樽﹐酌以祼獻﹐以其絜敬之故﹐神明賜之我所思而得成。亦謂萬福來宜﹐天下和平也。其祭之時﹐非直羣臣而已﹐亦有和羹也。羹者﹐五味調和﹐以諭諸侯有和順之徳。此和順諸侯來在廟中﹐旣肅敬而戒至矣﹐旣齊立於列位矣﹐莫不總集大眾而能寂然無言語者﹐於時凡在廟中無有爭訟者﹐以此故神靈安我孝子以秀眉之壽﹐使得黃髮耇老無有疆境之福也。旣言在廟助祭﹐又本其初來之時﹐所乘之車﹐以朱篆約其長轂之軧﹐以采飾錯置於衡之上﹐其八鸞之聲則鏘鏘然。以其大禮而來﹐以獻國之所有﹐於我殷王受其政教之命。至祭祀之時﹐又溥來助祭。由此得萬國之歡心﹐故從天下平安之福﹐故獲得丰年穰穰然而每物丰多也。旣言天使之丰﹐又說神降之福。中宗之神來至其坐矣﹐來享其祭矣﹐乃下與大福﹐無有疆境也。又言諸侯所以來故。念我此烝﹑嘗之時祭者﹐乃由湯善爲人子孫﹐亦顯大之所致也。此祭中宗﹐而引湯善爲子孫者﹐以湯是商家王業之所起﹐故歸功於湯。○鄭以賚我思成﹐謂神靈來至﹐我孝子所思得成也。鬷假無言﹐謂總集升堂皆無言語也。以假以享﹐謂來朝升堂獻國之所有也。來假﹐謂諸侯來升堂獻酒。來饗﹐謂神來歆饗之。湯孫之將﹐正謂此時設祭之君﹐諸侯來扶助之。然則此時祭者﹐當是中宗子孫﹐而云湯孫者﹐中宗之饗此祭﹐由湯之功﹐故本言之。𨿽中宗子孫﹐亦是湯遠孫﹐故亦得言湯孫也。惟此爲異。其文義略同。○傳「秩常」至「賚賜」。○正義曰「秩﹐常」﹐「申﹐重」﹐「賚﹐賜」﹐皆《釋詁》文也。言賜我思成者﹐王肅云「先祖賜我思之所欲成也。」知酤是酒者﹐以此說祭事﹐而云「旣載淸酤」﹐文與《旱麓》「淸酒旣載」事同﹐故知酤是酒也。○箋「祜福」至「思成」。○正義曰「祜﹐福」﹐《釋詁》文。以思成者﹐齊之所思成也。思之得成﹐由神明來格﹐故知賚讀如往來之來。商之王功起於湯﹐故知功烈之祖正謂成湯也。王天下之常福﹐言湯之子孫常王天下也。旣言常福﹐又言重賜無疆界﹐福之長短﹐天之所賜﹐故知是天重賜之也。及汝之此所﹐所謂處所﹐言中宗之得中興﹐是天福之所及也。此祭﹐祭中宗也﹐故知汝者﹐汝中宗也。言中宗承湯之業﹐能中興之故﹐陳湯有常福﹐以及中宗也。酒者﹐祼獻所用﹐故知旣載淸酒於樽﹐謂酌以祼獻。案《禮》言周法祼用郁鬯﹐殷禮𨿽則不明其祼﹐亦應用郁。而云用酒以祼獻者﹐郁鬯釀秬爲酒﹐築郁金艸和之而已﹐揔而言之﹐亦是酒也。詩人所述﹐舉其大綱﹐非如記事立制﹐曲辯酒齊之異。淸酤之言﹐可兼祼獻之用﹐故鄭並舉祼獻以充之。○傳「戒至」至「言無爭也」。○正義曰﹕言戒至者﹐謂恭肅敬戒而至﹐非訓戒爲至也。鬷﹑揔﹐古今字之異也﹐故轉之以從今。「假﹐大」﹐《釋詁》文。「揔大﹐無言無爭」者﹐以諸侯大眾揔集﹐或有言語忿爭﹐故云無言無爭﹐美其能心平性和也。○箋「和羹」至「美焉」。○正義曰﹕祭之設饌﹐有大羹﹑鉶羹﹐何知不實論羹﹐而以爲諭諸侯有和順之徳者﹐以昭二十年《左傳》「晏子曰﹕『和如羹焉﹐水﹑火﹑醯﹑醢﹑鹽﹑梅﹐以烹魚肉﹐燀之以薪﹐宰夫和之﹐齊之以味﹐濟其不及﹐以泄其過。君子食之﹐以平其心。君臣亦然。』」故曰「亦有和羹﹐旣戒且平。鬷假無言﹐時靡有爭」。彼引此和羹﹐證君臣之和﹐則知以和羹爲諭﹐非實羹也。下句「約軧錯衡」﹐諸侯來朝之事﹐無言無爭﹐又美助祭之人﹐故知亦有和羹﹐謂諸侯對朝廷羣臣而稱「亦」也。《釋詁》假爲升﹐故易傳以鬷假爲「設薦進俎」之時﹐諸侯揔集而升堂齊一也。神之降福﹐自祭之得禮﹐非獨爲助祭者也。而云「神靈用是之故﹐安我以壽考之福」者﹐善其助祭得禮﹐故歸美焉。○傳「八鸞」至「假大」。○正義曰﹕此解在車之飾﹐非直鸞和而已。獨言鸞聲之意﹐故云「言文徳之有聲也」。有聲﹐謂此助祭諸侯有文徳﹑有聲聞﹐故作者因事見義﹐舉其鸞聲以顯之。傳訓假爲大﹐而其義不明﹐但軧衡是諸侯之車﹐以享謂獻國之所有﹐則「以假」亦是來朝之事﹐當謂以大禮而來朝也。○箋「約軧」至「歡心」。○正義曰﹕軧者﹐長轂之名﹔約﹐謂以采色纏約之﹐故云「約軧﹐轂飾也」。《采芑》言「約軧錯衡」﹐文與此同。傳云「朱而約之。」則此亦當以皮纏約而朱漆之也。鄭於《秦風﹟駟驖》之箋云「置鸞於鑣﹐異於乘車。」《禮記》注云「鸞在衡。」則鄭以乘車之鸞必在衡﹐而此之鸞在鑣者﹐以鸞之所在﹐經無正文﹐而殷周或異﹐故從舊說﹐以爲在鑣﹐以示不敢質也。言篆轂金飾者﹐《考工記》云「容轂必直﹐陳篆必正。」注云「篆﹐轂約也。容轂者﹐治轂爲之形容。」彼言篆轂﹐卽此約軧﹐故言「諸侯來助祭者﹐乘篆轂金飾錯衡之車」也。知金飾者﹐以《采芑》「約軧錯衡」與「輅車有奭」連文﹐奭﹐赤貌﹐則彼是金輅。彼爲金輅﹐則此亦金輅﹐知約軧錯衡爲金飾也。案《春官》巾車之職﹐「金輅﹐同姓以封」﹐則王子母弟同姓公侯乃得乘金輅耳。殷禮𨿽亡﹐不應三等之爵皆乘金輅。此說諸侯來助﹐獨言金輅﹐舉其尊者言之耳。假之爲升﹐乃是正訓。諸侯之朝﹐必升堂授玉﹐故易傳以假爲來朝升堂也。朝必獻國所有﹐故言以享也。旣行朝禮﹐後乃助祭﹐故云「至祭祀又溥助我﹐言其得萬國之歡心」也。○箋「享謂」至「獻酒」。○正義曰﹕箋以說祭之事﹐而云來享﹐故知是獻酒使神享之也。獻酒必升堂﹐故知來假謂來升堂獻酒也。傳於上下「假」皆不訓爲升﹐則此亦不得與鄭同也。王肅云「祖考來至﹐來享嘉薦。」然則音爲格﹐故訓爲至也。○箋「此祭」至「言之」。○正義曰﹕此祭中宗﹐在中宗崩後﹐當是中宗子孫﹐而云「湯孫」﹐故知本之﹐傳於上篇以「湯孫」爲「湯爲人子孫」﹐則此亦當然。祭中宗而美湯之爲人子孫者﹐王肅云「祭中宗而引湯者﹐本王業之所起也。」

《烈祖》一章﹐二十二句。

《玄鳥》﹐祀髙宗也。祀當爲「祫」。祫﹐合也。髙宗﹐殷王武丁﹐中宗玄孫之孫也。有雊雉之異﹐又懼而修徳﹐殷道復興﹐故亦表顯之﹐號爲髙宗。云崩而始合祭於契之廟﹐歌是詩焉。古者﹐君喪三年旣畢﹐禘於其廟﹐而後祫祭於太祖。明年春﹐禘於羣廟。自此之後﹐五年而再殷祭。一禘一祫﹐《春秋》謂之大事。○玄鳥玄鳥﹐燕也﹐一名鳦﹐音乙。祀﹐毛上如字﹐鄭作「祫」﹐戶夾反﹐三年喪畢之祭也。雊﹐古豆反。之異﹐《尙書》云「髙宗祭成湯﹐有飛雉升鼎耳而雊」是也。復﹐扶又反。契﹐息列反﹐殷之始祖也﹔本又作「偰」﹐同﹔又作「卨」﹐古字也。後放此。「古者﹐喪三年旣畢﹐祫於大祖。明年﹐禘於羣廟」﹐一本作「古者﹐君喪三年旣畢﹐禘於其廟﹐而後祫祭於太祖。明年春﹐禘於羣廟。」案此序一﹐注舊有兩本﹐前祫後禘是前本﹐禘夾一祫是後本也。

﹝疏﹞「《玄鳥》一章二十二句」。○正義曰﹕《玄鳥》詩者﹐祀髙宗之樂歌也。鄭以「祀」爲「祫」﹐謂髙宗崩﹐三年喪畢﹐始爲祫祭於契之廟。詩人述其事而作此歌焉﹐以髙宗上能興湯之功﹐下能垂法後世﹐故經遠本玄鳥生契。「帝命武湯」﹐言髙宗能興其功業﹐又述武丁孫子無不勝服﹐四海來至﹐百祿所歸。言髙宗之功﹐澤流後世﹐因祫祭而美其事﹐故序言祫以總之。毛無破字之理﹐未必以此爲祫。或與《殷武》同爲時祀﹐但所述之事自有廣狹耳。○箋「祀當」至「大事」。○正義曰﹕知此「祀」當爲「祫」者﹐以經之所陳﹐乃上述玄鳥生商﹐及成湯受命。若是四時常祀﹐不應遠頌上祖。《殷武》與此皆云祀﹐《殷武》所陳﹐髙宗身事而已﹐則知此與彼殊﹐宜當爲祫也。案《殷本紀》﹐太戊生仲丁及外壬及河亶甲﹐亶甲生祖乙﹐祖乙生祖辛﹐祖辛生祖丁﹐祖丁生陽甲及盤庚及小辛及小乙﹐小乙生武丁。是武丁爲太戊玄孫之孫。《書》序云「髙宗祭成湯﹐有飛雉升鼎耳而雊﹐作《髙宗肜日》。」《殷本紀》稱「武丁見雉升鼎耳﹐懼而修政行徳﹐天下咸歡﹐殷道復興﹐立其廟﹐爲髙宗。」《喪服四制》說髙宗之徳云「當此之時﹐殷衰而復興﹐禮廢而復起﹐髙而宗之﹐故謂之髙宗。」是殷道復興﹐表顯立號之事也。《禮》三年喪畢﹐祫於太祖之廟﹐以新崩之主序於昭穆。此髙宗崩﹐喪畢之後﹐新與羣廟之主始合祭於契之廟﹐故詩人因此祫祭之後﹐乃述序其事而歌此詩焉。鄭《駁異義》云「三年一祫﹐百王通義﹐則殷之祫祭﹐三年一爲。」而必知此崩而始祫者﹐以序云「祫髙宗也」。若是三年常祫﹐則毀廟之主陳於太祖﹐未毀廟之主皆升合食於太祖﹐使徧及先祖﹐不獨主於髙宗。今序言「祫髙宗」﹐明是爲髙宗而作祫﹐故知是崩後初祫於契之廟也。旣言崩而始祫﹐因辯祫之先後﹐及言「古者君喪」以下﹐以明禘祫之疏數也。《大宗伯》及《王制》之注皆云「魯禮﹐三年喪畢﹐祫於太祖。明年春﹐禘於羣廟。自此之後﹐五年而再殷祭。一禘一祫﹐《春秋》謂之大事。」彼二注﹐其言與此正同。而云「魯禮」﹐則此云「古者君喪」以下﹐謂魯禮也。此箋及《禮》注所言禘祫疏數﹐經無正文﹐故鄭作《魯禮禘祫志》以推之。其略云﹕魯莊公以其三十二年秋八月薨﹐閔二年五月而吉禘。此時﹐慶父使賊殺子般之後﹐閔公心懼於難﹐務自尊成﹐以厭其禍。至二年春﹐其間有閏。二十一月禫﹐除喪﹐夏四月則祫﹐又卽以五月禘。比月大祭﹐故譏其速。譏其速者﹐明當異歲也。經獨言「吉禘於莊公」﹐閔公之服凡二十一月﹐於禮少四月﹐又不禫﹐無恩也。魯閔公二年秋八月﹐公薨。僖二年除喪而祫。明年春﹐禘。自此之後﹐乃五年再殷祭﹐六年祫﹐故八年經曰「秋七月﹐禘於大廟﹐用致夫人。」然致夫人自魯禮﹐因禘事而致哀姜﹐故譏焉。魯僖公以其三十三年冬十二月薨﹐文二年秋八月祫。僖薨至此而除﹐間有閏﹐積二十一月﹐從閔除喪﹐不禫﹐故明月卽祫。經云「八月丁卯﹐大事於太廟﹐躋僖公。」文公之服亦少四月。不刺者﹐有恩也。魯文公以其十八年春二月薨﹐宣二年除喪而祫﹐明年春禘。自此之後﹐五年而再殷祭﹐與僖爲之同。六年祫﹐故八年禘。經曰「夏六月﹐辛巳﹐有事於大廟﹐仲遂卒於垂。」說者以爲﹐有事謂禘﹐爲仲遂卒張本﹐故略之言有事耳。魯昭公十一年夏五月﹐夫人歸氏薨。十三年夏五月大祥﹐七月而禫。公會劉子及諸侯於平丘﹐公不得志。八月歸﹐不及祫。冬﹐公如晉。明十四年春歸乃祫。故十五年春乃禘。經曰「二月癸酉﹐有事於武宮。」傳曰「禘於武公。」及二十五年傳「將禘於襄公」﹐此則十八年祫﹐二十年禘﹔二十三年祫﹐二十五年禘﹐於玆明矣。儒家之說禘祫也﹐通俗不同﹐學者競傳其聞﹐是用訩訩爭論﹐從數百年來矣。竊念《春秋》者﹐書天子諸侯中失之事﹐得禮則善﹐違禮則譏﹐可以發起是非﹐故據而述焉。從其禘祫之先後﹐考其疏數之所由﹐而粗記注焉。魯禮﹐三年之喪畢﹐則祫於太祖。明年春﹐禘於羣廟。僖也﹐宜也﹐八年皆有禘祫祭﹐則《公羊傳》所云「五年而再殷祭」﹐祫在六年明矣。《明堂位》曰「魯﹐王禮也。」以相準況﹐可知也。此是鄭君考校魯禮禘祫疏數之事也。閔二年五月吉禘於莊公﹐卽是《春秋》之經﹐而於禘之前﹐經無祫事。鄭知四月祫者﹐以文二年經書「大事於太廟」﹐《公羊傳》曰「大事者何﹖祫也。」彼是除喪而祫﹐則知閔之吉禘之前﹐亦當先有祫祭。於祫所以不譏者﹐以時有慶父之難﹐君子原情免之。但爲祫足以成尊﹐不假更復爲禘﹐而五月又禘﹐故譏之﹐而書「吉禘」也。譏之言吉﹐則是未應從吉﹐故知明當異歲也。且五年而再殷祭﹐乃是《公羊傳》文﹐後禘去前禘當五年矣。僖也﹐宣也﹐皆八年有禘﹐明知前禘當在三年矣。文公以二年祫祭﹐祫在除喪之年﹐禘宜在三年﹐是其與祫當異歲也。鄭以《春秋》上下考校﹐知其必然﹐故此箋及《禮》注皆爲定解﹐仍恐後學致惑﹐故又作《志》以明之。如《志》之言﹐五年再殷祭﹐先祫後禘。而此云一禘一祫﹐先言禘者﹐恐其文便﹐無義例也。《春秋》謂之大事﹐指謂文二年祫祭之事耳。其禘則《春秋》或謂之禘﹐或云有事﹐皆不言大事。僖﹑宣八年之經是也。此箋或云「古者﹐君喪三年﹐喪畢﹐禘於其廟﹐而後祫於太祖。自此之後﹐五年而再殷祭」者﹐其文誤也。何則﹖《禮》注及《志》皆無此言﹐則此不當獨有也。定本亦無此文。

天命玄鳥﹐降而生商﹐宅殷土芒芒。玄鳥﹐鳦也。春分﹐玄鳥降。湯之先祖有娀氏女簡狄配髙辛氏帝﹐帝率與之祈於郊禖而生契﹐故本其爲天所命﹐以玄鳥至而生焉。芒芒﹐大貌。箋云﹕降﹐下也。天使鳦下而生商者﹐謂鳦遺卵﹐娀氏之女簡狄吞之而生契﹐爲堯司徒﹐有功﹐封商。堯知其後將興﹐又錫其姓焉。自契至湯﹐八遷始居亳之殷地而受命﹐國日以廣大芒芒然。湯之受命﹐由契之功﹐故本其天意。○芒﹐莫剛反。後同。娀﹐夙忠反﹐契母之本國名。郊禖音梅﹐本亦作「髙禖」。卵﹐力管反。亳﹐傍各反。地名。古帝命武湯﹐正域彼四方。方命厥後﹐奄有九有。正﹐長。域﹐有也。九有﹐九州也。箋云﹕古帝﹐天也。天帝命有威武之徳者成湯﹐使之長有邦域﹐爲政於天下。方命其君﹐謂徧告諸侯也。湯有是徳﹐故覆有九州﹐爲之王也。○長﹐張丈反。下同。徧音徧。商之先後﹐受命不殆﹐在武丁孫子。武丁﹐髙宗也。箋云﹕後﹐君也。商之先君受天命而行之不解殆者﹐在髙宗之孫子。言髙宗興湯之功﹐法度明也。○解音懈。武丁孫子﹐武王靡不勝。龍旂十乘﹐大糦是承。勝﹐任也。箋云﹕交龍爲旂。糦﹐黍稷也。髙宗之孫子有武功﹑有王徳於天下者﹐無所不勝服。乃有諸侯建龍旂者十乘﹐奉承黍稷而進之者﹐亦言得諸侯之歡心。十乘者﹐二王后﹑八州之大國。○武王﹐於況反﹐又如字。注同。勝﹐毛音升﹐鄭式證反。乘﹐繩證反。注同。糦﹐尺志反﹐《韓詩》云「大祭也。」任音壬。下「何任」同。邦畿千里﹐維民所止﹐肇域彼四海。畿﹐疆也。箋云﹕止猶居也。肇﹐當作「兆」。王畿千里之內﹐其民居安﹐乃後兆域正天下之經界。言其爲政自內及外。○疆﹐居良反。

四海來假﹐來假祁祁。景員維河﹐殷受命咸宜﹐百祿是何。景﹐大。員﹐均。何﹐任也。箋云﹕假﹐至也。祁祁﹐眾多也。員﹐古文作云。河之言何也。天下旣蒙王之政令﹐皆得其所﹐而來朝覲貢獻。其至也祁祁然眾多。其所貢於殷大至﹐所云維言何乎﹖言殷王之受命皆其宜也。百祿是何﹐謂當檐負天之多福。○假音格。下同。祁﹐巨移反﹐或上之﹑尺之二反。員﹐毛音圓﹐鄭音云。河﹐王以爲河水。本或作「何」。何音河﹐又河可反。本亦作「荷」﹐音同。鄭云「擔負也。」下篇「何天」同。朝﹐直遙反。擔﹐都藍反。下篇同。

﹝疏﹞「天命」至「是何」。○毛以爲﹐契母簡狄﹐於春分玄鳥至日﹐祁於髙禖而生契﹐封商﹐後世有此殷國。今以髙宗有國﹐本而美之。言上天命此玄鳥﹐使下而生此商國﹐故契之子孫得居此殷土﹐其國境廣大芒芒然。旣總言天命生商﹐又指陳商興之節。古之天帝命有威武之徳者成湯﹐令長有彼四方之國﹐謂爲之君長﹐有其土地。天旣命成湯爲長﹐又令四方歸之。方方命其諸侯之君﹐使歸成湯﹐故得同有此九州之民也。成湯旣受天命﹐子孫又能循之。商之先君受天之命﹐年世延長﹐所以不至危殆者﹐在此髙宗武丁善爲人之孫子也。此武丁爲人之子孫﹐行其先祖武徳之王道﹐威徳盛大﹐無所不勝任之也。故於此祀髙宗也﹐乃有諸侯建龍旂者十乘來助殷祭。於祭之時﹐有大黍稷之食﹐此諸侯於是奉承而進之。言髙宗澤及天下﹐故子孫祭之﹐得萬國之歡心也。髙宗前世﹐殷政衰微﹐又述髙宗能興之狀。殷之邦畿之內﹐地方千里﹐維是民之所安止矣﹐然後始有彼四海。言髙宗爲政﹐先安畿內之民﹐後安四海之國﹐以爲己有。由此能有彼四海﹐故四海諸侯莫不來至。其來至也﹐祁祁然數甚眾多。此眾多諸侯﹐其辭皆云﹕殷王之政甚大均矣﹐維如河之潤物然。言其無不霑及也。成湯旣受天命﹐子孫克循其道﹐則殷之受命皆得其宜﹐故百眾福祿於是宜擔負之。髙宗興殷之道﹐能爲四海所慶﹐故因其祀也﹐述而歌之。鄭以爲﹐簡狄吞鳦卵生契﹐故言「天命玄鳥﹐降而生商」也。正域彼四方﹐言長有邦域﹐爲政於四方。又以奄爲覆﹐言覆有九州﹐爲之王也。又受命不怠﹐在武丁孫子﹐謂行之不解怠者﹐在武丁之孫子。言髙宗興湯之功﹐法度著明﹐以教戒後世﹐子孫行之不解怠也。武王靡不勝﹐謂武丁孫子有武功﹑有王徳者﹐於天下無所不勝。由髙宗功被後世﹐故子孫能服天下也。兆域彼四海﹐謂正天下之經界﹐爲營兆境域﹐以至於彼四海也。景云維河﹐言諸侯大至﹐所言維云何乎﹖殷受命咸宜﹐百祿是荷﹐卽其言之所云也。惟此爲異。余文義略同。○傳「玄鳥」至「大貌」。○正義曰﹕《釋鳥》云「燕燕﹐鳦也。」色玄﹐故又名爲玄鳥。毛氏不信讖緯﹐以天無命鳥生人之理。而《月令》仲春云「是月也﹐玄鳥至之日﹐以大牢祀於髙禖。天子親往﹐后妃率九嬪禦。」玄鳥降日﹐則有祀郊禖之禮也。《大戴禮﹟帝系篇》說「帝嚳卜其四妃之子﹐皆有天下」﹐云「有娀氏女簡狄」﹐則契爲髙辛之子﹔簡狄﹐髙辛之妃。而云玄鳥至生商﹐則是以玄鳥至日祈而得之也﹐故以爲「春分﹐玄鳥降。湯之先祖簡狄祈郊禖而生契」也。玄鳥以春分而至﹐气候之常﹐非天命之使生契。但天之生契﹐將令王有天下﹐故本其欲爲天所命﹐以玄鳥至而生焉。記其祈福之時﹐美其得天之命﹐故言天命玄鳥﹐使下生商也。玄鳥之來﹐非從天至﹐而謂之降者﹐重之若自天來然。《月令》「季春﹐戴勝降於桑」﹐注云「是時恆在桑﹐言降者﹐若始自天來﹐重之﹐故稱降也。」襄四年《左傳》稱「芒芒禹迹﹐畫爲九州」﹐是芒芒爲大貌也。○箋「天使」至「天意」。○正義曰﹕鄭以《中候契握》云「玄鳥翔水遺卵﹐流﹐娀簡吞之﹐生契﹐封商」﹐《殷本紀》云「簡狄行浴﹐見玄鳥墮其卵﹐簡狄取吞之﹐因孕生契」﹐此二文及諸緯言吞鳦生契者多矣﹐故鄭據之以易傳也。《書》序云「自契至於成湯﹐八遷﹐湯始居亳。」又云「盤庚五遷﹐將治亳殷。」於湯言居亳﹐於盤庚言亳殷﹐則殷是亳地之小別名﹐故知湯是亳之殷地而受命之也。自契至湯八遷者﹐皇甫謐云「史失其傳﹐故不得詳。」是八遷地名不可知也。其亳地在河﹑洛之間﹐《書序》注云「今屬河南偃師。」《地理誌》河南郡有偃師縣有屍鄕﹐「殷湯所都」也。皇甫謐云「學者咸以爲亳在河﹑洛之間今河南偃師西二十里有屍鄕亭是也。謐考之事實﹐失其正也。《孟子》稱湯居亳﹐與葛爲鄰。案《地理誌》﹐葛今梁國寧陵之葛鄕是也。湯地七十里耳。葛伯不祀﹐湯使亳眾爲之耕﹐有童子餉食﹐葛伯奪而殺之。古文《仲虺之誥》曰﹕『湯徵﹐自葛始。』計寧陵去偃師八百里﹐而使亳眾爲耕﹐有童子餉食﹐非其理也。今梁國自有二臺也﹐南亳在穀熟之地﹐北亳在蒙地﹐非偃師也。《書》序曰『盤庚五遷﹐將治亳殷』﹐卽偃師是也。然則殷有三亳﹐二在梁國﹐一在河﹑洛之間。穀熟爲南亳﹐卽湯都也。蒙爲北亳﹐卽景亳﹐是湯所受命也。偃師爲西亳﹐卽盤庚所徙者也。」《立政》之篇曰「三亳阪尹」是也。如謐之言﹐非無理矣。鄭必以亳爲屍鄕者﹐以《地理誌》言屍鄕爲殷湯所都﹐是舊說爲然﹐故從之也。且《中候格予命》云「天乙在亳﹐東觀於洛。」若亳在梁國﹐則居於洛東﹐不得東觀於洛也。所言三亳﹐阪尹謂其尹在阪。謐之所言三亳﹐其地非皆有阪﹐故《立政》注云「三亳者﹐湯舊都之民分爲三邑﹐其長居險﹐故云阪尹。蓋東成臯﹐南轘轅﹐西降谷也。」是鄭以三亳爲分亳民於三處有亳地也。杜預以景亳爲周地。河南鞏縣西南有湯亭﹐或說卽偃師也。《漢書音義》曰「臣瓚案﹕湯居亳﹐今濟陰薄縣是也。今薄有湯冢﹐已氏有伊尹冢﹐皆相近。」又以亳爲濟陰薄縣。以其經無正文﹐故各爲異說。地名變易﹐難得而詳也。《孟子》稱湯以七十里有天下﹐則湯之初國猶尙小耳。言日以廣大芒芒然﹐謂至湯身而漸大也。又解將述成湯﹐而遠言契意。以湯之受命﹐由契之功﹐故本其天意而言契之初生也。○傳「正長」至「九州」。○正義曰「正﹐長」﹐《釋詁》文。「域﹐有」者﹐言封域之內﹐皆爲己有﹐非訓域爲有也。言「奄有九有」﹐是同有天下之辭﹐言分天下以爲九分﹐皆爲己有﹐故知「九有﹐九州」也。傳於奄字皆訓爲同。王肅云「同有九州之貢賦也」。○箋「古帝」至「之王」。○正義曰﹕湯之受命﹐上天命之﹐故知古帝謂天也。《尙書緯》云「曰若稽古帝堯。」稽﹐同也。古﹐天也。是謂天爲古﹐故得稱天爲古帝也。方命其君﹐謂於四方之國﹐方方命之﹐故爲徧告諸侯。言湯有是徳﹐天道遠矣﹐非與人道言。云徧告之者﹐正謂授湯聖徳﹐令之所徵無敵﹐使諸侯徧聞﹐是徧告之也。○傳「武丁﹐髙宗」。○正義曰﹕作詩所以稱王名者﹐王肅云「殷質﹐以名著。商之先君成湯受天命﹐所以不危殆者﹐在武丁之爲人孫子也。」毛以爲﹐湯孫﹐湯爲人子孫﹐則此亦當如肅言也。○箋「商之」至「度明」。○正義曰﹕商之先君受天命﹐成湯是也。以天下之大﹐王業之重﹐創基甚難﹐守亦不易﹐故言行之不懈怠者﹐在髙宗之孫子。美此髙宗孫子﹐能得行之不懈怠也。又解此詩主頌髙宗﹐而美髙宗子孫者﹐言髙宗興湯之功﹐法度著明﹐故子孫能得行之﹐亦是髙宗之美﹐故主頌髙宗而言其子孫也。○箋「交龍」至「大國」。○正義曰「交龍爲旂」﹐《春官﹟司常》文也。言以「大糦是承」﹐謂奉承助祭﹐祭之粢盛惟黍稷耳。糦字從米﹐故知是黍稷也。乃有諸侯建龍旂者十乘﹐奉承黍稷而進之。殷禮旣亡﹐無可案據。若以周法言之﹐則謂諸侯乘墨車﹐建龍旂﹐入天子之門。至祭時﹐奉黍稷之饌以助祭也。《覲禮》曰「侯氏裨冕﹐乘墨車﹐載龍旂﹐弧韣乃朝。」注云「墨車﹐大夫制也。乘之者﹐入天子之國﹐車服不可盡與王同。交龍爲旂﹐諸侯所建。」是入天子之門乘墨車也。其在道路﹐則隨其尊卑﹐故《覲禮記》云「偏駕不入王門。」注云「在傍與王同曰偏駕。同姓金輅﹐異姓象輅﹐四衛革輅﹐蕃國木輅。駕之與王同﹐謂之偏駕。不入王門者﹐乘墨車以朝﹐偏駕之車捨於館矣。」是未入於王門。駕不入王門者﹐則所駕之車﹐隨其尊卑。其建龍旂則終始同也。又解諸侯眾多﹐獨言十乘之意﹐謂二王之後與八州之大國﹐故十也。八州大國﹐謂州牧也。諸侯當以服數來朝﹐而得十乘並至者﹐舉其有十乘耳﹐未必同時至也。或者王不巡守之歲﹐則諸侯並時來朝。四時更來﹐則年之間而十乘俱至也。○傳「畿﹐疆」。○正義曰﹕畿者﹐爲之畿限疆畔﹐故爲疆也。毛無破字之理﹐則肇當訓爲始。王肅云「殷道衰﹐四夷來侵。至髙宗﹐然後始復以四海爲境域也。」○箋「肇當」至「及外」。○正義曰﹕箋以肇域共文﹐當謂界域營兆﹐故轉肇爲兆。言已令千里之內民得安居﹐乃後正天下之經界﹐以四海爲兆域。先安畿內﹐後正四海﹐言其自內及外也。○傳「景﹐大。員﹐均。何﹐任」。○正義曰「景﹐大」﹐《釋詁》文。員者﹐周匝之言﹐故爲均也。荷者﹐任負之義﹐故爲任也。傳解維河之義﹐旣以景員爲大均﹐則維河者當謂政教大均﹐如河之潤物然﹐言其霑潤無所不及也。○箋「假至」至「多福」。○正義曰「假﹐至」﹐《釋詁》文。彼作格﹐音義同。轉員爲云﹐河爲何者﹐以《頍弁》《旣醉》言「維何」者﹐皆是設問之辭﹐與下句發端。此下句言「殷受命咸宜」﹐是對前之語﹐則此言「維何」﹐當與彼同﹐不得爲水傍河也﹐故知河當爲何。「維何」旣是問辭﹐則大員是諸侯大至口之所云﹐不得爲大均之義。且古文云﹑員字同﹐故易傳也。上言「兆域彼四海」﹐以四海爲界也。旣言四海爲界﹐因卽乘而立文﹐言「四海來假」﹐正謂四海之內﹐中國諸侯來至貢獻﹐非自四夷貢獻也。所云維言何乎﹐將欲述其美殷之言﹐故開其問端也。荷任卽是檐負之義﹐故言「檐負天之多福」。

《玄鳥》一章﹐二十二句。

卷二十二十之四

卷二十二十之四

《長髮》﹐大禘也。大禘﹐郊祭天也。《禮記》曰「王者禘其祖之所自出﹐以其祖配之」是謂也。○長如字。禘﹐大計反。王云「殷祭也。」王者﹐於況反﹐又如字。

﹝疏﹞「《長髮》七章﹐首章八句﹐次四章章七句﹐一章九句﹐卒章六句」。○正義曰﹕《長髮》詩者﹐大禘之樂歌也。禘者﹐祭天之名﹐謂殷王髙宗之時﹐以正歲之正月﹐祭其所感之帝於南郊。詩人因其祭也。而歌此詩焉。經陳洪水之時﹐已有將王之兆。玄王政教大行﹐相土威服海外。至於成湯﹐受天明命﹐誅除元惡﹐王有天下﹐又得賢臣爲之輔佐。此皆天之所祐﹐故歌詠天徳﹐因此大禘而爲頌﹐故言大禘以總之。經無髙宗之事﹐而爲髙宗之頌者﹐以髙宗禘祭得禮﹐因美之而爲此頌﹐故爲髙宗之詩。但作者主言天徳﹐止述商有天下之由﹐故其言不及髙宗﹐此則鄭之意耳。王肅以大禘爲殷祭﹐謂禘祭宗廟﹐非祭天也。毛氏旣無明訓﹐未知意與誰同。○箋「大禘」至「是謂」。○正義曰﹕《祭法》云「殷人禘嚳而郊冥。」注云「禘﹐謂冬至祭天於圓丘。」則圓丘之祭名爲禘也。又《王制》及《祭統》言四時祭名﹐「春礿﹐夏禘﹐秋嘗﹐冬烝」。注云「蓋夏殷制。」則殷之夏祭宗廟亦名禘也。又鄭《駁異義》云「三年一祫﹐五年一禘﹐百王通義。」以爲《禮讖》云「殷之五年殷祭」亦名禘也。然則祭之名禘者多矣﹐而知此大禘爲郊祭天者﹐以冬至爲祭﹐乃是天皇大帝﹐神之最尊者也﹐爲萬物之所宗﹐人神之所主﹐非於別代異姓曲有感助。經稱「帝立子生商」﹐謂感生之帝﹐非天皇大帝也。且《周頌》所詠﹐靡神不舉﹐皆無圓丘之祭。殷人何獨捨其感生之帝﹐而遠述昊天上帝乎﹖以此知非圓丘之禘也。時祭所及﹐親廟與太祖而已﹐而此經歷言玄王相土﹐非時祭所及﹐又非宗廟夏禘也。五年殷禘﹐鄭於《禘祫志》推之﹐以爲禘祭各就其廟。今此篇上述商國所興之由﹐歷陳前世有功之祖﹐非是各就其廟之言。以此又知非五年殷祭之禘也。彼諸禘者﹐皆非此篇之義﹐故知此云大禘﹐惟是郊祭天耳。祭天南郊﹐亦名爲禘﹐故引《禮記》以証之。所引者﹐《喪服小記》及《大傳》皆有此文。《大傳》注云「凡大祭曰禘。自﹐由也。祭其先祖所由生﹐謂郊祀天也。王者之先祖﹐皆感太微五帝之精以生﹐蒼則靈威仰﹐赤則赤熛怒﹐黃則含樞紐﹐白則白招拒﹐黑則汁光紀。皆用正歲之正月郊祭之﹐蓋特尊焉。《孝經》曰『郊祀后稷以配天』﹐配靈威仰也﹔『宗祀文王於明堂以配上帝』謂汎配五帝也。」如彼注﹐則殷人之祖出於汁光紀﹐故以正歲正月於郊禘而祭之﹐故此序謂之大禘也。《易緯》稱「三王之郊﹐一用夏正」﹐故知郊天皆用正歲正月也。《鄭志》趙商問﹕「此云案《祭法》『殷人禘嚳而郊冥』﹐又《喪服小記》及《大傳》皆云『王者禘其祖之所自出﹐以其祖配之』﹐注皆以爲祭天皇大帝﹐以嚳配之。然則此詩之禘﹐亦宜以爲圜丘之祭﹐不審云郊何﹖」答曰「郊祀后稷以配天﹐則以祖配﹐其祖從出之明文也。云注皆以爲祭天皇大帝﹐詩之大禘宜爲圓丘之祭﹐探意大過﹐得無誣乎﹖禘者﹐祭名﹐天人共云。」是鄭解此禘爲郊天之事也。《小記》《大傳》言禘祖之所自出者﹐注皆以爲郊所感之帝﹐而商云祭天皇大帝﹐故云得無誣乎。《祭法》稱殷人禘嚳而郊冥﹐此若郊天﹐當以冥配。而不言冥者﹐此因祭天﹐歌詠天徳﹐言其能降靈气﹐祐殷興耳。其意不述祭時之事﹐不美所配之人。《昊天有成命》「郊祀天地」﹐亦是南郊之祭﹐而辭不及稷﹐何怪此篇不言冥也﹖馬昭云「《長髮》﹐大禘者﹐宋爲殷後﹐郊祭天以契配。不郊冥者﹐異於先王﹐故其詩詠契之徳。宋無圓丘之禮﹐惟以郊爲大祭﹐且欲別之於夏禘﹐故云大禘。」此說非也。何則﹖名曰《商頌》﹐是商世之頌﹐非宋人之詩﹐安得云「宋郊﹐契配」也﹖《譜》稱「三王有受命中興之功﹐時有作詩頌之」者﹐則是殷時作之﹐理在不惑。而云宋人郊天﹐虛妄何甚﹗而馬昭𨿽出鄭門﹐其言非鄭意也。若然﹐《商》非宋詩﹐而《樂記》云「溫良而能斷者宜歌《商》。」注云「『《商》﹐宋詩』者﹐以宋承商後﹐得歌《商頌》﹐非謂宋人作之也。」

濬哲維商﹐長髮其祥。洪水芒芒﹐禹敷下土方。外大國是疆﹐幅隕旣長。濬﹐深。洪﹐大也。諸夏爲外幅廣也。隕﹐均也。箋云﹕長﹐猶久也。隕當作「圓」。圓﹐謂周也。深知乎維商家之徳也﹐久發見其禎祥矣。乃用洪水﹐禹敷下土﹐正四方﹐定諸夏﹐廣大其竟界之時﹐始有王天下之萌兆﹐歷虞﹑夏之世﹐故爲久也。○濬音峻。悊音哲﹐字或作「哲」。芒音亡﹐依韻音忙。疆﹐居良反。竟﹐界也。幅﹐方目反。隕音圓﹐徐於貧反。夏﹐戶雅反。下皆同。圜音還﹐又音圓。知音智。見﹐賢徧反。禎音貞﹐祥也。竟音境。王天下﹐於況反。下「湯王」﹑「言王之」﹑「王徳」皆同。

有娀方將﹐帝立子生商。有娀﹐契母也。將﹐大也。契生商也。箋云﹕帝﹐黑帝也。禹敷下土之時﹐有娀氏之國亦始廣大。有女簡狄﹐吞鳦卵而生契﹐堯封之於商﹐後湯王因以爲天下號﹐故云「帝立子生商」。

﹝疏﹞「濬哲」至「生商」。○毛以爲﹐有深智者維我商家之徳也。昔在前世﹐久發見其禎祥矣。其祥之見在何時乎﹖往者唐堯之末﹐有大水芒芒然﹐有大禹者敷廣下土﹐以正四方﹐京師之外﹐大國於是畫其疆境﹐令使中國廣大均平﹐旣已長遠矣。於是時﹐契已佐禹﹐是其禎祥久見也。又說商興之由。有娀氏之女﹐方欲長大之時﹐天爲之生立其子﹐而使之生商。謂上天祐契﹐使賢而生有商國也。○鄭以隕爲圓﹐言中國廣大而圓周也。有娀方將﹐謂有娀之國方始廣大。黑帝憑依簡狄﹐使之有子﹐立其子使生商國。其文義略同。○傳「濬深」至「隕均」。○正義曰「濬﹐深」﹐《釋言》文。「洪﹐大」﹐《釋詁》文。諸夏爲外﹐對京師爲內也。幅﹐如布帛之幅﹐故爲廣也。王肅云「外諸夏大國也。京師爲內﹐諸夏爲外。言禹外畫九州境界﹐內平治水土﹐中國旣廣﹐已平均且長也。」○箋「隕當」至「爲久」。○正義曰﹕箋云「深智乎維商家之徳」者﹐總嘆商家深智﹐不指斥一人也。禹敷下土﹐廣大其境界之時﹐正謂水害旣除﹐輔成五服之時也。始有王天下之萌兆﹐謂契能佐禹治水﹐敬敷五教﹐功被當世﹐故後嗣克昌﹐是其王之萌兆也。爾時已有萌兆﹐卽是久見其祥。比至成湯之興﹐歷虞﹑夏之世﹐故爲久也。○傳「有娀」至「生商」。○正義曰﹕有娀﹐契母之姓﹐婦人以姓爲字﹐故云「有娀﹐契母也」。「將﹐大」﹐《釋詁》文。謂契母方成大之時﹐天爲生立其子商者。成湯﹐王天下一代之大號。此商之有天下﹐其本由契而來﹐故言契生商也。詩言商興所由﹐止須言契而已。上句乃述禹敷下土者﹐以契﹑禹俱事帝堯﹐皆有大功﹐故將欲論契﹐先言洪水也。○箋「帝黑」至「廣大」。○正義曰﹕禘者﹐郊天之名﹐郊祭所感之帝。商是水徳黑帝之精﹐故云「黑帝」﹐謂汁光紀也。且以下云「玄王」﹐故以黑帝言之。以有娀是簡狄國名﹐非簡狄之身﹐言「有娀方將」﹐不得爲簡狄長大﹐故以爲禹敷下土之時﹐有娀氏之國亦始廣大也。有娀氏國之大小﹐非復商家之事﹐而言及之者﹐君子言人之美﹐務欲加之﹐因其國實廣大﹐見簡狄爲大國之女﹐猶《大明》之篇言摯莘也。

玄王桓撥﹐受小國是達﹐受大國是達。率履不越﹐遂視旣發。玄王﹐契也。桓﹐大。撥﹐治。履﹐禮也。箋云﹕承黑帝而立子﹐故謂契爲玄王。遂猶徧也。發﹐行也。玄王廣大其政治﹐始堯封之商﹐爲小國﹐舜之末年﹐乃益其土地爲大國﹐皆能達其教令。使其民循禮﹐不得逾越﹐乃徧省視之﹐教令則盡行也。○撥﹐本末反﹐《韓詩》作「發」。發﹐明也。徧音徧。下同。治﹐直吏反。

﹝疏﹞傳「玄王」至「履禮」。○正義曰﹕上言有娀生子﹐此句卽言玄王﹐故知玄王卽契也。且《國語》云「玄王勤商﹐十四世而興。」玄王爲契明矣。「履﹐禮」﹐《釋言》文。《公羊傳》云「撥亂世。」謂治亂世﹐故以撥爲治也。○箋「承黑」至「盡行」。○正義曰﹕箋以契不爲王﹐玄又非謚﹐解其稱玄王之意。玄﹐黑色之別。以其承黑帝立子﹐故謂契爲玄王也。以湯有天下而稱王﹐契卽湯之始祖﹐亦以王言之。《尙書﹟武成》云「昔先王后稷。」《國語》亦云「昔我先王后稷。」又曰「我先王不窋。」韋昭云「周之禘祫文﹑武﹐不先不窋﹐故通謂之王。《商頌》亦以契爲玄王﹐是其爲王之祖﹐故呼爲王﹐非追號爲王也。玄王廣大其政治﹐正謂達其教令。」是也。知堯封爲小國﹐舜益爲大國者﹐《中候握河紀》說堯云「斯封稷﹑契﹑臯陶﹐賜姓號。」是堯封之也。《考河命》說舜之事云「褒賜羣臣﹐賞爵有功﹐稷﹑契﹑臯陶益土地。」是舜益地爲大國也。自殷以上﹐大國百里。《握河紀》注云「稷﹑契﹐公也。」公卽周禮三公八命﹐其出封加一等。然則堯之封契﹐已應百里﹐便是土地之極。而舜又益之者﹐以其身有大功﹐特加褒賜﹐如周之賜魯﹑衛之屬﹐越禮特賜。旣賜之後﹐不必止於百里而已。「率履不越」﹐文承「是達」之下﹐明民從政化﹐非契身率禮﹐故云「使其民循禮﹐不得逾越﹐徧省視之﹐教令則盡行」﹐卽是達之驗也。

相土烈烈﹐海外有截。相土﹐契孫也。烈烈﹐威也。箋云﹕截﹐整齊也。相土居夏后之世﹐承契之業﹐入爲王官之伯﹐出長諸侯﹐其威武之盛烈烈然﹐四海之外率服截爾整齊。○相﹐息亮反。注「相土」皆同。截﹐才結反。長﹐張丈反。

﹝疏﹞箋「截整」至「整齊」。○正義曰﹕截者﹐斬斷之義﹐故爲整齊也。相土是昭明之子﹐契之孫也﹐故云「居夏后之世﹐承契之業」。契封商國﹐相土嗣之﹐止爲一國之君而已﹐不得威行海外。今云「海外有截」﹐故知「入爲王官之伯﹐出長諸侯」也。僖四年《左傳》管仲說太公爲王官之伯云「五侯九伯﹐汝實徵之﹐以夾輔周室。」是王官之伯﹐分主東西﹐得徵其所職之方﹐故得云「威武烈烈然﹐而四海之外截爾整齊」。分主東西﹐則威加一面而已﹐而云四海者﹐不知所主何方﹐故總舉四海言之。截然整齊﹐謂守其所職﹐不敢內侵外畔也。王肅云「相土能繼契﹐四海之外截然整齊而治﹐言有烈烈之威。則相土在夏爲司馬之職﹐掌徵伐也。說《春秋》者亦以太公爲司馬之官﹐故得徵五侯九伯。」與鄭異也。

帝命不違﹐至於湯齊。至湯與天心齊。箋云﹕帝命不違者﹐天之所以命契之事﹐世世行之﹐其徳浸大﹐至於湯而當天心。○湯﹑齊如字。浸﹐子鴆反。

湯降不遲﹐聖敬日躋。昭假遲遲﹐上帝是祗。帝命式於九圍。不遲﹐言疾也。躋﹐升也。九圍﹐九州也。箋云﹕降﹐下。假﹐暇。祗﹐敬。式﹐用也。湯之下士尊賢甚疾﹐其聖敬之徳日進。然而以其徳聰明寬暇天下之人遲遲然。言急於已而緩於人﹐天用是故愛敬之也。天於是又命之﹐使用事於天下。言王之也。○日躋﹐子兮反﹐鄭注《禮記》讀上爲湯躋﹐讀此爲日齋。齋﹐莊也。假﹐古雅反﹐鄭云「暇也。」徐云「毛音格﹐鄭音暇。」案王肅訓假爲至﹐格是王音也。沈云「鄭箋云寬暇﹐以此義訓﹐非攺字也。」祗﹐諸時反。下士﹐遐嫁反。

﹝疏﹞「帝命」至「九圍」。○正義曰﹕上陳玄王相土﹐論商興所由。此下皆述成湯﹐指言興事。言天之所以命契之事﹐自契之後﹐世世行而不違失﹐天心𨿽已漸大﹐未能行同於天。至於成湯﹐而動合天意﹐然後與天心齊也。因說成湯之行。湯之下士尊賢﹐甚疾而不遲也。其聖明恭敬之徳﹐日升而不退也。以其聰明寬暇天下之人﹐遲遲然而舒緩也。上天以是之故﹐常愛敬之﹐故天命之﹐使用事於九州﹐爲天下王也。○傳「至湯與天心齊」。○正義曰﹕言至湯者﹐謂從契而至湯也。自契以後﹐𨿽則不違天命﹐未能齊於天心。至湯而與之齊﹐以爲漸大之意也。上言帝命﹐卽云湯齊﹐故知湯所與齊﹐惟天心耳。《易》稱「聖人與天地合其徳」﹐此之謂也。傳以此爲湯齊﹐甚分明矣。而《孔子閒居》注云「《詩》讀湯齊爲湯躋者﹐言三家《詩》有讀爲躋者也。」○箋「帝命」至「天心」。○正義曰﹕契無受命之事矣﹐而雲天命契者﹐正謂授以上智之性﹐使之佐舜有功﹐建國於商﹐徳垂後裔﹐是天所以命契之事也。湯以孤聖﹐獨興父祖﹐未有王迹﹐而云其徳浸大者﹐以言至於湯齊﹐又爲漸髙之勢﹐故述其意﹐言浸大耳。定本作「浸」字。其實相土至湯﹐有令聞者﹐惟其冥勤其官而水死耳﹐其餘不能漸大也。○傳「躋升」至「九州」。○正義曰「躋﹐升」﹐《釋詁》文。謂九州爲九圍者﹐蓋以九分天下﹐各爲九處規圍然﹐故謂之九圍也。○箋「降下」至「於人」。○正義曰「降﹐下。式﹐用」﹐《釋言》文。「祗﹐敬」﹐《釋詁》文。假者﹐假借之義﹐故爲暇也。湯爲天子﹐而云湯降﹐故知下者是下士尊賢也。《晉語》宋公孫固說公子重耳之徳﹐引此詩乃云「降﹐有禮之謂也。」是亦以此爲下賢也。寬暇天下之人﹐謂不責人所不能﹐馭之舒緩也。待士則疾﹐馭下則舒﹐言其急於已而緩於人也。

受小球大球﹐爲下國綴旒﹐何天之休。球﹐玉。綴﹐表。旒﹐章也。箋云﹕綴﹐猶結也。旒﹐旌旗之垂者也。休﹐美也。湯旣爲天所命﹐則受小玉﹐謂尺二寸圭也。受大玉﹐謂珽也﹐長三尺。執圭搢珽﹐以與諸侯會同﹐結定其心﹐如旌旗之旒縿著焉。擔負天之美譽﹐爲眾所歸鄕。○球音求﹐美玉也。下同。綴﹐陟劣反﹐徐又張衛反﹐毛云「表也」﹐鄭云「結也」。下同。休﹐虛虯反。珽﹐吐頂反。天子玉笏長三尺﹐杼上終葵首。長﹐直亮反。縿﹐所禦反。著﹐直略反。鄕﹐本亦作「鄕」﹐許亮反。下篇同。

不競不絿﹐不剛不柔﹐敷政優優﹐百祿是遒。絿﹐急也。優優﹐和也。遒﹐聚也。箋云﹕競﹐逐也。不逐﹐不與人爭前後。○絿音求﹐徐音虯。遒﹐子由反﹐又在由反。

﹝疏﹞「受小球」至「是遒」。○毛以爲﹐上言用事九圍﹐此言用事之實。湯之用事也﹐受小球玉﹐謂尺二寸之鎭圭也﹐大球玉﹐謂三尺之珽也。受此二玉﹐以作天子﹐爲下國諸侯之表章﹐能荷負天之美譽也。又述湯之行﹐能致美譽之由。湯之性行﹐不爭競﹐不急躁﹐不大剛猛﹐不大柔弱﹐舉事具得其中﹐敷陳政教則優優而和美﹐以此之故﹐百眾之祿於是聚而歸之。福祿聚歸﹐能荷之也。鄭惟下國綴旒爲異。言湯受二玉﹐與諸侯而會同。諸侯心系天子﹐如旌旗之旒綴著於縿。餘同。○傳「球玉」至「旒章」。○正義曰﹕《禹貢》「雍州厥貢球琳瑯玕」﹐是球爲玉之名也。綴之爲表﹐其訓未聞。冕之所垂﹐及旌旗之飾﹐皆謂之旒。旒者﹐所以章﹐明貴賤﹐故爲章也。○箋「綴猶」至「著焉」。○正義曰﹕《內則》云「衣裳綻裂﹐紉箴請補綴。」是綴爲連結之義也。又襄十六年《公羊》云「君若贅旒然。」言諸侯反系屬於大夫也。此言綴旒﹐文與彼同﹐明以旌旗爲諭﹐故易傳以綴猶結也﹐旒爲旌旗之垂也。《秋官﹟大行人》及《考工記》說旌旗之事﹐皆云九旒﹑七旒。《爾雅》說旌旗云「練旒九」。是旌旗垂者名爲旒也。言受小玉﹑大玉者﹐此小玉﹑大玉是天子之器﹐非爲天子不得執用。湯旣爲天所命﹐則得用之﹐是受之於天﹐故言受也。知小玉﹐謂尺二寸圭﹐大玉﹐謂珽長三尺者﹐《考工記﹟玉人》云「大圭長三尺﹐杼上終葵首﹐天子服之。鎭圭尺有二寸﹐天子守之」﹐所服所守﹐惟此二玉﹐故知也。《春官﹟典瑞》云「王搢大圭﹐執鎭圭﹐藻五采五就﹐以朝日。」《覲禮》云「天子乘龍﹐載大旂﹐象日月﹐升龍降龍。出拜日於東門之外﹐反祀方明。」注云「此謂會同以春者也。」引《朝事儀》曰「天子冕而執鎭圭尺有二寸﹐乘大輅﹐率諸侯朝日於東郊﹐所以教尊尊也。退而見諸侯。」由此而言﹐知朝日與諸侯會同﹐俱是執圭搢珽。今言受小玉﹑大玉﹐卽云爲下國綴旒﹐故知執圭搢珽與諸侯會同﹐結定其心﹐如旌旗之旒縿結著焉也。定本云「如旌旗之縿旒著焉」此言執圭搢珽﹐而《玉人》云「天子執冒四寸﹐以朝諸侯」者﹐此謂國外會同﹐彼謂在國受朝也﹐故《玉人》注云「名玉曰冒者﹐言其徳能覆冒天下也。四寸者﹐方以尊接卑﹐以小爲貴。」是爲在國受朝﹐下諸侯﹐故執冒也。

受小共大共﹐爲下國駿厖﹐何天之龍。共﹐法。駿﹐大。厖﹐厚。龍﹐和也。箋云﹕共﹐執也。小共﹑大共﹐猶所執搢小球﹑大球也。駿之言俊也。龍當作「寵」。寵﹐榮名之謂。○小共﹑大共﹐毛音恭﹐鄭音拱﹐執也。一云「毛亦音拱」。駿音峻﹐鄭「俊也」。又一云「毛亦作俊讀」。厖﹐莫邦反﹐徐云「鄭音武講反」﹐是葉拱及寵韻也。龍﹐毛如字﹐鄭作「寵」。

敷奏其勇﹐不震不動﹐不戁不竦﹐百祿是緫。戁﹐恐。竦﹐懼也。箋云﹕不震不動﹐不可驚憚也。○傅音孚﹐本亦作「敷」。戁﹐奴版反。竦﹐小勇反。緫﹐子孔反﹐本又作「鬷」﹐音宗。恐﹐曲勇反。憚﹐末丹反。

﹝疏﹞「受小」至「是緫」。○毛以爲﹐此又言成湯之用事也。受小玉之法﹐受大玉之法﹐施之諸侯﹐成諸侯之性行﹐爲下國之大純厚﹐能荷負天之和道也。又述成湯之行﹐能荷天之和道所由。湯之陳進其勇﹐不可震﹐不可動﹐不戁恐﹐不竦懼。所徵無敵﹐克平天下﹐百眾之祿於是總聚而歸之﹐故能荷天之和道也。○鄭以爲﹐此又覆述上章﹐言湯受小玉而執之﹐受大玉而執之﹐執此二玉﹐與諸侯會同﹐爲下國作英俊厚徳之君﹐能荷負天之榮寵。餘同。○傳「共法」至「寵和」。○正義曰﹕傳讀共爲恭敬之恭﹐故爲法也。「駿﹐大。厖﹐厚」﹐《釋詁》文。龍之爲和﹐其訓未聞。言小法﹑大法﹐正謂執圭搢珽﹐與諸侯爲法也。言爲下國大厚﹐謂成其志性﹐使大純厚也。王肅云「言湯爲之立法﹐成下國之性﹐使之大厚﹐乃荷任天之和道也。」○箋「共執」至「之謂」。○正義曰「拱﹐執」﹐《釋詁》文。以此章文類於上﹐玉必以手執之﹐故易傳以爲小拱﹑大拱﹐猶所執搢小球﹑大球也。大球實搢之﹐而言執者﹐將搢亦執﹐故同言拱也。又以上言綴旒爲諸侯之所系屬﹐則知此言駿厖亦是諸侯之言天子﹐故讀駿爲俊﹐言成湯與諸侯作英俊厚徳之君也。又荷天之龍﹐與上荷天之休﹐其文相值。休爲美譽﹐則此宜爲榮名﹐且韻宜爲寵﹐故易之也。

武王載旆﹐有虔秉鉞﹐如火烈烈﹐則莫我敢曷。武王﹐湯也。旆﹐旗也。虔﹐固。曷﹐害也。箋云﹕有之言又也。上旣美其剛柔得中﹐勇毅不懼﹐於是有武功﹐有王徳。及建旆興師出伐﹐又固持其鉞﹐志在誅有罪也。其威勢如猛火之炎熾﹐誰敢禦害我。○旆﹐蒲具反。鉞音越。中﹐張仲反。苞有三蘗﹐莫遂莫達。九有有截﹐苞﹐本。蘗﹐余也。箋云﹕苞﹐丰也。天丰大先三正之後﹐世謂居以大國﹐行天子之禮樂﹐然而無有能以徳自遂達於天者﹐故天下歸鄕湯﹐九州齊一截然。○蘗﹐五葛反﹐《韓詩》云「色也。」

韋顧旣伐﹐昆吾夏桀。有韋國者﹐有顧國者﹐有昆吾國者。箋云﹕韋﹐豕韋﹐彭姓也。顧﹑昆吾﹐皆己姓也。三國黨於桀惡。湯先伐韋﹑顧﹐克之。昆吾﹑夏桀則同時誅也。○韋﹑顧﹐二國名也。《漢書﹟古今人表》作「韋﹑鼓」。已音紀﹐又音杞。

﹝疏﹞「武王」至「夏桀」。○毛以爲﹐上言成湯進勇﹐此述爲勇之事。有有武功﹑有王徳之成湯﹐載其旌旗﹐以出徵伐﹐又能固執其鉞﹐志在誅殺有罪﹐其威勢嚴猛﹐如火之炎熾烈烈然﹐曾無於我成湯敢害之者。又述成湯得眾之由。克代旣滅﹐封其支子爲王者之後﹐猶樹木﹐旣斬其根本﹐更有蘗生之條。言夏桀與二王之後﹐根本之上有三種蘗余﹐承藉𨿽重﹐必無徳行﹐莫有能以行申遂天意者﹐莫能以徳自達於天者。天下諸國無所歸依﹐故九州諸侯截然齊整一而歸湯也。九州諸國旣盡歸湯﹐惟有韋﹑顧﹑昆吾黨桀爲惡﹐成湯於是恭行天罰。韋﹑顧二國旣已伐之﹐又伐昆吾之與夏桀。羣惡旣盡﹐天下廓淸﹐成湯於是乃卽眞爲天子。○鄭惟以苞爲丰﹐言天丰有三正之餘﹐使爲大國而不能遂達﹐故九州歸湯。餘同。○傳「苞﹐本。蘗﹐余」。○正義曰﹕《易》稱「系於苞桑」﹐謂桑本﹐故以苞爲本。《盤庚》云「若顚木之有由蘗」﹐謂本根已顚﹐更生枝余﹐故云蘗余也。言本有三餘﹐謂上世受命創基之君爲之本﹐當時二王之後及今夏桀是其餘也。其意與箋言「三正之後」亦同。○箋「苞丰」至「截然」。○正義曰「苞﹐丰」﹐《釋詁》文。以此詩之旨﹐言國之大者﹐不得天意﹐故使諸國一時歸湯。而云丰有三蘗﹐蘗者﹐樹木於根本之上更生枝余之名﹐則知三蘗皆諸帝王之後也。《郊特牲》稱王者存二代之後﹐猶尊賢也。尊賢不過二代﹐則是先代有二﹐與今王爲三也﹐故云「天丰大先三正之後﹐世謂居以大國﹐行天子之禮樂」也。三正者﹐謂夏與唐﹑虞也。正朔三而攺﹐夏以建寅爲正﹐則舜當以建子﹐堯當以建丑﹐是之謂三正也。桀爲天子﹐與二王之後尊卑不類﹐但三者俱得行其正朔﹐故與桀同稱三也。以三者承藉余緒﹐國大禮盛﹐宜爲天下所歸﹐而不能以徳自達﹐故天下歸湯﹐美湯以小國而得天意也。莫達﹐謂不能以徳自達﹐則莫遂謂不能以行申遂天意也。○箋「韋豕」至「時誅」。○正義曰﹕《鄭語》云「祝融其後八姓﹐下歷數之﹐已姓昆吾﹑顧﹑溫﹐彭姓豕韋﹐則商滅之矣。」故知韋卽豕韋﹐彭姓也。顧與昆吾皆己姓也。《鄭語》又云「豕韋爲商伯。」此已滅之﹐又得爲商伯者﹐成湯伐之﹐不滅其國﹐故子孫得更興爲伯也。爲湯所伐﹐明與桀同心﹐故知三國黨於桀惡。昆吾﹑夏桀共文﹐在旣伐之下﹐故知先伐韋﹑顧﹐克之。昆吾﹑夏桀則同時誅。昆吾與桀﹐亦是成湯伐之﹐而不言伐者﹐以上句言「旣伐」﹐足明下句亦是伐。作文之體﹐句有所施﹐以其足相發明﹐不須更言伐也。《禮器》云「湯放桀﹐武王伐紂﹐時也。」則桀放而不誅。而云同時誅者﹐對則誅﹑放有異﹐散文則放之遠方﹐亦爲誅也。昭十八年《左傳》云「二月乙卯﹐周毛得殺毛伯過。萇弘曰﹕『毛得必亡。是昆吾稔之日也﹐侈故之以。』」言昆吾以乙卯日亡也。昆吾與桀同日誅﹐則桀亦以乙卯日亡也﹐故《檀弓》注云「桀以乙卯亡。」則亡日必是乙卯﹐未知何月也。

昔在中葉﹐有震且業。允也天子﹐降予卿士。葉﹐世也。業﹐危也。箋云﹕中世﹐謂相土也。震﹐猶威也。相土始有徵伐之威﹐以爲子孫討惡之業。湯遵而興之。信也﹐天命而子之﹐下予之卿士。謂生賢佐也。《春秋傳》曰「畏君之震﹐師徒橈敗。」○中如字﹐又張仲反。橈﹐女教反﹐一音女卯反﹐亂也。

實維阿衡﹐實左右商王。阿衡﹐伊尹也。左右﹐助也。箋云﹕阿﹐倚。衡﹐平也。伊尹﹐湯所依倚而取平﹐故以爲官名。商王﹐湯也。○左音佐。注同。右音又。注同。倚﹐於綺反。下同。

﹝疏﹞「昔在」至「商王」。○毛以爲﹐旣言成湯伐桀﹐又上本未興之時﹐及得臣之助。云昔在中間之世﹐謂成湯之前﹐商爲諸侯之國﹐有震懼而且危怖矣。至於成湯﹐乃有聖徳。信也﹐上天子而愛之﹐下大賢之人予之﹐使爲卿士。此卿士者﹐實爲阿衡之官﹐實佐助我成湯﹐故能克桀而有天下。此皆上天之力﹐髙宗祭又得禮﹐故因大禘之祭﹐述而歌也。○鄭以爲﹐昔在中世﹐謂相土之時﹐有徵伐之威﹐且爲子孫討惡之業﹐故成湯亦遵用其道。皇天子而愛之。餘同。○箋「中世」至「橈敗」。○正義曰﹕傳以業爲危﹐則湯未興之前﹐國弱而危懼也。箋易之者﹐以此篇上述玄王相土﹐言至湯而齊於天心﹐則是自契以來﹐作漸盛之勢﹐不應於此方言上世衰弱﹐故易傳也。以上言相土烈烈威服海外﹐是相土有徵伐之威﹐爲子孫討惡之業也。所引《春秋傳》者﹐成二年《左傳》文。引之者﹐證震得爲威之義。○傳「阿衡」至「右助」。○正義曰﹕以言左右商王﹐則是功最大者。成湯佐命之臣﹐惟伊尹耳﹐故知阿衡是伊尹也。伊是其氏。尹﹐正也。言其能正天下﹐故謂之伊尹。阿衡則其官名也。《君奭》曰「在昔成湯﹐旣受命﹐時則有若伊尹﹐格於皇天。在太甲﹐時則有若保衡﹐格於上帝。」注云「伊尹名摯﹐湯以爲阿衡。至太甲攺曰保衡。阿衡﹑保衡皆公官。」然則伊尹﹑摯﹑阿衡﹑保衡一人也。彼注阿衡爲公官﹐此言卿士者﹐三公兼卿士也。

《長髮》七章﹐一章八句﹐四章章七句﹐一章九句﹐一章六句。

《殷武》﹐祀髙宗也。

﹝疏﹞「《殷武》六章﹐首章六句﹐二章七句﹐三章五句﹐四章﹑五章章六句﹐卒章七句」至「髙宗」。○正義曰﹕《殷武》詩者﹐祀髙宗之樂歌也。髙宗前世﹐殷道中衰﹐宮室不修﹐荊楚背叛。髙宗有徳﹐中興殷道﹐伐荊楚﹐修宮室。旣崩之後﹐子孫美之。詩人追述其功而歌此詩也。經六章﹐首章言伐楚之功﹐二章言責楚之義﹐三章﹑四章﹑五章述其告曉荊楚﹐卒章言其修治寢廟﹐皆是髙宗生存所行﹐故於祀而言之﹐以美髙宗也。

撻彼殷武﹐奮伐荊楚。﹛罒米﹜入其阻﹐裒荊之旅﹐撻﹐疾意也。殷武﹐殷王武丁也。荊楚﹐荊州之楚國也。﹛罒米﹜﹐深。裒﹐聚也。箋云﹕有鍾鼓曰伐。﹛罒米﹜﹐冒也。殷道衰而楚人叛﹐髙宗撻然奮揚威武﹐出兵伐之﹐冒入其險阻﹐謂逾方城之隘﹐克其軍率﹐而俘虜其士眾。○撻﹐他達反﹐《韓詩》云「達也。」﹛罒米﹜﹐面規反﹐《說文》作「冞」﹐從內﹑米﹐云「冒也。」阻﹐莊呂反﹐險也。裒﹐蒲侯反。冒﹐莫報反。下同。隘﹐於懈反﹐窄也。俘音孚﹐囚也。

有截其所﹐湯孫之緒。箋云﹕緒﹐業也。所﹐猶處也。髙宗所伐之處﹐國邑皆服其罪﹐更自敕整截然齊壹﹐是乃湯孫大甲之等功業。○處﹐昌慮反。下同。

﹝疏﹞「撻彼」至「之緒」。○毛以爲﹐撻然而疾者﹐彼殷王之武丁也。又言其疾之意。乃能奮揚其威武﹐往伐荊楚之國﹐深入其險阻之內﹐聚荊國之人眾﹐俘虜而以歸也。旣伐楚克之﹐則無往不服。有截然而齊整者﹐其髙宗往伐之處所﹐是髙宗之功﹐乃湯之爲人子孫之業也。美髙宗之伐與湯同也。鄭以﹛罒米﹜爲冒﹐又以湯孫之緒爲太甲之等功業﹐髙宗之功與太甲之等同也。餘同。○傳「撻疾」至「裒聚」。○正義曰﹕撻﹐疾﹐是速疾之意。言伐楚之疾也。述髙宗而言殷武﹐故知是殷王武丁也。定本直云「殷武﹐武丁也」。荊是州名﹐楚是國名﹐故云荊州之楚也。周有天下﹐始封熊繹爲楚子。於武丁之世﹐不知楚君何人也。﹛罒米﹜者﹐深入之意﹐故爲深也。「裒﹐聚」﹐《釋詁》文。○箋「有鍾」至「士眾」。○正義曰「有鍾鼓曰伐」﹐莊二十九年《左傳》文。以其遠入險阻﹐宜爲冒突之義﹐故易傳爲冒也。僖四年《左傳》稱﹐楚大夫屈完對齊桓公曰「楚國方城以爲城﹐漢水以爲池﹐𨿽君之眾﹐無所用之。」服虔云「方城﹐山也。漢﹐水名。皆楚之隘塞耳。」今言冒入其阻﹐故知逾方城之隘。戰勝必當俘虜﹐言聚荊之旅﹐故知俘虜其士眾也。○箋「緒業」至「功業」。○正義曰﹕《釋詁》云「業﹐緒也。」反覆相訓﹐緒得爲業。是乃湯孫太甲之等功業﹐言髙宗此功﹐同於太甲之等殷之諸賢王之功也。太甲以下﹐皆是湯孫﹐故言「之等」以包之。傳於《那》篇言「湯孫者﹐湯爲人子孫」﹐則此亦當然﹐故王肅云「於所伐截然大治﹐是湯爲人子孫之業﹐大武丁之伐與湯同。」

維女荊楚﹐居國南鄕。昔有成湯﹐自彼氐羌﹐莫敢不來享﹐莫敢不來王﹐曰商是常。鄕﹐所也。箋云﹕氐羌﹐夷狄國在西方者也。享﹐獻也。世見曰王。維女楚國﹐近在荊州之域﹐居中國之南方﹐而背叛乎﹖成湯之時﹐乃氐羌遠夷之國來獻來見﹐曰「商王是吾常君也」。此所用責楚之義﹐女乃遠夷之不如。○氐﹐都啼反。世見﹐賢徧反。而背音佩。

﹝疏﹞箋「氐羌」至「不如」。○正義曰﹕氐羌之種﹐漢世仍存﹐其居在秦隴之西﹐故知在西方者也。「享﹐獻」﹐《釋詁》文。氐羌遠夷﹐一世而一見於王。以經言來﹐故解之云「世見曰來王」。《秋官﹟大行人》云「九州之外﹐謂之藩國﹐世一見。」謂其國父死子繼﹐及嗣王卽位﹐乃來朝﹐是之謂世見也。言維汝荊楚﹐則是以言告楚﹐故知此所用責楚之義﹐謂未伐之前﹐先以此言告之。但此詩主美伐功﹐故上章先言伐事﹐此章盡五章以來﹐更本其告責之禮耳。

天命多辟﹐設都於禹之績。歲事來辟﹐勿予禍適﹐稼穡匪解。辟﹐君。適﹐過也。箋云﹕多﹐眾也。來辟﹐猶來王也。天命乃令天下眾君諸侯立都於禹所治之功﹐以歲時來朝覲於我殷王者﹐勿罪過與之禍適﹐徒敕以勸民稼穡﹐非可解倦。時楚不修諸侯之職﹐此所用告曉楚之義也。禹平水土﹐弼成五服﹐而諸侯之國定﹐是以云然。○多辟音壁﹐下同﹐注放此。王音辟﹐邪也。適﹐直革反﹐徐張革反﹐注同﹔《韓詩》云「數也。」解音懈。注同。朝﹐直遙反。

﹝疏﹞「天命」至「匪解」。○正義曰﹕此亦責楚之辭。言上天之命﹐乃令天下眾君諸侯﹐建設都邑於禹所治功處。謂布在九州也。常以歲時行朝覲之事﹐來見君王。我殷王勿予之患禍﹐不責其罪過﹐惟告之以勸民稼穡之事﹐非得有解惰而已。王者之待諸侯﹐其義如此。而汝何得不修諸侯之職﹐不來朝見王也﹖○箋「禹平」至「云然」。○正義曰﹕箋以諸侯之立﹐其來久矣﹐非由禹治洪水始建都邑﹐而云「設都於禹之績」﹐故作此言以解之。《臯陶謨》云「禹曰﹕『予惟荒度土功﹐弼成五服﹐至於五千。』」注云「荒﹐奄也。奄大九州四海之土。敷土旣畢﹐廣輔五服而成之﹐至於面各五千里﹐四面相距爲萬里。堯制五服﹐服各五百里﹐要服之內四千里曰九州﹐其外荒服曰四海。禹所弼五服之殘數﹐亦每服者合五百里﹐故有萬里之界焉。」又《禹貢》云「五百里甸服」。每言五百里一服者﹐是堯舊服﹔每服之外﹐更言三百里﹑二百里者﹐是禹所弼之殘數也。堯之五服﹐服五百里耳。禹平水土之後﹐每服更以五百里輔之﹐是五服服別千里﹐故一面而爲差至於五千也。賈逵﹑馬融之說《尙書》云「甸服之外﹐每百里爲差。所納總銍稭粟米者﹐是甸服之外特爲此數。其侯服之外﹐每言三百﹑二百里者﹐還就其服之內別爲名耳﹐非是服外更有其地也。」《史記》司馬遷說﹐以爲諸小數者﹐皆是五百里服之別名﹐大界與堯不殊﹐四面相距爲五千里耳。王肅注《尙書》﹐總諸義而論之云「賈﹑馬旣失其實﹐鄭玄尢不然矣。禹之功在於平治山川﹐不在於拓境廣土。土地之廣﹐三倍於堯﹐而《書傳》無稱焉。則鄭之創造﹐難可據信。漢之孝武﹐疲獘中國﹐甘心夷狄﹐天下戶口至減太半﹐然後僅開緣邊之郡而已。禹方憂洪水﹐三過其門而不入﹐未暇以徵伐爲事。且其所以爲服之名﹐輕重顚倒﹐遠近失所﹐難得而通。先王規方千里以爲甸服﹐其餘均平分之﹐公﹑侯﹑伯﹑子﹑男使各有寰宇﹐而使甸服之外諸侯皆入禾槁﹐非其義也。史遷之旨﹐蓋得之矣。」如肅之難﹐非無理也。鄭不然者﹐何哉﹖將以山川帶地﹐土境不移﹐前聖後聖﹐義終一揆。禹之所導山川也﹐西被流沙﹐東漸滄海﹐南距衡山之陽﹐北臨碣石之北。經塗所亙﹐萬有餘裏。若其所弼五服﹐惟極五千﹐而遠遊夷狄之表﹐勞功荒服之外﹐復何爲哉﹗又周公制禮﹐作爲九服﹐蠻畿之內尙至七千。舜禹之功﹐不應劣於周世﹐何由土境蹙促﹐三倍狹於周世﹖又《外傳》稱「禹會諸侯於塗山﹐執玉帛者萬國」。執玉帛者﹐惟中國耳。若要服之內惟止四千﹐率以下等計之﹐正容六千餘國﹐況諸侯之大﹐地方百里﹐三等分土﹐才至數千﹐安得有萬國之言乎﹖唐堯之初﹐協和萬國﹐於時境界蓋應廣矣。至於洪水滔天﹐烝民不粒﹐土地旣削﹐國數亦減﹐故五服之界﹐才至五千。洎乎禹治洪水﹐地平天成﹐災害旣除﹐大制疆域﹐固當復其故地﹐而至五千﹐何云不在於拓境廣土也﹖若云大禹之功﹐不在拓境廣土﹐則武王﹑周公之功﹐豈專以境界爲事﹐而能使要服之內有七千里乎﹖且經稱「弼成五服﹐至於五千」﹐若五服之廣﹐猶是堯之舊制﹐何弼成之有乎﹐而稱之以爲功也﹖凡言至於者﹐皆從此到彼之辭﹐明是自京師而至於四境爲五千耳。若其四面相距爲五千﹐則設文從何而往﹖而言至於哉﹖漢之孝武﹐徳非聖人﹐乘其六世之資﹐而與夷狄角力﹐及開緣邊之郡﹐境界逾於萬里﹐何由舜﹑禹之境才至五千﹖此乃所以爲證﹐非所以爲難也。肅意將謂大禹之徳不逮於漢武乎﹖何其取譬之非類也﹖先王作法﹐遭時制宜。甸服之外﹐去京未遠﹐使入禾槁﹐復何傷乎﹖而云非其義也﹖鄭以《尙書》之文﹐上下相校﹐禹稱「弼成五服」﹐至於《禹貢》歷數服名﹐正合五千之數。參之以周﹑漢之域﹐驗之於山川之圖﹐則廣萬里爲得其實﹐故不從賈﹑馬﹐別爲此說。

天命降監﹐下民有嚴。不僣不濫﹐不敢怠遑。命於下國﹐封建厥福。嚴﹐敬也。不僣不濫﹐賞不僣﹐刑不濫也。封﹐大也。箋云﹕降﹐下。遑﹐暇也。天命乃下視下民﹐有嚴明之君﹐能明徳愼罰﹐不敢怠惰﹐自暇於政事者﹐則命之於小國﹐以爲天子。大立其福﹐謂命湯使由七十里王天下也。時楚僣號王位﹐此又所用告曉楚之義。○僣﹐子念反。王天下﹐於況反。

﹝疏﹞傳「嚴敬」至「封大」。○正義曰「嚴﹐敬」﹐《釋詁》文。襄二十六年《左傳》曰「善爲國者﹐賞不僣﹐刑不濫。賞僣懼及淫人﹐刑濫懼及善人。」彼文又引此詩﹐故知「不僣不濫」﹐謂賞不僣差﹐刑不濫溢也。定四年《左傳》曰「吳爲封豕長蛇。」是封爲大之義。○箋「降下」至「之義」。○正義曰「降﹐下。遑﹐暇」﹐《釋言》文。「明徳愼罰」﹐《康誥》文。《中候契握》曰「曰若稽古王湯﹐旣受命﹐興由七十里起」。《孟子》所云「湯以七十里﹐文王以百里」。案契爲上公受封﹐舜之末年﹐又益以土地﹐則當爲大國﹐過百里矣。而成湯之起﹐止由七十里﹐蓋湯之前世﹐有君衰弱﹐土地減削﹐故至於湯時止有七十里耳。以此經責楚之辭﹐而說成湯有明徳而王天下矣。明是於時楚僣慢王位﹐故告曉之。

商邑翼翼﹐四方之極。赫赫厥聲﹐濯濯厥靈。壽考且寧﹐以保我後生。商邑﹐京師也。箋云﹕極﹐中也。商邑之禮俗翼翼然可則效﹐乃四方之中正也。赫赫乎其出政教也﹐濯濯乎其見尊敬也﹐王乃壽考且安﹐以此全守我子孫。此又用商徳重告曉楚之義。○重﹐直用反。

﹝疏﹞「商邑」至「後生」。○正義曰﹕此又責楚之辭。言商王之都邑翼翼然皆能禮讓恭敬﹐誠可法則﹐乃爲四方之中正也。赫赫乎顯盛者﹐其出政教之美聲也。濯濯乎光明者﹐其見尊敬如神靈也。故商王得壽考﹐且又安寧﹐以保守我後嗣所生子。以我商家之徳盛明如此﹐汝何故敢背叛不從我化乎﹖以楚不識商之明徳﹐故告曉之。

陟彼景山﹐松柏丸丸。是斷是遷﹐方斫是虔。松桷有梴﹐旅楹有閒。寢成孔安。丸丸﹐易直也。遷﹐徙。虔﹐敬也。梴﹐長貌。旅﹐陳也。寢﹐路寢也。箋云﹕椹謂之虔。升景山﹐揄材木﹐取松柏易直者﹐斷而遷之﹐正斫於椹上﹐以爲桷與眾楹。路寢旣成﹐王居之甚安。謂施政教得其所也。髙宗之前王﹐有廢政教不修寢廟者﹐髙宗復成湯之道﹐故新路寢焉。○斷音短。注同。斫﹐陟角反﹐《說文》云「斫也。」虔﹐其連反﹐《爾雅》作「榩」。桷音角。梴﹐醜連反﹐又力鱣反﹐柔梴物同耳﹐字音亶﹐俗作埏。易﹐以豉反。下同。椹﹐陟金反。掄﹐魯門反﹐擇也。沈音倫﹐理也。

﹝疏﹞「陟彼」至「孔安」。○毛以爲﹐髙宗前王﹐有廢於政教﹐不修寢廟者。髙宗旣伐荊楚﹐四方無事﹐乃使人升彼大山之上﹐觀松柏之木丸丸然易直者﹐於是斬斷之﹐於是遷徙之﹐又方正而斫之。於是之時﹐工匠皆敬其事﹐不惰慢也。以松爲屋之榱桷﹐有梴然而長﹔陳列其楹﹐有閒然而大。及寢室旣成﹐王居之而甚安矣。美其能修治寢廟﹐復故法也。○鄭以榩又爲椹﹐言正斫於椹上。又以旅爲眾。惟此爲異。餘同。○傳「丸丸」至「路寢」。○正義曰﹕易直者﹐言其滑易而調直也。徙﹐謂徙之來歸也。「虔﹐敬。旅﹐陳」﹐《釋詁》文。桷者﹐椽也。椽以長爲善﹐故梴爲長貌。王之所居路寢﹐是寢之尊者﹐故知謂路寢也。箋亦不解閒義。梴爲桷之長貌﹐則閒爲楹之大貌。王肅云「桷楹以松柏爲之﹐言無彫鏤也。陳列其楹。有閒﹐大貌。」○箋「椹謂」至「寢焉」。○正義曰「椹謂之榩」﹐《釋宮》文。孫炎曰「椹﹐斫材質也。」以其方論斫※斫楹桷﹐不宜言敬﹐故易傳也。《地官﹟山虞》云「凡邦工入山掄材不禁。」注云「掄﹐猶擇也。」此經丸丸之文在斫遷之上﹐是謂擇取易直者﹐故言「升景山﹐掄材木也」。言爲桷與眾楹﹐則訓旅爲眾也。以其方始斫之﹐未宜已爲陳列﹐故易傳也。居寢所以行政﹐政不得所﹐王者不安﹐故知居之甚安﹐謂施政教得其所也。今美髙宗之能修寢廟﹐明是前王有廢政教﹑不修寢廟者也。案《殷本紀》「盤庚崩﹐弟小辛立。崩﹐弟小乙立。崩﹐子武丁立」。盤庚始遷於殷﹐明卽爲寢廟。其不修者﹐蓋小辛﹑小乙耳。未知誰世﹐故不斥言。經止有寢耳。箋並言廟者﹐君子將營宮室﹐宗廟爲先﹐明亦修廟﹐故連言之。經無廟者﹐詩人之意主美寢也。

《殷武》六章﹐三章章六句﹐二章章七句﹐一章五句。

《那》五篇﹐十六章﹐百五十四句。

