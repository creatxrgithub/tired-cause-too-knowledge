

欽定四庫全書

經部三

續詩傳鳥名捲

詩類

提要

【臣】等謹案續詩鳥名卷三卷

國朝毛奇齡撰奇齡作毛詩續傳以避仇佚之後從鄰人吳氏子得卷末鳥名一卷與其門人莫春園張文檒共緝綴之衍爲三卷大意在續毛訓而正朱每條皆先列集之文於前而一一辧其得失考訓釋毛詩艸木虫魚者自吳陸璣以後作者實繁朱子作詩集大防在發明美刺之防而名物訓詁則其所略奇齡此書則惟以考證爲主故其說較詳惟恃其博辧往往於朱子集多所吹求而所言亦不免於疏舛如奇齡所作毛詩省篇旣以齊風雞鳴爲讒人此書又用舊說爲賢妃之告旦前後自相矛盾鷦鷯之名桃虫猶竊脂之名桑扈原不因水而名奇齡乃謂所棲所食俱不在桃以喙鋭如錐專剖葦中虫食之謂之掏虫掏桃字通尢杜撰無理至於解睍睆黃鳥用毛萇舊訓於義本長乃謂鸎字從二目一八其二目者離二之目一八者艮八之喙又謂鶯字從二火離爲目目本離火尙書洪範伏傳以五事之目屬五行之火鶯首之戴兩火卽鸎之戴兩目此𨿽王安石之字說不穿鑿至此矣然大致引證賅洽頗多有據錄而存之以廣考訂固不害於多識之義爾乾隆四十六年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

續詩鳥名捲卷一

翰林院檢討毛奇齡撰

弱冠從伯氏論詩作毛詩續成值順治五年

王師下西陵土兵掠民間所藏竄入海傳失其半越六年而怨家墨篋則盡樔之出走所記祗得國風省篇毛詩寫官記詩札三種余沈沈矣康熙乙酉相距六十年予東歸艸堂鄰人吳氏曽錄予末鳥名捲而其人已死有子儒者也懷殘捲返予而紙漶編絕文亦脫落無所用會錢唐姚彥喗攜所著詩識名解請予爲序其書甚審博讀而有感予乃踵前事借及門之近居者莫子晴川張子風林各爲予捉筆取殘捲而重理之並列朱注於行間且辧且正名之曰續詩鳥名捲夫少續詩曁老而僅續夫末之鳥名以爲捲𨿽鳥名難知然益以見夫少當學詩恐遲暮而反不足焉

周南

【闗雎】闗闗雎鳩

【集注闗闗雌雄相應之和聲也雎鳩水鳥一名王雎狀類鳬鷖今江淮間有之生有定偶而不相亂偶常並遊而不相狎故毛以爲摯而有別列女以爲人未嘗見其乘居而匹處者也】

論語小子學詩可以多識於鳥獸艸木之名而朱氏解大學格物又謂當窮致物理則凡經中名物何一可忽況顯作詩注豈有開卷一物而依稀鶻突越數千百年究不能指定爲何物者此雎鳩是鷙鳥毛所謂摯而有別者摯卽鷙也謂摯擊之鳥也但鷙鳥不一而此鳥名鶚爾雅雎鳩王雎而郭璞注云雕類今江東呼之爲鶚好在江渚邊食魚徐又云鶚性好峙每特立不移謂之鶚立又云交則雙翔別則立而異處所云鷙鳥不雙者是詩稱在河洲以好立水邊而又稱好逑則以其善匹配不狎處也此則江東人皆見之且皆能言之者至又名鷢則卽鶚而異其名說文曰鷢王雎也顧氏玉篇與廣韻皆謂白鷢鳥以鷹爲義卽是鷙鳥而陸璣疏云雎鳩如鴟深目目上骨露幽州人謂之鷲雄許愼皆謂似鷹而尾白故名白鷢則是南人稱鶚北人稱鷢總是一物爾雅旣出王雎又出白鷢徒以兩名故兩見猶之黃鳥倉庚一物而兩出無他義也

乃不學之徒少見多怪謂淑女好逑必不當以摯擊之鳥相爲比擬因之作風土記者謂雎鳩是蒼鷃考蒼鷃卽玉篇�鷃荘子所云尺鷃者然是鶉屬內則以鶉鷃爲醢爵鷃爲羞實防雀之類非鳩類也

錢氏詩詁謂王雎卽子防今之杜鵑引杜詩生子百鳥巢百鳥不敢嗔語謂杜鵑至尊奉之如王故名王雎此臆解之最可笑者乃又附防鷙鳥謂杜鵑以春暮始鳴至仲秋鳩化爲鷹之時乃能搏擊他鳥所謂鷙也殊不知鳩類不一王制之鳩化爲鷹月令之鷹化爲鳩皆是鳲鳩亦謂之布谷與雎鳩何與夫鶚之名雎鳩與鷹之名鷞鳩皆是鷙鳥而被以鳩名並非化爲鳩而始名鳩且雎鳩亦不化鷹也若杜鵑則更無化鷹事也

乃鄭樵通誌則曰雎是鳬類多在水邊從來無鳬類而稱爲鳩者且又云尾邊有一防白以陰附合於白鷢尾白之說試問此類鳬而尾白者今何名也至羅願作爾雅翼更引思賦雎鳩相和歸田賦交頸頡頏以爲不摯不特立之辧此無論詞賦鋪張不尙檢覈且安見摯而有別者不仍相和頡頏也闗闗應和聲則其相和猶在也

若集注云狀類鳬鷖此襲鄭樵鳬類語然究不知何物云詢之淮人有之則予嘗客淮淮人從無能舉似之者且其言亦難通旣云有偶云並遊而又云不見其乘居匹處是自矛盾也且鳬鷖之類則未有不見其乘居匹處者也

人不讀他書仍當讀經且讀經有法如此經不識雎鳩當急覓一經之有雎鳩者証之春秋昭十七年郯子來朝叔孫昭子問少皥氏以鳥紀官郯子舉五鳩之紀五官者有曰雎鳩氏司馬也夫雎鳩何以紀司馬杜預注曰雎鳩王雎也摯而有別故爲司馬主法制乃旋考周禮則夏官司馬之職設儀辧位且專建司士一官使之正朝列之位辧貴賤之等一如雎鳩之特立不移步位儼然將所謂摯而有別者在周官以之定法制而在毛詩則卽以之正匹配其義同也據此則雎鳩是鶚是鷙鳥周秦以來無異詞矣名物𨿽難識然有爲毛詩周禮春秋三經所指定者而猶倀倀無所適讀書之未易如此

【葛覃】黃鳥於飛

【黃鳥鸝也】

黃鳥黃鸝也原作黧黃以鳥本黃色而間以黒色爲緣飾因兩舉其色而統名之曰黧黃舊注所云黧黃以色名是也乃作字書者每遇鳥部必加以鳥文因之有鵹黃黃諸名而古字通見說文遂通作離黃文選東京賦又通作麗黃乃麗又加鳥則直作鸝字顧野王玉篇始出鸝字注鸝黃而俗亦呼之曰黃鸝則是鸝者其色黃鸝兼兩色安得單以鸝字稱之且字書無兩文故出一字黃鸝非一字鳥也集注非也

召南

【鵲巢】維鵲有巢惟鳩居之

【鵲鳩皆鳥名鵲善爲巢其巢最爲完固鳩性拙不能爲巢或有居鵲之成巢者】

此以鳩之居鵲巢比夫人之處君室以他國之子而坐享此國之成業實有類於鳩之占鵲巢者詩人六義原是如此並不必以居巢非占巢作忌諱也乃不學之徒過作嫌猜謂占巢不得比百兩之禦但曰居之已爾夫鳩鵲殊族鳩何以得居鵲巢則人皆相視而不能應然且巧爲說者謂鵲生子旣成旋卽徙去而鳩來居之夫杜撰解經何所不得誣鵲徙去鵲不能辧寃也然經旣不明物又不格亦何爲矣

此鵲是鳱鵲亦作幹鵲說文玉篇皆作鵲卽俗所謂喜鵲者鄭氏謂鵲之爲巢冬至架之至春乃成月令十二月鵲始巢記始事也此或未然然尙書鳥獸孶尾皆在春則春必巢成耳

若居巢之鳩則鳲鳩也埤倉稱鴶鵴郭璞謂今之布谷江東呼爲谷陸璣又謂之擊谷其形似山鵲而短尾首戴冠如勝故方言又謂之戴勝實則春秋鸜鵒月令鴝鵒王制鳩化鷹月令鷹化鳩曹風鳲鳩在桑月令戴勝降桑皆此物則亦一名鳥矣但其性頗拙窠而不巢多在敗墻枯樹間穿穴稠處間或占鵲巢生子生訖移去不惟不能巢兼亦不好巢者故春秋以鸜鵒來巢爲昭公出亡之妖謂窠其常巢則其變也說文鳥出木上爲巢在穴曰窠

乃鳩之占巢則實有其事者鄕壠灌木當二三月間鳩將生子或率羣鳩爭鵲巢鵲亦多禦各飛搶硩戛呼噪震林落及旣散而鳩居寂然凡有目者皆得見之此正詩人之博於覽聴處而反以猜嫌而置之不問然則鳩何以居鵲巢能解之乎

【行露】誰謂雀無角

【雀𨿽能穿屋而實未嘗有角】

雀說文謂依人小鳥故從小佳卽麻雀也然又稱爵以爵雀通字禮雀弁稱爵弁雀韋稱爵韋是也角者鳥噣之鋭出者也雀有噣而不鋭出故曰無角與防之無牡齒同

邶風

【燕燕】燕燕於飛

【燕鳦也謂之燕燕者重言之也】

燕一名而有兩鳥一是今燕子說文作鳥玉篇作乙爾雅作鳦埤雅謂是鷾鴯荘子所謂鳥莫智於鷾鴯者𨿽復有漢燕越燕胡燕之分然故燕也若其一是白脰烏小爾雅所云燕烏者不知爾雅何故竟稱作燕而顧野王作玉篇亦因之曰燕乙也又白脰烏也然徧考他書自六經諸子史籍凡有記述並無有稱燕作白脰烏者則安有此矣

乃燕祗一字其曰燕燕者兩燕也何兩燕一於歸者一送者送者姜氏於歸者仲嬀氏也所謂頡頏也此詩之本文也若謂重言之則魚魚雅雅或以魚雅寫他物則借此物重言之未有稱本物而可重稱者漢童謡云燕燕尾涏涏謂兩燕婪尾趙后所云帝見飛燕而召之復召女弟正兩燕也若爾雅之名燕燕則就詩文而承釋之謂詩文之稱燕燕者是此物也亦兩燕也非一燕而重言之也

【凱風】睍睆黃鳥

【睍睆淸和圓轉之意】

黃鳥見前但其鳥以色名又以目名舊云黃鳥好視善窺人凡窺伺人者多名鶯窺故詩人以睍睆稱之睍睆者好視也又出目貌謂視之滑露者也若好音則在下文載好其音另出一句如雲此好視之鳥又能好音故云載好與此句無渉乃解睍睆作黃鳥聲且以淸和圓轉釋之此是何據按黃鳥郭注作黃離畱陸璣作黃栗畱當葚熟時每來伺桑間故里語有云黃栗畱看我麥黃葚熟否謂其善看視也且黃鳥本名黃鶯集韻廣韻俱作黃鸎以兩目出鳥上爲名正所謂睍睆出目者其又作鶯以易傳離爲目目本離火而尙書洪範伏則又以五事之目屬五行之火謂火之外光如目之視物故鶯首之戴兩火卽鸎首之戴兩目【其字從二目一八二目者離二之目一八者以鳥亦喙屬卽艮八也】此固合尙書周易毛詩解一物者乃以目部字而解作音聲且使南宋以後凡作字書者皆以睍睆鳥聲注目部間不惟六經亡世間尙復有識字者乎

【雄雉】雄雉於飛

【雉野雞雄者有冠長尾身有文采善鬭】

雉名不一左傳以五雄爲五官正而不著其名惟爾雅說文則皆有十四雉名分列頗悉然鷂雉鵫雉似乎復出而鵽鳩防雉則反有出其外者要之詩所言雉則苐舉山雉之可見者釋之其曰雄雉以雄則翚翟紛然華而可觀而雌並無有一如家雞之疏少文采者故以雄雉比徳行君子非無說也

【匏有苦葉】有鷕雉鳴雉鳴求其牡

【鷕雌雉聲飛曰雌雄走曰牝牡】

雉見前雄鳴曰雊雌鳴曰鷕此舊注如是然亦本詩句朝雊求雌有鷕求牡非有他也若以牝牡雌雄分飛走則不然詩有雄狐尙書泰誓篇曰牝雞之晨

雝雝鳴雁旭日始旦

【鴈鳥名似鵝畏寒秋南春北婚禮納采用鴈親迎以昏而納采請期以旦歸妻以冰泮而納采請期迨冰未泮之時】

鴈名鵝又名鶬每隨日南北以爲往來之候月令所云仲秋鴈來孟春鴈去者禹貢謂之陽鳥子法言又謂之朱鳥徐氏日記云燕歸從陰稱鳥鴈來從陽稱朱鳥朱者陽色者陰色也則是鴈之爲性其爲忻陽則有之未聞惡寒也世有惡寒鳥別名鳱鴠此非是也

且其云婚禮納采用雁亦非也婚禮有納采問名納吉納徴請期五禮公羊所云婚禮成於五者皆是用鴈故孝經鉤命決曰五禮用鴈未聞納采用鴈也

若又云親迎以昏而納采請期以旦故鳴鴈在旦則大不然詩所謂鳴鴈在旦者非用鴈之鴈也鴈集洲渚以一鴈鳴更迨始旦而羣鳴以興謂之雝雝此以鴈鳴之迨旦興起歸妻之迨冰泮原非指所用之雁乃卽以用鴈論則親迎者必奠雁郊特牲所云執贄以相見正指壻親迎之鴈捧以爲贄鄭注執贄者卽贄所奠鴈是也是親迎在昏昏亦用鴈而乃以鳴旦之故謂納采在旦故必旦而始用鴈此可謂知禮者乎

且亦知婚禮用鴈之何說乎古納徴用幣祗純帛五兩並無以雁作納徴之物祗因五禮往復必用士人爲主賔而主賔相見必先以贄禮大夫贄鴈士贄雉雉贄必死婚禮忌死物不用又且古人重婚惟婚有攝盛之例凡所用禮皆可越一等行之故士婚所贄直得用大夫之鴈此原屬假借者乃鴈以時至茍非其時則或以鶖鶬鵝鸛之類代之李涪刋誤所云或代以他物者而宋人無賴且刻木鴈以行事故古凡假借之物以僞亂眞者皆名曰鴈如韓非子齊伐魯索讒鼎魯人以其鴈往齊人曰雁魯人曰眞而陸機爲文猶尙有人莫分於眞鴈句相宋華願兒稱廢帝爲贗天子宋書始出贗字則是婚禮用鴈原已是鴈乃以洲渚鳴鴈而彊指之爲捧贄之物是鴈之又鴈也

然且說詩說禮無一不誤向見朱氏家禮誤讀禮記以三月廟見作三日廟見以不廟見不成婦作不成婦不廟見因之以子婦爲夫婦以生舅姑爲死舅姑不祖而配不告廟而茍合至今七百年間貽患不已【詳見婚禮辧正】今詩文本明白而又誤解之詩所云迨冰未泮承上歸妻句謂歸妻之期應及冰未泮之時非謂歸妻須冰泮納采請期當迨冰未泮也古無有以納采請期立定候者古無此禮詩亦無此文也且冰泮二字是禮文典要字未可以慿臆杜撰彼此亂屬者禮霜降而逆女冰泮而殺止謂入冬娶妻入春而畢故荀子云霜降逆女冰泮而殺家語霜降而逆女嫁娶者行焉冰泮農業起昏禮殺於此是冰泮二字本止婚之限茍欲歸妻必及其未泮泮無及矣是以周禮媒氏以仲春大防男女奔者不禁謂冬月不娶入春而卽己逾時因任其私奔詩注東門之楊所云春盛不嫁不待秋冬者也乃說詩詩反說禮禮反猶且堅執己說如桃夭集注旣已引周禮仲春令防男女爲解則失時矣然又曰桃之有華正婚姻之時夫讀詩當讀全篇有華爲婚姻之時則下文其葉蓁蓁已葉盛幾四月矣況有蕡其實則桃實蕡然夏實者五月秋實者七月而婚姻時乎

【旄丘】瑣兮尾兮流離之子

【瑣細尾末也流離漂散也】

流離惡鳥名卽梟名之別出者也詩注梟一名流離爾雅作鶹鷅郭注云卽畱離詩畱離之子陸璣疏云自闗以西謂梟爲流離其子適長大還食其母故張奐云鶹鷅食母許愼云梟不孝鳥是也案此引比以爲狄𨿽微末終當爲患未可置之不聞也後衛果爲狄所滅此引諭之最切者若以流離釋漂散則謂微末是漂散之子己自難通況漂散何云之子耶但流離是梟不是鴞並不是鴟鴞顧氏玉篇鶹鶹鷅鳥也一名鶹離與鴟鴞之名鴟鵂鵂鶹不同

【北風】莫黒匪烏

【烏鵶黒色皆不祥之物人所惡見者也】

烏本鵲屬但鵲非一色而烏專以黒爲名烏卽黒也惟燕烏白項稱白脰烏雅烏則腹下多白其他鮮白色故古以烏頭白爲難事未聞名之曰烏而反以黒色爲不祥者赤烏𨿽是瑞然黒烏未可災也況烏鵶不連舉廣韻純黒而反哺者謂之烏小雜白而不反哺者則謂之鵶今純黒不白而並稱鵶已是錯誤況純黒能反哺則孝烏也孝烏何惡乎或曰烏有不祥者名曰訓狐韓詩所云訓狐夜飛者然唐五行志以訓狐爲鵂鶹則直是鴟類非烏也然則莫黒匪烏者謂物莫不以類行狐行從赤烏行從黒好我者所當同此車耳

【新臺】鴻則離之

【鴻雁之大者】

鴻鴈本一族故大曰鴻小曰鴈舊皆以此爲鴻鴈之辧然鴻亦自有大小陸璣曰鴻羽毛純白似鶴而大長頸肉美如鴈又有小鴻如鳬色亦白今人直謂之鴻徐氏日記云世稱鴻鵠然鵠不是鴻亦稱鴻鴈然鴻不是鴈蓋鴻鴈𨿽一類而自分大小小鴻不是鴈則大鴈之必非鴻更可驗也

鄘風

【鶉奔】鶉之奔奔鵲之彊彊

【鶉鵲屬奔奔彊彊居有常匹飛則相隨之貌】

鶉防屬非鵲屬詩但與鵲連言之耳其鳥鋭首無尾靑褐有斑色顧性好鬭遇他鶉有不狎者輙憤奮而前故詩人以奔奔目之奔與賁通言憤奮也乃解者以刺淫之故謂淫必亂匹亂匹則行不相隨因之以奔奔彊彊彊解作居有常匹行則相隨之貌按鶉本無居不巢不穴每隨所過但偃伏艸間一如上古之茅茨不掩者故尸子曰堯鶉居荘子亦曰聖人鶉居是居且不足安問居匹若行則鶉每夜飛飛亦不一以竄伏無定之禽而誣以行隨非其實矣且詩言刺淫但當舉一反乎淫者以刺之奔奔與淫比正相反也且六經措詞自有經解未可援儒說以妄斷者表記曽引此詩矣子曰君行逆則臣有逆命詩曰鵲之彊彊鶉之奔奔謂上下行逆有如奔彊之亢不用命者未聞曰居常匹行相隨也且其以居匹行隨爲奔奔者謂兩鶉也卽夫婦鶉也乃有不夫不婦祗一鶉而猶奔奔者春秋僖五年晉獻公滅虢在鶉火晨見之際而童謡曰鶉之奔奔夫此鶉爲南方之辰一鶉也一鶉有何匹有何相隨而亦曰奔奔此可悟矣

鵲見前苐此名幹鵲世每以干燥解之謂鵲性惡濕故名然顧氏舊注原有幹本防音作幹健之解謂此是健鵲而宋王安石力持其說故其說反廢今以彊彊較之則彊者彊也卽健也彊與彊相通字也鵲以撟撿爲性而詩以彊梁目之則健鵲非過矣或曰鵲之名幹以知天時言易緯鵲陽鳥先物而動先事而應小寒又五日始巢巢則戶必背太歳而向太乙皆隨天時爲驗者此亦一說要之以彊彊爲居匹行隨則不可彊彊猶奔奔縱不必如表記作行逆解然必非柔順之義柳子厚憎王孫曰徳躁以囂唶唶彊彊言𨿽羣不相善也古諺亦曰鵲行姜姜性行勿良

衛風

【氓】於嗟鳩兮無食桑葚

【鳩鶻鳩也似山鵲而小短尾靑黒色多聲鳩食桑葚多則致醉】

此鳲鳩非鶻鳩也鶻鳩爲鳴鳩月令以鳴鳩拂羽戴勝降桑分爲二物今鳲鳩卽鴝鵒布谷亦卽戴勝則正是降桑非拂羽者故曹風在桑月令降桑與此食桑葚皆此鳲鳩正俗所謂桑鳩者於此尙可混則無勿混矣若云似山鵲靑黒短尾多聲皆襲舊注然亦是鳲鳩鶻鳩不如是耳

王風

【兔爰】雉罹於羅

雉見前

鄭風

【女曰雞鳴】女曰雞鳴

雞知時鳥也徐謂雞能稽時故雞與稽同音然自夜至晝分時不一而所重在晨故又名晨雞昧旦者晨之尙未明者也春秋運斗樞謂玉衡星精散而爲雞說者謂與太陽之气相感召故日初出地而雞爲之鳴乃自暘谷至扶桑日凡三次則雞凡三鳴在昧旦前

弋鳧與雁

【鳧水鳥如鴨靑色背上有文】

鳧水鳥一名沈鳧鳧者浮也嘗浮水面苐見人則沒入水中故曰沈與雁鶩鷖鷗皆駢蹠善浮沈之鳥顧大於鷖鷗而小於鴈鶩每稱鳧鴈則兄鴈而逆弋鳧與鴈是也稱鳧鷖則弟鷖而順鳧鷖在涇是也俗呼鴈野鵝鳧野鴨

鴈見前

【風雨】雞鳴喈喈雞鳴膠膠雞鳴不已

雞見前雞鳴不已非鳴之不已言不已其鳴也鳴如故也說者謂此比君子無變節風雨如此𨿽向晨如晦而雞鳴不輟君子有常所由處亂世而不攺其度也南史袁粲傳粲峻於儀範廢帝裸之廹之使走粲雅步如常顧而曰風雨如晦雞鳴不已

齊風

【雞鳴】雞旣鳴矣

雞見前此詠賢妃之告旦者據舊禮在朝原有告時之官如周官宮正比擊挈壺氏定刻漏而雞人一官則專主告時如所云夜嘑旦以百官者似不必後夫人親爲告旦故前時說夜如何其詩謂世衰禮廢因有自相問夜之事其說固善特古禮闕失卽周禮多不可據間揣禮文似雞人供職皆於大喪大祭及賔客軍旅之事行之故曰大祭祀嘑旦而不及常日意者宮禁幽深或亦廬士所不及與若書謂夫人禦君太史奏雞鳴於階下少師奏質明於陛下則並鮮證據然且舎雞人而別責之太史少師此皆不可解者至兩漢以後則專設雞人一官蘇氏志林謂漢官儀宮中不畜雞舊謂但取善作雞鳴者以代之謂之雞人唐詩絳幘雞人言首戴絳幘如雞冠也然或不作雞聲間有代之以歌者如晉太康地誌云後漢固始公安細陽鮦陽四縣衛士習雞鳴曲於闕下歌之卽明制升殿有雞人於東廊下唱日出曉之歌猶是遺意惜其禮久廢每欲究其事而未得焉

唐風

【鴇羽】肅肅鴇羽集於苞栩

【鴇鳥名似鴈而大無後趾】

鴇水鳥鴈屬陸佃曰以毛有虎文故又曰鴻豹易林文山鴻豹卽此物苐水鳥原不棲木孔頴逹又曰鴇性不樹止今乃集苞栩是爲失所王事於役君子所由呼蒼天也六書本義鴇字單作�謂象鳥立於樹槎上此故杜撰以翻舊人不樹止之說者許氏說文顧氏玉篇諸書皆別出�字鴇不是�且並無鳥立木上之訓

續詩傳鳥名捲卷一

欽定四庫全書

續詩鳥名捲卷二

翰林院檢討毛奇齡撰

秦風

【黃鳥】交交黃鳥

【交交飛而往來之貌】

黃鳥見前但此交交正黃鳥之以聲見者徒以交字無口傍而注作往來按集韻交通作膠鳥聲詩雞鳴膠膠是也又通作咬嵇康詩咬咬黃鳥則直用此句

【晨風】鴥彼晨風郁彼北林

【鴥疾飛貌晨風鸇也】

晨風亦作鷐風是鸇名以其搖翅疾飛如朝風之發故名晨風鴥彼者鳥飛疾也郁彼北林者謂鳥飛鴥然適當彼北林之郁然也此在爾雅說文玉篇後無異解者惟六書故云晨風卽朝風非鸇也李陵別蘇武詩願因晨風發送子以賤軀豈亦鸇耶徐氏日記辧之曰此正鸇也鳥以發爲舉魚以舉爲發舉與發字義並同此鸇發卽是鸇舉若曰願因鸇舉時托賤軀以送子耳若是朝風則古詩亮無晨風翼焉能淩風飛朝風無翼矣若曹丕淸河之作則直下鳥字曰願爲晨風鳥雙飛翔北林夫明指爲鳥何朝風乎

陳風

【宛丘】值其鷺羽值其鷺翿

【值植也鷺舂鉏今鷺鷥好而潔白頭上有白毛十數枚羽以其羽爲翳舞者持以指麾也】

鷺水鳥亦名白鷺通體潔白翅背上皆有長翰毛可爲飾用不止頂上戴羽絲也其又名舂鉏者陸佃曰鷺好渉淺水以項作低仰而行如舂如鉏故以云非有他也鷺羽卽鷺翿以其羽爲翿耳舊謂羽爲舞者之翳翿爲舞者之導則不然爾雅翿謂之纛纛謂之翳李巡孫炎皆謂是舞者所執之羽但有異名者以羽舞所用原有兩羽其名翟者是雉羽但執之以舞而名翿者是鷺羽則以之爲纛而執之以指麾於舞者之列使舞者或坐或伏皆低仰有節一如周禮行匶時鄕師執纛指麾使匠氏挽匶者得正其行列進退故謂之纛纛者導也卽翿也是猶是鷺羽而在未舞時可以自蔽及旣舞而起而導之翿與翳又何異焉

蓋翿用鷺羽𨿽以羽白易觀見然亦以鷺行立有序故正朝位者名鶚立亦名鷺序又且指麾髙下有似乎鷺行之作低仰者故鄕師所用纛未知何羽然白羽與喪導正合定不出此若蔡邕獨斷謂乘輿以旄牛尾爲纛此是漢制所云黃屋左纛者豈可爲據

風簡兮右手秉翟此舞者所執王風君子陽陽左執翿此導舞者所執各不同

【墓門】有鴞萃止

【鴟鴞惡聲之鳥也】

鴞卽鴟鴞舊作梟又作山鴞卽土梟俱非其鳥狀如母雞貓首而鳬趾一名鴟鵂鵂鴞聲轉其又名鵂鶹則又以聲似休畱稱之但一名禍鳥每至人家多不祥周官硩蔟氏呼爲妖鳥專設一官覆其巢殺其肉爲炙一如漢制之絕梟鳥者故曰禍鳥可爲炙荘子見彈而思鴞炙惟胖不可食內則所云鵠鴞胖者凡食炙必舎胖而食其餘漢時供禦膳各隨其時獨鴞炙冬夏常施欲絕其類也詩序以墓門爲刺陳佗不良故以鴞比之若舊以爲卽是鵩則賈誼傳明云有鵩似鴞至賈生舎言似鴞則鴞豈鵩乎

天問何繁鳥萃棘而婦子肆情注繁鳥鳥也顧野王玉篇及集韻廣韻皆以鳥爲鴟鴞別名其云萃棘卽用此詩句

曹風

【候人】維鵜在梁

【鵜洿澤水鳥俗所謂淘河也】

鵜卽鵜鶘水鳥別名洿澤又呼爲淘河見郭注但其名淘河似鵜淘鶘河一聲轉耳若洿澤則又以涸澤取魚爲義陸璣曰鵜形如鶚而大喙長尺餘口中正赤頷下胡大如數升囊小澤有魚共抒水滿其胡而棄之水竭魚出乃食魚荘子曰魚不畏网罟而畏鵜鶘或云以其能竭澤也鵜鶘本水鳥且善捕魚而在梁又且不濡其翼與其咮似刺賢人不用與下文季女斯饑同意而說者皆以維鵜諭小人在位頗似費解然從來如此如楚詞九思鵜集兮帷幄類

張風林曰淮南子齊俗訓曰鵜鶘飲水數斗而不足𨿽指能竭澤言然亦寓貪得意

【鳲鳩】鳲鳩在桑其子七兮

【鳲鳩鴶鵴也亦名戴勝今之布谷也飼子朝從上下暮從下上平均如一】

鳩見前此名鳲鳩卽禽經拙鳩召南所云居鵲巢者原有戴勝鴶鵴布谷諸名然總名鴝鵒春秋以鳲鳩氏爲司空正以鴝鵒無定居或穴或巢有似乎司空之平民居不一其地者其曰在桑非巢於桑以春月葚熟值生子之候多集於桑氓詩所云無食桑葚月令所云戴勝降於桑與此在桑正合故雄謂鳲鳩卽戴勝而孔頴逹非之此孔氏誤也

若其云子七則祗以一與七韻原非限數鳩子不限七也乃毛傳又增其說云鳩之養子朝從上下暮從下上平均如一夫詩並不云養子徒揣下文有儀一句謂養子平一可與其儀之一相比較耳實則七一異數數以異相較鳩子有七而君子之儀則一相形詠嘆不必相等下章鳩子在棘未嘗曰君子之儀亦在棘也且鴝鵒生子世嘗取養之兒童習見並無安排上下朝暮異飼之事徐仲山日記云說詩使可安鳲鳩穴居且不定間占鵲巢居之乃曰養子有上下朝下飼而暮上飼使穴居耶穴無有七重土隔可容疊居者巢居耶世亦安得有步階之木分七橫枝如拾級而使子往之

豳風

【七月】有鳴倉庚

【倉庚黃鳥也】

黃鳥見前但此鳥有十餘名而總以其色稱如黧黃黃鸝皆以一黃一黒爲名惟此倉庚不可解舊注倉爲谷藏倉黃者谷熟之色則倉本黃色而又與蒼通月令駕倉龍漢陳勝倉頭軍蕭望之倉頭廬兒皆以蒼爲倉而蒼卽是黃則黧黃也庚者更時之鳥也若其又作商庚商倉音訛亦作鶬鶊此正以鳥部字增鳥傍者說見前

七月鳴防

【防伯勞也】

防爾雅作伯勞說文作博勞春秋作伯趙其又名防以其聲防防然也然又作題鴂以防鴂通字也特防以鳴顯曰鳴防則其鳴有時而此云七月與月令仲夏防始鳴不合因之有謂周正七月卽夏正五月者然而詩文多用夏正豳風亦然不應此一物獨攺周正鄭謂豳地晚寒故物候較晚則豳在雍岐之北早寒有之焉得晚寒於是王肅直防曰七月是五月之誤殊不知防鳴之時諸書顯然春秋以伯趙氏爲司至之鳥謂其夏至鳴冬至止故名司至則夏至原是仲夏亦正是五月故易通卦驗云勞夏至應陰而鳴冬至而止帝少皥以爲司至之官而樊光爾雅注亦云伯趙司空以夏至來冬至去是以大戴禮五月防鳴逸周書芒種又五日防始鳴則防鳴始於五月而終於十一月此先後一詞者其云七月非謂至是始鳴特以七月之鳴起下文八月之績謂防是陰鳥鳴則陰生所當戒陰寒而興女工故特以七八月爲戒寒之候蔡邕所云防應時而鳴是爲陰候楚詞恐鶗鴂之先鳴兮使百艸爲之不芳是也但此鳥罕見世多妄指卽顏師古注漢書猶以防訛鴂目爲子規況其他紛紛總不可慿而近作字書者乃引通雅邪說謂卽姑惡苦吻鳥且謂蘇軾稱姑惡水鳥爲非侃侃然辧之夫蘇軾原非博雅卽鶴且不識賦稱裳何況他鳥但姑惡實非防曹植惡鳥論明云防鳴防防孔氏疏亦然故云防以鳴爲名防防與苦苦猶大不類若姑惡則相去遠矣況張華注禽經謂伯勞似鴝鵒祗鴝鵒喙黃伯勞喙黒今姑惡項有細毛羽不純黒不類鴝鵒又且古詞以伯勞與燕相較有云東飛伯勞西飛燕謂燕以仲春來仲秋去而防以仲夏來仲冬去來去相背故曰東西飛今姑惡實水鳥長見水裔於冬春未嘗去也卽姑惡之鳴亦多在夏不過以芒種水田喜於鳴遊實則姑惡在水裔亦偶有冬春時一發聲者安得以鳴防混之

【鴟鴞】鴟鴞鴟鴞旣取我子無毀我室

【鴟鴞鵂鶹惡鳥攫鳥子而食者也】

鴟鴞見前一名怪鴟晝常伏處至夜每出攫他鳥子以爲食荘子所謂晝則瞑目夜能撮蚤察毫末者以其警敏故楚詞稱鳥是也此詩系周公所作見尙書金縢篇其云取子云毀室必於物理無少忤者爾雅以鴟鴞爲鸋鴂而郭璞陸璣輩爭以鷦鷯小鳥當之其可通乎尙書居東豳風東徵尙千古聚訟祗鴟鴞一鳥一以爲鳥則比祿父及殷頑一以爲鷦鷯則周自比亦復聚訟不輟夫以殷小腆叛大邑周在尙書大誥已明言之今自比小鳥已是難通況解經須讀經鴟鴞之名見於金縢金縢曰周公居東二年則罪人斯得於後公乃爲詩以貽王名之曰鴟鴞據舊是時祿父已受誅所謂罪人者指祿父也因而貽之以鴟鴞之詩則此鴟鴞者正承罪人祿父言謂罪人𨿽得而其所爲可慮者尙未已也乃於是更請讀詩詩曰鴟鴞鴟鴞旣取我子無毀我室繹其詞則謂彼祿父者旣誘我二叔而殺之矣得無再毀我室耶夫鬻子已可閔況毀室耶此正告之以殷頑當遷淮夷商奄當預防也則是取子者鴟鴞也恐其毀室者亦鴟鴞也呼名相告詩文皦然乃以之自比則自呼其名而忽接之曰取子曰毀室將所謂取者誰取之而所謂毀者又誰毀之況讀詩須讀全詩鴟鴞之詩周公貽王所作也謂殷頑可患也周頌小毖之詩則王已悔悟而作之以自毖者謂祿父固可懲殷頑更當毖也所謂懲而毖後患也惟然則公以鴟鴞爲警而王又卽以鷦鷯毖之謂大固當慮小亦不可忽兩詩前後比興俱得向使周公以鷦鷯自比貽之成王而成王之因此而悔悟者乃翻以鷦鷯之自比者推而比之祿父殷頑天下亦何物不可取譬而一君一臣必取此小物之儗非其倫者旣以自指又復指他旣曰可閔又曰可懲復可患於彼於此展轉亂天下安有此經文矣張風林曰自爾雅有鴟鴞鸋鴂之文而注之者曰鸋鴂卽鷦鷯也因之詩傳詩疏亦儼以鴟鴞爲小鳥文選張士烈爲諸孫置守冡人表曰鴟鴞卹功愛子及室劉良注云鴟鴞鳥名言此鳥憂毀其室則自晉唐後其以鴟鴞爲鷦鷯比比然矣按鴟鴞卽快降鳥鷦鷯卽黃脰鳥詩鳥名不易識惟此二鳥則老稚男女無不共見共識之而猶迷惑不自信是非援經以正之不可矣經解例曰解經者必以經證經𨿽小物亦然

【東山】鸛鳴於垤

【鸛水鳥似鶴者也垤蟻塜也將陰雨則穴處者先知故蟻出垤而鸛就食遂鳴於其上也】

鸛似鶴而頂不赤項無烏帶惟尾翼俱黒善食魚禽經鸛仰鳴則晴俯鳴則雨今苐鳴垤不辧俯仰其爲晴爲雨不必問也但鳴垤爲蟻穴知雨雨必出垤而鸛就食之則不然禽凡短咮者能啄虫豸謂之噣食豈有大鳥長喙而能噣及蚍蟻者誤矣若又名鸛雀以舊注鸛鵲屬故荘子稱觀雀後漢楊震稱冠雀皆卽此物以古多通字冠觀與鸛但取音同不必有義也乃近作字書者反槪從非之又不能實指其所以非字學從此反貿亂矣按楊震有冠雀銜三鱣集講堂考所謂鱣卽今之鱔魚一名蛇魚荀子所云魚鼈鰍鱣者身長尺餘其形如蛇故當時都講生亦以蛇鱔名之此𨿽十有頂之雀不能銜一鱣況三鱣乎且天下未聞有食魚雀也若觀雀則不惟音同兼且有義徐氏日記曰鸛凡食魚必且觀且行因名爲鸛朝野僉載記魏光乘授左拾遺譏訕姚元之身長而行急人目之爲趂地鸛謂不觀而但趂地也則鸛名觀雀荘子非妄稱者詩貴識名安可以顯然有據之名而反排棄之

【九罭】鴻飛遵渚

鴻見前

小雅

【四牡】翩翩者鵻

【鵻夫不也今鵓鳩也凡鳥之短尾者皆鵻屬】

鵻與隹同毛作夫不爾雅作鳺鴀總是一名特此是鳩屬郭璞作防鳩李巡作楚鳩其餘鳩名尙多惟春秋以鵻爲祝鳩作司徒官而杜預謂祝鳩卽鷦鳩孝鳥也司徒以教孝爲職與此詩比將父將母恰合則此祝鳩是正名若又云凡鳥短尾皆鵻屬𨿽本說文然反屬泛指非詩意矣但說文旣出鵻字爲祝鳩而又特注曰思允切則此祝鳩之鵻非凡短尾鳥之鵻不讀錐而讀筍與隼同音故下卽出隼字旋注曰鵻或從隹一以爲鵻聲同隼故卽從鵻下加一以造此隼字非謂鵻卽是隼也其又曰一曰鶉字者以鶉與�同字而�鳥名雕與隼爲類因之�本讀團而當其書鶉則間一讀隼故一曰鶉字以爲鶉與隼不類而亦有隼音非謂鶉卽是隼也此但注祝鳩而連出隼字轉見鶉字並不謂隼鶉祝鳩合作一物而唐孫彊補顧氏玉篇於鶽隼二字下皆注曰祝鳩而宋時作廣韻者且謂祝鳩與隼同是鷙鳥此本後來字書之誤而或舉以咎說文且謂杜氏鷦鳩總由說文隹一二字而誤並焦字則展轉寃誣矣若朱注作鵓鳩又一本作鶉鳩則在祝鳩鷦鳩十數名外並無此二名此必有誤者至於鶉之非鵻並非隼見後匪鶉匪鳶詩【常棣】脊令在原

【脊令雝渠水鳥也】

脊令卽鶺鴒爾雅玉篇詩書亦作防鴒禽經曰防鴒友悌此以舊注脊令凡共母者飛鳴不相離又且飛則鳴行則搖有似兄弟急難故也但並非水鳥陸璣謂鶺鴒大如鷃雀背靑赤色腹下白頭下有黒如連錢廣韻亦云頸下有錢文名爲錢母然往往於原隰中見之而水際則絕無有不知毛爾雅郭注何以俱指之爲雝渠水鳥亦不可解若函史直以爲鷖則從水鳥之誤而又誤者詩明云在原何不就詩本文求之

【南有嘉魚】翩翩者鵻

鵻見前

【采芑】鴥彼飛隼

【隼者鷂屬急疾之鳥也】

隼鷙鳥也卽鷹之小者陸佃云鷹搏噬不能無失獨隼爲有凖每發必中故凖字從隼齊人謂之擊徵或謂之題肩余見翩翩者鵻詩

【鴻雁】鴻雁於飛

【大曰鴻小曰雁】

鴻雁見前皆水鳥𨿽同族而自爲一類說文大曰鴻小曰雁謂鴻類較雁大雁類較鴻小耳特是經所稱每連出二字如月令鴻以八月至稱鴻雁雁以九月至亦稱鴻雁類有時以鴻稱鴻雁雁仍稱雁如淮南子仲秋來者是鴻稱鴻雁季秋來者是雁則稱候雁類

【沔水】鴥彼飛隼

隼見前

【鶴鳴】鶴鳴於九臯

【鶴鳥名長頸竦身髙腳頂赤身白頸尾俱黒其鳴髙亮聞八九里】

鶴水鳥名舊注鶴大於鵠而頂赤頸黒翼靑尾白惟鳴聲逺聞𨿽鳴亦稱唳禽經所云以潔唳史雲華亭鶴唳獨易稱鳴鶴在陰與此鶴鳴同臯者澤也九臯卽九澤禹貢九澤旣陂大槪舉多澤言之如九川九淵類祗其云澤以鶴好食魚漢書亭臯千里顏注爲亭堠於臯隰中謂水涯地也

張風林曰王逸楚詞注澤曲曰臯李善文選注水田曰臯若五臣呂向注臯澤也

集注凡鳥獸艸木盡襲舊注而一往多誤惟此鶴則時所習見疑翼靑尾白爲非是遂奮攺曰頸尾黒以其所見者是立鶴立則斂翼垂凥其帔黝然實未嘗掲兩翮而見其尾也明儒陳晦伯作經典稽疑調笑之曰其黒者尾耶【黃鳥】黃鳥黃鳥

黃鳥見前

【正月】誰知烏之雌雄

【烏之雌雄相似而難辧者也】

鳥之雌雄皆相似難辧何止於烏但鳥或以首尾毛色稍爲分別烏則墨然矣故爾雅特著一辧雌雄法謂凡鳥雌雄皆辧以翼右掩左雄左掩右雌今旣墨然則𨿽相掩亦誰辧之餘見前

【小宛】宛彼鳴鳩翰飛戾天

【嗚鳩班鳩也】

鳴鳩毛作鶻鳩其稱鳴鳩者以此鳩多聲每呼則必戛其羽卽月令所云鳴鳩拂其羽者若其稱鶻鳩則世並不解往講學龍山或謂鳴鳩非鶻鳩且謂鳩飛必不能戾天況今鳴鳩則其飛世皆見之𨿽不必如鷽鳩荘子所云抉起卽控地者然故鳩也鳩飛安能戾天乎張南士曰戾天有二鳶之戾天則廻翔天際負靑雲而遙此一戾也鳩之戾天則不能扶搖偶一竄入於靑霄之內決眥不及有如鶻然不見唐人試士題有出籠鶻乎其取中之詩有云一防靑霄裏千聲碧落中此又一戾也此鳩名鶻鳩則所謂鶻者正如是矣舉坐稱嘆則是鶻鳩之名因此詩而見今注此詩而但取班鳩反舎鶻鳩何其疎也若許叔重注說文有云鳴鳩奮迅其羽直刺上飛數千丈入雲中此亦精於釋鳥者又江東習俗辦鳩鈴取薄筍管鵓鳩足放之傍云而飛則其聲泠然亦戾天之驗

題彼脊令

【題視也脊令飛則鳴行則搖】

脊令見前苐以下文毋忝所生觀之則禽經鶺鴒友悌舊注鶺鴒共母者必飛鳴相隨當據其說不止飛鳴行搖已也唐宗時有脊令數十集麟徳殿頌者以爲此天子友悌之瑞此正己事可證者

續詩傳鳥名捲卷二

欽定四庫全書

續詩鳥名捲卷三

翰林院檢討毛奇齡撰

【小宛】交交桑扈率塲啄粟

【桑扈竊脂也俗呼靑觜食肉不食粟】

桑扈雀名一名竊脂按春秋農正九扈其第八扈名桑扈亦名竊脂但此桑扈有兩鳥卽竊脂亦有兩義此竊脂是盜竊之竊脂者肥也舊注謂此鳥靑色又名靑雀好竊人脯肉及筩中膏故以名淮南子所云桑扈不食粟者此一竊脂也若後桑扈篇則又一竊脂少皥九扈有夏扈竊秋扈竊藍冬扈竊黃棘扈竊丹與桑扈竊脂同作農正則此竊字讀作淺猶釋獸虎竊毛名虦是虎之淺毛者故竊竊黃謂淺色淺黃色其云脂者以脂色正白竊脂者淺白色也若又云有鶯其羽以身𨿽淺白而翅與項領又別有文章故曰鶯言猶鶯之明絢然也此又一竊脂也此則農正之第八扈也靑雀非是也夫以靑雀之好食肉而循塲以啄粟失其宜矣舊注竊脂俗謂之靑雀觜曲食肉而他注引之或失雀字竟以觜曲之觜字連上曰靑觜亦誤

【小弁】弁彼鸒斯

【弁飛拊翼貌鸒雅烏也小而多羣腹下白江東呼爲鴨烏斯語詞也】

鸒斯一名鵯鶋亦作卑居卽雅鳥也其又名鵯烏祗鵯居之別出者𨿽鵯本音匹然非鴨也集注作鴨烏誤矣且此是鸒斯與詩序稱螽斯同從來並無稱鸒一字爲鳥名者𨿽斯字或本詩文然久已稱之不得援鹿斯柳斯彊爭作助詞也猶之呼天爲彼蒼卽不得援陟彼崔嵬謂彼不是山嘒彼小星謂彼不是星也向使以柳爲柳斯則亦柳斯矣況鸒斯之名久無同異師曠禽經早稱鸒斯爾雅鸒斯鵯鶋楊子頻頻之黨甚於鸒斯卽劉孝標類苑鳥部亦立鸒斯之目下此顧野王玉篇孔氏小爾雅注丁度集韻皆以鸒斯連稱而諸凡字書及較定六書者皆並以斯加鳥傍另出字則以假此識字之人而思合諸書而盡廢之不亦難乎

弁與卞通漢杜欽以小弁作小卞而卞訓躁疾春秋邾荘卞急故弁者急疾之貌禮記弁行剡剡起屨注急疾也鸒斯如彼急疾者以歸飛故也集注總誤解

雉之朝雊

雉見前

【四月】匪鶉匪鳶

【鶉雕也鳶亦鷙鳥也】

以鶉爲雕本襲舊注然不著所自則直誤注耳豈可爲訓按鶉有三音分作三鳥二音淳如陳切則防鶉也一音筍思允切則隼也一音團徒官切則雕也故以鶉作雕當云鶉本作�音徒官切與鳶一類其飛皆能戾天者特鶉與�通字故詩亦作鶉此在毛爾雅廣雅說文玉篇廣韻集韻韻防諸書引釋甚明近作字書者反變亂字學謂以�作鶉是攺經字相沿致誤殊不知此通字非攺字也說文引詩文直作匪�集韻云�今本詩作鶉然亦有仍書�字者是鶉之與�總是詩字與鴟鴞之攺鷦鷯不同

鳶爾雅烏屬鄭氏謂鴟類倉頡字詁謂鳶卽是鴟實則鳶鴟本一類而鳶較鴟小每搏擊眾鳥必翺翔審視而後下之故常見其戾天舒翼相羊不搖捩而乘風以行爾雅曰其飛也翔抱璞子謂鳶在下無力及至乎上則聳身直翅飛鳶操所云六翮不動凝飛煙皆是也【桑扈】交交桑扈

桑扈見前小宛詩

【鴛鴦】鴛鴦於飛鴛鴦在梁戢其左翼

【戢左翼謂並棲而相依也】

鴛鴦鳧屬然以其有匹又名匹鳥埤雅雄鳴曰鴛雌鳴曰鴦今人家多豢之身具五彩而首戴碧纓爾雅翼反指此爲鸂此謬誤者但其名匹鳥古今注云雌雄未嘗暫離止相依而飛則雙此曰於飛正言兩鳥之共飛也與黃鳥於飛不同

戢左翼不可解據正義謂舉雄者言此襲爾雅辧雌雄法以右翼掩左翼者爲雄左翼掩右翼者爲雌故云然此是戢非掩也且戢左翼非掩右翼也乃後人承其誤者如函史諸書且謂雄以右翼掩雌左翼謂之戢左翼則以掩雌翼而曰戢雌翼已自難通況雌翼而曰其翼可乎且未聞禽鳥之宿有以彼翼掩此翼者若集注並棲相依則茫然無謂胡突甚矣惟宋人張載有云禽鳥並棲一正一倒戢左翼以相依於內舒右翼以防患於外世多稱之苐鳥棲正倒在枝枒者不可見鴛鴦連蹠塌地而宿皆首尾相並有何正倒況正倒亦安必左翼內而右翼外假使西首者棲南東首者棲北則己右翼內而左翼外矣可曰右相依左防患乎且猶是兩翼何以右翼可防患又且鳬雁之類豢畜甚多豈有當棲宿而一翼斂一翼舒者此眞宋人無稽杜撰不考驗之言此惟韓詩所解稍可通證戢者防也謂防其噣於左也凡禽鳥止息毋論長頸短喙必防其噣於左翼此明可按者而戢音通防又通唼楚詞靈修旣信椒蘭之唼佞兮又通揷周禮廬人矜所防注防爲揷則止一戢字而連揷唼以爲文此庶於經義物理兩不相悖當世多學人盍亦正之

張風林曰廣雅戢揷也原是明白

【車牽】有集維鷮

【鷮鳥名】

鷮雉類而小於雉走而且鳴其鳴鷮鷮然故薛綜曰雉之健者爲鷮尾長六尺漢秉輿常用之或曰詩序以車舝爲刺幽王必以鷮之鷮健作哲婦之刺而實不然文華雄盛正方碩女觀春秋傳叔孫昭子聘宋爲賦車舝時將爲季孫迎宋公女而所賦及此則鷮可知矣

【白華】有鶖在梁有鶴在林

【鶖禿鶖也鶖鶴皆以魚爲食然鶴之與鶖淸濁則有間矣今鶖在梁鶴在林鶖則飽而鶴則饑矣】

鶖水鳥長頸赤目身靑黒色魯都賦以蔥鶖名之但頭頸無毛故又名禿鶖若又名鵚則舊字書凡鳥部單名槪加以鳥傍此無足怪者獨其與鶴較則靈頑懸絕何止淸濁有間祗二鳥同好食魚而鶴亷鶖貪亦且乖反如此此可嘆耳北魏崔光指鶖爲饕餮之禽

鶴見前

鶴與鵠通字國策魏文侯使獻鵠於齊一作獻鶴漢時黃鵠下太液池一作黃鶴故別鶴操亦名別鵠操樂府飛來雙白鶴亦稱雙白鵠甚至劉孝標辧命論直稱龜鵠千秋曹防搗衣詩亦雲開緼舒龜鵠因有疑此鶴字是鵠字以爲鶖鶴不倫惟鴻鵠鶖鶬皆水鳥一類不知鶴亦水鳥生淮之海州淮南子鴻鵠鶬鶴吳都賦鸘鵠防鶴未嘗不並稱也鶴鵠本兩鳥但古字相通耳今作字書者必彼此交訐謂鶴卽是鵠謂鶴必不是鵠皆拘墟眇通之言

鴛鴦在梁

鴛鴦見前

【緜蠻】緜蠻黃鳥

黃鳥見前

大雅

【大明】時維鷹

鷹見前

【旱麓】鳶飛戾天

鳶見前

【靈臺】白鳥翯翯

【翯翯潔白貌】

白鳥鶴也鶴古防字說文謂鳥之白者曰防故孟子白鳥鶴鶴何晏景福殿賦作白鳥防防是也又鶴古鶮字史秦始紀屯蒲鶮卽蒲鶮二邑名而鶮卽翯字故詩白爲翯翯孟子作白鳥鶴鶴是也然則白鶴鶴鶴可乎曰鶴之名鶴以其色猶鵠之名鵠以其聲也白鶴鶴鶴猶顏師古注漢書曰鵠聲鵠鵠也禽經曰鵠以哠爲音故聲鵠鵠則鶴以翯爲色不可曰其色鶴鶴乎則白鳥非鶴乎

【鳧鷖】鳧鷖在涇

【鳧水鳥如鴨鷖鷗也】

鳧見前

鷖與鳧一類一名水鴞惟蒼頡解詁謂鷖卽是鷗鷖鷗聲轉若漢書相如則又作翳翳鷖同

鳧鷖偶興公屍耳何楷作世本古義謂逸周書有鳧旌男子所執周禮有鷖總王后所用故以之興考妣𨿽不無太鑿然猶勝杜撰之言

涇非水名若然則下沙渚何解涇涏者直流之水也【捲阿】鳳凰於飛翽翽其羽亦集爰止亦傅於天【鳳凰靈鳥也雄曰鳳雌曰凰翽翽羽聲鄭氏以爲因時鳳凰至故以爲諭理或然也】

鳳凰舊以爲神鳥亦爲靈鳥則凡諸瑞應圖錄所云身備五彩質具五徳合九苞而展六象容有其事況韓詩外載黃帝問天老歷言其狀似非無據但古以鳳鳥氏爲歷正非時不至故尙書舜時鳳凰來儀春秋我少皥摯之立也鳳鳥適至世紀白虎通皆云黃帝時鳳凰止於東閣恐周成時未必有此且亦祗鄭箋言之不見他書則其所云亦集爰止苐泛舉如是耳惟徐仲山日記云韓詩載天老語謂鳳生於東方之國且夫子嘆鳳鳥不至則亦時可至者故漢宣之世鳳亦屢見𨿽黃霸以鶡雀爲神爵光武時農上言鳳至辧之是鸞鳥然漢宣諸詔皆謂鳳文章五色羣鳥四面行列向鳳立以萬數而光武時五鳳並集東觀記謂鳳髙八尺五彩羣鳥並從行列蓋地數頃停一十七日卽後周廣順二年史稱帝在幹徳殿忽報有大鳥身髙八九尺朱冠彩羽然五色璀璨羣鳥隨之蔽天而至集西苑帝往觀之隨卽飛去此是眞鳳與京房易傳所云鳳髙丈二尺山海經所云鳳備五彩五文爾雅疏所云鳳飛則羣鳥隨以萬數蔽天而至無一不合此要非他鳥所能托者觀此則亦何疑於周成矣

蔡邕琴操有神鳳操謝希逸琴論謂是周成王時鳳舞於紫庭而作其詞曰鳳凰翔兮於紫庭我何徳兮以感靈豈周時鳳來原不止鳴岐山耶尙書周公曰我則鳴鳥不聞豈周公在時鳳未至耶

張風林曰竹書周成王三十三年遊於捲阿召康公作詩與詩序合則鳳至在周公亡後耳

亦傅於天不必謂羣鳥從者亦傅天也謂鳳𨿽爰止然亦翺翔耳宋玉對楚王問鳳凰上擊九千里絕云霓負蒼天

鳳凰鳴矣

【鳳凰之性非梧桐不棲非竹實不食】

鳳凰鳴與梧桐生兩物並興故下以菶萋噰喈雙承之乃又襲舊注謂鳳凰非梧桐不棲以梧桐爲鳳凰而生必梧桐生髙岡而鳳則鳴之則髙岡與朝陽復出且鳳當鳴梧桐不當鳴髙岡矣此與秦苻堅時長安謡曰鳳凰止阿房堅乃植桐梧並竹數十萬於阿城以待之不同一艾子乎

【瞻卭】爲梟爲鴟

【梟鴟惡聲之鳥也】

梟惡鳥又名不孝鳥舊稱梟生子以百日及子長生羽翼則食母而飛故古以春祠用梟祀黃帝遇至日則磔梟懸首於木說文謂古制梟字卽以鳥頭絓木上爲義懲其惡也則此哲婦爲梟是惡鳥非惡聲之鳥惡聲鳥是鴞卽鴟鴞不是梟鴞與梟兩物不得錯認下文長舌字以婦之長舌誣坐鳥也且梟與鴟不連名梟鴟自舊儒作釋鳥書者多鶻突不能分別每以梟鴞鴟三物混立名色因有茅鴟怪鴟梟鴟鵵鴟諸名致名此梟爲梟鴟別名土梟土鴟與下文爲鴟文相亂而注者亦遂曚曨曰梟鴟不知鴟鳶屬另一鳥也祗梟本惡鳥欲絕其類故漢儀以夏日至賜百官梟羮且解者云夏至微陰始起長養萬物而梟害其母因以是日殺之乃說文又云梟食母不孝故冬至捕殺梟首絕其類許愼漢人不應與漢儀反豈漢制兩至皆殺梟而說不厭煩故兩書各記其一與若史記畱侯世家稱楚梟將前髙帝紀北貉燕人來致梟騎則以將兵本凶事但執法令不顧親戚有如梟然此與哲婦之貽禍君親同一比類而用意不同

鴟似鷹稍小尾如舟舵善髙翔陸佃云古人觀魚翼創櫓視鴟尾制舵每呼嘯能致雨並聚眾鳥故禽經曰鴟以貪顧以愁嘯其嘯聲則每以丁字始而連作倐倐聲以終之亦惡鳥也但梟與鴟本一類同惡故連言之如楚詞斥逐鴻鵲近習鴟梟賈誼賦鸞鳳竄伏鴟梟翺翔類然實是二物唐光啟二年慈州梟與鴟鬭相殺則其爲二物公然可知

周頌

【振鷺】振鷺於飛

【振羣飛貌】

鷺見前旣曰振又曰飛似乎雜出故舊儒皆以振鷺爲鷺名加以鳥傍如左思蜀都賦鴻儔鶴侶振鷺鵜鶘而顧野王作玉篇直出防字曰防鷺鷺名因之切韻集韻諸字書皆有防字然予謂振戛也凡鳥將飛必先戛其羽原與飛字無涉況魯頌有駜振振鷺鷺於飛則振鷺於飛五字依然復出注經不信經而信儒說不可矣特振鷺是奮起之振乃解作羣飛則羣飛鷺於飛恐詩又無是語耳

【小毖】肇允彼桃虫拚飛惟鳥

【桃虫鷦鷯小鳥也拚飛貌鳥大鳥也鷦鷯之鶵化而爲雕故古語曰鷦鷯生雕言始小而終大也】

桃虫一名桃雀卽鷦鷯又作鷦俗呼黃脰鳥鳥中之最小者爾雅鳭鷯桃虫鸋鴂皆卽此物其或稱鷦一字者以字書不兼出遂成單名猶鶺鴒稱鴒鶗鴂稱鴂也苐此鳥工於爲巢莊子所云鷦鷯巢於一枝說苑謂鶴鷯巢葦苕間系之以髮取茅秀爲窩以麻紩之如刺襪然故又名襪雀郭璞謂之巧婦祗其所棲所食俱不在桃而名桃虫者以喙鋭如錐専剖葦中虫食之謂之掏虫掏桃通字耳若毛云桃虫始小終大之鳥此就詩意言之乃陸璣謂桃虫之鶵能化爲雕而人多不信謂物無以小化大者且世亦罕見則造物變化安問大小鳩化爲鷹鷹未嘗小於鳩也若以罕見爲辭則誰曽見雀爲蛤田防爲鴽者此眞少所見多所怪也特集注謂桃虫小鳥鳥是大鳥則詩祗一鳥字何得增字以立說且拚飛與物化亦不合張氏詩紀有云微物不可忽動卽可慮初聞桃虫名以爲虫耳及拚飛而始信爲鳥蓋初視爲防不知其爲虎也此深懲乎殷遺之可患也此又一說也

魯頌

【有駜】振振鷺鷺於下鼓咽咽醉言舞

【振振羣飛貌鷺鷺羽舞者所持或坐或伏如鷺之下】

鷺見前此以鷺之振振興鼓之咽咽振卽前振鷺之振言振之又振非羣飛也且祗一鷺字明是鳥名乃又因下文有醉言舞句謂是鷺羽卽舞者所執之物則下文又有醉言歸句醉並不舞此鷺將作何物耶說詩患穿鑿如此詩集注以舞解鷺舊又有以鼔解鷺者因此詩振鷺下適有鼓咽咽句卽陳詩值其鷺羽亦適有坎坎擊鼓句於是作樂府者謂楚威王有朱鷺飛翔遂以朱鷺作鼓吹曲而漢作鐃歌亦云漢初有朱鷺之瑞始以鷺飾鼓至隋書樂志且謂建鼓殷時所作不知何代又加翔鷺於建鼓之上因之作詩說者謂鷺是鼔精越王句踐曽作大鼓以厭吳及晉時移鼓建康有雙鷺破鼓飛去此皆鼓與鷺有感召者故擊鼓必值鷺鼓咽咽必舞鷺其爲說非不新異但無實證據祗以後世小說家說詩詩不受也夫以朱鷺作鼓吹曲此是橫吹又名鐃吹系行軍時馬上所作苐有吹並無鼓也若以鷺飾鼔或飾鼔柱則古凡飾器何所取應褕翟不必感雉雊犧尊未嘗召牛飲也至鼓出雙鷺則無稽之談彼此不一舊防稽志又謂防稽雙鶴曽飛入雷門鼓中於是鼓聲聞洛陽及雙鶴飛去而鼓聲寂然則又是鶴不是鷺將何應焉

乃羅願無學妄作爾雅翼謂陳詩值其鷺羽不是舞羽考工記梓人爲筍簴當刻臝者羽者鱗者於其上此旣坎坎擊鼓則懸鼓之簴必刻鷺羽故云值其鷺羽謂植懸鼓之筍簴也非植羽也據此則下文坎坎擊缶值其鷺翿已不可通缶器非可懸之樂翿纛非刻飾之物況筍簴但懸鐘磬並不懸鼓若刻羽之簴則但懸磬卽鐘亦不懸者又且所刻之羽是決吻鵳脰小體騫腹一短喙局足之鳥並不是鷺魯頌明是鷺而攺作舞羽陳詩明是舞羽又攺作筍簴之羽徒知攺前說而不知疎陋之胸無一不錯六經何不幸而展轉遭厄遂至如此【泮水】翩彼飛鴞集於泮林食我桑黮懷我好音

【鴞惡聲之鳥也黮桑實也】

鴞卽鴟鴞見前本惡聲之鳥周官司冦硩蔟氏掌覆夭鳥之巢惡其惡聲惟春晚食桑黮則變其音故毛云食黮而音美大抵鴞好夜鳴每倚樹作擊刮之聲似呼快降者有時噓嘯作咻嘐之聲似呼休畱者故一名快降鳥一名休畱鳥至變音則咿唔綿長如夢中鼾齁然故又名呼春鳥又名春哥兒哥者歌也謂音如歌也世說張天錫爲孝武所器有嫉之者於坐問張北方何物可貴張云桑黮甘香鴟鴞革響醇酪養性人無嫉心正用此詩句若劉勰云鴞音之醜豈有泮林而變好則以已不識物理而反憎詩句詩焉受之

商頌

【鳥】天命鳥降而生商

【鳥鳦也春分鳥降髙辛氏之妃有娀氏女簡狄祈於郊禖鳦遺卵簡狄吞之而生契事見史記】

鳥燕名以羽見稱與黃鳥同或曰燕名鳥雁名朱鳥以去來之候各分陰陽燕以從陰稱鳥猶之雁以從陽稱朱鳥不惟色也若有娀吞鳦則不經之事在上古容有之或謂鳥降卽月令鳥至有城氏於鳥至日祠髙禖生契不必吞鳦此亦以意說詩之言

續詩鳥名捲卷三

