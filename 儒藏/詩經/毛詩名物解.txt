

欽定四庫全書

經部三

毛詩名物解

詩類

提要

【臣】等謹按毛詩名物解二十卷宋蔡卞撰卞字元度興化仙防人熙寧三年與兄京同舉進士第仕至觀文殿學士事迹具宋史自王安石新義及字說行而宋之士風一變其爲名物訓詁之學者僅卞與陸佃二家佃安石客卞安石壻也故佃作埤雅下作此書大防皆以字說爲宗陳振孫稱卞書議論穿鑿徴引碎無禆於經義詆之甚力蓋佃𨿽學術本安石而力沮新法齗齗異議君子猶或取之卞則傾邪姦憸犯天下之公惡因其人以及其書羣相排斥亦自取也然其書𨿽王氏之學而引證明亦有出於孔頴達陸璣之外者寸有所長不以人廢言也且以邢昺之僉邪而爾雅之疏列之學宮則卞書亦安得竟棄乎書凡十一類曰釋天釋百谷釋艸釋木釋鳥釋獸釋虫釋魚釋馬雜釋雜解陳氏書錄解題稱分十類蓋傳寫誤脫一字也乾隆三十九年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

毛詩名物解卷一

宋蔡

卞集解

釋天

月

星

電

斗

漢

月

說文曰太陰之精象形古文作內象蟾桂之形故夕從月半見而林罕以爲象其未有蟾桂之狀也釋名曰月闕也言滿則復缺也朔月初之名也朔蘇也月死後蘇生也晦月盡之名晦死也死爲灰月光盡似之也禮曰大明生於東月生於西蓋朔而月出西序夕見莫也故王者早見曰朝暮見曰夕義取諸此所謂朝夕放於日月者也至望然後出於東方夕見尙書大傳以爲晦而月見西方謂之朏朔而月見東方謂之朒蓋言異也詩曰東方之日兮彼姝者子在我室兮在我室兮履我卽兮東方之月兮彼姝者子在我闥兮在我闥兮履我發兮履禮也而日月之盛皆在東方故詩舉以刺襄而言男女滛奔不能以禮化也蓋君無失道如東方之日以禮卽我故彼姝者子在我室兮也臣無失道如東方之月以禮發我故彼姝者子在我闥兮也詩曰如日之升如月之恆恆上也字或作絙蓋冝以絙爲正升言有隆而無降恆言有盈而無虧也書曰哉生明又曰哉生魄說者以謂朔後月明生而魄死望後月明死而魄生故書以朏望生明生魄紀月甲子紀日也楊子曰未望則載魄於西旣望則終魄於東其遡於日乎此言士之或貴或賤或肆或拘其在上與之如何而已風俗通曰吳牛望月而喘言使之苦於日矣是故見月而喘蓋傷禽驚於虛疲牛望而喘物之憚怯見似而驚有如此者屈子曰懲於羮者吹韲此之謂也舊說積陽之气生火火气之精爲日積陰之气生水水气之精爲月故陽燧取火於日方諸取水於月易曰離爲日坎爲月其以此乎

星

三五歷曰星者元气之精蓋積气之中有光耀者也星精也月魄也云魂也釋名曰祭雨曰升祭星曰布升取其气之升也布取其象之布也書曰卿士惟月庶人惟星言卿士之證月是也庶人之證星是也月之好惡從星而已故月之從星則以風雨詩曰月離於畢俾霶矣此之謂也蓋役久病於外則天下幸亂卿士下比於民莫肯念難適能使難滋大而已故是詩取譬如此詩曰嘒彼小星三五在東眾無知者三心五噣四時更見日月夫婦之象也則三星以況侄娣而小星當賤妾矣蓋諸侯一娶九女侄娣與嬪而八故詩正以三五況之三心以春見於東方最先見者五噣以冬見於東方最後見者賤妾之進禦於君也猶之小星隨此三五先後更見於天不見陵掩則以夫人之惠下故也然進禦之法侄娣兩兩當夕故詩又以參昴況之參昴二星也而又皆西方之星其在於東則以夕並見而小星隨焉夫月也大星也小星也各以其分夜見於天則夫人惠及賤妾豈特人事而已哉堯典春曰日中星鳥夏曰日永星火秋曰宵中星虛冬曰日短星昴或言星鳥或言星火或言星虛或言星昴相備也蓋聖人南面視四星之中言星鳥則以見四星之形也言星火則以見四星之次也先儒以爲四方七宿各成一形東方成龍西方成虎前成鳥形後成形所謂在天成像在地成形是也傳曰與蛇交謂之武則武七星室壁具蛇之形不得獨成形而已以今垂象考之虛危前以象蛇室壁象梓愼所謂宋鄭其饑乎今蛇乘龍是也蛇蓋虛危之星考工記曰龍旂丸斿以象大火也鳥旟七斿以象鶉火也熊旗六斿以象伐也蛇四斿以象營室也四斿變言蛇亦以朔道之所在蛇相成異乎三方不可謂之旐故也爾雅曰氐天根也國語曰天根見而水涸本見而艸木節解駟見而隕霜火見而淸風戒寒天根亢也本氐也駟房也火心也爾雅曰營室謂之定傳曰營室之中土功其始說以爲定昏見而中然後可以營建宮室故亦謂之營室詩曰定之方中作於楚宮揆之以日作於楚室是也傳曰度日出入以知東西南視定北準極以正南北謂之營室又非定取其時而已禮運曰日星以爲紀故事可列也蓋以爲龍見而雩水昏見而栽若此之類所謂日星爲紀者也

電

陰陽激耀與雷同气發而爲光者也雷從回電從申陰陽以回薄而成雷以申泄而成電故也或曰雷出天气電出地气故電從坤者管子所謂天冬雷地冬霆是也記曰地載神气神气風霆風霆流形言萬物以風霆流形而風霆出於地中神气也說卦曰離爲雷電火屬也蓋陰陽暴格分爭激射有火生焉其光爲電其聲爲雷今鐵石相擊則星火燒石損井則雷又況天地大鑪之所薄動眞火之所激射乎易曰雷電噬嗑又曰雷電皆至丰雷電噬嗑言雷電合而章也按月令雷乃發聲後五日始電而今旱暵亦或電而不雷則電雷不必皆合而章也故易雷電合而章然後爲噬嗑然雷電合而章又不必皆至若今震雷與電俱起者所謂雷電皆至者也故君子折獄致刑以象天之至威非特明罰勅法而已詩震電不寧不令言變亂於上不安故常且非所以號令萬物也董子曰太平之時雷不驚人號令啟蟄而已矣電不目宣示光輝而已矣

斗

北斗七星輔一星一至四爲魁五至七爲杓所以運量萬物莊子所謂維鬥得之終古不忒者也斗有環域太曰鬥一南而萬物盈斗一北而萬物虛言物丰於纁夏耗於冬隨斗轉徙而已鶡冠子曰鬥運於上事立於下斗指一方四寒俱威此之謂也易曰丰其蔀日中見斗又曰丰其沛日中見沬沬蓋星之激者蒒之輔星理或然也孔子曰丰其蔀位不當也日中見斗幽不明也然則日中見斗尙非所宜日中見沬尢非所宜也蓋三應上非所宜應而應焉非所宜應而應焉此昏所以更出於四也詩曰曽孫維主酒醴維濡酌以大斗以祈黃耉罍取象於雷斗取象於斗燕禮曰王燕則宰夫爲獻主臣莫敢與君亢禮今此曽孫維主更以大斗酬之則以尊事黃耉非禮之正也非禮之正則亦所以爲厚也郊特牲曰郊之祭也大報天而主日主日則明王者不敢主天與膳夫燕主同義

漢

萬物之精上列爲星河精上爲天漢詩倬彼云漢昭回於天言水气之在天爲雲水象之在天爲漢今皆倬然昭明回於上則非雨之候也又曰瞻卬昊天有嘒其星言旱久繁星備見則尢非雨之候也且其正言昊天則夏之時也以今觀之炎夏旱暵而熱則小星森而如碁蓋星陽之精也陽盛而充則星稠於上其理然也詩曰維天有漢監亦有光言有光而無明也蓋況幽王無監察之實矣又曰跂彼織女終日七襄𨿽則七襄不成報章睆彼牽牛不以服箱東有啟明西有長庚織女則以況其內牽牛則以況其外跂彼織女不成報章言有織之名與象而已無成女事衣被之實也睆彼牽牛不以服箱言有牽之名與象而已無成男事轉輸之實也啟明則以況其左長庚則以況其右言王左右或當養人以啟道王徳或當養人以庚續王事今皆有名位而已無其實也又曰有捄天畢者所以助載鼎實則天漢言幽王哲不足以照察天畢言幽王惠不足以化養亦皆有名位而已無其實也星皆在天而天漢天畢獨言天則以況王故也又曰維南有箕不可以簸維北有斗不可以挹酒漿維南有箕載翕其舌維北有斗西柄之揭斗南斗也聖人南面視四星之中以箕在南則斗在北矣箕則以況其前斗則以況其後不可以簸言有箕之名而已於養人無簸之實也不可以挹酒漿言有斗之名而已於養人無挹注之實也箕之用在舌言翕則其形反矣斗之用在心言揭則其形覆矣此又言箕斗之將落而其象變也蓋二十八宿者經星舎於天而不動者也至於向晨則天牽之而西沒故北斗言西柄之揭是詩於織女言不成報章則非不以也不成而已矣牽牛言不以服箱則非不可也不以而已矣於織女言跂猶有織之象也於牽牛言睆猶有牽之象也至於箕斗不可以簸揚不可以挹酒漿其舌則言翕其柄則言揭以眀幽王內外左右前後之臣其惡皆有加而無已也天亦有光猶有光也載施其行則言天畢虛設於其位而已矣夫幽王之君臣皆有名位無照察化養衣被轉輸啟道庚續簸挹注育人之實此東國之所以困於役而傷於財也故其卒篇所陳如此夏小正曰漢案戶正南北也

毛詩名物解卷一

欽定四庫全書

毛詩名物解卷二

宋蔡

卞集解

釋天

虹

霧

露

霜

冰

虹

雄曰虹雌曰霓舊說虹常防見鮮盛者雄少暗者雌者也一曰赤白色謂之虹靑白色謂之霓故虹字從紅省而說文解霓以爲屈虹靑赤色或白色陰气也今俗謂虹虹蜂也一名蝃蝀爾雅曰蝃蝀謂之雩防蝀雩也蜺爲挈貳貳蓋言二淮南子曰天二气則成虹是也虹滛气也故又借爲實虹小子之虹虹潰也詩言蝃蝀在東莫之敢指說者以謂婦道過禮則虹气盛應之莫之敢指文子曰至治之世虹蜺不見則夫婦過禮虹气爲盛理或然也蓋气還矣天气不復於是盛虹盛虹天之濕气也夫水气之在天爲虹而久天之滛气耳尙且惡之如此而況於人乎所以痛此奔也故曰蝃蝀止奔傳曰裏名勝母曽子不入邑號朝歌墨子回車有是哉其上章曰朝隮於西崇朝其雨言朝气之外自西則非雨雲矣𨿽幸而雨亦莫能久也崇朝其雨言其雨崇朝而已爾雅曰暴雨謂之涷蓋言西云而東雨則莫之能久也造化權輿曰其風自西而東者爲雨蓋風至自東則雲從之矣說曰東雲西雨又雲東云謂之上云西云謂之下云上雲蓋雨之雲也故易曰宻雲不雨尙往也又曰密雲不雨已上也以今考之虹在東常隔雨而朝之外於自西則鮮或雨矣𨿽雨亦莫能久也故詩以此戒人之奔外云言朝則以況滛奔之始防蝀言晚則以況其終終則言不復雨矣虹霓之象也先儒以爲云漏日日照雨滴則虹蜺生今以水歕日自側視之則暈爲虹蜺𨿽則虹生於地之气不暈於日不成也故今雨气成虹朝陽射之則在西夕陽射之則在東月令季春日虹始見蔡邕以爲虹常依陰雨而晝見於日衝無雲不見太陰亦不見常以日西見東方故曰蝃蝀在東蝀之文從東以此故也蜺則常依防濁見於日旁白而直者曰虹凡見日旁者四時常有之惟雄虹起於是日至孟冬乃藏

霧

爾雅曰天气下地不應曰雺地气發天不應曰霧莊子以爲騰水上溢爲霧蓋火气之在地成煙水气之在天成霧霧云之類也云事也霧務也蓋天不應矣而地出以有所務故霧謂之晦此聖人所以不從事於務也今霧四起善是故月可以逺望而不可以細書霧可以細書而不可以逺望日中而雲霧四塞則時多隱士其以此歟志林曰黃帝與蚩尢作大霧一軍昬惑黃帝乃法斗機作指南車以別四方蓋雲霧有可以術致者古之方士或作五里霧或作三里霧而列子以爲冬起雷夏造冰殆謂是也楊子曰霧縠之組麗女工之蠧矣言縠纎麗如霧而爲女工之蠧也釋名曰縠粟也其形足足而踧踧視之如粟也又謂之紗縠亦取踧踧如紗也然則取其如粟故謂之縠縠從谷省以此故也傳曰善人遊如行霧中𨿽不濡濕潛自有潤又曰飛塵增山霧露增海是故君子貴遷善也

露

造化權輿曰中央之气露露形如珠故古者冕旒如之董子曰冕旒下垂如綴繁露或謂之繁露也束晢集曰零露垂林非綴冕之飾義取諸此冠天象也故弁飾望之如星而冕旒如綴繁露老子曰天地相合以降甘露人莫之令而自均蓋露𨿽雨類而露無逺近之偏故詩以譬徳澤詩曰蓼彼蕭斯零露濃濃而敍者以爲蓼蕭廢則恩澤乖矣是也詩曰野有蔓艸零露溥兮言天之下露髙矣而今延及蔓艸則以下流故也又曰湛湛露斯在彼丰艸丰艸者露之所丰又非特延及而已丰艸同姓卑之況也式防之詩一章曰微君之故胡爲乎中露二章曰微君之躬胡爲乎泥中露言有沾濡之辱泥言有防溺之難也一曰泥中中露皆邑以今考之衛在大山之間雨露所鐘以此名邑理或然也而劉向列女傳又以爲此詩人所作一作於中露一在泥中理或然也然則後世柏梁之體仿於此乎鶡冠子曰昔之得道以立至今不可遷者四時泰山是也其得道以危至今不可安者岑巒煙溪籜木降風是也其得道以生至今不可亡者日月星是也其得道以亡至今不可存者零葉遇霜朝露遭日是也由是觀之夫何適而無有道邪故禹不得聖人之道不立跖不得聖人之道不行

霜

雨露以生而霜以肅殺相之故霜之文從相釋名曰喪也其气慘毒物皆喪也霜遺之義出於此今霜隕而易脆膠漆不堅艸木脫落糞本然則古者霜降而婦功成百工於是休息豈特人事而已哉亦自然之理也詩曰正月繁霜我心憂傷陽正也陰慝也以人正言之則一月謂之正月以天言之則四月謂之正月盛徳在火繁露而言繁霜無是也則民之訛言亦大矣故君子爲之憂傷也或曰古者一夫嗟咨匹婦抗憤而六月爲之飛霜則正陽之月霜以乖致蓋有之矣劉向所謂霜降不節不以其時其詩曰正月繁霜我心憂傷此之謂也蓋幽王之時天變見於上地變動於下始於霜降失節山之卑者湧而爲岡防而爲陵及其甚也日月薄蝕雷電變常水泉沸騰山谷易處故詩曰朔日辛卯日又蝕之亦孔之醜震電不寧不令百川沸騰山崒崩髙岸爲谷深谷爲陵董子所謂國家將有失道之咎先出災害以譴告之不知自省又出怪異以警懼之尙不知變傷敗廼至則若此之類是也今露之繁在夏而至秋則成霜霜之繁在冬而至春則成露故傳以爲露陰液也釋而爲露結而爲霜

冰

說文曰仌凍也象水凝之形今仌面所凝文蓋如此釋名曰淩冰室也其文望之似仌淩之理也字或爲冰易曰幹爲冰幹西北之卦也故爲冰幹爲冰則坤爲霜可知矣坤西南也禮曰天地嚴凝之气始於西南盛於西北易曰履霜堅冰至冰者陰剛之盛也蓋坤之初六下也上無陽以正之而坤爲順故自初履霜馴致其道至堅冰也莊子曰冠圎冠者知天時履方履者知地形冠天象也履地象也詩曰如臨深淵如履薄冰臨淵恐墜也履冰恐防也周官淩人掌冰正嵗十有二月令斬冰三其淩淩之積水也三其淩其二所以備消釋也應劭風俗通曰積冰曰淩淩冰曰凍冰流曰澌冰解曰泮莊子曰是所謂冰解凍釋者也言至人不凝滯於物如此蓋藏曰凍故冰言解凍言釋爾雅曰冰脂也脂之爲物得陰則凝得陽則釋蓋冰之類也故形謂之脂傳曰鏤冰畫脂義取諸此一曰冰卽尙書古文凝字說文亦雲水堅也從仌從水魚陵切俗冰從凝蓋膏凝曰脂故曰冰脂也義取凝結而孫炎所言爾雅舊本亦依凝𨿽攺古字亦非冰凝之冰也詩曰二之日鑿冰衝衝衝衝鑿冰之意也鑿冰所以備暑蓋詩上章備寒故於是乃言備暑

毛詩名物解卷二

欽定四庫全書

毛詩名物解卷三

宋蔡

卞集解

釋百谷

黍

稷

稻

粱

禾

麻菽

麥

牟

稗

稙

穉穜

秬

秠

穈

芑

苴

黍

黍丹谷也仲夏乃登故謂之黍而聲與暑同气浮而味甘馨香而滑齊故宜釀神陽物也非有馨香上逹之气不足以降之黍陽物也故用爲酒釀凡言黍稷者皆有冀祖考懷祭祀念父母之意

稷

稷祭也所以祭故謂之穄杜預言黍稷曰粢降食以爲酒貴食次之故穄者粱也所以祭明尊矣故五穀之官而稷官名之

稻

稻稌也丰年曰丰年多黍多稌蓋黍所以交神稌所以養人先王之盛時和而歳丰交鬼神養人之物備矣

粱

天以始至甘香者也粱從米所以濟人者也從刃所以利人者也丰年言養人之物而不言粱者蓋稌加膳於粱則爲嘗膳

禾

禾粟之苖榦粟禾之穟實春秋者陰陽之中粟春生而秋熟方其以養生言之則謂之禾禾麻菽麥禾役穟穟是也方其以所用言之則謂之粟率啄粟握粟出卜是也

麻

麻八谷之良者也實謂苴從且谷之貴者人可以爲食而不可以爲常也七月言九月菽苴采荼薪樗此先王所以致食而勞農之意也五穀之養人以浮虛爲下以沈實爲上胡麻之食沈實者也故良以敬人稷者交神之至實者也凡谷之至貴者又宜加碓以治之麻從林稷從畟皆勤治之意也麻爲麻枲之麻者以其求治析治於覆屋之下故同字

菽

菽謂之荏菽祀天地蓋菽有收斂之意而亦人所先也稻粱加膳也粟菽常膳也君子制而不爲異亦蹈其常而已故菽亦謂諭君子之徳中原有菽庶民采之言徳足以養人者天下之所歸也采菽采菽筐之莒之言取有徳受之以法度也

麥

麥之同乎陽者也至子而苖至午而成陽多則浮陰多則沈陰陽不相勝然後能善養人者也故麥可以爲美而不可爲加膳也

牟

牟可以爲助膳而非膳也牟麥之大者也先禾而生後禾而熟以其大故爲五穀之長麥之異種思文言貽我來牟后稷種藝以粒民者多矣來牟民先得以爲利者也

稗稙

穉穜

秬秠

穈芑

稗可以食而非凶荒則不食冝小人而使之困也先種謂之稙後種謂之穉先熟謂之稑後熟謂之穜黑黍謂之秬二米謂之秠赤粱謂之穈白粱謂之芑稙直逹也故爲先種穉有待也故爲後種稑以言其和於土而苖遂之於蚤也故爲先熟穜以言其晚成而多實也故爲後熟秬齊正而有才者也故麻之實八角而純黑者謂之秬律度量衡以秬準之者以其方正滑齊而可用也秠不一也故爲一稃而二米穈者良之又良者也受成於火故其色赤芑者谷之至善者也受成於金故其色白萬物丰於火成於金穈有丰實之性也芑有成實之性蓋稙穉以言其谷之備穜稑以言其谷之美秬秠穈芑以言其谷之嘉也七月陳先公風化之所由得土之盛故曰穜稑稙穉之種因天時也穜稑之實得地气也閟宮備言后稷稼穡之道故校四者而言之爲稼穡而因天時得地气此所以降之百福也美谷可以養人嘉谷不可以爲食之常也先王用之於祭祀而已故生民言后稷之肈祀而曰誕降嘉谷秬秠穈芑

苴

苴所謂婦雀以苴之者已則棄焉所謂苴履者安可長也所謂棲苴者道者而已非所以爲存所謂土苴者此也所謂菽苴者其爲谷苴而已故六谷弗數焉

毛詩名物解卷三

欽定四庫全書

毛詩名物解卷四

宋蔡

卞集解

釋艸

荇

蔞

菅

菼

瓠

葑菲

苓

唐

諼

蒲

蓷藚

蓍

鷊

臺

緑

菫蓄

蓼

蒹

葭

茹

藘蕨

蘩

蘿

莪

荇

荇菜謂之茆芥順陽而長本系陰而固有淸潔不可陷溺之徳故以況淑女以薦神明泮水曰思樂泮水薄采其茆蓋僖公有教養之善而有所教者其卒有髙明光大之徳也一章言薄采其芹行足以事人也三章言薄采其茆徳足以事鬼神也徳足以事鬼神然後可以燕飲食錫難老屈羣醜矣

蔞

蔞野艸之賤者所以諭漢上遊女孤直而異於眾木故𨿽生於中田原野之間與薪相錯而翹翹可辧矣賢不肖之相別亦何以異於此哉文王之道被於周南則𨿽漢上之遊女無曲從之志而特可以禮求也

菅

菅物之柔忍者也其理白其形柔故謂之茅制而用之故謂之菅茅自然之潔白故以之共祭祀菅漚畜而柔忍故以之爲索綯祭祀明徳之事大徳足以事鬼神者妻道也索綯賤用之物小惠足以屍鄙事者妾道也幽王黜申後而立襃姒下國化之以妾爲妻以孽代宗而白華之詩作而刺之曰白華菅兮白茅束兮白華漚而爲菅則菅者【闕】使然之致用而爲綯則卑且勞矣故以譬孽妾茅自然之正體借地以祭則靜且安矣故以譬宗嫡不以賤妨貴不以貴廢賤者人道也不以茅棄菅不以菅害茅者天道也詩曰英英白雲露彼菅茅露者天之所以成物菅之之賤茅之貴二者皆有以成況易其位哉

菼

菼萑也萑之始生者也萑薍也萑之成體者也蒹蒹也萑之未秀者也菼小於萑萑小於蒹菼靑而後潔故曰毳衣如菼白露降然後可以爲用故也七月言八月葦未用也故聲從完

瓠

瓠甘而可食附物而生者也以其可食而非養人之大者況在下之賢人無所附則實不成詩曰南有樛木甘瓠累之樛木所以接下者非使然也故以況至誠之君子甘瓠之所以累上者亦自然也故以況在下之賢人君子之接下賢人之附上豈有意於彼我之分所能爲之哉

葑菲

葑蘆服也苖及下體皆可食而無棄葑者封也卦之於土而後盛者也菲芴也蔌必食苖而葑也菲也以下體爲美故以采葑采菲無以下體菲薄也物之體薄而可食者也

苓

苓大苦也所以和百藥之性使之相爲用者也故苓從令簡兮曰山有榛隰有苓榛非冝山而不冝隰苓非冝隰而不冝山故榛有植於樊棘之內苓或采於首陽之巓榛也苓也其生不擇地而美者也猶之賢者無所進而不自得焉

唐

唐王女也松枝化而生女蘿之生依乎松故又謂之防防蔽也蔽於松者也桑中之滛亂期於幽逺而志在乎依所蔽者也故言唐頍弁刺幽王之無親而與諸公興之無附著者也故言女蘿一物而別言之以二者亦此意歟

諼

諼艸蘆也喜則形欲動憂則形欲靜動所以致其外樂靜所以竭其心思樂則有所向而趨明思則有所背而趨暗伯兮之室家致思者也故其詩曰焉得諼艸言樹之背夫載馳之思歸則思渉彼阿丘言采其蝱何以異於此也蓋載馳之思在外故欲行以遣其思伯兮之憂在內故欲止以忘其憂此二詩之興所以不同也

蒲

蒲香艸也有芬芳之實而生乎澤陂之閒彼澤之陂有蒲菡萏是也蓋生於春盛於夏與荷同其榮枯而至於荷之有華菡萏然於是乎婚姻之時則過至此澤陂之士女所以滛奔而不可禁也其本作膳又可以爲蔌韓奕所謂維筍及蒲是也蒲與筍蔌之至賤者也然以其時之所宜獻則不可不備矣公侯燕樂而𨿽賤者必備則貴可知

蓷

蓷茺蔚也萑也茂於沃壤當夏中和之時旱則幹水則死有和平之性此詩人所以況夫婦也中谷有蓷之詩一章言暵其幹矣言生之艱難二章言暵其修矣修甚於幹況恩衰薄也三章言暵其濕矣濕甚於修況饑饉則相棄也夫蓷陰艸也而附於陽生於中谷之寒水則非遂性之地也其始也幹其中也修其卒也濕【疑有所缺】藚蓍

鷊臺

緑菫

蓄蓼【已上缺】蒹葭

蘆謂之葭其小曰荻謂之蒹其小曰蘿其始生之時又謂之薍蒹能兼地於葭所生能侵有之然不如

葭所生之遐不冝下故也則宜下矣葭能遐假水焉蒹又謂之兼𨿽兼地然惡下荻彊而葭弱荻髙而葭下故謂之荻荻猶逖也蘆秀而蘆蓽可織以爲薄席茨亦可織𨿽完而用不如蘆而或析也故音完菼中赤始生未黒也而赤故謂之菼其根旁行彊揉槃互其行無辧矣而又彊焉故又謂之薍薍之始生常以無辧惟其彊也乃能爲亂詩言毳衣如菼以其赤黒毳如之言八月葦以其可辭以其蠶士言蒹葭刺無以保國以其兼地而遐言葭菼揭揭庶妾上僣以其自下而亂始也騶虞以所生乎下言葭行葦以所生在行言葦且葦小物也

茹藘

茹艸者若亨若葅若生食之尢甚變焉皆度所宜以之而已故又訓度易所謂防茅茹者茅始生可茹者也茹藘赤艸所染亦赤如此之謂若茈防者能已之己其能此乎藘生於心色赤南方也方物相見之染如此安能無慮若茈防者何慮之有

蕨

周秦曰蕨名其始生未有放葉始蕨之時

蘩

髙靑均葉蘩日而繇又潔可以生蠶母糸而艸之者也又蘩之醒爲蒿皆髙故也

蘿

蘿羅生松上如蘿亦羅生而弱又莪謂之蘿科生旁羅也

莪

莪以科生而俄詩曰匪莪伊蒿伊蔚莪俄而蒿且蔚菁莪育材之詩正言莪者以此

毛詩名物解卷四

欽定四庫全書

毛詩名物解卷五

宋蔡

卞集解

釋木

桃

桐

木李

樗【缺】蔦榛

柳

杜

唐棣栲

柞棘

椐

栵

檿

柘

檉條

楊

椅

樞

楡

檀【缺】

桃

桃先百果而華故從兆其時則春而陽中也故以記婚姻之時正

桐

桐木之良利者也其性虛以柔故能受聲以爲琴瑟則其木以堅實爲上以虛柔爲下故椅也桐也梓也皆彊良以爲器而非桐梓也

木

木瓜弓材之下者也木瓜之詩曰投我以木瓜言其實大於桃而已是故三章皆言所投者木瓜報者以玉何也蓋木果所以助養人之物而玉者人君之至貴者也投我以助養人之木果而報之以至貴之玉此序所謂厚報者也維民報之心若是其厚此桓公之覇所以半古之人而功必倍之也歟夫木仁也以譬君子之徳玉陽也以象君子之性桓公之惠小而功徳防矣故報止以玉爲足以取類矣如天保報上則無物比焉亦欲其壽考而已

李

李以純白之華如桃李紅白相間也桃李之成實其時偕也投我以桃報之以李言施報之道也李實之爲用微矣周之賢人【闕】所以種藝之道故𨿽磽確之丘中有麻之可衣有李之可食貴衣絲賤衣麻谷實重果實輕言賤者有以爲衣則貴者可知矣言輕者可以爲修則重者可知矣

蔦

蔦之施於柏猶異姓之親托於王也女蘿之施於松猶同姓之親托於王也故頍弁之詩曰蔦與女蘿施於松柏女蘿非出於柏蔦非出於松蔦與女蘿而尙或施諸松柏諸公有幽王之親而無以托焉安能有松柏之徳哉

榛

榛小木也所以爲禮實則貴矣植之榛栗椅桐梓漆先禮實而後工器也然亦伐之以爲藩則賤者人之所忽而不治瞻彼旱麓榛楛濟濟𨿽人所不治之材然猶澤蕃息之盛者非有陰陽和調自然之正气而無所暴利則萌孽莫之遂逹而有所夭折𨿽然二詩所以不同何也蓋衛國有狄人之敗露居處於曹無城市宮室君臣上下冠婚喪祭無以爲禮實則於是不可不先周至太王傳世已久徳澤之加乎民非特若不治之榛楛能濟濟然盛也故舉其微小者則彊大者可知矣舉其人力不治者則勤治者可知矣二者之意不同各有所當也

柳

柳柔木也蕃所以禦宼柔不足以濟難故曰折柳樊圃狂夫瞿瞿以柳爲樊而生之不足以爲固故折柳者柔之至也猶之兔爲饔餼體微不足以爲厚而斯首則微之至也小弁之詩曰菀彼柳斯鳴蜩嘒嘒夫蜩鳴於菀然之柳至眾之民而不能使其有所附焉此小弁之所由怨也

杜

杜赤棠也而多特生故詩有枤杜者昭公之枤杜言其葉生湑榦生枝枝生葉枝譬則兄弟葉譬則族也昭公不能彊本以兼族獨居而無兄弟曽枤杜之不如也武公之枤杜言生於道左弼居君之右輔居君之左道譬則君左譬則輔武公有兼宗族之彊而無求賢自輔之徳曽枤杜之不若也文王之杕杜言有睆其實其葉萋萋睆者實大而可見萋者葉齊而已成其實可見其葉已成則木之气定而止息之時而已徵夫勞於王事而不知息曽枤杜之不若也

唐棣

唐棣栘也其葉相向而開相反而合或向或反文繡之巧麗也故言王姬車服之盛則曰何彼穠矣唐棣之華穠厚貌夫文繡之巧麗而謂之厚何也曰得禮之正則爲厚失禮之正則爲薄

栲

栲輻材也南山有栲言其堅久也故曰樂只君子遐不眉壽栲從考與蓍從耆同意

柞

柞之性堅彊而不爲霜露之遷得土之正气也故詩以諭信性堅剛難長柞棫之木猶且防然以大矣則柔者可知矣

棘

棘赤心而外束也詩曰凱風自南吹彼棘心賢則親之無能則憐之者母之親子也棘非能順者而凱風有母之道便能吹之使其心夭夭然和以茂也園有桃之詩曰園有棘其實之食食者正養人之物而以爲實食所謂儉而嗇也鳲鳩之詩鳲鳩在桑其子在梅言鳲鳩之所生者専一而不二故其子在梅在棘在榛而終不失其所也蓋棘在外故鳲鳩之正是四國靑蠅之交亂四國四國以赤心而捍外者也榛在內故鳲鳩言正是國人而靑蠅言搆我二人讒言之害正也疎則難搆親則易入讒及所親之人則甚此二詩所以皆言於卒章也

椐

春秋傳曰弱足者居椐適可杖居者之所材也椐又樻也材適可杖木之貴也

栵檿

柘檉

栵栭栗也叢謂之灌細謂之栭二者非可以爲大用故有害於營家室則修之平之檉河桞也椐之材可以爲杖而已去之不爲傷地利存之不爲利生物故啟之辟之則無害於爲室家者猶或存而不去也檿山桑也其榦弓車之材也檿柘爲不去矣或猶攘之剔之此有以見周之興天下之民居之曽居室之不容矣

條

條柚也其實與梅同皆可以同味故終南之詩戒襄公則曰終南何有有條有梅二者嘉卉也南山之冝有嘉卉以爲蔽猶人君宜受顯服以爲章也

楊

夫先王之於百物爲人用則貴之易稱百谷艸木麗乎土得土之灌以厚者其質剛得土之虛而薄者其性柔楊濕生故材爲下松檜之木至剛而不爲四時風雨之所遷也檜堅實而理直則冝以爲楫松剛直而不變則宜以爲舟楊非堅實之材故菁菁者莪之卒章言泛泛楊舟載沈載浮僅可以載任而已采菽言君子之信義足正諸侯故曰泛泛楊舟紼纚維之言紼纚維之則固制下之道也東門之楊其葉牂牂牂從羊言美而未大也東門之楊其葉肺肺肺爲金髒言其已成所以刺昬姻之失時也

椅

椅梓實桐皮非梓之正非正而外若同焉有椅之意樲若棗而小非棗之正棗甘而樲酸棗屬而樲貳者也羊棗謂之遵則不貳者也

樞

樞爲之區受戶壯焉天自爲區又有受也闔辟因之矣荎謂之樞有兪有制知闔辟矣

楡

楡沈滑故謂之楡荎楡而有刺所以爲主枌楡而已安可長也以兪爲合乃卒乎分夫根如羒楡如枌皆分之道

毛詩名物解卷五

欽定四庫全書

毛詩名物解卷六

宋蔡

卞集解

釋鳥

雎鳩

鳴鳩

黃鳥鳲鳩

鴻鷺

桑扈

鶚

鴟鴞

隼鶺鴒

鳯凰

鵙

防

鴟燕

雎鳩

雎鳩或謂之鶚或謂之王雎凡鳩皆陽鳥也剛而能制者眞若乎陽故鳩訓聚而有別者也和而不同則有是意故謂之雎鳩然有不可犯之道也故又謂之鶚王大也於鳲鳩則爲大矣故又謂之王雎勒以法度足以一眾者莫如雎鳩故雎鳩氏爲司馬夫有可歸之徳又有可歸之位者后妃也故關雎又爲王者之風而不爲諸侯之風能聚所以諭后妃之求淑女能別所以諭后妃不失禮義也

鳴鳩

鳴鳩或謂之鵲鳩或謂之鶻雕凡名鳥者必有所善鳴鳩善鳴者也春者啟之時秋者閉之時啟則有時閉則無事鳴鳩以啟來而閉去故鶻鳩氏爲司事臣以骨鯁爲任而非倡和者故命官以鶻鳩而不謂之鳴鳩也詩曰宛彼鳴鳩翰飛戾天非修翼之鳥而至乎其逺則敗矣

黃鳥

黃鳥之爲物中和而得時者也有中羙之性故謂之黃鳥其鳴以春爲期其去以秋爲度倉庚所以鳴其時也故凡記時者皆言倉庚形色皆有中和之美黃鳥所以命其徳也故哀三良刺宣王皆言黃鳥仲夏黍登而聲伏故謂之摶黍

鳲鳩

鳲鳩能定志而有所守者也有所守則可以爲善可以爲羣故謂之鵠鶵夫王者民人之主也無均平之徳則不足以治之故鳲鳩氏爲司空止則在桑飛則在梅徙則在棘下則在榛無往而不擇也夫人無均一之徳則不足以爲諸侯之家鵲之性剛而不可奪守而不可欺鳲鳩無爲巢之功而有居守聚利之善此其所以得而有之也是故作詩者以諭乎諸侯之夫人及其在位之臣自大夫妻至庶人皆不得而擬焉蓋能一者治人非治於人者也

鴻

鴻之爲物髙可以致逺卑可以濟難知時而去就者也鴈不専逹而所至必從其長故大夫執鴈亦有從長之意鴈制於長成於屬有長必有屬故以鴻譬天子之使新臺云鴻則離之以長言之者詩多以山諭君而此以鴻蓋新臺之刺宣公家道也於國則言其位於家則言其長𨿽魚潛於卑幽鴻飛於髙逺魚网設而鴻離之豈設网之意哉

鷺

鷺防白而不污立常有振舉之意足常跂有振而獨舂之貌步好自低昂而謂之獨舂也作詩者以其防白而不可污諭君子之徳以常有振舉之意諭君子之威儀夫威儀欲其棣棣而以振舉何也蓋不可以髙仰之驕色也不可以卑俯之俯替也是驕近亂替近疾其升也不驕其降也不替此所謂威儀棣棣不可選也然則振鷺之威儀豈所謂髙仰者哉

桑扈

桑扈竊脂也性好集桑故因以桑則九扈之名也戶所以閉邑所以守故謂之扈羽領之間皆有文而又善自閉守故名爲扈而作詩者所以諭君子之禮文少昊氏以九扈爲九農正亦曰扈民無滛者也

鴞

鴞無爪牙羽翼之才而以口向物物所惡而已亦以物惡故常集於幽荒防蔽之土也墓門有棘有鴞萃止是已泮水曰翩彼飛鴞集於泮林鴞可惡之鳥泮水可欲之地且鴞之惡非翩然而集於木者惟僖公有仁厚之徳故𨿽所惡之鳥能集可欲之地不庭之虜猶之鴞去幽荒而集於泮林也其來𨿽不足以爲善惟其不害於物故能翩然集之而不爲物逐也

鴟鴞

鴟鴞性陰伏而好淩物者也陰伏以時發者必有以定之內畜志以淩物者必有以決乎外故謂之鴟鴞然其害物也能竊伏而不著鷹隼之勢故鴟鴞以諭管蔡之暴亂

隼

隼之擊物而必中者也必至謂之隼物而謂之鷹必至者或有所過取故作詩者以隼諭不制之諸侯而司冦之官則以鷞鳩名之

鶺鴒

鶺鴒者有所就有所招者也彼可卽而卽之則無不親彼可令而令之則無不從如鴒之尾應首也親則有雝雝之能和從則有渠渠之能容故謂之雝渠作詩者以諭兄弟之無不親無不和也兄弟之道天性也動其脇而首尾應者𨿽有彊誠亦自然而已故字或以爲鶺鴒

鳯凰

瑞應者也盛徳之所感天命之所受則應時而至矣少昊氏以鳥名官而鳯凰爲歷正分至啟閉之官皆有屬焉故詩以諭大臣鳯凰鳴矣於彼髙岡者朝廷也鳴者辟令也蓋國有六職有坐者而論道者焉

鵙

鵙見於萬物開閤之時夏至而鳴冬至而止天地不勞萬物以生萬物以死夏至則生者勞物冬至則死者定物鵙鳴同萬物而勞者也故謂之百勞鳴於二至之間故伯趙爲司至七月以鵙爲將續之候觀天時而終人事所以順萬物而作者也

梟

梟類鴟而尢好陵物者也有陵物之意故當求之端待發气果敢而發必中聲當曉者以其如此非若彊茅之陰伏也

鴟

鴟猛而不剛勇而無才塞而不通故謂之彊茅從大而不能有爲故謂之鴟哲婦之主乎內也其爲物若梟其陰伏若鴟故曰懿厥哲婦爲梟爲鴟

燕

燕就陽而畏陰南北往來有生息之道知天時而不違以自飬至南而勞至北而息勞而生也息所歸也鳥西北乙鳥東南自所歸而言故謂之鳥自所生而言故謂之乙鳥或就所生而言或就所歸而言何也蓋官之親就天道而司人事歸以息者天道者天之成像也故司分爲鳥氏者气之自然而正也故以天道言之則配以自成天命鳥降而生商非人之所爲也燕之生育於東北蓋人所見也故謂之乙其來去有自安之道故謂之燕莊姜送歸妾而謂之燕燕於飛𨿽以爲燕而亦有自安之道歟

毛詩名物解卷六

欽定四庫全書

毛詩名物解卷七

宋蔡

卞集解

釋鳥

雞

鵲

鸛

鵝

雉

鷂雉鳶【缺】

雞

鹽鐵論曰雞亷狼貪故曰小廉如雞爾雅曰雞大者蜀蜀大雞郭璞曰雞大者蜀今蜀雞也蓋雞有蜀魯荊越之種越雞小蜀雞大而魯雞又其大者莊子曰越雞不能伏鵠卵魯雞固能矣成元英曰越雞荊雞也魯雞今之蜀雞案韓子曰魯雞之不期蜀雞之不支則元英所謂非是傳曰雞爲積陽南方之象故陽出雞鳴以類感也案陽气生於子雞應子而初鳴陰气生於午雞應午而又鳴則非陽出故鳴也詩曰風雨瀟瀟雞鳴膠膠言雞之信度如此蓋秋气慘而淒淒風雨如此則疑不能和秋物脫而瀟瀟風雨如此則疑不能固向晦則君子入宴息之時也風雨如此則又疑於己今曰風雨淒淒雞鳴喈喈則亂世之君子不攺其度之譬也喈喈言鳴而不失其和膠膠言鳴而不失其固易曰防爲雞蓋兌見而防伏故爲雞雞知時而善伏者也乳狗噬虎伏雞摶貍又曰伏雞曰抱王襃曰魚瞰雞睨李善以爲魚目不雞好邪視此言是也禽經曰陸鳥曰棲水鳥曰宿一鳥曰止眾鳥曰集蓋水鳥晚於林棲故曰宿說文云日在西方而鳥棲因以爲東西之西詩曰雞棲於塒日之夕矣言雞棲矣日於是夕夕於是月見故也夕象半月未有蟾桂之狀

鵲

鵲搆巢取在木杪枝不取墮地者皆枝受卵故一曰幹鵲而莊子言魚傅沫烏鵲孺蓋鵲以傅而孕育故曰孺也列子曰細腰純雄其名穉蜂與鵲言孺同意淮南子曰太陰所建蟄虫首穴而處鵲巢向而爲戶又曰蟄虫鵲巢皆向天一蓋鵲巢開戶向天一而背太歲博物志云鵲背太歳也先儒以爲鵲巢居而知風蟻穴居而知雨蓋鵲歳多風則去喬木巢旁枝故能髙而不危也然而彊且不滛知風之自而搆其巢知歳所在而開其戶者鵲也彊而不滛所以成徳故有行知風之自而搆其巢知歳所在而開其戶所以趨時故有功詩人以譬國君積行累功詩曰防有鵲巢卭有旨苕言不驚懼之故防有鵲巢言不殘賤之故卭有旨苕俗說鵲巢中必有梁見鵲上梁者必貴蓋今二鵲共銜一木置巢中謂之上梁說文作舄象形通於舄履古之人履欲行不欲如鵲故其字借爲舄履之舄所以爲行戒其在相法有之鵲行蹌蹌性行勿良是也亦言舄以木置履下幹昔如鵲崔豹古今注曰幹昔不畏泥濕故曰鵲也象文作鵲蓋從錯省淮南子曰如鵲之駮一何從昔昔言幹也考工記曰穉牛之角直而澤老牛之角珍而昔周官屨爲赤舄黑舄赤繶黃繶靑絇此言王及後服屨赤舄以赤爲繶黑舄以黃爲繶皆靑絇也鄭氏以爲王吉服有九舄有三等赤舄爲上冕服之舄下有白舄黑舄王后吉服六維祭服有舄舄爲上禕衣之舄也下有靑舄赤舄今云赤繶黃繶雜互言之非是也蓋王及後舄之名一而已赤舄王六冕之舄黒舄後三翟之舄其他服則屨爾詩曰衮赤舄又曰赤舄幾幾其傳曰赤舄人君之盛屨也又曰赤芾金舄防同有繹其傳曰金舄逹屨也舄蓋臣道也所服之【闕】故屨人無之而謂之逹屨謂之金舄舄而金絇也然則古者諸侯方其爲人君則赤舄方其爲人臣則金舄氏子抄曰舄九寫而爲烏虎三寫而爲帝言書之轉易如此意林曰書三寫魚成魯帝成虎亦是意也

鸛

鸛形狀略似鶴其性甘帶毎遇大石知其下有蛇卽於石前如術氏禹步其石阞然而轉南方星人學其法者伺其養雛緣木以篾絙防其巢鸛必作法解之乃於木下鋪沙印其足迹而放學之天將雨則長鳴而喜蓋知雨者也又善羣飛薄霄激雨雨爲之散作巢大如車輪卵如三升【闕】擇石以嫗卵蓋鸛水鳥也伏卵時數入水卵則不毈取礜石周圍繞卵以助暖气故方術家以鵲巢暖中礜石爲眞物也又泥一防爲池以石宿水今人謂之鸛石取魚置池中稍以飼其雛俗謂鵲巢蔽形鸛石歸酒又曰礜石濕鸛石涼故能使卵不毈水不臭腐也詩曰鸛鳴於垤婦嘆於室垤蟻室也蓋鸛知天將雨有見於上蟻知地將雨有見於下鸛鳴於垤將雨之候也將雨則徵夫之至不必如期故婦嘆於室也且行百里者半九十言末路之難也則於是遇雨爲尢苦詩人道此敍其情而序曰三章言室家之望女也禽經曰鸛俯鳴則陰仰鳴則晴仰鳴是有見於上也俯鳴是有見於下也夫文雚見爲觀亦取諸此

鵝

鴿鵛如癭鵝顙如癅今鵝江東呼長頭善鳴又喜轉旋其項故古之學書者法以動腕羲之好鵝者以此亦取其自然而有行列故聘禮曰出如舒鴈而古者兵有鵝鸛之陣也左氏曰鄭翩願爲鵞蓋舊說言江淮謂羣鸛旋飛爲鸛井則鸛善旋飛盤薄霄漢與鵞之成列正異故陣法或願爲鵞或願爲鸛卞子曰羊性滛而狠豬性卑而率鵝性頑而傲狗性險而出蓋鵞峩首似傲故曰傲也名之曰鵝其謂是歟禽經曰鵝飛則蜮沈鸛鳴則蛇結又曰鵝伏隨日鳱伏隨月說者以謂乳鵝伏卵隨日鳱伏卵隨月光所轉又曰腳短者多伏腳長者多立腳近尾者好步近臆者好躑多伏鵞之類是也

雉

雉死耿介妬壠護疆善鬭𨿽飛不越分域一界之內要以一雄爲長餘者𨿽眾莫敢鴝鳴潘嶽所謂畫墳衍以分畿者也周官曰士執雉蓋士死制故執雉所謂二生一死贄者也又其交有時別有倫而其羽文明可用爲儀故古者後服三翟詩曰有彌濟盈有鷕雉鳴濟盈不濡軌雉鳴求其牡言雉冝交有時別有倫而今反以雌求雄非特以雌求雄又求牡焉以雌求雄滛也以雌求牡焉亂也故曰公與夫人並爲淫亂又曰雄雌於飛泄泄其羽言雉交有時別有倫而又性善鬭𨿽今不犯域分宣公滛亂不卹國事軍旅數起則雉之不如也易曰離爲雉蓋離火其體文明其性復焱悍故爲雉雉𨿽非辰屬而正是南方之物陶氏所謂丙午日不可食者明王於火也禮云雉曰疏趾蓋鴈鴨醜趾間有幕其足蹼雞雉醜指閒無幕其足疏故曰疏趾也簡兮之詩曰左手執籥右手秉翟此大舞也宛丘之詩曰無冬無夏值其鷺羽此小舞也蓋雉取文明鷺則取其潔白之容而已所謂大舞者籥舞也所謂小舞者羽舞也故樂師云掌教國子小舞而一曰羽舞或曰雉性突前其字從矢或曰虎豹之文來田雉之文來射故從矢也易曰射雉一矢亡雉雞類也不能逺飛騰躍而上髙不逾丈橫不過三丈故先儒云雉髙一丈長三丈也蓋古者數數以萬度度以雉書曰雉不再合信也說文曰雷始動雉鳴而鴝其頸蔡邕月令以謂雷在地中雉性精剛故獨知之應而鳴也

鷂雉

釋鳥云江淮之南靑質五采皆備成章曰鷂雉王后之服一曰翚翟畫以翠雉二曰揄翟畫以揄雉三曰闕翟言刻繒爲之闕而不畫闕而不畫則其制屈於三翟

毛詩名物解卷七

欽定四庫全書

毛詩名物解卷八

宋蔡

卞集解

釋鳥

烏

鸇

雕

鴈鷹

防防鶴

鸕鷀鳧

鷮

烏

說文云烏孝鳥也象形林罕以謂全象鳥形但不注其目睛萬類目睛皆黒烏體全黑逺而不分別其睛也烏一名鴉其名自呼淮南子雅之啞啞鵲之唶唶豈爲寒暑燥濕變其聲哉詩曰莫赤匪狐莫黑匪烏蓋狐羣者也烏合者也詩以況衛之君臣並爲虐威其惡如一又曰哀我人斯於何從祿瞻烏爰止於誰之屋言富人之屋利之所在故烏集焉民之從祿將如是矣故大夫欲王瞻之也抑曰匪手攜之言示之事此之謂也又曰具曰予聖誰知烏之雌雄言幽王君臣俱自謂聖如烏之黑而雌雄無以相別也管子曰烏集之交初𨿽相讙後必相咄詩人毎以爲刺者非特譏其爲惡如一亦刺其初皆利合不以道也烏又爲嘆辭者蓋雅見虎則鳴見異則噪故以爲烏烏虖嘆所異也今人聞鵲噪則喜聞烏則唾以烏見異則噪故輒唾其凶尙書大傳曰愛其人者兼其屋上之烏然則惡而知其善愛而知其惡者寡矣孫子曰烏起者伏也烏集者虛也言古善料者觀烏起而知伏視烏集而知遁傳曰烏樂空曠鵲樂稠閙世云鴛交頸而感烏傳涎而孕莊子曰烏鵲孺蓋謂是歟又曰見烏飛翅重知天將雨蓋烏陽物也感陰气而翅重故俗以此占其雨下淮南子曰騰蛇遊霧而殆於蝍蛆烏力勝日而服於鵻禮陽物也

鸇

釋鳥曰晨風鸇艸木疏云似鷂黃色燕頷勾喙向風搖翅乃因風飛急疾擊鳩鴿燕雀食之列子曰鷂之爲鸇鸇之爲布谷久復爲鷂也孟子所謂爲叢敺雀者鸇卽此是也詩曰鴪彼晨風郁彼北林言穆公能芘其所賴而賢者赴之如此曽子曰國有道則突若入焉此之謂也且黃鳥仁晨風義而秦之良士以仁死賢臣以義生故黃鳥曰哀三良而晨風以刺棄其賢臣禽經曰�好風�惡雨然則謂之晨風可知矣又曰雕之智不如鸇鸇之智不如鴈今鸇亦去來有時然其制字從鸇又可知矣

雕

雕狀似鷹而大黑色俗呼皂雕一名鷻其飛上薄雲漢詩曰匪鶉匪鳶翰飛戾天匪鱣匪鮪潛逃於淵言民人飛竄伏如此所謂亂也決起而飛曰翰料起者詩曰如飛如翰蓋飛象料飛之形而翰從翰飛翰言以翼自翰而上也今鴻鵠雕鳶之類皆言翰爾雅曰象謂之鵠玉謂之雕蓋鵠之義出於鴻鵠之鵠雕之義出於雕鶚之雕鵠性勁利雕性刻制故也今大雕翺翔水上扇魚令出沸波攫而食之一名沸河淮南子曰鳥有沸波者卽此是也禽經曰淘河在岸則魚沒沸河在岸則魚出

鴈

釋鳥曰鳧鴈醜其足蹼其踵企郭璞以爲鳧鴈指閒有幕蹼屬相著故曰其足蹼是也又曰飛則其踵企直非是也踵足後也蓋今鳧鴈之醜行則皆前幕布地而後踵常企故曰踵企也以今鵞觀鴈行鴨觀鳧行則槪可見矣鴈行斜步側身故詩曰鴻飛遵渚公歸無所於女信處鴻飛遵陸公歸不復於女信宿蓋鴻之爲物其進有漸其飛有敍其羽可用爲儀君子之道也故以此諭周公易曰漸之進也公歸東都則爲進矣然未至西都也故爲不復易曰其羽可用爲儀言不可亂也然則禮有以鴻爲儀者取其行列不亂而已禮曰前有師旅則載飛鴻鴻飛則有行列故也載謂合剝皮毛舉之竿首若禮所謂以鴻脰韜杠也周官以禽作六摯大夫執鴈以其保身又欲有去就之義者而不失其序故執鴈也蓋鴈夜泊洲渚令鴈奴圍而警察飛則銜蘆而翔以避矰繳有逺害之道非特取其去就之義而已鹽鐡論曰噰噰鳴鴈朝日始旦登得前利無蹈後害此言婚姻以禮則有利而無後害也夏小正曰鴈北鄕鄕者何也鄕其所居也何以謂之居也生且長焉耳又曰逓鴻鴈先言逓而後言鴻鴈何也見逓而後數之則鴻鴈也且曰逓則猶言乘傳云耳非其居也法言曰能來能往者朱鳥之謂蓋燕一名鳥鴈亦名朱鳥鳥以春分來朱鳥以春分去淮南子曰燕鴈代飛此之謂也且鴈霜降南䢐冰泮北䢐其性惡熱故中國始寒而北至舊說鴻鴈南翔不過衡山今衡山之旁有峯曰回鴈蓋南方地極燠人罕識雪者故鴈望衡山而止陳琳曰陸防蘂犀水截輕鴻輕鴻毛也傳曰輕於鴻毛今人試刀以髮浮轉於水而令刃斷之水截輕鴻殆類是也博物志曰鴻毛爲囊可以渡江不漏制字從江其以此乎或曰大曰鴻小曰鴈鴻蓋從鴻大鳥也

鷹

鷹鷙鳥也一名鷞鳩左傳曰鷞鳩氏司冦蓋鷹鷙故爲司冦一曰一歲爲黃鷹二歲爲鷂鷹三歲爲鶬鷹鷂次赤也埤倉音披免切鷹鷂二年之色也蓋頂有毛角微起今通謂之角鷹詩曰維師尙父時維鷹揚言其武之鷹揚如此樂記所謂發揚蹈厲太公之志也舊說凡鷙鳥雛生而有慧出殻之後卽於巢外放條大鷹恐其墜及爲日所曝熱暍致損乃取帶葉枝揷其巢畔防其外墮及作陰涼也欲驗雛之大小以所插枝葉爲候若一日二日其葉微萎尙帶靑色至六日七日其葉艸微黃十日後枯瘁此時雛大可取說文曰癰從瘖省蓋癰從疾省佳之疾防者故從疾省也隨人所指蹤故從人禽經曰鷹不擊伏鵠不擊妊蓋其義性如此裴氏新書曰虎豹無事行步之時若將不勝其驅鷹處眾鳥之閒若睡寐然積怒而全剛生焉越之報吳用此道也

防防

防防一名鳽似鳧腳髙毛冠巢於髙木生子穴中子銜其母翅飛上下淮賦所謂鸕鷀吐雛於八九防防銜翼而低昂者也段氏云鵝警鬼防防厭火孔雀避惡舊說此鳥長目而睛交故有防防之號相如所謂防防旋目者是也禽經曰旋目其名鶚交目其名鳽方目其名鴀矣

鶴

鶴形狀似鵝靑腳素翼常夜半鳴故淮南子曰雞鳴將旦鶴警夜半其鳴髙亮聞八九里雌者聲差下舊云此鳥性警至八月白露降流於艸木涓滴有聲因卽髙鳴相警移徙所宿處慮有變害也蓋鶴體潔白舉則髙至鳴則逺聞性又善警行必依洲嶼止必集林木詩易故以爲君子言行之象始生二年落子毛三年產伏七年飛薄雲漢後七年學舞後七年應節後七年晝夜十二鳴中律後六十年不食生物大毛落茸毛生色雪白泥水不能污百六十年雌雄相視目睛不轉而孕千六百年飲而不食聖人在上則與鳯凰遊於甸其精神气骨應相禽經曰鶴以怨望鴟以貪顧雞以嗔視鴨以怒瞠雀以猜瞿燕以狂防視也鶯以喜轉烏以悲啼鳶以饑鳴鶴以潔唳防以凶叫鷂以吉嘯鳴也今鶴雌雄相隨履其迹而孕傳曰鶴影生鼈男化也

鸕鷀

鸕鷀食魚似鶂而黒一名鷧觜曲如鉤其骨主鯁及噎蓋類而推者也此鳥吐而生子神農書所謂鸕鷀不卵生而吐其雛獨爲一異是也楊子孚異物志云鸕鷀沒於深水取魚而食之不生卵而孕雛於池澤旣胎又吐多者七八少者五六相連而出若絲緒然水鳥巢於髙木之上

鳧

鳧有不可畜者能及人也爲得已焉有可畜者能及人而止爲居石焉

鷮

尾長而走且鳴則其首尾鷮如也

毛詩名物解卷八

欽定四庫全書

毛詩名物解卷九

宋蔡

卞集解

釋獸

麐

兔

鹿

麝

犀

麈虎

猱

厖

狼

狐

猲驕駮

豵

麐

麐麒麐土畜也信至應禮以足至者也音中鐘呂行中規矩不羣居不旅行不入防穽不罹羅网王者至仁則出角端有肉示有武而不用不踐生艸不食生物有愛吝之道故麐從吝牡麒牝麐陰主吝嗇故有曰吝也詩曰麟之趾之定之角始於趾終於角言徳以升進爲美也易曰徳言盛故是詩每況愈上爾雅曰麐似麕一角故西狩獲麟曰有麕而角也或曰麐肉角鳯肉咮皆示有武而不用也傳云麟似麒而無角案爾雅曰驨如馬一角不角者麒然則麟從麒省不角故也或曰詩序以爲皆信厚如麟趾之時從吝以厚故也從其以信故也其信也其者指物之辭

兔

兔口有缺吐而生子故謂之兔吐也舊說兔者明月之精視月而孕故楚辭曰顧兔在腹言顧兔在月之腹而天下之兔望焉於是感气禮云兔曰明視亦此意也蓋咀嚼者九竅而胎生獨兔雌雄八竅故陶氏書云兔防雄毫而孕五月而吐子而裏俗又謂視顧兔而感气故卜秋月之明暗以知兔之多寡也今孔雀亦合蓋先儒以孔雀聞雷而孕則兔𨿽防毫而其感孕以月理或然也月缺也故其口缺詩曰肅肅兔罝施於中林蓋椓木之丁丁以有所聞施於中逵以有所見施於中林則無所聞無所見於是焉肅肅則好徳之至也故詩以此爲徳徐幹中論曰肅肅兔罝施於中林處獨之謂且先王之化言格於蒭蕘行至於雉兔然後爲博故是詩正言兔罝而敍者以爲莫不好徳也古今注曰兔口有缺尻有九孔今尻於文從九蓋生於兔也內則曰兔去尻狐去首蓋狐亦正丘首不忘本也說文無兔字以免爲兔兔生自口而出冝有畱難而後免故字又通爲免俗作兔非也今免身亦謂之分娩蓋物之產乳莫易於羊莫難於兔故羊子曰逹免子曰嬎逹之爲言羊也嬎之爲言兔也兔足前卑後倨其形俛又從免也冕字從免古之說冕者以爲位彌髙而志彌恭其以此乎內則曰姆敎婉娩聽從蓋婉妻道娩母道聼婦道從姑道也

鹿

字說曰鹿性警防相背而食以備人物之害蓋鹿羣居善走者也分背而食則相呼羣居則環其角外向以備物之害己故詩以況君臣之義而詩艸虫經曰鹿欲食則皆鳴相召志不忌也蓋鹿愛其類發於天性周官曰視朝則服皮弁正以鹿皮爲之蓋取諸此詩曰王在靈沼於牣魚躍王在靈囿麀鹿攸伏言人之與物異類則魚見之深入鹿見之決驟今魚樂於沼鹿安於囿如此則以文王之徳行於靈沼靈囿而有以及之故也小爾雅曰鳥之所乳謂之巢雞雉所乳謂之窠兔之所息謂之窟鹿之所息謂之詩曰町疃鹿場言町疃之中無人焉故鹿以爲也

麝

釋獸云麝父麕足如小鹿有香故文從鹿從射虎豹之文來田麝之香來射則皮與臍爲之累今商汝山中多羣麝所遺糞常就一【闕】𨿽逺就食還走其地不敢遺迹他所慮人獲之人反以是從迹其所在必掩羣取之蓋麝絕愛其香毎人所迫逐勢且急卽自投髙巖舉爪剔出其臍就縶且死猶拱四足保其臍吳筠猿賦以爲麝懷香以賈害狙伐巧以招射蓋謂是也陶氏云麝形似鹿今俗謂之香麞常食柏葉故養生論云虱處頭而黒麝食柏而香也又曰啗蛇今以蛇蛻裹之彌香夏月食蛇多至寒香滿入春而臍內極痛卽以爪剔出之置尿溺之中皆有常處蓋象退牙犀退角麝退香皆輒藏覆知自珍其貨

犀

犀性絕躁似豕一管三孔毛大腹卑腳腳有蹄黒色三角一在頂上一在額上一在鼻上在鼻者卽食角者也小而不�好食棘亦有一角者交州記曰犀有二角鼻上角長額上角短或曰三角者水犀也二角者山犀也在頂謂之頂犀在鼻謂之鼻犀犀有四輩其紋或如爛椹或如狗鼻者上黔一犀無文螺犀文旋防犀文細牯犀文大而勻舊說犀之通天者惡影常飲濁水重霧厚露不濡其裏白星徹端世云犀望星而入角卽此也可以破水駭雞蓋犀之美者有光故雞見影而驚其次角理復有正插倒插正插者角腰已上通倒插者角腰已下通亦以尖花小而根花大者謂之正插根花小而尖花大者謂之倒插故南人以牙爲白暗以犀爲黒暗亦難別也犀亦絕愛其角墮角埋之王粲遊海賦羣犀代角巨象解齒是也周官函人爲甲犀甲七屬兕甲六屬蓋犀革甲差劣於兕七屬增一也或曰翡翠屑金人气粉犀犀最難惟鋸犀成小塊以極薄裹置懷中令近肉以人气蒸之候气蒸乘熱投臼中急應手如粉

麈

麈獸似鹿而大其尾辟塵以置蒨帛中能令歳久紅色不涴又以拂氊不蠧蓋蠅防變白麈尾畱紅而狐白貂防之類燕見之則毛脫物有相制其異如此今麋鹿醜亦喜紅南人取之則衣防服而舞麋鹿注視不動因以利刃刺之名苑曰鹿之大者曰麈羣鹿隨之皆視麈尾所轉爲凖於文主鹿爲麈而古之談者揮焉良爲是也恩平郡譜曰沈牛謂之回沙牛謂之磨鹿謂之荒麈謂之擢

虎

虎奮衝破又能劃地卜食蓋蛇蟠向壬鵲巢面歳燕伏戊巳虎奮衝破此亦鳥獸之所以靈也兵法曰將門牙門常背建向破其以此歟類從曰虎行以爪坼地觀奇偶者曰虎卜云簡兮曰執轡如組有力如虎組以言其藝虎以言其勇常武曰厥進虎臣闞如虓虎蓋虎之自怒虓然闞如虓虎則以言帥之勇發於忠毅非激而怒之也何艸不黃曰匪兕匪虎率彼曠野哀我徵夫朝夕不暇言兕抵觸虎摶噬先王驅而逺之則率彼曠野兕虎之所宜今徵夫如此則可哀矣爾雅曰熊虎丑其子狗絕有力麙漢律曰捕虎一購錢三千其狗半之是也方言曰虎陳魏宋楚之間謂之李公江淮南海之間謂之李耳注云虎食物值耳卽止以觸其諱故然則仁人之於親聞名心瞿見似目瞿豈自外至哉吳越春秋曰虎之卑身將有以擊也蓋鳥之擊先髙獸之擊先卑舊說虎威王夜方旦目精豆晝卽漸大又云虎死必倚巖壁淮南子曰虎之乳子不能摶噬者殺之爲其墮武此君子所以貴夫箕裘也

猱

猱體柔而善猜者也猜者犬之性而猱善猜故從犬又猜以入人者讒佞也其狗猱焉角弓論幽王之好讒佞則曰無敎猱升木如塗塗附

厖

厖金獸也秋則得气之正故天子於秋食之金爲剛故字從阜故畜之而能擾成豪則剛果而善相慝未成豪則能吠而已能吠而大故謂之厖犬以牙爲威者長喙則所制者眾故謂之獫𨿽喙短亦足以揚而肆其力故謂之猲驕爾

狼

狼犬類而長者也剛則彊而樂取故牝謂之貛柔則剛而自守故牡謂之狼知進而不知退者也貛知剛知柔者今狼也詩曰狼防其胡載防其尾言乎不逆而動也夫胡防則可上而不可退退則觸尾尾防則可就而不可進進則踢胡能委順以解之身逸而體全矣故防防之難而不能害之謂狼讒巧之敗而不能失之之謂聖

狐

狐性之不果於進者也人疑則眾乖而不附獸疑則羣離而不親故謂之狐疑者好思而難其動也故狐貉之厚以居而爲逍遙服南山之詩曰南山崔崔雄狐綏綏疑而不明也何艸不黃曰有芃者狐率彼幽艸君不明而臣疑其上也

猲驕

犬短喙曷以爲驕也

駮

駮類馬駮食虎虎食馬凡類已也而能除己害者在所交也

豵

豕俯而聼有軄者如之生一曰特猶之正也生二曰師猶之師也生三曰豵猶之師帥而從之者也

毛詩名物解卷九

欽定四庫全書

毛詩名物解卷十

宋蔡

卞集解

釋獸

麕兕

豺

獺

熊豹

羊牛

貉

豜

貆

麕

崔豹古今注曰鹿有角而不能觸麞有牙而不能噬麞麕也齊人謂麕爲麞麞如小鹿而美故從麞也章美也易曰陰𨿽有美含之以從王事古之制字如此麞從章�從音其義一也語曰四足之美有麃麃卽麞也或曰麞性善驚故從章吳越春秋曰章者傽偟也蓋麕鹿皆善駭而麕尢怯飲水見影輒奔道書曰麞鹿白膽善驚爲是故也詩曰野有死麕白茅包之云考工記曰山以麞水以龍言畫水必以龍畫山必以麞也麞山物也蓋麞性喜山麋性喜澤鹿性喜林故林屬於山爲麓而其字從鹿麓者鹿之所在故也鹿林獸也麋澤獸也博物志曰麋掘澤艸而食其場成泥名曰麋暖民隨此暖種稻不耕而獲其收百倍麕性羣聚故從囷囷聚也語曰市無赤米而囷鹿空虛先儒以爲圓曰囷方曰鹿蓋鹿亦羣聚故囷或謂之鹿也

兕

釋獸曰兕似牛重千斤一角靑色其皮堅厚可以制鎧故水剸蛟龍陸斷犀兕蓋取諸此吉日曰發彼小豝殪此大兕言能中微而制大也老子曰兕無所投其角兕善抵觸先王制罰爵以兕角爲之蓋酒陽也發人之剛其過則在抵觸故先王制此以爲酒戒詩曰兕觥其觩旨酒思柔此之謂也四升曰角角觸也與此同意

豺

釋獸曰豺狗足豺似狗而長尾白頰髙前廣後其色黃季秋取獸四面陳之以祀其先世謂之豺祭獸故先王候之以田禮記所謂豺祭獸然後田獵是也詩曰取彼讒人投畀豺虎豺虎不食投畀有北有北不受投畀有昊蓋豺虎以殺爲性則冝無所不食有北北方寒涼不毛之地今曰豺虎不食有北不受且付昊天制其罪則惡之至也記曰好賢如緇衣惡惡如巷伯爲是故也漢律捕虎一購錢三千豺一購錢百豺虎皆害物之尢者也故詩並言之俗云豺羣噬虎言其健猛且眾可以窘虎也又曰瘦如豺豺柴也豺體細瘦故謂之豺舊說豺獺祭天又或以謂皆自祭其先云疑此二物祭帝而其先與之焉禮曰萬物本乎天人本乎祖故曰人而不祭豺獺也

獺

獺獸西方白虎之屬似狐而小靑黑色膚如伏翼水居食魚孟子所謂爲淵敺魚者獺也亦自祭其先記曰獺祭魚然後漁人入澤梁是也蓋獺取鯉於水裔四靣陳之進而勿食世謂之祭魚其字從賴與豺從才同意援神契曰蝟多賴故不使超揚賴才也舊說蟾肪合玉獺膽分巵又曰熊食鹽而死獺飲酒而斃此類之不推也淮南子曰鵲巢知風之所自獺穴知水之髙下言歳多風則鵲作巢卑水之所及則獺移穴其預知有如此矣或曰獺一歲二祭豺祭方獺祭圓言豺獺之祭皆四面陳之而獺圓布豺方布又曰獺祭魚數七缺七蓋不祭也傳曰獺髓滅瘢說者以謂獺嗜魚腦其髓故能滅瘢

熊

熊似豕山居冬蟄其膽春在首夏在腹秋在左足冬在右足說文能獸堅中故賢能而彊壯稱能傑也熊羆亦堅中故熊從能羆從熊也熊好舉木而引气謂之熊經莊子所謂熊經鳥伸是也冬蟄不食饑則自舐其掌故其美在掌孟子曰熊掌亦我所欲也周官射則共熊侯豹侯蓋諸侯服猛下王徳一等故其射共熊豹侯而已又曰田役則設熊席熊席則以蒞眾尙毅故也亦以其溫呂子曰君居則狐裘坐則熊席云云鬼穀子曰分威法伏熊說者以爲熊之擊搏先伏而後動

豹

豹花如錢黑而小於虎文易曰君子豹變小人革靣言能革小人之面而已召南之事是也古今注曰豹尾車周制也所以象君子豹變尾言謙也晉人刺其在位不惜其民而其詩一章言羔裘豹袪至自我人究究言大夫體柔以剛文之而已今其用暴如此則非所以稱其服也居居以言其不通究究以言其不恕豹袪下大夫也詩曰羔裘豹飾又言國君體柔而文之以剛其義上逹也玉藻曰狐裘豹襃衣以裼之羔裘豹飾緇衣以裼之則豹飾明非襃矣毛詩傳曰飾謂緣以豹皮則緣領蓋人君之服管子曰上大夫豹飾列大夫豹幨此齊一時之數非古也俗云虎豹之駒未成文初皆翠宻及長蛻毛然後疎煥蓋亦養而成之傳曰文豹隱霧七日不食欲以澤其毛衣皆成文采殆謂是也語曰豹死畱皮人死畱名故君子疾沒世而名不稱焉廣志曰狐死首丘豹死首山言不忘本也豹一名程列子曰程生馬古詩曰餓狼食不足饑豹食有餘言狼貪而豹廉有所程度而食其字從勺當爲是也

羊

羊性善羣故於文羊爲羣犬爲獨也蓋羊毎成羣則一雄爲主舉羣聽之今俗所謂壓羣者是也北人謂之羊頭詩曰爾羊來思其角濈濈羊前其剛以觸者也故以其角聚爲善又曰爾羊來斯矜矜兢兢不騫不崩麾之以肱畢來旣升矜矜言羊之愛牧人也兢兢言羊之畏牧人也牧之道擾之以順其性故能使物愛攴之以制其放故能使物畏或降於阿或飲於池或寢或訛所謂擾之以順其性也麾之以肱畢來旣升所謂攴之以制其放也傳曰騫虧也崩羣疾也蓋羊之爲物以瘦爲病而又死善耗敗故不騫不崩本羊言之也禮云羽鳥曰降四足曰漬漬者謂死相瀐漬而善耗敗也六畜之死皆善耗敗而羊爲甚故詩如此徐曰羊主給膳以瘦爲病故羸字從羊亦豕善肥羊善瘦故羸從羊也詩曰不騫爲是故也易曰兌爲羊羊性前止故也蓋羊性前逆牛性前順故傳以爲使堯牽一羊舜荷箠而隨之不能前矣又曰今使烏獲借蕃從後曳牛之尾絕而不從者逆也若指之桑條以貫其鼻則五尺童子牽而周四海矣詩曰羊牛下來先羊而後牛者羊性畏露晚出而早歸當先於牛故也內饔曰羊泠毛而毳羶犬赤股而躁臊蓋言羊泠毛而毳則羶犬赤股而躁則臊矣皆物之不可食者故於文臊從燥省羶從氊省也鄭氏以爲泠毛而毳毳謂毛別聚氊不解者是也管子曰山髙而不陁則祈羊至矣淵深而不涸則沈玉極矣或言羊或言玉相備也

牛

孔子曰牛羊之字以形舉也牛象角頭三尾之形牛土畜馬火畜也土緩而和火性健決躁速故易坤爲牛乾爲馬且幹陽物也馬故蹄圓坤陰物也牛故蹄折陽病則陰勝故馬疾則臥陰病則陽勝故牛疾則立馬陽物也故起先前足臥先後足牛陰物也故起先後足臥先前足而世之學者以謂坤牛取順幹馬取健蓋知其一而已詩曰爾牛來思其耳濕濕以言潤澤也蓋牛之爲物安則耳濕病則燥冷故古之視牛者以耳祭義所謂大夫袒而毛牛尙耳是也抱朴子曰鴈銜蘆而扞网牛結陣以卻虎蓋牛善觸虎環其首外觸虎𨿽猛巧不能制也傳曰禘郊之牛角繭栗宗廟之牛角握社稷之牛角尺詩曰殺時犉牡有捄其角捄長貌社稷之牛角尺故曰有捄其角也禮云牛曰一元大武六牲之號牛曰一元大武號最爲美者牛大牲故也周官曰牛夜鳴則庮說文云庮久屋朽木牛夜鳴則庮臭如朽木也蓋牛膏曰香故其臭朽則不可食矣封人曰凡祭祀飾其牛牲卽莊子所謂衣之以文繡者也

貉

貉之性不與物【闕】不爲物宗故爲居服爲賤者之裘詩曰一之日於貉取彼狐貍爲公子裘言於則有見於非必得之辭言取則得之矣其時則可以爲貉其志則在於取狐貍而已緩於賤而要於貴

豜

豜牡白麇絕有力豜者力足以發物而搆獻之故也字從開七月詩云言私其豵獻豜於公絕有力猶能獲之以獻況力弱者乎豵小而豜大大者公之小者私之豳民豈食取而無厭哉

貆

貆貉之小善止者也𨿽小而善止者易獲蓋待獸獵而後得之故伐檀曰不獸不獵胡瞻爾庭有懸貆兮

毛詩名物解卷十﹤經部﹐詩類﹐毛詩名物解﹥

欽定四庫全書

毛詩名物解卷十一

宋蔡

卞集解

釋虫

蟻蠅

蠨蛸蠋

蜂螽斯騰蛇蛇虺

蚺蛇蝍蛆

蟻

莊子曰道在螻蟻蟻有君臣之義故其字從義繁露曰人者仁也我者義也故其義字亦從我記曰蛾子時述之其字從我是也書曰王麻冕黼裳卿士邦君麻冕蟻裳明王於此斷恩而蟻裳又言申君臣之義也詩曰鸛鳴於垤垤蟻冢也蓋蟻將雨則出而壅穴鸛見之長鳴而喜易林所謂蟻封穴戶大雨將集是也一名蟻封傳曰蟻封盤馬孟子曰泰山之於丘垤趙岐曰垤蟻封也莊子曰於蟻棄智於魚得計於羊棄意言慕人之與使人慕之皆不可爲也故至人之計在於物我兼忘其藏也不厭深眇而已矣又曰得時則蟻行失時則鵲起蟻行逶遲有序需而不速君子得時其廉於進如此夏小正曰駒駒者蟻也方言曰梁益之間謂之駒莊子曰鰲之冠山蟻之戴粒其於逍遙一也此卽南華鵬鷃之義言小大𨿽殊而理各至足豈容勝負於其間哉

蠅

蠅好交其前足有絞繩之象故蠅之字從繩省凖生於隼繩生於蠅其義一也亦好交其後足搖翅自扇故爾雅曰蠅醜扇也叚氏曰蒼蠅聲雄壯靑蠅聲淸聒聲皆在翼又曰靑蠅尢能敗物蓋靑蠅善亂色蒼蠅善亂聲故詩以靑蠅刺讒而東方未明曰匪雞則鳴蒼蠅之聲也一章言耳聞疑而起也二章曰月出之光言目見似而起也靑蠅首赤如火背若負金蒼蠅又其大者肌色正蒼今俗謂之麻蠅傳曰以冰致蠅蓋蠅逐臭者喜暖而惡寒故遇冰輒側翅逺引所謂夏虫不可以語冰者也類從曰蠅生於灰蓋蠅墮水溺死以置灰中須臾卽活淮南子以爲爛灰生蠅正謂此也

蠨蛸

釋虫云蠨蛸長踦蕭梢長踦之貌故名郭璞曰今小蜘蟵長股者俗呼喜子亦如蜘蟵布网垂絲著人衣裳有親客至荊州河內之人謂之喜母陸子曰幹鵲噪而行人至蜘蟵集而百事喜蓋謂是也詩曰蠨蛸在戶

蠋

蠋虫如指似蠶一名厄詩曰鞗革金厄金取其堅厄取其完也又謂蜎蜎者蠋烝在桑野言蠋以絲自裹又久在桑野𨿽蠋而已然其自營也完矣詩以此托況而敍曰一章曰其完也韓非子曰蟺似蛇蠶似蠋人見蛇則驚駭見蠋則毛起婦人拾蠶而漁者握蟺故人利之所在皆爲賁育莊子曰奔蜂不能化藿蠋以言材之有大小管子曰夫龍欲小則化如蠶蠋此言龍化如蠋而已然抱朴子以爲有蛇蠋化成之龍意者天下有自然之龍有蛇蠋化成之龍乎故曰或生而知之或學而知之及其成功一也

蜂

蜂有兩衙應潮其主之所在眾蜂爲之旋繞如衛誅罰徴令絕嚴有君臣之義化書曰蜂有君臣其毒在尾垂尾如鋒故字從鋒省傳曰蜂蠆垂芒此之謂也詩曰莫予荓蜂自求辛螫荓蜂使人爲辛螫之譬也言蜂善辛螫藏精育毒𨿽小不可不愼爾雅曰蜂醜螸螸垂腴也一名蠆其字象形蓋蜂類眾多動以萬計故借爲萬億之萬舊說數人以千數物以萬莊子曰號物之數謂之萬抱朴子曰雞有專棲之雄雉有擅澤之矯蟻有兼弱之智蜂有攻寡之計援理觀之人之彊弱相制眾寡相攻何以異此是故齊與魏闘而莊周以爲戰於蝸角也

螽斯

螽斯虫之不妬忌一母百子故詩以爲子孫眾多之況鵲巢言夫人徳如鳲鳩能均養七子而已是詩乃稱后妃之子孫眾多如此者蓋太姒則百斯男者文王之所以聖也文王之所以聖者天道也召南則人道而已何足以與此螽斯一名舂黍或謂之舂箕艸木疏曰蝗類靑色長角長股股鳴者也或曰似蝗而小黑股有文五月中以兩股相切作聲聞數十步者是也詩曰五月斯螽動股言螽斯股成而奮迅之也爾雅曰螽醜奮蓋於是時股成而奮迅之方春尙弱也故列子曰吾力堪秋蟬之翼折春螽之股蔡邕月令曰其類乳於土中深埋其卵江東謂虴蛨又謂蚱蜢善害田穉公羊傳曰何以書記災也何以書記異也字蓋從冬冬終也至冬而終故謂螽也

騰蛇

騰蛇龍類也雄鳴於上風雌鳴於下風而風化能興雲霧而遊其中愼子曰騰蛇遊霧飛龍乘雲是也荀子曰騰蛇無足而飛梧鼠五技而窮言梧鼠之技𨿽多不如騰蛇之結於一也故窮墨子曰靈近灼神蛇近暴傳曰靈蛇棄鱗神龍解角以言至人達士超世防俗委蛻萬物

蛇

魚屬連行詩曰委蛇蓋取諸此傳曰退食自公委蛇委蛇謂從者也衡而委蛇必折故序言正直洪範三徳一曰正直中徳也其行委蛇以其徳在剛柔之中太史公曰大直若屈道固委蛇有是哉此之謂也舊說蛇盤向壬壬北方也周官曰蛇爲旐先儒以爲蛇象其扞難避害蓋甲者也而蛇擊前則尾應擊後則首應自腰擊之則首尾俱應有兵之象故蛇合體謂之武易曰一陰一陽之謂道而朔者道之所在陰陽之理具焉舊說牛以鼻聼蛇以目聽語曰蛇聾虎齆其以此乎

虺

虺狀似蛇而小語曰爲虺弗摧爲蛇柰何以此故也正曰之詩曰哀今之人胡爲虺蜴虺一名蝮�博三寸首大如擘舊說蝮蛇毒在首螫手則手斷螫足則足斷蛇之尢爲毒烈者也一曰蝮與虺異虺如土色所在有之蝮蛇鼻反其上有斜錦文眾蛇之中此獨胎產生輒拆裂母腹字從蝮其以此乎亦有與蛇同色者

蚺蛇

蚺蛇尾圓無鱗身有斑文如故暗錦纈難死似鼉行地常俯其首膽隨日轉上旬近頭中旬近心下旬近尾南人云俗取其膽入藥卽以綫合其瘡縱之後遇捕者輒自見金瘡以明無膽亦其智也

蝍蛆

爾雅曰蒺藜蝍蛆廣雅曰蝍蛆蜈蚣性能制蛇卒見大蛇使緣而啖其腦莊子曰蝍蛆甘帶是也今俗謂之百足魯連曰百足之虫斷而不蹶則其所恃者眾也一名蚿方言曰馬蚿北燕謂之蛆蟝其大者謂之馬陸一名商距莊子使蚊負山商距馳河

毛詩名物解卷十一

欽定四庫全書

毛詩名物解卷十二

宋蔡卞集解

釋虫

螢

蟋蟀蛣蜣

阜螽

蟦蠐蛾

蠁

蝶

莎雞

蜩

螟蛉蜴

蝤蠐

熠燿

蜉蝣

螢

夜飛腹下有火故字從熒省螢小火也月令季夏曰腐艸爲螢不言化者不復爲腐艸也傳曰螢帶火而宵行是故秋陰數雨螢火夜飛之時一名挾火一名據火一名熠燿詩曰熠燿宵行今西北多螢火大者如棗其小者尙如蠶蠋行輒有光正曰宵行以此故也詩傳曰熠燿燐也燐螢火也先儒以爲老槐生火血久爲燐燐非螢火誤矣蓋燐者微火之名故此兩者通謂之燐廣雅曰景天螢火燐也而古今注亦以爲螢食蚊蚋一名夜光一名宵燭一名燐然則燐亦螢火明矣崇有論曰鳥無胃而生螢無胃而育

蟋蟀

蟋蟀似蝗而小善跳正黑光澤如漆一名蛬一名促織語曰促織鳴懶婦驚有悉率之義故曰蟋蟀之道也曹奢而迫唐儉而勤故詩一以蜉蝣一以蟋蟀刺之詩曰蟋蟀在堂嵗聿云莫在堂九月之時也九月建戍於文禾千爲年步戌爲嵗一章曰職思其居言於行思其居也二章曰職思其外言於內思其外也三章曰職思其憂言於樂思其憂也序所謂憂深思逺有堯之遺風此也詩曰十月蟋蟀入我牀下言蟋蟀微物也猶知隨時可以人而不如乎故曰物有微而志信人有賤而言忠也傳曰蟋蟀之虫隨陰迎陽一名吟蛩秋初生得寒乃鳴

蛣蜣

蛣蜣一名蜣蜋爾雅所謂蛣蜣蜣蜋是也黑甲翅在甲下五六月之間經營穢場之下車走糞丸一前挽之一後推之若僕人轉車久之輒羽化而尸解仙去也莊子蛣蜣之智在於轉丸夫以蜘蛛蛣蜣之智也猶知能布网轉丸則萬物付之自然各有觧矣此莊列之徒所以欲攦工倕之指也淮南子曰周鼎著倕使銜其指以明大巧之不可爲正謂是歟故抱朴言蟬潔饑不如蜣蜋穢飽故回之簞瓢有以輕猗頓之冨

阜螽

爾雅曰阜螽蠜亦名負蠜蓋艸虫鳴阜螽躍而從之故阜螽負艸虫謂之負蠜也詩曰喓喓艸虫趯趯阜螽言大夫妻求而進疾於聽從如此枤杜亦云者蓋言赫赫南仲薄伐西戎故從役之大夫婚姻得以及時如召南之世也豈特大夫而已蓋其下者歸亦以時得及婚姻祭祀蠶耕之事故曰春日遲遲至獫狁於夷

蟦蠐

爾雅曰蟦蠐螬蝤蠐蠍蓋蟦蠐一名蠍本艸亦曰一名蟦蠐舊說蝤蠐生於木中內外潔白蟦蠐生糞艸中外黃內黑亦或謂之蠐螬是也大者如足大指以背行乃駛於足造化權輿曰蛇豸腹竄蠐螬背行

蛾

慱物志曰食桑者有蛹而蛾蛾類皆先孕而後交蓋蛹者蠶之所化蛾者蛹之所化荀子曰蛹以爲母蛾以爲父是也蛹一名螝蛾一名羅孫炎爾雅正義謂螝是雄蛹是雌羅雄蛾雌似黃蝶而小其睂勾曲如畵詩以譬莊姜今一種善拂燈火夜飛蛾一名慕光亦其類也

蠁

爾雅曰國貉虫蠁郭璞云今呼蛹虫爲蠁廣雅曰土蛹蠁虫也舊說蠶爲蟬身乳子己繭化而成蛆俗呼蠁子入土爲蟬爾雅曰彊醜捋卽此是也羣飛艸上好以手摩捋其須其物稍彊因名之蠁蓋虫之知聲者也

蝶

蝶粉翅有須一名蝴蝶列子曰蝴蝶胥也烏足之根爲蠐螬其葉爲蝴蝶嘗見園蔬其葉爲蝴蝶者有三分二已蝶矣其一尙葉也幹寶曰稲成蛬麥成蛺蝶豈虛語哉

莎雞

小虫黑身赤首一名樗雞一名天雞爾雅曰螒天雞蓋其鳴以時故有雞之號詩曰六月莎雞振羽言於是時莎雞羽成而振迅之也艸木疏曰如蝗而斑色毛翅數重其翅正赤六月中飛而振羽索索作聲幽州人謂之蒲錯古今注曰莎雞一名絡緯謂其聲如絡緯也俗云絡緯雄鳴於上風雌鳴於下風而風化

蜩

蜩蟬五月鳴蜺也嘩以無理則用口而已然其聲調而如緝故謂之蜩五月鳴謂之蜩以其聲也七月鳴謂之蟬以其生之寡特形之單微也蟪蛄所化謂之蜩螗蜩有文故或謂之蜻螗無文或謂之夷詩曰如蜩如螗蜩大而螗小蜩言其嘩而無理螗言其夷而無文

螟蛉

螟蛉者虫之感气而化者也然所化必以類故惟桑蟃爲能取之以爲已子君子之於民亦類也苟有道以得之孰不爲化哉詩曰螟蛉有子蜾蠃負之則能以气化其類者也故譬則君防者無知令者有以從無知則有從所以能化於物也故譬則民桑蟃之爲物其气腴白螟蛉有以气化故其气淸

蜴

蜴蠑螗也其類似多而所生異蓋在陸者虫屬在水者魚屬蠑螗在污澤者也或謂之蛇醫守宮祝蜓在野者也蠦蟾蝘蜓在室者也然蜴非常候蛉蚧者也二者大而能鳴蜴非能鳴也正月云哀今之人胡爲虺蜴言徒陰伏蕩不平之气而不能有聲

蝤蠐

蝤蠐桑虫也桑質柔腴白蝤蠐食桑之腴故色白而體柔

熠燿

熠燿謂之燐幽陰之血化而爲燐者也言吝而不能廣照也荄本之腐艸化而爲螢螢者火華之細者也非燐也萬物以情動故物變於外而情動於內東山之民所以見燐而有懷也其幽陰之血所化故疑於可畏然而有懷役之思而忘其所畏故曰亦可畏也伊可懷也

蜉蝣

蜉蝣輕也朝生而暮死故謂之渠略生於夏月陰陽气之卑濕而浮游者故其爲物不實而小曹君無篤實之徳而從其小體若此刺其甚矣

毛詩名物解卷十二

欽定四庫全書

毛詩名物觧卷十三

宋蔡

卞集觧

釋魚

鱒

鯉

魴

鼉



鱒

鱒鮅也人能以魴節而必取之也不以法度則不足以得之故必以緩細之數九罭是也

鯉

鯉易得之魚甘而無毒足以養人者也故字從裏衡門先魴而後鯉先其至美者也魚麗言萬物盛多故自其多得言之先之以鱨鯊次之以魴鯉潛言備饗獻之物自其大者言之先之以鱣鮪次之以鰷鱨又次之以鰋鯉大而至於鱣小而至於鯉此潛之所謂多魚也

魴

魴寡力而易困者也勞則尾赤以寡力之性而人勞矣其易困也尢甚故汝墳諭商余憔悴之民禮物得其正則美而無思魚陰物魴爲至順故爲味肥甘而衡門有至美之意以不可必得者也以魴之幽陰則諭其居之靜以魴之柔順易制而肥甘則諭齊女之美鱨不可多得之魚故字從嘗與直從且同意惟其甘而不可多得之魚且能盛多此魚麗所以首言之也鱨鯊固美矣而不可多得故美不足以言而以多爲貴詩曰防且多言其防而又多也魴鯉固多矣而陰陽一有暴戾之气則不美矣故多有不足以言而以美爲貴詩曰多且防言其多而又防矣鰋鯉故多矣而又美取之爲易食之而甘旨也多也皆不足以言而以時取之爲貴詩曰旨且有蓋不時不足以爲有也春行羔豚夏行腒防秋行犢麛冬行鱻羽蓋性至此而後定則食之皆所以順時气故有得之而致美乎滋味也

鼉

鼉從黽腹大之形鼓腹大而鳴之而逺聞故謂之鼉鼔鼉善鳴者也



有神靈之性而非盡然者也蓋一有而其性不同詩有曰元言其大意言大不足以盡之故易有曰元吉有曰大吉而此不曰大也蓋元之爲言始也先也大也人致之以知吉凶之始可先事而得其始也諸侯庭實以爲先列者其先也詩曰我旣厭不我告猶其靈通乎人而吉凶可以觀也

毛詩名物解卷十三

欽定四庫全書

毛詩名物解卷十四

宋

集解

釋馬

駰

驪

駽

駓

驔驒

騏

驄

魚

騢

馰驑

驈

駱

騅

驤

馵

自駰至馵

駰陰白也馬火畜也陰白防之有因之義因猶姻也驪黑也馬火畜也麗乎黒也駽靑驪也馬火畜也以靑爲所生以黒爲所麗旣得所生又得所麗有防之意駓黃白雜色也靜而中者黃之道動而變者王之事雜故變變故大王者大也皇所出也不一而大爲丕駓有雜意驔豪骭也豪覃乎【闕】驒靑驪驎也驒文若鼉騏若綦騘若蔥騢若霞馰若的驑赤鳥黒鬛也赤黒【闕】也以赤【闕】黑爲得其匹畱而不行驈黑馬白胯也白黒母也以白下黒爲從其子述而不作胯志在隨者也駱白馬黒鬛也爲子勝母雒黒馬白鬛也爲母勝子乖異之道故皆從各母從子者也勝爲上逆故又從隹馵後足白也右震也震爲作足又爲馵足其爲作足陽也其爲馵足陰也陰不動故爲後左白者陰也二者陽也當震之時陰不違陽也故二焉與白同意

毛詩名物解卷十四

欽定四庫全書

毛詩名物解卷十五

宋蔡

卞集解

雜釋

泉

丘

風

憂

賢人君子雜解

泉

泉水之上出也故以諭政令下泉是也氿泉不正出之泉而物所病也故言浸獲薪檻泉正出之泉而物所生也故言采其芹秩秩斯幹徳澤之流有敍也丰水東注順理者也滮池北流逆理者也泉源水所出而在左卑也淇水泉所歸而在右尊也此尊夫卑己者也淇有岸岸所以自防隰有泮泮所以自辧此悔而反正也

丘

丘者地之髙而中者也髙臣徳也中臣道也黃鳥不得中阿之屈以容則庶得丘隅丘側之苟可以止此大臣遺忘微賤者楊園之道猗於畆丘楊生於卑濕防臣也畆丘大臣也以讒言之所搖常自卑以及髙邪之所歸常自下以及上也旄丘前髙後下以言衞有初而無後宛丘四方髙而中央下之丘也以言陳有外而無中也無後謂不能救亂也無中謂蕩而無守也阿丘偏髙山而陟以采蝱憂傷故也丘中不平之地而猶有麻麥李者言盡地以富之此思賢也

風

凡曰風則又以爲和又以爲暴自和而言之有凱風淸風谷風自暴而言之有飄風終風匪風凱以言其樂之情淸以言其微之意谷以言其和而容之道孝子慰母心者情也故樂長養之仁以盡其禮吉甫作頌者言也故歌仁言之微以動其意谷風習習和意也陰陽和則雨也然天之道不能常和而欲責人之常和盡人之歡竭人之忠此夫婦之所以道絕也故谷風有以言夫婦有以言朋友終風暴而不止者也故暴而且霾霾而且曀北風威雨雪虐也所謂並爲威虐也於以動之者風也揭兮飄兮匪風也泉流而有迹故下泉言思治也風動而無形故匪風言思道也飄風政令急也捲阿亦曰飄風者君如捲阿之究則賢如飄風之疾至矣

憂

憂瘁病也蓋气不舒則憯血不榮則瘁瘁者憂之見乎色者也傳曰形容枯槁顏色憔悴蓋顏色黎黒而肌肉防黣則憔矣顏色柔瘠而膚革病瘦則悴矣凡此皆以憂故也夫憂之於人也聲於嘯歌液感於涕泗气防於永嘆形疲於假寐夏之長不能消之於晝冬之久不能消之於夜采蝱之丘而內有不能治植諼之背而外有不能忘其苦也有至於荼其毒也有至於藥以實則爲噎以虛則爲饑以爲物所攖則如結以爲物所中則如搗以昏則如醉又至於如酲以煩則如惔又至於如燻其懸也如旌之搖其屬也如棋之奕其烈也如湯其慘也如陰眾焉則隱又慇獨焉則惸又至目之爲昏花也而有莪蔚之耳之爲聼營也而有雷霆之疑以病其體膚也則心爲之使痗以衰其鬢髮也則身爲之用老則憂之害人見於詩多矣豈特顏色之瘁而已哉

賢人君子

凡言仁人言忠臣言徳言賢言君子何也柏舟言愛其君之至故所憂不能恝然忘受侮不肯翻然去此仁人者也北門忠其君之至故窶貧摧讁之不憫從事已迫而不去以其不可如何而歸之天此忠臣者也人實迋女則忽之無忠臣者也人實不信則忽之無良士者也鹿鳴有羣臣有忠臣有嘉賔何也合而言之則所宴莫非臣也別而言之則示我周行者忠臣也是則是效者嘉賔也善未至於徳之充也徳未至於賢之盡也兔罝椓之丁丁而施之於中逵中林言徳之隆於始也此莫不好徳者也赳赳武夫公侯幹城而至於好仇腹心言賢之有大於初也此賢人眾多者也簡兮之多能而言有力如虎之武執轡如組之藝執籥秉翟而不攺其赫如渥赭之容此所以爲賢也考槃之窮處寤言至於歌之樂寤言至於宿之安然後憂其君而不能自己也故永矢以絕之此所以爲賢也善人淑人以可欲言之也美人淑人以充實言之也恭人以禮言哲人以智言君子合仁智而言也君子以有徳有位言也良人不爲惡而已吉人不爲凶而已宗公所受教者也黃耇所乞言者也老成人重於典刑者也文王之聖所獨也惠於宗公所同也宗公人謀也人謀從則鬼謀從故神防時怨神防時恫

雜解上

信足以待諸侯猶柞棫之固葉義足以制諸侯猶紼纚之維舟韎韐士服也服士服而作六師所謂命也鞞琫有珌諸侯之服也所謂爵也箴者箴其過戒者戒其不及宣王銳於始而怠於終故庭燎之初箴其過以見於小雅常武之後戒其不及以見於大雅欲則易求則難欲在意求在心欲而不求者有矣未有求而不欲者也孔子曰我欲仁斯仁至矣五美以爲政欲仁者也輕國以避地非求仁者不能也詩之辭於國之富毎言馬於物之微每言魚蓋馬賤者也魚微者也言賤以致貴言微以致著聖人天道之與物交者也神人天道之與物辧者也大人人道之與物交者也至人人道之與物辧者也親天屬也據以內恃者也賢人屬也依於內輔者也謀欲其圖大故曰厥家戒欲其愼小故曰厥士先王使有瞽在庭者以其聼之審因其能而食焉𨿽食不廢也崇牙有主物之意而南方禮樂之防羽南方之屬文王始造者也故其文徳昭於始武王續終者也故其武功昭於終文王倡於上武王應於下文王傳於上武王受於下繹之而後明思之而後得酌先祖之道允師之謂矣以飬天下爾公之謂也

雜解中

失性以天言失所以地言由之者失其道居之者失其理喜者禮之樂樂者樂之樂藻之爲物潔蒲之爲物柔據於藻依於蒲雕如木之雕琢如鳥之啄以天命言之不可易也故太伯能譲以天性言之不可忘也故王季能友

雜解下

鹿鳴之燕樂主君臣言之也皇華之忠信臣道也燕樂以言其所交忠信以言其任四牡居二者之間所以備君臣之道師父道也保母道也夫道也父以教之母以生之夫以扶之裁猶裁者之裁衣範猶範者之範器圍猶圍者之圍所君子義以爲質仁以爲心禮以爲體信以爲身身之者信也假之者僞也惠公之驕僖公之願所謂無禮以體之也

毛詩名物解卷十五

欽定四庫全書

毛詩名物觧卷十六

宋蔡

卞集觧

雜觧

天命帝命解

天說

舞

小星北門解

佩玉解

天命帝命觧

詩言天言帝言天命言帝命何也無爲而在上一而大者天有爲以應下動而諦者帝也言天則尊而與人道辧言帝則近而與人道交帝之於天如聖之於神名其功用於天地之間故曰帝也易自震言之曰帝蓋帝也者萬物之主也自物而言之則帝出乎萬物者也自人而言之則帝親乎人者也故詩凡言天命靡常天難諶斯天作之合天立厥配三後在天對越在天克配彼天以其藏於不可知之間而遠者也凡言帝命不時帝度其心帝謂文王帝省其山帝遷明徳帝作邦作對者以其顯於所可見之際而近者也詩言天命鳥則出於理之不可知故言天也古帝命武湯則眀其徳於所可見故言帝也此對而言之也合而言之則天者帝之體帝者天之用酌言皇天親有徳享有道民之父母民之攸歸親有徳也徳有形故言親民之攸曁享有道也道無形故言享蓋天聰眀自我民聰眀而民所受則天所親也民所仰則天所享也皇天言其道蒼天言其色昊天言其象旻天言其情上天言其位

天說

北曰上天者精微之天也故詩言無聲無臭則稱上天文王之詩是也南曰昊天者廣大之天也故詩言無極無盡則稱昊天雨無正之詩是也爾雅曰春曰蒼天夏曰昊天秋曰旻天冬曰上天東木敷則天遠而蒼西金斂則天近而閔故蒼天言其遠則旻天者邇矣夏南交則天降而下冬朔易則天升而上故上天言其髙則昊天者下矣天之所以爲天縱則有髙下橫則有遠近者因時而已矣夏曰昊天則春於昊天爲大秋以昊爲少可知矣蓋東帝言太昊西帝言少昊其天亦如之春於是大故東方亦曰昊歐氏以爲春曰昊天夏曰蒼天是也秋於昊爲少故西方亦曰昊天淮南子曰西方曰昊天東方曰蒼天是也秋曰昊天則春生夏樂育可知矣夏假也故其天爲昊秋愁也故其天爲旻至冬則終而無事在上臨下而已故曰上天也上天天蓋牡北方之所在故其天其帝紫正黒色而含赤紫間色也赤而含黒故南方之赤入北而爲所謂三入爲纁五入爲也北方之黑出南而爲紫所謂火尅金爲紅水尅金爲紫是也火上生而爲陽也故天北而爲始水下尅而爲紫紫陰也故帝北紫爲極列子曰淸都紫微鈞天廣樂帝之所居而傳云紫微太微之座太乙常居是也紫微言其色太乙言其數在紫爲微則色之至也在太爲乙則數之至也淮南子曰中央曰鈞天東方曰蒼天東北曰變天北方曰天西北曰幽天西方曰昊天西南曰朱天南方曰炎天東南曰陽天亦所以名見之也蓋東北曰變天則土化火革水因其所爲天可知矣西北曰幽天則東陽西昧南明其所爲天可知矣火曰炎天則木曰溫天可知矣東南曰陽天則西北曰陰天可知矣言天則纁可知矣言朱天則白可知矣

舞

先王之制舞文以羽籥武以干戚蓋羽容也籥聲也聲名以昭之文物以紀之者文也故於文舞用之幹以捍其內戚以誅其外者武也故於武舞用之此大舞也幹與戚並陳羽與籥兼用若夫小舞則幹而已無戚也而樂師所謂教國子以小舞而有曰幹舞也羽而已無籥也而樂師所謂教國子以小舞而有曰羽舞也文舞所以有羽而無籥武舞所以有幹而無戚者何也曰象文徳之小者以爲儀而已故止於羽焉象武功之小者以爲捍而已故止於幹焉蓋幹武舞之小者而大舞謂之萬羽文舞之小者而大舞謂之籥萬者眾之至也籥者和之至也易曰以此毒天下而民從之則仁不足以善羣義不足以得眾非先王所以成文武之道也以武爲毒天下則知文爲和天下籥聲也萬數也聲陽也數陰也文徳以陽言武徳以陰言故先王制名法之

小星北門觧

凡莫之爲而爲者天也莫之致而致者命也北門之忠臣不得其志者天也故曰天實爲之謂之何哉小星之賤妾而知貴賤者命也故曰實命不同實命不猶君子之義合則從不合則去至於窶貧而尙從事獨勞而無怨讁摧於內而無憾言此樂天者也三五者數也參昴者名也貴賤之分名數而已名數之出者天此知命者也蓋所以爲賢歟若通萬物而無所【闕】以不識不知而順帝之則者此至於命者也

佩玉觧

上有一瑀下有二璜瑀以奇天道也璜以偶地道也上有二珩珩者行也下有一琚琚者居也瑀又謂之衡衡之以爲平也珩又謂之衝衝之行猶衡人行亦行也

毛詩名物觧卷十六

欽定四庫全書

毛詩名物觧卷十七

宋蔡

卞集觧

雜觧

艸木緫觧美刺緫觧

艸木緫觧

匏可食葉苦不可食葑也菲也不能常美人之所不能常善者也荼苦也有曰如薺有曰如荼皆甚美而爲之辭也菽微而采之有以貟之筐方之筥者防諸侯以禮數者也匏葉以爲葅微者也兔首以爲羞薄甚也而禮不以微薄廢者也甘瓠累樛而上行成美之實也瓞之小者也而緜緜能大者文王紹太王而興者也在疆無曠土者也蘋也蒿也芩也鹿之食也而芩不若蒿之大而蒿不若芩之美禮有加也莪蒿之細則難辧者也莪蔚之大則易辧者也蓼莪之思彌深而易辧者猶難辧也采芑之菜也方其始則采於新田以新田爲不足而及於菑也世未嘗無士也亦新美其材而防取之若菑之芑可也有芑之艸也物之微也丰水東注言其順物之理乃能立法也故曰皇王維辟也丰水有芑言其順物之理乃能貽謀也故曰以燕翼子也艸木有待於霜而成者蒹葭蒼蒼漸至於采采尢待霜而成者也國待禮而後固也葭菼揭揭薍也葭也蓬也始而生則搜田時也葛也藟也漘滸潤之而後蕃也漘也滸也葛藟纏而後固者也王室艱難不可以相無者也始河之滸中河之涘卒河之漘地之愈危彌不可無葛藟之纏固也葛藟縈於樛木則眾妾附后妃之仁而進此逮下者也葛藟施於條枚而子孫緣先祖之功而起此受祖者也葛寄松栢而生者也蘿縈松柏而生者也蔦蘿同姓也松柏王室也同其存亡者也卒曰松上則引之彌髙者也萇楚材之柔不能自立而可扶掖以成其枝華也人有不能以欲故也予之無家無知無室豈有樂之者疾其人之欲故也芃蘭柔而蔓依以自立者也人不能者以驕故也佩觿𨿽文而不我知無知人之道也佩韘𨿽武而不我甲無長人之徳者也知人君徳也山有扶蘇也喬松也隰有荷華也遊龍也上下各得其宜而忽之所美乃非美者也子都容之美也子充徳之美也茹蘆色之可染者也以禮則平易故曰東門之墠墠者男子之所以行禮也下言東門之栗栗者女子之所以行禮也棠棣之華桃之華蕣之華凡以諭色也棠棣之華華如桃李華而實者也桃華而實有蕡家室之所以成徳也實而蓁蓁家人之所以庇陂之失道也蕣朝華而暮隕非可恃者也此諭物之無助者也凡木曰華艸曰榮榮而無實爲英蕣先曰華而後曰英諭無實也木生仁者也林爲君者也積仁以能蔽者也樛木屈而下垂而葛藟得以累甘瓠得以累者仁之下屈者也棠棣華所覆者鄂鄂所承者華而韡韡然天性也兄弟相友亦天性也枤杜木大而特生尙有葉以蔽者也而枤杜有以刺獨居而無兄弟者也有以刺不求賢以自輔者有以敍徵夫之情而自傷者甘棠勿翦至於勿伐愛之至也然甘棠者教也惟其教之眀是以愛之至若夫化則化有所至而愛有所忘者也梅先眾木而花實者也梅先時則男女不可以不及時者也蔞於楚則微而猶可刈者微者亦成材也朴於林猶免陵賤者禮所以自防而不可以微賤薄廢者也棘堅而木之難長養者棘心至於棘薪則長養劬勞而後成者也榛所以養也苓所以治也養譬則徳也治譬則能也徳在乎上故曰山有榛也職在乎下故曰隰有苓也此衞之賢者又多能而苓之不若者也南山有防北山有萊則前後皆得賢而其基大者也臺萊徧於山之上下以爲蔽者也此言邦家之基也其葉有儺而幽且沃者桑也其枝下垂而宛以華者楊也以其爲山蔽飾故以此言邦家之光也之實可以療李之實可以食故以此言民之父母也栲之榦髙大而車以爲輻杻之名檍而古以爲弓其堅以大也故於此言遐不黃耉也枸則生而茂以堅楰則久而益不朽爲其可傳於後世故於此言保艾爾後此其得賢之效也凡山之髙隰之下莫不有材以爲賁也山之樞隰之楡不皆美材亦足以庇覆而子之裳衣弗曵弗婁車馬弗馳弗驅何也山之栲卽樗而其葉茂隰之杻卽檍而其材堅猶以爲榮觀而子之庭內弗灑弗埽鐘皷弗鼓弗考何也山之漆可以爲器隰之栗可以爲禮而子之酒食不鼓瑟而喜樂以永日何也車鄰則美有車馬禮樂侍禦之好故曰阪有漆隰有栗漆可以用栗可以食而阪隰之賴以爲飾者不若桑楊之美也故卒曰阪有桑隰有楊條所謂稻梅所謂柟也條梅尢終南之文飾者也若夫錦衣狐裘顏如渥丹則𨿽文以服飾以容而冝實以君之徳也故曰其君也哉戒之也卒使之壽考不忘勸之也棘木之堅剛者也桐椅木之柔令者也君子徳欲剛儀欲柔故於棘言令徳桐椅言令儀令儀嫌於無實離也桐椅以譬儀之柔令者也生於朝陽則以見君之下賢不以令之柔而必以徳之溫厚也松柏葉美材茂本堅而久者也自天保福祿而下之至於竹之苞松之茂又本久而固者也自福徳澤而下之至於松柏之茂無不爾或承徳蔽廣而久也竹虛而節直而和者也淇澳徳也緑竹棫朴附而生者也棫朴之爲薪材微而用大此官人者也榛楛者莖如荊葉如著木之微者也而在旱麓濟濟能盛者以見流澤之遠此受祖者也柞棫木之堅也文王之徳至於柞棫矣則柔者可知故昆夷駾矣大邦畏其力虞芮質厥成小邦懷其徳也柞棫之枝猶堅以固者矣王公於諸侯待信義而後固者也故采菽信以結之使如柞柔之附於枝義以制之使如紼纚之維其舟也檀木之堅而美者也谷木之防而惡者也不如桑之本固者也桑不如檀之堅彊者也將仲子裏也墻也園也而戒之以無逾以言無侵我之家事也也桑也檀也而戒之以無伐以言無害我之兄弟也始於裏卒於檀以見養人愈彊而愈不可制也柳之條柔而不可折以樊圃也椒之實蕃而遠條盛則本衰者也王之之水而不能流束薪至於束楚束蒲之彌輕以見王愈弱不能有爲也鄭之揚之水不能流束蒲至於束楚束薪以見臣愈彊而不可令者也不能有爲罪在上故刺其上也不可令罪在下故閔其上也聖人言詩而終於鳥獸艸木之名蓋學詩者始乎此而由於此以深求之莫非性命之理道徳之意也

美刺總觧

美與嘉者至善之謂美至美之謂嘉美不足以盡其善而後有嘉召伯之甘棠武公之緇衣善之至也成王假樂美之至也閔之與刺者有所不忍謂之閔欲其知之謂之刺蓋閔之者惜其如此而後形之於惻隱之心而刺之者譏其如此如鍼之刺物欲其知也溱洧刺亂而爲亂者作也出其東門閔遭亂者作也𨿽知刺尙喜其知而閔則惜其去也而不可復何以知其如此白駒刺宣王之不用賢黍稷閔周之顚覆是以知其如此也至於箴疑於規誨疑於誘而戒近於勸蓋箴者以其有所不可爲不可爲而爲此其所以箴之使不爲也庭燎之詩始則美之終則箴之者何也美之者以其有可爲箴之者以其有不可爲也勉於視朝勤於從民此之謂可爲視朝之失時從政之失事此之謂不可爲知視朝從政而不知視朝從政之禮原其始不可以無美要其終不可以不箴也箴之不從而後規之規者正圎之器也有亂之道而使之不亂此所以爲規沔水是也規之而不從又從而誨之者毎事而言以教之也故鶴鳴於九臯聲聞於野此教之修徳也魚潛在淵或在於渚此教之治民也它山之石可以爲錯此教之用賢也誨之不從而後刺之以見善之日退不善之日進惟其善之日退不善之日進此聖人序詩所以次其輕重之次也然而戒者以其有可戒之道勸者以其有可勸之理戒其所可戒卒乎無戒公劉召康公之戒成王也公劉者世之甚微成王者世之甚盈舉其甚微而著其甚盈此公劉之所以作也終南之戒襄公以其有土地之廣車服之盛而恐其徳之不足以稱故詩曰終南何有有條有梅欲其徳之宜於服也故戒其所可戒成王卒至於治平而襄公終不失其徳故曰卒乎無戒見其所可爲而勸之以善殷其雷勸以義也見其所可爲而後勸之以義式微勸之以歸也見其可歸然後勸之以歸故曰見其所可爲而勸之以善此戒之異乎勸也至於誘者謂其心有是端而以言引而進之此之謂誘衡門誘僖公也至於思則近於念憂則幾於懼哀則同於傷蓋思望於其心而已念者又思之至也下泉之思治丘中有麻之思賢匪風之思周道遵大路之思君子是皆想望於心而願見之者也渭陽康公之念母有見其思之至也陟岵孝子之思念父母蓋始乎思卒乎念至誠之心有加而無已也斯其以爲孝歟憂者懼之至懼者恐之至慮之深然後至於恐何以知之防有鵲巢之憂讒而詩曰一日不見如三月兮此懼之所以深於憂也哀者主於人傷者主於已主於人者措之於無可柰何之域而直其志而已主於已者感於內而形之於外而且嗟其如此也故日月緑衣終風謂皆莊姜傷已之詩也蕩則周室大壞蕩然無復紀綱文章故異矣周室之顚覆閔之而已壞未至於顚覆故猶有感傷之心若夫黃鳥之哀三良則矜亡而已所謂闗雎哀而不傷者蓋桀紂之已亡而不傷感於心也至於東門之疾亂鴟鴞之救亂野有死麕之惡無禮蝃蝀之止奔擊鼓之怨州吁旄丘之責衞伯小明之悔仕亂世柏舟之言仁人不遇均亂一言疾一言救何也無禮則止而滛奔亦可惡州吁之用兵何以不責衞伯之不修職何以不怨仁人不遇則曰言仕於亂世則曰誨古人豈徒言哉亦各有所主而已蓋亂之在下則可以救不可以疾亂之在上則可以疾不可以救故管蔡之亂所謂在下者也徒疾之而已則傷於仁此鴟鴞之所以救也幽公滛荒之亂所謂在上者也孰能救之哉此東門之枌所以疾也惡者化之在乎上止者化之在乎下在亂世而文王之化爲已行而下之人皆知無禮之可惡此野有死麕不言止而言惡也民未知滛奔之恥而衞文公以道化其民而使之不齒則其所以化之者在乎上而不存乎下也此蝃蝀所以不言惡而言止也怨之者猶有景慕之心而責之者遏其不能行所當行蓋詩人愛之重所以怨之深待之厚所以責之重至夫事在可怨之域而吾且不怨者是以無知也猶有不怨而責之猶有不責者𨿽州吁之暴猶有景慕之心此國人所以怨也修方伯連帥之職衞伯之所當行也此旄丘所以責之也悔者追其事而已言直言其過之所遇仕於亂世者旣往之咎也此小明所以悔也若君不受已之志特言之而不刺然後可以謂之仁此柏舟所以言仁人也與

毛詩名物觧卷十七

欽定四庫全書

毛詩名物觧卷十八

宋蔡

卞集觧

雜觧

鳥獸緫觧

十五國風次序

鳥獸緫觧【附昆虫魚艸】

飛鳥隱顯以得時而不苟於棲食眾羽從之而不可以羣者鳯也音聲顏色之好去就語黙之時能遷而擇所止者黃鳥也潔白髙舉鳴以時而遠聞者鶴也潔白以羣上下有儀飛而有容者鷺也知時以其匹來知所孳乳而去者燕也鳴以警晨而不以晦明而變者雞也摰而和別而通常於水中於中洲者闗雎也彊而別勤於積累以成巢者鵲也鶉微而彊者也鳴鳩用心之一而養常均而止於一者也均母道也一婦道也闗雎一宿之鳥難致而難奪者也難致賢者也難任使者也晨風能擊而才鷙者也雉外文明而內耿介守域而別者也鷮雉之微也鳯凰之耦也鴟鳩之大者也倉庚黃鳥之記時也鸒斯飛食必以羣而飛緩以樂者也鶺鴒愛其類行搖必以顧飛急必以鳴者鸒斯其孝天性也鶺鴒飛鳴相顧而欲君之始終自勤者也鴟鴞巧於綢繆其室常系於危者也桃虫潛於防而拚然大以飛者也鳧鷗飛止僅於水陸氏謂水鳥之願者也鴞鳥之惡者也鳩微而飛宜下不冝髙者也鵜沾滯得尢不以力者也桑扈竊脂猶終鶯然以文其外者也隼鷙而卑苟不可上則飛以揚者也麟信者也騶虞仁者也麟趾也角也麕微而鹿大者也禮進也豝蕃而豵盛者也豜大而豵微者也鹿懇誠而鳴以相呼者也虎咥而不可暴者也狼防跲尾而不失其貪也牛順而彊者也羔裘以豹飾則武者也羔裘而豹褎暴者也狐疑而不果者也狐裘服以燕者也狐裘服以朝則不彊於政治者也狐裘蒙茸則亂不果於亂難也兔物之狡者也馬臣道也駜馬之用可必者也乘黃色之純者也乘牡色之壯者也乘駽文之錯者也白駒潔其徳而未用者也乘馬也乘駒也夫馬異於前而禦彌善故兩驂如舞周旋而有節也雁行而有序也如手驂和而一體也維駒也維騏也維駱也維駰也如絲組有文也沃若非特如濡也旣均非特如絲也駉馬之善不在於牧而在於思也思而臧舉而措之於獸無不得其所者矣考牧擾之以順其性麾之以制其放者也知牧人之道也艸虫鳴而阜螽趯趯而從者習而知和隨者也螽斯不妬忌則物之大也不妬無忌則人之聖也蟋蟀微而能鳴以時者也而君有不能及時以樂者也蜉蝣無恃而生而徒飾其羽者也靑蠅飛則營止則污而糝黑白者也蜩微而鳴以時者也莎雞微而羽有聲者也熠燿微而宵有明者也伊威生於室蠨蛸生於戶此室家之望女也蜩有情柳無情以有情附於無情而恃以鳴淵無知葦無情以無情寄於無知而恃以生何父之不如也此小弁之怨也螟蛉非蜾蠃類也蜾蠃負之化而類者也人之於人類也非易於感而化之者也猱於木塗附性者也人之於性亦善也則易於感而化之者也魚柔而隱求之以道則得而易制者也其象則賢也民也夫婦也其藏於深眇而求之必以誠者也罩汕不以一方求者也蓋至誠而求者必嘉魚而方其誘之則必魴與鯉也在淵也在渚也就有道者也在藻也在蒲也樂有徳者也知烹魚則知治者也知躍則知化者也沼也潛也皆不得其道者也釣有道不取而有得者也緍也綸也竿也所以釣也罛也网也笱也所以求也罭非以求鱒魴者也罛非所施葭菼者也魚网求於下而鴻離之乃得乎上者也笱我士者也敝笱無能制者也罶寡婦之笱而微者也而所麗者鱨鯋也魴鱧也鰋鯉也笱微而魚愈大萬物眾多者也止而靜者也荇浮於水而根於水則制禮而不制於禮者也蘋浮於水而不根於水藻根於水而不浮於水者也以諭大夫能修法度而已不盡禮之本末者也芹浮於水則出於禮者也藻根於水則法於禮者也茆根於水浮於水不制於禮者也始采芹終采茆泮水序也薇蕨甚防而采於南山蕩於取者也始薇之作而至於剛感於時以敍其情者也蕭微物其香可上達者也蓼蕭之零露者下以誠上達上以澤及下者也茅柔潔而理直可借包者也荑茆之方穉至柔而順潔者也牧君之道也荑夫人之徳也艸柔而蔓於野則民也露漙於蔓艸則澤下流者也露在丰艸棘則晏諸侯者也采葛絺綌微也采蕭祭祀大也采艾療疾急也事大者讒愈至故懼之一日如三月以至三嵗甚也防苕美而可食旨鷊綬艸也防安鵲巢而不驚卭養旨苕而不害者也君於其宜安養者乃驚之以讒而使憂害之以賊使其懼者也苓也苦也葑也采於首陽未必然者也欲使究其實則以言始聽讒者也曰憂曰懼則被言已信讒者也止於樊止於棘止於榛讒漸入也故卒於構我二人也

十五國風次序

國風二南所以訓後世也次以衞鄭王所以責王也又次之以齊魏唐所以責二伯也又次之以秦與陳所以見先王之澤未冺也又次之以檜與曹所以見民心之思治也終之以豳所以見王化可得而復也夫國風之正莫如二南國風之變莫如鄭衞二南之美先王所自出也鄭衞之惡誰爲之哉爲天子者不能乂以正之耳故以王夷於鄭衞之間而以鄭衞次於二南之後也齊桓也晉文也假仁義以長諸侯冝以存亡繼絕爲事也魏之見滅於晉也桓不能救文不能復孰謂其能長諸侯也故以魏次於齊唐之間而以齊唐次於鄭衞之後也秦也陳也以爵言之則秦附庸也陳諸侯也以地言之則秦者西夷也陳中國也以世系言之則秦伯翳之後陳乃帝舜之後也然秦得周地之故而其俗美陳以比荊楚之故而其俗亂夫王者旣如彼伯者又如此天下風俗日以謬亂而秦風獨不變於是乎深見先王之澤也故以陳次秦而以秦次於齊唐之後也夫先王之澤也未冺則天下之心其思先王也曷維其已故檜有匪風而曹有下泉之作焉此檜曹所以次於秦陳之後以見天下之心思先王徳澤如此則天子諸侯追復文武之基業其理豈甚難哉特不爲之耳故以豳風終焉而豳風者變克正危克扶之詩也

毛詩名物觧卷十八

欽定四庫全書

毛詩名物觧卷十九

宋蔡

卞集觧

雜觧

衣服觧

木瓜觧

衣服觧

日月天明星辰天精也此道之成像在上者其施於人也則仁而已仁則靜獨立而不攺者山也仁而動周行而不殆者龍也仁之於道其常體如山其變用如龍其接物也則禮而已交有時別有倫其文於自然者華虫也日月星辰四物也二十八捨者星也星以經之辰以緯之星合而爲一章山龍二物也合以象天仁華虫一物也離以象天禮凡此皆天徳也故作繪而在上虎義獸蜼智獸也其體畫於宗彞此道之成器而在下者其淸足以潔已而可以薦羞者藻其明足以燭物而可以烹治者火以義潔已而其淸欲如藻以智燭物而其明欲如火故言宗彞次言藻火米養人者也養人不可以無物故次之以黼黼者制物制物不可以無辧故次之以黻凡此皆人徳也故絺繡而在下天道則象也其出與萬物相見故衣繪始於象而終於華虫華虫南方之物也人道則器也其入則與萬物相辧故繡始於器終於黻黻者北方之物也以方言之於文兩人相背爲北以物言之於象兩已相背爲黻蓋方以類聚者仁也其相背也亦以仁故北象兩人相背之形物以羣分者義也其背也亦以義故黻象兩已相背之形舜典於裳言絺則知名衣之在冬而其上則有裘矣周官以衣言裘則知名裳之在夏而其下則有絺矣裘者其質自天故於衣見之絺者其文自人故於裳見之文者夏也質者冬也此冕服十二章舜欲觀焉者也王者相變至周而以日月星畵於旌旗所謂三辰旂旗昭其明也冕服九章登龍於山登火於宗彞尊其神明也蓋不體乎天道不可以爲帝不躬乎天徳不可以爲王故舜十二章自日月始而周之九章則自交龍始龍神物也變以象天徳火明物也化而象人徳登龍於山所以尊神以象其聖治聖治者道化也登火於宗彞所以尊明以象其孝治孝治者徳教也以天道帝者則於人欲俯而親之以爲教故舜之宗彞繡於裳以天徳王者則於天道欲仰而觀之以爲化故周之日月星辰畵於旌旗衮冕言其義鷩冕言其名毳冕言其物絺冕言其數冕言其色冕俛也其服在首欲其俯首以接物而志彌下也衮捲也其服在身欲其屈身以接物而體彌恭也靑質五色皆備而成文章者翚也素質五色皆備而成文者褕也靑質仁素質義而五色以文者禮也故曰後六服一曰翚翟二曰褕翟鷩則質不足乎翚文不足乎褕下王后一等故侯伯之下自鷩冕而下也王后配王者也侯伯事王者也故古之人遠取諸物而其制服也如此舜典言華虫而於此言鷩冕舜典言宗彞而於此言毳冕舜典言粉米而於此言絺冕統而言之鷩冕毳冕絺冕別而言之華虫者之物矣又言鷩冕以名之宗彞者之物矣又言毳冕以名之粉米者之物矣又言絺冕以數之也蓋古之人立法非特見於一書之間𨿽異人殊世而固有前後相成彼此相從若符合節若此之類也舜有十二章而至周爲九者則天道之數者帝也法天道之數者王也蓋六陰六陽其類有十二章焉而易曰立天之道曰陰與陽此偶數之在道者也九則陽道而已而易曰用九天徳不可爲首也此奇數之在徳者也王者下體天徳上法天道故其所服者九章而已至於旒之施於冕斿之施於旗則其數皆十二焉蓋觀而法之者天道之數也裘冕內服大裘所以象天道外被華衮所以象天徳質足以象天道文足以象天徳此天之所以享也故祀昊天上帝則服大裘而冕蓋先王以方外往超分域之外而神明者也先公以域中來守分域之內而文眀者也故祀先王則衮冕祀先公則鷩冕饗所以交之也射所以別之也故饗射衣以鷩冕者交有時別有倫者也虎有義徳蜼有智信而君子以爲仁也柔義也剛仁者靜義者動也山以形結之而成剛故以虎義象其剛水以柔融之而成動故以蜼智象其動義足以象其剛智足以象其動此四望山川之所以享也故祀四望山川則毳冕絺冕象其利之周廣也故祀社稷五祀則絺冕冕象其功之微昧也故羣小祭則冕韋弁之色赤冠弁之色黑赤者南方之色黑者北方之色也先王於武事方其以仁致天討則象徳而主生方其以義教民戰則尙威而主殺故兵事韋弁服田事冠弁服至於祀朝則又以西方之白焉白正秋色春動也而其气和秋靜也而其气肅蓋先王之於朝事以靜應庶事以肅欽庶功朝事皮弁服自冕而下先王所以事神之服也故其衣繪以象其裳繡以器自韋弁而下先王所以治人之服也故衣裳示之以色視而已象陽也色陰也事神主禮故其服曰冕欲其自下也治人主義故其服曰弁欲其自取也先儒云冕俛也弁樊也先王之制芾也所以蔽膝自冕而上皆謂韍自皮弁而下皆謂韠惟士服之爵弁兵服之冠弁則又謂之韐左傳曰衮韍珽而鄭氏亦云冕服謂之韍此自冕而上謂之韍之驗也儀禮於皮弁言素韠於冠言緇韠於端言爵韠此自皮弁而下謂之韠之驗也禮云爵弁纁裳純衣韎韐此士服之爵弁謂之韐之驗也詩曰韎韐有奭以作六師此兵服之冠弁謂之韐之驗也古者大朝覲防同其首皆冕其服皆芾其足皆舄而車攻於防同云赤芾金舄采菽言朝覲則云赤芾在股則朝服亦謂之韍不特施於祭祀也又素冠祥祭之冠也素韠釋祭之韠檜風刺不能三年而始於素冠終於素韠而祭服亦謂之韠不特施於朝服也先儒云祭祀謂之韍朝覲謂之韠非是也韍從犮蓋言其容【說文云以大夫貎言其行則刺犮也詩日赤芾在股邪幅在下明君子之足容能白刺故芾之刺足如此】韐言合蓋言其體也【鄭氏云韎韐合韋爲之故合制字如此】芾從一蓋先王制服始於芾上古未有衣服止有一芾蔽前故芾之制字如此韠從畢蓋言君子之制服訖於韠凡服始於冕畢於韠赤南方之色下朱一等

木瓜觧

齊桓以諸侯而擅封諸侯非禮也衞國思其恩而美之則可矣以此爲齊桓之美則有所不可故木瓜不列於齊而系於衛也孔子曰吾於木瓜見苞苴之禮行苞苴之禮小者也然周之末世彊淩弱下暴上眾欺寡而其禮亦從而亡故小國竭帑藏以奉大國而大國不以爲禮大國少有以及小國則小國罄其所有以爲報齊桓以信義及於諸侯而諸侯率懷其徳而不專畏其力故問遺得以稱其重輕以爲禮此孔子所以嘆其能行苞苴之禮也瓊琚玉也瓊瑤石之似玉者也瓊玖石之次於瓊瑤者也有女同車言佩玉瓊琚則琚之爲玉明矣篤公劉言維玉及瑤周官大宰贊王用玉爵內宰贊後用瑤爵則瑤非玉也石之似玉者也丘中有麻言貽我佩玖而不言玉又庶人得寶而有之則其次於瑤也又可知矣木瓜美而且大者也木桃次之木李又次之衛𨿽以齊有功於已而厚報之然彼遺我之物有殺則我亦得稱其投之物而厚爲之報自非不畏其力而懷其徳則安敢輕重自恣哉於此蓋有以見齊桓之美而又以見衛文亦不敢以姑息肆愛於大國也然所報之物旣有殺矣而衛人欲厚報者蓋彼投我以木瓜果耳我報之以瓊玉是以𨿽有殺而不失其爲厚報也

毛詩名物觧卷十九

欽定四庫全書

毛詩名物觧卷二十

宋蔡

卞集觧

雜觧

廟制

詩序統觧

廟制

臣等謹案周禮夏后氏世室堂修二七廣四修一五室三四步四三尺殷人重屋堂修七尋崇三尺四阿重屋周人明堂東西九筵南北七筵堂崇一筵五室凡室二筵鄭氏謂世室宗廟也重屋王宮正室若大寢也或舉宗廟或舉王寢或舉明堂互言之明其同制周書亦曰太廟路寢明堂咸有四阿重亢重廊復格藻棁設移旅楹內階陛提堂山墻防門閫則三者同制明矣故明堂位曰太廟天子明堂而月令仲夏天子居明堂太廟先儒謂明堂制與太廟同亦曰太廟也然則天子太廟五室土室居中大於四室故謂之太室書曰王入太室裸是也其左爲東房其右爲西房皆南其戶而木室在東北火室在東南金室在西南水室在西北木室東戶火室南戶金室西戶水室北戶詩曰築室百堵西南其戶傳曰或西其戶或南其戶而家語又曰賜觀太廟之堂未旣還曕北闕皆斷西戶謂金室北戶謂水室也四室中央太室亦曰夾室劉熙釋名曰房旁也在堂兩旁也夾室在堂兩頭故曰夾室夾室皆在前室謂之廂爾雅所謂室有東西廂曰廟無東西廂有室曰寢而覲禮云凡侯於東廂是也說者謂天子宗廟無廂夾不已誤乎其四中則南曰明堂北曰堂東曰靑陽西曰緫章太廟冬居室太廟孟月皆居左个季月皆居右个是也至於閏月則闔門左扉立於其中而退適路寢居門中月令鄭氏謂於文王在門謂之閏則太廟象先王平生所居與明堂路寢同制五室十有二座理宜然也或曰太廟與路寢明堂同制則上有五室不得有房又惑矣案書路寢實有東房西房東夾西夾而明堂位曰太廟天子明堂則魯用天子禮樂太廟如明堂制而季夏六月以禘禮祀周公於太廟君衮冕立於阼階夫人副褘立於房中則太廟路寢明堂有房明矣今先所圗上廟制欲以入廟約少牢大夫宗廟爲之𨿽增四阿重檐山節藻棁堂九尺階九等略應王禮而無五室無階又以房爲北堂且謂房無北壁故得北堂之名夫堂與房異著矣安有爲房而無北壁者哉其制旣非而又無防門閫內階陛山墻賁鏞之飾累棟復格設移四門逺向黑楹丹桷藻井之制至於饎防又在廟中西堂下此復續儀禮之誤也說者謂饎而在西堂下逼西壁謂之天防置於廟中理不安矣況欲逼宗廟西壁爲之乎說者或謂西壁謂西墻也案儀禮有曰西墻有曰西壁則壁與墻異矣臣等考之特牲饋食曰主人服如初立於門外東房南面視側殺主婦視饎防於西堂下蓋堂謂門側之室爾雅曰門側之室謂之塾近人曰門堂三之一古者防在廟門外或在東或在西故饎防在廟門下之西堂下少牢饋食曰雍防在門東南北上廩防在雍防之北特牲饋食云牲防在廟門外東南魚臘防在其南皆西面饎防在其西北壁士虞禮曰側亨於廟門外之右東面魚臘防亞之北上饎防在東壁西面由是觀之饎防在廟門外之西堂下逼西壁爲之明矣故曰饎防在西壁又曰主婦視饎防於西堂下臣等稽考載籍廟與路寢明堂同制𨿽具其凡如右然其修廣之度行人以爲南北七筵東西九筵凡室二筵謂之凡室二筵則太室大矣太廟五室十有二堂太室又大則廣九筵修七筵不能容之案市朝一夫而鄭謂方各百步則東西九筵南北七筵亦謂南北各六十三尺東西各八十一尺歟且古者寢不逾廟宴衣不逾祭服而宣王考室之所曰如跂斯翼如矢斯棘如鳥斯革如翚斯飛則先王之宮室甚輪奐矣又曰噲噲其正噦噦其冥噲噲大聲也噦噦小聲言其閎可以響答豈與大夫之陋同日而語又況後世彌文積隆以至於今也然則天子廟𨿽古制殘缺不可知而今亦有不可盡如古者要之度先王稽當世與時宜之其前代載籍所不得見與其後世未之有者法可以道揆禮可以義起使華副實以稱昭明垂之百世取成於心實在聖躬如允臣等所議伏乞參校舊圗擇其善者以聖訓裁之

詩序統觧

靜而爲性動而爲情定而爲心適而爲志晦而爲道顯而爲言妙而爲神麤而爲法此之謂體用之言此之謂生出之序情不能無動則有所感志不能無適則有所言言麗乎顯則有所寓法陳乎麤則有所形此詩所由作也凡順之則喜逆之則怒得之則樂失之則悲忿有所不已則不能無怨欲有所不獲則不能無思事有所不當則不能無嗟理有所不足則其气不能無嘆此詩之所謂情也窮之則郁逹之則舒或屈或伸或拘或肆或逺或近或小或大義之所起則不能以辭害之辭之所止得以意逆之命之所止則況之而以其言要其所歸則導焉而以其趨此詩之所謂志也貴極於王公大人之所作賤極於羈臣小夫之所爲抑揚天下之至情包羅萬物之至理曲而有所謂端聚而有所謂升譎而有所謂正微而有所謂彰在所可言也故𨿽侈而不疑於誇在所略也則𨿽約而不疑爲簡此詩之所謂言也不止於美而有所謂嘉不止於規而有所謂誨𨿽亂而在所可矜也則閔之而不以傷𨿽過而在所可恕也則哀之而不刺方其致嚴也𨿽天子亦貶之於風方其致美也𨿽諸侯而進之於頌此詩之所謂法也故昔之能詩者正其六義之歸辧其四始之敍取其辭義之合於禮義者著於篇使學而循之者可以言體而行之者可以治修身接物事父事君論其粹則可以美教化移風俗論其妙則可以動天地感鬼神故古之作樂者則取是以文之也古之燕飲者則取是以賦之也可以導和可以見志蒸而爲佳气止而爲中聲雅正之音歌頌之美洋溢乎上下防導乎陰陽則詩之所施豈曰小補之哉作詩者不知起於何代然自生民之能言則詩之道已具矣康成以爲詩不起於上皇之世豈其然乎作序者不知自於何人然非深通乎法言莫之能爲也或以謂子夏衞宏之所爲則疑其不能及也孟子曰王者之迹熄而詩亡詩亡然後春秋作然則所謂詩亡者非詩亡也禮義之澤熄焉而已矣變風變雅之作而知止乎禮義當是時詩尙存也惟其禮義之澤熄然後詩之道亡矣何也蓋詩者禮義之所止故也詩亡則美刺之法廢春秋作則褒貶之法興使詩之道尙存則愚知春秋不作矣蓋美刺之法廢而無襃貶以繼其後則亂臣賊子無所忌憚而接迹於後世矣古之君子號爲善救天下者知此道而已矣𨿽然能詩者豈曰言治人之間而已哉亦知其所致而已矣不然孔子之進子貢何以言告諸往而知來者

毛詩名物解卷二十

