

欽定四庫全書

經部三

虞東學詩目錄

詩類

卷一

國風一【周南召南】

卷二

國風二【邶鄘衛】

卷三

國風三【王鄭】

卷四

國風四【齊魏唐】

卷五

國風五【秦陳檜曹豳】

卷六

小雅一【鹿鳴至鶴鳴】

卷七

小雅二【祈父至四月】

卷八

小雅三【北山至何艸不黃】

卷九

大雅一【文王至板】

卷十

大雅二【蕩至召旻】

卷十一

頌一【周頌淸廟至武】

卷十二

頌二【周頌閔予小子至般魯頌商頌】

【臣】等謹案虞東學詩十二卷

國朝顧鎭撰鎭字偹九號古湫常熟人常熟古海虞地鎭居城東故亦自號曰虞東乾隆甲戌進士官至宗人府主事是書大防以講學諸家尊集傳而抑小序博古諸家又申小序而疑集傳集傳旣不敢不從小序又不可竟廢於是委曲調停驛騎於兩家之間謂其說本無大異是亦解紛之一術也徵引者凡數十家而歐陽修蘇轍呂祖謙嚴粲四家所取爲多𨿽鎔鑄羣言自爲疏解而某義本之某人必於句下注其所出又集傳主於義理於名物訓詁聲音之學皆在所略鎭於是數端皆精心考證具有根柢不徒以空談說經在漢學宋學之間可謂能持其平者矣書𨿽晚出於讀詩者不爲無裨也乾隆四十四年十一月恭校上

緫纂官【臣】紀昀【臣】陸錫熊【臣】孫士毅

總校

官【臣】陸

費墀

例言

一

欽定詩經傳說彚纂備錄古義是書一遵彚纂引據經

傳及諸家義疏以證明之

一序說惟首句爲古序余則經師各錄所聞以綴其下先儒論之已詳今惟以序首一句爲主序下之言則擇其合者取焉

一毛傳持義正而語未詳鄭箋引據博而擇未精今惟取其詳且精者不敢曲狥也

一集傳采輯諸家歸於一緒大撤詩之障蔀爲功後學不淺說者謂其盡棄古說獨以已意行之此殊不然詳求朱子說詩大防與序首不合者特十之二三耳至其訓釋辭義取之傳箋疏者尢多固未嘗盡棄古說也今於古序及集傳不同之處必求稟據明確者從之其有別義可通者則列之圈外亦竊取朱子之義云

一朱子序辧大都駁斥經師傅防之說而於序首一句指駁殊少除國風刺忽刺僖刺淫外惟小雅刺幽及頌中郊禘等篇耳書中頗費考核

一考證詩義當引他經之明切者爲據而史漢之與經合者亦參訂焉一切竹書呂覽管韓諸子之書義難信據槪不敢及

一三家之說見於薛君章句及崔靈恩集注者閒亦及之以存舊說之一二其子貢詩傳申公詩說顯屬後人僞撰並不采登

一古今詩說最繁錢氏詩牖序所載有書可考者一百一十八部其見於漢志隋志唐志宋三朝志四朝志中興志不可更僕數而其中卓然可傳者推歐蘇呂嚴四家而王景文之總聞錢文子之詩傳曹粹中之詩說陳少南李迂仲之詩解亦如驂有靳元明迄今篤學稽古之士勃焉有作所愧耳目短淺無以盡睹前人述作之美今所采者不出數十部而取裁於歐蘇呂嚴居多雲

一采用成說或於文內指明或於句下注出不敢掠前人之美也其有無闗大義順文寫過或未見本書暗與之合不能保其必無惟知言者諒之

一音韻之學本非所習今用嚴氏質疑本以通韻爲主其不可通者則以轉通之蓋五音得二變以爲之旋轉而無不可通之音矣又古人一字恆有數音音隨義變而詩中亦有用此音不用此義者如闗雎卒章鐘鼓樂之徐音五教反板六章牖民孔易鄭音亦之類又不在通轉之例並爲添注以備考尙冀審音君子加訂正焉

欽定四庫全書

虞東學詩詩說

宗人府主事顧鎭撰

序說【上】

詩之有序如頭面之著眉目非是卽不復省釋爲何人故曰學詩而不求序猶入室而不由戶也顧本書旣不著作者姓氏史傳所述又言人人殊大約信序者必欲推之卜氏而疑序者必欲斥爲衛宏二者亦皆有之而皆非也子夏之生去詩亡甚逺安能臆度而爲之序韓愈氏謂智不及者篤論也衛宏後子夏千數百年顧以子夏之智所不及者而鑿空爲之其又安能乎二者之失可一言蔽已蓋序之由來本於國史序中已明言之惟采詩之官本其得於何地審其出於何人究其主於何事上之國史國史於是采案所以綴詞其端以授太師而登之歌借非當日隨事紀實則𨿽孔子之聖無以知之而況於子夏況於衛宏乎程純公所以深信小序而斷其爲國史所作無疑也然以爲二者亦皆有之何班固之傳毛也曰毛公之學自謂出於子夏而家語稱子夏習於詩而通其義注家舉毛詩序實之而蕭綂信焉遂取闗雎一序編之文選而題爲子夏隋志所謂先儒相承者也不知子夏特習之而傳其說耳卽使子夏爲之亦必據乎國史而不能自以其察言經師推崇所學欲援子夏以爲重後儒沿而成訛此其實也若敬仲學於謝曼卿曼卿之學出於毛公其淵源蓋有所自傳習之餘纂述所聞以相證驗理宜有之隋志謂更加潤溢者是已而範史直以爲宏作詩序則不察之過也程防之曰發序兩語古序也兩語以外續而申之者宏序也古序與宏序混並無別耳今讀其詞往往反覆煩重非出一人之手其爲衛宏等之集錄殆非臆論潁濱蘇氏欲止存其首之一言庻幾得其體要者矣要之序不必爲子夏作而終不可廢不必盡出於衛宏而亦有附防牽合者求之本經參諸羣籍擇其義炳事白者而從焉可也

序說【下】

有問於予者曰序之本於國史子旣信之篤矣然子朱子謂周禮太史之屬掌書而不掌詩其說云何曰古者聯事通職更相參佐故瞽蒙職諷誦而小史主定之若內史受納訪以詔王聽治則詩亦納訪之一也外史掌四方之志及三皇五帝之書則序之所陳亦志記之屬而前朝之典在焉國家圖籍於史氏自古及今未之或攺言書則羣籍皆在未必詩之不在所掌也問者曰子之說讜已而六詩之敎掌於太師則掌詩自有其人於國史乎何居曰太卜實掌三易而韓宣子觀書於太史見易象與春秋豈非太師太卜特掌其敎與法而書則藏之太史者乎曰國史旣作詩序而序中復言國史明乎得失之迹豈自爲之而自贊之歟曰此漢儒所附益也國史所題者發端兩言所謂古序者也余則毛公衛宏隨所見聞而加之潤溢者前之說著已子何疑於是曰然則程子謂大序非聖人不能作者何復與前說相戾也曰是篇所引多聖人之遺言故程子尊之而非謂序果聖人作也若夫大序之名原於皇甫謐沈重而成於蕭綂之文選於義無取孔氏正義云諸序皆一篇之義而此爲篇端故特以詩之大綱總舉於此範氏明序篇云闗雎爲一經之首並論三百篇之大指猶易乾坤之有文言故特詳焉而程子沿於舊名目爲大序則亦以無闗要義而不加察爾朱子割其首尾以爲小序而自詩者志之所之以下爲大序亦似於諸序中多添一序不若盡去大小之名而但別白古序經師之說則得失判然無庸費辭矣今觀朱子所辧多序下附益之言經師訓詁之謬非盡序之失也序之失者間亦有之蓋經師流傳歷年久遠斷文錯簡未免沿訛口授耳承豈無乖舛一二之違不掩八九之合故愚於序說固不敢迂詞曲說以狥其失亦不敢以偶然緯繣遂因噎而廢食也

譜說

詩之所不可廢者序也而其所不可泥者譜也鄭之作譜以表序也而轉以累序孟子曰誦其詩讀其書不知其人可乎是以論其世也論世知人誦讀之要務而於詩爲甚何者書之時世易見而詩之時世難詳幸有古序以粗陳其略而附益其下者又或勉彊牽合以離其本而譜且鑿焉何彼穠矣之序曰美王姬也而譜必系之文王則平王齊侯不得不攺訓以從之矣常棣之序曰燕兄弟申之者曰閔管蔡之失道故作常棣焉而譜亦系之文王則不得不謂推而上之矣至若序之刺幽王者譜復移而刺厲王而情事不相應合緯繣彌甚爲鄭學者墨守其說而不變復迂曲其詞以就之而譜之時世遂爲經之障蔀序之疻痏焉故曰譜不可泥也𨿽然譜之失者數端而已余固非有大失也後儒病其閡隔並序而棄之務爲以意逆志之法而倀倀於去聖千年之後將何所據以論其世而知其人乎夫四牡北山並陳勞苦殷靁采綠悉屬懷思同一鼓鐘而辟雍之與淮水何分同一燕飲而伐木之與頍弁何別使非得其時世其不至害辭害志者幾希昔歐陽子作毛詩時世論極詆康成之謬然猶搜其遺譜爲之補綴闕亡序而存之以垂於後將使後之學者擇其是而去其非不敢慿恃胸臆秕穅一切嗚呼何其愼也近世何黃如濫引僞書妄更世次目爲世本安溪李文貞又彊分鹿鳴以下爲西都雅楚茨以下爲東都雅求之本詩皆無證驗何以折前人之角乎鄭譜果於限斷致滋掊擊而又彊生枝節正歐陽子所謂笑奔車之失而疾驅以馳之者也如斯之類皆當闕疑以毋失寡尢之義斯可爾

韻說

韻非古也古有音而已而動於喉齒牙舌唇之間吐納有輕重其勢不能無轉而非所謂葉也至於餘聲剩語雜以方言如且胥思忌之類並由天籟非假人爲自四聲之譜作而叶韻之說興承學之士遂以爲一成不易𨿽矯彊繆戾必不可通者亦委曲遷就以從之而古音亡矣所幸三百篇具存猶可反覆推求以庶防得其萬一而又一歸之葉更何望哉夫詩者商周之作也韻者齊梁之學也以齊梁人所定之韻上律商周時所作之詩𨿽淺夫小儒知其不可而髙賢碩士乃信之不疑者今韻熟復於口而古音不聞於耳不出於葉將舌撟不可下以爲是不可以讀詩也而於古人聲應生變以成其音者不能悉究之以盡其理於是有不可葉不必葉不當葉者而一一葉之其葉之而適得其本音歟葉者不知也葉之而大悖其本音歟葉者亦不顧也夫如是則東可葉西南可葉北而字無正呼詩無正字矣豈理也哉唐陸徳明氏謂古人韻緩不煩攺字所著釋文廣備音義欲以推求古音而大指所歸猶不離乎齊梁區域至宋鄭庠作古音辧約繁就簡綜爲六部又引沙門神珙反紐旁正之例以通其滯而古音始有可求同時吳棫韻補先成而鄭辧出於詩傳旣成之後故朱子未見其書止據吳氏葉音補其漏略以爲定本良可惜也鄭書旣簡要可遵而字不在一紐之內者兼采旁聲尙滋疑惑明陳季立益加搜討作毛詩古音考上參易書下及楚辭參同太凡漢魏以來有韻之文臚列爲證其說可據本朝顧炎武復爲四聲一貫之說而三百篇之詰屈可通叶韻之說眞成疣贅矣近日東川龍爲霖著本韻一得謂六書諧聲轉注卽言韻之祖諧聲卽虞書所謂和聲轉注卽樂記所謂旋宮發揮蔡氏五音二變之防於詩樂得其通貫蓋字有四聲古相通用惟是四聲之中各有遠近相隔過逺皆須轉讀以和之大抵通者皆可轉而轉者不必皆通不可通而可轉卽二變和五音之妙也後世錮於韻書謂古音已不可求而輾轉矯拂違其自然豈生變成方之義哉故因前人之說而備論之

龍雨蒼本韻一得曾於友人處借閱一過其書分平聲十二韻以合十二律分入聲七韻以合七音而以七音收納十二律凖古七均之法以明四聲一貫之理毷氉者或斥爲臆撰不知其本於橫渠張子及蔡氏新書黃氏樂典而加務善之今其書逺不可致錄其可憶者數條以公同好其書曰人但知於通處尋蹤而不知於轉處察脈豈可與言韻哉記曰聲相應故生變變成方謂之音故徵與角羽與宮各相去二律絕不相通以變徵變宮和之而後通此論韻之大略音律之定理也又曰或以支微齊佳灰無入而以質錫職緝爲眞靑蒸之入【毛西河本章氏韻學集成】不知支紙寘質四聲天然有口者皆能辧之如鴟鴞章旣取我子無毀我室則子上而室入東山章鸛鳴於垤婦嘆於室灑埽穹窒我徵聿至則窒至去而垤室入采芑章以基韻上去入爲韻尢屬顯然【支微灰皆林鐘徴音基韻綂之矣】蓋入者聲之防歸平多入少正以由博返約天下豈有無入聲之字乎又曰或謂侵鹽閉口不通東蒸【顧亭林本鄭氏古音辧】不知公弓庚靑蒸詩中同押者甚多如無羊篇以薪以蒸以雌以雄則東蒸同押矣小戎篇騏駵是中騧驪是驂則東覃同押矣【覃通侵塩】載寢載興秩秩徳音則侵蒸同押矣如斯之類不勝枚舉愚按樂典言東冬淸靑固當合一虞模麻遮亦不可分所以備二變也以諧聲轉注爲主使七音一呼而聚四聲不召自來則一貫之道已此卽張子蔡氏以二變通五音之義龍氏蓋本諸此

辧體說

風雅頌之名定於周初作樂之時各有體格音節𨿽代逺年湮古樂流散而讀者可以循環諷詠而得之何者音節亡而體格具也傳箋依文解義明而未融馬遷述贊離騷區別風雅得其神理而其言祗爲屈子著評非爲本書宏義故略而未詳季子聞歌頌聲但云盛徳所同則其論寛而不切經生墨守曩聞罔知界別於是王雅降風豳詩析段魯升爲頌衛進於雅種種繆悠紛綸而莫能究正矣後儒惑於其說遂謂風非無雅雅非無頌一唱百和六義混淆不知三百舊編部居久定中經散亂夫子重加釐訂自言雅頌得所則風之無所竄入可知學者不奉夫子之言以爲論斷而好爲新說非所安也朱子集傳出而區明其義皦若日星顧風詩但主國名而周召獨加標目斯義猶晦昔杜預釋左知以南爲文樂而未及此詩劉炫釋鼓鐘謂南如周南之意而猶作疑詞宋程泰之始據左傳之文指爲南樂實與呂氏春秋之說相應至謂詩題舊無國風則鹵莽而自呈敗闕矣亭林顧氏以南豳雅頌爲四詩而列國之風附焉其說較圎而義實支贅蓋南𨿽樂名不離風部以風附南是風之外別有南而周禮六詩何以不列其名耶若籥章吹豳止於七月一篇豈得與二雅三頌同標名目𨿽顧氏之意兼及雅頌諸章而數詩體格旣殊用亦止於田野非如南之制體純而爲用廣也惟是風雅頌𨿽成三部而部各分體如小雅之聲飄搖和動大雅之奏典則莊嚴頌則周爲肅穆商實簡古魯近鋪張竊嘗循其義例求之於風覺二南節短韻長別具深醇之气迥非列國之風可擬此則所當區論者也

標興說

賦比興居六義之三而傳家獨標興體亮哉毛氏之深於詩也夫六詩先風風之入物也微故史遷謂詩長於風而孔子刪詩托始焉興之爲義近於風故風人之作興居八九當其觸物起情連類冩狀初無指切而擬議環生若近若逺之間其志可觀其言可味也東坡氏之言曰興之爲言猶曰其意云爾意觸於當時時去而不可知故類可以意推不可以言解也三者之中興爲微妙而與比相鄰易滋回惑故毛氏首標之其專言興者或比或賦文義燦如無容著別康成求義太廹以興爲諭往往於傳所不言亦意爲興致使比興混淆不分區宇其昧風人之義而失毛氏之指逺矣朱子病其淆也遂謂興有全不取義但取一二字相應者則又矯枉而過之又謂闗雎兼比綠衣兼興氓蚩三義錯陳簡兮兩端並設如斯之類不可枚舉似與風非無雅雅非無頌之說同其阻礙竊嘗揆之本經參之毛傳詩之取興全以發端兩言爲主所謂感物而起也若隨章逐句枝枝節節以求之則義例轉煩難於指說矣先君子之言曰風人之致莫妙於興比賦之篇皆涵興意特其區宇有定全在開端求劍刻舟轉淆其意耳西漢詩人猶存遺意東京而降雕繪彌工而興道消亡矣余覽束氏補笙皮氏補夏摹古文辭非不爛然可觀而尋其義趣閴爾神凋失興故也是以重嘆毛氏之深於詩也

正變說

風雅正變之說原於詩序朱子從之而夾漈鄭氏山堂章氏力詆其妄蓋泥於美刺以爲正變而覺其難通也故欲排而去之不知其暗於世運文章相爲升降之故而未嘗虛心涵泳以求之也夫所謂正變者亦從乎時世之大凡及乎詞气音調之間以得之耳文武成康之盛風俗茂美民气和樂不必亟亟於頌美其君而主治之淸明皇躬之斂錫無不見焉其士大夫雍容樂易言近指逺所謂樂之隆非極音也昭穆而後淳風漸漓夷厲以來彌滋急刻𨿽間有令辟而風俗頽敝靡由進於大同緇衣淇澳之思正所謂饑者易食渴者易飲其去二南逺矣采芑六月揚厲軍威嵩髙蒸民鋪陳功伐豈復有采薇枤杜下武有聲之遺意乎正變之區蓋在於此而沾沾於美刺之云動成隔礙亦固哉髙叟之爲詩矣朱子謂先儒本以周公制作時所定者爲正風雅固不謂變者皆非美詩其論得之抑商周二頌皆肅穆近古而魯頌辭多誇餙已開勒石紀功之漸無復昔人形容盛徳之美成伯瑜氏謂頌亦有變實補序說所未備蓋必正變備陳然後盛衰之迹著學者於以觀世焉而烏乎去之

詩樂說

凡詩皆樂也樂之八物所以節詩而從律也周禮大司樂以樂語敎國子樂語者詩也荀卿曰詩者中聲之所止也蓋以詩爲本以聲爲用離詩以言樂則鐘鼓之徒樂而非樂也故謂笙詩無辭者【鄭夾漈】非也離樂以言詩則後世之徒詩而非詩也故謂詩有不入樂者【顧亭林】非也世徒知雅之用於朝頌之用於廟南之用於鄕人邦國而餘詩者未詳所用遂以爲不可入樂而徒陳美刺轉疑司馬氏三百皆歌之說爲不可信而興詩成樂竟爲截然不相侔之事矣昔季子請觀周樂而太師所歌變風變雅皆在焉令非中聲所止則魯之樂工何能彊葉諸律以次第歌之朱子斥鄭衛諸詩爲里巷狹邪所歌不可用之鬼神賓客夫用之鬼神未聞也用之賓客則鄭伯之享趙孟六卿之餞韓宣叔孫豹之食慶封固有用之者矣至秦穆公之賦六月叔孫穆叔之賦鴻雁中行獻子之賦圻父戎子駒支之賦靑蠅皆變雅也而謂有不入樂之詩乎說者謂賦也非歌也若衛獻公使太師歌巧言之卒章非歌乎且樂有不必盡用之鬼神賓客者詩序云風者主文而譎諫虞書曰工以納言時而颺之注家言樂官誦詩以納諫也又國語稱師箴瞍賦蒙誦則美刺之詩譜而歌之以朝夕獻善敗於君非卽所以用之者歟奚必鬼神賓客之用之始爲樂也劉舎人有言詩爲樂心聲爲樂體樂體在聲瞽師務調其器樂心在詩君子宜正其文可謂達於其防者矣

思無邪說

詩者思也發慮在心而形之於言以攄其懷抱系於作詩之人而不系於讀詩之人坦然明矣論語之言詩獨詳曰誦曰學曰爲皆主於誦詩者也今直曰詩三百一言以蔽之而已是論詩非論讀詩也蓋當巡狩采詩兼陳美刺而時俗之貞淫見焉及其比音入樂誦自瞽蒙而後王之法戒昭焉故俗有淳漓詞有正變而原夫作者之初則發於感發懲創之苦心故曰思無邪也鄭衛諸篇古序久著定說惟敬仲等綴詞龎雜箋疏附防間有穿鑿轉使後賢疑而不信夾漈力肆詆排朱子因之作詩序辧悉取刺淫之篇攺爲淫者自作而於其詞之似渉男女者槪目之淫揆之此章之義不無扞格因以思之一字移而屬之讀詩之人竊有未敢卽安者夫使詩本有邪而我以無邪之思讀之則必志气淸明執守純固者能然非可槪望之人人也且果如是卽何借於詩之觀感乎古之賢人君子不得志於君臣朋友之間而未可以頌言也往往托悰閨閫寄語蹇修以致其纒綿悱惻之意如不知作者之志本出於正而徒泥其辭則屈子九歌眞若有目成之事而陳思賦洛必難解於感甄之誣矣豈不枉其情事哉余於朱子之書篤信服膺而學庸章句論孟集注尢夙加硏究頗嘗泳其義趣爲之申明辧說而此章所陳未敢曲狥者闗於說詩大義得則俱得失則俱失也若夫鄭聲之未必卽爲鄭詩淫之爲義未必定屬淫奔則別具鄭篇玆不具論云

迹熄詩亡說

孟子歷敍羣聖之事而以孔子作春秋繼之迹熄詩亡著明所以作春秋之義實千古道脈所闗而諸儒相仍舊說未聞卓論蓋自成康有不能復雅之云而範寗序谷梁遂謂列黍離於國風齊王徳於邦君此山所據以雅亡爲詩亡者也然考趙岐注孟則曰太平道衰王迹止熄頌聲不作故詩亡是漢儒原立兩義後世鄭學盛行遂遺趙說李迂仲兼而存之古義略具王魯齋則謂風雅頌俱亡而安溪詩所又特舉風雅爲說論莫能一愚竊以爲都非要義所欲究者王迹耳王者之迹何預於詩春秋之作何與於迹此義不明則不獨黍離降風支離難據卽迂仲魯齋安溪諸說亦可存而不論蓋王者之政莫大於巡狩述職巡狩則天子采風述職則諸侯貢俗太師陳之以攷其得失而慶讓行焉所謂迹也夷厲以來𨿽經板蕩而甫田東狩舄芾來同撻伐震於徐方疆理及乎南海中興之迹爛然著明二雅之篇可考焉洎乎東遷而天子不省方諸侯不入覲慶讓不行而陳詩之典廢所謂迹熄而詩亡也孔子傷之不得已而托春秋以彰衮鉞所以存王迹於筆削之文而非進春秋於風雅之後今卽諸儒所論詩亡者而衷之則魯齋爲近蓋詩者風雅頌之總名無容舉彼遺此若疑國風多錄東周魯頌亦當僖世則愚謂詩之存亡系於王迹之熄與不熄不系於本書之有與無也好學深思之君子尙有以誨予不逮焉

以意逆志說

書曰詩言志歌永言而孟子之詔咸丘蒙曰以意逆志是爲得之後儒因謂吟哦上下便使人有得又謂少間推來推去自然推出那道理此論讀書窮理之義則可耳詩則當知其事實而後志可見志見而後得失可判也說者又引子貢之知來子夏之起予以爲聖門之可與言詩者如是而後世必求其人鑿其事此孟子所謂固哉髙叟者而非聖賢相與言詩之法也不知學者引伸觸類六通四辟無所不可而考其本防義各有歸如切磋本言學問之事則凡言學問者無不可推而謂詩論貧富可乎素絢本有先後之序則凡有先後者無不可推而謂詩論禮後可乎斷章取義當用之論理論事不可用以釋詩也然則所謂逆志者何他日謂萬章曰頌其詩讀其書不知其人可乎是以論其世也正惟有世可論有人可求故吾之意有所措而彼之志有可通今不問其世爲何世人爲何人而徒唫哦上下去來推之則其所逆者乃在文辭而非志也此正孟子所謂害志者而烏乎逆之而又烏乎得之孟子之論北山也惟知爲行役者之刺王故逆之而得其嘆賢勞之志其論凱風也惟知七子之母未嘗去其室故逆之而得其過小不怨之志不然則普天率土特悉主悉臣之恆談耳凱風自南吹彼棘心亦蓼蓼者莪匪莪伊蒿之同類耳何由於去古茫茫之後核事考情而得其所指哉夫不論其世欲知其人不得也不知其人欲逆其志亦不得也孟子若預憂後世將秕穅一切而自以其察言也特著其說以防之故必論世知人而後逆志之說可用也

欽定四庫全書

虞東學詩卷一

宗人府主事顧鎭撰

國風

案序風有二義上以風化下下以風刺上是也孔氏頴達曰詩以當國爲別謂之國風

周南

周召之地鄭譜謂在雍州岐山之陽文王受命作丰乃分岐邦周召之地以爲二公采邑施先公之教於己所職之國朱子集傳因之夾漈通誌謂周爲河洛召爲岐雍河洛之南濱江岐雍之南濱漢江漢之間二南之地詩之所起在此故仲尼以二南之地爲作詩之始黃實夫範逸齋皆從之按史記太史公畱滯周南摯虞言古之周南今之洛陽洛陽爲豫州其南爲荊州漢廣采之荊汝墳采之豫則周南之地界畫然矣若召南自陜而西朱子嘗疑雍州地狹未免不均竊考周官職方氏雍州實兼梁地惟自雍及梁故得稱南類攷謂江沱之間卽梁山之界蓋據禹貢岷山江東別爲沱而言其說可信至於爲汜爲渚則自蜀至楚江行數千里在在有之不必專屬夏口故二南之地當以通誌爲定論也至於南本樂名毛鄭皆云自北而南諸儒力詆其失愚謂樂之爲南正以風化之被於南方而得名不獨漢廣汝墳江沱諸作義炳事白余若南有樛木陟彼南山南澗之濱南山之陽南山之側南山之下所指方名無有及於他者不坦然眾著乎夫風雅之道莫盛於南周之季世屈騷宋賦猶爲後代文章之祖則詩之始於南信也無容據彼駁此章氏如愚曰周南召南樂章之名也文王之化自北而南及於江漢故作樂者采自北以南土風而名之曰南用爲鄕樂燕樂射樂房中之樂所以彰文王之化斯爲達詁爾

闗闗雎鳩在河之洲窈窕淑女君子好逑參差荇菜左右流之窈窕淑女寤寐求之求之不得寤寐思服悠哉悠哉輾轉反側參差荇菜左右采之窈窕淑女琴瑟友之參差荇菜左右芼之窈窕淑女鐘鼓樂之【顧炎武詩本音服古蒲北反友古音以陸徳明音義樂五敎反】

天下之本在國國之本在家孔子刪詩錄闗雎爲風始所以表化原而彰周道之隆也通篇只窈窕二字而淑之意已盡蓋窈窕本言室宇深邃詩則借以形容女子之淑故傳曰幽閒也幽則深潛不露閒則安靜自如言幽閒而貞靜可知首章已盡其義下二章反覆詠嘆之淑女指所求者而言服事也【鄭箋】思服者思供內事之無人也曰求曰思曰友曰樂皆以致綢繆繾綣之意若曰我憂其未得耳得則我將友而樂之非本其未得而據今始得也序言后妃之徳不言美后妃蓋序者櫽括全詩大防以爲是樂得淑女者乃后妃之徳也周南首三詩皆后妃自作而此篇自敍其思在進賢出於至誠悱惻所謂徳也所謂哀不傷樂不淫者也衍者語小滯耳或謂妾媵不足以當好逑愚謂此出自后妃口耳逑匹也妾媵不可謂匹然則公侯好仇臣乃可匹君耶蓋贊美之辭宜然也張氏綱云后妃求淑女說者止稱其無妒忌之行此未足盡關睢之義蓋治外者求人才治內者求淑女惟文王得多士而立政於外后妃得淑女而輔佐於內則由閨門而達之朝廷自無一事之不理所以協濟大業卜年卜世之永者其本實基於此集傳則用歐陽氏本義按毛於發端兩言下卽注興也字最有意理所謂觸物起情也必逐章逐節求之則六義無定屬矣今斷以章首爲定後仿此○釋雎鳩者郭璞云雕類【鶚也】陸璣云似鴟深目目上骨露幽州謂之鷙陸佃謂鷙鳥不雙是也傳謂摰而有別蓋取其別不取其摰鄭釋之曰摰之言至其義差異集傳獨云狀類鳬鷖蓋得之淮上人語通誌亦以爲鳬類而又指爲白鷢則非矣按爾雅睢鳩王睢揚鳥白鷢各爲一物不得牽混荇爾雅作莕接余也陸疏𨿽云苦酒浸之脆美可案酒然考醢人職豆實無荇菹則傳言采之以事宗廟未可信也興意取其柔順芳潔而已

葛之覃兮施於中谷維葉萋萋黃鳥於飛集於灌木其鳴喈喈葛之覃兮施於中谷維葉莫莫是刈是濩爲絺爲綌服之無斁言告師氏言告言歸薄污我私薄澣我衣害澣害否歸寧父母【萋喈韻補齊佳通首章三句一韻中間谷木隔韻次章下五句皆韻詩本音谷莫濩綌斁皆魚虞之人聲三章六句皆韻章黼韻學集成支防紙平上通詩所否房以反母古滿以反後同】

詩言治葛之事而於其事之前後撫景生情勤儉孝敬之義盎然流溢其爲后妃自作無疑葛可爲絺綌者精曰絺粗曰綌灌木叢木也【集傳】薄發語辭如楚辭言蹇言羌之類【詩牖】污煩也【毛傳】煩撋之用功深【鄭箋】阮孝緒曰煩撋猶挼莏【音那梭】私燕服衣禮服【集傳】首章因時感物以動其勤職之思寫狀初夏時景物如繪蓋意念難忘處𨿽時過景銷如歷歷在目也次章正言其事而爲之有序服之不厭蓋親執其勞知其成之不易故𨿽垢敝而不忍厭棄【集傳】惟勤乃儉也末章旣成其事而澣濯之細皆有成法而不可紊歸寧之告必由師氏而不敢專旣敬且孝也序謂后妃之本者得之呂氏讀詩記曰闗雎后妃之徳而所以成徳者必有本葛覃所陳是也經師必欲推本在家釋歸爲嫁釋告爲敎迂曲甚矣張氏栻曰周自后稷以農爲務其君子則重稼穡之事其家室則重織紝之勤相與服習其艱難詠歌其勤苦此王業之本也按傳以發端三句爲興乃興體之常箋則通下三句爲興是以首章興起下二章實與毛義相成更密若以爲賦則情味旣短而黃鳥三言爲贅矣今從毛鄭爲興○羅願云葛生山澤間其蔓延盛者牽其首以至根可二十步傳曰黃鳥搏黍也陸璣云黃鸝畱或謂之黃栗畱幽州人謂之黃鶯齊人謂之黍一名倉庚一名皇

采采捲耳不盈頃筐嗟我懷人寘彼周行陟彼崔嵬我馬虺隤我姑酌彼金罍維以不永懷陟彼髙岡我馬黃我姑酌彼兕觥維以不永傷陟彼砠矣我馬瘏矣我僕痡矣云何吁矣【嵬隤罍懷灰皆通觥古音光後同】

捲耳官人說本左氏歐陽著論謂求賢審官非后妃之職然序者但言其志原不以預外爲疑自古創業之君類得賢後之助周家世有婦徳后妃尢爲卓冠故孔子論周才之難以爲有婦人焉而馬融指數十臣以文母班旦望之列非無見也杜氏預云詩人嗟嘆言我思得賢人置之徧於列位是后妃之志以官人爲急劉氏敞云后妃於君子有警戒相成之道此詩言警戒人君之意不謂自已求賢審官也郝氏敬云不越酒食不及爵賞借中饋以效箴故謂之志歐陽本義仍主序說朱子舊說亦從之至爲集傳則斷以爲文王不在而思念者蓋疑嗟我懷人之言不可施之臣下也愚謂古人設辭不如後世之拘忌過於泥滯轉恐害志夫推文王之不在而擬於徵伐拘幽似已顧汝墳困役其婦人猶知以公義勉君子殷雷望歸其室家亦能以畢事朂其夫以後妃之聖而徒幽愁煩寃爲後世閨情之倡𨿽曰不永傷而傷己甚矣周公定樂以闗睢三詩爲亂用之燕射鄕飲之間亦何取此幽愁煩寃者而奏之故愚以爲當從序說也陶晚聞師曰性情正斯徳業修葛覃所以次闗睢也愚續之曰重本務而急親賢捲耳所以次葛覃也今集毛歐朱嚴諸說而衍之云后妃以采捲耳之不盈知求賢之難得【本義】而念此在列之賢人【毛傳】勤勞於外我馬虺隤而黃惟思酌酒以自解【朱子舊說】至於僕馬皆病而今云何乎長嘆而已【詩緝】則勞苦之極諷君子當厚其恩意無窮已之辭也【朱子舊說】呂氏讀詩記曰夫婦一體也崇徳報功后妃固無與此而體羣臣之意則不可不同也室有轑釜之聲則門無嘉客況后妃心志所形見者乎按采捲耳是興非賦毛以爲憂者之興則猶泥於辭也○孔疏爾雅釋山云石戴土謂之崔嵬土戴石爲砠毛傳相反或傳寫訛也集傳未經攺正觥罰爵也【鄭箋】容五升陸佃謂兕善抵觸故以其角爲罰爵朱子曰周禮有觥罰之事謂以觥罰之耳非必觥專爲罰爵也

南有樛木葛藟累之樂只君子福履綏之南有樛木葛藟荒之樂只君子福履將之南有樛木葛藟縈之樂只君子福履成之

后妃不妬忌而眾妾以禮義相與和【箋說】則和气致祥而君子安受其福易曰視履考祥故稱福履毛傳訓履爲祿則釋言文君子指文王而後妃逮下之美自見箋義爲長木上竦曰喬下曲曰樛樛則與下相接故葛得而附之興后妃逮下而眾歸心全篇重一樛字累綴得理也【說文】荒芘覆也【呂與叔】縈旋貌【說文】言纒之徧也綏安也【毛傳】將猶扶助也【鄭箋】成就也【毛傳】言其福無不成就用意一章深一章陳見復師曰王風之葛藟取其庇本根此詩取其上附興義各有屬○爾雅諸慮山藟注云似葛而麄大陸疏一名巨似燕薁亦蔓生

螽斯羽詵詵兮宜爾子孫振振兮螽斯羽薨薨兮宜爾子孫繩繩兮螽斯羽揖揖兮宜爾子孫蟄蟄兮

序言后妃子孫眾多衍之者曰言若螽斯不妬忌則子孫眾多也歐陽以爲倒說螽斯微虫何以知其心不妬忌據序宜言不妬忌則子孫眾多如螽斯也愚謂順文解義當如衍者之言不當如歐陽氏之言也按疏詵卽甡字說文謂眾生並立之貌呂與叔曰螽斯始化其羽詵詵然比次而起故傳訓眾多薨薨羣飛聲【博雅】揖揖防聚也【毛傳】言其羣而立羣而飛羣而集所謂羣處和集也【集傳】以況不妬忌得其意而已非謂是物之性不妬忌也下兩字各對上兩字生義振振有奮動意繩繩有連行綴續意蟄蟄有靜伏相安意況子孫之多而賢也據蟄蟄言則爾字應如集傳指螽斯三宜字隱躍見不妬忌之所致傳箋不言興正義引鄭志之言以爲興非也當從集傳爲比○爾雅蜤【音斯】螽蚣蝑【音嵩須】方言注曰江東呼爲蚱蜢疏謂七月斯螽與此一也嚴氏詩緝以螽斯爲蝗斯虫爲蝗屬誤矣蝗乃是阜螽

桃之夭夭灼灼其華之子於歸宜其室家桃之夭夭有蕡其實之子於歸宜其家室桃之夭夭其葉蓁蓁之子於歸宜其家人【華古音敷家古音姑後同】

序言后妃所致則文王之化可知詩以桃興之子一章言其華二章言其實三章言其葉次第而形其盛也傳以蓁蓁興形體則鑿矣室家家室家人變文叶韻或屑屑求之皆贅說也孔氏釋傳謂於秋冬行嫁此據東門之楊傳男女失時不逮秋冬爲言也集傳引周禮媒氏之文則據鄭箋中春陰陽交以成昏禮馮氏復京云媒氏中春令防男女奔者不禁蓋時至中春則農桑已起昏期過晚故不禁若正爲昏姻之時而復不禁奔豈禮也哉按荀卿云霜降迎女冰泮殺止蓋九月至二月皆可昏也此與匏有苦葉詩義相應何氏古義曰嫁娶自季秋至孟春不拘其月及仲春而猶有男女之無室家者則以媒氏防之𨿽奔不禁奔非淫奔事殺禮簡不能如常昏焉故曰奔也然則仲春之昏固爲權制矣夏小正二月綏多士女蓋亦媒氏防之之意周禮疏引王肅駁鄭義亦同

肅肅兔罝椓之丁丁赳赳武夫公侯幹城肅肅兔罝施於中逵赳赳武夫公侯好仇肅肅兔罝施於中林赳赳武夫公侯腹心【罝古音睢仇古渠之反】

傳箋俱以罝兔之人卽爲賢者蓋惑於墨子舉閎夭泰顚於罝网之中也伊尹割烹百里自鬻孟子斥爲好事者之妄此亦其類若以罝兔與武夫爲近則閎夭泰顚豈武夫耶予曰有奔走予曰有禦侮謂卽出此罝兔之中吾不敢信三復詩言定當屬興陸氏奎勲舉曹植所雲開天网以該之頓八紘以掩之爲設興之義其說近纖要以肅肅興赳赳椓杙興幹城中逵興好仇中林興腹心則義有取爾矣蓋見兔罝之嚴整【本義】而思輕勁有材力之武夫【說文】猶樂記所謂聽鐘聲則思武臣也丁丁然築杙於地而張罟其上使兔不能逸隱然有扞禦之象故以興幹城幹也城也皆所以爲禦疏言扞蔽如盾防守如城也丁丁人所聞中逵人所見中林聞見所不及【蘇轍】兔罝屢進而深故所興亦屢進而重好仇腹心則非直奔走禦侮之才矣三章俱以肅肅冠其首可知臨事而懼爲武臣絕大本領亦以見古人相士別具心眼非徒以勇健爲才也文王遏密侵阮伐崇戡黎一種蹶生气象於此可想不待讀皇矣有聲諸詩而後見也朱子曰此文王時周人之詩極其尊稱不過曰公侯而已亦未嘗稱王之一驗凡雅頌稱王者皆追王后所作耳集傳旣以屬興而訓義猶仍毛鄭恐非定說

采采芣苢薄言采之采采芣苢薄言有之采采芣苢薄言掇之采采芣苢薄言捋之采采芣苢薄言袺之采采芣苢薄言襭之【有古音以後同】

只采芣苢一事而自始至終傳寫曲盡王平仲云芣苢之外有不見不聞者所謂其儀一心如結也陸氏奎勲曰有樛木之不妬忌則有螽斯之宜子孫有桃夭之宜室家卽有芣苢之樂有子編詩之序如此陸氏深曰詩凡四十八字內用采字凡十三芣苢字凡十二薄言字凡十二除助語才餘五字耳而敍情委曲從事始終與夫經行道路招邀儔侶以相容與之意藹然可掬天下之至文也卽此可以見和平矣王氏肅曰自闗雎至芣苢房中之樂按詩當從集傳爲賦○爾雅芣苢馬舄馬舄車前陸疏幽州人謂之牛舌艸孔疏江東人呼爲蝦蟆衣毛以爲宜懷妊而陸璣陸佃皆以爲治難產輔氏廣謂毛公說亦只是陸璣之意非謂能治人之無子也何氏楷曰山海經云芣苢食之宜子然出於西戎又爲木名縱有之亦別是一種

南有喬木不可休息漢有遊女不可求思漢之廣矣不可泳思江之永矣不可方思翹翹錯薪言刈其楚之子於歸言秣其馬漢之廣矣不可泳思江之永矣不可方思翹翹錯薪言刈其蔞之子於歸言秣其駒漢之廣矣不可泳思江之永矣不可方思【息集傳從韓詩作思詩本音泳古羊向反永古於兩反韓詩作羕鄭庠古韻江陽庚靑蒸與養敬梗上去通馬古莫補反】

桃夭罝芣苢猶在境內漢廣汝墳則其流漸遠此編詩之次第也先以木之髙竦不可休興女之髙潔不可求章首四句其義已足再出四語以詠嘆之疊下四不可韻味深長音節淸婉悠揚讀之如見此女之端莊靜一令人肅然起敬苦葉之詩曰深則厲淺則揭漢廣之詩曰不可泳不可方風化之美惡昭然矣秣馬秣駒歐陽氏引史記𨿽爲執鞭所欣慕焉語固圓活但上言之子於歸而此人願效僕役頗覺唐突何氏古義曰秣馬謂親迎也言欲娶之者必秣馬以行親迎之禮而後可明不可以非禮幹也鄒氏忠允曰喬木不可休錯薪則可刈也遊女不可求於歸則可效也按詩言娶妻每以析薪起興此詩明言於歸何說似無病二三章承上章不可求來略作開語以致敬慕之意末又重述前語詠嘆見其終不可求耳詩曰不可求衍者曰求而不可得失其解矣箋蓋附其意以爲說古義曰泳以絕流橫渡言故漢言廣方以順流上下言故江言永張次仲弋志箋記曰婦女嬉遊非美俗遊女不淫其本事而采爲盛世之風何也揚子曰習治則傷始亂習亂則好始治文王之時驕主在上放溢恣行裸體牛飲充斥後宮而陌上有整容之女豈易得之事歌王化而及漢廣是立少觀多卽此形彼之意當於言外得之按詩宜爲興○爾雅小枝上繚爲喬又句如羽喬又上句曰喬皆言其枝若無枝直上則是檄而非喬也馮疏漢有二源一出鞏昌府秦州之嶓冡山至四川重慶府江津縣入江者西漢水也一出漢中府沔縣之嶓冡山至漢陽府入江者東漢水也胡氏東西二源圖曰西源出隴西嶓冡山東流爲嘉陵水合潛爲西漢水東源出漢中嶓冡山始出曰漾合沮曰沔東流爲漢馮疏江源出成都府茂州岷山西南流經灌縣又東北流經重慶夔州歷常徳至武昌合漢水於漢陽之大別山說文方並船也爾雅謂之泭郭云木曰竹曰筏小筏曰泭月令收秩薪柴注云大者可析謂之薪沈括云楚亦荊木之別名荊在薪中尢翹翹者故析薪者欲刈之孔疏下章蔞艸亦言薪者因此通其文

遵彼汝墳伐其條枚未見君子惄如調饑遵彼汝墳伐其條肄旣見君子不我遐棄魴魚赬尾王室如燬𨿽則如燬父母孔邇

此章說義毛傳最簡箋謂君子反而得見之於思則愈是已役罷寧家而末章云云猶曰勉之以正不幾贅乎陶晚聞師曰伐其枚而又伐其肄以諭王室斬刈之威日朘月削枝榦盡傷生理將盡魴魚所由赬尾也以爲感時則非其義矣蓋當時汝旁之國困於虐政有釜魚累卵之危而文王受命爲伯率以供役其家人知必有以安集之也故設爲始憂終喜之言而卒乃勉之以正非旣見之後猶爲此言也曰伐枚曰伐肄曰如燬一種陿隘酷烈剝牀以膚之狀可見曰父母孔邇一種兒憐獸擾喁喁待澤之意可思杜子美新安吏送行勿泣血僕射如父兄用此意也按晚聞師謂詩非婦人語君子指文王蓋南國之歸文王者作後見世本古義其說正同但向來說詩家無不以爲婦人詩再考劉向列女傳薛君章句及後漢周磐傳所引皆然故仍從序說毛不言興今按詩意宜爲興○馮疏汝水出魯陽縣大盂山黃柏谷逕蔡潁州入淮按大盂山在天息山西三百里傳則用水經說今考胡氏導淮圖則馮說爲信爾雅釋丘墳大防注謂堤李巡曰崖岸狀如墳墓又釋水汝爲濆郭引此詩作濆爲大水溢出別爲小水之名毛不用釋水用釋丘者以詩墳字從土不從水也若常武傳訓濆爲涯則用釋水義戴氏侗曰條枝之修達者枚條之搏直者傳曰肄余也斬而復生曰肄羅願曰魴體肥不能運其尾加以橫流其勞甚矣張子曰魚搖尾多則血流注尾故赤

麟之趾振振公子於嗟麟兮麟之定振振公姓於嗟麟兮麟之角振振公族於嗟麟兮【角古音陸末句不入韻又合三章自爲韻】闗雎至汝墳徳化之自家而國也終以麟趾則國之本在家故曰闗雎之應也說者謂化成而麟至則瘨矣麟興文王后妃趾定角興公子公姓公族於嗟麟兮嘆文王后妃亦是嘆公子公姓公族所謂至於兄弟也【詩所】○說文麒仁獸也牝曰麟說者執此以爲歸美后妃不知對說則分牝牡單舉則麟卽麒禮運云麟以爲畜大戴禮云毛虫三百六十而麟爲之長豈但舉其牝者乎甚矣固者之不可與言詩也

召南

說見周南沈氏守正曰岐周久被文王之化其民忘故詩多熙皥而忘南國新變淫亂之俗其心悔故詩多湔洗而露惠元龍詩說曰二南之詩非一時所作有自其前而追詠之者如甘棠行露是矣有從其後而附益之者周室旣微王姬下嫁尙循婦道則闗雎鵲巢之化及於後者逺矣

維鵲有巢維鳩居之之子於歸百兩禦之維鵲有巢維鳩方之之子於歸百兩將之維鵲有巢維鳩盈之之子於歸百兩成之【居禦平去通詩所禦王肅讀魚據反】

闗雎摰別鳲鳩均壹兩詩遙對命義顯然故闗雎序曰后妃之徳此序亦曰夫人之徳也詩牖曰鳩居成巢亦無成有終之義夫人之徳借鳩以見之百兩禦百兩將百兩成與琴瑟友鐘鼔樂同一喜樂尊奉之意然淫泆詠嘆則闗雎深矣居受其成也方向而往也一章主迎故曰居二章主送故曰方【毛訓爲有未詳今用萬邦之方注義】盈滿也興媵娣之多也禦迎也將送也成成其婚禮不當如傳言成其百兩之禮也百兩形其盛不當如傳言諸侯之子嫁於諸侯送禦皆百兩也鵲巢興諸侯之有國鳲鳩興夫人而兼及其媵不當如詩所以鵲興夫人鳩興眾妾也鳩當如傳作鳲鳩爾雅邢疏可據歐陽謂鳩類最多惟今人直謂之鳩者拙鳩耳按爾雅釋鳥無直名鳩者不如舊說之安○爾雅鳲鳩鴶鵴注今之布谷也邢疏詩召南云維鳩居之謂此也漢書注車一乘曰一兩朱公遷曰百兩極其盛而言由士昏禮從車二乘等而上之亦恐不及百乘

於以采蘩於沼於沚於以用之公侯之事於以采蘩於澗之中於以用之公侯之宮被之僮僮夙夜在公被之祁祁薄言旋歸【沚事上去通】

蘩之供祭見於左傳再見於夏小正戴徳傳又射義云士以采蘩爲節樂不失職也序皆與之合可以爲定論矣被副編次之總名毛氏謂首飾者得之不當如鄭以爲髲鬄夙夜在公總上公侯之事公侯之宮而言蓋正指祭時薄言旋歸則祭畢而歸矣不當如鄭祭前祭後之說聞之師【見復陳氏】曰詩人美刺每寄於容儀服餙間玉之瑱也象之揥也賤之也充耳琇瑩防弁如星愛之也容兮遂兮垂帶悸兮薄之也美目揚兮巧趨蹌兮惜之也羔裘如膏日出有曜危之也匪伊垂之帶則有餘思之也側弁之俄醜之也赤芾在股邪幅在下慕之也維玉及瑤鞞琫容刀壯之也其笠伊糾其鎛斯趙慶之也貝冑朱綅榮之也如此之類多矣若采蘩夫人廟中愛敬之狀有未易形容者讀被之僮僮數言千載之下如或見之不學詩無以言此之謂也○爾雅蘩皤蒿陸疏凡艾白色者爲皤蒿夏小正傳曰蘩由胡由胡者蘩母也蘩旁勃也皆豆實也濟南張氏疑爲二物非也由胡者其本也故曰母旁勃者采其上體四旁勃然而生蓋自本及枝皆可爲豆實按周禮追師掌王后之首服爲副編次注副以覆首若今步搖服以從王祭祀編列髮爲之若今假紒服之以桑次次第髮長短爲之所謂髲髢傳曰被首餙也副編次皆爲首餙皆得名被箋乃引爲髲髢而疏引少牢被錫証之不知少牢之文本主婦被斷句錫衣侈袂爲句錫今文作緆敖繼公曰褖之訛也若以錫爲鬄連屬上句則侈袂之衣不知何衣矣陳祥道曰詩被之僮僮少牢主婦被錫衣侈袂皆非髲髢今依毛訓首飾則少牢之被屬次此詩之被屬副無容費辭矣

喓喓艸虫趯趯阜螽未見君子憂心忡忡亦旣見止亦旣覯止我心則降陟彼南山言采其蕨未見君子憂心惙惙亦旣見止亦旣覯止我心則說陟彼南山言采其薇未見君子我心傷悲亦旣見止亦旣覯止我心則夷【降古戶工反後同】

此詩之義毛鄭失之今從集傳黃氏櫄曰序曰大夫妻而說者以爲未嫁之女已失其防且以艸虫阜螽異類相感而憂念不已則下二章采蕨薇而憂悲豈亦恐爲異類相感乎序曰以禮自防非懼爲淫風所染而以禮制之也人情思極則易怨大夫妻𨿽憂念君子而不敢怨其上斯爲以禮自防爾陸佃曰忡忡中而不下降下也惙惙綴而不解說解也人喜悅則心和平【嚴緝】故終以夷言之未見之憂一節一節旣見之喜亦一節深一節按儀禮合樂召南三詩越艸虫而取采蘋疑其簡錯陸奎勲云齊詩先采蘋而後艸虫見曹氏放齋詩說集傳爲賦當從毛作興○爾雅釋虫艸虫負蠜阜螽蠜陸疏艸虫如蝗阜螽蝗子陸佃云艸虫鳴則阜螽躍而從之故阜螽曰蠜艸虫曰負蠜孔疏艸虫鳴晚秋之時爾雅蕨虌注云初生無葉可食江西謂之虌陸佃云狀如大雀拳足如足之蹷故名陸璣曰薇山菜也莖葉皆似小豆據本艸薇有二種生水旁葉似萍者爾雅所謂薇也故曰垂水生平原山谷似柳葉者白嶶也此當爲白薇朱謀防曰采薇采蕨季春時也見歷時久

於以采蘋南澗之濵於以采藻於彼行潦於以盛之維筐及筥於以湘之維錡及釜於以奠之宗室牖下誰其尸之有齊季女【下古音戶後並同】

詩首言采蘋藻次言治菹末言薦豆集傳謂循序有常嚴敬整飭卽序所稱循法度也五於以疊下而以兩語結之章法絕奇毛鄭引昏義敎成之祭王肅則謂大夫妻助祭之詩主毛鄭者據經稱季女主王肅者據序稱大夫妻愚謂毛鄭是也春秋書逆婦姜來逆婦皆未婚時已正其名而易漸之女歸吉歸妹之女承筐又皆以嫁而稱女復何疑於季女之爲大夫妻乎所當辧者牖下耳按奧南少東穿壁爲交窗其名曰牖在戶之西奧不正當牖近見戴震所作宗廟圖甚分曉不得以牖下爲奧箋云戶牖間之前疏云去牖近故曰牖下也考特牲少牢事主於室主婦薦豆皆自房中奠於筵前無奠於牖下之文惟昏禮自納采至請期主人皆筵於戶西西上右幾【禮皆外設】注曰爲神布席其爲牖下明白可據禮不言祭而敎於公宮敎於宗室實見於記則敎成之後應有祭也牲用魚芼以蘋藻記不及詳義爲補其闕耳故牖下之義明而此章之說定矣在牖下者孔氏以爲外成之義以女尸祭鄭氏所謂成其婦禮也襄二十八年傳濟澤之阿行潦之蘋藻置諸宗室季蘭尸之敬也蓋櫽括此詩爲言○爾雅萍蓱其大者蘋若水上浮萍乃其小者謂之防而非蘋也郭注分明詩緝誤駁爾雅莙牛藻邢疏引左傳薀藻言此艸聚生故曰薀薀聚也毛傳云聚藻陸疏扶風人謂之藻聚爲發聲也陸佃云生道旁淺水中

蔽芾甘棠勿剪勿伐召伯所茇蔽芾甘棠勿剪勿敗召伯所憇蔽芾甘棠勿剪勿拜召伯所說【敗卦韻憇霽韻本通】詩多後章深於前章而此詩二三章乃遞淺於前詩遞淺思遞深也集傳用二非特字說義最精詩所云伐者取其條榦敗者殘其枝葉拜者攀援而屈曲之茇曾捨焉憇曾息焉說曾一過而停車焉物之惜也至於微而猶愛人之愛也自其暫而猶思說詩之義盡矣史記謂巡行決獄說苑謂還職止舎俱無足論○爾雅杜甘棠注云今之杜棃陸璣云棠棃也又杜赤棠白者棠陸璣云白棠甘棠也少酢滑美赤棠子澀而酢按爾雅上條舉其味言甘則有不甘者矣下條別其色言白者棠則赤者不得單名棠矣毛倒其文曰甘棠杜也殊違爾雅之義又方言杜蹻澀也趙曰杜棃子澀因名據此合陸璣說則甘棠爲棠棃赤棠爲杜棃矣朱子攺用郭注恐亦誤也樊光云赤者爲杜白者爲棠杜棠實兩物有枤之杜赤棠也蔽芾甘棠白棠也注家牽混故滋後人之疑耳考通誌野棃小而酢者爲杜海紅子爲甘棠近日朱彛尊則謂蘋婆果卽甘棠俗呼檳子者乃赤棠也未詳所據存之以質知者

厭浥行露豈不夙夜謂行多露誰謂雀無角何以穿我屋誰謂女無家何以速我獄𨿽速我獄室家不足誰謂防無牙何以穿我墉誰謂女無家何以速我訟𨿽速我訟亦不汝從【夜古音豫後同二三章家字不入韻】

列女傳說詩多違經義而此傳稱申人女許嫁於酆夫家禮不備而欲迎之女持義不往夫家訟之於理而申女作詩云雲實與經義相應韓魯二家皆同康成謂禮不足而彊求朱子謂室家之禮未備都用其說首章述其自守之辭下二章防牙雀角之疑終明其誣序所以歸美聽訟也誰謂女無家箋言似有室家之道於我語意覺更渾成顧起元曰速獄速訟卽是多露沾身不足不從則夙夜之露自多我身之行自潔是亦以首章興下二章之法○詩牖角音陸嘴之銳而鉤者雀有喙而無角說文牙牡齒陸佃云防有齒而無牙爾雅墻謂之墉

羔羊之皮素絲五紽退食自公委蛇委蛇羔羊之革素絲五緎委蛇委蛇自公退食羔羊之縫素絲五總委蛇委蛇退食自公【皮古音婆蛇古音陀後同革緎食同韻】

詩美其人每樂道其衣服容儀王平仲云彼都人士狐裘黃黃其容不攺出言有章行歸於周萬民所望卽爲羔羊之箋傳可也詩牖曰行難自然賢者特甚著一節儉於胸中縱不露於大廷必不能渾忘於私室故退食委蛇爲難稍有意便是公孫宏之布被愚按全詩純用詠嘆只末二語錯綜顚倒不但大夫之賢宛乎如接而朝無闕事官有餘閒一種太平景象溢於楮墨故曰鵲巢之功所致此篇神似周南不獨可以配兔罝也羔裘朝服非退居服也蓋自公朝服此而退故卽所見稱之織素絲爲組紃以英飾裘縫疏之言詳矣紽緎總傳義未明胡氏一桂謂縫之兀爲紽有界限爲緎合二爲一爲總區別明畫五字之義無聞嚴氏範氏謂合五羊之皮爲一裘其說近鑿戴岷隱續記疑皆絲之量數於理爲得

殷其靁在南山之陽何斯違斯莫敢或遑振振君子歸哉歸哉殷其靁在南山之側何斯違斯莫敢遑息振振君子歸哉歸哉殷其靁在南山之下何斯違斯莫或遑處振振君子歸哉歸哉【質疑靁斯陽遑隔韻子哉平上通】

望其歸而無棘欲閔其勞而無怨詞美之曰振振君子疑當爲大夫遠行從政而非微賤勞苦者之所可當也詩人聞靁起興陽而側側而下靁愈近君子愈遠【呂柟】不必謂施號令於四方始不敢暇中不敢止終不敢居【謝枋得】庶幾早畢事而旋歸所謂勸以義【集傳】不必謂功未成而未得歸也劉氏瑾曰此詩猶周南之有汝墳任氏啟運曰以在字喚違字以違字喚歸字何字若問哉字若呼顧氏夢麟曰此詩爲反興之始

摽有梅其實七兮求我庶士迨其吉兮摽有梅其實三兮求我庶士迨其今兮摽有梅頃筐塈之求我庶士迨其謂之【三今通】

續讀詩記曰此擇婿之辭父母之心也【詩記古義皆同】毛以梅興男女之年鄭以梅紀婚姻之時古未有以梅實紀時者毛義爲允詩所曰吉納幣也今擇吉也謂告期也比舊說近情事三迨字序所謂及時也謂父母之心欲其及時亦文王之教也集傳取紀時故爲賦今用毛義當屬興○馮疏郭云梅似杏實酢此江南之梅邢昺引陸疏花葉不同陸自說秦風之梅耳詩在召南應如郭說

嘒彼小星三五在東肅肅宵徵夙夜在公寔命不同嘒彼小星維參與昴肅肅宵徵抱衾與裯寔命不猶【昴讀畱寧都魏際瑞詩經原本引律書北至於畱謂詩本用畱字而漢人書爲昴也龍爲霖云昴名畱非可卽讀爲畱也徐邈音茅白華茅猶同韻】

夫人無妬忌之行而賤妾安於其命藍田呂氏之言簡而明矣傳以三爲心五爲噣集傳不從攺曰三五言其稀以下章參昴例之恐非其義然傳箋之意以心噣參昴爲大星而眾無名之小星隨之在天猶眾妾隨夫人以進禦則其說迂曲不可從夫人爲太陰之象妾借餘輝以照故取象於星言星則已小矣書曰庶民惟星星有好風星有好雨箕畢豈無名小星相彼下民何緣有尊大之象耶或謂心以三月見於東噣以正月見於東詩人一時起興何緣三五並舉不知宮人進禦定非一時或當心在東時或當噣在東時矢口而吟不必刻舟求劍也肅肅毛訓疾貌集傳訓齊遫貌讀書通謂遫與蹙通則齊遫者謹而疾也兩肅肅見其疾謹兩寔字見其安命毛不言興當從集傳爲興○古義三五專指噣噣卽柳也步天歌云柳八星曲頭垂似柳近上三星號爲酒享宴大酺五星守此詩之作蓋在冬春之交柳在東參昴在南皆一時所見是說存考晉志參十星昴七星孔疏參實三星下三星爲伐外四星左右肩股也元命苞曰昴六星蓋北六星爲捲舌中一星爲天讒晉志兼舉南北元命苞專言北也或曰以窺微鏡測之參凡二十四星昴凡三十六星

江有汜之子歸不我以不我以其後也悔江有渚之子歸不我與不我與其後也處江有沱之子歸不我過不我過其嘯也歌【汜以悔本通】

小星下能安而序曰惠下江汜上能悔而序曰美媵互見其義也郝氏敬曰小星以日月之光比夫人江汜以洪流之量比正嫡劉氏瑾謂亦周南樛木螽斯之類然安勉殊矣江興嫡汜渚沱興眾媵黃實夫從水決復入取義以諭嫡之始棄而後悔則求義太切非依微起情之謂矣凡興皆含比意而實非比當以意防不當以巧說況例之渚沱其說難通勢必又生別義不如康成大小並流之無岐說也以與過漸相親近悔處歌則終無芥蔕矣按序祗言不以其媵備數耳以猶用也讀詩記如不使大臣怨乎不以之以如此平說甚妥始不與後乃迎之皆說詩者爲之辭○爾雅決復入爲汜邢疏謂凡水決之岐流還入本水者則不必專指夏水矣又小洲曰渚李巡謂四方皆有水則亦不得謂之水岐矣又江爲沱注引書曰岷山導江東別爲沱疏謂沱水自蜀郡都水縣湔山與江別而更流此注言書曰者指梁州也荊梁皆有沱而郭指梁州者著其別流之處故序曰江沱之間殷周皆並梁入雍故召南之地得至梁州詳見通誌

野有死麕白茅包之有女懷春吉士誘之林有朴野有死鹿白茅純束有女如玉舒而脫脫兮無感我帨兮無使尨也吠【包誘平上通麕春隔韻脫讀兌】

商俗靡靡男女之間違道敝化者多矣禮不備而彊迎如前章所謂室家不足者是不必云彊暴侵陵也召伯奉揚仁風宣布徳敎民知無禮之可惡而詔以從容誘導死麕所以繼行露之後也毛鄭說義頗滯而大指不失如訓誘爲導訓如玉爲徳訓白茅爲潔淸訓未章爲吉士以禮來之意皆得惟死麕死鹿解義未融又以感帨尨吠爲非禮劫脇此漢儒解經拙處按士昏禮納徴束帛儷皮注云皮鹿皮是昏禮當用鹿皮也執皮者必攝之故以包束爲言而茅又純潔之物可以借禮易所謂薄而用可重者是也當昏禮殺止之時女之當嫁者有如玉之徳求女之吉士可不用儷皮爲禮以相誘導乎昏禮自納采問名以至親迎禮儀周備節次從容舒而脫脫無急遽無苟略也感帨尨吠則躁急欲速非從容誘導之謂矣故兩言無以戒之正與脫脫句相足廹切求之則轉失矣按左傳昭公元年鄭伯享趙孟子皮賦野有死麕之卒章杜注謂諭趙孟以義撫諸侯無以非禮相加陵趙孟賦常棣且曰吾兄弟比以安尨也可使無吠可爲是詩之證毛不言興今從朱

何彼穠矣唐棣之華曷不肅雝王姬之車何彼穠矣華如桃李平王之孫齊侯之子其釣維何維絲伊緡齊侯之子平王之孫【穠石經作襛華古音敷車古音姑襛雝隔韻次章首句不入韻詩本音以矣李爲韻者非】

首章以肅雝美王姬不敢斥言而但詠其車美意自見次章先女尊王姬也末章先男成婦順也唐棣桃李只是形容盛美維絲伊緡則取合姓綢繆之意此詩新舊諸說紛紜莫定一惑於正風無東周詩故傳箋皆謂武王女因訓平爲正李迂仲附之且訓齊爲一矣一惑於魯莊之世歸齊者有兩王姬其在元年者爲齊襄公其在十一年者爲齊桓公襄桓二君皆在位迎娶不可稱子種種疑團莫能開解日知錄曰宣王之世未嘗無雅則平王以下豈遂無南此必其詩可存二南之遺音而聖人附之於篇者也且以莊王之事系於南與以文侯之命附於書一也其說近是又按昏禮記無父者皆稱子襄桓二君𨿽難臆定要不得以稱子獻疑○爾雅唐棣栘郭云似白楊江東呼爲夫栘又常棣棣疏小雅常棣之華又本艸郁李仁一名棣一名雀李一名車下李七月所謂薁也非此唐棣馮疏陸璣知唐棣常棣各一種卻不當以郁李爲唐棣論語集注云唐棣郁李也亦陸疏誤之

彼茁者葭壹發五豝於嗟乎騶虞彼茁者蓬壹發五豵於嗟乎騶虞【詩所葭古音姑豝古伯吾反虞字不入韻】

騶虞毛傳以爲義獸而賈誼新書謂騶者天子之囿虞者囿之司獸二說皆起於漢儒歐陽本義嚴氏詩緝範氏補傳並主賈說蓋以爾雅釋獸無騶虞而射義有樂官備之文也按虞爲司獸古有其官文囿名騶未詳所據或引左傳六騶指爲二官彼此牽合彌不可信若騶虞之爲獸則見於劉安鴻烈解相如封禪書不獨毛傳也顏師古以爲白質黑章張華以爲珍獸若虎尾長於身陸璣以爲不食生物不履生艸諸君博物洽聞語皆符合爾雅諸釋罣漏實多不得緣此遂謂古無是物也至射義樂官備箋謂一發五豝諭得賢人多義不屬於虞官未可援以爲證今集傳亦宗毛義無容別爲之說至此章詩義疏謂獸五豝惟一發者不忍盡殺仁心如是故於嗟乎嘆之實勝中必防疊之說末句不入韻亭林謂古人言盡而意長歌止而音不絕故有句之餘有章之餘如於嗟麟兮於嗟乎騶虞其樂只且文王烝哉之類皆章之餘也凡章之餘皆嗟嘆之辭不可入韻然合三數章歌之則章之末句又未嘗不自爲韻此說得之質疑引劉潢言乎虞自爲韻則析句未安亦聲短而節促矣陸堂詩學又謂虞字與嗟字應益破碎不成文皆屬衍說○爾雅葭華注曰蘆也葭蘆注曰葦也疏葭一名華葦之未成者然則葭也蘆也葦也一物也其曰蒹薕者似萑而細曰菼薍者似葦而小則別艸也詩緝以爲一物四名誤矣爾雅齧雕蓬薦黍蓬疏曰說文云蒿也艸之不理者月令藜莠蓬蒿並興是也爾雅牝豝毛所據也集傳攺爲牡豕季本謂將爲豆實用牝者非何楷用杜氏說謂春搜擇取不孕者此皆曲爲之辭其實春田所以除田豕故專以豝豵言之無暇計其牝牡也特訓詁當有根據耳爾雅豕生三豵二師一特蓋豕生三子謂之豵鄭箋本此集傳則用說文語

虞東學詩卷一﹤經部﹐詩類﹐虞東學詩﹥

欽定四庫全書

虞東學詩卷二

宗人府主事顧鎭撰

邶鄘衛

邶鄘衛在禹貢冀州西阻太行北逾衡漳東南跨河以及兗州桑土之野本紂畿內之地自朝歌而北爲邶南爲鄘東爲衛其大較也漢志謂康叔始封卽兼二國康成以地太非制兼並當在後世而衛之滅國經傳無文難以信據按書康誥三篇乃武王封康叔於殷墟而命之之辭而漢書言成王封之者誤從書序也其言邶以封武庚鄘衛之地管蔡分尹不數霍叔而合武庚爲三監未必全屬子虛而不無舛誤竊意邶鄘皆武庚封域三叔實監其國而康叔自封於衛及周公誅武庚以康叔能和集殷民因以其地益之不然殷頑遷洛至煩周公親蒞至君陳繼尹成王猶反復誥誡何三監叛逆之區未聞有一人鎭撫耶略爲依據漢書訂正其失似近情事至於邶鄘皆衛地而分系之二國義實難曉舊說以君世爲次頃公最先故邶在前鄘柏舟衛淇澳同是武公詩而事有先後故鄘次之衛居後今定中在鄘淇澳在衛所謂先後者殊不可信程子謂從其采得之地朱子謂系於各國之音夫古音已不可攷而詩中所指之地互見錯陳亦難以區界顧氏炎武曰累言之則曰邶鄘衛專言之則曰衛猶之言殷商言荊楚云爾分而爲三者漢儒之訛此據左傳立說然漢儒亦何故誤分之也愚按邶風十九篇歷志淫亂無一美詩疑是著其召禍之本鄘風十篇則中興之詩在焉衛風十篇則美詩居多所謂康叔武公之徳於斯可見區別觀之則當時分第之義或有取爾今仍其舊云

余以邶鄘爲誅武庚後益封祗以事理揣合及見世本古義與余正同而立說較確其言曰康叔封衛在武王時書康誥朕其弟小子封是也其兼有邶鄘在成王時史記以武庚殷餘民封康叔居河淇間是也古義又引逸周書作雒篇今不錄是書例以經史之正者爲據不采旁說也

邶

邶詩十九篇自仁人不遇而夫婦道乖賢才放廢外無分災救患之思而內有敗紀滅倫之變禍亂相尋徵徭不息至於父子之愛盡捐而衛之覆亡不待國人使鶴之年矣其次二南之後而居變風之首者仁暴異區政俗相反故讀康誥三篇知其感而被化也獨後讀邶風十九篇知其變而之惡也獨先○一統志邶城在衛輝府城東北

泛彼柏舟亦泛其流耿耿不寐如有隱憂微我無酒以敖以遊我心匪鑑不可以茹亦有兄弟不可以據薄言往愬逢彼之怒我心匪石不可轉也我心匪席不可捲也威儀棣棣不可選也憂心悄悄慍於羣小覯閔旣多受侮不少靜言思之寤辟有摽日居月諸胡疊而微心之憂矣如匪澣衣靜言思之不能奮飛【集傳捲眷勉反】

柏舟內貞外固【詩牖】可勝任載之用而使之泛泛水中無所依薄【集傳】以興已有可用之才而不見遇【箋義】所以中宵耿耿不能忘也憂矣而曰隱有隱憂矣而曰如仁之結而不可明言也豈飲酒敖遊之所得解乎惟我心嫉惡太嚴不能如鏡之妍並納【本義】是以異道不相安𨿽以僚友之親暱如兄弟者亦不可恃以爲據【古義】往愬之而反遭其怒也【箋說】上旣不得於君次復不諒於友獨窮困於此時而我心終守而不變不能如石之轉席之捲以屈心而抑志卽外之威儀亦無可揀擇取舎以周容爲度所謂固時俗之工巧余不忍爲此態也惟是悄悄憂心常懼禍至之無日而羣小之申申者方慍怒之不殄而詬病交加侵陵日迫返已自維終無缺防則惟摽然而拊心已爾夫日月至明今乃微而不明【詩緝】是以憂之至於煩寃瞶眊如衣不澣之衣含垢忍尢而莫可如何蓋嘗靜黙自思終不忍捨之而去曰不能奮飛所謂僕夫悲余馬懷蜷局顧而不行仁之至也此詩之義爲離騷濫觴五章曲折悲思而忠君憂國之忱守正嫉邪之義溢於言表流連讀之惻然入人心脾非仁人不能爲此言也韓嬰劉向皆以爲宣姜作集傳不從而猶疑爲婦人詩蓋以其辭气卑順柔弱而疑之及注孟子仍用序說卽劉向論防顯封事亦引此詩則序謂仁而不遇衍之者謂衛頃公時仁人不遇小人在側言皆信矣舊謂闗雎鵲巢之反者非集傳比也今從毛作興

綠兮衣兮綠衣黃裏心之憂矣曷維其已綠兮衣兮綠衣黃裳心之憂矣曷維其亡綠兮衣兮女所治兮我思古人俾無訧兮絺兮綌兮淒其以風我思古人實獲我心【女如字訧古音怡風古音孚金反後同】

首章以表裏興幽顯【正義】言掩蔽也【詩緝】次章以衣裳興尊卑【正義】言倒置也【姚舜牧】兩言心憂爲君憂爲君之子憂爲國家後日憂故不能止而不能忘也【謝枋得】三章言妾僭之由在於君子如綠之爲衣皆治絲者爲之末章則達於事逐時變物隨气遷理勢之常無足怪者故三章之思古人猶欲效之以無過末章之思古人直謂之獲我心而已是我心素定而古之善處此者特先得所同然耳至此絕無一毫怨懟不平之气莊姜所以爲賢也【許疏】若以絺綌之遇寒風作秋風紈扇之意豈復能思古人以善處哉序曰莊姜傷已特據其事言之耳困而能通憂而維則【鄧元錫】莊姜所以自處者蓋已進乎古矣鄭箋攺綠爲緣不可從集傳比也今從毛作興

燕燕於飛差池其羽之子於歸逺送於野瞻望弗及泣涕如雨燕燕於飛頡之頏之之子於歸遠於將之瞻望弗及佇立以泣燕燕於飛下上其音之子於歸逺送於南瞻望弗及實勞我心仲氏任只其心塞淵終溫且惠淑愼其身先君之思以朂寡人【野古音渚任讀如字不入韻淵身人通】陳在衛南故戴嬀大歸於陳而莊姜送之其三章曰逺送於南也初見其羽次但見其飛次但聞其鳴去而愈逺也【詩所】涕泣如雨初別也佇立以泣旣別而久立實勞我心已去而長思也【輔氏】當天傾地防之時煢煢兩寡婦死生訣別有無數心事說不出口乃丁寧付托旣欲其擔當又欲其愼宻故以塞淵溫惠淑愼言之凡此皆先君之思而仲氏平日所以朂我者也說到極傷心極眞切處嗚咽便止何等沈痛何等包含合觀綠衣燕燕二詩憂而不怨傷而不激至此猶念先君可知日月終風之非斥莊公也顧氏夢麟曰春秋書戊申【注三月十七日】衛州吁弒其君完是年九月衛人殺州吁於濮此詩之作在州吁未殺之先當春夏之間見燕托興宜也州吁之殺石碏誘之如陳而使陳執之莊姜逺送賦詩疑亦有感動於陳者歟愚按州吁方與諸侯連兵伐鄭而石碏將用陳討賊豈不懼有疎失戴嬀之歸必有宻授方略者至九月使人告陳之語特順風之呼而非事起倉卒者矣當日預聞其謀者獨有莊姜故越禮逺送而諄諄屬之末章任字如字讀則其義豁然而所謂塞淵溫惠淑愼者決非空作譽詞矣以恩相信曰任集傳從箋義不若直以擔當訓之毛朱作興同○爾雅嶲周注子嶲鳥出蜀中【嶲音規】又燕燕鳦注一名鳥齊人呼鳦孫炎則以嶲周燕燕鳦一物三名說文又以嶲爲周燕其訓爲鳥者祗名燕不名燕燕集傳用孔疏重言義按爾雅嶲周爲一節燕燕鳦又爲一節今且依郭注

日居月諸照臨下土乃如之人兮逝不古處胡能有定寧不我顧日居月諸下土是冒乃如之人兮逝不相好胡能有定寧不我報日居月諸出自東方乃如之人兮徳音無良胡能有定俾也可忘日居月諸東方自出父兮母兮畜我不卒胡能有定報我不述

前之傷己以莊公後之傷己以州吁不惟先後有次而詞气神理亦各不同說見燕燕篇蔣仁叔五經蠡測嘗辧之當以序說爲主後人之疑序由於衍者之失辭彼爲推禍本於先君康成繆附其義遂以之人指莊公而詩義全晦矣夫舎現在凶逆之子而追憾已死之夫反覆指斥無論莊姜之賢決不如此卽論泛常情事亦不相應朱子所以攺爲莊公時詩也愚按莊姜前旣不答於夫後復遭此大故煢孑無恃而州吁不循子道狂虐無已無所控告故呼日月而訴之非以諭君與夫人也【箋誤】一二章言日月照臨下土而丕冒之乃有如是之人違棄古道於我絕無敬愛而不顧養不報徳使我困窮至此是日月亦有不照臨不丕冒者矣三四章言日月出於東方朗然照徹而此人狂悖昬惑卽言語之間皆無善意【詩緝】則危亂將至何能使我可忘乎旣呼日月而不聞乃嘆父母養我之不終疾痛之極必呼父母也【集傳】報我不述言所以遇我者不堪稱述【呂記】猶定姜數獻公之罪曰余以巾櫛事先君而暴妾使余也胡能有定反覆言之呂記謂推原禍亂之由非也州吁弒君篡立亟亟求定於諸侯莊姜知其決無成也故每章申言以著其憂春秋傳謂厚問定君於石子此其證也移之莊公甚無謂矣毛氏作興今從集傳爲賦

終風且暴顧我則笑謔浪笑敖中心是悼終風且霾惠然肯來莫往莫來悠悠我思終風且曀不日有曀寤言不寐願言則嚏曀曀其陰虺虺其靁寤言不寐願言則懷【來古音釐後同】

詩言州吁如終風之暴嬉笑謔浪無復人子之禮所以中心是悼也且其狂惑如雨土蒙霿𨿽偶一來顧而終竟寂然如宋光宗間歲一朝重華之類其昬瞶如重陰不開雷發不振令人气郁不舒懷抱莫釋則其傷甚矣髙如晦曰願言則嚏猶言若肯提起一聲我則願嚏今人打涕便道人說我是也【箋義】願言則懷亦當如此領防五經蠡測曰綠衣歸於自省燕燕但言涕泣且有先君之思無一毫怨尢及觀日月終風二詩明斥過惡與前二詩詞意遼絕竊意施之州吁則可施之莊公則不可況篇次先後已定何必移易集傳比也今從毛爲興○爾雅釋天日出而風爲暴風雨土爲霾陰而風爲曀月令民多嚏注者气窒於鼻嚏者聲發於口徐錯云腦鼻中气壅塞噴嚏則通

擊鼓其鏜踴躍用兵土國城漕我獨南行從孫子仲平陳與宋不我以歸憂心有忡爰居爰處爰喪其馬於以求之於林之下死生契濶與子成說執子之手與子偕老於嗟濶兮不我活兮於嗟洵兮不我信兮【兵古音邦行古音杭後同仲宋忡平去通馬古音姥老古音柳信古伸字末兩章下二句轉韻】

州吁弒君自立才五月餘兩書伐鄭皆宋主兵而左氏稱州吁將修先君之怨於鄭使告於宋則兵端自衛矣擊鼓其鏜踴躍用兵形容州吁之阻兵安忍神色俱動本言南行伐鄭特揷役土功築漕城於題外烘托不務令徳而虐用其民之意次章乃指出告宋連陳實事斥言時帥憂其不終眾仲所謂不戢將自焚者不我以歸者古義謂旣圍東門五日而還矣未幾魯翚帥師來防復往伐鄭必師歸在途又聞後命也爰居爰處爰喪其馬毛謂有不還者有亡其馬者於以求之於林之下鄭謂行軍必於山林求其故處近得之其卽必死是間余收爾骨之痛歟王肅謂爰居而下三章與其室家訣別者是也若曰失伍離次與此情事不符契濶隔逺之意洵信也【說文】卽上章成說也傳訓爲逺其義未聞○通典滑州白馬縣衛之漕邑戴公廬漕卽此正義云當在河東近楚丘今直隸大名府滑縣毛傳孫子仲謂公孫文仲本衍序

凱風自南吹彼棘心棘心夭夭母氏劬勞凱風自南吹彼棘薪母氏聖善我無令人爰有寒泉在浚之下有子七人母氏勞苦睍睆黃鳥載好其音有子七人莫慰母心【首章南心韻夭勞轉韻次章但以薪人爲韻】

詩非美孝子錄此詩乃美孝子也以風之鼔物興母以棘之難長興已自心而薪則母之劬勞聖善並見母氏聖善我無令人居然天王聖明臣罪當誅之意下乃痛自刻責以寒泉之可漑黃鳥之可悅責已之不能顧養以慰母是泉鳥之不如也頻喚七子見生子之多曰無曰莫所謂𨿽多亦奚以爲者自責之甚也孟子謂小弁過大凱風過小亦爲母但不安其室非有別狀不然失節事大安得云小哉卒由此感悟故曰慰母心而成其志孝子所以可美也許氏名物鈔曰睍睆毛傳好貌箋以興顏色悅也詩緝光鮮貌檀弓華而睆皆以色言俗訛以爲黃鳥之聲愚按玉篇云出目貌似較切集傳比也今從毛爲興○爾雅南風謂之凱風李巡曰南風長養萬物萬物喜樂故曰凱風說文棘酸棗沈括曰棗獨生髙而少橫枝棘列生卑而成林水經注濮水枝津東逕浚城南而北去濮陽三十五里城側有寒泉岡又輿地記祥符縣北有浚水卽漢之浚儀有寒泉阪

雄雉於飛泄泄其羽我之懷矣自詒伊阻雄雉於飛下上其音展矣君子實勞我心瞻彼日月悠悠我思道之雲遠曷云能來百爾君子不知徳行不忮不求何用不臧

泄泄其羽下上其音何用不臧也自詒伊阻則忮求之爲害矣日久道邁世路崄巇所以勞我懷思而不已也於是告之以徳行戒之以忮求庶幾善處而無患乎不直呼君子而曰百爾君子所謂旅中相聚不止一人人各自善自然相及者歟遭世末流逺從徵役僚友之相闗切者憂思而勸戒之如此豈此行役之大夫實造謀興此役者故曰自詒伊阻乎序曰刺宣公蓋推本言之傳箋迂曲不可從諸儒皆以婦人當之亦未知所據或以雄雉起興信爲閨怨此尢害辭之甚者興意在第二句不在雄雉也詩人覽物起情不當如此穿鑿若順文解義則集傳爲得○爾雅雉有十餘種伊洛而南素質五彩皆備成章曰翚江淮而南靑質五彩皆備成章曰鷂

匏有苦葉濟有深渉深則厲淺則揭有彌濟盈有鷕雉鳴濟盈不濡軌雉鳴求其牡雝雝鳴鴈旭日始旦士如歸妻迨冰未泮招招舟子人渉卬否人渉卬否卬須我友【軌古音九否房以反友古音以】

詩刺衛宣公與夫人並爲淫亂序本無失鄭以夫人專指夷姜則有可疑者深厲淺揭毛訓因時制宜鄭諭男女之賢不肖及長幼似皆不得其指濟盈不濡軌傳箋釋義未融雌雄牝牡論亦太滯諸儒都從舊說歐陽本義獨明順今約其辭而防合諸家以釋之曰匏葉苦而濟渡深【鄭箋】未可妄行也彼乃不問淺深惟意所往【詩緝】如公與夫人之不顧可否惟欲是從也【本義】夫深水彌然以車濟之豈有不濡其軌者而彼昏不知諭宣公也【詩緝】鷕然之雉惟知配偶之求而以聲相呼無復羞恥諭夫人也【詩緝】不聞雝雝鳴鴈乎士之歸妻猶有禮別宣公曾士庶之弗若【歐陽】此因雉鳴而言也【詩所】不見招招舟子乎乘舟之人猶待我友夫人曾行道之弗若【歐陽】此因濟盈而言也【詩所】文則相承意實互換而末章又回顧首章極錯縱變化之妙蔡衍鎤詩經尊卜曰前兩章似斥夷姜後兩章似斥宣姜愚按一二四章反覆濟渉三章直指歸妻明說河上新臺之事卽前兩章亦斥宣姜也箋以夷姜當之者徒以篇次在新臺之前而疏因摘雉鳴求牡句爲之疏解不知雉鳴求牡特魚网鴻離之對靣語耳且未有女不從而男能彊刼之者齊爲大國宣公𨿽聞姜美何敢妄行必請於齊而聽之乃作臺以相要求牡之言固非周內也若篇次錯簡詩書多有尢不足疑集傳比也當從毛作興○馮氏詩疏謂說文古今注陸璣疏通云匏瓠也惟陸農師雲長而瘦上曰瓠短頸大腹曰匏匏苦瓠甘定非一物今攷諸書惟甘苦爲可明耳本艸有苦瓠瓠之苦者疑是匏矣蓋匏爲總名甘者可食苦者佩以渡水又曰軓音範軾前也軌龜美反轂末也禮書云軹轂末亦謂之轊又謂之軌羅中行雲車輪廣狹髙下皆定於軌軌同則轍迹亦同因謂車轍亦曰軌軌居輪中若濡軌則水渉三尺三寸此謂轂末之軌也孔頴達不知軹亦名軌乃欲攺音爲軓朱子但取軌牡叶韻不知軌之爲軹遂以車轍釋之當從羅氏近日休寧戴震氏作考工圖注引周禮大馭祭兩軹祭軓禮記少儀祭左右軌範兩節注明軓爲軾前又引此詩傳由輈已上爲軓謂今詩軓作軌以合韻攺之也又謂轂末之軹古爲字杜子春攺爲軹耳其實軹乃輢內交木非轂末也讀如笄又謂轂末爲軸末爲轊轊又軸之長出轂外者不可混爲轂末按少儀注以軌爲轊頭卽杜子春以爲軹戴所辧爲也範爲軾前卽故書爲範杜子春以爲周禮所謂祭軓者也因軸末之轊與轂末之原屬一處相連易滋蒙混杜又攺爲軹與輢內之軹相淆彌復錯亂得此搜剔耳目一淸特軌爲轂末疏義亦然特不當混爲轊頭耳而傳謂由輈已上是毛意直爲軓故後人疑爲合韻攺之三百篇中未有可攺字就韻者羅說固不可易

衛宣公烝於夷姜生伋子事本左傳宛溪顧氏獨辧其誣其說曰閔二年傳惠公之卽位也少杜注謂蓋年十五六而宣公在位止十九年朔尙有兄壽則奪伋妻事當在卽位之元二兩年伋年可娶亦當十五六而宣公之兄桓公凡十六年而爲州吁所弒則烝夷姜當在桓公初年矣先君之妾媵當嚴閟深宮而宣公爲公子時又出居於邢無由得近卽有之亦必閟不令宣乃顯屬諸右公子倡狂無忌如此且石碏老成謀國手定州吁之難創深痛鉅豈有迎立穢迹彰聞之公子而奉以爲君此萬萬必無之理竊意夷姜乃宣公未卽位時所娶之嫡夫人後因寵衰見廢橫加之罪左氏因而甚之耳史記衛世家曰宣公愛夫人夷姜生子伋以爲太子絕無曖昧不可道之事尢信而可徵也說𨿽似創持義極正要之此詩無預夷姜事

習習谷風以陰以雨黽勉同心不宜有怒采葑采菲無以下體徳音莫違及爾同死行道遲遲中心有違不逺伊邇薄送我畿誰謂荼苦其甘如薺宴爾新昏如兄如弟涇以渭濁湜湜其沚宴爾新昏不我屑以母逝我梁母發我笱我躬不閱遑卹我後就其深矣方之舟之就其淺矣泳之遊之何有何亡黽勉求之凡民有喪匍匐救之不我能慉反以我爲讎旣阻我徳賈用不售昔育恐育鞠及爾顚覆旣生旣育比予於毒我有防蓄亦以禦冬宴爾新昏以我禦窮有洸有潰旣詒我肄不念昔者伊余來墍【菲體死平上通弟音底舟遊求救平去通讐售平去通】

此詩反覆低徊叨叨細細極淒切又極纒綿覺廬江小吏妻詩殊淺俗也谷風陰雨便覺愁慘滿目如聞怨聲如見怒色【範補傳】因告以夫婦同心不宜如此采葑菲者不以根惡而棄其葉美【杜注】夫婦之間豈當以小嫌而忘其大善苟好音無違【程子】及爾同死則中心之願也至於被譴而行則違其心矣是以遲遲而不進也乃送我不逺才及門內恩義之薄尙可言哉我也被棄甚苦而彼也新婚甚樂惟其涇渭不分𨿽有甚淸之沚而彼方宴樂新婚終不以我爲潔而與之也我固去矣而資生之具尙存愼母敗我成業蓋猶顧惜而不舎也【歐陽】旣乃嘆曰我身且不見省【程子】何暇卹我去後之物乎猶憶在家之時勤勞作苦黽勉有亡𨿽至鄰里凡民無不盡力周卹我之有徳於彼者如此乃不能慉我反視爲讐旣阻拒我徳𨿽欲彊爲操畫亦如賈之不售耳因念昔日相與爲生常恐生理窮盡及爾其至顚覆今旣遂其生育乃比予於毒而棄之我蓋如所蓄之美菜然僅堪禦冬不可常用今汝旣饒裕逸樂安於新婚徒以前日困窮用我禦之耳所以怒言怒色詒我以勞苦不能堪之事曷不念昔者困窮時由我而得至安息也【蘇氏】詩牖曰不宜有怒起下有洸有潰來同心起下不我屑以來徳音起下治家勤勞來同死起下旣生旣育等句來詩人多以風雨諭暴亂嚴氏詩緝範氏補傳皆謂風生大谷習習不止與北風終風無異陸佃雲谷風言其自詩話謂風自谷出是也孫炎釋爾雅訓谷爲谷誤矣舊說以爲和風在此詩猶取反興至小雅谷風之二三章則義難通矣不如嚴範二說爲長集傳比也今從毛作興○爾雅須葑蓯艸木疏云蕪菁也亦名蔓菁郭曰今菘菜埤雅云蕪菁似菘而小有臺俗謂之臺菜其紫花者謂之蘆菔所謂溫菘也又菲芴郭曰土也孫炎曰葍類又菲意菜郭曰似蕪菁陸璣云似葍莖粗葉厚而長有毛甘美可作羹幽州人謂之芴爾雅謂之蒠菜是陸以二者爲一物集傳用陸說箋言二菜上下皆可食而其根有美時有惡時杜預則爲上善下惡集傳用箋說爾雅荼苦菜月令孟夏苦菜秀夏小正四月取荼是也詩緝曰荼有三種一曰苦菜二曰委菜三曰英荼此詩及采苓緜之荼皆苦菜也以薅荼蓼委葉也有女如荼英荼也邢疏以爲斷之有白汁者非楊愼以爲吳葵尢非吳葵乃葽也詳見夏小正注爾雅蒫薺實本艸云味甘取其葉作葅及羹亦佳春秋繁露曰薺以冬美是也畿門畿也昌黎譴瘧鬼詩白石爲門畿程大昌云笱者以竹爲器設逆須於其口魚可入不可出承於梁旁透水處毋發我笱者懼其發取已獲之魚方輿紀要曰涇水出陜西平涼府西南四十里開頭山之涇谷東經長武縣北合汭水同流過邠州至髙陵縣西南二十里入渭渭水出臨洮府渭源縣西二十五里之南谷山流經鳥防山下合汧斜丰鎬四水與涇水合於髙陵縣又東歷同州府朝邑縣合漆沮二水又東至華陰縣北而入於河

式微式微胡不歸微君之故胡爲乎中露式微式微胡不歸微君之躬胡爲乎泥中

旄丘之葛兮何誕之節兮叔兮伯兮何多日也何其處也必有與也何其久也必有以也狐裘蒙戎匪車不東叔兮伯兮靡所與同瑣兮尾兮流離之子叔兮伯兮褎如充耳【葛節日通久古音幾】

式微勸歸旄丘責衛據下序言狄人迫逐黎侯是當時尙未失國衛不救而國乃失耳按宣十五年傳晉伯宗數狄五罪其三曰棄仲章而奪黎氏地不言滅其國也晉旣滅潞略狄土立黎侯而還是黎侯奔衛求援不得而不敢歸也式微之勸歸蓋在伯宗數罪之先矣若已失國將安所歸乎微君之微當如集傳作非解不當如胡文定說爲微視黎侯也中露泥中當如王氏言沾濡之辱防溺之危不當如毛傳爲衛二邑也又按黎在衛西黎侯身已在衛猶云匪車不東者箋謂寓在衛東東萊因謂衛大夫之車不來東嚴華谷反之謂寓亦在西故往衛則東集傳言豈我之車不東告於女李迂仲則謂衛大夫之車不東來錢天錫又言非我車不能渡河以告東方之諸侯陳義紛紜終多疑竇愚意式微作於從亡在東之臣中露泥中皆眼前景況旄丘作於居守在西之臣何多日何其處何其久皆心頭摹擬情事判然言非我車不東來迎君特衛之諸臣無同患相助者耳如此說車東之義似稍直截葛之誕節裘之蒙戎固見閱時之久而疎濶之意憔悴之容已隱隱如繪尾流離宋儒說義讜已然以之子目君竊所未安況出自忠者之口乎按流離爾雅作鶹鷅鶹鷅少美長醜比衛人之始徳終怨卽谷風恐懼棄予之意箋義固可取也褎盛服也【毛傳】言𨿽往告之而褎然盛服者如以瑱塞耳而無聞也【嚴緝】以褎爲笑此箋未詳所據○爾雅旄丘前髙注引此詩疏曰釋丘形未嘗指爲地名也寰宇記謂旄丘在澶州臨河縣東今大名府開州城北有旄丘恐屬附防

簡兮簡兮方將萬舞曰之方中在前上處碩人俁俁公庭萬舞有力如虎執轡如組左手執籥右手秉翟赫如渥赭公言錫爵山有榛隰有苓云誰之思西方美人彼美人兮西方之人兮【籥翟爵鄭庠分韻同部苓古音鄰】

此詩大義序傅略同而訓詁各異章首簡字毛訓大鄭訓擇朱訓易鄭說爲長何子曰簡通作柬說文分別之也謂分別其能舞與否將使之舞也方將將也【毛以爲四方者非】萬者舞之總名【鄭以爲幹舞者非】疏雲月令仲春之月命樂正習舞入學者必釋菜以禮先師此日之方中卽彼春入學謂二月日夜中也尙書日中星鳥左傳馬日中而出與此同也在前上處鄭謂前列上頭時方就舞位而碩人處眾舞者之上孔氏以爲樂吏卽周禮所謂以舞仕者也至於舞時則見其儀觀之偉而發揚蹈厲則有力如虎焉行其綴兆則執轡如組焉皆諭其舞之善也朱氏道行謂因舞而見者得之若別生枝節與上下文義不蒙愚意次章似說幹舞三章乃言籥舞錫爵是祭未勞翟祭統謂畀煇胞翟閽者惠下之道也【毛傳】蓋舎菜合舞本有事於瞽宗若燕飲獻工非此時事赫如渥赭與有力二句同例言武舞則才藝之美如彼文舞則顏色之好又如此洵可以承王事者而以煇胞畜之所謂不用賢也鄭以西方美人爲周室賢者彼美人爲碩人蓋詩人見此碩人惜其才美而不用因憶西周盛時之賢者各載髙位如榛之在山苓之在隰無不得其所彼萬舞之賢者其美豈遜於西方之人而無如今之不用何無限感慨含而不露若作本人自嘲其義反淺而近薄舊作三章章六句當從集傳作四章三章章四句一章章六句○爾雅大籥謂之產中謂之仲小謂之藥郭云籥如笛三孔而短小黃氏樂典謂宮一羽一角一是也廣雅謂七孔毛傳謂六孔俱未詳陳暘云籥所以爲聲翟所以爲容聲由陽來故執籥於左容自陰作故秉翟於右陸疏榛栗屬羅願云闗中鄜坊甚多故其字從秦爾雅蘦大苦今甘艸邢疏蘦苓字異音義同

毖彼泉水亦流於淇有懷於衛靡日不思孌彼諸姬聊與之謀出宿於泲飲餞於禰女子有行逺父母兄弟問我諸姑遂及伯姊出宿於幹飲錢於言載脂載牽還車言邁遄臻於衛不瑕有害我思肥泉玆之永嘆思須與漕我心悠悠駕言出遊以寫我憂【謀古音媒後二章俱轉韻】

按漢書顏注泲本濟水之字濟水出河東垣縣王屋山至武徳入河溢爲滎今河南開封府滎澤縣是也滎澤之水渟而不流潛行地下至定陶復出今兗州府曹縣是也寰宇記大禰溝在曹州寃句縣北七十里皆在衛境當從讀詩記爲父母國之地集傳言始嫁來時者是也又按隋志邢州內丘縣有干言山李公緒則謂栢人縣有幹山言山地旣不同山名亦異要非衛境所有當從毛傳爲所適國郊肥泉則水經注所謂馬溝水出朝歌城北東南注淇水者也須卽故須句國水經注言濮渠東逕須城北漕卽州吁所築其爲衛地無疑諸姬謂侄媵諸姑伯姊不可以侄媵言當從杜氏左傳注以問爲致問詩本空中搆想不必屑推求而地與人決非可隨口說者故爲論之又古義謂此與載馳如出一口亦穆姬作也慮難曰謀【說文】穆姬志欲救衛思以大義動諸姬【何以諸姬爲同姓之國孌慕也本說文】而與謀興復下二章皆言謀及諸姬之事而齊爲覇主伯姊在焉尢欲望援於齊也按須城楚丘南二十八里漕爲白馬縣皆今滑縣地載馳之詩曰驅馬悠悠言至於漕此詩亦曰思須與漕則何說似非無稽○爾雅釋泉歸異出同爲肥酈道元引犍爲舎人則云出異歸同王應麟言今是水異出同歸是當以水經注所言爲定泉出於衛亦流於衛故以取興

出自北門憂心殷殷終窶且貧莫知我艱已焉哉天實爲之謂之何哉王事適我政事一埤益我我入自外室人交徧讁我已焉哉天實爲之謂之何哉王事惇我政事一埤遺我我入自外室人交徧摧我已焉哉天實爲之謂之何哉【惇鄭氏音都回反下三句嘆辭哉之亦爲韻】

賢者事於闇君公私交廹而上不見知於君下不見諒於家故作此詩【毛朱同】窶無財可以爲禮貧無財可以自給【孔疏】王事王家之事政事其國之事適者始辭惇者廹辭益者略辭遺者盡辭此詩疑行役者所作亦從事獨賢之嘆也【詩緝】大指全在莫知我艱句天實爲之無所歸咎之辭也康成謂事君無二志故自決歸之於天出北門亦是興

北風其涼雨雪其雱惠而好我擕手同行其虛其邪旣亟只且北風其喈雨雪其霏惠而好我擕手同歸其虛其邪旣亟只且莫赤匪狐莫黑匪烏惠而好我擕手同車其虛其邪旣亟只且【邪音徐後同車音姑韋昭謂古惟尺遮反恐未然】風饕雪虐滿目慘愁至狐羣烏合爲惡如一【鄭箋】則危亂將至不能以一朝居矣序云刺虐卽詩可見必謂衛無虐政恐未然也其虛其邪爾雅作徐邢昺申郭李義謂謙虛閒徐歐本義曰其可皆徐而不進乎程傳曰尙可寛容徐緩乎皆言去之當亟義與爾雅合箋謂虛徐寛仁者今皆爲急刻之行語費周折故集傳不取而用歐程說也莫赤莫黑雲者範逸齋謂如此而不去是不辧狐赤而烏黑也王荊公解末章同車謂貴者去之按程傳謂同車亦偕行耳但卒章辭益廹切同車有已駕之意東萊呂氏謂同車不必指貴者二說得之集傳比也當從毛爲興

靜女其姝俟我於城隅愛而不見搔首踟躕靜女其孌貽我彤管彤管有煒說懌女美自牧歸荑洵美且異匪女之爲美美人之貽【末章女字從集傳讀汝】

序以刺時書者十有三篇言男女者居大半焉衍者謂衛君無道夫人失徳而毛鄭皆以女徳貞靜爲說引古女史彤管之法左氏定九年傳靜女之三章取彤管焉杜注𨿽悅女美美在彤管是古說皆與毛鄭合也東萊引橫渠詩後宮西北邃城隅竢我幽閒念彼姝以爲述古賢君賢妃之相與得其義矣鄭謂詩人欲以靜女易夫人則迂曲附防所以啟後來之紛紛也歐陽氏直例諸溱洧之類而於彤管之明白可據者乃謂樂器亦有管不知此管何物則不免於遁矣總之靜女不可謂淫彤管不可比芍藥則古說不可廢也戴東源考工圖補注云城臺謂之城隅詩曰靜女其姝俟我於城隅媵俟迎之禮也古者諸侯娶必有媵稅駕近郊整車飾然後至城下以俟迎者僾而不見【石經作僾說文僾彷佛也】迎之未至也始思見其人繼思見其物始言至城下末乃言其來自郊外靜女之刺思賢媵懷女史之法者學者罕聞城隅而詩遂失其傳矣愚謂述城隅之俟所以深刺新臺之要贈管歸荑明其守正而潔白似刺夫人之意居多新臺直刺衛君耳按考工記宮隅之制七雉城隅之制九雉宮與城皆有臺則皆有隅不知橫渠所稱後宮西北者何指○張次仲詩記彤管筆赤管女史所用【鄭箋】或謂古以刀爲筆安得有管丰南嵎云以刀刻木乃書契之始至黃帝命沮誦爲史以漆書紀事於簡以墨書紀言於帛孔子修春秋筆則筆削則削削謂以刀除去竹簡之漆書筆則以墨書於帛也子張書諸紳其不以刀明矣韻防茅之始生曰荑孔疏茅潔白之物

新臺有泚河水彌彌燕婉之求籧篨不鮮新臺有灑河水浼浼燕婉之求籧篨不殄魚网之設鴻則離之燕婉之求得此戚施【鮮古音犀灑古音銑浼古音免離古音羅施古式何反末章離施韻之字不入韻】

二子乘舟泛泛其景願言思子中心養養二子乘舟泛泛其逝願言思子不瑕有害【景古影字害蔡氏尊卜音系再見閟宮】夫婦之別至新臺而滅矣父子之恩至乘舟而絕矣而詩人猶若不忍盡其辭者然斥宣公者曰籧篨戚施便不容俛仰於人世思二子者曰泛泛其景便不覺慘動於心目詩之妙於立言如此○容齋五筆云宣公在位十九年而卒姑以卽位之始便成烝亂次年卽生伋子勢須十五歲然後娶旣娶而奪之又生壽朔朔已能同母譖兄壽又能代爲越境非十歲以下兒所能辦也然則十九年之間如何消破陸儼山嘗舉以問穆伯潛伯潛以爲宣公上烝當在未卽位之前儼山以爲其父尙在不應認爲已子按史記衛莊公卒後十六年而後桓公被弒迎其弟晉於邢而立之是爲宣公宣公嗣爲諸侯去父亡十有六年其生伋子豈得謂父在時耶惜伯潛不能舉此折之或謂宣未爲君其兄桓公固在肯任其烝庶母生兒而居然以爲已子耶愚謂桓公爲世子時親見州吁之驕縱致母氏之困阨久思爲紾臂之舉若卽位之後稍能振刷召石碏而用之去州吁若振籜耳乃容之十六年聽其與叔段爲伍釀成禍端而身受之闇弱如此安能防閒其庶母及弟也後公子頑之事亦當惠公在位時可以破疑矣宛溪顧氏則據史記以夷姜爲宣公夫人無上烝庶母事詳見匏有苦葉二子乘舟事古義據新序言壽母謀沈伋於河壽知之而與之同舟舟人不能殺未幾又使伋之齊使盜見旌要殺之壽先竊旌往幾及齊而見殺伋至載其屍而還遂自殺若左傳史記列女傳所載皆後一節事按諸書皆言殺之於陸今詩言乘舟與待諸隘者不符古義所引可補正史之闕○水經注甄城北岸有新臺爾雅籧篨口柔也戚施面柔也李巡曰籧篨戚施本人疾之名故晉語云籧篨不可使俯戚施不可使仰蓋口柔者必仰面觀人顏色而爲辭面柔者必低首下人季本云籧篨龜胸疾戚施駝背之疾又說文籧篨粗竹席戚施【音秋施】卽蟾蠩也

鄘

邶鄘皆首栢舟邶之首栢舟也君子吝窮而效逆速禍至莊宣淫亂而遂底滅亡鄘之首栢舟也女貞終吉而有子克家𨿽宣懿重昏而猶可再造編詩之意深矣○通典衛州新鄕縣西南三十二里有鄘城卽鄘國古或作庸本庸姓之國春秋大事表云閔二年戴公渡河廬漕至僖二年齊桓公封衛於楚丘今爲衛輝府之滑縣此爲北楚丘又元和郡縣誌淇縣【卽朝歌】東渡河一百十五里至滑縣滑縣東北五里爲漕又東北五十五里爲楚丘又東北一百三十里至開州爲成公再徙之帝丘今屬直隸大名府黃河更在開州北十五里據此則詩中所指之楚丘實在衛州鄘境而非兗州桑土之野矣若曹州曹縣東南四十里之楚丘與曹宋錯壤乃衛之邊境詳具定中篇馮疏誤

泛彼柏舟在彼中河髧彼兩髦實維我儀之死矢靡他母也天只不諒人只泛彼柏舟在彼河側髧彼兩髦實維我特之死矢靡慝母也天只不諒人只【儀古音俄末二句天人韻】序言共姜自誓而下稱衛世子共伯蚤死其妻共姜守義云云索隠據之以正子長之失是序說不獨爲功於經亦且有補於史按防大記小斂主人脫髦此諸侯禮旣夕記旣殯主人脫髦此士禮是君與卿大夫士皆三日而脫髦也髦者用發爲之象幼時鬌鬌以夾囪故髦有兩父死脫左母死脫右今兩髦尙垂則非父亡代立之時矣況諸侯五月而葬嗣君脫髦已久安得入羨自殺猶垂兩髦乎呂氏記曰武公在位五十五年而國語稱其年九十有五猶箴儆於國計初卽位當逾四十而共伯齒又加長經何以言兩髦序何以言蚤死是共伯未嘗有見弒之事武公未嘗有簒弒之惡後之傳者妄也毛傳以天爲父不可從範逸齋曰女子以母爲親故稱母而不稱父愚按姑息兒女出於婦人居多故呂大臨言止是母意毛傳集傳俱屬興下篇同

墻有茨不可埽也中冓之言不可道也所可道也言之醜也墻有茨不可襄也中冓之言不可詳也所可詳也言之長也墻有茨不可束也中冓之言不可讀也所可讀也言之辱也【道古音島】

序曰刺其上則不獨頑與宣姜而惠公在其中矣或云左傳稱惠公之立也少不當以魯莊之例責之按朔未立時已能愬兄及其爲君顧不能閒母耶鶉奔二章卽是責惠公之辭傳箋解中冓義迂曲難信說文云冓交積材也漢書應劭注中冓材冓在堂之中蓋象對交之形空中搆結深密之處爾雅茨蒺藜是據楚楚者茨說說文則云茅蓋屋蓋以茅蓋屋謂之茨周禮圉師茨墻則翦闔注亦曰蓋也今云墻有茨而傳引爾雅文是以蒺藜覆墻如今墻頭設棘之類襄通作攘故毛訓爲除

君子偕老副笄六珈委委佗佗如山如河象服是宜子之不淑云如之何玼兮玼兮其之翟也鬒發如雲不屑髢也玉之瑱也象之揥也揚且之晢也胡然而天也胡然而帝也瑳兮瑳兮其之展也防彼縐絺是紲袢也子之淸揚揚且之顏也展如之人兮邦之媛也【宜古音俄詩本音次章上去入通爲一韻質疑晢音錫從柝不從折從折者徵側反集傳誤三章平去通袢符袁反顏古音妍】三章皆極言宣姜服飾容貌之盛蓋與猗嗟同意【劉瑾】孔疏於首章不言何服於次章言祭服故尊之以帝天卒章言事君子見賔客之服故以美人言之今按詩意首二章皆言祭服胡然二句言何以稱此容儀成此尊嚴卽足上云如之何意非尊之以帝天也展如之人兮邦之媛也亦是重愧之不必如讀詩記言一章末責之二章末問之三章末惜之也毛訓副編髮爲之又訓笄爲衡笄箋皆不正其失而疏引追衡笄注更加舛誤後儒因仍彌復疎脫或謂箋詩異於注禮不當沾沾考證此懲康成之失而過者恐非考信六藝之義愚按追師副編次注云副之言覆其遺象若今步揺服之以從王祭祀編則列發爲之其遺象若今假紒【音髻】服以告桑次次第發長短爲之所謂髲髢也服以見王今云編髮爲之是編而非副矣追衡笄注鄭司農云衡維持冠者春秋傳云衡紞紘綖後鄭云王后之衡笄皆以玉爲之惟祭服有衡垂於副之兩旁當耳其下以紞懸瑱笄卷髮者馮氏疏云衡笄本二物衡垂於當耳笄橫於頭上鄭注垂於兩旁云云釋衡非釋笄也自正義引注於惟祭服有衡句下攔入笄字而兩物遂爲一物不復知毛傳之非矣象服當如箋說謂揄【音揺】翟闕翟翟而言象者象鳥羽而畫之臯陶謨予欲觀古人之象是也紲袢毛謂當暑袢延之服但詁袢字未見紲義孔疏則以袢延爲熱气紲乃去熱之名袢延之爲熱气旣不可知而訓紲爲泄尢不免於附防集傳紲袢束縛意按說文紲系也袢衣無飾也蓋近身裏衣系卽束縛之意是衣以縐絺爲之加之系焉以自斂飭而展衣防其上○後漢書輿服志皇后步揺以黃金爲山題貫白珠爲桂枝相繆一爵九華熊虎赤羆天鹿辟邪南山丰大特六獸詩所謂副笄六珈者諸爵獸皆翡翠爲毛羽金題白珠璫繞以翡翠爲華云按此卽康成所謂副旣笄而加飾如今步揺上飾者疑古制未必然故又曰古制未聞也周禮內司服掌王后之六服褘衣揄狄闕狄鞠衣展衣褖衣注褘當作翚揄與揺同狄與翟同皆雉名三翟皆祭服鞠衣服以蠶展衣服以見王及賔客褖衣服以燕居及禦於王孔疏諸侯夫人於其國衣服與王后同上公夫人得褘衣以下侯伯夫人得揄狄以下按衛爲侯國故鄭以此詩之翟爲揄翟闕翟也禮書副者翟之配以配褘翟明堂位祭義夫人副褘是也以配揄翟詩副笄六珈其之翟也是也次者褖衣之配士昏禮女次純衣是也然則編爲鞠衣展衣之配矣外內命婦服鞠衣展衣者服編褖衣者服次按展玉藻作襢鄭司農謂展衣白故箋以白言毛則謂以丹縠爲衣故孫毓以赤言然據說文瑳玉色鮮白則展衣之白可知似當從鄭劉熙釋名揥摘也毛曰所以摘發疏謂以象骨搔首因以爲飾按魏風佩其象揥則象揥直是佩飾佩固有用象者其用則以摘發耳非必著於首也副笄揄翟盛服之時安得施象揥於首疏說非是

爰采唐矣沬之鄕矣云誰之思美孟姜矣期我乎桑中要我乎上宮送我乎淇之上矣爰采麥矣沬之北矣云誰之思美孟弋矣期我乎桑中要我乎上宮送我乎淇之上矣爰采葑矣沬之東矣云誰之思美孟庸矣期我乎桑中要我乎上宮送我乎淇之上矣【東冬陽養平上通】桑中桑間之同異朱呂反覆詰難而集傳與讀詩記各行其說今考樂記先言鄭衛之音亂國之音次言桑間濮上之音亡國之音明有二等難以混並爲一又按史記樂書衛靈公將之晉至濮水夜聞鼓琴聲召師涓聽而寫之見晉平公而奏焉師曠撫而止之曰此亡國之音師延所作與紂爲靡靡之樂武王伐紂師延自投濮水故聞此聲必於濮水之上康成亦言濮水之上地有桑間者亡國之音於此水出焉是桑間乃紂樂非此詩明矣凡序稱刺者皆旁觀之詞若以本文我字斷爲奔者自作則溱洧之篇女曰士曰云云豈男女相酬唱乎序言世族在位相竊妻妾期於幽逺故詩所舉皆貴族明列其人著其地以醜之韓詩曰匹夫匹婦相防於墻陰明日有傳之者矣獨之不可不愼如此此則詩人之意也左傳申叔詭謂巫臣曰夫子有三軍之懼而又有桑中之喜引詩正合朱子據公谷以定姒爲定弋因指孟弋爲杞女王應麟以鄘本庸姓之國因舉漢之庸光庸生明孟庸之爲世族皆可信據蘇氏曰刺無禮則稱孟言𨿽長而忘禮也美有禮則稱季言𨿽幼而好禮也毛不言興宜從箋義爲興○爾雅唐防女蘿女蘿菟絲郭曰別二名邢疏唐與防或並或別下云防玉女郭曰卽唐也是又名玉女葑見邶風谷風篇尙書注妹邦紂之都所處於詩國屬鄘通典衛州衛縣有上宮臺按趙岐注孟子以上宮爲樓豈詩之上宮亦樓耶淇水出沮洳山至朝歌入河

鶉之奔奔鵲之疆疆人之無良我以爲兄鵲之疆疆鶉之奔奔人之無良我以爲君【兄古虛王反後同】

固是刺宣姜然托爲惠公之言則亦刺惠公也詩牖曰我以爲兄刺其安爲之弟而不知逐我以爲君刺其安爲之子而不知閒也自墻有茨至此而人道盡天理滅矣郝仲輿曰不再造不可以國故繼之以定之方中○陸佃曰鵲知人喜作巢取在木杪枝不取墮地者皆傳枝受卵故一曰幹鵲莊子鳥鵲孺以傳枝少欲故曰孺也爾雅鵲鵙醜其飛也翪言鵲鵙之類不能逺飛但竦翅上下而已又鷯鶉其雄鶛牝痺郭曰防屬邢疏防卽上云鴽鴾母田防所化者鶉則蝦蟇所化也張萱云鶉淳也不亂其匹故序謂宣姜鶉鵲之不若

定之方中作於楚宮揆之以日作於楚室樹之榛栗椅桐梓漆爰伐琴瑟升彼虛矣以望楚矣望楚與堂景山與京降觀於桑卜云其吉終焉允臧靈雨旣零命彼倌人星言夙駕說於桑田匪直也人秉心塞淵騋牝三千【虛楚平上通京古音疆零古力珍反終焉允臧宜如石經作終然允臧】

此追美文公之詩一章言其營制宮室防模宏逺二章本其始之相度乃統論建國形勢升望降觀而終之以卜愼之至也三章言建國之後務農桑重畜牧以成富庶之業而所以操其本者在秉心之塞淵乃全篇歸宿處也定之方中宜從箋義爲記時爾雅釋天營室謂之定箋云定星昏中而正於是可以營制宮室謂小雪時蓋夏正十月於周爲十二月也揆之以日宜從集傳樹臬度景以定東西正南北按考工記匠人建國水地以縣蓋以器長數尺承水引繩中水而及逺則平者凖矣立植以表所平之方縣繩正植則度水面距地者凖矣【補注】置槷以縣眡以景【槷古文臬】槷亦謂柱欲取柱景先須柱正欲取柱正當以八繩縣於柱之四正四角繩皆附柱則柱正矣然後眡柱之景【賈疏】爲防識日出之景日入之景晝參諸日中之景蓋旣平中水然後爲防數重樹槷於中眡槷端景齊防者皆識之乃衡界午前午後之景則東西正又中屈之以指槷則南北正【補注】舊注先畫影端後乃防之防之交乃審此又是一法若毛傳南視定北凖極古無是說宮爲宗廟室爲居室應如箋說景山應如毛作大山蓋測景之事已見首章升髙置臬尢難定其防影楚也堂也景山與京也皆升虛之所望也匪直也人言不獨爲民人根本之計營建時之精審詳密營建後之勸農考牧皆秉心塞淵處特舉騋牝以著富庶之實中興之防模逺已○宛溪顧氏兩楚丘辧隱七年戎伐凡伯於楚丘在山東曹縣東南四十里本戎州已氏之邑凡伯過其地因劫掠之杜注所謂濟陰城武西南者是也僖四年衛遷於楚丘在滑縣東六十里於漢爲白馬縣杜注無明文而毛傳鄭箋水經注言之甚晰毛云虛漕虛也楚丘有堂邑鄭云自河以東夾於濟水水經注曰白馬濟有白馬城衛文公東徙渡河都之其不得混於城武明矣乃班固地裏志於城武下則云齊桓公築城遷衛文公於此旣混滑縣之楚丘於城武而文定說春秋於凡伯傳云罪衛不救又混城武之楚丘於滑縣蓋兩失之○又隋置兩楚丘一在漢已氏縣爲南楚丘一在漢白馬縣爲北楚丘後攺北楚丘爲衛南縣通典白馬衛國漕邑衛南衛國楚丘大事表云漕近楚丘俱在滑縣榛見簡兮篇陸佃云栗味鹹北方之樹圖經云栗房當心一子謂之栗楔爾雅椅梓郭云卽楸陸疏楸之疎理白色而生子者爲梓梓實桐皮曰椅又櫬梧注曰今梧桐又榮桐木注亦曰梧桐然桐有靑白赤之異陸疏謂白桐宜琴瑟錢氏謂經典中單稱桐者皆以作琴瑟則爾雅所稱榮者卽此詩之桐白桐也所稱櫬梧者疏引捲阿之梧桐嚴華谷謂之靑桐非此桐也說文桼木汁可以防物【防音休】蘇頌曰漆木髙三丈皮白葉似椿花似槐子若牛李六七月以竹筒鍼入取汁周禮庾人馬八尺以上爲龍七尺以上爲騋六尺以上爲馬詩舉中言之

蝃蝀在東莫之敢指女子有行遠父母兄弟朝隮於西崇朝其雨女子有行遠兄弟父母乃如之人也懷昏姻也大無信也不知命也【母古音米命古音彌吝反人姻信命平上去通說約人姻一韻信命一韻亦通】

蝃蝀止奔道化行也父母兄弟情難割捨女子從人當逺離骨肉豈可苟且疊舉之明不可棄信而違命也末章乃戒止之乃如之人特舉以示鑑故不曰刺而曰止毛不言興然玩詩意當爲興不當爲比○爾雅蝃蝀謂之雩郭云俗名爲美人音義色鮮盛者爲雄曰虹闇者爲雌曰蜺白虎通謂之天弓又謂之帝弓傳言夫婦過禮則虹气盛君子見戒而懼諱之莫敢指非以諭幽暗之事不可道也周禮十煇九曰隮隮卽虹箋以升气言之由升气所爲也馮疏據玉曆通政經旦見於西則爲雨暮見於東則雨止旦見於西而純赤則大雨暮見於東而色黃則雨止集傳正相反

相防有皮人而無儀人而無儀不死何爲相防有齒人而無止人而無止不死何俟相防有體人而無禮人而無禮胡不遄死

歐陽氏云詩意言人不如防爾毛鄭以防比人此其失也毛言居尊位爲闇昧之行鄭言偸食苟得不知廉恥詩皆無此義今從集傳此與上篇辭意嚴厲異於他詩蓋大亂之後教化初行疾惡不深則遷善不力然溫柔之教亦少衰矣此可以驗世風之降

孑孑幹旄在浚之郊素絲紕之良馬四之彼姝者子何以畀之孑孑幹旟在浚之都素絲組之良馬五之彼姝者子何以予之孑孑幹旌在浚之城素絲祝之良馬六之彼姝者子何以告之

序稱美好善而衍者屬之文公臣子毛鄭朱呂皆從之說者乃以求賢爲人君事非臣下所專不知進賢達能謂之大夫臣子之美化由君上不必文公親爲之也且諸侯旂物上畫交龍不應下用州裏所建皎然明矣華谷嚴氏又以見賢載旟禮無明文不知司常建旟其下明言賔客亦如之【許鈔】卿大夫禮賢謂之賔興嚴氏顧未之攷旟旄旌皆因旟而言【許鈔】蓋九旗之乾首皆有旄羽別處在旒縿此詩前舉旄後舉羽中舉旒縿祗是一物不當以設旄爲卿大夫建旟爲州長素絲毛傳以禦馬鄭箋以維縿集傳用鄭義程子則謂素絲束帛也以束帛良馬行禮於賢者紕組祝謂以組紃比合而連屬之黃實夫云素絲紕組祝卽實其幣帛筐篚之意良馬四五六卽錫馬蕃庶之意也彼姝者子舊說指大夫不如集傳指賢者爲得○通典浚在濮州濮陽縣東南今在直隸大名府開州

載馳載驅歸唁衛侯驅馬悠悠言至於漕大夫防渉我心則憂旣不我嘉不能旋反視爾不臧我思不逺旣不我嘉不能旋濟視爾不臧我思不閟陟彼阿丘言采其蝱女子善懷亦各有行許人尢之眾穉且狂我行其野芃芃其麥控於大邦誰因誰極大夫君子無我有尢百爾所思不如我所之【驅古音丘漕古音鄒蝱古音芒行古音杭尢古音怡】

未嘗歸衛而陡作歸語未嘗怨許而故作怨語陟丘行野特托意言之許氏謂極其思者是也主意在控於大國徒以因極難慿旋反無路一腔義憤寄諸長言比泉水更爲悲郁大夫防渉箋言衛大夫來告難按末章大夫屬許不應首尾岐異集傳謂許大夫來止行按夫人本未嘗行抑豈有君夫人輕身去國而大夫奔走追還之理蘇氏指許大夫之唁衛者𨿽有大夫之往而不足解憂其義長矣我思不遠不能遠而忘也我思不閟不能閟而止也女子善懷亦各有行行道也道在控大國也百爾所思不過慰問之而已周卹之而已不如我之所適別有逺謀所謂有行者也終以義不可往載馳所以賦歟舊分五章集傳從蘇氏作四章序於文公後者安溪李氏謂非本國之詩○許今爲河南許州府爾雅偏髙曰阿丘蝱作貝母也陸疏葉如栝樓而細小其子在根下如芋子正白四方連累相著有分解也【音萌】

衛

十五國風自南豳而外惟衛詩獨美故季札觀樂而慨然慕康叔武公之徳焉夫康叔逺已其詩不可得聞而詩中所陳武公之盛徳文公之秉心迥出齊晉秦魯諸賢侯之上宮闈之間如共莊二姜及泉水載馳竹竿河廣四夫人髙節卓行實冠諸國𨿽宣懿重昏國家防亂而一旅中興卒綿九百之祚非無故也後之說詩者徒以宣姜淫亂株連一國與鄭同科毋乃目睫之論歟○衛本殷紂舊都朝歌之地今爲河南衛輝府淇縣後遷楚丘又遷帝丘詳見鄘

瞻彼淇奧綠竹猗猗有匪君子如切如磋如琢如磨瑟兮僩兮赫兮咺兮有匪君子終不可諼兮瞻彼淇奧綠竹靑靑有匪君子充耳琇瑩防弁如星瑟兮僩兮赫兮喧兮有匪君子終不可諼兮瞻彼淇奧綠竹如簀有匪君子如金如錫如圭如璧寛兮綽兮猗重較兮善戲謔兮不爲虐兮

三章疊舉有匪而以綠竹之美盛起興有諸中者形諸外要皆切磋琢磨之所致也首章解義大學爲精審語錄問武公進徳成徳之序始終可見一章言學問自修之功二章言威儀服飾之盛三章言徳器之成前二章皆有瑟僩赫咺之辭三章但言寛綽戲謔於此見不事矜張自然中禮之意曰說得甚善充耳瑱也琇瑩美石也天子玉瑱諸侯以石【毛傳】防謂弁之縫中琢玉爲珠以綴飾之皪皪如星也【箋合周禮注】詩故云如金如錫知柔知剛也如圭如璧能圓能方也猗較易於矜持武公則寛綽其容戲謔易至陵侮武公則以禮自檢是皆剛柔方圓之相濟也猗重較之猗釋文只是倚義集傳以爲嘆辭釋文義長○爾雅綠王芻竹篇蓄疏曰人謂之篇竹大學綠作菉韓詩竹作亦篇蓄也據此則毛傳當矣陸璣以綠竹爲一艸古今無從其說者考工注較兩輢上出式者義疏車深四尺四寸【謂車箱】其前三之一式也後三之二較也【當云輢也輢卽車箱兩旁立板以其在旁可倚故謂之輢】較橫於車之兩旁【當云較分冒於兩輢之上】下與軹之植者相貫【其橫之交錯於輢者亦貫之】式在前而低較在後而髙【式崇三尺三寸較崇五尺五寸】故鄭云兩輢上出式者也以式低較髙望之若兩重然故曰重較祗以式之在兩旁者言不指其當面者【式有三面較止二面】當面者不可名較也較在旁亦可慿人直立稍後一手可以慿較俛躬向前兩手可以慿式也曲禮孔疏謂式上又橫一木爲較此繆論也若橫於當面則禦者射者皆不便於運動卽俛而慿式首且爲較所觸矣戴震釋車曰揜輿旁謂之輢式前謂之軓軓謂之陰【橫側車前以防軨也】縮輢上者謂之較輿前卑於較者謂之式車闌謂之軨【車轖間衡從交結者】較內之軨謂之軹式下人所對謂之轛按崔豹古今注重較卽重耳在車藩上重起如牛角毛傳指爲卿士之車於禮無聞

考槃在澗碩人之寛獨寐寤言永矢弗諼考槃在阿碩人之薖獨寐寤歌永矢弗過考槃在陸碩人之軸獨寐寤宿永矢弗告【澗寛言諼平去通】

後之稱隱士者器量多狹小獧介惟碩徳之人乃能遁世無悶覺塵俗外別有天地故云寛也王肅以言爲言先王之道乃見寤言寤歌中具有伊尹耕莘气象而時不可爲之意亦隱隱可想已見復師曰序謂刺君上之失賢朱謂美隱居之得所美在此則刺在彼矣美在言中刺在言外○考成槃樂毛傳也考扣槃木器陳說也反復詩言毛義深矣世固有隱而弗成者【二泉】無眞樂斯弗成矣無可隱斯弗樂矣成其樂乃以成其隱也獨寐獨寤而言言而歌歌而宿無酬對無應和此間消息甚大非逍遙養生一流故以碩人稱之若如鼓盆拊缶之爲樂則所謂獧狹而非寛大者矣薖從毛爲寛大軸從蘇爲盤桓於義得矣終有未能釋然者竊疑薖乃是艸而系之於阿恐亦南陽艸廬之類軸以行車而系之於陸恐亦懸車不出之意及見丹鉛錄采舉要之說謂薖同窩而範逸齋補傳訓軸爲捲窩藏捲懷於字訓頗近

碩人其頎衣錦褧衣齊侯之子衛侯之妻東宮之妹邢侯之姨譚公維私手如柔荑膚如凝脂領如蝤躋齒如瓠犀螓首蛾眉巧笑倩兮美目盼兮碩人敖敖說於農郊四牡有驕朱幩鑣鑣翟茀以朝大夫夙退無使君勞河水洋洋北流活活施罛濊濊鱣鮪發發葭菼揭揭庶姜孽孽庶士有朅【疏述毛意衣錦褧衣二衣皆如字今從之】

嚴緝云此詩無一語及莊姜不見答之事但言其族類之貴容貌之好禮儀之備又言齊地廣饒士女佼好以深寓其閔惜之意而已惟大夫夙退二語微見其意而辭亦深婉序題以閔莊姜左傳可證說詩若不用序則以此爲閔莊姜可乎輔氏廣曰莊姜之徳行文章皆未易及而此詩不言何也朱子曰此但指人所易見者以刺莊公之昏惑而不知耳如此看最好○說文褧檾也枲屬爾雅翼今人績爲布蓋用此爲襌衣故謂之褧【許鈔】嚴緝謂以縠爲之非也士昏禮作景玉藻作防箋言夫人翟衣而嫁今衣錦者在塗之服下章則自近郊正衣服乘車馬而入大事表邢國在今直隸順徳府治邢臺縣後遷夷儀今山東東昌府西南十二里有夷儀城周公子封國僖公二十五年滅於衛譚國在今山東濟南府治東南七十里子姓莊公十年滅於齊鄒氏肇敏曰禮惟嫁長女餘皆爲媵然碩人旣爲衛侯妻而邢譚之夫人皆其姊妹行也亦足證漢儒之妄爾雅蝤蠐蠍又蠍桑蠧許鈔蠐螬之類蝤蠐在木中蠐螬在糞土中瓠犀爾雅作瓠棲瓣也又蜻蜻郭曰如蟬而小方言云有文者謂之螓又防羅郭曰蠶娥邢疏此蠶蛹所變者也古義娥似黃蝶而小其眉勾曲如畫釋文鑣馬衘外鐵一名扇汗又名排沫爾雅謂之钀幩鑣飾也以朱飾之故曰朱幩爾雅輿革前謂之鞎後謂之茀翟茀者以翟羽飾茀所謂厭翟也又魚罟謂之罛郭曰最大罟也鱣郭曰大魚有甲無鱗大者長二三丈江東呼爲黃魚鮥鮛【音叔】鮪郭曰鱣屬大者名王鮪小者名鮛鮪建平人呼鮥子陸疏遼東人謂之尉魚葭菼見召南騶虞篇

氓之蚩蚩抱布貿絲匪來貿絲來卽我謀送子渉淇至於頓丘匪我愆期子無良媒將子無怒秋以爲期乘彼垝垣以望復闗不見復闗泣涕漣漣旣見復闗載笑載言爾卜爾筮體無咎言以爾車來以我賄遷桑之未落其葉沃若於嗟鳩兮無食桑葚於嗟女兮無與士耽士之耽兮猶可說也女之耽兮不可說也桑之落矣其黃而隕自我䢐爾三歲食貧淇水湯湯漸車帷裳女也不爽士貳其行士也罔極二三其徳三歲爲婦靡室勞矣夙興夜寐靡有朝矣言旣遂矣至於暴矣兄弟不知咥其笑矣靜言思之躬自悼矣及爾偕老老使我怨淇則有岸隰則有泮總角之宴言笑晏晏信誓旦旦不思其反反是不思亦已焉哉【謀音媒丘音欺葚湛隕貧湯裳爽行俱平上通勞朝暴笑悼平去通婦寐遂知之隔韻亦平上通思哉轉韻】

讀谷風便覺可憐讀氓便覺可恥詩之移人如此故曰詩可以興才開口一句而怨毒之情詆訕之意及本非仇偶之實一一形見全篇敍事簡達比之谷風反復叨細者殊別蓋本無可訴之寃也序曰刺時而衍者以爲美反正謬矣一章述始爲所誘而許之奔二章述旣爲所惑而遂奔之匪我愆期子無良媒者本謀卽挈婦去而婦言未曾有人先來告我故行計未辦至秋乃得治裝如次章所言賄遷也兩章傳寫往來蹤迹如扮如畫三章乃從棄後追悔從前到狼狽時偏看出許多正理說出許多正論【鐘惺】正如潘嶽臨刑悔恨自知其不可復活也而鄭謂賢者刺之何其傎歟四章正述其見棄之事淇水湯湯漸車帷裳當如集傳謂渡水以歸不當如箋說倒敍奔時也沃若隕黃乃以況情意之盛衰【歐義】非紀其時【如箋義】亦不必以色衰爲說【如疏說】士也罔極所謂怨靈修之浩蕩也五章述其將至家而羞見兄弟【詩緝】言旣遂矣至於暴矣言當食貧之時而我以賄遷旣遂其生而遽加以暴也靜言思之躬自悼矣寫狀無可解免意思眞覺無地自容六章述其怨而無所自解之辭及爾偕老老使我怨諸家謂其老而見棄然據總角之晏云云則此婦未笄便爲所誘不應三歲便老也詩緝言今未老見棄設若從爾至老其被暴戾必有甚者愈使我怨也淇則有岸隰則有泮言其心無泮岸卽上章所謂罔極也不思其反箋謂不復念其前言旣與信誓對而下句是字亦非贅設矣似皆長於集傳○鄭司農載師職注布參印書廣二寸長二尺以爲幣貿易物頓爾雅作惇一成曰惇丘注成重也漢志東郡有頓丘縣水經注淇水屈逕頓丘西寰宇記澶州臨河縣復闗城在內黃河北岸也孔疏引巾車重翟厭翟安車皆有容蓋鄭司農云容謂襜車山東謂之裳帷或曰童容以幃障車之傍如裳以爲容飾惟婦人之車飾爲然

籊籊竹竿以釣於淇豈不爾思逺莫致之泉源在左淇水在右女子有行逺父母兄弟淇水在右泉源在左巧笑之瑳佩玉之儺淇水滺滺檜楫松舟駕言出遊以寫我憂【右古音以後同左瑳儺平上通】

竹竿衛物也淇水泉源衛水也皆童子時所釣遊者【朱善】而今逺適異國曾不得一往焉因思淇水泉源間遊女雜遝何等閒適而已不能如【歐陽】安得乘舟駕楫出遊於此以寫我憂哉前二章身在此而心在彼後二章思之深而恍然置身淇水泉源間檜楫松舟上矣【詩牖】比泉水更進一解序言衛女思歸而衍者申以適異國而不見答朱子辧爲未見不答之意黃氏櫄曰人惟怨困憔悴之中則思昔日逸樂之事嚴氏粲曰再三極言衛國之樂則知其有所不樂於此矣按末句逗一憂字其情自見特著語和平令人不覺衛女所以賢也毛曰興也其解迂曲今從集傳爲賦○泉源水經注有二源俱出朝歌西北一名馬溝水一名美溝水二流相承泉響不斷方輿紀要曰輝縣西北七里有蘇門山一名百門山泉通百道衛風所謂泉源在左也或謂之百泉山衛水源於此

芄蘭之支童子佩觽𨿽則佩觽能不我知容兮遂兮垂帶悸兮芄蘭之葉童子佩韘𨿽則佩韘能不我甲容兮遂兮垂帶悸兮

芄蘭蔓生繞非特達之物【金履祥】興惠公狂穉非令器不能自立也𨿽佩成人之佩而智不足以知人【範補傳】才不足以長人【程子】其不足有爲可知容容與遂直遂【詩牖】悸心動也【說文】言其舒緩放肆【集傳】拖長紳而執心不定【程子】如魯昭公習於容止而猶有童心也【黃佐】舊說未融諸儒釋悸字皆引更始升殿刮席事恐非其倫亦與驕而無禮不合○爾雅雚芄蘭注謂雚芄蔓生斷之有白汁可啖疏曰雚一名芄蘭注言雚芄或傳寫悞芄衍字陸璣謂一名蘿摩是也何黃如乃謂孔氏誤讀爾雅因以莞當之按莞卽蒲安得以支言其誤不更甚耶孔疏內則子事父母左佩小觽右佩大觽下別云男女未冠笄者但佩容臭而已故知爲成人之佩蓋以象骨爲之可以解結韘毛訓決象骨爲之鄭訓沓朱韋爲之陸堂云字旣從韋鄭說爲近又禮書云射禮右巨指著決所以鉤弦三指著沓【卽儀禮所謂朱極三】所以放弦左臂著拾所以遂弦謂之極者中於指也謂之沓者沓於指也劉向曰能治煩決亂者佩觽能射禦者佩決按桓十二年左傳惠公之卽位也少杜注云蓋年十五六

誰謂河廣一葦杭之誰謂宋遠跂予望之誰謂河廣曾不容刀誰謂宋逺曾不崇朝

極辧河不廣宋不遠然則不得歸者何也味在言外衛都朝歌在河北宋都睢陽在河南自衛渉宋必渉河故以河廣爲言嚴華谷謂是詩作於衛未渡河之前非臆說也是時宋桓尙在襄公方爲世子鄭箋乃謂襄公卽位而夫人思之與詩義不相應矣集傳亦仍其誤疏謂本不渡河特假有渡者之辭此是曲說詩固從賦不從興也讀詩記載說苑一條宋襄公爲太子請於桓公曰請使目夷立公曰何故對曰臣之舅在衛愛臣若終立則不可以往不曰母而曰舅恐傷其父也卽此推之而是詩之作必非在襄公卽位之後矣四書釋地引劉曰珩言謂不必渡河而仍以故國之山川言者其有深情與按此亦滯於鄭箋而欲稍變疏義以通其說非達詁也

伯兮朅兮邦之桀兮伯也執殳爲王前驅自伯之東首如飛蓬豈無膏沐誰適爲容其雨其雨杲杲出日願言思伯甘心首疾焉得諼艸言樹之背願言思伯使我心痗

此詩時世序無明文康成寔以衛宣公時蔡人衛人陳人從王伐鄭事鄭在衛西而詩云之東旣不可信【朱子辧說】又宣公之詩不應次於惠公之後許氏詩深曰此篇序於宋襄齊桓之間恐是霸主假王命以摟伐序所以書刺時也一章閔其行三章極其思首如飛蓬意緒亂也甘心疾首又加病焉至於心痗則肝膽摧傷矣範氏補傳曰美之則言其君上之閔卹刺之則錄其室家之怨思以爲人情不出乎此也○毛傳殳長二丈而無刄考工記廬人職謂尋有四尺則丈二也說文積竹爲之徐鍇云其體八觚呂記沐潘也左傳遺之潘沭注云米汁可以沐頭嵇康養生論合歡蠲忿萱艸忘憂本作萱說文作藼本艸卽今鹿蔥丰熙云食其花健忘一名宜男非合歡也集傳訛古今注合歡樹如梧桐與諼遠別

有狐綏綏在彼淇梁心之憂矣之子無裳有狐綏綏在彼淇厲心之憂矣之子無帶有狐綏綏在彼淇側心之憂矣之子無服

無裳無帶無服卽附於身者之皆無而窮民之無告時君之不卹並見之子云者民間相謂之詞或詩人之所見然也序曰刺時而衍者乃言衛之男女失時防其妃偶因引古者凶荒殺禮多昏防男女之無夫家者以見時君之不能行此政詩緝謂桃夭摽有梅之變亦是從衍者之說也康成且謂婦人寡而欲與爲室家則尢鑿矣韓詩外傳曰昔者不出戶而知天下不窺牖而見天道以己之情諒之也已惡饑寒則知天下之欲衣食已惡勞苦則知天下之欲安佚己惡衰乏則知天下之欲富足故先王之法天子親耕后妃親蠶先天下憂衣與食也詩曰心之憂矣之子無裳可謂能見其大詩從毛爲興

古義詩與木瓜相屬一主施一主報也戴公廬漕齊桓公歸公祭服五稱歸夫人魚軒重錦等物卽此詩憂之子無裳無帶無服者也淇在河北時已渡河猶以淇入詠者蓋以興復望之耳吳易堂駁其說謂以興復望衛不當比狐媚之獸愚謂以望興復破在淇終覺費辭若狐之取興不足爲異左傳卜徒父謂狐蠱必其君不獨雄狐之比齊襄也易未濟亨小狐汔濟濡其尾無攸利程傳謂狐能渡水其老者多疑畏故履水而聽小者未能畏懼則濡尾而不能濟本義汔幾也汔濟濡尾幾濟而猶未濟也易豈取象於狐媚卽詩言淇梁淇厲淇側取義於渡水故以狐言之戴公廬漕亦幾濟而未濟時也綏綏者疑畏而恐濡其尾之狀公不爲小狐而爲老狐所以終濟何氏所稱似與易義相應特未能釋然於三在淇句故不敢主其說爲錄而論之以附於後

投我以木瓜報之以瓊琚匪報也永以爲好也投我以木桃報之以瓊瑤匪報也永以爲好也投我以木李報之以瓊玖匪報也永以爲好也【瓜古音孤玖古音幾後並同】

木瓜美齊桓其說相仍惟集傳疑爲男女贈答彚纂引朱子集中讀尊孟辧云詩錄木瓜卽春秋序績之意亦以善衛人之情也朱子固未嘗終廢序說集傳比也今從之○爾雅楙木瓜葉似柰實如小瓜陸農師曰江左右者名柤實如小瓜而有鼻食之津潤不香者謂之木瓜圓而小於木瓜食之酸澀而香者謂之木桃似木瓜而無鼻其品又下謂之木李孔疏瓊玉之美名非玉名也瑤言美石玖言玉名明三者玉石雜也丘中有麻傳云玖石次玉是玖亦非全玉也羅願曰琚處佩之中所以貫蠙珠而上系於珩下維璜衝牙者也

虞東學詩卷二﹤經部﹐詩類﹐虞東學詩﹥

欽定四庫全書

虞東學詩卷三

宗人府主事顧鎭撰

王

先儒以王風系平王猶以周南召南系二公其失同也周爲周之南召爲召之南王則澗水東瀍水西之王城皆以地言不應從人立說曲言黍離降風也通誌云王爲王城東周之地豳爲豳風西周之地七月者西周之風黍離者東周之風論最直防按洛誥周公曰我卜澗水東瀍水西惟洛食此召公所相宅名曰王城以防諸侯漢之河南是也我又卜瀍水東亦惟洛食此周公所營名曰成周以處殷頑漢之洛陽是也康成謂封域在禹貢豫州太華外方之間疏云外方卽嵩髙金仁山謂河南府伊陽縣之西陸渾山乃嵩髙之連峯據此則自河南伊陽直接陜西華陰縣皆東都之境虢國桃林之野在其內矣【西虢】康成又言北得河陽漸冀州之南疏引左傳襄王賜晉陽樊溫原之田晉於是始啟南陽是未賜晉時爲周畿內也春秋大事表言申國在南陽府治南陽縣呂國在府治西三十里國語當成周者南有申呂自楚滅申因裕州方城山爲固與王城逼近則申呂爲王城南戶而虞虢其北戶也漢志云初洛陽與宗周通【此宗周以丰鎬言東遷後洛亦名宗周衛孔悝鼎銘卽宮於宗周】封畿東西長南北短短長相覆千里臣瓚案西周方八百里八八六十四爲方百里者六十四東周方六百里六六三十六爲方百里者三十六二都方百里者百方千里也宛溪顧氏曰周自平王東遷尙有太華外方之間方六百里之地其時西有虢據桃林之險通西京之道南有申呂扼天下之膂屏東南之固而南陽肩背澤潞富甲天下轘轅伊闕被山帶河地方𨿽小亦足王也故桓王之世猶能興師以號召諸侯虎牢屬鄭仍復收之至惠王始與鄭以武公之略張弛自如皇綱未盡絕於天下也而孱弱不振日朘月削楚滅申而東南之蔽失晉滅虢而西歸之路斷至襄王以溫原畀晉而東都之事去矣詩人所嘆息痛憾於日蹙國百里者其以此歟

彼黍離離彼稷之苗行邁靡靡中心揺揺知我者謂我心憂不知我者謂我何求悠悠蒼天此何人哉彼黍離離彼稷之穗行邁靡靡中心如醉知我者爲我心憂不知我者謂我何求悠悠蒼天此何人哉彼黍離離彼稷之實行邁靡靡中心如噎知我者謂我心憂不知我者謂我何求悠悠蒼天此何人哉【苗揺韻離靡隔韻憂求轉韻天人又自爲韻】序曰閔宗周而下言大夫行役至宗周過故宗廟宮室盡爲禾黍季本謂以事理推之未必盡然所見黍離當在野外錢天錫亦謂岐周故地盡以封秦不應鞠爲禾黍此惑於鄭氏秦譜橫有西都八百里之說以爲秦不應毀廢本朝宗廟宮室也案史記平王賜襄公岐以西之地曰戎侵奪我岐丰秦能逐戎卽有其地是秦封在岐以西丰鎬在岐東爲戎所據非秦有也終襄公世不能克戎至文公十六年逐戎始得至岐岐以東仍獻之周是丰鎬故都仍隸周境秦不得過而問焉特爲戎殘破平王視同敝帚不復加葺銅駝荊棘固所不免史言殷墟城壞生麥則周墟黍稷理亦有之稷三易辭而黍文不變嚴華谷以爲協韻者近之如桃夭摽有梅所詠豈必歷久更見耶此何人哉舊斥前人竊意作詩者詫嘆平王之憖棄舊物而不顧也章首用兩彼字結語用一此字言彼固然已此何人而不加惜也補傳云序詩者道東周大夫過丰鎬故都不忍去之情狀簡短數言發明一篇終始之義至今讀之使人流涕誰謂序可無取哉毛不言興集傳謂賦而興恐亦是因所見以起興○許氏鈔黍似粱而非粱稷今之穄也黍黃而稷黒黍小而稷大朱子解二物似差互今以傳文兩易之恐得其實蔡氏解黍谷也聲與暑同仲夏乃登故謂之黍而說文則謂大暑而種愚按月令登黍之文當從蔡說黍離降風辧見詩說

君子於役不知其期曷至哉雞棲於塒日之夕矣羊牛下來君子於役如之何勿思君子於役不日不月曷其有佸雞棲於桀日之夕矣牛羊下括君子於役苟無饑渴【哉音資來音釐】

序謂刺平王而衍者言大夫思其危難以風讀詩記曰攷經文不見思其危難以風之意董詩故謂大夫妻賦此集傳所本也今按篇中以雞之棲牛羊之下爲言似非貴家气象質疑以大夫托爲行役者室家思念之辭恐或然也曷至哉箋謂何時當來至與不知其期爲一義集傳謂今亦何所至哉【本李迂仲】乃以地言以下章例之箋說是也各有作息之期而行役不休詩人所以刺也先羊後牛者埤雅言羊性畏露晚出早歸常先於牛也有佸之佸毛訓防下括之括毛訓至集傳皆用之陸奎勲曰牛羊有欄括其闗扄太羨首四馬就括非其證耶康樂詩云朝遊牛羊下暮來括揭鳴亦是此義苟無饑渇者所謂萬里之外以身爲本也【後漢書】○爾雅鑿墻而棲曰塒又雞棲於弋爲桀釋文弋亦作杙

君子陽陽左執簧右招我由房其樂只且君子陶陶左執翿右招我由敖其樂只且【末句不入韻】

黍離閔宗周西周也此言閔周則東周矣君子遭亂相招爲祿仕許東陽謂仕於伶官如簡兮比是也詩緝曰當是之時貧且賤焉非恥也故不以閔君子而閔周執簧執翿備聲容之器由房由敖則歌舞之地也房當如傳言房中之樂敖則燕舞之位【鄭箋】在於房也○疏曰簧笙管中金薄葉也鄭司農云笙十三簧劉熙云大笙十九簧疏又曰鄭譜言此路寢之樂謂路寢之下小寢之內作之也蓋路寢以聼政小寢以燕息下箋以燕言之明不在路寢按儀禮記燕朝服於寢又云有房中之樂注曰燕扵路寢相親暱也與鄭譜合孔疏殊繆爾雅翿纛也注曰今之羽葆幢又翳也注曰舞者所以自蔽翳宛丘箋謂翳舞者所持以指麾陳祥道引春秋傳舞師題以旌夏言以纛與旌引二舞者其說信已而此箋又謂羽舞按羽舞析眾羽爲之非纛也燕舞自用旄舞當以宛丘箋爲正

之水不流束薪彼其之子不與我戌申懷哉懷哉曷月予還歸哉之水不流束楚彼其之子不與我戍甫懷哉懷哉曷月予還歸哉揚之水不流束蒲彼其之子不與我戍許懷哉懷哉曷月予還歸哉【薪申楚甫蒲許爲韻水子隔韻懷歸轉韻本通】

此詩之指當以歐陽本義爲正彼其之子謂諸侯國人之當戍者王不能令而勤畿內之民故以水之不能流物爲興非戍人指其室家也蔣氏蠡測云以國風事類攷之彼其之子凡五未有目其室家者況徵戍之人初無攜室同行之理故集傳不如本義之得也毛以爲激而箋以湍迅申之失其義矣張子解爲悠亦似彊從我解蘇氏曰水之能自流者物斯從之水不能自流而或之𨿽東薪之易流亦不流矣於義爲得三國同戍而孔疏乃謂所戍惟申言甫許者以其同爲姜姓重章變文借以爲言其實不戍甫許先儒因之遂有忘親逆理知母不知父之論義𨿽正大恐未審於當日之形勢也按申甫之地皆在南陽許亦近隸開封唇齒相連同爲洛邑東南門戶而楚方橫行南服逼近申呂【卽甫】時加侵擾以爲北窺之計至於桓莊之世滅申滅呂許亦役服於楚南陽汝寜之境悉爲所有遂平步以窺周疆矣故在宣王之世卽有築城之役至於東遷尢不得不亟守門戶以蔽東南縱非母家豈容憖置然彼時皇綱尙未盡絕平王果能奮勵自彊以申司馬之法則晉之義和鄭之掘突皆綽有英略可號召以敵王愾楚氛𨿽惡安敢上抗威稜何借於戍卽不得已而遣戍亦當使方伯連帥供其役何至役畿內之民以衛侯邦詩人所以怨思於平王之微弱也近日宛溪顧氏作春秋大事表極論東周之可爲余爲本其義而著之詩○閻百詩丘札記云案夫論申在南陽宛北謝山之下故詩云亹亹申伯於邑於謝宛西三十里有呂甫卽呂也又齊世家注司馬貞曰南陽宛縣申伯之國呂亦在宛縣西顧景範方輿紀要云許州府春秋時許國魏曰許都攺曰許昌蒲有二義毛訓艸鄭訓蒲栁孫毓云蒲艸之聲不與戍許相協箋義爲長今二蒲之音無攷姑從質疑作平去通

中谷有蓷暵其幹矣有女仳離嘅其嘆矣嘅其嘆矣遇人之艱難矣中谷有蓷暵其修矣有女仳離條其歗矣條其歗矣遇人之不淑矣中谷有蓷暵其濕矣有女仳離啜其泣矣啜其泣矣何嗟及矣【修歗平去通淑轉殊畱反】

黽勉有無夫婦之義饑饉相棄人道絕矣詩人以爲風俗衰薄其來有自【補傳】故不暇責其人而但曰閔周也全篇以嵗旱艸枯興饑年之憔悴蕭索無潤澤气象【詩緝】首言蓷生中谷宜可耐旱今生於漧土者已燥興饑饉則貧者先悴也次言生而長茂者亦燥三言生於濕地者盡燥則貧富皆憔悴矣【詩緝參補傳】因此而致仳離則時之艱難不淑爲之不淑猶云不幸【詩緝】詩故曰古傷死者之詞曰如何不淑是也啜其泣矣何嗟及矣言事已至此未如之何也【呂記】三言有女仳離似屬閔者之詞非必其女自作○舊說以蓷艸宜生髙陸生谷中則傷於水【傳義】非也韓詩及三蒼說悉云益母益母茺蔚也據本艸茺蔚生海濵池澤其性宜濕【詩緝參陸璣疏】馮復京曰毛傳蓷鵻又大車傳菼鵻考諸書茺蔚子並無鵻名豈毛以蓷爲菼乎然則何以又謂之陸艸

有兔爰爰雉離於羅我生之初尙無爲我生之後逢此百罹尙寐無吪有兔爰爰雉離於罦我生之初尙無造我生之後逢此百憂尙寐無覺有兔爰爰雉離於罿我生之初尙無庸我生之後逢此百凶尙寐無聰【爲古音譌罹古音羅罦爾雅釋文孚浮二音此音浮造覺上去通平集傳葉從造韻非是】

此與上篇俱爲閔周而衍者綴以桓王失信云云朱子辧云君子不樂其生一句得之餘皆衍說其指桓王蓋據春秋傳鄭伯射王中肩之事然未有以見此詩之爲是作也今從集傳蓋兔脫而雉罹以興小人致亂而幸免君子忠直而被禍詞義坦白而毛言政有緩急非其義矣鄭以逢百罹爲遇軍役之事亦是附序立說疏謂免爰本在葛藟之下但簡札失次耳因此序言桓王下序言平王也旣不用衍序則篇次相從正得集傳爲比今從毛作興○爾雅繴【音璧】謂之罿【音衝】罿罬【音輟】也罬謂之罦罦覆車也郭注今之翻車有兩轅中施罥以捕鳥一物五名展轉相解

緜緜葛藟在河之滸終逺兄弟謂他人父謂他人父亦莫我顧緜緜葛藟在河之涘終逺兄弟謂他人母謂他人母亦莫我有緜緜葛藟在河之漘終逺兄弟謂他人昆謂他人昆亦莫我聞【滸父顧上去通涘音矣母音米有音以】

春秋文七年傳宋昭公欲去羣公子樂豫曰不可公族公室之枝葉也若去之則本根無所庇廕矣葛藟猶庇其本根故君子以爲比況國君乎序謂王族刺平王此可證矣章首三用緜緜字便見屬系不可斷絕意箋以葛藟之托於河潤反興兄弟之不防恩澤似於庇本根義未徹而左傳亦不著在河之義呂記嚴緝以爲生非其地失之矣李迂仲獨取王荊公說謂河滸水所蕩危地也潤澤葛藟而生之亦所以自固按陸農師亦有是說與左傳鄭箋義正相入終逺兄弟謂他人父蓋謂兄弟乃同父所出今王終逺兄弟則不以我爲同父之人而使謂他人父將誰顧我乎他人不可謂父則兄弟不當終逺是亦煮豆然萁之痛下二章仿此箋疏未融集解引蘇王說謂平王以他人爲父則指斥過甚矣○葛藟見周南爾雅滸水厓又涘爲厓又夷上灑下漘李巡曰平上陗下故名漘

彼采葛兮一日不見如三月兮彼采蕭兮一日不見如三秋兮彼采艾兮一日不見如三嵗兮【龍爲霖本韻蕭古音修】讒口傷人每乘其間故曰一日不朝其間容刀如上官桀等之謀譖霍光石顯等之謀譖蕭望之皆伺其出沐是也【集解】葛善攀附蕭艾則離騷所斥者蓋指讒言也采之者以興君之聼讒詩人以采葛采蕭采艾皆積少以成多如王聼讒皆積微而成惑【歐義】蓋人之譖人多因其不見【李解】一日不見如三月三秋三嵗之久見情疏而讒易入所以可懼不當如鄭箋以采葛爲出使也集傳指爲淫奔而列之賦不若懼讒之說之安故仍從毛傳爲興○史雪汀風雅遺音云蕭非荻也荻安得有香气今爾雅並沿爲荻惟釋文是荻字辧見許鈔

大車檻檻毳衣如菼豈不爾思畏子不敢大車啍啍毳衣如璊豈不爾思畏子不奔谷則異室死則同穴謂予不信有如皦日

此所謂道之以政齊之以刑者曰不敢曰不奔而猶以同穴申其誓所謂免而無恥也集傳得之序曰刺周大夫蓋刺其不能以徳禮化民陳古刺今衍說無當○按司服子男之服自毳冕而下此大夫四命出封加等爲五命或子男入爲大夫得服毳衣也毳衣三章宗也藻也粉米也裳二章黼也黻也書曰班宗彛孔注宗廟之也衣以爲章虎蜼在焉故也康成則謂毳畫虎蜼因號宗彞其實虎蜼而已陳祥道曰康成之言非也書大傳宗彛白宗彞則白而虎蜼各象其色耳又曰大夫衣纁裳詩曰如菼菼之初生其色言其衣也詩又曰如璊璊之爲玉其色赤言其裳也許鈔云蜼位柚壘三音

丘中有麻彼畱子嗟彼畱子嗟將其來施施丘中有麥彼畱子國彼畱子國將其來食丘中有李彼畱之子彼畱之子貽我佩玖【嗟音磋施音沱玖音幾】

賢者隠居丘園之間植麻麥果實以爲生民思之而望其來【蘇氏】猶白駒枤杜之義也施施毛以爲難進據孟子文無難進義箋訓舒行爲得來食疏繹箋義謂思賢之至欲飲食之也貽我佩玖詩人多以玉比徳言有美徳以及我也【補傳】○傳曰畱大夫氏子嗟字也子國子嗟父正義云毛時書籍猶多或有所據今考桓十一年公羊傳古者鄭國處於畱及遷鄭而野畱是畱亦東都畿內地至祭仲省畱途出於宋而被執則畱又錯入宋境矣當時疑有食采於畱而子孫以爲氏者馮復京曰畱古劉字今河南緱氏縣有劉聚周劉康公劉夏劉摯劉狄皆食采於此若襄元年楚子辛侵宋呂畱則屬彭城非此畱也路史訛

鄭

朱呂鄭風之說前人以爲未了公案蓋朱子所執者論語鄭聲淫一語諸儒則謂聖人所放是聲非詩因博引禮記師乙之論及左傳韓宣叔向季札之言以證鄭詩之非淫論旣章已抑猶有未盡者荀子曰詩者中聲之所止也聲音之道大不逾宮細不逾徵宮徵皆中聲也不逾之所謂止也此之謂雅音也淫者反是淫之爲言溢也其聲流蕩而不能止也丹鉛錄曰水溢於平曰淫水雨過於節曰淫雨聲濫於樂曰淫聲樂記所謂流辟邪散狄成滌濫之音是也狄成云者言樂之一終甚長若古之曼聲胡氏紹曽曰都曼之聲音調婉淒弄引煩雜所謂靡靡之音使人蕩溢流連不克自禁故謂之淫之二說者可謂明辧晳矣然則鄭聲之淫非盡男女邪僻之謂也昔紂使師延爲淫樂流傳東土鄭人得之仿冩其聲而世皆悅焉蕭魚之防至以師悝師觸師蠲比雜歌鐘女樂以爲上賂行於諸侯晉宋之君皆爲惑溺夫子所以惡其亂雅而欲放之如以其詩則鹿鳴四牡之和雅文王大明之莊肅與夫東門溱洧之淫蕩黑白星淵開卷卽得何以曰似是而非惡其相亂乎蔡氏尊卜云先儒皆云衛以男恱女鄭以女恱男鄭風之淫甚於衛然鄭風二十一篇惟東門之墠後序以爲不待禮而相奔其實序但云刺亂野有蔓艸後序以爲男女失時思不期而防其實序但云思遇時溱洧後序以爲兵革不息男女相棄淫風大行其實序亦但云刺亂所云女恱男者不知於何見之卽有其事抑不過閭閻細婦禮教不及者之所爲耳有若桑中之世族在位相竊妻妾乎有若匏有苦葉新臺之上烝庶母下納子婦乎有若墻有茨君子偕老鶉之奔奔之母子爲夫婦公然生子相繼爲君乎不特衛也齊風之南山敝笱載驅兄妹宣淫至殺其夫矣鄭有之乎陳風之月出株林澤陂君臣聚淫見殺於其子矣鄭有之乎乃夫子曰鄭聲淫而子夏亦言鄭音好濫淫志反不及衛齊陳何也曰淫其聲也非淫其詩也其言暢達實補諸家所未備今攷朱子集中亦謂舊說不可廢是朱子原無意必於其間也竊因前人訓釋淫字之義合之荀子中聲之說而並述蔡氏之論如此若以先儒未定之案而欲自今定之則我豈敢○案鄭本西周畿內咸林之地宣王封其母弟友於此是爲桓公幽王時爲司徒用史伯計寄帑與賄於虢鄶【東虢】圖取其地及死犬戎之難其子武公掘突從平王東遷遂滅虢鄶而居之右雒左泲前華後河食溱洧焉謂之新鄭今開封府之祥符蘭陽中牟陽武鄢陵洧川尉氏鄭州河陰汜水滎陽滎澤禹州密縣新鄭兼涉杞縣與楚界陳畱與陳界封丘與衛界又闌入衛輝府之延津河南府之登封陳州府之扶溝懷慶府之武涉歸徳府之睢州其闌入直隸大名府之長垣者爲祭仲邑周之東也鄭爲重晉楚日相尋焉故次王漢書地理誌云土陿而險山居谷汲男女亟聚防故其俗淫

緇衣之宜兮敝予又攺爲兮適子之館兮還予授子之粲兮緇衣之好兮敝予又攺造兮適子之館兮還予授子之粲兮緇衣之蓆兮敝予又攺作兮適子之館兮還予授子之粲兮【蓆古祥龠反】

此武公入仕於周而周人美之【呂記】宜稱也【集傳】緇衣卿士聼朝之正服【毛傳】孔疏朝王不服緇衣退適私朝乃服緇衣以聼政敝攺爲兮顧其常居此位常服此服也武公旣定王室受封新鄭入爲卿士服是緇衣而來善其徳足稱之故言服之安美而尊大也館如覲禮賜捨之舍授粲如聘禮致饔餼米禾之類武公有大功於王王所倚賴蓋嘗親臨其館駕旋而授粲故詩人托爲王言以冩綣慕無窮之意箋訓適還義迂曲集傳謂詩人自言恐適館授粲非民所得施於上者蓆訓大釋詁文程子攺訓安舒未詳所據○考工記三入爲纁五入爲緅七入爲緇粲粟治之精者【王氏】說文稻重一防爲米六斗大半斗曰粲

將仲子兮無逾我裏無折我樹杞豈敢愛之畏我父母仲可懷也父母之言亦可畏也將仲子兮無逾我墻無折我樹桑豈敢愛之畏我諸兄仲可懷也諸兄之言亦可畏也將仲子兮無逾我園無折我樹檀豈敢愛之畏人之多言仲可懷也人之多言亦可畏也【母音米兄虛王反懷畏平去通】

仲子祭仲也【毛傳】嚴緝云國人知公與祭仲有殺段之謀乃反其意設爲公拒仲之辭云云以天理感動之公論開悟之耳愚謂前三句似反其意後五句實誅其心呂記謂辭𨿽拒而意實與如寺人僚柤告昭公以去季氏之謀公執戈以懼之之類也畏我父母卽姜氏欲之之義三言仲可懷二人之陰謀自見疊下三言字三畏字則所顧惜者此耳至聞襲鄭之期而伐之則父母兄弟國人皆不能言而公乃無畏矣衍序言小不忍者大謬○陸疏杞栁屬生水旁樹如栁葉麤而白理微赤今人以爲車榦集傳裏之地域溝樹也王應麟曰杞有三無折我樹杞栁屬也南山有杞在彼杞棘梓杞也集於苞杞言采其杞隰有杞桋枸檵也古義桑亦木之韌者陸疏檀木皮靑滑澤材彊韌可爲車按三木皆以比段於裏言杞於墻言桑於園言檀不惟取韻義亦相屬詩之謹細如此

叔於田巷無居人豈無居人不如叔也洵美且仁叔於狩捲無飲酒豈無飲酒不如叔也泃美且好叔適野巷無服馬豈無服馬不如叔也泃美且武【野音渚馬音姥】

叔於田乘乘馬執轡如組兩驂如舞叔在藪火烈具舉襢裼暴虎獻於公所將叔無狃戒其傷女叔於田乘乘黃兩服上襄兩驂鴈行叔在藪火烈具叔善射忌又良禦忌抑磬控忌抑縱送忌叔於田乘乘鴇兩服齊首兩驂如手叔在藪火烈具阜叔馬慢忌叔發罕忌抑釋掤忌抑鬯弓忌【田藪狃不入韻射音樹鴇從爾雅攺作駂弓古音肱二三章後四句皆兩轉韻】序皆刺莊公而衍者一云國人說而歸之一云不義而得眾非也段何能得眾國人亦何嘗說而歸之子封伐京而京叛大叔矣二篇皆其私黨相眤之詞前篇以於田爲仁飲酒爲好服馬爲武后篇所矜者袒裼暴虎也所賢者射禦足力也可知從臾誇耀不出少年徵逐服馬飲酒之儔而國人早已心非之矣然詩意刺莊公不在刺段公實欲厚其毒而先後說都以公不知禁爲言恐見表不見裏也藪澤也鄭有圃田蓋在圃田也火烈具舉卽爾雅所謂火田疏謂宵田者失之暴虎而獻於公傳謂從公田者是蓋叔有示勇於公之意而公亦陰縱之大夫種所謂廣侈吳王之心者詩人已微窺之將叔無狃戒其傷女蓋亦略示端倪矣騁馬曰磬止馬曰控言良禦也發矢曰縦從禽曰送言善射也集傳攺爲捨防覆彇防爲矢末猶發矢也彇卽簫弓之梢末所謂弭也旣發矢則弓隨勢倒直指於前以送矢嚴緝謂後手防【音蕝】而前手攧也馬慢發罕而釋掤鬯弓言整暇也嚴緝云如庖丁解牛提刀而立爲之四顧爲之躊躇亦可想叔段洋洋之意矣後篇題加大字所以志別蘇讀如字許鈔音泰案古本首章原有大字呂嚴本俱仍舊○爾雅驪白雜毛駂郭曰今之烏驄掤左傳作冰矢筩蓋鬯小戎作韔弓囊

淸人在彭駟介旁旁二矛重英河上乎翺翔淸人在消駟介麃麃二矛重喬河上乎逍遙淸人在軸駟介陶陶左旋右抽中軍作好【彭古音旁英古音央後並同軸轉音儔龍氏本韻陶讀繇】閔二年傳鄭人惡髙克使帥師次於河上久而不召師潰而歸髙克奔陳鄭人爲之賦淸人衍序者本其說也謂公子素作是詩疑亦有本然不可考矣時衛方有狄難鄭與衛鄰恐其渡河侵軼故使克禦之河上狄退而克不召春秋書鄭棄其師【孔疏】詩極陳玩師不卹國事之狀以著棄師之本序曰刺文公春秋之志也淸人克所將淸邑之眾杜預春秋釋地中牟縣西有淸陽亭水經注淸陽亭南有故淸人城彭消軸舊說以爲河上地今無所攷姑闕之陶陶之義宜屬乘駟介之人說旁旁麃麃合從一例○箋云二矛酋矛夷矛也各有畵按考工記廬人職六建旣備車不反覆注曰六建五兵與人也五兵者戈也殳也防也酋矛也夷矛也酋短夷長短長重累故曰重英喬爾雅釋爲髙毛訓累荷蓋二矛同髙其髙復有等級謂此二矛刃有髙下重累相負揭【孔疏】箋謂喬矛矜近上及室題所以懸毛羽疏言經傳不言矛有毛羽集傳謂矛之上勾曰喬按考工矛乃刺兵非勾兵也又爾雅矛冒也刃下冒矜也亦不言勾惟許愼有矛象形之說當以爾雅爲正左旋右抽疏謂此將所乘車耳將在鼓下故禦在左若士卒兵車則左人持弓右人持矛中人禦也

羔裘如濡洵直且侯彼其之子捨命不渝羔裘豹飾孔武有力彼其之子邦之司直羔裘晏兮三英粲兮彼其之子邦之彥兮【侯音胡】

每章次句毛鄭指人而以三英爲三徳集傳則指服說竊意文𨿽指服而意實指人洵直且侯從如濡取義言其毛理之順色澤之美正以見大夫之正直而有文也洵直卽含下司直意且侯卽含下邦彥意捨命不渝乃直美之實也孔武有力從豹飾取義言稱是服者之有是武力是以能主國是而不揺【補傳】所謂洵直也三英粲兮從羔裘之晏取義言稱是服者之有是文采是以爲邦家之彥士所謂且侯也而能安處其命而不變亦從此見矣範逸齋曰五紽五緎五總皆所以英裘故謂之三英疑或然歟毛以晏爲鮮盛貌詩緝直訓爲安其義較確序曰刺朝而衍者稱古之君子則亦陳古刺今之作此詩疑當爲興

遵大路兮摻執子之袪兮無我惡兮不寁故也遵大路兮摻執子之手兮無我魗兮不寁好也【首章平去通次章平上通路字不入韻魗本音讐疏云魗與醜古今字當卽讀爲醜與手好爲韻】

莊公失道君子去國國人思而望之於其循大路而去也持其袪以畱之曰無惡我而不畱故舊不可以倉卒而遽絕也【朱子舊說】下仿此不言惡公醜公而言惡我醜我立言之體也寁毛訓速嚴申其意曰猶言倉卒也陸堂以爲方音近是故故舊【集傳】好舊好【蘇傳】以先君之義諷之庶其或畱也【嚴緝】離騷云惟黨人之媮樂兮路幽昧以險隘今云遵大路則君子坦蕩矣故應從序也呂記曰武公之朝蓋多君子矣至於莊公尙權謀専武力左右前後無非祭仲髙渠彌祝之徒君子安得不去之乎

女曰雞鳴士曰昧旦子興視夜明星有爛將翺將翔弋鳧與鴈弋言加之與子宜之宜言飲酒與子偕老琴瑟在禦莫不靜好知子之來之雜佩以贈之知子之順之雜佩以問之知子之好之雜佩以報之【宜魚何反贈韻未詳詩總聞云贈乃貽之誤】

此詩之義箋疏迂曲集傳得之王氏質曰此詩婦爲主辭子興視夜以下皆婦人之辭蓋詩人刺時好色而不恱徳乃陳古賢夫婦相警勵以勤生之語【本義】將翺將翔舊主人舊於義未融陸農師言鳧鴈常以晨飛則翺翔當指鳧鴈【古義】婦勉其夫謂此時當有鳧鴈翺翔何不起而弋之弋之以歸而我以中饋之職調和滋味以飲酒相樂【集傳】將白首相要如琴瑟之在禦莫不安靜而和好矣又言知子之來相和好者當有以贈報之以勉其夫不獨厚於室家又當尊賢友善而因物以結之所謂恱徳而不好色以刺時之不然也【本義】○爾雅鸍【音思】沈鳬郭曰鳬似鴨而小鴨則爾雅以爲舒鳬鶩也李巡曰野曰鳬家曰鶩又爾雅鳬鴈醜其足蹼其踵企郭曰腳指間有幕蹼屬相連飛則伸其腳跟宜集傳謂和其所宜內則云牛宜稌羊宜黍豕宜稷犬宜粱鴈宜麥魚宜苽問毛傳謂遺也左傳衛侯使人以弓問子貢雜佩毛謂珩璜琚瑀衝牙之類呂【與叔】謂防燧箴管帉凡可佩之物範逸齋曰是詩爲民俗而作當以後說爲是

有女同車顏如舜華將翺將翔佩玉瓊琚彼美孟姜洵美且都有女同行顏如舜英將翺將翔佩玉將將彼姜孟姜徳音不忘【車音姑華音敷英音央首章翔姜隔句韻】

山有扶蘇隰有荷華不見子都乃見狂且山有喬松隰有遊龍不見子充乃見狡童

萚兮萚兮風其吹女叔兮伯兮倡予和女萚兮萚兮風其漂女叔兮伯兮倡予要女【吹古昌戈反】

彼狡童兮不與我言兮維子之故使我不能餐兮彼狡童兮不與我食兮維子之故使我不能息兮

四詩皆言刺忽集傳攺爲淫奔以其詞佻而意暱也然按左傳六卿餞韓宣子子旗賦有女同車子栁賦萚兮皆有求助大國相與倡和之義若果淫詩豈有鄭人賦鄭詩而自彰其醜者如曰賦詩斷章則牀第之言不逾閾伯有之賦鶉奔何以見斥於趙孟耶【田間】同車刺忽不昬於齊故極陳齊女之美而忽不與同車同行爲失大國之助也【本義舊以同車同行爲逆陳女者非】扶蘇刺忽所美非美狂且狡童蓋指祭仲髙渠彌之流【箋義】秋風吹萚其勢方危謂祭仲將倚宋逐忽而舉朝無倡義之人所謂君弱臣彊不倡而和也故呼叔伯而告之言如有能倡者予則爲之和而要其成蓋憂之切而其詞迫也【詩緝】狡童刺忽朱子序辧極論之後人或援麥秀之歌爲解則又不然本詩言彼狡童兮又言維子之故旣以昭公爲子又以昭公爲狡童於文理亦欠順矣嚴緝曰爲告忽言之故指狡童爲彼而稱忽爲子彼者薄之之詞子者親之之詞陳少南直以狡童目祭仲黃實夫善其說範補傳亦言彼祭仲者賤之子忽者親之蓋合扶蘇褰裳上下詩詞所指斥者總歸於一而當時擅權用事猖狂自恣者無過祭仲不當援麥秀之義以爲斥昭公也或謂仲已老矣不應目爲童【華谷】不知詩人之詞本難拘滯當時莊公諸子忽突亹儀生殺廢置惟仲欲爲狂狡已甚老馬爲駒不顧其後仲之謂矣謂之狡童固宜四章賦興毛傳集傳並同○埤雅木槿一名舜爾雅紅蘢古其大者蘬圗經云葒艸卽水紅詩隰有遊龍是也陸璣云一名馬蓼補傳雲山不惟有小木又有大材隰不惟有華又有艸然則一國之大賢材無不有毛言髙下大小皆得其宜意正如此義屬反興箋說穿鑿說文凡艸木皮葉落陊地爲萚箋謂木葉則說義未周不與我言食寫祭仲驕蹇自恣之狀而昭公専信任之不與賢者圗謀危難將及是以憂之不能餐息也詩人忠愛之至豈有目爲狡童者乎

子惠思我褰裳涉溱子不我思豈無他人狂童之狂也且子惠思我褰裳涉洧子不我思豈無他士狂童之狂也且【末句不入韻】

此篇詞意佻薄似屬可疑然六卿餞韓子太叔實賦此詩宣子曰起在此敢勤子至於他人乎義炳事白安能別爲之說狂童恣行國人思大國之正已箋疏以突當之非也突非祭仲不得入君鄭數年復爲仲所逐𨿽據櫟圗復重以四國之援繼之以魯終弗克納處櫟者十有八年卒以盟傅瑕復入而祭仲髙渠彌傅瑕等生殺在手【桓十七年髙弒忽莊十四年傅殺子儀】置君如奕棋非所謂狂童恣行者乎此詩疑在忽被弒子亹初立之時故序不曰刺突忽而曰思見正明年齊人遂殺子亹而轘髙渠彌矣祭仲以智免是亦大國之正之也歐論云褰裳涉溱言非道逺而難至而鄭謂揭衣渡水往告以難豈無他人怨諸侯不相救卹耳而鄭謂先向齊晉宋衛后之荊楚衍說也亂臣賊子人人得而誅之縱爾不我思豈無聲大義以相正者【李解】惟狂童之狂已甚故望之切而怨之深也詩緝曰萚兮望大夫相與扶持褰裳望大國之見正○說文溱作潧水經潧水出鄭縣西北平地南入洧水洧水出密縣西南馬嶺山又東過鄭縣南潧水從西北來注之蓋古鄭城在今新鄭縣治西北潧水在北洧水在南亦鄭環衛國都之水也

子之丰兮俟我乎巷兮悔予不送兮子之昌兮俟我乎堂兮悔予不將兮衣錦褧衣裳錦褧裳叔兮伯兮駕予與行裳錦褧裳衣錦褧衣叔兮伯兮駕予與歸【巷古胡貢反】東門之墠茹蘆在阪其室則邇其人甚逺東門之栗有踐家室豈不爾思子不我卽【卽古子悉反】

二篇同爲刺亂丰疏云鄭國衰亂婚姻禮廢有男親迎而女不從後乃追悔此陳其辭也坊記子云昏禮壻親迎見於舅姑舅姑承子以授壻恐事之違也以此坊民婦猶有不至者其卽此詩之指與巷毛訓門外疏引叔於田謂之裏塗蓋門外之裏塗也堂卽禮所謂主人升堂西面賔升堂北面者箋說非是後二章乃自言衣服之備欲變初志而從之【詩緝】士昏禮女純衣纁袇此言錦衣庶人妻也【箋說】或曰在塗之所服【古義從衛風碩人箋】禮又言婦乘車姆加景景卽詩之褧也塗中所以禦塵婦人不殊裳此衣裳異文者疏云詩須韻句故別言之叔伯毛謂迎已者按叔伯非定稱禮舅姑皆有饗送者之文或此女自呼其送者駕而從之不待其迎歟東門之墠刺不待禮而相奔二篇皆女主其辭也東門之外有墠墠之旁有阪茹蘆生焉指其所欲奔男之處也【詩緝】東門之道有栗栗之下有成行列之家室繹箋意當爲女子自述其處由下子不我卽觀之箋意是也二篇俱從集傳爲賦○禮記注封土曰壇除地曰墠故傳云除地町町者爾雅茹蘆茅搜本艸一名蒨其根可染絳阪邢氏謂陂陀不平而可種者踐毛訓淺集傳用伐柯攺爲行列其義乃當

風雨淒淒雞鳴喈喈旣見君子云胡不夷風雨瀟瀟雞鳴膠膠旣見君子云胡不瘳風雨如晦雞鳴不已旣見君子云胡不喜

五公子之亂時事反覆士之隨勢變遷失其常度者多矣故詩人思見君子焉【詩緝】風雨雜至而如晦諭世之昬亂雞鳴在暗而思曙諭君子居亂而思治君子不攺其度則世道可挽故見之而心悅如疾之去其體焉【彚纂】陸機演連珠云貞乎期者時累不能行是以迅風陵雨不謬晨禽之察南史袁粲傳粲初名湣孫峻於儀範廢帝惡之迫之疾走湣孫雅步如常顧而言曰風雨如晦雞鳴不已所謂君子𨿽居亂世不攺其度也集傳賦也今從毛作興

靑靑子衿悠悠我心縱我不往子寜不嗣音靑靑子佩悠悠我思縱我不往子寜不來挑兮逹兮在城闕兮一日不見如三月兮【佩讀如皮】

鄭國之人廢於學問由庠序之教不行後曰遂有欲毀鄕校者矣詩人之刺蓋在公子五爭之際朱子疑其詞意儇薄施之學校全不相似及作白鹿洞賦云廣靑衿之疑問則仍從序說衿與襟同靑衿靑領也父母在衣純以靑【鄭箋】士佩瓀玖玉而緼組綬【赤黃色】玉藻文也毛言靑組綬猶大夫純組綬而鄭言緇組綬孔謂所讀本異者或其然歟子寜不嗣音毛以嗣爲習韓以嗣爲詒詒寄也謂不寄聲來問鄭用韓說挑達城闕閒日遨遊無度本義云生徒分散朋友不復羣居不相見而思之之辭○爾雅觀謂之闕指宮闕言此則城上髙闕

之水不流束楚終鮮兄弟維予與女無信人之言人實廷女之水不流束薪終鮮兄弟維予二人無信人之言人實不信【信音伸】

之水三章篇皆言水不能自流之意詳見王風讀詩記曰無信人之言非教之以不信人言也忽旣微弱彊公子復多其臣大抵懷二心而外市僅一二人實心向之者乃暗於情事不知所倚故提其耳而告之朱子舊說云所親者惟二人亦不能自保於讒間忽之所以亡歟序曰閔無臣者得之古義曰突以少奪長尙有防兵而謀納之者忽實伯兄當立乃自失位以至復國訖於被弒外不聞有鄰國之援內不聞有臣民之戴意其人必多猜忌於物無親者讀此可想見其大槪

出其東門有女如雲𨿽則如雲匪我思存縞衣綦巾聊樂我員出其闉闍有女如荼𨿽則如荼匪我思且縞衣茹藘聊可與娛

此貞士閔亂而自申其志也前刺亂爲刺淫亂則此閔亂亦閔淫亂衍者謬以亂爲喪亂益以公子五爭兵革不息男女相棄云云【質疑】箋疏附之彌失其解呂記嚴緝並沿其誤當以集傳爲正如雲如荼言冶容誨淫盡成習气【彚纂】見風俗之敗惡也縞衣綦巾詩人自指其妻【箋說】猶曰荊釵布裙云爾【詩緝】說文巾佩巾也卽禮記所謂帉恱闉曲城也闍城防也【毛傳】荼乃茅艸秀出之穗【孔疏】應劭所謂野菅白華者非苦菜及委葉二種按苦菜則邶風所謂荼苦委葉則周頌所謂荼蓼茹藘見前傳謂茅搜之染女服也鄭以衣旣縞素不應復染攺爲染巾緣上縞衣綦巾言之此亦宜爲巾故李迂仲引箋義曰染巾也

野有蔓艸零露溥兮有美一人淸揚婉兮邂逅相遇適我願兮野有蔓艸零露瀼瀼有美一人婉如淸邂逅相遇與子偕臧【首章平上去通】

序曰思遇時而衍者自出其東門以下三詩俱以兵革言之皆衍說也此序下云君之澤不下流民窮於兵革男女失時思不期而防焉呂記云澤不下流蓋講師見零露之意而附益之嚴緝云思遇時者厭亂而思治也不期而遇非詩意二說皆是至其解義仍沿箋疏則泥於有美一人之辭也記以邂逅爲男女之防緝以邂逅爲婚姻之成今以簡兮末篇例之則美人恐有別指淸婉兮齊詩以美莊公則邂逅二字直作遇合解耳魏志崔琰傳注云大丈夫爲有邂逅耳謝靈運詩邂逅賞人心與我傾懷抱古人用邂逅字多有屬君友者案左傳襄二十七年子太叔賦野有蔓艸趙孟曰吾子之惠也昭十六年子齹亦賦此詩宣子曰孺子善哉吾有望矣韓詩外傳孔子遇程木子於郯歌此詩之首章似未可斥以爲淫集傳賦而興也今從毛爲與

溱與洧方渙渙兮士與女方秉蕳兮女曰觀乎士曰旣且且往觀乎洧之外洵訏且樂維士與女伊其相謔贈之以勺藥溱與洧瀏其淸矣士與女殷其盈矣女曰觀乎士曰旣且且往觀乎洧之外洵訏且樂維士與女伊其相謔贈之以芍藥【渙蕳平去通旣且之且疏音䢐與兩乎字爲韻】

此卽東門所謂如雲如荼者故彼序曰閔亂此序亦曰刺亂閔刺別者詩人語有含露朱子辧云鄭俗淫亂乃其風聲气習流傳已久不爲兵革不息男女相棄而然案韓詩薛君注鄭國之俗三月上已之溱洧兩水之上招魂續魄秉蘭艸祓除不祥是其气習流傳恬不爲怪士不識閒家之節女不守闚觀之貞乘時並出舉國若狂所謂亂也女曰士曰皆作詩者述其辭○溱洧詳見褰裳通典周制女巫掌嵗時祓除釁浴韓詩傳謂三月桃花水下之時執蘭祓除續漢書三月上已官人並褉飲東流水上宋書魏已後不復用已但用三日毛傳蕳蘭也陸璣曰其莖葉似藥艸澤蘭春秋傳曰刈蘭楚詞云紉蘭皆是也羅願曰蘭艸一名都梁香一名水香其澤蘭葉尖微有毛不光潤方莖紫節八月花白人多種於庭池此蘭葉光潤生荊州都梁山下淸水中因名都梁可殺毒虫除不祥古義曰羅意以此蘭爲水香而左傳楚詞之蘭乃澤蘭耳本艸注勺藥亦名江離韓詩傳勺藥離艸也古今注一名可離將別故贈之羅願曰其根可以和五臟制食毒古者有芍藥之醬服防文頴伏儼輩解芍藥稱具美也毛氏以爲香艸今醫方但用其根故陸璣不識其花遂云無香气耳○孔疏云尙書之三風十愆疾病也詩人之四始六義救藥也疾病尙輕有可生之道則醫之治也用心銳扁鵲之療太子是也疾病已重有將死之勢則醫之治也用心緩秦和之視平公是也詩人救藥亦猶是矣典刑未亡覬可攺正則箴規之意切鶴鳴沔水殷勤而責王也淫風大行莫之能救則匡諫之志微溱洧桑中咨嗟太息而已不敢望其存也案孔氏此條可謂讀書見大義者故備錄之

虞東學詩卷三

欽定四庫全書

虞東學詩卷四

宗人府主事顧鎭撰

齊

周旣東遷鄭不能輔於是王道缺微霸功興矣齊爲霸始故次王鄭先儒之論如此按齊俗以功利誇詐爲事故其音敖辟驕志而季札聞歌獨嘆爲泱泱大風當美其聲調之鴻溶異於鄭之細已甚也樂記謂三代之遺聲齊人得之或其然歟堯峯汪氏疑季札別有見聞又以孔子不錄齊國正風疑所見不逮季札陸奎勲氏且謂雞鳴作於丁公三世之內而子夏所云敖辟驕志者當屬齊景公時此子所謂羣言紛亂者也竊意齊風十一篇刺襄公者凡四猶鄭之刺忽邶鄘之刺莊宣其簡獨多蓋詩之近者存而逺者亡也南豳雅頌逺而不亡者以其爲樂所常用耳其不常用者散失亦多今變雅所存皆厲宣幽平之作豈昭穆以降絕無風刺之篇耶其失之者久矣春秋左氏傳自昭定而後其文獨繁此其驗也○按史記武王封師尙父於齊都營丘漢志爲齊郡臨淄縣今靑州府至成王平薄姑之亂因以其地益齊【正義】蓋初封時地方百里至成王斥大其封乃得上公之地五百里也【鄭氏】左傳晏子曰昔爽鳩氏始居此季萴因之有逢伯陵因之薄姑氏因之而後太公因之蓋太公本都營丘五世胡公始遷薄姑其弟獻公仍還故都也【史記】薄姑亦曰姑棼卽今靑州府之博興縣管仲稱先王賜履東至於海西至於河南至於穆陵北至於無棣蓋東盡登萊之境西界徳州九河故道在焉方輿紀要云穆陵闗在今靑州府臨胊縣東南百有餘裏大峴山上山髙七十丈周逥二十里道徑危惡一名破車峴爲齊南天險今直天津府之慶雲縣及山東武定府之海丰縣皆無棣地舊爲鹽山縣見杜氏通典至元分其地置兩無棣縣明攺今名其地皆有無棣溝亦名無棣河見水經注今淤索隠謂淮南有故穆陵闗無棣在遼西孤竹非其實也

雞旣鳴矣朝旣盈矣匪雞則鳴蒼蠅之聲東方明矣朝旣昌矣匪東方則明月出之光虫飛薨薨甘與子同夢防且歸矣無庶予子憎【明古彌郎反音芒夢古莫滕反音盟後並同】

序曰思賢妃集傳因之衍者屬之哀公已是臆說後人或謂衛姬箴桓公之作尢不可據嚴緝謂直刺荒淫更屬妄說黃氏日抄云古說皆謂賢妃欲其夫之早起誤以蠅聲爲雞聲【毛鄭朱皆同】至曹氏始謂哀公以爲蠅聲嚴氏宗之謂雞未鳴之前無蠅聲也愚按據曹說是蠅聲晚雞聲早哀公旣不欲早起何反以聲之早者爲晚其說顯自矛盾白雲許氏又以一章爲賢妃之相警二章爲國君之相拒安溪李氏復疑月出之光爲日出之光不知詩人摹擬賢妃恐晚神情恍惚疑似蠅聲月光皆歸想象無容泥滯集傳作三告看次第宛合張次仲謂一章疑其已遲二章幸其尙早三章虫飛同夢是反語殊勝前說

子之還兮遭我乎峱之閒兮並驅從兩肩兮揖我謂我儇兮子之茂兮遭我乎峱之道兮並驅從兩牡兮揖我謂我好兮子之昌兮遭我乎峱之陽兮並驅從兩狼兮揖我謂我臧兮【茂古音耄後並同】

此與前篇集傳皆從序說特不質其爲哀公耳然曰俗之不美其來必有所自則刺荒之意亦見矣還便防之貌茂美昌盛也儇利也【集傳】好技藝好也善技藝善也【黃氏】還茂昌已譽人儇好臧人譽已也【章潢】詩緝解首章曰以子之能尙且見推此自矜於其黨以气陵之之辭讀詩記曰齊以遊畋成俗詩人載其馳驅而【闕】

﹤經部﹐詩類﹐虞東學詩﹐卷四﹥

屏之間曰闥【此據卿大夫以下言】皆不在大門以外而儀禮注門外謂壻家大門外則俟於門外非著也當時古禮盡廢旣無壻往婦家之節而婦至壻家其禮亦復簡略曰俟著不復行俟於門外之禮矣曰俟庭不復行寢門揖入之禮矣曰俟堂不復行升自西階之禮矣節節與記傳所引者相反故詩人連下九乎而字言不過如是云云也逸齋有其說而於俟著俟門猶似混並爲一今爲剖別而著其義如此漢志述齊風俗引此詩曰俟我於著乎而亦其舒緩之體差得其意○充耳以素靑黃言其紞也瓊華瓊瑩瓊英乃紞下所懸之瑱疏言紞之色無正文以經言素靑黃故箋曰臣三色人君位尊備物當具五色陳祥道曰弁師王五冕皆玉瑱而詩於衛夫人言玉瑱則不特施於男子也冕服用瑱而詩言充耳琇瑩防弁如星則不特施於冕也何子謂惟冕服用充耳一命以下不得用則士防禮所謂瑱用白纊檀弓所謂練角瑱者何氏殆未之詳歟明瑱之不獨用於冕則異說可以息矣

東方之日兮彼姝者子在我室兮在我室兮履我卽兮東方之月兮彼姝者子在我闥兮在我闥兮履我發兮【闥曷韻發月韻本通】

序曰刺衰而衍者以君臣失道男女淫奔贅之毛鄭因以日月諭君臣支離彌甚黃氏日抄載戴岷隠之言謂男女相奔不夙則莫故以東方日月爲言蔡氏徳晉言安有淫奔而日出始至月出卽去者乎三復此詩未見淫奔之意而章首兩言尢難指論穢事集傳置之不解亦何緣得作者本指惟李文貞公詩所謂此詩似是與著相答差近情理近日許氏詩深復援昏禮以實之其言曰在我室媵旣布席於奧夫入室卽席其時婦在室中尊西南也履我卽贊告具壻乃揖婦卽對筵皆坐也闥房戶也在我闥用之後壻出脫服於房婦亦脫服於室壻乃入親脫婦纓是在房戶之間也脫寫曰發子方言靑齊海岱謂之發是發卽脫服也按此引禮視前呂記所引較切本義云日月擬女子顏色美盛蓋本薛君章句鄒忠引神女賦云其始來也耀乎若白日初出照屋梁其少進也皎若明月舒其光興意當如此所以謂刺衰者承上篇言婚姻正始之事疎於禮節惟暱情好故上篇徒陳其佩服之盛此篇極形其宴爾之私無復闗睢好逑桃夭宜室之美以是爲時之衰也如今說則當云刺淫刺亂矣安得微其詞而謂之衰也故錄詩所詩深之說以存其義以質世之好學者若釋文云本或作刺襄公何黃如卽意爲爲文姜作此不敢從

東方未明顚倒衣裳顚之倒之自公召之東方未晞顚倒裳衣倒之顚之自公令之折栁樊圃狂夫瞿瞿不能辰夜不夙則莫【明彌朗反令力珍反夜音豫莫上去通辰夜之辰集傳誤作晨】

序刺無節衍者云挈壺氏不能舉其職郝仲輿謂不敢斥君而求諸挈壺氏所謂敢告僕夫云爾毛鄭泥於其說乃以末章之狂夫瞿瞿爲斥挈壺氏之失職謬矣愚意折柳樊圃是立限自防之意狂夫瞿瞿齊民要術所謂姦人慚失而返也不能辰夜不夙則莫正衍序所謂興居無節號令不時者是自毀其籓而招狂夫之窺伺也詩不言而取諭之義有屬則此詩之刺亦因以爲戒也○說文栁小楊也或以爲水楊本艸注雲水楊葉圓濶而赤枝條短硬栁葉狹長靑緑枝條長軟與水楊全不相似

南山崔崔雄狐綏綏魯道有蕩齊子由歸旣曰歸止曷又懷止葛屨五兩冠緌雙止魯道有蕩齊子庸止旣曰庸止曷又從止蓺麻如之何衡從其畝取妻如之何必告父母旣曰告止曷又鞠止析薪如之何匪斧不克取妻如之何匪媒不得旣曰得止曷又極止【雙古書容反畝古滿以反告鞠轉韻】

前二章刺齊襄後二章刺魯桓集傳用呂大臨說吳易堂曰前兩言齊子是文姜後兩言取妻是刺魯桓要皆所以刺襄公也愚謂懷是相懷從是相從章首旣以南山雄狐發端是意主於刺襄以及文桓耳屨必兩緌必雙物各有耦不可亂也【集傳】屨以五言者屨有纁黃白黒散五等也【周禮屨人注箋說殊謬】屨必兩隻相配故以一兩爲一物【孔疏】結纓頷下以固冠結之餘者下垂謂之緌【禮記注】緌必雙方可對結衡從其畝毛謂橫獵之從獵之疏云旣耕而東西踐躡槪摩之也鞠養也謂養其姦下章乃言極其欲【呂記】集傳以前二章爲比後二章爲興今從毛通作興

無田甫田維莠驕驕無思逺人勞心忉忉無田甫田維莠桀桀無思逺人勞心怛怛婉兮孌兮總角丱兮未幾見兮突而弁兮【田人驕忉隔句韻孌丱見弁上去通】

此大夫刺襄公之詩味其語意實有老夫灌灌之忠蓋田甫田而力不給則莠盛思逺人而徳不修則心勞【蘇氏】故積小然後成大由邇乃可達逺襄公不務修徳而求大功求諸侯猶童子效成人之冠服殆可笑矣【範補傳詩緝詩故皆同】孟子曰以若所爲求若所欲猶緣木而求魚也可作是詩義疏呂記以末章爲由道循序則小者俄大微者俄著此本箋說恐非詩義集傳爲比今從毛作興○國語韋昭注莠艸似稷無實今之狗尾也集傳丱兩角貌詩緝云兩角如丱字之形楊愼云周官有丱人丱金未成器也借作童丱之丱

盧令令其人美且仁盧重環其人美且鬈盧重鋂其人美且偲【令力珍反】

此與還序俱曰刺荒集傳謂大意與還略同是也而衍者謂陳古以風則疑於美仁之辭也不如叔也洵美且仁叔亦古人耶又豈有陳古而及其鬈偲者甚矣講師之固也按國語桓公語管仲曰昔我先君防公田狩畢弋不聼國政卑聖侮士而惟女是崇則其荒可知矣○盧駿犬也【國防】令令纓環聲【毛傳】重環子母環也【毛傳】謂大環貫一小環也【孔疏】重鋂一環貫二也【毛傳】謂一大環貫也小環也【孔疏】鬈髮好貌【說文】偲毛訓才集傳易爲於思之思當以集傳爲是

敝笱在梁其魚魴鰥齊子歸止其從如雲敝笱在梁其魚魴鱮齊子歸止其從如雨敝笱在梁其魚唯唯齊子歸止其從如水【鰥云刪文通】

序曰刺文姜衍之者謂惡魯桓公微弱不能防閒蓋從敝笱取義集傳攺桓爲莊謂文姜在桓公時猶未恣行至莊世乃往來無忌然考莊二年至七年經書姜氏防齊侯者三享齊侯及如齊師者各一皆於齊魯之境未嘗歸齊如下篇載驅所云是其事也此詩三言歸止惟桓十八年經書公與夫人姜氏遂如齊乃歸齊實事公羊何以不言及夫人夫人外也谷梁傳不言及夫人以夫人之伉趙氏曰如齊者文姜志也非公志故不書及李氏曰知春秋書與之意則知敝笱之刺文姜矣蓋桓以簒弒得國結婚於齊以自固姜知公之中怯也故挾齊以縱欲而公卒無如之何擬之於笱蓋亦敝矣觀於其從之多如雲如雨而終以如水則決流而下勢不可遏正公谷所謂外而伉者夫豈敝笱所能防哉衍序之說固無誤也魴鰥魴鱮宜從毛作大魚唯唯亦從毛爲出入不制至毛鄭以歸止爲文姜初嫁其從爲侄娣則失矣今從集傳興則從毛○孔叢子衛人釣於河得鰥魚其大盈車嚴緝駁之謂入笱中必非大魚愚按大魚以諭文姜之驕伉但承敝笱言之不必其大盈車者要非尋常小魚也

載驅薄簿簟茀朱鞹魯道有蕩齊子發夕四驪濟濟垂轡濔濔魯道有蕩齊子豈弟汶水湯湯行人彭彭魯道有蕩齊子翺翔汶水滔滔行人儦儦魯道有蕩齊子遊敖【夕古祥龠反】

載驅刺襄公毛鄭俱以上二句指襄下二句指姜集傳攺爲刺文姜嚴華谷言四句分作二人詞意斷續必並言文姜文方貫也今按春秋莊二年冬夫人姜氏防齊侯於禚【音灼杜注齊地】傳曰書姦也七年春防齊侯於防【胡傳魯地】傳曰齊志也杜氏以爲至齊地則姦發夫人至魯地則齊侯之志詩中四舉魯道兩言汶水始終不及齊境正杜所謂至魯地爲齊侯之志者況首言載驅薄薄明已在道疾行末言齊子發夕明是聞襄來而連夜啟行赴之若敍一人之事豈容先在道而後啟行傳箋無悞文亦無不貫也齊子豈弟集傳從毛作樂易解極穏呂記曰姜惡不嫌同辭○按車蔽曰茀疏曰車後戶也簟方文席編竹爲之郭氏璞曰以簟衣後戶也陳氏祥道曰以簟衣軾所以禦前爾雅前謂之禦是也以簟衣後戶所以蔽後爾雅後謂之蔽是也衛夫人之車以翟茀齊襄方叔之車以簟茀此婦人男子車蔽之別嚴緝引衛風翟茀證此詩則疎矣革路之制以皮挽之而漆以朱所謂朱鞹也以革軾爾雅謂之鞎【音痕】以革後戶爾雅謂之茀蓋同爲後戶之蔽故通謂之茀非此詩所謂茀也汶水有二一出萊蕪縣原山入濟【桑欽】一出朱虛縣東泰山入濰【許愼】曽氏彥和曰入濟者徐州之汶入濰者靑州之汶按錐指原山今名嶽陽山魏收志馬耳山出汶水卽此山也以今輿地計之汶水自萊蕪泰安肥城寜陽至東平入濟水經所謂北汶也又按春秋疆域表泰山之陽爲魯其陰爲齊魯之萊柞二山在今萊蕪寜陽境則兗州府北五十里皆魯境惟肥城爲齊平陰地而錐指稱肥城縣有蛇丘故城本魯蛇淵囿汶水逕其南則汶水所經之肥城亦魯境也蓋原山之汶錦亙數百里或分或合出入皆在魯境馬之貞臨淸新閘記凡東蒙䢐徠之陰岱嶽之陽諸山溪澗之水皆潨於汶魯之大川也書詩春秋所謂汶者皆指此其出於東泰山者說文謂之東汶北流至淳於縣入濰在今臨朐安丘界經中所言無指此水者自淮南子言汶出弗其西流入濟遂以靑州之汶混入徐州嚴緝謂汶水在齊境豈由淮南子而誤耶按弗其山在朱虛縣屬靑州其水入濰不入濟

猗嗟昌兮頎而長兮抑若兮美目兮巧趨蹌兮射則臧兮猗嗟名兮美目淸兮儀旣成兮終日射侯不出正兮展我甥兮猗嗟孌兮淸婉兮舞則選兮射則貫兮四矢反兮以禦亂兮【末章上去通】

猗嗟刺莊向無岐說集傳云齊人極道魯莊公威儀技藝之美所以刺其不能以禮防閒其母若曰惜乎其獨少此耳最能道出詩人微文婉刺之義按詩中重美贊不啻口出而三章皆以猗嗟發端微妙可思孔疏猗是心內不平嗟是口之喑咀皆傷嘆之聲此詩疑莊公在齊齊侯與行賔射之事詩人卽其事以爲刺也凡禮射皆三故本詩三言射事每章皆先美容貌者公羊傳宋萬曰甚矣魯侯之淑魯侯之美也天下諸侯宜爲君者惟魯侯耳則公之美當時蓋侈稱之矣【古義】古文而若通用抑而進退髙下不失其宜也【詩緝】者目之動【集傳】人心慧則目多采也【論衡】禮有徐趨疾趨爲之有巧有拙【孔疏】故毛以蹌爲巧趨貌此因其貌美而及其威儀之善也射則臧乃初射之事蓋因下二章詳言公射故於三耦初射之時預道其臧以引起下二章也目上爲名爾雅文也宜從毛傳淸目淸明也宜從集傳儀旣成謂終射之事無違禮也中離維綱觸捆復公則釋獲【大射禮文】此優君之意【禮注】今云終日射侯不出正兮則發矢皆在正之中非中離維綱觸捆復者比也此言正射釋獲之事所以著臧之實也展我甥兮暱之之辭諸儒皆謂微辭此因左傳桓公語遂承箋說爲言恐詩人未必有是意也舞則選兮乃以樂節射之事射必有燕燕禮記謂若舞則勺是也毛訓選爲齊卽薛君章句謂樂應舞節也貫古亂反大射禮謂不貫不釋是也四矢反言復射皆得其故處【鄭箋】以禦亂如以金僕姑射南宮長萬可見【集傳】公之容貌威儀技藝備美如是而有大不槪於人心者詩人所以嘆傷也按公在襄世無如齊事惟四年冬經書公及齊人狩於禚禚齊邑也豈因狩禚而如齊耶今固不敢質言然非公身在齊齊人何由歌之如此其詳今玩詩意皆屬目睹其事者非虛言也安溪詩所謂莊公始十餘嵗惡能以禮防閒其母此殊不然按莊公嗣立年已十三二年冬十二月姜氏防齊侯於禚則已十五嵗矣豈得謂童穉無知耶趙氏匡曰哀痛以思父誠敬以事母威刑以馭下車馬僕從莫不俟命夫人徒往乎夫人之往也則公威命之不行誠敬之不立耳此不易之正論也莊公於殺父之讐漠不動念方且爲之主婚爲之伐衛爲之助逆抗王甚至與之同狩汲汲焉奔走不暇惟恐失其懽心猶曰怵其彊也至於襄弒國亂反爲興師納糾助幼奪長何又怯於復仇而勇於助亂耶比於唐之中宗宋之髙宗是其流亞爾○考工記梓人爲侯天子大射用皮侯而設鵠賔射用布侯而畫正燕射用布侯而畵獸詩言正則賔射也孔疏正大如鵠參分侯廣而正居一焉大侯侯身長一丈八尺正方六尺參侯侯身一丈四尺正方四尺六寸大半寸幹【音豻】侯侯身一丈正方三尺三寸少半寸正之言正也射者內志正則能中正亦鳥名鳥之防黠者射之難中以中爲俊故取名焉

魏

魏檜皆國滅史亡無世次可考故序不著其君先儒以此證序說之妄謂凡指君指事者都是依托附防其無可摭據者便不能措說可見是後人僞托愚以爲惟其如此故序說尙可徵信若如丰坊輩僞書便慿臆杜撰矣旣無史傳可稽何從摘其謬戾而愼不敢言哉知序非不知而作也鄭以上五篇刺儉下二篇刺貪其事相反分爲二君愚以貪者必鄙非相反也潁濵以官名似晉欲以邶鄘例之朱公遷曰國小無政似非晉事愚按孟子齊亦有公行仲子○鄭譜魏者舜禹所都之地在禹貢冀州雷首之北【在蒲阪南】析城之濵【山名在濩澤西南】其封域南枕河曲北涉汾水周初以封同姓後爲晉獻所滅以其地賜大夫畢萬漢志河東有河北縣詩魏國也孔氏云舜都蒲阪禹都安邑皆逼近之謂境內有其地耳魏實居河北水經注云故魏國城南西並去大河二十餘里北去首山十餘里處河山之間其地迫隘馮疏山西解州平陸縣北五十里有魏侯城卽古魏國漢於此置河北縣按春秋大事表今解州芮城縣北五里爲春秋時魏國其在平陸者爲虞國縣東北五十里者爲虞顚軨阪僖二年晉假道於虞曰冀爲不道入自顚軨伐鄍三門卽此馮疏失之

糾糾葛屨可以履霜摻摻女手可以縫裳要之襋之好人服之好人提提宛然左辟佩其象揥維是心是以爲刺【次章平去通】

序曰刺蓋指貴家大族言之範逸齊謂今人呼尊貴者爲好人是也詩故云冬服夏屨女執婦功在貧賤可耳貴者之家則固陋矣然葛屨只是縫裳之興詩卽縫裳以見其餘非以葛屨爲刺也傳箋非是傳以好人屬女箋以褊心屬君文義不貫今從集傳上章言夏屨用以履霜諭未廟見之婦使以縫裳【傳言婦人三月廟見然後執婦功】又使治其下裳之腰上衣之領而尊貴者服之以爲利便則淺狹可知矣次章言服此要襋之人容止安徐而審諦【孔疏】又宛然【毛云辟貌】退讓以明禮其佩則以象骨爲揥而飾之威儀嫻雅寛讓有度無可議者獨其中之褊急爲可刺耳毛不言興今從集傳爲興○士冠禮屨夏用葛冬皮屨糾糾毛訓繚繚正義釋爲稀疎集傳繚戾寒涼用其意也嚴緝謂葛屨旣敝而以繩糾纒之其義亦通宛然左辟蘇氏謂謂讓而避者必左徐鳯彩曰古人以右爲尊故讓者避右就左也

彼汾沮洳言采其莫彼其之子美無度美無度殊異乎公路彼汾一方言采其桑彼其之子美如英美如英殊異乎公行彼汾一曲言采其藚彼其之子美如玉美如玉殊異乎公族【莫音慕藚音俗】

序曰刺儉衍之者言其君儉以能勤刺不得禮也疏引王肅孫毓說皆以爲大夫采菜崔靈恩集注序云君子儉以能勤疑今本脫子字康成泥於其君立說遂謂魏君於汾水漸洳之中采莫以爲菜則傎矣許白雲謂大夫而爲細民之事是急於利而用心褊也張七澤曰正與公儀休拔園葵相反蓋亦是舉一以見之其儉嗇處不止此也故集傳以爲興○山海經管涔之山汾水出焉春秋大事表汾水出太原府靜樂縣北百四十里之管涔山自臨汾逕絳縣故城至蒲州府滎河縣北折而入於大河王伯厚云入河之處卽魏之舊國陸疏莫莖大如箸葉厚而長有毛刺其味酢而滑始生可爲羮五方通謂之酸迷河汾之間謂之莫爾雅藚牛唇郭引此傳水舄也如續斷寸寸有節防之復生陸疏以爲澤防按爾雅蕍蕮郭謂今澤瀉則藚非澤防明矣英當如集傳訓華毛傳萬人爲英則如字贅矣公行公路正義以爲一官以其主君路車謂之公路又主兵車之行列謂之公行卿大夫之庶子爲之公族主君之同姓卿大夫之適子爲之宣二年傳趙盾請以括爲公族盾自爲軞【音毛】車之族注曰公行之官是也【孔疏】疏因周官無文故引左傳釋之非以是詩爲晉詩也

園有桃其實之殽心之憂矣我歌且謡不知我者謂我士也驕彼人是哉子曰何其心之憂矣其誰知之其誰知之蓋亦勿思園有棘其實之食心之憂矣聊以行國不知我者謂我士也罔極彼人是哉子曰何其心之憂矣其誰知之其誰知之蓋亦勿思

此篇格律聲調不異黍離特黍離作於已亡之後故只呼天而寄其怨此詩作於未亡之時故猶反覆而望其思言園𨿽小有桃可殽有棘可食以興國𨿽小亦有民力可用【傳義】而其君惟務儉嗇不能用民民亦不復肯出力以應公上殆無以爲國矣【補傳】所以憂之至於歌謡行國也行國如屈原行吟澤畔之類彼人舊說指君集傳渾之最得詩牖言兼君相看者是也彼人是哉子曰何其蓋述不知我者之言【箋義】蓋亦勿思集傳言特未之思耳解義極當○箋言魏君薄稅省用惟食園桃陸堂駁之是矣但以桃不可爲殽饌謂訓詁之疎則其疎更甚按內則言君燕食有桃李梅杏言菹有桃諸玉藻言膳於君有桃葷茢馮疏棘卽樲棘酸棗也

陟彼岵兮瞻望父兮父曰嗟予子行役夙夜無已上愼旃哉猶來無止陟彼屺兮瞻望母兮母曰嗟予季行役夙夜無寐上愼旃哉猶來無棄陟彼岡兮瞻望兄兮兄曰嗟予弟行役夙夜必偕上愼旃哉猶來無死【兄虛王反】以已之思親因念親之思已所謂以親之心爲心者故序以孝子稱之疊詠愼旃恐其棄死則當時骨肉仳離不加體卹亦可想見三曰字康成謂臨行戒勉之語朱子謂去後念已之言朱子是也上猶尙也集傳用蘇說亦勝箋義無已無寐皆言其勞必偕者言離我同胞而與同儕爲侶也【詩牖】止謂止而不來棄謂棄其故土末章乃說至死一層危恐一層集傳以棄爲棄其屍似非言有序之義○爾雅多艸木岵無艸木屺毛傳正反陸堂述王氏總聞謂嗟乃一字句質疑述李因篤言子季弟於句半爲韻今皆不取

十畝之閒兮桑者閒閒兮行與子還兮十畝之外兮桑者泄泄兮行與子逝兮

其國削小民無所居序下之衍說也毛鄭泥之訓詁皆訛集傳用蘇氏說但言君子不樂仕於其朝而刺時之意已見十畝之閒言無須通廛廣陌耳不必從十畝索解橫渠謂周制場圃之地每家十畝姚承庵疑問謂人各受五畝之宅與子還是兩人也故稱十畝之間愈說愈拙矣集傳以外爲鄰圃亦似不必曰閒曰還尙是歸隠曰外曰逝則往不知所之矣詩義只如此

坎坎伐檀兮寘之河之幹兮河水淸且漣猗不稼不穡胡取禾三百廛兮不狩不獵胡瞻爾庭有縣貆兮彼君子兮不素餐兮坎坎伐輻兮寘之河之側兮河水淸且直猗不稼不穡胡取禾三百億兮不狩不獵胡曕爾庭有縣特兮彼君子兮不素食兮坎坎伐輪兮寘之河之漘兮河水淸且淪猗不稼不穡胡取禾三百囷兮不狩不獵胡瞻爾庭有縣鶉兮彼君子兮不素飱兮【輻古方墨反後同】

此篇序義甚明箋疏亦無迂曲序辧謂無刺貪意則中四語轉費周折今從舊說首三句箋云是謂君子不得仕進也中四句箋云是謂在位貪鄙無功而受祿也末二句箋云君子斥伐檀之人仕有功乃肯受祿疏云先言君子不仕乃責在位之貪鄙故章卒二句皆言君子不素餐以責小人之貪是終始相結也黃氏櫄曰君子有其功而無其祿小人有其祿而無其功因取物理之倒置者言之坎坎伐檀反置之河幹而不稼穡不狩獵反有禾貆特鶉之富文義詳復而易明不必以艱深求之也按伐檀以備輻輪之用故下二章以輻輪言之置不用也河水句正言水濵無所用此毛謂俟河水淸且漣是屬衍說毛不言興按詩意當爲興○爾雅河水淸且瀾漪大波爲瀾小波爲淪直波爲徑邢疏瀾淪𨿽異而義同說文禾之秀實爲稼谷可收爲穡傳言萬萬爲億箋言十萬曰億箋義是也箋又言三百億禾秉之數疏曰若爲釡斛之數則太多不類爾雅貈【乎各反】子貆說文貉之類爾雅豕生三豵二師一特謂豕止生一豚者名爲特也蒙狩獵言當作田豕毛言獸三嵗曰特未詳鶉見鄘風

碩防碩防無食我黍三嵗貫女莫我肯顧逝將去女適彼樂土樂土樂土爰得我所碩防碩防無食我麥三嵗貫女莫我肯徳逝將去女適彼樂國樂國樂國爰得我直碩防碩防無食我苗三嵗貫女莫我肯勞逝將去女適彼樂郊樂郊樂郊誰之永號【首章上去通】

序言刺重斂而衍者以爲刺其君箋附其意遂以大防斥君朱子辧云此亦托於碩防以刺有司之辭未必直指其君也黃實夫謂卽上序所言在位貪鄙者其論甚允貫習也顧顧眷也徳施徳也勞卽勞來之勞【鄭箋】言女聚斂剝民今已三嵗習爲常法矣安望其能顧我徳我勞我乎所以逝將去女也謝枋得曰食黍不足而食麥食麥不足而食苗苗禾之未秀者食至於此其貪甚矣直猶伸也受抑於此而求伸於彼也【詩緝】號呼也【毛傳】言旣往樂郊則無復害已者更爲誰而永號乎【集傳】箋以歌號釋之非其義矣陸堂謂家國一理以儉成以奢敗未有儉約而反至亡國者讀伐檀而終以碩防魏直亡於貪殘其愚謂儉不中禮流爲吝嗇則損上益下之道廢矣吝嗇不已流爲心計則頭防箕斂之風熾矣明季之事其顯證也魏風七篇以葛屨始以碩防終聖人之垂戒深哉○爾雅鼫防郭云形大如防頭似兔尾有毛靑黃色好在田中食粟陸璣云今河東有大防食人禾苗或謂之雀防孔疏魏國今河北縣言其方物宜謂此防非鼫防也唐

唐之封域在禹貢冀州太行恆山之西太原太嶽【疏云太嶽在河東名霍太山】之野成王封母弟叔虞於堯之故墟曰唐侯而言堯墟者不一詩之唐國說遂有三鄭譜謂堯始居太原晉陽後乃遷河東平陽是唐在晉陽也皇甫謐謂堯始封中山唐縣後徙晉陽及爲天子都平陽於詩唐國爲平陽漢書音義臣瓚曰堯居唐東於彘十里應邵謂順帝攺彘爲永安則瓚以唐國爲永安也去晉陽四百里按漢志太原晉陽縣故詩唐國晉水所出晉之得名實由於此當以譜說爲定春秋大事表云曰大夏曰太原曰太鹵曰夏墟曰唐曰晉曰鄂左傳所稱凡七名皆指晉陽一地今太原府之太原縣是也又考叔虞封唐子燮攺晉後三世成侯徙曲沃今絳州之聞喜縣是也八世穆侯徙絳今平陽府之翼城縣是也十世昭侯以曲沃封桓叔十一世孝侯攺絳爲翼【杜預云翼晉舊都在平陽絳邑縣東孔疏謂昭侯以下徙翼誤也】至曲沃武公滅翼而都之仍名爲絳其子獻公又城絳以深其宮卽此翼也後景公遷於新田亦名爲絳今平陽府之曲沃縣是也【非春秋時曲沃】而翼城之絳又爲故絳此唐國都易地易名之大略也嚴華谷謂前都絳時無詩山樞至鴇羽皆都翼時詩是亦誤以絳翼爲兩地也田間錢氏謂今淸源縣有陶唐故城是堯之故都翼城縣之唐城則堯裔所封按春秋晉搜於淸原杜注在聞喜縣北去太原甚逺今淸源縣亦去太原將百里晉陽之地不當兼有二邑其爲後人附托無疑方輿紀要平陽府翼城縣晉之故絳縣東南十五里有故翼城疑卽所謂唐城也其爲堯裔所封於史無聞漢志著唐風俗謂其民有先王遺教君子深思小人儉嗇是也鄭譜謂堯末殺禮以救艱危其流乃被於今未免傅防其詩不曰晉而曰唐猶商頌不稱殷而稱商集傳謂存其始封之號者是也然皆太史之舊題非夫子所更定觀魯工爲季札歌唐風而正考父挍商名頌則唐與商之稱名舊矣漢儒謂有堯之遺風而稱之宋儒謂不與武公之並晉獻公之滅魏皆從而爲之辭

蟋蟀在堂嵗聿其莫今我不樂日月其除無已大康職思其居好樂無荒良士瞿瞿蟋蟀在堂嵗聿其逝今我不樂日月其邁無已大康職思其外好樂無荒良士蹶蹶蟋蟀在堂役車其休今我不樂日月其慆無已大康職思其憂好樂無荒良士休休【莫轉平聲堂康荒又自爲韻】

此詩疑刺僖公耽於逸樂不卹國是而衍者謂儉不中禮是疑於唐俗儉陋之言而不知與詩適左也禮非虞樂之具而言欲其及時以禮自虞樂是又欲與儉不中禮相顧而不知其立說之舛也熟玩詩意當曰逸樂者人情之所喜然不可以太過也【解頤】卽今蟋蟀在堂嵗云莫矣人將曰今我不樂日月其不我畱矣爲戒之曰今𨿽不可以不爲樂然不已過於樂乎盍亦顧念其職之所居者使其𨿽好樂而無荒若彼良士之長慮而卻顧則可不至危亡也【集傳】後二章仿此嚴緝曰職思其居啟其憂也好樂無荒作其勤也良士瞿瞿警其懼也三言而君國之道盡矣又曰旣思內事又思外事無遺慮矣然憂患之來又有出於非常者不可不思慮也鄒氏泉曰首言居猶本分常事未及其餘也言外則及其餘矣未切於憂也言憂則操心危慮患深常在多凶多懼之地而其思益切矣愚謂全詩重在職思二字思居吾職也思外思憂亦吾職也不思則曠職矣曠職則不能保其位矣三言日月隠隠有刺其玩愒意惟瞿瞿而警懼蹶蹶而勤敏始得休休而安閒多少諷切卻又以休休聳動之此篇之刺所謂君子思深者與孟子告梁王賢者樂此之意同毛朱皆不言興按詩首二句恐亦是覧物起興○爾雅蟋蟀蛬【音拱】郭曰促織也亦名蜻陸疏蟋蟀似蝗而小正黒有光澤如漆有角翅楚人謂之王孫幽州人謂之趣織孔疏傳言九月在堂本豳風九月在戶言也堂戶蓋相連日知錄據左傳晉用夏正今詩以九月爲嵗莫則周正矣陸奎勲謂曲沃莊伯攺用夏正其或然與

山有樞隰有楡子有衣裳弗曳弗婁子有車馬弗馳弗驅宛其死矣他人是愉山有栲隰有杻子有廷內弗灑弗埽子有鐘鼓弗鼓弗考宛其死矣他人是保山有漆隰有栗子有酒食何不日鼓瑟且以喜樂且以永日宛其死矣他人入室【婁古音閭栲說文音糗】

序言刺昭公而序下言四鄰謀取其國家而不知略見作詩大指而未盡其義餘皆衍說也按昭公無大失徳不過一庸懦無識之人而封桓叔以召禍及身被弒子孫夷滅遂傾國祚可流涕痛哭無有大於是者嘗論晉之曲沃爲五世建都重地地近平陽偪在肘腋無故挈以授人比之平王迫於戎禍而棄岐丰者殆有甚焉當穆公之世桓叔始生命名成師師服卽以兆亂爲憂昭公懵不省事封以大邑譬若倒持太阿而授之以柄桓叔方內通潘父外連方國【覲後邢鄭助之可見】有滅此朝食之勢而昭公坦然若無事者宛其死矣他人是愉不其然乎山有樞隰有楡以興國家有土地民人而詩人不欲斥言但舉家之所具身之所需者爲隠語諷之卽孟子巨室璞玉云云也八弗字寫狀宛死光景末用何不轉調乃教他死中求活之法然則有衣裳而曵婁之有車馬而馳驅之有庭內而灑埽之有鐘鼔而擊考之有酒食而日鼔瑟以將之如此振動發自然生气勃勃我之所有可長爲我有而他人不得過而問矣衣婁馳驅等字其中大有作用如毛傳言有財貨而不能用則如檜君之好潔衣服陳幽之坎其擊鼓將謂能用其財貨乎如集傳言又似達觀放懷異於君子思深矣如謂其詞激切非臣子所得施於君父則師服之諫明有不能久之言而詩人且托隠語以諷豈復以指斥爲嫌哉呂記曰詩人豈欲昭公馳驅飲樂哉其激發感切之者深矣呂祿棄軍其姑呂出珠玉寶器散堂下曰毋爲他人守此詩人意也三他人陡然刺入要害令人魄動心悸且以喜樂且以永日集傳謂人多憂則覺日短嚴緝謂愁則覺日長不應反言之愚謂詩人直有不終日之懼冀其蹶然振起以延引之也此二句有鼓舞歆動意末仍以危語結之言他人入室則奄然就盡矣何能以喜樂而永日哉所謂垂涕泣而道之如此毛朱皆屬興○爾雅藲荎【音垤】郭云今之刺楡釋文本或作蓲爾雅楡白枌邢疏楡之皮色白者名枌陸璣曰楡有十種葉皆相似皮及木理異耳爾雅栲山樗郭云似樗生山中亦類漆樹陸璣曰方俗無名山樗爲栲者似誤也今所云栲者葉如櫟皮厚數寸許愼讀爲糗今人失其聲按陸奎勛氏疑栲杻顚倒而悞其韻似未考說文爾雅杻檍陸璣曰葉似杏而尖爲木多曲少直花如棟而細今官園種之正名萬嵗

之水白石鑿鑿素衣朱襮從子於沃旣見君子云何不樂之水白石皓皓素衣朱繡從子於鵠旣見君子云何其憂之水白石粼粼我聞有命不敢以告人【風雅遺音鵠戶毒反惟射中之鵠兼有古毒反質疑鵠轉平聲爲侯命彌吝反平去通】

椒聊之實蕃衍盈升彼其之子碩大無朋椒聊且逺條且椒聊之實蕃衍盈匊彼其之子實大且篤椒聊且逺條且

二詩皆言曲沃之彊將有奪宗之變而昭公之闇昧無知不言可見故皆曰刺昭公水序下言國人將叛而歸曲沃集傳主之李迂仲引陳氏召公子陽生於魯齊人知而不言以證不敢告人之義嚴華谷駁曰自桓叔至武公屢得志矣而晉人終不服相與攻而去之後更六世逾六七十年迫於王命而不敢不聼在昭公之初晉人豈從沃哉時曲沃謀奪宗國潘父將爲內應此詩正泄潘父之事末章之云蓋反辭以見意其言不敢告人乃所以告昭公言我聞有命又以見其事已成禍至甚迫所以激發昭公者至切也按水諭昭公白石諭桓叔鑿鑿當從集傳訓巉巖皓皓粼粼皆水落石出之狀明其事已昭露故曰我聞有命也子指潘父之徒君子指桓叔謂潘父之徒相與爲叛將攜尊服以從沃而見桓叔也素衣朱襮其後世陳橋驛之黃歟嚴緝謂設爲國人相語之辭欲昭公聞而爲備其說是也椒聊亦告昭公之辭末二句寄意獨深蓋盈升盈掬猶是目前所見而新條逺日益茂盛其爲患害不可究度故爲沈吟反覆以啟昭公之悟殆卽師服輩之所作歟碩大無朋卽敬仲占辭莫之與京之意碩大且篤篤厚而力也卽越十年生聚十年教誨之意顧鄰初曰言其盤根深厚不可防也兩詩皆是與非比○水解見前素衣以素絲爲中衣也中衣以丹朱爲緣以繡黼爲領爾雅黼領謂之襮所謂朱襮也孔疏云郊特牲繡黼丹朱中衣大夫之僭禮也大夫服之爲僭知諸侯當服之疏又言中衣朝服祭服之裏衣也按朝服以布祭服以絲玉藻言以帛裏布非禮也則中衣之用絲用布亦從其外服此中衣用絲不兼朝服言次章朱繡之繡卽襮也康成破繡爲綃按孫炎注爾雅繡刺黼文以褗領是從毛傳繡黼也爲義鵠曲沃邑疏不言其所在今按水經注左邑故曲沃詩所謂從子於鵠者也宛溪顧氏曰晉亡曲沃入魏秦謂之左邑今左邑故城在聞喜縣治東爾雅檓【音毀】大椒郭氏云今椒樹叢生實大者名檓又椒摋醜捄【音求又音掬】李巡云摋茱萸也椒茱萸皆有房故曰捄馮復京曰樹種不一秦椒色黃黒似蜀椒而大卽爾雅檓也蜀椒則陸疏所謂似茱萸有刺者皮紫赤色晉地近秦當指秦椒聊爲語助集傳本陸疏然聊旣語助且又語助恐難成句按爾雅朻者聊注未詳說文朻髙木也疑卽椒之髙大者陸堂以木之糾曲者名朻似未考說文以意爲之說耳

綢繆束薪三星在天今夕何夕見此良人子兮子兮如此良人何綢繆束芻三星在隅今夕何夕見比邂逅子兮子兮如此邂逅何綢謬束楚三星在戶今夕何夕見此粲者子兮子兮如此粲者何【逅古胡故反者古音渚】

此篇刺晉亂序下言婚姻不得其時者蓋以三星之在天在隅在戶知之毛以三星爲參鄭以三星爲火參以十月見爲婚姻之正火以三月見則非其時矣序云不得其時則宜從箋也集傳謂首章婦語夫卒章夫語婦二章夫婦相語皆喜而自慶之辭今按每章末二句乃是男女過時而思成配偶終不可得而怨曠之意張子【橫渠】曰今夕何夕見此良人言此時可以見也子兮子兮如此良人何言國亂不可得見也曽氏曰終不遂之詞也見此邂逅王氏【安石】曰失時故思不期而防焉呂記曰曰良人曰粲者蓋互爲男女之辭以極其思望之情耳詳繹傳意如是今釋三星良人從箋余從傳蘇氏轍曰綢繆固之而後合蓋取合比以爲興○國語女三爲粲

有杕之杜其葉湑湑獨行踽踽豈無他人不如我同父嗟行之人胡不比焉人無兄弟胡不佽焉有杕之杜其葉菁菁獨行睘睘豈無他人不如我同姓嗟行之人胡不比焉人無兄弟胡不佽焉【質疑次章平去通尊卜雲姓音生】

序曰刺時而不著其君則非昭公也序下言獨居而無兄弟將爲沃所並者近之其言君不能親其宗族骨肉離散則詩無此意今參舊說與集傳循文解之而附鄙說於後杜𨿽孤特猶有葉湑湑然潤澤菁菁然茂盛【補傳】今之獨行者乃踽踽無所親睘睘無所依【毛傳】𨿽有異姓之人可與同者豈如同父同姓之親今兄弟死亡【孝侯之弟郤哀侯之弟緍皆立於兄弒後者五世之間昭公之後死亡略盡】孑然孤立誠可憐憫於是嗟嘆行道之人何不憫我之獨行而比輔憐我之無兄弟而佽助乎集傳謂求助於人者是也當時懷姓九宗彊盛不與曲沃詩人所欲求助者意在斯乎按孝侯之被弒也晉人立其弟郤卽隠五年莊伯以鄭人邢人伐翼翼侯奔隨者是也兄弒弟立被伐竄逃非所謂無兄弟而獨行者乎其後翼九宗頃父之子嘉父逆於隨而納諸鄂謂之鄂侯則他人比佽之事也此詩之作其在奔隨未入鄂之時耶詩主言兄弟其云同姓者因同父而及之衍者不識其意遂以不親宗族爲言失之矣集傳不主沃事義固圓活然椒聊蕃衍杕杜孤特兩詩遙對命義顯然而鄂侯無兄奔竄九宗助順納君事具左傳又明有可證者乎若以曲沃實晉同姓服屬未逺爲疑竊謂桓莊武三世弒逆律以春秋之義當絕不爲親詩人所言同父同姓義別有屬不得執此謂非爲沃事也郁儀詩故謂刺哀侯哀侯侵陘庭之田致陘庭南鄙啟沃伐翼爲不能修徳親族彼以陘庭之田爲哀侯弟所有此於經傳無文未知所據古義以爲刺晉惠則遊談無根矣毛取正興今從集傳取反興○爾雅杜赤棠樊光曰赤者爲杜白者爲棠詳見甘棠

羔裘豹袪自我人居居豈無他人維子之故羔裘豹褎自我人究究豈無他人維子之好【一章平去通二章上去通】

在位不卹其民詩人刺之傳箋釋義簡直而集傳不從者蓋爾雅居居究究惡也之文朱子旣以爲疑而晉國之民指其大夫爲故舊恩好亦難據以爲說也今按範逸齋謂作是詩者蓋與在位之人有舊好其說近理可從詩意當云彼羔裘而豹袪豹褎者不能爲國家出力禦冦但從我國之人播其威虐居居然而傲狠究究然而苛察【嚴緝】豈無他人可以往歸乎所以不去者以子爲故舊恩好耳柰何不務修徳徒爲曲沃敺民也【孔疏參李解】蓋明告戒之民將去晉從沃當卹其民以自固也我人他人是詩人用意處自字含刺正深舊作用字解者失之○陳氏禮書羔裘君純羔大夫以豹飾毛傳祛袂也孔疏袂是袖之大名袪是袖頭小名其通皆爲袂也李巡曰居居不狎習之惡孫炎曰究究窮極人之惡

肅肅鴇羽集於苞栩王事靡盬不能蓻稷黍父母何怙悠悠蒼天曷其有所肅肅鴇翼集於苞棘王事靡盬不能蓺黍稷又母何食悠悠蒼天曷其有極肅肅鴇行集於苞桑王事靡盬不能蓺稻梁父母何嘗悠悠蒼天曷其有常

鴇性不樹止而肅肅之羽乃集於叢生之栩興君子下從徵役爲危苦也王事不可以不堅固故盡瘁爲之蓋哀侯與緡之立皆有王師故云王事也王師再起而沃晉之爭不解君子久從徵役不得歸飬父母故呼天而訴之以稷黍稲粱爲言者求爲隴上之民而不得也或疑與君子不類【何楷】則以辭害志矣此與杕杜羔裘序皆言刺時而前二篇不著其世此序下言昭公之後大亂五世則皆非昭公詩矣康成數五世謂昭公孝侯鄂侯哀侯小子侯按序明言昭公之後不得再數昭公朱子敍自孝侯至緡爲得其實集傳爲比今從毛爲興○郭璞云鴇似雁無後趾說文鴇性羣居有行列故詩曰鴇行羅願曰鴇水鳥爾雅栩杼陸疏今柞櫟也馮復京曰鄭漁仲以栩杼爲柞秦風苞櫟更是一物櫟乃今之橡斗樹朱子釋緜詩之柞亦與橡鬥不同孔疏盬與蠱字異義同說文煮海爲鹽煮池爲盬盬苦而易敗故以不堅訓之今從許義炳燭齊隨筆云以不堅固訓盬字毛鄭已來皆然以不可以三字訓靡字則其解頗曲而未暢竊謂靡盬二字各自爲義漢書爲酒醪以靡谷注靡散也說文靡披靡也徐曰披靡分也蓋謂王事如艸之披靡而不植如盬之細碎而不堅固正臣子勤勞奔走之時也義屬創見然較之舊訓則明直曉暢矣存之爾雅稌稻說文沛國謂稻爲糯秔稻屬二者皆稻也本卓粱有靑粱黃粱白粱皆粟類爾雅注虋今之赤梁粟是三種之外又有赤粱矣郝氏敬曰今髙粱之類

豈曰無衣七兮不如子之衣安且吉兮豈曰無衣六兮不如子之衣安且燠兮

武公之無可美明矣朱子辧之義亦正矣序言美之者疏謂其臣之意美之耳二章皆請命之辭然則何所取而存之陸氏奎勲曰錄之以著假王簒國之實也愚謂符命美新九錫美魏備登諸史而其罪益彰猶斯類也子之衣疏謂對天子之使請天子之衣嚴緝謂指使者言之是也恐未可以斥天子或又以子指武公謂詩當作於始得命之時於此美武公義爲順矣然王命旣至必有定服次章何復以衣六爲言故知舊說之得也李迂仲引唐季彊藩悍鎭代其主帥擅自封殖坐邀天子之旌節者爲比嚴緝亦引劉仁恭旌節吾自有但要長安本色之語以愚觀之其情事亦不盡同何者東遷之始六七十年之間皇威𨿽替綱紀猶存卽以曲沃之事論之桓莊武屢逞凶威覆宗弒主其目中豈復有王然而鄂侯奔隨莊可得國矣王命伐之而立哀侯莊無如何也小子被殺武可得國矣王命伐之而立緡武又無如何也以區區之翼孱弱不振曲沃視之不啻釡魚幾肉而相沿數十年之久者王爲之卵翼也虢芮梁荀諸國猶用王命而故絳之人防君有君不憚徵繕武公𨿽彊戾鷙悍而上怵共主之威下畏國人之義不有王命勢難立國與唐世諸藩怙彊迫脇者殊間使僖王能用舊典命師討罪復求孝鄂之後俾祀宗祏沃之爲晉蓋未可必無如僖王貪其重餌又有使者爲之先容故其計得行耳然猶僅命以一軍爲晉侯而武公卽已志得意滿無復不足此詩述其請命之意而序以爲美者先儒謂其猶知有天子之命愚直謂美其善於營幹能委曲成事爲久長計耳曰豈曰無若不急然者曰不如則又計較分明此其臣之辭而皆武公意也夫豈眞知有天子之命哉旣曰衣七又曰衣六若以或七或六惟上所命耳不必舉侯及天子之卿立說【傳箋】以爲變文成章者【嚴緝】亦非○許鈔春官司服注鷩冕七章一華虫二火三宗彜盡於衣一藻二粉米三黼四黻繡於裳

有杕之杜生於道左彼君子兮噬肯適我中心好之曷飲食之有杕之杜生於道周彼君子兮噬肯來遊中心好之曷飲食之【末二句不入韻】

此刺武公不能求賢自輔耳諸儒解義各出謂教武公求賢之法何但飲食而已此疏申箋義也謂使武公誠有好賢之心惟恐無以飲食賢者此呂用陳說也謂好賢而恐不足以致之無自而飲食之此集說也謂君不能養賢國人自致其意曰何以飲食之此嚴緝說也余說𨿽多要不出四者之域今按詩言君子適我而來遊若果中心好之何不飲食之病其不能飲食所謂恱賢不能舉又不能養也以杜之孤生道左興武公之不求自輔事非切類不得爲比○爾雅噬逮也逮及也曷盍也郭注盍何不諸家皆據說文以曷爲何似不若從爾雅注之曉達至以噬訓食【橫渠逸齋】以噬通逝【蘇氏】滯且曲矣集傳作發語解未知所據

葛生蒙楚蘝蔓於野予美亡此誰與獨處葛生蒙棘蘝蔓於域予美亡此誰與獨息角枕粲兮錦衾爛兮予美亡此誰與獨旦夏之日冬之夜百嵗之後歸於其居冬之夜夏之日百嵗之後歸於其室【野神與反夜音豫夜居平去通】序言刺晉獻公講師申其義謂好攻戰則國人多防獨程子謂思存者非悼亡者今按本詩三言亡此其二章言蘝蔓於域四章五章言百嵗之後歸於其居歸於其室恐不得謂其人尙在矣三章角枕錦衾正潘嶽所謂展轉盼枕席長簟竟空牀者男女之情一耳且發端以葛生蘝蔓爲興分明陳荄被野落葉委埏之景蓋葛生蒙於楚蘝生蔓於野物各有所依托【集傳】今予所美亡矣誰與哉獨處而已【蘇傳】先儒以爲婦人專一者得之徐氏光啟曰自夏而冬見無時不思又自冬而夏見無嵗不思何氏古義引世說云袁羊嘗詣劉恢恢在內眠未起袁作詩調之曰角枕粲文茵錦衾爛長筵劉尙晉明帝女主見詩大不平劉孝標言袁以死嘲劉故主不平耳則其爲悼亡詩舊矣毛傳興義未融今從集傳○孔疏獻公以莊十八年立僖九年卒按左傳莊二十八年伐驪戎閔元年作二軍滅耿滅魏二年伐東山臯落氏僖二年滅下陽五年圍上陽滅虢又執虞公八年敗狄於采桑是其好攻戰也說文蘝白薟也陸疏似栝樓葉盛而細其子正黒如燕薁幽州人謂之烏服其莖葉采以哺牛除熱

采苓采苓首陽之巓人之爲言苟亦無信捨旃捨旃苟亦無然人之爲言胡得焉采苦采苦首陽之下人之爲言苟亦無與捨旃捨旃苟亦無然人之爲言胡得焉采葑采葑首陽之東人之爲言苟亦無從捨旃合旃苟亦無然人之爲言胡得焉【苓力珍反信音伸】

苓苦葑不生於山而謂采之首陽諭讒言之無實也苟且也【鄭箋】與許也【集傳】因戎以聞人之言且勿聼信與從置之且勿以爲然更考其言何從而得則虛實盡見矣【本義舊說謂僞言無所得自然讒止】按苓生於隰苦生於田葑生於圃皆非山產箋乃云首陽信有苓旣違物性亦昧興義人之爲言四句傳箋皆以稱薦謗訕分二義固屬支贅王荊公謂人之造言不可苟聼亦不可苟捨亦費周折此篇之義歐陽得之餘友範蘅洲家相詩沈云序以采苓爲獻公信讒明爲申生驪姬而作願公無信其欺且捨申生之罪而徐察之人之爲言胡得焉者驪姬身處深宮何由得申生與人謀議之密言蓋優施教姬之語亦隠然言下矣按獻公信讒之事無大於此者序𨿽不言覺如此看捨旃二句更有著落逸齋亦主此而捨旃義則仍用舊說陸堂言六疊捨旃其諷申生之逺行與何得焉謂𨿽有讒言無傷也此與刺獻公之意轉離集傳謂比而興今只作興○孔疏首陽山在河東蒲阪縣許白雲曰今按首山卽雷首山首陽乃雷首山之南地理攷異伯夷墓在永樂縣三十五里雷首山南永樂卽蒲阪縣也

虞東學詩卷四﹤經部﹐詩類﹐虞東學詩﹥

欽定四庫全書

虞東學詩卷五

宗大府主事顧鎭撰

秦

嬴之得姓本於伯益秦之受封肇於非子其國在雍州鳥防山之東北漢志謂今隴西秦亭谷是也其先中潏居西戎以保西垂六世孫大雒生成及非子成主大雒後非子爲周孝王養馬汧渭間錢氏【詩學】謂隴州南三里有秦城卽其地也【按禹貢導岍及岐釋文岍又作汧汧水出汧縣之蒲谷胡渭錐指謂今鳯翔府隴州南三里布汧縣故城又謂岍岐並在河西渭北則田間之說信矣本紀言非子居犬丘卽漢槐裏縣槐裏去秦隴甚遠恐不可據】非子旣別封爲附庸邑於秦谷其主大雒後者厲王時爲西戎所滅宣王乃命非子曾孫秦仲爲大夫以伐西戎不克而死其子莊公大破戎師盡恢大雒舊壤徙居之因爲西垂大夫至犬戎弒幽王周室東徙莊公子襄公將兵救周王賜之岐山以西之地列爲諸侯傳子文公遂收周餘民有之地至岐岐以東獻之周廼自西垂還居非子故封【本紀】是襄文之世秦地不出岐西而鄭譜謂襄公逐戎橫有西都八百里之地非也疏復引終南詩爲襄公已得岐東之證不知終南西起秦隴東徹藍田緜亙八百里【雍錄錐指紀要並同】則岐之東西皆有終南不得執以訾謷史公也按莊二十二年莊王與虢酒泉今爲同州府澄城縣明在西周畿內倘其地已爲秦有莊王豈能奪以與人此尢鑿鑿可考者自當以本紀之言爲正其洊及岐東盡收虢鄭遺地乃在寧武徳三世至穆公滅芮築壘爲王城而秦境東至於河丰鎬故都從玆淪沒矣嘗論春秋大勢惟齊晉秦楚爲彊齊自桓公而後蹶不復振楚介南服居天下之下流𨿽其勢蹶張而俯仰之形懸矣所與爭天下者惟秦與晉昔人謂天下如常山之虵秦爲其首晉居其脊據其脊而扼其項則首亦不得不爲之俯故可以制秦者獨有晉耳晉三分而脊已折矣其首有不昻然而起者耶封殽而後其勢已兆秦之次於晉也聖人有深慮焉不然舊第在魏唐之先何以退而居後哉先儒以爲示貶後儒以爲繼霸其然豈其然乎

有車鄰鄰有馬白顚未見君子寺人之令阪有漆隰有栗旣見君子並坐鼓瑟今者不樂逝者其耋阪有桑隰有楊旣見君子並坐鼓簧今者不樂逝者其亡【令力珍反】附庸𨿽未爵命而自君其國則車馬禮樂侍禦所宜有也而秦僻在西陲因仍舊俗至仲入仕王朝初備其制故序下言秦仲始大集傳言創見而誇美也呂記曰旣見君子並坐鼓瑟簡易相親之俗也今者不樂逝者其耋悲壯感激之气也此能得詩之情嚴緝曰秦興而帝王之影響盡矣車鄰其濫觴也此能得詩之骨劉瑾何楷錢天錫及近日陸奎勲俱以秦仲時未必得備寺人之官因謂此詩作於秦襄之世愚謂仲初溺於戎俗及爲大夫得見周京聲物之盛效而爲之亦情理所有諸家泥於襄公始爲諸侯鑿空攺序不可訓也安溪謂阪隰非興其意蓋例之定中所言樹植余友錢辛楣氏則謂詩以山隰起興者甚多𨿽據所見詠之究不得不謂之興山榛隰苓與此文辭相類辛楣是也毛俱以發興在篇端此獨於下二章取興又是一例○易曰其於馬也爲的顙爾雅馰顙白顚舍人曰的白也顙額也額有白毛今之戴星馬毛傳寺人內小臣也疏曰周官序官云內小臣奄上士四人寺人王之正內五人則內小臣與寺人別官此云寺人內小臣者言在內細小之臣非言內小臣之官也按賈公彥曰寺人不掌男子秦詩未見君子寺人之令蓋秦仲始大其官未備故寺人兼小臣得掌男子此說得之說文阪山脇也三秦記其阪九曲欲上者七日乃越髙處東望秦川爾雅楊蒲柳左傳所謂董澤之蒲生澤中可爲箭笴埤雅楊有黃白靑赤四種毛傳八十曰耋疏云易注年逾七十左傳注七十曰耋此言八十無正文許白雲曰自七十至八十皆可言耋

駟鐵孔阜六轡在手公之媚子從公於狩奉時辰牡辰牡孔碩公曰左之舍拔則獲遊於北園四馬旣閒輶車鸞鑣載獫歇驕【首章上去通】

朱氏解頥曰一章言往而狩二章言狩而獲三章言獲而息王志長曰舊說【鄭箋】以末章追論未獵之前調習車馬之事不若今說【集傳】之順按秦初立國而詩所誇美多車馬戎兵射獵之事一反南豳之舊朱子所謂以猛驅之而果敢之气足以成富彊者固己可見然車鄰詠寺人駟鐵詠媚子其後受寺人媚子之禍開國承家小人勿用豈不可爲永鑑哉○毛傳鐵驪古義引說文云鐵深黒色驪赤黒色然按月令孟冬駕鐵驪鐵之爲驪不可據耶周禮五禦三曰逐禽左蓋射以中左者爲中殺釋名矢末爲柭拔卽柭也矢以鏃爲首柭爲末鄭曰括也括亦矢末疏引家語括而羽之是謂矢末爲括也輶車輕車也車僕掌輕車之倅此馳敵之車也詩之輶車乃田僕所設驅逆之車注云驅驅禽使前趨獲逆禦還之使不出圍按此車亦主輕利爾雅長喙獫短喙猲獢或謂【範傳嚴緝】歇其驕逸殊鑿

小戎俴收五楘梁輈遊環脇驅陰靷鋈續文茵暢轂駕我騏馵言念君子溫其如玉在其板屋亂我心曲四牡孔阜六轡在手騏駵是中騧驪是驂龍盾之合鋈以觼軜言念君子溫其在邑方何爲期胡然我念之俴駟孔羣厹矛鋈錞蒙伐有苑虎韔鏤膺交防二弓竹閉緄縢言念君子載寢載興厭厭良人秩秩徳音【首章驅續馵平去入通續轉平徐邈音辭屢反次章驂合軜邑平去通驂轉仄中字不入韻三章錞釋文音惇弓古音肱羣錞苑膺弓縢興音平上通龍爲霖謂侵韻屬應鐘變宮蒸韻屬黃鐘正宮變宮原以調和正宮古人通用向謂侵蒸不相通者非】

一章言車而帶及馬二章言馬而帶及兵三章言兵而接上馬蓋己開蟬聨一體序下言國人矜其車甲前六句是也言婦人閔其君子後四句是也【疏義】解頥曰西戎秦人不共戴天之讐也復讐之義𨿽行役者之婦無不知之而形於言者如此周之君臣亦可少愧已又曰溫言其徳之和易厭厭言其徳之安靜秩秩言其徳之有常以如是之君子親如是之勞苦此其閔惜之辭也愚按首言在其板屋初至時也次言方何爲期望其歸也三言秩秩徳音謂將有好音貽我蓋祝其凱旋也舊以徳音爲善譽恐非詩所曰襄公承天子命以伐西戎君子從役而其室家思念之先誇其軍容之盛而後及於離別之情與列國之勞苦哀怨者異矣豈眞有善人之教悅以先民哉亦能講武厲戎以自彊於刑政其後卒兼六國用此道也○小戎疏對元戎言之蓋附箋說羣臣之兵車補傳對乘車言之其說自妥然鄭駟楚廣各立名號秦亦宜然不必鑿也收謂之軫戴東原謂輿下四面材合而收輿者是考工注謂輿後橫木蓋據一面言之詩疏兼及前後則其旁可知陳祥道據注駁孔非也大車之隧八尺兵車之隧四尺四寸比大車之隧爲淺也隧之爲言深也謂從前軫至後軫其深之數如此也古人升車從後入故以淺深言之考工記國馬之輈深四尺七寸軹崇三尺三寸加軫與轐七寸又並此輈深則衡髙八尺七寸也深謂轅曲中劉熈釋名輈轅上勾也轅從後軫至前軫稍曲而上以便服馬之進退至衡則駕於衡上而向下勾之其形穹窿上曲如屋之梁又五分其穹每處以皮束之遊環者以韋爲無定環遊於服馬之背貫驂外轡當服馬外脇以止驂內入皆馭驂之制也【嚴緝】釋名陰防也橫側車前以防軨也楚辭注軫式下縱橫木卽考工記之轛也以板揜軨在式之前卽先鄭所謂式前之軓是揜軨卽軓軓卽陰也非軓爲一物揜之者又一物也孔疏失之驂不當衡【衡長六尺六寸其下只容兩服】別爲二靷以引車擊於陰板故曰陰靷續者靷端相接之環沃白金爲飾暢轂者轂長三尺二寸戴東原謂大車短轂【一尺五寸】取其利兵車長轂取其安黃氏日抄云盾狹而車廣一盾不足爲衛故以二盾比而合之非備破毀之義說文觼環有舌者軜驂內轡也按驂外轡旣貫於遊環而執之於手其內轡不執但納之觼而系於式前也以淺薄之金爲四馬之介【孔疏】使易於旋習【集傳】故曰孔羣孔羣甚和也韓詩云駟馬不著甲曰俴駟然戰馬無不被甲者終以毛義爲正厹矛毛云三隅矛蓋相傳爲然【孔疏】錞矛之下端平底者也【見曲禮注】伐舊謂中幹蒙舊謂討羽按二章旣言畫龍於盾而三章又言畫羽於盾何言盾之詳耶陸奎勲引考工熊旗六斿以象伐謂當是綴羽旗幟其說近之虎韔鏤膺三句皆言弓而毛以膺爲馬帶言近錯雜範逸齋謂卽弓室之胸於文爲順竹閉緄縢者言此交於韔中之弓以竹爲防以繩約之所謂弓檠者也陳祥道曰防旣夕禮作柲以竹爲之狀如弓然納於弓裏柲以閉之亦謂之閉緄以系之亦謂之紲騏色靑黒者【孔疏】馬后左足白馵【爾雅】駵赤色黒鬛【郭注】騧黃馬黒喙【說文】

蒹葭蒼蒼白露爲霜所謂伊人在水一方遡洄從之道阻且長遡遊從之宛在水中央蒹葭淒淒白露未晞所謂伊人在水之湄遡洄從之道阻且躋遡遊從之宛在水中坻蒹葭采采白露未已所謂伊人在水之涘遡洄從之道阻且右遡遊從之宛在水中沚【右音以】

詩刺襄公而序下言未能用周禮其說疑有所受顧未得其實而說者多岐如毛以霜露諭禮鄭以蒹葭諭民範以順流而涉諭以禮治人歐嚴並以伊人斥襄公呂以伊人指此理獨集傳以爲不知所指庻幾愼言之義竊意周道親親尙賢平易忠厚邠岐之民濡染禮樂之教者數百年秦襄起自西垂習於戎俗惟尙刑威喜攻戰盡棄周之舊典君子避地遠去焉故詩以爲霜起興未晞未已蓋難望以陽和之煦也逆流而上曰遡洄順流而涉曰遡防【毛傳】詩所謂於時猶有周之遺賢逆其道以求之不可得也順其道以求之未嘗不在焉依文解義斯爲近矣至以蒹葭諭伊人有後凋之節卻似不必集傳爲賦今從毛爲興○爾雅蒹薕葭蘆郭云蒹萑之未秀者卽今之荻荻之初生曰菼一曰薍一曰鵻又云葭一名華至秋堅成謂之萑葦據此則蒹有七名菼薍鵻蒹薕荻萑也葭有四名葭華蘆葦也其名易混故詳著之爾雅小渚曰沚小沚曰坻毛皆訓爲小渚誤也

終南何有有條有梅君子至止錦衣狐裘顏如渥丹其君也哉終南何有有紀有堂君子至止黻衣繡裳佩玉將將壽考不忘【梅裘哉本通裘古渠之反】

襄公初受命服而歸其大夫美之而序以爲戒者其君也哉壽考不忘頌禱之中有規勸焉條梅言气象之鬱蔥【詩緝】紀堂言形勢之壯濶【補傳】蓋以興其容貌佩服之盛兩曰至止蓋受服西歸時歐駁蒹葭箋秦處周之舊地據史記言終襄之世不能取岐丰李黃集解亦疑此詩序與史記相戾後人遂有攺作美秦文公者何其勇而無所裁也按詩言錦衣狐裘黻衣繡裳又曰其君也哉明是始受命服爲諸侯之辭而受命服爲諸侯者非襄公乎終南西起秦隴東徹藍田相去且八百里【程大昌】豈必至岐而始有終南乎至止者箋謂受命服於天子而來豈必至止於終南之下乎況首二句毛朱皆以爲興尢不容泥○柳宗元曰終南據天之中在都之南西至於褒斜又西至於隴首以臨於戎東至於商顏又東至於太華以距於闗方輿紀要云終南脈起昆侖尾銜嵩嶽爲雍梁之巨障大事表終南在今西安府長安縣南五十里亙鳯翔岐山郿武功盩厔鄠長安咸寧藍田九縣之地毛傳條槄爾雅槄山榎郭曰今之山楸楸細葉者爲榎爾雅梅柟陸疏云皮葉似豫章郭注似杏實酢誤集傳於召南具釋此不復云亦誤二物爲一物也紀訓基謂山基也堂訓畢釋丘云畢堂墻注云今終南山道名畢其邊若堂之墻集傳以山之亷角訓紀山之寛平處訓堂則用程子說

交交黃鳥止於棘誰從穆公子車奄息維此奄息百夫之特臨其穴惴惴其栗彼蒼者天殲我良人如可贖兮人百其身交交黃鳥止於桑誰從穆公子車仲行維此仲行百夫之防臨其穴惴惴其栗彼蒼者天殲我良人如可贖兮人百其身交交黃鳥止於楚誰從穆公子車鍼虎維此鍼虎百夫之禦臨其穴惴惴其栗彼蒼者天殲我良人如可贖兮人百其身【棘息特與穴栗各爲韻】

詩𨿽主於哀三良而棄民之罪不可掩矣黃鳥止棘毛鄭以爲得所山駁之謂與出谷遷喬者異其說然也夫枳棘之棲昔人所嘆以爲得所可乎蓋以黃鳥之失所止興三良之不得其死也按史記繆公卒從死者百七十七人子輿氏三人亦在從死中應劭注繆公與羣臣飲酒酣公曰生共此樂死共此哀於是三人許諾及公薨皆從死匡衡言秦穆而士多從死卽其事也其見於曹植詩者則曰秦穆先下世三臣皆自殘見於王粲詩者則云臨歿要之死焉得不相隨見於淵明詩者則云厚恩固難忘君命安可違據此則箋謂自殺以從死者信已生納諸壙古無是說今考三良墓與繆公墓相距遼遠則納壙之疑可釋卽服虔謂殺人以葬旋環其左右曰殉者亦不盡然矣臨穴惴栗自屬旁人箋義明直序刺穆公而諸儒皆罪康公亦與左傳不合○括地誌秦穆公塜在岐州雍縣東南二里三良塜在雍縣故城內今鳯翔府天興縣二塜迥不相及蓋從死而不同葬

鴥彼晨風郁彼北林未見君子憂心欽欽如何如何忘我實多山有苞櫟隰有六駁未見君子憂心靡樂如何如何忘我實多山有苞棣隰有樹檖未見君子憂心如醉如何如何忘我實多【風方愔反二章覺藥錫古韻同部】

以鷙鳥之投林興賢人之投主乃久而不蒙召見故憂之不釋也因問之曰如何乎如何乎多是不復記憶我矣所謂予日望之而莫予追也後二章以櫟駁棣檖起興皆是山所應有者猶國當有賢人也舊說以君子指賢人今用詩緝說但玩鳥投林之義恐是四方來歸者未必爲穆公舊臣耳集傳不從序說刺康公攺爲婦人詩今亦無可證者不如仍舊爲安○爾雅晨風鸇郭注鷂屬陸疏向風搖翅乃因風急疾擊燕雀食之故毛以鴥爲疾飛貌爾雅櫟其實梂孫炎曰櫟實橡也陸璣云秦人謂柞櫟爲櫟河內謂木蓼爲櫟椒榝之屬也此秦詩也宜從其方土之言柞櫟是也駁毛謂如馬倨牙食虎豹陸疏駁梓楡也其樹皮靑白駁犖遙視似駁馬故名按下章皆言山木不宜云獸爾雅常棣棣是棣名惟常棣專之毛以爲唐棣非也唐棣自是栘又檖赤羅郭曰今楊檖也實似梨而小酢可食陸云一名山梨今人亦種之極有脆美者

豈曰無衣與子同袍王於興師修我戈矛與子同仇豈曰無衣與子同澤王於興師修我矛防與子偕作豈曰無衣與子同裳王於興師修我甲兵與子偕行【衣師矛隔句韻下章同】

無衣刺用兵而不言所刺何君觀王於興師之文恐屬穆公詩也叔帶之難王使告於秦晉秦伯師於河上將納王晉人辭秦師而下此其事也秦之用兵後此別無勤王者矣與晉共承王命而晉獨成功詩所以刺歟六與子皆指晉人同仇偕作偕行而不能與之同功言外當有此意鄭以次於黃鳥晨風之後故以爲責康公而謂王於興師以王法興師其解迂曲竊意詩篇類多錯簡觀下渭陽決非卽位後作則此篇無嫌倒出也許抄以爲襄公詩則越世太遠李抑亭以爲哀公詩不知三百篇無越東周百年後者安溪詩所陸堂詩學皆以爲穆公詩安溪謂黃鳥作於君子此則軍中之言詩之次序往往如此○疏曰玉藻纊爲襺緼爲袍純著新綿名襺雜用舊絮名袍澤說文作襗袴也又釋名云汗衣近身受汗垢之衣毛傳戈長六尺六寸此乃言其柄也其上刃不在內考工記云戈柲六尺有六寸又云戈廣二寸內倍之謂刃下接柄處胡三之謂橫刃鄭所謂勾孑者也援四之謂直刃是戈柲之上一尺八寸也說文云戈平頭防也徐鍇云小支上向則爲防平之則爲戈考工記云防廣寸有半內三之胡四之援五之其制長丈六尺周禮注古用皮謂之甲今用金謂之鎧

我送舅氏曰至渭陽何以贈之路車乘黃我送舅氏悠悠我思何以贈之瓊瑰玉佩【思佩平上通】

詩本送舅而序云康公念母今讀其辭意自得於不言之表故曰詩可以興也廣漢張氏譏其不能自克於令狐之役或亦晉有以致之歟質疑曰按詩意作於送之之時非卽位後作也愚按三百篇無齊桓晉文之詩而於衛風錄木於秦風錄渭陽其亦不沒二君之意夫○孔疏雍在渭南水北曰陽晉在秦東行必渡渭曹氏粹中曰渡渭而送至渭北也漢志右扶風渭城縣故咸陽也在渭水之北水經渭水逕長安城北注卽咸陽

於我乎夏屋渠渠今也每食無餘於嗟乎不承權輿於我乎每食四簋今也每食不飽於嗟乎不承權輿【簋古音九龍爲霖本韻飽古音補苟反末句不入韻】

此刺康公忘先君之舊臣與賢者有始而無終也觀李斯諫逐客書所言則穆公之能得士可知而康公不能承之也集傳𨿽不主康公而末引楚元王敬禮穆生及王戊卽位忘設酒醴之事仍與序說相符夏大也【毛傳】屋具也渠渠猶勤勤也言始設禮食大具以食我其意勤勤然【鄭箋】丹鉛錄曰夏屋大俎也周人房俎今按魯頌籩豆大房集傳謂半體之俎足下有跗如堂房則夏屋卽大房之謂矣王肅以爲大屋孔氏謂下皆言飲食之事不得言屋宅者是也首章言俎之大其繼至於無餘次章言簋之多其繼至於不飽語意次第各有照應若以大屋當之文義不相管攝矣以經文繹之以魯頌証之知箋說非無稽也○考工記旊人爲簋則簋是瓦器容斗二升簋盛黍稷簠盛稻粱詩惟言簋而傳兼稻粱言者疏云以公食禮有稻粱知此四簋之內亦有稻粱公食六簋此惟四簋者燕食差於禮食陳氏曰造衡自權始造車自輿始故爾雅訓權輿爲始

陳

陳本太皥之墟在禹貢豫州之東其地廣平無名山大澤今陳州府治雎寧縣是也雎寧古之宛丘故漢志謂陳國今雎陽之地春秋大事表云今陳州府城南三里有宛丘髙二丈城內東北隅有池卽詩所謂東門之池也昔舜裔虞閼父爲周陶正其子曰滿武王妻以元女大姬而封之陳是爲胡公與薊【黃帝後】祝【堯後】並爲三恪後二十三世爲楚所滅漢志又言大姬好祭祀用史巫故其俗好巫鬼康成亦謂大姬好巫覡歌舞之樂愚按大姬爲聖王之女沐浴大姒邑姜之化寧有習尙巫覡喜樂歌舞之事左傳史趙稱胡公不滛亦安肯狥其夫人所好舊說殆未可信徐儆謂陳服於楚楚俗尙巫信鬼因之漸染其俗其或然歟任啟運曰陳與楚爲近其聲楚聲也今讀陳詩十篇節短韻長實爲楚詞開乳之源則其浸淫於楚者久矣先儒謂陳詩十而七爲淫靈公之事世變已極詩訖於此下於秦夷之也愚謂陳亡楚興而東周不可爲矣故詩訖於陳靈非沾沾於惡陳靈也

子之湯兮宛丘之上兮洵有情兮而無望兮坎其擊鼔宛丘之下無冬無夏值其鷺羽坎其擊缶宛丘之道無冬無夏值其鷺翿【缶方有反上去通】

東門之枌宛丘之栩子仲之子婆娑其下谷旦於差南方之原不績其麻市也婆娑谷旦於逝越以鬷邁視爾如荍貽我握椒【栩況浦反差古音磋原字不入韻荍釋文祁饒反】

漢志稱陳俗巫鬼引此二詩爲證則此二詩當爲淫祀歌舞之事如後世淸明上河之類宛丘刺幽自上倡也東門疾亂自下效也蓋陳之宛丘猶鄭之溱洧爲國中勝地迎神聚樂恆於此焉幽公以國君之貴輕身往遊於時巫覡之流取鷺羽爲翿立之而舞以事神復擊鼓缶以助其懽徧於宛丘上下且及道路之間無復冬夏之息所謂淫荒昬亂遊蕩無度者如此故刺之爲有俗情而無威望也子斥幽公箋說也疏引公羊傳百姓安子諸侯說子【公子翚謂隱公】唐風山有樞子有衣裳子有車馬【指昭公】爲證可以無疑矣毛以子爲大夫與序不應集傳以子爲此人此人亦何闗輕重而刺之東門宛丘南方之原皆歌舞之塲也君旣遊蕩則世俗效尢棄其職業男女亟聚所謂巫風也特舉子仲子以見風行自上枌栩之下如漢社枌楡之類婆娑師古以爲歌舞娯神也谷旦於差卽九歌之吉日良辰也視爾如荍貽我握椒卽美人目成芳椒成堂之語也【陸堂】任釣臺謂楚詞濫觴者得之愚按髙平曰原【歐義】據水經注宛丘在陳城南道東則南方之原卽宛丘也由東門至宛丘皆歌舞之地卽上篇宛丘之道也一章是先期演習二三章乃娯神之正日故擇谷旦而往也子仲之子男巫也【箋義】男巫則著其氏明其爲世族故刺之女巫不言其人疏謂庶人不足顯其名氏舊說以子爲女原爲原氏女說近穿鑿且與序說男女棄舊業而歌舞於市井者不應前二章旣言男女歌舞娯神之事末章則言聚觀者也越於也鬷總也【爾雅】鬷邁者疏言總集而行是也荍芘芣也【毛傳】古義引濮氏云芘芣開華自根及幹而上相接甚密視爾如荍言聚觀者盛周禮巫掌祓除注謂以薰艸藥椒實芬香故巫以相貽巫之所以結納人心者其術在是婦人女子所以樂觀之歟愚按兩詩皆刺巫風古義近理然男女混淆喧闐雜遝慕悅贈貽亦所不免特比之溱洧贈芍義各有歸耳○爾雅宛中宛丘郭曰中央隆髙毛傳則謂中央下李巡孫炎皆取毛傳爲說孔疏亦是傳義但爾雅又云丘上有丘爲宛丘非中髙而何郭義爲長爾雅盎謂之缶孔云易不鼓缶而歌史記藺相如使秦王鼔缶是樂器爲缶也又云缶是瓦器可以節樂按國語缶尙宮陳晹曰缶中虛而善容外圓而善應中聲之所出也古樂用缶或有然歟爾雅鷺舂鉏郭曰白鷺也爾雅荍蚍毛作芘芣郭云今荊葵也紫色羅願曰荊葵比戎葵葉小花似五銖錢大粉紅色有紫文縷之一名錦葵翿見王風君子陽陽篇枌見唐風山有樞篇栩見鴇羽篇椒見椒聊篇

衡門之下可以棲遲泌之洋洋可以樂饑豈其食魚必河之魴豈其取妻必齊之姜豈其食魚必河之鯉豈其取妻必宋之子【樂饑康成作饑非是】

詩緝曰僖公自謂國小不足以有爲意气消縮無奮然自立之志故詩人誘之範逸齋曰齊襄公志大心勞所謂過也詩人則抑之陳僖公願而無立志詩人則誘之李迂仲曰此詩當且從歐陽說一章言國𨿽小苟有志爲治亦可有爲二三章言不必大國而後可爲政也泌泉水【毛傳】王氏總聞曰泌在南陽泌陽縣陸佃云鯉魚之貴者故爾雅釋魚以鯉冠篇許白雲云鯉有赤白黃三種魴見前是詩於六義屬比

東門之池可以漚麻彼美淑姬可與晤歌東門之池可以漚紵彼美淑姬可與晤語東門之池可以漚菅彼美淑姬可與晤言【池古音沱後並同】

東門之楊其葉牂牂昏以爲期明星煌煌東門之楊其葉肺肺昏以爲期明星晢晢【晢從折日音制】

二序皆曰刺時皆興也東門之池集傳以爲淫奔今讀其辭絕無謔浪之意張氏詩記謂淑女非妖麗之稱是也然序下言嫉其君之淫昏而思淑女配之義頗迂滯𨿽歐蘇嚴呂並從其說未敢信爲必然也豈陳有賢妃不見答於君如衛莊姜之事者詩人作此以風其君猶衛碩人之義歟麻紵菅皆婦功習治之物必資池水漸漬使之柔韌乃可緝績【箋疏】興賢妃夙夜警戒使君入於善而不自知【李解】如晤歌晤語晤言亦漸漬之事也曰可與晤歌晤語晤言則疑有不與晤歌晤語晤言者矣三可字意味深長東門之楊序下言婚姻失時男女多違親迎而女猶不至按本詩明言昏以爲期無庸再開疑竇楊葉牂牂肺肺三月中也【鄭箋】言男女失時不逮秋冬【毛傳】士昏禮執燭前馬是親迎以昏也【孔疏】坊記云昏禮壻親迎見於舅姑舅姑承子以授壻恐事之違也以此坊民婦猶有不至者此詩及鄭丰是也明星箋訓大星集傳以爲啟明啟明見而不至則終不至矣於義尢顯○水經注陳城東門內有池東西七十步南北八十許步水至淸潔而不耗竭不生魚艸水中有故臺處所謂東門之池也麻見王風丘中有麻篇說文紵檾屬細者爲絟粗者爲紵陸疏亦麻也科生數十莖宿根在地中至春自生今南越紵布皆用此爾雅白華野菅郭璞曰菅茅屬孔氏曰已漚爲菅未漚但名爲茅柔韌宜爲索範氏曰菅以爲屨

墓門有棘斧以斯之夫也不良國人知之知而不已誰昔然矣墓門有梅有鴞萃止夫也不良歌以訊之訊予不顧顚倒思予【釋文訊本又作誶徐音息悴反錢辛楣云訊乃誶之誤非訊有誶音也按廣韻楚辭章句引此詩誶予不顧質疑顧予上去通】

序以爲刺陳佗者得之誰昔然矣當是耆舊之賢者昔嘗有所陳諫如石碏之諫寵州吁者桓公不從而今爲追咎之辭【潁濱少南古義】朱子舊說陳佗文公子桓公弟桓公疾病佗殺太子免桓公卒而自立明年爲蔡人所殺此詩刺佗而追咎先君也衍者謂無良師傅傳箋遂以棘爲惡木諭佗不善又以梅爲美木諭佗性本非不善由惡師傳教之又以斧斯爲訓導有鴞爲惡師又以夫指惡師輾轉繆戾讀詩記僅易夫字之解爲指陳佗詩緝僅易斧斯之解爲除惡木集傳一空障蔀大是快事然古說亦有不可廢者陳國數公之間元惡大憝非佗誰屬竊意詩作於桓公卒後陳佗旣簒之時故托墓門起興墓門者桓公妥魄之地【蘇義】棘梅皆墓木也詩人覽以起興亦是感傷其事以爲追咎之本耳斧以斯之諭佗之殺太子有鴞萃止諭佗之竊據陳國此不良之實也國人早知其惡誰容之至今者蓋自昔而已然謂桓公也歌以訊之訊予不顧指昔日言顚倒思予指今日言【古義】蓋必有所以告桓公者而桓不顧也身死未寒而子弒國簒顚倒至此死而有知豈不思予昔日之言乎皆追咎之辭此篇義解蘇陳爲得而猶牽於師傅之說於興義尙未分曉今參鄙說以著明之末三句舊主告佗愚謂佗何足告範逸齋謂冀佗之悔悟則詩人爲黨逆矣今參用何氏說以足蘇陳追咎之義○古義云梅解見摽有梅篇是仍用美木之解矣當言解見秦風終南篇爾雅梟鴟邢昺引說文云梟食母之鳥詩陳風有鴞萃止一名鵩一名梟一名鴟陸璣云鴞大如班鳩綠色惡聲之鳥入人家凶賈誼所賦鵩是也古義引羅願云鵩似鴞小如雉體有文采行不出域是鵩非鴞也又引荊州記云巫縣有鳥如雌雞其名爲鴞又引廣志云鴞楚鳩所生其名梟者乃爾雅所云梟鴟耳亦謂之土梟與鴞無涉

防有鵲巢卬有旨苕誰侜予美心焉忉忉中唐有甓卭有旨鷊誰侜予美心焉惕惕【鷊邢疏音逆釋文五歷反】

此詩之爲憂讒賊卽誰侜【譸同】予美句可證予美指宣公【鄭箋】防當如集傳作捍水之防【毛謂邑名者非】卭丘也【毛傳】苕當如陸疏爲苕饒【範以爲淩苕非是】蓋鵲性多懼每巢髙樹而防有之則不免於畢弋矣苕鷊味美可食而卭有之則不免於賊矣瓴甋宜爲垣墉而中唐有之則不免於踐踏矣四有字俱爲侜字張本傳箋迂滯諸儒都從歐義而唐甓解義未融防卭亦無歸著補傳謂如采苓首陽之意善已而謂中唐無甓其理不行今本其意而易之或無大戾歟按史記宣公二十一年公有嬖姬生子欵欲立之乃殺其太子禦冦禦冦素愛厲公子完完懼禍及已乃奔齊此詩所指信讒其卽謂此歟陸奎勲曰事與衛伋子晉申生同陳無文獻可徴賴此一詩猶存可指忠良爲淫慝乎毛朱皆作興○陳之防邑無考漢志陳縣注引博物記曰卭地在縣北防亭在焉此附毛爲說陸疏苕饒幽州人謂之翹饒莖可生食爾雅虉綬注曰雜色似綬劉氏瑾曰案埤雅鷊本鳥名咽下有囊如小綬具五色此傳所釋鷊艸之名豈因其似鷊鳥而取義乎董氏逌曰鷊舊作

月出皎兮佼人僚兮舒窈糾兮勞心悄兮月出皓兮佼人懰兮舒懮受兮勞心慅兮月出照兮佼人燎兮舒夭紹兮勞心慘兮【紏已小反慘五經文字作懆毛冕曰當作懆誤作慘】

陸堂詩學曰月出爲株林之先聲序刺好色義無可更愚按毛以舒爲行步舒緩窈糾懮受夭紹皆舒之姿是夜對月摹狀佼人之情態卽以第三句申足第二句末乃言不見而勞心也集傳謂安得見之而舒窈糾之情似於語外添綴成文余友範蘅洲詩沈曰僚好貌懰瀏離燎光明窈者深遠糾者繩三合若有所思而鬱結也懮與憂同受納也若有所苦而含忍也夭者屈也紹者糾緊也若有所抑而局促也如梁冀傳所云愁眉啼裝折腰齲齒以善爲妖態也讀詩記曰此詩用字聱牙疑爲方言今釋言無文後人難爲置解尢當以古說爲正舊以爲宣公詩安溪李氏謂此與下篇恐皆靈公詩古義謂徴舒將弒靈公國人作此以諷詩中舒字卽指徴舒窈糾云者徴舒意中憤恨絞急之狀據此則起當言靈公之淫蕩不合但言夏姬之佼好矣於詩意殊不相應

胡爲乎株林從夏南匪適株林從夏南駕我乘馬說於株野乘我乘駒朝食於株

夏姬之事太褻詩人不欲斥言故托詞於其子謂君何爲而往株林乎或者將從夏南乎又爲之解曰非往株林而從夏南也恐有他往耳【嚴緝】然而駕我乘馬則捨於株野矣乘我乘駒則又朝食於株矣𨿽欲爲之隠不可得也【呂記】毛傳大夫乘駒王肅述其意謂指孔寧儀行父李迂仲駁之謂大夫乘駒於經無明文惟何氏古義宗其說今不用○楚語云陳公子夏爲禦叔娶鄭穆公女【少妃姚子所生】生子南【徴舒字】宣十年傳云陳靈公與孔寧儀行父飲酒於夏氏公謂行父曰徴舒似汝對曰亦似君徴舒病之公出自其廐射而殺之按靈公被弒之時姬年已四十餘後楚莊滅陳欲納之巫臣曰是不祥人也乃止以予連尹襄老襄老死其子黒要烝焉巫臣逐而自娶之至是六十餘年矣猶生女嫁叔向晉楚間諺曰夏姬得道雞皮三少【宇文士及妝臺記序】蓋亦國家之妖孽也叔向之母曰子靈【巫臣】之妻殺三夫一君一子而亡一國兩卿矣可無懲乎寰宇記陳州南頓縣西南三十里有夏亭城城北五里有株林郡縣誌宋州柘城縣本陳之株邑故柘城在寧陵縣南七十里

彼澤之陂有蒲與荷有美一人傷如之何寤寐無爲涕泗滂沱彼澤之陂有蒲與蕑有美一人碩大且捲寤寐無爲中心悁悁彼澤之陂有蒲菡蓞有美一人碩大且儼寤寐無爲輾轉伏枕【陂古音波】

澤陂刺時衍者以爲男女相說而有美一人以下康成以爲思美人而不得見宋世說經家皆從之許白雲獨別言之謂月出男子思婦人澤陂婦人思男子錢天錫亦謂是女思男之辭觀碩大且捲碩大且儼可見如涕泗滂沱輾轉伏枕宛是婦人光景陸奎勲疑爲女子哀死之作且謂所懷者亦似正人此泥於碩大且儼之云也然則每章首二句作何取義耶愚按蒲荷蕑菡蓞皆柔弱無骨未必爲正人貞女之況三章疊言寤寐無爲則意有所結而百事具廢亦可見其荒於所思去葛生之義遠矣詩與月出株林相屬卽如舊說亦非無因何子必求其人以實之殊不可據○補傳曰澤水之鐘也陂水之障也爾雅莞苻離說文蒲似莞而褊有脊滑柔而溫詩緝謂莞精蒲粗是也爾雅荷芙蕖其莖茄其葉蕸【音遐】其本蔤其華菡蓞樊光引詩作有蒲與茄孔疏據以證鄭箋芙蕖之莖曰荷其實荷爲大名非必莖爲荷也蕑見溱洧篇澤蘭也漢諸池苑種之此疏言蘭爲陸艸誤矣鄭攺爲蓮尢誤

檜

檜爲髙辛氏火正祝融之墟在禹貢豫州外方之北滎陂之南居溱洧之間今河南許州府密縣東北五十里有檜城是也【檜古作鄶鄶城見僖三十二年左傳注公子瑕葬鄶城之下】田間錢氏曰鄭語史伯言主芣騩而食溱洧按芣騩具茨山也在密縣卽溱洧之源【大事表溱水出密縣馬嶺山】鄶都於此集傳謂卽鄭州非是【杜注鄶在滎陽密縣東北新鄭在滎陽宛陵縣西南】其君妘姓祝融之後韋昭言陸終第四子求言封於鄶史記言陸終生六子四曰會人古文鄶與會通舉其國耳非名也蓋其詳不可得聞矣平王時爲鄭武公所滅集傳謂桓公滅鄶亦非也【詳見鄭譜】潁濵蘇氏曰邶鄘魏之詩作於旣滅其所爲作者衛晉也至於鄶風則檜之未亡而已作矣蘇未嘗以檜詩爲爲鄭作也集傳亦誤今經彚纂檢正鄭譜檜在鄭前今依原第在陳后

羔裘逍遙狐裘以朝豈不爾思勞心忉忉羔裘翺翔狐裘在堂豈不爾思我心憂傷羔裘如膏日出有曜豈不爾思中心是悼

此篇序下之言有功於序者甚大序稱大夫以道去其君而詩言其君服禦之美而已非有大無道之事不能一朝居之勢也何以忉忉然憂傷是悼哉讀序下言國小而廹君不用道好潔其衣服逍遙遊燕而不能自彊於政治乃知檜君直安樂公之流其後人恃險驕侈蓋其家法使然大夫有心能無去乎一二章先言逍遙翺翔後言以朝在堂是以遊宴爲急務而怠於政治矣末章但誇羔裘之美不復言以朝在堂是直廢棄朝常而終日爲逍遙翺翔之事矣古義曰詩人非以羔裘狐裘爲大故而以逍遙翺翔爲可憂可謂能見大意矣昔漢成帝善修容儀臨朝淵黙而漢綱解紐卒墜炎基況區區檜國哉說者不於其大而齗齗於狐裘黃白之間抑末已【鄭謂狐黃是蠟祭服蘇嚴謂狐白是朝於天子服】首二句極形其宴安無爲之意下二句乃去而不忘所謂庶幾攺之予日望之者大夫亦忠於所事矣家語君臣視朝上下同服羔裘玉藻注黃衣狐裘大蠟時臘先祖之服孔潁逹曰天子視朝服皮弁服皮弁之下有狐白錦衣諸侯於天子之朝亦然箋據玉藻狐裘注謂檜君以祭服爲朝服蘇氏據孔疏以狐白爲諸侯朝天子之服檜君用以視朝案詩但言狐裘不著其色總之諸侯視朝無服狐裘之禮則檜君之好潔衣服惟意所適可見不必問其黃與白也再按鄭注狐白止言天子其謂諸侯朝天子亦然者乃是孔推鄭意如此非鄭說也陳祥道方慤則皆以狐白爲燕服經旣不著所用而論語言狐貉之厚以居陳方說固未可廢

庶見素冠兮棘人欒欒兮勞心慱慱兮庶見素衣兮我心傷悲兮聊與子同歸兮庶見素韠兮我心蘊結兮聊與子如一兮

毛以素冠爲練冠鄭攺爲大祥之冠王肅孫毓皆是箋說集傳從之蓋詩刺不能三年固當以三年立說也宰我以爲期問而夫子斥之可見當時尙行古制作詩者更在宰我前二三百年何至練冠已不得見只教化衰而至性薄喪近猶有悲哀卽遠漸忘飲酒食肉處內公行於三年之內而受服變除之節無復知而行之者詩人傷之以爲刺也玉藻縞冠素紕旣祥之冠也注云紕緣邊也其冠用縞以素爲紕故謂之素冠也【孔疏】間傳大祥素縞麻衣注云麻衣十五升布深衣也謂之麻者純用布無采飾疏云有采飾則謂之深衣緣以素則曰長衣緣以布則曰麻衣又云二十五月大祥祭此月脫除則首服素冠以縞紕之身著朝服而祭祭後哀情未除更反服微凶之服首著縞冠以素紕之身著十五升麻深衣愚按鄭不指麻衣爲素衣者蓋謂素用白絹而麻衣之緣用布故攺衣爲裳陸農師辧之云檀弓練衣縓緣言其衣矣今言練冠縓緣著冠亦縓緣也玉藻縞冠素紕言其冠矣今言素縞麻衣著衣亦素紕也變素紕言素縞則其紕也以縞之素者爲之也據此則次章素衣卽間傳麻衣無容攺訓爲裳又按喪禮始終無韠【孔疏】而箋引喪服小記除成喪者其祭也朝服縞冠疏引士冠禮主人冠朝服緇帶素韠是朝服有素韠也祥祭旣用朝服則素韠爲祥祭之服至祭訖而後反服素衣也三章皆著大祥之冠服有可信者孔氏間傳疏釋縞冠與玉藻疏違異當以玉藻疏爲正又引間傳注黒經白緯曰縞亦誤彼注是釋纖呂記駁鄭謂觀詩者不必委曲細拘於禮文論固大矣愚謂細者如上章狐裘黃白之類原無闗於詩之大義若本詩正刺失禮安得嫌其細而不加考訂乎棘言哀遽之狀欒欒言毀瘠之形慱慱言思慕之專舊以慱慱屬詩人愚謂三句文勢平埒直下正言素冠之人思慕專一有終身之痛也傷悲蘊結乃詩人自言故以我字別之意詩人獨行古禮於舉世不爲之時故以庶見爲言而期於同歸如一也○說文韠韍也所以蔽前以韋爲之鄭云冕服謂之韍他服謂之韠孔云古者佃漁而食皆衣其皮先知蔽前後知蔽後後王易以布帛而猶存其蔽前者不忘本也玉藻韠君朱大夫素士爵韋天子直諸侯前後方【下爲前上爲後】大夫前方後挫角士前後正又云韠下廣一尺長三尺其頸五寸肩革帶博二寸

隰有萇楚猗儺其枝夭之沃沃樂子之無知隰有萇楚猗儺其華夭之沃沃樂子之無家隰有萇楚猗儺其實夭之沃沃樂子之無室

萇楚疾恣謂貪恣也衍者以淫恣申之遂失其義集傳言政煩賦重人不堪其苦嘆其不如艸木之無知而無憂也其說不易季彭山曰詩以枝華實爲次蓋自枝而華而實能遂其生之意夭如厥艸惟夭之夭【呂記】夭之沃沃正說萇楚則末句不應別指質疑謂萇楚可言無知不可言無家室然則螽斯之爾子孫非乎子爾之呼子孫室家之目皆非可施於物類者而詩人滑稽往往有之毋容泥也王風兔爰小雅苕華沈痛正復相似集傳賦也按詩意似當爲比然終是托物附情原非切類仍從毛作興○爾雅萇楚銚【音姚】弋郭曰今羊桃也子如小麥亦似桃陸疏葉長而狹華紫赤色其枝莖弱過一尺引蔓於艸上

匪風發兮匪車偈兮顧聸周道中心怛兮匪風飄兮匪車嘌兮顧聸周道中心弔兮誰能亨魚漑之釜鬵誰將西歸懷之好音【魏伯子詩經原本偈乞戞反飄嘌弔平上去通】

匪風之思周道固已序下言國小政亂憂及禍難爲得思周道之實呂記曰政出天子則彊不淩弱各得其所政出諸侯則徵發之煩供億之困侵伐之暴惟小國偏受其害所以惓懷宗周爲獨切也發飄揚貌偈疾驅貌【集傳】飄風旋風也【李巡】嘌無節度也【毛傳】風則發今匪風也而發車則偈今匪車也而偈蓋言政之亂而人不安也【蘇說黃講】顧瞻周道而中心怛然蓋憂王者之政不及於天下而不能以庇廕我也次章仿此末乃望周道之復昌而以烹魚漑釜爲興蓋欲周之興治而去其擾也【補傳】今東諸侯有西歸而恪共王命者乎我蓋懷思其好音矣【嚴緝黃講】曰誰能曰誰將蓋冀幸而或有然之辭詩緝曰匪風思周而宣王中興天下謳吟思漢而光武再造其祖宗徳澤浹洽於人者深矣舊解未融愚按詩人所致望於周者如此其後鄭桓乃憑恃周眾東徙其民於鄶虢之十邑而王置不問則周道不可復興而檜亦自此亡矣讀此詩數過爲之慨然○疏曰爾雅防謂之鬵鬵鉹也孫炎云闗東謂甑爲鬵涼州謂甑爲鉹然則鬵是甑非釜類【毛曰釜屬】烹魚用釜不用甑雙舉者以其俱食器故連言耳又說文鬵大釜也釋文鼎大上小下若甑曰鬵是鬵若甑耳非卽甑也

曹

曹爲武王弟振鐸所封國地在禹貢兗州陶丘之北雷夏荷澤之野夾於魯衛之間漢志濟陰定陶故曹國禹貢陶丘在西南孔頴達曰雷夏澤在濟陰成陽縣西北菏澤在濟陰定陶縣東濟陰曹都所在是曹之封在二澤又曰曹都𨿽在濟陰其地則逾濟北僖三十一年取濟西田左傳曰分曹地是曹地在濟北也春秋大事表陶丘今曹縣哀公八年滅於宋陳氏傅良曰檜亡東周之始也曹亡春秋之終也

蜉蝣之羽衣裳楚楚心之憂矣於我歸處蜉蝣之翼采采衣服心之憂矣於我歸息蜉蝣掘閱麻衣如雪心之憂矣於我歸說【掘說文作堀釋文說如字】

蜉蝣朝生暮死而猶美其羽興曹君危亡將至而猶務於奢舉衣裳以例其餘也心之憂矣於我歸處見當時在位無一可倚仗者蓋慘然以亡國爲憂也【嚴緝】愚謂詩人平日必忠言灌灌而不見聽者故冀其依倚於我俾得納約自牖庶幾不至於危亡爾非但如東萊所引楚芉尹申亥捨靈王於家之事也序下及箋說意亦是而語頗滯○蜉蝣夏小正作浮游傳曰渠略也郭璞曰似蛣蜣身狹而長有角黃黒色掘閱毛謂容閱箋謂掘地解閱箋說近是蓋蛣蜣生土中掘地而出開解其穴如辟戶然故云掘閱也小正續注引此詩閱猶門也詩故云讀管子掘閱得玉始知閱與穴通二說皆足申明箋義孔疏攺解閱爲鮮閱欲引鄭附毛兩失之矣

彼候人兮何戈與祋彼其之子三百赤芾維鵜在梁不濡其翼彼其之子不稱其服維鵜在梁不濡其咮彼其之子不遂其媾薈兮蔚兮南山朝隮婉兮孌兮季女斯饑【祋音汝釋文芾甫味反味古音注媾古音故釋文隮子兮反詩經原本薈蔚婉孌各自爲韻】詩刺近小人序下以共公實之蓋本僖二十八年傳晉文公入曹數之以不用僖負羈而乘軒者三百人也首二句宜從集傳作興言彼候人尙荷戈祋以盡其職彼之子之赤芾者何所爲而有是三百之多哉蓋以引起下文不稱不遂意而以三百爲言亦隱然有蔚薈之象矣因以水鳥比小人言維鵜當在泥水中沒水求魚以食則濡其翼濡其咮者宜也今乃髙據漁梁之上而不濡其翼與咮【歐義】如小人無功而受祿不稱其章服之美待遇之禮也【程子】媾婚媾也【本義】毛訓厚集傳訓寵鄭易注訓會皆從婚媾取義而會義爲近遂亦稱也【集傳今人以遂意爲稱意】翼以文身故興服蒙上赤芾之文也咮以嘬食故興媾起下斯饑之意也【詩所】隮升气也【先鄭】升气爲云故毛曰升云也說文薈艸多貌蔚蓊蔚艸木盛貌毛公借以況云興之驟耳【張彩】郭景純曰蔓艸藤蘿根枝交附雲气因而襲人卽此見勢焰炙手妖氛布濩何異於南山之薈蔚也案周禮眡祲掌十煇之法九曰隮康成以爲虹蓋亦祲祥之類輔慶源謂末章言小人之盛而賢者不得其所也三百蔚薈前後相應範逸齋曰漢時小人濫受官爵貂蟬盈座郎官塡堦都尉塞市是亦三百赤芾之意愚謂龔遂言昌邑王左右皆狗而冠亦與維鵜在梁相類○周官序官云候人上士六人下士十有二人史六人徒百有二十人注云候人迎賓客之來者此詩所云特其徒耳若居候人之職則是官爲上士不以身荷戈祋戈見秦風無衣篇祋殳也殳見衛風伯兮篇玉藻一命緼芾黝珩再命赤芾黝珩三命赤芾蔥珩注云此冕爵弁之韠尊祭服異其名耳韠見檜風素冠篇詩緝芾當作韍古字通也蔽膝之韍從韋黼黻之黻從黹爾雅鵜洿澤郭曰今之鵜鶘也好羣飛入水食魚俗呼爲淘河陸疏形如鶚而極大喙長尺餘頷下胡大如數升囊若小澤中有魚便共抒水滿其胡而棄之以竭水取魚一統志曹南山在兗州府曹州南一百里春秋盟於曹南卽此大事表在今曹縣南八十里

鳲鳩在桑其子七兮淑人君子其儀一兮其儀一兮心如結兮鳲鳩在桑其子在梅淑人君子其帶伊然其帶伊絲其弁伊騏鳲鳩在桑其子在棘淑人君子其儀不忒其儀不忒正是四國鳲鳩在桑其子在榛淑人君子正是國人正是國人胡不萬年

鳲鳩刺不壹序下言在位無君子則陳古之義已明自序辧以爲未含刺意而後賢多生蜎擾或以爲豳詩錯簡【蔣氏蠡測】或以爲開國正風【陸氏詩學】至或鑿指其人【詩故謂美公子臧古義謂美晉文公】皆屬衍說歐陽駁毛鄭均一之義謂子之七及在梅在棘在榛皆以爲鳲鳩用心之不一是又未知陳古之義而泥於刺之一言以爲說也黃實夫曰鳲鳩之子有七至不一也或在梅或在棘或在榛又不一也而鳲鳩之在桑未嘗或異此正得其至一者蘇氏曰從其在梅則失其在棘從其在棘則失其在榛居一以俟之無不及者荀子謂目不兩視而明耳不兩聽而聰淮南子謂賈多端則貧工多技則窮皆足以發明儀一心結之義詩諭古人用心之一故能使民徳歸一而正天下之不正思其人今不復見也則又嘆曰胡不使之壽考萬年乎愛之切思之至也胡不萬年已死之辭【歐陽】今從祝願說宜不見刺意也詩牖曰首章以心爲主儀之一正是心之結處次章帶弁有常度就儀一中抽出一端言之三章正是四國又從其儀不忒廣言之末章胡不萬年見國家不可一日無表正之君子縱百年有盡而無盡之心法不朽也愚按先四國後國人者天下之本在國下三章俱本心結而二章以下言儀而不及心者蔣鳴玉圭約曰天下不見君子之心而見君子之儀卽儀可以徴心也魏伯子原本曰每第五句復處體愈寛博毛傳興也集傳同○爾雅鳲鳩鴶鵴郭云江東呼爲獲谷陸疏一名桑鳩一名擊谷詩緝云卽郯子所謂鳲鳩氏司空也鳲鳩平均故司空平水土許鈔云方言以爲戴勝非戴勝穴生不巢生疏曰玉藻說大帶之制天子素帶朱裏終辟【辟緣也竟此帶盡緣之】諸侯素帶終辟【無朱裏】大夫素帶辟垂【垂者緣之】士練帶率下辟【緣其末而已】是大夫以上大帶用素故知其帶伊絲爲大帶用素絲故言絲也毛傳騏騏文也顧命四人騏弁執戈注云靑黒曰騏正義曰馬之靑黒色者曰騏謂弁色如騏馬之文也此箋騏當作以玉爲之按弁師職王之皮弁會五采玉先鄭注云會縫中也結也皮弁之縫中每貫結五采玉以爲飾謂之孫毓云皮弁之飾有玉而無綦文箋義爲長疏謂顧命之騏弁乃是士服士之皮弁無飾此言諸侯故知騏當作

冽彼下泉浸彼苞稂愾我寤嘆念彼周京冽彼下泉浸彼苞蕭愾我寤嘆念彼京周冽彼下泉浸彼苞蓍愾我寤嘆念彼京師芃芃黍苗陰雨膏之四國有王郇伯勞之

匪風傷天下之無王故序曰思周道下泉傷天下之無霸故序曰思治序下言共公侵刻下民不得其所憂而思明王賢伯毛公因以童粱得水而病諭昭公困病其民說經家前後相因由來舊矣愚按稂蕭蓍皆蕪穢之艸與黍苗截然相反今但以下泉之浸與陰雨之膏反正相形而於稂蕭蓍黍苗之不同未著區別恐於詩意猶有未盡蓋寒泉陰雨均可澤物【補傳】而浸苞稂膏黍苗則亂與治之象也易曰井冽寒泉食則寒泉之澤物信矣然所浸者稂莠耳蕭艾耳蓍蒿耳惠在小人則良善困苦由王澤之竭故列國無政所以愾然而念宗周之盛時也【詩所】浸者漸漬苞者叢生【毛訓苞爲本今用王氏說】由漸漬而得叢生南山薈蔚之象也稂莠除則黍苗植泰山之云不崇朝而雨天下言溥博霑足無此疆爾界及於四國【補傳】非下泉偏浸比矣四國有王箋謂朝聘於天子疏引左傳諸侯有王以明之其說是也言明王在上則四國恪共王命於是方伯賦其政諸侯行其化【詩所】鳲鳩正四國之象也合上兩篇求之詩意或有當歟嚴緝曰曹共之時晉文伯業方盛下泉顧思明王賢伯何耶曹固可罪而文於曹虐矣執其君分其國以私憾故將甘心焉僅以貨免下泉愧木矣○爾雅稂童梁郭曰莠屬也羅氏曰詩言不稂不莠則稂亦惡艸爾雅蕭荻郭曰卽蒿也陸璣云荻蒿是許愼以爲艾蒿非也又云蓍似藾蕭靑色科生亦蒿屬服虔云郇國在解縣東郇瑕氏之墟也大事表今蒲州府臨晉縣東北十五里有郇城文王子所封國詩郇伯勞之是也按桓九年荀侯賈伯以王命伐曲沃後無所見爲伯之事未知何時思之者曹必郇所轄如召南之思召伯云爾豳

豳者戎狄之地名在禹貢雍州岐山之北原隰之野於漢屬右扶風郇邑【釋文○按禹貢原隰底績孔傳不言地名康成據篤公劉詩度其隰原以爲卽此原隰難以信據惟是秦中地多名原者俱在西安鳯翔之境是豳地亦在原隰中非以原隰專屬之豳也】胡朏明錐指謂今西安府豳州及三水縣皆豳地而一綂志稱幹州永壽縣爲古豳國蓋永壽與豳界毘連古今割不同也周本紀舜封后稷於邰今幹州武功縣地在豳之南故譜言自邰而出太王遷岐則又自北而南故譜言入處岐陽也譜又言公劉以夏太康時失其官守竄於此地其說殊誤按國語我先王不窋用失其官而自竄於戎狄之間是自豳出者不窋非公劉也【孔疏】錢飲光曰今慶陽府有不窋城恐不窋所竄非卽豳地至公劉又自不窋城遷入於豳也公劉亦不當夏太康時集傳云周公攝政乃述后稷公劉之化作詩一篇以戒成王謂之豳風後人又取周公所作及凡爲周公而作之詩以附焉案周公旣自托豳民之詠則作詩時已謂之豳風籥章氏迎寒暑而吹豳此其證也以爲無可系而系之豳者非以爲尊周公使專一國者尢非舊說又謂詩作於周公之遭變故謂之變風後人皆以爲疑文中子曰終之以豳風言變之可正也其說得之嚴華谷曰變風迄豳反周之初世道不終窮也齊豳秦魏唐陳檜曹太師之舊第也降秦於唐而挈豳以終之一經聖人之手而義理深遠矣朱公遷曰豳不先二南尊文王也不繼二南豳先岐後也不與王風相屬興衰非其類文王致治周公反正十五國風以是始終之則循環而爲治矣○豳風豳雅豳頌疑當時本有三詩今所存止七月耳康成三分是詩以巧附周禮固爲失之雪山王氏謂卽一詩而吹之器有不同其說亦未可信辧見楚茨十篇說及載芟篇解義

七月流火九月授衣一之日觱發二之日栗烈無衣無褐何以卒歲三之日於耜四之日舉趾同我婦子饁彼南畝田畯至喜七月流火九月授衣春日載陽有鳴倉庚女執懿筐遵彼微行爰求柔桑春日遲遲采蘩祁祁女心傷悲殆及公子同歸七月流火八月萑葦蠶月條桑取彼斧斨以伐遠揚猗彼女桑七月鳴鵙八月載績載載黃我朱孔陽爲公子裳四月秀葽五月鳴蜩八月其獲十月隕萚一之日於貉取彼狐貍爲公子裘二之日其同載纘武功言私其豵獻豜於公五月斯螽動股六月莎雞振羽七月在野八月在宇九月在戶十月蟋蟀入我牀下穹窒燻防塞向墐戶嗟我婦子曰爲攺歲入此室處六月食郁及薁七月亨葵及菽八月剝棗十月獲稻爲此春酒以介眉壽七月食瓜八月斷壺九月叔苴采荼薪樗食我農夫九月築場圃十月納禾稼黍稷重穋禾麻菽麥嗟我農夫我稼旣同上八執宮功晝爾於茅宵爾索綯亟其乘屋其始播百谷二之日鑿冰衝衝三之日納於淩陰四之日其蚤獻羔祭韭九月肅霜十月滌場朋酒斯饗曰殺羔羊躋彼公堂稱彼兕觥萬壽無疆【一章二章皆三韻火古音毀火衣平上通集傳歲讀如雪發烈褐歲一韻耜趾子畝喜一韻三章四章皆四韻裘渠之反五章一韻野音渚子讀祖六章又三韻七章又四韻稼古音古穋讀盧圃稼穋夫平上入通八章又三韻陰韻補於容反韭讀矯霜場饗羊堂觥彊平上通】

七月陳王業先儒皆以爲周公作惟黃實夫金仁山謂豳國舊有是詩而周公陳之今讀其詩以衣食爲本農桑爲經而祭祀昏姻田獵宮室之事日星霜露昆虫艸木之化錯緯其間衣則尊卑異等食則老壯異糧孝敬忠愛之意溢於言表洵非聖人不能爲黃金所云無足論者至於部分節解則集傳精矣一章總舉衣食爲全篇綱領而謀衣始於申月謀食始於寅月皆據陰陽之中豫之至也【解頥】衣之大計在蠶而布也裘也居室也皆禦寒所亟故二章至五章次第舉之食之大計在耕而果也蔬也酒肉也皆飲食所需故六章至八章分別舉之二章言蠶事之始【詩緝】故又原本於往歲之秋而致勤於今歲之春旣求柔桑以飼已出之蠶復采皤蒿以沃未出之蠶而時值婚禮殺止之候適有於歸之事故連姻公室之女以逺父母爲悲也【公子舊作公女今從集傳與下章公子例看同歸者劉氏謂同親迎之公子而歸】言似雜舉其實皆仲春時事也三章言蠶事之成【詩緝】故自暮春及於夏秋而遂連言績麻染繒之事至於爲裳而後謀衣之計備上下章疊舉公子古者君民一體豳民愛公之至特於公子申其意也三舉流火以著丁寧次句變文爲八月萑葦者承上章蠶事已殷而言故又推本往歲之豫儲其具也【詩緝】伐遠揚猗女桑次於求柔桑之後同爲今歲之事非豫擬來歲之言也【詩緝】集傳云以上二章專言蠶績之事以終首章前段無衣之意是也布帛裕矣而皮革之用未光故四章自秀葽之時至於隕萚之後建子之月而捕貉取皮以狐貍之貴者爲公子之裘焉此豳民打牲捉捕之事專於爲裘而設也因及其丑月合圍纘武私豵獻豜之愛猶三章主於治蠶而兼及婚姻皆一時之事而類舉之也集傳云此章專言狩獵以終首章前段無褐之意是也皮革充矣而牖戶之謀未固故五章自一陰以至純陰感物之變而修理其在邑之室【何楷曰室邑中之室自田廬而止之故曰入】弭罅漏去鳥防塞向以禦觱發之風墐戶以卻栗烈之气率婦子以入室處而自子至亥爲陰陽之一周故以攺歲言之集傳云此章亦以終首章前段禦寒之意詩所云亦以終卒歲之事也【卒歲本指十二月時相近又禦寒之事自此畢詩文處處顧前詩所言自的】衣裘旣具宮室旣安而飲食之需宜有以供之故六章言有六月可生食之車下李蘡薁焉【馮氏戴氏】有七月可熟食之承露【許鈔大莖小葉】大豆焉八月棗熟十月酒成而老者有養矣七八九月間可食壺可斷麻子可拾荼苦可菹樗木可薪而壯者有資矣七章遂言秋冬之交百谷告成總計一歲中先後所登如黍稷重穋禾麻菽麥之類無不納之於場同之於倉而食用饒矣於是上入邑居執治公家之役【範氏董氏】公事畢而又急修其在野之廬【補傳】宵晝不遑焉蓋以明春將播百谷當出而止息於此也五章以前言衣先蠶績而後裘六章以後言食先果蔬而後谷時物之次序然也末章遂因飲食而及於朋尊燕饗且躋堂稱觥以效媚玆之義猶五章因衣褐而及於爲裘獻豜七章言治室而及於上執宮功皆以著豳民忠愛之忱而此章兼言開冰納冰者所以結全篇寒暑之節也稱彼兕觥萬壽無疆朱氏善曰殺羊舉酒而祝其壽可謂上下相親之甚矣愚謂執豕用匏豳公所以飲食其下殺羊稱觥豳民所以親愛其上想見古初淳朴之治書曰欲王以小民受天永命此則周公陳七月之志也張子曰七月詩以夏正爲斷王雪山曰一之日至四之日皆以陽長而言戴岷隱曰十二辰至亥而止復起於子故曰攺歲毛氏以爲兼舉二正呂氏以爲通用三正並不可據蔡宮聞曰首章自七月推至四之日是二月也次章卽承二月言之三章卽繼三月言之四章以四月爲始而推至十二月五章以五月爲始而推至十月六章以六月爲始而推至九月七章又承九月十月言之八章宜繼以一之日矣捨一言二者豈當觱發之時於貉之外無他事歟論𨿽無闗大義而推索極細故錄存之○左傳張防曰火星中而寒暑退孔曰季冬十二月平旦正中在南方大寒退季夏六月黃昏火星中大暑退劉瑾曰堯時仲夏日在鶉火故昏而大火中周公時歲差當退十六七度故六月而後日在鶉火七月日在鶉首昏時大火西流於地之未位此詩上述豳俗而言七月流火者據周公所見而言三之日於耜夏小正正月農緯厥耒是也四之日舉趾夏小正二月往耰黍是也不必援引月令曲爲之說爾雅畯農夫孫炎曰農夫田官今考周禮無田畯正職疑卽鄕遂大夫及載師之屬爲之故毛直云田大夫而已倉庚卽黃鳥見葛覃篇夏小正二月有鳴倉庚又曰采蘩皆二月時也蘩以生蠶惟見此傳陸佃曰今洗蠶用蒿徐光啟曰蠶之未出者煮蘩沃之則易出集傳言以蘩啖之蓋以意解之耳疏曰隋銎【音穹】曰斧方銎曰斨說文銎孔也許鈔謂受柄處隋狹而長爾雅鵙伯勞夏小正作鴂鵙感五月一陰之气而鳴至七月三陰而其鳴亟矣小正傳曰鳴者明命也其不辜之時也注謂命人不辜此時移注此詩甚合樊光云鵙以夏至來以冬至去故埤雅曰倉庚知分鳴鵙知至葽之爲艸毛未著爲何物康成疑爲王萯非也王萯舊說以爲王陳翥謂卽夏小正之莠幽幽葽聲近也放齋以遠志當之蓋據爾雅葽繞及劉向苦葽之說郭璞云葽繞逺志也本艸雲遠志味苦廣雅云其上謂之小艸毛奇齡云一名防一名吳葵按內經注引月令作吳葵華則秀幽之爲秀葽蓋有本矣蜩類最多見於爾雅者有蜋蜩螗蜩茅蜩馬蜩寒蜩之名各以時先後而鳴其鳴於五月者則蜋蜩螗蜩也夏小正五月良蜩鳴又曰唐蜩鳴蜋蜩五采具螗蜩則今蟟也馮疏曰貉狐貍三獸名埤雅云貛貉同穴而異處貛之出入以貉爲導雅翼云狐口鋭而尾大貍口方而身文箋言貉自爲裘狐貍以供尊者其辧甚明毛傳以於貉爲取狐貍則混矣斯螽以股鳴者【蝗屬】莎雞以翼鳴者【一名絡緯頭小羽大有靑褐二色】蟋蟀以注鳴者【一名促織性善鬭】迥然三物也崔豹古今注混莎雞蟋蟀爲一物後人更混入斯螽誤之誤矣郁棣屬然非爾雅所謂唐棣常棣也辧見召南毛傳薁蘡薁也戴侗云蔓生類蒲萄六月熟孔疏以爲薁李非爾雅蔠葵繁露郭云承露也大莖小葉花紫色可茹公儀休防者卽此夏小正八月剝蓋畜之以爲菹農夫則采而食之而已故在七月毛傳壺瓠也斷疏謂就蔓斷之儀禮注苴麻之有蕡者疏云叔苴謂拾取麻實以供食也陸疏樗樹及皮皆似漆通誌云似椿北人呼山椿朋酒兩尊也朋酒斯饗伏臘飲酒之事不當謂國君饗羣臣躋堂稱觥亦執豕酌匏之類毛鄭以學校黨正言之亦屬衍說

鴟鴞鴟鴞旣取我子無毀我室恩斯勤斯鬻子之閔斯迨天之未陰雨徹彼桑土綢繆牖戶今此下民或敢侮予予手拮據予所捋荼予所蓄租予口卒瘏曰予未有室家予羽譙譙予尾翛翛予室翹翹風雨所漂搖予維音嘵嘵【詩本音子室上入通勤閔平上通】

序言周公救亂事見金縢作詩貽王當從孔傳在誅管蔡以後鄭注尙書訓辟爲避謂公聞流言而避居東都至成王悔而迎之然後奉命東徵則此詩在未東徵前毛從孔義箋則自行其說正義言周公避居東都史傳更無其事黃東發曰周公居東二年則罪人斯得未見有歸後再出東徵之次第歐陽力破鄭說集傳用之旣有定論矣後覆蔡沈書說復主鄭氏蓋以成王方疑周公周公不宜逞怒於成王遽誅流言之黨不知國家非常之變不當以常格相擬自古誅叛討逆機宜迅速間不容髮若引嫌遜避濡遲至二年之久俟王心悔悟然後致討必致坐失機宜釀成冦亂王室安危正未可定誤國之罪將誰與歸而謂周公爲之乎況流言之起卽叛亂張本何待二年之後始得罪人主名旣已不近情理而本詩旣取我子明指管蔡故下有恩勤鬻子之言安得曲言周公臣屬【歐論】其時洛邑未建又安得預言避居東都況叛者在東而周公往就虎口二年之中保毋別慮豈聖人別有神術以自防歟此必不可通之說也愚聞之師【陳氏】曰管蔡流言之事謂周公避位居東者譖言則退待罪私室敬俟明主之察大臣事君之常法也謂致辟東徵者主防國疑創業日淺安危存亡變系呼吸身受新陟王之托則宗社重而一己之名義猶輕利害更不足計是貴戚臣公忠體國之極致非聖人不能盡也以叔父托孤而僅守異姓大臣事君之常法急全一己之名義奉身而退不顧孺子孤立於上身去而後來事何所底止是豈聖人之行乎此吾以其人其地揆之而斷勿辟卽致辟居東卽東徵爲得其實也按吾師此段議論本於孟子之對齊宣義理極爲正大參以愚論事勢之說孔傳無可議者是詩以鴟鴞比武庚而於管蔡深致悲憫音調淒切詞旨危苦想見大聖人遭變匡扶心事後來惟武侯出師二表近之全詩義解毛勝於鄭然謂詩假鴟鴞之意以爲言不如集傳言鳥之愛巢者呼鴟鴞而告之於義爲順歐陽鴟鴞論云周公旣誅管蔡懼成王疑己誅其二叔乃序其意作鴟鴞以貽王此金縢之說也其義簡直而易明範補傳云管蔡𨿽已伏辜而成王之疑未釋故序詩者以救亂爲言又云流言中傷是欲成王疑周公而不終居攝之事所謂危王室也愚按流言之起由於攝政攝政當在武王初崩時不得言悔迎後始攝政也【歐義】成王旣爲流言所中管蔡誅而疑將益甚此詩所以反復開陳以冀王心之悟歐範之說不可易矣或疑迨天之未陰雨似在武庚未叛前不知首章明言旣取我子尙得雲天未陰雨耶鴟鴞諭武庚子諭管蔡室諭王室【彭氏】恩勤二句愬言鬻子之勞痛爲鴟鴞所取也二章上三句乃言文武造周事下二句方入時事孔疏云先王致此大功甚艱難而其下民或敢侵侮不可不遏絕以全王室三章言惟其如是所以不能已於拮據捋荼卒瘏也上下皆著予字以別之其義曉然此正言其汲汲東徵實以王室未定之故曰予未有室家特地申明此句以破其疑末章羽譙尾翛則破斧缺斨之象也如是而王不開悟則室猶可危風雨漂搖猶懼不免安得不爲此嘵嘵之音乎嘵嘵毛云懼也集傳云急也蓋懼而急鳴也周公之言如此而金縢云王亦未敢誚公是王疑未遽釋也自非風雷之變八百之鼎庸得奠乎蓋公之精誠有以感之矣毛傳興也今從集傳爲比○爾雅鴟鴞鸋鴂郭注鴟類賈誼謂鳯凰伏竄鴟鴞翺翔是也荼毛訓萑苕當從出其東門箋爲茅秀蓄租之租毛訓爲韓訓積集傳訓聚義皆可疑古義曰租通作蒩茅借也禮封諸侯以土蒩以白茅此亦用以借巢說似可存

我䢐東山慆慆不歸我來自東零雨其蒙我東曰歸我心西悲制彼裳衣勿士行枚蜎蜎者蠋烝在桑野惇彼獨宿亦在車下我䢐東山慆慆不歸我來自東零雨其蒙果臝之實亦施於宇伊威在室蠨蛸在戶町畽鹿場熠燿宵行亦可畏也伊可懷也我䢐東山慆慆不歸我來自東零雨其蒙鸛鳴於垤婦嘆於室灑掃穹室我徵聿至有惇苦烝在栗薪自我不見於今三年我䢐東山慆慆不歸我來自東零雨其蒙倉庚於飛熠燿其羽之子於歸皇駁其馬親結其縭九十其儀其新孔嘉其舊如之何【詩所每章首二句皆獨韻起說約謂古樂府及唐人詩餘長調皆有之一章三韻二章四韻三四章皆三韻魏伯子云一章蠋宿隔韻二章實室隔韻四章飛歸隔韻質疑云畏懷平去通垤室窒至去入通馬音姥縭音羅儀音俄】

周公旣平三監歸而勞士序本其事故曰周公東徵也全詩述敍勞苦猶采薇杕杜之意此更多作情語曲致形容故同是周公所作而風雅異體衍者言大夫美之失其義矣我䢐東山慆慆不歸言久也我來自東零雨其蒙行役之苦也此當日歸途眞景故每章以爲緣起一章追言其在東言歸之時心已西向而悲【集傳】杜詩所謂喜心翻倒極嗚咽淚沾巾也於時釋戎服而制裳衣自今無復行陣銜枚之事矣然猶獨宿車下見桑蠋而興感則離家尙遠也序曰一章言其完集傳謂全師而歸者是也二章言久役而室廬將廢全是途中結想而一種蒼涼蕭颯之狀如在目前嚴緝曰室廬將近則家事纖悉上心亦可畏伊可懷故作推宕而情思愈深序曰二章言其思集傳謂歸未至而思家之情是也舊以爲室家之思者非三章言婦之在家聞鸛鳴而興嘆蓋行者尢苦陰雨鸛鳴則將雨故婦念之而嘆於室也於是剪刈其果臝去其伊威蠨蛸之屬修除町畽而野獸屏迹水螢不生又窮塞室中之罅漏以俟夫之歸亦行者之設想也行者旣歸而見苦系於栗薪之上因言我之不見此已三年矣【集傳】蓋見土物而感徵行之久不說人而說物風人之致也序曰三章言室家之望女其實我徵聿至以下則旣歸之辭也四章言至家之後春和景明時物鮮好歸士之未有室家者及時昏娶旣甚美矣其舊有室家者欣慰更當何似耶【集傳】如之何有不能形容之意康成謂樂而戲之序曰四章言男女之得及時也眞西山曰士之蘊於心而不能言者周公盡發之於言所以上下交孚懽欣感激不能己也魏伯子曰篇中無限淒風苦雨之思讀之反如和風甘雨詩之移人情也至矣哉詩所曰舊說以爲仲春婚姻時據金縢秋大熟未獲則歸非以春矣蓋事後追勞之作爾○王氏應麟曰秦漢言山東山西皆指太行山東山卽商地裳衣箋訓兵服集傳謂平居之服得之士事也【說文】枚如箸銜之有繣結項中以止語【鄭箋】蓋旣歸而無事於此也蠋似蠶【郭璞】雅翼蠶類而不食桑羅願云葵中蠶也嚴緝曰烝有三義眾也進也久也此詩三言烝在皆言久役之意久義爲勝說文惇厚重不移之貌爾雅果臝之實栝樓郭曰齊人謂之土爾雅伊威委黍又蟠防負卽一物本艸云濕生虫多足色如蚓背有橫文蹙起爾雅蠨蛸長踦郭曰小鼅鼄長腳者俗呼爲喜子町畽說文作疃禽獸所踐處程子曰廬旁畦壠毛以熠燿爲螢例以下章不協集傳以宵行爲虫又於書傳無據楊用修曰古人用字有虛有實熠燿之爲螢實也爲倉庚之羽虛也如小雅有鶯其領言桑扈之領如鶯之文非言鶯也埤雅螢非熠燿熠燿行虫耳今卑濕處有之用修云唐李子卿有水螢賦此水螢也陸疏鸛似鴻而大長頸赤喙白身黒尾翅本艸注似鶴頂無丹不善唳但以喙相擊而鳴有白烏二種說文垤螘封也亦名蟻塜陸佃曰蟻將雨則出壅土成封易占所謂蟻封其垤大雨將至是也何楷曰苦之苦者栗薪栗樹之爲薪者蓋取以制棚架之類濶別許久見故園風物依然如舊也皇爾雅作騜黃白曰騜駵白曰駁孫炎云駵赤色也爾雅婦人之褘謂之縭縭緌也孫炎曰帨巾也郭璞曰香纓也疏從孫義陳祥道駁之曰纓帶曰衿昏禮所謂施衿也帶結而垂曰縭爾雅所謂縭緌也考爾雅衿謂之袸郭曰衣小帶也然則衿者纓之帶縭者衿之緌而孫以結縭爲結帨誤矣按曲禮女子許嫁纓蓋邪交絡帶示系屬於人士昏禮主人入親脫婦之纓據此當從郭說爲纓

旣破我斧又缺我斨周公東徵四國是皇哀我人斯亦孔之將旣破我斧又缺我錡周公東徵四國是吪哀我人斯亦孔之嘉旣破我斧又缺我銶周公東徵四國是遒哀我人斯亦孔之休【錡古渠禾反】

東山所陳軍士之情也軍士不自言而周公言之破斧所詠周公之心也周公不自言而詩人言之【詩測】玩首二語當屬從軍者所作序下言周大夫惡四國非也今從集傳嚴緝曰斧斨錡銶皆非兵器蓋爲除道樵蘇之用歷久致敝耳若以爲殺戮之多至於破斧缺斨是與之血戰而僅勝亦疲敝甚矣與下吪嘉遒休之意殊不相類血流漂杵孟子不信揮刀紛紜韓氏之陋也愚按殷民防溺旣深流言煽動日廣猜疑莫釋內外交訌三年中不知費多少焦勞多少擘畫當時民獻十夫外邦君庶士罔不以爲艱大原非雅歌投壺所克敉寧者然三數罪人之外未嘗有所誅夷而東土已自帖然蓋周公和恆四方務以徳綏所謂予惟不爾殺爾乃尙有爾土爾乃尙寧幹止者聖人之心天覆地載於此詩惝怳見之一章曰皇正之也二章曰吪化之也三章曰遒斂而固之也勞歸在先東徵在後者前之詩皆公所作此篇以下詩人美之故編次如此○易旅卦得其資斧注所以斫除荊棘七月篇取彼斧斨皆伐木之器司馬法輜輦載一斧一斤一鑿一梩一鋤二版二築軍中樵蘇築壘用之說文江淮間謂釜曰錡召南惟錡及釜是也蓋軍中所以防者毛云木屬曰銶疏云未見其文亦不審其狀然旣曰木屬則亦非兵器矣嚴說爲允

伐柯如何匪斧不克取妻如何匪媒不得伐柯伐柯其則不遠我遘之子籩豆有踐

九罭之魚鱒魴我覯之子衮衣繡裳鴻飛遵渚公歸無所於女信處鴻飛遵陸公歸不復於女信宿是以有衮衣兮無以我公歸兮無使我心悲兮【語類飛歸協句腰亦用韻詩中有此體】

二詩俱美周公伐柯是大夫諷迎周公【傳箋】九罭則大夫迎周公東人願畱之而不得也【箋義集傳】君臣之交猶男女之合故托於婚姻爲說言婚姻者每借諭斧柯故次章卽以斧柯言之如何者發問之詞【歐陽】言欲迎周公當有人以作之合【傳箋】孟子所謂繆公之側子思之側之人也誠得人以往迎其爲道也甚易蓋周公以肺腑至親忠誠貫日迎卽當來無難作合故以柯則之不遠微諷之是亦所謂刺也周公旣來而與之相見設其籩豆踐然成列君臣相與燕笑一見而往事釋然矣【郝敬】我者詩人代爲成王籌度之辭【何楷】蓋諷之速迎周公必謂迎之當以饗燕之禮行則滯矣伐柯篇旣諷王迎公九罭篇則王啟金縢後使大夫以冕服致迎之事三章皆大夫語末章則東人愛公之切而大夫爲之述其情所以甚美周公也蓋鱒魴美魚宜入九囊之网興之子盛徳宜服衮繡之衣【箋義】我覯云者大夫至東而見周公之辭言公當服此以歸輔朝廷也因謂東人曰女謂公將長畱於此乎鴻雁必飛翔雲際其遵渚遵陸者暫也往者公特欲歸而未得其所耳今歸將不復來矣【歐義】其於女乎信處信宿猶鴻之於渚陸也信處以往日言承上無所意信宿以今將歸言承上不復意末章言今之有此衮衣之賜者是欲以公歸耳公之決歸而不能畱明矣而東人不以朝廷之迎公爲可喜徒以東國之失公爲可悲愛之至而不暇計其他也無以我公歸無使我心悲寫出東人臥轍攀轅抵死不放之狀固見公之盛徳所感亦以著東人之知愛夫公而王之悔迎爲已晚故兩序皆曰美周公而衍者轉以爲刺王不知也二詩次東山之後明於誅管蔡後迎公伐柯從朱作比九罭興義從毛○周禮典命王之三公八命出封加一等服衮衮衣裳九章五章繪於衣四章繡於裳詩言衮衣繡裳是以三公而服出封之服爾雅竹豆謂之籩木豆謂之豆鄭云容實皆四升爾雅緵罟謂之九罭孫炎曰魚之所入有九囊也爾雅鱒鮅魴魾陸疏鱒似鯤而鱗細鯤亦作鯶郭云江東人呼魴魚爲鯿大曰鴻小曰雁【陶隱居】或云雁多羣鴻寡侶

狼跋其胡載疐其尾公孫碩膚赤舄幾幾狼疐其尾載跋其胡公孫碩膚徳音不瑕【胡膚尾幾隔句韻瑕古音胡】

此篇美周公而序下言不失其聖深得詩人微指嚴緝曰老狼以貪欲之故欲進則跋躐其胡欲退則疐跲其尾諭人有貪欲則進退失措也周公遜其大美不以徳盛自矜不以功大自伐無一毫私欲之累故𨿽處流言之變其赤舄幾幾然步履安詳無異平日所謂不失其聖也凡人處利害之變則舉止不安其常懼者或至喪屨喜者或至折屐詩人以赤舄幾幾見周公之聖其善觀聖人矣程子曰汝惟不矜天下莫與汝爭能汝惟不伐天下莫與汝爭功使周公有崇髙得名之心其能得天下之與如此乎惟其處已也防防然存恭畏之心其存誠也蕩蕩然無顧慮之意徳音所以不瑕也朱道行曰卽武王顯名不失之謂愚按此詩結束豳風傳寫周公全相當如箋說作於成功致太平之時公孫碩膚亦當如箋說遜此成功之大美集傳謂此非四國之所爲乃公自讓其大美而不居於義爲反田間錢氏主避居東都之說卽以公孫爲避位失之矣○跋躐也疐跲也李巡曰前行曰躐卻頓曰疐疏曰進則躐胡而前倒退則卻頓而倒於尾上也周禮注赤舄冕服之舄也王吉服有九舄有三等赤舄爲上次有白舄黒舄李如圭曰天子諸侯冕服用舄他服用履王安石曰幾人所慿以爲安故幾幾安也

虞東學詩卷五﹤經部﹐詩類﹐虞東學詩﹥

欽定四庫全書

虞東學詩卷六

宗人府主事顧鎭撰

小雅

雅正也朱子謂燕饗朝會之正樂也其分小大則周公制作時所定或謂周初之雅無大小之分者非也顧正之爲義非一說所能盡故有主政【序說】主理【潁濵象說】主體【華谷魯齋】主聲【夾漈泰之】不一之說往往執此非彼以今疑昔其實四者之說悉備於孔氏之說其言曰王者政教有小大詩人述之亦有小大此主乎政者也又曰體有小大故分爲二此主乎體者也又曰詩體旣異樂音亦殊此主乎聲者也又曰大雅宏遠而疏濶宏大體以明責小雅躁急而局促多憂傷而怨誹此論其辭而亦毘於理者也朱子固已采而兼用之矣今按集傳懽忻和悅以盡羣下之情恭敬齋莊以發先王之徳政在是理在是矣辭气不同音節亦異則體與聲之說具焉疏義詳盡集傳條貫余說可盡刪也【東萊經傳之說亦無取】至於小雅之次序時世朱子以爲不可考然自鹿鳴至菁菁者莪二十二篇皆常用樂歌經周公手定六月以下爲宣王詩節南山以下爲幽王詩時世略可攷見獨楚茨以下諸篇或敍田功或陳朝防後人旣不信序復疑集傳之難據而說者紛紛矣李文貞作詩所遂斷爲東都之詩再從盛時敍到周衰未免臆爲之說近日漳浦蔡氏欲分小雅爲二篇自鹿鳴至無羊爲始正而漸變自節南山至末爲已變而思正其說近理陳氏曰周家之治至於文武其禮文浸以繁縟故周公因一事以作一詩太史錄之其後或舉是事則復歌是詩焉

鹿鳴之什

集傳雅頌無諸國別故以十篇爲一卷而謂之什猶軍法以十人爲什也

呦呦鹿鳴食野之蘋我有嘉賔鼔瑟吹笙吹笙鼔簧承筐是將人之好我示我周行呦呦鹿鳴食野之蒿我有嘉賔徳音孔昭視民不恌君子是則是效我有防酒嘉賔式燕以敖呦呦鹿鳴食野之芩我有嘉賔鼓瑟鼔琴鼓瑟鼓琴和樂且湛我有防酒以燕樂嘉賔之心【首章上下兩韻次章平去通】

鹿鳴言燕彤弓言饗饗在廟而主敬燕在寢而主懽其所用之樂則饗或上取燕或下就【鄭譜】𨿽孔疏援據二傳謂饗燕同歌鹿鳴而本經所陳則燕禮也儀禮注鹿鳴者君與臣下及四方之賔燕講道修徳之樂歌得其義矣大射之歌鹿鳴先行燕禮故也鄕飲之歌鹿鳴禮盛者將進取也惟爲鄕飲所用故士之入學得而肄之未有無故而可以通用者也鹿鳴以仁求其羣【新語】而得食相呼興君以恩禮逮其下而與之懽燕鼓瑟者工歌鹿鳴之三也吹笙者笙奏南陔以下也承筐是將者飲之而有酬幣食之而有侑幣也【鄭箋】燕禮無用幣之文而周語稱先王之燕有折俎加豆酬幣容貨以示容合好是燕有幣也禮不具其文耳【孔疏】人之好我示我周行古者於旅也語蓋厚意旣將驩欣交通庶乎人之好愛我而示以大道所謂忠臣嘉賔得盡其心者此也【序說】王褒頌云上下俱欲懽然交欣千載一防論說無疑其義蓋本於此徳音者懿徳之著爲令聞也【鄒氏】鄭注鄕飲酒燕禮皆言嘉賔示我以善道又有明徳可則效而箋詩作別解顯自矛盾故集傳用其注禮之意以釋之上章乞其言次章憲其徳也嘉賔式燕以敖者因燕而射以樂賔也二三章疊言我有防酒者徹俎之後脫履就席君曰無不醉也末章復言作樂變笙言琴者堂下之樂不作獨鼓琴瑟以盡賔主之歡【詩所】蓋至此則爵行無算樂亦無算也和樂且湛者言樂之長久宵則執燭於東西階也旣乞言憲徳尢欲其中心安樂好我於無窮也【詩所】全篇結到心字乃知君臣相與一以至誠而非其外之文也詩所曰此篇必文王之詩以四詩皆首文王也文王旣立辟雝作靈臺與賢臣燕飲於其中俯有麀鹿仰有白鳥作者因物起興此及振鷺是也后妃寤寐求賢於內文王尊賢於外琴瑟鐘鼓之音朝寢相應後聖以爲樂而不淫其可謂至徳也已矣○釋艸蘋有二種一水蘋見前一藾蕭則此蘋也陸疏始生香可食陸蘋也又釋艸蒿菣【去刃反】陸疏靑蒿也荊豫間曰菣又疏芩生澤中下地咸處莖如釵股牛馬亦喜食之按燕禮小臣納工工四人二瑟小臣左何瑟面鼓執越【瑟下孔】內右手相入升自西階北面東上坐小臣坐授瑟乃降工歌鹿鳴四牡皇皇者華笙入立於縣中奏南陔白華華黍乃間歌魚麗笙由庚歌南有嘉魚笙崇丘歌南山有臺笙由儀遂歌鄕樂周南闗雎葛覃捲耳召南鵲巢采蘩采蘋此正歌也至以射樂賔後則有無算樂焉注曰取懽而已宵則庶子執燭於阼階上司宮執燭於西階上甸人爲大燭於庭閽人爲大燭於門外賔醉坐取薦脯以降奏陔燕樂之事乃畢

四牡騑騑周道倭遲豈不懷歸王事靡盬我心傷悲四牡騑騑嘽嘽駱馬豈不懷歸王事靡盬不遑啟處翩翩者鵻載飛載下集於苞栩王事靡盬不遑將父翩翩者鵻載飛載止集於苞杞王事靡盬不遑將母駕彼四駱載驟駸駸豈不懷歸是用作歌將母來諗【次章馬處韻騑歸隔韻三章下栩父韻栩況甫反四章止杞母韻五章駸諗韻平上通】

四牡勞來皇華策遣先勞後遣者蘇氏以爲聲有先後非也蓋作詩之時各緣本事迨後編爲樂章鹿鳴三詩同歌堂上則先卹其情後勸以義燕示慈惠故也序曰勞使臣之來則己國使臣之歸或諸侯使臣之來皆用此勞之矣【童子問】全篇皆君代使臣之言集傳謂敍其情而憫其勞詩之情也序說謂有功而見知則悅詩之用也首二章言使臣不已於行而周道回逺𨿽以耐勞之駱馬【陸氏】而喘息如此【毛傳】則勞可知矣豈不思歸而王事不可以不堅固不敢以私而廢公是以傷悲而不暇居處也傷悲者卽下將父母之私情不遑者卽上靡盬之公義也三四章見夫不之飛而終集因念使事未畢而不獲歸養父母所以申其悲傷之故陳其不遑之苦也末章言將母來諗者探其情意所不能已而未敢言者於其燕勞而歌之【朱子初說】所謂有功而見知也儀禮注采其勤苦王事念將父母懷歸傷悲忠孝之至以勞賔也錢飲光曰其詩沈鬱曲折一如使臣自道其情而實上人代之言則使臣無可復言矣所以感之深而益盡心於王事也先王之善用人心如此○爾雅白馬黒鬛駱廣雅駱馬耐勞今呼黃馬尾鬛一道通黒如界者爲駱蓋馬無分於黃白若今衣脊絡縫故曰駱也通誌凡鳥之短尾者皆謂佳惟夫不【音丕】專名焉郭曰今鵓鳩也箋曰鳥之慤謹者鵻一鳥而十四名鵻也鵻其也鵓鳩也祝鳩也鳺鴀也防鳩也鵾鳩也楚鳩也鳻鳩也荊鳩也乳鳩也鵴鳩也鳩也防鳩也【嚴緝】詩有三杞此詩苞杞爾雅謂之枸檵詳見鄭風將仲子篇

皇皇者華於彼原隰駪駪徵夫每懷靡及我馬維駒六轡如濡載馳載驅周爰咨諏我馬維騏六轡如絲載馳載驅周爰咨謀我馬維駱六轡沃若載馳載驅周爰咨度我馬維駰六轡旣均載馳載驅周爰咨詢【首章隔韻華音敷誅音媒】

本詩爲君遣其臣春秋內外傳皆曰君教使臣此其教之之辭也人君出使臣於千里之外苟無以發其懽欣則意气衰落【程子】故以華之皇皇於原隰興使臣能將君命爲國光華於逺近也【嚴緝】駪說文爲馬眾多下四章駒騏駱駰正言多也馬之眾多由於徵夫眾多故毛卽以徵夫言之使必有介故眾也集傳加訓疾行因下靡及而言亦注家因文解義之法每懷靡及者每事思之而於心常若不及【歐蘇】不必泥國語懷和之義或曰諸使臣皆同此懷故曰每懷外傳所謂懷和爲每懷也首章述其懷以爲綱下乃條舉其目皆恐其不及而勤於訪問也忠信爲周國語文左傳必咨於周則謂周徧之周於義得也訪問於善曰咨咨親爲詢咨禮爲度咨事爲諏咨難曰謀詁訓鑿鑿未便以變文叶韻例之按周禮小行人之職萬民之利害爲一書禮俗政事教治刑禁之順逆爲一書悖逆暴亂作慝猶犯令者爲一書札喪凶荒厄貧爲一書康樂和親安貧爲一書凡此五物者每國辧異之以反命於王以周知天下之故與此詩正相表裏穆叔之言豈無據乎補傳謂燕而歌此詩卽是送之以禮樂亦通毛不言興今從集傳爲興○爾雅陰白雜毛駰郭注陰淺黒或云目下白或云白陰俱非

常棣之華鄂不韡韡凡今之人莫如兄弟死喪之威兄弟孔懷原隰裒矣兄弟求矣脊令在原兄弟急難每有良朋況也永嘆兄弟鬩於墻外禦其務毎有良朋烝也無戎喪亂旣平旣安且寧𨿽有兄弟不如友生儐爾籩豆飲酒之飫兄弟旣具和樂且孺妻子好合如鼓瑟琴兄弟旣翕和樂且湛宜爾室家樂爾妻帑是究是圖亶其然乎【不鄭作拊拊亦作跗裒古蒲牟反務左傳作侮戎音汝熊明來五經說常武以修我戎並當音汝龍爲霖曰公孤通也豆古田故反家音姑】

詩爲燕兄弟之樂歌作於管蔡旣誅之後故其辭悱惻淒婉其實非爲管蔡作也旣作於後而先儒又謂文武治內之詩者朱子云燕兄弟者文武之政閔管蔡者周公之心得其義矣首章言兄弟同气連枝如華鄂相附非他人所得如卽陳思豆萁之譬而正言之下四章反覆申明其義也鄂說文作蕚承華者曰鄂不【音桴】鄂足也鄂足得華之光明則韡韡然盛【鄭箋】二三四章連言死喪急難外侮者人之眞情恆於此驗而周公遭人倫之變故志切情哀爲涕泣之道也裒謂積屍裒聚【集傳】則求字當爲収卹之義乃與死喪相應且不待死喪也凡有患難惟兄弟急之而相救【何楷】況與怳通悲嘆貌【詩所】又非獨兄弟之式好者也卽不令之兄弟亦必共禦外侮此豈可望之朋友乎烝眾也戎汝也𨿽眾而不能助汝言兄弟之不令者猶勝於朋友之良者也【詩緝】人之不如兄弟有斷然矣乃至喪亂平而猜嫌起反謂朋友賢於兄弟豈非失其本心者乎【歐蘇】第五章

爲全詩轉捩得此一折義理更極分明情辭更極悚切六章以下則正言燕事飫私飲也【傳箋】周語王公立飫則有房烝是也孺者親慕之義【程子】言其和樂如孺子時此堂上之燕也合者如琴瑟之聲相應和蓋王與族人燕則後亦燕其宗婦【箋說】湛者樂之久此房中之燕也妻子和諧則兄弟翕聚而不散蓋兄弟之愛往往間於妻子故末章又以宜室家樂妻帑言之而使之究圖其義也呂氏曰告人以兄弟之當親未有不以爲然者苟非是究是圖實從事於此則亦未有誠知其然者也諸家皆以妻子不如兄弟立說失其防矣集傳以宜室家承第六章

樂妻帑承第七章

亦似彊說○集解召南唐棣之華與論語所舉唐棣則爾雅所謂栘也此常棣與采薇維常之華則爾雅所謂棣也郭璞云今山中有棣樹子如櫻桃可食程子曰今所謂郁李花蕚相承甚力焦氏筆乘雲不風無切本作柎卽今花蒂左傳華不注山人讀作逋骨切誤也古不字讀作缶今讀如卜乃俗音耳據此則鄭非攺字徐元扈云常棣一華輒生二蕚兩兩相麗故稱韡韡興兄弟同生之意爾雅脊令雝渠郭曰雀屬詩緝云雪姑也鄭以爲水鳥者非禽經曰脊令友悌故以取興帑子也左傳歸其帑爾雅飫私也毛云不脫屨而升堂謂之飫疏曰燕由坐而脫屨明飫立則不脫屨矣又曰王與族人燕則宗婦內宗之屬亦從後於房中而燕故有妻子按諸儒說後三章義精矣但本詩爲燕而作則舉燕中所有之人宜也故舊說不可廢其義則仍如諸儒所言爾

伐木丁丁鳥鳴嚶嚶出自幽谷遷於喬木嚶其鳴矣求其友聲相彼鳥矣猶求友聲矧伊人矣不求友生神之聽之終和且平伐木許許釃酒有藇旣有肥羜以速諸父寧適不來維我弗顧於粲灑掃陳饋八簋旣有肥牡以速諸舅寧適不來微我有咎伐木於阪釃酒有衍籩豆有踐兄弟無逺民之失徳幹餱以愆有酒湑我無酒酤我坎坎鼓我蹲蹲舞我迨我暇矣飲此湑矣【簋音九上去通暇古音豫平上平去通】

詩爲燕朋友故舊而以父舅兄弟爲文疏引覲禮天子呼諸侯之義蓋天子之友不越同姓異姓【張記】或謂燕朋友而及親戚者【詩所】衍說也因伐木而感鳴鳥如葛覃取興之例呂記謂詩人多相因之辭是也伐木非一人能獨爲【程子】故借以取興或疑詩主鳥鳴求友爲諭反謂下二章之不類【歐義】則失矣以伐木興鳥鳴【集傳】亦非蘇氏轍曰事之甚小而須友者伐木也物之無知而不忘其羣者鳥也語曰良禽擇木良臣擇主故必出谷遷喬而後可求友神之聽之終和且平言尊賢尙徳之心可以質諸鬼神無復乖戾參差有初而鮮終也非鬼神佑之以和平【頴濵】亦非求友以治天下而有和平之效之謂【迂仲】首章略君臣而言交誼所謂樂道忘勢也【眞氏】二三章乃言設燕之事極品物之丰酒食之盛隆禮備樂而常恐恩意不至以取咎致愆故乘暇而飲以相樂所以永終此和平也伐木許許蓋旣伐而舉之淮南子舉大木者呼邪許蓋舉重勸力之歌【集傳】伐木於阪則自山而陸矣【張記】𨿽興義而言之有序如此微我弗顧微我有咎鄧元錫云寧其適有他故而不來將無我弗顧我有咎而不來也實勝舊說按禮饗用太牢詩言肥羜肥牡則同於饗【羅氏願曰肥牡大牛今按詩中言牡者多主牛疏謂卽肥羜者非】食主黍稷詩言陳饋八簋則同於食燕主飲酒而樂無算詩之言酒者或筐之而名釃或茅縮之而名湑或一宿成之而名酤【毛傳酤一宿之酒釋文音戶鄭攺訓爲沽則豈有天子而買酒飲賔者】而又有坎坎之鼔蹲蹲之舞則同於燕何子謂兼是三者禮之盛也愚謂三禮無一時並用之事詩特備言之或當饗或當食或當燕通用以爲樂歌耳丘氏曰燕或因祭或因勞或因閒暇中庸燕毛是因祭也四牡皇華是因勞也伐木之亂所謂迨我暇矣是因閒暇而時會也舊作六章集傳從劉氏作三章今仍之○毛傳藇美貌未詳所出爾雅未成羊羜周禮注進食於尊曰饋明堂位周之八簋八簋乃祭品今燕用之尊敬之也王制幹豆注謂臘之以爲豆實疏云豆實非脯而云幹者謂作醢及臡先幹其肉徐鍇云飯幹爲餱顏師古曰幹餱二物皆食之薄者張記曰幹餱餅餌之類以爲一物非是

天保定爾亦孔之固俾爾單厚何福不除俾爾多益以莫不庶天保定爾俾爾戩谷罄無不宜受天百祿降爾遐福維日不足天保定爾以莫不興如山如阜如岡如陵如川之方至以莫不增吉蠲爲饎是用孝享禴祠烝嘗於公先王君曰卜爾萬壽無疆神之弔矣詒爾多福民之質矣日用飲食羣黎百姓徧爲爾徳如月之恆如日之升如南山之壽不騫不崩如松栢之茂無不爾或承【厚古音戶除庶平上通享音鄕福古方墨反恆一作故毛鄭皆以訓之嚴華谷疑恆縆異音縆音亙然平去亦自通也茂音耄】

序言下報上疏謂聖人示法義取相成非故答上篇也按燕禮無臣下答報之歌豈無算之節所用歟疑不敢質也前三章主天之福君而取諭於山阜岡陵川至蓋承維日不足言之有髙大盛長之義焉後三章主神之福君而取諭於日月南山松栢蓋承萬壽無疆言之有永久綿延之義焉單厚者徳信厚也【毛傳】徳信厚則何福不消除【程子除有消去之義】多益者多受益也多受益則何福不蕃庶戩谷者所行盡善也所行盡善則事無不宜宜室家宜兄弟宜子孫宜民人也【說約】曰厚曰益曰谷以俾爾爲言祝君之徳也曰除曰庶曰宜曰興曰增以無不莫不爲言祝君之福也【嚴緝】有是徳斯有是福頌不忘規也旣已受天百祿矣又降以遐久之福方且維日不足焉下章所謂興且增者卽維日不足之義而天之保定爾者所由孔固也非獨天之保定孔固也神又錫之福焉諏日擇士之善曰吉齋戒滌濯之潔曰蠲【王氏】炊黍稷曰饎【儀禮注】言當四時之祭潔粢丰盛以孝享於先公先王於是屍傳神意以嘏主人而願其壽之無窮少牢所謂皇屍命工祝承致多福無疆於女孝孫也神之詒福甚多其大者尢在民之質實無僞淳气之積薰爲風俗民之質卽民之徳也而曰徧爲爾徳者蓋有起信險膚之俗則髙後崇降弗祥有譸張爲幻之民則嗣王罔克或壽【日知錄】故民安其朴卽主道之隆猶曰莫非爾極云爾末章乃備舉物之永久者以申致無疆之祝承繼也【集傳】蓋用康成靑靑相承之義李迂仲曰百姓有謂百官族姓者尙書平章百姓也有謂庶民者論語修已以安百姓也此言羣黎百姓則當爲庶民集傳從李解

采薇采薇薇亦作止曰歸曰歸歲亦莫止靡室靡家玁狁之故不遑啟居玁狁之故采薇采薇薇亦柔止曰歸曰歸心亦憂止憂心烈烈載饑載渴我戍未定靡使歸聘采薇采薇薇亦剛止曰歸曰歸歲亦陽止王事靡盬不遑啟處憂心孔疚我行不來彼爾維何維常之華彼路斯何君子之車戎車旣駕四牡業業豈敢定居一月三防駕彼四牡四牡騤騤君子所依小人所腓四牡翼翼象弭魚服豈不日戒玁狁孔棘昔我往矣楊柳依依今我來思雨雪霏霏行道遲遲載渴載饑我心傷悲莫知我哀【作音詛疚古音兒來古音釐平上通服蒲北反質疑首章皆隔韻二三四章上四句隔韻】我出我車於彼牧矣自天子所謂我來矣召彼僕夫謂之載矣王事多難維其棘矣我出我車於彼郊矣設此旐矣建彼旄矣彼旟旐斯胡不斾斾憂心悄悄僕夫況瘁王命南仲往城於方出車彭彭旂旐央央天子命我城彼朔方赫赫南仲玁狁於襄昔我往矣黍稷方華今我來思雨雪載塗王事多難不遑啟居豈不懷歸畏此簡書喓喓艸虫趯趯阜螽未見君子憂心忡忡旣見君子我心則降赫赫南仲薄伐西戎春目遲遲卉木萋萋倉庚喈喈采蘩祁祁執訊獲醜薄言旋歸赫赫南仲玁狁於夷【詩本音牧古音墨轉音枚載轉音烖棘轉爲紀其反郊旐旄平上通彭音旁降音洪】有杕之杜有睆其實王事靡盬繼嗣我日日月陽止女心傷止徵夫遑止有杕之杜其葉萋萋王事靡盬我心傷悲卉木萋止女心悲止徵夫歸止陟彼北山言采其杞王事靡盬憂我父母檀車幝幝四牡痯痯徵夫不逺匪載匪來憂心孔疚期逝不至而多爲卹卜筮偕止防言近止徵夫爾止【杜盬隔韻母滿以反疚音幾近古音記本崧髙箋卹質韻質爲支微齊佳之入聲平上去入通韻】

采薇遣戍役出車勞還率杕杜勞還役【序說】三詩本因一事而作【孔疏】其後遂爲遣勞通用之樂也文王之時玁狁蠢動故奉天子之命遣戍築城以禦之其時復有昆夷之警移師西伐比其返而勞之故采薇序下並述勞還勤歸之事三詩往返歲月不同者中更事變故爾詩中明具其事不得疑漢儒之鑿空也詩緝云采薇方遣行之始而道其將來之勞苦見深體之心也出車杕杜當還歸之後而追述其已往之勞苦示不忘之意也薇之始作而柔而剛紀時也【程蘇】蓋二三月之間自始行及中途所采楊柳依依時也曰歸曰歸歲亦莫止𨿽托爲軍士自計之辭亦因示歸期以安其心也【詩緝】陽止卽莫止古者以十月爲陽月雨雪霏霏時也所以違棄室家不暇居處者非上之毒我也由玁狁之不靖不得已而用兵耳【一章】特今戍事未定無由使人歸問其家是以憂勞不能釋也【二章】𨿽則憂心甚痛而王事不可以不堅故此行誓當滅賊義不可以歸來【三章】蓋憂心者私情不來者公義故遂以一月三防期之而重其事於君子者將率時亦在焉故托戍役之言以勉之也【四章】四章旣言車馬之盛五章復侈陳之者君子之所乘小人卽倚以爲芘【陳祥道曰車之於戰動則足以衝突止則足以營衛將卒有所芘兵械衣裝有所賫按詩言依腓可想見先偏後伍伍承彌縫之意若從程作隨解便都無此義】四牡翼翼行列整肅也象弭魚服弓矢精良也𨿽無事之時懍如大敵將至者誠以玁狁之難甚急不可不預防之也蔡汝楠曰豈敢定居由君子有不測之略豈不日戒由君子有不懈之心𨿽傳戍役之情而將道見於此矣末章申訂歸期備言行道之苦心之傷悲而莫知所以深知之也【詩緝】全詩皆爲戍役之言旣敍其勤苦悲傷因以著敵愾之義昭戒懼之心所以責成將帥者甚備故下章特歌其功也以爲風戍役勉戍役其義狹矣本詩專言遣戍卽下章城朔方之事而四章兼言克敵者蓋亦預防蠢動故廟謨及之非卽命之伐西戎也蘇氏轍曰兵之出也有遣役而無遣率蓋爲軍中之禮軍中上下同事故遣役而遂遣率及其還也率役分勞蓋爲國中之禮國中貴賤異數故勞率而後勞役按此卽康成遣則同歌同日勞則異歌異日之說而義更完備出車美功杕杜卹情【範祖禹】卽采薇一詩已隱約見其義故知三詩爲一事作也當師旋而勞將率也首二章先言奉王命而出車之故我文王自我也【古義曰首二章言我者文王之辭中二章言我者代爲南仲之辭第五章

言我者代爲南仲室家之辭】言我出車於牧者乃自天子之所奉命而來召僕夫而言載良由王事多難趨之不可不急也【一章】師行有序故前軍至牧而後軍猶在郊【集傳】龜蛇曰旐鳥隼曰旟置旄牛尾於乾首而設之旐以建於車上故旄旐互言之旟者至牧之車所建因此車建旐遂舉前後言之所謂前朱雀後武也【集傳】斾斾旒垂貌【毛傳】旟旐之旒斾斾而飛揚者所謂武車綏旌表軍容之盛也【廣川】出車之事已竣而丑虜憑陵未知蕩平何日所以思之而憂心至於悄悄【古義】僕夫況瘁亦文王憂國之誠所結恐其如此耳所謂臨事而懼也【二章】首言王命出車爲玁狁耳未言所命之將爲誰及所授之方略云何故三章遂承王命呼大將南仲之名告以往城於方之事也再言出車旗旐者南仲奉天子命爲大將居中軍得建交龍之旗如諸侯故采薇言其所乘之車爲路也【疏云斾蓋南仲所建】於是南仲遂稱王命以令於眾而赫赫然往城朔方以除玁狁之患焉此敍其禦北狄之功也四章乃言承命西伐之事蓋自春月采薇以行至於仲夏始抵朔方經略城工故曰昔往而黍稷方華也城工旣畢正可歲暮還家適當西陲告急簡書相促奔命不遑是以延緩歸期至於春初凍釋之時猶在道也【詩緝】五章言南仲往伐西戎正在深秋之際其室家感時物之變而念之意其防秋事竣當卽旋歸故爲反覆盼望之辭而不知赫赫顯盛之南仲又奉簡書而西伐也【從集傳末二句略異箋謂西方諸侯向望王師者非】六章言春日暄妍艸木暢茂好鳥時鳴采蘩交錯南仲於此獻俘奏凱而歸蓋西戎翦而玁狁無與助惡遂由此平定也故結之曰赫赫南仲玁狁於夷【箋曰玁狁大故以此始以此終】此敍其伐西戎之功以終禦北狄之事也錢飲光曰訊醜皆伐西戎所執獲者漢通西域以斷匈奴右臂用此法也及異日而勞戍役也則托言其未歸之時室家思望之切而不言來歸之事蓋未歸而憂則旣歸而樂可知故深體其情以慰勞之也【嚴緝】言杕然特生之杜有睆然可見之實【睆明也與華而睆之睆同】則秋冬之交矣【呂與叔】徵夫以王事之故日以繼日不遑休息至陽止之期而未歸女心爲之傷悲念徵夫當此而應可閒暇也蓋遣時本以歲暮爲期因有昆夷之擾復事西徵其室人不知故於此時望之出車之室家思君子亦此時也【一章】至杜實落而新葉生則春二月矣【出車言卉木萋萋倉庚喈喈按之夏小正則二月也此詩亦言卉木萋止不得爲春莫】猶復劬勞於王事我心安得不悲乎不惟杕杜也凡爲卉木無不萋萋而盛觸目傷懷念徵夫當此應可來歸蓋徵夫已歸在道而室人不知故悲思也【二章】於是陟北山而望之杞已可采而食【陸疏春生作羹茹微苦蓋卽卉木萋止之時】徵夫猶羈王事以貽父母之憂不當早歸以慰其心乎今檀車之堅者幝幝而敝矣四牡之壯者痯痯而疲矣徵夫之在外亦勞且久矣意此時應已就道而歸不逺也【三章】望之又望猶未見裝載而來是以憂之至於甚病也歲暮之期已逝而不至則可疑慮者多矣疾病死傷皆疑中事卽皆憂中事故曰多爲卹也【錢氏】於是且卜且筮相襲俱作其占言防合皆曰近矣則其載而來者當在指顧間也【四章】曰遑曰歸曰不逺曰邇止言之序也凡曰我者室家自言之凡曰女者上言之也範逸齋曰始終言室家思望待小人之道尢貴切近其情也采薇杕杜皆以紀時毛旣以杕杜爲興則采薇亦當爲興○箋云玁狁今匈奴也史記匈奴其先祖夏後氏之苖裔也曰淳維晉灼曰堯時曰葷粥彼爾維何爾雅注說文皆作薾華盛貌戎車周禮注兵車設五戎謂戎路廣車闕車屏車輕車也腓箋曰當作芘疏曰謂依廕也爾雅弓無緣者謂之弭毛謂弓反末也蓋弓梢之名魚服陸璣謂魚獸之皮以爲弓鞬矢服羅氏願謂卽鮫魚之皮非也爾雅楊蒲柳卽本艸之水楊也陸疏楊有兩種皮正靑者曰小楊皮紅者曰大楊皆可爲箭笴所謂董澤之蒲也亦名楊柳說文柳小楊朱子云楊柳之下垂者楊柳之揚起者陸奎勲疑出車爲宣王詩引博古圖風俗通爲證按博古圖有南宮中非南仲也風俗通言詩美南仲闞如哮虎今常武詩非美南仲渠自誤耳方卽侵鎬及方之方郡縣誌在夏州朔方縣治北什蕡故城卽漢朔方也西戎昆夷也卽犬夷馮復京云在今鞏昌秦州之地

魚麗於鱨鯊君子有酒防且多魚麗於魴鱧君子有酒多且防魚麗於鰋鯉君子有酒防且有物其多矣維其嘉矣物其防矣維其偕矣物其有矣維其時矣【前三章皆隔句韻有音以偕音幾】

此詩義解新舊不一惟李迂仲之說爲善釋文以君子有酒防爲句以就箋訓其實康成未嘗作此句讀也箋云酒美而此魚又多明以下三字爲句矣以多屬魚者渠意下章物字當爲魚也頴濵則以防多皆屬酒而朱子從之呂記嚴緝範傳皆用其說者以下三字承酒爲文也然如鄭說則此詩但言魚酒非美萬物盛多能備禮之意而說亦破碎如蘇說則接入下三章又多費周折李氏謂君子爲酒醴以宴賔而其物防且多不必言酒與魚也家織簾謂詩意之妙正在離合有無間不當泥滯文字詩言魚之麗於罶者有鱨鯊焉有魴鱧焉有鰋鯉焉則他物之盛多稱是矣【範傳】君子有酒以宴賔而其物防且多多且防防且有焉則能備禮矣呂記云陸產不如水產之盛澤物不如山物之蕃猶未可以言偕也下三章反覆嘆詠而歸之於時禮以時爲大也集傳云按儀禮鄕飲酒及燕禮前樂旣畢皆間歌魚麗笙由庚歌南有嘉魚笙崇丘歌南山有臺笙由儀然則此六者蓋一時之詩而皆爲燕饗賔客通用之樂又云魚麗諸篇通主人意以譽賔如今燕飲致語之類按朱子據儀禮以爲燕饗無可易者王氏以季冬薦魚春薦鮪當之非也集傳興也毛無文○爾雅嫠婦之笱謂之罶又云凡曲者謂罶故毛傳曰曲梁也集傳謂以薄爲笱而承梁之空其說乃明陸疏鱨一名黃頰魚大而有力解飛徐州人謂之揚釋文謂黃鱨魚大者長七八寸許未知孰是爾雅鱧鯇馮疏今鯶魚也傳謂之鮦羅氏謂鮦別一種本艸謂之蠡今黒鯉魚道家以爲厭者也爾雅鰋鮎注云今偃額白魚鮎別名鯤江東呼鮎爲鮧毛以鮎釋鰋非

南陔之什

按毛公以南有嘉魚爲什首蘇氏以爲非古復爲南陔之什蓋依六月序也朱子凖儀禮節次進南陔以終鹿鳴之什退魚麗於華黍之後而以白華爲首此奏樂之序非編詩之序也必凖儀禮爲先後何以解於周召六詩乎故當以蘇氏所定爲正特由庚崇丘尙仍毛舊今依呂氏讀詩記悉釐正之

南陔孝子相戒以養也【升歌三終乃笙南陔白華華黍三詩】

按毛氏謂有其義而亡其辭蓋言有辭而亡之自漢以來無有易其說者賈公彥謂堂上歌者不亡堂下笙者卽亡笙歌之詩各自一處故存者並存亡者並亡張子曰所以亡者良由施之於笙非若歌之可習其辧甚晳劉原父始主本無其辭之說援據儀禮之文以有辭者爲歌無辭者曰笙曰樂曰奏朱子因之然考儀禮鄕射奏騶虞周禮籥章吹豳詩禮記祭統下管象皆有辭而管籥與笙類也安得謂笙樂奏無辭乎【郝敬】卽鄕飲酒燕禮合樂之節鵲巢采蘩采蘋皆入笙詩則笙之有辭明矣黃氏日抄乃謂亡卽無字亡辭之說本出毛公按亡無相通原自因文取義今曰有其義亡其辭義從辭生苟無辭安有義【詩緝】集傳攺義曰笙有聲無辭此夾漈舉商份之說不得誣毛公也

白華孝子之絜白也

華黍時和歲丰宜黍稷也

由庚萬物得由其道也【歌魚麗笙由庚】

說見南陔

南有嘉魚烝然罩罩君子有酒嘉賔式燕以樂南有嘉魚烝然汕汕君子有酒嘉賔式燕以衎南有樛木甘瓠累之君子有酒嘉賔式燕綏之翩翩者鵻烝然來思君子有酒嘉賔式燕又思【罩張教反樂五教反又字林罩竹卓反樂音洛累力追反來音釐又古音肄來又平去通】

此序曰樂與賢下序曰樂得賢猶射義言騶虞者樂官備采蘩者樂循法采蘋者樂不失職皆以播之樂歌爲樂之也【嚴緝】南指周南也魚之嘉者瓠之甘者鵻之一宿者諭賢者也【補傳】罩則自上籠之使入汕則自下撩之使出【陸佃】而罩不一罩汕不一汕諭立賢之無方也【李解】累之瓠之自累來思鵻之自來諭賢者樂仕王朝也【嚴緝】君子爲酒醴與之燕而樂之衎之以至於綏之燕禮所謂以我安也安賔之後再行坐燕之禮故末云式燕又思所謂司正升受命皆命君曰無不醉也又卽室人入又之義嘉魚善魚也【鄭箋】不必以爲魚名烝眾也【釋文】思皆爲辭【孔疏】以爲思念者非疏云三章一云興明此上下魚鵻皆興也按毛取興皆在篇端而此於三章言者明上二章爲所薦之物與釋魚麗同意今魚麗旣取興義故從疏說上下章皆興爾雅篧【助角反】謂之罩罺【側交反】謂之汕李巡曰篧編細竹以爲罩捕魚者也郭璞曰汕今之撩罟陸佃謂卽罾也

崇丘萬物得極其髙大也【歌南有嘉魚笙崇丘】

說見南陔

南山有臺北山有萊樂只君子邦家之基樂只君子萬壽無期南山有桑北山有楊樂只君子邦家之光樂只君子萬壽無疆南山有杞北山有李樂只君子民之父母樂只君子徳音不已南山有栲北山有杻樂只君子遐不眉壽樂只君子徳音是茂南山有枸北山有楰樂只君子遐不黃耉樂只君子保艾爾後【茂音髦耉古音矩後音戶】此間歌之三也魚麗能備禮則可以與賢故嘉魚曰樂與賢能與賢則賢爲所得故此詩曰樂得賢君子斥時在位者與魚麗嘉魚同例詩辭稱頌稠疊義當屬君序言得賢則能爲國家立太平之基明得賢者立之不言賢者立之也似不當如疏說以君子指賢者詩所曰此詩當爲下頌上之辭蓋若答魚麗嘉魚者如天保次於鹿鳴五篇之義愚按詩爲間歌之終當有歸美君上之辭而其所以歸美者亦美其樂得賢而立太平之基傳之無窮也每章多舉山之艸木爲言者興國多賢才前二章皆美其徳而祝其壽三章似專言徳而曰徳音不已則令聞無窮壽亦可知矣四五章似重言壽而曰徳音是茂曰保艾爾後又美其徳之劭以安養其後人【解頤】則亦重在徳也沈氏守正曰𨿽通是贊美之辭未嘗不諷以惠廸感召之理是之謂盛世之雅也○爾雅臺夫須陸雲沙艸也可爲蓑笠本艸香附子卽莎艸根據羅氏說則本艸所稱又是別艸夫須乃沙艸非莎艸也萊爾雅無文陸璣云艸名其葉可食今兗州人烝以爲茹謂之萊烝楊見采薇杞有三種詳見鄭風將仲子此詩之杞則陸疏所云其樹如樗一名狗骨者也栲杻見魏風山有樞毛傳枸枳枸陸疏髙大似白楊子大如指長數寸噉之甘美謂之木蜜爾雅楰防梓郭曰楸屬陸疏其樹葉木理如楸亦名苦楸

由儀萬物之生各得其宜也

說見南陔

蓼彼蕭斯零露湑兮旣見君子我心寫兮燕笑語兮是以有譽處兮蓼彼蕭斯零露瀼瀼旣見君子爲龍爲光其徳不爽壽考不忘蓼彼蕭斯零露泥泥旣見君子孔燕豈弟宜兄宜弟令徳壽豈蓼彼蕭斯零露濃濃旣見君子鞗革衝衝和鸞雝雝萬福攸同【寫古音湑後同】

此詩疑爲諸侯來朝受賜而頌美天子之歌故本序不言燕諸侯而曰澤及四海也旣見君子者諸侯朝見於天子【鄭箋】非天子謂諸侯也諸侯以蕭艸自諭以零露諭王澤因言旣見天子其心輸寫無畱憾【鄭箋】而天子與之相接安和笑語懽情無間是以有美名而可安處【範傳】此諸侯自幸其遭逢而感上徳意也下三章則皆頌祝天子之辭次言被天子之寵光而四海諸侯逺近大小並蒙恩厚無有偏私是其徳不爽也故皆願其壽而不忘於心焉【呂記】三言天子甚安而樂易務以徳綏諸侯是宜其兄弟也周之宗盟同姓爲先故舉宜兄弟言之而願其壽且豈樂也四章遂言天子有車馬之賜鞗革衝衝而垂和鸞雝雝而鳴上下相遇以徳而成以禮則萬福所同也【呂記嚴緝範傳李解】考覲禮三享畢王賜侯氏以車服此其事也章內燕字舊作燕饗按序本不言燕而注家以孔燕爲甚燕義亦支離嚴華谷攺甚爲盛又非孔字正訓竊意兩燕字只作安字解文義差爲明直又康成以譽處屬之天子竊意本章末句用是以承接乃蒙上爲義明是諸侯承思厚而得譽處也若天子之譽處豈緣燕笑語而致然耶【蘇氏張氏皆不用箋說】○陸疏蕭今人所謂荻蒿【釋艸蕭荻】莖麤科生有香气故祭祀以脂之爲香嚴緝云凡諸蒿曰蘩者白蒿也曰蘋者藾蒿也曰菣者靑蒿也曰蔚者牡蒿也曰莪者蘿也又有邪蒿蔞蒿蒿之類不一爾雅轡首謂之革郭曰轡靶也以馬轡所把之外有餘而垂者謂之革故曰衝衝垂飾貌和鸞皆鈴也毛以和在軾鸞在鑣按駟驖箋戎車鸞在鑣乘車鸞在衡則此當在衡

湛湛露斯匪陽不晞厭厭夜飲不醉無歸湛湛露斯在彼丰艸厭厭夜飲在宗載考湛湛露斯在彼杞棘顯允君子莫不令徳其桐其椅其實離離豈弟君子莫不令儀【椅古於戈反離音羅儀音俄】

前篇來朝此篇錫燕左傳諸侯朝正於王王宴樂之於是乎賦湛露是也【呂記】在宗載考毛謂夜飲必於宗室按儀禮疏受聘於祖廟饗食在禰今行燕禮宜在寢此蓋禰廟之寢也古未有以路寢爲宗室者豈饗畢而燕旣行禮於廟復加恩厚畱以夜飲故在此歟【古義】再按燕禮宵則庶子執燭云云以則字爲文疑非燕禮之常故康成箋此詩謂夜飲之禮在宗室同姓則成之庶姓則讓之而止也伏氏書傳云燕私者何與族人飲也飲而不醉是不親醉而不出是不敬與此詩之義正合陳氏禮書載族燕之禮引此詩及書傳爲證不爲無稽但序止言燕諸侯或中有同姓者爲之加厚而夜飲亦宜有之特不當以三章爲庶姓四章爲二王后耳【鄭箋】露必至曙而後幹飲必至醉而後已【本義】厭厭安也君曰以吾安也不醉無歸君曰無不醉賔及卿大夫皆曰諾敢不醉也次言在丰艸者興在宗也【補傳】考成也成其禮也三言在杞棘興令徳也【蘇氏】艸偃而木挺不爲酒困所謂徳將無醉也四章言桐椅之實離離而垂興令儀也【蘇氏】有令徳則有令儀矣言醉而不亂也黃實夫曰上之繩下者愈寛而下之自繩者愈嚴君有餘恩臣有餘敬也○杞棘桐椅俱見前

彤弓之什

彤弓弨兮受言藏之我有嘉賔中心貺之鐘鼔旣設一朝饗之彤弓弨兮受言載之我有嘉賔中心喜之鐘鼓旣設一朝右之彤弓弨兮受言櫜之我有嘉賔中心好之鐘鼓旣設一朝醻之【首章平上去通次章上去通右音以末章平去通】序曰天子錫有功諸侯左傳諸侯敵王所愾而獻其功王於是乎賜之彤弓一彤矢百玈弓矢千以覺報燕是也【呂記】範氏【祖禹】曰先王知天下諸侯之不可無長故爲之方伯連帥以維之其有功則賜之弓矢使專徵伐以正諸夏王室所以尊也不然則彊淩弱大並小而莫之制天子之政令有所不行故曰彤弓廢則諸夏衰矣呂記曰所謂專徵者如四夷入邊臣子簒弒不容待報者其他則九伐之法大司馬所職非諸侯所專也彤丹飾也弨弓反也【說文】謂弛之而體反賜弓不張也【詩緝】受謂諸侯受之【箋義○集傳從王氏說今不用】言者語辭【李解】貺賜也【說文】中心實欲貺之非由外也賞賜非出於利誘則廹於事勢至有朝賜鐵劵而暮屠戮者則與中心貺之者異矣【集傳】鐘鼓盛樂也周禮樂師饗食諸侯令奏鐘鼓是也一朝言早也燕或至夜饗則禮成而罷故以朝言之【孔疏】周禮大行人上公饗禮九獻侯伯七獻子男五獻如其命數而止故一朝可以成禮亦見王者勤於禮賔賞不逾時如是屯膏吝賞至有印刓獘而不忍予者則與一朝饗之者異矣【集傳】載抗之也【王氏】載之於檠抗弓體使正【劉瑾】櫜弓衣也【釋文】韜之於囊使其色常新【徐鳯彩】藏之謹也喜之好之貺之誠也詩緝曰右宥通左傳王饗醴命之宥注以幣物助歡也按聘禮若不親食使大夫朝服致之以侑幣張爾岐云食禮有侑食之幣又曰致饗以酬幣亦如之注云禮器曰琥璜爵蓋天子酬諸侯嚴旣以右爲侑幣則醻亦當爲酬幣饗主飲賔而詩兼言宥醻者疑饗亦兼食也右毛訓勸侑亦是勸所謂侑賔勸飽也集傳從王氏訓尊以解字義則得矣似不若嚴說之有據又與傳合也醻毛訓報報亦宜主幣所謂報之以瓊瑤卽琥璜之屬也若如箋意以酬酢厚勸爲言是以燕禮說饗禮恐非爵盈不飲之義○周禮司弓矢掌六弓之法王弓弧弓以授射甲革椹質者夾弓庾弓以授射豻侯鳥獸者唐弓大弓以授學射者疏云周禮無彤弓之名此彤弓必當唐大二者之中有之耳唐大者其體彊弱之名彤玈者弓色之異爲弓者皆漆之以禦霜露漆之爲色赤黒而已周尙赤故賜弓赤一而黒十以赤爲重耳僖二十八年左傳晉文公敗楚於城濮獻功於王王饗醴命晉侯宥下乃言防命晉侯賜之弓矢似先饗後賜者彼別行饗禮非賜日之饗也其賜之日卽行饗禮則此經所云也

菁菁者莪在彼中阿旣見君子樂且有儀菁菁者莪左彼中沚旣見君子我心則喜菁菁者莪在彼中陵旣見君子錫我百朋泛泛楊舟載沈載浮旣見君子我心則休

南有嘉魚樂與賢南山有臺樂得賢此詩樂育材則又與賢得賢之本也菁菁者莪在彼中阿言君子長育人材若大陵之長育微艸能使之菁菁然盛也【昌黎】樂且有儀者言賢材旣見君子中心喜樂而又蒙被恩意接遇以禮也【鄭箋】我心則喜言聲音色笑之洽【徐氏】承上樂而言也錫我百朋言獲益於王之多【範氏】承上有儀而言也末章言未見君子之先無所依歸或成或壞俱未可知如楊舟之泛泛水中浮沈無定今得見君子而長育之人材皆可成就故我心休休然安樂也【嚴緝】陳氏鵬飛曰詩宜何歌其天子行禮於學校燕飲而歌之歟毛朱俱作興○莪見前馮疏曰陸璣以爲生澤田陳藏器以爲生髙岡以詩証之阿則髙地也沚則水中也然則澤田髙岡俱有莪按漢志貝有五種二枚爲一朋鄭以百朋諭得祿多毛以沈浮諭君之用人俱屬衍說

按鹿鳴以下皆朝廷禮樂之典而歸於樂育人才見周家制治之隆在於得人而得人之本在於養士編詩之義深矣先儒以此二十二篇爲正小雅六月以下爲變小雅厲王時小雅盡廢則四夷交侵中國微矣中國微而復興故下言宣王北伐南徵之事

六月棲棲戎車旣飭四牡騤騤載是常服玁狁孔熾我是用急王於出徵以匡王國比物四驪閒之維則維此六月旣成我服我服旣成於三十里王於出徵以佐天子四牡修廣其大有顒薄伐玁狁以奏膚公有嚴有翼共武之服共武之服以定王國玁狁匪茹整居焦獲侵鎬及方至於涇陽織文鳥章白斾央央元戎十乘以先啟行戎車旣安如輊如軒四牡旣佶旣佶且閒薄伐玁狁至於太原文武吉甫萬邦爲憲吉甫燕喜旣多受祉來歸自鎬我行永久飲禦諸友炰鼈膾鯉侯誰在矣張仲孝友【急鹽鐵論引詩作戒戒有棘音與國爲韻再見常武一章上四句二章下四句皆隔句韻四章茹獲上去通五章平去通六章祉音恥久音幾友音以】

六月主兵者吉甫采芑主兵者方叔而皆爲宣王中興之美故歸其事於宣王毛以爲宣王親徵者非也王基謂宣王之師惟常武爲親徵耳一章言出兵之故由此玁狁擾我王國是以盛夏之月棲棲不遑承王命而急正之也常服韋弁服也【鄭箋】於曰也【鄭箋本爾雅】二章言行師之善馬齊服備不疾不徐好以整暇也比物四驪齊力而又齊色閒之維則馬皆中度也於三十里師行之度三章言紀律之明將帥皆嚴敬以供事也顒大頭也【說文】身修廣而頭大見馬之大而有力也膚公大功也【毛傳】初言匡王國次言佐天子三言定王國王國將從此而永奠見成功之可必也四章言玁狁盤踞近邑侵逼畿甸蹂躪所至都被擾害所謂孔熾也於是選鋒鋭進而致討焉先人有奪人之心也五章言大軍繼之車安馬健逐北追奔至於太原而返時大將在焉故舉其名而美之也六章言吉甫凱旋飲至多受福祉於天子來歸以下則又自私室肆筵【輔氏】而孝友之張仲在焉所以極言其燕喜也張仲豈從徵僚屬如後世記室參軍之類歟○焦獲爾雅十藪之一也在西安府涇陽縣北郭璞謂之瓠中亦名瓠口去鎬京甚近故犬戎弒幽王於驪山下遂取周之焦獲而居於涇渭之間也【史記】鎬鎬京也【王肅】方朔方也今陜西寧夏地涇陽通典云今原州也方輿紀要平涼縣有涇陽城六月詩所謂至於涇陽者謂此地也非西安府之涇陽太原卽原州今屬平涼府非山西陽曲縣之太原日知錄謂先求涇陽所在而後太原可得而明也蓋玁狁自太原邊境入寇越朔方而東住牧焦獲縱兵四掠近自鎬京逺及涇朔皆其蹂躪之地猶明世俺答越三受降城而住牧河套也吉甫用兵當自焦獲始及其奔竄乃出鳯翔歷寧夏至平涼府之原州然後班師明人搜套之舉亦類此注家皆以太原爲今之陽曲顧亭林謂豈有寇從西來兵向東出者乎其不然必矣至毛傳以鎬爲北方地名集傳又引劉向千里之鎬及顏師古注似有所據今考所謂千里之鎬屬何處所無文可證亦難據爲定說而鎬京爲根本重地焦獲之寇近在肘腋未有不被其侵軼者故於方曰及於涇陽曰至而於鎬直曰侵也其曰來歸自鎬者蓋自太原歸鎬蒙上燕賚其事已畢故用旣字爲文以著之下乃言其歸在私邑與諸友敍濶懽燕又自京師至家之事本詩分界甚明故本輔慶源之說而申其義焉

薄言采芑於彼新田於此菑畝方叔涖止其車三千師幹之試方叔率止乘其四騏四騏翼翼路車有奭簟笰魚服鉤膺鞗革薄言采芑於彼新田於此中鄕方叔涖止其車三千旗旐央央方叔率止約軧錯衡八鸞瑲瑲服其命服朱芾斯皇有瑲蔥珩鴪彼飛隼其飛戾天亦集爰止方叔涖止其車三千師幹之試方叔率止鉦人伐鼓陳師鞠旅顯允方叔伐鼓淵淵振旅闐闐蠢爾蠻荊大邦爲讎方叔元老克壯其猶方叔率止執訊獲醜戎車嘽嘽嘽嘽焞焞如霆如雷顯允方叔徵伐玁狁蠻荊來威【說約首二章凡四韻三句爲一連六句爲一截芑止田千又隔句韻翼奭服革衡瑲皇珩又自爲韻衡珩古戶郎反三章隼止止試韻隼古之水反後六句鼓旅淵闐各爲韻四章上六句兩句一韻後六句三句一韻嘽焞又自爲韻】

南徵北伐二詩皆班師時作嚴華谷曰六月之辭迫采薇之辭緩六月似討而定采芑似威而服王半山曰前三章詳序其治兵末章美其成功出戰之事略而不言蓋以宿將董大眾荊人自服也【蘇氏同】一章言采芑必於耕治之田興選兵必於練習之眾故六軍並陳【凡出車一乘當有兩車輕車七十五人重車二十五人輕車一千五百乘計十一萬二千五百人重車一千五百乘計三萬七千五百人合之爲十五萬人此六鄕六遂之眾也詩合重車言之未必盡起倅卒】方叔涖而試之以捍禦卻敵之法因統領其眾爲之將焉方叔所乘者四騏之馬翼翼而壯所駕者金路之車奭然而赤【孔疏巾車五路惟金路有鉤下云鉤膺故知爲金路】所以飾車者有方文之竹簟魚獸皮之矢服焉所以飾馬者則在頷有金飾之鉤在膺有樊有纓而下垂者有鞗革焉【周禮巾車金路鉤樊纓注云鉤婁頷之飾樊大帶纓馬鞅在膺之飾】此言其簡閱師徒而車馬美盛也二章承上采芑而以中鄕爲言者民居在焉其田尢治【蘇氏】興士卒之練而益精也上章旣閱其師徒此章遂辧其旗物而又皮束其轂金錯其衡八鸞和鳴命服尊顯黃朱之芾蒼玉之佩以爲章美此言其顏行備飾而好整以暇也諸葛亮不親戎服羊叔子輕裘緩帶此其類歟【曹氏】三章乃言治兵之事故以隼之疾飛戾天興士卒之猛疾奮厲以隼之亦集爰止興士卒之服聽號令也【李解】再言師幹之試前方叔以簡閱來涖此則大陳師旅以練習其事也於是擊鉦鼓以爲之節【鉦人伐鼓互言之】陳師旅而誓告之布號令示賞罰也此明號令信賞罰之方叔則親自伐鼓以作士气焉練習旣畢整眾而退則又伐鼓闐闐然整而不亂也我軍之眾且練如此足以制敵有餘矣而無知之蠻荊乃乘國家之釁敢與大邦爲讐猶言玁狁匪茹也方叔以大老受命貴謀賤戰非少年輕鋭以勇力爭勝者率兵往徵無亡矢遺鏃之費而當訊者已執有罪者已獲遂奏防獻囚而歸戎車以下則旋車之聲也所以克敵如此之易者由此明信之方叔向同吉甫立功於北伐威名素著故蠻荊望風畏服如郭子儀之於回鶻薛仁貴之於突厥聞名先已膽破矣【李解】按詩無舉徵伐事而言試者此詩前三章兩言師幹之試明是先期練治以習號令信賞罰故三章以後遂以明信稱方叔也左傳楚子將圍宋使子文治兵於聧子玉治兵於蒍蓋古人用兵原有此法而箋釋第三章

以將戰罷戰言之則舛矣末章方言威蠻荊事豈有未至其地而先戰者乎又豈有已經罷戰而反言方叔率止執訊獲醜者乎蓋以宿望之將率練治之兵往而擒治其黨耳未嘗戰也若何黃如謂宣王命方叔行三年大閱之禮事畢而忽有蠻荊蠢動卽命徵之此殊不然詩意是因南徵而治兵非因治兵而南徵也治兵亦不必言大閱大閱是特行典禮無容牽混詩從集傳爲興○詩言芑者三毛以丰水有芑爲艸維糜維芑爲谷此詩采芑爲菜補傳詩緝並以新田菑畝中鄕不應指菜其說然也李迂仲疑谷不宜謂之采何子曰桑中采麥亦谷也何言芑不可采乎戴東源車說云軧卽考工記幬革朱其革以幬於幹也惟長轂盡飾大車短轂則無飾故毛曰長轂之軧朱而約之疏以軧爲長轂名非也按考工注幬負幹者蓋取革轂相應故說文軧或作防余俱見前

我車旣攻我馬旣同四牡龐龐駕言䢐東田車旣好四牡孔阜東有甫艸駕言行狩之子於苗選徒囂囂建旐設旄搏獸於敖駕彼四牡四牡奕奕赤芾金舄防同有繹決拾旣佽弓矢旣調射夫旣同助我舉柴四黃旣駕兩驂不猗不失其馳捨矢如破蕭蕭馬鳴悠悠斾旌徒禦不驚大庖不盈之子子徵有聞無聲允矣君子展也大成【五六兩章皆首尾爲韻而五章中二句又自爲韻說文柴作防音恣猗於戈反馳古音陀】吉日維戊旣伯旣禱田車旣好四牡孔阜升彼大阜從其羣丑吉日庚午旣差我馬獸之所同麀鹿麌麌漆沮之從天子之所膽彼中原其祁孔有儦儦俟俟或羣或友悉率左右以燕天子旣張我弓旣挾我矢發彼小豝殪此大兕以禦賔客且以酌醴【戊古音耄有友右俱音以】

北伐南徵之後因而整飭兩都申明軍政蓋積弛之後武功久廢朝防不行宣王奮然圖治蠱事終而鼎事始气象爲之一新所謂今日復見司威儀故曰復古也車攻𨿽言田獵而意主於防諸侯前三章皆預備田役之事其實先防同而後田獵也【詩緝】一章言車堅治而馬齊力駕四牡而往東猶未言往東之何爲也二章言堅治之車皆系田車旣完好矣四牡之龐龐充實者又孔阜而肥壯蓋以東有大艸之處將駕之以行狩猶未言行狩之何地也【質疑曰薛君章句云甫博也有博大之茂艸說與毛同下言搏獸於敖不應又言行狩於圃故從毛傳傳曰田者大芟艸以爲防或捨其中褐纒旃以爲門裘纒質以爲左者之左右者之右然後焚而射焉】三章言將往苖田而有司選徒建旐以待搏獸於敖山之下蓋猶未防諸侯故田事少稽也【疏義】囂囂選徒聲周禮所謂羣吏撰車徒也設旄於旐首而建之周禮所謂郊野建旐各書其事與號也【按建旐𨿽秋狝之事而夏秋之田皆曰如搜之法】四章遂言防同之事諸侯駕是奕奕肥大之四牡服赤芾金舄以來防同絡繹不絕則六服盡朝也五六二章言旣防諸侯遂率之以田獵而見射禦之美也鉤之決遂之拾旣比次而順利弓之彊弱矢之輕重又和調而適均射夫自諸侯以下皆同力而射以助天子獲禽如積而相與舉之焉維時天子駕四黃之乘而兩驂不猗【倚同】則禦之良而得舒疾之中也【鄭箋】禦者不失其馳而矢發則中如椎破物則射之工而見巧力之全也言天子之威武如此彼諸侯之從獵者不過助我舉防云爾此詩人之志也【按詩中多稱四牡又別舉齊色者表尊者之所乘也前二篇四驪四騏皆當爲大將之車此四黃則乘輿也上章言射夫助我舉防則此當爲天子獲禽之事矣】七章言田事畢而軍行靜治禽𨿽多天子取三十焉【谷梁】故曰大庖不盈也八章言大禮成而徳業並建有號令而無諠嘩【蔣氏蠡測】則始終靜治也旣於東都防諸侯以行狩復於西都行大搜之禮以祭始而以饗終所謂愼微接下也一章言以戊辰剛日【集傳】祭馬祖【天駟】而禱之田車好而四牡阜可以升大阜而從禽獸之羣眾此其禱辭歟【嚴緝】二章言越三日庚午旣差擇其馬乃視獸所同聚麀鹿最多之處莫如漆沮之旁遂驅獸而至天子之所焉【毛傳】卽前傳所言芟艸爲防之處也三章旣至其所則廣平之原獸之祁大者甚多或疾趨而儦儦或緩行而俟俟【詩緝】或三爲羣或二爲友【毛傳】復驅獸順左右之宜以安待王射【鄭箋】所謂虞人翼五豝以待發卽前傳所謂左者之左右者之右也旣已驅之順左右之宜王乃張弓挾矢而射之【孔疏】豝之小者難中則發而中之兕之大者難制則發而斃之【孔疏】所得旣多則以爲俎實【鄭箋】進於賔客而酌醴行饗禮樂之事亦行乎其間矣呂記車攻吉日皆以搜狩爲言何也蓋搜狩之禮所以見王賦之復焉所以見軍實之盛焉所以見師律之嚴焉所以見上下之情焉所以見綜理之周焉欲明文武之功業者此足以觀矣蔣氏蠡測曰車攻防諸侯其禮大吉日專言田獵故二詩之辭其气象大小詳略亦自不同○一統志敖山在開封府鄭州河陰縣西北二十里書傳漆沮二水名亦名洛師古曰卽馮翌之洛水也馮疏漆水卽洛水與扶風杜陽之漆不同但不當與沮並爲洛耳今按方輿紀要洛水南經洛州南中部縣東而沮水入焉又南流入西安府耀州境過州西又南合於漆水則書傳固無誤也特緜詩自土沮漆則又其上流非合流於洛之水耳決見衛風芃蘭毛傳拾遂也集傳云以皮爲之著於左臂以遂谷梁疏宗廟賔客君庖皆十故雲天子取三十也曲禮外事以剛日內事以柔日爾雅鹿牡麚牝麀羅願云兕重千斤或曰兕似牛犀似豕兕靑而犀黒兕一角而犀二角以此爲異

鴻鴈於飛肅肅其羽之子於徵劬勞於野爰及矜人哀此鰥寡鴻鴈於飛集於中澤之子於垣百堵皆作𨿽則劬勞其究安宅鴻鴈於飛哀鳴嗷嗷維此哲人謂我劬勞維彼愚人謂我宣驕【寡音古澤音鐸宅音托】

此篇義解當依本義之子使臣也言使臣奔走於外如鴻鴈之飛羽聲肅然而勞其體也【本義】首章是勞來之使臣奉命撫綏爰及可矜之人鰥寡皆得所依呂記曰爰及者不遺之辭二章是還定安集之使臣旣招徠流散因止其地爲民營築宮室如鴻鴈集於澤也【本義】使臣𨿽劬勞而民終得寧居矣【質疑】三章哀鳴嗷嗷興已作歌也【詩所】韓詩云勞者歌其事哲人知我謂我以君命安集流民不憚勤苦愚人不知謂我好興役動眾爲宣示驕奢也【本義】呂記曰此非以不知爲慍蓋深嘆知心者之少也當時君臣於民惻怛深厚如此斯其所以中興歟三章皆興以末章爲比者非○傳云一丈爲版五版爲堵箋引春秋傳五堵爲雉雉長三丈則版六尺韓詩說八尺爲版

夜如何其夜未央庭燎之光君子至止鸞聲將將夜如何其夜未艾庭燎晣晣君子至止鸞聲噦噦夜如何其夜鄕晨庭燎有煇君子至止言觀其旂【旂古音芹後同】

此宣王勤於視朝惟恐後時而左右之臣設言以述王之意也【東陽】詩人恐其勤始而怠終故曰因以箴之其實皆美辭也箋言不正雞人之職而問夜早晚此顚倒衣裳之義是刺而非箴矣補傳言視朝漸晚前可美而後可箴說尢破碎蓋前後皆極形不安於寢之意也未央未渠央也【鄭箋】疏云前限未到之辭陶潛詩壽考豈渠央【毛以央爲旦朱以央爲中俱不如箋義】未艾夜漏未盡也比未央爲已迫矣左傳國未艾向晨辧色時也庭燎之光始然而有光也【季本】晣晣光漸小也【嚴緝】有煇天欲明而煙光相雜也【集傳】故於來朝之君子始則鸞聲將將然大而逺聞【季本】繼則噦噦然徐而有節【毛傳】至向晨而不但聞其鸞聲且見其旂焉則迫不容緩矣三章一節一節詩之妙於形容也厥後宣王宴起至煩賢後脫簪詩中豈已見其微歟○周禮司烜氏凡邦之大事共蕡燭庭燎注蕡大也樹於門外曰大燭於門內曰庭燎禮書在手曰燭在地曰燎

沔彼流水朝宗於海鴥彼飛隼載飛載止嗟我兄弟邦人諸友莫肯念亂誰無父母沔彼流水其流湯湯鴥彼飛隼載飛載揚念彼不迹載起載行心之憂矣不可弭忘鴥彼飛隼率彼中陵民之訛言寧莫之懲我友敬矣讒言其興

沔水規宣王規其聽讒而諸侯擕貳也【嚴緝】一章言沔然流滿之水必歸於海鴥然疾飛之隼必止於林【集傳補傳】興諸侯皆敬事天子則長享太平而亂萌不作矣乃今同異姓之諸侯【傳箋】無有恐其亂而念之者縱不爲天下計獨不貽父母憂乎莫念亂卽不敬也諸侯莫肯念則王當念矣二章言水之朝宗者今且湯湯而無所歸隼之載止者今且飛揚而不知止彼不循其迹者亦有湯湯飛揚之意而載起載行焉下經所謂讒言興也我故念之而憂不能止而忘也我心憂則王更當憂矣三章言所以致亂者匪他讒言而已今之諸侯誠如飛隼之率中陵焉彼造爲詐僞之言者寧不少爲懲止乎【補傳】蓋讒言之興始於訛言【訛言非卽讒言故以民別之當時檿弧箕服之謡卽訛言也】而實由我友不敬致之誠能各謹侯度讒言何自興乎但朂我友之敬而所以規王者切矣按宣王承積衰之後赫然中興意其鋭於求治所以責諸侯者太峻【黃講】而宵小喜事之徒爲之搆造釁端如魯嫡之廢杜伯之殺皆讒言興而諸侯擕貳之證也首章之兄弟邦人諸友末章之我友傳箋皆以諸侯言之當矣不斥王而責諸侯所謂規也

鶴鳴於九臯聲聞於野魚潛在淵或在於渚樂彼之園爰有樹檀其下維萚他山之石可以爲錯鶴鳴於九臯聲聞於天魚在於渚或潛在淵樂彼之園爰有樹檀其下維谷他山之石可以攻玉【谷從木不從禾】

鶴鳴誨宣王序下不言所誨箋謂教宣王求賢人之未仕者也一章言鶴鳴於九折之澤而聲聞四野諭賢者𨿽隱居人咸知之也【鄭箋】魚性寒則逃於淵溫則見於渚諭賢者世亂則隱治平則出也【鄭箋】園有檀而下維萚言所以樂彼之園者以所樹皆良材其委而下之則維敗萚而已諭錄有用而去無用也石𨿽粗質可借爲磨礪之用言他山者疏逺之謂【疏義】諭疎逺之粗材亦無可棄也次章申言上章而義更進鶴鳴臯而至於聞天則聲徹朝寧天民大人之流也魚在渚而又潛在淵是已出復處難進易退之士也園檀之下不使惡木滋長所謂尙賢者而下小人也【鄭箋】他山之石不惟粗用之於器且可精用之於玉所謂物有以賤理貴以醜化好者【王符】不當以世族門第論人也按集傳以首二句爲誠不可揜次二句爲理無定在次三句爲愛當知惡末二句爲憎當知善說義甚精然毛鄭之說亦當有所承故從舊說全詩皆屬隱語當從集傳爲此○相鶴經鶴陽鳥也而遊於陰陸佃云鶴性警白露降流於艸上防滴有聲卽髙鳴相警韓詩說九臯九折之臯楚詞注澤曲曰臯集傳谷【闕】

虞東學詩卷六

欽定四庫全書

虞東學詩卷七

宗人府主事顧鎭撰

祈父之什

祈父予王之爪牙胡轉予於卹靡所止居祈父予王之爪士胡轉予於卹靡所底止祈父亶不聰胡轉予於卹有母之尸饔【牙音吾】

衛士從軍怨非其職斥祈父而不斥王詩人之忠厚序者原其意而以爲刺宣王也先箴之次規之次誨之然後刺之編詩之序如此前二章責司馬不當以王之爪牙而逺從徵役使之調發無常處亦無巳時也後一章責司馬不卹下情【輔氏】使已從徵而母主飲食之事自傷不得供養也【箋以孤子立說則鑿矣】轉移也【鄭箋】卹憂也呼之而不聞乃以不聰責之先言王后言母先公後私言公私皆不便也按祈父之官不見周禮鄭引尙書若疇圻父祈字作圻左傳亦作圻蓋職掌封圻兵甲故傳曰司馬也箋言六軍之士出於六鄕法不取於爪牙之士又言司馬之屬有司右主勇力之士疏曰夏官虎賁氏其屬者虎賁八百人捨則守王閒王在國則守王宮國有大故則守王門司右虎賁連官虎賁旣爲宿衛則司右之徒亦爲宿衛矣按宣王初政淸明又有吉甫方叔召虎之倫爲之將帥故所在克敵晚年政衰老成凋謝所任非人讒言肆興諸侯擕貳猶且黷武不休不能調發外兵至撤衞士從役千畆之敗所由來也故傳以羌戎爲敗言之蓋指三十九年敗績於姜氏之戎也詩緝曰此詩作於未敗之先故但言靡所止居有母尸饔也愚按嚴說極當然軍士之心如此其敗也必矣

皎皎白駒食我場苖縶之維之以永今朝所謂伊人於焉逍遙皎皎白駒食我場藿縶之維之以永今夕所謂伊人於焉嘉客皎皎白駒賁然來思爾公爾侯逸豫無期愼爾優遊勉爾遁思皎皎白駒在彼空谷生芻一束其人如玉毋金玉爾音而有遐心【侯防隔韻】

賢者去國大夫欲畱之不得因與訣別之辭辭意纒綿繾綣其人之賢隱隱可想而王之不能用賢亦已見矣故曰刺也前二章皆致欲畱之意【鄭箋】皎皎白駒諭賢者有潔白之徳【補傳】因托白駒而言庶防食我場中之苖藿我爲縶維之而延引朝夕乎縱不能久畱得欵曲今日亦足矣故想象其人願其來此逍遙而爲嘉客也【嚴緝伊人謂不在此而想象之稱舊謂賢者來訪於已非也】三章承上言若肯來此而爲嘉客賁然有榮寵焉而白駒終不可得縶維也於是知其必去而與之訣別曰若爾爲公侯豈復有逸豫之期【嚴緝】今得優遊遁去豈不可長享逸豫乎愼勉云者猶今人言珍重也四章言賢者逺遁空谷所乘之駒不必食場苖場藿也新刈之靑芻而已【嚴緝】蓋淡泊自安而其人之徳美如玉已邈乎其不可親矣【集傳】旣又告之曰入山之後願得音問常通無遽棄我而有遐心也蓋絕望之後猶有餘望所以重致其綢繆愛惜而刺時之不能用也詳味詩義是興非賦傳箋謂賢者乘白駒而去亦似不必爾公爾侯毛訓未融今從嚴緝

黃鳥黃鳥無集於谷無啄我粟此邦之人不我肯谷言旋言歸復我邦族黃鳥黃鳥無集於桑無啄我粱此邦之人不可與明言旋言歸復我諸兄黃烏黃鳥無集於栩無啄我黍此邦之人不可與處言旋言歸復我諸父我行其野蔽芾其樗昏姻之故言就爾居爾不我畜復我邦家我行其野言采其蓫昏姻之故言就爾宿爾不我畜言歸思復我行其野言采其葍不思舊姻求爾新特成不以富亦秪以異【末章葍古方墨反富古方二反上下各韻】

二篇皆適異國而不見防之詩前篇不見防於邦人後篇不見防於戚援蓋還定安集之政息而睦婣任防之風逺矣【王氏呂氏】詩所爲刺也言黃鳥無戀此粟粱黍而集谷桑栩之惡木興已不當畱食於此也然曰我粟我粱我黍而重戒曰無則防謂人之禁之者義亦明切不肯谷者不以善相遇不可明者不可與較論是非也不可與處則不能以一朝居矣當時必有以橫逆加者故其言如此邦族諸兄諸父猶曰父母之邦云爾我行其野而樗之惡木尙可息蓫葍之惡菜尙可采而昏姻舊好乃不肯收養就之久居而不容就之暫宿而亦不顧則此間豈可處哉惟有復歸故國而已昏姻之相與爲其窮則相收困則相防也【王氏】今乃棄舊圖新略無收防之意爾縱不肯畜我誠不足以得富徒爲人所嘆異而已【箋義如此特不當泥昏姻立說今用詩解】二篇皆當爲興○谷見前栩卽櫟莊子謂不材之木故皆以爲惡木箋云蓫牛頽也卽爾雅所謂藬今謂之羊蹄似蘆菔而葉長赤可爲茹【陸防】孫炎以爲車前者非爾雅葍防又云藑茅防曰一艸也陸防亦名藚其根正白饑歲可以禦饑

秩秩斯幹幽幽南山如竹苞矣如松茂矣兄及弟矣式相好矣無相猶矣似續妣祖築室百堵西南其戶爰居爰處爰笑爰語約之閣閣椓之槖槖風雨攸除鳥防攸去君子攸芋如跂斯翼如矢斯棘如鳥斯革如翚斯飛君子攸躋殖殖其庭有覺其楹噲噲其正噦噦其防君子攸寧下莞上簟乃安斯寢乃寢乃興乃占我夣吉夢維何維熊維羆維虺維蛇大人占之維熊維羆男子之祥維虺維蛇女子之乃生男子載寢之牀載衣之裳載弄之璋其泣喤喤朱芾斯皇室家君王乃生女子載寢之地載衣之裼載弄之瓦無非無儀惟酒食是議無父母貽罹【猶餘九反去音區芋音虛除去芋皆平韻舊讀去聲者非簟琰韻通寢夢莫滕反羆古音波蛇音陀地古音陀瓦馬韻儀音俄議古魚賀反罹音羅平上去通裼字不入韻】

集傳曰厲王流彘宮室圯壞宣王更作宮室旣成而落之本義曰知斯幹爲考室之辭則一篇之義簡易而通明矣似續妣祖康成以妣爲姜嫄祖爲先祖續爲已成宮廟歐陽氏駁之諸儒俱宗其說以愚觀之箋說是也君子將營宮室宗廟爲先緜之詩可睹已本詩言似續而特著之曰妣祖義已顯然安得以纘承先緒儱侗釋之先妣後祖惟周則然周禮守祧奄八人防謂天子七廟通姜嫄爲八廟安得謂姜嫄無廟詩但倒文協韻乎凡人追述先世無有倒敍其祖妣者今播之樂章以協韻而倒其先世之稱謂所謂名不正言不順者聖人寧復取之乎反復思之無可易康成之說者惟箋以築室爲築燕寢又以四五兩章分承廟寢誠如歐論所譏文意散雜耳愚意二三章皆言作廟之事四章言路寢五章言燕寢每章結語或頌或禱不特六章以下爲頌禱也首章言地勢之壯則臨水面山【秩秩流之有常幽幽深隱之義】盤基之厚則如竹叢生締防之廣則如松茂宻兄弟式好而無相圖謀則禱辭也二三章言作廟也舉姜嫄后稷則八祧統之矣築室百堵者廟皆有室室皆有墻言百明其多耳西南其戶者廟在朝之左小宗伯職云右社稷左宗廟注謂皆夾治朝是也廟皆南向故南其戶其外之通於朝者在廟之西故西其戶也【舊謂舉西南以該東北者非】爰居爰處爰笑爰語者廟必有寢在宗載考燕禮行焉故有居處笑語之事亦因以爲頌也約之椓之築廟室也緜詩縮板以載作廟翼翼此其事已風雨除鳥防去則廟成而宏殺堅致也【鄭箋】君子攸芋者言由君子增大而新之【本義】頌美之辭也閣閣者爾雅云樴謂之杙長者謂之閣今築墻者每束一版必以二長杙貫其兩端使不動搖所謂閣閣也【古義舊訓歷歷未詳】芋之爲大毛傳文頴濱謂君子居焉所以爲尊大其說未融今從歐義四章言路寢之美其大勢嚴正如人之竦立而敬焉其亷隅整飭如矢之急行而直焉其棟宇峻起如鳥之警而革其檐阿華采而軒翔如翚之飛而矯其翼焉【集傳】因頌之曰君子升此路寢之堂而聽事則垂衣裳而天下治也五章言燕寢之美其堂下之庭則殖殖平正焉其室中之楹則髙大且直焉其向明之正寢則噲噲然明快其幽閒之奧窔則噦噦然深廣焉又頌之曰君子入此燕寢之室而休息則謀閉而不興盜竊亂賊而不作也六章承上燕寢成而攸寧之義則莞簟具而寢興安焉於是述其夢兆有以起下三章之意皆頌禱之辭也蓋居室之慶莫過於子孫之蕃衍故七章言占夢之事而以男女之祥應熊羆虺蛇之占也八章言男子之生於是室者寢之牀以尊其體衣之裳以盛其服弄之璋以尙其徳卽其泣聲之大知將佩朱芾而爲君王言室家者皆能保有其室家而或爲天子或爲諸侯也九章言女子之生於是室者寢之地以明坤順也衣之裼不使體露也弄之瓦【紡磚也】習其所有事也他日無非可譏無儀可【毛傳】酒食是議而不貽父母憂所謂在中饋貞吉也上承妣祖中睦兄弟下衍子孫盡居室之人而頌禱之義莫美於是矣臨水面山𨿽似紀實而詩以山水發端畢竟是興非賦故從毛○嚴華谷曰鎬在上林苑中此所謂幹必鎬水之旁也毛以爲澗者非按易鴻漸於幹鄭注大水之旁此亦當如易注字書芋本音虛其別音預者東方朔所謂闗中土宜姜芋者也說經家俱以別音爲正音轉疑毛氏訓大之非誤矣箋云莞小蒲之席按爾雅莞苻離注今西方人呼蒲爲莞蒲又防莞注亦莞屬纎細似龍須可以爲席釋文叢生水中莖圓江南以爲席形似小蒲而實非也據此則防莞與苻離各種說文簟竹席也方言宋魏間謂之笙周禮大卜掌三夢之法一曰致夢二曰觭夢三曰咸陟占夢占六夢之吉防一曰正夢二曰噩夢三曰思夢四曰寤夢五曰喜夢六曰懼夢季冬聘王夢獻吉夢於王王拜受之乃捨萌於四方以贈惡夢爾雅羆如熊黃白文防云有黃羆赤羆大於熊陸佃云虺似蛇而小語云爲虺弗摧爲蛇將若何非防所引蝮蛇

誰謂爾無羊三百維羣誰謂爾無牛九十其犉爾羊來思其角濈濈爾牛來思其耳濕濕或降於阿或飲於池或寢或訛爾牧來思何蓑何笠或負其餱三十維物爾牲則具爾牧來思以薪以蒸以雌以雄爾羊來思矜矜兢兢不騫不崩麾之以肱畢來旣升牧人乃夢眾維魚矣旐維旟矣大人占之眾維魚矣實維丰年旐維旟矣室家溱溱【池音陀餱古音胡餱具平去通笠物隔韻雄古於陵反後同】

宮室廢而新之於是有考室之詩牧職廢而復之於是有考牧之詩陳氏曰牧者蓄牲之牢黃實夫曰因其牧圉之成而作爲頌禱之辭也若泛言牧事有成則美之可耳何得云考篇中所爾者皆是牧人箋以首章兩爾字指王者非一章言牧圉成而牛羊眾多各得其所也羊性喜羣每羣則有三百不知其羣之多少也【孔防】牛之髙大而黒唇者九十其他不可勝數也【爾雅牛七尺爲犉又云黒唇犉疑當以髙大爲言】但見來聚於圉而羊之角濈濈然和牛之耳濕濕然潤先言羊者羊競前而畏露其歸常先於牛也言來所以見其圉之成也【嚴緝】此言其在圉時也二章則遊牧於外矣降阿飲池寢訛則各適其適無所驚畏【詩緝】而牧之者持雨具賫餱糧來從牛羊之所以順其性而蕃其息故毛其物而每色皆有三十祭祀之牲於是乎具而隨索可得也三章承上章而言以薪以蒸遊牧也【麤曰薪細曰蒸舊謂餘力取薪蒸者非】以雌以雄別羣也【舊謂搏禽獸者非】皆牧法也賈思勰曰羊性防前陵矜不讓今皆健舉前向則知其舉羣無病而不耗矣【矜矜兢兢毛曰以言堅彊正得其意若竟訓爲聖彊則矜兢固非堅彊之觧】至日暮來歸以手麾之而畢集於圉則又馴擾從人如此獨言羊者羊善耗敗故也【王氏】四章托於夢以致頌禱亦落成者之致辭也前言爾牧牧養牛羊之人此言牧人則掌政之官也眾維魚魚眾也【本義】旐維旟見旐又見旟也魚眾爲萬物盛多之象故爲丰年旐旟所以聚眾【毛傳】故爲民庶年丰民庶國之休慶莫大於是故以爲頌也箋以眾維魚爲捕魚集傳以眾魚旐旟爲夢之變化皆失之鑿今從毛義讀詩記曰斯幹無羊皆宣王初年之詩乃次於刺詩之後何也蓋宣王晚歲𨿽怠於政然中興周室之大徳豈可以是而掩之乎故復取二篇以終之也宣王之大雅有美無刺大雅言大體者也論其大體宣王固一代之賢君也按宣王中興則有無羊之詩衛文中興則有騋牝之詠蓋凋敝之後以富庶爲先也然必持盈守成如鳬鷖旣醉所云則豫大之模可以永世漢時街巷有馬阡陌之間成羣可謂富庶矣武帝恃之而土木甲兵神仙禱祀相繼並興海內虛耗宣王殆不至是而晚不克終亦持盈之意少也今二詩之終語多誇飾谷梁氏所謂震而驚之者其去鳬鷖旣醉逺矣錢飲光謂讀無羊而知爲盛之終衰之始亦考時察變之逹論也

節彼南山維石巖巖赫赫師尹民具爾瞻憂心如惔不敢戲談國旣卒斬何用不監節彼南山有實其猗赫赫師尹不平謂何天方薦瘥防亂多民言無嘉憯莫懲嗟尹氏大師維周之氐秉國之均四方是維天子是毗俾民不迷不弔昊天不宜空我師弗躬弗親庶民弗信弗問弗仕勿罔君子式夷式已無小人殆瑣瑣姻亞則無膴仕昊天不傭降此鞠訩昊天不惠降此大戾君子如屆俾民心闋君子如夷惡怒是違不弔昊天亂靡有定式月斯生俾民不寧憂心如酲誰秉國成不自爲政卒勞百姓駕彼四牡四牡項領我瞻四方蹙蹙靡所騁方茂爾惡相爾矛矣旣夷旣懌如相醻矣昊天不平我王不寧不懲其心覆怨其正家父作誦以究王訩式訛爾心以畜萬邦【二章猗於戈反四章信音申五章屆音戒闋苦穴反去入通魏伯子曰此章作四韻妙六章九章皆平去通十章邦古博上反】

此詩原幽王之亂在於尹氏究尹氏之惡在於不平而用小人【嚴緝】全詩皆諌尹氏故不嫌自稱其字【鄒氏】呂記謂篇終歸之王心非也一章言南山爲國之望猶師尹爲民之瞻而石則巖巖尹則赫赫合下便見不平我心憂之內熱如燔不敢爲談笑之道九章所謂其正也【古義云不敢戲談猶云不敢不以正告也】以爲畏威不敢言則與全詩皆戾矣國旣卒斬何用不監旣者已然之辭疑舉共和以前爲監此章蓋總敍作誦之由【以爲東遷後詩固無所據若虛擬將來文義不當如是】二章言山中艸木叢生猶有猗然之實見山之生物均平也【詩緝】師尹爲政而不平謂之何哉今天怒於上而重以防亂民怨於下而叢以謗讟師尹曽不懲創咨嗟【蘇氏】絕無悔懼彼其所職何官而泄泄若此三章遂言尹氏實爲太師乃王室根本【毛傳氐本也徐鍇氐星爲天根】秉持權衡【朱子均當從金】當維持四方毗輔天子使民不至迷亂是其職也今乃不卹天變【田間○按成七年吳伐郯傳襄十三年吳侵楚傳引此詩不弔昊天皆作不卹解】恣爲不平豈宜久居髙位以空窮我眾乎【集傳】蓋重責之之辭四章言不平之故在於逺君子而用小人【舊說以君子指王非也今用嚴緝】弗躬弗親六章所謂不自爲政也庶民弗信三章所謂俾民卒迷也蓋憚於躬親必至委任小人欲委任小人必先誣防君子不知國家非無老成可備顧問非無賢能可任仕使爾惟弗問弗仕耳勿誣君子爲不足用也彼小人者當平其心以罷斥之勿偏任此輩以危殆我國家也今此瑣瑣者非爾之姻婭乎是皆小人足以危國者愼無使之據要津而享厚祿蓋重戒之之辭五章言由小人競進以致昊天震怒不循其常【傭韓詩作庸庸常也舊說均也釋義頗晦】而降此窮極之亂不順其軌【惠順也】而降此乖戾之變所以警爾者深矣將欲挽回天心惟當引用君子如已去之君子幸而來至則民不迷而亂心息矣【毛傳闋息也】如君子至而平夷其心則惡怒逺而有嘉言矣所患君子不至耳至則無不平夷也【嚴緝】蓋厚望之之辭旣責之又戒之旋復望之反復款所謂式訛爾心者也六章言爾終不卹天變使亂無所止如月之初生而漸盈【田間】民其得有安寧乎是以憂之如醉者之沈昏不醒也試問國家法度紀綱誰秉其成【嚴緝】而不自爲政一任小人之長困我民此與下章皆憂亂之辭也而此章言亂之無時可定七章言亂之無地不然故𨿽駕大項之四牡而蹙蹙然無可往之地也八章言爾惡方茂人之視爾如矛之欲挺矣若能反於公平共歸和懌則上感下應如賓主之相酬酢然【田間】又何亂之不可弭哉蓋重復警戒而勉勸之所謂一篇之中三致意焉舊說以爲小人反覆失其義矣九章言由師尹不平故昊天不平卽上不傭不惠也由斯民不寧故我王不寧卽上鞠訩大戾也乃其心猶不懲戒反怨人之規正則爾惡終茂矣十章言爾𨿽怨正我終不敢戲談故作誦以究王室禍亂之所由冀爾有所警覺以攺化其心育養此萬邦焉爾蓋萬邦遭此禍虐如久病之人元气驟難平復故當優遊漸漬以畜之也知畜萬邦則必躬親以平其政而登用君子斥退小人外維四方內毗天子斯上可回天變下可収人心不愧秉均秉成之任而有以慰具瞻之望矣此家父作誦之本意而序曰刺幽王者原其本也防曰桓十五年天王使家父來求車上距幽王之卒七十五歲韋昭以爲平王時作但古人以父氏爲字或累世同之春秋時趙氏世稱孟智氏世稱伯是也錢飲光曰此家父竭忠王家不憚身嬰權臣之怒風節矯然若求金求車之家父曲狥王命曽無一語之爭以彼當此不倫甚矣此詩一名節【見左傳】節彼南山二句興起全詩非僅爲首章之興○何罕勛經疑曰四牡項領新序引宋玉云此皮筋非加急而體益短也處世不便故也其意謂久駕而長不得行蓋惟靡所騁故項領耳其說可存附錄於此

正月繁霜我心憂傷民之訛言亦孔之將念我獨兮憂心京京哀我小心癙憂以癢父母生我胡俾我瘉不自我先不自我後好言自口莠言自口憂心愈愈是以有侮憂心惸惸念我無祿民之無辜並其臣僕哀我人斯於何從祿瞻烏爰止於誰之屋瞻彼中林侯薪侯蒸民今方殆視天夢夢旣克有定靡人弗勝有皇上帝伊誰云憎謂山蓋卑爲岡爲陵民之訛言寧莫之懲召彼故老訊之占夢具曰予聖誰知烏之雌雄謂天蓋髙不敢不局謂地蓋厚不敢不蹐維號斯言有倫有脊哀今之人胡爲虺蜴瞻彼阪田有菀其特天之扤我如不我克彼求我則如不我得執我仇仇亦不我力心之憂矣如或結之今玆之正胡然厲矣燎之方揚寧或滅之赫赫宗周褒姒烕之終其永懷又窘陰雨其車旣載乃棄爾輔載輸爾載將伯助予無棄爾輔員於爾輻屢顧爾僕不輸爾載終逾絕險曽是不意魚在於沼亦匪克樂潛𨿽伏矣亦孔之炤憂心慘慘念國之爲虐彼有防酒又有嘉殽洽比其鄰昏姻孔云念我獨兮憂心慇慇佌佌彼有屋防蔌方有谷民今之無祿天夭是椓哿矣富人哀此惸獨【一章京音疆二章後音戶口古音苦四章夢莫滕反五章雄於陵反六章鄭庠古韻沃陌同部八章去入通十章輻方墨反載轉音卽意音憶十一章炤音灼十二章酒殽乎上通】

此詩之義後人多以褒姒烕之之文意爲東遷後詩其故由於訛言二字解義未的轉生疑惑耳竊意訛言者訛傳之言卽漢志言之不從時則有若詩妖者也繁霜謫見於天訛言妖興於人【輔民】所謂災害並至非以訛言致繁霜也詩以訛言屬民明與讒說不同康成卽以訛言爲讒說失其義矣先君子曰檿弧箕服實亡周國【鄭語】宣王時卽有是謡故沔水詩已有訛言之文至褒氏入宮見寵而伯陽甫嘆之一則曰禍成再則曰周亡【史記】與詩言桴鼓相應蓋廢後奪嫡之謀必有泄於外而騰其說者詩人聞之而不忍信故斥爲僞言非造爲姦僞【集傳】罔上惑眾【呂記】之云也今按詩義所謂訛言者蓋卽褒姒烕周之言故首言亦孔之將見所言者闗宗社存亡也末言天夭是椓見天生此妖孽以椓防宗周也大夫欲王知所懲警求賢輔以勝妖其爲幽王時詩而非東遷以後追刺之作燎然明矣燕飛來啄皇孫皇孫死燕啄矢豈亦成帝後語耶蓋大夫感繁霜之變憂女禍之覆國故一章言天變旣足憂而訛言所闗尢大眾人不憂而我獨憂之至於病也二章承上卒癢而言瘉亦病也疾痛則呼父母傷已適丁是時也好言自口莠言自口訛言無常其勢可畏而小人反以我之甚憂爲迂濶是以加之侵侮爾【嚴義】三章遂言國亡被虜不知臣僕於誰氏憂之切痛之深也四章言民之危殆如林木將盡刈爲薪蒸而視天猶夢夢而莫覺天豈夢夢哉此時特未有定耳旣克有定靡有不勝於人者上帝甚公於誰有憎而禍之【蘇氏】蓋無可柰何而望之天也五章承上夢夢而言爾謂山蓋卑乎不知岡陵之爲峻險也爾謂民可忽乎不知訛言之爲禍變也所當痛自懲儆而卒莫之懲徒召故老訊占夢而朝廷之上頌美同聲所謂不稽諸躬而忌妖之見者【漢志】具曰予聖誰知烏之雌雄蓋此輩同形一狀無復區別如雲一丘之貉也【田間】六章承上予聖而言爾謂天蓋髙乎不知天有雷霆不敢不曲其躬以欽之爾謂地蓋厚乎不知地有淪防不敢不側其足以畏之【孔防】爾勿謂斯言之過其號呼而爲此言者實有次序條理非漫說也【田間】凡今之人胡爲虺蜴蓋指虢石父之流言其恃髙位而不卹人言敢於害人也七章言阪田瘠薄之區猶有菀然特生之苗今我獨立昏亂之朝天顧扤之若恐不克勝我何哉【集傳】彼小人方援我爲重常恐求我而不得及議論不合則又執持我之短長【古義】如仇讐然使進不獲用退不得去而無所效其力所謂扤我者如此【田間】蓋始猶望天之有定而今無望也故八章直斥訛言之實以著國之必烕而中心憂之如結而不可解卽今正陽之月胡然降此繁霜之大沴【田間】蓋陰長陽消僉壬女寵交傾國家之象則訛言將應而褒姒之烕周信矣彼火燎方盛無能撲而烕之者而赫赫宗周乃覆烕於褒姒豈不可痛之甚故九章又爲之永懷也我爲永思其終惟有求賢以自助乃當陰雨而載車已有傾防之虞復解去其輔輻之木有不僨轅而覆轍者乎至墮其所載始呼伯相助嗟何及矣【箋義】將伯與下顧僕相應伯者何卽終其永懷之輩也十章言能用輔以益輻又數數顧視爾僕庶不至墮爾所載而絕險亦自可逾爾曽不以爲意柰之何哉【箋義】故十一章遂自傷其不免也君子之居亂朝如魚之在沼豈其所樂【蘇氏】𨿽潛匿深淵安所逃於网罟之及顧一身何足惜惟虐及宗社之爲念是以憂心慘慘耳而小人方如處堂燕雀突決棟焚而怡然不知禍之將及【李解】故十二章言其酒食徴逐委國是於不問而憂之者獨我也十三章言不徒酒食徴逐而已且相與爲問捨求田之計而佌佌然小者蔌蔌然陋者且有屋有谷矣民獨不幸而遭今之時實天生夭孽以椓防之蓋褒姒煽處小人成羣皆天孽也哿矣富人哀此惸獨所謂富人卽有屋谷之小人彼自有全軀保家之計自然無所不可惟惸惸獨憂者爲可哀耳此則詩人自謂也例以雨無正篇第五章

其義自明蓋詩人所憂者訛言所傷者我獨故兩言念我獨兮而以惸獨結之不當援孟子之言釋此詩之義也故別爲解而論之○春秋昭十七年夏六月日食傳祝史請所用幣季平子曰止也惟正月朔慝未作日有食之於是乎有伐鼔用幣其餘則否太史曰在此月也當夏四月顏師古曰四月正陽之月羅願云蜥蜴似蛇而四足說文在壁曰蝘蜓在艸曰蜥蜴佌說文作爾雅佌佌小也郭注才器細陋蔌蔌爾雅作速速邢防小人專據賢士窮廹

十月之交朔曰辛卯日有食之亦孔之丑彼月而防此曰而防今此下民亦孔之哀日月告凶不用其行四國無政不用其良彼月而食則維其常此日而食於何不臧震電不寧不令百川沸騰山崒崩髙岸爲谷深谷爲陵哀今之人胡憯莫懲皇父卿士番維司徒家伯維宰仲允膳夫棸子內史蹶維趣馬楀維師氏艷妻煽方處抑此皇父豈曰不時胡爲我作不卽我謀徹我墻屋田卒污萊曰予不戕禮則然矣皇父孔聖作都於向擇三有事亶侯多藏不憖遺一老俾守我王擇有車馬以居䢐向黽勉從事不敢告勞無罪無辜讒口囂囂下民之孽匪降自天噂防背憎職競由人悠悠我裏亦孔之痗四方有羨我獨居憂民莫不逸我獨不敢休天命不徹我不敢效我友自逸【三章令讀平聲與騰崩陵懲爲韻四章馬音姥徒夫馬處虞通士宰隔韻五章謀音媒萊音釐時謀萊矣平上通六章向藏王平去通八章痗與裏韻上去通逸與徹韻家伯維宰今本誤作宰今依唐石經國子監本攺正】

前篇憂在訛言而意主於褒姒此篇憂在災變而責專於皇父皇父擅權恣縱納賄營私眾正逺投羣邪彚進旣見國勢傾危乃自營三窟委而去之一時朝臣仿效所爲如下篇所云離居出居者聨翩接踵𨿽以鄭桓之賢猶有寄帑之事則他可知矣惟此大夫有蹇蹇之忠而僚友中卽有苟圖免禍爲自全之計者故末章云然蓋褒姒禍之本皇父罪之魁也首三章因日食而歷敍災變非必同時也【唐志十月之交以歷推之當在幽王六年周語幽王三年西周三川皆震史記幽王二年三川竭岐山崩】交日月交防也【毛傳】防與交不同防但同度而已交則同度又交道也防不必食而交則食故詩以交言【田間】防不明也【鄭箋】謂日月被食而不明也彼月而防先儒謂曰食前後當有月食者是也不用其行謂相干犯【鄭箋】不用其良卽後章擇二有事亶侯多藏不憖遺一老之事日食所由來也不令猶孔醜也雷電過常卽爲不令不必十月也百川之行地者溢而山頂之崔嵬者崩由山崩故陵谷爲之攺易【陳氏】凡此皆上天譴告而泄泄者曽莫之懲是可哀也次三章實數其莫懲之罪而其人則皇父也番也家伯也仲允也棸子也蹶也楀也其官則卿士也司徒也宰也膳夫也內史也趣馬也師氏也而又有美色之褒姒以熾寵於內皆今人之可哀者也抑七人皆非善類而皇父之惡尢甚作如周禮作田役之作言皇父違時動眾旣不肯自謂非時又不謀之眾庶慢令刻期逼人遷徙撤毀其久居之屋污萊其世授之田猶曰我非戕汝乃下供上役之常禮耳其怙惡如是彼且自多其智以封向作都爲得計蓋王室方騷西戎多故自知負天下之怨無所逃死故謀處東都營狡窟以自固詩人誅其意而謂之孔聖猶曰臧孫聖人云爾旣得全軀逺患又復賄鬻官爵所擇爲王朝三事者皆多藏之人而於國之老成廢斥殆盡不畱一人以衞天子書所謂防或耆壽俊在厥服者也【疊山】又擇富民之有車馬者使往居於向以實其國視王國如弁髦然寧復以天變而少加懲儆哉後二章言已憂勞被讒思故里而不忍歸也【嚴緝田間】蓋皇父輩皆棄王以去已獨勉力以供王事【鄭箋】猶且無罪而被讒然則日食雷電水溢山崩凡妖孽之爲民災害者豈自天降乎由彼噂噂防防【說文噂聚語也防語多防防也】相對則惟諾背去則反唇孽之由興人實主之力耳我今欲畱則讒言交搆欲去則道裏悠逺是以至於甚病也彼四方甚寛【田間】凡民皆得優遊自便我獨鬱鬱居此不敢少休人或以我爲不達天命【陸堂】然念國事至此明知憂勞無益何敢效我友之棄去不顧苟圗自逸乎【王呂嚴俱謂其友潔身而去今按詩意及當時情事皆不然】蓋其友𨿽非皇父之黨而不念國事逺避求全殆非所謂志士仁人者故不敢效之也箋以十月爲夏之八月蘇頴濱陳少南則謂夏正建亥之月集傳詩緝皆從之先儒皆言詩有夏正無周正不應此詩獨稱周正故當以蘇陳朱嚴之說爲定至康成攺十月之交以下四詩爲刺厲諸儒辧之已詳今不贅○孔防六卿之外更爲都官謂之卿士按左傳鄭武公莊公爲平王卿士注云王卿之執政者番韓詩作繁漢有禦史大夫繁延壽其字音皤馮防漢有遊俠萭章音與楀同又周宣王時有蹶父蹶亦貴族也又孔防云據左傳桓王與鄭十二邑向在其中杜預云河內軹縣西有地名向上則向在東都畿內今開封府尉氏縣西南有向城其地屬鄭此桓王所與之向邑也今懷慶府濟源縣西南又有向城此一統志所謂周之向國也皇父所作之都未詳孰是

浩浩昊天不駿其徳降防饑饉斬伐四國昊天疾威弗慮弗圖捨彼有罪旣伏其辜若此無罪淪胥以鋪周宗旣滅靡所止戾正大夫離居莫知我勩三事大夫莫肯夙夜邦君諸侯莫肯朝夕庶曰式臧覆出爲惡如何昊天辟言不信如彼行邁則靡所臻凡百君子各敬爾身胡不相畏不畏於天戎成不退饑成不遂曾我禦憯憯日瘁凡百君子莫肯用訊聽言則答譖言則退哀哉不能言匪舌是出維躬是瘁哿矣能言巧言如流俾躬處休維曰於仕孔棘且殆云不可使得罪於天子亦云可使怨及朋友謂爾遷於王都曰予未有室家防思泣血無言不疾昔爾出居誰從作爾室【次章夜音豫夕轉音芍與惡韻三章信音伸四章訊當作誶答漢書作對五章出音翠六章友音以七章家音姑血音綌】

皇父作都在戎難方殷時此篇則驪山禍變後也當艶妻煽處早有滅亡之兆諸臣各爲營私逺避之計後章所謂離居出居者是也至是鎬京殘破涇渭之間並爲戎壤朝議東遷而諸臣恃其藏身之固懷戀家室莫肯從王而東故文侯之命言防或耆壽俊在厥服【安城】而左傳瑕禽亦僅稱七姓從王是詩足以徴之矣舊說謂周未滅而滅之形成則事屬將然不得以旣滅爲文後儒疑爲東遷後作則業有定居不得云靡所止戾矣此詩當在被戎之後東遷以前【詩測】兵荒相屬泄防滿朝一時鄙夫容頭過身之態摹寫曲盡而分崩離析禍本實在幽王故曰大夫刺幽王也以爲幽王尙在而畱者勸去者之復來斯曲說矣一章言天不大其徳降此防亂饑饉以斬艾斯人而威之震疊又加疾焉此當恐懼修省慮圖弭變之術而一毫不以動其心遂致有罪無罪相率淪防謂之何哉詩測曰昔時亂政之人皆死於犬戎之難今此無罪之人復死於饑饉是淪胥以鋪矣【全詩皆責羣臣鄭氏謂王不應圖者非蘇氏謂天不慮圖尢非】二章乃極陳其弗慮圖之罪言今國破君亡無所底定【毛傳戾定也】正臣子臥薪嘗膽之時而六卿之長先已離逺京師居於封邑我𨿽勞勩彼曽不知而凡有官守民社之責者亦皆偃仰棲遲無復在公之節翼戴之忱方望其法善以行而反播其惡其安危利菑樂亡也如是三章言其弗慮圖者弗畏天也故呼天而訴之言法度之言而不見信如行逺者迷而莫識所至也【集傳】爾縱不卹王事獨不敬爾身乎敬身則當畏天畏天則當慮圖胡以當此疾威之降而若防聞知乎四章言惟不畏天而弗慮圖也是以兵冦已成不能禦而退【鄭箋】饑困已成不能卹而安【毛傳遂安也】惟侍禦小臣憯憯憂【毛傳曽但也】之羣臣𨿽知其危無肯用此相告語【鄭箋】他人有言則姑聽而姑應之譖言及已則奉身而退此其所以離居而莫肯朝夕也五六兩章乃自述其直言任事之徒瘁其躬而致怨以明時事之不可爲而刺王之意亦見焉【箋說每章必歸責王者非】蓋言之忠者世所謂不能言也故非但出諸口而適以瘁其躬佞人之言世所謂能言也故巧言如流而身處佚樂【集傳】當此好諛惡直之時往而出仕不甚亟且危乎將逡巡退避自言不可使而爲離居之大夫則非事君之義而得罪於天子將勇決奮迅自言可使而不卹日瘁其躬則同僚以爲異已而怨之此進退俱窮之道也【舊說謂直道得罪於君枉道見怨於友恐非情事今用補傳說】七章乃全詩主意所屬遷於王都指東都而言諸臣所當慮圗者此也蓋王室將遷而羣心離散禦之臣責以大義欲其隨往東都以系天下之望【質疑】而離居之大夫又以未有室家爲辭是以憂思至於泣血明知言出爲人所疾【毛傳】而不能自已乃復詰以前此出居時誰爲作室者今安得以無室家借口哉全詩皆責大夫而章首以昊天不徳言之則刺王之辭也凡言天者皆所以責王【質疑】若如舊說反以離居爲髙隱朋友爲直遂末章直爲招隱之辭則前之不敬身不畏天者又屬何人而不夙夜不朝夕者且爲明哲矣果如是則當云還於王都不得反謂之遷且王都本系舊居彼亦不得以未有室家辭矣【詩所】今用李氏詩所嚴氏質疑蔡氏詩測義而作詩之時尙在西都不應遂爲東遷後詩也名篇義不可曉衍序鄭箋韓詩【韓詩有雨無其極傷我稼穡八字其序雲雨無極正大夫刺幽王也】並難信據當闕其疑旻天康成作昊天石經同今從之

小旻之什

旻天疾威敷於下土謀猶回遹何日斯沮謀臧不從不臧覆用我視謀猶亦孔之卭潝潝訿訿亦孔之哀謀之其臧則具是違謀之不臧則具是依我視謀猶伊於胡底我龜旣厭不我告猶謀夫孔多是用不集發言盈庭誰敢執其咎如匪行邁謀是用不得於道哀哉爲猶匪先民是程匪大猶是經維邇言是聽維邇言是爭如彼築室於道謀是用不潰於成國𨿽靡止或聖或否民𨿽靡膴或哲或謀或肅或艾如彼泉流無淪胥以敗不敢暴虎不敢馮河人知其一莫知其他戰戰兢兢如臨深淵如履薄冰【一章沮讀如組用卭平去通二章底今本誤作底依底平上通三章集釋文從韓詩作就否音七敗音備七艾敗上去通謀字不入韻】

此刺幽王惑邪謀以致禍亂不能敬用五事【鄭箋】從善謀而救淪胥君子懼禍之及而加毖也一章言王不從善謀而用不臧二章言臣共違善謀而信不臧【東陽】潝潝然黨同而無公是訿訿然伐異而無公非【蘇王】劉向謂眾小人在位而從邪謀潝潝相是而背君子是也三章言羣臣首防兩端莫肯擔當決事而盈庭聚訟如謀道路於未嘗行逺之人末由得其徑遂所在而章首先言我龜云云者明鬼神亦怨其猶豫而瀆則不告也四章言謀國之人皆鄙夫不知治體不用古人之法不循大道之常所聽而爭者惟淺末之言如築室而謀諸行道宜不得遂其成功也五章言天下未嘗無人在國則仕𨿽無定或有思睿而聖者不必皆否也在野則民𨿽非大或有視明而哲聽從而謀貌恭而肅言從而乂者是在擇而用之耳王不能用則𨿽有五者之才亦如泉流之不反相與淪防以至於敗亡【輔氏】無者戒辭亦以起下章之意也六章乃告以愼謀之道人知暴虎馮河之可患而不敢爲不知謀猶回遹之爲患更大也惟戰戰而恐兢兢而戒如臨深淵之恐墜如履薄冰之恐防一惟先民大猷是程是經而聖者主之哲者謀者慮之肅者乂者斷之【鄧氏】庶防可以救敗而不至及禍爾舊從左傳杜注不敬小人亦危殆今考詩無此義徐儆曰漢時治河之議不決遂致滔天之患鹽鐵之議不決遂有瘡民之憂以至唐之維州宋之靈州謀之者非一人議之者非一日卒至啟吐番之叛開西夏之釁者皆謀之不決致之也然則防亡之禍有不始於國是之不定者乎愚謂明世棄河套之議眞所謂謀猶回遹者而諸君子亦鮮戰兢之心遂致違臧而用不臧以至淪胥而不可救也聖人錄此以垂戒萬世其防深矣○蘇氏謂小旻小宛小弁小明四詩皆以小名篇者所以別其爲小雅據此則頌之小毖何說乎姑闕其疑不必彊爲之解

宛彼鳴鳩翰飛戾天我心憂傷念昔先人明發不寐有懷二人人之齊聖飲酒溫克彼昏不知壹醉日富各敬爾儀天命不又中原有菽庶民采之螟蛉有子蜾蠃負之教誨爾子式谷似之題彼脊令載飛載鳴我日斯邁而月斯徵夙興夜寐無忝爾所生交交桑扈率塲啄粟哀我塡寡宜岸宜獄握粟出卜自何能谷溫溫恭人如集於木惴惴小心如臨於谷戰戰兢兢如履薄冰【二章克轉去聲讀如器蓋克本職韻顧氏以陌錫職爲支防齊佳灰之入是也富方二反讀如系又音肄三章負古房以反四章邁寐隔韻五章寡音古扈寡粟獄隔韻】

詩緝曰刺幽王不能自彊而昏於酒下不能撫其子上不能紹其先也按列女傳幽王惑於褒氏飲酒沈則刺幽王無可疑者中言螟蛉負子教誨式谷明爲易儲致諷以爲不能治萬民者非【鄭箋】以爲兄弟相戒免禍恐亦未然【集傳】一章憂文武之業將墜也【毛傳】彼宛然而小之鳴鳩其羽猶可飛而戾天而王乃不知自彊【集傳】先人謂宣王【本義】二人謂文武也【孔防】言先人勤思文武之道以致中興而王憖遺之爲可傷也二章斥其以酒敗徳也人之齊聖卽上文武【範傳】言文武非不燕飲而能溫恭自克卽下敬儀也彼昏不知壹於醉而日甚豈謂天命可常哉故告之敬爾儀而永命也言各敬者時君臣皆於酒故並戒之三章遂指其宮闈莫大之隱憂而防諷之蓋申後失寵宜臼暗弱王中讒言將有易儲之變詩人知之而諷以父子之大義也庶民采菽以致其養言勤則能獲其所資螟蛉負子以致其化言習則能移其所性【詩所】興中養不中才養不才乃賢父兄之事但能教以義方使之取法乎善以爲似續之計【範傳】明子之不當棄逐也四章之義舊謂申明首章今按脊令取興我而指稱恐是因父子而及兄弟之事角弓之詩曰不令兄弟交相爲瘉王於兄弟必有不盡其道者故詩人復稱所生以惕之所生亦謂宣王也【範傳】五章遂因家庭而及邦國之事桑扈啄粟則賦斂煩而民失所養矣塡寡岸獄則刑罰苛而民防於穽矣【陸堂】時事至此將有不可究詰者乃托於卜兆而問之曰何自而能善乎蓋猶望其能谷也末章乃教以能谷之道在於取法恭人而已溫溫恭人則齊聖溫克者集木以下皆敬爾儀之實也能如此則父子有親兄弟式好民庶和樂承先人中興之緒以光復文武之業而天命可常保矣此詩人之志也毛朱皆作興○爾雅注鶌鳩似山鵲而小短尾靑黑色多聲江東呼爲鶻鳩釋曰舊說及廣雅皆云斑鳩非也傳曰菽藿也采菽箋曰大如豆也采其葉以爲藿然今民俗於豆皆云采不必曲解爲藿也爰采麥矣豈亦采其葉耶爾雅螟蛉桑虫又蜾嬴蒲盧注細腰虫也俗呼爲螉法言螟蛉之子殪而逄蜾嬴祝之曰類我類我久則肖之矣陸璣云蜾蠃似蜂而小腰取桑虫負之於木空中七日而化其子惟陶隱居謂蜾蠃自有子作房如並竹管納子其中乃捕艸上靑蜘蛛十餘枚滿中仍塞口以擬其子大爲糧又範逸齊謂近人取蜾蠃之巢毀而視之乃自有細卵如粟寄螟蛉之身以養之其螟蛉不生不死蠢然在穴中久則螟蛉盡枯其卵日益長大乃爲蜾蠃之形穴竅而出馮防曰蜾蠃煦嫗螟蛉以成其子古說皆然惟貞白有子大爲糧之論而鄭樵駁之以爲後人壊蜾蠃房見有卵如粟在死虫上者是變與未變耳將故房驗之其虫殻皆如蛻形則非爲物所食明矣範氏因貞白之論而影響測度尢非實事又按爾雅桑扈竊脂凡再見其一注云俗謂之靑雀嘴曲食肉好盜脂膏其一注云諸扈皆因其名色音聲以爲名案釋獸竊毛皆謂淺毛竊卽古淺字則竊脂爲淺白也埤雅云桑扈一名而二種所謂率塲啄粟者以竊脂膏者言故以啄粟爲失其性所謂有鶯其羽者以色之淺白者言故其序曰動無禮文也

弁彼鸒斯歸飛提提民莫不谷我獨於罹何辜於天我罪伊何心之憂矣云如之何踧踧周道鞠爲茂艸我心憂傷惄焉如搗假寐永嘆維憂用老心之憂矣疢如疾首維桑與梓必恭敬止靡瞻匪父靡依匪母不屬於毛不離於裏天之生我我辰安在菀彼栁斯鳴蜩嘒嘒有漼者淵萑葦渒渒譬彼舟流不知所屆心之憂矣不遑假寐鹿斯之奔維足伎伎雉之朝雊尙求其雌譬彼壞木疾用無枝心之憂矣寧莫之知相彼投兔尙或先之行有死人尙或墐之君子秉心維其忍之心之憂矣涕旣隕之君子信讒如或醻之君子不惠不舒究之伐木掎矣析薪杝矣捨彼有罪予之佗矣莫髙匪山莫浚匪泉君子無易由言耳屬於垣無逝我梁無發我笱我躬不閱遑卹我後【釋文提是移反罹音羅母滿以反古音通解在音止六章上去通七章醻究平上通掎古居我反杝古徒可反】

幽王旣逐太子其傅憫之爲述其情而作此詩一章怨已之不得於親而思慕也弁樂也【毛傳】以鸒之羣飛安閒取興而曰歸飛者明已被放而不得歸也不知已獲罪之由而曰心之憂矣云如之何蓋思欲補救而無術之辭二章憂親之終棄乎已而自傷也踧踧平易也【毛傳】平易之周道榛蕪而不得通諭父子之親隔絕而不得見【李迂仲引伍被謂淮南王語臣將見宮中荊棘露沾衣恐非情事】是以憂之而傷如物搗心【孔防】至寐不成而嘆不息則憂能傷人將亦不復永年故曰維憂用老也疢如疾首則剝膚之痛矣三章言人皆有父母而已獨見棄也桑梓繞宅所種取其附托至近爲興【舊謂父母所植其說迂滯】必恭敬者護卹之意言桑梓依於宅舍猶加護卹而我所瞻依之父母曽不我愛豈我不連屬於父母皮膚之气離麗於父母懷腹之中乎【箋義】或我生所值之辰不善耳無所歸咎之辭也四章言防虫艸木皆得所而已如窮人無所歸曽鳴蜩萑葦之不若也如舟流水中不知所至𨿽欲假寐而不暇憂何如哉五章述已被放出奔之苦以起下章也【古義】鹿奔而足伎伎畱其羣也雉雊而求其雌戀其偶也今我獨見棄逐如傷病之木憔悴而無枝【集傳】其憂如此而王曾莫之知也【王氏】六章承上莫知而言自哀無所投命而死亡莫卹也被逐投人之兔尙有先驅使脫者道中死人尙有見而埋藏者心有所不忍也【鄭箋】君子秉心乃忍至於是惟有心憂而隕涕已耳七章原王心之忍由於信讒也王信讒言如受醻爵得卽飲之曾不加惠而舒緩以究其實【孔防】昔唐徳宗將廢太子李泌諌曰願陛下從容三日究其端緒而思之必知太子之無他所謂舒究之也掎偏引也釋文雲從後牽也析破木也柂落也【說文】伐木者旣以斤斧伐之又以防索從其後牽拽以倒之絕其根也析薪者旣斧之又觀其裂而以手離而落之裂其體也【詩緝】皆讒人離間骨肉之罪【箋說非】今捨彼有罪之譖人反驅予而之佗【嚴緝佗與他同謂居申也舊讀如鮀訓加非】豈非不舒究之故乎八章言讒人將爲國禍欲王聞而知警也山𨿽髙人能登之泉𨿽深人能入之勿謂處髙深之地有言而人不聞恐屬耳垣墻者將窺伺意防而爲讒也【嚴緝】李泌謂徳宗曰願陛下還宮勿露此意恐左右聞之將樹功於舒王則太子危矣卽無易由言耳屬於垣之謂也【呂記】旣以告王又恐褒姒伯服之害我成業故戒以無敗梁笱猶谷風之義【蘇氏】遑卹我後正以卹之親親之仁也毛朱皆作興○爾雅鸒斯鵯【音匹】鶋注雅烏也小而多羣法言頻頻之黨甚於鸒斯馮防曰孔氏以斯爲語辭而譏劉孝標類苑立鸒斯之目然爾雅法言俱名鸒斯何以定斯之一字必爲語助乎辰箋謂六物之吉凶左傳晉侯謂伯瑕曰何謂六物對曰歲時日月星辰是也服虔云歲歲星之神也左行於地十二歲而一周時四時也日十日也月十二月也星二十八宿也辰十二辰也壞說文作瘣病也爾雅瘣木符婁郭璞曰謂木病尫傴癭腫無枝條

悠悠昊天曰父母且無罪無辜亂如此憮昊天已威予愼無罪昊天泰憮予愼無辜亂之初生僭始旣涵亂之又生君子信讒君子如怒亂庶遄沮君子如祉亂庶遄已君子屢盟亂是用長君子信盜亂是用暴盜言孔甘亂是用餤匪其止共維王之卭奕奕寢廟君子作之秩秩大猷聖人莫之他人有心予忖度之躍躍毚兔遇犬獲之荏染柔木君子樹之往來行言心焉數之蛇蛇碩言出自口矣巧言如簧顏之厚矣彼何人斯居河之麋無拳無勇職爲亂階旣防且尰爾勇依何爲猶將多爾居徒幾何【古義且辜憮虞韻威罪賄韻盟古彌郎反質疑斯麋與階韻勇與尰韻又韻之變格】彼何人斯其心孔艱胡逝我梁不入我門伊誰雲從維暴之云二人從行誰爲此禍胡逝我梁不入唁我始者不如今云不我可彼何人斯胡逝我陳我聞其聲不見其身不愧於人不畏於天彼何人斯其爲飄風胡不自北胡不自南胡逝我梁祗攪我心爾之安行亦不遑捨爾之亟行遑脂爾車壹者之來云何其盱爾還而入我心易也還而不入否難知也壹者之來俾我只也伯氏吹壎仲氏吹箎及爾如貫諒不我知出此三物以詛爾斯爲鬼爲蜮則不可得有靣目視人罔極作此好歌以極反側【方風愔反舍古音暑說約易音怡只音支】

萋兮斐兮成是貝錦彼譖人者亦已太甚哆兮侈兮成是南箕彼譖人者誰適與謀緝緝翩翩謀欲譖人愼爾言也謂爾不信防防幡幡謀欲譖言豈不爾受旣其女遷驕人好好勞人艸艸蒼天蒼天視彼驕人矜此勞人彼譖人者誰適與謀取彼譖人投畀豺虎豺虎不食投畀有北有北不受投畀有昊楊園之道猗於畝丘寺人孟子作爲此詩凡百君子敬而聽之【萋菲哆侈皆一句中兩韻哆侈古皆昌占反謀音媒信音申者音渚者與虎韻食與北韻受與昊韻丘袪其反】

三詩皆憂讒之作而辭气緩急不同者所闗有鉅細所害有淺深也巧言傷讒而切切以亂爲憂無亦以宮庭搆釁國本搖動此大夫牽連被累而系心家國憂時念亂故爲原始要終反覆根究歸咎於王之釀成又極論讒人庸鄙無能非有勢力可恃黨援盤結去之絕不爲難以冀王之一旦覺悟忠之至也全詩皆爲王發而說者以前三章刺聽讒者後三章刺讒人非詩人之志也一章言已無罪而遭讒也呼天呼父母而以悠悠發端明其濶逺而不聞所以刺王也開口便曰亂如此憮據目前之情形見讒之致亂甚大非特一身受其害也愼謹也【本義】先言無罪無辜蓋先爲太子訴寃再言予無罪辜乃以自明也二章言亂生於讒讒生於優柔不斷也【詩緝】小人初以不信之言相試所謂僭始也王旣容而不拒矣由是浸潤益深涵者加之以信而亂乃成焉如知讒者爲邪而怒斥之知被讒者爲正而福祉之則亂自速已矣柰何涇渭不分以釀此禍也三章言王之信讒由於疑君子而樂甘言也左傳椒舉云周幽王爲太室之盟戎狄叛之是其屢盟之事甘言則書所謂有言遜於汝志也切指之曰信讒斥言之曰信盜公羊傳謂賤者窮諸盜也【鄭箋】餤進也【毛傳】共敬也【王氏】卭病也【鄭箋】小人奔走承順似乎恭敬故曉之曰匪其能止於敬也適足以爲王之病而已【集解】蓋始以姑息釀其姦欺繼以猜疑任爲耳目而又好聞悅耳之言此皆王隱微深錮之疾詩人一一爲之施其鍼砭也以下乃言小人性情浮露伎倆淺薄不過盜賊之靡者耳非有心腹不可除之患而王終信之亂何自弭哉四章言事闗宗祏系國大計而爲讒人所誤也寢廟所以延世君子作之斯幹考室之事也大猷所以經國聖人定之立嫡以長之制也此豈他人所得預者他人之心則予能忖度之矣譬諸狡兔遇犬豈能逃哉不曰讒人而曰他人明非休戚相闗者【舊說未融】五章言讒人易見如此而王不悟則惡剛喜柔之故也荏染柔木諭讒言也君子樹之諭信讒也吾心數其言之往來行於王前者【詩所】或徐婉敢爲大言出諸口而無忌【本義】或便巧務爲悅聽厚其顏而不知此皆可忖度而得也六章言不惟心可忖度而其人亦實無所能也指其居則在水艸之間至陋也察其力則無拳勇之用至弱也暏其狀則骭有瘍而足且腫至醜也徒以讒巧爲亂階耳鄭語侏儒戚施實禦在側此實錄也又詰之曰爾防尰之人能有何勇而造此讒謀大且多乎知必有助爾爲惡者而爾所聚居之徒亦能幾乎哉此直可捽而去之而無如昊天之悠悠何也何人斯爲刺暴公而本詩主言何人蓋譖出於暴公而何人預焉刺何人正以刺暴公也【蘇氏】必蘇公素所交好之人而新附暴公者【古義】故以從暴爲疑反覆究詰至末章責以反側其義顯矣歐嚴並以何人指暴公旣與二人從行不合集傳謂不欲直斥暴公則詩中業已指名無容曲爲之說又質疑引桓王八年與鄭人蘇忿生之田因定爲東遷後詩然三詩以憂讒相刺而此篇次於巧言巷伯之間蓋巧言第小弁之後見父子之乖變致君臣之猜疑而此篇第巧言之後見君臣之猜疑致朋友之反側後乃及於防賤故次以巷伯編詩之義宛然可見不當以錯簡疑也按蘇氏本周世卿暴公𨿽不見他經而春秋時有暴邑世本有暴辛公淮南子注有暴桓公則知暴氏亦世卿也譙周古史考云周幽王時暴辛公善塤蘇成公善箎其言縱不足據亦寧見蘇暴搆怨必在桓王之世乎仍從舊說爲幽王詩一章言此人之心險不可知何爲過我門外之橋梁而不入我門乎【詩所云對笱言當爲魚梁對門言則當爲橋梁】究其所從乃從暴公而來則蹤迹可疑矣一章言此人與暴公相從而行不知誰實作我是禍者時蘇公已得譴讓【鄭箋】明知其譖而猶爲未定之辭也【輔氏】若使禍非由彼當來問慰於我何以逝我梁而不入唁豈始遇我厚而今不然乎其意中殆不許我爲可耳三章言不特過我梁又嘗至我庭也乃但致聲聞而不相見豈不有所愧畏於心乎其可疑之迹彌顯矣【詩所】四章承上聞聲不見而言言其行蹤詭祕疾於飄風不知其自北乎自南乎蓋如風之不可定也【舊說未融】今逝陳者忽又逝梁徒使我疑惑之深至於煩亂而已五章六章極其情以疑之而猶有餘望焉厚之至也言爾之此來爲緩行乎何不少息而見我爲急行乎何復有暇而脂車【呂記】但使二人之中有一人來唁【舊說未融】則羣疑可釋何爲使我張目逺望竟驅車而去乎去時旣不我見矣倘還而來入我心卽坦易無疑今還又不入則爾情與我否隔實所難知庶有一人以來安我心也至此而辭益緩而其人益無可置辧矣七章承上否難知意而要之以詛言素與爾相應和如壎箎相比次如貫串似貫云者猶今人言親串也爾豈誠不知我而譖我哉爾若不譖何不詛之於神以共明此心乎知不可以質鬼神也八章遂以反側責之言鬼蜮則不可知耳人有靣目然相見【毛傳姡也姡音活孫炎曰靣見人之貌李迂仲曰後世用此句以爲愧恥非也】乃示人以反覆無窮極【視示同舊說未融】蓋面目猶是而心不可問矣故作歌以究極其情也罔極以極鍼鋒相值好歌云者猶冀其悔而不失舊好也郝京山曰與其人分義已絕而其言傷往望來有不忍遽絕之情蓋所謂詩人之言也巧言切直何人斯婉轉巷伯則怨怒深矣故惡惡以巷伯爲極集傳謂被讒而爲寺人按舊說則寺人而被讒也豈變起宮闈寺人卽緣而坐罪歟一章二章言讒人巧搆成罪也貝錦南箕皆影響疑似之象故皆以成是爲言【陳氏】萋菲小文言文致也【季本】哆侈微張言張大也貝錦工羅織之巧南箕奮簸揚之舌蓋肆已甚之毒而極陰閟之謀也三章四章述其情狀而惕之以禍也緝緝翩翩承上萋菲言往來羅織也防防幡幡承上哆侈言儇利反覆也旣欲謀害於人又欲謀工其言所以成是貝錦南箕也其終也亦必見疑而受害蓋懼之欲其止亦憾之願其然也李斯防韓非終受趙髙之害楊炎傾劉晏旋被盧杞之讒是汝遷之驗也【詩測】五章六章極鳴其不平之憾而望制於天也譖者志得意滿則好好而驕被譖者顚蹶踣頓則艸艸而勞人固惑溺而不解矣蒼蒼者天豈不昭鑑乎彼旣爲萬國所唾棄大地所不容惟取而畀之於天使制其罪可耳蓋讒人亦天所生天不得而辭其責也【孔防】惡之極而無可柰何之辭彼譖人者誰適與謀集傳謂甚嫉之故重言之也七章言賤者之言或有補於君子恐君子不加隄防亦被讒言故作詩使敬而聽之也沔水之卒章曰我友敬矣讒言其興義亦類此楊園下地畝丘髙地舊爲讒言漸進之諭今從集傳李迂仲曰詳巧言何人斯之詩可以得察姦之術觀巷伯之詩可以得去姦之術也三詩惟巷伯爲興○爾雅骭瘍爲微腫足爲尰骭音限注云腳脛也瘍瘡也孫炎曰皆水濕之疾也釋樂郭注壎燒土爲之大如鵞子鋭上平底形如稱錘六孔小者如雞子箎以竹爲之長尺四寸圍三寸一孔上出寸三分名翹橫吹之小者尺二寸陸奎勲曰鄭司農注周禮云箎七孔其說與古銅防脗合班固云十孔蔡邕曰六孔皆不合古法世本稱暴辛公作壎蘇成公作箎譙周駁之謂古有壎箎尙矣二公善之記者謬以爲作耳張氏萱曰七音各自爲五聲如宮磬鳴而徴磬和獨壎箎則二器共爲一音古人所以諭同气也周禮有司盟詛祝賈公彥曰盟者盟將來詛者詛往過毛傳以蜮爲短弧而諸書或名射影【陸疏】或名射工【抱朴】或名水弩【南越志】或名溪毒【埤雅】或言似鱉三足【說文】或言如鳴蜩【抱朴】或言如蜣蜋【雅翼】或言含沙射人【陸璣】或言激水射人【抱朴】其說紛錯如此然按漢書五行志蜮生南越謂之短弧在水旁能射人甚者至死字從弓與射影射工水弩溪毒之義相協陸疏古者貨貝其文彩大小各殊黃質白文爲余蚳白質黃文爲余泉又有紫貝白質如玉紫防爲文嚴華谷曰箕東方之宿考宿者多驗於南方故曰南箕防曰南箕四星二爲踵二爲舌踵狹而舌廣天官書云箕爲傲客爲口舌說文豺狼屬狗聲郭璞云腳似狗貪殘之獸羅願云牙如錐長尾白頰足前矮後髙其色黃格物論云虎舌不大於掌生倒刺須硬尖而光橫行而妥尾陳藏器云虎威如乙字長一寸在脇兩旁馮防楊園園中有楊非必園名楊也畝丘郭璞謂丘有壠界如田畝

習習谷風維風及雨將恐將懼維予與女將安將樂女轉棄予習習谷風維風及頽將恐將懼寘予於懷將安將樂棄予如遺習習谷風維山崔嵬無艸不死無木不萎忘我大徳思我小怨【末韻怨字集傳未詳說約引六帖以嵬萎怨爲韻魯詩世學云怨於隈切】

此詩爲朋友道絕而曰刺幽王者嚴緝云伐木之化行則民徳歸厚故以俗薄道絕刺其上也杜甫雲宮中聖人奏雲門天下朋友盡膠漆可與言詩也已谷風解見邶風嚴緝以谷風二句興恐懼二句愚意直全興下四句耳谷風之風習習相仍自雨而頽而艸死木萎風勢以漸猛厲見俗之益薄而道盡絕也如嚴解則末章又須添補斡旋矣維山崔嵬風挾山勢而更烈故艸木觸之而死萎諭其友之憑勢陵轢棄大徳而修小怨也嚴解亦未徹全詩皆興而集傳以第三章

爲比恐非○釋天焚輪謂之頽扶搖謂之猋注云猋暴風從下上也頽暴風從上下也按郭氏俱以暴風釋之其非和風明矣傳以頽爲相扶而上以猋釋頽尢誤

蓼蓼者莪匪莪伊蒿哀哀父母生我劬勞蓼蓼者莪匪莪伊蔚哀哀父母生我勞瘁缾之罄矣維罍之恥鮮民之生不如死之久矣無父何怙無母何恃出則銜卹入則靡至父兮生我母兮鞠我拊我畜我長我育我顧我復我出入腹我欲報之徳昊天罔極南山烈烈飄風發發民莫不谷我獨何害南山律律飄風弗弗民莫不谷我獨不卒【久音幾母滿以反】

解頤曰陟岵鴇羽思念於父母尙存之日蓼莪感傷於父母旣歿之後獨使誦之者流涕嗚咽而不能止也箋謂二親病亡時在役所不得見者其說然也一章二章言莪初生可食至秋而爲蒿蔚則不可食矣興已齒長而不成材【詩緝】於是嘆父母生我之病苦而自傷不能終養也三章言瓶汲水以注於罍猶子之養父母也缾竭而罍恥猶子困窮則貽親羞也【詩緝】父母旣死身爲窮獨之民何用生爲故無父母則無依賴出則中心銜憂入則如無所歸故生不如死也此申莪蒿之意而言也【鄒氏】曰入則靡至則詩作於行役已歸之後矣四章言本父之气以生托母之姙以養【防義】當其始生則摩拊之而防其驚【劉氏】起止之而和其脈【箋云畜起也防雲起止我】比其旣孩則爲之除癢釋屙以速其長爲之寒衣饑哺以遂其生或已去而旋視或旣視而反覆出入之間必就懷抱父母之恩如天無窮卽欲報之不知所以報而況乎無以報也此申上劬勞之意而言也【鄒氏】五章六章言民莫不養其父母【毛雲谷養也】我獨遭此害而不得終養【箋云卒終也】南山飄風諭虐政之病人【蘇氏】乃明所以致此之意餘皆反已責已之言衍序者所以稱爲孝子也集傳比也宜從毛爲興○釋艸蘩之丑秋爲蒿釋云醜類也蘩蕭蔚莪之類始生不同至秋老成則皆蒿也此說莪蒿甚明

有饛簋飱有捄棘匕周道如砥其直如矢君子所履小人所視睠言顧之澘焉出涕小東大東杼柚其空糾糾葛屨可以履霜佻佻公子行彼周行旣往旣來使我心疚有冽氿泉無浸獲薪契契寤嘆哀我憚人薪是獲薪尙可載也哀我憚人亦可息也東人之子職勞不來西人之子粲粲衣服舟人之子熊羆是裘私人之子百僚是試或以其酒不以其漿鞙鞙佩璲不以其長維天有漢監亦有光跂彼織女終日七襄𨿽則七襄不成報章晥彼牽牛不以服箱東有啟明西有長庚有捄天畢載施之行維南有箕不可以簸揚維北有斗不可以挹酒漿維南有箕載翕其舌維北有斗西柄之掲【來音釐疚音幾平上通載息去入通來服去入通求音奇裘試平去通】

不曰刺王而曰刺亂蓋禍流下國天下騷然故曰亂也困役傷財徧於東國錄譚大夫告病之詩而余可見矣維天有漢以下箋謂王置官司而無督察之實歐陽駁之以爲大夫告病何暇論官司失職了不闗後重財竭之意其說是也按靑兗二州有鹽絺織文之貢譚在濟南困於供億故言杼柚之空而嘆織女之不能代爲織作賦煩則後重故陳履霜之苦而嘆牽牛之不能代爲挽輸皆所以告病也舊作七章詩緝並爲六章【或以其酒四句屬四章維天有漢四句屬五章】本義分爲八章【或以其酒四句別爲一章】皆有理今章句仍舊而解義則從歐一章言當周盛時下國丰饒簋中之飱饛然而滿棘木之匕捄然而長此由周道平直無賦役偏重之患故君子行之而不敢違小人望之而得所歸也今不能然安得不反顧昔時【箋義】而澘然涕出也二章言政偏賦重東方小大之國【集傳】杼柚皆空窮乏之甚至於葛屨履霜其貴戚之臣輕弱不耐勞苦【集傳】乃佻佻然奔走道路旣往復來曽無休息使我心憂而病也盛則君子履之而小人視衰則公子行之而我心病【輔氏】三章乃其告病之辭也氿泉側出之泉也已伐之薪爲氿泉所浸則浥爛而不可用矣已勞之人爲重斂所困則窮瘁而不能勝矣【詩緝】故告之無浸獲薪而載以車哀我憚人而予以息也四章言東人職爲勞苦不蒙矜念慰來西人乃競示驕侈盛服相耀至於操舟之賤亦衣熊羆之裘私家之人亦備官僚之用【本義】是東以公子而苦役西以賤人而侈貴其不均也如此五章前四句言用之太濫以終上章之義後四句則呼天訴之以起下二章也釀秫以爲酒其防過於漿也而西人且不以爲漿佩璲以貫玉其垂本甚長也【集傳鞙鞙長貌】而西人曽不以爲長所謂取之盡錙銖用之如泥沙東國之出於地者竭矣其求助於天乎天之上有漢其光之下矚者能鑑我而不使長困乎漢之旁有織女其跂然三隅而一日七更其次者能憐我杼柚之空而佐我織作乎六章言杼柚空矣織女𨿽一曰七更其次不能佐我織作蓋織之用緯一往一來相反報而成章織女徒左旋而不返故曰不成報章也【舊說】輸載疲矣牽牛𨿽晥然而明不能助我駕車惟是曉夜奔忙先日而出則見啟明在東而不能代我之出後日而入則見長庚在西而不能代我之入彼天网【畢爲天网】之施於行列者乃捄然而長若有所网羅者然【舊說未融】是不惟不能助而且將羅取無遺矣七章言箕能簸揚而南箕不可以簸揚斗能挹酒而北斗不可以挹酒漿言無可取資也而箕且翕引其舌若有所噬斗且西掲其柄若有所挹是不惟不能助而又將貪得無厭矣【本義】東國之病將何時可已哉徐常吉曰俯視周道而動傷今思古之懷中察人事而有彼此不均之嘆仰觀天象又若有不卹東人而反助西人之意所謂使我心疚也質疑云盧仝月蝕詩本此興也毛朱同○陳氏禮書匕之別有四有黍稷之匕有牲體之匕有素匕【挹音者】有喪匕三匕以棘喪匕以桑說文杼持緯者名物鈔曰梭也集傳柚受經者董氏曰捲織者也爾雅氿泉穴出李巡曰泉從旁出曰氿毛傳服牝服周禮注較也兩較內容物之處爲箱爾雅析木謂之津箕斗之間漢津也晉書織女三星在天紀東端爾雅何【上聲】鼓謂之牽牛是何鼓牽牛一星漢志以爲二星非也啟明長庚皆金星陳師云吳俗謂長庚爲黃昏星啟明爲曉星有曉星時無黃昏星有黃昏星時無曉星謂爲一星無疑詩人對待言之非一時並見鄭漁仲謂啟明金星長庚水星殆譌爾雅濁謂之畢後漢書畢爲天网主网羅無道之君故武王伐紂上祭於畢

四月維夏六月䢐暑先祖匪人胡寧忍予秋日淒淒百卉具腓亂離瘼矣奚其適歸冬日烈烈飄風發發民莫不谷我獨何害山有嘉卉侯栗侯梅廢爲殘賊莫知其尢相彼泉水載淸載濁我日搆禍曷云能谷滔滔江漢南國之紀盡瘁以仕寧莫我有匪鶉匪鳶翰飛戾天匪鱣匪鮪潛逃於淵山有蕨薇隰有杞桋君子作歌維以告哀【夏音戶奚從古本作爰尢羽其反濁古直谷反有古音以】

前篇言告病此篇言告哀禍尢切身矣範逸齋曰大東乃貪殘之實此則遭禍而怨刺也韓詩以爲行役王肅以爲因行役而廢祀孔防駁之謂詩無行役祭祀之意當已而解義未融終多疑竇此大夫豈召虎之後爲王所廢故呼先祖愬之復追理其旬宣南國之勲而怨被廢之非罪歟【陸堂】前三章遞舉夏秋冬而不及春者蓋夏時炎赫萬物暵幹秋時慘懍萬物雕落冬時隆烈萬物摧敗【補傳】無復春時和煦之象也䢐暑者蒙上四月言自此而往至於酷暑也【張翠屏】說詩家從毛以暑退爲義失之匪人之人卽管仲人也之人言先祖匪佐周興治之人乎忍予是忍先祖也蓋刺王忍棄故舊全詩大指在此故首揭之韓奕稱先祖所以紀盛四月稱先祖所以鳴寃此外無稱先祖者矣亂離瘼矣爰其適歸意大夫乃遭亂放逐者民莫不谷我獨何害傷其獨見放逐故四章遂以廢言之【廢字自從木解毛訓爲王訓爲大朱訓爲變今不用】殘賊者摧殘賊害嘉卉所以自況莫知其尢不知所以取廢之咎楚辭云豈其有他故兮莫好修之害也語意正同此一章束上三章所謂忍予者也【諸家皆從鄭爲在位貪殘此曲附衍序之過】五章乃嘆時事日非有亂無治不若泉水之猶有淸時見已之搆禍終無能善也六章追敍其先祖江漢之績而我承其後復盡瘁事國蓋以告王而動其哀憐而王曾不我有也七章言不能髙飛深藏以逃其禍則不如鶉鳶鱣鮪矣八章言不能退居山隰以自生殖則不如蕨薇杞桋矣【防義】故作詩以告其哀也作者自言君子猶左傳稱君子曰例陸堂謂詩爲召穆公後人作故本其說而推之興也毛失注○說文鷻雕也詩曰匪鷻匪鳶若如鶉鵲之鶉則無戾天之理【李解】倉頡解詁云鳶鴟也爾雅桋赤梀【讀如涑】爰其適歸家語作奚其適歸集傳從家語文今依古本作爰春秋傳引詩亦作爰

虞東學詩卷七﹤經部﹐詩類﹐虞東學詩﹥

欽定四庫全書

虞東學詩卷八

宗人府主事顧鎭撰

小雅【三】

北山之什

陟彼北山言采其杞偕偕士子朝夕從事王事靡盬憂我父母溥天之下莫非王土率土之濵莫非王臣大夫不均我從事獨賢四牡彭彭王事傍傍嘉我未老鮮我方將旅力方剛經營四方或燕燕居息或盡瘁事國或息偃在牀或不已於行或不知叫號或慘慘劬勞或棲遲偃仰或王事鞅掌或湛樂飲酒或慘慘畏咎或出入風議或靡事不爲【母音米下音戶彭音旁行戶郎反議爲去平通】

大東言賦之不均北山言役之不均【範傳】鄧元錫曰雅之盛也上卹其私故盡瘁而忘其勞雅之變也上不卹其私故盡瘁而哀其病蓋四牡皇華之意索矣故序以爲刺幽王也北山行役所過也采芑感時物也偕偕彊壯貌【毛傳】卽下未老方剛也經言士子序稱大夫序以大夫爲列朝之通稱而作詩者固士也一章但言王事不可以不堅固而朝夕從事以貽父母憂不言勞而勞可知矣二章言地廣人眾而我獨從事反若以我爲獨賢而任之者不均甚矣不斥王而斥大夫謹厚之至也【集傳】三章承獨賢之意而言四牡彭彭王事傍傍卽朝夕從事也嘉我未老以下所謂偕偕而獨賢也鮮少也以爲少而難得也【集傳】將任也謂其肯任事也【田間】旅與膂同【集傳】後三章皆言不均之實四章五章猶言勞逸不同耳末章言湛樂飲酒與慘慘畏咎則有安危之判矣出入風議與靡事不爲則有云泥之隔矣【詩測】前三章詞气蘊借後三章稍露連用十二或字戞然竟止體格尢奇前人以大東爲盧仝月蝕之祖此則昌黎南山所自出也錢飲光曰鞅掌掌不離鞅猶云身不離鞍馬耳毛傳則謂之失容陟山采芑義當屬興毛傳缺

無將大車祗自塵兮無思百憂袛自疷兮無將大車維塵防防無思百憂不出於熲無將大車維塵雍兮無思百憂只自重兮【劉�曰疧當作眉貧反冥莫迥反雍於勇反釋文作壅集傳誤作雝今攺正重直用反】

大夫悔將小人而箋言進舉小人使得居位其說未盡按王風大車爲大夫所乘必當時尊貴用事者疑作詩者誤比匪人如荀文若之於曹操栁子厚之於王叔文張魏公之於秦檜皆將大車而悔之者也三章皆以塵言所謂元防塵污人也先言塵次言防後言雍小人之勢曰盛皆始者將之之過也無思百憂祗自兮言已愧悔無及勿復思爲百方補救徒自取病也不出於熲不能自明之意【詩緝】重者在在罣滯不得輕舒皆悔意也毛不言興宜從集傳爲興

明明上天照臨下土我徵䢐西至於艽野二月初吉載離寒暑心之憂矣其毒太苦念彼共人涕零如雨豈不懷歸畏此罪罟昔我往矣日月方除曷云其還歳聿云莫念我獨兮我事孔庶心之憂矣憚我不暇念彼共人睠睠懷顧豈不懷歸畏此譴怒昔我往矣日月方奧曷云其還政事愈蹙歲聿云莫采蕭獲菽心之憂矣自詒伊戚念彼共人興言出宿豈不懷歸畏此反覆嗟爾君子無恆安處靖共爾位正直是與神之聽之式谷以女嗟爾君子無恆安息靖共爾位好是正直神之聽之介爾景福【野神與反除去聲暇音豫戚音蹙福音偪】

西徵大夫困於久役懼罹於罪而作此詩序曰大夫悔仕於亂世蓋視北山之怨更深矣鄧潛谷云世亂則彥聖有技必置之艱虞投之煩劇甚而扢齕之靡所不至故北山傷其獨勞小明畏其罪罟此篇詩義說者紛錯箋以共人指君固屬迂曲後儒或謂大夫之友隱居不仕者【丘氏】或謂先時曽諫阻大夫之仕者【陳氏】皆無可據惟謝疊山謂共人卽靖共爾位之君子與詩人志同道合者也其言通貫前後集傳用其意而言之未詳今分章推衍之一章呼天愬之曰明明照臨望其察也䢐西而至於艽野二月而載離寒暑旣逺且久而猶不得歸故憂之而以爲毒苦也已固毒苦矣由今時事蹙急觀之我溫恭自持之僚友𨿽處於朝而上無愛惜善類者不知果能免於禍患否所以念之而涕零如雨也【謝氏】我豈不欲歸與共事哉誠恐以罪相加如网罟之取物而物不知爾【輔氏】二章言昔以歲除而往日望還歸而今又歲暮則經年矣【前言二月至艽野則初行當在前歲之除孔防乃以二月之朔爲除舊布新恐非其義】身獨事煩我勞不遑每念良友懷思顧望徒以恐遭不測之譴怒故不敢歸爾三章言以歲除啟行則冬去春來時方向暖故曰奧也【孔防疑於此章奧字故以除爲二月以就奧字之解不知歲除卽已向春春令固主奧也】及今采蕭獲菽之時【謂歳暮也】猶不得歸問誰彊我仕者而毒苦至是豈非自貽之戚乎於是懷良友而出宿誠恐有反覆不可知之變箋謂不以正道見罪者是也蓋在朝多反側之人往往自處逸樂而以枉法中人於罪故四五兩章呼僚友而告之曰爾𨿽無出外徵行之苦然不可以安處安息爲常必自靖其職敬共罔懈惟正直之人是與是好縱不諧於世定當爲神明所祐而與爾以善介爾以福則可以定反覆而罪罟譴怒不能及矣蓋仕亂世者惟敬共可免故君子本共而又勉以靖共蓋卽沔水卒章之義○毛傳艽野逺荒之地按說文艽逺荒也孔防以爲地名不可考

鼔鐘將將淮水湯湯憂心且傷淑人君子懷允不忘鼓鐘喈喈淮木湝湝憂心且悲淑人君子其徳不回鼓鐘伐鼛淮有三洲憂心且妯淑人君子其徳不猶鼓鐘欽欽鼓瑟鼓琴笙磬同音以雅以南以籥不僭【欽讀如簮質疑云平去通】

本義曰序言刺幽王不知所刺何事據詩文則是作樂淮上矣然考詩書史記皆無幽王東巡之事詩緝則謂古事亦有不見於史而因經以見者今仍王氏幽王淮上之說前三章言聞其樂而憂傷因思古之君子也作樂必先擊鐘所謂金奏也【孔防】三章兼言伐鼛則舉其大者言之【輔氏】考鐘者必伐鼓也嘉樂不野合【鄭箋】而鐘聲之揚乃在淮水之上始而湯湯水溢之時繼而湝湝見眾水入淮【徐鍇】則水漸平矣至於水落洲見而猶聞其聲言其久在淮上流連忘反是以憂之傷悲且妯妯之言悼也【鄭箋】思昔先王仁厚爲善人爲君子【詩緝】令人沒世不忘由其徳無回邪無愆尢也【詩所曰猶尢也舊訓爲若未妥】末章承上淑人君子而言言其樂足以昭徳也【詩所】將將喈喈言其聲之揚而眾【範氏】欽欽則言其聲之節有度也【錢氏】古者堂上之樂皆受笙均堂下之樂皆受磬均【熊氏】笙磬同音則樂無不和矣雅二雅也南二南也【集傳】升笙間合之次序也籥樂終而執籥爲文舞也詩所曰其始終條理歌舞音容皆無奪倫而不僭忒非淑人君子之徳誰能與之傷今王之不然也郝仲輿曰是役也未必無朝防而詩但言鼓鐘淮水以諷其荒樂逺遊無復先王修禮輯玉之典所以爲刺按康成緯書注以此篇爲刺昭王孔氏謂鄭初未見毛詩故用三家說耳今詩列幽王眾篇之申不應爲昭王也○一統志淮水在河南南陽府唐縣東南一百八十里卽禹貢導淮自桐栢者今桐栢支岡有水泉潛流三十里東出大復山經汝寧信陽東流防泗沂自泗州龜山北流入淮安府界瀠洄府城東入於海陳氏樂書云鼛鼓以臯爲義欲役之緩謂之鼛鼓中髙而両端下考工記韗人爲臯鼓長尋有四尺鼓四尺倨勾磬折注磬折中曲之不參正也楚茨以下十篇辧

余初讀楚茨以下諸詩亦嘗疑於序說頗采陳氏樂書及集傳後說以爲豳雅今觀楚茨信南山二篇所陳皆祭祀之事其差排行禮節次與禮經纖悉皆合在豳公時不應如此明備若詩系周公追敍更不得以手定儀文被之先世以渉於誣也躋彼公堂稱彼兕觥豳之民也執豕於牢酌之用匏豳之君也其時風俗淳古儀節簡脫二詩何以獨異卽甫田大田並有田祖田畯之文康成亦援籥章爲說其實祈年吹豳雅未聞有琴瑟之用此豳雅之說未可信也至謂公卿力農奉祭則特牲少牢兩篇旣無祭祊之節而送屍亦安得用金奏耶吳易堂云禮記大夫之臣不稽首此云小大稽首其非公卿之詩決矣竊考編詩限斷其在前王時者並無竄入後王之編而就一王之世或事在晚歲而詩反居前或事在初年而詩反居後從其義類爲次也今按刺幽之詩節南山以下十二篇皆小人女子搆讒召禍之事大東以下六篇則賦役不均而天下皆困事以類從故年難順敍要在幽世之限斷畫如也涕泣之道至是已窮而心猶不已乃稱引古昔以動其深思故鼓鐘篇反覆於君子之徳而盛稱古樂之不僭愚謂陳古之義當自鼓鐘始序特於楚茨著其說耳然集傳信鼓鐘之思古而於楚茨以下盡攺序說者以鼓鐘有憂心之語而餘詩無之也不知詩人感傷時事述古興懷其所指陳皆非無爲周家以穡事開國而幽王政煩賦重田卒污萊故楚茨四詩反覆農事宣王以奮武中興而幽王荒於酒色朝防盡廢故瞻洛四詩鋪陳盛美皆所以鼓舞歆動之至頍弁爲角弓之反車牽爲白華之反規切尢深矣安知當日不授諸瞽蒙以朝夕諷於王側如王式之諫昌邑者乎柰何以辭害義放廢古說使前後緯繣難通而好爲新論者復妄生穿鑿而詩義之晦至小雅爲甚故先序十篇之大義如此然後別而論之

楚楚者茨言抽其棘自昔何爲我蓺黍稷我黍與與我稷翼翼我倉旣盈我庾維億以爲酒食以享以祀以妥以侑以介景福濟濟蹌蹌絜爾牛羊以往烝嘗或剝或亨或肆或將祝祭於祊祀事孔明先祖是皇神保是饗孝孫有慶報以介福萬壽無疆執爨踖踖爲俎孔碩或燔或炙君婦莫莫爲豆孔庶爲賓爲客獻酬交錯禮儀卒度笑語卒獲神保是格報以介福萬壽攸酢我孔熯矣式禮莫愆工祝致告䢐賚孝孫苾芬孝祀神飲食卜爾百福如幾如式旣齊旣稷旣匡旣敕永錫爾極時萬時億禮儀旣備鐘鼓旣戒孝孫䢐位工祝致告神具醉止皇尸載起鼓鐘送尸神保聿歸諸宰君婦廢徹不遲諸父兄弟備言燕私樂具入奏以綏後祿爾殽旣將莫怨具慶旣醉旣飽小大稽首神嗜飲食使君壽考孔惠孔時維其盡之子子孫孫勿替引之【福方墨反祊古音方慶古音羌三章去入通四章熯愆孫平上通五章平上去通告字不入韻六章奏古則故反音鏃後同】

信彼南山維禹甸之畇畇原隰曽孫田之我疆我理南東其畆上天同雲雨雪雰雰益之以霢霂旣優旣渥旣霑旣足生我百谷疆埸翼翼黍稷彧彧曾孫之穡以爲酒食畀我屍賓壽考萬年中田有廬疆埸有是剝是菹獻之皇祖曾孫壽考受天之祜祭以淸酒從以騂牡享於祖考執其鸞刀以啟其毛取其血膋是烝是享苾苾芬芬祀事孔明先祖是皇報以介福萬壽無疆【畆滿以反或古於逼反四章音孤平上通五章酒牡考一韻刀毛膋一韻】

詩緝云楚茨四篇惟楚茨首二句言當時所見餘皆全述古事蓋詩人遐想太平之盛恨不生乎其時也古義云楚茨信南山同爲一時之作楚茨詳於後而略於前自祭祊以前但以祀事孔明一語該之信南山詳於前而略於後自薦熟以後亦但以祀事孔明一語該之古人文字互見如此又云楚茨有鼓鐘送尸之節固非公卿奉祭之禮信南山有從以騂牡之語明是周有天下所尙亦豈豳侯所有今按楚茨首章感今日之荒蕪思昔年之丰穰所謂傷今思古也楚楚茨生眾也【王氏】抽發也【集傳訓除今從呂記及嚴切】言今茨棘之所生乃自昔我蓺黍稷之地【王氏】而所蓺之黍與與然茂盛所蓺之稷翼翼然整齊及其收也倉旣盈而無以藏之則露積爲庾其數至億成民如此然後致力於神爲酒食以享祀焉疏云享食𨿽總於祭因其在前則爲灌及朝踐其說是也由是屍入祝詔主人拜安屍使之坐屍卽至尊之位或不自安則以拜安之【郊特牲注】此妥尸之禮也屍三飯告飽【凡三次告飽共九飯賈疏一口謂之一飯】祝侑主人拜三拜三侑祝言而不拜主人拜而不言【儀詳特牲少牢二篇】此侑尸之禮也妥侑相繼皆在迎屍初入之時所以助孝子受大福也解頥曰一章主酒食言二章主牛羊言祭祊以下始行祀禮也濟濟蹌蹌與祭者有容儀也【孔疏】絜爾牛羊在滌而芻之也【劉彜】過此以往將有事於烝嘗【古義】則有解剝其皮者【內饔】有煮熟之者【亨人】有陳其體骨於俎者【外饔】有分齊其肉所當用【本王肅釋毛義】者【小子】皆預言其事未及行禮也【古義】四時之祭獨舉烝嘗者田功成而品物備也舊說祊有二一是正祭之祊在廟門內之西一是繹祭之祊在廟門外之西何子謂祊祭自在門內原無二祊禮器所謂設祭於堂爲祊於外蓋對堂而言則門爲外非謂祊在門外何說是也祊祭求神以後始行薦熟之禮則下章執防云云也時祭當自禰以上而云先祖者據逺可以該近【孔疏】皇之爲言煌煌然也【徐說毛傳非】本其生存謂之祖言其精气謂之神【孔疏】保安也【毛傳】先祖之神安之於是饗其祭祀也【錢飲光曰如集傳謂神保尸之嘉號則五章神保聿歸之前不應變言皇尸載起矣】對先祖言故曰孝孫萬壽無疆正介福之實所謂有慶也三章言薦熟而及獻酬之事少牢篇有饔防廩防據下爲俎言之則饔防也踖踖敬謹也俎之類不一有肵俎折俎阼俎賓俎主婦俎祝俎佐食俎惟事尸之俎載牲體骨凡九故以孔碩言之所謂獻熟也【呂記】燔燔肉炙炙肝【鄭箋】特牲篇主人獻屍賓長以肝從主婦獻屍兄弟以燔從【孔疏】所謂從獻也【箋混爲一者訛】君婦謂後也【箋記】凡祭祀後夫人主共籩豆莫莫淸靜而敬至也【毛傳】豆之類亦不一有朝事之豆饋食之豆後酳尸之加豆酳屍畢之羞豆豆兼內羞庶羞故曰孔庶此後薦豆之事也【古義】賓客四方來助祭者周禮注大賓要服以內諸侯大客謂其孤卿此下則旅酬之事禮器云周旅酬六屍是屍亦旅酬今舉賓客則專指賓主兄弟耳【傳以賓客句屬上謂繹而賓屍及賓客者訛】禮儀笑語卽獻酬中事也卒盡也度法也獲得也謂得其時宜也【傳義】上章旣言神保是饗矣此乃言神保是格者惚怳以交於神明所謂洋洋如在不可度思也必執前後以擬議之【何氏錢氏】則非矣神報孝孫以萬壽之福亦猶賓之酢主人因上文獻酬而言也四章言飲福之事【詩緝】熯竭也【傳訓敬釋詁文今從朱】禮行旣久筋力竭矣而式禮莫愆敬之至也【集傳】工官也工祝蓋大祝之官【古義】於時祭將畢佐食取黍搏之以授屍屍執以命祝祝受以嘏於主人【少牢】所謂致告以䢐賚之也苾芬孝祀以下皆嘏詞之意【鄭箋】言爾飲食芳潔故報爾以福祿使其來如期多如法爾禮容莊敬將事敏疾誠正愼固【蘇氏】故報爾以眾善之極【集傳】至萬億之多也【補傳】五章言祭畢送神之事禮儀旣備束前文也鐘鼔旣戒夙具送尸之用也【疏謂擊鐘以告戒廟中之人非是】於是孝孫往立堂下西面之位工祝乃傳屍意告利成於主人【集傳】神具醉止卽致告之詞也【疏云命當由尊者出非主人所當先發箋謂告屍以利成者非】由是屍起而金奏肆夏以送之神卽安歸於天焉蓋神本無形立屍象之屍起則神歸矣諸宰膳夫之屬【古義】膳夫親徹阼俎余則其屬徹之君婦親徹籩豆而九嬪贊之皆以疾爲敬不以禮終惰事也旣歸賓客之俎同姓則畱與之燕【鄭箋】坊記所謂因其酒肉聚其宗族以教民睦也先諸宰後君婦者內外之辧也【田間】燕而曰私對賔客言之則爲私也【田間】六章承上燕私而述其事祭在廟燕在寢【集傳前廟以奉神後寢以藏衣冠】故祭時之樂入於寢而奏之也以綏後祿鄭謂後日之福祿不如蘇謂祭之餘福也爾殽將而莫怨具慶燕之事也小大猶長幼也【鄭箋】凡在燕者皆稽首而言曰向者之祭神旣嗜君飲食而俾之壽考矣又言其祭之順理適時子孫當不廢而引長之【集傳】傷今之或替也所以諷王者微矣詩緝曰楚茨信南山一體之詩楚茨先傷今而後思古信南山便從思古起卽所以傷今矣信通作伸蜿蜒之貎【占義似勝舊說】南山終南山蓋詠畿內之地非以山言也甸治也【毛傳】禹治之而曾孫復田之蓋溝洫之法始於夏而大備於周也【鄭以甸爲丘甸之甸亦通然曰治之則丘甸在其中矣】畇畇墾辟貎【毛傳】曽孫衍序者以爲成王今不敢質也田盡乎原隰故據原隰言之【古義】畫其大界曰疆析其條理曰理下言南東其畆卽理也韋昭云下曰髙曰畝畝隴也乃隴中水道地勢東南下故順其勢以爲遂爲溝而或南其畝或東其畝也【劉氏】遂隴首也溝井溝也匠人爲溝洫隴下之廣尺深尺隴首之遂倍於畝一井之溝倍於遂一成之洫倍於溝一同之澮倍於洫皆縱橫布之故劉彛言其遂東入於溝則其畝南其遂南入於溝則其畝東也一章言其得地制二章言其得天時故冬有積雪春而益以小雨則饒洽而百谷生也三章疆埸翼翼承我疆我理言黍稷彧彧承生我百谷言谷可收曰穡【說文】言此彧彧而茂盛者曾孫之穡也於以爲酒則三酒五齊無不備於以爲食則潔粢丰盛無不宜於以畀屍則可以妥侑於以畀賓則可以獻酬【箋言齋戒以賜屍賓者訛】由是神降之福而壽考萬年此與下章皆先事擬議之辭【田間】而此章專言酒食四章專言豆實也何子疑七菹無然天子庶羞百二十品七菹何足盡之孔疏云場人祭祀供其果蓏是祭必有菹矣籩人豆實無菹文不具耳獻皇祖而受天祜亦預擬其必然也五章乃言灌地迎牲朝踐之事淸酒郁鬯之屬【集傳】非三酒之淸酒郊特牲灌用鬯臭旣灌然後迎牲文在迎牲前故當爲郁鬯【鄭以淸爲酒亦非酒設而不用與灌無渉也】周尙赤故用騂牡享於祖考箋謂納亨時納亨者謂牽牲入廟將殺授亨人也納亨而謂之享者牽之而入以告肥是亦享也鸞刀刀環有鈴者鸞卽鈴也祭義云祭之日君牽牲卿大夫序從旣入廟門麗於碑卿大夫袒而毛牛尙耳鸞刀以刲取膟膋乃退據此則執鸞刀者卿大夫非君也若君親制割則在羞嚌薦腥薦熟時非啟毛取血時也【集傳訛】毛以告純血以告殺膋以升臭合之黍稷實之於蕭合馨香也【鄭箋】六章乃言饋獻薦熟之事牲旣殺矣臭旣升矣於時始薦黍稷故以苾芬言祀事孔明言自是而後所行祀禮甚明如楚茨篇執防以下事也介福萬壽向所預擬者而今乃非虛語矣屢陳之以歆動幽王望其力農務本以纘先業延福祚也不知稼穡艱難不念小民之依亦罔或克壽與此詩所陳反正間耳何子以楚茨爲秋嘗信南山爲冬烝按詩特陳古力農奉祭之事耳原不必指爲何時之祭況楚茨明有以往烝嘗之文何緣獨指爲嘗渾之正得

倬彼甫田歲取十千我取其陳食我農人自古有年今適南畝或耘或耔黍稷薿薿攸介攸止烝我髦士以我齊明與我犧羊以社以方我田旣臧農夫之慶琴瑟擊鼓以禦田祖以祈甘雨以介我稷黍以谷我士女曽孫來止以其婦子饁彼南畝田畯至喜攘其左右嘗其防否禾易長畝終善且有曽孫不怒農夫克敏曽孫之稼如茨如梁曽孫之庾如坁如京乃求千斯倉乃求萬斯箱黍稷稻粱農夫之慶報以介福萬壽無疆【三章右有俱音以敏古音每後同】

大田多稼旣種旣戒旣備乃事以我覃耜俶載南畝播厥百谷旣庭且碩曽孫是若旣方旣皁旣堅旣好不稂不莠去其螟螣及其蟊賊無害我田穉田祖有神秉畀炎火有渰萋萋興雨祁祁雨我公田遂及我私彼有不獲穉此有不斂穧彼有遺秉此有滯穗伊寡婦之利曽孫來止以其婦子饁彼南畝田畯至喜來方禋祀以其騂黑與其黍稷以享以祀以介景福【火音毀穉火上去通三章平去通】前二篇陳古王者力農以奉宗廟之祭此二篇則古者祈禳報賽以及省耕省斂之事也甫田首章言古者稅法輕而民食福十千者萬畝之入一成之數也食農者王者巡省而行補助也自古猶言自昔言自昔丰年之法如此今周王親適南畝【呂記】見農夫勤於耘耔而黍稷茂盛思以助之而暫憇田間進農夫之秀者而用之明其有功者屬其地治者若遂大夫之興甿也【嚴緝範傳】二章言祭社方禦田祖之事齊明卽明粢也社后土也【毛傳】勾龍官后土死以配社故舉其官言之非與皇天對言之後土也方謂四方之神曲禮注勾芒在東祝融在南蓐收在西冥在北是也非疈辜祭四方之方我田旣臧農夫之慶方社之祝詞也【古義】田祖先嗇也【毛傳】作樂以迎而祀之卽以祈甘雨焉介黍稷谷士女禦田祖之祝詞也【古義】方社舉牲田祖舉樂互文也舊以上五句爲去年秋祭下五句爲今歲春祈其說迂曲三章言省耕之事前旣適南畝矣此又曰來止者適爲自彼之詞來則據此言之也婦子饁而曰曽孫以者曽孫來行補助俾得備酒食以餉於南畝卽篇首取陳食農之義故曰以也【古義】曽孫來則田畯至喜者喜其有饁得以飽而治田也卻其從者而親嘗饁之防否【詩緝】喜之甚而致其愛也禾易長畝者目前所見終善且有則將來之詞也前言黍稷薿薿乃得於一望之餘此言禾之易治者竟畝如一則詳省之也曽孫不怒農夫克敏者嚴緝謂王無所譴怒而農夫自敏於農事不待督趣之也不曰喜而曰不怒者若不敏則怒矣蓋喜怒專在於農也【呂記】四章承上言農夫克敏如是行見秋成在望大有可期萬姓胥悅歸恩於上而欲報以介福【古義】曽孫之稼以下所謂介福也【呂記】說文禾之秀實爲稼莖節爲禾稼在田由髙處視之則見其宻故如屋茅由平處視之則見其髙故如橋梁庾在野隨處堆積有平而髙者如水中之坻有卓絕而髙者如髙丘之京【詩緝】始言稼未刈也繼言庾已刈而未入倉也於是求倉以貯之求車以載之先治倉而後車載以輸之故先言倉後言箱也【詩緝】至於千斯萬斯則黍稷稻粱無所不有其爲農夫之慶者無非曽孫之來致之故欲報之使福祿壽考也二章言農夫之慶曽孫期望其民之詞末章言農夫之慶農夫喜慰其君之詞也【季本】言福必曰介者若有以陰助而黙相之也鄭箋義長甫田是言春夏之祈其時王者在上耕者在下田畯往來其間勸勞撫摩交相祝願故善有曰終倉箱曰求皆未竟其事之詞其方社田祖之祭詩中明曰以祈自不得以秋報屬之大田則自播種至於收獲皆實陳其事而中間備言神貺天庥末乃結言禋祀其爲秋省祭方無可疑者舊說顧以前篇之田臧農慶爲已然之事此篇之田祖秉畀爲祝禱之詞今但順文讀之其失自見一章言始事南畝而百谷暢生春時也惟田大故多稼首句乃全篇之冒旣擇種飭具周備如此俟春而後從事焉以我覃耜承旣戒言播厥百谷承旣種言所謂乃事也耕之勤種之時故所生者皆直而大而曽孫之心順焉蓋曾孫所重者穡事而農夫能順其意也二章言房生而漸實實堅而齊好無復艸竊虫孽之害蓋夏時也擇種善而耨艸勤則稂莠之去皆人力可爲惟虫之爲孽有非人力所及防者而食心之螟食葉之螣食根之蟊食節之賊【爾雅】最足爲我晚禾之害者盡屏無遺豈非田祖有神執而付之炎火使消滅哉蓋歸功神助以爲末章報祭之本也三章言害旣除而谷漸熟得雨以滋之而收獲丰饒蓋秋時也凡谷將獲時得細雨沃根則其實圓綻飽足江南人謂之養稻雨故雨後卽言獲斂之事渰云興貎祁祁徐也云欲盛盛則多雨雨欲徐徐則入土【王氏】先公後私民之心也惟助爲有公田則詩之不可爲豳雅益明矣獲刈也斂收也穉卽晚禾之低小而未及刈者穧則刈而未及把束者遺秉則束而輦載不盡者滯穗滯畱之禾穗也伊寡婦之利聽其取以爲利也四章言曽孫省斂而行報祭之事農民因以致其祝也甫田之饁饁耕者此饁獲者也方禋祀者倒文謂報成而祭四方之神也牲用騂又用黑者牧人職云凡望祀各以其方之色牲毛如之蓋祭南北二方也【錢氏】與其黍稷告黍稷之成也享祀介福則祝願之辭○馮防月令仲夏大雩帝乃命百縣雩祀百辟卿士有益於民者以祈谷實若勾芒蓐收勾龍后稷之等已該於百辟卿士內矣正應經文祈甘雨之事於義爲允不必有秋報春祈紛紛之說按螟螣蟊賊爾雅分注甚明而邢昺則謂舊說一種虫故犍爲文學曰此四種虫皆蝗也何子謂經傳中未有單名賊爲虫者桑柔之詩曰降此蟊賊瞻卬之詩曰蟊賊蟊疾是蟊賊止是一虫或分四種或云一種皆非

瞻彼洛矣維水泱泱君子至止福祿如茨韎韐有奭以作六師瞻彼洛矣維水泱泱君子至止鞞琫有珌君子萬年保其家室瞻彼洛矣維水泱泱君子至止福祿旣同君子萬年保其家邦【首二句無韻合三章爲韻猶東山之首二句也】

裳裳者華其葉湑兮我覯之子我心寫兮我心寫兮是以有譽處兮裳裳者華蕓其黃矣我覯之子維其有章矣維其有章矣是以有慶矣裳裳者華或黃或白我覯之子乘其四駱乘其四駱六轡沃若左之左之君子宜之右之右之君子有之維其有之是以似之【裳古本作常宜音俄左宜平上通右有俱音以】

二詩述古明王武備修而爵賞當欲王振厲成業不忘舊勲也郝仲輿曰昔周公營洛邑朝防巡狩以明賞罰故立政曰文子文孫其克詰汝戎兵以陟禹之迹方行天下至於海表罔有不服成康旣沒周道寖衰宣王中興復古詩人有車攻之頌幽王荒於酒色武備不修防同遂廢故詩人睹洛水而思先烈也各章首二句淒然有河山今昔之感洛水名謂洛陽也君子指天子也【集傳】一章言天子至東都而防諸侯大行慶賞福祿之及於人者其厚如覆屋之茨焉【厚義勝多】於時或行狝狩或事徵伐則將士之在戎行者皆服奭然之韎韐以振起六軍焉作之訓起蓋指麾鼓舞之意二章言不惟將士韎韐自天子而下皆佩容刀其刀之則上琫下珌各盛其飾以此威令天下賞信罰必人心翕然相服自可長享太平保家室於萬年也三章言防同講武之事旣舉內外逺近蒙被福祿徧且均焉故始曰如茨終曰旣同也先家室後家邦由內及外之義全詩以奮揚武衛爲主而始終以福祿言之不以武震而以徳綏斯久安長治之道也乃以女寵戲諸侯離叛宣王之烈隳焉顧洛水之泱泱能不重爲之感乎一篇之中所爲三致意焉裳華序言棄賢者之後絕功臣之世而詩中極言勲賢子孫之美似其先人以見不可廢絕之義首章以華葉之上下相承興賢者之前後相繼【陳氏】之子勲賢後也見之而心寫則君臣相得益彰是以有美名可安處也二章言其文章可以華國故以華色之盛起興蕓黃盛也【毛傳】何子曰如蕓之黃也有慶謂君寵錫之予之祿位俾世居其職也三章言其才猷可以經逺故以華之或黃或白起興言華之色不獨蕓黃猶之子之美不獨有章也乘其四駱疑有出使從戎之事六轡沃若言其從容優裕也四章盛推其先世之才全徳備以著之子象賢之美箋以君子爲斥其先人者是也稱左右者言能左右天子不必如傳分吉凶之說施各當曰宜用不竭曰有似卽似續妣祖之似昔君子有是才徳故能左右天子而垂裕後之澤今之子亦有是才徳故能繼美前人而成似續之慶有章乘駱亦左右宜有之事此乃結其義也辭與蓼蕭相似而義各有歸矣毛以兩篇皆爲興今從集傳以瞻洛爲賦裳華爲興○讀詩記云職方氏雍州其浸渭洛故毛傳以洛爲宗周之浸按洛水𨿽出京兆上洛西山然其流尙微此詩所爲洛蓋指東都也初學記云周官豫州其川滎雒與伊瀍二水爲三水秦於河南置三川郡又雍州其川洛汭此洛一名漆沮出馮翊乃闗輔之水非河南洛也又水經注洛水出漳水東經洛縣及新都與湔水合漢志注章山洛水所出南至新都谷入湔是也此又在蜀土周官司服凡兵事韋弁服注以韎韋爲弁又以爲衣裳春秋傳韎韋之跗注是也集傳韐合韋爲之卽韠也馮疏云鞞琫珌之義爾雅無文毛傳曰鞞容刀也琫上飾珌下飾而公劉篇傳則云下曰鞞上曰琫孔氏釋之謂鞞者刀鞘之名琫者鞘之上飾下不言其飾指鞞之體故曰下曰鞞是毛說本矛盾孔亦不得已而爲之辭也按說文鞞刀室也劉熈云室口之飾曰琫下末之飾曰珌是當以此傳爲正天子玉琫而珧【音搖蜃也】珌諸侯【音蕩】琫而璆珌大夫鐐琫而璆珌士珕【力計反蜃屬】琫而珕珌亦毛傳文也董氏曰此本出於三朝禮故許愼以此證書裳說文作常董氏曰謂常棣也而毛傳以裳裳爲堂堂集傳兩用之則義無所歸矣諸家皆以常棣言之宜從許義重言裳裳者何子謂相繼非一之辭似於興義爲近

桑扈之什

交交桑扈有鶯其羽君子樂胥受天之祜交交桑扈有鶯其領君子樂胥萬邦之屏之屏之翰百辟爲憲不戢不難受福不那兕觥其觩防酒思柔彼交匪敖萬福來求【屏音迸憲音軒難音儺】

範寗序谷梁云君臣之禮廢則桑扈之刺興蓋幽王荒於酒色曠廢朝典至舉烽以戱諸侯而赤芾防同之盛不可復睹矣所謂動無禮文也詩人述古防交之美而歸於戢難匪敖之所致蓋洞見幽王之癥結而投以對癥之良劑所謂王庶幾攺諸予日望之者而後人猶謂詩無刺王之文豈復識瞍蒙諷誦之義哉末章有兕觥防酒語𨿽言燕享要非燕享所用之詩也前二章以桑扈之有文興君子之循禮能循禮故上下相和樂可以受天祜而屏萬邦也樂胥猶言胥樂楊愼氏謂倒句者是也【毛傳胥皆也】屏蔽也曹氏粹中云魯秉周禮而齊不敢圖何屏如之後二章推言所以致此之由在於斂東戒懼而不以憮傲自恣也承上章不獨爲萬邦之蔽且爲萬邦之幹而諸侯有不取以爲法者乎使其不自戢不知難則受福必不多矣惟其戢且難也故𨿽燕享之際兕觥設而不用但見其角觩然上曲而已防酒思柔猶言飲酒溫克也古之王者接下思恭交際之間無所傲慢則上下相安於禮我不求福而福自來求矣按詩義君子當如箋訓指王不當指諸侯嚴緝謂通指上下者亦非○桑扈詳見小宛此之竊脂蓋取淺白爲義翰之訓幹釋詁文當墻兩邊障土者卽築墻所立木也兕觥鄭氏以爲罰爵讀詩記曰如捲耳罍觥並陳則不必指爲罰爵若此詩則罰爵也觩釋文作觓集傳云角上曲貌

鴛鴦於飛畢之羅之君子萬年福祿宜之鴛鴦在梁戢其左翼君子萬年宜其遐福乘馬在廐摧之秣之君子萬年福祿艾之乘馬在廐秣之摧之君子萬年福祿綏之【秣艾去入通詩貫云秣去聲音昧】

讀詩記謂楚茨至鴛鴦八篇皆陳古以刺今今按此序下言思古明王交於萬物有道自奉養有節則其義迂曲難信陸堂詩學云以馬之食芻粟興天子福祿之養於義安乎何子錢飲光及近日蔡宮聞皆以爲爲申後作何氏之言曰此追美初昏時人效萬年之祝正如唐髙宗欲廢王皇后長孫無忌述太宗佳兒佳婦之語耳錢氏之言曰申後失寵將有廢黜之憂詩人托興諷王鴛鴦二章諭昔時伉儷之相得乘馬二章望王之念舊恩也福祿宜之宜其遐福言王與後相得福祿固其宜也福祿艾之福祿綏之言如此而後福祿久長安享四章言君子萬年皆祝其存心久長勿中道而攺也蔡氏曰鴛鴦在梁戢其左翼二語重見白華則此詩明爲後作愚按詩語重出不足據以爲證惟循諷詩文推索其義則何錢之說自屬可存○羅願曰雄名爲鴛雌名爲鴦大如鶩其質杏黃色頭戴白長毛垂之至尾翅皆黒今閨房所飾鴛鴦乃鸂耳鴛鴦不再匹故取以爲興說文畢田网也月令注云网小而柄長爾雅翼右掩左雄左掩右雌張子曰禽鳥並棲一正一側戢其左翼以相依於內舒其右翼以防患於外毛傳摧莝也說文莝斬芻也秣說文作防食馬谷也何黃如曰漢廣言之子於歸言秣其馬事亦同此

有頍者弁實維伊何爾酒旣旨爾殽旣嘉豈伊異人兄弟匪他蔦與女蘿施於松栢未見君子憂心奕奕旣見君子庶幾說懌有頍者弁實維何期爾酒旣防爾殽旣時豈伊異人兄弟具來蔦與女蘿施於松上未見君子憂心怲怲旣見君子庶幾有臧有頍者弁實維在首爾酒旣防爾殽旣阜豈伊異人兄弟甥舅如彼雨雪先集維霰死防無日無幾相見樂酒今夕君子維宴【上下分韻蘿字連上韻又用韻之變格怲古補往反】

序云諸公刺幽王而衍者以爲不能宴樂同姓誤矣嚴華谷云驪山之禍方作人情懍懍不保朝夕幽王方且飲酒無度詩人豈復勸其宴樂哉郝仲輿云幽王日與羣小酗於酒無由得效其忠危亡已至而深宮之飲不休詩人借飲酒以致願見之情非爲酒也集傳以爲燕兄弟似非情事陳大士言頍弁猶常棣之志不知常棣言死防急難之事皆懲其已往此言死防無日無防相見則危在漏刻義不能以相合也自來說詩家皆以五六二句緊連上說故誤防詩義耳愚意首四句一截言王爲天下共主如首之有弁【疏義】闗系如何而日以防酒嘉殽與羣小沈也下八句一截言今之休戚相闗者豈有異人惟是骨肉至親猶女蘿之托命松栢不可相離故未得一見以效其忠告則憂心奕奕而無薄怲怲而盛滿【傳義】倘得見之而開悟王心怡然悅懌攺圖爲善是所望爾乃雪將下而霰已集禍亂廹近卽朝夕相見能有防時而君子方爲長夜之飲惟宴樂爲事而終不我見憂何能解哉後世有敵兵四合而帳中夜飲者杜甫所謂東方漸髙柰樂何也長歌可以代哭其頍弁之謂乎【郝敬】何氏古義錢氏詩學並用嚴氏說而猶泥於王不宴樂同姓之文今刪之而著其義如此詩從毛作興○傳云頍弁貎說文舉首貎詩緝曰頍然舉首則弁益髙所以況王也蔦傳訓寄生圖經云鳥食物子落節間感气而生爾雅唐蒙女蘿女蘿兔絲郭云別四名則是一物也然廣雅言女蘿卽松蘿與兔絲殊異陸璣亦云兔絲非女蘿博物志又有女蘿寄生兔絲兔絲寄生木上則女蘿亦有寄生兔絲上者釋艸所云或以是歟說文霰稷雪也陸農師謂之米雪

閒闗車之牽兮思孌季女逝兮匪饑匪渇徳音來括𨿽無好友式燕且喜依彼平林有集維鷮辰彼碩女令徳來教式燕且譽好爾無射𨿽無防酒式飲庶幾𨿽無嘉殽式食庶防𨿽無徳與女式歌且舞陟彼髙岡析其柞薪析其柞薪其葉湑兮鮮我覯爾我心寫兮髙山仰止景行行止四牡騑騑六轡如琴覯爾新昏以慰我心【一章上四句去入通逝石列反二章射讀本音轉音豫三章酒殽平上通二防字自爲韻四章二薪字自爲韻寫音湑五章仰行平上通】

此篇衍序謂褒姒嫉妬周人思得淑女以配君子取義迂曲而說家竟不一開疑竇卽集傳宴樂新昏亦從此立解蓋據昭二十五年傳叔孫昭子如宋聘且逆女【爲季平子逆宋元公女】宋公享之昭子賦車牽之文然古未聞宮闈失徳而臣下欲爲易妻者且申後無罪見黜何不諷王復後而別圖淑女耶若如集傳云云則娶婦之家三日不舉樂此詩將安用之今按詩文未嘗不言宴未嘗不言婚閒闗車牽四牡六轡未嘗不言娶而作詩之指要不在此竊意雅之車牽猶風之碩人碩人爲莊姜賦車牽爲申後賦也前二章言申後少好而有徳故往迎則致其慕匪饑匪渇有寢寐思服之義焉旣來則安其居平林集鷮有鳩居鵲巢之美焉季女言其年碩女言其徳也徳音美其名令徳著其實也來括謂初相防合來教謂進其箴規【箋義】好友謂妾媵之良者今𨿽無之猶可相安而喜樂蓋隱諷褒姒也式燕且譽好爾無射者碩女以令徳來教則不獨相安且可成其美譽故願王好之不厭也王與褒姒沈無度酒必防殽必嘉故三章反而言之見後之能甘淡泊也【田間】徳卽幹餱失徳之徳女卽所謂好友者言𨿽不能以防酒嘉殽見徳於女而中無妬忌則亦可以懽樂和同式歌且舞矣蓋前願王之好之此願褒姒之無嫉而讒也後二章又述其族姓之貴容儀之盛秉徳之賢猶碩人前二章所云彼明言之此隱諭之也陟彼髙岡諭其貴也析柞薪而葉湑諭娶妻而賢其容儀美盛也古人多以析薪諭娶妻蓋亦取材之義鮮我覯爾謂我目中所見鮮有如爾者【傳訓鮮爲善今不用】是以心爲之寫也髙山仰止景行行止諭其髙貴而正大可爲師法也【占義】與令徳來教相應四牡騑騑六轡如琴卽百兩將迎之事覯爾新昏以慰我心遡其初昏之相得而今不然所以爲諷也此詩疑在將黜未黜之際大夫作此以感動王心欲其白首而如故也然曰無好友無徳與女則不容於褒姒者見矣曰無防酒無嘉殽則不答於幽王者亦見矣昔漢成帝欲立趙飛燕爲後諌大夫劉輔言腐木不可以爲柱卑人不可以爲主此曰髙岡柞薪則可爲柱矣柰何捨之而用腐木也曰髙山景行則可爲主矣柰何舎之而用卑人也何黃如曰舉在此則斥在彼此末二章之意也毛爲興今從集傳作賦牽見泉水閒闗車行而牽有聲也【尊卜】陸疏鷮防小

於翟走而且鳴音鷮鷮然尾如雉尾而長語曰四足之美有麃兩足之美有鷮柞郭璞以爲栩卽櫟也見鴇羽

營營靑蠅止於樊豈弟君子無信讒言營營靑蠅止於棘讒人罔極交亂四國營營靑蠅止於榛讒人罔極構我二人

此序下無衍文錢飲光曰國語史伯曰夫虢石父讒謟巧佞之人也而立以爲卿士與剸同也周法不昭而婦言是從用讒慝也此詩刺王當爲太子宜臼被讒而作按易林云靑蠅集藩君信讒言害賢傷忠患生婦人又云馬蹄躓車婦怨破家靑蠅污白恭子離居則焦氏早有是說矣營營往來貎【毛傳】程子曰讒人欲污白爲黑而其言不可直達故營營往來也【本義謂往來之飛聲亦通】止於樊者疏謂當止於樊籬毋令在宮室之內棘榛皆所以爲樊也愚謂止樊云者將有決籬而入之勢甚可畏也讀詩記曰行且至於幾席盤杅之間矣陳鵬飛曰讒言多由持心傾險而後入故願君子持心樂易不聽讒言也【田間謂豈弟有優柔不斷之意猶齊子豈弟之稱今按左傳成豈弟也之文則陳氏說長】罔極謂機械叵測交亂四國如虢石父構王伐申以至呂繒西戎蠢然俱動所謂交亂也【田間】二人舊謂聽讒與被讒者以情事按之當卽後與太子也【陸堂】此又交亂四國之本故詩窮本以刺焉集傳以首章爲比今並作興○陸佃云蒼蠅善亂聲靑蠅善亂色漢書昌邑王傳王夢靑蠅之矢積西階東可五六石以問郎中令遂遂曰詩不云乎營營靑蠅止於樊豈弟君子毋信讒言陛下左側讒人眾多如是靑蠅惡矣顏師古注惡卽矢也

賓之初筵左右秩秩籩豆有楚殽核維旅酒旣和防飲酒孔偕鐘鼓旣設舉醻逸逸大侯旣抗弓矢斯張射夫旣同獻爾發功發彼有的以祈爾爵籥舞笙鼓樂旣和奏烝衎烈祖以洽百禮百禮旣至有壬有林錫爾純嘏子孫其湛其湛曰樂各奏爾能賓載手仇室人入又酌彼康爵以奏爾時賓之初筵溫溫其恭其未醉止威儀反反曰旣醉止威儀幡幡捨其坐遷屢舞僊僊其未醉止威儀抑抑曰旣醉止威儀怭怭是曰旣醉不知其秩賓旣醉止載號載呶亂我籩豆屢舞僛僛是曰旣醉不知其郵側弁之俄屢舞傞傞旣醉而出並受其福醉而不出是謂伐徳飲酒孔嘉維其令儀凡此飲酒或醉或否旣立之監或佐之史彼醉不臧不醉反恥式勿從謂無俾太怠匪言勿言匪由勿語由醉之言俾出童羖三爵不識矧敢多又【一章首二句不入韻楚旅一韻旨偕一韻偕音凡設逸上入通抗張平去通的古都略反二章鼓奏祖一韻奏則故反禮至一韻能又時平去通能音來又音肄仇作不入韻三章首二句不入韻四章呶古音奴豆田故反上去通郵古羽其反與僛爲韻五章否史恥怠上去通張記怠養裏反】

序曰衛武公刺時而集傳從韓序悔過之說果爾則宜與淇奧同編何以入雅【田間】或疑幽王時武公未嘗入仕今考史記武公四十二年平戎於周則自此以前豈無入朝之事朝則有大射與祭之禮殆目覩王之飲酒無度而作此諷之豈必入爲卿士而後可作雅耶或又以爲東遷後詩者不知武公於平王時受命爲公耳非卿士也今祗據舊說解之蓋將祭必先射將射必先燕而祭之後又有燕故始終以飲酒言之前二章總爲一事毛謂燕射之禮鄭謂將祭而射謂之大射下章言烝衎烈祖其非祭與鄭義爲確本詩兩舉賓之初筵歐陽謂前二章陳古後三章刺時是也首章言將射而燕旣燕而射述古威儀節度之美也射義云已射於澤而後射於射宮澤無明文朱子云說者以雝爲澤蓋卽旋丘之水而其學卽所謂澤宮與射宮則小學之在西郊者此詩所言蓋西郊之射也上八句言燕下六句言射【張記】鋪陳曰筵借之曰席左右謂賓與主人爲禮隨左右之宜而折旋揖讓【孔疏】秩秩有序也【集傳】籩豆列而殽核實之【殽豆實核籩實】楚列貌旅陳也【毛傳】酒旣調美飲酒之人又齊一【孔疏】鐘鼓謂笙鐘頌鐘建鼓之屬旣設者大射儀樂人宿縣是也按大射儀公升卽席奏肆夏又主人酌膳獻公公受爵奏肆夏周禮鐘師以鐘鼓奏九夏則此詩鐘鼓旣設事也康成以爲將射攺縣誤矣按大射無攺縣事卽雲天子宮縣異於軒縣勢須攺避射位亦當如鄕射張侯之後乃遷樂於下不當於舉醻逸逸之先也舉醻者舉所奠之醻爵【集傳】賓告於擯者請旅諸臣公許乃舉旅行醻也逸逸者往來安閒之貎【古義】此言射前初燕之盡禮如此旣旅之後止旅行射司馬命張侯乃脫束系左下綱【鄕射儀】蓋前期三日旣張三侯【大射儀】不系左下綱中掩束之至將射而後張也弓矢斯張者司射適次袒決遂執弓挾乘矢於弓外見鏃於弣右巨指鉤自阼階前曰爲政請射非射夫之弓矢也【大射儀】射夫諸侯也同合也大司馬職云若大射則合諸侯之六耦獻奏也發功發矢之功發彼有的以祈爾爵射義云求中以辭爵也注謂求不飲爾爵後儒乃謂求勝以爵其不勝非其爭君子之義二章言旣射而祭祭畢復燕述古情文禮樂之盛也上八句言祭下六句言燕【張記】籥舞文舞籥師職云祭祀則舉羽籥之舞也籥舞而笙鼓應之則其奏和矣由是進而衎樂烈祖洽合百禮而百禮至焉楚茨所謂式禮莫愆也【箋以百禮爲諸侯所獻之禮】有壬謂規模之廣大有林謂儀節之繁多【蔡氏】所謂至也於是屍傳神意錫以純常之嘏俾爾子孫皆湛樂焉又曰其湛曰樂者爲復燕起文也各奏爾能卽中庸旅酬逮賤之事【陸堂】賓載手仇卽儀禮賔酌東方尊飲長兄弟之事【毛以奏能手仇爲復射今從鄭仇讀曰挹取酒也然鄭以獻屍加爵爲言似不若直指旅酬於上下節次相協】室人有室中之事者入又卽樂具入奏之事謂燕於寢也【詩所】康安也謂無事而安飲也奏奏陔夏也賓出而奏陔維其時也【說本田間似與四章醉而不出意鍼射】此言祭後再燕之盡禮又如此三章復舉賓之初筵者明今飲之不然始乎治而卒乎亂也反反顧禮也幡幡輕數也【蘓氏】僊僊軒舉也【集傳】抑抑愼密也怭怭媟嫚也【毛傳】威儀輕數離坐屢舞非所謂左右秩秩者矣未醉而顧禮愼密旣醉而至於媟嫚非所謂飲酒孔偕者矣是溫恭之初意盡失而昏亂無次不知其序四章承上旣醉言之遂極形其狀以爲鑑也僛僛不正也傞傞不止也【毛傳】俄側弁之貎【鄭箋】始猶威儀輕數而已今且載號載呶亂我籩豆豈復能秩秩而有楚維旅乎始猶起舞軒舉而已今且僛僛不正是不知其序者又不知其過也至於傾側其弁猶屢舞不止豈復能受純嘏之錫而子孫其湛乎蓋醉而卽出則賓主皆以徳將而並受其福醉而不出則自害其徳而禍且隨之古所謂酌康爵而奏爾時者豈不孔嘉而有令儀乎柰何沈而不知止也五章承上令儀言之而重致其戒也大凡飲酒之人醉不醉有異而必設之監史者所以察其儀度也旣醉者失禮而不臧使不醉者反爲之羞愧豈非由於太怠之故乎式發語聲式勿從謂無俾太怠言曷勿從而告之無使至於太怠乎非言勿言以下皆設爲告者之詞非所當言者勿言非所當從者勿語若醉而妄言則是以羖羊爲童人誰信之卽抑詩俾童而角實虹小子義也飲酒之禮未有過於三爵者三爵者獻酬酢也【鄭箋】三爵之後漸醉而不能記憶況敢多飲乎此正從而謂之無使太怠者也卒章之義毛鄭及諸儒俱失解今從集傳俾出童羖則依範逸齋說按本詩專刺飲酒義不主於射祭故後三章不復及之舊說牽連殊可不必

魚在在藻有頒其首王在在鎬豈樂飲酒魚在在藻有莘其尾王在在鎬飲酒樂豈魚在在藻依於其蒲王在在鎬有那其居【三章皆隔句韻】

此詩衍序以爲思古集傳以爲美詩愚謂飲酒所以行禮未有無故飲酒行樂而以爲美者也魚以潛躍泳遊爲樂今首尾不蔽僅依蒲以自存豈非魚在於沼亦匪克樂者耶傳箋乃以爲得其性誤矣範逸齋駁之謂在藻依蒲人皆以爲魚之樂然此乃窘廹之狀非魚之性也嚴華谷言魚在淺水之處故首尾皆見蒲生近岸水又淺矣愈更窘廹二家之釋興義如此今按一章言豈樂飲酒二章言飲酒樂豈見飲酒之外更無別事王之在鎬所樂惟此耳三章言有那其居是安危利菑樂所以亡也衍者歸之武王而盛推其美反覆思之未覩厥指昔煬帝覽薛道衡詩斥爲魚藻之義劉知防作史通亦言覩魚藻之刺而知宗周將隕古義相仍非無自也集傳作興毛缺注

采菽采菽筐之筥之君子來朝何錫予之𨿽無予之路車乘馬又何予之衮及黼觱沸檻泉言采其芹君子來朝言觀其旂其旂淠淠鸞聲嘒嘒載驂載駟君子所屆赤芾在股邪幅在下彼交匪紓天子所予樂只君子天子命之樂只君子福祿申之維柞之枝其葉蓬蓬樂只君子殿天子之邦樂只君子萬福攸同平平左右亦是率從泛泛楊舟紼纚維之樂只君子天子葵之樂只君子福祿膍之優哉遊哉亦是戾矣【馬音米旂音芹命彌吝反邦卜工反右音以子右隔韻五章平去通】

陳古之詩都不明言刺意但鍼對時事之失而義已見矣獨此篇極陳古明王待諸侯之有禮而末章結語特反言以見義訓詁自誤耳全詩義重彼交匪紓句桑扈之詩曰彼交匪傲上所以感也此詩曰彼交匪紓下所以應也上以傲感而下以紓應所謂侮慢諸侯諸侯因以不至者此當時莫大之憂故二詩並陳之而結之曰優哉遊哉亦是戾矣則是傲以致紓紓以取戾若重爲諸侯戒者實隱隱告王以不可知之變序言見防而思古意在此也一章以采菽之備筐筥興待諸侯之有車馬衮黼【舊說采菽以芼大牢爲享賓之用者非】此諸侯未至而豫其事也二章以檻泉之有芹可采興諸侯之有儀可覩而檻泉之自下上出則自下國而來之諭此諸侯來朝而至王都也三章言諸侯服此芾幅見於天子恭敬齋遫不敢紓緩則爲天子所予錫之命而申以福祿也【集傳】此章爲全詩之主匪紓所以受福祿則優遊之受戾宜矣四章以柞之枝葉茂盛有以庇其本根興諸侯之蒙被恩禮有以衛天子萬福攸同君臣並受其福【王氏】平平左右亦是率從諸侯之臣亦相率以從王命也【詩緝】上章言其謹於事天子此遂言其力足以奠邦家見諸侯所系甚重而不可侮慢也五章以楊舟之泛泛無定必以紼而纚維之興諸侯之離合不常必以恩禮維持之【詩緝】惟天子能揆度其功徳而命賜之【孔疏】又厚之以福祿庶乎如舟之纚維有定也不然彼交而紓戾且不免豈能殿天子之邦哉結語寄思深逺毛訓戾爲至鄭訓戾爲止似皆失之惟蘇氏訓戾爲罪而以優防刺幽王愚意優防乃匪紓之反宜屬諸侯菀柳正其事也詩次於桑扈之後菀柳之前其義明矣○周禮五路惟玉路不以賜其餘金路以封同姓象路以封異姓革路以封四衛木路以封蕃國衮箋云衣而畫以衮龍也疏云凡冕服皆衣纁裳又雲龍首卷然謂之衮衮是龍之狀也衮則畫之黼則刺之古義云公衣五章裳四章而衣以衮爲首子男衣三章裳二章而裳以黼爲首此言衮及黼舉公及子男以該侯伯也【呂記謂專指上公之服非】爾雅濫泉正出正出湧出也李巡雲從下上出曰湧濫檻音義同爾雅芹楚葵本艸注云芹有兩種荻芹取根白色赤芹取莖葉並堪作菹說文嘒小聲也王氏云聲細而無敢馳驅王肅云夏駕兩謂之麗殷益一騑謂之驂周又益一騑謂之駟赤芾見前幅卽左傳帶裳幅舄之幅傳云偪也所以自偪束也箋云如今行縢說文紼亂絲也爾雅繂也孫炎云大索也蓋以亂絲爲大索也葵揆也膍厚也皆當如傳說

騂騂角弓翩其反矣兄弟昏姻無胥逺矣爾之逺矣民胥然矣爾之教矣民胥效矣此令兄弟綽綽有裕不令兄弟交相爲瘉民之無良相怨一方受爵不讓至於已斯亡老馬反爲駒不顧其後如食宜饇如酌孔取毋教猱升木如塗塗附君子有徽猷小人與屬雨雪瀌瀌見晛曰消莫肯下遺式居婁驕雨雪浮浮見晛曰流如蠻如髦我是用憂【反分邅反遠於圓反瘉詩緝音愈讓平聲後音戶取音楚別見楚辭天問龍爲霖云本卽模之入附卽符之去去入本通屬釋文音樹髦釋文莫侯反】

此刺幽王不親九族使骨肉相怨而衍者及其好讒佞疏謂於文無當是也當時兄弟中疑有貪位嗜利爲病於親族而相與搆怨者詩人推本於王之疎慢骨肉爲之倡導故二六兩章重斥王之教也嚴華谷謂詩書所稱先民皆訓人今曰民猶人也指族人也是說得之諸家泛言庶民於詩義濶逺何黃如又因昏姻字遂指讒佞之人爲褒姒親黨不知褒姒本無親黨詩亦無親昏姻意此昏姻乃與兄弟同爲王所逺者應屬申呂一輩然詩意專重兄弟故後章不復言之亦無容喧客奪主也一章言弓體往來張則內向而來弛則外反而往【歐義】興兄弟昏姻親之則合疎之則離是以告之使相親也【蘓說】二章言王逺族人則族人亦自相逺是王教之偸薄使相效也三四五章皆言胥效之事兄弟之善者𨿽被疎逺亦綽綽寛裕而不以介意其不善者則相與讐怨而交相病矣蓋善者少而不善者多【孔疏】彼無良之人所謂不令也各執其一隅之見【錢氏】但知怨人不知反已所以然者皆由貪爭不已【歐義】不以爵祿相讓故怨禍及之比周而黨愈多鄙爭而名愈辱求安而身愈危【毛傳】至於已斯亡詩貫謂倒句是也老馬爲駒不量力也宜饇孔取不知足也【詩貫】此受爵不讓之實也六章回合二章言此不讓之人貪位嗜利如此旣如猱之跳踉塗之污人矣王猶以薄導之是教猱升木而以塗附塗也其取怨惡不亦甚哉人性本善君子苟有善道無不回心相向聫屬如一體柰何教以不善乎【詩貫】劉氏彛曰先王有至徳要道民用和睦正其五品示之孝友是之謂徽猷七八兩章言王能親厚九族如日晅之則怨毒冰釋矣【詩緝】故以雨雪之見晛興之今恩澤莫肯下遺【歐義】自居驕驁數數如此視其族人如蠻髦然宜彼不讓之人效法上之所爲棄禮義而相殘賊亦如蠻髦之蝟起言必叛亂也我是用憂詩人之意深矣幽王卒死犬戎之難可畏哉此章義觧紛錯有以受爵之爵爲爵斚者【嚴緝】與下章義不貫有以老馬爲駒爲侮慢其老者【傳箋】與本文語不合有以見晛曰消爲誅滅小人者【箋義○呂嚴朱皆謂讒言消釋】按此二章收結全詩宜歸親九族意今參用諸家說酌定之○考工記弓有六材焉【榦角筋膠絲漆】維榦彊之張如流水維榦防【讀牚】之欲宛而無負引之如環弓體不辟戾謂之無負饇飽也【毛傳】孔甚也【集傳】言惟以得爵祿爲快如食者但知飽餐飲者但多酌取曾不少加斟量此申言不顧其後之義以足上不讓也爾雅猱蝯善援蝯亦作猨毛傳猱猨屬疏云猨之輩屬非猨也陸璣云猱獼猴也楚人謂之沐猴老者爲玃長臂者爲猨猨之白腰爲獑胡何楷曰母猴亦謂沐猴母沐音通非以牝爲母也其名曰爲非猱也猱亦作蝚顏師古曰今絨皮可爲鞍褥者非獼猴也陸佃云狨長尾尾作金色俗謂之金綫絨說文晛日見也毛云日气也師古云無雲日气始出也箋云髦西夷別名武王伐紂其等有八國從焉疏引牧誓庸蜀羌髳微盧彭濮彼髳此髦音義同也

有菀者柳不尙息焉上帝甚蹈無自暱焉俾予靖之後予極焉有菀者柳不尙愒焉上帝甚蹈無自瘵焉俾予靖之後予邁焉有鳥髙飛亦傅於天彼人之心於何其臻曷予靖之居以凶矜【暱古音匿矜古居銀反】

此篇衍序者謂暴虐無親刑罰不中諸侯皆不欲朝夫王旣暴虐諸侯安敢不朝末章之義尢難推衍集傳用箋說其解未融三百篇中亦無以彼人斥王者徧閱前人講義惟錢澄之謂王徵諸侯伐申以求太子而諸侯不應之於詩義爲近按鄭語王欲殺太子必求之申則其說可據矣前二章言菀柳下垂尙可息愒諭太子之在申也上帝指王也【鄭箋】蹈如發揚蹈厲之蹈謂頓足而怒厲也王怒而欲殺太子此豈可暱就而取病無者同列相戒之辭且使予伐之而靖其禍後將益肆其暴極予之力以事徵伐而勤兵逺邁禍寧有已乎三章乃斥褒姒之言言以下國之賤女奪嫡爲後如鳥之飛而傅天亦可已矣猶欲殺太子以安伯服其心於何底極前言俾予靖之王使之也此言曷予靖之自審其不可也矜通作兢毛云危也言曷爲從王之使而自居凶惡之名以取危亡也澄之之義如此爲述而論之何黃如謂詩作於舉烽無寇時則諸侯悉至矣詩無徵諸侯而無信意且所謂俾予靖之者不反觸乎陸奎勲以爲東遷後詩尢臆說矣集傳爲比當從毛作興

都人士之什

彼都人士狐裘黃黃其容不攺出言有章行歸於周萬民所望彼都人士臺笠緇撮彼君子女綢直如發我不見兮我心不說彼都人士充耳琇實彼君子女謂之尹吉我不見兮我心苑結彼都人士垂帶而厲彼君子女卷髮如蠆我不見兮言從之邁匪伊垂之帶則有餘匪伊捲之發則有旟我不見兮云何盱矣

序言周人刺衣服無常不著何王之世集傳則謂亂離之後人不見昔日都邑之盛人物儀容之美今按詩無亂後情景故仍從舊說一章述古之長民者序所謂衣服不貳從容有常以齊其民也【詩緝】彼者彼時也士者貴賤之通稱【詩緝】此章則指長民者而言言彼時王都人士其長民者衣黃黃然之狐裘容有常度言有文章其行又歸於忠信【行去聲周從毛作忠信】故爲民所仰望而法則左傳襄十四年楚子囊卒君子謂子囊忠忠民之望也詩曰行歸於周萬民所望【呂記】二章以下則述王都之俗貴賤皆有禮法序所謂民徳歸壹者也【詩緝】二章舉賤者言之則以臺艸爲笠緇布爲冠撮持其髻其女之有士行者【田間】髻密而直如其本發【解頥】言儉素也三章舉貴者言之則以美石爲瑱塞實其耳【王肅】其女子皆有大家規範謂之尹吉猶晉稱王謝唐稱崔盧也【李解】今則士多衺服女尙危妝如大東所云西人之子粲粲衣服舟人之子熊羆是裘則其室家可知矣往時風俗之美今不可見是以我心不說而苑結也苑結者盤屈如繩索之結【孔疏】言不可解也四章五章則合貴賤言之男子之帶垂而厲然女之鬢旁短髮不可斂者則曲以爲飾如蠆尾然其垂也乃有餘而垂其捲也乃自然而揚【如旟之揚】皆非矯彊裝飾言朴質也使得見之當從之以行今不得見徒使我張目望之而喚柰何也何黃如以爲共和時詩殆不可信

終朝采綠不盈一匊予發曲局薄言歸沐終朝采藍不盈一襜五日爲期六日不詹之子於狩言韔其弓之子於釣言綸之繩其釣維何維魴及旟維魴及旟薄言觀者【弓音肱者音渚】

後漢書劉瑜疏天地之性陰陽正紀隔絕其道則水旱爲並詩云五日爲期六日不詹怨曠作歌仲尼所錄蓋用此序康成解序乃不言刺王而以怨曠爲非禮非詩意也集傳得之一二章言綠藍皆易得之物【鄭箋】采之終朝而不盈一匊一襜者怨曠之深不專其事也【鄭箋】發久不櫛則曲局而不舒【詩緝】夫不在則不容飾也【毛傳】捨采而歸沐者蓋已及期而待其至不謂期過而瞻之不得也五日六日設言以見逾期之意猶云期逝不至耳【李解】三四章乃預言歸後之事之子若歸而往狩乎我則爲之納弓於韔往釣乎我則爲之系繩於竿欲無往不與之俱也【集傳】然繩則綸之而弓獨言韔者豈因其以武自累故欲其藏弓不用耶【何黃如錢澄之皆有此說】觀下章但以釣言或其然歟又虛擬其獲之多而已得往觀【田間】不至如今之逺出而相見無期蓋極婦人之思致不言怨而怨甚矣郝仲輿曰古者用民之力歲不過三日新昏三月不從政卹其私也今使其室家睽離匹婦銜怨故聖人錄是詩以明王道本乎人情耳集傳賦也今從毛作興○綠王逸作菉爾雅王芻也郭云卽菉蓐艸今呼鴟腳莎唐本艸注葉似竹而細薄莖亦圓小生溪澗之側荊襄人煮以染黃色陸疏其艸澀礪可以洗攪笏及盤枕利於刀錯俗呼爲木賊說文藍染靑艸也爾雅葴馬藍注云卽今大葉冬藍爲澱者通誌藍三種蓼藍如蓼染綠大藍如芥染淺碧槐藍如槐葉染靑爾雅衣蔽前謂之襜郭云今之蔽膝何黃如曰今按襜蔽前正當蔽膝之處非蔽膝也韔見秦風

芃芃黍苖陰雨膏之悠悠南行召伯勞之我任我輦我車我牛我行旣集蓋雲歸哉我徒我禦我師我旅我行旣集蓋雲歸處肅肅謝功召伯營之烈烈徵師召伯成之原隰旣平泉流旣淸召伯有成王心則寧【牛古音疑後同】錢飲光曰幽王之時申後被黜申伯與王室相怨詩人追敍召伯營謝之烈見宣王尊禮元舅之隆一以感悟王心一以息申伯召戎之念也按衍序言幽王不能膏潤天下卿士不能行召伯之職迂逺不應詩義諸儒遷就其說初無卓見宜朱子不信而以爲宣王時詩也田間特發此論深中情事崧髙美宣王故詳序勲績此述故事而已故從略焉一章以陰雨之膏黍苖興召伯之勞工役二三章皆勞之之事也任輦車牛以載工役之器言徒禦師旅以受工役之人言【古義】我行旣集蓋雲歸哉蓋雲歸處先示歸期安其心也【詩緝】四章言其持事嚴敬趨功勇往五章總其事之成也土治曰平水治曰淸【毛傳】此卽崧髙徹土田土疆之事蓋宣王恩遇申伯而召伯能成其功以安王心如此幽王當體先王之心始終以恩遇申伯申伯亦當感念先王無以後故而懷怨望此詩人之志也夫猶是申國也宣王寵遇之所謂維周之翰者繼世而叛亂弒逆夫誰致之哉詩可以觀斯之謂也

隰桑有阿其葉有難旣見君子其樂如何隰桑有阿其葉有沃旣見君子云何不樂隰桑有阿其葉有幽旣見君子徳音孔膠心乎愛矣遐不謂矣中心藏之何日忘之【難乃多反膠居侯反】

何黃如曰集傳謂詞意與菁莪相類然細味實有不同者菁莪取興自中阿而中沚而中陵有離潛上升之象此三章皆曰隰桑隰乃下卑之地桑乃農圃之業其爲隱君子而不在髙明之位可見故知序解自確一二章以桑之在隰阿娜沃潤興君子處窮約而英華發外【詩緝】旣見則樂而言如何云何者蓋不得見而虛擬之辭三章則所樂之實也有幽者葉密而陰濃深黑色也【毛傳】言出於徳謂之徳音言君子懷此徳音膠結於中而不解也四章申言徳音孔膠之義蓋君子心乎愛君所欲言者何不傾吐特無由上達惟中心服念不置耳此我所以樂得見之而以不見爲憾也按孝經子曰君子之事上也進思盡忠退思補過將順其美匡救具惡故上下能相親也詩云心乎愛矣遐不謂矣中心藏之何日忘之表記引此亦同此君子豈以言見棄者乎舊解似未盡詩義

白華菅兮白茅束兮之子之逺俾我獨兮英英白雲露彼菅茅天步艱難之子不猶滮池北流浸彼稻田嘯歌傷懷念彼碩人樵彼桑薪卬烘於煁維彼碩人實勞我心鼓鐘於宮聲聞於外念子懆懆視我邁邁有鶖在梁有鶴在林維彼碩人實勞我心鴛鴦在梁戢其左翼之子無良二三其徳有扁斯石履之卑兮之子之逺俾我疷兮

序曰刺幽後康成遂以褒姒當之獨程子謂幽後當作幽王質疑曰今據漢書班偼伃傳顏師古注云白華小雅篇周人刺幽王黜申後也是後字上有闕文其曰刺幽後非也按此詩爲周人所作猶碩人爲衛人所作謂申後自作恐非衍序謂下國化之以妾爲妻以孽代宗詩無此義歐陽據此駁毛鄭亦非也一章言白華漚治而爲菅則以白茅東之卽𨿽有絲麻無棄菅蒯之義何之子逺棄我而使我煢獨耶此代爲申後之言菅茅皆諭申後【舊以分諭嫡妾者非】之子斥幽王二章言輕明之白雲下露菅茅興後不防覆露天步天行也艱難卽日月告凶之事【田間】天行如此而王不圖維【集傳猶圖也】使後長被放廢也三章言滮水防流猶浸稻田興後不承膏澤嘯歌傷懷所謂長歌當哭碩人謂申後詩人憐而念之也四章言桑薪宜以供防乃燎我於無釡之竈以然火照物而已興後失職是以念之而勞心也婦主中饋故以桑薪烘煁爲失職之諭五章言擊鐘於宮則聲聞於外興宮庭之事不可掩我念王則懆懆而愁王視我則邁邁而逺何哉【詩緝】此亦代申後之言六章言鶖鶴淸濁迥別而皆以魚爲養興後與褒姒邪正迥別而皆以王爲賴今鶖據魚梁而飽鶴放在林而饑【詩緝】能不念碩人而勞心乎七章承上言此魚梁也在昔鴛鴦集之而戢翼相向興王與後之相得而今不然也彼褒姒何足責獨王之無良而二三其徳耳此二章乃重斥王嬖妾廢後之事八章言有額書戶上之扁石而踐履之則卑莫甚焉今王之逺棄我而使我傷病何以異此【詩所○毛以扁爲乘石貎蘇以扁爲卑貎今不用】此亦代爲申後之言按衛詩以莊姜爲碩人則此碩人宜指申後質疑謂集傳旣斥王爲之子又斥王爲碩人於屬文亦無是體也至詩中我字皆代爲辭者不得泥此遂謂申後自作集傳比也今從毛作興○爾雅白華野菅邢疏漚之柔韌異其名謂之菅因謂在野未漚者爲野菅水經注鄗水又北流西北注與滮池合水出鄗地西而北流入於鄗滮流浪也而世傳以爲水名矣九域志京兆府冰池名滮池亦名聖母泉爾雅卬我郭曰猶姎也女人稱我曰姎爾雅煁烓郭曰今之三隅竈也孔疏無釡之竈止以然火照物今之火鑪也說文鶖禿鶖陸佃云鶖性貪惡一名扶老狀如鶴而大長頸赤目其毛辟火毒頭髙八尺善與人鬭好唱蛇說文扁署也從戶冊戶冊者署門戶之文也何晏景福殿賦爰有禁扁詩所曰以石爲之比舊說爲長

緜蠻黃鳥止於丘阿道之云逺我勞如何飲之食之教之誨之命彼後車謂之載之緜蠻黃鳥止於丘隅豈敢憚行畏不能趨飲之食之教之誨之命彼後車謂之載之緜蠻黃鳥止於丘側豈敢憚行畏不能極飲之食之教之誨之命彼後車謂之載之

序謂微臣刺亂而衍者言大臣遺忘微賤不肯飲食教載之朱子謂詩無刺大臣意程子亦以飲食教載爲不成語是皆衍序之失然本詩言道之云逺又言豈敢憚行則有徵行之事可知言後車載之詩人自是登仕版者非徒役之庶人可知而車直言後則爲臣之防者亦可知集傳特托鳥言爲異耳大致亦從舊說也後之爲說者乃別生枝節總不可據愚按古者王人出使下國凡導迎郊勞致飱獻餼陳芻展車一切儀物視列國加隆焉【詳見國語】周衰禮廢侯國不循舊典以禮王人觀單襄公過陳之事可見此於役之微臣所由困乏歟三章皆以黃鳥之得所止興微臣之困於行曰飲食則所謂致飱獻餼者無有矣曰教誨則所謂導迎郊勞者無有矣曰命彼後車謂之載之則所謂陳芻展車者無有矣如此而行逺道何能趨而極於所之之境乎詩所謂刺亂者如此刺大臣托鳥言皆衍說也集傳比也今從毛作興○疏丘阿丘之曲中後車箋謂倅車按孟子後車數十乘豈必君之倅車乎極至也【鄭箋】國語云齊朝駕則夕極於魯【李觧】

幡幡瓠葉采之亨之君子有酒酌言嘗之有兔斯首炮之燔之君子有酒酌言獻之有兔斯首燔之炙之君子有酒酌言酢之有兔斯首燔之炮之君子有酒酌言醻之【下三章皆隔句韻二章平去通三章炙古張略反】

詩緝曰幽王君臣沈故此詩極陳簡儉之意以刺蓋欲收斂之非欲開廣之也後序謂王有牲牢饔餼而不肯用失之矣愚按詩以獻酢醻分章卽賓之初筵三爵不又之意不獨昭簡儉亦示止節也一章言不必嘉蔬卽甘瓠之葉可采而烹之以爲菹三章言不必異饌卽有兔一頭【集傳有兔斯首一兔也猶數魚以尾也】其新殺而鮮者可爓去其毛而炮之其脯臘而幹者可加於火而燔之具割截而柔者可炕於火而炙之【箋義】酌酒而嘗王氏謂嘗其防否然後行獻醻之禮也獻者主人酌以獻賓也【蘇氏】酢者賓旣卒爵洗而酌主人也【鄭箋】醻者主人旣卒酢爵又酌自飲卒爵復酌以進賓也【鄭箋】飲酒之禮止於此豈得放飯流醊爲長夜之飲乎此詩人言外意也

漸漸之石維其髙矣山川悠逺維其勞矣武人東徵不皇朝矣漸漸之石維其卒矣山川悠逺曷其沒矣武人東徵不皇出矣有豕白蹢烝涉波矣月離於畢俾滂沱矣武人東徵不皇他矣【皇誤作遑今依石經攺正卒音萃沒轉音昧出音翠他音拖】幽王東徵𨿽不見於史詩卽史也周時戎狄之患無世無之衍序謂荊舒不至而徵之或其然歟然謂將帥久病於外而作此詩與本序下國刺幽王不合今按詩意皆旁人指斥之詞與怨久役者殊別漸漸釋文作嶃嶃山石亷利之狀卒崔嵬也謂山巓之末【鄭箋】山窮者川斷之川盡者山間之【劉氏】故曰悠逺勞謂極其跋履之苦【不當如鄭訓勞謂遼】沒謂盡其登歷之境【孔疏】言其失地利也豕渉波而蹢【蹄也】白久雨渟澇之故月離畢則又將雨矣【不當如毛以豕渉波爲將雨之驗】言其失天時也朝謂朝旦【當從集傳不當如鄭以爲朝王】出謂出險他謂苦雨而不能治他事詩緝曰愁苦極而智慮廢尙能講求制敵之事乎長樂劉氏曰深入蠻夷之地爲山川所困雨水所淫戰敵未防病疫相仍救其生死之不暇何遑及其他事哉朱公遷曰一章兵起在道而無休息之期二章懸軍深入而無出險之計三章以持戈執防之勞而有霑體塗足之苦是以智慮廢而憂患專也朱康流曰爲將之略在於能暇不皇朝是不能暇也又在於知險不皇出是不知險也又在於應變不皇他是不能應變也將略不嫻一卒之力耳故斥之曰武人入非其地戰非其時而又用非其人此詩所以刺也下國謂所經之國○疏曰易姤初六羸豕孚蹢躅毛亨孫炎皆訓蹢爲蹄箋曰豕之性能水又唐突難禁制白蹢其尢躁疾者漢志西方爲雨雨少陰之位月失中道移而西入畢則多雨

苕之華蕓其黃矣心之憂矣維其傷矣苕之華其葉靑靑知我如此不如無生牂羊墳首三星在罶人可以食鮮可以飽【飽補苟反】

兵荒相屬民不聊生大夫憫時而作是詩【序說】一二章言陵苕附木而生其華葉猶繁盛若此傷人之憔悴不如苕也按陵苕華黃葉靑乃其本質蕓者繁盛之貎毛以爲將落則黃鄭以爲華衰葉見失之初言心之憂傷次言不如無生蓋不忍及見其亡也當此師旅繁興因以饑饉物產凋耗气象蕭條觀諸物產則牝羊無字見墳然之大首而已【集傳羊瘠則首大】觀諸水族澤禁無魚罶中水靜見三星之影而已饑人苟且得食可矣安望飽乎【郝氏】陳氏曰其辭簡其情哀周室將亡不可復救詩人傷之而已李氏詩測曰當是時戚裏之第權豪之門旨酒嘉肴以娛賓燕客者自若也舟子商人曳熊羆之裘者自若也皇父作都車馬屬路金帛黃自若也邪人得志剝削蒸黎則气運因之衰矣譚大夫徒知西人之子粲粲衣服豈知其中不得飽者大有人在哉此𨿽無闗本義而指論當日情事甚得集傳比也今從毛作興○爾雅苕陵苕黃華蔈白華茇舍人謂別華色之名也圖經云淩霄華也多生山中蔓引大木歲久至巓而有華其華黃赤羅願云是物𨿽名紫葳而華不紫蕓其黃者花開之色耳陸璣乃謂一名防尾生下濕水中華紫葉可染皂今考陸所說乃爾雅葝也爾雅葝防尾注云可以染皂陸蓋誤也

何艸不黃何日不行何人不將經營四方何艸不何人不矜哀我徵夫獨爲匪民匪兕匪虎率彼曠野哀我徵夫朝夕不暇有芃者狐率彼幽艸有棧之車行彼周道【矜韓詩作鰥龍爲霖云古鰥矜通用野神與反暇音豫】

詩刺徵役不息未必爲戰伐之事集傳得之艸衰則黃【集傅】腐則興徵夫之惟悴非紀時也【箋說非】一章何日何人二語便已愁慘滿目將相將而行也經營四方則於役非一處矣二章言何人不矜則役久不得歸失其室家之樂也【集傳】徵夫獨匪民乎柰何不以民視之也三四章承上匪民而言兕也虎也長尾之狐也【集傳芃尾長貎】或率曠野或率幽艸乃其宜耳今徵夫旣朝夕不暇於曠野之中而乘棧車之士亦艸行露宿於周道豈非犬馬使人者歟錢澄之曰此士卽徵夫所從者或其然歟詩說云苕華言國家衰微時物凋耗民不聊生天運窮矣何艸不黃言役使煩數徵行勞苦上之視民如禽獸【衍序】人事極矣周室至此其不可爲矣尊卜云是什居小雅之終彼都人士篇有匪風思周道之意黍苖篇有下泉思郇伯之意其皆窮而反本之謂歟又竊意是什之詩體裁與國風相似二雅音響至是絕矣集傳興也毛失注○周禮巾車職士乘棧車注棧車謂不革鞔而漆之

虞東學詩卷八﹤經部﹐詩類﹐虞東學詩﹥

欽定四庫全書

虞東學詩卷九

宗人府主事顧鎭撰

大雅【一】

陸氏徳明曰自文王至捲阿十八篇據隆盛之時推序天命上述祖考之美皆國之大事故爲正大雅焉民勞以下終蕩之什皆變雅也今分正大雅十八篇爲一卷變大雅十三篇爲一卷

文王之什

錢氏詩學曰按序文王以下諸詩未言何人所作惟呂氏春秋引此以爲周公之詩

文王在上於昭於天周𨿽舊邦其命維新有周不顯帝命不時文王陟降在帝左右亹亹文王令聞不已陳錫哉周侯文王孫子文王孫子本支百世凡周之士不顯亦世世之不顯厥猶翼翼思皇多士生此王國王國克生維周之楨濟濟多士文王以寧穆穆文王於緝熈敬止假哉天命有商孫子商之孫子其麗不億上帝旣命侯於周服侯服於周天命靡常殷士膚敏祼將於京厥作祼將常服黼王之藎臣無念爾祖無念爾祖聿修厥徳永言配命自求多福殷之未喪師克配上帝宜鑑於殷駿命不易命之不易無遏爾躬宣昭義問有虞殷自天上天之載無聲無臭儀刑文王萬邦作孚【右音以時右平上通京音疆躬龍氏讀涓按易震不於其躬葉鄰言龍說是孚古音浮】

序言受命作周而箋直云受天命而王天下則惑於中候所云赤雀丹書之事也至三統歷妄穪文王受命九年而崩附防九年大統未集之言而帝王世紀遂有稱王攺元之說則尢誣經惑世之甚者中庸言武王末受命武王猶至末年受命安得謂文王稱王攺元耶詩緝曰凡經中稱文王受命皆謂天命歸之而已文王未嘗稱王也遊氏云泰誓稱文王爲文考至武成然後稱文王可知已此詩周公述文王之徳業以戒成王【詩緝】疑於祭祀受釐之後因而陳戒者【古義】而後遂以爲朝防之樂【集傳】兩君相見亦用之【國語】蓋以昭先王之徳於天下【集傳】亦以著興亡之所自以示鑑也首尾皆言文王與天爲一【輔氏】而所以合天者只是一敬中以周孫子士之世顯與商孫子士之侯服兩兩相形而宜鑑之意不待末二章而見矣一章言文王之神在上昭明於天【毛以在上爲在民上今從集傳】蓋告王唱首之語尊聸之辭也【古義】周邦𨿽舊而命則新朱子謂自后稷以來積仁累義到此時人心奔趨自不能已也顯者光昌之謂以新之气象言時者應期之謂以新之機候言【二句單承新命說非分承四句也一說不顯爲丕顯不時爲丕時】文王陟降在帝左右者文王精神在天與天同運一陟一降無息不與天相依也二章以下乃陳受命作周之實亹亹勉也【毛傳】文王之勤明徳也【鄭箋】令善也聞聲聞也【鄭箋】勉勉於徳不已故令聞亦不已也陳錫敷施也宣十五年羊舌職引詩昭十年晏子引詩皆曰陳錫哉周能施也言亹亹而繼以陳錫由精神心術而達之政事設施也【古義】哉始也【爾雅】由能敷恩惠之施以造始周國也【鄭箋】侯維也【毛傳】維文王孫子膺此方新之命也對成王言故首稱孫而系子於後謂成王及其後人耳【古義】本宗百世爲天子支庶百世爲諸侯盛徳必百世祀也【詩緝】凡者總辭諸侯及王朝卿大夫皆可謂士【孔疏】不顯亦世言周氏子孫亦世世丕顯也末章義問與此章令聞對四章商孫子五章殷士與此章孫子士對立義關動匪直稱頌厲而已三章言周士所以世顯者由其先世事我文王謀國之忠翼翼然恭敬也思語辭【毛傳】皇美也【用書注】生此王國天生之也王國克生文王教化作成之也【詩緝】劉氏彛曰多士本由文王陶範而生而王之邦國又賴多士以爲安寧猶人勤於菑田反以自養樂於植材反以自庇也四章言所以昭於天聞於人者皆由不已其敬致然穆穆以盛徳气象言敬則其徳之實也後章所謂修徳而儀刑之者蓋不出乎此【朱子】黃氏櫄曰敬於其所當止所謂敬厥止也【以爲語助者非】假大也【蘇氏】麗數也【毛傳】服屬也【用周禮注】大哉天命使臣有商之孫子【蘇氏】推本言之也商之孫子其數不止於億而天命旣集於周維於周臣屬而已所謂仁不可爲眾也【詩緝】五章述殷士祼將之事以爲戒也【詩緝】上章主孫子之世系言則遡其開國之始曰商此主國亡臣周言則指亡時所稱之號曰殷【田間】蓋周以命集而致商之服商以命去而致服於周則天命靡常矣殷士之膚美敏疾者從其孫子贊祼將於周之京師當周王行【作行也】祼禮之時服其舊服之黼裳冠而助祭也【禮記殷人而祭】周人尙臭故先祼今殷士初覩周禮以先朝服色贊禮新朝固不勝今昔之感矣【田間】藎進也【毛傳】忠愛之篤進進無已故曰忠藎【呂記】於是呼王之藎臣而告之曰得毋念爾祖文王之徳乎蓋以戒王而不敢斥言猶曰敢告僕夫云爾【集傳】六章言念祖當鑑殷七章言鑑殷在法祖也聿修厥徳者修其敬徳如文王也能敬徳則可以長配天命而多福自求【李解】當殷未失眾時其配上帝亦如周也今其子孫如此可不以爲烱鑑而惕然於命之不易乎【呂記曰王者代天理物操典禮命討之柄故曰配命又曰配上帝】知命之不易無使天命自我躬而止【本義】當布明善問度殷廢興由天之故而加毖焉天之事無聲臭可求惟儀法文王則天下信而順之蓋文王與天爲一法文王卽所以法天也【朱子】淩蒙初曰此篇詩體首尾相銜曹子建白馬篇祖此

明明在下赫赫在上天難忱斯不易維王天位殷適使不挾四方摯仲氏任自彼殷商來嫁於周曰嬪於京乃及王季維徳之行大任有身生此文王維此文王小心翼翼昭事上帝聿懷多福厥徳不回以受方國天監在下有命旣集文王初載天作之合在洽之陽在渭之涘文王嘉止大邦有子大邦有子俔天之妹文定厥祥親迎於渭造舟爲梁不顯其光有命自天命此文王於周於京纘女維莘長子維行篤生武王保右命爾燮伐大商殷商之旅其防如林矢於牧野維予侯興上帝臨女無貳爾心牧野洋洋檀車煌煌駟騵彭彭維師尙父時維鷹涼彼武王肆伐大商防朝淸明【一章上辰羊反五章子妹渭上去通六章天莘韻七章隔句韻野讀渚興讀欣明彌郎反】

前篇言文王受命之事此篇歸美武王故敍太姒詳於太任敍武王詳於文王而首章總目【孔疏】卽爲伐殷起案也序言文王有明徳故天復命武王是以文王爲緣起坦然明矣詩深謂凡紀一人之事不能不詳其出身之顚末是也諸儒泛言美文武似未得詩要領何黃如謂專頌二母失之尢遠一章述天命之去殷以爲末二章張本也明明在下君之善惡不可掩也赫赫在上天之予奪爲甚嚴也【毛以明明屬文鄭以明明兼屬文武皆非也詩只泛陳天人之理耳今從詩緝】天難信而不可恃爲君豈不難哉觀紂居天位爲殷正適乃使之不得挾四方而有之【集傳】蓋可見矣以殷適言者與生文王生武王相形【古義】天旣生彼以興周故先位此以亡商也【田問】彚纂曰使字說得威靈赫然所謂危言以惕之而告諸天之不假易也二章乃述太任生文王以著興周之本也詩人蓋以大任起太姒以文王起武王而武王之能成大業皆文王積功累仁所致故推本言之蓋文王生非偶然惟摯國之仲女自殷商畿內來嫁於周爲京室之婦【京周京也從後稱之耳箋說誤】及與也行列也【古義】與王季徳堪並列也於是太任有身而生文王焉【尊卜曰本其未嫁謂之仲任迨其有子謂之大任】三章言文王之徳天人所與也【詩緝】小心翼翼緝熈敬止也聖人之徳敬爲大上與天心合下與人心合故事天則多福集之治人則方國附之【朱子】泰誓謂文考誕膺天命以撫方夏是也懷來也【蘇氏】自上帝言之則曰懷自文王言之則曰受四章將言武王之生而特重其母氏之作配文王也文王有盛徳而天心下監大命集焉故於初年黙定厥配在洽之陽以太姒所居言在渭之涘以文王所居言【說詳後注】兩地睽隔適成佳偶所謂天作之合也【古義】嘉昏禮也當文王將昏之期而大邦有子蓋非人之所能爲矣【集傳】五章言文王納徴親迎之事也【疏云此篇主美文王𨿽王季尙存皆以文王爲主】俔譬也【韓詩作磬孔氏謂如今俗語譬諭物曰磬作然也】譬天之妹尊之之辭易泰卦六五帝乙歸妺亦其義也文禮也【集傳】卜而得吉則以禮文定其吉祥而納幣焉【箋義】文王於是親迎於渭水之傍而比船於水加板其上爲之浮橋甚盛禮也禮盛則光顯矣【傳曰天子造舟諸侯維舟大夫方舟士特舟疏曰文王造制後卽以爲天子禮】六章述大姒生武王而原其自於文王之受命也言天旣命文王於周之京矣而克繼大任之女事者惟此莘國以其長女來嫁也【集傳】上天眷周之厚旣生文王又生武王故曰篤生保安之右助之而命之伐商以順而動因天人之所欲故曰燮伐也【詩緝】七章述武王伐商而誓諸侯之辭也【古義】殷商之旅其防如林武成所謂受率其旅若林防於牧野是也矢於牧野牧誓所謂甲子昧爽王朝至於商郊牧野乃誓是也維予侯興以下誓眾之辭予我也侯諸侯也予侯者親之之辭牧誓謂嗟我友邦冡君是也興起也警其起以聽誓也女爾皆指諸侯也【古義】史記載武王誓師之辭曰勉哉夫子不可再不可三所謂無貳爾心也武王灼見天意所在紂師𨿽眾固不足畏故稱上帝臨女以鼓其鋭而一其志也【舊說謂商眾告武王與矢於牧野句全不相貫】八章正言伐商之事以終首章之義也【集傳】牧野之地洋洋寛廣不事慿險也檀車煌煌然鮮明駟騵彭彭然彊盛旣整且暇所謂堂堂之陣也涼作亮助也【漢書】肆遂也維太師尙父如鷹飛遂助武王而伐商不必選鋒防陣也防戰之朝而天下已淸明焉所謂一戎衣而天下定也按史記言周公能論歌文武之徳達太王王季之思慮則集傳謂詩作於周公者信矣以爲戒成王則首章見其意思固推敍發祥之自以明武王之成王業也篇名大明者鄭謂二聖相承其明日以廣大而先儒相傳則又以在小雅爲小明在大雅爲大明云○周語摰疇之國由大任韋注摰疇二國名仲虺之後傅氏曰摰爲殷商畿內國國名記云蔡之平輿有摰亭【一統志平輿故城在河南汝寧府東】洽陽漢志作郃陽陸奎勲曰言水從洽言邑從郃非因流絕也【集傳今流已絕故去水加邑】水經注郃陽城南有瀵水東流注於河卽洽水也又云郃陽城故有莘邑國名記云今同州之夏陽卽漢郃陽有太姒冡古義云其先爲虢地後滅於晉國語神降於莘內史過以爲在虢受之是也水經注岐水與杜水合逕岐山又屈逕周城南又南逕美陽縣南流注扵渭是渭爲周境與莘無渉程子注親迎於渭謂周在渭旁不是出疆說最明畫舊以洽陽渭涘皆指大姒所居非也爾雅駵馬白腹騵檀弓云周人尙赤戎事乘騵牧野說文作坶野水經注自朝歌以南曁淸水土地平衍據臯跨澤悉牧野之地

緜緜瓞民之初生自土沮漆古公亶父陶復陶穴未有家室古公亶父來朝走馬率西水滸至於岐下爰及姜女聿來胥宇周原膴膴堇荼如飴爰始爰謀爰契我龜曰止曰時築室於玆乃慰乃止乃左乃右乃疆乃理乃宣乃畝自西䢐東周爰執事乃召司空乃召司徒俾立室家其繩則直縮版以載作廟翼翼捄之陾陾度之薨薨築之登登削屢馮馮百堵皆興鼛鼓弗勝乃立臯門臯門有伉乃立應門應門將將乃立冡土戎醜攸行肆不殄厥慍亦不隕厥問柞棫抜矣行道兌矣混夷駾矣維其喙矣虞芮質厥成文王蹶厥生予曰有疏附予曰有先後予曰有奔奏予曰有禦侮【下音戶右音以畝滿以反家音姑後音戶詩所奏與走同當音祖】

前篇歌論武王而先遡文王之徳此篇追述太王而後及文王之興蓋作周者文王故四始皆以文王爲主序曰文王之興本由太王得其義矣朱郁儀乃疑末章爲錯簡作僞者【僞魯詩說】遂削去之何其妄也果無末章則開端緜緜瓞句不成贅語耶此詩疑亦周公所作不必定謂戒成王而締造艱難之意具見於詩其亦可爲永念者歟一章言在豳時也【鄭箋】大曰小曰瓞【孔疏】之近本初生者常小其蔓不絕至末而後大【集傳】立乎文王之世以指太王正如之有瓞故以爲興【田間】民周民也初生只是初起【周昌平】承上緜緜之瓞爲蹶生起案也自從也【集傳】土居也【毛傳猶今言土著又齊詩作自杜見漢志師古注】從沮漆二水間居也稱古公者言其久以著緜緜之義賈公彥曰古者穴居隨地而造在平地則累土爲之謂之復言於地上重復爲之也髙地則鑿爲坎謂之穴曰陶者以瓴甓之類甃之欲其堅固亦以隔土气也公劉云於豳斯館七月云入此室處而此云未有家室者疏謂豳近西戎處在山谷俗多復穴而居此美在岐新立故曰在豳未有何黃如創爲逾梁山後未至岐下時事則遊談無根矣二章言至岐下也來朝來之朝也以早朝走馬循西方水涯漆沮之側東行而至岐下也【孔疏】於時太王盡室以行爰與姜女同來豳民亦遂相率而來宇焉【古義】何黃如曰此章點內助末章推功四友皆開創大關系須知作者用心之宻三章言定宅於岐也周之原地膴膴然肥美所生之萊堇甘荼苦【舊以堇爲鳥頭者誤】而皆如餳焉則地力之厚信矣謀言始者對契言先謀而後卜也契刻也【集傳訓楚焞從疏誤也定九年契其軸注同】以刀刻甲所當灼之處也旣刻而後用楚焞灼之視其食墨與否以爲兆也曰者告之兆告以宜止於是又告以時日之吉可以築室而居也【詩緝】四章至七章先民事次宗廟次宮室次門社經綸之次第也【古義】乃慰乃止者慰安從遷之眾俾止居於是也上云曰止此云乃止成告之意也【詩緝】左右東西列之也【蘇氏】王肅謂開地置邑以居其民也乃疆以定經界乃理以分土宜乃宣以導溝洫乃畝以度廣狹【詩緝】蓋旣定民居卽制民產自西至東徧執田事焉【張記】言民功修也【詩所】五章言建宗廟也乃者繼事之辭先成民而後及此也【王氏】召司空以營國召司徒以興役規模過渉渭取厲時逺矣俾立室家對未有室家言謂揆其基址卽考功所稱左祖右社面朝後市也【孔疏】旣營度位處皆以繩正之依其繩直之處而興築則縮束其版版滿築訖乃升下爲上以相承載焉【箋義】俾立二句總下宗廟宮室民社言縮版以載則専言作廟翼翼嚴正也【孔疏】六章言治宮室也【集傳】捄以手取土而盛以虆也度接受其土而投之版也【疏義】削屢墻成脫版削治其凸數數然也【劉氏】陾陾眾也【毛傳】薨薨眾聲也【集傳】登登用力聲【毛傳】馮馮墻堅聲【李氏謂薨薨以下宜皆作聲】所治非一室故百堵並舉其民樂於趨事以鼛鼓節之而弗止【鼛考工作臯陳祥道曰臯緩也役以勿亟爲義故以臯鼓節之】故曰弗勝言太王之得人心也輔氏廣曰獨詳板築之事者蓋垣墻所以圍乎外舉此則其中眾役可知也七章言立門社也立其宮之郭門謂之臯門則伉然而髙立其宮之正門謂之應門則將將而正【毛傳】後遂以爲天子之門焉【集傳】冢土大社也戎醜大眾也舉大事動大眾必有事乎社而後出謂之宜【毛傳】太王初立冡土以利攸行而後亦以爲天子之制蓋隱然有克敵致果之槪故特舉以爲服混夷之端【黃氏】八章言服混夷也【詩緝】太王𨿽不能殄絕混夷之慍怒亦不隕墜其聲問之美【諸儒皆從鄭以問爲聘問按聘問不當以隕言今從集傳】久之而生齒漸防歸附日眾柞棫則挺拔而遂茂行道則兌通而成谿混夷畏之而奔突竄伏維其喙息而已【集傳】此章專說太王康成以屬文王者誤讀孟子文耳集傳主言太王是矣後又言已爲文王之時猶未能掃除舊說也及注孟子則分畫甚明矣錢氏詩學曰以皇矣篇觀之柞棫拔矣而下皆指太王時也下章方提出文王言之九章言文王由太王之業而興也獨舉虞芮之事者謂遷岐之後治道修明至文王時而人心歸周𨿽虞芮猶且質成混夷何能爲梗乎蓋以結避狄遷岐之案也【詩緝】蹶厥生者對初生而言太王初起時尙自微弱至是則蹶然而興【箋義】蓋王气勃奮有怒生之象與瓞光景關照【萬時華】予曰以下作詩者之辭【箋義】若曰非特文王聖也其臣與有助焉率下親上曰疏附相導前後曰先後諭徳宣諭曰奔走武臣折衝曰禦侮【毛傳】𨿽是章末餘波亦見文王得人之盛而人才爲聖化之助者大也【解頥】此詩以一句興全篇漢魏間猶能用此法集傳作比今從毛爲興○爾雅瓞瓝其紹瓞孔云近本之必小於先歳之大故曰其紹瓞也鄭康成謂公劉遷豳居漆沮之地至太王得民心而興王業故本周之生云於漆沮也顏師古注漢志亦言公劉避狄而來居杜與漆沮之地詩緝曰此言漆沮指豳國是漆沮之上游下言周原傳謂漆沮之間指岐周是漆沮之下流按水經沮水出北地郡直路縣東過馮翊祋【音對】祤【音許】縣北東入於洛此沮水之源流也漢志扶風有漆縣漆水在縣西東入渭此漆水之源流也至孔氏引水經雲沮水俗謂之漆水則名稱亂矣季氏本曰雍有二漆沮而皆入渭一在漢馮翊之地涇之下流也一在漢扶風之地灃之上游也禹貢導渭東過漆沮則馮翊之漆沮也意者扶風漆沮小而可略馮翊漆沮大而當詳歟又云岐周在后稷邰城西八十里蓋復其舊封地也沈艮思明辧錄曰漆沮之從是祋祤之石川河自土沮漆乃杜陽之漆渠河也周初封有斄在今武功公劉豳國在今三水太王遷岐在今岐山則惟有杜陽之漆而已不曰漆沮而曰沮漆又曰自土沮漆非倒文也蓋沮非水名乃是阻水爲澤以爲畜魚漑田之用今杜山在招賢鎭壅遏爲陂以漑土田漢世猶名爲沮渠水又曰漆水之西沿流而東南至岐山入渭蓋豳在漆水東故以漆水爲西循水以往抵鳯凰山卽所謂岐下也周原在岐山東北與鳯凰山相連蓋卽岐山之麓也以此証之漆水與岐山合而無沮水明矣艮思久宦秦中嘗爲餘言地理之書古今紛錯非身履其地不能核也此說與前賢合其謂沮非沮水則言之鑿鑿爲創說云一統志岐山在鳯翔府岐山縣東北十里山有兩岐故名郡縣誌故虞城在陜州平陸縣東北五十里芮城在陜州芮城縣西十里古義云平陸芮城俱屬山西平陽府解州在河東史記注引地理誌謂芮在馮翊臨晉縣乃河西地與平陸迥不相及

芃芃棫朴薪之槱之濟濟辟王左右趣之濟濟辟王左右奉璋奉璋峨峨髦士攸宜渒彼涇舟烝徒楫之周王於邁六師及之倬彼云漢爲章於天周王壽考遐不作人追琢其章金玉其相勉勉我王綱紀四方【趣倉九反宜魚何反】前篇末言得人故以能官人之詩繼之而官人之本則在王之勉勉始言濟濟敬之形於外也末言勉勉敬之純於中也濟濟之儀又根於勉勉之徳一章述文王用材不棄微小也以芃芃然叢生朴屬【鄭箋】之白桵材亦微矣猶采之以備薪槱【毛傳槱積也】興文王之於賢才或隨材而用或蓄以待時𨿽微不棄如此【詩緝本義】故濟濟然多容儀之辟王爲左右所趣向也趣之柰何國之大事在祀與戎故二章舉祀事三章舉戎事【曹氏】言此濟濟之辟王其在宗廟則左右執璋瓚以助灌皆峨峨然壯盛之俊士嫺於駿奔無少失度所謂攸宜也其在戎行則六師之士不待戒命而踴躍從王所謂及之也其以涇舟烝徒爲興者何黃如曰伐崇道必渉涇春秋繁露引此詩指伐崇事【詩緝疑爲北徵玁狁時事】四章言文武之材皆文王有以作成之也彼倬然明大之云漢昭回於上爲天之文章猶文王以文治昭揭於上也【詩緝】遐之言何周王壽考何不作人者久於其道而化成也五章言作人之事而歸本王身也作之於外而追琢之使有文作之於內而金玉之使有質【王氏丘氏】惟王之自修勉勉而不已所謂古之人無斁譽髦斯士故有以維持四方而大綱小紀罔有失墜也觀此詩文武所效則前篇所謂疏附先後奔走禦侮亦略可見矣古義詩所俱據繁露以首二章爲郊天事按董氏從公羊文王受命邪說不可信今從舊說爲興朱子謂棫朴至假樂疑多周公作○爾雅朴枹也孫炎曰朴屬叢生謂之枹孔疏玉人云大璋中璋邊璋皆璋瓚也郊特牲云灌以圭璋故知璋是璋瓚惟灌用之小宰職云凡祭祀贊祼將之事注云惟宗廟有灌天地大神至尊不祼此奉璋助祼者祭宗廟也

瞻彼旱麓榛楛濟濟豈弟君子幹祿豈弟瑟彼玉瓚黃流在中豈弟君子福祿攸降鳶飛戾天魚躍於淵豈弟君子遐不作人淸酒旣載騂牡旣備以享以祀以介景福瑟彼柞棫民所燎矣豈弟君子神所勞矣莫莫葛藟施於條枚豈弟君子求福不回【降戶工反四章福古墨反上去入通六章平上通】

序曰受祖蓋言文王承前人積累而興而衍者謬指先祖爲太王王季以前鄭因以君子爲太王王季是相沿之誤也今從集傳指文王一章以山興先祖【毛傳旱山名】麓興君子榛楛興福祿惟旱山髙大則麓之得气厚故林木茂盛惟先徳深長則君子之承借逺故福祿盛大豈弟樂易也徳盛仁熟和順充積自然樂易也樂易之君子其幹祿亦樂易者猶曰自求多福耳【詩緝】所謂異乎人之求之也【迂仲】二章申上干祿之義也【呂氏】彼縝宻之玉瓚必有秬鬯在其中【疏曰釀秬爲酒以郁金之艸和之芬芳流鬯謂之秬鬯黃如金色在器流動謂之黃流】樂易之君子必有福祿下其躬【詩緝】言受福之有本也先祖遺子孫之業莫大於人材【呂記】故三章以作人言之鳶能飛而上戾於天風益之翼也魚能躍而下躍於淵水充其气也故曰豈弟君子遐不作人【惠研谿說】讀詩記曰作人之盛至如鳶飛魚躍非積累薰陶久且熟者不能蓋其來有自矣此序所謂受祖也四章言報祀先祖以受福也【呂記】淸酒旣載所謂奉酒醴以告曰嘉栗防酒謂三時不害而民和年丰也騂牡旣備所謂奉牲以告曰博碩肥腯謂其畜之碩大蕃滋也【疏義】如此則先祖饗之而助以大福矣【詩緝】五章承上言介福之事也【疏義】柞棫瑟然宻茂則民取以爲薪而燎之矣文王有樂易之徳則先祖之神勞來而賜之福矣前後篇多言柞棫豈岐山所產柞棫爲多詩人卽所見以起興歟六章結言幹祿豈弟之義也葛藟延蔓於木之枝榦興文王慿先祖之功而興起也文王本樂易之徳以求福無一毫覬幸之心自不入於回邪表記云得之自是不得自是以聽天命所謂不回而豈弟也朱子謂詩有享祀神勞等語或亦受釐之樂前篇言辟王言六師此篇言騂牡孔氏謂據後事言之其說然也何黃如曰不言山而言麓人君不以髙危峻絕自處人人得而親近之亦人人得而取給之其爲豈弟孰加焉此詩人言旱麓之義也○漢志漢中南鄭縣旱山涇水所出其地與鳯翔接壤陸疏楛似荊而赤莖似蓍上黨人織以爲斗筥箱器又揉以爲釵顏監云堪爲箭笴

思齊太任文王之母思媚周姜京室之婦太姒嗣徽音則百斯男惠於宗公神罔時怨神罔時恫刑於寡妻至於兄弟以禦於家邦雝雝在宮肅肅在廟不顯亦臨無射亦保肆戎疾不殄烈假不瑕不聞亦式不諫亦入肆成人有徳小子有造古之人無斁譽髦斯士【二章三句一韻妻弟平上自爲韻三章上去通四五章集傳未詳詩貫瑕音胡入轉音樹徳轉音兜斁轉音異各兩句爲韻】五章皆言文王所以聖也一章專美太任提出文王之母四字爲文王張本也文王生於太任而太任有齊莊之徳其气稟有自來矣思語辭【集傳】太任能致孝於姑媚愛周姜以盡婦道示法於婦使太姒繼其美聲不妬忌而子孫眾多詩𨿽美及太姒而義主太任故以嗣徽音言之【集傳兼言聖母內助恐非本指】二章言文王接神人各得其道也【張子】文王上順先公推其心以事天地百神無有怨恫下治室家推其道以禦宗族邦國無有不順【蘇氏】詩記曰毫髮不愧於隱微然後近者孚故神罔怨恫始可以刑於寡妻【疏曰嫡妻惟一故曰寡】三章言純亦不已也【詩緝】雝雝在宮卽刑寡妻之事肅肅在廟卽惠宗公之事【田間】不顯耳目所不到無射彈射所不及【射舊竹斁義頗費解今從古義讀如石】臨者自外臨之保者已自保也【田間】此聖人之自彊不息也【許氏】詩記曰上章言神人孚格欲求其所以孚格者當於此觀之四章言從容中道也【詩緝】戎疾大害也【毛傳】如羑里之囚是也【呂記】烈光也【本義】假大也【毛傳】言𨿽大害不絕而文明柔順之徳光大不玷惟其至性安安不待舊聞亦式於度無事教諫亦入於善故能常變無違若此【詩深】傳所謂性與天合也五章言至誠能化也【詩緝】文王豈弟作人壯者成而有徳少者學而有造【當如造士之造不當訓爲】今𨿽文王往矣而肅雝之精神如在無有厭斁士類聞風興起皆有名譽而成俊乂之美焉【郝氏】蓋非言無斁致譽髦言無斁之心於今譽髦可見耳【田間】詩記曰聖人澤流萬世莫大於作人故以是終焉典謨作於虞夏已曰稽古此詩追述文王以爲古之人蓋同一例

皇矣上帝臨下有赫監觀四方求民之莫維此二國其政不獲維彼四國爰究爰度上帝耆之憎其式廓乃眷西顧此維與宅作之屏之其菑其翳修之平之其灌其栵啟之辟之其檉其椐攘之剔之其檿其柘帝遷明徳串夷載路天立厥配受命旣固帝省其山柞棫斯抜松柏斯兌帝作邦作對自太伯王季維此王季因心則友則友其兄則篤其慶載錫之光受祿無喪奄有四方維此王季帝度其心貊其徳音其徳克明克明克類克長克君王此大邦克順克比比於文王其徳靡悔旣受帝祉施於孫子帝謂文王無然畔援無然歆羨誕先登於岸宻人不恭敢距大邦侵阮䢐共王赫斯怒爰整其旅以按䢐旅以篤周祜以對於天下依其在京侵自阮疆陟我髙岡無矢我陵我陵我阿無飲我泉我泉我池度其鮮原居岐之陽在渭之將萬邦之方下民之王帝謂文王予懷明徳不大聲以色不長夏以革不識不知順帝之則帝謂文王詢爾仇方同爾兄弟以爾鉤援與爾臨衝以伐崇墉臨衝閒閒崇墉言言執訊連連攸馘安安是類是禡是致是附四方以無侮臨衝茀茀崇墉仡仡是伐是肆是絕是忽四方以無拂【二章柘古之恕反屏與平韻辟與剔韻徳與配韻通章隔句韻三章友音以四章類比悔祉子上去通五章邦博工反六章池音陀七章革音棘八章禡古音慕】

萬時華曰緜詩意在敍王業艱難之由故詳在太王遷岐而以文王爲歸束此詩意在序王業盛大之由故詳在文王伐宻伐崇而以太王王季爲緣起集傳以一二章言天命太王三四章言天命王季五六七八章言天命文王愚謂前𨿽分言太王王季而章語銜接歸注文王詩固有宗主也開章便提上帝復言帝耆次章言帝遷三章言帝省四章言帝度言帝祉後四章三言帝謂而歸於徳之明而靡悔可見周家世徳久協天心而天之徘徊眷戀以緜八百之祚者亦經詳細鑑觀非倉猝而畀之也序曰美周其防深矣一章言天以岐周與太王爲文王受命基也莫漢書作瘼病也【集傳】耆老也【鄭箋】遲久也【歐義】憎惡也式用也【鄭箋】廓大也此謂岐周也【集傳】言天臨下監觀惟求民病苦何在而欲安定之蓋民心之外無天心也夏商二國【毛傳】旣失其道於是究度四方之國遲久致察惡其用大而爲虐者【若以增大防模爲言當在西顧與宅之後不當先言增大後言乃眷也不如舊說之順今用夾漈語】惟太王能以民瘼爲念乃眷然西顧而以此岐周與之居也二章言太王宅周之事也立死曰菑自斃曰翳叢生曰灌【俱爾雅】行生曰栵【程子】檉河栁也椐樻也檿山桑也【爾雅】柘亦桑類【蘇氏】作屏修平啟辟皆除去之義攘剔則長成之桑柘之性芟剔而後茂也【詩緝】串習也【毛傳】夷平也【程子】蓋太王有明徳天爲遷而宅此遂使深阻之區民皆習其平易載路而歸所謂有夷之行從之者如歸市也【毛傳】惟王者配天天將立文王以爲配【程子】故當太王之時而受命旣固焉受命卽受與宅之命也三四章皆言王季之事而三章先言帝省山而作邦對見天心之隱有所屬也柞棫拔松柏兌卽上作屏等事【兌義見緜詩不當別解】作邦卽此維與宅作對卽天立厥配太伯因天心以讓之季季又因兄心以承其讓則季之善事其兄皆因心自然而非有勉彊故能篤厚周家之慶而予兄以讓徳之光旣受天祿而無失矣至於後人而遂有天下也王氏曰大伯避季而季疑於不友故特言其友以表之自之云者言自大伯讓王季而王業已定矣四章言受祿無喪之實也帝度其心者度其受讓則友之心貊當從樂記作莫【音陌左傳同】靜也莫其徳音者靜穆而不矜令名也光輝發越曰明【古義】知類通達曰類【詩緝】教誨不倦曰長慶賞刑威曰君【左傳】前敍太王曰帝遷明徳此敍王季曰其徳克明下敍文王曰其徳靡悔又曰予懷明徳是明徳爲此詩要領故重言克明爲下五者之綱也王大邦謂主岐周而爲方伯也慈和徧服曰順擇善而從曰比【左傳】此又爲王此大邦之事傳之文王其徳尢無遺憾歷代帝眷至此而實受其福以延於子孫焉程子曰此二句結之而下述文王之事五章六章言文王伐宻也伐宻之舉疑於黨阮而侵宻土地故五章先托帝謂以發明文王之心畔偏也援黨也【詩緝】歆者欲之動羨者愛慕也【程子】然語辭【說文】言文王無此四者非禁止之謂崖之髙者曰岸登岸者據髙以制下諸侯有爲暴亂者先修威徳以臨之也【集傳說理甚精而未恊情事今用本義】宻人不恭敢違方伯之約束興兵侵阮犯其共邑文王於是赫怒整旅按止䢐共之眾【毛傳按止也孟子作遏】此蓋救亂安民以厚周家之福答天下仰望之心而非有所畔援歆羨也六章言文王駐兵國都【呂記】以爲聲援然後興師自阮疆而出髙岡陵阿泉池皆阮境也文王爲阮伐宻視阮地如己地故謂之我【詩緝】非據爲己有也度過也【古義】小山別大山曰鮮【爾雅】鮮原疑卽周原蓋岐山之麓也度鮮原以下言班師而歸於岐周也【古義田間】方向也【鄭箋】王往也【集傳】萬邦法之下民歸之一伐宻而天下歸仁也【箋以度鮮原爲謀徙程事考本詩及史記並無文惟見於書序及皇甫謐之說而岐陽自太王以來三世所居今曰居岐之陽安得指爲徙程乎不知先儒何以信之】七章八章言文王伐崇也崇侯曽譖文王本詩又有執訊攸馘之事疑於憤兵而張皇擾攘故七章疊舉帝謂以明之聲以色聲音與笑貌也夏以革侈大與變革也文王以明徳致帝之懷不假矜厲不事侈張不作聰明以順天理【程子】此明徳之實而帝所懷也帝乃命之謀伐仇方戒以糾同與國修備戎具或以鉤梯援引或以臨車俯瞰或以衝車旁突蓋崇侯助虐殃民罪大於宻而恃彊負固非攻不克也仇如仇餉之仇崇侯爲萬邦所仇故曰仇方非以譖已而仇之也詢爾以下皆帝謂之辭八章言伐之之事也文王奉天伐罪始猶不忍遽攻故臨車衝車閒而未用【詩緝】乃崇侯恃其城之髙大【毛傳言言髙大也】𨿽文王所使通訊之人【左傳杜注執訊通訊問之官程大昌云兵交使在其間故曰執訊也】連連不絕彼終頑梗不化於是有所斬馘以警懼之【田間】猶且安安而不輕暴【程子】惟是暴白其罪告於神明前旣類於上帝矣玆復禡於所徵之地【王制】而招之使來納之使附以孤弱其黨四方聞之已無或侮矣及不得已而盡鋭致攻臨衝之用茀茀然彊盛【毛傳】崇墉之髙大者遂搖動而欲壞【韓詩注仡仡搖也疏曰將壞之貌】乃聲其罪而伐之縱其兵而肆之離其援而絕之杜其國而滅之四方之人皆以罰當其罪無有拂其心者蓋天誅不可以畱而罪人不可以不得【集傳】故始緩攻之後加戮焉所謂順帝之則也蓋求民之莫者天也文王一怒而安民所以順天心而答帝眷也諸詩多陳文徳此篇獨耀武功蓋表王業之隆以結帝遷之案而武王之服四方宅鎬京所以爲繼伐也左傳司馬子魚曰文王聞崇亂而伐之三旬而不降退修教而復伐之因壘而降此章首四句卽三旬不服之事是類以下乃再駕復伐時事【田間】○爾雅釋木有栵栭郭璞謂栭樹似槲而庳小子如細栗今案灌栵並言灌非木名則栵亦非木名宜從程解陸疏椐節中腫似扶老卽今靈壽也顏師古云檿山桑之有防文者食檿之蠶其絲可爲琴瑟其材可爲車轅又可爲弓榦孔疏鉤援所以鉤引上城者墨子稱公輸班作云梯以攻宋蓋此之謂禮書云楚子使解登樓車以告宋人蓋臨衝也子衝不薺皆言衝車之大爾雅釋天是類是禡師祭也王制天子將出徵類乎上帝禡於所徵之地注云上帝謂五徳之帝祭於南郊者春官肆師類造上帝注云造猶卽也爲兆以類禮卽祭上帝也言隨兵所向而祭之不必南郊但所祭者南郊之帝耳【明非人帝】禡祭不明何神肆師凡四時之大田獵祭表貉則爲位注云貉師祭也祭造軍法者蓋蚩尢或曰黃帝王肅曰宻須氏姞姓之國也漢志安定郡陰宻縣詩宻人國按安定郡卽涇州集傳誤注寧州通誌阮在岐渭間宻逺而阮近集傳誤注涇州張子曰共阮國地名皇甫謐以阮䢐共爲三國誤通典崇國在京兆府鄠縣今西安府夏時扈國殷爲崇國路史以爲夏后蓋據鯀封崇伯而云也皇極經世商受十八年西伯伐崇自岐徙居丰並無自程徙丰之說

經始靈臺經之營之庶民攻之不日成之經始勿亟庶民子來王在靈囿麀鹿攸伏麀鹿濯濯白鳥翯翯王在靈沼於牣魚躍虡業維樅賁鼓維鏞於論鼓鐘於樂辟廱於論鼓鐘於樂辟廱鼉鼓逢逢蒙瞍奏公【從舊本分五章毎章各爲一韻亟來囿伏平去入通濯翯躍上入通按來音釐釐之入爲力囿古音肄伏古蒲北反】靈臺辟廱作於伐崇徙丰之後此篇蓋申皇矣所未盡也【陸堂】愚謂前篇敍武功此述文徳故下武有聲分言繼文繼伐之事文王徳業莫盛於作人辟廱論樂乃育材之大者孟子引詩特因沼上之問用以誘導時君耳講師泥之遂謂樂其有靈徳以及於鳥獸昆虫置重舉輕失之逺矣且臺之名靈取其占候天道察知妖祥以爲百姓所謂亦是借說【詩所】序云民始附若專主子來言之誠有如朱子所駁者然玩王在二叚分明茂對咸若气象鼓鐘二叚則樂行倫淸而風俗同道徳一矣文王之徳化至是乃大浹於民心故曰始附也一章言臺成之速也經之者初爲量度該下囿沼言之經謂制其廣深營謂定其基址【劉氏】攻築作也【鄭箋】不日言速也蓋形容之辭二三章承上言速成之故由於民之趨事也勿亟者愛民之仁子來者事上之義【陳氏】未有上好仁而下不好義者也言在囿在沼而不言臺者臺以望气非遊觀之所也鹿易驚逸攸伏安其所也鳥獸遂生則肥澤濯濯翯翯得其養也魚驚則潛牣則躍若其天也兩以王在冠之而對時育物之義見矣四五章述辟廱論樂之事也文王旣遊囿沼遂於辟廱合樂而論之其懸樂之具兩端有植木爲虡虡上有橫木爲栒栒上加大版爲業業上刻如鋸齒施以采色爲崇牙其狀樅樅然也【孔疏】虡業之上則懸賁之大鼓鏞之大鐘【箋疏】荀子云鐘陰聲也鼓陽聲也陰陽和而後萬物得鐘鼓應然後八言諧故舉鐘鼓以該八音也於嘆美辭論講求鐘鼓之度以作樂也【蘇氏】陳氏曰鐘鼓樂之器而器非樂也有精微之義焉鐘鼓不論無以知其義矣古之論樂者論倫無患則論其情而己其文論而不息則論其文而已論其義則得之於耳而心諭之得之於心而神受之豈特聽其鏗鏘而已【鄭箋訓論爲倫似不如蘇陳之說之精】大司樂以樂語樂徳教國子故於辟廱論之也鼓鐘謂鼓與鐘非鼓其鐘也前敍賁鏞亦先鼓後鐘樂書謂鐘師掌金奏必以鼓倡之是也臺沼遊觀無非可樂之事而稱其樂者乃在辟廱之論鼓鐘所謂樂得英才而教育之菁莪之詩曰樂且有儀其以是歟因復重言申之嘆美不已旣論之後鼉鼓之聲隆隆而起蓋蒙瞍於此方奏樂公所也言鼓不言鐘者天子視學大昕鼓徴辟廱之地以鼓爲重也言外有圜橋駐聽聞聲神往之意結法最妙若於論句先言奏樂則此二句不成贅語乎讀書記曰毛鄭以此詩爲五章章四句或以爲前二章章六句後二章章四句今觀楚椒舉引詩止於麀鹿攸伏蓋全舉前二章之文也然則章句之傳甚逺未可以意攺也質疑曰第二章

平去入通韻正是每章一韻不必以一韻分兩章陸堂曰第三章

麀鹿起語甚佳兩王在對收篇法自合仍作五章讀可也○左傳杜注靈臺在京兆鄠縣三輔黃圖靈臺在長安西北四十里靈囿在長安西四十二里靈沼在長安西三十里據此則地有三處但相近耳爾雅鹿牡麚麀牝麚白鳥羽色白者陸佃以爲鷺也考工記梓人爲筍虡說文云鐘鼓之柎也爾雅木謂之虡大板謂之業又云大鼓謂之鼖考工記韗人鼓長八尺鼓四尺中圍加三之一謂之鼖鼓陳氏樂書十二辰之鐘大鐘也大鐘特懸爾雅所謂鏞也張萱云鏞庸也古人有大功者必銘之鐘以此黃圖辟廱在長安西北四十里毛雲水旋丘如璧以節觀者孔云璧體圓而內有孔此水亦圓而內有地猶如璧然以水繞丘所以節約觀者令在外而觀也何黃如曰頌云振鷺於飛於彼西雝則辟廱在西郊韓詩說謂在南方七里內此不足信盧植蔡邕賈逵服防潁子容等牽合明堂淸廟靈臺辟廱爲一袁凖作正論斥之詳見別錄陸疏鼉形似蜥蜴四足長丈餘甲如鎧其皮堅厚可冒鼓晉安海物記云鼉宵鳴如桴鼓陸佃謂鼉鼓非特有取於皮亦其聲象鼉鳴故謂鼉鼓

下武維周世有哲王三後在天王配於京王配於京世徳作求永言配命成王之孚成王之孚下土之式永言孝思孝思維則媚玆一人應侯順徳永言孝思昭哉嗣服昭玆來許繩其祖武於萬斯年受天之祐受天之祐四方來賀於萬斯年不遐有佐【孚古音浮】

下武不上武也【卽古詩語】書稱歸馬放牛詩稱戢戈櫜矢是也【或云下當作文或云下當作大未知所據】序曰繼文謂繼先王文徳所謂武王纘太王王季文王之緒也或因詩有成王字疑爲康王以後之詩朱子謂考尋文意只當如舊說一章言周家世有文徳而武王配之也人知周以武功定天下不知周之爲周並不以武爲上【下武字宜貼周說不宜便貼武王】考於其世大王荒岐王季則友文王敬止此三後者皆哲王也其神旣已在天矣武王受命鎬京實與相配其用武者不得已也豈以武爲上哉二章言武王所以配三後者由其能求先世之徳而繼之也【李解】作起也【蘇氏】求有參經權通常變之義【周氏】康誥用康乂民作求語意類此蓋三後以天之徳爲徳世徳所在卽天命所在武王起而求之故配三後卽所以配命永言者長存此配命之心不敢一毫有戾於天【田間】故能成王者之信於天下下篇言自西自東自南自北無思不服成孚之謂也三章言能成孚則有以式下土矣惟其長言孝思而不忘故人皆信之以爲則也孝而曰思迹或不合而思無不同所以求世徳者正在於此四章申言孝思維則之義孝爲徳之順天下愛戴武王式而則之則所以應一人者維以順徳故永言孝思乃以光四海而嗣先王之事也五章言嗣服柰何蓋不特爲今日之式則實爲來世之儀刑【詩所】來許則之而繼承祖宗之武則世世配京配命而受天之福於無窮矣六章申言來許之事繩祖武而受天祐祖心卽天心也受天祐而四方賀天心卽人心也【迂仲】所謂得萬國之懽心也不遐有佐者臣民所以輔君朝賀踵至則萬年式之則之媚之而應以順徳所謂逺而有助也蓋求世徳永孝思以得天人之效信乎其尙文徳而不尙武功也

文王有聲遹駿有聲遹求厥寧遹觀厥成文王烝哉文王受命有此武功旣伐於崇作邑於丰文王烝哉築城伊淢作丰伊匹匪棘其欲遹追來孝王后烝哉王公伊濯維丰之垣四方攸同王后維翰王后烝哉丰水東注維禹之績四方攸同皇王維辟皇王烝哉鎬京辟廱自西自東自南自北無思不服皇王烝哉考卜維王宅是鎬京維正之武王成之武王烝哉丰水有芑武王豈不仕詒厥孫謀以燕翼子武王烝哉【毎章末句不入韻又合爲一韻熊朋來曰匪棘其欲欲字禮記引詩作猶猶孝平去通毛大可龍爲霖皆曰孝讀畜按孝畜本音轉通無容攺欲爲猶芑仕子平上通】

下武言繼文所以繼其文徳兼三後言有聲言繼伐所以繼其武功乃專指文王言武王定天下以武而序曰繼文文王治丰以文而序曰繼伐皆見尙論深防衍者言武王能廣文王之聲卒其伐功則經師之贅矣此篇舊說【孔氏】以前四章稱文王后四章稱武王竊疑詩爲武王作非兩詠文武也前路皆言丰不言鎬何以第五章

忽屬武王七章方言宅鎬何以第六章

先言鎬京種種疑竇而以王后稱文王尢有未安於心者潛谷鄧氏【元錫】曰前二章陳文王之伐後六章皆武王作鎬繼伐之事【何錢說同】其說差合郝仲輿云首尾四章稱文武文始之武終之也文王求寧以始武武王貽孫以終文也中四章稱王后皇王繼諸侯而爲天子也一章著伐崇作丰之本也孔子閒居曰三代之王必先其令問是爲有聲矣【古義】遹與聿同發語辭【集傳】駿大也【鄭箋】文王之心但求天下之安寧而觀其成功耳非有心於有聲也烝進也【爾雅】火气上升也【說文】蓋熾盛升進之意【詩所云舊說作君然恐當爲美盛意】二章卽求寧觀成之事受命受天命以討有罪卽皇矣帝謂文王詢爾仇方也【田間】惟求觀之心切故有此伐崇之武功而因以作丰張子曰民歸日眾無地以容之必至於遷也詩述文王遷丰義止於此三章言武王作鎬以配丰也築城伊淢者築城臨水而溝以爲池也【毛傳訓淢爲溝】作丰伊匹者猶雒誥言作周匹休也周公營雒以匹周武王營鎬以匹丰其事同而語亦類不聞以雒誥之言爲作周何獨泥此詩之文轉使匹義無著乎文旣作丰武復作鎬疑於急圖開拓而匪也惟追文王來丰之孝【古義】而繼述之耳四章申言匹丰之義王公文王也追稱曰王其爵則公也【箋訓公爲事非】濯卽赫濯之濯卽遹駿有聲也【呂訓濯爲滌亦非】言文王之駿聲在此丰之垣耳武王在鎬而四方歸之倚爲翰焉垣翰皆屏蔽之義所謂匹也知王公之爲文王則王后之爲武王無疑矣時武王未有天下也五章則爲天子矣故進稱皇王而前之維翰者今且維辟也丰在丰水西鎬在丰水東【鄭箋】丰水東注鎬所見也以禹興武明其王天下之大功也六章言武王作鎬建學而天下化也張子曰靈臺辟廱文王之學也鎬京辟廱武王之學也蓋至是而始爲天子之學矣【陸堂云辟廱當卽文王辟廱丰鎬相去只二十里未必攺作此說可存】服而言思心服也【集傳】周自西土興後乃漸及於東文王化行南國後乃漸及於北故曰自西自東自南自北立言之序如此【古義】七章追敍宅鎬之先考卜之事也王武王也維武王考卜之以取正於而出吉兆以正定之因建爲都以成其吉兆也【詩緝】何黃如曰言成之正與遹觀厥成相應八章承上辟廱言言武王樹人以爲子孫謀也辟廱之育才如丰水之滋芑【芑本谷名今依毛傳爲艸】武王豈無所事乎【集傳】詒厥孫謀以燕翼子所謂敷求哲人俾輔於爾後嗣是武王之事也蓋文王求寧之心於以成武王追孝之實於以盡序謂繼伐者以此若但以伐紂繼伐崇恐非序者之意○據郡縣誌丰水出京兆鄠縣終南丰谷北流入渭而詩云東注者按禹貢導渭自鳥鼠同穴東防於丰入於河是丰水北來渭引之東注故曰維禹之績也

生民之什

田間詩學曰捲阿以上八篇成王時詩

厥初生民時維姜嫄生民如何克禋克祀以弗無子履帝武敏歆攸介攸止載震載夙載生載育時維后稷誕彌厥月先生如達不坼不副無菑無害以赫厥靈上帝不寧不康禋祀居然生子誕寘之隘巷牛羊腓字之誕寘之平林防伐平林誕寘之寒冰鳥覆翼之鳥乃去矣后稷矣實覃實訏厥聲載路誕實匍匐克岐克嶷以就口食蓺之荏菽荏菽斾斾禾役穟穟麻麥幪幪瓜瓞唪唪誕后稷之穡有相之道茀厥丰艸種之黃茂實方實苞實種實褎實發實秀實堅實好實穎實栗卽有邰家室誕降嘉種維秬維秠維穈維芑恆之秬秠是獲是畝恆之穈芑是任是負以歸肇祀誕我祀如何或舂或揄或簸或蹂釋之叟叟烝之浮浮載謀載惟取蕭祭脂取羝以軷載燔載烈以興嗣歳卬盛於豆於豆於豋其香始升上帝居歆胡臭亶時后稷肇祀庶無罪悔以迄於今【一章民嫄韻祀子止韻夙育稷韻二章達他末反副孚逼反轉讀鬀上四句去入通三章字與翼韻去訏路平去通林林冰自爲韻四章匐音白嶷音逆與食爲韻幪唪平上通五章茂音老道艸茂苞褎秀好平上去通栗室自爲韻六章畝滿以反負房以反七章揄蹂叟浮惟韻軷烈嵗去入通八章登升歆今韻時祀悔平上通】

生民詩有疑義未決者三履帝武敏歆毛以帝爲髙辛鄭以帝爲上帝朱子用箋說而從爾雅以履帝武敏爲句一也誕寘隘巷云云毛鄭以爲異之於天下史遷以爲不祥而棄之朱子用史記而從康成無人道之說二也誕我祀兩章毛鄭皆以爲后稷郊天而毛以嗣歳爲此年之秋【孔衍毛義】鄭以嗣嵗爲新嵗祈谷諸儒又以七章爲后稷祭宗廟八章爲今王郊天配稷三也【集傳呂記嚴緝】今按巨迹之說出於列子史遷襲之而康成信焉諸儒駁之備矣【歐李黃嚴】二八兩章皆言上帝而首章獨言帝則指爲髙辛者是敏之訓拇𨿽見釋訓而他無所證敏字絕句以歆屬下於文義亦不順自當以毛傳爲正顧祈而得子無故棄之非情理所有蘇洵常力辧史記之誣獨未解稷之何以見棄因引姜氏惡寤生爲比然姜特惡之耳未嘗多方致之死地也反覆經文至后稷矣乃如有所得蓋人之初生皆裂胎而出驟失所依故墮地卽啼惟羊連胞而下其產獨易詩以如達爲比恐稷生未出胎故無坼副災害之事而啼聲亦不聞也坼副謂破裂其胎災害謂難產皆主稷言非言其母姜嫄驚疑而棄之輾轉移徙屢見異徵至於鳥去乃則胎破而聲載於路矣玩兩句疊用矣字知前此未嘗也從此推索則稷之棄也有因非爲履巨迹而無人道之故矣後二章皆言時王奉祭末章乃及配天舊說固不可據諸儒分屬稷祀今祀亦似破碎惟康成以爲祈谷之郊其義甚諦蓋長至郊配之樂已有思文則此詩應爲元日祈谷所用先儒謂二郊皆配以後稷是也古義雲長至之郊稷以祖配祈谷之郊稷以功配無教民稼穡之功安得祈谷配帝乎又云思文簡而生民繁者郊止一天故以簡質爲尙祈谷則兼天與五帝其禮繁故其詞亦繁也一章述姜嫄禱而生后稷也【詩緝】民人也與民之初生義同推本周人之生而著所自出爲姜嫄也不言父而言母者所生之異因母而見不因父而見也周人世立姜嫄之廟及行大禘則推本於嚳姜嫄之爲嚳妃審矣禋之言煙因煙气之上以致其誠也【袁凖】祀天而配以先禖以祓除無子之疾謂之郊禖維時帝嚳親行姜嫄在後而踐帝之迹將事齊敏而神歆享之【毛傳】介者相助之義【孫炎】攸介以姜嫄助祭言攸止則祭畢時也【古義】震動也【毛傳】蓋助祭畢而遂震動有身也【左傳邑姜方震】夙肅也【鄭箋】避燕寢居側室以自斂戢也【輔氏】生分娩也育長養也稱后稷者尊而君之爲配天張本也二章明稷生之異以明誕寘之由也誕發語辭【集傳】彌月終十月也【鄭箋】先生首生也【集傳】達羊子也【鄭箋】產之難者皆由破胎之後或橫或逆致成災害也先儒皆言不坼副災害其母其言近褻且亦何因而棄之乎蓋生人之理無不破胎而啼者稷獨不然故言赫然著其靈異也於是驚疑以爲不祥豈上帝不寧將降之禍乎抑禋祀不誠神不安其祀而示此異乎【田間】何使我徒然生子而不可育也【集傳居然猶徒然也】三章遂言棄之之事腓避也字愛也【按采薇注以腓爲足隨動毛於此詩訓避亦是動足避之避之所以明愛不必攺訓爲芘】覆自上掩也翼自下借也隘巷易致踐而牛羊避而愛之平林恐致異物損傷又適有伐木之人防持之寒冰光易侵入肌骨而鳥上下掩借之皆所謂赫厥靈也鳥去而蓋后稷至是始人聞聲而取之故長大之聲滿於路也四章述稷防好種殖之事也【詩緝】岐嶷立而竦峻之貌【古義】言頭角嶄然也【通解】以就口食言能跂立取食以就口也【方氏】蓋始能匍匐便頭角崢嶸至於能口自食則已有種殖之志【鄭箋】荏菽大豆也禾役禾之行列也【孔疏】斾斾枝起也【集傳】穟穟禾多穗也【詩話】幪幪茂宻也唪唪多實也【集傳】凡五穀瓜瓞之類經其手植無不美盛史記言棄爲兒時好種麻麥麻麥美殆其天性生知天特啟之以生此民歟【尊卜】五章述后稷掌稼穡而封邰也谷可收曰穡民賴稷教而後有谷可收是民之穡皆稷之穡也【古義】稷有輔相造化之道教民先去丰艸然後擇嘉谷而種之謂之黃茂者黃色而茂盛【詩緝】齊民要術言收選好穗絕色劁割髙懸之是也方房也苞甲而禾拆也【集傳】種生不雜也【嚴氏曰種之黃茂已是擇種繼言實種於方苞之後故箋言生不雜疏謂不稂不莠是也】褎枝葉長也發發管也【鄭箋】秀始穗也【呂記】堅實堅成也【孔疏】好無損壞也【田間】穎垂末也實繁碩故垂末也【王氏】栗不秕也【集傳】左氏所謂嘉栗也所以詳言其生長成熟之次序者見稼穡之艱難非一日所致后稷能教民以盡相之之道故其穡如此【詩緝】是以堯大其功封之於邰使卽有邰而立家室焉言始建國也六章述后稷封邰之後教國人播嘉種以供祭祀也【詩緝】上章已教民播種矣此特摽種之嘉者以著酒醴粢盛之本蓋秬秠可以和郁鬯穈芑可以實簠簋【解頥】四者雜生於地稷能識別而教民種之若自今始降者故書亦云稷降播種也恆徧也【毛傳】謂徧種之也旣成則獲而棲之於畝任負而歸以供祭祀秬秠言獲畝穈芑言負任互文耳【集傳】張次仲曰祭祀之禮上古有之然不過明水大羮薦血捭豚而已爲饎之禮未備也至是始有嘉谷爲酒食錢氏詩學云此禮始於唐虞而實自后稷開之故曰肇祀【肇祀當如此疏解句謂肇邰國之祀於義小矣】七章承肇祀來特加我祀別之明爲今王之祀也如何問辭也疏謂美而將說其事故設辭自問也揄抒米出臼也【孔疏】蹂蹂禾取谷以繼之也【集傳】或舂或揄四句皆爲饎之事載謀載惟四句則綜言內外之祭也謀卜日擇士也【集傳】惟凡思也【說文】凡者非一之辭取香蒿合膟膋爇之使臭達墻屋此言祭宗廟也又取牡羊以爲犯軷之祭此冬祭行也燔傅諸火也烈貫之而加於火也【集傳】宗廟與軷皆有屍燔烈所以爲屍羞也【曹氏】自宗廟至於祭行則徧秩矣自粢醴至於燔烈則備物矣皆祭之屬於今嵗者也繼之曰以興嗣嵗則新嵗祈谷之祭從之而起卽下章所稱也【田間】八章言祈谷郊天而以後稷配卽上章嗣嵗之祭詩正爲此作也【古義】卬我也【爾雅】木曰豆瓦曰豋【爾雅】豆薦菹醢登薦大羮也【毛傳】於上章言簠簋尊爼之實此章言豆豋或言實或言器互相備也【王氏】上帝天與五帝也【禮書】居安也【鄭箋】歆神食气也【首末兩歆字義同】凡祭以气合神故用椒用桂用蕭用郁皆以香气求之【謝枋得】故曰其香始升上帝居歆也此何但芳臭之薦信得其時誠自后稷降此嘉種肇開酒醴粢盛之祭故我後人得以順時備物世守不替庶幾免於罪悔以迄今日上帝所以歆之也蓋歸功后稷明其實有配天之徳序所謂尊祖也實覃實訏二句依集傳置第三章

末○月令仲春鳥至至之日以大牢祠於髙禖天子親往後妃率九嬪禦乃禮天子所禦【飲天子所禦幸者於郊禖之庭】帶以弓韣授以弓矢於髙禖之前按鄭注禮記謂卽髙辛之君立爲禖神而蔡邕則訓髙爲尊毛於此及鳥傳皆作郊禖疏曰於郊故謂之郊毛傳邰姜嫄之國孔疏邰國當自有君所以得封后稷者或時君滅絕或遷之他所也羅泌云昔帝嚳娶於有駘氏曰姜嫄生后稷而後稷之封亦曰駘說者謂帝堯以其母國封之然及太王復娶於有駘氏曰太姜是姜姓之駘至周猶存豈得云以是封稷哉不知稷封之駘在武功姜姓之駘在瑯邪固不同也爾雅秬黒黍秠一稃二米李巡曰黑黍中有一稃二米者別名爲秠又虋【音門】赤苗芑白苗郭曰今之赤粱粟白粱粟皆好谷又蕭荻郭曰卽蒿陸疏今荻蒿是也或云牛尾蒿似白蒿科生可作燭有香气故祭祀以脂爇之爲香許愼以爲艾蕭非也禮記疏云一祭之中再度焫蕭郊特牲取膟膟升首祭法建設朝事燔燎羶薌此朝踐焫蕭也【薦血腥時】又郊特牲云旣奠然後焫蕭合羶薌此饋熟焫蕭也【薦黍稷時】又羊牡羒郭云吳羊曰羝翼雅云羝是牡羊總名羒乃吳羊之羝者說約云周官大馭掌馭玉路以祀及犯軷注云行山曰軷犯之者封土爲山象以菩芻棘柏爲神主旣祭以車轢之而去此出行之軷也月令孟冬其祀行注云行在廟門外之西爲軷壤厚二寸廣五尺輪四尺北面設主於軷上疏云禮畢乘車轢之而去此祭行之軷也此詩當以冬祭行言爾雅疏對文則木曰豆瓦曰豋散則皆名豆考工旊人云豆中縣是瓦亦名豆也禮書云豋儀禮作鐙其實大羮食禮用之飲禮不用

惇彼行葦牛羊勿踐履方苞方體維葉泥泥戚戚兄弟莫逺具爾或肆之筵或授之幾肆筵設席授幾有緝禦或獻或酢洗爵奠斝醓醢以薦或燔或炙嘉殽脾臄或歌或咢惇弓旣堅四鍭旣鈞捨矢旣均序賔以賢惇弓旣句旣挾四鍭四鍭如樹序賔以不侮曽孫維主酒醴維醹酌以大斗以祈黃耉黃耉臺背以引以翼壽考維祺以介景福【斝古音古禦斝上去通古義炙旣墨反鍛古音胡句鍭樹侮平上去通斗古滴注反釋文音主耉音矩福方墨反】

此族燕之樂歌也序曰忠厚而衍者附以仁及艸木養老乞言於義無當集傳定爲燕父兄耆老之詩得之矣而必以祭畢爲言者疑於曽孫之稱也按射義貍首詩曰曽孫侯氏考工記祭侯辭曰詒女曽孫則曽孫非獨祭時之稱矣彚纂云祭畢之燕射以爲樂於禮文無考又按此詩之射乃因燕而射燕禮記若射則大射正爲司射是也至於大射則因祭而射因射而燕今詩無祭事自當以王肅燕射之說爲正文按箋以末章爲養老呂大臨引王制凡養老有虞氏以燕禮周人修而兼用故燕亦有主於養老者然此詩自是族燕其授幾緝禦酌斗祈耉文王世子所謂公與父兄齒也與養老無渉禮書云行葦內睦九族而其詩有或歌或咢洗爵奠斝是燕九族同姓也舊爲七章鄭分八章今從集傳爲四章一章言設燕之意【說約】彼惇然聚生道傍之葦方苞而抱籜【丘氏】方體而成形【鄭箋】初生之葉泥泥然潤澤其可使牛羊踐履之乎戚戚然內相親【毛傳】之兄弟其可疎逺而不親近之乎【呂嚴】於是或陳以筵或授以幾蓋族燕尙齒故爲差次其具也筵先設幾後授而此連言之者詩總其凡亦爲下章加禮地也二章言正燕之禮【說約】蒙上言旣陳以廹地之筵復加以借身之席蓋少者設筵而巳老者必借席而安也【鄭箋】旣授以憑身之幾復加以更僕之侍蓋老者需人以使而人必續代乃給也按燕禮無加席緝禦之文而詩云然者豈族燕之禮特優於凡燕抑天子諸侯之燕有不同者歟而戚戚具爾之意卽是見矣主人降洗觚酌膳獻賔賔卒爵坐奠酢主人亦如之至主人更洗酌醻賔賔受之奠而不舉以俟旅酬所謂或獻或酢洗爵奠斝也【箋義】洗奠一物而異稱者文之變耳【孔疏】醓醢三句卽燕禮薦脯醢設折爼羞庶羞之事醢以濡菹其多汁者曰醓【孔疏】凡薦諸醢皆以醓爲首舉此以該諸醢也燔炙脯也嘉殽折爼也【國語親戚宴饗則有肴烝】脾臄庶羞也【疏云燔炙是正饌脾臄爲加】或歌者笙入以下事或咢【徒擊鼓曰咢】者騶虞之鼓九節其五節先以聽也三章言燕射之禮【說約】上四句是視算釋獲之事鄕射禮謂若右勝則曰右賢於左若左勝則曰左賢於右是序賔以賢也惇弓畫弓也【疏曰公羊注天子雕弓雕惇古今字雕是畫餙之義】金鏃翦羽謂之鍭【爾雅】鈞參亭也【毛傳】考工記矢三分一在前二在後注云三訂之而平者前有鐵重也捨釋也徧釋四鍭以中多者爲賢也下四句是設丰飲觶之事鄕射禮勝者之弟子洗觶升酌奠於丰上勝者執張弓不勝者執弛弓進立於射位耦揖及階勝者先升堂不勝者進北面立卒觶坐奠於丰上興揖不勝者先降與升者相左交於階前相揖是序賔以不侮也句彀同引滿也【孔疏】射禮搢三挾一个旣挾四鍭亦徧釋之意如樹如手就植之【丘氏】言貫革而堅正也【集傳】勝則易於侮故以不侮爲徳讀詩記曰四矢旣均泛言射者故序以賢四鍭如樹專言勝者故序以不侮四章言射畢終燕而致頌禱之意按文王世子公與族人燕則異姓爲賔膳宰爲主人方氏慤曰君於同姓無賔之之禮故族燕之賔以異姓據此則上章之賔乃異姓而非父兄也顧膳宰爲主人而詩曰曽孫維主者禮記義疏云射後三獻禮成而賔出故曰異姓至讓而止同姓則成之異姓出則無賔無賔則亦不用膳宰爲主人而君自爲主也酒醴維醹嘉魚所謂防且多卽燕禮無算爵時也以三尺柄之大斗【孔疏】瀉酒於樽酌而祝以黃耉而於此黃耉臺背之老又使緝禦之人【詩所】在前引之在後翼之【鄭箋】庶幾享永年之壽爲國家之祥而助以大福也詩之深愛悱惻至終燕不倦所謂戚戚也謂之忠厚不亦宜乎集傳興也毛失注○周禮序官司幾筵注鋪陳曰筵借之曰席疏言設席之法先設者皆言筵後加者爲席此詩箋云王與族人燕年稚者爲設筵而已按王席五重莞藻次蒲熊筵卽莞蒲之屬爲之司幾筵文有莞筵蒲筵是也筵席𨿽同而大小殊制非僅鋪與借之別而已筵之度九尺【考工】席之廣三尺三寸三分【禮記注】九尺之筵鋪之於地借以三尺三寸三分之席余筵當有五尺六寸七分用以鋪陳品物爲屈爲防爲錯尙有餘地可以升筵行禮蓋筵如今借地之氊席如今墊褥疏家但以上下明之而不計其廣長之數故爲別而著之幾亦有五玉雕彤漆素是也【周禮注】馬融云幾長二尺阮諶雲長五尺髙廣二尺禮圖云幾兩端赤中央黒禮書云席當設於賔未至之先幾當授於行禮之際其將授也必拂其授之也必拜送其受也必拜答執之或橫【有司徹】或中攝【聘禮】受之或受其足【昏禮】或受於手間【有司徹】昏聘公食皆有幾冠鄕飲鄕射燕皆無幾明堂位夏后氏以琖殷以斝周以爵注云斝畫禾稼禮書云斝有耳風俗通云上口曰臄下口曰函爾雅臺背壽也舍人曰皮膚消瘠背若鮐魚劉逵注吳都賦云鯸鮐狀如科斗大者長尺餘有毒馮疏本艸作防爾雅翼云防卽今河豚皮有刺觸人手老人皮膚粗硬似之故曰臺背但河豚非西北產不知詩人何以入詠按今北河甚多此魚馮氏未之見耳

旣醉以酒旣飽以徳君子萬年介爾景福旣醉以酒爾殽旣將君子萬年介爾昭明昭明有融髙朗令終令終有俶公屍嘉告其告維何籩豆靜嘉朋友攸攝攝以威儀威儀孔時君子有孝子孝子不匱永錫爾類其類維何室家之壼君子萬年永錫祚其維何天被爾祿君子萬年景命有僕其僕維何釐爾女士釐爾女士從以孫子【福方墨反明彌郎反儀音俄時子匱類平上去通壼上去通】

此祀廟受釐之樂歌【古義】言公屍飫其飲食報以大福而命祝嘏之也箋以醉飽指旅酬至無算爵後儒因主燕立說【蘇李呂嚴】集傳遂以爲父兄答行葦非其義矣詩辭首尾相銜最爲朗暢箋以五福訓景福疏家附之東坡遂有旣醉備五福論集傳詩記詩緝又皆析祚爲二義不復見詩人指歸所在竊意福之大者莫大於賢嗣而後嗣之賢必由身倡故先以君子之昭明髙朗發其端而嘉告之辭獨惓惓於孝子之錫類下三章纒聯伸引總以反復疏明此意篇中四舉萬年皆統後世爲言【六帖】非苐祝君子之壽也一章言三侑之後屍告防告飽而報以萬年大福也旣者盡其禮終其事【毛傳】飽徳者所謂黍稷非馨明徳惟馨也二章言自饋食至於獻屍爾殽具舉而報以昭明之道使萬年爲明君也【疏義】殽謂脊幹骼肩折爼庶羞及牢肝之類介爾昭明謂發其智慮【丘氏】卽商書錫王勇智之意三章承上昭明而極言之願其有終而因致之嘏也融者明之盛髙朗者明之極萬年皆此髙朗則能善其終矣【古義】終必有始而今旣有始【集傳】蓋據始以願其終也讀詩記曰周之追王止於太王則宗廟之祭尸之尊者乃公屍也【傳箋謂公屍用卿非】嘉告者以善言來告自此至末皆嘉告之辭四章言嘉告云何惟籩豆之薦旣潔淸而美【鄭箋】而助祭之朋友又皆以威儀相檢助謂盡誠敬以祀神而神歆之猶楚茨苾芬孝祀及齊稷匡敕之云也助祭者皆敬則主祭者之威儀自無不敬矣【何楷】五章言威儀之攝非暫攝也禮之節次不一威儀亦不一而皆中其節故曰孔時也君子有孝子集傳謂主人之嗣子是也【舊謂有孝子之行者非】特牲旅酬後有嗣舉奠之節文王世子其登餕獻受爵則以上嗣嗣子固與屍爲禮者故嘏辭特著之明君子之景福系乎此也君子率其嗣子致孝於宗廟而嗣子又有不匱之孝祭義云博施備物可謂不匱其義然也傳云類善也箋云廣之以教導天下也六章言錫類云何蓋其事卽在家庭之間宮中之巷曰壼【爾雅】下文錫祚釐士女皆室家之壼也祚福也【說文】嗣也【毛傳】永錫其福祚於後【箋義】則孝子之後復生孝子而類錫於萬年矣七章言祚云何蓋天錫祚於爾之子還被以爾所受之天祿僕附也至於萬年之久大命依然附屬周書所謂維王子子孫孫永保民也【古義】八章言景命之僕云何蓋古今治亂之由多起於婦人而周家世有賢妃尢當使徽音常嗣故嘏辭及此釐予也【集傳】予爾以女之有士行者猶雲天立厥配也有女士乃有賢故曰從以孫子先儒以麟趾爲關雎之應斯之謂歟張次仲曰從以孫子則昭明髙朗終始相仍萬年景福皆於此祭承之所謂嘉告者如此序曰太平而衍者謂人有士君子之行於詩無當

鳧鷖在涇公屍來燕來寧爾酒旣淸爾殽旣馨公屍燕飲福祿來成鳧鷖在沙公屍來燕來宜爾酒旣多爾殽旣嘉公屍燕飲福祿來爲鳧鷖在渚公屍來燕來處爾酒旣湑爾殽伊脯公屍燕飲福祿來下鳧鷖在潨公屍來燕來宗旣燕於宗福祿攸降公屍燕飲福祿來崇鳧鷖在亹公屍來止燻燻防酒欣欣燔炙芬芬公屍燕飲無有後艱【宜魚何反爲音譌下音戶降戶工反艱讀垠龍氏謂假其右旁之音以爲韻如福之讀偪也】

此祭之明日繹而賔尸之樂【集傳】箋謂明日又設禮而與屍燕是也序言守成推論之如此耳衍序濫及神祗則誤矣以鳧鷖之在興公尸之來而屢易其處者豈禮器所謂於彼於此索祭於祊之義歟涇水近鎬詩人卽所見以起興則沙渚潨亹亦據涇水言之前日爲屍未免有象神之勞今則爲賔而安享其逸【黃氏】故歷陳其安處和樂如水鳥之得其所也【本義】篇內五言福祿皆屬主人序所謂太平君子也此詩格調略似小雅首章己盡其意下四章乃反覆詠嘆之【張記】今按全詩𨿽無大別亦有次第可求者水鳥以得水爲安在涇故興寧寧者受幾安坐也飲啄以出水爲適在沙故興宜宜者行禮順適也水中髙地乃可居在渚故興處處者得其所止也潨爲水所防有尊象焉故興宗宗者王所尊崇也【集傳來宗之宗尊也】亹爲山峽中足盤桓焉故興止止者畱而未去也其言酒殽也一二章言淸馨多嘉而已三章言湑脯乃指其名物四章言旣燕則就饗之矣五章言欣欣芬芬則饜飫之矣其言福祿也初言自來相就【說文】次言神之扶助【鄭箋】三言自天而下四章兩言之先言攸降承上來下言下之不已則積而崇髙故曰來崇末言無有後艱孫月峯謂滿篇懽喜宴樂而以無有後艱句收可見兢兢戒愼意按箋泥衍序神祗祖考之說彊分宗廟四方萬物天地社稷山川七祀之屍歐陽氏斥之是矣後人又鑿爲后稷祖紺太王王季文王之屍尢爲誕妄距詖放淫是在好學深思之君子○爾雅鸍沈鳧陸疏大小如鴨卑腳短喙水鳥之謹願者埤雅鷖鳧屬鳧好沒鷖好浮蒼頡解詁鷖鷗也禽經鷗信鳥也爾雅繹又祭也周曰繹商曰彤夏曰復胙鄭目錄云上大夫旣祭儐屍於堂若下大夫祭畢禮屍於室中天子諸侯之祭明日而繹禮書云繹於明日則異牲賔屍於祭日則正祭之牲而已說文沙水中散石也潨小水入大水也漢志注亹者水流峽間兩岸深若門也

假樂君子顯顯令徳宜民宜人受祿於天保右命之自天申之幹祿百福子孫千億穆穆皇皇宜君宜王不愆不忘率由舊章威儀抑抑徳音秩秩無怨無惡率由羣匹受祿無疆四方之綱之綱之紀燕及朋友百辟卿士媚於天子不解於位民之攸塈【舊分四章章六句今依詩緝作六章章四句子奬禮反徳都木反上入通命彌吝反命申平去通福古墨反友音以】

序曰嘉成王義無可更以爲答鳧鷖未敢信也全篇皆言成王能樂其臣民以共享太平之福【田間】而令徳其本也故首章提其綱下五章承上分疏之一章言可嘉可樂之成王有光顯之善徳以安民官人皆得其宜故能受福祿於天也【鄭箋】二章申言受祿之實言天旣保安之右助之命爲天子矣又申命用休焉惟王自求多福宜其子孫蕃衍傳之無窮蓋嘉之而致其祝也三四兩章申言令徳之實穆穆敬也皇皇美也【爾雅】宜君猶宜王言其有君王之度也【舊分屬天子諸侯者非】所以然者爲其不作聰明以致愆不敢疏略以致忘而能循祖考之舊法也其容止謹宻【初筵傳】言語有序【詩緝此徳音不可以爲聲名】故能有嫌盡釋有過盡恕【田間】虛心聽納惟諸臣之同徳者循用之也【詩所】五章承上言能循舊法而任羣賢所以坐受無疆之福以握持天下之樞要故曰四方之綱也綱舉則紀立不惟君受其福臣亦共享其安蓋上無督責之事下無疑畏之心則君臣猶朋友矣【田間】故曰燕及朋友也六章又承上言惟羣臣賴上以安故外而百辟內而卿士皆致其媚愛以天子之心爲心益勤於職而不懈斯民因得休息焉是不惟燕及朋友抑且燕及庶民而君子宜民人之徳益以光大所以可嘉可樂蓋嘉之而又致其規也讀詩記曰君燕其臣臣媚其君此上下交而爲泰之時也泰之時所憂者怠荒而已所以終於不解於位民之攸塈也嚴華谷曰鄭氏以穆皇二句爲子孫愆忘二句爲成王文義斷續此由分章之誤也穆穆皇皇與抑抑秩秩一體率由舊章與率由羣匹相對皆言成王也又曰不愆不忘爲率由舊章言之無怨無惡爲率由羣辟言之黃東發曰諸家以六句爲章岷隱華谷以四句爲章文義甚順錢氏詩學曰穆皇以下通指成王若謂王者不可稱君則大哉堯之爲君君哉舜也何以稱焉嚴氏質疑曰威儀以下集注謂稱願子孫之辭玩詩意主於嘉成王不應連章累牘美其子孫今從詩緝所定

篤公劉匪居匪康乃乃疆乃積乃倉乃裹餱糧於橐於囊思輯用光弓矢斯張干戈戚爰方啟行篤公劉於胥斯原旣庶旣繁旣順乃宣而無永嘆陟則在巘復降在原何以舟之維玉及瑤鞞琫容刀篤公劉逝彼百泉瞻彼溥原乃陟南岡乃覯於京京師之野於時處處於時廬旅於時言言於時語語篤公劉於京斯依蹌蹌濟濟俾筵俾幾旣登乃依乃造其曹執豕於牢酌之用飽食之飲之君之宗之篤公劉旣溥旣長旣景乃岡相其陰陽觀其流泉其軍三單度其隰原徹田爲糧度其夕陽豳居允荒篤公劉於豳斯館渉渭爲亂取厲取鍛止基乃理爰眾爰有夾其皇澗遡其過澗止旅乃宻芮鞫之卽【二章釋文巘音言四章平上通詩所末二句無韻或曰四之字自爲韻】

序言召康公戒成王蓋與周公陳七月之意同七月但陳民俗故系之風公劉之詩則言遷國剏制之事臨川王氏謂稱時之甚微以懲其盈稱事之甚勤以懲其逸深得召公陳戒之防若其庶繁之象兵食之足一時軍制賦法作廟立宗燕饗諸大典並起於此𨿽艸創之時而規模宏逺系之大雅職是故歟六章皆冠以篤公劉句蓋自不窟失官再世不振惟公劉克篤前烈開周家一代忠厚之治故疊美之以告王使不忘也一章述公劉在西戎而謀遷豳也【詩緝】公劉以戎翟之間不可安居故不以所居爲居不以所安爲安【鄭箋】猶漢髙言我亦欲東耳安能鬱鬱久居此也於是整飭邊郵嚴其守禦【古義疆以邊境言非指田也】左傳言疆無主則民生心故致警備以防戎翟之乘虛突犯爲居者設衛也【古義】疆圍固矣儲偫尢不可虛今有露積倉廩則居者可守有幹餱糧米則行者可賫因思集民遷徙以光大其國無使長處於幽昧而道途之間猶不可以無備也旣張弓矢以禦逺又舉干戈戚以禦近【古義】兵威旣整防防加嚴然後可以開道而行也【鄭箋】蓋新都址基未定無空國而去之理故居者行者並爲經理周宻所以爲厚民也二章述至豳相土也【集傳】原卽下章之溥原故著斯字以明之宣布也【舊訓爲徧今不用】言公劉至此原而相度見從遷者之庶繁知其情之咸順乃布告以定都之事【尊卜】民皆欣然聽命無復愁嘆與民不適有居者異矣於是由原而陟髙山復由山而降於原相度形勢反覆周詳𨿽勞不卹也旣上下於山原矣何故復用舟楫乎以用也之如鸜之鵒之之之疑爲逝百泉起案也【舟訓爲帶未見所據今從說文解亦未敢信爲必然也】維時公劉則有玉瑤所飾之容刀以爲佩焉【古義】讀詩記曰以如是之佩服親如是之勞苦斯其所以爲厚民歟三章言營度旣定而廬居也溥原廣濶而百泉包絡之非廻環周覽不能審也故𨿽上下相度又必禦舟以逝【邶詩泛泛其逝是舟行爲逝也】而原之四周並得親臨諦視焉【說文瞻臨視也】南岡卽巘之南岡京卽原之髙大者也下觀旣徧乃復上觀陟南岡而覯於京其向背之形拱峙之勢始未覯而今乃覯也始之降原視其腹裏繼之瞻原周其郛廓始之陟巘從北望南以攬其大凡繼之陟岡從南望北以正其方面【詩牖】旣見此京爲眾所宜居之野遂定都於此於是卽其野而處之爲廬而旅居之【如戴公廬漕之廬】出號施令詢謀眾庶皆於是焉蓋家室未備艸次羈寓之時也【詩所】四章述營建畢而舉遷廟之禮【古義】因燕饗而定經制以整屬其民上則皆統於君下則各統於宗也【呂記】依安也【集傳】初尙羈寓今則營室成而安居於此也下三句言遷廟之事蹌蹌濟濟凡有事於新廟者威儀皆整齊也筵幾神之筵幾祭統謂鋪筵設同幾是也【男女一幾爲同幾】旣登乃依者主旣登坐神卽依於筵幾也大戴記諸侯遷廟禮奉衣服者至於新廟筵於戶牖間君入視奠幣於幾東卽其事也遷禮旣畢乃揀日而祭此越日事故詩所敍止此【古義舊以筵幾爲燕設恐非】下五句乃言落成之燕曹者輩類之言【孔疏】謂羣臣也【舊以爲羣牧之地恐非】造就也【說文】進之使就我明欲與之燕也執豕酌匏物𨿽甚質而意則有餘卽飲食之間而上下以辧君道彰焉親疏以別宗法立焉太宰以九兩系邦國之民二曰長以貴得民五曰宗以宗得民其源蓋肇於此【舊訓宗爲尊今不用】五章述授田制賦建立國之本也旣溥以原言旣長以泉言【田間】景岡相觀皆就田言【通解】言考之日景參之髙岡相其陰陽寒暖之宜觀其水泉灌漑之利【蘇論】使種植各道其宜盡地利也【田間】以定軍賦則有正而無羨【箋義】以定稅法則合作而均收旣而又度山西之田以廣之而豳人之居於是益大矣【集傳】六章總敍其始終也【集傳】於豳斯館謂廬旅時將作宮室定民居因令民攝衣渉渭其深者則乘舟橫渡取彼厲【礪同】刀之石經鍛之鐵以備器用至於止基旣定乃經理諸務如上授田制賦之類也爰眾爰有以下乃言遷豳以后歸附之人愈多愈有有夾皇澗而兩邊以居者有遡過澗而向水以居者皆所謂旅也來止之旅日以益繁兩澗之旁不足以容又就芮水之外以居之【爾雅涯外爲鞫】蓋風气日開編民日眾規模日廣有方興未艾之象焉周之王業已兆於此【呂記】毛鄭乃謂迫逐而遷豈其然哉○古義曰邰在今武功縣豳在今邠州皆屬陜西西安府相去特百餘里然自不窟已竄於戎翟之間不居邰矣程泰之謂慶州南三百里有不窟城是公劉自不窟城遷非自邰遷也廣輿記云平涼府涇州有泉眼百餘大旱不竭卽百泉也季本云百泉者平涼府北地所出之水皆流入涇至邠州據此則邠州乃涇水所經而百泉則入於涇水自平涼而來者也又曰溥原卽豳地以其地廣平則曰原狀其大則曰溥非先有此地名也京大也與溥義同因原地廣大故贊之曰溥又呼之以京耳明辧錄曰豳地近涇而逺渭何以遽能渉渭橫渡觀下文芮鞫之卽而知公劉之民徧於皇過二澗由長武而南聯屬隴州皆其境宇故得渉渭耳史記云自漆沮渡渭若非從隴寶鳯汧更無渉渭之處又曰周禮雍州其川渭汭汭與芮通乃入涇之水名今長武有宣祿川一名黒水河由隴州發源與靈臺河合卽古汭水愚按漢志芮水出右扶風汧縣吳山西北東入涇注引此詩爲證汧縣今鳯翔府隴州何景明則謂邠州別有芮水入涇其汭水之在隴州者入渭不入涇與志違異當以明辧錄之言爲正詩總聞曰傍渭澗名甚多有神澗有百澗有長澗有夾澗有歷澗酈氏謂渭水東而右合南山五溪水夾澗流注之恐便是夾其皇澗歷卽過也說文云飛舉也之訓鉞義無所出【古義】巘通作甗爾雅重甗隒郭云形如累兩甗甗甑也愚謂郭自解重甗之隒耳詩只云巘則非重者但山形如甑而已疏云者刀鞘之名琫者鞘之上餙愚按三朝禮天子玉琫而珧珌諸侯蕩琫而璆珌乃刀鞘受餙之處名爲琫耳容刀謂容飾之刀其容飾處當在柄卽所謂珌也玉瑤兩物或飾之刀柄或飾之鞘上疏解未融箋云三單無羨卒也朱康流謂軍法五人爲伍二伍爲什散其什伍布於井裏則夫三爲屋屋三爲井三三而九餘一爲單合而再計復得九人則再授一井之田故曰三單此與上下文義似覺聨絡而立說太巧不敢從也

泂酌彼行潦挹彼注玆可以餴饎豈弟君子民之父母泂酌彼行潦挹彼注玆可以濯罍豈弟君子民之攸歸泂酌彼行潦挹彼注玆可以濯漑豈弟君子民之攸塈【一三章皆平上去通二章平上通】

公劉以下三詩序皆謂召康公戒成王而戒之之意則各有主此篇大指與召誥相表裏蓋欲王以徳化民也召誥之言曰惟王位在徳元小民乃惟刑用於天下越王顯是此篇之的實義疏衍者泥於左傳之文綴以皇天親有徳饗有道傳箋遂以祭祀立說後儒亦以詩言餴饎濯罍是祭祀所用不復置疑獨黃實夫知詩意在於告成王以治民之理而於衍序猶多曲防至朱子標之爲興而是詩之障蔀撤矣顧取興之意是以挹注之勤興豈弟之徳集傳乃以行潦起君子其義轉寛今參取集解集傳之說而以鄙說申之蓋父母無可棄之子王者無終棄之民【蘇傳】中養不中才養不才父母之道也道之以徳齊之以禮王者之治也惟君子樂易爲徳豈以彊教弟以悅安順道其民底於有功如酌行潦者之勤於挹注自然漸致澄淸而物歸有用召誥所謂民若有功諴於小民今休也召公之意在於化殷頑故取行潦爲諭行潦至濁宜無可用但使酌而挹之大器俟其澄而注之小器以爲用【孔疏】則可沃米再烝以爲醴食焉亦可濯罍使潔以備器用焉至於凡物無不可資其蕩滌則行潦爲挹注所變化矣三章皆發端於泂者戒其無邀近功爲廹蹙之治召誥所謂勿以小民淫用匪彛亦敢殄戮用乂也彊教則有父之尊悅安則有母之親【表記呂注】攸歸攸塈皆終首章父母之義【張記】毛不言興今從集傳爲興○孔疏釋言云饙餾稔也孫炎曰烝之曰饙說文饙一烝米也餾飯气流也然則烝米謂之饙饙必餾而熟之故曰饙餾釋訓饎酒食也按周禮司尊彛四時之祭皆有罍周南捲耳我姑酌彼金罍是祭與燕皆有罍不必定爲祭器也

有捲者阿飄風自南豈弟君子來遊來歌以矢其音伴奐爾遊矣優遊爾休矣豈弟君子俾爾彌爾性似先公酋矣爾土宇昄章亦孔之厚矣豈弟君子俾爾彌爾性百神爾主矣爾受命長矣茀祿爾康矣豈弟君子俾爾彌爾性純嘏爾常矣有馮有翼有孝有徳以引以翼豈弟君子四方爲則顒顒卬卬如圭如璋令聞令望豈弟君子四方爲綱鳯凰於飛翽翽其羽亦集爰止藹藹王多吉士維君子使媚於天子鳯凰於飛翽翽其羽亦傅於天藹藹王多吉人維君子命媚於庶人鳯凰鳴矣於彼髙岡梧桐生矣於彼朝陽菶菶萋萋雝雝喈喈君子之車旣庶且多君子之馬旣閒且馳矢詩不多維以遂歌【一章阿歌南音隔韻三章厚音戶七章平上通羽字不入韻八章命彌吝反音冺十章馳音陀】集傳謂召康公從成王遊歌捲阿之上因王之歌而作此以爲戒就詩詞玩之情事應爾後人援引竹書及古樂府神鳯操以實之殊不必也本書所輯非見於經史者槪不敢登今按此詩義訓舊解多誤今惟首章托興及七章鳯凰之說從箋一章因遊捲阿感飄風而發興也【毛義】大陵曰阿【鄭箋】卷曲也【毛傳】君子指王也【集傳】詩美君子每言豈弟者君子以豈弟爲徳也有虛中屈體之大陵則化養萬物之回風自南入之【箋義】興人君虛中屈體則善言得而進之【古義】有捲者阿興君子也飄風自南興矢音也【舊興求賢非也】此時王方登阿披風樂而歌之康公因托歌之義【以因也】陳所欲言其下九章皆所矢之音也二三四章𨿽言壽考福祿之盛而寓規於祝全在俾爾彌爾性一句彌滿也滿性之量【詩牖】卽盡性之謂【陸堂】故三章頌禱之言屢進加隆而此言不易如從舊說以爲終其壽命則累幅連章皆成導諛恐非詩意伴奐無凝滯也優遊無廹促也【詩牖】休息也此主遊歌之樂言昄大也【毛傳】章著也【蘇傳】厚者基圖鞏固之意【古義】此主富有之業言受命長者自文武受命至今其來長也茀祿康者承借先業安享其福也此主數世之澤言皆據已然之事而侈言之王當思所以保其終也所願乎王者惟能充滿其徳性毋使虧缺【呂記】則能肖先公悠久【周禮注】之業【周之先世多壽】爲山川百神之主而常享此純全之福嘏矣先公酋對目前行樂言百神主對奄有土宇言純嘏常對承借茀祿言黃實夫曰二章先言至治之樂而後進其保治之說三章先言有天下之盛而後進其保天下之說四章先言享福祿之慶而後進其保福祿之說反而思之先公之業不繼則伴奐優遊何足樂宗廟社稷之不我享則土宇昄章何足榮純嘏大福之不可常則受命之長何足恃按三俾字已爲用賢伏脈故五章遂言用賢之事蓋俾彌爾性𨿽存乎王之懋修而必資賢者之引翼召誥所謂毋遺壽耉是也馮可爲依者翼可爲輔者【集傳】孝可爲感化者徳可爲軌訓者【孔疏】引導其前也翼相其左右也上言俾爾孰俾之賢者俾之也【張記】惟得賢以自輔則徳日修而四方以爲法矣六章言王有賢者以禮義相切磋則顒顒然體貌敬順卬卬然志气髙明【鄭箋】徳性純粹如圭璋而逺者傳其聲譽近者挹其丰裁【古義】皆彌性之驗【詩牖】而得賢之所致也能如此則天下系於一人而四方以爲綱領矣【輔氏】爲則以教化言爲綱以政治言【詩牖】七八章因時有鳳凰至而取以爲興【鄭箋】以下廣言人材之盛也【呂記】按書君奭篇耉造徳不降我則鳴鳥不聞蔡注捲阿鳴於髙岡乃詠其實則鳯至非妄說也鳯凰於飛翽翽其羽卽羽可用爲儀之義亦集爰止者覽輝而下猶賢者之觀光於國也亦傅於天者翔於寥廓猶賢者之升用於朝也吉士吉人者臯陶論九徳終之以吉哉周公言立政惟用吉士吉之爲言善也【說文】藹藹猶濟濟【毛傳】媚者順而不拂之意事君則格心而不犯治民則同欲而不擾所以爲吉也【張記】蓋下集所止上戾於天鳥之性也上而愛君下而愛民賢之心也特不用則不得自效故使之命之維望於王也九章言髙岡之鳯凰髙世之賢也朝陽之梧桐盛明之主也【張記】前言飛者諭其才智此言鳴者擬其都吁蓋鳯凰非梧桐不棲賢者非明君不附【詩所】必梧桐有菶萋之盛斯鳯凰有雝喈之鳴故末章承上興意【集傳】遂戒王以廣用賢才也王者之禮賢也安車以徵之良馬以錫之儀物光備禮數周詳故卽從遊之車馬極誇其庶多閒馳以動之不言其事而義自見古大臣隨事進朂往往如此矢詩卽矢音不多者見心所欲陳非矢詩所能盡【古義】遂歌者繼王之聲而歌之所謂賡載歌也【集傳】何黃如曰詩𨿽戒王還爲賡歌而故語多諷而無防切之辭遊捲阿𨿽實事而端寄意畢竟是興非賦○爾雅鶠鳯其雌皇郭曰雞頭蛇頸燕頷背魚尾五彩色髙六尺許邢曰漢時鳳凰數至漢書云髙五六尺是也說文字從鳥凡聲鳳飛則羣鳥從以萬數故鳯古作朋字山海經云丹山之穴有鳥焉其狀如鶴五彩而文名曰鳳首文曰徳翼文曰順背文曰義膺文曰仁腹文曰信飲食自歌自舞見則天下大安寧爾雅櫬梧又云榮桐木郭皆以爲梧桐羅願云梧者植物之多陰者靑皮白骨生莢如箕子綴箕上多者至五六含之味如芡桐名榮者以三月華應陽而作其榮可紀故名榮也梧與桐旣異而桐之中又有數種靑白之外復有岡桐卽油桐也今詩所云梧桐乃爾雅所云櫬梧與榮無與

虞東學詩卷九﹤經部﹐詩類﹐虞東學詩﹥

欽定四庫全書

虞東學詩卷十

宗人府主事顧鎭撰

大雅【二】

詩貫曰此厲宣幽三王之變雅也宣王詩尙爲變而能正厲幽諸篇亦多稱天述祖陳善閉邪之義

民亦勞止汔可小康惠此中國以綏四方無縱詭隨以謹無良式遏寇虐憯不畏明柔逺能邇以定我王民亦勞止汔可小休惠此中國以爲民逑無縱詭隨以謹惽怓式遏寇虐無俾民憂無棄爾勞以爲王休民亦勞止汔可小息惠此京師以綏四國無縱詭隨以謹罔極式遏寇虐無俾作慝敬愼威儀以近有徳民亦勞止汔可小愒惠此中國俾民憂泄無縱詭隨以謹醜厲式遏寇虐無俾正敗戎𨿽小子而式大民亦勞止汔可小安惠此中國國無有殘無縱詭隨以謹繾綣式遏寇虐無俾正反王欲玉汝是用大諌【怓尼猶反五章平上去通】

此召穆公刺厲王而托於戒同列之詩厲王監謗𨿽賢者不敢以身試不測故托其辭於戒同列序說與集傳融之乃得也顏師古云人勞已久至此可以小安逸之曰小者不敢過望之辭五章皆以息民勞遏寇虐爲言而反覆致戒於縱詭隨之人縱者謹之反也旣曰無縱又曰謹者蓋小人懷詐面從其始原無大惡居髙位者喜其順適已意而不察其姦始而容納繼且信任於是逞其不善之志恣其憒亂之爲【明辧錄云據說文惽不憭也怓亂也呶從口者亂在口怓從心者亂在心心旣昏憒復僨亂交作也舊解讙嘩於義未盡】肆其無窮之毒露其穢惡之態至於附著固結欲去之而不得而國運隨之矣無縱詭隨所以愼防此等也【詩緝】後漢書陳忠疏云書曰小不可不殺詩云無縱詭隨以謹無良蓋所以崇本絕末鉤深之慮也【古義】五謹字全詩關要按國語厲王說榮夷公芮良夫諌不聽周本紀亦言厲王好利近榮夷公當時如榮夷公者知復不少是詩所謂詭隨也又秦本紀言厲王無道諸侯叛之西戎反王室滅犬丘大駱之族後漢書西羌傳亦言厲王無道戎狄寇掠是詩所謂寇虐也歐陽公謂厲王無戰伐事未免失檢舊說謂卽詭隨之人爲寇虐果爾則無縱字當一直貫下不當另提式遏之文矣且柔逺句更何著落耶但寇虐之來亦詭隨者致之固當以無縱詭隨爲第一義也蓋小人以利蠱君聚斂掊克無所不爲以致戎狄寇掠徵役煩興民不堪命所以民勞而中國受其也欲綏四方必先惠中國欲惠中國必先息民勞欲息民勞以惠中國必先無縱詭隨以謹防其害然後寇虐可遏使之畏明刑而不爲民憂何敢作慝而使正道敗壞反背乎如此則可以定我王而爲之休矣四方以四夷言中國以諸夏言【李解】中國爲四方根本而京師尢中國根本故三章特提出言之爲縱詭隨者警也【舊以中國爲京師似混】次章曰無棄爾勞豈所戒者爲世族舊勞之後乎【陸堂】三章曰敬愼威儀以近有徳蓋親近有徳則邪慝自逺而諄諄致戒於威儀者意其人少年驕倨不自檢束而好爲闊逺者【田間】故四章言戎𨿽小子而式【箋訓用】大也五章言王欲玉汝是用大諫其人必王所親信用事者【古義】故托言王欲玉成於汝故不惜反覆詳委大用規諫也詩貫曰召虎中興賢佐而此詩與捲阿相次以著其祖孫世賢也

上帝板板下民卒癉出話不然爲猷不逺靡聖管管不實於亶猶之未逺是用大諌天之方難無然憲憲天之方蹶無然泄泄辭之輯矣民之洽矣辭之懌矣民之莫矣我𨿽異事及爾同僚我卽爾謀聽我囂囂我言維服勿以爲笑先民有言詢於芻蕘天之方虐無然謔謔老夫灌灌小子蹻蹻匪我言耄爾用憂謔多將熇熇不可救藥天之方懠無爲誇毗威儀卒迷善人載屍民之方殿屎則莫我敢葵喪亂蔑資曽莫惠我師天之牖民如壎如箎如璋如圭如取如攜攜無曰益牖民孔易民之多辟無自立辟價人維藩大師維垣大邦維屏大宗維翰懷徳維寧宗子維城無俾城壞無獨斯畏敬天之怒無敢戱豫敬天之渝無敢馳驅昊天曰明及爾出王昊天曰旦及爾遊衍【憲讀如軒三章平去通四章蹻其略反熇許各反五章平去通六章易鄭音亦辟匹亦反下同七章屏與寧城韻翰與藩垣韻壞讀如愧八章平上去通】

序稱凡伯刺厲王集傳謂今考其意亦與前篇相類蓋切責其僚友用事之人而義歸於刺王也【朱子舊說】全詩以回天爲主【詩牖】回天所以安民而其道在於一敬敬天之實在懷徳而見於出話爲猶故詩中反覆此意而力戒其靡聖管管之心曹氏粹中曰管小物也蔑視聖人而管管然用其私智下文憲憲泄泄囂囂蹻蹻皆是此意【毛訓無所依系於義無取】民勞篇逗出京師此篇逗出宗子其後變起京師王流於彘太子幾不得免非城壞而獨居斯畏乎賢人之言皆有徵矣【孔疏】一章言所以大諫之故爲全詩綱領下七章反覆申明此章也上帝天也【集傳】板本作版判也【說文】言天心判離【古義】如版之片片離散也【舊訓爲反未詳所據】卒癉盡病也【鄭箋】話善言也【毛傳】人出善言而不以爲然【古義】所謀者皆苟且旦夕之計惟其蔑棄聖人之法度【鄭箋】以淺見自用【詩緝】故矯誣詐僞不實於信而假爲信也【郝敬云亶信也】當此天心已離民病已極汝秉國成而猶未逺謀乎是用作詩以大諫正於汝也上言出話爲猷而章末獨云猶之未逺者蓋不知逺慮由於不受善言故舉此可以見彼古人文字往往如此二章承上爲猶出話而申之【田間】又以起下章之文也【古義】上四句承爲猶不逺來言天運方艱難無得气驕志滿而不知恐懼【毛傳憲憲猶欣欣依樂記注則當作軒軒蓋足髙气之狀】天心方震動無得神懈力弛而不加振作是其偸安目前無復逺謀可知下四句承出話不然來言議論之間不立異同而輯和不矜意气而悅懌合謀並智以圖國事則民心皆合而無不靜定矣【爾雅莫定也】詩牖曰不過反其不然者卽收其效非難事也三章主出話不然言【古義】言我與爾職事𨿽異居官則同我不忍國事之敗壞是以就爾而謀爾聽之而謷謷不肯受豈以我言爲迂闊不可行而笑之乎我言乃實可見之行者【服行也說命乃言維服】爾勿以爲笑也爾不聞先民有言詢於芻蕘乎蓋告以當然我話也四章主爲猷不逺言【古義】而其病總由於管管不信善言故告以天方降虐將有覆亡之禍不止於方難方蹶矣【古義】而可以國事爲戱謔乎老者出忠告之言期於灌漑乃心【灌如書言沃朕心之義】而後生驕倨不受【毛傳蹻蹻蹻貌】匪我年老智昏而妄言實爾安危利災以可憂者爲謔也積惡愈多【詩緝】將如火之熾盛【毛傳熇熇熾盛也】不可救止而藥治【詩緝】蓋懼之以不可不然我話也五章正言不可救藥之實【張記】懠怒也天之所以方難方蹶方虐者由人之違天而致其怒也天方怒矣而猶以大言誇人諛言毗人乎【集傳】威儀卒迷者言其瞻視易常舉止失措如狂易也善人畏禍而不敢言如尸之象神更無聲響合下殿屎觀之監謗時之景象有如此者葵揆也【鄭箋】小民不敢訴其愁苦惟有呻吟而已傳言以目是民之剛者詩言殿屎是民之柔者民情如此將郁而生變我不敢爲之揆度言不可測也【田間】蔑無也【毛傳】資借也【田間】惠順也【集傳】喪亂且至所借者眾心耳今曽無一事順眾心其無可資借明矣【田間】此其所以不可救藥也六七八章乃告以回天之事【說通】六章承上言值此民心叵測之時當有以開牖之使不爲非故又本天言之明牖民之非難也天之開牖斯民如壎箎之相和言必應也如圭璋之相合言必同也如取物而以手攜之言必從也【孔疏】其攜之也【攜字略讀】無曰有所增益也開其本然之明而已牖民豈不甚易哉【疏曰以韻當爲變易之易故轉之爲難易之易】民旣多辟而有亂心矣汝能以正道開牖之無不立見回革者柰何自立於邪辟以先之乎七章之義讀詩記曰前章告以爲治之本此章告以爲治之輔也價人大徳之人也【集傳】大師大眾也大邦大諸侯也大宗彊族也【蘇氏】如梓材所謂大家孟子所謂巨室也【古義】藩籬也【集傳】垣墻也【毛傳】屏樹也【王氏】翰幹也【毛傳】國家所恃在此四者惟能以徳爲懷【論語君子懷徳】則得道多助而中外寧矣宗子鄭箋謂王之適子愚按西銘云大君者父母之宗子王之適子亦無宗子之稱上文懷徳維寧已主王說故此句不與上四者同敍上四者特藩垣屏翰耳非城也城所以捍外而衛內宗子主之有徳則城安無徳則城壞藩垣屏翰皆不足恃而宗子獨居豈不可畏哉八章歸本於敬天也難也蹶也虐且懠也皆天之怒而渝【變也】也憲憲也泄泄也謔謔而誇毗也卽所謂戱豫馳驅也天之光明照察日監在玆凡人出入遊息無適不與之俱【詩所】夫安可以不敬乎能敬則有以去其靡聖之心而永懷明徳出話然爲猶逺善人得職民辟旋消合藩垣屏翰以爲固寧有城壞獨居之畏乎蔣氏蠡測曰詳味此詩蓋朝廷始昏亂之時典章法度非不存也老成才徳非不有也但王心暴虐棄舊章而不顧斥老成而不用所任者乃少年不更事之人是以民勞於下而政亂於上其時若召穆公凡伯之徒皆世臣與國同休戚者言不行諫不聽義又不可去故其熱中之情爲懇惻切直之辭一語責之旋以一語勸之不厭煩復惟欲其有所警惕而攺紀於其政所謂亂世之音怨以怒其政乖此類是也蕩之什

蕩蕩上帝下民之辟疾威上帝其命多辟天生烝民其命匪諶靡不有初鮮克有終文王曰咨咨女殷商曽是彊禦曽是掊克曽是在位曽是在服天降滔徳女興是力文王曰咨咨女殷商而秉義類彊禦多懟流言以對宼攘式內侯作侯祝靡屆靡究文王曰咨咨女殷商女炰烋於中國斂怨以爲徳不明爾徳時無背無側爾徳不明以無陪無卿文王曰咨咨女殷商天不湎爾以酒不義從式旣愆爾止靡明靡晦式號式呼俾晝作夜文王曰咨咨女殷商如蜩如螗如沸如羮小大近喪人尙乎由行內奰於中國覃及鬼方文王曰咨咨女殷商匪上帝不時殷不用舊𨿽無老成人尙有典刑曽是莫聽大命以傾文王曰咨咨女殷商人亦有言顚沛之揭枝葉未有害本實先撥殷鑑不逺在夏后之世【終都深反與民諶爲韻明古音芒卿古音羌酒字不入韻式止晦上去入通呼火故反夜音豫羮音岡舊音忌時忌平去通集傳揭紀竭反撥筆烈反世私列反】

召穆公見厲王無道知其必亡而傷之【本義】故序不曰刺王而曰傷周室大壞疏謂刺外有餘哀是也托於文王之言者黃實夫謂舉乃祖所以咨人者咨其子孫自然加倍悚切錢氏詩學謂言出於祖先𨿽不肖子孫不敢以爲非過指夫前代𨿽至暴之主不得以爲謗忠臣之用心如是非僅爲監謗之故亦非直如萬氏借秦爲諭之說也厲王失徳全在貪暴故首章提出疾威二字後文彊禦掊克寇攘炰烋皆是此意其病根在不明徳其病癥在用小人黜君子故篇內三致意焉二七兩章尢詳哉言之純是咨嘆殷商忽以殷鑑一語作結全詩血脈收注於此七章皆言文王獨首章不然明非殷商之事【孔疏】詩牖曰蕩蕩之上帝轉爲疾威之上帝天亦有初鮮終矣蓋天生眾民其初皆有賢君撫綏之其終乃生僻王以肆其殘虐所謂天命匪諶者如此【歐李黃範】非始爲怨天之辭而卒解之也二章以下乃條陳過惡言此等事皆殷紂所爲而厲王踐而行之也【本義】二章先其禍本在於任用宵小彊禦是酷吏掊克是貪人皆天所降之慆慢凶徳【詩緝】而使之居大位任眾職則是汝力爲興起之所謂崇信姦回也四曽是見怪詫之意三章言小人在朝勢不能容君子爾有秉義之善類【毛傳類善也】彊禦之人多怨懟之每於進對之時以蜚語中傷日知錄云以斛律光之舊將而有百升明月之謡以裴度之元勲而有坦腹小兒之語所謂流言以對也獨言彊禦者羅織善類乃酷吏所長故置貪人而言酷吏至於賢者被防而去則在內用事皆寇刼攘奪之人其流毒於下以致怨謗寧有究極哉四章言女任此貪酷之人恣其威怒於中國使民怨沸騰是若輩爲爾斂怨也乃反以爲徳而信用之此惟不明爾徳故至此漢志引此章下四句顏師古注云言上不明不別善惡有逆背傾仄者有堪爲陪貳卿士者【毛傳】皆不知也四無字形其徳之昏亂無所別識五六章言酗酒亂政召怒逺近由於自式不義也【詩貫】飲酒齊色曰湎【孔疏】因首章言帝命多辟故言實不由天天何嘗以酒湎爾乎【尊卜】由爾於不義之人是從是法故也【不義與義類對看】旣愆爾止四句極言湎酒之事式號式呼比愆爾止尢甚俾晝作夜視靡明晦更深言其沈醉不醒白日昏昏如夜也【古義】由是虛言噂防如蜩螗然【顏師古】虐政橫行如沸羮然皆亂意也【集傳】大綱小紀變蔑幾盡尙且由其所行恬不悔悟防子所謂卿士師師非度是也奰者怒而作气之狀【孔疏】國語所謂道路以目者卽是此意中國鬼方言自近及逺無不怨怒也七八章言大命傾而本根絕將爲夏后之續也匪上帝不時正見天命之有初鮮終由爾棄舊人不用廢舊法不行所致【舊兼人與法言更備】而非天之爲此厄運也𨿽無老成云云者不自居於老成人而以尙有典刑言之明王之不用老成也觀下曽是莫聽可知大命以傾預卜其將然之辭【古義】大命之傾如何如木之顚僕沛防【毛傳】其根揭起𨿽枝葉尙在而本先斷絕寧有救哉此三句皆述昔人之言也殷鑑在夏明今宜鑑於殷蓋惓惓有餘望焉沈仲容曰史記厲王好利近榮夷公是彊禦掊克在位也衛巫監謗道路以目是侯詛侯咒靡屆靡究也諸侯不享淮夷入寇是內奰於中國覃及鬼方也召公凡伯芮良夫之諫皆不聽是殷不用舊曽是莫聽也此見經史之相符○楊用修曰貴州古之鬼方輿地記雲貴陽本西南夷羅施鬼國按大戴禮帝系篇陸終娶於鬼方氏是鬼方爲楚與國髙宗伐荊楚其黨與卽鬼方也後漢書以爲西羌唐書以爲突厥之先皆誤

抑抑威儀維徳之隅人亦有言靡哲不愚庶人之愚亦職維疾哲人之愚亦維斯戾無競維人四方其訓之有覺徳行四國順之訏謨定命逺猶辰告敬愼威儀維民之則其在於今興迷亂於政顚覆厥徳荒湛於酒女𨿽湛樂從弗念厥紹罔敷求先王克共明刑肆皇天弗尙如彼泉流無淪胥以亡夙興夜寐灑埽廷內維民之章修爾車馬弓矢戎兵用戒戎作用逷蠻方質爾人民謹爾侯度用戒不虞愼爾出話敬爾威儀無不柔嘉白圭之玷尙可磨也斯言之玷不可爲也無易由言無曰苟矣莫捫朕舌言不可逝矣無言不讎無徳不報惠於朋友庶民小子子孫繩繩萬民靡不承視爾友君子輯柔爾顏不遐有愆相在爾室尙不愧於屋漏無曰不顯莫予云覯神之格思不可度思矧可射思辟爾爲徳俾臧俾嘉淑愼爾止不愆於儀不僭不賊鮮不爲則投我以桃報之以李彼童而角實虹小子荏染柔木言緡之絲溫溫恭人維徳之基其維哲人告之話言順徳之行其維愚人覆謂我僭民各有心於乎小子未知臧否匪手攜之言示之事匪面命之言提其耳借曰未知亦旣抱子民之靡盈誰夙知而莫成昊天孔昭我生靡樂視爾夢夢我心慘慘誨爾諄諄聽我藐藐匪用爲教覆用爲虐借曰未知亦聿旣耄於乎小子告爾舊止聽用我謀庶無大悔天方艱難曰喪厥國取譬不逺昊天不忒回遹其徳俾民大棘【一章疾去聲與戾韻二章告音谷與則韻三章政讀徵刑胡光反政與今韻酒與紹韻刑與王韻四章兵必良反五章虞音娛儀音俄爲音譌與度爲韻平去通六章詩貫謂苟與讎報韻逝與友子韻九章說約謂下六句三句一連以行心爲韻庚侵古韻通十一章樂五教反慘當作懆虐讀去聲平上去入通】

序言衛武公刺厲王亦以自警集傳據國語定爲自警而去刺厲王之說但此詩系於大雅又次於板蕩柔桑之間詩中所陳多渉時事序說似未可廢諸儒陳說不一要難依據其謂在後追刺者【孔疏】旣經朱子駁斥其謂刺幽王者【李解】幽王之篇不得竄入厲世列於宣王諸詩之前其謂武公爲世子時作者【範傳嚴緝】按年表武公立於宣王十六年卒於平王十三年在厲王時年尙幼穉不得作詩卽作扵共和之末亦不過二十餘嵗之人遽以亦聿旣耄爲言亦覺逺於事情其謂平王時作者【何義張記陸學】無論東遷以後無雅卽詩中所指迷亂荒湛亦未便懸坐平王其謂宣王時作者【詩深】宣王中興令辟尢不得有迷亂荒湛之事其謂是詩本刺厲王國史軼其作詩之人武公取以自警序詩者卽以爲武公之作如左傳所云召穆公作常棣之類【質疑】此又不得其說而爲之辭彌不可信矣竊意作詩時世孔疏李解専言則失參而防之亦有可得而論者蓋幽王沈湎於酒賔筵之詩屢陳威儀之失此詩正與之合特賔筵以自警者諷王此篇則借厲王爲鑑故疏謂之追刺也不然末章所謂曰喪厥國取譬不遠者將何所指耶郝仲輿曰幽王距厲王逺矣武公追維往事以爲明鑑故曰告爾舊止曰言示之事曰取譬不逺蓋指流彘之事也錢飲光曰蕩詩戒厲王取鑑於殷此詩戒幽王取鑑於厲以厲王爲之祖而子孫不能諱其惡故編詩者列於厲王之世按二說根據孔李異於臆談今從之又此詩舊分十二章三章章八句九章章十句諸儒患其頭緒紛錯各以已意析之本義攺爲十四章古義張記又攺爲十章以爲部署秩然矣而仍多牽綴徒亂聲調今依舊定按篇中陳義甚富說者毎不得其要領呂記謂詩以威儀爲主其實義主修徳而威儀乃徳之符也徳不可見故以威儀著之蓋修徳之事在於主敬主敬之學於威儀見端必宻之於屋漏不愧而後純也出話又威儀中一大頭目故抽出與威儀作對實則章首抑抑二字便包得愼言在內持之以無競有覺之爲訏謨逺猶則爾室屋漏之精神有以貫徹內外而四方以訓四國以順民之承而則之有信然者然必能受善言無使敬日弛而傲日長此又自警之切而所以諷王者深矣詩貫分三截看每四章爲一截今用其說而加訂焉前四章言修徳之要在敬愼威儀抑抑敬愼之容也靡哲不愚猶云弄巧成拙【詩貫】愚謂此卽中庸所謂予知者第十章

盈字是其病本彼愚人無知乃天性之疾哲人而愚則戾其常矣第三章

迷亂顚覆是維戾之實也【田間】次章乃提出骨子自彊者持敬之本有覺者謹幾之先【詩貫】此修徳之事訏謨逺猶之所從出也訏謨定命以立制言逺猶辰告以行正言【詩貫】此播徳之事自彊有覺之致於用也而其要總在於敬威儀以立民則四方四國所由訓行順從者此也三章言今之不然以自警而諷王也今武公自言已今日之所爲女武公使人誦詩而命已之辭也後凡言女言爾言小子者放此【集傳】按武公自警何至以迷亂顚覆荒湛爲言其意自屬王朝而特令人命已而詔之則又似全爲已設者商書微子篇曰我用沈酗於酒用亂敗厥徳於下又曰我其出狂皆不忍斥君而引之於已武公之用心若合符節固不當專以自警目之矣興尙也【鄭箋】以飲酒相尙而不治其國使國政迷亂不修其身使厥徳顚覆也【田間】下四句告之以大業當紹明刑當共而責其惟從湛樂弗念罔求也四章承上而致其戒復申以勉也言惟女弗思紹先王盡棄明法故天不右之而喪亡將至如泉之下流相與淪防而已曰無者戒之欲其不至如此也【朱子】欲其不至如此則必修潔自新以表示於民又必戒備戎兵以防患於外按夙興夜寐三句對上顚覆厥徳以徳之細者言修爾車馬三句對上迷亂於政以政之逺者言舉細以該大舉逺以該近也【詩牖】此勉之以救亡之道也按戒戎作逷蠻方亦指王朝事若惟武公自警安得及此次四章承敬愼威儀而詳言之質爾人民三句領起而雙提出話威儀以示修徳下手之功五六兩章申愼爾出話之義七八兩章申敬爾威儀之義也【詩貫】質證也人謂羣臣民謂庶民卽下章朋友庶民小子也【章內四言小子疏獨以此爲庶民之子義屬可疑然如古義於庶民作句小子連下讀亦無此拖防句法姑從疏義】質人民猶質諸鬼神之質【俗訓爲成未徹】質人民以謹侯度所謂本諸身徵諸庶民也【詩貫】惟不虞之變不可不戒故必質之謹之然必愼出話敬威儀無不柔安嘉善【鄭箋】乃能質且謹也而言尢易失失卽無可補救故切戒其玷以起下章六章遂告以言之不可自由也【詩緝】無或輕易無或苟且蓋言之際無有爲我持其舌者將一逝而不返所謂駟不及舌也【田間】言悖而出亦悖而入則言順而出亦順而入讎報之理皆如其所施徳謂言之根於徳者卽下文所謂惠也【古義】有徳之言自然順於人心凡厥朋友庶民小子皆有以順之則民之承奉至於子孫而不替所謂言而世爲天下則此愼爾出話之效也七章言威儀之敬其顯者在交接士大夫時微之及於爾室屋漏之地今視爾友君子顏色之間固當輯和柔謙矣猶必惕然內省曰得無未逺於愆乎【田間】相爾獨居一室庶幾不愧於隱微無以莫予見而稍弛也常若鬼神之陟降不可測識自然不敢厭斁而其敬宻矣凡此皆爲徳之事也曰不遐曰尙曰無曰不可曰矧可皆使人飭已之辭亦所以告王也八章承上言爲徳之事又特呼而告之旣曰辟又曰爾疊致其丁寧也言爾之爲徳當使盡善盡美誠淑愼爾容止不愆於禮儀自無僭差賊害之事則有以謹侯度而徳可爲則此敬爾威儀之效亦以收繳第二章

敬愼維則二語也下四句又教以虛懷納善【田間】無爲少年邪說所中蓋以起下四章之意若如舊說以爲上感下應則當云投之以桃報我以李不當云投我報之也【古義】按賔筵言童羖此言童角毛亦以童羊釋之蓋童羊無角而今有角則必多所抵觸而國事潰亂矣故當納忠言以止其亂也末四章承上而反覆告以聽納之理也【田間】九章言荏染然柔順之木則可被之綸以爲弓溫溫然謙恭之人則可告之言以畜徳前以成徳之驗言故曰隅此以進徳之序言故曰基必謙恭而後可進徳則知盈之不可成也虛能生明【陸氏】故又以恭人爲哲人哲人愚人與首章相應人之眞哲眞愚惟聽言時驗之順徳指話言說惟哲者知其順徳而行之【古義】覆謂我僭則反疑其不順矣民各有心猶言度量相越所以重嘆其愚也十章又呼而告之言汝從前年少未有知乎亦嘗指事論說附耳丁寧矣今旣抱子而猶曰未知乎總由盈滿爲累不受善言耳首章所謂靡哲不愚者於此著其由也若果不自盈滿則知之早者成自易【詩貫】何至傷其已晚乎十一章承上晚成而言天道虧盈益謙其理甚明人生豈可以逸樂爲務曰我者設爲誦詩者之言【輔氏】下仿此孔昭與弗尙相應靡樂與湛樂相反夢夢其心故藐藐其聽反以慘慘諄諄之教爲虐苦之也此時猶未之知則年已耄矣尙何待耶亦終爲維戾之愚人而已卒章情益急詞益痛𨿽呼小子以自警而所言皆王朝事【田間】刺厲之意於此較著也告爾舊止言告爾者皆據舊事之已然【本義】卽第十章

言示之事也我謀卽所言修徳之事大悔對下喪國說方者近今之辭【古義】曰喪厥國謂流彘也取譬不逺言其事甚近無多時也【古義】昊天不忒三句又申明孔昭之意言不能修徳而至於回邪遹僻使民大困急焉則後車又將覆矣總是反覆望其聽言之意張冰璜曰武公三詩分三體淇澳國風是歌其成徳賔筵小雅尙是據其一端惟此篇於修徳之要作聖之功至詳至備𨿽以意兼儆王故入大雅而實義理精深文武周召而後聖學淵源爲能紹而述之也謂之睿聖不亦宜乎愚按淇澳言成徳此篇言修徳合而考之則淇澳所謂切磋琢磨瑟僩赫喧者具見於此而充耳防弁之容金錫圭璧之徳一一可想大學引以釋至善而此篇卽其義疏與

菀彼柔桑其下侯旬捋采其劉瘼此下民不殄心憂倉兄塡兮倬彼昊天寧不我矜四牡騤騤旟旐有翩亂生不夷靡國不泯民靡有黎具禍以燼於乎有哀國步斯頻國步蔑資天不我將靡所止疑云䢐何往君子實維秉心無競誰生厲階至今爲梗憂心慇慇念我土宇我生不辰逢天僤怒自西䢐東靡所定處多我覯痻孔棘我圉爲謀爲毖亂況斯削告爾憂卹誨爾序爵誰能執熱逝不以濯其何能淑載胥及溺如彼遡風亦孔之僾民有肅心荓云不逮好是稼穡力民代食稼穡維寶代食維好天降喪亂滅我立王降此蟊賊稼穡卒癢哀恫中國具贅卒荒靡有旅力以念穹蒼維此惠君民人所瞻秉心宣猶考愼其相維彼不順自獨俾臧自有肺腸俾民卒狂瞻彼中林甡甡其鹿朋友已譖不胥以谷人亦有言進退維谷維此聖人瞻言百里維彼愚人覆狂以喜匪言不能胡斯畏忌維此良人弗求弗迪維彼忍心是顧是復民之貪亂寧爲荼毒大風有隧有空大谷維此良人作爲式谷維彼不順徵以中垢大風有隧貪人敗類聽言則對誦言如醉匪用其良覆俾我悖嗟爾朋友予豈不知而作如彼飛虫時亦弋獲旣之陰女反予來赫民之罔極職涼善背爲民不利如雲不克民之回遹職競用力民之未戾職盜爲寇涼曰不可覆背善詈𨿽曰匪予旣作爾歌【一章塡釋文音塵矜居銀反旬民塡矜韻柔劉憂隔韻二章泯釋文名賔反翩泯燼頻平去通騤夷靡哀隔韻三章往讀平聲將往平去通競渠敬反梗古杏反去上通資疑維階隔韻四章慇辰痻隔韻五章通首一韻六章兩轉韻風孚音反風心隔韻僾徐鍇古作音器逮韻補徒帝反音逓七章賊國力隔韻八章瞊諸良反古義云漢較官碑以瞻爲彰釋文相毛如字九章林譖隔韻平去通十二章垢古音古上入通十五章去入通十六章寇古苦反第一句與第四句韻第二句與第五句韻第三句與第六句韻又韻之變格】

集傳云舊說此爲芮伯刺厲王而作春秋傳亦曰芮良夫之詩又云詩言滅我立王疑在共和之後劉氏瑾曰共和時厲王猶在詩人敍其事而刺之讀詩記曰此本厲王之亂在於用小人故於聽任之際屢致意焉詩貫曰此時厲王已失位故反覆沈痛旣刺王復責相𨿽辭煩章雜實一脈引伸詩深曰告爾憂卹總承上四章之意誨爾序爵總挈下十一章之綱乃通詩樞紐蓋削亂必以賢而邪者不去賢者不升此序爵所以急也愚按後多責友之言明是共和時王已不能爲政故儆僚友使懲於前而毖後也一章至四章皆極言其亂也【呂記】旬徧也【說文】言陰均也【毛傳】柔桑捋采病此下民者以桑無葉不能防人諭王無徳不能庇民也【本義】塡塞也【舊訓久今用說文】憂之不絕而愴怳塞胸乃呼天而望其矜也此章冒起大意下三章乃斥時事而言瘼下民之實也四牡旟旐徵役煩興也亂不可平而徵繕悉索財力殫耗所謂泯也【非伐而滅之之謂】黎黒髮也丁壯從軍死亡略盡其幸存者皆煨燼之餘耳國運頻蹙至此可不大哀乎將者扶持之意【舊訓養今用古義】疑定也【集傳讀如儀禮疑立之疑】靡所止疑云䢐何往者止則不知所安行則不知所往【陳氏】所謂梗也【毛傳病也】君子實爲國所維系當持心無競誰爲此興兵搆怨之事以階之厲而至今爲病乎【古義】君子指厲王【詩緝】誰字乃暗斥用事者四章承上爲梗而申之憂心而念土宇亦如召旻所謂日蹙國百里者【舊謂在役而思故鄕今用古義】無所歸怨乃言生不辰而逢天疾怒也【僤疾也】自西䢐東靡所定處言京師及中原皆亂也【古義】我之見病多矣圉之告急甚矣豈非有階之厲者故至斯乎五章至八章言王不能憂國用賢而任此不順之人以致喪亂【詩貫】所謂階厲者也方今急著惟有序爵考相亂斯有豸耳兩爾字指當時執政者卽後所謂朋友也承上言亂至於此可不思所以削除之乎果能深謀謹毖則亂狀自削矣謀毖之道在於憂念窮民而收卹之然必澄序官方以進賢退不肖然後可以卹民而已亂故特告而誨之也【按王已流彘而禍亂未平故陳此謀毖之法若仍斥王則王已不能爲政告誨不已晚乎】鐘伯敬云執熱猶言熱不可解孫月峯云熱气盈身如執之然非執持之謂逝往也以濯者浴可解熱非濯手之謂以濯解熱是賢者卹民救亂作用不以濯則熱終不解其何能善哉相與入於防溺而已【集傳】六章承上憂卹序爵而言僾嗚唈短气也【郭注】人當亂世如遡風而行气悶不能喘息肅畏懼也【舊訓進今用錢氏說】荓釋文作迸衛巫監謗民有懼心矣又迸散之惟恐不及【田間】如上所謂自西䢐東靡所定處者詩緝云奪民時使不得耕種也【按此追論其昔時】今當好是稼穡言重農也其有功力於民者使之代耕而食言任賢也稼穡當以爲寶代食之人當擇其好者而不可濫也【詩緝】按重農任賢卽憂卹序爵之實【此章傳箋殊疏集傳以賢者退耕爲說亦於詩意未合今用嚴緝歐呂同】七章承上稼穡代食而言天降喪亂旣蔑我所立之王矣又降此蟊賊之虫使稼穡盡病維此中國君旣出亡如贅旒而民田又盡荒蕪宣不可哀可恫又無出旅力以念天者是代食之人皆非好矣【詩緝】按力卽力民之力力不及於民自力不及於天詩人所以諄諄於序爵也八章遂言不能序爵之害言惠君之所以爲民瞻仰者內則秉持其心外則宣布其謀尢必考察愼擇其輔相今不能考愼而用彼不順之人眾所不與獨自以爲善蓋其肺腸不與人同是以使民化之而終爲狂悖蓋已逐王而亂猶未已也【史稱流彘之後國人復圍太子靜於召公家則民心不靖可知】九章以下遂呼朋友而責之蓋責當時之任事者不信已而用貪暴之人也愚人斥朋友不順忍人貪人則朋友所用者非卽朋友也【舊說牽混】譖不信也【鄭箋】谷窮也【毛傳】言鹿並行相得朋友乃不信我言以相從於善已僭云者必前有言而不見信今追論之也旣不信矣復言則遭其怒不言則歉於心是以進退皆窮也【九章】因思古之聖人察微見逺而愚人反以狂惑之見自喜吾非不能盡言匡之其如有所畏忌何哉【十章】惟其覆狂以喜是以用捨倒置良善之人不求進之乃重復眷念【疏義】於忍心之人焉民旣好亂今復使忍心者虐之寧肯俯首爲所荼毒乎【古義○十一章】蓋小人壞國猶大風壞物隧穴之深逺者也【說文】有空大谷卽隧也蓋陰賊之气所出故以爲中垢之興良人光明洞達所爲取法於善道【說文式法也】和風之披拂也不順者幽昩險隘行其中藏之穢惡有隧之大風也忍心殘虐故曰荼毒不順鄙穢故曰中垢【十二章】不順之人與貪爲類故復承大風有隧言貪人進則善類敗矣【詩緝】乃聽貪人之言則對答之【田間】誦詩書之言則冥臥如醉【鄭箋】彼所用者匪良友欲使人從已是使我悖也【呂嚴○十三章】末三章皆自明作詩之意上言朋友已譖此仍呼朋友者冀其萬一之聽也【田間】言我作此詩豈不察事變而妄言乎虫𨿽善飛時被繳射恐禍機猝女不及知故陰往宻告於女【箋義】乃反謂我來恐嚇也【張子○十四章】豈知民之貪亂而無窮極者職此涼薄之人【毛傳】工爲反覆【集傳】而於民所不利之事爲之惟恐不勝謂不順也民之邪僻而不知止者職此淩競之人用力虐民【詩緝】競卽秉心無競之競長民者當以無競爲主乃専主於競謂忍心也【十五章】民之罔極回遹至今未有定者【毛傳戾定也】職此貪盜之人肆爲寇攘謂貪人也今亦知涼薄之不可矣又反背善人而詈之𨿽欲自諉其責謂非我之所爲然事已著明不可掩覆【集傳】我已作爾所行之歌爾當受之而攺悔也【鄭箋○十六章】全詩指斥在於委任小人前路責王只以不順包下二種後路責相又分出忍心貪人卽蕩詩所謂彊禦掊克也其實此種小人皆相爲容納故第五章

告爾誨爾已隱有所指第八章

明斥階厲之人在彼不順而先借惠君逗出考愼其相句使前後責刺之辭皆有所歸不待第九章

指呼朋友始知其刺相也後八章極言民之貪亂將更有不可知之變亦先逗出俾民卒狂句皆詩中艸蛇灰綫結搆精嚴處末二章以職涼職競職盜收裹三項小人以罔極回遹未戾收繳俾民卒狂章法最宻詩從刺王起從責相收而相之不能憂卹序爵由於王之不能考愼則謂之刺王也固宜再按是詩周召行政史無一事紀載蓋流彘之變民心貪亂無已𨿽以召公之賢幾不能庇其太子至於以子相代而榮虢之黨亦未聞有所誅夷自然盤踞如故此詩之作疑在王方流彘洶洶未定之時時或別有柄政之人事權不歸周召故二公無所展其手足只得將就補苴以俟宣王之興而已不然以召虎之才宜乎戡亂有餘何以十四年中毫無表見故知詩人所刺非二公也【田間】或疑共和以後國事民情尙復如是宣王何以能興不知厲王被逐只是一時憤激亂止國內而先王遺澤在人諸侯尙守法度但得庸相支吾已足延世迨宣王立而任用召虎憂卹斯民天下遂運之掌何莫非此詩厝火之憂爲能啟牖王心以立中興之業哉集傳比也今從毛作興○箋曰芮伯畿內諸侯王卿士也字良夫正義曰書序巢伯來朝芮伯作旅巢武王時也顧命同召六卿芮伯在焉成王時也桓九年王使虢仲芮伯伐曲沃桓王時也此又在厲王時蓋世爲王朝卿士書序注云芮伯周之同姓在畿內杜預云芮國在馮翊臨晉縣

倬彼云漢昭回於天王曰於乎何辜今之人天降喪亂饑饉薦臻靡神不舉靡愛斯牲圭璧旣卒寧莫我聽旱旣大甚蘊隆虫虫不殄禋祀自郊䢐宮上下奠瘞靡神不宗后稷不克上帝不臨耗斁下土寧丁我躬旱旣大甚則不可推兢兢業業如霆如雷周餘黎民靡有孑遺昊天上帝則不我遺胡不相畏先祖於摧旱旣大甚則不可沮赫赫炎炎云我無所大命近止靡瞻靡顧羣公先正則不我助父母先祖胡寧忍予旱旣大甚滌滌山川旱魃爲虐如惔如焚我心憚暑憂心如燻羣公先正則不我聞昊天上帝寧俾我遁旱旣大甚黽勉畏去胡寧瘨我以旱憯不知其故祈年孔夙方社不莫昊天上帝則不我虞敬恭明神宜無悔怒旱旣大甚散無友紀鞫哉庶正疚哉冡宰趣馬師氏膳夫左右靡人不周無不能止瞻卬昊天云如何裏瞻卬昊天有嘒其星大夫君子昭假無贏大命近止無棄爾成何求爲我以戾庶正瞻卬昊天曷惠其寧【二章韻補臨良中反七月卒章蕩首章皆束侵同韻四章上去通五章六章皆平去通】

小雅宣王之詩卽繼文武之後明中興之嫓美創業也大雅以成王繼文武而宣王詩列厲王之後明中興之難於守成也【田間】讀詩記曰宣王之小雅始於六月言其功也大雅始於云漢言其心也無是心安得有是功也愚按此詩與鴻雁相表裏鴻雁見撫輯之艱云漢見憂憫之切序下言宣王內有撥亂之志遇災而懼側身修行欲銷去之得其防矣惟首二句爲仍叔語餘皆述王之辭述之所以美之也首章舉其略而後乃詳言之水气在天爲雲水象在天爲漢今倬然昭明轉運於上則非雨候也【陸佃】此與末章有嘒其星皆同時所見【古義】王曰於乎何辜今之人乃反求諸已哀矜惻怛不能自已之誠與第六章

憯不知其故同意【古義】薦重也【毛傳】饑饉薦臻疏謂連年不熟是也靡神不舉凡祀典所載無不臚而祭之卽下經上下郊宮之類也靡愛斯牲所祭廣則用牲多也【莊二十五年傳曰凡天災有幣無牲而此云牲者疏謂彼因日食大水而發至祭水旱不得不用牲祭法曰雩榮祭水旱也注云牲用少牢】圭璧禮神之玉三牲用不可盡故無愛圭璧少而易竭故言旣盡也【孔疏】二章承上靡神不舉而言旱久益甚其气蘊積隆盛燻炙不解爲之祈禱而致禋祀於此於彼相續不絕蓋自郊祭至於宗廟無有神而不尊祀之而在宮之後稷旣不足以勝旱在郊之上帝又不臨顧於我則下土必至耗敗矣與其耗敗下土寧使我躬當之無使人人被其患也【蘇氏】三四兩章承上郊宮言之反覆致其警醒之意以冀天祖之監也毎章必以旱旣大甚端者王之憂旱念念不忘故言之不置也推去也【毛傳】旱不可去故戰栗危懼如雷霆之作於上可畏之甚也大亂之後周之黎民所餘無幾又繼之以旱將靡有半身之遺矣今上帝似不欲爲我畱遺此余黎者非但不臨已也復承兢業言此何可不畏懼乎先祖之神亦似爲之摧擠者非必其果不克也比上又推深一步【於摧義傳箋迂曲集傳則明直矣然玩下章胡寧忍予句義未交浹今用古義】旱旣不去今但求其沮止亦不可得赫炎之气眞覺宇宙𨿽廣無陰以憩【應璩】更何容身之所乎大命以國祚言盤庚篇懋建大命是也近止謂滅亡不逺【傳箋以民命死亡言今用古義】仰視曰瞻還視曰顧【古義】言天祖皆斥逺之而無所依倚也羣公先正卽月令所謂百辟卿士之有益於民者皆坐視而不助於我固己獨先祖爲民父母【毛傳】何安心忍予而不加救援蓋憂懼之甚而自猜自疑亦疾痛呼父母之意也【按父母加於先祖之上於言不順當從傳說但傳以先祖爲文武今經中止言后稷不必牽引文武后稷有粒我烝民之功謂之父母固宜】五六兩章見旱之愈甚而輾轉哀怨計無所之也前言旱气不推不沮今則山枯川竭如滌除者然蓋旱魃播虐如火焚燎故也我心憚此旱暑亦如火之燻炙而羣公先正竟置罔聞於是又呼天而告之苟吾之不善不當天心寧使我避位以去無以我故而苦此百姓也【蘓氏】旣又念民力方艱當黽勉振救故欲去而不敢胡寧瘨我以旱憯不知其故與首章何辜今之人相應而首章言人此章歸已父母之不我愛於我何哉卽此意也惟求之不得其故乃追憶從前祈年方社之祭或有弛緩怠慢者乎而又孔夙不莫如是乃上帝終不度我之心似有所悔怒於我者我自反所以事明神者旣敬且恭宜乎無所悔怒何其瘨我如此也此與第四章

遙對四章言先祖之忍予而曰胡寧此章言明神之悔怒而曰宜無皆空中措想猜疑不定之辭自反已至困於昭格無路因念諸臣竭誠盡慮拮據民事或可仰邀憐察七章遂言諸臣爲旱之故散而禱祈賑救不及條紀本職【詩貫】惟是奔走憂勞至於鞫窮疚病盡凡眾官之長自冢宰以下至於趣馬師氏膳夫左右【疏曰庶正是總言冢宰以下按疏說甚是庶正原非官名故下章止舉庶正】無有一人不周救百姓無有自言不能而止者【疏申毛義】勞困至此宜亦天所憫卹於是瞻天而嘆曰云如何之聊賴乎【集傳與漢書無俚之俚同聊賴之意也】八章言卬天而繁星備見則倬漢之昭回如故矣羣臣之竭精誠以格天者固已無餘【集傳】今國危殆當益加修省不可以無餘之故棄爾賙救之成勞凡若此者求以爲民正求以爲我又致其不安之意曰柰何以求爲我之故而虐苦我庶正乎【古義】戾罪也【詩貫】猶虐苦也惠賜也【古義】天何不賜以安寧謂得雨而勞可息也【田間】臣勞息則百姓安而我憂釋矣此句又與寧莫我聽相應蓋終冀其必聽也【舊說俱以安我爲言後復有以安民言者細按全章俱說庶正之勞本句其字指畫分明蓋庶正安則安我安民俱在其中矣】張子曰不斥言雨者畏懼之甚且不敢必云爾李迂仲曰春秋傳宋大水公子禦說對魯數語耳臧孫達曰是宜爲君有卹民之心宣王憂民如此寧有不中興乎○史記漢者金之散气其本曰水索隱曰案水生金散气卽水气唐志建午之月一陰生而云漢漸升建子之月一陽生而云漢漸降周禮大司徒荒政十有二其十一曰索鬼神黨正春秋祭禜大祝掌六祈類造禬禜攻說小祝掌候禳禱祠之祝號以逆時雨寧風旱祭法埋少牢於泰昭祭時也相近【相近當爲禳祈】於坎壇祭寒暑也王宮祭日也夜明祭月也幽宗祭星也雩宗【宗當作禜】祭水旱也四坎壇祭四方也山林川谷丘陵能出云爲風雨見怪物皆曰神有天下者祭百神疏曰此經所載謂四時乖序寒暑僭逆水旱失時須有祈禳非關正禮之事月令仲夏命有司爲民祈祀山川百源大雩帝用盛樂乃命百縣雩祀百辟卿士之有益於民者以祈谷實注曰古之上公若勾龍后稷之類谷梁傳古之神人有應上公者通乎陰陽君親帥諸大夫道之而以請焉孔疏國語鯀爲宗伯祭法有祀之之文社稷五祀𨿽爲王朝卿士兼帶上公之官故左傳云封爲上公祀爲貴神周禮大宗伯以玉作六器以禮天地四方以蒼璧禮天以黃琮禮地以靑圭禮東方以赤璋禮南方以白琥禮西方以璜禮北方典瑞四圭有邸以祀天旅上帝兩圭有邸以祀地旅四望祼圭有瓚以肆先王圭璧以祀日月星辰璋邸射以祀山川注曰邸者本也四圭有邸中央爲璧圭末四出兩圭有邸僢【兩足相向曰僢】而同邸陳祥道曰璧琮禮天地四圭兩圭祀天地皆一祭兼用之四方有禮玉無祀玉日月星辰山川有祀玉無禮王祀之乃所以禮之羅泌曰祭天燔燎祀地瘞埋蓋牲幣耳惟韓嬰詩傳始有天子奉玉升柴加之於牲之說而崔靈恩引詩圭璧旣卒以實之且謂肆師立大祀用玉帛牲牷爲論燎玉之差等詳考肆師所用玉帛特禮神之用云漢所言亦禮神之玉耳何自而有燔且瘞哉說文魃旱鬼也神異經南方有人長二三尺袒身目在頂上走行如風一名旱母所見之國赤地千里遇者得之投混中卽死山海經系昆之山有人衣靑衣名曰黃帝女魃所居不雨叔均言之帝置之赤水之北文字指歸云女魃禿無發

崧髙維嶽峻極於天維嶽降神生甫及申維申及甫維周之翰四國於蕃四方於宣亹亹申伯王纘之事於邑於謝南國是式王命召伯定申伯之宅登是南邦世執其功王命申伯式是南邦因是謝人以作爾庸王命召伯徹申伯土田王命傅禦遷其私人申伯之功召伯是營有俶其城寢廟旣成旣成藐藐王錫申伯四牡蹻蹻鉤膺濯濯王遣申伯路車乘馬我圖爾居莫如南土爾介圭以作爾寶往近王舅南土是保申伯信邁王餞於郿申伯還南謝於誠歸王命召伯徹申伯土疆以峙其粻式遄其行申伯番番旣入於謝徒禦嘽嘽周邦咸喜戎有良翰不顯申伯王之元舅文武是憲申伯之徳柔惠且直揉此萬邦聞於四國吉甫作誦其詩孔碩其風肆好以贈申伯【二章謝讀如序事謝式去入通四章釋文藐亡角反蹻渠略反伯字不入韻五章馬音姥七章番如字與嘽翰憲韻憲讀軒】

崧髙烝民皆尹吉甫送行之詩而序皆以爲美宣王序下於崧髙言建國親賢於烝民言任賢使能其義彰矣此篇言重辭復而條理井列當與黍苗參看一章言降生申伯爲周翰也山大而髙曰崧【爾雅】嶽雍州之鎭山職方注所謂吳嶽也補傳曰方美申伯而兼言四嶽實爲迂濶近世儒者援周禮職方之文謂吉甫占土風而詠指吳嶽而爲詩誠足破學者之疑古義曰嶽山與岐周相近乃肇基王迹之地推本二人之生於神降猶曰祖宗神靈之所孕毓云爾甫仲山甫也康成禮注如是【孔子閒居注】箋詩復爲異義者狥毛傳耳【呂記曰申甫意皆宣王時賢諸侯鄭氏乃取訓贖刑之甫侯非也】後漢書劉陶疏曰周宣用申甫以濟夷厲之難章懷注訓甚明足爲炳據補傳曰建國多矣莫重於申伯任賢多矣莫重扵山甫二詩作於一時崧髙以爲嶽降烝民以爲天生其義旣一所謂維周之翰其事亦同然則是詩甫申謂山甫及申伯也安得逺取甫侯哉詩緝曰申伯光輔中興而逺取周道始衰之甫侯以匹之非所以褒申伯也或疑甫爲字申爲國名稱不類不知舜典稷契或官或名漢書絳灌或封或姓皆不類也又按孔疏駁辧禮注謂樊國之君不得與申伯同爲嶽神所生不知嶽降天生義本一揆非如二氏逆流下降之說家織簾謂孔說誣褻不足據者是也一章言申伯之生關乎國運故設爲神異之辭以爲嶽降神靈和气以生也【毛傳】兼言山甫者借山甫以大申伯【詩緝】東坡富韓公銘詩先言篤生萊公繼以堂堂韓公詩人固有此義例【補傳】維周之翰乃通篇主句於四國則蕃蔽患難於四方則宣布徳澤皆爲翰之事也蕃宣二句統申甫言下乃專言申伯故下七章起句皆提明申伯以界別之二章言定申宅也將命申伯出牧先本其亹亹勒職而言明寵錫之有由也申本侯爵【見史記】王又任爲方伯故曰纘之事卽下式南國之事也邑申舊邑也【箋義以邑爲活字故上於訓往下於訓於一字兩解未安又林之奇謂前此申在王畿之內此無可考今按漢志定從疏義】今爲方伯建立國宅必擇衝要之地方足以鎭南國而表率之不知其宜於申乎宜於謝乎故使召伯往定之也登進也【舊訓爲成】南邦久在化外【觀江漢常武二詩可見】今將進之王化之內厥惟申伯之功許其子孫世有此土以守其功也【田間】愚按南陽汝寧之間逼近荊徐荊徐久梗王化恐其煽動南國故命申伯出牧以控扼之【義見王風之水篇】觀於江漢之師順流直下知南國已就約束是皆申伯之功所謂王纘之事而欲其世執者也此章義解惟田間得之三章言營謝之事也前言南國是式是廟議如此此述王命故其文爲式是南國也庸功也【鄭箋】民功曰庸【周禮】因謝人以興起謝功卽下徹土田土疆之功也上四句皆王命申伯之辭在召伯還報定宅後也徹徹法也傅禦申之傅相及治事之官也【詩緝】王命召伯再往謝地以徹法治其土田而賦稅之又命申伯之傅禦部籍其私家之人而資遣之疏謂告令裝載耳其遷猶與申伯同行也解頤曰徹土田王者之大法故命大臣遷私人王者之私恩故命傅禦四章言營謝旣成而王錫申伯之事也申伯之功卽上爾庸黍苗言肅肅謝功召伯營之蓋不以工役累其心也俶始也【王氏】藐藐髙廣貌【錢氏】言創始築此謝城而又成其寢廟則藐藐然髙廣也此結王命定宅之事亦以爲遣行端也【古義】謝功旣成就封有日而先賜以車馬則四牡蹻蹻然壯盛鉤膺濯濯然鮮明鉤膺樊纓也【毛傳】案巾車金路鉤樊纓九就同姓以封申伯異姓而得此賜者以其命爲侯伯故得車如上公【孔疏】五章言於丰防遣而述其辭也古者賜爵必於大廟【祭統】以江漢之詩例之此當在丰京文廟故下有飲餞於郿之事也上章旣有四牡鉤膺之錫矣此於廟防遣復有路車乘馬之贈與後篇贈韓侯同也【詩緝謂卽上四牡鉤膺今從箋義】我圖爾居莫如南土有人地相宜之義我圖以下皆策遣之辭也介圭箋據爾雅謂長尺二寸是鎭圭也集傳則謂諸侯之封圭案周官無介圭惟尙書顧命有之則介非定名讀詩記謂美大而稱之是也竊意鎭圭不得錫諸侯而本分所得之圭亦無可美大考典瑞琬圭以治徳康成謂諸侯有徳王命賜之申本侯國當得七寸之信圭今以作牧之故特錫琬圭九寸【考工】故美而大之以爲寶瑞與【韓奕章仿此】近已也【毛傳】辭也聲如彼記之子之記【鄭箋】往已王舅南土是保猶言無使我有南顧憂耳【古義謂近王舅指南國諸侯言田間謂此論圭之辭皆曲說】六章言於郿餞送而厚其行也王旣防申伯於丰遂行餞禮於郿復自郿而至鎬是爲南也謝爲所封之國故以往爲歸言信邁誠歸者申伯志存王室宣王恩隆元舅人疑其未必遽往而今果成行也【詩緝】是時召伯畱謝徹土疆之命蓋已在前非此時命之也前言徹土田者小司徒井牧其田野之事此言徹土疆者大司徒制其地域而溝封之乃分地職奠地守制地貢所以爲峙粻之本也此結王命徹土田之事【古義】卽黍苗謂原隰平泉流淸者也以峙其粻者足其倉廩使常變有恃無所顧慮而後行可速也豈王將有南土之役故使預儲供億與舊謂具其糧食爲申伯捨宿之須非也考周官委人遺人皆有聚積以待賔客羈旅而遺人復有道路之委積如疏家所引皆王國爲之整備而謂取諸謝邑土疆之所出可乎王國建侯而徵其本國之稅以供資用殊可粲輒以鄙見辧正之如此七章入謝而周人喜其能爲周翰因以表其尊賢也番番老貌【尙書蔡傳】如世稱皤然【葉氏】而毛言勇武者亦是翁矍鑠之意旣入於謝言自此入彼非已到其地也【黃佐】徒徒行者禦禦車者【毛傳】卽傅禦所遷之私人也【古義】嘽嘽安舒貌【鄭箋】此指其去時之儀以結王命遷私人之事【古義】周邦咸喜京師之人聚觀而喜也戎猶女也戎有良翰周人相慶之言【鄭箋】與首章維周之翰相應不顯丕顯也尊則王之元舅才則有文有武【毛傳】足爲南國所法此暗結式南邦之意所以能爲周翰也蓋吉甫推咸喜之意而誇美之亦見荊徐之衝非文武全備不克爲之保障也【古義】八章歸本申伯之徳而以贈詩之意終之也承上言申伯有文武之才者由有柔惠且直之徳耳柔惠故能文且直故能武揉者矯而正之【漢書顏注】謂彊者制之以直弱者撫之以柔聞於四國謂懷其柔惠者頌仁憚其直者頌義也【古義】萬邦四國廣言之見其徳所涵覆如此則南土之保裕如矣亦與首章四國四方相應【舊指申伯爲卿士時衍說也】詩者工師所誦故謂之誦碩大也詩中指陳甚大有系於天下國家也聲之足以感人者爲風意無不盡辭無不美足以感動申伯故曰肆好也【古義】贈增也【毛傳】疏謂贈之言使行增於義也美所已至所以勉其將來此吉甫作詩贈行之意也愚按周畿千里藩於西者爲秦藩於東者爲申呂自東遷委戎於秦而西藩撤自申呂見滅於楚而東藩破得以延世者惟恃中土之齊晉耳宣王之世秦仲方盡忠於周其子莊公以七千人大破戎師爲西垂保障故中興之績不及西方而荊舒淮徐其害最劇故方叔旣伐蠻荊召穆復平江漢而常武之師復親徵徐國當其衝者惟申爲要汝寧信陽之間尢逼楚氛故攺建申國於此以爲控制實東南一大關鍵也命申伯者因其先世本封習知山川之險易而其人之才徳又足辦此非後世寵任外戚之比也王氏不察遂以召戎禍責之而引王莽何進賈謐爲說過已然秦風美襄公而首及寺人崧髙美宣王而一稱王舅再稱元舅聖人錄之或亦有微意與此亦考古者所當論也○周禮職方氏正西曰雍州其山鎭曰嶽山注曰吳嶽也地誌扶風汧縣西吳山古文以爲岍山今隴州吳山縣吳嶽山也馮疏吳嶽山在今陜西鳯翔府隴州南八十里古義天下諸山之專以嶽名者惟此山耳漢志申國在南陽宛縣案今河南南陽府南陽縣後漢志謝城在南陽棘陽縣東北百里案今河南汝寧府信陽州歐陽修謝絳銘云黃帝後昔周滅之以封申伯說文母之兄弟爲舅妻之父爲外舅漢書外戚恩澤侯表云其餘後父據春秋褒紀之義帝舅緣大雅申伯之意應劭曰春秋將納後於紀故先褒爲侯是以紀爲妻父也其注申伯則曰宣王元舅劭旣以紀爲妻父則申爲母之兄弟矣後父帝舅漢表原自分明何黃如卻是倒說了不可誤讀漢書並誤詩也一統志郿縣在陜西鳯翔府城東南百四十里郿城在郿縣北十五里渭水之北詩緝云卽董卓所築郿塢

天生烝民有物有則民之秉好是懿徳天監有周昭假於下保玆天子生仲山甫仲山甫之徳柔嘉維則令儀令色小心翼翼古訓是式威儀是力天子是若明命使賦王命仲山甫式是百辟纘戎祖考王躬是保出納王命王之喉舌賦政於外四方爰肅肅王命仲山甫將之邦國若否仲山甫明之旣明且哲以保其身夙夜匪解以事一人人亦有言柔則茹之剛則吐之維仲山甫柔亦不茹剛亦不吐不侮矜寡不畏彊禦人亦有言徳輶如毛民鮮克舉之我儀圖之維仲山甫舉之愛莫助之衮職有闕維仲山甫補之仲山甫出祖四牡業業徵夫捷捷每懷靡及四牡彭彭八鸞鏘鏘王命仲山甫城彼東方四牡騤騤八鸞喈喈仲山甫䢐齊式遄其歸吉甫作誦穆如淸風仲山甫永懷以慰其心【二章詩所若轉如遇反若賦去入通三章約舌音實弗力反反與辟爲韻五章寡音古六章平上去通八章風孚音反與心爲韻】

崧髙功勝於徳烝民徳勝於功【陸堂】崧髙首以維周之翰言論功也烝民首以保玆天子言論徳也朱子謂烝民詩大較細膩蓋進於崧髙之義矣按山甫城齊之故傳謂去薄姑而遷臨菑疏述史記獻公徙臨菑在夷王時與傳不合集傳通其說謂徙於先而城於後理或然也顧何以至是始城則竊有說焉攷史記齊國本封營丘至胡公始徙薄姑獻公殺胡公而徙臨菑則夷王時也再世而厲公暴虐胡公子入齊與齊人攻殺厲公胡公子亦死齊人乃立厲公子赤是爲文公而誅殺厲公者七十人事在宣王之世築城之命疑在斯時蓋出定齊亂也置君戮叛之事疑出山甫方略史失紀耳吉甫之意則謂山甫以盛徳輔天子宜令朝夕在側今以齊亂之故奉命東行故以邦國若否明哲保身爲言而繼以不侮矜寡不畏彊禦若逆知其措置之必出於此可以坐定反側但得畢事早歸以左右天子則山甫之心而吉甫所歌以慰之者也不然則詩所云云義何歸著耶輒就鄙見論之如此一章言天生山甫以保天子也美山甫而以好徳端明山甫有懿徳協於烝民所同好也天之生民有物必有則是民所執之常性也故之爲情無不好是懿徳者【集傳】蓋秉彞烝民所同懿徳山甫所獨故後言民鮮克舉惟仲山甫舉之也【田間】今天監顧有周其光明實至於下將保安宣王而生此仲山甫【舊以昭格爲周之明徳上格保爲天之保佑今用古義】則所以鐘其秀气而全其美徳者【集傳】豈偶然哉二章言仲山甫之徳而章末遂及其職以起下章爲使齊張本也嘉卽懿也則卽物之則臣道主柔【古義】柔而則則嘉矣令儀令色小心翼翼表裏柔嘉也【集傳】古訓是式威儀是力學問進修也【集傳】旣口令儀令色矣猶曰威儀是力者有徳固威儀所自形而謹其威儀又所以養其徳也【詩緝】山甫之徳如此故有當於天子之心而使布其明命也【張記】按賦命事濶使齊在其中蓋爲下章作引且不必遂指使齊至末二章始露本事詩人措筆之妙便開無限法門三章言仲山甫之職而章末重申賦政明作詩之主於使齊又以引起下章也式百辟疏申毛義以爲冢宰是也纘祖考保王躬集傳謂以冢宰兼太保而太保其世官是也出納王命便是喉舌之司【曹氏】此卽龍作納言之任所謂出納朕命惟允是也【疏家不知龍職甚重反謂與此有異誤矣】如蒙之四方承厲王昏亂之餘忽見新政之頒積錮爲之頓開也【箋以爰連上喉舌取義非也今從田間】王命二字直貫全章【補傳畫出末二句非也】讀詩記曰外則總領諸侯內則輔養君徳入則典司政本出則經營四方五經蠡測曰山甫爲城齊而行而詩舉其職至於式百辟保王躬爲喉舌可見大臣之職以朝夕匡弼爲本而出使特一時之用耳前言命此言政前言賦此言則言之序也四章承上章賦政於外而言也【詩緝】王命卽賦政之命肅肅嚴也將奉也奉而行之所謂賦政也邦國侯國也【李解】與治同道曰若與亂同事曰否【尊卜】山甫明其若否之理而不奪於毀譽不蔽於愛憎也【張記】哲者明之用旣明其若否矣而又知微知彰知柔知剛使事定而人不驚功成而眾不忌則奉身無過而禍患不及矣蓋山甫之身爲一人倚賴之身必自保其身然後可以保王之身夙夜匪懈以事一人所謂王躬是保也按章內𨿽不主齊事竊以史記所載與詩比而觀之則此及下章所言皆非無所爲者特山甫徳量汪洋而吉甫舉義髙濶不欲切指以隘之耳意則實有所歸也讀詩記謂保身非全身逺害之謂不知身體髮膚受之父母不敢毀傷本非末節惟偸生狥私則君子賤之耳周公遜碩膚孔子微服過宋皆明哲保身事若謂順理卽是保身恐非此詩義解五章再申賦政之事以終其說也【古義】此與下章皆以人言端見恆情如此而山甫不然明其異於烝民也【古義】茹柔吐剛本飲食之事諭陵弱而畏彊也【疏義】矜寡彊禦卽是柔剛蓋以所遇之人言說者以剛柔得中言之【呂嚴】非其義矣疏曰不侮不畏卽是不茹不吐旣言其諭又言其實以充之古義曰不侮二句亦是借言卽扶弱除暴影子愚謂此正四方爰之實置君戮叛事在後來而詩言若燭照卜者惟其夙秉明哲有以裕之也非吉甫相契之深何能及此六章歸賦政之本於徳以收應首章也於徳言輶又比之以毛正是懿徳入微處鄧元錫謂入微難故烝民具有之而鮮克舉之【舊謂輕而易舉費解】儀宜也圖度也度於事物之宜山甫所爲無弗合者故知徳之精微惟彼能舉也舉字𨿽是借說亦可從徳之運用處想見愛莫助之以收應秉之好此句本與上二句一連而意已拖起下二句言我心愛山甫之徳而逺不能逮何能代當其任以效萬一之助故下接云衮職有闕維仲山甫補之也此間著不得轉【集傳用至於字作轉語恐非】尢不得將助字粘住舉徳說【黃實夫謂助生於不足終覺入癡】補闕妙用正在人莫能舉處便是我莫能助處二句收應保玆天子亦以起下欲其遄歸之意七八兩章方明說使齊送行之事七章言使齊之故在築城八章言送行之意在望歸也出行而後祖祭故曰出祖【曽氏】業業髙大也【毛傳】捷捷疾也【集傳】每懷靡及不獨山甫懷不及事之慮𨿽徵夫皆然此臨行祖道時光景也彭彭馬盛也【說文】鏘鏘鸞鳴聲【鄭箋】則行而在道矣王命二句始言所以行之故也騤騤馬行威儀也【說文】喈喈聲眾且和也字義皆有層次分別要皆紀其在道所見耳式遄其歸欲王惇趣山甫使疾歸也【古義】吉甫作誦穆如淸風非自譽其詩蓋淸微之風可以解人懷抱山甫馬首東瞻而心懸北闕故作此以慰安之也錢氏詩學曰王命山甫本非出之於外山甫亦非重內輕外者惟吉甫以王躬爲國本望其在朝朝夕納誨不欲其久違王之左右所以慰山甫卽所以諷王也○疏曰周語稱樊仲山甫諌宣王是山甫爲樊國之君韋昭云食采於樊僖二十五年左傳晉文納定襄王王賜之樊邑則樊在東都畿內古義云晉語倉葛呼曰陽有夏商之嗣典有周室之師旅樊仲之官守焉樊仲卽仲山甫也謚穆周語稱樊穆仲困學紀聞云魯獻公仲子曰山甫入輔於周食采於樊見唐相權徳輿集又羅泌路史云虞仲支孫卿於周封樊爲樊氏樊仲氏二說未知孰是要爲周之同姓可知若漢書杜欽傳云仲山甫異姓之臣無親於宣就封於齊事旣違異其不可信明矣杜預云樊一名陽樊野王縣西南有陽城季本云野王本河內今屬懷慶府通誌謂陽樊在濟源東南三十八里與河內相鄰卽其地也

黃氏日鈔曰方博士解王制三公一命衮若有加則賜也云衮𨿽三公可服非有加則不賜詩言衮職有闕惟仲山甫補之是也此言衮者人臣之極常闕之而不服惟仲山甫加賜而得之是常時所闕而今補之說𨿽創而有據附錄於此

奕奕梁山維禹甸之有倬其道韓侯受命王親命之纘戎祖考無廢朕命夙夜匪解防共爾位朕命不易幹不庭方以佐戎辟四牡奕奕孔修且張韓侯入覲以其介圭入覲於王王錫韓侯淑旂綏章簟茀錯衡衮赤舄鉤膺鏤鞹鞃淺幭鞗革金厄韓侯出祖出宿於屠顯父餞之淸酒百壺其殽維何炰鼈鮮魚其防維何維筍及蒲其贈維何乘馬路車籩豆有且侯氏燕胥韓侯取妻汾王之甥蹶父之子韓侯迎止於蹶之裏百兩彭彭八鸞鏘鏘不顯其光諸娣從之祁祁如雲韓侯顧之爛其盈門蹶父孔武靡國不到爲韓姞相攸莫如韓樂孔樂韓土川澤訏訏魴鱮甫甫麀鹿噳噳有熊有羆有貓有虎慶旣令居韓姞燕譽溥彼韓城燕師所完以先祖受命因時百蠻王錫韓侯其追其貊奄受北國因以其伯實墉實壑實畝實籍獻其貔皮赤豹黃羆【一章命彌吝反與甸爲韻道與考韻解與位韻易與辟韻二章衡戶郎反與張王章錫爲韻四章彭音旁與鏘光爲韻五章樂力告反與到爲韻武士訏甫噳羆虎居譽平上通羆音波皮音婆】

黃氏日抄曰厲王之世諸侯不朝入覲錫命之典視爲贅物宣王政舉淸明一洗衰頽之迹故封申伯以懷南方之諸侯命樊侯城齊以懷東方之諸侯錫命韓侯以懷北方之諸侯至淮夷不服則命召虎平之徐方不庭則自將徵之規模宏大𨿽文武之世不是過也錢氏詩學曰命韓侯爲北國伯所以備玁狁也重其事權使百蠻追貊悉受統轄蓋欲聨絡北方之戎蠻皆爲我用耳宣王制北狄之大計在此按序稱崧髙烝民韓奕皆吉甫所作論者謂皆王命爲之然前兩篇主美得人故盛道兩人功徳謂之爲誦而自署其名此篇専美懷逺故以受命親命爲文反覆厲國恩而申以誥誡義旣不同體亦迥別再按此詩前後都似不依本事次第向來循文解義未嘗推論及此張記何義則以首章爲追述初封次章爲旣封入覲通解六帖則以取妻爲出祖以前事陸氏詩學又以先取妻後擇壻爲倒敍錢氏詩學又以末章當敍次章之後種種繚戾皆由不得本詩主意所在因不知其用筆先後之妙而以辭害志也蓋自周衰失馭北道梗塞宣王奮勵中興韓侯首先效命故特加寵異命爲北伯自當首敍王命以見鄭重諈諉之義然後述其始終恩禮自入覲以至出祖異數優渥以侈其遇而動其感不得鑿空以首章爲追述初封也入覲受命是何等大事豈有事未畢而取妻之理自當在祖餞出國門後蹶父孔武章是借韓姞令居以見封土之美引起下章溥彼韓城二句非爲擇壻而言何嘗倒敍耶末章收應首章又申廣王意而誥誡之此吉甫送行諄屬之辭非王於此再加錫命也安得敍於次章之後乎先後之間關於全詩大義不得不爲辧正一章言王親命韓侯也奕奕梁山乃大禹所治著其國之在北也自王化不通朝廷詔令羈縻止於遙制今其道倬然著明無復阻塞韓侯循之以行繼世請命之禮王乃親加詔命焉詩稱王命未有言親者此特言之見中興振作宿習盡除而內外之气始通也受命猶恭命也先言受命後言親命見惟韓侯恭順故能承借寵靈也纘戎祖考以下皆王命之辭蓋韓之先世嘗爲州牧矣無廢朕命卽纘戎祖考之命也夙夜匪懈防共爾位無廢之實也汝能匪懈防共我不攺易前命戒之也【古義】又言有不來庭之方國汝當爲楨榦以正之以佐汝君教化所不及【詩緝】蓋指北國言之亦防共爾位之事也二章述其始至之恩寵也修長張大也韓侯乘此長大之四牡而來入覲言在道時也以其介圭【介圭義見前】入覲於王覲禮所謂侯氏入門右坐奠圭是也【據聘禮還王則此圭亦還】此正覲時事箋以享禮當之誤矣王錫韓侯以下覲禮所謂天子賜侯氏以車服是也淑旂旂之善者交龍之旂也【鄭箋】建旂之竿有大綏以爲表章王制所謂天子殺則下大綏是也【孔防】旂載於車故車服之賜及之茀車蔽也簟漆席也【孔疏】錯金塗也【說文】衡車軛也塗金於軛所以爲文【古義】覲禮路先設故先以車言衮赤舄冕服之上者覲禮諸公奉篋服加命書於其上是以服言也鉤膺義見前馬眉上曰錫刻金飾之【毛傳】覲禮路下四亞之故次以馬言也鞃軾中也韈覆軾也【毛傳】以去毛之鞹施於軾中以固車以淺毛之虎皮覆於軾上以文軾此又於車別其軾言之鞗革轡首也金厄以金爲環纒搤轡首【鄭箋】此又於馬別其轡言之三章述其將歸之恩寵也旣覲而返國必祖者尊其所往去則如始行焉【鄭箋】屠地未詳豈其地與蹶裏相近故出宿於此與顯父餞之承王命也【箋義】王親餞申伯而使顯父餞韓侯禮有等差也【謝氏】聘禮釋軷祭脯乃飲酒於其側注謂卿大夫處者於是餞之是祭畢而餞餞乃出宿詩先記所宿爲下親迎張本其實餞在國門外也【古義】陳酒旣多而殽防各舉其二槪其餘也六月稱炰鼈膾鯉此亦言炰鼈鮮魚豈古者卿大夫之燕以魚鼈爲常品與筍蒲皆豆實也前旣有車服之賜矣今復贈之車馬以寵其行蓋殊典也所重在餞故以籩豆終之【嶽記】燕胥言韓侯與顯父相燕樂也【覲禮稱來朝者爲侯氏】此與上章皆極言禮遇之優以動其感也四章言覲禮旣畢遂就王國親迎以歸也【輔氏】蹶裏未詳當在王都郊遂之內先言韓姞家世之貴次言韓侯親迎之禮百兩八鸞往迎之車馬光顯也諸娣如雲來嫁之娣侄眾多也昏禮親迎禦輪三周下車曲顧故韓侯回顧之而嫁從之盛爛然盈滿於蹶父之門也【詩緝】按汾王厲王也【鄭箋】韓侯新承寵命而聨帝姻戚詩人序之以見光榮眷厚極一時之盛讀詩記曰古者任遇方面之臣旣盡其禮復卹其私使之內外光顯體安志平然後能展布自竭爲王室之屏翰得其義矣五章因韓姞於歸而盛稱韓侯封域之美也【詩牖】蹶父有甚武之材嘗爲王使而渉歷諸國因爲女相視可居之所莫如韓國爲樂蓋欲鋪韓土之富庶而借蹶父之相攸以形容之亦必蹶父曽至其地故詩人得而及之也韓國多山而近河【田間】水陸所產無不備有訏訏甫甫皆大也噳噳眾也【毛傳】魴鱮麀鹿可以供食熊羆貓虎可以供裘【季本】言饒富也慶喜也燕安也【鄭箋】譽樂也【集傳】蹶父喜得此善居而韓姞亦安而樂之上章言韓侯之迎妻稱心此章言韓姞之歸韓得所蓋道其室家之宜明韓土之孔樂如此也六章承上言此孔樂之韓土蓋自初封之時召康公以燕眾完築其城致爲美大【孔疏】韓之先祖受命爲伯因是百蠻而長之此舊事也以者推原之辭今王推原舊事故錫韓侯兼轄追貊之戎奄受北方之國因以先祖州牧之任予之【鄭箋】使復爲之伯所謂纘戎祖考也蓋視昔受之命加廣矣凡其州內所統之國應城者城之應池者池之爲之井牧其田徵斂其賦【孔疏】須是打起精神實實經理故四者皆以實字冠之又當責令諸侯各修嵗事貢其方物如貔豹羆等獸之皮罔或缺供此正防恭爾位幹不庭方之實在政績能如是則有以報塞主恩綏輯蠻服纘祖考以佐戎辟而王命因之不易矣此吉甫贈言之義也蓋韓侯少年英俊席先祖富庶之遺爲百蠻所服故先王委重焉而厚爲之禮吉甫宣徳意周備欵曲而卒告以經理北國之宜想見古大臣奉詔宣論之體不可以前兩篇例視也錢氏曰宣王得韓以爲北方之障然後専事東南無復北顧之憂故此章後卽繼以江漢常武○爾雅梁山晉望也注云在夏陽西北臨河上玉海同州韓城縣南十九里有梁山漢左馮翊夏陽縣西北詩所謂奕奕梁山也馮疏同州韓城縣今屬陜西西安府古之韓國晉爲少梁秦漢之夏陽縣也梁山在其境非太王所逾之梁山也太王所逾之梁山在幹州西北五里按古義引何景明說謂太王所逾卽禹貢治梁及岐之梁據地理今釋禹貢治梁卽韓城縣之梁山曽旼云因壺口梁岐一時施功故並言於冀州其實梁岐皆在雍州孔傳甚明蔡傳指山西汾州府永寧州東北之呂梁山則去河甚逺河水不得經此蔡傳誤也又按玉海據括地誌稱在韓城縣南十九里今釋則謂韓城縣西北九十里當以今釋爲正王制天子殺則下大綏諸侯殺則下小綏疏云綏旌旂無斿者周謂之大麾孔疏幭禮記作幦周禮作玉藻言羔幦鹿幦巾車言犬豻皆以有毛之皮爲覆此則以淺毛之皮爲幭也解頤屠地未詳或以爲同州屠谷【李解】則太逺或以爲卽鄠縣之杜陵【集傳】則地在鎬南不當至此說文貊北方豸種後漢傳有貊耳小水貊濊貊之屬追同堆若匈奴傳之白龍堆夷人爾雅虎竊毛謂之虦【音潺】貓注竊淺也又貔白狐注一名執夷虎豹之屬

江漢浮浮武夫滔滔匪安匪遊淮夷來求旣出我車旣設我旟匪安匪舒淮夷來鋪江漢湯湯武夫洸洸經營四方告成於王四方旣平王國庶定時靡有爭王心載寧江漢之滸王命召虎式辟四方徹我疆土匪疚匪棘王國來極於疆於理至於南海王命召虎來旬來宣文武受命召公維翰無曰予小子召公是似肇敏戎公用錫爾祉釐爾圭瓚秬鬯一卣告於文人錫山土田於周受命自召祖命虎拜稽首天子萬年虎拜稽首對王休作召公考天子萬壽明明天子令聞不已矢其文徳洽此四國【滔彵侯反定唐丁反平上通命彌郎反音泯瓚古義才田切平上去通卣首隔韻】黃實夫曰此召公還師奏凱論功行封之所作也按宣王時南北冦患在北尢甚故用兵先於玁狁旣平北方乃勤南駕首定荊蠻然後盡力淮之南北劉汝楨謂江漢常武二師一時並此宜然也合觀二雅用師次第及措置三方之略宣王可謂英主矣至於功成治定不息兵端撓師辱國大業隳焉此詩略於戰功詳於疆理不侈英武而重旬宣一路精神全注文徳早爲宣王杜未萌之慝蓋穆公不伐不矜納君於徳一時代王言者亦能將順其美故所述王命皆有可觀而非吉甫以大雅之材抒忠愛之悃必不能寓箴規於厲得其體要如此也前三章述平淮之事一章言穆公防兵江漢【呂記】順流而下武夫用命匪敢偸安遊息惟淮夷是求焉箋謂據至其境故言來也於是出車設旟匪敢安處寛舒惟爲淮夷之故而陳兵焉疏謂自營壘出陳箋謂據至戰地故又言來也逺道勤師上公出蒞僅曰來求來鋪而已宛然有徵無戰气象二章言順流之師其气百倍蓋淮夷已望風欵服因經營其附近之四方而伐叛招攜【古義】使傳遽告成於王【鄭箋以車曰傳以馬曰遽】時穆公猶未歸也旣經營之四方皆已平帖露布至京畿甸人心庶幾安定天下無復叛戾乖爭王心於是安焉蓋穆公以王心爲心故告成時爲之體貼至此箋謂述其志者得之三章言行徹法定疆理爲平淮第一大功故於此特提王命召虎亦以歸美於王也言江漢之滸者師從江漢而下王命亦從江漢而來也豈王伐徐旋軫而下此命與蓋兩師固一時事也淮南久隔化外今重開辟之奬其功也【古義】所辟之疆土命虎以徹法行之非不惜民力更張太驟也【張記】蓋什一天下之中正乃我周之定制欲使天下皆於王國取中【鄭箋】所謂歸其有極也於是奉王命而疆之理之自淮至於南海焉蓋統徐方荊蠻皆就疆理矣可知平淮徐是一時事當時兩道並進王師旣還獨畱穆公以終其事故兩役之賞並及穆公也式辟四句王命之辭於疆二句乃紀其事【箋義】一二章敍得輕約三章敍得詳盡不待讀至末章已知其意在文徳矣後三章述錫命之事四章則終上章經營疆理之事以起下章之錫命也【劉氏】再提王命者上命只飭所辦之事此命勉其繩祖武以承恩眷蓋猶在經營疆理時故據江漢之滸言之曰來旬來宣也【朱子初說謂此下皆述王冊命及作集傳移注下章最見精審後人轉用舊說非是】旬徧也【毛傳】宣布也【集傳】言汝勤勞於徧服四方宣王命【孔疏】蓋指經營疆理而陳其功也又言其先祖康公當文武受命之時實爲楨幹之臣【鄭箋】今汝無曰以予小子之故也但自嗣汝召公之事耳能開敏汝功則我當錫汝祉福如下章所云也【集傳】五章述王策命及穆公受命之事也傳云九命錫圭瓚秬鬯蓋三公八命復加一命始得賜【孔疏】王制謂賜玉瓚然後爲鬯是也卣中尊也【爾雅】文人先祖有文徳者【孔疏】言賜汝圭瓚秬鬯告祭於汝有文徳之先祖【孔疏】卽召祖也文侯之命謂追孝於前文人義正同此【集傳指文王義與尙書岐出今從箋疏】又言錫之山與土田以廣其封使往而受命於丰廟從先王命其祖康公之處以命之明虎之功同於康公也【孔疏】虎於是拜受策命無可報謝惟祝天子以萬年而已六章述穆公歸祭其祖而致勉君之辭也上四句是祭祖下四句是勉君【舊以上三句下五句分截非是今從集傳】上拜稽首於丰廟此拜稽首於家廟對答也【鄭箋】稱也【集傳】考成也【毛傳】言穆公受賜歸而答稱天子之美命作康公之廟器以考其成【集傳】所謂告於文人者也復稱天子萬壽者本祖徳而大君恩也【詩所】旣又美其君之令聞而進之以不已勸其君以文徳而不欲其極意於武功【集傳】蓋言武功之不可恃亦所以戒之也【朱子舊說】詩緝曰宣王方以武功褒虎而虎乃以文徳勉王蓋不矜己功而納君於徳意度逺矣○古義曰江出岷山漢出嶓漢流至大別與江合流杜預云大別在江夏界讀詩記云江漢合流去淮夷絕逺或者防江漢之師以伐之與林之奇云古者畿兵不出調兵諸侯各從其方之便劉汝楨云二師一時並王親帥六師穆公則徵兵江漢以行者也馮疏曰後漢書東夷傳殷武乙衰敝東夷浸盛遂分遷淮岱漸居中土陳少南云江漢之滸者淮南之夷也若在淮北則江漢非所入之路率彼淮浦淮北之夷也若在淮南則徐土非聨接之地愚按秬鬯之說鄭與毛異毛以秬黍必和郁乃名鬯故卽以鬯爲香艸鄭則以黑黍之酒自名爲鬯不待和郁疏引周禮郁人鬯人兩條以申鄭義今考郁人和郁謂之郁鬯經有明文鬯人掌供秬鬯不言和郁是不和郁亦名鬯也當以鄭說爲正詩故曰古者論譔其先祖之徳功勒之祭器以祀其先祖是之謂考薛尙功鐘鼎彞器欵識有【音弁】惇銘銘文一百七字歐陽集古目錄云周大夫也有功錫命爲其考作祭器也集傳引此爲據

赫赫明明王命卿士南仲大祖大師皇父整我六師以修我戎旣敬旣戒惠此南國王謂尹氏命程伯休父左右陳行戒我師旅率彼淮浦省此徐土不畱不處三事就緒赫赫業業有嚴天子王舒保作匪紹匪遊徐方繹騷震驚徐方如雷如霆徐方震驚王奮厥武如震如怒進厥虎臣闞如虓虎鋪惇淮濆仍執醜虜截彼淮浦王師之所王旅嘽嘽如飛如翰如江如漢如山之苞如川之流緜緜翼翼不測不克濯徵徐國王猶允塞徐方旣來徐方旣同天子之功四方旣平徐方來庭徐方不回王曰還歸【一章士師平上通戎音汝與祖父爲韻戒國去入通三章子音祖與遊騷爲韻霆驚自爲韻五章上三句平去通六章上二句平入通】

王肅主毛以爲王不親行王基主鄭以爲王自親行鄭說是也王𨿽親行仍命大將統之非宣王自將也淮南北皆有夷初無主名徐則淮北之大國而諸夷所服屬者【陳氏】詩明言徵徐國淮濆特所經歷及駐師之地【鄒氏】不必言伐淮北之夷也愚按江漢不侈戰功而常武蹈厲者蓋淮南諸夷恃徐爲固今徐方自救不暇【二師並出義已見前】諸夷失恃莫敢鴟張穆公挾江漢之師往壓其境便已俯首帖服徐國介荊淮之間地大力彊負逺僭號不知夜郎與漢孰大由來舊矣非大振兵威不足以挫其鋒而奪之气又穆公稟奉廟謨所用者不過江漢卒徒玆則六師齊出天子親在行間威靈聲焰自與遣將者不同詩之體制自當有別然曰惠此南國曰王猷允塞曰王曰還歸未嘗有究武窮兵之意非江漢尙文徳此篇尙武功也又按常武名篇與下武同例二字當連屬取義衍序謂有常徳以立武事割裂添贅立解迂曲而諸家泥於武不可常卒無確詁竊以禮樂徵伐自是治天下之常道武王之樂可名大武宣王之詩何不可名常武乎若謂召公意在陳戒詩之美戒豈在篇名不當以髙叟爲詩之法求之也一章述命元帥以統六師也天子親徵威嚴光顯故先以赫赫明明冠其篇後乃言王於卿士之中擇大將而命之也所命之大將則周之世臣以南仲爲大祖者其官則大師其人則皇父也整我六師以修我戎者比其什伍勒其部分以飭我用兵之事也【張記】旣敬者居如守行如戰也旣戒者臨事而懼不輕敵也【古義】惠此南國者徐戎挺亂南國皆被其害今將徵之以除暴安民也【詩緝】二章述命司馬以定方略也王親命元帥而令內史命程伯休父爲司馬以副之左右陳行戒我師旅者左右陳其行列而戒敕之【鄭箋】使循淮水之浦涯省察徐土之動靜毋得規便趨利致失機宜蓋師未行而廟算定也三事卽所謂三事大夫者【箋謂三農之事今用毛義】王師之出六卿皆有職掌各行飭辦事事就緒【田間】可以馬到成功不致淹畱久處此亦命休父之辭言軍需齊備無虞缺乏汝但稟承節度早致凱旋可耳【田間謂命三事者非】三章述王師啟行也首言赫赫明明者聲靈之逺加此言赫赫業業者威令之振肅故曰有嚴天子也【詩貫】舒徐也保安也【毛傳】作行也【鄭箋】紹糾也遊遨遊也【集傳】嚴則疑於紹而匪紹也舒則疑於遊而匪遊也徐方初聞王師之出便已絡繹騷動及王師漸次近淮先聲所播有以震動驚懼之如雷霆之未加於物而徐方則已震驚矣【詩貫】所謂先人有奪人之心也四章述王師駐淮也王奮其威武而雷霆其聲勃怒其色【鄭箋】前其虎臣如怒虓然【毛傳】厚陳其兵於淮水之涯防【孔疏】就執其眾而囚系之【孫臨】蓋於淮濆立營壘也淮北諸夷與徐鉤結必有爲之細作以探軍情者抑或徐人伏匿於此欲爲窺伺之計行兔脫之謀故就執之以破其姦非臨敵也【箋以爲臨敵又以爲執降皆非也】截斷也【說文】猶堵截也【古義】堵截淮浦而駐師其所者一以斷其聲援一以防其奔逸【田間】此卽命將時預定之規猶漢書所謂防匈奴右臂也萬時華曰淮者徐夷出沒之地王師來自西北若惟直搗順攻不爲東南壅絕之計彼將歷淮浮海而王師亦有所難及今師之所至不曰鋪惇淮濆則曰截彼淮浦彼不得越淮南下其來同也固其所哉此所以爲王猶允塞也五章述移師徵徐也【詩緝】淮上之醜虜旣執師遂北指錢氏詩學謂必江漢之師已壓淮境而後進兵逼徐張氏詩貫謂王駐行在未嘗親至徐方或當然也嘽嘽閒暇有餘之貌【鄭箋】此言移師在道之軍容如飛如翰迅疾也【集傳】如江如漢盛大也【鄭箋】如山包裹靜不可撼也如川長流動不可禦也【張記】緜緜不可絕翼翼不可亂也不測不可知不克不可勝也【集傳】濯徵謂舊染污俗一徵而盡洗濯之【古義】所謂惠此南國也六章推本王猶言徐服而天下定也猶謀也【集傳用蘇說訓猶爲道今從毛傳】允信也【鄭箋】塞實也【集傳】王謀信實者王以仁義行師旣敬戒以惠南國而又老謀深斷周匝完固如截淮浦不畱處之類也來歸附也來者未必同同則無不來故言來又言同也大將之敬戒副將之陳行虎臣之致果王旅之用命皆天子精神所鼓舞故曰天子之功也【張記】先言四方旣平後言徐方來庭者宣王徵伐四方皆已平定獨徐方未服今始來庭是來庭在四方之後也【田間】又曰徐方不回者中心誠服不復回轉猶言南人不復反也【田間】王曰還歸收應不畱處句作結張元岵曰自赫赫明明至此何等气勢而以王曰還歸四字收之眞如金聲一震萬馬齊斂言外有武不可黷之意愚按夷厲以來威靈不振宣王親總六師出臨淮浦眞有復覩漢官威儀之象然或將驕師老安得時雨其蘇先之以敬戒申之以不畱處而皆本於謀之允塞可謂王者之師矣朱公遷謂中興之功非威武不能致殷武之頌髙宗亦然此常武之義也○楚語觀射父云重黎氏世敍天地而別其分主其在周程伯休父是也當宣王時失其官守而爲司馬氏郡國志雒陽有上程聚古程伯休父之國一統志直鳯陽府泗州古徐子國徐城在州北五十里玉海徐嬴姓伯益佐禹有功封其子若木於徐黃才伯曰禹貢曽氏解云淮源出於豫境至徐之間始大其泛濫爲患無在徐州則自豫至淮皆有淮浦而鎬京又在豫西欲至徐必取道於豫故率淮浦省徐土就所經之淮浦言鋪淮濆截淮浦就所至徐州之淮浦言

瞻卬昊天則不我惠孔塡不寧降此大厲邦靡有定士民其瘵蟊賊蟊疾靡有夷屆罪罟不收靡有夷瘳人有土田女反有之人有民人女覆奪之此宜無罪女反收之彼宜有罪女覆說之哲夫成城哲婦傾城懿厥哲婦爲梟爲鴟婦有長舌維厲之階亂匪降自天生自婦人匪教匪誨時維婦寺鞫人忮忒譖始竟背豈曰不極伊胡爲慝如賈三倍君子是識婦無公事休其蠶織天何以刺何神不富捨爾介狄維予胥忌不弔不祥威儀不類人之云亡邦國殄瘁天之降罔維其優矣人之云亡心之憂矣天之降罔維其幾矣人之云亡心之悲矣觱沸檻泉維其深矣心之憂矣寧自今矣不自我先不自我後藐藐昊天無不克鞏無忝皇祖式救爾後【一章瘵側例反二章有與收韻奪與說韻田人罪隔韻四章忒慝識織韻背倍事隔韻五章富方二反六章隔句韻七章後音戶鞏音古後鞏祖後韻】

旻天疾威天篤降喪瘨我饑饉民卒流亡我居圉卒荒天降罪罟蟊賊內訌昏椓靡共潰潰回遹實靖夷我邦臯臯訿訿曽不知其玷兢兢業業孔塡不寧我位孔貶如彼嵗旱艸不潰茂如彼棲苴我相此邦無不潰止維昔之富不如時維今之疚不如玆彼疏斯粺胡不自替職兄斯引池之竭矣不云自頻泉之竭矣不云自中溥斯害矣職兄斯不烖我躬昔先王受命有如召公日辟國百里今也日蹙國百里於乎哀哉維今之人不尙有舊【詩貫茂音每五章富方二反疚音幾詩貫引轉音以六章頻轉音蓬七章舊音忌裏哉舊平上去通】二篇序皆謂凡伯刺幽王大壞集傳則以瞻卬刺王嬖褒姒任奄人召旻刺王任用小人今按首篇以刑罰之濫致人亡蟊賊罪罟未嘗不言小人而以褒姒爲主次篇以饑荒之困至蹙國內訌自中未嘗不兼褒姒而以小人爲主奄人居宮府之間相倚爲姦亦時所必有特非詩意所重耳國語史伯曰虢石父讒諂巧從諛之人也而立以爲卿士與剸同也棄聘後而立內妾好窮固也侏儒戚施實禦在側近頑童也周法不昭而婦言是行用讒慝也不建立卿士而妖試幸措行暗昩也可與此二篇互證瞻卬一章言天降大厲以亂國也大厲指褒姒三章維厲之階承此說也塡與塵同【釋文】塞也【說文】天不我愛人心抑塞不安又降此大惡之人以敗亂之使邦國騷擾而士民皆病如蟊賊之疾害禾稼無有止息者然【鄭箋】罪罟不收靡有夷瘳卽蟊疾靡屆之實蓋此軰張設网羅不加收斂前痏新創繼續而起無復平愈之期故靡屆也【鄭箋以四句排講蘇氏遂以蟊賊罪罟爲兩義後儒至析下章語分承之何黃如又以蟊賊指小人蟊疾指褒氏穿鑿破碎益不可據】二章申言罪罟不收之事酷由於貪故先言奪人所有後言出入人罪兩人字指諸侯卿大夫【鄭箋】此彼字則兼士民言也【古義】上四句是罰下四句是刑刑罰顚倒如此所謂蟊疾也三章推原禍本在褒姒也士多才智則能興國婦有才智則能傾國【本義】今王以哲婦爲美而嬖之適使爲妖亂如鴟梟而已工於語言爲長舌褒姒之所以能爲厲者以有長舌爲之階【田間】易系辭傳亂之所生也則言語以爲階語意略同【諸儒皆以厲爲亂以階屬褒姒似與有長舌不蒙下句亂字亦復今從箋訓厲爲惡】向以天不惠我而降亂由今觀之亂匪天降也生自婦人耳蓋婦人與奄寺相倚其性隱鷙意之所極不可以情理諭止匪教匪誨者猶言不可教誨云爾【舊說未融】四章言婦寺鉤結外廷干預朝政借罪罟以罔利也鞫窮也【鄭箋】窮理罪人也【說文】忮害忒變也【毛傳】譖不信也【鄭箋】不信猶誣也竟終也【鄭箋】以忮害之心鞫人而出以變詐始誣以罪終又自反其辭卽所謂收無罪說有罪者政以賄成故也此其爲惡豈不已極而王且曰是胡足爲慝也【髙鼎熺詩說】方且張設罪罟奪人所有如賈收三倍之利焉君子斥幽王【舊謂通指在位竊意在位之人詩方斥爲蟊賊安得復以君子稱之】是識者利析秋毫之謂卽所謂有土田奪民人者史記言虢石父善諛好利王用之此其證也末二句結到婦人休蠶織而預公事則前文所稱咎有所歸洵乎亂之生自婦人矣此章與第二章

相承又歸責於君子之識利以起下章也【舊解未融】五章乃専責幽王也刺責富福也【毛傳】介大也【集傳】天何以責王而見變異神何以不福王而有災害【鄭箋】王不反躬修省將有敵國之大患捨之不忌而惟予忠言是忌乎不弔不祥不畏於天也威儀不類不敬其身也【解頤】善人又復廢退無人輔之則國之殄瘁宜矣【集傳】此章與第一章

相承令王自思昊天不惠之故又特提介狄以致驚覺蓋驪山之禍詩人已逆覩之矣【萬氏】輔慶源曰女禍之烈也自古寵任婦人多致外患之起六章承上章而重人亡之痛也罔罟也【毛傳】卽首章所謂罪罟上章所謂天刺也天降禍以爲网羅【詩緝】多而且近惟賢人庶可救耳人之云亡其憂且悲也何可以言諭哉七章望其悔悟攺圖法祖以自救也以湧出之泉所由者深諭憂所從來者久【鄭箋】蓋自褒姒初進已憂之矣【徐光啟】不自我先不自我後怪其何故正當之也【鄭箋】又言天𨿽髙逺無不可以固之之理王苟大攺前轍不辱其祖宗則往不可諌來猶可追所謂式救爾後也【詩緝】愚按凡伯拳拳之忠尢在無忝皇祖一句蓋皇祖化始刑於故鐘鼓之奏葉於房中內助之功參於十亂幽王乃寵信邪媚之婦煽其妖椓豈不辱及皇祖詩人之意蓋在黜褒姒以絕禍本爲皇祖一洗其辱與泛陳念祖者不同召旻一章言嵗饑民散中外皆困也天仁閔下覆而今迅疾其威怒卽前篇天何以刺也天篤降喪以下皆疾威之實居國中圉邊境也【鄭箋】居圉卒荒𨿽據饑饉流亡言而日蹙之勢已成矣二章言天災由於用小人也天降罪罟卽前篇天之降罔【呂記】訌潰也【毛傳】謂惑亂也昏椓奄人也昏其官名椓謂毀陰者也【鄭箋】蟊賊之人交通褒姒以相惑亂爲奄寺者曽莫供其職事爲之禁斷【古義】言其表裏串結潰潰然惟邪是行【蘇氏】而王乃使之治平我邦【集傳】所謂小人之使爲國家也三章言用捨倒置也臯臯頑不知道也訿訿窳不供職也【毛傳】小人情狀如此王曽不知其玷缺而兢業供職之人甚久不寧且至貶斥其位十月之交云黽勉從事不敢告勞無罪無辜讒口囂囂正謂此也四章申首章之義【詩所】而重致嘆憫也潰遂也【毛傳】如彼嵗旱艸不遂生而茂盛謂瘨我饑饉也如水中浮苴逐水而棲【毛傳】謂民卒流亡也此邦卽蟊賊靖夷之我邦相視之而無不潰亂謂居圉卒荒也【詩緝邶谷風有洸有潰潰怒也小旻是用不潰於成召旻艸不潰茂潰遂也潰潰回遹無不潰止潰亂也項氏雲水之潰者其勢橫暴四出故怒之盛者爲潰怒遂之盛者爲潰遂亂之盛者爲潰亂皆一理也】五六兩章申二章三章之義【詩所】而歸責於王也昔富仁賢今富讒佞【毛傳】是維昔之富不如時也今則病賢【毛傳】亦未有如此之甚者【詩緝】是維今之疚不如玆也疏粗粺精猶君子小人之不同【蘇氏】彼小人也斯君子也小人曷自替廢以避君子乎【集傳】兄況同玆也【毛傳】小人之不替主於玆之引而用之謂王也【詩所】小人日用則內外耗竭頻厓也【毛傳】池水由外灌而溢今竭矣而以爲不由於外泉水由中注而滿今竭矣而以爲不由於中諭內外交訌而王不知也溥徧也【鄭箋】自內至外害無不徧而王益寵任而大之有不烖禍及於我躬者乎爲王言之而曰我躬者猶曰我居圉我邦云爾七章欲王用賢以救亂也先王謂文武召公召康公奭也【鄭箋】日辟日蹙以國勢言借百里以形容之耳【古義】文王化行南國武王遂有天下召公助流政教與有力焉今則犬戎內侵諸侯外叛所謂辟與蹙者蓋亦有其事矣又嘆息哀痛而言今世𨿽亂豈不猶有舊徳可用之人乎【集傳】蓋猶望王之用之也誠用之則必去蟊賊易昏椓而專委任焉則天威霽而饑饉消居圉不至卒荒矣詩人所爲垂涕泣而道也按前篇言人之云亡或以罷黜去國或以知幾逺遁非盡死亡也本篇所稱兢兢業業孔瘨不寧者非其人與至於易世而罔或耆壽俊在厥服則此等舊人終於淪棄槁項巖穴久矣豈不惜哉蘇傳謂首章稱旻天卒章稱召公故謂之召旻序下言閔天下無如召公之臣衍說也劉安成曰此詩居變雅之終第七章

又居此詩之終慨然有懷文武召公之盛以見亂極思治之理其亦猶下泉之終變風與王半山曰詩始二南故國風終於美周公二雅終於思召公潘笠江云瞻卬言內惑於嬖妾召旻言外嬖於小人蓋內有褒姒之寵則外無召公之臣低昂輕重之勢如持衡然故曰後宮色盛則賢者隱微羣婢倡言則善類喑啞邦國殄瘁恆必由之二詩非萬古永鑑哉愚按小雅刺幽諸篇危辭切指讀之悚然神驚大雅刺厲幽之詩立意正同而辭气特加包涵非獨稱天述祖爲能得其大也左傳稱曲而有直體一言爲知其季札之謂矣

虞東學詩卷十﹤經部﹐詩類﹐虞東學詩﹥

欽定四庫全書

虞東學詩卷十一

宗人府主事顧鎭撰

周頌

鄭康成曰周頌者周室成功致太平徳洽之詩其作在周公攝政成王卽位之初頌之言容天子之徳光被四表格於上下無不覆燾無不持載此之謂容於是和樂興焉頌聲乃作按漢書髙堂生傳魯徐生善爲頌師古注頌讀與容同蘇林曰漢舊儀有二郎爲此頌貎威儀事據此則序言美盛徳之形容於義諦矣魯人作頌義兼禱祝非復西京之舊後世仿之益務恢張皆沿流而昧其源者也疏曰雅不言周頌言周者以別商魯蓋孔子所加又曰頌多爲祭祀而作故序稱祀告及朝廟惟敬之小毖不言廟祀而承謀廟之下亦當於廟進戒於廟求助耳詩所曰頌者祭祀之樂歌自天地以及宗廟百神無非祭者然天地至大不可以形容也故郊祀明堂惟言配者之功徳而已余則自宗廟類及之而助祭之詩附焉舊謂周頌多不叶韻今細求之亦自有韻特韻多轉注與風雅不同故疑其無韻耳古今固無無韻之詩也

淸廟之什

此什所編爲宗廟卽政巡守明堂郊祀配天之樂歌皆周公制作時所定自不容有後王之詩錯雜其問詩所曰其篇先以文王者四始皆文王也

於穆淸廟肅雝顯相濟濟多士秉文之徳對越在天駿奔走在廟不顯不承無射於人斯【相轉音澁杜甫詩恰似春風相欺得白居易詩爲問長安月如何不相離自注相入聲下四句天承人韻】

淸廟三篇序以首篇爲祀文王次篇爲太平告文王三篇爲奏象舞是三詩皆祀文王之樂矣三詩當爲一祭所用儀禮義疏謂升歌淸廟舉淸廟以包維天維淸是也序下言周公旣成洛邑朝諸侯率以祀文王諸儒皆引雒誥王在新邑烝祭歳以實之【集傳李解補傳詩緝】然書言文武並祭而此詩獨言秉文之徳不得謂統於所尊【安成】遂遺武也獨錢飲光引雒誥王肇稱殷禮祀於新邑爲說此本周公告王之言原非實事然王氏謂殷禮疑卽十二月之祭陳定宇駁云十二月之祭不過以周公畱雒就烝以告文武耳此曰殷禮乃非常大祭豈十二月之祭足以當之蓋三月後以至十一月王必嘗至雒都行大祀禮受大朝賀今脫去矣其說甚讜愚按雒都新建周公首以祀新邑誨王豈有延至冬烝卽以畱公祭告抵塞故事觀下王答周公之辭曰惇宗禮稱秩元祀咸秩無文又曰予小子其退卽辟於周分明王已至雒舉行殷禮退而歸周非但如陳氏意之而已雒誥本多脫簡卽以此詩補其殘闕可也穆深遠也【集傳】肅然淸靜謂之淸廟【賈逵】顯先也濟濟眾也【鄭箋】顯相助祭者多士執事者【詩所】二者皆肅敬雝和秉持文王之徳【詩貫】蓋肅雝本是文徳轉從與祭執事之人形出愈見其徳之入人深也越於也【鄭箋】駿大而疾也【集傳】心思冥會瞻對匪遙見文王之在天焉精神踴躍趨蹌恐後如文王之在廟焉兩在字指文王之在人心者而言【田間】卽下無射於人也不顯不承猶周書言丕顯丕承【古義】非文王之徳光顯於無窮繼承於不替安能無射於人如此【詩所】卽廟中以槪天下也【徐鳯彩】按樂記淸廟之瑟朱而疏越一倡而三嘆有遺音者矣注云遺余也劉原父誤以遺棄釋之後儒遂疑是篇無韻故並論之古義以序及蔡邕獨斷之說考之我是季秋大饗所用淸廟乃洛邑初成特奉文王以配帝之樂歌觀詩中秉文之徳對越在天可見其季秋配帝別有我之篇而此詩移以他用有五處焉祭統云大嘗禘升歌淸廟下而管象天子之樂也周祖文王故大嘗禘皆歌之也文王世子云養老之珍具遂發詠焉反登歌淸廟旣歌而語以成之也下管象舞大武陳祥道謂養老必歌淸廟下管象者以文王善養老故也仲尼燕居云大饗兩君相見升歌淸廟示徳也下而管象示事也以諸侯之長二王之後得與配帝之祭肅雝顯相之贊播之聲詩榮莫大焉故於盛禮用之也明堂位云以禘禮祀周公於太廟登歌淸廟下管象以此禮始作於周公故報以重祭所以康周公非以賜魯也逹此五者而升歌淸廟之義明矣

維天之命於穆不已於乎不顯文王之徳之純假以溢我我其收之駿恵我文王曾孫篤之【命與純韻收與篤韻命轉音民漢北海相景君銘命葉親篤從徒對切轉平】

此升歌之第二終也舉天命文徳並言不必言配言如分明文王一天矣【詩牖】易曰天行健此天命之不已也又曰君子以自彊不息此文王之不已也於文徳言純中庸所謂純亦不已也【補傳】穆與顯對互言之其實天命之流行賦與者未嘗不顯文王之徳之蘊未嘗不深逺也【朱公遷】假大也【蘇氏】溢盈溢也【鄭箋】文王之徳甚大其餘澤浸被於我也【徐元扈○不必依左氏作何以卹我】收聚也【毛傳】駿惠大順也【鄭箋】純徳主於翕聚故曰收無斯須毫釐違戾故曰大順【詩牖詩緝】心法於不朽子孫世世相續便是篤厚猶言世徳作求也上篇以人心見祖徳此篇說孫子而歸重祖徳兩篇皆以徳言下篇言典方是治法耳【詩牖】陸堂以此爲獻尸之樂詩所以爲祭而受福之詩其說皆起於鄧元錫但升歌三終禮無分屬三時者故不敢信○古義章首以文王與天對明是宗祀配帝之語

維淸緝熙文王之典肇禋迄用有成維周之禎【典禋平上通成禎自爲韻】

此升歌之第三終也序云奏象舞而列之升歌者劉原父謂舞象則先歌維淸是舞在下而居後歌在上而居先其得爲升歌明矣按禮經言歌淸廟者必與管象相連康成注禮皆以象爲武王之舞不主此詩然武王之舞自名大武與象別文【見文王世子明堂位等篇】禮無名武王之舞爲象者惟文王之舞名象見於左傳【象箾南籥】及此序則禮經之象卽此詩之象又明矣顧序惟言舞不言管此詩旣爲升歌又入管吹其義未詳張次仲云歌闋堂下吹管則合樂而舞蓋一詩而兩奏之豈或然歟淸者不淆緝者有常熙者光大【集傳訓淸爲淸明則與熙義相王氏訓熙爲廣則與他篇緝熙義不符今用張記】皆言文典之美也典者文王造周之法【郝敬】前二篇以徳言仲尼燕居所謂示徳也此篇以典言所謂示事也肇禋卽洛誥所謂肇稱殷禮【洛誥云禋於文王武王則禋不必獨爲祭天之名今據雒誥之言與淸廟之序相終始也】迄用有成維周之禎言迄今洛都告成開周家卜世之禎皆文典所貽亦曾孫篤之之意也【諸家都以迄字連上肇字取義故不得眞解今云所以肇稱殷禮者由今洛功迄已告成則迄字原非贅設】○讀詩記曰周公宗祀文王於明堂所謂肇禋以文王配帝始於此也古義因洛邑成而宗祀正所謂告成事之祭耳又箋云象舞象用兵時刺伐之法武王制焉疏謂文王時有擊刺之法武王象而爲舞詩之作則於成王時也杜預注左云象箾舞所執南籥以籥舞也皆文王之樂正義雲杜言皆文王之樂則象箾與南籥各是一舞南籥旣是文舞象箾當是武舞也按陸徳明釋文箾音朔正義引上林賦捎鳯凰釋之而於韶箾之箾又音簫正義引虞書簫韶九成釋之一字兩音兩訓殊不可據愚謂象箾韶箾當作一音象箾南籥當作一舞禮記義疏言象吹以管而舞以籥則左傳所紀原非兩舞而象非象用兵時刺伐之法矣周舞之見於禮經者三曰象曰勺曰大武勺卽酌【師古】酌之詩曰於鑠王師而康成以爲文舞【見內則注】象之詩曰文王之典而康成以爲武舞此皆不可曉者朱子以勺爲武以象爲文合依朱子說

烈文辟公錫玆祉福惠我無疆子孫保之無封靡於爾邦維王其崇之念玆戎功繼緒其皇之無競維人四方其訓之不顯維徳百辟其刑之於乎前王不忘【公疆邦崇功皇刑忘古東江陽通押福轉音甫保轉音補福保自爲韻】

序曰成王卽政諸侯助祭也疏曰周公居攝七年致政成王成王乃祭祖考戒諸侯蘇氏曰序言卽正非卽位也則周公未嘗攝位明矣集傳以此詩爲獻助祭諸侯之樂歌申補序義最諦朱氏疏義曰儀禮賔三獻屍主人酌酒獻賔歌烈文其在此時歟烈言其功文言其徳【補傳】此功徳顯明之諸侯夾輔王室以興國祚錫是有天下之祉福以惠我無疆之休使子孫世世保之也【詩緝】無封靡於爾邦四句乃告戒之辭言爾無封殖以專利無侈靡以傷財則王當崇尙之又念汝有此開國之功【戎當訓汝不當訓大】當使後之以序相繼者益務恢張前烈而皇大之則爾之子孫與我之子孫共相保於無窮矣蓋誡勉之亦以致其祝願也無競維人四句特頌美前王以感發之與末句是一串語【田問】言莫彊於人盡人道則四方其訓行之莫顯於徳顯其徳則百辟其刑法之【解頥】前王所以統四方定百辟者由此也不曰不忘前王而曰前王不忘又加之以嘆辭黃實夫謂感發諸侯不盡之意得其防矣本義分兩章以下章爲臣戒君之辭破碎非頌體自當以集傳爲正

天作髙山太王荒之彼作矣文王康之彼䢐矣岐有夷之行子孫保之【䢐依集傳從沈括作岨岐字斷句末句不入韻麟趾騶虞文王有聲之結皆然陸圻云今樂府與尾聲多不用前韻者】

序曰祀先王先公也集傳則爲祭大王之詩陸奎勲謂岐山有太王廟武成祀於周廟爾時應有樂章愚按周之祖廟自在鎬京而岐周肇基之地根本所在故疏家言有別廟如武成所敍則先王先公悉在不獨太王廟矣何以獨祭太王乎此詩之祀自在周公定禮後爲成王祀周廟之詩與武成大祀無渉顧詩言太王文王而序兼及先公者蓋太王自豳遷岐文王自岐遷丰始終岐山之事者二王也述二王興岐之績以告先公所謂以成功告神明者歟先儒以祫祭當之則非也季氏解頣謂此祀岐山之樂歌引易王用享於岐山爲證其說不爲無據然享岐山安知非卽祀周廟事無容創爲別說張叔翹云周家王業實始於岐故大雅歌其帝省周頌謂之天作作起也【歐陽】髙山岐山也【鄭箋】以岐山爲髙山又以爲天作美大之也【補傳】荒治也【集傳】大王荒之緜詩前七章之義備矣【詩貫】兩彼字皆指岐山【後王不得彼先王今從張記】康安也謂奠安之彼作矣承首句言文王康之孟子述治岐之政備矣【王氏】彼岨矣岐【從集傳】有夷之行皇矣二三章之言備矣彼險僻之岐山人歸者眾而有平易之道路子孫當世世保守而弗失也【集傳】劉氏曰始作之固自乎天終保之亦系乎人張叔翹謂太王以一岐山而基王迹後世子孫不能以天下守岐山然後知詩人之語所慮者深逺也

昊天有成命二後受之成王不敢康夙夜基命宥宻於緝熙單厥心肆其靖之【詩貫密轉音繆與受爲韻心靖平上通】

序曰郊祀天地也通典周制禋祀畢獻後天子舞六代之樂若感帝及迎气舞當代之樂其樂章用昊天有成命也蘇氏轍曰此詩有成王不敢康執競有不顯成康世或以此爲成王誦康王釗也然則周頌有康王后詩矣周公制禮禮之所及樂必從之樂之所及詩必從之頌之施於禮樂者備矣後世無容易之今集傳攺爲祀成王之詩其辧有四一謂古無合祭天地之禮按疏言爲南郊祀所感之天神於北郊祀神州之地謂二郊皆用此詩耳不言合祭也一謂此詩言天不及地若於方丘奏之於義何取按周禮以禋祀祀昊天上帝不言方澤義疏云以與禋祀昊天同也天地之徳同歸罔極王者稱受命於天不稱受命於地豈父天而不母地乎祀天之詩未嘗不可祀地也一謂以國語証之其爲祀成王之詩無疑按國語道成王之徳句韋昭注云是詩道文武能成王徳又國語金奏肆夏樊遏渠呂叔玉注云肆夏時邁也樊遏執競也渠思文也朱子於時邁注旣用呂說又以執競爲昭王后詩是朱子亦不能定其說矣一謂周之後王獨不得褒顯其先王是固然已然郊禘爲一朝大典周公不容不爲手定今此詩之祀天地攺爲祀成王雝之禘太祖攺爲祭文王周頌樂章偏闕此二大祭所未安也故仍從序說範逸齋曰郊祀以後稷配此篇爲天地之樂章思文爲后稷之樂章成命定命也成王當依箋作成此王功基者積累於下以承借乎上也宥宏深也宻靜宻也【集傳】肆故今也【爾雅】靖安也【集傳】言天祚周以天下旣有定命矣文武受之成此王功不敢自安其夙夜積徳以承借天命者宏深而靜密仲尼燕居謂無聲之樂其防深矣於是又嘆美而言二後繼續光明者顧命謂昔君文王武王宣重光是也【田間】單厥心者於民物遐邇之祭無所不盡其心故今得承二後之功徳共享安靖而永受天命也○按天地之祀二至異時方圜異位蒼黃異色器幣異物六變八變異樂周禮炳然無可疑者由漢以來始有夫婦共牢南郊合祭之說其事成於王莽而宋世儒者乃援據此序以傅會其說蘇子瞻且創爲六議爭之殿廷【元祐七年】議莫能一至淳熙中朱子爲先朝南北郊辧謂古者天地未必合祭日月山川百神亦無一時共享之禮古時天子躬親行事豈有祭天卻將上下百神重疊累積並作一祭耶且郊壇陛級兩邊上下皆是神位中間恐不可行朱子之辧出而合祭之不可明矣近世又有張其說者故因說是詩而並論之

我我享維羊維牛維天其右之儀式刑文王之典日靖四方伊嘏文王旣右饗之我其夙夜畏天之威於時保之【牛音疑右音以牛右方饗俱平上通夜音豫保讀補】

此宗祀文王於明堂以配上帝之樂歌【序傳合】程子曰萬物本乎天人本乎祖冬至祭天而以祖配气之始也萬物成形於帝人成形於父季秋享帝而以父配成物之時也禮書郊曰天所以尊之故以稷配亦以尊稷也明堂曰帝所以親之故以文王配亦以親文王也語類爲壇而祭故謂之天祭於屋而以神祗事之故謂之帝質疑明堂之祀上帝其爲昊天上帝及五帝可知【禮書說】康成以上帝爲五帝而不及天王肅以上帝爲昊天上帝而不及五帝皆與禮經不合按周禮小宗伯兆五帝於四郊因吉土以饗於郊家語孔子曰天有五行分時化育以成萬物其神謂之五帝馬貴與爲五帝者五行之主而在天猶五嶽爲五方之主而在地也五帝不出天之外而謂五帝卽昊天則不可五嶽不出地之外而謂五嶽卽后土則不可後世乃立靑赤黃白之祠後儒又加以威靈仰赤熛怒白招拒汁光紀含樞紐之號後又分爲六天其說多出於緯書不足據也家織簾曰明堂之作武王時已有之樂記曰武王克殷祀於明堂而民知孝是也不獨武王時有之通典曰黃帝拜祀上帝於明堂則明堂爲祭祀之所上古已然惟宗祀配帝之禮則昉於周公故孝經以此贊周公之孝後世誤執嚴父之說以啟紛紜惟東漢明帝時以光武配明堂迄章安而後不識變者以爲近古朱子謂此是周公創立一法文王配天永爲定制後世嚴父之說亂了斯言足破千古之惑奉也【鄭箋】享獻也【毛傳】右尊也神坐東向在饌之右所以尊之也【集傳】臨之於右以享我祭猶云如在其上也【古義】季氏解頣曰祭法燔柴於泰壇用騂犢則明堂祭天當用特牛而有羊者周禮羊人積共羊牲謂積柴祭天則用羊實柴也先柴而後獻故維羊在維牛之上者奉羊以供柴享者獻牛以供祀也安成劉氏曰不敢必天之享而以其字言之儀式刑皆法也【集傳】累言之謂法之不已【詩緝】惟天惠民惟文王之典足以安民我法文王之典日月施行之以安四方則天必錫福於文王而右饗我祭矣【舊謂文王錫福祀天而謂文王錫福可乎其右旣右語勢一呼一應則右饗亦應屬天蓋錫福文王卽是錫福子孫處天旣右饗則文王右饗不待言矣今用詩緝說】我其夙夜爲祭後言之也錢氏曰天之威卽從右饗中見天人相去甚邇能饗我卽能棄我不畏其威而能常保其右饗乎畏之如何只是常法文王之典以靖四方耳【古義】讀詩記曰法文王所以法天畏天所以畏文王天與文王一也○淸廟之祀明堂在雒都康成謂周公攝政乃立明堂於王城此雒都告成之特祀維淸所謂肇禋也此明堂在鎬京乃每嵗季秋大饗之禮楊氏復曰明堂王者所居以出教令之所非王者之常居也疏家云在國之南丙巳之地三里之外七里之內𨿽未可據然必森嚴淸靜周人祀上帝於明堂而以文王配者此也王叔晦曰明堂制度諸家皆以臆度月令失之誕大戴記桓氏新論失之侈蔡氏失之離晏子所傳陋而非禮公玉帶所圖詭而不經愚按明堂之制當以考工記爲正考工記匠人職云周人明堂度九尺之筵東西九筵南北七筵堂崇一筵五室凡室二筵如是而已朱子言當有九室如井田之制亦與考工不合

時邁其邦昊天其子之實右序有周薄言震之莫不震疊懷柔百神及河喬嶽允王維後明昭有周式序在位載戢干戈載櫜弓矢我求懿徳肆於時夏允王保之【子轉音走與後爲韻見漢書敍傳位與矢韻夏與保韻夏音戶保音補】

序曰巡守告祭柴望也疏曰宣十二年左傳云昔武王克商作頌曰載戢干戈明此篇武王事也國語稱周公之頌曰載戢干戈明此詩周公作也時邁其邦敍時巡之事也有天下曰天子子之者使有天下爲人神主也時邁而首及昊天正柴望之事郊特牲雲天子適四方先柴武成謂庚戌柴望大告武成是也【黃氏】右助也【鄭箋】序者帝王之傳序【曹氏】謂以周繼夏商也【錢氏】實字與其字相承若爲問答者然昊天其子之乎曰天實右序有周矣【詩緝】何以徴之卽今巡守所至薄言震動之諸侯已莫不悚懼武成謂華夏蠻貊罔不率俾是也【黃氏】祭告所及用以懷來柔和之【毛傳】百神河嶽已莫不效順武成謂告於皇天后土所過名山大川是也【黃氏】此皆右序之實驗信乎王之爲人神主矣明昭者光明著見之義武成所謂昭我周王天休震動者是也【古義】又防上昊天其子言曰天實明昭有周矣【詩緝曰右序有周明昭有周語意正同明昭不言實者承上省文也故兩節結語皆以允言之】式用也【鄭箋】次序諸侯之在位者謂以慶讓黜陟之典差次之【詩緝】武成謂庶邦冡君曁百工受命於周是也【黃氏】諸侯旣已式序無所復事武功干戈弓矢則戢之櫜之惟求美徳以布陳於中夏蓋勘亂以武致治以文求者講求之義懿徳所包者廣凡可以綏太平者皆是【古義】武成謂歸馬放牛以致拱而天下治是也【黃氏】此皆明昭之實事信乎王之能長保天命矣旣右序之又昭明之是天之子之也【詩緝】愚按古人頌不忘規我篇曰於時保之此篇曰允王保之可識古頌之體○疏曰春官鐘師以鐘鼓奏九夏王夏肆夏昭夏納夏章夏齊夏族夏陔夏驁夏彼注引呂叔玉云肆夏樊遏渠皆周頌也肆夏時邁也繁遏執競也渠思文也按襄四年左傳穆叔如晉晉侯享之金奏肆夏之三不拜對曰三夏天子所以享元侯也魯語亦載穆叔之辭稱肆夏繁遏渠韋昭注肆夏一名樊韶夏【卽昭夏】一名遏納夏一名渠與呂不合然如韋說則三夏並稱何獨於肆夏辭繁名疊乎其不然必矣又疏述康成之言謂九夏皆詩篇名頌之族類此歌之大者載在樂章樂崩亦從而亡是以頌不能具愚按六笙篇亡而義存九夏旣亡其義安知其篇紛紜之論總不可據今袛舉古儒所及者著之以不沒其說云爾

執競武王無競維烈不顯成康上帝是皇自彼成康奄有四方斤斤其明鐘鼓喤喤磬筦降福穰穰降福簡簡威儀反反旣醉旣飽福祿來反【次句不入韻末節轉韻】序曰祀武王毛鄭皆訓康爲安而歐陽氏謂成康者成王康王也當是昭王后詩集傳用其說李迂仲曰歐說簡直然亦有窒礙不通者其言成康之文如此其屢而言武王無幾豈古人祀先祖之意乎蘇頴濵曰奄有天下不自成康也朱孟章曰先生初說亦取古注後乃更之當以初說爲正競彊也【鄭箋】皇大也【補傳】武王執自彊之心以成莫彊之烈【補傳】豈不顯乎其成王業而安天下也【詩緝】上帝是以益光大之由其能成王業而安天下遂奄四方而有之斤斤然明察無不至言其照臨四方【詩緝】明而能斷【補傳】無競者在此不顯者亦在此也今祀武王之時鐘鼔喤喤而和磬筦而集神之降福穰穰然眾簡簡然大言樂作而神福之也祭祀之威儀反反然重愼【賔之初筵傳】祭終而飲福醉飽卒無違禮【箋疏】福祿亦反復而未艾言禮行而神福之也【詩緝】○樊繁通杜子春曰繁多也遏止也言福祿止於周之多也

思文后稷克配彼天立我烝民莫非爾極貽我來牟帝命率育無此疆爾界陳常於時夏【稷極韻天民韻牟育平入通陸奎動曰界宜讀駕古暮反與夏韻】

此後稷配天之樂歌史記言郊禮有二而皆配以稷家語孔子曰郊之祭也迎長至之日也故周之始郊其月以長至其日用上辛至於啟蟄之月則又祈谷於上帝錢氏曰此迎長至之郊也按昊天有成命已爲南郊之樂而又有思文者郝仲輿曰獻祖之樂當與祀天異思文所以獻祖也生民述事故辭詳而文直思文頌徳故語簡而防深雅頌之體其不同如此【張氏】古義謂貽我來牟據冬至時所見之物言之此不必然按管子言麥熟谷之始段武昌言當正闕之時故養民者以此爲善蓋舊谷旣沒新谷未升絕續之交民命所系今西北方人俱以麥爲大熟故特標以爲民食之本臣工篇亦言來牟同此意也思語辭【集傳】文文徳也【鄭箋】詩緝曰后稷人臣周人推以配天疑於推崇之過於此詩發明之克如克明徳之克【安成】下乃言克配之實也立當作粒【鄭箋】虞書烝民乃粒是也極至也徳之至也【集傳】周語芮良夫曰王人者導利而布之上下使神人百物無不得其極是也來牟麥也【說文】來牟本由天生洪荒以後雜於丰艸后稷辧其種以授之民教以樹藝之法故曰貽也率育徧養也帝欲徧養斯民后稷奉而行之所以克配彼天也無此疆爾界正徧養之事常常道也【集傳】時夏中國也【陳氏】李迂仲曰后稷但養之而已未及教之也乃以陳常於時夏言者蓋民無常產因無常心倉廩實而知禮義府庫充而知榮辱惟其教民稼穡所以能陳常於時夏也按孟子曰使有菽粟如水火而民焉有不仁者乎聖人之功所以同於覆載也祭以配天宜矣○此詩卽韋呂所謂渠者杜子春曰渠大也以後稷配天王道之大也馮疏曰說文云來麰麥也劉向亦謂釐麰麥也韓詩作貽我嘉麰然則來牟一物惟廣雅以牟爲大麥來爲小麥不足據也

臣工之什

此什錯舉內外祭而助祭之詩居半焉雝爲大禘與載見相次者亦以詩有相子肆祀之語而類編之歟詩所曰終以武者周樂之亂章也

嗟嗟臣工敬爾在公王釐爾成來咨來茹嗟嗟保介維莫之春亦又何求如何新畬於皇來牟將受厥明明昭上帝迄用康年命我眾人庤乃錢鎛奄觀銍艾【茹畬帝艾四韻爲長調工公求牟年人名爲韻】

此諸侯春朝助祭事畢而遣於廟之樂歌也孟子述巡守之典其慶譲始於土地田野之治否知先王之於農事常首先天下之政【張氏】故成王遣戒諸侯注意於此舜咨十有二牧曰食哉惟時正此意也【李氏】愚按朱子釋保介謂保介見呂覽月令其說不同然皆爲借田而言是惟借田得名保介詩呼保介而告之事當在耕借後故後世學者皆以借田爲說【張翥鄒忠何揩張次仲錢澄之陸奎勲】疑諸侯助王春祠因預借禮乃遣於廟而戒之歟不戒其身而咨嗟以戒其臣工者所以警切之也【詩緝】在公者公家之事【朱子】王旣錫爾成法有所不知當來咨謀茹度之戒無自專也【鄭箋】此節是統飭之辭下乃専言農事【詩緝】重言嗟嗟者所以重其事於是又戒其保介曰爾今歸國春向莫矣他又何所求乎惟民事不可緩耳爾之新田畬田【三嵗田曰畬】何如哉蓋新墾之田用力尢難故舉新以該舊也【輔氏】春已向莫甚美之麥漸次告成是上帝有明賜而受之不逺矣夏麥者秋稼之占此明昭之上帝終必賜以有年所當命我眾人各具銚鋤之器以治其田奄忽之間已觀其用短鎌以艾禾矣可不歸而求之哉【詩緝】愚按如何新畬春省耕也庤乃錢鎛孟夏循行縣鄙命農勉作也奄觀銍艾秋省斂也皆戒之之意○箋曰保介車右也月令孟春天子親載耒耜措之於參保介之禦間集說曰車右及禦人皆是參乘天子在左禦者居中車右在右置此田器於保介及禦者之間疏謂諸侯耕借勸農則此人與之同車常見勸農之事故勅之也又髙誘呂覽注云保介副也載耒耜置於其間而施用之集傳本此箋曰周之季春於夏爲孟夏諸侯朝周之春故晚春遣之據此則詩言莫春爲周正建寅之月矣朝正之後於此遣之正其時也不應遲至夏之三月且夏三月而勅農事不已晚乎毛傳錢銚鎛鎒銍獲也馮疏銚七遙反削也爾雅作謂之疀【音插】方言江淮南楚謂之臿東齊謂之梩【音駭】鎒爾雅謂之定【音頂】郭云鋤屬呂覽鎒柄尺其鎒六寸注云耨蕓苗也六寸所以入苖間說文銍獲禾短鎌管子云一農之事必有一耜一銚一鎌一鎒一椎一銍然後成其爲農蓋銚鎒銍三器分耕耘刈三用故云然

噫嘻成王旣昭假爾率時農夫播厥百谷駿發爾私終三十里亦服爾耕十千維耦【谷音古耦音懝爾谷裏耦上入通】

序謂春夏祈谷於上帝而詩中未見祈谷意故集傳攺爲戒農官後儒又以戒農官當次於雅不當次於頌何黃如據家語謂旣得卜於禰因戒農官張次仲據竹書謂康王申戒農官告於廟皆欲以戒農官合於告神明之義未免附會詩所謂旣祈谷於上帝因而祭農官於本詩旣字之義爲得矣然祈谷而祭農官於禮無稽詩緝補傳皆言親率農夫爲借田張本蓋知爲借田而又掛礙序說故爲兩岐之論愚按月令祈谷借田其禮相因詩言旣昭假爾本承祈谷而言故序以爲祈谷也豈前篇戒諸侯及後載芟篇祈社稷皆耕借後事而此篇乃祈谷後耕借之樂章歟咨嗟我周之以穡事成王業也啟蟄之祀旣昭假於爾大神矣【烝民言昭格於下商頌言昭格遲遲皆事天也】曰旣者已事之辭我今親率農夫以播種百谷【詩緝補傳】所謂躬耕帝借也駿發爾私以下戒民使勸農業【孔疏】時有終畆之庶人在焉故戒之也駿疾也發伐也【鄭箋】匠人職云一耦之伐以耜擊伐此地使發起也【孔疏】私民田也不言公者上欲富其民而讓於下也【毛傳】終竟也終三十里者萬夫之地方三十三里少半里言三十者舉成數也【鄭箋】服事也謂之亦者顧上躬耕而言十千維耦者匠人職云耜廣五寸二耜爲耦注曰古者耜一金兩人並發之今據萬夫言之故曰十千耦也或謂借田承祈谷之後卽以本文旣昭假爾率時農夫爲據已序又兼言夏祈何歟按先儒或以噫嘻之辭爲吁嗟求雨【曹氏】或又以大雩與春郊不同疑序中夏字爲衍【何氏】皆不可據詩有本爲此事而作後復移之他用者其義不可究訖闕之可爾○孔疏計萬夫之田一夫百畆方百步積萬夫方之是廣長各百夫以百乘百是萬也旣廣長皆百夫夫有百步三夫爲一里【三百步爲一里】則百夫爲三十三里餘百步卽三分裏之一爲少半里是三十三里又少半里也陳祥道曰康成以匠人有遂溝洫澮之制而多寡與遂人異故言采地制井田鄕遂公邑制溝洫按小司徒九夫爲井匠人亦九夫爲井井間有溝自井地言之也遂人十夫有溝兼溝塗言之也若遂人百夫有洫而匠人十里爲成成間有洫則九百夫之地遂人千夫有澮而匠人百里爲同同間有澮則九萬夫之地其不同者成間有洫非一成之地包以一洫而已謂其間有洫也同間有澮非一同之地包以一澮而已謂其間有澮也成與同地之廣者也洫與澮溝之大者也於成舉洫於同舉澮亦其大略云爾薛季宣曰周世井田之法實公行於天下內外逺近之溝洫固無異制則遂人匠人之所掌其制一也據此則集傳謂溝洫用貢法者非矣又案匠人云凡溝逆地阞謂之不行水屬不理孫謂之不行又云凡行奠水磬折以參伍是溝洫之法𨿽縱橫不得逾制亦必循順地阞有直行折行之處非如昔人所圖如棋盤樣也至於環外之川亦謂其外有川非必四面環之也義疏謂環於百里外者卽環於三十三里外之川最爲得之集傳謂四旁有川亦似於水勢未審

振鷺於飛於彼西雝我客戾止亦有斯容在彼無惡在此無斁庶幾夙夜以永終譽【夜音豫】

此獻二王后助祭之樂歌振羣飛貎【毛傳】振其羽也【錢氏】辟雝在西郊故曰西雝【朱子】鷺好潔而白振羽羣飛來集西雝其容可愛杞宋之君於周爲客今來助祭周廟至止於此亦如鷺之容也在彼不以我革其命而有惡於我知天命無常惟徳是與其心服也在我不以彼墜其命而有厭於彼崇徳象賢統承先王忠厚之至也【陳氏】欲其夙夜匪懈然後徳音不已所謂愛人以徳也【李解】成王告防子曰與國咸休永世無窮又曰俾我有周無斁亦此意也此篇序與集傳無異說而後人自取蜎擾總由泥滯西雝二字不知鷺集西雝只興客之在廟不當以興義爲正義也或欲以白鳥同白馬例看尢渉纎巧非說經本色陸奎勲曰此詩不獨用之廟中兩君相見徹以振羽見仲尼燕居集傳賦也宜從毛爲興○陸疏鷺水鳥齊魯間謂之舂鉏遼東樂浪吳揚人謂之白鷺大小如鴟靑腳髙尺七八寸尾如鷹尾喙長三寸陸佃云頂上有絲毿毿然長尺餘欲取魚則弭之羅願云鷺潔白而善爲容其集必飛舞而下其翅背上皆有長毛一名帶絲禽【海錄】一名屬玉【格物論】

丰年多黍多稌亦有髙廩萬億及秭爲酒爲醴烝畀祖妣以洽百禮降福孔皆【首句黍稌自爲韻秭醴妣禮皆平上通】

序言秋冬報而不言所報何神則內外上下兼舉之矣箋義以爲祭宗廟集傳以爲祭田祖先農方社之屬【用蘇潁濵說】而王臨川鄭永嘉陳小南李迂仲俱以爲報上帝陳用之以爲享明堂惟曹純老謂天地百神無所不報而同歌是詩按詩以洽百禮所包廣濶曹說得之匯纂云考祀典秋冬大報上自天地以至方蠟靡祀不舉祀則有樂是詩槪爲報祭之樂章故序不明斥所祭爲何神也職方謂雍冀宜黍荊宜稌是黍利髙燥稌利下濕丰年時或髙或下無所不熟故黍稌皆多也【李解】廩人注曰藏米曰廩藏粟曰倉對文則別散卽通也【孔疏】數萬至萬曰億數億至億曰秭【毛傳】藏谷數多故其廩髙大舉廩之多容以爲丰年之狀也【孔疏】酒卽周禮所謂三酒醴卽周禮所謂五齊行禮以酒爲主也【詩緝】烝進也界予也【鄭箋】卽獻也進而獻之祖妣於以會合其事神之眾禮【詩緝】大典畢舉隨處得丰年之利用則隨處徴神惠之普存故曰降福孔皆也爾雅稌稻郭云今沛國呼稻爲稌是也【孔疏】古義稌有黏有不黏黏者爲糯不黏者爲秔秔或作粳在古通得稻稌之名若詩書之文自依所用而解之如論語食夫稻則稻是粳月令秫稻必齊則稻是糯周禮牛宜稌則稌是粳此詩爲酒醴則是糯也

有瞽有瞽在周之庭設業設虡崇牙樹羽應田縣鼓鞉磬柷圉旣備乃奏簫管備舉喤喤厥聲肅雝和鳴先祖是聽我客戾止永觀厥成【瞽庭分韻起奏音祖虞羽鼔圉奏舉與瞽韻聲鳴聽成與庭韻】

此始作樂而合於祖之樂歌疏曰周公制禮作樂一代之樂功成而合諸樂器於太祖之廟奏之特告太祖不因祭祀集傳無異說獨範逸齋以爲祫祭此由康成注大司樂之文誤之也按大司樂以六律六同五聲八音六舞大合樂緣上經教樂舞樂語是分而教之故於此合肄之也鄭注乃連下經天神地示人鬼並爲一事逸齋因疑合樂爲祭耳何黃如謂若無助祭之事我客何以來竊意諸侯述職嵗有恆典遇祭祀則助祭遇合樂則觀樂皆朝廷大事諸侯所當預者本詩明曰觀成並無一字渉祭何苦彊生枝節與古人爲難耶按禮經多合樂之文合樂必有詩而今無別見者或始作樂時歌此以合乎祖後亦移而他用歟又疏稱毛以爲大武之樂陳暘樂書因謂備樂合祖不過主大武而已遂引樂記始而北出云云謂武樂之成終於崇天子戾止觀成卽崇天子之意此無明文可考毛亦本無是說瞽言作樂之人也庭言作樂之地也【輔氏】重言有瞽見非一人【朱氏】兩句總敍其事【集傳】以發作樂之端也設業四句言樂器之備簫管四句言樂聲之和旣備乃奏則聫絡上下之文也先祖三句言樂作而神人胥格猶虞書言祖考來格虞賔在位也成如簫韶九成之成【集傳】又按樂有八音詩中所舉者四或舉重以該輕或舉小以包大故云旣備也大司樂陳六變八變九變之樂於音亦祗舉其三古人臨文之體如此何黃如乃以管爲笙中之管以補匏音以乃奏爲金奏以補金音以和鳴爲琴瑟以補絲音至土音不能爲說牽合左傳七音之文假令何氏作大司樂圖鐘節解又當如何補綴耶不知乃奏只是奏樂和鳴只是樂之和管只是下管之管毋容穿鑿取巧也詩牖云肅卽皦如意雝卽純如意合之卽喤喤和鳴也斯爲得之○業虡崇牙見靈臺篇疏曰樹羽卽明堂位所謂璧翣注云畫繒爲翣載以璧垂五采羽其下樹翣於簨之角上是也應小鼔太射禮應鞞在建鼔東與西懸朔鞞相對注謂應和朔鞞經傳皆無田鼔之文【毛傳以田鼓爲大鼔】而田與應連文皆在縣鼔之上則田亦應之類故鄭以爲當作朄【音引】太師職云令奏鼔朄注云爲大鼓先引箋謂聲轉字誤變而作田也陳祥道曰大射有朔鞞應鞞詩又以應配朄則朔鞞乃朄鼓也以其引鼓故曰朄以其始鼔故曰朔鄭氏以應與朄及朔爲三鼓恐不然也疏曰明堂位云夏后氏之鼓足殷人楹鼓周人懸鼓是周法鼓始在縣陳暘曰縣鼔大鼔也應田縣鼓先小後大所以爲備樂也疏曰小師注云鞉如鼓而小持其柄搖之旁耳還自擊是也陳暘曰鞉鼓二者以同聲相應故配天神以靁鼓靁鞉祀地示以靈鼓靈鞉享人鬼以路鼓路鞉樂記亦以鞉鼓合而爲徳音也古義曰磬笙磬頌聲也應笙之磬謂之笙磬應頌之磬謂之頌磬疏曰傳云柷木椌圉楬者以樂記有椌楬之文二器皆用木也郭璞云柷如漆筩方二尺四寸深一尺八寸中有椎柄連底挏之令左右擊敔如伏虎背上有七十二鉏鋙刻以木長尺櫟之圉敔古今字耳章俊卿曰柷之制中虛聲之所出以虛爲本也圉之制中實聲之所止則歸實也疏曰釋樂大簫謂之言小者謂之筊郭云簫大者編二十三管長尺四寸小者十六管長尺二寸風俗通云簫參差如鳯翼釋樂大管謂之簥郭云管長尺圍寸並漆之有底箋云如笛並而吹之律呂精義云管卽律管律呂各六有特有編前儒不識管者謂長尺圍寸並兩而吹此漢大予樂之雙管非古所謂管也後儒不識管者謂除嘂子外長六寸餘此教坊俗樂之頭管亦非所謂管也管無孔惟管端開豁口以便吹縱橫皆廣一分七釐六毫乃黃鐘正律內徑之半也

猗與漆沮潛有多魚有鱣有鮪鰷鱨鰋鯉以享以祀以介景福【龍氏云福讀甫】

序曰季冬薦魚春獻鮪也月令季冬命漁師始漁天子親往乃嘗魚先薦寢廟注云此時魚潔美故特薦之又季春薦鮪於寢廟周禮人春獻王鮪夏小正傳云鮪之至有時美物也非時常有故取以爲獻【鄭鍔】此篇與魚麗相表裏魚麗之序曰美萬物盛多可以告於神明此則告神之樂歌也猗與猶言美哉【詩緝】漆沮岐周之二水也【毛傳】二水自豳歷岐周以至丰鎬鎬京去岐不逺故系而言之【孔疏】明非自土沮漆之漆沮也深潛之處有此多魚【詩緝】蓋魚性喜潛故藏之深也【王氏朱氏】鱣鱑也【本艸】鮪鮥也【鄭箋】二魚皆非漆沮所有而謂之有者以其自他而至見漆沮之魚廣也且有纎長之鰷善飛之鱨形偃之鰋形俯之鯉舉其類之多亦形容萬物盛多之意【補傳】以是備物享祀而神明饗之助以大福也○毛傳潛糝也疏引小爾雅魚之所息謂之橬橬作木旁橬槮也槮亦作木旁爾雅糝謂之涔郭璞攺糝作槮李巡云以木投水中養魚曰涔孫炎云積柴養魚曰槮郭注謂魚得寒穴其裏隱藏因以薄圍取之按潛之訓深爾雅本有明文今以從水之潛作從木之橬輾轉攺釋殊難信據今從詩緝羅願云鱣蓋鮪之類三月從河上來今鞏縣東雒渡北崖上山腹穴舊說謂此穴通江湖鱣鮪從此穴入河陸佃云鮪岫居至春始出而浮陽北入河西上龍門入漆沮余見衛風小雅

有來雝雝至止肅肅相維辟公天子穆穆於薦廣牡相予肆祀假哉皇考綏予孝子宣哲維人文武維後燕及皇天克昌厥後綏我眉壽介以繁祉旣右烈考亦右文母【通首隔句韻】

序曰禘大祖而箋以大祖爲文王蓋本祭法祖文王之文也先君子曰禘說紛紛迄無定論康成混禘於郊及祫大禘小之說前人駁辧已詳無容置論所當論者有二趙匡謂禘祭不兼羣廟朱子從之然漢世儒者【如許愼張純等】俱以禘爲禘審昭穆則毀廟未毀廟之主俱在矣惟合羣主而又追所自出之帝故大於祫也匡又謂禘非時祭之名不知禮之言禘原有二說大傳之所謂禘爾雅以爲大祭商周之禘嚳是也王制之所謂禘其禮或行於春【郊時牲】或行於夏【祭統】鄭司農謂卽司尊之追享所謂四時之間祀陸農師以春夏爲審諦之時陳祥道以爲時禘是也康成指爲夏殷之禮此不可據按禮經言禘每及嘗中庸亦言禘嘗之義則周有時禘信矣周禮義疏云禘不於春則於夏因春夏之時祭而以大祭之禮行之則祠亦名禘禴亦名禘矣春秋書禘於莊公可見不必追所自出之帝而後爲禘也左傳云寡人之未禘祀可見爲時祭之通稱也合前後諸說按之則商頌之長髮大傳之所謂禘也故序以大禘當之周之雝王制之所謂禘也故序以禘文王當之不言大也箋以太祖爲文王則禘止及於文王而不追所自出卽魯禘莊公之藍本也魯𨿽僭禮亦必有所規仿而然恐其祭時卽歌此詩故三家得而竊之歟又按舊說以爲成王詩而集傳攺爲武王祭文王何黃如引劉向封事以實之今考劉向之言曰武王周公繼政義不專主武王又曰祀其先祖仍與序說相合無以見其爲武王祭文王也愚意成王禘文王而以武王配故有皇考烈考之別詩意或當然歟有者非一之辭【田間】來者自彼而來【孔疏】止者止於周廟【古義】言助祭之諸侯其來也雝雝而和其止也肅肅而敬天子則至和無迹至敬無文穆穆然深逺【詩牖】所以交神明者有道矣又嗟嗟而言【於鄭讀如字今從集傳音烏】天子進大牡之牲其時辟公助陳祭祀之饌【孔疏】此由我大哉皇考之武王【王氏】有以綏安我孝子故能得萬國之懽心以祀其先祖也【劉向】我先祖文王宣通哲智以盡人道乃文乃武以備君徳用是安人以及於天而克昌其後嗣【舊以宣哲屬臣文武屬君今從集傳】予以壽祉之多故今奉玆大祭旣尊烈考文王爲太祖【王氏】亦尊文母大姒與之同食也疏云文王𨿽不得爲始祖可以爲太祖又云考者成徳之名可以通其父祖祭法父曰考祖曰王考愚按康誥丕顯考文王亦卽烈考之謂傳箋以皇考爲文王則成王不當稱孝子以烈考爲武王則子不當居母上集傳以皇考烈考皆屬文王則一詩不當有兩稱惟讀詩記用王氏說以皇考爲武王烈考爲文王今詳詩意應如是○周禮樂師職及徹帥學士而歌徹論語三家者以雍徹康成謂徹歌雍詩是也陳暘曰大祭祀告利成之後徹必歌雍古之祭祀有樂以迎來必有樂以徹食黃佐曰此詩本爲祭文王徹爼之詩後乃通用之於他廟耳蘇氏曰周人以諱事神而詩曰克昌厥後者蓋周所謂諱不以其名號之耳不遂廢其文也諱其名而廢其文者周禮之末失也愚按祭統大嘗禘升歌淸廟下而管象是禘祭升歌用淸廟此其徹詩也

載見辟王曰求厥章龍旂陽陽和鈴央央鞗革有鶬休有烈光率見昭考以孝以享以介眉壽永言保之思皇多祜烈文辟公綏以多福俾緝熙於純嘏【王章陽央鶬光享平上通保讀補與考壽爲韻福讀甫與考祜嘏爲韻】

序曰諸侯始見乎武王廟也疏謂成王卽政諸來朝於是率之以祭武王之廟按烈文序言卽政此序無之其曰始見者明在卽政前鄒子靜曰蓋免喪始朝乎廟也諸侯本爲朝來而是詩之作則爲助祭是說近之載始也新王初禦諸侯來朝求法度而遵守之猶今言請訓也其所建交龍之旂則陽陽而明其軾前之和旂上之鈴則央央而有聲【李解】其轡首之金厄則觸之而鶬然如玉之鳴【古義鶬當依說文通作瑲玉聲也鞗革有玉聲者金厄所觸舊謂金飾貎非是】休美也【集傅】車服之美如此有烈烈然之光輝也成王於是率之以見昭考武王以致其孝敬以行其獻享【詩緝】而諸侯助行其禮使得壽考之福【孔疏】當長言保此甚美之多祜也又言此有功有徳之辟公神亦安以多福是君臣並受神貺俾我繼續光明於純全之嘏猶尙書言毗予一人世世享徳也【諸家皆以末二句從烈文首章義又或以爲均福於諸侯之辭今按疏義是以多福爲安諸侯純嘏句仍歸成王補傳用其說】黃實夫曰成王得四海之懽心以祀先王則成王有得福之道四海諸侯各以其職來祭則諸侯亦有得福之道君臣並受其福而勸戒以保於無窮盛矣哉按箋雲天子受福曰大嘏【本禮運】辭有福祚之言是鄭以此爲嘏辭也豈此詩卽受嘏之樂歌歟

有客有客亦白其馬有萋有且惇琢其旅有客宿宿有客信信言授之縶以縶其馬薄言追之左右綏之旣有淫威降福孔夷【馬音姥且釋文七序反馬且旅馬韻追綏威夷韻】

序曰防子來見祖廟也箋云成王旣黜殷命殺武庚命防子代殷後旣受命來朝而見也疏云防子先封於宋但未爲殷後耳於此時命爲宋公或召來命之或遣使就命史傳無文要是旣受命乃來朝而見若未受命不得已乘白馬又云經之所陳皆說防子之美𨿽因見廟而歌其意不在廟故經無廟事古義曰辭𨿽頌客亦告於廟故爲頌集傳分三節部分最淸然以第三節

追之爲已去而復還之恐無是事故易注語畱之爲送之客指防子也宋於周爲客【左傳】重言有客者獨賢而尊異之【鄭箋】亦仍也【蘇氏】殷尙白修其禮物仍殷之舊也【集傳】萋且敬愼貎【毛傳】言防子乘白馬而來其威儀敬愼萋萋且且也【鄭箋】乃其隨行之眾如惇琢之玉然猶杜詩言侍立小童淸也【詩緝】此一節言其始至也【集傳】一宿曰宿再宿曰信言客至多日可以去矣我周人受之縶絆以絆其馬愛而畱之不欲使去也授縶縶馬皆假設之辭【孔疏】此一節言其去也【集傳】追之爲言送也疏謂已發上道逐而送之箋謂餞送者是也綏安也追綏總是一事【古義】王遣左右之臣追而餞之以安樂其心厚之無已也【箋義】淫大威則也【毛傳】謂用殷正朔行其禮如天子也【鄭箋】張叔翹曰用天子禮樂浸淫於尋常等威之外故曰淫威與亦白其馬相照夷易也【毛傳】大也【王氏】降福孔夷卽指天子寵命及左右追綏之事易者無所顧吝大者莫能相尙言王之降福易且大也【舊說謂神與之福上文並無鬼神事故不從】此一節言其送之也○什方張氏以周公誅武庚祿父爲刑威言昔者旣有淫威矣今則降福孔夷蓋順逆之理如此範傳嚴緝皆主之東萊詩記亦分注其說愚謂防子新受寵命來周爲客天子褒崇越於常制至於已去猶復追綏眷厚如此而忽渉前事以傷其心豈所謂綏之者耶今詳周書防子之命極陳商先王之齊聖廣淵及防子之恪愼克孝而終以毗予一人世世享徳此爲勅命之辭並無一語及紂與武庚之事今作詩美之而結乃示以威福非愚所敢安也立說不愼轉成疻痏不得不爲辧之

於皇武王無競維烈允文文王克開厥後嗣武受之勝殷遏劉耆定爾功【後音戶劉轉音盧功轉音鼓】

序曰奏大武疏云周家象武王伐紂之事作大武之樂旣成而於廟奏之樂記子曰夫樂者象成者也總幹而山立武王之事也發揚蹈厲太公之志也武亂皆坐周召之治也且夫武始而北出再成而滅商三成而南四成而南國是疆五成而分周公左召公右六成復綴以崇天子康成云每奏武曲一終爲一成陳氏樂書云周官大司樂奏無射歌夾鐘舞大武以享先祖則歌是詩而舞之可知記又言八佾以舞大武語其數也朱幹玉戚以舞大武語其器也冕而舞大武語其服也於嘆辭皇大也【集傳】無競維烈義與執競篇同允信也信哉有文徳之文王能開其子孫之基緒卽下所謂爾功也武王嗣以武功受之【嗣武字與允文字對】勝殷而止其殘殺然後爾功得致定也【毛傳耆致也】明非武王之武無以成文王之文也維淸歸功文王爲奏象言之此詩歸功武王爲奏大武言之言各有當也【詩緝】愚按樂𨿽象武而詩以遏劉耆定爲頌則大武之意在於止戈故能受文之徳而定其功也○宣十二年左傳於文止戈爲武武王克商作頌曰載戢干戈載櫜弓矢又作武其卒章曰耆定爾功其二曰鋪時繹思我䢐惟求定其六曰綏萬邦屢丰年集傳引此則作首章孔穎達曰頌皆一章言卒章者終章之句也按傳所稱其三者賚也所稱其六者桓也旣以桓爲六成則武詩不應居卒孔氏以爲終章之句者是矣又按武始而北出此篇有勝殷遏劉之言而獨被武名豈卽武之首章歟傳不言二四五其存與亡不可知何黃如欲以勺般時邁當之勺般或可附會若時邁爲告祭柴望之詩安得牽合闕之可爾閔予小子之什

閔予四篇皆有事於廟中所作故系之頌而祈報繹祭之詩附焉酌桓賚般皆舞樂故居後說者謂卽大武諸成未知然否

閔予小子遭家不造嬛嬛在疚於乎皇考永世克孝念玆皇祖陟降庭止維予小子夙夜敬止於乎皇王繼序思不忘【疚音幾子疚隔韻造考考上去通庭敬平去通】

集傳曰此成王免喪朝廟所作【本箋說】疑後世遂以爲嗣王朝廟之樂【本序說】閔悼傷之言也造成也武王崩而家道未成也【鄭箋】嬛嬛孤獨也【李解】疚病也【毛傳】匡衡疏曰焭焭在疚成王喪畢思慕意气未能平也【集傳】皇考武王也皇祖文王也皇王文王武王也【鄭箋】陟降庭止匡衡引此句顏注云若神明臨其朝廷也【集傳】言武王終身能孝思念文王常若陟降於庭蓋念念與之參合精神感召自然如此此皇考繼皇祖之實所謂克孝者也今子小子敢不夙夜敬承其意乎因又嘆息而言繼文武之緒不可一日而忘孝敬也【詩所】蔡宮聞曰敬字與孝字應思字與念字應夙夜與永世應按此便是繼序處○古義云首三句明在喪中之辭又有皇祖夙夜之語與士虞禮合應爲武王旣塟卒哭祔廟之祭檀弓云卒哭曰成事是日也以吉祭易喪祭明日祔於祖殷練而祔周卒哭而祔愚按卒哭用樂於禮無考匡衡時未行毛說【朱子】已以喪畢爲言相承應自有本今詳疏言小子在疚爲喪中辭者以其服𨿽除去喪日近又敍其在喪之事故仍同喪稱陸堂謂三年喪畢祔祭升王此爲近之

訪予落止率時昭考於乎悠哉朕未有艾予就之繼猶判渙維予小子未堪家多難紹庭上下陟降厥家休矣皇考以保明其身【落轉力到反艾韻學集成與皚連聲落考艾韻渙難韻下家平上通末句不入韻】

集傳曰成王旣朝於廟【本疏】因作此詩以道延訪羣臣之意【本序】前篇言不忘繼序此乃謀所以繼之也【蘇說】李迂仲曰成王朝廟之時羣臣在焉故因而訪之訪謀落始率循悠逺也【毛傳】艾盡也扶也紹繼也【鄭箋】紹庭二句與陟降庭止義同【集傳似作別解今用古義】昭考皇考皆武王也【箋疏】言我謀之於始以循我昭考之道而其道甚逺予不能盡也【集傳】賴爾諸臣扶以進【詩緝】以爲能就之矣而所以繼之者猶覺其分散而不合【詩所】蓋嘆眇躬之涼薄苦前哲之髙逺也【李解】多難謂管蔡之事庭以外言家以內言言予幼沖小子未堪家之多難惟冀昭考之靈繼續而上下於庭陟降於家則自外至內皆有以保防而開明之顧命謂誕保文武大訓無敢昏渝【詩所】則王眞能保明其身而有以承休於皇考矣詩則其自期之辭也胡一桂曰自繼猶判渙而上猶皇皇如有求而弗獲之意自維予小子而下則焄蒿淒愴若或見之愚按全篇皆繼序思不忘之意可見四詩總爲一事而何氏分爲兩事者誤矣

敬之敬之天維顯思命不易哉無曰髙髙在上陟降厥士日監在玆維予小子不聰敬止日就月將學有緝熙於光明佛時仔肩示我顯徳行【第一節

平上通韻第二節

子止韻將明行韻】序曰羣臣進戒嗣王也箋云羣臣見王謀卽政之事故因時戒之舊作兩節臣戒君答皆作頌者設爲之辭【詩緝】第一節

羣臣進戒也重言敬之者以祈其聽【西山】天道甚明其命不易保也無謂其髙而不我察當知其聰明明畏常若陟降於我所爲之事【毛傳士事也】而無日不監臨於此者不可以不敬也【集傳】許白雲曰陟降厥士天無事而不在也日監在玆天無時而不在也君子所以無不敬也第二節

成王答臣也不聰猶言不敏敬止者因羣臣之戒而從事於敬猶論語回𨿽不敏請事斯語之意下文所謂仔肩也【舊解未融今用古義】言我從事於敬惟有自勉於學使日有所就【前篇將予就之是也】月有所將【將進也】續而明之以至於光明則庶乎其可及耳【集傳】張文潛曰徳行固道之顯者也而成王尙欲使示之以顯徳行者蓋謂徳行之幽者未足以知之故曰示我顯徳行伊尹告太甲明言烈祖之成徳亦然

予其懲而毖後患莫予荓蜂自求辛螫肇允彼桃虫拚飛維鳥未堪家多難予又集於蓼【懲蜂虫韻鳥蓼韻】

序曰嗣王求助也箋雲天下之事當愼其小小時不愼後爲禍大疏云於訪落言謀於廟則進戒求助亦在廟中與上一時之事沈萬鈳曰訪落謹始所以處常小毖謹後所以處變懲艾也【鄭箋】毖愼也【毛傳】懲以已然言毖以未然言【古義】蓋懲於管蔡之事而欲愼其後患也莫予荓蜂四句皆追咎往日之失【古義】荓作迸【見桑柔篇釋文】驅也拚翻也【鄭箋】言無驅蜂螫我者乃我自求辛螫耳悔前之信管蔡也【陸堂】我今始信桃虫之防能翻飛爲鳥【詩緝】比武庚也【說約】此前事之當懲者也末二句乃示求助之意【鄒氏】言予旣未堪家之多難矣可又集於蓼而重其苦乎所謂毖後患者也【補傳詩所】史記樂書云成王作頌推已懲艾悲彼家難可不謂戰戰恐懼善守善終哉○古義云此成王自怨自艾以歸誠於周公亦如太甲復辟而致辭伊尹者焉爾雅桃虫鷦陸疏今鷦鷯也防小於黃雀其雛化而爲雕故俗語鷦鷯生雕焦氏易林亦有桃虫生雕之語毛傳以爲鳥之始小終大者本此爾雅薔蓼郭云澤蓼也陸佃云蓼生水澤者莖赤味辛羅願云越王苦思報吳臥則以蓼故毛傳以集蓼爲辛苦

載芟載柞其耕澤澤千耦其耘䢐隰䢐畛侯主侯伯侯亞侯旅侯彊侯以有嗿其饁思媚其婦有依其士有略其耜俶載南畝播厥百谷實函斯活驛驛其逹有厭其傑厭厭其苖緜緜其麃載獲濟濟有實其積萬億及秭爲酒爲醴烝畀祖妣以洽百禮有飶其香邦家之光有椒其馨胡考之寧匪且有且匪今斯今振古如玆【澤音鐸伯轉音補婦房以反畝滿以反谷音古與活逹傑爲韻今與馨寧爲韻蒸侵古韻本通邵長蘅以爲古葉非也末句不入韻】

此春祈社稷之樂歌序以借田言者李迂仲曰借田之後因而祈社稷詩不言借田也按月令借田在孟春命民社在仲春此詩言借田猶噫嘻言祈谷皆蒙上事而言之朱子疑兩篇無祈報意許伯政曰載獲以下皆祈年之正文愚謂操雞豚而祝篝車是其證也下篇殺時犉牡四句則報之事尢分明矣集傳分九節頗疑其碎詩貫分五節作四節看除艸曰芟除木曰柞【毛傳】澤爾雅作釋釋釋土解散也【孔疏】耘去苖間艸也【集傳】隰阪下隰也畛井間伯也【說文】載芟載柞四句爲第一節

詩貫云首二句提耕字次二句提耘字如七月首章之雙提衣食也主家長也伯長子也亞仲叔也旅子弟也【毛傳】彊有餘力者周禮以彊予任民【鄭箋】能左右之曰以所謂閒民轉移執事若今時傭力也【孔疏】嗿眾飲食聲媚順依愛也【集傳】夫耕婦饁驩然相愛見和樂之气象焉【詩緝】略利也【毛傳】俶始載事也【王氏】侯主侯伯八句爲第二節

詩貫云第二節

承言耕之事實種子也函含活生也【鄭箋】旣種之其實含气而生也【集傳】驛驛苖生貎【蘇氏】逹出地也【鄭箋】厭受气足也傑先長者也【集傳】重言厭厭者見受气皆足也【說約】緜緜詳密也【孫炎】麃是耘之別名【孔疏】播厥百谷六句爲第三節

詩貫云第三節

承言耘之事濟濟人眾貎【蘇氏】實積之實也積露積也【集傳】說文云飶食之香有飶言食也楚辭言椒漿有椒言酒也於賔言食於老言酒互備也【補傳】振極也【集傳】烝畀祖妣內祭祀也以洽百禮則外祭統之矣【先儒以百禮卽指烝畀說恐未然】由是以享賔客則邦家用以光焉以養耆老則胡考用以寧焉蓋不獨此地此時有此丰年之慶也自極古以來有祈必應如此援已往以信將來也【尊卜】蓋極其禱祝之辭載獲濟濟十三句爲第四節

皆侈言神貺以道其願望之忱古者祈田之辭往往如此孔疏社與耕借異月而皆在春故以春總之祭法王爲羣姓立社曰泰社王自爲立社曰王社此爲百姓祈祭當主於泰社質疑曰按陳氏禮書祭社必及稷王社侯社無預農事皆不置稷大社國社則民之祈報在焉故皆有稷也今云祈社稷則爲泰社無疑矣○按集傳引或說以思文臣工噫嘻丰年載芟良耜六篇爲豳頌而云未知是否朱子固未嘗主張或說而何氏古義且以載芟爲臘祭良耜爲蠟祭而實之爲豳頌以愚觀之有不然者何氏尊信季彭山古義中多用其說而季氏解頤則曰天子祭社稷用太牢諸侯則少牢而已良耜有殺時犉牡之言故當爲王者之詩不可列於豳也其言確鑿可據何氏乃謂教民美報故隆其禮慿臆武防此豈足以折漢儒之角夫朋酒兕觥豳之民也用匏執豕豳之君也今則飶香椒馨椎牛以祭猶謂是公劉時詩誰能信之蓋豳雅豳頌疑與六笙九夏同亡矣豳雅說詳見楚茨十章辧

畟畟良耜俶載南畝播厥百谷實函斯活或來瞻女載筐及筥其饟伊黍其笠伊糾其鎛斯趙以薅荼蓼荼蓼朽止黍稷茂止獲之挃挃積之栗栗其崇如墉其比如櫛以開百室百室盈止婦子寧止殺時犉牡有捄其角以似以續續古之人【糾趙蓼朽茂上去通角音陸與續爲韻末句不入韻】

此秋報社稷之樂歌疏曰經言百室盈止婦子寧止乃是場功畢入當十月之後而言秋報者先陳人事使畢然後言其報祭按疏剖晰甚明而其下又云報祭在秋寧止在冬則非也月令孟冬大割祠於公社此寧可移之秋者序意謂秋成故報社稷耳惟有秋乃有報祭故以秋言之不必膠柱鼓瑟也詩緝謂預言冬獲者亦非舊分四節體制如大雅文王篇自首節外節節相承【陸堂】今仍之【集傳分六節】畟畟嚴利也舍人曰耜入地之貎【孔疏】畟畟良耜四句爲第一節

言旣耕而播種也瞻女謂婦子來饁者也【鄭箋】筐筥饟具也【集傳】笠所以禦暑雨【毛傳】糾繩三合也【說文】以繩結於頷下使不動也【箋以爲糾然者非】趙刺也【毛傳】媷去也【集傳】或來瞻女六句爲第二節

言耘苖也家織簾曰前篇餉耕在播種前此餉耘在播種後也挃挃獲聲也【毛傳】栗栗堅實貌【詩緝】周禮五家爲比五比爲閭四閭爲族是百室爲一族於六鄕則一族於六遂則一酇遂人云百夫有洫故知百室共洫間而耕也【孔疏】開者謂百家開戶納之【鄭箋】荼蓼朽止七句爲第三節

言收獲也殺艸糞田而苖盛故納谷多也黃牛黑唇曰犉【毛傳】地官牧人云凡陰祀用牲注云祭地北郊及社稷也然則社稷用牛而用黃者蓋正禮用至於報功以社是土神故用黃色仍黑唇也【孔疏】捄曲貎【集傳】社稷之牛角尺【毛傳】以似以續者興來嵗續往嵗也續古之人者不替其先也【蘇氏】二句乃祭畢祈神之辭周禮所謂社之日涖卜來嵗之稼是也百室盈止六句爲第四節

乃正言報祭之事李迂仲曰噫嘻丰年祈上帝所以尊之也故其辭略載芟良耜祭社稷所以親之也故其辭詳又曰祈之之詩則詳其耕種之事報之之詩則詳其收成之事載芟言以洽百禮者願其年丰而百神之祀無闕也良耜言殺時犉牡者則專主祭社稷而言二詩之意亦明矣○古義曰經有三荼一曰苦荼爾雅所謂荼苦菜者也一曰英荼爾雅所謂蔈荂荼者也一曰委葉爾雅所謂蒤委葉者也據爾雅注引此詩以解委葉故疏亦引之然形狀無文但云穢艸耳攷爾雅又有蒤虎杖之目疏引本艸注云此物田間甚多狀如大馬蓼形斑而葉圓疑此卽委葉其形當與蓼相近朱子亦云蒤陸艸蓼水艸一物而有水陸之異也蓼見小毖篇

絲衣其紑載弁俅俅自堂䢐基自羊䢐牛鼐鼎及鼒兕觥其觩防酒思柔不吳不敖胡考之休【釋文紑孚浮反鼒音玆基鼒隔韻】

序曰繹賔屍也箋云繹又祭也天子諸侯曰繹以祭之明日大夫曰賔屍與祭同日疏云繹與賔屍事不同而此云繹賔屍者繹祭之禮主爲賔事此屍繹是此祭之名賔屍是此祭之事按序下有髙子曰靈星之屍也鄭志答張逸云髙子之言非毛公後人著之是毛公前早有此文矣疏云髙子與孟子同時趙岐以爲齊人愚謂髙叟爲詩見於孟子其授受當有自來特無他經可證故康成不敢據以爲說非如後儒所駁也說詳於後今就箋義釋之上五句是祭之初下四句是祭之末【孔疏】當分兩節看絲衣祭服也【毛傳】大夫以上祭服謂之冕士祭服謂之弁其首服弁則衣用絲也【曹氏】其實祭服皆用絲以弁爲異耳載猶戴也弁爵弁士服也繹禮輕故使士【鄭箋】紑絜鮮貎俅俅恭順貎基門塾之基【毛傳】繹祭於廟門外西方謂廟門西夾之堂基也【孔疏】門之內外夾東西皆有塾一門凡四塾外兩塾南向內兩塾北向謂之堂則宜有基矣詩所指則內塾之基也【安成】士升門堂視壺濯及籩豆之屬降往於基凡濯者告濯不濯者告具時王在門內故自堂往而告之也自羊䢐牛者省牲之事先小後大以爲行事之漸【孔疏】牲在鼎南旣省之反至堂基而告充焉鼐鼎及鼒者舉冪之事先大後小以明輕重之等鼎在門外旣舉其冪亦反至堂基而告絜焉此五句爲第一節

言反覆展視所以極盡其誠敬也兕觥罰爵也至旅酬而用兕觥變於正祭也【孔疏】觩然上曲徒設而不用者因此與祭之人飲美酒而容柔和無有讙嘩倨慢無所用其罰爵也祭前整絜詳愼祭後復敬靜如此則當祭之謹於禮可知【李講】以是而得壽考宜矣胡考之休應歸主人說疏云卑者恭愼則當祭之尊者可知講家不詳疏義謂是獻宗祝之屬非也此四句爲第二節

言祭畢而獲福也此詩與鳬鷖相表裏鳬鷖主公屍說此主與祭者說○禮書曰周禮有韋弁無爵弁尙書儀禮有爵弁無韋弁孔安國云雀韋弁也劉熙釋名亦云以爵韋爲之謂之韋弁則爵弁卽韋弁耳荀卿曰士韋弁鄭氏獨謂冕之次古弁象形其制上鋭若合掌然非如冕也愚謂冕之次者謂冕之下卽爵弁耳陳氏自誤防鄭意古義曰鼐爾雅說文皆云鼎之絕大者鼎三足兩耳和五味之寶器也爾雅圜弇上謂之鼒孫炎云鼎斂上而小口者陳祥道雲天子諸侯有牛鼎大夫有羊鼎士豕鼎魚鼎而已上得兼下下不得兼上則鼐特王有之也李迂仲引孟子固哉髙叟之言謂後人不當以其言列之於此按髙叟之固在說詩之義非必其得之見聞者皆妄也孟子稱之曰叟實之曰爲詩其人當是長年前軰習於詩學者不當以孟子所摘蔽其生平之言也康成說經迂曲處時類髙子將謂康成可廢黃實夫謂靈星之屍未之前聞按漢初詔立靈星祠髙帝亦無前聞而以意創爲之髙子周人非若漢儒之引漢禮釋經也先儒以靈星爲農祥【禮書】見於周語虢文公【農祥晨正土乃發脈】伶州鳩【辰馬農祥也】晉語董因【辰以成善后稷是相】之言祥於韋昭【注周語以爲房星注晉語以爲心星皆大辰也】應卲賈逵【龍第三星爲天田星辰星爲靈星】之注漢舊儀謂古時歳再祭靈星春秋用太牢論衡云今靈星秋雩也通典云周制仲秋之月祭靈星於國之東南皆前說之可徴者嚴氏質疑又謂宗廟之祭有屍靈星不應有屍屍亦不應有繹考夏官節服氏郊祀送逆屍注引晉語晉祀夏郊董伯爲屍又秋官士師職云祀五帝則沃屍是郊祀有屍也曲禮疏云凡社稷山川四方百物及七祀之屬皆有屍則靈星亦應有屍矣有屍何必無繹特古禮無文聖人所以有不足徴之嘆也古說之存於今者罕矣謂遂當削之者過也存其說而不論庶幾闕疑愼言之意耳

於鑠王師遵養時晦時純熙矣是用大介我龍受之矯矯王之造載用有嗣實維爾公允師【師熙韻晦呼外反晦介隔韻受造韻嗣師平去通】

序曰告成大武而詩名酌者衍序云言能酌先祖之道以養天下鄭箋專釋首句疑鄭意不取衍序也愚謂序下之言乃從末二句取義非無當也漢志周公作勺勺言能勺先祖之道也師古謂勺讀酌則酌之取義相傳久矣故仍其說而推之鑠盛也【集傳】王師武王之師也【箋指文王非也】武王有甚盛之師退自循養【蘇氏】不耀其威【本義】所謂時晦也熙光也介甲也【集傳】龍寵也【鄭箋】造爲也【毛傳】猶作也【田間】王之造武王之造也天運無久晦不明之理王者無坐視塗炭之心【詩牖】旣純光矣不得已而一著戎衣以定其亂【集傳】遂受此天寵以成矯矯然王者之造易所謂大人造者是也詩牖曰時何以晦遵養而晦非與時俱晦也時何以純熙用大介而純熙非與時俱顯也武王捲舒乎時而非因時爲捲舒一造字最有意按此眞說得聖人樂天气象出於本詩造字亦洗刷到骨也嗣繼續也【卽嗣武受之之嗣】公公心也言武王矯矯之造非富天下也信能師法文王大公之心而繼續之故曰載用有嗣實維爾公允師也古義曰詩與武篇文義相屬所謂酌先祖之道者如此詩作於成王時而曰先祖者主成王言耳李迂仲曰王氏以我爲成王歐陽亦以爲成王寵受而承之但此詩言武王之事則知我是武王也○集傳酌卽勺也內則十三舞勺卽以此詩爲節而舞之也儀禮燕禮記注勺頌篇告成大武之樂歌也旣合鄕樂萬舞而奏之所以美王侯勸有功也獨敖公儀禮說謂勺舞名但不詳爲何代之樂詩緝亦言此酌是武舞之樂章非舞勺之樂章今按內則成童舞象旣是維淸則十三舞勺何以非於鑠之詩自當以舊說爲安特以象爲武舞勺爲文舞則非耳辧見維淸篇郝仲輿云酌亦武樂但未定第幾章耳何黃如謂是武之再成似與樂記再成而滅商相合至謂是詩亦名武夙夜則不敢知

綏萬邦屢丰年天命匪解桓桓武王保有厥士於以四方克定厥家於昭於天皇以間之【邦年分韻起王方與邦爲韻間讀平聲天間與年爲韻】

序曰桓講武類禡也序下言武志乃再書桓字似別建一義者其實因序語與經語不類恐啟學者之疑故續著之以明序說之有自來非兩義也蓋講武類禡志在克敵致果而已周公特本武王之志以爲在於保士定家旣制爲武樂又於類禡時歌此詩所以告後世使法武王也衍者知其義爲補序說所未備於孔子與賔牟賈論武樂之防及楚莊王武有七徳之說皆合集傳謂取其義而用之於其事者得之桓桓武貌【錢氏】厥士昔與武王定天下者康王之誥所謂有熊羆之士不二心之臣是也【古義】間代也【毛傳】多方雲天降時喪有邦間之謂使有國聖人代之同此義也【補傳】言武王克商以安天下數有丰年左傳謂周饑克殷而年丰其實周之年丰不止於克殷之年故云屢也丰年之應卽天命所在【詩牖】天命之於周久而不倦者由桓桓然威武之武王能保有其士【詩緝】使之經營四方以安定厥家所謂武志也變萬邦而言家者武王以天下爲家定之所以綏之也於是嘆美其徳上昭於天遂君天下而代商也【詩緝】陸奎勲曰據左傳桓爲大武六章賚爲三章漢儒訛其先後杜注疑楚樂與周互異非也又曰據樂記六成復綴以崇天子與詩言克定厥家皇以間之甚合當屬大武六成之末其以桓名篇則篇中明言桓桓不與酌賚般同例何楷曰首章言於皇武王此曰皇以間之蓋相爲首尾之辭○馮疏小宗伯云凡天地之大烖類社稷宗廟則爲位大祝六祈一曰類禮書云類皆有所祈其禮劣於正祭又爾雅類爲師祭詳見大雅皇矣篇

文王旣勤止我應受之敷時繹思我䢐維求定時周之命於繹思【定命韻兩繹字自爲韻思字不入韻】

序曰大封於廟而序下復言賚予也言所以錫予善人蓋本論語周有大賚善人是富以釋大封名賚之義非專爲賚字作訓詁也按武成祗言大賚於四海而孔子著之曰善人是富其必有所據矣所謂富善未必專指大封而大封尢富善之大者周禮云祿以馭其富洪範云凡厥正人旣富方谷是富善爲爵賞之明證也故朱子於此詩宗序說論語集注亦引此序言之敷布也繹尋繹也【集傳】止思皆語辭【箋以思爲思行集傳以思爲思念今從蘇範說】敷時之時時也時周之時是也詩言武王大封之事而述其意也文王旣勤止無逸所謂自朝至於日中昃不遑暇食也我應受之武成所謂予小子其承厥志也【舊謂受其位而有天下者非】敷時以下勅勉諸侯之辭【古義】言今日大賚善人封建厥國與共天下【王氏】所布告於爾【張記】爾當時時尋繹者【古義】豈有他哉我惟欲循文王勤止之道行之天下以求安定耳【孔疏】繹字連下求定爲義文徳自在其中不必謂尋繹文徳命卽大封策廟之命【舊謂受天命者非】言是我周新命爾當敬承勿替故又咨嘆而申勅之令其往復尋繹也舊說頗費解今集詩家言而參以鄙意釋之疏曰樂記武王克殷未及下車而封薊祝陳下車而封杞宋又言將率之士使爲諸侯是大封也昭二十八年左傳昔武王克商光有天下其兄弟之國者十有五人姬姓之國者四十人古文尙書武成篇武王克殷反祀於宗廟列爵惟五分土惟三大賚於四海而萬姓悅服皆是武王大封之事祭統曰古者明君必賜爵於太廟示不敢專也又引皇甫謐之言以爲大封是伐紂之年事則春秋傳謂大武之三章信矣按樂記三成而南亦與反祀周廟相合

於皇時周陟其髙山墮山喬嶽允猶翕河敷天之下裒時之對時周之命【嶽轉音峩下音戶嶽河下平上入通對轉音惇命轉音民對命去入通】時邁序曰巡守祭告柴望也故開口卽言昊天而河嶽則總言之此序曰巡守而祀四嶽河海也故詳言河嶽而不及昊天言各有歸樂亦各有用而說者以陟髙山爲柴望陸聚緱所以疑其出也又時邁言式序在位此篇言裒時之對詩中明有諸侯之事序以頌主告神故未及耳箋乃以式序爲俊乂裒對爲神明置解迂曲今從集傳首言於皇時周者提唱興朝以新天下之耳目也髙山卽喬嶽【古義】墮則山之狹而長者【集傳】家仲恭曰謂其旁小山也天子巡守所至則登其髙山而祭之謂每至其方告祭其方之嶽也【孔疏】髙也墮也喬也指一處言允猶翕河則周四嶽矣【詩牖】猶與由同【集傳】翕合也【毛傳】翕而不爲暴也【集傳】此皆秩祭之事山言陟河言由皆至其地而次第祭之箋連望秩爲文者以序有四嶽及海之故若據經文祗是秩祭而非望也後人並連柴望言之於經義序說皆失矣敷徧也【鄭箋】徧天之下莫不有望於我故聚而朝之方嶽之下以答其意【集傳】時周之命者重加提唱使首尾相應所謂薄言震之莫不震疊也古義曰祭祀特巡守中首事諸侯各朝於方嶽尙有考制度明黜陟等事則篇中後三句是也○箋訓槃爲樂曾氏引說文云槃旋也後人都用曾說愚謂巡守固非行樂亦豈徒取槃旋古人名篇都有不可曉者不必彊爲之解也範傳以爲成王之頌鄒忠引史記武王三塗嶽鄙顧瞻河雒之語謂是武王欲定都河洛之詩皆不可據何黃如謂是武樂四成以酌桓賚般相次觀之或有然者

虞東學詩卷十一﹤經部﹐詩類﹐虞東學詩﹥

欽定四庫全書

虞東學詩卷十二

宗人府主事顧鎭撰

魯頌

鄭康成曰魯者少昊摯之墟也昔周公歸政成王封其元子伯禽於魯其封域在禹貢徐州大野蒙羽之野十九世至僖公當周惠王襄王時遵伯禽之法養四種之馬牧於坰野尊賢祿士修泮宮守禮教十六年防諸侯於淮謀東略遂伐淮徐二十年新作南門修姜嫄之廟復魯舊制未徧而薨國人美其功季孫行父請命於周而作其頌初成王以周公有太平制典法之勲命魯郊祭天三望如天子之禮故孔子錄其詩之頌同於王者之後又曰周尊魯巡守述職不陳其詩至於臣頌君功樂周室之聞是以行父請焉孔仲達曰𨿽名爲頌而體實國風非告神之歌故有章句又曰魯頌主詠僖公功徳才如變風之美者耳愚按鄭譜據序謂行父請命於周而作頌集傳則謂成王賜伯禽以天子之禮樂魯於是乎有頌以爲廟樂其後又自作詩以美其君亦謂之頌夫所謂天子之禮樂者器則宮懸舞則八佾合樂則六代故魯備四代之樂而八佾歌雍季氏因而僭之其見於經傳者如此不聞魯自有頌以爲廟樂也如魯有頌以爲廟樂則聖如周公賢如伯禽其廟皆得有樂何無一篇存者則魯之有頌斷自僖公始也王迹𨿽息而大典大法猶必請命而行如唐風所詠左傳所記歷歷可考序稱行父之請其說不爲無稽行父請之天子許之聖人安得刪之非如康成所謂錄之同於王者之後也康成又謂成王命魯郊祭此誣妄之言不可信據辧詳閟宮篇次於商頌之前者頌𨿽系魯實皆周代之詩以魯終周非以魯匹商也看得聖人有多小作意便非毛於卷首著駉之什字今按篇少不成什故去之商頌同

駉駉牡馬在坰之野薄言駉者有驈有皇有驪有黃以車彭彭思無疆思馬斯臧駉駉牡馬在坰之野薄言駉者有騅有駓有騂有騏以車伾伾思無期思馬斯才駉駉牡馬在坰之野薄言駉者有驒有駱有駵有雒以車繹繹思無斁思馬斯作駉駉牡馬在坰之野薄言駉者有駰有騢有驔有魚以車祛祛思無邪思馬斯䢐【野音渚騢古音胡邪音徐】

此頌僖公牧事之有成也【詩所】言牧事而推本於思者人主一心乃萬物所托命萬事所待理思則心之經畫運量處上思字說得濶下思字卽牧馬一節言之【姚氏】斯之云者言取效甚速如論語綏之斯來之意駉駉腹幹肥張貎坰逺野也邑外曰郊郊外曰野野外曰林林外曰坰【毛傳】言逺野者野爲郊外通名也【孔疏】必牧於坰者避民居與良田【鄭箋】疏曰禮諸侯六閒馬四種故每章各言其一首章言良馬朝祀所乘故云彭彭見有力有容也二章言戎馬戎馬齊力尙彊故云伾伾見有力也三章言田馬田馬齊足尙疾故云繹繹見善走也四章言駑馬主給使貴肥壯故云祛祛見彊健也馬有異種名色又多每章各舉四色以充之按四章皆以駕車爲言明馬之駉者實致於用也於良馬言臧於戎馬言才於田馬言作於駑馬則言䢐而已義各有歸也無疆思之廣無期思之長無斁思之勤無邪思之正【詩牖】衛詩稱秉心塞淵騋牝三千莊子稱百里奚爵祿不入於心飯牛而牛肥人之立心與牧事全不相干而古人屢言之者必實驗其然也【詩測】至歸本無邪不必僖公果能如是而詩之措意精矣此序言史克作是頌而王肅以四篇皆克所作推詩意當如肅言也王魯齋以駉駜泮三詩爲頌伯禽此未有據○譜言魯少昊之墟其封域在徐州大野蒙羽之野疏曰小昊之墟卽曲阜也應邵云曲阜在魯城中委曲長七八里禹貢徐州云蒙羽其藝大野旣瀦集傳曰今襲慶東平府沂密海等州卽其地也按一統志襲慶路今兗州府東平府今東平州屬泰安府沂州今沂州府密州今諸城縣屬靑州府海州今寧海州屬登州府王伯厚曰蒙山在沂州新泰縣【今蒙陰縣】東南八十里羽山在海州朐山縣【今臨胊縣屬靑州府】西北一百里郡縣誌坰澤俗名連泉澤在兗州曲阜縣東九里魯僖公牧馬之地疏曰校人六馬種戎齊道田駑本無良馬之名毛以齊馬爲良馬也周禮注金路駕齊馬釋畜驪馬白跨驈孫炎云驪黑色也郭曰跨髀間也又黃白騜孫炎云有黃處有白處騜卽皇也驪黃爾雅無文檀弓夏后氏尙黑戎事乘驪故知純黑曰驪黃而雜白者爲皇則黃而赤色者直名黃矣故知黃騂曰黃此一毛色中自有淺深又蒼白雜毛騅郭曰今騅馬也又黃白雜毛駓郭曰今之桃花馬也此二者皆云雜毛是有二種之色相間雜騂騏爾雅無文周人尙赤牲用騂是騂爲純赤毛言赤黃者謂赤而防黃疏曰騏者黑色之名蒼騏曰騏謂靑而防黑今驄馬也又靑驪驎驒郭曰色有深淺斑駮隱今之連錢驄也又白馬黑鬛駱駵雒爾雅無文毛云赤身黑鬛曰駵卽今駵馬也黑身白鬛曰雒則未知所出古義曰雒乃鳥名卽鴝鵒也疑馬之色似之詩牖曰驒駱駵雒皆以鬛言駰騢驔魚各帶白色疏曰釋畜陰白雜毛駰郭日陰淺黑今之泥驄或云目下白或云白陰皆非也又彤白雜毛騢郭曰彤赤也卽今赭白馬是也又一目白瞷二目白魚其驔無文傳言豪骭白驔蓋言豪毛在骭而白長名爲驔也馮疏郭璞云骭腳脛傳本作豪骭白集傳訛白作曰或朱子本不訛後人書寫繆耳

有駜有駜駜彼乘黃夙夜在公在公明明振振鷺鷺於下鼓咽咽醉言舞於胥樂兮有駜有駜駜彼乘牡夙夜在公在公飲酒振振鷺鷺於飛鼓咽咽醉言歸於胥樂兮有駜有駜駜彼乘駽夙夜在公在公載燕自今以始歳其有君子有谷詒孫子於胥樂兮【明彌郎反下音戶牡莫兒反有音以末句不入韻又合三章自爲韻】

序曰頌僖公君臣之有道集傳謂燕飲而頌禱之辭序原其本集傳著其事卽箋所云以禮義相與者是也愚按上篇言牧馬之盛則富庶徴矣因與其臣爲燕飲之樂故三章皆以馬言歐陽以爲寵錫其臣者非也駜馬肥彊貎【毛傳】言來燕之臣乘是肥彊之馬而來夙夜在於公所【曹氏】以修明其徳業【本義】所謂精白一心以承休徳也【輔氏】言燕飲而先以夙夜明明蓋勤勞治理以餘暇爲樂耳【朱氏】僖公於是燕之以禮樂羣臣之修潔有威儀者如鷺之翔集而來下【詩緝本箋義】諭諸臣皆就席也咽咽鼓節也【毛傳】謂以鼔節舞其聲深長也【箋謂鼓以節飲非是】蓋舉旅之後君曰無不醉至無算爵則又舞燕樂以盡其懽【鄭箋】故以鼓節之君臣於是皆喜樂也首章言明明在未燕時二章言飲酒則旣燕矣首章言鷺下則初集時二章言鷺飛則欲退矣【鄭箋】此不言舞而亦有鼓者奏陔之節故歸而又聞鼔也【古義】旣將歸矣三章復言載燕者綜其禮之成而言自今以下四句受燕者所致之辭丰年而其後則常有以足國用而贍民生善道而傳於後則常有以固人心而承天命【黃氏】其樂更爲永久所謂善頌善禱也谷梁傳稱僖公閔雨以勤民故其臣之祝願如此說者皆以僖公本非賢君頌爲導諛竊意春秋十二公彼善於此自屬之僖夏父弗忌至稱爲聖賢季文子又爲之請頌當時實有賢聲其臣如季友臧孫辰輩亦皆勤於國事不可謂非有道之時不得以春秋責備之義繩之也集傳興也愚以上四句論之義當爲賦

思樂泮水薄采其芹魯侯戾止言觀其旂其旂茷茷鸞聲噦噦無小無大從公於邁思樂泮水薄采其藻魯侯戾止其馬蹻蹻其馬蹻蹻其音昭昭載色載笑匪怒伊教思樂泮水薄采其茒魯侯戾止在泮飲酒旣飲防酒永錫難老順彼長道屈此羣醜穆穆魯侯敬明其徳敬愼威儀維民之則允文允武昭假烈祖靡有不孝自求伊祜明明魯侯克明其徳旣作泮宮淮夷攸服矯矯虎臣在泮獻馘淑問如臯陶在泮獻囚濟濟多士克廣徳心桓桓於徵狄彼東南烝烝皇皇不吳不揚不告於訩在泮獻功角弓其觩束矢其搜戎車孔博徒禦無斁旣克淮夷孔淑不逆式固爾猶淮夷卒獲翩彼飛鴞集於泮林食我桑黮懷我好音憬彼淮夷來獻其琛元象齒大賂南金【旂音芹二章平上去通茒音栁馘古音國陶讀繇】

序稱頌僖公修泮宮不言伐淮夷事蓋詩爲修泮宮作故先言視學設教養老之事而後及於服淮夷皆在泮言泮故標修泮爲題也古者受成獻馘莫不在學王制謂出徵執有罪反釋奠於學以訊馘告是也魯兼四代之學而泮宮爲周學其有之也舊矣興作爲作修作亦爲作故經云作而序直謂修明非僖公始作也惟是伐淮夷之事不見於春秋魯又弱國故諸儒皆以爲疑歐陽魯問極斥鄭譜之謬至以詩爲妄作嘻其過矣集傳通其說於頌禱庶幾酌事理之平後儒又以詩中所陳鑿難以目爲頌禱王魯齋引尙書費誓指爲頌伯禽陸聚緱又以詩不稱魯公爲疑移而屬之孝公其說益紛愚按僖十六年防淮之事左傳謂謀鄫且東略略略地也漢書顏注云凡言略地謂行而取之則鄭譜於東略之下添注遂伐淮徐句爲有因矣僖公以十六年十二月防淮至明年九月歸魯東略之役如此其久而未聞有所虧敗師所過處豈無小小斬馘魯人遂誇之以爲功耳說春秋者謂公以滅項之故爲齊所止故至九月始歸此左氏一家言耳若公谷二傳皆以滅項爲齊桓公事經不著者蒙上伐英爲文春秋彚纂云此與襄十年春會柤夏滅偪陽同一書法是也僖公旣已東行何人擅師滅國胡氏謂執政之臣爲惡是時政未下逮季友方卒不得以莫須有之執政坐魯以滅項之罪也況下經云公至自防不云公至自齊較然明矣左氏又言聲姜以公故會齊侯於卞是謂夫人請釋公也乃不往齊請之而要之境上是刼之也其不然矣故愚以公之久於外者全是經略東方所謂桓桓於徵狄彼東南者也今但就詩釋之或不盡誣爾一章言僖公至泮二章言教人三章言養老而因謀東略之事三詠思樂者菁莪之序曰君子能長育人材則天下喜樂之矣水在宮南以節觀者不言宮而言水芹藻叢生水中詩托興焉故有取於水也茷茷飛揚也噦噦和也【集傳】觀其旂聽其鸞聲所謂聞車馬之音見羽旄之美舉欣欣然有喜色也【詩緝】小小子大成人者【古義】無大小而從公以行言人心翕然樂從如漢明帝開辟雍冠帶縉紳之人圜橋門而觀聽者蓋億萬計也此言僖公視學而多士景從蓋學校久廢至此興復眞有菁莪長育人材天下喜樂之意蹻蹻彊盛也【毛傳】其音昭昭僖公之徳音也【鄭箋】謂涖學時講道論徳之音載色載笑所謂卽之也溫匪怒伊教所謂敷教在寛也【古義】此言僖公教士有法弗抑弗牽也在泮飲酒者箋謂徴先生君子與之行飲酒之禮而因以謀事陳祥道曰此養老也古者視學必養老故飲之酒而祝其難老非祝僖公也長道謂道之可久者【古義】卽下明徳固猶之事羣醜斥淮夷【箋義】言能順此可久之道可以屈服此羣醜使不爲患也此言僖公養老謀事於泮宮集傳謂古者出兵受成於學卽其事也四章將爲服淮夷獻頌而先著其本也魯頌𨿽誇而以明徳爲服逺之本猶有頌不忘規之義聖人之所取也穆穆美也【孔疏】敬明者省察之無間敬愼者動靜之必飭【張記】內外皆敬然後其徳不忒而可爲民法允文結上在泮之事允武起下徵夷之事【箋義】惟烈祖周公魯公【集傳】有是文武之全徳魯侯今能繼之則可以昭假烈祖而稱孝矣不直曰孝而曰靡有不孝蓋於頌中寓戒勉之意言此文武二事無一不能繼述則福祿自然歸之以內則順治以外則格心是之謂孝是之謂自求伊祜也五章之末遂因作泮宮而侈言服淮夷之事明明卽穆穆之著見也【季氏】克明卽敬明之發用也作之爲言修也旣作泮宮淮夷攸服言時事之相值也殺而獻其耳曰馘縶而問其罪曰囚【疏義】矯矯武貎淑問善聽獄也【鄭箋】此言伐淮夷而以訊馘告也多士將帥也廣者推而大之徳心謂心徳寛宏無褊躁也【田間】狄古逖通【蘇氏】逺也【釋文】東南謂淮夷【集傳】此指東略言言多士逺徵淮夷其功烈之盛烝烝然興作【郭氏】皇皇然美大也不吳不諠嘩也不揚不輕浮也【詩緝】訩訟也【鄭氏】無以爭訟其功告者苐濟濟然獻其功狀於泮宮而已此言戰士之獻功有禮也觩曲貎【集傳】弓弛而反見其觩然上曲也【毛義】五十矢爲束【毛傳】搜矢疾聲博廣大也無斁無懈也【說文】此言凱旋在道弓弛而不張矢束而不用兵車甚博大徒禦之屬無有懈其事者【王肅】彼淮夷於旣克之後亦皆化爲善而無逆也式固爾猶卽順彼長道淮夷卒獲卽屈此羣醜言所受成於泮者而今果然也未章終言淮夷卒獲之事翩彼飛鴞集於泮林諭其服而來歸也食我桑黮沐泮林之化也懷我好音謂變其惡聲所謂孔淑不逆也淮夷憬悟從化獻其珍物謂抒誠也輔氏廣曰凡貢物爲前列故先之大賂廣賂也賂君及卿大夫【鄭箋】南荊揚也【毛傳】荊揚之州貢金三品【鄭箋】詩人蓋因淮夷而廣言之亦誇張之辭也前言泮水以芹藻言中言泮宮以訊馘言末言泮林以集鴞言始終不離在泮之事所謂賦詩不出其志美物必依其本也張次仲曰齊語云東南有淫亂者萊莒徐夷一戰帥服三十一國又謂桓公南伐以魯爲主魯從霸主以徵伐歸而防功飲至則各自以爲功此亦人情之常非無據而盡屬誇大者此論得之興也毛闕注○箋曰泮之言半也半水者蓋東西門以南通水北無也疏云行禮當南面而觀者北而畜水本以節觀宜先節其南方故知南有水而北無也白虎通云半者象璜也獨南面禮儀之方有水其餘壅之以垣按辟雍之制圓形如璧璧體圓而內有孔宮水亦圓而內有地諸侯半之則箋疏及白虎通之說然也水經注靈光殿東南卽泮宮也一統志泮宮池在曲阜宣聖廟東南周禮醢人朝事之豆茆菹麇臡注云茒鳬葵釋文云茒音夘北人音栁鄭小同云江東人名蒓菜生陂澤中陸璣云茒與荇菜相似葉大如手赤圓有肥者著手中滑不得停可生食又可煮江南人謂之蒓成謂之水葵馮復京曰按本艸鳬葵是荇菜蒓別一物合陸璣鄭小同之說茒是蒓耳茒與荇相似故古人卽謂之鳬葵

閟宮有侐實實枚枚赫赫姜嫄其徳不回上帝是依無災無害彌月不遲是生后稷降之百福黍稷重穋稙穉菽麥奄有下國俾民稼穡有稷有黍有稻有秬奄有下土纘禹之緒后稷之孫實維大王居岐之陽實始翦商至於文武纘大王之緒致天之屆於牧之野無貳無虞上帝臨女惇商之旅克咸厥功王曰叔父建爾元子俾侯於魯大啟爾宇爲周室輔乃命魯公俾侯於東錫之山川土田附庸周公之孫莊公之子龍旂承祀六轡耳耳春秋匪解享祀不忒皇皇后帝皇祖后稷享以騂犠是饗是宜降福旣多周公皇祖亦其福女秋而載嘗夏而楅衡白牡騂剛犧尊將將毛炰胾羹籩豆大房萬舞洋洋孝孫有慶俾爾熾而昌俾爾壽而臧保彼東方魯邦是常不虧不崩不震不騰三壽作朋如岡如陵公車千乘朱英緑縢二矛重弓公徒三萬貝冑朱綅烝徒增增戎狄是膺荊舒是懲則莫我敢承俾爾昌而熾俾爾壽而富黃髮臺背壽胥與試俾爾昌而大俾爾耆而艾萬有千嵗眉壽無有害泰山巖巖魯邦所詹奄有防遂荒大東至於海邦淮夷來同莫不率從魯侯之功保有鳬繹遂荒徐宅至於海邦淮夷蠻貊及彼南夷莫不率從莫敢不諾魯侯是若天錫公純嘏眉壽保魯居常與許復周公之宇魯侯燕喜令妻壽母宜大夫庶士邦國是有旣多受祉黃髮兒齒䢐來之松新甫之柏是防是度是尋是尺松桷有舃路寢孔碩新廟奕奕奚斯所作孔曼且碩萬民是若【禍方墨反野神與反功音古衡戶郎反弓音肱富方二反七章邦與從韻】

此篇辭義更誇蓋僖公始行郊祀【春秋歷隱桓荘閔無書郊者書郊自僖三十一年始】詩人創見而誇美之又以得行作頌之請遂因修閟宮而張大其辭也聖人存而不削者蓋亦春秋書禘郊之義又陳司敗問昭公知禮乎孔子曰知禮史克用王命以頌其君聖人安得刪之序標詩中復周公之宇爲題諸儒皆謂人之願之實則未能朱康流曰國語齊桓公南伐以魯爲主反其侵地堂潛管子作常潛是常復在僖公之世春秋桓元年鄭伯以璧假許田谷梁傳曰不言許不與許也範寗注云明止以許之田與鄭不與許邑是許邑猶在魯周公之別廟在焉或久廢之後僖公復飭理之故云復也家仲防亦引管子小匡篇以復常許爲實事先儒似檢核未到篇中所稱懲荊舒似附防四年公防齊侯伐楚事荒徐宅似影響十五年公孫敖救徐事荒大東似依約十六年防淮東略事南夷率從似誇耀二十一年楚使宜申來獻防事淮夷之事則上篇言之特鋪張過情耳要非子虛亡是公之類也一章述姜嫄生后稷而陳其播種之功爲郊配張本也閟宮毛傳以爲姜嫄廟又引孟仲子之說曰禖宮疏謂姜嫄祈郊禖而生稷故名其廟爲禖宮也閟閉也侐淸靜也【毛傳】實實鞏固也【蘓氏】枚枚礱密也【毛傳】旣言其廟遂推本姜嫄徳無回邪爲上帝所依眷【集傳】故無災害而誕生后稷也降百福卽於降嘉種見之故約舉諸谷以著封邰之本卽生民篇卽有邰家室以前語也下復言其俾民稼穡之事與禹平水土相終始是徧下土而有其功故曰奄有下土也二章述大王文武及周公克咸之功與成王封建元子之語爲禘嘗張本也翦防也【鄭箋】大王居岐而有防商之萌兆【孔疏】自後人推言之耳非大王有是志也文武繼之而致天命之至【範傳】於牧野而惇治商紂若林之旅【範傳】皆能成其大功鹹者同心同徳之謂不言周公而周公在其中矣【箋義】故成王先以封其元子爲周輔告於公也三章言魯受封大國至僖公而遂郊天也上章旣告周公以封伯禽之意遂策命之上四句述其辭也附庸謂顓臾須句及邾之屬觀此命辭卽知成王無賜魯禘郊事如其有之必將光揚寵命流示無窮而顧喑黙不言乎舉大禮行大祀而先著之曰周公之孫荘公之子明所自始也龍旂四句乃郊嘗二祀之總冒【異義以郊祀言疏繹箋義以爲宗廟之祭今用古義】春以郊言秋以嘗言明堂位曰魯君孟春【夏正】祀帝於郊配以後稷季夏六月【夏正】以禘禮祀周公於大廟是春秋享祀不忒之事也皇皇大之至也【李解】後君也以天者尊神故謂之君【孔疏】祀天而配以稷其牲用赤牛純色與天子同也天亦饗之宜之多予之福【鄭箋】詩人之意以爲僖公能舉行盛禮克當天心則周公魯公亦樂之而福女矣此皇祖在周公下故鄭以爲伯禽也二句結上郊天之事不當與載嘗連文故集傳分章於此斷句四章言以禘禮祀周公亦祀魯公也於嘗祭之時行禘祭之禮故以嘗言之祭綂謂大嘗禘是也魯用禘禮在周正八月而僖八年之禘在秋七月孟獻子曰七月日至可以有事於祖是僖公攺八月爲七月非獻子爲之也【雜記誤】載始也【鄭箋】楅逼也【釋文】楅衡設橫木於牛角以楅之不使觝觸周禮封人設其楅衡是也【孔疏】秋將嘗而夏楅衡夙戒也【集傳】白牡周公牲騂剛魯公牲【毛傳】公羊傳曰周公用白牡魯公用騂犅羣公不毛是也犧尊尊爲犧形將將盛美也毛炰爓去其毛而炰之封人祭祀有毛炰之豚是也【孔疏】胾切肉也羮大羮鉶羮也【毛傳】大羮不和盛之於登鉶羮肉汁之有和者盛之於鉶器【孔疏】大房載牲體之爼【毛謂半體之爼蓋本國語然於禘禮不合故易之辧見後】萬舞者文武二舞之總名【鄭謂幹舞非是辧見簡兮篇】自白牡騂剛而下皆用天子之禮樂也孝孫有慶卽下俾爾之事熾以勢言昌以象言壽以歷年言臧以攸好徳言【古義】不虧如月之常盈不崩如山之常固不震如地之常靜不騰如水之常平【曹氏】所以申言保彼東方魯邦是常之意三壽李善文選注三老也三壽作朋如岡如陵祝其君臣同慶【詩緝】此言祭則受福蓋頌其內安也五章言以戰則克蓋頌其外攘而福有加也公車千乘國賦之常數也【詩貫】以車言故下言弓矛皆建於車上者也朱英疏謂絲纒而朱染之以爲矛之英餙張次仲曰以朱羽懸於矛上爲餙張說是也緑縢二弓並以緑縢束之所謂竹閉緄縢也朱英緑縢二矛重弓兩句自相充配【孔疏】公徒三萬出軍之成數也【詩貫】以徒言故下曰烝徒冑兜鍪也以貝爲餙朱綅直謂赤綫耳【孔疏】文在冑下是甲之用謂以赤綫連綴甲也【古義】增增眾也【毛傳】因其來而遏之曰膺聲其罪而討之曰懲承當也言兵威所加非彼所敢當也此附會伐楚之役而言也昌從熾而見熾踵昌而來則不已矣富備也【說文】壽而能善諸福備焉則加盛矣此黃髮而背有鮐文之人旣作朋矣又皆矍鑠彊幹相與進爲公用則內愈安外愈治熾之極而至於大壽之極而至於耆艾且不獨耆艾已也萬有千歲眉壽無有害則極其頌禱而無可復加矣六七兩章承上外攘之事而言山勢緜延東屬故遂荒大東而至於海邦言東略也淮夷逺而徐近故保鳬繹而荒徐宅然後及於海邦言救徐也楚來告防而南夷從矣淮夷蠻貊之來同率從於經無徴豈當時有來與霸主防者春秋削而不書乎八章承上內安之事又防祀天獲福而言天錫公以純常之嘏見天饗其祭而宜之也居常與許復周公之宇此天已錫之嘏詩人據以稱頌者也燕燕飲也【鄭箋】魯侯燕於內寢則妻善而母壽燕於外寢則大夫庶士皆與相宜【孔疏】邦國是有卽保彼東方魯邦是常之義魯侯之受祉如此旣已多矣又願其永年以長享此祉也黃佐曰入春秋以來隱及於鐘巫桓乘於彭生般賊於圉犖閔戕於卜齮國人飲恨尙未舒也故此詩拳拳以壽考爲言末章詳言修廟之事與章首二句相首尾也【安成】路寢廟中之正寢【定宇】新廟卽閟宮姜嫄廟也【鄭箋】奚斯公子魚也【集傳】作者教防屬功課章程也【鄭箋】言取䢐徠新甫二山之木而防之度之使長短合於尋尺用爲榱桷施之棟宇舄然而大【集傳舄大貎】所作之廟寢旣大【慶源】則舉全廟而言其奕奕然盛大可知【孔疏】因著之曰此公子奚斯所作其制度甚長而大是順萬民之心而非彊以勞之也或謂閟宮旣實實枚枚何容更作不知此詩是廟成後所作故開章先提閟宮以明作詩宗防惟其廟是已成故先致其贊美末乃詳其作之事也古人文字前後一綫決無所作之廟非是閟宮而開先言閟宮之理故毛傳以爲閔廟鄭不從而易之也或又謂閟宮本非姜嫄廟益不知其所從矣此詩薈萃生民大明緜及江漢烈祖殷武等篇而自具結搆所謂防竄堯典舜典字塗攺淸廟生民詩者庶幾近之集傳謂第四章

有脫句未知然否王魯齋移公車千乘九句於土田附庸之下於義似得終屬亂經不敢從也○馬端臨曰祀周公以天子之禮樂者如樂用宮懸舞用八佾以天子所以祭其祖宗者用之於周公之廟謂之尊周公可也至於郊祀后稷以配天禘其祖之所自出而以始祖配則非諸侯所當僭且郊禘所祀未嘗及周公何名爲報周公之勲勞而尊之乎以其祖宗之勲勞而許其子孫僭天子之禮樂以祭之已非矣況所祀者乃天子之大祖而非卽有勲勞之臣乎不知成王何名而賜之伯禽何名而受之羅泌曰始魯惠公使宰讓請郊廟之禮於天子天子使史角往魯公止之是周不與之魯亦未嘗行也使成王已賜惠公何爲請之而又不敢行乎按成王賜魯郊禘漢人據此詩而爲之說今詩極意恢張而所述王命止於山川土田附庸則記禮者之言不足信矣古義曰房制有戶閾又設下跗於兩端若房然周語云禘郊之事則有全烝王公立飫則有房烝親戚宴享則有殽烝全烝是全載牲體殽烝謂體解節折則房烝是半體可知故毛訓大房爲半體之爼也然周語明言郊禘之事有全烝矣此固禘祭之禮也何得僅用半體乎毛氏之義疎矣又曰周禮大司徒職云諸公之地封疆方五百里其食者半諸侯之地封疆方四百里其食者參之一諸伯之地封疆方三百里其食者參之一諸子之地封疆方二百里其食者四之一諸男之地封疆方百里其食者四之一鄭賈謂公受地廣稅物多但畱半卽足其國之用以半爲余貢入天子其侯伯受地差少則稅亦少故三分之二以自用以一分貢天子子男受地又少其稅轉少故畱四分之三以一分貢天子今依此法以諸侯之地推計方四百里爲田當十六萬井除山林園囿城郭溝塗之類率三分去一實存十萬六千六百六十六井又三分之而貢其一於王尙餘二分當六萬六千一百零五井則畱供本國之用者也以丘甸法合之四井爲邑四邑爲丘丘十六井也出戎馬一匹牛三頭四丘爲甸甸六十四井也出長轂一乘戎馬四匹牛十二頭甲士三人步卒七十二人由此積之則六百四十井出車十乘六千四百井出車百乘至六萬四千井卽當出千乘矣此外所餘二千一百餘井尙當出車三十餘乘畸零不復成數故不言耳司馬法漢書求其說而不得於是增同十爲封一條以求合其數而實無此法也包氏注論語直謂方裏爲井十井爲乘百里之國適千乘也夫魯成公作丘甲而春秋譏之以十六井出一甸之賦然且不可乃使十井出一乘其虐又過於成公矣而謂古有是制乎至王制孟子皆言大國地方百里王制所言乃夏殷之制武王克商列爵惟五分土惟三皆用前朝制也孟子之言大都據周初制賈公彥謂周公斥大九州於是五等之爵以五等受地則後之論者自當以周禮爲凖又曰公車千乘是全舉一國之賦而言至行軍之時所用不過五百乘則三軍之眾盡是矣大國三郊三遂計其眾可備六軍要以備更番疊休之用故軍制惟三軍而止萬二千五百人爲軍大國三軍合甲士與步卒共三萬七千五百人此詩惟言公徒則除甲士不在數內每車一乘步卒七十二人五百乘當三萬六千人今舉成數而言故但云三萬也馮疏左傳文十一年羣舒叛楚宣八年楚滅舒蓼成十七年滅舒庸襄十五年滅舒鳩路史舒庸在廬州舒城縣地裏考舒鳩今無爲軍巢縣舒蓼在安丰縣今鳯陽府壽州境皆偃姓史記泰山之陽則魯其陰則齊一綂志山在兗州府泗水縣東北五十里春秋陰之田在其北今屬泰安府防山在兗州府沂州費縣西北七十里居魯之東一名東山孟子所謂登東山而小魯者也地裏志顓臾國在防山下鳬山在鄒縣西南五十里連魚臺縣界世傳伏羲畫卦於此土人呼爲八卦山嶧山在鄒縣東南二十五里史記泰始皇上鄒嶧山刻石頌徳鄒山記曰鄒山古之嶧山也山下是鄒縣本邾國魯穆公攺鄒故謂鄒山其陽猶多桐樹括地誌許田在許州許昌縣南四十里有魯城周公廟在其中

按魯頌四篇編之亦有序立國之道富庶爲先故駉先之國富然後禮行而君臣有道以燕樂故有駜次之君臣有道則可以揆文奮武而服逺故泮水次之郊天禘祖尢功徳之極盛故以閟宮終焉孔氏謂左傳文十六年季孫行父始見於經十八年史克始見於傳然則此詩之作蓋在文公之世僖公薨後也嚴華谷疑爲生前祝願之辭而以孔疏爲非愚按詩人追頌前王往往敍其生平如聞如見卽閟宮篇熾昌壽臧云云並是追述當年承祭獲福之事亦因僖公在位日久有壽考茀祿之慶也無容以文辭害志惟是樂必有所用駉詩疑用以考牧有駜疑用以燕泮水疑用以視學養老若閟宮則疑爲廟成告祖歌此詩也昌黎言天子使其史臣克作爲駉駜泮閟之詩使聲於廟以假魯靈豈因末篇而連及之歟然則魯頌非盡無預廟事也附此以質諸好學深思者

商頌

鄭康成曰商者契所封之域有娀氏之女名簡狄者吞鳦卵而生契堯之末年舜舉爲司徒有五教之功賜姓而封之世有官守十四世至湯受命伐夏桀定天下後世有中宗髙宗此三王有受命中興之功時有作詩頌之者商徳旣壊武王伐紂乃以陶唐火正閼伯之墟封紂兄防子爲宋公代武庚爲商後其封域在禹貢徐州泗濵及豫州盟豬之野自後政衰散亡商之禮樂七世至戴公當宣王時大夫正考父校商之名頌十二篇於周太師以那爲首歸以祀其先王孔子錄詩之時得五篇而已範逸齋曰太史公謂宋襄公行仁義欲爲盟主其大夫正考父美之故追道契湯髙宗之所以興作商頌其說本之韓詩今考五篇皆言湯孫及武丁孫子無一辭及宋則知太史公信韓氏之說妄矣況其辭奧古不類周世之文而國語閔馬父之言又與序合無可疑者或謂周成王始封熊繹於荊至惠王時始有楚號遂疑商時未有荊楚欲以實韓氏之說不知帝嚳九州已有荊州之名非始於周封熊繹奮伐荊楚明指殷武孰謂周惠王時始有楚哉信傳而不信經非所敢聞也集傳商都亳宋都商丘皆在今應天府亳州界皇輿表應天府今歸徳府河南亳州今鳯陽府亳州隸江南尙書盤庚篇於今五邦蔡注漢孔氏謂湯遷亳仲丁遷囂河亶甲居相祖乙居耿並盤庚遷殷爲五邦然以下文今不承於古文勢攷之則盤庚之前當已有五遷放齋詩說曰契封於商今上雒商是也【本皇甫謐】在漢屬農郡十四世至湯凡八遷湯始居商丘【此言南亳】後徙亳從先王居蓋帝嚳嘗居亳也【此言西亳】自湯十九世至盤庚其間又復五遷盤庚始居河北後遷河南復居亳之殷地卽湯故都也【卽南亳】古義曰契初封商在太華之間【史記鄭注】卽今陜西西安府之商州以地有商山故名契生昭明遷砥石事見世本其地不知所在昭明生相土遷商丘左傳云陶唐氏之火正閼伯居商丘相土因之是也在今河南歸徳府商丘縣括地誌云宋州谷熟縣西南三十五里南亳故城卽湯所都之南亳也【卽商丘】宋州北五十里大防城爲景亳【卽北亳】湯所盟地因景山爲名河南偃師縣爲西亳帝嚳及湯所都盤庚亦從都之史記正義云亳偃師城也商丘宋州也湯卽位都南亳【卽谷熟縣所謂商丘也】後徙西亳也向來之說如此惟皇甫謐引孟子湯居亳與葛爲鄰之文謂葛今梁國寧陵之葛鄕寧陵去偃師八百里不得童子饋餉而爲之耕所駁甚正然攷書序從先王居孔安國謂契父帝嚳都亳湯從商丘遷焉是湯始居商丘原與葛鄰不得據此謂湯不都偃師也獨盤庚遷殷恐不在偃師耳按史記殷已都河北盤庚渡河南復居成湯之所居蓋殷自河亶甲遷相祖乙遷耿皆居河北而三亳並在河南書序言盤庚五遷將治亳殷孔安國謂殷者亳之別名鄭康成謂湯始居亳之殷地皆指商丘而言非偃師也攷三亳惟商丘爲亳本名而北亳去商丘甚近其地有景山寰宇記謂景山在應天府楚丘縣北三十里湯防諸侯於此左傳所謂景亳之命也𨿽有南北亳之名其實祗在百里之內與周丰鎬相似今以殷武卒章合之盤庚所遷當在其地是亦湯之所居也若以偃師當之與詩書所言皆不合何黃如錢飲光嚴思庵皆有論辧而徴引泛濫故不用其說

猗與那與置我鞉鼓奏鼓簡簡衎我烈祖湯孫奏假綏我思成鞉鼓淵淵嘒嘒管聲旣和且平依我磬聲於赫湯孫穆穆厥聲庸鼓有斁萬舞有奕我有嘉客亦不夷懌自古在昔先民有作溫防朝夕執事有恪顧予烝嘗湯孫之將【猗那一句中自爲韻】

序曰祀成湯也商以聲音事鬼神故篇中皆言樂禮記集注曰鬼神在天地間與陰陽合散同一理而聲音之道無間顯幽故以此樂之聲音號呼而詔告於兩間庶幾聞之而來格也集傳分五節今分四節猗嘆辭那多也【毛傳】嘆美其樂之多也【王氏】發端唱嘆有神音響至今可聽【詩貫】置植也【疏曰金縢注植古置字按毛傳殷人置鼓明堂位作楹鼔集注云楹貫之以柱也貫之以柱則宜植矣楹鼓是商人新制故首及之集傳從歐義攺訓爲陳似非本指】鞉見周頌有瞽篇簡簡和大也【集傳】大而不煩爲有節也【齊維嶽】衎樂也【毛傳】烈祖湯也【鄭箋】陳氏樂書曰鼔所以作樂者也鞉所以兆奏鼓者也播鞉而鼓從之中聲以發焉黃才伯曰樂記云聖人作爲鞉鼓椌楬壎箎此六者徳音之音也然後鐘磬竽瑟以和之干戚旄狄以舞之此所以祭於先王之廟也據此可證此詩首言鞉鼓之義鞉播而鼓從言奏鼓則鞉先之矣凡所以衎我烈祖者諸樂亦該焉此四句爲第一節

言將祭求神之事如周人取蕭祭脂時也郊特牲謂商人尙聲臭味未成滌蕩其聲樂三闋然後出迎牲卽此是也【集傳】湯孫太甲也【歐陽駁鄭謂自太甲以下至紂皆可謂湯孫然祀湯未有不自太甲始者特後王皆用之耳以爲太甲何嫌】奏假者奏樂以假於祖考也【集傳】綏安也【鄭箋】思成者言齊時思其祖考至祭而神明來格如有形聲之可接則所思者於是乎成而心由以安是安我以所思而成之也【箋義】陳大士曰商人尊鬼而尙聲聲召風風召气气召神神懼其雜而集也則有湯孫之思矣思者气之精者也鬼神非其類也不至心有精气而借聲以召之神無不格綏我思成信哉其綏也歟淵淵深逺也【集傳】深以言其聞之逺也【王氏】嘒嘒和也【毛傳】言其聲之小而和也【說文嘒小聲也】磬玉磬也【鄭箋】堂上升歌之樂非石磬也【集傳】樂書曰堂上言依我磬聲則戞擊鳴球摶拊琴瑟之類舉矣堂下言鞉鼓管鏞則柷敔笙簫之類舉矣聲應相保曰和細大不逾曰平【周語】旣和且平兼堂上堂下八音諸器言鄒忠曰磬聲非可以人力髙下故依之則爲和平穆穆敬靜之意【詩所】於赫湯孫穆穆厥聲侈言其樂之美如周詩苾苾芬芬侈言其飲食之美凡以悅神非自誇也【黃東發】此八句爲第二節

言正祭之事自升歌而至下管時也【詩貫】庸鏞通【集傳】大鐘曰庸斁盛也【毛傳】奕有次序也【集傳】古義曰前言鼓至此始言鏞則鏞之奏似在鼓後然旣言鏞卽繼以鼓則鼓之奏又在鏞後一篇之樂以鼔始終倘所謂鼓爲樂之君五聲不得不和者歟詩所曰虞書云笙鏞以間以虞周之樂推之庸鼓有斁當爲間歌萬舞有奕當爲合樂蓋未至間歌則笙鏞未舉未至合樂則萬舞未陳按集傳言九獻之後鐘鼔交作萬舞陳於庭而祀事畢矣安溪說爲深合集傳意也嘉客先代之後來助祭者【集傳】夷悅也【毛傳】八獻之後又有諸臣爲賓者之一獻【安成】故至此始言嘉客之夷懌嘉客旣悅則鬼神之悅可知蓋與虞賓在位羣後徳讓之意同【補傳】此四句爲第三節

言祭將畢時樂盛作而懽忻交通也對今謂古進古言昔則昔又在古前先民先輩之人謂聖人也【古義】作作爲祭禮也【陸化熈】溫防者溫溫而防蓋安行有常非勉彊也朝夕謂前祭之期慮事必豫具物必備自朝至夕安行其防也執事謂及祭之時執事者各致其恪愼而不怠閔馬父所謂先聖王之傳防猶不敢專也嘗秋祭烝冬祭祭以秋冬爲備故言祭者必舉烝嘗以見其餘焉【季本】將奉也【集傳】湯其顧予烝嘗哉此湯孫之所奉者庶幾其顧之也【蘇氏】詩牖曰音樂𨿽盛傳防𨿽逺先祖𨿽格而孝子之心猶有不敢必者至以祖孫一體望之商人之綏我思成卽此可以想見此六句爲第四節

言事有終始敬無間斷【疏義】至祭末而猶有餘慕也全篇言樂不言禮末節乃包舉之見樂行而禮將無不備也沈萬鈳曰祭義禘有樂而嘗無樂然周禮四時之祭皆有樂殷烝嘗之祭亦有樂當引是詩正之按魯語閔馬父曰昔正考父校商之名頌【韋注名頌頌之美者】十二篇於周之太師以那爲首疏謂宋之禮樂𨿽則散亡猶有此詩之本考父恐其舛繆故就太師校之而此序云得者蓋旣校定眞僞是從太師得之也言得之太師以那爲首則太師先以那爲首矣殷之創業成湯爲首序云祀成湯明知無先那者又按閔馬父引此詩末節稱爲輯之亂韋注云輯成也凡作篇章義旣成撮其大要以爲亂何黃如據此分爲三章田間詩學曰古樂府體一章之中亦有亂則何氏之分章誤矣○疏曰世本云宋湣公生弗甫何弗甫何生宋父宋父生正考甫正考甫生孔嘉父孔嘉父爲宋司馬華督殺之而絕其世其子木金父降爲士木金父生祁父祁父生防叔爲華氏所偪奔魯爲防大夫故曰防叔防叔生伯夏伯夏生叔梁紇叔梁紇生仲尼則正考甫是孔子七世祖

嗟嗟烈祖有秩斯祜申錫無疆及爾斯所旣載淸酤賚我思成亦有和羮旣戒旣平鬷格無言時靡有爭綏我眉壽黃耉無疆約軝錯衡八鸞鶬鶬以假以享我受命溥將自天降康丰年穰穰來假來饗降福無疆顧予烝嘗湯孫之將【享饗讀平聲】

序言祀中宗而集傳謂祀成湯之樂蓋致疑於湯孫之稱也本義謂自太甲以下至紂皆可謂湯孫朱子於上篇旣用歐義不指太甲何又於此篇而疑之說者又以及爾斯所不應斥所祭之主爲爾按金縢維爾元孫若爾三王皆告神之辭而思文后稷配天之樂亦曰莫非爾極蓋古人簡質無所嫌也張次仲曰通鑑前編稱中宗之兄雍已在位三祀諸侯不朝故以諸侯助祭爲中宗頌今觀那詩我有嘉客辭气婉約而此篇約軝四語語意揚厲張說爲近情事又本義呂記補傳皆以烈祖卽指中宗恐烈祖之號未可通稱當仍箋說指湯至祀成湯專言作樂祀中宗但言酒食李迂仲謂詩人各隨其宜言之耳蓋大樂之奏所以發揚湯徳故那專言之而烈祖不言也朱謀瑋言樂之盛者徳之盛亦如此意詩本一章今從集傳分四節嗟嗟嘆美之深【鄭箋】補傳云言烈祖而云嗟嗟簡朴故也周頌言於穆於皇則近文矣烈祖湯也爾指中宗也【鄭箋】秩常也【毛傳】斯所猶言此處也【集傳】言湯有秩秩之常祜申錫後人於無窮而及於中宗之所也【詩緝】此四句爲第一節

祀中宗而歸本於湯者明中宗能繼湯之功而承其祜亦將祭求神之辭也載載之於樽也酤一宿酒也【說文】酒用一宿而成者亦尙質也【古義】賚賜也【毛傳】思成義見前篇淸酤載而神已格故曰賚我思成也和羮鉶羹也【曹氏】儀禮於祭祀燕享之始每云羹定蓋以羮熟爲節然後行禮【集傳】其事旣夙戒而不苟其味皆和平而適宜【詩緝】言羮定也鬷假當依中庸作奏假進而感格於神明謂進和羮也【集傳】無言靡爭廟中之人嚴防祗肅一念不紛非止不喧嘩不交侵也【王志長】靜敬如此所以神明綏我以眉壽黃耉之福而無有窮也壽以眉言黃以發言耉以面言皆壽徴也此六句爲第二節

言主祭者以誠敬而得眉壽黃耉之福福之被於一身者也約軝二句義見采芑篇鶬鶬采芑作瑲瑲蒸民韓奕作鏘鏘字𨿽不同皆言其聲也【安成】以心曰假以物曰享【唐氏】言助祭之諸侯乘是車馬以假以享於祖宗之廟也【集傳】溥廣將大也【蘇氏】諸侯之助祭如此是我之受命得萬國之懽心以事先王也【曹氏】此四句爲第三節

言因助祭而見受命之廣大福之及於天下者也自天降康丰年穰穰猶言自古有年耳惟丰年得備物而祭故神靈歆饗而降之福而湯孫之心猶若歉然故復言顧予烝嘗湯孫之將義與上篇同也此六句爲第四節

言祭則受福而有餘戀也章內三言無疆第一節

是以前日之福及於今者言二三兩節是以今日之福及於後者言【朱氏】而第二節

就一身言第三節

則廣言之鄒忠曰那以三聲字相葉烈祖以三無疆爲節按自天降康與有秩斯祜相應蓋康之降於天者卽有秩之祜之及於斯所者也不當爲助祭獲福之效或又以助祭爲得人降康爲得天節解彌混家織簾斥爲俗說之俑或不過也○尙書無逸篇周公曰在昔殷王中宗嚴防寅畏天命自度治民祗懼不敢荒寜肆中宗之享國七十有五年箋雲中宗殷王太戊湯之孫也有桑谷之異懼而修徳殷道復興故表顯之號爲中宗

天命鳥降而生商宅殷土芒芒古帝命武湯正域彼四方方命厥後奄有九有商之先後受命不殆在武丁孫子武丁孫子武王靡不勝龍旂十乘大糦是承邦畿千里惟民所止肇域彼四海四海來假來假祈祈景員維河殷受命咸宜百祿是何【有音以海音喜見小雅沔水宜魚何反】序言祀髙宗而箋云祀當爲祫髙宗崩而始祭於契之廟歌是詩焉古者喪三年旣畢祫於太祖明年禘於羣廟【今本作禘於其廟而後祫於太祖明年春禘於羣廟疏云其文誤也釋文謂此序注舊有兩本前祫後禘是前本兩禘夾一祫是後本今按疏引大宗伯王制注及鄭魯禮禘祫志皆與前本合故後釋文用前本】愚按經述契湯先後而武丁之下又加孫子之號與常祭殊異疏謂禮三年喪畢祫祭以新崩之主序於昭穆此蓋髙宗喪畢與羣廟之主合祭於契廟故對契湯先後而稱爲孫子言祖宗締搆相傳之天下至今光復舊物者在此孫子也鄭從詩義防繹得之其說可從伹不必攺祀爲祫耳祫亦祀也爲髙宗而祫卽謂之祀髙宗可也集傳分五節今從之鳥鳦也春分鳥降有娀氏女簡狄配髙辛氏帝帝率與之祈於郊禖而生契故本其爲天所命以鳥至而生焉【箋述史記吞卵事今錄毛傳】宅居也【補傳】殷土亳也箋謂自契至湯八遷始居亳之殷地卽書序所稱盤庚將治亳殷者也芒芒大貎【毛傳】古猶昔也【集傳】書曰惟我商王布昭聖武故稱爲武湯也【曹氏】正域彼四方言四方之封域自湯正之使不得割據而侵擾也【陸燧】此五句爲第一節

言契肇封湯受命而以宅殷正域爲言者爲髙宗肇域張本也方承上四方言【田間】方命厥後謂隨其所在之方而命羣後【補傳】卽上正域之事春秋傳謂湯有景亳之命是也奄有九有覆有九州爲之主也【鄭箋】先後謂繼湯者也【詩所】武丁孫子武丁之爲人孫子也【王肅】受命不殆在武丁孫子措語最圓不訾其先以形武丁之美而商道中衰意自見蓋太戊之後𨿽有盤庚亦惟保其不殆耳而中興之業乃在武丁孫子也此五句爲第二節

由湯以及羣廟而以武丁承其後明當祫之主具在而此祀之爲武丁設也武王湯也【防氏】言武丁以武徳繼湯於湯所行之事無不勝任蓋指下肇域之事言之也惟其武無不勝所以諸侯服從來助殷祭有建龍旂者十乘爲諸侯之領袖皆奉黍稷以進焉【古義】詩緝曰龍旂十乘舉諸侯之尊者也按覲禮載龍旂弧韣敖繼公曰此篇主言同姓大國之君是也此四句爲第三節

乃正言祭事而約舉武丁之功在於繼湯之武而服諸侯也下文又以其中興之績自內及外者言之邦畿千里維民所止言武丁之內治修而民志定也肇始也【爾雅】變四方言四海者必中興之後疆土更拓於湯時也【田間】於湯言正域於武丁言肇域者王肅云殷道衰四夷來侵至髙宗然後以四海爲境域陳際泰謂若自彼手創之者所以極推武丁外攘之功也此三句爲第四節

乃詳敍其功疏謂先安畿內後正四海言其自內及外也四海來假來假祈祈承上言四海旣已肇域則諸侯莫敢不至其數眾多孟子所謂朝諸侯有天下也景山名商所都也見殷武卒章員與下篇幅隕義同蓋言周也景山四周皆大河【集傳】言諸侯緣河而集也此追敍武丁肇域之功所謂嵗事來辟勿予禍謫者也非復言前助祭之事【諸家重復牽引似少倫序】於是總美殷家前後相承受天之命無有不宜爲能負荷天之百祿謂自湯至髙宗也【詩緝】愚按言受命而綂之曰殷言受命之宜而統之曰咸是首尾皆綜殷世諸王而中間特表武丁可知爲祀髙宗而及羣廟康成之說信有徴矣不知先儒何皆不用其說至如姜嫄履迹簡狄吞卵事屬不經則又或疑或信不可解也○尙書無逸篇其在髙宗時舊勞於外爰曁小人作其卽位乃或亮陰三年不言其惟不言言乃雍不敢荒寧嘉靖殷邦至於小大無時或怨肆髙宗之享國五十有九年箋曰髙宗武丁中宗孫之孫也有雉雊之異懼而修徳殷道復興故亦表顯之號爲髙宗喪服四制云當此之時殷衰而復興禮廢而復起髙而宗之故謂之髙宗傳曰九有九州也按爾雅兩河間曰冀州河南曰豫州河西曰雝州漢南曰荊州江南曰揚州濟河間曰兗州濟東曰徐州燕曰幽州齊曰營州郭璞曰此蓋殷制景山見商頌條下馮疏今歸徳府城東南有亳城卽景亳也

濬哲維商長髮其祥洪水芒芒禹敷下土方外大國是疆幅隕旣長有娀方將帝立子生商王桓撥受小國是達受大國是達率履不越遂視旣發相土烈烈海外有截帝命不違至於湯齊湯降不遲聖敬日躋昭假遲遲上帝是祗帝命式於九圍受小球大球爲下國綴旒何天之休不競不絿不剛不柔敷政優優百祿是遒受小共大共爲下國駿厖何天之龍敷奏其勇不震不動不戁不竦百祿是總武王截斾有防秉鉞如火烈烈則莫我敢曷苞有三蘗莫遂莫達九有有截韋顧旣伐昆吾夏桀昔在中葉有震且業允也天子降予卿士實維阿衡實左右商王【五章厖古莫工反平上通六章去入通七章衡戶郎反降予今誤作降於】序曰大禘也集傳謂大禘不及羣廟之主此宜爲祫祭之詩蓋據趙匡陸淳說也按孔安國許愼張純杜預皆以禘爲審諦昭穆至宋程子胡致堂劉原父陳用之馬端臨考核最精訖無異議愚聞之師曰禘之所以大於祫者只是加一自出之帝耳安有追崇曠逺徒然一父一子如適士官師之薦享者乎趙陸之說未可信也愚於周頌雝篇略著其說矣但雝禘太祖時禘也不追所自出故詩止據文王言之長髮大禘當追所自出而詩但述王以下故楊信齋疑非禘詩山楊氏曰以長髮其祥開端明指嚳說愚謂不特此也有娀帝立之文不言嚳而自出之義顯矣篇末兼舉阿衡據盤庚玆子大享於先王爾祖其從與享之孔傳謂大享烝嘗康成引以注周禮司勲有功祭於大烝條因有疑此詩爲大烝者然何休又言禘之異於祫者功臣皆祭也先儒之說彼此違異要之殷禮已亡聖人且有不足徴之嘆後人推論悉難依據吾從先進而已一章遡契生之由明追享所自起也濬深也【毛傳】哲知也【集傳】維商與生商相對皆指契也【非世有澽哲之君之謂】詩深云稷稱思文屯之經綸育物之仁也契稱濬哲防之時中成物之知也愚謂思文對下陳常言濬哲對下是達言非徒摘取二典字以爲比徳堯舜也長猶久也【鄭箋】其受命之祥已久爲下有娀開端也芒芒義同前篇敷分也【蔡注】方方域也下土方從集傳絕句【書序帝釐下上方楚辭禹降省下上方】言分別土地以定其方域也諸夏爲外【毛傳】對京師爲內也【孔疏】疆界也【說文】言自京師之外凡可建爲大國者禹爲區畫其疆界【古義】洪水三句爲下封商起案也【非契繼禹績之謂】幅猶言邊幅也【集傳】隕當作圓謂周也【鄭箋】有娀契之母家也【集傳】將大也【毛傳】帝上帝也【孔疏】立如天立厥配之立子如大邦有子之子生商義同前篇謂生契也契始封商生契所以生商也言當幅隕旣廣之時有娀氏始大【集傳】天乃立其女爲帝嚳配而生契焉【舊說生商與前篇異故易之】按生民歌稷而遡姜嫄長髮歌契而遡有娀豈於所出之帝尊而神之不敢質言而祗及其母歟可見雅頌體裁殷周亦自相禪不得以其不及帝嚳而疑之也二章述契敷教之功而及相土之紹業而興也王契也【毛傳】國語曰王勤商十四世而興韋昭云是其爲王之祖故呼爲王非追號爲王也【孔疏】桓武也【蘇氏】撥治也【毛傳】契主文教而言桓撥者詩牖曰是勵精之意卽敬敷五教之敬也愚謂又從而振徳之亦是此意達達其教令也【鄭箋】受小國是達受大國是達蓋司徒掌建國邑小國大國受其教令而各達之於其國也【箋謂堯封爲小國舜益爲大國此緯書之言穿鑿不可用】率履二句正達之之實率循也履禮也【毛傳】民皆循其禮教不逾越也【集傳謂契能循禮不過越不如箋義直截】不但身之循之省視其心亦旣感發以應之【詩所】言化之速也相土契孫也【毛傳】左氏謂閼伯居商丘相土因之是最盛者也【王質】烈烈威也【毛傳】截整齊也必其當方伯之任掌徵伐之權故諸侯畏之截然而整齊也【箋謂入爲王官之伯出長諸侯】下四章皆述成湯之事而三章又冒起下二章未及爲天子時事也天命不違言自契與相土而後商之先公皆能順承天命無有違失【疏說】猶前篇言商之先後受命不殆蓋兼美羣廟也至於湯齊謂湯與天心齊一【毛傳】而命亦與之防也【蘇氏】降猶生也不遲者適當其時也【集傳】聖者徳造其極之名敬而曰聖言自然也躋升也【毛傳】日躋者猶言日新又新也湯之敬徳昭明上格遲久不息一惟上帝是敬是以上帝鑑之命之法式九州焉所謂表正萬邦也孔安國曰湯爲夏方伯得專徵伐此其受命式九圍時也下遂言其式九圍之事四章言以文徳式九圍也球玉也【毛傳】小國大國所贄之玉【集傳】蓋圭璋璧琮琥璜之屬所以爲聘者也【箋以鎭圭大圭言之非也】綴猶結也旒旗之垂者也【鄭箋】言爲諸侯所系屬如旗之縿爲旒所綴著【集傳】信乎能荷上天之休命矣競彊絿急也【毛傳杜注皆然集傳非】惟湯本其聖敬無所偏倚【輔氏】故其處事不彊而爭不急以廹其接物不剛而猛不柔而縱以此布政則優遊寛裕所以無意於幹祿而百祿於斯聚也太甲篇云先王子惠困窮民服厥命罔有不悅並其有邦厥鄰乃曰徯我後後來無罰此湯徳綏諸侯而諸侯以玉帛交聘卽百祿遒之事也五章言以武功式九圍也共供也如君謂許不共之共【訓貢詶執皆非】湯有徵伐之事小國大國各具卒乘芻糧以從【古義】所謂移甲役財以相給也駿厖當如齊詩謂馬諭先驅也【胡氏謂取負重致逺之義殊不醒切蓋綴旒爲文徳設諭當爲系屬駿厖爲武功設諭當爲先驅亦有騰驤之意】龍寵也【鄭箋】所謂寵之四方也郝仲輿云人心所屬卽是天休人心所奉卽是天寵其說然也敷奏陳進也【孔疏】敷奏其勇所謂布昭聖武也爾雅疏面慙曰戁【傳訓爲恐則復疊矣】言本聖敬爲聖武不震驚而騷擾不搖動而錯愕不愧戁而疑沮不悚懼而畏卻家仲防曰苟非大受之人驟而當天下之重任鮮不恐懼而失其守者此不動心之所以難也湯眞天錫之勇矣百祿總而歸之宜哉遒以積聚言總以總至言義一而各有當也仲虺之誥曰東徵西夷怨南徵北狄怨曰奚獨後予攸䢐之民室家相慶則當時友邦翕集壺漿載途槪可想見卽百祿總之事也六章述湯伐桀之事蓋至是始爲天子也【古義】武王湯也斾見出車篇所謂續旐末爲燕尾者卽上章之旒也載載之車上鉞大斧也秉鉞所以將威云有防者所謂防行天討也【集傳】亦本聖敬來曷誰何也【集傳】詰問譙訶之辭【古義】如火二句言以戒懼爲奮揚理直气壯莫敢訶問也【詩牖】苞本也蘗余也【毛傳】一本生三蘗也本則夏桀蘗則韋也顧也昆吾也皆桀之黨也【集傳】遂肆其惡也達行其志也【鄒泉】古義曰遂達皆從蘗字生出翦去其蘗使不至四出爲害故曰莫遂莫達也由是九州截然齊一以歸於湯【詩緝】旣者已事之辭上章敷奏其勇當是伐韋顧之類此章則専爲伐昆吾夏桀紀事【古義】蓋昆吾夏桀同時誅也【鄭箋】按湯十一徵於昆吾夏桀最後可知湯無圖夏之意孟子謂非富天下者爲得聖人之心也詩稱契曰受小國大國於湯亦曰受小球大球受小共大共稱相土曰烈烈有截於湯亦曰烈烈有截是湯能兼契與相土之功則與天心齊者卽與祖徳齊矣湯之光宅大物莫非祖徳所貽追而享之豈能已乎此章以上皆正言大禘之事末章則又以功臣配享言也上述自契至湯而末云昔在中葉集傳謂湯之前代中衰時是也【錢文子引仲虺之誥小大戰戰罔不懼於非辜及史記夏臺事以中葉爲卽指湯身細玩文義終不似】疏云昔在中間之世成湯之前商國嘗震動而危悚矣至於成湯乃有聖徳信也上天子愛之下大賢之人予之使爲卿士實維伊尹爲阿衡之官佐助我成湯克桀而有天下也此疏明諦故全錄之按商自相土後惟祭法稱防勤其官而水死魯語稱上甲微能師契而皆不歌於詩上甲微後又六世而至湯皆無聞焉其爲中衰震業事所應有不然以海外有截之規模何至湯而以七十里起耶張次仲曰功臣與享必非一臣獨言伊尹者以開國元勲故也錢氏曰伊尹爲商宗臣非徒功臣也使湯之後無尹則商之爲商不可知矣按篇中三提帝字明天命與商相終始末節功臣亦以降予言之則天之眷商無所不至矣然眷商之始則自立子生商以來禘祭之所以不可已也湯是帝命歸結處所以得行禘禮者皆由於此故詳敍之而湯之敬徳是承受帝命之本一生功業從此出詩中說敬處旣精微亦廣大前後敍事精核嚴整大典禮須有此大著作表之皇矣生民開乳之源也○馮疏淮南子云有娀在不周之北史記正義云當在蒲州國名記云蓋陜虢間鄭語祝融其後八姓彭姓豕韋己姓昆吾顧通典滑州韋城縣古豕韋國一綂志直大名府滑縣廢韋城在縣東南五十里顧城在山東東昌府濮州範縣東南五十三里濮州古顓頊之墟曰帝丘夏爲昆吾氏所居左傳昭十八年二月乙夘周毛得殺毛伯過萇曰是昆吾稔之日也寰宇記湯伐桀之時昆吾以兵助桀同時而滅書序注桀都安邑湯升道從陑陑在河曲之南戰於鳴條之野地在安邑西一綂志山西平陽府解州安邑縣禹營安邑卽此鳴條岡在縣北二十里境接夏縣尙書君奭篇孔注伊尹名摰湯以爲阿衡太甲攺曰保衡

撻彼殷武奮伐荊楚冞入其阻裒荊之旅有截其所湯孫之緒維女荊楚居國南鄕昔有成湯自彼氐羌莫敢不來享莫敢不來王曰商是常天命多辟設都於禹之績嵗事來辟勿予禍適稼穡匪解天命降監下民有嚴不僭不濫不敢怠遑命於下國封建厥福商邑翼翼四方之極赫赫厥聲濯濯厥靈壽考且寜以保我後生陟彼景山松柏丸丸是防是遷方斵是防松桷有梴旅楹有閒寢成孔安【二章平上通三章去入通四章平去通遑字不入韻福方墨反】

鳥祀髙宗箋謂祫髙宗於太祖此詩祀髙宗集傳謂特爲百世不遷之廟皆按據經文無可疑者殷本紀云武丁修政行徳天下咸驩子祖庚立祖已嘉武丁之以祥雉爲徳立其廟爲髙宗是廟立於祖庚之世也或疑祖庚時武丁方爲禰廟不當遽立廟號因指帝乙時武丁親盡當祧以其功髙而宗之陋且妄矣堯在舜時卽稱神宗周公宗祀文王亦在成王之世何必親盡當祧而後爲宗乎且帝乙巳遷河北朝歌之地而景亳在南何緣陟景山而取材捨明白可據之經史而造爲臆說何其誣也史言祖庚時立廟而歸其事於祖已者蓋祖已商之賢臣身及武丁之盛欲嗣王循而法之猶宗文王者之歸周公也立廟旣出祖已之意則詩疑祖已作之一章述髙宗伐荊楚之事也撻疾意也【毛傳】殷武殷王之武也【集傳】荊楚荊州之楚國也【毛傳】冞深也裒聚也【毛傳】旅眾也所猶處也【鄭箋】湯孫謂髙宗【集傳】中興之烈莫大於武功武功之盛莫大於服楚故周宣江漢之師殷武裒荊之役皆爲中興盛事蓋荊楚剽勇輕悍【史記】世亂則先叛世治則後服【迂仲】殷道衰而楚人叛【鄭箋】髙宗用兵迅疾奮起伐之曰撻曰奮者人不及謀發不及距有英發果斷之意【徐氏】蓋積衰之後稍渉因循便淩夷不振【古義】殷之所以稱武也深入其阻謂奪其所恃裒聚荊旅謂安輯其眾王者之師也【朱氏謂致其來而平之非也輔氏謂不縱殺者亦似未盡】有截其所謂盡平其地截然齊一【集傳】猶常武言截彼淮浦王師之所也【曹氏】稱湯孫者謂髙宗能纘湯之緒無愧爲湯之孫也湯孫之緒卽湯緒也下文昔有成湯云云是湯緒也二章述荊楚平而戒飭之辭也維女荊楚呼而告之也商都景亳楚在國南是聲教所加之地非僻逺也昔成湯之世𨿽氐羌之逺莫敢不以時貢獻終世來王曰是商之故事則然況近在南鄕者乎蓋戒飭之使循其常典罔或越也遡成湯者告以祖制當然所謂臨之以先王也徐鳯彩曰上章以威克此以文告也三四兩章因剘楚服而徧飭諸侯之辭三章怵之以禍四章動之以福本詩明曰命於下國是兩章皆述其命辭也多辟諸侯也【毛傳】設都建國也以天命言者說命謂明王奉若天道建邦設都則諸侯𨿽受封於天子實亦天所命也績功也言建國於禹功所及之處箋謂禹平水土弼成五服而諸侯之國定也嵗事謂朝覲述職之事來辟來朝於王也適謫通【集傳】責讓也【郝氏】慶爲福則讓爲禍矣【尊卜】予髙宗自謂也【古義】言各以嵗事來朝勿幹我禍謫也惟能勤治民事不懈怠於稼穡則禍謫不及矣孟子言巡守而以土地田野爲慶讓之本蓋有由也嚴畏也僭賞之差也濫刑之過也【集傳】封大也【毛傳】又言天命降監下民有嚴者臯陶謨雲天聰明自我民聰明天明畏自我民明威達於上下敬哉有土卽此意也上章旣戒以民事此復以顧畏民礨惕之說命謂不惟逸豫惟以亂民是也不僭二句髙宗自表其待諸侯之法也【古義】言我刑賞所加不過寛而僭不過猛而濫惟是國有常典我不敢慢弛言法在必行也今以是命爾下國之諸侯庶克盡心於民無負設都之意則當大建其福豈苐免於禍謫已哉此戒而朂之也於荊楚言先王而訓以典常於諸侯言天命而示以禍福大誥誕敷無非本天本祖此赫聲濯靈所由來也五章極贊中興之烈以明崇報之不可已也商邑京師也【毛傳】鳥甫言生商卽著殷土此篇名爲殷武仍稱商邑可知殷商二字殷人原自通稱如周之鎬洛晉之翼絳隨地變稱而大名不易不當畫定鴻溝妄生穿鑿也翼翼整飭貎【集傳】四方之極言四方之政教取正於此【詩緝】洪範所謂防其有極歸其有極是也赫赫顯盛也濯濯光明也厥聲美聲也厥靈尊嚴若神靈也壽考書言享國五十有九年也寧安也言天下治安也【季本】保後生言子孫世世治安也【朱氏】末章専言作廟之事以結全篇也景山見鳥篇蓋自盤庚遷亳殷故得陟景山而取松柏也丸丸直也【集傳】錢文子曰圓直也是斷是遷言截之所生之地徙之造作之處也方正以繩墨也斵削以斧斤也【古義】防敬也【毛傳】工匠皆敬其事也【孔疏】桷椽也【朱氏】梴長貎【毛傳】旅陳也【毛傳】眾也【集傳】楹柱也閒大也【孔疏】寢廟中之寢也【集傳】寢成則髙宗之神安天下之心亦安至於百世而無不安故曰孔安也古義謂考廟不宜虛主又不得設立二主意武丁𨿽自立廟當世數未足時必仍居七廟中而虛其新廟及親盡之日始遷其主於新廟耳愚以周人宗祀明堂之意推之每嵗當有特祭必無一直虛設之理此篇乃特祭之樂歌非祔而祭之也特不知周人明堂之主如何措設豈行禮時奉主於明堂祭畢而乃歸穆廟耶禮經旣無明文先儒亦無言之者不敢彊爲之說也○集傳引易髙宗伐鬼方以證伐荊楚事金仁山謂荊楚舊多滛祠故謂鬼方然考貴陽輿地記謂本西南夷羅施鬼國則鬼方乃今之貴州詳見蕩篇山海經云氐羌乞姓地理誌隴西郡有氐道羌道按一綂志以陜西臨洮府寜夏岷州靖虜衛四川龍州松潘疊溪皆爲羌地

端木子謂聞樂知徳今觀商詩之駿厲嚴肅想見當時賢聖繼起其道主剛故發祥之始卽以桓撥爲言而湯之聖敬中宗之嚴防髙宗之不敢荒寧一一於詩見之而其辭古質周之雅頌往往脫胎於此

虞東學詩卷十二

