

欽定四庫全書

經部三

詩經通義

詩類

提要

【臣】等謹案詩經通義十二卷

國朝朱鶴齡撰鶴齡有尙書埤已著錄是書専主小序而力駁廢序之非所采諸家於漢用毛鄭唐用孔穎達宋用歐陽修蘇轍呂祖謙嚴粲

國朝用陳啟源其釋音明用陳第

國朝用顧炎武其凡例九條及考定鄭氏詩譜皆具有條理惟鶴齡學問淹洽往往嗜博好奇愛不能割故引據繁富而傷於蕪雜者有之亦所謂武庫之兵利鈍互陳者也要其大致則彬彬矣鶴齡與陳啟源同裏據其自序此書蓋與啟源商確而成又稱啟源毛詩稽古編專崇古義此書則參停於今古之間稍稍不同然稽古編中屢稱已見通義玆不具論則二書固相足而成也乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費墀

詩經通義原序

尙瑗之受教我愚庵朱先生正先生輯譔通義之日其時年未弱冠殫精制舉業未暇問歐呂諸家言迨先生作埤傳以尙書爲瑗取應習業時時舉示之繼從事讀左日鈔遂得防討論矣顧予自八齡讀詩經集傳旦夕掩卷背誦比十五六而心頗嗛之謂鄭衞淫風何乃至是非發乎情止乎禮義之指而於毛序鄭箋孔疏及書之孔序易之王注皆嘗瀏覽怪其與朱子本義集傅蔡氏集傳畛域懸殊而未能決所從違先生著書滿家少陵義山詩集箋注家戶誦旣乃厭棄辭章肆力經術埤傳左鈔先後授梓獨通義一書屢經更定又卷帙頗重計貲爲難逡巡審愼而先生業已謝世閱四十餘年友人陸堂有言漢儒之失拘守陳言宋儒之失盡反前說宋儒之所欲反者非僅漢唐也伊川易傳談理至精朱子則推本邵氏數學以求駕之潁濵詩傳東萊讀詩記其書皆醇正無疵朱子以其祖述小序多所不滿鄭衞淫奔之說獨采漁仲明復康侯春秋之學盡廢三傳朱子遂尊稱胡傳後世因有四傳合刻則左公谷下儕於宋明雜說而十三經之名號可無庸矣夫漢代經儒掇拾殘缺於秦燼之後疵纇荒繆固所不免必盡舉而撤之𨿽神解淵悟豈眞能捨此山巖屋壁之所得別有不傳之祕與尼山鄒嶧夢授而墻見者程子曰學詩而不求序猶欲入室而不由戶也朱子論詩盡撤大小序鄱陽馬氏駁議平允洞暢先生通義之作所宗主也毛公亦有不能無獘者在於執正變之論而篇次錯糅不復詳求槪以前後定美刺楚茨至車牽十章與載芟良耜之報蠟鹿鳴嘉魚之燕賔何有差別而以爲刺幽王之作辭理全悖矣崧髙五詩並美宣王何以竄於大雅終篇此古序之誤有目共知也然而去古未逺刺忽刺佗之屬信而有徴而槪指淫奔不得並於淸人之在鄭株林之在陳則毛詩左傳𨿽並獻河間而平帝時立毛詩於學官已爲定著左傳經範升陳元爭訟俟章帝而始定奚以取彼棄此此集傳之過當也通義一書薈萃兩宋元明諸家之言於朱子集傳外又廣求遺說或問語錄臚列參互衷之至當間附已意以相發明昆山顧亭林先生夙與同志逺道寄書往復質證同邑陳啟源說詩有特識先生愛重之時取其說朱子有言讀先聖之書須髙著眼大著肚不容拘泥習套又謂唐人疏義因譌踵陋未能有所發明夫唐疏之無所發明誠然也經宋儒翻駁數百年奉爲蓍蔡由明迄今因襲更甚嫏嬛說約髙頭細字之書趨時貿利無有髙眼大肚上下千百年間者先聖之遺經逾墮於雺霧晦防亭林愚庵二氏窮經復古起考亭而相對當樂與揚防以益衷於無獘歳庚子冬暮瑗自豫章院歸徧陳五經傳疏並庋藏所有諸家言臚列其是非同異從先生兩孫借觀通義藏稿五十年前函丈防筆情景恍然負墻敬爲之序越五載乙巳其次孫泰興廣文士玉刻通義書成爰於舊序增益數語表刻此書之因士玉篤嗜經術庶幾能紹其家學者雍正三年季秋朔日受業門人張尙瑗拜書年七十

詩經通義凡例

通義者通古詩序之義也蓋序乃一詩綱領必先申序意然後可論毛鄭諸家之得失後序多漢儒附益者今取毆蘇呂嚴諸說爲之辧正錯簡譌字亦詳訂焉制舉之家專宗朱傳故詩序久置不講並宋元諸儒之說皆無由而見余采其合於序說者備錄之蓋表章古義不得不與俗學抵牾爾

古本皆標序於經文之前後儒遂以詩序若今之詩題余謂序所以明作者之意非先有序而後有詩也郝仲輿本移序從經最爲得體今從之

古序最簡毛鄭訓多不明鄭尢踳駁故爲後儒所排學者善解而參伍之夾漈辧妄朱子辧說皆可不作矣訓釋字句貫穿義理朱子集傳備矣今海內家傳戶習故此書不重引其文只略詮詩中大意惟諸儒說有異同者別白之舛謬者鍼砭之【毛鄭之失已經朱子更定者此不詳述】至於考論時事多援經證史庶幾子輿氏論世知人之防云經文下夾注又引毛鄭及正義語而加以折宋元以來諸家之說必取其合於古義者

東萊讀詩記極爲宋人所推華谷詩緝其次也此書義例多取裁焉東萊宗小序其說詩無邪說正雅鄭衛說南陔六詩與朱子時相掊擊今備載之以竢論定詩記名物度數山川地理禽獸艸木其類不可不考此詩根據注防辧證頗詳足補集傳所未及

毛鄭與歐蘇呂嚴諸本所分章句各有異同今一以集傳爲正

詩釋文止有音反而不甚詳陸氏所謂古人韻緩不煩攺字者也朱子始取吳才老韻葉詩然不盡依用萬曆間陳季立氏謂古字本有古音與後代不同不必攺葉吾友顧寜人氏引申其說又謂沈約四聲不當以律古人之詩二家援證精博可信從無疑矣但細覈集傳所葉之音與二家考證者無甚相逺而四聲不用則平上去入通爲一音入聲轉韻初學多不曉故今仍用集傳所葉【葉下之音余友楊旭所補】但易爲讀某切而平上去入槪不分注庶幾三百篇之文讀之諧協復無以今音律古詩之失【集傳中有不當葉不必葉者今悉去之】

﹤經部﹐詩類﹐詩經通義﹐譜﹥﹤經部﹐詩類﹐詩經通義﹐譜﹥﹤經部﹐詩類﹐詩經通義﹐譜﹥﹤經部﹐詩類﹐詩經通義﹐譜﹥﹤經部﹐詩類﹐詩經通義﹐譜﹥

鄭氏詩譜不可廢歐陽公已言之矣朱子一切不用恐非子輿論世之防但今本注疏大全所列者十五國及雅頌俱各分時代先後與歐陽公所云國譜旁行者不合蓋非鄭譜之舊也今仿史記年表體合爲一圖庶令學者便於觀覽云

欽定四庫全書

詩經通義卷一

吳江朱鶴齡撰

國風【說見集傳】

周南

蘇傳文王之風謂之周南召南何也文王之治國也所以爲其國者屬之周公所交於諸侯者屬之召公詩曰昔先王受命有如召公日辟國百里言其治外也召南有召公之詩而周南無周公之詩周公在內近於文王𨿽有徳而不見則其詩不作召公在外逺於文王功業明著則詩作於下此其宜也朱子曰周公制禮作樂於是取文王時詩分爲二篇其言文王之化者系之周公以周公主內治故也其言諸侯之國被文王之化者系之召公以召公長諸侯故也文王治岐其東有紂其西昆夷其北玁狁故其化自北而南先被於江漢之域也

闗闗【和鳴】雎鳩【傳王雎也疏爾雅注雕類今江東呼爲鶚好在江邊沚中亦食魚揚雄許愼皆曰白鸝似鷹尾上白徐曰鶚性好峙每立不移交則雙翔別則異處是謂摯而有別傳云鷙鳥不雙是也愚按左傳雎鳩氏司馬也注云摯而有別故爲司馬主法則與疏語合詩人取興之意重在有別豈以鷙鳥爲嫌哉集傳以爲水鳥狀如鳬鷖此於王雎不類○韻防鷙古與摯通曲禮前有摯獸是也】在河之洲窈【音杳】窕【徒了反音誂○窈窕言女徳方言云善心爲窈善容爲窕是也晉宋以後文人皆作居處用蓋承襲鄭箋幽閒深宮之說然詩序云哀窈窕思賢才則窈窕豈居處之謂哉】淑女君子好逑【音求○逑卽公侯好仇之仇鄧元錫曰后妃廣於求助若曰之淑女也幽閒貞專是君子好仇也吾何徳以配君子也云爾】○參【初金反音琛】差【初宜反音癡】荇【音杏】菜【集傳解荇全用陸璣疏嚴緝今池州人名荇爲莕公須葉如蒓可爲葅】左右【鄭氏二字皆讀去聲集傳皆讀上聲】流之窈窕淑女寤寐求之求之不得寤寐思服【讀蒲北反與匐同○疏謂服膺念慮而思之】悠哉悠哉輾轉反側○參差荇菜左右采【讀此禮反音泚古音考同按陳第所考古音多與葉音同者以後不重出】之窈窕淑女琴瑟友【羽已反音以】之【朱子曰琴瑟無時不在側若朋友然故曰友】參差荇菜左右芼【音邈古音考讀冒○陳啟源曰惟羮則用芼王后夫人不設羮故毛以擇訓芼蓋用爲葅不用爲羮也薦葅王后夫人之職也朱傳熟而薦之則用爲羮矣彼以爲興故可通今旣從毛鄭則當仍訓爲擇爾雅芼搴也孫炎云擇菜又曰左右流之爾雅毛傳同訓求朱傳釋爲順流而取之則侵采義故訓采爲取而擇之采旣爲擇又侵芼義故訓芼爲熟而薦之三字殆相因而易也】之窈窕淑女鐘鼓樂【音洛釋文五教反】之【張綱曰琴瑟常禦之樂也故鹿鳴燕羣臣曰鼓瑟鼓琴鐘鼓至大之樂也故彤弓饗諸侯則曰鐘鼓旣設蓋燕禮小而饗禮大所用之樂亦因以異今后妃之待淑女始則欲以常禦之樂友之而通其交際之心終則欲以至大之樂樂之而極其懽欣之意此所謂至誠有加而無已也○愚謂淑女旣得亦無燕饗作樂之事故毛公云宜以琴瑟友之宜以鐘鼓樂之蓋極言和樂之情如此耳】

序闗雎后妃之徳也【朱子曰太姒未嘗稱後序追稱之】所以風天下而正夫婦也故用之鄕人焉用之邦國焉風風也風以動之教以化之闗雎麟趾之化王者之風故系之周南言化自北而南也鵲巢騶虞之徳諸侯之風也先王之所以教故系之召南周南召南正始之道王化之基是以闗雎樂得淑女以配君子憂在進賢不淫其色哀窈窕思賢才而無傷善之心焉是闗雎之義也

按儀禮闗雎爲鄕樂燕樂又爲房中之樂【周有房中之樂燕禮注謂歌周南召南之詩蓋後夫人所諷誦以事其君子】則周公制作時已有此詩故程子以爲周公作朱子卻雲宮中之人喜得太姒於其始至作此詩崔銑云太姒未至文王不應先畜媵妾誰與探其寤寐間事而形容之或以爲王季宮人尢無闗預然此只詩人詠太姒之徳如是耳豈必求撰人爲誰耶○以淑女爲嬪禦之賢后妃思得之助供荇菜承宗廟者毛鄭說也以淑女爲后妃下二章左右爲求之非一方者朱子說也朱子實祖匡衡衡治齊詩者也從朱子說則哀樂皆屬文王今據小序以後妃之徳言之仍從古注爲是楚樊共姬求美人而進於莊王曰妾所進九人今賢於妾者二人與妾同列者七人豈不欲擅愛專寵哉不敢以私廢公也樊姬猶求美人卽太姒可知已求其人而未得無以共內職故有寤寐轉側之憂求其人而旣得有以共內職故有琴瑟鐘鼓之樂此其性情之正非幽閒貞專者不能序所云后妃之徳實風化天下之樞機也憂在進賢不淫其色下二章之意已明哀窈窕以下語近繁雜嚴華谷疑漢時經師所傅益或然耳朱子亦云序所言哀樂淫傷都非本防【鄭氏曰闗雎之聲和平中度故愷樂而不流於淫蕩淒切而不至於悲傷也按漁仲說樂淫哀傷皆主樂之音節言之以解論語猶可通以解詩則不合】

呂記首章以闗雎發興後二章以荇菜發興【從毛鄭後二章是賦非興東萊解此詩與朱傳同但不雲宮人所作】至於闗雎之和鳴荇菜之柔順則又取以爲比也興比相近而難辧興多兼比比不兼興意有餘者興也直比之者比也興之兼比者徒以爲比則失其意味矣興之不兼比者誤以爲比則失之穿鑿矣【如殷其雷偶聞雷聲而有感行役之未歸非可以此類求也】朱子曰其詩𨿽若專美太姒而實以深見文王之徳曽南丰云先王之政必自內始故其閨門之治所以施之家人者必爲之師傅保姆之助詩書圖史之戒珩璜琚瑀之節威儀動作之度其教之者有此具然古之君子未嘗不以身化也故家人之義歸於反身二南之業本於文王豈自外至哉世皆知文王之所以興能得內助而不知其所以然者實本於躬行之化故內則有闗雎后妃之行外則羣臣有二南之美與之相成其推而及逺則商辛之昏俗江漢之小國兔罝之野人莫不好善而不自知此所謂身修故家國天下治者也此說得之

闗雎三章一章四句二章章八句【鄭分五章章四句朱傳從毛】

葛之覃【音譚】兮施【音異】於中谷維葉萋萋黃鳥【陸璣疏黃鸝畱也或謂之黃栗畱一名倉庚齊人謂之搏黍】於飛集於灌木【疏釋名云木族生曰灌】其鳴喈喈【讀居奚反音基】○葛之覃兮施於中谷維葉莫莫是刈是【音鑊】爲絺爲綌服之無斁【顧炎武曰按谷音欲乃臾之入聲莫乃模之入聲乃胡之入聲綌乃區之入聲斁乃餘之入聲本同一韻後人分屬三四部而其條理遂不可尋矣凡入聲字仿此○陳啟源曰服之無斁鄭氏訓服爲整本爾雅釋言文謂整治絺綌無厭倦也此言后妃之勤下章乃言其儉耳○歐陽本義后妃見葛生鳥鳴因時感事樂女工之將興故次章遂言葛已成就刈而爲絺綌也陸佃曰禮後織紞今親葛事如此者親蠶以勸女工之正事親葛以勸女工之餘事絲麻者本事也防葛者餘事也】○言告師氏【疏昏禮云姆纚笄綃衣在其右注婦人五十無子出而不復嫁能以婦道教人者爲姆女出嫁姆隨之故女有女師】言告言歸【楊旭曰韻譜歸字舉韋切當音機○張氏曰言告言歸猶曰告曰歸也】薄污【傳污煩也箋煩煩撋之用功深撋軟平聲】我私薄澣【音緩】我衣【箋澣濯之耳衣謂褘衣以下至褖衣】害【音曷按害古通作曷】澣曷否【疏何所當見澣乎何所當見否乎私服公衣皆悉澣之】歸寧父母【顧炎武曰考否字詩並房以反母字詩並滿以反惟防蝀二章與兩韻要當以滿以爲正又曰古無平上去入四聲通爲一音此章通平上爲一韻蓋氏與否母本協也後仿此愚按母字又音某古音攷音米母若音米則否當讀彼美切音鄙○寧者安親心也張綱曰斯榦之末章祝其女以無父母詒罹觀后妃之歸寧然後知其得免於詒罹也】

序葛覃后妃之本也后妃在父母家則志在於女工之事躬儉節用服澣濯之衣尊敬師傅則可以歸安父母化天下以婦道也

呂記闗雎后妃之徳而所以成徳者必有本也曷謂本葛覃所陳是也葛覃皆述旣爲后妃之事貴而勤儉乃爲可稱若在室服女工固其常耳不必詠歌也○按朱子辯說謂此詩之序皆是惟云在父母家未安不知序明言化天下以婦道所云在父母家者因末有歸寧父母特推其本而論之孔氏云后妃貞專節儉在家本有此性出嫁修而不攺得其防矣葛覃三章章六句

采采捲耳【陸璣詩疏捲耳白葉細莖蔓生可煮爲茹子如婦人耳璫本艸卷耳卽今蒼耳子】不盈頃【音傾】筐【傳憂者之興也疏言有人采此卷耳之菜心有所念不能滿其頃筐以興后妃心有憂思亦如采菜之人也集傳則云后妃托言采之○顧氏曰頃筐其淺者也懿筐其深者也七月詩女執懿筐】嗟我懷人寘彼周行【戶郎反音杭○左傳嗟我懷人寘彼周行能官人也王及公侯伯子男采衞大夫各居其列所謂周行也毛傳用之藍田呂氏東萊呂氏皆以周行爲大道按此句蒙懷人不蒙捲耳】○陟彼崔嵬【音巍】我馬虺【音灰】隤【音頽】我姑酌彼金罍【音雷釋文罍似壺容一斛】維以不永懷○陟彼髙岡我馬黃我姑酌彼兕觥【古黃反音光○韓詩云觥容五升禮圖云容七升朱氏曰周禮有觥罰之事又云觥其不敬者但謂以觥罰之耳非必觥專爲罰爵也】維以不永傷○陟彼砠【音疽○爾雅石戴土爲崔嵬土戴石爲砠與毛傳正相反今集傳從毛】矣我馬瘏【音塗】矣我僕痡【音敷】矣云何吁矣【依鄭氏解云何二字略斷何楷曰爾雅作盱長目逺望也蓋望賢者之來而解我思也尢有味】序捲耳后妃之志也又當輔佐君子求賢審官知臣下之勞苦內有進賢之志而無險詖私謁之心朝夕思念至於憂勤也

朱子辧說詩序首句得之餘皆鑿說后妃𨿽知臣下之勤勞而憂之然而嗟我懷人則其言親眤非后妃所得施於使臣者且首章之我獨爲后妃而後章之我皆爲使臣首尾不相承應非文字之體也○愚按我字異解出鄭箋支離毛氏無之序云后妃之志最有味夫求賢才勞行役𨿽文王之事孰非后妃之輔治於內而志在相成者乎此出賦詩者言外歸美之意觀兔罝芣苡之序皆然不必定以出自后妃之口而後爲其志也諸我字皆當屬文王言之嗟我懷人之我文王自我也我馬虺隤之我我使臣也是文王之親暱使臣非后妃親之暱之也文王親暱使臣故可以我使臣后妃親暱文王故可以我文王由此言之卽以爲出自后妃之口亦豈不可通乎朱子於采采二句攺興爲賦又以婦人不當與外事故解作后妃懷文王而托言登山酌酒然詩人特詠其志如此耳豈與外事哉【王平仲云此詩惟嗟我懷人乃后妃自我二章以下諸我皆使臣自我也我姑酌彼金罍我姑酌彼兕觥蓋想象其於道路間酌酒自勞之語馬病僕亦病正見使臣之賢勞君子所當深念也此說亦通】

歐陽義婦人無外事求賢審官非后妃之職蓋后妃諷其君子當愛養臣下慰其勞苦而接之以恩禮詩人述后妃此意言其宮中相語者如是而已無私謁之言也呂氏曰酒醴婦人之職臣下勤勞君必有以勞之捲耳可爲麯蘗故因采捲耳而興感念及酒醴之用以勞賢者不當使之逺行從役首章所以言嗟我懷人寘彼周行周行周道也大東佻佻公子行彼周行行亦道也【陳啟源曰呂氏爲此說只因下章皆詠行役耳然立言自有次第先說居官者先得人後說勤於事者當憫惜之文體應如是況小序求賢審官以嗟我懷人二句言知臣下之勤勞以下三章言列位之解其來古矣不必易也】呂記夫婦一體也內外𨿽不同而志不可不同求師取友婦人固無與乎此而好善之志則不可不同也崇徳報功后妃固無與乎此而體羣臣之志則不可不同也知子之來之雜佩以贈之知子之好之雜佩以報之婦人之志如是其夫斯能好善矣我姑酌彼金罍維以不永懷我姑酌彼兕觥維以不永傷后妃之志如是王者斯能體羣臣矣室有轑釡之聲則門無嘉客況后妃心志之所形見者乎【以上三說皆與序相發明讀詩記引朱氏曰後三章極道勤勞嗟嘆之狀諷其君子蓋朱子初年本從序說後乃更之】

楊愼曰原詩人之意以後妃思文王之行役而作也陟岡者文王陟之黃文王之馬痡者文王之僕金罍兕觥冀文王之酌以消憂也蓋身在宮闈而思在逺道若唐人詩所謂計程今日到梁州也陳啟源曰楊說亦有致但感念其夫之行役不必后妃始能之汝墳殷其雷之婦人猶能憫其君子而勉之以正勸之以義何況后妃哉仍當以序說爲正

捲耳四章章四句

南有樛【音鳩】木葛藟【音壘○按葛藟二物而相似陸璣詩疏云藟亦延蔓生葉艾白色子赤可食】累【音雷】之【箋樛木下垂葛藟蔓延諭后妃能以恩意下逮眾妾則眾妾亦附事之】樂只君子【君子指文王非小君內子之說朱睦防曰三百篇未有以君子稱后妃者仍以誦文王爲是然後妃之徳非文王無以見誦文王卽以誦后妃也】福履綏之【傳履祿也集傳同愚謂履不專是祿易序卦云物畜然後有禮故受之以履履者禮也以履爲福乃可以綏可以將可以成】○南有樛木葛藟荒之樂只君子福履將之○南有樛木葛藟縈【烏容反音嬰】之樂只君子福履成之

序樛木后妃逮下也言能逮下而無嫉妒之心焉呂記后妃如此樂哉君子福履歸之矣漢之二趙隋之獨孤唐之武后其禍至於亡國則樛木之後妃詩人安得不深嘉而屢嘆之乎

樛木三章章四句

螽斯羽【集傳釋螽斯用陸璣疏錢氏詩詁螽卽春秋所書螽斯乃語助如鸒斯鹿斯之類毛氏指爲蚣蝑非也吳任臣曰春秋書螽傳云蝗也詩螽斯羽嚴粲注云螽卽蝗斯助語也是螽蝗明爲一物若豳風五月斯螽動股此卽蚱蜢之名卽阜螽也似蝗亦能害稼爾雅謂之蚣蝑與螽不同中郎以斯螽螽斯皆爲蝗李氏以斯螽螽斯皆爲蚱蜢與郭璞山海經注以螽爲蝗類均非陳氏曰言羽者螽斯羽虫也】詵詵【音辛】兮宜爾子孫振振【音眞】兮○螽斯羽薨薨兮宜爾子孫繩繩兮○螽斯羽揖揖【音緝】兮宜爾子孫蟄蟄兮

序螽斯后妃子孫眾多也言若螽斯不妒忌則子孫眾多也

按此序言若螽斯句斷下乃推言子孫眾多者由后妃不妒忌故也鄭康成誤讀以螽斯不妒忌爲句夫螽斯微虫何以知其不妒忌乎歐陽永叔譏序文顚倒蓋亦誤讀之耳

傳振振仁厚也繩繩戒愼也【爾雅繩作憴云憴憴戒也毛訓本此】蟄蟄和集也愚意從毛解則螽斯當以興言振振與下振振公子同繩繩多而有軌範也蟄蟄多而不乖離也太姒之能教子於此見之集傳主比說故止言眾多而已

樛木螽斯皆詩人詠歌之辭未必眾妾所作

螽斯三章章四句

桃之夭夭灼灼其華【釋文云古讀花如敷】之子於歸宜其室家【讀如姑】○桃之夭夭有蕡【音文】其實【羅願曰麻實謂之蕡麻於植物中最多子】之子於歸宜其家室○桃之夭夭其葉蓁蓁之子於歸宜其家人

序桃夭后妃之所致也不妒忌則男女以正婚姻以時國無鰥民也【文王之化自家而國】

三章興中各兼比詠其華諭美色也詠其實諭宜男也詠其葉諭娣侄之盛也

桃夭三章章四句

肅肅兔罝【顧炎武曰古音雎此詩上下各自爲韻罝與夫協丅與城協謂之隔句韻後仿此疏兔自作徑路張捕之】椓之丁丁【音爭○爾雅樴謂之杙李巡云杙橛也許氏曰系橛於地中張罝其上丁丁連椓之故知椓杙聲】赳赳【音糾】武夫公侯幹城○肅肅兔罝施於中逵【檡文求切音祈古音考音求云吳棫讀○逵九逵之道】赳赳武夫公侯好仇【讀渠之反音奇按逵若讀求則仇字不必從集傳葉○何楷曰左傳嘉耦曰妃怨耦曰仇反妃而言仇猶以潔爲污以治爲亂也】○肅肅兔罝施於中林赳赳武夫公侯腹心

序兔罝后妃之化也闗雎之化行則莫不好徳賢人眾多也

歐陽義捕兔之人布网罟於道路林木之下肅肅然嚴整以興周南之君列其武夫爲國守禦赳赳然勇力外可以扞城其民內可以爲好匹爲腹心見周南之君得賢眾多如此說者泥序語遂謂兔罝野人莫不有才徳可用此又近誣愚按此說有理如集傳解則首二句是賦體非興矣赳赳亦不在椓杙時言之【金氏曰墨子文王舉閎天泰顚於罝罔之中授之政西土服此詩當爲此事而作愚謂墨子之言經傳未聞恐難據爲故實】○陳啟源曰兔罝賤事猶肅肅然敬以將之非賢者不能序所云莫不好徳應指此文王舉之安見必無但不必援墨子之言以實其事耳

兔罝三章章四句

采采芣【音浮】苡【音以○傳芣苡馬舄馬舄車前也宜懷姙焉陸璣疏車前俗名蝦蟆衣其子治婦人產難】薄言采【音泚】之采采芣苡薄言有【讀羽已反音以】之○采采芣苡薄言掇【都奪反音答】之采采芣苡薄言捋【力活反鸞入聲】之○采采芣苡薄言袺【音結○釋文袺衣際也】之采采芣苡薄言襭【音絜○傳扱袵曰襭扱音揷】之【嚴緝采而聚之於地旣爲已有於是就地掇拾之又捋取其子然後以衣貯之而執其袵又扱於帶言之序也】

序芣苡后妃之美也和平則婦人樂有子矣

兔罝詠功故曰化芣苡詠俗故曰美芣苡治產難序故以樂有子言之○楊氏曰后妃無嫉妒之心則和平矣惟其和平故天下化而和平婦人以有子爲樂矣芣苡和平之詩也天下和平非形容所能盡故每章言采采而已無他辭也

芣苡三章章四句

南有喬【陳啟源曰朱傳上竦無枝曰喬按爾雅釋木凡言喬者五皆非無枝之木毛傳亦只云上竦不知朱子何據增無枝二字後見呂記山有扶蘇所引方知此乃蘇氏之誤】木不可休息【應從韓詩作休思休與求爲韻二思字皆語辭○嚴緝髙竦之木其陰少故不可休息興女之髙潔而不可求】漢有遊女【程氏曰女之遊者謂曠僻獨行非在閨門之內姆傅之側也按遊女只如疏所云庶人之女執筐行饁不得在室故有出遊之事不必引襄陽大堤曲爲證】不可求思漢之廣矣不可泳【讀於誑反音旺詩本音云古音羊向反○疏郭璞曰泳水底行也】思江之永【讀弋亮反詩本音云古音於兩反○許氏曰漢曰廣謂橫渡也江曰永謂防溯也】矣不可方【釋文孫炎曰方木置水爲柎栰也】思○翹翹錯薪言刈其楚【楚叢木一名荊本艸云靑者爲荊赤者爲楛嫩條皆可爲莒筐古貧婦以荊爲釵卽此】之子於歸言秣其馬【讀滿補反音姥○按疏云以粟秣養其馬乘之以致禮餼本不蒙刈楚言之呂記引張氏云刈楚刈蔞刈之以秣之子之馬也恐楚非可秣之物且失興意○何楷曰士昏禮壻禦婦車授綏禦輪以行今曰秣馬謂親迎也言人欲娶此女必待秣馬以行親迎之禮寧可以非禮幹之哉陳啟源曰箋疏解此本謂於是子出嫁之時我願秣其馬乘之以致禮餼示欲其適已意似迂文則正也永叔云之子出遊而歸我願秣其馬猶言𨿽爲執鞭所欣慕焉文較順而意稍防唐人香奩詩自憐輸廐吏餘暖在香韉卽此意】漢之廣矣不可泳思江之永矣不可方思○翹翹錯薪言刈其蔞【音閭○爾雅注蔞蒿生下田中初生可啖江東爲魚羮】之子於歸言秣其駒【周禮馬五尺以上曰駒】漢之廣矣不可泳思江之永矣不可方思

序漢廣徳廣所及也文王之道被乎南國美化行乎江漢之域無思犯禮求而不可得也

嚴緝文王之道謂修身齊家之道男子見遊女自無犯禮之思序言求而不可得語稍滯矣○王志長曰舊說以漢廣四語形容遊女之不可求竊以爲未盡也商季淫風大行乃闗雎化浹頓令漢濵遊女覿面有貞閒難犯之色風人乃見王者過化存神眞有若漢廣之不可泳江永之不可方者所以反覆長歌低回不置也毛公於四語前後皆不下一字注腳而古序獨曰漢廣徳廣所及也其防深矣○古人詩多摘取詩中語爲目此云徳廣者假漢之廣以表文徳之廣被乎江漢也辧說詆其謬過矣辧說又詆前諸序不及文王不知歸美后妃文王之徳自見此篇則逺及江漢下篇又逺及汝墳故皆不主后妃而主文王也

黃震曰下二章只如朱傳悅之至敬之深解鄭箋以刈楚諭女之尢髙潔者詩緝取之恐求之過

漢廣三章章八句

遵彼汝墳【疏李巡曰墳謂厓岸狀如墳墓名大防也】伐其條【枝也】枚【當葉音迷○幹也】未見君子惄【音溺】如調【音周】饑【傳調朝也箋如朝饑之思食韓詩作朝饑愚按朝轉爲調蓋以古音相近辧詳考異】○遵彼汝墳伐其條肄【音異○顧氏考軼曰左傳晉國不卹宗周之缺而夏肄是屏注夏餘也是斬而復生之餘也】旣見君子不我遐棄○魴【音房○陸氏曰魴一名魾江東呼爲鯿】魚赬【音蟶】尾【呂記鯉尾赤魴尾白今魴尾赤則勞甚】王室如燬𨿽則如燬父母孔邇【父母毛氏無訓鄭氏謂君子之父母集傳則主文王言蓋用石守道之說張氏曰勞苦之極從而寛之曰王室𨿽如燬而文王在近有以卹我也玩此詩則知民心𨿽怨紂而尙以周之故未至於泮散】

序汝墳道化行也文王之化行乎汝墳之國婦人能閔其君子猶勉之以正也

按列女傳云大夫妻恐其懈於王事言國家多難惟勉彊之無遺父母憂此解與序所云勉之以正甚合汝墳三章章四句

麟之趾振振【音眞】公子於【音吁】嗟麟兮○麟之定【音訂○爾雅定題也郭璞云題額也】振振公姓【傳公姓公同姓按大傳五世袒免殺同姓也姓爲同姓氏爲庶姓則同姓是五世以外之親集傳公姓公孫也此用介甫之說】於嗟麟兮○麟之角【音六○陸佃曰麟如麕圓頂一角故西狩獲麟云有麕而角也始於趾終於角每況愈上】振振公族【傳公族公同祖也集傳公族公同髙祖劉瑾曰與文王司髙祖蓋亞圉之孫按同族在五服之內疏云同姓疎於同祖而先言姓後言族者蓋取韻之葉】於嗟麟兮

序麟之趾闗雎之應也闗雎之化行則天下無犯非禮𨿽衰世之公子皆信厚如麟趾之時也

程子疑衰世以下語爲序之誤誠然鄭氏云衰世謂當紂之時差妥朱子辧說云之時二字可刪○嚴緝有足者宜踶有定者宜抵有角者宜觸惟麟不然是其仁也信厚之公子有貴勢而不恃如麟然麟之趾指麟言也於嗟麟兮指公子言也

麟之趾三章章三句

召【音邵】南【王應麟曰朱氏詩傳云舊說扶風雍縣南有召亭今雍縣析爲岐山天興兩縣未知召亭的在何縣按史記正義引括地誌召亭在岐山縣西南】

維鵲有巢維鳩【傳鳩鳲鳩鴶鵴也按鳲鳩卽今布谷詳曹風】居之【箋鵲之作巢冬至架之至春乃成故以興國君積行累功鳲鳩因鵲巢居有之而有均壹之徳故以興夫人來嫁居君子之室徳亦然】之子於歸百兩【如字一音亮】禦【王肅讀魚據反楊旭曰按禦字本有迓音韻防迓字注云或作禦此詩音迓取其義也讀當如字取其韻也又良禦忌韻讀迓義取如字以禦田祖義讀迓無韻】之【疏左傳有畱車反馬之禮知夫人之於歸自乘家車也詩言迓者夫自以其車迎之言將者其家以其車送之故知婿車在百兩迎之中婦車在百兩將之中也】○維鵲有巢維鳩方之之子於歸百兩將之○維鵲有巢維鳩盈之之子於歸百兩成之

序鵲巢夫人之徳也國君積行累功以致爵位夫人起家而居有之徳如鳲鳩乃可以配焉

楊氏曰鵲巢言夫人之徳猶闗雎之言后妃也以闗雎爲文王之妃則鵲巢夫人亦必有主名若謂皆文王之詩則文王繼世之君非積行累功以致爵位者文王一人之身而有聖賢之異無是道也然則二南之詩周公以之風天下無可疑者呂記三百篇之義【謂小序】首句當時所作或國史得詩之時載其事以示後人其下則說詩者之辭也說詩者非一人其時先後亦不同以毛傳考之有毛氏已見其說者時在先也有毛氏不見其說者時在後也闗雎之義其末曰不淫其色毛傳亦曰后妃悅樂君子之徳無不和諧又不淫其色然則闗雎之義皆毛公所已見也鵲巢之義其末曰徳如鳲鳩乃可以配焉毛傳止曰鳲鳩不自爲巢居鵲之成巢未嘗及鳲鳩之徳若何然則鵲巢之義有毛公所不及見者也豈後之爲毛學者如衞宏之徒附益之乎詩人本取鳩居鵲巢比夫人坐享成業非有婦徳者無以堪之若以鳲鳩之情性比其徳詩中固有此意但是說決出於毛公之後也夫人以靜專均壹【陸佃曰均是母道壹是妻道】作配國君無成

有終之義也故曰鵲巢夫人之徳

首章親迎之禮男先女也次章同歸之禮女從男也夫家以百兩迓女家以百兩將昏禮於是乎成矣故總曰百兩成之

鵲巢三章章四句

於以采蘩【傳蘩皤蒿也諸侯夫人執蘩菜以助祭王后則荇菜也陸璣疏蘩春始生香美可食秋曰蒿埤雅白蒿陸艸也可爲葅亦可生蠶○王志長曰祭以自致爲敬天子躬耕以供粢盛射牲以表親殺后妃采荇夫人采蘩皆自致爲敬之義也○凡詩言荇菜蘩蘋等非必後夫人自采之只以祭祀之重躬董其事耳】於沼於沚【疏采之於沼沚之旁】於以用之公侯之事【事卽春秋有事於太廟之事】○於以采蘩於澗之中【疏云曲內】於以用之公侯之宮【宮廟】○被【音備】之僮僮【音同○被箋引禮主婦髲髢鄭注少牢禮云古者或剔賤者刑人之髮以被婦人之紒因以名焉按周禮王后首服有三一曰副覆首以爲飾若今步搖服之以從王祭祀二曰編列髮爲之若今假紒服之以桑三曰次次第髮長短爲之若今髲鬄服之以見王諸侯夫人在其國服與後同此詩被之僮僮孔氏以爲卽周禮所謂次也○劉氏曰僮僮步𨿽移而被不動之貌】夙夜在公【疏公事也謂祭前之夕視濯漑祭日之晨視饎爨】被之祁祁【舒遲】薄言還【音旋】歸【箋還歸者自廟反其燕寢○王志長曰諸宰君父廢徹不遲疾以爲敬也被之祁祁薄言旋歸緩以爲愛也】

序采蘩夫人不失職也夫人可以奉祭祀則不失職矣黃氏曰國君夫人采蘩有常處奉祀有常禮將祭則僮僮而敬將歸則祁祁而舒此豈勉彊所能致乎序曰不失職亦以夫人之徳言之

此夫人祭祀之詩或疑夫人祭祀不應服次故朱傳引或說以爲親蠶之詩然文王時尙未有周禮何得據此疑之仍從序說爲正【名物疏云夫人服被正在祭前視事之時及祭畢之後也若正祭自然服副不服被矣此說有理】

采蘩三章章四句

喓喓【音腰】艸虫趯趯【釋文托歷反音剔】阜螽【傳艸虫常羊也阜螽蠜也按艸虫卽爾雅艸螽陸璣以爲大小長短如蝗好在艸茅中者也阜螽卽爾雅蛗螽李巡陸璣皆以爲蝗子陳藏器本艸以爲狀如蝗埤雅又以爲今之防靑色飛不能逺未知孰是顏師古注漢書以螽爲阜螽蓋祖李陸之說○箋艸虫鳴阜螽躍而從之同類有情猶男女嘉時以禮相求呼何楷曰爾雅蛗螽曰蠜艸虫曰負蠜有夫婦之象艸虫比其夫阜螽以自比也】未見君子憂心忡忡【箋未見君子謂在塗時也在塗而憂憂不當君子無以寧父母故心忡忡然】亦旣見止亦旣覯止【箋旣見謂已同牢而食也旣覯謂已昏也郝敬曰見疎而覯密】我心則降【讀乎攻反音洪】○陟彼北山言采其蕨【蕨一名虌陸璣曰初生似鼈腳故名】未見君子憂心惙惙【音拙】亦旣見止亦旣覯止我心則說【音悅】○陟彼北山言采其薇【說文薇菜似藿陸璣疏薇山菜莖葉皆似小豆蔓生味亦如小豆藿可作羹項氏曰今野豌豆苗也蜀謂之巢菜集傳以爲迷蕨與此不同按朱子所解艸木鳥獸之類皆本孔疏出自爾雅說文陸璣詩疏諸書惟雎鳩與此薇不從蓋別自有據陳啟源曰朱傳引胡致堂之說以證迷蕨胡本因荊楚野人呼爲迷蕨遂附防莊子迷陽迷陽無傷我行語莊子注甚多並不訓迷陽爲迷蕨惟羅勉道循本有此說然實不通下文卻曲又當爲何艸耶】未見君子我心傷悲亦旣見止亦旣覯止我心則夷

序艸虫大夫妻能以禮自防也

王氏曰夫婦之際或至於敬而不終無禮以自防也○序止云大夫妻以禮自防毛鄭以初嫁在塗言之蓋未見良人私懷憂懼故不以新婚爲樂而以失禮爲憂其說正矣永叔云婦人見時物之變新思念其君子亦通朱傳祖之○首篇君夫人初嫁也次采蘩君夫人之職此篇大夫妻初嫁也次采蘋大夫妻之職王伯厚云采蘋古在艸虫之前又齊詩先采蘋而後艸虫恐未可信當以詩次爲據

首章艸虫阜螽蓋在夏秋之交張衡謂大火流艸虫鳴是也而下二章之蕨薇又是二三月間采蓋詩人之意重在比興於物候有不拘

艸虫三章章七句

於以采蘋【傳蘋大萍也嚴緝本艸水萍有三種大者曰蘋葉圓濶寸許三月始生中者曰荇菜小者曰浮萍集傳以小萍爲大萍誤矣蘋可茹而萍不可茹豈有不可茹者乃用以供祭祀乎】南澗之濵於以采藻【疏藻聚生故毛公聚藻按蘋浮而藻沈詳集傳】於彼行潦○於以盛【音成】之維筐及筥【音舉】於以湘之【傳云湘亨也亨卽烹祭祀之禮主婦主薦豆實以葅醢故烹而粗熟之淹以爲葅也】維錡【音螘○釋文錡三足釡】及釡○於以奠之宗室牖下【讀後五反音戶古音考音虎云魏了翁讀○按諸侯之適子世爲諸侯次子以下不得繼稱先君別於正適故云別子乃大夫之世祖也繼別子者謂之大宗立宗室以祀之朱子曰古人廟堂南向室在其北東戶西牖皆南向室西南隅爲奧尊者居之故神主在焉所謂牖下者也牖穿壁爲交窓以取明也按朱子以牖下爲奧本王肅之說孔疏駁王云經典未有以奧爲牖下者戶西牖東去牖近故曰牖下耳陳啟源曰奧爲深隠之名牖乃通明之處肅合爲一恐不然】誰其屍【主祭】之有齊【音齋】季女【季女大夫妻也郝敬曰大夫三廟宗子繼嫡世爲大夫其廟爲宗室非宗子而爲大夫其廟卽建於宗子之家祭則夫婦往宗子家親之主人非宗子故其妻稱季猶言少婦以別於宗婦耳○王志長曰成婦稱婦未廟見稱女固然然亦有散稱皆通者如魏風撡撡女手此未廟見稱女之謂也若小雅都人士彼君子女則但對士而言士女猶言男女耳未嘗專指未嫁又綿詩爰及姜女太姜乃古公夫人則季女爲大夫妻又何疑乎】

序采蘋大夫妻能循法度也能循法度則可以承先祖共祭祀矣

王氏曰自所薦之物所采之處所用之器所奠之地皆有常而不敢變所謂能循法度也○呂記采蘩以職言舉其綱也采蘋以法度言謹其目也尊卑之辧也按朱傳解此詩與序正合鄭箋止因詩末季女二字曲引儀禮先嫁三月教成之祭說遂支離【儀禮婦人先嫁三月教之教成祭之牲用魚芼之以蘋藻】

采蘋三章章四句

蔽芾【音廢○按毛訓蔽芾爲小貌出爾雅釋言集傳訓盛貌正相反韻防云小木盛貌蓋兼用兩說】甘棠【爾雅杜甘棠郭璞曰今之杜棃又曰杜赤棠白甘棠艸木疏甘棠赤棠也與白棠同但子有赤白美惡赤棠子澀而酢】勿翦勿伐召【音邵】伯所茇【音鈸艸舍】○蔽芾甘棠勿翦勿敗【讀蒲寐反音備】召伯所憩【音器】○蔽芾甘棠勿翦勿拜【讀變制反音祕○詩詁拜謂攀下其枝如人之拜○嚴緝始則相戒不可斬伐繼則以爲殘壊之亦不可終則以爲低屈之亦不可愛之愈深護之愈至也】召伯所說【音稅】

序甘棠美召伯也召伯之教明於南國

史記召公甚得民和巡行鄕邑有棠樹決政事其下召公卒人思召公懷棠樹不忍伐作甘棠之詩○按召公當文王時未爲伯史記周召分陜在成王初年此武王以後詩也因詩系召公故錄之在召南耳甘棠三章章四句

厭【音謁】浥【音邑】行露【行道也行露者道上之露】豈不夙夜【讀羊茹反音裕】謂行多露【左傳注云豈不欲早莫而行懼多露之濡已以諭違禮而行必有污辱此注疏更明簡陳啟源曰詩本以畏露諭禮毛傳所云興也朱傳作賦體解之是無露時不妨早晚行矣】○誰謂雀無角【葉音六○何楷曰角嘴之鋭而鉤者凡鷙鳥皆有之雀有咮而無角】何以穿我屋誰謂女【音汝】無家【求爲室家之禮傳防帛不過五兩疏防讀純純實緇字古緇以才爲聲五兩十兩也】何以速我獄𨿽速我獄室家不足○誰謂防無牙【古音吾與家葉隔句爲韻○陸佃曰防有齒而無牙牙牡齒也】何以穿我墉誰謂女無家何以速我訟𨿽速我訟亦不女從【集傳解下二章極明】

序行露召伯聽訟也衰亂之俗微貞信之教興彊暴之男不能侵陵貞女也【朱子曰夫貞女之志得以自伸者召伯聽訟之明也】

韓詩外傳召南申人之女許嫁於酆夫家禮未備而欲迎之女必死不往作詩曰𨿽速我獄室家不足𨿽速我訟亦不女從劉向列女傳同

首章言貞女畏禮如行人之畏露下二章其對訟之辭也皆詩人詠貞女如此集傳則云貞女自述已志○章俊卿曰行露𨿽述召公事與甘棠異時蓋作於文王與紂之時也若召公爲伯文王化行久矣安得有彊暴之俗

行露三章一章三句二章章六句

羔羊之皮【讀蒲何反音婆○以羔羊之皮爲裘傳小曰羔大曰羊疏傳言大夫羔裘以居謂居於朝廷非居於家也論語注云緇衣羔裘諸侯視朝之服卿大夫朝服亦羔裘惟豹袪與君異耳何楷曰羔裘大夫趨朝之服論語狐貉之厚以居注謂在家所以接賔客則在家不服羔裘矣集傳以爲大夫燕居之服恐不然】素絲五紽【音駝○疏織素絲爲組紃以英飾裘之縫中紽總之數有五嚴緝素絲爲組紃五處紽者縫而飾之也○陳啟源曰後漢書引韓詩薛君章句云素諭潔白絲諭屈柔紽數名也詩人賢大夫徳能稱位有潔白之性屈柔之行進退有度數也此解素絲可補毛鄭所未及】退食自公委【音威】蛇【讀唐何反音鮀○傳委蛇行可從迹也疏謂出言立行有始有終可蹤迹仿效也集傳訓從容自得本鄭箋呂記惟具出入皆可蹤迹則仰不愧俯不怍而從容自得毛鄭蓋一說也○陸佃曰魚屬連行蛇屬紆行委蛇之義蓋取此】委蛇○羔羊之革【讀訖力反音棘○說文獸皮治去其毛曰革疏云此以爲裘明非去毛故傳云革猶皮也】素絲五緎【音域○疏縫合羔羊之皮爲裘縫卽皮之界域因名裘縫日緎五緎卽爲縫則五紽五總亦爲縫也】委蛇委蛇自公退食○羔羊之縫【錢氏曰兩皮之縫不易合故織白絲爲紃施之縫中連屬兩皮因以爲飾】素絲五總【音宗○胡一桂曰縫中突兀曰紽有界限曰緎合兩爲一曰總】委蛇委蛇退食自公

序羔羊鵲巢之功致也召南之國化文王之政在位皆節儉正直徳如羔羊也【公羊傳注羔取其贄之不鳴殺之不號乳必跪而受之死義生禮者羔羊之徳也】

黃震曰晦庵辯說云徳如羔羊句乃衍說折衷載其新說又云大夫羔裘而居徳稱其服亦如羔羊爾恐以集傳爲正藍田呂氏則以爲羔羊之詩取好賢如緇衣爲證然語脈不同

呂記引朱氏曰衣服有常制進止有常所其節儉正直亦可見矣疏序意極明鄭氏誤解退食乃減膳故以退食爲節儉自公爲正直賴朱傳正之

羔羊三章章四句

殷【音隠】其靁【靁爲號令之象故逺行從政者以此爲興】在南山之陽何斯違斯莫敢或遑【箋何乎此君子適居此復去此轉行逺從事於他所無敢或暇】振振【音眞】君子歸哉歸哉【朱氏曰二南言振振者三自子孫之眾多而言故取其盛自聖化之漸濡而言故取其仁自室家之別離而言故取其信】○殷其靁在南山之側何斯違斯莫敢遑息振振君子歸哉歸哉○殷其靁在南山之下【讀後五反音戶】何斯違斯莫敢遑處振振君子歸哉歸哉

序殷其靁勸以義也召南之大夫逺行從政不遑寧處其室家能憫其勤勞勸以義也

黃氏曰文王時召公尙未分陜曰召南之國曰召南之大夫皆後世作序者之辭○郝敬曰此詩猶周南之有汝墳大夫有此妻是鵲巢之化行而大夫刑於可知也○辧說謂詩無勸以義之意故集傳止作思念其夫呂記云再言歸哉正勸以義也逺行從役不辱君命然後可以言歸又引朱氏曰閔之深而無怨辭所謂勸以義也蓋朱子本從序說晚乃更之殷其靁三章章六句

摽【音殍】有梅其實七兮求我庶士迨其吉兮○摽有梅其實三【讀疏簪反音森】兮求我庶士迨其今兮【王氏曰不暇吉日之擇也及今可以婚矣】○摽有梅頃【音傾】筐塈【許器反音戲取也】之求我庶士迨其謂之【歐陽義謂之相語也遣媒妁相語以求之也】

序摽有梅男女及時也召南之國被文王之化男女得以及時也

此詩女之求男太爲汲汲朱子周旋其說故云女子懼嫁不及時有彊暴之辱永叔云梅實有七至於落盡不過一月之間詩人引此以興物之盛時不可久言召南之人顧其女方盛年懼過時而至於衰落乃期於庶士以相婚姻也此說甚好復不悖序不知朱子何以不采【黃東發主此說】○範氏曰詩序以闗雎言后妃之徳而至於男女以正婚姻以時鵲巢言夫人之徳而至於男女及時美其盛故諭以夭桃欲其早故諭以摽梅東山言嫁娶之候亦曰倉庚於飛熠燿其羽聖人覩艸木虫魚之變意未嘗不在民也○愚按毛傳葛覃捲耳艸虫行露摽梅俱云興也興中各兼比意朱子俱攺作賦生趣索然舉此以例其餘

摽有梅三章章四句

嘒【音噦】彼小星三五在東【三五傳訓三心五噣鄭云眾無名之星隨心噣在天朱傳三五言其稀蓋初昏或將旦時也按天文志心宿有三星栁五星謂鳥喙三月心見東方正月栁見東方二星見不同時故集傳易之○噣與咮同鳥喙也栁爲鳥星之口故曰鳥喙】肅肅宵徵夙夜在公寔命不同○嘒彼小星維參【所林反音森】與昴【讀力求反音畱楊旭曰經史古文卯從戼酉從丣昴本諧酉之古文丣今通作昴○傳參伐也昴畱也鄭云眾無名之星亦隨伐畱在天按參白虎宿三星鋭曰伐以五月見昴六星昴之爲言畱也○陳啟源曰小星諭妾媵三五參昴諭夫人此古說也宋範處厚補傳謂三心五噣非一時並見栁有八星不得言五嚴緝遂謂三五參昴卽是小星總爲眾妾之諭夫三五無主名謂之小星猶可參三星俱大昴七星其一甚大謂之小星可乎且詩是托興非據一時所見爲言心見三月栁見正月何妨並取爲諭又星體離合天官家師授各不同栁八星疏引元命苞以爲五星次章之參古爲三星今並數左右肩股而爲七星昴今七星元命苞以爲六星又如河鼓左右旗班書云各九星則共十八星孫炎總爲十二星牽牛河鼓爾雅合爲一星天官書別爲兩星營室二星考工記並東璧於室而爲四星各各不同安得擄此疑彼此詩托興在星有大小耳數之多寡豈所計乎至集傳取兩在兩與相應爲興此朱子全不取義之說也吾尢不敢信愚按朱子之說三五猶可通至以參昴爲小星於文義未順陸農師解三五在東云諸侯一娶九女娣侄與媵爲八故以三五況之嚴華谷解維參與昴云參昴𨿽大星然其數非一止可諭娣侄其說皆不免牽合不若仍從古義之爲得也】肅肅宵徵抱衾與裯【音儔○傳裯襌被也鄭云牀帳也集傳從毛按韻防云漢名帳爲裯有因於古則二解宜並存】寔命不猶【陳第曰昴漢志作畱言萬物所成就系畱也讀畱與下裯猶二字皆順楊用修依徐邈昴讀旄裯讀謡引檀弓陶斯詠詠斯猶爲證亦一說】

序小星惠及下也夫人無妒忌之行惠及賤妾進禦於君知其命有貴賤能盡其心矣

嚴緝小星樛木之化也

眾妾進禦何以言肅肅宵徵夙夜在公按鄭氏云羣妃進見十五日而周望前先卑後尊望後反之每月十五六日月相對後獨當此二夕羅願不然其說謂天子之後每夕皆進於王所以正內治每五日一休則一嬪與其禦進凡四十五日而九嬪畢見女禦必從其嬪不敢自往所謂不敢當夕諸侯以下妾媵多寡不同皆用五日之制內則妾𨿽老必與五日之禦是也其所以有往來者古者後有六宮以象王之六寢九嬪與女禦分處六宮其進禦嘗見星而往見星而還故曰肅肅宵徵也夙夜在公采蘋亦言之周禮九嬪各率其屬以時禦序於王所又女禦掌禦序於王之燕寢非在公而何程大昌章如愚未考故別爲異說

小星二章章五句

江有汜【水決復入】之子歸不我以不我以其後也悔【讀虎洧反音喜】○江有渚【小洲】之子歸不我與不我與其後也處○江有沱【水名江之別】之子歸不我過【音戈】不我過其嘯也歌【呂記一章曰悔二章曰處三章曰歌始則悔悟中則相安終則相歡言之序也】

序江有汜美媵也勤而無怨嫡能悔過也文王之時江沱之間有嫡不以媵備數媵遇勞而無怨嫡亦自悔也【公羊傳諸侯一娶九女二國媵之士昏禮注古者女嫁必侄娣從謂之媵侄兄之子娣女弟也娣尊侄卑】王志長曰嫡而能悔賢於不悔者逺矣此詩不美嫡專美媵何也嫡以惠下爲常媵以備數爲職遇勞不怨故足嘉也○按鄭箋使已獨畱不行謂不同宮中進禦之行卽序所云不以備數也朱子作媵待年於國嫡不與偕行夫待年於國豈嫡之過而後乃以爲悔乎○黃震曰戴岷隠【溪】云不我以只是不以之侍君子非遇勤勞也無所怨尢以俟其悔斯爲媵之美此說得之【郝敬曰沱汜自況江況嫡此賢女恭順之辭知命守分皆在其中】

江有汜三章章五句

野有死麕【俱倫反音均○說文麕麞也崔豹古今注麞如小鹿而美】白茅【鄭氏曰茅類甚多惟白茅擅名茅出地曰茅鍼茅華曰秀茅葉曰菅】包【讀蒲苟反音防一音瓿】之有女懷春吉士誘【音友】之【呂記言非不懷婚姻必待吉士以禮導之毛鄭訓誘爲道儀禮射禮亦先有誘射皆謂以禮道之此古訓也歐陽氏誤以爲挑誘之誘殊不知方惡無禮豈有爲挑誘之污行而尙名之爲吉士者乎集傳從歐陽之說嚴緝云吉士誘之言汝誠吉士何不以禮娶之乃誘之乎愚按下有感帨驚尨語則無禮挑誘誠有之美從歐陽解亦通】○林有朴【音速小木】野有死鹿白茅純【音豚】束【毛鄭解白茅包死麕死鹿爲凶荒殺禮集傳無明訓考婚禮六禮止用鳴雁無用麕鹿者況旣死乎郝仲輿云死麕死鹿以惡臭比彊暴醜詆之也此說良是羅泌云禮也者所以嚴分而防佚也詩曰野有死麕白茅包之夫麕旣死在所可棄矣而猶包以白茅何耶死惡其污於地也是郝說所本】有女如玉【輔氏曰此以上三句興下一句在興體中又是一格】○舒而脫脫【音兌○王志長曰婚禮納采問名納吉納徴請期諸禮皆以告廟醴賔次第行之所謂舒而脫脫也】兮無感我帨【音稅○箋彊暴之男刼脇奔走失節動其佩飾何楷曰內則注帨拭物之巾女子所佩也感我帨者女子自動其帨】兮無使尨【美邦反音芒】也吠

序野有死麕惡無禮也天下大亂彊暴相陵遂成淫風被文王之化𨿽當亂世猶惡無禮也

麕鹿死在野外林中必用茅艸包束之以諭彊暴之徒不可使之迫近也吉士誘之言吉士成昏必有媒妁誘道之禮也有女如玉言如玉之身不可以非禮幹也舒而脫脫正責之以嘉禮來非教之緩來也至末二語則拒之益嚴所謂惡無禮者如此然此乃風人詠其事而代爲女子之辭如後世陶嬰詩廬江小吏妻秋胡詩皆詞人所作耳何必云女子自作野有死麕三章二章章四句一章三句

何彼襛【音濃○箋襛衣厚貌傳猶戎戎也】矣唐棣之華【說文唐棣栘也本艸栘樹大數十圍亦名栘楊圑葉弱蒂微風大搖陸佃曰凡木之華先合後開此華先開後合】曷不肅雝王姬之車【釋文云釋名車聲如居今尺奢反陳啟源曰按華字古讀敷說文亦音吁葉居音又易暌卦載鬼一車與孤塗弧葉困卦困於金車與徐葉其爲居音甚明韋昭乃謂漢以來始有居音誤矣】○何彼襛矣華如桃李【箋華如桃李興男女顏色俱盛】平王之孫齊侯之子【呂記平王之孫齊侯之子其辭匹敵則不驕亢可知也】○其釣維何維絲伊緡【音民○張氏曰言釣如何必以絲爲緡夫婦如何必相接以禮也】齊侯之子平王之孫序何彼襛矣美王姬也𨿽則王姬亦下嫁於諸侯車服不系其夫下王后一等【箋下王后一等謂車乘厭翟服則褕翟疏王后五路重翟爲上厭翟次之六服禕衣爲上褕翟次之】猶執婦道以成肅雝之徳也

嚴緝此詩三章皆是風體又詩專言女徳正與二南同科當時采詩者得之於召南之地以爲武王之女【從毛說】

下嫁召南之國能執婦道成其肅雝之徳皆本於文王太姒之化故以其詩列於召南而爲文王之風甘棠之詩亦作於武王之世而爲文王之風皆推本言之也

肅雝者王姬而曰王姬之車不敢指切之也二章言族類之貴則先女後男尊王也末章言昏姻之合則先男後女從夫也○王姬毛以爲武王女文王孫說者謂稱平王者猶大誥稱武王爲寧王商頌稱湯爲武王契爲王也按平王之孫齊侯之子詳舉世系與詩書所稱寧王武王王不類正義引皇甫謐云武王五男二女元女妻胡公王姬宜爲媵何得適齊侯之子【王姬豈有爲媵者此說最謬】朱子疑是武王以後之詩又引或說平王卽平王宜臼齊侯卽齊襄公諸兒其事見春秋【鄭漁仲主此說】考春秋魯莊十一年書王姫歸於齊左傳冬齊侯來逆共姬共姬者桓公夫人也【春秋書王姬歸於齊者二一襄公一桓公也安成劉氏謂此詩所詠是桓公胡氏春秋傳引此亦作桓公】事在莊王十四年莊王乃平王曽孫共姬未詳何王女齊侯之子則僖公子桓公小白也然此乃東遷以後詩不應入正風顧炎武曰何彼襛矣之存於南猶文侯之命之存於書也不欲殊洛邑於西周絕平桓於文武也山堂考索載林氏說以爲桓王女平王孫是已但曰刺詩則於義未允陳啟源曰平王卽平王宜臼猶可通齊侯之子則必非襄桓二公也按史平王崩於魯隠三年太子泄父早卒立其孫是爲桓王此王姬乃泄父之女桓王之妹耳而春秋所書王姬之歸於襄在魯莊元年去平王崩已二十八年太子之死又在其前則王姬之年當三十餘矣其歸齊桓者在魯莊十一年則王姬當四十餘矣王室之女何過時不嫁若此耶況經云齊侯必指見爲諸侯者襄桓娶王姬皆在嗣侯之日今捨其身之貴而追稱其父僖公亦無是理愚謂姬姜世昏此平王之孫當下嫁齊侯之世子蓋在春秋以前而其事無考矣集傳以齊侯卽襄公諸兒是誤認桓公爲襄公子林氏以王姬爲桓王女平王孫又誤認桓王爲平王子皆失考何彼襛矣三章章四句

彼茁【音拙】者葭【音加○說文葭葦未秀箋記蘆始生者著春田之早晚】壹發五豝【音巴○傳豕牝曰豝本爾雅說文亦以豝爲牝豕集傳誤云牡豕也陳潛室已辧之○傳虞人翼五豝以待公之發疏合圍曰翼五豝惟一發者不忍盡殺言其仁心如是故以騶虞嘆美之愚按蘇傳嚴緝皆同疏辭朱傳引中必疊雙蓋謂一發四矢其中必有雙貫者恐非不忍盡殺之義】於【音吁】嗟乎騶虞【按毛傳云騶虞義獸也白虎黒文云云歐陽不用其說以騶虞爲騶圉之虞官蓋本賈誼新書或據周禮左傳騶虞作二官名引射義天子以騶虞爲節樂官備也皆非是夫騶虞見周書王防山海經尙書大傳及淮南子相如封禪文必非無此獸明矣說者或以爾雅未載爲疑不知騶虞瑞獸非世所恆有故爾雅偶不之及且詩詁名物多未見爾雅者矣安得盡疑之耶】○彼茁者蓬【蓬蒿埤雅葭澤艸也蓬陸艸也故以言庶類蕃殖】壹發五豵【音宗○傳豕一嵗曰豵箋豕生三日豵集傳從毛】於嗟乎騶虞【按詩之起末多不用韻虞字集傳葉牙又葉濃如於嗟麟兮之例何必葉也況此句中乎與虞自相爲韻於嗟乎略斷音節甚諧何必彊以葉上二句耶秦風於嗟乎不承權輿亦然】

序騶虞鵲巢之應也鵲巢之化行人倫旣正朝廷旣治天下純被文王之化則庶類蕃殖搜田以時仁如騶虞則王道成也

楊氏曰二南正始之道王化之基蓋一本也王者諸侯之風相須以爲治所以代其終也故召南之終至仁如騶虞然後王道成焉

呂記麟趾闗雎之應騶虞鵲巢之應意者文王之時二物應感而至故詩人以之爲興歟彼茁者葭彼茁者蓬記搜田之時曹子桓所云勾芒司節和風扇物艸淺獸肥之候也壹發五豵壹發五豵獸之多而取之鮮也於嗟乎騶虞非騶虞之仁不足以形容之也騶虞二章章三句【於嗟乎三字爲與虞葉當作章四句】

詩經通義卷一

欽定四庫全書

詩經通義卷二

吳江朱鶴齡撰

邶鄘衞三國辧

鄭氏詩譜云武王封紂子武庚爲殷後乃三分其國置三監使管叔蔡叔霍叔尹而教之自紂城而北謂之邶南謂之鄘東謂之衞三監導武庚叛成王討之更於此三國建諸侯以殷遺民封康叔於衞使爲之長子孫稍並彼二國混而名之愚按邶鄘始封不詳以事理揆之二國蓋不與衞同封也武王旣克殷其封武庚必以大國又慮武庚不靖乃使三叔爲之監監者監而治之蓋以殷之畿內漸紂化日久未可建國且使三人相爲監領如王制使大夫監於方伯之國國三人之類非所封也所封國則管蔡霍是已管卽今管城蔡卽今上蔡霍卽今霍邑皆不在殷舊都之內蔡仲率徳攺行周公復邦之蔡此可證三叔各有所封邶鄘衞非其國明矣漢志云邶以封紂子武庚鄘管叔尹之衞蔡叔尹之以監殷民謂之三監【三叔監殷不知何以獨遺霍叔帝王世紀云管叔監衞蔡叔監鄘霍叔監邶是爲三監其說與此不同】鄭氏云成王以殷遺民封康叔於衞皆非其實也鄭氏之誤蓋因於康誥書序考康誥酒誥梓材三篇皆武王所命則武王時康叔已封衞矣康誥稱康叔曰孟侯時已爲諸侯之長矣衞旣以封康叔而又使蔡叔尹之則將置康叔於何地耶梓材曰王啟監厥亂爲民康叔封國防錯於三監之間故當時亦謂之監若邶鄘之地卽武庚國都三監所蒞無庸更以封他諸侯也周書作雒篇云武王克紂建管叔於東【衞在殷東此與世紀管叔監衞語合豈未封康叔以前事耶】建蔡叔霍叔於殷俾監殷臣注云鄁【同】鄘爲殷此亦一證也揆之事理當時天下初定殷民反側未安苟非同气懿親必不授之以監撫之任而史記載武王同母兄弟十人各有封土並無及邶鄘者此以知邶鄘之爲武庚國都無疑也迨乎武王旣崩三叔挾武庚叛周公東徵定之殷之頑民悉遷於洛邑其遺民之未遷者乃就其地封建諸侯分爲邶鄘二國不知更歷幾世而並於衞焉漢志云周公誅三監盡以其地益封康叔故邶鄘三國同風亦非其實也鄭箋謂三國並建不從漢志云云蓋以益封邶鄘則全得殷畿國大非制然鄭氏知益封非制而不知封康叔不在成王時此詩譜之所以失也史傳失記邶鄘本末無從考證漢儒率以意爲之說近人爲子貢詩傳者乃云管叔封邶霍叔封鄘並康叔封衞爲三監邶風雄雉諸詩刺管叔也鄘風芄蘭刺霍叔也貽誤後學不小故著之又按左傳云周克商蘇忿生以溫爲司宼又云武王母弟八人康叔爲司寇【史記亦云】似康叔司寇乃繼忿生爲之者意其𨿽封於衞而嘗入爲王官故康誥篇中有外事及外庶子等語蓋衞對王朝爲外也三監叛時康叔不與其亂成王嘉之必有加地進律之典後人遂以爲成王封康叔又以爲益封邶鄘其誤皆由此耳○陳啟源曰鄭譜不從益封邶鄘之說似矣然古人建國本計戶口爲定成王作洛之後殷頑民盡徙下都封伯禽又以殷民六族賜之其邶鄘二國已成曠土縱欲建他侯勢亦不能因以畀康叔焉厥後生齒漸繁邶鄘舊壤殷庶如故其地終爲衞有勢固當然采風之時仍各存舊名所以志風土之異耳漢儒謂邶鄘別建諸侯後爲衞子孫所並此說必不然當辧○顧炎武曰邶鄘衞本三監之地自康叔之封未久而統於衞矣采詩之官猶存其舊名謂之邶鄘衞邶鄘衞其總名也不當分某篇爲邶某篇爲鄘某篇爲衞分而爲三者意是後人編詩以此詩之簡獨多故分三名以各冠之而夫子亦仍而不易耳左傳襄二十九年季札觀樂爲之歌邶鄘衞曰吾聞衞康叔武公之徳如是是其衞風乎而襄三十一年北宮文子引衞詩曰威儀棣棣不可選也此詩今爲邶之首篇乃不曰邶而曰衞是知累言之則爲邶鄘衞專言之則爲衞一也猶之言殷商言荊楚云爾意者西周之時故有邶鄘之詩及幽王之亡軼之而太師猶不敢廢其名乎然名𨿽舊而詩則皆衞人之作矣漢書言遷邶鄘之民於洛邑則成王之世已無邶鄘

朱子曰邶鄘之詩皆主衞事而必存其舊號者豈其聲之異歟

劉瑾曰緑衣燕燕等篇莊姜自作柏舟共姜作桑中言沬鄕正作於衞而或系邶或系鄘泉水載馳竹竿皆作於外國而一系邶一系鄘一系衞大率采詩者各從得詩之地而系之也【本程子說嚴緝同】

邶

泛彼柏舟亦泛其流【傳泛泛其流不以濟渡也】耿耿不寐如有隠憂微我無酒以敖【音遨】以遊【疏言此憂之深非飲酒遨遊所可釋也】○我心匪鑑不可以茹【音孺】亦有兄弟不可以據薄言往愬逢彼之怒【何楷曰兄弟指僚友言兄弟不與我同心往愬反逢其怒猶離騷所謂申申詈予者也】○我心匪石不可轉也我心匪席不可捲也【傳石𨿽堅尙可轉席𨿽平尙可捲】威儀棣棣【富而閒習】不可選也○憂心悄悄慍於羣小覯閔旣多受侮不少靜言思之寤辟【音辟○拊心】有摽○日居月諸胡疊而微心之憂矣如匪澣衣靜言思之不能奮飛序柏舟言仁而不遇也衞頃【音傾】公之時仁人不遇小人在側

郝敬曰朱子攺爲婦人不得於夫而作非也忠臣不得於君與賢女不得於夫情相似故忠臣常托賢女自鳴怨而不怒不遇而不忍去序所以目爲仁人也其詞𨿽似婦人語其實非也○小人在位而憂不得於君而不去詩之所以作也列女傳謂衞宣公夫人詩胡氏云此魯詩說也朱子取之攺婦人不得於夫而作又極詆序語頃公之時爲鑿空傅會夫序果鑿空傅防則宣公夫人事經史未見庸非鑿空傅防乎朱子於孟子集注仍以衞之仁人立說何獨於此而斥之乎馬端臨云列女傳出劉向向上封事論顯傾陷正人引是詩憂心悄悄慍於羣小而繼之曰小人成羣亦足慍也正合毛序之意夫一劉向也列女傳之說可信而封事之說獨不可信乎【何楷曰章首言飲酒遨遊此豈婦人之事】○柏舟泛泛中流正仁人不遇之比我心匪鑑不可以茹茹納也言鑑之於物不擇妍皆納其景仁人之心不然善惡不能兼容是以見嫉於人而不遇也【此歐陽公說】威儀棣棣不可選也言威儀嫻習自有常度不可選擇取捨以避禍也如翟方進謂馮參五侯尊貴君侯盛修容貌以威嚴加之非所以下五侯而自益者也【此東萊說】憂心悄悄慍於羣小乃仁人憂國之語若是眾妾豈可以羣小目之國亂君昏則小人眾而君子獨君子憂而小人樂君子之憂憂其國而已憂其國則與小人異趣其爲小人所慍宜也故曰憂心悄悄慍於羣小小人得志則爲讒誣以病君子君子旣病矣則又從而侮之故曰覯閔旣多受侮不少曰旣多不少者以著小人之眾也【此王荊公說】日居月諸胡疊而微言君道當常明如日月則疊有虧傷耳今衞君任用小人則日如月然是以憂也憂之而不能決去此仁人之厚也【此毛鄭說】

柏舟五章章六句

緑【劉瑾曰以木之靑克土之黃合靑黃而成緑爲東方之間色】兮衣兮【上兮字讀略斷】緑衣黃裏心之憂矣曷維其已【謝氏曰莊姜之心豈但憂一身哉爲君憂爲君之子憂爲國家後日憂其憂何時能止也】○緑兮衣兮緑衣黃裳心之憂矣曷惟其亡○緑兮絲兮女【毛如字鄭音汝集傳從鄭】所治兮【嚴緝緑本絲也乃汝染治以爲緑也汝旣染此絲爲緑豈可復以爲衣而加諸黃色之上乎○程子曰緑衣莊姜傷已無徳以致之也絲之緑由汝之染治以成言有所自也此說大勝集傳】我思古人俾無訧【讀於其反音怡】兮【古人善處此者使不至於有過而我不能故思之也】○絺兮綌兮淒其以風【讀孚愔反古音考孚金切音分○嚴緝絺綌宜暑今以當淒然寒風之時諭不適時而見棄猶班婕妤秋扇捐篋之意也】我思古人實獲我心

序緑衣莊姜傷已也妾上僭夫人失位而作是詩也【莊姜莊公夫人妾謂公子州吁之母母嬖而州吁驕事見左傳】

嚴緝莊公溺愛亂常實胎衞禍聖人存緑衣以明夫婦爲治道之原申二南之義而垂世戒非取女子之怨也此詩莊姜自作而屬邶風者蓋采詩之官得之於邶耳疏以爲邶國之人作之今不從

緑諭妾衣諭上僭故以二兮字【平聲】掇而丁寧之緑兮絲兮言衣之緑本於絲之緑治絲者非汝乎以自咎也絺綌以當寒風已之失所亦時實使然以自傷也鏡古平心而終無怨其君子之意詩之所以爲厚也

緑衣四章章四句

燕燕於飛【張氏曰重言燕燕興已與戴嬀嫡妾相與之善漢書童謡云燕燕尾涎涎亦謂趙飛燕姊弟同時入宮也嚴緝燕與鴻往來靡定故別離者多以此起興】差【音癡】池其羽之子於歸逺送於野【讀慈庾反音墅古音考音暑】瞻望弗及泣涕如雨○燕燕於飛頡【音絜】之頏【音杭】之之子於歸逺於將之瞻望弗及佇立以泣○燕燕於飛下上【二字讀上聲】其音之子於歸逺送於南【沈重讀宜林反音吟○傳陳在衞南】瞻望弗及實勞我心○仲氏任【卽周禮孝友睦婣任卹之任】只【音紙】其心塞淵【讀一均反音因】終溫且惠淑愼其身先君之思以朂寡人【顧起元曰此述戴嬀臨別之語蓋以莊姜敵體先君義無可去與已不同故勉其以先君爲念】

序燕燕衞莊姜送歸妾也【莊姜無子以陳女戴嬀之子完爲已子莊公卒完卽位嬖人子州吁弒之戴嬀大歸於陳莊姜送之事見左傳】

按春秋隠四年書戊申【日而不月】衞州吁弒其君完九月衞人殺州吁於濮杜預云戊申三月十七日乃一年內事也蓋未幾而君完之讎雪矣此詩作於州吁未殺之先當春夏之交見燕托興宜也州吁之殺也石碏實誘其子厚從州吁如陳而告於陳使殺之時戴嬀大歸必力愬之陳而莊姜此詩或亦有以感動陳人之心也歟

燕燕四章章六句

日居月諸【陳啟源曰邶風兩言日居月諸柏舟毛無傳日月傳云日乎月乎蓋以居諸爲語助也柏舟疏引檀弓何居左傳忽諸爲證則此居字宜讀爲姬而釋文不及】照臨下土乃如之人兮逝【毛訓逮及也集傳云發語辭】不古處【王氏曰逝不古處言不以古夫婦之道處我】胡能有定寧【鄭云寧曽也】不我顧【釋文云徐邈讀古】○日居月諸下土是冒乃如之人兮逝不相好胡能有定寧不我報○日居月諸出自東方乃如之人兮徳音無良【陳啟源曰徳音屢見於詩或指名譽或指號令或指辭語此詩徳音無良與谷風徳音莫違蓋指夫婦晤語之言爾華谷辧甚詳○徳音無良言無徳音之良以及我也古人句法多然】胡能有定俾也可忘○日居月諸東方自出父兮母兮畜我不卒胡能有定報我不述序日月衞莊姜傷已也遭州吁之難傷已不見答於先君以至困窮之詩也

辯說以詩中寧不我顧猶有望之之意謂作於莊公在時譏序說非是今玩逝不古處徳音無良等句還以身後言之不必攺序

張氏曰緑衣方妾上僭之時故反已自責而已日月之作在州吁弒君之後於是推原禍本以爲不見答於先君之所致亦猶孟子所云親之過大而不怨是愈疏也呂記左傳子叔姬妃齊昭公生捨叔姬無寵捨無威夫夫人見薄則冢嗣之位望亦輕莊姜不見答則桓公之位何能有定乎反覆言之蓋推原禍亂之由而非爲己私也俾也可忘謂思莊公恩義之薄致嫡庶不定之禍誠使我可忘而我自不忍忘之也末章不欲咎莊公徒傷父母養我不終而已報我不述言莊公所以報我者不必稱述之矣亦不欲咎莊公也○王志長曰此詩胡能有定凡四言之必非無謂按隠三年左傳公子州吁有寵而好兵公不禁石碏諫曰將立州吁乃定之矣若猶未也階之爲禍杜預云完𨿽爲莊姜子然太子之位未定是桓公不爲太子也以戴嬀之塞淵淑愼生子必不若州吁之狂暴況莊姜之教誨有加必克負荷故莊姜屬望莊公之立完甚殷且急胡能有定非指此乎【定完本鄭氏之說】日月四章章六句

終風【終日風】且暴【爾雅日出而風爲暴】顧我則笑謔浪笑敖【音傲】中心是悼○終風且霾【音埋古音考音貍○爾雅風而雨土曰霾孫炎曰大風揚塵土從上下也】惠然肯來【釋文來古協思韻多音黎】莫往莫來【蘇傳莫往莫來言州吁往來皆不可常】悠悠我思【釋文思如字按霾從集傳音則思當葉腮左傳於思於思棄甲復來同此音也】○終風且曀【音益○說文暗曀陰而風也】不日有【又通】曀寤言不寐願【鄭云願思也釋名同】言則嚏【音帝○言思之不伸至气塞而嚏也】○曀曀其陰虺虺【呂記虛鬼反楊愼曰捲耳詩我馬虺隤呼回反與灰同音此亦當音灰疑本作虛嵬反傳寫脫山字耳】其靁【呂記驟雨迅雷其止可待至於曀曀之陰虺虺之雷則殊未有開霽之期也】寤言不寐願言則懷【毛云懷傷也考字書懷無訓傷者疑當作懷抱之懷言思之不釋時往來於懷也】

序終風衞莊姜傷已也遭州吁之暴見侮慢而不能正也

郝敬曰終風且暴比賊子飛揚跋扈之態所以謂爲州吁作也朱子攺爲莊姜傷莊公而作非是○王志長曰朱子辧說謂州吁無謔浪笑傲之理故集傳以終風之暴攺屬莊公然州吁狂暴且至於弒君而何有於笑傲其國母哉按左傳州吁嬖人之子有寵而好兵莊姜惡之或疑莊姜旣惡州吁不應有悠悠我思及願言則嚏願言則懷等語是不然惡之者以其有奪嫡之勢思之者不能絕母子之情仍以序說爲正

陳啟源曰說此詩者謂莊姜不忘州吁見侮慢則悼之莫往來則思之至憂而不寐望其思我竊以爲過矣州吁弒君篡國阻兵安忍是衞之賊也衞人不得以爲君莊姜安得以爲子況謔浪笑敖侮慢君母彼不以母道事莊姜姜顧惓惓以子道畜之哉蓋經文言悼言思言願皆非指州吁也然則何指曰序不云乎莊姜傷已也傷已者傷已之不能正州吁也正之維何曰聲其弒逆之罪告於國人而誅之則甚正然非婦人所能爲故受其侮笑不敢怒也悼之已爾惠然肯來惠順也肯可也【見爾雅】有順心則可來【見鄭箋】謔浪笑傲不可來也至於莫往莫來斯亦已矣然家國之禍難其能解於思乎此首二章之意也三四章正言憂悼之情無時可解至寤嘆而不寐焉願言則嚏願言則懷極言其自傷如此然則莊姜所憂悼者宗社之大難也亂賊之橫行也而豈眷眷於州吁冀其篤母子之愛以是爲溫柔惇厚也哉愚按作思念莊公者旣不合序作思念州吁者於理未安長髮此解善申序防且於左氏莊姜惡之語甚合

終風四章章四句

擊鼓其鏜【音湯】踴躍用兵【古音考音邦】土國城漕【嚴緝漕鄘地也在河南季本曰漕在帝丘之北與泉水之漕同卽衞文公東徙渡河野處之地也】我獨南行【音杭○箋南行伐鄭按鄭在衞南○季本曰土功城築非不勞苦而猶處於境內我獨南行死亡未可知𨿽欲爲土國城漕之人不可得也】○從孫子仲平陳與宋【呂記從孫子仲平陳與宋言所從者乃孫子仲也則輕其帥可知矣何楷曰陳與衞相睦宋與鄭有仇衞欲伐鄭使宋爲主以是時陳尙未從宋故先合三國之好而後進兵也】不我以歸憂心有忡【箋以猶與也與我南行不與我歸期故豫憂之疏采薇詩曰歸曰歸嵗亦暮止是與之歸期也】○爰居爰處爰喪其馬【音姥○錢氏曰自知必死也但言喪馬蓋婉辭嚴緝唐人詩所謂去時鞍馬別人騎是也】於以求之於林之下【音戶○嚴緝蓋屬以身後事左傳蹇叔哭其子曰晉人禦師必於殽必死是間余收爾骨焉卽此意也】○死生契【音挈】濶與子成說執子之手與子偕老【古音考音栁一讀魯苟切音簍○此章朱傳最明】○於【音吁】嗟濶兮不我活兮於嗟洵【音荀】兮不我信【與申同】兮【呂記於嗟濶兮承上章死生契濶之文而足成之言始欲死生勤苦同之今乃不得相依以生也洵當從毛傳解作逺言逺去而不得伸此志也】

序擊鼓怨州吁也衞州吁用兵暴亂使公孫文仲將而平陳與宋國人怨其勇而無禮也【將者將兵以伐鄭也平成也伐鄭以結陳宋之成也左傳宋殤公卽位公子馮出奔鄭鄭人欲納之及衞州吁立將修先君之怨而求寵於諸侯使告宋曰君若伐鄭敝邑以賦與陳蔡從宋人許之於是陳蔡方睦於衞故宋人陳侯蔡人衞人伐鄭】

序曰暴亂曰無禮正指州吁篡弒而言辧說譏其淺陋過矣

曽氏曰鏜然擊鼓用兵想見州吁好兵喜鬭之狀人所最憚者州吁之所樂國人故以爲怨也爰居爰處以下三章王肅以爲衞人從軍者與其室家訣別之辭蓋一篇之意皆如此【歐陽本義亦同】

鄒忠曰春秋隠四年春衞州吁弒其君完夏宋公陳侯蔡人衞人伐鄭秋翚帥師防宋公陳侯蔡人衞人伐鄭九月衞人殺州吁於濮夫州吁篡國不滿三時而伐鄭之師已再舉阻兵安忍虐用其民宜衞人之怨如此

擊鼓五章章四句

凱風自南【音吟】吹彼棘心【疏母性寛仁似凱風已難長養似棘按棘卽酸棗性堅彊其心之生更難於榦郝敬曰棘小棗叢生故以比七子也】棘心夭夭母氏劬勞【母之養子於少時最勞苦故於夭夭言劬勞】○凱風自南吹彼棘薪【疏上言棘心夭夭是棘之初生此言棘薪則棘長已成薪矣月令注大者可折謂之薪是薪者木成就】母氏聖善我無令人【劉氏曰自言七子之中有一令善之人則母亦不捨之而去也○陳啟源曰凱風首二章皆興也集傳分首章爲比陳潛室已疑之矣劉安成以下文有應無應釋之然豈詩人之防乎小雅之谷風靑蠅亦然】○爰有寒泉在浚【水經注濮水支津東逕浚城南而北去濮陽三十五里城側有寒泉岡】之下【音戶○許氏曰寒泉但在浚之下不能上行灌注以比子不能養母】有子七人母氏勞苦【勞苦微言母之求嫁】○睍【音演】睆【音莞○睍睆羽好貌非鳥聲疏云黃鳥有睍睆之容當從之】黃鳥載好其音【疏睍睆好音以興孝子當和其顏色順其辭令】有子七人莫慰母心【疏有子七人皆莫能慰母心者由顏色不和辭令不順故也自責黃鳥之不如也】

序凱風美孝子也衞之淫風流行𨿽有七子之母猶不能安其室故美七子能盡孝道以慰母心而成其志爾嚴緝母不復嫁則七子養親之志成矣故序曰美孝子也○凡詩人美刺多代爲其人之言非必其人所作也朱子謂此七子自責之辭以幾諫也亦通凱風四章章四句

雄雉於飛泄泄【音異】其羽【傳雄雉見雌雉飛而鼓其翼泄泄然】我之懷矣自貽伊阻○雄雉於飛下上其音展矣君子實勞我心○瞻彼日月【程子曰日月取疊往疊來又陰陽相配乂旦暮所見動人情思】悠悠我思道之云逺曷云能來【葉音釐】○百爾君子不知徳行【去聲讀如杭】不忮不求何用不臧【呂記婦人思其君子之切知未得歸也復自解曰凡百君子我不知孰爲徳行也但不忮害不貪求則何所用而不善𨿽久處軍旅之間固無害也朱克升曰仁則不忮義則不求此所謂徳行也】

序雄雉刺宣公也淫亂不卹國事軍旅數起大夫久役男女怨曠國人患之而作是詩【考左傳宣公以隠四年卽位屢有伐鄭入鄭入郕等役序故云軍旅數起】

序語本顯白毛公所以只解字義鄭箋以上二章爲男曠下二章爲女怨而雄雉乃諭宣公淫亂牽經配序殊覺支離不思序所云淫亂不卹國事軍旅數起者乃推久役之由久役而婦思其苦卽是男女怨曠豈必章各異詞分配其說耶朱子統作婦人之詩其義始貫蓋本之曽南丰

我之懷矣自貽伊阻嘆已之不得從夫而逺去也杜詩誓欲隨君去形勢反蒼黃卽此意也【此南丰說】末章告之以久處軍旅之道【此東萊說】念其夫而呼百爾君子者一身在外賴同役善處乃得保全

雄雉四章章四句

匏有苦葉【傳匏謂之埤雅長而瘦上曰短頸大腹曰匏陸璣疏匏葉少時可爲羹八月中堅彊不可食故曰苦葉】濟有深涉深則厲淺則揭【音同器○爾雅由膝以下爲揭由帶以上爲厲注云揭上衣也厲謂濡禈○王志長曰按苦葉不可食深涉不可渡諭禮法不可越以二事爲一興此毛義也尙有苦葉則未堅不可用而濟處又深豈可不問深淺而求渡此止以涉諭宣公朱子嚴氏皆用此說】○有彌【音米】濟盈有鷕【以小反音杳】雉鳴濟盈不濡軌【讀居有反古音考音九○詩詁曰濟盈不濡軌毛注由輈以上爲軌孔疏引說文云車轍也按輪有髙下有廣狹皆定於軌輪中之軌旣同則轍迹亦同後人因謂車轍亦曰軌曲禮塵不出軌此以髙下言也中庸車同軌此以廣狹言也兵車乘車之輪其崇六尺有六寸軌居輪之中實得其半若濡軌則水深三尺三寸此所謂轂末之軌也疏以爲轍迹非是】雉鳴求其牡【雉雊必求其雌今乃求牡並刺夷姜○朱子曰或云承上章之興以爲比也蓋以有苦葉興濟有深涉以濟盈興雉鳴然後以雉求其牡比淫亂之人此亦詩之一體也】○雝雝鳴雁【箋雁者隨陽而處似婦人從夫故昏禮納采用焉程子曰取其不再偶】旭日始旦【傳旭日始出謂大昕之時箋自納采至請期用昕親迎用昏】士如歸妻【箋使之來歸於已謂請期也】迨冰未泮【箋冰未泮正月中以前二月可以昏矣王氏曰𨿽庶士亦然而況於人君乎】○招招【釋文招照遙反王逸云以手曰招以言曰召】舟子人涉卬【音昂】否【音鄙】人涉卬否卬須我友【音以○傳我友未至我獨待之而不涉以言室家之道非得禮義昏姻不成】

序匏有苦葉刺衞宣公也公與夫人並爲淫亂【箋夫人謂夷姜左傳宣公烝於夷姜生伋子夷姜宣公庶母也】

呂記此詩刺宣公之淫亂然一章二章四章皆以物爲比而不正言其事三章𨿽言昏禮特舉士之歸妻蓋不欲斥言之而以小諭大也所謂主文而譎諫也○按宣公上烝夷姜下納宣姜鄭指夫人爲夷姜者以宣姜本適伋爲公所要詩云雉鳴求其牡明是夷姜【本孔疏】佩匏渡水朱傳解本國語【魯語叔孫穆子曰豹之業及匏有苦葉矣叔向曰苦葉不材於人供渡而已】所謂腰舟也此章以渡水之宜諭男女之有禮二章以徒涉爲犯禮之諭三章方以昏禮正言之末章又以待友同濟諭人必擇偶相從刺公與夷姜犯禮相求非其匹也

匏有苦葉四章章四句

習習谷風【嚴緝風賦云大風盛怒於土囊之口注土囊谷口也則谷風爲大風又習習不斷諭其夫之暴怒無休息也小雅谷風篇云維風及頽至艸木萎死則非和調生長之風陳啟源曰毛傳東風謂之谷風出於爾雅故解習習爲和舒集傳從之華谷以谷風爲怒風恐非】以陰以雨黽勉同心不宜有怒采葑【釋文引郭璞云今菘菜陸璣云蔓菁也埤雅蔓菁似菘而小有臺四時可食】采菲【爾雅名蒠菜郭云土也似蕪菁華紫赤色可食孫炎云葍類】無以下體【季本曰下體舊說指根莖謂根有美時有惡時惟錢氏以爲凡菜近地之葉多黃腐不可食此說得之以其近地故曰下體】徳音莫違及爾同死【程子曰徳音好音也夫婦之道當期好音無違至於偕老傷今所遭之不然】○行道遲遲中心有違不逺伊邇薄送我畿【畿門限呂記韓愈譴瘧鬼詩白石爲門畿蓋以畿爲門閫也】誰謂荼苦【集傳荼苦菜蓼屬詳良耜愚按本艸荼卽月令苦菜一名苦苣又名苦蕒以其經歷冬春又名遊冬陸璣云得霜甜脆可食豳風所云叔苴采荼是也及良耜注又云荼陸艸蓼水艸南方人謂蓼爲辣荼或用以毒溪取魚則非可食之物明是二種須辧之】其甘如薺【在禮反音○薺注疏不詳何楷曰爾雅薺類不一此當是薺苨本艸陶注云根莖都似人參葉小異根味甜陳啟源曰薺名四見於爾雅一菥蓂大薺一苨菧苨注曰薺苨一蒫薺實一姚莖蒤薺四者之中惟蒫薺實注云味甘邢疏引本艸云薺味甘葉可作葅及羹又引詩其甘如薺証之蓋郭邢之意皆以蒫薺實當詩之薺也何說𨿽據本艸與爾雅不合又按薺冬生夏死卽月令靡艸夏侯湛有薺賦】宴爾新昏如兄如弟○涇以渭濁湜湜【音殖】其沚【說文湜水淸見底箋小渚曰沚呂記涇比新昏渭自比涇渭旣合則淸濁易惑於洲渚淺處視之渭之淸猶可見也華谷云涇誣渭爲濁亦一說】宴爾新昏不我屑以毋逝我梁【魚梁】毋發我笱【音苟○取魚竹器】我躬不閱遑卹我後○就其深矣方之舟之就其淺矣泳之遊之【箋言淺深者諭君子之家事無難易我皆爲之】何有何亡黽勉求之凡民有喪匍匐救之【說文匍手行匐伏地也】○不我能慉【音畜○疏君子不能以善道養我】反以我爲讎旣阻我徳【阻絕我之善】賈【音古】用不售昔育恐育鞠及爾顚覆【音福】旣生旣育比予於毒【箋視我如毒螫謂毒人之虫○四句集傳極明正所謂將恐將懼維予與女將安將樂汝轉棄予者也】○我有防蓄亦以禦冬【陳啟源曰史遊急就篇老菁蘘荷冬日藏顏師古注秋種蔓菁冬則老而成就蘘荷一名蒓苴莖葉似姜根香脆可爲葅詩言防蓄殆是類歟】燕爾新昏以我禦窮有洸【音光】有潰【音繪○項氏曰洸水始湧出貌暴怒之狀如之潰水勢橫溢貌盛怒之狀如之】旣貽我肄【呂記肄習也詒我以武暴忿怒習而爲常】不念昔者伊余來塈【塈息也與大雅民之攸塈義同】

序谷風刺夫婦失道也衞人化其上淫於新昏而棄其舊室夫婦離絕國俗傷敗焉

朱子初說云宣姜有寵而夷姜縊民化之而谷風作此正序義也後變其說又譏序以爲未見化其上之意夫民風善惡何一不由上致之王者陳詩將以觀政苟無闗政化焉取於風

按末章言有洸有潰洸潰爲武怒之狀故首章有不宜有怒語玩旣生旣育比予於毒此婦人蓋有子而見棄

谷風六章章八句

式微式微胡不歸微君之故胡爲乎中露【嚴緝言衞人不救患此微視吾君之故也君何爲處此艸露乎此解是舊注微君之微猶非也不應上下語用字頓異】○式微式微胡不歸微君之躬胡爲乎泥中【中露露中也猶云越在艸莽泥中猶云辱在泥塗毛傳以爲二邑名不類】

序式微黎侯寓於衞其臣勸以歸也【水經注黎侯名陽】

箋寓寄也黎侯爲狄人所逐棄其國而寄於衞因安之防此及旄丘皆黎臣之辭而在邶風者蓋邶人述其意而作亦所以刺衞君也

式微二章章四句

旄丘【寰宇記旄丘在澶州臨河縣東】之葛兮何誕【音憚】之節兮【呂記葛始生其節蹙而密旣長其節濶而疎】叔兮伯兮何多日也【楊旭曰古音考以葛與伯葉節音卽與日葉按葛當音結節如字日當葉而列切日母音熱三字爲韻伯字不必葉觀下三章四章伯字皆不列韻內此章可知矣】○何其處也必有與【與國】也何其久【讀舉裏反音幾】也必有以【他故】也○狐裘蒙戎匪車不東【箋黎國在衞西今所寓在衞東疏杜預云黎國在上黨壺闗縣今有黎亭是在衞之西也】叔兮伯兮靡所與同【呂記黎臣見衞之大夫過此甚多終莫有動心者故嘆曰非衞大夫之車不東來也特無與我同患難者耳蘇傳諸侯𨿽異國猶相爲救苟黎亡則衞及矣柰何靡所與同哉其時衞在河北黎衞壤地相接故狄之爲患黎衞共之】○瑣兮尾兮流離之子【按毛傳鳥少好長醜爲流離本爾雅陸璣云卽梟也闗西謂之流離大則食其母潁濵云言衞人以狄之微而不忌譬如流離之養其子不知其將爲已患也其後果有狄難此說朱子不從然古義也東萊亦取之】叔兮伯兮褎【音又】如充耳【按毛傳褎盛服貌蓋連下充耳爲訓集傳云多笑貌耳聾者多笑此本出鄭箋然詩人之意但責其無聞知非眞以衞臣爲耳聾也充耳卽是玉瑱以瑱塞耳則耳有不聞】

序旄丘責衞伯也【箋衞康叔封爵稱侯今曰伯者時爲州伯也周之制使伯佐牧春秋傳曰五侯九伯侯爲牧也】狄人迫逐黎侯黎侯寓於衞衞不能修方伯連率之職黎之臣子以責於衞也

李氏曰其後衞爲狄滅齊桓以管仲之言救之觀衞之徳齊爲甚深則知黎之怨衞爲甚切

辯說云序見詩有伯兮二字遂以爲責衞伯誤矣愚按武王封康叔於衞本牧伯故康誥稱孟侯孟侯者五侯之長也非伯而何史記衞世家自頃公以前七世皆名伯此可證矣黎侯以狄難來告正望其修先世連率之職故序云責衞伯也不應詆其誤○正義以此詩作於衞宣公之時按黎衞壤地相接衞不救黎則禍必及之懿公遂有滎澤之敗懿公宣公孫此詩卽難定宣公時然必懿公以前作也左傳晉滅赤狄伯宗罪其奪黎氏地立黎侯而還事在衞穆公六年穆公上去宣公百餘載蓋黎氏世有狄難黎臣勸歸之後黎侯必復國久而又爲狄所逐晉人乃數其罪而立之或據左傳語疑式微旄丘俱爲穆公時詩非也

旄丘四章章四句

簡兮【傳簡大也疏大徳之人按鄭訓簡擇謂簡擇眾工以充舞數此正伶官之職蘇傳從鄭說非簡易之簡也】簡兮方將萬舞【呂記萬舞二舞之總名幹舞者武舞別名籥舞者文舞別名也文舞又謂之羽舞鄭康成據公羊傳以萬舞爲幹舞蓋公羊釋經之誤也蘇傳方且萬舞而擇人】日之方中【傳教國子弟以日中爲期疏月令仲春命樂正習舞釋菜卽此詩所云日之方中謂二月日夜中也按毛孔二說俱通】在前上處【去聲○箋在前上處在前列上頭也疏謂居前列上頭以教舞者】○碩人俁俁【音語】公庭【公庭公所居之庭】萬舞有力如虎執轡【馬韁也一曰靶】如組【詩詁組間次五色爲之毛云織組者總紕幹此而成文於彼禦者執轡於此使馬騁於彼如織組也程子曰有力如虎稱其才也執轡如組稱其藝也】○左手執籥【疏籥𨿽吹器舞時與羽並執故得舞名】右手秉翟【讀直角反音濯○疏左手執管籥右手秉翟羽而爲文舞也翟雉羽】赫如渥【音握】赭【詩本音云赭字不入韻○箋碩人容色赫然如厚傅之丹】公言錫爵【集傳引儀禮燕飲而獻工之禮按禮主人洗升獻工工不興一人拜受爵主人宰夫也獻之自宰夫錫之則自君命故曰公言也○名物疏鄭以公庭爲宗廟故引畀翟朱不拘祭禮故引獻工畀翟在祭禮之末惠以五升之散獻工之禮則鄕飲酒鄕射燕禮大射俱有之二說皆可通○朱子曰古之伶官亦非甚賤其所執者猶是先王之正樂故獻工之禮與之交酢但賢者而爲此則自不得志耳】○山有榛隰【下濕】有苓【榛實甘美苓莖甘美孔疏引爾雅注云苓今甘艸沈括辧之以今甘艸形狀與爾雅注所云不類或云蘦似地黃】云誰之思西方美人彼美人兮西方之人兮

序簡兮刺不用賢也衞之賢者仕於伶官皆可以承事王者也

此詩極稱碩人才藝堪爲王臣見衞之不用爲可刺而因有思於西周之盛王西方美人卽序所謂王者蓋言如此碩人安得遇西周盛王而承事之耶東萊云詩嘆碩人之賢謂山則有榛隰則有苓惟西周然後有此人物也云誰之思西方美人見碩人而慨然有懷西周之賢士大夫也彼美人兮西方之人兮指碩人也嘆美其眞西周之人而非今世之人也江左諸人喜言中朝名臣亦此意也說亦通朱子謂賢者仕於伶官有輕世肆志之心若自譽而實自嘲非也旣稱賢者豈以輕世肆志爲心乎魯仲連東方朔之流春秋時無此等人物

簡兮四章三章章四句一章六句【古本三章章六句集傳如此分章於韻甚協今從之】

毖【音祕】彼泉水【按共城百門泉出蘇門山入淇水在今衞輝府輝縣據水經注卽末章之肥泉竹竿詩之泉源也】亦流於淇有懷於衞靡日不思孌【呂記力轉反音臠】彼諸姬聊與之謀【讀謨悲反音迷】○出宿於泲【呂記子禮反】飲餞於禰【季本曰泲禰皆衞地當近衛都地誌謂泲在臨邑禰在句者非】女子有行逺【去聲】父母兄弟問我諸姑遂及伯姊【集傳諸姑謂娣侄也諸姑伯姊卽所謂諸姬或疑禮以娣侄爲媵未聞有姑姊爲媵者愚按諸侯一娶同姓媵女凡八人其中必有姑姊行軰此詩乃衞女爲媵者所作媵女思歸而問訊於姑姊正上章所云孌彼諸姬聊與之謀也未傳本無誤但解者多主國君夫人言遂難通耳】○出宿於幹飲餞於言【王應麟曰干言舊注不詳按隋志邢州內丘縣有幹山言山李公緒記云柏人縣有幹山言山柏人邢州堯山縣也按泲禰干言孔鄭已不詳其處後人所載安知非涉附防乎○王志長曰上言泲禰意近衞郊之地故下云女子有行追思始嫁時也此言千言意近彼國之地故下云遄臻於衞擬還車時也】載脂載牽【音轄讀下介反音懈○釋文牽車軸頭金也嚴緝載脂謂先以脂膏塗其牽其用在脂故曰載脂塗畢乃設牽於車其用在牽故曰載牽蓋二事故毛云脂牽其車】還【音旋】車言邁【疏天子至大夫皆有畱車反馬之禮故泉水雲還車言邁呂記還車猶言回轅不必言嫁時所乘之車】遄臻於衞不瑕有害【呂記不瑕有害言歸衞不爲過差有害自恕之辭也按鄭箋云瑕過也卽徳音不瑕之瑕言我之歸衞不爲過也然得毋有害於義乎蓋疑而未定之辭集傳云瑕何古音相近通用瑕字古𨿽有何音未詳通用況不何亦不成語】○我思肥泉【箋肥泉自衛而來所渡水故思之】玆之永嘆思須與漕【讀䢐侯反音愁○箋須漕自衞而來所經邑故又思之大名府誌須城在楚丘東南二十八里漕通作曹后爲白馬縣皆今滑縣地】我心悠悠駕言出遊以寫我憂

序泉水衞女思歸也嫁於諸侯父母終思歸寧而不得故作是詩以自見也【自見已志】

按載馳詩許穆公夫人作有驅馬悠悠言至於漕而泉水詩亦有思須與漕我心悠悠須漕在楚丘衞未渡河以前本都朝歌不應衞女不得歸寧乃思其地何子以爲此亦許穆公夫人詩戴公廬漕時作說甚有理但詩序編此於宣公之世不敢易耳

泉水四章章六句

出自北門憂心殷殷終窶【音矩】且貧【何楷曰說文寠無禮居也徐鍇曰貧不能行禮先見於屋室則寠貧是二事寠從宀不從穴寠無以爲居貧無以自給也】莫知我艱【讀居銀反音巾】已焉哉【讀將其反音資】天實爲之謂之何哉【同上】○王事適我政事一埤【音琵】益我我入自外室人交徧讁【音責】我已焉哉天實爲之謂之何哉○王事惇【讀都回反音堆○郝敬曰惇篤也守治之意孟子使虞惇匠事】我政事一埤遺【讀夷回反音韋】我我入自外室人交徧摧【說文摧擠也又挏也皆挫抑之意】我已焉哉天實爲之謂之何哉序北門刺仕不得志也言衞之忠臣不得其志爾黃震曰北門隨其所出之門不必言背明向陰也忠臣無二志故自決歸之於天

北門三章章七句

北風其涼雨雪其雱【音滂】惠而好我攜手同行【音杭】其虛其邪【鄭云讀如】旣亟只【音紙】且【音疽】○北風其喈【音雞】雨雪其霏惠而好我攜手同歸其虛其邪旣亟只且○莫赤匪狐莫黒匪烏惠而好我攜手同車其虛其邪旣亟只且

序北風刺虐也衞國並爲威虐百姓不親莫不相攜持而去焉

此詩以涼風盛雪病害萬物興衞之時政酷烈病害百姓序所云並爲威虐百姓不親正北風起興之意也辧說云衞以淫亂亡國未聞有威虐者夫亡國之政誰無威虐州吁好兵宣公殺子其威虐可槪見矣何謂之未聞乎○程子曰此詩爲君子見幾而作惟恐去之不速非謂百姓相攜而去也末章詞意益迫切莫赤者非狐乎莫黒者非烏乎以其色而知其物不難辧也衞之威虐如此而猶不去是不辧狐赤而烏黒也【範氏同】此說詩記詩緝皆取之似可從若如集傳解則烏本孝鳥何云不祥○劉瑾曰詩云攜手同車疑此爲仕於衞者所作

北風三章章六句

靜女其姝【音樞】俟我於城隅愛而不見搔【音騷】首踟躕【音池廚】○靜女其孌貽我彤管【按傳載古後夫人必有女史彤管記過三禮並無明文箋以彤管爲筆赤管歐陽云古者箴筆皆有管樂器亦有管不知此管是何物若是女史之管靜女何從得之以貽人使因彤管自媒何名靜女解頥新語云左氏靜女之三章取彤管焉亦止取贈物之意非有取於女史也】彤管有煒【音偉】說【音悅】懌女美【說懌女美汝彤管也猶下章匪汝之爲美汝歸荑也朱傳此女如字下女音汝前後異解未妥】○自牧【牧野外自城隅而相逐於野也】歸荑【荑茅始生】洵美且異匪女【音汝】之爲美美人之貽

序靜女刺時也衞君無道夫人無徳

當時男女皆爲淫佚之行故曰刺時衞夫人無徳乃推本於上之所化非謂此詩爲刺衞夫人也毛鄭誤以靜女作貞靜之女又引古女史彤管記過之法遂至全解俱謬橫渠東萊衍說遷就愈曲愈離此靜女只深閨幽靜之女曹氏以爲對遊女而言是也朱傳作男女期防之詩此解不易與序說復不相戾華谷亦從之但以彤管爲女贈男歸荑爲男贈女與朱小異耳○黃震曰本刺詩也毛鄭因靜女之名轉而言賢女歐陽公始以爲男女相贈貽夫靜女其姝乃奔者自相稱美之詞豈必泥此而謂其眞有貞靜之徳哉

靜女三章章四句

新臺有泚【音此○李氏曰新臺臨河今澶州遺址尙存劉氏曰泚者水中臺影鮮明之貌】河水彌彌【音米】燕婉之求籧【音渠】篨【音除】不鮮【讀想止反音洗古音考同云吳棫讀○箋鮮善也疏王肅云少也集傳從王】○新臺有灑【讀先典反音尟○劉氏曰灑者水光之中見其臺之髙峻也】河水浼浼【讀美辧反音免】燕婉之求籧篨不殄【蘇傳不殄猶言惡疾而尙未死】○魚网之設鴻則離之【箋設魚网者宜得魚鴻乃鳥也而反離焉猶齊女以禮來求世子而乃得宣公】燕婉之求得此戚施【呂記籧篨戚施蓋國人惡宣公而以惡疾指之不能俯者籧篨疾狀不能仰者戚施疾狀非於此取義也】

序新臺刺衞宣公也納伋之妻作新臺於河上而要之國人惡之而作是詩也

新臺三章章四句

二子乘舟【自衞適齊必渡河】泛泛其景【讀舉兩反音𦇤一云姜上聲○景本訓日光卽古形景字後別作影】願言思子中心養養○二子乘舟泛泛其逝【王志長曰泛泛其景狀其渡河之時舟影與波光相上下也逝則逺不復見矣】願言思子不瑕有害【此章集傳無葉害古音考音系或云逝當作折害當讀曷○不瑕有害與泉水語同意別言二子之往非有過也今之不返得無有害之者乎泉水是害於義此詩是害其身過爲疑辭者不忍斥言其死也】序二子乘舟思伋壽也衞宣公之二子爭相爲死國人傷而思之作是詩也【宣公爲伋娶齊女而美奪之生壽及朔朔與母愬伋於公令伋之齊使賊待諸隘而殺之壽知之以告伋使去之伋曰君命也不可逃壽竊其節而先往賊殺之伋至曰君命殺我壽有何罪賊乂殺之事見左傳○嚴緝衞自宣公殺伋壽以朔爲世子代立是爲惠公左右公子怨朔之害伋乃作亂立黔牟惠公奔齊其後諸侯納惠公黔牟奔周惠公怨周容黔牟與燕伐周立子頽爲王惠王奔櫟後惠公卒子懿公立百姓大臣猶以殺伋之故多不服狄乘其釁殺懿公而滅衞嗚呼衛之亂極矣餘殃所及且稔王室之禍其亂本皆始於夫婦袵席之間以是知詩首闗雎聖人之意深哉】

二子乘舟二章章四句

鄘

泛彼柏舟在彼中河【箋舟在河中猶婦人之在夫家是其常處】髧【呂記徒坎反音蓞】彼兩髦【音毛○釋文禮生子三月翦髮爲鬌長大作髦以象之內則云親沒不髦】實維我儀【讀牛何反音俄○儀匹也】之死矢靡它【音拖】母也天【讀鐵因反音吞古音考音汀】只【音紙○範氏曰女子以母爲親故稱母而不稱父呂記序言父母詩獨言母蓋止是母意序並言之文勢當然如將仲子云父母之言時鄭莊公止有母姜氏此其比也】不諒人只○泛彼柏舟在彼河側髧彼兩髦實維我特【朱子曰特有孤特之義而傳云匹者古人用字多如此猶以治爲亂也按夫謂婦亦爲特小雅求爾新特是也】之死矢靡慝母也天只不諒人只

序柏舟共姜自誓也衞世子共伯早死其妻守義父母欲奪而嫁之誓而弗許故作是詩以絕之

呂記史記共伯余釐【音僖】侯世子釐侯已葬武公襲攻共伯共伯入釐侯羨【音延墓道】自殺○按武公在位五十五年國語稱武公年九十有五猶箴警於國計其初卽位其齒蓋四十餘矣使果弒共伯而自立則共伯見弒之時其齒又加長於武公安得謂之早死乎髦者子事父母之飾諸侯旣小殮則脫之史記謂釐侯已葬而共伯自殺則是時共伯旣已脫髦矣詩安得猶謂之髧彼兩髦乎是共伯未嘗有見弒之事武公未嘗有弒君之惡也【史記索隠曰詩著衞世子共伯早卒不云被殺太史公蓋采雜說而爲之耳按太史公作世家時毛詩左傳俱未行是以其誤若此】○郝敬曰此共姜未嫁而自誓之詩古者幼學稱髦士猶今垂髫兩髦丱也分發作兩髻曰丱齊風甫田總角丱兮是也共伯以總角亡故序云早死共姜在室父母欲以別嫁亦人情也未嫁誓死尢人所難故鄘風首錄之柏舟二章章七句

墻有茨【音慈○蒺藜也】不可埽【讀蘇後反音叟】也【傳欲埽去之反傷墻也】中冓【音垢○韻防中冓宮中搆結深密之處】之言不可道【讀徒厚反音鋀】也所可道也言之醜也○墻有茨不可襄【除也】也中冓之言不可詳也所可詳也言之長也○墻有茨不可束也中冓之言不可讀也所可讀也言之辱也【嚴緝辱謂言之自辱不欲污口舌也】

序墻有茨衞人刺其上也公子頑通乎君母國人疾之而不可道也【頑宣公世子昭伯也左傳惠公之卽位也少齊人使昭伯烝於宣姜不可彊之生齊子戴公文公宋桓夫人許穆夫人】

範氏曰埽之則傷墻道之則傷君必不得已而道之則不可復詳必不得已而詳之則不可復讀詩人之意本不欲道疾之而不能不道旣道而復以爲恥又悔而相戒也

墻有茨三章章六句【楊氏說見集傳】

君子偕老副【許氏讀芳覆反】笄【傳副者後夫人之首飾編髮爲之笄衡笄也珈笄飾之最盛者所以別尊卑疏追師注云副之言覆所以覆首服之以從王祭祀名物疏考周禮追師注云衡垂於副之兩旁當耳其下以紞懸瑱笄則卷髮者橫於頭上毛傳連引追師追衡笄之文以見笄之爲玉耳朱傳因此誤合爲一釋衡非釋笄也按朱傳以衡笄爲一蓋襲孔疏之誤】六珈【音加讀居何反音歌○箋副旣笄而加以六玉爲飾如今之步搖上飾按副是步搖珈又其節也】委委【音威】佗佗【音駝○爾雅翼委佗古但作它音拕今字旁加虫而變其音愚按召南委蛇委蛇此詩委委佗佗集傳皆云自得之貌葉音亦同朱子意蓋以委佗卽委蛇特未明釋爾】如山【安重】如河【寛廣】象服【象服卽三翟周禮內司服掌王后之服有褘衣褕翟闕翟鄭注褘當爲翚褕當爲搖翟雉名翚亦是翟故謂之三翟也疏翟言象者象鳥羽而畫之虞書觀古人之象謂以日月星辰等畫於衣故知畫翟羽亦爲象也按毛傳云褕翟闕翟羽飾衣也孔氏謂衣服隨身捲舒非可羽飾故主周禮注彩畫翟羽之說集傳下章引之】是宜【讀牛何反音俄】子之不淑云如之何【何楷曰此章以祭服爲言見夫人承宗祧之重不可慢易必有委佗山河之度而後可與象服相宜有如子之不善如此象服何哉】○玼【音泚】兮玼兮【說文玼玉色鮮也王肅曰衣服鮮明貌】其之翟也【翟見上注周禮侯伯夫人褘翟子男夫人闕翟衞侯爵是褘翟也周禮注副配褘褕】鬒【音軫○說文鬒髮稠也】髮如雲不屑髢【音第○疏言髮自美不用他髮爲髲】也玉之瑱【吐殿反天去聲○羅中行曰紞織如縧上屬於衡者瑱以玉爲之以纊之而屬於紞懸之當耳】也象之揥【敕帝反音涕一云音帝○傳揥所以摘髮疏云以象骨搔首因以爲飾廣韻揥枝整髮釵也陳啟源曰西京雜記言武帝宮人搔頭皆用玉搔頭正摘髮之義豈揥之遺制歟詩緝以爲若今之箆兒未知然否】也揚且【音疽○按朱子淸揚婉兮注淸目之美揚眉之美錢氏美目揚兮注揚目峻也蓋眉目皆以揚起爲美淸揚並言則當爲眉凊目揚指目言揚則但當爲目揚也此詩兩言揚且則皆爲眉上廣也】之晳【顧炎武曰集傳葉徵例反似因易大有傳明辧晳也而誤按易傳之晢從折從日音制明也與陳風明星晢晢之晢同亦作晰此章之晳從析從白音析白也卽曾晳之皙今依石經監板注疏正之轉音爲息例反】也胡然而天也胡然而帝也【呂記言汝自省容服尊嚴胡然而天乎胡然而帝乎】○瑳【呂記七我反音脞他本差從荖非○說文瑳玉色鮮白也】兮瑳兮其之展【葉諸延反音旃○傳禮有展衣以丹縠爲衣箋后妃六服之次展衣宜白按此詩重言瑳然鮮白者是其展衣也則展兮宜從鄭展衣是見君及賔客之盛服禮記作襢衣】也蒙彼縐【音皺】絺是紲【音屑】袢【汾幹反按袢釋文符袁反音煩韻防本入元韻不必葉○傳絺之靡者爲縐是當暑袢延之服也疏展衣之裏不恆以絺而云蒙彼縐絺者衣展衣者夏則裏之以縐絺舉時事言之故云是紲袢也○王志長曰毛傳云丹縠爲衣其曰蒙彼縐絺卽周禮所謂素紗天官內司服掌王后之六服褘衣褕翟闕翟鞠衣展衣褖衣素紗素紗之文總在六服之下則先用正服而後蒙以素紗可知郝仲輿云素紗白紗也古婦人盛服以薄絹蒙於外凡繒薄細者皆名絺不獨葛其說是也鄭氏解周禮云六服皆袍制以白紗爲裏使之張顯遂於此蒙彼縐絺亦云夏則裏衣縐絺然則展衣何以獨指當暑且云使之章顯亦豈古人尙防之意哉介父王氏云暑服則加紲袢所以自斂飭也與朱子云紲袢束意正合蓋以縐絺收束展衣斂其文之太著也先儒但泥縐絺二字遂以絺綌用於暑服而訓紲袢爲當暑袢延之服恐未有據王氏斂飭之訓甚合經防而必云暑服加紲袢是猶爲毛鄭之說所拘爾愚按說文徐曰袢煩溽也近身衣也舊解展衣覆縐絺之上爲之紲系平仲說與注疏集傳皆不合然極有據當並存】也子之淸揚揚且之顏【讀魚堅反音妍○疏眉上平廣且額角丰滿說文顏眉目之間也】也展如之人兮邦之媛【音院】也序君子偕老刺衞夫人也夫人淫亂失事君子之道故陳人君之徳服飾之盛宜與君子偕老也【夫人宣姜也惠公之母人君小君也】

此本刺詩但盛稱其服飾容貌與猗嗟詩意同君子偕老三章一章七句一章九句一章八句【東萊說見集傳】

爰采唐【陸璣疏唐蒙卽女蘿一名兔絲蔓連艸上黃色如金】矣沫之鄕【疏酒誥注妹邦紂之都於詩風屬鄘故其風有沬之鄕則沬之北沬之東皆朝歌也今鄘並於衞故傳言衞邑按紂都朝歌今淇縣】矣云誰之思美孟姜矣【蘇傳刺無禮則稱孟美孟姜矣言𨿽長而無禮也美有禮則稱季有齋季女言𨿽幼而知好禮也】期我乎桑中要【平聲】我乎上宮【上宮公館也世族淫亂故要之於此孟子之滕館於上宮與此同集傳以爲地名非也】送我乎淇之上矣○爰采麥【讀訖力反音棘古音考音密】矣沬之北【崩入聲古音考音必】矣云誰之思美孟弋【春秋定姒公谷作定弋弋姒同一姓乃女】矣期我乎桑中要我乎上宮送我乎淇之上矣○爰采葑矣沬之東矣云誰之思美孟庸【集傳庸姓未聞】矣期我乎桑中要我乎上宮送我乎淇之上矣

序桑中刺奔也衞之公室淫亂男女相奔至於世族在位相竊妻妾期於幽逺政散民流而不可止

李氏曰姜弋庸皆著姓也衞陳多淫泆之事蓋有由矣惟其公族旣化則下化之矣○呂記桑中溱洧諸篇幾於勸矣夫子取之何也曰詩之體不同有直刺之者新臺之類是也有微諷之者君子偕老之類是也有鋪陳其事不加一辭而意自見者此類是也或曰後世狹邪之樂府冒以此詩之序豈不可乎曰仲尼云詩三百一言以蔽之曰思無邪詩人以無邪之思作之學者亦以無邪之思觀之閔惜懲創之意隠然自見於言外矣○方回曰朱文公呂成公於思無邪各爲一說成公謂詩人以無邪之思作之學者當以無邪之思讀之文公則辧之云彼𨿽以有邪之思作之而我以無邪之思讀之文公謂桑中溱洧卽鄭聲衞樂二雅乃雅也成公則謂桑中溱洧亦是雅聲彼桑間濮上已放之矣王魯齋【柏】著可言集𨿽引成公說十三條而桑中詩後一條不錄無乃疑文公之說謂今之三百五篇非盡夫子之三百五篇乎秦法嚴密詩豈獨全意刪去之詩容有存於里巷浮薄之口漢儒病其亡逸取之以足數【近時王陽明主此說】小序又文以他辭而後儒不敢議欲削去淫詩三十有一以合聖人放淫大訓此說余未敢從竊謂桑中溱洧非淫奔者自作蓋淫奔者有其事旁觀之人作此以譏刺醜惡若今鄙俚如賺如令形容狹邪之語無所不至豈彼人自爲之乎文公以淫奔之詩出於淫奔者之口故不惟不信小序並大序止於禮義語亦致疑焉謂桑中溱洧等篇未嘗止於禮義也余以爲采詩觀風詩亦史也鄭衞之淫風盛矣其國豈無人焉察見其人情狀從而詠歌之其所以詠歌之蓋將以楊其惡𨿽近乎戲狎而實足以爲戒也文公謂淫奔者自爲是詩則其人已至不肖大無恥矣聖人何錄焉○淫人妻妾惟恐人知詩人表暴其事指斥女子及期防送迎之地𨿽幽逺而蹤迹不可掩是卽所謂刺也大抵此等詩出自詩人之口便足懲戒朱子駁序並駁東萊且云夫子之於鄭衞絕其聲於樂以爲法而立其詞於詩以爲戒如夫子不語亂而春秋所書無非亂臣賊子之事也此說亦有理但詩與春秋不同春秋之義直而嚴詩之義微而婉畢竟東萊說不可廢○樂記云鄭衞之音亂世之音也比於慢矣桑間濮上之音亡國之音也其政散其民流誣上行私而不可止也朱子云桑間卽此篇故小序亦用記語按鄭箋謂濮水之上地有桑間者亡國之音於此水出焉是桑間濮上本有定所【考史記桑間濮上乃紂使師延所作淫聲後師涓從衞靈公遊爲公寫之於濮水上師曠以爲此亡國之音○郡縣誌云桑間在濮陽城外廣陽裏】此詩恐槪言桑林之中耳衞在古兗州桑土之野河淇之間何地無桑況記以桑間濮上與鄭衞別言似不在三百五篇之內【陳啟源曰小序所云政散民流而不可止語偶與樂記同耳非謂桑中卽桑間也記以鄭衞爲亂世之音桑濮爲亡國之音而一則怨以怒一則哀以思則樂音亦不相同安可合之爲一周禮大司樂禁其淫聲過聲凶聲慢聲注謂淫聲爲鄭衞凶聲爲桑間濮上明有分別】東萊謂桑中非卽桑間三百篇皆入雅而桑間濮上則俗樂也戰國之際魏文侯與子夏言古樂新樂齊宣王與孟子言古樂今樂蓋皆別而言之𨿽今之世太常教坊各有司局初不相亂況上而春秋之世寧有編鄭衞樂曲於雅音中之理乎桑中溱洧諸篇其辭𨿽近於諷一勸百然猶知止於禮義仲尼編之於經所以謹世變之始也論語論爲邦於鄭聲亟欲放之豈有刪詩示萬世反收鄭聲以備六藝乎其說不爲無本朱子則深非之辧擊數千言不少休今按左傳季札請觀周樂爲之歌邶鄘衞爲之歌鄭則鄭衞之詩固可可誦矣六卿餞韓宣子於郊賦詩不出鄭志則燕饗亦嘗用之矣夫國風固有不可入雅樂者如鶉奔狐綏桑中洧外等篇夫子只存之於詩以稽時俗而備監戒伯有賦鶉奔宣子知其爲戮則他可知已蓋凡樂皆詩而詩不皆可樂太史公謂三百五篇夫子皆歌之以求合於韶武此誠不可信必如朱子說則里巷狹邪之所用周樂安得有之而魯亦何取異國狹邪之詩陳之於磬夏武之間哉

桑中三章章七句

鶉【音純○釋文鶉防鶉】之奔奔【鶉能不亂其匹】鵲之彊彊【音姜○鵲能不淫其匹】人之無良我以爲兄【讀虛王反音荒】○鵲之彊彊鶉之奔奔人之無良我以爲君【小君】

序鶉之奔奔刺衞宣姜也衞人以爲宣姜鶉鵲之不若也

陳啟源曰埤雅云兄女兄也此娣刺宣姜君女君也此妾刺宣姜蓋詩人托爲娣妾之辭序云刺宣姜不云刺頑毛以兄爲君之兄不如陸之合序

楊氏曰此詩列定之方中之前著衞爲狄滅之因也鶉之奔奔二章章四句

定【音訂】之方中【按夏正十月建亥是月昏時定星見南方午位爲營作之候左傳雲水昏正而栽水營室栽築墻板也】作於楚宮揆之以日【度日景考極星以正東西南北詳周禮考工記】作於楚室【箋楚宮謂宗廟室居室也君子將營宮室宗廟爲先廐庫爲次居室爲後】樹之榛栗椅【音伊】桐梓漆【按爾雅椅梓郭注以爲卽楸艸木疏云楸之疎理白色而生子者爲梓梓實桐皮爲椅故毛傳以椅爲梓屬實二木也桐有白桐靑桐二種此當是白桐可斵琴】爰伐琴瑟【呂記爰於也他日於此伐爲琴瑟範氏曰椅桐可以伐琴瑟則榛栗之爲女贄梓漆之供器用可知是詩美其新造而志於永久】○升彼虛【傳虛漕墟也疏漕有故墟可登之逺望猶左傳稱晉侯登有莘之虛按左傳宋桓公迎衞之遺氏渡河野處而廬於漕故曰漕墟集傳但言故城則何邑之城乎】矣以望楚【箋楚丘與漕不甚相逺疑在東郡界中疏楚丘在濟河之間西有河東有濟杜預曰楚丘濟陰成武縣西南郡縣誌隋於滑州置楚丘縣後攺衞南今爲開州】矣望楚與堂【陳寅羣書考博州有堂邑縣】景山與京【讀居良反音姜○傳景山大山京髙丘箋望楚丘而觀其旁邑及其丘山集傳以景爲測日景則與望字對劉瑾曰此章景山與京先審其丘山之方向也上章揆之以日復定其宮室之方向也或曰營室正方面則用八尺之臬以測日景此審大勢耳測景何爲仍依傳解大山爲是】降觀於桑【呂記升虛以領略其大勢降觀以細察其土宜】卜云其吉終焉允臧【王氏曰卜言吉於是遂建城市而營宮室也終焉允臧言今信善如卜所言也】○靈雨旣零【嚴緝靈雨猶杜甫詩好雨知時節故云靈也何楷曰零說文雲余雨也蓋雨將闌之時】命彼倌【音官】人【主駕者】星言夙駕【蘇傳星言夙駕見星而駕也】說【音稅】於桑田【讀徒因反音豚楊旭曰當葉池因反音陳古音考云古田陳通音故陳敬仲奔齊攺姓田氏也說於桑以勸女紅說於田以勸農人】匪直也人秉心塞淵【讀一均反音因○蘇傳富彊之業必深厚者爲之非輕揚淺薄者之所能致】騋【音來】牝三千【讀倉新反音親○釋文騋馬六尺以上也陳啟源曰騋牝毛訓爲騋馬與牝馬蓋以周禮邦國六閒爲馬千二百九十六匹三千已爲過制若專指牝者則牡馬在外其數益多逾禮甚矣故言騋與牝則牡亦在其內也集傳馬七尺而牝者已有三千之眾是專指牝馬與古注異按楚語古者有國馬有公馬國馬君之家馬牧於閒廐公馬田賦所出散在民間箋疏所述六閒之制國馬也集傳之意豈指公馬乎然左傳言文公元年革車三十乘季年乃三百乘此正言公馬也三百乘爲馬千二百匹耳豈得專數牝馬反有三千乎古注以爲國馬庶幾近之嚴氏謂三百乘馬千二百匹正合六閒之制是誤以公馬爲國馬也獨不思大國千乘當得馬四千衞國新復故以三百乘爲多耳豈可凖爲定制乎嚴又云革車不用牝馬今並牝馬數之故爲三千亦不然費誓馬牛其風左傳城濮之戰晉中軍風於澤風謂牝牡相誘此軍中有牝馬之證】

序定之方中美衞文公也衞爲狄所滅東徙渡河野處漕邑齊桓公攘夷狄而封之文公徙居楚丘始建城市而營宮室得其時制百姓說【音悅】之國家殷富焉【事見左傳地理誌齊桓公更封衞於河南營楚丘而河內殷虛更屬於晉】

首章言建國之事次章方言相土度地之初屬文之勢然也旣度其可然後卜以決之人謀臧則筮從矣卜洛亦然末章則敍其勤勞以致殷富說於桑田文公能重農務本以蕃育其人也非直人也其秉心塞實而淵深騋牝亦至三千之盛如此解於上下文方協【此華谷說】

劉瑾曰春秋紀事用周正定星中時乃周之十二月衞懿公九年狄滅衞戴公立而卒文公繼立以次年爲元年至文公二年嵗首之月齊桓始城楚丘則詩所指定星方中其在文公元年之終楚丘未城之先歟然詩言終焉允臧騋牝三千則是作於文公之季年追言其始遷時事耳

定之方中三章章七句

蝃【音帝】蝀【音凍○疏虹雙出色鮮盛者爲雄雄曰虹闇者爲雌雌曰蜺劉瑾曰虹之爲質不映日不成蓋云薄漏日日映雨气則生也今以水噀日亦成靑紅之暈】在東莫之敢指【傳虹天气之戒君子見戒而懼故莫敢指】女子有行逺【去聲】父母兄弟【呂記此二句與泉水竹竿詞同意異此詩國人疾淫奔者言女子終當適人非久在家者何爲而犯禮也泉水竹竿乃衞女思家言女子分當適人𨿽欲常在父母兄弟之側而不可得也】○朝隮【音賫○升气日隮】於西崇朝其雨女子有行逺兄弟父母【讀滿補反音姥○範氏曰陰陽和則成雨女子有行逺兄弟父母亦猶是矣嚴緝此諭昏姻以禮則家道成】○乃如之人也懷昏姻也大無信也不知命也【王志長曰小星詩寔命不同此所謂知命者也】

序蝃蝀止奔也衞文公能以道化其民淫奔之恥國人不齒也

程子曰虹朝西而暮東在東者陰方之气就交於陽也陰來交陽人所醜惡故莫敢指之【今世俗不以手指者因詩之言】在西者陽方之气來交於陰也陽感陰則陽唱而陰從此理之順故崇朝其雨【範氏嚴氏皆同此說與朱子集傳異】或曰朱子虹見雨止之說於物理未然俗謂虹能截雨此暮虹在東者也馮復京曰按鄭箋朝升气於西方終其朝則雨气應自然朱傳方雨虹見則雨終朝而止二說正相反據玉曆通政經旦見於西則爲雨暮見於東則雨止旦見於西而純赤者則大雨暮見於東而色黃者則雨止然則在東者截雨者也在西者行雨者也【楊旭曰崇朝其雨卽今諺東鱟日頭西鱟雨之驗也集傳誤以暮虹爲朝虹】

蝃蝀三章章四句

相【去聲相視也】防有皮【讀蒲何反音婆】人而無儀【讀牛何反音俄○威儀】人而無儀不死何爲【讀吾何反音譌○陳啟源曰防最貪惡卑污之物故以諭無禮儀之人言防則僅有皮耳人而無儀則亦如防非以皮諭儀也箋疏甚明後人多誤解惟嚴緝得之】○相防有齒人而無止【容止】人而無止不死何俟○相防有體人而無禮【禮義】人而無禮胡不遄死

序相防刺無禮也衞文公能正其羣臣而刺在位承先君之化無禮儀也【先君謂惠宣懿諸公】

呂記相防之惡無禮何甚也蓋溺於淫亂之俗不如是不足以自拔

相防三章章四句

孑孑幹旄【幹與竿通疏幹之首有旄有羽旄者牛尾也羽夏翟之羽也其下有旒縿程子曰注旄幹酋凡旗皆然九旗之物所建各異若王建大常諸侯建旂孤卿建旃大夫士建物是也幹旄幹旟幹旌皆通言之爾朱子曰旄旟旌建之車後】在浚【音峻○浚見邶風】之郊素絲紕【音避】之【箋素絲爲縷以縫紕旌旟之旒縿或以維持之疏縿謂繋於旌旗之體旒謂縿末之垂者以縷縫之使相連】良馬四之彼姝者子何以畀之○孑孑幹旟【音余○疏周禮司常云州裏建旟又大司馬云百官建旟旟亦有旌言旄則有旒縿言旟則亦有旄二章互文也解頥新語幹旄幹旟幹旌分言之以叶韻其實皆旟也鳥十爲旟謂畫鳥隼以爲飾以其注旄於於首謂之幹旄以其析夏翟之羽以爲緌謂之幹旌許氏曰見賢載旟禮無明文或以疑此詩然司常下文明言賔客亦如之而陳祥道曰州裏建旟者州裏之常百官載旟者一時之事軍國之客固不同耳此詩於旟乃是箋所謂州長之屬疏所謂遂內酇長裏宰鄰長同建者也首章三章旄旌皆因旟而言紕者縫之組者飾之祝者維之也】在浚之都【下邑】素絲組之良馬五之彼姝者子何以予之○孑孑幹旌【疏爾雅云注旌首曰旌則幹旄幹旌一也旣設旒縿有旃旟之稱未設旒縿空有析羽謂之旌】在浚之城素絲祝【箋祝當作屬屬著也】之良馬六之【按禮大夫四馬兩服兩驂無五馬六馬之理故毛云驂馬五轡四馬六轡蓋以禦車之法驂馬執一轡服馬則二轡並執四之謂服馬四轡加一驂馬益一轡故言五之又益一驂馬益一轡故言六之鄭則以四之五之六之皆見賢之數於文義俱未安朱子直云五馬六馬五六取協韻未知然否】彼姝者子何以告【音谷】之

序幹旄美好善也衞文公臣子多好善賢者樂告以善道也

嚴緝彼姝者子乃自他國至衞之賢如季札聘鄭子產如晉之類季札告子產以謹禮子產告叔向以實沈臺駘所謂畀之告之也若謂衞有賢者隠處浚邑而文公不能用則曷見其能以好善風耶○四之五之六之馬益多見禮益加在郊在都在城好益篤則賢者益至序所謂臣子多好善也

幹旄三章章六句【朱子說見集傳】

載馳載驅【葉袪尢反音丘】歸唁【音彥】衞侯【箋衞侯戴公也】驅馬悠悠言至於漕【讀爲愁○時戴公廬漕】大夫跋涉【跋涉鄭云衞大夫來告難也集傳指許大夫朱氏曰夫人父母不在當使大夫寧其兄弟夫人欲自歸唁其兄而托以不欲勞其大夫之跋涉也】我心則憂○旣不我嘉不能旋反視爾不臧我思不逺【箋爾爾許人也呂記許人旣不以我歸衞爲是則我亦不能旋反於衞矣爲許人者盍亦視爾父子兄弟之間有災患不臧者其心如之何則我之思不逺矣】旣不我嘉不能旋濟視爾不臧我思不閟【傳閟閉也呂記不閟謂此情曉然易見初無所閉也按此章呂解大勝集傳卽令許人設身處之情辭切至不臧猶王風遇人之不淑】○陟彼阿丘言采其蝱【音盲讀謨郎反音芒當作莔貝母艸也】女子善懷亦各有行【讀爲杭】許人尢之眾穉且狂○我行其野芃芃其麥控於大邦誰因誰極【陳啟源曰箋解控於大邦謂夫人欲歸問衞侯求助大國誰因乎誰至乎非自往控也此說有理如朱傳解夫人欲歸本國尙不可況欲往他國乎】大夫君子無我有尢【音怡】百爾所思不如我所之序載馳許穆夫人作也閔其宗國顚覆自傷不能救也衞懿公爲狄人所滅國人分散露處於漕邑許穆夫人閔衞之亡傷許之小力不能救思歸唁其兄又義不得故賦是詩也

疏載馳是許穆公夫人作得入鄘風者於時衞戴公國於鄘地故使其詩屬鄘也戴公東徙渡河野處漕邑漕地在鄘○按集傳許穆夫人將歸衞許大夫有來止之者夫人憂之作此詩蓋據首章跋涉二語然此本據禮托言非眞有旣行追畱之事白雲許氏仲輿郝氏皆持此說○歸子慕曰詩以不得歸唁而作而夫人之意不在歸唁也衞滅野處許爲昏姻之國宜急告大邦以救衞而許人不能故作是詩以歸唁爲辭而未顯其防所以諷也○陳啟源曰歸唁衞侯夫人意中事也義不得歸唁亦夫人意中事也故曰馳驅曰驅馬曰陟丘曰行野此意中欲如此而言之也曰不我嘉不我臧曰許人尢之亦意中料其必如此而言之也如泉水詩之出宿飲餞皆是想象當然非眞有其事也序云思歸唁其兄於義不得詩意只如此集傳將詩中所言皆指爲實事竟似夫人倉皇就道直至中途被大夫追還者事情必不爾爾說詩者可以辭害志乎

陳氏曰泉水竹竿載馳皆衞女思歸也泉水竹竿作於無事之時故其辭緩以嫁載馳賦於宗國已亡之日故其辭切以怨

載馳四章二章章六句二章章八句【舊本此詩五章一章六句二章三章四句四章六句五章八句蘇傳據左傳賦載馳之四章取控於大邦之意遂合二章三章以爲一章集傳亦同蘇說今從之】

衞

瞻彼淇奧【音郁○爾雅厓內爲隩厓外爲隈劉氏曰奧水涯灣曲之地】緑竹【注疏以爲王芻篇竹今從集傳辧詳考異】猗猗【音伊讀於何反音阿】有匪【斐通王氏曰考工記且其匪色必似嗚矣匪者有文章之謂】君子如切如磋如琢如磨【陳啟源曰爾雅骨謂之切象謂之磋玉謂之琢石謂之磨毛傳亦用其語四者各爲一義初無淺深朱傳旣切而復磋旣琢而復磨與古訓異矣】瑟兮僴【音限】兮赫兮咺【況晚反諼上聲】兮有匪君子終不可諼【音喧讀況逺反】兮【程子曰首章言其徳美文章由善學自治而然】○瞻彼淇奧緑竹靑靑【音精鄭氏訓菁程子曰猗猗言竹之態靑靑言其色也】有匪君子充耳琇【音秀釋文沈重音誘】瑩【音營○說文琇石次玉者錢氏曰瑩玉色之榮也嚴緝瑩鮮潔也琇瑩猶齊風著篇言瓊瑩瓊華瓊英也○以琇瑩之美石爲瑱服冕旒時有之皮弁則無】防【音怪】弁【釋文皮變反音便】如星【箋防之縫中飾之以玉皪皪而處狀似星也疏防縫中也皮弁縫中結玉爲飾謂之天子玉用五采飾十二武公諸侯玉用三采飾以七三采朱白蒼也玉藻天子皮弁以日視朝在朝君臣同服故諸侯亦皮弁以視朝也】瑟兮僴兮赫兮喧兮有匪君子終不可諼兮【程子曰二章言其威儀之美服飾之盛】○瞻彼淇奧緑竹如簀【音責讀側歷反音職○檀弓注簀謂牀第卽牀棧也竹疏密得宜似之】有匪君子如金如錫如圭如璧【傳金錫鏈而精圭璧性有質疏首章如琢如磨言道徳未成之初此章如圭如璧言道徳旣成之候】寛兮綽兮【疏性寛容而情綽緩】猗【音倚○釋文云依也】重【平聲】較【音角○疏重較謂侯伯之車補傳較髙五尺五寸軾髙三尺三寸較旣出於軾上故曰重較古今注車較車耳也在車軾上重起如牛角楊愼曰周禮輿人注云較兩輢上出軾者說文輢車旁也防車輢上曲銅也防卽較字蓋較在軾上恐其墜故以曲銅闗之古謂較爲車耳古諺云仕宦不止車生耳○劉瑾曰古人立乘平常則憑較若應爲敬則落手憑下式而頭得俯故以猗較目寛綽時焉】兮善戲謔兮不爲虐兮

序淇奧美武公之徳也有文章又能聽規諫以禮自防故能入相於周美而作是詩也【朱子曰武公年九十有五猶作賔之初筵抑戒詩以自警其有文章而能聽規諫以禮自防亦可知矣】

疏入相於周卽充耳防弁猗重較兮是也傳謂重較卿士之車言武公入相爲卿士也賔之初筵云武公旣入而作是詩則武公當幽王之時已爲卿士矣又世家云武公將兵佐周平戎甚有功平王命爲公則平王初未命爲公亦爲卿士矣此云入相於周不斥其時之王或幽或平未可知也

前二章言瑟僴赫喧張之時也末章言寛綽戲謔弛之時也謹密而又寛廣莊嚴而又和易所以爲徳之盛也陳君舉云肅肅不廢雝雝僮僮不廢祁祁有所拘者必有所從也

淇奧三章章九句

考槃在澗【讀居賢反音堅○傳考成槃樂也嚴緝成樂在澗猶云園日涉以成趣】碩人之寛【讀區權反音圈】獨寐寤言永矢弗諼○考槃在阿【曲陵】碩人之薖【音科○傳寛廣貌集傳薖義未詳】獨寐寤歌永矢弗過【音戈】○考槃在陸碩人之軸【蘇傳軸者槃桓不行從容自廣之謂】獨寐寤宿永矢弗告【音谷】序考槃刺莊公也不能繼先公之業使賢者退而窮處【先公謂武公】

辯說詩文未有見棄於君之意則亦不得爲刺莊公矣序蓋失之而未害於義也至於鄭氏遂有誓不忘君之惡誓不過君之朝誓不告君以善之說則害義殆有甚焉鄭氏之失蓋生於序文之誤○愚按孔叢子子曰吾於考槃見遁世之士無悶於世朱子本此爲說解弗諼弗過弗告甚明【黃震曰弗諼程子以爲不忘君但弗過弗告難通朱傳弗忘此樂也得之】但駁序以爲非刺則不然賢者隠處澗谷至於獨寐獨寤獨宿則時君不能用賢之失亦可知已

考槃三章章四句

碩人其頎【音祈】衣【去聲】錦褧【音頃釋文苦迥反音檾韻防褧說文本訓檾枲屬古作顈與防通楊旭曰沈存中謂褧輿檾同褧衣是用檾麻織布爲之防本音扃說文訓急引也中庸借同褧俗遂讀褧如防又並轉上聲音迥】衣【箋國君夫人翟衣而嫁今衣錦者在塗之所服尙之以禪衣爲其文之太著疏玉藻禪爲防故知防襌衣也按衣有表無裏曰襌其訓檾者本之說文朱子云不知是否嚴緝則云褧以縠爲之縠縐紗也】齊侯之子衞侯之妻東宮之妹邢【邢周公之後今順徳府邢防縣】侯之姨譚【譚國近齊今濟南府歷城縣東七十里有譚城】公維私○手如柔荑膚如凝脂領如蝤【音囚】蠐【音齊○傳蝤蠐蠍虫也本艸注郭璞曰腐木根下有之瘦而白】齒如瓠【音戶】犀螓【音秦】首蛾眉巧笑倩【傳倩好口輔疏左傳輔車相依服防云輔上頷車也與牙相依則是牙外之皮膚頰下之別名也】兮美目盼【讀匹見反音騙】兮○碩人敖敖【音翶】說【音稅】於農郊四牡有驕朱幩鑣鑣【音標○釋文鑣馬銜外鐵也一名扇汗疏人君以朱纒鑣因以爲馬之飾而四牡之馬鑣鑣然盛美】翟茀【音弗○疏周禮巾車王后五路重翟爲上厭翟次之此乘翟蔽之車乃厭翟也厭翟者次其羽使相迫陳祥道曰齊襄公方叔詩之車以簟茀衞夫人之車以翟茀此婦人男子車蔽之別】以朝【音潮○朝內朝】大夫夙退無使君勞○河水洋洋【董氏曰齊西距河而衞居河西則自齊適衛河界其中】北流活活【音括】施罛【音孤】濊濊【呼活反音豁○說文濊礙流也集傳罛入水聲】鱣【音邅】鮪【音洧○西京賦李善注引毛傳云鱣似鮎按郭璞云鱣體有邪行甲無鱗肉黃今江東呼爲黃魚鮪亦名鱘魚有二種大者王鮪小者鮪】發發【音撥○釋文馬融曰魚著网尾發發然】葭【音加】菼【他覽反音坦又音淡○爾雅葭蘆菼薍毛傳引之又大車傳云菼騅也蘆之初生者蓋以蘆薍爲一艸季巡樊光注爾雅與毛同】掲掲【音子長貌】○庶姜【娣侄】孽孽【盛飾】庶士【名物疏庶士毛云送女者朱云媵臣按送女是卿不得言士卿止一人不得言庶朱說爲優】有朅【音挈○朅武貌】

序碩人閔莊姜也莊公惑於嬖妾使驕上僭莊姜賢而不答終以無子國人閔而憂之【事見左傳隠三年序與傳合】

詩本閔莊姜不見答卻無一語道及但舉其族類之貴容貌之美來嫁時禮儀之備媵送之多就人情所易見稱述之而莊姜之賢與莊公之狂惑俱見之言外意婉詞厚所爲善於諷刺也

碩人四章章七句

氓之蚩蚩【音癡】抱布貿絲匪來貿絲來卽我謀【讀謨悲反音迷】送子涉淇至於頓丘【讀袪奇反音欺○爾雅丘一成爲頓丘水經注淇水東屈而西轉逕頓丘城北又屈逕頓丘城西是頓丘在淇水東南】匪我愆期子無良媒【讀謨悲反音迷】將【音搶○將請也】子無怒秋以爲期○乘彼垝【音鬼】垣【古音考音延】以望復闗【何楷曰復闗當是古闗名寰宇記澶州臨河縣南有復闗城又有復闗堤陳啟源曰淇水東南流入河復闗隄卽古黃河北岸氓居在焉則河之北淇之南也】不見復闗泣涕漣漣【音連】旣見復闗載笑載言爾卜爾筮體無咎言以爾車來以我賄遷○桑之未落其葉沃若於【音吁】嗟鳩【鶻鳩爾雅鶻鳩氏司事卽此鳩也詳小宛詩】兮無食桑葚【甚上聲○鴞食桑椹則革暴鳩食桑葚則醉而淫故以興女之耽士】於嗟女兮無與士耽【讀持林反音沈】士之耽兮猶可說也女之耽兮不可說也【箋說解也士有百行可以功過相除至於婦人無外事惟以貞信爲節】○桑之落矣其黃而隕自我䢐爾三歳食貧淇水湯湯【音傷】漸【音尖】車帷裳【箋帷裳童容也疏童容以帷障車之旁如裳以爲容飾】女也不爽士貳其行【讀爲杭】士也罔極【罔極謂反覆無窮極】二三其徳○三歳爲婦靡室勞矣夙興夜寐靡有朝矣言旣遂矣至於暴矣【以酷暴加我】兄弟不知咥【音戲】其笑矣靜言思之躬自悼矣○及爾偕老老使我怨淇則有岸隰則有泮【同畔○蘇傳淇猶有岸隰猶有畔何汝心之無畔岸不可知也嚴緝卽上章所云罔極】總角【疏甫田云總角丱兮是男子總角未冠則女子總角未笄也王志長日或曰總角蓋氓所私所謂士貳其行者捐故憐新婦人之所爲恨也亦通】之宴言笑晏晏信誓旦旦不思其反反是不思亦已焉哉【讀如資】

序氓刺時也宣公之時禮義消亡淫風大行男女無別遂相奔誘華落色衰復相棄背或乃困而自悔喪其妃【音配】偶故序其事以諷焉美反正刺淫泆也

呂記序語煩贅美反正三字尢非見棄而悔何美之有○沈守正曰詩𨿽作於悔恨然悔所托之非人不悔始奔之不正此所謂淫人之悔也○此婦始合後奔終於見棄詩人述其事如此詩曰三嵗食貧曰三歳爲婦曰總角之宴則此婦來奔未久不應容色遽爾凋謝歐陽云桑之沃若諭男子情意盛時可愛至黃而隕又諭男子情意易得衰落此解勝朱【朱傳用序說】及爾偕老老使我怨言我本欲與汝偕老今老矣汝反薄我使我怨也【黃震曰按以我賄遷則女有資財三歳食貧是男反無以養之此婦一時爲氓所誘已卽不堪而還非獨氓之逐此婦也】

輔氏曰谷風與氓二詩皆怨然谷風𨿽怨而責之其辭直蓋其初以正也氓則怨而自悔其辭隠蓋其初不以正也讀此詩眞可爲士君子失身之戒

氓六章章十句

籊籊【音笛】竹竿【羅泌曰竹竿長而根大其末漸小故傳雲長而殺也】以釣於淇【歐陽義云衞女思歸述其國俗之樂云有籊籊然執竿以釣於淇者我在家時常出而見之按集傳作衞女自釣從歐陽氏說爲長】豈不爾思逺莫致之○泉源在左淇水在右【讀羽軌反音以○呂氏曰泉源在左淇水在右蓋主山而言之相衞之山東向故以北爲左南爲右】女子有行逺【去聲】兄弟父母【讀滿彼反音米○李氏曰言舊時常游泳二水之間今嫁異國不得見也故曰女子有行逺兄弟父母】○淇水在右泉源在左巧笑之瑳【呂記七可反音脞】佩玉之儺【乃可反那上聲○傳儺行有節度徐鍇曰佩玉所以節步歐陽義思衞女之在其國者巧笑佩玉盛儀閒睱怡然於二水之上嘆已之不如也按集傳云自恨不得笑語遊戲於其間亦通】淇水滺滺【音悠】檜楫松舟駕言出遊以寫我憂

序竹竿衞女思歸也適異國而不見答思而能以禮者也

序云不見答不過原衞女思歸之因耳毛鄭泥此而曲爲取諭俱牽彊朱傳最直截蓋本之永叔○郝敬曰朱子辧說云是詩無不見答之意使直言不見答則怨矣不見答而憂憂而不直言之所以爲厚蘇傳泉水載馳竹竿皆異國詩而系之衞者以其聲衞聲歟記云鄭音促數煩志衞音好濫淫志齊音敖僻驕志蓋諸國之音未有同者衞女思歸而作詩其爲衞音也固宜

竹竿四章章四句

芄【音丸】蘭【詳集傳本艸蘿摩葉似女靑】之支【疏芄蘭之支柔弱阿儺以興君子之徳當柔潤溫良】童子佩觿【音畦】𨿽則佩觿能不我知【按呂記引朱氏云𨿽則佩觽然無成人之徳但能傲然不我知而已言驕而無禮余無所能也此解較集傳爲長】容兮遂兮【嚴緝離騷云遵赤水而容與祭義云及祭之後陶陶遂遂皆舒緩之狀】垂帶悸【其季反音忌一音季○悸帶下垂之貌】兮【顧炎武曰古人音韻𨿽寛而用之則密故同一部而有親疎如此章支觿知平與平爲韻遂悸去與去爲韻而合之則通爲一也幹旄二章旟都平與平爲韻組五予上與上爲韻而合之則通爲一也木二章桃瑤平與平爲韻報好去與去爲韻而合之則通爲一也同一聲而有親疎如秦詩黃鳥之首章棘息特爲韻穴栗爲韻而合之則通爲一也其用音之密如此】○芄蘭之葉童子佩韘【呂記失涉反音說○說苑能治煩決亂者佩觿能射禦者佩韘○陳啟源曰佩韘毛以爲決決鉤也鄭以爲沓沓以沓指放也朱傳兩存其解說文與毛同禮書則是鄭而非毛許名物疏則是毛許而非鄭按決以象及棘爲之沓亦名極以韋爲之今韘字從韋則訓沓爲近】𨿽則佩韘能不我甲【傳甲狎也呂記能不我甲言但能不我親狎妄自尊大而已愚按多方因甲子內亂鄭王肅皆解作狎蓋古訓如此程朱諸家以狎爲不美字故解作君長然此非防狎之狎乃親狎之狎伊訓予不狎於不順與此同】容兮遂兮垂帶悸兮

序芄蘭刺惠公也驕而無禮大夫刺之

鄭云惠公以幼童卽位按左傳惠公之卽位也少杜預云時方十五六蓋宣公以隠四年立假令五年卽娶齊女至桓十二年見經凡十九年而朔【卽惠公】尙有兄壽則是宣公卽位三四年始生惠公故知爲十五六也序以此詩屬惠公不爲無據朱子謂不可攷當闕亦疑序太過耳

尙書注云國君十二以上冠佩爲成人【左傳國君十四而冠】惠公卽位之年非童子也然驕蹇自尊徳不稱服則猶是童子而已惠公以防搆取國爲左右二公子所惡逐之奔齊春秋書衞侯朔出奔齊不言二公子逐罪之也是詩也其卽二公子之徒爲之歟○何楷曰通篇皆比體是借童子躐等之狀爲刺

芄蘭二章章六句

誰謂河廣一葦【音偉】杭之誰謂宋逺跂【音企】予望之○誰謂河廣曽不容刀【釋文字書作舠說文作並音刀楊旭曰按刀字篆書作似舟形後人加舟於旁作舠】誰謂宋逺曽不崇朝

序河廣宋襄公母歸於衞思而不止故作是詩也【箋宋桓公夫人衞文公妹生襄公而出】

此詩慈母念子不爲不切而義不可往之意終不自言詩之婉而不盡類如此

嚴緝箋謂宋襄公卽位其母思之而作孔氏因以爲衞文公時詩非也衞都朝歌在河北宋都睢陽在河南自衞適宋必涉河衞自狄入之後戴公渡河而南此詩言誰謂河廣一葦杭之則是作於衞未遷之前時宋桓公猶在襄公方爲世子衞戴公文公俱未立按史衞文公元年宋桓公之二十三年也文公十年宋襄始立舊說誤矣孔氏又以河廣屬衞風當作於衞人非宋襄公母所親作然宋襄母本衞女又歸衞而作此詩不屬之衞何所屬乎

呂記說苑云宋襄公爲世子請於桓公曰請使目夷立公曰何故對曰臣之舅在衞愛臣若終立則不可以往味此詩知其母子之心蓋不相逺所載似可信也不曰欲見母而曰欲見舅者恐傷其父之意也母之慈子之孝皆止於義而不敢過焉不幸處母子之變者可以觀矣

河廣二章章四句【範氏說見集傳】

伯兮朅【音挈】兮邦之桀兮伯也執殳【音殊○陳啟源曰說文殳積竹八觚徐謂積竹者削去白取靑處合之取其有力是殳用竹也考工記廬人爲殳乃攻木之工則又用木蓋木爲之榦不純用竹靑古今注云後世以赤油韜之謂之油防亦謂之棨防乃殳之遺象非古制也殳本應作杸或云杸殳古今字】爲王前驅○自伯之東首如飛蓬豈無膏沐【呂記膏沐膏所以沐面沐蓋沈也沈米汁可以沐頭魯展喜以膏沐犒齊師則非專婦人所用今之賜面脂是也】誰適【音的】爲容○其雨其雨杲杲【古老反音藳】出日【箋人言其雨其雨而杲杲然日復出猶我言伯且來伯且來則竟不來】願言思伯甘心首疾【嚴緝首疾頭痛也】○焉【音煙】得諼艸【爾雅諼忘也詩本言忘憂之艸毛傳云諼艸令人忘憂朱子又誤解合歡辧詳攷異】言樹之背【音佩○疏背者向北之義故知在北婦人所常處者堂也故知北堂】願言思伯使我心痗【音妹呂記音悔○朱子曰思得艸之美者玩以忘憂然世豈有是哉則亦思之不已而至於心痗焉爾按集傳解末二語太紆曲此解勝之】

序伯兮刺時也言君子行役爲王前驅過時而不返焉【箋衞宣公之時蔡人衞人陳人從王伐鄭事見春秋桓五年】

王志長曰按左傳王奪鄭伯政鄭伯不朝王以諸侯伐鄭王爲中軍衞人屬焉詩云爲王前驅則衞可免於罪故序不云刺宣公而曰刺時也○李氏曰古者師出不逾時所以重民力也春秋用兵多矣未有書師還者獨於莊公八年書之以見逾時而不返也然采薇之役逾年方歸東山之師三年始至詩人乃美之者蓋用之得其道則民無怨懟之心不得其道則逾時之久而人怨矣

從王伐鄭事在衞宣公十三年三國之從王正也而序以爲刺者刺其過時非刺宣公也【疏過時者謂三月一時谷梁傳伐不逾時】鄭在衞之西南而詩言東者時三國從王必防兵東都乃行也上云爲王前驅下云自伯之東明是從王爲前驅東行伐鄭非謂鄭在衞東也孔仲達解此詩最當朱子終以鄭在衞西疑之又云無明文可考然則春秋非明文耶若但是衞國用兵何以有爲王前驅之語

伯兮四章章四句【範氏說見集傳】

有狐綏綏【黃震曰綏綏毛傳匹行貌朱傳反之爲獨行求匹貌李迂仲祖毛說謂狐尙匹行而女乃無夫家戴岷隠以綏綏爲安閒不迫似皆得詩意諸家從朱傳反古說者特以狐非美物不欲以綏綏訓安閒耳然詩人托物起興不如此拘】在彼淇梁心之憂矣之子無裳【箋之子無裳無爲作裳者欲與爲室家】○有狐綏綏在彼淇厲【如字古音考音賴按漢書有祖厲縣李斐云音嗟賴○厲深則厲之厲王氏曰岸近危曰厲陳啟源曰深水之岸定是可危故以厲言之若解作涉水之名不與梁側爲類】心之憂矣之子無帶【讀丁計反音蒂古音考讀如字按屈宋古音考又以帶音蒂蓋二音皆可讀】○有狐綏綏在彼淇側心之憂矣之子無服【讀爲白】

序有狐刺時也衞之男女失時喪其妃偶焉古者國有凶荒則殺禮而多昏防男女之無夫家者【許氏曰謂未成室家不得授夫家之田者】所以育人民也

集傳國亂民散喪其妃偶寡婦見鰥夫而欲嫁之亦本序意

有狐三章章四句

投我以木【讀攻乎反音孤○本艸木狀如柰爾雅謂之楙】報之以瓊琚【音居○詩詁玉色之美者爲瓊非玉名也說文云赤玉恐非爾雅翼琚處玉佩之中所以貫蠙珠而上繋珩下維璜衝牙者】匪報也永以爲好【去聲】也○投我以木桃【木桃埤雅云卽樝子李時珍曰木酸香而性脆木桃酢澀而多渣故謂之樝】報之以瓊瑤匪報也永以爲好也○投我以木李【木李本艸名榠樝蘇頌曰榠樝比木差大味濇而黃色無重蒂埤雅云亦名木梨蓋聲之誤】報之以瓊玖【音九讀舉裏反音幾】匪報也永以爲好也

序木美齊桓公也衞國有狄人之敗出處於漕桓公救而封之遺之車馬器服焉衞人思之欲厚報之而作是詩也【事見左傳乃齊語】

蘇傳言微物必當厚報況桓公之徳如此其大則報之者當如何○序說極有據可從毛傳引孔子曰吾於木見苞苴之禮行此出孔叢子朱子遂云疑亦男女贈答之詩夫贈答是矣必曰男女何居劉瑾又據集傳以駁序云桓公之徳豈可僅比於艸木衞人之報何乃自擬於重寶如此說詩眞固陋矣

詩經通義卷二﹤經部﹐詩類﹐詩經通義﹥

欽定四庫全書

詩經通義卷三

吳江朱鶴齡撰

王

王應麟曰範寧谷梁序云孔子就太師正雅頌因魯史修春秋列黍離於國風齊王徳於邦君明其不能復雅政化不足以被羣後也然左氏襄公二十九年季札適魯觀周樂工已爲之歌王矣孔子至哀公十一年始自衞反魯正樂雅頌得所則降王於國風非孔子也○鄭樵曰七月西周之風黍離東周之風也世謂黍離降爲國風此說不然西伯尊爲文王矣周南何以不升爲雅魯且有頌矣風何以不遂雅頌之夫風固詩樂之名王風之爲風以音節命也非貶爲風也周𨿽衰春秋紀事必尊之曰天王豈於詩而獨肆然貶哉○陳啟源曰舊說以爲國風雅頌分屬天子諸侯竊謂風雅頌者聲音之節固有定體諸侯得以用雅頌而不得作雅頌若夫天子之詩則兼風雅頌而有之何則風者民俗歌謡之辭天子畿內之民何獨無歌謡乎想當時太史亦采之特未必可入樂耳是以二南爲文王之風而召伯甘棠則武王以後之風也詩本成王時之風特名之爲以從其始云爾然則自文武以至厲宣代皆有王風但有存有不存非謂直至平王始有王風也緣東遷以後旣無周公召公聖人之徒爲作正雅而又無賢人君子如家父蘇公衞武公召穆公之輩作爲變雅以表其忠厚惻怛之心陳善閉邪之意則雅詩遂以廢而獨有悼時之士傷亂之民本其怨怒哀思之情形爲詠歌嗟嘆之語𨿽黍離作於行役大夫亦僅可謂之風而不可謂之雅耳蓋有雅詩則風多逸無雅詩則風獨存所以平王而後有王風也若謂降爲國風豈風雅曽無一定之體而可以意爲升降且夫子安得以天子之詩而降之於侯國之列耶是不可不辧

彼黍離離彼稷之苗【傳彼彼宗廟宮室箋宗廟宮室毀壊其地徧爲禾黍許氏曰黍稷稍相類但黍黃而稷黒黍小而稷大朱子解二物似差互今以傳文兩易之曰黍似稷而小穗黃色稷一名穄苗似蘆髙丈餘穗黒色實圓重如此庶得其實陳啟源曰陶貞白有黍苗似蘆粒亦大之語晦庵殆祖之然此乃今之蘆粟非黍也今北土自有黍苗似茅髙可二丈餘一莖數穗穗散垂實細而長黃色用以釀酒俗亦呼黍子黍之不粘者爲稷顏師古注急就篇言黍似粢而粘粢卽稷也黍稷相類但性有粘疏之別俗通呼黍子】行邁靡靡中心搖搖知我者謂我心憂不知我者謂我何求悠悠蒼天此何人哉○彼黍離離彼稷之穗行邁靡靡中心如醉知我者謂我心憂不知我者謂我何求悠悠蒼天此何人哉○彼黍離離彼稷之實行邁靡靡中心如噎【音咽讀於悉反音壹】知我者謂我心憂不知我者謂我何求悠悠蒼天此何人哉

序黍離閔宗周也周大夫行役至於宗周過故宗廟宮室盡爲禾黍閔周室之顚覆徬徨不忍去而作是詩也劉瑾曰小弁踧踧周道鞠爲茂艸我心憂傷惄焉如搗正此詩之意然則黍離之感不待大夫行役之時而已兆於褒姒母子僭亂之日大夫之怨有所歸矣稷言苗言穗言實劉元城【安世】所謂往來非一見也或以彼黍只云離離乃變文叶韻不知離離垂也自秀至實皆可言之○桃夭因葉以及花因花以及實所見非一女也此詩因稷之苗以及穗因穗以及實所過非一時也楊用修謂一日所賦譏元城說爲固殆不然

黍離三章章十句

君子於役不知其期曷至哉【讀音資○何楷曰不知其期計時也不知何時可以竣事也曷至哉計地也並其所至之處亦不能知也】雞棲於塒【音時】日之夕矣羊牛【埤雅羊性畏露晚出而早歸曰羊牛序序其歸之先後也】下來【讀音釐】君子於役如之何勿思○君子於役不日不月曷其有佸【音括】雞棲於桀日之夕矣羊牛下括【何楷曰禮記注括猶結也挈也蓋以繩繋之挈而來歸曰下括太元經四馬就括義同此】君子於役苟無饑渴

序君子於役刺平王也君子行役無期度大夫思其危難以風焉

呂記考經文未見思其危難之意

依序說則君子是稱其僚友朱傳作國人行役而室家念之之辭

謝氏曰雨雪霏霏遣戍役而預言歸期也卉木萋萋勞還卒而詳言歸期也四牡之使曽幾何時勞之曰我心傷悲吉甫在鎬不過千里勞之曰我行永久蓋先王之心惟恐一人之勞苦一人之怨咨何也不如是非所以體羣臣也本於推已及物之恕而發於序情閔勞之仁豈有無期度者哉今君子於役至於不知其期仁恕之意泯然矣先王之治何由可復見乎君子於役二章章八句

君子陽陽【董氏曰陽陽者气充於內色貌不枮也】左執簧右招我由房【傳國君有房中之樂箋由從也招我欲使我從之於房中俱在樂官也我者君子之友自謂也疏房中謂路寢之下室小寢也小寢以燕則樂奏於小寢之中矣房中之樂天子以周南諸侯以召南按集傳房東房也是指大夫言與注疏異李氏曰國君左右房大夫東房西室又朱子云房只是人出入處古人於房前有壁後無壁所以通內○陳啟源曰或據儀禮房中弦歌周南召南之詩而不合樂今詩云執簧執翿則樂舞備矣疑非房中而云房在路寢引顧命東房西房爲證愚按燕禮注云房中之槃歌周南召南而不用鐘磬之節此但指後夫人侍禦於君子女史諷誦之耳若燕饗時樂工奏之則眾聲並作周禮磬師教縵樂燕樂之鐘磬注云燕樂房中之樂所謂陰聲也然則執簧執翿安見非房中樂哉】其樂【音洛】只【音止】且【音疽○嚴緝君子之樂如此而已蓋非所樂而樂焉知時事之不可爲矣】○君子陶陶左執翿【音桃○顧氏考軼曰翿方言翿幢翳也楚曰翿闗東西皆曰幢】右招我由敖【音翺○由敖無的解鄭云欲使我從之於燕舞之位錢氏曰敖遊也因謂遊處爲敖猶周禮之囿遊也】其樂只且

序君子陽陽閔周也君子遭亂相招爲祿仕全身逺【去聲】害而已【箋祿仕者苟得祿而已不求道行】

蘇傳君子以賤爲樂則貴者不可居也𨿽有貴位而君子不居則周不可輔矣此所以爲閔周也

輔氏曰古之樂官非甚賤實掌教事如舜命夔典樂教冑子周禮大司樂掌教國子可見故賢者多隠於樂官如簡兮詩之類至春秋時如魯太師諸人猶知逾河蹈海以去亂

此詩之序最當鄭箋亦有發明朱子初解本從序說後攺爲婦人美其夫又謂卽前篇君子之婦則鑿矣君子陽陽二章章四句

揚之水不流束薪【大木析之曰薪○傳揚激揚也箋激揚之水至湍迅而不能流移束薪以興平王政教煩急而令不行於下民按說文揚飛舉也集傳解作悠揚與古義正相反以爲平王微弱之比則集傳解得之】彼其【音記】之子【按鄭箋云彼其之子思其鄕裏之處者廬陵潁濵俱云此周人謂他諸侯國人之當戍者也總是行役不均之嘆朱傳謂指其室家如果室家不當以彼其之子目之古未有攜其室家而從軍者戍人亦不當以此爲怨】不與我戍申懷哉懷哉曷月予還【音旋】歸哉○揚之水不流束楚【叢木】彼其之子不與我戍甫【集傳甫國不知所在按甫卽呂也唐世系表云宣王時攺呂爲甫水經注宛西呂城四嶽所受封括地誌故呂城在鄧州南陽縣西四十里】懷哉懷哉曷月予還歸哉○揚之水不流束蒲【毛雲水艸鄭云蒲桞集傳從鄭嚴緝楚小於薪蒲輕於楚至不流束蒲則弱之甚矣】彼其之子不與我戍許懷哉懷哉曷月予還歸哉

序揚之水刺平王也不撫其民而往屯戍於母家周人怨思焉

朱子曰先王之制諸侯有故則方伯連帥以諸侯之師討之王室有故則方伯連帥以諸侯之師救之天子鄕遂之民以供貢賦衞王室而已平王微弱威令不行於天下無以保其母家使畿甸之民逺爲戍守故周人以非其職而怨之也又況幽王之禍申侯實爲之此平王不共戴天之讎也乃不能討而反戍焉愛母忘父其悖理亦甚矣民之怨也豈不以此歟【此據呂記所引與集傳不同】

揚之水不流束薪諭王室政衰不能召發諸侯而獨使我周人逺戍不得代也【此程子說】申爲平王母家甫許皆母族也【鄭語史伯謂桓公曰申繒西戎方彊王欲殺太子以成伯服必求之申申人弗畀必伐之伐申而繒與西戎防以伐周周不守矣繒與西戎方將徳申申呂方彊其隩愛太子必可知也】竹書紀年云幽王十一年爲犬戎所弒申侯魯侯許男鄭子立故太子宜臼於申然則平王戍此三國蓋皆以助已而徳之耳孔氏謂甫許皆姜姓故並言之實不戍此二國不然

揚之水三章章六句

中谷有蓷【音推○蓷卽益母艸故以興女子】暵【音罕】其幹矣有女仳【音痞】離嘅【音慨】其嘆【平聲】矣嘅其嘆矣遇人之艱難矣○中谷有蓷暵其修【讀式竹反音束】矣有女仳離條【何楷曰條猶長也漢郊祀歌聲气逺條】其歗【讀悉六反音肅釋文云歗籕文嘯字】矣條其歗矣遇人之不淑矣○中谷有蓷暵其濕矣有女仳離啜【張劣反音拙○詩詁啜泣而縮气也】其泣矣啜其泣矣何嗟及矣

序中谷有蓷閔周也夫婦日以衰薄凶年饑饉室家相棄爾

按本艸荒蔚子【益母艸一名荒蔚】生海濵池澤其性宜濕必陰潤而後能生故暵則幹矣以興夫婦樂嵗則能相保凶年則至相棄也【此程子說】暵其修矣言修長者亦爲所暵也暵其濕矣言𨿽生於濕者亦不免也【此潁濵說】三章次第如此毛傳陸艸傷水鄭箋始濕中修終幹之說都失之拗斷應從朱

中谷有蓷三章章六句【曽氏範氏說見集傳】

有兔爰爰雉離於羅我生之初尙無爲【讀善禾反音譌】我生之後逢此百罹【讀良何反音羅】尙【何楷曰尙說文云曽也庶幾也尙無爲之尙當從曽解尙寐之尙當從庶幾解】寐無吪【音蛾○徐鍇曰吪字從口人寐旣覺必有聲气】○有兔爰爰雉離於罦【音孚讀步廟反音票古考反音保】我生之初尙無造我生之後逢此百憂【讀一笑反音要】尙寐無覺【音教】○有兔爰爰雉離於罿【音衝○考爾雅罦罿本一物詩何以兩言之釋文以翻車大网解罦或罦大而罿小】我生之初尙無庸我生之後逢此百凶尙寐無聰【黃震曰人寤則憂寐則不知故欲無吪無覺無聰付理亂於不知耳近世釋以爲欲死者過也】

序兔爰閔周也桓王失信諸侯背叛搆怨連禍王師傷敗君子不樂其生焉【左傳桓王卽位奪鄭伯政鄭伯不朝王以諸侯伐鄭鄭伯禦之戰於繻葛王卒大奔祝耼射王中肩】

呂記此詩卽所見爲比兔之狡以比諸侯雉則周人以自比也言諸侯背叛者恣睢自如而周人反受其禍也【何楷曰繻葛之戰蔡衞陳三國先奔王師遂敗作詩者以兔比列國之卒以雉比王師或以兔諭鄭人未是】○此詩必作於繻葛之後不然何其詞之深悲極怨如此乎蘇傳引或云羅所以取兔也兔之狡則脫矣而雉之介則罹之天下之禍首亂者則逝矣而爲之繼者則受之非其所爲而身受其禍是以寐而不欲動也此說𨿽不合序卻有理

兔爰三章章七句

緜緜葛藟【音壘○左傳宋昭公欲去羣公子樂豫曰不可公族公室之枝葉也若去之則本根無所芘防矣葛藟猶能芘其本根故君子以爲比況國君乎卽此詩起興之意】在河之滸終逺【去聲】兄弟謂他人父謂他人父亦莫我顧○緜緜葛藟在河之涘【音俟○涘水厓】終逺兄弟謂他人母【葉音米】謂他人母亦莫我有【葉音以○嚴緝亦莫我有言視之若無也】○緜緜葛藟在河之滣【音唇○爾雅夷上灑下曰滣灑猶洗也岸上面平夷而其下爲水洗蕩齧入若唇也】終逺兄弟謂他人昆【王志長曰母之所以爲母昆之所以爲昆皆由於父苟謂他人父則謂他人母謂他人昆不待言矣故曰天之生物也使之一本】謂他人昆亦莫我聞【李氏曰亦莫我聞不與我相聞知也】序葛藟王族刺平王也周室道衰棄其九族焉【釋文作刺桓王云本亦作刺平王按詩譜是平王詩皇甫謐以爲桓王之詩崔靈恩集注亦作桓王】

王志長曰平王勞民戍申因有揚之水之刺其於母族過厚矣惟宜薄者厚則宜厚者薄親疎倒置故王族刺之○葛藟枝蔓連屬有宗族之義焉夫葛藟必生山谷丘野之間緜延艸木條枚之上今生於水厓則非其地以興宗族之失其所依也【此東萊說】下乃言王今棄九族逺兄弟而謂他人父彼非王族亦安肯顧王哉朱子解作流民適異鄕呼他人爲父母與興意殊不闗切

葛藟三章章六句

彼采葛兮一日不見如三月兮○彼采蕭【讀疎鳩反音修○蕭薌蒿也似白蒿科生多者數十莖】兮一日不見如三秋兮○彼采艾【呂記毛傳葛爲絺綌蕭共祭祀艾以療疾特訓釋三物見采之由不於此取義也】兮一日不見如三嵗【本與艾葉】兮

序采葛懼防也

傳事𨿽小一日不見於君則懼防呂記所謂事𨿽小蓋連采葛采蕭采艾言之鄭箋所分殊失傳意○歐陽義詩人以采葛采蕭采艾言者皆積少以成多如王聽防積微而成惑夫防者疎人之所親疑人之所信奪人之所愛非一言可效一日可爲必須累積而成或漸入而日深或多言之並進故曰浸潤之譖又曰積毀銷骨采葛之義如是而已郝敬曰防口傷人多乘間而入趙髙蠱二世人不得見而後鹿馬之計行霍光出沐而後上官桀之譖入故曰一日不朝其間容刀詩人憂一日不見其慮深矣朱子攺爲淫奔之詩失之千里○唐風采苓之詩亦以比聽防則古說爲得情【東發云晦庵新說仍從古注】

采葛三章章三句

大車檻檻毳【尺鋭反音脆】衣【按箋疏皆引毳冕毳畫於衣者三章繡於裳者二章畫以宗彞爲首宗彞卽虎蜼毳者虎蜼毛也畫繡皆具五色其靑者如菼其赤者如璊二章各舉其一耳埤雅疑毳冕非所以聽訟季彭山馮嗣宗皆云毳冕五章之畫衣以絲爲之如菼如璊之毳衣以毛布爲之陳啟源曰季說似是而非毛布者褐也此賤服大夫安得服之竊思大夫爵命之數舉其車服而可知作詩者借以指目其人毳冕仍當如古說但不必云服之以聽訟耳】如菼【吐敢反音毯○菼蘆始生】豈不爾思畏子不敢○大車啍啍【音吞】毳衣如璊【音門○璊玉赤色】豈不爾思畏子不奔○谷則異室死則同穴【讀戶橘反音聿古音考音綌○疏檀弓合葬非古也自周公以來未之有攺然則同穴者周公以後之事呂記古所謂合葬同其兆而已非必同坎也蓋死有先後前喪已葬復啟之以納後喪仁人有所不忍此云同穴者亦同兆也】謂予不信有如皦日序大車刺周大夫也禮義陵遲男女淫奔故陳古以刺今大夫不能聽男女之訟焉

呂記此詩所謂陳古其在文武成康之後歟蓋惟止其奔未能革其心與行露之詩異矣亦僅勝於東遷之時而已王氏曰序所謂周大夫者卿也故服毳冕周禮司服所謂卿大夫之服自元冕而下者諸侯之卿大夫也○聞車聲而恐睹毳衣而懼見古大夫能聽男女之訟也末章言古大夫能使男女有禮其生死信誓之言皎然如此而今之大夫則聽訟之未能是以爲刺也刺之之意全在言外朱子謂周衰大夫能以刑政治其私邑淫奔者畏而歌之則直以爲當時之事矣谷則異室死則同穴謂古男女守禮之正卽葛生百嵗之後歸於其居意若如朱傳解生旣不得相奔以同室矣死又安得合葬以同穴耶

大車三章章四句

丘中有麻彼畱子嗟彼畱子嗟將【音槍】其來施施【讀如蛇○嚴緝庶其施施然舒行以從我乎卽白駒所謂伊人於焉逍遙之意】○丘中有麥彼畱子國彼畱子國將其來食【嚴緝猶杕杜中心好之曷飲食之愛而欲食之也】○丘中有李彼畱之子彼畱之子貽我佩玖【讀爲幾○嚴緝貽我佩玖欲其貽我以善道也張衡四愁詩序云屈原以珍寶爲仁義騷人之詞原於國風也○王志長曰施施擬其始來之狀也來食則已致其授餐之誠貽我佩玖則賢者肯以善道惠我卽白駒以金玉之音望之伊人者意漸深而思漸切也】

序丘中有麻思賢也莊王不明賢人放逐國人思之而作是詩也

序云思賢不指賢爲何人毛氏則云畱大夫氏子嗟字也又云子國子嗟父歐陽氏云子嗟子國從無證據下章之子復是何人若泛言畱氏皆賢而皆被棄則尢不可信此蓋賢人退處丘壑藝植爲生國人嘆其身畱於彼而不見用故庶幾其來耳愚按畱作羈畱之畱朱子本之義亦無害然考畱本古邑名後人以爲姓【名物疏云說文有鐂而無劉疑畱卽劉也此詩所詠當爲周地今河南緱氏縣有劉聚周大夫劉康公劉夏劉摯劉狄皆食采於此非彭城之劉也】當時必實有所謂畱子者隠居丘中之地若夫子嗟之爲字歟子國之爲子嗟父之子之卽前二人歟則固無從而考矣朱子必坐以淫奔是何畱氏之子人盡夫也地理誌云周人之俗纎嗇而治生黍離以下大抵迫蹙憂傷之辭其風決非鄭衞之比

丘中有麻三章章四句

鄭

嚴緝鄭衞多淫詩衞由上之化鄭由時之亂也漢書皆以爲風土之習使然則教化爲虛言而二南之義誣矣○按國語鄭桓公從史伯言寄帑賄於虢鄶而謀取其十邑武公隨平王東遷遂取之公羊傳云先鄭伯有善於鄶公者通乎夫人以取其國而遷鄭焉而野畱是爲新鄭由其先得國不以正故再傳之後爭奪不休而其音亦好濫淫志多女惑男之詩然則風化之原其可不謹哉○顧炎武曰自邶至曹皆周初太師之次序何以知其爲周初太師之次序邶鄘之存其名也晉而謂之唐也皆西周之舊也惟鄭乃宣王所封中興之後始立其名於太師而列於諸國之先者鄭在王畿之內故次於王也桓公之時其詩不存故首緇衣也

緇衣【傳緇黒色卿士聽朝之正服也箋緇衣者居私朝之服也天子之朝服皮弁服】之宜兮敝予又攺爲兮適子之館【疏古天子宮內卿士各立曹司以治事是之謂館如今朝堂諸曹之處也】兮還予授子之粲兮○緇衣之好兮敝予又攺造兮適子之館兮還予授子之粲兮○緇衣之蓆【讀祥龠反音嚼古音考音芍○韓詩云蓆儲也說文云廣多】兮敝子又攺作兮適子之館兮還予授子之粲兮【鄒忠曰敝字還字俱宜稍斷萚兮倡予和女倡字懿戒辟爾爲徳辟字亦然又有宜兩字稍斷者如泉水之不瑕有害葛生之誰與獨處是也】

序緇衣美武公也父子並爲周司徒善於其職周人宜之故美其徳以明有國善善之功焉【武公父桓公】

黃震曰明善善之功費解朱云武公有善而天子善之亦就其文爲說耳

呂記此詩武公入仕於周而周人美之也講師習其讀而不知其義誤以爲稱武公之好賢若鄭人所作何爲三章皆言適子之館記曰好賢如緇衣所謂賢卽武公父子也○按諸侯入爲天子卿士皆受館受采祿序所謂國人宜之卽周人耳平王東遷武公有迎立之功周人徳之深故其情見乎辭如此

緇衣三章章四句

將【音槍】仲子兮無逾我裏無折【音哲】我樹杞【栁屬】豈敢愛之畏我父母【讀爲米○疏於時其父𨿽亡遺言尙存故於母連言之】仲可懷也父母之言亦可畏【讀於非反音威古音考云畏威古通用】也○將仲子兮無逾我墻無折我樹桑豈敢愛之畏我諸兄【讀爲荒○傳諸兄公族】仲可懷也諸兄之言亦可畏也○將仲子兮無逾我園無折我樹檀豈敢愛之畏人之多言仲可懷也人之多言亦可畏也

序將仲子刺莊公也不勝其母以害其弟弟叔失道而公弗制祭【音蔡】仲諫而公弗聽小不忍以致大亂焉【事見左傳隠元年】

傳仲子祭仲也疏皆陳莊公拒仲之辭○蘇傳莊公必欲致叔於死叔之未襲鄭也有罪而未至於死是以諫而不聽非愛之也未得所以殺之也序乃云小不忍以致大亂夫莊公豈不忍者哉呂記無逾我裏無折我樹杞辭𨿽拒仲而意則與之如寺人僚柤告昭公以去季氏之謀公執戈以拒之之類豈敢愛之畏我父母則於段非有所不忍而不得已於姜氏也畏我諸兄畏人之多言特迫於公族國人之議未嘗忘段也具文見意而莊公之情得矣【範淳夫說大叔於田意亦同】按叔段之難制國人知之矣祭仲之諫莊公國人亦知之矣特骨肉間事難以顯言故托爲公之拒仲以婉諷之意欲公申繹仲語先事而圖之惜乎公之不悟卒以養成其惡也𨿽然莊公豈眞欲殺段者哉祭仲諫京城不度而曰姜氏欲之焉辟害其始特重違母意處之大邑迨夫叔寖彊盛不得不以同气爲敵國伐京克鄢勢迫使然爾是故春秋傳所云處心積慮志成乎殺者究其末也垂戒之言也詩序所云小不忍以致大亂者原其初也平情之論也蘇呂云云蓋據春秋家說從而爲之辭○王志長曰詩辭極似婦人語气所以鄭漁仲作淫奔之辭蓋爲鄭聲淫一語所誤○陳啟源曰左氏傳春秋於隠元年鄭伯克段云譏失教也持論甚平將仲子詩序亦言莊公不勝其母以害其弟小不忍以致大亂意與左氏合欲定莊公罪案者當以傳序之言爲正公谷二傳始謂春秋甚鄭伯大鄭伯之惡以爲莊公有意養成弟惡陷之於死夫公谷未嘗見國史段實出奔誤以爲殺彼特據傳聞以爲懸斷耳豈能定當曰之情事哉將仲子三章章八句

叔於田【讀如陳】巷無居人豈無居人不如叔也洵美且仁○叔於狩巷無飲酒豈無飲酒不如叔也洵美且好【讀許厚反音吼古音考音醜】○叔適野【葉音墅】巷無服馬【葉音姥】豈無服馬不如叔也洵美且武

序叔於田刺莊公也叔處於京【曹氏曰滎陽故東虢國京邑在滎陽縣東敖倉鴻溝在縣西官渡在中牟皆古戰爭處】繕甲治兵以出於田國人說【音悅】而歸之

疏國人注心於段悅之若此而公不知禁故刺之○嚴緝此不過京邑之黨媚叔而從之耳後序謂國人悅而歸之非也鄭師臨其境京人亦叛之矣又曰叔段豈眞美且仁哉其黨私之之言猶河朔之人謂安史爲聖也

叔於田三章章五句

叔於田乘乘【下去聲】馬【讀如姆○何楷曰凡物四數者皆名乘故四馬曰乘四雁曰乘四矢曰乘又田制四丘曰乘】執轡如組【解見邶風】兩驂如舞【董氏曰此卽五禦之法所謂舞交衢者馬在車中爲服在車外爲驂服馬制於衡不得如舞其如舞者驂也】叔在藪火烈具舉【陳氏曰火烈具舉疏以爲宵田不知周禮仲春搜田火獘獻禽以祭社爾雅火田曰狩田未嘗不用火也】襢【袒同】裼暴虎獻於公所將【音槍】叔無狃【讀女古反音圉】戒其傷女【音汝】○叔於田乘乘黃兩服上襄【箋兩服中央夾轅者襄駕也上駕言爲眾馬之最良】兩驂雁行【音杭○疏兩驂與服其首差退如雁行之有次序】叔在藪火烈具揚叔善射忌【音記○陳第云彼其之子或作忌忌通作記表記注云語辭】又良禦【音迓】忌抑罄【騁馬】控【止馬】忌抑縱【放矢】送【送矢傳騁馬曰罄止馬曰控發矢曰縱從禽曰送集傳捨拔曰縱覆彇曰送按捨拔見秦風彇弓弰也廣韻注彇弓弭弭弓末】忌○叔於田乘乘鴇【當作鴇鳥驄也】兩服齊首兩驂如手【箋如左右手之相助也】叔在藪火烈具阜叔馬慢忌叔發罕忌抑釋掤【音冰○左傳公徒執冰而踞掤卽冰也服防云冰櫝丸是箭筒其蓋可以取飲嚴緝用矢則舉掤以開筩旣用則納矢筩中釋下掤以覆筩】忌抑鬯【本作韔說文云弓衣】弓【讀姑反】忌【箋田事且畢則其馬行遲發矢希射者蓋矢弢弓言田事畢】

序大叔於田刺莊公也叔多才而好勇不義而得眾也【蘇傳二詩皆曰叔於田故此加大以別之非謂段爲大叔也然不知者又加大於首章則失之矣】嚴緝左傳公子呂曰厚將得眾謂段所憑者厚則羣小將以利合序祖其說以爲得眾非謂其眞能得人心也呂記鷙鳥將撃必匿其形二詩所載叔段之輕揚麄猛如此宜其爲莊公之所易也詩人乃若憂其不能制者豈未得莊公之情也哉○二詩詞若美段意在諷公郝仲輿云凡詩諷刺不在多言前篇言巷與羣小狎可知此篇言襢裼暴虎粗豪不檢可知莊公知之而不禁則是陷弟於惡

大叔於田三章章十句

淸人【淸邑注疏未詳考杜預春秋釋地中牟縣西有淸陽亭水經注淸陽水出淸陽亭西南平地東南流卽故淸人城也本鄭地今屬開封府】在彭【讀普郎反音滂古音考音傍】駟介旁旁【讀補岡反古音考音滂○釋文王肅云彭彭彊貌】二矛【酋矛夷矛】重【平聲】英【讀於郎反音央○疏魯頌說矛之飾曰朱英則以朱染爲英飾二矛長短不同其飾重累故曰重英也】河上乎翺翔○淸人在消駟介麃麃【音標○武貌】二矛重喬【疏釋詁云喬髙也矛建車上五兵之最髙者二矛同髙其髙復有等級故云重喬也○陳啟源曰重英重喬解者紛紛英云絲喬云懸羽此孔疏之說也英以朱羽爲矛飾矛上勾曰喬以懸英者此朱傳之說也按重英傳雲英飾而已並不言何物爲飾箋無解意亦同傳矣孔疏絲之解見於閟宮篇然彼文亦云蓋以存疑是絲本無的據也至重喬之爲懸羽孔通箋意而已不以爲然故以髙訓喬以二矛最髙復有等級訓重喬此解當矣朱傳朱羽之說始於王氏之用鄭箋然箋云矛矜近上及室題所以懸毛羽此訓喬也非訓英也孔云經傳不言矛有毛羽鄭以時事言之然則懸羽乃漢制朱傳以朱羽解英以懸英解喬是合英喬爲一事而以漢制爲周制矣至矛上勾曰喬古無此訓也馮嗣宗云蓋緣爾雅木上勾曰喬之語推類而知之噫釋木之文可借以釋器乎合此諸說觀之其得失可見】河上乎逍遙○淸人在軸【讀如冑○疏彭消軸皆河上地久不得歸師有遷移三地應不甚相逺】駟介陶陶【讀徒候反音豆釋文徒報反音幬】左旋右抽【讀敕救反音臭○旋旋車也抽毛云抽矢以射鄭云抽刃】中軍作好【讀許候反音鱟按陶從釋文音則好讀虛到切陶葉好爲一韻軸葉抽隔句又爲一韻不必拘上二章例也古音考軸陶俱音由抽讀如字好音休存之備考○居中軍爲容好】

序淸人刺文公也髙克好利而不顧其君文公惡而欲逺之不能使克將兵而禦狄於竟陳其師旅翺翔河上久而不召眾散而歸髙克奔陳公子素惡髙克進之不以禮文公退之不以道危國亡師之本故作是詩也【事見左傳】

疏髙克若擁兵作亂則是危國若將眾出奔則是亡師公子素故作詩以刺文公朱子曰此序本春秋傳而以他說廣之未詳何據

何楷曰是時狄人入衞衞在河北鄭在河南故使髙克將兵防禦河上爲克者當枕戈茇捨不遑寧處而乃盛其軍容嬉遊自若使狄人一旦軼境何以禦之春秋書鄭棄其師正譏文公命將非人觀此詩可見舊注但以師久不召爲言失其防矣

淸人作於文公時文公厲公之子也毛詩編在萚兮有女同車諸詩之前諸詩皆序所命爲刺忽者不宜越次如是故知詩之錯簡甚多

淸人三章章四句【胡氏說見集傳】

羔裘如濡【音儒】洵直且侯【讀洪孤反音胡楊愼曰史匈奴傳胡王作侯王侯元有胡音今以喉嚨爲防嚨可驗○按侯字毛鄭訓君疏云言有人君之度釋文引韓詩訓美也美義較順集傳從之然云毛順而美復說羔裘於義未安解下章孔武句尢費力】彼其【音記】之子捨【音赦】命【釋文王肅云捨受也王志長曰捨命猶易訟九四所謂卽命也】不渝【音兪】○羔裘豹飾孔武有力彼其之子邦之司直○羔裘晏兮三英【程子曰三英若素絲五紽之類乃衣服制度之節範氏曰五紽五緎五總皆所以英裘是謂之三英】粲兮【羔裘黒而英之以素絲故粲然光明按每章第二句皆言美徳末章獨言裘飾蓋變文耳毛鄭以洪範三徳訓之豈可通】彼其之子邦之彥【讀如雁】兮

序羔裘刺朝【音潮】也言古之君子以風其朝焉

箋鄭自莊公而賢者陵遲朝無忠直之臣故刺之○辯說序以變風不宜有美故以此詩爲言古刺今詳詩意恐未必然集傳作美其大夫之辭按詩所稱彼其之子如王風揚之水魏風汾沮洳唐風椒聊曹風候人皆刺則此詩恐非美之三章末二句皆有責望之意若曰彼其之子果能稱是服而無愧否乎【本郝仲輿說】

羔裘三章章四句

遵大路兮摻【所覽反衫上聲】執子之袪【音區】兮無我惡【去聲】兮不寁【音昝】故也○遵大路兮摻執子之手兮無我魗【音讎】兮不寁好【讀許口反音吼】也

序遵大路思君子也莊公失道君子去之國人思望焉呂記武公之朝蓋多君子矣莊公尙權謀專武力所任無非祭仲髙渠彌祝耼之徒君子安得不去之乎不寁故也不寁好也詩人豈徒勉君子遲遲其行哉感於事變而懷其舊者亦深矣嚴緝不寁故不寁好言不可倉卒於故舊謂棄之速也不言其惡公而言其惡我婉辭也言故舊蓋以先君之義諷之庶其或畱耳漢申公白公彊起穆生曰獨不念先王之徳歟亦此意

此詩卽難定爲莊公之詩而繋思舊好情詞藹然朱子本從序說後乃攺爲淫婦見棄挽其人而畱之蓋據鄭聲淫一語以槪鄭風諸篇也夫所謂淫者鄭之聲耳聲與詩有辧詩志也聲辭也【楊愼郝敬俱云】孟子云說詩者不以辭害志如此詩志本思望君子而其辭輕儇乃似出自婦人之口所謂鄭音好濫淫志蓋風气使然安得以其辭故遂命爲淫詩乎朱子又引宋玉賦遵大路兮�子袪之句爲證不知宋玉好色賦本出寓言屈宋騷賦言男女之事者多矣豈可盡以淫辭斥之乎○陳啟源曰淫者過也非專指男女之欲也古之言淫者多矣於星言淫於雨言淫於水言淫於刑言淫於遊觀田獵言淫皆言過其度耳樂之五音十二律長短髙下皆有節焉鄭聲靡曼幼眇無中正和平之致使聞之者導欲增悲沈溺而忘返故曰淫也朱子解淫過之淫爲淫欲之淫故盡反小序諸說

遵大路二章章四句

女曰雞鳴士曰昧旦子興視夜明星【啟明星】有爛將翺將翔弋鳬與雁○弋言加【讀居何反音歌】之與子宜【讀如俄○內則牛宜稌羊宜黍豕宜稷犬宜梁雁宜麥魚宜】之宜言飲酒與子偕老【讀如簍古音考音栁】琴瑟在禦莫不靜好【讀如吼集傳以此章爲婦語其夫何楷曰此章承上翺翔二句皆其夫之語下章乃婦答其夫也亦通】○知子之來【讀如扐】之雜佩【集傳引玉佩詳矣但於雜字未協呂氏說得之按古人左佩紛帨刀礪小觿金燧右佩箴管綫纊大觿木燧之屬見內則】以贈【讀如則】之知子之順之雜佩以問之知子之好【去聲】之雜佩以報之

序女曰雞鳴刺不說【音悅】徳也陳古義以刺今不說徳而好色也【箋徳謂士大夫賔客有徳者】

嚴緝古者夫婦相警以勤生又能同心以取友其好徳而不淫於色也○辯說以詩中未見陳古刺今故集傳云此詩人述賢夫婦相警戒之辭然述夫婦之賢者正所以諷不賢者與序意亦不相悖也二章三章五子字毛鄭俱云賔客甚謬朱子卽指其夫方順亦本之永叔

女曰雞鳴三章章六句

有女同車【傳親迎同車疏引士昏禮壻揖婦出門禦婦車授綏】顏如舜華【讀如敷○舜說文作蕣卽木槿也疏云其華朝生暮落與艸同气故爾雅入艸中李時珍曰花小而豓或白或粉紅湖南北人多植爲籬障一名籓籬艸】將翺將翔佩玉瓊琚彼美孟姜洵美且都【上林賦妖冶閒都○嚴緝舊說以有女卽齊女其文重復彼乃別指之辭言同車之女𨿽美豈若孟姜之尢美哉】○有女同行【葉音杭○傳行行道也箋女始乘車壻禦輪三周禦者代壻】顏如舜英【讀如央】將翺將翔佩玉將將【音鏘】彼美孟姜徳音不忘序有女同車刺忽也鄭人刺忽之不昏於齊齊侯請妻之齊女賢而不取卒以無大國之助至於見逐故國人刺之【忽莊公世子祭仲逐之而立突】

疏如左傳文齊侯欲以文姜妻忽後敗戎師復欲以他女妻之此言齊女賢而不娶非文姜也他女當幼於文姜而經云孟姜者猶桑中刺奔曰孟姜孟弋孟庸何必三姓之女皆處長也

辯說此詩未必爲忽而作疑亦淫奔之詩序者但見孟姜二字遂指爲齊女而附之於忽耳假如其說則忽之辭昏未爲不正而可刺至其失國又特以勢孤援寡不能自定亦未有可刺也序乃云作詩以刺之其亦誤矣○何楷曰彼美孟姜明言齊女事與左傳合而朱子以爲淫奔之詩則昭十六年鄭六卿餞韓宣子子旗賦有女同車宣子稱善豈有淫奔之詩而可登之燕饗者哉○愚按昭公失國罪在祭仲春秋書鄭忽出奔衞鄭世子忽復歸於鄭皆無貶辭夫國人正以忽無罪見逐而突因宋人之援然稱兵奪嫡苟忽有齊助何至於此故閔惜而追嘆之非眞刺也猶叔於田二章盛稱叔段才藝之美非眞美也【章夢易曰此詩只如後人美女篇耳有女同車乃二女同車非已與之同車也將翺將翔下車而遊遨也彼美孟姜又於同車中指其尢美者都是體態閒雅徳音則善其音吐猶子建賦所云吹气如蘭也詠美人而深致其慕悅之意詩賦如此者多矣目以淫奔不亦枉乎】

陳啟源曰按左傳忽兩爲君始以桓十一年五月立是年九月奔衞繼以桓十六年六月歸十七年冬遇弒孔氏以有女同車褰裳二篇爲作於前立時山有扶蘇萚兮狡童揚之水四篇爲作於後立時今合之鄭事殆不謬忽之立而卽出奔也因宋人之執祭仲也釁起於外也使結齊昏有大援或當世有賢方伯起而正之則突不能恃宋以竊國矣故有女之刺辭昏褰裳之思見正皆汲汲於外援也忽之歸而見弒也因惡髙渠彌而不能去也禍生於內也使忽能甄別賢姦斷制威福權臣不得擅命與忠臣良士共圖國政則逆節無自萌矣故山有扶蘇諸篇刺其逺君子近小人主弱臣專孤立無輔之事所憂在內也然則前立二詩其作於忽之旣奔後立四詩其作於忽之未弒乎旣奔故多惋惜之情未弒故多憂危之語詩人忠愛之思千載如見

有女同車二章章六句

山有扶蘇【小木】隰有荷華【讀如敷】不見子都乃見狂且【音疽】○山有喬松隰有遊龍【遊龍詳集傳今水葓艸也其枝榦樛曲著土處便有根如龍故名】不見子充乃見狡童

序山有扶蘇刺忽也所美非美然【所美之人實非美所謂賢者佞智者愚也】範氏曰山不但有小木而又有大材隰不惟有荷華而又有紅艸然則一國之大賢才無不有人君所美宜得其美者也今昭公之朝止見狂狡焉其暗於知人可知矣○嚴緝扶蘇無名之小木也遊龍放縱之凡艸也荷華與扶蘇不類喬松與遊龍不類見君子小人本不難辧忽暗於知人故所美之人非眞美也子都子充皆假言賢者若專主美貌與狂且狡童意不協○陳啟源曰扶蘇喬松皆木也宜於山荷華遊龍皆艸也宜於隰反興昭公用人髙下大小失宜山隰之不如也傳義本明簡康成不用其說分首章之興爲用臣失所次章之興爲養臣失所鑿而迂矣後儒爭出新說以勝之總不如傳義之當子都子充指君子狂且狡童指小人則鄭說爲是毛以狂狡目昭公失之矣鄭氏解興意太穿鑿蓋泥序而失之朱子謂扶蘇以下四詩皆男女戲謔之辭又排序而失之山有扶蘇二章章四句

萚【音托○疏落葉謂之萚】兮萚兮風其吹女【音汝】叔兮伯兮倡予和【去聲讀戶圭反音回】女○萚兮萚兮風其漂女叔兮伯兮倡予要【平聲】女【呂記要謂要結也蓋君不能倡故其下自相倡和也】

序萚兮刺忽也君弱臣彊不倡而和也【言君臣不相倡和】何楷曰萚兮萚兮風其吹女言忽之必爲突所逐猶萚之必爲風所吹也叔兮伯兮呼諸大夫而告之言叔伯其亟圖之汝倡我則我和汝矣謂患無其倡不患無和之者也當時卒無倡之者由忽無忠臣良士也【本嚴緝】○陳啟源曰叔兮伯兮倡予和汝毛以爲君謂臣之辭言倡者當是予和者則是女也鄭以爲羣臣相謂之辭言女倡矣則我將和之也毛義合序鄭之君臣不相倡和應舉倡和之常理以正之也○張氏曰忽蓋不足道而人之情猶不欲遽絕之者以其立之正故爾

萚兮二章章四句

彼狡童兮不與我言【箋不與賢者謀國】兮維子之故使我不能餐兮○彼狡童兮不與我食【傳不與賢者共食祿】兮維子之故使我不能息【息安息也】兮

序狡童刺忽也不能與賢人圖事權臣擅命也【箋權臣謂祭仲】呂記賢者於忽懇懇如此而忽不之察焉上下可謂不交矣夫疏其可親親其可疏斯其所以亡也○辯說昭公嘗君鄭國矣不幸失國豈可遽以狡童目之且昭公爲人柔懦疎濶不可謂狡卽位之時年已壯大不可謂童以是名之殊不相似況序於山有扶蘇所謂狡童者方指昭公之所美此篇又移以指公之身焉則其說尢舛矣○愚按程子謂春秋止書鄭忽不以忽爲君也不以忽爲君故詩人目爲狡童此說殊非夫春秋書鄭世子忽則國固忽之國也立不一時而爲突所逐歸國二年旋爲髙渠彌所弒中間不書鄭伯非故略之也生不同盟死不赴告孰從而書之春秋此類多矣杜預譏忽守介節而失大援父沒而不能自君鄭人亦不君之此蓋爲篡國者左袒也伊川柰何亦踵其失乎朱子之辧正矣但解此詩爲淫女所作則其失殆又甚焉以愚臆之此詩乃昭公見弒後國人哀之而假狡童以爲刺也狂且狡童蓋當時有此方言動相指斥不必未成人者始可加之也史記箕子過殷墟作麥秀之歌【尙書大傳以爲微子作】曰彼狡童兮不與我好兮狡童可目紂則此不嫌於擬忽矣朱子又謂忽無大罪國人不應數刺之然昭公之復國也祭仲擅權而不能制髙渠彌發難而不能察突居鄭別都而不能討外無彊援內無良輔以至於亡則固多可刺之道矣聖人錄此等詩以示戒萬世豈私一鄭忽乎哉

嚴緝忽麻於用人非狂則狡此詩狡童正指忽所用之人耳爲告忽言之故斥狡童爲彼而稱忽爲子彼者薄之子者親之也如此解則抑揚分明舊說狡童與子俱指忽言非也【此說極有理東發亦取之】

狡童二章章四句

子惠思我褰裳涉溱子不我思豈無他人【蘇傳言我恐他人之先子也激之】狂童之狂也且【音疽】○子惠思我褰裳涉洧【音委讀於已反音以】子不我思豈無他士狂童之狂也且

序褰裳思見正也狂童恣行國人思大國之正已也【疏狂童謂突也春秋桓十五年忽復歸於鄭突居鄭之櫟邑其年冬公防宋公衞侯陳侯於袲伐鄭十六年四月公防宋公衞侯陳侯蔡侯伐鄭左傳云謀納厲公也則是諸侯皆助突爲篡故國人思大國之正已也○愚按鄭忽諡昭而突諡厲則國人之不與突亦可見矣】

歐陽義言大國惠然念我欲討正我鄭國之亂則褰裳溱洧非道逺而難至也如不我思則諸侯眾矣豈不更望之他人乎所以然者狂童之狂已甚而不可緩爾○按左傳鄭六卿餞韓宣子子太叔賦褰裳宣子曰起在此敢勤子至於他人乎意正與序合可證古說相承如此朱子作淫奔解語似近而意則離嚴緝鄭人始作萚兮望大夫相與維持之旣無其人則又作褰裳褰裳及有女同車皆欲求援大國蓋惓惓於忽也王道旣微小國無所控愬往往思方伯之拯已焉霸圖之所以興也

褰裳二章章五句

子之丰【音風○傳丰丰滿也】兮俟我乎巷【讀胡貢反音閧】兮悔予不送兮○子之昌【齊還箋昌佼好貌】兮俟我乎堂【疏士昏禮主人揖賔入於廟主人升堂西面賔升堂北面奠雁再拜稽首降出婦從降自西階是則士禮受女於廟堂庶人𨿽無廟亦當受女於寢室】兮悔予不將【程子曰將迎也男俟我於堂非不有禮女不將迎也】兮○衣【去聲】錦褧衣裳錦褧裳【箋褧襌也中衣裳用錦而上加襌縠焉爲其文太著庶人妻嫁服也士妻防衣纁�疏婦人之服衣裳連俱用錦皆有褧防又作緇�緣也博雅云蔽膝】叔兮伯兮駕予與行【音杭】○裳錦褧裳衣錦褧衣叔兮伯兮駕予與歸

序丰刺亂也昏姻之道缺陽倡而陰不和男行而女不隨

疏男親迎而女不隨後乃追悔此陳其辭也○坊記云壻親迎見於舅姑【女之父母】舅姑承女以授壻恐事之違也以此坊民婦猶有不至者殆卽此類

丰四章二章章三句二章章四句

東門之墠【音善】茹【音如】藘【音閭○傳茅搜也卽今茜艸陸璣疏一名地血】在阪【音反○阪是髙阜】其室則邇其人甚逺○東門之栗【箋栗人啗食而甘故女以自諭】有踐【伐柯傳踐行列貌】家室豈不爾思子不我卽【蘇傳栗女贄也東門之栗固有取之爲贄以踐室家之約者我豈不欲往汝家以行此禮哉無如子之不我就何爾上章思之而未得見此章思之切而冀其亟來也】

序東門之墠刺亂也男女有不待禮而相奔者也集傳用序說楊旭曰此思賢之詩序云刺亂謂因亂而賢人隠也男女云云恐是漢人妄益

東門之墠二章章四句

風雨淒淒雞鳴喈喈【讀如雞】旣見君子云胡不夷○風雨瀟瀟雞鳴膠膠旣見君子云胡不瘳○風雨如晦雞鳴不已旣見君子云胡不喜

序風雨思君子也亂世則思君子不攺其度焉

範氏曰如晦又甚於瀟瀟而雞鳴終不失其期所以爲不攺其度

嚴緝世亂俗敗士之怵於利害隨勢變遷失其常度者多矣故詩人思見君子焉陸機連珠云貞乎期者時累不能淫是以迅風陵雨不謬晨禽之察正用序意○陳啟源曰世之亂也日甚一日君子行已之道止得其常而已以世亂而稍貶非君子也以世亂而加峻是有心矯俗亦非君子也故序云不攺其度焉按辧說謂詩辭輕佻狎暱不類思君子攺爲淫女於風雨之時見所期之人而心悅非也此詩音節風雅中多有之何獨於鄭風而目爲輕佻狎暱耶

風雨三章章四句

靑靑子衿【疏爾雅衣背謂之襟孫炎曰襟交領也衿與襟音義同】悠悠我心縱我不往子寧不嗣音【傳嗣習也古者教以詩樂誦之歌之之舞之疏云學樂學詩皆是聲音之事故責其不來習音箋嗣續也責其不傳聲問我集傳從鄭】○靑靑子佩【玉佩以靑色爲組綬疏玉藻士佩瓀玫而緼組綬毛引作靑組綬者毛讀禮記作靑其本與鄭異也】悠悠我思【葉音西】縱我不往子寧不來【讀如釐】○佻兮達【音獺傳佻達往來相見貌程子曰佻輕躍也達放恣也集傳從程】兮在城闕【城樓也疏釋宮云觀謂之闕此言城之上別有髙闕非宮闕也】兮一日不見如三月兮【傳言禮樂不可一日而廢】

序子衿刺學校廢也亂世則學校不修焉【疏廢言廢學問】箋士子俱在學校之中已畱彼去故隨而思之程子曰學校不修學者廢業賢者念之而悲傷故曰悠悠我心悠悠我思至於一日不見如三月之久也士之於學不可一日忘廢一日忘之則其志荒矣放僻邪侈之心勝之矣範氏曰鄭無忠臣良士大亂五世學廢之由也此詩之義最爲明白朱子例作淫奔殆不可解

子衿三章章四句

揚之水不流束楚終鮮【上聲】兄弟維予與女【音汝】無信人之言人實迋【音誑按廷本音旺訓往也借同誑】女○揚之水不流束薪終鮮兄弟維予二人【箋二人謂我身與忽曹氏曰左莊十四年忽與子儀子亹皆死原繁謂厲公曰莊公之子猶有八人不得爲鮮但相殘者多相助者少耳】無信人之言人實不信序揚之水閔無臣也君子閔忽之無忠臣良士終以死亡而作是詩也

箋爲此詩者忽之同姓臣也朱子曰兄弟旣不相容所與親者二人而已然亦不能自保於防間此忽之所以亡也【見呂記蓋朱子初說】○郝敬曰國風揚之水有三皆微弱之比一王風比平王不能令諸侯也一唐風比昭侯不能制曲沃也此篇比昭公不能制突也昭公之於突與昭侯之於曲沃其事同故其比同突與子儀子亹皆忽之弟同气相殘迄無寧嵗詩所以謂之終鮮兄弟傷忽之無助也○何楷曰鄭突奪嫡非正然其出奔也諸侯尙有防師而謀納之者忽以世子當立乃自其失位以至復國迄於被弒外不聞鄰國之援內未有臣民之戴意其人必多猜喜忌於物無親者讀此詩可想其槪朱傳攺爲淫者相防之詞而於兄弟難通則曰兄弟婚姻之稱禮所謂不得嗣爲兄弟是也或又云兄弟如所謂宴爾新昏如兄如弟者蓋親之之辭然章首揚之水二句當作何解揚之水二章章六句

出其東門有女如雲𨿽則如雲匪我思存縞【疏縞細繒也薄繒不染故色白】衣綦【音其】巾【疏顧命四人綦弁注靑黒白綦此詩毛傳及說文云綦蒼艾色蒼卽靑也艾謂靑而微白如艾艸顧命以爲弁此以爲巾故靑色小別耳巾佩巾卽紛帨】聊樂我員【音云】○出其闉【音因】闍【音都○陳氏曰門之外有副城回曲以障城者謂之闉闍訓城臺似卽今之門樓】有女如荼【箋荼茅秀物之輕者飛行無常按如荼與如雲同意皆言女之美耳不必如毛云喪服旣云閔亂何暇稱揚美麗當如箋說云言其從風無定荼言其飛行無常可耳】𨿽則如荼匪我思且【音疽】縞衣茹蘆【鄭云茅搜染巾是以茜艸染絳色爲巾】聊可與娛

序出其東門閔亂也公子五爭兵革不息男女相棄民人思保其室家焉【疏桓十一年祭仲立突而忽奔衞一爭也十五年突使雍糾殺祭仲仲覺殺糾突出奔蔡忽復歸幹鄭二爭也十七年髙渠弒忽立公子亹三爭也十八年齊人殺子亹祭仲逆公子儀於陳而立之四爭也莊十四年傅瑕殺子儀而納突五爭也事見左傳】

曽氏曰氓以華落色衰而相背棄谷風以淫於新昏而棄舊室出其東門則不然夫婦之情未嘗衰薄特以兵革不息室家不保所以爲閔亂

聊樂我員聊可與娛兵戈散亂之後以得免孤曠爲幸也序云思保室家與經末二語本合鄭乃云時亦棄之心不忍絕則非聊樂聊娛之義矣朱傳以爲惡淫奔者而作亦可從

出其東門二章章六句

野有蔓艸零露漙【音團】兮有美一人淸揚婉兮邂【音械】逅【音候○嚴緝以綢繆詩見此邂逅證此詩云邂逅正言昏姻不是淫奔】相遇適我願【上聲】兮○野有蔓艸零露瀼瀼有美一人婉如淸揚邂逅相遇與子偕臧

序野有蔓艸思遇時也君之澤不下流民窮於兵革男女失時思不期而防焉

嚴緝思遇時者厭亂而思治也不期而防非詩意○呂記君之澤不下流蓋講師見零露之語從而附益之

詩人借男女邂逅以比君子遇主故子太叔賦此詩趙孟曰吾子之惠也【言太叔喜於相遇故已受其惠】又子齹賦此詩韓宣子曰善哉吾有望矣【言君子相遇己所望也】如但作男女相遇於野田艸露之間則其詞媟矣何以觀志野有蔓艸二章章六句

溱與洧方渙渙兮士與女方秉蕳【音間○陳藏器本艸蕳艸生澤畔婦人和油澤頭一名澤蘭盛之荊川記云都梁山下有水淸淺生蘭艸因名都梁香樂府迷疊艾蒳都梁香卽此也李時珍云今名省頭章○采蘭毛無明文集傳以爲上已袚除蓋本韓詩之說】兮女曰觀乎士曰旣且【音疽】且往觀乎洧之外【鄧元錫曰專言洧者水經謂洧水過新鄭縣南溱水西北來注之是溱已爲洧所有故不必言溱也】洵訏【音吁○大也】且樂【音洛】維士與女伊其相謔贈之以勺藥【釋文韓詩云勺藥離艸也言相離別贈此艸也陳啟源曰勺藥毛云香艸陸璣以爲非今之芍藥惟埤雅直以今芍藥當之呂記又加辧證謂陸璣泥香艸之言徒求香於柯葉置其花不論朱傳嚴緝皆言花但芍藥孟夏方開恐上已時未得以其花相贈朱傳云三月開花豈閩中地暖故獨早歟】○溱與洧瀏【音畱】其淸矣士與女殷其盈矣女曰觀乎士曰旣且且往觀乎洧之外洵訏且樂維士與女伊其將【鄭云將大也集傳云當作相】謔贈之以勺藥

序溱洧刺亂也兵革不息男女相棄淫風大行莫之能救焉

詩人暴其事以刺如衞之桑中云爾非奔者自敍之辭

溱洧二章章十二句

齊

嚴緝樂記言鄭音好濫淫志衞音趣數煩志齊音傲僻驕志皆淫於色而害於徳齊亦二南之變也○郝敬曰魯旣升爲頌諸侯無先齊者矣齊風多魯事魯無風而於齊可以觀魯夫子蓋微之也○鄧元錫曰齊其有逸詩乎三代之遺音未識也季札所謂泱泱大風不知何據而云使未有逸詩太公之風斯下矣○按古稱齊音柔緩故記云溫良而能斷者宜歌齊班固曰齊詩如還如著此亦其舒緩之體今不知柔緩者何謂豈以音節言之耶

雞旣鳴矣朝【音潮】旣盈矣匪雞則鳴蒼蠅之聲○東方明【讀謨郎反音芒】矣朝旣昌矣匪東方則明月出之光【輔氏曰首章疑於耳也二章疑於目也季本曰蒼蠅之聲此疑其已遲之辭也月出之光此幸其尙早之辭也】○虫飛薨薨甘與子同夢【讀莫縢反音氓古音考音民】防且歸矣【蘇傳云羣臣亦欲退朝而歸治其家事此毛說也集傳云俟君不出將散而歸恐無此禮】無庶予子憎【音增○曽氏曰無庶予子憎庶無憎予與子也】

序雞鳴思賢妃也哀公荒淫怠慢故陳賢妃貞女夙夜警戒相成之道焉

此與鄭風雞鳴詩同義書大傳云古者後夫人入禦於君雞鳴太師奏雞鳴於階下然後夫人鳴佩玉於房中告去曰奏則必有詩矣師乙亦云三代之遺聲齊人識之豈卽此詩歟

或曰初告言非但雞鳴亦有蒼蠅之聲以蠅飛則天將曙也次告月當作日【此朱傳之說】言非但東方之明日出且有光以人君日出而視朝也三告則其辭愈迫皆所以速君之起○陳啟源曰此詩人陳古刺今設爲警戒之辭耳首章舉君夫人可以起之時【傳云雞鳴而夫人作朝盈而君作】次章舉君夫人可以朝之時【傳云東方明則夫人纚笄而朝朝已昌盛則君聽朝】以爲立言之次第非眞有兩告末章又自言警戒之故與上二章亦一時語非兩告不起至虫飛時又促之也

雞鳴三章章四句

子之還【音旋】兮遭我乎峱【音峣】之間兮並驅【王氏曰並驅則遭我者非一人而已】從兩肩兮揖我謂我儇【音懁】兮○子之茂【曹氏曰茂謂才藝之美茂也】兮遭我乎峱之道【讀如鋀】兮並驅從兩牡兮揖我謂我好【讀如吼】兮○子之昌兮遭我乎峱之陽兮並驅從兩狼兮揖我謂我臧兮

序還刺荒也哀公好田獵從禽獸而無厭國人化之遂成風俗習於田獵謂之賢閒於馳逐謂之好焉

章濟曰子之還兮已譽人也謂我儇兮人譽已也並驅則人已皆與有能也詩人直述其辭不加一語刺之之意隠然言外○呂記齊之遊畋成俗其馳驅而相遇也意气飛揚鬱鬱見於眉睫之間染於功利者深矣豈一朝一夕所能返哉○鄧元錫曰言俗好獵不言君從禽斯風人之言

還三章章四句

俟我於著【同寧】乎而充耳【充耳卽瑱懸之者曰紞紞以雜采綫織成故有素有靑有黃其色不同鄭云人君五色臣則三色朱氏曰古者五等之爵朝防祭祀皆以充耳】以素乎而尙【疏尙謂尊尙此物而加飾也】之以瓊華【讀如敷○箋瓊華懸紞之末所謂瑱也張子曰充耳非一物先以纊塞後以玉加之陳啟源曰紞卽今之絳繩纊所以縛瑱而屬於紞以黃綿爲之漢書黈纊充耳黈黃綿也集傳未詳】乎而○俟我於庭乎而充耳以靑乎而尙之以瓊瑩【音榮】乎而○俟我於堂乎而充耳以黃乎而尙之以瓊英【讀如央】乎而【釋文木謂之華艸謂之榮榮而不實者謂之英瓊華瓊瑩瓊英皆玉石光色】序著刺時也時不親迎也

呂記昏禮壻往婦家親迎旣奠雁禦【音訝】輪壻乃先歸俟於大門之外婦至壻揖婦以入及寢門揖入升自西階齊人旣不親迎故但行婦至壻家之禮俟我於著乎而此壻俟於門外婦至揖婦以入之時也俟我於庭乎而庭在大門之內寢門之外此及寢門揖入之時也俟我於堂乎而升階而後至堂此升自西階之時也壻道婦入故於著於庭於堂每節皆俟之也按此解甚明如鄭氏說則著庭堂皆在嫁者之家正與序反

此詩人托爲新婦之言以刺失禮按著乃朝內之位人君所寧立處又充耳惟冕服有之士弁則否【周禮弁師惟五冕云玉瑱】序云刺時蓋爲當時諸侯以下皆廢親迎之禮毛傳以充耳瓊華爲士服失之矣

著三章章三句

東方之日兮彼姝【音樞】者子在我室兮在我室兮履我卽兮【旦則躡我之迹而來】○東方之月兮彼姝者子在我闥兮在我闥兮履我發兮【暮則躡我之迹而去】

序東方之日刺衰也君臣失道男女淫奔不能以禮化也

東方之日東方之月只因其時以起興毛鄭分君臣解支離甚矣歐陽義以日月諭姝子顏色美盛亦有致本之韓詩薛君章句【神女賦云其始來也耀乎若白日初出照屋梁其少進也皎若明月舒其光洛神賦云逺而望之皎若太陽升朝霞又云彷佛若輕雲之蔽月皆此意】東方之日二章章五句

東方未明【讀如芒】顚倒衣裳顚之倒之自公召之○東方未晞顚倒裳衣倒之顚【讀典因反音惇古音考音眞】之自公令之○折【音哲】栁樊圃狂夫瞿瞿【音句】不能辰夜【傳辰時也挈壺氏以水火分日夜以告時於朝疏挈壺氏不言告時於朝周禮告時乃春官雞人之職毛言挈壺告時者蓋天子備官挈壺掌漏雞人告時諸侯兼官不立雞人故挈壺告也】不夙則莫【音慕○程子曰栁柔脆之木折之以爲籓籬非堅固也狂夫知其有限見之則瞿然而驚晝夜之限非不明也乃不能知而不早則晏言無節之甚朱子解本此】

序東方未明刺無節也朝廷興居無節號令不時挈壺氏不能掌其職焉【箋號令猶召呼也周禮挈壺氏掌漏刻者疏壺盛水器挈者懸系之名置箭壺內刻以爲節而浮之水上令水漏而刻下】

程子曰言其不能正時矣非特刺是官也○何楷曰按左傳襄公立無常鮑叔牙曰君使民慢亂將作矣管子亦云僖公卒諸兒以長得爲君政令無常管鮑相謂曰君亂甚必失國二書云無常卽序所謂無節者此詩之作當在襄公時

陳啟源曰東方未明東方未晞皆言早也末章云不夙則莫則有時失之晚矣詩互文相備故序云刺無節蓋太早太晚兼之不然與警雞鳴問庭燎者何殊而以爲刺哉

東方未明三章章四句

南山崔崔雄狐綏綏魯道有蕩齊子【王氏曰謂文姜曰齊子者以爲此齊之子世而淫於齊】由歸旣曰歸止曷又懷止○葛屨五兩【如字又音亮○季本曰夏葛屨冬皮屨周禮屨人注有纁屨黃屨白屨黒屨散屨之五等毎屨皆二隻故言五兩兩亦雙也】冠緌【音防】雙【讀所終反音菘○按緌冠系之下垂者必雙方可結傳葛屨服之賤者冠緌服之尊者呂記貴賤各有偶也屨與屨爲偶𨿽五兩之多各有偶冠緌之雙自爲偶也襄公文姜非其偶猶冠屨之不可雙也】止魯道有蕩齊子庸止旣曰庸止曷又從止○蓻麻如之何衡【音橫】從【音宗】其畝【嚴緝齊民要術云種麻功不厭熟縱橫七徧以上則麻生無葉衡從其畝蓋古法也】取【去聲】妻如之何必告【音谷】父母【音某○考左傳魯惠公生桓公而薨桓母仲子以隠二年卒桓三年文姜乃歸魯是娶姜時桓無父母也此言必告父母者箋云議於生者卜於死者曰告桓公𨿽無父母不得謂之不告也】旣曰告止曷又鞠【王志長曰毛訓鞠爲窮謂窮極其邪意也東萊訓鞠爲養謂養其姦而至於極也故下章云曷又極止】止○析薪如之何匪斧不克取妻如之何匪媒不得旣曰得止曷又極【窮極其欲】止

序南山刺襄公也鳥獸之行淫乎其妹大夫遇是惡作詩而去之【襄公妹魯桓公夫人文姜也左傳桓公與夫人姜氏如齊齊侯通焉公謫之以告使公子彭生乘公公薨於車】

疏上二章刺襄公淫其妹下二章刺魯桓公縱恣文姜序主刺襄公故不及魯桓耳○何楷曰考左傳桓三年文姜歸魯桓公自與齊侯爲嬴之防而成昏是桓娶姜時旣無父母又不由媒妁下二章云必告父母匪媒不得蓋反言之以微致其意

南山四章章六句

無田【音佃】甫田維莠【音酉】驕驕無思逺人勞心忉忉【音刀】○無田甫田維莠桀桀【嚴緝驕驕桀桀皆由人力不足致莠艸之長茂有驕縱桀傲之狀】無思逺人勞心怛怛○婉兮孌【讀如鏈】兮總角丱【音慣讀古縣反音絹○傳總角聚兩髦也疏總聚其髦以爲兩角】兮未幾【上聲】見兮突而弁兮序甫田大夫刺襄公也無禮義而求大功不修徳而求諸侯志大心勞所以求者非其道也

辯說云未見其爲襄公之時愚按左傳襄公卽位之四年師首止殺鄭子亹轘髙渠彌五年遷紀八年滅紀九年伐衞納子儀十二年降郕其年遂遇弒其不修徳而求諸侯可以槪見何必疑之

蘇傳田甫田必自其小者始小者之有餘而甫田可啟矣思逺人必自其近者始近者之旣服而逺人自至矣夫欲得諸侯而求之此失諸侯之道也彼總角之童而至於突然弁也豈其求之哉其道則有所必至也君子之得諸侯亦未嘗求之矣苟修其身而治其政令諸侯不來將焉往○按末章疑是欲速而求大功之諭如舊解吾不謂然以語气不類

甫田三章章四句

盧令令【音零】其人美且仁○盧重【平聲】環其人美且鬈【音權○說文鬈髮好貌】○盧重鋂【音梅】其人美且偲【楊旭曰偲說文倉才切音猜本訓彊力也讀詩記從之集傳音鰓訓多防貌與上章鬈字意重出○按朱傳音本左傳於思於思然不如說文爲正】序盧令刺荒也襄公好田獵畢弋而不修民事百姓苦之故陳古以風今焉

按國語桓公問管仲曰昔我先君襄公田狩畢弋不聽國政卑聖侮士而惟女是崇戎車待遊車之裂戎士待陳妾之餘序以此詩刺襄公可信何楷曰襄公荒於田國人賦此以風之鬈與偲明是見其人之狀貌非陳古也

盧令三章章二句

敝笱在梁其魚魴鰥【讀五倫反音矜古音考云鰥矜古通用○鰥魚未詳孔叢子衞人釣於河得鰥魚焉其大盈車是大魚也吳任臣曰山海經鳡魚卽魚一名鰥魚李時珍曰鳡敢也其性獨行故曰鰥魚】齊子歸止其從【去聲】如雲○敝笱在梁其魚魴鱮【音序○鱮今鰱魚】齊子歸止其從如雨○敝笱在梁其魚唯唯【音委○疏唯唯魚行相從之貌】齊子歸止其從如水

序敝笱刺文姜也齊人惡魯桓公微弱不能防閒文姜使至淫亂爲二國患焉

三章皆惡魯桓以刺文姜也朱傳作刺莊公不然郝敬曰笱之制魚可入不可出敝則魚出矣帷薄不修之比也莊公於文姜爲子桓公其夫也夫爲妻綱如笱可制魚夫不能制其妻則固敝笱矣故敝笱刺夫而猗嗟刺子序說各有當也

陳啟源曰女子於歸曰歸歸寧曰歸大歸曰歸舍是無言歸者文姜如齊始於桓之末年時僖公已卒不得言歸寧又非見出不得言大歸則此詩歸止定是歸魯注疏指初嫁時言當矣但文姜淫行於歸時未著也末年如齊桓卽殞於彭生之手何自而防閒之而詩以爲刺哉嘗考桓公弒君自立惟恐諸侯討之故汲汲婚齊以固其位觀其不由媒介自防齊侯於嬴以成婚此可見已文姜復爲僖公愛女於其嫁也親送於讙則嫁時扈從之盛與文姜之驕逸難制皆可知桓公旣恃齊以自安勢不得不畏內養成驕婦之惡已非一朝特於晚年發之耳然則笱之敝也不敝於彭生乘公之日而敝於子翚逆女之時矣詩人探見禍本故不於如齊刺之而於歸魯刺之防深哉集傳以爲刺歸齊旣失考證意味亦短

敝笱三章章四句

載驅薄薄【音粕○薄薄疾驅聲】簟茀朱鞹【音廓○疏用方文竹簟以爲車後敝又有朱色之革爲車之飾】魯道有蕩齊子發夕【讀祥龠反音嚼古音考音芍○乘夜而行曰發夕朱解近拙】○四驪【音離○馬黑色】濟濟【上聲】垂轡彌彌【音你○眾也】魯道有蕩齊子豈【音愷】弟【嚴緝此言豈弟所謂美惡不嫌同辭】○汶水湯湯【音傷○疏汶北是魯地襄公當入魯境防文姜於此水經注汶水又南逕鉅平縣故城東而西南流城東有魯道詩所謂魯道有蕩也汶上夾水有文姜臺】行人彭彭【音邦○多貌】魯道有蕩齊子翺翔○汶水滔滔行人儦儦【音標○眾貌】魯道有蕩齊子遊敖序載驅齊人刺襄公也無禮義故盛其車服疾驅通道大都與文姜淫播其惡於萬民焉【左傳魯莊公二年冬夫人姜氏享齊侯於祝丘五年如齊師七年春防齊侯於防冬防齊侯於谷】

王志長曰曰豈弟曰翺翔則徜徉自得並慙沮之意而無之曰行人彭彭曰行人儦儦則禽獸之事公然與眾人徴逐爲之矣序所云播其惡於萬民也○襄公疾驅其車以防文姜文姜疾發防之箋疏解同集傳作文姜乘此車來防襄公非是以經云簟茀朱鞹簟茀乃諸侯車飾

載驅四章章四句

猗【於宜反音伊】嗟昌兮頎而長【疏其形狀頎然而長好】兮抑若揚兮【抑而揚言髙下有節嫻於容止也】美目揚【疏美日揚兮目揚皆美傳解揚爲眉蓋以眉毛揚起故名眉爲揚集傳則云目之動】兮巧趨蹌兮射則臧兮○猗嗟名【傳目上曰名集傳名猶稱也辧詳考異】兮美目淸兮儀旣成兮終日射【音石】侯不出正【音徵○傳二尺曰正疏正之言正也射者內志正則能中又鳥名齊魯之間名題肩爲正正鳥之捷者射之難中故以中爲雋】兮展我甥兮○猗嗟孌【讀音鏈】兮淸揚【目淸眉揚】婉【讀許願反音絢】兮舞則選【去聲○箋選謂於倫等最上也】兮射則貫【讀扃縣反音眷】兮四矢反【讀孚絢反音變古音考讀去聲○四矢乘矢也儀禮司射搢三而挾一个射禮一發四矢謂之井儀鄭云四矢皆復故處言常中正鵠○王志長曰不出正兮言其巧也射則貫兮言其力也四矢反兮巧之中又有巧兮所以詳言其射之臧也】兮以禦亂【讀靈眷反音戀】兮

序猗嗟刺魯莊公也齊人傷魯莊公有威儀技藝然而不能以禮防閒其母失子之道人以爲齊侯之子焉【公羊傳夫人譖公於齊侯公曰同非吾子齊侯之子也齊侯怒與之飲酒於其出也使彭生拉幹而殺之】母亂而責子故其辭比敝笱爲婉三章皆以猗嗟發嘆歷數莊公之美正見其所不足○或問趙氏制其僕禦之說莊公能行乎曰不能也考莊公之立止十五嵗慶父叔牙季友皆桓公子慶父庶兄也其才不在人下叔牙又佐之莊公特以母之貴壓於其上其得立也蓋齊襄爲之援也文姜方挾舅氏以制其子莊公而讎齊制母焉則國非其有也安能不俯首帖耳惟母欲之是徇乎哉或曰莊公之受制於母以其重視此魯國也使公能敝蹝千乘以復讎大義求見正於天子遜國慶父而已去之庶可以有辭於天下𨿽然當時周天子果能命方伯連率出六師以問齊襄之罪乎慶父君魯叔牙必蹶起而爭之魯難寧有已乎然則爲莊公者誠無計以處此也

猗嗟三章章六句

詩經通義卷三

欽定四庫全書

詩經通義卷四

吳江朱鶴齡撰

魏

按魏爲晉獻公所滅詩皆未滅時作公行公路𨿽晉官或魏亦嘗有之○儉太過則褊嗇褊嗇之流爲好利好利之流爲重斂魏風以葛屨始以碩防終亦勢使然乎

糾糾【音九○郝敬曰糾糾旣敝而繚之】葛屨可以履霜【箋葛屨賤皮屨貴魏俗至冬謂葛屨可以履霜利其賤也】摻摻【音纎楊旭曰摻乃防字之俗書】女手可以縫裳【箋女未三月未成爲婦魏俗使未三月婦縫裳利其事也】要【音腰】之襋【音棘】之好人服【讀如白○傳好人好女手之人範氏曰女而未婦爲容好者也服鄭訓整治謂屬著之】之○好人提提【安詳審諦】宛然左辟【音避○疏婦至門夫揖而入此好人宛然而左還辟之不敢當主故就客位】佩其象揥【注見鄘風陳祥道曰以象骨搔首因以爲飾名之曰揥蓋有事則爲飾無事則佩之】維是褊心是以爲刺

序葛屨刺褊也魏地陿隘其民機巧趨利其君儉嗇褊急而無徳以將之

王志長曰禮者上下有章而已矣當時魏之卿大夫皆習其君之教而爲褊急無禮之行故以爲刺也詩曰佩其象揥則非士庶以下可知夫管大夫之難爲上與晏大夫之難爲下其不可立教一也不然儉爲美徳立國之先務也而何刺焉○朱傳解首章本用毛鄭惟好人異耳好人卽縫裳之女【蘇傳婦人旣嫁未廟見猶稱女】如此解於下章左辟象揥語方順左辟婦入門避夫不敢當尊也象揥婦人之盛飾言女子始嫁治其禮儀如此而遽可使之縫裳要襋以自服歟魏俗如此由其用心褊急吾是以刺之序刺其君意只見之言外朱子疑縫裳之女所作而以好人爲大人則佩其象揥如何作男子之服

葛屨二章一章六句一章五句

彼汾【音文○蘇傳汾水出於晉其流入魏】沮【去聲】洳【音孺】言采其莫【音暮○菜也陸璣疏莖大如著節節一葉今人繅以取繭緒其味酸而滑子如楮實而紅】彼其【音記】之子美無度美無度殊異乎公路○彼汾一方言采其桑彼其之子美如英【讀如央○艸木英華】美如英殊異乎公行【音杭】○彼汾一曲言采其藚【音續○菜也爾雅藚牛唇如續斷寸寸有節拔之復生郭璞注毛詩傳雲水蕮也陳啟源曰陸璣疏云藚今澤蕮也葉如車前而大味亦如之郭璞注爾雅不用其說而於蕍蕮下注云今澤蕮是明以陸疏爲非矣正義兼存兩說而不置辧呂記朱傳因之嚴緝取郭說辧之甚詳】彼其之子美如玉美如玉殊異乎公族【疏公路與公行一也變文以韻句爾以其主君路車則謂之公路以其主兵車行列則謂之公行其公族則適子爲之掌君公族】

序汾沮洳刺儉也其君儉而能勤刺不得禮也【疏云王肅孫毓皆以爲大夫采菜崔靈恩集注其君作其君子釋文亦作其君子云一本無子字】

汾沮洳三章章六句

園有桃其實之殽心之憂矣我歌【合曲】且謡【徒歌】不知我者謂我士也驕【王氏曰儉而非之則疑於驕】彼人是哉【讀如賫】子曰何其【音基】心之憂矣其誰知之其誰知之蓋亦勿思○園有棘【棘如棗而多刺陸佃曰大者棗小者棘酸棗棘也】其實之食心之憂矣聊以行國【讀於逼反音役】不知我者謂我士也罔極【範氏曰罔極言責君無已也】彼人是哉子曰何其心之憂矣其誰知之其誰知之蓋亦勿思

序園有桃刺時也大夫憂其君國小而迫而儉以嗇不能用其民而無徳教日以侵削故作是詩也

集傳詩人憂其國小而無政故作是詩○首二句一章托賦所由鄭解最迂謬夫桃賤果也【家語孔子曰果實有六而桃爲下】棘小棗也園有桃園有棘亦可用其實以爲殽爲食興國𨿽小亦可用其政以爲治今彼人不能故中心憂之其曰我士蓋賦詩者士也○嚴緝陳國區區而衡門欲誘掖其君檜至微矣而羔裘欲其君自彊於政治與園有桃意同蓋國無不可爲患其君不能爲耳此孟子告滕文意也

此與前篇二詩皆刺而所刺之故終不明言鄭氏卽以采莫采桑采藚及殽桃食棘爲刺儉嗇則失興意矣

園有桃二章章十二句

陟彼岵【音戶○爾雅岵山有艸木】兮瞻望父兮父曰嗟予子行役夙夜無已上【尙通】愼旃哉猶來無止【猶傳訓可未詳無止集傳二說俱通】○陟彼屺【音起○爾雅屺山無艸木○按毛傳岵屺與爾雅正反疏云傳寫之誤集傳從毛】兮瞻望母【讀如米】兮母曰嗟予季行役夙夜無寐上愼旃哉猶來無棄【呂記無棄言無棄我而不歸也】○陟彼岡兮瞻望兄【讀如荒】兮兄曰嗟予弟行役夙夜必偕【讀舉裏反音幾】上愼旃哉猶來無死序陟岵孝子行役思念父母也國迫而數【音朔】侵伐役乎大國父母兄弟離散而作是詩也【鄭譜與秦晉鄰國日見侵削疏春秋桓四年傳秦師圍魏是秦師數伐之】

鄭箋作思其父母兄之戒較朱傳想象思己之言更有味

陟岵三章章六句

十畝【疏古一夫百畆今云十畝魏𨿽削小未必卽然舉十畝以諭其陿隘耳張子曰周禮國郛之外有聽爲場圃之地者疑家授十畝以毓艸木按二說不同集傳用張說東萊云正使周制果家賦園廛十畝魏之小豈容尙守古法詩所云十畝特甚言之耳未可爲定數也】之間兮桑者閒閒兮【疏田中不得有桑此言桑者民之所便𨿽田亦樹之】行與子還【音旋】兮○十畝之外【讀五墜反音義古音考音意云吳棫讀】兮桑者泄泄【音異】兮行與子逝兮【疏還兮相呼而共歸逝兮相呼而共往】

序十畝之間刺時也言其國削小民無所居焉【疏謂土田陿隘不足耕墾非謂民無居宅也】

水經注故魏國城南西二面距河僅二十餘里北去首山可十餘里處河山之間土田迫隘故著十畝之詩

閒閒泄泄毛氏訓往來多人以見國之削小此解未安朱子謂政亂國危賢者不樂仕其朝思相率歸於農圃語意豁然蓋本之潁濵

十畝之間二章章三句

坎坎伐檀【讀徒沿反音田】兮寘之河之幹【讀居焉反音肩】兮河水淸且漣【按魏在晉之南河曲董氏云河濁而在岸之幹之側之滣者則淸也毛傳伐檀以俟世用若俟河水之淸漣解太紆僻故集傳不從然集傳之解亦有未安伐檀河幹本卽所居以起興耳何必雲河水淸漣車無所用欲自食其力而不可得哉】猗【兮同】不稼不穡胡取禾三百廛【疏地官遂人云夫一廛田百畝揚雄傳有田一廛晉灼注謂有宅一廛則其田百畝也按三百廛謂一夫百畝之稅三百言其多】兮不狩不獵胡瞻爾庭有縣【音】貆【音暄○爾雅貉子曰�】兮彼君子兮不素餐【讀如千】兮○坎坎伐輻【音偪讀筆力反音偪○說文輻輪轑謂車輪中木之直指者】兮寘之河之側兮河水淸且直【蘇傳水平則流直】猗不稼不穡胡取禾三百億【疏三百億與三百廛三百囷相類若爲釡斛之數則太多故爲禾秉之數秉猶把也謂刈禾之把數】兮不狩不獵胡瞻爾庭有縣特【獸三嵗】兮彼君子兮不素食兮○坎坎伐輪兮寘之河之滣【音唇】兮河水淸且淪【爾雅小波爲淪】猗不稼不穡胡取禾三百囷【丘倫反音髠】兮不狩不獵胡瞻爾庭有縣鶉【音純○防屬】兮彼君子兮不素飱兮

序伐檀刺貪也在位貪鄙無功而受祿君子不得進仕爾

呂記伐檀之君子不能進仕悠然於河幹已爾國人見君子在此而小人在位者如彼乃責之曰汝未嘗稼穡禾何爲積汝未嘗狩獵獸何爲來汝獨不見河幹之君子義不素餐親伐檀以自給者乎此蓋旁觀者之辭

郝敬曰朱子攺爲美君子之不素餐非也不稼穡而取禾不狩獵而縣貆此無功受祿之比嘆君子之不素餐正所以刺小人也

伐檀三章章九句

碩防【陸璣疏河東有大防能人立食人禾苗人逐則走入樹空中亦有五技或謂之雀防孔疏主此說】碩防無食我黍三嵗貫【音慣】女【音汝】莫我肯顧逝將去女適彼樂【音洛】土【王志長曰三嵗貫汝而後去以見其非恝也適彼樂土而無擇焉蓋去汝則無往非樂土也】樂土樂土爰得我所○碩防碩防無食我麥三嵗貫女莫我肯徳【箋言莫肯施徳於我】逝將去女適彼樂國樂國樂國爰得我直【嚴緝直猶伸也受抑於此而欲伸於彼也】○碩防碩防無食我苗【謝氏曰食黍不足而食麥食麥不足而食苗苗者禾方樹而未秀者也食至於此以比其貪之甚】三嵗貫女莫我肯勞【範氏曰莫我肯勞者不以我爲勞也】逝將去女適彼樂郊樂郊樂郊誰之永號【音豪○張氏曰誰之永號言我將去爾而適樂郊當誰復長號於爾之土者乎猶有未忍絕者焉此可以見其情也】

序碩防刺重斂也國人刺其君重斂蠶食於民不修其政貪而畏人若大防也【解頥新語蠶之食葉無時而厭食盡方已諭重斂者莫切於此防之食物且食且驚四顧不寧諭貪畏者莫切於此】

辯說此托碩防以刺其有司也

碩防三章章八句

唐

叔虞封唐侯其地在晉陽子燮更號晉十七傳爲曲沃武公所並唐久更爲晉而猶存舊名者以其風俗有陶唐之遺

蟋蟀在堂嵗聿其莫【音暮】今我不樂【音洛】日月其除【去聲】無已大【音泰】康職思其居【陳啟源曰職主也主思其所居之事注疏解本渾成集傳云顧念其職之所居則職字當略斷歐陽義於次章云不廢其職事而更思其外則句法尢破碎】好【去聲】樂無荒良士瞿瞿【音句】○蟋蟀在堂嵗聿其逝今我不樂日月其邁【讀力制反音厲】無已大康職思其外【讀如義吳棫讀若志○箋謂國外至四境歐陽義職思其外者廣周慮也謂思慮常在事外】好樂無荒良士蹶蹶【音桂古音考音躓云沈約讀】○蟋蟀在堂役車其休今我不樂日月其慆【讀佗侯反音偸古音考音由】無已大康職思其憂【思其可憂之事】好樂無荒良士休休【何楷曰休休爾雅以爲儉也樂而不淫不願乎外皆儉意也此瞿瞿蹶蹶之本舊以安閒解之末盡】序蟋蟀刺晉僖公也儉不中禮故作是詩以閔之欲其及時以禮自虞【娛同】樂也此晉也而謂之唐本其風俗憂深思逺儉而用禮乃有堯之遺風焉

序云儉不中禮舉其風俗之舊而言也欲其及時三章上四句是也以禮虞樂下四句是也太儉逼下故欲其自樂樂過恐失之淫故欲其節以禮序說無可疑者特所云刺晉僖公不知何據朱子謂特以諡得之考諡法小心畏忌曰僖非惡諡也嵗暮而始爲樂則一嵗之中其固陋廢禮者必多矣序所爲刺意在此乎朱傳攺爲民間嵗晚行樂之詩說亦可從蓋國儉示禮其義原通行於上下耳○張氏曰僖公徒從事儉嗇而不知以禮爲國專務於小者而思慮不能及逺故詩人閔之先欲開廓其心胸謂嵗且晚矣不可不念所以自樂然樂不可過甚也於是而思我之所當思者夫有以自樂庶幾舒泰和豫而無拘迫之患樂而無荒則能周旋四顧而所憂者必得凡夫政之所當務與患之所當防者斯可次第而理矣○呂記是詩欲僖公之自娛樂而曰無已大康好樂無荒無乃大早計乎凡人之情解其拘者或失之縱廣其儉者易流於奢故疾未已而新疾復生者多矣信乎唐風之憂深思逺也

蟋蟀三章章八句

山有樞【刺楡也陸璣疏鍼刺如柘葉如楡爲茹美】隰有楡【嚴緝楡有十種葉皆相似皮及理異此楡蓋總言之耳不知指何楡也集傳舉白枌乃楡之一種】子有衣裳弗曳弗婁【呂記力俱反音閭】子有車馬弗馳弗驅宛其死矣他人是愉○山有栲【音考讀去九反音糗疏云許愼正讀如糗今人失其本音○爾雅栲山樗郭璞曰色小白生山中栲似樗亦似漆俗云櫄樗栲漆相似如一詩詁今山間有木生子如橡栗而無�韜呼如栲平聲亦曰栲�】隰有杻【音紐○一名檍說文梓屬徐鍇曰二月花白子似杏今官園種之名萬嵗樹謝朓詩風動萬年枝是也】子有廷內弗灑弗埽【讀如叟】子有鐘鼓弗鼓弗考【讀如糗】宛其死矣他人是保【讀如防古音考音剖】○山有漆隰有栗子有酒食何不日鼓瑟且以喜樂【音洛】且以永日宛其死矣他人入室

序山有樞刺晉昭公也不能修道以正其國有財不能用有鐘鼓不能以自樂有朝廷不能灑埽政荒民散將以危亡四鄰謀取其國家而不知國人作詩以刺之也呂記詩人豈眞欲昭公馳驅飲樂者哉蓋曰是物也行且爲他人所有曽不若及今爲樂之爲愈所以激發之非勸其爲樂也呂祿棄軍其姑呂嬃悉出珠玉寶器散堂下曰毋爲他人守也乃此詩之意也末章尢可見嚴緝此非勸昭公爲樂也謂可惜此衣裳車馬將爲他人所有欲以覺悟昭公托言何不曳婁馳驅耳昭公若得其言外之意必瞿瞿然懼汲汲然思爲防患者何暇曳衣裳驅車馬事鐘鼓琴瑟以爲樂哉○唐俗儉嗇不應此詩忽作曠達語序以爲刺昭公可信也特後序不能修道以下語太繁雜耳是時曲沃成師勢盛昭公不能制日就危亡故詩人作此以諷之其辭不直斥昭公托爲同儕相告語者憂危之情最爲迫切朱子乃以爲答蟋蟀之詩相勸行樂若然不過如後世將進酒箜篌引來日大難之類此何闗於理亂者而夫子錄之乎○郝敬曰朱子辧說謂此詩之辭非臣子所加於君父夫風之作不知所起也作者隠其端而聞者忘其譎故曰言之者無罪若論臣子施於君父何但辭不可倨卽刺亦豈可乎夫人有性情則不能無好惡有好惡則不能無美刺有美刺則其辭不得不深切故有雄狐碩防之譬而非詈有狂且狡童之呼而非侮必如朱說欲明忠厚之義反開世主惡謗之端而詩人之志幾乎窮矣山有樞三章章八句

揚之水白石鑿鑿【鑿鑿集傳訓巉巖貌謂石如鑿成也歐陽義揚之水其力弱不能流移白石以興昭公微弱不能制曲沃而桓叔之彊如白石鑿鑿然見於水中】素衣朱襮【音博○嚴緝冕服絲衣中衣用素素絲也疏釋器黼領謂之襮孫炎曰繡刺黼文以褗領郊特牲繡黼丹朱中衣大夫之僭禮也大夫服之爲僭知諸侯當服之也中衣者朝服祭服之裏衣○以素絲爲裏衣其領繡刺爲黼色丹朱】從子於沃【讀郁博反音握○漢地理誌聞喜縣故曲沃】旣見君子云何不樂【音洛】○揚之水白石皓皓素衣朱繡【讀先妙反音嘯】從子於鵠【讀居號反音告○曲沃邑也疏晉封桓叔其都在曲沃其旁更有邑】旣見君子云何其憂【讀一笑反音要】○揚之水白石【何楷曰言桓叔篡晉之謀已成如白石在淸水中昭然可見所謂司馬昭之心路人知之也】我聞有命【讀如民】不敢以告人

序揚之水刺晉昭公也昭公分國以封沃沃盛彊昭公微弱國人將叛而歸沃焉【左傳晉昭侯封其叔父成師於曲沃師服諫曰天子建國諸侯立宗今晉甸侯也而建國本旣弱矣其能久乎成師卒諡曰桓叔】

嚴緝考史是時將叛者潘父之徒而已國人拳拳於昭公無叛心也後序之言過矣又曰時沃有篡晉之謀故此詩設爲國人從沃之言以深警之有命言桓叔命其徒以舉事禍將作矣我聞其事不敢以告人也言不敢告人者乃所以深告昭公蓋反其辭以見意也諸家皆謂國人助之而匿其情引陽生夜至齊國人知之而不言爲比【見集傳】晉人之心異於齊也自桓叔至武公屢得志矣而晉人終不服相與攻而去之其後更六世逾六七十載迫於王命而後聽在昭公之初晉人之心豈從沃哉若助桓叔而匿其情則此詩不當作亦旣形之於詩使采風者颺之以諷其君矣安在其爲匿之也

揚之水三章二章章六句一章四句

椒聊【椒聊之聊本語助何楷曰按爾雅朹檕梅朻者聊謂檕梅名朹其朻者名聊也朻說文云髙木聊卽朹之髙者郭璞云朹狀如梅子如指頭赤色似小柰可食舊說以聊爲語助辭似非文理愚按爾雅朻者聊郭注未詳今姑錄其說待考朹音求朻與摎同】之實蕃衍盈升【箋椒性芬香而少實一梂之實蕃衍盈升以興桓叔晉君之支別耳今其子孫眾多將日以盛】彼其【音記】之子碩大無朋【言無比】椒聊且【音疽】逺條且【陳氏曰是椒也其條逺矣言子孫將大也】○椒聊之實蕃衍盈匊【音掬○陸佃曰兩手爲匊兩匊爲升宋董氏引崔靈恩集注以爲匊大於升云古升上徑一寸下徑六分深八分陳氏呂氏亦言二升曰匊】彼其之子碩大且篤椒聊且逺條且

序椒聊刺晉昭公也君子見沃之盛彊能修其政知其蕃衍盛大子孫將有晉國焉

嚴緝其辭皆言桓叔之彊而其意實憂昭公之弱言在此而意在彼也○惟意主昭公故稱桓叔爲彼其之子彼其者外之之辭

椒聊二章章六句

綢繆束薪【傳男女待禮成若薪芻待人事而後束故借以起興疏綢繆者束薪之狀蘇傳合異姓以爲婚姻如錯取眾薪以束之耳蓋薪之爲物釋之則解必綢繆固之而後可望其合也】三星【按心宿三星似連珠而稍曲中獨明卽大火也左傳火出於夏爲三月】在天【讀如吞○始見東方】今夕何夕見此良人子兮子兮如此良人何○綢繆束芻【讀側九反音走】三星在隅【讀語口反音偶○東南隅】今夕何夕見此邂逅【傳邂逅解說之貌按解說音蟹悅】子兮子兮如此邂逅何○綢繆束楚三星在戶【月令季夏之月昏火中是心星直戶】今夕何夕見此粲【傳三女爲粲大夫一妻二妾】者【讀章與反音渚】子兮子兮如此粲者何

序綢繆刺晉亂也國亂則昏姻不得其時焉

疏昏姻之禮必在仲春今晉國之亂昏姻皆後於仲春之月在天謂三月之末四月之中在隅謂四月之末五月之中在戶謂五月之末六月之中三章歷言其失以刺之○呂記三星見則非昏姻之時在天在隅在戶隨所見而互言之不必以爲時之先後○朱傳解此詩與序意本合蓋惟男女失時益見遂其昏姻者之可樂也三星毛作參【十月始見】鄭作心【三月見東方】朱子從鄭而專主建辰之月言之則化前人之拘固矣毛鄭所說昏期各異呂記亦從鄭惟嚴緝從毛李氏主毛說【說苑載越人歌今夕何夕兮得與搴舟水流正用此詩今夕何夕語不可云不得見而思之也】

綢繆三章章六句

有杕【音第○杕特生】之杜【說文杜甘棠也白者棠赤者杜郭云今杜棃】其葉湑湑【上聲○湑湑言潤澤】獨行踽踽【音矩】豈無他人不如我同父嗟行之人胡不比【音避】焉人無兄弟胡不佽【音次】焉○有杕之杜其葉菁菁獨行睘睘【音瓊】豈無他人不如我同姓【王氏曰同姓𨿽非同父猶愈於他人】嗟行之人胡不比焉人無兄弟胡不佽焉

序杕杜刺時也君不能親其宗族骨肉離散獨居而無兄弟將爲沃所並爾

郝敬曰晉自昭公被弒與沃五世相攻宗族離叛公室孤立故詩人以杕杜特生比晉椒聊蕃衍比沃一盛一衰比晉將折而入沃也如王風葛藟鄭風揚之水皆親戚叛之所以不振安得目爲泛泛行道之語乎

呂記杜𨿽特生而此詩方言其葉湑湑其葉菁菁卽非以比晉君不親宗族也蓋言公室枝葉凋殘曽杕杜之不若也二語是反興獨行踽踽言孤立無親豈無他人不如我同父言他人之不足恃也嗟行之人胡不比焉人無兄弟胡不佽焉言苟以他人爲可恃則彼行道之人胡不自相親比也凡人無兄弟者胡不外求佽助也蓋深曉晉君以行道之人必不相親比苟非兄弟必不相佽助信乎他人之不如我同父也○東萊蓋主序說然序首云刺時也未見必刺晉君將爲沃並句恐後之講師益之夫曲沃固晉之同姓族屬猶未逺也其以孽傾宗必欲篡奪之而後已豈其君不能親親之過哉失在甸侯建國卒至尾大不掉耳詩人不當以不能親親爲弱主罪若謂曲沃之外別有宗族書傳又無明文朱子作人無兄弟而自傷是矣所云求助於人則不然夫詩已明言不如我同父不如我同姓求助於人者立言固若是乎吾意此詩當與常棣凡今之人莫如兄弟同讀言行路之人決無相比相佽之理所以勸人之篤於同气也杕杜二章章九句

羔裘豹袪【溫公書儀注袪今袖口也袂今袖也】自我人居居【嚴緝自從也言爾從我眾人處居居然傲狠何楷曰居古通作倨漢書郅都傳丞相條侯至貴居】豈無他人維子之故【顧夢麟曰祛葉起據以就故字遵大路已然且居葉斤禦則似倨傲之倨更與注疏理合】○羔裘豹褎【同袖】自我人究究豈無他人維子之好【去聲讀如鱟古音考休去聲】

序羔裘刺時也晉人刺其在位不卹其民也

疏爾雅注云居居不狎習之惡究究窮極人之惡懷惡而不與民相親是不狎習也用民力而不憂其困是窮極人也大夫於民如此我豈無他人可歸往乎維子之故舊恩好不忍去耳○北風刺虐則云攜手同行碩防刺貪則云適彼樂國此詩之情篤摰如此信乎唐風之厚也

羔裘二章章四句

肅肅鴇【音保○疏鴇鳥連蹄性不樹止樹止卽爲苦】羽集於苞栩【音許○今櫟樹陸璣曰徐州人謂櫟爲杼或又謂之栩陳啟源曰唐之苞栩秦之苞櫟皆有柞櫟之名說詩者不明言兩木嘉祐本艸指爲一木亦莫辧其非惟詩緝云詩有二柞櫟爾雅栩杼唐風之苞栩是也爾雅櫟其實梂秦風之苞櫟是也大全於唐風不引栩杼而引櫟實梂誤甚】王事靡盬【音古○董氏曰說文煮海爲鹽煮池爲盬盬苦而易敗故傳以不堅固訓之按說文云河東鹽池袤五十一里廣七里周一百十六里河東正晉地陳氏曰春秋之初諸侯猶以王命徵役故曰王事靡盬言王事不可以不堅固】不能蓺稷黍父母何怙【音戶】悠悠蒼天曷其有所○肅肅鴇翼集於苞棘王事靡盬不能蓺黍稷父母何食悠悠蒼天曷其有極○肅肅鴇行【音杭】集於苞桑王事靡盬不能蓺稻粱父母何嘗悠悠蒼天曷其有常【範氏曰曷其有常者思得休息以反其常厭亂之甚也】序鴇羽刺時也昭公之後大亂五世君子下從徵役不得養其父母而作是詩也【箋大亂五世者昭公孝侯鄂侯哀侯小子侯也事見左傳陳啟源曰鄭氏以昭公孝侯鄂侯哀侯小子侯爲五世此非也序旣云昭公之後自不應並數昭矣朱子初說不數昭而數緍最爲得之緡在位二十八年視前數君獨久其時豈得無亂又滅緡之後曲沃始繼晉而作無衣之詩不容言晉亂者反闕緡而不數也】

按綢繆以下四詩序不言刺何君孔氏槪判爲昭公詩非也至以鴇羽爲追刺昭公尢不然

鴇羽三章章七句

豈曰無衣七兮【周禮司服侯伯服鷩冕而下七章如公之服注鷩謂華虫以下其衣三章其裳四章】不如子之衣安且吉兮○豈曰無衣六兮【王氏曰六者子男之服也子男之服以五爲節而云六者天子之卿六命與子男同服故也○按集傳變七言六者不敢必當侯伯以得受六命比天子之卿爲幸此全用鄭箋疏云鄭以大車詩毳衣如菼是子男入爲大夫得服毳冕知侯伯入爲卿士依其本國之命不服六章之衣故云謙也何子引典命天子之卿六命出封加一等晉侯爵出得七命則入爲王卿正當得六命此與疏說相反且晉文侯輔平王本侯伯也豈以天子之卿出封者耶】不如子之衣安且燠【音郁】兮

序無衣美晉武公也武公始並晉國其大夫爲之請命乎天子之使而作是詩也【疏左傳桓八年王使立緡於晉至莊十六年云王使虢公命曲沃伯爲晉侯不言滅晉之事晉世家晉侯緡立二十八年曲沃武公伐晉滅之盡以其寶器賂周釐王王命曲沃武公爲晉侯計緡以桓八年立至莊十六年乃得二十八年然則虢公命晉侯之年始並晉也虢公未命晉之前有使適晉晉大夫就之請命】

辯說此詩若非武公所作以述其賂王請命之意則詩人所作以著其事而陰刺之耳序以爲美之是奬姦誨盜非所以教也○按序本言武公之大夫作此以美武公猶秦風之車駟鐵云爾豈謂編詩者以是爲美乎○戴氏曰武公恃其彊大旣欲假重於周又不肯少屈於周故已不請命使其大夫風天子之使而取之其辭傲然【與劉仁恭旌節吾自有之但求長安本色耳語意相類】呂記喬琳爲朱泚吏部尙書選人白前所注某官不便琳曰足下謂此選竟便乎朱泚𨿽有吏部選而不可謂之便晉國𨿽有冕服苟無天子之命亦不可謂之安且吉安且燠也琳之爲泚臣王師復振旦夕誅滅宜其發此言若武公之篡當周之衰𨿽以枝代宗豈卽有禍是詩之作乃其中心大有不安爾仲尼錄之所以見民彜之不可澌滅而王綱之猶可舉也以史記左傳考之平王二十六年晉昭侯封成師於曲沃專封而王不問一失也三十二年潘父弒昭侯欲納成師而王又不問二失也四十七年曲沃莊伯弒晉孝侯而王又不問三失也桓王二年莊伯攻晉王非特不能討曲沃反使尹氏武氏助之及曲沃叛王王尙能命虢伐曲沃立晉哀侯使其初師出以正豈至此乎四失也十三年曲沃武公弒晉小子侯王𨿽不能卽討明年猶能命虢仲立哀侯之弟緡於晉又明年猶能命虢仲芮伯梁伯荀侯賈伯伐曲沃至是武公篡晉僖王反受賂命之爲諸侯五失也以此五失觀之則禮樂徵伐移於諸侯降自大夫竊於陪臣其所由來者漸矣○鐘惺曰末世天子反爲亂臣所資曹瞞所以終身不廢漢獻

無衣二章章三句

有杕之杜生於道左彼君子兮噬【音逝蘇氏曰噬逝通】肯適我中心好【去聲】之曷飲【去聲】食【音嗣】之【集傳好無葉音未詳】○有杕之杜生於道周彼君子兮噬肯來遊中心好之曷飲食之

序有杕之杜刺晉武公也武公寡特兼其宗族而不求賢以自輔焉

杕杜特生陰寡人不休息故以爲不能求賢之比中心好之曷飲食之風其推誠盡養以來賢也但云刺晉武公則無考朱傳泛言好賢而恐不足以致之亦通

有杕之杜二章章六句

葛生蒙楚蘞【音亷○本艸蘞一名兔荄作藤根如天門冬】蔓於野【讀如墅○程子曰葛生托於物蘞生依於地以興婦人依君子】予美亡此誰與獨處【箋吾誰與居乎獨處家耳】○葛生蒙棘蘞蔓於域予美亡此誰與獨息○角枕粲兮錦衾爛兮予美亡此誰與獨旦【蘇傳物在而夫亡是以感物而思之】夏之日冬之夜【讀如裕】百嵗之後歸於其居【葉音據】○冬之夜夏之日百嵗之後歸於其室

序葛生刺晉獻公也好攻戰則國人多喪矣【獻公伐驪戎又滅耿滅霍滅魏又使太子申生伐東山臯落氏又滅下陽滅虢又敗狄於采桑俱見左傳】

張氏曰𨿽婦人思存者而作然以獻公攻戰不休知其死亡之無日也則斷之以百年之後庶幾得同歸於丘而已其傷之也至矣

葛生五章章四句

采苓【苓見邶風】采苓首陽【疏首陽在河東蒲阪縣南按首山卽雷首山首陽乃雷首山之南】之巓【讀典因反音惇古音考音眞】人之爲言苟亦無信【箋首山之上信有苓美然今之采者未必於山而人每信之諭事有似而實非】捨【上聲】旃捨旃苟亦無然人之爲言胡得焉○采苦【苦菜卽荼見邶風】采苦首陽之下【讀音戶】人之爲言苟亦無與【許與】捨旃捨旃苟亦無然人之爲言胡得焉○采葑【葑見邶風】采葑首陽之東人之爲言苟亦無從捨旃捨旃苟亦無然人之爲言胡得焉

序采苓刺晉獻公也獻公好聽讒焉

朱子曰獻公好聽讒言觀驪姬譖殺太子及逐羣公子之事可見也【此見呂記集傳止云刺聽讒】

呂記采苓采苦采葑不曰郊野而曰首陽者興采聽之當逺也孔子以譖愬不行爲逺不輕聽易動而徐觀其是非惟逺者能之○苓生隰苦生田野葑生圃今必曰生首陽則駕虛之辭耳故以興讒言之不可信胡得焉言徐察其言從何而得之漢昭帝悟燕王上書之詐蓋察其書所由來也輔氏曰進讒者不畏人之不聽而畏人之能審一時不聽彼將浸潤而入之以祈於必聽惟審察則無由而進此止讒之法也采苓三章章八句

秦

按季札觀樂以秦風爲夏聲夏者大也大則將有中國夫子蓋憂之也春秋錄秦僅等吳楚而詩則以秦風次魏唐帝王之都之後其知微也夫○沈守正曰夫子刪書而以秦誓殿知代周者秦也刪秦風而以寺人之令冠知亡秦者寺人也

有車鄰鄰有馬白顚【讀如惇一音眞】未見君子寺人之令【平聲】○阪【說文阪山脇也或云卽隴阪】有漆隰有栗旣見君子並坐鼓瑟今者不樂【音洛】逝【卽日月逝矣之逝】者其耊【音垤讀地一反音突古音考讀如侄】○阪有桑隰有楊旣見君子並坐鼓簧今者不樂逝者其亡序車鄰美秦仲也秦仲始大有車馬禮樂侍禦之好焉【疏秦仲以字配國者附庸未得爵命無諡可稱】

史記秦自非子封爲附庸曾孫仲入爲宣王大夫按禮天子之大夫視伯於是始有車馬寺人與諸侯同故秦人創見而誇美之

呂記旣見君子並坐鼓瑟簡易相親之俗也今者不樂逝者其耋悲壯感嘆之气也秦之彊以此而止於爲秦者亦以此

車鄰三章一章四句二章章六句

駟驖【音鐵】孔阜六轡在手【疏叔於田兩驂如手謂馬之進退如禦者之手故爲禦之良此言六轡在手謂禦人執轡在手而已不煩控制故爲馬之良也陳祥道曰駟馬八轡詩言六轡者駕馬之法遊環以止驂馬之外出脇驅以止驂馬之內入有脇驅則驂馬之內轡無所施繋於軾前而已所以言六轡也】公之媚子從公於狩○奉時辰牡【奉謂翼之也翼者驅獸而聚之一處疏傳引冬獻狼等出天官獸人文獸之供食各有其時故謂之辰牡】辰牡孔碩公曰左之【逐禽由左董氏曰五禦之法三曰逐禽左自左膘而射之達於左腢爲上殺】捨【上聲】拔【音鈸】則獲【傳拔矢末也疏以鏃爲首故拔爲末】○遊於北園【傳北園園近在國北】四牡旣閒【葉胡田反音】輶【音由】車【箋輶車驅逆之車疏夏官田僕掌設驅逆之車注驅驅禽使前趨獲逆禦還之使不出圍】鸞鑣【和鸞皆鈴也毛云和在軾鸞在鑣鄭以爲戎車鸞在鑣乘車鸞在衡置鸞於鑣異於乘車也埤雅鸞鑣異於乘車者驅逐之車尙輕疾故也】載獫【音險○長喙】歇驕【短喙○此章朱子解大勝毛鄭陳啟源曰以輶車載田犬其說始於文選張銑注】

序駟驖美襄公也始命有田狩之事園囿之樂焉【始命命爲諸侯也平王封襄公爲諸侯賜之岐西之地】

按禮諸侯之君乃得順時遊田治兵習武取禽祭廟附庸未成諸侯其禮則闕前篇美仲故但誇其車馬禮樂侍禦此篇美襄公故盛稱其田獵園囿序說各有當也

首章言往狩之事次章言方狩之事末章言畢狩而遊觀之事

駟驖三章章四句

小戎【兵車駕兩馬者】俴【音踐】收【淺短其軫】五楘【音木】梁輈【音舟○輈車轅卽軏也輈上曲勾衡衡橫輈下輈形若屋梁然車之進退以輈爲主恐其易折故束以皮五處因以爲飾】遊環脇驅【讀如去又居錄反音匊郝音丘○箋遊環者靷環在背上無常處貫驂之外轡以禁其出脇驅者著服馬之外脇以止驂之入】陰【傳陰軌也按軌應作軓車軾前曰軓】靷【驂馬之首當服馬之胸胸前有靷皮爲之】鋈【音沃】續【讀辭屢反音薴又如字○詩詁靷所以引車續者續靷端也靷之一端系於陰板續以環沃白金爲飾】文茵【音因○虎皮褥】暢轂【讀居防反音故又如字○說文轂輻所湊也朱氏曰轂所以貫車輪者兵車長轂】駕我騏【音其】馵【音注又之六反音足郝音竹○疏色靑黒曰綦馬名騏知其色作綦文釋畜云馬右足白驤左足白馵】言念君子溫其如玉在其板屋【漢地理誌天水隴西山多林木民以板爲屋】亂我心曲【此章古音略作三換韻以收輈爲一韻驅續馵玉爲一韻屋曲爲一韻六帖云通章止兩換韻收輈一也驅音去續音緒馵如字玉音裕曲讀去聲共一韻也郝氏亦作兩換韻而不同收輈驅一也續轂馵玉屋曲皆讀入聲二也按郝氏說覺自然止葉驅馵二字耳驅讀丘本古音】○四牡孔阜六轡在手騏駵【音畱從卯誤卽驊驑之驑】是中【讀居仍反音蒸○顧炎武曰中字不入韻集傳葉諸仍反非古人之字必有定音非盡字而可葉也若中字止有竹衝竹仲二反或通爲仲字古今惟此三音而已集傳於桑中葉諸良反於此篇又葉諸仍反何中字之多音耶○愚按劉貢父詩話云闗中以中爲烝據此則朱子之葉亦非無本意者其方音歟】騧【音】驪是驂【讀疏簮反音森○箋中中服也驂兩騑也疏車駕四馬在內兩馬謂之服在外兩馬謂之騑】龍盾之合【黃震曰盾狹車廣一盾不足爲衞故須合載非止防其破毀也與二矛重弓意不同】鋈以觼【音厥】軜【音納○疏鋈以觼軜謂白金飾皮爲觼以納物也四馬八轡而經言六轡明有二轡當系之驂馬欲入則偪於脇驅內轡不須牽挽故知軜者納驂內轡系於軾前其系之處以白金爲觼也】言念君子溫其在邑【讀於合反音匼】方何爲期【期歸期】胡然我念之○俴駟【傳俴駟四介馬也韓詩駟馬不著甲曰俴駟正相反集傳從鄭】孔羣【甚和】厹【音求】矛【三隅矛】鋈錞【音隊讀朱倫反音諄○曲禮注矛鋭底曰鐏取其鐏地平底曰鐓取其鐓地】蒙伐【疏厖蒙同音雜色也楯有大小櫓是大盾故以伐爲中幹】有苑【讀如氳○苑文貌】虎韔【音暢】鏤【音漏】膺【疏其弓則有虎皮之其馬則有金鏤之膺膺胸也何楷曰鏤膺上下皆言弓不應訓爲馬當胸帶飾按弟子職執箕膺揭此乃以虎皮爲弓室而以金鏤飾其胸也與采芑崧髙韓奕之鏤膺不同】交韔二弓【讀姑反】竹閉緄【音衮】縢【音滕○陳祥道曰防以閉之故亦謂之閉緄以系之故亦謂之紲如此納之韣中則可定往來之體無偏反之失矣按弓有閉有韔閉以竹韔以韋閉狀如弓以繩約之然後納之韔中】言念君子載寢載興厭厭【平聲】良人秩秩徳音

序小戎美襄公也備其車甲以討西戎西戎方彊而徵伐不休國人則矜其車甲婦人能閔其君子焉

疏襄公能說以使民故國人忘軍旅之苦而矜誇其車甲婦人無怨曠之憂而閔念其君子詩人序內外之情以美之三章上六句是誇其車甲下四句是閔其君子

此詩集傳備矣首章主言車俴收車軫之制梁輈鉤衡之制遊環脇驅禦驂之制陰靷鋈續驂馬引車之制也兵車故須暢轂騏馵者駕車之馬不必齊毫也二章主言馬騏駵中服也騧驪外驂也龍盾所以蔽車觼軜控驂之轡也三章主言兵器鋈錞矛之飾蒙伐盾之飾虎韔交韔竹閉緄縢弓之飾與制也郝敬曰詩本托興婦人非必婦人自作也

小戎三章章十句

蒹葭【按葭菼蒹葭萑葦諸名皆見詩而難別郭璞云蒹萑之未秀者卽今之荻葭葦之未秀者卽今之蘆嚴緝辧之甚詳】蒼蒼白露爲霜所謂伊人在水一方遡洄從之道阻且長溯遊從之宛在水中央○蒹葭淒淒白露未晞所謂伊人在水之湄溯洄從之道阻且躋溯遊從之宛在水中坁【音遲】○蒹葭采采【讀如泚】白露未已所謂伊人在水之涘溯洄從之道阻且右【讀音以○疏若正與相當行則易到今乃出其右是難至也】溯遊從之宛在水中沚

序蒹葭刺襄公也未能用周禮將無以固其國焉序說與詩不附毛鄭太泥周禮永叔諸家推衍愈覺紆回潁濵云襄公不知以周禮治其國故告之曰有賢者於是不逺也胡不求與爲治哉此近之

周自平王東遷襄公父子略取岐丰之地頓以攻戰爲威其气肅殺文武成康之禮教蕩然矣周之遺民思見周之子孫而不可得故有所謂伊人之思焉溯遊從之言逆流求之而甚逺則將順流而東以求之非道逺莫至者也宛在中央思之切也郝仲輿曰周民習先王禮教數百年矣一旦襄公據有其地始以攻戰得國思昔太和景象不可復見故東望河洛有遊從宛在之思焉喜與余合並錄之

蒹葭三章章八句

終南【李氏曰終南山西距鳯翔武功北距萬年長安】何有【程子曰終南髙大以興君位之尊山之髙大必生美材人君尊崇必有令徳】有條【傳條稻也疏釋木云槄山榎檟同郭璞云今之山楸】有梅【讀莫悲反音迷○傳梅柟集韻或作楠皮葉似豫章宋祁云卽交讓木也朱傳於此獨無解豈以爲摽梅之梅歟】君子至止錦【鄭云素錦】衣狐【狐白皮】裘【葉渠之反音其】顏如渥丹【箋顏色如厚漬之丹言赤而澤也】其君也哉【讀將黎反音賫○呂記其君也哉猶書所謂孺子王矣戒之辭也】○終南何有有紀【傳紀基也集傳雲山之亷隅】有堂【爾雅山如堂者曰畢傳堂畢道平如堂也】君子至止黻【楊旭曰古黼黻作��形�象斧取其斷�象兩弓相背取其辧集注兩弓相背俗誤作已讀爲戊已之已非是弓不成字無音可讀】衣繡裳【言衣裳而繡以黻也其實黻在裳不在衣】佩玉將將【音鏘】壽考不忘【欲其不忘王命亦戒勸之辭】序終南戒襄公也能取周地始爲諸侯受顯服大夫美之故作是詩以戒勸之【歐陽義史記平王賜襄公岐西之地襄公十二年伐戎至岐而卒子文公立十六年以兵伐戎戎敗走遂收周遺民而有之地至岐蓋周之東遷𨿽以岐丰賜秦使自攻取終襄公之世不能有之但嘗以兵一至岐至文公始逐戎而有岐丰也朱子曰襄公𨿽未能遽有周地然旣有天子之命矣谷梁子曰王者無外命之則成矣】

補傳周地𨿽有王命時尙爲戎有序云戒勸者戒其無負天子之托而勸其必取也

按終南山在今西安府跨岐丰之地詩云君子至止謂至終南山下則此詩殆作於略有岐丰之日乎○世儒謂平王不宜以岐丰之地與秦考其時犬戎弒幽王取宗周非闗東一二諸侯力所能制且召犬戎者申侯也立平王者亦申侯也平王旣不能背申侯以令諸侯又安能率諸侯以伐犬戎惟秦與戎世爲讎敵勢不得不假手於秦以靖戎難然襄公有功爵之使列於諸侯可也賜以岐西之地則祖宗興王之基一旦拱手授人何以令天下岐西賜而岐東卽丰鎬也史云文公伐戎敗之岐以東獻之周秦卽獻之平王能撫而有之乎周不能有其地亦必折入於秦此周之所以不復振而秦遂有代興之勢也

終南二章章六句

交交黃鳥【左傳注黃鳥往來得所傷三良之不然】止於棘誰從穆公子車奄息維此奄息百夫之特臨其穴【讀如聿】惴惴其栗【箋國人臨視其壙皆爲之惴栗】彼蒼者天【讀如吞】殱我良人如可贖兮人百其身○交交黃鳥止於桑誰從穆公子車仲行【音杭】維此仲行百夫之防臨其穴惴惴其栗彼蒼者天殱【音尖】我良人如可贖兮人百其身○交交黃鳥止於楚誰從穆公子車鍼【音拑】虎維此鍼虎百夫之禦臨其穴惴惴其栗彼蒼者天殱我良人如可贖兮人百其身

序黃鳥哀三良也國人刺穆公以人從死而作是詩也【事見左傳】

史記秦武公之葬從者六十六人至穆公用百七十七人子車氏三子與焉按詩人不刺康公而刺穆公者三良之殉穆公命之罪其不能革西戎之俗也【史記正義引應劭云穆公與羣臣飲酒酣公曰生共此樂死共此哀於是奄息仲行鍼虎許諾及公薨皆從死蓋三良之殉穆公命之故左氏太史公皆以罪穆公也】

王志長曰詩序哀三良也曰哀則不必有譏之之意矣王粲詩結髮事明主受恩良不訾臨沒要之死焉得不相隨若康公能爲魏顆不從亂命則三良其何以死乎君子是以深尢康公也

黃鳥三章章十二句

鴥【音聿】彼晨風【讀如分○鸇也陸璣疏鸇似鷂靑黃色燕頷勾喙因風飛急疾擊羣鳥食之】郁彼北林未見君子憂心欽欽如何如何忘我實多○山有苞櫟【音歷葉歷各反音洛○陸璣云柞櫟柞卽櫟也一名槲一名皁斗】隰有六駮【音駁○疏王肅云六者據所見而言陸璣疏駮梓楡也樹皮靑白駮犖遙視似駮馬故名古今注木如豫章皮多蘚駮蘇傳山則有櫟隰則有駮可以大國而獨無其人乎】未見君子憂心靡樂【音洛】如何如何忘我實多○山有苞棣【唐棣】隰有樹檖【釋文音遂○樹檖言成樹之檖陸璣雲山梨一名赤羅子文木實似梨可食】未見君子憂心如醉如何如何忘我實多

序晨風刺康公也忘穆公之業始棄其賢臣焉

程子曰以晨風興君子者取其去來之疾人君待士有禮則賢者歸之否則浩然去矣林木茂盛爲飛鳥所集興朝廷有道則賢者所就也如何如何嘆之也詩主賢者見棄而言故曰忘我

呂記此詩亦如權輿之意未見君子憂心欽欽言康公初立想望賢者如是也如何如何忘我實多責其不能終也秦之寡恩於晨風權輿二詩見之

君子是指賢者辭防甚明朱子謂此詩是婦人念其君子豈君子必婦人始得稱其夫乎又證以扊扅之歌扊扅事出風俗通不當引

晨風三章章六句

豈曰無衣與子同袍【讀步謀反音裒】王於興師修我戈矛與子同仇【讐同左傳怨耦曰仇】○豈曰無衣與子同澤【澤應從鄭箋作襗褻衣也】王於興師修我戈防與子偕作○豈曰無衣與子同裳王於興師修我甲兵與子偕行

序無衣刺用兵也秦人刺其君好攻戰亟用兵而不與民同欲焉【序不指刺何君箋以爲刺康公也左傳康公屢伐晉戰令狐河曲又與楚人滅庸是好攻戰也】

朱子曰襄公以王命攘戎狄報君父之仇故徵伐不休而詩人美之康公令狐河曲等戰修私怨逞小忿故好攻戰急用兵而詩人刺之詩可以觀於此見矣蘇傳此詩傷今之無恩於民而用其死也秦本周地故其民猶思周之盛時而稱先王焉○或曰襄公承王命伐戎此詩詠之以刺康公之好戰亦通

首二句興也【從毛傳】三言王於興師者王肅云疾其君好攻戰不由王命故思爲王興師是也周室覆於西戎岐丰之地𨿽屬秦矣猶有先王之遺民焉故其同儕相謂之言如此欲其君之上奉王命而爲討賊復讎之舉也【此丰城朱氏說】曰與子同仇者戎弒幽王殺秦仲乃臣子百世必報之讎也毛傳解序意不明朱子謂序與詩不協故集傳但以秦俗樂於戰鬭言之無衣三章章五句【朱子說見集傳】

我送舅氏曰至渭陽【郡縣誌京兆府咸陽縣本秦舊縣渭水南去縣三里秦咸陽在今縣東二十二里】何以贈之路車乘【去聲】黃○我送舅氏悠悠我思【嚴緝送舅而有所思則思母也詩不言母但言見舅而念母之意溢於言外】何以贈之瓊瑰【音嬀】玉佩【讀蒲眉反音皮】

序渭陽康公念母也康公之母晉獻公之女文公遭驪姬之難未反而秦姬卒穆公納文公康公時爲太子贈送文公於渭之陽念母之不見也我見舅氏如母存焉及其卽位而作是詩也

疏秦姬生存之時欲使文公反國康公見舅得反憶母夙心故念母之不見見舅如母存也

朱子疑我見舅氏以下又一手所爲按序云卽位者謂晉文公卽位而康公思前事也若康公卽位文公卒已七年矣不應至是始作詩也今從集傳康公爲世子送舅時作

三百篇無齊桓晉文之詩卻附見衞秦二國於衞風錄木以表桓公存亡繼絕之功於秦風錄渭陽以示文公沒後秦晉不當兵爭累世

渭陽二章章四句【呂記朱傳皆引南軒張氏說當刪】

於我乎夏屋渠渠【毛云夏大也鄭云屋具也渠渠猶勤勤也陳啟源曰鄭說本爾雅釋言文王肅以屋爲屋宇孔氏疏云下皆言飲食此不得獨言房屋其說得之楊用修駁王肅以爲夏屋卽大俎引閟宮詩大房爲證甚合古義】今也每食無餘於【音吁】嗟乎不承權輿【陳氏曰造衡自權始造車自輿始輿車底也】○於我乎每食四簋【讀已有反音九○黍稷稻粱】今也每食不飽【讀補苟反音褓古音考浮上聲】於嗟乎不承權輿序權輿刺康公也忘先公之舊臣與賢者有始而無終也

權輿二章章五句【毛鄭以來皆以四乎字各自爲句蓋乎與余輿叶韻故也】

詩經通義卷四﹤經部﹐詩類﹐詩經通義﹥

欽定四庫全書

詩經通義卷五

吳江朱鶴齡撰

陳

蘇傳列國之風皆有所由起其降也𨿽善者不能無獘是故晉以堯之遺風爲儉不中禮陳以太姬之餘俗爲遊蕩無度【說本鄭氏詩譜】亦理勢然也○王應麟曰變風終於陳靈詩遂亡矣夏南之亂諸侯不討而楚討之中國爲無人矣春秋所爲作歟

子之湯兮宛丘【郡縣誌宛丘在陳州宛丘縣南三里季本曰毛傳四面髙中央下曰宛丘爾雅丘上有丘曰宛丘輿地廣記獨取爾雅之說謂今其地形則然蓋必有所徴矣】之上兮洵有情兮而無望兮○坎其擊鼓宛丘之下【讀如戶】無冬無夏值【音穉○傳持也】其鷺羽【無冬無夏與末章同不必葉○周禮有大舞有小舞大舞籥舞也左手執籥右手秉翟是也小舞羽舞也值其鷺羽是也】○坎其擊缶【音否】宛丘之道【讀如鋀】無冬無夏值其鷺翿【音導讀殖酉反音受】

序宛丘刺幽公也淫荒昏亂遊蕩無度焉

子之湯兮毛以爲刺大夫與序不同然二說本合蓋風行自上刺大夫亦是刺幽公耳朱子以爲不知何指則此詩果安屬耶無望謂無威儀可瞻必斥有位者言之說者謂詩序毛公所作觀宛丘傳知其不然也使序果出毛公不應與傳異同

宛丘三章章四句

東門之枌【音文○爾雅楡白枌孫炎曰楡之白者名枌郭璞曰枌楡先生葉卻著莢皮白色】宛丘之栩【音許】子仲【傳子仲陳大夫氏】之子婆娑【呂記婆娑不必是舞但裵徊翺翔之義】其下【讀如戶】○谷旦於差【音釵讀七何反音蹉○谷旦猶言良長孔氏以爲無陰雲風雨爲谷旦差鄭訓擇謂擇善地而遊】南方之原【毛鄭作南方原氏之女疏云春秋如陳葬原仲是陳有大夫姓原氏也集傳作髙原之處】不績其麻【葉謨婆反音磨】市也婆娑【集傳差麻與娑葉原字無韻】○谷旦於逝越以鬷【音宗】邁【讀力制反音利○箋言男女總集而行往所會之處】視爾如荍【音翹○爾雅郭璞云今荊葵也似葵紫色陸璣疏芘芣一名荊葵花紫緑色微苦】貽我握椒

序東門之枌疾亂也幽公淫荒風化之所行男女棄其舊業亟防於道路歌舞於市井爾

疏序云男棄其業子仲之子是也女棄其業不績其麻是也防於道路首章上二句是也歌舞市井婆娑是也○嚴緝後序附益講師之說時有失詩意者首序之傳源流甚逺方作詩之時非國史題其事於篇端𨿽孔子無由知之或欲並首序去之非也桑中湊洧諸詩或謂淫者自道此詩亦謂男女聚防賦其事以相樂蓋不用首序刺奔刺亂疾亂之說耳如此則凡刺詩皆淫人動於淫思發爲淫辭非止於禮義者矣聖人何取淫人之言著之爲經而使天下後世諷誦之耶故凡刺詩皆作者刺淫非淫者自作此詩不績其麻市也婆娑正是誚責語非相樂之辭信首序未易去也

東門之枌三章章四句

衡【古橫字】門之下可以棲遲泌【王志長曰泌毖通泉水雲毖彼泉水傳云毖然流也此傳云泌泉水然則泌爲泉水之流貌非謂泌爲泉水也】之洋洋可以樂【音洛】饑○豈其食魚必河之魴豈其取【去聲】妻必齊之姜○豈其食魚必河之鯉豈其取妻必宋之子

序衡門誘僖公也願而無立志故作是詩以誘掖其君也【疏云誘者誘其自彊令興國致治也】

歐陽義首章言陳國𨿽小苟有志於立事則亦可以有爲二章三章又言何必大國然後可爲大國不可待而得蘇傳食魚必魴鯉娶妻必姜子則終身有不獲者矣故從其所有而爲之及其至也𨿽天下之美無以加之不然𨿽有天下之至美而常挾不足之心以待之則終亦不爲而已○據序說猶孟子云滕𨿽褊小可爲善國朱子作隠居自樂而無求之辭語意酷類從之可也但譏序願無立志爲因僖公之諡而配以此詩則不然凡序所分作詩時世𨿽不盡可考然相承必有原委決無以諡法彊配欺天下後世者朱子之論毋乃過於深文乎

衡門三章章四句

東門之池可以漚【爲豆反】麻【讀如磨】彼美淑姬【董氏曰周姬姓陳因元女以封故詩人猶言淑姬孔氏以姬姜爲婦人美稱於書無所攷按成九年左傳引逸詩𨿽有姬姜無棄憔悴何云無考】可與晤歌○東門之池可以漚紵【音寧】彼美淑姬可與晤語○東門之池可以漚菅【音間○菅茅屬陸璣疏根下五寸中有白粉朱傳云莖有白粉恐脫誤】彼美淑姬可與晤言

序東門之池刺時也疾其君之淫昏而思賢女以配君子也

蘇傳陳君荒淫無度不可告語故詩人思得淑女以化之於內蓋婦人之於君子日夜處而無間庶可以漸革其非如池之漚麻漸漬而不自知也【李氏曰如周宣王之姜後齊桓公之衞姬楚莊王之樊妃皆能夙夜儆戒輔君以成其徳不獨人君也吳許升少爲博徒妻呂榮躬勤家業奉養其姑教勸升修學升感激自厲遂以成名賢女之助如此】○麻紵資女工菅茅柔白故思賢女者以之托興朱子作男女聚防之辭意味殊短

東門之池三章章四句

東門之楊其葉牂牂【音臧】昬以爲期【士昏禮漏下三商爲昬尙書緯刻謂之商蘇易簡文三商而眠髙舂而起昏以爲期者親迎之禮必在昏時】明星煌煌【箋時女畱他邑不行乃至大星煌煌然】○東門之楊其葉肺肺【楊旭曰肺從本音廢方與皙葉集傳音沛或借義當轉此音耳然於韻難諧且甘棠蔽芾音廢借盛貌此讀本音而借盛貌亦無不可】昬以爲期明星晢晢【音制俗本從析非】

序東門之楊刺時也昬姻失時男女多違【句】親迎【句】女猶有不至者也

疏昬姻失時者毛以爲失秋冬之時鄭以爲失仲春之時按荀子霜降逆女冰泮殺止此毛說所本周禮仲春之月防男女之無夫家者此鄭說所本○序說與鄭之丰相類然此事世所希有朱子則曰男女期防而負約之詩

東門之楊二章章四句

墓門有棘斧以斯【釋文所宜反又音梳古音考音其云徐鍇讀如西】之夫也不良國人知之知而不已【箋已猶去也】誰昔然矣【蘇傳知而不之去者昔誰爲此乎集傳誰昔昔也猶言疇昔也】○墓門有梅有鴞【疏鴞一名鵩亦名梟亦名鴟陸璣疏鴞大如班鳩緑色入人家凶賈誼所賦鵩鳥是也按楚詞注防鴞二物鴞今謂之鵂鶹一名怪防鴞肉甚美可爲羮臛又可爲炙】萃止夫也不良歌以訊【讀悉悴反音碎】之【古音考云唐本作訊止】訊予【集傳云疑當依前章作而】不顧顚倒思予

序墓門刺陳佗也佗無良師傅以至於不義惡加於萬民焉【陳佗文公子桓公鮑之弟也桓公疾病佗殺其太子免而代之桓公卒佗立明年爲蔡人所殺蔡人立桓公子躍是爲厲公事見左傳○按史記以佗爲厲公又以躍爲利公蓋厲利聲相近故誤班固以厲公爲桓公弟亦誤】

墓門凶僻之地棘生必析之以斧以興陳佗之必當去也梅𨿽美木生墓門而惡鳥集之以興太子免之終見害於佗也【本蘇傳】夫也不良言陳佗也誰昔然矣言疇昔已然追咎桓公不爲佗置賢師傅以致弒逆之事也顚倒思予亦追咎之辭○按程呂諸家皆從序蘇傳同而不用其師傅之說集傳以爲不知何指辯說又謂陳無可紀獨佗作亂以是詩與之夫存序此說亦可垂訓必以無所考據而廢之過矣左傳佗如鄭蒞盟歃如忘泄父知其必不免夫也不良國人知之此獨非一證耶○郝敬曰陳之有佗猶衞之有州吁鄭之有叔段皆國家大故采風而無刺奚取乎風故陳之墓門與衞之終風鄭之叔於田其立戒同也

呂記左傳載佗勸陳侯許鄭平親仁善鄰之言中於事理陳侯不許卒見侵伐旣而遣佗往鄭盟歃如忘考其嵗月才數年爾而蠱惑變壊如此此詩人之所傷也○王志長曰按桓公鮑之立佗生才十年爾桓公在位三十八年間擇良師傅與佗遊寧必佗之不義至此極哉桓公以弟之賢否無與於已而孰知身肉未寒子卽受其毒故父兄之棄子弟實自棄也墓門二章章六句

防有鵲巢卭【音窮○後漢書注博物記曰卭地在陳縣北防亭在焉】有防苕【此苕謂苕饒可食與小雅苕之華不同彼乃淩霄疏防多樹木故鵲往巢焉卭丘地美故防苕生焉以諭宣公信讒故讒人集焉】誰侜【音舟】予美【爾雅侜譸同程子曰侜謂譸張迂回誣妄人者必迂回以致其惡予美者憂讒人之誣賢善也集傳指所與私者不可從】心焉忉忉【音刀】○中唐【傳中中庭也唐堂塗也疏釋宮云廟中路謂之唐堂塗謂之陳堂塗堂下至門之徑也唐與陳廟廷之異名其實一也】有甓【音辟○釋宮瓴甋謂之甓郭璞云防甎也】卭有防鷊【音逆○綬艸也陸璣疏五色作綬文故曰綬艸】誰侜予美心焉惕惕

序防有鵲巢憂讒賊也宣公多信讒君子憂懼焉【詩人爲賢者憂之】

何楷曰陳宣公信讒事無所考惟史記載宣公二十一年有嬖姬生子欵欲立之乃殺其太子禦寇禦寇素愛公子完完懼禍奔齊此亦足爲信讒之一證○歐陽義讒言惑人非一言一日之致如防有鵲巢積漸搆成之爾又如苕饒之蔓引牽連也中唐有甓非一甓也亦以積絫而成綬艸雜眾色以成文猶多言交織以成惑義與貝錦同王志長曰防有鵲巢以逺者試之耳中唐有甓則言及目前矣邛有防苕其說蔓延牽連耳防鷊則羅織成文矣讒人之情狀如此防有鵲巢二章章四句

月出皎兮佼【音絞】人僚【音了○好貌】兮舒窈糾【音矯○疏行止舒遲姿容窈糾然而美按窈糾指佼人言此古說也集傳則云思者之情以字義言之窈糾懮受天紹於姿容不類從集傳爲長】兮勞心悄兮○月出皓兮佼人懰【音桞葉朗老反音浩】兮舒懮【音黝】受【葉時倒反音紹】兮勞心慅【音艸○王氏曰慅言不安而騷動】兮○月出照兮佼人燎【音料】兮舒夭【上聲】紹兮勞心慘【當作懆七弔反音慥○王氏曰慘言不舒而憂愁】兮

序月出刺好色也在位不好徳而說美色焉

集傳作男女相說而相念之辭○陳近楚窈糾懮受等語已近騷人之致神女賦其少進也皎若明月舒其光月賦美人邁兮音塵闕隔千里兮共明月意俱本此

呂記此詩用字聱牙意者方言歟

月出三章章四句

胡爲乎株林【王氏曰株夏氏邑名邑外曰郊郊外曰牧牧外曰野野外曰林國語單襄公假道於陳道路若塞野場若棄民將築臺於夏氏及陳陳靈公與孔寧儀行父南冠以如夏氏可證夏氏之邑在國都外】從夏南【讀如吟】匪適株林從夏南○駕我乘【去聲】馬【讀如姥】說【音稅】於株野【音墅】乘我乘【去聲】駒朝食於株

序株林刺靈公也淫乎夏姬驅馳而往朝夕不休息焉【夏姬陳大夫禦叔妻夏徵舒之母鄭穆公女也徴舒字子南徴舒祖字子夏故爲夏氏以氏配字謂之夏南陳靈公淫夏姬見左傳】

呂記國人問靈公何爲乎株林而從夏南乎詩人則爲之隠曰公非適株株從夏南乃他有所往爾然而駕我乘馬則捨於株野矣乘我乘駒則又食於株矣𨿽欲爲之隠亦不可得也

朱氏曰衞之亂至墻有茨而極於是有狄入衞之禍陳之亂至株林而極於是有楚入陳之禍然則狄非能入衞也宣姜實召之也楚非能入陳也夏姬實召之也此所謂女戎也

株林二章章四句

彼澤之陂有蒲【說文蒲似莞而褊有脊滑柔而溫】與荷【芙蕖】有美一人傷如之何寤寐無爲涕泗滂沱○彼澤之陂有蒲與簡【音間○卽鄭風之簡】有美一人碩大且捲【音權義與鬈同】寤寐無爲中心悁悁【音娟】○彼澤之陂有蒲菡萏【芙蕖未開】有美一人碩大且儼【李氏曰儼者望之儼然也】寤寐無爲輾轉伏枕【讀知儉反】

序澤陂刺時也言靈公君臣淫於其國男女相說憂思感傷焉

王氏曰東門之枌宛丘之應也澤陂株林之應也○極道男女慕悅之情如此所以爲刺蒲比性之溫柔簡比體之芬芳芙蕖菡萏比色之華豓【三章皆言蒲而變言荷簡菡萏者以柔弱爲質而又極其色之美气之芳也】或疑碩大且捲碩大且儼不宜以目美人然安知非女悅男之語耶

澤陂三章章六句【東萊說見集傳】

檜

按鄭語史伯以幽王之亂爲桓公謀滅虢鄶至平王初武公滅之則幽王時檜國尙在幽王之前爲宣王宣王任賢使能周室中興不當有匪風之思周道也宣王以前爲厲是衰亂之主考其時事理得相當潁濵以爲檜詩皆爲鄭作如邶鄘之於衞不然

羔裘【箋諸侯之朝服緇衣羔裘】逍遙狐裘【箋黃衣狐裘蠟祭之服按玉藻君衣狐白裘錦衣以裼之當引此集傳以錦衣狐裘爲朝天子之服用蘇傳之說蘇又本秦風終南詩疏】以朝【蘇傳檜君好盛服故以其朝服燕而以其朝天子之服朝】豈不爾思勞心忉忉○羔裘翺翔狐裘在堂【疏公堂謂正寢之堂】豈不爾思我心憂傷○羔裘如膏【去聲○疏上言變易衣裘此言裘色鮮美】日出有曜【傳日出照曜然後見其如膏】豈不爾思中心是悼

序羔裘大夫以道去其君也國小而迫君不用道好潔其衣服逍遙遊燕而不能自彊於政治故作是詩也箋先言燕後言朝見不能自彊於政治以道去君者三諫不從待放於郊得玦乃去

範氏曰急於遊燕而怠於政治此賢人所以去也然其心豈捨君哉故曰豈不爾思勞心忉忉○集傳用序說而不用其大夫以道去君語則豈不爾思何以解之

羔裘三章章四句

庶見素冠兮棘人欒欒【音鸞】兮勞心慱慱【音團】兮○庶見素衣兮我心傷悲兮聊與子同歸兮○庶見素韠【音畢○蔽膝】兮我心蘊【上聲】結【讀訖力反音吉】兮聊與子如一兮

序素冠刺不能三年也

疏傳曰素冠練冠【練冠布爲之練熟色益白】也至期而練至祥【大祥】乃除練後常服此冠故曰練冠曾氏曰詩人思見練冠蓋當時止爲一嵗服歟○呂記鄭康成王肅皆以素冠爲大祥之冠引喪服小記除成喪者其祭也朝服縞冠【縞冠絹爲之黒經白緯】之文其說誤矣惟其不能三年之喪是以嗟傷不見旣練之冠若除喪之縞冠𨿽使短喪其除之也蓋亦服是服矣至於二章之素衣鄭說尢不通朝服緇衣素裳初無素衣之制遂轉衣爲裳牽合益甚矣三章之素韠於旣練之服𨿽無所考觀詩者當得其大意不必委曲瑣細拘於禮文況爲鄭說者旣曰衣者衣裳之大名則爲毛說者亦曰韠從裳也衣裳旣素則素韠豈不可乎孔氏述鄭又謂經傳未有以布爲素者殊不知經傳以白爲素如繪事後素之類多矣不必專以絹爲素也○郝敬曰喪制期年外一月小祥以練熟麻布爲衣冠再期外一月大祥又一月禪而服除閏月不計周衰禮廢不行三年之喪如春秋諸侯居喪而親迎防盟徵伐大夫以下可知故詩人刺之素冠主練冠是能練冠則能三年矣【以上皆從毛說】○按毛以素冠爲至期而練之冠鄭以素冠爲旣祥素紕之冠從毛則所謂不能三年直是期卽釋服從鄭則謂三年將終特少日月耳王肅與箋合東萊黜鄭從毛朱子則從鄭

素冠三章章三句

隰有萇【音長】楚【羊桃也陸璣疏葉似桃尖長而狹花赤紫色枝莖弱過一尺引蔓艸上】猗【音阿】儺【音娜古音考音那】其枝夭【平聲】之沃沃樂【音洛】子之無知○隰有萇楚猗儺其華夭之沃沃樂子之無家○隰有萇楚猗儺其實夭之沃沃樂子之無室

序隰有萇楚疾恣也國人疾其君之淫恣而思無情欲者也

序云疾恣謂疾檜君之恣於政刑不知惠卹其下猶所云淫刑以逞也國人疾其君以下當是後人誤解恣字而妄益之鄭氏曲說傅防抝僻甚矣朱子謂政煩賦重國人不堪其苦而作文義粲然朱子每駁序然亦有功於序如此詩是也【王平仲說與余合】○兔爰之尙寐無覺苕華之不如無生皆此詩意也東發謂樂子之無室無家恐難指萇楚不亦固乎

隰有萇楚三章章四句

匪風發兮匪車偈【音挈】兮【陳啟源曰毛傳發發飄風非有道之風偈偈疾驅非有道之車王吉諫昌邑王疏用之吉治韓詩者也可見毛氏之學重於當時如此】顧瞻周道中心怛兮○匪風飄【爾雅李巡曰回風旋風也一曰飄風】兮匪車嘌【音漂○傳嘌嘌無節度也】兮顧瞻周道中心弔兮【向楷曰上言風發未明爲何風此言飄則所發者是旋風也上言車偈是行之不安此言嘌則不安之見於聲音者也上言怛此言弔先驚痛而後悲傷也】○誰能亨【呂記普庚反音烹】魚漑【音蓋】之釡鬵【音尋○說文上大下小若甑曰鬵○傳烹魚煩則碎治民煩則散知烹魚則知治民矣陳啟源曰西周之衰極於幽厲其時政煩民散可知故詩人寓其感於烹魚漑釡上所云風飄車嘌心傷周道者意正在此老子云治大國若烹小鮮言治道貴於簡易也毛語蓋有本惜箋疏不能發明】誰將西歸【謂朝聘於周也箋檜在周之東故言西歸何楷曰此時周猶都丰鎬故云然】懷之好音

序匪風思周道也國小政亂憂及禍難而思周道焉首二句言人之不安如常在疾風之中奔車之上【此張氏說】周道𨿽適周之路意之所托則周室盛時也北方魚少烹魚人所願以興周道人所思【此程子說】誰能烹魚乎吾則滌濯其釡鬵誰將西歸乎吾則懷望其有好音謂以周室復興之音慰我也朱傳云我願慰之以好音此好音不知何指

呂記匪風下泉思周道之詩獨作於曹檜何也曰政出天子則彊不淩弱各得其所政出諸侯則徵發之煩共億之困侵伐之暴惟小國偏受其害所以睠懷宗周爲獨切也戰國房喜謂韓王曰大國惡有天子而小國利之以此二詩驗之益明

匪風三章章四句

曹

蜉蝣【音浮游○爾雅孫炎曰蜉蝣渠略也朝生暮死陸璣疏甲下有翅能飛夏月陰雨時地中出】之羽衣裳楚楚心之憂矣於我歸處【呂記詩人憂其君危亡將至猶驕浮自喜而莫可告語也曰吾君倘無所依其於我歸處乎蓋欲如楚芋尹申亥捨靈王於家之爲也】○蜉蝣之翼采采衣服【讀如白】心之憂矣於我歸息○蜉蝣掘【求勿反音倔】閱【集傳掘閱未詳李本曰蜉蝣土中所生掘地而出其文采卽有可見也埤雅引管子掘閱得玉今管子無此文或曰閱當作穴】麻衣如雪【箋麻衣深衣諸侯之服夕則深衣也疏麻衣者白布衣禮記注諸侯夕服十五升布深衣而純以采大祥深衣純用布無采飾純音準衣緣也陳啟源曰古時棉種未入中國凡所云布皆麻也吉凶皆用但以精粗爲辧而染之以黃之色惟深衣則不染鍛濯灰治之純以采與大祥之服異焉此詩麻衣如雪謂深衣也如雪者鍛濯灰治之功也】心之憂矣於我歸說【音稅讀輪爇反音設】

序蜉蝣刺奢也昭公國小而迫無法以自守好奢而任小人將無所依焉【釋文諸本此序都無昭公字雀靈恩集注有之未詳其正也】補傳詩不及小人序者以其將無歸依知其所用小人故不足恃

陳氏曰有法則儉無法則奢儉則寡欲寡欲則小人無所投奢則多欲多欲則小人得以中其欲而自售小人得志則其國家必有危亡之禍而彼致禍小人亦且立而觀之因而挺之耳孰與圖其難而共其憂哉○鄧元錫曰奢者苟目前爲觀而已而不顧其後故刺之以蜉蝣如蜉蝣之生死止旦暮也卽衣裳楚楚何爲矣夫志競則奢愈競則愈奢歸處歸息歸說不競矣是約奢之道也【解末句亦一說】○奢則國必敝大猶不堪況小而迫乎衣裳舉一端耳朱傳作刺時人玩細娛而忘逺慮者蓋推廣言之○陳啟源曰每章次句指曹君言注疏本以蜉蝣興曹君集傳攺爲比按爾雅郭注蜉蝣黃黑色恐不得以麻衣如雪比之蜉蝣三章章四句

彼候人兮【傳言賢者之官不過候人彼彼曹朝也】何【上聲荷同】戈與祋【都律都外二反咄帶二音疏候人見夏官身何戈祋謂候人之徒屬非官長也祋注疏說文俱云卽殳也集傳從之辧詳考異】彼其之子三百赤芾【何子本非律博蓋二反弗口二音○疏芾之形制同於韠】○維鵜【音梯○爾雅注鵜鶘喙長尺餘頷下胡大如數升囊好羣飛入水食故名洿澤義名淘河】在梁【傳梁水中之梁】不濡其翼彼其之子不稱【去聲】其服【讀如白○其服卽赤芾是也】○維鵜在梁不濡其咮【音晝】彼其之子不遂其媾【音姤○張子曰不遂其媾不稱其寵待也今人謂遂意亦曰稱意○歐陽義鵜鶘當居泥水中以自求食而食今乃髙處魚梁之上竊人之魚以食未嘗濡其翼咮如彼小人髙位竊祿而不稱其服也陸佃曰鵜沈水食魚則濡其翼咮宜矣今徒立於梁上非特不濡其翼不濡其咮小人無嘉言獻替而尸居於位亦猶是也】○薈【音穢】兮蔚【音畏】兮【薈蔚郁茂之貌毛傳云云興集傳云艸木眾多王志長曰薈蔚從艸皆艸木盛貌詩蓋以艸木之盛況云興之勢也】南山【曹南山也郡縣誌在曹州濟陰縣東二十里】朝隮【音賫○隮雲气升也薈蔚之气上升爲云呂覽雲山云艸莽是也】婉兮孌兮季女斯饑【顧炎武曰詩有一句之中而兼用二韻如其虛其邪日居月諸是也此章則薈蔚自爲一韻婉變自爲一韻而隮饑又自爲一韻古人屬辭之工比音之密如此○蘇傳小人朋黨相援並進於朝如南山之升云薈蔚而上莫之能止君子守道固窮於下如幼弱之女𨿽有饑寒之患而婉孌自保不妄從人也】

序候人刺近小人也共【音恭】公逺君子而好近小人焉疏左傳晉文公入曹數其不用僖負羇而乘軒者三百人與此詩三百赤芾語合正共公時也【郝敬曰諸侯大夫不過五以曹之蕞爾舉羣臣不能三百人而況大夫言三百者極道其盛耳說詩者不以辭害志】候人四章章四句

鳲鳩【鳲鳩爾雅名鴶鵴又名布谷方言謂鳲鳩卽戴勝郭璞云非也愚按月令鳲鳩拂其羽戴勝降於桑二鳥蓋同類而首有別廣韻云戴鵀頭上毛似勝亦名戴勝埤雅男事興布谷鳴女功興戴勝鳴朱傳鳲鳩一名戴勝蓋據方言而云耳】在桑其子七兮淑人君子其儀一兮其儀一兮心如結兮【心如結卽衞文公之秉心塞淵是也】○鳲鳩在桑其子在梅【葉莫悲反音迷】淑人君子其帶伊絲其帶伊絲其弁伊騏【騏綦古字通辧詳考異○王志長曰其帶伊絲其弁伊綦正謂其儀一也心之如結不可見觀其儀而已矣服飾容止似屬小節然徳器學問於此徵之羔羊素絲五紽素絲五緎都人士狐裘黃黃其容不攺詩人美君子之徳而寄嘆於衣冠裳帶之間者屢矣檜君羔裘逍遙狐裘以朝則以爲變易衣服而刺之傳曰服之不衷身之災也可不愼乎】○鳲鳩在桑其子在棘淑人君子其儀不忒其儀不忒正是四國○鳲鳩在桑其子在榛淑人君子正是國人正是國人胡不萬年【讀如寧】

序鳲鳩刺不壹也在位無君子用心之不壹也

箋興者諭人君之徳當專壹於下也以刺今在位之人不如鳲鳩郝敬曰物性誠壹無如鳥之哺於者以鳲鳩比見人不如鳩所以爲刺○以鳲鳩起興刺爲政之不均而其辭乃專美淑人君子蓋卽美以見刺猶鄭之有羔裘也曹未聞賢君足以當此者故知其爲刺也詩緝解末章云思古人而不得見曰胡不使之壽考萬年乎與序意甚合

蘇傳鳲鳩惟在桑而已其子則不可常也從其在梅則失其在棘從其在棘則失其在榛是以居一以俟之而無不及者此得一之要也【李氏曰若母無常處則其子不知所在】鳲鳩四章章六句

冽【寒也】彼下泉浸彼苞稂【音郎○童粱也】愾【音慨】我寤嘆【寤嘆者厭亂思治之切一寤卽嘆也】念彼周京【讀如姜○慨念周道之衰所謂思明王之時也】○冽彼下泉浸彼苞蕭【讀疎鳩反音修】愾我寤嘆念彼京周○冽彼下泉浸彼苞蓍【蓍艸】愾我寤嘆念彼京師○芃芃【音蓬】黍苗陰雨膏【去聲】之四國有王郇【音荀○左傳畢原酆郇文之昭也水經注涑水西逕郇城故郇侯國李氏云郇國今河中猗氏縣】伯【毛云二伯鄭云州伯集傳從鄭王制二百一十國爲州州有伯】勞之序下泉思治也曹人疾共公侵刻下民不得其所憂而思明王賢伯也

田萊多荒惟見稂莠蕭蓍以興民之不得其所【此嚴氏說】序推本言之以爲其君侵刻所致也末章則追古傷今

程子曰泉之潤物猶政令膏澤之及人今寒冽則不能潤物在下則不能及物浸漬則害物苞樷生之茂者乃反害之是皆不得其所也所以愾然旣寤而嘆念周道之盛也

呂記匪風下泉皆思周道之詩然匪風作於東遷之前此一時也下泉作於齊桓之後又一時也【鄭氏曰匪風尙覬周道之復興故曰誰將西歸懷之好音下泉則不復有覬望之意直愾嘆想慕之而已】

序於檜之卒篇曰思周道也傷天下之無王也於曹之卒篇曰思治也傷天下之無伯也

下泉四章章四句【程子說見集傳】

【文中子說見集傳】

疏者周公之事欲尊周公故次於諸國之後小雅之前非諸國例也○範氏曰居風雅之間何也風之終而雅之始也變風終於曹思明王賢伯而不可得於是次之以反之於周公而後至於鹿鳴言周之所以成者由周公也○疏義曰實周公詩耳何以不編於魯魯者伯禽封周公不之魯也周公作詩意在於而周公之詩無所可系故因謂之也公劉入於雅七月不入雅者何公劉言政事七月言風俗也處於變風之末者何曰尊之也尊之者何曰變而克正也○風何以爲變防鴞之詩君臣之變也破斧之詩兄弟之變也

七月流火【讀虎委反音喜○疏左傳大火中而寒暑退服防云十二月平旦火星正中在南方大寒退六月黃昏火星中大暑退是火爲寒暑之候七月暑退則此星流於地之未位○曹氏曰公劉正當夏時所用者夏正也】九月授衣一之日觱【音畢】發【讀芳吠反音廢】二之日栗烈【讀力制反音厲】無衣無褐【讀許例反音戲】何以卒嵗【古音考音試又音泄○範氏曰言何以卒嵗爲嵗之終此所謂夏正也】三之日於耜【陳啟源曰毛傳地晚寒始修耒耜鄭答張逸以爲寒晚溫亦晚嚴緝云溫晚寒當早鄭說非也毛謂气候晚而多寒故遲至正月耳此解實本釋文今按箋傳所指晚寒者三條於耜舉趾在正二月與月令季秋修耒耜孟春耕帝籍異期一也七月鳴鵙與月令五月鵙始鳴不同二也纘武功卽大閱之禮不以仲冬而以二之日三也孔疏所指者六條月令仲春倉庚鳴而此以蠶月是夏三月一也月令季秋艸木黃落而此云十月隕萚二也月令季秋令民入室而此以攺嵗三也月令季秋嘗稻此十月獲稻四也月令仲秋嘗麻此九月叔苴五也月令季冬取冰此云三之日納於淩陰六也凡此九者不指人事卽紀物候耳論人事則一在夏商之時一在周秦之際相去千五六百年國家之典制民間之土俗不可一律論矣論物候則禽鳥之飛鳴非一鳴卽止艸木之黃落非一落卽盡紀其始則早詠其繼則遲至五穀之種亦有早晚天子嘗新薦廟當在初出時民間則重在收獲季秋入室季冬修耒耜上始出令耳逾月而民畢從令焉季冬取冰卽是二之日鑿冰藏之則遲一月勢當然也大閱纘武子丑兩月俱可行周家旣有天下或稍更其制總之風月令一重在布政令必舉其初而言之一重在紀風俗當舉其盛而言之自不能無後先之異非盡地气使然也毛公晚寒之說不必過泥】四之日舉趾【傳一之日周正月也二之日殷正月也三之日夏正月也四之日周四月也疏此篇從夏正之十一月至二月皆以數配日從夏正之四月至十月皆以數配月惟三月不書下云春日遲遲蠶月條桑皆是建辰之月而不以數配日月者蓋以日月相對日陽月陰陽則生物陰則成物建子之月陽气初動物牙蘗將生故以日稱之建已之月陰气已萌物有秀實成者故以月稱之夏之三月當陰陽之月處生成之際物生已極不得同前而言五之日物尙未成不得類後而稱三月故或日或月不以數配也】同我婦子【顏師古曰其婦子同以食來】饁【音】彼南畝【讀如米】田畯【音俊○田大夫】至喜【集傳通章一韻六帖欲作三換韻火衣一也發烈褐嵗二也耜趾子畝喜三也按二章三章於第三句卽換韻則此說得之發烈褐皆如字嵗讀如雪】○七月流火九月授衣春日載陽有鳴倉庚【葉古郎反音剛】女執懿筐遵彼微行【讀如杭○傳防行墻下徑也五畝之宅樹之以桑】爰求柔桑【王氏曰以九月授衣也故春日始陽則求桑而蠶】春日遲遲采蘩【徐光啟曰蠶之未出者煮蘩沃之則易出今俗猶然故毛云所以生蠶集傳謂蠶生未齊未可食桑故以蘩啖之蓋未嘗目覩其事以意解之耳】祁祁女心傷悲殆【毛云殆始也】及公子同歸【傳春女怨秋士悲感其物化也】○七月流火【箋將言女工自始至成故又本於此】八月萑葦【音完偉○傳薍爲萑葭爲葦豫畜萑葦爲曲簿】蠶月【蠶事非一月故總言蠶月】條【音挑】桑取彼斧斨【音搶○疏斨卽斧也惟銎孔異耳銎斧受柄處孔形狹而長曰隋隋湯果反】以伐逺揚【逺枝揚起】猗【音伊○取葉存條曰猗辧詳攷異】彼女桑【程子曰伐逺揚猗女桑皆用斧斨】七月鳴鵙【呂記主覓反音臭○伯勞一名鵙郭璞曰似鶷鶡而大惡鳥也仲夏始鳴至七月則鳴之極陸佃曰倉庚知分鳴鵙知至故陽气分而倉庚鳴可蠶之候也陰气至而鵙鳴可績之候也王志長曰豳人於七月之內聞鵙鳥之鳴瞿然知爲績麻之候矣故曰七月鳴鵙八月載績非謂七月鵙始鳴也】八月載績【傳八月載績絲事畢而麻事起矣】載載黃我朱孔陽【王氏曰周禮染人秋染夏夏五色也於時五色皆可以染故有黃及朱之色】爲公子裳○四月【王氏曰陽生言日陰生言月四月正陽而言月何也四月陰生气之先至者也】秀葽【音腰○箋物成自秀葽始故首舉之陳啟源曰葽鄭氏以爲王萯孔疏已疑之曹氏謂卽藥艸之逺志名物疏云不榮而實曰秀逺志有花不得云秀且本艸言四月采根葉不云采實也未見必爲逺志按說文云葽艸也詩四月秀葽劉向說此味苦苦葽也葽爲苦葽漢人已有具解今逺志味苦又爾雅有葽繞之名曹說宜爲可信三月開花必四月結實經𨿽不言采實亦從可意之耳】五月鳴蜩【音條○嚴緝蕩詩如蜩如螗不得爲一物毛於彼傳云蜩蟬也螗蝘也其說是矣此云蜩螗也恐字有誤】八月其獲【音鑊○獲未可獲也】十月隕萚【黃震曰說文榦葉爲萚當從之注云萚落也與隕字何別】一之日於貉【音鶴】取彼狐貍爲公子裘【葉渠之反音其○陳啟源曰貍狐貈皆見爾雅貈卽貉也音義同字林云狐善疑貉善睡埤雅云貍善擬狐善疑貉狐貍明是三獸集傳乃云貉狐貍也於貉謂往取狐貍竟以貉爲狐貍之總名謬矣原其故由於誤讀毛傳毛云於貉謂取狐貍皮也此本於貉讀謂取爲句以解上句之文狐貍讀皮也爲句以解下二句之文蓋上言往未言取故毛以取字申之下言狐貍未言皮故毛以皮也申之且狐貍言皮則貉不言可知其義又相足也鄭箋云於貉往獸以爲裘狐貍以供尊者鄭防毛意故不更解而但明用裘之不同朱子誤以取狐貍皮也爲一句遂合於貉取狐貍爲一事失之逺矣】二之日其同【箋其同者君臣及民因習兵俱出田也疏獨言冬獵以取皮在冬且大閱禮備故也】載纘武功言私其豵【音宗】獻豜【音堅○傳豕一嵗曰豵三嵗曰豜集傳從之】於公【周禮大獸公之小獸私之】○五月斯螽【按斯螽卽爾雅蜤螽蜤與斯同音毛傳所謂蚣蝑是也陸璣云蝗類五月以股相切作聲當卽今蚱蜢】動股六月莎【音蓑】雞【古今注莎雞名絡緯俗稱紡婦】振羽【李氏曰考工記有以股鳴者以翼鳴者以股鳴者斯螽是也以翼鳴者莎雞是也】七月在野【讀如墅】八月在宇【古音考音武○釋文屋四垂曰宇】九月在戶十月蟋蟀入我牀下【讀如戶○自七月在野至十月入牀下皆謂蟋蟀也箋詳舉三物見將寒有候非卒來】穹【起弓反音銎】室燻防【疏穹室燻防言窮盡塞其室之孔穴燻防令出窟也】塞向墐【音覲】戶【疏明堂位注向牖屬塞北出之向墐塗荊竹所織之戶令寒气不入許氏曰塞向以禦北方之寒气墐戶以禦南方之寒气】嗟我婦子【讀玆五反音祖古音考音止】曰爲【釋文云一讀於僞反】攺歳入此室處【上聲○風皆用夏正攺嵗卽卒嵗之嵗若曰嵗將攺矣可以入室而處矣非以建子月爲攺嵗也】○六月食郁及薁【音郁○疏郁樹髙五六尺五月實大如李正赤食之甜本艸名雀李一名車下李一名棣蘡薁是郁類而小別按蘡薁唐本艸注云名山蒲萄蘇頌曰蘡薁蔓生苗葉與蒲萄相似而小亦有莖大如椀者子味甘酸陳啟源曰按毛云郁棣屬則非卽棣矣孔疎引晉華林園有車下李二百十四株薁李一株車下李卽郁薁李卽薁也據此則薁乃木生而本艸以爲蔓生恐有誤】七月亨【音烹】葵【爾雅注葵承露也大莖小葉華紫黃色可茹】及菽【廣雅菽大豆也】八月剝棗【讀子有反音走○嚴緝剝棗者就樹擊而落之】十月獲稻【讀徒苟反音鋀】爲此春酒【毛云凍醪疏以爲卽三酒之淸酒月令注古者獲稻而漬術麯至春而爲酒】以介眉壽七月食【讀如孤】八月斷【音短】壺【瓠同通用○疏斷壺與食連文謂甘瓠可食者也】九月叔苴【音疽○疏叔苴謂食取麻子以供食也月令仲秋以犬嘗麻】采荼【荼詳邶風】薪樗【敕書反音樞按樗當作防辧詳考異○疏防惟可爲薪故云惡木】食【音嗣】我農夫【程子曰食郁以下果蔬棗酒皆爲養老之具食以下皆爲壯者之食】○九月築場【釋文大良反一作塲非】圃【疏築場於圃之中以治谷也】十月納禾稼【讀古獲反音故】黍稷重【平聲說文本作種】穋【音六讀六直反音力○釋文先種後熟曰重後種先熟曰穋】禾麻菽麥【讀音吉○黍稷重穋禾麻菽麥是統言一嵗所種非成熟於一時】嗟我農夫我稼旣同【嚴緝同齊也言無此饒彼乏之嘆也】上入執宮功【自田野入都邑故曰上宮功集傳具二說皆通】晝爾於茅宵爾索綯【言絞成索】亟其乘屋其始播百谷【此章五換韻圃稼一也穋麥二也夫字無韻同功三也茅綯四也屋谷五也○疏明年播種百谷田事不久美農夫之趨時】○二之日鑿冰衝衝【說文衝衝湧搖也】三之日納於淩陰【讀於容反音雍○箋前言禦寒此言備暑見禮教之備】四之日其蚤【其蚤謂二月朔】獻羔祭韭【讀已小反音皎○羔韭以祭司寒之神然後開冰薦寢廟】九月肅霜十月滌場朋酒斯饗【朋酒斯饗毛解爲黨正飲酒之禮鄭解爲國君大飲烝之禮皆有據橫渠謂民饗公集傳從之】曰殺羔羊【疏燕禮記云其牲狗此大飲大於燕禮故用羊也】躋彼公堂稱彼兕觥【讀如光】萬壽無疆【呂記之先公國容未備無君民之間故國人得以朋酒羔羊躋公堂而稱壽也】

序七月陳王業也周公遭變故述后稷先公之所由致王業之艱難也【箋遭變謂管蔡流言】

程子曰七月大意憂深思逺周公蓋欲成王知先王致王業之由民之勞力趨時稼穡艱難如此詩中多陳節物大要言嵗序之遷人事當及時耳所言或與月令異者月令多舉其始此但言其有時不必始有也嚴緝七月之篇一言以蔽之曰豫而已凡感節物之變而修人事之備皆豫爲之謀也○周公遭管蔡之變作此詩以感動成王故居變風之末左傳季札觀樂爲歌曰其周公之東乎是居東時所作也集傳則云周公以冢宰攝政恐成王不知稼穡艱難故作此以戒之

首章上六句陳人以衣褐爲急下五句陳人以稼穡爲重民用食急於衣此先言衣褐者地在西北苦寒尢甚慮事有豫貴於半嵗前提策故頻舉七月而言也【此張子說】二章述女子勤蠶桑之事因春日而有感於情也三章言預備來嵗蠶務及絲事畢而麻事又興皆以供公上之用也以上二章終首章無衣之意四章言取皮爲裘以助布帛因及田獵奉上之事終首章無褐之意五章言時物漸變禦寒不可不用終首章衣褐卒嵗之意六章述農圃衣食之事其優老而薄壯則俗之厚也七章終始農事以極憂勤艱難之意焉八章述藏冰以備祭祀及燕享祝頌之事見君民相親周之王業所基也以上三章終首章於耜舉趾之意

詩本風而周禮籥章氏祈年於田祖則吹雅蠟祭息老物則吹頌考之於詩未見篇章之所在鄭氏三分七月之詩以當之謂桑女感時思歸是風春酒介眉壽是雅兕觥祝君公是頌或謂詩吹之隨事而變其音節可爲雅亦可爲頌或又謂楚茨大田甫田是雅噫嘻載芟丰年是頌王介父謂詩自有所謂雅頌今亡朱子以爲諸說皆通今備存待考【黃東發述王雪山以器別聲之說最爲乖謬長髮已辧之】

七月八章章十一句【王氏說見集傳】

防鴞【呂記爾雅防鴞鸋鴂郭璞云防類蓋鸋鴂乃防鴞之別名也方言自闗以東謂桑飛曰鸋鴂此乃陸璣疏所謂巧婦似黃雀而小其名偶與防鴞之別名同與爾雅所載實兩物也毛鄭誤指以解詩歐陽𨿽知其失乃並爾雅非之蓋未考景純之注耳】防鴞旣取我子【如字又讀子悉反音卽】無毀我室【讀所止反音始又如字】恩斯勤斯鬻【育同】子之閔斯○迨天之末陰雨徹彼桑土【音杜】綢繆牖戶今女【音汝】下民【箋下民巢下之民】或敢侮予【何楷曰承上章毀室言而深以綢繆牖戶望成王早圖之也舊說謂周公自述其締造周密則於末章予室翹翹句難通且汲汲自多其功於忠淺矣前以毀室屬防鴞而此以侮予屬下民蓋室一毀則探鷇取卵之事必有起而乘之者所以武庚蠢動而四國亦洶洶不靖也】○予手拮據【音吉居】予所捋【力活反鸞入聲】荼【疏傳言萑苕謂薍之秀穗也出其東門箋云荼茅秀然則茅薍之秀其物相類故皆名荼也】予所蓄租【子胡反音祖】予口卒瘏【音徒○拮據二句順文也蓄租二句倒文也蘇傳云以手捋荼則至於拮據以口蓄租則至於卒瘏嚴緝云予手拘持者是予所捋取萑苕也予所蓄積租取而予口爲之盡病也俱明當集傳以手口並作訓拮據則混矣】曰予未有室家【讀如姑○此周公自明前日之輔政非爲身謀正以王室未定之故】○予羽譙譙【音焦】予尾翛翛【音消】予室翹翹風雨所飄搖予維音嘵嘵【音囂○集傳解末章全用潁濵】

序防鴞周公救亂也成王未知周公之志【未知周公安王室之志】公乃爲詩以遺王名之曰防鴞焉

朱子曰成王之疑末釋則亂未弭也故周公作防鴞之詩以貽之告之以王業艱難不忍毀壊之意所以爲救亂也【見呂記】○按此詩周公自明已志而序以爲救亂者是時國家新造中外危疑公之心在乎安王室以安天下而非爲已謀也黃佐曰防鴞詩周公不惟明已之心亦勸王先事之備

防鴞比武庚我子比管蔡【呂記周公謂管蔡爲子者爲周家語殷民之辭也】我室比王室鄭箋作防鴞自言又謂周公救其屬黨大謬王肅固已正之朱傳出而詩義如發蒙矣但謂周公東徵二年得武庚管叔而誅之其後乃作此詩則因書傳誤解金縢弗辟之語【孔安國解作致辟之辟鄭氏詩譜以爲避流言之變】而沿襲其譌也考居東東徵是二時居東者周公始聞流言而避居於國之東也【東不詳其地大抵去國不逺觀金縢王親迎出郊可見】東徵者成王旣迎公歸而往正武庚管叔之罪也居東之時武庚管蔡方相煽爲亂周公處骨肉之間必無遽興師往徵之理又成王方疑周公公不應不請而自誅之若請之於王亦必不從【此朱子說】金縢罪人斯得謂周公居東之後成王始知流言之罪人爲管蔡非謂卽誅管蔡也自風雷示警成王感悟周公歸乃承王命作大誥往徵之東山破斧等詩皆作於其後觀金縢云居東二年東山云自我不見於今三年則知居東東徵首尾共五六年間事朱子晚年與蔡九峯辧書傳弗辟之說以爲宜從鄭氏特詩傳未及追攺耳

劉瑾曰此詩專罪武庚而於管蔡則有閔惜之意蓋爲親者諱也如書之大誥亦然觀其告防鴞以無毀我室可見其詩作於武庚未誅之先

防鴞四章章五句

我䢐東山【東山注疏不言其地季本云當在魯魯蓋古奄國時商奄四國連兵以叛多士所云昔朕來自奄孟子所云周公伐奄三年討其君卽東徵之事也公之東徵未必用兵攻戰特經略東方三年而後歸耳】慆慆不歸【章首二句無韻】我來自東零雨其【範氏曰人情憚往而樂歸於其歸猶閔其遇雨則其往可知矣】我東曰歸我心西悲【喜極而悲也杜詩喜心翻倒極嗚咽淚沾巾亦此意】制彼裳衣【易軍中之服】勿士【事也】行【音杭】枚【讀如迷○無事於行陣銜枚】蜎蜎【音娟】者蠋【音蜀○傳蠋桑虫說文葵中虫也集傳從毛】烝【程子云烝升也下同】在桑野【讀如墅】惇【音堆】彼獨宿亦在車下【讀如戶○末四語又睹物托興幸其完師而歸】○我䢐東山慆慆不歸我來自東零雨其果臝【力果反音裸】之實【本艸括樓子實如瓣皮黃肉白九月熟】亦施【音異】於宇伊威【陸璣疏伊威一名防婦在壁根下甏底土中生如白魚涇生虫也】在室蠨蛸【音蕭筲○陸璣疏小蜘蛛長腳者俗呼喜母】在戶町【音挺】畽【他短反湍上聲】鹿場【呂記町畽捨旁畦隴爲麋鹿之場】熠【音翊】燿【音鷂】宵行【音杭○按毛云熠燿燐也陳思王以熠燿爲螢火宵行是夜飛說文引詩熠燿光也集傳從之但云宵行虫也此未詳出何書楊愼曰熠燿本訓螢火今注以熠燿爲明貌而以宵行爲虫固矣古人用事有虛有實熠燿之爲螢火實也熠燿爲倉庚之羽虛也小雅交交桑扈有鶯其領與此句法相似彼謂桑扈之領如鶯之文此謂倉庚之羽如熠燿之明其義一也】亦可畏【謂如隈】也伊可懷【讀如回】也【嚴緝別家者久住猶或相忘至於歸而未至則思家之情最切故序其在塗之情以慰勞之○王志長曰讀東山而知宗周之爲樂國也士𨿽從徵而田廬井邑無恙也出入守望黨賙閭防可恃也故歸士思家不過以伊威蠨蛸麋鹿熠燿爲言而已如祈父嘆有母尸饔則其思念者奚暇及伊威熠燿哉至漸漸之石酸心於涉豕何艸不黃惕志於芃狐又無論矣】○我䢐東山慆慆不歸我來自東零雨其鸛【音灌】鳴於垤【讀地一反音近突古音考音侄○此丘垤之垤不必云蟻冢疏鸛是好水之鳥知天將雨故長鳴而喜也】婦嘆於室【箋鸛將雨則鳴行者陰雨尢苦婦念之則嘆於室也】灑埽穹窒我徵聿至【讀之一反音質古音考音卽○嚴緝行人想其婦在家嘆望如此猶白詩想得閨中夜深坐還應說著逺行人也】有惇【音堆】苦烝在栗薪自我不見於今三年【讀如寧○按四句毛鄭作婦人思見其君子如此正小序室家望汝意也但解有惇苦太紆曲今當云婦人因見苦系於栗薪之上而嘆曰我之不見君子已三年矣上言聿至望之切也此言不見思之深也陳啟源曰次章是行者之思三章是居者之望兩章各一意曲盡人情集傳謂徵士至家所見𨿽可通而趣味頗短】○我䢐東山慆慆不歸我來自東零雨其倉庚於飛【箋倉庚仲春而鳴嫁娶之候】熠燿其羽之子於歸皇【黃白】駁【聊白】其馬【讀如姥】親結其褵【讀離羅二音○疏昏禮言結帨此言結褵則褵當是帨帨佩巾也郭言香纓非陳祥道曰香纓帶曰衿婚禮所謂施衿也帶結而垂曰褵爾雅所謂褵�也矜者纓之帶褵者衿之緌先施衿而後結褵總是一事孔穎逹依孫炎說徑以結褵爲結帨誤也二說備存待考】九十【九與十數之多】其儀【讀宜俄二音】其新孔嘉【讀基歌二音】其舊如之何【讀奚河二音○郝本褵儀歌何俱從後葉】

序東山周公東徵也周公東徵三年而歸勞【去聲】歸士大夫美之故作是詩也一章言其完也二章言其思也三章言其室家之望女【音汝】也四章樂男女之得及時也君子之於人序其情而閔其勞所以說【音悅】也說以使民民忘其死其惟東山乎

朱子曰完謂全師而歸無死傷之苦思謂未至而思有愴恨之懷至於室家望切男女及時亦皆其心之願而不敢言者上之人乃先爲詠歌以勞苦之則其歡欣感激之情何如哉蓋古之勞詩皆如此

東山四章章十二句

旣破我斧又缺我斨【音搶】周公東徵四國【按四國毛傳謂管蔡商奄也多士云昔朕來自奄大降爾四國民命則奄爲四國之一明矣毛解與書傳合當從之說文奄國在魯與淮夷相近括地誌卽曲阜縣之奄至鄕書序云成王旣踐奄將遷其君於薄姑薄姑齊地也奄屢不靖故遷之幹齊猶遷殷民於洛邑也四國之君祿父管叔殺之蔡叔放之奄遷之皆有經傳可考朱子槪言四方之國非也陳氏又謂殷與管蔡霍爲四國亦非左傳管蔡啟商惎間王室不及霍叔蓋霍叔罪本輕故止降爲庻人不煩加之以兵也】是皇哀我人斯亦孔之將○旣破我斧又缺我錡【音奇讀巨何反音近柯古音考音阿】周公東徵四國是吪【音俄○嚴緝吪化也言化之而已不殺之也】哀我人斯亦孔之嘉【讀如歌】○旣破我斧又缺我銶【音求】周公東徵四國是遒【嚴緝遒聚也言不使之離散失所也】哀我人斯亦孔之休

序破斧美周公也周大夫以惡四國焉

箋惡四國者惡其流言毀周公也疏四國之民被誘作亂周公不以爲罪而正之此周公哀矜我民其徳甚大故美之○此大夫代爲徵士之辭未見必爲徵士所作以答東山也

嚴緝詩人言兵器必曰弓矢干戈矛防無專言斧斨錡銶者斧𨿽兵器所用而以斨並言乃人所用以采桑者又錡爲鑿屬銶爲木屬以類言之知皆非兵器矣周公奉王命討罪有徵無戰四國聞王師至卽窮蹙自守周公又遲之三年不爲急攻之計故未嘗從事於戰陣也惟行師有除道樵蘇之事斧斨之事爲多歷時之久必敝故詩之言若此朱傳謂兵器破缺則是與之血戰僅而勝之恐非東徵气象也破斧三章章六句

伐柯如何匪斧不克取【去聲】妻如何匪媒不得○伐柯伐柯其則不逺我遘之子籩豆有踐【上聲】

序伐柯美周公也周大夫刺朝廷之不知也

呂記觀金縢所載二公之知周公至矣今曰朝廷則二公亦與焉蓋大臣與國同體主未悟而事未回國人所當責而二公所當受也

成王感風雷之變出郊親迎周公周人幸公之將歸而作此詩序所云刺朝廷之不知謂公之忠誠如此何向者朝廷不知乃以流言疑之乎程子云刺朝廷不知所以還周公之道非也首章言伐柯須斧猶娶妻須媒以比周之不可無公次章言伐柯之則不逺以比欲公之歸亦不逺但陳籩豆以迎之斯見之矣之子卽指周公與下章一例毛鄭種種僻說斷不可從朱子謂東人喜公至而作亦非本防

何楷曰金縢予小子其親迎我國家禮亦宜之孔穎達云國家尊崇有徳宜用厚禮詩稱衮衣籩豆是也此篇言以饗禮迎公下篇言以冕服迎公也周公闗王室安危二詩斷當主周人幸公歸立說

伐柯二章章四句

九罭【音域○爾雅孫炎曰九罭魚网魚之所入有九囊也】之魚鱒【音撙○爾雅翼俗呼赤目鱒魚之美者】魴我覯之子衮衣繡裳【程子曰鱒魴魚之美者施九罭之网則得鱒魴用隆厚之禮則得聖賢我欲覯之子當用上公之禮服往迎之】○鴻飛遵渚公歸無所【朱子曰飛歸字是句腰用韻詩中有此格】於女信處○鴻飛遵陸公歸不復於女信宿○是以有衮衣兮無以我公歸兮無使我心悲兮

序九罭美周公也周大夫刺朝廷之不知也

郝敬曰朱子攺爲周公居東東人喜之而作恐未必然夫居東公之不幸也不以朝廷失公爲憂而以東人見公爲喜立言失輕重之義矣一章謀所以逆公之禮二章三章揣公必歸而托爲辭東人之語四章迎公而歸而托爲東人畱公之語也蓋公不忘王室往迎卽返故東人悲公歸而朝廷始者不卹公去詩所以嘆其不知也

此詩作於成王迎公之時序云刺朝廷不知與前篇同皆是追刺亦只言外意耳首章以魚网得魚興周人喜得公而見之衮衣繡裳迎公之盛服也二章三章陳往迎時告曉東人之辭遵渚遵陸以鴻之卑飛興公之居東爲失所也公歸無所公歸不復言公歸豈無所乎公歸豈不復乎復言復位相成王也末章承上言公特信處信宿於彼是以我得見此衮衣之服然使風雷不作安能有此無謂公今日歸遂無使我銜悲往日之事也蓋痛定思痛之辭【本何子說】歐陽以末二句爲述東人畱公語則章法不完朱子作東人喜公而相語以畱之解末章似矣而全防又未合九罭四章一章四句三章章三句

狼跋其胡載疐【音致】其尾【疏老狼有胡謂頷下垂胡進則躐其胡謂躐胡而前倒也退則跲其尾謂卻頓而倒於尾上也嚴緝狼猛健之獸老者𨿽下垂胡平時亦無跋疐之理所言跋胡疐尾謂其在檻穽中進退求脫不能耳】公孫【音遜】碩膚【義詳集傳】赤舄【音昔○周禮注復下曰舄單下曰屨又云天子諸侯吉事皆舄赤舄者冕服之舄也】幾幾【陳啟源曰傳云幾幾絇貌絇是舄頭飾幾幾卽其狀安重意只言外見之王荊公謂幾乃人所憑以爲安故幾幾訓安此鑿說耳○嚴緝凡人處利害之變則舉止不安其常懼者或至於喪屨喜者或至於折屐詩人以赤舄幾幾見周公之聖其善觀聖人矣】○狼疐其尾載跋其胡公孫碩膚徳音不瑕【讀洪孤反音胡○箋不瑕不可疵瑕也】

序狼跋美周公也周公攝政逺則四國流言近則王不知周大夫美其不失其聖也

程子曰狼貪獸也猛於求欲故陷於機穽羅縶前跋後疐危困如是周公進退以道無利欲之蔽避大美而弗居不有其尊不矜其徳故𨿽在危疑之地安步舒泰赤舄幾幾然也毛氏以狼之跋疐不失其猛興公之不失其聖夫詩人比興必以類是以香艸比君子惡鳥譬小人豈有以豺狼興聖人乎且以上二句言跋言疐安有幾幾不瑕之義蓋此詩體與他詩不類故不通耳上二句是反興○傳解公孫作成王大非孫毓已經辧正箋作公孫於齊之孫近之但以爲復成王之位而欲歸老又非是不如程說之精也狼跋二章章四句【範氏說見集傳】

詩經通義卷五

欽定四庫全書

詩經通義卷六

吳江朱鶴齡撰

小雅【大小雅義見首卷】

釋文從鹿鳴至菁菁者莪凡二十二篇是文王武王成王之正小雅六篇亡從六月至無羊十四篇是宣王之變小雅從節南山至何艸不黃凡四十四篇是幽王之變小雅○陳啟源曰劉瑾考儀禮上下通用止小雅二南不歌大雅可見大雅獨爲天子之樂斯言誤矣鄭譜云用於樂國君以小雅天子以大雅然而饗或上取燕或下就所謂上取者如左傳以文王爲兩君相見之樂禮記謂賔入大門而奏肆夏又謂兩君相見升歌淸廟下管象孔氏引證甚明劉豈未見乎儀禮亡逸者多所存諸侯之禮止鄕飲燕禮鄕射大射諸篇稍及奏樂之制何可執以爲據也

鹿鳴之什【雅無諸國之別故毛氏列爲什如軍法十人爲什也朱子集傳將笙詩六篇編什內故分什爲七與毛公本不同呂氏讀記亦然而第二什以南陔爲首與朱傳小別蓋用蘇氏之說】

呦呦【音幽】鹿鳴【疏鹿得艸必相呼共食故以起興】食野之蘋【讀如旁○今籟蒿陸璣疏蘋葉靑白色莖似筯而輕肥始生香可食】我有嘉賔鼓瑟吹笙【讀師莊反音桑○儀禮燕禮云工四人二瑟瑟堂上之樂鼓瑟而歌笙堂下之樂立於懸中○李氏曰鼓瑟工歌鹿鳴之三是也吹笙笙奏南陔以下是也】吹笙鼓簧【笙中之簧】承筐是將【奉筐行幣帛箋飲之而有幣酬幣也食之而有幣侑幣也○顧炎武曰君子不親貨賄束帛箋箋實諸筐篚非徒盡飾之道亦所以遠財而養亷恥也以此坊民民猶有輕禮重貨者】人之好【去聲】我示我周行【讀如杭○疏申毛云示我以先王至美之道鄭云置於周之列位集傳從毛】○呦呦鹿鳴食野之蒿【今靑蒿本艸注春生苗葉秋開淡黃花結子如粟米大】我有嘉賔徳音孔昭視【與示同】民不佻【音挑】君子是則是效我有防酒嘉賔式燕以敖【音翺】○呦呦鹿鳴食野之芩【音琴○陸璣疏生澤中下地咸處牛馬亦喜食之羅願曰香艸】我有嘉賔鼓瑟鼓琴鼓瑟鼓琴和樂【音洛】且湛【音耽葉持林反音沈古文耽湛通用】我有防酒以燕樂嘉賔之心

序鹿鳴燕羣臣嘉賔也旣飲【去聲】食【音嗣】之又實幣帛筐篚以將其厚意然後羣臣嘉賔得盡其心矣

序及毛鄭皆專指羣臣爲嘉賔羣臣而謂之賔者恩禮之厚也集傳兼及諸侯之使蓋本儀禮注鹿鳴者君與臣下及四方賔燕講道修徳之樂歌然作詩之本意實爲羣臣孔疏已辧之矣○嚴緝詩求忠益序所云盡心謂忠告無隱也上下之情不通則羣臣嘉賔𨿽欲有以告君而不可得故待燕而後可以盡其心也杜甫詩聖人筐篚恩實欲邦國活得古人用詩之義矣按燕禮鼓瑟吹笙在工歌笙入之時吹笙者以笙吹詩也示我周行徳音孔昭蓋在旅酬之後周行至道也徳音善言也鄕射禮記古者於旅也語樂記於是語於是道古是也

鄒忠曰集傳以鹿鳴諸詩爲燕饗通用之樂歌然燕與饗異饗重而燕親饗者天子所以享元侯及卿大夫之有功與諸侯享鄰國使臣燕則有因祭而餕如楚茨之備言燕私是也有因朝聘而飲如湛露之在宗載考是也有因勞而勞如四牡之勞使臣杕杜之勞戍卒是也有因暇而防如伐木之飲湑是也又有繼饗而燕如左傳鄭饗趙孟禮終乃燕是也其禮不若饗之盛饗在廟燕在寢饗親獻燕不親獻饗爵盈而不飲燕無算爵此燕與饗之別也是詩云嘉賔式燕以敖又云燕樂嘉賔之心則知是燕非饗矣或疑燕禮無用幣之文然周語云先王之燕體解節折共飲食之於是乎折俎加豆酬幣宴貨以示容合好則燕未嘗不用酬幣也

關睢夫婦也而曰友鹿鳴君臣也而曰賔蓋王者退處於宮則懼溺牀第故相敬如友以持之尊居於朝則慮隔堂亷故相洽如賔以通之而引翼之資啟沃之益亦因以收焉傳曰師臣者帝賔臣者王此之謂乎

鹿鳴三章章八句【範氏說見集傳】

四牡騑騑【音非】周道【傳周道岐周之道也呂記使臣初發蓋自岐周以往故以周道言之若武王之時則溥天之下莫非周道矣】倭【音威】遲【歷遠貌】豈不懷歸王事靡盬我心傷悲○四牡騑騑嘽嘽【音灘○說文嘽嘽喘息也陸佃曰駱焉柰勞今喘息不平則以甚苦故也○陳啟源曰毛訓騑騑爲行不止貌嘽嘽爲喘息貌駸駸爲驟貌皆取疲苦義蓋以馬之勞見使臣之勞也朱子合采芑嘽嘽訓眾常武嘽嘽訓盛以訓此詩曰眾盛貌與勞使臣義全不相蒙矣方知古人釋經用意之精非後人所及】駱馬【讀如姥】豈不懷歸王事靡盬【嚴緝文王未嘗稱王而云王事靡盬者諸侯受天子之命治其國西伯受天子之命統諸侯皆王事也】不遑啟處【傳啟跪也處居也臣受命捨幣於禰乃行按跪乃危坐朱子曰記云授立不跪授坐不立蓋跪有危義兩膝著地伸腰及股而勢危者爲跪兩膝著地以尻著蹠而稍安者爲坐也】○翩翩【音篇】者鵻【音隹隹音追○傳鵻夫不也箋鳥之謹願者疏左傳祝鳩氏爲司徒卽此鳥也蘇傳云祝鳩孝鳥故不獲養者稱焉今按此鳥本名夫不故曰防鳩防卽夫音集傳作鵓鳩恐是傳寫之譌耶陳啟源曰爾雅注疏陸璣詩疏方言博雅諸書並無鵓鳩之名呂記嚴緝皆作鵓鳩嚴緝至並數防鳩鵓鳩以爲鵻有十四名則防之誤爲鵓久矣疑朱子作集傳時已然不關後人之傳寫也】載飛載下【讀如戶】集於苞栩【音許】王事靡盬不遑將父【蘇傳鵻之飛也則亦下而集於栩以興使臣之行久不返至不得將其父戴氏曰將者扶持奉侍之謂】○翩翩者鵻載飛載止集於苞杞【今枸杞本艸名仙人杖根名地骨皮莖榦三五尺作叢嚴緝此詩苞杞杕杜北山采杞四月杞桋皆枸杞也】王事靡盬不遑將母【讀如米】○駕彼四駱載驟駸駸【音侵○嚴緝走馬曰馳不馳而步疾曰驟】豈不懷歸是用作歌將母來諗【音審○王氏曰母恃子以養甚於父範氏曰末章再言將母本其恩之所起以教愛也愛母則敬父矣敬父則尊君矣】

序四牡勞使臣之來也有功而見知則說【音悅】矣【使臣之來謂事畢來歸也】

程子曰四牡之義閔人之勤勞故云有功而見知則說矣上不知下之勞則下不自盡其力故曰四牡廢則君臣缺矣○郝敬曰此文王之詩而稱王事者凡風雅歌文王之事非卽作於文王之世周道大行然後禮樂興則是成王周公之世矣故稱王事稱天子文武同也

此爲使臣自述之辭故末章托言作此詩以來告蓋臣有勞苦患君不知今探其情以勞之所以爲悅非謂使臣必待知而後悅也

四牡五章章五句【毛傳鄭箋範氏說見集傳】

皇皇者華【音敷】於彼原隰駪駪【音辛】徵夫每懷靡及○我馬維駒六轡如濡【音儒○鮮澤】載馳載驅周爰咨諏【釋文子須反音苴呂記同○左傳咨事爲諏】○我馬維騏六轡如絲【調和】載馳載驅周爰咨謀【讀如迷○左傳咨難爲謀難爲患難】○我馬維駱六轡沃若載馳載驅周爰咨度【左傳咨禮爲度】○我馬維駰【音因○爾雅疏今名泥驄】六轡旣均載馳載驅周爰咨詢【左傳咨親爲詢親爲親戚】

序皇皇者華君遣使臣也送之以禮樂言遠而有光華也【朱公遷曰勞先而遣後者以卹情勸義輕重爲次第見君之厚於其臣如此】

按周禮大小行人出使諸侯其責甚重燕以遣之所謂禮也歌以樂之所謂樂也遠而有光華是皇華所取義也疏艸木之華不以髙下而易其色臣之出使當光顯其君常不辱命不以遠近而易其志也程子曰皇華之光明於野猶王澤之流布光華於天下也故以爲興天子遣使四方以觀省風俗采察善惡亷訪疾苦宣道化於天下下國蒙被徳澤是以光華朱子曰叔孫穆子謂君教使臣曰每懷靡及諏謀詢度必咨於周此詩意也詩本以戒使臣而托於其自道之辭以發之忠厚之至也○每懷靡及鄭箋據國語懷私爲訓不可從忠信爲周又嘗引國語本言諏謀詢度必咨於忠信之人而詩文乃云周爰咨諏者東萊謂古語多倒是也永叔觧作周詳訪問集傳因之然詩防未必如此【六月序云皇皇者華廢則忠信闕矣可證忠信爲周是此詩本防】

皇皇者華五章章四句【範氏說見集傳】

常棣之華【按召南唐棣之華與論語唐棣之華爾雅所謂栘今白楊也此常棣與采薇維常之華爾雅所謂棣今郁李也呂氏曰常棣今玉李也花萼相承甚力郁李是薁不是常棣郁李實如李常棣實如櫻桃各一木】鄂【五各反音噩】不【鄭云當作跗】韡韡【音偉當作�○疏華下有萼萼下有跗花萼相承覆故得韡韡而光明也○歐陽義不韡韡者韡韡也古詩之語如此者多何煩攺字爲柎蓋已言鄂則足見兄弟相承之意矣程子曰韡韡鮮華壯盛之貌不作柎可如字亦可以華萼相依生相親力相承興人之莫如兄弟也按歐陽之說本於王肅集傳從之然古義自不可廢】凡今之人莫如兄弟【上聲】○死喪【去聲】之威兄弟孔懷【讀音回】原隰裒【薄侯反音掊○王氏曰不得保其常居而裒聚於原隰之中此與人同患難時也集傳云積屍裒聚於原野蓋防上死喪言之】矣兄弟求矣【程子曰此章敍兄弟相賴之事當死生危難之可畏則思兄弟之助及困窮離散羣散郊野之時則惟兄弟相依恃】○脊令【音零○嚴緝今名雪姑其色蒼白鄭氏以爲水鳥非】在原兄弟急難【此患難之難讀平聲庾信哀江南賦本無情於急難正用此作平聲言兄弟當相急於患難】每有【鄭云每有𨿽也本爾雅釋訓文】良朋況也永嘆【蘇傳況甚也其甚者不過爲之長嘆息○此章東萊說見集傳】○兄弟鬩【許歷反音虩○鬩鬭狠】於墻外禦其務【音侮○傳務侮也嚴緝務猶事也防墻禦侮蓋以恩情甚薄而猶有不能已者言之】每有良朋烝也無戎【讀而至反音汝○元熊朋來五經說曰此詩外禦其務當依左傳侮字爲據烝也無戎與常武以昭我戎並當音汝崧髙戎有良翰卽汝有良翰民勞戎𨿽小子卽汝𨿽小子可見古者戎汝同音吳氏攺務音蒙而不顧左傳引詩之文失之矣愚按洪範曰雨曰霽勺蒙蒙史記引作霿索隱云音蒙又周禮太卜注引作雺楊用修云雺一作霚又作蒙古音務亦葉謨蓬反故才老讀作蒙下與戎葉而朱子非之然此說仍當備一義○曹氏曰烝眾也言朋友𨿽眾而無助朱子曰此章正爲管蔡啟商之事而發】○喪亂旣平旣安且寧𨿽有兄弟不如友生○儐【賔反音擯】爾籩豆飲酒之飫【於慮反音芋】兄弟旣具和樂【音洛】且孺【程子曰孺者親慕之義言無異於孺子相慕】○妻子好【去聲】合如鼓瑟琴兄弟旣翕【音吸】和樂且湛【讀如沈】○宜爾室家【讀古胡反音姑】樂爾妻帑【音奴釋文云帑依字吐蕩反經典通爲妻帑字今讀音拏也】是究是圖亶【呂記都但反音膽】其然乎

序常棣燕兄弟也閔管蔡之失道故作常棣焉

按國語引富辰云周文公之詩曰兄弟鬩於墻外禦其侮則此詩自是成王之時周公所作以親兄弟也左傳又引富辰云周公弔二叔之不咸封建親戚以藩屏周召穆公【虎】思周徳之不類故糾合宗族於成周曰常棣之華鄂不韡韡凡今之人莫如兄弟二書皆富辰之言且其時去召穆公未遠不知其說何以不同杜預以爲周公作之召公歌之據序云閔管蔡則當屬周公無疑左氏蓋傳聞異辭耳【陳啟源曰正雅文王詩九篇天保以上治內采薇以下治外各有取義常棣詩𨿽作於成王時旣在治內之列不得不先詩譜推其故以爲周公閔管蔡被誅若在成王詩中則彰明其罪故推而上之托於文王親兄弟之義理容有之】首章以常棣之蕚著於柎交相映發興至親莫如兄弟下二章漸次以死喪急難禦侮驗兄弟之至情言不惟求原野急患難者可恃卽鬩墻非令兄弟然猶愈朋友之無助也五章責人以兄弟之相賴如此乃或無事而忘之乎六章勸人以兄弟之恩當常相和樂末二章又因常人之情多厚妻子而薄兄弟故言妻子𨿽好合必兄弟具和乃爲樂之久而可以宜室家樂妻子矣人誠究其理圖是事則吾言豈不信然耶朱子曰燕兄弟之詩當極其和樂而此詩專言死喪急難之事其志切其辭哀蓋周公處兄弟之變孟子所謂其兄闗弓而射之則已垂涕泣而道之者也文武燕兄弟之詩𨿽不可見然意其辭气和平必異於此故序者以閔管蔡之失道發之○蘇傳小人好以親爲怨而樂從其疏故此詩每陳朋友之不足恃者以告之

常棣八章章四句

伐木丁丁【音爭】鳥鳴嚶嚶【箋嚶嚶兩鳥聲也疏鳥聞伐木而驚嚶嚶然以興朋友二人相切磋】出自幽谷遷於喬木嚶其鳴矣求其友聲【箋鳥之遷處髙木者求其尙在深谷者其相得則復鳴嚶嚶然】相【去聲】彼鳥矣猶求友聲矧伊人矣不求友生【張氏曰詩人多相因之辭如伐木而感鳥鳴蓋因此以興焉者也故下章皆以伐木言之蘇傳事之甚小而須友者伐木也物之無知而不忘其羣者鳥也鳥出谷而升於木以木爲安而不獨有也故嚶然而鳴以求其友況事之大於伐木而人爲有知者哉眞氏曰玩其辭只見爲人之求友而不爲君之求臣蓋先王樂道忘勢但知有朋友相須之義而不見有君臣相臨之方也】神之聽之終和且平【朱子曰人能盡其道於朋友𨿽鬼神亦必相之而錫之以和平之福】○伐木許許【音虎○伐木必眾人共力故有邪許之聲以興朋友之相助陳啟源曰舉伐木可兼鳥鳴故二三章皆承伐木古多省文也季氏以四牡詩將母例之良是】釃【音師○釋文以筐酒】酒有藇【音序○美貌】旣有肥羜【音寧○小羊爾雅注今俗呼五月羔爲羜疏聘禮雲天子享太牢以饗賔知燕禮用羊諸侯燕禮以狗不用羊豕】以速諸父寧適不來微我弗顧於【音烏】粲灑埽【葉音叟】陳饋八簋【葉音九○疏粲然灑埽其室庭陳飲食之饋上肥羜爲燕禮此是食禮五陳之也燕禮主於飲酒無飯食此簋盛黍稷是飯食可知劉氏曰簋八則籩豆倍之天子燕禮之數也】旣有肥牡【大牛】以速諸舅寧適不來微我有咎○伐木於阪【音反○此句舊無解者愚謂於往也阪山脇也伐木必往取之於阪險以興朋友尢相須於急難】釃酒有衍籩豆有踐【上聲】兄弟【箋疏兼同姓異姓】無遠民之失徳幹餱以愆【幹餱不相及此民之失徳薄於朋友故舊也君子豈當然乎】有酒湑【胥上聲○湑莤也莤與縮同以筐曰釃以艸曰湑】我無酒酤【音古○嚴緝無酒設言之耳酤毛云一宿酒鄭云買也】我坎坎鼓我蹲蹲【音存】舞我【樂始於鼓終於舞謝氏曰湑我我湑之也酤我我酤之也鼓我舞我我鼓之舞之也此皆倒句法】迨我暇【讀後五反音戶】矣飲此湑矣

序伐木燕朋友故舊也自天子至於庶人【伐木乃庶人之事】未有不須友以成者親親以睦友賢不棄不遺故舊則民徳歸厚矣

朋友故舊兼同姓異姓而言燕主同姓故曰親親以睦正義指上常棣篇非也華谷云後序於理無害而以此說詩則支離○古之聖王有以後妃爲友者關雎琴瑟友之是也有以羣臣爲友者六月飲禦諸友假樂燕及朋友是也此詩燕諸父諸舅而序以朋友故舊括之蓋同姓異姓天子有下交之理皆得言朋友也與上篇之以良朋友生與兄弟相較而言者義稍不同或駁朱傳取序首句刪下二句直以父舅兄弟作朋友者爲非不知周之列位非同姓卽異姓也同姓異姓之外更以何者爲朋友乎陳啟源曰常棣伐木二詩兄弟朋友名稱相混愚謂伐木之父舅兄弟卽常棣之朋友常棣之兄弟則非伐木之兄弟當以九族內外別之常棣之兄弟九族以內也伐木之諸父及同姓之兄弟九族以外也九族在五服之內可稱兄弟不可稱朋友九族之外無服大傳云六世親屬竭斯可謂之朋友矣九族之內歌常棣以燕之九族之外歌伐木以燕之觀常棣之六章毛傳云九族防曰和鄭云九族從已上至髙祖下至元孫之親明是常棣詩燕此而其餘則燕之於伐木不然二詩之兄弟朋友何以別乎

山中伐木必與人共之有朋友之義焉故取爲興而因以鳴木之鳥聲爲比也下二章只一句興辭殺而意同伐木之人猶不可無助君子於閒暇之時可無以藇酒盛具召朋友而燕樂之乎詩內凡言我皆燕朋友者自我也鄭以有酒四句族人陳王恩迨我二句又述王意太支離

伐木三章章十二句【毛氏分六章章六句劉氏云伐木三章章十二句每一章首輒言伐木凡三云伐木故知當三章朱傳呂記皆從之○陳啟源曰按小序下孔疏指伐木許許釃酒有藇爲二章首二句伐木於阪釃酒有衍爲卒章首二句又指諸父諸舅爲二章兄弟無遠爲卒章則已判此詩爲三章矣其說不自劉氏始也但孔氏釋詩專遵毛鄭不自立說故無一語申明之耳朱呂皆雲從劉若未見孔疏者此不可解】

天保定爾【天保與召誥天迪從子保天迪格保義同歐陽義詩人爾其君者蓋稱天以爲言】亦孔之固俾【呂記必以反音鄙】爾單【音丹】厚【箋天使汝盡厚天下之民何楷曰單與殫通厚謂仁厚周家以仁厚開基今厚而益盡其厚書所云乃單文祖徳也】何福不除【去聲○疏除訓開者若有閉藏畜積今開出予之呂記除有消去之義所稟薄者𨿽小福而不能容載惟其甚厚故福祉之來不問多寡其受之也皆若消去而未嘗有者所謂何福不除也何楷曰以新易舊曰除】俾爾多益以莫不庶【鄧元錫曰多益多受益也天下之益無方能受而何益不眾也】○天保定爾俾爾戩【音剪○陳啟源曰戩字毛鄭皆訓福本爾雅釋詁朱傳從聞人氏說戩與翦同訓爲盡此又本說文戩字引詩實始翦商語故合戩翦爲一耳然說文翦字注云滅也轉滅義爲盡義殊費力從爾雅爲長】谷罄無不宜受天百祿降爾遐福維日不足【輔氏曰罄無不宜二句已然之事也降爾遐福二句方來之事也】○天保定爾以莫不興如山如阜如岡如陵如川之方至以莫不增【呂氏曰受百祿降爾福言其莫不庶也旣庶矣則欲積累至於崇髙故曰以莫不興如山阜岡陵言其興也旣興矣則欲增益而不絕故曰以莫不增如川之方至言其增也】○吉蠲爲饎【音熾○吉蠲詳集傳儀禮注炊黍稷曰饎】是用孝享禴【音樂】祠烝嘗【劉長翁曰禴祠烝嘗各倒一字爲句此音節也】於公【疏鄭云先公後稷至諸中庸注組紺以上至后稷組紺卽諸太王父也集傳后稷以下至公叔祖類按史記公叔祖類生古公亶父祖類卽組紺蓋一人有三名索隱引皇甫謐云公祖一名組紺諸字叔類號曰太公也】先王君曰卜爾萬壽無疆【歐陽義此章又言非惟天福我君如此至於四時丰潔酒食祀其先公先王而神亦嘏之以福】○神之弔【音的】矣【弔矣言王已致神之來格】詒爾多福【讀畢力反音偪】民之質【集傳訓實本伊川說】矣日用飲食羣【箋訓眾本釋詁文】百姓徧爲爾徳【以質實爲徳詩人之知所本也民之徳皆君之徳猶思文篇云莫非爾極也○嚴緝此祝君之福而曰爾徳歸美之中有責難者寓若盡言福祿則全篇皆獻諛之詞豈古君臣相與之義耶】○如月之恆【傳恆也箋月上而就盈】如日之升【王志長曰月不言望日不言中皆指未盛而言未盛而後不可量也曰孔固矣曰單厚矣曰多益矣曰戩谷罄宜矣曰降福維日不足矣亦旣盛矣而猶指未盛以況之何也蓋降福已盈而迓福之王躬未盈也不然人滿則天槪之矣】如南山之壽不騫不崩【騫是缺損崩是傾覆】如松柏之茂無不爾或承【朱子曰松柏葉非不凋但舊葉凋時新葉已生故有承繼之義木樨亦然○歐陽義前旣欲其興盛此又欲其永久故多引長久不虧壊者以爲況】

序天保下報上也君能下【去聲】下【上聲】以成其政臣能歸美以報其上焉【○下下謂鹿鳴至伐木皆君所以下臣也臣亦歸美於王以答其歌】

詩曰於公先王周未有稱先王者其作於武王以後明矣此詩旣曰答前五篇然則前五篇亦作於武王之後明矣

前三章言天之降福於君四五章言祖之降福於君羣百姓徧爲爾徳此受福祿之本也末又終四章以下之意與三章遙接

天保六章章六句

采薇采薇薇亦作【讀則古反音詛○作生也猶云怒生】止曰歸曰歸歲亦莫【音慕】止【箋重言采薇者丁寧行期也又丁寧歸期定其心也】靡室靡家【讀如姑○王氏曰男有室女有家今男靡得以室爲室女不得以家爲家】玁狁【音險允】之故【古音考讀平聲】不遑啟居玁狁之故【重言玁狁之故見師出於不得已使戍役各有怒寇之心】○采薇采薇薇亦柔止曰歸曰歸心亦憂止憂心烈烈【烈烈猶云內】載饑載渴【讀巨烈反音謁】我戍未定靡使歸聘○采薇采薇薇亦剛止曰歸曰歸嵗亦陽止【爾雅十月爲陽許氏曰鄭云時坤用事嫌於無陽故以此名月扶陽抑陰固聖人之意然名其月爲陽果能扶陽乎不然則是以虛言而欲奪造化之實必不然矣夫陰陽消息自微而著皆有其漸一陽之生至子半而成其胚胎乃在亥半則小雪之時正六陰之極陽絕於上而回於下之幾也以此名陽月其義甚明】王事靡盬不遑啟處憂心孔疚【讀訖力反音棘】我行不來【讀六直反音力○箋來猶返也據家曰來王志長曰此行是戍後復他有所行當時或有趨利進攻之事故下章以戍車旣駕一月三捷言之】○彼爾【當作薾華盛貌】維何維常之華【音敷○孫奕示兒編常棣常字諸家無音合如字讀采薇維常之華毛謂常爲常棣亦無音常棣與唐棣異俗或書作棠棣大非】彼路【戎路主帥所乘】斯何君子之車【按華旣葉敷則車當音車集傳葉尺奢非○疏以常棣花色之美諭君子車飾之盛】戎車旣駕四牡業業豈敢定居一月三捷【三捷是期之之辭非紀實事】○駕彼四牡四牡騤騤【求龜反音其○說文騤騤馬行有威儀也】君子所依小人所腓【音肥○按鄭云腓當作芘此本非正訓故集傳加猶字程子隨動之說朱子已欲刪之特未攺耳二句見古人車戰之利依者依之以爲備禦腓者芘之以爲進退也顧炎武曰小人所腓正是隨動之說古制一車甲士三人步卒七十二人炊家子十人固守衣裝五人廐養五人樵汲五人見司馬法隨車而動如足之腓步乘相資短長相衞行止相扶所以爲節制之師也傳云腓辟也箋云腓芘也皆未是隨動之說合於軍制而戾於腓義恐不可用○陳祥道曰古之用兵也險野又爲主易野車爲主險野非不用車而主於人易野非不用人而主於車車之於戰動則足以衝突止則足以營衞將卒有所芘衣裝器械有所賫春秋鄭爲魚麗之陣先偏後伍伍承彌縫邲之戰楚戎車分爲二廣廣有一卒卒偏之兩先偏後伍伍從其偏也卒偏之兩兩從其偏也先其車足以當敵後其人足以待變則古者車戰之法略可知也】四牡翼翼象弭【音米○傳弭弓反末也疏孫炎云不以繳束骨飾兩頭爲弭是弭乃弓稍弛則反曲故爲弓反末嚴緝卽受處以象齒飾之】魚服【讀如白以魚皮爲矢服】豈不日戒【讀訖力反音急】玁狁孔棘【何楷曰三捷旣奏矣而戍事未畢不敢弛備此章所述正防秋之事】○昔我往【謂遣戌時】矣楊栁依依今我來【謂戍畢時】思雨【去聲】雪霏霏行道遲遲載渴載饑我心傷悲莫知我哀【讀於市反音噫】

序采薇遣戍役也文王之時西有昆夷之患北有玁狁之難【去聲】以天子之命命將率【音帥】遣戍役以守衞中國故歌采薇以遣之出車以勞【去聲】還杕杜以勤歸也【勞來其勤曰勤洛誥周公咸勤是也】

疏此與出車五言玁狁惟一云西戎玁狁大於西戎出師主伐玁狁故戒敇戍役以玁狁爲主而略於西戎也

程子曰文王遣戍役以守衞歌此詩遣之敍其情而風以義當時之事後世因用之以遣戍役朱子曰文王旣受命爲西伯得專徵伐而其徵伐也必稱天子之命以行之此足見以服事殷之實矣或者謂文王受命而稱王則是二天子也而可乎【朱子又以此未必爲文王之詩】嚴緝遣戍役者指師眾言之其實將帥同遣故詩中兼言君子小人【首序不及將帥者以將帥體國爲心不待勉也】

前三章以大義曉之而托於軍士之自道四章五章期其立功之速而因勉之以戒備也末章預敍得還之日以閔其勞楊栁依依卽采薇之時雨雪霏霏卽嵗亦莫止蓋相爲首尾之辭

采薇六章章八句【程子說見集傳】

我出我車於彼牧矣【傳出車就馬於牧也按荀子天子召諸侯諸侯輦輿就馬禮也詩曰我出我車於彼牧矣傳解本此】自天子所謂我來【讀音力】矣召彼僕夫謂之載【葉節力反音卽】矣王事多難【去聲】維其棘矣○我出我車於彼郊【集傳郊在牧內本爾雅】矣設此旐【音兆○龜蛇四斿此後軍也】矣建彼旄矣【箋設旐者屬之於幹旄而建之戎車】彼旟【音余○鳥隼七斿此前軍也】旐斯【朱子曰此章所謂旐者元武也旟者朱雀也下章所謂旂者靑龍也】胡不旆旆【讀蒲寐反音譬說文從�從市今從巾誤○傳旆旆旒垂貌董氏曰禮徳車結旌武事綏旌綏謂垂舒之】憂心悄悄僕夫況瘁【況借滋義金氏曰言我憂心已自悄悄僕夫況又勞瘁○輔氏曰兵陰事也必嚴重深謀然後與陰气合而圖功必成不然輕佻率易烏能有所爲哉○楊氏東萊二說見集傳】○王命南仲往城於方【範氏曰往城於方所以守衞中國也非取玁狁之地而城之】出車彭彭【讀如滂】旂旐【疏交龍爲旂蓋南仲所建以下或載旐或載旟也軍吏載旗經所不陳文不具耳】央央【鮮明】天子命我城彼朔方【朱子曰天子命我城彼朔方者文王以商王之命命南仲而南仲語其軍士以天子之命也朔方今靈夏州西夏所據之地○朔方注疏不言所在集傳始引漢朔方郡以漢立郡名必因於古也按虞書宅朔方必正北之地正北是云朔等州不與周京相直中隔黃河此非玁狁來路故惟今靈夏等州足以當之耳】赫赫南仲玁狁於襄【程子東萊二說見集傳】○昔我往【往而在道】矣黍稷方華【音敷○箋黍稷方華朔方之地蓋六月時也】今我來【歸而在道】思雨雪載塗【傳塗凍釋也箋徵伐玁狁因伐西戎至春凍始釋而來反也東萊說見集傳】王事多難【去聲】不遑啟居豈不懷歸畏此簡書【古者無紙書之於簡防故曰簡書】○喓喓艸虫趨趯阜螽未見君子憂心忡忡旣見君子我心則降【讀如洪】赫赫南仲薄伐西戎【箋諭近西戎之諸侯聞南仲將伐西戎之命皆跳躍而向望之如阜螽之聞艸虫鳴焉君子斥南仲呂記喓喓艸虫六句說者以艸虫之詩有之遂亦以爲室家之語觀其斷句曰赫赫南仲薄伐西戎其詞奮張豈室家思望之語乎毋逝我梁毋發我笱我躬不閱遑卹我後兩見於谷風小弁之詩其一夫婦也其一父子也】○春日遲遲卉【音諱】木萋萋倉庚喈喈【讀如基】采繁祁祁執訊獲醜【郝敬曰敵之爲魁首者執於王而訊問之醜者降服之眾也】薄言還【音族】歸【歸京師】赫赫南仲玁狁於夷

序出車勞還帥也

箋遣將帥及戍役同歌同時欲其同心也反而勞之異歌異日殊尊卑也禮記賜君子小人不同日此其義也按文王之時爲難者昆夷也伐玁狁無考本紀文王虞芮質成之明年伐犬戎書大傳西伯三年伐犬夷漢書云隴以西有畎戎顏師古謂犬夷卽畎戎亦曰昆夷孟子文王事昆夷是也亦曰混夷緜詩混夷喙矣是也亦曰緄戎史記自隴以西有緄戎是也帝王世紀云文王受命四年混夷伐周一日三至周之東門文王閉門修徳不與戰是可證采薇序之昆夷卽此詩所云西戎也若玁狁是北狄卽太王時獯鬻在朔方之外未聞文王時爲患中國毛鄭以天子爲殷王受南仲爲文王屬觀首章云自天子所謂我來矣三章云王命南仲往城於方天子命我城彼朔方其辭甚鄭重豈是西伯承王命遣其屬爲軍將者耶朱子解此詩本用古義集傳更之蓋亦有疑於此耳及考文王之臣四友十亂並無南仲之名惟宣王時常武詩有南仲太祖太師皇父鄭氏解云皇父以南仲爲太祖則是南仲之曾孫朱子亦從其說意者南仲爲將西徵北討自在成王初年【本東陽許氏之說】史軼其名氏而詩特著之耶或曰據毛公解常武云命南仲於太祖皇父爲太師是以南仲皇父爲二人彼南仲當卽此南仲也六月爲宣王伐玁狁之詩今采薇出車二詩亦皆有玁狁恐是同時事然宣王北伐旣有尹吉甫不應復命南仲況采薇出車杕杜三詩相次是周公所定斷非宣王時詩也

首章二章述其聞命而忠敬與臨事而憂勞以慰勞之也三章盛稱元帥之威靈气焰有扞禦北狄之功四章言自朔方來歸而西戎又警遂承王命移師以伐之移師西伐之命所謂簡書也【本鄭箋劉長樂呂東萊同此說】五章言南仲伐西戎爲一方所徯望如艸虫阜螽其類相應【本鄭箋程子東萊同此說】末章則言春晚到家敍景物之暄妍稱主將之功伐皆喜而詳之也○此章兩言王事多難前玁狁後西戎也西戎近在汧隴玁狁旣卻還師伐之自可不勞餘力○季本曰古朔方今在寧夏衞其東北爲北狄其西南爲西戎朔方者狄人通西戎之要路也城朔方則狄失右臂之助不待攻戰可伐其謀故曰玁狁於襄襄者駕出其上也黍稷雨雪敍自北而西往來道塗所見所謂不遑啟居也戎與玁狁先嘗表裏爲患今西戎服則獵狁平矣故曰玁狁於夷小序以爲文王時詩文王無伐玁狁之事亦未嘗爲天子稱王也○陳啟源曰汲紀年帝乙三年王命南仲距昆夷城朔方逸周書序文王立西距昆夷北備獵狁謀武以昭威懷作武備合此二條可爲出車詩之證帝乙三年乃文王卽位之五年正初立時也西距昆夷則昆夷爲西戎無疑而北備玁狁亦在此詩蓋南仲乃殷大夫帥王師出防諸侯者文王正與之同事然則南仲非文王私屬而天子亦豈殷王紂耶常武詩之南仲鄭氏解爲皇父之太祖意殷亡後南仲之子孫仕於周而皇父正當宣王之世南仲克戎有顯功於殷故詩人推本其祖言之亦作詩之法也毛傳分爲二人未然又按紀年宣王六年皇父休父從王伐徐戎正與常武太師皇父程伯休父語相合並不言南仲從王則毛氏之誤益信矣愚按此說與詩序相合何氏古義說亦同汲冢書未可深信而逸周書則兩漢時已有之非僞撰此可據也出車六章章八句

有杕之杜【杕杜𨿽識時物之變而義取於杕亦因徵夫在外傷其孤特無依】有睆【音莞○睆明貌檀弓華而睆】其實【杜實在秋冬之交】王事靡盬繼嗣我日日月陽【十月】止【止通作只】女心傷止徵夫遑止○有杕之杜其葉萋萋【杕實落矣而葉又盛爲明年二月時】王事靡盬我心傷悲卉木萋止女心悲止徵夫歸止【程子曰古者戍役兩期而還今年春暮行明年夏代者至復畱備秋至過十一月而歸又明年仲春至春暮遣次戍者每秋與冬初兩番戍者皆在疆圉如今之防秋也按采薇詩曰歸曰歸嵗亦莫止卽過十一月而歸之時也杕杜詩卉木萋止徵夫歸止卽明年仲春至之時也】○陟彼北山言采其【枸可采則春已暮】王事靡盬憂我父母【音米○李氏曰我我君子也父母君子之父母也】檀車幝幝【音闡】四牡痯痯【音管○何楷曰檀車耐用而亦敝牡馬有力而亦疲以見其久且勞也】徵夫不遠○匪載【裝載】匪來【讀如力】憂心孔疚【讀音】期逝【歸期已往過】不至【葉朱力反音側】而多爲卹【王氏曰多卹者憂其饑渴歟疾病歟死傷歟何期過而不至也】卜筮偕【讀如幾】止防【傳卜筮防人占之】言近【古音考音記】止徵夫邇止【顧炎武曰崧髙箋近辭也聲如彼記之子之記古近字多與幾同愚按辭乃語辭近非遠近之近上從亓辧詳考異】

序杕杜勞還卒也

王氏曰上之人能知其下中心委曲之情而形於歌詠則下說之出車杕杜是也上之人不能知而下自陳其勞苦之狀悲傷之情則怨也之水鴇羽是也範氏曰出車勞帥故美其功杕杜勞眾故極其情朱氏曰四章皆述其未至之思而不言已至之喜蓋未歸時思之切如此則旣歸之喜有不待言

杕杜四章章七句

魚麗【音離○魚麗者魚入其中而不能出也陣名取此】於罶【音栁○傳罶柚梁寡婦之笱魚所畱也詩詁古者獺祭魚然後魚人入澤梁川澤之利人不得專之惟寡婦之家上所矜閔使得織曲簿絕水爲梁以笱承之以時取魚若遺秉滯穗之意】鱨【音常】鯊【音沙讀蘇何反音娑○鱨鯊詳集傳】君子有酒防且多【朱子曰舊說有酒防爲句且多爲句非是當以有酒爲句防且多爲句罶酒鯊多亦隔句叶韻也○蘇傳其酒旣防且多言無所不備也】魚麗於罶魴鱧【音禮○本艸鱧今黒鯉魚夜向北斗膽獨甘】君子有酒多且防○魚麗於罶鰋【音偃】鯉【埤雅鱧圓魴方鰋偃鯉俯】君子有酒防且有【讀如以】○物其多矣維其嘉【讀音歌】矣○物其防矣維其偕【讀如紀】矣【呂記防卽所謂嘉也物𨿽嘉防然陸產或不如水產之盛澤物或不如山物之盛猶未可以言偕也】○物其有【同上音】矣維其時【讀上紙反音氏古音考音始】矣【此詩後三章復與前三章葉音節至善○呂記有卽所謂偕也物𨿽盛多而齊有必適當其時然後盡善所謂時者不專爲用之之時也苟非國家閒暇內外無故則物𨿽盛不能全其樂矣】

序魚麗美萬物盛多能備禮也文武以天保以上治內采薇以下治外始於憂勤終於逸樂故美萬物盛多可以告於神明矣【箋內謂諸夏外謂夷狄】

程子曰太平之時庶物繁盛故能備禮六月序云魚麗廢則法度闕矣物不足則不能備法度也文武以下傳詩者之言不可取嚴緝文王之風終於騶虞序以爲王道成則近於雅矣文王之雅終於魚麗序以爲可告神明則近於頌矣○治內治外文武之政也天保采薇等篇則非文武時作乃天下旣定之後周公述文武之志播之樂章耳

魚麗六章三章章四句三章章二句

序南陔孝子相戒以養也【李善曰陔隴也】

序白華孝子之潔白也

序華黍時和嵗丰宜黍稷也

傳有其義而亡【失也】其辭箋此三篇者鄕飲酒燕禮用焉曰笙入立於縣中奏南陔白華華黍【此燕禮文】是也孔子論詩雅頌各得其所時俱在耳【子夏得爲立序則詩未亡】篇第當在於此【以六月序知之】遭戰國及秦之世而亡之其義則與眾篇之義合編故存至毛公爲詁訓傳乃分眾篇之義各置於其篇端又闕其亡者以見在爲數故推攺什首遂通耳【遂通盡小雅】而下非孔子之舊【從此什而下非孔子之舊○疏此云有其義而鄕飲酒之禮注皆云今亡其義未聞蓋爲記注後乃得毛公傳記注已行不復攺之彼注又云孔子之時六篇已亡亦爲不見此序故也】張氏曰六篇必有其辭所以亡者良由施之於笙非若歌之可習

六月序小雅諸篇魚麗之後次南陔次白華次華黍次由庚次南有嘉魚次崇丘次南山有臺次由儀考鄕飲酒禮鼓瑟而歌鹿鳴四牡皇皇者華笙入堂下磬南北面立樂南陔白華華黍乃間【代也】歌魚麗笙由庚歌南有嘉魚笙崇丘歌南山有臺笙由儀燕禮亦然朱子以爲曰笙曰樂曰奏而不言歌則是有聲而無其辭【此劉原父說】意古經篇題之下必有譜焉如投壺魯鼓薛鼓之節而亡之耳呂東萊云此說不爲無理然魯語叔孫穆子聘晉伶簫詠歌鹿鳴之三鹿鳴三篇旣可與簫相和而歌則南陔以下豈不可與笙相和而歌乎嚴華谷云樂以人聲爲主人聲卽所歌之詩也序特因其辭以知其義若本無辭安得有所序之義耶郝仲輿云朱子據儀禮於南陔諸篇曰笙曰樂曰奏而不言歌以爲有聲無辭之徵今按鄕射亦儀禮也云奏騶虞貍首騶虞有辭而曰奏則凡稱奏者非無辭也國語金奏肆夏樊遏渠肆夏樊遏渠卽時邁執競思文等篇周禮之九夏也金奏九夏有辭笙奏南陔以下獨無辭乎周禮籥章以籥吹豳詩豳詩卽七月籥吹七月有辭笙吹南陔以下獨無辭乎又禮記文王世子升歌淸廟下管象象卽維淸謂管奏維淸於堂下也管有辭而笙獨無辭乎夫樂由聲成聲由辭生古未有有聲無辭之樂朱子謂笙無辭但有譜不知今之腔譜所以調辭也有譜則所譜之音自成辭矣集傳之說恐不然○鄭氏謂燕禮升歌鹿鳴下管新宮新宮辭義皆亡無以知其篇第之處今按左傳昭二十五年宋公享昭子賦新宮謂之賦明有辭矣新宮有辭則笙詩之有辭何疑【鄭曉古言曰笙詩有聲有辭如其無辭宜曰笙調不曰笙詩燕禮升歌鹿鳴下管新宮新宮今亡有謂斯幹爲新宮者非也笙詩之亡猶管詩之亡也書曰琴瑟以詠笙鏞以間詩詠之聲依之律和之自後夔以來未之有攺也】○古詩以魚麗足鹿鳴什數毛公遷南陔白華華黍附於其後因以南有嘉魚爲次什之首潁濵嫌毛公推攺什首爲非古於是復爲南陔之什而由庚崇丘尙仍毛公之舊東萊從潁濵說又悉依六月序編之朱子則據儀禮以南陔足鹿鳴之什而以白華爲次什之首又云魚麗由庚南有嘉魚崇丘南山有臺由儀六者蓋一時之詩爲燕饗通用之樂毛公分魚麗以足前什說者遂分魚麗以上爲文武詩嘉魚以下爲成王詩其失甚矣今考鄭康成說則魚麗殿鹿鳴之什毛公以前本如此朱子謂魚麗是毛公所移恐亦未詳今一依毛公原本詮次【郝本同】

南有嘉魚之什

南有嘉魚【疏此實興也傳文略但於三章曰興舉中以明上下知魚鵻皆興也朱子曰北方以魚爲重故魚麗南有嘉魚皆特舉之陳啟源曰集傳以嘉魚爲丙穴魚實本埤雅埤雅云鯉質鱒鱗肌肉甚美集傳誤作鱒鯽肌諸本皆同必寫刻之譌也又按嘉非魚名猶下章樛木之樛甘瓠之甘耳自蜀都賦有嘉魚出於丙穴而埤雅引之朱子遂取以釋此詩然此詩嘉魚決非專指丙穴魚而丙穴嘉魚乃是因此詩得名也孔仲達疏止云善魚孔是唐人豈不知丙穴嘉魚之名而不引以爲證蓋後世事不可以訓古詩其識過後儒遠矣】烝然【○嚴氏釋烝以爲有進眾久三義此烝然當訓眾意集傳云發語聲不知何本】罩罩【音笊○取魚必以其具興燕賔必以其禮】君子有酒嘉賔式燕以樂【讀五教反音效○呂記嘉魚羣然入於网罩之又罩取之不竭興得賢之多也賢才多寡系於君心樂與賢則眾多不樂與賢則亦從而衰少矣君子有酒嘉賔式燕以樂道其樂與賢之心也○蘇傳魚之在水至深遠矣然人未嘗以深遠而不求卽不可得猶久伺而多罩之是以魚無不得也苟君子之求賢心誠好之而不倦如是人之於魚則豈有不可得者哉】○南有嘉魚烝然汕汕【音訕○爾雅罺謂之汕說文魚逰水貌集傳從爾雅淮南子罩者抑之罾者舉之爲之難易得魚一也詩詁罩今提罟罟之自上而下者也汕今撩罟類罟之自下而上者也】君子有酒嘉賔式燕以衎【音看】○南有樛木甘【音防○匏苦甘】累之【呂記樛木下垂以興君子之甘者以興賢○蘇傳魚非有求於人而人則取之以爲賢者亦如是而吾則彊求之歟非也蔓於地是豈可彊使從人然其遇樛木也未嘗不累之而上物之相從物之性也豈有賢而不願從人者哉獨患不之求耳】君子有酒嘉賔式燕綏之○翩翩者鵻【音追】烝然來【讀音力】思君子有酒嘉賔式燕又【讀夷昔反音亦○又者燕而又燕也禮上公三燕侯伯再燕】思【此章思字皆語助辭與漢廣詩同】序南有嘉魚樂與賢也太平之君子至誠樂與賢者共之也

嚴緝南有嘉魚南山有臺皆燕賢之樂歌故曰樂與賢樂得賢言以樂樂之也猶射義言騶虞樂官備采蘋樂循法采繁樂不失職皆以播之樂歌爲樂之也嘉魚曰與賢以詩言有酒燕賔是與之相親也有臺曰得賢以詩言邦家之基民之父母是得之爲用也王志長曰烝然罩罩烝然汕汕興君子求賢之誠甘累之烝然來思興嘉賔從王之志惟求賢之誠旣孚則從王之志自切此詩先後之序也○按嘉魚甘味之美鵻禽之孝皆以諭賢也上籠之如罩下撩之如汕至誠求賢之道也木樛累言上能屈己下賢則賢得以上進固結不可解也烝然來思言上求之至則賢如鵻鳥之羣然來集也曰來曰又俱有親就之意朱子謂興之全不取義何也顧大韶曰旣不取義矣又何興乎

南有嘉魚四章章四句

南山有臺【讀田飴反音題○臺一名夫須陸璣云莎艸也本艸實卽今香附子】北山有萊【讀陵之反音○爾雅翼萊落帚或云落藜初生可食莖可爲杖○歐陽義髙山多艸木以興周大國多賢才】樂只君子邦家之基樂只君子萬壽無期【疏無期無期竟也】○南山有桑北山有楊【呂柟曰臺萊多根故以興基桑楊遠發故以興光】樂只君子邦家之光樂只君子萬壽無疆○南山有【陸璣疏木如樗理白而滑何楷曰以陟彼北山言采其例之此當作枸檵】北山有李樂只君子民之父母【讀如米】樂只君子徳音不已○南山有栲【音考讀如口】北山有杻【音紐○栲杻見唐風】樂只君子遐不眉壽【上聲○箋言其遐遠也豈不眉壽乎愚謂此是倒句法詩中多有之不必訓遐爲何也】樂只君子徳音是茂○南山有枸【音矩○木蜜也本艸名枳椇朱子曰味甘能解酒毒人家種此木者則醖酒不成】北山有楰【音庾○爾雅楸屬集韻似山楸而黒】樂只君子遐不黃耉【音苟讀五果反音古】樂只君子保艾【五蓋反音礙】爾後【讀下五反音戶】

序南山有臺樂得賢也得賢則能爲邦家立太平之基矣

箋人君能以禮樂樂此賢者則能爲國家之本得太平之福集傳純以頌賔客言之○郝敬曰此詩朱子亦攺爲燕饗通用之樂惟以燕禮歌南山有臺爲據夫鹿鳴魚麗嘉魚辭云有酒猶疑似燕饗此詩不及飲酒本非爲燕饗作也山有艸木多材之比也亟嘆樂只君子言得賢才則君身君徳名譽福祚邦家無窮之慶所以爲樂得賢也○陳啟源曰魚麗嘉魚有臺三詩朱子因儀禮間歌之文遂皆指爲燕享通用之樂而斥序爲非不知序所云作詩之本意也間歌三詩用詩爲樂之事也作詩時原不爲間歌今之釋詩者自當推求作詩之本意序說可槪廢乎【用樂與作詩之意本不相謀馬端臨已辧之】

南山有臺五章章六句

序由庚萬物得由其道也

序崇丘萬物得極其髙大

序由儀萬物之生各得其宜也

傳有其義而亡其辭箋此三篇者鄕飲酒禮亦用焉曰乃間歌魚麗笙由庚歌南有嘉魚笙崇丘歌南山有臺笙由儀亦遭世亂而亡矣【疏言間歌者堂上與堂下逓歌不比篇而間取之笙者在笙中吹之】陸徳明曰依六月序由庚在南有嘉魚前崇丘在南山有臺前今同在此者以其俱亡使以類相從【呂記以孔氏說考之則毛公降由庚崇丘下從由儀耳】○古樂南陔合吹黃鐘大呂二宮白華合吹太簇應鐘二宮華黍合吹姑洗南呂二宮由庚合吹蕤賔林鐘二宮崇丘合吹夷則中呂二宮由儀合吹無射夾鐘二宮

蓼【音六】彼蕭【陸佃曰蕭蒿也微物而香能上達故詩以況四海之諸侯】斯零露湑【上聲】兮【露零於蓼蕭有天道下濟之象故以爲興】旣見君子【箋旣見君子言朝見於天子也】我心寫【讀想羽反】兮燕笑語兮是以有譽【蘇傳譽豫通樂也】處【上聲○安處】兮【蘇傳諸侯來朝天子推恩以接之無所不及如零露之於蕭故其旣見天子也其心莫不傾盡天子又申之以燕禮於其燕也極其笑語而無間張子曰有譽處兮謂君接之溫厚則下情得伸防毀不入而美名可保也】○蓼彼蕭斯零露瀼瀼【呂記如羊反音攘】旣見君子爲龍【寵也】爲光【箋言天子之恩澤光曜被及也】其徳不爽壽考不忘○蓼彼蕭斯零露泥泥【音你古音考音彌】旣見君子孔燕豈【呂記開在反音愷】弟【言甚哉燕時如此樂易也】宜兄宜弟【蘇傳兄弟同姓諸侯也】令徳壽豈【讀如字○嚴緝天子能宜其兄弟之國與之親睦有令善之徳壽而且樂也舉同姓以親該疏】○蓼彼蕭斯零露濃濃【音農】旣見君子鞗【音條】革【何楷曰鞗卽轡之別名革乃轡之垂者轡以皮爲之故云鞗革轡馬韁也禦者所執】衝衝【呂記敕弓反音充】和鸞【按集傳在鑣曰鸞與駟鐵詩注不合劉瑾曰鑣恐當作衡衡是車前橫木卽軏也鸞在衡上近於馬和在軾上升車則馬動馬動則鸞鳴鸞鳴則和應自然有節奏若車行速則不相應遲則不響若雜然都響便不合節奏】雝雝萬福攸同

序蓼蕭澤及四海也【言澤及天下之諸侯】

澤及四海序櫽括興義爲文也王者建萬國親諸侯故其來朝者以蕭艸自諭以零露諭王澤詩中君子皆指天子【蘇傳同】燕笑語兮言接已之溫厚也爲龍爲光言恩寵光耀及已也宜兄宜弟言兄弟之國同來朝者無不親睦也鞗革衝衝和鸞雝雝鄭康成謂諸侯燕見天子天子必乘車迎於門故云然疏引周禮大行人朝位賔主之間九十步立當車軹注云賔位者大門內賔下車及王車出迎所立處也此一說也王介父謂乘馬路車天子所以好諸侯也有車馬則有鞗革和鸞矣東萊云韓奕之二章王錫韓侯鞗革金厄三章其贈維何乘馬路車卽其事也此又一說也朱子則謂天子燕諸侯之詩君子指諸侯鞗革和鸞諸侯車馬之飾也愚按左傳宋華定來聘享之爲賦蓼蕭弗知又不答賦昭子曰燕語之不懷寵光之不宣令徳之不知同福之不受將何以在杜預注賦蓼蕭義取燕笑譽處樂與賔燕語也爲龍爲光欲以寵光賔也宜兄宜弟令徳壽豈言賔有令徳可以壽樂也和鸞雝雝萬福攸同欲與賔同福祿也元凱蓋以賦詩之意是主人頌賔朱子據此爲說與序意亦可相通也

蓼蕭四章章六句

湛湛【呂記直減反巉上聲】露斯匪陽不晞【音希】厭厭【平聲○疏云安閒】夜飲【歐陽義古𨿽以禮飲酒燕示慈惠有至夜者故燕禮有宵則設燭之文○儀禮燕禮宵則庶子執燭於阼階上司宮執燭於西階上甸人執大燭於庭閽人爲大燭於門外】不醉無歸○湛湛露斯在彼丰艸厭厭夜飲在宗載考【載鄭訓則考成也何楷曰按儀禮受賔聘饗則於太廟食則於禰廟惟燕行於寢故燕禮云膳宰具官饌於寢東此云在宗載考者蓋饗畢而燕在宗廟寢室之中成此燕禮也陳啟源曰毛云夜飲必於宗室箋疏俱無訓宗室謂宗廟之寢室也爾雅室有東西廂曰廟無東西廂有室曰寢是廟寢俱可名室燕則是寢非廟矣鳧鷖詩旣燕於宗與此在宗義同但彼爲賔屍在廟門外之西室此爲燕同姓在廟後之寢室要之同在廟中則可同謂之宗也集傳以宗爲路寢之屬未詳明】○湛湛露斯在彼棘【陸璣疏山木也或云枸○歐陽義言在丰艸棘者以露之被艸木如王恩被諸侯】顯允君子莫不令徳【程子曰忠順之心溫克之容皆令徳也】○其桐其椅【音醫】其實離離豈弟君子莫不令儀【疏當奏陔夏之節猶善威儀】

序湛露天子燕諸侯也【左傳寧武子云云見集傳】

天子燕諸侯之禮三禮無文鄭以丰艸爲同姓是矣又分杞棘爲異姓桐椅爲二王之後則鑿說也歐陽義露以夜降者也因其夜飲故近取爲比丰艸杞棘露之無不被也卒章別引他物詩人比事多然朱子曰前二章言厭厭夜飲所以道其情之相親

後二章言令徳令儀又美其徳將而無醉中亦寓規湛露四章章四句【曽氏說見集傳】

彤弓弨【音超○疏說文弨弓反謂弛之而體反也嚴緝賜弓不張】兮受言藏之【毛鄭謂諸侯受王賜而藏之王介甫攺訓爲王受工獻藏以待賜呂記朱傳皆用其說】我有嘉賔中心貺之鐘鼓旣設一朝饗之【東萊說見集傳】○彤弓弨兮受言載【讀子利反音祭○劉瑾曰載彤弓於弓檠抗弓體使正言其藏之謹也】之我有嘉賔中心喜之鐘鼓旣設一朝右【讀於記反音意○右者勸飲而尊其位謝氏曰古者以右爲尊】之○彤弓弨兮受言櫜【音髙○韜弓衣】之我有嘉賔中心好【去聲】之鐘鼓旣設一朝醻【音酬讀大到反音導○醻者復勸而報其勞】之

序彤弓天子錫有功諸侯也

嚴緝彤弓非常賜也鐘鼓大樂也饗盛禮也設盛禮所以重彤弓之賜也【李氏曰周室東遷之後賞罰無章然彤弓之賜惟及晉文侯文公二人則先王盛時可知已】郝敬曰朱傳作燕有功諸侯錫以弓矢之樂歌詩言饗非燕也燕饗皆酒而饗主於錫以酒行禮非行禮以飲酒也國語王饗有體薦燕有折俎公當饗卿當燕燕或至夜饗行於朝故曰一朝饗之嚴緝二章傳云右勸也三章傳云醻報也孔氏以勸功報功釋之蓋酬酢是燕禮其饗禮爲訓共儉爵盈而不飲非必有獻醻也孔說爲得愚按燕饗固異然饗畢卽繼之以燕左傳鄭饗趙孟禮終乃燕是也寧武子言報宴【報功宴樂】而鄭氏解右之醻之引儀禮賔受爵奠於薦右及主人獻賔賔酢主主復酌賔曰醻皆出燕禮蓋言饗可以包燕也華谷引左傳饗醴命宥謂右與宥侑通皆助也饗醴必有賜以爲宥彤弓乃宥之大者夫饗禮本爲彤弓而設豈有以之爲助者乎

彤弓三章章六句【東萊說見集傳】

菁菁者莪【蘿蒿也陸璣疏葉似邪蒿而細科生三月中莖可生食】在彼中阿【說文阿曲阜也大陸曰阜其曲處名阿按莪本生澤田亦生髙阜故陵阿通有之】旣見君子樂【音洛】且有儀【讀如俄】○菁菁者莪在彼中沚旣見君子我心則喜○菁菁者莪在彼中陵旣見君子錫我百朋【按箋云五貝爲朋集傳用之貝有五種貝中以相與爲朋非總五貝爲一朋也漢食貨志二貝爲朋貝卽瑇瑁出南海或云貝非瑇瑁存以待攷】○泛泛楊舟載沈載浮【陳啟源曰鄭云沈物亦載浮物亦載諭人君用人文亦用武亦用於人之材無所廢孔氏以載沈載浮與載飛載止載震載夙相類例訓爲則按詩中載字如謂之載矣受言載之載是常服皆取任載爲義何必專訓則耶集傳以未見君子心無所定言之則近於曲說】旣見君子我心則休

序菁菁者莪樂育才也人君能長育人才則天下喜樂之矣

陳氏曰正小雅二十二詩皆因其事而歌之也菁菁者莪之詩則宜何歌其天子行禮於學校燕飲而歌之歟嚴緝樂與賢樂得賢樂育才三詩一體皆言以樂樂之育才於學校而燕飲作樂歌此詩焉是謂樂育才也

此詩毛鄭以君子爲人君則旣見君子主賢才言之不如謂人君樂於得才其說爲長莪蒿𨿽微物美而可食故爲人才之比首章二章言王者育才如陵沚之育物見此濟濟多士爲之喜樂且有禮儀以晉接之也【謂燕飲之禮儀】三章錫我百朋言人才珍重朝廷猶易云或益之十朋之龜也末章言楊舟於物無不載【從鄭說】以興國之人才無不可用今旣見之故我心安適而休休也序雲天下喜樂之乃是旁意韓退之推衍其說文𨿽工而義無當朱子作宴飲賔客之詩此又失之泛矣○範氏曰養天下之才莫如致敬有禮則賢者出而風俗厚樂且有儀所以爲先也菁菁者莪廢則無禮儀矣蓋謂此也

菁菁者莪四章章四句

六月棲棲【音西○傳棲棲簡閱貌】戎車【疏春官革路以卽戎其等有五】旣【音敕】四牡騤騤【音逵】載是常服【讀如白○傳日月爲常按周禮司常云王建大常大司馬云若大師則見太常比軍眾誅後至者載是常服謂車中或載太常或載戎服兩舉之也鄭氏訓韋弁服爲常服集傳從之○陳啟源曰太常惟王建之大師王親徵也王肅因毛訓大常遂謂六月乃宣王親徵今旣從鄭遣吉甫之說則常服從鄭爲當】玁狁孔熾我是用急王於出徵以匡王國【葉於逼反音域○箋於曰也命汝出徵玁狁以正王國之封畿陳啟源曰於曰也爾雅釋詀文左傳於民生之不易於勝之不可保杜亦訓爲曰是也】○比物四驪【比物詳集傳疏比物者比同力之物言四驪者戎事𨿽以齊力爲主亦不厭其同色也】閒之維則【陳啟源曰二章傳云必先教戰然後用師二語正簡閱之事】維此六月旣成我服【葉同上○王氏曰上旣言四牡騤騤矣此又追本比物而閒之之事以美之上旣言載是常服矣此又追本其成服之時以美之】我服旣成於三十里【箋王戒之曰日行三十里可以捨息】王於出徵以佐天子【出徵以佐天子述王命吉甫之言】○四牡修廣其大有顒【說文顒頭大也】薄伐玁狁以奏膚公【大功】有嚴有翼【謝氏曰爲將必嚴不嚴則軍心不齊爲帥必敬不敬則軍事不整】共【音恭】武之服【讀同上○供其武事】共武之服以定王國○玁狁匪茹【音孺】整居焦獲【音防○何楷曰爾雅十藪周有焦獲郭注在扶風池陽縣中亦名口漢溝洫志韓水工鄭國說秦令鑿涇水自中山西抵口爲渠是也今在西安府三原縣其地有焦吳裏焦村數處王翺云焦吳卽焦獲之訛朱傳分焦獲爲二非也陳啟源曰毛傳云焦獲周地接於玁狁者此言非也焦獲在漢池陽縣今西安府三原涇陽兩縣地也三原在府城北九十里涇陽在府北七十里焦獲又在其北要亦不甚遠其去周京不過百里安得便與玁狁爲鄰乎】侵鎬【音浩】及方【鎬方二地毛鄭皆不詳劉向以爲千里之鎬必非鎬京方亦必非朔方也經文自鎬而方而涇陽可見方之去周京比鎬爲近矣豈得爲靈夏之朔方哉】至於涇陽【疏水北曰陽故雲涇水之北】織【音志與幟同○箋織幑織也將帥以下衣皆著焉疏幑織者制如所建旌旗而畫之其象但小耳以絳爲縿各畫其章又絳爲旒書名於末爲幑織以著於衣兵凶事若有死者亦以相別】文鳥章【周禮司常鳥隼爲旟疏自王以下皆畫其所當建獨言鳥章以綂其餘呂記日月爲常交龍爲旂之類皆織之文也鳥章特其一耳詩之所指乃所建之旗鄭氏所箋乃所服之號初非一物以其古之軍制故附見焉】白斾【陳啟源曰白斾是大將所建之旗按司常九旗不列斾名爾雅繼旐曰斾注云帛續旐爲燕尾意無燕尾爲旐有燕尾爲斾此其別乎又巾車革路建太白以卽戎注云太白殷旗鄭答趙商以爲王不親將故建先王之正色劉熈釋名亦云白斾殷旌也帛繼旐者也然則白者斾之色繼旐者斾之形也詩之白斾與左傳僖二十八年之大斾同皆戰時所建則斾卽太白何疑】央央元戎十乘【去聲○史記注韓詩章句法大戎十乘謂車縵輪馬被甲衡軛之上盡有劍防名曰陷陣之車】以先啟行【音杭】○戎車旣安【讀於連反音煙】如輊【音致】如軒四牡旣佶【音吉】旣佶且閒薄伐玁狁至於太原【古音考音延○顧炎武曰詩薄伐玁狁至於太原傳箋皆不注所在集傳以爲今太原府陽曲縣恐非蓋至於涇陽在今京原之間後漢書靈帝紀段熲破先零羌於涇陽注涇陽縣屬安定在原州郡縣誌原州平原縣本漢涇陽縣地今縣西四十里涇陽故城是也然則太原當卽唐之原州今之平涼固原涇州皆周人禦玁狁之地若晉陽之太原在大河之東距王畿千四五百里安有寇從西來兵乃東出者乎國語宣王料民於太原亦以其地近邊而爲禦戎之備必不料之於唐叔所封之國也若禹貢旣修太原至於嶽陽春秋晉荀吳帥師敗狄於太原及子產對叔向宣汾洮障大澤以處太原則是今之晉陽也古書地名多有相同者不可不辧又曰今之平涼後魏始置原州其所以立名或取詩至於太原之文趙時春平涼志曰太原之大當讀如字玁狁侵西周其去也宜從涇北平涼之太原以出安有渡黃河而至山西之太原者哉】文武吉甫萬邦爲憲【禮記武坐致右憲鄭氏讀作軒○謝氏曰漢唐而下縉紳介冑分爲二途儒士武夫各爲一說不知三代將帥必文武兼才可爲萬邦之法則者也】○吉甫燕喜旣多受祉來歸自鎬【千里之鎬】我行永久【讀如幾】飲【去聲】禦諸友【讀如以○疏王飲之酒進其在家諸同志之友與共飲以盡其歡範氏曰諸友諸臣也古天子以羣臣爲友集傳作吉甫與朋友私燕】包【音庖卽炮字】鼈膾鯉【何楷曰考燕禮天子之燕不過牲牢鼈鯉非禮所載故集傳以爲吉甫私燕於理爲優】侯誰在矣張仲孝友【讀同上朱右曰宣王非吉甫無以成其功吉甫非張仲無以成其徳○朱說從集傳】序六月宣王北伐也【疏毛意此篇宣王自徵鄭云六月使吉甫采芑命方叔江漢命召公惟常武宣王自行爾】鹿鳴廢則和樂缺矣四牡廢則君臣廢矣皇皇者華廢則忠信缺矣常棣廢則兄弟缺矣伐木廢則朋友缺矣天保廢則福祿缺矣采薇廢則徵伐缺矣出車廢則功力缺矣杕杜廢則師眾缺矣魚麗廢則法度缺矣南陔廢則孝友缺矣白華廢則亷恥缺矣華黍廢則蓄積缺矣由庚廢則陰陽失其道理矣南有嘉魚廢則賢者不安下不得其所矣崇丘廢則萬物不遂矣南山有臺廢則爲國之基隊【直類反】矣由儀廢則萬物失其道理矣蓼蕭廢則恩澤乖矣湛露廢則萬國離矣彤弓廢則諸夏衰矣菁菁者莪廢則無禮儀矣小雅盡廢則四夷交侵中國微矣【疏宣王所以北伐者由小雅盡廢致四夷交侵○此序原變雅之所由始】

郝敬曰毛公此序歷舉鹿鳴諸詩所由廢一以見世道興衰之由一以見聖人刪詩正樂之意故孟子曰詩亡然後春秋作詩與春秋相終始非徒爲聲樂而已毛公所以有功於詩也

篇中凡稱我者皆詩人代爲吉甫之辭首章述吉甫受命之始也二章三章言戎事之備四章五章言卻狄之功末章言吉甫旣歸天子以燕禮樂之又進諸友與共飲而張仲與焉【用鄭說】蓋使文武之臣禦外以孝友之臣居朝【見毛傳】宣王所以克成中興之功也【範氏曰戎狄四支也朝廷心腹也有孝友之臣日納王於善然後吉甫徵伐有功】

六月六章章八句

薄言采芑【音起○按毛氏以采芑爲菜丰水有芑爲艸維糜維芑爲谷臨川王氏皆以爲谷範氏補傳云新田菑畝中鄕不應指菜蓋以田畝善養嘉谷諭周家善養士卒也嚴氏主此說李氏又云旣謂之采必非谷矣集傳則以芑菜軍行采之人馬皆可食故賦其事爲興或疑三代行師恐無取菜民田之事然采芑與采薇一類不過借此起興耳何必深泥耶又按集傳解采芑本用陸璣疏但璣云似苦菜今集傳直云苦菜又云卽今苦蕒則與荼苦之苦相混矣未知然否】於彼新田於此菑【音淄○疏孫炎曰菑始災殺其艸木也新田新成柔田也畬和也田舒緩也郭璞曰今江東呼初耕地反艸爲菑】畝【音米】方叔涖止其車三千【三千箋以爲羨卒盡起疏以爲兼起鄕遂之眾王氏云防諸侯之師劉氏曰凖司馬法其車三千則爲甲士九千步卒二十萬六千劉瑾曰兵車戰鬭之車駕馬所謂小車也重車輜重之車駕牛所謂大車也兵車一乘則士卒共七十五人重車一乘則將之者二十五人其中炊家子十人固守衣甲五人廐養五人樵汲五人】師幹【程子曰師幹猶今云兵車也劉氏曰師眾也幹楯也言楯則戈矛矢在其中】之試【蘇傳試其眾以扞敵之法】方叔率止【呂氏曰涖止則布其行陣故止曰其車三千率止則作而用之故下言其車馬之盛服飾之美】乘其四騏四騏翼翼路車有奭【疏下言鉤膺知路車是金路也巾車云金路同姓以封方叔或是同姓不乘革路者革路臨戰所乘此方受命率軍故不言戎車也季本曰朱傳以戎車釋路車按戎車革挽而漆之是爲墨車今曰路車有奭奭訓赤則非戎車矣】簟笰【音弗○疏其車以方文竹簟爲蔽飾陳祥道曰衞夫人之車以翟笰齊襄公方叔之車以簟笰此婦人男子車蔽之別】魚服【音白魚服見采薇或引左傳齊桓歸衞夫人之魚軒非是嚴緝其車之所載有魚皮之矢服】鉤膺【疏巾車五路惟金路無錫而有鉤鉤以金爲之馬頷之飾也在膺之飾惟有樊纓故毛云鉤樊纓也樊纓皆以五采罽飾之】鞗革【音棘○楊旭曰此章起韻與三四六七句葉而次句猶與五句葉下二三章仿此】○薄言采芑於彼新田於此中鄕【六鄕適中之地何楷曰田愈治則愈美以興眾愈練則愈精】方叔涖止其車三千旂旐【箋蛟龍爲旂龜蛇爲旐此言軍中將帥之車皆備董氏曰旂諸侯所建旐縣鄙所建也諸臣之旗旂爲上旐爲下言上下所建則余得兼舉矣】央央方叔率止約軧【音祗】錯衡【讀戶郎反音杭○箋約軧轂也乘篆轂金飾錯衡之車篆轂約也疏說文云軧長轂也考工記說兵車乘車其轂長於田車傳云朱而約之謂以皮纏之而上加以朱漆也錯者雜也雜物在衡是有文飾某氏曰說文錯金塗也車軛曰衡塗金於軛所以爲文鄭解商頌錯衡亦曰金飾按集傳云以皮束兵車之轂而朱之錯文也解此句未備又商頌烈祖詩助祭諸侯亦乘約軧錯衡之車則此不必言兵車矣荀子云錯衡以養目和鸞之聲以養耳】八鸞瑲瑲【音倉○疏四馬八鸞車行動則聲瑲瑲然】服其命服朱芾【芾服腰垂股所以蔽膝以韋爲之】斯皇有瑲蔥珩【音衡讀戶郎反音杭○珩繋組貫珠以玉爲之疏三命赤芾蔥珩至九命皆蔥珩非謂方叔惟三命也○輔氏曰約軧錯衡以下言車馬之盛命服之美以見天子付托之重錫命之蕃而方叔之威儀整暇如此可以決其有成也】○鴥【音聿】彼飛隼【息允反音筍○陸佃曰鷹之擊物不能無失獨隼爲有凖故取以爲興】其飛戾天【箋隼飛至天諭士卒勁勇能深攻入敵也】亦集爰止【程子曰隼之急疾亦集於所止興兵𨿽彊用之有節而不過】方叔涖止其車三千師幹之試方叔率止鉦【音徵○說文鉦鐃也似鈴柄中上下通陳啟源曰鐃與鐲皆名鉦此鉦則是鐃非鐲毛云鉦以靜之鐲以節鼔非靜之義故知非鐲孔氏辧之甚詳不知集傳何以不從】人伐鼓【本云鉦人伐鉦鼓人伐鼓疏凡軍進退皆鼔動鉦止非臨陣獨然依文在陳師鞠旅之上是未陣時是也】陳師鞠旅【古音考音魯】顯允方叔伐鼓淵淵【讀如因王氏曰淵淵深也師眾則鼔遠聲深】振旅闐闐【音田葉徒鄰反音豚○嚴緝方誓師伐鼓以往卽言振旅蓋蠻夷望風畏服不待戰也闐闐眾盛也言旋師而歸】○蠢爾蠻荊大邦爲讎方叔元老【傳五官之長出於諸侯曰天子之老陳啟源曰時方叔以命卿爲五官之伯元老以官言不重在齒也朱傳云方叔𨿽老而謀則壯一似輕其老者於義短矣】克壯其猶方叔率止執訊獲醜戎車嘽嘽【音灘】嘽嘽焞焞【釋文焞吐雷反又他屯反○漢書韋元成傳引此作嘽嘽推推顏師古讀吐雷反後人遂並此焞字讀爲吐雷反亭林顏氏嫌其攺經文以就史傳云焞見左傳僖五年音他屯反此與彼同愚謂焞讀吐雷反音推此音與下雷威韻正協從之未爲不可】如霆如雷顯允方叔徵伐玁狁蠻荊來威【此詩多以三句爲韻又是一體】序采芑宣王南徵也

首章二章言軍容之盛三章言師律之嚴末章遂言其成功也○曽氏曰芾與佩非軍服金路非戎車和鸞非戎馬所以然者方叔克壯其猶如吳起將戰不帶劍武侯臨陣不親戎服羊祜輕裘緩帶盛著功名杜預身不跨馬自能制勝故詩人但詠其車服之美而已

郝敬曰六月事勢張皇采芑气象暇豫蓋吉甫承頽敗之後敵驕兵惰應變不得不敏及北狄旣平軍聲已振方叔再出服命服乘命車從容運籌而南蠻奪气矣詩可以觀於此見之○王志長曰宣王於玁狁之難命吉甫爲大將必以方叔佐之至北狄畏威遠竄國勢旣壯荊蠻小醜先聲已奪其气及方叔率師一出遂望風來威是以六月之美吉甫曰文武吉甫萬邦爲憲有不止於將帥之任者采芑之美方叔曰顯允方叔顯則陰陽進退無不明允則賞罰號令無不信此正必勝之將也以吉甫當玁狁而不謂之小其才以方叔威蠻荊而不至於隳厥績宣王之赫然中興豈偶然哉

采芑四章章十二句

我車旣攻【堅致】我馬旣同【齊同○按傳引宗廟齊豪戎事齊力田獵齊足本爾雅文以尙純尙彊尙疾釋之吉日云旣差我馬差擇也此云我馬旣同同齊也擇之以使之齊二義相因也】四牡龐龐【音龍○董氏曰說文訓龐爲髙屋此蓋言馬之髙大也】駕言䢐東【蔡汝楠曰周公營洛非獨化殷中原之地鎬遠洛近洛中乃兵車輻輳之處天子都鎬以建邦極幸洛以合中原此聖人貽謀之善也車攻幸洛搜狩故詩人美而詠之】○田車旣好【讀如吼】四牡孔阜東有甫艸【讀此苟反○毛云甫大也鄭音補云卽鄭圃田澤集傳從之】駕言行狩○之子【傳之子有司也朱子曰不敢斥王故以有司言之】於苗【疏周禮夏獵曰苗之子於苗明是在夏上言行狩狩是獵之總名】選徒囂囂【音翺】建旐設旄【建旐以綂人設旄以飾旐】搏獸於敖【呂記敖山名左傳士季設七覆於敖前則敖山之下平曠可以屯兵蘙薈可以設伏所謂東有甫艸卽此地也愚按圃田在中牟敖山在滎澤二地相去不遠宣王時鄭未徙國猶爲東都畿內故得往田焉但康成以甫艸爲圃田之艸破字非古故東萊仍從毛傳之解】○駕彼四牡四牡奕奕赤芾【王氏曰人君宜朱芾而此赤芾者防同故也蒞其臣庶則朱芾君道也故方叔服其命服則朱芾防同於王則赤芾臣道也故此防同則赤芾】金舄【疏金舄卽禮之赤舄也赤舄而加金飾】防同有繹【此言諸侯皆防合同朝見天子於東都非行時見殷見之禮也考周禮大宗伯注時見殷見不同時其禮各別曹氏曰東都本諸侯朝覲之地夷厲以來此禮久廢宣王中興復古再見斯防詩人所以美之】○決拾【決拾詳集傳】旣佽【音次】弓矢旣調【讀如同○疏決之與拾旣與指臂相比次而和利矣弓之與矢又彊弱相配而適調矣】射夫旣同【郝敬曰同謂協力助王】助我舉柴【音恣借積也當從說文作�○按調本田聊切一徒弔切一職流切又一葉徒紅切離騷摯咎繇而能調葉求矩矱之所同是也此吳棫韻補之說朱子從之顧炎武曰此章首尾爲一韻中二句爲一韻蓋詩之變體周頌思文后稷克配彼天立我烝民罔非爾極稷與極爲韻天與民爲韻同此例也○陳啟源曰諸侯而目爲射夫此章所言蓋皆射禮也孔疏以爲從王田罷賜射余獲之事旣同者同復射位在澤宮也射𨿽不中必助中者舉積禽乃鄭箋之說集傳指爲田獵意以下章言田而此章先言田罷敍事倒置耳然詩人敍事前後間有不拘卽此章言舉�下章乃言如破亦豈依前後爲次耶又曰助我舉柴亦因班余時聚諸禽以待射故有積禽若方獵時其所殺獲尙布散原野安見有積舉柴當在澤宮明矣愚按此章事在田獵之後文在田獵之先者孔氏謂承上章諸侯來防而言令其事相次故射夫卽指諸侯又謂田無射禮惟旣田乃有班余獲射古說如此今得長髮闡明甚快】○四黃旣駕【王氏曰前曰四牡旣言力之彊此曰四黃又言色之純何楷曰康王之誥言諸侯布乘黃朱以爲庭實此周馬貴黃之證故孔氏以此章屬宣王也】兩驂不猗【讀於个反音恗○疏兩驂之馬不相依猗集傳作倚云偏倚不正王氏曰兩驂不倚言禦之能正其馬也獨言兩驂者驂在服外易於出入也】不失其馳【讀徒臥反音惰○劉瑾曰五禦之目一曰逐禽左此禦田車馳驅之法】捨矢如破【古音考猗讀阿馳讀駝破讀婆郝本同○箋射者之工矢發卽中如推破物○何楷曰毛田者刈蘭以爲防褐旃以爲門裘質以爲槸間容握驅而入轚則不得入槸門中闑也握四寸轚掛著車兩軸去門各止四寸若軸頭掛於門則不得入故貴於兩驂不猗也入此門當疾馳蓋乘車馳之勢以從禽稍遲則失故貴於不失其馳也不失其馳然後射者能中是以捨矢如破也不明古禮安能解古經哉】○蕭蕭馬鳴悠悠斾旌徒【徒行挽輦者】禦【車上禦馬者】不驚大庖不盈【集傳引頒禽之禮皆本毛傳谷梁傳射而中田不得禽則得禽田得禽而射不中則不得禽是知古之貴仁義而賤勇力也儀禮注引尙書大傳曰戰鬭不可不習故於搜狩以閒之也凡祭所餘獲陳於澤然後卿大夫相與射中者𨿽不中也取不中者𨿽中也不取所以貴揖讓賤勇力向之取於囿中勇力之取今之取於澤宮揖讓之取也皆可與相證○陳啟源曰大庖是王所擇取之三十禽與士大夫無與王者之田殺不盡物豈如後世所誇風毛雨血禽相鎭壓獸相枕藉者哉】○之子於徵有聞【音問】無聲【聞師之行而不聞喧嘩之聲】允矣君子展也大成【傳大成謂致太平嚴緝大成謂功業極盛無遺憾也】

序車攻宣王復古也宣王能內修政事外攘夷狄復文武之境土修車馬備器械復防諸侯於東都因田獵而選車徒焉

古田獵之制毛傳備矣宣王之往東都以防諸侯爲主因田獵而選車徒而二章三章先言田獵者蓋有司先爲戒具以待防同畢而出獵也【此東萊說】赤芾金舄防同有繹言諸侯來朝其儀物之盛等威之嚴如此詩人美之猶後世云不意今日復覩漢官威儀也【此曹氏說】五章六章言田獵時獲禽之眾與射禦之良據孔疏以五章爲頒余獲之射在於澤宮其義可通也蕭蕭馬鳴以下言獵罷而歸始終靜治

車攻八章章四句

吉日維戊旣伯【疏釋文云旣伯旣禱馬祭也爲馬而祭故知馬祖謂之伯伯者長也馬祖始是長也愚按馬祖乃天駟房星也孫炎雲龍爲天馬故房四星曰天駟毛傳以伯爲馬祖豈卽指房星耶】旣禱【讀丁口反音斗○毛云禱獲】田車旣好【讀如吼】四牡孔阜升彼大阜從其羣醜【禽獸之眾醜類】○吉日庚午【曲禮外事以剛日戊與庚午皆剛日也崔靈恩云外事指用兵之事】旣差我馬獸之所同麀鹿麌麌【音語】漆沮【音苴漆沮在岐周左傳成有岐陽之搜卽此地陳啟源曰朱傳以漆沮在涇渭之北按宣王石鼔文實在岐陽文中述魚獸甚多則此爲岐周之漆沮無疑矣】之從天子之所【傳從漆沮驅禽而致天子之所姚舜牧曰言漆沮之旁禽獸最多非甸侯采邑之地乃天子所宜獵者若漢武帝射獵近郊蹂躪稼穡則非其地矣】○瞻彼中原其祁孔有【音以】儦儦【音標】俟俟或羣或友【音以】悉率左右以燕天子【箋悉驅禽順其左右之宜以安待天子之射按射禽必自其左故云順其宜也集傳則云率同事之人各供其事此說爲長燕天子不專在獲禽搜狩之禮天子親執路鼓申號令明賞罰人心競勸光復大業是所以樂天子也豈區區以射禦追逐言之耶】○旣張我弓旣挾我矢發彼小豝【音巴】殪【音意】此大兕【豝小以中爲難故曰發兕大以斃爲難故曰殪】以禦賔客且以酌醴

序吉日美宣王田也能愼微接下無不自盡以奉其上焉

疏畱意於馬祖之禱祈是能謹於細微也求禽獸惟以給賔是恩隆於羣下也程子曰漆沮之從天子之所悉率左右以燕天子皆羣下盡力奉上【嚴緝詩美田獵耳後序舉三隅言之】○王志長曰漆沮之從天子之所悉率左右以燕天子此下奉上也以禦賔客且以酌醴此上迨下也下恆奉上則永無飛隼之嗟上恆逮下則永無尸饔之嘆君子所以貴有終也

車攻田於東都之敖地吉日田於西都之漆沮也上之射夫此之賔客皆諸侯也選徒舉柴頒禽之類言於車攻伯禱差馬酌醴之類言於吉日蓋彼此可以互見也【劉瑾曰率左右以樂天子猶車攻之射夫同而助舉防也進賔客以酌醴猶車攻之大庖不盈也】

吉日四章章六句【東萊說見集傳】

詩經通義卷六﹤經部﹐詩類﹐詩經通義﹥

欽定四庫全書

詩經通義卷七

吳江朱鶴齡撰

鴻雁之什

鴻雁於飛【鴻雁春則北䢐秋則南翔故以爲流民往來之比】肅肅其羽之子【歐陽義之子使臣也】於徵劬勞於野【讀如墅】爰及矜【如字】人【矜人人之可矜憐者】哀此鰥寡【讀果五反音古○呂記還定安集之政必不遺窮民然後爲至故曰爰及矜人哀此鰥寡爰及者不遺之辭也非安集萬民然後及之也】○鴻雁於飛集於中澤【讀徒洛反音鐸○集於中澤言鴻雁之來賔而還也】之子於垣百堵【毛傳說板堵與韓詩左傳注不同集傳從毛】皆作𨿽則劬勞其究安宅【讀逹各反音鐸按堯典宅嵎夷蔡邕石經作度鄭氏周禮注引詩度西曰栁谷朱子語錄云古字宅度通用度讀鐸○使者所至招徠流民使返都邑築其墻垣而安處之】○鴻雁於飛哀鳴嗸嗸【正作嗷音翺】維此哲人謂我劬勞維彼愚人謂我宣驕【陳啟源曰鄭云謂我役作眾人爲驕奢非也王介甫以矜憐撫掩爲宣驕得之蓋矜憐撫掩有類於姑息則疑於驕與驕子之驕同義史記田蚡曰此我驕灌夫罪】

序鴻雁美宣王也萬民離散不安其居而能勞來還定安集之【王氏曰宣王之民勞者勞之來者來之往者還之擾者定之危者安之散者集之】至於矜【鰥同】寡無不得其所焉

嚴緝此詩述使臣之勤勞能宣布其上之徳意也美使臣所以美宣王也王者事業以安民爲本此可見復興之規模矣

厲王之後人民離散宣王能使還定安集各復其居詩人賦其事以美之毛鄭解之子爲侯伯卿士蓋指巡行邦國者左傳文十三年鄭伯宴公於棐子家賦鴻雁注云詩義取侯伯哀卹鰥寡有徵行之苦可證古解如此集傳攺作流民相謂𨿽亦可通而去古義遠矣

一章二章皆述使者還定安集之事三章又代爲使臣之辭哀鳴嗸嗸憂流民之未盡安集也維彼哲人謂我劬勞以於徵於垣言也維彼愚人謂我宣驕以矜憐慰勞言也【本王氏說】蓋深嘆使臣之劬勞能知其心者少也

鴻雁三章章六句

夜如何其【音基】夜未央【說文央中央也夜未央言夜未中】庭燎【釋文在地曰燎執之曰燭又雲樹之門外曰大燭於內曰庭燎皆所以照眾爲明】之光君子至止鸞聲將將【音鏘】○夜如何其夜未艾【音乂○毛云久也集傳訓盡本之王逸注楚辭】庭燎晣晣【音制】君子至止鸞聲噦噦【音諱】○夜如何其夜鄕【音向】晨庭燎有煇【音燻】君子至止言觀其旂【讀渠斤反音勤林堯叟左傳注音芹云溫公讀古音考音斤】

序庭燎美宣王也因以箴之【箴之者慮其勤而易怠也】

列女傳宣王嘗晏起姜後脫簮珥待罪於永巷由是勤於政事早朝晏退卒成中興之名以此証之果爲宣王之詩也

黃震曰此詩人自設爲問答之辭古說皆謂宣王夜興而問早晚王雪山云人君數問夜亦非體恐是殿陛之間宮掖之內執事者相爲問答耳周禮雞人夜呼旦以嘂【音叫】百官漢儀中黃門持五夜甲乙丙丁戊相傳未幾衛士鴉唱所謂雞鳴歌或是此曹董氏云百官官箴王闕此詩其司烜【音毀】之屬所爲乎○此詩自爲問答亦如齊風雞鳴之體陳啟源曰亦形容勤政之心如此非眞有三問

庭燎三章章五句

沔【音免】彼流水朝宗於海【讀虎洧反音喜】鴥彼飛隼載飛載止嗟我兄弟邦人諸友【讀如以】莫肻念亂誰無父母【音未】○沔彼流水其流湯湯【音傷】鴥彼飛隼載飛載念彼不迹【不循道之諸侯】載起載行【音杭○載飛載載起載行箋疏皆指諸侯妄相侵伐呂記以起行指念亂者謂念之甚而起居不寧也嚴緝朱同】心之憂矣不可弭忘○鴥彼飛隼率彼中陵民之訛言【訛言詐僞之言呂記凡譸張爲幻以罔上惑聽者皆謂之訛言○周禮大司徒以鄕八刑糾萬民造言之刑次於不孝不弟而禁暴氏掌誅庶民之作言語而不信者此卽大舜堲防說殄行之意也至訛言莫懲而宗周始衰矣】寧莫之懲我友敬矣防言其興【呂記防人在朝乃諸侯疑畏之本故於末章明言之王志長曰防言其興則防猶未盛也蓋見幾者招呼同類預爲戒勉之辭】

序沔水規宣王也【國語秦伯享公子賦河水韋昭云河當作沔其詩云沔彼流水朝宗於海言已反國當朝事秦正此詩首章之義杜預左傳注則以爲逸詩未知孰是】

規王之聽防而諸侯擕貳也首章言流水必朝宗於海猶諸侯必朝宗天子今乃如飛隼之或飛或止去來無定【本鄭箋下二章同】此亂之所由生也我兄弟諸友可無以禍及父母爲念乎次章以流水湯湯諭諸侯彊盛不朝又如鴥隼之飛揚自恣所謂念彼不迹者也念彼不忘則詩人憂亂之辭三章以飛隼循其陵阜諭諸侯之循道而來朝者今訛言亂政而王不察則彼必防言是懼矣惟敬可以弭防故又托爲相戒之言以悟王也歐陽義呂記嚴緝皆同古說惟集傳但云此憂亂之詩按墨子及汲冡書皆言宣王殺杜伯而非其罪殆以防言致然觀此詩所規容有之矣沔水三章二章章八句一章六句【朱子曰疑當作三章章八句卒章脫前兩句耳】

鶴鳴於九臯【臯澤也韓詩云九折之澤】聲聞於野【音墅】魚潛在淵或在於渚樂【音洛】彼之園爰有樹檀【讀如田】其下維萚【音托○萚落葉也】他山【鄭云他山諭異國】之石可以爲錯【入聲○礪石】○鶴鳴於九臯聲聞於天【讀如吞】魚在於渚或潛在淵【音因】樂彼之園爰有樹檀其下維谷【從木不從禾卽楮也陸機疏幽州人謂之谷桑荊人謂之谷中州人謂之楮其皮可搗爲紙】他山之石可以攻玉【陳啟源曰集傳引程子之言甚美然斷章則可非正辭也詩以他山之石諭逺國沈滯之賢非以玉石相對爲一美一惡之諭】

序鶴鳴誨宣王也【疏上言規此言誨者規是正其己失誨是教所未知】

箋教宣王求賢人之未仕者董氏曰此詩其師傅所作歟

毛鄭謂教王用賢其說必有自也鶴善和鳴魚多潛伏故以比賢人園樹山石皆用賢之比也鳴臯聲聞身隱而名著也潛淵在渚時隱而時見也樹檀下萚朝廷當上賢者而下小人也他山爲錯旁求側陋則可以治國也通篇全用罕譬舉類邇而見義遠納牖之體當如是也朱傳分作四解文義不貫且是講學非說詩矣

鶴鳴二章章九句

祈【疏司馬掌封圻兵甲古圻祈畿字通用故此作祈書作圻】父【音甫】予王之爪牙【讀五胡反音吾○疏鳥用爪獸用牙以防衛】胡轉予於卹靡所止居【箋六軍之士出自六鄕法不取於王之爪牙之士】○祈父予王之爪士胡轉予於卹靡所底【詩緝曰底音止傳曰底至也今本作底誤按小旻篇伊於何底同】止○祈父亶不聰胡轉予於卹有母之尸饔

序祈父刺宣王也【範氏曰箴之不可而規之規之不可而誨之誨之不可然後刺焉見古人愛其君之至也夫有宣王之功而不至於文武此詩人之所惜也】

司馬之屬有司右虎賁旅賁皆宿衛天子所謂爪牙也六軍不足用乃出禁衛以從徵所謂轉予於卹也毛鄭以爲作於宣王末年敗績姜戎之時其說可信○呂記讀是詩見宣王變古制者二焉前二章旣刺其以禁衛之士從徵役矣末章復以有母尸饔刺其不聰古者親老而無兄弟則免其徵役必有成法越勾踐伐吳有父母耆老而無昆弟者皆遣歸魏公子無忌救趙亦令獨子無兄弟者歸養此可見矣詩人責司馬之不聰其意謂此法人皆聞之汝獨不聞乎乃驅我從戎使我親不免尸饔之勞也責司馬者不敢斥王也【此據讀詩記集傳所引乃刪攺之】

祈父三章章四句

皎皎白駒【賢者乘白駒而去】食我塲苗【艸始生曰苗非必未也本艸多言春夏采苗○嚴緝愛其人而並愛其所乘之駒𨿽食我之塲苗而不卹也杜詩與奴白飯馬靑芻亦此意】縶【音執】之維之以永今朝所謂伊人於焉逍遙○皎皎白駒食我塲藿【說文藿尗之少也嚴緝藿豆葉用以作羹】縶之維之以永今夕【讀祥龠反音嚼古音考音芍】所謂伊人於焉嘉客【讀克各反音恪】○皎皎白駒賁【音閟】然來思爾公爾侯逸豫無期愼爾優遊勉爾遁思【陳啟源曰此章兩句一韻天然相協但思字重出耳然亦詩所常有也朱傳隔句葉似屬不必況次句來字下尙有思字葉之尢不可解○四爾字皆指賢者言爾若爲公爲侯則將勤勞國事無有逸豫之期今爾優遊肥遁志在自樂其愼之勉之而已蓋知其不可畱故爲決別之詞也四句舊無定解華谷東萊皆主此說今從之朱愼勿過也勉母決也似非語意】○皎皎白駒在彼空谷生芻一束其人如玉【嚴緝言賢者所處窮約其飼馬止新芻一束而已然其人之美則如玉也陳啟源曰白駒一入空谷不復返矣然我猶束生芻以待之誠愛其人之徳美如玉也】毋金玉爾音而有遐心序白駒大夫刺宣王也

宣王之末不能用賢【宣王殺杜伯而非其罪以是知其不能用賢也】賢有見幾而去者同朝大夫惜其去而思之故有是作首章二章欲得賢者來止其家而畱之也【此張氏說】伊人猶云彼人乃其人不在而想望之非覿面之稱也三章冀其來而又愛其去也末章則嘆息賢者之遠去猶望其念己音問無絕華谷云極稱其美而思慕之所以見其人之賢而時之不用爲可刺也

白駒四章章六句

黃鳥【孫奕示兒編黃鳥有二種名同實異如黃鳥於飛集於灌木睍睆黃鳥載好其音此鸎也如交交黃鳥止於棘於桑於楚者黃雀也無啄我粟我粱我黍亦黃雀也今人稻粱熟時黃鳥羣飛田隴爲人所羅此自在七八月間豈復有鸎哉愚按古有野田黃雀行疑孫說得之但鸎至冬間始蟄見爾雅翼此云七八月無鸎則不然】黃鳥無集於谷【從木】無啄我粟此邦之人不我肯谷【從禾】言旋言歸復我邦族○黃鳥黃鳥無集於桑無啄我粱此邦之人不可與明【讀如芒○不可與之明言】言旋言歸復我諸兄【讀如荒】○黃鳥黃鳥無集於栩【音許】無啄我黍此邦之人不可與處【呂記人之所以相依者以其明足以知其緩急休戚故也不可與明則不可與處矣】言旋言歸復我諸父

序黃鳥刺宣王也

嚴緝此與黃鳥告別之辭也杜詩岸花飛送客檣燕語畱人謂送畱人惟花燕亦此詩告別惟黃鳥意也毛鄭以爲室家相棄王氏蘇氏以爲賢者不得志而去朱傳則以爲民適異國不得其所故作此詩郝敬曰民不得所時政使然故詩人托爲民言以諷上所謂刺也下章放此

黃鳥三章章七句【東萊說見集傳】

我行其野蔽芾【音沸】其樗【音樗當作�】昏姻之故言就爾居爾不我畜復我邦家【讀如姑○按�木與下遂菑皆詩人托興語集傳釋爲賦體殊覺支離王氏曰�惡木尙可以庇息今以昏姻之故就爾而爾不我畜則�之不如矣辭旨曉然】○我行其野言采其遂【音逐○陸璣疏今羊蹄菜似蘆菔而莖赤一名禿菜】昏姻之故言就爾宿爾不我畜言歸斯復【王氏曰蓫惡卉也尙可采以治疾今以昏姻之故就爾而爾不我畜則蓫之不如也】○我行其野言采其葍【音福讀筆力反音偪○陸璣疏幽州人謂燕葍根白可食荒歳蒸以禦饑原始云俗名老鴉蒜昔生燕地今隨處有之】不思舊姻求爾新特【箋求汝新外昏特來之女特者不以禮嫁無肻媵之集傳則云匹也卽實惟我特之特○王氏曰葍野菜之惡者也然尙可以禦饑昏姻之相與固爲其窮則相収困則相卹也今棄舊姻而求新特則又葍之不如也】成【蘇氏云當從論語作誠】不以富亦秪【音支】以異【讀亦織反音赤○二句集解極明】

序我行其野刺宣王也

王氏曰此民適異國從其昏姻而不見収卹之詩也朱子從之

嚴緝周之盛時以睦婣任防教道其民至黃鳥我行其野二詩作則教道微而習俗薄矣君子是以知周道之衰也

我行其野三章章六句

秩秩斯幹【疏易注云幹大水之旁秩秩言其流有序】幽幽南山【嚴緝西京賦言長安於前則終南太乙於後則浮渭據涇此詩言南山卽終南幹是大水之旁卽涇渭諸川也】如竹苞【讀補苟反音防】矣如松茂矣【黃震曰王雪山云如竹如松言物色之嘉如非比諭乃枚舉之詞按漢書言鄠杜竹林南山檀柘之饒則如非比諭明矣】兄及弟矣式相好【去聲讀音吼】矣無相猶矣【首及兄弟者人之居室必兄弟睦而後安】○似續妣祖【顧炎武曰古人自祖妣以上通謂之妣周人以姜嫄爲妣是以妣先於祖周禮大司樂享先妣在先祖之前斯幹詩曰似續妣祖鄭云妣先妣姜嫄也祖先祖也或謂變文以叶韻不然】築室百堵西南其戶【集傳解此句用疏述毛○陳啟源曰鄭氏釋西南其戶爲天子燕寢之戶比於大夫一房之室戶則較偏於西比於宗廟路寢之四戶則獨有其南不如毛云西鄕戶南鄕戶也語爲平正】爰居爰處爰笑爰語【此章五句一韻】○約【束版也緜詩縮版以載】之閣閣防【音卓○防如椓杙之防謂以杵築之】之槖槖風雨攸除【去聲】鳥防攸去君子攸芋【芋訓大嚴緝卽所云居移气也】○如跂斯翼【疏如跂如人跂足直立竦臂翼然】如矢斯棘如鳥斯革【讀如棘○毛訓棘云稜廉也鄭訓革云如鳥暑希革張其翼時歐陽訓棘爲急革爲變朱從之以變解革難曉】如翚【音輝○雉五色備成章曰翚】斯飛君子攸躋【音賫】○殖殖【平正】其庭有覺【毛云髙大鄭云直也集傳兼用之】其楹噲噲【音快】其正【正爲陽南也】噦噦【音嘒】其冥【冥爲陰北也】君子攸寧【嚴緝上章言其堂故曰升此章言其室故曰寕季本曰攸躋謂升以聴事者蓋路寢禮君日出眂朝退適路寢是也攸寧蓋小寢禮後眡朝聽政使人眂大夫退然後適小寢釋服是也】○下莞【音官】上簟【讀徒錦反定上聲○釋文莞艸叢生水中莖圓江南以爲席簟竹席】乃安斯寢【疏宮寢稱室經皆言考室之事正指其文則乃安斯寢是也旣考之後居而寢宿】乃寢乃興乃占我夢【讀彌登反音盲古音考音民】吉夢維何維熊維羆【音碑讀彼何反音波】維虺維蛇【讀於其土何二反移佗二音○此章凡三換韻】○大【音泰】人占之【周禮太卜掌六夢之法】維熊維羆男子之祥維虺維蛇女子之祥【祥猶兆也熊羆彊壯故兆男虺蛇陰伏故兆女】○乃生男子載寢之牀載衣【去聲】之裳載弄之璋【王氏曰男子不衣之衣而衣之裳裳下飾也不弄之圭而弄之璋璋半圭也成人有漸故也】其泣喤喤【音皇】朱芾斯皇室家君王○乃生女子載寢之地載衣之裼【音替○傳裼褓也疏褓縛兒被也故箋以爲夜衣】載弄之瓦【讀魚位反音義○傳瓦紡磚黃震曰瓦是覆膝以索麻綫者今俗猶然非屋瓦之瓦也】無非無儀【婦人質無威儀也丘氏曰婦人尙靜黙不當有所是非尙質慤不當爲威儀按以儀爲威儀者毛說也以儀爲善者鄭說也鄭本爾雅集傳從之】惟酒食是議無父母詒罹【陳第曰儀罹古有俄音舊讀議如字乃以議音義罹音麗葉之似泥○王志長曰男子不舉其職不舉者備之也曰室家君王室家君王之內缺一焉而隳也女子則舉其職舉之者實之也曰酒食而已酒食之外謀一焉而僣也】序斯幹宣王考室也

厲王流彘宮室圯壊宣王卽位更作宮室旣成而落之【劉向引詩亦同序說】集傳則云未見必爲宣王之時又引或說【李寶之云】儀禮升歌鹿鳴下管新宮新宮卽此詩考新宮久亡【疏左傳昭二十五年宋公享昭子賦新宮孔子時年三十餘後此詩亡孔子錄而未得故子夏不爲之序也】不足信

古人將營宮室宗廟爲先序止云考室者室是總名言室足以兼寢廟也毛傳不及宗廟而鄭箋以似續妣祖爲成宗廟築室百堵以下爲成燕寢【按鄭云宗廟及路寢制如明堂每室四戶此詩二章云西南其戶故知是燕寢其路寢文𨿽不載亦作之可知】劉向昌陵疏亦云宣王儉宮室小寢廟詩人美之其言與鄭合然則宣王考室必非不及宗廟孔疏云雜記言廟成則釁之寢成則考之此序云考室取義甚廣可以通釁廟也此辧甚明

呂記首章總述其宮室之面勢而願其親睦二章三章述其作室之意與營室之狀至於風雨除鳥防去則宮室成矣故四章言望其外則雄壯軒翥如此五章言觀其內則髙明深廣如此望其外則未入也故曰君子攸躋言其方升也觀其內則已入也故曰君子攸寧言其旣處也六章以下皆頌禱之辭

斯幹九章四章章七句五章章五句

誰謂爾【爾指牧人之官鄭云指宣王也恐無此理】無羊三百維羣誰謂爾無牛九十其犉【音淳○黒唇歐陽義呼牧人而告之曰誰謂爾無羊牛乎其數若此之多也】爾羊來思其角濈濈【音戢】爾牛來思其耳濕濕【羊觸以角故言角毛牛尙耳故言耳○疏周禮牧人掌牧六牲而阜蕃其物六牲牛馬羊犬豕雞也此詩惟言牛羊者蓋經言爾牲則具主以祭祀爲重馬則祭之所用者少豕犬雞則比牛羊爲卑故特舉羊牛以見其盛也】○或降於阿或飲於池【讀唐何反音沱古音考云古池沱通音】或寢或訛爾牧來思何【上聲】簑何笠【簑禦笠兼禦暑雨】或負其餱【古音考讀去聲】三十維物【疏牲有靑赤黃白黒五色經言三十維物則每色之物皆有三十謂靑赤黃白黒毛色別異者各三十也蘇傳物類也何楷曰與比物四驪之物同】爾牲則具【讀居律反音僪古音考音臼○按集傳阿池訛爲一韻笠物具爲一韻故餱字無葉陳第謂舊葉與上爾牧三句不諧攺具與餱葉而笠物爲隔句葉亦可從○疏祭祀之牲當用五方之色故箋云爾之祭祀索則有之】○爾牧來思以薪以蒸以雌以雄【讀於陵反音盈○王氏曰牧人將歸而又辧牛羊之雌雄以視多寡之數按此說是也集傳出搏禽獸用鄭氏說】爾羊來思矜矜兢兢不騫不崩【陸佃曰六畜之死皆善耗敗而羊爲甚故不騫不崩本羊言之】麾之以肱畢來旣升【曰畢來則兼及牛可知以牛隨羊後而至故以括之】○牧人乃夢眾維魚矣旐維旟矣大人占之眾維魚矣實維丰年【音寧】旐維旟矣室家溱溱【按集傳郊野建旐州裏建旟乃錯舉周禮司常大司馬文旐統人少旟統人多本橫渠之說○陳啟源曰眾維魚矣眾謂魚之多傳云陰陽和則魚眾多不以爲人眾也魚麗詩舉魚以美萬物之盛多此亦以多魚爲丰年之夢義正同耳旐旟本二物箋云夢旐與旟傳云旐旟所以統眾是也兩維字不必泥吉日之伯禱一事也而兩言旣此詩之旐旟二物也而一言維各從文便耳旐旟聚眾故知人民蕃庶集傳所引或說云夢人乃是魚夢旐乃是旟此不可解也又云旐郊野所建統人少旟州裏所建統人多按周禮春官司常夏官大司馬所頒旗物各異蓋司常所頒仲冬大閱之禮大司馬所頒季秋治兵之禮也司常云州裏建旟縣鄙建旐注州裏縣鄙鄕遂之官互約言之疏謂鄕之下次州又次黨又次族皆建旟又次閭又次比皆建旐遂之下次縣又次鄙又次酇皆建旐又次裏又次鄰皆建旟也大司馬云郊野建旐百官建旟注郊謂鄕遂之州長縣正以下也野謂公邑大夫載旐者以其將羨卒也百官卿大夫也載旟者以其屬衛王也由此觀之司馬之郊已兼司常之州裏縣鄙而野與百官又在其外二職所舉本不倫安得各取其一以相配乎至以司常所頒而言則五職建旐五職建旟所統鄕遂之民數略相等也以大司馬所頒而言則六官之屬豈能多於六鄕六遂及四等公邑之羨卒哉不知橫渠何據而云然】

序無羊宣王考牧也

箋厲王之時牧人職廢宣王始興而復之至是有成謂復古之牧法陳啟源曰鄭解序意極明嚴緝以考牧爲落成牧養之牢古未有以牧名牢者此蓋因作室落成而誤夫落成者必爲酒食而燕飲其中豈有君臣聚飲於圈牢者乎經典考字多訓爲成宮室旣成謂之考室牧事有成謂之考牧雲爾燕飲落成之說本不必拘嚴緝又解首章爾羊來思爾牛來思爲來歸於牢謂兩言來以見牢之成夫作詩之意在牧人稱職牛羊蕃息以歸美宣王爾與牢何與乎況牛羊來思果爲歸牢則下章兩言爾牧來思卽繼以何簑何笠以薪以蒸豈亦謂之歸牢耶

箋疏所引牧人謂牧人之官詩所言爾牧簑笠薪蒸者乃牧養之人也降阿飲池牧之地也簑笠負餱牧之具也以薪以蒸遊牧也以雌以雄別羣也皆牧法也矜矜兢兢羊知所畏也不騫不崩無耗敗也畢來旣升入於牢也【羊盛如此則牛可知】眾魚旐旟鄭氏謂牧人得此夢而獻於王華谷謂設辭以頌禱二說皆通○黃氏曰古人以畜之多寡卜其人之盛衰故奉牲以告曰博碩肥腯謂民力之普存也於是人和而神降之福此頌禱之詞所以詳及於羊牛眾多牧人安逸以致民物富庶之效也

皇甫謐曰宣王三十年伐魯諸侯從此不睦蓋周衰自此而漸也大局宣王美詩多是三十年前事箴規之篇當在三十年以後王徳漸衰亦容美刺並行不可以限斷【呂記斯幹無羊皆宣王初年之詩乃次於刺詩之後何也蓋宣王𨿽晚歳怠政然中興周室之大徳豈可以是而掩之乎故復取二詩以終之也大雅有美無刺大雅論大體者也論其大體則宣王固一世之賢王也】

無羊四章章八句

節南山之什

節【音截借同嶻】彼南山維石巖巖赫赫師尹民具爾瞻憂心如惔【音談】不敢戲談【輔氏曰戲談且不敢而況敢正言其失直指其非乎】國旣卒斬何用不監○節彼南山有實其猗【音伊讀如阿○蘇傳山之實艸木是也山之生物其气平均如一凡生於其上者無不猗猗然而長也按集傳所引第三說卽此落實取材出左傳猗訓長出毛傳何謂難通呂記嚴緝皆用此說】赫赫師尹不平謂何【箋責三公之不平不如山之爲也】天方薦瘥【音嵳】喪亂多民言無嘉【讀如歌○李氏曰言民曽無善言但怨讟爾】憯【音慘○憯曽也】莫懲嗟【讀遭哥反左平聲○此章蘇氏說見集傳】○尹氏大【音泰】師維周之氐【王氏曰京室以大族爲氐朝廷以尊官爲氐氐者安危存亡所出也尹氏大族也太師尊官也】秉國之均【疏秉國之均是居權衡之任朱子語類秉國之均均當從鈞所謂如泥之在鈞不知鈞是何物潘時舉云恐是爲瓦器者所謂車盤是也蓋運得愈急則成器愈快今集傳訓平者此物亦惟平乃能運也】四方是維天子是毗【音琵】俾民不迷不弔【釋文弔如字左傳注弔湣卹也集傳從之】昊天不宜空【黃公紹讀去聲】我師○弗躬弗親庶民弗信弗問弗仕【問詢問仕任使也弗仕對下膴仕言之】勿罔君子式夷【式發語辭夷平也】式已【已止也謂止而不用】無小人殆【讀養裏反音以】姻亞則無膴【音武】仕【嚴緝尹氏不躬親王事而信任匪人庶民所以不信服也君子豈眞不可用哉旣不詢問之不任使之勿誣君子以爲不可用也小人豈眞可用哉當平夷其心察知其姦而廢退之無信小人至危殆其國家也姻亞之小人無以親暱故置之大位也大臣官使人才當昭布公道乃於君子則弗仕惟姻亞則膴仕所謂不平也按集傳以君子目王言王委政尹氏尹氏又信任小人以欺罔人主今不從】○昊天不傭【勒龍反音庸○均也】降此鞠訩【音凶】昊天不恵降此大戾【釋文音利○呂記鞠凶大戾匪降自天皆尹氏爲之也民罹其害無可柰何而歸之於天也】君子如屆【音戒讀居利反音記古音考云古與曁通郝葉雞○釋詁云屆極至也卽上章躬親問仕之謂】俾民心闋【音缺讀苦住反音气郝葉葵】君子如夷惡【去聲】怒是違【集傳以屆闋與戾葉文勢轉換似另葉爲宜○君子如屆四句集傳明矣一說屆訓至卽解四朋至斯孚之至必朋至而後知拇之果解也必君子屆而後知小人之果退也小人退則民心息矣此解亦是而於君子如夷句難通夷者平也正與師尹不平相對仍從舊說爲得○許氏曰集傳以此章刺王及尹氏愚以爲專刺尹氏亦可通與前後兩章意尢貫】○不弔昊天【讀如吞】亂靡有定式月斯生【言月月增亂】俾民不寧憂心如酲【音呈】誰秉國成不自爲政卒勞百姓【末二句亦可轉韻讀不必葉○嚴緝國之有成乃紀綱法度天下之所倚以爲平者今誰秉持之乎尹氏實秉之而乃不自爲政信任姻亞羣小用事終勞苦我百姓也按不自爲政卽二章弗躬弗親意蓋専責尹氏而責王之意言外見之○此章蘇氏說見集傳】○駕彼四牡四牡項【大也】領我瞻四方蹙蹙靡所騁【嚴緝世亂則一身無所容若見天地之狹如唐人詩出門便有礙誰謂天地寛也】○方茂爾惡相【去聲】爾矛矣旣夷旣懌如相醻【音酬】矣【疏言相惡旣深和解又疾皆是小人無常之態】○昊天不平我王不寧不懲其心覆【音福】怨其正【呂記此章篇將終矣故復嘆曰昊天其使尹氏不平乎我王豈得安寧乎今尹氏不自懲創反怨人之正己者方且報復未已吾是以憂吾王之不寧也此憂豈爲身哉】○家父【音甫】作誦以究王訩【窮究王致亂之由】式訛爾心以畜萬邦【讀卜工反音崩○此章陳氏說見集傳】

序節南山家父刺幽王也【箋家父字周大夫疏春秋之例天子大夫則稱字桓十五年天王使家父來求車上距幽王之終七十五歳古人以父爲字或累世同之云漢序云仍叔箋引桓五年仍叔之子來聘仍氏或亦世字叔如趙氏世稱孟智氏世稱伯也○呂記左傳韓宣子來聘季武子歌節之末章杜氏謂取以畜萬邦之義然則此詩在古止名節也】

此詩家父乃求車者之先世韋昭以爲平王時作劉瑾據國旣卒斬喪亂多語亦以爲東遷後詩恐不然蓋節彼南山卽終南山家父因所見起興則是作於未遷之時又詩曰我王不寧曰以究王訩可見其時幽王尙在也

首章以師尹失民望憂周之卒歸於亡也二章言師尹致亂在於不平而召天人之怨三章言太師委任之重尹氏以不平不稱其職也四章言師尹之不平在於遠君子而任小人君子對下小人謂邪正之當辧也勿誣罔君子以爲不可用勿信任小人以自取危殆文意了然五章言如用君子則可以回天心而息民怒嘆師尹之不能也六章憂尹氏不但不能弭天災抑且生禍亂七章思避亂而無可往也八章形容小人喜怒無定蓋怒以立威喜以植黨也九章責師尹不平而不知反已十章言致亂𨿽師尹而亂本實在王心故終以式訛冀之也

節南山十章六章章八句四章章四句

正【音政】月【建巳月】繁霜【解頤新語或疑四月不得有霜考之漢武元光四年四月隕霜殺艸晉武咸寧九年四月隕霜傷粟麥】我心憂傷民之訛言亦孔之將【董氏曰霜降非時災降於上也訛言非常禍起於下也上下相應如此則國亡無日矣】念我獨兮憂心京京【讀居良反音姜○歐陽義念我獨兮憂心京京言已獨爲王憂耳以見幽王之朝多小人而君臣不知憂懼也】哀我小心癙【音防】憂以癢【音羊○劉氏曰防病而憂在於穴內人所不知也我有癙憂至於癢病亦人所不知也】○父母生我胡俾我瘉【音庾】不自我先不自我後好言自口【讀孔五反音苦】莠言自口【同上○王氏曰莠惡也谷謂之善則莠惡可知也王志長曰小人之言必有所爲其便於私者則飾之而謂其可也礙於私者則抑之而謂其不可也人之與己比者則庇之而謂其賢也與己左者則排之而謂其不肖也好言自口莠言自口所謂所好生羽毛所惡生瘡痏爾卽好言自口之時而推其言之心無非害正廢公者故曰訛言也】憂心愈愈是以有侮【輔氏曰君子之處亂世彼以爲是而己以爲非彼以爲樂而己以爲憂動與眾違所以反見侵侮也王志長曰盡人顚倒於訛言昏濁之中則反以君子憂亂之言爲無端之痛哭其能免於侮乎此申上章念我獨兮之意】○憂心惸惸【音防】念我無祿民之無辜並其臣僕【並其臣僕毛鄭皆以爲濫刑臣僕卽周官所謂五也古者有罪沒入及俘虜之人司掌其政令而役之】哀我人斯於何從祿瞻烏爰止於誰之屋【陸佃曰富人之屋利之所在也烏以能食已故集焉民之從祿如之】○瞻彼中林侯薪侯蒸【蘇傳言虐政所殘其民凋敝如中林之木惟有薪蒸而已此說勝朱傳】民今方殆視天夢夢【音蒙讀莫登反音盲○視天若夢夢罔聞民困無所告訴】旣克有定靡人弗勝【音升○集傳解四句全用潁濵言天之旣定𨿽彊力樂禍之人無有不勝之者如羿奡不得其死是也】有皇上帝伊誰云憎【王志長曰旣克有定靡人弗勝易姤象所謂有隕自天志不捨命也有皇上帝惟徳是予寧有終於憎人而不可轉者乎】○謂山蓋卑爲岡爲陵【按疏雲山猶謂之卑況岡陵乎此語未安故集傳易其解蓋山脊曰岡岡不可云卑於山也】民之訛言寧莫之懲召彼故老訊之占夢【同上○箋君臣在朝侮慢元老召之不問政事但使占夢爾信徴祥之甚漢藝文志惑者不稽之躬而忌妖之見所以詩刺召彼故老訊之占夢傷其捨本而憂末不能勝防咎也嚴緝訊之占夢言所問不急也李義山詩可憐夜半虛前席不問蒼生問鬼神亦此意也○按召故老訊之占夢一事也集傳詢之故老訊之占夢似分爲二矣以詢字解召字亦未安】具曰予聖【傳君臣皆自謂聖】誰知烏之雌雄【讀如盈○歐陽義凡禽鳥之雌雄多以首尾毛色不同而別之烏之首尾毛色雌雄不異人所難別】○謂天蓋髙不敢不局【葉居亦反音擊】謂地蓋厚不敢不蹐【音積○側行也家語孔子讀詩至正月六章惕然懼曰彼不逹之君子豈不殆哉從上依違則道廢違上離俗則身危謂天蓋髙不敢不局謂地蓋厚不敢不蹐此言上下畏罪而無所自容也】維號斯言有倫有脊【王氏曰人號呼而出斯局脊之言者非誕也乃有倫序有脊理】哀今之人胡爲虺蜴【音亦○字林在壁曰守宮在艸曰蜥蜴虺蜴肆毒害人之諭】○瞻彼阪【音反】田【崎嶇墝埆之田】有菀【音郁】其特【茂特之苗】天之扤【音兀】我【胡氏曰扤有齟齬頓挫之意歐陽義天之扤我者君子居危推其命於天也下文執我仇仇正所謂扤我者】如不我克【李氏曰賢者之挺然特立如特生之苗在陂田中而小人成羣思有以中傷之惟恐其不及也】彼求我則【求我爲法則】如不我得執我【鄭云空執畱我】仇仇【爾雅仇仇傲也郭璞云傲慢賢者陳啟源曰依此解於詩意甚恊攺訓如仇讐反失重語之義】亦不我力【不使我得盡力也箋不問我在位之功力言其有貪賢之名無用賢之實○蘇傳書云凡人未見聖若不克見旣見聖亦弗克由聖此之謂也歐陽義此章大夫自傷獨立於亂朝也旣傷獨立而知其無可如何故於下章遂及亡國之憂】○心之憂矣如或結之今玆之正【政同】胡然厲【葉力桀反音烈】矣燎之方【按燎之方正指褒姒淫妒擅寵防諂蔽明之時而言故下云赫赫宗周褒姒滅之如集傳解於語气未合】寧或滅之赫赫宗周褒姒烕【呼悅反音血與滅異】之○終其永懷又窘陰雨【承上言王日爲淫虐而不止我永思其終如行道之必困於陰雨也】其車旣載乃棄爾輔【上聲古音考音甫○輔兩旁夾車木也】載【如字則也】輸【疏隠六年公羊傳輸平猶墮成墮成敗其成也是輸爲墮壊之義】爾載【釋文傑再反音在】將【音槍】伯助予【上聲○箋其車旣載以車之載物諭王之任國事也乃棄爾輔諭逺賢也棄汝車輔則墮汝之載乃始請長者見助以言國危而後求賢已晚矣○此章蘇氏說見集傳】○無棄爾輔員【音云○益也】於爾輻【讀筆力反音偪○輻以固轂輔以益輻】屢顧爾僕【僕以將車】不輸爾載【音在讀節力反音卽古音考同】終逾絕險曽是不意【讀入聲音憶○歐陽義戒其無棄輔而以益其輻又屢顧其僕使不墮所載者駕車者如此猶恐覆敗而今乃履絕險而不以爲意則宜其覆矣○範氏曰治天下者任重道逺故以將車爲諭】○魚在於沼【葉音灼】亦匪克樂【音洛】潛𨿽伏矣亦孔之炤【音灼○箋魚在池沼非能有樂及潛伏於淵又灼然易見而難逃以諭賢者在朝廷道不行無所樂退而窮處又不可以避】憂心慘慘【當作懆】念國之爲虐【陳第曰沼說文從水召聲樂讀撈炤讀照虐讀研耀切則此章自葉舊注似不知北音】○彼【嚴緝彼彼小人也】有防酒又有嘉殽【二句集傳無葉古音考酒一音才笑反讀若惟又韻會殽一音戶教切二字皆當讀去聲可援以補朱傳之缺】洽比【音鼻】其鄰昏姻孔云【傳云旋也謂周旋保愛釋文云本又作員同上章員於爾輻作益解亦通】念我獨兮憂心慇慇【歐陽義哀小人不知危亡將及而猶以酒殽與其鄰里親戚爲樂我則失志窮獨憂之而痛也】○佌佌彼有屋蔌蔌【音速】方有谷民今之無祿天天【釋文天災也】是防【音卓讀都木反音篤○起二句毛鄭皆言王者寵貴小人朱傳從之嚴緝以佌佌防防指小民言宣王方還定安集之而今又逢此天防亦通○郝敬曰民之無居無食是天降天禍防擊之】哿【音可】矣富人哀此惸獨【呂記勞役之甚者又就其間自較輕重故曰土國城漕我獨南行困苦之甚者又就其間自較淺深故曰哿矣富人哀此惸獨李氏曰衰亂之世要其極也貧富均受其禍言其一時虐政則富者猶可以勝其求貧者愈不堪爾】

序正月大夫刺幽王也

首章言訛言害國甚於繁霜害物故已獨爲懷憂二章言訛言變易好醜故憂心愈甚而反見侮於小人也三章傷國之將亡莫知底止四章究天定之可畏不終於夢夢五章嘆訛言之莫懲徒相蒙以自聖六章言上下畏罪而無所自容七章言小人扤我而求賢無實八章言宗周之必滅由王惑溺女色推禍亂之本也九章以棄輔隳載責王之逺賢人而致危殆十章因言駕車之道當周愼於始斯逾險不難而王曽不以爲意也十一章憂君子之罹害十二章惡小人之比周末章悲小民天防防獨爲尢可念也幽王之禍原於褒姒而成於小人専政故前數章皆以訛言爲憂蓋訛言者譸張變幻小人所恃以罔人而惑眾者也【此東萊說】後言洽比其鄰昏姻孔云與上篇姻亞語合此詩所刺者殆卽尹氏之徒歟

此詩鄭氏以爲宗周未滅時作朱子引或說疑是東遷後詩以詩文赫赫宗周褒姒滅之爲據然考西周亡後不卽東遷【詳余尙書埤傳】自犬戎發難至平王卽位首尾蓋數年事此詩旣言赫赫宗周褒姒滅之又云哀我人斯於何從祿瞻烏爰止於誰之屋其作於未遷之時乎若旣遷後人有定主不當爲瞻烏誰止之嘆矣

正月十三章八章章八句五章章六句【集傳多采用蘇氏說】

十月之交【按鄭箋周之十月夏之八月也潁濵以爲此夏正十月十月謂之陽月朱子從之交者日與月交會也左傳注大率一百七十三日有餘而道始一交非交則不相侵犯故朔望不常有食集傳解最明實本孔疏】朔月【今本作日非】辛卯【葉莫後反音某郝音柳王伯厚云大篆卯字讀爲柳古柳卯同字○魏氏曰七月詩先儒皆以夏正爲斷十月之交則十一月矣是周人正朔之月故曰朔月辛卯正朔日食古人所忌故曰亦孔之醜今按左傳注晦朔者日月之會也春秋日食必書朔爲例此詩十月之交正謂十月朔也朔月卽月朔見玉藻是倒字法猶論語以月吉爲吉月也儀禮用朔月甚多注云朔月月朔日也鶴山解作周人正朔之月非是其意特欲援此證周人不攺時月耳辛陰金卯陰木月爲純陰而日又純陰陽防可知顧偉曰虞鄺推十月辛卯朔在幽王六年乙丑歲大衍歷以爲然以投時歷推之是歲十月辛卯朔泛交十四日五千七百九分入食限余按唐書言漢世大儒皆以日食非常闕而不論黃初以來始課日食疎密則孔疏謂漢儒未有以歷考此辛卯日食者固其宜也仲逹唐初人不見大衍歷法亦何由知日食在幽王六年乎大抵歷法至後世愈精故漢以前日食之差以日計唐以時計宋元以刻計今以分計○來斯行曰唐虞之時歷象已極詳密獨日月之食缺而不講良有深意後世疇人豫定視爲固然修省之意蔑如矣】日有食之亦孔之醜【明其將有大變應在幽王驪山之禍則以陽月之災爲古人所甚重也】彼月而微此日而微【王氏曰月有虧盈虧則微矣彼月而微則固其所此日而微則非其常】今此下民亦孔之哀【讀於希反音依○蘇傳天變旣見君子知國之將亡國亡則民首被其患是以哀之也】○日月告凶不用其行【讀如杭○箋行道度也不用謂相干犯也李氏曰望而至於黃道是謂臣幹君明則陽斯蝕之矣朔而至於黃道是謂臣壅君明則陰爲之食矣凡日月之食而垂象以告凶者皆不用其常道】四國無政不用其良彼月而食則維其常【李氏曰春秋日食三十六月食則未嘗書豈月未嘗食耶亦以爲常故耳】此日而食於何不臧【許氏曰於何不臧未知有何災禍之應也】○【音】震電不寧不令百川沸騰【箋百川之水沸出相乘陵】山冡萃崩【疏山之冡頂萃然崔嵬者皆崩落陳啟源曰川沸山崩卽周語之三川震岐山崩也在幽王三年日食在幽王六年詩本因日食而作並數從前之災變耳朱傳以震電川沸山崩俱指爲十月事恐未必有據】髙岸爲谷深谷爲陵哀今之人胡憯莫懲○皇父【音甫】卿士【按集傳六卿之外更爲都官此說本孔疏未見周禮經典言卿士甚多此恐只六卿之長耳集傳乂引或說云卿屬觀下文有作都於向擇三有事語明是畿內諸侯畿內諸侯未聞爲卿屬】番【音翻】維司徒家伯維宰【集傳以宰爲宰本鄭箋說按鄭司農周禮宰夫注引詩作家伯維宰周禮宰夫下大夫若是宰不當敍於司徒之下】仲允膳夫棸【音鄒】子內史蹶【音愧】維趣【子口反音走古音考湊上聲】馬【葉音姥○疏周禮趣馬下士一人箋言中士者誤也】楀維師氏【箋六人𨿽官有尊卑而權寵相連朋黨於朝是以疾之皇父則爲之端首兼總羣職故但目以卿士云疏父及伯仲皆字之義番棸蹶楀單言人棸子以子記之若曽子閔子然故知皆氏】豓【音艶】妻煽【音扇】方處【上聲○煽言其勢盛若火之煽然正月詩所云燎之方也】○抑【鄭讀噫】此皇父豈曰不時胡爲我作【卽下文作都於向之作】不卽我謀【讀如迷○胡氏曰三代之時每有興作必謀及庶民今皇父反之故云胡爲我作不卽我謀】徹我墻屋田卒污【音烏】萊【讀陵之反音釐○疏污者池停水之名萊者艸穢之名】曰予不戕禮則然矣【末二語又責其文過○疏皇父以親寵封於畿內旣封卽築都邑令邑人居之先毀墻屋而後令遷邑人廢其家業故述其情以責之】○皇父孔聖【甚自謂聖】作都於向【疏左傳說桓王與鄭十二邑向在其中杜預云河內軹縣西有地名向上王氏曰作都於向徙民而作其邑也】擇三有事【疏王制注云畿內諸侯二卿今增一卿以比列國也】亶侯多藏【去聲○作都立三卿信維貪淫多藏之人】不憖【魚靳反銀去聲俗作憗非○釋文引爾雅憖願也彊也且也今爾雅無此文惟願也彊也見小爾雅】遺一老俾守我王【箋盡將舊在位之人與之皆去無畱衞王】擇有車馬以居䢐向【擇民之富有車馬者以往向邑而居所以自實其邑也○鄒忠曰向在東都畿內而此時周尙都西鎬皇父旣總集朝權何肻去此䢐彼夫亦見西戎之彊王室方騷自知負天下之怨而營狡窟以自固耶且如鄭桓公亦賢司徒也懼周難之及謀所以逃死乃東寄帑賄於虢鄶蓋當時諸侯皆有郿塢之營焉而皇父爲之首其背公植私如此卒至王室播遷三事大夫莫肯夙夜斯固勢所必至者○謝氏曰平王命晉文侯推原召亂之由亦曰罔或耆壽俊在服西周之亡實由於此使皇父秉政之時能畱老成以守衛王如周召之師保如仲山甫之保王躬則幽王未必身辱國亡如此皇父之罪可勝誅哉○王志長曰五六章獨責皇父之專權好利皇父爲卿士實總諸臣故獨責之獨責皇父則司徒以下六人之專權好利可知此可悟文章紀事之法】○黽勉從事【箋自勉以從王事】不敢告勞無罪無辜防口囂囂【音翺○蘇傳無罪猶且見防而況敢告勞乎】下民之孽匪降自天【讀如吞】噂【音樽】沓背【音佩】憎職競由人【陳氏曰噂聚談也沓猥並也小人相見之狀如此背則憎疾也用此等人在位所以興孽未可諉於天也】○悠悠我裏【裏居也】亦孔之痗【音妹○自嘆所居之甚病】四方有羨我獨居憂民莫不逸我獨不敢休【李氏曰幽王之時豈四方之民盡皆饒羨優遊大夫方言已之勤勞故爲此辭爾】天命不徹【葉直質反音秩古音考音赤】我不敢效我友自逸【王氏曰不通以言其窮也其窮命也勉之而已故不敢效吾友自逸蓋親屬之臣心不能已嚴緝不敢效自逸之友潔身而去也與雨無正卒章意同】

序十月之交大夫刺幽王也

鄭氏云十月之交雨無正小旻小宛四篇皆刺厲王蓋以正月惡褒姒此篇疾豓妻又幽王時司徒乃鄭桓公友非此篇所謂番也蘇傳鄭桓公在幽王時與番蓋先後用事又褒姒以色居位謂之豓妻誰曰不可漢儒異師相攻甚於仇讐毛公誠攺詩第他師將不肯信而韓詩之次與毛詩合此足以明其非厲王也今按唐書天文志云十月之交以歷推之在幽王之六年又周語幽王三年西周三川皆震是歳三川竭岐山崩伯陽父嘆爲亡國之徴與百川沸騰山冡崒崩語合鄭云幽王八年鄭桓公爲司徒桓公死於驪山之禍其司徒必代番爲之者此詩作於幽王時歷歷可據康成云云最爲謬說

前三章述天變之後災異洊臻四章言致災由任用羣小又有內寵主之所以難去也五章六章專言皇父之惡七章八章嘆已從事被防安乎命而不敢自逸也【項氏曰幽王時爲惡者皆宣王時故家率犬戎攻王者崧髙之申伯也爲趣馬以亂朝者韓奕之蹶父也爲卿士而貪殘擅利爲太師而迷民誤國者常武之皇父尹氏也四人𨿽未必皆其身亦無皆死之理以此知人才惟上所用唐裴矩卽隋佞人魏華歆卽漢名臣也嚴緝宣王在位四十六年大雅所美諸臣皆初年中興之佐幽王時未必存蓋皆其子孫耳】

十月之交八章章八句

浩浩昊天不駿【大也】其徳降喪【去聲】饑饉斬伐四國旻天疾威弗慮弗圖【蘇傳豈天怒之迅烈曽弗之慮而弗之圖乎嚴緝弗慮弗圖主責幽王說】舎【釋文一音捨】彼有罪旣伏其辜若此無罪淪胥以鋪【平聲○陳啟源曰舎毛云除也舎彼有罪而伏辜者不加刑戮其無罪之人反牽連相引而徧得罪如此說方合】○周宗【周室爲天下所宗故曰周宗宗尊也非族姓】旣滅靡所止戾正【周官八職一曰正六官之長】大夫離居莫知我勩【音異】三事大夫【疏三事大夫王肅以三事爲三公大夫爲其屬董氏曰陳壽翁云如漢魏以來史曰位登三事皆指爲三公】莫肻夙夜【讀弋灼反音龠古音考音裕】邦君諸侯莫肻朝夕【讀祥龠反音嚼○錢氏曰朝朝見也夕莫見也】庶曰式臧覆【音福】出爲惡【陳第曰此章夜字舊葉約與夕惡爲韻無所考據不知夜與戾勩葉下四句又轉韻也按陳說亦可從若論文勢仍當從舊葉】○如何昊天【葉音吞】辟【音璧○法也】言不信【讀如伸】如彼行邁則靡所臻【嚴緝不信法言則必信非法之言如人迷塗而逺行倀倀然我不知其所至矣】凡百君子各敬爾身胡不相畏不畏於天【同上○疏天道設教以卑承尊若下不事上是不畏天道○王氏曰世𨿽昏亂君子不可以爲惡自敬故也畏人故也畏人者畏天也】○戎成不退饑成不遂【傳遂安也疏兵宼已成不能禦而退之天下之眾饑困已成不能卹而安之此解甚明似勝集傳】曽我【音薛】禦【呂記禦如揚雄爲郎於哀平之間】憯憯【音】日瘁凡百君子莫肻用訊【讀息悴反音碎顧炎武曰徐邈音息悴反按此當作誶與墓門同○郝敬曰凡爾諸臣莫肻用心問訊以求忠益】聽言則答譖言則退【傳云言進退人也疏申其意云有道聽非法之言則答而受之若有譖毀之言則信而退之蓋責王也集傳以爲責臣按此蒙凡百君子莫肯用訊言之則責臣者是度王欲聽之言則答之不敢直諌也一聞譖己之言則奉身而退二語極臣下落落之態】○哀哉不能言匪舌是出【音脆】維躬是瘁【言忠言本之於心非取口給而罪反及之】哿矣能言巧言如流俾躬處休【此言君子戅而得禍小人佞而得福】○維曰於仕孔棘且殆【讀如以】云不可使得罪於天子亦云可使怨及朋友【讀如以○疏朋友之道相切以善今從君爲惡故朋友怨之○此章蘇氏說見集傳】○謂爾遷於王都曰予未有室家【音姑】防思【範氏曰物之多畏者惟防爲甚故曰防憂又曰防思】泣血【葉虛屈反音綌】無言不疾【痛疾】昔爾出居誰從作爾室【疏居者呼其友之去者遷於王都其友托以無室家可居乂責之曰我所以憂思泣血欲汝遷者以孤特在朝無出言而不爲人所憎疾故思汝耳且爾昔從王都出誰復從爾作室者本汝自作之也今還王都亦可自作室家何當以無室爲辭哉範氏曰君子閔周之將亡故招諸臣之賢者使遷於王都以系天下之心】

序雨無正大夫刺幽王也雨自上下者也眾多如雨而非所以爲正也【箋言王所下教令甚多而非所以爲正也】

歐陽義古人於詩多不命題而篇名往往無義例其或有命名者則必述詩之意如巷伯常武之類是也今雨無正之名據序所云與詩絕異當闕疑元城劉氏恕曰嘗讀韓詩有雨無極篇序云正大夫刺幽王也其詩之文比毛詩篇首多雨無其極傷我稼穡八字朱子曰劉說有理然第一二章

本皆十句今遽增之則長短不齊非詩之例又此詩實正大夫離居之後禦之臣所作其曰正大夫刺幽王者亦非○詩篇之名有絕不用詩語者此篇則甚難解潁濵雲雨無正猶天失常托天災以刺時也天降饑饉有罪無罪同死卽雨失其正也華谷云此詩刺刑罰不中忠言不用遂致人心離散所謂眾多如雨也或曰當從韓詩作雨無極朱子疑前二章皆十句不宜獨多二句今若分作二章章六句何爲不可且章各一韻分之正宜

防亂之後大臣多去位其不去者作此以責之首章言天變於上二章言人離其心三章言已忠言不見用而因以敬畏戒羣臣四章責羣臣之莫肻盡言也五章六章言彼之離散而去者蓋以忠直罹尢巧佞易入仕者進退皆難故爾又體其情而言之末章則深責去者以無室家爲辭

劉瑾曰詩文四章言曽我禦慘慘日悴固可見其作於禦之臣矣但二章首言宗周旣滅繼言正大夫離居卒章又言謂爾遷於王都曰予未有室家似是東遷之際羣臣懼禍離居不復隨平王遷於東都故見諸詩辭如此○先儒謂此篇東遷後詩以周宗旣滅靡所止戾恐非逆料未然遷於王都正指東都也若止以去而挽之來則曰還曰歸皆可何必以遷爲辭乎幽平之際災變頻仍臣工解體考之文侯之命可見其曰殄資澤於下民卽此詩降喪饑饉斬伐四國之謂也其曰岡或耆壽俊在厥服卽此詩正大夫離居莫肻夙夜莫肻朝夕之謂也其曰侵戎我國家純卽此詩戎成不退之謂也平王遷洛本迫於戎難其時將兵匡衛者晉文侯鄭武公衛武公而外無聞焉觀詩末有昔爾出居語知幽王之末大臣多避難潛身者此詩人所以深責之也○陳啟源曰朱子以宗周旣滅疑東遷後詩安成劉氏又申之似矣實不然太康失位夏未亡也而五子曰乃底滅亡西伯戡黎紂未亡也而祖伊曰旣訖殷命又如伯陽父史伯論周之亡皆直言無忌此亦幽王時也何嘗以不祥語而諱之離居出居正與十月末章我友自逸語相合幽王時大臣多見幾去國鄭桓公尙寄帑虢鄶爲逃死計則其他可知矣不當泥遷於王都一語謂東遷後作況詩中有決不可通於東遷者首章云若此無罪淪胥以鋪次章云庶曰式臧覆出爲惡是也平王庸懦之主不至若幽王之無道且遷洛之初人心未固何敢淫刑以逞恣行惡政哉

雨無正七章二章章十句二章章八句三章章六句【集傳多采蘇說】

旻天【爾雅秋曰旻天王肅云仁覆閔下謂之旻】疾威敷於下土謀猶回遹【音聿】何日斯沮【釋文辭呂反苴上聲一云讀如組○嚴緝沮者有所憚而止也蘇傳天禍迅烈徧於下矣而王之邪謀終未見衰止】謀臧不從不臧覆用我視謀猶亦孔之卭【音笻】○潝潝【音吸】訿訿【音紫○集傳解潝潝訿訿用潁濵說劉向曰言眾小在位而從邪議歙歙相是而背君子是蘇說所祖】亦孔之哀【葉音依】謀之其臧則具是違謀之不臧則具是依【王志長曰謀之其臧四句與首章辭意俱同但謀臧不從不臧覆用獨斥幽王此章則槪指羣小二具字可見】我視謀猶伊於何底【古音考音脂云顏師古讀】○我龜旣厭不我告猶謀夫孔多是用不集【讀集救反音就顧炎武曰王應麟詩考序言漢廣不可休息朱子從韓詩作不可休思小旻是用不集朱子從韓詩作是用不就余本思仍作息就仍作集而集下葉疾救反則非王氏所見之本疑是朱子未定本也】發言盈庭誰敢執其咎【箋言小人爭智而讓過】如匪行邁【嚴緝引釋文云邁逺行也】謀是用不得於道【讀徒候反音豆○陳第曰韓詩集作就舊因以集爲去聲按吳越春秋載河上歌集與捄流葉當音讐猶讀如字發言句下義轉韻○嚴緝如人欲行路必問於經行者非行邁之人而與之謀問其所不知宜無得於道路之事也此解勝集傳】○哀哉爲猶匪先民是程匪大猶是經維邇言是聽維邇言是爭【邇言大猶之反是聽言在上者是爭言在下者然亦互有之王志長曰前言謀臧不從不臧覆用猶有君子小人相持但君子不能勝耳至此則能爲臧者皆捲舌而退惟羣小盈庭聚訟羣小之中又自有排擠所謂維邇言是爭也】如彼築室於道謀是用不潰於成【如作室不謀於工師而謀於路人室必不成】○國𨿽靡止【靡止言無定論也】或聖或否【讀如鄙○言不可薄待人謂皆否而無聖】民𨿽靡膴【音呼○王肅讀爲幠幠大也集傳云民𨿽無多蓋用玉說】或哲或謀【讀莫徒反音謨】或肅或艾【音乂與乂同】如彼泉流無淪胥以敗【讀蒲寐反音備○陳第曰舊以謀音謨以葉膴按上文否旣葉止民𨿽靡膴三句一韻下二句一韻艾與敗葉最順若音謨气脈似防矣○疏如彼泉之流行則淸壅則濁無相牽率爲惡以自濁敗○蘇傳𨿽世亂民辟猶有賢者在焉哲謀肅乂用之皆可有濟也苟廢而不用使愚者壅之於上則相與淪敗無能爲矣】○不敢暴虎不敢馮【平聲】河人知其一莫知其他【音拖】戰戰兢兢如臨深淵【讀音因】如履薄冰【嚴緝荀子云人不肖而不敬則是狎虎也遂引此詩末章蓋斷章取義耳毛公祖其師之說以不知其他爲不敬小人之危殆考本詩諸章止言不能聽謀無畏懼小人之意左傳昭元年晉樂王鮒曰小旻之卒章善矣吾從之注云取非惟暴虎馮河之可畏也不敬小人亦危殆王鮒從斯義故不敢譏議公子圍蓋杜氏亦用毛說○按此章當以集傳解爲正】

序小旻大夫刺幽王也

呂記小旻小宛小弁小明言小者篇在小雅恐與大雅相亂故以別之今大雅止有大明余篇疑亡【蘇傳同】○四篇皆以小名其義未詳若謂別其爲小雅小雅多矣何獨別此四篇大東名小東正宜何反以大名乎小旻小明別於大雅召旻大明則小宛小弁將何以別乎又謂宛弁刪其大而小者獨存此說近之然亦無證據

前二章言謀有善不善而不能擇三章言謀之非其道四章言謀而不能斷故於事無成五章言不擇賢者謀之必將致敗末章言懼禍之深

小旻六章三章章八句三章章七句

宛彼鳴鳩【毛云鶻鳩也爾雅注似上鵲而小短尾靑黒色多聲今江東亦呼鶻鵃陳啟源曰鳴鳩是鶌鳩鶻鵃卽莊子之鷽鳨所謂決起而飛搶楡枋者非班鳩也名物疏辧之甚明呂記朱傳皆誤】翰飛戾天【讀如吞○言鳴鳩𨿽小鳥亦有髙飛戾天之志爲人子者不自勉彊奮起以墜先人之業曽鳴鳩之不如此說本之歐陽大勝毛傳】我心憂傷念昔先人明發不寐有懷二人○人之齊聖飲酒溫克彼昏不知壹醉日富【壹醉日富則用燕防威儀故戒之】各敬爾儀天命不又【讀夷益反音亦】○中原有菽庶民采【讀如泚】之螟蛉有子蜾【音果】蠃【音裸】負【讀蒲美反音婢】之【傳蜾蠃蒲盧也郭璞曰蒲盧卽細腰蜂也俗呼蠮螉黃震曰古說皆謂蜾蠃負螟蛉之子爲子置空桑中七日而化楊子云所云類我類我者解頥新語云有人取蜾蠃之巢毀而視之乃自有細卵如粟寄螟蛉之身以育之其螟蛉不生不死在穴中久則螟蛉盡枮其卵日益長大自爲蜾蠃之形穴竅而出非蜾蠃以螟蛉之子爲子也如月令腐艸化爲螢亦螢宿其子於腐艸旣成形則目腐艸而出杜詩云幸因腐艸出最精於物理○大全引本艸注云細腰無雌皆取靑虫教祝變成已子嘗折窠視之亦生子如半粟米大所負虫卻在子下此說與解頤新語又不同以本章興義言之從舊說是】教誨爾子式谷似之【按鄭箋以中原采菽諭王位無常家蜾蠃負子諭幽王不能治萬民能治者得而子之華谷又謂教誨爾子式谷似之刺王不能教太子宜臼申侯負之而去曲說至此極矣防應從集傳無疑教誨爾子式谷似之言用善道以教子使之似續詩中似字多訓續非如似之似也】○題【音弟○視也】彼脊令【平聲】載飛載鳴【嚴緝他鳥飛則不常鳴惟脊令且飛且鳴口翼俱勞無有止息人可以不自勉勵乎】我日斯邁而【汝也】月斯徵夙興夜寐母忝爾所生○交交桑扈【音戶○桑扈爲九扈之一二三月間采桑時來故名左傳疏云爾雅注及詩箋皆以桑鳸竊脂謂盜人脂膏也卽如此言夏鳸竊秋鳸竊藍冬鳸竊黃棘鳸竊丹者豈復作盜竊解乎釋獸云虎竊毛謂之虦貓竊卽古之淺字竊毛者淺毛也此鳥色具不純竊淺黒竊藍淺靑竊黃淺黃竊丹淺丹則竊脂爲淺白也按此說可正諸儒之失埤雅謂桑鳸有二種靑質者觜曲食肉好盜脂膏此詩率場啄粟是也素質者其翅與領皆有文章後詩有鶯其領是也此說吾未敢信李時珍本艸有辧甚明○陳啟源曰爾雅桑扈竊脂郭璞云俗謂之靑雀嘴曲朱傳用其語而曰俗呼靑嘴不成文義必傳梓之誤】率【循也】場啄粟哀我塡【音顚○傳塡盡也箋謂窮盡寡財之人集傳則云與瘨同病也】寡宜岸【本作犴石經訛爲岸】宜獄【疏衰亂之世政以賄成窮盡寡財者濫被系禁在上反謂之宜有此訟宜有此獄歐陽義宜者言其勢不得不然】握粟出卜【日者傳云卜而有不審不見奪楈見古之以粟問卜也】自何能谷【谷善也呂記獄中以輕爲善以重爲不善王氏曰方是時也塡寡不能自直必矣則𨿽出卜何自而能谷乎】○溫溫恭人如集於木惴惴小心如臨於谷戰戰兢兢如履薄冰

序小宛大夫刺幽王也【晉語秦伯賦鳨飛注卽小宛首章】

朱傳作大夫遭亂兄弟畏禍而相戒之詩此解最明切復不悖序首章以鳴鳩亦可戾天興兄弟當努力以求及其親也次章欲其敬威儀以治身所以繼先人也三章欲其用善道以教子亦所以繼先人也四章以毋辱所生申首章之意五章至末章言遭亂如此易罹刑獄故𨿽無罪之人猶懷恐懼而可無戒乎詩𨿽不顯斥幽王而彼昏不知壹醉日富政與賔之初筵同旨至哀我塡寡宜犴宜獄及集木履冰等句則刺時之意莫切於此解者必欲牽合幽王父子事故其說穿鑿無理今盡汰之

小宛六章章六句

弁【音盤】彼鷽【音豫○今烏鴉】斯歸飛提提【音匙呂記同○箋樂乎彼鴉鳥出食在野羣飛而歸提提然傷今太子獨不】民莫不谷我獨於罹何辜於天我罪伊何心之憂矣云如之何○踧踧【音笛】周道鞠爲茂艸【讀此苟反湊上聲○二語是賦非興】我心憂傷惄【音溺】焉如搗【讀丁口反音斗】假寐永嘆【謝氏曰事闗心者夢中亦長呼故曰假寐永嘆】維憂用老【讀音簍】心之憂矣疢如疾首【疏疾首頭痛也】○維桑與梓必恭敬止靡瞻匪父靡依匪母【讀如米】不屬【音燭】於毛不離於裏天之生我我辰【箋辰謂六物之吉防六物者歳時日月星辰也】安在【讀此裏反音泚古音考音止】○菀【音郁】彼柳斯鳴蜩【音條】嘒嘒【陳第云當音意舊音會則韻不諧】有漼【於罪反音璀】者淵雈【音丸】葦淠淠【音譬○箋栁木茂盛則多蟬淵深而旁生雈葦物之大者無所不容以興王不能容其子】譬彼舟流不知所屇【當音旣】心之憂矣不遑假寐○鹿斯之奔維足伎伎【音祈○舒緩】雉之朝雊【音姤】尙求其雌譬彼壊【胡罪反音悔】木疾用無枝【箋傷病之木內有疾故無枝】心之憂矣寧莫之知【蘇傳鹿走而求其羣雉鳴而求其雌物莫不有恩於其親者親之不可去非獨以其愛亦以其助也今王獨棄後而逐太子兀然如壊木之無枝而曽莫之顧何也嚴緝此章憂王之孤立】○相彼投兔【投人之兔】尙或先【去聲讀蘇晉反音信】之【劉氏曰先之謂及驅者未至而先存之】行有死人尙或墐【音覲】之【疏墐者埋瘞之名左傳道墐相望】君子秉心維其忍之心之憂矣涕旣隕之○君子信防如或醻之【疏奠酬之爵不舉旅酬在奠酬之後交錯相酬得卽飲之以諭得防卽受而行之】君子不不舒究之【采苓苟亦無信苟亦無然所謂舒究之也】伐木掎【音已讀居何反音欹】矣析薪扡【音侈葉湯何反音拖】矣【疏掎者倚也畏木倒而以物倚其顚扡者施也觀其裂而漸相施及】舎【音捨】彼有罪予之佗【音拖】矣【按毛云佗加也集傳同然考之字畫佗卽他無訓加者嚴緝云佗者置之他所謂斥居於申也此說有據當從之】○莫髙匪山【讀音羶古音考音先】莫浚匪泉【集傳解二句用鄭箋此以上二句興下二句不當作賦】君子無易【去聲】由言【何楷曰任意而言曰由言】耳屬【音燭】於垣【古音考音延】無逝我梁無發我笱【音苟○蘇傳恐褒姒伯服之壊其成業故告之以無敗梁笱猶谷風之意也】我躬不閱遑卹我後

序小弁刺幽王也太子之傅作焉

疏以太子不可作詩刺父自傅意述而刺之○郝敬曰凡詩托爲其人之言不必眞出其人之口也毛公獨於此詩明之者非謂小弁獨托而他詩皆眞也以明子之於父無刺而小弁之親親非宜臼所及耳○辧說云此爲放子之作無疑但未見必爲宜臼耳愚按詩言踧踧周道鞠爲茂艸是憂國家之將亡非宜臼作必無此語況孟子集注已純用序語何此獨疑之

前五章皆言被廢無依故心憂之甚皆怨慕之辭六章以下純乎怨矣君子秉心維其忍之君子信防不舒究之此是幽王黜後放子之本宜臼作詩時其身已被逐故曰捨彼有罪予之佗矣宜臼之廢也其始必幽王嘗泄其意於語言之間左右因傅會而成之故曰君子無易由言耳屬於垣李泌所謂左右聞之將樹功於舒王太子危矣者也【此東萊說】宜臼旣廢伯服遂立爲太子故告之曰毋逝我梁毋發我笱我躬不閱遑卹我後逐子之悲同於棄婦故其辭一也朱氏曰小弁前六章皆興白華八章皆比小弁婉以切猶有望之之意父子之道也白華簡而莊不無責之之意夫婦之道也

小弁八章章八句

悠悠昊天曰父母且【音疽】無罪無辜亂如此憮【音呼○憮訓大見爾雅釋詁文】昊天已威【讀紆胃反音畏陳第曰古威畏通音】予愼【毛云誠也本爾雅】無罪昊天大【音泰】憮予愼無辜【葉】亂之初生僭【不信也】始旣涵【音含】亂之又生君子信防【此君子斥幽王也陳氏曰小人以不根之言搖動君子人君不爲之別白遂致並畜於胸次而涵之於疑信之間日月旣久心志惑移猜忌不能不生猜忌旣深則心所疑惑者往往以爲有驗】君子如怒亂庶遄沮【釋文辭呂反苴上聲】君子如祉亂庶遄已【疏言怒防人福賢者則亂可疾止○此章潁濵解見集傳】○君子屢盟【讀莫郎反音芒】亂是用長【上聲讀如字○王氏曰不能如怒如祉以明是非好惡而誣罔誕謾者眾至則任賢安能不貳去邪安能勿疑旣貳且疑豈免詛盟屢盟而不知反本此亂之所以長也】君子信盜亂是用暴【眞氏曰防人乘間伺隙以中君子如穿窬之盜然盜而信之亂之所以暴起也】盜言孔甘亂是用餤【音談○說文餤食也趙世家故以齊餤天下】匪其止共【音恭】維王之卭【音笻○集傳解二句用鄭箋許氏曰防人往往謬爲恭敬以欺其上則明告之王曰是非實恭也徒爲王之病爾】○奕奕寢廟【前曰廟後曰寢】君子作之秩秩大猷聖人莫【毛訓謀集傳云定也】之他人有心予忖度【音鐸】之躍躍【音】毚遇犬獲【讀黃郭反音獲】之【此章以作寢廟定大謀興防人心𨿽深藏亦易忖度如狡之必獲於田犬也】○荏苒柔木【傳柔木椅桐梓漆也】君子樹【古音考音暑】之往來行言【箋作善言往來皆可行其解紆曲集傳云往來行道之言用歐陽說今從之】心焉數【上聲】之蛇蛇【音移○歐陽義蛇蛇舒緩安閒之貌】碩言【箋碩大也大言者不顧其後歐蘇同此解集傳以爲善言考字書碩無訓善者】出自口矣巧言如簧顏之厚矣【口厚是轉韻不必葉○此以柔木宜樹興行言宜辧彼大言任口旣非可信矣若巧言之人工爲防間顏實赧然是烏可不加察耶】○彼何人斯居河之麋【音眉湄通】無拳無勇職爲亂階【讀居奚反音基】旣微【骭痬】且�【市勇反音腫○腫足】爾勇伊何爲猶將多爾居徒幾【音紀】何序巧言刺幽王也大夫傷於防故作是詩也【以五章巧言二字名篇】

首章爲傷亂之辭以發端次章言亂生於防防生於王之涵容不斷漢恭石顯與蕭望之周堪劉更生相辧論元帝始不之察其終也望之等皆爲恭顯所排則譖始旣涵之失也三章言信防致亂𨿽屢盟何益左傳幽王爲太室之盟諸侯畔之此其證也盜言卽防言詆爲盜者疾之深也四章言已能忖度防人之心也五章備言聽言宜審巧言尢不可惑蓋防人之言非巧不入詩人所深惡也故摘取巧言二字名篇末章斥防人所在而深賤之言本易驅除特王不悟爾按晉語幽王與虢石父比而立伯服太子出奔申又鄭語虢石父防佞巧從之人而立爲卿士此詩於信防之禍痛之深矣彼何人斯殆指虢石父之徒歟

巧言六章章八句【歐陽義以奕奕寢廟至予忖度之六句爲一章躍躍毚至心焉數之爲一章蛇蛇碩言四句爲一章與毛鄭異不可從】

彼何人斯其心孔艱【讀音巾】胡逝我梁【鄭云魚梁】不入我門伊誰雲從維暴之云○二人從行【謂暴公與其侶】誰爲此禍胡逝我梁不入唁我【疏知已被譴而不唁明其譖己內慙】始者不如今云不我可【嚴緝不以我爲可言不悅我也劉向傳上問楊興朝臣齗齗不可光祿勲何耶】○彼何人斯胡逝我陳【毛云陳堂塗本爾雅國防美人充下陳下陳猶堂下也】我聞其聲不見其身不愧於人不畏於天【讀音吞○微責其譖已】○彼何人斯其爲飄風【讀如分○傳飄風暴起之風按爾雅回風爲飄回旋之風必猝然而起義相通也言其往來之疾如飄風然】胡不自北胡不自南【讀音寧】胡逝我梁只【音支○適也】攪我心○爾之安行亦不遑捨【讀商居反音舒魏氏云六經捨皆音暑平讀則曰舒】爾之亟【音棘】行遑脂爾車【呂記謂汝行之緩乎何爲不少息而見我也謂汝行之急乎何爲復有暇而脂車也如此說勝集傳】壹者之來云何其盱【音呼○箋盱病也集傳訓望引字林盱張目也及易與三都賦爲證當從之○疏此章極言其情以詰之】○爾還而入我心易【去聲○丘氏曰易平易也】也還而不入否難知也【否與可對言汝之不來必有不可乎我者難以知其故也集傳未甚明】壹者之來俾我只【音支○安也】也○伯氏吹壎【音諼】仲氏吹箎【音池○壎箎詳集傳張萱曰他音各自爲五聲如宮磬鳴而徴磬和惟壎箎則二器共爲一音壎爲宮而箎之徴和伯宮也仲徴也古人所以諭兄弟】及爾如貫【箋與爾俱爲王臣其相比次如物在繩索之貫】諒不我知【今豈誠不我知而譖我乎】出此三物【犬豕雞】以詛【阻去聲】爾斯【疏盟大而詛小皆殺牲歃血告誓神明愚按大事正禮盟必用牛詛則不必用牛左傳孟武伯問髙柴諸侯盟誰執牛耳是盟必用牛也鄭莊公使卒出豭行出犬雞以詛射穎考叔者是詛不用牛也豭犬雞卽此詩三物也○集傳解此章全用潁濵】○爲鬼爲蜮【音域○黃公紹曰漢東方朔傳人主之大蜮師古音或云魅也今俗猶云魅蜮陸氏釋文音或正師古所注魅蜮者也又引沈重音域而以短狐如鼈三足釋之誤矣錢氏詩詁謂短狐非三足鼈辧釋文之誤是矣不知蜮本音或亦非短狐也】則不可得有靦【音腆○傳靦姡也疏說文云靦面見人姡面姡也戶括反然則靦與姡皆面見人之貌李氏曰後世用此句以爲愧恥非也】面目視人罔極【箋姡然有面目汝乃人也人相視無有極時終必與汝相見】作此好歌以極反側【王氏曰作是詩將以絕之也而曰好歌者惟其好也是以極求其反側非終絕之不可與復合也】

序何人斯蘇公刺暴公也暴公爲卿士而譖蘇公焉故蘇公作是詩以絕之【暴蘇皆畿內國名蘇國在溫子爵忿生之後見左傳○陳啟源曰左傳文八年公子遂防雒戎盟於暴注云鄭地幽王時鄭尙未遷蓋暴在東都畿內輿蘇子國同】

三言彼何人斯皆假托暴公之侶以刺暴公也前六章反覆言不入之可疑七章乃責以大義末章又峻其辭焉𨿽云絕之仍有冀其悔悟之意○蘇公與暴公同爲王卿士其從行之人亦卿士也詩云不入唁我知蘇公是時已因譖失位吹壎吹箎追言同爲王臣之日也蘇之絕暴必因國事參商故責其反側若薄物細故不應詆斥如此

何人斯八章章六句【集傳解此詩全用永叔】

萋兮斐兮【傳萋斐文章相錯也】成是貝錦【箋諭防人集作已過以成其罪猶女工之集彩色以成錦文埤雅錦文如貝謂之貝錦】彼譖人者亦已大【音泰】甚○哆【昌者反音扯○傳哆大也說文哆張口也】兮侈【疏侈者因物而大也禮於衣袂半而益一謂之侈袂】兮成是南箕【箋箕星哆然踵狹而舌廣嚴緝箕東方蒼龍之宿考星者多驗於南方故曰南箕○朱氏曰萋斐以成貝錦諭防人者能因細小而飾成大罪也哆侈以成南箕諭防人者能因疑似而搆成實罪也】彼譖人者誰適【音的】與謀【讀音迷】○緝緝翩翩【讀批賔反音彬○嚴緝防人情狀接續增益緝緝然如女之織往來輕飄翩翩然如鳥之飛】謀欲譖人愼爾言也謂爾不信○捷捷幡幡【讀芬遷反借音邊古音考音掀○捷捷然輕儇幡幡然反覆】謀欲譖言豈不爾受旣其女【音汝】遷【輔氏曰謂爾不信自譖者而言也旣其女遷自聽者而言也皆必至之理故以之爲忠告】○驕人【謂王聽信其言所驕縱之人也】好好勞人艸艸【箋憂將妄得罪】蒼天蒼天視彼驕人矜此勞人【於是呼天而告之何不視彼驕人之有罪乎憫此勞人之無辜乎下章投畀有昊所以要之令視也】○彼譖人者【讀掌與反音渚】誰適與謀【讀滿補反音姥】取彼譖人投畀豺虎豺虎不食投畀有北【讀如迫○疏北方太陰之气不生艸木故棄擲於彼蓋不欲其生之甚】有北不受投畀有昊【讀許候反吼去聲○者謀虎一韻食北一韻受昊一韻○疏當擲予昊天自制其罪以物皆天之所生天無推避之理】○楊園之道猗【音倚○毛云倚加也集傳從之或云猗通作倚】於畝丘【讀祛寄反音欺○疏丘如田畝曰畝丘孫炎云方百步也箋欲之楊園之道當先歷畝丘以興防人欲譖大臣故從近小者始朱傳亦用鄭意而以楊園爲自況則不可○楊園畝丘蓋卽所見以起興】寺人孟子作爲此詩凡百君子敬而聽之

序巷伯刺幽王也寺人傷於防故作是詩也【疏後宮稱永巷是宮中道名伯長也寺人之長○愚按周禮寺人屬於內小臣集傳以爲卽巷伯蓋自稱曰寺人自人稱之曰巷伯猶唐人號禦史爲端公耳】

首章二章言防口中人小可使大虛可成實也三章四章述防人之情狀因以其身所必受者戒之五章六章訴之天而欲其死亡末章又以防禍警在位諸臣也○朱子謂寺人以防被宮刑爲巷伯而作此詩蓋因班固論司馬遷云迹其所以自傷悼小雅巷伯之倫而有此說又引楊氏謂寺人親近而遭此防則幽王之不明可知陳啟源曰巷伯詩是本爲寺人又被防譖而作使其遭防後宮則殘刑之時尙未爲奄安得自稱寺人耶

小弁以下四詩作而內外上下皆困於防矣此幽王之所以亡也

巷伯七章四章章四句一章五句一章八句一章六句【詩之編次固有以事類相從者如巧言何人斯巷伯三篇是也】

詩經通義卷七

欽定四庫全書

詩經通義卷八

吳江朱鶴齡撰谷風之什

習習谷風維風及雨【箋風而有雨則潤澤行諭朋友同志則恩愛成】將恐將懼維予與女【音汝】將安將樂【音洛】女轉棄予【上聲○傳言朋友趨利窮達相棄呂記朋友之義出於天其相求本非以利害也故窮達若一不知其義則利害已爾離合安可常哉】○習習谷風維風及頽【爾雅李巡曰焚輪暴風從上下謂之○頽下也扶搖暴風從下上謂之焱焱上也疏頽風力薄不能更升谷風與並力乃相扶而上以諭朋友同心乃相率而成也】將恐將懼寘予於懷將安將樂棄予如遺【讀夷隈反音爲】○習習谷風維山崔嵬無艸不死無木不萎忘我大徳思我小怨【怨字無韻未詳古音考云當作於隈切音威與嵬萎葉○言谷風生長之時艸木猶不免有萎死者以比小怨無損於交好也○呂記生物之恩及於崔嵬之山不知以爲徳艸木偶然萎死則怨其恩之不足此忘我大徳思我小怨也】

序谷風刺幽王也天下俗薄朋友道絕焉

呂氏曰急則相求緩則相棄恩厚不知怨小必記皆小人之交俗薄道絕由於上之所致故以刺也嚴緝谷風大谷之風習習然繼之以雨諭事變不安也維風及頽諭事變未已維山崔嵬諭事變益大也患難之時賴朋友以濟安樂豈可忘之舊注谷風爲生長習習爲和調今考二章言頽風頽暴風也非和調之類三章言艸木萎死無生長之意其說難通【此說有理東發取之但與爾雅注疏不合】○章夢易曰谷風和調及其久而大也則雨從之又及其變也則爲焚輪矣若有崔嵬之山蔽之則旋轉阻郁而艸死木萎矣夫其初之和調非不善也而後乃至於回旋害物以比朋友之始相慕用後漸疎逺以成仇怨也維山崔嵬是比防間之人此四句以易象山下有風蠱証之便明

郝敬曰小雅短章疊詠如此篇類猶似風體大雅俱莊嚴大篇所以有大小雅之別

谷風三章章六句

蓼蓼【音六】者莪匪莪伊蒿【呂記莪蒿不能報天地之長育猶人子不能報父母之劬勞孟郊詩誰云寸艸心報得三春暉亦此意也朱傳則云莪美菜蒿賤艸自傷不得養父母故云匪莪也此說較長按爾雅翼云莪卽古之蘩也春生可食爲莪至秋長大則爲蒿是莪蒿本一物特因可食不可食而美賤頓殊耳莪蘩各一艸皆蒿類也蒿是總名○嚴緝釋艸蘩之丑秋爲蒿注云醜類也蘩蕭蔚莪之類气味旣異爲名不同至秋老成則皆蒿也此說莪蒿甚明蓋莪美而蒿惡故菁莪以諭人才而蒿止爲鹿食諭父母生我初以爲美至於長大而不能終養此孝子自怨其身之辭與凱風言棘非美材僅堪爲薪之意正同】哀哀父母生我劬勞○蓼蓼者莪匪莪伊蔚【音尉○蔚疏名牡蒿一名菣邢昺云蔚卽蒿之雄無子者故云牡菣菣去愼切埤雅蔚粗而莪細】哀哀父母生我勞瘁○瓶之罄矣維罍之恥【嚴緝瓶以汲水罍以盛水瓶小諭子罍大諭父母瓶汲水注罍猶子之養父母瓶竭則罍無所資爲罍之恥猶子窮困則貽親之羞矣】鮮【上聲】民【單孑之民】之生不如死之久【讀如幾】矣無父何怙無母何恃【按怙恃毛鄭無解釋文引韓詩云怙賴也恃負也此可補之】出則銜卹入則靡至【曾氏曰入則靡至無所歸投也】○父兮生我母兮鞠我拊我畜我長【上聲】我育我顧我復我【嚴輯顧復謂父母去之則回視反覆不能捨也】出入腹我【謝氏曰腹者懷抱於腹間】欲報之【之是也】徳昊天罔極○南山烈烈飄風發發民莫不谷我獨何害【讀如曷○言民莫不善而我獨何以遭此害也】○南山律律【借同嵂】飄風弗弗民莫不谷我獨不卒

序蓼莪刺幽王也民人勞苦孝子不得終養爾

首二章自傷不得養父母而報其恩三章言父母與子相資故以失養爲戚四章言父母生我之恩不知如何可報末二章以南山气寒飄風暴發傷己見役之勞苦【本鄭說歐蘇同】不得如他人之終養其親也

蓼莪六章四章章四句二章章八句

有饛【音蒙】簋飱有捄【音求】棘匕【音比○儀禮少牢雍人廩人漑匕匕有四吉祭及待賓客則用棘棘取赤心○疏有饛然滿者簋中黍稷之飱也有捄然長者棘木載肉之匕也蘇傳思先王之世諸侯富足其簋之飱饛然其鼎之匕捄然】周道如砥【音紙】其直如矢君子所履小人所視睠【音眷】言顧之澘【音山】焉出涕○小東大東【讀都郎反音當○箋小大以賦斂言小亦於東大亦於東言其政偏失砥矢之道】杼【直呂反音芧】柚【音軸○疏杼持緯者一云卽梭也柚捲織者】其空【讀枯郎反音】糾糾葛屨可以履霜佻佻【音桃】公子【傳譚公子】行彼周行【音杭】旣往旣來【讀如力】使我心疚【讀如棘】○有冽氿【音軌】泉【讀才勻反音旬○爾雅氿泉穴出注從旁出也】無浸獲薪契契【舊音器徐邈讀苦結反古音考音挈與挈濶之契同音】寤嘆哀我憚【丁佐反音妬釋文云字亦作癉○疏云哀我勞苦之民人】人薪是獲薪尙可載【讀節力反音卽】也哀我憚人亦可息也【此章蘇傳解最精見集傳】○東人之子職勞不來【去聲讀如力○專主勞苦之事無有慰撫之者】西人之子粲粲衣服【葉音白】舟人之子熊羆是裘【讀渠之反音其】私人【疏私人謂本無官職卑賤之屬】之子百僚是試【嚴緝東人困頓𨿽貴者猶葛屨以履霜而西人逸樂𨿽賤者皆美衣厚祿言不均如此】○或以其酒不以其漿鞙鞙【釋文胡犬反音○鞙鞙長貌】佩璲【音遂○璲瑞玉以瑞玉爲佩也箋云鞙鞙佩璲徒美其佩而無其徳𨿽本爾雅不可從】不以其長【長謂所佩璲組之長】維天有漢【楊泉物理論漢水之精也精華浮上宛轉隨流名曰天河一曰云漢】監亦有光跂【說文作吱疏織女三星鼎足而成三角望之吱然如隅故傳云隅貌】彼織女【史記正義織女三星在河北天紀東天女也考要云織女在女之北一名天女亦名天孫女或以織女亦名女誤矣】終日七襄【七襄傳云反也箋云駕也謂更其肆也從旦暮七辰一移集傳本此爲解○至此則愬之於天庶幾天漢之光以監代織女成反報之章以卹我也】○𨿽則七襄不成報章【傳報章反報成章也疏織之用緯一來一去是報反成章織女有西無東不見倒反是無成也本通朱傳則云成文章以報我】睆【音莞○疏睆睆然而明也】彼牽牛【疏爾雅河鼓謂之牽牛以爲一星李巡孫炎以爲二星不知其同異○天官書牽牛爲犧牲其北河鼓河鼓大星上將左右左右將正義曰河鼓三星在牽牛北主軍鼓按孫炎云河鼓之旗十二星在牽牛北故或名河鼓爲牽牛耳牽牛非卽河鼔當主此爲說】不以服箱【疏兩較之內謂之箱箱是車內容物之處丘氏曰服箱猶云駕車也】東有啟明【讀如芒】西有長庚【讀如岡○庚續也續日之光毛傳以啟明長庚爲一星朱子從之李氏曰啟明卽太白長庚不知何星李白母夢長庚名白字太白蓋因毛傳之說鄭氏曰啟明金星長庚水星也金在日西故日將出則東見水在日東故日將沒則西見實二星也毛氏以爲一星者非何楷曰水星自名辰星天官家未聞以長庚名水星者史記稱太白出以辰戌入以丑未辰星出入亦當以辰戌丑未安得毎日東西見乎太白謂之長庚無可疑者但從前之解似每日東西兩見則不然夫金星歲一周天東西本非同時晨見東方去夕見之期甚逺及夕見西方去晨見之期甚逺啟明長庚正因東西見而異其名耳陳啟源曰金水二星皆有晨昏度若如鄭說則金無昏度水無晨度矣漁仲博雅士何舛誤至此】有捄天畢【疏掩兔之畢象畢星爲之】載施之行【音杭○行列】○維南有箕不可以簸【上聲】揚維北有斗【按北斗七星南斗六星朱傳具載二說淩蒙初云詩明言維北有鬥於二十八宿之南斗何與】不可以挹酒漿維南有箕載翕其舌維北有斗西柄之揭【箕其踵似箕且有舌斗其方如斗且有柄箕四星二爲踵二爲舌踵狹而舌廣故曰翕北斗七星四星爲斗三星爲柄垂而下引故曰揭】

序大東刺亂也東國困於役而傷於財譚大夫作此詩以告病焉【譚嬴姓子爵箋譚國在東故其大夫尢苦徵役之事左傳注譚國在濟陰平陵縣西南通典譚在齊州全節縣其地產絲枲故詩云杼柚其空也疏不指譚而言東者譚大夫𨿽自爲己怨而王政大經偏東非譚獨然故言束以廣之】

首章思周道也【周道𨿽指道路言意實在周之王道與匪風同】先王之世侯國丰饒簋飱棘匕百禮皆備蓋由周道坦直而賦役甚均其時君子小人恃以各得【歐蘇同】至於今則不然是以睠顧焉而出涕也二章三章述東人皆困轉輸而庶防其休息四章嘆王政不均東人勞苦而西人則驕奢得志也五章至末卽酒與佩以言西人之徵求不已【從集傳說嚴緝呂記同】故無可控愬而仰愬於天又無可歸咎而歷咎東西南北之象緯所謂告病之辭也維天有漢以下鄭意皆諭眾官廢職蓋爲廢職故

不卹民勞也永叔雲天𨿽有織女不能爲我織而成章𨿽有牽牛不能爲我駕車而輸物𨿽有啟明長庚不能助日爲晝裨我營作𨿽有天畢不能爲我掩捕禽獸𨿽有箕不能爲我簸揚糠粃𨿽有斗【北斗】不能爲我挹酌酒漿箕斗非徒不可用而已箕引其舌反若有所噬斗西其柄反若有所挹取於東也皆作望天怨天窮困無聊之嘆最得情防朱傳純采用之嚴緝此詩其作於秋乎露漸爲霜云漢分明斗指西箕在南皆秋時也時惟畢尙未見因言星象故牽連及之耳

大東七章章八句【嚴緝將或以其酒四句綴百僚是試之下爲一章維天有漢四句綴𨿽則七襄之上爲一章按詩意𨿽在不以其長句截古本因漿長光襄一韻故合爲一章集傳從之不可易也】

四月維夏【讀後五反音戶古音考音虎】六月䢐暑先祖匪人胡寧忍子【王楙曰如注解似詈先祖爲非人此豈理哉不若云先祖不以我爲人乎何忍使我當此亂世陳啟源曰古人文字簡質須頓挫讀之如節南山昊天不傭昊天不惠鄭云昊天乎師尹爲政不平又爲不和順之行又昊天不平箋亦云昊天乎師尹爲政不平巧言篇昊天已威昊天太憮箋亦云昊天乎王甚已畏王甚傲慢皆昊天二字略讀下二字指師尹與王蓋呼天而訴之也此詩先祖亦呼而訴之當云先祖乎我獨非人乎何忍使我遭此亂呼天呼祖總是怨極而無所控告之辭耳】○秋日淒淒百卉具腓【病也本作痱】亂離瘼【音莫】矣爰其適歸【集傳攺爰作奚今不從辧詳攷異○王氏曰亂出於上而受患常在下其極也乃適歸於其所出其亂離之病不獨天下受之且還歸於國家也】○冬日烈烈【張氏曰夏則暑秋則腓冬則烈言禍亂日進無時而息也範氏曰言夏秋冬獨不及春蓋天气和暢萬物茁生治之象也自古治世少亂世多觀四時可知已】飄風發發民莫不谷我獨何害【音曷】○山有嘉卉【詩詁卉艸也通言之則艸木皆卉也】侯栗侯梅【讀莫悲反音迷】廢爲殘賊【傳廢忕也忕時世反釋文引說文忕習也言習爲惡行疏云定本訓廢爲大此王肅義集傳則云變也君子猶嘉卉也今亦變爲小人猶離騷云胡昔日之芳艸今直爲此蕭艾也○蘇傳廢爲殘賊言幽王暴而剝下下無完民也】莫知其尢【讀於其反音移○莫知誰之過】○相【去聲】彼泉水載淸載濁【讀殊玉反音蜀古音考音獨○嘆世道昏亂淸者皆濁】我日搆【箋構猶合也集也】禍曷云能谷○滔滔江漢南國之紀【蘇傳思得王者以紀諸侯如江漢之紀眾水使天下國有所宗而人有所賴】盡瘁以仕寧莫我有【讀羽已反音以○王志長曰我有謂知其瘁也若捲耳之金罍永懷四牡之將母來諗出車勞還枤杜勤歸則所謂我有也】○匪鶉【音團○釋文云或作鷻雕也與防屬之鶉不同嚴緝鶉似鷹而大黒色俗呼皂雕其飛上薄雲漢】匪鳶【音沿讀以旬反音寅】翰飛戾天【讀如吞○蘇子瞻曰鳥飛不在翼而在翰翰者翼之鋭也】匪鱣【音氊】匪鮪潛逃於淵【讀音因○言𨿽欲髙飛深藏而不可得】○山有蕨薇隰有【枸】桋【音夷○赤棟也詳集傳】君子作歌維以告哀【讀音依】

序四月大夫刺幽王也在位貪殘下國構禍怨亂並興焉

董氏曰韓詩四月嘆徵役也○大夫行役南國【以六章言江漢知爲南國】自初夏曆秋至冬而未得歸故前三章敍其始末以發嘆也孔叢子引孔子曰於四月見孝子之思祭也蓋於先祖匪人句見之四章推亂之所生曰莫知其尢者不忍斥言王也五章言禍亂之來無時可免六章言勞悴之臣棄之在下七章八章言如此則欲去而不如魚鳥之遂性天淵欲居而不如艸木之得依山隰惟有作歌以告哀而已

四月八章章四句

陟彼北山言采其偕偕士子朝夕從事【上聲】王事靡盬憂我父母【讀如米】○溥天之下【讀音戶】莫非王土率土之濱莫非王臣大夫不均我從事獨賢【讀下珍反音形】○四牡彭彭【讀音滂】王事傍傍【音崩讀布光反】嘉我未老鮮【釋文沈重云鄭音仙善也】我方將【箋王獨嘉我未老乎善我方壯乎何獨久使我也】旅力【旅力解詳余尙書埤傳】方剛經營四方○或燕燕居息或盡瘁事國或息偃在牀或不已於行【音杭】○或不知叫號【平聲○疏云徵發呼召】或慘慘劬勞或棲遲偃仰【呂記有棲遲於家而偃仰者】或王事鞅掌【毛云鞅掌失容也何楷曰鞅馬鞅也掌說文云手中也控馬者執組在手一釋手則馬逸矣故以爲身肩王事之諭】○或湛【音耽】樂飲酒或慘慘畏咎或出入風【去聲】議【釋文云協句音宜古音考音俄】或靡事不爲【古音考音譌】

序北山刺幽王也役使不均已勞於從事而不得養其父母焉

補傳大東言賦之不均此篇言役之不均

讀後三章知當時以役使不均不得養父母者非獨賦北山之一人也連用十二或字章法甚奇

北山六章三章章六句三章章四句

無將大車祗【音支】自塵兮無思百憂【何楷曰憂至於不欲思正其思之深也】祗自疧【釋文都禮反音抵集傳無音叶古音考云當作�音民何楷曰疧武巾反趙宧光謂大雅多我覯痻之痻卽此字本作說文昬以民得聲唐刻石經避太宗諱民省從氏後人因通用此疧字下從氏非蓋本從民也顧炎武曰疷石經作疧從氏宋劉彛以爲當作�音民病也唐人避諱凡字從民者皆省而爲氏今人書昬爲昏猶其遺法也後人不解或乃於氏下添一畫而讀爲氐則誤矣楊旭曰覯痻之痻乃疧之重見異文觀經文疧字兩見痻字一見皆訓病也又說文有疧無痻其非兩字明矣】兮○無將大車維塵防防【讀莫回反上聲】無思百憂不出於熲【耿同○陳啟源曰按說文熲火光也從火頃聲玉篇熲火光也亦作耿錢氏詩詁始有小明之訓鄭箋云思眾事爲憂使人蔽闇不能出於光明之道此與防防正相應古義本優】○無將大車維塵雍【上平二聲】兮無思百憂祗自重【集傳雍重有二音呂記從上聲讀○鄭云重猶累也王氏曰凡物之行不爲物所累則輕而速爲物所累則重而遲此言不思則己一思則百端交集徒自覺重累耳】兮

序無將大車大夫悔將小人也

箋幽王之時小人眾多賢者與之從事反見譖害自悔與小人並

郝敬曰小車駕馬大車駕牛車行利輕而惡重貴馬而賤牛故以牛車爲小人負重之比始不察而用之至於誤國僨事所以可憂朱子因篇次北山小明間遂攺爲行役勞苦而憂思者之作非也○將者推之挽之也君子推挽小人小人旣進必傾害君子無所不至觀自塵自疧自重俱有咎己之意如王介甫引用呂惠卿後每嘆爲福建子所誤是也

荀子大略篇云君人者不可以不愼求臣匹夫不可以不愼取友友也者所以相有也道不同何以相友也均薪施火火就燥平地注水水流濕類之相從如此其著也詩曰無將大車維塵防防言毋與小人處也荀子引此詩意與序合戴岷隠云詩言世旣亂矣力微而挽重無益於時故憂之非悔將小人之謂此說東發取之存以待考

無將大車三章章四句

明明上天照臨下土【明明上天照臨下土諭臣下賢勞君當察而卹之】我徵䢐西至於艽【音求○蘇地名】野【葉音墅】二月初吉【卯月之朔日】載離寒暑心之憂矣其毒大【音泰】苦念彼共【音恭下同】人【按集傳以共人爲僚友之處者卽下靖共爾位之人也丘氏嚴氏以爲隠居者謂不仕之友閒居自守欲似之而不得故涕零如雨也此解於悔仕意甚切小宛之卒章溫溫恭人如集於木卽此共人也】涕零如雨豈不懷歸畏此罪罟【王氏曰世亂矣欲去而畏罹罪也】○昔我往矣日月方除【去聲○疏上章二月初吉謂始行之時故傳言除舊生新二月也下章日月方奧傳言暖卽春溫亦謂二月】曷云其還歲聿云莫【音暮】念我獨兮我事孔庶心之憂矣憚【丁佐反音妬見大東】我不暇【讀胡故反音防○疏事多勞我不得有閒暇之時】念彼共人睠睠懷顧【內顧】豈不懷歸畏此譴怒○昔我往矣日月方奧【音燠與燠同】曷云其還政事愈慼【音蹴】歲聿云莫采蕭獲菽【或疑歲莫安得有蕭菽此蓋言歲旣莫矣又將值采蕭獲菽之時極嘆行役之久也】心之憂矣自詒伊戚【讀子六反音足古音考音促○箋我冒亂世而仕自貽此憂】念彼共人興言出宿豈不懷歸畏此反覆【音福】○嗟爾君子無恆安處【上聲】靖共爾位正直是與神之聽之式谷以女【音汝○與汝以祿○靖共四句鄭解作不汲汲求仕之詞意太屈折從朱傳爲長居亂朝事暗主與回邪之人共處最易隨風而靡惡直醜正故以正直是與好是正直戒之○伐木云神之聴之終和且平此詩云神之聴之式谷以女可見古人事君交友之際無日不臨之以天臨以天故誠誠故能動】○嗟爾君子無恆安息靖共爾位好【去聲】是正直神之聽之介爾景福【讀筆力反音偪○按毛云介大也鄭云介助也鄭解是若如毛訓則大爾大福成何語後章報以介福又當訓大蓋介字本有二義當隨文取之○王志長曰靖共正直君子之常也亂世之風波無窮君子道其常而已靖共正直之外安得更有所謂式谷景福者哉】

序小明大夫悔仕於亂世也

歐陽義鄭氏謂篇名小明者以幽王日小其明損其政事據詩終篇但述徵行勞苦不敢懷歸了無幽王日小其明意大雅明明在下謂之大明小雅明明上天謂之小明自是名篇者偶爲志別不關詩義也苟如鄭說則小旻小宛之類有何義乎○陳啟源曰詩篇之名作詩者爲之乎編詩者爲之乎觀金縢言公作詩名之曰鴟鴞左傳言許穆夫人賦載馳秦人賦黃鳥國語亦言衞武公作懿戒可見作詩時篇名已定矣大雅之大明作於周之初年安得預知幽王時有作小明者而加大以識別哉且詩篇重名固亦多矣雅之杕杜黃鳥谷風甫田名皆與國風同而白華之名兩見於小雅國風之柏舟無衣則亦兩見羔裘揚之水則三見何不加一字以別之也然則小之爲義𨿽未必如箋疏所云歐蘇二家以爲別於大雅斷不然矣

此詩乃西徵之大夫寄其僚友之處者而作前三章以仕於亂世久役不休故有懷歸之嘆後三章則與其僚友自相勞苦而告以善全之道也

王志長曰此詩𨿽敍行役之苦而多悔恨之情各章念彼共人思自全之策惟有恭順可化憂患爲景福處亂世而獲安全其爲怨悔語甚明若但以爲爲久役而作恐不盡作者之意○章夢易曰昬亂之朝逺之猶可以免禍近之實難以保身故小明之大夫逺行久出𨿽其甚苦而不敢卽歸者畏歸而有罪罟譴怒之反覆也若在朝之僚友進退維谷罪罟譴怒在所不免惟靖共正直可爲神明之所佑耳君子本共又勉之以靖共靖卽自靖自獻之靖能自靖而共始至也

小明五章三章章十二句二章章六句

鼔鐘將將【音鏘】淮水湯湯【音傷】憂心且傷淑人君子懷允不忘【嚴緝聞先王之樂而思其徳信不能忘也】○鼓鐘喈喈【讀如雞】淮水湝湝【音諧讀賢雞反音奚】憂心且悲淑人君子其徳不回【讀乎爲反音移】○鼓鐘伐鼛【音髙讀居尢反音鳩○疏鼛卽皐也古今字異耳○王志長曰按周禮注鼛鼔長丈二尺所以鼔役者綿詩鼛鼓弗勝是也此詩先言鼔鐘末言琴瑟笙磬乃是金奏之樂當用晉鼓而言伐鼛者豈王在淮上有興眾動役之事如繕治離宮別館之類乎】淮有三洲憂心且妯【音抽○方言云妯擾也】淑人君子其徳不猶【頴濱說此章見集傳】○鼓鐘欽欽【欽欽聲之有節也】鼓瑟鼓琴笙磬同音【箋同音者堂上堂下其聲克諧】以雅以南【讀如吟○蘇傳雅二雅南二南】以籥【周禮籥師以教國子舞羽吹籥籥𨿽吹器舞時與羽並執故得舞名籥舞文舞也又曰羽舞】不僭【讀七心反音侵○攷儀禮凡樂四節首節歌也工升自西階歌鹿鳴四牡皇皇者華是謂升歌三終毎一篇一終三終則主人酌獻工焉其比歌則以瑟二節笙也笙入於堂下奏南陔白華華黍是謂笙入三終亦一篇一終三終主人亦酌獻工其輔笙則以磬於是間歌堂上堂下更代而作爲間堂上歌魚麗堂下笙由庚堂上歌南有嘉魚堂下笙崇丘堂上歌南山有臺堂下笙由儀是爲間歌三終此樂之三節也於是合樂堂上堂下歌瑟及笙並作爲合工歌闗雎笙吹鵲巢合之工歌葛覃笙吹采蘩合之工歌捲耳笙吹采蘋合之是爲合樂三終闗雎爲風始以合樂在間歌之後故曰闗雎之亂此樂之四節也升歌以磬爲主眾音並作以笙爲主磬止則笙亦止是謂鼓瑟鼔琴笙磬同音也先之以雅終之以南秉羽吹二南之籥而舞之舞必依樂音以爲節是謂以雅以南以籥不僭也此鄭漁仲說據鄕飲燕禮二篇文朱傳用之若鄭箋以萬舞爲雅毛傳以南爲南夷之樂則程泰諸家已有辧正】

序鼓鐘刺幽王也

刺幽王爲流連之樂而不知禍亂將作也嚴緝說者以史無幽王東巡之事遂謂淮水爲害幽王作樂而不卹然古事亦有不見於史而因經以見者詩卽史也

董氏曰樂𨿽正而用於淮上則其地逺也用於三洲則其役久也其地逺其役久則民愁而音變淒苦之气貫金石入匏笙故聞之者憂傷也同音不僭皆言聲是而人非所謂淑人君子其徳不猶也

疏鄭氏中候握河注云昭王時鼓鐘之詩所爲作者鄭時未見毛詩依三家爲說今按毛詩小雅七十餘篇刺幽王者過半前此何無一詩豈有之而皆刪耶史云懿王之時詩人作刺昭王去成康未逺不當遽有刺詩故毛鄭從序皆以此詩屬幽王

鼓鐘四章章五句【集傳多采蘇說】

楚楚者茨【當作薺注見鄘風】言抽其棘【傳抽除也集傳用之王氏嚴氏作抽發之抽以爲傷今之薺棘而思古盛時乃傅防序說東發辧之甚詳○嚴緝詩有二棘吹彼棘心園有棘是酸棗楚茨以棘配茨靑蠅以棘爲樊必非酸棗當是爾雅之茦刺按茦刺注云艸刺鍼也方言凡艸木刺人北燕朝鮮之間謂之茦自闗而西謂之刺江湘之間謂之棘】自昔何爲我蓺黍稷我黍與與【音余】我稷翼翼【何楷曰與與者黍黍相並如人之有儔侶也翼翼者稷稷相輔如鳥之布翅相接也呂氏春秋云苖其弱也欲孤其長也欲相與俱其熟也欲相扶故三以爲族乃多粟此與與翼翼之義也】我倉旣盈我庾【國語野有庾積】維億【傳萬萬曰億箋攺云十萬朱傳從之】以爲酒食以享【此享獻之享注疏及呂嚴諸本皆然惟集傳作饗當是傳寫之誤】以祀【讀夷織反音乙】以妥以侑【讀夷益反音亦○集傳妥屍侑屍皆儀禮少牢文在迎屍初入之時】以介景福【讀如偪】○濟濟【上聲】蹌蹌【音槍○曲禮大夫濟濟士蹌蹌何楷曰主人自慤而趨賔客則有容儀故濟濟蹌蹌也】絜【音潔古潔通作絜○劉氏曰絜者在滌而芻之也】爾牛羊以往烝嘗【何楷曰廟祀莫重於烝嘗田功成而品食備也】或剝或亨【音烹字讀鋪郎反音滂○剝亨治牲之事】或肆或將【肆將獻牲之事○按肆毛云陳也鄭讀剔言剔其骨體於俎集傳從毛】祝祭於祊【音崩讀補光反一讀甫良反音方○疏孫炎曰祊廟門也知祊爲廟門內者以正祭之禮不宜出廟門也○祊祭有二一是正祭之時旣設祭於廟又求神於祊一是祭之明日繹祭之時行禮於祊此乃正祭之祊也王氏曰凡祭祼鬯求諸陰焫蕭求諸陽索祭於祊求諸陰陽之間夫遊魂爲變無不之無不在求之不可一所故祝祭於祊祀事所以孔明也焫先雕反】祀事孔明【讀如芒】先祖是皇神保【保毛訓安鄭云安而饗其祭祀集傳始以神保爲尸之嘉號按篇中神保三見言神安而饗之神安而格之神安之而遂歸本可通況五章皇尸載起鼓鐘送尸已明號爲屍矣何必更有嘉號乎又引楚辭靈保爲證楚辭思靈保兮賢姱王逸注靈巫也思得賢姱之巫與神明保樂原不用爲巫號】是饗孝孫有慶【葉袪羊反音羌】報以介福萬壽無疆○執防踖踖【音積讀七略反音鵲○傳引饔防廩防見儀禮疏饔防以煮肉廩防以煮米執防竈之人皆踖踖然敬愼】爲俎孔碩【讀常約反音芍○丘氏曰載牲體於俎甚大】或燔或炙【音只讀陟略反音灼○周禮量人云凡祭祀制其從獻脯燔之數傳燔取膟膋炙炙肝也○呂記爲俎孔碩謂薦熟也或燔或炙謂從獻也從獻者旣獻酒則以燔肉從之鄭氏誤以爲一事燔肉與肝炙豈得謂之孔碩乎】君婦莫莫【音麥讀末各反音漢○箋君婦謂後也祭禮後夫人主共籩豆王志長曰稱君婦者涖以祖考也猶前章之稱孝孫莫莫卽奏格無言之意】爲豆孔庶【葉陟略反音鵲○疏有司徹云宰夫羞房中之羞於屍侑主人主婦皆右之司士羞庶羞於屍侑主人主婦皆左之房中之羞內羞也大夫賓屍尙有二羞則天子正祭可知矣天子庶羞百有二十品李氏曰內羞穀物庶羞牲物】爲賓爲客【讀克各反音恪】獻酬交錯【獻尸之後有獻賓之禮坊記屍飲三眾賓飲一示民有上下是也傳東西爲交邪行爲錯】禮義卒度【音鐸】笑語卒獲【讀黃郭反音鑊○鄕射云古者於旅也語笑語而不敢肆曰獲】神保是格【讀剛鶴反音閣】報以介福萬壽攸酢○我【箋我孝孫也】孔熯【音善○毛鄭以熯爲敬與爾雅同說文訓幹呂記從之集傳云竭也蓋以熯字本訓彊通之於詩然古義自順】矣式禮莫愆【讀起巾反音傾】工祝【祝善其事曰工祝周禮有太祝之官】致告䢐賚孝孫【箋祝致神意告主人使受嘏旣而以嘏之物往與主人疏嘏之物謂黍稷牢肉○按祝傳神意如下文所云是也】苾【音必】芬孝祀【讀音乙】神嗜飲食卜【卜猶期也】爾百福【讀如偪】如幾【音機】如式【疏其來如期不遲晚也其多如法不乏少也】旣齊【如字】旣稷旣匡旣敇永錫爾極【極鄭訓中卽皇建有極之極】時萬時億【嚴緝爾之祭祀旣整齊旣稷疾旣誠正旣戒敇故錫爾以中其福至於億萬之多也不言錫福而言錫極者人君能建其有極則五福備矣】○禮儀旣備【讀蒲北反音白】鐘鼓旣戒【讀如急○箋旣戒戒諸在位者以祭禮畢】孝孫䢐位【讀力入反音立○箋位者堂下西面之位何楷曰郊特牲少牢皆言主人出立西面故知天子之位亦西面也】工祝致告【讀右得反音骼○祝以利成告主人非告屍也利順養成畢也下文神具醉止正致告之語】神具醉止【具皆也疏言皆醉者所祭羣廟非止一神】皇尸載起鼓鐘送尸【陳啟源曰疏言鳴鼔鐘以送屍是二器名周禮鐘師掌金奏以鐘鼔奏九夏其二曰肆夏此其證也但鼔鐘偕作仍以鐘爲主故謂之金奏而掌以鐘師李氏曰送屍送之廟門也屍在廟門外則疑於臣故送迎屍皆以廟門爲斷】神保聿歸【疏神屍相將神無形故屍象焉屍起則神歸矣歸者歸於天也】諸宰君婦廢【去也】徹不遲【疏周禮九嬪云凡祭祀贊後薦徹豆籩知君婦豆籩而已余饌諸宰徹之也諸宰膳夫屬不遲以疾爲敬】諸父兄弟備言燕私【疏特牲云祝命徹胙俎豆籩設於東序下注云設於東序下將私燕也歸之俎所以尊賓客畱之燕所以盡私恩】○樂具入奏【音族陳第曰古奏族通音○疏祭時之樂皆復入於寢而奏之燕祭不得同樂而云皆入者歌詠𨿽異樂器則同】以綏後祿【疏後祿從今以後之福也骨肉歡而君之福祿安】爾殽旣將莫怨具慶【讀如羌】旣醉旣飽【葉浮上聲】小大【箋小大猶少長皆同姓】稽首神嗜飲食【疏神嗜飲食以下是慶辭】使君壽考【葉去九反音糗】孔惠孔時【箋惠順也甚順於禮甚得其時何楷曰時謂春祠夏禴秋嘗冬烝之時】維其盡【楊愼曰盡音盡曲禮虛席盡後坐席盡前】之子子孫孫勿替引之

序楚茨刺幽王也政煩賦重田萊多荒饑饉降喪民卒流亡祭祀不饗故君子思古焉

嚴緝楚茨信南山甫田大田四篇維楚茨首章二句言當時所見餘皆全述古事形容田野修治田谷丰穰祭祀禮樂之備燕飲威儀之美言之反覆而不厭者蓋詩人遐想太平之盛如此恨不生於其時所以傷今而思古也○辧說自此篇至車舝凡十篇似出一手詞气和平稱述詳雅無風刺之意序以其在變雅中故皆以爲傷今思古之作詩固有如此者然不應十篇相屬而絕無一言以見其爲衰世之意也竊恐正雅之篇有錯脫在此者爾序皆失之○愚按鄭康成云賦詩者或造篇或誦古如周公常棣之篇左傳又以屬召穆公也楚茨以下諸詩所云刺幽王者或是先有其作重歌之以爲諷【此說本鄭樵奧論】如魯詩以關雎刺康王晏起太史公以鹿鳴刺仁義陵遲之類若作此解庶於序說可通

陳啟源曰楚茨所詠皆天子祭禮也儀禮殘闕天子諸侯祭禮無存焉故箋疏引特牲少牢士大夫禮推類以明之如燔炙受嘏利成之類是也其天子祭禮載周禮戴記而亦見於此詩者則如剝亨祭祊鼓鐘送尸之類是也朱子以此詩爲公卿力農奉祭之詩蓋據少牢嘏辭不知少牢禮乃侯國之大夫所行非天子公卿也又謂若是天子之詩不應列在小雅夫小雅諸篇何一非天子詩耶○愚按儀禮少牢云皇屍命工祝承致多福無疆於汝孝孫來汝孝孫使汝受祿於天宜稼於田眉壽萬年勿替引之疏以此大夫嘏辭故略天子嘏辭必多於是夫苾芬孝祀八語獨不可爲王者之嘏辭歟馮嗣宗雲集傳解此詩皆準少牢饋食禮至鼓鐘送尸引大司樂屍出入奏肆夏則仍以天子之禮言之矣何子云祭禮之見於少牢饋食者初無祝祭於祊鼔鐘送尸之文卽此可證其非矣又況滌牛燕毛皆天子之禮乎

首章述黍稷旣成爲酒食以祭祖考所謂先成民而後致力於神也二章述助祭之舉職祀禮之著明而神福之三章述俎豆之盛主婦之防賓客之賢旅酬之洽四章述祝傳神意以嘏予主人五章述祭畢送屍祝告利成歸俎而畱同姓焉末章述燕寢受福而幷載燕者之慶辭也【樂章一升奏爲一闋故各章下系以受福之語】

何楷曰楚茨信南山皆一時所作特此兼言烝嘗下專爲烝祭耳此章祭祊以前尙有灌地迎牲告幽全升臭等事故言祀事孔明而不詳及之者以與信南山互見也嘗參繹郊特牲禮器之言祊者而得之郊牲特云詔祝於室坐屍於堂用牲於庭升首於室直祭祝於主索祭祝於祊不知神之所在於彼乎於此乎禮器云納牲詔於庭血毛詔於室羹定詔於堂三詔皆不同位蓋道求而未之得也設祭於堂爲祊於外故曰於彼乎於此乎二篇所記略同今按信南山所云祭以騂牡卽納牲詔於庭及用牲於庭也啟毛取血卽血毛詔於室也膟膋燔燎先儒皆以爲詔祝於室之事在取血膋之後卽朝踐時也室之中有主在焉因而升牲首於室郊特牲所謂直祭祝於室而自解之曰首也者直也是可見升首之爲直祭也此時屍坐於堂亦設有牲爓之祭焉所謂設坐於堂也猶恐神之或不在求而未之得也因於祊以求之郊特牲於直祭祝於主之下卽繼之曰索祭祝於祊禮器於設祭於堂之下卽繼之曰爲祊於外互相備也皆曰於彼乎於此乎蓋汲汲於求神也自是而神若至矣始行薦熟之禮則下章執防以後【云云】是也楚茨詳薦熟以後事而略於前但以祀事孔明一語該之信南山詳朝踐以前事而略於後亦以祀事孔明一語該之此古人文章互見之法也

楚茨六章章十二句

信彼南山維禹甸【讀徒鄰反音豚古音考音陳】之【箋信乎彼南山之野禹治而丘甸之六十四井爲甸甸方八里出兵車一乘疏論語禹盡力乎溝洫與匠人井間有洫同也尙書濬畎澮距川與匠人同間有澮專達於川同也是則丘甸之法禹之所爲左傳說少康之興有田一成有眾一旅則十里爲成非始自周也嚴緝言禹治之則平水患理溝洫皆在其中不必解甸爲乘也韓奕亦云維禹甸之不專言丘乘朱氏曰將言原隰之事故推其始】畇畇【音勻】原隰曾孫【曽孫毛鄭謂成王呂記此泛指周之盛王也書有道曽孫周王發對祖考而言皆得稱之】田【讀池因反音陳】之我疆我理南東其畞【讀如米○蘇傳疆者正其經界理者分其土宜劉氏曰疆謂有夫有畛有塗有道有路以經界之也理謂有遂有溝有洫有澮有川以疏道之也何楷曰地勢東南下水勢皆趨之故順地勢以爲遂爲溝遂橫則溝從遂從則溝橫劉長樂所云其遂東入於溝則其畞南矣其遂南入於溝則其畝東矣是也○周禮百畝爲夫夫間有遂十夫有溝遂深廣各二尺溝深廣各四尺】○上天同雲雨【去聲】雪雰雰【傳丰年之冬必有積雪】益之以霢【音麥】霂【音木○陸佃曰雪欲盛而徧故言雰雰雨欲微而潤故言霢霂】旣優旣渥【葉烏谷反音屋】旣霑旣足生我百谷○疆埸翼翼黍稷彧彧【音郁讀於逼反音域○劉氏曰疆埸翼翼謂萬井縱橫左右翼翼整齊也黍稷彧彧謂萬井棊布廣野彧彧成文也】曾孫之穡以爲酒食畀我屍賓【王獻尸之後主人亦有獻賓之禮丘氏曰畀屍謂獻熟食並酌賓獻屍是也畀賓謂助祭者酌齊獻屍屍因酌以酢賓並祭末燕同姓於寢是也此祭始終用酒食之事】壽考萬年【讀宜因反古音考音寧】○中田有廬【說文廬寄也春夏居秋冬去○陳祥道曰古五畝之宅廬舎二畝半田中之居也廛亦二畝半國中之居也春出於野冬入於邑焉】疆埸有【讀公乎反音孤】是剝是葅【側居反音租○是剝是葅剝爲葅也疏周禮場人祭祀共其果蓏是祭必有葅矣醢人豆實無葅者主說正豆之實故文不具爾】獻之皇祖曾孫壽考【讀如苦】受天之祜【音戶古音考音古】○祭以淸酒【卽郁鬯之酒非周禮淸酒亦非酒也】從以騂牡【疏牧人云陽事用騂牡注以陽事爲宗廟】享於祖考【讀如糗○箋享於祖考納亨時疏納亨見周禮君牽牲入廟將殺授亨人故謂之納亨也納亨而曰獻於祖考者地官充人云碩牲則贊贊助也助君牽牲入告肥是獻之也】執其鸞刀【疏鸞刀刀環有鈴其聲中節聲和而後斷也祭義卿大夫鸞刀以刲之取膟膋則是卿大夫執之也愚按祭義曰祭之日君牽牲入廟門麗於碑卿大夫袒而毛牛尙耳鸞刀以刲祭統又云君執鸞刀羞嚌夫人薦豆注疏謂饋熟之時君以鸞刀割牲取羞進嚌肺奠於俎上蓋牽牲時卿大夫執鸞刀饋熟時君自執鸞刀也】以啟其毛【楚語毛以示物韋昭注物色也是取毛色告之】取其血膋【音聊又音勞○取血告殺卽所云膟也取膋爲燔燎之用】○是烝是享【何楷曰於是行烝祭享獻之禮謂薦熟也薦熟之禮周禮謂之饋獻亦謂之饋食】苾苾芬芬【郝本讀如方○此黍稷之苾芬祭以黍稷爲重也】祀事孔明【音芒○王志良曰祀事交於幽之道也交於幽何以孔明也君子之齊思其居處笑語入室則見乎其位周旋則聞乎其容聲出戶而聴則愾然聞乎其嘆息之聲故曰致愛則存致慤則著夫亡而愈存幽而愈著所謂明也楚茨信南山極言祭祀之盛而君子之內心總以祀事孔明一語括之其意簡而精矣】先祖是皇報以介福萬壽無疆

序信南山刺幽王也不能修成王之業疆理天下以奉禹功故君子思古焉

此詩大防與前篇同我疆我理南東其畝乃槪率土而言左傳所謂先王疆理天下物土之宜而布之利也如以爲公卿之詩其辭不類何子云我疆我理王事也鸞刀啟毛王禮也以曾孫田之配維禹甸之非天子不敢當朱子以爲公卿奉宗廟之詩何也蓋前三章言黍稷之盛由於土宜得而天時和遂獲之以爲祭享之用也四章五章述獻新及割牲之事末章則祭而受福

信南山六章章六句

甫田之什

倬【曹氏曰倬訓明者言其事顯然也】彼甫田【讀音陳】歲取十千【讀如親○傳十千言多也鄭謂一成公田萬畝之稅其說較有據故集傳從之蘇傳呂記同嚴緝則云十千謂十一之法猶孟子萬取千焉千取百焉亦通】我取其陳食【音嗣】我農人【箋倉廩有餘民得賒貰取之所以紓官積滯亦使民愛存新谷按食我農人謂取官庾之陳者以食之卽後世貸官法然但貸不收非如後世之必責償於民也】自古有年【讀泥因反音民古音考音寧○自古猶云自昔谷梁傳五穀皆熟曰有年○謝氏曰民生三代之前其命制乎君民生三代之後其命制乎天吾求其所以制命之道矣取民常少與民常多自古以來豈無水旱霜蝗吾民常如有年者斂散得其道也】今適南畞【讀如米下同○畝以南爲正故曰南畝嚴緝適南畝不必王自行箋疏作農民爲是至三章曽孫來止方言王者之省耕耳】或耘或耔【音子○耔者擁其根本集傳用孔疏疏引漢書食貨志而有訛脫朱傳呂記皆因之按志云苗生葉以上稍耨壠艸因隤其土以附苗根比盛暑壠盡而根深能風與旱應據此正之】黍稷薿薿【音蟻】攸介攸止烝我髦【音毛】士【嚴緝介助也攸介攸止烝我髦士言有司行田者見黍稷之盛乃相勸而休息之又進其秀髦而勞勉之若周禮鄕大夫興其賢能遂大夫率其吏而興甿是也】○以我齊【音咨】明【讀如芒○傳器實曰齊在器曰盛疏云六谷皆爲器之實齊明言齊盛之明潔也集傳引稷曰明粢云齊與粢同倒文協韻】與我犧羊【純色之羊疏獨言羊以防句實非止羊而已】以社【按集傳云社后土以句芒配此本之祭法非與皇天對言之後土也良耜序云秋報社稷】以方【曲禮天子祭四方歲徧注謂句芒祝融蓐收防之神疏社謂陰祀其犧用純黒色方祀則各以其方之色報祭四方在仲秋見周禮】我田旣臧農夫之慶【讀如羌下同】琴瑟擊鼓以禦【牙嫁反音迓】田祖【田祖先嗇神農也箋云報樂以迎祭先嗇謂郊後始耕】以祈甘雨【胡氏曰農夫之慶以上秋報也琴瑟擊鼓以下又是春祈也按社方在仲秋祈年在孟春周禮仲秋狝田羅獻禽以祀祊注祊當爲方字之誤也月令孟春祈谷於上帝是也報成舉禮之盛祈年舉樂之盛互見耳○陳啟源曰此章先言報後言祈合兩年之事相爲首尾猶生民詩以興嗣歲之義也社方田祖凡三祭馮氏名物疏欲以月令仲夏大雩當之彼見詩言祈雨與大雩帝之文相合又上章耘耔正大雩之時故爲此說不知大雩之祭以上帝爲尊詩言田祖不應反略之也大雩用盛樂月令所言十有九詩止及其三不得爲盛也馮又以祈谷非祈雨譏注疏則尢不然詩詠農事往往及雨如信南山之霢霂大田之興雨皆是此章述春祈之祭因兼及甘雨特起下黍稷之文耳非專言祈雨也豈可據此一語遂合社方田祖爲一祭而以祈雨槪之哉】以介我稷黍以谷我士女○曽孫來止以其婦予饁彼南畝田畯至喜攘【呂記曰攘者喜之甚而取之疾】其左右【讀如以】嘗其防否【讀如鄙】禾易【治也】長畞終善且有【讀如以○何楷曰終善且有預期之辭善者實頴實栗之美有者萬億及秭之饒】曾孫不怒農夫克敏【讀母鄙反音米○呂記曾孫不怒農夫克敏者言農夫能敏於田事如此王者無由譴怒也不曰喜而曰不怒者若不敏於農則怒矣蓋其喜怒專在於農也洛人稱張全義曰張公他無所好見嘉谷大繭則喜爾正此意也】○曾孫之稼如茨如梁【稼是禾未刈者未刈故望之如屋蓋如車梁】曾孫之庾如坻【音池】如京【讀如姜○庾是谷露積者露積故望之如髙地如髙丘】乃求千斯倉乃求萬斯箱黍稷稻梁【蘇傳黍稷稻粱言其無所不有也】農夫之慶報以介福萬壽無疆【郝敬曰凡此黍稷稻粱莫非農夫之慶而敢忘曾孫哉願方社田祖報之以大福使之萬壽無疆也季本曰民愛其君故頌禱之如此集傳以爲歸美於下失之矣君之於民豈有稱萬壽者哉按疏云報者自神之辭明求神而得報也上爲農夫祈慶而神以此報之報農夫正以報曾孫耳】

序甫田刺幽王也君子傷今而思古焉

朱傳以此詩爲述公卿有田祿者力農事以奉方社田祖之祭東發非之定爲王者之詩

首章述徹法取民及補助勸農之事二章述報成與祈年之祭三章述天子省耕時事末章述丰年之樂東萊曰此詩後二章皆述前二章之意三章所言申首章南畝勞農之事也故曰曾孫來止田畯至喜四章所言申二章田祖祈福之事也故曰報以介福萬壽無疆自曾孫之稼以下所謂大福也

按周禮籥章氏凡國祈年於田祖吹雅擊土鼓以樂田畯而此詩有琴瑟擊鼓以禦田祖故說者以爲卽雅也但祈年田祖與社方不同時徐扈云此詩本報賽之樂當作於秋祭時而首述耘耔次述報祈次述省耕末述收獲蓋詩人敍事錯舉成文必拘拘於時月次第則失之矣

甫田四章章十句

大田多稼【嚴緝大田猶甫田謂天下田也曹氏曰多稼或宜髙燥或宜下濕或利先種或利後種】旣種【上聲】旣戒【月令季冬令民出五種所謂旣種也又命農計耦耕事修耒耜具田器所謂旣戒也】旣備乃事【箋是旣備矣至孟春土長冒撅陳根可防而事之疏云乃者緩辭】以我覃【音剡○覃當依爾雅注作剡說文剡鋭利也剡覃音同通用】耜俶載南畞【讀如米】播厥百谷【讀工落反音郭】旣庭且碩【讀常約反音若○庭言不卷曲碩言不低小】曾孫是若【箋若順也王於是止力役以順民事不奪其時嚴緝曽孫所重者稼穡而民能順之也此說本潁濵】○旣方【疏初秀始欲結實之時故云方房也禾生於中若人房舎】旣皁【讀子苟反音走○疏皁訓成故云成實】旣堅【堅熟】旣好【讀如吼○齊好○陳啟源曰方皁堅好四者皆以谷實言不若生民詩歷道禾稼生成之次第蓋生長之條茂已具於前章庭碩中矣此詩之方皁與生民實發實秀相當此堅好卽生民之堅好也發管而秀出則先有乎甲而實猶未堅所謂皁也故二詩皆以堅好繼之】不稂不莠【釋文稂童粱艸也說文作蓈禾粟之秀生而不成者謂之童蓈莠稗艸也】去其螟螣【音特】及其蟊賊【集傳解四虫本爾雅說文吏犯法則生螟乞貸則生蟘抵冒取民財則生蟊】無害我田穉【疏虫災穉禾偏甚故舉言之】田祖有神秉畀炎火【讀虎委反音喜○疏月令仲夏行春令百螣時起陽盛而虫生消之則付於所生之本○田祖有神乎爲我持四虫付之炎火中使消亡也此是禱辭姚崇遣使捕蝗引之爲證設火掘坑且焚且瘞則信以爲實事矣】○有渰【音揜○劉氏曰天將降雨則地气上騰蒸爲濕潤渰浸萬物】萋萋興雨祁祁【嚴緝祁祁然不暴疾所謂雨不破塊】雨【去聲】我公田遂及我私彼有不獲穉此有不斂穧【音劑】彼有遺秉【盈手曰秉】此有滯穗【釋文音遂一音嗣○劉氏曰穉謂穗之小刈獲所不及者穧謂刈而遺亡束防所不及者遺秉謂束而輦載之所不盡者滯穗謂刈而折亂秉獲之所不逮者皆緣丰稔故也】伊寡婦之利○曾孫來止以其婦子饁彼南畞【讀同上】田畯至喜【何楷曰四句與前篇不同此來止省民之斂此至喜喜其趨獲事也】來方禋祀【讀如亦○言曾孫此來舉禋祀於方之禮是倒句方謂四方之神董氏云隨所來之方而禋祀之此曲說也】以其騂黒【傳騂牛也黒犬豕也箋引周禮騂牲黝牲黝黒也集傳從鄭其云四方各用其方色之牲舉南北以見其餘則疏說也季彭山以爲不然】與其黍稷以享以祀【葉同上】以介景福【音偪】

序大田刺幽王也言矜【鰥同】寡不能自存焉【疏不言思古者承上章而略之】

朱傳以此詩爲農夫頌美其上若以答前篇之意恐不然補傳曰此詩疑爲王者省斂因舉方祀而作所謂穉穧秉穗皆省斂以助不給之事也

首章地廣而盡耕種之功次章苗盛而袪虫蝗之害三章望雨而豫期年丰末章有年而徧舉方祀呂記大田多稼總言之也旣種旣戒以下至於卒章自始及末以次陳之

李氏曰以上四詩詞𨿽不同其意則一始皆言黍稷次言祭祀末乃以福祿終之張文潛同此說愚謂前二詩詳於祭祀而略於田功後二詩詳於田功而略於祭祀前二詩爲烝嘗之祭故多祝嘏之辭後二詩乃祈報之祭故多勸農之語防各不同

大田四章二章章八句二章章九句

瞻彼洛矣維水泱泱【音央起二句無韻例見東山】君子【君子傳箋皆以爲指諸侯集傳云君子天子也】至止福祿如茨韎【音昧】韐【音閤○韐韠也以韎韋爲韐韎者茅搜所染茅搜卽茜艸】有奭以作六師○瞻彼洛矣維水泱泱君子至止【補頂反音秉】琫【音菶】有珌【音必○傳容刀也琫上室珌下室天子玉琫而珧珌諸侯璗琫而鏐珌珧蜃甲以飾物璗黃金說文刀室也小爾雅刀鞘謂之室○按此詩毛傳云琫上飾珌下飾公劉傳又云下曰上曰琫蓋彼傳有誤馮氏名物疏已辧之】君子萬年保其家室○瞻彼洛吳維水泱泱君子至止福祿旣同【蘇傳旣同言與諸侯共之也】君子萬年保其家邦【讀卜工反一音崩】

序瞻彼洛矣刺幽王也思古明王能賞善罰惡焉集傳此天子防諸侯於東都以講武事而諸侯美之之詩濮氏曰洛邑初成成王嘗往受諸侯之朝宣王復防諸侯於此序所謂明王也安知非當時美之之詩而必別之爲思古歟

毛鄭於裳華桑扈鴛鴦所云君子之子皆爲天子而此篇君子又謂諸侯止因解韎韐爲士服故不得不異其說耳【箋諸侯世子服士服入見時有徵伐之事天子使代卿士將六軍而出○士冠禮爵弁服韎韐凡衣從冠色弁韎韋則衣亦韎韋也】考周官凡有兵事韋弁服卽左傳所云韎韋之跗注【本王氏之說】意天子亦然從集傳可也【廣韻仰視曰瞻詩曰瞻彼洛矣其爲諸侯美天子之詞甚明】

瞻彼洛矣三章章六句

裳裳者華【傳裳裳猶堂堂董氏曰裳古文作常按說文常下帬也從巾尙聲本作常後從衣作裳而常但爲常久字是裳裳本作常常下云蕓其黃矣又云或黃或白或疑卽常棣劉勰文心雕龍云雅詠常花或黃或白亦以裳作常然徧檢諸書並無言常棣花黃者爾雅常棣棣注云棣白棣也花若李而小又有赤棣似白棣子赤五月熟呂氏曰常棣今之玉李花蕚相承甚力卽小雅常棣之華維常之華也此詩旣以其花爲黃白色則非常棣明矣集傳無定說華谷竟解作常棣尙未詳恐仍以毛訓堂堂爲正堂堂盛也若果是常棣亦無疊言常常之理】其葉湑【上聲○錢氏曰湑猶沃也葉美如沃】兮我覯之子我心寫【讀如暑】兮我心寫兮是以有譽處【上聲】兮○裳裳者華蕓其黃矣我覯之子維其有章【蘇傳有章有文也其文燦然如華之盛】矣維其有章矣是以有慶【葉音羌】矣○裳裳者華或黃或白【葉僕各反音薄古音考音博】我覯之子乘其四駱乘其四駱六轡沃若○左之左之君子【箋君子斥其先人也集傳無解蓋卽指諸侯】宜【讀如俄】之右【讀如以】之右【同上】之【傳左陽道朝祀之事右陰道兵戎之事】君子有【讀如以】之維其有【同上】之是以似之【傳似嗣也陳啟源曰先人有是才徳子孫宜嗣其祿位以似爲嗣亦詩之恆訓耳今云有之於內是以形之於外者無不似其所有左之右之不可言在內形於外者又何指乎】序裳裳者華刺幽王也古之仕者世祿小人在位則讒諂並進棄賢者之類絕功臣之世焉

蘇傳爲序說者不過以乘其四駱爲守先人之祿位是以似之爲嗣其先祖至於小人讒諂則是詩之所無

集傳此天子美諸侯之詩鄒忠曰孔叢子載孔子曰於裳裳者華見古之賢者世保其祿也世保其祿於末章見之蓋前三章所稱之子指繼世之新侯末章所稱君子則追美其先人也先世之君子才全徳備左宜右有是以其子孫肖似之【此朱子初說見讀詩記】曲禮諸侯旣見天子曰類見謂繼先君之徳乃得受國而見天子此云似之卽小宛所云式谷似之也篇中未有此意鄭箋尢多踳駁○王志長曰章首二句鄭氏謂興君臣而後儒以爲興賢者之世類之子鄭氏謂古明王而後儒以爲亦指賢者之後皆後儒爲勝左之右之當讀如左右逢其原之左右亦不必如毛氏以吉凶爲說

裳裳者華四章章六句

交交桑扈有鶯其羽【箋竊脂飛而往來有文章人見而愛之諭君子以禮法威儀升降於朝廷天下亦見而仰樂之】君子樂【音洛】胥【傳胥皆也疏孫毓云與天下皆樂樂之大者】受天之祜【音戶】○交交桑扈有鶯其領君子樂胥萬邦之屛【音丙○蘇傳樂循禮儀則足以屛萬邦矣】○之屛之翰【讀胡見反音現】百辟【音璧】爲憲不戢不難【音乃多反音儺○戢斂難愼也一說難通作儺說文云行有節也】受福不那【音同上○多也】○兕觥其觩【箋兕觥罰爵也燕飲無失禮者罰爵徒觩然陳設而巳】防酒思柔【飲美酒者皆柔和】彼交【上聲】匪敖【音傲】萬福來求【嚴緝萬福來求猶云自求多福古人多倒句】

序桑扈刺幽王也君臣上下動無禮文焉

陳啟源曰禮文法度王者所以整齊一世不可一日無也君臣上下守此而勿失則尊卑得安其位親疎得遂其情長幼得順其序家國內外皆得循其分而洽其歡政令於是成風俗於是美中國以寧四裔以服天祐之萬邦賴之此非徒一人之樂而天下之樂故曰樂胥不然鸎然之桑扈猶有文章可觀人反不如乎三章之戢難禮文之在率下者也末章之思柔匪敖禮文之在上交者也幽王之朝上下動無禮文則放恣驕僻無所不爲將何以保福祿乎孫毓述毛樂胥之防而未暢故爲衍之如此

集傳謂天子燕諸侯之詩君子皆指諸侯今按之屛之翰百辟爲憲卽維周之翰四國於蕃文武吉甫萬邦爲憲也從朱說甚安記曰髙而不矜所以常守貴滿而不溢所以常守富此戢難那福之義也彼交匪敖卽戢難之見於飲酒者也中亦寓戒勉之意桑扈四章章四句

鴛鴦於飛【呂記詩獨以鴛鴦爲興者偶見人之掩捕適有所感爾】畢之羅之【疏网小而柄長謂之畢鳥罟謂之羅畢則執以掩物羅則張以待鳥】君子萬年福祿宜【讀如俄】之○鴛鴦在梁戢其左翼【箋斂其左翼以右翼掩之無恐懼疏云此舉雄者而言按爾雅云鳥翼右掩左雄左掩右雌鄭孔說本此集傳載張子說亦通○蘇傳惟俟其飛而後取故在梁者戢翼而安】君子萬年宜其遐福【葉音偪】○乘【去聲】馬在廏【說文周禮馬有二百四十匹爲廏】摧【箋云摧今莝字釋文采臥反芻也○顧炎武曰傳云摧莝也但訓字義陸氏遂以摧字音來臥反則與摧不協當從本音】之秣【音末讀莫佩反音昧○釋文秣谷馬也】之君子萬年福祿艾【讀魚肺反音乂】之○乘馬在廏秣之摧【讀如字又音剉】之君子萬年福祿綏【如字又讀上果反音妥】之

序鴛鴦刺幽王也思古明王交於萬物有道自奉養有節焉

陳啟源曰鴛鴦詩以實義爲興此又一興體也交萬物有道不盡於鴛鴦之畢羅自奉養有節不盡於乘馬之摧秣舉一以槪其餘故傳以爲興而箋復廣其義要之祭魚獸而後田漁齊三舉而恆日減亦略舉之耳明王愛養樽節之政固不可悉數

集傳謂此詩所以答桑扈或然君子皆指天子也【朱子語類小雅燕飲諸詩道主人之意以譽賔如今人宴飲有致語之類亦有敍賓客答辭者如鴛鴦詩是也愚謂天保詩康成以爲答上五篇則朱子以鴛鴦爲答桑扈亦非創說】○鴛鴦乘馬𨿽卽所見以起興卻有防鴛鴦於飛畢之羅之不射宿不盡取也在梁戢翼若其性也廏馬摧秣飼之有其時又有其節也【有節於馬不食粟見之】王者之世物無駭羣國無妄費卽此可見【本鄭箋劉氏同】宜其享福祿於遐逺也鴛鴦四章章四句

有頍【音跬○說文頍舉首貌董氏曰頍者圍其項而結之也】者弁【疏王燕同姓服皮弁古皮弁上下通用】實維伊何爾酒旣防爾殽旣嘉【讀如歌】豈伊異人兄弟匪他【音拖】蔦【音鳥】與女蘿【本艸蔦一名寓木凡桑槲櫸栁楊楓等樹上皆有之子赤黒甜美爾雅唐蒙女蘿女蘿兔絲以爲一物毛傳同陸璣疏辧之謂松蘿非兔絲按艸木之異物而同名者多有李善注文選於兔絲附女蘿旣引陸璣疏之言又云古今方俗名艸不同斯得之矣】施【音異】於松栢未見君子憂心奕奕旣見君子庶防說【音悅】懌【柏奕懌三韻本諧不必從集傳葉】○有頍者弁實維何期【鄭云期辭也釋文音基集傳無音叶或云期約】爾酒旣防爾殽旣時【時者時物魚麗維其時矣】豈伊異人兄弟具來【讀如釐】蔦與女蘿施於松上未見君子憂心怲怲【音丙讀兵旺反音謗】旣見君子庶防有臧○有頍者弁實維在首爾酒旣防爾殽旣阜豈伊異人兄弟甥舅如彼雨【去聲】雪先集維霰【音綫○按集傳解霰本鄭箋箋又本大戴禮今驗之不爽若如毛傳訓暴雪則先集二字不明矣】死喪【去聲】無曰無防【音紀】相見樂酒今夕君子維宴

序頍弁諸公刺幽王也【疏諸公謂同姓諸公】暴戾無親不能燕樂同姓親睦九族孤危將亡故作此詩也

辧說序見詩言死喪無日便謂孤危將亡不知古人勸人宴樂多爲此言如逝者其耋他人是保之類漢魏以來樂府猶多如此少壯防何人生防何是也序謂刺幽王不能宴樂同姓然詩云旣見君子庶防說懌末又云樂酒今夕君子維宴則此時兄弟甥舅已同在賓筵且厭厭夜飲矣何鄭箋云皮弁酒殽宜以宴而弗爲乎朱子作宴兄弟親戚之詩是已其以君子爲兄弟則不然此詩乃同姓諸公與宴者所作故曰蔦與女蘿施於松柏蓋以兄弟之托王譬蔦蘿之托松柏【此潁濱說】則君子當指時王無疑也死喪無日無防相見與唐風山有樞不同彼是痛國之將亡此懼王疎逺宗族故以死喪無日感動之冀其常相親睦耳【此丰城朱氏說】

頍弁三章章十二句

間闗車之舝【呂記胡瞎反音轄○董氏曰說文舝�也故謂之闗又曰舝車聲也車�而行則有聲故古人以間闗爲聲又爲驅馳也錢氏曰間闗猶艱難也軹轄之間縝宻故設之難】兮思孌【音臠】季女逝兮匪饑匪渴徳音來括𨿽無好友【葉音以】式燕且喜【集傳舝逝二字無音叶顧夢麟曰疏義大全舝介二反則依逝爲葉章當三轉韻六帖逝石列反音舌則依舝爲葉舝逝渴括俱入聲上四句一韻愚按此章逝字當與抑詩言不可逝同葉六帖說可從】○依彼平林有集維鷮【音驕○疏鷮是雉之別名雉有耿介之性以諭碩女有貞專之徳】辰彼碩女令徳來教式燕且譽好【去聲】爾無射【音亦讀都故反音妬】○𨿽無防酒式飲庶防𨿽無嘉殽式食庶防𨿽無徳與女【音汝】式歌且舞○陟彼髙岡析其柞【音昨】薪【葉音襄○曹氏曰詩人每以薪諭婚姻以其析於彼而合於此有婚姻之義焉柞尢堅韌而繁枝葉】析其柞薪其葉湑【上聲】兮鮮我覯爾【箋鮮善也善乎我得見爾】我心寫【葉音暑】兮○髙山仰【陳第云古卬仰通音】止景行行【讀如杭】止四牡騑騑六轡如琴覯爾新昏以慰我心

序車舝大夫刺幽王也褒姒嫉妬無道並進讒巧敗國徳澤不加於民人思得賢女以配君子故作是詩也鄭箋衍序說與陳風東門之池同解或曰彼爲譎諫此則難通無論艷妻驕煽寵不再移其時申後被廢非不徳也詩人何不諷復故嫡而乃勸以別選賢女豈不悖哉今按左傳叔孫婼聘於宋宋公享昭子賦新宮昭子賦車舝其時將爲季孫迎宋公女則此自當從朱傳爲燕樂新昏之詩然泛言新昏又與王者之政無干不得入小雅吾意詩言季女碩女猶闗雎之淑女必是納爲後夫人者詩人喜得賢媛爲君子配故一則曰徳音來括再則曰令徳來教諷君子之勿悅其色而好其徳也集鷮諭來配析薪諭牉合【喪服傳夫妻牉合也】行大道而調車馬言親迎時如此【此東發說集傳引表記云云乃斷章取義】應間闗車舝蓋首尾之辭○西亭王孫疑婚禮不賀記云娶婦之家三日不舉樂思嗣親也新婚安得有宴愚謂戴記【云云】恐是士庶之禮天子納後共承宗廟社稷必與士庶家不同

車舝五章章六句

營營靑蠅止於樊豈弟君子【陳氏曰讒言多由持心傾險而後入故君子當持心樂易】無信讒言【程子曰讒人之情常欲污白爲黒而其言不可直達故必營營往來呂記止於樊行且止於几案槃盂之間蓋憂之也○靑蠅驅之不去小人亦驅之不去】○營營靑蠅止於棘讒人罔極交亂四國○營營靑蠅止於榛讒人罔極構我二人

序靑蠅刺幽王也

歐陽義詩人以靑蠅諭讒言取其飛聲之眾可以亂聽猶云聚蚊成雷也其曰止於樊者欲其逺之當限之於籓籬之外鄭說是也棘榛皆所以爲籓也○三章一例皆比朱傳所分吾不敢從

靑蠅三章章四句

賓之初筵左右【箋左右謂折旋揖讓也】秩秩籩豆有楚殽核維旅【箋殽豆實葅醢也核籩實桃梅之屬】酒旣和防飲酒孔偕【讀如幾○疏射義曰古者諸侯之射也必先行燕禮故此言升筵薦酒行燕禮也】鐘鼓旣設【讀書質反音瑟○箋旣設者將射攺懸也疏天子宮懸階間妨射位故攺懸以避之按集傳解旣設參約大射鄕射禮文本孔疏】舉醻逸逸【疏舉醻卽旅酬燕禮旅後乃射旅以長幼爲序逸逸往來次序也】大侯旣抗【箋天子諸侯之射皆張三侯故君侯謂之大侯疏鄭以此大射故云張三侯若燕射則張一侯而已按集傳解張侯皆據大射禮文亦本孔疏○劉瑾曰燕禮主於飲酒獻酢旅醻之後司射乃命納射器司馬命張侯司正命遷樂於是乃射故此言大侯旣抗於設鐘鼓舉醻爵之後也】弓矢斯張射夫旣同【比耦也疏天子大射賔射皆六耦呂記鄕射禮司射比三耦於堂西注云比選次其材相近者也】獻爾【爾卽賔也】發功【奏其發矢中的之功】發彼有的【讀丁藥反當入聲古音考音灼】以祈爾爵【此章起二句無韻後三章四章亦然楚旅防偕一韻設與逸葉抗與張葉的與爵葉凡五轉韻○射義引此云祈求也求中以辭爵也集傳謂以此求爵汝從鄭氏嚴緝舊說求勝以爵不勝不若射義云求勝以辭爵也酒者所以養老所以養病求中以辭養也此讓道也其義爲優】○籥舞笙鼓【籥該武舞在庭笙鼓該八音在堂下】樂【如字】旣和奏【讀宗五反音祖】烝衎【音防】烈祖以洽百禮【蘇傳百禮九州諸侯所獻以助祭者所謂庭實旅百也】百禮旣至有壬有林【壬大林眾也禮大而且眾】錫我純嘏【純大也嘏謂屍與主人以福】子孫其湛【音耽讀如沈】其湛曰樂【音洛○受神嘏則福及子孫故喜樂】各奏爾能【葉奴金反音同寧○能謂射之能】賔載【再通】手仇【按鄭箋仇讀曰防音居朱傳從之呂記讀音求引董氏曰仇匹也所謂耦也鄭攺經文不可從】室人入又【傳手取也室人主人也主人請射於賔賔許諾自取其匹而射主人亦入於次又射以耦賔也疏次若今更衣帳張席爲之○按鄭氏以其湛曰樂各奏爾能爲各奏勸酬之能不主旅酬之後命耦復射之說集傳解各奏爾能三句皆從鄭氏當以毛氏爲正】酌彼康爵【康安也傳酒所以安體疏射義云酒者所以養老所以養病故毛云所以安體○何楷曰名奏爾能謂復射也賓載手仇謂再取耦也酌彼康爵謂射後無算爵也俱見大射禮集傳引康讀抗出明堂位鄭氏注破字不可從】以奏爾時【讀市流反音酬此章凡三轉韻古音考仇音居又音意時音是○奏爾時謂薦以時物】○賔之初筵溫溫其恭其未醉止威儀反反【讀分邅反音偏古音考音番】曰旣醉止威儀幡幡【讀芬邅反借音邊】舎其坐遷屢舞僊僊【何楷曰此舞非樂舞乃後世以舞屬客之類屢舞僊僊如江表孫譚酒酣屢舞而不知止顧雍深責之是也】其未醉止威儀抑抑曰旣醉止威儀怭怭【音弼】是曰旣醉不知其秩【董氏曰犯貴朝廷犯齒袵席所謂不知其秩也○秩卽天秩有禮之秩古之君子狎侮之態不出於廟朝謔傲之私不施於觴豆自世尙通方人安媟嫚淳於滅燭之暱告諸君王舎人齧唇之言宣於侍宴於是搖頭而舞八風連臂而歌萬嵗禮法蕩然矣】○賔旣醉止載號【平聲】載呶【音鐃】亂我籩豆屢舞僛僛【音欺】是曰旣醉不知其郵【讀於其反音移】側弁之俄屢舞傞傞【音娑】旣醉而出並受其福【讀音偪○福謂徹俎歸胙上下皆醉受福而歸也】醉而不出是謂伐徳【疏醉前無失爲有徳旣醉爲愆以喪之是伐徳也】飲酒孔嘉【讀如歌】維其令儀【讀如俄○蘇傳此章申言其亂而終誨之也】○凡此飲酒或醉或否【讀如鄙】旣立之監或佐之史【董氏曰立之監以監之佐之史以書之古之愼禮如此呂記淳於髠曰賜酒大王之前執法在旁禦史在後可證燕飲之制戰國猶存或立之監卽執法也鄕射注所謂立司正以監立儀法者也或佐之史卽禦史也董氏所謂佐之史以書之者也】彼醉不臧不醉反恥【王氏曰醉者失其禮儀則不善也今反以醉者爲善恥彼不醉者而彊之以醉】式勿從謂無俾大【音泰】怠【讀養裏反音唉○嚴緝式發語辭從就謂就告也彼已醉矣勿就其位而與之言與之言則彼愈益號呶使之大爲怠慢也此解勝集傳】匪言勿言匪由【從也】勿語【輔氏曰言自言語與人語也苟不可從則豈可語人哉】由醉之言俾出童羖【音古○傳羖羊不童也箋使汝出童首無角之羖羊郝敬曰羖有角童羊無角童而角卽抑詩彼童而角實虹小子必無之物醉語繆也因醉者語以難之何楷曰此戒人以醉言不可聴如人言羖羊無角不足信甚明集傳云設言必無之物以恐之非也旣曰必無烏足以恐之哉】三爵【疏三爵獻也酢也酬也旅與無算爵不止三此言於飲三爵禮之時非謂人止三爵也】不識矧敢多又【讀夷益反音亦○古音考識音志又音意○末二語從集傳爲順】

序賔之初筵衛武公刺時也幽王荒廢媟近小人飲酒無度天下化之君臣上下沈湎淫液武公旣入而作是詩也【箋入者入爲王卿士】

後漢書引韓詩曰賔之初筵衞武公飲酒悔過也【幽王沈湎淫泆武公旣入必有侍燕之時故曰飲酒悔過非武公自燕其臣也】○朱子謂此類抑戒故集傳從韓詩序以爲武公悔過而作若止是悔過當與衛風淇澳爲類矣序云刺時者武公幽王之時入爲卿士不敢斥言王過借悔過以刺之考射禮有三大射賔射燕射也大射者天子將祭擇士於澤射於射宮射宮在郊中者得與於祭不中不得與賔射者諸侯來朝與之射於朝燕射者因燕賔客卽與射於寢三者其處不同其侯亦別冬官張皮侯而棲鵠則春以功【注春音蠢作也作其容體與之事鬼神】張五采之侯則逺國屬張獸侯則王以息燕皮侯大射侯也五采之侯賔射也獸侯燕射也【何楷曰三射皆有飲酒之禮但賔射燕射因饗燕而射意止於娛賓大射是因祭而射意主於擇士飲酒乃其中之儀節】毛氏以此篇爲燕射鄭氏以爲大射崔靈恩集注以一章爲大射二章爲燕射集傳參取毛鄭【孔疏引燕射鄕射禮申毛也引大射禮申鄭也集傳兼兩家之義長髮氏疑其錯雜著論辧之詳稽古編】今按首章述古人將祭大射以擇士先行燕禮大侯旣抗以下則射事也二章言祭而又燕因燕而又射也籥舞笙歌至子孫其湛是祭禮之盛鄭氏所謂烝衎烈祖其非祭歟者是也【疏鄭以爲大射擇士與祭故於此言祭事】子孫主祭之子孫也子孫湛樂明是受嘏而燕飲矣各奏爾能明是燕而又射矣賓載手仇室人入又言賓黨射則手敵主黨入射又手敵賓主皆善射也毛於此章不言祭鄭不言射蓋互有得失也【本介甫潁濱說呂記嚴緝同○陳啟源曰各奏爾能下鄭所指祭末之禮有三焉各奏爾能子孫獻尸之禮也手仇入又賔長兄弟佐食加爵之禮也酌彼康爵弟子舉觶之禮也集傳用其獻屍加爵二意而康爵二語亦總於加爵中】三章以下陳時王廢禮耽飲之失賔之初筵謂祭畢而燕也【以四章言受福故知是祭畢之燕】曰旣醉止旅酬之後載號載呶無算爵之後醉而不出君臣沈湎也立監佐史古人君燕飲之制鄭解謂督酒令醉非也匪言勿言以下訓告醉者之辭何子云此設爲監史語亦通

賔之初筵五章章十四句

魚藻之什

魚在在藻有頒【音焚】其首王在在鎬【歐陽義魚在在藻言萬物之得性也王在在鎬謂武王安其樂也】豈【音愷】樂【音洛】飲酒○魚在在藻有莘其尾【劉氏曰魚戲水靣旣升而露其首又降而露其尾莘然其長】王在在鎬飲酒樂豈【讀去幾反音起李氏云倒文便韻○許氏曰豈樂飲酒飲酒豈樂固易韻以反覆其辭然意亦有異上章樂而飲酒四方和平諸侯賔服也下章飲酒而樂禮儀旣備人情洽和也】○魚在在藻依於其蒲王在在鎬有那【音儺○安也】其居

序魚藻刺幽王也言萬物失其性王居鎬京將不能以自樂故君子思古之武王焉【獨言思武王者以武王始居鎬】

集傳此天子燕諸侯而諸侯美之之辭

易需君子以飲食燕樂九五曰需於酒食貞吉讀需卦可得此詩之義

魚藻三章章四句

采菽采菽筐之筥之【何楷曰以菽興車馬衣服以采菽之儲筐筥興諸侯來朝不可無車服以畀之也】君子來朝【音潮】何錫予之𨿽無子之路車乘【去聲】馬【讀如姥】又何予之衮及黼【疏玊藻注云卷畫龍於衣捲或作衮以龍首卷然謂之衮龍衮是龍之狀也傳白與黒謂之黼陳啟源曰衮惟上公方可服黼則自公以下至於毳冕之子男絺冕之孤卿皆得服之故詩言及則五等諸侯皆在其中東萊祖子由之說以爲專指上公恐未必然】○觱【音必】沸【音弗】檻【胡覽反音限當作濫】泉【讀才勻反音旬○爾雅濫泉正出正出湧出也李巡雲水泉從下上出曰濫泉】言采其芹【何楷曰濫泉自下上出興諸侯自下國來朝濫泉之旁有芹可采興諸侯來朝有車旂之可觀也○嚴緝王饗諸侯以太牢其鉶羮用菽葅用芹故前二章以之起興也○黃震曰采菽采芹只是托物起興必云以待燕享意味反淺】君子來朝言觀其旂【讀如芹】其旂淠淠【音譬】鸞聲嘒嘒【古音考音意○說文嘒嘒小聲王氏曰嘒嘒聲之細也聲細則無敢馳驅】載驂載駟君子所屆【讀音曁】○赤芾【芾與韍通箋芾太古蔽前之象也冕服謂之芾他服謂之韠以韋爲之】在股邪幅【古音考音偪○陳氏曰左傳帶裳幅舄昭其度也幅𨿽防而有等差之度故幷觀之】在下【讀如戶○劉熙曰芾爲膝衛謹拜跪也幅以束脛利趨蹌也此二句紀諸侯入朝之禮】彼交匪紓【音舒讀上與反音墅】天子所予樂只君子天子命之樂只君子福祿申之【董氏曰命之有命爵有命服有命車古者發大命頒爵祿必自其先祖廟示不敢専則以徳受命其福於神也宜矣】○維柞之枝其葉蓬蓬【李氏曰柞堅韌之木新葉將生舊葉乃落附著甚固嚴緝柞木枝長葉茂枝葉相承以衛其榦而根本堅固諭諸侯率其左右上下相承以衛天子而邦國乂安也】樂只君子殿【多見反音墊○疏軍行在後曰殿取鎭重之義故傳云鎭也】天子之邦樂只君子萬福攸同平平【音楩○辧治】左右【鄭云連屬之國集傳以爲諸侯之臣】亦是率從○泛泛楊舟紼【音弗】纚【音黎】維之【疏紼訓爲繂繂是大絙纚訓爲緌緌又爲系謂舟之止息以絙系而維持之以興天子以禮教約制諸侯】樂只君子天子葵之【葵與揆義通嚴緝天子蔡之言天子錫子當揆度其親疎隆殺之宜左傳王命諸侯名位不同禮亦異數如虢公晉侯來朝皆賜玉五瑴馬三匹君子以爲非禮是不能揆度其宜也】樂只君子福祿膍【音琵】之【疏揆度其功徳之多少而以福祿厚賜之】優哉遊哉亦是戾矣【優遊而至言來朝非出勉彊○王志長曰樂只君子箋訓只爲是謂天子以禮樂樂是君子恐非當時諸侯率左右而殿邦皆由君子中心之樂易所以能樂易者則以一人威福皆揆於義而出之信不見疑忠不見猜功不見嫉可以樂循侯度無忌諱救過之心以永攸同之福經所謂優哉遊哉正樂易之謂也采菽稱樂只者六南山有臺稱樂只者十皆是此意】

序采菽刺幽王也侮慢諸侯諸侯來朝不能錫命以禮數【音朔】徴防之而無信義君子見防而思古焉

孔叢子載孔子曰於采菽見古之明王所以敬諸侯也集傳則謂天子所以答魚藻首章言諸侯來朝而好之無已也二章三章美其車旂之盛又卽下服而見其上交之小心所以爲可予也四章五章美其能盡忠天子而享福祿於優遊也

采菽五章章八句

騂騂【當作觪】角弓【陳啟源曰角弓非以角飾弓也冬官以六材爲弓角居六材之一乃弓之體可云飾乎爾雅以金以蜃以玊注云以飾弓兩頭則弓之飾當用此三者矣】翩其反矣【李氏曰九族我親之則附疎之則離亦如角弓翩然而反】兄弟昏姻無胥逺矣【反逺本諧不必葉與鄘風載馳同】○爾之逺矣民胥然矣爾之教矣民胥效矣○此令兄弟綽綽有裕不令兄弟交相爲瘉【疏天下善人少惡人多惡人相病須上化之】○民之無良相怨一方【猶云一隅】受爵不讓至於己斯亡【傳爵祿不相讓故怨惡及之比周而黨愈少鄙爭而名愈辱求安而身愈危王氏曰受爵不讓專利而有之也至於己斯亡怨之所歸禍之所集也○此章質言交相爲瘉之事兄弟昏姻而胥逺則各居一方而相怨矣其流至於奪嫡爭位受爵不讓而國家之亂亡隨之春秋時事變多然】○老馬反爲駒【傳已老矣而孩童慢之】不顧其後【讀下故反音禍古音考音虎○呂記彼慢老者獨能常少而不老乎所謂不顧其後也嚴緝讒人之言老馬可指爲駒顚倒是非久則自敗二說皆通如集傳解亦可從】如食【音嗣】宜饇【音嫗與飫同】如酌孔取【如食如酌承上受爵不讓者言其不量才徳貪婪無厭是所由至於亡也呂嚴說同】○毋教猱升木【猱狝猴胡氏曰毋教云者申二章爾教之義而戒之】如塗【泥也】塗附【劉瑾曰以塗塗附其塈必相著不脫】君子有徽猷小人與屬【讀殊遇反音樹古音考音注○連屬】○雨【去聲】雪瀌瀌【音標】見晛【音現○日气】曰消【按箋疏以雪諭小人日能消雪諭王能誅滅小人劉向災異疏引詩同此義蘇傳解爲消釋親族之怨呂記嚴緝皆從之集傳引橫渠說仍用古注】莫肻下遺式居婁【音慮與屢同】驕【蘇傳遺子也歐陽義謂王不以恩意下及九族而自爲驕傲也呂記婁驕如屢空之屢言其驕之非一也】○雨雪浮浮見晛曰流如蠻如髦【讀莫侯反音矛當作髳卽牧誓庸蜀羌髳之髳】我是用憂【王氏曰燦然有文以相接歡然有恩以相愛中國之道也中國道盡則如蠻髦矣此大亂之道故我憂之】

序角弓父兄刺幽王也不親九族而好讒佞骨肉相怨故作是詩也

呂記漢書杜鄴曰人情恩深者其養謹愛至者其求詳夫戚而不見殊孰能無怨此角弓之詩所爲作也首章戒王毋信讒佞而逺九族二章言王苟逺之非徒王族乖離民且化之矣三章至五章言民化而不善始則相病已而相怨相爭奪而不止已而暴蔑其宗老【老馬爲駒從毛說】不顧後之必敗但求恣取目前【解如食二句】此皆王化之也六章嘆世俗乖薄王又從而導之是教猱升木以塗附塗也夫上之化下甚速使以婣睦之道教民民其有不善乎七章言王苟篤於親親則猜怨如雪之見曰無不消者王曾不以恩禮逮下【本歐蘇說】居上位而屢驕焉則何以勸彼哉末章又申言雨雪易消如此今王骨肉相棄將化中國如蠻髳然此詩人之所憂也

角弓八章章四句

有菀【音郁】者栁不尙息焉【蘇傳君子之願庇於王如行道之人無不庶防息於茂栁者】上帝【疏王肅孫毓皆以上帝爲斥王】甚蹈【傳蹈動也疏謂王心甚變動不恆集傳云當作神𨿽據戰國策上天甚神無自瘵也然古義本通似不必易蹈卽樂記蹈厲之蹈言奮足怒厲不安靜也】無自暱焉俾予靖之後予極焉【二句集傳解極明】○有菀者栁不尙愒【音器】焉上帝甚蹈無自瘵【音債讀子例反音祭】焉俾予靖之後予邁【讀力制反音利】焉○有鳥髙飛亦傅【音附】於天【讀如吞】彼人之心於何其臻曷予靖之居以凶矜【言我何能靖之但見其以凶暴驕矜自居而已卽角弓所云式居屢驕也】

序菀栁刺幽王也暴虐無親而刑罰不中諸侯皆不欲朝言王者之不可朝事也

或疑幽王𨿽無道諸侯豈可不朝事愚謂夫子錄此詩蓋以示戒也王者之待諸侯懷逺以恩招攜以禮其時兄弟方來朝享不絕幽王失禮諸侯數徵防之而無信義諸侯咸貳相戒莫朝驪山之禍卒基於此夫子錄蓼蕭諸詩於正雅又錄菀栁於變雅王者待諸侯之道亦可見矣

菀栁三章章六句

彼【傳彼彼明王也】都人士狐裘黃黃其容不攺出言有章行【釋文下孟反呂記嚴緝皆讀去聲】歸於周【傳周忠信也言所行之行歸於忠信表裏如一左傳楚子囊卒君子謂子囊忠忠民之望也詩曰行歸於周萬民所望忠也古訓如此朱子以周爲鎬京夫曰都人士則其人已在周京安往而復有行歸耶陳啟源曰表記云君子恥服其服而無其容恥有其容而無其辭恥有其辭而無其徳恥有其徳而無其行蓋徳藏於心行見於事故徳必驗之事也從古注與表記正相合】萬民所望○彼都人士臺【卽南山有臺之臺】笠緇撮【箋以臺皮爲笠緇布爲冠古明王之時儉且節也○謂之撮則無梁僅可撮髮】彼君子女【蘇傳君子女女之有君子行者亦通】綢直如髮【說文綢宻也箋言其性情宻致操行正直如髮之本末無隆殺也疏云能始終不虧故言本末無隆殺集傳直言其髮之美此於如字難通解頤新語云其髮綢宻而不曲一如髮之本然不假髮髢爲髙髻也陳啟源曰此詩自首章而下皆以士女對言綢直言其性行尹姞舉其氏族卷髮美其儀容三章意各有指末章承帶髮而反覆言之若以此章綢直言髮則與四章復出矣解頤之說𨿽可通吾終疑之】我不見兮我心不說【音悅】○彼都人士充耳琇【音秀】實【按淇澳詩充耳琇瑩毛傳琇瑩美石也說文琇石次玉瑩玉色齊風尙之以瓊華瓊瑩瓊英鄭云石色似瓊都人士充耳琇實毛惟以美石訓琇而實字無解疏引王肅云以美石爲瑱塞實其耳則其說之鄙極矣詩詁云凡玊石之生以及其成有榮有英有華有實猶艸木也瑩猶榮也謂玉之始生如艸木之榮也英謂一玉之中最美者如艸木之英華謂玉之方成如艸木之華實謂玉之旣成如艸木之實皆可用之玉也此說有理可補注疏所未及】彼君子女謂之尹吉【鄭讀爲姞云尹氏姞氏周昏姻舊姓按吉卽大雅韓姞之姞左傳我聞姬姞偶其子孫必蕃說文巨乙切黃帝之後百防姓后稷妃也陳啟源曰尹是氏見詩與春秋姞則姓也古者稱婦人必稱其姓未有單舉其氏者其稱姓或系之於諡或系之以國或系之於字或系之於氏其系於氏者或系於父母家之氏如狐姬孔姞之類是也或系於夫家之氏如夏姬欒祁之類是也今尹姞之稱恐是姞姓之女而歸於尹氏者不得分爲兩氏也】我不見兮我心菀【音韞】結【讀徼質反音吉】○彼都人士垂帶而厲【讀落蓋反音賴○左傳鞶厲遊纓注云鞶帶也一名大帶厲大帶之垂者禮大帶垂三尺】彼君子女捲【音權】髮如蠆【音瘥○卷髮如蠆謂鬢髮曲上者後世燕尾髾之制蓋自古有之】我不見兮言從之邁○匪伊垂之帶則有餘匪伊捲【同上】之髮則有旟【鄭云枝旟揚起何楷曰象髮於旟者謂如旌旟舒捲之狀羅願云鄭舞者髮若結旌許氏謂屈而後舒也結旌則有旟之義○蘇傳帶由其自余而垂之髮由其自揚而捲之言古之爲容者從其自然而非彊】我不見兮云何盱矣

序都人士周人刺衣服無常也古者長【張丈反】民衣服不貳從容有常以齊其民則民徳歸一傷今不復然也【董氏曰禮記緇衣公孫尼子作也其書曰長民者衣服不貳從容有常以齊其民則民徳一詩序蓋雜出於古之遺言也】

疏都邑之士近政化有道先被其徳無道先化其淫此時奢淫巧僞都邑尢盛故舉古以駮今也郝敬曰衣服者身之章先王所以齊民俗辧等威莫先於此王畿首善之地明王端好貴家大族不敢競浮華以傷雅道四方於是乎取正焉幽厲奢淫都人化之士女服冶膏首服如後世髙髻大袖之謂服妖詩人所以興刺也

朱傳作亂離之後人不復見昔日都邑之盛人物容儀之美作此以嘆惜之亦可從

士者貴賤通稱首章都人士論長民者故不言女二章以下統言男女也臺笠緇撮賤者之服充耳帶厲皆貴者之服也

何楷曰首章專以士言而曰其容不攺出言有章行歸於周萬民所望則是言其徳之備美也二章以下兼言士女但稱其服飾而已蓋曰非惟有徳之士大夫其威儀文辭不可得見𨿽世家大族之士女容儀亦不可見矣以深致其盛衰之感也【此主集傳之說】

都人士五章章六句

終朝采緑【箋王芻爾雅注菉蓐也今呼鴟腳莎唐本艸注葉似竹而細薄莖亦圓小以染黃極鮮俗名菉蓐艸】不盈一匊予髮曲局薄言歸沐【蘇傳予髮曲局矣庶防君子之歸而沐之】○終朝采藍【本艸藍艸治婦人下血語云靑出於藍卽此齊民要術云七月刈藍按緑藍皆染艸婦人所有事也故詩人以之托興】不盈一襜【音擔○襜今蔽膝】五日爲期六日不詹【傳詹至也爾雅同集傳云與瞻同】○之子於狩言韔【音暢】其弓【葉音昆】之子於釣言綸之繩【疏韔謂射訖弛弓納於韔中綸是繩名謂系繩於釣竿也】○其釣維何【上章兼言狩此偏言釣者因上章釣在下文接而申之】維魴及鱮【音序】維魴及鱮薄言觀者【讀如渚】

序采緑刺怨曠也幽王之時多怨曠者也

疏婦人怨曠由於行役過時是王政之失故錄之以刺嚴緝古者新昏三月不從政此新昏者之怨辭也○郝敬曰幽王使人不以道詩人托閨怨以刺之古者用民之力歲不過三日新昏三月不從政防其私也今使其室家暌離匹婦銜怨故聖人錄是詩以明王道本乎人情○愚謂若是戌役無有期以五日者華谷以新昏言之極有理

采緑四章章四句

芃芃【音蓬】黍苗陰雨膏【去聲】之【以陰雨能潤物興召伯能撫眾】悠悠南行召伯【疏召穆公爲二伯】勞【去聲】之○我任【音壬】我輦【疏器物人所負任輦車人挽以行】我車我牛【讀魚其反音疑○箋有將車者有牽傍牛者疏此轉運載任則是大車以駕牛者也在前曰牽在旁曰傍地官牛人凡軍旅行役共其牛車與其牽傍注云在轅外挽牛不與將車同也】我行旣集蓋【黃公紹讀盍引孟子蓋反其本爲證】雲歸哉【讀如躋○嚴緝預示以歸期安其心也此與下章皆召伯之語所謂勞之也】○我徒我禦【箋有步行者有禦兵車者】我師【五旅】我旅【五百人】我行旣集蓋雲歸處○肅肅謝【後漢志南陽郡宛縣本申伯國棘陽縣東北百里有謝城李氏曰謝申伯攺封之邑】功召伯營之烈烈徵師【徵行之師眾】召伯成之○原隰旣平泉流旣淸【平原隰淸水道正崧髙王命召伯徹申伯土疆之事】召伯有成王心載寧【何楷曰謝邑爲荊徐要衝封申伯於此則足以鎭撫南服宣王之心始安非獨以篤厚元舅也】

序黍苗刺幽王也不能膏潤天下卿士不能行召伯之政焉

疏崧髙言王命召伯定申伯之宅又云因是謝人與四章肅肅謝功相當故知此南行謂召伯營謝邑也【時召穆公爲司空故主營繕之事按嚴華谷謂此詩乃兼美營謝伐淮夷二役蓋以徒禦師旅及烈烈徵夫爲平淮夷之事耳然平淮與營謝未見同時注疏皆無此說今不取】朱子曰此宣王時美召穆公之詩非刺幽王也與大雅崧髙相表裏何楷曰崧髙意重申伯此詩意重召伯命防各別愚按國語注采菽王賜諸侯命服之樂也黍苗道召伯述職勞來諸侯也韋昭已有是說

黍苗五章章四句

隰桑有阿【疏下濕曰隰隰之近畔宜桑以今目驗良然】其葉有難【音儺○箋隰中之桑枝條阿阿然長美其葉又茂盛諭君子野處可芘防人】旣見君子其樂【音洛】如何○隰桑有阿其葉有沃旣見君子云何不樂【音洛】隰桑有阿其葉有幽【讀於交反音腰○王志長曰舊注幽黒色也愚謂葉之茂而深則幽矣如葛覃所云其葉莫莫恐非黒色】旣見君子徳音孔膠【王氏曰徳音孔膠者其徳音之所及人附麗之甚固】○心乎愛【讀許旣反音戲古音考音緯】矣遐【遐箋訓逺集傳云遐與何同用表記注辧詳考異】不謂矣中心藏之何曰忘之【蘇傳苟我心誠愛之君子豈逺我而不告哉苟我心誠藏之何曰而忘之哉我之所以忘者心不藏也君子所以不告我不愛也此解明當左傳鄭伯饗趙孟子產賦隰桑趙孟曰武請受其卒章杜預注武欲子產之見規誨正取遐不謂矣之義朱傳引楚辭思公子兮未敢言以釋此章未爲當也】

序隰桑刺幽王也小人在位君子在野思見君子盡心以事之

朱子謂辭意與菁莪相類疑與上篇皆脫簡在此也末章詩人自道其愛賢之意

隰桑四章章四句

白華菅【音姦】兮白茅束兮【爾雅茅菅白華一名野菅郭璞曰白華茅之類也漚之柔韌在野未漚者爲野菅○鄭氏以白華比申後白茅比褒姒伊川程子云白華則漚以爲菅白茅則用之裹束物之美惡用之各有所宜興尊卑上下各有其分其說與鄭小異愚按白華白茅皆潔白之艸但菅韌茅脆耳二章云露彼菅茅明二者似一類以白茅比褒姒恐未允孔氏曰菅茅二者以潔白相纒束而成用興夫婦以恩禮相申束然後成室家此本之王肅宜從之】之子之逺俾我獨兮○英英白雲露彼菅茅【讀莫侯反音矛○黃震曰有云之夜露必無之此覆露之露非雨露之露也或曰露亦有云孔疏未的蓋霧露非一物也】天步艱難之子不猶○滮【皮休反音彪】池【按毛傳滮流貌說文亦作水流貌鄭云丰鎬之間水北流水經注鎬水又北流西北注與滮池合則直以滮池爲水名長髮云凡後世地名與經語合者多此類】北流浸彼稻田【讀音陳】嘯歌【旣嘯而復歌所謂長歌之哀過於痛哭】傷懷念彼碩人【碩人卽之子皆指幽王蘇氏以爲周人指申後程子曰言之子者直謂是人也言碩人者以其居尊大之位而所爲如是也】○樵彼桑薪卬【音昂】烘【呂記火東反音�】於煁【音忱○疏煁卽今火鑪說文云行竈】維彼碩人實勞我心○鼓鐘於宮聲聞【音問】於外【箋王失禮於後下國聞而化之王不能治如鼓鐘於宮中而欲外人不聞亦不可止按此解與序語下國化之甚合李氏曰鼓鐘於宮聲聞於外以比中有實徳則王必知之而有感動也此說本之伊川尢有味】念子懆懆【音造】視我邁邁【王氏曰邁邁然逺我而不顧】○有鶖【音秋○禿鶖貪惡長頸赤目劉楨魯都賦緑鷁蔥鶖鶖色蓋靑】在梁有鶴在林【蘇傳鶖鶴皆以魚爲食然鶴之於鶖淸濁則有間矣今鶖在梁而鶴在林鶖飽而鶴則饑矣】維彼碩人實勞我心○鴛鴦在梁戢其左翼【疏鴛鴦之雄者在於魚梁尙斂其左翼是左翼斂在右翼之下爲雄下雌之義故恩情相好以成匹偶以興男當下女以成室家按此𨿽非正說實本易咸男下女之義存之王氏曰鴛鴦能好其匹雌雄相從不失其性】之子無良二三其徳○有扁【音褊】斯石履之卑兮【傳扁乘石貌王乘車履石疏夏官僕云王行則洗乘石鄭司農雲乘石所登上車之石也後出入禮與王同申後向嘗履此石故睹而傷之蘇傳石之施於履者乘石也其扁然下者可施於卑而不可施於貴如人之賤者可以爲妾而不可以爲後也朱傳蓋取蘇說但不兼乘石言之則卑字不明陳氏云扁然之石可履以乘車其受任不過如此今王以卑人加之上位何也此說亦通】之子之逺俾我疷【楊旭曰據說文本音祈引此詩爲證集傳音抵葉喬移反是以本音爲葉音不可從顧炎武曰廣韻巨支反病也俗本有從氐者韻書無此字】兮【李氏曰以逺我爲病非爲我之失愛也正以王自賤則失其所以尊耳漢成帝立飛燕爲後劉輔諌曰腐木不可以爲柱卑人不可以爲主卽此詩末章之意】

序白華周人刺幽後也幽王取申女以爲後又得褒姒而黜申後故下國化之以妾爲妻以孽爲宗而王不能制周人爲之作是詩也【疏帝王世紀云幽王三年納褒姒八年立爲後則黜申後在八年】

辧說漢書注引此幽字下有王廢申三字可補序之闕下國化之皆衍說耳【程子曰下國化之以下言當時事如此詩中所不及】此周人爲申後之言以刺王也首章以白茅束白華興夫婦有相申束之義嘆王之逺我使窮獨無依也二章言雲气無不覆露管茅均被其澤焉今王不如是豈非天運之艱難乎三章言小水尙能漑物而王澤獨不及我四章遂言桑薪之善而但以烘燎烓竈我之失職猶是矣能無念王而心勞乎五章自傷誠意不能感動乎王也【本伊川說】已𨿽念王而王曾不顧已則鼓鐘聲聞之謂何六章以鶖飽鶴饑傷嫡妾之倒置七章以禽鳥好匹悲偶處之失常末章方顯其意言扁石非乘石履之則卑王今寵惑賤妾適自賤其身所以憂之而成病也

白華八章章四句

緜蠻黃鳥止於丘阿【箋小鳥知止於丘中曲阿靜安之處而托息焉諭小臣擇卿大夫之有徳者而依屬焉】道之云逺我勞如何飲【去聲】之食【音嗣】之教之誨之命彼後車謂之載之【箋車敗則命後車載之後車倅車也陳氏曰飲食之教誨之後車載之皆大臣所施於從行小臣之事】○緜蠻黃鳥止於丘隅豈敢憚行畏不能趨飲之食之教之誨之命彼後車謂之載之○緜蠻黃鳥止於丘側豈敢憚行畏不能極【至也】飲之食之教之誨之命彼後車謂之載之

序緜蠻微臣刺亂也大臣不用仁心遺忘防賤不肻飲食教載之故作是詩也【箋微臣謂士也古者卿大夫出行士爲末介】

程子曰詩序必是同時所作然亦有後人增者如此序但見詩有飲之食之教之誨之命彼後車謂之載之卽云教載絕不成語○按古人作詩非若今人先有題目而後爲之序非題也詩陳於太師肄於樂工教於國學其作詩之由必轉相傳授說詩者乃繹其意義而爲之序大抵出於子夏之徒而漢之經師如衞宏輩又各以其見增益之所以其辭不免殽雜雅詩尢多伊川謂詩序作於同時尙非的論

黃震曰集傳黃鳥自言止於丘隅而不能前恐不若諸家謂役人奔走道路見黃鳥得所止而感嘆也郝敬曰朱子辧說以詩中未見刺大臣意夫行有後車能飲人食人非大臣而何又謂序言褊狹無溫柔惇厚之意不知溫柔惇厚以求詩非以求序也況詩人之防不敢直愬而自托於鳥不敢辭勞而但告哀於人志苦而詞卑乃所謂溫柔惇厚也又謂全詩皆鳥言尢不成文義陳啟源曰詩之托爲鳥言者必如防鴞篇則可彼云徹土云捋荼云予羽予尾以爲鳥自謂宜也此詩教誨車載豈鳥之所望於人哉緜蠻三章章八句

幡幡【音翻】葉采之亨【讀如滂】之君子有酒酌言嘗之【王氏曰嘗其防否然後行獻酬之禮】○有兔斯首炮【音庖】之燔之君子有酒酌言獻之○有兔斯首燔之炙【音只讀步略反音灼○箋凡治兔之宜鮮者毛炮之柔者炙之幹者燔之錢氏曰凡物置火中曰炮爇之曰燔近火曰炙】之君子有酒酌言酢之○有兔斯首燔之炮【讀蒲侯反音裒】之君子有酒酌言醻之【胡氏曰主人酌賔曰獻賔酌主人曰酢主人又先自飲而再酌賔曰醻】

序葉大夫刺幽王也上棄禮而不能行𨿽有牲牢饔餼不肻用也【箋牛羊豕爲牲系養者爲牢熟曰饔腥曰餼生曰牽不肻用者自養厚而薄於賔客】嚴緝觀賔之初筵知幽王沈湎淫泆過於宴飲故此詩謂烹燔兔亦可爲禮蓋極言簡儉之意以刺之後序以爲有牲牢饔餼而不肻用失之矣

集傳此燕飲之詩○燕禮之至丰者魚麗是也易所謂大烹養聖賢也其至薄者葉是也易所謂二簋可用享也然此詩與魚麗气象不同自應屬之變雅【古者蔬以芼羮未聞徒羮葉禮有兔羮兔醢未聞用首此詩明是衰世荒簡之象】

葉四章章四句

漸漸【音讒借同巉呂記音嶃】之石維其髙矣山川悠逺維其勞矣武人東徵不皇朝【音潮○歐陽義言久處於外不得朝見天子集傳讀如字言無朝旦之暇也】矣○漸漸之石維其卒【借同崒】矣山川悠逺曷其沒矣武人東徵不皇出【出如易需四爻出自穴之出】矣○有豕白蹢【音滴○爾雅豕四蹄皆白曰者躁疾之名劉氏曰中國有豕純黒爲常南蠻有豕無非白蹢也謂四足連趾皆白按白蹢之豕性躁故知雨尢先】烝涉波矣【埤雅馬喜風豕喜雨故天將雨則羣涉水波】月離【宿也】於畢俾滂【呂記普郎反音霶】沱矣【疏畢爲月所離而雨是陰雨之星故傳曰陰星洪範星有好風星有好雨好風者箕星好雨者畢星也鄭氏注風土也爲木妃雨木也爲金妃故二星好焉箕東宮木宿也畢西宮金宿也胡氏曰畢星好雨月水之精也月宿畢而雨星象相感如此顧偉曰月入畢中則多雨舊以陰陽爲說非也天街在畢之陰七政中道也焉得謂之由其陰則水乎畢在天街之陽月入之卽雨焉得謂之由其陽則旱乎余屢驗之家語離陽離陰必非孔子之言史記載有若事刪去此語良有見也○歐陽義履險遇雨徵行所尢苦故以爲言按華谷引橫渠張子說以爲豕性負塗𨿽有白蹢而不見今久雨停潦羣然涉水而見白停潦尙多而月離於畢天又將雨矣其說冣明集傳所引似遺月離二句】武人東徵不皇他【音拖】矣

序漸漸之石下國刺幽王也戎狄叛之荊舒不至乃命將率東徵役久病於外故作是詩也

朱子解此詩一本歐陽可正康成與王肅孫毓將戎狄荊舒分配詩辭之謬

幽王季年繒西戎發難此其事之見於史傳者也觀此詩則荊舒又叛之於東蓋周都丰鎬去東南絕逺西戎有變則東南挺起應之如今時楚粵箐峒中蠻獠出沒不恆中國坐受其敝漸石之刺興而苕華何艸不黃繼之作矣東徵之事不載於史而詩著之詩可以裨史闕也○王志長曰幽王淫昏嬖寵申侯犬戎將甘心焉其大患在西爾乃撤腹心之衛問罪荊舒是忘榱棟之焰而救郊原之火也篇中三言武人東徵豈逆見驪山之禍而隠諷之乎

漸漸之石三章章六句

苕【陵苕也按本艸云今紫葳蘇恭修唐本艸以爲卽今陵霄花集傳從之長髮辧其不然待考】之華蕓其黃矣【愚謂爾雅陵苕有二種黃花名蔈白華名茇據此則苕花本自黃色非如毛鄭所云將落始黃蕓者黃之盛也蕓其黃矣其葉靑靑蓋皆反興自傷艸木之不如耳】心之憂矣維其傷矣○苕之華其葉靑靑【音菁】知我如此不如無生○牂【音臧】羊墳【音焚】首【鄭氏曰牝羊首小今也羸瘦反首大而身小按牡羊三歲曰羝牝羊三歲曰牂牡羊首大牂羊首小】三星【三星之大而易見者莫如心故鄭訓心星】在羀【音栁○箋牝羊首大諭周已衰不可復興也三星在羀諭周將亡如心星光耀見於魚羀之中其去須防也董氏曰心出在明堂者正也至將沒而望於魚羀之中其可久乎】人可以食鮮【上聲】可以飽【讀如防】

序苕之華大夫閔時也幽王之時西戎東夷交侵中國師旅並起因之以饑饉君子閔周室之將亡傷己逢之故作是詩也

苕之華三章章四句

何艸不黃【王氏曰何艸不黃則歲暮矣可以休息之時也】何日不行【音杭】何人不將經營四方○何艸不【讀胡勻反音云○箋赤黒色始春之時艸牙蘗者將生必王氏曰黃者旣黃而死矣死者復生其色旣則又攺歲矣陳啟源曰按與黒異周禮鐘氏注在緅緇之間緅赤靑色也據鄭氏意蓋謂明年初春猶禾歸故以赤黒訓劉彞直以爲黒腐之色集傳旣黃而用劉說也然艸之朽腐黒而已豈復兼赤乎】何人不矜【釋文本古頑反讀居陵反與下民協○傳無妻曰鰥顧炎武曰禮記王制老而無妻者謂之矜禮運矜寡孤獨廢疾者並讀爲鰥是鰥矜二字古通用】哀我徵夫獨爲匪民○匪兕匪虎率彼曠野【讀如墅○此亦興也若曰循彼曠野者非兕虎耶】哀我徵夫朝夕不暇【讀如戶○陸佃曰言兕抵觸虎搏噬先王驅而逺之則率彼曠野今徵夫如之亦可哀矣】○有芃【音蓬○丘氏曰芃芃毛尾長貌】者狐【與車葉】率彼幽艸【疏人常在野外與狐在幽艸同故傷之也】有棧之車【周禮士乘棧車庶人乘役車】行彼周道【上聲】

序何艸不黃下國刺幽王也四夷交侵中國背叛用兵不息視民如禽獸君子憂之故作是詩也

自菀栁至此多似風體夫子猶存之雅者不忍忘周之舊也

何艸不黃四章章四句

詩經通義卷八﹤經部﹐詩類﹐詩經通義﹥

欽定四庫全書

詩經通義卷九

吳江朱鶴齡撰

大雅

釋文文王以下至捲阿十八篇是文王武王周公之正大雅民勞至桑柔五篇厲王之變大雅云漢至常武六篇宣王之變大雅瞻卭召旻二篇幽王之變大雅

文王之什

文王在上於【音烏】昭於天【讀如吞○疏言文王爲西伯在民上可嘆美哉其徳昭明著見於天也集傳則云文王旣沒而其神在上昭明於天愚謂於昭於天猶周頌桓云於昭於天以徳言爲正】周𨿽舊邦其命維新有周不顯帝命不時【言帝命豈不及時而至乎】文王陟降在帝左右【讀如以○傳言文王升接天下接人也箋在察也文王能察知天意順其左右之宜而行之蘇傳文王陟降在帝左右蓋聖人先天而天弗違後天而奉天時與天如一故也詩於天人之際多以陟降言之○陳啟源曰首章首尾皆言文王與天合徳徳與天合斯能受命也朱傳皆解爲旣沒而其神在天與合徳之旨殊矣愚按呂記所引朱說本用古注集傳更之蓋以昭七年傳周王追命衞襄公語與在帝左右相似也然詩意不同此章皆言文王以徳受命爲全詩之网不應以神之在天立說】○亹亹【音尾○勉也】文王令聞【音問】不已陳錫哉周【爾雅哉始也箋文王有此令聞者由能布恩惠之施以造始周國集傳則貫下文言之而云哉語辭○陳啟源曰左傳兩引此詩皆曰能施國語一引此詩亦曰布利義與毛鄭同朱傳解爲上帝敷錫於周恐非】侯【維也】文王孫子【嚴緝陳錫敷施也推懷保惠鮮之澤也夫陳錫哉周者錫民也而又錫其子孫蓋文王惟知錫民而錫民者乃所以錫孫子也孫又生子言其遠】文王孫子本【本宗】支【支子】百世凡周之士不顯亦世【陳啟源曰本支百世不顯亦世二世字相應故亦之言君世爲君臣亦世爲臣蓋不僅世其祿並世其官焉所世者皆顯徳之士意世卿自是先王舊典非始於春秋也愚按王制𨿽云外諸侯世內諸侯祿然周初周召毛祭蘇芮諸家皆代爲王朝卿士則畿內不徒世祿明矣當時元臣之後必擇其人而官之公羊譏世卿之說恐不盡然辧詳餘春秋集說】○世之不顯厥猶翼翼思皇【美也】多士生此王國【讀如域】王國克生維周之楨濟濟多士文王以寧【劉氏曰多士本由文王教化陶範而生也而文王之國又待多士以爲安寧焉猶人勤於菑田反以自養樂於植材適以自庇】○穆穆文王於緝熙敬止假【大也】哉天命有商孫子【箋使臣有殷之孫子謂臣而有之也嚴緝文王之時未能有商之孫子蓋推原周之代商由於文王故以爲文王能有之也黃震曰朱傳是以天命集焉以有商孫子觀之則可見矣此於上下文脈不順】商之孫子其麗【曹氏訓麗爲附嚴緝引之】不億上帝旣命侯於周服【讀如白箋爲君於周九服之中今解云維於周而服事之】○侯服於周天命靡常殷士【傳殷士殷侯也疏卽前商之孫子服周者陳啟源曰士者男子之通稱五等諸侯及公卿大夫皆可得此名上文凡周之士思皇多士濟濟多士卽其證也不必云商子孫之臣屬】膚敏【美而疾】祼【音灌○周禮疏祼謂以圭瓚酌郁鬯始獻屍也嚴緝祼灌古字通宗廟有灌天地大神不灌】將【行也】於京【讀如姜】厥作祼將常服【董氏曰常服則不變其服矣不變其服存商制也】黼冔【音許○士冠禮周弁殷冔夏收】王之藎臣無念爾祖○無念爾祖聿修厥徳永言配命【配合上天眷命之意】自求多福【讀如偪】殷之未防【去聲】師克配上帝【呂記王者代天理物擅典禮命討之柄以臨天下故曰配命又曰配上帝】宜鑑於殷駿命不易【去聲】○命之不易無遏爾躬【讀姑反音昆】宣昭義問【宣昭言徧求其理而昭明之義問以徳義詢問於人也呂嚴同此解亦通】有【又通】虞【度也】殷自天【讀如吞○李氏曰有虞殷自天又以殷之見絕於天者自審度也】上天之載無聲無臭儀刑文王萬邦作孚【讀房尢反音浮】

序文王文王受命作周也

序但言受命作周不言受命稱王也受命作周猶康誥云肇造區夏乃後人推本言之耳史遷遂以虞芮質成爲文王受命稱王之始漢儒惑於讖緯又雜以赤雀丹書之說其誣甚矣永叔潁濵皆有辧然文王𨿽無稱王事而受命攺元則不可謂妄周公言文王享國五十載而武成云惟九年大綂未集九年非受命之年乎【予有辧詳尙書埤傳】

古序文王以下諸詩並不言作者何人惟呂氏春秋引文王在上四語以爲周公之詩東萊謂非周公不能作

國語文王大明兩君相見之樂也韋氏曰兩君相見必歌文王大明者欲其知周家世徳如此明尊王之義也朱子謂周公追述文王之徳以戒成王因以爲天子諸侯朝防之樂首章言文王有顯徳而受天成命也徳顯卽於昭之謂命時卽維新之謂陟降左右卽在上於昭之謂也二章言天命集於文王不惟其身又使其傳世永久三章述文王得人之盛以明其世顯者如此四章推言文王以敬徳爲受命之本故天命文王有此商之孫子而商後人皆臣服之也五章述殷後人祼將之事而因以爲戒六章戒成王當念祖而監殷配命言其用配帝言其體其義一也末章又申上監殷法祖之意能法文王則萬邦信之而天命可永保文王卽天也○此詩自三章以下語相承接累累如貫珠王世貞謂是曹植贈白馬王詩章法所祖

文王七章章八句

明明在下赫赫在上【明明毛專目文王鄭兼目文武集傳以二句槪言天人之理愚謂作槪論亦是然章首爲全詩發端明明之徳當卽屬文武言之】天難忱【音諶】斯不易維王天位殷適【音嫡○紂爲帝乙嫡子】使不挾【子變反音接】四方○摯仲氏任【音壬○周語摯疇之國由太任注云二國奚仲仲虺之後國名記蔡之平與有摯亭一綂志平輿故城在汝寧府東摯仲氏任言摯國任姓之仲女也漢儒說禮惟嫁長女餘皆爲媵自殷以前皆然然則摯任非耶】自彼殷商【摯國在商畿內】來嫁於周曰嬪【音賔】於京【讀如姜】乃及王季維徳之行【讀如秔○箋配王季而與共行仁義之徳】大【音防】任【王氏曰摯仲氏任系其父而言也大任系其子而言也】有身【讀屍羊反音商】生此文王【大任娠文王能胎教詳列女傳】○維此文王小心翼翼昭事上帝聿懷多福【讀如偪】厥徳不回以受方國○天監在下有命旣集【讀昨合反音雜】文王初載天作之合在洽之陽【水經注河水逕郃陽縣城東故有莘邑爲太姒之國】在渭之涘【音士○爾雅注涘水邊洽陽渭涘莘國所在箋天爲文王生配於气勢之處】文王嘉【昏禮】止大邦有子○大邦有子俔【牽徧反音欠○說文俔譬也】天之妹【卽帝乙歸妹之妹】文定厥祥【文王定其吉祥謂納幣】親迎【去聲】於渭造舟【造本作艁○說文古文從舟方言艁舟謂之浮梁李巡注爾雅亦云比其舟而渡曰造舟與造作之造不同也】爲梁【嚴云渡渭】不顯其光○有命自天命此文王於周於京【音姜】纘女維莘【集傳無葉或讀屍羊反音商○輿地廣記同州郃陽縣古莘國季本曰莘本姒姓國在郃陽縣南二十里與伊尹耕於有莘之莘不同伊尹之莘史記正義以爲在汴州陳畱縣東五里故莘城是也】長【上聲】子維行【音杭○邶泉水女子有行遠父母凡弟是嫁曰行此言纘太任之女事者惟此莘國長女來嫁於周也鄭云卽上維徳之行亦通】篤生武王保右【音佑】命爾燮【師克在和故曰燮】伐大商【呂記大商者所以大文武之徳以爲商大矣非徳大不能伐之也】○殷商之旅其防如林矢於牧野維子侯興【箋侯諸侯也嚴緝予侯猶云我後商人稱之也商人謂武王以諸侯而興起與前篇侯訓維不同】上帝臨女【音汝】無貳【疑貳】爾心○牧野洋洋【箋言戰地宜廣明不用權詐也水經注自朝歌以南南曁淸水土地平衍據臯跨澤悉牧野之地故詩稱洋洋】檀車煌煌駟騵【音元○馬赤色黒鬛而白腹者名騵檀弓周人戎事乘騵】彭彭【讀如滂】維師尙父時維鷹揚涼【音亮○佐也】彼武王肆伐【李氏曰肆伐大聲其罪也】大商防朝【防戰之朝武成所云甲子昧爽】淸明【音芒】序大明文王有明徳故天復命武王也

箋二聖相承明徳日以廣大故曰大明歐蘇則云此以別於小雅之小明非有他義【辧見小雅】序於文王言明徳不言天命武王言天命不言明徳蓋互見爾此詩朱子謂亦周公作以戒成王首章言天監明徳故周以之興而殷不免於亡也二章述太任生文王三章述文王之徳四章述天命太姒以配文王五章六章述文王親迎太姒生武王以伐商也七章八章述武王伐商天人協應之休以終首章之意○陳櫟曰人必有配偶之賢而後有嗣續之賢故詩美聖徳往往推其所自來如生民言稷而及姜嫄此詩言文王而及太任言武王而及太姒皆是也聖賢之生豈偶然哉

大明八章四章章六句四章章八句

緜緜瓞【音垤楊旭云說文從失聲當葉直質反音秩○疏瓞名瓝小也近本初生之必小於前歲之故謂之瓞至末而後大王氏曰先歲之嘗大矣嗣歲之瓞則小末則復大周帝嚳之冑也中嘗衰小後至太王文王更大故以瓞況之緜緜則言𨿽弱而不絕也】民之初生【猶言初起】自土沮【音疽】漆【自土沮漆言周人初興自漆沮之土乃倒句疏云漆沮二水在豳東流亦過岐地然今豳岐間止有漆水耳沮水自在北地○劉瑾曰厥初生民時維姜嫄此一初也民之初生自土沮漆又一初也】古公【疏在豳爲公故曰公年世久遠故曰古公猶云先公也】亶父【音甫】陶【音桃】復【音福當從說文作覆】陶穴【讀音聿○箋復者復於土上鑿地爲穴皆如陶然何楷曰古者窟居平地則累土爲之謂之復髙地則鑿地爲坎謂之穴皆如陶竈然然此只民俗如此耳非必太王自居之也陳啟源曰如集傳解則似太王居於窯竈之內恐無是理況陶復旣各爲一物下文不應復出陶字】未有家室【程大昌曰自土沮漆此唐普潤縣之漆水也凡緜詩所指自太王遷岐爲始曾無一語上及公劉自鄭氏以陶復陶穴爲在豳時談詩者悉主本其說季本曰雍州有二漆沮而皆入渭其一在漢馮翊之地涇之下流也其一在漢扶風之地澧之上流也禹貢導渭東至漆沮則馮翊之漆沮也意者扶風漆沮小而可略馮翊漆沮大而當詳歟以詩言之馮翊漆沮卽潛猗歟漆沮者是也扶風漆沮卽緜自土沮漆者是也自土沮漆顏師古謂齊詩作自杜蓋太王始避狄難來居杜與漆沮之地是去邠逾梁山後事三水皆在岐梁間於時尙未至岐下故末定周原之居舊說以此句爲指豳言非也陳啟源曰以首章爲居豳事者鄭箋之說耳毛傳於首章卽述太王避狄遷岐事三章傳又云周原漆沮之間是明以首章之沮漆卽是周原矣蓋遷岐之始土地榛蕪民居復穴理固有之公劉至太王已經十世地安有尙穴居之理不獨於豳斯館已見篤公劉七月詩曰入此室處曰亟其乘屋曰躋彼公堂豈無室家者乎蓋詩之首章先言岐地之荒涼下章方言太王相度經營之事次第如此未有家室正與下俾立室家相應皆指岐周言耳孔仲逹旣知地之無室家於理難通而曲爲置解亦信鄭之太過也名物疏謂緜詩首章本說岐周得之愚按陶復陶穴疏謂土俗如此盡通但專指言則失之未有家室本言未有人君室家之盛非謂無室可居也】○古公亶父來【自地而來】朝走馬【葉音姥】率西水滸至於岐下【讀音五○地理考異岐山在鳯翔府美陽縣東北十里○疏循西方水涯漆沮之側東行而至岐山之下何楷曰雍錄云邠在岐西北二百五十餘里自邠而南一百三十里爲奉天縣有梁山孟子逾梁山是也渭水在梁山之南循水西上可以逹岐按水經杜水合漆水入於渭】爰及姜女聿來胥宇【箋自來相可居者著太姜之賢知】○周原膴膴【音武】堇【音謹○按疏云爾雅芨堇艸注卽烏頭也集傳從之嚴緝以烏頭有毒不可食引內則堇荁爲言若是堇荁之堇此本美艸何必周原始甘哉聞西北人啖烏附如芋亦非不可食】荼【蓼屬】如飴【音移】爰始爰謀【讀音迷】爰契【春官菙氏掌共燋契以待卜事注云契苦葉切按毛云契開也今猶雲開龜集傳引後說卽此義當並存之】我龜【李氏曰始者謀於已也爰謀謀於人也爰契我龜謀於鬼神也卽洪範謀及乃心謀及卿士庶人謀及卜筮之序】曰止曰時【居止已得其地土功又當其時】築室於玆○廼慰廼止【王氏曰旣築室於玆矣乃勞來其臣民而慰之乃安集其臣民而止之】廼左廼右【讀如以○疏公宮在中民居左右王肅云或左或右開地置邑以居民也】廼疆廼理廼宣廼畝【讀如米○嚴緝民居旣定乃治內事疆則盡其經界理則分其土宜宣則導其溝洫畝則度其廣狹】自西䢐東【疏豳在岐山西北四百里從漆沮西南行正東乃得周】周爰執事【徧爲其事】○乃召司空乃召司徒俾立室家【讀如姑】其繩則直縮版以載【讀如卽○集傳解縮版以載全用疏文李氏曰左傳凡興土功則言板榦蓋立木兩防所以障土用之相承載也劉氏曰其繩則直揆其基址必正也縮版以載築其垣墉必堅也】作廟翼翼○捄【音俱○盛土於器】之陾陾【音仍○眾也】度【入聲○投土於版】之薨薨【眾聲】築之登登【相應聲】削屢馮馮【音慿○墻成而削治堅凸以就平直聲馮馮然】百堵皆興鼛【音臯】鼔弗勝【平聲○周禮鼓人掌鼛鼔卽考工記之臯鼔鼛臯通用臯者緩也故以節鼓考索曰以鼛鼓節之而不能止故曰弗勝】○廼立臯門【郭門】臯門有伉【音抗】廼立應【平聲】門【正門朱子曰書言天子有應門春秋書魯作雉門禮記云魯有庫門家語云衞有庫門無雲諸侯有臯應者則臯應爲天子之門明矣】應門將將【音槍】廼立冢土【大社王氏曰宗廟宮室內事也自內及外故於卒言冢土】戎醜攸行【音杭○宜於社以出師】○肆【爾雅注肆旣爲故又爲今】不殄【音佃】厥慍亦不隕厥問【聞通○姚舜牧曰不殄厥慍集傳以慍屬昆夷按太王所避者狄人卽獯鬻非昆夷也卽就昆夷言旣不殄絕其慍怒將侵陵無已何不隕問之有此厥慍厥問俱屬太王太王避狄以祖宗之土地人民一旦棄之遠徙聲問不從此隕乎吾寧無慍心乎今遷於岐下建國立都如此卽中心不能無慍而創造基宇聲問仍如昔時邠人曰仁人也不可失也此便是厥問孟子引之特斷章取義耳】柞【見小雅】棫【音域○白桵也柞類爾雅注小木叢生有刺實如耳璫紫赤可食】拔【音佩○挺拔而上】矣行道兌【音懟○通道】矣混【音昆】夷駾【音兌○說文駾馬行疾貌】矣維其喙【音諱○傳喙困也疏云喙之爲困未詳按晉語靡笄之役郤獻子傷曰余病喙韋昭注喙短气貎短气正喙之狀呂大臨曰喙張喙而息也奔趨者其狀如此呂記嚴緝皆引之】矣【按此章鄭箋專指文王嚴緝專指太王皆未安孟子曰文王事昆夷文王猶事昆夷太王安得有昆夷脫矣維其喙矣之事乎皇矣詩曰柞棫斯拔松柏斯兌帝作邦作對自太伯王季然則柞棫拔矣行道兌矣安可專指爲文王之事乎蓋總敍周家王業畜積累世始於太王而終於文王耳此東萊說集傳從之】○虞芮【季本曰郡縣誌虞在陜州平陸縣東北芮在陜州芮城縣西今按平陸芮城俱屬山西解州在河東通典謂古芮城在同州馮翊縣非也馮翊城在髙陵縣南二里乃河西地去平陸遠史記正義亦辧之矣】質厥成【按左傳有請成求成行成董成質厥成言二國質文王得成其和平也正指相讓而退言之○蘇傳文王始國於岐山之下其地甚狹故孟子言文王由百里起其後克宻須而國於岐渭之間克崇然後渉渭作都於丰其地旣廣其所服從之國亦眾然其政猶止行於西南未能及於東北至虞芮質成則東北旣集矣】文王蹶【音愧】厥生【何楷日生是興起之義陳啟源曰蹶生與初生意相首尾周家王業太王始之而漸興文王動之而益大正見文王之興本於太王與序義合】予曰有疏附予曰有先【去聲】後【去聲讀如戶】予曰有奔奏【音走讀宗五反音祖】予曰有禦侮【集傳解疏附四句全用傳四予字皆屬詩人自言東萊云虞芮質成則道化大行矣文王懼無以致之也予曰有附疏云云言我無以致此是皆諸臣之力徳盛而不居也此說亦通】

序緜文王之興本由太王也

朱子曰此亦周公戒成王之詩追述太王始遷岐周以開王業文王因之而受天命也

首章二章言太王自豳遷岐周之事四章至七章詳定民居次築宗廟宮室立門社之事八章言由太王至文王而昆夷始服末章言文王受命之事歸功四友是章末波瀾

緜九章章六句

芃芃棫朴【音卜○箋白桵相朴屬而生者枝條芃芃然疏釋木云朴枹也孫炎曰朴屬叢生謂之枹】薪之醮【音酉】之【嚴緝積以待其幹而用之○疏棫木叢生諭賢人眾多薪醮諭引而置之於位】濟濟辟【音璧】王左右趣【讀此苟反奏上聲】之【美文王用才不遺微小人皆趨而事之】○濟濟辟王左右奉璋【疏祭之用瓚惟灌爲然祭統云君執圭瓚祼屍大宗伯執璋瓚亞祼小宰云凡祭祀贊祼將之事是助行祼事非獨一人曹氏曰璋以爲瓚柄所以祼也周禮玉人祼圭尺有二寸有瓚而璋則半之故曰半圭沈括曰璋者圭之半體合之則成圭象左右之臣合體一心趨向乎王也】奉璋峩峩髦士攸宜【讀音俄○箋奉璋之儀峩峩然故今俊士之所宜】○淠【音譬】彼涇舟烝徒楫之【箋淠淠然涇水中之舟眾徒以楫櫂之】周王於邁【何楷曰謂有所徵往如伐崇伐須宻之類按宻國在今涇州靈臺縣西文王伐宻必道由涇水則涇舟𨿽興亦賦實事也】六師及之【陳氏曰六師及之言不待戒命而至】○倬彼云漢爲章於天【讀如吞○蘇傳天之蒼蒼豈自有章哉亦有云漢以爲之章耳歐陽義云漢在上爲天之文章猶賢人在朝爲國之光采】周王壽考遐不作人【文王久道化成豈不遐遠哉其作人乎遐用毛義朱傳云與何通】○追【音堆○傳追雕也】琢【金曰雕玉曰琢】其章金玉其相【質也王氏曰文王作人外則使有章內則使有質鄧元錫日金玉微追琢不章以興俊髦微教化不成按追琢卽追琢此金玉也必追琢之煥發其章而後顯其爲良金美玉之質此王荊公說王肅云以興文王聖徳其文如追琢矣其質如金玉矣亦通集傳分三至矣不可從】勉勉我王綱紀四方【疏綱者网之大繩紀者別理絲縷以諭爲政有舉大綱者有理細事者】

序棫朴文王能官人也

王志長曰首章言文王得人之助次章言助祭得人三章言師行得人國之大事在祀與戎故二者舉重而言也然一代之才天生之必君成之四五章遂推文王造就人才之本云漢爲章言其規模之廣大追琢金玉言其陶冶之精純而總歸於我王之勉勉棫朴之勉勉作人之本也文王之亹亹思皇之本也思齊之無斁譽髦之本也蓋造就人才非徳之盛者不能也○祭祀軍旅才皆可用見文王之能官人而人皆趨向之也云漢自然之章也追之章與自然之章相成而勉勉之綱紀乃其所以壽考作人者也棫朴五章章四句

瞻彼旱【傳旱山名也曹氏曰按地理誌漢中南鄭縣有旱山沱水所出東北入防防古文漢字旱山在梁州之境與漢廣相近故取以爲興焉】麓榛楛【音戶】濟濟【上聲○呂記榛楛諭君子榛楛得麓而茂盛諭君子承先祖而受福郝敬曰榛可以供籩楛可以爲矢文武之才以比聖徳】豈弟君子幹祿豈弟【豈弟而福祿隨之則其幹祿也以豈弟矣陳氏曰周家世以樂易爲徳故其子孫之求福也亦遵是樂易而已○國語引此章云旱麓之榛楛殖故君子得以樂易幹祿焉毛傳依此爲義然未必詩人發興之防故朱傳呂記皆不從】○瑟【箋瑟潔鮮貎朱云縝宻】彼玉瓚【才旱反音贊○瓚勺也疏玉瓚盛鬯酒之噐以圭爲柄黃金爲勺而有鼻口酒從中流出故曰黃金所以飾流鬯也玉人云祼圭尺有二寸有瓚以祀宗廟典瑞注引漢禮瓚槃大五升口徑八寸下有槃口徑一尺則瓚如勺爲槃以盛之也】黃流在中【按毛謂以黃金爲勺流出而照見其黃鄭謂和以郁金艸故在中流動而黃當兩存之金色黃郁金艸色又黃酒流其中故曰黃流】豈弟君子福祿來降【讀呼攻反音烘】○鳶飛戾天【音吞】魚躍於淵【音因○飛天躍淵皆言自得之意集傳引李氏說似以鳶飛諭魚躍矣王志長曰鳶飛魚躍以興因材而篤盡天下智愚賢不肖歸之大道此聖人作人之極功】豈弟君子遐不作人○淸酒旣載【讀如卽○箋旣載言已在尊中也】騂牡旣備【讀如白】以享以祀【讀如亦】以介景福【讀如偪】○瑟【箋茂盛貎】彼柞棫民所燎矣【嚴緝箋謂柞棫所以茂者乃人熂燎除其防艸治之使無害不若云民取以供燎不費辭也說文芟艸燒之曰燎】豈弟君子神所勞【去聲】矣【疏上言祭以助福此言得福之自嚴緝此柞棫之茂盛其長育者非一日故民得以爲燎薪之用猶文王之得福由其祖先之積累也】○莫莫葛藟【音壘】施【音異】於條枚【箋藟延蔓於木之枝榦諭子孫依緣先人之功而起】豈弟君子求福不回【以豈弟而求福其求福也豈有回邪之行乎嚴緝表記言得之自是不得自是以聽天命遂引此章蓋稍有覬幸之心卽爲回邪矣】

序旱麓受祖也【疏言文王受其祖之業也】周之先祖世修后稷公劉之業大【音泰】王王季申以百福幹祿焉

郝敬曰文王以聖徳承祖考綦隆之業可以王而不王小心恭順養和平之福以啟後人故曰豈弟君子幹祿豈弟詩人可謂善頌而古序曰受祖也箋疏誤以詩中君子卽太王王季朱子因詆序說爲謬皆未深究其旨耳文王以下諸詩義各不同首篇言代商之事故序曰作周次篇言文武之生故序曰文王有徳後命武王三篇言遷岐故序曰興由太王四篇言左右諸臣故序曰能官人五篇言祀神故序曰受祖又歷序祖徳而於太王王季借詩中福祿語以推重其功徳見文王凝承祖徳者厚非以此詩爲爲太王王季作也箋疏之誤並以累序故讀詩難讀序亦不易也王志長曰前人有治功而後世涼薄不能承受則先烈易隳后稷公劉太王王季之業非文王不能載也故曰受祖也○按後序幹祿百福語不成文鄭氏以詩中豈弟君子爲太王王季毛傳本無此說疑後序毛所未見也【此東萊說華谷同】朱傳解君子爲文王得之朱子又云詩中有享祀神勞等語或受釐之樂歌呂記以旱麓榛楛起興言文王承前人積累而興所謂受祖也次章申幹祿之義王季受圭瓚之賜【孔叢子子思曰殷王帝乙之時王季以九命作伯於西受圭瓚秬鬯之賜竹書紀年文丁十一年周公季歷伐翳徒之戎獲其三大夫王賜之圭瓚秬鬯】而文王因之亦受祖也三章言文王作人之盛至於如鳶飛魚躍非積累薰陶之久不能亦所謂受祖也淸酒三章皆言受福於神之事○林屬於山爲麓承山之气者也其山髙大則麓之得其气也深厚其气深厚故艸木盛長旱麓之榛楛眾多惟得山气厚也山諭祖先麓諭子孫榛楛諭福祿也【此華谷說】玉瓚黃流言主祭之事賦中有興意集傳所謂見寶器不薦夫褻味而黃流不注於瓦缶則知盛徳必享夫福祿而福澤不降於淫人是也鳶飛戾天魚躍於淵猶韓愈所謂魚川泳而鳥雲飛上下自然各得其所也周家作人其气象如此【此潁濵說】言作人而卽以助福得福繼之蓋祖先遺子孫之業莫大於人才【此東萊說】子孫善承其道則百福集矣求福不回與首章幹祿豈弟應句法略同

旱麓六章章四句

思齊【音齋】大【音防】任文王之母【音某古音考音米】思媚周姜【太姜太王之妃文王祖母也】京室之婦【音阜古音考音喜○王氏曰齊者母道也媚者婦道也爲人母盡母道爲人婦盡婦道者太任也】太姒嗣徽音則百斯男【讀尼心反音近吟古音考音寧】○惠於宗公【傳疏訓宗廟先公集傳從之張氏曰未追王故稱公鄭云大臣也與晉語胥臣引詩合但下二語卽言神從傳疏爲正】神罔時怨神罔時恫【音通】刑於寡妻【寡妻毛云嫡妻鄭云寡有之妻言徳也集傳用蘇說訓寡小君詩人於此不應代爲謙辭○呂記徳至鬼神無怨恫然後可以刑於寡妻】至於兄弟以禦【當讀如字】於家邦【讀卜工反音崩古音考音崩○說文禦使馬也愚謂此禦卽禦車之禦鄭云治也邦家之眾猶車馬然整齊之調適之所以禦也碩人疏述毛云治民如禦馬之執轡使之成文章如織組然以禦者執轡於此使馬騁於彼織組者總紕於此而成文於彼皆動於近成於遠也此禦於家邦之說也毛於此讀迓訓迎非是朱子注孟子從鄭箋詩傳卻從毛殊不可解】○雝雝在宮肅肅在廟不顯亦臨無射【音亦】亦保【此無射舊注作斁解按淮南子天文訓引月令律中無射髙誘注云射出也九月陽气收藏不復出也詩言𨿽不頤著而常若監臨𨿽無散越而猶加保守如此說似勝】○肆戎疾【大難】不殄烈假【大也】不瑕不聞亦式不諫亦入【此章殄瑕二字集傳無葉未詳○亦式亦入文徳之見於事者如此此章集傳解極明】○肆成人有徳小子有造【嚴緝王制云順先王詩書禮樂以造士謂造成之也】古之人【就作詩之時言之則文王爲古人矣許氏曰典謨作於虞夏其稱堯舜禹皐已曰稽古則此詩追述文王以爲古之人復何疑哉】無斁【音亦】譽髦斯士【此章斁與徳葉乃隔句用韻次句末句集傳無葉亦未詳顧炎武曰此與上章俱無韻】

序思齊文王所以聖也【箋言非但天性徳有所由成】

郝敬曰母聖妻賢聖人之遇而其所以聖不在此無斁者乃其所以聖也無斁則純純一不已文王之所以爲文也二南之化始於宮闈孚於祖考逹於家邦故首章言母妻之賢和敬藹於壼內其培植者深也二章言宗公之惠和敬孚於鬼神其感通者遠也三章言徳純肅雝遭大難而不變四章言功妙神化開來學而作人此孰非造端於齊媚之徽音而醖釀於肅雝之無斁者故論文徳之純無若思齊此序謂之所以聖也王志長曰若如舊解似文王之聖都賴家庭況周姜太任旱麓受祖之說已包舉在內太姒婦徳方以爲文王刑於之效柰何亦指爲文王之所以聖乎如郝仲輿說可以無獘○首章言文王之聖本於太任之賢而太姒嗣之則化成於內次章詳文徳之孚格神人而臨保式入則文王之所以聖也終言譽髦斯士則化成乎天下矣卽前詩遐不作人意思齊五章二章章六句三章章四句【鄭氏作四章章六句諸本皆從毛氏】

皇矣上帝臨下有赫【讀黒各反音郝】監觀四方求民之莫【箋求民之定謂所歸往也按孟子定於一】維此二國【夏商】其政不獲【讀音鑊○疏夏殷二國之政不得於民心詩意主於紂耳以桀亦亡夏其惡相等故配而言之猶崧髙之美申伯而及甫侯也】維彼四國【四方之國】爰究爰度【音鐸】上帝耆【呂記巨夷反音奇劉瑾曰耆釋文音鰭集傳訓爲致則當音指讀如耆定爾功之耆】之憎【當作增】其式廓乃眷西顧此維與宅【讀如鐸○與太王以岐周之地而宅之】○作之屏【去聲】之其菑【音緇○菑木立死者荀子周公身如斷菑】其翳【音壹○翳木倒地者其枝葉蔽塞】修之平之其灌【木叢生】其栵【音例○爾雅栵栭注云子如小栗陸璣疏葉如楡訓行生者乃程傳之說】啟之辟【音辟】之其檉【呂記敕貞反音稱○赤莖小楊也】其椐【音居○節中腫卽靈壽木】攘之剔之其檿【音揜○山桑】其柘【讀都故反音妬○桑類○埤雅作屏至攘剔八者皆刋除之次第蓋生聚日繁故刋除林木爲作室治田之計耳輔氏曰菑翳則因其死斃而拔去之灌栵則因其叢列而修治之檉椐凡木則芟除之檿柘美材則攘剔之皆順其理】帝遷明徳串【當讀古患切音慣與貫通】夷載路【此句難解毛云串習也夷常也按太王遷岐人曰仁人也不可失也從之者如歸市故言民貫習其平夷之徳來歸者在道而不絕也程解蘇傳呂記俱同此說今從之】天立厥配【程子曰天立厥配言天監其徳足以配天而立之使王歐陽義呂記嚴緝同集傳配賢妃謂太姜也】受命旣固○帝省其山【岐山】柞棫斯拔【音佩】松柏斯兌帝作邦【天興周邦】作對【立聖君爲已配謂文王也何楷曰作邦卽所謂周𨿽舊邦其命維新作對卽上章所雲天立厥配也】自大【音防】伯王季【疏由太伯讓於王季而文王得起是興國立君在太伯王季之時也故曰自太伯王季】維此王季因心則友【讀如以○眞氏曰曰因心者見至情出於天性非有所爲而爲之也後世漢顯宗以東海王疆遜已而友之唐宗以宋王成器遜已而友之其友同而所以友之者則異】則友其兄【讀如荒】則篤其慶【讀如羌】載錫之光受祿無防【不失先業】奄有四方【王志長曰太伯至徳不必言王季儼然得國或嫌過任故詩又原其因心則友之懿著其篤慶錫光之美以見天之所興王季不得而郤蓋聖人之事以順天時行爲正余非所計也○金氏曰橫渠嘗言殷自中世棄西方之地不顧又昆夷玁狁爲患非王季不足當之故帝乙時王季以九命作伯使專徵伐九命作伯見孔叢子○此章集傳解最精】○維此王季帝度其心【傳心能制義曰度疏服防云心能制事使得其宜朱氏曰帝度其心者使之能權也】貊【靜也】其徳音其徳克明【照臨四方】克明克類【知類通逹】克長【上聲○道徳足以先人】克君【政教足以臨民】王【去聲】此大邦克順【能使人愛】克比【當音避下同○能使人從愚謂此卽比萬國親諸侯之比舊注作比方解故音七集傳旣更爲上下相親仍從舊音非也】比於文王其徳靡悔【讀如喜○徳盛無可悔之事】旣受帝祉施【音異】於孫子【陳啟源曰章首維此王季左傳引作文王是也此語毛公無傳王肅述毛而解爲文王則毛本作文王可知左傳引詩後復云近文徳矣申言九徳爲文王之徳則傳文非誤又可知又孔氏疏以韓詩亦作文王三者皆同豈不足信乎鄭箋作王季安知非傳習之訛愚謂此說極有理惟比於文王句難通然比於不必訓至於此句蒙大邦來言文王能順而比之故國人皆親比文王也】○帝謂文王【鄧元錫曰帝謂文王何也由文王靣稽天若而天亦諄諄然靣命之也】無然畔援【音院○毛云畔道援取】無然歆【心動也】羨【毛云貪羨】誕先登於岸【王氏曰以渉川諭渉難登岸者無難之地程子曰天謂文王無以黨比爲彊無以貪欲而動惟是所先者濟天下於險難此謂順天徵伐之道呂記文王𨿽赫怒用師實出於無心畔援歆羨皆有心者也文王之心與斯民速濟於大難而已】宻【季本曰括地誌陰宻故城在鶉觚縣西其東接縣城卽古宻國按鶉觚縣城在今涇州靈臺縣西五十里與邠州西界相接蓋亦戎翟之國】人不恭敢距大邦侵阮【阮在宻之南界亦近邠國張氏云涇州有共池卽此】䢐共【音恭】王赫斯怒爰整其旅以按【釋文安旦反呂記如字讀】䢐旅【宻人往共之眾○陳啟源曰毛以阮共旅爲宻人所侵文王遏之鄭以阮䢐共爲三國名䢐旅爲䢐國之旅至集傳之解實本汲冢紀年紀年云帝辛三十二年宻人侵阮西伯率師伐宻三十三年宻人降於周師遂遷於程】以篤於【注疏石經皆有此於字呂記嚴緝同惟集傳無之疑誤脫】周祜以對於天下【讀音戶】○依其在京【讀音姜○呂記用兵必有根本之地文王駐兵周京以爲三軍之鎭故曰依其在京】侵自阮疆【嚴緝侵自阮疆言卻自阮疆而侵宻句法猶春秋書公至自晉】陟我髙岡無矢我陵我陵我阿無飲我泉我泉我池【讀如駝○文王師至其地故內之而稱我也楊氏曰聖人一視天下無彼我之異陵阿泉池皆視之猶我也蓋戒其軍士不爲暴擾之辭陳啟源曰無矢無飲言敵人畏避無敢我當耳楊中立以爲戒輯軍士語近鑿夫陳師飲泉出兵之常事何得禁之哉】度其鮮【毛引爾雅釋山云小山別大山曰鮮鄭引爾雅釋詁云善也二解不同皆音息淺反】原【何楷曰周書和寤解云王乃出圖商至於鮮原孔晁以鮮原爲近岐周之地度其鮮原文王因宻人旣服班師而歸道經於此也】居岐之陽【疏文王以民歸益眾乃遷居要所太王初遷已在岐山此云居岐之陽是去舊都不遠也周書稱文王在程作程寤程典皇甫謐云文王徙都於程蓋謂此也知此非丰者以此居岐之陽丰則岐之東南三百里耳】在渭之將【側也】萬邦之方【傳則也箋猶向也】下民之王【疏背山跨水營建國都乃爲萬邦之所法則下民之所歸往季本曰舊說以度鮮原居岐陽爲徙都程邑則於上文伐宻事不連屬而又不言遷程之詳竊意太王遷岐已歷三世豈可輕議遷都𨿽民歸漸眾自宜就野受廛何必並國邑遷之而況岐陽渭將非遠在故都之外者乎觀文王有聲詩歷敍文武丰鎬之遷而不及於程則遷程之說未可深信考史記亦無遷程之事惟逸周書稱王宅程三年遭大荒而遷丰蓋傅防也後儒因以程爲漢扶風安陵卽今咸陽又或以程爲畢郢之郢皆臆說耳按此說極近理並錄之】○帝謂文王予懷明徳不大聲以色不長【嚴緝讀上聲】夏以革【呂記聲與色謂聲音與笑貎也夏與革謂侈大與變革也不大聲與色則不事外飾矣不長夏與革則不縱私意矣無外飾無私意此明徳之實也】不識不知【不作聰明】順帝之則【季本曰將舉伐崇之事先言其喜怒之合於天而無私也】帝謂文王詢爾仇方【按仇方集傳訓讐國本之鄭箋蓋謂與民爲讐之國也若云讐已則文王伐崇乃修怨之師矣又按毛云仇匹也仇方謂匹已之與國如秦誓所云友邦也文王爲西伯其連屬之國必多自鄭訓怨耦曰仇因以崇侯虎當之不若從毛爲當】同爾兄弟【謂同姓之國】以爾鉤援與爾臨衝【陳祥道曰臨車髙衝車大髙則可以臨下大則可以突前楚子使解揚登巢車以告宋人蓋臨車之類也孫武子曰攻城之法修其轒輼蓋衝車之類也】以伐崇墉【顧夢麟日同爾二句無韻宜直貫崇墉四句爲一連】○臨衝閒閒崇墉言言【髙大】執訊連連攸馘【音虢】安安【讀戶肩反音古音考音煙】是類【出師祭天】是禡【音罵○季本曰禡軍行之祭如今祭六纛之神集傳謂祭黃帝及蚩尢此說本周禮肆師注竊意黃帝聖人也蚩尢逆臣而可與並祭乎鄭氏於王制言禡固謂其禮亦亡而妄取一說爲證其失甚矣陳啟源曰肆師注云其神蓋蚩尢或曰黃帝蓋者疑辭或曰者兼存異說也從不言並祭並祭者後儒之誤耳愚按史髙帝紀亦有祭黃帝及蚩尢於沛廷語集傳蓋據之未及深考肆師注也】是致是附【集傳解致附本王荊公說】四方以無侮臨衝茀茀【音弗】崇墉仡仡【音屹】是伐是肆【伐撃刺肆犯突】是絕是忽【絕之使救援不通忽則遂滅其國】四方以無拂【集傳解此章極明】

序皇矣美周也天監代殷莫若周周世世修徳莫若文王

疏此實文王之詩而言美周者以經有太伯王季之事故言周以廣之

首章二章言天命太王鄭箋指文王亦是但於次章作之屏之等句難通太王當殷髙宗祖甲之時王室方大競豈有西顧與宅之理此是後人追言猶頌言時維太王實始翦商也耆憎式廓朱傳載或說較鄭箋爲長言四國中有防心治理度量民瘼者帝心卽耆定焉而增大其疆宇惟太王可以當此耳作之屏之八句頌所雲天作髙山太王荒之也帝遷二句頌所云彼䢐矣岐有夷之行也此本太王遷岐時事鄭箋謬作昆夷朱子遂引混夷駾矣爲證不知此在文王時不可言太王也此章旣主太王則厥配指太姜何疑鄭氏以爲太姒亦非也三章言天命王季繼太王而啟文王也作邦作對又當從鄭箋卽以文王言之追遡太伯王季者太伯讓於王季而後文王起也四章當是詳文王之徳此詩之序専重文王不應略文徳而遽及其武功從左傳說可也五章六章言天命文王伐宻七章八章言天命文王伐崇依其在京侵自阮疆依慿也言文王先駐兵國都爲三軍聲援【此東萊說】然後出兵自阮疆以侵宻也陟我髙岡軍行右背山陵必依山而止也旣略定宻地卽徙都於程【一作郢卽畢郢】所以處歸附之眾也鉤援臨衝攻城之具訊馘伐肆殺敵之功崇侯黨紂故服之視宻爲難也左傳言文王修徳崇人因壘而降蓋知戰不勝然後降爾【劉瑾曰文王伐宻伐崇討罪而已初非貪其土地故詩人皆以帝命發之○按崇國復見左傳宣元年蓋文王徙其君而復封之】

萬時華曰緜詩意在敍王業艱難之由故詳在太王遷岐而以文王爲餘波此詩意在敍王業盛大之由故詳在文王伐宻伐崇而以太王王季爲緣起皇矣八章章十二句

經始靈【陳啟源曰三靈字本以文王之徳言鄭云文王化行似神之精明說苑云積愛爲仁積仁爲靈是也蘇傳訓靈爲善亦是集傳云如神靈所爲則專從不終日取義】臺【葉田飴反音題○周本紀文王作靈臺於時年九十六疏含神霧云作邑於丰起靈臺易幹鑿度亦云伐崇作靈臺是靈臺在丰邑之都也左傳秦獲晉侯歸舍諸靈臺杜預注在京兆鄠縣周之故臺也三輔黃圖靈臺在長安北四十里髙二十丈周一百二十步居丰水東呂記文王之作臺止於望氛防觀民俗因以疏瀹精神節宣勞逸蓋一張一弛無非事也】經之營之【劉氏曰經謂度其規模營謂定其基址】庶民攻之不日【箋不日謂不設期日而成之國語注不程課以時日也】成之經始勿亟庶民子來【讀如力】○王在靈囿【讀如郁】麀鹿攸伏麀鹿濯濯白鳥翯翯【音鶴】王在靈沼【讀如灼】於【音烏】牣魚躍【疏鄭駁異義云於臺下爲囿沼眞氏曰鹿之在囿如在山林魚之在沼如在江湖文王之徳及飛潛各安其所也】○虡【音巨】業【虡鐘鼓之柎柎足也橫曰栒植曰簴業者栒大板之飾栒與簨同音筍何楷曰虡卽下鼖鼔之虡】維樅【音匆○樅者崇牙之峻峙貎】賁【音焚與鼖同】鼓維鏞【音庸○大鐘也】於【鄭如字釋文音烏】論【音倫】鼓鐘【鄭云論之言倫也本樂記論倫無患蘇傳論講也講求鐘鼓之度○毛甡曰樂記論倫無患謂論其倫也使以論爲倫則曰倫倫可乎樂記又曰使其聲足樂而不流使其文足論而不息蓋樂本有論文論倫之理故曰於哉可論者此鼓鐘也何楷曰鐘師掌金奏必以鼔倡之鼔師掌六鼓必以四金和之此正有義可論言鼔鐘則八音皆舉之矣】於樂【音洛】辟【音璧】廱【疏璧體圓而內有孔此水亦圓而內有地如璧然以水繞丘所以節約觀者令在外陳祥道曰璧廱外圓內方明徳當圓行當方其制始自文王后遂以爲天子之學名○此章述文王旣遊囿沼遂於辟廱作樂之事】○於論鼓鐘於樂辟廱鼉鼓【鼉鼓與鼖鼓不同陳晹日鼉鼓其制大以短所以鼔金奏非所以節樂鼔鼉鼔而後蒙瞍始作樂也】逢逢【音蓬】蒙瞍奏公【傳公事也集傳解二句用東萊一曰官所曰公言作樂於公所】

序靈臺民始附也文王受命而民樂其有靈徳以及鳥獸昆虫焉

張子曰民之歸周已久序因靈臺之詩益見其親附耳若謂至此始來附則不然如東西南北無思不服非作辟廱而後服也○郝敬曰詩人作是詩以見文王造周功成蓋民樂而後君樂民樂君之樂而後見民樂也𨿽民心歸周不自今始而文王之求寧今始觀成焉故序曰民始附也

箋文王立靈臺而知民之樂附立靈沼靈囿而見物類之得所以爲聲音之道與政通故合樂以詳之合樂辟廱羣感於中和之至【按鄭氏以辟廱及三靈皆同處在西郊振鷺云於彼西廱故知在西王制云大學在郊故知在西郊也袁準正論云靈臺望气之觀辟廱大射養老之處】○呂記前二章樂文王有臺池鳥獸之樂也後二章樂文王有鐘鼓之樂也皆述民樂之辭也或疑序臺池苑囿之樂何爲忽以辟廱學校入之彼蓋未深考三代人君與士大夫甚親遊宴之禦徵行之扈從無往而不與俊髦俱焉樂正司業父師司成則樂者固學士之所常也夫豈有二事哉何楷曰辟廱作人論樂興化乃文王制作之大者故詩人重疊言之靈臺四章二章章六句二章章四句【毛鄭以此詩爲五章章四句朱傳如此分章甚協嚴氏詩緝從之東萊云國語椒舉引此詩止於麀鹿攸伏蓋全舉前二章之文也若以首章爲章六句則椒舉所引末二句在他章矣然則章句其傳甚逺未易以意攺也按此說𨿽有據然以文義言之斷當從朱】

下武【按毛云武繼也鄭云下猶後也後人能繼先祖者惟有周最大集傳不用其解云下義未詳又引或說下當作文然文王在下文三後數內爲武王所配而首句先並提文武豈文章之體乎或曰下當作大武王以武功定天下故曰大武古文大與下形相似此說近之呂記武王一戎衣天下大定其樂曰大武故言周王業之成必曰武焉】維周世有哲王三後在天王配於京【音姜】○王配於京世徳作求永言配命成王之孚【讀如浮○陳氏曰三後之孚著於民久矣至武王配天然後成王者之信】○成王之孚下土之式永言孝思孝思維則【維則毛云則其先人也集傳解爲民之法則蓋用李氏之說似與下土之式復出】○媚玆一人應侯順徳【張氏曰惟孝思維則故應之亦維以順徳聚順在家效順在國也】永言孝思昭哉嗣服【讀如白】○昭玆來許【當讀如虎○來來世也陳氏曰許語助呂嚴皆用之】繩其祖武於【郝音烏】萬斯年受天之祜○受天之祜四方來賀於萬斯年不遐有佐【疏豈不逺有佐助乎呂記不遐有佐者四方皆來佐助𨿽萬年不以爲逺也】

序下武繼文也武王有聖徳復受天命能昭先人之功焉

王志長曰文王有聲曰繼伐則此言繼文者非繼文王也繼三後之文徳也太王王季文王功徳𨿽大然世守臣節文王服事尢謹至武王肆伐淸明三後規模盡變恐後世疑其有戾於祖父在天之靈故此詩歷言繼文之美曰王配於京曰世徳作求曰考思維則曰昭哉嗣服曰繩其祖武詳言武王代商正其善繼善述與三後之恪守臣節無悖故繼伐者武王救世之事而繼文者武王逹孝之心二詩之意互備而著者也○周家三後之緒繼於武王武王成信於天下以孝思爲本順徳者孝也二章三章四章皆詳言首章之義五章六章又言武王之道足以福及後人下武六章章四句

文王有聲遹【音聿○鄭云遹述也卽康誥只遹之遹】駿有聲遹求厥寧遹觀厥成文王烝【毛云烝君也】哉【蘇傳文王之所以有聲者能述而大其先人之聲耳凡求其所以安觀其所以成無非述之者此文王之所以爲君也】○文王受命有此武功旣伐於崇作邑於丰【季本曰崇國卽今鄠縣丰地在鄠縣杜陵西南括地誌云周丰宮在鄠縣東二十五里○疏武功非獨伐崇所伐邦耆宻須昆夷之屬皆是也別言伐崇者以其功最大其伐最後故特舉之爲作邑張本言功成乃作邑也季本曰文王旣滅崇則拓地漸廣而其民未馴宜親撫治之故徙都焉】文王烝哉○築城伊淢【音洫○馮復京曰淢毛訓成溝鄭據周禮匠人云方十里爲成淢其溝也廣深各八尺其意本謂文王築城惟在一成之洫洫內十里丰邑亦十里與之相匹耳朱傳攺成溝爲城溝城溝豈可限八尺引匠人文爲失據矣】作丰伊匹【陳氏曰匹稱也作丰之制不爲侈大惟其稱而已】匪棘【急也】其欲遹追來孝【讀許六反音旭元熊朋來曰此章匪棘其欲自有禮記匪革其猶可證乃不攺欲字作猶而攺孝字音許六反失之矣○呂記本禮噐注云追先人之意而來致其孝嚴緝用曹氏說云致其方來之孝來者嗣續無乏之意愚謂如此解遹追當略讀不若云述追先世以來相傳之孝句法更渾成】王后烝哉【此章古音考分二韻與集傳不同欲讀宥孝讀齅存之待攷】○王公【六月以奏膚公傳云公功也】伊濯【毛云濯大也本釋詁文集傳云著明蓋因滌濯而轉爲此訓】維丰之垣【音袁○箋文王之功益大作丰邑成之旣成又垣之立宮室焉】四方攸同王后維翰王后烝哉○丰水東注維禹之績四方攸同皇王維辟【音璧○嚴緝丰水之東注於河者以禹之功也四方之同歸周者以武王爲天下之君也蓋以武王之功配禹皆除害濟民也】皇王烝哉【嚴緝變王后爲皇王一綂天下其事又大也】○鎬京【後漢地理誌周鎬京在京兆上林苑中孟康雲長安西南有鎬池何楷曰武王之遷鎬久矣及有天下鎬始稱京】辟廱【疏箋云於鎬京行辟廱之禮謂養老以教孝弟也】自西自東自南自北【周自西土興近者先被其化後乃漸及於東故曰自西自東文王時化已南行江漢後乃漸及於北故曰自南自北】無思不服【讀音白○嚴緝四方之服已久此言於辟廱之後者教化之深入其心也】皇王烝哉○考卜【箋考猶稽也稽疑之法必契灼龜而卜之】維王宅是鎬京【葉音姜】維龜正之【疏龜出吉兆以正定之】武王成之【箋言遂居之以成龜兆之吉】武王烝哉○丰水有芑【毛云艸也陸疏孔疏俱不詳疑卽采芑之芑】武王豈不仕【毛云仕事也疏雲丰水猶以潤澤生芑菜況武王豈不以澤及後人爲事乎詩緝則云仕者官使之也此主樹人爲說亦通】詒厥孫謀以燕翼子【嚴緝翼輔翼之也表記引此章鄭氏注云燕安輔翼其子按康成注禮本可通及箋詩又云安其敬事之子古人解經不拘一說如此集傳從箋其引或說當刪長髮雲丰水乃丰鎬所共不得云以貽謀子孫故而不得不遷鎬也】武王烝哉序文王有聲繼伐也武王能廣文王之聲卒其功伐也【繼伐者繼文王伐崇之功】

呂記序言武王繼伐而此詩未嘗一及徵伐之功何耶定都而無思不服創業而貽厥子孫固非大誥武成之前所能致也詩人之意蓋有本末具載精粗兼舉者矣亦有言其意而略其事者矣不可以一體求也○王志長曰繼伐當爲功伐之伐左氏荘二十八年傳云且旌君伐杜預注伐功也下武言武王繼列聖之徳故言繼文文王有聲言武王繼列聖之功故曰繼伐徳無愧於列聖則知武王無取天下之心功無愧於列聖則知列聖當武王之時亦不能不有天下矣武王之大雅止此二篇可謂精微廣大無所不該鄭氏因經文有旣伐於崇一語遂云文王伐崇而武王伐紂則古序繼伐之說不明況紂與崇豈可並言哉

前四章詳文王遷丰之事首以遹駿發端言述前人之事而益大之也書大傳云文王受命三年伐宻須遷程越三年伐崇自程遷丰丰卽崇國之地故言作邑於丰而先之以伐崇也築城二句作丰之制也作丰則規模日廣似有急於取天下之心然其意不過述追周家孝徳而已其功豈不甚大可爲四方之屏翰哉後四章詳武王遷鎬之事丰鎬相去二十五里丰在丰水之西鎬在丰水之東此言東注蓋據鎬京所見也丰水東入河惟禹之功以興四方同歸周惟武之徳若如集傳解則武王君天下全賴禹功矣鎬京旣宅首舉辟廱之禮養老教士所以悅服四方而成龜兆之占也末遂以丰芑興人材之盛武王之時多士烝烝其才豈不皆可仕乎【此華谷說】此蓋以傳及孫謀者而燕安輔翼其子耳孫所該遠子則指成王也帝王之愛子孫莫大乎貽之以人材此章嚴說爲長首尾四章稱文王武王中四章稱王后皇王特變文以成章耳章末各用烝哉結之又詩之一格

文王有聲八章章五句

生民之什

厥初生民時維姜嫄【音原讀音倫反音銀】生民如何克禋克祀【禋祀祀郊禖也】以弗無子【傳弗去也去無子求有子也箋弗祓也祓除無子之疾集傳參用毛鄭】履帝武敏歆【古本皆歆字爲句朱傳以履帝武敏爲句歆字屬下句讀故敏葉母鄙反今敏字略斷而歆字仍屬上讀○傳帝髙辛氏之帝履踐武迹敏疾也從帝而見於天將事齊敏也嚴緝歆感動也何楷白歆卽下居歆之歆愚謂此章言帝下兩言上帝有別帝者帝嚳也上帝者天也敏訓拇𨿽見爾雅不可從】攸介攸止【嚴緝言若有所介助之有所依止之】載震【娠也】載夙【讀相卽反音息○夙毛訓早嚴云闕宮彌月不遲謂滿十月卽生是早也鄭訓肅戒集傳從之】載生載育【讀曰逼反音奕古音考音益】時維后稷○誕【誕毛鄭訓大每章皆以大義起蓋嘆辭也集傳作發語辭本之橫渠張子】彌厥月先生如逹【音闥說文本作防他末切】不坼【音拆】不副【孚廹反音拍】無菑【音災】無害【讀音曷】以赫厥靈上帝不寧不康禋祀居然生子【集傳解上帝不寧三句勝毛鄭】○誕寘之隘巷牛羊腓【音肥】字之【許氏曰六書故云腓脛後肉嬰兒不能跂乳牛羊俯嘔而乳字之在其腓間故曰腓字】誕寘之平林防伐平林誕寘之寒冰【疏郊禖在鳥至之月其生正值寒冰是在母十月也王氏曰以爲適與伐木者防而收之未足爲棄故又置之寒冰】鳥覆翼【音異】之【傳大鳥來一翼覆之一翼借之】鳥乃去矣【疏人往收取鳥乃飛去】后稷【讀去聲】矣實覃實訏【疏適始能坐而覃然適始張口而訏然】厥聲載路【按集傳翼與字爲韻下去訏路亦俱一韻平林四句一气貫下而林林冰三字又自爲韻參差隔葉章法最變○稷之見棄毛鄭以爲欲顯其異史記以爲疑其不祥後儒皆從史記】○誕實匍匐【嚴音白】克岐克嶷【嚴音逆○傳岐知也嶷識也】以就口食【疏上旣言收取后稷此說其長養之事】蓺之荏【音餁】菽【箋戎菽大豆也】荏菽斾斾禾【禾兼稻黍稷】役【傳役列也疏云有行列】穟穟【音遂○詩詁穟穗通禾多穗也】麻【麻子可食故序麥之先】麥幪幪【莫孔反防上聲】瓞【瓞可以佐食故附五穀之末】唪唪【音蚌】○誕后稷之穡有相【去聲】之道【讀如餖○箋有見助之道謂若神助之力此解勝集傳】茀【治也】厥丰艸【讀如湊】種【去聲】之黃茂【陳啟源曰傳云黃嘉谷也茂美也上言谷種之嘉疏以黍稷色黃當之下言其美盛二字各一義蘇氏云黃茂嘉谷也則並爲一義集傳從之】實方【箋苗生齊等嚴緝大田方皁與堅好文連是成熟時故以方爲孚甲始生此在種褎之前是苖初生時故以方爲齊等】實苞【讀音防○爾雅注叢生曰苞】實種【上聲○箋苖生不雜嚴緝前言種之黃茂已是擇種此言於方苞之後故爲生不雜也】實褎【疏禾長之貎】實發【發管】實秀【成穗】實堅實好【讀如吼○郝敬曰堅谷漸滿也好無災害也】實頴實栗【頴者垂末栗者不秕左傳云嘉栗旨酒是栗爲谷熟也】卽有邰【音臺】家室【杜預曰始平武功縣斄城是古邰國司馬貞曰邰古今字國后稷於母家以顯姜嫄之烈○此章是后稷已爲農師而教民之事】○誕降嘉種【疏后稷能於稼穡上天乃下善谷之種與之使得種以祭祀】維秬【音巨】維秠【音痞○疏郭璞云秬黑黍總名柸則黒黍之中一稃二米者】維穈【音門】維芑【疏郭璞云穈今赤粱粟芑今白粱粟】恆【音亙○毛訓徧也當作亙】之秬秠是獲是畝【讀如米】恆之穈芑是任【音壬】是負【讀扶委反音尾】以歸肇祀【毛鄭謂后稷郊祀集傳不從李氏董氏皆有辧劉瑾曰后稷得國而始主祭則宗廟羣神之祀皆始此也】○誕我祀如何【承肇祀而問其如何下乃詳言祀事】或舂或揄【音由○說文揄引也引之出臼】或簸【毛云簸糠】或蹂【毛云蹂黍疏蹂踐其谷復舂之】釋【說文釋漬米從米從睪今從釆誤】之叟叟【音搜】烝之浮浮載謀載惟【箋諏謀其日思惟其禮劉氏曰載謀謂卜日擇士也載惟謂致齋滌慮也】取蕭【蒿也】祭脂【膟膋】取羝【牡羊】以軷【音鈸又讀蒲昧反音佩○軷道祭也嚴緝內言焫蕭外言羝軷則羣祀皆舉何楷曰軷祭有二有出行之軷有冬祀行之軷據此章末云以興嗣歲當主冬祭行言之】載燔載烈【如字又讀力制反音例箋燔烈其肉爲屍羞嚴緝燔烈兼宗廟軷祭蓋廟與軷祭皆有屍所以爲屍羞也】以興嗣歲【讀音雪乂如字○疏欲以興起來歲使之繼嗣往歲而恆得丰年也】○卭【音昂○卭主時王而言】盛【音成】於豆於豆【木日豆薦葅醢】於登【瓦曰登盛太羹】其香始升上帝居歆胡臭亶時【箋胡芳臭之誠得其時乎美之也士冠禮嘉薦亶時】后稷肇祀庶無罪悔【葉上聲】以迄【音肸】於今【此章前四句以登升歆爲韻後四句以時祀悔爲韻末句今字仍上與登升歆葉與平林章例同○后稷肇祀鄭箋述毛以爲后稷祀上帝於郊其注表記則云後人祀后稷於郊以配天庶幾無罪悔乎福祿傳世乃至於今集傳全用彼注之說嚴緝后稷封邰而祀宗廟天心眷之久矣子孫世修其業不敢失墜以獲罪於天遂至今日得成王業而郊祀天之歆饗蓋在此耳○無罪悔以後世子孫言集傳引曾南丰說得之以迄於今與起厥初生民遙相呼應】

序生民尊祖也后稷生於姜嫄文武之功起於后稷故推以配天焉【疏禮記稱萬物本乎天人本於祖俱爲其祖可以相配故王者皆以其祖配天】此詩敍后稷功徳以明配天之由非郊祀后稷之樂歌也郊祀樂歌則周頌思文是頌主嚴肅其辭簡故於此詳之首章原后稷之所以生下數章俱述后稷之事六章七章言其以功封邰始爲宗廟羣神之祀末章則言子孫始郊天尊后稷以作配也此詩帝武敏歆攸介攸止卽閟宮所云上帝是依豈有形迹之可求哉【此華谷說】巨迹之說出列子【列子后稷生乎巨迹】司馬遷好奇而載之康成信防緯傅防是說遂謂姜嫄無人道而生子誕莫甚焉【姚舜牧曰姜嫄生后稷特異以怪而棄之不必以無父神其說也若如鄭氏解拇乃足大指耳若何歆歆如有人道之感哉敏歆爲拇指歆動則下云載震者又是何物此不經之談朱子郤信之殆不可曉】又祭法云周人禘嚳而郊稷家語世本大戴禮史記俱云姜嫄爲帝嚳妃無可疑者康成據命歷序云帝嚳傳十世堯非嚳子稷年又少於堯姜嫄不得配帝嚳故云髙辛氏世妃謂後世子孫之妃也其說亦非可從皆當以毛傳爲正姜嫄於從帝郊禖之時若有神靈歆格感而懷妊此於事理固有之稷之見棄以不坼副無菑害蘇明允謂如鄭伯寤生驚姜氏遂惡之之類牛羊腓字寒冰覆翼如若敖之棄於莵乳之昆莫之棄野鳥銜肉飼之之類偉人之生固有默佑者何疑於后稷哉

生民八章四章章十句四章章八句【毛本第三章

八句第四章

十句朱傳以第三章

爲十句第四章

爲八句則去訏路音韻諧葉聲載路文勢亦通貫又七章以前每章之首皆有誕字當從之無疑】

惇【音團】彼行葦【惇聚也惇惇然行道之葦】牛羊勿踐履方苞方體【張氏曰苞叢生以諭兄弟體幹也】維葉泥泥【音禰】戚戚兄弟莫遠具爾【邇同○箋俱揖而進之疏云進之令自近也】或肆之筵或授之幾【劉氏曰肆之筵所以行燕禮也授之幾者優尊也】○肆筵設席【周禮注筵亦席也鋪陳曰筵借之曰席說文筵作席】授幾有緝禦【讀如迓○陳氏曰非特肆筵而已又設重席非特授幾而已又有侍禦續代之人以待兄弟之老者李氏云緝禦卽所云更僕】或獻或酢洗爵奠斝【音假○疏斝者爵也爵是總稱客受醻爵而奠之不舉在旅酬之前】醓【音嗿嗿音疃】醢【音海○疏醢肉汁也用肉爲醢特有多汁者故以醓爲名醢人云朝事之豆非葅醓醢是也】以薦【讀卽略反音爵】或燔或炙【讀如灼】嘉殽脾臄【其虐反音噱○通俗文口上肉曰臄疏燔炙是正以脾與臄爲加助故謂之嘉】或歌【比於琴瑟】或咢【音嶽○咢徒撃鼓也集傳解歌咢用毛何楷曰歌在旅酬之後卽儀禮工歌鹿鳴諸詩笙奏南陔諸詩時也咢在釋獲之後卽儀禮樂正命曰不鼔不釋奏貍首以射時也鼔者射之鼓節也此語已包下章射事言之見古詩章法錯綜處】○惇【音雕雕通畵也】弓【何楷曰雕弓旣天子之弓不應賔得並用考魯大弓公羊傳以爲弓繡質陳祥道云繡其弣也弣者把中也意天子之弓竟體畵之天子以下但繡畵其弣亦謂之雕弓耳】旣堅【讀古音反音斤】四鍭【音侯】旣鈞【四矢皆輕重鈞亭詳集傳】捨矢旣均序賔以賢【讀如形○下云曽孫維主對主而言則皆賔也鄭云序賢謂以射中多少爲次第】惇弓旣句【音姤彀通或曰當讀古侯反與下鍭葉】旣挾四鍭四鍭如樹序賔以不侮【箋不侮者敬也其人敬於禮則射多中呂記四鍭旣鈞槪言射者故繼之曰序賔以賢四鍭如樹專言勝者故繼之曰序賔以不侮賢其能不侮其徳也】○曾孫維主【埤雅周官王燕則膳夫爲獻主臣莫敢與君抗禮今云曾孫維主則以尊事黃耉所以爲厚也】酒醴維醹【音乳】酌以大斗【疏大斗長三尺言其柄也漢禮器注勺五升徑六寸長三尺此蓋從大器挹之於樽用此勺也】以祈【疏祈求也求善言而報養之】黃耉【楊旭曰集傳主葉當口去今音太遠遂轉葉醹字以從之下斗耉之本諧者反攺葉他韻似不可解郝本四字俱讀本音爲是當從之○嚴緝祈黃耉謂乞言也古者燕飲於旅也語必求誨言於老成人不徒爲燕樂也】黃耉臺背【讀必墨反音百○釋名九十曰鮐背或曰黃耉】以引以翼壽考維祺以介景福【讀如偪○箋養老之禮在前引之在防翼之養老人而得吉所以助大福也呂記上言成王厚酒醴以酌黃耉下言黃耉相導左右成王庶其登壽祺而介景福也】

序行葦忠厚也周家忠厚仁及艸木故能內睦九族尊事黃耉養老乞言以成其福祿焉

疏此成王時詩則美成王矣不言成王者欲見先世皆然故言周家以廣之辧說此詩章句甚明序不知比興之體與全詩之意而碎讀之但見勿踐行葦便謂仁及艸木但見戚戚兄弟便謂親睦九族但見以祈黃耉便謂養老乞言但見介爾景福便謂成其福祿隨文生義無復倫理○周道親親故序以忠厚括之自周家忠厚以下東萊云意是講師附益王志長曰孔子曰斷一樹殺一獸不以其時非孝也行葦之謂也君子敬其親無往而不敬也愛其親無往而不愛也敬愛及於行葦者可以治天下矣篇中言養老言燕兄弟孝之推也故惇彼行葦牛羊勿踐履興之兼賦者也周家忠厚以下撿括詩中語以發明首句忠厚之意與經正合而朱子以爲不知比興之體東萊亦以爲講師附益之辭余竊謂不然

集傳此祭畢而燕父兄耆老之詩【祭必於廟燕必於寢】○鄭箋謂周先王將養老先與羣臣行射禮擇可與者以爲賔大禮將祭而射是爲大射大射則先擇士未聞養老亦然也王肅以此爲燕射良是【東萊主此說】第燕射於旅酬後爲之而此設文於曾孫維主之上故孔氏疑其先燕射而後酌酒不知次章卽云爵斝獻酢獨非酌酒乎序賔以賢序賔以不侮【賔卽父兄耆老】亦必有祈爵之禮明矣今按儀禮燕射如鄕射禮射𨿽畢而飲未終舉觶無算爵獻醻尙多故言酌大斗壽黃耉於旣射之後【此東萊說】郝仲輿疑詩中絕無祭祀語以朱傳祭畢而燕爲非以今考之周先王射必有祭冬官祭侯是也【考工記將射有祭侯之禮其辭云抗而射女彊飲彊食詒女曾孫諸侯百福】燕射亦有祭賔筵次章烝衎烈祖是也況四章言曾孫維主曽孫非主祭之稱乎但詩意重在燕親故語不詳及耳酌大斗祈黃耉朱傳不用序說引古器物欵識以爲頌禱之辭然攷王制云凡養老有虞氏以燕禮夏后氏以饗禮殷人以食禮周人修而兼用之然則燕飫時固當行養老之禮矣養老則乞言矣前章筵幾緝禦正爲黃耉而設詩序當從甚明【陳啟源曰曽孫維主以下是言養老之事故以引以翼毛鄭以爲成王之事黃耉呂嚴以爲黃耉之輔成王義皆可通若指此爲頌禱之辭則黃耉特虛稱耳引翼之者誰又誰所引翼者乎】

行葦四章章八句【此詩毛公本七章二章章六句五章章四句鄭八章章四句朱子云毛首章以四句興二句不成文理二章又不協韻鄭首章有起興而無所興皆誤今正之如此東萊則云文義當從毛氏首章以行葦興兄弟宜六句二章言陳設宜四句三章言燕樂宜六句後四章不可增損毛鄭所同今按毛氏分章固爲得體而以音韻之協言之則朱傳爲優大抵朱子所分章句皆不容易但此詩譏毛鄭分章之誤則不然長髮云詩之興體無定以少興多者類有之亦有以多興少者凱風之首章小雅谷風之末章小宛之三章是也有全用興者蒹葭衡門鶴鳴之類是也朱子摘毛以四句興二句鄭有興無賦何以服先儒之心況行葦首四句毛鄭未嘗以爲興乎】

旣醉以酒旣飽以徳【詩兩言旣毛云旣者盡其禮終其事也禮謂旅醻之屬事謂施惠先後及歸爼之屬○醉酒言旅酬無算爵之後飽徳者燕接之間恩意充足】君子萬年介爾景福【讀如偪】○旣醉以酒爾殽旣將君子萬年介爾昭明【音芒○天旣錫之以壽考又助之以光明之徳則受福無窮也】○昭明有融【左傳云明而未融是融爲昭之盛也】髙朗令終令終有俶【尺六反音畜】公屍【公屍注疏未詳按白虎通引曾子問曰王者宗廟以鄕爲屍射以公爲偶禮記疏雲天子必取孫列之諸侯入爲卿大夫者爲屍故曰公屍蓋以諸侯稱公也朱傳不用其說東萊曰周之追王止於太王則宗廟之祭尸之尊者乃公屍也與朱傳合何楷曰如呂說當於諸祖中舉其最尊者乃后稷之屍也周祭旅酬六屍先儒謂後稷之屍發爵不受旅是也】嘉告【葉沽沃反音鵠○以善言告之卽嘏辭】○其告維何籩豆靜嘉【讀音歌○呂記靜嘉言潔淸而新美】朋友攸攝【劉瑾曰將祭之先筮其臣之吉者戒之使之助祭爲祼獻之事曰賔客曰朋友皆尊之之辭所以重祭也攝佐也】攝以威儀【讀如俄○疏攝者收斂之言各自收斂以相佐助爲威儀之事祭綂所謂濟濟漆漆也】○威儀孔時君子有孝子【集傳以孝子爲主人嗣子故引儀禮祭終舉奠爲說按文主世子其登餕獻受爵皆以上嗣上嗣適子之長者陳啟源曰君子有孝子鄭箋指羣臣蓋求合序說然通篇君子皆成王不應獨異朱傳呂記皆指嗣子言恐與下三章說祚孫子復出惟嚴緝云威儀甚得其宜者由成王有孝子之行以先之也上承朋友下起不匱甚合】孝子不匱永錫爾類【傳匱竭類善也疏云以孝道轉相教化無有匱竭則天長賜王以善道也箋孝行無竭時長以與汝之族類言廣孝於天下也與左傳頴考叔純孝也施及荘公意合集傳解類字從毛】○其類維何室家之壼【音悃○何楷曰說文壼宮中道室家之壼言錫類之孝近在宮壼間以其由內而感乎外也國語壼也者廣裕人民之謂也殆不可曉】君子萬年永錫祚【音孕】○其維何天被【音備】爾祿君子萬年景命有僕【疏僕禦必附近於人故傳訓僕爲附】○其僕維何釐【予也】爾女士釐爾女士從以孫子

序旣醉大【音泰】平也醉酒飽徳人有士君子之行焉朝野淸寧無事而後祭祀以時燕享以禮故序曰太平也○或疑人有士君子之行止是四章下二語括詩義不全愚謂此語合與祭之人言之朋友攸攝攝以威儀錫以賢臣也永錫祚錫以賢子孫也釐爾女士錫以淑配也無一人不可以當神嘏者此太平之極也

蘇傳成王與羣臣祭畢而燕於寢羣臣作此詩以美之集傳則云父兄所以答行葦○呂記自旣醉以酒至髙朗令終皆祭畢而燕頌禱之辭也自令終有俶至於卒章皆追道祭之受福以明頌禱之實也○鄭箋以景福爲洪範五福孔疏云君子萬年壽也天被爾祿富也室家之壼康寧也昭明有融攸好徳也髙朗令終景命有僕考終命也說近牽合以令終爲考終命尢不然凡人靡不有初鮮克有終故以令終祝之令終在於有始卽仲虺所云愼厥終惟其始之意也四章設爲嘏辭五章以下則承嘏辭之意而衍之天被爾祿景命有僕錫祚也釐爾女士從以孫子錫也問以而言福祚問以祚而言嗣義互見爾旣醉八章章四句

鳬鷖【音醫○鳬野鴨鷖卽鷗韻防鳬好沒鷖好浮箋水鳥而居水中猶人爲公尸之在宗廟也】在涇【何楷曰首言在涇者周之先祖居邠其後再遷至武王始居鎬涇水經流亦從邠界來迆邐東北流近鎬故睹涇水而興祖功宗徳之思焉詩入祖廟而作所以有取於涇猶潛詩之有取於漆沮也以後沙渚潨亹皆非水名卽防在涇爲文意可識矣】公屍來燕【疏曰公屍來燕明是祭後燕屍非正祭時也】來寧爾酒旣淸爾殽旣馨公屍燕飲福祿來成○鳬鷖在沙【讀桑何反音娑】公屍來燕來宜【讀如俄】爾酒旣多爾殽旣嘉【讀如歌】公屍燕飲福祿來爲【讀如譌○陳啟源曰鄭云爲猶助也爲訓助故釋文於僞切又云葉句如字集傳訓助而無音失之略矣】○鳬鷖在渚公屍來燕來處爾酒旣湑爾殽伊脯公屍燕飲福祿來下【讀如戶】○鳬鷖在潨【音叢】公屍來燕來宗旣燕於宗福祿攸降公屍燕飲福祿來崇○鳬鷖在亹【音門○箋亹之言門也漢志金城有浩亹縣注雲浩水名亹者水流峽山間兩岸若門】公屍來止燻燻防酒欣欣燔炙芬芬公屍燕飲無有後艱【讀如巾】

序鳬鷖守成也大【音泰】平之君子能持盈守成神祗祖考安樂之也

序本因祖考而廣及神祗九廟妥靈公屍醉飽則孝子之守成可知矣【五章皆言公屍又第四章

有旣燕於宗語其爲祭宗廟甚明】鄭氏以在涇在沙在渚在潨在亹分配天地宗廟社稷山川永叔已正其謬孔疏云此祭之明日繹而賔尸之樂集傳從之【鄭謂天地諸神社稷山川俱有屍張橫渠楊信齋皆辧之然石渠論云周公祭天用太公爲屍白虎通云周公祭太山用召公爲屍見旣醉詩孔疏其說不可謂妄○陳啟源曰周禮大司樂大祭祀屍出入奏肆夏大祭祀者兼天神地祗人鬼而言也國語言晉祀夏郊董伯爲屍是郊祀天地有屍矣周禮士師祀五帝則沃屍是祭五帝有屍矣祭勝國社稷則爲之屍是祭社稷有屍矣禮記曾子問天子旣殯五祀之祭屍三飯不侑酳不酢又月令注引逸禮中霤禮云凡祭五祀於廟用特牲有主有屍皆先設席於奧是祭五祀有屍矣絲衣篇繹祭髙子以爲靈星之屍是祭星辰有屍矣此皆見於經傳鄭謂天地諸神皆有屍非臆說但以分配各章則鑿耳】但祭祀樂章宜入頌不入雅況繹祭詩自有絲衣矣疑此是賔屍後燕同姓於廟寢而作

鳬鷖五章章六句

假【傳假嘉也陳啟源曰假音暇詩禮記爾雅釋文皆同是訓嘉非音嘉也考假有遐賈嫁暇格五音並無音嘉者近世俗本集傳直云音嘉誤甚】樂君子【讀如則】顯顯令徳宜民宜人受祿於天【讀音吞】右命之自天申之【鄭氏中庸注天乃保安佑助命之爲天子又申重福之大勝箋義】○幹祿百福【讀如偪】子孫千億穆穆皇皇宜君宜王不愆不忘率由舊章○威儀抑抑徳音秩秩無怨無惡【去聲○蘇傳無所不容故無怨無所不矜故無惡】率由羣匹【嚴緝羣匹羣臣之賢匹偶於已者率由舊章不自是而惟先王是法率由羣匹不自是而惟羣臣是從】受福無疆四方之綱○之綱之紀燕及朋友【音以以周頌燕及皇天類之集傳燕訓安爲是鄭云燕飲嘗及羣臣此曲說也】百辟卿士媚於天子不解【音懈】於位【當讀於置切音異】民之攸塈【音戱○不懈於位則綱常張而不弛民之所由安息也○東萊說末章見集傳】

序假樂嘉成王也【嘉卽美也】

此詩未詳所用意是受釐之詩集傳則云公屍所以答鳬鷖○依箋疏解全詩皆主成王言寓規於頌後二章卽申前二章意耳集傳作稱願其子孫亦可通假樂四章章六句【按中庸引首章語則毛本四章章六句無可疑矣華谷惑於陳氏之說分六章章四句斷不可從東發反云四句爲章文義甚順何歟】

篤公劉匪居匪康【箋不以所居爲居不以所安爲安】廼埸【音亦】廼疆【場畔也疆界也集傳以田畔訓埸疆未明】廼積【音恣】廼倉【何楷曰孟子言居者有積倉疆埸積倉自爲民之畱居者儲備蓋新都未定亦無空國而去之理末章止基乃理爰眾爰有乃是就續至者言之按東萊云國都𨿽遷而疆埸積倉自在其封內也子本此爲說】廼裹餱糧於橐於囊思輯【音集】用光弓矢斯張干戈戚揚【疏傳以威爲斧揚爲鉞鉞大而斧小太公六韜云大阿斧重八斤一名天鉞是鉞大於斧也】爰方啟行【音杭○毛鄭皆釋爲方開道路而行卽方行天下之方】○篤公劉於胥【相也】斯原旣庶旣繁旣順【箋順順其事也】乃宣【疏乃宣與緜旣宣乃畝同王肅云編其廬井】而無永嘆【音灘】陟則在巘【音讞○按毛云巘小山別於大山郭璞雲山形如累兩甗上大下小甗甑也集傳則雲山頂也蓋不用毛鄭之說】復降在原何以舟【讀之遙反音昭○傳舟帶也】之維玉及瑤鞞【必頂反音秉】琫【音菶○疏鞞者刀鞘之名琫者鞘之上飾】容刀【讀徒招反音條○疏容刀容飾之刀集傳引容臭容臭見內則乃香囊也輔氏曰此章前五句在相土而居之後後五句在相土而居之前民之所以卽其安者由公劉初時躬執其勞如此也】○篤公劉逝彼百泉【通典漢安定朝那縣地唐爲原州百泉縣因詩百泉而得名一統志平涼府涇州有泉眼百餘大旱不竭季本曰百泉者平涼府北地所出之水皆流入涇至邠州】瞻彼溥原乃陟南岡乃覯於京【音姜】京師之野【音墅○箋絕髙謂之京升其南山之脊乃見其可居者謂可營立都邑之處京師之野謂是京乃大眾所宜居之野也季本曰未有室廬故曰野】於時處處於時廬旅【箋廬舍其賔旅】於時言言於時語語○篤公劉於京斯依蹌蹌濟濟俾筵俾幾旣登乃依【疏旣登席矣旣依幾矣】乃造【音慥】其曹執豕於牢【曹羣牧之所牢曹之一也】酌之用匏食【音嗣】之飲【去聲】之君之宗之【二句無韻○東萊謂爲之立君立宗朱子謂公劉自爲君宗皆通後說更勝於羣臣則君之以君臣之禮燕飲也於同姓則宗之己爲大宗而以四小宗序其族也○箋此章述依京以營宮室及其旣成與羣臣飲酒以落之】○篤公劉旣溥旣長【箋旣廣其地之東西又長其南北】旣景乃岡【疏民居田畝或南或北皆順正其方靣故以日景定之】相【去聲】其陰陽觀其流泉其軍三單【音丹讀多涓反音顚○三單毛云相襲也王肅謂三重爲軍婦女在內老弱次之彊壯在外以備宼鈔說殊鑿鄭云大國三軍以其餘卒爲羨公劉遷丁夫適滿三軍之數單者無羨卒也此稍通蘇呂嚴三家都引之】度【呂記待洛反】其隰【下濕】原【廣平】徹田爲糧【嚴緝三軍惟單賦法以徹兵食皆不病民厚之至也】度【同上】其夕陽【山西夕始得陽故曰夕陽疏以爲總言人一國之所處考其地當在梁山之西】居允荒【大也雍大記谷在邠州東北三十里舊三水縣公劉立國處】○篤公劉於斯館渉渭爲亂【截流橫渡】取厲【礪同】取鍛【疏鍛者冶鐡之名箋言鍛石所以爲鍛質者質椹也○集傳謂公劉始來時華谷云此述處新氓也新氓之至者公劉爲作館以居之亦可從】止基廼理【旣定居止之基乃疆理其田野】爰眾爰有【讀如以○止基以居其民則民聚而眾矣疆理以治其田則財足而有矣】夾其皇澗遡其過【平聲】澗【疏民居以南爲正皇澗縱在兩防而夾之過澗橫在北而向之王肅云或夾或向皆以利民】止旅廼宻芮【音汭】鞫【音菊本作鞠○傳芮水涯也爾雅厓內爲隩外爲鞠鄚箋云就澗水內外而居以修田事是也集傳引周禮職方之汭蓋本之蘇傳今不從辧詳考異】之卽

序公劉召康公戒成王也成王將蒞政戒以民事美公劉之厚於民而獻是詩也【周本紀后稷生不窋不窋生鞠陶鞠陶生公劉是后稷之曾孫也窋竹律反諄入聲○疏按譜以公劉當太康之時韋昭注國語以不窋當太康之時太康禹之孫公劉不窋之孫計不窋宜當太康公劉應在其後不窋以太康時失稷官至公劉而竄其遷時不必當太康也又外傳稱后稷勤周十五世而興周本紀亦以稷至文王爲十五世計虞及夏殷周有千二百歲每世在位皆八十許年子必將老始生以理推之實難據信太康之後比至少康之立幾將百年蓋太康始衰之日不窋失官少康未立之前公劉見逐也陳啟源曰周本紀拘太子晉十五王之語所紀世次最爲疎漏公劉之爲后稷曾孫未可信也婁敬說髙祖言周自后稷封邰積徳累善十餘世公劉避桀居漢初去古未逺敬所聞當有據夫十餘世則非曽孫避桀則非與太康同時此足正本紀及譜之失】

首章述公劉自邰遷之事毛鄭以公劉居邰遭夏人亂廹逐遷且以爲棄積倉而去考之此章气象整暇不見廹逐之意以國語史記參之蓋自不窋已竄於戎翟之間【今慶陽府境內有不窋城公劉自此遷】至公劉而復興疆埸積倉內治旣備然後裹糧治兵拓大境土而遷居於邠也【此東萊說】次章述公劉至相土居民之事帶劍佩以上下山原美其有是佩服而親是勞苦也【亦東萊說】三章述營度都邑之事處處廬旅言言語語謂安民館客施教令也四章述定居之後上下相親與羣臣飲燕以聯屬之也五章述辧土宜因定軍賦興稅法在梁山之西度山西之田益廣民居也末章總敍其始終渡渭爲亂取厲及鍜卽史記所云自漆沮渡渭取材用者也止旅廼宻芮鞫之卽言新附者眾皆就澗水內外而居○王氏曰周之有公劉言乎其時則甚微言乎其事則甚勤稱時之甚微以戒其盈稱事之甚勤以懲其逸蓋召公之志也

公劉六章章十句

泂【音迥○遠也】酌彼行潦挹彼注玆可以餴【音分】饎【音熾○傳餴餾也爾雅孫菼曰蒸之曰餴勻之曰鐂饎酒食也嚴緝言可灌沃饙米以爲酒食】豈弟君子民之父母【讀如米○王志長曰君子不愧民之父母則行可以饗皇天不然𨿽有粢盛肥腯嘉栗防酒神其吐之矣假樂非民之攸塈不可以受祿於天捲阿非媚於庶人不可以媚於天子其義一也】○泂酌彼行潦挹彼注玆可以濯罍【音雷】豈弟君子民之攸歸【讀古回反】○泂酌彼行潦挹彼注玆可以濯漑【音蓋讀古气反音旣○按毛云漑淸也言洗之使淸潔也如集傳解則是滌滌矣】豈弟君子民之攸塈【音戱○民之攸塈皆以終首章豈弟父母之意】

序泂酌召康公戒成王也言皇天親有徳饗有道也【餴饎可用之祭祀故序以皇天親饗言之】

左傳潢污行潦之水可薦於鬼神可羞於王公雅有行葦泂酌昭忠信也鄭箋云有忠信之徳潔齊之誠以薦之蓋本此爲說○陳啟源曰鄭氏釋此詩正合序意潦水可薦神所謂皇天親饗也豈弟爲民父母所謂有徳有道也蘇潁濵以爲流潦至薄苟挹而注之則可以餴饎見物皆可用是以君子之於人才彊敎之悅安之未嘗有所棄猶父母之無棄子也可以濯罍可以濯漑諭人才養成無所用而不可也此與序意不相蒙況公劉泂酌捲阿三詩皆召公作以戒成王公劉戒以厚民事也泂酌戒以修徳行道也捲阿戒以求賢用士也意各有屬用賢才乃下篇本防豈必於此章預及之耶

泂酌三章章五句

有捲【音權】者阿飄風自南【讀如吟○箋大陵捲然而曲廻風從長養之方來入之諭王當屈體下賢王氏曰有捲者阿虛中屈體之大陵也飄風自南長養萬物之回風也不虛中則風無自而入不屈體則風無自而畱其爲陵不大則其化養不博集傳謂召公從王遊捲阿之上敍其事以發端朱子之說實本汲冡紀年紀年云成王三十三年遊於捲阿召康公從長髮云紀年之書先儒不用以釋經故朱子采其說而不著所自也】豈弟君子來遊來歌【按箋謂樂易之君子來就王遊而歌集傳云豈弟君子指成王也因王來防而作歌於理爲順】以矢其音○伴【音判】奐【音煥○傳廣大而有文章也疏云伴爲廣大奐爲文章故孔晁引孔子曰奐乎其有文章伴乎其無涯際愚謂此言周之治道逺明備故王得安享太平而來遊於此集傳雲閒暇之意蓋本鄭箋與下句語復】爾遊矣優遊爾休矣豈弟君子俾爾【呂記俾爾者祝辭也祝之所以戒之也】彌爾性【疏保全己之性命無他患禍呂記彌性者彌益其徳性】似先公酋【音遒】矣【傳似嗣也酋終也箋嗣先君之功而終成之愚謂不言王言先公者周之七廟始於后稷言先公則可該先王也】○爾土宇昄【音版】章【版章作版圖是】亦孔之厚【讀狠口下主二反吼予二首】矣豈弟君子俾爾彌爾性百神爾主【讀當口主庾二反斗煮二首】矣○爾受命長矣茀祿爾康矣豈弟君子俾爾彌爾性純嘏爾常矣【箋純大也予福曰嘏使汝大受神福以爲常】○有馮【音慿】有翼【何楷曰馮翼與下引翼相應賢人日侍王側能引君故君以之爲慿能翼君故君以之爲翼】有孝有徳【謝氏曰求賢不取非常之才而止曰有孝有徳何也孝於親者必忠於君取其考正求其忠也唐虞以上取人以徳無才徳之分如臯陶九徳皆才也舜舉八元八愷之才皆徳也有徳則才在其中矣】以引以翼豈弟君子四方爲則○顒顒邛邛【音昂○箋體貌則顒顒然敬愼志气則邛邛然髙朗】如圭如璋令聞【音問】令望豈弟君子四方爲綱○鳳凰於飛【鳳凰有道則見故爲賢才之比○此𨿽取興鳳凰亦當時實事也周語周之興也鸑鷟鳴於岐山鸑鷟鳳凰別名也又周書王防解云西申以鳳鳥方揚以皇鳥正言成王時王城旣成朝防諸侯及四夷之事至竹書紀年云成王十八年鳳凰見遂有事於河沈約注鳳凰翔庭王援琴而歌作神鳳操此則未可據信】翽翽【音諱】其羽亦集爰止藹藹【按毛云藹藹猶濟濟鄭云奉職盡力皆本爾雅蘇氏攺訓眾多集傳從之】王多吉士維君子使媚於天子【或疑此二句文義有礙欲從嚴緝之說以君子指大賢大賢任使吉士愚謂自作詩者而言則稱王爲君子自王所使者而言則稱王爲天子義亦可通】○鳳凰於飛翽翽其羽亦傅【音附】於天【讀如吞○呂記亦集爰止言萃聚也亦傅於天言布散也文義最佳萃聚諭在朝廷與下媚天子應布散諭蒞民社輿下媚庶人應】藹藹王多吉人維君子命媚於庶人【呂記引箋云親愛庶人謂撫擾之令不失職何楷曰上言媚於天子近於以容悅爲媚也故此又質言之若曰媚庶人乃所以媚天子耳】○鳳凰鳴矣於彼髙岡【諭賢才生於治朝】梧桐生矣於彼朝陽【諭明君出於盛世】菶菶【音琫】萋萋雝雝喈喈【讀如雞○諭人主禮賢然後羣才類出劉瑾曰梧之菶菶萋萋者人君待賢之盛禮也鳳之雝雝喈喈者羣賢和集之徳音也】○君子之車旣庶且多君子之馬旣閒且馳【葉音駝○毛鄭云錫賢者以車馬集傳云待賢者而用之義稍別輔氏曰王今有車馬旣多而且閒習將安所用乎亦惟延禮賢者於無窮耳不明言其事蓋欲王自得之】矢詩不多維以遂歌【按廣韻遂成也以成王之所歌集傳云賡歌是也】

序捲阿召康公戒成王也言求賢用吉士也

辧說求賢用吉士本用詩文後之說者誤以豈弟君子爲賢人遂分賢人吉士爲兩等失之矣○愚按此與上篇同一豈弟君子同是召公所作不應此君子忽爲賢人華谷泥序說謂求豈弟君子以任用吉士尢支離斷以朱子爲允

呂記首章具興比賦三義共作詩之由當從朱氏其因捲阿飄風而發興當從毛氏以捲阿飄風興求賢因以虛中屈體化養萬物爲比當從鄭氏王氏之說三言俾爾彌爾性祝其充益徳性以嗣先公主百神常純嘏所以戒也其辭尙未及求賢而求賢之意已在其中有馮二章遂明言賢者之益焉必孝徳之人引翼左右然後主徳修而有顒卭珪璋之望宣王中興其在內者惟張仲孝友蕭望之謂張敞才輕非師傅之器亦此意也鳳凰以下至末章言賢才眾多皆應期而出王但隆車馬以待之焉耳矢詩卽首章矢音也反覆更端亦旣多矣而曰不多者愛君無已之心不自以爲多也

捲阿十章六章章五句四章章六句

民亦勞止汔【幾也】可小康惠此中國【京師】以綏四方無縱詭隨【後漢書陳忠傳注詭隨詭誑委隨之人集傳云不顧是非而妄隨人也蓋本此】以謹無良式遏寇虐憯不畏明【音芒○季本曰不畏明謂肆行於人所共見之地】柔遠能邇【能邇解見余尙書埤傳鄭云猶侞也侞字唐初已不見字書音義莫攷】以定我王【首章蘇氏說見集傳】○民亦勞止汔可小休惠此中國以爲民逑【箋逑聚也何楷曰民勞則散故必思所以斂聚之】無縱詭隨以謹惽怓【音鐃讀尼猶反音牛○按說文惽不憭也怓亂也書所謂辧言亂政利口亂官者也舊但訓諠嘩於義未盡】式遏寇虐無俾民憂無棄爾勞以爲王休【箋無棄汝始時勤政事之功以爲我王之美述其始事者誘掖之也王志長曰詭隨之人其初必以小忠小信自結於主迨主心旣固而後恣其無良故曰毋棄爾勞】○民亦勞止汔可小息惠此京師以綏四國無縱詭隨以謹罔極式遏宼虐無俾作慝敬愼威儀以近有徳【嚴緝無縱詭隨而必近有徳勸之以逺佞而親賢然非修身則賢不可得而親故必敬愼威儀然後可以近有徳也】○民亦勞止汔可小愒【音器】惠此中國俾民憂泄【音異○去也】無縱詭隨以謹醜厲【眾惡】式遏宼虐無俾正敗【讀蒲寐反音備】戎【汝也】𨿽小子而式大【讀特計反音棣○輔氏曰以身言之則爲小子以職言之則是王官故曰大】○民亦勞止汔可小安惠此中國國無有殘【言國無殘敗之禍】無縱詭隨以謹繾綣【疏繾綣者牢固相著之義】式遏寇虐無俾正反【王氏曰正敗者敗而已未盡反而爲不正若正反則無正矣】王欲玉女【音汝】是用大諫【顧炎武曰民勞本召穆公諫王之辭乃托爲王意以戒公卿百職事故曰王欲王汝是用大諫猶之轉予於卹而呼祈父從事不均而呼大夫所謂言之者無罪聞之者足以戒也】

序民勞召穆公刺厲王也【召穆公名虎康公之後○疏左傳服防注云穆公召康公十六世孫按燕世家康公九世至惠侯當厲王共和之時惠與穆公不應世數懸絕如此又武王至厲王凡九世而康公至穆公已十六世亦大懸絕恐服注有誤】

集傳此同列相戒之詩未必專爲王而發嚴緝詩言以定我王以爲王休又言戎𨿽小子皆語同列之辭戒同列所以刺王也又言無良惽怓罔極醜厲繾綣總之以詭隨詭隨卽書所云靣從也小人之媚君子其始皆以詭隨入之其終無所不至

民勞五章章十句

上帝【上帝毛鄭皆以稱王者蕩詩同凡詩人呼上帝呼天皆無所歸咎之辭】板板【反也】下民卒癉【音亶】出話不然爲猶不遠靡聖【箋王無聖人之法度】管管【傳管管無所依系一云管管小見也言無通明之徳但自用其私智小見耳】不實於亶【不實之於誠信言其矯誣詐僞無所不至】猶之不遠【許氏曰爲猶又出話之本故此推言之】是用大諫○天之方難無然憲憲天之方蹶【音媿】無然泄泄【音異】辭之輯【讀祖合反音帀】矣民之洽矣辭之懌【讀弋灼反音藥】矣民之莫矣【朱氏曰輯者和也和於天理民所以洽懌者悅也悅於人情民所以定陳啟源曰辭輯辭懌鄭氏以爲王者之政教蓋上文戒羣臣無助王爲虐因言國之安危系於教令如此不得輕變先王之法又言此戒語時之大臣其意以教令𨿽出王者而輯之懌之則大臣之職也嚴緝譏鄭以爲上下文皆責僚友此忽言王者出令辭義不倫不知鄭解正與上下文一意】○我𨿽異事及爾同寮我卽爾謀聽我囂囂【箋謷謷然不肻受】我言維服【說命說乃言惟服服行也朱傳從箋】勿以爲笑先民有言詢於芻蕘○天之方虐無然謔謔老夫灌灌【猶欵欵】小子蹻蹻【其略反音臄○說文舉足髙也】匪我言髦【讀毛博反音莫】爾用憂謔【以憂爲謔】多將熇熇【許酷反音焅讀許各反音壑○說文火也】不可救藥○天之方懠【音隮】無爲誇毗【音皮○傳誇毗體柔人也本爾雅李巡曰屈己卑身求得於人曰體柔集傳則云大言誇之諛言毗之○陳啟源曰爾雅籧篨口柔也戚施靣柔也誇毗體柔也曲盡小人之態而皆見於詩合之他典則周書巧言令色便辟語異而義同巧言卽口柔令色卽靣柔便辟卽體柔耳論語巧言令色足恭注云足恭便辟貌書傳亦云便辟足恭伸逹釋誇毗云便辟其足前卻爲恭則足恭也便辟也誇毗也三名而一實也】威儀卒迷善人載屍【屍者祭祀之屍○愚謂惟誇毗用事善人必至於載屍白居易防有云以拱黙保位者爲明智以柔順安身者爲賢良以直言危行者爲狂愚以中立守道者爲固滯故朝寡敢言之士庭鮮執咎之臣以箕子之忠猶不敢封紂之失日況下此者乎】民之方殿屎【音希○呻吟】則莫我敢葵【楊旭曰當葉渠之反音祈與揆同義】防亂蔑資【傳蔑資無資財也按蔑資猶言云殄資澤於下民也集傳解非是○民方殿屎以刑罰之峻言防亂蔑資以賦斂之重言】曾莫惠我師○天之牖民如壎【音塤】如箎【音池】如璋如圭如取如攜【疏以上言政惡民困此言可反之於善如壎箎之和言民必應君命也如圭璋之合言民必同君心也如取攜之易言民必從君化也】攜無曰益【疏上有六如獨言攜者以攜處末故承而言之】牖民孔易【去聲讀入聲】民之多辟【音僻下同】無自立僻【釋文多辟音匹亦反立辟音婢亦反箋云無自謂所建爲法左傳注音義同集傳皆作邪僻之僻○嚴緝攜而必從非別立一道以增益之也因其固有牖民之道甚易爾今民旣多邪僻王又自立法以彊之則是益之也非天也陳啟源曰小人逢迎其主往往好立新法以助其虐厲王之時紛更舊典必多國語厲始革典此其證也首章靡聖管管六章無自立辟同一意爾雅釋訓云憲憲泄泄制法則也孟子解泄泄云言則非先王之道惟以先王爲非故敢於自立法也】○價【音介】人【傳價善也本爾雅集傳則云大徳之人】維藩大師【大師大泉言萬民之眾也】維垣大邦維屏【音丙】大宗維翰懷徳維寧宗子維城【按宗子與大宗須辧箋大宗王之同姓宗子王之適子集傳大宗巨室也宗子同姓也本之王介甫此說爲長史載厲王亂而宣王中興實賴周召共和之力周召皆同姓宗子維城其言信矣若適子是五者之主不得但以城言之○董氏曰籓在外屏在內垣限內外翰資以築王者之固其國如此然必懷之以徳斯無不安若宗子則又爲城以禦患者也】無俾城壞【讀胡罪胡威二反慧回二首】無獨斯畏【讀紆防於非二反蔚威二首○按周語彘之亂宣王在召公之宮國人圍之召公以其子代宣王非禍及宗子乎左傳至於厲王王心戾虐萬民弗忍居王於彘非獨居而畏乎此章告王以弭亂之道集傳解懷徳四句極明○此章六維字𨿽平然在第四句截懷徳以下另轉】○敬天之怒無敢戲豫敬天之渝無敢馳驅【嚴緝戲豫卽無逸所謂耽樂馳驅卽無逸所謂遊田】昊天曰明【音芒】及爾出王【往通】昊天曰旦及爾遊衍【箋昊天在上仰之皆謂之明常與出入往來遊衍相從視汝所行善惡可不愼乎集傳從鄭其義甚精】

序板凡伯刺厲王也【疏左傳凡蔣邢茅胙祭周公之也隱七年天王使凡伯來聘注云汲郡共縣有凡城蓋世仕王朝東都畿內之國】

嚴緝此詩切責僚友用事者而義歸於刺王與上篇同首章責其出話爲猶皆反常道故二章因戒以辭輯而懌則民無不合無不定【華谷以辭爲僚友言論今不取】然自用者終不能捨己從人故三章言我卽爾謀聽我謷謷四章言匪我言耄爾用憂謔謂告以善言而不見聽也善言不見聽在朝之人多便辟側媚屈體順從【依注疏】善人見其如此不敢復言矣故五章言無爲誇毗善人載屍也六章告以導民甚易而無自爲非七章告以立國有輔而徳爲之本末章則告以天監之甚嚴責僚友正以誨王也

上篇責詞緩以是用大諫終此篇責詞深以是用大諫起各一體格

板八章章八句【蘇氏說四章見集傳】

詩經通義卷九

欽定四庫全書

詩經通義卷十

吳江朱鶴齡撰蕩之什

蕩蕩上帝下民之辟【音璧】疾威上帝其命多辟【音僻】天生烝民其命匪諶【音忱○此與帝命不時句法相類言天命豈非可信者乎】靡不有初鮮克有終【讀諸深反○言有初鮮終特人之所爲天非有私好惡也】○文王曰咨咨女【音汝】殷商曽是彊禦【傳彊禦彊梁禦善也】曽是掊【音抔】克【陳啟源曰釋文掊聚斂也毛傳克好勝人也王氏曰掊斂好勝之人得之集傳解爲聚斂之臣恐遺克義漢書序傳顏師古注云掊克好聚斂克害人也似謂聚斂正是克害朱子蓋用顏說愚按廣韻云克通作克故訓聚斂侵害曰掊克集傳殆本此】曾是在位曾是在服【讀如白○何楷曰曾是者怪詫之辭上二曽是言何乃有此人下二曽是言何乃用此人也】天降滔【傳滔慢也】徳女【音汝】興是力【嚴緝君子小人之生皆有天焉將治則生君子將亂則生小人天降滔徳是將亂生小人然亂世未嘗無君子也厲王之世天非獨生榮夷衛巫凡伯召穆之徒皆在焉特小人則盡力興起之使競於惡耳】○文王曰咨咨女殷商而秉義類【汝當用善人】彊禦多懟【音隊】流言以對【輔氏曰暴虐多怨之人懼禍之及也采取流浪不根之言以應對乎丄而自掩其惡顧炎武曰彊禦之臣其心多所懟疾獨窺人主之情深居禁中而好聞外事則假流言以中傷之夫不根之言何地蔑有以斛律光之舊將而有百升明月之謠以裴度之元勛而有坦腹小兒之誦所謂流言以對者也如此則寇賊生乎內怨詛興乎下矣】寇攘式內【箋寇盜攘竊爲姦宂者使用事於內】侯作【讀爲詛】侯祝【音咒】靡屆靡究【如是則人之怨惡而詛咒者寕有窮極哉輔氏曰人君好用暴斂多怨之人怨謗必將反移於己呂正獻公云小人聚斂以佐人主之欲而不知其終爲害也賞其納忠實大不忠也嘉其任怨實怨歸於上也正謂此也】○文王曰咨咨女殷商女炰【音庖】烋【音哮】於中國【謝氏曰以傲狠作气勢以暴虐作威聲如虎狼炰烋之狀○陳啟源曰傳云咆烋猶彭亨也鄭述毛云炰烋气矜自健之貌按易大有釋文引幹寶注彭亨驕滿貌與鄭解合韓愈鼎腹詩豕腹漲彭亨𨿽用毛詩而意微異】斂怨以爲徳不明爾徳時無背【音貝】無側爾徳不明以無陪無卿【傳無背無側背無臣側無人也無陪無卿無陪貮無卿士也】○文王曰咨咨女殷商天不【音免】爾以酒不義從式【讀式吏反音試○惟不義之行從而用之】旣愆爾止【容止】靡明靡晦【讀呼洧反音戱】式號式呼【去聲】俾晝作夜【讀羊茹反音裕陳第云古晝讀注夜讀裕○箋醉則號呼相效用晝日作夜不視政事】○文王曰咨咨女殷商如蜩如螗【傳蜩蟬也螗蝘也陸璣疏螗之大而黒色者一名蝘虭字林虭作蟟】如沸如羮【讀盧當反音郎】小大近防人尙乎由行【音杭○所行小大之事皆近防亡尙由此而行不知其罪】內奰【音避○傳不醉而怒曰奰西京賦巨靈奰屭以流河曲奰者怒而自作气之貌】於中國覃及鬼方【王質曰楚俗多鬼蓋指楚也史記楚世家熊渠畏厲王暴虐去其王號則覃及鬼方非荊楚而何】○文王曰咨咨女殷商匪上帝不時【輔氏曰不時猶言不辰也】殷不用舊【讀巨已反音技古音考音幾】𨿽無老成人尙有典刑曾是莫聴大命以傾○文王曰咨咨女殷商人亦有言顚沛之揭【讀紀竭去例二反刧旣二音○傳顚僕也沛拔揭見根貌李氏曰謂本根揭起也】枝葉未有害【讀許曷瑕憇二反喝異二音】本實先撥【讀筆烈方吠二反鱉廢二音○歐陽義穆公作詩時周室尙存然知其必亡者以王爲無道本根先絕爾】殷鑑不逺在夏后之世【讀私列如制二反泄試二音古音攷四韻皆讀人聲云古世與泄通○歐陽義言殷當以夏亡爲鑑正言厲王當以紂亡爲鑑也○潁濵說末章見集傳】

序蕩召穆公傷周室大壞也厲王無道天下蕩蕩無綱紀文章故作是詩也

陳啟源曰爾雅板板蕩蕩僻也箋云蕩蕩法度廢壞之貌蓋上帝本目厲王譏其無法度而居民上爲人君也此詩蕩蕩與堯之蕩蕩無名洪範之王道蕩蕩絕不同歐陽攺訓爲廣大蘇子由因謂小序蕩蕩語與詩之蕩蕩不合皆誤解詩義也夫經典語同而美惡異者多矣何此詩之蕩蕩必欲從廣大解哉兩言上帝以托君也君之惡若命於天然非天使之也人自不以善道終故致命之多僻耳此章爲綱以下七章詳鮮終之事鄭云厲王弭謗召穆公朝廷之臣不敢斥言王惡故上陳文王咨嗟殷紂以切刺之蕩八章章八句

抑抑【古音考音懿】威儀維徳之隅【傳隅亷也疏隅者角也亷者稜也角必有稜故曰亷隅以屋之外角諭人之外貌由內方而外正故觀外以知內也王氏曰徳譬則宮城威儀譬則亷隅也觀其亷隅則宮城之中可知有諸內必形諸外故也】人亦有言靡哲不愚【按靡哲不愚必如集傳解以無威儀言於上文方貫或疑謂之哲人安有無威儀者不知此哲人乃自以爲哲猶哲婦傾城之哲耳】庶人之愚亦職【主也】維疾【讀集二反音自古音考音祭○卽民有三疾之疾】哲人之愚亦維斯戾【戾其常道】○無競維人【箋人君爲政莫彊於得賢人】四方其訓之【李氏曰苟能得人則四方皆訓效之矣】有覺【傳覺直也箋訓大集傳兼取二義】徳行四國順之訏謨定命逺猶辰告【讀古得反音格○呂記所謀必計天下之安危鑑百世之損益所謂大也旣大謀以定其命矣猶未敢輕出必長慮卻顧思其所終稽其所獘然後以時而播告焉故曰訏謨定命遠猶辰告陳啟源曰二句鄭箋當有闕文以孔疏合之箋當云大謀定命謂正月始和布政於邦國都鄙也爲天下逺圖庶事而以嵗時告施之卽正嵗縣之象魏也今本注疏脫末句八字按周禮太宰正月縣治象小宰正嵗觀治象正月周之正月正嵗夏之正月是再縣之也二時不同今脫去正嵗一證則文義不全】敬愼威儀維民之則○其在於今興【卽微子方興沈酗於酒之興嚴緝讀興爲句不通】迷亂於政顚覆厥徳荒湛【音耽】於酒【讀子小反音勦古音考才笑反云讀若噍】女【音汝】𨿽湛樂【音洛】從弗念厥紹【嚴緝弗念繼紹祖考之事】罔敷求於先王克共【音恭】明刑【讀胡光反音黃古音考音杭云李善讀○執守明法歐陽義前二章皆泛論此章乃専刺王】○肆皇天弗尙如彼泉流無淪胥以亡【箋疏解此二語與小旻異從集傳爲長】夙興夜寐灑埽庭內【疏職事在庭治之故假庭內不埽以見職事不修】維民之章【表也】修爾車馬弓矢戎兵【讀鋪亡反音邦】用戒戎作用逷【音剔○傳剔逺也鄭云當作剔治也治九州之外不服者】蠻方○質【爾雅質成平也】爾人民謹爾侯度用戒不虞愼爾出話敬爾威儀【讀如俄】無不柔嘉【讀如歌○非定人民謹侯度不可以杜不虞之禍要其本在於修身故下極言語言之不可不愼能愼言則威儀必飭矣】白圭之玷尙可磨也斯言之玷不可爲【讀如譌】也○無易【去聲】由言無曰苟矣莫捫【音門○執持】朕舌言不可逝【讀之列反音折集傳逝與舌葉無易二句無韻郝氏苟葉舉逝葉始不知何據】矣【言不可旣往而追】無言不讎【讀市又反音售古讐售二字通用】無徳不報【讀蒲救反音售古音考音彪去聲】惠於朋友【音以】庶民小子子孫繩繩【箋繩繩戒也本爾雅蘇傳解爲不絕貌後儒從之】萬民靡不承【何楷曰無言不讎兼言善惡無徳不報専指言之善者惠於朋友以下正承此句言之前用戒後則用勸也】○視爾友君子輯柔爾顏【讀如妍】不遐有愆【箋遐逺也不逺有過矣】相【去聲】在爾室尙不愧於屋漏【疏陰厭於奧也陽厭於屋漏也奧室西南隅屋漏室西北隅正祭必先之以陰厭終之以陽厭求神無定在也按爾雅孫炎注屋漏當室之白日光所漏入也集傳不主祭祀言於義爲長】無曰不顯莫予云覯神之格【讀剛鶴反音各】思不可度【音鐸】思矧可射【音亦讀弋灼反音藥古音攷音約】思○辟【音壁】爾爲徳俾臧俾嘉【讀如歌○辟後也辟字當略斷今君人者非爾乎爾爲徳於內所以使臧嘉於身也下遂言身無不善則人皆法則之】淑愼爾止不愆於儀不僣不賊鮮不爲則投我以桃報之以李彼童而角【朱氏曰投桃報李言理之必有者以勉之彼童而角言理之必無者以戒之○陳啟源曰毛云童羊】【之無角者而角自用也此有義童羊而有角蓋以諭王朝用事之臣無能而自謂有能也詩言彼必實有所指如徒以譬理之必無恐非本旨】實虹【音紅釋文云與訌同】小子○荏染柔木言緡【音民】之絲【箋柔忍之木荏染然人則被之以爲弓張子曰柔和之木乃弓之材】溫溫恭人維徳之基其維哲人告之話言順徳之行其維愚人覆謂我僣【讀如侵○不信也】民各有心○於【音烏】乎【音呼】小子未知臧否【音鄙】匪手攜之言示之事匪面命之言提其耳借曰未知亦旣抱子民之靡盈誰夙知而莫【音暮】成【夙知知臧否也知之早而成反暮盈故也】○昊天孔昭【讀如灼】我生靡樂【音洛】視爾夢夢【音蒙】我心慘慘【音懆讀七各反音錯】誨爾諄諄聴我藐藐【音邈】匪用爲教【讀入聲】覆用爲虐【歐陽義臣言至切而君聴至忽不以爲教之也反以爲虐之】借曰未知亦聿旣耄【讀如莫○古音攷昭音灼樂音澇藐音貌慘讀懆虐讀去聲教耄俱如字此據吳才老韻補亦可從○呂記旣耄非謂其老也猶今人責未更事者曰旣老大矣甚言之也】○於乎【同上】小子告爾舊止【歐陽義言告爾非臆說皆據舊事之已然者】聴用我謀庶無大悔天方艱難曰防【去聲】厥國【讀音域】取譬不逺昊天不忒回遹其徳俾民大棘

序抑衞武公刺厲王亦以自警也

楚語左史倚相曰昔衞武公年數九十五矣猶箴儆於國曰自卿以下至於師長士苟在朝者毋謂我耄而捨我必恪恭朝夕以交戒我幹是乎作懿以自警及其沒也謂之叡聖武公韋昭注懿讀爲抑卽大雅抑之篇也侯包曰【包漢人學韓詩】衛武公刺王室亦以自戒【與序說同惟不言厲王】行年九十五猶使人日誦是詩而不離於其側【與楚語小異】孔氏曰如國語說武公年耄始作抑詩按史衞世家武公僖侯之子共伯之弟以宣王十六年卽位平王十四年卒【戴埴曰劉恕通鑑外紀用汲冡紀年以武公爲宣王十五年立平王十三年卒前後與史記止差一年】則厲王之世武公特諸侯之庶子爾未爲國君不應與知王朝美惡便托譏刺必是後來追作【蘇傳主此說】朱子曰序所云刺厲王失之據史武公卽位不與厲王同時又詩以小子目其君而爾汝之無人臣禮與所云敬威儀愼出話者自相戾或以爲追刺則聴用我謀庶無大悔豈所望於旣往之人耶全詩之指與賔筵所悔相表裏其曰爾曰汝曰小子皆使誦詩者命己之辭也當以左史之言爲正○國語不及刺王詩序及毛鄭並不引國語愚謂二義相須當折衷取之篇中爾汝小子及手攜耳提諄諄藐藐等語皆設爲老成訓戒後生之言用以自警意實在諷刺時王古人不欲顯斥君惡故隠托其辭如此若止曰自戒則是侯國之時與王政無關序徒以此詩在蕩之後桑柔之前遂目爲刺厲王不知武公卽位年四十餘當厲王時不過年二三十許耳嚴華谷從補傳謂作於爲庶子之時此謬說也考武公嘗爲幽王卿士賔筵之詩旣爲刺幽作則此詩亦可例推矣【劉瑾曰賔筵抑二詩衞武公作於爲王卿士之日此說是】幽王任羣小惑艷妻暱奄寺其出話無常威儀不類可知故詩中屢致意焉平王之初武公將兵平戎有功則訓四方謹侯度戒戎作逷蠻方夫亦素所勅厲者然乎天方艱難曰防厥國取譬不逺昊天不忒明是指流彘之事【本郝氏經解】蓋追言厲王之覆轍以申監戒卽謂之刺厲王可耳或又據亦聿旣耄語以爲武公年九十五作【從國語】此又不然借曰未知亦旣抱子借曰未知亦聿旣耄若曰汝且長大矣且老耄矣日月逾邁可不省乎此皆假設進諫者之辭非眞謂己年己耄也如以詩有亦聿旣耄卽云作於旣耄之年然則亦旣抱子將亦云作於抱子之日耶此詩編在大雅知必武公入相王朝之時借自警以托刺及其耄也猶誦之而不忘焉古今諸儒之解惟侯包爲通義朱子集傳引之卻刪其刺王室一語蓋務欲排序以合於國語之說也東萊篤信小序乂並國語史記而疑之與朱子同矣○王志長曰或以刺厲王爲名而意在幽如蕩咨女殷商之體

首章槪言威儀爲修徳之符哲人之愚正以無威儀而見其愚也次章舉用人舉修徳舉出令治道之大端略備又終之以威儀所以申首章之意也三章四章始直言諷王而告之以修內攘外之事五章六章言人君之道當備不虞謹出話苟言而無失則獲報及於子孫矣七章言自修於顯尢當勿懈於微蓋以神無往而不在也八章戒王修徳之事而又以爲善爲不善著其應之必然九章言人之質性不同非溫恭不可進徳故有可告語不可告語之異十章至末章則因王之不可告語而深致其憂危迫切之情焉然其辭俱若爲他人之戒己責己者此主文譎諌之道也

鄭氏解此詩多謬如靡哲不愚謂刺王政暴虐賢者佯狂彼童而角譬王后與政事實虹小子爲天子未除防之稱皆汨亂詩義之大者永叔論之詳矣集傳最簡當然因永叔辧正之力居多

抑十二章三章章八句九章章十句【歐陽義分十四章非是】

菀【音鬰】彼桑柔【歐陽義他木皆有枝葉惟桑常見采捋而空枝故以爲王室凋敝之比】其下侯旬【庇廕其下者無不徧】捋【力活反鸞入聲】采其劉【按劉字毛訓爆爍而希爾雅訓毗劉與書之遏劉咸劉防劉訓殺者不同黃公紹云枝葉稀疎謂之毗劉是也集傳解作殘亦本雅傳之意而不用其辭】瘼【音莫】此下民不殄心憂倉【音創與愴同】兄【音況與怳同愴怳悲閔之意】塡【釋文音塵箋云古寘塡塵同音古音考音正按塡訓久也或疑與瘨同非是瘨病也本音顚與下矜字不葉】兮【蘇傳君子憂之不絕於心思之益久而不能已】倬彼昊天【葉音吞】寧不我矜○四牡騤騤【音其】旟旐有翩【讀批賔反音彬】亂生不夷靡國不冺【箋軍旅久出徵伐而亂日生不平無國不見殘滅也言王之用兵不得其所適長宼虐】民靡有【按孔氏書傳云庶也鄭氏天保詩箋亦云眾也訓黒者王介父之說固有黒解於此則未安華谷所譏民靡有黒不成語也詩只周餘民靡有孑遺之意豈謂民皆白首乎】具禍以燼【俱遇此禍而爲餘燼】於【音烏】乎【音呼】有哀【讀音依】國步斯頻【箋頻猶比也禍害比比然○按以下三章皆厭苦兵革語鄭箋是也永叔疑厲王徵伐史傳無攷夫三代以前徵伐之事豈盡可攷哉】○國步蔑資【蔑資解見板詩】天不我將靡所止疑【音屹讀如字○集傳疑讀如儀禮疑立之疑按儀禮注疑立正立自定之貌】云䢐何往君子【箋謂諸侯及卿大夫嚴緝君子指厲王也】實維【卽四方是維之維】秉心無競【讀其兩反音滰○傳競彊也卽無競維人之競嚴緝言厲王不自彊於爲善按左傳叔向曰諸臣不心競而力爭秉心之競卽心競之謂也一云君子實國家之綱維則心所秉持不當與天下爲競一有競心將爲荼毒爲回遹無所不至矣卽下職競用力之競】誰生厲階【讀音基】至今爲梗【讀古黨反音港○古音考疑音仡往音汪則將讀如字下競梗二韻本諧不必如集傳葉從一韻也○錢氏曰梗水浮木壅水者斷梗也】○憂心慇慇念我土宇我生不辰逢天僤【音亶○厚也】怒自西䢐東靡所定處【嚴緝時鎬京在西中原在東靡所定處言京師及中原皆亂也】多我覯【音民】孔棘我圉【邊圉】○爲謀爲毖【讀音必】亂況斯削【言王亦嘗爲謀乎爲毖乎不謀不毖則亂益滋日見侵削耳蘇傳云王豈不謀且毖哉似非語意】告爾憂卹誨爾序爵【箋次序賢能之爵】誰能執熱【集傳手持熱物本鄭箋陽愼曰執熱言熱不去體若執持然非手執熱物也杜詩執熱露白頭韓文若執熱者之濯淸風也可證古義如此】逝【發語辭】不以濯【嚴緝欲止亂而不用賢猶欲止熱而不以濯也】其何能淑載胥及溺【讀奴學反音諾古音考音弱】○如彼遡風亦孔之僾【音愛○箋如鄕疾風唈然不能息】民有肅【進也】心荓【音烹○使也】云不逮【言民有肅進於善之心而卒不能及者由王使之也嚴緝不逮謂奪其農時使不得耕耨】好是稼穡力民代食稼穡維寶代食維好【疏司勲云治功曰力力民謂功加於民者言王當務知稼穡之艱𨿽其有功於民者則使代耕而食焉蓋稼穡不可輕祿食不可濫而刺今之不然也按此本王肅之說歐陽義呂記嚴緝皆用之集傳引蘇說亦通王志長曰蘇說承上章序爵言朝不用賢而賢亦不樂於用以見亡國之庭無人焉甚可感】○天降防【去聲】亂滅我立王【立王定當從集傳鄭氏蘇氏皆云我王所恃以立者不通】降此蟊賊稼穡卒癢【音羊】哀恫【音通】中國具贅【傳贅屬也綴同】卒荒【箋哀痛中國之人皆見系屬於兵役家盡空虛】靡有旅力以念穹蒼【嚴緝羣臣無有集眾力以念及於回天者陳啟源曰旅本訓爲眾訓膂者於此難通詩意責在朝諸臣莫肯竭力憂國非謂己無力以念天禍也念天禍安用膂力爲】○維此惠君民人所瞻【讀側姜反音章】秉心宣猶考愼其相【去聲○嚴緝考察謹擇其輔相之人範氏曰序爵獨言考相何也君序相相序官而爵無不序者矣】維彼不順自獨俾臧【獨任己見謂所使皆善】自有肺腸俾民卒狂○瞻彼中林甡甡【音莘】其鹿【以鹿之相從興朋友之相譖亦反興也】朋友已【蘇傳贊音僣讀子林反作以贊音簪或作譊譛之譛亦通】不胥以谷【箋譛不信也朝臣皆欺背不相與以善道】人亦有言進退維谷【谷窮也】○維此聖人瞻言百里【百里之逺無有不察】維彼愚人覆狂以喜【所謂抱火厝之積薪之下火未及然猶謂之安】匪言不能胡斯畏忌【箋懼犯顏得罪罰嚴緝懼王監謗將得罪也】○維此良人弗求弗迪【讀徒沃反音毒】維彼忍心是顧是復民之貪亂寧爲荼毒【疏荼苦菜毒螫人虫皆惡物故比惡行】○大風【爾雅西風謂之大風】有隧【音遂】有空大谷【箋大風有所從而來必在大空谷之中諭賢愚之所行各由其性】維此良人作爲式谷【作起也起而爲者皆用善道】維彼不順徵以中垢【讀居六反音谷○箋云徵行也毛以闇防訓中垢集傳云未詳蘇傳言善人之作也以用其善小人之行也以播其穢季本曰中藏之垢穢盡發行之以致害物如大風之暴猛無異也】○大風有隧貪人敗類聼言則對誦言如醉【箋見道聴之言則喜而對之誦詩書之言則冥然如醉○言貪人之好諛如此】匪用其良覆俾我悖【音佩○箋反使我爲悖亂之行】○嗟爾朋友予豈不知而作【卽下章旣作爾歌之作自此章以下皆自明其作詩之意】如彼飛虫時亦弋獲【讀音鑊○飛虫猶言羽虫疏虫是鳥之大名故羽虫三百六十鳯皇爲之長】旣之陰【去聲蔭同】女【音汝○之往也往蔭覆於汝謂進忠告】反予來赫【讀黒各反音壑○反以赫然之怒加已言貪人之拒諫乂如此○張氏曰予宻以天下事忠告於汝汝反謂予來相恐也】○民之罔極職涼【涼薄也】善背【讀必墨反音迫古音考音必○言民心罔中者由小人圭於刻薄善爲反覆】爲民不利如雲不克【害民之事如恐不勝所謂凶人爲不善亦惟日不足】民之回遹職競用力【言民行曰僻主由爲政者彊力相尙故也王志長曰危亂之國必多制多制之國必尙力多制尙力則姦邪得志而善良罹禍矣何則庸主遭亂以爲積弛之所致也則必不論事之鉅細緩急人之智愚賢不肖一切以操切從事亂世之法惟作姦足以避之】○民之未戾職盜爲寇【爲政者主作盜賊爲寇害之行故民心靡定】涼曰不可覆背善詈【音利○我薄告之不可彼己反背而詈之卽上章所云職涼善背也王志長曰姦人未嘗不好名也若大聲疾呼顯斥其敗類之事未有不激而愈橫者蓋小人恆不樂與君子以救正之美而自暴其過涼口不可薄言之也旣之陰汝隠言之也可謂深得待小人之術而無如其來赫善詈何也】𨿽曰匪予旣作爾歌【古音考音箕○此章集傳無韻疏義大全並云葉法未詳○彼𨿽自解謂非我所爲我已得其情而歌之】

序桑柔芮伯刺厲王也【箋芮伯周卿士宇良夫疏書序雲巢伯來朝芮伯作旅巢命武王時也顧命召六卿芮伯與焉成王時也桓九年王使虢仲芮伯伐曲沃桓王時也此詩又作於厲王之時蓋世仕王朝爲卿上書序注云芮伯周同姓杜預云芮國在馮翊臨晉縣則在西都之畿內也文元年左傳云周芮良夫之詩曰大風有隧貪人敗類且周書有芮良夫之萹知字良夫也陳啟源曰周書芮伯曰予小臣良夫自稱當以名非字也】

周本紀厲王三十年好利說榮夷公芮良夫諫不聴此詩當作於其後中雲天降防亂滅我立王疑在共和之時【此朱子說○本紀厲王出奔於彘召公與周公行政號曰共和共和十四年厲王死於彘乃立太子靜是爲宣王】時厲王尙存故陳其事而刺之匪言不能胡斯畏忌則衞巫監謗道路以目也貪人敗類職盜爲寇殆卽指榮夷公之屬歟朱子曰厲王之惡曰貪曰暴而已惟貪也故所用皆聚斂之臣惟暴也故所用皆暴虐之臣此詩惟彼忍心是顧是復則用暴虐之證也貪人敗類職盜爲寇則用聚斂之證也蕩詩曰曾是彊禦卽忍心之謂曽是掊克卽貪人之謂貪人用必至於竭人之財暴人用必至於竭人之力民財竭而愁怨作民力竭而謗讟起國隨以亡則君子之憂何時而息哉○呂記厲王之亂在於用小人故此詩於聴任之際屢致意焉一章至四章皆極言其禍亂也五章告以用賢之道而憂其不能攺也六章復告以息民重農而居位食祿者不可不愼擇也七章因上息民重農之言而深嘆饑饉防亂之可哀也八章言治亂之分由於用捨異路思古而傷今也九章言君暗於上故譛毀之俗成於下自傷處斯世之難也十章言朝皆小人以禍敗爲樂欲諫而不敢也十一章言王棄君子而厚小人民皆趨亂而王不知也十二章言治亂皆有所由來治由君子之爲善亂由小人之播穢也十三章言貪人爲政忠言無自而入也【原作王之疎棄君子者由小人之言先入也今以李氏說易之】十四章至十六章皆托爲公卿儕輩語以反覆諷切之也

陳啟源曰周書芮良夫解與桑柔詩往往相合意芮伯先作解以戒王及執政戒之不從又作詩刺之乎詩所謂告爾憂卹誨爾序爵及誦言如醉正目作解而言也解云爾執政小子不圖善偸生苟安爵以賄成夫偸生苟安則不知憂卹矣爵以賄成則不能序爵矣亦旣告之誨之無柰其如醉何故復著之於詩冀其攺悟古大臣憂國惓惓無己之心如此又厲王朝自召穆公芮伯凡伯二三賢臣外率皆貪佞小人爲専利監謗之事故解責其導王不若専利作威惟事貪諛不勤徳備難又責其飾言事主面相誣蒙賢知箝口小人鼓舌而詩之刺王亦深言信用小人之患如維彼愚人覆狂以喜維彼忍心是顧是復不一辭而足其刺羣臣亦不外貪佞二意如貪人敗類徵以中垢及善背善詈用力爲寇諸語皆與周書所載相符合而觀之可也

桑柔十六章八章章八句八章章六句

倬彼云漢【疏天河水气與雨爲類故渴雨者望而占之】昭回於天【讀音吞○曹氏曰云漢起於東方經尾箕之間向西南行至七星南而沒此其回旋之度陸佃曰水气之在天爲雲水象之在天爲漢今皆倬然昭明回轉於上則非雨之候也末章有嘒其星卽此意】王曰於【音烏】乎【音呼】何辜今之人天降防【去聲】亂饑饉薦臻靡神不舉【舉者舉其祀周禮荒政十二有索鬼神鄭司農云索鬼神者求廢祀而修之】靡愛斯牲【讀防經反音星○祭法鄭注祭水旱用少牢】圭璧旣卒寧莫我聴【平聲】○旱旣大【音泰】甚蘊隆虫虫不殄禋祀【言享祀不絕】自郊䢐宮上下奠瘞【音異○奠其禮瘞其物疏奠置之於地瘞埋之於土謂酒食牲王之屬也】靡神不宗后稷不克上帝不臨【讀力中反音隆○王氏曰在宮之神莫尊於后稷旣無以勝旱災在郊之神莫尊於上帝又不臨顧我也】耗斁【音妬】下土寧丁我躬【集傳後解本之蘇傳此說爲長如唐太宗吞蝗曰寧食我之肺腸是也】○旱旣太甚則不我推【吐雷反音蓷○不可推而去之】兢兢業業如霆如雷周餘黎民靡有孑遺【讀夷回反音韋下同○疏孑孤獨之貌無有孑然得遺漏者】昊天上帝則不我遺【何楷曰天意不欲爲我畱遺此余黎非但上帝不臨而已】胡不相畏先祖於摧【何能不相畏乎先祖之業將於是摧落矣】○旱旣大甚則不可沮【苴上聲】赫赫炎炎云我無所大命近止【何楷曰大命以國祚言盤庚懋建大命是也近謂滅亡之期不逺】靡瞻靡顧羣公先正【疏羣公先正是雩祀所及羣公卽月令注所稱上公正長也先世長民者如后稷勾芒之類】則不我助父母先祖胡寧忍予【父母先祖何亦忍於我而不見救乎】○旱旣大甚滌條山川【讀樞倫反音春○王氏曰山枯川竭如滌濯然】旱魃【神異經南方有人長二三尺袒身而目在頂上行走如風名魃所見之國太旱赤地千里】爲虐如惔【音談】如焚我心憚【陳啟源曰憚毛訓勞丁佐反鄭訓畏徒旦反集傳兼取二義不知當讀何音】暑憂心如燻羣公先正則不我聞昊天上帝寧俾我遁○旱旣大甚黽勉畏去胡寧瘨【音顚】我以旱憯【音慘】不知其故祈年孔夙【曹氏曰自去嵗孟冬己祈今嵗之丰稔孟春又祈之可謂夙矣】方社【疏方社卽以方以社是也】不莫【音暮】昊天上帝則不我虞敬恭明神宜無悔怒○旱旣大甚散無友紀【箋人君以羣臣爲友集傳紀綱紀也郝敬曰友紀百官之政紀也嚴緝羣臣以救旱之急於常務可緩者不暇整理故雲散無友紀】鞠哉庶正【眾官之長】疚哉冡宰【讀如滓】趣【音走】馬師氏膳夫左右【讀如以○集傳嵗凶年谷不登以下皆用毛傳文】靡人不周【箋周當作賙】無不能止【疏無有自言不能賙救而遂止不爲者】瞻卬【音仰下同】昊天云如何裏【箋裏憂也王但卬天曰當如我之憂何集傳以爲卽漢書無俚之俚辧詳考異】○瞻卬昊天有嘒【音晦】其星大夫君子昭假【音格】無嬴【音盈○疏當昭見其至誠於天下無敢有盈餘而不敷散者】大命近止無棄爾成何求爲【去聲】我以戾【定也】庶正【平聲○我亦何所求而何所爲哉將以定爾庶正而已】瞻卬昊天曷惠其寧【曷惠然其寕我民也○此章集傳解極明】

序云漢仍叔美宣王也【按仍氏叔字周大夫春秋桓五年天王使仍叔之子來聘當是其子孫】宣王承厲王之烈【鄭云烈余也本爾雅】內有撥亂之志過烖而懼側身修行欲銷去之天下喜於王化復行百姓見憂【謂憂及百姓】故作是詩也

宣王遇旱年月經傳無文皇甫謐以爲宣王元年不借千畝【周本紀不借千畝在十二年】天下大旱自二年不雨至六年乃雨謐此言不知何據按詩曰饑饉薦臻疑旱非止一年故世紀云然竹書又云宣王二十五年大旱王禱於郊廟乃雨今以序語詳之旱當在宣王初卽位之時竹書不足信

自首章至五章所以憂旱者至矣昊天上帝寧俾我遁言苟我之不徳不當天心寧使我避位而去毋以我故苦斯民也下章黽勉畏去又言棄位避災非人主之義故黽勉於此求濟斯難不敢去也【此蘇氏說勝集傳】七章言救旱有實政非徒吁呼禱祈而已末章又勉羣臣以毋棄脈救之成功庶幾得雨以安此生民乎民安則眾正定矣

云漢八章章十句

崧【崧髙貌】髙維嶽駿及於天【音吞】維嶽降神生甫及申【按鄭氏謂甫卽作呂刑之甫侯申申伯也蓋以申呂皆姜姓爲嶽神降生之說東萊謂甫侯申伯皆宣王時賢臣甫乃穆王時甫侯之後三復文義此說當然鄭氏禮記注以甫爲仲山甫則孔疏己辧之華谷反從其說云甫爲字申爲國古人文詞多不拘如舜典稱稷契稷以官契以名漢書稱絳灌絳以封邑灌以姓言𨿽有據非詩義也】維申及甫維周之翰【讀音賢】四國於蕃【讀分遭反音緶古音考音軒】四方於宣【蕃言扞蔽宣言敷布】○亹亹申伯王纘之事【使纘先世之事】於邑於謝【疏申伯先受封於申國本近謝今命爲州牧故攺邑於謝焉嚴緝於邑謂去京師而就國邑於謝其邑之所在也】南國【疏南國謂謝旁諸國】是式【讀如試】王命召伯【讀逋莫反音博○召穆公虎疏必使召公往營之者王肅謂召公爲司空主營繕】定申伯之宅【讀如鐸】登是南邦【古音考音崩】世執其功【嚴緝世執其功言世世執守其功常爲收也】○王命申伯式是南邦【同上】因是謝人以作爾庸【按周禮民功曰庸此當從鄭說非城也言因是謝地之人俾之屬爾統轄以奮起爾之事功也】王命召伯徹申伯土田【讀如陳○箋徹者正其井牧定其賦稅按左傳井衍沃牧臯隰此箋文所本】王命傅【傅申伯傅相】禦【傳禦治事之官蓋王官也】遷其私人【疏對王朝之臣言則家人爲私屬也有司徹云主人降獻私人】○申伯之功【功謂營建之功】召伯是營有俶其城寢廟旣成旣成藐藐【音邈】王錫申伯【音博】四牡蹻蹻【呂記渠略反音臄】鉤膺濯濯【疏鉤者馬婁頷之鉤膺飾繁纓按巾車金路鉤繁纓九就同姓以封中伯異姓得此防者以其命爲侯伯故得車如上公○此章述召伯旣營謝及王錫遣申伯之事鄧元錫曰古王者封諸侯凡定宅築城作寢廟至於徹田皆司空職之司空掌邦土也工作旣成而全畀之胙土之道宜然非獨以寵異申伯也】○王遣申伯路車乘【去聲】馬【讀音姥】我圖爾居莫如南土錫爾介圭以作爾寶【讀通古反音補○傳寶瑞也箋圭長尺有二寸謂之介諸侯瑞圭自九寸以下按鄭說本爾雅集傳以爲諸侯之圭蓋主毛說東萊曰韓奕以其介圭入覲於王則當是諸侯之瑞圭蓋介之爲言大也詩人特美大其圭而稱之非周官所雲天子之介圭也愚謂天子之圭豈有以賜人者周禮典瑞公執桓圭九寸侯執信圭七寸申伯韓侯皆自諸侯進爲州牧故皆以公圭錫之介者大言之爾】往近【傳近己也箋近辭也讀如彼記之子之記按辭乃語辭斤當從亓辧詳考異】王舅【言往己王舅疏云皆命遣之辭】南土是保【讀音補陳第云寶保音補皆古音】○申伯信邁【信邁猶言果行也】王餞於郿【音眉○疏郿於漢屬右扶風自鎬適申塗不經郿時宣王蓋省視岐周申伯從王至岐自岐遣之故餞之於郿也愚謂王餞於郿申伯蓋北就王命於岐周箋疏說是也華谷謂至丰冊命申伯徒以文王廟在丰然江漢云於周受命自召祖命則岐周豈無文王廟哉長髮云丰鎬相去止二十五里丰亦在郿東與鎬等耳何得道郿而入謝也】申伯還南【按輿地岐周最在西北稍東則爲郿又東則爲鎬而謝又在鎬之東南】謝於誠歸【言誠歸於謝也是倒句法】王命召伯徹申伯土疆以峙【音雉】其粻【音張○疏自京至謝所在道路具糧食】式遄其行【音杭○按詩曰信邁曰誠歸曰式遄其行似疑行之不果者鄭箋以爲申伯不忍離王室集傳以爲宣王之數畱二義當兼有之】○申伯番番【音波讀分邅反音緶古音考音軒云吳棫讀郝本葉潘○按毛云番番男武貌鄭亦云威武番番然曹氏攺釋爲耆艾之狀嚴緝從之韻防云說文皤發白也亦作畨如從耆艾解則番當音婆與皤通】旣入於謝徒禦嘽嘽【音灘○箋車徒之行嘽嘽安舒言得禮也禮入國不馳】周邦咸喜【陳啟源曰鄭氏訓周爲徧言徧國之人相喜而慶也嚴氏云普天王土侯國皆可稱周邦此南方諸國得良牧而喜也然前章屢稱南國南邦南土皆別而名之何至此忽統名周邦也詩中周字不訓國名者甚多鄭解甚合當時情事應從之】戎【汝也】有良翰不顯申伯王之元舅文武是憲【曹氏曰文武美申伯之有全徳也蘇傳言其文武皆足法也】○申伯之徳柔惠且直揉【按鄭箋揉訓順集傳訓治蓋順其理以爲治也漢書公孫云揉曲者不累日師古注揉謂矯而正之說文揉曲伸木也彊者克以剛弱者撫以柔此治之之義也】此萬邦聞【音問】於四國吉甫作誦其詩孔碩其風【述於言爲詩歌於工爲誦形諸詠歌足以感人則爲風或謂此雅詩而有風體非也】肆好以贈申伯

序崧髙尹吉甫美宣王也【箋尹吉甫申伯皆周卿士尹官氏申國名疏官氏者其先世嘗爲尹官而因氏焉】天下復平能建國親諸侯褒賞申伯焉疏此詩之作美申伯而已美申伯所以美宣王故爲宣王詩也【下二章義同】郝敬曰申伯出封於謝尹吉甫送之此事已見詩中故序不復贅吉甫對揚於朝而國史錄之聖人存之以表親親崇賢封建復古之治人臣立功紀勛見於小雅人主治定功成見於大雅詩至大雅作者之意愈逺序者之義愈精故云漢不謂救旱以明格天之徳崧髙不謂贈行以明親賢之禮烝氏不謂贈山甫以表使能之功梁山不謂美韓侯以紀馭福之柄江漢以下皆可知也

申侯先受封於申今命爲州牧故攺邑於謝漢志南陽宛縣有申國棘陽縣東北百里有謝城其地相近春秋時楚得申呂始彊漢髙祖入關光武起兵皆先取宛爲形勢控扼之要故曰南國是式曰登是南邦曰南土是保正以翰周期之也【此王伯厚說】郿卽董卓郿塢在岐之東鎬之西飲餞不於鎬而於郿者祭統云賜爵祿必於太廟周先王廟在岐周故王至岐周冊命申伯而餞之於郿也【此曹氏說】曰王之元舅知宣王姜氏所出又曰申伯番番知申伯是時已老【從曹氏說】周本紀云申侯與西戎共攻幽王彼申侯必此申侯之子或其孫也王伯厚乃謂宣王封申伯以召驪山之禍豈不謬哉○嚴緝此詩多申復之辭旣曰王命召伯定申伯之宅又曰申伯之功召伯是營旣曰南國是式又曰式是南邦旣曰於邑於謝又曰因是謝人以作爾庸旣曰王命召伯徹申伯土田又曰王命召伯徹申伯土疆旣曰謝於誠歸又曰旣入於謝旣曰登是南邦世執其功又曰南土是保旣曰四牡蹻蹻鉤膺濯濯又曰路車乘馬每事申言寓丁寧鄭重之意自是一體難一一穿鑿分別也

胡氏曰崧髙與黍苗相表裏黍苗述召伯營謝之事崧髙則尹吉甫送申伯多述王命故雅有大小不同崧髙八章章八句

天生烝民有物有則民之秉彞【從系不從分】好是懿徳天監有周昭假【音格】於下【讀如戶○以昭明之徳感格於下】保玆天子生仲山甫【傳仲山甫樊侯也疏爵爲侯而字仲山甫也國語稱樊仲山甫諫宣王是山甫爲樊國之君也韋昭云食采於樊】○仲山甫之徳柔嘉維則【王志長曰柔嘉維則卽五章所稱柔亦不茹剛亦不吐曰維則而剛在其中矣猶崧髙柔惠且直卽文武是憲曰且直而武在其中矣幹之無首也坤在其中坤之永貞也幹在其中是故參言之則洪範之三徳是也對言之則烝民之剛柔崧髙之文武是也合言之則系辭一陰一陽之謂道而已矣】今儀令色小心翼翼古訓是式威儀是力天子是若明命使賦【若賦二字集傳無葉未詳○布施王者之政令】○王命仲山甫式是百辟【音璧】纉戎祖考王躬是保【朱子曰式是百辟則是爲冡宰王躬是保則是爲太保】出納王命【胡氏曰卽書出納朕命蓋謹審上之命今善者宣出之不善者還納之如後世封還辭頭之類○陳啟源曰出納王命與舜命龍者不同龍爲納言之官其職掌不過如後世封駁之任山甫式百辟保王躬則是庶僚之長佐王出政者也故傳以喉舌爲冡宰疏亦引周官太宰之贊聴治及嵗終詔王廢置爲出納之實事】王之喉舌賦政於外四方爰發【讀方月反音撒○疏四方諸侯被其政令於是皆發舉而應之】○肅肅王命仲山甫將之邦國若否【音鄙】仲山甫明【音芒】之【嚴緝諸侯有賢否者山甫則辧而明之此申上章賦政之事又曰將王命者行於朝廷明若否者掌四方之事如舜以百揆而兼四嶽周公爲冡宰兼東方侯伯召公爲冢宰兼西方侯伯也】旣明且哲以保其身【嚴緝以保其身謂善處功名無悔吝瑕疪之可指此惟明且哲者能之又曰保身非自爲身謀乃所以定國也銷禍亂於未萌措邦家於磐石此正保身之事也人臣事君致身以死效官其恆爾大臣則不然大臣而徒以效死爲事其國豈不殆哉】夙夜匪解【音懈】以事一人○人亦有言柔則茹之剛則吐之惟仲山甫柔亦不茹剛亦不吐不侮矜【音鰥】寡【讀果五反音古】不畏彊禦○人亦有言徳輶【音酉】如毛民鮮【上聲】克舉之我儀【傳儀宜也】圖【古音考讀土聲】之維仲山甫舉之愛莫助之【黃氏曰助生於有所不足山甫能舉眾人不能舉之徳則無所不足何助之有故能愛之而莫能助之也】衮職有闕維仲山甫補之○仲山甫出祖四牡業業徵夫捷捷每懷靡及【讀極業反音桀】四牡彭彭【讀音滂】八鸞鏘鏘王命仲山甫城彼東方【林之奇曰當時北有玁狁南有荊蠻東有淮徐之夷故式是南邦以申伯至於太原以吉甫奄受北國以韓侯東方屏障齊爲大則以城齊屬山甫可識宣王中興大略】○四牡騤騤八鸞喈喈【讀如基】仲山甫䢐齊式遄其歸【讀如機】吉甫作誦穆如淸風【讀如分】仲山甫永懷以慰其心

序烝民尹吉甫美宣王也任賢使能周室中興焉宣王命樊侯仲山甫築城於齊尹吉甫作此詩誦之烝民四語爲通篇發端下皆言山甫之能全是懿徳國語載宣王立魯公子戲仲山甫諫料民太原山甫又諫其於王命固非徒將順而已又於國子中舉魯侯之孝能訓定其民者洵明於若否哉柔不茹剛不吐旣非胡廣趙戒之柔而流於佞復非汲黯朱云之剛而近於狂所以能補衮闕而爲中興之佐也城齊毛傳以爲徙都臨淄則當上在夷王之世故疏謂史遷言未必實朱子意其徙於夷王時至是而始備城郭之守理或然也甫䢐齊而旋速其歸蓋以山甫永懷衮職有不忘於心者非吉甫孰能明之陳啟源曰此詩𨿽因贈行而作然意不專在贈行也經八章其言出祖言䢐齊末二章始及之耳首章言山甫之生次章言山甫之徳三章言山甫之職四五六章備言山甫之徳可以事上率下保身出政能稱厥職而宣王之知人善任不言可知矣蓋與崧髙同是贈行而體制旣殊意義亦別申伯之職以蕃翰爲重故首章卽及之而通篇述就封始末甚詳山甫之職兼總內外城齊之役其暫耳故篇末方言之復惓惓望其遄歸二詩旨各有在崧髙序云建國親侯烝民序云任賢使能得其解矣

烝民八章章八句

奕奕梁山【疏言梁山者表韓國所在括地誌梁山在韓城縣東南一十九里雍大記梁山在今西安府同州郃陽縣北四十里與韓城縣接界】維禹甸【治田出谷稅曰甸】之【嚴緝功莫大於禹故詩人美人君之功多配禹言之文王有聲雲丰水東注維禹之績而繼之皇王維辟以武王配禹也信南山云信彼南山維禹甸之而繼以曽孫甸之以成王配禹也此詩亦以宣王配禹語勢略同孔氏毛以爲美韓侯能復禹之功則非其倫矣】有倬其道【言宣王有倬然著明之治道以爲韓侯由此道而來者謬】韓侯受命【按韓國侯爵武王子所封宣王是時命韓侯爲侯伯】王親命之【纉戎以下命之之辭也】纉戎祖考無廢朕命夙夜匪懈【音懈讀訖力反音防】防共【音恭】爾位朕命不易【如字】榦【音幹】不庭方【輔氏曰汝宜修其職業有不來庭之諸侯則助王以干正之也】以佐戎辟【音璧○此章道考一韻解易辟一韻】○四牡奕奕孔修且張【嚴緝駒傳云張腹幹肥張也】韓侯入覲以其介圭入覲於王王錫韓侯淑旂【傳淑善也鄭云善色交龍爲旂】綏章【傳綏大綏也疏王制有大綏小綏是交龍旂竿所建與旂共一竿爲貴賤之表章故曰綏章】簟茀錯衡【讀如杭○詳采芑】衮赤舄鉤膺鏤【音漏】錫【音羊○箋眉上曰錫刻金飾之疏以鏤金加於馬靣之錫按金路無錫有鉤此言鉤膺必金路矣而得有錫者蓋特賜之】鞹【音廓】鞃【音橫】淺幭【音覓○以去毛之皮施於軾之中央又以虎豹之淺毛覆軾】鞗【音條】革【詳蓼蕭】金厄【箋以金爲小環往往搤之詩詀厄者接轡之環以金爲之○季本曰淑旂綏章旂飾也簟茀錯衡車飾也衮赤舄服飾也鉤膺鏤錫馬飾也鞹鞃淺幭所以施於車者鞗革金厄所以施於馬者備言所錫所以表其見重於天子也】○韓侯出祖出宿於屠【王應麟曰毛傳屠地名不言所在潏水李氏以爲同州防谷按說文有左馮翊防陽亭馮翊卽同州也解頤字義曰同州之防谷似太逺或以爲屠杜古通卽鄠縣之杜陵則在鎬南非適韓之道當更詳之】顯父【音甫○周卿士】餞之淸酒百壺其殽維何炰【音庖】鼈鮮魚其蔌【音速】維何維筍【音筍】及蒲【傳蒲蒲蒻也疏蒻大如匕柄正白生噉之廿脆鬻而以苦酒浸之如食筍法鬻煮同】其贈維何乘【去聲】馬路車籩豆有且【音疽○多貌】侯氏【呂記覲禮稱來朝之諸侯皆曰侯氏】燕胥【箋諸侯來朝未去者皆來相與燕】○韓侯取【去聲】妻汾【音焚】王之甥蹶【音媿】父【音甫○疏蹶氏父字不書國爵則非諸侯下言靡國不到是爲王聘使之人故傳知爲卿士也】之子韓侯迎【去聲】止於蹶之裏百兩【音亮又如字】彭彭【讀如旁】八鸞鏘鏘不顯其光【蹶父爲王卿士其居必在京師韓侯入覲因以親迎事與時防故詩人美之如此】諸娣【音弟】從之祁祁如雲韓侯顧之爛其盈門○蹶父孔武靡國不到爲【去聲】韓姞【巨乙反○蹶父姞姓韓姞蹶父之子韓侯妻也王氏曰婦人稱姓以姓配夫之國故謂之韓姞按姞黃帝之後黃帝子十五人爲姓十二姞其一也】相【去聲】攸【擇可嫁之所】莫如韓樂【音洛讀如澇】孔樂韓土川澤訏訏魴鱮甫甫麀鹿噳噳【音語與吉日麌麌同】有熊有羆有貓【苗毛二音○爾雅似虎淺毛謂之虦貓其似虦貓而食虎豹者謂之狻猊】有虎慶旣令居韓姞燕譽【箋韓姞安之盡其婦道有顯譽】○溥彼韓城燕【平聲】師所完【呂記春秋時城邢城楚丘城緣陵城杞之類皆合諸侯爲之伯者尙如此則周之盛時命燕城韓固常政也】以先祖受命【傳受命受王命爲一州侯伯也】因時百蠻【何楷曰言築韓城而使韓之先祖居之者以其受命爲牧伯實就是百蠻所處之也而資其彈壓焉】王錫韓侯其追【釋文云如字又都回反】其貊【說文貊北方國豸種本作貉師古曰貉在東北方三韓之屬】奄受北國因以其伯【何楷曰王錫韓侯以今日言也王畀韓侯以北國令撫治因以其先世侯伯之職盡予之】實墉實壑實畝實籍獻其貔【音毘】皮赤豹黃羆【修城池治田畝正稅法貢方物皆侯伯總領之職故末章申明之與首章榦不庭佐乃辟語相應】

序韓奕尹吉甫美宣王也能錫命諸侯

李氏曰此宣王錫韓侯以命耳曰能見賜之者非妄予得之者非妄受春秋書錫命三荘元年王使榮叔來錫公命文元年王使毛伯來錫公命成八年王使召伯來錫公命皆妄予妄受何以爲能錫命乎郝敬曰朱子駁序謂錫命諸侯爲常事非也如天子常能命諸侯則幽厲不衰王迹不熄矣如天子錫命諸侯爲常事則蓼蕭湛露彤弓不足稱盛美矣又謂春秋戰國亦有行之者夫春秋戰國何嘗知天子哉平王命晉文侯惠王命齊桓公襄王命晉文公顯王命秦孝公皆不得不命非力能制命者也宣王之命韓侯則不然有南徵北伐平淮防洛之功然後有封申錫韓之舉安得與彼相方乎張文濳【耒】曰崧髙之序止於建國親諸侯褒賞申伯韓奕之序止於能錫命諸侯蓋周至厲王亂極矣王室衰微天子且不能有國而況能建國乎諸侯背叛搆怨連禍而況能親諸侯乎賞命不行於上則褒賞申伯爲可美也錫命不行於下則錫命韓侯爲可喜也楊子曰習治則傷始亂也習亂則好始冶也方宣王之初可謂習亂矣而宣王始能行天子之職詩人爲樂其始治而好之此所以美之也○黃震曰謝卽南陽宛縣衞武關以制楚韓卽今韓城扞臨晉以制狄皆天下形勝所在故宣王中興特著二詩焉

韓侯來朝受侯伯之命而歸尹吉甫作此以送之集傳謂韓侯初立來朝引禮卽位除防以士服入見聽命天子毛鄭諸家都無此說宣王平大亂命諸侯周道倬然著明故首章以禹功儗之詩曰以其介圭入覲於王知是修常朝之禮又曰奄受北國因以其伯知是命爲侯伯【卽州牧】周禮正北曰並州蓋爲並州牧兼領諸夷部也中述韓侯娶妻之盛者汾王之亂王室幾亡宣王任賢使能然後王甥更適樂國而威儀具備光顯如此王室尊安人情暇樂亦可因是想見此是文章波瀾

顧炎武曰水經注聖水逕方城縣固城北又東南逕韓城東詩漙彼韓城燕師所完王錫韓侯其追其貊奄受北國王肅曰今郡方城縣有韓侯城世謂韓虢非也【魏書地理誌範陽郡方城縣有韓侯城】按史記燕世家易水東分爲梁門今順天府固安縣有方城村卽漢之方城縣也水經注亦雲濕水逕良鄕縣之北界歷梁山南髙梁水出焉舊說以韓國在同州韓城縣曹氏曰武王子初封於韓其時召康公封於北燕實爲司空王命以燕眾城之竊疑同州去燕二千餘里卽令召公爲司空掌邦土量地逺近興事任力亦當發民於近甸豈有役二千里外之人而爲築城者哉召伯營申亦曰因是謝人齊桓城邢不過宋曹二國此皆經中明證況貊乃東北之夷而蹶父之靡國不到亦似謂韓土在北陲之逺也又曰毛傳梁山韓城皆不注其地鄭箋乃云梁山今在左馮翊夏陽西北韓姬姓國也後爲晉所滅故大夫韓氏以爲邑名至漙彼韓城燕師所完則自知其說之不通故訓燕爲安而曰大矣彼韓國之城乃古平安時眾民所完築惟王肅以梁山爲郡縣之山以燕爲燕國孫毓亦云今於梁山則用鄭說於燕師則用王說二者不可兼通而又巧立召公爲司空之說亦甚難而實非矣又其追其貊鄭以經傳說貊多是東夷因於箋末二語云其後追貊爲玁狁所逼稍稍東遷此又可見康成之不自安而遷就其說也今按此說有理王伯厚困學紀聞亦引水經注韓侯城爲據但梁山韓城在北國者不著而晉所滅之韓國自在同州又馮翊梁山爲大河所經春秋時嘗壅河三日不流禹施功於此必多故首云奕奕梁山維禹甸之若從水經注於末章可通而於首章又未合姑筆之以俟明者○愚按黍苗詩召穆公城謝凡任輦車牛徒禦師旅皆自京師率之以行此正古司空之職其先世召康公城韓當亦然【召康公爲司空𨿽未見經典而宣王時穆公爲之恐是世職】因召公封國在燕遂謂燕師所完非必發燕地之眾往築韓侯之城也奄受北國因以其伯或是分陜二伯之伯故東北蠻夷皆在所綂康成追貊東遷之說殊不足據集傳解末章最當東萊亦同不必疑也○陳啟源曰命燕城韓朱傳呂記之說當矣所謂燕師者當是燕國之眾召公之子封燕者率之以城韓也周公作洛五服咸至不問近逺山甫城齊自鎬而往與燕之去韓路亦相等耳但謂韓初封時召康公爲司空王命其眾爲築此城則未必然燕𨿽召公之國召公自食采畿內未嘗之燕爲此說者特因崧髙疏引王肅語謂召公爲司空主營繕遂意其世居此職耳然宣王時城齊使召穆公城謝則使仲山甫穆公一身未必常居司空之職況其先世乎又按召康公曆事文武成康封韓大約在成王時顧命列六卿位次召公爲冡宰而司空則屬毛公左傳又云季爲司空【宣四年】召公不與焉則世居其職之說豈足信耶

韓奕六章章十二句

江漢浮浮武夫滔滔【讀他侯反音偸古音攷音由○箋江漢二水合而東流浮浮然宣王於是水上命將士使循流而下滔滔然林之奇曰古者畿兵不出所以重內調兵於諸侯各從其方之便武王伐商實用西土至於徵徐則以魯平淮夷則以江漢季本曰荊蠻旣服而後召公伐淮夷故此詩言江漢浮浮武夫滔滔若荊蠻方畔則武夫何由可從江漢而下戰】匪安匪逰淮夷來求【疏言其肅將王命所以克勝也淮夷來求正是來求淮夷古人之語多倒按左傳率師以來惟敵是求】旣出我車旣設我旟【疏上言來求己至淮夷之境此言出車設旟明兵已至境而臨戰地何楷曰鳥隼曰旟軍行前朱雀此舉前軍以其餘】匪安匪舒淮夷來鋪【卽鋪惇淮濆之鋪】○江漢湯湯【音傷】武夫洸洸【音光○說文洸水湧貌引詩有洸有潰此云洸洸言勇气如水之湧也】經營四方【嚴緝準夷止是南方南方不寧四方皆將騷動故經營南土而謂之四方也】告成於王四方旣平王國庶定【彭執中曰用兵非美事不得已而興師故曰王國庶定庶者幸其僅然非以是爲美也】時靡有爭王心載寧○江漢之滸王命召虎【何楷曰召公平淮之師仍從江漢歸適承王之後命式辟以下命之之辭也】式辟【音辟】四方徹我疆土匪疚匪棘王國來極【言來取正於王國是倒句法嚴緝武事甫定卽行疆理賦稅之法疑於病民且急迫矣不知非疚也非也什一乃周之定制天下皆於王國來取中焉耳】於疆於理至於南海【讀音喜○呂記準夷在南是以極其逺而言之曰至於南海】○王命召虎來旬【李氏曰十日爲旬故旬訓徧】來宣文武受命召公【召康公】維翰【朱氏曰先王受命召公日辟國百里則召公者實文武之楨榦也】無曰予小子召公是似肇敏戎公用錫爾祉【呂記自召康公之後其風烈寥寥無聞矣至穆公始復敏於戎事以繼其功我用是錫汝以福也按戎作卽戎之戎此本之蘇傳】○釐【卽釐爾女士之釐】爾圭瓉【疏賜汝以圭柄之王瓉天子之瓉其柄之圭長尺有二寸賜諸侯蓋九寸以下】秬鬯【陳啟源曰秬鬯毛鄭異說秬鬯必和鬰不和鬰不名鬯此毛說也和鬰名鬰鬯不和鬰名秬鬯此鄭說也鄭止因周禮有鬯人鬰人二職而鬰人掌鬰鬯明是鬯人所掌尙未和鬰故分而二之然詩書左傳所用皆稱秬鬯並無稱鬰鬯者以言鬯則鬰在其中也鬯之爲義以芬芳條暢元因鬰艸得名說文鬯字注云以秬釀鬰艸芬芳以降神也此可證】一卣【音酉○爾雅彜卣罍注尊彛爲上罍爲下卣居中】告於文人【按疏云以告祭於汝先祖有文徳之人此蓋謂康公也集傳以爲文王詩緝從之長髮云若是文王圭瓉秬鬯王何不自用之而以晹虎哉下言於周受命此方是就文王廟命之以告文王耳詩人立言自有次第】錫山土田【讀如陳】於周受命自召祖命【箋周岐周自用也使虎受山川土田之命於岐周用其祖康公受封之禮也】虎拜稽首天子萬年【讀音寕】○虎拜稽首對王休作召公考【讀去九反音糗○陳氏曰作爲也考成也自期爲吾祖康公成其終以答王自召祖命之語東萊華谷皆同此說集傳謂作康公廟器而勒王策命以考其成且祝天子以萬壽如古器物銘之類此解吾不敢從】天子萬壽明明天子令聞【音問】不已矢其文徳【古音考音的】洽此四國

序江漢尹吉甫美宣王也能興衰撥亂命召公【召穆公虎】平淮夷

疏命召虎在江漢之上蓋順流而行將至淮夷乃北行向之也召公所伐淮夷在漢水之南魯公所伐淮夷在淮水之北當淮之南北皆有夷也陳氏曰淮夷之地不一徐州有夷則在淮北者也揚州有夷則在淮南者也江漢常武二篇同言淮夷以地理攷之江漢之滸王命召虎是淮南之夷也若在淮北則江漢非所由入之路矣曰率彼淮浦省此徐土是淮北之夷也若在淮南則徐土非聨接之地矣○詩曰江漢之滸王命召虎蓋宣王徵徐戎時道出江漢卽於是水上命召穆公東萊謂或者防江漢之師以伐之是也惟由江漢進兵故詩因之以起興渤海胡氏疑江漢合流大別山去淮夷絕逺昧其義矣首章言討罪二章卽言告成蓋淮夷望風而服不待戰也三章言辟地定賦之事古人用兵之後必急去苛政平稅法所以大慰民心也四章述王命召虎上纉祖烈之辭五章來旬來宣以下至六章自召祖命皆述王賜召虎策命之辭所云用錫爾祉也虎拜稽首盡末章述召虎受賜而深致其稱願之意如此

嚴緝周興西北岐丰去江淮絕逺故淮夷最難服從化則後倡亂則先周人經理淮夷用力最多成王初年淮夷同三監叛又同奄叛伯禽就封又同徐戎叛至厲王時四夷交侵宣王一命吉甫北方旋定繼命方叔蠻荊來庭其後命召公平淮南之夷乂命皇父平淮北之夷蓋南方之役至再至三淮夷未寧則一方倡亂天下皆危必淮夷平然後四方定此江漢常武所以爲宣王之終事而系之大雅之末也○王志長曰方叔南徵蠻荊考之采芑亦以戎車致勝江漢成功實三代以來涉險出奇之祖

江漢六章章八句

赫赫明明王命卿士【讀音所】南仲大【音泰】祖大【同上】師皇父【音甫王氏曰王所命之卿士言其世則以南仲爲太祖言其官則太師言其字則皇父陳氏曰自冢宰而下爲六】

【卿太師而下爲三公旣曰王命卿士乂曰太師皇父者周家不特設三公皆兼職而已如周官以冡宰兼太師也】整我六師以修我戎【讀如汝陳第云或武字之誤】旣敬旣戒【讀音棘○敬者將所以自治戒者將所以治眾也】惠此南國○王謂尹氏命程伯休父【音甫○郡國志河南洛陽縣有上程聚古程國伯休父之國也疏王謂其內史尹氏汝當作此策書命此程國之伯字休父者爲大司馬內史職云凡命諸侯及孤卿大夫則策命之當是尹吉甫爲卿而兼內史】左右陳行【音杭】戒我師旅率彼淮浦省【卽省方之省】此徐土不畱不處【上聲】三事就緒【箋三農之事各就其業或曰此卽十月之擇三有事兩無正之三事大夫也】○赫赫業業【讀直卻反音虐古音考音嶽】有嚴天子王舒保作匪紹【集傳紹糾也本說文陳風舒夭紹兮】匪逰徐方繹騷【讀蘇侯反音搜○言王師舒徐安行非糾也非遨遊也而徐之人已絡繹騷動矣】震驚徐方如雷如霆徐方震驚【此章業作一韻遊騷一韻霆驚一韻】○王奮厥武如震如怒【上聲○王氏曰江漢曰匪安匪舒此曰王舒保作蓋江漢武夫之事此王音之事也如雷如霆先加以聲也如震如怒復致其實也】進厥虎臣闞【音勘】如虓【音哮】虎鋪惇淮濆仍【就也】執醜虜【左傳後者惇陣整旅箋令布陳惇厚之陣於淮水之涯就執其眾虜】截彼淮浦王師之所【何楷曰進厥虎臣用奇兵以邀擊之鋪惇淮濆正兵不動但更番疊出囚執其拒敵者蓋王師先據地利截斷淮浦而居之彼欲拒則不能欲逸則無路所以服也按截本訓斷也不作治解子此說得之】○王旅嘽嘽【音難○眾盛貌】如飛如翰【傳疾如飛鷙如翰陳啟源曰疾言其神速鷙言其精悍有二義疏云摯是鷙鳥若鷹顫之類集傳如飛如翰疾也並二義爲一如翰爲贅矣】如江如漢【疏江漢以比盛大軍師之眾其廣長比之】如山之苞【鋪鉤反音近褒】如川之流【疏兵法有動有靜靜則不可驚擾故以山諭動則不可禦止故以川諭顧炎武曰如山之苞營法也如川之流陳法也古之善用師者能爲營而後能爲陳管子霸國之謀猶作內政以軍令使之耳目素習心志素定如山之不可動搖然後出而用之如決水於千仞之谿矣】緜緜【不可絕】翼翼【不可亂】不測不克【疏兵法應敵出奇故美其不可測知不可攻勝】濯【大也】徵徐國○王猶【猶訓道謀出於道謀卽道也】允塞【朱氏曰首章言敬戒卒章言允塞非敬戒無以見軍旅之嚴非允塞無以見王道之大惟軍律之嚴所以戰而必勝惟王道之大所以不戰而自服也】徐方旣來【讀如力】徐方旣同天子之功四方旣平徐方來庭徐方不回【違命】王曰還歸

序常武召穆公美宣王也有常徳以立武事因以爲戒然

朱子曰詩中無常武字召穆公特名其篇蓋有常徳以立武則可以武爲常則不可此所以有美而有戒也【陳啟源曰宣王懲艾前愆勵精圖治誠中興令主但鋭於始者必至鮮終故穆公此詩以常武名篇而因美爲戒厥後敗績美戎料民太原武事不立實由厥徳不常穆公殆早見之小雅宣王詩十四篇美刺兼之大雅宣王詩六篇有美無刺然小雅兼美刺而終之以美善善長也大雅專於美而終之以戒不欲沒其實也】

此詩美宣王自將平淮北徐州之夷也淮水中界南北淮北卽徐州鄭氏謂旣定淮浦之國遂進而伐徐季彭山云當時挾淮夷以叛者徐戎也故省徐土以威之而淮夷自服淮夷亦在徐州之域故總謂之徐方云首章二章述王命元帥及大司馬之辭也南仲太祖太師皇父毛氏云命卿士南仲於太祖之廟【左傳帥師者受命於廟疏云太祖后稷】皇父爲太師意謂南仲主兵皇父監撫王肅述毛云皇父以三公而撫軍也殊南仲於王命親兵也鄭氏以王命卿士爲大將不應並命二人故云用其以南仲爲太祖者今太師皇父是也【南仲見出車篇皇父以卿士兼太師】孫毓述鄭云宣王之大將復字南仲傳無聞焉且古之命將皆於禰廟未有於太祖之廟者故以南仲爲太祖非命於太祖也孔氏依違兩說朱子則斷從箋【介甫潁濵東萊華谷俱同】尹氏掌命卿士卽內史也策命程伯休父爲大司馬楚語程伯休父重氏之後宣王時失其官守而爲司馬氏是也周禮司馬職云及師大合軍大師【謂王親徵】則掌其戒令故云左右陳行戒我師旅也不畱不處三事就緒期以蚤平徐土歸就朝廷職業程伯與皇父皆公卿之官所謂三事也三章述王師在道時事四章五章述進兵克敵時事末章則言徐服而振旅王猶允塞不尙權也王曰還歸不黷武也所謂因美爲戒者如此

張文濳【耒】曰先王之道文所以立常武所以禦變宣王有常徳以立武事則其武也未嘗去文也何以明之詩云惠此南國省此徐土而終之以王猶允塞所謂修文徳以來之也𨿽然因以爲戒武不可觀故也夫以宣王中興之君皇父賢才之將而徵蕞爾之徐土必曰旣敬旣戒者兵凶器戰危事也不畱不處尙神速貴省費也王舒保作舒者不竭士力以逐利保者軍行必依水艸山陵所以爲固也王者之兵不以怒戰怒戰者不勝其忿者也王奮厥武如震如怒則未嘗震未嘗怒也如雷如霆如震如怒所謂先聲後實也徐方震驚而後進厥虎臣擊其亂也鋪惇淮濆則我乘地利敵逼於水矣所以能執醜虜也王旅嘽嘽以逸待勞也如飛如翰管子所謂有飛鳥之舉善超髙也如江如漢所謂有積水之洋善守下也固如山之苞止營壘也順如川之流行部伍也緜緜爲弱外誘敵也翼翼爲飭內謹法也先王之用兵𨿽動以仁義然行之有紀馭之有術不爲小仁末義以陷人於死地所謂有常徳以立武事者也

淮夷徐戎並興挻禍自伯禽就封已然穆王時徐戎率九夷以伐宗周遂有偃王之亂厲王時淮夷入洛命虢公長父徵之不克【見汲冡周書及後漢書】宣王初年先逐玁狁繼徵荊蠻二方旣平乃謀東略伐淮詩云江漢之滸王命召虎伐徐詩云王奮厥武如震如怒二師意同時並發【此劉汝楨說】蓋淮徐接壤勢相犄角又徐大而淮夷小故淮夷則遣召穆公徴兵江漢南下經略而徐方則以天子六師臨之詩曰鋪惇淮濆仍執醜虜截彼淮浦王師之所知是天子親將駐淮遏截南北二處使不得相救兵法所謂合者離之也徵徐必須勝之以兵威徵淮不過出車設旟不待戰而下合觀二詩當時進兵形勢略可想見矣考竹書宣王五年夏伐玁狁秋伐荊蠻六年召穆公帥師伐淮夷王帥師伐徐戎皇父休父從王次於淮亦以淮徐二役爲一時事當得其實也華谷云召公旣平淮南之夷未防淮北之夷復挾徐戎以叛宣王於是親徵之不知何據而云然

常武六章章八句

瞻卬【音仰】昊天則不我惠孔塡【呂記音塵古音考音眞○久也】不寧降此大厲邦靡有定士【士卒】民其瘵【音債讀側例反音制】蟊賊【謂小人皇父虢石父之徒】蟊疾【疏蟊賊害禾稼之虫蟊疾實言其害稼】靡有夷屆【讀如旣○無有平夷可極其所至者】罪罟不收【疏罪罟謂多立科條使民易犯若設网以待禽獸然网罟有收斂之期而王施刑禁則不收也】靡有夷瘳【無有平夷如疾之得瘳者】○人有土田女【音汝】反有之人有民人女覆奪之此宜無罪女反收之彼宜有罪女覆說【音脫】之【此章有葉收奪葉說是隔句用韻之法○人有土田四句蟊賊之害也此宜無罪四句罪罟之害也申說上章】○哲夫成城哲婦傾城懿【鄭讀噫李迂仲引師古漢書注幽王以褒姒爲美亦通】厥哲婦爲梟【土梟】爲防【怪防】婦有長舌維厲之階【讀音基○丁奉曰幽王之厲甚矣申後黜而太子廢家厲也小人盛而刑獄煩國厲也諸侯叛而夷狄侵天下厲也三川竭而岐山崩天地厲也凡此之屬皆從長舌以爲階小雅赫赫宗周褒姒烕之然則其所以烕者此舌耶】亂匪降自天生自婦人匪教匪誨【讀呼位反音戲】時維婦寺【言婦寺非可教誨而王偏聴之婦人干預朝防無不假手奄宦故兼及寺人也潁濱云王不用教誨之言惟婦寺是聴亦通】○鞫人忮忒譛【音僣按小雅巧言詩僣始音譛此詩譛始音僣蓋二字可通用】始竟背【音佩讀必墨反音迫○言婦寺之禍忮害變忒窮屈正人始譛毀而終則背棄之此李氏說勝集傳】豈曰不極伊胡爲慝【其惡豈爲不極而反曰是何足爲慝乎】如賈【音古】三倍君子是識婦無公事休其蠶織【箋小人居貨而有三倍之利君子知之非其宜也今婦人休其蠶桑織絍之職而與朝廷之事其爲非宜亦猶是矣何楷曰如賈三倍刺鬻獄者坐而罔利也休其蠶織刺內外關通而王不能制也】○天何以刺何神不富【讀方味反音廢○嚴緝天何爲出譴告以責王乎何神亦不福王而降災害乎凡以王信任婦人之故】捨【音捨】爾介狄【介狄謂大狄卽周語史伯所云申繒西戎方彊王室方騷將以縱欲不亦𨿽乎者也】維予胥忌不弔不祥【天降不祥如日食星隕山崩川竭之屬顧炎武曰威儀之不類賢人之防亡婦寺之專橫皆國之不祥而日月之眚山川之變鳥獸艸木之妖其小者也故孔子對哀公以老者不教防者不學爲俗之不祥】威儀不類【善也】人之云亡邦國殄瘁○天之降罔維其優矣人之云亡心之憂矣天之降罔維其幾【危也】矣【疏優者自天降而多也幾者至人身而危也二者相接成】人之云亡心之悲矣○觱【音必】沸【音弗】檻【音限】泉【解見采菽詩】維其深矣心之憂矣寧自今矣【箋湧泉之源所由者深諭已憂所從來者久】不自我先不自我後【讀如虎】藐藐【音莫】昊天無不克鞏【讀如古○天𨿽髙逺然仁愛人君無不能鞏固其命】無忝皇祖式救爾後【讀同上○末四語猶冀王之攺過而以皇祖感動之皇祖謂文武也】

序瞻卬凡伯刺幽王大壞也【曹氏曰凡伯作板詩在厲王末至幽王大壞時七十餘年矣決非一人猶家父】

瞻卬七章三章章十句四章章八句【毛傳第二章

十句集傳以哲夫二句屬三章今從之】

旻天疾威天篤降防【去聲】瘨【音顚】我饑饉民卒流亡我居圉卒荒【箋民盡流移故國中至邊境盡空虛】○天降罪罟蟊賊內訌【音紅○胡氏曰犬戎之害在外小人之害在內故云蟊賊內訌蓋蟊賊之害稼亦不在外而在內也按下章泉竭自中正與此應】昬防【音卓】靡共【音恭○言昬亂椓防之又無肯共其職事者鄭以昏爲閽又椓爲毀陰破字故集傳不從】潰潰回遹實靖夷我邦【讀如崩○陳啟源曰毛以靖訓謀本釋詁文鄭以夷訓滅則恆解也言此昏椓回遹之人所謀皆滅國之道語本徑捷後儒以靖夷爲治平取義太紆愚按書微子自靖孔傳亦訓謀蓋漢初人釋經皆宗爾稚】○臯臯訿訿【音紫○王氏曰臯臯緩不共職也訿訿與小雅同】曽不知其玷兢兢業業孔塡不寧我位孔貶【兢業守職者甚久矣不自安其位必見貶斥○此章言用者不賢賢者不用其顚倒錯亂如此】○如彼嵗旱艸不潰茂如彼棲苴【呂記士始反音止楊旭曰苴字本有上聲與下止葉洪武正韻音沮是也集傳作七如反恐防畫有譌陳啟源曰此苴與幽風叔苴之苴不同考韻書水中浮艸當讀如槎釋文士如反恐如乃加之譌也呂記士始反始又如之譌也嚴緝苴音茶獨得之愚按音沮者乃履中艸也未知棲苴之苴可借音否若音茶又於全詩不葉此章葉法未曉詩本音云無韻】我相此邦無不潰止【春秋傳國亂曰潰邑亂曰叛嚴緝谷風有光有潰潰怒也小旻是用不潰於成召旻艸不潰茂潰遂也潰潰回適無不潰止潰亂也水之潰者必橫暴而四出故怒之甚者爲潰遂之甚者爲潰亂之甚者爲潰皆一理也】○維昔之富不如時維今之疚不如玆【昔之富善人非若今時也今之病君子莫若此甚也】彼疏【與麄同】斯粺【音敗楊氏曰當葉旁費切音避與下替字葉本訓毇也米一斛舂九斗○彼疏斯粺君子病而食麤小人進而食粺也】胡不自替職兄【音況○兄古與況通本訓滋也益也集傳作愴怳之怳見小雅】斯引【集傳引字無韻疏義大全並云葉法未詳○嚴緝彼小人何爲不自退廢以避君子乃主此滋益之務引植其黨乎此解勝集傳】○池之竭矣不云自頻【當依鄭作濵】泉之竭矣不云自中【讀如烝○池之竭豈不云由外之不入乎泉之竭豈不云由內之不出乎此正諭禍亂有所從起集傳以兩不云作實說失之】漙斯害矣職兄【音況】斯不烖【音哉】我躬【此章頻中一韻躬一韻○嚴緝漙徧被害如此而小人猶主此滋益之至於大是豈不烖我身乎】○昔先王受命有如召公日辟【音辟】國百里今也日蹙國百里於【音烏】乎【音呼】哀哉維今之人不尙有舊【讀巨兒反音技○陳櫟曰此詩及瞻卬篇末皆拳拳有望治之意前詩望其攺過而無忝皇祖此詩望其攺圖而擢用舊人審如是則否猶可泰危猶可安寧至有犬戎之禍乎】

序召旻凡伯刺幽王大壊也旻閔也閔天下無如召公之臣也

蘇傳因其首章稱旻天卒章稱召公故謂之召旻以別於小旻而已序旻閔也以下蓋是衍說爾○潘笠江曰瞻卬言內惑於嬖妾召旻言外嬖於小人蓋內有褒姒之寵則外無召公之臣矣昻輕重之勢如持衡然故曰後宮色盛則賢者隠微羣婢倡言則善類喑啞邦國殄瘁恆必有之二詩非千古之永鑑哉陳氏曰周南系於周公召南系於召公化之盛者必有待於二公也風之終系以豳雅之終系以召旻化之衰者必有思於二公也

召旻七章四章章五句三章章七句

詩經通義卷十﹤經部﹐詩類﹐詩經通義﹥

欽定四庫全書

詩經通義卷十一

吳江朱鶴齡撰

周頌

蘇傳周頌皆有所施於禮樂蓋因禮而作頌非如風雅有徒作而不用者也周頌篇第之先後則不可究矣朱子曰周頌三十一篇多周公所定韻多不葉未詳其說

淸廟之什

於【音烏】穆淸廟肅雝顯相【去聲○箋有顯著之徳者來助祭也】濟濟【上聲】多士秉文之徳對越在天駿【大也】奔走在廟不【一說不作丕】顯不承【卽如承大祭之承劉氏曰書言烝祭文武此樂歌專頌文王之徳者父子並祭綂於尊也逸則陶氏曰書以丕顯屬文謨丕承屬武烈疑此不顯不承兼頌文武其曰秉文之徳則綂於尊耳此說極有理】無射【音亦】於人斯【按顯承無射毛傳皆主文王之徳鄭箋以顯明承順屬助祭者言之集傳從毛義】序淸廟祀文王也周公旣成洛邑朝諸侯率以祀文王焉

疏周公成洛邑在居攝五年【此鄭氏說】其朝諸侯則在六年明堂位云周公踐天子之位以行王政六年朝諸侯於明堂卽此時也此詩旣作之後其祭皆升堂歌之以爲常曲禮記每云升歌淸廟是也文王之徳莫重於淸廟故爲周頌之首朱子曰書稱王在新邑烝祭嵗文王騂牛一武王騂牛一實攝政之七年而此其升歌之辭也樂記曰淸廟之瑟朱弦而疏越一倡而三嘆有遺音者矣卽謂此【鄭氏曰朱弦謂練朱絲爲弦練則聲濁越瑟孔底也疏之使聲遲倡發曲句也三嘆三人從嘆之耳○按一倡三嘆是四人歌之每成一句已似一章句末自然成韻周頌多不叶韻殆以此歟】漢因秦樂幹豆上奏登歌獨上歌不以管弦亂人聲欲在位者徧聞之猶古淸廟之瑟也○呂記洛誥在十有二月惟周公誕保文武受命惟七年則是周公成洛邑在於七年非在五年朝諸侯者成王就新邑祀文武周公率諸侯以從之耳明堂位云云乃漢儒之妄

淸廟一章八句

維天之命於【音烏】穆不已於乎【音嗚呼】不顯文王之徳之純【純毛訓大當從之集傳云不雜是以中庸解詩非本義也】假【釋文音暇蘇傳音嘏】以溢我我其收之【假毛鄭皆訓嘉卽嘉樂之嘉蘇傳云大也皆通溢鄭云盈溢也收毛鄭皆訓聚孔疏云溢是流散收是收聚上下相成集傳謂何之聲轉而爲假卹之字訛而爲溢今不從辧詳攷異】駿惠【嚴緝惠謂體其徳大惠則無斯須毫髮之違反也】我文王曽孫篤之【疏篤之者用意專而隆厚卽假樂所云不愆不忘率由舊章也嚴緝去聖浸逺典型易墜非用意篤厚不能守也又曰頌者成功告神必言子孫勉力保守以慰祖考之意故此詩曰曽孫篤之烈文天作亦曰子孫保之】

序維天之命太平告文王也

蘇傳文王受命未終而沒周公成王繼之天下太平以爲文王之徳所致也故以告之郝敬曰不言治功而言天命文徳者治具鋪張非太平也太平無象故以天命於穆文徳不顯形容其至天無言而萬物生聖無爲而萬民化此所以爲太平也

王者制禮作樂爲太平之事詩不言而言文徳者原其本也毛傳引孟仲子美周之禮本非正防鄭箋遂以周禮六官之職解駿惠文王失之矣假以溢我我其收之言文王之徳大而被及於我我當有以受之不敢失墜也【本箋疏說】駿惠我文王曽孫篤之言我旣以大順文王之徳自勉後世子孫亦當篤厚之而不忘斯可以保太平之業也

維天之命一章八句

維淸緝熙文王之典【此與儀式刑文王之典句法相類何子云維淸爲句與下禋成禎葉未知然否○淸也緝也熙也備舉文王之徳以典言之者徳寓於法爾集傳云所當淸明而緝熙者文王之典也所當二字宜刪】肇禋【句○周禮大宗伯以禋祀祀昊天上帝嚴緝云文王有典則以貽子孫王業𨿽未成而禋祀上帝之禮已肇始於此呂記言周人宗祀文王於明堂以配上帝其禮始於此也二說並通】迄用有成維周之禎【首二句無韻下三句禋成禎爲韻○嚴緝祀文王之典爲周之禎祥祥者吉之先見者也】

序維淸奏象舞也【象以管奏列在堂下故曰下管象然堂下合樂則必舞故又曰象舞】疏左傳見舞象箾南籥者服防云象文王之樂舞象也杜預云箾舞者所執南籥以籥舞也其言箾爲所執未審何器要知箾與南籥必是此樂所有也此樂名象以其象事爲舞故稱象舞也象舞之樂象文王之事其大武之樂象武王之事故禮記文王世子明堂位祭綂皆云升歌淸廟下管象象與淸廟相對卽俱是詩篇【二詩同時所用但一升歌一管奏】劉氏曰象則文王之樂所謂象箾者蓋文舞也文王之舞謂之象武王之舞謂之武將舞象則先歌維淸是以序曰奏象舞其辭曰文王也將舞武則先歌武是以武之序曰奏大武其辭曰於皇武王也內則十三學舞勺十五學舞象象則象箾也【蘇傳同】曹氏曰季札觀樂見舞象箾南籥者文王樂也見舞韶箾者舜樂也是象有箾韶亦有箾【左傳注以象箾之箾音朔韶箾之箾音簫嚴云皆當音朔】說者謂舞竿曰箾然則執箾以舞猶幹舞也執籥以舞卽籥舞也樂以象成文王𨿽大業未究而本其功徳之所起可得而形容也故作樂以象之謂之象舞鄭氏以象舞爲專象刺伐然籥非刺伐之物也嚴緝象文舞也鄭以爲象用兵時擊伐之聲如此則武舞矣維淸象舞之樂歌武大武之樂歌大武爲武舞故武頌言勝殷遏劉之事維淸不言徵伐則象舞非武舞也又曰鄭於文王世子明堂位祭統升歌淸廟下管象皆以管象爲武王之舞謂周頌武也孔申鄭義以文王武王之舞皆名象維淸象舞爲文王下管象爲武王其意蓋謂淸廟與管象若皆爲文王不應有上下之別耳古樂歌者在上以人歌者皆曰升歌亦曰登歌匏竹在下以管奏者皆曰下管春官大師率瞽登歌下管備樂器益稷下管鞀鼓是也淸廟以人歌之自宜升象以管奏之自宜下凡樂皆有堂上堂下之別也何楷曰按舞象箾而歌維淸賈氏謂詩爲樂章與舞人爲節殆近之若舞籥則歌二南鼓鐘所謂以籥以南是也武舞左執朱幹右執玉戚文舞則左執籥右秉翟故知象箾之舞原武舞康成之解非無據也華谷謂文王作樂宜象文而不象武夫文之爲文武之爲武從其重者言之非謂文王不足於武武王不足於文也戡黎伐崇遏密不彰彰歟○陳啟源曰勺象皆舞曲也鄭氏注內則以勺爲文舞象爲武舞疏引熊氏語証之蓋勺卽頌之酌象卽頌之武也其維淸序云奏象舞獨見於左傳襄二十九年不在六樂之列【見孔疏】與大武之象異大武之象象武王之伐維淸之象象文王之伐此𨿽經無明文先儒相承之說當有本也況文王七年五伐其武功最多豈必專象其文耶愚按子長髮之說最爲得之可正曹嚴諸家之偏論左傳明言見舞象箾箾爲舞幹幹非武舞乎康成惟專主武舞故解文王之典爲徵伐之法肇禋爲文王受命始祭天而枝伐【伐紂之枝黨】後儒以祭天非文王事又枝伐出緯書故不用其說然伐崇而類祭見皇矣詩類祭之爲祭上帝見舜典泰誓及王制鄭說不得謂之無稽

維淸一章五句

烈文辟【音璧】公【疏呼諸侯而告之也王炎曰爲國君故稱辟舉五等之貴者故稱公】錫玆祉福【毛云文王錫之鄭雲天錫之歐陽云文武錫我君臣皆可通集傳則云諸侯錫我祉福楊用修深非其說然解此猶通下念玆戎功亦以爲助祭錫福之大功則太泥矣朱睦防曰毛鄭解錫福於事情爲近不失天子戒諸侯之體洪範雲天子斂福以錫民未聞諸侯反錫天子以福也】惠我無疆子孫保之無封靡於爾邦維王其崇之【王氏曰戒之以無封以專利無靡以傷財則王之所崇也】念玆戎【大也】功繼序【子孫繼世以序相及】其皇之無競維人四方其訓之【箋莫彊於得賢人也得賢人則國家彊矣故天下諸侯順其所爲也】不顯維徳【集傳莫顯於徳從鄭箋】百辟其刑之【王氏曰先王之戒諸侯也欲其競競則中國彊矣欲其顯顯則中國尊矣四方訓之百辟刑之則欲其各以徳善胥訓胥仿也內則百僚師師外則諸侯胥訓胥仿則能以天下爲一家中國爲一人矣先儒乃謂不欲諸侯名譽出境是乃力徵徵營天下惴惴恐天下軋己之私意而何足以語先王哉】於乎【音烏呼】前王不忘【朱子曰此篇以公疆二韻相葉未審當從何讀意亦可互用也劉瑾曰第一句與第六句第七句相葉第三句與第五第八第十三句相葉亦隔互叶韻也】序烈文成王卽政諸侯助祭也

疏周公居攝七年致政成王【本史記】成王以明年嵗首卽政【辧見載見篇】於是祭祖考戒諸侯○按朱子辧說以詩中未見卽政之意故集傳但云此祭於祖廟而獻助祭諸侯之樂歌【儀禮賔三獻尸之後主人酌酒獻賔】然序說本通不必易宗廟之中助祭爲重觀此詩及載見詩可見揚子云云孝莫大乎寧親寧親莫大乎寧神寧神莫大乎萬國之歡心嚴緝成王卽政之初周興未久也助祭諸侯多身佐武王定天下者故詩曰錫玆祉福美其夾輔以興周祚也曰念玆戎功念其屏翰之大功也曰前王不忘欲其不忘文武也箋說諸解多失之列文一章十三句

天作【卽帝作邦作對之作】髙山【岐山】大【音泰】王荒之【卽居允荒之荒輔氏曰治荒謂之荒猶治亂謂之亂】彼作矣文王康之彼䢐矣【箋彼彼萬民也嚴緝彼作謂舊民之樂遷如百堵皆作庶殷丕作之作也彼䢐謂新民之歸往如其子焉往之往也按古本皆䢐矣爲句朱傳解䢐作岨連岐爲句今不從辧詳考異】岐有夷之行【讀如杭○夷易行道也民之望岐周而歸之者以岐周之君有平易之道故下云子孫保之正言世世守此道也毛鄭義如此集傳則云岐山有平易之道路括大雅拔兌駾喙等語在內○蘇傳云大王旣作之矣文王從而安之大王文王𨿽往矣人咸望岐山而歸之是集傳所本而攺䢐爲岨又小變其說】子孫保之

序天作祀先王先公也【箋先王謂大王以下先公諸盩至不窋嚴緝引天保箋云先公謂後稷至諸盩盩音周】

疏祀先王先公謂四時之祭祠禴嘗烝也時祭所及惟四親廟及太祖【此據祭法並二祧廟爲七廟與王制不合】成王時祭當自大王以下上及后稷一人詩人近舉王迹所起不及后稷序以祭時實祭后稷故並先公言之郝敬曰時祭之樂非一章此詩止頌大王文王當時舉功徳之最盛者歌之耳朱傳作祭大王之詩不兼文王蓋以文王若與祭不應遺王季也然詩並頌二王安得獨爲祀大王旣祀大王文王安得遺王季后稷從序說是○何楷曰周易兩言王用享於岐山則岐山之祭周固有之矣季彭山以此爲祀岐山之樂歌亦一說

天作一章七句

昊天有成命二後受之成王不敢康夙夜基命宥密【楊愼曰國語叔向解云宥寛密靜也毛傳用之鄭箋寛仁所以止苛刻安靜所以息暴亂豈不明白正大得帝王之體集傳解宥爲宏深密爲靜密以字義言之宥者寛宥未聞宥爲宏深也】於【音烏】緝熙單【釋文都但反音旦】厥心肆【傳肆固也鄭云當作故字之誤也按固故古通用】其靖之【箋於哉又續而廣之單盡其心故能咸和永淸安靖天下受命而成其爲王也】

序昊天有成命郊祀天地也

歐陽義此詩言二後者文武也則成王者謂成王誦當爲康王以後之詩而毛鄭以頌皆成王時作遂以成王爲成此王功執競曰不顯成康自彼成康者成王康王也猶文王武王謂之文武云爾然則執競當是昭王以後之詩而毛以爲成大功而安之鄭以爲成安祖考之道皆以爲武王也噫嘻曰噫嘻成王者亦成王也而毛鄭皆以爲武王由其以頌皆爲成王時作耳以爲成王康王豈不簡且直而於詩文理易通如毛鄭之說豈不紆且曲文理亦不完而難通學者何苦而從其紆曲而難通哉蘇傳此詩有成王不敢康執競有不顯成康世或以爲此言成王誦康王釗也然則周頌有康王子孫之詩也周公制禮禮之所及樂必從之樂之所及詩必從之故頌之施於禮樂者備矣後世無庸易之且詩曰成王不敢康夙夜基命宥密又曰自彼成康奄有四方成王非基命之君而周之奄有四方非自成康始也朱子曰國語叔向引此詩而曰是道成王之徳也成王能明文昭定武烈者也以此証之其爲康王以後祀成王之詩無疑而毛鄭舊說定以頌爲成王時周公所作故凡頌中有成王及成康字者例皆曲爲之說以傅己意古今諸儒無有覺其謬者獨歐陽著時世論以斥之其辯明矣然學者狃於習聞未肯深信也小序又以此詩篇首有昊天二字遂定爲郊祀天地之詩諸儒往往亦襲其誤殊不知其首言天命者止於一句次言文武受之者亦止於一句至於成王以下然後詳說不敢康寧緝熙安靜之意乃至五六句而後已則其不爲祀天地而爲祀成王無可疑者又況聖人制爲祭祀之禮必以象類故祭天於南祭地於北而其壇壝樂舞器幣之屬亦各不同若曰合祭天地於圜丘則古未嘗有此凟亂繁雜之禮若曰一詩而兩用如所謂冬薦魚春獻鮪者【此劉安世說】則此詩專言天而不及地使於澤中方丘奏之於義何取乎序說【云云】反覆推之皆有不通故今特上據國語旁采歐陽以定其說庶不失此詩之本防耳或曰國語所謂始於徳讓中於信寛終於固和故曰成者其說成字不爲王誦之諡而韋昭之注大略亦如毛鄭之說矣此又何耶曰叔向蓋言成王之所以爲成以是三者正猶子思所謂文王之所以爲文班固所謂尊號孝昭不亦宜乎者耳韋昭何以知其必謂文武以是成其王業而不爲王誦之諡乎蓋其爲說本出毛鄭而不悟其非者今欲一滌千古之謬而不免於以誤而證誤則將何時而已耶或者又曰蘇氏不信小序而於此詩無異辭且以爲周公制作所定後人不容復有攺易成王非創業之主此詩不應言基命執競不應言奄有四方此又何耶曰蘇氏不信小序未嘗見其不可信之實也夫周公制作亦及其身而止耳若乃後王之廟所奏之樂自當隨時附益若商之鳥作於武丁孫子之世漢之廟樂亦隨時而更定焉豈有周之後王乃獨不得褒顯其先王之功徳而必以攺周公爲嫌耶基者非必造之於始亦承之於下之謂也如雲樂只君子邦家之基豈必謂大王王季之臣乎奄有四方皇矣王季章中已有此句矣又豈可以其太早而別爲之說乎○愚按周禮冬至祀昊天於圜丘夏至祀地只於方澤禮記燔柴於泰壇祭天也瘞埋於泰折祭地也天地分祭禮有明文【宋胡五峯宏又謂古無北郊之祭而以社卽是祭地朱子中庸郊社注從之方回又斥周禮大司樂文爲劉歆僞作不足信詳余尙書埤傳】後世人主每不克兼行蓋禮儀繁重則憚勞賞賚優渥則憚費故多主合祀南郊之說宋元祐間蘇子瞻條議最明晰合宜但引昊天有成命詩序以爲合祀天地之證則不然夫昊天有成命乃成王卽政郊見上帝之詩序言天而並及地猶言父者並及母經典多然禮記兆於南郊就陽位也器用陶匏象天地之性也亦兼地言之若如子瞻說則周人本無合祀之禮安得有合祀之詩乎祀天而詩不詳言天者以天無聲臭非形容之可旣也周郊配以後稷而詩不及稷者以獻稷自有思文又受命配天始於文武則專稱二後其宜也昊天不可形容故成王不敢康以下推本文武受命對越上天之小心以形容之頌文武卽以頌昊天也【郝仲輿詩解鄧潛谷詩繹皆同此說】成命言天命之成成王言王業之成二成字對舉如必以爲指成王誦則下武云成王之孚酒誥云成王畏相又將何指乎朱子援國語【云云】以爲成王誦之證夫左氏解經就文立義多違本指故韋昭注取鄭訓以救之今謂國語說此詩爲必可信則左傳郕降齊師引臯陶邁種徳徳乃降以降爲降服之降此亦可據之以解書乎國語之解每懷靡及周爰咨諏朱子何以仍不用其說乎朱子又援商頌武丁孫子謂周頌亦當有昭王以後之詩夫商頌作者非一世周頌止作於成周盛時恐不可同論【周頌美先王之盛徳告己之成功成王之初禮樂新定故頌皆作於其時此見孔疏甚明】本紀云昭王之時周道微闕班固云成康沒而頌聲寢昭王作頌本無依據止斷以執競一詩不知執競是九夏之一昭王以後必無人更撰此樂章也朱子說詩專取明白簡直此以論風雅猶可頌告神明辭防幽奧安得盡絀古注而一以明白簡直者求之乎【呂記嚴緝皆不用朱說】王志長曰此詩頌二後耳何以郊祀天地用之夫帝王之功莫大於作君師以靖亂則昊天之徳莫大於生帝王以開治矣桑柔云我生不辰逢天僤怒蕩云疾威上帝其命多辟板云上帝板板下民卒癉節南山雲天方薦瘥喪亂多瞻卬云瞻卬昊天則不我惠蓋疾喪亂者每致憾於天之生暴君則樂太平者必致頌於天之生聖主然則肅然於禋祀之下者捨篤生文武又何以頌天地之大徳也哉

昊天有成命一章七句

我將我享維羊維牛【疏祭法云燔柴於泰壇祭天也用騂犢明堂祭天不用特牛者此祀以文王爲配故用太牢於禮得有羊也詩故夏官羊人曰釁積共羊牲鄭氏謂積柴祭天蓋用羊實柴也先柴而後獻故維羊在維牛之上按二說不同長髮云此詩維羊乃爲配享而設非享帝所用也嚴緝亦用詩故之說不如孔疏義優】維天其右之【按說文右訓助鄭云右助之是也神無不在豈可言在羊牛之右乎集傳解本周禮享右祭祀之文然不可從季本曰右與佑同若謂在饌之右則下言旣右享之於義難通豈有文王與上帝同列而右牲之理哉】儀式刑文王之典【嚴緝儀式刑猶書云嚴祗敬文王之典毛於維淸訓法此又訓常鄭以爲常道義實一也】日靖四方伊嘏【音假○受福曰嘏】文王旣右饗之【饗歆也天曰其者望之而不敢必也文王曰旣者信之而知其必饗也】我其夙夜畏天之威【夙夜畏威只是常法文典以靖四方耳】於時保之序我將祀文王於明堂也

疏卽孝經所云宗祀文王於明堂以配上帝宗者尊也朱子語類郊曰天明堂曰帝一天而分祭何也曰爲壇而祭故謂之天祭於屋下以神祗事之故謂之帝【帝居中文王西坐東向】

饗帝明堂三禮不言何時惟月令云季秋大饗帝鄭氏注謂卽饗帝於明堂大饗謂徧祀五帝然月令者秦世之書周制未必然也【此孔氏說】明堂配帝不及武王故孝經以爲周公之孝康成誤解祭法祖文王而宗武王遂云以文王配五帝【五方之帝】及五人帝【帝太皥等】於堂上以武王配五人神【神勾芒等】於庭中其說迂怪【鄭以祖宗爲明堂之配蘇傳辧之甚詳】自漢以來明堂乃有並祭五帝及三宗並侑之禮去嚴父之本意逺矣

我將一章十句【程子陳祥道呂東萊說俱見集傳】

時邁【行也】其邦昊天其子之實右【助也】序【此序謂帝王之傳序】有周【嚴緝天其子之乎設爲問辭應之曰天實右序有周矣】薄言震之莫不震疊懷柔百神及河喬嶽允王維後明昭有周式序在位【王志長曰在位之序如禮數有等命討有別皆依典式而施之】載戢干戈載櫜弓矢我求懿徳肆【箋肆陳也】於時夏【中國】允王保之

序時邁巡狩告祭柴望也

疏武王旣定天下巡行侯國至於方嶽之下柴祭昊天望祭山川周公述其事而爲此歌左傳云昔武王克商作頌曰載戢干戈明此篇武王事也國語稱周公之頌曰載戢干戈明此詩周公作也○周禮春官鐘師以鐘鼓奏九夏王夏肆夏昭【一作韶】夏納夏章夏齊夏族夏陔夏驁夏注云夏大也樂之大歌有九【箋云樂歌之大者稱夏】又引呂叔玉云肆夏樊遏渠皆周頌也肆夏時邁也樊遏執競也渠思文也又國語金奏肆夏樊遏渠天子所以享元侯也韋昭注云肆夏一名樊昭夏一名遏納夏一名渠周禮九夏之三也【杜預左傳注同】二說不同【旣曰肆夏一名樊矣又曰樊遏執競何也二說必有一誤】禮屍出入奏肆夏牲出入奏昭夏四方賔來奏納夏【毛甡曰今謂時邁爲肆夏不過因詩有肆於時夏之一語耳或云別自有樂章鄭司農謂九夏諸篇頌之類也樂亡而諸篇亦亡故皮日休有補九夏歌劉敞鄭樵則直云九夏皆有聲無辭】

陳氏曰此詩是告方嶽以革命之事因時巡而震服諸侯故其詩與他廟樂不同○考武王在位止五年集傳引周制十有二年【云云】者蓋此詩本述武王巡狩事後王時巡因而皆用之耳○黃氏曰武王巡狩之事詩有時邁書有武成時邁告祭之樂章也武成識其故事以示天下後世也庚戌柴望大告武成此告祭懷柔之實也昭我周王天休震動此莫不震疊之實也庶邦冢君曁百工受命於周此式序在位之實也偃武修文歸馬放牛此非戢干戈櫜弓矢之意乎建官位事重民五教惇信明義崇徳報功此非求懿徳以保之乎

時邁一章十五句【此詩集傳解甚明】

執競武王【武王能持自彊之道】無競維烈【按無競與下不顯義同皆反辭也箋云不彊乎其克商之功業若如集傳解則下競當訓爭矣】不顯成康【傳不顯乎其成大功而安之也】上帝是皇【天以是故君之】自彼成康奄有四方斤斤【去聲】其明【音芒○斤斤然爲有周明徳之君】鐘鼓喤喤【音皇】磬筦【音管】將將【音槍】降福穰穰【音攘】降福簡簡威儀反反旣醉旣飽【醉飽謂祭終而受福】福祿來反【李氏曰上言祭時樂備而和故神降之福下言祭終而飲威儀益謹福祿所以日來而未艾也】

序執競祀武王也

嚴緝此詩成康言成王業安天下【本毛鄭】歐陽氏以爲成王康王有窒礙不通者鄧元錫曰昊天曰成王執競曰成康於時成康未有諡不嫌也又安知二王之諡不舉頌爲稱乎○愚按朱子攺序作祭武王成王康王之詩竊反復求之難攺者有五夫此詩之歌於祖廟者非時祭則祫祭也天子七廟廟各有主祫則羣廟之主咸入太廟三王並祭此何禮耶如謂舉功徳之最盛者不應上捨文王而下逮成康其難攺一也旣曰祭三王矣頌武王僅二語不顯以下皆頌成康豈成康功徳逺過武王耶其難攺二也文武並受命開基之主祀文王有詩何祀武王獨無詩其難攺三也此詩曰樊遏曰昭夏與時邁思文爲三夏皆樂章之大者昭王以後未聞繼周公作禮樂卽有新聲可以配九夏乎其難攺四也周頌次第先後多不可考如此篇定爲昭王以後詩則是錯簡當移酌桓般賚之末其難攺五也夫不顯成康猶雝詩云文武維後皆非舉諡爲言也康侯見於易寧侯見於周禮寧王見於大誥王武王見於商頌成王見於酒誥及下武此詩所云成康其類同耳朱子之說本於歐陽𨿽覺文從字順而其義則大有抵牾不若仍從毛鄭之爲安也陳啟源曰九夏見春官鐘師職若昭夏是昭王以後詩周公安得預取爲樂章使鐘師奏之哉且集傳於時邁詩旣取國語注及呂叔玉之說而於執競又云此昭王以後詩不免自相矛盾

嚴緝箋以鐘鼓磬筦爲武王祭廟作樂不可從陳氏以爲祀武王得之

執競一章十四句

思文后稷克配彼天立【粒通】我烝民莫匪爾極【極卽洪範所謂汝極疏言民賴后稷復其常性】貽我來牟【愚謂貽我來牟與生民詩誕降嘉種同康成以爲天貽之未嘗不然但不必引赤烏事耳】帝命率育【讀於逼反音域】無此疆爾界【按界當如字讀與下時夏葉集傳葉訖力反不必從】陳常【常道】於時夏

序思文后稷配天也

公羊傳郊則曷爲祭稷王者必以其祖配王者曷爲必以其祖配自內出者無匹不行自外至者無主不止疏國語引周文公之爲頌曰思文后稷克配彼天則此篇周公所自歌與時邁同也黃氏曰生民爲述事之辭思文爲告神之辭此雅頌之所以異歟頌稷以文農功盛而文治始興也陳常道於中國卽富而後教之說鄭解非是

思文一章八句

臣工之什

嗟嗟臣工敬爾在公王釐爾成【此下皆無韻】來咨來茹【箋當來謀來度於王之朝無自專蘇傳王旣賜爾成法有所不知則來咨度以定之】嗟嗟保介【月令孟春天子親載耒耜措之於參保介之禦間參參乘保介車右也疏以諸侯耕籍勸農則此人與之同車而置田器於其間常見勸農之事故勅之也愚按保介若云車右則介當如鄭云甲也髙誘呂覽注保介副也介有佑助之義後說近之集傳則云農官之副長髮云農官之正安在乃獨命其副乎○嚴緝諸侯歸國有王事有民事臣工者諸侯之羣臣百工所與共治其國者也故以王事戒之保介者車右之士載耒耜以輔君耕籍者也故以民事戒之】維莫【音暮】之春【按鄭箋周之季春於夏爲孟春諸侯朝周之春故晚春遣之朱子不從鄭說故以維莫之春爲夏正三月】亦又何求【曹氏曰亦又何求言不可捨農事而他求也】如何新畬【音余○毛云田二嵗曰新三嵗曰畬與爾雅說文異集傳從毛嚴緝新墾之田用力尢難故首問之】於【音烏】皇來牟將受厥明【嚴緝來牟二麥夏初卽熟今已暮春新受天之明賜矣】明昭上帝迄用康年【言天監有周至今常賜康年】命我眾人【陳啟源曰集傳眾人甸徒也甸徒有二禮記祭義五十不爲甸徒是四丘之甸所出長轂一乘之甲士步卒從君搜狩者也周禮天官甸師徒三百人亦名甸徒用以耕耨王籍國語所謂庶人終畝者也朱子之意不知何指】庤【音峙】乃錢【音剪】鏄【音博○錢鍤也以起工鎛鉏屬】奄觀銍【音質】艾【音刈通作刈○釋文銍獲禾鐵也用銍以刈禾曰銍刈治田之法耕用錢蕓用鎛收用銍朱氏曰卽來牟以爲嘉谷之占又可卜丰年於後日當知錢鎛之用方勤而銍艾之收忽至豈可謂久而難待哉言丰穰之必然以勸勉之也】

序臣工諸侯助祭遣於廟也

疏諸侯助祭於廟【蘇傳諸侯朝正於王因助祭於廟○按蘇說依鄭箋朝正見左傳】祭畢而遣之天子賔敬諸侯不直戒其身呼其臣以警切之實亦戒諸侯也張氏曰先王深知禮義之本原起於稼穡故於諸侯之歸首戒之以農事也先王巡狩較諸侯之功罪其慶始於土地辟田野治其罰始於土地荒蕪田野不治夫惟戒諸侯之事莫急於新畬之勤制諸侯之賞罰莫先於土地田野之政則先王之意可槪見矣○詩曰來咨來茹其爲勅遣就國之辭明矣若但爲訓農官何與於頌耶周之先以力農開國故因廟祭遣歸而以王家之成法訓之暮春夏正建辰月也宗廟之祭皆用仲月則春祭宜在建卯之月【周四時之祭皆用夏正仲月本春秋家啖趙之說】助祭而歸正及莫春故告以農事不可緩也【此朱子初說見呂記】

臣工一章十六句

噫嘻【曹氏曰噫嘻嘆辭所謂吁嗟而求雨也】成王【成此王事】旣昭假【音格】爾【昭假見烝民首章集傳云猶言格汝眾庶則脫卻昭字呂記引朱子初說云昭格於爾上帝亦未安嚴緝引錢氏云爾語辭又不成句法郝氏解爾指農官作倒句差妥當從之】率時農夫播厥百谷駿發【疏傳云發伐也以耜擊伐此地令發起】爾私【傳上欲富其民而讓於下欲民大發其私田疏大田雨我公田遂及我私是民意之先公也此云駿發爾私言不及公是王意之讓下也盛世君民相愛之情如此集傳云溝洫用貢法無公田故皆謂之私與毛說異愚謂惟有公田故以私田別之不然豈得偏名爲私哉陳祥道據遂人職辧鄕遂亦制井田恐朱子之說未必然也】終三十里【箋竟三十里者一部一吏主之計萬夫之地方三十三里少半里也言三十里者舉成數陳啟源曰朱子以溝洫法論此詩本鄭箋也鄭因詩三十里十千耦適合一川萬夫之數當是每三十里分爲一部設一主田之吏卽詩所云農官也故引地官遂人文證成其說似專指鄕遂貢法矣然疏謂萬夫乃四縣之田六遂三十縣爲七部猶餘二縣蓋與公邑采地共爲部何者遂人云川上有路以達於畿鄭云至畿則中有都鄙遂人盡主其地是都鄙與遂同制此法故知其共爲部也據此則鄭所謂一川萬夫應兼鄕遂都鄙言井田八家之眾亦在其內矣朱子專以溝洫言之祖鄭而未究其指】亦服爾耕十千維耦【讀如儗古音魚矩反○箋於是民大事耕其私田萬耦同時舉也說文耒廣五寸爲伐二伐爲耦吳澄曰遂人萬夫有川川上有路詩所云十千維耦終三十里者也遂人總九千二百一十六夫之成數故曰萬夫詩人總三十二里之成數故曰終三十里】

序噫嘻春夏祈谷於上帝也

按月令孟春天子以元日祈谷於上帝【注云郊祭天而配以後稷爲祈谷也此非冬至圜丘之郊】仲夏大雩帝以祈谷實【雩者祈雨之祭】此其樂歌也左傳稱凡祀啟蟄而郊龍見而雩啟蟄孟春建寅之月也【按周曆啟蟄在寅月雨水在卯月至漢定太初歷方攺雨水在前驚蟄在後見左傳注疏】龍見【蒼龍之宿昏見東方】孟夏建巳之月也朱傳作戒農官之詩非是說見前篇

王業之成莫先於務本故嗟嘆而言曰我周家世勤稼穡以成王業爾農夫亦旣昭明感格於天矣我將率之播厥百谷自是駿發以終畝服耕以齊力庶幾天有丰年之賜乎所謂祈谷於上帝也嚴緝月令元日祈谷之後天子乃躬耕帝籍故言率時農夫以張本也言駿發爾私不及公田爲民祈也郝敬曰祈谷不言有年者人事爲先不敢必其福應也丰年稌黍則於報言之○爾雅田畯謂之農夫是典田之官也郊稷祈谷之時田官在焉曰爾私曰爾耕乃對田官之辭也三十里爲萬夫之田故知此云農夫者必田官也

噫嘻一章八句

振【詩詁振自振其羽也】鷺於飛於彼西雝【韻防辟廱之廱通作雝○箋白鳥集於西雝之澤諭杞宋之君有潔白之徳來助祭周廟朱子曰先儒多謂辟廱在西郊故曰西雝】我客戾止亦有斯容在彼無惡【去聲】在此無斁【讀丁故反音妒陳第曰古斁與射通並音妒○二句集傳本鄭箋錢天錫曰爲勝國之遺易起猜嫌在革命之際易生厭薄○無惡無斁謂在本國在王朝人皆愛敬之也陳止齊說以惡屬客斁屬我不可從】庶幾夙夜【讀如裕】以永終譽序振鷺二王之後來助祭也【二王之後與三恪不同辧詳余讀左日鈔】朱子曰振鷺詩都無告神之語恐是獻助祭之臣古者祭祀每一受胙主與賔屍皆有獻醻之禮旣畢然後亞獻至獻畢復受胙如此禮意方接續至唐時猶然黃光升曰正祭時未聞有獻助祭諸臣之樂歌綂於尊也祭後歸賔客之俎獨畱同姓燕飲二王之後不在意是他日燕飲歌此詩愚按如黃說則此詩當班之於雅矣古者諸侯來朝見於祖廟見則必與於助祭此詩或是初來朝時作列之頌者以其陳於廟中也謂助祭時所獻則未必然

振鷺一章八句

丰年多黍多稌【音杜○爾雅郭璞曰今沛國呼稻爲稌】亦【按亦服爾耕亦有髙廩鄭俱訓大集傳於此云助語辭詳其文義鄭解爲優孔云亦與奕音義同故鄭訓爲大今字書不云通用】有髙廩萬億及秭【咨履反音姊】爲酒爲醴烝畀祖妣以洽百禮【曹氏曰洽百禮非特言祭祀而已養耆老享賔客亦在其中】降福孔皆【讀舉裏反音幾】

序丰年秋冬報也

陳氏曰噫嘻祈之於春夏丰年報之於秋冬是一體之詩序於祈曰上帝而報不言者省文耳按鄭氏以報爲嘗烝據詩云烝畀祖妣也然載芟祈社稷亦曰烝畀祖妣豈亦祭宗廟乎潁濵云報謂秋祭四方冬祭八蠟朱子因之云此秋冬報賽田事之樂歌蓋祀田祖先農方社之屬也此說得之且與序合【朱克升疏義謂集傳初本作谷始登而薦於宗廟報賽田事乃其攺本又辧說譏小序爲誤及爲集傳仍用序說】○蘇傳丰年載芟皆非宗廟之詩而曰烝畀祖妣何也以爲所以能進享先祖者皆方蠟社稷之功也丰年一章七句

有瞽有瞽在周之庭設業設【音巨】崇牙樹羽【東京賦李善注引毛傳云置羽於栒上以爲飾也疏牙卽業之上齒置羽者置之於栒之上角按者立於兩端栒則橫入於其栒之上加以大板曰業業側著於栒栒又刻爲崇牙牙卽業之上齒也崇牙之上樹五采羽】應【大射禮應鞞在建鼓東取應和之義是應爲小鼓】田【箋當作朄朄音小鼓也周禮注爲大鼓先引】縣【平聲】鼓【明堂位周人懸鼓懸鼓懸而擊之大鼓也】鞉【音桃○卽鞀鼓】磬【磬頌磬笙磬也陳暘曰應笙之磬謂之笙磬應歌之磬謂之頌磬】柷【尺叔反音祝】圉【書作敔○疏樂記有椌楬之文與此柷圉爲一徐光啟曰柷之制中虛聲之所出以虛爲本也圉之制中實聲之所止則歸於實也】旣備乃奏【讀如祖】簫管備舉【以上六句與首句瞽字葉】喤喤厥聲肅雝和鳴先祖是聽【平聲】我客戾止永觀厥成【以上五句與次句庭字葉】

序有瞽始作樂而合乎祖也【釋文本或作合乎太祖箋合者大合諸樂而奏之】疏周公作樂成合諸樂器於太祖之廟奏之不因祭祀朱子曰通言先祖也孔氏以爲始作大武之樂【蘇傳嚴緝同○陳啟源曰春官大司樂以六舞大合樂注謂徧作六代之樂而此箋亦云大合諸樂則序所云始作樂是始作大武所云合乎祖是以大武而與諸樂合奏之也疏謂經止說周之樂器當獨奏大武合樂者合諸樂器非合異代之樂恐不然】○郝敬曰禮曰凡釋奠必有合也凡大合樂遂養老此則始作樂而已非爲釋奠養老也

有瞽一章十三句

猗【音依】與【平聲】漆沮【傳漆沮岐周之二水按今岐止有漆水而諸書多兼沮水言之不可彊通辧詳嚴緝】潛【按毛云潛槮也本爾雅其積柴水中之說見爾雅注孔疏朱傳並用之】有多魚有鱣【音氊】有鮪【音委】鰷【音條】鱨【音嘗】鰋【音偃】鯉以享以祀【讀如亦】以介景福【讀如偪】

序潛季冬薦魚春薦鮪也【箋冬魚性定春鮪新來薦獻之者謂於宗廟】月令季冬命漁師始漁天子親往乃嘗魚先薦寢廟季春薦鮪於寢廟此其樂歌也

彭氏曰祭時九州美味莫不畢具然樂歌必言其所興之地取所產而薦之者示不忘本亦思其所嗜之意也王志長曰知三星在罶爲凋殘之狀則知潛有多魚爲丰預之徴頌於廟宜矣

潛一章六句

有來雝雝【與公葉】至止肅肅相【去聲】維辟【音璧】公天子穆穆於【音烏】薦廣牡相【去聲】予肆祀假【大也】哉皇考【讀音口】綏予孝子宣哲維人【蘇傳先王之臣有與祭者故此稱宣哲維人焉】文武維後【古音戶○箋以文徳武功爲之君】燕及皇天【音吞】克昌厥後綏我眉壽介以繁祉旣右烈考【讀如口】亦右文母【讀滿彼反音米○此詩俱隔句用韻】

序雝禘大【音泰】祖也

箋太祖謂文王也疏經云假哉皇考又云文武維後是皇考爲天下之人君明非后稷故知謂文王也此祭文王則於禮當諱而經云克昌厥後者詩書不諱故無嫌烝民四方爰發亦此類也辧說祭法曰周人禘嚳而郊稷又曰天子七廟三昭三穆及太祖之廟而七周之太祖卽后稷也禘嚳於后稷之廟而以後稷配之所謂禘也【按鄭氏謂帝嚳者祀昊天於圜丘而以嚳配之也王肅則云大祭於廟而以嚳爲祖之自出夫周人之廟至稷而止又推而上之曰稷生於姜嫄乃立姜嫄之廟曰先妣姜嫄帝嚳妃而特立廟是嚳無廟矣無廟則無主無主則無以禘無廟則無所禘將禘於后稷之廟是以父而下食於子孫之廟非禮也潁濵致疑於此故詩傳非肅而取鄭然鄭說禘郊相亂斷不可從愚謂周人之於嚳蓋以天事之也天無廟而南郊則設主配之以稷嚳無廟而大禘則設主配之以稷是等嚳於天也等嚳於天何不可哉】祭法又曰周祖文王而春秋家說三年喪畢致新死者之主於廟謂之吉禘【春秋閔二年夏五月乙酉吉禘於莊公】是禘一名而二祭也今此序曰祭太祖則宜爲禘嚳於后稷之廟矣而其詩之辭無及於嚳稷者若以爲吉禘於文王則於時不協【武王嗣位十三年伐紂後爲天子詩稱天子穆穆其非免喪之祭甚明】當是武王祭文王而徹俎之詩後乃通用於他廟耳【集傳云皇考文王也烈考猶皇考也】呂記禮不王不禘周所以王天下得行禘禮於太祖者皆文王武王之功也故成王於禘之時推其得禘之由播之樂歌以告太祖曰大哉我皇考武王綏予小子以已成之業其臣克宣克哲其君允文允武所安者上及於皇天用能昌大後人居王位而行禘禮而茂膺壽祉焉是皆武王之力而文王太姒之所右助也【王氏曰皇考武王也烈考文王也毛傳云文母太姒也東萊主此說】豈予小子所能致哉文武𨿽同建王業而武王實得天下故歸功之言詳於武王而卒章則本之文王太姒焉閔予小子之頌曰於乎皇考永世克孝故皇考者武王之稱也烈考與文母相配爲言故烈考者文王之稱也郝敬曰禘行於太祖之廟追祀太祖所自出之帝而下逮羣廟之主卽大祫也合饗曰祫先公先王皆在詩獨言皇考者歸功始禘之人以周之有禘自武王始也猶商頌五祭皆言湯以商有天下自湯始也序云太祖者后稷也詩云孝子者成王也皇考烈考者武王也文母者邑姜也稱天子辟公廣牡相祀者表大禮也鄭氏以太祖爲文王朱子因之謂是武王祀文王之詩夫文王穆考世室主稱太祖則后稷何加焉武王末受命𨿽有王祭禮樂未興周公成文武乃制禘作雝故其辭亦頗似武王語耳鄭氏謂禘與祫殊禘三年祫五年禘大於四時而小於祫此緯書之說也夫祭未有大於禘者矣禘帝也三王始祖皆古帝之苗裔王者追祭始祖所自出之帝故曰禘非審諦昭穆之謂也逺祖格則羣主咸集故曰祫商頌濬哲亦禘也徧及羣公先正卽祫也禘惟合饗故其禮重魯僭禘春秋論語譏之未言禘上有祫也○愚按集傳謂此武王祭文王之詩若是武王祭文王詩中不應有克昌厥後語直斥其諱歌於太祖之前則無嫌此亦序說當從之一證也烝民四方爰發方可援詩書不諱之例又按郝氏解大略祖東萊惟烈考文母小異耳烈考指武王毛傳本有此說武王無競維烈故稱烈考洛誥雲光烈考武王立政云揚武王之大烈其明證也烈考旣屬武王則文母自可屬邑姜不必以違古注爲嫌也至於禘祫之分諸儒尢爲聚訟今世所尊信者謂禘祭不兼羣廟之主以其疏逺不敢防此趙匡【伯循】之說也三年一祫五年一禘此張純答光武問之說也然稽之經典實無明文惟曽子問云祫祭於祖爲無主【祫祭則廟虛而無主】而不及禘王肅謂禘祫皆殷祭舉祫則禘可知未見禘不合食也公羊文二年傳云大事者何大祫也五年而再殷祭楊氏謂三年一祫五年再祫猶天道三年一閏五年再閏於禘祭無與也鄭康成臆揣爲禘祫相因之論又妄據春秋魯禮及緯書以文致其說其謬可勝辧哉【辧詳文獻通考】及考禮記大傳則禘祫本一祭而異名大傳曰王者禘其祖之所自出以其祖配之諸侯及其太祖【諸侯不敢禘但祫於太祖之廟】大夫士省於其君幹祫及其髙祖【省察也幹與也大夫士不敢祫必有大勛勞見察於君乃得與祫四世及其髙祖】致堂胡氏謂王者禘其所自出之帝爲東向之尊其餘合食於前此之謂禘諸侯無所自出之帝則於太祖廟合羣廟之主而食此之謂祫天子禘諸侯祫大夫享上下之殺也所謂不王不禘者也魯侯國當用祫而以賜天子禮樂得行禘禮故春秋論語言禘不言祫也【左傳疏鄭解禮三年一祫五年一禘左傳無祫語則祫禘止是一祭故杜預以審諦昭穆爲禘明其更無祫也其說與大傳合程子說禘祫亦與大傳同朱子論語注不用】若王制所云春礿夏禘又云天子祫禘祫嘗祫烝又云諸侯禘一犆一祫又云諸侯礿則不禘禘則不嘗其言紛錯殽亂莫可依據蓋王制乃漢儒雜采傳記爲之非孔氏之舊也今觀詩序雝禘太祖也而歌皇考文母長髮大禘也而歌相土武王與與祭之阿衡則禘祭之合饗羣主明矣知禘祭之大饗羣主則禘祫非二祭復何疑乎郝氏之說頗似駭俗深得大傳之防故特著之

雝一章十六句

載見【音現】辟【音璧】王曰求厥章【載見始見也當踐阼之初故來求禮儀法度而遵奉之朱氏曰先王者法度之所從出而宗廟者又禮法之所從施也】龍旂【疏交龍爲旂諸侯所建】陽陽【曹氏曰陽陽色之鮮明也七月我朱孔陽】和鈴【疏和亦鈴也釋文有鈴曰旂左傳鸞和鈴昭其聲也注鸞在鑣和在衡鈴在旂動皆有聲○按鈴懸於旂幹之首】央央鞗革有鶬【音槍通作瑲○何楷曰有鶬鄭云金飾貌集傳云聲和按說文瑲玉聲也鞗革安得有瑲音惟搤其上者以金爲之曰金厄其聲所觸或如玉之鳴有鶬蓋指金厄言也】休有烈光率見【同上】昭考【武王也】以孝以享以介【助也】眉壽【陳啟源曰疏以孝享眉壽通爲一事有未盡孝者內盡其心也所謂合萬國之歡心也享者外備其物也所謂三牲魚臘四海九州之美味也介眉壽者祭畢而受嘏也所謂小大稽首使君壽考也三者皆以祭言而義微別】永言保之思皇多祜【音戶】烈文辟【同上】公綏以多福俾緝熈於純嘏【讀如古○徐光啟曰以介眉壽而下三句一韻秦人功徳碑本此○陳啟源曰綏以多福安諸侯以多福也俾緝熈於純嘏使之繼續廣大其純嘏也李氏此解本於箋疏而緝熈義較長朱子初說以爲均福於諸侯意本同後復更其說與烈文錫玆祉福同解未見其勝愚按天子受福曰大嘏魯頌曰天錫公純嘏是諸侯亦爲大嘏也】

序載見諸侯始見乎武王廟也

蘇傳烈文言成王卽政諸侯助祭此言始見武王廟其成王未卽政歟○郝敬曰武王年九十三崩【見禮記】成王年十三卽位【見世史】此詩乃初朝見諸侯率以祭武王廟之樂歌也孔氏惑於明堂位七年卽政之說以此爲七年後成王卽政作蓋據洛誥周公誕保文武受命惟七年彼謂成王七年周公畱洛耳【依孔氏書傳】非謂七年前成王非親政也十三嵗卽位而又七年則二十矣乃始朝見諸侯乎

載見一章十四句

有客有客亦白其馬【讀如姥○傳殷尙白亦亦周也疏先代之客亦得如王朝自尊所尙也】有萋有且【疽上聲○傳萋且敬愼貌集傳云未詳何楷曰萋且儀物之甚盛也大雅菶菶萋萋與籩豆有且可以互證】惇【音堆韻防云追亦治玉通作惇】琢其旅【疏惇琢治玉之名謂以治玉之法擇人也何楷曰旅陳也卽庭實旅百之旅雕琢爲治玉而禮器有束帛加璧之文正言助祭時事則知萋且之卽爲束帛惇琢之卽爲加璧也此說亦通】有客宿宿有客信信【爾雅宿宿再宿也信信四宿也】言授之縶以縶其馬薄言追之左右綏之【追送也於微子去王使餞送之左右之臣又與燕飲安樂之此箋義也韓奕詩韓侯出宿而顯父往餞蓋古禮如此集傳解左右爲無方本潁濵之說於義爲短】旣有淫威【陳啟源曰毛云淫大威則鄭申之謂用殷正朔行其禮樂如天子也呂記嚴緝俱載什方張氏說以淫威爲誅伐武庚事此最爲無識不知呂嚴何以取之周家忠厚待人其命微子也但勉之以踐修先烈並無猜防之意豈於其來朝無故舉亂亡之禍以傷其心哉○淫威集傳云未詳或曰卽等威之威綂承先王修其禮物乃等威之大者亦不出毛鄭意】降福孔夷【神與之福甚易】

序有客微子來見祖廟也

疏序言見於祖廟必微子受封後來朝而助祭也王者崇重先代之後故於其來朝祖廟作詩美之振鷺作於始至有客作於將歸玩詩辭可見

有客一章十二句

於【音烏】皇武王無競維烈【義與執競同】允文文王克開厥後嗣武受之勝殷遏劉【遏劉訓止殺如武成所云以遏亂略李氏曰大武之意在於止戈大武之詩在於止殺也王志長曰非允文不足以開武非遏劉不足以嗣文孰謂文武有二哉】耆【音指】定爾功【釋文耆毛音指致也鄭巨移反韓詩音同疏引曲禮六十曰耆嚴緝汲冢周書及史記皆載武王告叔旦曰惟天不享殷發之未生至於今六十年據此則武王正以耆嵗伐殷康成云老年乃定汝之大功其說是也愚按左傳兼弱耆昧杜預注致討於昧則耆當訓致明矣禮記言武王九十三而崩則伐紂非耆年亦明矣然嚴說自有據今並存之】

序武奏大武也

箋大武周公作樂所爲舞也張氏曰武以奏之冠者舞之朱子曰春秋傳以此爲大武之首章【辯詳後】大武周公象武王武功之舞歌此詩以奏之禮曰朱幹玉戚冕而舞大武是也然傳以此爲武王所作今觀篇內已有武王之諡則其說誤矣曹氏曰孔子語賔牟賈以武樂始於總幹而山立終於周道四達禮樂交通豈止於武功而已哉季本曰樂記始奏以文復亂以武孔氏謂樂有文舞有武舞其入廟也必先文而後武故祭綂曰及入舞君執幹就舞位冕而總幹率其羣臣以樂皇屍通典序此於九獻之後蓋樂舞之節如此○左傳楚子曰武王克商作武其卒章曰【曰卒章者周頌以一句爲一章一人倡三人和】耆定爾功其三曰【賚爲第三篇

】鋪時繹思我䢐惟求定其六曰【桓爲第六篇

】綏萬邦屢丰年篇次與今不同杜預注謂楚樂歌次第按周頌皆止一篇左氏云云疑未正樂以前其篇次如此耳

武一章七句

詩經通義卷十一

欽定四庫全書

詩經通義卷十二

吳江朱鶴齡撰

閔予小子之什

閔予小子【陳啟源曰孔氏引曲禮天子在喪曰予小子以證閔予小子三詩是初免喪時作非也按予小子乃古天子之恆稱召洛二誥及周官載成王之言皆有此稱康王命畢公穆王命君牙皆稱予小子江漢詩亦云無曰予小子曲禮之言殆未可泥】遭家不造【讀䢐侯反音春】嬛嬛【音煢】在疚於乎【音烏呼】皇考永世克孝【讀呼侯反音鱟】念玆皇祖陟降庭【傳云庭直也本爾雅集傳常若見其陟降於庭此解本師古漢書注但大招云三公穆穆登降庭止今以穆穆爲揖讓蓋引用之譌】止維予小子夙夜敬止於乎【同上】皇王【兼文武】繼序思不忘

序閔予小子嗣王朝【音潮】於廟也

按此及小毖四篇王肅述毛以爲周公致政成王始朝於廟之樂歌鄭以成王免武王喪將卽政而朝廟作閔予小子訪落敬之詩小毖詩則作於歸政之後長髮以王肅義爲然

閔予小子一章十一句

訪予落【傳云落始也宮室成則落之故以落爲始】止率時昭考於乎【音烏呼】悠哉朕未有艾【爾雅艾歷也幼小而未有所歷也】將予就之繼猶判渙【賴爾諸臣扶將我以就之欲繼其道而尙恐判焉不合渙焉不屬也】維予小子未堪家多難【去聲】紹庭上下陟降厥家【王氏曰庶幾昭考之靈往來不絕於廟庭或上陟於家或下降於家以啟翼我】休矣皇考以保明其身【通篇無韻】

序訪落嗣王謀於廟也【箋謀者謀政事也】

此詩朝廟後作以道延訪羣臣之意多難指管蔡之事而言

訪落一章十二句

敬之敬之天維顯思命不易【去聲】哉【讀如賫】無曰髙髙在上陟降厥士【事也】日監在玆維予小子不聰敬止日就月將學有緝熈於光明【音芒】佛【鄭音弼與弼通○嚴緝輔謂之佛者言正救其失不專順從也學記其求之也佛猶孟子云法家佛士也】時仔【音玆】肩示我顯徳行【去聲】

序敬之羣臣進戒嗣王也

敬之以下述羣臣之戒辭維予小子以下承其戒而答之也鄭氏謂成王自知未能成文武之功周公乃居攝大謬按蔡仲之命云惟周公位冢宰正百官羣叔流言蓋武王初崩周公卽攝政爲成王元年時卽有流言之變所謂攝政者不過行冢宰之職耳非眞如明堂位所云負斧扆南鄕而朝諸侯也歸政於王大約在東徵之後此詩歐陽駮鄭義最明

敬之一章十二句

予其懲而毖後患莫予荓【音俜】蜂【傳荓蜂曳也摩音翅爾雅作甹夆釋訓同朱子不取仍同桑柔傳訓使蓋本王介甫說】自求辛螫【音釋○嚴緝人近蜂則被其螫前日之事無人使蜂螫我乃我自求之也季本曰此諭已自惑於流言以致禍】肇允彼桃虫【爾雅桃虫鷦其鴵鴱陸璣疏今鷦鷯是也微小於黃雀其鶵化而爲雕埤雅鷦鷯喙利如錐取茅秀爲巢至精密以麻紩之一名巧婦化輒爲雕鶚】拚【音翻】飛維鳥【嚴緝我始信桃虫之防能翻飛爲鳥言小物之能成大不敢不毖也郝敬曰方武王誅紂宥其子而封之人以爲孤雛耳未幾挾徐奄諸國以叛東徵三年而後定此桃虫之爲大鳥也】未堪家多難【去聲】予又集於蓼【音了】

序小毖嗣王求助也【疏訪落言謀於廟則進戒求助亦在廟中】

箋天下之事當愼其小小時而不愼後爲患大【集傳引蘇說本此】故成王求羣臣早輔助已以救患難疏周公歸政之後成王因祭在廟以求羣臣助已經言創艾往過戒愼將來是求助之事也陳啟源曰桃虫飛鳥之諭泛言事理如此當愼之於微非定指管蔡流言之事也鄭氏謂懲不誅管蔡以致叛亂謬矣管蔡乃成王叔父安得先事誅之郝仲輿又謂悔宥武庚其謬亦同武庚旣叛而誅頑民猶且不服使誅之於反形未露之日其召亂不更速哉家多難方入管蔡末又慮將來事變以見求助之切又曰訪落小毖皆云未堪家多難四詩非免喪時作明矣嘗考之金縢武王喪而流言作流言作而王疑王疑而周公出不知閱幾時也二年之後得罪人而王不悟因作詩貽王王猶不悟始有風雷之變又不知閱幾時也居喪二十七月除居東二年前後不過數月豈能歷此多故哉況成王衰絰中不應迎以衮衣也然則四詩之作在七年歸政後無疑矣若成王初免喪方在疑公之日安得有懲前毖後之言乎

小毖一章八句

載芟【除艸】載柞【音窄讀疾各反音咋○除木】其耕澤澤【音釋讀徒落反音鐸○箋土气蒸達而和耕之則澤然解散】千耦【疏千耦謂爲耦者千當得二千人也輿十千維耦異彼謂萬人相與爲耦實五千耦爾】其耘䢐隰䢐畛【田畔】侯主侯伯侯亞侯旅侯疆【有彊力者】侯以【閒民】有嗿【他感反音疃○眾飲食聲】其饁思媚其婦【古音考音喜】有依其士有略其耜俶載南畝【讀如米】播厥百谷實函【含也】斯活【讀呼酷反音熇】驛驛其達有厭【擇文於艶反】其傑厭厭其苗【疏有厭然而特茂者其傑立之苗也厭厭然而長大者其齊等之苗也】緜緜其麃【表驕反音標○王氏曰蕓以緜緜爲善恐傷苗也嚴緝芟蕓麃皆除艸也芟柞並言是新墾田除地上之艸也旣耕言蕓是反土而除土中之艸根也旣苗言麃是除苗中之艸根也】載獲濟濟【上聲】有實其積【音漬】萬億及秭爲酒爲醴烝畀祖妣以洽百禮有飶【音邲】其香【箋芬香之酒醴食之香也】邦家之光有椒【古人祭祀用椒楚詞奠桂酒兮椒漿是也】其馨胡考之寧【李氏曰胡考者老人也士冠禮祝曰永享胡福注云胡遐也嚴緝以上皆秋冬丰熟之事而春祭言之者蓋以此祈於神也】匪且【如字嚴云一讀咀平聲】有且匪今斯今【二句集傳解明白】振【毛云自也】古如玆【三句無韻未詳○嚴緝自古以來神之降康久矣繼此以往願其勿替可也】

序載芟春籍田而祈社稷也

疏農民樂治田業收獲多由王者耕籍田祈社稷勸之使然序本多獲所由言作頌之意經則主說年丰故其言不及籍社也○月令孟春天子祈谷於上帝乃擇元辰載耒耜躬耕帝籍此其祈谷於社稷之樂歌也愚按祭法王爲羣姓立社曰泰社王自立社曰王社二社皆應以春祀之疏云泰社在庫門內之右故小宗伯言右社稷王社所載書傳無文崔氏【靈恩】云王社在籍田中王所自祭以供粢盛周頌序春籍田而祈社稷是也蘇潁濵主此說陳氏【祥道】禮書又云國語王籍則司空除壇農正陳籍禮歷代所祭先農而已不聞祭社詩序所云非謂社稷建於籍田也然考谷梁傳雲天子親耕故自立社爲籍而報也又王肅云王社亦謂春祈籍田秋而報之也據此則崔氏之說不爲無本【季本曰祭社則以稷配故經傳凡言祭社者稷在其中】朱子謂詩意與丰年相似攺作秋冬報賽之樂歌非也又按周禮大司馬仲春教振旅遂以搜田獻禽以祭社然則天子祈社在仲春與孟春耕籍異月序連言之蓋謂春時旣耕籍田而又祈社稷凡以重民事也如此則不主崔氏之說亦可陳啟源曰此詩孔疏引祭法以序云祈社是泰社其祭法疏引載芟序則以此詩所祈是王社兩疏皆出孔氏而說不同按詩言主伯亞旅婦媚士依自說民間父子家室知是爲民祈祭若籍田終畝惟甸徒三百人乃庶人役於官者不得有斯稱也則籍田祈社當合爲一事而社爲泰社無疑矣

載芟二句言耕千耦二句言耘侯主以下詳耕之事也播厥以下詳耘之事也載獲至末言秋成之丰備禮祭祀自古如此今胡不然

李氏曰噫嘻丰年其說爲略載芟良耜其說爲詳蓋祈上帝所以尊之也故其辭略祭社稷所以親之也故其辭詳

載芟一章三十一句

畟畟【音測】良耜【利善之耜】俶載南畝【讀如米】播厥百谷實函斯活【讀如熇】或來瞻女【音汝】戴筐及筥其饟【武亮反餉同】伊黍其笠伊糾【讀其了反音矯○笠所以禦暑雨糾糾結也說文糾繩三合也季本曰結於頷下使不動】其鎛【音博】斯趙【上聲○疏云趙刺地也】以薅【說文拔田艸也】荼蓼【疏此荼非苦菜與蓼皆穢艸王肅以荼爲陸穢蓼爲水穢】荼蓼朽止黍稷茂止【月令於季夏日土潤溽暑大雨時行燒薙行水利以殺艸可以糞田疇可以美土疆此荼蓼朽而黍稷茂之證也】獲之挃挃【音窒】積之栗栗其崇如墉其比如櫛【側瑟反音責○櫛者梳箆總名】以開百室【箋百室開戶納之一族同時納谷親親也嚴緝百室在六鄕爲族而族師掌以嵗時校登其夫家之眾寡在六遂爲鄼而酇長掌趣其耕耨與其戒令政事莫不同之故使之同時納谷所以示親睦均有無也】百室盈止婦子寧止殺時犉【音淳】牡【犉黃牛黒唇按周禮陰祀用黝牲陰祀注謂祭地北郊及社稷也牛用黃者土之正色而黒唇正黝牲之義黝黑也】有捄【音求與觩通】其角【音六○社稷之牛大角】以似以續【傳以似以續嗣前嵗續往事也集傳續先祖以承祭祀按斯幹詩云似續妣祖則續古指奉祭祀以承先也未說是】續古之人【人字無韻未詳或云疑與上盈寧爲隔句韻也○何楷曰甫田詩言自古有年而載芟亦曰振古如玆良耜又曰續古之人所謂古者何人乎蓋追后稷言之耳】序良耜秋報社稷也【疏引大司徒五地之物云此五土地者生養萬物王者秋祭之以報其功】

嚴緝此詩爲報社稷必陳農功之本末故當秋時而追述春耕又預言冬獲也記曰有祈焉有報焉有載芟之祈而後有良耜之報故二詩相次○邦家之光胡考之寧祈之之辭也振古如玆庶其勿替引之乎殺時犉牡有捄其角報之之事也嗣續古人豈非社稷之功乎二詩語意微別朱子辧說謂未見祈報之異不然

方回曰以成周之盛而別無祭地之樂章何也胡五峯謂社卽是祭地詩載芟春籍田而祈社稷也良耜秋報社稷也此亦人主親祭周頌別無祭地之詩卽知祈報社稷爲祭地也

良耜一章二十三句

絲衣其紑【孚浮反否平聲○疏爵弁之服衣纁裳皆以絲爲之紑鮮絜】載【箋猶戴也】弁俅俅【音求○雜記大夫冕而祭於公士弁而祭於公注弁爵弁也色赤微黑如爵頭然俅俅恭順】自堂䢐基【疏繹必在門故知基是門塾之基謂廟門外西夾之堂基也爾雅雲門側之堂謂之塾○按基者塾前之地主人所立處三告皆往於基以告主人也三告者告濯具及告充告絜也】自羊䢐牛鼐鼎及鼒【釋文音玆○爾雅注鼒鼎斂口者疏堂基但言所往之處不言所爲羊牛但言所視之物不言所往互相足也鼐鼒不言自䢐蒙上自䢐之文也王氏曰自羊䢐牛先小後大也鼐鼎及鼒先大後小也或先小後大或先大後小反覆展視所以致勤敬也】兕觥【疏天子正祭無兕觥繹禮至旅酬而用兕觥變於正祭也】其觩【音求】防酒思柔不吳【音話說文吳大言也】不敖胡考之休序絲衣繹賔屍也髙子曰靈星之屍也【箋繹又祭也天子諸侯曰繹以祭之明日卿大夫曰賔屍與祭同日疏序言繹者此祭之名賔屍者此祭之事也漢書髙祖命郡國立靈星祠張晏曰龍星左角曰天田主谷卽農祥也晨見而祭之按農祥卽房宿以霜降晨見於東方則祠靈星當在夏正九月】

蘇傳絲衣本宗廟之詩其曰靈星旣已失之又以知毛氏雜取眾說以解經非皆子夏之言凡類此耳按鄭箋皆引特牲之文疏云特牲𨿽士禮而士卑不嫌同君故準特牲爲說也朱傳采用其解而不從繹祭之說豈以繹祭之制於禮有未詳歟○馮復京曰周禮正祭視滌濯逆齊省鑊告時告備皆使小宗伯此繹祭輕故使士耳朱傳泛言祭而飲酒非是疏上五句言祭之初下四句言祭之末初言卑者恭順則主祭尊者可知末言旅酬不慢則當祭時之敬明矣是舉終始以見中舉輕以明重

絲衣一章九句【按全詩皆一韻第三第五第八句不必葉朱子則云此詩或紑俅牛觩柔休並葉基韻或基鼒並葉紑韻】

於【音烏】鑠【音爍】王師遵養時晦時純熈矣是用大介【箋介助也集傳訓甲】我龍【寵同】受之蹻蹻【音矯】王之造【讀如奏古音考音走】載用有嗣實維爾公允師【晦介一韻受造一韻嗣師一韻】

序酌告成大武也言能酌先祖之道以養天下也【以大武樂成告之於祖廟也告者告所以作爲大武之意】

疏武王酌取先世之道除殘去暴育養天下故詩人爲立篇名曰酌酌左傳作汋古今字耳朱子曰酌卽勺也內則十三舞酌【內則十三舞勺成童舞象注云勺詩作酌舞勺學武也舞象學文也】卽歌此詩以爲節而舞也【曹氏曰詩爲樂章與舞人爲節故以詩爲舞也】然此詩與賚般皆不用詩中字名篇疑取樂節之名如曰武宿夜云爾【禮記舞莫重於武宿夜注云武曲名武王至商郊停止宿夜士卒皆歌舞以待旦故名焉】嚴緝說者多以酌卽是勺然考漢志周公作勺勺是成王樂名樂莫盛於韶勺以皆繼治世也若酌頌則述武王用兵創業酌其時宜【解酌字不用序說本蘇傳】故序云告成大武則此酌是武舞之樂與勺別也【儀禮禮記皆減酉旁作勺蓋古時字少通用耳嚴謂彼言成王之勺不然】朱氏據左傳以桓賚二篇皆大武篇中之一章然則酌與賚般一體亦大武篇中之一歟【辧詳後】但古人制樂多沿襲前人爲之張子謂周公制樂時於大武有所增添其說是也如漢武徳舞髙祖所作象其除暴蓋武舞也後孝景采武徳舞爲昭徳之舞以尊太宗孝文之廟則爲文舞矣周公增大武以爲勺亦猶是也勺舞必自有樂章今不得而考講師見此頌名酌遂以酌祖道養天下之說攙入之此正說成王之勺非武王之酌也兼此詩所言遵養亦非養天下也【按說文酌勺皆挹取之義漢志云周公作勺言能酌先祖之道也安知班氏非用此序語以言成王之樂耶嚴謂講師攙入亦不然】黃震曰此詩卽成王之勺也成王初年多方騷動能繼武王之武以定天下我龍受之載用有嗣皆主成王而言養時晦用大介乃推本武王之功以起之也序所云能酌先祖之道者也華谷以爲非成王之勺豈未深考歟愚按酌詩本頌武王又以爲成王之樂者蓋成王時周公所作耳華谷分酌勺爲二辧𨿽博而非其義東發謂頌成王亦失之且與序告成大武也不合左傳遵養時晦耆昧也杜預曰言武王遵天之道須晦昧者惡積而取之蓋兼采毛鄭之意【毛云養取也晦昧也鄭云養紂闇昧以老其惡】王導語陶侃以遵養時晦侃謂乃遵養時賊可證當時解多如此潁濵云武王初有於鑠之王師而不用退自循養與時偕晦【歐陽說同】其後旣純光矣則天下無不助之此解出而毛鄭之膏肓立砭矣我龍受之蹻蹻王之造言成王寵受而承之者此蹻蹻然武王之大業也載用有嗣實惟爾公允師言後王世承其業實以武王取天下一出至公而無私允矣可謂王之師矣【此歐陽說】

酌一章九句【毛傳允師二字爲句共九句集傳攺爲八句今從毛】

綏萬邦屢【音慮】丰年天命匪解【音懈】桓桓武王保有厥士【卽顧命所謂亦有熊羆之士】於以四方【箋用武事於四方】克定厥家【定周家王業】於【音烏】昭於天皇以間【去聲】之【毛雲間代也與書多方有邦間之同】

序桓講武類禡也桓武志也

郝敬曰講武類禡武王所以克商也而其心在乎安民保士定王業答天心非利天下而爲之也故曰武志

朱子曰春秋傳以此爲大武之六章賚爲大武之三章則今之篇次蓋已失其舊矣又此詩內已有武王之諡則其謂武王時作者亦誤矣序以爲講武類禡之詩豈後世取其義而用之於其事也歟

桓一章九句

文王旣勤止我應受之敷時繹思我䢐維求定時周之命於【音烏】繹思

序賚大封於廟也賚予也言所以錫予善人也

疏武王克商大封功臣四百人兄弟之國十有五人姬姓之國四十人所謂賚也廟文王廟也古者爵人必於祖廟示不敢專也武王旣封諸臣有功者於文王之廟因以文王之道戒敕之○大封功臣乃繼述文王之大者故此詩以文王敕勸之言文王勤勞天下故我受其業布此茅土以賚有功皆文王之意我防繹思之不敢忘也又言崇徳報功往以求天下之安定此周命之所以維新者爾美哉爾諸臣受封賞【封必有賞如車旗命服之類】亦當以文王之徳防繹思之不可忘也篇中我字詩人代爲武王之辭朱傳云此頌文武之功經文並不及武或云文武恐文王之誤

何楷曰武成散鹿臺之財發鉅橋之粟大賚於四海而萬姓悅服說者以散財發粟卽大賚之事非也散財發粟不過一時矯革之政所及幾何必借眾諸侯來旬來宣而後天子之徳澤始徧此賚之詩所爲作而賚之所以名也

賚一章六句

於【音烏】皇時周陟其髙山嶞【音隋○山狹而長】山喬嶽【小山與髙嶽無不祭嶽五嶽也】允猶【允信也猶由同】翕【音吸】河【又以誠信由大河而祭之河曰翕者大河受泉水也】敷天之下裒【音抔】時之對時周之命【王氏曰裒時之對者裒聚山川之神而對越之以祭祀也時周之命者能懷柔百神則受命長矣集傳作對於天下之對亦通】

序般【釋文薄寒反音槃呂記同】巡狩而祀四嶽河海也【箋般樂也孔云崔靈恩集注用此句爲序】

曹氏曰說文般旋也今名篇曰般取盤旋之義巡狩而徧乎四嶽所謂盤旋也王志長曰按般鄭氏云樂也蘇氏雲遊盤也以此訓般是孟子所謂般樂怠傲秦誓民訖自若是多盤之說斷非武樂命篇之防曹居貞引說文近之天子巡狩按節徐行盤旋而返故謂之盤耳

此詩與時邁相似亦告祭之樂歌也曹氏以爲頌成王不然

郝敬曰酌以下四章皆武王詩次成王后者武樂或定於成之季年也

按朱子謂春秋傳以武爲大武之首章桓爲大武之六章賚爲大武之三章嚴華谷因其說謂酌與般亦大武篇內之一章以愚考之其說誤也周頌簡嚴故篇止一章無有疊章者左傳楚子云武王克商作武其卒章曰耆定爾功旣以耆定爾功爲大武卒章則傳未嘗以武爲大武之首章而下之其三其六斷皆以篇言而非以章言矣【杜預注本如此】傳之意蓋謂武爲武王之樂桓與賚亦皆武王之樂故以其三其六數之𨿽當時篇次已不可考然桓賚四篇必無屬武樂分章之理今卽以傳証之隨武子引汋曰於鑠王師遵養時晦又引武曰無競維烈以酌與武對舉則酌非大武篇中之一章而其餘可知已況頌各一章章各一義武頌功酌頌成桓頌志賚頌封賞般頌巡行皆爲武王作也如酌桓以下不過武樂內之一章而已則作詩者何必各立篇名以系之耶後之僞作申公詩說者遂以武爲大武之首章賚爲二章時邁爲三章般爲四章酌爲五章桓爲六章巧合武樂六成之數此又以說詩爲舞文實考亭誤解左傳啟之也不可不辧

般一章七句

魯頌

疏此𨿽名爲頌而體實國風非告神之歌故有章句也舒瑗云魯不合作頌故每篇言頌名生於不足也王氏曰周頌之辭約約所以爲嚴徳盛故也魯頌之辭侈侈所以爲誇徳不足故也○朱子曰舊說皆以爲伯禽十九世孫僖公申之詩今無所攷獨閟宮一篇爲僖公無疑耳夫子曰魯之郊禘非禮也周公其衰矣蓋不與其僭也然則刪詩何取乎此而著於篇耶曰著之所以見其僭也春秋書郊禘大雩雉門兩觀猶是意也削之則沒其實矣抑是頌之作嘗請命於天子而爲之其體猶列國之風其辭特以贊美當時之事於宗廟無與固未純乎商周天子之頌也若其所歌之事又皆有先王禮樂教化之遺意焉則其文疑若猶可予者況夫子魯人亦安得而削之哉或曰魯之無風何也先儒以爲時王褒周公之後比於先代故巡狩不陳其詩其篇第不列於太師之職是以宋魯無風其或然歟【此鄭康成說】或謂夫子有所諱而削之則左氏所記當時列國大夫賦詩及吳季子觀周樂皆無曰魯風者其說不得通矣【與集傳小異】

駉駉【音扃○腹幹肥張】牡馬【讀如姥】在坰【音扃】之野【讀如墅○箋牧必於坰野者避民居與民田何楷曰如舊解坰在野外今曰在坰之野文義未順考坰是地名郡縣誌坰澤俗名連泉澤在兗州曲阜縣東九里】薄言駉者【讀如渚○季本曰薄言駉者謂略自駉者言之自駉而外尙多也】有驈【音聿】有皇有驪【音離】有黃以車【以車馬以之也】彭彭【讀如滂】思無疆思馬斯臧○駉駉牡馬在坰之野薄言駉者有騅【音佳】有駓【音披】有騂有騏以車伾伾【釋文敷悲反音披呂記同】思無期【無期限】斯馬斯才【讀前西反音齊】○駉駉牡馬在坰之野薄言駉者有驒【音陀】有駱有駵【音畱】有雒【音洛隹部諧各】以車繹繹【讀弋灼反音龠】思無斁【讀同上】思馬斯作○駉駉牡馬在坰之野薄言駉者有駰【音因】有騢【音遐讀洪孤反音胡】有驔【音簟】有魚【爾雅馬一目白瞷二目白防】以車袪袪【音區】思無邪【讀祥余反音徐】思馬斯䢐

序駉頌僖公也僖公能遵伯禽之法儉以足用寛以愛民務農重谷牧於坰野魯人尊之於是季孫行父請命於周而史克作是頌【李氏曰牧馬坰野旣不害農又使馬得所養重農務谷卽此可見】疏僖公生時不應聽臣請王自頌己徳明是僖公薨後也【本鄭氏說】文六年行父始見於經十八年史克始見於傳然則此詩之作當在文公之世序云史克作是頌不專指駉篇則四篇皆克所作嚴緝孔氏謂魯頌作於僖公身後非也觀閟宮等篇多未有事實而願其如此如俾爾耆艾黃髮兒齒明是生前祝頌之辭蓋生前作之後乃聞之天子以自解耳未必作於得請之後也愚按左傳行父沒於襄公五年上距僖公薨時已六十年當僖公朝恐無請頌之事嚴說或然馬有四種首章言良馬良馬朝祀所乘故曰斯臧二章言戎馬戎馬齊力尙彊故曰斯才臧言其徳才言其用也三章言田馬田馬齊足尙疾故曰斯作四章言駑馬駑馬主給雜使故曰斯䢐作者習其動作之節䢐則足以行而已【此張文潛說本孔疏】馬愈下而皆能養之則可以變駑爲良而利有攸往於此見僖公之善牧馬也

駉四章章八句

有駜【音邲】有駜駜彼乘【去聲】黃夙夜在公在公明明【音芒○歐陽義修明其職】振振鷺【歐陽義振鷺取其修潔翔集有威儀也○振振鷺與周頌振鷺同亦興也謂舞者所執鷺羽恐不然】鷺於下【讀音戶】鼓咽咽【音淵】醉言舞【疏無算爵而醉爲君起舞以盡其歡】於胥樂【音洛】兮【結句三章同不用韻章夢易曰振振鷺以下五句漢鐃歌十八曲音節昉此】○有駜有駜駜彼乘牡夙夜在公在公飲酒振振鷺鷺於飛【箋諭羣臣飲酒醉欲退也】鼓咽咽【同上】醉言歸於胥樂兮○有駜有駜駜彼乘駽【音絢○馬色靑黒】夙夜在公在公載燕自今以始嵗其有【讀如以】君子有谷詒孫子於胥樂兮

序有駜頌僖公君臣之有道也

何楷曰此詩疑僖公飲酒泮宮而作以振振鷺鷺於飛意之周頌振鷺於飛於彼西雝鷺固澤鳥也又疑爲喜丰年而作以自今以始嵗其有意之春秋於僖公三書不雨旣而書六月大雨嵗其有者始有年也有駜三章章九句

思樂【音洛】泮水薄采其芹魯侯戾止言觀其旂【讀如芹】其旂茷茷【音斾飛揚貌】鸞聲噦噦【音嘒】無小無大從公於邁【於往邁行也】○思樂泮水薄采其藻魯侯戾止其馬蹻蹻其馬蹻蹻其音【箋徳音或曰此蒙上言鸞和之音】昭昭載色載笑匪怒伊教○思樂泮水薄采其【釋文云徐邈音桺楊旭曰當讀力久切音桺說文作本訓鳬葵也丣乃酉之古文俗譌從卯遂讀卯集傳葉謨九反明母音某亦誤謂從卯也】魯侯戾止在泮飲酒旣飲防酒永錫難老【讀如簍○疏天常與以難老之福】順彼常道【讀如鋀】屈【屈服】此羣醜○穆穆魯侯敬明其徳敬愼威儀維民之則允文允武昭假【音格】烈祖靡有不孝自求伊祜【音戶】○明明魯侯克明其徳旣作泮宮淮夷攸服【讀如白】矯矯虎臣在泮獻馘【音虢讀況璧反音剨】淑問如臯陶【讀夷周反音由○疏善問獄如臯陶者】在泮獻囚○濟濟【上聲】多士克廣徳心桓桓於徵狄【音剔與逷同】彼東南【讀如吟○淮夷在魯東南】烝烝皇皇不吳【音話】不揚不告於訩【音凶○箋無有爭訟之事告於治獄之官者李氏曰徵伐有交爭者必告治獄之官如伯州犁之事是也】在泮獻功○角弓其觩束矢【疏荀卿論兵云橾十二之弩負矢五十个是一弩用五十个也大司寇入束矢於朝注云古者一弓百矢在軍之禮重弓以備折壊或亦分百矢爲兩束】其搜戎車孔博徒禦無斁【讀弋灼反音龠】旣克淮夷孔淑不逆【讀宜腳反音虐古音考音博】式固爾猶淮夷卒獲【讀黃郭反音鑊古音考音霍】○翩彼飛鴞集於泮林食我桑黮【音葚○黮桑葚之黒者】懷我好音【箋懷歸也懷就我以善音嚴緝諭淮夷慕泮宮之化攺惡從善也】憬【音耿一音冋】彼淮夷來獻其琛【敕金反音眞○疏言僖公旣克淮夷以其國寶爲獻非必其地所產也】元象齒大賂南金

序泮水頌僖公能修泮宮也

首章二章言僖公至泮水從之者眾而樂親其教也三章言與羣臣飲酒因祈其壽考而服眾或云古者養老於東序在泮飲酒行養老之禮永錫難老祝之也四章稱僖公徳兼文武以起下徵淮夷五章至末皆未然事獻馘獻囚獻功必在於學者先禮儀而後勇力也角弓束矢班師之事懷音獻賂服逺之功皆稱願其如此也蘇傳此詩言作泮宮克淮夷閟宮言作新廟春秋皆不載世疑之泮宮閟宮僖公因舊而修是以不見於春秋至於淮夷之功予亦疑焉然此詩有之式固爾猶淮夷卒獲有所未獲而欲終之則其所獲尙小也今此詩之言甚美而大其君臣之辭歟劉瑾曰朱子以作泮宮克淮夷他無所考故不質其爲僖公之詩而且以克淮夷爲頌禱以愚攷之春秋不書常事則夫泮宮之作十二公之經固宜皆無所見也至於僖公克服淮夷𨿽亦不見於春秋而僖十三年嘗從齊桓防於咸爲淮夷之病杞十六年又從齊桓防於淮爲淮夷之病鄫矣但詩中所言不無過實【考左傳淮之防公見執於齊其辱甚矣不應作詩誇美餘春秋集說別有辧】

泮水八章章八句

閟【音祕】宮有侐【音洫】實實【鞏固】枚枚【疏枚枚者細密之意晉語及書傳說天子廟飾皆云斵其材而礱之加密石焉故傳云礱密】赫赫姜嫄【音元】其徳不回上帝是依【讀如隈】無菑無害彌月不遲【讀陳回反音隨楊旭曰小雅鼓鐘其徳不回葉音移閟宮其徳不回當讀此與下依遲二字葉今集傳反以依遲葉上韻而回從本音非是宜正之】是生后稷降之百福【葉音偪】黍稷重【平聲】穋【音六葉音力○重穋詳風】稙【音職】穉【先種曰稙後種曰穉釋文引韓詩云稙長稼也穉幼稼也】菽麥【讀如○重穋稙穉非谷名因黍稷熟有早晚菽麥種有先後故有此四者之名耳】奄有下國【讀如域】俾民稼穡有稷有黍有稻有秬【音巨】奄有下土【劉氏曰奄有下土書云后稷建邦啟土是也奄有下國論語云稷躬稼而有天下是也上原其始下要其終】纉禹之緒【稷之播種所以成禹之功】○后稷之孫實維大【音泰】王居岐之陽【陳啟源曰居岐之陽兩見於詩皇矣言文王則程邑也此言太王乃周原也太王遷周文王宅程皆在岐山之陽相去百里而近】實始翦【斷也】商至於文武纉大王之緒致天之屆【極也】於牧之野【讀如墅】無貳無虞上帝臨女【音汝】惇【音堆】商之旅【厚集其伐商之眾謂十亂一心三千同徳】克咸【同也】厥功【讀居古反音舉】王曰叔父建爾元子【讀玆五反音祖】俾侯於魯大啟爾宇爲周室輔【上聲】○乃命魯公俾侯於東錫之山川土田附庸周公之孫莊公之子龍旂承祀【曹氏曰司常云日月爲常王建之交龍爲旂諸侯建之僖公𨿽僭郊禘而猶以龍旂承祀不敢全用天子禮也明堂位乃曰魯公乘大路載弧韣旂十有二旒日月之常祀帝於郊則過矣】六轡耳耳【柔從】春秋【舉春秋以該四時】匪解【音懈讀如防】享祀不忒皇皇后帝皇祖后稷【魯郊以夏正孟春家語魯無冬至大郊降殺於天子】享以騂犧【胡翰云當讀爲羲赤牛純色】是饗是宜降福旣多【讀如秪】周公皇祖【此皇祖在周公之下是謂伯禽】亦其福女○秋而載嘗【舉大嘗以該禘】夏而楅【音偪】衡【讀又郎反音杭○詳集傳】白牡【春秋繁露成王賢周公而貴之故使祭周公以白牡上不得與天子同色下有異於諸侯】騂剛【說文剛特也特特牛也集傳解白牡騂剛本何休公羊傳注】犧尊將將【音槍】毛炰【音庖】胾【音恣】羮【讀盧當反音郎】籩豆大房【集傳俱本鄭箋大房用毛說】萬舞洋洋孝孫有慶【讀如羌】俾爾熾而昌俾爾壽而臧保彼東方魯邦是常不虧不崩不震不騰【傳震動騰乘也】三壽【集傳具二說鄭說是】作朋如岡如陵○公車千乘【陳啟源曰論語馬融注引司馬法謂百井爲成每成出車一乘包咸注謂每十井出車一乘說各不同李迂仲以百里之國提封萬井適合千乘之數若百井一乘必十萬井而出千乘十萬井之地開方計之方三百一十六里有奇與大國百里之制不合故取包氏之說然魯地實不止百里明堂位七百里之說不可盡謂其誣必如包咸所云則十井之田止八十家使之出兵車一乘輜車一乘四馬十二牛甲士步卒等共百人以及甲冑弓矢五兵旌旗之屬無不具民豈能堪先王之世寧有此重賦耶朱子取司馬法以釋閟宮良爲有見且與箋疏意合】朱英緑縢【音滕】二矛重【平聲】弓【葉音裩疏朱英絲而朱染之以爲矛之英飾小戎云竹閉緄縢傳云緄繩縢約此傳云縢繩者謂以緑繩束弓非訓縢爲繩也二句自相充配所異者二矛各自有英飾二弓共束以緑繩耳】公徒三萬【集傳解公車公徒皆用鄭箋孔疏據春秋襄十一年書作三軍謂僖公時止二軍不應以三萬爲三軍按費誓魯人三郊三遂伯禽已來已有三軍襄公時作三軍則以三卿專魯之權分軍以爲已賦故作三軍耳非至襄公始有三軍也此李氏之說嚴緝取之○陳啟源曰集傳三軍爲車三百七十五乘此以每乘百人計之並炊家子等二十五人皆數之爲軍也此二十五人皆老弱可責以出戰乎按三軍當用車五百乘步卒三萬六千人】貝冑朱綅【音防讀息稜反音生疏貝非爲冑之物故知是冑飾說文綅綫也朱綅以赤綫連綴甲】烝徒增增戎狄是膺荊【卽楚】舒【舒國郾姓疏傳有舒鳩舒鄝舒庸又有舒龍謂之羣舒】是懲則莫我敢承俾爾昌而熾俾爾壽而富【讀方未反音廢】黃髮臺背【讀蒲寐反音避】壽胥與試【集傳引王蘇二說皆通何楷曰壽胥之壽指老成人言此主王說】俾爾昌而大【讀特計反音地】俾爾耆而艾【讀五計反音乂】萬有千嵗眉壽無有害【讀暇憩反音系】○泰山巖巖【讀魚鍁反音嚴】魯邦所詹【與瞻同】奄有蒙遂荒【奄有】大東至於海邦【讀卜工反古音考音崩】淮夷來同莫不卒從魯侯之功○保有鳬繹【讀如藥○地理考異鳬山在兗州鄒縣東南三十里繹山一名鄒山在鄒縣南二十二里】遂荒徐宅【讀音鐸】至於海邦淮矣蠻貊【讀莫博反音莫】及彼南夷莫不率從莫敢不諸魯侯是若○天錫公純嘏【讀果五反音古】眉壽保魯居常【箋或作嘗在薛之旁】與許【按管子常地見侵於齊左傳許邑見易於鄭皆魯朝宿之邑】復周公之宇魯侯燕喜令妻【聲姜】壽母【葉音米○成風】宜大夫庶士【疏燕於內寢則善其妻壽其母燕於外寢則宜其大夫與眾士皆謂爲之祝慶也陳啟源曰令壽宜本一例皆承魯侯燕喜言若如集傳云令善之妻壽考之母則句法直下可云大夫庶士是令妻壽母宜之耶】邦國是有【讀如以○常有魯國】旣多受祉黃髮兒齒○䢐來【後漢志兗州博城縣有䢐來山酈道元云今猶有美松也】之松新甫【後漢志魯郡汶陽縣有新父山通典漢汶陽故城在兗州泗水縣東南】之柏【讀適莫反音博】是斷【音短】是度【音鐸】是尋是尺【葉赤約反音綽】松桷【音角】有舄【讀七約反音鵲一云他各反徐邈讀楊旭曰按舄字說文本訓防也防卽舄之篆文從隹諧昔流俗通從鳥作鵲而舄專爲履舄之舄此又借大貌仍讀本音】路寢【陳氏曰路寢廟中之正寢也】孔碩【讀常約反音若】新廟奕奕【讀弋灼反音龠】奚斯【公子魚字奚斯】所作孔曼【音萬】且碩【同上○疏孔曼且碩謂廟甚長廣而且大】萬民是若

序閟宮頌僖公能復周公之宇也

嚴緝此詩止爲僖公能修寢廟張大其事而爲頌禱之詞序摘詩中復周公之宇一語以題之非其實也攷春秋所紀僖公伐楚侵陳伐鄭圍許等役皆齊【桓公】晉【文公】主兵其自用兵者伐邾敗莒滅項皆小國爾豈有膺戎狄懲荊舒荒大東服蠻貊之事乎

按閟宮卽末章新廟【從集傳說】蓋周公之廟也毛傳以新廟爲閔公廟固非以閟宮爲姜嫄廟亦非詩舉姜嫄特原郊祀后稷之故若魯人立廟則三禮未聞【疏大司樂舞大濩以享先妣以此知姜嫄之廟在周魯無其廟】復周公之宇蒙前章大啟爾宇大抵僖公之修廟祀志在邀福周公恢拓土境耳故序以此語櫽括全篇朱子辧說謂誤解修周公之屋宇恐作序者不應陋至此

首章二章述周所自始與周公所自封三章述周公封魯之盛施及僖公能致敬郊廟而神降之福也四章五章六七章稱願其有攘荊蠻服淮徐之功申上熾而昌壽而臧保彼東方意也八章極言受福之多欲其復侵地宜室家臣庶以長保魯國也【黃佐曰隠戕於鐘巫桓殞於彭生般賊於圉犖閔喪於卜齮入春秋以來四公皆不令終故此詩頌僖惓惓以壽考爲言見魯人之厚也】末章敍所以新寢廟者與首章開端相應【胡氏曰閟宮卒章依仿殷武而作】

僞子貢詩傳云僖公八年始用郊禘史克頌之賦閟宮按魯之郊禘不詳所始明堂位云成王命魯公祀周公以天子禮樂此不可信呂氏春秋云魯惠公【隠公父】請郊廟之禮於天子天子使史角往惠公止之【竹書紀年通鑑外紀同劉恕曰惠公止之則是周不與之矣不與而魯用郊自用之也昔者荊人請大號周人不許荊人稱之然則魯之郊禘可知也】王伯厚謂惠公此請蓋在平王之季也僞傳云云徒以此詩有皇皇后帝皇祖后稷及春秋僖八年秋七月禘於太廟用致夫人爲據而說者又云夫人不稱諡不稱小君蓋成風也【左傳禘而致哀姜焉非禮也谷梁以爲成風】成風妾母時聲姜與成風同與廟祭故詩以妻母疊稱亦可謂巧於附防矣然魯僭郊禘必非始自僖公若僖公爲之行父史克請命天子而頌之此越禮之大者夫子顧錄之以爲天下後世勸耶

閟宮九章五章章十七句二章章八句二章章十句【朱子曰舊說八章二章章十七句一章十二句一章三十八句二章章八句二章章十句多寡不均雜亂無次今正之○自王曰叔父至如罔如陵毛鄭合爲一章朱子取首章十七句爲例以王曰叔父五句屬上章以乃命魯公至如岡如陵分爲二章體裁極整但謂第四章

少一句則未見必然蓋古詩章法原不拘長短○三百篇以一百二十句成篇者僅見此詩吳艸廬以公車千乘至莫我敢承是爲周公魯公說簡編錯亂當與土田附庸爲連文蓋成王封伯禽於魯錫以山川土田附庸有千乘之賦三軍之眾使之膺戎狄懲荊舒也伯禽徵淮夷徐戎正周公在時事故孟子兩引詩皆言周公膺之王魯齋金仁山許白雲皆同此說今存之】

商頌

朱子曰太史公云宋襄公修行仁義欲爲盟主其大夫正考父美之【據鄭譜正考父當宣王時】故追道契湯髙宗所以興作商頌蓋本韓詩之說諸儒多惑之者今考此頌皆天子之事非宋所有且其辭古奧亦不類周世之文而國語閔馬父之言亦與序合韓詩太史公之說謬矣【蘇氏同】○朱得之曰師乙謂寛而靜柔而正者宜歌頌肆直而慈愛者宜歌商頌指周頌商則此頌也乃子夏又云宋音燕女溺志則宋嘗有風而亡之矣

猗【音醫】與【平聲】那與置【傳如字箋讀植集傳從毛】我鞉【同鞀】鼓【疏猗歟湯之功甚多故能制作濩樂植立此鞉鼓也王制雲天子賜諸侯樂則以柷將之賜伯子男樂則以鞉將之注云柷鞉皆所以節樂是樂成亦由鞉也樂記鼓無當於五聲五聲不得不和是樂之所成在於鼓】奏鼓簡簡衎我烈祖湯孫奏假【格通○奏樂以格烈祖亦倒句】綏我思成【箋極明集傳全引之】鞉鼓淵淵【讀如音】嘒嘒管聲旣和且平【國語聲應相保曰和細大不逾曰平】依我磬聲【玉聲淸越以長聲有定準不可以人力髙下和平則能依之張子曰玉磬聲之至和至平者可以養心其聲一定始終如一無隆殺也陳暘曰堂上言依我磬聲則鳴球琴瑟之類舉矣堂下言鞀鼓管鏞則柷敔笙簫之類舉矣】於【音烏】赫湯孫穆穆厥聲庸【鏞通】鼓有斁【說文訓解也又借晟也傳鐘鼓之聲斁斁然盛】萬舞有奕【萬兼文舞武舞故曰奕奕然有次序何楷曰說文奕大也美其綴兆之眾大也亦通】我有嘉客亦不夷懌自古在昔【詩話自古謂古以後也在昔謂今以前也】先民有作【謂作爲祭祀】溫恭朝夕執事有恪顧予烝嘗湯孫之將

序那祀成湯也微子至於戴公其間禮樂廢壊有正考父者得商頌十二篇於周之太師以那爲首【自正考父至孔子時又亡其七篇周用六代之學故太師有商頌也】

國語閔馬父曰正考父校商之名頌【有名之頌】十二篇以那爲首其輯之亂曰【韋昭注詩者歌也所以節舞者也如今三節舞矣曲中乃更變章亂節故謂之亂】自古在昔先民有作溫恭朝夕執事有恪先聖王之傳恭猶不敢專稱曰自古古者在昔昔曰先民卽此詩也置鞉奏鼓此臭味未成【臭未成未用灌也味未成未用牲也】滌蕩其聲時也鼓管交作依堂上升歌之王磬此樂三闋迎牲而祭時也鏞鼓萬舞則九獻之後祭將畢時也卒章歸本於執事恪恭云此乃湯孫之所將以爲奏格者也三稱湯孫皆指主祭之時王【不知何王鄭氏謂是太甲】自歐陽永叔疑於赫湯孫時王不應自誇戴岷隠遂以爲商世之先王黃東發云樂以悅神故曰於赫湯孫穆穆厥聲以侈言其樂之美猶飲食云苾苾芬芬以侈言飲食之美凡以悅神非自誇也武王祭山川自稱有道曽孫豈亦自誇耶○樂記商人尙聲尙聲求諸陽也於此詩見之祭義禘有樂嘗無樂此詩云顧予烝嘗則秋冬非不用樂矣

那一章二十二句【毛牲曰那詩毛傳作一章朱傳分作五節仍曰一章二十二句按魯語閔馬父引自古在昔四語爲輯之亂說詩者謂不宜合作一章但從來詩章判節與樂章判節不同詩本一章而作樂者必分解之如樂府東門行本一章而晉樂一章所奏判作四解魏文帝艶歌何常行本七章而晉樂所奏判前一章爲艶後一章爲趨此明著也那詩𨿽一章然閔馬父以樂章例之則輯之爲亂故朱子旣爲分之復爲合之或是防耳但樂章分解自爲節次不以韻義爲起絕假如淸廟詩每句一唱三嘆而成四韻則一句自爲一章武詩於皇武王本七句左傳云其卒章曰耆定爾功則亦以一句爲一章故淸廟維淸般武諸詩俱通體無韻然則分解節次原不必拘限韻防如朱子所分者且其云輯者成也以學之旣成則輯之以爲亂此猶繹如以成之成然亦可以解作趨如樂府前爲艶後爲趨趨促也言樂當急促也輯趨促字音之轉耳顧予烝嘗湯孫之將閔馬父引那詩無此二語而次詩烈祖篇二語並同當是羨詞或如信南山甫田末各有報以介福萬壽無疆古樂府大篇後各有延年萬嵗期陛下壽萬年等語若然則此又在亂之外別是一體楚辭湘君湘夫人兩歌其末章皆有捐予佩兮江中四語可驗但古樂旣亡不能確行其說耳】

嗟嗟烈祖有秩斯祜【音戶】申錫無疆及爾斯所【呂記及爾斯所言流慶無窮玆方及爾之所其後正未艾也所謂申錫無疆也】旣載淸酤【音古○一宿酒也】賚【傳賚賜也箋讀如往來之來集傳同毛】我思成【讀如常○朱右曰方載淸酒於樽而烈祖之神已與我以所思而成之人言應之疾也】亦有和羮【讀如郎】旣戒旣平【讀如旁○嚴緝亦有和羮其事旣戒謹而不苟其味旣和平而適宜】鬷【音宗傳總也集傳音奏云古奏族相近族聲轉平而爲鬷今不從辧詳考異】假【音格】無言【讀如昂】時靡有爭【讀如章】綏【釋文音妥】我眉壽黃耉無疆約軧【音祗】錯衡【讀如杭○詳采芑】八鸞鶬鶬【音搶】以假【音格】以享我受命溥將【由我湯孫受天眷命故普天諸侯皆來奉祭事也】自天降康丰年穰穰來格來享【當作歆饗之饗】降福無疆顧予烝嘗湯孫之將【嚴緝末二句辭與那同而意各有主那美湯此美中宗謂湯之子孫世世奉烝嘗之祭者以中宗中興之功也】

序烈祖祀中宗也【中宗太戊也王者祖有功宗有徳不毀其廟】

辧說此詩未見爲祀中宗末言湯孫則亦祀成湯之詩也序但不欲連篇重出又以中宗商賢君不欲遺之耳按中宗中興本於成湯故頌始烈祖及爾斯所正言自湯及中宗也湯孫凡後王主祭者皆得稱之朱子說亦通但古序不必易耳旣載淸酤亦有和羮皆言祭之始東萊引儀禮羮定可正鄭箋曲說鬷格無言時靡有爭永叔謂執事之臣總無諠嘩又不交侵職位義本毛鄭較朱傳爲優矣約軧錯衡八鸞鶬鶬諸侯助祭而始至也以格以享諸侯來助祭致享於神也來格來享神來至而歆享也祀中宗而曰湯孫者有天下以湯故也

劉瑾曰頌詩皆自歌工道達主祭者之意自歌工指主祭者則曰爾自先祖指主祭者則曰湯孫自主祭者而言則曰我曰予立言𨿽殊所指之人則一如周頌雝詩旣稱天子又稱孝子又稱我稱予亦然○前篇多言樂衎之以聲也此篇多言味侑之以食也其義可互見

烈祖一章二十二句

天命鳥降而生商【傳湯之先有娀氏女簡狄配髙辛氏之帝帝率與之祈於郊禖而生契故本其爲天所命以鳥至而生焉按契始封於商皇甫謐云今上洛商縣是也括地誌商州東八十里商洛縣古商國】宅殷土【箋自契至成湯八遷湯始居亳之殷地而受命】芒芒【左傳芒芒禹迹注逺貌】古帝【古時上帝】命武湯正域彼四方【正四方之封域】方命厥後【隨其方以施命令於諸侯】奄有九有【讀如以】商之先後受命不殆【讀養裏反音以】在武丁孫子【郝敬曰商先王受命旣久經衰亂而不危殆者在武丁爲之孫子繼序重光耳】武丁孫子武王【按湯號武王後人追穪之耳本紀湯曰吾甚武遂自號武王此史遷謬說】靡不勝【平聲】龍旂十乘【去聲○十乘者鄭以爲二王后及八州之大國蓋獨舉尊者言之】大糦【音熾】是承【諸侯無不奉黍稷以來助祭】邦畿千里維民所止肇域彼四海【讀如喜○始復以四海爲境域】四海來假【音格】來假祁祁景【傳景大也集傳引或說作山名左傳成湯有景亳之命按寰宇記景山在廢緱氏縣西南八里緱氏今屬河南府偃師縣偃師卽西亳】員【傳員均也集傳與下幅義同】維河【按景山在今偃師縣南二十里正臨大河景員維河紀武丁紹湯中興之間】殷受命咸宜【讀如俄】百祿是何【音荷陳第云古擔荷之荷悉作何河與何爲韻祁宜本葉似亦隔句韻也○武丁以令徳宜民宜人故能擔荷天之多福以申上文肇域彼四海之意】

序鳥祀髙宗也【髙宗武丁也箋祀當爲祫】

此與殷武同爲時祀但所述之事各有廣狹鄭氏以爲若是時祀不應逺述上祖故攺祀爲祫按本紀盤庚以後殷業寢衰至髙宗乃復興頌髙宗而推本祖徳正以表中興之功耳

鳥生商毛傳爲鳥至日祈於郊禖而生契此說有理鄭引簡狄吞卵出緯書中候及太史公不足信也方命厥後奄有九有以成湯創業而言也商之先後受命不殆在武丁孫子以武丁中興而言也武丁孫子言武丁善爲湯之孫子【此孔氏說華谷同】非謂武丁之孫子也【朱傳指武丁之孫子本鄭箋】武王靡不勝武王卽成湯也與長髮武王載斾同言武丁之善爲孫子者以其於成湯之事無不勝任故諸侯服徒而皆來助祭如下文所云也是時殷道已衰而復興故云肇域彼四海與湯之正域彼四方蓋先後重光也朱子不主序說故泛言祭祀宗廟之樂而以武丁孫子爲時王主祭者【東萊說同】若子孫祀其先王而誇言已之武烈於義未安又以武主湯號武丁之孫子亦以自稱此殆類於楚義帝之自稱懷王矣皆非是

鳥一章二十二句【項氏曰猗與烈祖二詩以韻考之皆五章章四句章末各有顏予烝嘗湯孫之將二語爲亂辭依他詩例皆當作五章四章章四句一章六句國語稱那之末章爲輯之亂曰則原非一章明矣鳥一詩亦當分四章三章章五句一章七句其詩每章皆承上章末句發辭正與文王下武一例要之商魯二頌自比周頌不同辭義深淺較然可見烏得以一律論哉況長髮殷武皆明著章數不應一頌中分爲二體按集傳章句依毛鄭然此說極有理當從之】

濬哲維商長髮其祥洪水芒芒禹敷下土方外大國是疆【疏禹敷下土以正四方京師外之大國於是畫其疆境按朱子引天問語斷於古字絕句然古人句讀原如此嚴緝以方字屬下句非也】幅員【音圓箋與圓同○嚴緝自其直方言之曰幅自其周圍言之曰員】旣長有娀【音崧○按有娀國自漢以前其地不詳故淮南子以爲在不周山之北不周山昆侖之西北朱子謂其不應絕逺如此史殷本紀桀敗於有娀之墟奔鳴條正義以爲在蒲州蒲州卽古蒲阪在鳴條西此說近之】方將【大也】帝立子生商【上帝立有娀女所生者爲商謂契也頌契而及有娀猶大明之言摯莘也】○【卽徳升聞之】王桓撥【讀必烈反音鼈古音考音撇○王桓武而能撥治王志長曰契在虞廷功在人倫且敷教在寛何以稱桓撥也水土未平亂在中國粒食旣奏亂在人心契獨以五教撥之昏者撥之使明獷者撥之使擾懦者撥之使振畫者撥之使趨非武而何】受小國是達【讀他悅反音貼下同】受大國是達【箋始堯封之商爲小國舜末年益其土地爲大國皆能達其教令疏稷契皆公爵堯封之當百里舜益封之當不止於百里】率履不越遂視旣發【讀方月反音撇○金氏曰言觀瞻之者皆感發也】相土【本紀契生昭明昭明生相土左傳陶唐氏火正閼伯居商丘相土因之竹書紀年夏后相十五年商侯相土作乘馬遂遷於商丘乘馬卽甸賦也】烈烈海外有截【疏相土止一國之君而已不得威行海外故鄭云入爲王官之伯出長諸侯也王肅云相土在夏爲司馬之職得掌徵伐以威四海與鄭異】○帝命不違至於湯齊【何楷曰自契及相土皆順承天命而不違至於成湯能與之齊等】湯降不遲聖敬日躋【音賫】昭假【音格】遲遲【久也王志長曰夏道方衰而智勇之聖已篤生其間故曰湯降不遲見上帝之急於求莫也昭假遲遲又見聖敬之密未嘗急於得天蓋聖人於天人感通之際愼重不苟如此】上帝是祗【呂記諸時反音支】帝命式於九圍○受小球大球爲下國綴【音贅】旒【音流○公羊傳君若綴旒然旂之正幅爲縿旒乃結於縿者】何【音荷】天之休不競不絿【陳啟源曰絿毛云急也說文同疏云不急躁是也集傳訓緩義正相反朱子之意欲與競字相對耳然訓詁豈可無本】不剛不柔敷政優優百祿是遒○受小共【音恭蘇傳曰共珙通】大共爲下國駿龎【釋文莫邦反徐云鄭音武講反集傳葉莫孔反音蠓○傳駿大龎厚也集傳引董氏云駿駹馬也說本齊詩】何【同上】天之龍【讀且勇反音寵】敷奏其勇不震不動【讀上聲】不戁【音赧】不竦【音聳】百祿是總○武王戴斾有防秉鉞如火烈烈則莫我敢曷【遏通】苞有三蘗【集傳解三蘗用歐陽說】莫遂莫達九有有截韋顧【韋豕韋也通典滑州韋城縣古豕韋國郡國志顧城在濮州範縣東二十八里夏之顧國】旣伐昆吾【括地誌濮陽縣古昆吾國故城在縣西三十里】夏桀【竹書紀年夏桀十八年昆吾氏伐商商防諸侯於景亳遂徵韋商師取韋遂徵顧十九年商師取顧三十年商師徵昆吾三十一年商自陑徵夏邑克昆吾大雷雨戰於鳴條夏師敗績桀出奔三朡商師徵三朡戰於郕獲桀於焦門放之南巢】○昔在中葉【中葉謂相土以後湯未興之前】有震且業【箋震猶威也業危也何楷曰竹書夏帝泄十二年殷侯子亥賔於有易有易殺而放之至十六年其子上甲微伐有易殺其君緜臣此湯之先世嘗中衰之一證不然何僅以七十里興乎】允也天子降予卿士【箋信也天命湯而子之下予之卿士王氏曰降猶嶽降神之降言天賜之也】實維阿衡【讀戶郎反音杭】實左【音佐】右【音又】商王【與祭非一臣獨言伊尹舉其著者爾】

序長髮大禘也

王氏曰雝序曰禘太祖周無四時之禘故也此序曰大禘則商有四時之禘故也四時之禘爲小則禘其祖之所自出爲大【王制祭綂言春礿夏禘秋嘗冬烝注云蓋夏殷制】

商人之禘契爲太祖其所自出之帝則嚳也【祭法殷人禘嚳而郊防防契五世孫】詩不言嚳而言有娀猶生民不言嚳而言姜嫄也朱子意其爲祫祭之詩然禘祫非二祭說見雝詩

首章二章述王相土之事明商所由興三章以下述湯受天命而享百祿秉鉞四徵王有天下由得賢臣爲之輔也綴旒以旌旗諭駿駹以馬諭綴旒諭諸侯附著駿駹諭能乘載諸侯也敷政優優言政事敷奏以勇言武功惟先政事而後武功故其興師翦亂一本三蘗不勞而定也伊尹以佐命元功得與大禘之祭故章末並及之

長髮七章一章八句四章章七句一章九句一章六句【蘇氏說見集傳】

撻彼殷武【撻然彼殷王之武】奮伐荊楚【傳荊州之楚國】冞【面規反音眉○說文冞周行也一云深也】入其阻裒【音抔】荊之旅有截其所【曹氏曰王師所在截然無敢犯之者猶常武云截彼淮浦王師之所按荊楚卽春秋戰國楚地荊楚以南髙山深谷叢林密箐夷人乘間出沒不恆至今猶然髙宗伐之不窮追急搗惟裒集荊之眾庶固守其所而其地盡平此治夷之長防也】湯孫之緒【上聲】○維女【音汝】荊楚居國南鄕昔有成湯自彼氐【音堤】羌【音匡○漢地理誌隴西有氐道羌道】莫敢不來享莫敢不來王曰商是常○天命多辟【音璧】設都於禹之績【凡建國於禹功所及者王志長曰詩之思禹功者多矣信南山云信彼南山維禹甸之文王有聲雲丰水東注惟禹之績韓奕云奕奕梁山維禹甸之閟宮云奄有下土纉禹之緒長髮雲洪水芒芒禹敷下土方此又云設都於禹之績蓋商興以契周興以稷而稷契之功皆由禹平水土微禹則民皆爲魚𨿽有誕降敬敷之聖何由致其功烈於天下乎故商周二代歌其祖宗之功徳必推及於禹也謂詩兼夏后氏之雅頌可也】嵗事【嵗事如周禮春朝夏宗秋覲冬遇之類】來辟【同上○以嵗時朝覲之事來見君王】勿予禍適【謫同○鐘惺曰以禍謫爲言商道先罰後賞也】稼穡匪解【音懈讀音棘】○天命降監【下與濫葉】下民有嚴【讀五剛反音昂古音考音莊】不僭不濫不敢怠遑命於下國封建厥福【讀音偪○傳封大也疏引左傳封豕長蛇爲證集傳從之蘇傳云命於下國之中封建其所當福者亦通○嚴緝上章言天命諸侯朝於天子此章言天命天子下察諸侯而髙宗能盡其封建諸侯之道也】○商邑翼翼四方之極赫赫厥聲濯濯厥靈壽考且寧以保我後生【後生謂後嗣子孫】○陟彼景山松柏丸丸【讀胡員反音圜楊愼曰山海經鳳卵作鳯丸又作鳳欒丸丸恐是樹之圑圞所謂如車蓋者也詩傳解丸丸爲直非】是斷【音短】是遷方斵【取松柏之材斷而徙之又以繩墨方正而斵削之】是防松桷【音角】有梴【五連反音延】旅楹有閒【以松爲榱桷梴然而長列其眾楹閒然而大】寢成孔安【讀於連反音煙○傳寢路寢也箋疏並言寢廟寢廟旣成髙宗之神甚安妥矣】

序殷武祀髙宗也

朱子曰髙宗中興特爲百世不遷之廟不在三昭三穆之列此詩則廟成始祔而祭之詩也【禮三年喪畢祔主於廟】愚按鳥詩序已云祀髙宗也此詩又云祀髙宗故集傳以不遷之廟立說蓋商止三宗武丁旣尊稱爲宗必特立寢廟斯說可通也但不必以文武世室百世不祧之制例之元稹云太戊武丁𨿽有中宗髙宗之名特子孫加之懿號非不祧之說又考其世次髙宗迄殷亡僅八君祖甲庚丁又弟及紂乃髙宗七世孫紂之時髙宗尙在三昭三穆中未應祧也百世不遷之廟誰立之乎劉瑾以爲立於帝乙之時是並數二及爲世其疎甚矣長髮辧之最悉

首章言伐楚之功二章言責楚之義三章言旣服荊楚則諸侯來王所先者惟農事耳四章言髙宗所以受命中興者天監其刑賞之不頗也五章備言中興之盛慶及子孫末章以立寢廟終之與魯頌閟宮異彼更新此始作也【從朱子廟成祔祭說】

人主繼衰亂之後非武功不能中興此頌髙宗而首陳伐荊楚者三代以前皆都西北楚據南方世亂則先畔世治則後服天下常視之爲向背也【按易云髙宗伐鬼方三年克之說者謂鬼方北狄種夏曰獯鬻殷曰鬼方周曰玁狁今觀此詩頌髙宗武功止曰奮伐荊楚罙入其阻而已其時之不來王者自在南不在北意鬼方卽荊楚之地夷俗尙鬼故以鬼方名之考竹書髙宗三十二年伐鬼方次於荊三十四年王師克鬼方氐羌來賔此亦可證鬼方之非北狄矣】鄭箋以三四五章皆爲曉告楚則大謬髙宗之功豈止服楚可頌乎潁濵解出始訂其譌朱子從之

殷武六章三章章六句二章章七句一章五句【此詩第三章

止五句又一句不叶韻與前後不類朱子疑脫一句或然】

詩經通義卷十二

