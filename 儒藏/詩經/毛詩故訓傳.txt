國風周南

《關雎》﹐后妃之徳也。《風》之始也﹐所以風天下而正夫婦也。故用之鄕人焉﹐用之邦國焉。風﹐風也﹐教也﹐風以動之﹐教以化之。《詩》者﹐志之所之也。在心爲志﹐發言爲詩﹐情動於中而形於言﹐言之不足﹐故嗟嘆之﹐嗟嘆之不足﹐故詠歌之﹐詠歌之不足﹐不知手之舞之足之蹈之也。情發於聲﹐聲成文謂之音﹐【箋】發﹐猶見也。聲謂宮商角徵羽也。聲成文者﹐宮商上下相應。治世之音安以樂﹐其政和﹔亂世之音怨以怒﹐其政乖﹔亡國之音哀以思﹐其民困。故正得失﹐動天地﹐感鬼神﹐莫近於詩。先王以是經夫婦﹐成孝敬﹐厚人倫﹐美教化﹐移風俗。故詩有六義焉﹕一曰風﹐二曰賦﹐三曰比﹐四曰興﹐五曰雅﹐六曰頌﹐上以風化下﹐下以風刺上﹐主文而譎諫﹐言之者無罪﹐聞之者足以戒﹐故曰風。【箋】風化﹑風刺﹐皆謂譬諭﹐不斥言也。主文﹐主與樂之宮商相應也。譎諫﹐詠歌依違﹐不直諫。至於王道衰﹐禮義廢﹐政教失﹐國異政﹐家殊俗﹐而《變風》《變雅》作矣。國史明乎得失之迹﹐傷人倫之廢﹐哀刑政之苛﹐吟詠情性﹐以風其上﹐達於事變而懷其舊俗也。故《變風》發乎情﹐止乎禮義。發乎情﹐民之性也﹔止乎禮義﹐先王之澤也。是以一國之事﹐系一人之本﹐謂之《風》﹔言天下之事﹐形四方之風﹐謂之《雅》。雅者﹐正也﹐言王政之所由廢興也。政有大小﹐故有小雅焉。頌者﹐美盛徳之形容﹐以其成功告於神明者也。是謂四始﹐詩之至也。【箋】始者﹐王道興衰之所由。然則《關雎》《麟止》之化﹐王者之《風》﹐故系之周公。南﹐言化自北而南也。《鵲巢》《騶虞》之徳﹐諸侯之《風》也。先王之所以教﹐故系之召公。【箋】自﹐從也。從北而南﹐謂其化從岐周被江漢之域也。先王﹐斥太王﹑王季。《周南》《召南》﹐正始之道﹐王化之基。是以《關雎》樂得淑女以配君子﹐憂在進賢﹐不淫其色﹐哀窈窕﹐思賢才﹐而無傷善之心焉。是《關雎》之義也。【箋】哀﹐蓋字之誤也﹐當爲衷。衷謂中心恕之。無傷善之心﹐謂好逑也。

關雎

關關雎鳩﹐在河之洲。【傳】興也。關關﹐和聲也。雎鳩﹐王雎也﹐鳥摯而有別。水中可居者曰洲。后妃說樂君子之徳﹐無不和諧﹐又不淫其色﹐愼固幽深﹐若關雎之有別焉﹐然後可以風化天下。夫婦有別則父子親﹐父子親則君臣敬﹐君臣敬則朝廷正﹐朝廷正則王化成。【箋】摯之言至也﹐謂王雎之鳥雌雄情意至然而有別。窈窕淑女﹐君子好逑。【傳】窈窕﹐幽閒也。淑﹐善﹔逑﹐匹也。言后妃有關雎之徳﹐是幽閒貞專之善女﹐宜爲君子之好匹。【箋】怨耦曰仇。言后妃之徳和諧﹐則幽閒處深宮貞專之善女﹐能爲君子和好眾妾之怨者。言皆化后妃之徳﹐不嫉妒﹐謂三夫人以下。

參差荇菜﹐左右流之。【傳】荇﹐接余也。流﹐求也。后妃有關雎之徳﹐乃能共荇菜﹐備庶物﹐以事宗廟也。【箋】左右﹐助也﹐言后妃將共荇菜之葅﹐必有助而求之者。言三夫人九嬪以下﹐皆樂后妃之事。窈窕淑女﹐寤寐求之。【傳】寤﹐覺﹔寐﹐寢也。【箋】言后妃覺寐則常求此賢女﹐欲與之共己職也。求之不得﹐寤寐思服。【傳】服﹐思之也。【箋】服﹐事也。求賢女而不得﹐覺寐則思己職事﹐當誰與共之乎。悠哉悠哉﹐輾轉反側。【傳】悠﹐思也。【箋】思之哉﹐思之哉﹐言己誠思之。臥而不周曰輾。

參差荇菜﹐左右采之。【箋】言后妃旣得荇菜﹐必有助而采之者。窈窕淑女﹐琴瑟友之。【傳】宜以琴瑟友樂之。【箋】同志爲友﹐言賢女之助后妃共荇菜﹐其情意乃與琴瑟之志同。共荇菜之時樂必作。參差荇菜﹐左右芼之。【傳】芼﹐擇也。【箋】后妃旣得荇菜﹐必有助而擇之者。窈窕淑女﹐鐘鼓樂之。【傳】徳盛者宜有鐘鼓之樂。【箋】琴瑟在堂﹐鐘鼓在庭﹐言共荇菜之時﹐上下之樂皆作﹐盛其禮也。

《關雎》三章﹐一章四句﹐二章章八句。鄭作五章﹐章四句。

《葛覃》﹐后妃之本也。后妃在父母家﹐則志在女功之事﹐躬儉節用﹐服澣濯之衣﹐尊敬師傅﹐則可以歸安父母﹐化天下以婦道也。【箋】躬儉節用﹐由於師傅之教﹐而後言師傅者﹐欲見其性亦自然。可以歸安父母﹐言嫁而得意﹐猶不忘孝。

《葛覃》

葛之覃兮﹐施於中谷﹐維葉萋萋。【傳】興也。覃﹐延也。葛所以爲絺綌﹐女功之事煩辱者。施﹐移也。中谷﹐谷中也。萋萋﹐茂盛貌。【箋】葛者﹐婦人之所有事也。此因葛之性以興焉。興者﹐葛延蔓於谷中﹐諭女在父母之家﹐形體浸浸日長大也。葉萋萋然﹐諭其容色美盛也。黃鳥於飛﹐集於灌木﹐其鳴喈喈。【傳】黃鳥﹐摶黍也。灌木﹐叢木也。喈喈﹐和聲之遠聞也。【箋】葛延蔓之時﹐則摶黍飛鳴﹐亦因以興焉。飛集叢木﹐興女有嫁於君子之道。和聲之遠聞﹐興女有才美之稱達於遠方。

葛之覃兮﹐施於中谷﹐維葉莫莫。【傳】莫莫﹐成就之貌。【箋】成就者﹐其可采用之時。是刈是濩﹐爲絺爲綌﹐服之無斁。【傳】濩﹐煮之也。精曰絺﹐麤曰綌。斁﹐厭也。古者王后織玄紞﹐公侯夫人紘綖﹐卿之內子大帶﹐大夫命婦成祭服﹐士妻朝服﹐庶士以下各衣其夫。【箋】服﹐整也。女在父母之家﹐未知將所適﹐故習之以絺綌煩辱之事﹐乃能整治之無厭倦﹐是其性貞專。

言告師氏﹐言告言歸。【傳】言﹐我也。師﹐女師也。古者女師教以婦徳﹑婦言﹑婦容﹑婦功。祖廟未毀﹐教於公宮三月。祖廟旣毀﹐教於宗室。婦人謂嫁曰歸。【箋】我告師氏者﹐我見教告於女師也。教告我以適人之道。重言我者﹐尊重師教也。公宮﹑宗室﹐於族人皆爲貴。薄污我私﹐薄澣我衣。【傳】污﹐煩也。私﹐燕服也。婦人有副褘盛飾﹐以朝事舅姑﹐接見於宗廟﹐進見於君子﹐其餘則私也。【箋】煩﹐煩﹝左手右閏﹞之﹐用功深。澣﹐謂濯之耳。衣﹐謂褘衣以下至褖衣。害浣害否﹐歸寧父母。【傳】曷﹐何也。私服宜澣﹐公服宜否。寧﹐安也。父母在則有時歸寧耳。【箋】我之衣服﹐今者何所當見澣乎﹖何所當否乎﹖言常自潔淸﹐以事君子。

《葛覃》三章﹐章六句。

《捲耳》﹐后妃之志也。又當輔佐君子求賢審官﹐知臣下之勤勞﹐內有進賢之志﹐而無險詖私謁之心﹐朝夕思念﹐至於憂勤也。【箋】謁﹐請也。

捲耳

采采捲耳﹐不盈頃筐。【傳】憂者之興也。采采﹐事采之也。捲耳﹐苓耳也。頃筐﹐畚屬﹐易盈之器也。【箋】器之易盈而不盈者﹐志在輔佐君子﹐憂思深也。嗟我懷人﹐寘彼周行。【傳】懷﹐思﹔寘﹐置﹔行﹐列也。思君子官賢人﹐置周之列位。【箋】周之列位﹐謂朝廷臣也。

陟彼崔嵬﹐我馬虺隤。【傳】陟﹐升也。崔嵬﹐土山之戴石者。虺隤﹐病也。【箋】我﹐我使臣也。臣以兵役之事行出﹐離其列位﹐身勤勞於山險﹐而馬又病﹐君子宜知其然。我姑酌彼金罍﹐維以不永懷。【傳】姑﹐且也。人君黃金罍﹐永﹐長也。【箋】我﹐我君也。臣出使﹐功成而反﹐君且當設饗燕之禮﹐與之飲酒以勞之﹐我則以是不復長憂思也。言且者﹐君賞功臣﹐或多於此。

陟彼髙岡﹐我馬玄黃。我姑酌彼兕觥﹐維以不永傷。【傳】山脊曰岡。玄馬病則黃。兕觥﹐角爵也。傷﹐思也。【箋】此章爲意不盡﹐申殷勤也。觥﹐罰爵也。饗燕所以有之者﹐禮。自立司正之後﹐旅酬必有醉而失禮者﹐罰之亦所以爲樂。

陟彼砠矣﹐我馬瘏矣﹐我僕痡矣﹐云何吁矣。【傳】石山戴土曰砠。瘏﹐病也。痡﹐亦病也。吁﹐憂也。【箋】此章言君臣旣勤勞於外﹐僕﹑馬皆病﹐而今云何吁﹐其亦憂矣﹐深憫之辭。

《捲耳》四章﹐章四句。

《樛木》﹐后妃逮下也。言能逮下而無嫉妒之心焉。【箋】后妃能和諧眾妾﹐不嫉妒其容貌﹐恆以善言逮下而安之。

樛木

南有樛木﹐葛藟累之。【傳】興也。南﹐南土也。木下曲曰樛。南土之葛藟茂盛。【箋】木枝以下垂之故﹐故葛也藟也得累而蔓之﹐而上下俱盛。興者﹐諭后妃能以意下逮眾妾﹐使得其次序﹐則眾妾上附事之﹐而禮義亦俱盛。南土﹐謂荊﹑揚之域。樂只君子﹐福履綏之。【傳】履﹐祿﹔綏﹐安也。【箋】妃妾以禮義相與和﹐又能以禮樂樂其君子﹐使爲福祿所安。

南有樛木﹐葛藟荒之。樂只君子﹐福履將之。【傳】荒﹐奄﹔將﹐大也。【箋】此章申殷勤之意。將﹐猶扶助也。

南有樛木﹐葛藟縈之。樂只君子﹐福履成之。【傳】縈﹐旋也。成﹐就也。

《樛木》三章﹐章四句。

《螽斯》﹐后妃子孫眾多也。言若螽斯不妒忌﹐則子孫眾多也。【箋】忌﹐有所諱惡於人。

螽斯

螽斯羽﹐詵詵兮。【傳】螽斯﹐蚣蝑也。詵詵﹐眾多也。【箋】凡物有陰陽情欲者無不妒忌﹐維蚣蝑不耳﹐各得受气而生子﹐故能詵詵然眾多。后妃之徳能如是﹐則宜然。宜爾子孫﹐振振兮。【傳】振振﹐仁厚也。【箋】后妃之徳寬容不嫉妒﹐則宜女之子孫﹐使其無不仁厚。

螽斯羽﹐薨薨兮。宜爾子孫。繩繩兮。【傳】薨薨﹐眾多也。繩繩﹐戒愼也。

螽斯羽﹐揖揖兮。宜爾子孫﹐蟄蟄兮。【傳】揖揖﹐會聚也。蟄蟄﹐合集也。

《螽斯》三章﹐章四句。

《桃夭》﹐后妃之所致也。不妒忌﹐則男女以正﹐婚姻以時﹐國無鰥民也。【箋】老而無妻曰鰥。

桃夭

桃之夭夭﹐灼灼其華。【傳】興也。桃﹐有華之盛者。夭夭﹐其少壯也。灼灼﹐華之盛也。【箋】興者﹐諭時婦人皆得以年盛時行也。之子於歸﹐宜其室家。【傳】之子﹐嫁子也。於﹐往也。宜以有室家﹐無逾時者。【箋】宜者﹐謂男女年時俱當。

桃之夭夭﹐有蕡其實。【傳】蕡﹐實貌。非但有華色﹐又有婦徳。之子於歸﹐宜其家室。【傳】家室﹐猶室家也。

桃之夭夭﹐其葉蓁蓁。【傳】蓁蓁﹐至盛貌。有色有徳﹐形體至盛也。之子於歸﹐宜其家人。【傳】一家之人盡以爲宜。【箋】家人﹐猶室家也。

《桃夭》三章﹐章四句。

《兔罝》﹐后妃之化也。《關雎》之化行﹐則莫不好徳﹐賢人眾多也。

兔罝

肅肅兔罝﹐椓之丁丁。【傳】肅肅﹐敬也。兔罝﹐兔罟也。丁丁﹐椓杙聲也。【箋】罝兔之人﹐鄙賤之事﹐猶能恭敬﹐則是賢者眾多也。赳赳武夫﹐公侯幹城。【傳】赳赳﹐武貌。幹﹐扞也。【箋】幹也﹑城也﹐皆以禦難也。此罝兔之人﹐賢者也﹐有武力可任﹐爲將帥之徳﹐﹝四庫備要本在「力」處斷﹞諸侯可任以國守﹐扞城其民﹐折衝禦難於未然。

肅肅兔罝﹐施於中逵。【傳】逵﹐九達之道。赳赳武夫﹐公侯好仇。【箋】怨耦曰仇。此罝兔﹝據十三經注疏校勘記乙﹞之人﹐敵國有來侵伐者﹐可使和好之亦言賢也。

肅肅免罝﹐施於中林。【傳】中林﹐林中。赳赳武夫﹐公侯腹心。【傳】可以制斷公侯之腹心。【箋】此兔罝﹝十三經此處已乙﹞之人於行攻伐﹐可以爲策謀之臣﹐使之慮事﹐亦言賢也。

《兔罝》三章﹐章四句。

《芣苢》﹐后妃之美也。和平則婦人樂有子矣。【箋】天下和﹐政教平也。

芣苡

采采芣苡﹐薄言采之。【傳】采采﹐非一辭也。芣苢﹐馬舄﹔馬舄﹐車前也﹐宜懷妊焉。薄﹐辭也。采﹐取也。【箋】薄言﹐我薄也。采采芣苡﹐薄言有之。【傳】有﹐藏之也。

采采芣苡﹐薄言掇之。【傳】掇﹐拾也。采采芣苡﹐薄言捋之。【傳】捋﹐取也。

采采芣苡﹐薄言袺之。【傳】袺﹐執衽也。采采芣苡﹐薄言擷之。【傳】﹝左手右及﹞衽曰襭。

《芣苢》三章﹐章四句。

《漢廣》﹐徳廣所及也。文王之道被於南國﹐美化行乎江漢之域﹐無思犯禮﹐求而不可得也。【箋】紂時淫風徧於天下﹐維江漢之域先受文王之教化。

漢廣

南有喬木﹐不可休息。漢有遊女﹐不可求思。【傳】興也。南方之木美。喬﹐上竦也。思﹐辭也。漢上遊女﹐無求思者。【箋】不可者﹐本有可道也。木以髙其枝葉之故﹐故人不得就而止息也。興者﹐諭賢女𨿽出遊流水之上﹐人無欲求犯禮者﹐亦由貞潔使之然。漢之廣矣﹐不可泳思。江之永矣﹐不可方思。【傳】潛行爲泳。永﹐長﹔方﹐泭也。【箋】漢也﹑江也﹐其欲渡之者﹐必有潛行乘泭之道﹐今以漢廣之故﹐故不可也。又諭女之貞潔﹐犯禮而往﹐將不至也。

翹翹錯薪﹐言刈其楚。【傳】翹翹﹐薪貌。錯﹐雜也。【箋】楚﹐錯薪之中尢翹翹者﹐我欲刈取之﹐以諭眾女皆貞潔﹐我又欲取其尢髙潔者。之子於歸﹐言秣其馬。【傳】秣﹐養也。六尺以上曰馬。【箋】之子﹐是子也。謙不敢斥其適己﹐於是子之嫁﹐我願秣其馬﹐致禮餼﹐示有意焉。漢之廣矣﹐不可泳思。江之永矣﹐不可方思。

翹翹錯薪﹐言刈其蔞。【傳】蔞﹐艸中之翹翹然。之子於歸﹐言秣其駒。【傳】五尺以上曰駒。漢之廣矣﹐不可泳思。江之永矣﹐不可方思。

《漢廣》三章﹐章八句。

《汝墳》﹐道化行也。文王之化行乎汝墳之國﹐婦人能閔其君子﹐猶勉之以正也。【箋】言此婦人被文王之化﹐厚事其君子。

汝墳

遵彼汝墳﹐伐其條枚。【傳】遵﹐循也。汝﹐水名也。墳﹐大防也。枝曰條﹐幹曰枚。【箋】伐薪於汝水之側﹐非婦人之事﹐以言己之君子﹐賢者而處勤勞之職﹐亦非其事。未見君子﹐惄如調饑。【傳】惄﹐饑意也。調﹐朝也。【箋】惄﹐思也。未見君子之時﹐如朝饑之思食。

遵彼汝墳﹐伐其條肄。【傳】肄﹐余也。斬而復生曰肄。旣見君子﹐不我遐棄。【傳】旣﹐已﹔遐﹐遠也。【箋】已見君子﹐君子反也。於己反得見之﹐知其不遠棄我而死亡﹐於思則愈﹐故下章而勉之。

魴魚赬尾﹐王室如燬。【傳】頳﹐赤也。魚勞則尾赤。燬﹐火也。【箋】君子仕於亂世﹐其顏色瘦病﹐如魚勞則尾赤。所以然者﹐胃王室之酷烈﹐是時紂存。𨿽則如燬﹐父母孔邇。【傳】孔﹐甚﹔邇﹐近也。【箋】辟此勤勞之處﹐或時得罪。父母甚近﹐當念之以免於害﹐不能爲疏遠者計也。

《汝墳》三章﹐章四句。

《麟之止》《關雎》之應也。《關雎》之化行﹐則天下無犯非禮﹐𨿽衰世之公子﹐皆信厚如麟止之時也。【箋】《關雎》之時﹐以麟爲應。後世𨿽衰﹐猶存《關雎》之化者﹐君之宗族猶尙振振然﹐有似麟應之時﹐無以過也。

麟之趾

麟之趾﹐振振公子﹐【傳】興也。趾﹐足也。麟信而應禮﹐以足至者也。振振﹐信厚也。【箋】興者﹐諭今公子亦信厚﹐與禮相應﹐有似於麟。於嗟麟兮。【傳】於嗟﹐嘆辭。

麟之定﹐振振公姓﹐【傳】定﹐題也。公姓﹐公同姓。於嗟麟兮。

麟之角﹐振振公族﹐【傳】麟角﹐所以表其徳也。公族﹐公同祖也。【箋】麟角之末有肉﹐示有武而不用。於嗟麟兮。

《麟之止》三章﹐章三句。

周南之國十一篇﹐三十六章﹐百五十九句。

國風召南

《鵲巢》﹐夫人之徳也。國君積行累功以致爵位﹐夫人起家而居有之﹐徳如鳲鳩﹐乃可以配焉。【箋】起家而居有之﹐謂嫁於諸侯也。夫人有均壹之徳﹐如鳲鳩然﹐而後可以配國君。

鵲巢

維鵲有巢﹐維鳩居之。【傳】興也。鳩﹐鳲鳩﹐稭鞠也。鳲鳩不自爲巢﹐居鵲之成巢。【箋】鵲之作巢﹐冬至架之﹐至春乃成﹐猶國君積行累功﹐故以興焉。興者﹐鳲鳩因鵲成巢而居有之﹐而有均壹之徳﹐猶國君夫人來嫁﹐居君子之室﹐徳亦然。室﹐燕寢也。之子於歸﹐百兩禦之。【傳】百兩﹐百乘也。諸侯之子嫁於諸侯﹐送禦皆百乘。【箋】之子﹐是子也。禦﹐迎也。是如鳲鳩之子﹐其往嫁也﹐家人送之﹐良人迎之﹐車皆百乘﹐象有百官之盛。

維鵲有巢﹐維鳩方之。【傳】方﹐有之也。之子於歸﹐百兩將之。【傳】將﹐送也。

維鵲有巢﹐維鳩盈之。【傳】盈﹐滿也。【箋】滿者﹐言眾媵侄娣之多。之子於歸﹐百兩成之。【傳】能成百兩之禮也。【箋】是子有鳲鳩之徳﹐宜配國君﹐故以百兩之禮送迎成之。

《鵲巢》三章﹐章四句。

《采蘩》﹐夫人不失職也。夫人可以奉祭祀﹐則不失職矣。【箋】奉祭祀者﹐采蘩之事也。不失職者﹐夙夜在公也。

采蘩

於以采蘩﹖於沼於沚。【傳】蘩﹐皤蒿也。於﹐於﹔沼﹐池﹔沚﹐渚也。公侯夫人執蘩菜以助祭﹐神饗徳與信﹐不求備焉。沼沚豀澗之艸﹐猶可以薦﹐王后則荇菜也。【箋】於以﹐猶言往以也。執蘩菜者﹐以豆薦蘩葅。於以用之﹖公侯之事。【傳】之事﹐祭事也。【箋】言夫人於君祭祀而薦此豆也。

於以采蘩﹖於澗之中。【傳】山夾水曰澗。於以用之﹖公侯之宮。【傳】宮﹐廟也。

被之僮僮﹐夙夜在公。【傳】被﹐首飾也。僮僮﹐竦敬也。夙﹐早也。【箋】公﹐事也。早夜在事﹐謂視濯漑﹝左食右喜﹞爨之事。《禮記》﹕「主婦髲髢。」被之祁祁﹐薄言還歸。【傳】祁祁﹐舒遲也。去食有儀也。【箋】言﹐我也。祭事畢﹐夫人釋祭服而去髲髢﹐其威儀祁祁然而安舒﹐無罷倦之失。我還歸者﹐自廟反其燕寢。

《采蘩》三章﹐章四句。

《艸虫》﹐大夫妻能以禮自防也。

艸虫

喓喓艸虫﹐趯趯阜螽。【傳】興也。喓喓﹐聲也。艸虫﹐常羊也。趯趯﹐躍也。阜螽﹐蠜也。卿大夫之妻待禮而行﹐﹐隨從君子。【箋】艸虫鳴﹐阜螽躍而從之﹐異種同類﹐猶男女嘉時以禮相求呼。未見君子﹐憂心忡忡。【傳】忡忡﹐猶衝衝也。婦人𨿽適人﹐有歸宗之義。【箋】未見君子者﹐謂在塗時也。在塗而憂﹐憂不當君子﹐無以寧父母﹐故心衝衝然。是其不自絕於其族之情。亦旣見止﹐亦旣覯止﹐我心則降。【傳】止﹐辭也。覯﹐遇﹔降﹐下也。【箋】旣見﹐謂已同牢而食也。旣覯﹐謂已昏也。始者憂於不當﹐今君子待己以禮﹐庶自此可以寧父母﹐故心下也。《易》曰「男女覯精﹐萬物化生。」

陟彼南山﹐言采其蕨。【傳】南山﹐周南山也。蕨﹐鼈也。【箋】言﹐我也。我采者﹐在塗而見采鼈﹐采者得其所欲得﹐猶己今之行者欲得禮以自諭也。未見君子﹐憂心惙惙。【傳】惙惙﹐憂也。亦旣見止﹐亦旣覯止﹐我心則說。【傳】說﹐服也。

陟彼南山﹐言采其薇。【傳】薇﹐菜也。未見君子﹐我心傷悲。【傳】嫁女之家﹐不息火三日﹐思相離也。【箋】維父母思己﹐故己亦傷悲。亦旣見止﹐亦旣覯止﹐我心則夷。【傳】夷﹐平也。

《艸虫》三章﹐章七句。

《采蘋》﹐大夫妻能循法度也。能循法度﹐則可以承先祖﹐共祭祀矣。【箋】女子十年不出﹐姆教﹐婉娩聽從。執麻枲﹐治絲繭﹐織紝組紃﹐學女事以共衣服。觀於祭祀﹐納酒漿﹑籩豆﹑葅醢﹐禮相助奠。十有五而笄﹐二十而嫁。此言能循法度者﹐今旣嫁爲大夫妻﹐能循其爲女之時所學所觀之事﹐以爲法度。

采蘋

於以采蘋﹖南澗之濱。於以采藻﹖於彼行潦。【傳】蘋﹐大蓱也。濱﹐厓也。藻﹐聚藻也。行潦﹐流潦也。【箋】古者婦人先嫁三月﹐祖廟未毀﹐教於公宮﹔祖廟旣毀﹐教於宗室。教以婦徳﹑婦言﹑婦容﹑婦功。教成之祭﹐牲用魚﹐芼用蘋藻﹐所以成婦順也。此祭女所出祖也。法度莫大於四教﹐是又祭以成之﹐故舉以言焉。蘋之言賓也﹐藻之言澡也﹐婦人之行尙柔順﹐自潔淸﹐故取名以爲戒。

於以盛之﹖維筐及筥。於以湘之﹖維錡及釜。【傳】方曰筐﹐圓曰筥。湘﹐亨也。錡﹐釜屬。有足曰錡﹐無足曰釜。【箋】亨蘋藻者於魚﹝左水右音﹞之中﹐是鉶羹之芼。

於以奠之﹖宗室牖下。【傳】奠﹐置也。宗室﹐大宗之廟也。大夫﹑士祭於宗廟﹐奠於牖下。【箋】牖下﹐戶牖間之前。祭不於室中者﹐凡昏事﹐於女禮設幾筵於戶外﹐此其義也與﹖宗子主此祭﹐維君使有司爲之。誰其尸之﹖有齊季女。【傳】屍﹐主﹔齊﹐敬﹔季﹐少也。蘋藻﹐薄物也。澗潦﹐至質也。筐筥﹑錡釜﹐陋器也。少女﹐微主也。故之將嫁女者﹐必先禮之於宗室﹐牲用魚﹐芼之以蘋藻。【箋】主設羹者季女﹐則非禮也。女將行﹐父禮之而俟迎者﹐蓋母薦之﹐無祭事也。祭事﹐主婦設羹。教成之祭﹐更使季女者﹐成其婦禮也。季女不主魚﹐魚俎實男子設之﹐其粢盛蓋以黍稷。

《采蘋》三章﹐章四句。

《甘棠》﹐美召伯也。召伯之教﹐明於南國。【箋】召伯﹐姬姓﹐名奭﹐食采於召﹐作上公﹐爲二伯﹐後封於燕。此美其爲伯之功﹐故言伯云。

甘棠

蔽芾甘棠﹐勿剪勿伐﹐召伯所茇。【傳】蔽芾﹐小貌。甘棠﹐杜也。翦﹐去﹔伐﹐擊也。【箋】茇﹐艸舍也。召伯聽男女之頌﹐不重煩勞百姓﹐止捨小棠之下而聽斷焉。國人被其徳﹐說其化﹐思其人﹐敬其樹。

蔽芾甘棠﹐勿剪勿敗﹐召伯所憩。【傳】憩﹐息也。

蔽芾甘棠﹐勿剪勿拜﹐召伯所說。【傳】說﹐捨也。【箋】拜之言拔也。

《行露》﹐召伯聽訟也。衰亂之俗微﹐貞信之教興﹐彊暴之男﹐不能侵淩貞女也。【箋】衰亂之俗微﹐貞信之教興者﹐此殷之末世﹐周之盛徳﹐當文王與紂之時。

行露

厭浥行露﹐豈不夙夜﹐謂行多露。【傳】興也。厭浥﹐濕意也。行﹐道也。豈不﹐言有是也。【箋】夙﹐早也。厭浥然濕﹐道中始有露﹐謂二月中﹐嫁取時也。言我豈不知當早夜成昏禮與﹖謂道中之露太多﹐故不行耳。今彊暴之男以此多露之時﹐禮不足而彊來﹐不度時之可否﹐故云然。《周禮》﹕仲春之月﹐令會男女之無夫家者﹐行事必以昏昕。

誰謂雀無角﹐何以穿我屋﹖誰謂女無家﹐何以速我獄﹖【傳】不思物變而推其類﹐雀之穿屋﹐似有角者。速﹐召﹔獄﹐埆也。【箋】女﹐女彊暴之男。變﹐異也。人皆謂雀之穿屋似有角。彊暴之男召我而獄﹐似有室家之道於我也。物有似而不同﹐雀之穿屋不以角﹐乃以咮。今彊暴之男召我而獄﹐不以室家之道於我﹐乃以侵陵。物與事有似而非者﹐士師所當審也。𨿽速我獄﹐室家不足﹗【傳】昏禮﹐﹝左絲又采﹕四庫備要本作「純」﹞帛不過五兩。【箋】幣可備也﹐室家不足﹐謂媒妁之言不和﹐六禮之來彊委之。

誰謂鼠無牙﹐何以穿我墉﹖誰謂女無家﹐何以速我訟﹖【傳】墉﹐墻也。視墻之穿﹐推其類﹐可謂鼠有牙﹑。𨿽速我訟﹐亦不女從﹗【傳】不從﹐終不棄禮隨此彊暴之男。

《行露》三章﹐一章三句﹐二章章六句。

《羔羊》《鵲巢》之功致也。召南之國﹐化文王之政﹐在位皆節儉正直﹐徳如羔羊也。【箋】《鵲巢》之君積行累功﹐以致此《羔羊》之化。在位卿大夫﹝兩競﹞相切化﹐皆如此羔羊之人。

羔羊

羔羊之皮﹐素絲五紽。【傳】小曰羔﹐大曰羊。素﹐白也。紽﹐數也。古者素絲以英裘﹐不失其制﹐大夫羔裘以居。退食自公﹐委蛇委蛇。【傳】公﹐公門也。委蛇﹐行可從迹也。【箋】退食﹐謂減膳也。自﹐從也。從於公﹐謂正直順於事也。委蛇﹐委屈自得之貌﹐節儉而順心志定﹐故可自得也。

羔羊之革﹐素絲五緎。【傳】革﹐猶皮也。緎﹐縫也。委蛇委蛇﹐自公退食。【箋】自公退食﹐猶退食自公。

羔羊之縫﹐素絲五總。【傳】縫﹐言縫殺之大小得其志。總﹐數也。委蛇委蛇﹐退食自公。

《羔羊》三章﹐章四句。

《殷其靁》﹐勸以義也。召南之大夫遠行從政﹐不遑寧處﹐其室家能閔其勤勞﹐勸以義也。【箋】召南大夫﹐召伯之屬。遠行﹐謂使出邦畿。

殷其雷﹝靁﹞

殷其雷﹐在南山之陽。【傳】殷﹐靁聲也。山南曰陽。靁出地奮﹐震驚百里。山出雲雨﹐以潤天下。【箋】靁以諭號令。於南山之陽﹐又諭其在外也。召南大夫以王命施號令於四方﹐猶靁殷殷然發聲於山之陽。何斯違斯﹐莫敢或遑。【傳】何此君子也。斯﹐此﹔違﹐去﹔遑﹐暇也。【箋】何乎此君子適居此﹐復去此轉行﹐遠從事於王所命之方﹐無敢或閒暇時﹐閔其勤勞。振振君子﹐歸哉歸哉。【傳】振振﹐信厚也。【箋】大夫﹐信厚之君子﹐爲君使﹐功未成。歸哉歸哉﹐勸以爲臣之義﹐未得歸也。

殷其雷﹐在南山之側。【傳】亦在其陰與左右也。何斯違斯﹐莫敢遑息。【傳】息﹐止也。振振君子﹐歸哉歸哉。

殷其雷﹐在南山之下。【傳】或在其下。【箋】下﹐謂山足。何斯違斯﹐莫或遑處。【傳】處﹐居也。振振君子﹐歸哉歸哉。

《殷其靁》三章﹐章六句。

《摽有梅》﹐男女及時也。召南之國被文王之化﹐男女得以及時也。

摽有梅

摽有梅﹐其實七兮。【傳】興也。摽﹐落也。盛極則隋落者﹐梅也。尙在樹者七。【箋】興者﹐梅實尙餘七未落﹐諭始衰也。謂女二十春盛而不嫁﹐至夏則衰。求我庶士﹐迨其吉兮。【傳】吉﹐善也。【箋】我﹐我當嫁者。庶﹐眾﹔迨﹐及也。求女之當嫁者之眾士﹐宜及其善時。善時﹐謂年二十﹐𨿽夏未大衰。

摽有梅﹐其實三兮。【傳】在者三也。【箋】此夏鄕晚﹐梅之隋落差多﹐在者餘三耳。求我庶士﹐迨其今兮。【傳】今﹐急辭也。

摽有梅﹐頃筐塈之。【傳】堲﹐取也。【箋】頃筐取之﹐謂夏已晚﹐頃筐取之於地。求我庶士﹐迨其謂之。【傳】不待備禮也。三十之男﹐二十之女﹐禮未備﹐則不待禮會而行之者﹐所以蕃育人民也。【箋】謂﹐勤也。女年二十而無嫁端﹐則有勤望之憂。不待禮會而行之者﹐謂明年仲春﹐不待以禮會之也。時禮𨿽不備﹐相奔不禁。

《摽有梅》三章﹐章四句。

《小星》﹐惠及下也。婦人無妬忌之行﹐惠及賤妾﹐進禦於君﹐知其命有貴賤﹐能盡其心矣。【箋】以色曰妬﹐以行曰忌。命﹐謂禮命貴賤。

小星

嘒彼小星﹐三五在東。【傳】嘒﹐微貌。小星﹐眾無名者。三心五噣﹐四時更見。【箋】眾無名之星﹐隨心﹑噣在天﹐猶諸妾隨夫人﹐以此序進禦於君也。心在東方﹐三月時也。噣在東方﹐正月時也。如是終歲﹐列宿更見。肅肅宵徵﹐夙夜在公﹐寔命不同。【傳】肅肅﹐疾貌。宵﹐夜﹔徵﹐行﹔寔﹐是也。命不得同於列位也。【箋】夙﹐早也。謂諸妾肅肅然夜行﹐或早或夜﹐在於君所﹐以次序進禦者﹐是其禮命之數不同也。凡妾禦於君﹐不當夕。

嘒彼小星﹐維參與昴。【傳】參﹐伐也。昴﹐畱也。【箋】此言眾無名之星﹐亦隨伐﹑畱在天。肅肅宵徵﹐抱衾與裯﹐實命不猶。【傳】衾﹐被也。裯﹐襌被也。猶﹐若也。【箋】裯﹐牀帳也。諸妾夜行﹐抱衾與牀帳﹐待進禦之次序。不若﹐亦言尊卑異也。

《小星》二章﹐章五句。

《江有汜》﹐美媵也。勤而無怨﹐嫡能悔過也。文王之時﹐江沱之間﹐有嫡不以其媵備數﹐媵遇勞而無怨﹐嫡亦自悔也。【箋】勤者以己宜媵而不得﹐心望之。

江有汜

江有汜﹐【傳】興也。決復入爲汜。【箋】興者﹐諭江水大﹐汜水小﹐然得並流﹐似嫡媵宜俱行。之子歸﹐不我以。不我以﹐其後也悔。【傳】嫡能自悔也。【箋】之子﹐是子也。是子﹐謂嫡也。婦人謂嫁曰歸。以﹐猶與也。

江有渚﹐【傳】渚﹐小洲也。水岐成渚。【箋】江水流而渚畱﹐是嫡與己異心﹐使己獨畱不行。之子歸﹐不我與。不我與﹐其後也處。【傳】處﹐止也。【箋】嫡悔過自止。

江有沱﹐【傳】沱﹐江之別者。【箋】岷山道江﹐東別爲沱。之子歸﹐不我過。不我過﹐其嘯也歌。【箋】嘯﹐蹙口而出聲。嫡有所思而爲之﹐旣覺﹐自悔而歌。歌者﹐言其悔過以自解說也。

《江有汜》三章﹐章五句。

《野有死麕》﹐惡無禮也。天下大亂﹐彊暴相陵﹐遂成淫風。被文王之化﹐𨿽當亂世﹐猶惡無禮也。【箋】無禮者﹐爲不由媒妁﹐鴈幣不至﹐﹐劫脋以成昏﹐謂紂之時。

野有死麕

野有死麕﹐白茅包之。【傳】郊外曰野。包﹐裹也。凶荒則殺禮﹐猶有以將之。野有死麕﹐羣田之﹐獲而分其肉。白茅﹐取潔淸也。【箋】亂世之民貧﹐而彊暴之男多行無禮﹐故貞女之情﹐欲令人以白茅裹束野中田者所分麕肉﹐爲禮而來。有女懷春﹐吉士誘之。【傳】懷﹐思也。春﹐不暇待秋也。誘﹐道也。【箋】有貞女思仲春以禮與男會﹐吉士使媒人道成之。疾時無禮而言然。

林有朴樕﹐野有死鹿。白茅純束﹐【傳】朴樕﹐小木也。野有死鹿﹐廣物也。純束﹐猶包之也。【箋】朴樕之中及野有死鹿﹐皆可以白茅包裹束以爲禮。廣可用之物﹐非獨麕也。純﹐讀如屯。有女如玉。【傳】徳如玉也。【箋】如玉者﹐取其堅而潔白。

舒而脫脫兮﹐【傳】舒﹐徐也。脫脫﹐舒遲也。【箋】貞女欲吉士以禮來﹐脫脫然舒也。又疾時無禮﹐彊暴之男相劫脋。無感我帨兮﹐【傳】感﹐動也。帨﹐配巾也。【箋】奔走失節﹐動其配巾。無使尨也吠。【傳】尨﹐狗也。非禮相陵﹐則狗吠。

《野有死麕》三章﹐二章章四句﹐一章三句。

《何彼襛矣》﹐美王姬也。𨿽則王姬﹐亦下嫁於諸侯﹐車服不系其夫﹐下王后一等﹐猶執婦道﹐以成肅雝之徳也。【箋】下王后一等﹐謂車乘厭翟﹐勒面繢總﹐服則褕翟。

何彼襛矣

何彼襛矣﹐唐棣之華。【傳】興也。襛﹐猶戎戎也。唐棣﹐栘也。﹝《爾雅》文﹞【箋】何乎彼戎戎者﹐乃栘之華。興者﹐諭王姬顏色之美盛。曷不肅雍﹐王姬之車。【傳】肅﹐敬﹔雝﹐和。【箋】曷﹐何﹔之﹐往也。何不敬和乎﹐王姬往乘車也。言其嫁時始乘車﹐則已敬和。

何彼襛矣﹐華如桃李。平王之孫﹐齊侯之子。【傳】平﹐正也。武王女﹐文王孫﹐適齊侯之子。【箋】華如桃李者﹐興王姬與齊侯之子顏色俱盛。正王者﹐徳能正天下之王。

其釣維何﹖維絲伊緡。齊侯之子﹐平王之孫。【傳】伊﹐維﹔緡﹐綸也。【箋】釣者以此有求於彼﹐何以爲之乎﹖以絲之爲綸﹐則是善釣也。以言王姬與齊侯之子﹐以善道相求。

《何彼襛矣》三章﹐章四句。

《騶虞》《鵲巢》之應也。《鵲巢》之化行﹐人倫旣正﹐朝廷旣治﹐天下純被文王之化﹐則庶類蕃殖﹐﹝上艸下鬼﹞田以時﹐仁如騶虞﹐則王道成也。【箋】應者﹐應徳﹐自遠而至。

騶虞

彼茁者葭﹐【傳】茁﹐出也。葭﹐廬﹝四部備要本作「蘆」﹞也。【箋】記廬﹝四部備要本作「蘆」﹞始出者﹐著春田之早晚。壹發五豝﹐【傳】豕牝曰豝。虞人翼五豝﹐以待公之發。【箋】君射一發而翼五豝者﹐戰禽獸之命。必戰之者﹐仁心之至。於嗟乎騶虞﹗【傳】騶虞﹐義獸也﹐白虎黑文﹐不食生物﹐有至信之徳則應之。【箋】於嗟者﹐美之也。

彼茁者蓬﹐【傳】蓬﹐艸名也。壹發五豵﹐【傳】一歲曰豵。【箋】豕生三曰豵。於嗟乎騶虞﹗

《騶虞》二章﹐章三句。

召南之國十四篇﹐四十章﹐百七十七句。

國風邶風

《柏舟》﹐言仁而不遇也。衛頃公之時﹐仁人不遇﹐小人在側。【箋】不遇者﹐君不受己之志也。君近小人﹐則賢者見侵害。

柏舟

泛彼柏舟﹐亦泛其流。【傳】興也。泛泛﹐流貌。柏﹐木所以宜爲舟也。亦泛泛其流﹐不以濟度也。【箋】舟﹐載渡物者。今不用﹐而與眾物泛泛然俱流水中。興者﹐諭仁人之不見用﹐而與羣小人並列﹐亦猶是也。耿耿不寐﹐如有隱憂。【傳】耿耿﹐猶儆儆也。隱﹐痛也。【箋】仁人旣不遇﹐憂在見侵害。微我無酒﹐以敖以遊。【傳】非我無酒﹐可以遨遊忘憂也。

我心匪鑑﹐不可以茹。【傳】鑑﹐所以察形也。茹﹐度也。【箋】鑑之察形﹐但知方圓白黑﹐不能度其眞僞。我心非如是鑑﹐我於眾人之善惡外內﹐心度知之。亦有兄弟﹐不可以據。【傳】據﹐依也。【箋】兄弟至親﹐當相據依。言亦有不相據依﹐以爲是者希耳。責之以兄弟之道﹐謂同姓臣也。薄言往愬﹐逢彼之怒。【傳】彼﹐彼兄弟。

我心匪石﹐不可轉也。我心匪席﹐不可捲也。【傳】石𨿽堅﹐尙可轉。席𨿽平﹐尙可捲。【箋】言己心志堅平﹐過於石﹑席。威儀棣棣﹐不可選也。【傳】君子望之儼然可畏﹐禮容俯仰﹐各有威儀耳。棣棣﹐富而閒習也。物各有容﹐不可數也。【箋】稱己威儀如此者﹐言己徳備而不遇﹐所以慍也。

憂心悄悄﹐慍於羣小。【傳】慍﹐怒也。悄悄﹐憂貌。【箋】羣小﹐眾小人在君側者。覯閔旣多﹐受侮不少。【傳】閔﹐病也。靜言思之﹐寤辟有摽。【傳】靜﹐安也。辟﹐拊心也。摽﹐拊心貌。【箋】言﹐我也。

日居月諸﹐胡疊而微﹖【傳】日﹐君象也。月﹐臣象也。微﹐謂虧傷也。君道當常明如日﹐而月有虧盈。今君失道而任小人﹐大臣專恣﹐則日如月然。心之憂矣﹐如匪澣衣。【傳】如衣之不澣矣。【箋】衣之不澣﹐則憒辱無照察。靜言思之﹐不能奮飛。【傳】不能如鳥奮翼而飛去。【箋】臣不遇於君﹐尢不忍去﹐厚之至也。

《柏舟》五章﹐章六句。

《綠衣》﹐衛莊姜傷己也。妾上僭﹐夫人失位﹐而作是詩也。【箋】綠當爲褖﹐故作褖﹐轉作綠﹐字之誤也。莊姜﹐莊公夫人﹐齊女﹐姓姜氏。妾上僭者﹐謂公子州吁之母﹐母嬖而州吁驕。

綠衣

綠兮衣兮﹐綠衣黃裏。【傳】興也。綠﹐間色。黃﹐正色。【箋】褖兮衣兮者﹐言褖衣自有禮制也。諸侯夫人祭服之下﹐鞠衣爲上﹐展衣次之﹐褖衣次之﹐次之者眾妾亦以貴賤之等服之。鞠衣黃﹐展衣白﹐褖衣黑﹐皆以素紗爲裏。今褖衣反以黃爲裏﹐非其禮制也﹐故以諭妾上僭。心之憂矣﹐曷維其已。【傳】憂𨿽欲自止﹐何時能止也。

綠兮衣兮﹐綠衣黃裳。【傳】上曰衣﹐下曰裳。【箋】婦人之服不殊﹐衣裳上下同色。今衣黑而裳黃﹐諭亂嫡妾之禮。心之憂矣﹐曷維其亡。【箋】亡之言忘也。

綠兮絲兮﹐女所治兮。【傳】綠﹐末也。絲﹐本也。【箋】女﹐女妾上僭者。先染絲﹐後制衣﹐皆女之所治爲也﹐而女反亂之﹐亦諭亂嫡妾之禮﹐責以本末之行。禮﹐大夫以上衣織﹐故本於絲也。我思古人﹐俾無訧兮。【傳】俾﹐使﹔訧﹐過也。【箋】古人﹐謂制禮者。我思此人定尊卑﹐使人無過差之行﹐心善之也。

絺兮綌兮﹐淒其以風。【傳】淒﹐寒風也。【箋】絺綌﹐所以當暑﹐今以待寒﹐諭其失所也。我思古人﹐實獲我心。【傳】古之君子﹐實得我之心也。【箋】古之聖人制禮者﹐使夫婦有道﹐妻妾貴賤各有次序。

《綠衣》四章﹐章四句。

《燕燕》﹐衛莊姜送歸妾也。【箋】莊姜無子﹐陳女戴嬀生子名完﹐莊姜以爲己子。莊公薨﹐完立﹐而州吁殺之﹐戴嬀於是大歸﹐莊姜遠送之於野﹐作詩見己志。

燕燕

燕燕於飛﹐差池其羽。【傳】燕燕﹐鳦也。燕之於飛﹐必差池其羽。【箋】差池其羽﹐謂張舒其尾翼﹐興戴嬀將歸﹐顧視其衣服。之子於歸﹐遠送於野。【傳】之子﹐去者也。歸﹐歸宗也。遠送﹐過禮。於﹐於也。郊外曰野。【箋】婦人之禮﹐送迎不出門﹐今我送是子乃至於野者﹐舒己憤﹐盡己情。瞻望弗及﹐泣涕如雨。【傳】瞻﹐視也。

燕燕於飛﹐頡之頏之。【傳】飛而上曰頡﹐飛而下曰頏。【箋】頡頏﹐興戴嬀將歸﹐出入前卻。之子於歸﹐遠於將之。【傳】將﹐行也。【箋】將﹐亦送也。瞻望弗及﹐佇立以泣。【傳】佇立﹐久立也。

燕燕於飛﹐下上其音。【傳】飛而上曰上音﹐飛而下曰下音。【箋】下上其音﹐興戴嬀將歸﹐言語感激﹐聲有大小。之子於歸﹐遠送於南。【傳】陳在衛南。瞻望弗及﹐實勞我心。

仲氏任只﹐其心塞淵。【傳】仲﹐戴嬀字也。任﹐大﹔塞﹐瘞﹔淵﹐深也。【箋】任者﹐以恩相親信也。《周禮》﹕「六行﹕孝﹑友﹑睦﹑姻﹑任﹑卹。」終溫且惠﹐淑愼其身。【傳】惠﹐順也。【箋】溫﹐謂顏色和也。淑﹐善也。先君之思﹐以勗寡人。【傳】勗﹐勉也。【箋】戴嬀思先君莊公之故﹐故將歸﹐猶勸勉寡人以禮義。寡人﹐莊姜自謂也。

《燕燕》四章﹐章六句。

《日月》﹐衛莊姜傷己也。遭州吁之難﹐傷己不見答於先君﹐以至困窮之詩也。

日月

日居月諸﹐照臨下土。【傳】日乎月乎﹐照臨之也。【箋】日月﹐諭國君與夫人也。當同徳齊意以治國者﹐常道也。乃如之人兮﹐逝不古處。【傳】逝﹐逮﹔古﹐故也。【箋】之人﹐是人也﹐謂莊公也。其所以接及我者﹐不以故處﹐甚違其初時。胡能有定﹐寧不我顧﹖【傳】胡﹐何﹔定﹐止也。【箋】寧﹐猶曾也。君之行如是﹐何能有所定乎﹖曾不顧念我之言﹐是其所以不能定完也。

日居月諸﹐下土是冒。【傳】冒﹐覆也。【箋】覆﹐猶照臨也。乃如之人兮﹐逝不相好。【傳】不及我以相好。【箋】其所以接及我者﹐不以相好之恩情﹐甚於己薄也。胡能有定﹐寧不我報﹖【傳】盡婦道而不得報。

日居月諸﹐出自東方。【傳】日始月盛﹐皆出東方。【箋】自﹐從也。言夫人當盛之時﹐與君同位。乃如之人兮﹐徳音無良。【傳】音﹐聲﹔良﹐善也。【箋】無善恩意之聲語於我也。胡能有定﹐俾也可忘﹖【箋】俾﹐使也。君之行如此﹐何能有所定﹐使是無良可忘也。

日居月諸﹐東方自出。父兮母兮﹐畜我不卒。【箋】畜﹐養﹔卒﹐終也。父兮母兮者﹐言己尊之如父﹐又親之如母﹐乃反養育我不終也。胡能有定﹐報我不述﹖【傳】述﹐循也。【箋】不述﹐不循禮也。

《日月》四章﹐章四句。

《終風》﹐衛莊姜傷己也。遭州吁之暴﹐見侮慢﹐不能正也。﹝四部備要本「慢」後有「而」﹞【箋】正﹐猶止也。

終風

終風且暴﹐顧我則笑。【傳】興也。終日風爲終風。暴﹐疾也。笑﹐侮之也。【箋】旣竟日風矣﹐而又暴疾。興者﹐諭州吁之爲不善﹐如終風之無休止﹐而其間又有甚惡﹐其在莊姜之旁﹐視莊姜則反笑之﹐是無敬心之甚。謔浪笑敖﹐【傳】言戲謔不敬。中心是悼。【箋】悼者﹐傷其如是﹐然而己不能得而止之。

終風且霾﹐【傳】霾﹐雨土也。惠然肯來。【傳】言時有順心也。【箋】肯﹐可也。有順心﹐然後可以來至我旁﹐不欲見其戲謔。莫往莫來﹐悠悠我思。【傳】人無子道以來事己﹐己亦不得以母道往加之。【箋】我思其如是﹐心悠悠然。

終風且曀﹐不日有曀。【傳】陰而風曰曀。【箋】有﹐又也。旣竟日風﹐且復曀不見日矣﹐而又曀者﹐諭州吁闇亂甚也。寤言不寐﹐願言則嚏。【傳】嚏﹐跲也。【箋】言﹐我﹔願﹐思也。嚏﹐讀當爲不敢嚏咳之嚏。我其憂悼而不能寐﹐汝﹝四部備要本作「女」﹞思我心如是﹐我則嚏也。今俗人嚏﹐云人道我﹐此古之遺語也。

曀曀其陰﹐【傳】如常陰曀曀然。虺虺其雷。【傳】暴若震靁之聲虺虺然。寤言不寐﹐願言則懷。【傳】懷﹐傷也。【箋】懷﹐安也。女思我心如是﹐我則安也。

《終風》四章﹐章四句。

《擊鼓》﹐怨州吁也。衛州吁用兵暴亂﹐使公孫文仲將而平陳與宋﹐國人怨其勇而無禮也。【箋】將者﹐將兵以伐鄭也。平﹐成也。將伐鄭﹐先告陳與宋﹐以成其伐事。《春秋傳》曰「宋殤公之卽位也﹐公子馮出奔鄭﹐鄭人欲納之。及衛州吁立﹐將修先君之怨於鄭﹐而求寵於諸侯﹐以和其民﹐使告於宋曰﹕『君若伐鄭﹐以除君害﹐君爲主﹐敝邑以賦與陳﹑蔡從﹐則衛國之願也。』宋人許之。於是陳﹑蔡方睦於衛﹐故宋公﹑陳侯﹑蔡人﹑衛人伐鄭。」是也。伐鄭在魯隱四年。﹝四部備要本「隱」後有「公」﹞

擊鼓

擊鼓其鏜﹐踴躍用兵。【傳】鏜然﹐擊鼓聲也﹐使眾皆踴躍用兵也。【箋】此用兵﹐謂治兵時。土國城漕﹐我獨南行。【傳】漕﹐衛邑也。【箋】此言眾民皆勞苦也﹐或役土功於國﹐或修理漕城﹐而我獨見使從軍南行伐鄭﹐是尢勞苦之甚。

從孫子仲﹐平陳與宋。【傳】孫子仲﹐謂公孫文仲也﹐平陳於宋。【箋】仲﹐字也。平陳於宋﹐謂使告宋曰「君爲主﹐敝邑以賦與陳﹑蔡從。」不我以歸﹐憂心有忡。【傳】憂心忡忡然。【箋】以﹐猶與也。與我南行﹐不與我歸期。兵﹐凶事﹐懼不得歸﹐豫憂之。

爰居爰處﹐爰喪其馬。【傳】有不還者﹐有亡其馬者。【箋】爰﹐於也。不還﹐謂死也﹑傷也﹑病也。今於何居乎﹖於何處乎﹖於何喪其馬乎﹖於以求之﹖於林之下。【傳】山木曰林。【箋】於﹐於也。求不還者及亡其馬者﹐當於山林之下。軍行必依山林﹐求其故處﹐近得之。

死生契闊﹐與子成說。【傳】契闊﹐勤苦也。說﹐數也。【箋】從軍之士與其伍約﹐死也生也﹐相與處勤苦之中﹐我與子成相說愛之恩﹐志在相存救也。執子之手﹐與子偕老。【傳】偕﹐俱也。【箋】執其手﹐與之約誓﹐示信也。言俱老者﹐庶幾俱免於難。

於嗟闊兮﹐不我活兮。【傳】不與我生活也。【箋】州吁阻兵安忍﹐阻兵無眾﹐安忍無親﹐眾叛親離﹐軍士棄其約﹐離散相遠﹐故吁嗟嘆之﹐闊兮女不與我相救活﹐傷之。於嗟洵兮﹐不我信兮。【傳】洵﹐遠﹔信﹐極也。【箋】嘆其棄約﹐不與我相親信﹐亦傷之。

《擊鼓》五章﹐章四句。

《凱風》﹐美孝子也。衛之淫風流行﹐𨿽有七子之母﹐猶不能安其室﹐故美七子能盡其孝道﹐以慰母心﹐而成其志爾。【箋】不安其室﹐欲去嫁也。成其志者﹐成言孝子自責之意。

凱風

凱風自南﹐吹彼棘心。【傳】興也。南風謂之凱風﹐樂夏之長養。棘﹐難長養者。【箋】興者﹐以凱風諭寬仁之母﹐棘猶七子也。棘心夭夭﹐母氏劬勞。【傳】夭夭﹐盛貌。劬勞﹐病苦也。【箋】夭夭﹐以諭七子少長﹐母養之病苦也。

凱風自南﹐吹彼棘薪。【傳】棘薪﹐其成就者。母氏聖善﹐我無令人。【傳】聖﹐叡也。【箋】叡作聖。令﹐善也。母乃有叡知之善徳﹐我七子無善人能報之者﹐故母不安我室﹐欲去嫁也。

爰有寒泉﹐在浚之下。【傳】浚﹐衛邑也。在浚之下﹐言有益於浚。【箋】爰﹐曰也。曰有寒泉者﹐在浚之下﹐浸潤之﹐使浚之民逸樂﹐以興七子不能如也。有子七人﹐母氏勞苦。

睍睆黃鳥﹐載好其音。【傳】睍睆﹐好貌。【箋】睍睆﹐以興顏色說也。好其音者﹐興其辭令順也。以言七子不能如也。有子七人﹐莫慰母心。【傳】慰﹐安也。

《凱風》四章﹐章四句。

《雄雉》﹐刺衛宣公也。淫亂不卹國事﹐軍旅數起﹐大夫久役﹐男女怨曠﹐國人患之﹐而作是詩。【箋】淫亂者﹐荒放於妻妾﹐烝於夷姜之等。國人久處軍役之事﹐故男多曠女多怨也。男曠而苦其事﹐女怨而望其君子。

雄雉

雄雉於飛﹐泄泄其羽。【傳】興也。雄雉見雌雉﹐飛而鼓其翼泄泄然。【箋】興者﹐諭宣公整其衣服而起﹐奮訊其形貌﹐志在婦人而已﹐不卹國之政事。我之懷矣﹐自詒伊阻。【傳】詒﹐遺﹔伊﹐維﹔阻﹐難也。【箋】懷﹐安也。伊當作繄﹐繄猶是也。君之行如是﹐我安其朝而不去﹐今從軍旅﹐久役不得歸﹐此自遺以是患難。

雄雉於飛﹐下上其音。【箋】下上其音﹐興宣公小大其聲﹐怡悅婦人﹑。展矣君子﹐實勞我心。【傳】展﹐誠也。【箋】誠矣君子﹐愬於君子也。君之行如是﹐實使我心勞矣。君若不然﹐則我無軍役之事。

瞻彼日月﹐悠悠我思。【傳】瞻﹐視也。【箋】日月之行﹐疊往疊來﹐今君子獨久行役而不來﹐使我心悠悠然思之。女怨之辭。道之雲遠﹐曷云能來﹖【箋】曷﹐何也。何時能來﹐望之也。

百爾君子﹐不知徳行。【箋】爾﹐女也。女眾君子﹐我不知人之徳行何如者可謂爲徳行﹐事君或有所畱。﹝四部備要本「事」作「而」﹞女怨﹐故問此焉。不忮不求﹐何用不臧。【傳】忮﹐害﹔臧﹐善也。【箋】我君子之行﹐不疾害﹐不求備於一人﹐其行何用爲不善﹐而君獨遠使之在外﹐不得來歸。亦女怨之辭。

《雄雉》四章﹐章四句。

《匏有苦葉》﹐刺衛宣公也。公與夫人並爲淫亂。【箋】夫人﹐謂夷姜。

匏有苦葉

匏有苦葉﹐濟有深涉。【傳】興也。匏謂之瓠﹐瓠葉苦﹐不可食也。濟﹐渡也。由膝以上爲涉。【箋】瓠葉苦﹐而渡處深﹐謂八月之時﹐陰陽交會﹐始可以爲昏禮﹐納采問名。深則厲﹐淺則揭。【傳】以衣涉水爲厲﹐謂由帶以上也。揭﹐褰衣也。遭時制宜﹐如遇水深則厲﹐淺則揭矣。男女之際﹐安可以無禮義﹐將無以自濟也。【箋】旣以深淺記時﹐因以水深淺諭男女之才性賢與不肖及長幼也。各順其人之宜﹐爲之求妃偶。

有瀰濟盈﹐有鷕雉鳴。【傳】瀰﹐深水也。盈﹐滿也。深水﹐人之所難也。鷕﹐雌雉聲也。衛夫人有淫泆之志﹐授人以色﹐假人以辭﹐不顧禮義之難﹐至使宣公有淫昏之行。【箋】有瀰濟盈﹐謂過於厲﹐諭犯禮深也。濟盈不濡軌﹐雉鳴求其牡。【傳】濡﹐漬也。由輈以上爲軌。違禮義不由其道﹐猶雉鳴而求其母矣。飛曰雌雄﹐走曰牝牡。【箋】渡深水者必濡其軌﹐言不濡者﹐諭夫人犯禮而不自知。雉鳴反求其牡﹐諭夫人所求非所求。

雝雝鳴鴈﹐旭日始旦。【傳】雝雝﹐鴈聲和也。納采用鴈。旭日始出﹐謂大昕之時。【箋】鴈者隨陽而處﹐似婦人從夫﹐故昏禮用焉。自納采至請期用昕﹐親迎用昏。士如歸妻﹐迨冰未泮。【傳】迨﹐及﹔泮﹐散也。【箋】歸妻﹐使之來歸於己﹐謂請期也。冰未散﹐正月中以前也。二月可以昏矣。

招招舟子﹐人涉卬否。【傳】招招﹐號召之貌。舟子﹐舟人﹐主濟渡者。卬﹐我也。【箋】舟人之子號召當渡者﹐猶媒人之會男女無夫家者﹐使之爲妃匹﹐人皆從之而渡﹐我獨否。不涉卬否﹐卬須我友。【傳】人皆涉﹐我友未至﹐我獨待之而不涉﹐以言室家之道﹐非得所適﹐貞女不行﹔非得禮義﹐昏姻不成。

《匏有苦葉》四章﹐章四句。

《谷風》﹐刺夫婦失道也。衛人化其上﹐淫於新昏﹐而棄其舊室﹐夫婦離絕﹐國俗傷敗焉。【箋】新昏者﹐新所與爲昏禮。

谷風

習習谷風﹐以陰以雨。【傳】興也。習習﹐和舒貌。東風謂之谷風。陰陽和而谷風至﹐夫婦和則室家成﹐室家成則繼嗣生。黽勉同心﹐不宜有怒。【傳】言黽勉者﹐思與君子同心也。【箋】所以黽勉者﹐以爲見譴怒者非夫婦之宜。采葑采菲﹐無以下體。【傳】葑﹐須也。菲﹐芴也。下體﹐根莖也。【箋】此二菜者﹐蔓菁與葍之類也﹐皆上下可食﹐然而其根有美時﹐有惡時﹐采之者不可以根惡時並棄其葉﹐諭夫婦以禮義合﹐顏色相親﹐亦不可以顏色衰﹐棄其相與之禮。徳音莫違﹐及爾同死。【箋】莫﹐無﹔及﹐與也。夫婦之言無相違者﹐則可與女長相與處至死﹐何顏色斯須之有。

行道遲遲﹐中心有違。【傳】遲遲﹐舒行貌。違﹐離也。【箋】徘徊也。﹝四部備要本「徘」前有「違」﹞行於道路之人﹐至將離別尙舒行﹐其心徘徊然﹐諭君子於己不能如也。不遠伊邇﹐薄送我畿。【傳】畿﹐門內也。【箋】邇﹐近也。言君子與己訣別﹐不能遠﹐維近耳。送我才於門內﹐無恩之甚。誰謂荼苦﹐其甘如薺。【傳】荼﹐苦菜也。【箋】荼誠苦矣﹐而君子於己之苦毒又甚於荼﹐比方之﹐荼則甘如薺。宴爾新婚﹐如兄如弟。【傳】宴﹐安也。

涇以渭濁﹐湜湜其沚。【傳】涇渭相入而淸濁異。【箋】小渚曰沚。涇水以有渭﹐故見渭濁。湜湜﹐持正貌。諭君子得新昏﹐故謂己惡也。己之持正守初﹐如沚然不動搖。此絕去所經見﹐因取以自諭焉。宴爾新婚﹐不我屑以。【傳】屑﹐潔也。【箋】以﹐用也。言君子不復潔用我當室家。毋逝我梁﹐毋發我笱。【傳】逝﹐之也。梁﹐魚梁。笱﹐所以捕魚也。【箋】勿者﹐諭禁新昏也。﹝四部備要本「諭」作「諭」﹞女勿之我家﹐取我爲室家之道。我躬不閱﹐遑卹我後。【傳】閱﹐容也。【箋】躬﹐身﹔遑﹐暇﹔卹﹐憂也。我身尙不能自容﹐何暇憂我後所生子孫也。

就其深矣﹐方之舟之。就其淺矣﹐泳之遊之。【傳】舟﹐船也。【箋】方﹐泭也。潛行爲泳。言深淺者﹐諭君子之家﹐事無難易﹐吾皆爲之。何有何亡﹐黽勉求之。【傳】有﹐謂富也。亡﹐謂貧也。【箋】君子何所有乎﹖何所亡乎﹖吾其黽勉勤力爲求之﹐有求多﹐亡求有。凡民有喪﹐匍匐救之。【箋】匍匐﹐言盡力也。凡於民有凶禍之事﹐鄰里尙盡力往救之﹐況我於君子家之事難易乎﹖固當黽勉。以疏諭親也。

不我能慉﹝陳奐認爲當作「能不我慉」﹞﹐反以我爲仇。【傳】慉﹐養也。【箋】慉﹐驕也。君子不能以恩驕樂我﹐反憎惡我。旣阻我徳﹐賈用不售。【傳】阻﹐難也。【箋】旣難卻我﹐隱蔽我之善﹐我修婦道而事之﹐覬其察己﹐猶見疏外﹐如賣物之不售。昔育恐育鞫﹐及爾顚覆。【傳】育﹐長﹔鞫﹐窮也。【箋】昔育﹐育稚也。及﹐與也。昔幼稚之時﹐恐至長老窮匱﹐故與女顚覆盡力於眾事﹐難易無所辟。旣生旣育﹐比予於毒。【箋】生﹐謂財業也。育﹐謂長老也。於﹐於也。旣有財業矣﹐又旣長老矣﹐其視我如毒螫﹐言惡己甚也。

我有旨蓄﹐亦以禦冬。【傳】旨﹐美﹔禦﹐禦也。【箋】蓄聚美菜者﹐以禦冬月乏無時也。宴爾新婚﹐以我禦窮。【箋】君子亦但以我禦窮苦之時﹐至於富貴﹐則棄我如旨蓄。有洸有潰﹐旣詒我肄。【傳】洸洸﹐武也。潰潰﹐怒也。肄﹐勞也。【箋】詒﹐遺也。君子洸洸然﹐潰潰然﹐無溫潤之色﹐而盡遺我以勞苦之事﹐欲困窮我。不念昔者﹐伊余來塈。【傳】墍﹐息也。【箋】君子忘舊﹐不念往昔年稚我始來之時安息我。

《谷風》六章﹐章八句。

《式微》﹐黎侯寓於衛﹐其臣勸以歸也。【箋】寓﹐寄也。黎侯爲狄人所逐﹐棄其國而寄於衛﹐衛處之以二邑﹐因安之﹐可以歸而不歸﹐故其臣勸之。

式微

式微式微﹐胡不歸﹖【傳】式﹐用也。【箋】式微式微者﹐微乎微者也。君何不歸乎﹖禁君畱止於此之辭。式﹐發聲也。微君之故﹐胡爲乎中露﹖【傳】微﹐無也。中露﹐衛邑也。【箋】我若無君﹐何爲處此乎﹖臣又極諫之辭。

式微式微﹐胡不歸﹖微君之躬﹐胡爲乎泥中﹖【傳】泥中﹐衛邑也。

《式微》二章﹐章四句。

《旄丘》﹐責衛伯也。狄人迫逐黎侯﹐黎侯寓於衛﹐衛不能修方伯連率之職﹐黎之臣子以責於衛也。【箋】衛康叔之封爵稱侯﹐今曰伯者﹐時爲州伯也。周之制﹐使伯佐牧。《春秋傳》曰「五侯九伯。」侯爲牧也。

旄丘

旄丘之葛兮﹐何誕之節兮。【傳】興也。前髙後下曰旄丘。諸侯以國相連屬﹐憂患相及﹐如葛之蔓延相連及也。誕﹐闊也。【箋】土气緩則葛生闊節。興者﹐諭此時衛伯不卹其職﹐故其臣於君事亦疏廢也。叔兮伯兮﹐何多日也﹖【傳】日月以逝而不我憂。【箋】叔﹑伯﹐字也。呼衛之諸臣﹐叔與伯與﹐女其迎我君而復之﹐可來而不來﹐女日數何其多也。先叔後伯﹐臣之命不以齒。

何其處也﹖必有與也。【傳】言與仁義也。【箋】我君何以處於此乎﹖必以衛有仁義之道故也。責衛今不行仁義。何其久也﹖必有以也。【傳】必以有功徳。【箋】我君何以久畱於此乎﹖必以衛有功徳故也。又責衛今不務功徳也。

狐裘蒙戎﹐匪車不東。【傳】大夫狐蒼裘。蒙戎﹐以言亂也。不東﹐言不來東也。【箋】刺衛諸臣形貌蒙戎然﹐但爲昏亂之行。女非有戎車乎﹖何不來東迎我君而復之﹖黎國在衛西﹐今所寓在衛東。叔兮伯兮﹐靡所與同。【傳】無救患卹同也。【箋】衛之諸臣行如是﹐不與諸伯之臣同。言其非之特甚。

瑣兮尾兮﹐流離之子。【傳】瑣尾﹐少好之貌。流離﹐鳥也。少好長醜﹐始而愉樂﹐終以微弱。【箋】衛之諸臣初有小善﹐終無成功﹐似流離也。叔兮伯兮﹐褎如充耳。【傳】褎﹐盛服也。充耳﹐盛飾也。大夫褎然有尊盛之服﹐而不能稱也。【箋】充耳﹐塞耳也。言衛之諸臣顏色褎然﹐如見塞耳﹐無聞知也。人之耳聾﹐恆多笑而已。

《旄丘》四章﹐章四句。

《簡兮》﹐刺不用賢也。衛之賢者仕於伶官﹐皆可以承事王者也。【箋】伶官﹐樂官也。伶氏世掌樂官而善焉﹐故後世多號樂官爲伶官。

簡兮

簡兮簡兮﹐方將萬舞。【傳】簡﹐大也。方﹐四方也。將﹐行也。以干羽爲萬舞﹐用之宗廟山川﹐故言於四方。【箋】簡﹐擇﹔將﹐且也。擇兮擇兮者﹐爲且祭祀﹐當萬舞也。萬舞﹐干羽也。﹝四部備要本「羽」作「舞」﹞日之方中﹐在前上處。【傳】教國子弟﹐以日中爲期。【箋】在前上處者﹐在前列上頭也。《周禮》﹕「大胥掌學士之版﹐以待致諸子。春入學﹐捨采合舞。」

碩人俁俁﹐公庭萬舞。【傳】碩人﹐大徳也。俁俁﹐容貌大也。萬舞非但在四方﹐親在宗廟公庭。有力如虎﹐執轡如組。【傳】組﹐織組也。武力比於虎﹐可以禦亂。禦眾有文章﹐言能治眾﹐動於近﹐成於遠也。【箋】碩人有禦亂禦眾之徳﹐可任爲王臣。

左手執龠﹝字上有「竹」﹞﹐右手秉翟。【傳】龠﹐六孔。翟﹐翟羽也。【箋】碩人多才多藝﹐又能龠舞﹐言文武道備。赫如渥赭﹐公言錫爵。【傳】赫﹐赤貌。渥﹐厚漬也。祭有畀輝﹝四部備要本作「煇」﹞﹑胞﹑翟﹑閽﹑寺者﹐惠下之道。見惠不過一散。【箋】碩人容色赫然﹐如厚傅丹﹐君徒賜其一爵而已﹐不知其賢而進用之。散受五升。

山有榛﹐隰有苓。【傳】榛﹐木名。下濕曰隰。苓﹐大苦。【箋】榛也苓也﹐生各得其所﹐以言碩人處非其位。云誰之思﹖西方美人。【箋】我誰思乎﹖思周室之賢者﹐以其宜薦碩人與在王位。彼美人兮﹐西方之人兮。【傳】乃宜在王室。【箋】彼美人﹐謂碩人也。

《簡兮》三章﹐章六句。

《泉水》﹐衛女思歸也。嫁於諸侯﹐父母終﹐思歸寧而不得﹐故作是詩以自見也。【箋】以自見者﹐見己志也。國君夫人﹐父母在則歸寧﹐沒則使大夫寧於兄弟。衛女之思歸﹐𨿽非禮﹐思之至也。

泉水

毖彼泉水﹐亦流於淇。【傳】興也。泉水始出﹐毖然流也。淇﹐水名也。【箋】泉水流而入淇﹐猶婦人出嫁於異國。有懷於衛﹐靡日不思。【箋】懷﹐至﹔靡﹐無也。以言我有所至念於衛﹐我無日不思也。所至念者﹐謂諸姬諸姑伯姊。孌彼諸姬﹐聊與之謀。【傳】孌﹐好貌。諸姬﹐同姓之女。聊﹐願也。【箋】聊﹐且略之辭。諸姬者﹐未嫁之女。我且欲略與之謀婦人之禮﹐觀其志意﹐親親之恩也。

出宿於泲﹐飲餞於禰。【傳】泲﹐地名。祖而捨軷﹐飲酒於其側曰餞﹐重始有事於道也。袮﹐地名。【箋】泲﹑袮者﹐所嫁國適衛之道所經﹐故思宿餞。女子有行﹐遠父母兄弟。【箋】行﹐道也。婦人有出嫁之道﹐遠於親親﹐故禮緣人情﹐使得歸寧。問我諸姑﹐遂及伯姊。【傳】父之姊妹稱姑﹐先生曰姊。【箋】寧則又問姑及姊﹐親其類也。先姑後姊﹐尊姑也。

出宿於幹﹐飲餞於言。【傳】幹﹑言﹐所適國郊也。【箋】幹﹑言﹐猶泲﹑袮。未聞遠近同異。載脂載舝﹐還車言邁。【傳】脂舝其車﹐以還我行也。【箋】言還車者﹐嫁時乘來﹐今思乘以歸。遄臻於衛﹐不瑕有害。【傳】遄﹐疾﹔臻﹐至﹔瑕﹐遠也。【箋】瑕﹐猶過也。害﹐何也。我還車疾至於衛而返﹐於行無過差﹐有何不可而止我。

我思肥泉﹐玆之永嘆。【傳】所出同﹐所歸異﹐爲肥泉。【箋】玆﹐此也。自衛而來所渡水﹐故思此而長嘆。思須與漕﹐我心悠悠。【傳】須﹑漕﹐衛邑也。【箋】自衛而來所經邑﹐故又思之。駕言出遊﹐以寫我憂。【傳】寫﹐除也。【箋】旣不得歸寧﹐且欲乘車出遊﹐以除我憂。

《泉水》四章﹐章六句。

《北門》﹐刺仕不得志也。言衛之忠臣不得其志爾。【箋】不得其志者﹐君不知己志爾遇困苦。

北門

出自北門﹐憂心殷殷。【傳】興也。北門﹐背明鄕陰。【箋】自﹐從也。興者﹐諭己仕於闇君﹐猶行而出北門﹐心爲之憂殷殷然。終窶且貧﹐莫知我艱。【傳】窶者﹐無禮也。貧者﹐困於財。【箋】艱﹐難也。君於己祿薄﹐終不足以爲禮﹐又近困於財﹐無知己以此爲難者。言君旣然矣﹐諸臣亦如之。已焉哉﹐天實爲之﹐謂之何哉﹗【箋】謂﹐勤也。詩人仕君無二志﹐故自決歸之於天﹐我勤身以事君何哉。忠之至。

王事適我﹐政事一埤益我。【傳】適﹐之﹔埤﹐厚也。【箋】國有王命役使之事﹐則不以之彼﹐必來之我﹐有賦稅之事﹐則減彼一而以益我。言君政偏﹐己兼其苦。我入自外﹐室人交徧謫﹝左言右適﹞我。【傳】謫﹐責也。【箋】我從外而入﹐在室之人更疊徧來責我﹐使己去也。言室人亦不知己志。已焉哉﹐天實爲之﹐謂之何哉﹗

王事惇我﹐政事一埤遺我。【傳】惇﹐厚﹔遺﹐加也。【箋】惇﹐猶投擲也。我入自外﹐室人交徧摧我。【傳】摧﹐沮也。【箋】摧者﹐刺譏之言。已焉哉﹐天實爲之﹐謂之何哉﹗

《北門》三章﹐章七句。

《北風》﹐刺虐也。衛國並爲威虐﹐百姓不親﹐莫不相攜持而去焉。

北風

北風其涼﹐雨雪其雱。【傳】興也。北風﹐寒涼之風。雱﹐盛貌。【箋】寒涼之風﹐病害萬物。興者﹐諭君政教酷暴﹐使民散亂。惠而好我﹐攜手同行。【傳】惠﹐愛﹔行﹐道也。【箋】性仁愛而又好我者﹐與我相攜持同道而去﹐疾時政也。其虛其邪﹐旣亟只且﹗【傳】虛﹐虛也。亟﹐急也。【箋】邪讀如徐﹐言今在位之人﹐其故威儀虛徐寬仁者﹐今皆以爲急刻之行矣﹐所以當去以此也。

北風其喈﹐雨雪其霏。【傳】喈﹐疾貌。霏﹐甚貌。惠而好我﹐攜手同歸。【傳】歸有徳也。其虛其邪﹐旣亟只且﹗

莫赤匪狐﹐莫黑匪烏。【傳】狐赤烏黑﹐莫能別也。【箋】赤則狐也﹐黑則烏也﹐猶今君臣相承爲惡如一。惠而好我﹐攜手同車。【傳】攜手就車。其虛其邪﹐旣亟只且﹗

《北風》三章﹐章六句。

《靜女》﹐刺時也。衛君無道﹐夫人無徳。【箋】以君及夫人無道徳﹐故陳靜女遺我以彤管之法﹐徳如是﹐可以易之﹐爲人君之配。

靜女

靜女其姝﹐俟我於城隅。【傳】靜﹐貞靜也。女徳貞靜而有法度﹐乃可說也。姝﹐美色也。俟﹐待也。城隅﹐以言髙而不可逾。【箋】女徳貞靜﹐然後可畜﹔美色﹐然後可安。又能服從﹐待禮而動﹐自防如城隅﹐故可愛也。愛而不見﹐搔首踟躕。【傳】言志往而行正。【箋】志往﹐謂踟躕。行正﹐謂愛之而不往見。

靜女其孌﹐貽我彤管。【傳】旣有靜徳﹐又有美色﹐又能遺我以古人之法﹐可以配人君也。姑者後夫人必有女史彤管之法﹐史不記過﹐其罪殺之。后妃羣妾以禮禦於君所﹐女史書其日月﹐授之以環以進退之。生子月辰﹐則以金環退之。當禦者以銀環進之﹐著於左手。旣禦﹐著於右手。事無大小﹐記以成法。【箋】彤管﹐筆赤管也。彤管有煒﹐說懌女美。【傳】煒﹐赤貌。彤管以赤正人心也。【箋】說懌﹐當作說釋。赤管煒煒然﹐女史以之說釋妃妾之徳﹐美之。。

自牧歸荑﹐洵美且異。【傳】牧﹐田官也。荑﹐茅之始生也。本之於荑﹐取其有始有終。【箋】洵﹐信也。茅﹐潔白之物也。自牧田歸荑﹐其信美而異者﹐可以共祭祀﹐猶貞女在窈窕之處﹐媒氏達之﹐可以配人君。匪女之爲美﹐美人之貽。【傳】非爲其圖說美色而已﹐美其人能遺我法則。【箋】遺我者﹐遺我以賢妃也。

《靜女》三章﹐章四句。

《新臺》﹐刺衛宣公也。納﹝左人右及﹞之妻﹐作新臺於河上而要之﹐國人惡之而作是詩也。【箋】﹝左人右及﹞﹐宣公之世子。

新臺

新臺有泚﹐河水瀰瀰。【傳】泚﹐鮮明貌。瀰瀰﹐盛貌。水所以潔污穢﹐反於河上而爲淫昏之行。燕婉之求﹐籧篨不鮮。【傳】燕﹐安﹔婉﹐順也。籧篨﹐不能俯者。【箋】鮮﹐善也。﹝左人右及﹞之妻﹐齊女﹐來嫁於衛﹐其心本求燕婉之人﹐謂﹝左人右及﹞也﹔反得籧篨不善﹐謂宣公也。籧篨口柔﹐常觀人顏色而爲之辭﹐故不能俯者也。

新臺有灑﹐河水浼浼。【傳】灑﹐髙峻也。浼浼﹐平地也。燕婉之求﹐蘧篨不殄。【傳】殄﹐絕也。【箋】殄﹐當作腆。腆﹐善也。

魚网之設﹐鴻則離之。【傳】言所得非所求也。【箋】設魚网者宜得魚﹐鴻乃鳥也﹐反離焉﹐猶齊女以禮來求世子﹐而得宣公。燕婉之求﹐得此戚施。【傳】戚施﹐不能仰者。【箋】戚施面柔﹐下人以色﹐故不能仰也。

《新臺》三章﹐章四句。

《二子乘舟》﹐思﹝左人右及﹞﹑壽也。衛宣公之二子爭相爲死﹐國人傷而思之﹐作是詩也。

二子乘舟

二子乘舟﹐泛泛其景。【傳】二子﹐﹝左人右及﹞﹑壽也。宣公爲﹝左人右及﹞取於齊女而美﹐公奪之﹐生壽及朔。朔與其母愬﹝左人右及﹞於公﹐公令﹝左人右及﹞之齊﹐使賊先待於隘而殺之。壽知之﹐以告﹝左人右及﹞﹐使去之。﹝左人右及﹞曰「君命也﹐不可以逃。」壽竊其節而先往﹐賊殺之。﹝左人右及﹞至﹐曰「君命殺我﹐壽有何罪﹖」賊又殺之。國人傷其涉危遂往﹐如乘舟而無所薄﹐泛泛然迅疾而不礙也。願言思子﹐中心養養。【傳】願﹐每也。癢癢然憂﹐不知所定。【箋】願﹐念也。念我思此二子﹐心爲之憂癢癢然。

二子乘舟﹐泛泛其逝。【傳】逝﹐往也。願言思子﹐不瑕有害。【傳】言二子之不遠害。【箋】瑕﹐猶過也。我思念此二子之事﹐於行無過差﹐有何不可而不去也。

《二子乘舟》二章﹐章四句。

邶國十九篇﹐七十一章﹐三百六十三句。

國風鄘風

《柏舟》﹐共姜自誓也。衛世子共伯蚤死﹐其妻守義﹐父母欲奪而嫁之﹐誓而弗許﹐故作是詩以絕之。【箋】共伯﹐僖侯之世子。

柏舟

泛彼柏舟﹐在彼中河。【傳】興也。中河﹐河中。【箋】舟在河中﹐猶婦人之在夫家﹐是其常處。髧彼兩髦﹐實維我儀。【傳】髧﹐兩髦之貌。髦者﹐發至眉﹐子事父母之飾。儀﹐匹也。【箋】兩髦之人﹐謂共伯也。實是我之匹﹐故我不嫁也。禮﹐世子昧爽而朝﹐亦櫛纚笄﹐總拂髦﹐冠緌纓。之死矢靡它﹗【傳】矢﹐誓﹔靡﹐無﹔之﹐至也。至己之死﹐信無他心。母也天只﹐不諒人只﹗【傳】諒﹐信也。母也天也﹐尙不信我。天﹐謂父也。

泛彼柏舟﹐在彼河側。髧彼兩髦﹐實維我特。【傳】特﹐匹也。之死矢靡慝﹗【傳】慝﹐邪也。母也天只﹐不諒人只﹗

《柏舟》二章﹐章七句。

《墻有茨》﹐衛人刺其上也。公子頑通乎君母﹐國人疾之而不可道也。【箋】宣公卒﹐惠公幼﹐其庶兄頑烝於惠公之母﹐生子五人﹕齊子﹑戴公﹑文公﹑宋桓夫人﹑許穆夫人。

墻有茨

墻有茨﹐不可埽也。【傳】興也。墻﹐所以防非常。茨﹐蒺藜也。欲掃去之﹐反傷墻也。【箋】國君以禮防制一國﹐今其宮內有淫昏之行者﹐猶墻之生蒺藜。中冓之言﹐不可道也。【傳】中冓﹐內冓也。【箋】內冓之言﹐謂宮中所冓成頑與夫人淫昏之語。所可道也﹐言之醜也。【傳】於君醜也。

墻有茨﹐不可襄也。【傳】襄﹐除也。中冓之言﹐不可詳也。【傳】詳﹐審也。所可詳也﹐言之長也。【傳】長﹐惡長也。

墻有茨﹐不可束也。【傳】束而去之。中冓之言﹐不可讀也。【傳】讀﹐抽也。【箋】抽﹐猶出也。所可讀也﹐言之辱也。【傳】辱﹐辱君也。

《墻有茨》三章﹐章六句。

《君子偕老》﹐刺衛夫人也。夫人淫亂﹐失事君子之道﹐故陳人君之徳﹐服飾之盛﹐宜與君子偕老也。【箋】夫人﹐宣公夫人﹐惠公之母也。人君﹐小君也。或者「小」字誤作「人」耳。

君子偕老

君子偕老﹐副笄六珈。【傳】能與君子俱老﹐乃宜居尊位﹐服盛服也。副者﹐後夫人之首飾﹐編髮爲之。笄﹐衡笄也。珈﹐笄飾之最盛者﹐所以別尊卑。【箋】珈之言加也。副﹐旣笄而加飾﹐如今步搖上飾。古之制所有﹐未聞。委委佗佗﹐如山如河﹐【傳】委委者﹐行可委曲從迹也。佗佗者﹐徳平易也。山無不容﹐河無不潤。象服是宜。【傳】象服﹐尊者所以爲飾。【箋】象服者﹐謂褕翟﹑闕翟也。人君之象服﹐則舜所云「予欲觀古人之象﹐日月星辰」之屬。子之不淑﹐云如之何﹖【傳】有子若是﹐何謂不善乎﹖【箋】子乃服飾如是﹐而爲不善之行﹐於禮當如之何﹖深疾之。

玼兮玼兮﹐其之翟也。【傳】玼﹐鮮盛貌。褕翟﹑闕翟﹐羽飾衣也。【箋】侯伯夫人之服﹐自褕翟而下﹐如王后焉。鬒發如雲﹐不屑髢也。【傳】鬒﹐黑髮也。如雲﹐言美長也。屑﹐潔也。【箋】髢﹐髲也。不潔者﹐不用髲爲善。玉之瑱也﹐象之揥也﹐【傳】瑱﹐塞耳也。揥﹐所以摘發也。揚且之晳也。【傳】揚﹐眉上廣。皙﹐白皙。胡然而天也﹖胡然而帝也﹖【傳】尊之如天﹐審諦如帝。【箋】胡﹐何也。帝﹐五帝也。何由然女見尊敬如天帝乎﹖非由衣服之盛﹐顏色之莊與﹖反爲淫昏之行。

瑳兮瑳兮﹐其之展也。蒙彼縐絺﹐是紲袢也。【傳】禮有展衣者﹐以丹縠爲衣。蒙﹐覆也。絺之靡者爲縐﹐是當暑袢延之服也。【箋】后妃六服之次﹐展衣宜白。縐絺﹐絺之蹙蹙者。展衣夏則裏衣縐絺﹐以此禮見於君及賓客之盛服也。展衣字誤﹐《禮記》作襢衣。子之淸揚﹐揚且之顏也。【傳】淸﹐視淸明也。揚﹐廣揚而顏角丰滿。展如之人兮﹐邦之媛也。【傳】展﹐誠也。美女爲媛。【箋】媛者﹐邦人所依倚以爲媛助也。﹝後一「媛」四部備要本作「援」﹞疾宣姜有此盛服﹐而以淫昏亂國﹐故云然。

《君子偕老》三章﹐一章七句﹐一章九句﹐一章八句。

《桑中》﹐刺奔也。衛之公室淫亂﹐男女相奔﹐至於世族在位相竊妻妾﹐期於幽遠﹐政散民流而不可止。【箋】衛之公室淫亂﹐謂宣﹑惠之世。男女相奔﹐不待媒氏以禮會之也。世族在位﹐取姜氏﹑弋氏﹑庸氏者也。竊﹐盜也。幽遠﹐謂桑中之野。

桑中

爰采唐矣﹐沬之鄕矣。【傳】爰﹐於也。唐﹐蒙﹐菜名。沫﹐衛邑。【箋】於何采唐﹐必沫之鄕﹐猶言欲爲淫亂者必之衛之都。惡衛爲淫亂之主。云誰之思﹖美孟姜矣。【傳】姜﹐姓也。言世族在位有是惡行。【箋】淫亂之人誰思乎﹖乃思美孟姜。孟姜﹐列國之長女﹐而思與淫亂。疾世族在位有是惡行也。期我乎桑中﹐要我乎上宮﹐送我乎淇之上矣。【傳】桑中﹑上宮﹐所期之地。淇﹐水名也。【箋】此思孟姜之愛厚己也﹐與我期於桑中﹐而要見我於上宮﹐其送我則於淇水之上。

爰采麥矣﹐沬之北矣。云誰之思﹖美孟弋矣。【傳】弋﹐姓也。期我乎桑中﹐要我乎上宮﹐送我乎淇之上矣。

爰采葑矣﹐沬之東矣。【箋】葑﹐蔓菁。云誰之思﹖美孟庸矣。【傳】庸﹐姓也。期我乎桑中﹐要我乎上宮﹐送我乎淇之上矣。

《桑中》三章﹐章七句。

《鶉之奔奔》﹐刺衛宣姜也。衛人以爲宣姜鶉鵲之不若也。【箋】刺宣姜者﹐刺其與公子頑爲淫亂﹐行不如禽鳥。

鶉之奔奔

鶉之奔奔﹐鵲之彊彊。【傳】鶉則奔奔﹐鵲則彊彊然。【箋】奔奔﹑彊彊﹐言其居有常匹﹑飛則相隨之貌。刺宣姜與頑非匹耦。人之無良﹐我以爲兄。【傳】良﹐善也。兄﹐謂君之兄。【箋】人之行無一善者﹐我君反以爲兄。君﹐謂惠公。

鵲之彊彊﹐鶉之奔奔。人之無良﹐我以爲君。【傳】君﹐國小君。【箋】小君﹐謂宣姜。

《鶉之奔奔》二章﹐章四句。

《定之方中》﹐美衛文公也。衛爲狄所滅﹐東徙渡河﹐野處漕邑。齊桓公攘戎狄而封之﹐文公徙居楚丘﹐始建城市而營宮室﹐得其時制﹐百姓說之﹐國家殷富焉。【箋】《春秋》閔公二年冬﹐狄人入衛﹐衛懿公及狄人戰於熒澤而敗。宋桓公迎衛之遺民渡河﹐立戴公﹐以廬於漕。戴公立一年而卒。魯僖公二年﹐齊桓公城楚丘而封衛﹐於是文公立而建國焉。

定之方中

定之方中﹐作於楚宮。【傳】定﹐營室也。方中﹐昏正四方。楚宮﹐楚丘之宮也。仲梁子曰﹕初立楚宮也。【箋】楚宮﹐謂宗廟也。定星昏中而正﹐於是可以營制宮室﹐故謂之營室。定昏中而正﹐謂小雪時﹐其體與東璧連正四方。﹝四部備要本「璧」作「壁」﹞揆之以日﹐作於楚室。【傳】揆﹐度也。度日出日入﹐以知東西。南視定﹐北準極﹐以正南北。室﹐猶宮也。【箋】楚室﹐居室也。君子將營宮室﹐宗廟爲先﹐廏庫爲次﹐居室爲後。樹之榛栗﹐椅桐梓漆﹐爰伐琴瑟。【傳】椅﹐梓屬。【箋】爰﹐曰也。樹此六木於宮者﹐曰其長大可伐以爲琴瑟﹐言預備也。

升彼虛矣﹐以望楚矣。望楚與堂﹐景山與京。【傳】虛﹐漕虛也。楚丘有堂邑者。景山﹐大山﹔京﹐髙丘也。【箋】自河以東夾於濟水。文公將徙﹐登漕之虛﹐以望楚丘﹐觀其旁邑及其丘山﹐審其髙下所依倚﹐乃後建國焉。愼之至也。降觀於桑﹐【傳】地勢宜蠶﹐可以居民。卜云其吉﹐終然允臧。【傳】龜曰卜。允﹐信﹔臧﹐善也。建國必卜之。故建邦能命龜﹐田能施命﹐作器能銘﹐使能造命﹐升髙能賦﹐師旅能誓﹐山川能說﹐喪紀能誄﹐祭祀能語﹐君子能此九者﹐可謂有徳音﹐可以爲大夫。

靈雨旣零﹐命彼倌人。星言夙駕﹐說於桑田。【傳】零﹐落也。倌人﹐主駕者。【箋】靈﹐善也。星﹐雨止星見。夙﹐早也。文公於雨下命主駕者﹐雨止爲我晨早駕﹐欲往爲此說於桑田﹐教民稼穡﹐務農急也。匪直也人﹐【傳】匪徒庸君。秉心塞淵﹐【傳】秉﹐操也。【箋】塞﹐充實也。淵﹐深也。騋牝三千。【傳】馬七尺以上曰騋。騋馬與牝馬也。【箋】國馬之制﹐天子十有二閒﹐馬六種﹐三千四百五十六匹﹔邦國六閒﹐馬四種﹐千二百九十六匹。衛之先君兼邶﹑鄘而有之﹐而馬數過禮制。今文公滅而復興﹐徙而能富﹐馬有三千﹐𨿽非禮制﹐國人美之。

《定之方中》三章﹐章七句。

《蝃蝀》﹐止奔也。衛文公以道化其民﹐淫奔之恥﹐國人不齒也。【箋】不齒者﹐不與相長稚。

蝃蝀

蝃蝀在東﹐莫之敢指。【傳】蝃蝀﹐虹也。夫婦過禮則虹气盛﹐君子見﹐戒而懼﹐諱之﹐莫之敢指。【箋】虹﹐天气之戒﹐尙無敢指者﹐況淫奔之女﹐誰敢視之﹖女子有行﹐遠父母兄弟。【箋】行﹐道也。夫人生而有適人之道﹐何憂於不嫁﹐而爲淫奔之過乎﹖惡之甚。

朝隮於西﹐崇朝其雨。【傳】隮﹐升﹔崇﹐終也。從旦至食時爲終朝。【箋】朝有升气於西方﹐終其朝則雨﹐气應自然﹐以言夫人生而有適人之道﹐亦性自然。女子有行﹐遠兄弟父母。

乃如之人也﹐懷婚姻也﹐【傳】乃如是淫奔之人也。【箋】懷﹐思也。乃如是之人﹐思婚姻之事乎﹖﹝四部備要本「婚」作「昏」﹞言其淫奔之過惡之大。大無信也﹐不知命也。【傳】不待命也。【箋】淫奔之女﹐大無貞潔之信﹐又不知婚﹝「昏」﹞姻當待父母之命。惡之也。

《蝃蝀》三章﹐章四句。

《相鼠》﹐刺無禮也。衛文公能正其羣臣﹐而刺在位﹐承先君之化﹐無禮儀也。

相鼠

相鼠有皮﹐人而無儀。【傳】相﹐視也。無禮儀者﹐𨿽居尊位﹐猶爲闇昧之行。【箋】儀﹐威儀也。視鼠有皮﹐𨿽處髙顯之處﹐偸食苟得﹐不知廉恥﹐亦與人無威儀者同。人而無儀﹐不死何爲﹗【箋】人以有威儀爲貴﹐今反無之﹐傷化敗俗﹐不如其死無所害也。

相鼠有齒﹐人而無止。【傳】止﹐所止息也。【箋】止﹐容止。《孝經》曰「容止可觀。」無止﹐《韓詩》正謂無禮節也。人而無止﹐不死何俟﹗【傳】俟﹐待也。

相鼠有體﹐【傳】體﹐支體也。人而無禮。人而無禮﹐胡不遄死﹗【傳】遄﹐速也。

《相鼠》三章﹐章四句。

《幹旄》﹐美好善也。衛文公臣子多好善﹐賢者樂告以善道也。【箋】賢者﹐時處士也。

幹旄

孑孑幹旄﹐在浚之郊。【傳】孑孑﹐幹旄之貌。注旄於乾首﹐大夫之旃也。浚﹐衛邑。古者臣有大功﹐世其官邑。郊外曰野。【箋】《周禮》﹕「孤卿建旃﹐大夫建物。」首皆注旄焉。時有建此旄來至浚之郊﹐卿大夫好善也。素絲紕之﹐良馬四之。【傳】紕﹐所以織組也。總紕於此﹐成文於彼﹐願以素絲紕組之法禦四馬也。【箋】素絲者以爲縷﹐以縫紕旌旗之旒縿﹐或以維持之。浚郊之賢者旣識卿大夫建旄而來﹐又識其乘善馬。四之者﹐見之數也。彼姝者子﹐何以畀之﹖【傳】姝﹐順貌。畀﹐予也。【箋】時賢者旣說此卿大夫有忠順之徳﹐又欲以善道與之﹐心誠愛厚之至。

孑孑幹旟﹐在浚之都。【傳】鳥隼曰旟。下邑曰都。【箋】《周禮》「州裏建旟」﹐謂州長之屬。素絲組之﹐良馬五之。【傳】總以素絲而成組也。驂馬五轡。【箋】以素絲縷縫組於旌旗﹐以爲之飾。五之者﹐亦謂五見之也。彼姝者子﹐何以予之﹖

孑孑幹旌﹐在浚之城。【傳】析羽爲旌。城﹐都城也。素絲祝之﹐良馬六之。【傳】祝﹐織也。四馬六轡。【箋】祝﹐當作屬。屬﹐著也。六之者﹐亦謂六見之也。彼姝者子﹐何以告之﹖

《幹旄》二章﹐章六句。

《載馳》﹐許穆夫人作也。閔其宗國顚覆﹐自傷不能救也。衛懿公爲狄人所滅﹐國人分散﹐露於漕邑。許穆夫人閔衛之亡﹐傷許之小﹐力不能救﹐思歸唁其兄﹐又義不得﹐故賦是詩也。【箋】滅者﹐懿公死也。君死於位曰滅。露於漕邑者﹐謂戴公也。懿公死﹐國人分散﹐宋桓公迎衛之遺民渡河﹐處之於漕邑﹐而立戴公焉。戴公與許穆夫人﹐俱公子頑烝於宣姜所生也。男子先生曰兄。

載馳

載馳載驅﹐歸唁衛侯。【傳】載﹐辭也。弔失國曰唁。【箋】載之言則也。衛侯﹐戴公也。驅馬悠悠﹐言至於漕。【傳】悠悠﹐遠貌。漕﹐衛東邑。【箋】夫人願禦者驅馬悠悠乎﹐我欲至於漕。大夫跋涉﹐我心則憂。【傳】艸行曰跋﹐水行曰涉。【箋】跋涉者﹐衛大夫來告難於許時。

旣不我嘉﹐不能旋反。【傳】不能旋反我思也。【箋】旣﹐盡﹔嘉﹐善也。言許人盡不善我欲歸唁兄。視爾不臧﹐我思不遠。【傳】不能遠衛也。【箋】爾﹐女﹐女許人也。臧﹐善也。視女不施善道救衛。

旣不我嘉﹐不能旋濟。【傳】濟﹐止也。視爾不臧﹐我思不閟。【傳】閟﹐閉也。

陟彼阿丘﹐言采其蝱。【傳】偏髙曰阿丘。蝱﹐貝母也。升至偏髙之丘采其蝱者﹐將以療疾。【箋】升丘采貝母﹐猶婦人之適異國﹐欲得力助安宗國也。女子善懷﹐亦各有行。【傳】行﹐道也。【箋】善﹐猶多也。懷﹐思也。女子之多思者有道﹐猶升丘采其蝱也。許人尢之﹐眾稚且狂。【傳】尢﹐過也。是乃眾幼稚且狂﹐進取一槪之義。【箋】許人﹐許大夫也。過之者﹐過夫人之欲歸唁其兄。

我行其野﹐芃芃其麥。【傳】願行衛之野﹐麥芃芃然方盛長。【箋】麥芃芃者﹐言未收刈﹐民將困也。控於大邦﹐誰因誰極﹖【傳】控﹐引﹔極﹐至也。【箋】今衛侯之欲求援引之力助於大國之諸侯﹐亦誰因乎﹖由誰至乎﹖閔之﹐故欲歸問之。大夫君子﹐無我有尢。【箋】君子﹐國中賢者。無我有尢﹐無過我也。百爾所思﹐不如我所之。【傳】不如我所思之篤厚也。【箋】爾﹐女﹐女眾大夫君子也。

《載馳》五章﹐一章六句﹐二章章四句﹐一章六句﹐一章八句。

鄘國十篇﹐三十章﹐百七十六句。

國風衛風

《淇奧》﹐美武公之徳也。有文章﹐又能聽其規諫﹐以禮自防﹐故能入相於周﹐美而作是詩也。

淇奧

瞻彼淇奧﹐綠竹猗猗。【傳】興也。奧﹐隈也。綠﹐王芻也。竹﹐篇竹也。﹝四部備要本「篇」作「萹」﹞猗猗﹐美盛貌。武公質美徳盛﹐有康叔之餘烈。有匪君子﹐如切如磋﹐如琢如磨。【傳】匪﹐文章貌。治骨曰切﹐象曰磋﹐玉曰琢﹐石曰磨。道其學而成也﹐聽其規諫以自修﹐如玉石之見琢磨也。瑟兮僴兮﹐赫兮咺兮。【傳】瑟﹐矜莊貌。僴﹐寬大也。赫﹐有明徳赫赫然。咺﹐威儀容止宣著也。有匪君子﹐終不可諼兮。【傳】諼﹐忘也。

瞻彼淇奧﹐綠竹靑靑。【傳】靑靑﹐茂盛貌。有匪君子﹐充耳琇瑩﹐會弁如星。【傳】充耳謂之瑱。琇瑩﹐美石也。天子玉瑱﹐諸侯以石。弁﹐皮弁﹐所以會發。【箋】會﹐謂弁之縫中﹐飾之以玉﹐皪皪而處﹐狀似星也。天子之朝服皮弁﹐以日視朝。瑟兮僴兮﹐赫兮咺兮。有匪君子﹐終不可諼兮。

瞻彼淇奧﹐綠竹如簀。【傳】簀﹐積也。有匪君子﹐如金如錫﹐如圭如璧。【傳】金錫煉而精﹐圭璧性有質。【箋】圭璧亦琢磨。四者亦道其學而成也。寬兮綽兮﹐猗重較兮。【傳】寬能容眾。綽﹐緩也。重較﹐卿士之車。【箋】綽兮﹐謂仁於施捨。善戲謔兮﹐不爲虐兮。【傳】寬緩弘大﹐𨿽則戲謔﹐不爲虐矣。【箋】君子之徳﹐有張有弛﹐故不常矜莊﹐而時戲謔。

《淇奧》三章﹐章九句。

《考槃》﹐刺莊公也。不能繼先公之業﹐使賢者退而窮處。【箋】窮﹐猶終也。

考槃

考槃在澗﹐碩人之寬。【傳】考﹐成﹔槃﹐樂也。山夾水曰澗。【箋】碩﹐大也。有窮處成樂在於此澗者﹐形貌大人﹐而寬然有虛乏之色。獨寐寤言﹐永矢弗諼﹗【箋】寤﹐覺﹔永﹐長﹔矢﹐誓﹔諼﹐忘也。在澗獨寐﹐覺而獨言﹐長自誓以不忘君之惡。志在窮處﹐故云然。

考槃在阿﹐碩人之薖。【傳】曲陵曰阿。薖﹐寬大貌。【箋】薖﹐饑意。獨寐寤歌﹐永矢弗過﹗【箋】弗過者﹐不復入君之朝也。

考槃在陸﹐碩人之軸。【傳】軸﹐進也。【箋】軸﹐病也。獨寐寤宿﹐永矢弗告﹗【傳】無所告語也。【箋】不復告君以善道。

《考槃》三章﹐章四句。

《碩人》﹐閔莊姜也。莊公惑於嬖妾﹐使驕上僭。莊姜賢而不答﹐終以無子﹐國人閔而憂之。

碩人

碩人其頎﹐衣錦褧衣。【傳】頎﹐長貌。錦﹐文衣也。夫人徳盛而尊﹐嫁則錦衣加褧襜。【箋】碩﹐大也。言莊姜儀表長麗俊好頎頎然。褧﹐襌也。國君夫人翟衣而嫁﹐尙之以襌衣﹐爲其文之大著。今衣錦者﹐在塗之所服也。齊侯之子﹐衛侯之妻﹐東宮之妹﹐邢侯之姨﹐譚公維私。【傳】東宮﹐齊太子也。女子後生曰妹。妻之姊妹曰姨。姊妹之夫曰私。【箋】陳此者﹐言莊姜容貌旣美﹐兄弟皆正大。

手如柔荑﹐【傳】如荑之新生。膚如凝脂﹐【傳】如脂之凝。領如蝤蠐﹐【傳】領﹐頸也。蝤蠐﹐蠍虫也。齒如瓠犀﹐【傳】瓠犀﹐瓠瓣。螓首蛾眉﹐【傳】螓首﹐顙廣而方。【箋】螓﹐謂蜻蜻也。巧笑倩兮﹐【傳】倩﹐好口輔。美目盼兮。【傳】盼﹐白黑分。【箋】此章說莊姜容貌之美﹐所宜親幸。

碩人敖敖﹐說於農郊。【傳】敖敖﹐長貌。農郊﹐近郊。【箋】敖敖﹐猶頎頎也。說﹐當作襚﹐《禮》《春秋》之「襚」﹐讀皆宜同。衣服曰襚﹐今俗語然。此言莊姜始來﹐更正衣服於衛近郊。四牡有驕﹐朱幩鑣鑣﹐翟茀以朝。【傳】驕﹐壯貌。幩﹐飾也。人君以朱纏鑣扇汗﹐且以爲飾。鑣鑣﹐盛貌。翟﹐翟車也。夫人以翟羽飾車。茀﹐蔽也。【箋】此又言莊姜自近郊旣正衣服﹐乘是車馬以入君之朝﹐皆用嫡夫人之正禮﹐今而不答。大夫夙退﹐無使君勞。【傳】大夫未退﹐君聽朝於路寢﹐夫人聽內事於正寢。大夫退﹐然後罷。【箋】莊姜始來時﹐衛諸大夫朝夕者皆早退。無使君之勞倦者﹐以君夫人新爲妃耦﹐宜親親之故也。

河水洋洋﹐北流活活。施罛濊濊﹐鱣鮪發發。葭菼揭揭﹐庶姜孽孽﹐庶士有朅。【傳】洋洋﹐盛大也。活活﹐流也。罛﹐魚罟。濊濊﹐施之水中。鱣﹐鯉也。鮪﹐鮥也。發發﹐盛貌。葭﹐蘆﹔菼﹐薍也。揭揭﹐長也。孽孽﹐盛飾。庶士﹐齊大夫送女者。朅﹐武壯貌。【箋】庶姜﹐謂侄娣。此章言齊地廣饒﹐士女佼好﹐禮儀之備﹐而君何爲不答夫人。

《碩人》四章﹐章七句。

《氓》﹐刺時也。宣公之時﹐禮義消亡﹐淫風大行﹐男女無別﹐遂相奔誘﹐華落色衰﹐復相棄背﹐或乃困而自悔﹐喪其妃耦﹐故序其事以風焉。美反正﹐刺淫泆也。

氓

氓之蚩蚩﹐抱布貿絲。【傳】氓﹐民也。蚩蚩者﹐惇厚之貌。布﹐幣也。【箋】幣者﹐所以貿買物也。季春始蠶﹐孟夏賣絲。匪來貿絲﹐來卽我謀。【箋】匪﹐非﹔卽﹐就也。此民非來買絲﹐但來就我﹐欲與我謀爲室家也。送子涉淇﹐至於頓丘。【傳】丘一成爲頓丘。【箋】子者﹐男子之通稱。言民誘己﹐己乃送之涉淇水﹐至此頓丘﹐定室家之謀﹐且爲會期。匪我愆期﹐子無良媒。【傳】愆﹐過也。【箋】良﹐善也。非我以欲過子之期﹐子無善媒來告期時。將子無怒﹐秋以爲期。【傳】將﹐願也。【箋】將﹐請也。民欲爲近期﹐故語之曰﹕請子無怒﹐秋以與子爲期。

乘彼垝垣﹐以望復關。【傳】垝﹐毀也。復關﹐君子所近也。【箋】前旣與民以秋爲期﹐期至﹐故登毀垣﹐鄕其所近而望之﹐猶有廉恥之心﹐故因復關以托號民云。此時始秋也。不見復關﹐泣涕漣漣。【傳】言其有一心乎君子﹐故能自悔。【箋】用心專者怨必深。旣見復關﹐載笑載言。【箋】則笑則言﹐喜之甚。爾卜爾筮﹐體無咎言。【傳】龜曰卜﹐蓍曰筮。體﹐兆卦之體。【箋】爾﹐女也。復關旣見此婦人﹐告之曰﹕我卜女筮女﹐宜爲室家矣。兆卦之繇無凶咎之辭﹐言其皆吉。又誘定之。以爾車來﹐以我賄遷。【傳】賄﹐財﹔遷﹐徙也。【箋】女﹐女復關也。信其卜筮皆吉﹐故答之曰﹕徑以女車來迎我﹐我以所有財賄遷徙就女也。

桑之未落﹐其葉沃若。於嗟鳩兮﹐無食桑葚。於嗟女兮﹐無與士耽。【傳】桑﹐女功之所起。沃若﹐猶沃沃然。鳩﹐鶻鳩也﹐食桑葚過﹐則醉而傷其性。耽﹐樂也。女與士耽﹐則傷禮義。【箋】桑之未落﹐謂其時仲秋也。於是時﹐國之賢者刺此婦人見誘﹐故於嗟而戒之。鳩以非時食葚﹐猶女子嫁不以禮﹐耽非禮之樂。士之耽兮﹐猶可說也。女之耽兮﹐不可說也。【箋】說﹐解也。士有百行﹐可以功過相除。至於婦人﹐無外事﹐維以貞信爲節。

桑之落矣﹐其黃而隕。自我䢐爾﹐三歲食貧。淇水湯湯﹐漸車帷裳。【傳】隕﹐隋也。湯湯﹐水盛貌。帷裳﹐婦人之車也。【箋】桑之落矣﹐謂其時季秋也。復關以此時車來迎己。䢐﹐往也。我自是往至女家﹐女家乏穀食﹐已三歲貧矣。言此者﹐明己之悔﹐不以女今貧故也。帷裳﹐童容也。我乃渡深水﹐至漸車童容﹐猶冒此難而往﹐又明己專心於女。女也不爽﹐士貳其行。【傳】爽﹐差也。【箋】我心於女﹐故無差貳﹐而復關之行有二意。士也罔極﹐二三其徳。【傳】極﹐中也。

三歲爲婦﹐靡室勞矣。【箋】靡﹐無也。無居室之勞﹐言不以婦事見困苦。有舅姑曰婦。夙興夜寐﹐靡有朝矣。【箋】無有朝者﹐常早起夜臥﹐非一朝然。言己亦不解惰。言旣遂矣﹐至於暴矣。【箋】言﹐我也。遂﹐猶久也。我旣久矣﹐謂三歲之後﹐見遇浸薄﹐乃至見酷暴。兄弟不知﹐咥其笑矣。【傳】咥咥然笑。【箋】兄弟在家﹐不知我之見酷暴﹐若其知之﹐則咥咥然笑我。靜言思之﹐躬自悼矣。【傳】悼﹐傷也。【箋】靜﹐安﹔躬﹐身也。我安思君子之遇己無終﹐則身自哀傷。

及爾偕老﹐老使我怨。【箋】及﹐與也。我欲與女俱至於老﹐老乎﹐女反薄我﹐使我怨也。淇則有岸﹐隰則有泮。【傳】泮﹐坡也。【箋】泮﹐讀爲畔。畔﹐涯﹝「厓」﹞也。言淇與隰皆有厓岸以自拱持﹐今君子放恣心意﹐曾無所拘制。總角之宴﹐言笑晏晏。信誓旦旦﹐【傳】總角﹐結髮也。晏晏﹐和柔也。信誓旦旦然。【箋】我爲童女未笄結髮晏然之時﹐女與我言笑晏晏然而和柔﹐我其以信相誓旦旦耳。言其懇惻欵﹝「款」﹞誠。不思其反。【箋】反﹐復也。今老而使我怨﹐曾不念復其前言。反是不思﹐亦已焉哉﹗【箋】已焉哉﹐謂此不可柰何。死生自決之辭。

《氓》六章﹐章十句。

《竹竿》﹐衛女思歸也。適異國而不見答﹐思而能以禮者也。

竹竿

籊籊竹竿﹐以釣於淇。【傳】興也。籊籊﹐長而殺也。釣以得魚﹐如婦人待禮以成爲室家。豈不爾思﹖遠莫致之。【箋】我豈不思與君子爲室家乎﹖君子疏遠己﹐己無由致此道。

泉源在左﹐淇水在右。【傳】泉源﹐小水之貌。淇水﹐大水也。【箋】小水有流入大水之道﹐猶婦人有嫁於君子之禮。今水相與爲左右而已﹐亦以諭己不見答。女子有行﹐遠兄弟父母。【箋】行﹐道也。女子有道當嫁耳﹐不以不答而違婦禮。

淇水在右﹐泉源在左。巧笑之瑳﹐佩玉之儺。【傳】瑳﹐巧笑貌。儺﹐行有節度。【箋】己𨿽不見答﹐猶不惡君子﹐美其容貌與禮儀也。

淇水滺滺﹐檜楫松舟。【傳】滺滺﹐流貌。檜﹐柏葉松身。楫﹐所以﹝左木右翟﹞舟也。舟楫相配﹐得水而行。男女相配﹐得禮而備。【箋】此傷己今不得夫婦之禮。駕言出遊﹐以寫我憂。【傳】出遊思鄕衛之道。【箋】適異國而不見答﹐其除此憂﹐維有歸耳。

《竹竿》四章﹐章四句。

《芄蘭》﹐刺惠公也。驕而無禮﹐大夫刺之。【箋】惠公以幼童卽位﹐自謂有才能而驕慢於大臣﹐但習威儀﹐不知爲政以禮。

芄蘭

芄蘭之支﹐【傳】芄蘭﹐艸也。君子之徳﹐當柔潤溫良。【箋】芄蘭柔弱﹐恆蔓延於地﹐有所依緣則起。興者﹐諭幼稚之君﹐任用大臣﹐乃能成其政。童子佩觿。【傳】觿﹐所以解結﹐成人之配也。人君治成人之事﹐𨿽童子猶配觿﹐早成其徳。𨿽則佩觿﹐能不我知。【傳】不自謂無知﹐以驕慢人也。【箋】此幼稚之君﹐𨿽配觿與﹐其才能實不如我眾臣之所知爲也。惠公自謂有才能而驕慢﹐所以見刺。容兮遂兮﹐垂帶悸兮。【傳】容儀可觀﹐佩玉遂遂然﹐垂其紳帶悸悸然有節度。【箋】容﹐容刀也。遂﹐瑞也。言惠公配容刀與瑞﹐及垂紳帶三尺則悸悸然﹐行止有節度﹐然其徳不稱服。

芄蘭之葉﹐【傳】葉﹐猶支也。童子佩韘。【傳】韘﹐玦也。能射禦則配韘。【箋】韘之言沓﹐所以彄沓手指。𨿽則佩韘﹐能不我甲。【傳】甲﹐狎也。【箋】此君𨿽配韘與﹐其才能實不如我眾臣之所狎習。容兮遂兮﹐垂帶悸兮。

《芄蘭》二章﹐章六句。

《河廣》﹐宋襄公母歸於衛﹐思而不止﹐故作是詩也。【箋】宋桓公夫人﹐衛文公之妹﹐生襄公而出。襄公卽位﹐夫人思宋﹐義不可往﹐故作詩以自止。

河廣

誰謂河廣﹖一葦杭之。【傳】杭﹐渡也。【箋】誰謂河水廣與﹖一葦加之﹐則可以渡之﹐諭狹也。今我之不渡﹐直自不往耳﹐非爲其廣。誰謂宋遠﹖跂予望之。【箋】予﹐我也。誰謂宋國遠與﹖我跂足則可以望見之﹐亦諭近也。今我之不往﹐直以義不往耳﹐非爲其遠。

誰謂河廣﹖曾不容刀。【箋】不容刀﹐亦諭狹小。船曰刀。誰謂宋遠﹖曾不崇朝。【箋】崇﹐終也。行不終朝﹐亦諭近。

《河廣》二章﹐章四句。

《伯兮》﹐刺時也。言君子行役﹐爲王前驅﹐過時而不反焉。【箋】衛宣公之時﹐蔡人﹑衛人﹑陳人從王伐鄭伯也。爲王前驅久﹐故家人思之。

伯兮

伯兮朅兮﹐邦之桀兮。【傳】伯﹐州伯也。朅﹐武貌。桀﹐特立也。【箋】伯﹐君子字也。桀﹐英桀﹐言賢也。伯也執殳﹐爲王前驅。【傳】殳長丈二而無刃。【箋】兵車六等﹐軫也﹑戈也﹑人也﹑殳也﹑車戟也﹑酋矛也﹐皆以四尺爲差。

自伯之東﹐首如飛蓬。【傳】婦人夫不在﹐無容飾。豈無膏沐﹐誰適爲容﹖【傳】適﹐主也。

其雨其雨﹐杲杲出日。【傳】杲杲然日復出矣。【箋】人言其雨其雨﹐而杲杲然日復出﹐猶我言伯且來伯且來﹐則復不來。願言思伯﹐甘心首疾。【傳】甘﹐厭也。【箋】願﹐念也。我念思伯﹐心不能已﹐如人心嗜欲所貪口味﹐不能絕也。我憂思以生首疾。

焉得諼艸﹐言樹之背。【傳】諼艸令人忘憂。背﹐北堂也。【箋】憂以生疾﹐恐將危身﹐欲忘之。願言思伯。使我心痗。【傳】痗﹐病也。

《伯兮》四章﹐章四句。

《有狐》﹐刺時也。衛之男女失時﹐喪其妃耦焉。古者國有凶荒﹐則殺禮而多昏﹐會男女之無夫家者﹐所以育人民也。【箋】育﹐生長也。

有狐

有狐綏綏﹐在彼淇梁。【傳】興也。綏綏﹐匹行貌。石絕水曰梁。心之憂矣﹐之子無裳。【傳】之子﹐無室家者。在下曰裳﹐所以配衣也。【箋】之子﹐是子也。時婦人喪其妃耦﹐寡而憂是子無裳﹐無爲作裳者﹐欲與爲室家。

有狐綏綏﹐在彼淇厲。【傳】厲﹐深可厲之旁。心之憂矣﹐之子無帶。【傳】帶﹐所以申束衣。

有狐綏綏﹐在彼淇側。心之憂矣﹐之子無服。【傳】言無室家﹐若人無衣服。

《有狐》三章﹐章四句。

《木瓜》﹐美齊桓公也。衛國有狄人之敗﹐出處於漕﹐齊桓公救而封之﹐遺之車馬器服焉。衛人思之﹐欲厚報之﹐而作是詩也。

木瓜

投我以木瓜﹐報之以瓊琚。【傳】木瓜﹐楙木也﹐可食之木。瓊﹐佩玉名。匪報也﹐永以爲好也。【傳】匪﹐非也。我非敢以瓊琚爲報木瓜之惠﹐欲令齊長以爲玩好﹐結己國之恩也。

投我以木桃﹐報之以瓊瑤。【傳】瓊瑤﹐美玉。匪報也﹐永以爲好也。

投我以木李﹐報之以瓊玖。【傳】瓊玖﹐玉名。匪報也﹐永以爲好也。【傳】孔子曰「吾於《木瓜》﹐見苞苴之禮行。」【箋】以果實相遺者﹐必苞苴之﹐《尙書》曰「厥苞橘柚。」

《木瓜》三章﹐章四句。

衛國十篇﹐三十四章﹐二百四句。

國風王風

《黍離》﹐閔宗周也。周大夫行役﹐至於宗周﹐過古宗廟宮室﹐盡爲禾黍﹐閔周室之顚覆﹐彷徨不忍去﹐而作是詩也。【箋】宗周﹐鎬京也﹐謂之西周。周﹐王城也﹐謂之東周。幽王之亂而宗周滅﹐平王東遷﹐政遂微弱﹐下列於諸侯﹐其詩不能復《雅》﹐而同於《國風》焉。

黍離

彼黍離離﹐彼稷之苗。【傳】彼﹐彼宗廟宮室。【箋】宗廟宮室毀壞﹐而其地盡爲禾黍﹐我以黍離離時至﹐稷則尙苗。行邁靡靡﹐中心搖搖。【傳】邁﹐行也。靡靡﹐猶遲遲也。搖搖﹐憂無所愬。【箋】行﹐道也。道行﹐猶行道也。知我者﹐謂我心憂。【箋】知我者﹐知我之情。不知我者﹐謂我何求。【箋】謂我何求﹐怪我久畱不去。悠悠蒼天﹐此何人哉﹗【傳】悠悠﹐遠意。蒼天﹐以體言之。尊而君之﹐則稱皇天﹔元气廣大﹐則稱昊天﹔仁覆閔下﹐則稱旻天﹔自上降鑑﹐則稱上天﹔據遠視之蒼蒼然﹐則稱蒼天。【箋】遠乎蒼天﹐仰愬﹐欲其察己言也﹐此亡國之君﹐何等人哉﹗疾之甚。

彼黍離離﹐彼稷之穗。【傳】穗﹐秀也。詩人自黍離離﹐見稷之穗﹐故歷道其所更見。行邁靡靡﹐中心如醉。【傳】醉於憂也。知我者﹐謂我心憂。不知我者﹐謂我何求。悠悠蒼天﹐此何人哉﹗

彼黍離離﹐彼稷之實。【傳】自黍離離﹐見稷之實。行邁靡靡﹐中心如噎。【傳】噎﹐憂不能息也。知我者﹐謂我心憂。不知我者﹐謂我何求。悠悠蒼天﹐此何人哉﹗

《黍離》三章﹐章十句。

《君子於役》﹐刺平王也。君子行役無期度﹐大夫思其危難以風焉。

君子於役

君子於役﹐不知其期。曷至哉﹖【箋】曷﹐何也。君子於往行役﹐我不知其反期﹐何時當來至哉﹖思之甚。雞棲於塒﹐日之夕矣﹐羊牛下來。【傳】鑿墻而棲曰塒。【箋】雞之將棲﹐日則夕矣﹐羊牛從下牧地而來﹐言畜產出入﹐尙使有期節﹐至於行役者﹐乃反不也。君子於役﹐如之何勿思。【箋】行役多危難﹐我誠思之。

君子於役﹐不日不月。曷其有佸﹖【傳】佸﹐會也。【箋】行役反無日月﹐何時而有來會期﹖雞棲於桀﹐日之夕矣﹐羊牛下括。【傳】雞棲於杙謂桀。括﹐至也。君子於役﹐苟無饑渴。【箋】苟﹐且也。且得無饑渴﹐憂其饑渴也。

《君子於役》二章﹐章八句。

《君子陽陽》﹐閔周也。君子遭亂﹐相招爲祿仕﹐全身遠害而已。【箋】祿仕者﹐苟得祿而已﹐不求道行。

君子陽陽

君子陽陽﹐左執簧﹐右招我由房。【傳】陽陽﹐無所用其心也。簧﹐笙也。由﹐用也。國君有房中之樂。【箋】由﹐從也。君子祿仕在樂官﹐左手持笙﹐右手招我﹐欲使我從之於房中﹐俱在樂官也。我者﹐君子之友自謂也﹐時在位有官職也。其樂只且﹗【箋】君子遭亂﹐道不行﹐其自樂此而已。

君子陶陶﹐左執翿﹐右招我由敖。【傳】陶陶﹐和樂貌。翿﹐纛也﹐翳也。【箋】陶陶﹐猶陽陽也。翳﹐舞者所持﹐謂羽舞也。君子左手持羽﹐右手招我﹐欲使我從之於燕舞之位﹐亦俱在樂官也。其樂只且﹗

《君子陽陽》二章﹐章四句。

《揚之水》﹐刺平王也。不撫其民﹐而遠屯戍於母家﹐周人怨思焉。【箋】怨平王恩澤不行於民﹐而久令屯戍不得歸﹐思其鄕裏之處者。言周人者﹐時諸侯亦有使人戍焉。平王母家申國﹐在陳﹑鄭之南﹐迫近彊楚﹐王室微弱而數見侵伐﹐王是以戍之。

揚之水

揚之水﹐不流束薪。【傳】興也。揚﹐激揚也。【箋】激揚之水至遄迅﹐而不能流移束薪。興者﹐諭平王政教煩急﹐而恩澤之令不行於下民。彼其之子﹐不與我戍申。【傳】戍﹐守也。申﹐姜姓之國﹐平王之舅。【箋】之子﹐是子也。彼其是子獨處鄕裏﹐不與我來守申﹐是思之言也。其﹐或作記﹐或作己﹐讀聲相似。懷哉懷哉﹐曷月予還歸哉﹖【箋】懷﹐安也。思鄕裏處者﹐故曰今亦安不哉﹐安不哉﹐何月我得歸還見之哉﹖思之甚。

揚之水﹐不流束楚。【傳】楚﹐木也。彼其之子﹐不與我戍甫。【傳】甫﹐諸姜也。懷哉懷哉﹐曷月予還歸哉﹖

揚之水﹐不流束蒲。【傳】蒲﹐艸也。【箋】蒲﹐蒲柳。彼其之子﹐不與我戍許。【傳】許﹐諸姜也。懷哉懷哉﹐曷月予還歸哉﹖

《揚之水》三章﹐章六句。

《中谷有蓷》﹐閔周也。夫婦日以衰薄﹐凶年饑饉﹐室家相棄爾。

中谷有蓷

中谷有蓷﹐﹝「漢」以「日」代「水」﹞其幹矣。【傳】興也。蓷﹐鵻也。﹝「漢」以「日」代「水」﹞﹐﹝上艸下於﹞貌。陸艸生於谷中﹐傷於水。【箋】興者﹐諭人居平安之世﹐猶鵻之生於陸﹐自然也﹔諭衰亂凶年﹐猶鵻之生於谷中﹐得水則病將死。有女仳離﹐慨其嘆矣。【傳】仳﹐別也。【箋】有女遇凶年而見棄﹐與其君子別離﹐慨然而嘆﹐傷己見棄﹐其恩薄。慨其嘆矣﹐遇人之艱難矣。【傳】艱﹐亦難也。【箋】所以慨然而嘆者﹐自傷遇君子之窮厄。

中谷有蓷﹐﹝「漢」以「日」代「水」﹞其修矣。【傳】修﹐且幹也。有女仳離﹐條其歗矣。【傳】條條然歗也。條其歗矣﹐遇人之不淑矣。【箋】淑﹐善也。君子於己不善也。

中谷有蓷﹐﹝「漢」以「日」代「水」﹞其濕矣。【傳】鵻遇水則濕。【箋】鵻之傷於水﹐始則濕﹐中而修﹐久而幹﹐有似君子於己之恩﹐徒用凶年深淺爲厚薄。有女仳離﹐啜其泣矣。【傳】啜﹐泣貌。啜其泣矣﹐何嗟及矣。【箋】及﹐與也。泣者﹐傷其君子棄己。嗟乎﹐將復何與爲室家乎﹖此其有餘厚於君子也。

《中谷有蓷》三章﹐章六句。

《兔爰》﹐閔周也。桓王失信﹐諸侯背叛﹐構怨連禍﹐王師傷敗﹐君子不樂其生焉。【箋】不樂其生者﹐寐不欲覺之謂也。

兔爰

有兔爰爰﹐雉離於羅。【傳】興也。爰爰﹐緩意。鳥网爲羅。言爲政有緩有急﹐用心之不均。【箋】有緩者﹐有所聽從也。有急者﹐有所躁蹙也。我生之初﹐尙無爲。【傳】尙無成人爲也。【箋】尙﹐庶幾也。言我幼稚之時﹐庶幾於無所爲﹐謂軍役之事也。我生之後﹐逢此百罹﹐尙寐無吪﹗【傳】罹﹐憂﹔吪﹐動也。【箋】我長大之後﹐乃遇此軍役之多憂﹐今但庶幾於寐﹐不欲見動。無所樂生之甚。

有兔爰爰﹐雉離於罦。【傳】罦﹐覆車也。我生之初﹐尙無造。【傳】造﹐僞也。我生之後﹐逢此百憂﹐尙寐無覺﹗

有兔爰爰﹐雉離於罿。【傳】罿﹐﹝「罿」下換「綴」右邊﹞也。我生之初﹐尙無庸。【傳】庸﹐用也。【箋】庸﹐勞也。我生之後﹐逢此百凶﹐尙寐無聰﹗【傳】聰﹐聞也。【箋】百凶者﹐王構怨連禍之凶。

《兔爰》三章﹐章七句。

《葛藟》﹐王族刺平王也。周室道衰﹐棄其九族焉。【箋】九族者﹐據己上至髙祖﹐狹及玄孫之親。

葛藟

綿綿葛藟﹐在河之滸。【傳】興也。綿綿﹐長不絕之貌。水厓曰滸。【箋】葛也藟也﹐生於河之厓﹐得其潤澤﹐以長大而不絕。興者﹐諭王之同姓﹐得王之恩施﹐以生長其子孫。終遠兄弟﹐謂他人父。【傳】兄弟之道已相遠矣。【箋】兄弟﹐猶言族親也。王寡於恩施﹐今已遠棄族親矣﹐是我謂他人爲己父。族人尙親親之辭。謂他人父﹐亦莫我顧。【箋】謂他人爲己父﹐無恩於我﹐亦無顧眷我之意。

綿綿葛藟﹐在河之涘。【傳】涘﹐厓也。終遠兄弟﹐謂他人母。【傳】王又無母恩。謂他人母﹐亦莫我有。【箋】有﹐識有也。

綿綿葛藟﹐在河之漘。【傳】漘﹐水隒也。終遠兄弟﹐謂他人昆。【傳】昆﹐兄也。謂他人昆﹐亦莫我聞。【箋】不與我相聞命也。

《葛藟》三章﹐章六句。

《采葛》﹐懼讒也。【箋】桓王之時﹐政事不明﹐臣無大小﹐使出者則爲讒人所毀﹐故懼之。

采葛

彼采葛兮﹐一日不見﹐如三月兮。【傳】興也。葛﹐所以爲絺綌也。事𨿽小﹐一日不見於君﹐憂懼於讒矣。【箋】興者﹐以采葛諭臣以小事使出。

彼采蕭兮﹐一日不見﹐如三秋兮。【傳】蕭﹐所以共祭祀。【箋】彼采蕭者﹐諭臣以大事使出。

彼采艾兮﹐一日不見﹐如三歲兮。【傳】艾﹐所以療疾。【箋】彼采艾者﹐諭臣以急事使出。

《采葛》三章﹐章三句。

《大車》﹐刺周大夫也。禮義陵遲﹐男女淫奔﹐故陳古以刺今大夫﹐不能聽男女之訟焉。

大車

大車檻檻﹐毳衣如菼。【傳】大車﹐大夫之車。檻檻﹐車行聲也。毳衣﹐大夫之服。菼﹐鵻也﹐蘆之初生者也。天子大夫四命﹐其出封五命﹐如子男之服﹐乘其大車檻檻然﹐服毳冕以決訟。【箋】菼﹐薍也。古者天子大夫﹐服毳冕以巡行邦國﹐而決男女之訟﹐則是子男入爲大夫者。毳衣之屬﹐衣績而裳繡﹐皆有五色焉﹐其靑者如鵻。豈不爾思﹖畏子不敢。【傳】畏子大夫之政﹐終不敢。【箋】此二句者﹐古之欲淫奔者之辭。我豈不思與女以爲無禮與﹖畏子大夫來聽訟﹐將罪我﹐故不敢也。子者﹐稱所尊敬之辭。

大車啍啍﹐毳衣如璊。【傳】啍啍﹐重遲之貌。璊﹐赬也。豈不爾思﹖畏子不奔。

穀則異室﹐死則同穴。謂予不信﹐有如皦日。【傳】穀﹐生﹔皦﹐白也。生在於室則外內異﹐死則神合同爲一也。【箋】穴﹐謂﹝左土右冢﹞壙中也。此章言古之大夫聽訟之政﹐非但不敢淫奔﹐乃使夫婦之禮有別。今之大夫不能然﹐反謂我言不信﹐我言之信如白日也。刺其闇於古禮。

《大車》三章﹐章四句。

《丘中有麻》﹐思賢也。莊王不明﹐賢人放逐﹐國人思之﹐而作是詩也。【箋】思之者﹐思其來﹐己得見之。

丘中有麻

丘中有麻﹐彼畱子嗟。【傳】畱﹐大夫氏。子嗟﹐字也。丘中墝埆之處﹐盡有麻麥艸木﹐乃彼子嗟之所治。【箋】子嗟放逐於朝﹐去治卑賤之職而有功﹐所在則治理﹐所以爲賢。彼畱子嗟﹐將其來施施。【傳】施施﹐難進之意。【箋】施施﹐舒行﹐伺間獨來見己之貌。﹝四部備要本於「間」處斷句﹞

丘中有麥﹐彼畱子國。【傳】子國﹐子嗟父。【箋】言子國使丘中有麥﹐著其世賢。彼畱子國﹐將其來食。【傳】子國復來﹐我乃得食。【箋】言其將來食﹐庶其親己﹐己得厚待之。

丘中有李﹐彼畱之子。【箋】丘中而有李﹐又畱氏之子所治。彼畱之子﹐貽我佩玖。【傳】玖﹐石次玉者。言能遺我美寶。【箋】畱氏之子﹐於思者則朋友之子﹐庶其敬己而遺己也。

《丘中有麻》三章﹐章四句。

王國十篇﹐二十八章﹐百六十二句。

國風鄭風

《緇衣》﹐美武公也。父子並爲周司徒﹐善於其職﹐國人宜之﹐故美其徳﹐以明有國善善之功焉。【箋】父﹐謂武公父桓公也。司徒之職﹐掌十二教。善善者﹐治之有功也。鄭國之人皆謂桓公﹑武公居司徒之官﹐正得其宜。

緇衣

緇衣之宜兮﹐敝予又攺爲兮。【傳】緇﹐黑色﹐卿士聽朝之正服也。攺﹐更也。有徳君子﹐宜世居卿士之位焉。【箋】緇衣者﹐居私朝之服也。天子之朝服﹐皮弁服也。適子之館兮﹐還予授子之粲兮。【傳】適﹐之﹔館﹐捨﹔粲﹐餐也。諸侯入爲天子卿士﹐受采祿。【箋】卿士所之之館﹐在天子之宮﹐如今之諸廬也。自館還在采地之都﹐我則設餐以授之。愛之﹐欲飲食之。

緇衣之好兮﹐敝予又攺造兮。【傳】好﹐猶宜也。【箋】造﹐爲也。適子之館兮﹐還予授子之粲兮。

緇衣之蓆兮﹐敝予又攺作兮。【傳】蓆﹐大也。【箋】作﹐爲也。適子之館兮﹐還予授子之粲兮。

《緇衣》三章﹐章四句。

《將仲子》﹐刺莊公也。不勝其母﹐以害其弟。弟叔失道而公弗制﹐祭仲諫而公弗聽﹐小不忍以致大亂焉。【箋】莊公之母﹐謂武姜﹐生莊公及弟叔段。段好勇而無禮﹐公不早爲之所﹐而使驕慢。

將仲子

將仲子兮﹐無踰我裏﹐無折我樹杞。【傳】將﹐請也。仲子﹐祭仲也。踰﹐越﹔裏﹐居也﹐二十五家爲裏。杞﹐木名也。折﹐言傷害也。【箋】祭仲驟諫﹐莊公不能用其言﹐故言請﹐故距之。無踰我裏﹐諭言無干我親戚也。無折我樹杞﹐諭言無傷害我兄弟也。仲初諫曰「君將與之﹐臣請事之。君若不與﹐臣請除之。」豈敢愛之﹖畏我父母。【箋】段將爲害﹐我豈敢愛之而不誅與﹖以父母之故﹐故不爲也。仲可懷也﹐父母之言﹐亦可畏也。【箋】懷私曰懷﹐言仲子之言可私懷也﹐我迫於父母有言﹐不得從也。

將仲子兮﹐無踰我墻﹐無折我樹桑。【傳】墻﹐垣也。桑﹐木之眾也。豈敢愛之﹖畏我諸兄。【傳】諸兄﹐公族。仲可懷也﹐諸兄之言﹐亦可畏也。

將仲子兮﹐無踰我園﹐無折我樹檀。【傳】園﹐所以樹木也。檀﹐彊韌之木。豈敢愛之﹖畏人之多言。仲可懷也﹐人之多言﹐亦可畏也。

《將仲子》三章﹐章八句。

《叔於田》﹐刺莊公也。叔處於京﹐繕甲治兵﹐以出於田﹐國人說而歸之。【箋】繕之言善也。甲﹐鎧也。

叔於田

叔於田﹐巷無居人。【傳】叔﹐大叔段也。田﹐取禽也。巷﹐裏塗也。【箋】叔往田﹐國人注心於叔﹐似如無人處。豈無居人﹖不如叔也﹐洵美且仁。【箋】洵﹐信也。言叔信美好而又仁。

叔於狩﹐巷無飲酒。【傳】冬獵曰狩。【箋】飲酒﹐謂燕飲也。豈無飲酒﹖不如叔也﹐洵美且好。

叔適野﹐巷無服馬。【箋】適﹐之也。郊外曰野。服馬﹐猶乘馬也。豈無服馬﹖不如叔也﹐洵美且武。【箋】武﹐有武節。

《叔於田》三章﹐章五句。

《大叔於田》﹐刺莊公也。叔多才而好勇﹐不義而得眾也。

大叔於田

大叔於田﹐乘乘馬。【傳】叔之從公田也。執轡如組﹐兩驂如舞。【傳】驂之與服﹐和諧中節。【箋】如組者﹐如織組之爲也。在旁曰驂。叔在藪﹐火烈具舉。【傳】藪澤﹐禽之府也。烈﹐列﹔具﹐俱也。【箋】列人持火俱舉﹐言眾同心。袒裼暴虎﹐獻於公所。【傳】袒裼﹐肉袒也。暴虎﹐空手以搏之。【箋】獻於公所﹐進於君也。將叔勿狃﹐戒其傷女。【傳】狃﹐習也。【箋】狃﹐復也。請叔無服者﹐愛也。

叔於田﹐乘乘黃。【傳】四馬皆黃。兩服上襄﹐兩驂鴈行。【箋】兩服﹐中央夾轅者。襄﹐駕也。上駕者﹐言爲眾馬之最良也。鴈行者﹐言與中服相次序。叔在藪﹐火烈具揚。【傳】揚﹐揚光也。叔善射忌﹐又良禦忌。【傳】忌﹐辭也。【箋】良﹐亦善也。忌﹐讀如「彼己之子」之己。抑罄控忌﹐抑縱送忌。【傳】騁馬曰磬﹐止馬曰控﹐發矢曰縱﹐從禽曰送。

叔於田﹐乘乘鴇。【傳】驪白雜毛曰鴇。兩服齊首﹐【傳】馬首齊也。兩驂如手。【傳】進止如禦者之手。【箋】如人左右手之相佐助也。叔在藪﹐火烈具阜。【傳】阜﹐盛也。叔馬慢忌﹐叔發罕忌。【傳】慢﹐遲﹔罕﹐希也。【箋】田事且畢﹐則其馬行遲﹐發矢希。抑釋掤忌﹐抑鬯弓忌。【傳】掤﹐所以覆矢。鬯弓﹐弢弓。【箋】射者蓋矢弢弓﹐言田事畢。

《大叔於田》三章﹐章十句。

《淸人》﹐刺文公也。髙克好利而不顧其君﹐文公惡而欲遠之﹐不能﹐使髙克將兵而禦狄於竟。陳其師旅﹐翺翔河上﹐久而不召﹐眾散而歸﹐髙克奔陳。公子素惡髙克進之不以禮﹐文公退之不以道﹐危國亡師之本﹐故作是詩也。【箋】好利不顧其君﹐注心於利也。禦狄於竟﹐時狄侵衛。

淸人

淸人在彭﹐駟介旁旁。【傳】淸﹐邑也。彭﹐衛之河上﹐鄭之郊也。介﹐甲也。【箋】淸者﹐髙克所帥眾之邑也。駟﹐四馬也。二矛重英﹐河上乎翺翔。【傳】重英﹐矛有英飾也。【箋】二矛﹐酋矛﹑夷矛也﹐各有畫飾。

淸人在消﹐駟介麃麃。【傳】消﹐河上地也。麃麃﹐武貌。二矛重喬﹐河上乎逍遙。【傳】重喬﹐累荷也。【箋】喬﹐矛矜近上及室題﹐所以懸毛羽。

淸人在軸﹐駟介陶陶。【傳】軸﹐河上地也。陶陶﹐驅馳之貌。左旋右抽﹐中軍作好。【傳】左旋﹐講兵。右抽﹐抽矢以射。居軍中爲容好。【箋】左﹐左人﹐謂禦者。右﹐車右也。中軍﹐爲將也。髙克之爲將﹐久不得歸﹐日使其禦者習旋車﹐車右抽刃﹐自居中央﹐爲軍之容好而已。兵車之法﹐將居鼓下﹐故禦者在左。

《淸人》三章﹐章四句。

《羔裘》﹐刺朝也。言古之君子﹐以諷其朝焉。【箋】言﹐猶道也。鄭自莊公而賢者陵遲﹐朝無忠正之臣﹐故刺之。

羔裘

羔裘如濡﹐洵直且侯。【傳】如濡﹐潤澤也。洵﹐均﹔侯﹐君也。【箋】緇衣﹑羔裘﹐諸侯之朝服也。言古朝廷之臣皆忠直且君也。君者﹐言「正其衣冠﹐尊其瞻視﹐儼然人望而畏之」。彼其之子﹐捨命不渝。【傳】渝﹐變也。【箋】捨﹐猶處也。之子﹐是子也。是子處命不變﹐謂守死善道﹐見危授命之等。

羔裘豹飾﹐孔武有力。【傳】豹飾﹐緣以豹皮也。孔﹐甚也。彼其之子﹐邦之司直。【傳】司﹐主也。

羔裘晏兮﹐三英粲兮。【傳】晏﹐鮮盛貌。三英﹐三徳也。【箋】三徳﹐剛克﹑柔克﹑正直也。粲﹐眾意。彼其之子﹐邦之彥兮。【傳】彥﹐士之美稱。

《羔裘》三章﹐章四句。

《遵大路》﹐思君子也。莊公失道﹐君子去之﹐國人思望焉。

遵大路

遵大路兮﹐摻執子之袪兮。【傳】遵﹐循﹔路﹐道﹔摻﹐擥﹔袪﹐袂也。【箋】思望君子﹐於道中見之﹐則欲擥持其袂而畱之。無我惡兮﹐不﹝「捷」手上換寶蓋﹞故也。【傳】﹝「捷」手上換寶蓋﹞﹐速也。【箋】子無惡我擥持子之袂﹐我乃以莊公不速於先君之道﹐使我然。

遵大路兮﹐摻執子之手兮。【箋】言執手者﹐思望之甚。無我魗兮﹐不﹝「捷」手上換寶蓋﹞好也。【傳】魗﹐棄也。【箋】魗﹐亦惡也。好﹐猶善也。子無惡我﹐我乃以莊公不速於善道﹐使我然。

《遵大路》二章﹐章四句。

《女曰雞鳴》﹐刺不說徳也。陳古意以刺今﹐不說徳而好色也。【箋】徳﹐謂士大夫賓客有徳者。

女曰雞鳴

女曰雞鳴﹐士曰昧旦。【箋】此夫婦相警覺以夙興﹐言不畱色也。子興視夜﹐明星有爛。【傳】言小星已不見也。【箋】明星尙爛爛然﹐見於別色時。將翺將翔﹐弋鳧與鴈。【傳】閒於政事﹐則翺翔習射。【箋】弋﹐繳射也。言無事則往弋射鳧鴈﹐以待賓客爲燕具。

弋言加之﹐與子宜之。【傳】宜﹐肴也。【箋】言﹐我也。子﹐謂賓客也。所弋之鳧鴈﹐我以爲加豆之食﹐與君子共肴也。宜言飲酒﹐與子偕老。【箋】宜乎我燕樂賓客而飲酒﹐與之俱至老。親愛之言也。琴瑟在禦﹐莫不靜好。【傳】君子無故不徹琴瑟。賓主和樂﹐無不安好。

知子之來之﹐雜佩以贈之。【傳】雜佩者﹐珩﹑璜﹑琚﹑瑀﹑衝牙之類。【箋】贈﹐送也。我若知子之必來﹐﹑我則豫儲雜佩﹐去則以送子也。與異國賓客燕時﹐𨿽無此物﹐猶言之以致其厚意﹐其若有之﹐固將行之。士大夫以君命出使﹐主國之臣必以燕禮樂之﹐助君之歡。知子之順之﹐雜佩以問之。【傳】問﹐遺也。【箋】順﹐謂與己和順。知子之好之﹐雜佩以報之。【箋】好﹐謂與己同好。

《女曰雞鳴》三章﹐章六句。

《有女同車》﹐刺忽也。鄭人刺忽之不昏於齊。太子忽嘗有功於齊﹐齊侯請妻之﹐齊女賢而不取﹐卒以無大國之助﹐至於見逐﹐故國人刺之。【箋】忽﹐鄭莊公世子﹐祭仲逐之而立突。

有女同車

有女同車﹐顏如舜華。【傳】親迎同車也。舜﹐木槿也。【箋】鄭人刺忽不取齊女﹐親迎與之同車﹐故稱同車之禮﹐齊女之美。將翺將翔﹐佩玉瓊琚。【傳】佩有瓊瑀﹐所以納閒。彼美孟姜﹐洵美且都。【傳】孟姜﹐齊之長女。都﹐閒也。【箋】洵﹐信也。言孟姜信美好﹐且閒習婦禮。

有女同行﹐顏如舜英。【傳】行﹐行道也。﹝四部備要本「道」後無「也」﹞英﹐猶華也。【箋】女始乘車﹐壻禦輪三周﹐禦者代壻。將翺將翔﹐佩玉將將。【傳】將將﹐鳴玉而後行。彼美孟姜﹐徳音不忘。【箋】不忘者﹐後世傳其道徳。

《有女同車》二章﹐章六句。

《山有扶蘇》﹐刺忽也。所美非美然。【箋】言忽所美之人實非美人。

山有扶蘇

山有扶蘇﹐隰有荷華。【傳】興也。扶蘇﹐扶胥﹐小木也。荷華﹐扶渠也﹐其華菡萏。言髙下大小各得其宜也。【箋】興者﹐扶胥之木生於山﹐諭忽置不正之人於上位也﹔荷華生於隰﹐諭忽置有美徳者於下位。此言其用臣顚倒﹐失其所也。不見子都﹐乃見狂且。【傳】子都﹐世之美好者也。狂﹐狂人也。且﹐辭也。【箋】人之好美色﹐不往睹子都﹐乃反往睹狂醜之人。以興忽好善﹐不任用賢者﹐反任用小人。其意同。

山有橋松﹐隰有遊龍。【傳】松﹐木也。龍﹐紅艸也。【箋】遊龍﹐﹐猶放縱也。橋松在山上﹐諭忽無恩澤於大臣也。紅艸放縱枝葉於隰中﹐諭忽聽恣小臣。此又言養臣顚倒﹐失其所也。不見子充﹐乃見狡童。【傳】子充﹐良人也。狡童﹐昭公也。【箋】人之好忠良之人﹐不往睹子充﹐乃反往睹狡童﹐狡童有貌而無實。

《山有扶蘇》二章﹐章四句。

《萚兮》﹐刺忽也。君弱臣彊﹐不倡而和也。【箋】不倡而和﹐君臣各失其禮﹐不相倡和。

萚兮

萚兮萚兮﹐風其吹女。【傳】興也。萚﹐槁也。人臣待君倡而後和【箋】槁﹐謂木葉也。木葉槁﹐待風乃落。興者﹐風諭號令也﹐諭君有政教﹐臣乃行之。言此者﹐刺今不然。叔兮伯兮﹐倡予和女。【傳】叔﹑伯﹐言羣臣長幼也。君倡臣和也。【箋】叔﹑伯﹐羣臣相謂也。羣臣無其君而行﹐自以彊弱相服﹐女倡矣﹐我則將和之。言此者﹐刺其自專也。叔﹑伯﹐兄弟之稱。

萚兮萚兮﹐風其漂女。【傳】漂﹐猶吹也。叔兮伯兮﹐倡予要女。【傳】要﹐成也。

《萚兮》二章﹐章四句。

《狡童》﹐刺忽也。不能與賢人圖事﹐權臣擅命也。【箋】權臣擅命﹐祭仲專也。

狡童

彼狡童兮﹐不與我言兮。【傳】昭公有壯狡之志。【箋】不與我言者﹐賢者欲與忽圖國之政事﹐而忽不能受之﹐故云然。維子之故﹐使我不能餐兮。【傳】憂懼不遑餐也。

彼狡童兮﹐不與我食兮。【傳】不與賢人共食祿。維子之故﹐使我不能息兮。【傳】憂不能息也。

《狡童》二章﹐章四句。

《褰裳》﹐思見正也。狂童恣行﹐國人思大國之正己也。【箋】狂童恣行﹐謂突與忽爭國﹐更出更入﹐而無大國正之。

褰裳

子惠思我﹐褰裳涉溱。【傳】惠﹐愛也。溱﹐水名也。【箋】子者﹐斥大國之正卿。子若愛而思我﹐我國有突篡國之事﹐而可徵而正之﹐我則揭衣渡溱水往告難也。子不我思﹐豈無他人﹖【箋】言他人者﹐先鄕齊﹑晉﹑宋﹑衛﹐後之荊楚。狂童之狂也且﹗【傳】狂行童昏所化也。【箋】狂童之人日爲狂行﹐故使我言此也。

子惠思我﹐褰裳涉洧。【傳】洧﹐水名也。子不我思﹐豈無他士﹖【傳】士﹐事也。【箋】他士﹐猶他人也。大國之卿﹐當天子之上士。狂童之狂也且﹗

《褰裳》二章﹐章五句。

《丰》﹐刺亂也。昏姻之道缺﹐陽倡而陰不和﹐男行而女不隨。【箋】昏姻之道﹐謂嫁取之禮。

丰

子之丰兮﹐俟我乎巷兮﹐【傳】丰﹐丰滿也。巷﹐門外也。【箋】子﹐謂親迎者。我﹐我將嫁者。有親迎我者﹐面貌丰丰然丰滿﹐善人也﹐出門而待我於巷中。悔予不送兮。【傳】時有違而不至者。【箋】悔乎我不送是子而去也。時不送則爲異人之色﹐後不得耦而思之。

子之昌兮﹐俟我乎堂兮﹐【傳】昌﹐盛壯貌。【箋】堂﹐當爲棖。棖﹐門梱上木近邊者。悔予不將兮。【傳】將﹐行也。【箋】將﹐亦送也。

衣錦褧衣﹐裳錦褧裳。【傳】衣錦褧裳﹐嫁者之服。【箋】褧﹐襌也。蓋以襌縠爲之﹐中衣裳用錦﹐而上加襌縠焉﹐爲其文之大著也﹐庶人之妻嫁服也。士妻﹝左絲右采﹞衣纁袡。叔兮伯兮﹐駕予與行。【傳】叔﹑伯﹐迎己者。【箋】言此者﹐以前之悔﹐今則叔也伯也來迎己者從之。志又易也。

裳錦褧裳﹐衣錦褧衣。叔兮伯兮﹐駕予與歸。

《丰》四章﹐二章章三句﹐二章章四句。

《東門之墠》﹐刺亂也。男女有不待禮而相奔者也。

東門之墠

東門之墠﹐茹藘在阪。【傳】東門﹐城東門也。墠﹐除地町町者。茹藘﹐茅蒐也。男女之際﹐近而易﹐則如東門之墠﹔遠而難﹐則如茹藘在阪。【箋】城東門之外有墠﹐墠邊有阪﹐茅蒐生焉。茅蒐之爲難淺矣﹐易越而出。此女欲奔男之辭。其室則邇﹐其人甚遠。【傳】邇﹐近也。得禮則近﹐不得禮則遠。【箋】其室則近﹐謂所欲奔男之家。望其來迎己而不來﹐則爲遠。

東門之栗﹐有踐家室。【傳】栗﹐行上栗也。踐﹐淺也。【箋】栗而在淺家室之內﹐言易竊取。栗﹐人所啗食而甘耆﹐故女以自諭也。豈不爾思﹖子不我卽。【傳】卽﹐就也。【箋】我豈不思望女乎﹖女不就迎我而俱去也。

《東門之墠》二章﹐章四句。

《風雨》﹐思君子也。亂世則思君子不攺其度焉。

風雨

風雨淒淒﹐雞鳴喈喈。【傳】興也。風且雨淒淒然﹐雞猶守時而鳴喈喈然。【箋】興者﹐諭君子𨿽居亂世﹐不變攺其節度。旣見君子﹐云胡不夷﹖【傳】胡﹐何﹔夷﹐說也。【箋】思而見之﹐云何而心不說﹖

風雨瀟瀟﹐雞鳴膠膠。【傳】瀟瀟﹐暴疾也。膠膠﹐猶喈喈也。旣見君子﹐云胡不瘳﹖【傳】瘳﹐愈也。

風雨如晦﹐雞鳴不已。【傳】晦﹐昏也。【箋】已﹐止也。雞不爲如晦而止不鳴。旣見君子﹐云胡不喜﹖

《風雨》三章﹐章四句。

《子衿》﹐刺學校廢也。亂世則學校不修焉。【箋】鄭國謂學爲校﹐言可以校正道藝。

子衿

靑靑子衿﹐悠悠我心。【傳】靑衿﹐靑領也﹐學子之所服。【箋】學子而俱在學校之中﹐己畱彼去﹐故隨而思之耳。禮﹕父母在﹐衣純以靑。縱我不往﹐子寧不嗣音﹖【傳】嗣﹐習也。古者教以詩樂﹐誦之歌之﹐弦之舞之。【箋】嗣﹐續也。女曾不傳聲問我。以恩責其忘己。

靑靑子佩﹐悠悠我思。【傳】佩﹐佩玉也。士佩瓀瑉而靑組綬。縱我不往﹐子寧不來﹖【傳】不來者﹐言不一來也。

挑兮達兮﹐在城闕兮。【傳】挑達﹐往來相視貌。乘城而見闕。【箋】國亂﹐人廢學業﹐但好登髙見於城闕﹐以候望爲樂。一日不見﹐如三月兮。【傳】言禮樂不可一日而廢。【箋】君子之學﹐「以文會友﹐以友輔仁」。「獨學而無友﹐則孤陋而寡聞」﹐故思之甚。

《子衿》三章﹐章四句。

《揚之水》﹐閔無臣也。君子閔忽之無忠臣良士﹐終以死亡﹐而作是詩也。

揚之水

揚之水﹐不流束楚﹖【傳】揚﹐激揚也。激揚之水﹐可謂不能流漂束楚乎﹖【箋】激揚之水﹐諭忽政教亂促。不流束楚﹐言其政不行於臣下。終鮮兄弟﹐維予與女。【箋】鮮﹐寡也。忽兄弟爭國﹐親戚相疑﹐後竟寡於兄弟之恩﹐獨我與女有耳。作此詩者﹐同姓臣也。無信人之言﹐人實迋女。【傳】迋﹐誑也。

揚之水﹐不流束薪﹖終鮮兄弟﹐維予二人。【傳】二人同心也。【箋】二人者﹐我身與女忽。無信人之言﹐人實不信。

《揚之水》二章﹐章六句。

《出其東門》﹐閔亂也。公子五爭﹐兵革不息﹐男女相棄﹐民人思保其室家焉。【箋】公子五爭者﹐謂突再也﹐忽﹑子亹﹑子儀各一。

出其東門

出其東門﹐有女如雲。【傳】如雲﹐眾多也。【箋】有女﹐謂諸見棄者也。如雲者﹐如其從風﹐東西南北﹐心無有定。𨿽則如雲﹐匪我思存。【傳】思不存乎相救急。【箋】匪﹐非也。此如雲者﹐皆非我思所存也。縞衣綦巾﹐聊樂我員。【傳】縞衣﹐白色男服也。綦巾﹐蒼艾色女服也。願室家得相樂也。【箋】縞衣綦巾﹐所爲作者之妻服也。時亦棄之﹐迫兵革之難﹐不能相畜﹐心不忍絕﹐故言且畱樂我員。此思保其室家﹐窮困不得有其妻﹐而以衣巾言之﹐恩不忍斥之。綦﹐綦文也。

出其闉闍﹐有女如荼。【傳】闉﹐曲城也。闍﹐城臺也。荼﹐英荼也。言皆喪服也。【箋】闍﹐讀當如「彼都人士」之都﹐謂國外曲城之中市裏也。荼﹐茅秀﹐物之輕者﹐飛行無常。𨿽則如荼﹐匪我思且。【箋】匪我思且﹐猶非我思存也。縞衣茹藘﹐聊可與娛。【傳】茹藘﹐茅蒐之染女服也。娛﹐樂也。【箋】茅蒐染巾也。聊可與娛﹐且可畱與我爲樂﹐心欲畱之言也。

《出其東門》二章﹐章六句。

《野有蔓艸》﹐思遇時也。君之澤不下流﹐民窮於兵革﹐男女失時﹐思不期而會焉。【箋】不期而會﹐謂不相與爲期而自俱會。

野有蔓艸

野有蔓艸﹐零露漙兮。【傳】興也。野﹐四郊之外。蔓﹐延也。漙漙然﹐盛多也。【箋】零﹐落也。蔓艸而有露﹐謂仲春之時﹐艸始生﹐霜爲露也。《周禮》﹕「仲春之月﹐令會男女之無夫家者。」有美一人﹐淸揚婉兮。邂逅相遇﹐適我願兮。【傳】淸揚﹐眉目之間婉然美也。邂逅﹐不期而會﹐適其時願。

野有蔓艸﹐零露瀼瀼。【傳】瀼瀼﹐盛貌。有美一人﹐婉如淸揚。邂逅相遇﹐與子偕臧。【傳】臧﹐善也。

《野有蔓艸》三章﹐章六句。

《溱洧》﹐刺亂也。兵革不息﹐男女相棄﹐淫風大行﹐莫之能救也。【箋】救﹐猶止也。亂者﹐士與女會合溱洧之上。

溱洧

溱與洧﹐方渙渙兮。【傳】溱﹑洧﹐鄭兩水名。渙渙﹐盛也。【箋】仲春之時冰以釋﹐水則渙渙然。士與女﹐方秉蕳兮。【傳】蕑﹐蘭也。【箋】男女相棄﹐各無匹偶﹝「耦」﹞﹐感春气並出﹐托采芬香之艸﹐而爲淫泆之行。女曰觀乎﹖士曰旣且。【箋】女曰觀乎﹖欲與士觀於寬閒之處。旣﹐已也。士曰已觀矣﹐未從之也。且往觀乎﹗洧之外﹐洵訏且樂。【傳】訏﹐大也。【箋】洵﹐信也。女情急﹐故勸男﹐使往觀於洧之外﹐言其土地信寬大又樂也﹐於是男則往也。維士與女﹐伊其相謔﹐贈之以勺藥。【傳】芍藥﹐香艸。【箋】伊﹐因也。士與女往觀﹐因相與戲謔﹐行夫婦之事。其別﹐則送女以芍藥﹐結恩情也。

溱與洧﹐瀏其淸矣。【傳】瀏﹐深貌。士與女﹐殷其盈矣。【傳】殷﹐眾也。女曰觀乎﹖士曰旣且。且往觀乎﹗洧之外﹐洵訏且樂。維士與女﹐伊其將謔﹐贈之以勺藥。【箋】將﹐大也。

《溱洧》二章﹐章十二句。

鄭國二十一篇﹐五十三章﹐二百八十三句。

國風齊風

《雞鳴》﹐思賢妃也。哀公淫荒怠慢﹐故陳賢妃貞女﹐夙夜警戒﹐相成之道焉。

雞鳴

雞旣鳴矣﹐朝旣盈矣。【傳】雞鳴而夫人作﹐朝盈而君作。【箋】雞鳴朝盈﹐夫人也﹑君也可以起之常禮。匪雞則鳴﹐蒼蠅之聲。【傳】蒼蠅之聲﹐有似遠雞之鳴。【箋】夫人以蠅聲爲雞鳴﹐則起早於常禮﹐敬也。

東方明矣﹐朝旣昌矣。【傳】東方明﹐則夫人纚笄而朝。朝已昌盛﹐則君聽朝。【箋】東方明﹑朝旣昌﹐亦夫人也﹑君也可以朝之常禮。君日出而視朝。匪東方則明﹐月出之光。【傳】見月出之光﹐以爲東方明。【箋】夫人以月光爲東方明則朝﹐亦敬也。

虫飛薨薨﹐甘與子同夢。【傳】故之夫人配其君子﹐亦不忘其敬。【箋】虫飛薨薨﹐東方早明之時﹐我猶樂與子臥而同夢﹐言親愛之無已。會且歸矣﹐無庶予子憎。【傳】會﹐會於朝也。卿大夫朝會於君﹐朝聽政﹐夕歸治其家事。無庶予子憎﹐無見惡於夫人。【箋】庶﹐眾也。虫飛薨薨﹐所以當起者﹐卿大夫朝者且罷歸故也。無使眾臣以我故憎惡於子﹐戒之也。

《雞鳴》三章﹐章四句。

《還》﹐刺荒也。哀公好田獵﹐從禽獸而無厭﹐國人化之﹐遂成風俗﹐習於田獵謂之賢﹐閒於馳逐謂之好焉。【箋】荒﹐謂政事廢亂。

還

子之還兮﹐遭我乎峱之間兮。【傳】還﹐便捷之貌。峱﹐山名。【箋】子也﹑我也﹐皆士大夫也﹐俱出田獵而相遭也。並驅從兩肩兮﹐揖我謂我儇兮。【傳】從﹐逐也。獸三歲曰肩。儇﹐利也。【箋】並﹐倂也。子也﹑我也﹐倂驅而逐禽獸﹐子則揖我耦我謂我儇﹐譽之也。譽之者﹐以報前言還也。

子之茂兮﹐遭我乎峱之道兮。【傳】茂﹐美也。並驅從兩牡兮﹐揖我謂我好兮。【箋】譽之言好者﹐以報前言茂也。

子之昌兮﹐遭我乎峱之陽兮。【傳】昌﹐盛也。【箋】昌﹐佼好貌。並驅從兩狼兮﹐揖我謂我臧兮。【傳】狼﹐獸名。臧﹐善也。

《還》三章﹐章四句。

《著》﹐刺時也。時不親迎也。【箋】時不親迎﹐故陳親迎之禮以刺之。

著

俟我於著乎而﹐充耳以素乎而﹐【傳】俟﹐待也。門屏之間曰著。素﹐香瑱。【箋】我﹐嫁者自謂也。待我於著﹐謂從君子而出至於著﹐君子揖之時也。我視君子﹐則以素爲充耳﹐謂所以懸瑱者。或名爲紞﹐織之﹐人君五色﹐臣則三色而已。此言素者﹐目所先見而云。尙之以瓊華乎而。【傳】瓊華﹐美石﹐士之服色。【箋】尙﹐猶飾也。飾之以瓊華者﹐謂懸紞之末﹐所謂瑱也。人君以玉爲瓊華﹐石色似瓊也。

俟我於庭乎而﹐充耳以靑乎而﹐【傳】靑﹐靑玉。【箋】待我於庭﹐謂揖我於庭時。靑﹐紞之靑。尙之以瓊瑩乎而。【傳】瓊瑩﹐石似玉﹐卿大夫之服也。【箋】石色似瓊似瑩也。

俟我於堂乎而﹐充耳以黃乎而﹐【傳】黃﹐黃玉。【箋】黃﹐紞之黃。尙之以瓊英乎而。【傳】瓊英﹐美石似玉者﹐人君之服也。【箋】瓊英﹐猶瓊華也。

《著》三章﹐章三句。

《東方之日》﹐刺衰也。君臣失道﹐男女淫奔﹐不能以禮化也。

東方之日

東方之日兮﹐彼姝者子﹐在我室兮。【傳】興也。日出東方﹐人君明盛﹐無不照察也。姝者﹐初昏之貌。【箋】言東方之日者﹐愬之乎而。有姝然美好之子﹐來在我室﹐欲與我爲室家﹐我無如之何也。日在東方﹐其明未融。興者﹐諭君不明。在我室兮﹐履我卽兮。【傳】履﹐禮也。【箋】卽﹐就也。在我室者﹐以禮來﹐我則就之﹐與之去也。言今者之子不以禮來也。

東方之月兮﹐彼姝者子﹐在我闥兮。【傳】月盛於東方。君明於上若日也﹐臣察於下若月也。闥﹐門內也。【箋】月以興臣﹐月在東方﹐亦言不明。在我闥兮﹐履我發兮。【傳】發﹐行也。【箋】以禮來﹐則我行而與之去。

《東方之日》二章﹐章五句。

《東方未明》﹐刺無節也。朝廷興居無節﹐號令不時﹐挈壺氏不能掌其職焉。【箋】號令﹐猶召呼也。挈壺氏﹐掌漏刻者。

東方未明

東方未明﹐顚倒衣裳。【傳】上曰衣﹐下曰裳。【箋】挈壺氏失漏刻之節﹐東方未明而以爲明﹐故羣臣促遽﹐顚倒衣裳。羣臣之朝﹐別色始入。顚之倒之﹐自公召之。【箋】自﹐從也。羣臣顚倒衣裳而朝﹐人又從君所來而召之﹐漏刻失節﹐君又早興。

東方未晞﹐顚倒裳衣。【傳】晞﹐明之始升。倒之顚之﹐自公令之。【傳】令﹐告也。

折柳樊圃﹐狂夫瞿瞿。【傳】柳﹐柔脆之木。樊﹐藩也。圃﹐菜園也。折柳以爲藩園﹐無益於禁也。瞿瞿﹐無守之貌。古者有挈壺氏﹐以水火分日夜﹐以告時以朝。【箋】柳木之不可以爲藩﹐猶是狂夫不任挈壺氏之事。不能辰夜﹐不夙則莫。【傳】辰﹐時﹔夙﹐早﹔莫﹐晚也。【箋】此言不任其事者﹐恆失節數也。

《東方未明》三章﹐章四句。

《南山》﹐刺襄公也。鳥獸之行﹐淫乎其妹。大夫遇是惡﹐作詩而去之。【箋】襄公之妹﹐魯桓公夫人文姜也﹐襄公素與淫通。及嫁﹐公謫之。公與夫人如齊﹐夫人愬之襄公﹐襄公使公子彭生乘襄公而搤殺之。夫人久畱於齊﹐莊公卽位後乃來﹐猶復會齊侯於禚﹑於祝丘﹐又如齊師。齊大夫見襄公行惡如是。作詩以刺之﹐又非魯桓公不能禁制夫人而去之。

南山

南山崔崔﹐雄狐綏綏。【傳】興也。南山﹐齊南山也。崔崔﹐髙大也。國君尊嚴﹐如南山崔崔然。雄狐相隨﹐綏綏然無別﹐失陰陽之匹。【箋】雄狐行求匹耦於南山之上﹐形貌綏綏然。興者﹐諭襄公居人君之尊﹐而爲淫泆之行﹐其威儀可恥惡如狐。魯道有蕩﹐齊子由歸。【傳】蕩﹐平易也。齊子﹐文姜也。【箋】婦人謂嫁曰歸。言文姜旣以禮從此道嫁於魯侯也。旣曰歸止﹐曷又懷止﹖【傳】懷﹐思也。【箋】懷﹐來也。言文姜旣曰嫁於魯侯矣﹐何復來爲乎﹖非其來也。

葛屨五兩﹐冠緌雙止。【傳】葛屨﹐服之賤者。冠緌﹐服之尊者。【箋】葛屨五兩﹐諭文姜與侄娣及傅姆同處。冠緌﹐諭襄公也。五人爲奇﹐而襄公往從而雙之。冠﹑屨不宜同處﹐猶襄公﹑文姜不宜爲夫婦之道。魯道有蕩﹐齊子庸止。【傳】庸﹐用也。旣曰庸止﹐曷又從止﹖【箋】此言文姜旣用此道嫁於魯侯﹐襄公何復送而從之﹐爲淫泆之行。

蓺麻如之何﹖衡從其畝。【傳】蓺﹐樹也。衡獵之﹐從獵之﹐種之然後得麻。【箋】樹麻者必先耕治其田﹐然後樹之。以言人君取妻﹐必先議於父母。取妻如之何﹖必告父母。【傳】必告父母廟。【箋】取妻之禮﹐議於生者﹐卜於死者﹐此之謂告。旣曰告止﹐曷又鞠止﹖【傳】鞠﹐窮也。【箋】鞠﹐盈也。魯侯﹐女旣告父母而取﹐何復盈從令至於齊乎﹖又非魯桓。

析薪如之何﹖匪斧不克。【傳】克﹐能也。【箋】此言析薪必待斧乃能也。取妻如之何﹖匪媒不得。【箋】此言取妻必待媒乃得也。旣曰得止﹐曷又極止﹖【傳】極﹐至也。【箋】女旣以媒得之﹐何不禁制﹐而恣極其邪意令至齊乎﹖又非魯桓。

《南山》四章﹐章六句。

《甫田》﹐大夫刺襄公也。無禮義而求大功﹐不修徳而求諸侯﹐志大心勞﹐所以求者非其道也。

甫田

無田甫田﹐維莠驕驕。【傳】興也。甫﹐大也。大田過度而無人功﹐終不能獲。【箋】興者﹐諭人君欲立功致治﹐必勤身修徳﹐積小以成髙大。無思遠人﹐勞心忉忉。【傳】忉忉﹐憂勞也。言無徳而求諸侯﹐徒勞其心忉忉耳。

無田甫田﹐維莠桀桀。【傳】桀桀﹐猶驕驕也。無思遠人﹐勞心怛怛。【傳】怛怛﹐猶忉忉也。

婉兮孌兮﹐總角丱兮。未幾見兮﹐突而弁兮。【傳】婉孌﹐少好貌。總角﹐聚兩髦也。丱﹐幼稚也。弁﹐冠也。【箋】人君內善其身﹐外修其徳﹐居無幾何﹐可以立功。猶是婉孌之童子﹐少自修飾﹐丱然而稚﹐見之無幾何﹐突耳加冠爲成人也。

《甫田》三章﹐章四句。

《盧令》﹐刺荒也。襄公好田獵畢弋﹐而不修民事﹐百姓苦之﹐故陳古以諷焉。【箋】畢﹐噣也。弋﹐繳射也。

盧令

盧令令﹐其人美且仁。【傳】盧﹐田犬。令令﹐纓環聲。言人君能有美徳﹐盡其仁愛﹐百姓欣而奉之﹐愛而樂之﹐順時遊田﹐與百姓共其樂﹐同其獲﹐故百姓聞而說之﹐其聲令令然。

盧重環﹐【傳】重環﹐子母環也。其人美且鬈。【傳】鬈﹐好貌。【箋】鬈﹐讀當爲權。權﹐勇壯也。

盧重鋂﹐【傳】鋂﹐一環貫二也。其人美且偲。【傳】偲﹐才也。【箋】才﹐多才也。

《盧令》三章﹐章二句。

《敝笱》﹐刺文姜也。齊人惡魯桓公微弱﹐不能防閒文姜﹐使至淫亂﹐爲二國患焉。

敝笱

敝笱在梁﹐其魚魴鰥。【傳】興也。鰥﹐大魚。【箋】鰥﹐魚子也。魴也﹑鰥也﹐魚之易制者﹐然如敝敗之笱不能制。興者﹐諭魯桓微弱﹐不能防閒文姜﹐終其初時之婉順。齊子歸止﹐其從如雲。【傳】如雲﹐言盛也。【箋】其從﹐侄娣之屬。言文姜初嫁於魯桓之時﹐其從者之心意如雲然﹐云之行順風耳。後知魯桓微弱﹐文姜遂淫恣﹐從者亦隨之爲惡。

敝笱在梁﹐其魚魴鱮。【傳】魴鱮﹐大魚。【箋】鱮似魴而弱鱗。齊子歸止﹐其從如雨。【傳】如雨﹐言多也。【箋】如雨﹐言無常。天下之則下﹐天不下則止﹐以言侄娣之善惡﹐亦文姜所使止。

敝笱在梁﹐其魚唯唯。【傳】唯唯﹐出入不制。【箋】唯唯﹐行相隨順之貌。齊子歸止﹐其從如水。【傳】水﹐諭眾也。【箋】水之性可停可行﹐亦言侄娣之善惡在文姜也。

《敝笱》三章﹐章四句。

《載驅》﹐齊人刺襄公也。無禮義故﹐盛其車服﹐疾驅於通道大都﹐與文姜淫﹐播其惡於萬民焉。【箋】故﹐猶端也。

載驅

載驅薄薄﹐簟茀朱鞹。【傳】薄薄﹐疾驅聲也。簟﹐方文席也。車之蔽曰茀。諸侯之路車﹐有朱革之質而羽飾。【箋】此車襄公乃乘焉﹐而來與文姜會。魯道有蕩﹐齊子發夕。【傳】發夕﹐自夕發至日。【箋】襄公旣無禮義﹐乃疾驅其乘車以入魯境。魯之道路平易﹐文姜發夕﹐由之往會焉﹐曾無慙恥之色。

四驪濟濟﹐垂轡沵沵。【傳】四驪﹐言物色盛也。濟濟﹐美貌。垂轡﹐轡之垂者。沵沵﹐眾也。【箋】此又刺襄公乘是四驪而來﹐徒爲淫亂之行。魯道有蕩﹐齊子豈弟。【傳】言文姜於是樂易然。【箋】此豈弟猶言發夕也。豈﹐讀當爲闓。弟﹐《古文尙書》以弟爲圛。圛﹐明也。

汶水湯湯﹐行人彭彭。【傳】湯湯﹐大貌。彭彭﹐多貌。【箋】汶水之上蓋有都焉﹐襄公與文姜時所會。魯道有蕩﹐齊子翺翔。【傳】翺翔﹐猶彷徨也。

汶水滔滔﹐行人儦儦。【傳】滔滔﹐流貌。儦儦﹐眾貌。魯道有蕩﹐齊子遊敖。

《載驅》四章﹐章四句。

《猗嗟》﹐刺魯莊公也。齊人傷魯莊公有威儀技藝﹐然而不能以禮防閒其母﹐失子之道﹐人以爲齊侯之子焉。

猗嗟

猗嗟昌兮﹐頎而長兮。【傳】猗嗟﹐嘆辭。昌﹐盛也。頎﹐長貌。【箋】昌﹐佼好貌。抑若揚兮﹐【傳】抑﹐美色。揚﹐廣揚。美目揚兮。【傳】好目揚眉。巧趨蹌兮﹐射則臧兮。【傳】蹌﹐巧趨貌。【箋】臧﹐善也。

猗嗟名兮﹐美目淸兮。【傳】目上爲名﹐目下爲淸。儀旣成兮﹐終日射侯﹐不出正兮﹐展我甥兮。【傳】二尺曰正﹐外孫曰甥。【箋】成﹐猶備也。正﹐所以射於侯中者。天子五正﹐諸侯三正﹐大夫二正﹐士一正﹐外皆居其侯中參分之一焉。展﹐誠也。姊妹之子曰甥。容貌技藝如此﹐誠我齊之甥。言誠者﹐拒時人言齊侯之子。

猗嗟孌兮﹐【傳】孌﹐壯好貌。淸揚婉兮。【傳】婉﹐好眉目也。舞則選兮﹐射則貫兮﹐【傳】選﹐齊﹔貫﹐中也。【箋】選者﹐謂於倫等最上。貫﹐習也。四矢反兮﹐以禦亂兮。【傳】四矢﹐乘矢。【箋】反﹐復也。禮﹐射三而止。每射四矢﹐皆得其故處﹐此謂之復。射必四矢者﹐象其能禦四方之亂也。

《猗嗟》三章﹐章六句。

齊國十一篇﹐二十四章﹐百四十三句。

國風魏風

《葛屨》﹐刺褊也。魏地陋隘﹐其民機巧趨利﹐其君儉嗇褊急﹐而無徳以將之。【箋】儉嗇而無徳﹐是其所以見侵削。

葛屨

糾糾葛屨﹐可以履霜。【傳】糾糾﹐猶繚繚也。夏葛屨﹐冬皮屨﹐葛屨非所以履霜。【箋】葛屨賤﹐皮屨貴﹐魏俗至冬猶謂葛屨可以履霜﹐利其賤也。摻摻女手﹐可以縫裳。【傳】摻摻﹐猶纖纖也。夫人三月廟見﹐然後執婦功。【箋】言女手者﹐未三月未成婦。裳﹐男子之下服﹐賤﹐又未可使縫。魏俗使未三月婦縫裳者﹐利其事也。要之襋之﹐好人服之。【傳】要﹐﹝左衣右要﹞也。襋﹐領也。好人﹐好女手之人。【箋】服﹐整也。﹝左衣右要﹞也﹑領也在上﹐好人尙可使整治之﹐謂屬著之。

好人提提﹐宛然左辟﹐佩其象揥。【傳】提提﹐安諦也。宛﹐辟貌。婦至門﹐夫揖而入﹐不敢當尊﹐宛然而左辟。象揥﹐所以爲飾。【箋】新婦至﹐愼於威儀如是﹐使之非禮。維是褊心﹐是以爲刺。【箋】魏俗所以然者﹐是君心褊急﹐無徳教使之耳﹐我是以刺之。

《葛屨》二章﹐一章六句﹐一章五句。

《汾沮洳》﹐刺儉也。其君儉以能勤﹐刺不得禮也。

汾沮洳

彼汾沮洳﹐言采其莫。【傳】汾﹐水也。沮洳﹐其漸洳者。莫﹐菜也。【箋】言﹐我也。於彼汾水漸洳之中﹐我采其莫以爲菜﹐是儉以能勤。彼其之子﹐美無度。【箋】之子﹐是子也。是子之徳美無有度﹐言不可尺寸。美無度﹐殊異乎公路。【傳】路﹐車也。【箋】是子之徳美信無度矣﹐𨿽然﹐其采莫之事﹐則非公路之禮也。公路﹐主君之軞車﹐庶子爲之。晉趙盾爲軞車之族是也。

彼汾一方﹐言采其桑。【箋】采桑﹐親蠶事也。彼其之子﹐美如英。【傳】萬人爲英。美如英﹐殊異乎公行。【傳】公行﹐從公之行也。【箋】從公之行者﹐主君兵車之行列。

彼汾一曲﹐言采其藚。【傳】藚﹐水舄也。彼其之子﹐美如玉。美如玉﹐殊異乎公族。【傳】公族﹐公屬。【箋】公族﹐主君同姓昭穆也。

《汾沮洳》三章﹐章六句。

《園有桃》﹐刺時也。大夫憂其君﹐國小而迫﹐而儉以嗇﹐不能用其民﹐而無徳教﹐日以侵削﹐故作是詩也。

園有桃

園有桃﹐其實之殽。【傳】興也。園有桃﹐其實之殽。國有民﹐得其力。【箋】魏君薄公稅﹐省國用﹐不取於民﹐食園桃而已。不施徳教﹐民無以戰﹐其侵削之由由是也。心之憂矣﹐我歌且謠。【傳】曲和樂曰歌﹐徒歌曰謠。【箋】我心憂君之行如此﹐故歌謠以寫我憂也。不知我者﹐謂我士也驕。【箋】士﹐事也。不知我所爲歌謠之意者﹐反謂我於君事驕逸故。彼人是哉﹐子曰何其﹖【傳】夫人謂我欲何爲乎﹖【箋】彼人﹐謂君也。曰﹐於也。不知我所爲憂者﹐旣非責我﹐又曰君儉而嗇﹐所行是其道哉﹐子於此憂之何乎﹖心之憂矣﹐其誰知之﹖【箋】如是則眾臣無知我憂所爲也。其誰知之﹐蓋亦勿思。【箋】無知我憂所爲者﹐則宜無復思念之﹐以自止也。眾不信我﹐或時謂我謗君﹐使我得罪也。

園有棘﹐其實之食。【傳】棘﹐棗也。心之憂矣﹐聊以行國。【箋】聊﹐且略之辭也。聊出行於國中﹐觀民事以寫憂。不知我者﹐謂我士也罔極。【傳】極﹐中也。【箋】見我聊出行於國中﹐謂我於君事無中正。彼人是哉﹐子曰何其﹖心之憂矣﹐其誰知之﹖其誰知之﹐蓋亦勿思。

《園有桃》二章﹐章十二句。

《陟岵》﹐孝子行役﹐思念父母也。國迫而數侵削﹐役乎大國﹐父母兄弟離散﹐而作是詩也。【箋】役乎大國者﹐爲大國所徵發。

陟岵

陟彼岵兮﹐瞻望父兮。【傳】山無艸木曰岵。【箋】孝子行役﹐思其父之戒﹐乃登彼岵山﹐以遙瞻望其父所在之處。父曰嗟予子行役﹐夙夜無已﹐【箋】予﹐我﹔夙﹐早﹔夜﹐莫也。無已﹐無解倦。上愼旃哉﹐猶來無止。【傳】旃﹐之﹔猶﹐可也。父尙義。【箋】止者﹐謂在軍事作部列時。

陟彼屺兮﹐瞻望母兮。【傳】山有艸木曰屺。【箋】此又思母之戒﹐而登屺山而望之也。母曰嗟予季行役﹐夙夜無寐﹐【傳】季﹐少子也。無寐﹐無耆寐也。上愼旃哉﹐猶來無棄。【傳】母尙恩也。

陟彼岡兮﹐瞻望兄兮。兄曰嗟予弟行役﹐夙夜必偕﹐【傳】偕﹐俱也。上愼旃哉﹐猶來無死。【傳】兄尙親也。

《陟岵》三章﹐章六句。

《十畝之間》﹐刺時也。言其國削小﹐民無所居焉。

十畝之間

十畝之間兮﹐桑者閒閒兮﹐【傳】閒閒然男女無別往來之貌。【箋】古者一夫百畝﹐今十畝之間﹐往來者閒閒然﹐削小之甚。行與子還兮。【傳】或行來者﹐或來還者。

十畝之外兮﹐桑者泄泄兮﹐【傳】泄泄﹐多人之貌。行與子逝兮。【箋】逝﹐逮也。

《十畝之間》二章﹐章三句。

《伐檀》﹐刺貪也。在位貪鄙﹐無功而受祿﹐君子不得進仕爾。

伐檀

坎坎伐檀兮﹐寘之河之幹兮﹐河水淸且漣猗。【傳】坎坎﹐伐檀聲。寘﹐置也。幹﹐厓也。風行水成文曰漣。伐檀以俟世用﹐若俟河水淸且漣。【箋】是謂君子之人不得進仕也。不稼不穡﹐胡取禾三百廛兮﹖不狩不獵﹐胡瞻爾庭有縣貆兮﹖【傳】種之曰稼﹐斂之曰穡。一夫之居曰廛。貆﹐獸名。【箋】是謂在位貪鄙﹐無功而受祿也。冬獵曰狩﹐宵田曰獵。胡﹐何也。貉子曰貆。彼君子兮﹐不素餐兮﹗【傳】素﹐空也。【箋】彼君子者﹐斥伐檀之人﹐仕有功﹐乃肯受祿。

坎坎伐輻兮﹐寘之河之側兮﹐河水淸且直猗。【傳】輔﹐檀輔也。側﹐猶厓也。直﹐直波也。不稼不穡﹐胡取禾三百億兮﹖不狩不獵﹐胡瞻爾庭有縣特兮﹖【傳】萬萬曰億。獸三歲曰特。【箋】十萬曰億。三百億﹐禾秉之數。彼君子兮﹐不素食兮﹗

坎坎伐輪兮﹐寘之河之漘兮﹐河水淸且淪猗。【傳】檀可以爲輪。漘﹐厓也。小風﹐水成文﹐轉如輪也。不稼不穡﹐胡取禾三百囷兮﹖不狩不獵﹐胡瞻爾庭有縣鶉兮﹖【傳】圓者爲囷。鶉﹐鳥也。彼君子兮﹐不素飧兮﹗【傳】熟食曰飧。【箋】飧﹐讀如魚飧之飧。

《伐檀》三章﹐章九句。

《碩鼠》﹐刺重斂也。國人刺其君重斂蠶食於民﹐不修其政﹐貪而畏人﹐若大鼠也。

碩鼠

碩鼠碩鼠﹐無食我黍。三歲貫女﹐莫我肯顧。【傳】貫﹐事也。【箋】碩﹐大也。大鼠大鼠者﹐斥其君也。女無復食我黍﹐疾其稅斂之多也。我事女三歲矣﹐曾無教令恩徳來顧眷我﹐又疾其不修政也。古者三年大比﹐民或於是徙。逝將去女﹐適彼樂土。【箋】逝﹐往也。往矣﹐將去女﹐與之訣別之辭。樂土﹐有徳之國。樂土樂土﹐爰得我所。【箋】爰﹐曰也。

碩鼠碩鼠﹐無食我麥。三歲貫女﹐莫我肯徳。【箋】不肯施徳於我。逝將去女﹐適彼樂國。樂國樂國﹐爰得我直。【傳】直﹐得其直道。【箋】直﹐猶正也。

碩鼠碩鼠﹐無食我苗。【傳】苗﹐嘉穀也。三歲貫女﹐莫我肯勞。【箋】不肯勞來我。逝將去女﹐適彼樂郊。【箋】郭外曰郊。樂郊樂郊﹐誰之永號﹖【傳】號﹐呼也。【箋】之﹐往也。永﹐歌也。樂郊之地﹐誰獨當往而歌號者﹐言皆喜說﹐無憂苦。

《碩鼠》三章﹐章八句。

魏國七篇﹐十八章﹐百二十八句。

國風唐風

《蟋蟀》﹐刺晉僖公也。儉不中禮﹐故作是詩以閔之﹐欲其及時以禮自虞樂也。此晉也﹐而謂之唐﹐本其風俗﹐憂深思遠﹐儉而用禮﹐乃有堯之遺風焉。【箋】憂深思遠﹐謂「宛其死矣」﹑「百歲之後」之類也。

蟋蟀

蟋蟀在堂﹐歲聿其莫。今我不樂﹐日月其除。【傳】蟋蟀﹐蛬也。九月在堂。聿﹐遂﹔除﹐去也。【箋】我﹐我僖公也。蛬在堂﹐歲時之候﹐是時農功畢﹐君可以自樂矣。今不自樂﹐日月且過去﹐不復暇爲之﹐謂十二月當復命農計耦耕事。無已大康﹐職思其居。【傳】已﹐甚﹔康﹐樂﹔職﹐主也。【箋】君𨿽當自樂﹐亦無甚大樂﹐欲其用禮爲節也。又當主思所居之事﹐謂國中政令。好樂無荒﹐良士瞿瞿。【傳】荒﹐大也。瞿瞿然顧禮義也。【箋】荒﹐廢亂也。良﹐善也。君之好樂﹐不當至於廢亂政事﹐當如善士瞿瞿然顧禮義也。

蟋蟀在堂﹐歲聿其逝。今我不樂﹐日月其邁。【傳】邁﹐行也。無已大康﹐職思其外。【傳】外﹐禮樂之外。【箋】外﹐謂國外至四境。好樂無荒﹐良士蹶蹶。【傳】蹶蹶﹐動而敏於事。

蟋蟀在堂﹐役車其休。【箋】庶人乘役車。役車休﹐農功畢﹐無事也。今我不樂﹐日月其慆。【傳】慆﹐過也。無以大康﹐職思其憂。【傳】憂﹐可憂也。【箋】憂者﹐謂鄰國侵伐之憂。好樂無荒﹐良士休休。【傳】休休﹐樂道之心。

《蟋蟀》三章﹐章八句。

《山有樞》﹐刺晉昭公也。不能修道以正其國﹐有財不能用﹐有鐘鼓不能以自樂﹐有朝廷不能灑掃﹐政荒民散﹐將以危亡﹐四鄰謀取其國家而不知﹐國人作詩以刺之也。

山有樞

山有樞﹐隰有楡。【傳】興也。樞﹐﹝上艸下至﹞也。國君有財貨而不能用﹐如山隰不能自用其財。子有衣裳﹐弗曳弗婁。子有車馬﹐弗馳弗驅。【傳】婁﹐亦曳也。宛其死矣﹐他人是愉。【傳】宛﹐死貌。愉﹐樂也。【箋】愉﹐讀曰偸。偸﹐取也。

山有栲﹐隰有杻。【傳】栲﹐山樗﹔杻﹐檍也。子有廷內﹐弗灑弗掃。子有鐘鼓﹐弗鼓弗考。【傳】灑﹐灑也。考﹐擊也。宛其死矣﹐他人是保。【傳】保﹐安也。【箋】保﹐居也。

山有漆﹐隰有栗。子有酒食﹐何不日鼓瑟﹖【傳】君子無故﹐琴瑟不離於側。且以喜樂﹐且以永日。【傳】永﹐引也。宛其死矣﹐他人入室。

《山有樞》三章﹐章八句。

《揚之水》﹐刺晉昭公也。昭公分國以封沃﹐沃盛彊﹐昭公微弱﹐國人將叛而歸沃焉。【箋】封沃者﹐封叔父桓叔於沃也。沃﹐曲沃﹐晉之邑也。

揚之水

揚之水﹐白石鑿鑿。【傳】興也。鑿鑿然﹐鮮明貌。【箋】激揚之水﹐激流湍疾﹐洗去垢濁﹐使白石鑿鑿然。興者﹐諭桓叔盛彊﹐除民所惡﹐民得以有禮義也。素衣朱襮﹐從子於沃。【傳】襮﹐領也。諸侯繡黼丹朱中衣。沃﹐曲沃也。【箋】繡﹐當爲綃。綃黼丹朱中衣﹐中衣以綃黼爲領﹐丹朱爲純也。國人欲進此服﹐去從桓叔。旣見君子﹐云何不樂﹖【箋】君子﹐謂桓叔。

揚之水﹐白石皓皓。【傳】皓皓﹐潔白也。素衣朱繡﹐從子於鵠。【傳】繡﹐黼也。鵠﹐曲沃邑也。旣見君子﹐云何其憂﹖【傳】言無憂也。

揚之水﹐白石粼粼。【傳】粼粼﹐淸澈也。我聞有命﹐不敢以告人。【傳】聞曲沃有善政命﹐不敢以告人。【箋】不敢以告人而去者﹐畏昭公謂己動民心。

《揚之水》三章﹐二章章六句﹐一章四句。

《椒聊》﹐刺晉昭公也。君子見沃之盛彊﹐能修其政﹐知其蕃衍盛大﹐子孫將有晉國焉。

椒聊

椒聊之實﹐蕃衍盈升。【傳】興也。椒聊﹐椒也。【箋】椒之性芬香而少實﹐今一捄之實蕃衍滿升﹐非其常也。興者﹐諭桓叔晉君之枝別耳﹐今其子孫眾多﹐將日以盛也。彼其之子﹐碩大無朋。【傳】朋﹐比也。【箋】之子﹐是子也﹐謂桓叔也。碩﹐謂壯貌﹐佼好也。大﹐謂徳美廣博也。無朋﹐平均不朋黨。椒聊且﹐遠條且。【傳】條﹐長也。【箋】椒之气日益遠長﹐似桓叔之徳彌廣博。

椒聊之實﹐蕃衍盈匊。【傳】兩手曰匊。彼其之子﹐碩大且篤。【傳】篤﹐厚也。椒聊且﹐遠條且。【傳】言聲之遠聞也。

《椒聊》二章﹐章六句。

《綢繆》﹐刺晉亂也。國亂則昏姻不得其時焉。【箋】不得其時﹐謂不及仲春之月。

綢繆

綢繆束薪﹐三星在天。【傳】興也。綢繆﹐猶纏綿也。三星﹐參也。在天﹐謂時見東方也。男女待禮而成﹐若薪芻待人事而後束也。三星在天﹐可以嫁取矣。【箋】三星﹐謂心星也。心有尊卑﹑夫婦﹑父子之象﹐又爲二月之合宿﹐故嫁取者以爲候焉。昏而火星不見﹐嫁取之時也。今我束薪於野﹐乃見其在天﹐則三月之末﹑四月之中見於東方矣﹐故云不得其時。今夕何夕﹖見此良人。【傳】良人﹐美室也。【箋】今夕何夕者﹐言此夕何月之夕乎﹖而女以見良人﹐言非其時。子兮子兮﹐如此良人何﹖【傳】子兮者﹐嗟玆也。【箋】子兮子兮者﹐斥嫁取者。子取後陰陽交會之月﹐當如此良人何﹖

綢繆束芻﹐三星在隅。【傳】隅﹐東南隅也。【箋】心星在隅﹐謂四月之末﹑五月之中。今夕何夕﹖見此邂逅。【傳】邂逅﹐解說之貌。子兮子兮﹐如此邂逅何﹖

綢繆束楚﹐三星在戶。【傳】參星正月中直戶也。【箋】心星在戶﹐謂五月之末﹑六月之中。今夕何夕﹖見此粲者。【傳】三女爲粲。大夫一妻二妾。子兮子兮﹐如此粲者何﹖

《綢繆》三章﹐章六句。

《杕杜》﹐刺時也。君不能親其宗族﹐骨肉離散﹐獨居而無兄弟﹐將爲沃所並爾。

杕杜

有杕之杜﹐其葉湑湑。【傳】興也。杕﹐特貌。杜﹐赤棠也。湑湑﹐枝葉不相比也。獨行踽踽。豈無他人﹖不如我同父。【傳】踽踽﹐無所親也。【箋】他人﹐謂異姓也。言昭公遠其宗族﹐獨行於國中踽踽然﹐此豈無異姓之臣乎﹖顧恩不如同姓親親也。嗟行之人﹐胡不比焉﹖【箋】君所與行之人﹐謂異姓卿大夫也。比﹐輔也。此人女何不輔君爲政令﹖人無兄弟﹐胡不佽焉﹖【傳】佽﹐助也。【箋】異姓卿大夫﹐女見君無兄弟之親親者﹐何不相推佽而助之﹖

有杕之杜﹐其葉菁菁。【傳】菁菁﹐葉盛也。【箋】菁菁﹐稀少之貌。獨行睘睘。豈無他人﹖不如我同姓。【傳】睘睘﹐無所依也。同姓﹐同祖也。嗟行之人﹐胡不比焉﹖人無兄弟﹐胡不佽焉﹖

《杕杜》二章﹐章九句。

《羔裘》﹐刺時也。晉人刺其在位﹐不卹其民也。【箋】卹﹐憂也。

羔裘

羔裘豹袪﹐自我人居居。【傳】袪﹐袂也。本末不同﹐在位與民異心自用也。居居﹐懷惡不相親比之貌。【箋】羔裘豹袪﹐在位卿大夫之服也。其役使我之民人﹐其意居居然有悖惡之心﹐不卹我之困苦。豈無他人﹖維子之故。【箋】此民﹐卿大夫采邑之民也﹐故云豈無他人可歸往者乎﹖我不去者﹐乃念子故舊之人。

羔裘豹褎﹐自我人究究。【傳】裦﹐猶袪也。究究﹐猶居居也。豈無他人﹖維子之好。【箋】我不去而歸往他人者﹐乃念子而愛好之也。民之厚如此﹐亦唐之遺風。

《羔裘》二章﹐章四句。

《鴇羽》﹐刺時也。昭公之後﹐大亂五世﹐君子下從徵役﹐不得養其父母﹐而作是詩也。【箋】大亂五世者﹐昭公﹑孝侯﹑鄂侯﹑哀侯﹑小子侯。

鴇羽

肅肅鴇羽﹐集於苞栩。【傳】興也。肅肅﹐鴇羽聲也。集﹐止﹔苞﹐稹﹔栩﹐杼也。鴇之性不樹止。【箋】興者﹐諭君子當居安平之處﹐今下從徵役﹐其爲危苦﹐如鴇之樹止然。稹者﹐根相迫迮梱致也。王事靡盬﹐不能蓺稷黍﹐父母何怙﹖【傳】盬﹐不功致也。怙﹐恃也。【箋】蓺﹐樹也。我迫王事﹐無不功致﹐故盡力焉﹐旣則罷倦﹐不能播種五穀﹐今我父母將何怙乎﹖悠悠蒼天﹐曷其有所﹗【箋】曷﹐何也。何時我得其所哉。

肅肅鴇翼﹐集於苞棘。王事靡盬﹐不能蓺黍稷﹐父母何食﹖悠悠蒼天﹐曷其有極﹗【箋】極﹐已也。

肅肅鴇行﹐集於苞桑。【傳】行﹐翮也。王事靡盬﹐不能蓺稻粱﹐父母何嘗﹖悠悠蒼天﹐曷其有常﹗

《鴇羽》三章﹐章七句。

《無衣》﹐刺晉武公也。武公始並晉國﹐其大夫爲之請命乎天子之使﹐而作是詩也。【箋】天子之使﹐

無衣

豈曰無衣七兮﹖【傳】侯伯之禮七命﹐冕服七章。【箋】我豈無是七章之衣乎﹖晉舊有之﹐非新命之服。不如子之衣﹐安且吉兮。【傳】諸侯不命於天子﹐則不成爲君。【箋】武公初並晉國﹐心未自安﹐故以得命服爲安。

豈曰無衣六兮﹖【傳】天子之卿六命﹐車旗衣服以六爲節。【箋】變七言六者﹐謙也。不敢必當侯伯﹐得受六命之服﹐列於天子之卿﹐猶愈乎不。不如子之衣﹐安且燠兮。【傳】燠﹐煖也。

《無衣》二章﹐章三句。

《有杕之杜》﹐刺晉武公也。武公寡特﹐兼其宗族﹐而不求賢以自輔焉。

有杕之杜

有杕之杜﹐生於道左。【傳】興也。道左之陽﹐人所宜休息也。【箋】道左﹐道東也。日之熱恆在日中之後﹐道東之杜﹐人所宜休息也。今人不休息者﹐以其特生陰寡也。興者﹐諭武公初兼其宗族﹐不求賢者與之在位﹐君子不歸﹐似乎特生之杜然。彼君子兮﹐噬肯適我。【傳】噬﹐逮也。【箋】肯﹐可﹔適﹐之也。彼君子之人﹐至於此國﹐皆可求之我君所。君子之人﹐義之與比。其不來者﹐君不求之。中心好之﹐曷飲食之﹖【箋】曷﹐何也。言中心誠好之﹐何但飲食之﹖當盡禮極歡以待之。

有杕之杜﹐生於道周。【傳】周﹐曲也。彼君子兮﹐噬肯來遊。【傳】遊﹐觀也。中心好之﹐曷飲食之﹖

《有杕之杜》二章﹐章六句。

《葛生》﹐刺晉獻公也。好攻戰﹐則國人多喪矣。【箋】喪﹐棄亡也。夫從徵役﹐棄亡不反﹐則其妻居家而怨思。

葛生

葛生蒙楚﹐蘞蔓於野。【傳】興也。葛生延而蒙楚﹐蘞生蔓於野﹐諭婦人外成於他家。予美亡此﹐誰與獨處﹖【箋】予﹐我﹔亡﹐無也。言我所美之人無於此﹐謂其君子也。君誰與居乎﹖獨處家耳。從軍未還﹐未知死生﹐其今無於此。

葛生蒙棘﹐蘞蔓於域。【傳】域﹐營域也。﹝四部備要本「營」作「塋」﹞予美亡此﹐誰與獨息﹖【傳】息﹐止也。

角枕粲兮﹐錦衾爛兮。【傳】齊則角枕錦衾。禮﹐夫不在﹐斂枕篋﹑衾﹑席﹐韣而藏之。【箋】夫𨿽不在﹐不失其察也。攝主﹐主婦猶自齊而行事。予美亡此﹐誰與獨旦﹖【箋】旦﹐明也。我君子無於此﹐吾誰與齊乎﹖獨自潔明。

夏之日﹐冬之夜。【傳】言長也。【箋】思者於晝夜之長時尢甚﹐故極言之以盡情。百歲之後﹐歸於其居。【箋】居﹐墳墓也。言此者﹐夫人專一﹐義之至﹐情之盡。

冬之夜﹐夏之日。【傳】室﹐猶居也。【箋】室﹐猶冢壙。百歲之後﹐歸於其室。

《葛生》五章﹐章四句。

《采苓》﹐刺晉獻公也。獻公好聽讒焉。

采苓

采苓采苓﹐首陽之巓。【傳】興也。苓﹐大苦也。首陽﹐山名也。采苓﹐細事也。首陽﹐幽辟也。細事諭小行﹐幽辟諭無徵也。【箋】采苓采苓者﹐言采苓之人眾多非一也﹐皆云采此苓於首陽山之上﹐首陽山之上信有苓矣﹐然而今之采者未必於此山﹐然而人必信之。興者﹐諭事有似而非。人之爲言﹐苟亦無信。捨旃捨旃﹐苟亦無然。【傳】苟﹐誠也。【箋】苟﹐且也。爲言﹐謂爲人爲善言以稱薦之﹐欲使薦進用也。旃之言焉也﹐捨之焉﹐謂謗訕人﹐欲使見貶退也。此二者﹐且無信受之﹐且無答然。人之爲言﹐胡得焉﹖【箋】人以此言來﹐不信受之﹐不答然之﹐然後察之﹐或時見罪﹐何所得﹖

采苦采苦﹐首陽之下。【傳】苦﹐苦菜也。人之爲言﹐苟亦無與。捨旃捨旃﹐苟亦無然。【傳】無與﹐勿用也。人之爲言﹐胡得焉﹖

采葑采葑﹐首陽之東。【傳】葑﹐菜名也。人之爲言﹐苟亦無從。捨旃捨旃﹐苟亦無然。人之爲言﹐胡得焉﹖

《采苓》三章﹐章八句。

唐國十二篇﹐三十三章﹐二百三句。

國風秦風

《車鄰》﹐美秦仲也。秦仲始大﹐有車馬禮樂侍禦之好焉。

車鄰

有車鄰鄰﹐有馬白顚。【傳】鄰鄰﹐眾車聲也。白顚﹐的顙也。未見君子﹐寺人之令。【傳】寺人﹐內小臣也。【箋】欲見國君者﹐必先令寺人使傳告之﹐時秦仲又始有此臣。

阪有漆﹐隰有栗。【傳】興也。陂者曰阪﹐下濕曰隰。【箋】興者﹐諭秦仲之君臣所有﹐各得其宜。旣見君子﹐並坐鼓瑟。【傳】又見其禮樂焉。【箋】旣見﹐旣見秦仲也。並坐鼓瑟﹐君臣以閒暇燕飲相安樂也。今者不樂﹐逝者其耋。【傳】耋﹐老也。八十曰耋。【箋】今者不於此君之朝自樂﹐謂仕焉而去仕他國﹐其徒自使老﹐言將後寵祿也。

阪有桑﹐隰有楊。旣見君子﹐並坐鼓簧。【傳】簧﹐笙也。今者不樂﹐逝者其亡。【傳】亡﹐喪棄也。

《車鄰》三章﹐一章四句﹐二章章六句。

《駟驖》﹐美襄公也。始命﹐有田狩之事﹐園囿之樂焉。【箋】始命﹐命爲諸侯也。秦始附庸也。

駟驖

駟驖孔阜﹐六轡在手。【傳】驖﹐驪﹔阜﹐大也。【箋】四馬六轡﹐六轡在手﹐言馬之良也。公之媚子﹐從公於狩。【傳】能以道媚於上下者。冬獵曰狩。【箋】媚於上下﹐謂使君臣和合也。此人從公往狩﹐言襄公親賢也。

奉時辰牡﹐辰牡孔碩。【傳】時﹐是﹔辰﹐時也。冬獻狼﹐夏獻麋﹐春秋獻鹿豕羣獸。【箋】奉是時牡者﹐謂虞人也。時牡甚肥大﹐言禽獸得其所。公曰左之﹐捨拔則獲。【傳】拔﹐矢末也。【箋】左之者﹐從禽之左射之也。拔﹐括也。捨拔則獲﹐言公善射。

遊於北園﹐四馬旣閒。【傳】閒﹐習也。【箋】公所以田則克獲者﹐乃遊於北園之時﹐時則已習其四種之馬。輶車鸞鑣﹐載獫歇驕。【傳】輶﹐輕也。獫﹑歇驕﹐田犬也。長喙曰獫﹐短喙曰歇驕。【箋】輕車﹐驅逆之車也。置鸞於鑣﹐異於乘車也。載﹐始也。始田犬者﹐謂達其搏噬﹐始成之也。此皆遊於北園時所爲也。

《駟驖》三章﹐章四句。

《小戎》﹐美襄公也。備其兵甲以討西戎﹐西戎方彊而徵伐不休﹐國人則矜其車甲﹐婦人能閔其君子焉。【箋】矜﹐誇大也。國人誇大其車甲之盛﹐有樂之意也。婦人閔其君子﹐恩義之至也。作者敍內外之志﹐所以美君政教之功。

小戎

小戎俴收﹐五楘梁輈。【傳】小戎﹐兵車也。俴﹐淺﹔收﹐軫也。五﹐五束也。楘﹐歷錄也。梁輈﹐輈上句衡也。一輈五束﹐束有歷錄。【箋】此羣臣之兵車﹐故曰小戎。遊環脇驅﹐陰靷鋈續。【傳】遊環﹐靷環也。遊在背上﹐所以禦出也。脇驅﹐愼駕具﹐所以止入也。陰﹐揜軌也。靷﹐所以引也。鋈﹐白金也。續﹐續靷也。【箋】遊環在背上無常處﹐貫驂之外轡﹐以禁其出。脇驅者﹐著服馬之外脇﹐以止驂之入。揜軌在軾前﹐垂輈上。鋈續﹐白金飾續靷之環。文茵暢轂﹐駕我騏馵。【傳】文茵﹐虎皮也。暢轂﹐長轂也。騏﹐騏文也。左足白曰馵。【箋】此上六句者﹐國人所矜。言念君子﹐溫其如玉。【箋】言﹐我也。念君子之性溫然如玉﹐玉有五徳。在其板屋﹐亂我心曲。【傳】西戎板屋。【箋】心曲﹐心之委曲也﹐憂則心亂也。此上四句者﹐婦人所用﹐閔其君子。

四牡孔阜﹐六轡在手。騏駵是中﹐騧驪是驂。【傳】黃馬黑喙曰騧。【箋】赤身黑鬣曰駵。中﹐中服也。驂﹐兩騑也。龍盾之合﹐鋈以觼軜。【傳】龍盾﹐畫龍其盾也。合﹐合而載之。軜﹐驂內轡也。【箋】鋈以觼軜﹐軜之觼以白金爲飾也﹐軜系於軾前。言念君子﹐溫其在邑。【傳】在敵邑也。方何爲期﹖胡然我念之。【箋】方今以何時爲還期乎﹖何以然了不來﹖言望之也。

俴駟孔羣﹐厹矛鋈錞。蒙伐有苑﹐【傳】俴駟﹐四介馬也。孔﹐甚也。厹﹐三隅矛也。錞﹐﹝左金右尊﹞也。蒙﹐討羽也。伐﹐中幹也。苑﹐文貌。【箋】俴﹐淺也。謂以薄金爲介之札。介﹐甲也。甚羣者﹐言和調也。蒙﹐厖也。討﹐雜也。畫雜羽之文於伐﹐故曰厖伐。虎韔鏤膺。交韔二弓﹐竹閉緄縢。【傳】虎﹐虎皮也。韔﹐弓室也。膺﹐馬帶也。交韔﹐交二弓於韔中也。閉﹐紲﹔緄﹐繩﹔縢﹐約也。【箋】鏤膺﹐有刻金飾也。言念君子﹐載寢載興。厭厭良人﹐秩秩徳音。【傳】厭厭﹐安靜也。秩秩﹐有知也。【箋】此旣閔其君子寢起之勞﹐又思其性與徳。

《小戎》三章﹐章三句。

《蒹葭》﹐刺襄公也。未能用周禮﹐將無以固其國焉。【箋】秦處周之舊土﹐其人被周之徳教日久矣﹐今襄公新爲諸侯﹐未習周之禮法﹐故國人未服焉。

蒹葭

蒹葭蒼蒼﹐白露爲霜。【傳】興也。蒹﹐薕﹔葭﹐蘆也。蒼蒼﹐盛也。白露凝戾爲霜﹐然後歲事成﹐興國家待禮然後興。﹝四部備要本「國」前無「興」﹞【箋】蒹葭在眾艸之中﹐蒼蒼然彊盛﹐至白露凝戾爲霜﹐則成而黃。興者﹐諭眾民之不從襄公政令者﹐得周禮以教之則服。所謂伊人﹐在水一方﹐【傳】伊﹐維也。一方﹐難至矣。【箋】伊﹐當作繄。繄﹐猶是也。所謂是知周禮之賢人﹐乃在大水之一邊﹐假諭以言遠。溯洄從之﹐道阻且長。【傳】逆流而上曰溯洄。逆禮則莫能以至也。【箋】此言不以敬順往求之﹐則不能得見。溯遊從之﹐宛在水中央。【傳】順流而涉曰溯遊。順禮求濟道來迎之。【箋】宛﹐坐見貌。以敬順求之則近耳﹐易得見也。

蒹葭萋萋﹐白露未晞。【傳】萋萋﹐猶蒼蒼也。晞﹐幹也。【箋】未晞﹐未爲霜。所謂伊人﹐在水之湄。【傳】湄﹐水隒也。溯洄從之﹐道阻且躋。【傳】躋﹐升也。【箋】升者﹐言其難至如升阪。溯遊從之﹐宛在水中坻。【傳】坻﹐小渚也。

蒹葭采采﹐白露未已。【傳】采采﹐猶萋萋也。未已﹐猶未止也。所謂伊人﹐在水之涘。【傳】涘﹐厓也。溯洄從之﹐道阻且右。【傳】右﹐出其右也。【箋】右者﹐言其迂回也。溯遊從之﹐宛在水中沚。【傳】小渚曰沚。

《蒹葭》三章﹐章八句。

《終南》﹐戒襄公也。能取周地﹐始爲諸侯﹐受顯服﹐大夫美之﹐故作是詩以戒勸之。

終南

終南何有﹖有條有梅。【傳】興也。終南﹐周之名山中南也。條﹐槄﹔梅﹐柟也。宜以戒不宜也。【箋】問何有者﹐意以爲名山髙大﹐宜有茂木也。興者﹐諭人君有盛徳﹐乃宜有顯服﹐猶山之木有大小也。此之謂戒勸。君子至止﹐錦衣狐裘。【傳】錦衣﹐采色也。狐裘﹐朝廷之服。【箋】至止者﹐受命服於天子而來也。諸侯狐裘﹐錦衣以裼之。顏如渥丹﹐其君也哉﹗【箋】渥﹐厚漬也。顏色如厚漬之丹﹐言赤而澤也。其君也哉﹐儀貌尊嚴也。

終南何有﹖有紀有堂。【傳】紀﹐基也。堂﹐畢道平如堂也。【箋】畢也堂也﹐亦髙大之山所宜有也。畢﹐終南山之道名﹐邊如堂之墻然。君子至止﹐黻衣繡裳。【傳】黑與靑謂之黻﹐五色謂之繡。佩玉將將﹐壽考不忘。

《終南》二章﹐章六句。

《黃鳥》﹐哀三良也。國人刺穆公以人從死﹐而作是詩也。【箋】三良﹐三善臣也。謂奄息﹑仲行﹑鍼虎也。從死﹐自殺以從死。

黃鳥

交交黃鳥﹐止於棘。【傳】興也。交交﹐小貌。黃鳥以時往來得所﹐人以壽命終﹐亦得其所。【箋】黃鳥止於棘﹐以求安己也。此棘若不安﹐則移。興者﹐諭臣之事君亦然。今穆公使臣從死﹐刺其不得黃鳥止於棘之本意。誰從穆公﹖子車奄息。【傳】子車﹐氏。奄息﹐名。【箋】言誰從穆公者﹐傷之。維此奄息﹐百夫之特。【傳】乃特百夫之徳。【箋】百夫之中最雄俊也。臨其穴﹐惴惴其慄。【傳】慄慄﹐懼也。【箋】穴﹐謂冢壙中也。秦人哀傷此奄息之死﹐臨視其壙﹐皆爲之悼慄。彼蒼者天﹐殲我良人。【傳】殲﹐盡﹔良﹐善也。【箋】言彼蒼者天﹐愬之。如可贖兮﹐人百其身。【箋】如此奄息之死﹐可以他人贖之者﹐人皆百其身﹐謂一身百死猶爲之。惜善人之甚。

交交黃鳥﹐止於桑。誰從穆公﹖子車仲行。【箋】仲行﹐字也。維此仲行﹐百夫之防。【傳】防﹐比也。【箋】防﹐猶當也。言此一人當百夫。臨其穴﹐惴惴其慄。彼蒼者天﹐殲我良人。如可贖兮﹐人百其身。

交交黃鳥﹐止於楚。誰從穆公﹖子車鍼虎。維此鍼虎﹐百夫之禦。臨其穴﹐惴惴其慄。彼蒼者天﹐殲我良人。如可贖兮﹐人百其身。

《黃鳥》三章﹐章十二句。

《晨風》﹐刺康公也。忘穆公之業﹐始棄其賢臣焉。

晨風

鴥彼晨風﹐郁彼北林。【傳】興也。鴥﹐疾飛貌。晨風﹐鸇也。郁﹐積也。北林﹐林名也。先君招賢人﹐賢人往之駃疾﹐如晨風之飛入北林。【箋】先君﹐謂穆公。未見君子﹐憂心欽欽。【傳】思忘之﹐心中欽欽然。【箋】言穆公始未見賢者之時﹐思忘而憂之。如何如何﹖忘我實多。【傳】今則忘之矣。【箋】此以穆公之意責康公﹐如何如何乎﹐女忘我之事實多。

山有苞櫟﹐隰有六駮。【傳】櫟﹐木也。駮﹐如馬﹐倨牙﹐食虎豹。【箋】山之櫟﹐隰之駮﹐皆其所宜有也。以言賢者亦國家所宜有之。未見君子﹐憂心靡樂。如何如何﹖忘我實多。

山有苞棣﹐隰有樹檖。【傳】棣﹐唐棣也。檖﹐赤羅也。未見君子﹐憂心如醉。如何如何﹖忘我實多。

《晨風》三章﹐章六句。

《無衣》﹐刺用兵也。秦人刺其君好攻戰﹐亟用兵﹐而不與民同欲焉。

無衣

豈曰無衣﹖與子同袍。【傳】興也。袍﹐襺也。上與百姓同欲﹐則百姓樂致其死。【箋】此責康公之言也。君豈嘗曰女無衣﹐我與女共袍乎﹖言不與民同欲。王於興師﹐修我戈矛﹐與子同仇。【傳】戈長六尺六寸﹐矛長二丈。天下有道﹐則禮樂徵伐自天子出。仇﹐匹也。【箋】於﹐於也。怨耦曰仇。君不與我同欲﹐而於王興師﹐則云修我戈矛﹐與子同仇﹐往伐之。刺其好攻戰。

豈曰無衣﹖與子同澤。【傳】澤﹐潤澤也。【箋】襗﹐褻衣﹐近污垢。王於興師﹐修我矛戟﹐與子偕作。【傳】作﹐起也。【箋】戟﹐車戟常也。

豈曰無衣﹖與子同裳。王於興師﹐修我甲兵﹐與子偕行。【傳】行﹐往也。

《無衣》﹐三章﹐章五句。

《渭陽》﹐康公念母也。康公之母﹐晉獻公之女。文公遭麗姬之難﹐未反而秦姬卒。穆公納文公﹐康公時爲太子﹐贈送文公於渭之陽﹐念母之不見也﹐我見舅氏﹐如母存焉。及其卽位﹐思而作是詩也。

渭陽

我送舅氏﹐曰至渭陽。【傳】母之昆弟曰舅。【箋】渭﹐水名也。秦是時都雍﹐至渭陽者﹐蓋東行送舅氏於咸陽之地。何以贈之﹖路車乘黃。【傳】贈﹐送也。乘黃﹐四馬也。

我送舅氏﹐悠悠我思。何以贈之﹖瓊瑰玉佩。【傳】瓊瑰﹐石而次玉。

《渭陽》二章﹐章四句。

《權輿》﹐刺康公也。忘先君之舊臣﹐與賢者有始而無終也。

權輿

於我乎﹐夏屋渠渠﹐【傳】屋﹐具也。渠渠﹐猶勤勤也。言君始於我厚﹐設禮食大具以食我﹐其意勤勤然。今也每食無餘。【箋】此言君今遇我薄﹐其食我才足耳。於嗟乎﹗不承權輿。【傳】承﹐繼也。權輿﹐始也。

於我乎﹐每食四簋﹐【傳】四簋﹐黍稷稻粱。今也每食不飽。於嗟乎﹗不承權輿。

《權輿》二章﹐章五句。

秦國十篇﹐二十七章﹐百八十一句。

國風陳風

《宛丘》﹐刺幽公也。淫荒昏亂﹐遊蕩無度焉。

宛丘

子之湯兮﹐宛丘之上兮。【傳】子﹐大夫也。湯﹐蕩也。四方髙中央下曰宛丘。【箋】子者﹐斥幽公也。遊蕩無所不爲。洵有情兮﹐而無望兮。【傳】洵﹐信也。【箋】此君信有淫荒之情﹐其威儀無可觀望而則效。

坎其擊鼓﹐宛丘之下。【傳】坎坎﹐擊鼓聲。無冬無夏﹐值其鷺羽。【傳】值﹐持也。鷺鳥之羽﹐可以爲翳。【箋】翳﹐舞者所持以指麾。

坎其擊缶﹐宛丘之道。【傳】盎謂之缶。無冬無夏﹐值其鷺翿。【傳】翿﹐翳也。

《宛丘》三章﹐章四句。

《東門之枌》﹐疾亂也。幽公淫荒﹐風化之所行﹐男女棄其舊業﹐亟會於道路﹐歌舞於市井爾。

東門之枌

東門之枌﹐宛丘之栩。【傳】枌﹐白楡也。栩﹐杼也。國之交會﹐男女之所聚。子仲之子﹐婆娑其下。【傳】子仲﹐陳大夫氏。婆娑﹐舞也。【箋】之子﹐男子也。

穀旦於差﹐南方之原。【傳】穀﹐善也。原﹐大夫氏。【箋】旦﹐明﹔於﹐曰﹔差﹐擇也。朝日善明﹐曰相擇矣﹐以南方原氏之女可以爲上處。不績其麻﹐市也婆娑。【箋】績麻者﹐婦人之事也。疾其今不爲。

穀旦於逝﹐越以鬷邁。【傳】逝﹐往﹔鬷﹐數﹔邁﹐行也。【箋】越﹐於﹔鬷﹐總也。朝旦善明﹐曰往矣﹐謂之所會處也﹐於是以總行﹐欲男女合行。視爾如荍﹐貽我握椒。【傳】荍﹐芘芣也。椒﹐芬香也。【箋】男女交會而相說曰﹐我視女之顏色美如芘芣之華然。女乃遺我一握之椒﹐交情好也。此本淫亂之所由。

《東門之枌》三章﹐章四句。

《衡門》﹐誘僖公也。願而無立志﹐故作是詩以誘掖其君也。【箋】誘﹐進也。掖﹐扶持也。

衡門

衡門之下﹐可以棲遲。【傳】衡門﹐橫木爲門﹐言淺陋也。棲遲﹐遊息也。【箋】賢者不以衡門之淺陋﹐則不遊息於其下﹐以諭人君不可以國小﹐則不興治致政化。泌之洋洋﹐可以樂饑。【傳】泌﹐泉水也。洋洋﹐廣大也。樂饑﹐可以樂道忘饑。【箋】饑者﹐不足於食也。泌水之流洋洋然﹐饑者見之﹐可飲以﹝療內爲「楽」﹞饑。以諭人君愨願﹐任用賢臣﹐則政教成﹐亦猶是也。

豈其食魚﹐必河之魴﹖豈其取妻﹐必齊之姜﹖【箋】此言何必河之魴然後可食﹐取其口美而已。何必大國之女然後可妻﹐亦取貞順而已。以諭君任臣何必至人﹐亦取忠孝而已。齊﹐姜姓。

豈其食魚﹐必河之鯉﹖豈其取妻﹐必宋之子﹖【箋】宋﹐子姓。

《衡門》三章﹐章四句。

《東門之池》﹐刺時也。疾其君之淫昏﹐而思賢女以配君子也。【箋】孔安國云「停水曰池。」

東門之池

東門之池﹐可以漚麻。【傳】興也。池﹐城池也。漚﹐柔也。【箋】於池中柔麻﹐使可緝績作衣服。興者﹐諭賢女能柔順君子﹐成其徳教。彼美淑姬﹐可與晤歌。【傳】晤﹐遇也。【箋】晤﹐猶對也。言淑姬賢女﹐君子宜與對歌﹐相切化也。

東門之池﹐可以漚紵。彼美淑姬﹐可與晤語。

東門之池﹐可以漚菅。彼美淑姬﹐可與晤言。【傳】言﹐道也。

《東門之池》三章﹐章四句。

《東門之楊》﹐刺時也。昏姻失時﹐男女多違﹐親迎女猶有不至者也。

東門之楊

東門之楊﹐其葉牂牂。【傳】興也。牂牂然﹐盛貌。言男女失時﹐不逮秋冬。【箋】楊葉牂牂﹐三月中也。興者﹐諭時晚也﹐失仲春之月。昏以爲期﹐明星煌煌。【傳】期而不至也。【箋】親迎之禮以昏時﹐女畱他色﹐不肯時行﹐乃至大星煌煌然。

東門之楊﹐其葉肺肺。【傳】肺肺﹐猶牂牂也。昏以爲期﹐明星晢晢。【傳】晢晢﹐猶煌煌也。

《東門之楊》二章﹐章四句。

《墓門》﹐刺陳佗也。陳佗無良師傅﹐以至於不義﹐惡加於萬民焉。【箋】不義者﹐謂弒君而自立。

墓門

墓門有棘﹐斧以斯之。【傳】興也。墓門﹐墓道之門。斯﹐析也。幽間希行﹐用生此棘薪﹐維斧可以開析之。【箋】興者﹐諭陳佗由不睹賢師良傅之訓道﹐至限於誅絕之罪。夫也不良﹐國人知之。【傳】夫﹐傅相也。【箋】良﹐善也。陳佗之師傅不善﹐羣臣皆知之。言其罪惡著也。知而不已﹐誰昔然矣。【傳】昔﹐久也。【箋】已﹐猶去也。誰昔﹐昔也。國人皆知其有罪惡而不誅退﹐終至禍難﹐自古昔之時常然。

墓門有梅﹐有鴞萃止。【傳】梅﹐柟也。鴞﹐惡聲之鳥也。萃﹐集也。【箋】梅之樹善惡自有﹐徒以鴞集其上而鳴﹐人則惡之﹐性因惡矣。以諭陳佗之性本未必惡﹐師傅惡而陳佗從之而惡。夫也不良﹐歌以訊之。【傳】訊﹐告也。【箋】歌﹐謂作此詩也。旣作﹐又使工歌之﹐是謂之告。訊予不顧﹐顚倒思予。【箋】予﹐我也。歌以告之﹐女不顧念我言﹐至於破滅顚倒之急﹐乃思我之言。言其晚也。

《墓門》二章﹐章六句。

《防有鵲巢》﹐憂讒賊也。宣公多信讒﹐君子憂懼焉。

防有鵲巢

防有鵲巢﹐邛有旨苕。【傳】興也。防﹐邑也。邛﹐丘也。苕﹐艸也。【箋】防之有鵲巢﹐邛之有美苕﹐處勢自然。興者﹐諭宣公信多言之人﹐故致此讒人。誰侜予美﹖心焉忉忉。【傳】侜張﹐誑也。【箋】誰﹐誰讒人也。女眾讒人﹐誰侜張誑欺我所美之人乎﹖使我心忉忉然。所美﹐謂宣公也。

中唐有甓﹐邛有旨鷊。【傳】中﹐中庭也。唐﹐堂塗也。甓﹐瓴甋也。鷊﹐綬艸也。誰侜予美﹖心焉惕惕。【傳】惕惕﹐猶忉忉也。

《防有鵲巢》二章﹐章四句。

《月出》﹐刺好色也。在位不好徳﹐而說美色焉。

月出

月出皎兮﹐【傳】興也。皎﹐月光也。【箋】興者﹐諭婦人有美色之白皙。佼人僚兮﹐舒窈糾兮﹐【傳】僚﹐好貌。舒﹐遲也。窈糾﹐舒之姿也。勞心悄兮。【傳】悄﹐憂也。【箋】思而不見則憂。

月出皓兮﹐佼人懰兮﹐舒憂受兮﹐勞心慅兮。

月出照兮﹐佼人燎兮﹐舒夭紹兮﹐勞心慘兮。

《月出》三章﹐章四句。

《株林》﹐刺靈公也。淫乎夏姬﹐驅馳而往﹐朝夕不休息焉。【箋】夏姬﹐陳大夫妻﹐夏徵舒之母﹐鄭女也。徵舒字子南。夫字禦叔。

株林

胡爲乎株林﹖從夏南﹖【傳】株林﹐夏氏邑也。夏南﹐夏徵舒也。【箋】陳人責靈公﹐君何爲之株林﹐從夏氏子南之母爲淫泆之行﹖匪適株林﹐從夏南。【箋】匪﹐非也。言我非之株林﹐從夏氏子南之母爲淫泆之行﹐自之他耳。觝拒之辭。

駕我乘馬﹐說於株野。乘我乘駒﹐朝食於株。【傳】大夫乘駒。【箋】我﹐國人﹔我﹐君也。君親乘君乘馬。乘君乘駒﹐變易車乘﹐以至株林﹐或說捨焉﹐或朝食焉。又責之也。馬六尺以下曰駒。

《株林》二章﹐章四句。

《澤陂》﹐刺時也。言靈公君臣淫於其國﹐男女相說﹐憂思感傷焉。【箋】君臣淫於國﹐謂與孔寧﹑儀行父也。感傷﹐謂涕泗滂沱。

澤陂

彼澤之陂﹐有蒲與荷。【傳】興也。陂﹐澤障也。荷﹐芙蕖也。【箋】蒲﹐滑柔之物。芙蕖之莖曰荷﹐生而佼大。興者﹐蒲以諭所說男之性﹐荷以諭所說女之容體也。正以陂中二物興者﹐諭淫風由同姓生。有美一人﹐傷如之何﹖【傳】傷無禮也。【箋】傷﹐思也。我思此美人﹐當如之何而得見之。寤寐無爲﹐涕泗滂沱。【傳】自目曰涕﹐自鼻曰泗。【箋】寤﹐覺也。

彼澤之陂﹐有蒲與蕳。【傳】蕳﹐蘭也。【箋】蕳﹐當作蓮。蓮﹐芙蕖實也。蓮以諭女之言信。有美一人﹐碩大且捲。【傳】捲﹐好貌。寤寐無爲﹐中心悁悁。【傳】悁悁﹐猶悒悒也。

彼澤之陂﹐有蒲菡萏。【傳】菡萏﹐荷華也。【箋】華以諭女之顏色。有美一人﹐碩大且儼。【傳】儼﹐矜莊貌。寤寐無爲﹐輾轉伏枕。

《澤陂》三章﹐章六句。

陳國十篇﹐二十六章﹐百二十四句。

國風檜風

《羔裘》﹐大夫以道去其君也。國小而迫﹐君不用道﹐好潔其衣服﹐逍遙遊燕﹐而不能自彊於政治﹐故作是詩也。【箋】以道去其君者﹐三諫不從﹐待放於郊﹐得玦乃去。

羔裘

羔裘逍遙﹐狐裘以朝。【傳】羔裘以遊燕﹐狐裘以適朝。【箋】諸侯之朝服緇衣羔裘﹐大蠟而息民﹐則有黃衣狐裘。今以朝服燕﹐祭服朝﹐是其好潔衣服也。先言燕﹐後言朝﹐見君之志不能自彊於政治。豈不爾思﹖勞心忉忉。【傳】國無政令﹐使我心勞。【箋】爾﹐女也。三諫不從﹐待放而去﹐思君如是﹐心忉忉然。

羔裘翺翔﹐狐裘在堂。【傳】堂﹐公堂也。【箋】翺翔﹐猶逍遙也。豈不爾思﹖我心憂傷。

羔裘如膏﹐日出有曜。【傳】日出照曜﹐然後見其如膏。豈不爾思﹖中心是悼。【傳】悼﹐動也。【箋】悼﹐猶哀傷也。

《羔裘》三章﹐章四句。

《素冠》﹐刺不能三年也。【箋】喪禮﹐子爲父﹐父卒爲母﹐皆三年。時人恩薄禮廢﹐不能行也。

素冠

庶見素冠兮﹐棘人欒欒兮﹐【傳】庶﹐幸也。素冠﹐練冠也。棘﹐急也。欒欒﹐瘠貌。【箋】喪禮﹐旣祥祭而縞冠素紕。時人皆解緩﹐無三年之恩於父母﹐而廢其喪禮﹐故覬幸一見素冠﹐急於哀戚之人﹐形貌欒欒然膄瘠也。勞心慱慱兮。【傳】慱慱﹐憂勞也。【箋】勞心者﹐憂不得見。

庶見素衣兮﹐我心傷悲兮﹐【傳】素冠﹐故素衣也。【箋】除成喪者﹐其祭也朝服縞冠。朝服﹐緇衣素裳。然則此言素衣者﹐謂素裳也。聊與子同歸兮。【傳】願見有禮之人﹐與之同歸。【箋】聊﹐猶且也。且與子同歸﹐欲之其家﹐觀其居處。

庶見素韠兮﹐【箋】祥祭朝服素韠者﹐韠從裳色。我心蘊結兮﹐聊與子如一兮。【傳】子夏三年之喪畢﹐見於夫子﹐援琴而弦﹐衎衎而樂﹐作而曰「先王制禮﹐不敢不及。」夫子曰「君子也。」閔子騫三年之喪畢﹐見於夫子﹐援琴而弦﹐切切而哀﹐作而曰「先王制禮﹐不敢過也。」夫子曰「君子也。」子路曰「敢問何謂也﹖」夫子曰「子夏哀已盡﹐能引而致之於禮﹐故曰君子也。閔子騫哀未盡﹐能自割以禮﹐故曰君子也。」夫三年之喪﹐賢者之所輕﹐不肖者之所勉。【箋】聊與子如一﹐且欲與之居處﹐觀其行也。

《素冠》三章﹐章三句。

《隰有萇楚》﹐疾恣也。國人疾其君之淫恣﹐而思無情欲者也。【箋】恣﹐謂狡﹝「鴂」右「鳥」爲左「犬」﹞淫戲不以禮也。

隰有萇楚

隰有萇楚﹐猗儺其枝。【傳】興也。萇楚﹐銚弋也。猗儺﹐柔順也。【箋】銚弋之性﹐始生正直﹐及其長大﹐則其枝猗儺而柔順﹐不妄尋蔓艸木。興者﹐諭人少而端愨﹐則長大無情欲。夭之沃沃﹐樂子之無知。【傳】夭﹐少也。沃沃﹐壯佼也。【箋】知﹐匹也。疾君之恣﹐故於人年少沃沃之時﹐樂其無妃匹之意。

隰有萇楚﹐猗儺其華。夭之沃沃﹐樂子之無家。【箋】無家﹐謂無夫婦室家之道。

隰有萇楚﹐猗儺其實。夭之沃沃﹐樂子之無室。

《隰有萇楚》三章﹐章四句。

《匪風》﹐思周道也。國小政亂﹐憂及禍難﹐而思周道焉。

匪風

匪風發兮﹐匪車偈兮。【傳】發發飄風﹐非有道之風。偈偈疾驅﹐非有道之車。顧瞻周道﹐中心怛兮。【傳】怛﹐傷也。下國之亂﹐周道滅也。【箋】周道﹐周之政令也。回首曰顧。

匪風飄兮﹐匪車嘌兮。【傳】回風爲飄。嘌嘌﹐無節度也。顧瞻周道﹐中心弔兮。【傳】弔﹐傷也。

誰能亨魚﹖漑之釜鬵。【傳】漑﹐滌也。鬵﹐釜屬。亨魚煩則碎﹐治民煩則散。知亨魚﹐則知治民矣。【箋】誰能者﹐言人偶能割亨者。誰將西歸﹖懷之好音。【傳】周道在乎西。懷﹐歸也。【箋】誰將者﹐亦言人偶能輔周道治民者也。檜在周之東﹐故言西歸。有能西仕於周者﹐我則懷之以好音﹐謂周之舊政令。

《匪風》三章﹐章四句。

檜國四篇﹐十二章﹐四十五句。

國風曹風

《蜉蝣》﹐刺奢也。昭公國小而迫﹐無法以自守﹐好奢而任小人﹐將無所依焉。

蜉蝣

蜉蝣之羽﹐衣裳楚楚。【傳】興也。蜉蝣﹐渠略也。朝生夕死﹐猶有羽翼以自修飾。楚楚﹐鮮明貌。【箋】興者﹐諭昭公之朝﹐其羣臣皆小人也。徒整飾其衣裳﹐不知國之將迫脇﹐君臣死亡無日﹐如渠略然。心之憂矣﹐於我歸處。【箋】歸﹐依歸。君當於何依歸乎﹖言有危亡之難﹐將無所就往。

蜉蝣之翼﹐采采衣服。【傳】采采﹐眾多也。心之憂矣﹐於我歸息。【傳】息﹐止也。

蜉蝣掘閱﹐麻衣如雪。【傳】掘閱﹐容閱也。如雪﹐言鮮潔。【箋】掘閱﹐掘地解閱﹐謂其始生時也。以解閱諭君臣朝夕變易衣服也。麻衣﹐深衣﹐諸侯之服。朝服朝﹐夕則深衣也。心之憂矣﹐於我歸說。【箋】說﹐猶捨息也。

《蜉蝣》三章﹐章四句。

《候人》﹐刺近小人也。共公遠君子﹐而好近小人焉。

候人

彼候人兮﹐何戈與祋。【傳】候人﹐道路送迎賓客者。何﹐揭﹔祋﹐殳也。言賢者之官不過候人。【箋】是謂遠君子也。彼其之子﹐三百赤芾。【傳】彼﹐彼曹朝也。芾﹐韠也。一命蘊芾黝珩﹐再命赤芾黝珩﹐三命赤芾蔥珩。大夫以上赤芾乘軒。【箋】之子﹐是子也。佩赤芾者三百人。

維鵜在梁﹐不濡其翼。【傳】鵜﹐洿澤鳥也。梁﹐水中之梁。鵜在梁﹐可謂不濡其翼乎﹖【箋】鵜在梁﹐當濡其翼而不濡者﹐非其常也。以諭小人在朝﹐以非其常。彼其之子﹐不稱其服。【箋】不稱者﹐言徳薄而服尊。

維鵜在梁﹐不濡其咮。【傳】咮﹐喙也。彼其之子﹐不遂其媾。【傳】媾﹐厚也。【箋】遂﹐猶久也。不久其厚﹐言終將薄於君也。

薈兮蔚兮﹐南山朝隮。【傳】薈蔚﹐云興貌。南山﹐曹南山也。隮﹐升云也。【箋】薈蔚之小云﹐朝升於南山﹐不能爲大雨。以諭小人𨿽見任於君﹐終不能成其徳教。婉兮孌兮﹐季女斯饑。【傳】婉﹐少貌。孌﹐好貌。季﹐人之少子也。女﹐民之弱者。【箋】天無大雨﹐則歲不熟﹐而幼弱者饑。猶國之無政令﹐則下民困病矣。

《候人》四章﹐章四句。

《鳲鳩》﹐刺不壹也。在位無君子﹐用心之不壹也。

鳲鳩

鳲鳩在桑﹐其子七兮。【傳】興也。鳲鳩﹐稭鞠也。鳲鳩之養其子﹐朝從上下﹐莫從下上﹐平均如一。【箋】興者﹐諭人君之徳﹐當均一於下也。以刺今在位之人不如鳲鳩。淑人君子﹐其儀一兮。【箋】淑﹐善﹔儀﹐義也。善人君子﹐其執義當如一也。其儀一兮﹐心如結兮。【傳】言執義一則用心固。

鳲鳩在桑﹐其子在梅。【傳】飛在梅也。淑人君子﹐其帶伊絲。其帶伊絲﹐其弁伊騏。【傳】騏﹐騏文也。弁﹐皮弁也。【箋】其帶伊絲﹐謂大帶也。大帶用素絲﹐有雜色飾焉。騏當作﹝「綦」左加「玉」旁﹐同「璂」﹞﹐以玉爲之。言此帶弁者﹐刺不稱其服。

鳲鳩在桑﹐其子在棘。淑人君子﹐其儀不忒。【傳】忒﹐疑也。其儀不忒﹐正是四國。【傳】正﹐長也。【箋】執義不疑﹐則可以爲四國之長﹐言任爲侯伯。

鳲鳩在桑﹐其子在榛。淑人君子﹐正是國人。正是國人﹐胡不萬年。【箋】正﹐長也。能長人﹐則人欲其壽考。

《鳲鳩》四章﹐章六句。

《下泉》﹐思治也。曹人疾共公侵刻﹐下民不得其所﹐憂而思明王賢伯也。

下泉

冽彼下泉﹐浸彼苞稂。【傳】興也。冽﹐寒也。下泉﹐泉下流也。苞﹐本也。稂﹐童粱。非漑艸﹐得水而病也。【箋】興者﹐諭共公之施政教﹐徒困病其民。稂﹐當作涼。涼艸﹐蕭蓍之屬。愾我寤嘆﹐念彼周京。【箋】愾﹐嘆息之意。寤﹐覺也。念周京者﹐思其先王之明者。

冽彼下泉﹐浸彼苞蕭。【傳】蕭﹐蒿也。愾我寤嘆﹐念彼京周。

冽彼下泉﹐浸彼苞蓍。【傳】蓍﹐艸也。愾我寤嘆﹐念彼京師。

芃芃黍苗﹐陰雨膏之。【傳】芃芃﹐美貌。四國有王﹐郇伯勞之。【傳】郇伯﹐郇侯也。諸侯有事﹐二伯述職。【箋】有王﹐謂朝聘於天子也。郇侯﹐文王之子﹐爲周伯﹐有治諸侯之功。

《下泉》四章﹐章四句。

曹國四篇﹐十五章﹐六十八句。

國風豳風

《七月》﹐陳王業也。周公遭變﹐故陳后稷先公風化之所由﹐致王業之艱難也。【箋】周公遭變者﹐管﹑蔡流言﹐辟居東都。

七月

七月流火﹐九月授衣。【傳】火﹐大火也。流﹐下也。九月霜始降﹐婦功成﹐可以授冬衣矣。【箋】大火者﹐寒暑之候也。火星中而寒暑退﹐故將言寒﹐先著火所在。一之日觱發﹐二之日栗烈。無衣無褐﹐何以卒歲﹖【傳】一之日﹐十之餘也。一之日﹐周正月也。觱發﹐風寒也。二之日﹐殷正月也。栗烈﹐寒气也。【箋】褐﹐毛布也。卒﹐終也。此二正之月﹐人之貴者無衣﹐賤者無褐﹐將何以終歲乎﹖是故八月則當績也。三之日於耜﹐四之日舉趾。同我婦子﹐饁彼南畝。田畯至喜。【傳】三之日﹐夏正月也。豳土晚寒。於耜﹐始修耒耜也。四之日﹐周四月也﹐民無不舉足而耕矣。饁﹐饋也。田畯﹐田大夫也。【箋】同﹐猶俱也。喜﹐讀爲﹝左食右喜﹞。﹝左食右喜﹞﹐酒食也。耕者之婦子俱以饟來﹐至於南畝之中﹐其見田大夫﹐又爲設酒食焉。言勤其事﹐又愛其吏也。此章陳人以衣食爲急﹐餘章廣而成之。

七月流火﹐九月授衣。【箋】將言女功之始﹐故又本於此。春日載陽﹐有鳴倉庚。女執懿筐﹐遵彼微行﹐爰求柔桑。【傳】倉庚﹐離黃也。懿筐﹐深筐也。微行﹐墻下徑也。五畝之宅﹐樹之以桑。【箋】載之言則也。陽﹐溫也。溫而倉庚又鳴﹐可蠶之候也。柔桑﹐稺桑也。蠶始生﹐宜稺桑。春日遲遲﹐采蘩祁祁。女心傷悲﹐殆及公子同歸。【傳】遲遲﹐舒緩也。蘩﹐白蒿也﹐所以生蠶。祁祁﹐眾多也。傷悲﹐感事苦也。春女悲﹐秋士悲﹐感其物化也。殆﹐始﹔及﹐與也。豳公子躬率其民﹐同時出﹐同時歸也。【箋】春女感陽气而思男﹐秋士感陰气而思女﹐是其物化﹐所以悲也。悲則始有與公子同歸之志﹐欲嫁焉。女感事苦而生此志。是謂《豳風》。

七月流火﹐八月萑葦。【傳】薍爲萑﹐葭爲葦。豫畜萑葦﹐可以爲曲也。【箋】將言女功自始至成﹐故亦又本於此。蠶月條桑﹐取彼斧斨。以伐遠揚﹐猗彼女桑。【傳】斨﹐方銎也。遠﹐枝遠也。揚﹐條揚也。角而束之曰猗。女桑﹐荑桑也。【箋】條桑﹐枝落采其葉也。女桑少枝長條﹐不枝落者﹐束而采之。七月鳴鵙﹐八月載績。載玄載黃﹐我朱孔陽﹐爲公子裳。【傳】鵙﹝或作「鶪」﹞﹐伯勞也。載績﹐絲事畢而麻事起矣。玄﹐黑而有赤也。朱﹐深纁也。陽﹐明也。祭服﹐玄衣纁裳。【箋】伯勞鳴﹐將寒之候也。五月則鳴﹐豳地晚寒。鳥物之候從其气焉。凡染者﹐春暴練﹐夏纁玄﹐秋染夏。爲公子裳﹐厚於其所貴者說也。

四月秀葽﹐五月鳴蜩。八月其獲﹐十月隕萚。【傳】不榮而實曰秀。葽﹐葽艸也。蜩﹐螗也。獲﹐禾可獲也。隕﹐墜﹔萚﹐落也。【箋】《夏小正》﹕「四月王萯秀。」葽其是乎﹖秀葽也﹐鳴蜩也﹐獲禾也﹐隕萚也﹐四者皆物成而將寒之候。物成﹐自秀葽始。一之日於貉﹐取彼狐貍﹐爲公子裘。【傳】於貉﹐謂取狐貍皮也。狐貉之厚以居。孟冬﹐天子始裘。【箋】於貉﹐往搏貉以自爲裘也。狐貍以共尊者。言此者﹐時寒宜助女功。二之日其同﹐載纘武功。言私其豵﹐獻豜於公。【傳】纘﹐繼﹔功﹐事也。豕一歲曰豵﹐三歲曰豜。大獸公之﹐小獸私之。【箋】其同者﹐君臣及民因習兵俱出田也。不用仲冬﹐亦豳地晚寒也。豕生三曰豵。

五月斯螽動股﹐六月莎雞振羽。七月在野﹐八月在宇﹐九月在戶﹐十月蟋蟀入我牀下。【傳】斯螽﹐蚣蝑也。莎雞羽成而振訊之。【箋】自七月在野﹐至十月入我牀下﹐皆謂蟋蟀也。言此三物之如此﹐著將寒有漸﹐非卒來也。穹窒燻鼠﹐塞向墐戶。【傳】穹﹐窮﹔窒﹐塞也。向﹐北出牖也。墐﹐塗也。庶人篳戶。【箋】爲此四者以備寒。嗟我婦子﹐曰爲攺歲﹐入此室處。【箋】曰爲攺歲者﹐歲終而一之日觱發﹐二之日栗烈﹐當避寒气﹐而入所穹窒墐戶之室而居之﹐至此而女功止。

六月食郁及薁﹐七月亨葵及菽。八月剝棗﹐十月獲稻。爲此春酒﹐以介眉壽。【傳】郁﹐棣屬。薁﹐蘡薁也。剝﹐擊也。春酒﹐凍醪也。眉壽﹐豪眉也。【箋】介﹐助也。旣以郁薁及棗助男功﹐又獲稻而釀酒以助其養老之具。是謂《豳雅》。七月食瓜﹐八月斷壺﹐九月叔苴。采荼薪樗﹐食我農夫。【傳】壺﹐瓠也。叔﹐拾也。苴﹐麻子也。樗﹐惡木也。【箋】瓜瓠之畜﹐麻實之糝﹐幹荼之菜﹐惡木之薪﹐亦所以助男養農夫之具。

九月築場圃﹐【傳】春夏爲圃﹐秋冬爲場。【箋】場圃同地﹐自物生之時﹐耕治之以種菜茹﹐至物盡成熟﹐築堅以爲場。十月納禾稼﹐黍稷重穋﹐禾麻菽麥。【傳】後熟曰重﹐先熟曰穋。【箋】納﹐內也。治於場而內之囷倉也。嗟我農夫﹐我稼旣同﹐上入執宮功。【傳】入爲上﹐出爲下。【箋】旣同﹐言已聚也。可以上入都邑之宅﹐治宮中之事矣。於是時男之野功畢。晝爾於茅﹐宵爾索綯。【傳】宵﹐夜﹔綯﹐絞也。【箋】爾﹐女也。女當晝日往取茅歸﹐夜作絞索﹐以待時用。亟其乘屋﹐其始播百谷。【傳】亟﹐急﹔乘﹐治也。七月定星將中﹐急當治野廬之屋。其始播百谷﹐謂祈來年百谷於公社。

二之日鑿冰衝衝﹐三之日納於淩陰。四之日其蚤﹐獻羔祭韭。【傳】冰盛水腹﹐則命取冰於山林。衝衝﹐鑿冰之意。淩陰﹐冰室也。【箋】古者日在北陸而藏冰﹐西陸朝覿而出之。祭司寒而藏之﹐獻羔而啟之。其出之也﹐朝之祿位﹑賓食﹑喪祭於是乎用之。《月令》﹕「仲春﹐天子乃獻羔﹐開冰﹐先薦寢廟。」《周禮》淩人之職﹕「夏﹐頒冰掌事。秋﹐刷。」上章備寒﹐故此章備暑﹐后稷先公禮教備也。九月肅霜﹐十月滌場。朋酒斯饗﹐曰殺羔羊。【傳】肅﹐縮也。霜降而收縮萬物。滌場﹐功畢入也。兩樽曰朋。饗者﹐鄕人以狗﹐大夫加以羔羊。【箋】十月民事男女俱畢﹐無饑寒之憂﹐國君閒於政事而饗羣臣。躋彼公堂﹐稱彼兕觥﹕萬壽無疆。【傳】公堂﹐學校也。觥﹐所以誓眾也。疆﹐竟也。【箋】於饗而正齒位﹐故因時而誓焉。飲酒旣樂﹐欲大壽無竟。是謂《豳頌》。

《七月》八章﹐章十一句。

《鴟鴞》﹐周公救急也。成王未知周公之志﹐公乃爲詩以遺王﹐名之曰《鴟鴞》焉。【箋】未知周公之志者﹐未知其欲攝政之意。

鴟鴞

鴟鴞鴟鴞﹐旣取我子﹐無毀我室。【傳】興也。鴟鴞﹐鸋鴂也。無能毀我室者﹐攻堅之故也。寧亡二子﹐不可以毀我周室。【箋】重言鴟鴞者﹐將述其意之所欲言﹐丁寧之也。室﹐猶巢也。鴟鴞言﹐已取我子者﹐幸無毀我巢﹐我巢積日累功﹐作之甚苦﹐故愛惜之也。時周公竟武王之喪﹐欲攝政﹐成周道﹐致太平之功。管叔蔡叔等流言云﹐公將不利於孺子。成王不知其意﹐而多罪其屬黨。興者﹐諭此諸臣乃世臣之子孫﹐其父祖以勤勞有此官位土地﹐今若誅殺之﹐無絕其官位﹝十三經本無「官」字﹐阮校以爲當是蒙上省﹞﹐奪其土地。王意欲誚公﹐此之由然。恩斯勤斯﹐鬻子之閔斯。【傳】恩﹐愛﹔鬻﹐稚﹔閔﹐病也。稚子﹐成王也。【箋】鴟鴞之意殷勤於此稚子﹐當哀閔之。此取鴟鴞子者﹐言稚子也。以諭諸臣之先臣﹐亦殷勤於此﹐成王亦宜哀閔之。

迨天之未陰雨﹐徹彼桑土﹐綢繆牖戶。【傳】迨﹐及﹔徹﹐剝也。喪土﹐桑根也。【箋】綢繆﹐猶纏綿也。此鴟鴞自說作巢至苦如是﹐以諭諸臣之先臣﹐亦及文武未定天下﹐積日累功﹐以固定此官位與土地。今女下民﹐或敢侮予。【箋】我至苦矣﹐今女我巢下之民﹐寧有敢侮慢欲毀之者乎﹖意欲恚怒之。以諭諸臣之先臣﹐固定此官位土地﹐亦不欲見其絕奪

予手拮據﹐予所捋荼﹐予所蓄租﹐予口卒瘏﹐【傳】拮據﹐撠挶也。荼﹐萑苕也。租﹐爲﹔瘏﹐病也。手病口病﹐故能免乎大鳥之難。【箋】此言作之至苦﹐故能攻堅﹐人不得取其子。曰予未有室家。【傳】謂我未有室家。【箋】我作之至苦如是者﹐曰我未有室家之故。

予羽譙譙﹐予尾翛翛﹐【傳】譙譙﹐殺也。翛翛﹐敝也。【箋】手口旣病﹐羽尾又殺敝。言己勞苦甚。予室翹翹﹐風雨所漂搖﹐予維音嘵嘵。【傳】翹翹﹐危也。嘵嘵﹐懼也。【箋】巢之翹翹而危﹐以其所托枝條弱也。以諭今我子孫不肖﹐故使我家道危也。風雨﹐諭成王也。音嘵嘵然﹐恐懼告愬之意。

《鴟鴞》四章﹐章五句。

《東山》﹐周公東徵也。周公東徵﹐三年而歸﹐勞歸士。大夫美之﹐故作是詩也。一章言其完也﹐二章言其思也﹐三章言其室家之望女也﹐四章樂男女之得及時也。君子之於人﹐序其情而閔其勞﹐所以說也。說以使民﹐民忘其死﹐其惟《東山》乎﹖【箋】成王旣得金縢之書﹐親迎周公。周公歸﹐攝政。三監及淮夷叛﹐周公乃東伐之﹐三年而後歸耳。分別章意者﹐周公於是志伸﹐美而詳之。

東山

我䢐東山﹐慆慆不歸。我來自東﹐零雨其濛。【傳】慆慆﹐言久也。濛﹐雨貌。【箋】此四句者﹐序歸士之情也。我往之東山﹐旣久勞矣﹐歸又道遇雨濛濛然﹐是尢苦也。我東曰歸﹐我心西悲。【傳】公族有辟﹐公親素服﹐不舉樂﹐爲之變﹐如其倫之喪。【箋】我在東山常曰歸也﹐我心則念西而悲。制彼裳衣﹐勿士行枚。【傳】士﹐事﹔枚﹐微也。【箋】勿﹐猶無也。女制彼裳衣而來﹐謂兵服也。亦初無行陳銜枚之事﹐言前定也。《春秋傳》曰「善用兵者不陳。」蜎蜎者蠋﹐烝在桑野。【傳】蜎蜎﹐蠋貌﹐桑虫也。烝﹐窴也。【箋】蠋蜎蜎然特行﹐久處桑野﹐有似勞苦者。古者聲窴﹑塡﹑陳同也。惇彼獨宿﹐亦在車下。【箋】惇惇然獨處於車下﹐此誠有勞苦之心。

我䢐東山﹐慆慆不歸。我來自東﹐零雨其濛。果臝之實﹐亦施於宇。伊威在室﹐蠨蛸在戶。町畽鹿場﹐熠耀宵行。【傳】果蠃﹐栝樓也。伊威﹐委黍也。蠨蛸﹐長踦也。町疃﹐鹿迹也。熠耀﹐﹝左「火」右「粦」﹞也。﹝左「火」右「粦」﹞﹐螢火也。【箋】此五物者﹐家無人則然﹐令人感思。不可畏也﹐伊可懷也。【箋】伊﹐當作繄。繄﹐猶是也。懷﹐思也。室中久無人﹐故有此五物﹐是不足可畏﹐乃可爲憂思。

我䢐東山﹐慆慆不歸。我來自東﹐零雨其濛。鸛鳴於垤﹐婦嘆於室。灑掃穹窒﹐我徵聿至。【傳】垤﹐螘冢也。將陰雨﹐則穴處者先知之。鸛好水﹐長鳴而喜也。【箋】鸛﹐水鳥也。將陰雨則鳴。行者於陰雨尢苦﹐婦念之則嘆於室也。穹﹐窮﹔窒﹐塞﹔灑﹐灑﹔掃﹐拚也。穹窒鼠穴也。而我君子行役﹐述其日月﹐今且至矣。言婦望也。有惇瓜苦﹐烝在栗薪。【傳】惇﹐猶專專也。烝﹐眾也。言我心苦事又苦也。【箋】此又言婦人思其君子之居處﹐專專如瓜之系綴焉﹐瓜之瓣有苦者﹐以諭其心苦也。烝﹐塵﹔栗﹐析也。言君子又久見使析薪﹐於事尢苦也。古者聲栗﹑烈同也。自我不見﹐於今三年。

我䢐東山﹐慆慆不歸。我來自東﹐零雨其濛。【箋】凡先著此四句者﹐皆爲序歸士之情。倉庚於飛﹐熠耀其羽。【箋】倉庚仲春而鳴﹐嫁取之候也。熠耀其羽﹐羽鮮明也。歸士始行之時﹐新合昏禮。今還﹐故極序其情以樂之。之子於歸﹐皇駁其馬。【傳】黃白曰皇﹐駵白曰駁。【箋】之子於歸﹐謂始嫁時也。皇駁其馬﹐車服盛也。親結其縭﹐九十其儀。【傳】縭﹐婦人之褘也。母戒女施衿結帨。九十其儀﹐言多儀也。【箋】女嫁﹐父母旣戒之﹐庶母又申之。九十其儀﹐諭丁寧之多。其新孔嘉﹐其舊如之何﹖【傳】言久長之道也。【箋】嘉﹐善也。其新來時甚善﹐至今則久矣﹐不知其何如也。又極序其情樂而戲之。

《東山》四章﹐章十二句。

《破斧》﹐美周公也。周大夫以惡四國焉。【箋】惡四國者﹐惡其流言毀周公也。

破斧

旣破我斧﹐又缺我斨。【傳】隋銎曰斧。斧斨﹐民之用也。禮義﹐國家之用也。【箋】四國流言﹐旣破毀我周公﹐又損傷我成王﹐以此二者爲大罪。周公東徵﹐四國是皇。【傳】四國﹐管﹑蔡﹑商﹑奄也。皇﹐匡也。【箋】周公旣反﹐攝政﹐東伐此四國﹐誅其君﹐罪正其民人而已。哀我人斯﹐亦孔之將。【傳】將﹐大也。【箋】此言周公之哀我民人﹐其徳亦甚大也。

旣破我斧﹐又缺我錡。【傳】鑿屬曰錡。周公東徵﹐四國是吪。【傳】吪﹐化也。哀我人斯﹐亦孔之嘉。【箋】嘉﹐善也。

旣破我斧﹐又缺我銶。【傳】木屬曰銶。周公東徵﹐四國是遒。【傳】遒﹐固也。【箋】遒﹐斂也。哀我人斯﹐亦孔之休。【傳】休﹐美也。

《破斧》三章﹐章六句。

《伐柯》﹐美周公也。周大夫刺朝廷之不知也。【箋】成王旣得雷雨大風之變﹐欲迎周公﹐而朝廷羣臣猶惑於管﹑蔡之言﹐不知周公之聖徳﹐疑於王迎之禮﹐是以刺之。

伐柯

伐柯如何﹖匪斧不克。【傳】柯﹐斧柄也。禮義者﹐亦治國之柄。【箋】克﹐能也。伐柯之道﹐維斧乃能之﹐以此類求其類也。以諭成王欲迎周公﹐當使賢者先往。取妻如何﹖匪媒不得。【傳】媒﹐所以用禮也。治國不能用禮﹐則不安。【箋】媒者能通二姓之言﹐定人室家之道。以諭王欲迎周公﹐當先使曉王與周公之意者以先往。

伐柯伐柯﹐其則不遠。【傳】以其所願乎上交乎下﹐以其所願乎下事乎上﹐不遠求也。【箋】則﹐法也。伐柯者必用柯﹐其大小長短﹐近取法於柯﹐所謂不遠求也。王欲迎周公使還﹐其道亦不遠﹐人心足以知之。我覯之子﹐籩豆有踐。【傳】踐﹐行列貌。【箋】覯﹐見也。之子﹐是子也﹐斥周公也。王欲迎周公﹐當以饗燕之饌行﹐至則歡樂以說之。

《伐柯》二章﹐章四句。

《九罭》﹐美周公也。周大夫刺朝廷之不知也。

九罭

九罭之魚﹐鱒魴。【傳】興也。九罭﹐緵罟﹐小魚之网也。鱒魴﹐大魚也【箋】設九罭之罟﹐乃後得鱒魴之魚﹐言取物各有器也。興者﹐諭王欲迎周公之來﹐當有其禮。我覯之子﹐衮衣繡裳。【傳】所以見周公也。衮衣﹐捲龍也。【箋】王迎周公﹐當以上公之服往見之。

鴻飛遵渚﹐【傳】鴻不宜循渚也。【箋】鴻﹐大鳥也﹐不宜與鳧鷖之屬飛而循渚。以諭周公今與凡人處東都之邑﹐失其所也。公歸無所﹐於女信處。【傳】周公未得禮也。再宿曰信。【箋】信﹐誠也。時東都之人﹐欲周公畱不去﹐故曉之云﹐公西歸而無所居﹐則可就女誠處是東都也。今公當歸復其位﹐不得畱也。

鴻飛遵陸﹐【傳】陸﹐非鴻所宜止。公歸不復﹐於女信宿。【傳】宿﹐猶處也。

是以有衮衣兮﹐無以我公歸兮﹐【傳】無與公歸之道也。【箋】是﹐是東都也。東都之人欲周公畱之爲君﹐故云是以有衮衣﹐謂成王所賫來衮衣﹐願其封周公於此﹐以衮衣命畱之﹐無以公西歸。無使我心悲兮。【箋】周公西歸﹐而東都之人心悲﹐恩徳之愛至深也。

《九罭》四章﹐一章四句﹐三章章三句。

《狼跋》﹐美周公也。周公攝政﹐遠則四國流言﹐近則王不知﹐周大夫美其不失其聖也。【箋】不失其聖者﹐聞流言不惑﹐王不知不怨﹐終立其志﹐成周之王功﹐致太平﹐復成王之位﹐又爲之大師﹐終始無愆﹐聖徳著焉。

狼跋

狼跋其胡﹐載疐其尾。【傳】興也。跋﹐躐﹔疐﹐跲也。老狼有胡﹐進則躐其胡﹐退則跲其尾﹐進退有難﹐然而不失其猛。【箋】興者﹐諭周公進則躐其胡﹐猶始欲攝政﹐四國流言﹐辟之而居東都也﹔退則跲其尾﹐謂後復成王之位而老﹐成王又畱之。其如是﹐聖徳無玷缺。公孫碩膚﹐赤舄幾幾。【傳】公孫﹐成王也﹐豳公之孫也。碩﹐大﹔膚﹐美也。赤舄﹐人君之盛屨也。幾幾﹐絇貌。【箋】公﹐周公也。孫﹐讀當如「公孫於齊」之孫﹐孫之言孫遁也。周公攝政七年﹐致太平﹐復成王之位﹐孫遁辟此成公之大美。欲老﹐成王又畱之﹐以爲大師﹐履赤舄幾幾然。

狼疐其尾﹐載跋其胡。公孫碩膚﹐徳音不瑕。【傳】瑕﹐過也。【箋】不瑕﹐言不可疵瑕也。

《狼跋》二章﹐章四句。

豳國七篇﹐二十七章﹐二百三句。

小雅鹿鳴之什

《鹿鳴》﹐燕羣臣嘉賓也。旣飲食之﹐又實辟帛筐篚﹐以將其厚意﹐然後忠臣嘉賓得盡其心矣。【箋】飲之而有幣﹐酬幣也。食之而有幣﹐侑幣也。

鹿鳴

呦呦鹿鳴﹐食野之蘋。【傳】興也。蘋﹐蓱也。鹿得蓱﹐呦呦然鳴而相呼﹐懇誠發乎中﹐以興嘉樂賓客﹐當有懇誠相招呼﹐以成禮也。【箋】蘋﹐藾蕭也。我有嘉賓﹐鼓瑟吹笙。吹笙鼓簧﹐承筐是將。【傳】簧﹐笙也。吹笙而鼓簧矣。筐﹐篚屬﹐所以行幣帛也。【箋】承﹐猶奉也。《書》曰「篚厥玄黃。」人之好我﹐示我周行。【傳】周﹐至﹔行﹐道也。【箋】示﹐當作寘。寘﹐置也。周行﹐周之列位也。好﹐猶善也。人有以徳善我者﹐我則置之於周之列位﹐言己維賢是用。

呦呦鹿鳴﹐食野之蒿。【傳】蒿﹐﹝「臤」上有艸﹞。我有嘉賓﹐徳音孔昭。視民不恌﹐君子是則是效。【傳】恌﹐愉也。是則是效﹐言可法效也。【箋】徳音﹐先王道徳之教也。孔﹐甚﹔昭﹐明也。視﹐古示字也。飲酒之禮﹐於旅也語。嘉賓之語先王徳教甚明﹐可以示天下之民﹐使之不愉於禮義﹐是乃君子所法效﹐言其賢也。我有旨酒﹐嘉賓式燕以敖。【傳】敖﹐遊也。

呦呦鹿鳴﹐食野之芩。【傳】芩﹐艸也。我有嘉賓﹐鼓瑟鼓琴。鼓瑟鼓琴﹐和樂且湛。【傳】湛﹐樂之久。我有旨酒﹐以燕樂嘉賓之心。【傳】燕﹐安也。夫不能致其樂﹐則不能得其志。不能得其志﹐則嘉賓不能竭其力。

《鹿鳴》三章﹐章八句。

《四牡》﹐勞使臣之來也。有功而見知則說矣。【箋】文王爲西伯之時﹐三分天下有其二﹐以服事殷﹐使臣以王事往來於其職。於其來也﹐陳其功苦以歌樂之。

四牡

四牡騑騑﹐周道倭遲。【傳】騑騑﹐行不止之貌。周道﹐岐周之道也。倭遲﹐歷遠之貌。文王率諸侯撫叛國而朝聘乎紂﹐故周公作樂﹐以歌文王之道﹐爲後世法。豈不懷歸﹖王事靡盬﹐我心傷悲。【傳】盬﹐不堅固也。思歸者﹐私恩也。靡盬者﹐公義也。傷悲者﹐情思也。【箋】無私恩﹐非孝子也。無公義﹐非忠臣也。君子不以私害公﹐不以家事辭王事。

四牡騑騑﹐嘽嘽駱馬。【傳】嘽嘽﹐喘息之貌。馬勞則喘息。白馬黑鬣曰駱。豈不懷歸﹖王事靡盬﹐不遑啟處。【傳】遑﹐暇﹔啟﹐跪﹔處﹐居也。臣受命﹐捨幣於禰乃行。

翩翩者鵻﹐載飛載下﹐集於苞栩。【傳】鵻﹐夫不也。【箋】夫不﹐鳥之愨謹者﹐人皆愛之﹐可以不勞﹐猶則飛則下﹐止於栩木。諭人𨿽無事﹐其可獲安乎﹖感厲之。王事靡盬﹐不遑將父。【傳】將﹐養也。

翩翩者鵻﹐載飛載止﹐集於苞杞。【傳】杞﹐枸檵也。王事靡盬﹐不遑將母。

駕彼四駱﹐載驟駸駸。【傳】駸駸﹐驟貌。豈不懷歸﹖是用作歌﹐將母來諗。【傳】諗﹐念也。父兼尊親之道﹐母至親而尊不至。【箋】諗﹐告也。君勞使臣﹐述敍其情。女曰我豈不思歸乎﹖誠思歸也﹐故作此詩之歌﹐以養父母之志﹐來告於君也。人之思﹐恆思親者﹐再言將母﹐亦其情也。

《四牡》五章﹐章五句。

《皇皇者華》﹐君遣使臣也。送之於禮樂﹐言遠而有光華也。【箋】言臣出使﹐能揚君之美﹐延其譽於四方﹐則爲不辱命矣。

皇皇者華

皇皇者華﹐於彼原隰。【傳】皇皇﹐猶煌煌也。髙平曰原﹐下濕曰隰。忠臣奉使﹐能光君命﹐無遠無近﹐如華不以髙下易色。【箋】無遠無近﹐維所之則然。駪駪徵夫﹐每懷靡及。【傳】詵詵﹝十三經作「駪駪」﹞﹐眾多之貌。徵夫﹐行人也。每﹐𨿽﹔懷﹐和也。【箋】《春秋外傳》曰「懷私爲每懷也。」和﹐當爲私。眾行夫旣受君命﹐當速行﹐每人懷其私相稽畱﹐則與事將無所及。

我馬維駒﹝原作「騏」﹐十三經本作「駒」﹞﹐六轡如濡。【箋】如濡﹐言鮮澤也。載馳載驅﹐周爰咨諏。【傳】忠信爲周﹐訪問於善爲咨﹐咨事爲諏。【箋】爰﹐於也。大夫出使﹐馳驅而行﹐見忠信之賢人﹐則於是訪問﹐求善道也。

我馬維騏﹐六轡如絲。【傳】言調忍也。載馳載驅﹐周爰咨謀。【傳】咨事之難易爲謀。

我馬維駱﹐六轡沃若。載馳載驅﹐周爰咨度。【傳】咨禮義所宜爲度。

我馬維駰﹐六轡旣均。【傳】陰白雜毛曰駰。均﹐調也。載馳載驅﹐周爰咨詢。【傳】親戚之謀爲詢。兼此五者﹐𨿽有中和﹐當自謂無所及﹐成於六徳也。【箋】中和﹐謂忠信也。五者﹐咨也﹑諏也﹑謀也﹑度也﹑詢也。𨿽得此於忠信之賢人﹐猶當云己將無所及於事﹐則成六徳﹐言甚其事。

《皇皇者華》五章﹐章四句。

《常棣》﹐燕兄弟也。閔管﹑蔡之失道﹐故作《常棣》焉。【箋】周公弔二叔之不咸﹐而使兄弟之恩疏召公爲作此詩﹐而歌之以親之。

常棣

常棣之華﹐鄂不韡韡。【傳】興也。常棣﹐棣也。鄂﹐猶鄂鄂然﹐言外發也。韡韡﹐光明也。【箋】承華者曰鄂。不﹐當作拊。拊﹐鄂足也。鄂足得華之光明﹐則韡韡然盛。興者﹐諭弟以敬事兄﹐兄以榮覆弟﹐恩義之顯﹐亦韡韡然。古聲不﹑拊同。凡今之人﹐莫如兄弟。【傳】聞常棣之言﹐爲今也。【箋】聞常棣之言﹐始聞常棣華鄂之說也。如此則人之恩親﹐無如兄弟之最厚。

死喪之威﹐兄弟孔懷。【傳】威﹐畏﹔懷﹐思也。【箋】死喪可畏怖之事﹐維兄弟之親﹐甚相思念。原隰裒矣﹐兄弟求矣。【傳】裒﹐聚也。求矣﹐言求兄弟也。【箋】原也隰也﹐以相與聚居之故﹐故能定髙下之名﹐猶兄弟相求﹐故能立榮顯之名。

脊令在原﹐兄弟急難。【傳】脊令﹐雝渠也﹐飛則鳴﹐行則搖﹐不能自捨耳。急難﹐言兄弟之相救於急難。【箋】雝渠﹐水鳥﹐而今在原﹐失其常處﹐則飛則鳴﹐求其類﹐天性也﹐猶兄弟之於急難。每有良朋﹐況也永嘆。【傳】況﹐玆﹔永﹐長也。【箋】每有﹐𨿽也。良﹐善也。當急難之時﹐𨿽有善同門來﹐玆對之長嘆而已。

兄弟鬩於墻﹐外禦其務。【傳】鬩﹐狠也。【箋】禦﹐禁﹔務﹐侮也。兄弟𨿽內鬩﹐而外禦侮也。每有良朋﹐烝也無戎。【傳】烝﹐塡﹔戎﹐相也。【箋】當急難之時﹐𨿽有善同門來﹐久也﹐猶無相助己者。古聲塡﹑窴﹑塵同。

喪亂旣平﹐旣安且寧。𨿽有兄弟﹐不如友生。【傳】兄弟尙恩怡怡然﹐朋友以義切切然。【箋】平﹐猶正也。安寧之時﹐以禮義相琢磨﹐則友生急。

儐爾籩豆﹐飲酒之飫。【傳】儐﹐陳﹔飫﹐私也。不脫屨升堂謂之飫。【箋】私者﹐圖非常之事﹐若議大疑於堂﹐則有飫禮焉。聽朝爲公。兄弟旣具﹐和樂且孺。【傳】九族會曰和。孺﹐屬也。王與親戚燕﹐則尙毛。【箋】九族﹐從己上至髙祖﹐下及玄孫之親也。屬者﹐以昭穆相次序。

妻子好合﹐如鼓瑟琴。【箋】好合﹐至意合也。合者﹐如鼓琴瑟之聲相應和也。王與族人燕﹐則宗婦內宗之屬﹐亦從後於房中。兄弟旣翕﹐和樂且湛。【傳】翕﹐合也。

宜爾室家﹐樂爾妻帑。【傳】帑﹐子也。【箋】族人和則得保樂其家中之大小。是究是圖﹐亶其然乎﹖【傳】究﹐深﹔圖﹐謀﹔亶﹐信也。【箋】女深謀之﹐信其如是。

《常棣》八章﹐章四句。

《伐木》﹐燕朋友故舊也。自天子至於庶人﹐未有不須友以成者。親親以睦﹐友賢不棄﹐不遺故舊﹐則民徳歸厚矣。

伐木

伐木丁丁﹐鳥鳴嚶嚶。【傳】興也。丁丁﹐伐木聲也。嚶嚶﹐驚懼也。【箋】丁丁嚶嚶﹐相切直也。言昔日未居位在農之時﹐與友生於山巖伐木﹐爲勤苦之事﹐猶以道徳相切正也。嚶嚶﹐兩鳥聲也﹐其鳴之志﹐似於有友道然﹐故連言之。出自幽谷﹐遷於喬木。【傳】幽﹐深﹔喬﹐髙也。【箋】遷﹐徙也。謂鄕時之鳥﹐出從深谷﹐今移處髙木。嚶其鳴矣﹐求其友聲。【傳】君子𨿽遷於髙位﹐不可以忘其朋友。【箋】嚶其鳴矣﹐遷處髙木者。求其友聲﹐求其尙在深谷者。其相得則復鳴嚶嚶然。相彼鳥矣﹐猶求友聲。矧伊人矣﹐不求友生。【傳】矧﹐況也。【箋】相﹐視也。鳥尙知居髙木呼其友﹐況是人乎﹖可不求之﹖神之聽之﹐終和且平。【箋】以可否相增減曰和。平﹐齊等也。此言心誠求之﹐神若聽之﹐使得如志﹐則友終相與和而齊功也。

伐木許許﹐釃酒有藇。【傳】許許﹐柹貌。以筐曰釃﹐以藪曰湑。藇﹐美貌。【箋】此言許者伐木許許之人﹐今則有酒而釃之﹐本其故也。旣有肥羜﹐以速諸父。【傳】羜﹐未成羊也。天子謂同姓諸侯﹑諸侯謂同姓大夫皆曰父﹐異姓則稱舅。國君友其賢臣﹐大夫﹑士友其宗族之人者。【箋】速﹐召也。有酒有羜﹐今以召族之飲酒。寧適不來﹐微我弗顧。【傳】微﹐無也。【箋】寧召之適自不來﹐無使言我不顧念也。於粲灑掃﹐陳饋八簋。【傳】粲﹐鮮明貌。圓曰簋。天子八簋。【箋】粲然已灑糞﹝前有「手」﹞矣﹐陳其黍稷矣﹐謂爲食禮。旣有肥牡﹐以速諸舅。寧適不來﹐微我有咎。【傳】咎﹐過也。

伐木於阪﹐釃酒有衍。【傳】衍﹐美貌。【箋】此言伐木於阪﹐亦本之也。籩豆有踐﹐兄弟無遠。【箋】踐﹐陳列貌。兄弟﹐父之黨﹐母之黨。民之失徳﹐乾餱以愆。【傳】餱﹐食也。【箋】失徳﹐謂見謗訕也。民尙以干餱之食獲愆過於人﹐況天子之饌反可以恨兄弟乎﹖故不當遠之。有酒湑我﹐無酒酤我。【傳】湑﹐莤之也。酤﹐一宿酒也。【箋】酤﹐買也。此族人陳王之恩也。王有酒則泲莤之﹐王無酒酤買之﹐要欲厚於族人。坎坎鼓我﹐蹲蹲舞我。【傳】蹲蹲﹐舞貌。【箋】爲我擊鼓坎坎然﹐爲我興舞蹲蹲然﹐謂以樂樂己。迨我暇矣﹐飲此湑矣。【箋】迨﹐及也。此又述王意也。王曰及我今之閒暇﹐共飲此湑酒。欲其無不醉之意。

《伐木》六章﹐章六句。

《天保》﹐下報上也。君能下下以成其政﹐君能歸美以報其上焉。【箋】下下﹐謂《鹿鳴》至《伐木》﹐皆君所以下臣也。臣亦宜歸美於王﹐以崇君之尊而福祿之﹐以答其歌。

天保

天保定爾﹐亦孔之固。【傳】固﹐堅也。【箋】保﹐安﹔爾﹐女也。女﹐王也。天之安定女﹐亦甚堅固。俾爾單厚﹐何福不除。【傳】俾﹐﹐使﹔單﹐信也。或曰﹕單﹐厚也。除﹐開也。【箋】單﹐盡也。天使女盡厚天下之民﹐何福而不開﹐皆開出以予之。俾爾多益﹐以莫不庶。【傳】庶﹐眾也。【箋】莫﹐無也。使女每物益多﹐以是故無不眾也。

天保定爾﹐俾爾戩穀。罄無不宜﹐受天百祿。【傳】戩﹐福﹔穀﹐祿﹔罄﹐盡也。【箋】天使女所福祿之人﹐謂羣臣也。其舉事盡得其宜﹐受天之多祿。降爾遐福﹐維日不足。【箋】遐﹐遠也。天又下予女以廣遠之福﹐使天下溥蒙之﹐汲汲然如日且不足也。

天保定爾﹐以莫不興。【箋】興﹐盛也。無不盛者﹐使萬物皆盛﹐艸木暢茂﹐禽獸碩大。如山如阜﹐如岡如陵﹐【傳】言廣厚也。髙平曰陸﹐大陸曰阜﹐大阜曰陵。【箋】此言其福祿委積髙大也。如川之方至﹐以莫不增。【箋】川之方至﹐謂其水縱長之時也。萬物之收﹐皆增多也。

吉蠲爲饎﹐是用孝享。【傳】吉﹐善﹔蠲﹐潔也。饎﹐酒食也。享﹐獻也。【箋】謂將祭祀也。禴祠烝嘗﹐於公先王。【傳】春曰祠﹐下曰禴﹐秋曰嘗﹐冬曰烝。公﹐事也。【箋】公﹐先公﹐謂后稷至諸盩。君曰卜爾﹐萬壽無疆。【傳】君﹐先君也﹐屍所以象神。卜﹐予也。【箋】君曰卜爾者﹐屍嘏主人傳神辭也。

神之弔矣﹐詒爾多福。【傳】弔﹐至﹔詒﹐遺也。【箋】神至者﹐宗廟致敬﹐鬼神著矣﹐此之謂也。民之質矣﹐日用飲食。【傳】質﹐成也。【箋】成﹐平也。民事平﹐以禮飲食﹐相燕樂而已。羣黎百姓﹐徧爲爾徳。【傳】百姓﹐百官族姓也。【箋】黎﹐眾也。羣眾百姓﹐徧爲女之徳﹐言則而象之。

如月之恆﹐如日之升。【傳】恆﹐弦﹔升﹐出也。言俱進也。【箋】月上弦而就盈﹐日始出而就明。如南山之壽﹐不騫不崩。【傳】騫﹐虧也。如松柏之茂﹐無不爾或承。【箋】或之言有也。如松柏之枝葉長茂盛﹐靑靑相承﹐無衰落。

《天保》六章﹐章六句。

《采薇》﹐遣戍役也。文王之時﹐西有昆夷之患﹐北有玁狁之難﹐以天子之命﹐命將率﹐遣戍役﹐以守衛中國。故歌《采薇》以遣之﹐《出車》以勞還﹐《杕杜》以勤歸也。【箋】文王爲西伯服事殷之時也。昆夷﹐西戎也。天子﹐殷王也。戍﹐守也。西伯以殷王之命﹐命其屬爲將率﹐將戍役禦西戎及北狄之難﹐歌《采薇》以遣之。《杕杜》勤歸者﹐以其勤勞之故﹐於其歸歌《杕杜》以休息之。

采薇

采薇采薇﹐薇亦作止。【傳】薇﹐菜﹔作﹐生也。【箋】西伯將遣戍役﹐先與之期以采薇之時。今薇生矣﹐先輩可以行也。重言采薇者﹐丁寧行期也。曰歸曰歸﹐歲亦莫止。【箋】莫﹐晚也。曰女何時歸乎﹖以歲晚之時乃得歸也。又丁寧歸期﹐定其心也。靡室靡家﹐玁狁之故。不遑啟居﹐玁狁之故。【傳】玁狁﹐北狄也。【箋】北狄﹐今匈奴也。靡﹐無﹔遑﹐暇﹔啟﹐跪也。古者師出不逾時﹐今薇菜生而行﹐歲晚乃得歸﹐使女無室家夫婦之道﹐不暇跪居者﹐有玁狁之難﹐故曉之也。

采薇采薇﹐薇亦柔止。【傳】柔﹐始生也。【箋】柔﹐謂脆脕之時。曰歸曰歸﹐心亦憂止。【箋】憂止者﹐憂其歸期將晚。憂心烈烈﹐載饑載渴。【箋】烈烈﹐憂貌。則饑則渴﹐言其苦也。我戍未定﹐靡使歸聘。【傳】聘﹐問也。【箋】定﹐止也。我方守於北狄﹐未得止息﹐無所使歸問。言所以憂。

采薇采薇﹐薇亦剛止。【傳】少而剛也。【箋】剛﹐謂少堅忍時。曰歸曰歸﹐歲亦陽止。【傳】陽﹐歷陽月也。【箋】十月爲陽﹐時坤用事﹐嫌於無陽﹐故以名此月爲陽。王事靡盬﹐不遑啟處。【箋】盬﹐不堅固也。處﹐猶居也。憂心孔疚﹐我行不來。【傳】疚﹐病﹔來﹐至也。【箋】我﹐戍役自我也。來﹐猶反也。據家曰來。

彼爾維何﹖維常之華。【傳】爾﹐華盛貌。常﹐常棣也。【箋】此言彼爾者乃常棣之華﹐以興將率車馬服飾之盛。彼路斯何﹖君子之車。【箋】斯﹐此也。君子﹐謂將率。戎車旣駕﹐四牡業業。【傳】業業然壯也。豈敢定居﹐一月三捷。【傳】捷﹐勝也。【箋】定﹐止也。將率之志﹐往至所徵之地﹐不敢止而居處自安也。往則庶乎一月之中三有勝功﹐謂侵也﹑伐也﹑戰也。

駕彼四牡﹐四牡騤騤。君子所依﹐小人所腓。【傳】騤騤﹐彊也。腓﹐辟也。【箋】腓﹐當作芘。此言戎車者﹐將率之所依乘﹐戍役之所芘倚。四牡翼翼﹐象弭魚服。【傳】翼翼﹐閒也。象弭﹐弓反末也﹐所以解紒也。魚服﹐魚皮也。【箋】弭﹐弓反末彆者﹐以象骨爲之﹐以助禦者解轡紒﹐宜骨﹝阮校認爲作「滑」是﹞也。服﹐矢服也。豈不日戒﹖玁狁孔棘。【箋】戒﹐警勑軍事也。孔﹐甚﹔棘﹐急也。言君子小人豈不日相警戒乎﹖誠曰相警戒也﹐玁狁之難甚急﹐豫述其苦以勸之。

昔我往矣﹐楊柳依依。今我來思﹐雨雪霏霏。【傳】楊柳﹐蒲柳也。霏霏﹐甚也。【箋】我來戍止﹐而謂始反時也。上二章言戍役﹐次二章言將率之行﹐故此章重序其往反之時﹐極言其苦以說之。行道遲遲﹐載渴載饑。【傳】遲遲﹐長遠也。【箋】行反在於道路﹐猶饑渴﹐言至苦也。我心傷悲﹐莫知我哀。【傳】君子能盡人之情﹐故人忘其死。

《采薇》六章﹐章八句。

《出車》﹐勞還率也。【箋】遣將率及戍役﹐同歌同時﹐欲其同心也。反而勞之﹐異歌異日﹐殊尊卑也。《禮記》曰「賜君子小人不同日。」此其義也。

出車

我出我車﹐於彼牧矣。【傳】出車就馬於牧地。【箋】上我﹐我殷王也。下我﹐將率自謂也。西伯以天子之命﹐出我戎車於所牧之地﹐將使我出徵伐。自天子所﹐謂我來矣。【箋】自﹐從也。有人從王所來﹐謂我來矣﹐謂以王命召己﹐將使爲將率也。先出戎車﹐乃召將率﹐將率尊也。召彼僕夫﹐謂之載矣。王事多難﹐維其棘矣。【傳】僕夫﹐禦夫也。【箋】棘﹐急也。王命召己﹐己卽召禦夫﹐使裝載物而往。王之事多難﹐其召我必急﹐欲急趨之。此序其忠敬也。

我出我車﹐於彼郊矣。設此旐矣﹐建彼旄矣。【傳】龜蛇曰旐。旄﹐幹旄。【箋】設旐者﹐屬之於幹旄而建之於戎車。將帥旣受命行乃乘馬。牧地在遠郊。彼旟旐斯﹐胡不旆旆﹖【傳】鳥隼曰旟。旆旆﹐旈垂貌。憂心悄悄﹐僕夫況瘁。【箋】況﹐玆也。將率旣受命行而憂﹐臨事而懼也。禦夫則玆益憔悴﹐憂其馬之不正。

王命南仲﹐往城於方。出車彭彭﹐旂旐央央。【傳】王﹐殷王也。南仲﹐文王之屬。方﹐朔方﹐近玁狁之國也。彭彭﹐四馬貌。交龍爲旂。央央﹐鮮明也。【箋】王使南仲爲將率﹐往築城於朔方﹐爲軍壘以禦北狄之難。天子命我﹐城彼朔方。赫赫南仲﹐玁狁於襄。【傳】朔方﹐北方也。赫赫﹐盛貌。襄﹐除也。【箋】此我﹐我戍役也。戍役築壘﹐而美其將率﹐自此出徵也。

昔我往矣﹐黍稷方華。今我來思﹐雨雪載塗。王事多難﹐不遑啟居。【傳】塗﹐凍釋也。【箋】黍稷方華﹐朔方之地六月時也。以此時始出壘徵伐玁狁﹐因伐西戎﹐至春凍始釋而來反﹐其間非有休息。豈不懷歸﹖畏此簡書。【傳】簡書﹐戒命也。鄰國有急﹐以簡書相告﹐則奔命救之。

喓喓艸虫﹐趯趯阜螽。【箋】艸虫鳴﹐阜螽躍而從之﹐天性也。諭近西戎之諸侯﹐聞南仲旣徵玁狁﹐將伐西戎之命﹐則跳躍而鄕望之﹐如阜螽之聞艸虫鳴焉。艸虫鳴﹐晚秋之時也。此以其時所見而興之。未見君子﹐憂心忡忡。旣見君子﹐我心則降。【箋】君子﹐斥南仲也。降﹐下也。赫赫南仲﹐薄伐西戎。

春日遲遲﹐卉木萋萋。倉庚喈喈﹐采蘩祁祁。執訊獲醜﹐薄言還歸。【傳】卉﹐艸也。訊﹐辭也。【箋】訊﹐言﹔醜﹐眾也。伐西戎以凍釋時反﹐朔方之壘息戍役﹐至此時而歸京師﹐稱美時物以及其事﹐喜而詳之也。執其可言問所獲之眾以歸者﹐當獻之也。赫赫南仲﹐玁狁於夷。【傳】夷﹐平也。【箋】平者﹐平之於王也。此時亦伐西戎﹐獨言平玁狁者﹐玁狁大﹐故以爲始以爲終。

《出車》六章﹐章八句。

《杕杜》﹐勞還役也。【箋】役﹐戍役也。

杕杜

有杕之杜﹐有睆其實。【傳】興也。睆﹐實貌。杕杜猶得其時蕃滋﹐役夫勞苦﹐不得盡其天性。王事靡盬﹐繼嗣我日。【箋】嗣﹐續也。王事無不堅固﹐我行役續嗣其日。言常勞苦﹐無休息。日月陽止﹐女心傷止﹐徵夫遑止。【箋】十月爲陽。遑﹐暇也。婦人思望其君子﹐陽月之時已憂傷矣﹐徵夫如今已閒暇且歸也﹐而尙不得歸﹐故序其男女之情以說之。陽月而思望之者﹐以初時云歲亦莫止。

有杕之杜﹐其葉萋萋。王事靡盬﹐我心傷悲。【箋】傷悲者﹐念其君子於今勞苦。卉木萋止﹐女心悲止﹐徵夫歸止。【傳】室家逾時則思。

陟彼北山﹐言采其杞。王事靡盬﹐憂我父母。【箋】杞非常菜也﹐而升北山采之﹐托有事以望君子。檀車幝幝﹐四牡痯痯﹐徵夫不遠。【傳】檀車﹐役車也。幝幝﹐敝貌。痯痯﹐罷貌。【箋】不遠者﹐言其來﹐諭路近。

匪載匪來﹐憂心孔疚。【箋】匪﹐非﹔疚﹐病也。君子至期不裝載﹐意不爲來﹐我念之憂心甚病。斯逝不至﹐而多爲卹。【傳】逝﹐往﹔卹﹐憂也。遠行不必如期﹐室家之情﹐以期望之。卜筮偕止﹐會言近止﹐徵夫邇止。【傳】卜之筮之﹐會人占之。邇﹐近也。【箋】偕﹐俱﹔會﹐合也。或卜之﹐或筮之﹐俱占之﹐合言於繇爲近﹐徵夫如今近耳。

《杕杜》四章﹐章七句。

《魚麗》﹐美萬物盛多能備禮也。文武以《天保》以上治內﹐《采薇》以下治外﹐始於憂勤﹐終於逸樂﹐故美萬物盛多﹐可以告於神明矣。【箋】內﹐謂諸夏也。外﹐謂夷狄也。告於神明者﹐於祭祀而歌之。

魚麗

魚麗於罶﹐鱨鯊。【傳】麗﹐歷也。罶﹐曲梁也﹐寡婦之笱也。鱨﹐揚也。鯊﹐鮀也。太平而後微物眾多﹐取之有時﹐用之有道﹐則物莫不多矣。故者不風不暴不行火﹐艸木不折﹐不操斧斤﹐不入山林﹐豺祭獸然後殺﹐獺祭魚然後漁﹐鷹隼擊然後罻羅設。是以天子不合圍﹐諸侯不掩羣﹐大夫不麛不卵﹐士不隱塞﹐庶人不數罟。罟必四寸﹐然後入澤梁。故山不童﹐澤不竭﹐鳥獸魚鱉皆得其所然。君子有酒﹐旨且多。【箋】酒美而此魚又多也。

魚麗於罶﹐魴鱧。【傳】鱧﹐鮦也。君子有酒﹐多且旨。【箋】酒多而此魚又美也。

魚麗於罶﹐鰋鯉。【傳】鰋﹐鮎也。君子有酒﹐旨且有。【箋】酒美而此魚又有。

物其多矣﹐維其嘉矣。【箋】魚旣多又善。

物其旨矣﹐維其偕矣。【箋】魚旣美﹐又齊等。

物其有矣﹐維其時矣。【箋】魚旣有﹐又得其時。

《魚麗》六章﹐三章章四句﹐三章章二句。

《南陔》﹐孝子相戒以養也。

《白華》﹐孝子之潔白也。

《華黍》﹐時和歲丰﹐宜黍稷也。有其義而無其辭。【箋】此三篇者﹐《鄕飲酒》《燕禮》用焉﹐曰「笙入﹐立於縣中﹐奏《南陔》《白華》《華黍》」是也。孔子論《詩》「《雅》《頌》各得其所」時俱在耳﹐篇第當在於此。遭戰國及秦之世而亡之﹐其義則與眾篇之義合編﹐故存。至毛公爲《詁訓傳》﹐乃分眾篇之義﹐各置於其篇端云。又闕其亡者﹐以見在爲數﹐故推攺什首﹐遂通耳﹐而下非孔子之舊。

鹿鳴之什十篇﹐五十五章﹐三百一十五句。

小雅南有嘉魚之什

《南有嘉魚》﹐樂與賢也。太平君子至誠﹐樂與賢者共之也。【箋】樂得賢者與共立於朝﹐相燕樂也。

南有嘉魚

南有嘉魚﹐烝然罩罩。【傳】江漢之間﹐魚所產也。罩罩﹐﹝「隺」上爲「竹」﹞也。【箋】烝﹐塵也。塵然猶言久如也。言南方水中有善魚﹐人將久如而俱罩之﹐遲之也。諭天下有賢者﹐在位之人將久如而並求致之於朝﹐亦遲之也。遲之者﹐謂至誠也。君子有酒﹐嘉賓式燕以樂。【箋】君子﹐斥時在位者也。式﹐用也。用酒與賢者燕飲而樂也。

南有嘉魚﹐烝然汕汕。【傳】汕汕﹐樔也。【箋】樔者﹐今之撩罟也。君子有酒﹐嘉賓式燕以衎。【傳】衎﹐樂也。

南有樛木﹐甘瓠累之。【傳】興也。累﹐蔓也。【箋】君子下其臣﹐故賢者歸往也。君子有酒﹐嘉賓式燕綏之。【箋】綏﹐安也。與嘉賓燕飲而安之。《鄕飲酒》曰「賓以我安。」

翩翩者鵻﹐烝然來思。【傳】鵻﹐壹宿之鳥。【箋】壹宿者﹐壹意於其所宿之木也。諭賢者有專壹之意於我﹐我將久如而來﹐遲之也。君子有酒﹐嘉賓式燕又思。【箋】又﹐復也。以其壹意﹐欲復與燕﹐加厚之。

《南有嘉魚》四章﹐章四句。

《南山有臺》﹐樂得賢也。得賢則能爲邦家立太平之基矣。【箋】人君得賢﹐則其徳廣大堅固﹐如南山之有基趾。

南山有臺

南山有臺﹐北山有萊。【傳】興也。臺﹐夫須也。萊﹐艸也。【箋】興者﹐山之有艸木﹐以自覆蓋﹐成其髙大﹐諭人君有賢臣﹐以自尊顯。樂只君子﹐邦家之基。樂只君子﹐萬壽無期。【傳】基﹐本也。【箋】只之言是也。人君旣得賢者﹐置之於位﹐又尊敬以禮樂樂之﹐則能爲國家之本﹐得壽考之福。

南山有桑﹐北山有楊。樂只君子﹐邦家之光。樂只君子﹐萬壽無疆。【箋】光﹐明也。政教明﹐有榮耀。

南山有杞﹐北山有李。樂只君子﹐民之父母。樂只君子﹐徳音不已。【箋】已﹐止也。不止者﹐言長見稱頌也。

南山有栲﹐北山有杻。【傳】栲﹐山樗﹔杻﹐檍也。樂只君子﹐遐不眉壽。樂只君子﹐徳音是茂。【傳】眉壽﹐秀眉也。【箋】遐﹐遠也。遠不眉壽者﹐言其近眉壽也。茂﹐盛也。

南山有枸﹐北山有楰。【傳】枸﹐枳枸﹔楰﹐鼠梓。樂只君子﹐遐不黃耇。樂只君子﹐保艾爾後。【傳】黃﹐黃髮也。耇﹐老﹔艾﹐養﹔保﹐安也。

《南山有臺》五章﹐章六句。

《由庚》﹐萬物得由其道也。

《崇丘》﹐萬物得極其髙大也。

《由儀》﹐萬物之生各得其宜也。有其義而無其詞辭。【箋】此三篇者﹐《鄕飲酒》《燕禮》亦用焉﹐曰「乃間歌《魚麗》﹐笙《由庚》﹔歌《南有嘉魚》﹐笙《崇丘》﹔歌《南山有臺》﹐笙《由儀》。」亦遭世亂而亡之。《燕禮》又有笙歌《鹿鳴》﹐下管《新宮》。《新宮》亦詩篇名也﹐辭義皆亡﹐無以知其篇第之處。

《蓼蕭》﹐澤及四海也。【箋】九夷﹑八狄﹑七戎﹑六蠻謂之四海﹐國在九州之外﹐𨿽有大者﹐爵不過子。《虞書》曰「州十有二師﹐外薄四海﹐咸建五長。」

蓼蕭

蓼彼蕭斯﹐零露湑兮。【傳】興也。蓼﹐長大貌。蕭﹐蒿也。湑湑然﹐蕭上露貌。【箋】興者﹐蕭﹐香物之微者﹐諭四海之諸侯﹐亦國君之賤者﹔露者﹐天所以潤萬物﹐諭王者恩澤不爲遠國則不及也。旣見君子﹐我心寫兮。【傳】輸寫其心也。【箋】旣見君子者﹐遠國之君朝見於天子也。我心寫者﹐輸其情意無畱恨也。燕笑語兮﹐是以有譽處兮。【箋】天子與之燕而笑語﹐則遠國之君各得其所﹐是以稱養徳美﹐是聲譽常處天子。

蓼彼蕭斯﹐零露瀼瀼。【傳】瀼瀼﹐露蕃貌。旣見君子﹐爲龍爲光。【傳】龍﹐寵也。【箋】爲寵爲光﹐言天子恩澤光耀被及己也。其徳不爽﹐壽考不忘。【傳】爽﹐差也。

蓼彼蕭斯﹐零露泥泥。【傳】泥泥﹐﹝「沾」上有「雨」﹞濡也。旣見君子﹐孔燕豈弟。【傳】豈﹐樂﹔弟﹐易也。【箋】孔﹐甚﹔燕﹐安也。宜兄宜弟﹐令徳壽豈。【傳】爲兄亦宜﹐爲弟亦宜。

蓼彼蕭斯﹐零露濃濃。【傳】濃濃﹐厚貌。旣見君子﹐鞗革衝衝。和鸞雝雝﹐萬福攸同。【傳】鞗﹐轡也。革﹐轡首也。衝衝﹐垂飾貌。在飾曰和﹐在鑣曰鸞。【箋】此說天子之車飾者﹐諸侯燕見天子﹐天子必乘車迎於門﹐是以云然。攸﹐所也。

《蓼蕭》四章﹐章六句。

《湛露》﹐天子燕諸侯也。【箋】燕﹐謂與之燕飲酒也。諸侯朝覲會同﹐天子與之燕﹐所以示慈惠。

湛露

湛湛露斯﹐匪陽不晞。【傳】興也。湛湛﹐露茂盛貌。陽﹐日也。晞﹐幹也。露𨿽湛湛然﹐見陽則幹。【箋】興者﹐露之在物湛湛然﹐使物柯葉低垂﹐諭諸侯受燕爵﹐其義有似醉之貌﹐諸侯旅酬之則猶然﹐惟天子賜爵﹐則貌變肅敬承命﹐有似露見日而晞也。厭厭夜飲﹐不醉無歸。【傳】厭厭﹐安也。夜飲﹐私燕也。宗子將有事﹐則族人皆侍。不醉而出﹐是不親也。醉而不出﹐是渫宗也。【箋】天子燕諸侯之禮亡﹐此假宗子與族人燕爲說爾。族人﹐猶羣臣也。其醉不出﹐不醉出﹐猶諸侯之儀也。飲酒至夜﹐猶云不醉無歸﹐此天子於諸侯之儀。燕飲之禮﹐宵則兩階及門庭皆設大燭焉。

湛湛露斯﹐在彼丰艸。厭厭夜飲﹐在宗載考。【傳】丰﹐茂也。夜飲必於宗室。【箋】丰艸﹐諭同姓諸侯也。載之言則也。考﹐成也。夜飲之禮在宗室﹐同姓諸侯則成之﹐於庶姓其讓之則止。昔者陳敬仲飲桓公酒而樂﹐桓公命以火繼之﹐敬仲曰「臣卜其晝﹐未卜其夜。」於是乃止。此之謂不成也。

湛湛露斯﹐在彼杞棘。顯允君子﹐莫不令徳。【箋】杞也棘也﹐異類﹐諭庶姓諸侯也。令﹐善也。無不善其徳﹐言飲酒不至於醉。

其桐其椅﹐其實離離。豈弟君子﹐莫不令儀。【傳】離離﹐垂也。【箋】桐也椅也﹐同類而異名﹐諭二王之後也。其實離離﹐諭其薦俎禮物多於諸侯也。飲酒不至於醉﹐徒善其威儀而已﹐謂陔節也。

《湛露》四章﹐章四句。

《彤弓》﹐天子錫有功諸侯也。【箋】諸侯敵王所愾而獻其功﹐王饗禮之﹐於是賜彤弓一﹐彤矢百﹐玈弓矢千。凡諸侯賜弓矢﹐然後專徵伐。

彤弓

彤弓弨兮﹐受言藏之。【傳】彤弓﹐朱弓也﹐以講徳習射。弨﹐弛貌。言﹐我也。【箋】言者﹐謂王策命也。王賜朱弓﹐必策其功以命之。受出藏之﹐乃反入也。我有嘉賓﹐中心貺之。【傳】貺﹐賜也。【箋】貺者﹐欲加恩惠也。王意殷勤於賓﹐故歌序之。鐘鼓旣設﹐一朝饗之。【箋】大飲賓曰饗。一朝﹐猶早朝。

彤弓弨兮﹐受言載之。【傳】載以歸也。【箋】出載之車也。我有嘉賓﹐中心喜之。【傳】喜﹐樂也。鐘鼓旣設﹐一朝右之。【傳】右﹐勸也。【箋】右之者﹐主人獻之﹐賓受爵﹐奠於薦右。旣祭俎﹐乃席末坐卒﹐爵之謂也。

彤弓弨兮﹐受言櫜之。【傳】櫜﹐韜也。我有嘉賓﹐中心好之。【傳】好﹐說也。鐘鼓旣設﹐一朝酬之。【傳】酬﹐報也。【箋】飲酒之禮﹐主人獻賓﹐賓酢主人﹐主人又飲而酌賓﹐謂之酬。酬﹐猶厚也﹐勸也。

《彤弓》三章﹐章六句。

《菁菁者莪》﹐樂育材也。君子能長育人材﹐則天下喜樂之矣。【箋】樂育材者﹐歌樂人君教學國人﹐秀士﹑選士﹑俊士﹑造士﹑進士﹐養之以漸至於官之。

菁菁者莪

菁菁者莪﹐在彼中阿。【傳】興也。菁菁﹐盛貌。莪﹐蘿﹐蒿也。中阿﹐阿中也。大陵曰阿。君子能長育人材﹐如阿之長莪菁菁然。【箋】長育之者﹐旣教學之﹐又不徵役也。旣見君子﹐樂且有儀。【箋】旣見君子者﹐官爵之而得見也。見則心旣喜樂﹐又以禮儀見接。

菁菁者莪﹐在彼中沚。【傳】中沚﹐沚中也。旣見君子﹐我心則喜。【傳】喜﹐樂也。

菁菁者莪﹐在彼中陵。【傳】中陵﹐陵中也。旣見君子﹐錫我百朋。【箋】古者貨貝﹐五貝爲朋。賜我百朋﹐得祿多﹐言得意也。

泛泛楊舟﹐載沈載浮。【傳】楊木爲舟﹐載沈亦沈﹐載浮亦浮。【箋】舟者﹐沈物亦載﹐浮物亦載﹐諭人君用人﹐文亦用﹐武亦用﹐於人之才無所廢。旣見君子﹐我心則休。【箋】休者﹐休休然。

《菁菁者莪》四章﹐章四句。

《六月》﹐宣王北伐也。【箋】從此至《無羊》十四篇﹐是宣王之《變小雅》。

《鹿鳴》廢則和樂缺矣﹐《四牡》廢則君臣缺矣﹐《皇皇者華》廢則忠信缺矣﹐《常棣》廢則兄弟缺矣﹐《伐木》廢則朋友缺矣﹐《天保》廢則福祿缺矣﹐《采薇》廢則徵伐缺矣﹐《出車》廢則功力缺矣﹐《杕杜》廢則師眾缺矣﹐《魚麗》廢則法度缺矣﹐《南陔》廢則孝友缺矣﹐《白華》廢則廉恥缺矣﹐《華黍》廢則蓄積缺矣﹐《由庚》廢則陰陽失其道理矣﹐《南有嘉魚》廢則賢者不安﹐下不得其所﹐《崇丘》廢則萬物不遂矣﹐《南山有臺》廢則爲國之基隊矣﹐《由儀》廢則萬物失其道理矣﹐《蓼蕭》廢則恩澤乖矣﹐《湛露》廢則萬國離矣﹐《彤弓》廢則諸夏衰矣﹐《菁菁者莪》廢則無禮儀矣。《小雅》盡廢﹐則四夷交侵﹐中國微矣。【箋】《六月》﹐言周室微而復興﹐美宣王之北伐也。

六月

六月棲棲﹐戎車旣飭。四牡騤騤﹐載是常服。【傳】棲棲﹐簡閱貌。飭﹐正也。日月爲常。服﹐戎服也。【箋】記六月者﹐盛夏出兵﹐明其急也。戎車﹐革輅之等也﹐其等有五。戎車之常服﹐韋弁服也。玁狁孔熾﹐我是用急。【傳】熾﹐盛也。【箋】此序吉甫之意也。北狄來侵甚熾﹐故王以是急遣我。王於出徵﹐以匡王國。【箋】於﹐曰﹔匡﹐正也。王曰﹕今女出徵玁狁﹐以正王國之封畿。

比物四驪﹐閒之維則。【傳】物﹐毛物也。則﹐法也。言先教戰﹐然後用師。維此六月﹐旣成我服。我服旣成﹐於三十里。【傳】師行三十里。【箋】王旣成我戎服﹐將遣之﹐戒之曰﹕日行三十里﹐可以捨息。王於出徵﹐以佐天子。【傳】出徵以佐其爲天子也。【箋】王曰﹕令女出徵伐﹐以佐助我天子之事﹐禦北狄也。

四牡修廣﹐其大有顒。【傳】修﹐長﹔廣﹐大也。顒﹐大貌。薄伐玁狁﹐以奏膚公。【傳】奏﹐爲﹔膚﹐大﹔公﹐功也。有嚴有翼﹐共武之服。【傳】嚴﹐威嚴也。翼﹐敬也。【箋】服﹐事也。言今師之羣帥﹐有威嚴者﹐有恭敬者﹐而共典是兵事。言文武之人備。共武之服﹐以定王國。【箋】定﹐安也。

玁狁匪茹﹐整居焦獲。侵鎬及方﹐至於涇陽。【傳】焦獲﹐周地接於玁狁者。【箋】匪﹐非﹔茹﹐度也。鎬也﹑方也﹐皆北方地名。言玁狁之來侵﹐非其所當度爲也﹐乃自整齊而處周之焦獲﹐來侵至涇水之北。言其大恣也。織文鳥章﹐白旆央央。【傳】鳥章﹐錯革鳥爲章也。白旆﹐繼旐者也。央央﹐鮮明貌。【箋】織﹐徽織也。鳥章﹐鳥隼之文章﹐將帥以下﹐衣皆著焉。元戎十乘﹐以先啟行。【傳】元﹐大也。夏后氏曰鉤車﹐先正也。殷曰寅車﹐先疾也。周曰元戎﹐先良也。【箋】鉤鞶﹐行曲直有正也。寅﹐進也。二者及元戎皆可以先前啟突敵陳之前行﹐其制之同異未聞。

戎車旣安﹐如輊如軒。四牡旣佶﹐旣佶且閒。【傳】輊﹐摯﹔佶﹐正也。【箋】戎車之安﹐從後視之如摯﹐從前視之如軒﹐然後適調也。佶﹐壯健之貌。薄伐玁狁﹐至於大原。【傳】言逐出之而已。文武吉甫﹐萬邦爲憲。【傳】吉甫﹐尹吉甫也﹐有文有武。憲﹐法也。【箋】吉甫﹐此時大將也。

吉甫燕喜﹐旣多受祉。【傳】祉﹐福也。【箋】吉甫旣伐玁狁而歸﹐天子以燕禮樂之﹐則歡喜矣﹐又多受賞賜也。來歸自鎬﹐我行永久。飲禦諸友﹐炰鱉膾鯉。【傳】禦﹐進也。【箋】禦﹐侍也。王以吉甫遠從鎬地來﹐又日月長久﹐今飲之酒﹐使其諸友恩舊者侍之﹐又加其珍美之饌﹐所以極勸也。侯誰在矣﹐張仲孝友。【傳】侯﹐維也。張仲﹐賢臣也。善父母爲孝﹐善兄弟爲友。使文武之臣徵伐﹐與孝友之臣處內。【箋】張仲﹐吉甫之友﹐其性孝友。

《六月》六章﹐章八句。

《采芑》﹐宣王南徵也。

采芑

薄言采芑﹐於彼新田﹐於此菑畝。【傳】興也。芑﹐菜也。田一歲曰菑﹐二歲曰新田﹐三歲曰畬。宣王能新美天下之士﹐然後用之。【箋】興者﹐新美之﹐諭和治其家﹐養育其身也。士﹐軍士也。方叔涖止﹐其車三千﹐師幹之試。【傳】方叔﹐卿士也﹐受命而爲將也。涖﹐臨﹔師﹐眾﹔幹﹐扞﹔試﹐用也。【箋】方叔臨視此戎車三千乘﹐其士卒皆有佐師扞敵之用爾。《司馬法》﹕「兵車一乘﹐甲士三人﹐步卒七十二人。」宣王承亂﹐羨卒盡起。方叔率止﹐乘其四騏﹐四騏翼翼。【箋】率者﹐率此戎車士卒而行也。翼翼﹐壯健貌。路車有奭﹐簟茀魚服﹐鉤膺鞗革。【傳】奭﹐赤貌。鉤膺﹐樊纓也。【箋】茀之言蔽也﹐車之蔽飾象席文也。魚服﹐矢服也。鞗革﹐轡首垂也。

薄言采芑﹐於彼新田﹐於此中鄕。【傳】鄕﹐所也。【箋】中鄕﹐美地名。方叔涖止﹐其車三千﹐旂旐央央。【箋】交龍爲旂﹐龜蛇爲旐。此言軍眾將帥之車皆備。方叔率止﹐約軧錯衡﹐八鸞瑲瑲。【傳】軧﹐長轂之軧也。朱而約之。錯衡﹐文衡也。瑲瑲﹐聲也。服其命服﹐朱芾斯皇﹐有瑲蔥珩。【傳】朱芾﹐黃朱芾也。皇﹐猶煌煌也。瑲﹐珩聲也。蔥﹐蒼也。三命蔥珩。言周室之彊﹐車服之美也。言其彊美﹐斯劣矣。【箋】命服者﹐命爲將受王命之服也。天子之服﹐韋弁服﹑朱衣裳也。

鴥彼飛隼﹐其飛戾天﹐亦集爰止。【傳】戾﹐至也。【箋】隼﹐急疾之鳥也﹐飛乃至天﹐諭士卒勁勇﹐能深攻入敵也。爰﹐於也。亦集於其所止﹐諭士卒須命乃行也。方叔涖止﹐其車三千﹐師幹之試。【箋】三稱此者﹐重師也。方叔率止﹐鉦人伐鼓﹐陳師鞠旅。【傳】伐﹐擊也。鉦以靜之﹐鼓以動之。鞠﹐告也。【箋】鉦也﹑鼓也﹐各有人焉﹐言鉦人伐鼓﹐互言爾。二千五百人爲師﹐五百人爲旅。此言將戰之日﹐陳列其師旅﹐誓告之也。陳師告旅﹐亦互言之。顯允方叔﹐伐鼓淵淵﹐振旅闐闐。【傳】淵淵﹐鼓聲也。入曰振旅﹐復長幼也。【箋】伐鼓淵淵﹐謂戰時進士眾也。至戰止將歸﹐又振旅伐鼓闐闐然。振﹐猶止也。旅﹐眾也。《春秋傳》曰「出曰治兵﹐入曰振旅。」其禮一也。

蠢爾蠻荊﹐大邦爲仇。【傳】蠢﹐動也。蠻荊﹐荊州之蠻也。【箋】大邦﹐列國之大也。方叔元老﹐克壯其猶。【傳】元﹐大也。五官之長﹐出於諸侯﹐曰天子之老。壯﹐大﹔猶﹐道也。【箋】猶﹐謀也。謀﹐兵謀也。方叔率止﹐執訊獲醜。【箋】方叔率其士眾﹐執其可言問所獲敵人之眾以還歸也。戎車嘽嘽﹐嘽嘽焞焞﹐如霆如雷。【傳】嘽嘽﹐眾也。焞焞﹐盛也。【箋】言戎車旣眾盛﹐其威又如雷霆。言𨿽久在外﹐無罷勞也。顯允方叔﹐徵伐玁狁﹐蠻荊來威。【箋】方叔先與吉甫徵伐玁狁﹐今特往伐蠻荊﹐皆使來服於宣王之威﹐美其功之多也。

《采芑》四章﹐章十二句。

《車攻》﹐宣王復古也。宣王能內修政事﹐外攘夷狄﹐服文武之竟土﹐修車馬﹐備器械﹐復會諸侯於東都﹐因田獵而選車徒焉。【箋】東都﹐王城也。

車攻

我車旣攻﹐我馬旣同。【傳】攻﹐堅﹔同﹐齊也。宗廟齊豪﹐尙純也。戎事齊力﹐尙彊也。田獵齊足﹐尙疾也。四牡龐龐﹐駕言䢐東。【傳】龐龐﹐充實也。東﹐洛邑也。

田車旣好﹐田牡孔阜。東有甫艸﹐駕言行狩。【傳】甫﹐大也。天者﹐大芟艸以爲防﹐或捨其中﹐褐纏旃以爲門﹐裘纏質以爲槸﹐間容握﹐驅而入﹐轚則不得入﹐左者左﹐右者之右﹐然後焚而射焉。天子發﹐然後諸侯發。諸侯發﹐然後大夫﹑士發。天子發﹐抗大綏。諸侯發﹐抗小綏。獻禽於其下﹐故戰不出頃﹐田不出防﹐不逐奔走﹐古之道也。【箋】甫艸者﹐甫田之艸也﹐鄭有甫田。

之子於苗﹐選徒囂囂。【傳】之子﹐有司也。夏獵曰苗。囂囂﹐聲也。維數車徒者爲有聲也。【箋】於﹐曰也。建旐設旄﹐搏獸於敖。【傳】敖﹐地名。【箋】獸﹐田獵搏獸也。敖﹐鄭地﹐今近滎陽。

駕彼四牡﹐四牡奕奕。【傳】言諸侯之來會也。赤芾金舄﹐會同有繹。【傳】諸侯赤芾今舄。舄﹐達屨也。時見曰會﹐殷見曰同。繹﹐陳也。【箋】金舄﹐黃朱色也。

決拾旣佽﹐弓矢旣調。【傳】決﹐鉤弦也。拾﹐遂也。佽﹐利也。【箋】佽﹐謂手指相次比也。調﹐謂弓彊弱與矢輕重相得。射夫旣同﹐助我舉柴。【傳】柴﹐積也。【箋】旣同﹐已射﹐同復將射之位也。𨿽不中﹐必助中者舉積禽也。

四黃旣駕﹐兩驂不猗。【傳】言禦者之良也。不失其馳﹐捨矢如破。【傳】言習於射禦法也。【箋】禦者之良﹐得舒疾之中。射者之工﹐矢發則中﹐如椎破物也。

蕭蕭馬鳴﹐悠悠旆旌。【傳】言不喧嘩也。徒禦不驚﹐大庖不盈。【傳】徒﹐輦也。禦﹐禦馬也。不驚﹐驚也。不盈﹐盈也。一曰幹豆﹐二曰賓客﹐三曰充君之庖。故自左膘而射之﹐達於右腢﹐爲上殺。射右耳本﹐次之。射左髀﹐達於右﹝左「骨」右「肙」﹞﹐爲下殺。面傷不獻﹐踐毛不獻﹐不成禽不獻。禽𨿽多﹐擇取三十焉﹐其餘以與大夫士以習射於澤宮。田𨿽得禽﹐射不中﹐不得取禽。田𨿽不得禽﹐射中﹐則得取禽。古者以辭讓取﹐不以勇力取。【箋】不驚﹐驚也。不盈﹐盈也。反其言美之也。射右耳本﹐射當爲達。三十者﹐每禽三十也。

之子於徵﹐有聞無聲。【傳】有善聞﹐而無喧嘩之聲。【箋】晉人伐鄭﹐陳成子救之﹐捨於柳舒之上﹐去穀七里﹐穀人不知﹐可謂有聞無聲。允矣君子﹐展也大成。【箋】允﹐信﹔展﹐誠也。大成﹐謂致太平也。

《車攻》八章﹐章四句。

《吉日》﹐美宣王田也。能愼微接下﹐無不自盡以奉其上焉。

吉日

吉日維戊﹐旣伯旣禱。【傳】維戊﹐順類乘牡也。伯﹐馬祖也。重物愼微﹐將用馬力﹐必先爲之禱其祖。禱﹐禱獲也。【箋】戊﹐剛日也﹐故乘牡爲順類也。。田車旣好﹐四牡孔阜。升彼大阜﹐從其羣醜。【箋】醜﹐眾也。田而升大阜﹐從禽獸之羣眾也。

吉日庚午﹐旣差我馬。【傳】外事以剛日。差﹐擇也。獸之所同﹐麀鹿麌麌。【傳】鹿牝曰麀。麌麌﹐眾多也。【箋】同﹐猶聚也。麕牡曰麌。麌復麌﹐言多也。漆沮之從﹐天子之所。【傳】漆沮之水﹐麀鹿所生也﹐從漆沮驅禽﹐而致天子之所。

瞻彼中原﹐其祁孔有。【傳】祁﹐大也。【箋】祁﹐當作麎。麎﹐麋牝也﹐中原之野甚有之。儦儦俟俟﹐或羣或友。【傳】趨則儦儦﹐行則俟俟。獸三曰羣﹐二曰有。悉率左右﹐以燕天子。【傳】驅禽之左右﹐以安待天子。【箋】率﹐循也。悉驅禽順其左右之宜﹐以安待王之射也。

旣張我弓﹐旣挾我矢。發彼小豝﹐殪此大兕。【傳】殪﹐壹發而死﹐言能中微而制大也。【箋】豕牝曰豝。以禦賓客﹐且以酌醴。【傳】饗醴﹐天子之飲酒也。【箋】禦賓客者﹐給賓客之禦也。賓客﹐謂諸侯也。酌醴﹐酌而醴羣臣﹐以爲俎實也。

《吉日》四章﹐章六句。

南有嘉魚之什十篇﹐四十六章﹐二百七十二句。

小雅鴻雁﹝鴈﹞之什

《鴻雁》﹐美宣王也。萬民離散﹐不安其居﹐而能勞來還定安集之﹐至於矜寡﹐無不得其所焉。【箋】宣王承厲王衰亂之敝﹐而起興復先王之道﹐以安集眾民爲始也。《書》曰「天將有立父母﹐民之有政有居。」宣王之爲是務。

鴻雁﹝鴈﹞

鴻雁於飛﹐肅肅其羽。【傳】興也。大曰鴻﹐小曰雁。肅肅﹐羽聲也。【箋】鴻雁知辟陰陽寒暑。興者﹐諭民知去無道﹐就有道。之子於徵﹐劬勞於野。【傳】之子﹐侯伯卿士也。劬勞﹐病苦也。【箋】侯伯卿士﹐謂諸侯之伯與天子卿士也。是時民旣離散﹐邦國有壞滅者﹐侯伯久不述職﹐王使廢於存省諸侯﹐於是使復之﹐故美焉。爰及矜人﹐哀此鰥寡。【傳】矜﹐憐也。老無妻曰鰥﹐偏喪曰寡。【箋】爰﹐曰也。王之意﹐不徒使此爲諸侯之事與安集萬民而已。王曰﹐當及此可憐之人﹐謂貧窮者﹐欲令賙餼之﹐鰥寡則哀之﹐其孤獨者收斂之﹐使有所依附。

鴻雁於飛﹐集於中澤。【傳】中澤﹐澤中也。【箋】鴻雁之性﹐安居澤中﹐今飛又集於澤中﹐猶民去其居而離散﹐今見還定安集。之子於垣﹐百堵皆作。【傳】一丈爲板﹐五板爲堵。【箋】侯伯卿士又於壞滅之國徵民起屋舍﹐築墻壁﹐百堵同時而起﹐言趨事也。《春秋傳》曰「五板爲堵﹐五堵爲雉。」雉長三丈﹐則板六尺。𨿽則劬勞﹐其究安宅﹖【傳】究﹐窮也。【箋】此勸萬民之辭﹐女今𨿽病苦﹐終有安居。

鴻雁於飛﹐哀鳴嗷嗷。【傳】未得所安集則嗷嗷然。【箋】此之子所未至者。維此哲人﹐謂我劬勞。【箋】此哲人﹐謂知王之意及之子之事者。我﹐之子自我也。維彼愚人﹐謂我宣驕。【傳】宣﹐示也。【箋】謂我役作眾民爲驕奢。

《鴻雁》三章﹐章六句。

《庭燎》﹐美宣王也。因以箴之。【箋】諸侯將朝﹐宣王以夜未央之時問夜早晚。美者﹐美其能自勤以政事。因以箴者﹐王有雞人之官﹐凡國事爲期則告之以時﹐王不正其官﹐而問夜早晚。

庭燎

夜如何其﹖【箋】此宣王以諸侯將朝﹐夜起曰「夜如何其﹖」問早晚之辭。夜未央﹐庭燎之光。君子至止﹐鸞聲將將。【傳】央﹐旦也。庭燎﹐大燭。君子﹐謂諸侯也。將將﹐鸞鑣聲。【箋】夜未央﹐猶言夜未渠央也﹐而於庭設大燭﹐使諸侯早來朝﹐聞鸞生將將然。

夜如何其﹖夜未艾﹐庭燎晣晣。君子至止﹐鸞聲噦噦。【傳】艾﹐久也。晣晣﹐明也。噦噦﹐徐行有節也。【箋】芟末曰艾﹐以言夜先雞鳴時。

夜如何其﹖夜鄕晨﹐庭燎有輝。君子至止﹐言觀其旂。【傳】輝﹐光也。【箋】晨﹐明也。上二章聞鸞聲爾﹐今夜鄕明﹐我見其旂﹐是朝之時也。朝禮﹐別色始入。

《庭燎》三章﹐章五句。

《沔水》﹐規宣王也。【箋】規者﹐正圓之器也。規主仁恩也﹐以恩親正君曰規。《春秋傳》曰「近臣盡規。」

沔水

沔彼流水﹐朝宗於海。【傳】興也。沔﹐水流滿也。水猶有所朝宗。【箋】興者﹐水流而入海﹐小就大也﹐諭諸侯朝天子﹐亦猶是也。諸侯春見天子曰朝﹐夏見曰宗。鴥彼飛隼﹐載飛載止。【箋】載之言則也。言隼欲飛則飛﹐欲止則止﹐諭諸侯之自驕恣﹐欲朝不朝﹐自由無所懼心也。嗟我兄弟﹐邦人諸友。莫肯念亂﹐誰無父母﹖【傳】邦人諸友﹐謂諸侯也。兄弟﹐同姓臣也。京師者﹐諸侯之父母也。【箋】我﹐我王也。莫﹐無也。我同姓異姓之諸侯﹐女自恣聽不朝﹐無肯念此於禮法爲亂者﹐女誰無父母乎﹖言皆生於父母也。臣之道﹐資於事父以事君。

沔彼流水﹐其流湯湯。【傳】言放縱無所入也。【箋】湯湯﹐波流盛貌。諭諸侯奢僭﹐旣不朝天子﹐復不事侯伯。鴥彼飛隼﹐載飛載揚。【傳】言無所定止也。【箋】則飛則揚﹐諭諸侯出兵﹐妄相侵伐。念彼不迹﹐載起載行。心之憂矣﹐不可弭忘。【傳】不迹﹐不循道也。弭﹐止也。【箋】彼﹐彼諸侯也。諸侯不循法度﹐妄興師出兵﹐我念之憂不能忘也。

鴥彼飛隼﹐率彼中陵。【箋】率﹐循也。隼之性﹐待鳥雀而食﹐飛循陵阜者﹐是其常也。諭諸侯之守職順法度者﹐亦是其常也。民之訛言﹐寧莫之懲。【傳】懲﹐止也。【箋】訛﹐僞也。言時不令小人﹐好詐僞爲交易之言﹐使見怨咎﹐安然無禁止。我友敬矣﹐讒言其興。【傳】疾王不能察讒也。【箋】我﹐我天子也。友﹐謂諸侯也。言諸侯有敬其職順法度者﹐讒人猶興其言以毀惡之﹐王與侯伯不當察之﹖

《沔水》三章﹐二章章八句﹐一章六句。

《鶴鳴》﹐誨宣王也。【箋】誨﹐教也。教宣王求賢人之未仕者。

鶴鳴

鶴鳴於九臯﹐聲聞於野。【傳】興也。臯﹐澤也。言身隱而名著也。【箋】臯﹐澤中水溢出所爲坎。自外數至九﹐諭深遠也。鶴在中鳴焉﹐而野聞其鳴聲。興者﹐諭賢者𨿽隱居﹐人咸知之。魚潛在淵﹐或在於渚。【傳】良魚在淵﹐小魚在渚。【箋】此言魚之性﹐寒則逃於淵﹐溫則見於渚﹐諭賢者世亂則隱﹐治平則出﹐在時君也。樂彼之園﹐爰有樹檀﹐其下維萚。【傳】何樂於彼園之觀乎﹖萚﹐落也。尙有樹檀而下其萚。【箋】之﹐往﹔爰﹐曰也。言所以之彼園而觀者﹐人曰有樹檀﹐檀下有萚﹐此猶朝廷之尙賢者而下小人﹐是以往也。他山之石﹐可以爲錯。【傳】錯﹐石也﹐可以琢玉。舉賢用滯﹐則可以治國。【箋】他山﹐諭異國。

鶴鳴於九臯﹐聲聞於天。【箋】天﹐髙遠也。魚在於渚﹐或潛在淵。【箋】時寒則魚去渚逃於淵。樂彼之園﹐爰有樹檀﹐其下維榖。【傳】榖﹐惡木也。他山之石﹐可以攻玉。【傳】攻﹐錯也。

《鶴鳴》二章﹐章九句。

《祈父》﹐刺宣王也。【箋】刺其用祈父﹐不得其人也。官非其人﹐則職廢。祈父之職﹐掌六軍之事﹐有九伐之法。祈﹑圻﹑畿同。

祈父

祈父﹐【傳】祈父﹐司馬也。職掌封圻之兵甲。【箋】此司馬也﹐時人以其職號之﹐故曰祈父。《書》曰「若疇祈父」﹐謂司馬也。司馬掌祿士﹐故司士屬焉。又有司右﹐主勇力之士。予王之爪牙。胡轉予於卹﹐靡所止居﹖【傳】卹﹐憂也。宣王之末﹐司馬職廢﹐羌戎爲敗。【箋】予﹐我﹔轉﹐移也。此勇力之士責司馬之辭也。我乃王之爪牙﹐爪牙之士當爲王閒守之衛﹐女何移我於憂﹐使我無所止居乎﹖謂見使從軍﹐與羌戎戰於千畝而敗之時也。六軍之士出自六鄕﹐法不取於王之爪牙之士。

祈父﹐予王之爪士。【傳】士﹐事也。胡轉予於卹﹐靡所厎止﹖【傳】厎﹐至也。

祈父﹐亶不聰。【傳】亶﹐誠也。胡轉予於卹﹐有母之尸饔﹖【傳】屍﹐陳也。熟食曰饔。【箋】己從軍而母爲父陳饌飲食之具﹐自傷不得供養也。

《祈父》三章﹐章四句。

《白駒》﹐大夫刺宣王也。【箋】刺其不能畱賢也。

白駒

皎皎白駒﹐食我場苗。縶之維之﹐以永今朝。【傳】宣王之末﹐不能用賢﹐賢者有乘白駒而去者。縶﹐絆﹔維﹐系也。【箋】永﹐久也。願此去者乘其白駒而來﹐使食我場中之苗﹐我則絆之系之以永今朝。愛之﹐欲畱之。所謂伊人﹐於焉逍遙﹖【箋】伊﹐當作繄。繄﹐猶是也。所謂是乘白駒而去之賢人﹐今於何遊息乎﹖思之甚也。

皎皎白駒﹐食我場藿。縶之維之﹐以永今夕。【傳】藿﹐猶苗也。夕﹐猶朝也。所謂伊人﹐於焉嘉客﹖

皎皎白駒﹐賁然來思。【傳】賁﹐飾也。【箋】願其來而得見之。《易卦》曰「山下有火﹐賁。」賁﹐黃白色也。爾公爾侯﹐逸豫無期。【傳】爾公爾侯邪﹐何爲逸樂無期以反也。愼爾優遊﹐勉爾遁思。【傳】愼﹐誠也。【箋】誠女優遊﹐使待時也。勉女遁思﹐度己終不得見﹐自訣之辭。

皎皎白駒﹐在彼空谷。【傳】空﹐大也。生芻一束﹐其人如玉。【傳】此戒之也。女行所捨主人之餼𨿽薄﹐要就賢人﹐其徳如玉然。毋金玉爾音﹐而有遐心。【箋】毋愛女聲音﹐而有遠我之心。以恩責之也。

《白駒》四章﹐章六句。

《黃鳥》﹐刺宣王也。【箋】刺其以陰禮教親而不至﹐聯兄弟之不固。

黃鳥

黃鳥黃鳥﹐無集於榖﹐無啄我粟。【傳】興也。黃鳥﹐以集木啄黍者﹐諭天下室家不以其道而相去﹐是失其性。此邦之人﹐不我肯穀。【傳】穀﹐善也。【箋】不肯以善道與我。言旋言歸﹐復我邦族。【傳】宣王之末﹐天下室家離散﹐妃匹相去有不以禮者。【箋】言﹐我﹔復﹐反也。

黃鳥黃鳥﹐無集於桑﹐無啄我粱。此邦之人﹐不可與明。【傳】不可與明夫婦之道。【箋】明﹐當爲盟。盟﹐信也。言旋言歸﹐復我諸兄。【傳】婦人有歸宗之義。【箋】宗﹐謂宗子也。

黃鳥黃鳥﹐無集於栩﹐無啄我黍。此邦之人﹐不可與處。【傳】處﹐居也。言旋言歸﹐復我諸父。【傳】諸父﹐猶諸兄也。

《黃鳥》三章﹐章七句。

《我行其野》﹐刺宣王也。【箋】刺其不正嫁取之數﹐而有荒政﹐多淫昏之俗。

我行其野

我行其野﹐蔽芾其樗。昏姻之故﹐言就爾居。【傳】樗﹐惡木也。【箋】樗之蔽芾始生﹐謂仲春之時﹐嫁取之月。婦之父﹑壻之父相謂昏姻。言﹐我也。我乃以此二父之命﹐故我就女居﹐我豈其無禮來乎﹖責之也。爾不我畜﹐復我邦家。【傳】畜﹐養也。【箋】宣王之末﹐男女失道﹐以求外昏棄其舊姻而相怨。

我行其野﹐言采其蓫。婚姻之故﹐言就爾宿。【傳】蓫﹐惡菜也。【箋】蓫﹐牛蘈也﹐亦仲春時生﹐可采也。爾不我畜﹐言歸斯復。【傳】復﹐反也。

我行其野﹐言采其葍。不思舊姻﹐求爾新特。【傳】葍﹐惡菜也。新特﹐外昏也。【箋】葍﹐﹝上「艸」下「富」﹞也﹐亦仲春時生﹐可采也。壻之父曰姻。我采葍之時﹐以禮來嫁女﹐女不思女老父之命而棄我﹐而求女新外昏特來之女﹐責之也。不以禮嫁﹐必無肯媵之。成不以富﹐亦祗以異。【傳】祗﹐適也。【箋】女不以禮爲室家﹐成事不足以得富也﹐亦適以此自異於人道。言可惡也。

《我行其野》三章﹐章六句。

《斯幹》﹐宣王考室也。【箋】考﹐成也。徳行國富﹐人民殷眾而皆佼好﹐骨肉和親﹐宣王於是築宮廟﹐羣寢旣成而釁之﹐歌《斯幹》之詩以落之﹐此之謂成室。宗廟成﹐則又祭祀先祖。

斯幹

秩秩斯幹﹐幽幽南山。【傳】興也。秩秩﹐流行也。幹﹐間也。幽幽﹐深遠也。【箋】興者﹐諭宣王之徳如澗水之源﹐秩秩流出﹐無極已也。國以饒富﹐民取足焉﹐如於深山。如竹苞矣﹐如松茂矣。【傳】苞﹐本也。【箋】言時民殷眾如竹之本生矣﹐其佼好又如松柏之暢茂矣。兄及弟矣﹐式相好矣﹐無相猶矣。【傳】猶﹐道也。【箋】猶﹐當作瘉。瘉﹐病也。言時人骨肉用是相愛好﹐無相詬病也。

似續妣祖﹐【傳】似﹐嗣也。【箋】似﹐讀如巳午之巳。巳續妣祖者﹐謂巳成其宮廟也。妣﹐先妣姜嫄也。祖﹐先祖也。築室百堵﹐西南其戶。【傳】西鄕戶﹑南鄕戶也。【箋】此築室者﹐謂築燕寢也。百堵﹐百堵一時起也。天子之寢有左右房﹐西其戶者﹐異於一房者之室戶也。又雲南其戶者﹐宗廟及路寢制如明堂﹐﹐每室四戶﹐是室一南戶爾。爰居爰處﹐爰笑爰語。【箋】爰﹐於也。於是居﹐於是處﹐於是笑﹐於是語。言諸寢之中﹐皆可安樂。

約之閣閣﹐椓之橐橐。【傳】約﹐束也。閣閣﹐猶歷歷也。橐橐﹐用力也。【箋】約﹐謂縮板也。椓﹐謂﹝左「手」右「畱」﹞土也。風雨攸除﹐鳥鼠攸去﹐君子攸芋。【傳】芋﹐大也。【箋】芋﹐當作幠。幠﹐覆也。寢廟旣成﹐其墻屋弘殺﹐則風雨之所除也﹔其堅致﹐則鳥鼠之所去也﹔其堂屋相稱﹐則君子之所覆蓋。

如跂斯翼﹐【傳】如人之跂竦翼爾。如矢斯棘﹐如鳥斯革﹐【傳】棘﹐稜廉也。革﹐翼也。【箋】棘﹐戟也。如人挾弓矢戟其肘﹐如鳥夏暑希革張其翼時。如翚斯飛﹐君子攸躋。【傳】躋﹐升也。【箋】伊洛而南﹐素質五色皆備成章曰翚。此章四如者﹐皆謂廉隅之正﹐形貌之顯也。翚者﹐鳥之奇異者也﹐故以成之焉。此章主於宗廟﹐君子所升﹐祭祀之時。

殖殖其庭﹐有覺其楹。【傳】殖殖﹐言平正也。有覺﹐言髙大也。【箋】覺﹐直也。噲噲其正﹐噦噦其冥﹐【傳】正﹐長也。冥﹐幼也。【箋】噲噲﹐猶快快也。正﹐晝也。噦噦﹐猶煟煟也。冥﹐夜也。言居之晝日則快快然﹐夜則煟煟然﹐皆寬明之貌。君子攸寧。【箋】此章主於寢﹐君子所安﹐燕息之時。

下莞上簟﹐乃安斯寢。【箋】莞﹐小蒲之席也。竹葦曰簟。寢旣成﹐乃鋪席﹐與羣臣安燕﹐爲歡以落之。乃寢乃興﹐乃占我夢。【傳】言善之應人也。【箋】興﹐夙興也。有善夢﹐則占之。吉夢維何﹖維熊維羆﹐維虺維蛇。【箋】熊羆之獸﹐虺蛇之虫﹐此四者﹐夢之吉祥也。

大人占之﹕維熊維羆﹐男子之祥﹔維虺維蛇﹐女子之祥。【箋】大人占之﹐謂以聖人占夢之法占之也。熊羆在山﹐陽之祥也﹐故爲生男。虺蛇穴處﹐陰之祥也﹐故爲生女。

乃生男子﹐載寢之牀。載衣之裳﹐載弄之璋。【傳】半珪曰璋。裳﹐下之飾也。璋﹐臣之職也。【箋】男子生而臥於牀﹐尊之也。裳﹐晝日衣也。衣以裳者﹐明當主於外事也。玩以璋者﹐欲其比徳焉。玉以璋者﹐明成之有漸。其泣喤喤﹐朱芾斯皇﹐室家君王。【箋】皇﹐猶煌煌也。芾者﹐天子純朱﹐諸侯黃朱。室家﹐一家之內。宣王將生之子﹐或且爲諸侯﹐或且爲天子﹐皆將佩朱芾煌煌然。

乃生女子﹐載寢之地﹐載衣之裼﹐載弄之瓦。【傳】裼﹐褓也。瓦﹐紡塼也。【箋】臥於地﹐卑之也。褓﹐夜衣也。明當主於內事。紡塼﹐習其所有事也。無非無儀﹐惟酒食是議﹐無父母詒罹。【傳】婦人職無威儀也。罹﹐憂也。【箋】儀﹐善也。婦人無所專於家事。有非﹐非婦人也。有善﹐亦非婦人也。婦人之事﹐惟議酒食爾﹐無遺父母之憂。

《斯幹》九章﹐四章章七句﹐五章章五句。

《無羊》﹐宣王考牧也。【箋】厲王之時﹐牧人之職廢﹐宣王始興而復之﹐至此而成﹐謂復先王牛羊之數。

無羊

誰謂爾無羊﹖三百維羣。誰謂爾無牛﹖九十其犉。【傳】黃牛黑唇曰犉。【箋】爾﹐女也。女﹐宣王也。宣王復古之牧法﹐汲汲於其數﹐故歌此詩以解之也。誰謂女無羊﹐今乃三百頭爲一羣。誰謂女無牛﹐今乃犉者九十頭。言其多矣﹐足如古矣。爾羊來思﹐其角濈濈。【傳】聚其角而息濈濈然。【箋】言此者﹐美畜產得其所。爾牛來思﹐其耳濕濕。【傳】﹝左「口」右「司」﹞而動其耳濕濕然。

或降於阿﹐或飲於池﹐或寢或訛。【傳】訛﹐動也。【箋】言此者﹐美其無所驚畏也。爾牧來思﹐何蓑何笠﹐或負其餱。【傳】何﹐揭也。蓑﹐所以備雨。笠﹐所以禦暑。【箋】言此者﹐美牧人寒暑飲食有備。三十維物﹐爾牲則具。【傳】異毛者三十也。【箋】牛羊之色﹐異者三十﹐則女之祭祀﹐索則有之。

爾牧來思﹐以薪以蒸﹐以雌以雄。【箋】此言牧人有餘力﹐則取薪蒸﹐擒禽獸﹐以來歸也。粗曰薪﹐細曰蒸。爾羊來思﹐矜矜兢兢﹐不騫不崩。【傳】矜矜兢兢﹐以言堅彊也。騫﹐虧也。崩﹐羣疾也。麾之以肱﹐畢來旣升。【傳】肱﹐臂也。升﹐升入牢也。【箋】此言擾訓從人意也。

牧人乃夢﹕眾維魚矣﹐旐維旟矣。【箋】牧人乃夢見人眾相與捕魚﹐又夢見旐與旟。占夢之官得而獻之於宣王﹐將以占國事。大人占之﹕眾維魚矣﹐實維丰年﹔【傳】陰陽和則魚眾多也。【箋】魚者﹐庶人之所以養也﹐今人眾相與捕魚﹐則是歲熟﹐相供養之祥也。《易中孚》卦曰「豚魚吉。」旐維旟矣﹐室家溱溱。【傳】溱溱﹐眾也。旐旟﹐所以聚眾也。【箋】溱溱﹐子孫眾多也。

《無羊》四章﹐章八句。

鴻雁之什十篇﹐三十二章﹐二百三十句。

小雅節南山之什

《節南山》﹐家父刺幽王也。【箋】家父﹐字﹐周大夫也。

節南山

節彼南山﹐維石巖巖。【傳】興也。節﹐髙峻貌。巖巖﹐積石貌。【箋】興者﹐諭三公之位﹐人所尊嚴。赫赫師尹﹐民具爾瞻。憂心如惔﹐不敢戲談。【傳】赫赫﹐顯盛貌。師﹐大師﹐周之三公也。尹﹐尹氏﹐爲大師。具﹐俱﹔瞻視﹔惔﹐燔也。【箋】此言尹氏女居三公之位﹐天下之民俱視女之所爲﹐皆憂心如火灼爛之矣﹐又畏女之威﹐不敢相戲而言語。疾其貪暴﹐脇下以刑辟也。國旣卒斬﹐何用不監﹖【傳】卒﹐盡﹔斬﹐斷﹔監﹐視也。【箋】天下之諸侯日相侵伐﹐其國已盡絕滅﹐女何用爲職之不監察之﹖

節彼南山﹐有實其猗。【傳】實﹐滿﹔猗﹐長也。【箋】猗﹐倚也。言南山旣能髙峻﹐又以艸木平滿﹐其旁倚之畎谷﹐使之齊均也。赫赫師尹﹐不平謂何﹖【箋】責三公之不平均﹐不如山之爲也。謂何﹐猶云何也。天方薦瘥﹐喪亂弘多。【傳】薦﹐重﹔瘥﹐病﹔弘﹐大也。【箋】天气方今又重以疫病﹐長幼相亂﹐而死喪甚大多也。民言無嘉﹐憯莫懲嗟。【傳】憯﹐曾也。【箋】懲﹐止也。天下之民皆以災害相弔唁﹐無一嘉慶之言﹐曾無以恩徳止之者﹐嗟乎柰何。

尹氏大師﹐維周之氐。秉國之鈞﹐四方是維。天子是毗﹐俾民不迷。【傳】氐﹐本﹔均﹐平﹔毗﹐厚也。【箋】氐﹐當作桎鎋之桎。毗﹐輔也。言尹氏作大師之官﹐爲周之桎鎋﹐持國政之平﹐維制四方﹐上輔天子﹐下教化天下﹐使民無迷惑之憂。言任至重。不弔昊天﹐不宜空我師。【傳】弔﹐至﹔空﹐窮也。【箋】至﹐猶善也。不善乎昊天﹐愬之也。不宜使此人居尊官﹐困窮我之眾民也。

弗躬弗親﹐庶民弗信。弗問弗仕﹐勿罔君子。【傳】庶民之言不可信﹐無罔上而行也。【箋】仕﹐察也。勿﹐當作未。此言王之政不躬而親之﹐則恩澤不信於眾民矣﹔不問而察之﹐則下民未罔其上矣。式夷式已﹐無小人殆。【傳】式﹐用﹔夷﹐平也。用平則已﹐無以小人之言至於危殆也。【箋】殆﹐近也。爲政當用平正之人﹐用能紀理其事也﹐無小人近。瑣瑣姻亞﹐則無膴仕。【傳】瑣瑣﹐小貌。兩壻相謂曰亞。膴﹐厚也。【箋】壻之父曰姻。瑣瑣昏姻妻黨之小人﹐無厚任用之﹐置之大位﹐重其祿也。

昊天不傭﹐降此鞠訩。昊天不惠﹐降此大戾。【傳】傭﹐均﹔鞠﹐盛﹔訩﹐訟也。【箋】鞠﹐猶多也。戾﹐怪也。昊天乎﹐師氏爲政不均﹐乃下此多訟之俗。又爲不和順之行﹐乃下此乖爭之化。疾時民效爲之﹐愬之於天。君子如屆﹐俾民心闋。君子如夷﹐惡怒是違。【傳】屆極﹔闋﹐息﹔夷﹐易﹔違﹐去也。【箋】屆﹐至也。君子﹐斥在位者﹐如行至誠之道﹐則民鞠訩之心息﹔如行平易之政﹐則民乖爭之情去。言民之失由於上﹐可反復也。

不弔昊天﹐亂靡有定。式月斯生﹐俾民不寧。憂心如酲﹐誰秉國成﹖【傳】病酒曰酲。成﹐平也。【箋】弔﹐至也。至﹐猶善也。定﹐止﹔式﹐用也。不善乎昊天﹐天下之亂無有止之者。用月此生﹐言月月益甚也﹐使民不得安。我今憂之如病酒之酲矣﹐觀此君臣﹐誰能持國之平乎﹖言無有也。不自爲政﹐卒勞百姓。【箋】卒﹐終也。昊天不自出政教﹐則終窮苦百姓。欲使昊天出圖書﹐有所受命﹐民乃得安。

駕彼四牡﹐四牡項領。【傳】項﹐大也。【箋】四牡者﹐人君所乘駕﹐今但養大其領﹐不肯爲用。諭大臣自恣﹐王不能使也。我瞻四方﹐蹙蹙靡所騁。【傳】騁﹐極也。【箋】蹙蹙﹐縮小之貌。我視四方土地﹐日見侵削於夷狄蹙蹙然﹐𨿽欲馳騁﹐無所之也。

方茂爾惡﹐相爾矛矣。【傳】茂﹐勉也。【箋】相﹐視也。方爭訟自勉於惡之時﹐則視女矛矣。言欲戰鬥相殺傷也。旣夷旣懌﹐如相酬矣。【傳】懌﹐服也。【箋】夷﹐說也。言大臣之乖爭﹐本無大讎﹐其已相和順而說懌﹐則如賓主飲酒相酬酢也。

昊天不平﹐我王不寧。不懲其心﹐覆怨其正。【傳】正﹐長也。【箋】昊天乎﹐師尹爲政不平﹐使我王不得安寧。女不懲止女之邪心﹐而反怨憎其正也。

家父作誦﹐以究王訩。【傳】家父﹐大夫也。【箋】究﹐窮也。大夫家父作此詩而爲王誦之﹐以窮極王之政所以致多訟之本意。式訛爾心﹐以畜萬邦。【箋】訛﹐化﹔畜﹐養也。

《節南山》十章﹐六章章八句﹐四章章四句。

《正月》﹐大夫刺幽王也。

正月

正月繁霜﹐我心憂傷。【傳】正月﹐夏之四月。繁﹐多也。【箋】夏之四月﹐建巳之月﹐純陽用事而霜多﹐急恆寒若之異﹐傷害萬物﹐故心爲之憂傷。民之訛言﹐亦孔之將。【傳】將﹐大也。【箋】訛﹐僞也。人以僞言相陷入﹐使王行酷暴之刑﹐致此災異﹐故言亦甚大也。念我獨兮﹐憂心京京。哀我小心﹐癙憂以癢。【傳】京京﹐憂不去也。癙﹑癢﹐皆病也。【箋】念我獨兮者﹐言我獨憂此政也。

父母生我﹐胡俾我瘉﹖不自我先﹐不自我後。【傳】父母﹐謂文﹑武也。我﹐我天下也。瘉﹐病也。【箋】自﹐從也。天使父母生我﹐何故不長遂我﹐而使我遭此暴虐之政而病。此何不出我之前﹐居我之後。窮苦之情﹐苟欲免身。好言自口﹐莠言自口。【傳】莠﹐醜也。【箋】自﹐從也。此疾訛言之人﹐善言從女口出﹐惡言亦從女口出﹐女口一爾﹐善也惡也同出其中﹐謂其可賤。憂心愈愈﹐是以有侮。【傳】愈愈﹐憂懼也。【箋】我心憂政如是﹐是與訛言者殊塗﹐故用是見侵侮也。

憂心惸惸﹐念我無祿。【傳】惸惸﹐憂意也。【箋】無祿者﹐言不得天祿﹐自傷值今生也。民之無辜﹐並其臣僕。【傳】古者有罪﹐不入於刑﹐則役之圜土以爲臣僕。【箋】辜﹐罪也。人之尊卑有十等﹐僕第九﹐臺第十。言王旣刑殺無罪﹐並及其家之賤者﹐不止於所罪而已。《書》曰「越玆麗行並制。」哀我人斯﹐於何從祿﹖【箋】斯﹐此﹔於﹐於也。哀乎今我民人見遇如此﹐當於何從得天祿免於是難﹖瞻烏爰止﹐於誰之屋﹖【傳】富人之屋﹐烏所集也。【箋】視烏集於富人之室﹐以言今民亦當求明君而歸之。

瞻彼中林﹐侯薪侯蒸。【傳】中林﹐林中也。薪蒸﹐言似而非。【箋】侯﹐維也。林中大木之處﹐而惟有薪蒸爾﹐諭朝廷宜有賢者﹐而但聚小人。民今方殆﹐視天夢夢。【傳】王者爲亂夢夢然。【箋】方﹐且也。民今且危亡﹐視王者所爲﹐反夢夢然而亂﹐無統理安人之意。旣克有定﹐靡人弗勝。【傳】勝﹐乘也。【箋】王旣能有所定﹐尙復事之小者爾。無人而不勝﹐言凡人所定﹐皆勝王也。有皇上帝﹐伊誰云憎﹖【傳】皇﹐君也。【箋】伊﹐讀當爲繄。繄﹐猶是也。有君上帝者﹐以情告天也。使王暴虐如是﹐是憎惡誰乎﹖欲天指害其所憎而已。

謂山蓋卑﹐爲岡爲陵。【傳】在位非君子﹐乃小人也。【箋】此諭爲君子賢者之道﹐人尙謂之卑﹐況爲凡庸小人之行。民之訛言﹐寧莫之懲。【箋】小人在位﹐曾無欲止眾民之爲僞言相陷害也。召彼故老﹐訊之占夢。【傳】故老﹐元老。訊﹐問也。【箋】君臣在朝﹐侮慢元老﹐召之不問政事﹐但問占夢﹐不尙道徳﹐而信徵祥之甚。具曰予聖﹐誰知烏之雌雄﹖【傳】君臣俱自謂聖也。【箋】時君臣賢愚適同﹐如烏雌雄相似﹐誰能別異之乎﹖

謂天蓋髙﹐不敢不局。謂地蓋厚﹐不敢不蹐。維號斯言﹐有倫有脊。【傳】局﹐曲也。蹐﹐累足也。倫﹐道﹔脊﹐理也。【箋】局蹐者﹐天髙而有雷霆﹐地厚而有陷淪也。此民疾苦王政﹐上下皆可畏怖之言也。維民號呼而發此言﹐皆有道理。所以至然者﹐非徒苟妄爲誣辭。哀今之人﹐胡爲虺蜴﹖【傳】蜴﹐螈也。【箋】虺蜴之人﹐見人則走。哀哉今之人﹐何爲如是﹖傷時政也。

瞻彼阪田﹐有菀其特。【傳】言朝廷曾無傑臣。【箋】阪田﹐崎嶇墝埆之處﹐而有菀然茂特之苗﹐諭賢者在間辟隱居之時。天之扤我﹐如不我克。【傳】扤﹐動也。【箋】我﹐我特苗也。天以風雨動搖我﹐如將不勝我﹐謂其迅疾也。彼求我則﹐如不我得。【箋】彼﹐彼王也。王之始徵求我﹐如恐不得我。言其禮命之繁多。執我仇仇﹐亦不我力。【傳】仇仇﹐猶謷謷也。【箋】王旣得我﹐執畱我﹐其禮待我謷謷然﹐亦不問我在位之功力。言其有貪賢之名﹐無用賢之實。

心之憂矣﹐如或結之。今玆之正﹐胡然厲矣。【傳】厲﹐惡也。【箋】玆﹐此﹔正﹐長也。心憂如有結之者﹐憂今此之君臣﹐何一然爲惡如是。燎之方揚﹐寧或滅之﹖【傳】滅之以水也。【箋】火田爲燎。燎之方勝之時﹐炎熾熛怒﹐寧有能滅息之者﹖言無有也。以無有諭有之者爲甚也。赫赫宗周﹐褒姒﹝「滅」去「水」﹞之。【傳】宗周﹐鎬京也。褒﹐國也。姒﹐姓也。﹝「滅」去「水」﹞﹐滅也。有褒國之女﹐幽王惑焉而以爲後﹐詩人知其必滅周也。

終其永懷﹐又窘陰雨。【傳】窘﹐困也。【箋】窘﹐仍也。終王之所行﹐其長可憂傷矣﹐又將仍憂傷於陰雨。陰雨﹐諭君有泥陷之難。其車旣載﹐乃棄爾輔。【傳】大車重載﹐又棄其輔。【箋】以車之載物﹐諭王之任國事也。棄輔﹐諭遠賢也。載輸爾載﹐將伯助予。【傳】將﹐請﹔伯﹐長也。【箋】輸﹐墮也。棄女車輔﹐則墮女之載﹐乃請長者見助﹐以言國危而求賢者﹐已晚矣。

無棄爾輔﹐員於爾輻。【傳】員﹐益也。屢顧爾僕﹐不輸爾載。【箋】屢﹐數也。僕﹐將車者也。顧﹐猶視也﹐念也。終逾絕險﹐曾是不意。【箋】女不棄車之輔﹐數顧女僕﹐終是用逾度陷絕之險﹐女不曾以是爲意乎﹖以商事諭治國也。

魚在於沼﹐亦匪克樂。潛𨿽伏矣﹐亦孔之炤。【傳】沼﹐池也。【箋】池魚之所樂而非能樂﹐其潛伏於淵﹐又不足以逃﹐甚炤炤易見。以諭時賢者在朝廷﹐道不行無所樂﹐退而窮處﹐又無所止也。憂心慘慘﹐念國之爲虐。【傳】慘慘﹐猶戚戚也。

彼有旨酒﹐又有嘉肴。【傳】言禮物備也。【箋】彼﹐彼尹氏大師也。洽比其鄰﹐昏姻孔云。【傳】洽﹐合﹔鄰﹐近﹔云﹐旋也。是言王者不能親親以及遠。【箋】云﹐猶友也。言尹氏富﹐與兄弟相親友爲朋黨也。念我獨兮﹐憂心慇慇。【傳】慇慇然痛也。【箋】此賢者孤特自傷也。

佌佌彼有屋﹐蔌蔌方有穀。【傳】佌佌﹐小也。蔌蔌﹐陋也。【箋】穀﹐祿也。此言小人富﹐而窶陋將貴也。民今之無祿﹐天夭是椓。【傳】君夭之﹐在位椓之。【箋】民於今而無祿者﹐天以薦瘥夭殺之﹐是王者之政又復椓破之。言遇害甚也。哿矣富人﹐哀此惸獨。【傳】哿﹐可﹔獨﹐單也。【箋】此言王政如是﹐富人猶可﹐惸獨將困也。

《正月》十三章﹐八章章八句﹐五章章六句。

《十月之交》﹐大夫刺幽王也。【箋】當爲刺厲王。作《詁訓傳》時移其篇第﹐因攺之耳。《節彼》刺師尹不平﹐亂靡有定﹐此篇譏皇父擅恣﹐日月告凶﹔《正月》惡褒姒滅周﹐此篇疾艷妻煽方處。又幽王時司徒乃鄭桓公友﹐非此篇之所云番也﹐是以知然。

十月之交

十月之交﹐朔月辛卯。日有食之﹐亦孔之醜。【傳】之交﹐日月之交會。醜﹐惡也。【箋】周之十月﹐夏之八月也。八月朔日﹐日月交會而日食﹐陰侵陽﹐臣侵君之象。日辰之義﹐日爲君﹐辰爲臣。辛﹐金也。卯﹐木也。又以卯侵辛﹐故甚惡也。彼月而微﹐此日而微。【傳】月﹐臣道。日﹐君道。【箋】微﹐謂不明也。彼月則有微﹐今此日反微﹐非其常﹐爲異尢大也。今此下民﹐亦孔之哀。【箋】君臣失道﹐災害將起﹐故下民亦甚可哀。

日月告凶﹐不用其行。四國無政﹐不用其良。【箋】告凶﹐告天下以凶亡之徵也。行﹐道度也。不用之者﹐謂相干犯也。四方之國無政治者﹐由天子不用善人也。彼月而食﹐則維其常。此日而食﹐於何不臧。【箋】臧﹐善也。

爗爗震電﹐不寧不令。【傳】爗爗﹐震電貌。震﹐雷也。【箋】雷電過常﹐天下不安﹑政教不善之徵。百川沸騰﹐山冢崒崩。【傳】沸﹐出﹔騰﹐乘也。山頂曰冢。【箋】崒者﹐崔嵬。百川沸出相乘陵者﹐由貴小人也。山頂崔嵬者崩﹐君道壞也。髙岸爲谷﹐深谷爲陵。【傳】言易位也。【箋】易位者﹐君子居下﹐小人處上之謂也。哀今之人﹐胡憯莫懲﹖【箋】憯﹐曾﹔懲﹐止也。變易如此﹐禍亂方至﹐哀哉今在位之人﹐何曾無以道徳止之。

皇父卿士﹐番維司徒﹐家伯維宰﹐仲允膳夫﹐棸子內史﹐蹶維趣馬﹐楀維師氏﹐艷妻煽方處。【傳】艷妻﹐褒姒。美色曰艷。煽﹐熾也。【箋】皇父﹑家伯﹑仲允﹐皆字。番﹑棸﹑蹶﹑楀﹐皆氏。厲王淫於色﹐七子皆用後嬖寵方熾之時並處位﹐言妻黨盛女謁行之甚也。敵夫曰妻。司徒之職﹐掌天下土地之圖﹑人民之數﹐冢宰掌建邦之六典﹐皆卿也。膳夫﹐上士也﹐掌王之飲食膳羞。內史﹐中大夫也﹐掌爵祿廢置﹑殺生予奪之法。趣馬﹐中士也﹐掌王馬之政。師氏﹐亦中大夫也﹐掌司朝得失之事。六人之中﹐𨿽官有尊卑﹐權寵相連﹐朋黨於朝﹐是以疾焉。皇父則爲之端首﹐兼擅羣職﹐故但目以卿士云。

抑此皇父﹐豈曰不時﹖胡爲我作﹐不卽我謀﹖徹我墻屋﹐田卒污萊。【傳】時﹐是也。下則污﹐髙則萊。【箋】抑之言噫。噫是皇父﹐疾而呼之。女豈曰我所爲不是乎﹖言其不自知惡也。女何爲役作我﹐不先就與我謀﹐使我得遷徙﹐乃反徹毀我墻屋﹐令我不得趨農﹐田卒爲污萊乎﹖此皇父所築邑人之怨辭。曰予不戕﹐禮則然矣。【箋】戕﹐殘也。言皇父旣不自知不是﹐反云我不殘敗女田業﹐禮﹐下供上役﹐其道當然。言文過也。

皇父孔聖﹐作都於向。擇三有事﹐亶侯多藏。【傳】皇父甚自謂聖。向﹐邑也。擇三有事﹐有司國之三卿﹐信維貪淫多藏之人也。【箋】專權足己﹐自比聖人﹐作都立三卿﹐皆取聚斂之臣。言不知厭也。禮﹐畿內諸侯二卿。不慭遺一老﹐俾守我王。【箋】慭者﹐心不欲自彊之辭也。言盡將舊在位之人與之皆去﹐無畱衛王。擇有車馬﹐以居䢐向。【箋】又擇民之富有車馬者﹐以往居於向也。

黽勉從事﹐不敢告勞。【箋】詩人賢者﹐見時如是﹐自勉以從王事﹐𨿽勞不敢自謂勞﹐謂刑罰也。無罪無辜﹐讒口囂囂。【箋】囂囂﹐眾多貌。時人非有辜罪﹐其被讒口見椓譖囂囂然。下民之孽﹐匪降自天。噂沓背憎﹐職競由人。【傳】噂﹐猶噂噂。沓﹐猶沓沓。職﹐主也。【箋】孽﹐妖孽﹐謂相爲災害也。下民有此﹐言非從天墮也。噂噂沓沓﹐相對談語﹐背則相憎逐﹐爲此者﹐由主人也。

悠悠我裏﹐亦孔之痗。【傳】悠悠﹐憂也。裏﹐居也。痗﹐病也。【箋】裏﹐居也。悠悠乎我居今之世﹐亦甚困病。四方有羨﹐我獨居憂。【傳】羨﹐余也。【箋】四方之人盡有饒余﹐我獨居此而憂。民莫不逸﹐我獨不敢休。【箋】逸﹐逸豫也。天命不徹﹐我不敢效我友自逸。【傳】徹﹐道也。親屬之臣﹐心不能已。【箋】不道者﹐言王不循天之政教。

《十月之交》八章﹐章八句。

《雨無正》﹐大夫刺幽王也。雨﹐自上下者也。眾多如雨﹐而非所以爲政也。【箋】亦當爲刺厲王。王之所下教令甚多﹐而無正也。

雨無正

浩浩昊天﹐不駿其徳。降喪饑饉﹐斬伐四國。【傳】駿﹐長也。穀不熟曰饑﹐蔬不熟曰饉。【箋】此言王不能繼長昊天之徳﹐至使昊天下此死喪饑饉之災﹐而天下諸侯於是更相侵伐。旻天疾威﹐弗慮弗圖。【箋】慮﹑圖﹐皆謀也。王旣不駿昊天之徳﹐今昊天又疾其政﹐以刑罰威恐天下﹐而不慮不圖。捨彼有罪﹐旣伏其辜。若此無罪﹐淪胥以鋪。【傳】捨﹐除﹔淪﹐率也。【箋】胥﹐相﹔鋪﹐徧也。言王使此無罪者見牽率相引而徧得罪也。

周宗旣滅﹐靡所止戾。【傳】戾﹐定也。【箋】周宗﹐鎬京也。是時諸侯不朝王﹐民不堪命﹐王流於彘﹐無所安定也。正大夫離居﹐莫知我勩。【傳】勩﹐勞也。【箋】正﹐長也。長官之大夫於王流於彘而皆散處﹐無復知我民之見罷勞也。三事大夫﹐莫肯夙夜。邦君諸侯﹐莫肯朝夕。【箋】王流在外﹐三公及諸侯隨王而行者﹐皆無君臣之禮﹐不肯晨夜朝暮省王也。庶曰式臧﹐覆出爲惡。【傳】覆﹐反也。【箋】人見王之失所﹐庶幾其自攺悔而用善人﹐反出教令復爲惡也。

如何昊天﹐辟言不信。如彼行邁﹐則靡所臻。【傳】辟﹐法也。【箋】如何乎昊天﹐痛而愬之也。爲陳法度之言﹐不信之也。我之言不見信﹐如行而無所至也。凡百君子﹐各敬爾身。胡不相畏﹖不畏於天。【箋】凡百君子﹐謂眾在位者﹐各敬愼女之身﹐正君臣之禮﹐何爲上下不相畏乎﹖上下不相畏﹐是不畏於天。

戎成不退﹐饑成不遂。曾我暬禦﹐憯憯日瘁。【傳】戎﹐兵﹔遂﹐安也。暬禦﹐侍禦也。瘁﹐病也。【箋】兵成而不退﹐謂王見流於彘﹐無禦止之者。饑成而不安﹐謂王在彘﹐乏於飲食之蓄﹐無輸粟歸餼者。此二者﹐曾但侍禦左右小臣憯憯憂之﹐大臣無念之者。凡百君子﹐莫肯用訊。聽言則答﹐譖言則退。【傳】以言進退人也。【箋】訊﹐告也。眾在位者﹐無肯用此相告語﹐言不憂王之事也。答﹐猶距也。有可聽用之言﹐則共以辭距而違之。有譖毀之言﹐則共爲排退之。羣臣並爲不忠﹐惡直醜正。

哀哉不能言﹐匪舌是出﹐維躬是瘁。【傳】哀賢人不得言﹐不得出是舌也。【箋】瘁﹐病也。不能言﹐言之拙也。言非可出於舌﹐其身旋見困病。哿矣能言﹐巧言如流﹐俾躬處休。【傳】哿﹐可矣。可矣世所謂能言也﹐巧言從俗﹐如水轉流。【箋】巧﹐猶善也。謂以事類風切剴微之言﹐如水之流﹐忽然而過﹐故不悖逆﹐使身舌安休休然。亂世之言﹐順說爲上。

維曰於仕﹐孔棘且殆。云不可使﹐得罪於天子。亦云可使﹐怨及朋友。【傳】於﹐往也。【箋】棘﹐急也。不可使者﹐不正不從也。可使者﹐𨿽不正﹐從也。居今衰亂之世﹐云往仕乎﹐甚急迮且危。急迮且危﹐以此二者也。

謂爾遷於王都﹐曰予未有室家。【傳】賢者不肯遷於王都也。【箋】王流於彘﹐正大夫離居﹐同姓之臣從王﹐思其友而呼之﹐謂曰﹐女今可遷居王都﹐謂彘也。其友辭之云﹐我未有室家於王都可居也。鼠思泣血﹐無言不疾。【傳】無聲曰泣血。無所言而不見疾也。【箋】鼠﹐憂也。旣辭之以無室家﹐爲其意恨﹐又患不能距止之﹐故云﹐我憂思泣血﹐欲遷王都見女﹐今我無一言而不道疾者﹐言己方困於病﹐故未能也。昔爾出居﹐誰從作爾室﹖【傳】遭亂世﹐義不得去﹐思其友而不肯反者也。【箋】往始離居之時﹐誰隨爲女作室﹐女猶自作之爾﹐今反以無室家距我。恨之辭。

《雨無正》七章﹐二章章十句﹐二章章八句﹐三章章六句。

《小旻》﹐大夫刺幽王也。【箋】所刺列於《十月之交》《雨無正》爲小﹐故曰《小旻》﹐亦當爲刺厲王。

小旻

旻天疾威﹐敷於下土。【傳】敷﹐布也。【箋】旻天之徳疾王者以刑罰威恐萬民﹐其政教乃布於下土。言天下徧知。謀猶回遹﹐何日斯沮。【傳】回﹐邪﹔遹﹐辟﹔沮﹐壞也。【箋】猶﹐道﹔沮﹐止也。今王謀爲政之道回辟﹐不循旻天之徳﹐已甚矣﹐心猶不悛﹐何日此惡將止。謀臧不從﹐不臧覆用。我視謀猶﹐亦孔之邛。【傳】邛﹐病也。【箋】臧﹐善也。謀之善者不從﹐其不善者反用之﹐我視王謀爲政之道﹐亦甚病天下。

潝潝訿訿﹐亦孔之哀。【傳】潝潝然患其上﹐訿訿然思不稱其上。【箋】臣不事君﹐亂之階也﹐甚可哀也。謀之其臧﹐則具是違。謀之不臧﹐則具是依。我視謀猶﹐伊於胡厎。【箋】於﹐往﹔厎﹐止也。謀之善者俱背違之﹐其不善者依就之﹐我視今君臣之謀道﹐往行之將何所至乎﹖言必至於亂。

我龜旣厭﹐不我告猶。【傳】猶﹐道也。【箋】猶﹐圖也。卜筮數而瀆龜﹐龜靈厭之﹐不復告其所圖之吉凶。言𨿽得兆﹑占繇﹐不中。謀夫孔多﹐是用不集。【傳】集﹐就也。【箋】謀事者眾﹐而非賢者﹐是非相奪﹐莫適可從﹐故所爲不成。發言盈庭﹐誰敢執其咎﹖【傳】謀人之國﹐國危則死之﹐古之道也。【箋】謀事者眾﹐訩訩滿庭﹐而無敢決當是非﹐事若不成﹐誰云己當其咎責者﹖言小人爭知而讓過。如匪行邁謀﹐是用不得於道。【箋】匪﹐非也。君臣之謀事如此﹐與不行而坐圖遠近﹐是與道路無進於跬步﹐何以異乎﹖

哀哉爲猶﹐匪先民是程﹐匪大猶是經。維邇言是聽﹐維邇言是爭。【傳】古曰在昔﹐昔曰先民。程﹐法﹔經﹐常﹔猶﹐道﹔邇﹐近也。爭爲近言。【箋】哀哉今之君臣謀事﹐不用古人之法﹐不循大道之常﹐而徒聽順近言之同者﹐爭近言之異者。言見動軔則泥陷﹐不至於遠也。如彼築室於道謀﹐是用不潰於成。【傳】潰﹐遂也。【箋】如當路築室﹐得人而與之謀所爲﹐路人之意不同﹐故不得遂成也。

國𨿽靡止﹐或聖或否。民𨿽靡膴﹐或哲或謀﹐或肅或艾。【傳】靡止﹐言小也。人有通聖者﹐有不能者﹐亦有明哲者﹐有聰謀者。艾﹐治也。有恭肅者﹐有治理者。【箋】靡﹐無﹔止﹐禮﹔膴﹐法也。言天下諸侯今𨿽無禮﹐其心性猶有通聖者﹐有賢者。民𨿽無法﹐其心性猶有知者﹐有謀者﹐有肅者﹐有艾者。王何不擇焉﹐置之於位﹐而任之爲治乎﹖《書》曰「睿作聖﹐明作哲﹐聰作謀﹐恭作肅﹐從作乂。」詩人之意﹐欲王敬用五事﹐以明天道﹐故云然。如彼泉流﹐無淪胥以敗。【箋】淪﹐率也。王之爲政者﹐如源泉之流行則淸﹐無相牽率爲惡﹐以自濁敗。

不敢暴虎﹐不敢馮河。人知其一﹐莫知其他。【傳】馮﹐陵也。徒涉曰馮河﹐徒搏曰暴虎。一﹐非也。他﹐不敬小人之危殆也。【箋】人皆知暴虎馮河立至之害﹐而無知當畏愼小人﹐能危亡也。戰戰兢兢﹐【傳】戰戰﹐恐也。兢兢﹐戒也。如臨深淵﹐【傳】恐墜也。如履薄冰。【傳】恐陷也。

《小旻》六章﹐三章章八句﹐三章章七句。

《小宛》﹐大夫刺宣王也。【箋】亦當爲刺厲王。

小宛

宛彼鳴鳩﹐翰飛戾天。【傳】興也。宛﹐小貌。鳴鳩﹐鶻鵰。翰﹐髙﹔戾﹐至也。行小人之道﹐責髙明之功﹐終不可得。我心憂傷﹐念昔先人。【傳】先人﹐文﹑武也。明發不寐﹐有懷二人。【傳】明發﹐發夕至明。

人之齊聖﹐飲酒溫克。【傳】齊﹐正﹔克﹐勝也。【箋】中正通知之人﹐飲酒𨿽醉﹐猶能溫藉自持以勝。彼昏不知﹐壹醉日富。【傳】醉而日富矣。【箋】童昏無知之人﹐飲酒一醉﹐自謂日益富﹐誇淫自恣﹐以財驕人。各敬爾儀﹐天命不又。【傳】又﹐復也。【箋】今女君臣各敬愼威儀﹐天命所去﹐不復來也。

中原有菽﹐庶民采之。【傳】中原﹐原中也。菽﹐藿也。力采者則得之。【箋】藿生原中﹐非有主也﹐以諭王位無常家也﹐勤於徳者則得之。螟蛉有子﹐蜾蠃負之。【傳】螟蛉﹐桑虫也。蜾蠃﹐蒲盧也。負﹐持也。【箋】蒲盧取桑虫之子﹐負持而去﹐煦嫗養之﹐以成其子。諭有萬民不能治﹐則能治者將得之。教誨爾子﹐式穀似之。【箋】式﹐用﹔穀﹐善也。今有教誨女之萬民用善道者﹐亦似蒲盧。言將得而子也。

題彼脊令﹐載飛載鳴。【傳】題﹐視也。脊令不能自捨﹐君子有取節爾。【箋】題之爲言視睇也。載之言則也。則飛則鳴﹐翼也口也﹐不有止息。我日斯邁﹐而月斯徵。【箋】我﹐我王也。邁﹑徵﹐皆行也。王日此行﹐謂日視朝也。而月此行﹐謂月視朝也。先王制此禮﹐使君與羣臣議政事﹐日有所決﹐月有所行﹐亦無時止息。夙興夜寐﹐毋忝爾所生。【傳】忝﹐辱也。

交交桑扈﹐率場啄粟。【傳】交交﹐小貌。桑扈﹐竊脂也。言上爲亂政﹐而求下之治﹐終不可得也。【箋】竊脂肉食﹐今無肉而循場啄粟﹐失其天性﹐不能以自活。哀我塡寡﹐宜岸宜獄。握粟出卜﹐自何能穀。【傳】塡﹐盡﹔岸﹐訟也。【箋】仍得曰宜。自﹐從﹔穀﹐生也。可哀哉我窮盡寡財之人﹐仍有獄訟之事﹐無可以自救﹐但持粟行卜﹐求其勝負﹐從何能得生。

溫溫恭人﹐【傳】溫溫﹐和柔貌。如集於木。【傳】恐隊也。惴惴小心﹐如臨於谷。【傳】恐隕也。戰戰兢兢﹐如履薄冰。【箋】衰亂之世﹐賢人君子𨿽無罪﹐有恐懼。

《小宛》六章﹐章六句。

《小弁》﹐刺幽王也。太子之傅作焉。

小弁

弁彼鸒斯﹐歸飛提提。【傳】興也。弁﹐樂也。鸒﹐卑居。卑居﹐雅烏也。提提﹐羣貌。【箋】樂乎彼雅烏﹐出食在野甚飽﹐羣飛而歸提提然。興者﹐諭凡人之父子兄弟出入宮庭﹐相與飲食﹐亦提提然樂﹐傷今太子獨不。民莫不谷﹐我獨於罹。【傳】幽王取申女﹐生太子宜咎。又說褒姒﹐生子伯服﹐立以爲後﹐而放宜咎﹐將殺之。【箋】穀﹐養﹔於﹐曰﹔罹﹐憂也。天下之人無不父子相養者﹐我太子獨不然﹐曰以憂也。何辜於天﹐我罪伊何。【傳】舜之怨慕﹐日號泣於旻天﹐於父母。心之憂矣﹐云如之何。

踧踧周道﹐鞫爲茂艸。【傳】踧踧﹐平易也。周道﹐周室之通道。鞠﹐窮也。【箋】此諭幽王信褒姒之讒﹐亂其徳政﹐使不通於四方。我心憂傷﹐惄焉如擣。假寐永嘆﹐維憂用老。心之憂矣﹐疢如疾首。【傳】惄﹐思也。擣﹐心疾也。【箋】不脫冠衣而寐曰假寐。疢﹐猶病也。

維桑與梓﹐必恭敬止。【傳】父之所樹﹐己尙不敢不恭敬。靡瞻匪父﹐靡依匪母。不屬於毛﹐不罹於裏。【傳】毛在外﹐陽﹐以言父。裏在內﹐陰﹐以言母。【箋】此言人無不瞻仰其父取法則者﹐無不依恃其母以長大者﹐今我獨不得父皮膚之气乎﹖獨不處母之胞胎乎﹖何曾無恩於我﹖天之生我﹐我辰安在﹖【傳】辰﹐時也。【箋】此言我生所值之辰安所在乎﹖謂六物之吉凶。

菀彼柳斯﹐鳴蜩嘒嘒。有漼者淵﹐萑葦淠淠。【傳】蜩﹐蟬也。嘒嘒﹐聲也。漼﹐深貌。淠淠﹐眾也。【箋】柳木茂盛則多蟬﹐淵深而旁生萑葦﹐言大者之旁﹐無所不容。譬彼舟流﹐不知所屆。【箋】屆﹐至也。言今太子不爲王及後所容﹐而見放逐﹐狀如舟之流行﹐無制之者﹐不知終所至也。心之憂矣﹐不遑假寐。【箋】遑﹐暇也。

鹿斯之奔﹐維足伎伎。雉之朝雊﹐尙求其雌。【傳】伎伎﹐舒貌。謂鹿之奔走﹐其足伎伎然舒也。【箋】雊﹐雉鳴也。尙﹐猶也。鹿之奔走﹐其勢宜疾﹐而足伎伎然舒﹐畱其羣也。雉之鳴﹐猶知求其雌。今太子之放棄﹐其妃匹不得與之去﹐又鳥獸之不如。譬彼壞木﹐疾用無枝。【傳】壞﹐瘣也。謂傷病也。【箋】太子放逐﹐而不得生子﹐猶內傷病之木﹐內有疾﹐故無枝也。心之憂矣﹐寧莫之知。【箋】寧﹐猶曾也。

相彼投兔﹐尙或先之。行有死人﹐尙或墐之。【傳】墐﹐路冢也。【箋】相﹐視﹔投﹐掩﹔行﹐道也。視彼人將掩兔﹐尙有先驅走之者﹔道中有死人﹐尙有覆掩之成其墐者。言此所不知﹐其心不忍。君子秉心﹐維其忍之。【箋】君子﹐斥幽王也。秉﹐執也。言王之執心﹐不如彼二人。心之憂矣﹐涕旣隕之。【傳】隕﹐隊也。

君子信讒﹐如或酬之。【箋】酬﹐旅酬也。如酬之者﹐謂受而行之。君子不惠﹐不舒究之。【箋】惠﹐愛﹔究﹐謀也。王不愛太子﹐故聞讒言則放之﹐不舒謀也。伐木掎矣﹐析薪扡矣。【傳】伐木者掎其顚﹐析薪者隨其理。【箋】掎其顚者﹐不欲妄踣之。扡﹐謂觀其理也。必隨其理者﹐不欲妄挫折之。以言今王之遇太子﹐不如伐木析薪也。捨彼有罪﹐予之佗矣。【傳】佗﹐加也。【箋】予﹐我也。捨褒姒讒言之罪﹐而妄加我太子。

莫髙匪山﹐莫浚匪泉。【傳】浚﹐深也。【箋】山髙矣﹐人登其顚。泉深矣﹐人入其淵。以言人無所不至﹐𨿽逃避之﹐猶有默存者焉。君子無易由言﹐耳屬於垣。【箋】由﹐用也。王無輕用讒人之言﹐人將有屬耳於壁而聽之者﹐知王有所受之﹐知王心不正也。無逝我梁﹐無發我笱。【箋】逝﹐之也。之人梁﹐發人笱﹐此必有盜魚之罪。以言褒姒淫色﹐來嬖於王﹐盜我太子母子之寵。我躬不閱﹐遑卹我後。【傳】念父孝也。髙子曰「《小弁》﹐小人之詩也。」孟子曰「何以言之﹖」曰「怨乎。」孟子曰「固哉﹗夫髙叟之爲詩也。有越人於此﹐關弓而射之﹐我則談笑而道之﹐無他﹐疏之也。兄弟關弓而射我﹐我則垂涕泣而道之﹐無他﹐戚之也。然則《小弁》之怨﹐親親也。親親﹐仁也。固哉﹗夫髙叟之爲詩。」曰「《凱風》何以不怨﹖」曰「《凱風》﹐親之過小者也。《小弁》﹐親之過大者也。親之過大而不怨﹐是愈疏也。親之過小而怨﹐是不可磯也。愈疏﹐不孝也。不可磯﹐亦不孝也。孔子曰﹕『舜其至孝矣﹐五十而慕。』」【箋】念父孝也﹐太子念王將受讒言不止﹐我死之後﹐懼復有被讒者﹐亦無如之何﹐故自決云﹐我身尙不能自容﹐何暇乃憂我死之後也。

《小弁》八章﹐章八句。

《巧言》﹐刺幽王也。大夫傷於讒﹐故作是詩也。

巧言

悠悠昊天﹐曰父母且。無罪無辜﹐亂如此幠。【傳】膴﹐大也。【箋】悠悠﹐思也。膴﹐敖也。我憂思乎昊天﹐愬王也。始者言其且爲民之父母﹐今乃刑殺無罪辜之人﹐爲亂如此﹐甚敖慢無法度也。昊天已威﹐予愼無罪。昊天大幠﹐予愼無辜。【傳】威﹐畏﹔愼﹐誠也。【箋】已﹑泰﹐皆言甚也。昊天乎﹐王甚可畏﹐王甚敖慢﹐我誠無罪而罪我。

亂之初生﹐僭始旣涵。【傳】僭﹐數﹔涵﹐容也。【箋】僭﹐不信也。旣﹐盡﹔涵﹐同也。王之初生亂萌﹐羣臣之言不信與信﹐盡同之不別也。亂之又生﹐君子信讒。【箋】君子﹐斥在位者也。在位者信讒人之言﹐是復亂之所生。君子如怒﹐亂庶遄沮。【傳】遄﹐疾﹔沮﹐止也。【箋】君子見讒人﹐如怒責之﹐則此亂庶幾可疾止也。君子如祉﹐亂庶遄已。【傳】祉﹐福也。【箋】福者﹐福賢者﹐謂爵祿之也﹐如此則亂亦庶幾可疾止也。

君子屢盟﹐亂是用長。【傳】凡國有疑﹐會同則用盟﹐而相要也。【箋】屢﹐數也。盟之所以數者﹐由世衰亂﹐多相違背。時見曰會﹐殷見曰同。非此時而盟﹐謂之數。君子信盜﹐亂是用暴。【傳】盜﹐逃也。【箋】盜﹐謂小人也。《春秋傳》曰「賤者窮諸盜。」盜言孔甘﹐亂是用餤。【傳】餤﹐進也。匪其止共﹐維王之邛。【箋】邛﹐病也。小人好爲諂佞﹐旣不共其職事﹐又爲王作病。奕奕寢廟﹐君子作之。秩秩大猷﹐聖人莫之。

他人有心﹐予忖度之。躍躍毚兔﹐遇犬獲之。【傳】奕奕﹐大貌。秩秩﹐進知也。莫﹐謀也。毚兔﹐狡兔也。【箋】此四事者﹐言各有所能也。因己能忖度讒人之心﹐故列道之爾。猷﹐道也。大道﹐治國之禮法。遇犬﹐犬之訓者﹐謂田犬也。荏染柔木﹐君子樹之。往來行言﹐心焉數之。【傳】荏苒﹐柔意也。柔木﹐椅﹑桐﹑梓﹑漆也。【箋】此言君子樹善木﹐如人心思數善言而出之。善言者﹐往亦可行﹐來亦可行﹐於彼亦可﹐於己亦可﹐是之謂行也。蛇蛇碩言﹐出自口矣。【傳】蛇蛇﹐淺意也。【箋】碩﹐大也。大言者﹐言不顧其行﹐徒從口出﹐非由心也。巧言如簧﹐顏之厚矣。【箋】顏之厚者﹐出言虛僞﹐而不知慙於人。

彼何人斯﹐居河之麋。【傳】水艸交謂之麋。【箋】何人者﹐斥讒人也。賤而惡之﹐故曰何人。無拳無勇﹐職爲亂階。【傳】拳﹐力也。【箋】言力勇者﹐謂易誅除也。職﹐主也。此人主爲亂作階﹐言亂由之來也。旣微且尰﹐爾勇伊何﹖【傳】骭瘍爲微﹐腫足爲尰。【箋】此人居下濕之地﹐故生微腫之疾﹐人憎惡之﹐故言女勇伊何﹐何所能也。爲猶將多﹐爾居徒幾何﹖【箋】猶﹐謀﹔將﹐大也。女作諂佞之謀大多﹐女所與居之眾幾何人素能然乎﹖

《巧言》六章﹐章八句。

《何人斯》﹐蘇公刺暴公也。暴公爲卿士而譖蘇公焉﹐故蘇公作是詩以絕之。【箋】暴也﹑蘇也﹐皆畿內國名。

何人斯

彼何人斯﹖其心孔艱。胡逝我梁﹐不入我門﹖【箋】孔﹐甚﹔艱﹐難﹔逝﹐之也。梁﹐魚梁也﹐在蘇國之門外。彼何人乎﹖謂與暴公俱見於王者也。其持心甚難知﹐言其性堅固﹐似不妄也。暴公譖己之時﹐女與之乎﹖今過我國﹐何故近之我梁﹐而不入見我乎﹖疑其與之而未察﹐斥其姓名爲大切﹐故言何人。伊誰雲從﹖維暴之云。【傳】云﹐言也。【箋】譖我者是言從誰生乎﹖乃暴公之所言也。由己情而本之﹐以解何人意。

二人從行﹐誰爲此禍﹖胡逝我梁﹐不入唁我﹖【箋】二人者﹐謂暴公與其侶也。女相隨而行見王﹐誰作我是禍乎﹖時蘇公以得譴讓也。女卽不爲﹐何故近之我梁﹐而不入弔唁我乎﹖始者不如今﹐云不我可。【箋】女始者於我甚厚﹐不如今日也。今日云我何所行有何所不可乎﹗何更於己薄也。

彼何人斯﹐胡逝我陳﹖我聞其聲﹐不見其身。【傳】陳﹐堂塗也。【箋】堂塗者﹐公館之堂塗也。女卽不爲﹐何故近之我館庭﹐使我得聞女之音聲﹐不得睹女之身乎﹖不愧於人﹖不畏於天﹖【箋】女今不入唁我﹐何所愧畏乎﹖皆疑之未察之辭。

彼何人斯﹐其爲飄風。胡不自北﹖胡不自南﹖胡逝我梁﹖祇攪我心。【傳】飄風﹐暴起之風。攪﹐亂也。【箋】祇﹐適也。何人乎﹐女行來而去﹐疾如飄風﹐不欲入見我。何不乃從我國之南﹐不則乃從我國之北﹐何近之我梁﹐適亂我之心﹐使我疑女。

爾之安行﹐亦不遑捨。爾之亟行﹐遑脂爾車。壹者之來﹐云何其盱。【箋】遑﹐暇﹔亟﹐疾﹔盱﹐病也。女可安行乎﹖則何不暇捨息乎﹖女當疾行乎﹖則又何暇脂女車乎﹖極其情﹐求其意﹐終不得一者之來見我﹐於女亦何病乎﹖

爾還而入﹐我心易也。還而不入﹐否難知也。壹者之來﹐俾我祇也。【傳】易﹐說﹔祇﹐病也。【箋】還﹐行反也。否﹐不通也。祇﹐安也。女行反入見我﹐我則解說也。反又不入見我﹐則我與女情不通﹐女與於譖我與否復難知也。一者之來見我﹐我則知之﹐是使我心安也。

伯氏吹塤﹐仲氏吹篪。【傳】土曰塤﹐竹曰篪。【箋】伯﹑仲﹐諭兄弟也。我與女恩如兄弟﹐其相應和如塤篪﹐以言俱爲王臣﹐宜相親愛。及爾如貫﹐諒不我知。出此三物﹐以詛爾斯。【傳】三物﹐豕﹑犬﹑雞也。民不相信則盟詛之﹐君以豕﹐臣以犬﹐民以雞。【箋】及﹐與﹔諒﹐信也。我與女俱爲王臣﹐其相比次﹐如物之在繩索之貫也。今女心誠信﹐而我不知﹐且共出此三物以詛女之此事。爲其情之難知﹐己又不欲長怨﹐故設之以此言。

爲鬼爲蜮﹐則不可得。有靦面目﹐視人罔極。【傳】蜮﹐短狐也。靦﹐姡也。【箋】使女爲鬼爲蜮也﹐則女誠不可得見也。姡然有面目﹐女乃人也。人相視無有極時﹐終必與女相見。作此好歌﹐以極反側。【傳】反側﹐不正直也。【箋】好﹐猶善也。反側﹐輾轉也。作八章之歌﹐求女之情﹐女之情反側極於是也。

《何人斯》八章﹐章六句。

《巷伯》﹐刺幽王也。寺人傷於讒﹐故作是詩也。【箋】巷伯﹐奄官。寺人﹐內小臣也。奄官上士四人﹐掌王后之命﹐於宮中爲近﹐故謂之巷伯﹐與寺人之官相近。讒人譖寺人﹐寺人又傷其將及巷伯﹐故以名篇。

巷伯

萋兮斐兮﹐成是貝錦。【傳】興也。萋斐﹐文章相錯也。貝錦﹐錦文也。【箋】錦文者﹐文如余泉﹑余蚳之貝文也。興者﹐諭讒人集作己過以成於罪﹐猶女工之集采色以成錦文。彼譖人者﹐亦已大甚。【箋】大甚者﹐謂使己得重罪也。

哆兮侈兮﹐成是南箕。【傳】哆﹐大貌。南箕﹐箕星也。侈之言是必有因也。斯人自謂辟嫌之不審也。昔者顏叔子獨處於室﹐鄰之嫠﹝「釐」﹞婦又獨處於室﹐夜暴風雨至而室壞﹐婦人趨而至﹐顏叔子納之﹐而使執燭﹐放乎旦而蒸盡﹐縮屋而繼之﹐自以爲辟嫌之不審矣。若其審者﹐宜若魯人然。魯人有男子獨處於室﹐鄰之嫠婦又獨處於室﹐夜暴風雨至而室壞﹐婦人趨而托之﹐男子閉戶而不納。婦人自牖與之言曰「子何爲不納我乎﹖」男子曰「吾聞之也﹐男子不六十不間居。今子幼﹐吾亦幼﹐不可以納子。」婦人曰「子何不若柳下惠然﹖嫗不逮門之女﹐國人不稱其亂。」男子曰「柳下惠固可﹐吾固不可﹐吾將以吾不可﹐學柳下惠之可。」孔子曰「欲學柳下惠者﹐未有似於是也。」【箋】箕星哆然踵狹而舌廣﹐今讒人之因寺人之近嫌而成言其罪﹐猶因箕星之哆而侈大之。彼譖人者﹐誰適與謀﹖【箋】逝﹐往也。誰往就女謀乎﹖怪其言多且巧。

緝緝翩翩﹐謀欲譖人。【傳】緝緝﹐口舌貌。翩翩﹐往來貌。愼爾言也﹐謂爾不信。【箋】愼﹐誠也。女誠心而後言﹐王將謂女不信而不受。欲其誠者﹐惡其不誠也。

捷捷幡幡﹐謀欲譖言。【傳】捷捷﹐猶緝緝也。幡幡﹐猶翩翩也。豈不爾受﹖旣其女遷。【傳】遷﹐去也。【箋】遷之言訕也。王倉卒豈將不受女之言乎﹖已則亦將復訕誹女。

驕人好好﹐勞人艸艸。【傳】好好﹐喜也。艸艸﹐勞心也。【箋】好好者﹐喜讒言之人也。艸艸者﹐憂將妄得罪也。蒼天蒼天﹐視彼驕人﹐矜此勞人。

彼譖人者﹐誰適與謀﹖取彼譖人﹐投畀豺虎。【傳】投﹐棄也。豺虎不食﹐投畀有北。【傳】北方寒涼而不毛。有北不受﹐投畀有昊。【傳】昊﹐昊天也。【箋】付與昊天﹐制其罪也。

楊園之道﹐猗於畝丘。【傳】楊園﹐園名。猗﹐加也。畝丘﹐丘名。【箋】欲之楊園之道﹐當先歷畝丘﹐以言此讒人欲譖大臣﹐故從近小者始。寺人孟子﹐作爲此詩。凡百君子﹐敬而聽之。【傳】寺人而曰孟子者﹐罪已定矣﹐而將踐刑﹐作此詩也。【箋】寺人﹐王之正內五人。作﹐起也。孟子起而爲此詩﹐欲使眾在位者愼而知之。旣言寺人﹐復自著孟子者﹐自傷將去此官也。

《巷伯》七章﹐四章章四句﹐一章五句﹐一章八句﹐一章六句。

節南山之什十篇﹐七十九章﹐五百五十二句。

小雅谷風之什

《谷風》﹐刺幽王也。天下俗薄﹐朋友道絕焉。

谷風

習習谷風﹐維風及雨。【傳】興也。風雨相感﹐朋友相須。【箋】習習﹐和調之貌。東風謂之谷風。興者﹐風而有雨則潤澤行﹐諭朋友同志則恩愛成。將恐將懼﹐維予與女。【箋】將﹐且也。恐懼﹐諭遭厄難勤苦之事也。當此之時﹐獨我與女爾﹐謂同其憂務。將安將樂﹐女轉棄予。【傳】言朋友趨利﹐窮達相棄。【箋】朋友無大故﹐則不相遺棄。今女以志達而安樂﹐棄恩忘舊﹐薄之甚。

習習谷風﹐維風及頹。【傳】頹﹐風之焚輪者也。風薄相扶而上﹐諭朋友相須而成。將恐將懼﹐寘予於懷。【箋】寘﹐置也。置我於懷﹐言至親己也。將安將樂﹐棄予如遺。【箋】如遺者﹐如人行道遺忘物﹐忽然不省存也。

習習谷風﹐維山崔嵬。無艸不死﹐無木不萎。【傳】崔嵬﹐山顚也。𨿽盛夏萬物茂壯﹐艸木無有不死葉萎枝者。【箋】此言東風﹐生長之風也。山顚之上艸木猶及之﹐然而盛夏養萬物之時﹐艸木枝葉猶有萎槁者。以諭朋友𨿽以恩相養﹐亦安能不時有小訟乎﹖忘我大徳﹐思我小怨。【箋】大徳﹐切磋以道相成之謂也。

《谷風》三章﹐章六句。

《蓼莪》﹐刺幽王也。民人勞苦﹐孝子不得終養爾。【箋】不得終養者﹐二親病亡之時﹐時在役所﹐不得見也。

蓼莪

蓼蓼者莪﹐匪莪伊蒿。【傳】興也。蓼蓼﹐長大貌。【箋】莪已蓼蓼長大貌﹐視之以爲非莪﹐故謂之蒿。興者﹐諭憂思﹐𨿽在役中﹐心不精識其事。哀哀父母﹐生我劬勞。【箋】哀哀者﹐恨不得終養父母﹐報其生長己之苦。

蓼蓼者莪﹐匪莪伊蔚。【傳】蔚﹐牡菣也。哀哀父母﹐生我勞瘁。【箋】瘁﹐病也。

缾之罄矣﹐維罍之恥。【傳】缾小而罍大。罄﹐盡也。【箋】缾小而盡﹐罍大而盈﹐言爲罍恥者﹐刺王不使富分貧﹑眾卹寡。鮮民之生﹐不如死之久矣。【傳】鮮﹐寡也。【箋】此言供養日寡矣﹐而我尙不得終養﹐恨之言也。

無父何怙﹖無母何恃﹖出則銜卹﹐入則靡至。【箋】卹﹐憂﹔靡﹐無也。孝子之心﹐怙恃父母依依然﹐以爲不可斯須無也﹐出門則思之而憂﹐旋入門又不見﹐如入無所至。

父兮生我﹐母兮鞠我。拊我畜我﹐長我育我﹐顧我復我﹐出入腹我。【傳】鞠﹐養﹔腹﹐厚也。【箋】父兮生我者﹐本其气也。畜﹐起也。育﹐覆育也。顧﹐旋視也。復﹐反覆也。腹﹐懷抱也。欲報之徳﹐昊天罔極。【箋】之﹐猶是也。我欲報父母是徳﹐昊天乎我心無極。

南山烈烈﹐飄風發發。【傳】烈烈然至難也。發發﹐疾貌。【箋】民人自苦見役﹐視南山則烈烈然﹐飄風發發然﹐寒且疾也。民莫不谷﹐我獨何害。【箋】穀﹐養也。言民皆得養其父母﹐我獨何故睹此寒苦之害。南山律律﹐飄風弗弗。【傳】律律﹐猶烈烈也。弗弗﹐猶發發也。民莫不谷﹐我獨不卒。【箋】卒﹐終也。我獨不得終養父母﹐重自哀傷也。

《蓼莪》六章﹐四章章四句﹐二章章八句。

《大東》﹐刺亂也。東國困於役而傷於財﹐譚大夫作是詩以告病焉。【箋】譚國在東﹐故其大夫尢苦徵役之事也。魯莊公十年﹐齊師滅譚。

大東

有饛簋飱﹐有捄棘匕。【傳】興也。饛﹐滿簋貌。飱﹐熟食﹐謂黍稷也。捄﹐長貌。匕﹐所以載鼎實。棘﹐赤心也。【箋】飱者﹐客始至﹐主人所致之禮也。凡飱﹑饔餼﹐以其爵等爲之牢禮之數陳。興者﹐諭古者天子施予之恩於天下厚。周道如砥﹐其直如矢。【傳】如砥﹐貢賦平均也。如矢﹐賞罰不偏也。君子所履﹐小人所視。【箋】此言古者天子之恩厚也﹐君子皆法效而履行之﹐其如砥矢之平﹐小人又皆視之﹐共之無怨。睠言顧之﹐潸焉出涕。【傳】睠﹐反顧也。潸﹐涕下貌。【箋】言﹐我也。此二事者﹐在乎前世﹐過而去矣﹐我從今顧視之﹐爲之出涕。傷今不如古。

小東大東﹐杼柚其空。【傳】空﹐盡也。【箋】小也大也﹐謂賦斂之多少也。小亦於東﹐大亦於東﹐言其政偏﹐失砥矢之道也。譚無他貨﹐維絲麻爾﹐今盡杼柚不作也。糾糾葛屨﹐可以履霜。佻佻公子﹐行彼周行。【傳】佻佻﹐獨行貌。公子﹐譚公子也。【箋】葛屨﹐夏屨也。周行﹐周之列位也。言時財貨盡﹐𨿽公子衣屨不能順時﹐乃夏之葛屨﹐今以履霜送轉餫﹐因見使行周之列位者而發幣焉。言𨿽困乏﹐猶不能止。旣往旣來﹐使我心疚。【箋】旣﹐盡﹔疚﹐病也。言譚人自虛竭餫送而往﹐周人則空盡受之﹐曾無反幣復禮之惠﹐是使我心傷病也。

有冽氿泉﹐無浸獲薪。契契寤嘆﹐哀我憚人。【傳】冽﹐寒意也。側出曰氿泉。獲﹐艾也。契契﹐憂苦也。憚﹐勞也。【箋】獲﹐落木名也。旣伐而折之以爲薪﹐不欲使氿泉浸之﹐浸之則將濕腐不中用也。今譚大夫契契憂苦而寤嘆﹐哀其民人之勞苦者﹐亦不欲周之賦斂小東大東極盡之﹐極盡之則將困病﹐亦猶是也。薪是獲薪﹐尙可載也。哀我憚人﹐亦可息也。【傳】載﹐載乎意也。【箋】薪是獲薪者﹐析是獲薪也。尙﹐庶幾也。庶幾析是獲薪﹐可載而歸蓄之﹐以爲家用。哀我勞人﹐亦可休息養之﹐以待國事。

東人之子﹐職勞不來。西人之子﹐粲粲衣服。【傳】東人﹐譚人也。來﹐勤也。西人﹐京師人也。燦燦﹐鮮盛貌。【箋】職﹐主也。東人勞苦﹐而不見謂勤﹐京師人衣服鮮潔而逸豫。言王政偏甚也。自此章以下言周道衰﹐其不言政偏﹐則言眾官廢職﹐如是而已。舟人之子﹐熊羆是裘。【傳】舟人﹐舟楫之人。熊羆是裘﹐言富也。【箋】舟當作周﹐裘當作求﹐聲相近故也。周人之子﹐謂周世臣之子孫﹐退在賤官﹐使搏熊羆﹐在冥氏﹑穴氏之職。私人之子﹐百僚是試。【傳】私人﹐私家人也。是試﹐用於百官也。【箋】此言周衰﹐羣小得志。

或以其酒﹐不以其漿。【傳】或罪於酒﹐或不得漿。鞙鞙佩璲﹐不以其長。【傳】鞙鞙﹐玉貌。璲﹐瑞也。【箋】配璲者﹐以瑞玉爲佩﹐佩之鞙鞙然。居其官職﹐非其才之所長也。徒美其佩而無其徳﹐刺其素餐。維天有漢﹐監亦有光。【傳】漢﹐天河也。有光而無所明。【箋】監﹐視也。諭王闓置官司﹐而無督察之實。跂彼織女﹐終日七襄。【傳】跂﹐隅貌。襄﹐反也。【箋】襄﹐駕也。駕﹐謂更其肆也。從旦暮七辰一移﹐因謂之七襄。

𨿽則七襄﹐不成報章。【傳】不能反報成章也。【箋】織女有織名爾﹐駕則有西無東﹐不如人織相反報成章。睆彼牽牛﹐不以服箱。【傳】睆﹐明星貌。何鼓謂之牽牛。服﹐牝服也。箱﹐大車之箱也。【箋】以﹐用也。牽牛不可用於牝服之箱。東有啟明﹐西有長庚。【傳】日旦出謂明星爲啟明﹐日旣入謂明星爲長庚。庚﹐續也。【箋】啟明﹑長庚皆有助日之名﹐而無實光也。有捄天畢﹐載施之行。【傳】捄﹐畢貌。畢所以掩兔也﹐何嘗見其可用乎﹖【箋】祭器有畢者﹐所以助載鼎實﹐今天畢則施於行列而已。

維南有箕﹐不可以簸揚。維北有斗﹐不可以挹酒漿。【傳】挹﹐﹝左「奭」右「斗」﹞也。維南有箕﹐載翕其舌。維北有斗﹐西柄之揭。【傳】翕﹐如也。【箋】翕﹐猶引也。引舌者﹐謂上星相近。

《大東》七章﹐章八句。

《四月》﹐大夫刺幽王也。在位貪殘﹐下國構禍﹐怨亂並興焉。

四月

四月維夏﹐六月䢐暑。【傳】䢐﹐往也。六月火星中﹐暑盛而往矣。【箋】䢐﹐猶始也。四月立夏矣﹐到六月乃始盛暑。興人爲惡亦有漸﹐非一朝一夕。先祖匪人﹐胡寧忍予﹖【箋】匪﹐非也。寧﹐猶曾也。我先祖非人乎﹖人則當知患難﹐何爲曾使我當此難世乎﹖

秋日淒淒﹐百卉具腓。【傳】淒淒﹐涼風也。卉﹐艸也。腓﹐病也。【箋】具﹐猶皆也。涼風用事而眾艸皆病﹐興貪殘之政興而萬民困病。亂離瘼矣﹐爰其適歸。【傳】離﹐憂﹔瘼﹐病﹔適﹐之也。【箋】爰﹐曰也。今政亂﹐國將有憂病者矣﹐曰此禍其所之歸乎﹖言憂病之禍﹐必自之歸爲亂。

冬日烈烈﹐飄風發發。【箋】烈烈﹐猶栗烈也。發發﹐疾貌。言王爲酷虐慘毒之政﹐如冬日之烈烈矣﹐其亟急行於天下﹐如飄風之疾也。民莫不谷﹐我獨何害﹖【箋】穀﹐養也。民莫不得養其父母者﹐我獨何故睹此寒苦之害﹖

山有嘉卉﹐侯栗侯梅。【箋】嘉﹐善﹔侯﹐維也。山有美善之艸﹐生於梅栗之下﹐人取其實﹐蹂踐而害之﹐令不得蕃茂。諭上多賦斂﹐富人財盡﹐而弱民與受困窮。廢爲殘賊﹐莫知其尢。【傳】廢﹐忕也。【箋】尢﹐過也。言在位者貪殘﹐爲民之害﹐無自知其行之過者。言大於惡。

相彼泉水﹐載淸載濁。【箋】相﹐視也。我視彼泉水之流﹐一則淸﹐一則濁。刺諸侯並爲惡﹐曾無一善。我日構禍﹐曷云能穀﹖【傳】構﹐成﹔曷﹐逮也。【箋】構﹐猶合集也。曷之言何也。穀﹐善也。言諸侯日作禍亂之行﹐何者可謂能善。

滔滔江漢﹐南國之紀。【傳】滔滔﹐大水貌。其神足以綱紀一方。【箋】江也漢也﹐南國之大水﹐紀理眾川﹐使不壅滯。諭吳楚之君﹐能長理旁側小國﹐使得其所。盡瘁以仕﹐寧莫我有。【箋】瘁﹐病﹔仕﹐事也。今王盡病其封畿之內以兵役之事﹐使羣臣有土地曾無自保有者﹐皆懼於危亡也。吳楚舊名貪殘﹐今周之政﹐乃反不如。

匪鶉匪鳶﹐翰飛戾天。匪鱣匪鮪﹐潛逃於淵。【傳】鶉﹐鵰也。鵰﹑鳶﹐貪殘之鳥也。大魚能逃處淵。【箋】翰﹐髙﹔戾﹐至﹔鱣﹐鯉也。言鵰﹑鳶之髙飛﹐鯉﹑鮪之處淵﹐性自然也。非鵰﹑鳶能髙飛﹐非鯉﹑鮪能處淵﹐皆驚駭辟害爾。諭民性安土重遷﹐今而逃走﹐亦畏亂政故。

山有蕨薇﹐隰有杞桋。【傳】杞﹐枸檵也。桋﹐赤梀也。【箋】此言艸木尙各得其所﹐人反不得其所﹐傷之也。君子作歌﹐維以告哀。【箋】告哀﹐言勞病而愬之。

《四月》八章﹐章四句。

《北山》﹐大夫刺幽王也。役使不均﹐己勞於從事﹐而不得養其父母焉。

北山

陟彼北山﹐言采其杞。【箋】言﹐我也。登山而采杞﹐非可食之物﹐諭己行役﹐不得其事。偕偕士子﹐朝夕從事。【傳】偕偕﹐彊壯貌。士子﹐有王事者也。【箋】朝夕從事﹐言不得休止。王事靡盬﹐憂我父母。【箋】靡﹐無也。盬﹐不堅固也。王事無不堅固﹐故我當盡力勤勞於役﹐久不得歸﹐父母思己而憂。

溥天之下﹐莫非王土。率土之濱﹐莫非王臣。【傳】溥﹐大﹔率﹐循﹔濱﹐涯也。【箋】此言王之土地廣矣﹐王之臣又眾矣﹐何求而不得﹐何使而不行。大夫不均﹐我從事獨賢。【傳】賢﹐勞也。【箋】王不均大夫之使﹐而專以我有賢才之故﹐獨使我從事於役。自苦之辭。

四牡彭彭﹐王事傍傍。【傳】彭彭然不得息﹐傍傍然不得已。嘉我未老﹐鮮我方將。【傳】將﹐壯也。【箋】嘉﹑鮮﹐皆善也。王善我年未老乎﹖善我方壯乎﹖何獨久使我也﹖旅力方剛﹐經營四方。【傳】旅﹐眾也。【箋】王謂此事眾之气力方盛乎﹖何乃勞苦使之經營四方。

或燕燕居息﹐【傳】燕燕﹐安息貌。或盡瘁事國。【傳】盡力勞病以從國事。或息偃在牀﹐或不已於行。【箋】不已﹐猶不止也。

或不知叫號﹐或慘慘劬勞。【傳】叫﹐呼﹔號﹐召也。或棲遲偃仰﹐或王事鞅掌。【傳】鞅掌﹐失容也。【箋】鞅﹐猶何也。掌﹐謂捧之也。負何捧持以趨走﹐言促遽也。

或湛樂飲酒﹐或慘慘畏咎。【箋】咎﹐猶罪過也。或出入風議﹐或靡事不爲。【箋】風﹐猶放也。

《北山》六章﹐三章章六句﹐三章章四句。

《無將大車》﹐大夫悔將小人也。【箋】周大夫悔將小人﹐幽王之時﹐小人眾多﹐賢者與之從事﹐反見譖害﹐自悔與小人並。

無將大車

無將大車﹐祇自塵兮。【傳】大車﹐小人之所將也。【箋】將﹐猶扶進也。祇﹐適也。鄙事者賤者之所爲也﹐君子爲之不堪其勞。以諭大夫而進舉小人﹐適自作憂累﹐故悔之。無思百憂﹐祇自疷兮。【傳】疷﹐病也。【箋】百憂者﹐眾小事之憂也。進舉小人﹐使得居位﹐不任其職﹐愆負及己﹐故以眾小事爲憂﹐適自病也。

無將大車﹐維塵冥冥。【箋】冥冥者﹐蔽人目明﹐令無所見也。猶進舉小人﹐蔽傷己之功徳也。無思百憂﹐不出於熲。【傳】熲﹐光也。【箋】思眾小事以爲憂﹐使人蔽闇﹐不得出於光明之道。

無將大車﹐維塵雍兮。【箋】雍﹐猶蔽也。無思百憂﹐祇自重兮。【箋】重﹐猶累也。

《無將大車》三章﹐章四句。

《小明》﹐大夫悔仕於亂世也。【箋】名篇曰《小明》者﹐言幽王日小其明﹐損其政事﹐以至於亂。

小明

明明上天﹐照臨下土。【箋】明明上天﹐諭王者當光明如日之中也。照臨下土﹐諭王者當察理天下之事也。據時幽王不能然﹐故舉以刺之。我徵䢐西﹐至於艽野。二月初吉﹐載離寒暑。【傳】艽野﹐遠荒之地。初吉﹐朔日也。【箋】徵﹐行﹔䢐﹐往也。我行往之西方﹐至於遠荒之地﹐乃以二月朔日始行﹐至今則更夏暑東寒矣﹐尙未得歸。詩人﹐牧伯之大夫﹐使述其方之事﹐遭亂世﹐勞苦而悔仕。心之憂矣﹐其毒大苦。【箋】憂之甚﹐心中如有毒藥也。念彼共人﹐涕零如雨。【箋】共人﹐靖共爾位以待賢者之君。豈不懷歸﹖畏此罪罟。【傳】罟﹐网也。【箋】懷﹐思也。我誠思歸﹐畏此刑罪羅网我﹐故不敢歸爾。

昔我往矣﹐日月方除。曷云其還﹖歲聿云莫。【傳】除﹐除陳生新也。【箋】四月爲除。昔我往至於艽野以四月﹐自謂其時卽將歸﹐何言其還﹐乃至歲晚尙不得歸。念我獨兮﹐我事孔庶。心之憂矣﹐憚我不暇。【傳】憚﹐勞也。【箋】孔﹐甚﹔庶﹐眾也。我事獨甚眾﹐勞我不暇﹐皆言王政不均﹐臣事不同也。念彼共人﹐睠睠懷顧。【箋】睠睠﹐有往仕之志也。豈不懷歸﹖畏此譴怒。

昔我往矣﹐日月方奧。【傳】燠﹝十三經本作「奧」﹞﹐煖也。曷云其還﹖政事愈蹙。歲聿云莫﹐采蕭獲菽。【傳】蹙﹐促也。【箋】愈﹐猶益也。何言其還﹐乃至於政事更益促急﹐歲晚乃至采蕭獲菽﹐尙不得歸也。心之憂矣﹐自詒伊戚。【傳】戚﹐憂也。【箋】詒﹐遺也。我冒亂世而仕﹐自遺此憂。悔仕之辭。念彼共人﹐興言出宿。【箋】興﹐起也。夜臥起宿於外﹐憂不能宿於內也。豈不懷歸﹖畏此反覆。【箋】反覆﹐謂不以正罪見罪。

嗟爾君子﹐無恆安處。【箋】恆﹐常也。嗟女君子﹐謂其友未仕者也。人之居無常安之處﹐謂當安寧而能遷。孔子曰「鳥則擇木。」靖共爾位﹐正直是與。神之聽之﹐式穀以女。【傳】靖﹐謀也。正直爲正﹐能正人之曲曰直。【箋】共﹐具﹔式﹐用﹔穀﹐善也。有明君謀具女之爵位﹐其志在於與正直之人爲治﹐神明若祐而聽之﹐其用善人則必用女。是使聽天守命﹐不汲汲求仕之辭。言女位者﹐位無常主﹐賢人則是。

嗟爾君子﹐無恆安息。【傳】息﹐猶處也。靖共爾位﹐好是正直。神之聽之﹐介爾景福。【傳】介﹑景﹐皆大也。【箋】好﹐猶與也。介﹐助也。神明聽之﹐則將助女以大福。謂遭是明君﹐道施行也。

《小明》五章﹐三章章十二句﹐二章章六句。

《鼓鐘》﹐刺幽王也。

鼓鐘

鼓鐘將將﹐淮水湯湯﹐憂心且傷。【傳】幽王用樂不與徳比﹐會諸侯於淮上﹐鼓其淫樂以示諸侯﹐賢者爲之憂傷。【箋】爲之憂傷者﹐嘉樂不野合﹐犧象不出門﹐今乃於淮水之上作先王之樂﹐失禮尢甚。淑人君子﹐懷允不忘。【箋】淑﹐善﹔懷﹐至也。古者善人君子﹐其用禮樂各得其宜﹐至信不可忘。

鼓鐘喈喈﹐淮水湝湝﹐憂心且悲。【傳】喈喈﹐猶將將。湝湝﹐猶湯湯。悲﹐猶傷也。淑人君子﹐其徳不回。【傳】回﹐邪也。

鼓鐘伐鼛﹐淮有三洲﹐憂心且妯。【傳】鼛﹐大鼓也。三洲﹐淮上地。妯﹐動也。【箋】妯之言悼也。淑人君子﹐其徳不猶。【傳】猶﹐若也。【箋】猶﹐當作瘉。瘉﹐病也。

鼓鐘欽欽﹐鼓瑟鼓琴﹐笙磬同音。【傳】欽欽﹐言使人樂進也。笙磬﹐東方之樂也。同音﹐四縣皆同也。【箋】同音者﹐謂堂上堂下八音克諧。以雅以南﹐以籥不僭。【傳】爲雅爲南也。舞四夷之樂﹐大徳廣所及也。東夷之樂曰昧﹐南夷之樂曰南﹐西夷之樂曰朱離﹐北夷之樂曰禁。以爲籥舞﹐若是爲和而不僭矣。【箋】雅﹐萬舞也。萬也﹑南也﹑籥也﹐三舞不僭﹐言進退之旅也。周樂尙武﹐故謂萬舞爲雅。雅﹐正也。籥舞﹐文舞也。

《鼓鐘》四章﹐章五句。

《楚茨》﹐刺幽王也。政煩賦重﹐田萊多荒﹐饑饉降喪﹐民卒流亡﹐祭祀不饗﹐故君子思古焉。【箋】田萊多荒﹐茨棘不除也。饑饉﹐倉庾不盈也。降喪﹐神不與福助也。

楚茨

楚楚者茨﹐言抽其棘﹐自昔何爲﹖我蓺黍稷。【傳】楚楚﹐茨棘貌。抽﹐除也。【箋】茨﹐蒺藜也。伐除蒺藜與棘﹐自古之人何乃勤苦爲此事乎﹖我將得黍稷焉。言古者先王之政﹐以農爲本。茨言楚楚﹐棘言抽﹐互辭也。我黍與與﹐我稷翼翼。

我倉旣盈﹐我庾維億。【傳】露積曰庾。萬萬曰億。【箋】黍與與﹐稷翼翼﹐蕃廡貌。陰陽和﹐風雨時﹐則萬物成。萬物成﹐則倉庾充滿矣。倉言盈﹐庾言億﹐亦互辭﹐諭多也。十萬曰億。以爲酒食﹐以享以祀﹐以妥以侑﹐以介景福。【傳】妥﹐安坐也。侑﹐勸也。【箋】享﹐獻﹔介﹐助﹔景﹐大也。以黍稷爲酒食﹐獻之以祀先祖﹐旣又迎屍﹐使處神坐而食之﹐爲其嫌不飽﹐祝以主人之辭勸之﹐所以助孝子受大福也。

濟濟蹌蹌﹐絜爾牛羊﹐以往烝嘗。或剝或亨﹐或肆或將。【傳】濟濟蹌蹌﹐言有容也。亨﹐飪之也。肆﹐陳﹔將﹐齊也。或陳於牙﹐或齊於肉。【箋】有容﹐言威儀敬愼也。冬祭曰烝﹐秋祭曰嘗。祭祀之禮﹐各有其事﹐有解剝其皮者﹐有煮熟之者﹐有肆其骨體於俎者﹐或奉持而進之者。祝祭於祊﹐祀事孔明。【傳】祊﹐門內也。【箋】孔﹐甚也。明﹐猶備也﹐絜也。孝子不知神之所在﹐故使祝博求之平生門內之旁待賓客之處﹐祀禮於是甚明。先祖是皇﹐神保是饗。【傳】皇﹐大﹔保﹐安也。【箋】皇﹐暀也。先祖以孝子祀禮甚明之故﹐精气歸暀之﹐其鬼神又安而饗其祭祀。孝孫有慶﹐報以介福﹐萬壽無疆。【箋】慶﹐賜也。疆﹐竟界也。

執爨踖踖﹐爲俎孔碩﹐或燔或炙。【傳】爨﹐饔爨﹑廩爨也。踖踖﹐言爨竈有容也。燔﹐取﹝左「月」右「率」﹞膋。炙﹐炙肉也。【箋】燔﹐燔肉也。炙﹐肝炙也。皆從獻之俎也。其爲之於爨﹐必取肉也肝也肥碩美者。君婦莫莫﹐爲豆孔庶。爲賓爲客﹐【傳】莫莫﹐言淸靜而敬至也。豆﹐謂內羞﹑庶羞也。繹而賓屍及賓客。【箋】君婦﹐謂後也。凡適妻稱君婦﹐事舅姑之稱也。庶﹐﹝左「月」右「多」﹞也。祭祀之禮﹐後夫人共主籩豆﹐必取肉物肥﹝左「月」右「多」﹞美者也。獻酬交錯。禮儀卒度﹐笑語卒獲。【傳】東西爲交﹐邪行爲錯。度﹐法度也。獲﹐得時也。【箋】始主人酌賓爲獻﹐賓旣酌主人﹐主人又自飲酌賓曰酬。至旅而爵交錯以徧。卒﹐盡也。古者於旅也語。神保是格﹐報以介福﹐萬壽攸酢。【傳】格﹐來﹔酌﹐報也。

我孔熯矣﹐式禮莫愆。工祝致告﹐䢐賚孝孫。【傳】熯﹐敬也。善其事曰工。賚﹐予也。【箋】我﹐我孝孫也。式﹐法﹔莫﹐無﹔愆﹐過﹔䢐﹐往也。孝孫甚敬矣﹐於禮法無過者﹐祝以此故致神意﹐告主人使受嘏﹐旣而以嘏之物往予主人。苾芬孝祀﹐神嗜飲食。卜爾百福﹐如幾如式。【傳】幾﹐期﹔式﹐法也。【箋】卜﹐予也。苾苾芬芬有馨香矣﹐女之以孝敬享祀也﹐神乃歆嗜女之飲食﹐今予女之百福﹐其來如有期矣﹐多少如有法矣。此皆嘏辭之意。旣齊旣稷﹐旣匡旣勑。永錫爾極﹐時萬時億。【傳】稷﹐疾﹔勑﹐固也。【箋】齊﹐減取也。稷之言卽也。永﹐長﹔極﹐中也。嘏之禮﹐祝徧取黍稷牢肉魚擩於醢以授屍﹐孝孫前就屍受之﹐天子使宰夫受之以筐﹐祝則釋嘏辭以勑之。又曰長賜女以中和之福﹐是萬是億﹐言多無數。

禮儀旣備﹐鐘鼓旣戒。孝孫䢐位﹐工祝致告。【傳】致告﹐告利成也。【箋】鐘鼓旣戒﹐戒諸在廟中者﹐以祭禮畢﹐孝孫往位堂下西面位也﹐祝於是致孝孫之意﹐告屍以利成。神具醉止﹐皇尸載起。鼓鐘送尸﹐神保聿歸。【傳】皇﹐大也。【箋】具﹐皆也。皇﹐君也。載之言則也。屍﹐節神者也。神醉而屍謖﹐送屍而神歸﹐屍出入﹐奏《肆夏》。屍稱君﹐尊之也。神安歸者﹐歸於天也。諸宰君婦﹐廢徹不遲。【箋】廢﹐去也。屍出而可徹﹐諸宰徹去諸饌﹐君婦籩豆而已。不遲﹐以疾爲敬也。諸父兄弟﹐備言燕私。【傳】燕而盡其私恩。【箋】祭祀畢﹐歸賓客豆俎﹐同姓則畱與之燕﹐所以尊賓客﹑親骨肉也。

樂具入奏﹐以綏後祿。爾肴旣將﹐莫怨具慶。【傳】綏﹐安也。安然後受福祿也。將﹐行也。【箋】燕而祭時之樂復皆入奏﹐以安後日之福祿﹐骨肉歡而君之福祿安﹐女之殽羞已行﹐同姓之臣無有怨者﹐而皆慶君﹐是其歡也。旣醉旣飽﹐小大稽首。神嗜飲食﹐使君壽考。【箋】小大﹐猶長幼也。同姓之臣燕﹐已醉飽﹐皆再拜稽首曰﹕神乃歆嗜君之飲食﹐使君壽且考。此其慶辭。孔惠孔時﹐維其盡之。子子孫孫﹐勿替引之。【傳】替﹐廢﹔引﹐長也。【箋】惠﹐順也。甚順於禮﹐甚得其時﹐維君徳能盡之﹐願子孫勿廢而長行之。

《楚茨》六章﹐章十二句。

《信南山》﹐刺幽王也。不能修成王之業﹐疆理天下﹐以奉禹功﹐故君子思古焉。

信南山

信彼南山﹐維禹甸之。畇畇原隰﹐曾孫田之。【傳】甸﹐治也。畇畇﹐墾辟貌。曾孫﹐成王也。【箋】信乎彼南山之野﹐禹治而丘甸之﹐今原隰墾辟﹐則又成王之所佃。言成王乃遠修禹之功﹐今王反不修其業乎﹖六十四井爲甸。甸方八里﹐居一成之中。成方十里﹐出兵車一乘﹐以爲賦法。我疆我理﹐【傳】疆﹐畫經界也。理﹐分地理也。南東其畝。【傳】或南或東。

上天同雲﹐雨雪雰雰。【傳】雰雰﹐雪貌。丰年之冬﹐必有積雪。益之以霢霂﹐旣優旣渥﹐【傳】小雨曰霢霂。【箋】成王之時﹐陰陽和﹐風雨時﹐冬有積雪﹐春而益之以小雨﹐潤澤則饒洽。旣霑旣足﹐生我百谷。

疆埸翼翼﹐黍稷彧彧。【傳】埸﹐畔也。翼翼﹐讓畔也。彧彧﹐茂盛貌。曾孫之穡﹐以爲酒食。畀我屍賓﹐壽考萬年。【箋】斂稅曰穡。畀﹐予也。成王以黍稷之稅爲酒食﹐至祭祀齊戒﹐則以賜屍與賓。尊屍與賓﹐所以敬神也。敬神﹐則得壽考萬年。

中田有廬﹐疆埸有瓜。是剝是菹﹐【傳】剝瓜爲菹也。【箋】中田﹐田中也。農人作廬焉﹐以便其田事。於畔上種瓜﹐瓜成又入其稅﹐天子剝削淹漬以爲菹﹐貴四時之異物。獻之皇祖。曾孫壽考﹐受天之祜。【箋】皇﹐君﹔祜﹐福也。獻瓜菹於先祖者﹐順孝子之心也。孝子則獲福。

祭以淸酒﹐從以騂牡﹐享於祖考。【傳】周尙赤也。【箋】淸﹐謂玄酒也。酒﹐郁鬯五齊三酒也。祭之禮﹐先以郁鬯降神﹐然後迎牲。享於祖考﹐納亨時。執其鸞刀﹐以啟其毛﹐取其血膋。【傳】鸞刀﹐刀有鸞者。言割中節也。【箋】毛以告純也。膋﹐脂膏也。血以告殺﹐膋以升臭﹐合之黍稷﹐實之於蕭﹐合馨香也。

是烝是享﹐苾苾芬芬。祀事孔明﹐【傳】烝﹐進也。【箋】旣有牲物而進獻之﹐苾苾芬芬然香﹐祀禮於是則甚明也。先祖是皇。報以介福。萬壽無疆。【箋】皇之言暀也。先祖之靈歸暀是孝孫﹐而報之以福。

《信南山》六章﹐章六句。

谷風之什十篇﹐五十四章﹐三百五十六句。

小雅甫田之什

《甫田》﹐刺幽王也。君子傷今而思古焉。【箋】刺者﹐刺其倉廩空虛﹐政煩賦重﹐農人失職。

甫田

倬彼甫田﹐歲取十千。【傳】倬﹐明貌。甫田﹐謂天下田也。十千﹐言多也。【箋】甫之言丈夫也。明乎彼太古之時﹐以丈夫稅田也。歲取十千﹐於井田之法﹐則一成之數也。九夫爲井﹐井稅一夫﹐其田百畝。井十爲通﹐通稅十夫﹐其田千畝。通十爲成﹐成方十里﹐成稅百夫﹐其田萬畝。欲見其數﹐從井通起﹐故言十千。上地穀畝一鐘。我取其陳﹐食我農人﹐自古有年。【傳】尊者食新﹐農人食陳。【箋】倉廩有餘﹐民得賒貰取食之﹐所以紓官之蓄滯﹐亦使民愛存新穀﹐自古者丰年之法如此。今適南畝﹐或耘或耔﹐黍稷薿薿。【傳】耘﹐除艸也。籽﹐雝本也。【箋】今者﹐今成王之法也。使農人之南畝﹐治其禾稼﹐功至力盡﹐則薿薿然而茂盛。於古言稅法﹐今言治田﹐互辭。攸介攸止﹐烝我髦士。【傳】烝﹐進﹔髦﹐俊也。治田得穀﹐俊士以進。【箋】介﹐捨也。禮﹐使民鋤作耘籽﹐閒暇則於廬舍及所止息之處﹐以道藝相講肄﹐以進其爲俊士之行。

以我齊明﹐與我犧羊﹐以社以方。【傳】器實曰齊﹐在器曰盛。社﹐后土也。方﹐迎四方气於郊也。【箋】以潔齊丰盛﹐與我純色之羊﹐秋祭社與四方﹐爲五穀成熟﹐報其功也。我田旣臧﹐農夫之慶。【箋】臧﹐善也。我田事已善﹐則慶賜農夫﹐謂大蠟之時﹐勞農以休息之也。年不順成﹐則八蠟不通。琴瑟擊鼓﹐以禦田祖﹐以祈甘雨﹐以介我稷黍﹐以穀我士女。【傳】田祖﹐先嗇也。穀﹐善也。【箋】禦﹐迎﹔介﹐助﹔穀﹐養也。設樂以迎祭先嗇﹐謂郊後始耕也。以求甘雨﹐佑助我禾稼﹐我當以養士女也。《周禮》曰「凡國祈年於田祖﹐吹《豳雅》﹐擊土鼓﹐以樂田畯。」

曾孫來止﹐以其婦子。饁彼南畝﹐田畯至喜。攘其左右﹐嘗其旨否。【箋】曾孫﹐謂成王也。攘﹐讀當爲饢。饁﹑饢﹐饋也。田畯﹐司嗇﹐今之嗇夫也。喜﹐讀爲饎。饎﹐酒食也。成王來止﹐謂出觀農事也﹐親與後﹑世子行﹐使知稼穡之艱難也。爲農人之在南畝者﹐設饋以勸之﹐司嗇至則又加之以酒食﹐饢其左右從行者﹐成王親爲嘗其饋之美否﹐示親之也。禾易長畝﹐終善且有。【傳】易﹐治也。長畝﹐竟畝也。曾孫不怒﹐農夫克敏。【傳】敏﹐疾也。【箋】禾治而靜畝﹐成王則無所恚怒﹐謂此農夫能且敏也。

曾孫之稼﹐如茨如梁。曾孫之庾﹐如坻如京。【傳】茨﹐積也。梁﹐車梁也。京﹐髙丘也。【箋】稼﹐禾也﹐謂有藳者也。茨﹐屋蓋也。上古之稅法﹐近者納總﹐遠者納粟米。庾﹐露積穀也。坻﹐水中之髙地也。乃求千斯倉﹐乃求萬斯箱。【箋】成王見禾穀之稅委積之多﹐於是求千倉以處之﹐萬車以載之。是言年丰﹐收入逾前也。黍稷稻粱﹐農夫之慶。報以介福﹐萬壽無疆。【箋】慶﹐賜也。年丰則勞賜農夫益厚﹐旣有黍稷﹐加以稻粱。報者﹐爲之求福助於八蠟之神﹐萬壽無疆竟也。

《甫田》四章﹐章十句。

《大田》﹐刺幽王也。言矜寡不能自存焉。【箋】幽王之時﹐政煩賦重而不務農時﹐虫災害穀﹐風雨不時﹐萬民饑饉﹐矜寡無所取活﹐故時臣思古以刺之。

大田

大田多稼﹐旣種旣戒﹐旣備乃事。【箋】大田﹐謂地肥美﹑可墾耕﹑多爲稼﹑可以授民者也。將稼者必先相地之宜而擇其種。季冬﹐命民出五種﹐記耦耕事﹐修耒耜﹐具田器﹐此之謂戒。是旣備矣﹐至孟春土長冒橛﹐陳根可拔而事之。以我覃耜﹐俶載南畝。【傳】覃﹐利也。【箋】俶﹐讀爲熾。載﹐讀爲菑栗之菑。時至﹐民以其利耜﹐熾菑發所受之地﹐趨農急也。田一歲曰菑。播厥百谷﹐旣庭且碩﹐曾孫是若。【傳】庭﹐直也。【箋】碩﹐大﹔若﹐順也。民旣熾菑﹐則種其眾穀。眾穀生﹐盡條直茂大。成王於是則止力役以順民事﹐不奪其時。

旣方旣皂﹐旣堅旣好﹐不稂不莠。【傳】實未堅者曰皂。稂﹐童粱也。莠﹐似苗也。【箋】方﹐房也﹐謂孚甲始生而未合時也。盡生房矣﹐盡成實矣﹐盡堅熟矣﹐盡齊好矣﹐而無稂莠。擇種之善﹐民力之專﹐時气之和所致之。去其螟螣﹐及其蟊賊﹐無害我田稚。【傳】實心曰螟﹐食葉曰螣﹐食根曰蟊﹐食節曰賊。【箋】此四虫者﹐恆害我田中之稚禾﹐故明君以正己而去之。田祖有神﹐秉畀炎火。【傳】炎火﹐盛陽也。【箋】螟螣之屬﹐盛陽气嬴則生之。今明君爲政﹐田祖之神不受此害﹐持之付與炎火﹐使自消亡。

有渰萋萋﹐興雨祈祈。雨我公田﹐遂及我私。【傳】渰﹐云興貌。萋萋﹐云行貌。祈祈﹐徐也。【箋】古者陰陽和﹐風雨時﹐其來祈祈然而不暴疾。其民之心﹐先公後私﹐今天主雨於公田﹐因及私田爾。此言民怙君徳﹐蒙其餘惠。彼有不獲稚﹐此有不斂穧。彼有遺秉﹐此有滯穗﹐伊寡婦之利。【傳】秉﹐把也。【箋】成王之時﹐百谷旣多﹐種同其熟﹐收刈促遽﹐力皆不足﹐而有不獲﹑不斂﹑遺秉﹑滯穗﹐故聽矜寡取之以爲利。

曾孫來止﹐以其婦子﹐饁彼南畝﹐田畯至喜。【箋】喜﹐讀爲饎。饎﹐酒食也。成王出觀農事﹐饋食耕者﹐以勸之也。司嗇至﹐則又加之以酒食﹐勞倦之爾。來方禋祀﹐以其騂黑﹐與其黍稷。以享以祀﹐以介景福。【傳】騂﹐牛也。黑﹐羊豕也。【箋】成王之來﹐則又禋祀四方之神祈報焉。陽祀用騂剛﹐陰祀用黝牲。

《大田》四章﹐二章章八句﹐二章章九句。

《瞻彼洛矣》﹐刺幽王也。思古明王能爵命諸侯﹐賞善罰惡焉。

瞻彼洛矣

瞻彼洛矣﹐維水泱泱。【傳】洛﹐宗周漑浸水也。泱泱﹐深廣貌。【箋】瞻﹐視也。我視彼洛水﹐灌漑以時﹐其澤浸潤﹐以成嘉穀。興者﹐諭故明王恩澤加於天下﹐爵命賞賜﹐以成賢者。君子至止﹐福祿如茨。【箋】君子至止者﹐謂來受爵命者也。爵命爲福﹐賞賜爲祿。茨﹐屋蓋也。如屋蓋﹐諭多也。韎韐有奭﹐以作六師。【傳】韎韚者﹐茅蒐染艸也﹐一曰韎韚所以代韠也。天子六軍。【箋】此諸侯世子也﹐除三年之喪﹐服士服而來﹐未遇爵命之時﹐時有徵伐之事﹐天子以其賢﹐任爲軍將﹐使代卿士將六軍而出。韎韚者﹐茅蒐染也。茅蒐﹐韎韚聲也。韎韚﹐祭服之韠﹐合韋爲之﹐其服爵弁服﹐﹝左「絲」右「才」﹞衣纁裳也。

瞻彼洛矣﹐維水泱泱。君子至止﹐鞸琫有珌。【傳】鞞﹐容刀鞞也。琫﹐上飾﹔珌﹐下飾也。天子玉琫而珧珌﹐諸侯璗琫而璆珌﹐大夫鐐琫而鏐珌﹐士珕琫而珕珌。【箋】此人世子之賢者也﹐旣受爵命賞賜﹐而加賜容刀有節﹐顯其能制斷。君子萬年﹐保其家室。【箋】徳如是﹐則能長安其家室親。家室親安之尢難﹐安則無篡殺之禍也。

瞻彼洛矣﹐維水泱泱。君子至止﹐福祿旣同。【箋】此人世子之能繼世位者也﹐其爵命賞賜﹐盡與其先君受命者同而已﹐無所加也。君子萬年﹐保其家邦。

《瞻彼洛矣》三章﹐章六句。

《裳裳者華》﹐刺幽王也。古之仕者世祿﹐小人在位﹐則讒諂並進﹐棄賢者之類﹐絕功臣之世焉。【箋】古者﹐古昔明王時也。小人﹐斥今幽王也。

裳裳者華

裳裳者華﹐其葉湑兮。【傳】興也。裳裳﹐猶堂堂也。湑﹐盛貌。【箋】興者﹐華堂堂於上﹐諭君也﹔葉湑然於下﹐諭臣也。明王賢臣以徳相承而治道興﹐則讒讒遠矣。我覯之子﹐我心寫兮。我心寫兮﹐是以有譽處兮。【箋】覯﹐見也。之子﹐是子也﹐謂古之明王也。言我得見古之明王﹐則我心所憂寫而去矣。我心所憂旣寫﹐是則君臣相與聲譽常處也。憂者﹐憂讒諂並進。

裳裳者華﹐蕓其黃矣。【傳】蕓﹐黃盛也。【箋】華蕓然而黃﹐興明王徳之盛也。不言葉﹐微見無賢臣也。我覯之子﹐維其有章矣。維其有章矣﹐是以有慶矣。【箋】章﹐禮文也。言我得見古之明王﹐𨿽無賢臣﹐猶能使其政有禮文法度。政有禮文法度﹐是則我有慶賜之榮也。

裳裳者華﹐或黃或白。【箋】華或有黃者﹐或有白者﹐興明王之徳﹐時有駁而不純。我覯之子﹐乘其四駱。乘其四駱﹐六轡沃若。【傳】言世祿也。【箋】我得見明王徳之駁者﹐𨿽無慶譽﹐猶能免於讒諂之害﹐守我先人之祿位﹐乘其四駱之馬﹐六轡沃若然。

左之左之﹐君子宜之。右之右之﹐君子有之。【傳】左﹐陽道﹐朝祀之事。右﹐陰道﹐喪戎之事。【箋】君子﹐斥其先人也﹐多才多藝﹐有禮於朝﹐有功於國。維其有之﹐是以似之。【傳】似﹐嗣也。【箋】維我先人有是二徳﹐故先王使之世祿﹐子孫嗣之﹐今遇讒諂並進﹐而見絕也。

《裳裳者華》四章﹐章六句。

《桑扈》﹐刺幽王也。君臣上下﹐動無禮文焉。【箋】動無禮文﹐舉事而不用先王禮法威儀也。

桑扈

交交桑扈﹐有鶯其羽。【傳】興也。鶯然有文章。【箋】交交﹐猶佼佼﹐飛往來貌。桑扈﹐竊脂也。興者﹐竊脂飛而往來有文章﹐人觀視而愛之﹐諭君臣以禮法威儀升降於朝廷﹐則天下亦觀視而仰樂之。君子樂胥﹐受天之祜。【傳】胥﹐皆有。【箋】胥﹐有才智之名也。祜﹐福也。王者樂臣下有才知文章﹐則賢人在位﹐庶官不曠﹐政和而民安﹐天予之以福祿。

交交桑扈﹐有鶯其領。【傳】領﹐頸也。君子樂胥﹐萬邦之屏。【傳】屏﹐蔽也。【箋】王者之徳﹐樂賢知在位﹐則能爲天下蔽捍四表患難矣。蔽捍之者﹐謂蠻夷率服﹐不侵畔。

之屏之翰﹐百辟爲憲。【傳】翰﹐幹﹔憲﹐法也。【箋】辟﹐君也。王者之徳﹐外能捍蔽四表之患難﹐內能立功立事爲之楨幹﹐則百辟卿士莫不修職而法象之。不戢不難﹐受福不那。【傳】戢﹐聚也。不戢﹐戢也。不難﹐難也。那﹐多也。不多﹐多也。【箋】王者位至尊﹐天所子也﹐然而不自斂以先王之法﹐不自難以亡國之戒﹐則其受福祿亦不多也。

兕觥其觩﹐旨酒思柔。【箋】兕觥﹐罰爵也。古之王者與羣臣燕飲﹐上下無失禮者﹐其罰爵徒觩然陳設而已﹐其飲美酒﹐思得柔順中和﹐與共其樂。言不憮敖自淫恣也。彼交匪敖﹐萬福來求。【箋】彼﹐彼賢者也。賢者居處恭﹐執事敬﹐與人交必以禮﹐則以萬福之祿就而求之。謂登用爵命﹐加以慶賜。

《桑扈》四章﹐章四句。

《鴛鴦》﹐刺幽王也。思古明王交於萬物有道﹐自奉養有節焉。【箋】交於萬物有道﹐謂順其性﹐取之以時﹐不暴夭也。

鴛鴦

鴛鴦於飛﹐畢之羅之。【傳】興也。鴛鴦匹鳥﹐太平之時﹐交於萬物有道﹐取之以時﹐於其飛乃畢掩而羅之。【箋】匹鳥﹐言其止則相耦﹐飛則爲雙﹐性訓耦也。此交萬物之實也﹐而言興者﹐廣其意也。獺祭魚而後漁﹐豺祭獸而後田﹐此亦皆其將縱散時也。君子萬年﹐福祿宜之。【箋】君子﹐謂明王也。交於萬物﹐其徳如是﹐則宜壽考﹐受福祿也。

鴛鴦在梁﹐戢其左翼。【傳】言休息也。【箋】梁﹐石絕水之梁。戢﹐斂也。鴛鴦休息於梁﹐明王之時﹐人不驚駭﹐斂其左翼﹐以右翼掩之﹐自若無恐懼。君子萬年﹐宜其遐福。【箋】遐﹐遠也。遠﹐猶久也。

乘馬在廏﹐摧之秣之。【傳】挫﹐莝也。秣﹐粟也。【箋】搓﹐今莝字也。古者明王之馬系於廏﹐無事則委之以莝﹐有事乃予之穀﹐言愛國用也。以興於其身亦猶然﹐齊而後三舉設盛饌﹐恆日則減焉﹐此之謂有節也。君子萬年﹐福祿艾之。【傳】艾﹐養也。【箋】明王愛國用﹐自奉養之節如此﹐故宜久爲福祿所養也。

乘馬在廏﹐秣之摧之。君子萬年﹐福祿綏之。【箋】綏﹐安也。

《鴛鴦》四章﹐章四句

《頍弁》﹐諸公刺幽王也。暴戾無親﹐不能燕樂同姓﹐親睦九族﹐孤危將亡﹐故作是詩也。【箋】戾﹐虐也。暴虐﹐謂其政教如雨雪也。

頍弁

有頍者弁﹐實維伊何﹖【傳】興也。頍﹐弁貌。弁﹐皮弁也。【箋】實﹐猶是也。言幽王服是皮弁之冠﹐是維何爲乎﹖言其宜以宴而弗爲也。禮﹐天子諸侯朝服以宴。天子之朝皮弁﹐以日視朝。爾酒旣旨﹐爾殽旣嘉。【箋】旨﹑嘉﹐皆美也。女酒已美矣﹐女殽已美矣﹐何以不用與族人宴也﹖言其知具其禮﹐而弗爲也。豈伊異人﹖兄弟匪他。【箋】此言王當所與宴者豈有異人疏遠者乎﹖皆兄弟與王無他。言至親﹐又刺其弗爲也。蔦與女蘿﹐施於松柏。【傳】蔦﹐寄生也。女蘿﹐菟絲﹐松蘿也。諭諸公非自有尊﹐托王之尊。【箋】托王之尊者﹐王明則榮﹐王衰則微﹐刺王不親九族﹐孤特自恃﹐不知己之將危亡也。未見君子﹐憂心奕奕。旣見君子﹐庶幾說懌。【傳】奕奕然無所薄也。【箋】君子﹐斥幽王也。幽王久不與諸公宴﹐諸公未得見幽王之時﹐懼其將危亡﹐己無所依怙﹐故憂而心奕奕然﹐故言我若已得見幽王諫正之﹐則庶幾其變攺﹐意解懌也。

有頍者弁﹐實維何期﹖【箋】何期﹐猶伊何也。期﹐辭也。爾酒旣旨﹐爾殽旣時。【傳】時﹐善也。豈伊異人﹖兄弟具來。【箋】具﹐猶來也。蔦與女蘿﹐施於松上。未見君子﹐憂心怲怲。旣見君子﹐庶幾有臧。【傳】怲怲﹐憂盛滿也。臧﹐善也。

有頍者弁﹐實維在首。爾酒旣旨﹐爾殽旣阜。豈伊異人﹖兄弟甥舅。【箋】阜﹐猶多也。謂吾舅者﹐吾謂之甥。如彼雨雪﹐先集維霰。【傳】霰﹐暴雪也。【箋】將大雨雪﹐始必微溫﹐雪自上下﹐遇溫气而摶﹐謂之霰﹐久而寒勝﹐則大雪矣。諭幽王之不親九族亦有漸﹐自微至甚﹐如先霰後大雪。死喪無日﹐無幾相見。樂酒今夕﹐君子維宴。【箋】王政旣衰﹐我無所依怙﹐死亡無有日數﹐能復幾何與王相見也﹐且今夕喜樂此酒﹐此乃王之宴禮也。刺幽王將喪亡﹐哀之也。

《頍弁》三章﹐章十二句。

《車舝》﹐大夫刺幽王也。褒姒嫉妒﹐無道並進﹐讒巧敗國﹐徳澤不加於民。周人思得賢女以配君子﹐故作是詩也。

車舝

間關車之舝兮﹐思孌季女逝兮。【傳】興也。間關﹐設舝貌。孌﹐美也。季女﹐謂有齊季女也。【箋】逝﹐往也。大夫嫉褒姒之爲惡﹐故嚴車設其舝﹐思得孌然美好之少女﹐有齊莊之徳者﹐往迎之配幽王﹐代褒姒也。旣幼而美﹐又齊莊﹐庶其當王意。匪饑匪渴﹐徳音來括。【傳】括﹐會也。【箋】時讒巧敗國﹐下民離散﹐故大夫汲汲欲迎季女﹐行道𨿽饑不饑﹐𨿽渴不渴﹐覬得之而來﹐使我王更修徳教﹐會合離散之人。𨿽無好友﹐式燕且喜。【箋】式﹐用也。我得徳音而來﹐𨿽無同好之賢友﹐我猶用是燕飲相慶且喜。

依彼平林﹐有集維鷮。辰彼碩女﹐令徳來教。【傳】依﹐茂木貌。平林﹐林木之在平地者也。鷮﹐雉也。辰﹐時也。【箋】平林之木貌﹐則耿介之鳥往集焉。諭王若有茂美之徳﹐則其時賢女來配之﹐與相訓告﹐攺修徳教。式燕且譽﹐好爾無射。【箋】爾﹐女﹔女﹐王也。射﹐厭也。我於碩女來教﹐則用是燕飲酒﹐且稱王之聲譽﹐我愛好王﹐無有厭也。

𨿽無旨酒﹐式飲庶幾。𨿽無嘉殽﹐式食庶幾。𨿽無徳與女﹐式歌且舞。【箋】諸大夫覬得賢女以配王﹐於是酒𨿽不美猶用之此燕飲﹐殽𨿽不美猶食之﹐必皆庶幾於王之變攺﹐得輔佐之。𨿽無其徳﹐我與女用是歌舞相樂﹐喜之至也。

陟彼髙岡﹐析其柞薪。析其柞薪﹐其葉湑兮。【箋】陟﹐登也。登髙岡者﹐必析其木以爲薪。析其木以爲薪者﹐爲其葉茂盛﹐蔽岡之髙也。此諭賢女得在王后之位﹐則必辟除嫉妒之女﹐亦爲其蔽君之明。鮮我覯爾﹐我心寫兮。【箋】鮮﹐善﹔覯﹐見也。善乎我得見女如是﹐則我心中之憂除去也。

髙山仰止﹐景行行止。四牡騑騑﹐六轡如琴。【傳】景﹐大也。【箋】景﹐明也。諸大夫以爲賢女旣進﹐則王亦庶幾古人有髙徳者則仰慕之﹐有明行者則而行之。其禦羣臣﹐使之有禮﹐如禦四馬騑騑然。持其教令﹐使之調均﹐亦如六轡緩急有和也。覯爾新婚﹐以慰我心。【傳】慰﹐安也。【箋】我得見女之新昏如是﹐則以慰除我心之憂也。新昏﹐謂季女也。

《車舝》五章﹐章六句。

《靑蠅》﹐大夫刺幽王也。

靑蠅

營營靑蠅﹐止於樊。【傳】興也。營營﹐往來貌。樊﹐藩也。【箋】興者﹐蠅之爲虫﹐污白使黑﹐污黑使白﹐諭佞人變亂善惡也。言止於藩﹐欲外之令遠物也。豈弟君子﹐無信讒言。【箋】豈弟﹐樂易也。

營營靑蠅﹐止於棘。讒人罔極﹐交亂四國。【箋】極﹐猶已也。

營營靑蠅﹐止於榛。【傳】榛﹐所以爲藩也。讒人罔極﹐構我二人。【箋】構﹐合也。合﹐猶交亂也。

《靑蠅》三章﹐章四句。

《賓之初筵》﹐衛武公刺時也。幽王荒廢﹐媟近小人﹐飲酒無度﹐天下化之﹐君臣上下沈湎淫液。武公旣入﹐而作是詩也。【箋】淫液者﹐飲酒時情態也。武公入者﹐入爲王卿士。

賓之初筵

賓之初筵﹐左右秩秩。【傳】秩秩然肅靜也。【箋】筵﹐席也。左右﹐謂折旋揖讓也。秩秩﹐知也。先王將祭﹐必射以擇士。大射之禮﹐賓初入門﹐登堂卽席﹐其趨翔威儀甚審知﹐言不失禮也。射禮有三﹐有大射﹐有賓射﹐有燕射。籩豆有楚﹐殽核維旅。【傳】楚﹐列貌。殽﹐豆實也。核﹐加籩也。旅﹐陳也。【箋】豆實﹐菹醢也。籩實有桃梅之屬。凡非穀而食之曰殽。酒旣和旨﹐飲酒孔偕。【箋】和旨﹐酒調美也。孔﹐甚也。王之酒已調美﹐眾賓之飲酒又威儀齊一﹐言主人敬其事﹐而眾賓肅愼。鐘鼓旣設﹐舉酬逸逸。【傳】逸逸﹐往來次序也。【箋】鐘鼓於是言旣設者﹐將射攺縣也。大侯旣抗﹐弓矢斯張。【傳】大侯﹐君侯也。抗﹐舉也。有燕射之禮。【箋】舉者﹐舉鵠而棲之於侯也。《周禮梓人》﹕「張皮侯而棲鵠。」天子諸侯之射﹐皆張三侯﹐故君侯謂之大侯﹐大侯張而弓矢亦張﹐節也。將祭而射﹐謂之大射﹐下章言烝衎烈祖﹐其非祭與﹖射夫旣同﹐獻爾發功。【箋】射夫﹐眾射者也。獻﹐猶奏也。旣比眾耦﹐乃誘射﹐射者乃登射﹐各奏其發矢中的之功。發彼有的﹐以祈爾爵。【傳】的﹐質也。祈﹐求也。【箋】發﹐發矢也。射者與其耦拾發。發矢之時﹐各心競云﹕我以此求爵女。爵﹐射爵也。射之禮﹐勝者飲不勝﹐所以養病也。故《論語》曰「下而飲﹐其爭也君子。」

籥舞笙鼓﹐樂旣和奏。烝衎烈祖﹐以洽百禮。【傳】秉籥而舞﹐與笙鼓相應。【箋】籥﹐管也。殷人先求諸陽﹐故祭祀先奏樂﹐滌蕩其聲也。烝﹐進﹔衎﹐樂﹔烈﹐美﹔洽﹐合也。奏樂和﹐必進樂其先祖﹐於是又合見天下諸侯所獻之禮。百禮旣至﹐有壬有林。【傳】壬﹐大﹔林﹐君也。【箋】壬﹐任也﹐謂卿大夫也。諸侯所獻之禮旣陳於庭﹐有卿大夫﹐又有國君。言天下徧至﹐得萬國之歡心。錫爾純嘏﹐子孫其湛。【傳】嘏﹐大也。【箋】純﹐大也。嘏﹐謂屍與主人以福也。湛﹐樂也。王受神之福於屍﹐則王之子孫皆喜樂也。其湛曰樂﹐各奏爾能。賓載手仇﹐室人入又。【傳】手﹐取也。室人﹐主人也。主人請射於賓﹐賓許諾﹐自取其匹而射﹐主人亦入於次﹐又射以耦賓也。【箋】子孫各奏爾能者﹐謂旣湛之後﹐各酌獻屍﹐屍酢而卒爵也。尸之祭禮﹐上嗣舉奠﹐因而酌屍。天子則有子孫獻尸之禮﹐《文王世子》曰「其登餕獻受爵則以上嗣」是也。仇﹐讀爲﹝左「奭」右「斗」﹞。室人﹐有室中之事者﹐謂佐食也。又﹐復也。賓手挹酒﹐室人復酌﹐爲加爵。酌彼康爵﹐以奏爾時。【傳】酒所以安體也。時﹐中者也。【箋】康﹐虛也。時﹐謂心所尊者也。加爵之間﹐賓與兄弟交錯相酬﹐卒爵者﹐酌之以其所尊﹐亦交錯而已﹐又無次也。

賓之初筵﹐溫溫其恭。【箋】此復言初筵者﹐旣祭﹐王與族人燕之筵也。王與族人燕﹐以異姓爲賓。溫溫﹐柔和也。其未醉止﹐威儀反反。曰旣醉止﹐威儀幡幡。捨其坐遷﹐屢舞仙仙。【傳】反反﹐言重愼也。幡幡﹐失威儀也。遷﹐徙﹔屢﹐數也。仙仙然。【箋】此言賓初卽筵之時﹐能自敕戒以禮﹐至於旅酬﹐而小人之態出。言王旣不得君子以爲賓﹐又不得有恆之人﹐所以敗亂天下﹐率如此也。其未醉止﹐威儀抑抑。曰旣醉止﹐威儀怭怭。是曰旣醉﹐不知其秩。【傳】抑抑﹐愼密也。怭怭﹐媟嫚也。秩﹐常也。

賓旣醉止﹐載號載呶。亂我籩豆﹐屢舞僛僛。是曰旣醉﹐不知其郵。側弁之俄﹐屢舞傞傞。【傳】號呶﹐號呼讙呶也。僛僛﹐舞不能自正也。傞傞﹐不止也。【箋】郵﹐過﹔側﹐傾也。俄﹐傾貌。此更言賓旣醉而異章者﹐著爲無算爵以後也。旣醉而出﹐並受其福。醉而不出﹐是謂伐徳。飲酒孔嘉﹐維其令儀。【箋】出﹐猶去也。孔﹐甚﹔令﹐善也。賓醉則出﹐與主人俱有美譽。醉至若此﹐是誅伐其徳也。飲酒而誠得嘉賓﹐則於禮有善威儀。武公見王之失禮﹐故以此言箴之。

凡此飲酒﹐或醉或否。旣立之監﹐或佐之史。彼醉不臧﹐不醉反恥。【傳】立酒之監﹐佐酒之使。【箋】凡此者﹐凡此時天下之人也。飲酒於有醉者﹐有不醉者﹐則立監使視之﹐又助以史﹐使督酒﹐欲令皆醉也。彼醉則已不善﹐人所非惡﹐反復取未醉者恥罰之。言此者﹐疾之也。式勿從謂﹐無俾大怠。匪言勿言﹐匪由勿語。【箋】式﹐讀曰慝。勿﹐猶無也。俾﹐使﹔由﹐從也。武公見時人多說醉者之狀﹐或以取怨致讎﹐故爲設禁。醉者有過惡﹐女無就而謂之也。當防護之﹐無使顚僕﹐至於怠慢也。其所陳說非所當說﹐無爲人說之也﹐亦無從而行之也﹐亦無以語人也﹐皆爲其聞之將恚怒也。由醉之言﹐俾出童羖。【傳】羖﹐羊不童也。【箋】女從行醉者之言﹐使女出無角之羖羊﹐脇以無然之物﹐使戒深也。羖羊之性﹐牝牡有角。三爵不識﹐矧敢多又。【箋】矧﹐況﹔又﹐復也。當言我於此醉者飲三爵之不知﹐況能知其多復飲乎﹖三爵者﹐獻也﹐酬也﹐酢也。

《賓之初筵》五章﹐章十四句。

甫田之什十篇﹐三十九章﹐二百九十六句。

小雅魚藻之什

《魚藻》﹐刺幽王也。言萬物失其性﹐王居鎬京﹐將不能以自樂﹐故君子思古之武王焉。【箋】萬物失其性者﹐王政教衰﹐陰陽不和﹐羣生不得其所也。將不能以自樂﹐言必自是有危亡之禍。

魚藻

魚在在藻﹐有頒其首。【傳】頒﹐大首貌。魚以依蒲藻爲得其性。【箋】藻﹐水艸也。魚之依水艸﹐猶人之依明王也。明王之時﹐魚何所處乎﹖處於藻﹐旣得其性﹐則肥充﹐其首頒然﹐此時人物﹐皆得其所正。言魚者﹐以潛逃之類﹐信其著見。王在在鎬﹐豈樂飲酒。【箋】豈﹐亦樂也。天下平安﹐萬物得其性﹐武王何所處乎﹖處於鎬京﹐樂八音之樂﹐與羣臣飲酒而已。今幽王惑於褒姒﹐萬物失其性﹐方有危亡之禍﹐而亦豈樂飲酒於鎬京﹐而無悛心﹐故以此刺焉。

魚在在藻﹐有莘其尾。【傳】莘﹐長貌。王在在鎬﹐飲酒樂豈。

魚在在藻﹐依於其蒲。王在在鎬﹐有那其居。【箋】那﹐安貌。天下平安﹐王無四方之虞﹐故其居處那然安也。

《魚藻》三章﹐章四句。

《采菽》﹐刺幽王也。侮慢諸侯﹐諸侯來朝﹐不能錫命以禮﹐數徵會之而無信義﹐君子見微而思古焉。【箋】幽王徵會諸侯﹐爲合義兵徵討有罪﹐旣往而無之﹐是於義事不信也。君子見其如此﹐知其後必見攻伐﹐將無救也。

采菽

采菽采菽﹐筐之莒之。【傳】興也。菽﹐所以芼太牢而待君子也。羊則苦﹐豕則薇。【箋】菽﹐大豆也。采之者﹐采其葉以爲藿。三牲牛羊豕﹐芼以藿。王饗賓客有牲俎﹐乃用鉶羹﹐故使采之。君子來朝﹐何錫予之﹖𨿽無予之﹐路車乘馬。【傳】君子﹐謂諸侯也。【箋】賜諸侯以車馬﹐言𨿽無予之﹐尙以爲薄。又何予之﹖玄衮及黼。【傳】玄衮﹐捲龍也。白與黑謂之黼。【箋】及﹐與也。玄衮﹐玄衣而畫以捲龍也。黼﹐黼黻﹐謂絺衣也。諸公之服自衮冕而下﹐侯伯自鷩冕以下﹐子男自毳冕以下。王之賜﹐維用有文章者。

觱沸檻泉﹐言采其芹。【傳】觱沸﹐泉出貌。檻泉﹐正出也。【箋】言﹐我也。芹﹐菜也﹐可以爲菹﹐亦所用待君子也。我使采其水中芹者﹐尙潔淸也。《周禮》﹕「芹菹鴈醢。」君子來朝﹐言觀其旂。其旂淠淠﹐鸞聲嘒嘒。載驂載駟﹐君子所屆。【傳】淠淠﹐動也。嘒嘒﹐中節也。【箋】屆﹐極也。諸侯來朝﹐王使人迎之﹐因觀其衣服車乘之威儀﹐所以爲敬﹐且省禍福也。諸侯將朝於王﹐則驂乘乘四馬而往﹐此之服飾﹐君子法制之極也。言其尊﹐而王今不尊也。

赤芾在股﹐邪幅在下。彼交匪紓﹐天子所予。【傳】諸侯赤芾邪幅。幅﹐偪也﹐所以自偪束也。紓﹐緩也。【箋】芾﹐大古蔽膝之象也。冕服謂之芾﹐其他服謂之韠﹐以韋爲之﹐其制上廣一尺﹐下廣二尺﹐長三尺﹐其頸五寸﹐肩革帶博二寸。脛本曰股。邪幅﹐如今行縢也。偪束其脛﹐自足至膝﹐故曰在下。彼與人交接自偪束如此﹐則非有解怠紓緩之心﹐天子以是故賜予之。樂只君子﹐天子命之。樂只君子﹐福祿申之。【傳】申﹐重也。【箋】只之言是也。古者天子賜諸侯也﹐以禮樂樂之﹐乃後命與之也。天子賜之﹐神則以福祿申重之﹐所謂神謀鬼謀也。刺今王不然。

維柞之枝﹐其葉蓬蓬。【傳】蓬蓬﹐盛貌。【箋】此興也。柞之幹猶先祖也﹐枝猶子孫也﹐其葉蓬蓬﹐諭賢才也。正以柞爲興者﹐柞之葉新將生﹐故乃落於地﹐以諭繼世以徳﹐相承者明也。樂只君子﹐殿天子之邦。樂只君子﹐萬福攸同。【傳】殿﹐鎭也。平平左右﹐亦是率從。【傳】平平﹐辯治也。【箋】率﹐循也。諸侯之有賢才之徳﹐能辯治其連屬之國﹐使得其所﹐則連屬之國亦循順之。

汎汎楊舟﹐紼纚維之。【傳】紼﹐繂也。纚﹐緌也。明王能維持諸侯也。【箋】楊木之舟浮於水上﹐汎汎然東西無所定﹐舟人以紼系其緌以制行之﹐猶諸侯之治民﹐禦之以禮法。樂只君子﹐天子葵之。樂只君子﹐福祿膍之。【傳】葵﹐揆也。膍﹐厚也。優哉遊哉﹐亦是戾矣。【傳】戾﹐至也。【箋】戾﹐止也。諸侯有盛徳者﹐亦優遊自安止於是﹐言思不出其位。

《采菽》五章﹐章八句。

《角弓》﹐父兄刺幽王也。不親九族而好諂佞﹐骨肉相怨﹐故作是詩也。

角弓

騂騂角弓﹐翩其反矣。【傳】興也。騂騂﹐調和也。不善紲檠巧用﹐則翩然而反。【箋】興者﹐諭王與九族不以恩禮禦待之﹐則使之多怨也。兄弟昏姻﹐無胥遠矣。【箋】胥﹐相也。骨肉之親﹐當相親信﹐無相疏遠。相疏遠則以親親之望﹐易以成怨。

爾之遠矣﹐民胥然矣。爾之教矣﹐民胥效矣。【箋】爾﹐女﹔女﹐幽王也。胥﹐皆也。言王女不親骨肉﹐則天下之人皆知之。見女之教令﹐無善無惡﹐所尙者天下之人皆學之。言上之化下﹐不可不愼。

此令兄弟﹐綽綽有裕。不令兄弟﹐交相爲瘉。【傳】綽綽﹐寬也。裕﹐饒﹔瘉﹐病也。【箋】令﹐善也。

民之無良﹐相怨一方。【箋】良﹐善也。民之意不獲﹐當反責之於身﹐思彼所以然者而恕之。無善心之人﹐則徙居一處怨恚之。受爵不讓﹐至於已斯亡。【傳】爵祿不以相讓﹐故怨禍及之。比周而黨愈少﹐鄙爭而名愈辱﹐求安而身愈危。【箋】斯﹐此也。

老馬反爲駒﹐不顧其後。【傳】已老矣﹐而孩童慢之。【箋】此諭幽王見老人反侮慢之﹐遇之如幼稚﹐不自顧念後至年老﹐人之遇己亦將然。如食宜饇﹐如酌孔取。【傳】饇﹐飽也。【箋】王如食老者則宜令之飽﹐如飲老者則當孔取。孔取﹐謂度其所勝多少。凡器之孔﹐其量大小不同﹐老者气力弱﹐故取義焉。王有族食﹑族燕之禮。

毋教猱升木﹐如塗塗附。【傳】猱﹐猨屬。塗﹐泥﹔附﹐著也。【箋】毋﹐禁辭。猱之性善登木﹐若教使其爲之﹐必也。附﹐木桴也。塗之性善著﹐若以塗附﹐其著亦必也。以諭人之心皆有仁義﹐交之則進。君子有徽猷﹐小人與屬。【傳】徽﹐美也。【箋】猷﹐道也。君子有美道以得聲譽﹐則小人亦樂與之而自連屬焉。今無良之人相怨﹐王不教之。

雨雪瀌瀌﹐見晛曰消。【傳】晛﹐日气也。【箋】雨雪之盛瀌瀌然﹐至日將出﹐其气始見﹐人則皆稱曰今消釋矣。諭小人𨿽多﹐王若欲興善政﹐則天下聞之﹐莫不曰小人今誅滅矣。其所以然者﹐人心皆樂善﹐王不啟教之。莫肯下遺﹐式居婁驕。【箋】莫﹐無也。遺﹐讀曰隨。式﹐用也。婁﹐斂也。今王不以善政啟小人之心﹐則無肯謙虛﹐以禮相卑下﹐先人而後己﹐用此自居處﹐斂其驕慢之過者。

雨雪浮浮﹐見晛曰流。【傳】浮浮﹐猶瀌瀌也。流﹐流而去也。如蠻如髦﹐我是用憂。【傳】蠻﹐南蠻也。髦﹐夷髦也。【箋】今小人之行如夷狄﹐而王不能變化之﹐我用是爲大憂也。髦﹐西夷別名﹐武王伐紂﹐其等有八國從焉。

《角弓》八章﹐章四句。

《菀柳》﹐刺幽王也。暴虐無親﹐而刑罰不中﹐諸侯皆不欲朝﹐言王者之不可朝事也。

菀柳

有菀者柳﹐不尙息焉。【傳】興也。菀﹐茂木也。【箋】尙﹐庶幾也。有菀然枝葉茂盛之柳﹐行路之人豈有不庶幾欲就之止息乎﹖興者﹐諭王有盛徳﹐則天下皆庶幾願往朝焉﹐憂今不然。上帝甚蹈﹐無自暱焉。【傳】蹈動﹔暱﹐近也。【箋】蹈﹐讀曰悼。上帝乎者﹐愬之也。今幽王暴虐﹐不可以朝事﹐甚使我心中悼病﹐是以不從而近之。釋己所以不朝之意。俾予靖之﹐後予極焉。【傳】靖﹐治﹔極﹐至也。【箋】靖﹐謀﹔俾﹐使﹔極﹐誅也。假使我朝王﹐王畱我﹐使我謀政事﹐王信讒﹐不察功考績﹐後反誅放我。是言王刑罰不中﹐不可朝事也。

有菀者柳﹐不尙愒焉。【傳】愒﹐息也。上帝甚蹈﹐無自瘵焉。【傳】瘵﹐病也。【箋】瘵﹐接也。俾予靖之﹐後予邁焉。【箋】邁﹐行也。行﹐亦放也。《春秋傳》曰「予將行之。」

有鳥髙飛﹐亦傅於天。彼人之心﹐於何其臻﹖【箋】傅﹑臻﹐皆至也。彼人﹐斥幽王也。鳥之髙飛﹐極至於天耳。幽王之心﹐於何所至乎﹖言其轉側無常﹐人不知其所屆。曷予靖之﹐居以凶矜﹖【傳】曷﹐害﹔矜﹐危也。【箋】王何爲使我謀之﹐隨而罪我﹐居我以凶危之地﹖謂四裔也。

《菀柳》三章﹐章六句。

《都人士》﹐周人刺衣服無常也。古者長民﹐衣服不貳﹐從容有常﹐以齊萬民﹐則民徳歸壹。傷今不復見古人也。【箋】服﹐謂冠弁衣裳也。古者﹐明王時也。長民﹐謂凡在民上倡率者也。變易無常謂之貳。從容﹐謂休燕也。休燕猶有常﹐則朝夕明矣。壹者﹐專也﹐同也。

都人士

彼都人士﹐狐裘黃黃。其容不攺﹐出言有章。【傳】彼﹐彼明王也。【箋】城郭之域曰都。古明王時﹐都人之有士行者﹐冬則衣狐裘黃黃然﹐取溫裕而已﹐其動作容貌旣有常﹐吐口言語又有法度文章。疾今奢淫﹐不自責以過差。行歸於周﹐萬民所望。【傳】周﹐忠信也。【箋】於﹐於也。都人之士所行﹐要歸於忠信﹐其餘萬民寡識者﹐咸瞻望而法效之。又疾今不然。

彼都人士﹐臺笠緇撮。【傳】臺﹐所以禦暑。笠﹐所以禦雨也。緇撮﹐緇布冠也。【箋】臺﹐夫須也。都人之士﹐以臺皮爲笠﹐緇布爲冠。古明王之時﹐儉且節也。彼君子女﹐綢直如發。【傳】密直如發也。【箋】彼君子女者﹐謂都人之家女也﹐其性情密緻﹐操行正直﹐如發之本末無隆殺也。我不見兮﹐我心不說。【箋】疾時皆奢淫﹐我不復見今士女之然者﹐心思之而憂也。

彼都人士﹐充耳琇實。【傳】琇﹐美石也。【箋】言以美石爲瑱。瑱﹐塞耳。彼君子女﹐謂之尹吉。【傳】尹﹐正也。【箋】吉﹐讀爲姞。尹氏﹑姞氏﹐周室昏姻之舊姓也。人見都人之家女﹐咸謂之尹氏﹑姞氏之女。言有禮法。我不見兮﹐我心苑結。【箋】苑﹐猶屈也﹐積也。

彼都人士﹐垂帶而厲。彼君子女﹐卷髮如蠆。【傳】厲﹐帶之垂者。【箋】而﹐亦如也。而厲﹐如鞶厲也。鞶必垂厲以爲飾。厲﹐字當作裂。蠆﹐螫虫也。尾末揵然﹐似婦人發末曲上卷然。我不見兮﹐言從之邁。【箋】言﹐亦我也。邁﹐行也。我今不見士女此飾﹐心思之﹐欲從之行。言己憂悶﹐欲自殺求從古人。

匪伊垂之﹐帶則有餘。匪伊捲之﹐發則有旟。【傳】旟﹐揚也。【箋】伊﹐辭也。此言士非故垂此帶也﹐帶於禮自當有餘也。女非故捲此發也﹐發於禮自當有旟也。旟﹐枝旟揚起也。我不見兮﹐云何盱矣。【箋】盱﹐病也。思之甚﹐云何乎我今已病也。

《都人士》五章﹐章六句。

《采綠》﹐刺怨曠也。幽王之時﹐多怨曠者也。【箋】怨曠者﹐君子行役過時之所由也。而刺之者﹐譏其不但憂思而已﹐欲從君子於外﹐非禮也。

采綠

終朝采綠﹐不盈一匊。【傳】興也。自旦及食時爲終朝。兩手曰匊。【箋】綠﹐王芻也﹐易得之菜也。終朝采之而不滿手﹐怨曠之深﹐憂思不專於事。予發曲局﹐薄言歸沐。【傳】局﹐捲也。婦人夫不在﹐則不容飾。【箋】言﹐我也。禮﹐婦人在夫家笄象笄。今曲捲其發﹐憂思之甚也。有云君子將歸者﹐我則沐以待之。

終朝采藍﹐不盈一襜。【傳】衣蔽前謂之襜。【箋】藍﹐染艸也。五日爲期﹐六日不詹。【傳】詹﹐至也。婦人五日一禦。【箋】婦人過於時乃怨曠。五日六日者﹐五月之日﹑六月之日也。期至五月而歸﹐今六月猶不至﹐是以憂思。

之子於狩﹐言韔其弓。之子於釣﹐言綸之繩。【箋】之子﹐是子也﹐謂其君子也。於﹐往也。綸﹐釣繳也。君子往狩與﹖我當從之爲之韔弓﹔其往釣與﹖我當從之爲之繩繳。今怨曠﹐自恨初行時不然。

其釣維何﹖維魴及鱮。維魴及鱮﹐薄言觀者。【箋】觀﹐多也。此美其君子之有技藝也。釣必得魴鱮﹐魴鱮是云其多者耳﹐其眾維魚﹐乃眾多也。

《采綠》四章﹐章四句。

《黍苗》﹐刺幽王也。不能膏潤天下﹐卿士不能行召伯之職焉。【箋】陳宣王之徳﹐召伯之功﹐以刺幽王及其羣臣廢此恩澤事業也。

黍苗

芃芃黍苗﹐陰雨膏之。【傳】興也。芃芃﹐長大貌。【箋】興者﹐諭天下之民如黍苗然﹐宣王能以恩澤育養之﹐亦如天之有陰雨之潤。悠悠南行﹐召伯勞之。【傳】悠悠﹐行貌。【箋】宣王之時﹐使召伯營謝邑﹐以定申伯之國﹐將徒役南行﹐眾多悠悠然﹐召伯則能勞來勸說以先之。

我任我輦﹐我車我牛。我行旣集﹐蓋雲歸哉。【傳】任者﹐輦者﹐車者﹐牛者。【箋】集﹐猶成也。蓋﹐猶皆也。營謝轉餫之役﹐有負任者﹐有輓輦者﹐有將車者﹐有牽傍牛者。其所爲南行之事旣成﹐召伯則皆告之云可歸哉。刺今王使民行役﹐曾無休止時。

我徒我禦﹐我師我旅。我行旣集﹐蓋雲歸處。【傳】徒行者﹐禦車者﹐師者﹐旅者。【箋】步行曰徒。召伯營謝邑﹐以兵眾行﹐其士卒有步行者﹐有禦兵車者。五百人爲旅。五旅爲師。《春秋傳》曰「諸侯之制﹐君行師從﹐卿行旅從。」

肅肅謝功﹐召伯營之。烈烈徵師﹐召伯成之。【傳】謝﹐邑也。【箋】肅肅﹐嚴正之貌。營﹐治也。烈烈﹐威武貌。徵﹐行也。美召伯治謝邑則使之嚴正﹐將師旅行則有威武也。

原隰旣平﹐泉流旣淸。召伯有成﹐王心則寧。【傳】土治曰平﹐水治曰淸。【箋】召伯營謝邑﹐相其原隰之宜﹐通其水泉之利﹐此功旣成﹐宣王之心則安也。又刺今王臣無成功﹐而亦心安。

《黍苗》五章﹐章四句。

《隰桑》﹐刺幽王也。小人在位﹐君子在野﹐思見君子也﹐盡心以事之。

隰桑

隰桑有阿﹐其葉有難。【傳】興也。阿然美貌﹐難然盛貌﹐有以利人也。【箋】隰中之桑﹐枝條阿阿然長美﹐其葉又茂盛﹐可以庇廕人。興者﹐諭時賢人君子不用而野處﹐有覆養之徳也。正以隰桑興者﹐反求此義﹐則原上之桑枝葉不能然﹐以刺時小人在位﹐無徳於民。旣見君子﹐其樂如何。【傳】思在野之君子﹐而得見其在位﹐喜樂無度。

隰桑有阿﹐其葉有沃。【傳】沃﹐柔也。旣見君子﹐云何不樂。

隰桑有阿﹐其葉有幽。【傳】幽﹐黑色也。旣見君子﹐徳音孔膠。【傳】膠﹐固也。【箋】君子在位﹐民附仰之﹐其教令之行﹐甚堅固也。

心乎愛矣﹐遐不謂矣。中心藏之﹐何日忘之。【箋】遐﹐遠﹔謂﹐勤﹔臧﹐善也。我心愛此君子﹐君子𨿽遠在野﹐豈能不勤思之乎﹖宜思之也。我心善此君子﹐又誠不能忘也。孔子曰「愛之能勿勞乎﹖忠焉能勿誨乎﹖」

《隰桑》四章﹐章四句。

《白華》﹐周人刺幽後也。幽王取申女以爲後﹐又得褒姒而黜申後﹐故下國化之﹐以妾爲妻﹐以孽代宗﹐而王弗能治﹐周人爲之作是詩也。【箋】申﹐姜姓之國也。褒姒﹐褒人所入之女。姒﹐其字也。是謂幽後。孽﹐支庶也。宗﹐適子也。王不能治﹐己不正故也。

白華

白華菅兮﹐白茅束兮。【傳】興也。白華﹐野菅也。已漚爲菅。【箋】白華於野﹐已漚名之爲菅﹐菅柔軟中用矣﹐而更取白茅收束之﹐茅比於白華爲脆。興者﹐諭王取於申﹐申後禮儀備﹐任妃後之事﹐而更納褒姒。褒姒爲孽﹐將至滅國。之子之遠﹐俾我獨兮。【箋】之子﹐斥幽王也。俾﹐使也。王之遠外我﹐不復答耦我﹐意欲使我獨也。老而無子曰獨。後褒姒譖申後之子宜咎﹐宜咎奔申。

英英白雲﹐露彼菅茅。【傳】英英﹐白雲貌。露亦有云﹐言天地之气﹐無微不著﹐無不覆養。【箋】白雲下露﹐養彼可以爲菅之茅﹐使與白華之菅相亂易﹐猶天下妖气生褒姒﹐使申後見黜。天步艱難﹐之子不猶。【傳】步﹐行﹔猶﹐可也。【箋】猶﹐圖也。天生此艱難之妖久矣﹐王不圖其變之所由爾。昔夏之衰﹐有二龍之妖﹐卜藏其﹝「斄」下爲「水」﹞﹐周厲王發而觀之﹐化爲玄黿﹐童女遇之﹐當宣王時而生女﹐懼而棄之﹐後褒人有獻而入之幽王﹐幽王嬖之﹐是謂褒姒。

滮池北流﹐浸彼稻田。【傳】滮﹐流貌。【箋】池水之澤﹐浸潤稻田﹐使之生殖﹐諭王無恩意於申後﹐滮池之不如也。丰鎬之間水北流。嘯歌傷懷﹐念彼碩人。【箋】碩﹐大也。妖大之人﹐謂褒姒也。申後見黜﹐褒姒之所爲﹐故憂傷而念之。

樵彼桑薪﹐卬烘於煁。【傳】卬﹐我﹔烘﹐燎也。煁﹐﹝左「火」右「圭」﹞竈也。桑薪﹐宜以養人者也。【箋】人之樵取彼桑薪﹐宜以炊饔饎之爨﹐以養食人。桑薪﹐薪之善者也。我反以燎於﹝左「火」右「圭」﹞竈﹐用炤事物而已。諭王始以禮取申後﹐禮儀備﹐今反黜之﹐使爲卑賤之事﹐亦猶是。維彼碩人﹐實勞我心。

鼓鐘於宮﹐聲聞於外。【傳】有諸宮中﹐必形見於外。【箋】王失禮於內﹐而下國聞知而化之﹐王弗能治﹐如鳴鼓鐘於宮中﹐而欲外人不聞﹐亦不可止。念子懆懆﹐視我邁邁。【傳】邁邁﹐不說也。【箋】此言申後之忠於王也﹐念之懆懆然﹐欲諫正之﹐王反不說於其所言。

有鶖在梁﹐有鶴在林。【傳】鶖﹐禿鶖也。【箋】鶖也﹑鶴也﹐皆以魚爲美食者也。鶖之性貪惡而今在梁﹐鶴潔白而反在林﹐興王養褒姒而餒申後﹐近惡而遠善。維彼碩人﹐實勞我心。

鴛鴦在梁﹐戢其左翼。【箋】戢﹐斂也。斂左翼者﹐謂右掩左也。鳥之雌雄不可別者﹐以翼右掩左雄﹐左掩右雌﹐陰陽相下之義也。夫婦之道﹐亦以禮義相下﹐以成家道。之子無良﹐二三其徳。【箋】良﹐善也。王無答耦己之善意﹐而變移其心志﹐令我怨曠。

有扁斯石﹐履之卑兮。【傳】扁扁﹐乘石貌。王乘車履石。【箋】王后出入之禮與王同﹐其行登車亦履石﹐申後始時亦然﹐今也黜而卑賤。之子之遠﹐俾我疷兮。【傳】疷﹐病也。【箋】王之遠外我﹐欲使我困病。

《白華》八章﹐章四句。

《綿蠻》﹐微臣刺亂也。大臣不用仁心﹐遺忘微賤﹐不肯飲食教載之﹐故作是詩也。【箋】微臣﹐謂士也。古者卿大夫出行﹐士爲末介。士之祿薄﹐或困乏於資財﹐則當賙贍之。幽王之時國亂﹐禮廢恩薄﹐大不念小﹐尊不卹賤﹐故本其亂而刺之。

綿蠻

綿蠻黃鳥﹐止於丘阿。【傳】興也。綿蠻﹐小鳥貌。丘阿﹐曲阿也。鳥止於阿﹐人止於仁。【箋】止﹐謂飛行所止托也。興者﹐小鳥知止於丘之曲阿靜安之處而托息焉﹐諭小臣擇卿大夫有仁厚之徳者而依屬焉。道之雲遠﹐我勞如何﹖飲之食之﹐教之誨之。命彼後車﹐謂之載之。【箋】在國依屬於卿大夫之仁者﹐至於爲末介從而行﹐道路遠矣﹐我罷勞則卿大夫之恩宜如何乎﹖渴則予之飲﹐饑則予之食﹐事未至則豫教之﹐臨事則誨之﹐車敗則命後車載之。後車﹐倅車也。

綿蠻黃鳥﹐止於丘隅。【箋】丘隅﹐丘角也。豈敢憚行﹖畏不能趨。【箋】憚﹐難也。我罷勞﹐車又敗﹐豈敢難徒行乎﹖畏不能及時疾至也。飲之食之﹐教之誨之。命彼後車﹐謂之載之。

綿蠻黃鳥﹐止於丘側。【箋】丘側﹐丘旁也。豈敢憚行﹖畏不能極。【箋】極﹐至也。飲之食之﹐教之誨之。命彼後車﹐謂之載之。

《綿蠻》三章﹐章八句。

《瓠葉》﹐大夫刺幽王也。上棄禮而不能行﹐𨿽有牲牢饔餼﹐不肯用也。故思古之人不以微薄廢禮焉。【箋】牛羊豕爲牲﹐系養者曰牢﹐熟曰饔﹐腥曰餼﹐生曰牽。不肯用者﹐自養厚而薄於賓客。

瓠葉

幡幡瓠葉﹐采之亨之。君子有酒﹐酌言嘗之。【傳】幡幡﹐瓠葉貌。庶人之菜也。【箋】亨﹐熟也。熟瓠葉者﹐以爲飲酒之葅也。此君子謂庶人之有賢行者也。其農功畢﹐乃爲酒漿﹐以合朋友習禮江道藝也。酒旣成﹐先與父兄亨瓠葉而飲之﹐所以急和親親也。飲酒而曰嘗者﹐以其爲之主於賓客﹐賓客則加之以羞。《易兌象》曰「君子以朋友講習。」

有兔斯首﹐炮之燔之。君子有酒﹐酌言獻之。【傳】毛曰炮﹐加火曰燔。獻﹐奏也。【箋】斯﹐白也。今俗語斯白之字作鮮﹐齊魯之間聲近斯。有兔白首者﹐兔之小者也。炮之燔之者﹐將以爲飲酒之羞也。飲酒之禮﹐旣奏酒於賓﹐乃薦羞。每酌言言者﹐禮不下庶人﹐庶人依士禮﹐立賓主爲酌名。

有兔斯首﹐燔之炙之。君子有酒﹐酌言酢之。【傳】炕火曰炙。酢﹐報也。【箋】報者﹐賓旣卒爵﹐洗而酌主人也。凡治兔之宜﹐鮮者毛炮之﹐柔者炙之﹐幹者燔之。

有兔斯首﹐燔之炮之。君子有酒﹐酌言酬之。【傳】酬﹐道飲也。【箋】主人旣卒酢爵﹐又酌自飲﹐卒爵﹐復酌進賓﹐猶今俗之勸酒。

《瓠葉》四章﹐章四句。

《漸漸之石》﹐下國刺幽王也。戎狄叛之﹐荊舒不至﹐乃命將率東徵﹐役久病在外﹐故作是詩也。【箋】荊﹐謂楚也。舒﹐舒鳩﹑舒鄝﹑舒庸之屬。役﹐謂士卒也。

漸漸之石

漸漸之石﹐維其髙矣。山川悠遠﹐維其勞矣。【傳】漸漸﹐山石髙峻。【箋】山石漸漸然髙峻﹐不可登而上﹐諭戎狄眾彊而無禮義﹐不可得而伐也。山川者﹐荊舒之國所處也。其道理長遠﹐邦域又勞勞廣闊﹐言不可卒服。武人東徵﹐不皇朝矣。【箋】武人﹐謂將率也。皇﹐王也。將率受王命東行而徵伐﹐役人罷病﹐必不能正荊舒﹐使之朝於王。

漸漸之石﹐維其卒矣。山川悠遠﹐曷其沒矣。【傳】卒﹐竟﹔沒﹐盡也。【箋】卒者﹐崔嵬也﹐謂山顚之末也。曷﹐何也。廣闊之處﹐何時其可盡服。武人東徵﹐不皇出矣。【箋】不能正之﹐令出使聘問於王。

有豕白蹢﹐烝涉波矣。【傳】豕﹐豬也。蹢﹐蹄也。將久雨﹐則豕進涉水波。【箋】烝﹐眾也。豕之性能水﹐又唐突難禁制。四蹄皆白曰駭﹐則白蹄其尢躁疾者。今離其繒牧之處﹐與眾豕涉入水之波漣矣。諭荊舒之人勇悍捷敏﹐其君猶白蹄之豕也﹐乃率民去禮義之安﹐而居亂亡之危。賤之﹐故比方於豕。月離於畢﹐俾滂沱矣。【傳】畢﹐噣也。月離陰星則雨。【箋】將有大雨﹐徵气先見於天﹐以言荊舒之叛萌漸﹐亦由王出也。豕旣涉波﹐今又雨使之滂沱﹐疾王甚也。武人東徵﹐不皇他矣。【箋】不能正之﹐令其守職﹐不幹王命。

《漸漸之石》三章﹐章六句。

《苕之華》﹐大夫閔時也。幽王之時﹐西戎﹑東夷交侵中國﹐師旅並起﹐因之以饑饉。君子閔周室之將亡﹐傷己逢之﹐故作是詩也。【箋】師旅並起者﹐諸侯或出師﹐或出旅﹐以助王距戎與夷也。大夫將師出﹐見戎夷之侵周而閔之﹐今當其難﹐自傷近危亡。

苕之華

苕之華﹐蕓其黃矣。【傳】興也。苕﹐陵苕也﹐將落則黃。【箋】陵苕之華﹐紫赤而繁。興者﹐陵苕之幹諭如京師也﹐其華猶諸夏也﹐故或謂諸夏爲諸華。華衰則黃﹐猶諸侯之師旅罷病將敗﹐則京師孤弱。心之憂矣﹐維其傷矣。【箋】傷者﹐謂國日見侵削。

苕之華﹐其葉靑靑。【傳】華落葉靑靑然。【箋】京師以諸夏爲障蔽﹐今陵苕之華衰而葉見靑靑然﹐諭諸侯微弱﹐而王之臣當出見也。知我如此﹐不如無生【箋】我﹐我王也。知王之爲政如此﹐則己之生不如不生葉。自傷逢今世之難﹐憂悶之甚。

牂羊墳首﹐三星在罶。【傳】牂羊﹐牝羊也。墳﹐大也。罶﹐曲梁也﹐寡婦之笱也。牂羊墳首﹐言無是道也。三星在罶﹐言不可久也。【箋】無是道者﹐諭周已衰﹐求其復興不可得也。不可久者﹐諭周將亡﹐如心星之光耀見於魚笱之中﹐其去須臾也。人可以食﹐鮮可以飽。【傳】治日少而亂日多。【箋】今者士卒人人於晏早皆可以食矣﹐時饑饉﹐軍興乏少﹐無可以飽之者。

《苕之華》三章﹐章四句。

《何艸不黃》﹐下國刺幽王也。四夷交侵﹐中國背叛﹐用兵不息﹐視民如禽獸﹐君子憂之﹐故作是詩也。

何艸不黃

何艸不黃﹖何日不行﹖【箋】用兵不息﹐軍旅自歲始艸生而出﹐至歲晚矣﹐何艸而不黃乎言艸皆黃也。於是之間﹐將率何日不行乎﹖言常行﹐勞苦之甚。何人不將﹖經營四方。【傳】言萬民無不從役。

何艸不玄﹖何人不矜﹖【箋】玄﹐赤黑色。始春之時﹐艸牙孽者將生必玄﹐於此時也﹐兵猶復行。無妻曰矜。從役者皆過時不得歸﹐故謂之矜。哀我徵夫﹐獨爲匪民。【箋】徵夫﹐從役者也。古者師出不逾時﹐所以厚民之性也。今則艸玄至於黃﹐黃至於玄﹐此豈非民乎﹖

匪兕匪虎﹐率彼曠野。【傳】兕﹑虎﹐野獸也。曠﹐空也。【箋】兕﹑虎﹐比戰士也。哀我徵夫﹐朝夕不暇。

有芃者狐﹐率彼幽艸。有棧之車﹐行彼周道。【傳】芃﹐小獸貌。棧車﹐役車也。【箋】狐艸行艸止﹐故以比棧車輦者。

《何艸不黃》四章﹐章四句。

魚藻之什十四篇﹐六十二章﹐三百二句。

大雅文王之什

《文王》﹐文王受命作周也。【箋】受命﹐受天命而王天下﹐制立周邦。

文王

文王在上﹐於昭於天。【傳】在上﹐在民上也。於﹐嘆辭。昭﹐見也。【箋】文王初爲西伯﹐有功於民﹐其徳著見於天﹐故天命之以爲王﹐使君天下也。崩﹐謚曰文。周𨿽舊邦﹐其命維新。【傳】乃新在文王也。【箋】大王聿來胥宇而國於周﹐王迹起矣﹐而未有天命﹐至文王而受命。言新者﹐美之也。有周不顯﹐帝命不時。【傳】有周﹐周也。不顯﹐顯也。顯﹐光也。不時﹐時也。時﹐是也。【箋】周之徳不光明乎﹖光明矣。天命之不是乎﹖又是矣。文王陟降﹐在帝左右。【傳】言文王升接天﹐下接人也。【箋】在﹐察也。文王能觀知天意﹐順其所爲﹐從而行之。

亹亹文王﹐令聞不已。陳錫哉周﹐侯文王孫子。文王孫子﹐本支百世。【傳】亹亹﹐勉也。哉﹐載﹔侯﹐維也。本﹐本宗也。支﹐支子也。【箋】令﹐善﹔哉﹐始﹔侯﹐君也。勉勉乎不倦文王之勤用明徳也﹐其善聲聞日見稱歌﹐無止時也。乃由能敷恩惠之施﹐以受命造始周國﹐故天下君之。其子孫適爲天子﹐庶爲諸侯﹐皆百世。凡周之士﹐不顯亦世。【傳】不世顯徳乎也者﹐世祿也。【箋】凡周之士﹐謂其臣有光明之徳者﹐亦得世世在位﹐重其功也。

世之不顯﹐厥猶翼翼。思皇多士﹐生此王國。王國克生﹐維周之楨。【傳】翼翼﹐恭敬。思﹐辭也。皇﹐天﹔楨﹐幹也。【箋】猶﹐謀﹔思﹐願也。周之臣旣得世世光明﹐其爲君之謀事忠敬翼翼然﹐又願天多生賢人於此邦﹐此邦能生之﹐則是我周家幹事之臣。濟濟多士﹐文王以寧。【傳】濟濟﹐多威儀也。

穆穆文王﹐於緝熙敬止。假哉天命﹐有商孫子。【傳】穆穆﹐美也。緝熙﹐光明也。假﹐固也。【箋】穆穆乎文王有天子之容﹐於美乎又能敬其光明之徳﹐堅固哉天爲此命之﹐使臣有殷之子孫。商之孫子﹐其麗不億。上帝旣命﹐侯於周服。【傳】麗﹐數也。盛徳不可爲眾也。【箋】於﹐於也。商之孫子﹐其數不徒億﹐多言之也。至天已命文王之後﹐乃爲君於周之九服之中﹐言眾之不如徳也。

侯服於周﹐天命靡常。【傳】則見天命之無常也。【箋】無常者﹐善則就之﹐惡則去之。殷士膚敏﹐祼將於京。厥作祼將﹐常服黼冔。【傳】殷士﹐殷侯也。膚﹐美﹔敏﹐疾也。祼﹐灌鬯也。周人尙臭。將﹐行﹔京﹐大也。黼﹐白與黑也。冔﹐殷冠也﹐夏后氏曰收﹐周曰冕。【箋】殷之臣壯美而敏﹐來助周祭﹐其助祭自服殷之服。明文王以徳﹐不以彊。王之藎臣﹐無念爾祖。【傳】藎﹐進也。無念﹐念也。【箋】今王之進用臣﹐當念女祖爲之法。王﹐斥成王。

無念爾祖﹐聿修厥徳。永言配命﹐自求多福。【傳】聿﹐述﹔永﹐長﹔言﹐我也。我長配天命而行﹐爾庶國亦當自求多福。【箋】長﹐猶常也。王旣述修祖徳﹐常言當配天命而行﹐則福祿自來。殷之未喪師﹐克配上帝。【傳】帝乙以上也。【箋】師﹐眾也。殷自紂父之前﹐未喪天下之時﹐皆能配天而行﹐故不忘也。宜鑑於殷﹐駿命不易。【傳】駿﹐大也。【箋】宜以殷王賢愚爲鏡﹐天之大命不可攺易。

命之不易﹐無遏爾躬。宣昭義問﹐有虞殷自天。【傳】遏﹐止﹔義﹐善﹔虞﹐度也。【箋】宣﹐徧﹔有﹐又也。天之大命已不可攺易矣﹐當使子孫長行之﹐無終女身則止。徧明以禮儀問老成人﹐又度殷所以順天之事而施行之。上天之載﹐無聲無臭。儀刑文王﹐萬邦作孚。【傳】載﹐事﹔刑﹐法﹔孚﹐信也。【箋】天之道難知也﹐耳不聞聲音﹐鼻不聞香臭。儀法文王之事﹐則天下咸信而順之。

《文王》七章﹐章八句。

《大明》﹐文王有明徳﹐故天復命武王也。【箋】二聖相承﹐其明徳日以廣大﹐故曰大明。

大明

明明在下﹐赫赫在上。【傳】明明﹐察也。文王之徳明明於下﹐故赫赫然著見於天。【箋】明明者﹐文王﹑武王施明徳於天下﹐其徵應炤晢見於天﹐謂三辰效驗。天難忱斯﹐不易維王。天位殷適﹐使不挾四方。【傳】忱﹐信也。紂居天位﹐而殷之正適也。挾﹐達也。【箋】天之意難信矣﹐不可攺易者天子也。今紂居天位﹐而又殷之正適﹐以其爲惡﹐乃棄絕之﹐使教令不行於四方﹐四方共叛之﹐是天命無常﹐維徳是予耳。言此者﹐厚美周也。

摯仲氏任﹐自彼殷商。來嫁於周﹐曰嬪於京。乃及王季﹐維徳之行。【傳】摯國任姓之中女也。嬪﹐婦﹔京﹐大也。王季﹐大王之子﹐文王之父也。【箋】京﹐周國之地小別名也。及﹐與也。摯國中女曰大任﹐從殷商之畿內﹐嫁爲婦於周之京﹐配王季﹐而與之共行仁義之徳﹐同志意也。大任有身﹐生此文王。【傳】大任﹐仲任也。身﹐重也。【箋】重﹐謂懷孕也。

維此文王﹐小心翼翼。昭事上帝﹐聿懷多福。厥徳不回﹐以受方國。【傳】回﹐違也。【箋】小心翼翼﹐恭愼貌。昭﹐明﹔聿﹐述﹔懷﹐思也。方國﹐四方來附者。此言文王之有徳﹐亦由父母也。

天監在下﹐有命旣集。文王初載﹐天作之合。在洽之陽﹐在渭之涘。【傳】集﹐就﹔載﹐識﹔合﹐配也。洽﹐水也。渭﹐水也。涘﹐厓也。【箋】天監視善惡於下﹐其命將有所依就﹐則豫福助之﹐於文王生適有所識﹐則爲之生配於气勢之處﹐使必有賢才﹐爲生大姒。

文王嘉止﹐大邦有子。【傳】嘉﹐美也。【箋】文王聞大姒之賢﹐則美之曰﹕大邦有子﹐女可以爲妃。乃求昏。大邦有子﹐俔天之妹。【傳】俔﹐磬也。【箋】旣使聞名﹐還則卜之﹐又知大姒之賢﹐尊之如天之有女弟。文定厥祥﹐【傳】言大姒之有文徳也。祥﹐善也。【箋】問名之後﹐卜而得吉﹐則文王以禮定其吉祥﹐謂使納幣也。親迎於渭。【傳】言賢聖之配也。【箋】賢女配聖人得其宜﹐故備禮也。

造舟爲梁﹐不顯其光。【傳】言受命之宜﹐王基乃始於是也。天子造舟﹐諸侯維舟﹐大夫方舟﹐士特舟。造舟﹐然後可以顯其光輝。【箋】迎大姒而更爲梁者﹐欲其昭著﹐示後世敬昏禮也。不明乎其禮之有光輝﹐美之也。天子造舟﹐周制也﹐殷時未有等制。有命自天﹐命此文王﹐於周於京。纘女維莘﹐長子維行﹐【傳】纘﹐繼也。莘﹐大姒國也。長子﹐長女也。維行大任之徳焉。【箋】天爲將命文王君天下於周京之地﹐故亦爲作合﹐使繼大任之女事於莘國﹐莘國之長女大姒則配文王﹐維徳之行。篤生武王。

保右命爾﹐燮伐大商。【傳】篤﹐厚﹔右﹐助﹔燮﹐和也。【箋】天將气於大姒﹐厚生聖子武王﹐安而助之﹐又遂命之爾﹐使協和伐殷之事。協和伐殷之事﹐謂合位三五也。殷商之旅﹐其會如林。矢於牧野﹐維予侯興。【傳】旅﹐眾也。如林﹐言眾而不爲用也。矢﹐陳﹔興﹐起也。言天下之望周也。【箋】殷盛合其兵眾﹐陳於商郊之牧野﹐而天乃予諸侯有徳者當起爲天子。言天去紂﹐周師勝也。上帝臨女﹐無貳爾心。【傳】言無敢懷貳心也。【箋】臨﹐視也。女﹐女武王也。天護視女﹐伐紂必克﹐無有疑心。

牧野洋洋﹐檀車煌煌﹐駟騵彭彭。【傳】洋洋﹐廣也。煌煌﹐明也。駵馬白腹曰騵。言上周下殷也。【箋】言其戰地寬廣﹐明不用權詐也。兵車鮮明﹐馬又彊﹐則暇且整。維師尙父﹐時維鷹揚。涼彼武王﹐【傳】師﹐大師也。尙父﹐可尙可父。鷹揚﹐如鷹之飛揚也。涼﹐佐也。【箋】尙父﹐呂望也﹐尊稱焉。鷹﹐鷙鳥也。佐武王者﹐爲之上將。肆伐大商﹐會朝淸明。【傳】肆﹐疾也。會甲也﹐不崇朝而天下淸明。【箋】肆﹐故今也。會﹐合也。以天期已至﹐兵甲之彊﹐師率之武﹐故今伐殷﹐合兵以淸明。《書牧誓》曰「時甲子昧爽﹐武王朝至於商郊牧野﹐乃誓。」

《大明》八章﹐四章章六句﹐四章章八句。

《緜﹝綿﹞》﹐文王之興﹐本由大王也。

綿

綿綿瓜瓞﹐民之初生﹐自土沮漆。【傳】興也。綿綿﹐不絕貌。瓜﹐紹也。瓞﹐﹝左「瓜」右「勺」﹞也。民﹐周民也。自﹐用﹔土﹐居也﹔沮﹐水﹔漆﹐水也。【箋】瓜之本實﹐繼先歲之瓜必小﹐狀似﹝左「瓜」右「勺」﹞﹐故謂之瓞﹐綿綿然若將無長大時。興者﹐諭后稷乃帝嚳之冑﹐封於邰﹐其後公劉失職﹐遷於豳﹐居沮漆之地﹐歷世亦綿綿然﹐至大王而徳益盛﹐得其民心而生王業﹐故本周之興﹐云於沮漆也。古公亶父﹐陶復陶穴﹐未有家室。【傳】古公﹐豳公也。古﹐言久也。亶父﹐字。或殷以名言﹐質也。古公處豳﹐狄人侵之。事之以皮幣﹐不得免焉﹔事之以犬馬﹐不得免焉﹔事之以珠玉﹐不得免焉。乃屬其耆老而告之曰「狄人之所欲﹐吾土地。吾聞之﹐君子不以其所養人而害人﹐二三子何患無君﹖」去之﹐逾梁山﹐邑乎岐山之下。豳人曰「仁人之君﹐不可失也。」從之如歸市。陶其土而復之﹐陶其壤而穴之。室內曰家。未有寢廟﹐亦未敢有家室。【箋】古公﹐據文王本其祖也。諸侯之臣稱君曰公。復者﹐復於土上。鑿地曰穴﹐皆如陶然﹐本其在豳時也。《傳》自「古公處豳」而下﹐爲二章發。

古公亶父﹐來朝走馬。率西水滸﹐至於岐下。爰及姜女﹐聿來胥宇。【傳】率﹐循也。滸﹐水厓也。姜女﹐大姜也。爰﹐於﹔及﹐與﹔聿﹐自也。於是與其妃大姜自來相可居者﹐著大姜之賢知也。

周原膴膴﹐堇荼如飴。爰始爰謀﹐爰契我龜。【傳】周原﹐沮﹑漆之間也。膴膴﹐美也。堇﹐菜也。荼﹐苦菜也。契﹐開也。【箋】髙平曰原。周之原﹐地在岐山之南﹐膴膴然肥美﹐其所生菜𨿽有性苦者﹐甘如飴也。此地將可居﹐故於是始與豳人之從己者謀﹐謀從又於是契灼其龜而卜之﹐卜之則又從矣。曰止曰時﹐築室於玆。【箋】時﹐是﹔玆﹐此也。卜從則曰可止居於是﹐可作室家於此。定民心也。

迺慰迺止﹐迺左迺右。迺疆迺理﹐迺宣迺畝。自西䢐東﹐周爰執事。【傳】慰﹐安﹔爰﹐於也。【箋】時耕曰宣。䢐﹐往也。民心定﹐乃安隱其居﹐乃左右而處之﹐乃疆理其經界﹐乃時耕其田畝﹐於是從西方而往東之人﹐皆於周執事﹐競出力也。豳與周原不能爲西東﹐據至時從水滸言也。

乃召司空﹐乃召司徒﹐俾立室家。【箋】俾﹐使也。司空﹑司徒﹐卿官也。司空掌營國邑﹐司徒掌徒役之事﹐故召之﹐使立室家之位處。其繩則直﹐縮版以載﹐作廟翼翼。【傳】言不失繩直也。乘謂之縮。君子將營宮室﹐宗廟爲先﹐廏庫爲次﹐居室爲後。【箋】繩者﹐營其廣輪方制之正也。旣正﹐則以索縮其築版﹐上下相承而起﹐廟成則嚴顯翼翼然。乘﹐聲之誤﹐當爲繩也。

捄之陾陾﹐度之薨薨。築之登登﹐削屢馮馮。【傳】捄﹐虆也。陾陾﹐眾也。度﹐居也。言百姓之勸勉也。登登﹐用力也。削墻斷屢之聲馮馮然。【箋】捄﹐桴也。度﹐猶投也。築墻者桴聚壤土﹐盛之以虆﹐而投諸版中。百堵皆興﹐鼛鼓弗勝。【傳】皆﹐俱也。鼛﹐大鼓也﹐長一丈二尺。或鼛或鼓﹐言勸世樂功也。【箋】五版爲堵。興﹐起也。百堵同時起﹐鼛鼓不能止之使休息也。凡大鼓之側有小鼓﹐謂之應鼙﹑朔鼙。《周禮》曰「以鼛鼓鼓役事。」

迺立臯門﹐臯門有伉。迺立應門﹐應門將將。【傳】王之郭門曰臯門。伉﹐髙貌。王之正門曰應門。將將﹐嚴正也。美大王作郭門以致臯門﹐作正門以致應門焉。【箋】諸侯之宮﹐外門曰臯門﹐朝門曰應門﹐內有路門。天子之宮加以庫﹑雉。迺立冢土﹐戎醜攸行。【傳】冢﹐大﹔戎﹐大﹔醜﹐眾也。冢土﹐大社也。起大事﹐動大眾﹐必先有事乎社而後出﹐謂之宜。美大王之社﹐遂爲大社也。【箋】大社者﹐出大眾將所告而行也。《春秋傳》曰「蜃﹐宜社之肉。」

肆不殄厥慍﹐亦不隕厥問。柞棫拔矣﹐行道兌矣。【傳】肆﹐故今也。慍﹐恚﹔隕﹐墜也。兌﹐成蹊也。【箋】小聘曰問。柞﹐櫟也。棫﹐白桵也。文王見太王立冢土﹐有用大眾之義﹐故不絕去其恚惡惡人之心﹐亦不廢其聘問鄰國之禮。今以柞棫生柯葉之時﹐使大夫將師旅出聘問﹐其行道士眾兌然不有徵伐之意。混夷駾矣﹐維其喙矣。【傳】駾﹐突﹔喙﹐困也。【箋】混夷﹐夷狄國也﹐見文王之使者將士眾過己國﹐則惶怖驚走﹐奔突入此柞棫之中而逃﹐甚困劇也。是之謂一年伐混夷。太王辟狄﹐文王伐夷﹐成道興國﹐其志一也。

虞芮質厥成﹐文王蹶厥生。【傳】質﹐成也。成﹐平也。蹶﹐動也。虞﹑芮之君相與爭田﹐久而不平﹐乃相謂曰「西伯仁人也﹐盍往質焉﹖」乃相與朝周。入其竟﹐則耕者讓畔﹐行者讓路。入其邑﹐男女異路﹐班白不提挈。入其朝﹐士讓爲大夫﹐大夫讓爲卿。二國之君感而相謂曰「我等小人﹐不可以履君子之庭。」乃相讓﹐以其所爭田爲間田而退。天下聞之而歸者四十餘國。【箋】虞﹑芮之質平﹐而文王動其綿綿民初生之道。謂廣其徳而王業大。予曰有疏附﹐予曰有先後﹐予曰有奔奏﹐予曰有禦侮。【傳】率下親上曰疏附﹐相道前後曰先後﹐諭徳宣譽曰奔奏﹐武臣折衝曰禦侮。【箋】予﹐我也﹐詩人自我也。文王之徳所以至然者﹐我念之曰﹐此亦由有疏附﹑先後﹑奔奏﹑禦侮之臣力也。疏附﹐使疏者親也。奔奏﹐使人歸趨之。

《綿》九章﹐章六句。

《棫朴》﹐文王能官人也。

棫朴

芃芃棫朴﹐薪之槱之。【傳】興也。芃芃﹐木盛貌。棫﹐白桵也。朴﹐枹木也。槱﹐積也。山木茂盛﹐萬民得而薪之。賢人眾多﹐國家得用蕃興。【箋】白桵相朴屬而生者﹐枝條芃芃然﹐豫斫以爲薪﹐至祭皇天上帝及三臣﹐則聚集以燎之。濟濟辟王﹐左右趣之。【傳】趣﹐趍也。【箋】辟﹐君也。君王﹐謂文王也。文王臨祭祀﹐其容濟濟然敬﹐左右之諸臣皆促疾於事﹐謂相助積薪。

濟濟辟王﹐左右奉璋。【傳】半圭曰璋。【箋】璋﹐璋瓚也。祭祀之禮﹐王祼以圭瓚﹐諸臣助之﹐亞祼以璋瓚。奉璋峩峩﹐髦士攸宜。【傳】峩峩﹐盛壯也。髦﹐俊也。【箋】士﹐卿士也。奉璋之儀峩峩然﹐故今俊士之所宜。

淠彼涇舟﹐烝徒楫之。【傳】淠﹐舟行貌。楫﹐櫂也。【箋】烝﹐眾也。淠淠然涇水中之舟順流而行者﹐乃眾徒船人以楫櫂之故也。興眾臣之賢者﹐行君政令。周王於邁﹐六師及之。【傳】天子六軍。【箋】於﹐往﹔邁﹐行﹔及﹐與也。周王往行﹐謂出兵徵伐也。二千五百人爲師。今王興師行者﹐殷末之制﹐未有周禮。《周禮》﹕「五師爲軍﹐軍萬二千五百人。」

倬彼云漢﹐爲章於天。【傳】倬﹐大也。云漢﹐天河也。【箋】云汗之在天﹐其爲文章﹐譬猶天子爲法度於天下。周王壽考﹐遐不作人。【傳】遐﹐遠也。遠不作人也。【箋】周王﹐文王也。文王是時九十餘矣﹐故云壽考。遠不作人者﹐其政變化紂之惡俗﹐近如新作人也。

追琢其章﹐金玉其相。【傳】追﹐彫也。金曰彫﹐玉曰琢。相﹐質也。【箋】《周禮》追師掌追衡笄﹐則追亦治玉也。相﹐視也﹐猶觀視也。追琢玉使成文章﹐諭文王爲政﹐先以心研精﹐合於禮義﹐然後施之。萬民視而觀之﹐其好而樂之﹐如睹金玉然。言其政可樂也。勉勉我王﹐綱紀四方。【箋】我王﹐謂文王也。以网罟諭爲政﹐張之爲綱﹐理之爲紀。

《棫朴》五章﹐章四句。

《旱麓》﹐受祖也。周之先祖世修后稷﹑公劉之業﹐大王﹑王季申以百福幹祿焉。

旱麓

瞻彼旱麓﹐榛楛濟濟。【傳】旱﹐山名也。麓﹐山足也。濟濟﹐眾多也。【箋】旱山之足林木茂盛者﹐得山雲雨之潤澤也。諭周邦之民獨丰樂者﹐被其君徳教。豈弟君子﹐幹祿豈弟。【傳】幹﹐求也。言陰陽和﹐山藪殖﹐故君子得以干祿樂易。【箋】君子﹐謂大王﹑王季﹐以有樂易之徳施於民﹐故其求祿亦得樂易。

瑟彼玉瓚﹐黃流在中。【傳】玉瓚﹐圭瓚也。黃﹐金所以飾。流﹐鬯也。九命﹐然後錫以秬鬯圭瓚。【箋】瑟﹐潔鮮貌。黃流﹐秬鬯也。圭瓚之狀﹐以圭爲柄﹐黃金爲勺﹐靑金爲外﹐朱中央矣。殷王帝已之時﹐王季爲西伯﹐以功徳受此賜。豈弟君子﹐福祿攸降。【箋】攸﹐所﹔降﹐下也。

鳶飛戾天﹐魚躍於淵。【傳】言上下察也。【箋】鳶﹐鴟之屬﹐鳥之貪惡者也﹐飛而至天﹐諭惡人遠去﹐不爲民害也。魚跳躍於淵中﹐諭民喜得所。豈弟君子﹐遐不作人。【箋】遐﹐遠也。言太王﹑王季之徳﹐近於變化﹐使如新作人。

淸酒旣載﹐騂牡旣備。【傳】言年丰畜碩也。【箋】旣載﹐謂已在尊中也。祭祀之事﹐先爲淸酒﹐其次擇牲﹐故舉二者。以享以祀﹐以介景福。【傳】言祀所以得福也。【箋】介﹐助﹔景﹐大也。

瑟彼柞棫﹐民所燎矣。【傳】瑟﹐眾貌。【箋】柞棫之所以茂盛者﹐乃人熂燎除其旁艸﹐養治之使無害也。豈弟君子﹐神所勞矣。【箋】勞﹐勞來﹐猶言佑助。

莫莫葛藟﹐施於條枚。【傳】莫莫﹐施貌。【箋】葛也藟也﹐延蔓於木之枚本而茂盛﹐諭子孫依緣先人之功而起。豈弟君子﹐求福不回。【箋】不回者﹐不違先祖之道。

《旱麓》六章﹐章四句。

《思齊》﹐文王所以聖也。【箋】言非但天性﹐徳有所由成。

思齊

思齊大任﹐文王之母。思媚周姜﹐京室之婦。【傳】齊﹐莊﹔媚﹐愛也。周姜﹐大姜也。京室﹐王室也。【箋】京﹐周地名也。常思莊敬者大任也﹐乃爲文王之母﹐又常思愛大姜之配大王之禮﹐故能爲京室之婦。言其徳行純備﹐故生聖子也。大姜言周﹐大任言京﹐見其謙恭﹐自卑小也。大姒嗣徽音﹐則百斯男。【傳】大姒﹐文王之妃也。大姒十子﹐眾妾則宜百子也。【箋】徽﹐美也。嗣大任之美音﹐謂續行其善教令。

惠於宗公﹐神罔時怨﹐神罔時恫。【傳】宗公﹐宗神也。恫﹐痛也。【箋】惠﹐順也。宗公﹐大臣也。文王爲政﹐咨於大臣﹐順而行之﹐故能當於神明。神明無是怨恚其所行者﹐無是痛傷其所爲者﹐其將無有凶禍。刑於寡妻﹐至於兄弟﹐以禦於家邦。【傳】刑﹐法也。寡妻﹐適妻也。禦﹐迎也。【箋】寡妻﹐寡有之妻﹐言賢也。禦﹐治也。文王以禮法接待其妻﹐至於宗族﹐以此又能爲政治於家邦也。《書》曰「乃寡兄勗。」又曰「越乃禦事。」

雍雍在宮﹐肅肅在廟。【傳】雝雝﹐和也。肅肅﹐敬也。【箋】宮﹐謂辟廱宮也。羣臣助文王養老則尙和﹐助祭於廟則尙敬。言得禮之宜。不顯亦臨﹐無射亦保。【傳】以顯臨之﹐保安無厭也。【箋】臨﹐視也。保﹐猶居也。文王之在辟廱也﹐有賢才之質而不明者﹐亦得觀於禮﹔於六藝無射才者﹐亦得居於位。言養善﹐使之積小至髙大。

肆戎疾不殄﹐烈假不瑕。【傳】肆﹐故今也。戎﹐大也。故今大疾害人者﹐不絕之而自絕也。烈﹐業﹔假﹐大也。【箋】厲﹑假﹐皆病也。瑕﹐已也。文王於辟廱徳如此﹐故大疾害人者﹐不絕之而自絕﹔爲厲假之行者﹐不已之而自已。言化之深也。不聞亦式﹐不諫亦入。【傳】言性與天合也。【箋】式﹐用也。文王之祀於宗廟﹐有仁義之行而不聞達者﹐亦用之助祭。有孝悌之行而不能諫爭者﹐亦得入。言其使人器之不求備也。

肆成人有徳﹐小子有造。【傳】造﹐爲也。【箋】成人﹐謂大夫士也小子﹐其弟子也。文王在於宗廟徳如此﹐故大夫士皆有徳﹐子弟皆有所造成。古人之無斁﹐譽髦斯士。【傳】古之人無厭於有名譽之俊士。【箋】古之人﹐謂聖明君王也。口無擇言﹐身無擇行﹐以身化其臣下﹐故令此士皆有名譽於天下﹐成其俊乂之美也。

《思齊》五章﹐二章章六句﹐三章章四句。鄭作四章﹐章六句。

《皇矣》﹐美周也。天監代殷莫若周﹐周世世修徳莫若文王。【箋】監﹐視也。天視四方﹐可以代殷王天下者﹐維有周爾﹔世世修行道徳﹐維有文王盛爾。

皇矣

皇矣上帝﹐臨下有赫。監觀四方﹐求民之莫。【傳】皇﹐大﹔莫﹐定也。【箋】臨﹐視也。大矣天之視天下赫赫甚明﹐知殷紂之暴亂﹐乃監察天下之眾國﹐求民之定﹐謂所歸就也。維此二國﹐其政不獲。維彼四國﹐爰究爰度。【傳】二國﹐殷﹑夏也。彼﹐彼有道也。四國﹐四方也。究﹐謀﹔度﹐居也。【箋】二國﹐謂今殷﹑紂及崇侯也。正﹐長﹔獲﹐得也。四國﹐謂密也﹑阮也﹑䢐也﹑共也。度﹐亦謀也。殷崇之君其行暴亂﹐不得於人心﹐密﹑阮﹑䢐﹑共之君於是又助之謀﹐言同於惡也。上帝耆之﹐憎其式廓。乃眷西顧﹐此維與宅。【傳】耆﹐老也。廓﹐大也。憎其用大位行大政。顧﹐顧西土也。宅﹐居也。【箋】耆﹐老也。天須假此二國﹐養之至老﹐猶不變攺﹐憎其所用爲惡者浸大也。乃眷然運視西顧﹐見文王之徳而與之居﹐言天意常在文王所。

作之屏之﹐其菑其翳。修之平之﹐其灌其栵。啟之辟之﹐其檉其椐。攘之剔之﹐其檿其柘。【傳】木立死曰菑﹐自斃曰翳。灌﹐叢生也。栵﹐栭也。檉﹐河柳也。椐﹐樻也。檿﹐山桑也。【箋】天旣顧文王﹐四方之民則大歸往之。岐周之地險隘多樹木﹐乃競刊除而自居處﹐言樂就有徳之甚。帝遷明徳﹐串夷載路。【傳】徙就文王之徳也。串﹐習﹔夷﹐常﹔路﹐大也。【箋】串夷﹐卽混夷﹐西戎國名也。路﹐應也。天意去殷之惡﹐就周之徳﹐文王則侵伐混夷以應之。天立厥配﹐受命旣固。【傳】配﹐媲也。【箋】天旣顧文王﹐又爲之生賢妃﹐謂大姒也。其受命之道已堅固也。

帝省其山﹐柞棫斯拔﹐松柏斯兌。【傳】兌﹐易直也。【箋】省﹐善也。天旣顧文王﹐乃和其國之風雨﹐使其山樹木茂盛﹐言非徒養其民人而已。帝作邦作對﹐自大伯王季。【傳】對﹐配也。從大伯之見王季也。【箋】作﹐爲也。天爲邦﹐謂興周國也。作配﹐謂爲生明君也﹐是乃自大伯﹑王季時則然矣。大伯讓於王季﹐而文王起。維此王季﹐因心則友。則友其兄﹐則篤其慶﹐載錫之光。【傳】因﹐親也。善兄弟曰友。慶﹐善﹔光﹐大也。【箋】篤﹐厚﹔載﹐識也。王季之心﹐親親而又善於宗族﹐而尢善於兄大伯﹐乃厚明其功美﹐始使之顯著也。大伯以讓爲功美﹐王季乃能厚明之﹐使傳世稱之﹐亦其徳也。受祿無喪﹐奄有四方。【傳】喪﹐亡﹔奄﹐大也。【箋】王季以有因心則友之徳﹐故世世受福祿﹐至於覆有天下。

維此王季﹐帝度其心﹐貊其徳音。其徳克明﹐克明克類﹐克長克君。【傳】心能制義曰度。貊﹐靜也。【箋】徳正應和曰貊﹐照臨四方曰明。類﹐善也。勤施無私曰類﹐教誨不倦曰長﹐賞慶刑威曰君。王此大邦﹐克順克比。【傳】慈和徧服曰順﹐擇善而從曰比。【箋】王﹐君也。王季稱王﹐追王也。比於文王﹐其徳靡悔。【傳】經緯天地曰文。【箋】靡﹐無也。王季之徳比於文王﹐無有所悔也。必比於文王﹐聖徳以聖人爲匹。旣受帝祉﹐施於孫子。【箋】帝﹐天也。祉﹐福也。施﹐猶易也﹐延也。

帝謂文王﹐無然畔援﹐無然歆羨﹐誕先登於岸。【傳】無是畔道﹐無是援取﹐無是貪羨。岸﹐髙位也。【箋】畔援﹐猶跋扈也。誕﹐大﹔登﹐成﹔岸﹐訟也。天語文王曰﹕女無如是跋扈者妄出兵也﹐無如是貪羨者侵人土地也﹐欲廣大徳美者﹐當先平獄訟﹑正曲直也。密人不恭﹐敢距大邦﹐侵阮䢐共。【傳】國有密須氏﹐侵阮﹐遂往侵共。【箋】阮也﹑䢐也﹑共也三國犯周﹐而文王伐之﹐密須之人乃敢拒其義兵﹐違正道﹐是不直也。王赫斯怒﹐爰整其旅﹐以按䢐旅﹐以篤周祜﹐以對於天下。【傳】旅﹐師﹔按﹐止也。旅﹐地名也。對﹐遂也。【箋】赫﹐怒意。斯﹐盡也。五百人爲旅。對﹐答也。文王赫然與其羣臣盡怒﹐曰整其軍旅而出﹐以卻止䢐國之兵眾﹐以厚周當王之福﹐以答天下鄕周之望。

依其在京﹐侵自阮疆﹐陟我髙岡。無矢我陵﹐我陵我阿。無飲我泉﹐我泉我池。【傳】京﹐大阜也。矢﹐陳也。【箋】京﹐周地名。陟﹐登也。矢﹐猶當也。大陵曰阿。文王但發其依居京地之眾﹐以往侵阮國之疆﹐登其山脊而望阮之兵﹐兵無敢當其陵及阿者﹐又無敢飲食於其泉及池水者﹐小出兵而令驚怖如此﹐此以徳攻﹐不以眾也。陵泉重言者﹐美之也。每言我者﹐據後得而有之而言。度其鮮原﹐居岐之陽﹐在渭之將。萬邦之方﹐下民之王。【傳】小山別大山曰鮮。將﹐側也。方﹐則也。【箋】度﹐謀﹔鮮﹐善也。方﹐猶鄕也。文王見侵阮而兵不見敵﹐知已徳盛而威行﹐可以遷居﹐定天下之心﹐乃始謀居善原廣平之地﹐亦在岐山之南﹐居渭水之側﹐爲萬國之所向﹐作下民之君。後竟徙都於丰。

帝謂文王﹐予懷明徳﹐不大聲以色﹐不長夏以革﹐不識不知﹐順帝之則。【傳】懷﹐歸也。不大聲見於色。革﹐更也。不以長大有所更。【箋】夏﹐諸夏也。天之言云﹕我謂人君有光明之徳﹐而不虛廣言語﹐以外作容貌﹐不長諸夏以變更王法者﹐其爲人不識古﹐不知今﹐順天之法而行之者。此言天之道尙誠實﹐貴性自然。帝謂文王﹐詢爾仇方﹐同爾兄弟﹐以爾鉤援﹐與爾臨衝﹐以伐崇墉。【傳】仇﹐匹也。鉤﹐鉤梯也﹐所以鉤引上城者。臨﹐臨車也。衝﹐衝車也。墉﹐城也。【箋】詢﹐謀也。怨耦曰仇。仇方﹐謂旁國諸侯爲暴亂大惡者。女當謀徵討之﹐以和協女兄弟之國﹐率與之往。親親則志齊心一也。當此之時﹐崇侯虎倡紂爲無道﹐罪尢大也。

臨衝閒閒﹐崇墉言言。執訊連連﹐攸馘安安。是類是禡﹐是致是附﹐四方以無侮。【傳】閒閒﹐動搖也。言言﹐髙大也。連連﹐徐也。攸﹐所也。馘﹐獲也。不服者殺而獻其左耳曰馘。於內曰類﹐於野曰禡。致﹐致其社稷羣神。附﹐附其先祖﹐爲之立後。尊其尊而親其親。【箋】言言﹐猶孽孽﹐將壞貌。訊﹐言也。執所生得者而言問之﹐及獻所馘﹐皆徐徐以禮爲之﹐不尙促速也。類也﹑禡也﹐師祭也。無侮者﹐文王伐崇而無復敢侮慢周者。臨衝茀茀﹐崇墉仡仡。是伐是肆﹐是絕是忽﹐四方以無拂。【傳】茀茀﹐彊盛也。仡仡﹐猶言言也。肆﹐疾也。忽﹐滅也。【箋】伐﹐謂擊刺之。肆﹐犯突也。《春秋傳》曰「使勇而無剛者肆之。」拂﹐猶佹也。言無復佹戾文王者。

《皇矣》八章﹐章十二句。

《靈臺》﹐民始附也。文王受命﹐而民樂其有靈徳以及鳥獸昆虫焉。【箋】民者﹐冥也。其見仁道遲﹐故於是乃附也。天子有靈臺者﹐所以觀祲象﹐察气之妖祥也。文王受命而作邑於丰﹐立靈臺。《春秋傳》曰「公旣視朔﹐遂登觀臺以望﹐而書云物﹐爲備故也。」

靈臺

經始靈臺﹐經之營之。庶民攻之﹐不日成之。【傳】神之精明者稱靈﹐四方而髙曰臺。經﹐度之也。攻﹐作也。不日有成也。【箋】文王應天命﹐度始靈臺之基趾﹐營表其位﹐眾民則築作﹐不捨期日而成之。言說文王之徳﹐勸其事忘己勞也。觀臺而曰靈者﹐文王化行﹐似神之精明﹐故以名焉。

經始勿亟﹐庶民子來。【箋】亟﹐急也。度始靈臺之基趾﹐非有急成之意﹐眾民各以子成父事而來攻之。王在靈囿﹐麀鹿攸伏。【傳】囿﹐所以養禽獸也﹐天子百里﹐諸侯四十里。靈囿﹐言靈道行於囿也。麀﹐牝也。【箋】攸﹐所也。文王親至靈囿﹐視牝鹿所遊伏之處﹐言愛物也。

麀鹿濯濯﹐白鳥翯翯。【傳】濯濯﹐娛遊也。翯翯﹐肥澤也。【箋】鳥獸肥盛喜樂﹐言得其所。王在靈沼﹐於牣魚躍。【傳】沼﹐池也。靈沼﹐言靈道行於沼也。牣﹐滿也。【箋】靈沼之水魚盈滿其中﹐皆跳躍﹐亦言得其所。

虡業維樅﹐賁鼓維鏞。於論鼓鐘﹐於樂辟廱。【傳】植者曰虡﹐橫者曰栒。業﹐大版也。樅﹐崇牙也。賁﹐大鼓也。鏞﹐大鐘也。論﹐思也。水旋丘如璧曰辟廱﹐以節觀者。【箋】論之言倫也。虡也﹑栒也﹐所以懸鐘鼓也﹐設大版於上﹐刻畫以爲飾。文王立靈臺而知民之歸附﹐作靈囿﹑靈沼而知鳥獸之得其所﹐以爲音聲之道與政通﹐故合樂以詳之。於得其倫理乎鼓與鐘也﹐於喜樂乎諸在辟廱中者﹐言感於中和之至。

於論鼓鐘﹐於樂辟廱。鼉鼓逢逢﹐矇瞍奏公。【傳】鼉﹐魚屬。逢逢﹐和也。有眸子而無見曰矇﹐無眸子曰瞍。公﹐事也。【箋】凡聲﹐使瞽矇爲之。

《靈臺》五章﹐章四句。

《下武》﹐繼文也。武王有聖徳﹐復受天命﹐能昭先人之功焉。【箋】繼文者﹐繼文王之王業而成之。昭﹐明也。

下武

下武維周﹐世有哲王。【傳】武﹐繼也。【箋】下﹐猶後也。哲﹐知也。後人能繼先祖者﹐維有周家最大﹐世世益有明知之王。謂大王﹑王季﹐文王稍就盛也。三後在天﹐王配於京。【傳】三後﹐大王﹑王季﹑文王也。王﹐武王也。【箋】此三後旣沒登假﹐精气在天矣﹐武王又能配行其道於京﹐謂鎬京也。

王配於京﹐世徳作求。【箋】作﹐爲﹔求﹐終也。武王配行三後之道於鎬京者﹐以其世世積徳﹐庶爲終成其大功。永言配命﹐成王之孚。【箋】永﹐長﹔言﹐我也。命﹐猶教令也。孚﹐信也。此爲武王言也。今長我之配行三後之教令者﹐欲成我周家王道之信也。王徳之道成於信﹐《論語》曰「民無信不立。」

成王之孚﹐下土之式。【傳】式﹐法也。【箋】王道尙信﹐則天下以爲法﹐勤行之。永言孝思﹐孝思維則。【傳】則其先人也。【箋】長我孝心之所思﹐所思者其維則三後之所行。子孫以順祖考爲孝。

媚玆一人﹐應侯順徳。【傳】一人﹐天子也。應﹐當﹔侯﹐維也。【箋】媚﹐愛﹔玆﹐此也。可愛乎武王能當此順徳﹐謂能成其祖考之功也。《易》曰「君子以順徳﹐積小以髙大。」永言孝思﹐昭哉嗣服。【箋】服﹐事也。明哉武王之嗣行祖考之事﹐謂伐紂定天下。

昭玆來許﹐繩其祖武。【傳】許﹐進﹔繩﹐戎﹔武﹐迹也。【箋】玆﹐此﹔來﹐勤也。武王能明此勤行﹐進於善道﹐戒愼其祖考所履踐之迹。美其終成之。於萬斯年﹐受天之祜。【箋】祜﹐福也。天下樂仰武王之徳﹐欲其壽考之言也。

受天之祜﹐四方來賀。於萬斯年﹐不遐有佐。【傳】遠夷來佐也。【箋】武王受此萬年之壽。不遠有佐﹐言其輔佐之臣﹐亦宜蒙其餘福也。《書》曰「公其以予萬億年。」亦君臣同福祿也。

《下武》六章﹐章四句。

《文王有聲》﹐繼伐也。武王能廣文王之聲﹐卒其伐功也。【箋】繼伐者﹐文王伐崇而武王伐紂。

文王有聲

文王有聲﹐遹駿有聲。遹求厥寧﹐遹觀厥成。【箋】遹﹐述﹔駿﹐大﹔求﹐終﹔觀﹐多也。文王有令聞之聲者﹐乃述行有令聞之聲之道所致也。所述者﹐謂太王﹑王季也。又述行終其安民之道﹐又述行多其成明之徳。言周徳之世益盛。文王烝哉﹗【傳】烝﹐君也。【箋】君哉者﹐言其誠得人君之道。

文王受命﹐有此武功。旣伐於崇﹐作邑於丰。【箋】武功﹐謂伐四國及崇之功也。作邑者﹐徙都於丰﹐以應天命。文王烝哉﹗

築城伊淢﹐作丰伊匹。匪棘其欲﹐遹追來孝。【傳】淢﹐成溝也。匹﹐配也。【箋】方十里曰成﹔淢﹐其溝也﹐廣深各八尺。棘﹐急﹔來﹐勤也。文王受命而猶不自足﹐築丰邑之城﹐大小適與城偶﹐大於諸侯﹐小於天子之制。此非以急成從己之欲﹐欲廣都邑﹐乃述追王季勤孝之行﹐進其業也。王后烝哉﹗【傳】後﹐君也。【箋】變謚言王后者﹐非其盛事﹐不以義謚。

王公伊濯﹐維丰之垣。四方攸同﹐王后維翰。【傳】濯﹐大﹔翰﹐幹也。【箋】公﹐事也。文王述行大王﹑王季之王業﹐其事益大﹐作邑於丰﹐城之旣成﹐又垣之立宮室﹐乃爲天下所同心而歸之。王后爲之幹者﹐正其政教﹐定其法度。王后烝哉﹗

丰水東注﹐維禹之績。四方攸同﹐皇王維辟。【傳】績﹐業﹔皇﹐大也。【箋】績﹐功﹔辟﹐君也。昔堯時洪水﹐而丰水亦泛濫爲害﹐禹治之﹐使入渭﹐東注於河﹐禹之功也。文王﹑武王今得作邑於其旁地﹐爲天下所同心而歸﹐大王爲之君﹐乃由禹之功﹐故引美之。丰邑在丰水之西﹐鎬京在丰水之東。皇王烝哉﹗【箋】變王后言大王者﹐武王之事又益大。

鎬京辟廱﹐自西自東﹐自南自北﹐無思不服。【傳】武王作邑於鎬京。【箋】自﹐由也。武王於鎬京行辟廱之禮﹐自四方來觀者﹐皆感化其徳﹐心無不歸附者。皇王烝哉﹗

考卜維王﹐宅是鎬京。維龜正之﹐武王成之。【箋】考﹐猶稽也。宅﹐居也。稽疑之法﹐必契灼龜而卜之。武王卜居是鎬京之地﹐龜則正之﹐謂得吉兆﹐武王遂居之﹐修三後之徳﹐以伐紂定天下﹐成龜兆之占﹐功莫大於此。武王烝哉﹗

丰水有芑﹐武王豈不仕﹖詒厥孫謀﹐以燕翼子。【傳】芑﹐艸也。仕﹐事﹔燕﹐安﹔翼﹐敬也。【箋】詒﹐猶傳也。孫﹐順也。丰水猶以其潤澤生艸﹐武王豈不以其功業爲事乎﹖以之爲事﹐故傳其所以順天下之謀﹐以安其敬事之子孫﹐謂使行之也。《書》曰「厥考翼﹐其肯曰我有後﹐弗棄基。」武王烝哉﹗【箋】上言皇王而變言武王者﹐皇﹐大也﹐始大其業﹐至武王伐紂成之﹐故言武王也。

《文王有聲》八章﹐章五句。

文王之什十篇﹐六十六章﹐四百一十四句。

大雅生民之什

《生民》﹐尊祖也。后稷生於姜嫄﹐文﹑武之功起於后稷﹐故推以配天焉。

生民

厥初生民﹐時維姜嫄。【傳】生民﹐本后稷也。姜﹐姓也。后稷之母﹐配髙辛氏帝焉。【箋】厥﹐其﹔初﹐始﹔時﹐是也。言周之始祖其生之者﹐是姜嫄也。姜姓者﹐炎帝之後﹐有女名嫄﹐當堯之時﹐爲髙辛氏之世妃。本后稷之初生﹐故謂之生民。生民如何﹖克禋克祀﹐以弗無子。【傳】禋﹐敬﹔弗﹐去也。去無子﹐求有子﹐古者必立郊禖焉﹐玄鳥至之日﹐以大牢祠於郊禖﹐天子親往﹐后妃率九嬪禦。乃禮天子所禦﹐帶以弓韣﹐受以弓矢﹐於郊禖之前。【箋】克﹐能也。弗之言祓也。姜嫄之生后稷如何乎﹖乃禋祀上帝於郊禖﹐以祓除其無子之疾﹐而得其福也。能者﹐言齊肅當神明意也。二王之後﹐得用天子之禮。履帝武敏﹐歆攸介攸止。載震載夙﹐載生載育﹐時維后稷。【傳】履﹐踐也。帝﹐髙辛氏之帝也。武﹐迹﹔敏﹐疾也。從於帝而見於天﹐將事齊敏也。歆﹐饗﹔介﹐大﹔攸止﹐福祿所止也。震﹐動﹔夙﹐早﹔育﹐長也。后稷播百谷以利民。【箋】帝﹐上帝也。敏﹐拇也。介﹐左右也。夙之言肅也。祀郊禖之時﹐時則有大神之迹﹐姜嫄履之﹐足不能滿﹐履其拇指之處﹐心體歆歆然﹐其左右所止住﹐如有人道感己者也﹐於是遂有身﹐而肅戒不復禦﹐後則生子而養﹐長名之曰棄﹐舜臣堯而舉之﹐是爲后稷。

誕彌厥月﹐先生如達。【傳】誕﹐大﹔彌﹐終﹔達﹐生也。姜嫄之子先生者也。【箋】達﹐羊子也。大矣后稷之在其母﹐終人道十月而生。生如達之生﹐言易也。不拆不副﹐無菑無害。【傳】言易也。凡人在母母則病﹐生則拆副菑害其母﹐橫逆人道。以赫厥靈﹐上帝不寧。不康禋祀﹐居然生子。【傳】赫﹐顯也。不寧﹐寧也。不康﹐康也。【箋】康﹑寧﹐皆安也。姜嫄以赫然顯著之徵﹐﹐其有神靈審矣﹐此乃天帝之气也﹐心猶不安之﹐又不安徒以禋祀而無人道﹐居默然自生子﹐懼時人不信也。

誕寘之隘巷﹐牛羊腓字之。【傳】誕﹐大﹔寘﹐置﹔腓﹐辟﹔字﹐愛也。天生后稷﹐異之於人﹐欲以顯其靈也。帝不順天﹐是不明也﹐故承天意而異之於天下。【箋】天異之﹐故姜嫄置后稷於牛羊之徑﹐亦所以異之。誕寘之平林﹐會伐平林。【傳】牛羊而辟人者﹐理也。置之平林﹐又爲人所收取之。誕寘之寒冰﹐鳥覆翼之。【傳】大鳥來﹐一翼覆之﹐一翼藉之。人而收取之﹐又其理也。故置之於寒冰。鳥乃去矣﹐后稷呱矣。【傳】於是知有天異﹐往取之矣﹐后稷呱呱然而泣。實覃實訏﹐厥聲載路。

誕實匍匐﹐克岐克嶷﹐以就口食。【傳】覃長﹔訏﹐大﹔路﹐大也。岐﹐知意也。嶷﹐識也。【箋】實之言適也。覃﹐謂始能坐也。訏﹐謂張口嗚呼也。是時聲音則已大矣﹐能匍匐則岐岐然意有所知也﹐其貌嶷嶷然有所識別也﹐以此能就眾人口自食﹐謂六七歲時。蓺之荏菽﹐荏菽旆旆。禾役穟穟﹐麻麥幪幪﹐瓜瓞唪唪。【傳】荏菽﹐戎也。旆旆然﹐長也。役﹐列也。穟穟﹐苗好美也。幪幪然﹐盛茂也。唪唪然﹐多實也。【箋】蓺﹐樹也。戎菽﹐大豆也。就口食之時﹐則有種植之志﹐言天性也。

誕后稷之穡﹐有相之道。【傳】相﹐助也。【箋】大矣后稷之掌稼穡﹐有見助之道。謂若神助之力也。茀厥丰艸﹐種之黃茂。實方實苞﹐實種實褎﹐實發實秀﹐實堅實好﹐實穎實栗﹐卽有邰家室。【傳】茀﹐治也。黃﹐嘉穀也。茂﹐美也。方﹐極畝也。苞﹐本也。種﹐雜種也。褎﹐長也。發﹐盡發也。不榮而實曰秀。穎﹐垂穎也。栗﹐其實栗栗然。邰﹐姜嫄之國也。堯見天因邰而生后稷﹐故國后稷於邰﹐命世事天﹐以顯神順天命耳。【箋】丰﹑苞﹐亦茂也。方﹐齊等也。種﹐生不雜也。褎﹐枝葉長也。發﹐發管時也。栗﹐成就也。后稷教民除治茂艸﹐使種黍稷﹐黍稷生則茂好﹐熟則大成﹐以此成功。堯攺封於邰﹐就其成國之家室﹐無變更也。

誕降嘉種﹐維秬維秠﹐維穈維芑。【傳】天降嘉種。秬﹐黑黍也。秠﹐一稃二米也。穈﹐赤苗也。芑﹐白苗也。【箋】天應堯之顯后稷﹐故爲之下嘉種。恆之秬秠﹐是獲是畝。恆之穈芑﹐是任是負﹐以歸肇祀。【傳】恆﹐徧﹔肇﹐始也。始歸郊祀也。【箋】任﹐猶抱也。肇﹐郊之神位也。后稷以天爲己下此四穀之故﹐則徧種之﹐成熟則獲而畝計之﹐抱負以歸﹐於郊祀天。得祀天者﹐二王之後也。

誕我祀如何﹖或舂或揄﹐或簸或蹂。釋之叟叟﹐烝之浮浮。【傳】揄﹐抒臼也。或簸穅者﹐或蹂黍者。釋﹐淅米也。叟叟﹐聲也。浮浮﹐气也。【箋】蹂之言潤也。大矣我后稷之祀天如何乎﹖美而將說其事也。舂而抒出之﹐簸之﹐又潤濕之﹐將復舂之﹐趣於鑿也。釋之烝之﹐以爲酒及簠簋之實。載謀載惟﹐取蕭祭脂。取羝以軷﹐載燔載烈﹐【傳】嘗之日﹐涖卜來歲之芟﹔狝之日﹐涖卜來歲之戒﹔社之日﹐涖卜來歲之稼。所以興來繼往也。穀熟而謀﹐陳祭而卜矣﹐取蕭合黍稷﹐臭達墻屋﹐先奠而後爇蕭﹐合馨香也。羝羊﹐牡羊也。軷﹐道祭也。傅火曰燔﹐貫之加於火曰烈。【箋】惟﹐思也。烈之言爛也。后稷旣爲郊祀之酒及其米﹐則諏謀其日﹐思念其禮。至其時﹐取蕭艸與祭牲之脂﹐爇之於行神之位﹐馨香旣聞﹐取羝羊之體以祭神﹐又燔烈其肉爲屍羞焉。自此而往郊。以興嗣歲。【傳】興來歲﹐繼往歲也。【箋】嗣歲﹐今新歲也。以先歲之物﹐齊敬祀軷而祀天者﹐將求新歲之丰年也。孟春之《月令》曰「乃擇元日﹐祈新穀於上帝。」

卬盛於豆﹐於豆於登﹐其香始升。上帝居歆﹐胡臭亶時。【傳】卬﹐我也。木曰豆﹐瓦曰登。豆﹐薦葅醢也。登﹐大羹也。【箋】胡之言何也。亶﹐誠也。我后稷盛葅醢之屬﹐當於豆者於登者﹐其馨香始上行﹐上帝則安而歆饗之﹐何芳臭之誠得其時乎﹖美之也。祀天用瓦豆﹐陶器質也。后稷肇祀﹐庶無罪悔﹐以迄於今。【傳】迄﹐至也。【箋】庶﹐眾也。后稷肇祀上帝於郊﹐而天下眾民咸得其所﹐無有罪過也。子孫蒙其福﹐以至於今﹐故推以配天焉。

《生民》八章﹐四章章十句﹐四章章八句。

《行葦》﹐忠厚也。周家忠厚﹐仁及艸木﹐故能內睦九族﹐外尊事黃耈﹐養老乞言﹐以成其福祿焉。【箋】九族﹐自己上至髙祖下至玄孫之親也。黃﹐黃髮也。耈﹐凍梨也。乞言﹐從求善言可以爲政者﹐惇史受之。

行葦

惇彼行葦﹐牛羊勿踐履。方苞方體﹐維葉泥泥。【傳】惇﹐聚貌。行﹐道也。葉初生泥泥。【箋】苞﹐茂也。體﹐成形也。惇惇然道旁之葦﹐牧牛羊者毋使躐履折傷之﹐艸物方茂盛﹐以其終將爲人用﹐故周之先王爲此愛之﹐況於人乎﹖戚戚兄弟﹐莫遠具爾。或肆之筵﹐或授之幾。【傳】戚戚﹐內相親也。肆﹐陳也。或陳筵者﹐或授幾者。【箋】莫﹐無也。具﹐猶俱也。爾﹐謂進之也。王與族人燕﹐兄弟之親﹐無遠無近﹐俱揖而進之﹐年稚者爲設筵而已﹐老者加之以幾。

肆筵設席﹐授幾有緝禦。【傳】設席﹐重席也。緝禦﹐踧踖之容也。【箋】緝﹐猶續也。禦﹐侍也。兄弟之老者﹐旣爲設重席授幾﹐又有相續代而侍者﹐謂惇史也。或獻或酢﹐洗爵奠斝。【傳】斝﹐爵也。夏曰醆﹐殷曰斝﹐周曰爵。【箋】敬酒於客曰獻﹐客答之曰酢﹐主人又洗爵酬客﹐客受而奠之不舉也。用殷爵者﹐尊兄弟也。醓醢以薦﹐或燔或炙。嘉肴脾臄﹐或歌或咢。【傳】以肉曰醓醢。臄﹐函也。歌者﹐比於琴瑟也。徒擊鼓曰咢。【箋】薦之禮﹐非葅則醓醢也。燔用肉﹐炙用肝﹐以脾函爲加﹐故謂之嘉。

惇弓旣堅﹐四鍭旣鈞﹐捨矢旣均﹐【傳】惇弓﹐畫弓也。天子惇弓﹐鍭矢參亭﹐已均中蓺。【箋】捨之言釋也。蓺﹐質也。周之先王將養老﹐先與羣臣行射禮﹐以擇其可與者以爲賓。序賓以賢。【傳】言賓客次第皆賢。孔子射於矍相之圃﹐觀者如堵墻。射至於司馬﹐使子路執弓矢出延射﹐曰「奔軍之將﹐亡國之大夫﹐與爲人後者﹐不入﹐其餘皆入。」蓋去者半﹐入者半。又使公罔之裘﹑序點揚觶而語曰「幼壯孝弟﹐耆耋好禮﹐不從流俗﹐修身以俟死者﹐不﹖在此位。」蓋去者半﹐處者半。序點又揚觶而語曰「好學不倦﹐好禮不變﹐髦勤稱道不亂者﹐不﹖在此位也。」蓋僅有存焉。【箋】序賓以賢﹐謂以射中多少爲次第。惇弓旣句﹐旣挾四鍭。【傳】天子之弓﹐合九而成規。【箋】射禮﹐搢三挾一个﹐言已挾四鍭﹐則已徧釋之。四鍭如樹﹐【傳】言皆中也。序賓以不侮。【傳】言其皆有賢才也。【箋】不侮者﹐敬也。其人敬於禮﹐則射多中。

曾孫維主﹐酒醴維醹。酌以大斗﹐以祈黃耇。【傳】曾孫﹐成王也。醹﹐厚也。大斗﹐長三尺也。祈﹐報也。【箋】祈﹐告也。今我成王承先王之法度爲主人﹐亦旣序賓矣﹐有醇厚之酒醴﹐以大斗酌而嘗之而美﹐故以告黃耈之人﹐徵而養之也。《飲酒之禮》曰「告於先生君子﹐可也。」黃耇臺背﹐以引以翼。【傳】臺背﹐大老也。引﹐長﹔翼﹐敬也。【箋】臺之言鮐也﹐大老則背有鮐文。旣告老人﹐及其來也﹐以禮引之﹐以禮翼之。在前曰引﹐在旁曰翼。壽考維祺﹐以介景福。【傳】祺﹐吉也。【箋】介﹐助也。養老人而得吉﹐所以助大福也。

《行葦》七章﹐二章章六句﹐五章章四句。鄭作八章﹐章四句。

《旣醉》﹐太平也。醉酒飽徳﹐人有士君子之行焉。【箋】成王祭宗廟﹐旅酬下徧羣臣﹐至於無算爵﹐故云醉焉。乃見十倫之義﹐在意云滿﹐是謂之飽徳。

旣醉

旣醉以酒﹐旣飽以徳。【傳】旣者﹐盡其禮﹐終其事。【箋】禮謂旅酬之屬﹐事謂施惠先後及歸俎之類。君子萬年﹐介爾景福。【箋】君子﹐斥成王也。介﹐助﹔景﹐大也。成王女有萬年之壽﹐天又助女以大徳﹐謂五福也。

旣醉以酒﹐爾殽旣將。【傳】將﹐行也。【箋】爾﹐女也。殽﹐謂牲體也。成王之爲羣臣俎實﹐以尊卑差次行之。君子萬年﹐介爾昭明。【箋】昭﹐光也。

昭明有融﹐髙朗令終。【傳】融﹐長﹔朗﹐明也。始於饗燕﹐終於享祀。【箋】有﹐又﹔令﹐善也。天旣與女以光明之道﹐又使之長有光明之譽﹐而以善命終﹐是其長也。令終有俶﹐公屍嘉告。【傳】俶﹐終也。公屍﹐天子以卿﹐言諸侯也。【箋】俶﹐猶厚也。旣始有善令﹐終又厚之﹐公屍以善言告之﹐謂嘏辭也。諸侯有功徳者入爲天子卿大夫﹐故云公屍﹑公君也。

其告維何﹖籩豆靜嘉。【傳】恆豆之俎﹐水艸之和也﹔其醢﹐陸產之物也。加豆﹐陸產也﹔其醢﹐水物也。籩豆之薦﹐水土之品也。不敢用常褻味而貴多品﹐所以交於神明者﹐言道之徧至也。【箋】公屍所以善言告之是何故乎﹖乃用籩豆之物﹐潔淸而美﹐政平气和所致故也。朋友攸攝﹐攝以威儀。【傳】言相攝佐者以威儀也。【箋】朋友﹐謂羣臣同志好者也。言成王之臣﹐皆有仁孝士君子之行﹐其所以相攝佐威儀之事。

威儀孔時﹐君子有孝子。【箋】孔﹐甚也。言成王之臣威儀甚得其宜﹐皆君子之人﹐有孝子之行。孝子不匱﹐永錫爾類。【傳】匱﹐竭﹔類﹐善也。【箋】永﹐長也。孝子之行非有竭極之時﹐長以與女之族類﹐謂廣之以教道天下也。《春秋傳》曰「穎考叔﹐純孝也﹐施及莊公。」

其類維何﹖室家之壼。【傳】壼﹐廣也。【箋】壼之言梱也。其與女之族類云何乎﹖室家先以相梱緻﹐已乃及於天下。君子萬年﹐永錫祚胤。【傳】胤﹐嗣也。【箋】永﹐長也。成王女有萬年之壽﹐天又長與女福祚﹐至於子孫。

其胤維何﹖天被爾祿。【傳】祿﹐福也。【箋】天予女福祚至於子孫云何乎﹖天覆被女以祿位﹐使祿福天下。君子萬年﹐景命有僕。【傳】僕﹐附也。【箋】成王女旣有萬年之壽﹐天之大命又附著於女﹐謂使爲政教也。

其僕維何﹖釐爾女士。【傳】釐﹐予也。【箋】天之大命附著於女云何乎﹖予女以女而有士行者﹐謂生淑媛﹐使爲之妃。釐爾女士﹐從以孫子。【箋】從﹐隨也。天旣予女以女而有士行者﹐又使生賢知之子孫以隨之﹐謂傳世也。

《旣醉》八章﹐章四句。

《鳧鷖》﹐守成也。太平之君子﹐能持盈守成﹐神祇祖考安樂之也。【箋】君子﹐斥成王也。言君子者﹐太平之時則皆然﹐非獨成王也。

鳧鷖

鳧鷖在涇﹐公屍來燕來寧。【傳】鳧﹐水鳥也。鷖﹐鳧屬。太平則萬物眾多。【箋】涇﹐水名也。水鳥而居水中﹐猶人爲公尸之在宗廟也﹐故以諭焉。祭祀旣畢﹐明日﹐又設禮而與屍燕。成王之時﹐屍來燕也﹐其心安﹐不以己實臣之故自嫌。言此者﹐美成王事尸之禮備。爾酒旣淸﹐爾殽旣馨。公屍燕飲﹐福祿來成。【傳】馨﹐香之遠聞也。【箋】爾者﹐女成王也。女酒殽淸美﹐以與公屍燕樂飲酒之故﹐祖考以福祿來成女。

鳧鷖在沙﹐公屍來燕來宜。【傳】沙﹐水旁也。宜﹐宜其事也。【箋】水鳥以居水中爲常﹐今出在水旁﹐諭祭四方萬物之屍也﹐其來燕也﹐心自以爲宜﹐亦不以己實臣自嫌也。爾酒旣多﹐爾殽旣嘉。【傳】言酒品齊多而殽備矣。公屍燕飲﹐福祿來爲。【傳】厚爲孝子也。【箋】爲﹐猶助也﹐助成王也。

鳧鷖在渚﹐公屍來燕來處。【傳】渚﹐沚也。處﹐止也。【箋】水中之有渚﹐猶平地之有丘也﹐諭祭天地之屍也﹐以配至尊之故﹐其來燕﹐似若止得其處。爾酒旣湑﹐爾殽伊脯。公屍燕飲﹐福祿來下。【箋】湑﹐酒之泲者也。天地之屍尊﹐事尊不以褻味﹐泲酒脯而已。

鳧鷖在潨﹐公屍來燕來宗。【傳】潨﹐水會也。宗﹐尊也。【箋】潨﹐水外之髙者也﹐有瘞埋之象﹐諭祭社稷山川之屍﹐其來燕也﹐有尊主人之意。旣燕於宗﹐福祿攸降。公屍燕飲﹐福祿來崇。【傳】崇﹐重也。【箋】旣﹐盡也。宗﹐社宗也。羣臣下及民﹐盡有祭社之禮﹐而燕飲焉﹐爲福祿所下也。今王祭社﹐又以屍燕﹐福祿之來﹐乃重厚也。天子以下﹐其社神同﹐故云然。

鳧鷖在亹﹐公屍來止燻燻。【傳】亹﹐山絕水也。燻燻﹐和說貌。【箋】亹之言門也。燕七祀之屍於門戶之外﹐故以諭焉。其來也﹐不敢當王之燕禮﹐故變言來止燻燻﹐坐不安之意。旨酒欣欣﹐燔炙芬芬。公屍燕飲﹐無有後艱。【傳】欣欣然﹐樂也。芬芬﹐香也。無有後艱﹐言不敢多祈也。【箋】艱﹐難也。小神之屍卑﹐用美酒﹐有燔炙﹐可用褻味也﹐又不能致福祿﹐但令王自今無有後艱而已。

《鳧鷖》五章﹐章六句。

《假樂》﹐嘉成王也。

假樂

假樂君子﹐顯顯令徳。宜民宜人﹐受祿於天。【傳】假﹐嘉也。宜民宜人﹐宜安民﹑宜官人也。【箋】顯﹐光也。天嘉樂成王有光光之善徳﹐安民官人皆得其宜﹐以受福祿於天。保右命之﹐自天申之。【傳】申﹐重也。【箋】成王之官人也﹐羣臣保右而舉之﹐乃後命用之﹐又用天意申勑之﹐如舜之勑伯禹﹑伯夷之屬。

幹祿百福﹐子孫千億。穆穆皇皇﹐宜君宜王。【傳】宜君王天下也。【箋】幹﹐求也。十萬曰億。天子穆穆﹐諸侯皇皇。成王行顯顯之令徳﹐求祿得百福﹐其子孫亦勤行而求之﹐得祿千億﹐故或爲諸侯﹐或爲天子﹐言皆相朂以道。不愆不忘﹐率由舊章。【箋】愆﹐過﹔率﹐循也。成王之令徳不過誤﹐不遺失﹐循用舊典之文章﹐謂周公之禮法。

威儀抑抑﹐徳音秩秩。無怨無惡﹐率由羣匹。【傳】抑抑﹐美也。秩秩﹐有常也。【箋】抑抑﹐密也。秩秩﹐淸也。成王立朝之威儀致密無所失﹐教令又淸明﹐天下皆樂仰之﹐無有怨惡﹐循用舊臣之賢者﹐其行能匹耦己之心。受福無疆﹐四方之綱。

之綱之紀﹐燕及朋友。【傳】朋友﹐羣臣也。【箋】成王能爲天下之綱紀﹐謂立法度以理治之也。其燕飲常與羣臣﹐非徒樂族人而已。百辟卿士﹐媚於天子。不解於位﹐民之攸墍。【傳】塈﹐息也。【箋】百辟﹐畿內諸侯也。卿士﹐卿之有事者也。媚﹐愛也。成王以恩義及羣臣﹐羣臣故皆愛之﹐不解於其職位﹐民之所以休息由此也。

《假樂》四章﹐章六句。

《公劉》﹐召康公戒成王也。成王將涖政﹐戒以民事﹐美公劉之厚於民﹐而獻是詩也。【箋】公劉者﹐后稷之曾孫也。夏之始衰﹐見迫逐﹐遷於豳﹐而有居民之道。成王始幼少﹐周公居攝政﹐及歸之﹐成王將涖政﹐召公與周公相成王﹐爲左右。召公懼成王尙幼稚﹐不畱意於治民之事﹐故作詩美公劉﹐以深戒之也。

公劉

篤公劉﹐匪居匪康。迺埸迺疆﹐迺積迺倉。迺裹餱糧﹐於橐於囊﹐思輯用光。【傳】篤﹐厚也。公劉居於邰﹐而遭夏人亂﹐迫逐公劉。公劉乃辟中國之難﹐遂平西戎﹐而遷其民﹐邑於豳焉。迺埸迺疆﹐言修其疆埸也。迺積迺倉﹐言民事時和﹐國有積倉也。小曰橐﹐大曰囊。思輯用光﹐言民相與和睦以顯於時也。【箋】厚乎公劉之爲君也﹐不以所居爲居﹐不以所安爲安。邰國乃有疆埸也﹐乃有積委及倉也。安安而能遷﹐積而能散﹐爲夏人迫逐己之故﹐不忍斗其民﹐乃裹糧食於囊橐之中﹐棄其餘而去﹐思在和其民人﹐用光大其道﹐爲今子孫之基。弓矢斯張﹐干戈戚揚﹐爰方啟行。【傳】戚﹐斧也。揚﹐鉞也。張其弓矢﹐秉其干戈戚揚﹐以方開道路去之豳﹐蓋諸侯之從者十有八國焉。【箋】幹﹐盾也。戈﹐句矛戟也。爰﹐曰也。公劉之去邰﹐整其師旅﹐設其兵器﹐告其士卒曰﹐爲女方開道而行。明己之遷非爲迫逐之故﹐乃欲全民也。

篤公劉﹐於胥斯原。旣庶旣繁。旣順迺宣﹐而無永嘆。【傳】胥﹐相﹔宣﹐徧也。民無長嘆﹐猶文王之無悔也。【箋】於﹐於也。廣平曰原。厚乎公劉之於相此原地以居民﹐民旣眾矣﹐旣多矣﹐旣順其事矣﹐又乃使之時耕﹐民皆安今之居﹐而無長嘆﹐思其舊時也。陟則在巘﹐復降在原。何以舟之﹖維玉及瑤﹐鞞琫容刀。【傳】巘﹐小山別於大山也。舟﹐帶也。瑤﹐言有美徳也。下曰鞞﹐上曰琫﹐言徳有度數也。容刀﹐言有武事也。【箋】陟﹐升﹔降﹐下也。公劉之相此原地也﹐由原而升巘﹐復下在原﹐言反復之﹐重居民也。民亦愛公劉之如是﹐故進玉瑤容刀之佩。

篤公劉﹐逝彼百泉﹐瞻彼溥原。迺陟南岡﹐乃覯於京。【傳】溥﹐大﹔覯﹐見也。【箋】逝﹐往﹔瞻﹐視﹔溥﹐廣也。山脊曰岡。絕髙爲之京。厚乎公劉之相此原地也﹐往之彼百泉之間﹐視其廣原可居之處﹐乃升其南山之脊﹐乃見其可居者於京﹐謂可營立都邑之處。京師之野﹐於時處處﹐於時廬旅。於時言言﹐於時語語。【傳】是京乃大眾所宜居之也。廬﹐寄也。直言曰言﹐論難曰語。【箋】於﹐於﹔時﹐是也。京地乃眾民所宜居之野也﹐於是處其所當處者﹐廬舍其賓旅﹐言其所當言﹐語其所當語﹐謂安民﹑館客﹑施教令也。

篤公劉﹐於京斯依。蹌蹌濟濟﹐俾筵俾幾。【傳】蹌蹌濟濟﹐士大夫之威儀也。俾﹐使也。厚乎公劉之居於此京﹐依而築宮室﹐其旣成也﹐與羣臣士大夫飲酒以樂之﹐羣臣則相使爲公劉設幾筵﹐使之升坐。旣登乃依﹐乃造其曹﹐執豕於牢﹐酌之用匏。【傳】賓已登席坐矣﹐乃依幾矣。曹﹐羣也。執豕於牢﹐新國則殺禮也。酌之用匏﹐儉以質也。【箋】公劉旣登堂﹐負扆而立﹐羣臣適其牧羣﹐搏豕於牢中﹐以爲飲酒之殽﹐酌酒以匏爲爵﹐言忠敬也。食之飲之﹐君之宗之。【傳】爲之君﹐爲之大宗也。【箋】宗﹐尊也。公劉𨿽去邰國來遷﹐羣臣從而君之尊之﹐猶在邰也。

篤公劉﹐旣溥旣長。旣景迺岡﹐相其陰陽﹐觀其流泉。【傳】旣景乃岡﹐考於日景﹐參之髙岡。【箋】厚乎公劉之居豳也﹐旣廣其地之東西﹐又長其南北﹐旣以日景定其經界﹐於山之脊觀其陰陽寒暖所宜﹐流泉浸潤所及﹐皆爲利民富國。其軍三單﹐度其隰原﹐徹田爲糧。【傳】三單﹐相襲也。徹﹐治也。【箋】邰﹐后稷上公所封。大國之制三軍﹐以其餘卒爲羨。今公劉遷於豳﹐民始從之﹐丁夫適滿三軍之數。單者﹐無羨卒也。度其隰與原田之多少﹐徹之使出稅﹐以爲國用。什一而稅謂之徹。魯哀公曰「二﹐吾猶不足﹐如之何其徹也﹖」度其夕陽﹐豳居允荒。【傳】山西曰夕陽。荒﹐大也。【箋】允﹐信也。夕陽者﹐豳之所處也。度其廣輪﹐豳之所處﹐信寬大也。

篤公劉﹐於豳斯館。涉渭爲亂﹐取厲取鍛。【傳】館﹐捨也。正絕水曰亂。鍛﹐石也。【箋】鍛石所以爲鍛質也。厚乎公劉於豳地作此宮室﹐乃使人度渭水﹐爲舟絕流而南﹐取鍛厲斧斤之石﹐可以利器用﹐伐取材木給築事也。止基迺理﹐爰眾爰有。夾其皇澗﹐溯其過澗。【傳】皇﹐澗名也。遡﹐鄕也。過﹐澗名也。【箋】爰﹐曰也。止基﹐作宮室之功止﹐而後疆理其田野﹐校其夫家人數﹐日益多矣﹐器物有足矣﹐皆布居澗水之旁。止旅乃密﹐芮鞫之卽。【傳】密﹐安也。芮﹐水厓也。鞫﹐究也。【箋】芮之言內也。水之內曰隩﹐水之外曰鞫。公劉居豳旣安﹐軍旅之役止﹐士卒乃安﹐亦就澗水之內外而居﹐修田事也。

《公劉》六章﹐章十句。

《泂酌》﹐召康公戒成王也。言皇天親有徳﹐饗有道也。

泂酌

泂酌彼行潦﹐挹彼注玆﹐可以餴饎。【傳】泂﹐遠也。行潦﹐流潦也。餴﹐餾也。饎﹐酒食也。【箋】流潦﹐水之薄者也﹐遠酌取之﹐投大器之中﹐又挹之注之於此小器﹐而可以沃酒食之餴者﹐以有忠信之徳﹑齊潔之誠以薦之故也。《春秋傳》曰「人不易物﹐惟徳繄物。」豈弟君子﹐民之父母。【傳】樂以彊教之﹐易以說安之﹐民皆有父之尊﹐有母之親。

泂酌彼行潦﹐挹彼注玆﹐可以濯罍。【傳】濯﹐滌也。罍﹐祭器。豈弟君子﹐民之攸歸。

泂酌彼行潦﹐挹彼注玆﹐可以濯漑。【傳】漑﹐淸也。豈弟君子﹐民之攸墍。【箋】塈﹐息也。

《泂酌》三章﹐章五句。

《捲阿》﹐召康公戒成王也。言求賢用吉士也。【箋】吉﹐猶善也。

捲阿

有捲者阿﹐飄風自南。【傳】興也。捲﹐曲也。飄風﹐回風也。惡人被徳化而消﹐猶飄風之入曲阿也。【箋】大陵曰阿。有大陵捲然而曲﹐回風從長養之方來入之。興者﹐諭王當曲體以待賢者﹐賢者則猥來就之﹐如飄風之入曲阿然。其來也﹐爲長養民。豈弟君子﹐來遊來歌﹐以矢其音。【傳】矢﹐陳也。【箋】王能待賢者如是﹐則樂易之君子來就王遊而歌﹐以陳出其聲音。言其將以樂王也﹐感王之善心也。

伴奐爾遊矣﹐優遊爾休矣。【傳】伴奐﹐廣大有文章也。【箋】伴奐﹐自縱弛之意也。賢者旣來﹐王以才官秩之﹐各任其職﹐女則得伴奐而優自休息也。孔子曰「無爲而治者﹐其舜也與﹖恭己正南面而已。」言任賢故逸也。豈弟君子﹐俾爾彌爾性﹐似先公酋矣。【傳】彌﹐終也。似﹐嗣也。酋﹐終也。【箋】俾﹐使也。樂易之君子來在位﹐乃使女終女之性命﹐無困病之憂﹐嗣先君之功而終成之。

爾土宇昄章﹐亦孔之厚矣。【傳】昄﹐大也。【箋】土宇﹐謂居民以土地屋宅也。孔﹐甚也。女得賢者與之爲治﹐使居宅民大得其法﹐則王恩惠亦甚厚矣﹐勸之使然。豈弟君子﹐俾爾彌爾性﹐百神爾主矣。【箋】使女爲百神主﹐謂羣神受饗而佐之。

爾受命長矣﹐茀祿爾康矣。【傳】茀﹐小也。【箋】茀﹐福﹔康﹐安也。女得賢者與之承順天地﹐則受長久之命﹐福祿又安女。豈弟君子﹐俾爾彌爾性﹐純嘏爾常矣。【傳】嘏﹐大也。【箋】純﹐大也。予福曰嘏。使女大受神之福以爲常。

有馮有翼﹐有孝有徳﹐以引以翼。【傳】有馮有翼﹐道可馮依以爲輔翼也。引﹐長﹔翼﹐敬也。【箋】馮﹐馮幾也。翼﹐助也。有孝﹐斥成王也。有徳﹐謂羣臣也。王之祭祀﹐擇賢者以爲屍﹐尊之。豫撰幾﹐擇佐食﹐廟中有孝子﹐有羣臣。尸之入也。使祝贊道之﹐扶翼之。屍至﹐設幾佐食入助之。屍者神像﹐故事之如祖考。豈弟君子﹐四方爲則。【箋】則﹐法也。王之臣有是樂易之君子﹐則天下莫不仿效以爲法。

顒顒卬卬﹐如圭如璋﹐令聞令望。【傳】顒顒﹐溫貌。卬卬﹐盛貌。【箋】令﹐善也。王有賢臣﹐與之以禮義相切瑳﹐體貌則顒顒然敬順﹐志气則卬卬然髙朗﹐如玉之圭璋也。人聞之則有善聲譽﹐人望之則有善威儀﹐徳行相副。豈弟君子﹐四方爲綱。【箋】綱者﹐能張眾目。

鳳皇於飛﹐翽翽其羽﹐亦集爰止。【傳】鳳皇﹐靈鳥﹐仁瑞也。雄曰鳳﹐雌曰皇。翽翽﹐眾多也。【箋】翽翽﹐羽聲也。亦與眾鳥也。爰﹐於也。鳳皇往飛翽翽然﹐亦與眾鳥集於所止﹐眾鳥慕鳳皇而來﹐諭賢者所在﹐羣士皆慕而往士也。因時鳳皇至﹐因以諭焉。藹藹王多吉士﹐維君子使﹐媚於天子。【傳】藹藹﹐猶濟濟也。【箋】媚﹐愛也。王之朝多善士藹藹然﹐君子在上位者率化之﹐使之親愛天子﹐奉職盡力。

鳳皇於飛﹐翽翽其羽﹐亦傅於天。【箋】傅﹐猶戾也。藹藹王多吉人﹐維君子命﹐媚於庶人。【箋】命﹐猶使也。善士親愛庶人﹐謂無擾之﹐令不失職。

鳳皇鳴矣﹐於彼髙岡。梧桐生矣﹐於彼朝陽。【傳】梧桐﹐柔木也。出東曰朝陽。梧桐不生山岡﹐太平而後生朝陽。【箋】鳳皇鳴於山脊之上者﹐居髙視下﹐觀可集止﹐諭賢者待禮乃行﹐翔而後集。梧桐生者﹐猶明君出也。生於朝陽者﹐被溫仁之气﹐亦君徳也。鳳皇之性﹐非梧桐不棲﹐非竹實不食。菶菶萋萋﹐雝雝喈喈。【傳】梧桐盛也﹐鳳皇鳴也。臣竭其力則地極其化﹐天下和洽則鳳皇樂徳﹐【箋】菶菶萋萋﹐諭君徳盛也。雝雝喈喈﹐諭民臣和協。

君子之車﹐旣庶且多。君子之馬﹐旣閒且馳。【傳】上能錫以車馬﹐行中節﹐馳中法也。【箋】庶﹐眾﹔閒﹐習也。今賢者在位﹐王錫其車眾矣﹐其馬又閒習於威儀能馳矣。大夫有乘馬﹐有貳車。矢詩不多﹐維以遂歌。【傳】不多﹐多也。明王使公卿獻詩以陳其志﹐遂爲工師之歌焉。【箋】矢﹐陳也。我陳作此詩﹐不復多也﹐欲今遂爲樂歌﹐王日聽之﹐則不損今之成功也。

《捲阿》十章﹐六章章五句﹐四章章六句。

《民勞》﹐召穆公刺厲王也。【箋】厲王﹐成王七世孫也。時賦斂重數﹐徭役煩多﹐人民勞苦﹐輕爲姦宄﹐彊淩弱﹐眾暴寡﹐作寇害﹐故穆公以刺之。

民勞

民亦勞止﹐汔可小康。惠此中國﹐以綏四方。【傳】汔﹐危也。中國﹐京師也。四方﹐諸夏也。【箋】汔﹐幾也。康﹑綏﹐皆安也。惠﹐愛也。今周民罷勞矣﹐王幾可以小安之乎﹖愛京師之人以安天下。京師者﹐諸夏之根本。無縱詭隨﹐以謹無良。式遏寇虐﹐憯不畏明。【傳】詭隨﹐詭人之善﹑隨人之惡者。以謹無良﹐愼小以懲大也。憯﹐曾也。【箋】謹﹐猶愼也。良﹐善﹔式﹐用﹔遏﹐止也。王爲政﹐無聽於詭人之善不肯行而隨人之惡者﹐以此勑愼無善之人﹐又用此止爲寇虐﹐曾不畏敬明白之刑罪者﹐疾時有之。柔遠能邇﹐以定我王。【傳】柔﹐安也。【箋】能﹐猶侞也。邇﹐近也。安遠方之國﹐順侞其近者﹐當以此定我國家﹐爲王之功。言我者﹐同姓親也。

民亦勞止﹐汔可小休。惠此中國﹐以爲民逑。【傳】休﹐定也。逑﹐合也。【箋】休﹐止息也。合﹐聚也。無縱詭隨﹐以謹惽怓。式遏寇虐﹐無俾民憂。【傳】惽怓﹐大亂也。【箋】惽怓﹐喧嘩也﹐謂好爭者也。俾﹐使也。無棄爾勞﹐以爲王休。【傳】休﹐美也。【箋】勞﹐猶功也。無廢女始時勤政事之功﹐以爲女王之美。述其始時者﹐誘掖之也。

民亦勞止﹐汔可小息。惠此京師﹐以綏四國。【傳】息﹐止也。無縱詭隨﹐以謹罔極。式遏寇虐﹐無俾作慝。【傳】慝﹐惡也。【箋】罔﹐無﹔極﹐中也。無中﹐所行不得中正。敬愼威儀﹐以近有徳。【傳】求近徳也。

民亦勞止﹐汔可小愒。惠此中國﹐俾民憂泄。【傳】愒﹐息﹔泄﹐去也。【箋】泄﹐猶出也﹐發也。無縱詭隨﹐以謹醜厲。式遏寇虐﹐無俾正敗。【傳】醜﹐眾﹔厲﹐危也。【箋】厲﹐惡也。《春秋傳》曰「其父爲厲。」厲﹐壞也。無使先王之正道壞。戎𨿽小子﹐而式弘大。【傳】戎﹐大也。【箋】戎﹐猶女也。式﹐用也。弘﹐猶廣也。今王女𨿽小子自遇﹐而女用事於天下甚廣大也。《易》曰「君子出其言善﹐則千里之外應之﹐況其邇者乎﹖出其言不善﹐則千里之外違之﹐況其邇者乎﹖」是以此戒之。

民亦勞止﹐汔可小安。惠此中國﹐國無有殘。【傳】賊義曰殘。【箋】王愛此京師之人﹐則天下邦國之君不爲殘酷。無縱詭隨﹐以謹繾綣。式遏寇虐﹐無俾正反。【傳】繾綣﹐反覆也。王欲玉女﹐是用大諫。【箋】玉者﹐君子比徳焉。王乎我欲令女如玉然﹐故作是詩﹐用大諫正女。此穆公至忠之言。

《民勞》五章﹐章十句。

《板》﹐凡伯刺厲王也。【箋】凡伯﹐周同姓﹐周公之胤也﹐入爲王卿士。

板

上帝板板﹐下民卒癉。出話不然﹐爲猶不遠。【傳】板板﹐反也。上帝﹐以稱王者也。癉﹐病也。話﹐善言也。猶﹐道也。【箋】猶﹐謀也。王爲政反先王與天之道﹐天下之民盡病。其出善言而不行之也﹐然爲謀不能遠圖﹐不知禍之將至。靡聖管管﹐不實於亶。【傳】管管﹐無所依系。亶﹐誠也。【箋】王無聖人之法度﹐管管然以心自恣﹐不能用實於誠信之言﹐言行相違也。猶之未遠﹐是用大諫。【傳】猶﹐圖也。【箋】王之謀不能圖遠﹐用是故我大諫王也。

天之方難﹐無然憲憲。天之方蹶﹐無然泄泄。【傳】憲憲﹐猶欣欣也。蹶﹐動也。泄泄﹐猶沓沓也。【箋】天﹐斥王也。王方欲艱難天下之民﹐又方變更先王之道﹐臣乎女無憲憲然無沓沓然爲之制法度﹐達其意﹐以成其惡。辭之輯矣﹐民之洽矣。辭之懌矣﹐民之莫矣。【傳】輯﹐和﹔洽﹐合﹔懌﹐說﹔莫﹐定也。【箋】辭﹐辭气﹐謂政教也。王者政教和說順於民﹐則民心和定。此戒語時之大臣。

我𨿽異事﹐及爾同僚。我卽爾謀﹐聽我囂囂。【傳】僚﹐官也。囂囂﹐猶謷謷也。【箋】及﹐與﹔卽﹐就也。我𨿽與爾職事異者﹐乃與女同官﹐俱爲卿士﹐我就女而謀﹐及忠告以善道﹐女反聽我言謷謷然﹐不肯受。我言維服﹐勿以爲笑。先民有言﹐詢於芻蕘。【傳】芻蕘﹐薪采者。【箋】服﹐事也。我所言乃今之急事﹐女無笑之。故之賢者有言﹐有疑事當與薪采者謀之。匹夫匹婦或知及之﹐況於我乎﹖

天之方虐﹐無然謔謔。老夫灌灌﹐小子蹻蹻。【傳】謔謔然﹐喜樂。灌灌﹐猶款款也。蹻蹻﹐驕貌。【箋】今王方爲酷虐之政﹐女無謔謔然以讒慝助之。老夫諫女款款然自謂也﹐女反蹻蹻然如小子﹐不聽我言。匪我言耄﹐爾用憂謔。多將熇熇﹐不可救藥。【傳】八十曰耄。熇熇然﹐熾盛也。【箋】將﹐行也。今我言非老耄有失誤﹐乃告女用可憂之事﹐而女反如戲謔。多行熇熇慘毒之惡﹐誰能止其禍﹖

天之方懠﹐無爲誇毗。威儀卒迷﹐善人載屍。【傳】懠﹐怒也。誇毗﹐體柔人也。【箋】王方行酷虐之威怒﹐女無誇毗以形體順從之﹐君臣之威儀盡迷亂﹐賢人君子則如屍矣﹐不復言語。時厲王虐而弭謗。民之方殿屎﹐則莫我敢葵。喪亂蔑資﹐曾莫惠我師。【傳】殿屎﹐呻吟也。蔑﹐無﹔資﹐財也。【箋】葵﹐揆也。民方愁苦而呻吟﹐則忽然無有揆度知其然者﹔其遭喪禍﹐又素以賦斂空虛﹐無財貨以共其事﹔窮困如此﹐又曾不肯惠施以賙贍眾民。言無恩也。

天之牖民﹐如塤如篪﹐如璋如圭﹐如取如攜。【傳】牖﹐道也。如塤如篪﹐言相和也。如璋如圭﹐言相合也。如取如攜﹐言必從也。【箋】王之道民以禮義﹐則民和合而從之如此。攜無曰益﹐牖民孔易。民之多辟﹐無自立辟。【傳】辟﹐法也。【箋】易﹐易也。女攜掣民東與﹖西與﹖民皆從女所爲﹐無曰是何益爲﹐道民在己甚易也。民之行多爲邪僻者﹐乃女君臣之過﹐無自謂所建爲法也。

價人維藩﹐大師維垣﹐大邦維屏﹐大宗維翰。【傳】價﹐善也。藩﹐屏也。垣﹐墻也。王者﹐天下之大宗。翰﹐幹也。【箋】價﹐甲也。被甲之人﹐謂卿士掌軍事者。大師﹐三公也。大邦﹐成國諸侯也。大宗﹐王之同姓之適子也。王當用公卿﹑諸侯及宗室之貴者爲藩屏垣幹﹐爲輔弼﹐無疏遠之。懷徳維寧﹐宗子維城。無俾城壞﹐無獨斯畏。【傳】懷﹐和也。【箋】斯﹐離也。和女徳無行酷虐之政﹐以安女國﹐以是爲宗子之城﹐使免於難。遂行酷虐﹐則禍及宗子﹐是謂城壞。城壞則乖離﹐而女獨居而畏矣。宗子﹐謂王之適子。

敬天之怒﹐無敢戲豫。敬天之渝﹐無敢馳驅。【傳】戲豫﹐逸豫也。馳驅﹐自恣也。【箋】渝﹐變也。昊天曰明﹐及爾出王。昊天曰旦﹐及爾遊衍。【傳】王﹐往﹔旦﹐明﹔遊﹐行﹔衍﹐溢也。【箋】及﹐與也。昊天在上﹐人仰之﹐皆謂之明。常與女出入往來﹐遊溢相從﹐視女所行善惡﹐可不愼乎﹖

《板》八章﹐章八句。

生民之什十篇﹐六十五章﹐四百三十三句。

大雅蕩之什

《蕩》﹐召穆公傷周室大壞也。厲王無道﹐天下蕩蕩﹐無綱紀文章﹐故作是詩也。

蕩

蕩蕩上帝﹐下民之辟。【傳】上帝﹐以托君王也。辟﹐君也。【箋】蕩蕩﹐法度廢壞之貌。厲王乃以此居人上﹐爲天下之君。言其無可則象之甚。疾威上帝﹐其命多辟。【傳】疾病人矣﹐威罪人矣。【箋】疾病人者﹐重賦斂也。威罪人者﹐峻刑法也。其政教又多邪僻﹐不由舊章。天生烝民﹐其命匪諶。靡不有初﹐鮮克有終。【傳】諶﹐誠也。【箋】烝﹐眾﹔鮮﹐寡﹔克﹐能也。天之生此眾民﹐其教道之﹐非當以誠信使之忠厚乎﹖今則不然﹐民始皆庶幾於善道﹐後更化於惡俗。

文王曰咨﹐咨女殷商。曾是彊禦﹐曾是掊克﹐曾是在位﹐曾是在服。【傳】咨﹐嗟也。彊禦﹐彊梁禦善也。掊克﹐自伐而好勝人也。服﹐服政事也。【箋】厲王弭謗﹐穆公朝廷之臣﹐不敢斥言王之惡﹐故上陳文王咨嗟殷紂﹐以切刺之。女曾任用是惡人﹐使之處位執職事也。天降滔徳﹐女興是力。【傳】天﹐君﹔滔﹐慢也。【箋】厲王施倨慢之化﹐女羣臣又相與而力爲之。言競於惡。

文王曰咨﹐咨女殷商。而秉義類﹐彊禦多懟。流言以對﹐寇攘式內。【傳】對﹐遂也。【箋】義之言宜也。類﹐善﹔式﹐用也。女執事之臣宜用善人﹐反任彊禦眾懟爲惡者﹐皆流言謗毀賢者﹐王若問之﹐則又以對。寇盜攘竊爲姦宄者﹐而王信之﹐使用事於內。侯作侯祝﹐靡屆靡究。【傳】作祝詛也。屆﹐極﹔究﹐窮也。【箋】侯﹐維也。王與羣臣乖爭而相疑﹐且祝詛求其凶咎無極已。

文王曰咨﹐咨女殷商。女炰烋於中國﹐斂怨以爲徳。【傳】炰烋﹐猶彭亨也。【箋】炰烋﹐自矜气健之貌。斂聚羣不逞作怨之人﹐謂之有徳而任用之。不明爾徳﹐時無背無側。【傳】背無臣﹐側無人也。【箋】無臣無人﹐謂賢者不用。爾徳不明﹐以無陪無卿。【傳】無陪貳也﹐無卿士也。

文王曰咨﹐咨女殷商。天不湎爾以酒﹐不義從式。【傳】義﹐宜也。【箋】式﹐法也。天不同女顏色以酒﹐有沈湎於酒者﹐是乃過也﹐不宜從而法行之。旣愆爾止﹐靡明靡晦。式號式呼﹐俾晝作夜。【傳】使晝爲夜也。【箋】愆﹐過也。女旣過沈湎矣﹐又不爲明晦﹐無有止息也﹐醉則號呼相效﹐用晝日作夜﹐不視政事。

文王曰咨﹐咨女殷商。如蜩如螗﹐如沸如羹。【傳】蜩﹐蟬也。螗﹐蝘也。【箋】飲酒呼號之聲﹐如蜩螗之鳴。其笑語沓沓﹐又如湯之沸﹑羹之方熟。小大近喪﹐人尙乎由行。【傳】言居人上欲用行是道也。【箋】殷紂之時﹐君臣失道如此﹐且喪亡矣﹐時人化之甚﹐尙欲從而行之﹐不知其非。內奰於中國﹐覃及鬼方。【傳】奰﹐怒也。不醉而怒曰奰。鬼方﹐遠方也。【箋】此言時人忕於惡﹐𨿽不有醉﹐猶好怒也。

文王曰咨﹐咨女殷商。匪上帝不時﹐殷不用舊。【箋】此言紂之亂﹐非其生不得其時﹐乃不用先王之故法之所致。𨿽無老成人﹐尙有典刑。【箋】老成人﹐謂若伊尹﹑伊陟﹑臣扈之屬。𨿽無此臣﹐猶有常事故法可案用也。曾是莫聽﹐大命以傾。【箋】莫﹐無也。朝廷君臣皆任喜怒﹐曾無用典刑治事者﹐以至誅滅。

文王曰咨﹐咨女殷商。人亦有言﹐顚沛之揭﹐枝葉未有害﹐本實先撥。【傳】顚﹐僕﹔沛﹐拔也。揭﹐見根貌。【箋】揭﹐蹶貌。撥﹐猶絕也。言大本揭然將蹶﹐枝葉未有折傷﹐其根本實先絕﹐乃相隨俱顚拔。諭紂之官職𨿽俱存﹐紂誅亦皆死。殷鑑不遠﹐在夏后之世。【箋】此言殷之明鏡不遠也﹐近在夏后之世﹐謂湯誅桀也。後武王誅紂﹐今之王者﹐何以不用爲戒。

《蕩》八章﹐章八句。

《抑》﹐衛武公刺厲王﹐亦以自警也。【箋】自警者﹐如彼泉流﹐無淪湑以亡。

抑

抑抑威儀﹐維徳之隅。人亦有言﹐靡哲不愚。【傳】抑抑﹐密也。隅﹐廉也。靡哲不愚﹐國有道則知﹐國無道則愚。【箋】人密審於威儀抑抑然﹐是其徳必嚴正也。古之賢者道行心平﹐可外占而知內﹐如宮室之制﹐內有繩直﹐則外有廉隅。今王政暴虐﹐賢者皆佯愚﹐不爲容貌﹐如不肖然。庶人之愚﹐亦職維疾。哲人之愚﹐亦維斯戾。【傳】職﹐主﹔戾﹐罪也。【箋】庶﹐眾也。眾人性無知﹐以愚爲主﹐言是其常也。賢者而爲愚﹐畏懼於罪也。

無競維人﹐四方其訓之。有覺徳行﹐四國順之。【傳】無競﹐競也。訓﹐教﹔覺﹐直也。【箋】競﹐彊也。人君爲政﹐無彊於得賢人﹐得賢人則天下教化於其俗。有大徳行﹐則天下順從其政。言在上所以倡道。訏謨定命﹐遠猶辰告。【傳】訏﹐大﹔謨﹐謀﹔猶﹐道﹔辰﹐時也。【箋】猶﹐圖也。大謀定命﹐謂正月始和﹐布政於邦國都鄙也。爲天下遠圖庶事﹐而以歲時告施之。敬愼威儀﹐維民之則。【箋】則﹐法也。

其在於今﹐興迷亂於政。顚覆厥徳﹐荒湛於酒。【箋】於今﹐謂今厲王也。興﹐猶尊尙也。王尊尙小人迷亂於政事者﹐以傾敗其功徳﹐荒廢其政事﹐又湛樂於酒。言愛小人之甚。女𨿽湛樂從﹐弗念厥紹。罔敷求先王﹐克共明刑。【傳】紹﹐繼﹔共﹐執﹔刑﹐法也。【箋】罔﹐無也。女君臣𨿽好樂嗜酒而相從﹐不當念繼女之後人﹐將效女所爲﹐無廣索先王之道與能執法度之人乎﹖切責之也。

肆皇天弗尙﹐如彼泉流﹐無淪胥以亡。【傳】淪﹐率也。【箋】肆﹐故今也。胥﹐皆也。王爲政如是﹐故今皇天不髙尙之﹐所謂仍下災異也。王自絕於天﹐如泉水之流﹐稍就虛竭﹐無自率引爲惡﹐皆與之以亡。戒羣臣不中行者﹐將並誅之。夙興夜寐﹐灑掃庭內﹐維民之章。【傳】灑﹐灑﹔章﹐表也。【箋】章﹐文章法度也。厲王之時不涖政事﹐故戒羣臣掌事者以此也。修爾車馬﹐弓矢戎兵﹐用戒戎作﹐用逷蠻方。【傳】逷﹐遠也。【箋】逷﹐當作剔。剔﹐治也。蠻方﹐蠻畿之外也。此時中國微弱﹐故復戒將率之臣以治軍實﹐女當用此備兵事之起﹐用此治九州之外不服者。

質爾人民﹐謹爾侯度﹐用戒不虞。【傳】質﹐成也。不虞﹐非度也。【箋】侯﹐君也。此時萬民失職﹐亦不肯趍公事﹐故又戒鄕邑之大夫及邦國之君﹐平女萬民之事﹐愼女爲君之法度﹐用備不意度而至之事。愼爾出話﹐敬爾威儀﹐無不柔嘉。【傳】話﹐善言也。【箋】言﹐謂教令也。柔﹐安﹔嘉﹐善也。白圭之玷﹐尙可磨也。斯言之玷﹐不可爲也。【傳】玷﹐缺也。【箋】斯﹐此也。玉之缺﹐尙可磨鑢而平。人君政教一失﹐誰能反覆之。

無易由言﹐無曰苟矣。莫捫朕舌﹐言不可逝矣。【傳】莫﹐無﹔捫﹐持也。【箋】由﹐於﹔逝﹐往也。女無輕易於教令﹐無曰苟且如是﹐今人無持我舌者而自聽咨也﹐教令一往行於下﹐其過誤可得而已之乎﹖無言不讎﹐無徳不報。惠於朋友﹐庶民小子。【傳】讎﹐用也。【箋】惠﹐順也。教令之出如賣物﹐物善則其售賈貴﹐物惡則其售賈賤。徳加於民﹐民則以義報之。王又當施順道於諸侯﹐下及庶民之子弟。子孫繩繩﹐萬民靡不承。【箋】繩繩﹐戒也。王之子孫敬戒行王之教令﹐天下之民不承順之乎﹖言承順也。

視爾友君子﹐輯柔爾顏﹐不遐有愆。【傳】輯﹐和也。【箋】柔﹐安﹔遐﹐遠也。今視女諸侯及卿大夫﹐皆脇肩諂笑﹐以和安女顏色﹐是於正道不遠有罪過乎﹖言其近也。相在爾室﹐尙不愧於屋漏。無曰不顯﹐莫予云覯。【傳】西北隅謂之屋漏。覯﹐見也。【箋】相﹐助﹔顯﹐明也。諸侯卿大夫助祭﹐在女宗廟之室﹐尙無肅敬之心﹐不慙媿於屋漏有神見人之爲也。女無謂是幽昧不明﹐無見我者﹐神見女矣。屋﹐小帳也。漏﹐隱也。禮祭於奧旣畢﹐攺設饌於西北隅厞隱之處﹐此祭之末也。神之格思﹐不可度思﹐矧可射思。【傳】格﹐至也。【箋】矧﹐況﹔射﹐厭也。神之來至﹐去止不可度知﹐況可於祭末而有厭倦乎﹖

辟爾爲徳﹐俾臧俾嘉。淑愼爾止﹐不愆於儀。不僭不賊﹐鮮不爲則。【傳】女爲善則民爲善矣。止﹐至也。爲人君止於仁﹐爲人臣止於敬﹐爲人子止於孝﹐爲人父止於慈﹐與國人交止於信。僭﹐差也。【箋】辟﹐法也。止﹐容止也。當審法度﹐女之施徳﹐使之爲民臣所善所美。又當善愼女之容止﹐不可過差於威儀。女所行不僭不殘賊者﹐少矣其不爲人所法。投我以桃﹐報之以李。【箋】此言善往則善來﹐人無行而不得其報也。投﹐猶擲也。彼童而角﹐實虹小子。【傳】童﹐羊之無角者也。而角﹐自用也。洪﹐潰也。【箋】童羊﹐譬皇后也。而角者﹐諭與政事有所害也。此人實潰亂小子之政。禮﹐天子未除喪稱小子。

荏染柔木﹐言緡之絲。溫溫恭人﹐維徳之基。【傳】緡﹐被也。溫溫﹐寬柔也。【箋】柔忍之木荏苒然﹐人則被之弦以爲弓。寬柔之人溫溫然﹐則能爲徳之基止。言內有其性﹐乃可以爲徳也。其維哲人﹐告之話言﹐順徳之行。其維愚人﹐覆謂我僭﹐民各有心。【傳】話言﹐古之善言也。【箋】覆﹐猶反也。僭﹐不信也。語賢知之人以善言﹐則順行之。告愚人﹐反謂我不信。民各有心﹐二者竟不同。

於乎小子﹐未知臧否。匪手攜之﹐言示之事。匪面命之﹐言提其耳。【箋】臧﹐善也。於乎﹐傷王不知善否。我非但以手攜掣之﹐親示以其事之是非。我非但對面言之﹐親提撕其耳也。此言以教道之熟﹐不可啟覺。借曰未知﹐亦旣抱子。【傳】借﹐假也。【箋】假令人云王尙幼少﹐未有所知﹐亦已抱子長大矣﹐不幼小也。民之靡盈﹐誰夙知而莫成﹖【傳】莫﹐晚也。【箋】萬民之意皆持不滿於王﹐誰早有所知而反晚成與﹖言王之無成﹐本無知故也。

昊天孔昭﹐我生靡樂。視爾夢夢﹐我心慘慘。【傳】夢夢﹐亂也。慘慘﹐憂不樂也。【箋】孔﹐甚﹔昭﹐明也。昊天乎乃甚明察﹐我生無可樂也﹐視王之意夢夢然﹐我心之憂悶慘慘然。愬其自恣﹐不用忠臣。誨爾諄諄﹐聽我藐藐。匪用爲教﹐覆用爲虐。【傳】藐藐然﹐不入也。【箋】我教告王口語諄諄然﹐王聽聆之藐藐然﹐忽略不用我所言爲政令﹐反謂之有妨害於事﹐不受忠言。借曰未知﹐亦聿旣耄。【傳】耄﹐老也。

於乎小子﹐告爾舊止﹐聽用我謀﹐庶無大悔。【箋】舊﹐久也。止﹐辭也。庶﹐幸﹔悔﹐恨也。天方艱難﹐曰喪厥國。【傳】天以王爲惡如是﹐故出艱難之事﹐謂下災異﹐生兵寇﹐將以滅王。取譬不遠﹐昊天不忒。回遹其徳﹐俾民大棘。【箋】今我爲王取譬諭﹐不及遠也﹐維近耳﹐王當如昊天之徳有常﹐不差忒也。王反爲無常﹐維邪其行爲貪暴﹐使民之財匱盡而大困急。

《抑》十二章﹐三章章八句﹐九章章十句。

《桑柔》﹐芮伯刺厲王也。【箋】芮伯﹐畿內諸侯﹐王卿士也﹐字良夫。

桑柔

菀彼桑柔﹐其下侯旬。捋采其劉﹐瘼此下民。【傳】興也。菀﹐茂貌。旬﹐言陰均也。劉﹐爆爍而希也。瘼﹐病也。【箋】桑之柔濡﹐其葉菀然茂盛﹐謂蠶始生時也﹐人庇陰其下者﹐均得其所。及己捋采之﹐則葉爆爍而疏﹐人息其下﹐則病於爆爍。興者﹐諭民當被王之恩惠﹐羣臣恣放﹐損王之徳。不殄心憂﹐倉兄塡兮﹐【傳】倉﹐喪也。兄﹐滋也。塡﹐久也。【箋】殄﹐絕也。民心之憂無絕已﹐喪亡之道滋久長。倬彼昊天﹐寧不我矜。【傳】昊天﹐斥王者也。【箋】倬﹐明大貌。昊天乃倬然明大﹐而不矜哀下民。怨愬之言。

四牡騤騤﹐旟旐有翩。亂生不夷﹐靡國不泯。【傳】騤騤﹐不息也。鳥隼曰旟﹐龜蛇曰旐。翩翩﹐在路不息也。夷﹐平﹔泯﹐滅也。【箋】軍旅久出徵伐﹐而亂日生不平﹐無國而不見殘滅也。言王之用兵不得其所﹐適長寇虐。民靡有黎﹐具禍以燼。【傳】黎﹐齊也。【箋】黎﹐不齊也。具﹐猶俱也。災余曰燼。言時民無有不齊被兵寇之害者﹐俱遇此禍以爲燼者。言害所及廣。

於乎有哀﹐國步斯頻。【傳】步﹐行﹔頻﹐急也。【箋】頻﹐猶比也。哀哉國家之政﹐行此禍害比比然。國步蔑資﹐天不我將。靡所止疑﹐云䢐何往﹖【傳】疑﹐定也。【箋】蔑﹐猶輕也。將﹐猶養也。䢐﹐行也。國家爲政行此輕蔑民之資用﹐是天不養我也。我從兵役無有止息時﹐今復云行﹐當何之往也。君子實維﹐秉心無競。

誰生厲階﹐至今爲梗。【傳】競﹐彊﹔厲﹐惡﹔梗﹐病也。【箋】君子﹐謂諸侯及卿大夫也。其執心不彊於善﹐而好以力爭。誰始生此禍者﹐乃至今日相梗不止。憂心殷殷﹐念我土宇。我生不辰﹐逢天僤怒。自西䢐東﹐靡所定處。【傳】宇﹐居﹔僤﹐厚也。【箋】辰﹐時也。此士卒從軍久﹐勞苦自傷之言。

多我覯痻﹐孔棘我圉。【傳】圉﹐垂也。【箋】痻﹐病也。圉﹐當作禦。多矣我之遇困病﹐甚急矣我之遇寇之事。爲謀爲毖﹐亂況斯削。【傳】毖﹐愼也。【箋】女爲軍旅之謀﹐爲重愼兵事也﹐而亂滋甚於此﹐日見侵削。言其所任非賢。告爾憂卹﹐誨爾序爵。誰能執熱﹐逝不以濯。【傳】濯﹐所以救熱也。禮﹐亦所以救亂也。【箋】卹﹐亦憂也。逝﹐猶去也。我語女以憂天下之憂﹐教女以次序賢能之爵﹐其爲之當如手持熱物之用濯。謂之國之道﹐當用賢者。

其何能淑﹐載胥及溺。【箋】淑﹐善﹔胥﹐相﹔及﹐與也。女若云此於政事何能善乎﹐則女君臣皆相與陷溺於禍難。如彼遡風﹐亦孔之僾。民有肅心﹐荓云不逮。好是稼穡﹐力民代食。【傳】遡﹐鄕﹔僾﹐唈﹔荓﹐使也。力民代食﹐代無功者食天祿也。【箋】肅﹐進﹔逮﹐及也。今王之爲政﹐見之使人唈然如鄕疾風﹐不能息也。王爲政﹐民有進於善道之心﹐當任用之﹐反卻退之﹐使不及門﹐但好任用是居家吝嗇於聚斂作力之人﹐令代賢者處位食祿。明王之法﹐能治人者食於人﹐不能治人者食於人。《禮記》曰「與其有聚斂之臣﹐寧有盜臣。聚斂之臣害民﹐盜臣害財。」

稼穡維寶﹐代食維好。【箋】此言王不尙賢﹐但貴吝嗇之人與愛代食者而已。天降喪亂﹐滅我立王。降此蟊賊﹐稼穡卒癢。【箋】滅﹐盡也。虫食苗根曰蟊﹐食節曰賊。耕種曰稼﹐收斂曰穡。卒﹐盡﹔癢﹐病也。天下喪亂國家之災﹐以窮盡我王所恃而立者﹐謂虫孽爲害﹐五穀盡病。

哀恫中國﹐具贅卒荒。靡有旅力﹐以念穹蒼。【傳】贅﹐屬﹔荒﹐虛也。穹蒼﹐蒼天。【箋】恫﹐痛也。哀痛乎中國之人﹐皆見系屬於兵役﹐家家空虛。朝廷曾無有同力諫諍﹐念天所爲下此災。維此惠君﹐民人所瞻。秉心宣猶﹐考愼其相。【傳】相﹐質也。【箋】惠﹐順﹔宣﹐徧﹔猶﹐謀﹔愼﹐戒﹔相﹐助也。維至徳順民之君﹐爲百世所瞻仰者﹐乃執正心﹐舉事徧謀於眾﹐﹐又考成其輔相之行﹐然後用之。言擇賢之審。

維彼不順﹐自獨俾臧﹐自有肺腸﹐俾民卒狂。【箋】臧﹐善也。彼不施順道之君﹐自多足獨謂賢﹐言其所任之臣皆善人也﹐不復考愼﹐自有肺腸﹐行其心中之所欲﹐乃使民盡迷惑如狂。是又不宣猶。瞻彼中林﹐甡甡其鹿。朋友已譖﹐不胥以穀。【傳】甡甡﹐眾多也。【箋】譖﹐不信也。胥﹐相也。以﹐猶與也。穀﹐善也。視彼林中﹐其鹿相輩耦行甡甡然眾多。今朝廷羣臣皆相欺背﹐不相與以善道﹐言其鹿之不如。

人亦有言﹐進退維谷。【傳】谷﹐窮也。【箋】前無明君﹐卻迫罪役﹐故窮也。維此聖人﹐瞻言百里。維彼愚人﹐覆狂以喜。【傳】瞻言百里﹐遠慮也。【箋】聖人所視而言者百里﹐言見事遠﹐而王不用。有愚闇之人爲王言其事﹐淺且近耳﹐王反迷惑信用之而喜。匪言不能﹐胡斯畏忌。【箋】胡之言何也。賢者見此事之是非﹐非不能分別皂白﹐言之於王也﹐然不言之﹐何也﹖此畏懼犯顏得罪罰。

維此良人﹐弗求弗迪。維彼忍心﹐是顧是復。【傳】迪﹐進也。【箋】良﹐善也。國有善人﹐王不求索﹐不進用之。有忍爲惡之心者﹐王反顧念而重復之。言其忽賢人而愛小人。民之貪亂﹐寧爲荼毒。【箋】貪﹐猶欲也。天下之民苦王之政﹐欲其亂亡﹐故安爲苦毒之行相侵暴﹐慍恚使之然。

大風有隧﹐有空大谷。【傳】隧﹐道也。【箋】西風謂之大風。大風之行有所從而來﹐必從大空谷之中。諭賢愚之所行﹐各有其性。維此良人﹐作爲式穀。維彼不順﹐徵以中垢。【傳】中垢﹐言闇冥也。【箋】作﹐起﹔式﹐用﹔徵﹐行也。賢者在朝則用其善道﹐不順之人則行闇冥﹐受性於天﹐不可變也。

大風有隧﹐貪人敗類。聽言則對﹐誦言如醉。【傳】類﹐善也。【箋】類﹐等夷也。對﹐答也。貪惡之人見道徳之言則應答之﹐見誦《詩》《書》之言則冥臥如醉。居上位而行此﹐人或效之。匪用其良﹐覆俾我悖。【傳】覆﹐反也。【箋】居上位而不用善﹐反使我爲悖逆之行。是形其敗類之驗。

嗟爾朋友﹐予豈不知而作。如彼飛虫﹐時亦弋獲。【箋】嗟爾朋友者﹐親而切瑳之也。而﹐猶女也。我豈不知女所行者惡與﹖直知之。女所行如是﹐猶鳥飛行自恣東西南北﹐時亦爲弋射者所得。言放縱久﹐無所拘制﹐則將遇伺女之間者得誅女也。旣之陰女﹐反予來赫。【傳】赫﹐炙也。【箋】之﹐往也。口距人謂之赫。我恐女見弋獲﹐旣往覆陰女﹐謂啟告之以患難也﹐女反赫我﹐出言悖怒﹐不受忠告。

民之罔極﹐職涼善背。【傳】涼﹐薄也。【箋】職﹐主﹔諒﹐信也。民之行失其中者﹐主由爲政者信用小人﹐互相欺違。爲民不利﹐如雲不克。【箋】克﹐勝也。爲政者害民﹐如恐不得其勝。言至酷也。民之回遹﹐職競用力。【箋】競﹐逐也。言民之行維邪者﹐主由爲政者逐用彊力相尙故也。言民愁困﹐用生多端。

民之未戾﹐職盜爲寇。【傳】戾﹐定也。【箋】爲政者主作盜賊爲寇害﹐令民心動搖不安定也。涼曰不可﹐覆背善詈。【箋】善﹐猶大也。我諫止之以信﹐言女所行者不可﹐反背我而大詈。言拒己諫之甚。𨿽曰匪予﹐旣作爾歌。【箋】予﹐我也。女𨿽觗距己言﹐此政非我所爲﹐我已作女所行之歌﹐女當受之而攺悔。

《桑柔》十六章﹐八章章八句﹐八章章六句。

《云漢》﹐仍叔美宣王也。宣王承厲王之烈﹐內有撥亂之志﹐遇烖而懼﹐側身修行﹐欲銷去之。天下喜於王化復行﹐百姓見憂﹐故作是詩也。【箋】仍叔﹐周大夫也。《春秋》魯桓公五年夏﹐天王使仍叔之子來聘。烈﹐余也。

云漢

倬彼云漢﹐昭回於天。【傳】回﹐轉也。【箋】云漢﹐謂天河也。昭﹐光也。倬然天河水气也﹐精光轉運於天。時旱渴雨﹐故宣王夜仰視天河﹐望其候焉。王曰於乎﹗何辜今之人﹖天降喪亂﹐饑饉薦臻。【傳】薦﹐重﹔臻﹐至也。【箋】辜﹐罪也。王憂旱而嗟嘆云﹐何罪於今時天下之人﹖天仍下旱災亡亂之道﹐饑饉之害復重至也。靡神不舉﹐靡愛斯牲。圭璧旣卒﹐寧莫我聽。【箋】靡﹑莫﹐皆無也。言王爲旱之故求於羣神﹐無不祭也﹐無所愛於三牲﹐禮神之圭璧又已盡矣﹐曾無聽聆我之精神而興雲雨。

旱旣大甚﹐蘊隆虫虫。【傳】蘊蘊而暑﹐隆隆而雷﹐虫虫而熱。【箋】隆隆而雷﹐非雨雷也。雷聲尙殷殷然。不殄禋祀﹐自郊䢐宮。上下奠瘞﹐靡神不宗。【傳】上祭天﹐下祭地﹐奠其禮﹐瘞其物。宗﹐尊也。國有凶荒﹐則索鬼神而祭之。【箋】宮﹐宗廟也。爲旱故潔祀不絕﹐從郊而至宗廟﹐奠瘞天地之神﹐無不齊肅而尊敬之。言徧至也。后稷不克﹐上帝不臨。耗斁下土﹐寧丁我躬。【傳】丁﹐當也。【箋】克﹐當作刻。刻﹐識也。斁﹐敗也。奠瘞羣神而不得雨﹐是我先祖後稷不識知我之所困與﹖天不識我之精誠與﹖猶以旱耗敗天下爲害﹐曾使當我之身有此乎﹖先後稷﹐後上帝﹐亦從宮之郊。

旱旣太甚﹐則不可推。兢兢業業﹐如霆如雷。周餘黎民﹐靡有孑遺。【傳】推﹐去也。兢兢﹐恐也。業業﹐危也。孑然﹐遺失也。【箋】黎﹐眾也。旱旣不可移去﹐天下困於饑饉﹐皆心勤意懼﹐兢兢然﹐業業然﹐狀有如雷霆近發於上。周至眾民多有死亡者矣﹐今其餘無有孑遺者﹐言又餓病也。昊天上帝﹐則不我遺。胡不相畏﹐先祖於摧。【傳】摧﹐至也。【箋】摧﹐當作嗺。嗺﹐嗟也。天將遂旱餓殺我與﹖先祖何不助我恐懼﹐使天雨也。先祖之神於嗟乎﹗告困之辭。

旱旣太甚﹐則不可沮。赫赫炎炎﹐云我無所。大命近止﹐靡瞻靡顧。【傳】沮﹐止也。赫赫﹐旱气也。炎炎﹐熱气也。大命近止﹐民近死亡也。【箋】旱旣不可卻止﹐熱气大盛﹐人皆不堪﹐言我無所庇陰處﹐眾民之命近將死亡矣﹐曾無所視無所顧於此國中而哀閔之。羣公先正﹐則不我助。父母先祖﹐胡寧忍予。【傳】先正﹐百辟卿士也。先祖﹐文﹑武爲民父母也。【箋】百辟卿士﹐雩祀所及者﹐今曾無肯助我憂旱。先祖文﹑武﹐又何爲施忍於我﹐不失天雨。

旱旣太甚﹐滌滌山川。旱魃爲虐﹐如惔如焚。我心憚暑﹐憂心如燻。【傳】滌滌﹐旱气也。山無木﹐川無水。魃﹐旱神也。惔﹐燎之也。憚﹐勞﹔燻﹐灼也。【箋】憚﹐猶畏也。旱旣害於山川矣﹐其气生魃而害益甚﹐艸木燋枯﹐如見焚燎然﹐王心又畏難此熱气﹐如灼爛於火。言熱气至極。羣公先正﹐則不我聞。昊天上帝﹐寧俾我遁。【箋】不我聞者﹐忽然不聽我之所言也。天曾將使我心遜遁慙愧於天下以無徳也。

旱旣太甚﹐黽勉畏去。胡寧瘨我以旱﹐憯不知其故。【箋】瘨﹐病也。黽勉﹐急禱請也。欲使所尢畏者去﹐所尢畏者魃也。天何曾病我以旱﹐曾不知爲政所失而致此害。祈年孔夙﹐方社不莫。昊天上帝﹐則不我虞。敬恭明神﹐宜無悔怒。【傳】悔﹐恨也。【箋】虞﹐度也。我祈丰年甚早﹐祭四方與社又不晚﹐天曾不度知我心。肅事明神如是﹐明神宜不恨怒於我﹐我何由常遭此旱也。

旱旣太甚﹐散無友紀。鞫哉庶正﹐疚哉冢宰。趣馬師氏﹐膳夫左右。【傳】歲凶年穀不登﹐則趣馬不秣﹐師氏弛其兵﹐馳道不除﹐祭事不縣﹐膳夫徹膳﹐左右布而不修﹐大夫不食糧﹐士飲酒不樂。【箋】人君以羣臣爲友﹐散無其紀者﹐凶年祿餼不足﹐人無賞賜也。鞠﹐窮也。庶正﹐眾官之長也。疚﹐病也。窮哉窮哉者﹐念此諸臣勤於事而困於食﹐以此言勞倦也。靡人不周﹐無不能止。【傳】周﹐救也。無不能止﹐言無止不能也。【箋】周﹐當作賙。王以諸臣困於食﹐人人賙給之﹐權救其急﹐後日乏無﹐不能豫止。瞻卬昊天﹐云如何裏。【箋】裏﹐憂也。王愁悶於不雨﹐但仰天曰﹐當如我之憂何。

瞻卬昊天﹐有嘒其星。大夫君子﹐昭假無贏。大命近止﹐無棄爾成。【傳】嘒﹐眾星貌。假﹐至也。【箋】假﹐升也。王仰天見眾星順天而行﹐嘒嘒然﹐意感﹐故謂其卿大夫曰﹐天之光耀升行不休﹐無自贏緩之時﹐今眾民之命近將死亡﹐勉之助我﹐無棄女之成功者﹐若其在職﹐復無幾何﹖以勸之也。何求爲我﹐以戾庶正。【傳】戾﹐定也。【箋】使女無棄成功者﹐何但求爲我身乎﹖乃欲以安定眾官之長﹐憂其職事。瞻卬昊天﹐曷惠其寧。【箋】曷﹐何也。王仰天曰﹐當何時順我之求﹐令我心安乎﹖渴雨之時也﹐得雨則心安。

《云漢》八章﹐章十句。

《崧髙》﹐尹吉甫美宣王也。天下復平﹐能建國﹐親諸侯﹐褒賞申伯焉。【箋】尹吉甫﹑申伯﹐皆周之卿士也。尹﹐官氏。申﹐國名。

崧髙

崧髙維嶽﹐駿極於天。維嶽降神﹐生甫及申。【傳】崧﹐髙貌。山大而髙曰崧。嶽﹐四嶽也﹐東嶽岱﹐南嶽衡﹐西嶽華﹐北嶽恆。堯之時﹐姜氏爲四伯﹐掌四月之祀﹐述諸侯之職。於周﹐則有甫﹑有申﹑有齊﹑有許也。駿﹐大﹔極﹐至也。嶽降神靈和气﹐以生申﹑甫之大功。【箋】降﹐下也。四嶽﹐卿士之官﹐掌四時者也﹐因主方嶽巡守之事﹐在堯時姜姓爲之﹐徳當嶽神之意而福興﹐其子孫歷虞﹑夏﹑商﹐世有國土﹐周之甫也﹑申也﹑齊也﹑許也﹐皆其苗冑。維申及甫﹐維周之翰。四國於蕃﹐四方於宣。【傳】翰﹐幹也。【箋】申﹐申伯也。甫﹐甫侯也。皆以賢知﹐入爲周之楨幹之臣。四國有難﹐則往扞禦之﹐爲之蕃屏。四方恩澤不至﹐則往宣暢之。甫侯相穆王﹐訓夏贖刑﹐美此俱出四嶽﹐故連言之。

亹亹申伯﹐王纘之事。於邑於謝﹐南國是式。【傳】謝﹐周之南國也。【箋】亹亹﹐勉也。纘﹐繼﹔於﹐往﹔於﹐於﹔式﹐法也。亹亹然勉於徳不倦之臣有申伯﹐以賢入爲周之卿士﹐佐王有功﹐王又欲使繼其故諸侯之事﹐往作邑於謝﹐南方之國皆統理施其法度。時攺大其邑﹐使爲侯伯﹐故云然。王命召伯﹐定申伯之宅。登是南邦﹐世執其功。【傳】召伯﹐召公也。登﹐成也。功﹐事也。【箋】之﹐往也。申伯忠臣﹐不欲離王室﹐故王使召公定其宅﹐令往居謝﹐成法度於南邦﹐世世持其政事﹐傳子孫也。

王命申伯﹐式是南邦﹐因是謝人﹐以作爾庸。【傳】庸﹐城也。【箋】庸﹐功也。召公旣定申伯之居﹐王乃親命之﹐使爲法度於南邦﹐今因是故謝邑之人而爲國﹐以起女之功勞。言尢章顯也。王命召伯﹐徹申伯土田。【傳】徹﹐治也。【箋】治者﹐正其井牧﹐定其賦稅。王命傅禦﹐遷其私人。【傳】禦﹐治事之官也。私人﹐家臣也。【箋】傅禦者﹐貳王治事﹐謂冢宰也。

申伯之功﹐召伯是營。有俶其城﹐寢廟旣成。【傳】俶﹐作也。【箋】申伯居謝之事﹐召公營其位而作城郭及寢廟﹐定其人神所處。旣成藐藐﹐王錫申伯﹐四牡蹻蹻﹐鉤膺濯濯。【傳】藐藐﹐美貌。蹻蹻﹐壯貌。鉤膺﹐樊纓也。濯濯﹐光明也。【箋】召公營位築之已成﹐以形貌告於王﹐王乃賜申伯﹐爲將遣之。

王遣申伯﹐路車乘馬。我圖爾居﹐莫如南土。【傳】乘馬﹐四馬也。【箋】王以正禮遣申伯之國﹐故復有車馬之賜﹐因告之曰﹐我謀女之所處﹐無如南土之最善。錫爾介圭﹐以作爾寶。【傳】寶﹐瑞也。【箋】圭長尺二寸謂之介﹐非諸侯之圭﹐故以爲寶。諸侯之瑞圭﹐自九寸而下。往近王舅﹐南土是保。【傳】近﹐己也。申伯﹐宣王之舅也。【箋】近﹐辭也。聲如「彼記之子」之記。保﹐守也﹐安也。

申伯信邁﹐王餞於郿。【傳】郿﹐地名。【箋】邁﹐行也。申伯之意不欲離王室﹐王告語之復重﹐於是意解而信行。餞﹐送行飲酒也。時王蓋省岐周﹐故於郿云。申伯還南﹐謝於誠歸。【箋】還南者﹐北就王命於岐周而還反也。謝於誠歸﹐誠歸於謝。王命召伯﹐徹申伯土疆。以峙其粻﹐式遄其行。【箋】粻﹐糧﹔式﹐用﹔遄﹐速也。王使召公治申伯土界之所至。峙其糧者﹐令廬市有止宿之委積﹐用是速申伯之行。

申伯番番﹐旣入於謝﹐徒禦嘽嘽。【傳】番番﹐勇武貌。諸侯有大功﹐則賜虎賁。徒禦嘽嘽﹐徒行者﹑禦車者嘽嘽喜樂也。【箋】申伯之貌﹐有威武番番然﹐其入謝國﹐車徒之行嘽嘽安舒﹐言得禮也。禮﹐入國不馳。周邦咸喜﹐戎有良翰。【傳】周﹐徧也。戎﹐猶女也。翰﹐幹也。申伯入謝﹐徧邦內皆喜曰﹐女乎有善君也。相慶之言。不顯申伯﹐王之元舅﹐文武是憲。【傳】不顯申伯﹐顯矣申伯也。文武是憲﹐言有文有武也。【箋】憲﹐表也。言爲文武之表式。

申伯之徳﹐柔惠且直。揉此萬邦﹐聞於四國。【箋】柔﹐順也。四國﹐猶言四方也。吉甫作誦﹐其詩孔碩。其風肆好﹐以贈申伯。【傳】吉甫﹐尹吉甫也。作是工師之誦也。肆﹐長也。贈﹐增也。【箋】碩﹐大也。吉甫爲此誦也﹐言其詩之意甚美大﹐風切申伯﹐又使之長行善道﹐以此贈申伯者﹐送之令以爲樂。

《崧髙》八章﹐章八句。

《烝民》﹐尹吉甫美宣王也。任賢使能﹐周室中興焉。

烝民

天生烝民﹐有物有則。民之秉彜﹐好是懿徳。【傳】烝﹐眾﹔物﹐事﹔則﹐法﹔彜﹐常﹔懿﹐美也。【箋】秉﹐執也。天之生眾民﹐其性有物象﹐謂五行仁義禮智信也﹔其情有所法﹐謂喜怒哀樂好惡也。然而民所執持有常道﹐莫不好有美徳之人。天監有周﹐昭假於下。保玆天子﹐生仲山甫。【傳】仲山甫﹐樊侯也。【箋】監﹐視﹔假﹐至也。天視周王之政教﹐其光明乃至於下﹐謂及眾民也。天安愛此天子宣王﹐故生樊侯仲山甫使佐之﹐言天亦好是懿徳也。《書》曰「天聰明自我民聰明。」

仲山甫之徳﹐柔嘉維則。令儀令色﹐小心翼翼。【箋】嘉﹐美﹔令﹐善也。善威儀﹐善顏色﹐容貌翼翼然恭敬。古訓是式﹐威儀是力。天子是若﹐明命使賦。【傳】古﹐故﹔訓﹐道﹔若﹐順﹔賦﹐布也。【箋】故訓﹐先王之遺典也。式﹐法也。力﹐猶勤也。勤威儀者﹐恪居官次﹐不解於位也。是順從行其所爲也﹐顯明王之政教﹐使羣臣施布之。

王命仲山甫﹐式是百辟﹐纘戎祖考﹐王躬是保。【傳】戎﹐大也。【箋】戎﹐猶女也。躬﹐身也。王曰﹐女施行法度於是百君﹐繼女先祖先父始見命者之功徳。王身是安﹐使盡心力於王室。出納王命﹐王之喉舌。賦政於外﹐四方爰發。【傳】喉舌﹐冢宰也。【箋】出王命者﹐王口所自言﹐承而施之也。納王命者﹐時之所宜﹐復於王也。其行之也﹐皆奉順其意﹐如王口喉舌親所言也。以布政於畿外﹐天下諸侯於是莫不發應。

肅肅王命﹐仲山甫將之。邦國若否﹐仲山甫明之。【傳】將﹐行也。【箋】肅肅﹐敬也。言王之政教甚嚴敬也﹐仲山甫則能奉行之。若﹐順也。順否﹐猶臧否﹐謂善惡也。旣明且哲﹐以保其身。夙夜匪解﹐以事一人。【箋】夙﹐早﹔夜﹐莫﹔匪﹐非也。一人﹐斥天子。

人亦有言﹐柔則茹之﹐剛則吐之。【箋】柔﹐猶濡毳也。剛﹐堅彊也。剛柔之在口﹐或茹之﹐或吐之﹐諭人之於敵彊弱。維仲山甫﹐柔亦不茹﹐剛亦不吐。不侮矜寡﹐不畏彊禦。

人亦有言﹐徳輶如毛﹐民鮮克舉之。我儀圖之﹐【傳】儀﹐宜也。【箋】輶﹐輕﹔儀﹐匹也。人之言云﹐徳甚輕﹐然而眾人寡能獨舉之以行者。言政事易耳﹐而人不能行者﹐無其志也。我與倫匹圖之﹐而未能爲也。我﹐吉甫自我也。維仲山甫舉之﹐愛莫助之。【傳】愛﹐隱也。【箋】愛﹐惜也。仲山甫能獨舉此徳而行之﹐惜乎莫能助之者。多仲山甫之徳﹐歸功言耳。衮職有闕﹐維仲山甫補之。【傳】有衮冕者﹐君之上服也。仲山甫補之﹐善補過也。【箋】衮職者﹐不敢斥王之言也。王之職有闕輒能補之者﹐仲山甫也。

仲山甫出祖﹐四牡業業﹐徵夫捷捷﹐每懷靡及。【傳】言述職也。業業﹐言髙大也。捷捷﹐言樂事也。【箋】祖者﹐將行犯軷之祭也。懷私爲每懷。仲山甫犯軷而將行﹐車馬業業然動﹐眾徵夫捷捷然至﹐仲山甫則戒之曰﹐旣受君命﹐當速行﹐每人懷其私而相稽畱﹐將無所及於事。四牡彭彭﹐八鸞鏘鏘。王命仲山甫﹐城彼東方。【傳】東方﹐齊也。古者諸侯之居逼隘﹐則王者遷其邑而定其居﹐蓋去薄姑而遷於臨淄也。【箋】彭彭﹐行貌。鏘鏘﹐鳴聲。以此車馬命仲山甫使行﹐言其盛也。

四牡騤騤﹐八鸞喈喈。仲山甫䢐齊﹐式遄其歸。【傳】騤騤﹐猶彭彭也。喈喈﹐猶鏘鏘也。遄﹐疾也。言周之望仲山甫也。【箋】望之﹐故欲其用是疾歸。吉甫作誦﹐穆如淸風。仲山甫永懷﹐以慰其心。【傳】淸微之風﹐化養萬物者也。【箋】穆﹐和也。吉甫作此工歌之誦﹐其調和人之性﹐如淸風長養萬物然。仲山甫述職﹐多所思而勞﹐故述其美﹐以慰安其心。

《烝民》八章﹐章八句。

《韓奕》﹐尹吉甫美宣王也。能錫命諸侯。【箋】梁山於韓國之山最髙大﹐爲國之鎭﹐所望祀焉﹐故美大其貌奕奕然﹐謂之韓弈也。梁山今在馮翊夏陽西北。韓﹐姬姓之國也﹐後爲晉所滅﹐故大夫韓氏以爲邑名焉。幽王九年﹐王室始騷﹐鄭桓公問於史伯曰「周衰﹐其孰興乎﹖」對曰「武實昭文之功﹐文之祚盡﹐武其嗣乎﹗武王之子﹐應﹑韓不在﹐其晉乎﹗」

韓奕

奕奕梁山﹐維禹甸之。有倬其道﹐韓侯受命。【傳】奕奕﹐大也。甸﹐治也。禹治梁山﹐除水災。宣王平大亂﹐命諸侯。有倬其道﹐有倬然之道者也。受命﹐受命爲侯伯也。【箋】梁山之野﹐堯時俱遭洪水﹐禹甸之者﹐決出其災﹐使成平田﹐定貢賦於天子。周有厲王之亂﹐天下失職﹐今有倬然著明復禹之功者韓侯﹐受王命爲諸侯。王親命之﹐纘戎祖考﹐無廢朕命。夙夜匪解﹐虔共爾位。【傳】戎﹐大﹔虔﹐固﹔共﹐執也。【箋】戎﹐猶女也。朕﹐我也。古之恭字或作共。朕命不易﹐幹不庭方﹐以佐戎辟。【傳】庭﹐直也。【箋】我之所命者﹐勿攺易不行﹐當爲不直違失法度之方﹐作楨幹而正之﹐以佐助女君。女君﹐王自謂也。

四牡奕奕﹐孔修且張。韓侯入覲﹐以其介圭﹐入覲於王。【傳】修﹐長﹔張﹐大﹔覲﹐見也。【箋】諸侯秋見天子曰覲。韓侯乘長大之四牡奕奕然﹐以時覲於宣王。覲於宣王而奉享禮﹐貢國所出之寶﹐善其尊宣王以常職來也。《書》曰「黑水西河﹐其貢璆琳瑯玕。」此覲乃受命﹐先言受命者﹐顯其美也。王錫韓侯﹐淑旗綏章﹐簟茀錯衡﹐玄衮赤舄﹐鉤膺鏤鍚﹐鞹鞃淺幭﹐鞗革金厄。【傳】淑﹐善也。交龍爲旂。綏﹐大綏也。錯衡﹐文衡也。鏤鍚﹐有金鏤其鍚也。鞹﹐革也。鞃﹐軾中也。淺﹐虎皮淺毛也。幭﹐覆式也。厄﹐烏蠋也。【箋】王爲韓侯以常職來朝享之故﹐故多錫以厚之。善旂﹐旂之善色者也。綏﹐所引以登車﹐有采章也。簟茀﹐漆簟以爲車蔽﹐今之藩也。鉤膺﹐樊纓也。眉上曰鍚﹐刻金飾之﹐今當盧也。鞗革﹐謂轡也﹐以金爲小環﹐往往纏搤之。

韓侯出祖﹐出宿於屠。顯父餞之﹐淸酒百壺。【傳】屠﹐地名也。顯父﹐有顯徳者也。【箋】祖﹐將去而祀軷也。旣覲而反國必祖者﹐尊其所往﹐去則如始行焉。祖於國外畢﹐乃出宿﹐示行不畱於是也。顯父﹐周之公卿也﹐餞送之﹐故有酒。其殽維何﹖炰鱉鮮魚。其蔌維何﹖維筍﹝筍﹞及蒲。其贈維何﹖乘馬路車。【傳】蔌﹐菜殽也。筍﹐竹也。蒲﹐薄蒻也。【箋】炰鱉﹐以火熟之也。鮮魚﹐中膾者也。筍﹐竹萌也。蒲﹐深蒲也。贈﹐送也。王旣使顯父餞之﹐又使送以車馬﹐所以贈厚意也。人君之車曰路車﹐所駕之馬曰乘馬。籩豆有且﹐侯氏燕胥。【箋】且﹐多貌。胥﹐皆也。諸侯在京師未去者﹐於顯父餞之時﹐皆來相與燕﹐其籩豆且然﹐榮其多也。

韓侯取妻﹐汾王之甥﹐蹶父之子。【傳】汾﹐大也。蹶父﹐卿士也。【箋】汾王﹐厲王也。厲王流於彘﹐彘在汾水之上﹐故時人因以號之﹐猶言莒郊公﹑黎比公也。姊妹之子曰甥。王之甥﹐卿士之子﹐言尊貴也。韓侯迎止﹐於蹶之裏。百兩彭彭﹐八鸞鏘鏘﹐不顯其光。【傳】裏﹐邑也。【箋】於蹶之裏﹐蹶父之裏。百兩﹐百乘。不顯﹐顯也。光﹐猶榮也。气有榮光也。諸娣從之﹐祁祁如雲。韓侯顧之﹐爛其盈門。【傳】祁祁﹐徐靚也。如雲﹐言眾多也。諸侯一取九女﹐二國媵之。諸娣﹐眾妾也。顧之﹐曲顧道義也。【箋】媵者必娣姪從之﹐獨言娣者﹐舉其貴者。爛爛﹐粲然鮮明且眾多之貌。

蹶父孔武﹐靡國不到。爲韓姞相攸﹐莫如韓樂。【傳】姞﹐蹶父姓也。【箋】相﹐視﹔攸﹐所也。蹶父甚武健﹐爲王使於天下﹐國國皆至﹐爲其女韓侯夫人姞氏視其所居﹐韓國最樂。孔樂韓土﹐川澤訏訏﹐魴鱮甫甫﹐麀鹿噳噳﹐有熊有羆﹐有貓有虎。【傳】訏訏﹐大也。甫甫然﹐大也。噳噳然﹐眾也。貓﹐似虎淺毛者。【箋】甚樂矣韓之國土也﹐川澤寬大﹐眾魚禽獸備有﹐言饒富也。慶旣令居﹐韓姞燕譽。【箋】慶﹐善也。蹶父旣善韓之國土﹐使韓姞嫁焉而居之﹐韓姞則安之﹐盡其婦道﹐有顯譽。

溥彼韓城﹐燕師所完。【傳】師﹐眾也。【箋】溥﹐大﹔燕﹐安也。大矣彼韓國之城﹐乃古平安時眾民之所築完。以先祖受命﹐因時百蠻。王錫韓侯﹐其追其貊﹐奄受北國﹐因以其伯。【傳】韓侯之先祖﹐武王之子也。因時百蠻﹐長是蠻服之百國也。追﹑貊﹐戎狄國也。奄﹐撫也。【箋】韓侯先祖有功徳者﹐受先王之命﹐封爲韓侯﹐居韓城爲侯伯﹐其州界外接蠻服﹐因見使時節百蠻貢獻之往來。後君微弱﹐用失其業。今王以韓侯先祖之事如是﹐而韓侯賢﹐故於入覲使復其先祖之舊職﹐賜之蠻服追﹑貊之戎狄﹐令撫柔其所受王畿北面之國﹐因以其先祖侯伯之事盡予之。皆美其爲人子孫﹐能興復先祖之功。其後追也﹑貊也爲獫狁所逼﹐稍稍東遷。實墉實壑﹐實畝實籍。【傳】實墉實壑﹐言髙其城﹑深其壑也。【箋】實﹐當作寔。趙﹑魏之東﹐實﹑寔同聲。寔﹐是也。籍﹐稅也。韓侯之先祖微弱﹐所受之國多滅絕﹐今復舊職﹐興滅國﹐繼絕世﹐故築治是城﹐濬修是壑﹐井牧是田畝﹐收斂是賦稅﹐使如故常。獻其貔皮﹐赤豹黃羆。【傳】貔﹐猛獸也。追﹑貊之國來貢﹐而侯伯總領之。

《韓奕》六章﹐章十二句。

《江漢》﹐尹吉甫美宣王也。能興衰撥亂﹐命召公平淮夷。【箋】召公﹐召穆公也﹐名虎。

江漢

江漢浮浮﹐武夫滔滔。匪安匪遊﹐淮夷來求。【傳】浮浮﹐眾彊貌。滔滔﹐廣大貌。淮夷﹐東國在淮浦而夷行也。【箋】匪﹐非也。江漢之水合而東流浮浮然﹐宣王於是水上命將率﹐遣士眾﹐使循流而下滔滔然。其順王命而行﹐非敢斯須自安也﹐非敢斯須遊止也﹐主爲來求淮夷所處﹐據至其境﹐故言來。旣出我車﹐旣設我旟﹐匪安匪舒﹐淮夷來鋪。【傳】鋪﹐病也。【箋】車﹐戎車也。鳥隼曰旟。兵至竟而期戰地﹐其日出戎車建旟﹐又不自安不舒行者﹐主爲來伐討淮夷也。據至戰地﹐故又言來。

江漢湯湯﹐武夫洸洸。經營四方﹐告成於王。【傳】洸洸﹐武貌。【箋】召公旣受命伐淮夷﹐服之﹐復經營四方之叛國﹐從而伐之﹐克勝﹐則使傳遽告功於王。四方旣平﹐王國庶定。時靡有爭﹐王心載寧。【箋】庶﹐幸﹔時﹐是也。載之言則也。召公忠臣﹐順於王命﹐此述其志也。

江漢之滸﹐王命召虎﹐式辟四方﹐徹我疆土。匪疚匪棘﹐王國來極。【傳】召虎﹐召穆公也。【箋】滸﹐水厓也。式﹐法﹔疚﹐病﹔棘﹐急﹔極﹐中也。王於江漢之水上命召公﹐使以王法徵伐開闢四方﹐治我疆界於天下﹐非可以兵病害之也﹐非可以兵急躁切之也﹐使來於王國受政教之中正而已。齊桓公經陳﹑鄭之間﹐及伐北戎﹐則違此言者。於疆於理﹐至於南海。【箋】於﹐往也。於﹐於也。召公於有叛戾之國﹐則往正其境界﹐修其條理﹐周行四方﹐至於南海﹐而功大成﹐事終也。

王命召虎﹐來旬來宣。文武受命﹐召公維翰。【傳】旬﹐徧也。召公﹐召康公也。【箋】來﹐勤也。旬﹐當作營。宣﹐徧也。召康公名奭﹐召虎之始祖也。王命召虎﹐女勤勞於經營四方﹐勤勞於徧疆理眾國。昔文王﹑武王受命﹐召康公爲之楨幹之臣﹐以正天下。爲虎之勤勞﹐故述其祖之功以勸之。無曰予小子﹐召公是似。肇敏戎公﹐用錫爾祉。【傳】似﹐嗣﹔肇﹐謀﹔敏﹐疾﹔戎﹐大﹔公﹐事也。【箋】戎﹐猶女也。女無自減損﹐曰我小子耳﹐女之所爲﹐乃嗣女先祖召康公之功﹐今謀女之事乃有敏徳﹐我用是故﹐將賜女福慶也。王爲虎之志大謙﹐故進之云爾。

釐爾圭瓚﹐秬鬯一卣﹐告於文人。【傳】釐﹐賜也。秬﹐黑稅也。鬯﹐香艸也。築煮合而郁之曰鬯。卣﹐器也。九命﹐錫圭瓚秬鬯。文人﹐文徳之人也。【箋】秬鬯﹐黑稅酒也。謂之鬯者﹐芬香條鬯也。王賜召虎以鬯酒一罇﹐使以祭其宗廟﹐告其先祖諸有徳美見記者。錫山土田﹐於周受命﹐自召祖命。【傳】諸侯有大功徳﹐賜之名山土田附庸。【箋】周﹐岐周也。自﹐用也。宣王欲尊賢召虎﹐故如岐周﹐使虎受山川土田之賜命﹐用其祖召康公受封之禮。岐周﹐周之所起﹐爲其先祖之靈﹐故就之。虎拜稽首﹐天子萬年。【箋】拜稽首者﹐受王命策書也。臣受恩無可以報謝者﹐稱言使君壽考而已。

虎拜稽首﹐對揚王休﹐作召公考﹐天子萬壽。明明天子﹐令聞不已。矢其文徳﹐洽此四國。【傳】對﹐遂﹔考﹐成﹔矢﹐施也。【箋】對﹐答﹔休﹐美﹔作﹐爲也。虎旣拜而答王策命之時﹐稱揚王之徳美。君臣之言﹐宜相成也。王命召虎用召祖命﹐故虎對王﹐亦爲召康公受王命之時對成王命之辭﹐謂如其所言也。如其所言者﹐「天子萬壽」以下是也。

《江漢》六章﹐章八句。

《常武》﹐召穆公美宣王也。有常徳以立武事﹐因以爲戒然。【箋】戒者﹐王舒保作﹐匪紹匪遊﹐徐方繹騷。

常武

赫赫明明﹐王命卿士﹐南仲大祖﹐大師皇父。整我六師﹐以修我戎。【傳】赫赫然﹐盛也。明明然﹐察也。王命南仲於太祖﹐皇甫爲卿士。【箋】南仲﹐文王時武臣也。顯著乎昭察乎宣王之命卿士爲大將也﹐乃用其以南仲爲大祖者﹐今大師皇父是也。使之整齊六軍之眾﹐治其兵甲之事。命將必本其祖者﹐因有世功﹐於是尢顯。大師者﹐公兼官也。旣敬旣戒﹐惠此南國。【箋】敬之言警也。警戒六軍之眾﹐以惠淮浦之旁國﹐謂勑以無暴掠爲之害也。每軍各有將﹐中軍之將尊也。

王謂尹氏﹐命程伯休父﹐左右陳行﹐戒我師旅。率彼淮浦﹐省此徐土。【傳】尹氏﹐掌命卿士。程伯休父﹐始命爲大司馬。浦﹐涯也。【箋】尹氏﹐天子世大夫也。率﹐循也。王使大夫尹氏﹐策命程伯休父﹐於軍將行治兵之時﹐使其士眾左右陳列而勑戒之﹐使循彼淮浦之旁﹐省視徐國之土地叛逆者。軍禮﹐司馬掌其誓戒。不畱不處﹐三事就緒。【傳】誅其君﹐弔其民﹐爲之立三有事之臣。【箋】緒﹐業也。王又使軍將豫告淮浦徐土之民云﹐不久處於是也﹐女三農之事皆就其業。爲其驚怖﹐先以言安之。

赫赫業業﹐有嚴天子。王舒保作﹐匪紹匪遊﹐徐方繹騷。【傳】赫赫然﹐盛也。業業然﹐動也。嚴然而威。舒﹐徐也。保﹐安也。匪紹匪遊﹐不敢繼以敖遊也。繹﹐陳﹔騷﹐動也。【箋】作﹐行也。紹﹐緩也。繹﹐當作驛。王之軍行﹐其貌赫赫業業然﹐有尊嚴於天子之威﹐謂聞見者莫不憚之。王舒安﹐謂軍行三十里﹐亦非解緩也﹐亦非敖遊也。徐國傳遽之驛見之﹐知王兵必克﹐馳走以相恐動。震驚徐方﹐如雷如霆﹐徐方震驚。【箋】震﹐動也。驛馳走相恐懼﹐以震動徐國﹐如雷霆之恐怖人然﹐徐國則驚動而將服罪。

王奮厥武﹐如震如怒。進厥虎臣﹐闞如虓虎。鋪惇淮濆﹐仍執醜虜。【傳】虎之自怒虓然。濆﹐厓﹔仍﹐就﹔虜﹐服也。【箋】進﹐前也。惇﹐當作屯。醜﹐眾也。王奮揚其威武﹐而震雷其聲﹐而勃怒其色﹐前其虎臣之將﹐闞然如虎之怒﹐陳屯其兵於淮水大防之上以臨敵﹐就執其眾之降服者也。截彼淮浦﹐王師之所。【傳】截﹐治也。【箋】治淮之旁國有罪者﹐就王師而斷之。

王旅嘽嘽﹐如飛如翰﹐如江如漢﹐如山之苞﹐如川之流。【傳】嘽嘽然﹐盛也。疾如飛﹐掣如翰。苞﹐本也。【箋】嘽嘽﹐閒暇有餘力之貌。其行疾自發舉﹐如鳥之飛也。翰﹐其中豪傑也。江漢以諭盛大也﹐山本以諭不可驚動也﹐川流以諭不可禦也。綿綿翼翼﹐不測不克﹐濯徵徐國。【傳】綿綿﹐靚也。翼翼﹐敬也。濯﹐大也。【箋】王兵安靚且皆敬﹐其勢不可測度﹐不可攻勝﹐旣服淮浦矣﹐今又以大徵徐國。言必勝也。

王猶允塞﹐徐方旣來。【傳】猶﹐謀也。【箋】猶﹐尙﹔允﹐信也。王重兵﹐兵𨿽臨之﹐尙守信自實滿﹐﹐兵未陳而徐國已來告服﹐所謂善戰者不陳。徐方旣同﹐天子之功。四方旣平﹐徐方來庭。【傳】來王庭也。徐方不回﹐王曰還歸。【箋】回﹐猶違也。還歸﹐振旅也。

《常武》六章﹐章八句。

《瞻卬》﹐凡伯刺幽王大壞也。【箋】凡伯﹐天子大夫也。《春秋魯隱公七年》﹕「冬﹐天王使凡伯來聘。」

瞻卬

瞻卬昊天﹐則不我惠。孔塡不寧﹐降此大厲。【傳】昊天﹐斥王也。塡﹐久﹔厲﹐惡也。【箋】惠﹐愛也。仰視幽王爲政﹐則不愛我下民﹐甚久矣天下不安﹐王乃下此大惡﹐以敗亂之。邦靡有定﹐士民其瘵。蟊賊蟊疾﹐靡有夷屆。罪罟不收﹐靡有夷瘳。【傳】瘵﹐病﹔夷﹐常也。罪罟﹐設罪以爲罟。瘳﹐愈也。【箋】屆﹐極也。天下騷擾﹐邦國無有安定者﹐士卒與民皆勞病。其爲殘酷痛病與民﹐如蟊賊之害禾稼然﹐爲之無常﹐亦無止息時。施刑罪以羅网天下﹐而不收斂﹐爲之亦無常﹐無止息時。此自王所下大惡。

人有土田﹐女反有之。人有民人﹐女覆奪之。【箋】此言王削黜諸侯及卿大夫無罪者。覆﹐猶反也。此宜無罪﹐女反收之。彼宜有罪﹐女覆說之。【傳】收﹐拘收也。說﹐赦也。哲夫成城﹐哲婦傾城。【傳】哲﹐知也。【箋】哲﹐謂多謀慮也。城﹐猶國也。丈夫陽也﹐陽動故多謀慮則成國。婦人陰也﹐陰靜故多謀慮則亂國。

懿厥哲婦﹐爲梟爲鴟。【箋】懿﹐有所傷痛之聲也。厥﹐其也。其﹐幽王也。梟鴟﹐惡聲之鳥﹐諭褒姒之言無善。婦有長舌﹐維厲之階。亂匪降自天﹐生自婦人。匪教匪誨﹐時維婦寺。【傳】寺﹐近也。【箋】長舌﹐諭多言語。是王降大厲之階。階﹐所由上下也。今王之有此亂政﹐非從天而下﹐但從婦人出耳。又非有人教王爲亂﹐語王爲惡者﹐是爲近愛婦人﹐用其言故也。

鞫人忮忒﹐譖始竟背。豈曰不極﹐伊胡爲慝﹖【傳】忮﹐害﹔慝﹐變也。【箋】鞠﹐窮也。譖﹐不信也。竟﹐猶終也。胡﹐何﹔慝﹐惡也。婦人之長舌者多謀慮﹐好窮屈人之語﹐忮害轉化﹐其言無常﹐始於不信﹐終於背違﹐人豈謂其是不得中乎﹖反云維我言何用爲﹐惡不信也。如賈三倍﹐君子是識。婦無公事﹐休其蠶織。【傳】休﹐息也。婦人無與外政﹐𨿽王后猶以蠶織爲事。古者天子爲藉千畝﹐冕而朱紘﹐躬秉耒。諸侯爲藉百畝﹐冕而靑紘﹐躬秉耒﹐以事天地山川社稷先古﹐敬之至也。天子諸侯必有公桑﹑蠶室﹐近川而爲之﹐築宮﹐仞有三尺﹐棘墻而外閉之。及大昕之朝﹐君皮弁﹑素積﹐卜三宮之夫人世婦之吉者﹐使入蠶於蠶室﹐奉種浴於川﹐桑於公桑﹐風戾以食之。歲旣單矣﹐世婦卒蠶﹐奉繭以示於君﹐遂獻繭於夫人。夫人曰「此所以爲君服與﹖」遂副褘而受之﹐少牢以禮之。及良日﹐後﹑夫人繅﹐三盆手﹐遂布於三宮夫人世婦之吉者﹐使繅﹐遂朱綠之﹐玄黃之﹐以爲黼黻文章。服旣成矣﹐君服之以祀先王先公﹐敬之至也。【箋】識﹐知也。賈物而有三倍之利者﹐小人所宜知也﹐君子反知之﹐非其宜也今婦人休其蠶桑織絍之職﹐而與朝廷之事﹐其爲非亦猶是也。孔子曰「君子諭於義﹐小人諭於利。」

天何以刺﹖何神不富﹖捨爾介狄﹐維予胥忌。【傳】刺﹐責﹔富﹐福﹔狄﹐遠﹔忌﹐怨也。【箋】介﹐甲也。王之爲政旣無過惡﹐天何以責王見變異乎﹖神何以不福王而有災害也﹖王不念此而攺修徳﹐乃捨女被甲夷狄來侵犯中國者﹐反與我相怨。謂其疾怨羣臣叛違也。不弔不祥﹐威儀不類。人之云亡﹐邦國殄瘁。【傳】類﹐善﹔殄﹐盡﹔瘁﹐病也。【箋】弔﹐至也。王之爲政﹐徳不至於天矣﹐不能致徵祥於神矣﹐威儀又不善於朝庭矣﹐賢人皆言奔亡﹐則天下邦國將盡困窮。

天之降罔﹐維其優矣。人之云亡﹐心之憂矣。【傳】優﹐渥也。【箋】優﹐寬也。天下羅罔﹐以取有罪﹐亦甚寬。謂但以災異譴告之﹐不指加罰於其身﹐疾王爲惡之甚。賢者奔亡﹐則人心無不憂。天之降罔﹐維其幾矣。人之云亡﹐心之悲矣。【傳】幾﹐危也。【箋】幾﹐近也。言災異譴告﹐離人身近﹐愚者不能覺。

觱沸檻泉﹐維其深矣。心之憂矣﹐寧自今矣。不自我先﹐不自我後。【箋】檻泉正出﹐湧出也。觱沸﹐出貌。湧泉之源﹐所由者深﹐諭己憂所從來久也。惡政不先己﹐不後己﹐怪何故正當之。藐藐昊天﹐無不克鞏。【傳】藐藐﹐大貌。鞏﹐固也。【箋】藐藐﹐美也。王者有美徳藐藐然﹐無不能自堅固於其位者﹐微箴之也。無忝皇祖﹐式救爾後。【箋】式﹐用也。後﹐謂子孫也。

《瞻卬》七章﹐三章章十句﹐四章章八句。

《召旻》﹐凡伯刺幽王大壞也。旻﹐閔也。閔天下無如召公之臣也。【箋】閔﹐病也。

召旻

旻天疾威﹐天篤降喪﹐瘨我饑饉﹐民卒流亡﹐【箋】天﹐斥王也。疾﹐猶急也。瘨﹐病也。病乎幽王之爲政也﹐急行暴虐之法﹐厚下喪亂之教﹐謂重賦稅也。病國中以饑饉﹐令民盡流移。我居圉卒荒。【傳】圉﹐垂也。【箋】荒﹐虛也。國中至邊竟以此故盡空虛。

天降罪罟﹐蟊賊內訌。【傳】訌﹐潰也。【箋】訌﹐爭訟相陷人之言也。王施刑罪﹐以羅网天下﹐眾爲殘酷之人﹐𨿽外以害人﹐又自內爭相讒惡。昏椓靡共﹐潰潰回遹﹐實靖夷我邦。【傳】椓﹐夭椓也。潰潰﹐亂也。靖﹐謀﹔夷﹐平也。【箋】昏﹑椓﹐皆奄人也。昏﹐其官名也。椓﹐椓毀陰者也。王遠賢者﹐而近任刑奄之人﹐無肯共其職事者﹐皆潰潰然維邪是行者﹐皆謀夷滅王之國。

臯臯訿訿﹐曾不知其玷。【傳】臯臯﹐頑不知道也。訿訿﹐窳不供事也。【箋】玷﹐缺也。王政已大壞﹐小人在位﹐曾不知大道之缺。兢兢業業﹐孔塡不寧﹐我位孔貶。【傳】貶﹐隊也。【箋】兢兢﹐戒也。業業﹐危也。天下之人戒懼危怖﹐甚久矣其不安也﹐我王之位又甚隊矣。言見侵侮﹐政教不行﹐後犬戎伐之﹐而周與諸侯無異。

如彼歲旱﹐艸不潰茂﹐如彼棲苴。【傳】潰﹐遂也。苴﹐水中浮艸也。【箋】潰茂之潰當作彙。彙﹐茂貌。王無恩惠於天下﹐天下之人如旱歲之艸﹐皆枯槁無潤澤﹐如樹上之棲苴。我相此邦﹐無不潰止。【箋】潰﹐亂也。無不亂者﹐言皆亂也。《春秋傳》曰「國亂曰潰﹐邑亂曰叛。」

維昔之富﹐不如時。【傳】往者富仁賢﹐今也富諂佞。【箋】富﹐福也。時﹐今時也。維今之疚﹐不如玆。【傳】今則病賢也。【箋】玆﹐此也。此者﹐此古昔明王。彼疏斯粺﹐胡不自替﹖職兄斯引。【傳】彼宜食疏﹐今反食精粺。替﹐廢﹔況﹐玆也。引﹐長也。【箋】疏﹐粗也﹐謂﹝左「米」右「厲」﹞米也。職﹐主也。彼賢者祿薄食粗﹐而此昏椓之黨反食精粺。女小人耳﹐何不自廢退﹐使賢者得進﹐乃玆復主長此爲亂之事乎﹖責之也。米之率﹐﹝左「米」右「厲」﹞十﹐粺九﹐鑿八﹐侍禦七。

池之竭矣﹐不云自頻﹖【傳】頻﹐厓也。【箋】頻﹐當作濱。厓﹐猶外也。自﹐由也。池水之溢﹐由外灌焉。今池竭﹐人不言由外無益者與﹖言由之也。諭王猶池也﹐政之亂﹐由外無賢臣益之。泉之竭矣﹐不云自中﹖【傳】泉水從中以益者也。【箋】泉者﹐中水生則益深﹐水不深則竭。諭王猶泉也﹐政之亂﹐又由內無賢妃益之。溥斯害矣﹐職兄斯弘﹐不烖我躬﹖【箋】溥﹐猶徧也。今時徧有此內外之害矣﹐乃玆復主大此爲亂之事﹐是不烖王之身乎﹖責王也。烖﹐謂見誅伐。

昔先王受命﹐有如召公﹐日辟國百里。今也日蹙國百里。【傳】辟﹐開﹔蹙﹐促也。【箋】先王受命﹐謂文王﹑武王時也。召公﹐召康公也。言有如者﹐時賢臣多﹐非獨召公也。今﹐今幽王臣。於乎哀哉﹐維今之人﹐不尙有舊。【箋】哀哉﹐哀其不髙尙賢者﹐尊任有舊徳之臣﹐將益喪亡其國。

《召旻》七章﹐四章章五句﹐三章章七句。

蕩之什十一篇﹐九十二章﹐七百六十九句。

周頌淸廟之什

《淸廟》﹐祀文王也。周公旣成洛邑﹐朝諸侯﹐率以祀文王焉。【箋】淸廟者﹐祭有淸明之徳者之宮也﹐謂祭文王也。天徳淸明﹐文王象焉﹐故祭之而歌此詩也。廟之言貌也﹐死者精神不可得而見﹐但以生時之居﹐立宮室象貌爲之耳。成洛邑﹐居攝五年時。

淸廟

於穆淸廟﹐肅雝顯相。【傳】於﹐嘆辭也。穆﹐美﹔肅﹐敬﹔雝﹐和﹔相﹐助也。【箋】顯﹐光也﹐見也。於乎美哉周公之祭淸廟也﹐其禮儀敬且和﹐又諸侯有光明著見之徳者來助祭。濟濟多士﹐秉文之徳。對越在天﹐【傳】執文徳之人也。【箋】對﹐配﹔越﹐於也。濟濟之眾士﹐皆執行文王之徳。文王精神已在天矣﹐猶配順其素如在生存。駿奔走在廟。不顯不承﹐無射於人斯。【傳】駿﹐長也。顯於天矣﹐見承於人矣﹐不見厭於人矣。【箋】駿﹐大也。諸侯與眾士﹐於周公祭文王﹐俱奔走而來在廟中助祭﹐是不光明文王之徳與﹖言其光明之也。是不承順文王志意與﹖言其承順之也。此文王之徳﹐人無厭之。

《淸廟》一章八句。

《維天之命》﹐太平告文王也。【箋】告太平者﹐居攝五年之末也。文王受命﹐不卒而崩﹐今天下太平﹐故承其意而告之﹐明六年制禮作樂。

維天之命

維天之命﹐於穆不已。【傳】孟仲子曰﹕大哉天命之無極﹐而美周之禮也。【箋】命﹐猶道也。天之道於乎美哉﹐動而不止﹐行而不已。於乎不顯﹐文王之徳之純。假以溢我﹐我其收之。駿惠我文王﹐【傳】純﹐大﹔假﹐嘉﹔溢﹐愼﹔收﹐聚也。【箋】純亦不已也。溢﹐盈溢之言也。於乎不光明與﹖文王之施徳教之無倦已﹐美其與天同功也。以嘉美之道饒衍與我﹐我其聚斂之以制法度﹐以大順我文王之意﹐謂爲《周禮》六官之職也。《書》曰「考朕昭子刑﹐乃單文祖徳。」曾孫篤之。【傳】成王能厚行之也。【箋】曾﹐猶重也。自孫之子而下﹐事先祖皆稱曾孫。是言曾孫﹐欲使後王皆厚行之﹐非維今也。

《維天之命》一章八句。

《維淸》﹐奏象舞也。【箋】象舞﹐象用兵時刺伐之舞﹐武王制焉。

維淸

維淸緝熙﹐文王之典。【傳】典﹐法也。【箋】緝熙﹐光明也。天下之所以無敗亂之政而淸明者﹐乃文王有徵伐之法故也。文王受命﹐七年五伐也。肇禋﹐【傳】肇﹐始﹔禋﹐祀也。【箋】文王受命﹐始祭天而枝伐也。《周禮》﹕「以禋祀祀昊天上帝。」迄用有成﹐維周之禎。【傳】迄﹐至﹔禎﹐祥也。【箋】文王造此徵伐之法﹐至今用之而有成功﹐謂伐紂克勝也。徵伐之法﹐乃周家得天下之吉祥。

《維淸》一章五句。

《烈文》﹐成王卽政﹐諸侯助祭也。【箋】新王卽政﹐必以朝享之禮祭於祖考﹐告嗣位也。

烈文

烈文辟公﹐錫玆祉福﹐惠我無疆﹐子孫保之。【傳】烈﹐光也。文王錫之。【箋】惠﹐愛也。光文百辟卿士及天下諸侯者﹐天錫之以此祉福也﹐又長愛之無有期竟﹐子孫得傳世安而居之。謂文王﹑武王以純徳受命定天位。無封靡於爾邦﹐維王其崇之。念玆戎功﹐繼序其皇之。【傳】封﹐大也。靡﹐累也。崇﹐立也。戎﹐大﹔皇﹐美也。【箋】崇﹐厚也。皇﹐君也。無大累於女國﹐謂侯治國無罪惡也。王其厚之﹐增其爵土也。念此大功﹐勤事不廢﹐謂卿大夫能守其職﹐得繼世在位。以其次序其君之者﹐謂有大功﹐王則出而封之。無競維人﹐四方其訓之。不顯維徳﹐百辟其刑之。於乎前王不忘。【傳】競﹐彊﹔訓﹐道也。前王﹐武王也。【箋】無彊乎維得賢人也﹐得賢人則國家彊矣﹐故天下諸侯順其所爲也。不勤明其徳乎﹖勤明之也﹐故卿大夫法其所爲也。於乎先王文王﹑武王其於此道﹐人稱頌之不忘。

《烈文》一章十三句。

《天作》﹐祀先王先公也。【箋】先王﹐謂大王已下。先公﹐諸盩至不窋。

天作

天作髙山﹐大王荒之。【傳】作﹐生﹔荒﹐大也。天生萬物於髙山﹐大王行道﹐能安天之所作也。【箋】髙山﹐謂岐山也。《書》曰「道岍及岐﹐至於荊山。」天生此髙山﹐使興雲雨以利萬物。大王自豳遷焉﹐則能尊大之﹐廣其徳澤﹐居之一年成邑﹐二年成都﹐三年五倍其初。彼作矣﹐文王康之。彼䢐矣﹐岐有夷之行。【傳】夷﹐易也。【箋】彼﹐彼萬民也。䢐﹐往﹔行﹐道也。彼萬民居岐邦者﹐皆築作宮室以爲常居﹐文王則能安之。後之往者﹐又以岐邦之君有佼易之道故也。《易》曰「乾以易知﹐坤以簡能。易則易之﹐簡則易從。易知則有親﹐易從則有功。有親則可久﹐有功則可大。可久則賢人之徳﹐可大則賢人之業。」以此訂大王﹑文王之道﹐卓爾與天地合其徳。子孫保之。

《天作》一章七句。

《昊天有成命》﹐郊祀天地也。

昊天有成命

昊天有成命﹐二後受之。成王不敢康﹐夙夜基命宥密。【傳】二後﹐文﹑武也。基﹐始﹔命﹐信﹔宥﹐寬﹔密﹐寧也。【箋】昊天﹐天大號也。有成命者﹐言周自后稷之生而已有王命也。文王﹑武王受其業﹐施行道徳﹐成此王功﹐不敢自安逸﹐早夜始順天命﹐不敢解倦﹐行寬仁安靜之政﹐以定天下。寬仁所以止苛刻也﹐安靜所以息暴亂也。於緝熙﹐單厥心﹐肆其靖之。【傳】緝﹐明﹔熙﹐廣﹔單﹐厚﹔肆﹐固﹔靖﹐和也。【箋】廣當爲光﹐固當爲故﹐字之誤也。於美乎此成王之徳也﹐旣光明矣﹐又能厚其心矣﹐爲之不解倦﹐故於其功終能安和之。謂夙夜自勤﹐至於天下太平。

《昊天有成命》一章七句。

《我將》﹐祀文王於明堂也。

我將

我將我享﹐維羊維牛﹐維天其右之。【傳】將﹐大﹔享﹐獻也。【箋】將﹐猶奉也。我奉養我享祭之羊牛皆充盛肥腯﹐有天气之力助。言神饗其徳而右助之。儀式刑文王之典﹐日靖四方。伊嘏文王﹐旣右饗之。【傳】儀﹐善﹔刑﹐法﹔典﹐常﹔靖﹐謀也。【箋】靖﹐治也。受福曰嘏。我儀則式象法行文王之常道﹐以日施政於天下﹐維受福於文王﹐文王旣右而饗之﹐言受而福之。我其夙夜﹐畏天之威﹐於時保之。【箋】於﹐於﹔時﹐是也。早夜敬天﹐於是得安文王之道。

《我將》一章十句。

《時邁》﹐巡守告祭柴望也。【箋】巡守告祭者﹐天子巡行邦國﹐至於方嶽之下而封禪也。《書》曰「歲二月﹐冬巡守﹐至於岱宗﹐柴﹐望秩於山川﹐徧於羣神。」

時邁

時邁其邦﹐昊天其子之﹐實右序有周。薄言震之﹐莫不震疊。懷柔百神﹐及河喬嶽。允王維後。【傳】邁﹐行﹔震﹐動﹔疊﹐懼﹔懷﹐來﹔柔﹐安﹔喬﹐髙也。髙嶽﹐岱宗也。【箋】薄﹐猶甫也。甫﹐始也。允﹐信也。武王旣定天下﹐時出行其邦國﹐謂巡守也。天其子愛之﹐右助次序其事﹐謂多生賢知﹐使爲之臣也。其兵所徵伐﹐甫動之以威﹐則莫不動懼而服者﹐言其威儀又見畏也。王行巡守﹐其至方嶽之下﹐來安羣神﹐望於山川﹐皆以尊卑祭之。信哉武王之宜爲君﹐美之也。明昭有周﹐式序在位。【傳】明矣知未然也﹐昭然不疑也。【箋】昭﹐見也。王巡守而明見天之子有周家也﹐以其有俊乂用次第處位。言此者﹐著天其子愛之﹑右序之效也。載戢干戈﹐載櫜弓矢。【傳】戢﹐聚﹔櫜﹐韜也。【箋】載之言則也。王巡守而天下咸服﹐兵不復用。此又著震疊之效也。我求懿徳﹐肆於時夏。【傳】夏﹐大也。【箋】懿﹐美﹔肆﹐陳也。我武王求有美徳之士而任用之﹐故陳其功於是夏而歌之。樂歌大者稱夏。允王保之。【箋】允﹐信也。信哉武王之徳﹐能長保此時夏之美。

《時邁》一章十五句。

《執競》﹐祀武王也。

執競

執競武王﹐無競維烈。不顯成康﹐上帝是皇。【傳】無競﹐競也。烈﹐業也。不顯乎其成大功而安之也。顯﹐光也。皇﹐美也。【箋】競﹐彊也。能持彊道者﹐維有武王耳。不彊乎其克商之功業﹖言其彊也。不顯乎其成安祖考之道﹖言其又顯也。天以是故美之﹐予之福祿。自彼成康﹐奄有四方﹐斤斤其明。【傳】自彼成康﹐用彼成安之道也。奄﹐同也。斤斤﹐明察也。【箋】四方﹐謂天下也。武王用成安祖考之道﹐故受命伐紂﹐定天下爲周﹐明察之君﹐斤斤如也。鐘鼓喤喤﹐磬筦將將﹐降福穰穰。降福簡簡﹐威儀反反。旣醉旣飽﹐福祿來反。【傳】喤喤﹐和也。將將﹐集也。穰穰﹐眾也。簡簡﹐大也。反反﹐難也。反﹐復也。【箋】反反﹐順習之貌。武王旣定天下﹐祭祖考之廟﹐奏樂而八音克諧﹐神與之福又眾大﹐謂如嘏辭也。君臣醉飽﹐禮無違者﹐以重得福祿也。

《執競》一章十四句。

《思文》﹐后稷配天也。

思文

思文后稷﹐克配彼天。立我烝民﹐莫匪爾極。【傳】極﹐中也。【箋】克﹐能也。立﹐當作粒。烝﹐眾也。周公思先祖有文徳者后稷之功能配天。昔堯遭洪水﹐黎民阻饑﹐后稷播殖百谷﹐烝民乃粒﹐萬邦作乂﹐天下之人無不安於女時得其中者﹐言反其性。貽我來牟﹐帝命率育﹐無此疆爾界﹐陳常於時夏。【傳】牟﹐麥﹔率﹐用也。【箋】貽﹐遺﹔率﹐循﹔育﹐養也。「武王渡孟津﹐白魚躍入於舟﹐出涘以燎﹐後五日﹐火流爲烏﹐五至﹐以穀俱來。」此謂遺我來牟。天命以是循存后稷養天下之功﹐而廣大其子孫之國﹐無此封竟於女今之經界﹐乃大有天下也﹐用是故陳其久常之功﹐於是夏而歌之。夏之屬有九。《書說》﹕「烏以穀俱來﹐云穀紀后稷之徳。」

《思文》一章八句。

淸廟之什十篇﹐十章﹐九十五句。

周頌臣工之什

《臣工》﹐諸侯助祭﹐遣於朝也。

臣工

嗟嗟臣工﹐敬爾在公。王釐爾成﹐來咨來茹。【傳】嗟嗟﹐勑之也。工﹐官也。公﹐君也。【箋】臣﹐謂諸侯也。釐﹐理﹔咨﹐謀﹔茹﹐度也。諸侯來朝天子﹐有不純臣之義﹐於其將歸﹐故於廟中正君臣之禮﹐勑其諸官卿大夫云﹐敬女在君之事﹐王乃平理女之成功﹐女有事黨來謀之來度之於王之朝﹐無自專。嗟嗟保介﹐維莫之春。亦又何求﹖如何新畬﹖【傳】田二歲曰新﹐三歲曰畬。【箋】保介﹐車右也。《月令》﹕「孟春﹐天子親載耒耜﹐措之於參保介之禦間。」莫﹐晚也。周之季春﹐於夏爲孟春﹐諸侯朝周之春﹐故晚春遣之﹐勑其車右以時事﹐女歸當何求於民﹖將如新田畬田何﹖急其教農趨時也。介﹐甲也。車右﹐勇力之士﹐被甲執兵也。於皇勑牟﹐將受厥明。明昭上帝﹐迄用康年。【傳】康﹐樂也。【箋】將﹐大﹔迄﹐至也。於美乎赤烏以牟麥俱來﹐故我周家大受其光明﹐謂爲珍瑞﹐天下所休慶也。此瑞乃明見於天﹐至今用之有樂歲﹐五穀丰熟。命我眾人﹐庤乃錢鎛﹐奄觀銍艾。【傳】庤﹐具﹔錢﹐銚﹔鎛﹐鎒﹔銍﹐獲也。【箋】奄﹐久﹔觀﹐多也。教我庶民具女田器﹐終久必多銍艾。勸之也。

《臣工》一章十五句。

《噫嘻》﹐春夏祈穀於上帝也。【箋】祈﹐猶禱也﹐求也。《月令》「孟春祈穀於上帝」﹑「夏則龍見而雩」﹐是與﹖

噫嘻

噫嘻成王﹐旣昭假爾。率時農夫﹐播厥百谷。【傳】噫﹐嘆也。嘻﹐和也。成王﹐成是王事也。【箋】噫嘻﹐有所多大之聲也。假﹐至也。播﹐猶種也。噫嘻乎能成周公之功﹐其徳已著至矣﹐謂光被四表﹐格於上下也。又能率是主田之吏農夫﹐使民耕田而種百谷也。駿發爾私﹐終三十里。亦服爾耕﹐十千維耦。【傳】私﹐民田也。言上欲富其民而讓於下﹐欲民之大發其私田耳。終三十里﹐言各極其望也。【箋】駿﹐疾也。發﹐伐也。亦﹐大﹔服﹐事也。使民疾耕發其私田﹐萬耦同時舉也。《周禮》曰「凡治野田﹐夫間有遂﹐遂上有徑。十夫有溝﹐溝上有畛。百夫有洫﹐洫上有塗。千夫有澮﹐澮上有道。萬夫有川﹐川上有路。」計此﹐萬夫之地﹐方三十三里少半里也。耜廣五寸﹐二耜爲耦﹐一川之間萬夫﹐故有萬耦耕。言三十里者﹐舉其成數。

《噫嘻》一章八句。

《振鷺》﹐二王之後來助祭也。【箋】二王﹐夏﹑殷也。其後﹐杞也﹑宋也。

振鷺

振鷺於飛﹐於彼西雝。我客戾止﹐亦有斯容。【傳】興也。振振﹐羣飛貌。鷺﹐白鳥也。雝﹐澤也。客﹐二王之後。【箋】白鳥集於西雝之澤﹐言所集得其處也。興者﹐諭杞﹑宋之君有潔白之徳﹐來助祭於周之廟﹐得禮之宜也。其至止亦有此容﹐言威儀之善如鷺然。在彼無惡﹐在此無斁。庶幾夙夜﹐以永終譽。【箋】在彼﹐謂居其國﹐無怨惡之者。在此﹐謂其來朝﹐人皆愛敬之﹐無厭之者。永﹐長也。譽﹐聲美也。

《振鷺》一章八句。

《丰年》﹐秋冬報也。【箋】報者﹐謂嘗也﹑烝也。

丰年

丰年多黍多稌﹐亦有髙廩﹐萬億及秭。【傳】丰﹐大﹔稌﹐稻也。廩﹐所以藏齍盛之穗也。數萬至萬曰億。數億至億曰秭。【箋】丰年﹐大有年也。亦﹐大也。萬億及秭﹐以言穀數多。爲酒爲醴﹐烝畀祖妣﹐以洽百禮﹐降福孔皆。【傳】皆﹐徧也。【箋】烝﹐進﹔畀﹐予也。

《丰年》一章七句。

《有瞽》﹐始作樂而合乎祖也。【箋】王者治定制禮﹐功成制樂。合者﹐大合諸樂而奏之。

有瞽

有瞽有瞽﹐在周之庭。設業設虡﹐崇牙樹羽﹐應田縣鼓﹐鞉磬柷圉。【傳】瞽﹐樂官也。業﹐大板也﹐所以飾栒以爲縣也﹐捷業如鋸齒。或曰﹐畫之植者爲虡﹐衡者爲栒。崇牙﹐上飾﹐捲然﹐可以縣也。樹羽﹐置羽也。應﹐小鞞也。田﹐大鼓也。縣鼓﹐周鼓也。鞉﹐小鼓也。柷﹐木椌也。圉﹐楬也。【箋】瞽﹐矇也﹐以爲樂官者﹐目無所見﹐於音聲審也。《周禮》﹕「上瞽四十人﹐中瞽百人﹐下瞽百六十人。」有視瞭者相之。又設縣瞽。田﹐當作朄。朄﹐小鼓﹐在大鼓旁﹐應鞞之屬也﹐聲轉字誤﹐變而作田。旣備乃奏﹐簫管備舉。喤喤厥聲﹐肅雝和鳴﹐先祖是聽。【箋】旣備者﹐懸也朄也皆畢已也。乃奏﹐謂樂作也。簫﹐編小竹管﹐如今賣餳者所吹也。管如篴﹐並而吹之。我客戾止﹐永觀厥成。【箋】我客﹐二王之後也。長多其成功﹐謂深感於和樂﹐遂如善道﹐終無愆過。

《有瞽》一章十三句。

《潛》﹐季冬薦魚﹐春獻鮪也。【箋】冬﹐魚之性定。春﹐鮪新來。薦獻之者﹐謂於宗廟也。

潛

猗與漆沮﹐潛有多魚。有鱣有鮪﹐鰷鱨鰋鯉。【傳】漆﹑沮﹐岐周之二水也。潛﹐糝也。【箋】猗與﹐嘆美之言也。鱣﹐大鯉也。鮪﹐鮥也。鰷﹐白鰷也。鰋﹐鮎也。以享以祀﹐以介景福。【箋】介﹐助﹔景﹐大也。

《潛》一章六句。

《雝》﹐禘大祖也。【箋】禘﹐大祭也﹐大於四時而小於祫。大祖﹐謂文王。

雝

有來雝雝﹐至止肅肅。相維辟公﹐天子穆穆。於薦廣牡﹐相予肆祀。【傳】相﹐助﹔廣﹐大也。【箋】雝雝﹐和也。肅肅﹐敬也。有是來時雝雝然﹑旣至止而肅肅然者﹐乃助王禘祭百辟與諸侯也。天子是時則穆穆然於進大牡之牲﹐百辟與諸侯又助我陳祭祀之饌﹐言得天下之歡心。假哉皇考﹐綏予孝子。宣哲維人﹐文武維後。【傳】假﹐嘉也。【箋】宣﹐徧也。嘉哉皇考﹐斥文王也。文王之徳乃安我孝子﹐謂受命定其基業也。又徧使天下之人有才知﹐以文徳武功爲之君故。燕及皇天﹐克昌厥後。綏我眉壽﹐介以繁祉。【傳】燕﹐安也。【箋】繁﹐多也。文王之徳安及皇天﹐謂降瑞應﹐無變異也。又能昌大其子孫﹐安助之以考壽﹐多與福祿。旣右烈考﹐亦右文母。【傳】烈考﹐武王也。文母﹐太姒也。【箋】烈﹐光也。子孫所以得考壽與多福者﹐乃以見右助於光明之考與文徳之母。歸美焉。

《雝》一章十六句。

《載見》﹐諸侯始見乎武王廟也。

載見

載見辟王﹐曰求厥章。龍旂陽陽﹐和鈴央央﹐鞗革有鶬﹐休有烈光。【傳】載﹐始也。龍旂陽陽﹐言有文章也。和在軾前﹐鈴在旂上。鞗革有鶬﹐言有法度也。【箋】諸侯始見君王﹐謂見成王也。曰求其章者﹐求車服禮儀之文章制度也。交龍爲旂。鞗革﹐轡首也。鶬﹐金飾貌。休者﹐休然盛壯。率見昭考﹐以孝以享﹐以介眉壽。永言保之﹐思皇多祜。【傳】昭考﹐武王也。享﹐獻也。【箋】言﹐我﹔皇﹐君也。諸侯旣以朝禮見於成王﹐至祭時﹐伯又率之見於武王廟﹐使助祭也﹐以致孝子之事﹐以獻祭祀之禮﹐以助壽考之福。長我安行此道﹐思成王之多福。烈文辟公﹐綏以多福﹐俾緝熙於純嘏。【箋】俾﹐使﹔純﹐大也。祭有十倫之義。成王乃光文百辟與諸侯﹐安之以多福﹐使光明於大嘏之意。天子受福曰大嘏﹐辭有福祚之言。

《載見》一章十四句。

《有客》﹐微子來見祖廟也。【箋】成王旣黜殷命﹐殺武庚﹐命微子代殷後﹐旣受命﹐來朝而見也。

有客

有客有客﹐亦白其馬。有萋有且﹐惇琢其旅。【傳】殷尙白也。亦﹐亦周也。萋且﹐敬愼貌。【箋】有客有客﹐重言之者﹐異之也。亦﹐亦武庚也。武庚爲二王后﹐乘殷之馬﹐乃叛而誅﹐不肖之甚也。今微子代之﹐亦乘殷之馬﹐獨賢而見尊異﹐故言亦﹐駮而美之。其來威儀萋萋且且﹐盡心力於其事﹐又選擇眾臣卿大夫之賢者與之朝王。言惇琢者﹐以賢美之﹐故玉言之。有客宿宿﹐有客信信。言授之縶﹐以縶其馬。【傳】一宿曰宿﹐再宿曰信。欲縶其馬而畱之。【箋】縶﹐絆也。周之君臣皆愛微子﹐其所館宿可以去矣﹐而言絆其馬﹐意各殷勤。薄言追之﹐左右綏之。【箋】追﹐送也。於微子去﹐王始言餞送之﹐左右之臣又欲從而安樂之﹐厚之無已。旣有淫威﹐降福孔夷。【傳】淫﹐大﹔威﹐則﹔夷﹐易也。【箋】旣有大則﹐謂用殷正朔﹐行其禮樂﹐如天子也。神與之福又甚易也﹐言動作而有度。

《有客》一章十二句。

《武》﹐奏《大武》也。【箋】《大武》﹐周公作樂所爲舞也。

武

於皇武王﹐無競維烈。允文文王﹐克開厥後。【傳】烈﹐業也。【箋】皇﹐君也。於乎君哉武王也﹐無彊乎其克商之功業﹐言其彊也。信有文徳哉文王也﹐能開其子孫之基緒。嗣武受之﹐勝殷遏劉﹐耆定爾功。【傳】武﹐迹﹔劉﹐殺﹔耆﹐致也。【箋】遏﹐止﹔耆﹐老也。嗣子武王受文王之業﹐舉兵伐殷而勝之﹐以止天下之暴虐而殺人者﹐年老乃定女之此功。言不汲汲於誅紂﹐須暇五年。

《武》一章七句。

臣工之什十篇﹐十章﹐一百六句。

周頌閔予小子之什

《閔予小子》﹐嗣王朝於廟也。【箋】嗣王者﹐謂成王也。除武王之喪﹐將始卽政﹐朝於廟也。

閔予小子

閔予小子﹐遭家不造﹐嬛嬛在疚。【傳】閔﹐病﹔造﹐爲﹔疚﹐病也。【箋】閔﹐悼傷之言也。造﹐猶成也。可悼傷乎我小子耳﹐遭武王崩﹐家道未成﹐嬛嬛然孤特﹐在憂病之中。於乎皇考﹐永世克孝。念玆皇祖﹐陟降庭止。【傳】庭﹐直也。【箋】玆﹐此也。陟降﹐上下也。於乎我君考武王﹐長世能孝﹐謂能以孝行爲子孫法度﹐使長見行也。念此君祖文王﹐上以直道事天﹐下以直道治民﹐信無私枉。維予小子﹐夙夜敬止。於乎皇王﹐繼序思不忘。【傳】序﹐緒也。【箋】夙﹐早﹔敬﹐愼也。我小子早夜愼行祖考之道﹐言不敢解倦也。於乎君王﹐嘆文王﹑武王也。我繼其緒﹐思其所行不忘也。

《閔予小子》一章十一句。

《訪落》﹐嗣王謀於廟也。【箋】謀者﹐謀政事也。

訪落

訪予落止﹐率時昭考。於乎悠哉﹐朕未有艾。將予就之﹐繼猶判渙。【傳】訪﹐謀﹔落﹐始﹔時﹐是﹔率﹐循﹔悠﹐遠﹔猶﹐道﹔判﹐分﹔渙﹐散也。【箋】昭﹐明﹔艾﹐數﹔猶﹐圖也。成王始卽政﹐自以承聖父之業﹐懼不能尊其道徳﹐故於廟中與羣臣謀我始卽政之事。羣臣曰﹐當循是明徳之考所施行。故答之以謙曰﹐於乎遠哉﹐我於是未有數﹐言遠不可及也。若扶將我﹐就其典法而行之。繼續其業﹐圖我所失分散者收斂之。維予小子﹐未堪家多難。【箋】多﹐眾也。我小子耳﹐未任統理國家眾難成之事﹐必有任賢待年長大之志。難成之事﹐謂諸政有業未平者。紹庭上下﹐陟降厥家。休矣皇考﹐以保明其身。【箋】紹﹐繼也。厥家﹐謂羣臣也。繼文王陟降庭止之道﹐上下羣臣之職以次序者﹐美矣我君考武王﹐能以此道尊安其身。謂定天下﹐居天子之位。

《訪落》一章十二句。

《敬之》﹐羣臣進戒嗣王也。

敬之

敬之敬之﹐天維顯思。命不易哉。無曰髙髙在上﹐陟降厥士﹐日監在玆。【傳】顯﹐見﹔士﹐事也。【箋】顯﹐光﹔監﹐視也。羣臣見王謀卽政之事﹐故因時戒之曰﹐敬之哉﹐敬之哉﹐天乃光明﹐去惡與善﹐其命吉凶不變易也。無謂天髙又髙在上遠人而不畏也﹐天上下其事﹐謂轉運日月﹐施其所行﹐日月瞻視﹐近在此也。維予小子﹐不聰敬止。日就月將﹐學有緝熙於光明。佛時仔肩﹐示我顯徳行。【傳】小子﹐嗣王也。將﹐行也。光﹐廣也。佛﹐大也。仔肩﹐克也。【箋】緝熙﹐光明也。佛﹐輔也。時﹐是也。仔肩﹐任也。羣臣戒成王以敬之敬之﹐故承之以謙云﹐我小子耳﹐不聰達於敬之之意。日就月行﹐言當習之以積漸也。且欲學於有光明之光明者﹐謂賢中之賢也。輔佛是任﹐示道我以顯明之徳行。是時自知未能成文武之功﹐周公始有居攝之志。

《敬之》一章十二句。

《小毖》﹐嗣王求助也。【箋】毖﹐愼也。天下之事當愼其小﹐小時而不愼﹐後爲禍大﹐故成王求忠臣早輔助己爲政﹐以救患難。

小毖

予其懲而﹐毖後患。莫予荓蜂﹐自求辛螫。【傳】毖﹐愼也。荓蜂﹐﹝外「廣」內「挈」﹞曳也。【箋】懲﹐艾也。始者管叔及其羣弟流言於國﹐成王信之﹐而疑周公。至後三監叛而作亂﹐周公以王命誅之﹐歷年乃已。故今周公歸政﹐成王受之﹐而求賢臣以自輔助也。曰我創艾於往時矣﹐畏愼後復有禍難。羣臣小人無敢我﹝外「廣」內「挈」﹞曳﹐謂爲譎詐誑欺﹐不可信也。女如是﹐徒自求辛苦毒螫之害耳﹐謂將有刑誅。肇允彼桃虫﹐拚飛維鳥。【傳】桃虫﹐鷦也﹐鳥之始小終大者。【箋】肇﹐始﹔允﹐信也。始者信以彼管﹑蔡之屬﹐𨿽有流言之罪﹐如鷦鳥之小﹐不登誅之﹐後反叛而作亂﹐猶鷦之翻飛爲大鳥也。鷦之所爲鳥﹐題肩也﹐或曰鴞﹐皆惡聲之鳥。未堪家多難﹐予又集於蓼。【傳】堪﹐任﹔予﹐我也。我又集於蓼﹐言辛苦也。【箋】集﹐會也。未任統理我國家眾難成之事﹐謂使周公居攝時也。我又會於辛苦﹐遇三監及淮夷之難也。

《小毖》一章八句。

《載芟》﹐春在田而祈社稷也。【箋】籍田﹐甸師氏所掌﹐王載耒耜所耕之田。天子千畝﹐諸侯百畝。籍之言借也﹐借民力治之﹐故謂之籍田。

載芟

載芟載柞﹐其耕澤澤。千耦其耘﹐䢐隰䢐畛。侯主侯伯﹐侯亞侯旅﹐侯彊侯以。【傳】除艸曰芟﹐除木曰柞。畛﹐埸也。主﹐家長也。伯﹐長子也。亞﹐仲叔也。旅﹐子弟也。彊﹐彊力也。以﹐用也。【箋】載﹐始也。隰﹐謂新發田也。畛﹐謂舊田有徑路者。彊﹐有餘力者。《周禮》曰「以彊禦任民。」以﹐謂閒民﹐今時傭賃也。《春秋》之義﹐能東西之曰以。成王之時﹐萬民樂治田業。將耕﹐先始芟柞其艸木﹐土气烝達而和﹐耕之則澤澤然解散﹐於是耘除其根株﹐輩作者千耦﹐言趨時也。或往之隰﹐或往之畛﹐父子余夫俱行﹐彊有餘力者相助﹐又取傭賃﹐務疾畢已當種也。有嗿其饁﹐思媚其婦﹐有依其士。【傳】嗿﹐眾貌。士﹐子弟也。【箋】饁﹐饋饢也。依之言愛也。婦子來饋饢其農人於田野﹐乃逆而媚愛之﹐言勸其事勞不自苦。有略其耜﹐俶載南畝﹐播厥百谷﹐實函斯活。【傳】略﹐利也。【箋】俶載﹐當作熾菑。播﹐猶種也。實﹐種子也。函﹐含也。活﹐生也。農夫旣耘除艸木根株﹐乃更以利耜熾菑之而後種﹐其種皆成好含生气。驛驛其達﹐有厭其傑。厭厭其苗﹐綿綿其麃。【傳】達﹐射也。有厭其傑﹐言傑苗厭然特美也。麃﹐耘也。【箋】達﹐出地也。傑﹐先長者。厭厭其苗﹐眾齊等也。載獲濟濟﹐有實其積﹐萬億及秭。【傳】濟濟﹐難也。【箋】難者﹐穗眾難進也。有實﹐實成也。其積之乃萬億及秭﹐言得多也。爲酒爲醴﹐烝畀祖妣﹐以洽百禮。【箋】烝﹐進﹔畀﹐予﹔洽﹐合也。進於祖妣﹐謂祭先祖先妣也。以洽百禮﹐謂饗燕之屬。有飶其香﹐邦家之光。【傳】飶﹐芬香也。【箋】芬香之酒醴饗燕賓客﹐則多得其歡心﹐於國家有榮譽。有椒其馨﹐胡考之寧。【傳】椒﹐猶飶也。胡﹐壽也。考﹐成也。【箋】寧﹐安也。以芬香之酒醴祭於祖妣﹐則多得其福右。匪且有且﹐匪今斯今﹐振古如玆。【傳】且﹐此也。振﹐自也。【箋】匪﹐非也。振﹐亦古也。饗燕祭祀﹐心非云且而有且﹐謂將有嘉慶禎祥先來見也。心非云今而有此今﹐謂嘉慶之事不聞而至也。言修徳行禮﹐莫不獲報﹐乃古古而如此﹐所由來者久﹐非適今時。

《載芟》一章三十一句。

《良耜》﹐秋報社稷也。

良耜

畟畟良耜﹐俶載南畝。播厥百谷﹐實函斯活。【傳】畟畟﹐猶測測也。【箋】良﹐善也。農人測測以利善之耜熾菑是南畝也﹐種此百谷﹐其種皆成好含生气﹐言得其時。或來瞻女﹐載筐及筥﹐其饢伊黍﹐其笠伊糾﹐其鎛斯趙﹐以薅荼蓼。【傳】笠﹐所以禦暑雨也。趙﹐刺也。蓼﹐水艸也。【箋】瞻﹐視也。有來視女﹐謂婦子來饁者也。筐筥﹐所以盛黍也。丰年之時﹐𨿽賤者猶食黍。饁者見戴糾然之笠﹐以田器刺地﹐薅去荼蓼之事﹐言閔其勤苦。荼蓼朽止﹐黍稷茂止。獲之挃挃﹐積之栗栗。其崇如墉﹐其比如櫛﹐以開百室。【傳】挃挃﹐獲聲也。栗栗﹐眾多也。墉﹐城也。【箋】百室﹐一族也。艸穢旣除而禾稼茂﹐禾稼茂而穀成熟﹐穀成熟而積聚多。如墉也﹐如櫛也﹐以言積之髙大﹐且相比迫也。其已治之﹐則百家開戶納之。千耦其耘輩作﹐尙眾也。一族同時納穀﹐親親也。百室者﹐出必共洫間而耕﹐入必共族中而居﹐又有祭脯合醵之歡。百室盈止﹐婦子寧止。殺時犉牡﹐有捄其角。以似以續﹐續古之人。【傳】黃牛黑唇曰犉。社稷之牛角尺。以似以續﹐嗣前歲﹐續往事也。【箋】捄﹐角貌。五穀畢入﹐婦子則安﹐無行饁之事﹐於是殺牲報祭社稷。嗣前歲者﹐後求有丰年也。續往事者﹐復以養人也。續古之人﹐求有良司穡也。

《良耜》一章二十三句。

《絲衣》﹐繹賓屍也。髙子曰﹕靈星之屍也。【箋】繹﹐又祭也。天子諸侯曰繹﹐以祭之明日。卿大夫曰賓屍﹐與祭同日。周曰繹﹐商謂之肜。

絲衣

絲衣其紑﹐載弁俅俅。自堂䢐基﹐自羊䢐牛﹐鼐鼎及鼒。【傳】絲衣﹐祭服也。紑﹐潔鮮貌。俅俅﹐恭順貌。基﹐門塾之基。自羊䢐牛﹐言先小後大也。大鼎謂之鼐﹐小鼎謂之鼒。【箋】載﹐猶戴也。弁﹐爵弁也。爵弁而祭於王﹐士服也。繹禮輕﹐使士。升門堂視壺濯及籩豆之屬﹐降往於基﹐告濯具。又視牲﹐從羊之牛﹐反﹐告充。已﹐乃舉鼎冪告潔。禮之次也。鼎圜弇上謂之鼒。兕觥其觩﹐旨酒思柔。不吳不敖﹐胡考之休。【傳】吳﹐嘩也。考﹐成也。【箋】柔﹐安也。繹之旅士用兕觥﹐變於祭也。飲美酒者皆思自安﹐不喧嘩﹐不敖慢也﹐此得壽考之休徵。

《絲衣》一章九句。

《酌》﹐告成《大武》也。言能酌先祖之道﹐以養天下也。【箋】周公居攝六年﹐制禮作樂﹐歸政成王﹐乃後祭於廟而奏之。其始成﹐告之而已。

酌

於鑠王師﹐遵養時晦。時純熙矣﹐是用大介。【傳】鑠﹐美﹔遵﹐率﹔養﹐取﹔晦﹐昧也。【箋】純﹐大﹔熙﹐興﹔介﹐助也。於美乎文王之用師﹐率殷之叛國以事紂﹐養是闇昧之君以老其惡﹐是周道大興而天下歸往矣﹐故有致死之士助之。我龍受之。蹻蹻王之造﹐載用有嗣。【傳】龍﹐和也。蹻蹻﹐武貌。造﹐爲也。【箋】龍﹐寵也。來助我者﹐我寵而受用之。蹻蹻之士皆爭來造王﹐王則用之。有嗣﹐傳相致。實維爾公﹐允師。【傳】公﹐事也。【箋】允﹐信也。王之士所以舉兵克勝者﹐實維女之事﹐信得用師之道。

《酌》一章九句。

《桓》﹐講武類禡也。桓﹐武志也。【箋】類也﹑禡也﹐皆師祭也。

桓

綏萬邦﹐婁丰年。【箋】綏﹐安也。婁﹐亟也。誅無道﹐安天下﹐則亟有丰熟之年﹐陰陽和也。天命匪解。桓桓武王﹐保有厥士﹐於以四方﹐克定厥家。【傳】士﹐事也。【箋】天命爲善不解倦者爲天子﹐我桓桓有威武之武王﹐則能安有天下之事﹐此言其當天意也。於是用武事於四方﹐能定其家先王之業﹐遂有天下。於昭於天﹐皇以間之。【傳】間﹐代也。【箋】於﹐曰也。皇﹐君也。於明乎曰天也﹐紂爲天下之君﹐但由爲惡﹐天以武王代之。

《桓》一章九句。

《賚》﹐大封於廟也。賚﹐予也。言所以錫以善人也。【箋】大封﹐武王伐紂時﹐﹐封諸臣有功者。

賚

文王旣勤止﹐我應受之。敷時繹思﹐我䢐維求定。【傳】勤﹐勞﹔應﹐當﹔繹﹐陳也。敷﹐猶徧也。文王旣勞心於政事﹐以有天下之業﹐我當而受之﹐敷是文王之勞心﹐能陳繹而行之﹐今我往以此求定﹐謂安天下也。時周之命﹐於繹思。【箋】勞心者﹐是周之所以受天命而王之所由也﹐於女諸臣受封者﹐陳繹而思行之。以文王之功業勑勸之。

《賚》一章六句。

《般》﹐巡守而祀四嶽河海也。【箋】般﹐樂也。

般

於皇時周﹐陟其髙山。嶞山喬嶽﹐允猶翕河。【傳】髙山﹐四嶽也。嶞山﹐山之嶞墮小者也。翕﹐合也。【箋】皇﹐君﹔喬﹐髙﹔猶﹐圖也。於乎美哉﹐君是周邦而巡守﹐其所至則登其髙山而察之﹐望秩於山川﹐小山及髙嶽皆信按山川之圖而次序察之。河言合者﹐河自大陸之北敷爲九﹐祭者合爲一。敷天之下﹐裒時之對﹐時周之命。【傳】裒﹐聚也。【箋】裒﹐眾﹔對﹐配也。徧天之下眾山川之神皆如是配而祭之﹐是周之所以受天命而王也。

《般》一章七句。

閔予小子之什十一篇﹐十一章﹐百三十七句。

魯頌駉之什

《駉》﹐頌僖公也。僖公能遵伯禽之法﹐儉以足用﹐寬以愛民﹐務農重穀﹐牧於坰野﹐魯人尊之﹐於是季孫行父請命於周﹐而史克作是頌。【箋】季孫行父﹐季文子也。史克﹐魯史也。

駉

駉駉牡馬﹐在坰之野。【傳】駉駉﹐良馬腹幹肥張也。坰﹐遠野也。邑外曰郊﹐郊外曰野﹐野外曰林﹐林外曰坰。【箋】必牧於坰野者﹐避民居與良田也。《周禮》曰「以官田﹑牛田﹑賞田﹑牧田任遠郊之地。」薄言駉者﹐有驈有皇﹐有驪有黃﹐以車彭彭。【傳】牧之坰野則駉駉然。驪馬白跨曰驈﹐黃白曰皇﹐純黑曰驪﹐黃騂曰黃。諸侯六閒﹐馬四種﹐有良馬﹐有戎馬﹐有田馬﹐有駑馬。彭彭﹐有力有容也。【箋】坰之牧地﹐水艸旣美﹐牧人又良﹐欲食得其時﹐則自肥健耳。思無疆﹐思馬斯臧。【箋】臧﹐善也。僖公之思遵伯禽之法﹐反覆思之﹐無有竟已﹐乃至於思馬斯善。多其所及廣博。

駉駉牡馬﹐在坰之野。薄言駉者﹐有騅有駓﹐有騂有騏﹐以車伾伾。【傳】蒼白雜毛曰騅﹐黃白雜毛曰駓﹐赤黃曰騂﹐蒼祺曰騏。伾伾﹐有力也。思無期﹐思馬斯才。【傳】才﹐多才也。

駉駉牡馬﹐在坰之野。薄言駉者﹐有驒有駱﹐有駵有雒﹐以車繹繹。【傳】靑驪驎曰驒﹐白馬黑鬣曰駱﹐赤身黑鬣曰駵﹐黑身白鬣曰雒。繹繹﹐善走也。思無斁﹐思馬斯作。【傳】作﹐始也。【箋】斁﹐厭也。思遵伯禽之法﹐無厭倦也。作﹐謂牧之﹐使可乘駕也。

駉駉牡馬﹐在坰之野。薄言駉者﹐有駰有騢﹐有驔有魚﹐以車祛祛。【傳】陰白雜毛曰駰﹐彤白雜毛曰騢﹐豪骭曰驔﹐二目白曰魚。祛祛﹐彊健也。思無邪﹐思馬斯䢐。【箋】䢐﹐猶行也。思遵伯禽之法﹐專心無復邪意也﹐牧馬使可行走。

《駉》四章﹐章八句。

《有駜》﹐頌僖公君臣之有道也。【箋】有道者﹐以禮義相與之謂也。

有駜

有駜有駜﹐駜彼乘黃。【傳】駜﹐馬肥彊貌。馬肥彊則能升髙進遠﹐臣彊力則能安國。【箋】此諭僖公之用臣﹐必先致其祿食﹐祿食足而臣莫不盡其忠。夙夜在公﹐在公明明。【箋】夙﹐早也。言時臣憂念君事﹐早起夜寐﹐在於公之所。在於公之所﹐但明義明徳也。《禮記》曰「大學之道﹐在明明徳。」振振鷺﹐鷺於下。鼓咽咽﹐醉言舞﹐於胥樂兮。【傳】振振﹐羣飛貌。鷺﹐白鳥也﹐以興潔白之士。咽咽﹐鼓節也。【箋】於﹐於﹔胥﹐皆也。僖公之時﹐君臣無事﹐則相與明義明徳而已。絜白之士羣集於朝﹐君以禮嶽與之飲酒﹐以鼓節之咽咽然﹐至於無算爵則舞﹐燕樂以盡其歡﹐君臣於是則皆喜樂也。

有駜有駜﹐駜彼乘牡。夙夜在公﹐在公飲酒。【傳】言臣有餘敬﹐而君有餘惠。振振鷺﹐鷺於飛。鼓咽咽﹐醉言歸﹐於胥樂兮。【箋】飛﹐諭羣臣飲酒醉欲退也。

有駜有駜﹐駜彼乘駽。【傳】靑驪曰駽。夙夜在公﹐在公載燕。【箋】載之言則也。自今以始﹐歲其有。君子有穀﹐詒孫子﹐於胥樂兮。【傳】歲其有丰年也。【箋】穀﹐善﹔詒﹐遺也。君臣安樂則陰陽和而有丰年﹐其善道則遺子孫也。

《有駜》三章﹐章九句。

《泮水》﹐頌僖公能修泮宮也。

泮水

思樂泮水﹐薄采其芹。【傳】泮水﹐泮宮之水也。天子辟廱﹐諸侯泮宮。言水則采取其芹﹐宮則采取其化。【箋】芹﹐水菜也。言己思樂僖公之修泮宮之水﹐復伯禽之法﹐而往觀之﹐采其芹也。辟廱者﹐築土雝水之外﹐圓如璧﹐四方來觀者均也。泮之言半也。半水者﹐蓋東西門以南通水﹐北無也。天子諸侯宮異制﹐因形然。魯侯戾止﹐言觀其旂。其旂茷茷﹐鸞聲噦噦。無小無大﹐從公於邁。【傳】戾﹐來﹔止﹐至也。言觀其旂﹐言法則其文章也。茷茷﹐言有法度也。噦噦﹐言其聲也。【箋】於﹐往﹔邁﹐行也。我采水之芹﹐見僖公來至於泮宮﹐我則觀其旂茷茷然﹐鸞和鳴之聲噦噦然﹐臣無尊卑﹐皆從君行而來。稱言此者﹐僖公賢君﹐人樂見之。

思樂泮水﹐薄采其藻。魯侯戾止﹐其馬蹻蹻。其馬蹻蹻﹐其音昭昭。【傳】其馬蹻蹻﹐言彊盛也。【箋】其音昭昭﹐僖公之徳音。載色載笑﹐匪怒伊教。【傳】色溫潤也。【箋】僖公之至泮宮﹐和顏色而笑語﹐非有所怒﹐於是有所教化也。

思樂泮水﹐薄采其茆。【傳】茆﹐鳧葵也。魯侯戾止﹐在泮飲酒。旣飲旨酒﹐永錫難老。【箋】在泮飲酒者﹐徵先君子﹐與之行飲酒之禮﹐而因以謀事也。以飲美酒﹐而長賜其難使老。難使老者﹐最壽考也。長賜之者﹐如《王制》所云「八十月告存﹐九十日有秩」者與﹖順彼長道﹐屈此羣醜。【傳】屈﹐收﹔醜﹐眾也。【箋】順﹐從﹔長﹐遠﹔屈﹐治﹔醜﹐惡也。是時淮夷叛逆﹐旣謀之於泮宮﹐則從彼遠道往伐之﹐治此羣爲惡之人。

穆穆魯侯﹐敬明其徳。敬愼威儀﹐維民之則。允文允武﹐昭假烈祖。【傳】假﹐至也。【箋】則﹐法也。僖公之行﹐民之所法效也。僖公信文矣﹐爲修泮宮也﹔信武矣﹐爲伐淮夷也。其聰明乃至於美祖之徳﹐謂遵伯禽之法。靡有不孝﹐自求伊祜。【箋】祜﹐福也。國人無不法效之者﹐皆庶幾力行﹐自求福祿。

明明魯侯﹐克明其徳。旣作泮宮﹐淮夷攸服。【箋】克﹐能﹔攸﹐所也。言僖公能明其徳﹐修泮宮而徳化行﹐於是伐淮夷﹐所以能服也。矯矯虎臣﹐在泮獻馘。淑問如臯陶﹐在泮獻囚。【傳】囚﹐拘也。【箋】矯矯﹐武貌。馘﹐所格者之左耳。淑﹐善也。囚﹐所虜獲者。僖公旣伐淮夷而反﹐在泮宮使武臣獻馘﹐又使善聽獄之吏如臯陶者獻囚。言伐有功﹐所任得其人。

濟濟多士﹐克廣徳心。桓桓於徵﹐狄彼東南。【傳】桓桓﹐威武貌。【箋】多士﹐謂虎臣及如臯陶之屬。徵﹐徵伐也。狄﹐當作剔。剔﹐治也。東南﹐斥淮夷。烝烝皇皇﹐不吳不揚。不告於訩﹐在泮獻功。【傳】烝烝﹐厚也。皇皇﹐美也。揚﹐傷也。【箋】烝烝﹐猶進進也。皇皇﹐當作暀暀。暀暀﹐猶往往也。吳﹐嘩也。訩﹐訟也。言多士之於伐淮夷皆勸之﹐有進進往往之心﹐不喧嘩﹐不大聲﹐僖公還在泮宮﹐又無以爭訟之事告於治訟之官者﹐皆自獻其功。

角弓其觩﹐束矢其搜。戎車孔博﹐徒禦無斁。旣克淮夷﹐孔淑不逆。【傳】觩﹐弛貌。五十矢爲束。搜﹐眾意也。【箋】角弓觩然﹐言持絃急也。束矢搜然﹐言勁急也。博﹐當作傅。其傅致者﹐言安利也。徒行者﹑禦車者皆敬其事﹐又無厭倦也。僖公以此兵眾伐淮夷而勝之﹐其士卒甚順軍法而善﹐無有爲逆者﹐謂堙井刊木之類。式固爾猶﹐淮夷卒獲。【箋】式﹐用﹔猶﹐謀也。用堅固女軍謀之故﹐故淮夷盡可獲服也。謀﹐謂度己之徳﹑慮彼之罪以出兵也。

翩彼飛鴞﹐集於泮林﹐食我桑黮﹐懷我好音。【傳】翩﹐飛貌。鴞﹐惡聲之鳥也。黮﹐桑實也。【箋】懷﹐歸也。言鴞恆惡鳴﹐今來止於泮水之木上﹐食其桑黮﹐爲此之故﹐故攺其鳴﹐歸就我以善音﹐諭人感於恩則化也。憬彼淮夷﹐來獻其琛。元龜象齒﹐大賂南金。【傳】憬﹐遠行貌。琛﹐寶也。元龜﹐尺二寸。賂﹐遺也。南﹐謂荊﹑楊也。【箋】大﹐猶廣也。廣賂者﹐賂君及卿大夫也。荊﹑楊之州﹐貢金三品。

《泮水》八章﹐章八句。

《閟宮》﹐頌僖公能復周公之宇也。【箋】宇﹐居也。

閟宮

閟宮有侐﹐實實枚枚。【傳】閟﹐閉也。先妣姜嫄之廟在周﹐常閉而無事。孟仲子曰「是腜﹝左邊是示﹞宮也。」侐﹐淸靜也。實實﹐廣大也。枚枚﹐礱密也。【箋】閟﹐神也。姜嫄神所依﹐故廟曰神宮。赫赫姜嫄﹐其徳不回。上帝是依﹐無災無害。彌月不遲﹐【傳】上帝是依﹐依其子孫也。【箋】依﹐依其身也。彌﹐終也。赫赫乎顯著姜嫄也﹐其徳貞正不回邪﹐天用是馮依而降精气﹐其任之又無災害﹐不坼不副﹐終人道十月而生子﹐不遲晚。是生后稷。降之百福﹐黍稷重穋﹐稙稚菽麥。奄有下國﹐俾民稼穡。【傳】先種曰稙﹐後種曰稚。【箋】奄﹐猶覆也。姜嫄用是而生子后稷﹐天神多與之福﹐以五穀終覆蓋天下﹐使民之稼穡之道﹐言其不空生也。后稷生而名棄﹐長大﹐堯登用之﹐使居稷官﹐民賴其功﹐後𨿽作司馬﹐天下猶以後稷稱焉。有稷有黍﹐有稻有秬。奄有下土﹐纘禹之緒。【傳】緒﹐業也。【箋】秬﹐黑黍也。緒﹐事也。堯時洪水爲災﹐民不粒食﹐天神多予后稷以五穀﹐禹平水土﹐乃教民播種之﹐於是天下大有﹐故云繼禹之事也。美之﹐故申說以明之。后稷之孫﹐實維大王。居岐之陽﹐實始翦商。【傳】翦﹐齊也。【箋】翦﹐斷也。大王自豳徙居岐陽﹐四方之民咸歸往之﹐於時而有王迹﹐故云是始斷商。至於文武﹐纘大王之緒。致天之屆﹐於牧之野。無貳無虞﹐上帝臨女。【傳】虞﹐誤也。【箋】屆﹐殛﹔虞﹐度也。文王﹑武王繼大王之業﹐至受命治大平。天所以罰殛紂於商郊牧野﹐其時之民皆樂武王之如是﹐故戒之云﹕無有二心也﹐無復計度也﹐天視護女﹐至則克勝。惇商之旅﹐克咸厥功。【箋】惇﹐治﹔旅﹐眾﹔咸﹐同也。武王克殷而治商之臣民﹐使得其所能﹐同其功於先祖也。后稷﹑大王﹑文王﹐亦周公之祖考也﹐伐紂周公又與焉﹐故述之以美大魯。王曰叔父﹐建爾元子﹐俾侯於魯。大啟爾宇﹐爲周室輔。【傳】王﹐成王也。元﹐首﹔宇﹐居也。【箋】叔父﹐謂周公也。成王告周公曰﹐叔父﹐我立女首子﹐使爲君於魯﹐謂欲封伯禽也。封魯公以爲周公後﹐故云大開女居﹐以爲我周家之輔﹐謂封以方七百里﹐欲其彊於眾國。乃命魯公﹐俾侯於東。錫之山川﹐土田附庸。【傳】東﹐東藩魯國也。旣告周公以封伯禽之意﹐乃策命伯禽﹐使爲君於東﹐加賜之以山川土田及附庸﹐令專統之。《王制》曰「名山大川不以封。」諸侯附庸則不得專臣也。

周公之孫﹐莊公之子。龍旂承祀﹐六轡耳耳。春秋匪解﹐享祀不忒。【傳】周公之孫﹐莊公之子﹐謂僖公也。耳耳然﹐至勝也。【箋】交龍爲旂。承祀﹐謂視祭事也。四馬﹐故六轡。春秋﹐猶言四時也。忒﹐變也。皇皇后帝﹐皇祖后稷﹐享以騂犧。是饗是宜﹐降福旣多。【傳】騂﹐赤﹔犧﹐純也。【箋】皇皇后帝﹐謂天也。成王以周公功大﹐命魯郊祭天﹐亦配之以君祖后稷﹐其牲用赤牛純色﹐與天子同也﹐天亦饗之宜之﹐多予之福。周公皇祖﹐亦其福女。

秋而載嘗﹐夏而楅衡。白牡騂剛﹐犧尊將將。毛炰胾羹﹐籩豆大房。萬舞洋洋﹐孝孫有慶。【傳】諸侯夏禘則不礿﹐秋祫則不嘗﹐惟天子兼之。楅衡﹐設牛角以楅之也。白牡﹐周公牲也。騂剛﹐魯公牲也。犧尊﹐有沙飾也。毛炰﹐豚也。胾﹐肉也。羹﹐大羹﹑鉶羹也。大房﹐半體之俎也。洋洋﹐眾多也。【箋】此皇祖謂伯禽也。載﹐始也。秋將嘗祭﹐於夏則養牲﹐楅衡其牛角﹐爲其觸觗﹝右邊是「氐」﹞人也。秋嘗而言始者﹐秋物新成﹐尙之也。大房﹐玉飾俎也﹐其制﹐足間有橫﹐下有柎﹐似乎堂後有房然。萬舞﹐幹舞也。俾爾熾而昌﹐俾爾壽而臧。保彼東方﹐魯邦是常。

不虧不崩﹐不震不騰。三壽作朋﹐如岡如陵。【傳】震﹐動也。騰﹐乘也。壽﹐考也。【箋】此皆慶孝孫之辭也。俾﹐使﹔臧﹐善﹔保﹐安﹔常﹐守也。虧﹑崩﹐皆謂毀壞也。騰﹑震﹐皆謂僭逾相侵犯也。三壽﹐三卿也。岡﹑陵﹐取堅固也。公車千乘﹐朱英綠縢﹐二矛重弓。【傳】大國之賦千乘。朱英﹐矛飾也。縢﹐繩也。重弓﹐重於鬯中也。【箋】二矛重弓﹐備折壞也。兵車之法﹐左人持弓﹐右人持矛﹐中人禦。公徒三萬﹐貝冑朱綅﹐烝徒增增。【傳】貝冑﹐貝飾也。朱綅﹐以朱綅綴之。增增﹐眾也。【箋】萬二千五百人爲軍﹐大國三軍﹐合三萬七千五百人。言三萬者﹐舉成數也。烝﹐進也。徒進行烝烝然。戎狄是膺﹐荊舒是懲﹐則莫我敢承。【傳】膺﹐當﹔承﹐止也。【箋】懲﹐艾也。僖公與齊桓舉義兵﹐北當戎與狄﹐南艾荊及羣舒﹐天下無敢禦也。

俾爾昌而熾﹐俾爾壽而富。黃髮臺背﹐壽胥與試。【箋】此慶僖公勇於用兵討罪也。黃髮﹑臺背﹐皆壽徵也。胥﹐相也。壽而相與試﹐謂講气力不衰倦。俾爾昌而大﹐俾爾耆而艾。萬有千歲﹐眉壽無有害。【箋】此又慶僖公勇於用兵討有罪也。中時魯微弱﹐爲鄰國所侵削﹐今乃復其故﹐故喜而重慶之。俾爾﹐猶使女也。眉壽﹐秀眉﹐亦壽徵。泰山巖巖﹐魯邦所詹。奄有龜蒙﹐遂荒大東。至於海邦﹐淮夷來同。莫不率從﹐魯侯之功。【傳】詹﹐至也。龜﹐山也。蒙﹐山也。荒﹐有也。【箋】奄﹐覆﹔荒﹐奄也。大東﹐極東。海邦﹐近海之國也。來同﹐爲同盟也。率從﹐相率從於中國也。魯侯﹐謂僖公。

保有鳧繹﹐遂荒徐宅。至於海邦﹐淮夷蠻貊。及彼南夷﹐莫不率從。莫敢不諾﹐魯侯是若。【傳】鳧﹐山也。繹﹐山也。宅﹐居也。淮夷﹐蠻貊而夷行也。南夷﹐荊楚也。若﹐順也。【箋】諾﹐應辭也。是若者﹐是僖公所謂順也。天錫公純嘏﹐眉壽保魯。居常與許﹐復周公之宇。【傳】常﹑許﹐魯南鄙﹑西鄙。【箋】純﹐大也。受福曰嘏。許﹐許田也﹐魯朝宿之邑也。常﹐或作嘗﹐在薛之旁。《春秋》魯莊公三十一年「築臺於薛」是與﹖周公有常邑﹐所由未聞也。六國時齊有孟嘗君食邑於薛。魯侯燕喜﹐令妻壽母﹐宜大夫庶士﹐邦國是有。旣多受祉﹐黃髮兒齒。【箋】燕﹐燕飲也。令﹐善也。僖公燕飲於內寢﹐則善其妻﹐壽其母﹐謂爲之祝慶也。與羣臣燕﹐則欲與之相宜﹐亦祝慶也。是有﹐猶常有也。兒齒﹐亦壽徵。

䢐來之松﹐新甫之柏﹐是斷是度﹐是尋是尺。【傳】䢐徠﹐山也。新甫﹐山也。八尺曰尋。松桷有舄﹐路寢孔碩。新廟奕奕﹐奚斯所作。【傳】桷﹐榱也。舄﹐大貌。路寢﹐正寢也。新廟﹐閔公廟也。有大夫公子奚斯者作是廟也。【箋】孔﹐甚﹔碩﹐大也。奕奕﹐姣美也。修舊曰新。新者﹐姜嫄廟也。僖公承衰亂之政﹐修周公伯禽之教﹐故治正寢﹐上新姜嫄之廟。姜嫄之廟﹐廟之先也。奚斯作者﹐教護屬功課章程也。至文王之時﹐大室屋壞。孔曼且碩﹐萬民是若。【傳】曼﹐長也。【箋】曼﹐修也﹐廣也。且﹐然也。國人謂之順也。

《閟宮》八章﹐二章章十七句﹐一章十二句﹐一章三十八句﹐二章章八句﹐二章章十句。

駉四篇﹐二十三章﹐二百四十三句。

商頌

《那》﹐祀成湯也。微子至於戴公﹐其間禮樂廢壞。有正考甫者﹐得《商頌》十二篇於周之太師﹐以《那》爲首。【箋】禮樂廢壞者﹐君怠慢於爲政﹐不修祭祀﹑朝聘﹑養賢﹑待賓之事﹐有司忘其禮之儀制﹐樂師失其聲之曲折﹐由是散忘也。自正考甫之孔子之時﹐又無七篇矣。正考甫﹐孔子之先也﹐其祖弗甫何以有宋而授厲公。

那

猗與那與﹐置我鞉鼓。【傳】猗﹐嘆辭。那﹐多也。鞉鼓﹐樂之所成也。夏后氏祝鼓﹐殷人置鼓﹐周人縣鼓。【箋】置讀曰植。植鞉鼓者﹐爲楹貫而樹之。美湯受命伐桀定天下而作《濩樂》﹐故嘆之多﹐其攺夏之制﹐乃始植我殷家之樂鞉與鼓也。鞉𨿽不植﹐貫而搖之﹐亦植之類。奏鼓簡簡﹐衎我烈祖。湯孫奏假﹐綏我思成。【傳】衎﹐樂也。烈祖﹐湯有功烈之祖也。假﹐大也。【箋】奏鼓﹐奏堂下之樂也。烈祖﹐湯也。湯孫﹐太甲也。假﹐升﹔綏﹐安也。以金奏堂下諸縣﹐其聲和大簡簡然﹐以樂我功烈之祖成湯。湯孫太甲又奏升堂之樂﹐弦﹝「絃」﹞歌之﹐乃安我心所思而成之﹐謂神明來格也。《禮記》曰「齊之日﹐思其居處﹐思其笑語﹐思其志意﹐思其所樂﹐思其所嗜。齊三日﹐乃見其所爲齊者。祭之日﹐入室﹐僾然必有見乎其位﹔周旋出戶﹐肅然必有聞乎其容聲﹔出戶而聽﹐愾然必有聞乎其嘆息之聲。」此之謂思成。鞉鼓淵淵﹐嘒嘒管聲。旣和且平﹐依我磬聲。【傳】嘒嘒然﹐和也。平﹐正平也。依﹐倚也。磬﹐聲之淸者也﹐以象萬物之成。周尙臭﹐殷尙聲。【箋】磬﹐玉磬也。堂下諸縣與諸管聲皆和平﹐不相奪倫﹐又與玉磬之聲相依﹐亦謂和平也。玉磬尊﹐故異言之。於赫湯孫﹐穆穆厥聲。庸鼓有斁﹐萬舞有奕。【傳】於赫湯孫﹐盛矣湯爲人子孫也。大鐘曰庸。斁斁然﹐盛也。奕奕然﹐閒也。【箋】穆穆﹐美也。於盛矣湯孫﹐呼太甲也。此樂之美﹐其聲鐘鼓則斁斁然有次序﹐其幹舞又閒習。我有嘉客﹐亦不夷懌。自古在昔﹐先民有作。溫恭朝夕﹐執事有恪。【傳】夷﹐說也。先王稱之曰自古﹐古曰在昔﹐昔曰先民。有作﹐有所作也。恪﹐敬也。【箋】嘉客﹐謂二王后及諸侯來助祭者。我客之來助祭者亦不說懌乎﹖言說懌也。乃大古而有此助祭之禮﹐非專於今也。其禮儀溫溫然恭敬﹐執事薦饌則又敬也。顧予烝嘗﹐湯孫之將。【箋】顧﹐猶念也。將﹐猶扶助也。嘉客念我殷家有時祭之事而來者﹐乃太甲之扶助也。序助者之來意也。

《那》一章二十二句。

《烈祖》﹐祀中宗也。【箋】中宗﹐殷王太戊﹐湯之玄孫也。有桑穀之異﹐懼而修徳﹐殷道復興﹐故表顯之﹐號爲中宗。

烈祖

嗟嗟烈祖﹐有秩斯祜。申錫無疆﹐及爾斯所。旣載淸酤﹐賚我思成。【傳】秩﹐常﹔申﹐重﹔酤﹐酒﹔賚﹐賜也。【箋】祜﹐福也。賚讀如往來之來。嗟嗟乎我功烈之祖成湯﹐旣有此王天下之常福﹐天又重賜之以無竟界之期﹐其福乃及女之此所。女﹐女中宗也。言承湯之業﹐能興之也。旣載淸酒於尊﹐酌以祼獻﹐而神靈來至﹐我致齊之所思則用成。重言嗟嗟﹐﹐美嘆之深。亦有和羹﹐旣戒旣平。鬷假無言﹐時靡有爭。綏我眉壽﹐黃耇無疆。【傳】戒﹐至﹔鬷﹐總﹔假﹐大也。總大無言無爭也。【箋】和羹者﹐五味調﹐腥熟得節﹐食之﹐於人性安和﹐諭諸侯有和順之徳也。我旣祼獻﹐神靈來至﹐亦復由有和順之諸侯來助祭也。其在廟中﹐旣恭肅敬戒矣﹐旣齊立乎列矣﹐至於設薦進俎﹐又總升堂而齊一﹐皆服其職﹐勸其事﹐寂然無言語者﹐無爭訟者﹐此由其心平性和﹐神靈用之﹐故安我以壽考之福﹐歸美焉。約軧錯衡﹐八鸞鶬鶬。以假以享﹐我受命溥將。自天降康﹐丰年穰穰。【傳】八鸞鶬鶬﹐言文徳之有聲也。假﹐大也。【箋】約軧﹐轂飾也。鸞在鑣﹐四馬則八鸞。假﹐大也。享﹐獻也。將﹐猶助也。諸侯來助祭者﹐乘篆轂金飾錯衡之車﹐駕四馬﹐其鸞鶬鶬然聲和﹐言車服之得其正也。以此來朝﹐升堂獻其國之所有﹐於我受政教﹐至祭祀﹐又溥助我﹐言得萬國之歡心也。天於是下平安之福﹐使年丰。來假來饗﹐降福無疆。【箋】享﹐謂獻酒使神享之也。諸侯助祭者來升堂﹐來獻酒﹐神靈又下與我久長之福也。顧予烝嘗﹐湯孫之將。【箋】此祭中宗﹐諸侯來助之﹐所言湯孫之將者﹐中宗之享此祭由湯之功﹐故本言之。

《烈祖》一章二十二句。

《玄鳥》﹐祀髙宗也。【箋】祀﹐當爲祫。祫﹐合也。髙宗﹐殷王武丁﹐中宗玄孫之孫也。有鴝雉之異﹐又懼而修徳﹐殷道復興﹐故亦表顯之﹐號爲髙宗云。崩而始合祭於契之廟﹐歌是詩焉。古者君喪﹐三年旣畢﹐禘於其廟﹐而後祫祭於太祖。明年春﹐禘於羣廟。自此之後﹐五年而再殷祭﹐一禘一祫﹐《春秋》謂之大事。

玄鳥

天命玄鳥﹐降而生商﹐宅殷土芒芒。【傳】玄鳥﹐鳦也。春分玄鳥降。湯之先祖﹐有娀氏女簡狄﹐配髙辛氏帝﹐帝率與之祈於郊禖而生契﹐故本其爲天所命﹐以玄鳥至而生焉。芒芒﹐大貌。【箋】降﹐下也。天使鳦降而生商者﹐謂鳦遺卵﹐娀氏之女簡狄吞之而生契﹐爲堯司徒﹐有功﹐封商。堯知其後將興﹐又錫其姓焉。自契至湯八遷﹐始居亳之殷地而受命﹐國日以廣大芒芒然。湯之受命﹐由契之功﹐故本其天意。古帝命武湯﹐正域彼四方。方命厥後﹐奄有九有。【傳】正﹐長﹔域﹐有也。九有﹐九州也。【箋】古帝﹐天也。天帝命有威武之徳者成湯﹐使之長有邦域﹐爲政於天下。方命其君﹐謂徧告諸侯也。湯有是徳﹐故覆有九州﹐爲之王也。商之先後﹐受命不殆﹐在武丁孫子。【傳】武丁﹐髙宗也。【箋】後﹐君也。商之先君﹐受天命而行之不解怠者﹐在髙宗之孫子。言髙宗興湯之功﹐法度明也。武丁孫子﹐武王靡不勝。龍旂十乘﹐大糦是承。【傳】勝﹐任也。【箋】交龍爲旂。糦﹐黍稷也。髙宗之孫子有武功有王徳於天下者﹐無所不勝服﹐乃有諸侯建龍旂者十乘﹐奉承黍稷而進之者﹐亦言得諸侯之歡心。十乘者﹐二王后﹑八州之大國。邦畿千里﹐維民所止﹐肇域彼四海。【傳】畿﹐疆也。【箋】止﹐猶居也。肇﹐當作兆。王畿千里之內﹐其民居安﹐乃後兆域正天下之經界。言其爲政自內及外。四海來假﹐來假祁祁﹐景員維河。殷受命咸宜﹐百祿是何。【傳】景﹐大﹔員﹐均﹔何﹐任也。【箋】假﹐至也。祁祁﹐眾多也。員﹐古文作云。河之言何也。天下旣蒙王之政令﹐皆得其所﹐而來朝覲貢獻﹐其至也祁祁然眾多。其所貢於殷大至﹐所云維言何乎﹖言殷王之受命皆其宜也。百祿是何﹐謂當擔負天之多福。

《玄鳥》一章二十二句。

《長髮》﹐大禘也。【箋】大禘﹐郊祭天也。《禮記》曰「王者禘其祖之所自出﹐以其祖配之。」是謂也。

長髮

浚哲維商﹐長髮其祥。洪水芒芒﹐禹敷下土方。外大國是疆﹐幅隕旣長。【傳】濬﹐深﹔洪﹐大也。諸夏爲外。幅﹐廣也。隕﹐均也。【箋】長﹐猶久也。隕﹐當作圓。圓﹐謂周也。深知乎維商家之徳也﹐久發見其禎祥矣。乃用洪水禹敷下土正四方﹑定諸夏﹑廣大其竟界之時﹐始有王天下之萌兆﹐歷虞﹑夏之世﹐故爲久也。有娀方將﹐帝立子生商。【傳】有娀﹐契母也。將﹐大也。契生商也。【箋】帝﹐黑帝也。禹敷下土之時﹐有娀氏之國亦始廣大﹐有女簡狄吞鳦卵而生契﹐堯封之於商﹐後湯王因以爲天下號﹐故云帝立子生商。

玄王桓撥﹐受小國是達﹐受大國是達。率履不越﹐遂視旣發。【傳】玄王﹐契也。桓﹐大﹔撥﹐治﹔履﹐禮也。【箋】承黑帝而立子﹐故謂契爲玄王。遂﹐猶徧也。發﹐行也。玄王廣大其政治﹐始堯封之商爲小國﹐舜之末年乃益其土地爲大國﹐皆能達其教令﹐使其民循禮﹐不得踰越﹐乃徧省視之﹐教令則盡行也。相土烈烈﹐海外有截。【傳】相土﹐契孫也。烈烈﹐威也。【箋】截﹐整齊也。相土居夏后之世﹐承契之業﹐入爲王官之伯﹐出長諸侯﹐其威武之盛烈烈然﹐四海之外率服﹐截爾整齊。

帝命不違﹐至於湯齊。【傳】至湯與天心齊。【箋】帝命不違者﹐天之所以命契之事﹐世世行之﹐其徳浸大﹐至於湯而當天心。湯降不遲﹐聖敬日躋。昭假遲遲﹐上帝是祗。帝命式於九圍。【傳】不遲﹐言疾也。躋﹐升也。九圍﹐九州也。【箋】降﹐下﹔假﹐暇﹔祗﹐敬﹔式﹐用也。湯之下士尊賢甚疾﹐其聖敬之徳日進﹐然而以其徳聰明﹐寬暇天下之人遲遲然﹐言急於己而緩於人﹐天命是故愛敬之也。天於是又命之﹐使用事於天下﹐言王之也。

受小球大球﹐爲下國綴旒﹐何天之休。【傳】球﹐玉﹔綴﹐表﹔旒﹐章也。【箋】綴﹐猶結也。旒﹐旌旗之垂者也。休﹐美也。湯旣爲天所命﹐則受小玉﹐謂尺二寸圭也﹔受大玉﹐謂珽也﹐長三尺。執圭搢珽﹐以與諸侯會同﹐結定其心﹐如旌旗之旒縿著焉﹐擔負天之美譽﹐爲眾所歸鄕。不競不絿﹐不剛不柔﹐敷政優優﹐百祿是遒。【傳】絿﹐急也。優優﹐和也。遒﹐聚也。【箋】競﹐逐也。不逐﹐不與人爭前後。

受小共大共﹐爲下國駿厖﹐何天之龍。【傳】共﹐法﹔駿﹐大﹔厖﹐厚﹔龍﹐和也。【箋】共﹐執也。小共大共﹐猶所執搢小球大球也。駿之言俊也。龍﹐當作寵。寵﹐榮名之謂。敷奏其勇﹐不震不動﹐不戁不竦﹐百祿是總。【傳】戁﹐恐﹔竦﹐懼也。【箋】不震不動﹐不可驚憚也。

武王載旆﹐有虔秉鉞。如火烈烈﹐則莫我敢曷。【傳】武王﹐湯也。旆﹐旗也。虔﹐固﹔曷﹐害也。有之言又也。上旣美其剛柔得中﹐勇敢不懼﹐於是有武功﹐有王徳﹐及建旆興師出伐﹐又固持其鉞﹐志在誅有罪也。其威勢如猛火之炎熾﹐誰敢禦害我。苞有三孽﹐莫遂莫達﹐九有有截﹐【傳】苞﹐本﹔孽﹐余也。【箋】苞﹐丰也。天丰大先三正之後世﹐謂居以大國﹐行天子之禮樂﹐然而無有能以徳自遂達於天者﹐故天下歸鄕湯﹐九州齊一截然。韋顧旣伐﹐昆吾夏桀。【傳】有韋國者﹐有顧國者﹐有昆吳國者。【箋】韋﹐豕韋﹐彭姓也。顧﹑昆吾﹐皆己姓也。三國黨於桀﹐惡﹐湯先伐韋﹑顧﹐克之。昆吾﹑夏桀﹐則同時誅也。

昔在中葉﹐有震且業。允也天子﹐降予卿士。【傳】葉﹐世也。業﹐危也。【箋】中世﹐謂相土也。震﹐猶威也。相土始有徵伐之威﹐以爲子孫討惡之業﹐湯遵而興之。信也天命而子之﹐下予之卿士﹐謂生賢佐也。《春秋傳》曰「畏君之震﹐師徒橈敗。」實維阿衡﹐實左右商王。【傳】阿衡﹐伊尹也。左右﹐助也。【箋】阿﹐倚﹔衡﹐平也。伊尹﹐湯所依倚而取平﹐故以爲官名。商王﹐湯也。

《長髮》七章﹐一章八句﹐四章章七句﹐一章九句﹐一章六句。

《殷武》﹐祀髙宗也。

殷武

撻彼殷武﹐奮伐荊楚﹐冞入其阻﹐裒荊之旅。【傳】撻﹐疾意也。殷武﹐殷王武丁也。荊楚﹐荊州之楚國也。冞﹐深﹔裒﹐聚也。【箋】有鐘鼓曰伐。冞﹐冒也。殷道衰而楚人叛﹐髙宗撻然奮揚威武﹐出兵伐之﹐冒入其險阻﹐謂逾方城之隘﹐克其軍率而俘虜其士眾。有截其所﹐湯孫之緒。【箋】緒﹐業也。所﹐猶處也。髙宗所伐之處﹐國邑皆服其罪﹐更自勑整﹐截然齊壹﹐是乃湯孫太甲之等功業。

維女荊楚﹐居國南鄕。昔有成湯﹐自彼氐羌﹐莫敢不來享﹐莫敢不來王﹐曰商是常。【傳】鄕﹐所也。【箋】氐羌﹐夷狄國在西方者也。享﹐獻也。世見曰王。維女楚國﹐近在荊州之域﹐居中國之南方而背叛乎﹖成湯之時﹐乃氐羌遠夷之國來獻來見﹐曰商王是吾常君也。此所用責楚之義﹐女乃遠夷之不如。

天命多辟﹐設都於禹之績。歲事來辟﹐勿予禍適﹐稼穡匪解。【傳】辟﹐君﹔適﹐過也。【箋】多﹐眾也。來辟﹐猶來王也。天命乃令天下眾君諸侯﹐立都於禹所治之功﹐以歲時來朝覲於我殷王者﹐無罪過與之禍適﹐徒勑以勸民稼穡﹐非可懈倦。時楚不修諸侯之職﹐此所用告曉楚之義也。禹平水土﹐弼成五服﹐而諸侯之國定﹐是以云然。

天命降監﹐下民有嚴。不僭不濫﹐不敢怠遑。命於下國﹐封建厥福。【傳】嚴﹐敬也。不僭不濫﹐賞不僭﹐刑不濫也。封﹐大也。【箋】降﹐下﹔遑﹐暇也。天命乃下視﹐下民有嚴明之君﹐能明徳愼罰﹐不敢怠惰自暇於政事者﹐則命之於小國﹐以爲天子﹐大立其福。謂命湯﹐使由七十里王天下也。時楚僭號王位﹐此又所用告曉楚之義。

商邑翼翼﹐四方之極。赫赫厥聲﹐濯濯厥靈。壽考且寧﹐以保我後生。【傳】商邑﹐京師也。【箋】極﹐中也。商邑之禮俗翼翼然可則效﹐乃四方之中正也。赫赫乎其出政教也﹐濯濯乎其見尊敬也﹐王乃壽考且安﹐以此全守我子孫﹐此又用商徳重告曉楚之義。

陟彼景山﹐松柏丸丸。是斷是遷﹐方斫是虔。松桷有梴﹐旅楹有閒﹐寢成孔安。【傳】丸丸﹐易直也。遷﹐徙﹔虔﹐敬也。梴﹐長貌。旅﹐陳也。寢﹐路寢也。【箋】椹謂之虔。升景山掄材木﹐取松柏易直者斷而遷之﹐正斫於椹上﹐以爲桷與眾楹。路寢旣成﹐王居之甚安﹐謂施政教﹐得其所也。髙宗之前﹐王有廢政教﹐不修寢廟者﹐髙宗復成湯之道﹐故新路寢焉。

《殷武》六章﹐三章章六句﹐二章章七句﹐一章五句。

那五篇﹐十六章﹐百五十四句。

