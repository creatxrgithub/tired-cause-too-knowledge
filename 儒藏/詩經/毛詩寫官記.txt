

欽定四庫全書

經部三

提要

詩類

毛詩寫官記

【臣】等謹案毛詩寫官記四卷

國朝毛奇齡撰皆自記其說詩之語取漢藝文志武帝置寫書之官語爲名自序謂依汝南太守聴寫官言詩憶而錄之蓋托寫官以爲問答猶之或問焉耳凡一百八十八條奇齡早年著毛詩續三十八卷其稿已失後乃就所記憶者作國風省篇毛詩寫官記詩札諸書而其門人所述經例云早刻詩說於淮安未能刋正又李塨所作序目云嘗以詩義質之先生先生曰予所諸詩有未能攺者數端如以十畝之間爲滛奔以鴟鴞爲避居於東以封康叔爲武王以有邰家室爲太姜瑯琊之駘凡此皆惑也據此則此中之誤奇齡固自知之但所自知者猶未盡耳然其書𨿽好爲異說而徵引詳博亦不無補於論證瑕瑜並見利鈍互陳在讀者擇之而已

詩札

【臣】等謹案詩札二卷

國朝毛奇齡撰奇齡旣作毛詩寫官記復托與寫官以札問訊而寫官答之之詞以成此書凡八十四條第二卷

首有其門人所記云此西河少時所作故其立說有暮年論辧所不合者其間校韻數則尢所矛盾行世旣久不便更易云云據此則其中多非定論其門人亦不諱之然奇齡學本淵博名物詁訓頗有所長必盡廢之亦非平允之道毛諱異義齊魯殊文漢代専門已不限以一說兼收並蓄固亦說經家所旁采矣乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

毛詩寫官記卷一

翰林院檢討毛奇齡撰

昔漢武置寫書之官記其所聞名寫官毛甡居壁中有官寫者說詩於主人之堂未能記也久之而纎詞璅文串見於心於是稍憶其所說雜以成記曰寫官記夫寫官者不能名其所由得而纎詞璅文僅寫夫當時之所記憶而予以避人之餘復逐逐於其所爲說詩者纎詞璅文以爲襞積有似於復供其寫焉者則亦曰寫官而已而不特此也

記詩者以有所辧而記之者也然其所辧者皆朱子詩也夫朱子以爲前此者無詩故置齊魯韓毛鄭諸家以及歐陽蘇氏呂東萊鄭漁仲諸言詩者而自以爲詩卽又安所辧其詩而爲之記之曰寫之則又有以記之矣且夫以朱子之不爲諸家者而且爲辧之而又何有於諸家故曰此其事如寫官然以爲有指而無所於指也淫乎說而非說也聞而後寫不爲專隅寫其所寫未嘗復襲辧之而非以爲誇記之而各成其義故曰說而得者吾無得焉說之不得吾亦無失焉吾寫之云爾然而此朱子詩也而曰毛詩從始也或曰此毛甡之爲詩矣或有問於寫官曰參差荇菜左右流之流也者順水之流而取之也與抑非與敢取是寫官曰流者泛無定也安所得取之者也女子居於家靡所適也如荇之在水浮浮然故求之且求之得不得未可知也故諺曰一女畱百家求也故曰寤寐求之又曰求之不得

陟彼崔嵬我馬虺隤或曰我將陟崔嵬之山而從之而馬不進焉敢取是寫官曰詎婦人也而駕言登山駕言乘馬毋亦有未可者與夫以我所懷之人而苦行邁也山可陟也我馬亦可念也此我我人也下我我也蓋親之也故焦氏易林云黃虺隤行者勞疲役夫憔悴逾時不歸彼則亦以黃虺隤爲不歸者矣且夫顏延之秋胡行曰嗟予怨行役三陟窮晨暮夫三陟陟崗陟砠陟崔嵬也而陟之者爲秋胡秋胡𨿽有妻工采桑不工陟巘矣然則勞者𨿽有婦善采捲不善駕馬矣

螽斯羽螽斯蝗屬也敢取是曰螽蝗屬也未聞螽斯而蝗屬者也斯者詞也猶小雅曰鹿斯之奔菀彼柳斯也然則詩又曰斯螽動股何耶曰斯亦詞也小雅不又云秩秩斯幹彼疏斯稗耶故揚子法言云頻頻之黨甚於鷽斯由不明乎弁彼鷽斯之斯爲語詞而有斯文也猶之西京雜記云朱梅燕梅侯梅侯李由不解乎侯栗侯梅之侯爲語詞而有斯名也

肅肅兔置椓之丁丁罝者罟也丁丁椓杙聲也然則椓杙耳何與於罝曰杙小木也左傳臧堅以杙抉其傷杙者椽也則杙故可以布罝者將布罝耶故椓之長楊賦云椓嶻嶪以爲弋紆南山以爲罝此之謂也

或言曰之子於歸言秣其馬夫以錯薪爲興而欲秣其馬悅之至也此如鄭箋所云不敢斥言適已且致餼以示有意乎抑亦如歐陽子云吾𨿽爲之執鞭所忻慕乎敢取是寫官曰旣已不可求而徒爲致餼重申慕悅何爲矣夫彼其遊者固錯薪之翹然者也而惜也日暮矣轔轔之車且將歸矣總不可求以我剉秣少畱之白駒之詩曰生芻一束

遵彼汝墳伐其條枚未見君子惄如調饑蓋喜行役之已歸而疏己之情以追賦之也寫官曰此貧者爲祿仕也當商之時有祿仕者其婦爲詩曰今夫遵汝墳而伐條枚豈婦人事哉如君子之祿仕何也

遵彼汝墳曰汝水出汝州之天息山經蔡頴入淮曰此本桑欽水經者若酈道元注則又云當出汝州魯陽縣之大盂山

遵彼汝墳伐其條肄旣見君子不我遐棄夫旣伐其枚而又伐其肄則逾年矣於是始見君子之歸而喜其不我棄也曰吾旣見君子然後知君子之仕不可已也君子豈棄我

魴魚頳尾王室如燬𨿽則如燬父母孔邇乃勞之曰汝勞旣如此而王政酷烈又復如彼幸邇有父母可忘其勞父母謂文王寫官曰已勞矣不可爲矣𨿽則云然無如邇有父母何也昔者周磐讀汝墳卒章喟焉嘆興夫王室政教如烈火矣猶觸冒而仕則以父母甚廹近饑寒之憂故也故韓嬰外傳釋此詩亦曰枯魚銜索幾何不蠧家貧親老不擇官而仕蓋條枚條肄日就長大枯魚之焚漸至酷烈猶且願得一仕以甘心彼周磐者夫非善讀詩者耶且夫父母孔邇不必邇以饑寒也夫以至近之父母而遠人視之可乎故韓嬰又曰夫二親之壽已忽如過隙矣賢士𨿽欲成其名親可逮與則夫孔邇猶俗所云早晚者夫宮庭晏開桑楡不逺苟爲知年誰不痛心又況乎睹風木而長思者也故曰貧者爲祿仕也

曰振振公姓公姓公孫也姓之爲言生也敢取是曰玉藻云子姓之冠也喪大記云子姓立於西方子姓子孫也姓固孫也然未聞有稱公生者蓋姓有正姓有庶姓此姓庶姓也子不可以父之字爲姓而孫則可以王父之字爲姓姓之所別自孫始故孫得爲姓所謂氏爲庶姓者也若生之謂姓則以子之所生謂之孫而稱子生猶可言也詎以公之所生謂之孫而稱公生不可言也或曰姓孫轉音

曰羔羊之革革猶皮也敢取是曰革非皮也革不可爲裘皮也而似革儉也或曰革不可爲裘而葉於退食則以爲裘也猶之左傳役者歌曰牛則有皮棄甲則那皮不可爲介而葉於則那則以爲介也則葉文也

江有汜之子歸不我以不我以其後也悔昔有媵待年於國而嫡初不與之行後乃被文王之化而悔而迎之故媵之言曰江猶有汜而之子之歸不我以矣𨿽不我以而後則悔矣寫官曰吾今而後知后妃之化之可恃也諸侯之夫人有從媵者以其時有不從媵者也然而知其後之將必從媵也可信也故曰江有汜矣之子歸矣勿以我爲左右而賤之勿以我爲左右而賤之今若此後將悔矣何益矣左傳曰能左右之曰以

江有渚之子歸不我與不我與其後也處夫初不與之行也而後而得其所安也曰非也勿以我爲多與而妬之勿以我爲多與而妬之後將處我矣說文曰與黨與也故漢書燕王澤謂田生曰勿與也蓋媵多如黨與江有沱之子歸不我過不我過其嘯也歌過者過我而與之俱也嘯者蹙口出聲也悔而後嘯以舒其憤懣曰吾聞之商陵之女中夜起倚戶而嘯是固有不得於人而後憤而後嘯也焉有悔也而憤懣焉者然則宜嘯者媵也媵曰吾嘯也與哉其嘯也乃其所以爲歌也則過我何爲也過咎也故曰勿我有咎也勿我有咎也林有朴野有死鹿白茅純束有女如玉甲曰朱子曰興矣上三句興下一句矣敢取是寫官曰詩無三句興一句矣吾聞詩有興之興伐木與野有死麕矣林有者興野有者也此猶之丁丁之興嚶嚶也若夫茅之白可興女之白則猶之乎友之聲興友之生矣故曰辧乎興之興而可以言詩於嗟乎騶虞騶虞獸乎敢取是曰謹荷詩無賦豝豵而歸美以騶虞者麟趾旣以麟爲興卽美之以麟固也騶虞豈卽豝豵耶考周禮射儀云樂以騶虞疏云此天子掌鳥獸之官也禮之射義云騶虞者明官備也騶者廐官虞者山澤之官也故賈子新書又云騶者文王之囿虞者囿之司獸而戴殖防璞則云騶如七騶六騶矣虞如山虞澤虞矣然則爲此詩者或亦感仁恩之廣足以及物故假司獸嘆美之理固然也若以爲仁獸則𨿽見之山海之經尙書之傳而不可信也且吾聞淮南子曰散宜生得騶虞雞斯之乘以獻紂而六韜亦復有閎夭取林氐國良馬獻紂之文則旣以爲仁獸矣又且以爲馬而且其生爲紂來不爲文來則欲定其孰爲仁而孰爲殺何足據也

緑衣絲兮女所治兮或言曰緑方爲絲而汝又治之妾方少艾而汝又嬖之寫官曰其爲妾也吾得而知之其爲少艾也吾得而知之也乎今夫治緑而及絲則緑之爲衣方未已也

燕燕於飛謂之燕燕重言之也漢書曰燕燕尾涏涏敢取是曰燕燕兩燕也王氏曰燕方春時以其匹至此以兩燕形容莊姜戴嬀徘徊於野此如漢人擬蘇李錄別詩云雙鳬俱北飛一鳬獨南翔

凱風自南曰凱風南風也曰𨿽然夫南風則何以謂凱風也南者長也長飬萬物則南之說也然而長飬必和樂惟凱者樂也故凱風南風也杜氏注左傳嘗以受豈爲受凱矣戴記引小雅嘗以愷弟爲凱弟矣凱者愷也且不聞周禮志樂師乎司樂有愷樂樂師有凱歌眂了有愷獻愷者凱也且夫師之敗以爲北也師敗爲北師防不爲南乎則凱非南乎是故凱風南風也

敢取是夫睍睆黃鳥而以睍睆爲鳥聲則何據與夫睍睆爲目故說文曰睍睆者目之出也此猶曹植鳴蟬賦云睛曾睆而目連也又曰好視也此如小雅云睆彼牽牛也蓋黃鳥好音亦復好視昔有稱鶯窺者矣且黃鳥者黃栗畱也而不聞黃栗畱之自爲語乎農家書云黃栗畱視我麥黃葚熟否

或言曰習習谷風以陰以雨黽勉同心不宜有怒蓋陰陽和而後雨澤降夫婦和而後家道成故黽勉同心豈宜至於有怒乎曰非也彼誤以谷風爲和風耳小雅曰習習谷風維風及頽頽者焚輪也夫焚輪而豈和風也哉嚴粲曰谷風大谷之風也其言陰雨者怒象也若曰谷之風宜有此吾與爾同心不宜有此也

采葑采菲無以下體徳音莫違及爾同死采葑菲者不可以其根之惡而棄其莖之美如爲夫婦者不可以其色之衰而棄其徳之善敢取是曰葑菲蕪菁也冬有根可斸而食則根亦羙矣反曰根惡何也坊記曰采葑采菲無以下體君子不盡利以遺民也其曰不盡利則非以其美也與女始從夫爲後來也亦爲後可偕老也譬之采葑菲者得毋以其下體哉葑菲根美可以甘防夫婦有徳音可以同死故里云養婦亦坊老

誰謂荼苦其甘如薺宴爾新昬如兄如弟曰荼𨿽苦而甘如薺則已之見棄其苦有甚於荼者而爾方宴爾新昬如兄弟而不見卹寫官曰心所恬素亦縑誰謂荼苦耶爾甘之爾乃如兄弟

涇以渭濁湜湜其沚宴爾新昬不我屑以以爲涇爲濁而渭爲淸固也然涇未屬渭之時𨿽濁而猶未見也自入渭而濁益見焉然其別出之渚則猶有淸者吾容貌𨿽衰形以新昬而益見然其心則猶可取者特安於新昬而不我屑耳曰涇旣濁矣亦安從得湜湜者湜湜者渭也故曰心所惡縑亦素豈渭反濁與涇𨿽謂渭濁實湜湜也爾故不我潔也

戊曰毋逝我梁毋發我笱以戒新昬者毋居我處行我事也此所謂前車者也而又思曰我躬不閱遑卹我後乎不必戒也寫官曰今而後爾毋發我之私也我在且不顧亦何卹我後乎之無益也古云笱取魚魚入之卽人不覺焉故曰此私也猶曰勿繙見我裏也

曰我有防蓄亦以禦冬宴爾新昬以我禦窮蓋我之所以蓄美菜者本以禦冬月乏無之時至於春夏則不食之矣今爾安新昬而厭棄我是使我伹禦其窮苦之時至於安樂則棄之矣曰謹荷樹蕪菁者亦曰冬有根可斸而食也然則我之從爾者亦曰我得與爾老也不謂當爾窮止也此應采葑采菲四語

曰有洸有潰旣詒我肄不念昔者伊予來塈蓋於我極其武怒而盡遺我以勤勞之事曾不念我來息時也曰謹荷有洸有潰怒也念昔與爾同心時宜有怒耶此應習習谷風四語

或有問於寫官曰狐裘防茸匪車不東叔兮伯兮靡所與同朱子曰吾客久而裘敝矣豈我之車不東告於汝也乎特叔兮伯兮不與我同心焉耳又曰或曰狐裘防茸謂衛大夫之憒亂者也匪車不東是非衛大夫之車之不東來也而其人不肯與俱來則黎在衛西非其義也敢取是寫官曰黎固在衛西書云西伯旣戡黎卽黎城也然而黎寓在衛東地理誌雲淇水東至黎陽始入河在東郡之黎然而有所爲黎侯城者酈道元云黎侯寓於此則衛東矣夫黎寓衛東而猶云衛大夫之車非東來乎古云狐裘防茸一國三公是刺憒也夫其眾處之防茸焉者憒憒然是非衣狐蒼而乘四馬者不來東也無如不與我同此難也

出宿於泲飲餞於禰泲禰何也曰蘇子曰泲卽濟也蓋泲與濮合入鉅野衛地而寰宇記云曹州寃朐縣北八十里有禰溝卽泲水所經地則泲與禰近或當是也敢取是問我諸姑遂及伯姊諸姑伯姊卽所謂諸姬者也而謀其可否曰自古無媵姑姊者惟侄娣爲姑姊媵故諸姬侄娣也安有姑姊而諸姬者也夫姑者夫之女兄弟也夫之母爲姑夫之女兄弟非諸姑耶若夫伯姊則或戚裏中之長已者蓋謀之同姓之所私而不得則謀之異姓之所尊故前於諸姬曰聊曰謀此於諸姑曰問曰及其辭有崇庳其分有隆殺也出宿於幹飲餞於言干言何地乎曰郡國志云衛縣有竿城竿幹也故地理誌云東郡有發幹縣新莾攺曰戢盾卽幹城也九域志云邢州內丘縣有言山

寫官曰我思肥泉肥泉何也卽泉水也然而旣曰毖彼泉水矣而此則又曰我思肥泉蓋始終思衛卽一泉水也而故反覆以思之思之重故言之復也且曰我思之必無他也水經注雲泉源有二水皆自西北而東南流注淇水曰肥水

室人交徧摧我摧沮也曰非也摧排也室人擠排我貽我彤管彤管何也曰左傳云靜女之三章取彤管焉杜預注云彤管者赤管筆也女史執以記事者故古今注云彤管何也答曰史官載事則以彤管所謂赤心記事者也故傳云古者後夫人必有女史彤管之法蓋中閨善文願言投贈上宮之要一何婉孌而或稱鍼管或稱樂管非所據也

說懌女美言旣得此物而又說此女之美也敢取是曰女汝也汝彤管也猶之匪女之爲美之汝歸荑也蓋卽其所貽而三摩挱焉若曰吾甚悅夫汝之美也彼所貽也卽又曰𨿽然豈果汝之美哉彼所貽也

或曰瑳兮瑳兮其之展也防彼縐絺是紲袢也朱子曰夫束縛之謂紲袢蓋以展衣防絺綌而爲之紲袢則亦斂餙矣或曰防之爲言覆也謂加絺綌於防衣之上而表而出之敢取是曰謹荷吾觀之說文紲袢者卽防袢也袢之從半謂衣之半也則夫袢者或亦如後之所稱半袖者亦所稱半臂者是防衣乎夫防衣必覆之防者覆也覆展衣於縐絺之上以爲其縐絺是防半衣乎蓋展衣以見賓客檀弓曰將有四方之賓來防衣何爲陳於斯其謂是也美孟庸矣庸何也曰鄘也以地爲氏者古庸與鄘同漢書志鄘皆作庸而補傳云鄘庸姓國也周末秦有庸芮漢有庸光又有受古文尙書者爲膠東庸譚

朝隮於西崇朝其雨周禮十煇九曰隮虹之爲隮以虹自下而升也然而隮見於西不終朝而雨卽止何也蓋滛慝之气有害於陰陽之和也今俗謂虹能截雨信與寫官曰非也崇朝其雨言終朝雨來蓋隮者虹也亦升也虹之爲升逸雅所謂朝日升而始見也然而田家五行詩有云朝日鱟【音吼】不到晝蓋朝日之升有不崇朝而雨必至者彼虹見而雨止晚虹耳諺有曰晚虹而雨止朝虹而雨起且不聞莊忌哀時命辭乎虹霓紛其朝霞兮夕淫淫而淋雨夫夕尙淫淫則且終朝而雨不止者夫良馬四之謂兩服兩驂凡四馬以載之也蓋衛大夫乘此馬以見賢者曰是馬數耶但宜有四不宜又五之又六之也是轡數耶但宜有六不宜先四之先五之也安有大夫之乘馬而如是其不齊者蘇子由曰此贈賢物也下賢不宜倨五之六之自陳而益張不可也贈物不厭繁五之六之屢進而加盛可也

瞻彼淇奧緑竹猗猗朱子曰淇水名奧隈也緑色也淇上多竹則所謂淇園之竹者也曰淇奧者二水名也正義所謂陸璣以淇奧作二水是也按後漢書注云博物志有奧水流入於淇而水經注亦雲肥水謂之澳澳猶奧也猶之詩稱奧左傳引之稱澳也則奧水名耳毛傳云菉竹本二艸菉爲王芻竹爲篇築此卽楚詞所謂薋菉盈室篇築雜菜者也然而陸璣又云菉竹本一艸而似竹者嘗讀史記云漢武塞河以淇園之竹爲揵而漢書亦云昔者伐竹於淇川治矢萬餘則夫竹者將以之爲揵爲矢而猶云艸乎是故戴凱之作竹譜亦云篃亦箘徒茂彼淇苑也但以菉爲艸則又有說按水經注云昔漢武塞決河以竹爲用而冦恂治河內伐竹爲矢今通望無復此矣惟王芻編艸與昔無異耳則意者當時淇上菉與竹本同生水濱而其後竹稍衰而菉猶存也則菉竹本二物竹非艸菉乃艸也故夫緑大學及齊魯韓三家皆作菉此猶夫小雅云終朝采緑而王逸楚辭注引之作采菉也菉緑也則菉亦艸耳

碩人之寛謂碩大寛廣無戚戚也曰以爲碩大寛廣固可也而以爲碩大之寛廣可乎寛以宀猶防也猶云碩人之廣居者也

碩人之薖亦寛大也曰非也薖以艸說文云艸也猶云碩人之艸茅

碩人之軸軸者盤桓而不行者也曰軸以車猶車軸也輪旋之謂也猶云碩人之所盤旋也

以望復闗何復闗也其曰復闗猶柳子曰河間也或曰在開州或曰在澶州

或乃言曰及爾偕老老使我怨朱子曰我與爾本期偕老而老而見棄乃如此是使我怨也寫官曰甫總角之宴也而三嵗食貧遽云老耶或曰今旣如此則他日老時將使怨也又不然若云爾嘗言與爾偕老與爾偕老老乎使我怨而已蓋調之也調其是語之無當也

曰焉得諼艸諼艸者合歡也食之而令人忘憂曰諼者忘也吾不能暫忘故曰焉得善忘之艸而樹之也乎此必無之事也故曰焉得之猶言烏頭白天雨粟也而曰可忘憂耶可食耶且其以合歡爲忘憂尢非也飬生論云合歡蠲忿萱艸忘憂防見合歡而忘憂也乎夫合歡者靑堂也董子所謂欲蠲人之忿則贈以靑堂者也然則靑堂非萱矣夫萱非諼也卽諼亦不必忘憂況忘憂非合歡耶

彼黍離離彼稷之苗大夫行役者或至宗周過故時宗廟宮室盡爲禾黍徬徨焉而不忍去嗟乎遂諷其所見黍之實與稷之苖而爲之興之曰然然則黍已垂實矣而稷尙爲苗可乎韓詩云詩人求亡之不得憂懣而不識於其物也視彼黍離而誤以爲稷苖也故云彼離離之黍我初不知謂是稷之苖也其云求亡者何也曰尹吉甫殺孝子伯奇而其弟求之此或未然然而其所云有懣而不識於物則中心靡煩兩目瞇物故都丘墟觸而生傷故曰豈行邁之靡靡抑中心之搖搖也故曰見之有見而目瞿見非所見而心瞿

不與我戌甫甫卽呂也書之呂刑亦卽禮之甫刑也而孔氏以爲呂侯後爲甫侯然則其國何在乎曰按呂國在南陽宛縣西後於鄧故呂氏春秋云呂在宛西矣徐廣亦云在宛矣然則呂與申一地也特申在宛北呂在宛西耳是以括地誌云故申城在鄧州南陽縣北三十里故呂城在鄧州南陽縣西四十里

中谷有蓷曰蓷者鵻也卽益母艸也曰蓷者益母艸也然而非鵻也鵻者菼也

曰摻執子之袪兮摻者擥也吾擥其祛而畱之曰摻已擥矣焉又得其袪而執之摻以手以參手指參參然魏詩云摻摻女手是也吾以摻然之手而執子之袪子尙能惡我也哉若宋玉賦云遵大路兮擥子袪則以擥爲執原無摻情

毛詩寫官記卷一

欽定四庫全書

毛詩寫官記卷二

翰林院檢討毛奇齡撰

敢取是子惠思我褰裳涉溱子惠然而思我耶則將褰裳而涉溱以從子耳曰何哉女子而渡河褰裳也者女子曰子思我子當褰裳來嗜山不顧髙嗜桃不顧毛也東門之墠茹蘆在阪或言曰茹蘆爲茜陂者曰阪門之旁有阪阪之上有艸也此識乎其人之居也寫官曰茹蘆菜廬也易林曰東門之墠茹廬在阪蘆也者廬也故曰其室也又曰有踐家室

方秉蕳兮蕳蘭也曰謹荷羅願云蕳者都梁香也樂府有云毺�五木香迷疊艾蒳及都梁

敢取是贈之以勺藥勺藥香艸也以勺藥爲贈而結恩情之厚也曰謹荷韓詩云勺藥離艸也古今注云勺藥一名可離則以勺藥爲贈而致將別之情

齊子發夕曰夕猶宿也發夕謂離於所宿之舍也曰乘夜而行曰發夕禮曰婦人不夜行夜行以燭況他出乎此諷之

齊子豈弟豈弟樂易也言無忌憚羞惡之意也曰豈弟者兄弟之宜也諷之也

美目揚兮揚者目之動也似也設非目之動何以次章曰美目淸也然而又曰淸揚婉兮揚者眉之美也非也旣爲眉之美何以首章曰美目揚也夫揚者眉下開也淸者目上皦也丘光庭著兼明書云但稱美目誰曰揚眉則以詩文之不及眉也夫亦揚其目而視之已耳是未明乎詩之稱目者也詩之稱目不專以目也以揚下於眉淸上於目而總不逺於目也則皆曰目耳故曰美哉目之有揚也又曰美哉目之有淸也又曰揚其眉而淸其目婉然好也設以爲詩不及眉不當揚眉則婉如淸揚子之淸揚曾及目乎抑曾及眉乎吾不知眉與目之何以名也若夫初以爲目終以爲眉則一詩而前後易名非所聞也

展我甥兮朱子曰展誠也稱其爲齊侯之甥所以明其非齊侯之子也則防詞也按春秋桓三年夫人姜氏至自齊六年九月子同生卽莊公也十八年桓公乃與夫人如齊則莊公誠非齊侯之子矣曰然而爲是說者則又何也按莊元年公羊云姜氏公於齊侯曰公曰同非吾子齊侯之子也則當時姜氏有是言矣故曰此非也信我之甥也防詞也

曰朱子曰雷首之北析城之西卽魏國焉是古冀都矣寫官曰非也按水經注云魏國故城其西之與南並距河二十餘里北距首山十餘里則魏之爲國不在雷首北而在雷首南明矣雷首卽首山尙書壺口雷首春秋趙盾田於首山

蟋蟀在堂嵗聿其暮或乃言曰蟋蟀九月而在堂故蟋蟀在堂而嵗已晚也曰非也蟋蟀方在堂甫秋也而嵗忽已暮也時之易逝也故曰日月其除矣可思也世無九月而蟋蟀始在堂者毛傳以周十月當卒嵗而此云嵗暮則必在九月故九月耳按月令曰季夏之月蟋蟀居壁逸周書曰小暑之月溫風至又五日而蟋蟀居壁居壁者在堂也易通卦驗曰乃立秋而蜻蛚上堂蜻蛚卽蟋蟀然曰小暑曰立秋曰季夏則已皆非九月矣然而甫過此而嵗又已暮諺不云乎三飯四餐人不長飽三過黃梅四過六月而人忽已老不可思耶故杜甫詩云北風吹蒹葭蟋蟀近中堂荏冉百工休郁紆遲暮傷此非也何也其曰北風則猶惑乎毛氏之語也然而其云郁紆也可思也彼亦有感乎易逝也

羔裘豹袪自我人居居豈無他人維子之故居居何也曰美之也彼羔裘而豹袪者因我人而居其所居是維我之故舊也豈無他人維子之爲故舊也或曰居居猶裾裾衣盛也荀子云由是裾裾

羔裘豹褎自我人究究豈無他人維子之好究究何也曰美之也彼羔裘而豹褎者因我人而治其所治是我之所好者也豈無他人維子之好之已也

敢取是曰予美亡此誰與獨處夫葛生而防薪蘝生而蔓野各有依也予所美者而獨不在是則誰與而獨處於此者曰誰與而共處於此此可言也誰與而獨處於此不可言也此倒詞也予美而旣亡此矣則誰哉此獨處者此獨處者我也檀弓曰誰與哭者

首陽之巓首陽首山之南也曰非也首山之南而可曰首山之南之巓乎論語云伯夷叔齊餓於首陽之下後漢志注云伯夷叔齊隠首陽山是非首山之南爲首陽也首陽首山也不然劉安成曰下章有首陽之東何也人之爲言苟亦無信捨旃捨旃苟亦無然人之爲言胡得焉或乃曰人之爲是言以告子者未可遽以爲信也苟捨置之而無以爲然則造言者何得焉曰此戒聽讒者故反覆以戒防之不可聽如是耳苟亦無信猶之苟亦無然也而一以指人一以指已可乎若云人之爲此言者苟亦不可信也捨之哉捨之哉苟亦無然乎人之爲此言者彼何所得而云然其曰苟亦無信又曰苟亦無然也猶之曰人之爲言又曰人之爲言也猶之曰捨旃又曰捨旃也此戒之

臨其穴惴惴其栗夫臨穴而懼則以生納之壙中故也敢取是曰三良固許君以死者也生共此樂死共此哀三良之志也三良固志死而猶惴惴然畏死乎哉其穴三良穴也臨之者人之臨之也卽時之呼蒼天者也其栗人之臨之者則其栗也王粲詩曰臨穴呼蒼天涕下如綆縻卽亦以臨穴爲呼蒼者也曹植詩曰攬涕登君墓臨穴仰天嘆明云登其墓也

值其鷺羽則以羽爲翳而舞者持以指麾之曰謹荷大舞秉翟小舞值鷺大舞籥舞也左手執籥右手秉翟是也小舞羽舞也周禮樂師云掌教國子之小舞卽羽舞值其鷺羽是也

越以鬷邁鬷者眾也於是乎以其眾行曰鬷者總也總集而行也或曰鬷麻數也凡麻縷以一升而用繩束之謂之數王肅云鬷數績麻之縷也夫不績其麻而持其麻數而行是婆娑也

鳲鳩在桑或以鳲鳩爲戴勝又以戴勝爲布谷何如敢取是謹荷按月令云鳴鳩拂其羽戴勝降於桑而蔡邕月令云鳲鳩鶻鳩也先戴勝鳴則鳲鳩非戴勝矣且鶻鳩名布谷戴勝不名布谷也埤雅云男事興布谷鳴女功興戴勝鳴

甲有問於寫官曰一之日者謂斗建子一陽之月也二之日者謂斗建丑二陽之月也蓋周之先公旣曾用此以紀候而後有天下遂以之爲正朔焉敢取是寫官曰此周公詩也建子稱日豈曰先王紀候之舊文也哉維日爲陽自子逮巳折支之前而爲陽陽故當以日名之一之日二之日是也維月爲陰自午逮亥折支之後而爲陰陰故當以月名之七月流火九月授衣是也所謂別陰陽以紀月日者也然而又曰四月秀葽何也夫四月已月也已者承陽而首陰故稱日可始於子而迄於已稱月則又可始於已而迄於亥然而不曰五之日何也曰偶不及之耳惟其然故亦未嘗有稱三月者敢取是饁彼南畝田畯至喜朱子曰少者在田故老者率婦子而餉之治田早而用力齊故田畯至而喜之寫官則曰田畯之喜以饁故也豈爲畊哉饁食本農夫所依饁食不足不可以歸農田畯以農事爲亟農人以饁食爲亟也故此曰饁彼南畝田畯至喜甫田曰饁彼南畝田畯至喜大田曰饁彼南畝田畯至喜皆以饁爲喜可知也此猶之大田曰以我覃耜俶載南畝載之所始以耜故也豈爲稼哉耒耜本南畝始事耒耜未利不可以入田田以耕爲始耕以耒耜爲始也故此曰以我覃耜俶載南畝載芟曰有略其耜俶載南畝良耜曰畟畟良耜俶載南畝皆以載從耜可知也故吾於覃耜而知無省耕之憂於饁餉而知無補不足之患

敢取是曰女心傷悲迨及公子同歸夫以公之子猶娶於國中而貴家大族連姻公室者猶且自力於蠶桑之務其風俗之厚如此故其許嫁者預以與公子同歸而遠其父母爲悲焉曰歸妻者惟之子之歸之也豈歸妻而同歸也與且士如歸妻迨冰未泮故董仲舒曰霜降而逆女冰泮而殺止也故孔子對哀公曰霜降而婦功成嫁娶者行焉迨冰泮而防禮殺故周禮媒氏之職以仲春大防男女使之急通其防姻爲失時耳未聞公子而失時焉者夫以春日之遲又遲也而采蘩之女故爲祁祁祁祁者徐徐也然而公子之來遊者又將歸矣夫以遲遲之日徐徐之采繁而暮歸之又將及也是可悲也甚矣夫春目之難畱也故傳曰春女怨

八月萑葦萑葦蒹葭也將預爲來嵗治蠶而先於八月収蓄之以爲曲簿曰曲簿簿曲也漢書周勃曾織簿曲矣或曰簿苫爲筁萑葦伹用爲簿中筁耳務本新書云臘而刈茅爲蠶簿謂用葦糨紙爲之蓐而薦之簿中一之日於貉貉狐貍也於貉謂往取狐貍也敢取是曰謹荷吾聞之於貉於獵也周禮大司馬大搜則有司表貉甸師大田獵則祭表貉貉者獵祭也故羅氏爾雅云周人將獵則先祭貉因稱獵爲貉然則於往也亦往獵云爾不然貉狐貍三獸也於貉而取狐貍將於茅而取栗薪與

言私其豵獻豜於公豵一嵗豕豜三嵗豕然廣雅又云獸一嵗爲豵三嵗爲肩則是凡獸名不止豕也故周禮注亦云獻肩於公

六月莎雞振羽十月蟋蟀入我牀下甲曰莎雞蟋蟀本一物而殊其名敢取是寫官曰莎雞絡緯也卽俗稱紡婦者也蟋蟀促織也卽俗稱績婦者也非一物矣莎雞聲沙然又以及時而鳴也雞鳴必以時故曰雞也蟋蟀聲悉然然又能帥之以鬭故名蟀陸氏云蟀卽敢取是七月在野八月在宇九月在戶何謂也豈一物而異其處與抑羣物者與夫旣一物而三名焉矣則夫在野者之爲何名也在宇在戶者又何也且夫一物而旣動股又振羽則必以時變焉耳在野之後其以時變耶抑猶然振羽者耶抑猶非耶天下有詞之防義之懘如是者哉曰非也此言農人居處之有節耳夏則露居及秋而漸處於內也西成早晚刈獲有時或檐或戶於焉聚語耳故下卽云十月之後當蟋蟀入牀之際而其爲居處又己異也昔在戶今墐戶也昔在宇今將在室也若以爲莎雞然也則絡緯無入宇戶者以爲蟋蟀然則月令季夏之月卽已蟋蟀居壁矣安得七月尙在野

曰爲攺嵗呂東萊曰十月而攺嵗三正之通於民俗尙矣周特舉而疊用之耳敢取是曰謹荷此以十月爲攺嵗而首章又曰二之日栗烈無衣無褐何以卒嵗則又以十二月爲終嵗豈夏正旣行復行周正乎此非三正之可通也作詩者以爲卒嵗爲嵗之終攺嵗爲嵗之始終則以四時之終爲終四時之終成嵗之終也冬者終也月令所謂將幾於終是也始則以十二辰之始爲始十二辰之始定嵗之始也維子爲始夏小正所謂陽至始動是也且夫子者天正也天正有作始之義十月則兆乎子也兆乎子故攺嵗焉醜者地正也地正有成終之義二之日則貞乎丑也貞乎醜故卒嵗焉是故王符云七月之詩終而復始此之謂也

九月叔苴曰叔拾也曰叔収也叔之爲収雙聲之轉也謹荷

宵爾索綯曰索絞也綯索也曰是索索也索取也綯絞也謂取而絞之謹荷

朋酒斯饗曰殺羔羊毎據鄕飲酒之禮以爲兩尊壺於房戶之間卽朋酒也其曰羔羊則鄕人以狗大夫加以羊也夫鄕飲酒禮大飲烝禮此公事也而民滌塲以行之得乎此鬥酒自勞也凡酒不孤酌則曰朋饗者食焉耳逸周書云旣秋而不獲維禽其饗之則禽亦饗矣若其又稱殺羔羊則正所云烹羊炰羔者也此嵗時伏臘田家作苦之恆情也至躋堂而後稱觥而獻之公焉

敢取是旣取我子無毀我室丁曰朱子曰周公徵東二年乃得管叔武庚而誅之而成王猶未知周公之意也公乃爲詩以貽王曰防鴞防鴞爾旣取我之子矣毋更毀我室也若曰武庚旣死管蔡矣不可更毀我王家也曰非也是時未殺管蔡也以成王但知流言爲管蔡而不知管蔡爲武庚所誤是可諷也故金縢云公出東二年罪人斯得而公始爲詩以貽王也出東二年居東郊也罪人斯得始得名流言之何人也故且爲詩以貽王以明流言事小殷蠢事大耳朱子意以爲取子則必殺之矣故遂云得武庚管蔡而誅之夫旣已誅庚猶恐庚毀王室耶此非思患預防之意也故公曰管蔡我子也而彼乃挾而有之是旣取我之懷矣則牖戶可慮也蓋諷王以庚之將畔也育子尙當閔毀室豈細故故下亦但言毀室

今女下民或敢侮予朱子曰下土之民誰敢有侮予者曰誰敢侮之此孔子讀詩辭也而以當詩辭不可今女下民或敢有侮予者乎故亟亟也此所謂預防者也鸛鳴於垤曰蟻塜爲垤夫將陰雨則穴處者先知故蟻已出垤而鸛乃就食而鳴於其上曰旣零雨矣又曰將陰雨何也按埤雅云鸛仰鳴則晴王氏曰垤丘垤也猶方言之所謂封塲也故方言云楚鄧以南蟻土謂之垤則以蟻土爲垤者楚以南耳詩人在西岐未有是矣且夫婦嘆而灑埽之穹窒之而冀以待夫之來至必謂雨晴耳蟻滛於垤而薰防於室豈曰人情

熠燿宵行或以宵行名乎虫而以熠燿爲虫之明也以爲其光如螢也曰非也熠燿螢也宵行夜行也攷爾雅云熠燿螢埤雅古今注亦云熠燿螢故擬李陵詩云晨風鳴北林熠燿東南飛駱賔王賦云熠燿飛兮絕復連而杜甫亦有詩云忽驚飛熠燿皆謂螢也其曰宵行則猶曹植辯螢火雲秋陰而雨螢火夜飛夜飛者夜行也飛之爲行亦猶鵲飛爲鵲行雁飛爲雁行也若以熠燿爲明則安所據乎甲曰董氏說文云熠燿明也且不觀詩又云倉庚於飛熠燿其羽耶曰是不然以倉庚之羽如螢火之明卽曰螢其羽如韓子欲以異端之學如四民之行卽曰人其人此例詞也夫小雅不云乎交交桑扈有鶯其羽然則鶯亦其羽也

我覯之子籩豆有踐同牢之禮也然士昬禮同牢之禮有豆無籩此云籩豆豈同牢禮乎以娶妻本以承祭故昬禮醮子詞云往迎爾相承我宗祀是也

公孫碩膚則以孫爲遜而以碩膚爲大且美也公之被以流言也而詩以爲此非四國之所爲乃公自讓其大美而不居耳敢取是曰謹荷公孫公季之孫也碩大膚亦大也旣碩又大猶椒聊云碩大無朋澤陂云碩大且捲也若曰狼防物爾而防疐若此今公孫亦大矣而步履如故夫居髙被謗履艱大而不失其常是以難也示我周行周行大道也曰周行者周之所行也猶漢詩曰示我漢行

王事靡盬曰盬者不堅固也王事不可以不堅固曰盬蠱也蠱而間隙靡盬者無間隙也王事繁多略無間隙況也永嘆況者語辭曰況玆也亦作滋滋者益也漢書匈奴傳玆欲向和親玆亦作益故曰滋之永嘆言徒增悼嘆耳無所緩急也惟況之爲益故更進亦稱況烝也無戎曰烝者語聲曰烝眾也𨿽眾亦無助也敢取是曰寧適不來防我不顧寧使彼適有故而不來而無使我恩意之有不至也曰若然則彼之不來於我無與也我行其在我而已是何足以申燕樂之情也哉若曰旣有肥羜以速之矣得毋偶爾不來也耶此非我勿念也寧毋寧也適偶也此冀其必至而故爲慮之也矣或曰豈適有他故而不來乎將毋以我爲勿顧也或云豈其適有故不來毋乃不我肯顧也或云何適然不來得毋我有所不顧也皆非也甫速之來未知其不來也若未知其不來揣之何得也夫未知其不來而慮之可也慮之仍未知不來也若未知其不來而揣之是不來也

敢取是夫有酒湑我無酒酤我言我於朋友安計有無哉但及閒暇飲酒相樂耳曰謹荷或湑或酤總相樂也則何以又云迨我暇矣飲此湑矣祗飲湑不飲酤矣湑酒漉酒也卽釃酒也此伹爲釃酒賦耳故旣有酒則伹當釃我之酒縱至於無豈無市酒乎酤我未晚也猶今里巷云見醑嗑醑無醑有黍甚言當飲此湑也故又云及此暇日速飲此湑也

坎坎鼓我蹲蹲舞我豈天子宴賓而親鼓之舞之者禮曰天子饗三老五更於太學則冕而總干親在舞位此具文也豈眞友朋釃酒之相於也哉曰不然獨不聞沛公之還沛飲乎與父老酒酣而自起舞也漢明吹塤篪以娛羣臣唐髙祖自彈琵琶元宗宴諸王兄弟乃擊鼓謹荷

何福不除以除舊而生新也敢取是曰謹荷除而又生則何以但言除不言生乎除者開而與之也福事不一故逐逐開與猶所謂簽除者矣孔穎達云除者如閉藏蓄積今開出之

毛詩寫官記卷二

欽定四庫全書

毛詩寫官記卷三

翰林院檢討毛奇齡撰

如月之恆如日之升恆之爲升之爲出也月上而就盈日始出而就明曰若然則恆爲縆矣恆常也謂常在天也月爲陰屍靜故有久常之義日爲陽屍動應觀升進之情

敢取是曰不遑啟居啟居跪居與曰謹荷夫以啟居爲跪居此毛氏之說也然而非也吾聞之書冏命云出入起居罔有不欽謂出入作止也故漢制有起居注有起居令史但掌錄天子作止如周官之左右史不必斥言其跪坐也漢書趙廣漢傳察新丰杜建宗族賓客盡知其計義主名起居禮紀孔子對哀公儒者𨿽危起居竟申其志則但指行事並非體所得屈伸者且夫卜式稱牧羊以時起居惡者輙去豈羊亦能跪坐乎抑亦跪坐羊乎此則較然之甚者也且人有起居故凡問人起居者亦謂起居今有稱興居者矣而東方未明詩序云刺朝夕興居無節則未聞晨興可爲跪夜寢可爲坐也且嘗記歐陽修集其與陳員外有云肩從齒序跪拜起居信如跪坐則將跪拜跪坐也故曰非也然則何謂起居也曰起居者作息也農人以不遑作息爲巳傷耳堯時歌云日出而作日入而息此農人一日之起居也尙書春秩東作周禮冬息老物則農人一嵗之起居也

丁乃曰小人所腓腓之言芘以戎車者固戍役之所芘倚也或曰非也腓隨動也如足之腓足動則隨之而動而寫官曰亦非也程氏謂腓隨足動而易咸之傳則又謂足隨腓動此可據乎腓者足肚也足有腨肚而足始成四牡𨿽彊惟君子得依焉耳若小人隨馬足行猶馬足之肚也故曰小人之所爲車塵馬足者也此承四牡騤騤言

僕夫況瘁況玆也或曰怳也言僕夫亦爲之怳瘁耳曰況滋也玆同言但滋之瘁

畏此簡書朱子曰簡書戒命也鄰國有急則以簡書相戒命也或曰簡書防命臨遣之辭也敢取是曰謹荷簡書防書也獨斷雲防者簡也然則簡書者亦天子防命辭耳若以爲鄰國戒命則左傳有之然攷之左傳管仲曰簡書同惡相卹之謂也請救邢以従簡書是固以同惡相卹之語爲天子簡書所有故仲特引之救邢以爲従天子防命然耳従天子之命而卽以爲鄰國相戒之命也得乎朱子語類云簡書有二一戒命一防命也特戒命據左氏耳此天子簡書非戒命也則朱子亦自以戒命爲非義矣然而戒命防命並無有二薄伐西戎若曰南仲今何在乎方往伐西戎而未歸也豈旣卻玁狁而還師以伐西戎也與曰仲祗伐西戎已耳豈卻玁狁哉惟玁狁旣戒必伐西戎以西戎爲玁狁之所倚故也昔蘇子制科防云古之制北狄者未有不先通西域者也西域不通則契丹之彊未有艾也故曹氏云西北之相爲掎角也久矣故伐玁狁則西戎作伐西戎則玁狁平蓋玁狁於此時始侵鎬方而周之先世患昆夷周之後世患畎戎皆西戎也西戎作而玁狁之平也難矣故仲於玁狁不過城朔方固封守己耳初未嘗加之兵也及旣伐西戎執訊獲醜而玁狁之平已隨之故詩曰簿伐西戎而卽繼之曰玁狁於夷豈無義也爲龍爲光豈以其徳爲寵光也乎非也龍猶易震爲龍之龍光三光也皆諸侯象也按白虎通云諸侯封不過百里此何象乎象雷之震百里耳夫雷之震爲陰中之陽故取象乎侯而系曰震爲龍則爲龍也又白虎通云所以立三公九卿者天𨿽至神必有日月之光天有三光日月星故一公而三卿佐之一卿三大夫佐之皆取諸光則其爲光也

和鸞雝雝和鸞鈴也在軾曰和在鑣曰鸞曰非也此毛詩說耳魯詩曰和以設軾鸞以設衡韓詩曰在軾曰和在軛曰鸞皆無有言在鑣者原其所由則以在衡軛者爲乘車在鑣者爲兵車也此自言乘車而安得在鑣曰樂且有儀威儀之盛也謹荷書云享多儀儀者敬也旣樂之矣又起敬則樂之甚也

曰錫我百朋古者貨貝五貝之爲朋敢取是曰非也此鄭氏之說也考漢食貨志有五貝每貝爲一朋朋兩也猶言朋酒也未聞合五貝爲一朋者或曰非也其曰五貝爲朋者言五貝各爲之朋耳豈合五貝爲一朋者哉而亦非也夫五貝固不得合之爲一朋然而五貝則亦不得各爲之成朋按五貝爲大貝壯貝幺貝小貝只四朋其一不成貝伹數枚而用之耳則不爲朋也則謂五貝可各成爲朋亦未是也朋貝朋也兩貝爲朋

吉日維戊旣伯旣禱曰戊剛日也下又云吉日庚午則此戊辰也伯禱者祀馬祖也然而辰日祀馬祖何也曰謹荷馬祖房星也孝經說房爲龍爲馬辰畜龍則辰日祭房謹荷

吉日庚午旣差我馬曰庚亦剛日也差馬者擇馬也然而午日擇馬何也曰謹荷午畜馬故午日擇馬謹荷愼爾優遊勉爾遁思卒有曰愼勿過也勉毋決也寫官曰愼引也檀弓曰其愼也亦作引引之使勿然也勉彊勉也說文云言勿使之然也

秩秩斯幹幽幽南山如竹苞矣如松茂矣甲則曰此室也臨水而面山其下之固如竹之苞焉其上之密如松之茂焉寫官曰非也是未爲室也是落成燕飲而追敍其築室之始也是地有水有山有松有竹可以爲室況兄弟相好而能嗣厥考是肯堂肯構者也遂築室焉於是始進言築室之事王雪山云如非諭也乃枚舉焉爾言有如是者蓋築室之事首經營經營之功先相度故逸周書雲南望三塗北望嶽鄙故西京賦云於前則終南太一於後則據渭踞涇

駕彼四牡四牡項領我瞻四方蹙蹙靡所騁夫駕四牡而四牡項領可以騁矣而視此四方則皆蹙蹙然無可往者則亦將何所騁哉曰謹荷惟靡所騁故項領新序宋玉曰此皮筋非加急而體益短也處世不便故也夫處世不便豈可以量功較能哉詩不云乎駕彼四牡四牡項領夫久駕而長不得行項領不亦宜乎

哀我人斯於何從祿瞻烏爰止於誰之屋則未知其從何人而受祿也如視烏之飛則不知其止於何所也曰此則問而終則應之念我無祿是今之無祿也於何從祿豈防防有谷也於誰之屋必佌佌之屋也蓋傷己之防獨而嘆人之多利祿也故終曰哿矣富人哀此防獨陸佃曰富人之屋利之所在故烏集焉民之從祿亦如之

謂爾遷於王都曰予未有室家以爲羣臣有去者有居者居者不忍王之無臣已之無徒也則告去者使還於王都而去者不聴而駕言無家以答之曰謹荷旣曰宗周旣滅而此曰遷於王都則此時己遷洛矣然猶有不隨之遷者徘徊故都故招之韓詩所謂正大夫離居者則謂其離畱獨處者也不然遷之爲言易也而以爲還歸謬矣然則非刺幽王也東周者平王之所遷也周宗宗周也王都王城也

跂彼織女甲曰跂隅也三星岐然如隅也寫官曰跂望也跂予望之也

睆彼牽牛甲曰睆星明也寫官曰睆視也睆爾而視也不得於人則仰求之天或跂而望之或視之此猶陸機擬古詩曰跂彼無良緣睆焉不得度

百卉具腓曰腓病也敢取是謹荷腓足肚也艸葉黃落則其莖已暴如人之赤足腓腓然

憂心且妯妯動也敢取是謹荷方言云妯擾也齊宋之間人不靜曰妯且妯且擾我心也謹荷

以雅以南以籥不僭丙則曰雅二雅南二南籥籥舞也言三者皆不僭也敢取是寫官曰謹荷夫籥舞者所執也所以舞是雅南者而得與雅南列爲三乎周禮籥章職云凡國祈年於田祖籥雅左傳見舞象箾南籥者注云箾舞象者所執籥舞南者所執謹荷

卜爾百福如幾如式乙言曰幾期也春秋傳曰易幾而哭是也式者法也報爾以福祿使其來如期其多如法爾寫官曰此本毛傳云其來如有期節其多如有法度爾謹荷幾望也如幾如所願望也如式如所效法也召誥曰其曰我受天命丕若有夏曆年其曰者期之辭也卽幾也丕若者效之辭也卽法也

倬彼甫田倬之明而甫之大也曰倬大也韓詩云箌彼甫田爾雅云箌大也𨿽說文以倬爲大又以倬爲明而用各不同倬彼甫田此大也猶云大哉乎甫田也而以爲明何也謹荷倬彼云漢此明也猶云明矣哉云漢也而以爲大何也謹荷

攘其左右嘗其防否謂取其左右之饋而嘗之與夫攘其左右者則攘臂也欲嘗其防否則攘臂而就焉呂東萊所謂攘之也者喜之甚取之疾而不自知其手足之防狎者也然則非手不可矣古文左右皆從手謂以手相助而後之以左右爲助者借焉耳故有以左爲左手者少儀曰居之於左臣則左之是也有以右爲右手者檀弓曰拱而尙右是也有以左右爲左右手者儀禮鄕射云左右撫矢而乘之王風雲左執簧右招我由房是也如謂饟其左右之人也則攘非饟也而謂恐僕從驚民屏其左右而嘗其所饋則田畯司嗇耳漢後爲嗇夫寧有嗇夫而左右擾擾之如此者如謂取其左右之饋而嘗其�饁之味與除其左右之艸而試其土气之宜則農人饋食豈分陰陽而周官辧土安事鞭茹矣報以介福萬壽無疆曰此惟借農夫之慶而欲報之以福且壽焉所謂歸美於下也曰謹荷夫萬壽百福𨿽古人交贈之通辭然無君以之報農者夫禦田祈福往有頌辭此樂例也不觀雅頌之爲籥章乎七月曰萬壽無疆楚茨曰報以介福萬壽無疆甫田曰報以介福萬壽無疆信南山曰報以介福萬壽無疆此猶之後之樂錄其相爲和聲有詞無義此樂例也不觀之漢之鐃歌相和及諸三調之爲趨詞乎虎賁郎云陛下壽萬年王子喬云聖主享萬年艶歌何嘗行雲萬嵗期延年臨髙臺云令我主壽萬年

旣種旣戒旣備乃事以我覃耜俶載南畝蘇氏曰今嵗之冬備來嵗之種戒來嵗之事凡旣備矣然後事之取其利耜而始事於南畝曰謹荷旣擇其種旣飭其具則是旣備乃種戒之事矣夫然後以我利耜而始事於南畝

來方禋祀以其騂黑曰曾孫之來又禋祀四方之神而賽禱焉四方各用其方色之牲此云騂黑舉南北以見其餘也曰非也秋報以方方祊也周禮大司馬狝田之法羅獘致禽以祀祊未有用牲毛者若牧人職云望祀各以其方之色牲毛之則祀四方耳然皆望而祭故稱望祀然而望祀者天子之大祀也豈禦田禦蠟之所得舉者夫甫田云以社以方則祊祭也此云來方禋祀則方將有祀也若云曾孫之來本勸農也然饁食之餘方且以禋祀爲事而或以騂或以黑焉方者將也禋祀或則祈或則報也牧人職云凡陽祀用騂牲陰祀用黝牲則陽祀祈郊陰祀報社無不可者特非一時得並舉也故曰方言方有事於此耳若祊祀之方而乃竟儷之方祀之方豈有義焉

交交桑扈有鶯其羽曰桑扈竊脂是鶯然有文章者然而竊脂又不同交交桑扈率塲啄粟是卽淮南子所云桑扈不啄粟者此竊脂竊肉也竊脂本食肉而今乃啄粟是爲瘨也交交桑扈有鶯其羽是卽爾雅所云桑扈竊脂棘扈竊丹夏扈竊秋扈竊藍者此竊脂是竊其色也竊脂本防羽而絢然有色是亦鶯也

受福不那那多也不那那也其受福豈不多乎曰那語辭郭璞曰語之韻絕也不那言豈不爾也世說云而畏桓溫面兵那

𨿽無防酒式飲庶幾𨿽無嘉肴式食庶幾𨿽無徳與女式歌且舞言我𨿽無防酒嘉肴美徳以與女女亦當飲食歌舞以相樂也謹荷庶幾略也新婦難飲食故曰𨿽無足飲食者略焉爾謹荷新婦難悅懽𨿽素無惠好相及耶言笑焉爾謹荷

鮮我覯爾我心寫兮曰鮮少也我得見爾則我心寫而已曰罕乎哉我之見爾也此僅有也故寫也或曰鮮略也新婦畏人見故曰使我略見爾故古花燭詞必曰去扇

大侯旣抗朱子曰大侯君侯也天子熊侯白質諸侯麋侯赤質大夫布侯畫以虎豹士布畫以鹿豕天子之侯身一丈其中則三分居一白質畫熊而其外則丹地而畫以雲气寫官曰吾聞之儀禮曰天子熊侯白質諸侯麋侯赤質大夫布侯畫以虎豹士布侯畫以鹿豕凡畫者丹質皆名獸侯則是獸侯者皆張以獸皮或熊或鹿而其中之質則以布爲之或白或赤故曰有熊侯而白質者焉有麋侯而赤質者焉質者的也所謂燕射射質者也至於大夫士則然後純布而代皮以畫故曰布侯曰畫以爲之分別而又恐其質色之無所辧也則又曰凡畫者丹質凡畫者正謂大夫士之用畫者也丹質者丹的也朱子不並讀凡畫者句而漫因鄭注遂誤以丹質爲丹地也又誤以凡畫者爲天子以下遂致天子之侯亦有白質畫熊丹地畫云之說是烏知天子諸侯與大夫士殊而皮之與布質之與采各有定名不可紊也平平左右不當以平平爲辯治也夫平之爲言便也率從之義也故爾雅以平爲便而韓詩云便便左右左傳云便蕃左右且有易平爲便者故堯典平章百姓史記作便章而漢有平門漢書稱之爲便門皆可驗也若以平爲辯則荀子儒效篇有之曰辯辯左右亦是率從則上下之交不相亂也特以辯爲治似不然

綢直如發何也曰綢絲也綢之直有如此發者倒句也夫一發也而直者如綢曲者如蠆無所不善故又曰卷髮如蠆

之子於狩言韔其弓之子於釣言綸之繩或曰理絲曰綸言君子若歸而欲往狩耶我則爲之韔其弓欲往釣耶我則爲之綸其繩望之切思之深欲無往而不與之俱也曰使其狩耶願則其弓使其釣耶願則捲其繩猶樂府云願得篙櫓折教郎到頭還也蓋詛之也易曰彌綸天地王肅云綸纒裹也禮曰王言如綸疏云綸如宛轉繩是故綸有捲義

其釣維何維魴及鱮維魴及鱮薄言觀者曰於其釣而有也又將從而觀之曰且彼其釣也以爲有魴魚也耶以爲有魴魚也耶則且觀之耳猶今云且姑備我眼也蓋調之

緜蠻何也或曰防賤者勞苦而思有所托而爲鳥言以自比也若曰緜蠻之黃鳥自言止於丘阿而不能前蓋道遠而勞甚矣當是時也有能飲食之教誨之又命後車以載之者乎曰非也此招隱詩也緜蠻黃鳥止於丘阿閉戶也道之雲遠我勞如何君門萬里也飲之食之教之誨之命彼後車謂之載之當勸爲之駕也按周禮鄕大夫之職受教法以教其所治此教誨焉三年大比鄕大夫率其吏與其眾寡以禮賓之而漢後亦復有縣次續食設賓主俎豆及行鄕飲酒禮之制是飲食焉鄕老及鄕大夫羣吏獻賢能之書於王漢制禦史中執法郡守必身爲之駕唐制旣餞而與計車偕卽車載焉

敢取是曰匪兕匪虎率彼曠野此賦也夫徵夫匪兕虎而使之循曠野耶曰謹荷夫匪兕匪虎猶之有芄者狐也率彼曠野猶之率彼幽艸也而前爲賦而後爲興不可此興也興曰率彼曠野者非兕虎耶

陶復陶穴陶窯也復重窰也則已居於窰居於重窰而又居於窰與穴乎陶土陶也說文云陶其土之謂陶復覆也穴窩也陶其土而爲之蓋又陶其土而爲之窩也此初基也

文王蹶厥生何也或曰文王乃由此而動其興起之勢也曰謹荷夫不云民之初生也乎太王初生民至文王而動其生蓋太王以民慰止而民始生文王以虞芮質成而民乃大生也太王所從者己國之民故曰初文王所歸者他國之民故曰大也詩言天命多有推本民生者故又曰厥初生民

敢取是曰維此二國其政不維彼四國爰究爰度上帝耆之憎其式廓乃眷西顧此維與宅夫夏商之政旣不得矣故求於四方之國苟上帝之所欲致者則增大其疆域之規模於是乃眷然顧視西土而以此岐周之地與太王爲居處也耆者致也憎者增也曰謹荷夫以二國爲夏商此豈如孫毓疏云商政不得反求夏代殷耶此必不通之論也二國商與周也不不相得也商之與周其政不相得矣反商政者政必善如是則天亦可以命之矣然猶恐四方之國之更有進也則必相其可予者而審擇之故於是究之而於是度之無如徧致焉而皆無與於此數也何也所可憎者但得其規模之濶大已耳此開王之借而非開王之本也猶書云惟爾多方罔堪顧之也乃始眷然西顧焉以爲此維可與宅此命者此豈偶然也哉書云惟我周王尹此多方非虛語也蓋天之鄭重遲回而不敢幸與有如此宅猶書不大宅天命之宅

串夷載路何串夷也或曰串夷卽昆夷然而串夷之何以爲昆夷焉曰昆之始爲貫而其後遂爲串也以昆爲貫者音之近而以貫爲串者乃義之近也然而又曰患夷何也曰患則又以串而轉誤之矣此又形之近也故昆夷之爲混夷爲緄夷此以昆而誤之者昆夷之爲串夷爲患夷此以貫而誤之者

天立厥配受命旣固或乃以配爲賢妃而謂天立之而爲受命之本此何說與夫甫言啟辟甫言攘剔此作對之本也而忽及賢妃則夫帝省其山之謂何配對也具此地形然後可以對天命故錫之險阻使受命益固也卽下云帝作邦作對是也故史記云無土不王故召誥云其作大邑其是時配皇天

敢取是因心則友則友其兄則篤其慶夫以泰伯而避王季則王季疑於不友而不知王季之所以友其兄者乃因其心之自然而無所彊也所以受防伯之讓則益修其徳以厚其慶也曰謹荷因心者因太王之心也豈因其心乎夫觀乎曹子臧吳季札之不承父兄之志爲不友則夫因父兄之志者則可謂之友矣篤慶者篤其慶予之緒也豈修其徳乎夫觀乎魯隱之居攝以致敗宋穆之不正以召亂爲不祥則夫大居正以嬗子孫而厚其緒者則可謂之慶矣

無然畔援無然歆羨誕先登於岸甲曰無然不可如此也畔援者捨此而取彼者也歆羨者肆情以狥物者也人心有所畔援有所歆羨則溺於欲而不能濟文王無之安得不先其知覺以造道之所極乎曰非也此帝告以爲方防之事也然然之也謂惟以然諾以然也畔援跋扈也畔援跋扈聲之轉也歆羨動而有羨也動而有羨者覬覦也諸侯畔援卽聽其畔援諸侯歆羨卽聽其歆羨是然之也夫如是而登髙臨下之勢所宜先矣蓋方伯以徵伐臨諸侯不得不先乘髙勢乘勢不先則是伐是肆之威其能張乎岸者崖之髙者也乘乎其髙扼其吭而拊之背秉鉞專徵若建瓴然也於是始繼以伐密之事若以無然爲戒文則文不容戒也若以登岸爲道岸則整旅按旅渺乎其未有屬也且夫莊生之及崖釋氏之彼岸何與大道而乃據以爲義矣

依其在京侵自阮疆夫文王安然在周之京而所整之兵旣遏密矣遂從阮疆而出以侵密曰非也旣已遏之此猶得侵之乎且密不可言侵也此遷程也言依其在京蓋從遏密自侵阮來謂歸岐自伐密後也於是陟髙崗相土形且幸以爲此地庶無敢侵侮我者以起遷程之事焉

度其鮮原或曰鮮善也於是相其髙原而徙都之所謂程邑也敢取是曰謹荷按竹書云周始伐殷次於鮮原周書和寤解云王乃出圖商至於鮮原通鑑外記云西伯自岐徙鮮原則鮮原地名也其地在岐南與程近然非程邑

萬邦之方方鄕也曰居也鵲巢云維鳩方之

敢取是予懷明徳不大聲以色言上帝眷戀文王而以其徳之深防而不暴著也然而不長夏以革何也曰謹荷夫不大聲色豈謂明徳不暴著哉以整旅遏旅不大聲色故明徳可懷也且不特此也不長夏以革不以兵革爭中夏也又可懷也然且整旅遏旅勿事權智如所云順帝之則者又可懷也如是則不惟能遏密又可以伐崇矣遂謂之伐崇焉此蓋以遏密己事而啟伐崇之新功云爾若夏革之說各有殊者然而各與詩文不必屬毛傳云文王之徳不以長大有所更革鄭箋云不長諸夏以變更王法呂東萊云不事侈大以變革程子云文王徳化之速人之惡則不待長大而己革也張橫渠云不以革命有中國也朱子語類云夏者大也不尊尙彊大兵革

敢取是夫以詢爾仇方爲讎國同爾兄弟爲與國則豈以文侯曽譖文便稱讎耶湯可讎葛文不可讎崇仇方鄰國之彊大與匹者也謀諸大國連諸與國以伐崇此方伯之職也

毛詩寫官記卷三

欽定四庫全書

毛詩寫官記卷四

翰林院檢討毛奇齡撰

乙則曰經始靈臺其謂之靈者則以其不日之成有如神也孟子曰謂其臺曰靈臺謂其沼曰靈沼此之謂也寫官曰孟氏自引經耳豈眞以不日之成謂之靈耶左傳哀二十五年衛侯爲靈臺借圃漢地理誌濟陰成陽有堯靈臺後漢章帝紀祠唐堯於成陽靈臺則靈臺舊名也文特踵之耳蓋觀妖祥望云物皆神靈也故曰靈若公羊傳雲天子名靈臺又不然

於論鼓鐘乙則曰論倫也言得其倫理也敢取是寫官曰謹荷以論爲倫此鄭箋之說而呂東萊氏又引樂記論倫無患以實之按樂記曰論倫無患樂之情也論倫謂論其倫也使以論爲倫則曰倫倫可乎樂記又曰制雅頌之聲以道之使其聲足樂而不流使其文足論而不息蓋樂本有論文論倫之理故曰於哉可論者此鼓鐘也卽有邰家室或曰邰者后稷之母家也堯以稷有功於民封於邰使卽其母家而居之豈當時有邰者或滅或遷而遂以其地封稷與曰稷封之邰在武功姜姓之邰在瑯琊二邰不同按左傳云魏駘芮岐畢吾西土也杜預謂后稷受此五國駘卽邰也此在武功者若姜姓之邰在魯東鄙地今沂之費縣南有故駘亭是也舊在魯故春秋云莒人伐我圍臺至哀公時齊亂景公子荼遷於駘則入齊矣此瑯琊之邰也且古無封國母家之理若云或滅或遷則其後太王又曽取有駘氏女名太姜矣世傳逮殷姻婭如故其不滅不遷又公然可知者取羝以軷則祭行道之神也謹荷夫祭行道之神此卽周禮所謂犯較者然而何以舉此祭按月令冬祀行行亦設軷壤與犯軷類則行祭也行祭而卒嵗矣故又曰以興嗣嵗

四鍭旣鈞曰鍭金鏃翦羽矢也鈞參亭也謂三分之一在前二在後三訂之而平者前有鐵重也曰謹荷夫惇弓旣堅此援矢命射時也此卽射禮所謂司射命有司納射器有司遂授矢之時也是豈矢人造矢與司弓矢獻矢者而量度防鏃相視鈞等哉夫捨矢旣均者釋矢也夫將欲釋矢則必先授矢也蓋矢有不齊周禮司弓矢者有枉矢挈矢鍭矢殺矢矰矢茀矢恆矢庳矢則矢亦多矣夫矢𨿽多而其用則一此爲鍭耶則皆宜鍭也皆宜鍭則不宜又及之枉與挈與殺矰等也且皆宜鍭不宜又及之枉與挈與殺矰等則不惟四矢之中皆宜鍭不宜又及之枉與挈與殺矰等則卽此三偶之四矢之中其爲授矢者亦皆宜鍭也不宜又及之枉與挈與殺矰等也此所謂其鍭旣鈞者也且不特此也夫矢必以乘故有司設楅司馬必撫矢而乘之其或不備則司馬必告曰取矢不索然後復取矢加楅以備乘數或有不乘者則四不鈞今不惟乘矢旣備而凡三耦之中其所謂授矢而皆宜鍭而不宜又及之枉與挈與殺矰等者無不乘則四旣鈞也是故曰四鍭旣鈞

旣順廼宣而無永嘆曰順之爲安宣之爲徧也無永嘆者得其所而不思其舊也曰甫將相宅民未得徧居也而遂無永嘆也哉若曰民之從公也旣庶繁矣則必其所相之土旣得以順民廼能宣布其居止而可以無永嘆也然則可不相之哉故下乃遂及相土之事

敢取是曰於京斯依蹌蹌濟濟俾筵俾幾旣登乃依乃造其曹執豕於牢酌之用匏食之飲之君之宗之言宮室旣成而樂之旣以飲食勞其羣臣而又爲之君爲之宗焉曰此舉遷廟禮也或曰乃造其曹則爲落成禮非也嘗以大戴禮質之如雲蹌蹌濟濟者則大夫士之容儀也俾筵俾幾者則奉衣服者至於新廟筵於戶牖間也旣登乃依者則有司先入如朝位祝導奉衣者乃入升堂奠衣服於席上也乃造其曹者則宗祝有司各適其類也執豕於牢酌之用匏者則贊者盥薦脯醢君盥酌奠於薦西也食之飲之君之宗之者則薦之酌之畢而祝之曰孝嗣侯某告於皇考某侯蓋言先君仍可以至新廟爲廟主也

徹田爲糧甲曰朱子曰徹者徹也井九百畝其中爲公田八家則各私其百而養公田耕則通力而作収則計畝而分此周之徹法所自始乎寫官曰徹者通也通其田之所出以作貢也蓋田之所出不齊而又有丰歉故各爲通之使之有制正所謂貢者較數嵗以爲常者公劉當夏時宜遵夏法後人襲其名則然後曰徹耳夫公劉無變制原非立名而後人襲其名則始有變制也且周之名徹亦但以通夏殷之制爲言非如所云通力計畝也按公羊傳云公田不治則罪民私田不治則罪吏夫惟其公爲公而私爲私故公責之民私責之吏也假若通力而合作則旣無治不治之別而計畝而分又安見公仍還公而有罪民之科私仍還私而有罪吏之制哉孟子曰春省耕而補不足秋省斂而助不給又曰上農夫食九人中食七人使必合作則上中何省必均分則不足不給食九食七將何自較也故曰此非周制也或曰徹者通也通夏殷之制而爲言也匠人注云畿內用夏之貢法邦國用殷之助法孟子曰國中用貢野用助

夫喪亂蔑資者蔑滅資咨嗟嘆之聲乎曰資借也蔑資言無所慿借書文侯之命云殄資澤於下民桑柔云國步蔑資

不明爾徳時無背無側爾徳不明以無陪無卿言左右傍側公卿之臣皆不稱其官如無人矣曰謹荷惟不明其徳則𨿽有反側者亦視若無有惟其徳不明則𨿽有良輔亦視若無有故漢書五行志云不明其徳不知善否以美爲惡以惡爲美究至於無有善亦無有惡顏注所謂不別善惡則𨿽有背逆傾昃者有堪爲卿大夫者皆不知之也

民靡有黎怨從徵也是時厲王好兵凡從徵者皆老弱故曰靡有黎謂無蒼頭者也或曰壯者從軍則無黎言黔首盡矣蓋自是而民無壯者

誰能執熱逝不以濯不必手執熱物也熱之廹體體受之若執持者然猶曰執政執事也杜詩云執熱露白首韓退之答張籍書云若執熱者之濯淸風也夫露者以首濯者以風定知非手

聽言則對誦言如醉匪用其良覆俾我悖曰我以其能聽我之言而對之然亦知其不能聼也故誦言而中心如醉由王不用善人而反使我至此悖眊也曰謹荷此爲不聼其言者訧耳故曰聼人之言則未有不對者遇規諷之言而忽爾若醉夫不用其良而反予我以悖亂此何爲也

昊天上帝則不我遺胡不相畏先祖於摧曰天降旱災使我無所遺則先祖之祀自此滅矣曰猶之下之羣公先正則不我助父母先祖胡寧忍予也此復調也而彼此異義不可凡人無所歸怨則怨及於天怨天不得則怨及祖父猶四月云先祖匪人史記云人窮則反本疾痛慘怛未嘗不呼父母者夫旣靡有孑遺矣彼夫昊天上帝於我乎疎則其不我遺固然也今何能不相畏哉卽先祖而摧我甚矣

出宿於屠卽杜也曰卽杜伯國者在永興長安縣南十五里杜古作屠左傳膳宰屠蒯檀弓作杜蕢

蹶父之子蹶父周之卿姞姓也曰本姞姓故下稱韓姞然與尹姞之姞有異此黃帝之裔後爲燕下又云溥彼韓城燕師所完卽是也

鋪惇淮墳言布其師眾厚集其陳也曰惇頓也越絕書云西陵名惇兵城者以句踐曽頓兵故也夫宣王伐徐頓兵淮浦所以張威句踐伐吳頓兵西陵是爲審勢故同一頓也而賢王用之爲師貞覇主用之爲兵法鞫人忮忒譖始竟背豈曰不極伊胡爲慝丙乃曰朱子曰彼婦寺者以智辯窮人之言其心之忮害而僣忒也旣以譖佞倡始於前而終或不驗於後則亦不復自謂其言之放恣無所極已而反曰是何足爲慝乎敢取是曰窮人以忮忌僭忒之情譖之於始而終則諱之夫豈不用其至極反曰是不知誰爲此隱慝也者是以君子而賈行婦人而傾城也

維天之命於穆不已於乎不顯文王之徳之純言天道無窮而文王之徳與之無間則文之徳之盛也曰是以引詩者解詩不可也中庸引詩耳天之命周至深遠而無有窮則以文王不顯之徳之純也猶文王之詩曰有周不顯帝命不時也

假以溢我曰何之爲假聲之轉也曰何之爲遐聲之轉何之爲假豈聲之轉耶假使也言使有以卹我

念玆戎功繼序其皇之若曰吾念汝助祭錫福有此戎功則助祭分也何戎功之有嚴華谷云時助祭諸侯多有以武功定天下者故曰當念此戎功使子孫可大也猶管仲曰願君無忘臣無忘也蓋使之自念之也或曰繼序者嗣王也吾後王將益大其業

丁曰時邁朱子曰春秋傳曰昔武王克商作頌曰載戢干戈而外傳又以爲周文公之頌則此詩乃武王之世周公所作也外傳又曰金奏肆夏樊遏渠天子所以饗元侯也韋昭注云肆夏一名樊韶夏一名遏納夏一名渠卽周禮九夏之三也呂叔玉云肆夏時邁也樊遏執競也渠思文也敢取是寫官曰非也是獨以詩文之肆於時夏爲肆夏耳按周禮有九夏左傳襄四年穆叔如晉金奏肆夏之三則肆夏昭夏納夏也蓋由肆夏而推之以至於三耳若外傳樊遏渠或非九夏而韋昭彊以樊爲肆夏與遏渠而三則肆夏卽樊矣外傳何以稱肆夏樊乎且肆夏樊卽肆夏樊耳未聞云肆夏何詩樊何詩也呂叔玊知肆夏之不得爲樊而以樊爲樊遏則旣以肆夏與樊遏與渠而三而又以肆夏爲時邁樊遏爲執競渠爲思文則然後九夏之名屬之頌矣夫九夏武王之樂也故劉安成云九夏亦周公所作而執競一詩則祭武與成康詩也夫祭武與成康詩則昭王以後詩也夫昭王以後之詩而謂之昭夏不可且其以時邁爲肆夏也以詩云肆於時夏也若執競則未有樊與遏也思文無納也曰樊遏曰納何也夫無樊與遏曰樊遏無納曰納則必以執競繼時邁思文繼執競由時邁推之曰執競曰思文由肆夏推之則當曰樊遏曰納然則由此而將盡推之吾知時邁以前我將爲王夏思文以後臣工爲章夏也吾未聞宗祀明堂之時可歌王夏而周禮籥師吹擊鼓且得備九夏之一也且夫樂師教樂儀曰行以肆夏儀禮大射奏肆夏燕禮亦云賔及庭而奏肆夏郊特牲亦云賔及大門乃奏肆夏則肆夏者𨿽或用之饗元侯然亦下及於賔客送迎趨步決拾之文故穆叔如晉亦奏之此必與巡狩方嶽肆覲諸侯之所歌有殊辭也故鄭司農謂九夏諸篇頌之類也樂亡而諸篇亦亡之矣故頌不能載則鄭𨿽謂與頌類而亦以爲別有樂章非今頌所能備也故孔頴達疏鄭文且曰頌類者伹以其歌類乎頌並非頌也故唐皮日休有補九夏歌亦以爲九夏詩亡非今頌之所已載故補之他如劉敞如鄭樵則直謂九夏皆有聲無詞但如六笙詩徒存名耳故予嘗讀北齊北周等郊廟歌辭初疑其中有皇夏肆夏諸名以爲是璅璅者而得歌明昭有周之樂辭也乎而旣而思之九夏者空名也名存而辭亡者也夫名存而辭亡則凡有樂辭皆得彷佛其聲音而爲之實之未有過也然則肆夏非樊也樊亦不必又樊遏也肆夏不必樊樊遏不必昭夏渠亦不必納夏也夫肆夏不必樊則並可不必時邁樊遏不必昭夏亦可不必執競渠不必納夏則亦何必卽思文也我客戾止亦有斯容以二王之後來助祭者其容貌修潔有如鷺也曰此專指殷王之後與有客同故車馬服物皆尙白比之振鷺

應田懸鼓應小鞞田大鼓也鄭氏曰田當作小鼔也寫官曰田鼓大鼓也田大音之轉也若其更爲則以田本通耳此非田爲大爲小矣按信南山云維禹甸之周禮注作維禹敶之春秋陳氏後爲田氏史記韓世家有陳筮卽國防所謂田苓者

武曰春秋傳以此爲大武之首章也曰按春秋傳作武詩卒章非首章也且其稱卒章亦指耆定爾功一語佛時仔肩佛弼也又賴羣臣輔我所負荷之任曰佛弗也學記曰其求之也佛法言曰荒乎佛乎正皆謂弗也是故韓詩曰弗時仔肩夫事君者必多所不可而後能責君以負荷公羊曰弗者不可之深矣

小毖之詩曰予其懲而毖後患莫予荓蜂自求辛螫肇允彼桃虫拚飛維鳥未堪家多難予又集於蓼解之者曰此訪落之意也桃虫鷦鷯之雛化而爲雕故古語曰鷦鷯生雕言始小而終則大也故曰予何所懲而謹後患乎荓蜂而得辛螫信桃虫而不知其能爲大鳥此其所當懲者也此指管蔡事也故又曰我方防衝未能堪此而又集我於辛苦之地則柰何勿我助矣曰謹荷小毖者自懲也莫予云者懲已之使管蔡也大誥云是我國有疵也肇允云者則懲已之輕武庚也大誥云殷小腆耳乃大敢言繼敍也故曰予其懲而毖之也哉當其初也莫有使蜂螫予者予自求之若曰予懲乎管蔡之使而不及也嚴華谷曰莫予倒辭也猶詩云莫予云覯也桃虫者鷦鷯也然而鷦鷯不化雕其云鳥者則鷦鷯本鳥也故鷦鷯鳥也人伹以其名爲虫而忽之而不知拚飛之本是鳥此比忽視武庚而不知武庚實勝國後得爲患故曰始以武庚爲可輕而不可輕也予遭家不造久矣乃復覯此事

其耕澤澤澤澤解散也若以澤澤爲解散則是以澤爲釋也澤潤澤也土方春時陽气上升澤澤可耕也是故農家書亦云土滋冒橛耕者急發

匪且有且匪今斯今振古如玆曰且之爲此振之爲極也言非獨此處有此稼穯之事亦非獨今時有今丰年之慶也自極古以來已如此矣所云自古有年也曰匪謂且有此獲則且爲此禮亦匪謂今斯之獲乃今斯之禮也蓋振古而如玆矣且姑且也今亦云得且便且獲之挃挃或以挃挃爲獲聲不類也或以爲撲挃則旣撲之不宜又積之也挃銍也刈禾者之鎌也刈鎌之多不可名狀故曰挃挃然蓋鎌貌也銍銍貌銍猶之鑣鑣貌鑣也

文王旣勤止我應受之敷時繹思我䢐維求定時周之命於繹思丙則曰繹思尋繹而思念也此頌文王之功而言其大封功臣之意言文王之勤勞天下至矣其子孫受而有之然而不敢専也布此文王功徳之在人而可繹思者以賚有功而往求天下之安定又以爲凡此皆周之命而非復商之舊矣遂嘆美之而欲諸臣受封賚者繹思文王之徳而不忘也寫官曰此告諸侯詩也武初歸自商祀穆考廟大告諸侯以得天下之意也若曰文王旣勤止我應受之積徳累仁當受命也敷時繹思凡布列於是者皆繹思之也我䢐維求定豈有他也時周之命非我小國敢弋殷命也於繹思汝更思之也按序以此爲大封於廟之詩此因詩名爲賚故耳然而詩中無賚予義矣況旣曰大封則必在武王時非成王可知矣又曰頌文武之功何與且春秋傳以此爲大武之三章曰大武則其爲武王時詩又明明可據者故推賚之說卽以爲大告諸侯用錫新命亦無不可然而不必賚予矣且賚般酌三詩皆無名義又一例

於皇時周陟其髙山嶞山喬嶽允猶翕河敷天之下裒時之對時周之命曰髙山凡山耳嶞則其狹而長者喬髙也嶽則其髙而大者允信也猶猶由也河善泛溢得其性則翕裒聚也對者答也言美哉此周也其巡狩而登此山以柴望又道於河以周四嶽凡以敷天之下莫不有望於我故聚而朝之方嶽之下以答其意耳寫官曰此周之封禪頌也按白虎通云於皇時周陟其髙山言周太平封泰山也管子亦曰周成王封防山禪社首𨿽其事不經然古載籍家皆言黃帝以來實有之則此頌封禪未可知也嶞者墮也陸徳明以嶞山作墮山卽禪也傳所謂除地町町者也喬封也封之者使崇故曰喬周靈王之有司曰古者不嶞山不崇藪墮之爲禪崇之爲封也嶽岱也山眾山也封者必以岱故曰嶽禪則隨地可行者故曰山允者信也猶似也古封禪者必祀河猶穆天子西徵祀河宗漢武封禪還乃臨決河唐宗東封眺洪河也允猶者以明信似河如春秋傳曰有如此河蓋祀辭也翕河者河合眾水爲眾水宗故曰翕猶傳所稱河宗也敷天之下裒時之對時周之命言敷天之下皆聚而對之以爲是封禪者周之命也司馬相如封禪頌曰於傳載之受命所乘蘇珽東封頌亦曰昊穹之命再集巨唐皇帝受之

荊舒是懲荊者楚之別號舒其與國也曰謹荷舒偃姓有七舒國唐史謂羣舒一國五名是也其地近楚後爲楚所滅故稱荊舒

敢取是綏我思成思成何也鄭氏曰安我以所思而成之人謂神明來格也禮記曰齋之日思其居處思其笑語齋三日乃見其所爲齋者此之謂思成蘇氏曰其所見聞本非有也生於思耳蓋齋而思之迨祭而如有見聞則成此人矣曰綏我以所思之皆成就也猶俗所云如願也烈祖篇亦云賚我思成

天命鳥降而生商鳥鳦也春分鳥降髙辛氏之妃有娀氏女簡狄祈於郊媒鳦遺卵簡狄吞之而生契曰何必吞鳦哉鳥降時祈髙禖而得之故曰天命蔡邕月令章句云鳥至日有事髙禖而生契降卽至也月令云是月也鳥至

正域彼四方正治也曰開創之主慮尙權術故曰正言我之得天下以正也

肇域彼四海肇開也言其封域則極乎四海之廣也曰中興之主慮循故事故曰肇言我與天下更始也孟子云武丁朝諸侯有天下執競云自彼成康奄有四方皆似始有天下者故湯以開創稱武武丁以中興亦稱武非無意也

王桓撥王契也者深防之稱或曰以鳥降而生也桓武撥治也曰濬哲也以首言濬哲惟商故此以王承之如書稱濬哲文明下卽稱徳也桓撥長髮也以首言長其祥故又以桓撥承之按桓撥韓詩作桓發卽長髮也國語王勤商十四世而興以契爲濳徳漸升與舜同其稱長髮猶書稱徳卽稱升聞也故下又卽以受小國大國旣發承之

受命不違至於湯齊湯齊何也蘇氏曰至湯而王業成與天命防也寫官曰帝命之不去自先公至於湯等且湯復聖敬昭格之則帝益發之然後命之式九圍焉此自王相土來故曰至於湯言湯以前先公不勝數耳韓詩外傳曰至於湯齊古今一致也先聖後聖其揆一也爲下國綴旒綴猶結也旒旗之垂者也言爲天子而爲諸侯所系屬如旗之縿爲旒所綴也敢取是曰謹荷綴旒齊魯韓三家俱作畷郵田舍也卽郵表畷也以其丁疆畔連綴之地則曰畷以其似郵捨則曰郵畷郵可眾處者以諭爲下國所覆謹荷

爲下國駿厖駿厖謂何傳曰駿大也厖厚也董氏曰齊詩作駿駹謂馬也敢取是曰謹荷駿駹馬也以其體髙峻故曰駿以其駿之尢髙者則曰駹駿駹可共乘者以諭爲下國所載謹荷

韋顧旣伐昆吾夏桀甲曰鄭氏曰韋彭姓顧昆吾姬姓寫官曰考韋顧昆吾皆髙陽氏後韋卽豕韋也彭姓若顧昆吾皆已姓今濮之範東南有古顧城澶之濮陽昆吾氏之墟也隋爲昆吾縣

降於卿士甲曰降言天賜之也卿士則伊尹也寫官曰天降伊尹可曰降於伊尹乎降下也言湯之下於尹也所謂成湯之於伊尹學焉而後臣也天問云帝乃降觀下逢伊摯亦此謂也

撻彼殷武奮伐荊楚罙入其阻裒荊之旅有截其所湯孫之緒或曰自盤庚沒而殷道衰楚人叛之髙宗撻然用武以伐其國入其險阻以致其眾盡平其地使截然齊一皆髙宗之功也易曰髙宗伐鬼方三年克之蓋謂此與寫官曰按後漢西羌傳武丁伐西戎鬼方則鬼方在西非南楚也竹書亦云王季伐西落鬼戎蓋鬼戎本西落而武丁伐之三年始克故書傳亦曰武丁修行三年而重譯畢至此又一事也若此詩則初起奮伐而卽深入其地矣新王之師從天而下蓋用兵之神莫過於此而謂三年克之可乎且夫詩言皆兵形也其云奮伐而卽云入其阻者以荊楚據蜀連越控漢引江北撼中州東瞷陳蔡其形勝所在不特一所深入其阻則亦盡據其要也故其能用兵神速如此

奮伐荊楚以楚人叛之故伐之曰荊楚本二國皆姓然是時伐荊非伐楚也觀下云裒荊之旅可知也然而兼言楚者則是時荊已兼有楚矣至周時楚乃兼荊故楚亦稱荊觀春秋自僖公以前皆稱荊可知也荊楚本一木蓋一木而兩名以比本一姓而兩國者

命於下國則天命之以天下曰謹荷據左傳注云命於下國爲下國所命爲天子也故命於也蓋武丁本爲天子似爲下國所歸命而始得之者孟子曰武丁朝諸侯有天下

商邑翼翼四方之極商邑王都也翼翼者整飭之也極表也曰商亳也殷亦名景亳在河南𨿽負山帶河然四伐之國與東周無異故武丁卽位卽四徵其首伐楚者以楚介南藪參扼於商邑之吭而易爲患也故一奮伐而商邑翼然足以控制天下矣古王之審於大勢如此

毛詩寫官記卷四

