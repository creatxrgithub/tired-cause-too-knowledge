詩經稗疏﹝淸﹞王夫之撰

詩經稗疏卷一漢陽王夫之撰

周南

周南召南﹐鄭氏詩譜曰雍梁荊揚徐豫之人咸被文王之徳而從之文王受命作邑於丰乃分岐邦周公旦召公奭之采地施先公之教於己所職之邑六州者得二公之徳教尢純故獨錄其詩屬之太師分而國之其得聖人之化者謂之周南得賢人之化者謂之召南胡氏春秋傳亦曰周南先王之徳召南先公之化故朱子集傳以周南皆文王后妃之徳而召南爲侯國之詩今按何彼穠矣以詠王姬彼茁者葭用賦靈囿與桃夭鵲巢初無同異何所分於王侯賢聖哉蓋周公召公分陜而治各以其治登其國風則周南者周公所治之南國召南者召公所治之南國也北界河雒南踰楚塞以陜州爲中綫而南分之史記謂雒陽爲周召從可知已陜東所統之南國爲周南則今南陽襄鄧承天徳安光黃汝潁是已陜西所統之南國爲召南則今漢中商雒興安鄖夔順慶保寜是已其國之詩或其國人所作或非其國人所作而以其俗之音節被之管弦今𨿽亡考而大要可知故漢廣兼言江漢江北漢南今之潛沔也汝墳言江汝之間則今之光州新蔡也而皆系之周南若召南之以地紀者曰江有沱又曰江有汜按禹貢岷山導江東別爲沱水經江水歷氐道縣湔水入焉又東別爲沱入江過都安縣今湔水自龍安府石泉縣入江都安今成都府灌縣沱江在今新繁縣汜者水決復入之總名沱卽汜也言沱言汜皆川北西漢水﹝今嘉陵江﹞南之地集傳以景陵之沱汜當之未是又殷其靁之詩曰在南山之陽南山終南山也爾雅山南曰陽自漢中而東至均州皆在終南之陽於春秋爲庸麇召南在陜南之西明矣據此則二陜分治之地別爲二南不言國者文王未有天下侯國非其所有特風教逺被以類附也何侯國王畿聖教賢化之殊乎

雎鳩﹝雎從且從隹﹞﹐爾雅雎鳩王雎郭璞曰鵰類今江東嘑之爲鶚好在江渚山邊食魚說文白鷢王雎也顏氏匡謬亦云雎鳩白鷢又爾雅楊烏白鷢郭璞曰似鷹尾上白禽經雎鳩王雎魚鷹也亦曰白鷢陸璣疏曰幽州人謂之鷲陸佃曰鶚性好跱立不移處所謂鶚立義取諸此以諸說參考則雎鳩之爲魚鷹其名曰鶚明矣謂之鳩者鷹之屬通曰鳩郯子所謂鷞鳩者鷹也𨿽食魚而非水鳥故郭璞云好在江渚山邊食魚經言在河之洲非常在也本爲鷙鳥之屬故毛公云摯而有別摯之爲言鷙也其鳥似鷹而土黃色深目好跱交則雙翔別則異處以其立不移處別則異所故以興夫婦有別之義李時珍本艸言其翺翔水上扇魚令出一名沸波又能入穴取食一名下窟鳥其尾上白者曰白鷢是已集傳以爲鳧鷖之屬殊爲失實鳧鷖水鳥雎鳩山禽鳧鷖小鳥雎鳩鷙鳥相去逺矣

左右流之﹐爾雅流擇也芼搴也說詩者自當以爾雅爲正毛鄭謂流求也芼擇也於義未安擇者於眾艸中擇其是荇與否擇而後搴之於文爲順擇有取舎不必皆得故以興求之不得搴則得矣故以興得而友樂之集傳曰流順水取之采蓛者或順流而下或逆流而上水或在左或在右若必於順水則左而不右右而不左矣又曰芼熟而薦之也依禮記芼羮之芼以立義旣熟而在鉶矣何分於左右乎古字義不一未可執一以釋之

捲耳﹐爾雅捲耳苓耳毛傳用之郭璞云形似鼠耳叢生如盤博雅云苓耳葹常枲枲耳胡枲而陸佃埤雅引荊楚記曰捲耳一名璫艸亦曰蒼耳殊爲差誤蒼耳一名耳璫艸言其實如耳璫一名羊負來以其實黏羊毛上一名野茄葉似茄也湖湘人謂之羊矢艸實形似羊矢也其艸拔地而生髙者三尺許獨莖多枝初不叢生葉全不似鼠耳蘇頌本艸據陸璣疏言其蔓生可煮爲茹又與郭璞叢生之說異一蒼耳且不能定況可引釋卷耳捲耳有枲耳胡枲之名必有與枲相類者葉如鼠耳則小而圓長葉上有細毛柔軟可知今野蓛有名鼠耳者本艸謂之茸母宋徽宗詩茸母初生罷禁煙乃北狩時詩蓋南北通有之王鴻漸野蓛譜謂之貓耳禿葉靑白色與陸璣之說合湖湘人謂之爲靑淸明前采之舂以和米粉作餈有靑白瓤如枲麻味甘性溫葉上有茸毛正如鼠耳凖二雅及郭氏之言必此爲捲耳而非璫艸明矣此艸可和粉食而采之頗費尋求故云不盈傾筐若璫艸枝葉繁而隨地多有且苦臭不中食何事采之而患其不盈乎

葛藟﹐集傳但言藟葛類未實指爲何物按藟或作蘽其類不一爾雅諸慮山蘽郭璞云似葛而麤大今俗謂之土葛者是皮黒可用爲索縛茅屋椽不堪作布爾雅欇虎蘽郭璞云今虎豆纒蔓林樹而生莢本艸謂之黃環結莢如皂莢小而無油一名就葛又蓬蘽似覆盆子蔓生繁衍莖有刺葉如小葵面靑背白有毛六七月開小白花就蒂結實如桑椹熟則紫黯有小黒毛甘而可食俗名割田藨﹝讀如拋﹞又千歲蘽一名蘽蕪一名巨瓜蔓生緣木葉似葡萄子靑赤藤中有白汁可入藥用陸璣定指爲巨苽旣未詳實而云似蘡薁則又蓬蘽非巨苽也辧物之難如此夫

薄言﹐方言薄勉也南楚之外曰薄努秦晉曰薄郭璞注曰相勸勉也薄言采之者采者自相勸勉也薄送我畿者心不欲送而勉送也薄言往愬者心知其不可據而勉往也凡言薄者仿此毛傳云薄辭也凡語助辭皆必有意非漫然加之

蔞﹐毛傳云蔞艸中之翹翹然似謂蔞爲艸特出之貌而非艸名於文義未安陸璣陸佃皆以爲蔞蒿而集傳因之按蔞蒿水艸生於洲渚旣不翹然於錯薪之中但可采摘爲菜不堪刈之爲薪與楚爲黃荊莖幹可薪者異則二陸之說非矣管子曰葦下於雚雚下於蔞則蔞爲雚葦之屬翹然髙出而可薪者蓋蘆類也

汝墳﹐爾雅墳大防毛傳集傳皆用之然堤防所以固土窒水例禁樵蘇孰敢於上伐其枚肄墳當與濆通爾雅汝爲濆郭注雲大水溢出爲小水之名引此詩以証之則墳乃汝水旁出之支流當從郭說

召南

薇﹐集傳云薇似蕨而差大有芒而味苦山間人食之今按蕨之有芒而大者色黃蓋貫眾之苗俗嘑野雞尾味辛苦有毒無食之者說文薇菜也似藿之豆苗也陸璣疏云莖葉皆似小豆蔓生其味亦如小豆藿字書薇野豌豆則薇非蕨類明矣爾雅曰蘪從水生薇垂水若有芒之蕨植生山崖而不垂水次惟野豌豆多生溪澗之側故曰垂水此豆俗嘑老鼠豆其結角似鼠尾也陸佃謂采薇蕨以祭尢屬疎謬未聞蕨之可登於俎況貫眾苗乎世人相承之訛遂謂伯夷叔齊采蕨以食孤陋而誣不可救正有如此者

蘋藻﹐毛傳云蘋大蓱也爾雅云萍蓱其大者蘋毛公據爾雅以說此詩郭璞引此詩以注爾雅皆未精悉按萍有二種楊花飛時生五月多死小者葉圜而綠大者葉蹙而紫味苦臭惡性大冷方家或以療疸爇之以燻蚤虱能壊人衣其不可爲茹以食以祭明甚若世所謂蘋者別自一種謝翺楚辭芳艸譜云蘋葉正四方中坼如十字根生水底葉出水上此艸今所在有之俗嘑田字艸四葉合成一葉中露水光如田字然臭味粗惡亦不堪食陸璣曰可糝蒸爲茹又可用苦酒淹以就酒豈其口之性與人殊哉抑未嘗嘗之而道聴以說耳舊說以爲教成之祭牲用魚芼用蘋藻鉶羮之芼調以滑甘夏葵冬萱皆滑甘也而魚羮以苦歰之蘋徒取潔淸之義不卹其臭味鉶羮有芼以人道事神也人不可食神其歆乎按山海經有艸名曰薲其狀若葵其味若蔥說文無蘋字字正作薲音符眞切許愼亦謂之大蓱則薲蘋一也呂覽云菜之美者昆侖之蘋言昆侖者著其尢美者耳不必昆侖而生也蘋蓋蒓葵之類滑脆如蔥白者湖州圖經以爲不滑之蒓是也栁惲詩汀洲采白蘋言其根之白也丘光庭兼明書以田字艸花白而辟圖經之謬不知言白蘋則蘋本白而非以花言明甚皆不思之過也圖經言不滑者較蒓爲不滑耳非全濇也非艸陳蔵器本艸謂之萍蓬艸葉大似荇花黃李時珍曰似荇葉而大徑四五寸六七月結實狀如角黍楚王渡江得萍實凡萍之屬惟此有實其根如雞頭子根作藕香味如栗故一名水栗子又云花有黃白二色葉如小荷葉似蒓葉而大頗似馬蹄今陂池中往往有此俗嘑水藕兒其根可煮食王鴻漸野蓛譜繪之似蒓荇而大本艸言其甘濇與圖經之說脗合矣藻陸璣曰有二種其一葉如雞蘇莖大如箸其一莖如釵股葉如蓬蒿按此二種莖皆硬韌不可食人或植之水中以飼魚者而璣云皆可煮食非也爾雅莙牛藻郭璞云細葉蓬茸如絲可愛此藻王鴻漸野菜譜謂之牛尾瘟葉如髮莖如聚藻聚藻莖似釵股略似菱根故廣雅云藻菱菜也瘟乃薀字之訛牛藻亦謂之薀左傳所謂薀藻也性極冷古人體質厚可食今人非凶荒不食不似似蒓之蘋能益人古今通食之

筐筥﹐毛傳方曰筐員曰筥集傳因之按髙誘淮南子注云員底曰筥方底曰筐說文筥筲也博雅筲﹛族﹜﹛族﹜卽筥也蓋筐上下俱方筥上方橢而下員如飯筲然方員以底別非筥之竟爲員器如今籃也

有齊季女﹐毛鄭以此稱女故惑於小戴昏義謂蘋藻之奠爲教成之祭傳則曰牲用魚芼用蘋藻箋則曰祭不於室者凡昏事於女禮設幾筵於戶外此其義也又曰祭事主婦設羮教成之祭更使季女者成其婦禮也按教成之祭𨿽因女而舉而女子在室未與成人之列遽使主祭將無有躐等速成之過乎女之在教猶士之在學也士入學捨菜必師主之士但從執事焉此教女子者必有保傅之姆則主祭者必司教之人而非女子之自主也不待問而知由此思之尸之爲義不訓爲主審矣祭之必有屍也古道也孫則爲王父屍矣禮文殘闕不言祭妣何屍要必非一人而爲二鬼之屍亦必非男子而爲女屍妣必有屍季女者未嫁之女也於妣爲女孫王母之屍捨孫女其誰哉若集傳竟以季女爲大夫之妻則妻而稱女尢爲艸次序曰大夫妻能循法度則可以承先祖供祭祀序統一篇而言以大夫之妻愼於祀事采蘋藻而盛之湘之奠之又迎有齊之季女以爲之屍故曰可以祭祀也女非妻妻不稱女大義炳然集傳遵序以駁傳而不知其顯與序戾矣有齊云者言其荘敬有如齊也屍不與致齊散齊之列故言有齊以嘆美之若主祭者濟濟穆穆豈但有齊而已哉不言男屍者義繋乎大夫之妻從其類而言猶少牢饋食禮不言女屍各從所重而言耳或疑蘋藻非正祭豆實之品則此乃鉶羮之芼原非豆實故不見於禮文若牖下之云則於以奠之二句以詠事神於堂之事而誰其尸之二句乃詠事屍於室之禮一篇始終祀事文義原不相蒙也

蔽芾甘棠﹐毛傳蔽芾小貌甘棠杜也樊光曰赤者爲杜白者爲棠按棠杜皆樝梨也木色白者味甘色赤者味酸歰今人以接梨樹者其樹髙不過尋丈葉近下生枝刺繁密故曰蔽芾鄭箋云召伯止捨小棠之下而聴斷焉說苑曰召公述職當桑蠶之時不欲變民事故不入邑中捨於甘棠之下而聴斷皆相傳之謬也侯伯巡行必有館捨官司共事卽令入邑何至妨民蠶桑如其踞坐山麓麏棲鳥集不近人情過爲飾儉不亦上下無章辱朝廷而羞當世之士乎且其聴訟也將褻服以聴之乎抑必服命服以蒞之耶弁帶而坐灌莽之間是所謂朝衣朝冠坐於塗炭也甘棠蔽芾非喬木之陰桑蠶之時葉生未齊晴日霧雨不能庇蔭藉云作艸舍扵樹下尋丈之木下不逾數尺蝸廬寄其下召公而非侏儒也必俯傴而入垂頭而坐亦甚可笑矣卽令召公偶依樹而休息亦必喬林之下安有就棠杜而布席之情事言之不經不待博雅之士而知其不然也此蓋召公所稅駕之館階除之側偶有此木政閒遊衍聊爾眄賞後人因爲禁畜以寓去思耳所苃所憩所稅云者志其館也匪兕匪虎率彼曠野非日中一食樹下一宿之異端安能爲此哉鄭氏又以爲聴男女之訟尢爲不典直以下行露一篇相牽附耳周制遂士所聴之獄說成士師受中麗刑殺之法者王欲免之則三公會其期縣士之獄則六卿會之若四方諸侯之獄訟訝士所掌公卿不與猶今郡邑戶婚之訟監司且不聽理召伯稱伯乃分陜以後之詞當文王時召公不得與西伯同稱爲伯此蓋周有天下建邦分牧之事召公已位三公惟會免王畿六遂之死刑世傳甘棠館在今河南宜陽縣則東郊南國之地六卿且不會焉若以二伯之長問侯甸之婚姻越職下侵日亦不足矣此則說苑述職之說較爲可信而男女之訟爲亡實之言明矣

雀角鼠牙﹐先儒說此俱以爲雀無角鼠無牙孫公談圃云鼠實有牙曽有人捕一鼠與王荊公辧荊公語塞今試剖鼠口視之自知孫說之非妄誤者蓋由不察角本音錄借音爲覺因以雀頭不戴角﹝覺﹞生誣鼠無牙耳李濟翁資暇錄辧角字音義甚詳惟牛羊鹿犀頭上之角借音覺若漢角裏先生禮君夫人鬊爪實於角中皆正音錄玉篇東方爲角亦音錄其或別立甪字者俗文不成字角﹝錄﹞咮也故曰與之角﹝錄﹞者去其齒傅之翼者兩其足言有咮以啄不須齒嚙也誤者乃謂牛有角﹝覺﹞而無上齒又何以處鹿羊之有上齒乎戴角含齒不相代爲用非猶夫有翼以飛則可減足以行也雀實有角﹝錄﹞鼠實有牙有角﹝錄﹞故穿屋有牙故穿墉健訟者取以諭己曽有婚姻之約此四句述訟者之誣詞而下始堅拒之且室上覆蓋者曰屋雀有咮故能啄穿茅茨鼠有牙故能嚙穿墉土若頭上之角﹝覺﹞但用抵觸亦何能穿屋之有讀者但知角字正音則文義冰釋自不疑鼠之無牙矣

委蛇﹐山海經蒼梧之野有委維郭璞注云卽委蛇委蛇蛇也蒼梧今猶多蛇土人以爲有神後漢書委蛇大如車輪亦謂大蛇也委蛇云者蛇行紆徐委折身委曲而取道端直故以擬動止從容之度宛曲而自無回衺故鄭云委曲自得之貌委讀如威蛇本音湯何切徐鉉曰俗作食遮切古人艸凥相問無它乎墉風委委佗佗義與此同字或作蛇或作佗本皆它字

朴樕﹐朴樕者槲樕也爾雅云樕朴心蓋櫟之庳者其樹髙不過數尺葉大亦有橡斗俗謂之大葉櫟

騶虞﹐毛公曰騶虞義獸也白虎黑文不食生物陸璣亦雲集傳因之山海經言林氏國有珍獸大若虎五采畢具尾長於身名曰騶吾乘之日行千里郭璞注云卽周書所謂夾林酋耳者按逸周書言酋耳食虎豹則又與不食生物之說不合太公六韜云紂囚文王閎夭之徒詣林氏國求得騶吾獻之紂淮南子曰散宜生以騶虞雞斯之乘獻之紂髙誘注曰騶虞日行千里謂之曰乘則又以騶虞爲千里馬矣東方朔傳建章宮後合重櫟中有物出焉其狀似麋朔曰所謂騶牙也吾牙虞音相近或以爲虎或以爲馬或謂似虎或謂似麋或謂白或謂白黒文或謂五采具總之漢人惑於祥瑞而附會之淮南則因散宜生獻文馬而曲爲之說皆不足信要於壹發五豝之義亡取焉夫以義獸比王仁而禽獸以不多殺而蕃似也然獸𨿽多安能壹發而獲五且壹發而五殺亦多矣蓋壹發而五者人爲之也詩傳曰虞人克舉其職國史美之賦騶虞申公說曰騶虞美虞人之詩賈誼新書曰騶虞天子之囿也虞者囿之司獸者也天子佐輿十乘以明貴也三牲而食以優飽也虞人翼五豝以待發所以復中也人臣於其所尊敬不敢以節待之敬之至也尊其所主敬愼其所職掌而忠厚盡矣作此詩者以其事深見良臣順下之志也歐陽永叔楊用修皆以詩傳賈書爲正而辧世無騶虞之獸所謂翼以待之者素畜而擁之於車前以便射也明制禦獵苑中則有司縻獸以待臨時縱之乘輿之前使卽射獲五豝五豵數必五焉人爲之明矣賈生之說旣與詩傳申說脗合卽以合詩序義亦可通虞人𨿽能舉其職以敬上然亦可見非馳騁淫獵上仁而下義故曰鵲巢之應先公之徳也上下相親百物備享故曰仁如騶虞如騶虞者如此詩之旨也周自文王有靈囿西土之民樂而詠歌之今也頌聲被於南國故曰天下純被文王之化迄乎成王之世庶績登百官治下逮虞人而忠厚至故曰王道成也何必如司馬相如之誇般般者而後謂之瑞應哉戴埴鼠璞亦能辧此而引天子田獵七騶咸駕之文以騶爲禦人則鑿矣

邶風

不可以茹﹐傳云茹度也按茹有訓度者玁狁匪茹是也乃假借立義與如通言度其相似也鏡之鑑形自然不爽無待忖度且此言不可以茹而云不可以度則是率意待物不近人情何以自鳴婦順哉茹本訓吞也無所擇而吞受之謂故艸食曰茹鑑之受景物含其中有吞之象焉凡人物妍媸之狀順逆之形皆納之而無訴無拒有不擇而受之象焉我心匪鑑則不可以雜受夫妍媸順逆而無所拒也旣不能容受非理故難禁其憤懣之溢而思愬焉故下云薄言往愬不能茹而思吐之也

燕燕﹐獨言燕者白項烏也疊言燕燕者鳦也爾雅分言之甚明鳦元鳥也集傳云燕鳦也謂之燕燕者重言之也蓋沿嘑燕燕爲燕而未考之爾雅

寒泉﹐浚﹐此二水注疏俱無考按淮南子墬形訓云浚出華竅又陳畱風俗傳浚儀縣北有浚水浚儀今開封府也則浚水當在祥符中牟陳畱間也左傳衛侯伐邯鄲次於寒氏杜預曰寒氏卽五氏以傳考之寒氏在中牟之北稍西寒泉疑卽寒氏之泉又按山海經髙前之山其上有水焉甚寒而淸帝臺之漿也以經文溯之此水在濟水之東後漢書注云寒泉在今濮州濮陽縣與山海經合但去浚爲逺恐非此之寒泉乃經云在浚之下則濮陽爲浚水下流之墟或不妨言在其下也

采葑采菲無以下體﹐葑傳云須也爾雅須葑蓯又曰須薞蕪郭璞注謂似羊蹄菜葉細味酢者誤也葑名不一故多殽訛說文謂之須從方言謂之蘴陸璣艸木禽魚疏謂之蔓菁陶弘景別錄謂之蕪菁陸佃埤雅謂之臺菜孟詵謂之九英菘劉禹錫嘉話錄謂之諸葛菜其菜北方廣種南方僅有陸佃雲南種一年化爲菘二年蕪菁種都絕似菘似芥似蘆菔或謂之大芥今南人俗嘑芥菜蘆菔葉類芥莖粗葉大而厚根長而白味辛而苦黃花四出結角角中子圓而紫赤葉初出甲可生啖葉舒可煮食葉老采根腌爲葅食子可壓油北齊祖珽燻目傷明者是也菲毛傳曰芴也爾雅菲芴郭璞曰土瓜也土瓜者月令謂之王瓜三月生苗引蔓多須葉圓如馬蹄而有尖面靑背淡歰而不光七月開五出小黃花成簇結子累累熟時或黃或紅圓而長一名鉤蔞一名野甜瓜今俗嘑爲矢冬瓜其葉媆時可采爲茹其根江西人栽之肥壤掘取食之似葛根而味如薯蕷陸璣言其莖粗葉厚而長有毛是也蘇頌本艸謂菲芴土瓜別爲一種非是此土瓜葉根皆可食正與詩義脗合下體之義毛公曰下體根莖也集傳曰根有時而美惡今按此二菜初則食葉後乃食根當食根時葉粗老而不堪食則是根可食而苗爲人棄無以下體者不可以莖葉之惡而不采其根也謂之下體者凡物有縱生者有橫生者有逆生者皆以所從受气味之滋養者爲上體人縱生則首在上爲上體而足趺爲下體禽獸橫生則喙啄在前爲上體尾在後爲下體艸木逆生則根在下爲上體葉在上爲下體人獸斷首則斃艸木絕根則萎故俗嘑芋芥蘆菔之根爲頭葉尖爲尾尾者下體也在艸言艸不得以人之上下爲上下矣

荼﹐毛傳云荼苦菜也蓋言菜之苦者非月令之所謂苦菜菜以苦名者也顏氏家訓乃引易緯苦菜生於寒秋更歷冬春得夏乃成以釋此荼誤矣顏氏言一名遊冬似苦苣而細摘斷有白汁花黃似菊乃廣雅所記自別一類非荼也其尢誤者徐鉉以說文無茶字謂卽是荼不知爾雅檟苦荼在釋木篇中本非艸類漢以上人無煮飲之者王褒僮約始有烹茶買茶之文楊衒之作伽藍記時北人尙不知啜茗其始惟蜀地產而蜀人食之後世乃迻種於江淮若河北則土不宜種邶安得有此而周原亦安得薅之哉凡菜名苦菜者有六一廣雅所言遊冬苦菜似苦苣而秋生者也二貝母苗詩謂之莔陶弘景別錄謂爲苦菜也三龍葵陶弘景所謂苦菜乃是苦蘵一名苦葵一名天茄子四月生苗媆時柔滑可食葉圓花白莖大如筯結子如五味子者也四酸漿艸爾雅謂之苦漿上林賦謂之葴﹝鍼﹞一名苦耽一名燈籠艸葉如水茄可食開小白花結子作殻如撮口袋中有子如珠者也五苦苣今之苦蕒六敗醤今湖湘山谷多有之葉條長有鋸齒春生莖弱秋則莖如柴胡引蔓節節生葉味苦而有腐气山野人采之瀹過揉去苦味以爲菜茹或幹之與米同煮以禦荒此則今人所正名爲苦菜者也凡此六種要非毛傳所云荼苦菜者蓋此六種𨿽苦而中有微甘食之而美此詩甚言其苦與薺相形而或生山谷或生園畦非田野繁生之惡艸良耜之詩何以云薅耶故集傳云荼苦菜蓼屬其說韙矣蓼而謂之菜者古人以爲調盉之具內則言濡豚包苦實蓼鄭注云苦苦荼也以包豚殺其气而韓保升言香蓼宿根重生可爲生菜蘇頌謂春初以壺盧盛子水浸透掛火上使暖生白芽取爲蔬以備五辛今人不食亦不種古今異味也或曰荼或曰蓼者崔豹古今注曰紫色者荼靑色者蓼其味甘辛食之明目按蓼類不一有靑蓼香蓼紫蓼木蓼皆生旱地水蓼馬蓼則生川澤水次荼者紫而香者也荼辛而苦蓼不苦而甚辛故許愼云荼苦荼蓼辛菜薔虞也薔虞水蓼苦荼原野之蓼薔虞惟可造曲苦荼古以和味集傳以爲蓼屬亦明其類同而種性異也

涇﹐渭﹐集傳云渭出鳥鼠今按渭水源出渭源縣南谷北流乃徑鳥鼠山下轉而東流過渭源縣禹貢所謂導渭自鳥鼠同穴者於中流導之非其所出之始也渭出鳥鼠相承之疎也涇水出平涼府郡治西南笄頭山流經涇州邠州醴泉涇陽至髙陵入渭集傳亦略

方之舟之﹐說文方並船也象兩舟省總頭形禮大夫方舟士特舟方方舟舟特舟也此言以舟渡水異於泳遊兩舟相並尊者安也鄭箋以方爲泭未是

旨蓄﹐鄭箋云蓄聚美菜集傳因之但云美菜未知何菜曹植七啟言霜蓄露葵蓄與葵並言亦一菜之名耳按劉熙釋名瓠蓄破瓠以爲脯蓄積以待冬月之用也北方冬無蔬茹故剸瓠宛轉爲條若古之脯修冬則漬煮食之旨甘也瓠有甘苦二種甘者中食苦者不中食旨蓄者甘瓠之蓄也

伊余來塈﹐毛傳曰塈息也集傳因之按此詩始終自道其中饋之勤敏而不屑及牀第之燕息與氓之詩貞淫迥別黽勉禦窮豈在居息之情哉塈塗也沾濕土以仰塗也劉熈曰塈猶煟煟細澤貌也此言支撐塗飾以成家卽前所謂就深就淺飾亡爲有之意民之攸塈義亦同此不懈於位以勤民事則民得蒙其潤澤矣若訓息之憩從舌從息一或作愒與塈音相近而義別

流離﹐鹽鐵論注云梟流離也關西人謂梟爲流離陸璣疏云張奐言鶹鷅食母蓋土梟也梟鳥之醜自小已然不待其長集傳言其少好長醜非也梟夜則攫晝則爲眾鳥所逐竄伏茫昧無所容身故曰瑣尾言其卑末伏竄之象以比黎侯之廹逐於狄人無所容身以六義言之比也

左手執鑰﹐周禮鑰師掌教國子舞羽吹鑰鄭注曰文舞有持羽吹鑰者所謂鑰舞也鑰者鄭玄郭璞皆云是三孔﹛遂﹜吹之易以成聲不用按拏故且吹且舞無礙於右手之秉翟今小兒所吹悶笛近之集傳以爲如笛六孔則管也非鑰也

飲餞於言﹐順徳府唐山縣有於言山廣輿記曰飲餞於言卽此據此則出宿於幹者當卽漢之發幹﹝讀如寒﹞今東昌之棠邑也於言爲近但此詩首言泉水流淇皆衛西之地而言幹皆在衛束北蓋此女追憶百泉淇水故國之景物而非因所見以起興也二章曰出宿於泲泲水有二或作泲或作濟一出贊皇一出濟源王屋此所言者乃贊皇之泲一名槐水者非王屋之泲瀆也

肥水﹐集傳但言肥泉水名未詳其地今按肥泉在淇縣犍爲舎人曰水異出同歸曰肥是水異出同歸故蒙肥泉之名

莫赤匪狐莫黒匪烏﹐毛傳云狐赤烏黑莫能別也言狐類皆赤烏類皆黑所謂同昏之國不能辧其是非也集傳乃謂狐烏不祥之物人所惡見按烏者孝鳥王者以爲瑞應其以鴉鳴爲凶者乃近世流俗之妄古人不以爲忌且北人喜烏而惡鵲南人喜鵲而惡烏流俗且異況於古今邶之詩人非今南人也若狐之爲妖怪傳自唐人小說故世厭惡之古人以其溫文用爲君子之裘何不祥之有周禮服不氏硩蔟氏所驅者訓狐鬼車之類也漢人忌鵩爲凶耳狐與烏初非妖異當以毛傳之說爲正

籧篨不鮮﹐鄭箋云鮮善也如字音斯先切史記數見不鮮毋徒混乃公爲也與此意同若以爲鮮﹝上聲﹞少之鮮則籧篨者一宣公而已安所多得之而曰不少耶不殄者言其宜死而不死也集傳未是

墉風

副笄六珈﹐毛傳曰副後夫人之首飾編髮爲之集傳因之今按周禮追師所掌則編髮爲之者編也非副也鄭氏曰副之言覆所以覆首爲之飾其遺象如今步�﹝音搖﹞矣服之以從王祭祀編列髮爲之其象如今假髻矣服之桑也副者翟衣之首飾編者鞠衣展衣之首飾劉熈曰王后首飾曰副副覆也以覆首亦言副貳也兼用眾物成其飾也步搖上有垂珠步則搖也漢雜事皇后服假髻步搖八雀九華十二﹛金奠﹜漢去古未逺假髻以當編步搖以當副華﹛金奠﹜所施蓋卽劉熙所謂眾物成飾者乎副之備飾𨿽與漢之雀華金﹛金奠﹜不同而垂之副下使行步則搖一也步搖用珠副用衡筓珈瑱古今文質之異其垂則同要非編髮爲之玉古圖考繪有玉珈二瑱一皆三代遺物一珈如月弦下垂兩端纎銳一珈長而橢中凸起劍脊瑱則上鋭下圓而平底如錘上旁缺其四分之一然則六珈各殊其制而圖所具其二與要以驗副雜珠玉爲之而不用髮博雅云﹛畐﹜假髻也亦誤以編爲副矣若髢之爲制則次第髮之長短爲之乃禒衣之首飾夫人服以見君者又與編別當分別釋之

玼﹐瑳﹐類書紫玉曰玼白玉曰瑳翟衣刻雉加扵衣上雉𨿽五色備而紫爲多故以紫玉之色擬之展衣白故以白玉之色擬之集傳槪云鮮盛貌未悉

展﹐縐絺﹐鄭司農眾曰展白衣鄭康成曰以禮見君及賓客之服毛公謂以丹縠爲之者非也鄭箋云展宜白言宜者猶言當是白所以駁異毛傳也縐絺言蒙者以縐絺爲衣裏蓋卽周禮之所謂素沙而鄭康成以爲沙縠者是蓋似今之皺紗集傳以爲當暑之服葛旣不可蹙之使縐且展衣之裏冬夏不易豈得以葛爲之

孟弋﹐弋姓所出不可考春秋夫人姒氏薨公羊作弋氏何休曰莒女也莒少昊之後本嬴姓一曰己姓弋巳古音相近則孟弋或莒女

誰因誰極﹐因如春秋傳內無因國之因爲師行鄕導之主也極會也如羣材之會於棟也誰因誰極者言旣控之後大國來救則必有附近之國爲鄕導而濟師者有帥師而來會者已於往控之時當與大國預籌之也集傳以爲如因魏荘子之因則在往控之先當云誰因誰極控於大邦矣

衛風

淇澳﹐綠竹﹐後漢書注引博物記曰有奧﹝於六切﹞水流入淇水則澳亦水名非水之曲也又曰奧水有綠竹艸正與經合綠竹非竹也二艸名也緑王芻也竹扁竹也王芻者郭璞謂之蓐亦謂之鴨腳莎本艸謂之藎艸亦謂之盭艸或謂之﹛艸戾﹜艸多生溪澗側葉似竹而細薄莖圎而小可以染黃色用之染綬曰盭綬扁竹本艸謂之扁蓄一名粉節艸說文作扁築楚辭謂之萹﹝音褊﹞郭璞云似小藜赤莖節李時珍云葉似落帚弱莖引蔓促節三月開細紅花結細子節間有粉淇澳非一水綠竹非一艸且皆艸而非竹好生水旁若竹則生必於山麓原岸非水曲間物而集傳引河防書下淇園之竹以證此爲竹不知衛武公時去漢武帝六七百年竹豈長存且河防書言園竹則淇上園林所蓄植原非水曲野生者則愈知淇澳之綠竹非淇園之修竹矣

重較﹐集傳曰較兩輢上出軾者謂車兩傍也劉熙釋名曰較在箱上爲辜較也崔豹古今注曰重較在軍車藩上重起如牛角今以考工記正之兵車之式輈上之軹左右各一直木前貫於輅﹝車前橫木曰輅﹞後傳於軫﹝車後橫木曰軫﹞曰轙輅軹軫之上各植一木若六柱然輅上之橫木加一橫木於中曰式左右各一直木貫於三植木之中以辜藩曰較較內施藩焉軾髙去軹三尺三寸故記曰以其廣之半爲之式崇較又髙於式二尺二寸故記曰以其隧之半爲之較崇若卿士之乘車有重較則上較之下復施一較以爲飾特下較之崇去軹幾何無從考耳轙傳於軫軹處輿最下較建於轛﹝輅上植木﹞軹﹝軹上植木亦曰軹特軫上植木其名無考﹞之上轛軹建於轙上則較去轙殊逺而集傳繋之輢﹝字與轙通﹞旣失之疎若軾橫較直軾下較髙而曰出軾則愈似未諳車制矣劉熈辜箱之說則言大車而非兵車乘車惟崔豹言藩上爲得之特豹謂重起如牛角則形容不似牛角並而重較一上一下則牽附較角也之釋而反晦爾毛傳徒言重較卿士之車不悉其制故後起者無所藉以知也

衣錦褧衣﹐鄭箋云國君夫人翟衣而嫁今衣錦者在塗之所服也錦衣者以錦緣緇衣也禮童子之飾錦緣錦紳皆朱錦女之在塗服童子之服以未成婦也春秋之義往迎稱後自迎者而言也歸則稱字自歸者而言也足知王后夫人在塗童服而不後飾以厚別而篤孺愛也漢雜事靈帝納後在塗衣皇后之服古禮亡矣至稅於農郊乘翟茀以入國然後更翟衣以見君乃成乎其爲夫人焉鄭氏於丰之詩以錦衣爲庶人女嫁之服旣不與此箋相通且士妻之嫁純衣纁袇必無庶人女反加錦飾之禮

譚公﹐譚本子爵春秋譚子奔莒其稱公者白虎通曰伯子男臣於其國中褒其君爲公尙書公曰嗟秦伯也詩譚公維私譚子也字本作﹛覃阝﹜許愼說地在濟南平陵縣西南漢書郡國志東平陵有譚城今歷城縣地詩言大東謂中國之極東也

抱布貿絲﹐毛傳曰布幣也集傳因之而未言幣爲何物俗儒遂謂抱已成之布貿未成之絲其說本於鹽鐵論曰古者市無刀幣以其所有易其所無抱布貿絲而已不知布卽幣也幣錢之屬也周禮外府掌邦布之出入鄭氏曰布泉也其蔵曰泉其行曰布管子曰布爲下幣漢書曰布於布言布散於民間也泉布始蓋一品周景王鑄大泉而有二品其後王莽效而爲之有貨布長二尺五寸首長八分有奇廣八分其圜好徑二分半足枝長八分首圜中橢而方下有枝足漢書食貨志備記其形錢圖繪其象〇布之見於圖者有此二種又宣和博古圖有厭勝錢〇蓋亦古之布也要皆以銅鑄之眞西山乃曰以布參印廣三尺長寸其說本於鄭司農眾乃古之印璽惟以印泥封緘故皆凹文而不用以印帛若夫裁帛爲幣始於漢世以愚民而攘其利且裂有用爲無用非先王之所爲鄭眾附會當時而誣古以徇之西山不審而從之抑惑矣

頓丘﹐毛傳曰丘一成爲頓蓋不以爲邑名之頓丘集傳曰頓丘地名則似以東郡之頓丘爲此頓丘矣按爾雅丘一成爲丘惇惇一音都困切正與頓通劉熈曰一頓而成無上下小大之殺也若東郡之頓丘在今大名府淸丰之境衛地𨿽東盡濮州而淇水自林縣之大號山東南徑淇縣西合淸水爲衛河自淇縣以下不復名爲淇水北過內黃又合洹水以流於濮頓丘去淇百里而遙涉淇而至於淸丰之頓丘亦大逺矣復關之氓乘垝垣而可望僅隔一衣帶水耳何事送之百里之外乎足知此頓丘者乃淇旁一成之丘非頓丘邑也

泉源在左淇水在右﹐集傳曰泉源卽百泉也在衛之西北淇在衛之西南今按淇水出林縣大號山徑淇縣西北南合淸水入衛河桑欽所謂淇水出隆慮山者是也百泉水出輝縣之西蘇門山其下流爲衛河衛故都衛輝府汲縣大號山在其西北蘇門山在其正西林縣去彰徳府西北百二十里輝縣則在衛輝府正西六十里泉源在南而淇水在北明矣其曰左右者衛處下流合流之地西向而溯二水之來則北右而左南朱子自上游東向而言二水之東流遂使南北失據耳

芄蘭﹐芄蘭之說有二郭璞爾雅注云芄蘭蔓生斷之有白汁陸璣亦曰芄蘭一名蘿摩幽州謂之雀瓢集傳因之此則本艸所謂白環藤蔓生籬落間葉長而後大前尖莖中有汁如乳開花紫白如鈴結實似馬兜鈴者也乃爾雅本文曰雚﹝音貫﹞芄蘭說文亦云芄蘭莞也莞雚萑芄字皆相近一名苻蘺蓋蘆之細者說文又云蒹雚之未秀者其爲蘆葦之屬明矣二說未詳孰是特經言芄蘭之支蘿摩蔓生而無支莞葦之屬則有支自當以說文爲正

佩觽﹐佩韘﹐說苑能治煩者佩觽能射禦者佩韘內則子事父母左佩小觽右佩大觽未冠者佩容臭此詩序以爲刺惠公而鄭氏謂惠公爲幼童按衛朔當宣公存之日已能構殺伋子春秋魯桓公十三年衛侯晉卒朔立其明年二月卽會晉侯及紀戰是卽位之初已能射禦卽戎矣則韘正其所宜佩而況觽乎國君十五而冠冠而列丈夫足知此童子非斥言恵公集傳不用序說於理自優若韘之爲物毛傳曰玦也集傳轉而爲決按從水之決射以彄弦者也從玉之玦半環也古衣服令曰革帶玉鉤﹛角枼﹜玉古圖考謂之鞶拘蓋帶上玉鉤俗謂之鉤環者古大夫待放賜玦則去範增引以示項羽者一謂之玦一謂之﹛角枼﹜然其字從角與此從韋之韘不同﹛角枼﹜或以角爲之或以玉爲之綴革帶上不可言佩故鄭箋不用毛說而云韘之言沓所以彄沓手指集傳兩存之又引大射禮朱極三以參之爲說愈不定決也沓也極也初非一物何者爲韘之實也按許愼說以象骨韋繋著右巨指象骨者決也韋者韘也決之內加韋以護右巨指不使弦契指而痛今初學射者或施方寸熟皮於指決﹝俗讀爲擠斤北人謂之扳子﹞其遺制與是決自決韘自韘故鄭箋云彄沓手指而不言彄弦若朱極則以沓將指無名指小指者惟人君用之贊射者設焉而不以爲佩汲冢周書器服觧象決朱極韋象決決也鉤弦闓體者也朱極沓將指以下三指者也韋韘也護巨指者也顯分三物韘非決非朱極而況玦乎若廣雅云拾捍韝韘也則竟以韘爲裹袖謬益甚矣

木瓜﹐毛傳木瓜楙也集傳因之所謂楙者木實如小瓜酸而可食今以爲果及入藥用者也瓜類蔓生楙似瓜而木實故有木瓜之稱若桃李本木實凡桃凡李皆木也此何獨繋之木陸佃埤雅乃曲爲之說取木瓜之小而圓味酸歰者謂之木桃大而巨鼻者謂之木李不知瓜果之屬形狀之大小味之甘酸或種類小異或土地異宜或栽培不等往往差殊木瓜或大或小或甘或歰究不與桃李相似何得彊立異名木瓜之小者陳蔵器蘇頌謂之樝大者蘇頌謂之榠樝一曰蠻樝入藥功用一也陸佃之誣甚矣然則所謂木瓜木桃木李者非瓜果也蓋刻木爲之以供戲弄劉勰所謂刻木作桃李似而不可食者是已此詩極言投贈之微以形往報之厚瑤琚𨿽貴要爲佩玩故與刻木之玩具同類而言若云男女相狎懷果以贈而報玉以往男贈女乎女贈男乎其說不倫自當以序衛人感齊之言爲正

王風

右招我由房﹐毛傳曰由用也國君有房中之樂鄭箋云欲使我從之於房中則以房爲室名訓由爲往叛毛說矣鄭又云房由房也諸侯左右房也左右房謂之由房亦當以由敖爲敖名乎左右房旣非舞地抑非伶官待命之處乃夫人治籩豆之次伶官何用相從於彼耶按房中之樂關雎鵲巢以下各三篇是也一謂之合樂在笙奏小雅之後諸侯之樂以笙比之敖者九夏之驁夏夏羽舞也執簧而用房中之樂合笙也執翿而用敖夏合舞也驁敖古字通用由用也用之爲言作也則毛說爲長鄭說詘矣若集傳所云自樂則尢爲不典房爲私家之東房而夫婦相與且吹且舞奏先王之大樂於燕媟之地是淫巫之風作於閨門此伶官尙得爲賢乎賢者之婦非女樂捨中饋而從夫以歌舞說之不經莫此爲甚事關風化不敢徇朱子也

啜其泣矣﹐毛傳曰啜泣貌而劉熈釋名云啜惙也心有所念惙然發此聲也按說文啜嘗也一曰喙也蓋男子之泣口張而若吐婦人之泣唇聚而若吸一若啜羮一若鳥喙古人體物之工非拘牽文義若熈者所得與也

彼畱子嗟﹐集傳謂婦人望其所私疑有麻之丘復有與之私而畱之者乃一日之中分望二男子而畱之者非麥田則李下此三家村淫媼何足當風俗之貞淫而采之爲風乎正使千秋後悶噦不已序曰思賢也毛傳云畱大夫氏按公羊傳古者鄭國處於畱則畱蓋王子友之食邑也疑卽今之陳畱又春秋有劉子而說文無劉字蓋與鐂畱通今此子嗟子國其食邑於故鄭與爲劉夏劉蚠之族𨿽不可知而要非欵畱之畱詩傳畱子賢而退隠來食貽玖其生芻金玉之思乎

鄭風

二矛﹐鄭箋云酋矛夷矛也集傳因之按兵車所載之戎器有酋矛而無夷矛酋矛長常有四尺古尺二丈今之一丈二尺也其以刺也半出輈端之外足以及敵而止其建之也崇於車戟四尺與戟崇於殳殳崇於人人崇於軹相等故謂車有六等上不冗長則不蕩於風故考工記曰六建旣備車不反復謂之國工若夷矛之長三尋古尺二丈四尺當漢尺一丈八尺所謂丈八鍦﹝音委蛇之蛇﹞矛也隴西健兒歌丈八蛇矛左右盤鍦蛇夷三字通用今尺丈六尺有四寸後世騎步或用之古者惟用以守故考工記曰守國之兵欲長謂夷矛也若以建於車上則不相等而易搖車上持之以刺則礙於車後之藩而舉之必後舉之後則前重而無力故不可以攻而惟用以守守者步卒操之進卻隨手戚繼光所謂長兵短用者也車無夷矛而云二矛者二俱酋矛也一車之器仗凡三種撃兵殳也鉤兵戟也刺兵酋矛也常制將執弓右用矛臨敵則惟所便用二矛猶小戎之有二弓右持矛而弓備將執弓而矛備因勢之逺近則隨用故冉有將也而淸之戰用矛焉酋矛之所以必二與

左旋右抽中軍作好﹐鄭箋曰左左人謂禦者也右車右也中軍將也兵車之制將居鼓下故禦者在左集傳因之實則有不然者禦必居中所以齊六轡而制馬也使其凥左則攬轡偏而縱送礙且視不及右驂之外靷而舒斂無度矣故𨿽以天子之尊而在車亦無凥中之禮周禮大馭掌馭玉輅犯軷王自右馭馭下祝其曰王自右馭自右者自左而向中迻而右也馭犯軷暫攝馭凥中王位固在左矣戎僕掌馭戎車犯軷如玉路之儀則天子卽戎且不居中而況將乎如以鼓必中車而置大將必依鼓以立乃鼓𨿽不容偏置而將凥鼓左自可右向以撃之故振旅之禮王執路鼓而凥左如故則將軍之執晉鼓者可知已考之經傳將之凥左也具有明徵甘誓曰左不攻於左右不攻於右禦非其馬之正則禦中而將左之一證也春秋晉楚戰於邲楚許伯禦樂伯以致晉師樂伯曰吾聞致師者左射以菆樂伯將也左車左也則將凥左之二證也鞌之戰齊侯親將逢丑父爲右公羊傳曰逢丑父者齊侯之車右也代頃公當左則將凥左之三證也韓厥夢子輿謂己曰且辟左右故中禦而從齊侯韓厥將也非因夢而避左右則不凥中避左凥中則代禦而不自執鼓則將凥左之四證也若老子云大將軍處右偏將軍處左則言軍陳之制而非在車之位惟左傳秦人入滑左右免冑而下杜預觧曰兵車非大將禦者凥中及鞌之戰張侯禦卻克曰矢貫余肘余折以禦左輪朱殷左並轡右援枹而鼓則似卻克凥中而禦者左要則杜預所觧旣無典據而卻克或以傷夷易位未可知己然則所云左旋右抽者非以車左車右言之蓋言戎車回旋演戰之法耳毛傳曰左旋講兵右抽抽矢以射是已蓋將車之法有左旋以先弓矢者有右旋而先矛者左旋先弓以迎敵於左則車右持矛以刺右旋先矛以要敵則將抽矢以射勢以稍逺而便也田獵之法逐禽左駟驖之詩曰公曰左之禽左則我右此所謂右抽矣蓋車戰之法類然淸人曠日翺翔而以軍戲斯可傷已中軍者大將之幕下卒也古未有嘑將爲中軍者如晉之上將則言將中軍而不特言中軍鄭於時未有三軍中軍者對左拒右拒而言﹝鄭有左拒右拒見左傳繻葛之戰﹞要非對車左車右而言也翺翔作好者中軍之士而已亦以見眾之且散也

摻執子之祛兮﹐毛傳云袪袂也集傳因之按玄端之制士之袂二尺二寸袪尺二寸大夫以上袂三尺三寸袪尺八寸袂袪殊裁袪非袂袂非袪也劉熈曰袂掣也掣開也開張之以受臂屈伸也袪虛也以是考之則袂聨要腋之際而袪則袖口也檀弓鹿裘衡長袪注曰袪謂袖緣袪口也唐風羔裘豹袪蓋以豹皮飾裘之袖口若以袪爲袂則橫施異飾於肘腋之間甚不類矣故寺人披斬重耳之袪而不傷藉其斬袂則臂爲之斷矣袖者袂袪之總稱而袪不可謂之袂袪居袖末故可執若執其袂是擒拏之也後世文人不審而有聨袂把袂分袂之語皆沿毛傳之誤

雜佩﹐毛傳曰雜佩者珩璜琚瑀衝牙之類集傳析言之極詳今以大戴禮考之其曰上有雙衡者集傳所謂上橫曰珩也曰下有雙璜者集傳所謂其末各縣一玉如半璧而內向曰璜也曰衝牙玭珠以納其間者注謂納於衡璜之間集傳所謂中組之末縣一玉兩端皆銳曰衝牙也曰琚瑀以雜之者集傳所謂中組之半貫一大珠曰瑀兩旁組半各縣一玉長博而方曰琚也其說具相符合但戴記有玭珠而集傳以爲貫於珩組記言琚瑀以雜之而毛公統以珩璜衝牙爲雜佩則未有協今按玭珠者卽琚瑀也玭與禹貢蠙珠之蠙通淮夷所產之美石以爲珠赤者曰琚白者曰瑀故木瓜之詩言瓊琚而許愼說瑀石之似玉者皆卽玭也琚瑀卽玭珠而玭珠專名雜佩故戴記統言納其間而又析言琚瑀以雜之所以正雜佩之名也下垂者爲垂佩中綴者爲雜佩雜之爲言間於其中也則雜佩者專指琚瑀而言而珩璜不與矣以雜佩贈者但有琚瑀猶言報以瓊琚非全綴一佩以贈也雜佩於佩爲加飾或有或無佩不一制近世顧夢麟據禮圖謂佩無琚瑀泥而不通若記言雙珩而集傳以統繋三組者惟一玉則不知雙珩不綴組端而別有約三爲一之環紐也

舜華﹐毛傳曰今木槿也按爾雅椵木槿櫬木槿李篤論謂之日給一名日及未聞其有舜名也舜字或作蕣字從艸艸類非木許愼說舜楚謂之葍秦謂之藑蔓花連地任昉述異記曰舜艸卽今之孝艸也郭璞爾雅注云葍花有赤爲藑葍花本白間有赤者則爲藑藑舜音相近舜卽藑也此艸本艸名旋花蘇恭謂之旋葍蕭炳曰旋葍當作﹛艸富﹜蔓生葉如波薐菜而小秋開粉紅花如牽牛花俗謂之鼓子花其千葉者謂之纒枝牡丹其花𨿽不雅而亦鱻媚以比美女之顏所謂施朱太赤施粉太白在紅白之間也

子都﹐鄭有公孫閼字子都春秋傳與潁考叔爭車者是也蓋鄭荘公之力臣或其儀容丰美故孟子稱其姣以此推之亦必實有子充皆荘公所托國者而昭公廢之聴任羣小故序曰所美非美然也左傳鄭有狂狡豈卽昭公之所任者與若淫女相戲豈敢指斥貴大夫之字以相謔笑哉

遊龍﹐毛傳曰遊龍紅艸也而曹憲以爲葵許愼以爲雀麥彼二艸𨿽皆有紅蘢之名而經言隰有遊龍與荷華類彼皆生扵山野非水次所有知非毛傳所謂紅艸按淮南墬形訓雲海閭生屈龍屈龍生容華髙誘注曰屈龍遊龍容華芙蓉言生者謂相近而生也則遊龍之爲水艸審矣朱弁曲洧舊聞曰紅蓼詩所謂遊龍也俗嘑水紅花江東人別嘑澤蓼道家方書嘑爲鶴膝艸取其莖節之似也酒家用以造曲陸佃埤雅曰一名馬蓼莖大而生水中今按馬蓼紅蓼𨿽皆蓼之大者而馬蓼陸生毎葉中間有黒點故方士嘑爲墨記艸遊龍則生水次葉大如商陸色淺紅花成穗秋深子成扁如酸棗仁而小集傳謂其葉大色白髙丈餘不知葉帶赤而非白也

萚﹐毛傳曰萚槁也按豳風十月隕萚毛傳亦云萚落也夫萚落也隕亦落也言隕而復言萚不亦贅乎又鶴嗚之詩曰其下維萚又云其下維榖榖庳木生於樹下萚與榖類豈槁落之謂乎按山海經曰甘棗之山共水出焉而西流注於河其下有艸葵本而杏葉黃華而莢實其名曰萚可以己瞢共水在鄭衛之間其地爲萚艸所產故詩人因見以起興古今名異今未知確爲何艸惟薺苨根似葵葉似杏能解中毒者昏瞀則疑萚卽薺苨𨿽未能遽信爲然要之非葉落之謂

秉蕳﹐毛傳曰蕳蘭也所謂蘭者一謂之都梁香盛弘之荊州記曰都梁縣﹝今武岡州﹞有山山上有水其中生蘭艸因名都梁縣陸璣疏曰莖葉皆似澤蘭川本艸云葉尖上有岐花紅白色伽藍記曰蘭開紫莖潛溪詩話以爲形如藿香蘭爲紫莖莖上生葉之香艸其香在葉而不在花明矣自宋以後以福建及湖南山谷所生葉似茅獨莖旁出莖上無葉開碧間紫花之香花爲蘭遂令天下無人識蘭而冦宗奭朱震亨竟以蘭花爲蘭艸誤人服食李時珍原古證今定爲今之省頭艸其功偉矣今之蘭花惟產八閩及郴道諸州好事者迻至北方淩冬卽死孔子贊易云其臭如蘭左傳鄭文公賜燕姞以蘭秦漢以前中國並不知有蘭花魯鄭何從有此省頭艸旣似澤蘭亦似馬蘭﹝生田畔山厓秋開紫花如菊而小者﹞陶弘景謂之煎澤艸唐珤經驗方言其采置髮中令頭不膱今人以煎油澤髮其艸紫莖素枝赤節綠葉葉對節生旁有細齒八月開花成穗花紅白色中有細子花包堅燥微類夏枯艸花其香在葉秋則香在子故楚辭云紉秋蘭以爲佩凡此皆證毛公所云蘭者也若此所秉之蕳則又非紫莖香葉之都梁所以然者下云贈之以勺藥勺藥春榮都梁秋秀不同時矣蕳與葌通許愼曰葌艸出吳林郭璞曰葌似茅山海經洞庭之山其艸多葌葌香艸也言秉者手持之如束禾然此艸本艸謂之茅香如茅明潔而長冦宗奭曰可作浴湯去風此士女就浴溱洧故手把之亦或謂之爲蘭榖梁傳刈蘭以爲防茅也而範寧注曰香艸是已周禮男巫掌望祀望衍旁招以茅風俗通曰此祓稧之始則秉蕳之爲香茅可知又不容以都梁蘭艸亂也況今閩嶺之蘭花乎

勺藥﹐毛傳曰勺藥香艸也集傳三月開花芳色可愛則是今花似牡丹根堪入藥之芍藥錢惟演爲之作譜者也陸佃埤雅據以爲證陸璣以今之勺藥無香气疑其非是抑古人以勺藥爲和味故曰勺藥之和則必其香味之足咀若今之所謂勺藥者味酸苦而臭腐初不足以和味大抵今花卉之佳者多蒙古之令名若牡丹白術也而今以木勺藥爲牡丹芙蓉荷花也而今以拒霜爲芙蓉桂三脊香木也而今以木樨爲桂蘭省頭艸也蕙零陵香也而今以建寜花爲蘭蕙名實相貿安得徇今以誣古哉按張揖廣雅云芍藥欒夷也欒夷者楚辭之所謂畱夷也山海經曰繡山其艸多勺藥洧水出焉而東流注於河郭璞注曰勺藥一名辛夷是則欒夷畱夷蓋辛夷之別名耳辛夷木也而山海經及毛公皆謂之艸固不容亡疑乃辛夷气芳味辛以之和味自爲得宜且洧水所生則士女之贈有以也其曰勺藥者爲調和之用匕勺之滋也今人加艸作芍乃芍陂之芍字讀如鵲芍鳧茨也失之逺矣

齊風

葛屨五兩﹐言兩者取其成耦也而言五兩則兩兩相並之外又餘一兩是文姜於魯桓之外得有齊襄矣或謂屨有纁黃白黒散之五等每等必兩不知五色各爲等者皮屨絲屨也葛不受染安所得纁黃白黒之殊乎按此五字當與伍通行列也言陳屨者必以兩爲一列也乃與冠緌必雙男女有匹之義合

盧令令﹐孔叢子申叔問犬馬之名皆因形色韓盧宋鵲獨否何也子順答曰盧黒色鵲白色非色而何按此則犬以盧名因其色也獵犬有取黒者能揜禽於不見也有取白者令射者不致迷誤也

展我甥兮﹐毛傳曰外孫曰甥鄭箋云拒時人言齊侯之子集傳因之乃辱子以其母之醜行而廀文曲詞以相嘲聖人安取此浮薄之言列之風而不刪耶考魯荘當齊襄之代未嘗如齊二十二年如齊納幣二十三年觀社始兩如齊其時襄公已殪文姜已死齊桓公十二年矣魯荘公於齊桓爲中外兄弟不當言外孫且文姜禽行已成旣往何必辱及朽骨按爾雅妻之晜弟爲甥姊妹之夫爲甥然則古者蓋呼妹壻爲甥其云甥者指魯荘娶哀姜而言之也魯荘如齊納幣踰年而歸公羊以爲公有陳佗之行其觀社也榖梁子曰觀無事之詞也以是爲屍女也家鉉翁曰盛其車華其服炫飾以惑婦人蓋與此詩相合則猗嗟之詠因觀社而作矣納幣之日哀姜已得見於公齊故畱難未許故復因齊觀民於社搜軍實炫其射禦之能趨蹌之麗齊因喜之而終許焉其曰展我甥者展誠也齊人誇其誠足爲我之壻終許其昏之詞也而姜氏無愆期之待魯荘有陳佗之行齊桓不能修其帷薄皆可於言外得焉微而婉則詩教存矣何得蔓及文姜訐人之母於旣死之餘如毛鄭所云乎

魏風

宛然左辟﹐辟舊讀如避毛傳曰昏禮婦入門夫揖而入不敢當尊宛然而左辟今按昏禮婦至主人揖婦以入及寢門揖入無婦辟之文且升自西階而左辟則嫌於相背故禮有卻避而無背避況男子尙左婦人尙右左避非禮也朱子有見於此故不以爲新婦避夫而猶牽於讓避之文雜引賓主相見之儀以証之殊爲不倫今按辟與襞通音必亦切言裳之縫﹝去聲讀﹞襞也雜記練冠條屬右縫鄭注曰右辟而縫之凡凶服冠裳襞積左揜右吉服冠裳襞積右揜左右揜左者其襞在左此言縫裳之制也宛然者襞積分明楚楚然也宛然左辟言其縫之之工而好人服之襞積宛然可觀以終上文縫裳之事而象揥之佩則以佩與裳齊言其裳佩之相稱也

彼汾沮洳﹐毛傳云其漸洳者集傳因之曰水浸處下之地然詩繋於魏則必魏之境土按詩譜魏在雷首之北析城之西南枕河曲北涉汾水涉云者欹零之邑略涉其境也魏地在今陽城沁水垣曲絳縣之域𨿽云北涉汾水而隔以曲沃聞喜爲唐之封壤則汾不在魏之封內矣汾非魏有亦不得純舉汾土而詠之按山海經謁戾之山東三百里有沮洳之山郭璞注引此詩釋之是沮洳山名非漸洳之謂矣郭璞曰謁戾山在上黨涅縣湼今武鄕縣沮洳更在其東則去汾已逺而與詩譜雷首析城爲合彼汾沮洳者言其西北至汾東南至沮洳也一方者言自汾以東迄於沮洳之一方也一曲者汾水自北南流至絳州而西魏在東南繞其一曲也魏之儉陋舉國同風環其四境皆以采蓛爲事而貴介大夫亦復不免故詩人徧刺之於六義爲賦而非興也

藚﹐毛公許愼皆以藚爲水舄集傳因之以爲葉似車前蓋澤瀉也陸璣亦云是澤瀉按爾雅藚牛唇郭璞曰如續斷寸寸有節拔之可復生則藚乃牛膝非澤瀉矣廣雅謂之牛莖牛莖牛唇之轉也藚之爲言續也牛膝有續筋接骨之功故謂之藚牛膝葉似莧菜一名山莧菜苗媆時可食故采之以茹與莫同若澤瀉苗不可食何爲采之哉所言采者非言大夫之自采謂其不肉食而取給於野蓛儉之至也

伐輪﹐統而言之轂輻牙﹝音迓﹞具謂之輪析而言之輪牙也考工記曰輪敝三材不失職兼轂輻而言也又曰望而眂其輪専言牙也爲轂用楡取其滑也輻用檀取其直也牙用橿取其固也此言伐輪蓋伐橿以爲牙毛傳云伐檀以爲輪未是

貆﹐毛傳云貆貉子按貉者好睡之獸寄居貛穴日伏夜出俗謂之聾豬彭乘墨客揮屖云貉似兔毛質滑膩可愛行數十步輙睡以物警之乃起旣行復睡其爲獸也南有北無踰汶則死魏在河北不應有此所以然者貛或謂之貆因貉與同穴遂誤爲一類耳貆一謂之貐豪豬也山海經曰竹山有獸焉其狀似豚白毛大如箕而黒端其名曰豪彘郭璞注曰貆也此獸南北通有或謂之﹛豸原﹜貐或謂之鸞豬於星禽中氐之獸貉似兔故次房兔壁之獸貐故次室豬二類分明南北殊產貆貉異類明矣貆音丸鄭氏周禮注以貒爲貆亦誤貒卽貛也

碩鼠﹐集傳曰碩大也丘光庭曰卽凡鼠之大者若封豕長蛇之稱與集傳義合今按易晉如鼫鼠子夏易傳鼫作碩則碩鼫古字通用此碩鼠卽鼫鼠也郭璞爾雅注云鼫鼠形大如鼠頭似兔尾有毛靑黃色好在田中食粟豆廣雅謂之﹛鼠勺﹜鼠陸璣所謂河東有大鼠能人立交前兩腳於頸上跳舞善鳴食人禾苗魏在河東正與

此合孔穎達曰頭似兔尾黃亦明此碩鼠卽爾雅周易之鼫鼠矣乃說易者誤以此爲五技鼠而陸璣詩疏抑從而附會之曰碩鼠亦有五技不知五技鼠與鼠殊類說文謂之鸓荀子謂之鼯鼠爾雅謂之夷由陶弘景云狀如蝙蝠大如鴟鳶蓋非禽非獸與蝙蝠同類肉翅四足毛紫赤色腳短爪長尾長三尺飛而生子故陶弘景又謂之飛生本艸言其好食煙火爪攫飛虫以食李時珍言生嶺南者好食龍眼能從髙赴下不能從下上髙其不能食苗黍明矣陸璣旣知碩鼠之爲大鼠又惑於易注之失言其有五技立義不確讀者安從取正哉

唐風

樞﹐毛傳曰樞荎也郭璞曰今之刺楡陸璣疏曰鍼刺如柘葉如楡其莢爲蕪荑計然書蕪荑出地赤心者良按蕪荑有二種小者卽楡莢北人以和麫作餅及作醤大者臭惡入藥用此與楡並言其大者樞字後漢書注音詎與戶樞之樞音義各別

栲﹐毛傳山樗郭璞曰栲似樗色小白生山中亦類漆樹按栲似樗而大樗臭而栲不爾樗葉秋冬赤而栲淺綠樗俗謂之臭椿栲俗謂之鴨婆椿皆不材之木也

蘞﹐集傳謂似栝蔞葉盛而細要未詳言何艸今按蘞有三種有白蘞有紫蘞有烏蘞赤莖作蔓葉如小桑五月開花七月結實根如雞卯皮黑肉白者爲白蘞根表裏皆赤者爲赤蘞今醫書字省作斂其一一枝五葉葉長而光有疎齒七八月結苞成簇靑白色花大如粟黃色四出結實大如龍葵子生靑熟紫內有細子根白大如指長一二尺者爲烏蘞以其莖葉相似故皆謂之蘞此所詠者未詳何種要之不出於此三蘞也

苦﹐毛傳曰苦菜也然苦菜非一種皆別有名不竟謂之苦按特牲饋食禮魚鼎鉶芼用薇若苦字或作芐苦芐古字通用蓋地黃也地黃苗可焯食非下濕不生采之首陽洵人言之不足信也集傳謂生田澤中得霜肥美是爾雅所謂蘵黃蒢者本生於山谷奚首陽之無有哉

秦風

收﹐毛傳曰收軫也車後橫木謂之軫車前橫木謂之輅集傳謂車前橫木失之收有從後收束之意

五楘﹐毛傳曰楘歷錄也一輈五束束有歷錄集傳曰歷錄然文章之貌增一然字而削一有字文義遂成參差以歷錄爲束縛陸離之狀矣夫言束有歷錄則歷錄自爲一物而可謂之歷錄然哉且古未聞以歷錄狀文章者或因歷錄陸離聲相近而附會之耳說文曰楘車歷錄束交也束交者束之互相交如畫卦交爻作乂也廣雅曰繀﹝素對切﹞車謂之歷鹿歷鹿卽歷鹿也許愼說著絲於筟車爲繀筟車者紡車也紡車相維之繩上下轉相縈則是歷錄者紡車交縈之名而借以言車之楘也輈之束有五一當軫一當伏兔一當伏兔上軹﹝亦有軹名非軸頭也﹞一當前輅一當輅上曲承軾處輿之繋於輈者在此五束輈體不可枘鑿恐致脆折故皆用束其束之或金或革未詳其制而於束之上更以絲交縈如紡車之左右互維務爲纒固此之謂歷錄抑何文章之有耶器服之制若拘文臆度設使爲之必失古人之精意非形不典雅則速敗而已矣益以知古注疏之不可意爲增減求俗學之易諭也

鋈續﹐毛傳曰鋈白金也鄭箋云白金飾續靷之環其義甚明廣雅白銅謂之鋈鋈乃白銅之名從無沃灌之義以鋈飾續環蓋卽今之嵌銅事件作者必鑿鐵作竅而以煉成銅片嵌入之若以銅液傾沃則生熟不相沾洽其上之漫出者施以錯鑢必動搖而不固矣釋名乃曰鋈金塗沃也冶白金以沃灌靷環也劉熈牽文附義疎謬往往如此集傳惑於其說更云消白銅沃灌其環又攺劉熈冶字爲銷則愈誤矣世豈有已成之鐵可用他金液灌而得相黏合者哉

觼軜﹐毛傳曰軜驂內轡也鄭箋云軜繋於軾前集傳則曰兩服兩驂各有兩轡而驂馬兩轡納之於觼故謂六轡在手按大戴禮曰六官以爲轡司會均入以爲軜夫以轡比六官則轡止於六而無八以軜比司會之均入則六轡皆納於軜中而非但二也故注禮者曰軜在軾前斂六轡之餘與鄭說爲合在軾前則不在兩旁斂六轡則非止納二轡矣抑考古之言轡者皆云六轡如六轡如琴之類不論其在手與否而總言之不言八轡蓋驂馬有兩轡以左右使而服馬僅一轡當項上其左右旋也聴命扵驂馬使如集傳所云則彼六轡分岐散而無以斂之何所約而使在手且使驂馬內轡長繋觼中不可收縱則當其旋車先旋之一驂必爲內轡所拘而項不得轉矣因思毛公所云驂內轡者內音出內之內字或作納徒云驂內者以軜在中去服近去驂逺內驂轡則服可知己要無軜中之轡不在手而在手之轡不入軜中之理毛鄭大戴及見古車之制考古者自當遵之以求通若拘文而失其音義因爲臆度則必成乎失是所貴乎精思而博證也

竹閉緄縢﹐集傳曰閉弓檠也士喪禮弓有柲鄭注柲弓檠弛則縛之於弓裏備損傷然明器之弓比於蔵弓弛而不用故以柲護之若戎車在韔之弓張而不弛使弛之而檠縛其裏卒有緩急何暇釋縛而張之哉毛傳曰閉紲紲系也左傳子犯曰臣負羈紲以從杜預觧云紲馬韁然則竹閉者截小竹繩貫其中以爲馬韁今驢馬秋猶有以短小竹節爲之者蓋其遺制與士喪禮兩邊無縢鄭注縢緣也此言緄縢謂以緄約閉外如緣也當以毛傳爲正

有條有梅﹐條有二種一則毛傳所云槄也爾雅槄山榎榎今謂之楸似梓至秋垂條如綫故謂之條一則爾雅所云抽條郭璞注謂似橙實酢生江南者梅亦有二一則今之所謂梅冬開白花結實酸者一則傳所謂枬今西川所出大木大數十圍者乃似橙之條出湖南粵閩而梅花惟江南多有故梅聖兪詩云驛使前時走馬回北人初識粵人梅說命之言調羮用鹽梅則幹梅實自南往者故禮記豆實有橑注云幹梅亦可知北方之無鮮梅矣若枬惟川黔有之旣皆非終南所有此詩云終南何有又云有紀有堂皆遙望之詞非陟終南而歷歷指數之也則條梅皆非樹名梅當與枚通小樹之枝曰條其莖曰梅蓋秦山無樹但有灌莽鬱蔥而已望終南者遙矚其山阜之參差逺領其荊榛之蒼翠以興望君而歆慕之詞故曰其君也哉亦遙望而贊美之也凡此類求通扵詩意推詳於物理所謂以意逆志而得之𨿽盡廢舊說而非僻也

六駁﹐毛傳以駁爲食虎豹之獸則是不恆有之鷙獸隰有一焉已爲非常奚從得六而與苞櫟樹檖同爲山隰所固有哉集傳以爲梓楡梓楡一名駁馬皮靑白色多蘚駁今俗謂之赤駁樃葉間有包中皆蟁俗亦謂之蟁子樃此木旣有駁名爾雅駁赤李陶弘景謂之南居李觧核如杏子形名著爾雅較爲近古足徵而梓楡喬木山有而非隰有不如李之近水多栽也

無衣﹐春秋申胥乞師秦哀公爲之賦無衣劉向新序亦云然吳越春秋亦曰栢﹝注云栢當作哀﹞爲賦無衣之詩曰豈曰無衣云云爲賦云者與衛人爲之賦碩人鄭人爲之賦淸人義例正同則此詩哀公爲申胥作也若所賦爲古詩如子展賦艸虫之類但云賦不言爲賦也序旣以爲刺用兵而鄭氏因其次於渭陽據爲責康公之詩不知所謂王者何指耶毛公曰天下有道則禮樂徵伐自天子出秦康公當襄王之末造王靈不振無能有命秦徵討之事安所得三代有道之事而稱之衰亂之天下乎蘇氏轍曰秦本周地故其民猶思周之舊時而稱先王說尢附會車轔駟驖之風自誇其彊而已豈復有黍離之君子爲秦民哉其言王者因楚之僣號對其臣而王之也子者斥指中胥也於曰也言楚王命我興師也與子偕行言隨申胥而往也其爲答申胥而救楚之詩明矣舊說刪詩止於陳靈乃黎侯失國在魯宣公之末年晉之有公族公行在成厲二公以後當魯成襄之間孔子刪詩在魯哀公十二年以後凡前此者皆得錄焉秦哀有救患之義中胥立誓死之誠故節取之存而不刪六經當殘缺之後編次隨先儒之記憶固不可以爲年代之先後如載馳後於定之方中河廣先於木瓜新臺後於旄丘淸人先於萚兮詎以年代爲次序耶則亦勿疑此詩之連黃鳥而先渭陽矣守一先生之傳而不參考之他經所謂專已而保殘也

陳風

麻﹐紵﹐麻紵今人不詧集傳曰紵麻屬則亦未能顯爲分別也緣今所績以爲布者槪用紵而不知用麻故紵蒙麻號而無別按麻一名麻黂爾雅翼謂之漢麻本艸謂之大麻一名火麻葉如蒿一枝七葉或九葉葉狹而長五六月開細黃花成穗隨卽結實如胡荽子可炒食亦可搾油其莖皮可剝漬績之以織布及屨實有雌雄雄者爲枲麻雌者爲苴麻苴麻者三年之喪所服也若紵則葉大圓而有尖面綠背白有芒刺無花子細碎不可食今南方徧蓺之於諸麻爲堅韌澡之白如雪故曰白紵古人以爲吉服大扺麻之類不一有火麻有紵麻有檾麻有唐麻而脂麻南麻皮不可績以其莖葉似枲故亦蒙號要之徒言麻者則火麻是也

鴞﹐毛傳鴞惡聲之鳥集傳乃云鴟鴞惡聲之鳥不知何據而加鴟字鴟鴞之爲鷦鷯非惡鳥也明甚況鴟自鴟鴞自鴞鴟鴞自鴟鴞尢無容混而爲一集傳則直以爲鵂鶹更無考據惟禽經注怪鵩塞耳云是鵂鶹當緣此殽訛陸璣疏曰鴞大如斑鳩綠色埤雅引俗證言鴞禍鳥俗謂之畫烏皆足證鴞之別爲一類而非鴟鴞尢非鵂鶹異物志曰鴞如小雞體有文色異俗謂之鵩不能逺飛行不出域陸璣又曰賈誼所賦鵩鳥是也其肉可爲羮臛又可爲炙荘子曰見彈而求鴞炙按此形實蓋今之所謂竹雞俗呼爲泥滑滑者是已故曰有鴞萃止萃聚也此鳥聚羣於叢棘之中若鵂鶹則孤飛而不萃且賈誼賦言容止甚都鵂鶹醜惡盲昧固不得贊爲都雅但後世不以爲惡鳥與毛傳異乃古今避忌俗尙不同與鵲烏吉凶同理未可執以爲疑

檜風

周道﹐周道者天子巡守諸侯會同所由往來之道自武王定天下周公營雒邑特開修道路而有周道之名書所謂通路於九夷八蠻者是猶秦漢之馳道今之官路也

曹風

蜉蝣﹐毛傳曰蜉蝣渠略也晨生暮死今按蜉蝣之說有二一生水上一生糞中雲生水上者一名朝菌髙誘所謂晨生暮死之虫生水上者狀如蠶蛾一名孶母海南謂之虫邪者是也其一似蜣螂而小大如指頭身狹而長有角黑色甲下有翅能飛夏月雨後叢生糞土中此則一名渠略者也二虫彷佛相似而生水上者但名孶母虫邪生糞土者名渠略則如毛傳當以生糞土中者爲是且渠略甲下有翅甲有衣之象焉翅在其下有裳之象焉故曰衣裳楚楚則尢足證糞中生者之爲蜉蝣矣若晨生暮死之說大要未足深信淮南子曰蜉蝣不過三日阮籍詠懷詩云蜉蝣三朝此微孑之虫又非人所畜飼其生其死無從知之蠋蜣螵蛸之類大扺多變化而非死但不久於其類耳古人亦多已甚之言如木槿開後數日方萎初不如金錢花胭脂花之決於暮落而謂之晨開暮落耳聞之不如目見信然

鳲鳩﹐毛傳鳲鳩稭鞠也﹝稭鞠卽鴶鵴﹞集傳因之而又增釋之曰一名戴勝﹝戴勝卽戴鵀﹞今之布榖也愈增殽訛矣爾雅鳲鳩鴶鵴郭注云今之布榖江東呼爲護榖爾雅又曰鵖﹝彼及切﹞鴔﹝皮及切﹞戴鵀郭注云鵖鴔猶�鶝璞抑知戴勝與布榖爲二種而以鳲鳩爲鴶鵴則互相紊亂方言云鳲鳩燕之東北朝鮮冽水之間謂之鶝鴀﹝卽鴔鳥﹞自關而東謂之戴鵀或謂之紡鸅自關而西或謂之�鶝又曰布榖梁楚之間謂之結詰周魏之間謂之撃榖自關而西謂之布榖是方言之所謂屍鳩者爾雅之鵖鴔也其

所謂布榖者爾雅之鴶鵴也郭璞據爾雅鳲鳩稭鞠之文執鳲鳩爲布榖非戴勝以辧揚雄之非而不自知其非也廣雅曰撃榖鴶﹛革烏﹜﹝音鞠﹞布榖也戴鳻戴紝鶝鴀澤虞﹝與水鷃名同物異﹞屍鳩戴勝也按月令鳴鳩拂其羽戴勝降於桑鄭注曰鳴鳩趨﹝音促﹞農之鳥戴勝織紝之鳥然則爾雅鳲鳩鴶鵴蓋以鳴鳲字相近傳寫之誤實則鳴鳩鴶鵴非鳲鳩也郭璞拘舊文而未之詧耳今據實辧之曰鳴鳩稭鵴布榖一鳥也鳲鳩戴勝鵖鴔一鳥也布榖頭不戴勝﹝勝頭上叢毛如婦人所戴花勝﹞且飛且鳴故月令曰拂其羽一名摶黍一名摶榖一名郭公其名聲今人謂之曰播厥百榖或云脫卻布袴農人侯之以下種故鄭氏曰趨農急也其鳴善變而不止故馮衍逐婦書曰口如布榖以多聲著故謂之鳴鳩從其實而名之也若鳲鳩則以頭有茸毛故曰戴勝而月令言降於桑與此言降桑相爲符合非若鳴鳩之飛鳴而無定集其鳴也聲小而不能逺聞故降而後知之崔豹古今注云鴝鵒﹝與春秋鸜鵒異﹞蓋今人

翦舌教語之拔哥此鳥毎飛必羣生類蕃衍故曰其子七兮其來也後於布榖值桑蠶之時而集於桑故曰織紝之鳥二鳥之較若列眉格物者卽物窮之而參印以詩及月令之言自渙然冰釋矣若陸佃以鴝鵒爲鸜鵒以郭公爲鳲鳩宗懍崔寔以獲榖爲夏扈毛公維鳩居之傳以鳲鳩稭鞠爲鳩鳩鶻鵃﹝音嘲﹞也而陸璣以爲辬鳩其似山鵲而小短頸靑黑色多聲者布榖也而郭璞以爲鶻鵃皆互相雜亂而非實今定鳲鳩爲戴勝稭鞠布榖爲嗚鳩羣疑悉祛矣

四國有王﹐商頌莫敢不來王左傳宋公不王皆謂覲王也鄭箋云覲禮於天子是已四國有來覲者郇伯迎勞之文義正協集傳曰四國旣有王矣而又有郇伯旣與勞之文不屬矣且當下泉之時王靈𨿽不振而玉步未攺豈遂無王乎自宜以箋爲正

郇伯勞之﹐郇國在今山西平陽猗氏縣魯桓公五年爲曲沃所滅以其地賜大夫原氏郇始封之君蓋文王之庶子故左傳曰文之昭也逸周書郇叔虞叔孔晁注謂是成王之弟者成王之從弟郇第二代之君也勞之者覲禮所謂王使人皮弁用璧勞也周禮大行人上公三勞侯伯再勞子男一勞小行人凡諸侯入王則迎勞於畿及郊勞眂館爲丞而擯鄭注曰王使勞賓於郊使宗伯爲上擯小行人爲之丞而擯之蓋於時郇伯爲宗伯而奉使以勞來王之四國作此詩者憶西京覲會之盛宗伯秉禮以將王命而後則上下交慢如凡伯之弗賓單子之不敬而諸侯亦散叛而不足以存矣集傳承毛鄭之說謂郇侯爲州伯治諸侯有功於文義不合

豳風

七月流火﹐毛傳火大火也集傳謂大火心也按孔安國尙書注曰火蒼龍之中星蒼龍者東方七宿角亢氐房心尾箕也其中星房也非心也秋星昴冬星虛皆前三後三而處中二十八星之配七政也星房虛昴其宮日皆以太昜之宿爲中星心宮月而次居五非中星也但書言中春星鳥鳥者南方朱烏七宿之統名則又槪舉而不僅紀中星亦可通於夏之中火也鄭氏周禮注云正歲季冬火星中季冬旦中之星氐也則氐亦火也考工記龍旗九斿以象大火惟尾爲有九星則尾亦大火也氐尾皆爲大火故春秋繁露曰大火二十六星二十六星者房四氐四心三尾九箕四與鉤鈐二也然則蒼龍七宿惟角亢繋乎攝提而以下五宿皆名爲火書所謂日永星火者固與星烏之合三鶉而言鳥等矣故一行天文志云氐房心大火也士弱曰古之火正或食於心或食於咮咮鶉火張也對鶉火而言其精則大火之名專屬於心對三鶉而言其捨則氐房心尾箕五宿皆爲大火此西流者以捨言之則非獨言心可知

褐﹐許愼說褐麤布衣也蓋絲枲之精者爲布枲之麤者爲褐許子衣褐賤者之服麤也織毛之毼從毛麤布之褐從衣音同字異而義自別古無今之艸綿﹝元時乃入中國﹞非五十不衣帛庶人之服精者枲布麤者枲褐也集傳謂一之日於貉一章爲終無褐之意旣於褐毼不分且毼乃羊毛所織而狐貍止任爲裘盡古今通夷夏未聞以狐貍之毛爲毼者而裘褐不同尢其易辧此集傳之必不可從者也

秀葽﹐傳注俱不言葽爲何艸許愼曰劉向說此味苦苦葽丘光庭以此爲月令苦菜秀之苦菜按苦葽葉如蓬艾花如牛蒡子花又爾雅葽繞棘蒬郭注云逺志也逺志三月開紅白花按不榮而實謂之秀苦葽逺志旣皆有花皆非不榮而實而逺志花開三月於時又異則非彼二艸明矣廣雅云葽莠也莠俗謂之狗尾艸似粟不榮而實正當四月而秀多生田野正與詩合此章紀物以占寒候艸之將實歳之晏也故首紀秀葽見早登之物而警時變猶夏小正之記麥秋也警其秀而後知其葽故不曰葽秀而曰秀葽古人屬辭之工非遷句以就韻也

於貉﹐貉兵祭也鄭司農眾讀如禡鄭康成讀如陌周禮有司表貉於陳前甸祝掌表貉之祝號田獵以講武故有兵祭中冬教大閱遂以狩一之日於貉者祭表貉而狩也陸佃云往祭表貉因取狐貍之皮爲裘是已舊讀如戶各切則以後代貉貈字互用因以善睡之貈爲貉旣失混亂若集傳云貉狐貍也尢誤貈似兔狐似犬貍似貓三種縣絕狐且非貍貍且非狐而況貈乎

斯螽莎雞蟋蟀﹐斯螽毛傳曰蚣蝑也爾雅謂之蜇螽方言及廣雅謂之舂黍郭璞曰江東呼虴﹝蚱﹞蛨﹝蜢﹞今按虴蛨似螳蜋項稍短而無斧六七月間好入人葛衣中閩粵人生啖之莎雞樗雞也爾雅螒天雞郭璞曰小虫黒身赤頭一名莎雞一名樗雞廣雅曰樗鳩樗雞也螌﹝斑﹞蝥﹝貓﹞妟靑也蓋連類而廣異名實一虫耳陸佃曰黑身赤首一名天雞與二雅合其惑於崔豹古今注以爲絡緯者誤也陸璣云如蝗而辬色毛翅數重謂毛翅數重則是而以爲似蝗亦誤也若蟋蟀則爾雅謂之蛬方言謂之蜻蛚亦曰蚟孫廣雅謂之趗﹝促﹞織促織今所在有之或鬭以賭賽身灰黑色股肥軀短善鳴此三虫者各爲類而非互變明矣鄭箋自七月在野至十月入我牀下皆謂蟋蟀初未言動股振羽亦謂蟋蟀文義甚明集傳乃合三虫爲一謂隨時變化而異其名則旣不審於物理抑讀鄭箋爲己疎矣虴蛨自五月初生至八九月尙多有之未見其變爲蟋蟀若莎雞惟在豆上者爲紅娘子在王不畱行者爲王不畱行虫在葛上者爲葛上亭長在芫花葉上者爲芫靑其翅具雜采者爲螌蝥不聞能化蟋蟀虴蛨大而紅娘子小紅娘子有翼以飛而蟋蟀無翼而躍蚱蜢靑長而蟋蟀黑短紅娘子有大毒而虴蛨可食促織可畜玩其相去如秦越且惟紅娘子有翅故曰振羽惟虴蛨躍而不行故曰動股惟促織入人室中故自野而至牀下詩人體物之精如此尢不可淺心讀也

躋彼公堂稱彼兕觥﹐鄭箋曰國君閒於政事而饗羣臣此言躋堂稱觥在滌場納稼之後於君饗羣臣義不相屬故集傳以爲民進酒於君而曰公堂君之堂也民忠愛其君之甚殺羊以獻其君舉酒以祝其壽然環一國之民井具羔羊朋酒旣大勞費而集於君之堂上競舉觥以獻酬野人無禮喧豗狼藉豈復有上下之章且豳國𨿽小但有千井卽有萬夫阿房建章之大不足以容而況豳公之堂乎鄭氏月令注引此以爲大飲烝之典其說爲通周禮黨正以禮屬民而飲酒於序序者西序也在國之西郊故毛傳曰公堂學校也殺羊者大夫之禮黨正下大夫也而蒞其事故牲用羊朋酒者鄕飲酒禮所謂尊兩壺於房戶間也旣非夫夫井井而具羊酒亦君所不臨民以自修其歳事繋之滌場納稼之後適相協合兕觥則鄕飲酒禮所謂獻用爵其它用觶者是也許愼說觶飲酒角也又曰觥兕牛角可以飲者也蓋凡以角飲者或曰觶或曰觥義皆通毛傳曰觥所以誓眾則以此罰爵於義亦迂我姑酌彼兕觥亦將何所誓而何所罰乎下云萬壽無疆則其非誓眾亦明矣

鴟鴞﹐爾雅鴟鴞鸋鴂說文亦同陸璣疏云似黃雀而小其喙尖如錐取茅莠爲巢以麻紩之縣著樹枝是已方言謂之桑飛一曰工雀一曰果蠃一曰女匠一曰幭雀廣雅曰鷦�鸋鴂果蠃桑飛女匠工雀也要其實則荘子所謂鷦鷯者也故趙歧孟子注曰鴟鴞小鳥陳琳檄吳文云鸋鴂之鳥巢於葦苕以詩言之鷦鷯之爲巢也堅固故曰綢繆牖戶其托巢也卑人易侮焉故曰今女下民或敢侮予繋於弱枝易於飄動故又曰風雨所漂搖然則此爲鴟鴞之自言而非告鴟鴞之詞審矣自郭璞以鴟鴞爲鴟類禽經注又誤以爲伯勞己爲淆亂而集傳乃曰鴟鴞鵂鶹惡鳥因不以我爲鴟鴞之自我使詩意怨誹而傷失忠厚溫柔之旨按鳥名有相近而實相逺者如燕燕非燕雎鳩非鳩其類不一鴟自鴟鷂也鴞自鴞鵩也鵂鶹自爲鵂鶹土梟﹝音澆不音枵﹞也爾雅謂之梟鴞名異類殊何容以彼易此且周公奉王以誅二叔義也若斥之以食母之鳥詠歌而流傳之是不仁也故大誥多士多方一未言及二叔之罪蔡仲之命以王命臨之亦止曰毋若爾考之違王命而已公於此固有不忍盡言者故孟子曰管叔兄也周公之過不亦宜乎而何忍以至不仁之妖鳥比其兄哉鄭氏以鴟鴞比周世臣之子孫以黨屬周公而得罪者於義極順集傳以一鳥名之誤廢舊說而陷周公於詛怨天倫之愆且以鳥巢比王室鳥子比成王殊失君臣之禮王室而曰我室王而曰我子又以恩勤自誇尢爲驕駔自當從鄭箋亡疑

鸛鳴於垤毛傳曰垤蟻冢也集傳因謂鸛以食蟻而鳴以實考之有二種鸛食蟻者小鳥亦襲鸛名其本名鸛者知雨之鳥其大如鶴俗謂之老鸛取魚而食喙長大唼而不啄蟻不足供其一飽且亦不能啄微眇之蟻本水禽也時雨將降則得其所而鳴一名焦明樂動聲儀曰焦明爲雨備吳淑賦曰嘆室中之思婦集水上之焦明正此詩之本義垤水上小丘也故丘光庭曰據詩之文勢此垤不得爲蟻冢蓋是土之隆聳近水者其說是若務巧而失實則釋經之大病也

有惇瓜苦墨子曰甘瓜苦蔕天下物無全美瓜之類不一惟甜瓜正謂之瓜甜瓜之蔕極苦故禮記言瓜祭上環環瓜之脫華處不尙蔕者蔕苦也瓜苦瓜之苦也有惇瓜苦烝在栗薪瓜爲人割去僅畱其蔕於棚上惇惇然聚現秋色荒涼之象見矣經言瓜苦不言苦瓜其義自明若以苦瓠爲瓜苦則古人言瓜非瓠言瓠非瓜故曰七月食瓜八月斷壺瓜瓠之不相通久矣

親結其縭毛傳曰縭婦人之褘也母戒女施衿結帨集傳因之則是以縭爲衿下垂之帨矣芾亦謂之禕正當衿下按爾雅婦人之褘謂之縭又曰縭緌也郭璞曰卽今之香纓然則褘與緌皆有縭名而此言親結者言夫親結之若母結帨不當言親按許愼說緌繋冠纓縭緌也緌一纓也此結縭者卽昏禮所云主人入親說﹝脫﹞婦纓之纓也女子十五許嫁笄因著纓明有繋故旣嫁而壻親說焉說而謂之結古語多相及借用猶治之言亂耳又許愼說縭以絲介履凡以絲結者皆名爲縭於冠於帨於履皆然蓋以絲爲之

伐柯考工記半矩謂之宣一宣有半謂之欘一欘有半謂之柯半矩者尺三寸三分寸之一欘斤柄二尺柯斧柄三尺上古之事質不別立尺度卽以斧斤之柄爲則柯長三尺博三寸厚一寸有半凡爲車之事皆以此爲法度故爾雅曰柯法也所謂其則不逺也言其長短博厚之尺度可近取則也不然則柯一直木耳可任意爲之但求與斧孔相入耳何所容其睨視如中庸之所云乎

詩經稗疏卷二漢陽王夫之撰

小雅

蘋唐文宗問宰相蘋是何艸李玨曰臣按爾雅蘋是藾蕭文宗曰朕看毛詩疏葉圎而花正白叢生野中似非藾蕭然文宗李玨要未審知其爲何艸也陸璣疏云靑白色莖似筯抑與文宗之說又別以義考之當求之鹿食九艸之中故李時珍本艸謂是皤蒿皤蒿一名曰蒿乃蔞蒿之陸生者也然蔞蒿葉長而花黃亦與疏異九艸中惟薺苨葉如杏葉開花如碗子正白俗謂之杏葉沙薓則與疏正合其名蘋者古今稱謂之殊也以此推之食野之芩亦當是水芹芩芹音相近耳要以不出九艸之中爲正若夏小正云七月蘋秀蘋也者又馬帚也則爾雅所謂荓者乃今之地膚子艸亦蘋荓傳訛之差大扺漢人傳書多承口授故音相近而字遂無擇以理事求之斯可爲折衷爾

鵻說文鵻祝鳩也音思允切春秋傳祝鳩氏司徒也杜預解曰祝鳩鷦鳩也鷦鳩孝故爲司徒方言鵴鳩大者謂之鳻鳩小者謂之﹛役烏﹜鳩梁宋之間謂之鷦鳩則祝鳩鷦鳩一鳻鳩耳鳻斑音相近今俗書作斑鳩古者老人杖首刻此鳩取其不噎有祝噎孝養之義故謂之祝鳩而四牡以興將父之思嘉魚以興燕又之養其鳥似鳴鳩而不善鳴辬而棃花點方春尙小則緑褐色或謂之黃褐侯掌禹錫曰黃褐侯秋化辬鳩黃褐靑鵻也然則在春爲鵻在秋爲祝鳩名隨形異而實一鳥也集傳曰鵻夫不﹝音浮﹞鵓鳩也則沿舊注音鵻爲隹﹝音追﹞遂以爾雅隹其夫不當此之鵻誤矣夫不者﹛孚烏﹜﹝音浮﹞鳩也其色白故身之白者名爲白浮鳩劉宋童謠所謂可憐白浮鳩枉殺檀江州也其名隹其不名爲隹況名爲鵻鵻隹異音鵻與隹其異名槪而一之則失其實矣

湑酤毛傳曰湑莤也以藪曰湑酤一宿酒也埤蒼曰湑滑美貌蓋酒經泲莤則淸滑而美始成之酤則滓濁而薄今粵西人造酒始成卽煮飲之色如泔蓋所謂酤也人家所釀澄濾而淸者所謂湑也無酒酤我者言不得羙酒而聊飲未莤之濁醪也集傳則云酤買也酤酒市脯小人之食而可登之尊斝乎

象弭毛傳曰弓反末也所以解紒也按許愼說弓無緣可以解轡紛者爾雅曰有緣者謂之弓無緣者謂之弭郭璞注云緣者纒繳之卽今之宛轉也弭今之角弓也蓋弓與弭其制不同以絲纒其體而梢大若今大梢弓者謂之弓見角於面而不用絲纒梢枝銳出末反向外若今之鎭江圈弓者謂之弭今圈弓有緣而大梢弓或反無緣與古不同古人利弭之小梢以解六轡之紛結因去其體之緣便滑澤而不罥後人則隨意緣之抑或不緣以從簡略耳要之弭者角弓不纒之名非但指其梢而言故春秋傳曰左執鞭弭弓梢非可執者亦言執角弓耳杜預解曰弓末無緣於末之上脫一反字義遂不順劉熙乃曰弓末曰簫又謂之弭以骨爲之則竟以弭爲弓梢不知此之言象弭者偶紀其梢之飾而梢非卽弭集傳云象弭以象角飾弓梢亦承劉熙之誤使云以象骨飾弭梢斯得矣凡飾器者皆象牙而言骨者象之牙出吻外非咀嚙之用故古者謂之骨而不謂之牙

旗旐斾鳥章凡旗幟之屬有縿有旒者爲常爲旗如今之鑲邊大旗是也雜帛爲物通帛爲旃其制皆方通帛者數幅一色如今五方大旗是也雜帛者每幅色相間如今五色大旗之類是也廣充幅長八尺爲旐下以他帛繼而裁以燕尾爲斾其制狹而長如今之髙招是也旗旟旞旌皆如斾而竿首各有所注因以所注者爲別注之以熊虎之皮爲旗曲禮所謂載虎皮載貔貅是也注之以合剝鳥隼之皮毛爲旟曲禮所謂載飛鴻載鳴鳶是也注龜龍之甲皮爲旐注革鳥而全其羽爲旞析其羽爲旌韓詩外傳所謂赤羽如日白羽如月是也今皆不存此制惟旌首或以旄牛尾爲之幢旒則與爾雅注旄首曰旌之說合爾而他則未有注也常旗物旃廣大而方以備羙容爲文旌旐旟旗旞狹小而長以便戎車爲武旌周禮九旗及爾雅說文皆脗合而可徵也惟考工記言旟旐有斿爲異旐施燕尾則爲斾其無斿可知𨿽或有斿必細碎多岐若如考工記或四或七則三方不相稱矣考工乃先代之書非盡周制則實異而名偶同耳毛傳曰錯艸鳥爲章白斾繼旐者也於義甚明鄭氏始誤以鳥章爲衣飾及交龍爲旗龜龍爲旐之畫飾俱非古制集傳乃引曲禮前朱鳥後玄武左靑龍右白虎以附會之與鄭氏禮記注四獸爲軍敶之說相左欲以後世之畫旗槪西周之鳥章未見其可也且使如四方四獸之說則南仲所將不應獨缺右部而采芑惟有前軍六月惟左後二軍皆於事理不合曲禮四獸不言載惟虎皮貔貅飛鴻鳴鳶言載不言繪惟招搖爲旗似與今之七星髙招相肖蓋旗以示眾畫鳥獸爲識而風颭雨濡或舒或捲則文亂而不可辧徒增熒眩不如注羽竿者之易於詧識作三軍之目也古人立制質而利用類如此非後代所及也

在宗載考集傳謂夜飲必於宗室蓋路寢之屬以實考之非也鄭箋云丰艸諭同姓諸侯也夜飲之禮在宗室燕同姓諸侯宗室者宗子之室也按燕以成禮必有恆所惟諸侯燕大夫則於寢大夫卑以臣禮畜之也公食大夫之來聘者則於廟以賓禮待之也天子之待諸侯覲則設斧扆於戶牖之間侯氏肉袒在廟門之東更覲於廟者諸侯尊不純以臣禮蒞之也見於廟而燕亦於廟則嫌於純乎賓若攺燕於寢則嫌於純乎臣故於同姓諸侯燕之於宗子之廟臣禮不失而親親之道得行也凡君燕臣必別立主人以相獻酢如侯燕大夫則宰夫爲主今此則以宗子爲主故毛傳云宗子將有事則族人侍鄭氏未逹斯旨而曰天子燕諸侯之禮亡此假宗子與族人燕爲說則誤也宗子者禮之所謂大宗也喪服小記云別子爲祖繼別爲宗鄭氏以爲百世不遷之宗是已大傳云系之以姓而弗別綴之以食而弗殊綴之以食者燕食於其廟也儀禮曰大宗者收族收者合而燕食之也諸儒多不曉其說惟杜預宗譜曰別子者君之嫡妻之子長子之母弟君命爲祖其子則爲大宗常有一主審昭穆之序辧親疏之別繼體君爲宗中之尊支庶莫敢宗子是以命別子爲宗主一宗奉之故曰祖者髙祖也言屬逮於君則就君屬絕於君則適宗子家也今此與燕之同姓諸侯於天子爲服絕故適宗子之家而成夜飲昭穆審親疏辧綴之弗別可以惇親親之恩而不損天子之尊與後世就內殿講家人之禮者異矣大傳曰𨿽百世而昏婣不通周道然也惟周爲有宗子蓋周公定禮以此爲首故書謂之宗禮其制立天子母弟之子以爲大宗使世嗣之以序同姓周公之長子伯禽就封於魯其次子君陳畱周而世爲大宗嗣周公縣內之封逮春秋時有周公閱周公孔周公黑肩皆世周公之封而爲大宗者也天子就宗子之廟以燕侯氏而不爲抑諸侯得成夜飲而不爲亢則惟宗子爲獻酢之主也宗子爲主以燕則燕乃宗子之事而族人皆侍𨿽天子亦聽命於主人而夜飲通矣於此見毛公引據之精而非鄭氏所及若集傳路寢之說與在宗之文不合其誤明甚

焦獲鎬方爾雅周有焦護郭璞曰今扶風池陽縣瓠中焦護總一澤之名而集傳謂獲瓠中焦未詳則似未徵之爾雅也瓠中在今武功幹州界地接西安鳯翔之間旣深入而整居於此則遊騎所侵至鎬京之西亦其勢也集傳乃謂方爲朔方而鎬爲千里之鎬夫整居者在幹州之南反以慶陽之鎬寕夏之方爲侵及之地則亦未睹於邊腹之形矣虜入畿甸故曰孔熾猶漢之烽火逹甘泉唐之突厥至渭橋也且此玁狁之歸路從太原而出塞則其來路當從鄜延渡河而西非自寕夏入塞而東尢不應至朔方疑此方者唐之坊州地在鄜州之南故方叔禦之渡河東追至太原而止焦護周之大澤藪水艸所便虜旣屯聚於此或北蹂鄜坊南掠丰鎬不得逺及西北邊戎之境若出車之詩曰往城於方則以伐西戎而言也序曰西有昆夷之患北有玁狁之患故備紀其控禦之功而雜言之要非城朔方以捍玁狁蓋玁狁在大同塞外則以太原爲邊昆夷在河洮秦鞏之外則以朔方爲邊兩冦地形相去千里隔以大河不得混而爲一也

織文鄭箋曰徽織也周禮所謂各有屬皆畫其象者織之爲言識﹝尺志切﹞也覲禮識之於旗以辧次軍禮各畫其象以別部伍而使卒識其將也後世軍中猶有書官位名姓於旗者蓋其遺制韓信抜趙幟樹漢赤幟亦抜其主將之幟而樹已幟非盡抜其旗也流俗泛稱旗幟承訛而無別已

以先啟行馬融論語注曰前曰啟後曰殿左傳齊莊公伐衛啟牢成禦襄罷師胠啇子車禦侯鼌杜預解曰左翼曰啟右翼曰胠非也胠者兩翼之總名猶人之有兩腋皆名胠也兩翼而一將者爲遊軍或左或右也啟爲前部胠爲兩翼而左傳又有先驅申驅又在啟前此所云元戎十乘以先啟行先啟而行卽所謂先驅已蓋首部居大隊之歬與左右中後爲五部而先驅在大隊外逺探冦勢猶今所謂哨馬撒撥者是啟未行而此先之集傳曰啟開也未悉

炰鱉膾鯉大射禮羞庶羞鄭注曰或有炰鱉膾鯉雉兔鶉鴽蓋燕禮牲用狗饌肝膋狗胾醢庶羞之正也其有炰鱉膾鯉者加之以示優故云或有詩稱之以紀其饌之盛也

張仲孝友禮與卿飲則大夫爲賓與大夫燕亦大夫爲賓鄭注曰不以所與燕者爲賓燕主序歡心賓主敬也公父文伯飲南宮敬叔路堵父爲客此之謂也君燕卿大夫膳夫爲主而別命賓則君與所與燕者皆尊安矣天子之大夫稱字張仲者大夫也燕吉甫而命仲爲賓與卿飲大夫爲賓之禮也毛公謂孝友之臣處內宣王時執政有仲山甫不聞張仲之治內集傳以爲與燕者則與燕眾臣不無可稱而何獨矜張仲耶

芑集傳云卽今苦藚菜按苦藚者廣雅之所謂�也﹝�與巨通﹞人家圃種之非菑田新畆所有芑者似苦藚而莖赤葉多岐苖初生可食五月則中抽髙莖莖端出一花色黃似旋葍花顏氏家訓謂之遊冬俗嘑野苦藚一名蒲公英一名黃花地丁生野田中正與詩合又枸杞一名爲芑苖葉亦可茹要非田畆所生多生水次丰水有芑或爲枸杞以枸杞出秦中故可據爲丰水之有異物同名考義類而知之又不可以一槪論也

簟笰魚服鉤膺鞗革笰車之後蔽也爾雅輿革歬謂之鞎後謂之笰竹肯謂之禦後謂之蔽以竹簟蔽後輿而謂之笰者竹外有革也服牝服也箱也音房富切讀如負以魚皮鞔車旁如大車之服然魚鮫魚也一謂之沙魚所以知非矢箙者此皆言車不當及矢箙也簟笰也鉤膺也金路之飾也魚服也鞗革也革路之飾也天子旣賜方叔以金路寵之以公侯之禮而又賜之革路以卽戎故曰路車有奭奭盛也言其兼有之盛也奭讀如召公奭之奭毛公以奭爲赤貌鄭氏以服爲矢服及鞗革爲轡首集傳兩從之俱於車制未悉

隼郭璞曰隼鵰也按鵰似鷹而大尾長翅短土黃色多力盤旋空中無細不覩出遼東者最俊謂之海東靑其羽用爲箭翎亦有黑色者張華謂似鷹而大俗嘑皁鵰是也出西方者謂之鷲若隼則似鷹而小一名鳶一名鴟一名題肩今人但嘑爲鷂子擊鳥必準故水平之準從隼鵰自鵰隼自隼故禽經曰鵰以周之隼以尹之明其非一物矣若李善文選注云鷙擊之鳥通嘑爲隼其謬尢甚鵰海東靑也晨風鸇阿﹝音呀﹞鶻也隼鳶也鴟也鷂也古今異名淺人遂至殽亂

振旅闐闐郭璞爾雅注曰闐闐羣行聲許愼說闐盛意與郭通系之振旅之下於義爲允鄭氏乃謂又振旅伐鼓闐闐然集傳因之夫出曰治兵入曰振旅軍以鼓進以金退有功而入宜奏愷樂樂師典之大司馬執律以齊之安得鼓聲獨震耶且鼓聲旣曰淵淵矣又曰闐闐詞不贅乎是知闐闐以形容羣行之盛而非言鼓聲也若孟子所云塡然鼓之者則塡之爲言塵也塵坌也言眾軍齊進如塵坌起也與此闐闐正不相通

漆沮陜西之水名漆者有二一出扶風縣水經所謂出扶風杜陽縣之兪山東北入於渭也一出永壽縣流至耀州合於沮禹貢所謂渭水又東過漆沮合於河也此詩及綿之篇所云漆沮連類而舉知其爲永壽之漆矣沮水出宜君縣徑耀州合漆又徑同官至富平縣合北雒水入於渭水經所謂北雒水出北地直路縣東過馮翊祋祤縣北東入於河是已然沮水過祋祤而不徑入河則水經之疎也禹貢言渭東過漆沮入河是漆沮合渭而後入河不自耀州東北徑入審矣﹝耀州本祋祤地﹞乃孔安國書傳云漆沮二水名亦曰雒水出馮翊縣北其曰亦曰雒水大誤雒北雒水也漆沮至富平縣始合北雒北雒出延安雒川縣西非卽漆沮特其下流相合耳集傳承孔氏之誤亦云在西都畿內涇渭之北所謂雒水今自延韋流入鄜州至同州入於河旣不知雒水之有別源又不知漆沮北雒合而入渭同渭入河而不自入於河朱子當南渡之後北方山川多所未核胡不取禹貢本文一疏析之以折孔氏之訛耶若自土沮漆注又謂二水在豳地尢謬漆沮二水出邠州之東北過邠東而入渭不復徑邠自土沮漆者言邠之東界耳

百堵皆作一丈爲板五板爲堵百堵凡五百丈集傳以爲築室以自凥安有乍還復業之流民而能築此廣袤之室乎若斯干言百堵則天子之新宮故其詩亦謂之新宮鄭箋曰壊滅之國徵民起屋舍築墻壁墻壁者城垣也國已壊滅則城郭頺圯百堵之作其爲築城明矣若民之屋舍則厲王之世西京未遭兵燹不應毀敗蓋當厲王失道諸侯擅相吞滅國破民流而宣王興滅國而爲之安集如鴻雁之飛集故詩人詠之非流民之自言也使爲還歸之民復業築舎而自言則誰無室家之情而有得謂其宣驕者乎新造之君大修城池爲長久之計愚民難與慮始固或譏其誇功自侈鄭箋云謂役作眾民爲驕奢是已

榖毛傳曰榖惡木集傳云榖禇也郭璞云皮作紙璨曰榖一名構名榖者實如榖也榖木之榖從榖從木五穀之谷從禾本不相通璨說殊爲附地今按楮之與構本爲二種流俗不分混呼爲榖其一喬幹疎理結實似楊梅者皮粗厚不堪作紙皮間有汁如漆而白可用塗金者構也而本艸呼其子爲楮實子實紅孰時房中小子如粟故璨謂其實如谷其一樹小枝弱條僅如指大皮可爲紙亦不結實此則楮也谷也楮非構又不結實璨與木艸兩失之構樹髙數丈不能托生於檀蔭之下楮小而庳喬林之下多有之古無楮紙而此木葉粗枝細同於灌莽故毛公謂之惡木若埤雅云皮白者是谷辧者是楮有辧者曰楮無辬者曰構又析爲三種實亦不然

下莞上簟鄭箋曰莞小蒲之席也竹葦曰簟集傳則曰莞蒲席今按莞與蒲本非一種爾雅莞苻蘺其上蒚郭璞曰今西方人呼蒲爲莞江東謂之符蘺言西方人呼蒲爲莞則亦以明其爲方言之訛而莞本非蒲也蒲洪以池生瑞蒲人謂之蒲家後因艸付之讖攺蒲爲苻蘺之苻則苻蒲不分羗氐之語耳按本艸言蒲似莞而葉匾今陂池泛生葉粗而易斷僅可作米鹽包者蒲也其葉厚而細堅韌可爲席者莞也周禮蒲筵莞席亦足諗莞之非卽蒲矣劉宋起居注韋朗作白莞席三十五領昔人蓋甚珍之非蒲比也古之坐臥有筵有席下莞筵也上簟席也方言簟宋魏之間謂之笙張揖亦曰簟笙席也杜甫詩有桃笙蓋桃枝竹席書顧命篾席黼純孔安國注云篾桃枝竹桃枝竹者實竹也此詩之簟蓋桃枝竹爲之而鄭氏謂爲竹葦葦席今之蘆席麤惡殊甚惟喪禮設之唐郇模請以葦褁屍而君子寢之乎

載弄之瓦毛傳以瓦爲紡磚集傳因之然弄璋取義於君王弄瓦當取義於酒食所祝者乃天子之女其嫁必爲公侯之配𨿽親蠶而無紡績之勞未有故以賤役辱之者惟賓祭之尊爼籩豆不容不議耳且紡磚麤笨非小兒所可弄然則瓦者蓋燕禮之所謂瓦大禮器之所謂瓦甒有虞氏之尊以供君之膳酒者也弄之亦議酒食之意要此所云弄者或三月或周晬聊一弄之若顏氏家訓所云試兒今俗晬盤抓周之類非與之尋常玩弄者璋瓦皆重器而脆易刓毀豈以授嬰兒者哉

犉爾雅黑唇犉又曰牛七尺爲犉尸子亦云然此所言九十其犉者當以牛長七尺言之猶衛詩之言騋紀其長大以統其庳小極詠其盛也若謂是黑唇之犉則黃牛之唇十九皆黑不足見其多矣殺時犉牡亦言其長大博碩爾祭牲𨿽辧色未聞辧之於唇故云有捄其角牛大則犉長惟長七尺故其角捄然也

虺蜴許愼說虺以注鳴今傳注家或謂虺爲蛇又或以爲蝮蛇或以爲土色反鼻鼻上有鍼之蛇者皆誤蛇固不能鳴卽有鳴者亦不以注顏之推以韓非子有螝兩首之說而湯左相仲虺亦作仲螝因證螝之卽虺而猶疑虺之爲蛇今按明道雜誌云黃州有小蛇首尾相類因謂兩頭蛇土人言此蛇老蚓所化又謂之山蚓以韓非子兩首之說考之則虺蓋老蚓耳蚓每夜長吟不辧其音之所出兩端皆首或以注鳴也宣和博古圗器有蟠虺文者蜿曲長細如蚓古銘有云爲虺弗摧爲蛇柰何若蝮與反鼻之蛇較蛇尢毒非銘防於未甚之意惟老蚓弗摧則恐成巨蛇耳方書言蚯蚓嚙人能令人生皰如大風法用百舌窠土或鴨通傅之故曰虺毒乃此詩初不以毒言而但刺其言之無倫蜴蜥蜴蠑螈也蠑螈不傷人而但以胸鳴胡爲虺蜴者言凡人之言皆有倫有脊哀今之人言行顚悖不循義理豈以注鳴以胸鳴而不自口出耶若陸璣以虺蜴總爲蠑螈之別名尢屬鹵莽

朔日辛邜日有食之此詩小序及申公說俱云刺幽王而鄭箋獨云刺厲王集傳攺從序說自不可易但無據以折鄭氏之誤爾今考竹書紀年幽王二年涇渭雒竭岐山崩三年嬖褒姒五年皇父作向六年十月辛邜朔日有食之則此辛邜日食在幽王之世明矣竹書𨿽有戰國史官附會增益之文而編年精審實三代之遺傳故朱子亦信爲徵據﹝見語類﹞且以皇極經世內篇參之幽王元年庚申六月乙丑其年十月距春秋魯隠公三年辛酉歲二月凡五十五年零四月按春秋是年二月乙巳日有食之杜預據長歷定爲辛邜合朔今以期三百六十五日四分日之一積之自幽王六年乙丑十月辛邜朔下至平王四十九年辛酉二月朔實積得二萬零二百零七日曆三百三十六甲子又四十七日則是年二月朔當爲丁丑其差八日而以二十八月一閠距二閠之閒則五十五年零四月首尾二閠差十六日以小盡故其縮八日則隠公三年二月朔正乙巳矣今以日法求之梁虞﹛廣刂﹜歷唐傳仁均戊寅曆一行大衍歷元郭守敬授時歷皆推得幽王六年二月乙巳朔入蝕限上推下推雅與竹書脗合而百川沸騰山冢崒崩竹書正與詩合則此詩之爲幽王而作顯有明徵矣

螟蛉有子果蠃負之先儒及諸傳記皆云果蠃負桑虫之子鼓羽作聲曰似我似我其虫因化爲果蠃流俗因呼爲人後者爲螟男至陶弘景始云果蠃一名蠮翁黑色腰甚細銜泥於人屋及器物邊作房如並竹管生子如粟米大置中乃捕取艸上靑虫十餘枚滿中仍塞口以待其子大爲糧也詩注言細腰之物無雌皆取靑虫教祝使變成己子斯爲謬矣段成式亦雲開卷視之悉是小蜘蛛不獨負桑虫又陶輔桑楡漫志云於紙卷中見此等蠭因取展視其中以泥隔斷如竹節狀爲窠有一靑虫乃蠭含來他虫背上負一白子如粒米後漸大其靑虫尙活其後子漸次成形靑虫亦漸次昏死更後看其子皆果蠃亦漸次老媆不一其虫亦漸次死腐就爲果蠃所食食盡則穿孔飛去又韓保升本艸注云有人候其封穴壊而看之見有卵如粟在死虫之上果如陶說蓋詩人知其大而不知其細也近世王浚川雅述陳明卿類書皆與二陶段氏之說合夫之在南嶽有山僧如滿言其如此因導夫之自於紙卷中展看一一悉符陶叚之說蓋果蠃之負螟蛉與蜜蠭采花釀蜜以食子同物之初生必待飤於母胎生者乳卵生者哺細腰之屬則儲物以使其自食計日食盡而能飛一造化之巧也乃詩以興父母之教子則自有說而羅願爾雅翼云言國君之民爲他人所取爾不知似字乃似續之似遂附會其說猶云鴟鴞鴟鴞旣取我子亦可謂鴟鴞以眾鳥爲子乎願知果蠃之非以螟蛉爲子而逺附序說近背下文於取興之義無當詩之取興蓋言果蠃卒勤攫他子以飤其子興人之取善於他以教其子亦如中原之菽采之者不吝勞而得有獲也釋詩者因下有似之之文遂依附虫聲以取義虫非能知文言六義者人之聽之髣髴相似耳彼果蠃者何嘗知何以謂之似何者謂之我乎物理不審而穿鑿立說釋詩者之過非詩之過也

桑扈桑扈大如鴝鵒蒼褐色有黃辬點喙微曲而厚壯光瑩俗呼蠟觜好食粟稻爾雅云桑鳸竊脂竊脂者其色也竊淺也脂白也淺白者白間靑俗謂之瓦灰色丘光庭曰竊脂者淺白色也今三四月采桑之時見有小鳥灰色俗呼白頰鳥是已爾雅又云夏鳸竊元秋鳸竊藍冬鳸竊黃棘鳸竊丹於例可推竊如虎豹竊毛之竊郭璞不詧謂其好盜脂膏陸璣亦曰好竊人脯肉鄭箋遂云桑鳸肉食不宜啄粟集傳因之然則竊玄竊黃何者爲玄爲黃而盜之以食也耶且脂膏脯肉不於庖廚則於庋閣從未見有野鳥飛入人家盜脂脯以食之事偶有之亦非彼所恃以食如鼠然者且彼亦何從知人脂脯之所在而能巧伺以竊乎凡小鳥之屬肉食者皆啄虫耳然亦未嘗不食粟爵燕雊鵒皆是也桑鳸好食粟稻尢有明徵率場啄粟正其性然而箋傳以爲失其天性誣矣此詩所興言小鳥之率場啄粟人無惡害之者得以自遂而顚寡之罹岸獄曾不如也故云哀我哀其不如鳥也豈嘗有桑鳸不宜食粟之意哉陸佃乃謂爾雅有兩桑鳸竊脂一則盜脂以食一則爲淺白色不知爾雅之重出者非一拘郭鄭陸璣之說而曲狥之爲陋而已矣

如或酬之集傳曰如受酬爵得卽飲之按鄕飲酒及燕禮主人致爵於賓賓受而卒爵者獻也賓致爵於主人主人受而卒爵者酢也若酬則主人送酒於賓北面坐奠觶於薦東復位主人揖降遂降立於西階下不卽飲也故鄭注云酬酒不舉君子不盡人之歡不竭人之忠以全交也則酬酒非得卽飲之集傳誤矣顧於信讒之義無取是以鄭箋云酬旅酬也旅酬之禮媵酒者實觶送賓奠於薦西賓受之就主人乃飲而更實之以授主人主人受以酬介漸及眾賓蓋行酒也故鄭箋云如或酬之者謂受而行之其義精矣

予愼無罪方言愼憂也宋衛之間憂或謂之愼此詩言天之降威已憮將無所別於善惡予不得不爲無罪者憂也集傳詮愼作審於文義不暢

曓毛傳曰曓也蘇也皆畿內國名按春秋公子遂壬午及趙盾盟於衡雍乙酉及雒戎盟於曓相去三日就盟兩地曓去衡雍甚近可知杜預解曰衡雍在榮陽捲縣晉文公作天子宮於衡雍而會於溫其地皆在今懷慶府杜預又云曓鄭地蓋東遷之後曓公亡而鄭並之非地近新鄭也蘇者蘇忿生之國其地在溫一曰蘇一曰溫春秋狄滅溫左氏傳曰蘇子叛王王卽狄人狄人伐之王不救故滅傳言蘇子而經言溫蘇之卽溫可知矣溫今懷慶溫縣二國境土犬牙相入故嫌忌而相謗云畿內者東都之畿也

塤篪風俗通云塤圍五寸半長三寸半有四孔其二通鄭司農眾曰塤六孔未言其二通篪風俗通云十孔長尺一寸世本云有觜如酸棗鄭司農云七空﹝讀如孔﹞張揖云有八孔歬一上三後四頭一諸說不同集傳所云則據五經要義之文要不審其孰是凡此類無從考定博記以俟折中可爾

杼柚方言杼柚作也東齊土作謂之杼木作謂之柚譚地正在東齊云杼柚者其方言也序言困於役而傷於財杼柚其空言空國以從役也鄭箋以杼柚爲持緯受經之具則職貢有絲麻而無布帛與後世庸調用絹者不同覲問𨿽有幣自有常制不致遂空機杼毛傳云空盡也言人力盡於輸作是已

佩璲毛傳曰璲瑞也鄭箋云以瑞玉爲佩集傳因之按瑞者諸侯命圭之名瑞信也以爲述職之信也藻藉而執之覲於天子納之於王其歸國仍反與之且五等圭璧頒自王廷非諸侯之貢王者各有常制不可得而長短尢非琚瑀衡璜之屬可爲佩者則鄭氏瑞玉之說不典明矣按崔豹古今注曰縌者古佩璲也佩綬相迎故曰縌許愼之所謂綬維也長三尺與綬同采而首半之然則璲者綬下之維以綴佩用絲爲之故曰鞙鞙不以其長也說文無璲字其字作繸後漢書輿服志云古者君臣佩玉五霸疊興戰爭不息於是解去韍佩畱其系繸以爲章表故詩曰鞙鞙佩璲此之謂也秦以采組連結於繸光明章表轉相結受故謂之綬徐廣注曰今名繸爲縌則繸爲綬維亡疑而靑州貢絲則固爲譚之職貢也

先祖匪人箋云先祖匪人乎何爲使我當此難乎以不勝亂離之苦而遂詈及先祖市井無賴者之言而何以云小雅怨誹而不傷乎其匪人者猶非他人也頍弁之詩曰兄弟匪他義與此同自我而外不與己親者或謂之他或謂之人皆疎逺不相及之詞猶言父母生我胡俾我愈也鄭氏說詩滯於文句而傷理者不一如言從之邁則云欲自殺求見古人匪上帝不時則云紂之亂非其生不得其時如此類迂鄙不成理者集傳俱辟之而於此獨未削正何也

我從事獨賢小爾雅云我從事獨賢勞事獨多也賢之訓多與射禮某賢於某若干純之賢同義故孟子曰我獨賢勞言多勞也以爲賢不肖之賢則於文義不通

鼓鐘將將將將聲之大也喈喈聲之和也湯湯流之盛也湝湝流之徐也大與盛和與徐各以類興毛傳無所分別集傳因之失之疎

笙磬同音毛傳曰笙磬東方之樂也蓋笙磬者磬名非笙與磬也周禮眂瞭擊頌磬笙磬鄭注笙生也頌或作庸功也有謂笙磬與笙聲相應頌磬與鏞聲相應者失之頌聲猶春秋之有頌琴頌爲磬名則笙非有簧之吹器可知大射禮笙磬西面其南笙鐘其南鑮皆南陳頌磬東面其南鐘其南鑮注曰東爲陽中萬物以生太蔟所以金奏贊揚出滯姑洗所以修絜百物考神納賓是以東方鐘磬謂之笙笙之爲言生也笙磬一物而曰同音者毛傳所謂四縣皆同是也笙磬笙鐘鑮一縣也建鼓在西者與應鼙二縣也頌磬鐘鑮三縣也建鼓在南者與朔鼙四縣也統諸笙磬以該三縣者笙磬在阼階東北上爲四縣之尊以振諸樂羣聲之統也

或肆或將毛傳曰肆陳將齊﹝依下去聲﹞也鄭箋曰或肆﹝依下音剔﹞其體骨於俎者或奉持而進之者今按此連剝烹而言未及陳列奉進肆當從鄭將當從毛儀禮肆與鬄同析解之登俎也爾雅將齊也郭注曰謂分齊也齊音才細切所謂分齊者如肵俎用心舌祭用肺屍俎用右肩祝俎用髀之類各有所宜分故謂之齊若以陳進言之則當在爲俎孔碩之下矣此詩一章言粢盛二章言犧牲三章言俎豆俎豆陳而後及獻酬四章言致嘏五章言屍謖以及餕余而六章終之古祭禮之次第節文賴此以考讀者當循序求之若方言剝亨而遽及陳列奉進則淩雜而無章矣

祝祭於祊鄭箋云使祝旁求之平生門內之旁今按有司徹禮乃�屍俎注曰獨言屍俎則祝與佐食不與儐尸之禮故出迎屍者主人而異於正祭之使祝迎蓋儐屍者不事神而專事屍無祝告不拜妥不嘏祝無事焉或諸侯之繹禮其禮甚當其奠也有告祊之事郊特牲曰直祭祝於主索祭祝於祊祝告也非謂大祝之官也所謂祝者若少牢饋食禮祝曰孝孫某圭爲而絜薦之者是也祝於門而饗屍於堂重在屍而不在祊禮器曰爲祊於外注云旣設祭於室而事屍於堂郊特牲曰祊之於東方失之矣祊宜在廟門之西室門者廟門也門有室焉鄭氏云平生門內之旁未是祝不言使鄭氏贅加使字卽繹祭用祝而祝祭必君自蒞之祝不專其事祝不專事則求神者君自求之不當云使祝旁求也則祝爲祝告之祝而非大告之祝明矣但此詩言烝嘗之正祭方在剝亨肆將之始不當遽及繹祭則意郊特牲所謂索祭者薦孰之後有此祝告於祊之禮正祭及繹皆有之而繹則省直祭而存索祭不必繹而始祝於祊也時享禮亡鄭氏亦無從考而漫以意度之爾

曾孫田之曾孫者對曾祖考廟而言也大夫三廟一始祖二祖三禰不祀曾祖不得稱曾孫少牢饋食禮筮祝嘏皆稱孝孫孝孫者對祖而言凡稱曾孫皆君也書曰有道曾孫是已若楚茨之稱孝孫則自成王對文王而言天子可稱孝孫卿不可稱曾孫足知此詩非公卿有田祿者之詩矣自此以下數章集傳皆云有田祿者諸侯入相於天子在侯國且不敢用侯禮故衛武公乘重較而不乘輅車若卿食侯祿不世其國自循三廟之制況云有田祿其詞尢卑乍有而非固有安得遽立五廟且此詩雲從以騂牲異於周公之用白牡啟毛爇膋殺用鸞刀尢非人臣所得而用楚茨云絜爾牛羊大牢具也以往烝嘗天子之歲事異於諸侯之嘗則不烝也祝祭於祊直祭索祭而兼舉也鼔鐘送屍者屍謖而金奏肆夏也甫田云以方者大司馬羅獘獻禽之祀天子之狝也大田云俶載南畆者耕耤之禮也皆天子之事非人臣之所敢僭凡此諸篇皆當以序傳爲正

南東其畆司馬法曰六尺爲步步百爲畆步百者積一畆之實也取百步之積而方之則每方十步而黍稷菽麥之地與稻田殊其塍埓必狹長乃可行水然朱子謂廣一步長百步則大狹而與井地不合且田體皆順抑與此言南東其畆者舛異南東其畆者或南北其畆或東西其畆也考工記耜廣五寸二耜爲耦一耦之伐廣尺深尺謂之甽一畆之積廣五步凡三十伐徑二十步凡五列之每列縱者四畆橫者四畆兩縱三橫或三縱兩橫而成一列爲二十畆五其二十爲步百以成一列五其列則每方百步積萬步而爲百畆此則夫田之可方者也而二十五其四以成一夫縱者半橫者半故南山之詩曰橫縱其畆橫者南縱者東也一縱一橫交午而成方則甽間之水各因其徑爲所注於遂之道矣百畆而一夫夫有遂廣二尺深二尺都鄙之制九夫爲井井有溝廣四尺深四尺十里爲成成有洫廣八尺深八尺百里爲同同有澮廣二尋深二仞則溝洫皆方而起於四十井爲成者四井爲邑四邑爲丘而旁加一里也要其數皆以四起則與四畆之徑廣各二十步而一方同四者開方之數所自生也都鄙近國車馬往來之衝故方之以便行而一夫之田或縱或橫則猶相互焉若鄕遂之制變九而十夫閒有遂遂上有徑十夫有溝溝上有畛百夫有洫洫上有塗千夫有澮澮上有道萬夫有川川上有路以十相乘勢不能方或屈一夫之遂縱之橫之以就溝或一夫之遂如都鄙法而十夫之遂則兩列各四夫一列二夫兩溝而成一列廣四夫長五夫積五列而成洫一縱一橫逮乎五其二十而百夫溝上之畛猶必有齟齬不受之處而形如凹字之半積百而千積千而萬三十三里少半里猶不齊也九州島而同而後方百里齟齬者得互相受而疆界始方焉則自一夫百畆以抵於東其或東或南犬牙相入而畎畆遂溝洫澮川參差縈紆者不一也溝洫本瀉水以防澇而直流大急則又苦其易熯故曲折之以節其流且地勢之髙下無恆亦因之以輸灌而不滯乃鄭氏周禮注曰以南畆圖則遂從溝橫洫從澮橫九澮而川周其外是抑與朱子廣一步長百步之說小異大同無復紆折而徑畛塗道皆直截蓋鄭氏以南畆圖之而不以南東其畆圖之也惟南東其畆則徑畛塗道畎溝洫澮皆隨之以紆回水流旣節而抑可以限戎馬后世秦州地网河北塘水皆迹此而爲之者故郤克使齊盡東其畆而國佐對曰吾子疆理諸侯而曰盡東其畆惟吾子戎車是利此之謂也若使盡如朱子廣一步長百步及鄭氏一縱一橫之說則與郤克之虐令何以異哉況周之授田有不易有一易有再易一夫而或百畆或二百畆或三百畆其大小區方尢不易齊周禮言井牧其田野左傳井衍沃牧隰臯牧異於井其畆夫井邑丘甸之或縱或橫必相地勢以經畫其疆理安得盡使截然方折以趨川耶意此疆井之制太公實以兵法寓井田而密用其形勢旣以治周畿內之田而抑行之於其國故此詩言南東其畆齊風亦言橫從其畆而國佐之對亦引此以折郤克惟齊爲世守其法而他國無聞焉則孟子所謂曓君污吏慢之者也

中田有廬鄭箋曰農人作廬焉以便其田事曰便其田事則固非農人之恆居矣乃韓詩外傳曰古者八家而井廣三百步長三百步一里其田九百畆廣一﹝與下一步一字皆十字之訛﹞步長一步爲一畆廣百步長百步爲百畆八家爲鄰家得百畆余夫各得二十五畆家爲公田十畆餘二十畆共爲廬舍各得二畆半八家相保詩曰中田有廬趙岐孟子注云廬井邑居各二畆半以爲宅各入保城二畆半朱子謂五畆之宅一夫所受二畆半在田二畆半在邑蓋本諸此乃考周裏畆之制則有必不如此者大戴禮曰百步而堵三百步爲裏王制方一里者爲九百畆鄭氏曰一里方三百步漢書食貨志曰六尺爲步步百爲畮畮百爲夫是一步六尺一畆百步周制也百步之制韓詩所雲長十步廣十步者以方計之也金仁山所謂闊一步長百步卽今種豆麥之田疄者以長積之也大槪積方一步者百則一畆矣至漢武帝始增二百四十步爲一畆古之畆非今之畆也周之一畆積方六尺者百周尺六尺抵今尺三尺六寸無論其爲方爲長而其積實要止於此廬舎之地異於田疄不可以長計當以徑十步廣十步爲率積方二百五十步每方十五步七分稍弱每方九十四尺八寸以今尺計之每方五丈六尺八寸八分耳廬之四周有墻墻內外有塹有溝墻外有桑地墻約一尺餘溝塹內外約五尺餘桑地約七尺槪當每方約去地一丈四尺從廣相距約去地徑者二丈八尺周遶相距約去地五丈六尺是爲廬之址徑廣相距每方二丈九尺而已而父子異室余夫且有棲宿之所舂炊有室牛羊有栝杙雞豚有橧塒蔬果有圃獲暴有場八口之家勢所必具而不可缺不知此三丈之內何以能置頓而無不足也若二畆半之在邑者以方百里之國計之提封萬井爲夫家者八萬則於邑中當以二十萬畆爲之宅積二十萬畆之實得爲方一步者二千萬步以方約之其地徑廣各四百四十七畆疆三百步而爲裏當得十四里零十分裏之九而朝廟市廛學校澤宮官署卿士大夫商賈府史輿臺之宅舎賓客之館垣府藏倉廩廐皁委積圜土犴獄之所巷陌溝塗城塹之閒地當復如之則是一城積四十萬畆每方六百三十二畆徑廣各六千三百二十步爲裏者二十一里彊百里之國殷之侯國周子男之國也而其城之大且如此若周制公侯之方五百里者提封二十五萬井𨿽有下邑采地或分處之而國都邑居之民參分得一亦六十四萬家其城之廣闊愈不可涯計矣春秋傳曰大都參國之一又曰都城不過百雉三丈爲雉一雉而當五步百雉之城其圍一里零三分裏之二其徑七十五丈以步計之止一百二十五步其積實一萬五千六百二十五步以畆計之一百五十六畆四分畆之一旣不能容所食采邑夫家之宅而國都參於厶邑以三乘之當止九百丈之圍城中積得十四萬零六百二十五步以畆計之得一千四百零六畆稍彊又惡從得二十萬畆爲夫家之宅乎又況大國之提封二十五倍於此者乎使果有四十萬畆之城其圍八十四里彊以雉計之五千五十六雉而參國之一者其圍八千四百八十二步以雉計之一千六百八十五雉半彊與所謂都城不過百雉者幾相去二十五倍其說之不符逺矣鄭司農眾曰營國方九里九經九緯左祖右社面朝後市天子之都其提封百萬井而都城止方九里豈區區方百里之國而有方二十餘里之城耶綿之詩曰百堵皆興以大戴禮百步爲堵計之岐周之城圍止萬步以五板爲堵計之止五百丈亦可證其不能容此眾民之廬矣然則二畆半之宅在國者旣國中之所不能容二畆半之宅在田者又不足以容八口之夫家是孟子所謂五畆之宅者壹皆在野其徑廣各二十五步二尺彊爲周尺者十三丈四尺當今尺八丈零四寸粗可爲八口墻桑場圃凥室之宅地孟子言宅此詩言廬宅非廬其不相通明矣宅者民之恆凥也非止取便田事必因山水樵汲之便陰陽向背之宜自其先世以來長子孫於斯土八口各自爲封域以別男女而息雞豚糞壤之爭非先王制產而始有者則亦不在經界之內任土而受均其廣狹一因原隰自然之勢而不可以畆計者也周禮上地夫一廛中地一廛下地一廛鄭司農眾曰廛居曰揚子云有田一廛百畆之居也但田百畆卽有宅地一廛田以畆計而宅無定限明矣若廬者則耕獲之次舎暫息而非所凥者也許愼曰廬寄也云寄則非民之恆處而異於廛宅可知蓋於公田之中割二十畆爲艸舎八家通一無戶牖墻壁之限前爲場圃後爲廬舎安置耒耜收斂秉穧耞擊稾稭以蔽風雨而便事婦子來饁有所蔭息田畯課耕有所次止先王周卹民情而利其用於此爲悉而李悝商鞅之流以爲閒土而辟之是以後世無存者故鄭氏曰農人作廬以便其農事此之謂也故曰中田有廬有者非固有之詞若以爲恆處之宅則誰無家室而與疆埸之瓜或有或無者同侈言其有哉且如韓嬰趙岐之說民無適處乍邑乍田負釡甑牽雞豚扶老提幼以敝敝於道路在田之倉庾誰與守之在邑之餱糧必日有負挽之勞卒有冰雪彌旬饋運道阻樵蘇不給勢且餒困於城市田棄中野糞治不豫肥者成瘠況北土兼植五穀麥播於秋培於冬蕓於春獲於夏梁稷稻菽種於春蕓於夏獲於秋終歲無閒田卽無閒日方冬入邑原野闃寂無人虎狼恣其出入麕麚闖其庭戶盜賊乘虛而發鄰國越境而侵溝洫崩坍而不修茅桷飄搖而不葺而邑凥不習啇賈無魚梁之利無狩獵之獲無園圃之蔬無牧豕棲雞之地老無所養病無所飤辛苦墊隘永無安凥之樂虐民不仁無踰此者而謂先王之爲此哉故知二畆半在邑者必無之事也若趙岐所云入保則四郊有警正卒入守之寓舎蓋檀弓所謂負杖入保者是旣非攜家而往不必人各有廬而須二畆半之廣使盡室入保城郭正似後世淸野之虐令虛鄕遂以延冦深入而原野蕭瑟民無以存其又何以爲國乎故信韓嬰趙岐不經之說而不通之以事理幾何不以王政賊天下也

祭以淸酒鄭箋曰淸酒謂玄酒也按周禮酒正辧三酒之物鄭氏注曰淸酒今中山冬釀接夏而成不知康成之何以明於注禮而暗於箋詩一若兩人之言也使淸酒果爲玄酒復何以云爾酒旣淸耶韓奕之詩曰淸酒百壺顯父豈以百壺之水餞韓侯哉禮運玄酒在室澄酒在下澄酒淸酒也淸玄之別審矣鄭司農眾曰淸酒祭祀之酒抑不可通於韓侯之餞自當以康成周禮注爲正若集傳云郁鬯之屬不知郁鬯何得有屬且惟天子饗諸侯爲用郁鬯顯父何得有百壺以餞韓侯且使言如集傳淸酒爲郁鬯是用鬯祼行時饗則明其爲天子之祭矣又何以云公卿有田祿者之祭乎義立於此而不通於彼往往自相矛盾則甚矣訓詁之不易也

田祖毛傳曰祖先嗇也按先嗇者八蠟之一其祭舉於孟冬之月天子以大索而息老物也周禮國祈年於田祖龡豳雅擊土鼓以樂田畯國祭蠟則龡豳頌擊土鼓以息老物是祈年祭蠟本非一祭田祖先嗇本非一神不得以田祖爲先嗇也風俗通曰周禮說二十五家置一社但爲田祖報求則竟以社爲田祖其謬尢甚周禮所云者則合二十五家以置社因合之以報求也若集傳云田祖始耕者謂先嗇也蓋神農其說之誤本於鄭司農而雜以毛公之說故合三神爲一愈成紛亂庶人無祭天子之禮故祭社者不敢祀顓頊而祀句龍祭稷者不敢祀炎帝而祀其子柱乃琴瑟擊鼓於田野以饗神農是與後世愚民繪牛頭艸衣之像是爲神農而薦淫祀者等爲猥媟而謂典禮有之乎按周禮樹之田主鄭注曰田主田神后土田正之所依也詩謂之田祖依者天神無所主立人鬼以爲之主也后土田正地祗也田祖人鬼也始耕者在上世杳茫不知爲何人而非必神農山海經云叔均乃爲田祖郭璞曰主田之官又曰叔均是始作牛耕蓋叔均旣有驅旱魃之功又教牛耕以節民力故黃帝命爲田祖之官後世卽以其官爲神號而祈報焉田祖之祀叔均猶社之祀句龍稷之祀柱也山海經言多駁雜先儒弗尙然去古尙近而山川艸木多有確據引以爲徵固賢於臆度之亡實也

坁方言蚍蜉﹛黍牛﹜鼠之場謂之坁蓋積土層絫之貌故以比庾粟之多若水中髙地曰汦從水從氏與坁字不同劉熈曰小沚曰汦水中小小洲渚平薄無幾庾粟似之則亦但蔽庾底之一隅耳

田稺髙誘淮南注有稺稻或謂之稻孫所謂稻孫者乃已刈復生之禾農人所棄害之亦無損而深秋霜露凜降亦無虫傷之患此云田稺與稺稻名同而實異按齊民要術二月三月種者爲植禾四月五月種者爲稺禾蓋螟賊之生多以秋初夝雨相半濕蒸所孶植禾已登不任受傷惟晚種之稺徧逢其害故特言稺而不槪言禾也

秉畀炎火集傳云願田祖之神爲我持此虫而付之炎火則已明炎火非人以火焚之矣又云姚崇遣使捕蝗引此爲證夜中投火火邊掘坑且焚且瘞蓋古之遺法則是人可秉畀火中而又何希望於神乎蝗有翄而善躍故可用火誘而焚之螟螣蟊賊則蝡動於心根節葉之間𨿽設火坑安能廹之使入耶螟螣之類因夝中夾雨東風吹黏而成惟電光灼照則殗黃而死此云炎火者電火也祝神以電照之令死也炎者燁燁赤光之貌

斂穧遺秉聘禮四秉曰筥鄭注曰此秉謂刈禾盈手之秉也筥穧名也四秉爲穧夫旣斂而聚之爲秉爲穧何難載歸而胡爲其遺耶倘如鄭箋所云成王之時百谷旣多種同齊孰收刈促遽力皆不足而不獲不斂則狼戾之惰農暴殄天物而田畯不爲督理其職不修矣然則此之不獲不斂遺且滯者蓋有意爲之以惠矜寡也以有餘矜寡者往與之嫌於無別來求之則嫌於見乞畱其有餘而若忘之使來拾焉則兩無所嫌此先王曲全之仁術以養民俗於忠厚彼有此有云者任人之意爲多寡而不期必之也

韎韐有奭韎韐士服也士冠禮純衣緇帶韎韐鄭注韎韐縕韍也士縕韍而幽衡合韋爲之染以茅搜因以名焉蓋爵弁之韍士與君祭之服也玉藻一命縕韍幽衡鄭注云縕赤黃之閒色所謂韎也許愼說士無芾有韐制如榼缺四角爵弁服其色韎士賤不得與裳同此詩詠諸侯而用士服者殷人五十而後爵周大夫四十而後爵諸侯終喪入見而後爵白虎通曰世子受命衣士服謙不敢自尊也鄭箋所謂諸侯世子除三年之喪士服而來是已特謂以祭服臨戎於義未協此詩下二章不及徵伐之事此云六師者猶言萬乘言其佐天子以振天下之治耳下言家室家邦未及天子亦明此爲天子錫命諸侯之詞而非諸侯祝頌天子之詩也

先集維霰鄭箋云將大雨雪始必微溫雪自上下遇溫气而摶謂之霰此說非也未雪先霰之頃必極寒霰轉爲六出之雪而後寒始定何嘗先有微溫且雪凝於上遇溫將釋安能復摶而爲霰乎霰不可散而爲雪雪不可合而爲霰成像成形同類而殊形故霰晶而微黑雪皚而不潤霰非雪成明矣董仲舒答鮑敞之言曰雨凝於上體尙輕微而因風相襲故成雪焉寒有髙下上煗下寒則上合爲大雨下凝爲冰霰其說是矣風由地升漸起而上故始霰而終雪集傳錄用鄭箋未當

舉酬逸逸舉酬逸逸者射禮之燕所異於燕禮者也按鄕射之禮獻酢旣畢主人灑觶酬賓賓不舉及眾賓畢獻之後主人之吏復舉觶於賓賓又受奠於薦東工合房中之樂司正飲觶在燕禮則繼以旅酬其在射禮不欲終燕事故以將射而暫輟旅酬酬爵爲之緩舉逸逸者緩詞也卽射禮所謂未旅告於賓請射者也射畢升自西階而後賓酬主人若燕射之禮𨿽獻酢已畢媵爵者致觶於公公取所媵之觶興以酬賓賓告於擯者請旅以旅大夫於西階射先𨿽一舉酬而射畢公又舉觶賜賓與長以旅於西階如初禮則射夾酬以行前一舉酬後一舉酬禮不主於酒而酬亦逸逸其緩矣其曰鐘鼓旣設者三縣在禦鹿鳴新宮瑟笙三終而旅酬不舉逸逸其緩以須射也毛傳誤以逸逸爲往來次序而集傳因之鄭箋以鐘鼓旣設爲將射攺縣旣於時序不合而大射與鄕射異無攺縣之文其曰鐘鼓旣設大侯旣抗者諸侯之禮宿縣在兩階之東西不礙於射無所俟攺然則上文所云酒旣和旨者其卽以賓拜告旨之禮言之與

有頒其首說文頒大首也本如字布還切其字從頁頁貌也後人借此以爲攽賜之頒以頒賜爲正釋反以大首也爲借用讀之如焚失之

猱陸璣疏云猱獼猴也集傳因之今按爾雅蒙頌猱狀郭璞曰卽蒙貴也狀如蜼而小紫黑色可畜健捕鼠九眞日南皆出之云猱狀者言蒙貴肖猱也猱非卽蒙貴而與蒙貴果然猩猩爲類故爾雅猱猨善援猱似蒙貴而大善升木則如猨陸佃曰猱一名狨輕捷善緣木大小類猨長尾尾作金色俗謂之金綫狨生川峽深山中陳藏器言其似猴而大毛長黃黑色人將其皮作鞍褥猱蓋丰毛柔垂之獸故俗以科頭爲猱頭狗之長毛者爲猱絲與獼猴絕不相類陸璣之疎謬明矣

如塗塗附塗中濘泥謂之塗如塗者言行於泥塗而染塗也塗附者言前旣受塗後塗因黏前塗而相附也凡屐屨行濘泥者皆然而此則言車輪之輾泥淖也考工記曰杼以行澤則是刀以割塗也故塗不附鄭注云附著﹝讀如酌﹞也此詩毛傳亦曰塗泥附著也與考工記正合集傳曰於泥塗之上加以泥塗附之似指鏝墻壁者而言未是此以比小人俗本無良爲君子者又復教之以不讓則相染益惡而無滌除之期非徽猷之可與屬也

充耳琇實禮自大夫以下弁而無冕充耳者瑱也冕之飾也玉古圗考繪有充耳形圎而長如大棗頂上一孔以受繋下垂如贅故旄丘之詩曰褎如充耳言如瑬瑱之垂空贅於左右也﹝集傳以爲耳聾多笑纖巧不典﹞人士而服充耳其實卿也卿而謂之士者士者男子之羙稱可通稱之且對君子女而言士女也

尹吉吉姓亡考字或作姞南燕之姓國在今胙城縣然南燕未聞入仕於周亦未聞與王室爲婚姻蓋周之庶姓非貴族也或此稱尹吉者卽吉甫之後孫以王父字爲氏古之賜姓者或以字吉甫位望重因賜其諸孫爲尹吉氏以別於諸尹而世吉甫之祿位故曰尹吉

藍藍之爲艸古今品類不一但葉可漬染靑碧者皆蒙此名李時珍本艸考有五種一蓼藍葉如蓼五六月開花成穗細小淺紅色子亦如蓼歲可三四刈月令禁民勿刈藍者是也二菘藍葉如白菘三馬藍葉如苦蕒則爾雅所謂葴馬藍郭璞曰今大葉冬藍是也俗謂之板藍菘藍馬藍開花結子並如蓼四吳藍長莖如蒿而花白五木藍長莖如決明髙者三四尺分枝布葉葉如槐葉七月開淡紅花結角長寸許累累如小豆角收子畦種之今俗謂之靑子藍任昉述異記以爲漢宮葼園供染緑紋綬小藍者是也乃時珍生長蘄黃不知閩嶺湖南畦種作澱﹝俗寫作靛﹞以供東南布帛衣被天下之用者別有大藍叢生葉如媆茗而枝肥葉茂淸明取近根宿莖插之霜降刈之刈之不速則一夕經霜而萎黑旣刈乃取其莖窖藏之爲來歲種無花無實非至肥之土蕓培至三四者則不茂此外別有甘藍其葉長大而厚經冬不死開黃花煮食其葉甘羙胡洽云河東羌胡多種之則今潞州人以染竹根靑者賈思勰曰蓼中之虫豈知藍之甘乎此藍是也若詩之言藍者乃蓼藍也惟此一種藍生於原隰非必家園畦種亦有采歸種之者故齊民要術種藍法云初生三葉澆之薅治令淨五月新雨後卽抜栽其餘諸藍俱以可漬汁而染與藍同用而襲藍之名耳古今稱名互相假借如此類者不一不可不辧

英英白雲露降不以云故集傳以此爲水上輕淸之气然水气上蒸之似云者或晨或莫固亦霏微岸艸間而乍生乍散不能濡潤菅茅若露之濕艸者髙山平原無水之地隨在而有固不資於水气且水气騰上不能逾二三尺冉冉囷囷平伏渙散不可謂之英英與云殊類亦不可名爲白雲以此說詩𨿽巧而實未妥今按晴夜所降之露所謂白露也有云則無無雲則有而凡濃霧細雨沾濡艸木濕人衣履者亦可謂之露張旭詩云入云深處亦沾衣髙山大壑雲起之處見如微雨而漸卽平野回望之則惟見爲白雲而已露之爲言濡也謂濕云之濡菅茅也遙望之則曰云入其中則爲霧霧亦謂之露故素問雲霧露中人肌膚樂府淸啇曲雲霧露隠芙蓉皆此之謂也白雲自可露菅茅安在其爲水上輕淸之气哉

滮池北流三輔黃圗云冰池在長安城西舊圗云西有滮池一名聖女泉蓋冰滮聲相近傳說之訛也一統曰滮水出咸陽縣之滮池流至西安府西北合鎬水然鎬在渭南咸陽在渭北則滮水不能絕渭而入鎬水蓋滮池在咸陽縣之南境地在渭水之南與今縣治隔渭故北流入鎬以合於渭滮池繋之咸陽者其縣之境內也毛傳曰滮流貌鄭氏謂丰鎬之間水皆北流俱爲疎漏且停者爲池行者爲流自非實有此池爲滮水之源則言滮不當謂之池謂之池又不當言流矣

苕艸木之名古今互異有同名而異實有異名而同實惟據所言前後之文以考之斯爲定論經言苕之華蕓其黃矣則卽於黃花求之然後爲經所詠之苕而不可亂也所引證未足爲眞審矣爾雅苕陵苕郭璞注云一名陵時張揖廣雅云紫葳陵苕蘧麥也陸璣疏則曰苕陵時一名鼠尾艸似王芻葉紫花可以染皁今按紫葳陵霄花也一名陵時蔓生附木而生髙數丈其花紅艷非蕓黃也蘧麥者石竹也一名南天竹花有細白粉紅紫赤數種俗呼雒陽花陶弘景謂其根卽紫葳蘇恭辧正其誤是也鼠尾艸一名陵翹一名葝葉如蒿可以染皁穗如車前花有紅白二種凡此數種皆非黃華足知古今名異陵時陵翹互襲陵苕之名而非詩所言之苕今按苕可爲帚曰苕帚則今之所謂地膚子艸者爾雅一謂之王篲此艸七月開黃花而葉與蘧麥相似故張揖以近似而亂則爾雅苕陵時或與王篲異名互見而凡謂爲陵霄花蘧麥鼠尾艸者皆非也

牂羊墳首三星在罶爾雅吳羊牝牂夏羊牝羖吳羊綿羊夏羊山羊也吳羊頭小角短山羊頭大角長初筵之詩曰俾出童羖吳羊𨿽瘦終無頭小之理故毛傳曰牂羊墳首言無是道也罶小而星迻其景易沒故毛傳曰言不可久也若如集傳云無魚而水靜則竟無可食矣奚但其不可飽乎故毛傳曰人可以食鮮可以飽言治日少而亂日多也自當以毛傳爲正

詩經稗疏卷三漢陽王夫之撰

大雅

殷士毛傳曰殷士殷侯也鄭箋曰殷之臣集傳遂曰商孫子之臣屬蓋以士爲大夫士之士則賤有司尒今按祼將大禮非士得與常服黼冔者諸侯之服非士服也在殷爲冔者在周爲冕黼者元冕之服士弁而祭於公得僭服黼冔哉殷之侯伯周降而爲子男毳冕以助上帝之祭希冕以助先王之祭玄冕以助先公之祭此言衣黼冕以贊祼將其禘祫而合祭先公與固當以毛傳爲正殷士猶言殷人也別於孫子而爲異姓諸侯之詞

祼將毛傳曰祼灌鬯但言灌鬯初未云灌之於地自白虎通始有灌地降神之說唐開元禮遂舉澆酒委地之事集傳爲後世流俗所惑而慶源輔氏爲之說曰先以郁鬯灌地求神於陰旣奠然後取血膋實之於蕭以燔之以求神於陽則謬甚矣郊特牲曰旣灌然後迎牲致陰气也蕭合黍稷臭易達於墻屋故旣奠然後焫蕭合膻薌曰旣灌又曰旣奠奠卽灌也皆用郁鬯之謂也灌與迎牲相接迎牲在屍入之後君出迎牲而大宗亞祼牲入而後焫蕭則焫蕭以報气在屍受亞祼之後而君祼在屍入之初屍入則有屍可獻固不當灌地以間屍敬若云屍未入而先灌地抑與旣奠然後焫蕭之文不合奠之爲言置也昏禮婦執笲棗栗奠於席特牲饋食禮祝灑酌奠奠於鉶南許愼曰奠置祭也以酒置於下基蓋古者不以親授爲敬故臣執贄於君婿將鴈於舅皆謂之奠奠用郁鬯則謂之灌後世不知灌義因不知奠義然則新婦之棗栗亦傾之於地乎岸然植立取酒澆潑糞壤等於嘑蹴旣仁人孝子所不忍爲且飲以養陽澆之於土則失其類況云降者自上而下之詞若沃灌於地則求之地中升而非降矣原夫傾酒委地所謂酹﹝音淚﹞也起於爭戰之世要鬼設誓倨侮忿戾者之所爲流俗不察用以事其祖考神祗不知何一陋儒循爲典禮而誣引古禮以徇其鄙媟試思此澆潑之頃反之於心於女安乎張子曰奠安置也若言奠贄奠枕是也注之於地非也其說韙已家禮旣辧其非傾於地而復有束茅降神之禮則抑徇俗而不正邪說橫行賢智且不能自拔何不詳考之禮文乎按祭統曰君執圭瓚祼屍大宗執璋瓚亞祼鄭注曰天子之祭禮先有祼尸之事乃後迎牲其異於特牲少牢之祭祝酌奠君自祼而不使祝奠此天子之禮所以別然其爲事尸之初獻則一也特牲少牢所奠之觶必待屍入而奠於屍席屍乃卽席坐答拜執奠坐祭而啐之告旨而仍奠之亦不傾之於地而屍必舉焉況祼爲禮之大者君與大宗之所拜獻而王屍不舉乃以棄之於土壤乎倘以饋食之觶已傾潑之矣屍又何所祭而何所啐哉故考工記注曰祼謂始獻酌奠也言獻則亦九獻之一而獻之屍矣且彼所謂灌地者將背屍而灌之耶屍已卽幾筵而他求之幾筵之外是以祖考爲遊魂也若向屍而灌之乎則屍人也乃相對而傾酒於地有是理哉故祭統明言祼屍而不言灌地如之何其弗察也又周禮大宗伯以肆獻祼享先王鄭注曰灌以郁鬯謂始獻屍求神時也小宰贊王祼將之事鄭注曰將送也送祼謂贊王酌郁鬯以獻屍謂之祼祼之言灌也明不爲飲主於祭祀不爲飲者與饋食啐而不飲其義同尒故鄭氏又曰凡郁鬯受祭之啐之奠之始獻啐而不飲別於後獻之卒爵皆以明祼之爲始獻屍也又王出迎牲後乃亞祼後不與則大宗亞祼恐敬尸之有閒也故亞祼舉焉若灌地以降神則神已依屍何事此一祼再祼之僕僕乎孔安國論語注曰灌於太祖以降神太祖者太祖之屍也禘主太祖故特獻太祖而用祼禮羣廟則自朝踐始降神者俾神降於屍也朱子乃攺太祖二字爲地字惟取白虎通之俗學破禮乃果於竄易古書有識者不敢徇也又禮器曰諸侯相朝則灌用郁鬯周禮郁人凡祭祀賓客之祼事大行人王禮諸侯公再祼侯伯子男壹祼然則諸侯賓客人也亦將灌地以降之乎蓋以觶曰奠以瓚曰祼用醴齊曰朝踐用盎齊曰酳而用郁齊則曰灌灌猶酌也非灌園灌注之謂也白虎通誤之於前杜預左傳解復因鄭司農眾錯訓莤﹝與縮通﹞酒爲以菁茅藉莤郁鬯遂謂束茅而灌以酒承訛於後使後世爲禮者用末俗設誓酹酒之陋習行諸淫祀施及郊廟爲忍心悖理之大慝波流而不知革輔氏推其邪妄因以焫脂爲燔不卹以肉傅火上曰燔之明文抑不知合蕭者用膋而不用血乃謂取血膋實之於蕭燔之其疎謬不通惑亂禮制已不足采且一曰求陰一曰求陽不解郊特牲祭義之文橫相牽曳詎復知焫蕭之焫於屍側而望空焚之遂使燒香潑酒之陋俗登於典禮其下流之邪妄遂有焚楮錢澆漿飯以有用之物付之一炬而委酒食於地恣狗彘之爭食慢鬼神毀哀敬爲君子者亦用之不疑使辛有見之且不知涕之何從止矣悲夫

摯仲氏任任姓者奚仲之後爲夏后氏車正封於�﹝今俗寫作薛﹞潛夫論曰奚仲後遷於邾其嗣仲虺凥�爲湯左相�任姓此云摯仲氏任集傳云摯國名肰摯國不他見若以爲殷之諸侯至周失國則文王母族不應廢滅摯�古音相近通用摯蓋�也仲虺爲商宗臣其後嗣畱仕於殷食采於畿內故曰自彼殷商至周攺封始啟土於山東而國號則仍其舊�初見於春秋稱侯其後降稱伯蓋大國也亦應以太任故受元侯之封不然則車正之澤固不能如是其丰也唐書宰相世系表云奚仲爲車正受封於�又十二世仲虺爲湯左相大戊時有臣扈武丁時有祖已皆國於邳祖已七世孫成侯又遷於摯一謂之摯然則摯之爲�明矣左傳宗人釁夏曰周公娶於��與周固世爲婚姻之國也若摯虞思逰賦序曰有軒轅之遺冑氏仲壬之洪裔則逺托華冑而近遺本支也

纘女維莘地之以莘名者非一古有莘氏之國在河北濮東者晉文公登有莘之墟是也地在河汝之間者春秋荊敗蔡師於莘是也在河南圅谷之外者神降於虢之莘是也蔡虢之莘邑也城濮之莘古諸侯之國也若此姒姓之莘在合陽渭涘非古有莘國唐書宰相世系表云夏后啟封庶子於莘夏后故姒姓今同州合陽縣有故莘城是已姒姓之莘當作姺或作侁伊尹耕於莘野一曰爲有侁氏之媵臣趙武曰商有侁邳﹝左傳注或音銑或音侁者皆誤﹞竹書河亶甲之世侁人叛入於班方彭伯韋伯伐侁侁人來賓則侁當殷世爲彊國乃入周而莘國不嗣姒姓之國爲杞爲鄫則侁地入於周畿而攺封於東國矣莘侁姺古字通用此莘宜作侁以別於城濮之有莘

其會如林會之爲義自外來合之稱春秋會他師則稱會其起本國之兵稱帥不稱會牧野之師未聞有諸侯助紂者其云受有億萬人就天子之六軍而已紂所黨惡者飛亷惡來之屬皆畿內卿士奄五十國初皆伏而未動待三監內訌乘亂始起考之經傳牧野未有與紂會師之國安得有如林之眾耶按許愼說文其旝如林字作旝謂建大木置石其上發以機以追敵蓋今之礟也然春秋傳云旝動而鼓未有已發礟而後鼓聲始作者且礟之爲用利在守險牧野散地無險可守檀車四布礟何從施杜預曰旝旃也通帛爲之蓋今之大將之麾故先動旝而後鼓乃杜預所云大將之麾就鄭言之尒通帛之旃師都所載二千五百人爲師鄭有二軍曼伯將左蔡仲將右每軍二千五百人故以師都之旃爲大將之麾若牧野之師紂親將自建天子之旌旗以麾進止旝乃其師都之長所建尒使有十萬人則建四十旝故曰如林因其旗以知其眾旝從於省明爲旗屬而非礟折衷眾論當以杜說爲長

鷹揚毛傳云如鷹之說殊未分曉集傳曰言其猛也大公年已耄而雄心不戢恃筋力以爲勇身爲上將儇捷以爭利於原野亷頗李績之所不爲而謂大公爲之乎鷹揚者陳也八陳有鳥陳鷹揚者鳥陳也其後鄭莊公爲魚麗鄭翩爲鸛其禦請爲鵝皆鷹揚之類

菫荼如飴毛鄭俱以菫荼爲菜以實求之非也荼之可食者味本辛香菫則爾雅所謂嚙苦菫者是郭注云今葵菫也葉似柳子如米汋食之滑許愼亦曰莖如薺葉如栁馬融廣成頌注云菫菜花紫葉可食而滑故內則曰菫荁枌楡以滑之本艸謂之石龍芮采苗食之味辛甘而滑謂之苦菫舊說以爲古人語倒猶甘艸之爲大苦也荼以辛勝菫以滑羙原不取其甘如飴且此詩本詠周原之肥美宜於禾稼非論野蓛凡地之宜禾者艸必不丰若茂艸之原以植五榖必瘠而所收者薄菫𨿽可食而原隰之卉使其茂美非佳壤矣菫荼者內則之所謂菫塗也菫者許愼曰黏土也荼與塗通泥也詩則通塗爲荼內則則通菫爲謹古人文字簡類多互借又或傳寫之訛菫塗穰艸和泥黏而肥澤膏液稠洽如飴之黏故曰膴膴周原地後入秦秦地宜禾此之謂也以菫荼爲二菜之名旣非經義若集傳謂菫爲烏頭則尢沿郭璞之誤而於如飴之文尢爲背戾爾雅芨菫艸而郭璞謂是烏頭不知芨菫艸者蒴藋也一名接骨艸一名陸英冦宗奭曰花白子初靑如緑豆顆每朶如盞而大有一二百子其非烏頭苗也蓋艸之名菫者其類不一也旱芹一也似芹而生於陸音勤蒴藋二也音近石龍芮三也音謹菫菫菜四也一名箭頭艸苗生塌地結莢如箭鏃媆葉亦可食烏頭苗五也一名孩兒菊和菫六也似芹而葉有毛誤食殺人一名斷腸艸諸菫之中烏頭苗及和菫有大毒入口卽死烏頭者射罔也無有人敢嘗之者誰從知其如飴卽令其甘如飴以之殺人愈甚周原何用有此惡艸而以甘�爲地之美乎三十國春秋載劉殷母王氏盛冬思菫殷入澤哭得菫斛餘使爲烏頭則殺母何用思之而殷且以斛餘之毒艸食母耶愈知璞說之非矣然而堇塗非堇菜也黏土也

柞棫鄭箋曰棫白桵柞櫟也集傳因之乃又曰柞枝長葉盛叢生有刺則誤矣按爾雅櫟其實捄廣雅櫟之實爲橡則其爲橡子樹亡疑橡有兩種大者樹髙而葉小小者樹庳而葉大�其枝不長葉不盛生不叢而無刺其枝長葉盛叢生有刺者則今俗之所謂柞木非柞木也旣曰柞櫟也則不當以今之所謂柞者爲柞矣柞棫皆小樹故曰拔矣不待斧斤之伐者若今之所謂柞者樹髙一二丈圍數尺榦彊葉盛堅重多癭非易拔者也爾雅朴枹者郭璞注曰朴屬叢生者爲枹詩所謂棫朴枹櫟今考棫朴之詩毛傳曰朴枹木也爾雅又云枹遒木魁瘣則今之所謂柞者蓋枹也卽詩之所謂朴也其木理堅勁故曰遒癭節擁腫磈磊故曰魁瘣然則朴者今之柞而柞者今之櫟古今名實殽亂如此類者眾矣李時珍謂今之柞木其木可爲鑿柄故名鑿子木方書誤作柞木皆昧此義其說是已棫白桵者本艸謂之蕤其仁曰蕤仁韓保升曰出雍州樹生葉細似枸杞而狹長花白子附莖生多細刺蘇頌曰木髙五七尺莖間有刺此說與郭璞爾雅注白桵小木叢生有刺實如耳璫紫赤可食之說相符桵蕤音同故訛爲桵生雍州則與詩又合疑卽南方所生之胡頹子俗嘑羊奶子一名牛筋子者是蕤仁之木與大葉結橡子之櫟皆庳小木梗塞道故以類舉若鑿子木則其生不繁而木髙大非其倫也

昆夷駾矣昆夷在鳯翔之西秦隴之右西戎也玁狁夾河在延綏河套之間北狄也大王居邠與延慶接壤有北狄之難而無西戎之警旣自邠遷岐則北逺狄患至後乃有西戎之逼此言昆夷定爲文王時事肆不殄厥慍肆之爲言故今也今者指文王非謂民之初生自土沮漆時明甚鄭氏謂文王不絕去其恚惡惡人之心亦不間其聘問鄰國之禮是也孟子所謂文王事昆夷是也集傳每混西戎北狄爲一失之

濟濟辟王左右奉璋其言辟王周王者蓋周公之追稱也卽依毛公以璋爲祼獻之器亦諸侯之大璋耳天子用圭瓚諸侯用璋瓚故考工記曰天子用金諸侯用瓚瓚之爲言雜也柄用大璋而以黃金爲勺則雜旱麓所謂黃流者是已書序平王錫晉文侯秬鬯圭瓚孔安國曰以圭爲杓柄謂之圭瓚則天子所賜侯伯者者柄如圭而實亦璋瓚也言奉璋而不言奉圭初未嘗言文王之用王禮矣自爲公羊之學者言周先稱王后伐商春秋繁露因謂奉璋爲文王祭天於郊不知郊之用玉惟四邸之圭而無如盤之瓚若璋瓚惟禘祀亞獻則用之而祀山川亦用大璋邊璋中璋郊祀則器用陶匏薦用玄酒大圭不琢以禮神故郊特牲曰酒醴之美玄酒明水之尙貴五味之本也大圭不琢美其質也又曰至敬不饗味而貴气也周禮大宗伯以禋祀祀昊天上帝以肆獻祼享而郁人鬯人司尊彜俱無郊祀之文則郊異於宗廟無祼鬯之禮而何用璋瓚爲璋非祭天之器乃據此奉璋之文誣文王之受命而郊其妄明矣旱麓之詩曰瑟彼玉瓚黃流在中者言黃流則亦璋瓚而非圭毛公旣誤以玉瓚爲圭瓚鄭氏又誤以圭瓚爲靑金外黃金勺之璋瓚乃云王季有功徳受此賜而於此詩之箋復引宗廟之祭王祼以圭瓚亞祼以璋瓚亂之𨿽較董仲舒郊祀之文差有典據而不知諸侯之璋形如天子之邊璋妄以王禮施於侯度旣使文王有攺玉之嫌而董班何休因謂文王行南郊見帝之事附會其質文三統之邪說使後世姦雄妄干天步其害名教啟禍亂亦慘矣哉朱子力辟公羊之邪學而集傳於此又屈從鄭氏之說則亦簸揚之未精也且亞獻者後也其奉璋者世婦外宗也非髦士所得左右而亦非辟王之所有事矣況此詩一未及祭祀之事而下云周王於邁六師及之則此璋者非祭祀之大璋璋瓚而起軍旅之牙璋也以牙璋而誤爲璋瓚因璋瓚而混爲圭瓚因圭瓚而指爲郊祀展轉失眞遂以誣文王之僭王號而祀南郊毫釐之差不但謬以千里矣揚雄曰僭莫差於祭祭莫大於天是可忍也孰不可忍也若文王未稱王而言六師鄭氏謂殷末之制是已文王專徵而可有六師殷之所許以侯伯而用圭瓚祭帝於郊亦殷制乎文王而郊用天子之圭瓚何以稱爲至徳哉

榛楛榛有二種其結實似櫧實而味香甘禮所謂榛栗棗修也說文作�從辛從木傳寫作榛者俗通用�喬木也非所在恆有之木而邶風與苓並稱此又與楛連舉則非榛栗之榛可知濟濟者叢生之貌張揖曰榛叢木也叢生於旱麓故古人動稱荊榛塞路蓋卽皇矣之詩所謂栵也﹝詳皇矣其栵下﹞楛集傳曰赤荊也赤荊者莖微紫赤而方葉圓而柔厚八月開紫花彌滿山谷俗謂之布荊惡木謂之楛此木莖脆易折繁生礙路故謂之楛往往與栵夾雜而生以類相連益知榛之爲栵也

黃流在中集傳曰黃流郁鬯也釀秬黍爲酒築郁金煮而和之盡反毛鄭不知何據毛傳云黃金所以飾流鬯鬯猶通也謂以金飾其流通之際卽所謂黃金爲勺也流者酒之所從注也博古圖繪�匜之屬皆有流士喪禮匜實於盤中南流玉瓚以玉爲柄而金爲之流故曰黃流流卽勺也此蓋諸侯祼獻之邊璋黃金勺靑金外所謂璋瓚也其外靑金故黃流在中靑金銀也黃金金也銀質而金鑲也明堂位記灌尊之勺夏后氏以龍勺周以蒲勺鄭氏謂合蒲如鳧頭也廣雅曰龍疏蒲科杓也蓋周之祼瓚其勺爲科合聚如鳧頭酒從中流一曰流一曰勺酒所從傾注也考工記注曰瓚如盤其柄用圭有流又曰鼻勺流也則黃流之卽黃金勺明矣白虎通曰玉飾其柄君子之性金飾其中君子之道故詩以興豈弟君子義敢諸此安得以黃流爲郁鬯乎若集傳所云築郁金煮而和之尢爲差異或因誤讀白虎通而意郁鬯爲黃色之郁金白虎通曰鬯者以百艸之香郁金金合而釀之所云金合者以金爲合釀之器也朱子連金於郁以爲句加築於秬黍爲酒之下易合釀爲煮和遂謂先以秬黍爲酒搗築郁金爲末置酒中煮之以變酒色使黃而謂之黃流割裂古文其誤甚矣按說文郁芳艸也十葉爲貫二十貫爲築築者二百葉也旣非以杵臼搗築之謂所謂郁者亦芳艸之葉而非世之所謂郁金者劉向曰鬯者百艸之本也許愼又曰煮百艸之英二百葉以成郁乃逺方郁人所貢以之釀秬黍爲酒以降神郁人今之郁林州詩含神霧曰郁百二十葉采以煮之爲鬯郁以釀酒大槪如今南方艸曲之制郁本眾艸之英非世之所謂郁金審矣且煮郁者煮百艸之英用以合熟黍而釀酒其用如曲非如今人煮藥酒之法煮之於旣成酒之後故孔安國尙書傳曰黒黍曰秬釀以鬯艸鄭氏郊特牲注曰秬鬯者中有煮郁和以盎齊曰釀曰中有則以之釀而酒中固有之非旋加於酒而煮之也且謂郁金煮酒爲黃流更似不知所謂郁金者魏略云郁金生大秦國二三月花如紅藍四五月采之香陳藏器本艸亦云然南州異物志云郁金香出罽賓國色正黃如芙蓉花裏媆蓮相似唐書云太宗時伽毘國獻郁金葉似麥門冬九月花開似芙蓉其色紫碧香聞數十步諸說不一王肯堂筆塵謂出西域一名撒法藍一名畨紅花狀如紅藍花爇之芬馥淸潤其說與魏略陳藏器略同要爲西番之奇卉左貴嬪郁金頌云伊有奇艸名曰郁金越自殊域厥珍來尋芳香酷烈古樂府雲中有郁金蘇合香唐詩蘭陵美酒郁金香皆謂此艸固非中國所有大明一統志載廣西羅城縣產此香亦徒有其說今所未見三代西域未通無從有此固非釀鬯之郁而郁金之名實惟此番紅花爲當其實朱子生當南宋偏安於東南大秦罽賓爲金夏所隔亦不知有此香而以爲煮酒成黃色者則姜黃之小者蟬肚鼠尾破血散气之艸根耳其臭惡其味苦染家用以染黃若以煮酒令人吐逆人所不堪而以獻之神乎以姜黃爲郁金以郁金爲郁旣展轉成訛而以煮釀爲煮酒以二百葉之築爲搗築則惟意想姜黃之可搗而可染酒變色因謂酒爲流以與先儒傳注相背則誤甚矣義理可以日新而訓詁必依古說不然未有不陷於流俗而失實者也

憎其式廓毛傳云廓大也憎其用大位行大政旣似歇後語鄭箋云憎其所用爲惡者大又似隠語故集傳疑之而云未詳潛夫論曰夏殷二國之政用奢誇廓大其說較通式用也見爾雅廓猶宋人以丰亨豫大惑其君者

其菑其翳毛傳自獘者翳然則立死者又誰獘之乎爾雅木自獘柛立死椔獘者翳蓋統名自死之木爲柛自死而植者爲菑自死而倒者爲翳也故荀子曰周公之狀身如斷菑言植立不動也自獘之獘斃也獘者之獘倒也與周禮獘田儀禮獘旌之獘義同作者作其菑也作起其根而僕之也屏者屏其翳也屏除而去之也

栵爾雅栵栭也毛傳云郭璞曰樹似槲樕而庳小子如細栗可食蓋卽狙公賦芧之芧杜詩云園收芧栗未全貧俗訛芧爲茅因呼茅栗內則有芝栭栭卽此其樹亦謂之榛叢生小木也許愼以爲栝非是栝佳木也不當與灌木同其修平若集傳謂爲行生之木木無生而成行者松杉之成行人爲之也旣種之成行必不礙於人何事修平之乎修平者芟去之使道路平也若陸璣疏曰葉如楡堅韌而赤可爲車輪尢誤

串夷載路太王之時旣無西戎之患則此串夷之非昆夷明矣毛傳曰串習夷常路大也於帝遷明徳之義相承鄭箋集傳之釋不如毛說之允爾雅雲路大也串貫習也郭注曰串厭習也與毛傳脗合載語詞見於詩者不一路之訓大路車路寢皆大也如謂載路爲充滿道路則徒云載路則何以見昆夷之滿路而去非滿路而來耶生民之詩曰厥聲載路義與此同覃長吁大而復云載大者重言厥聲以足上文不嫌復也若以爲呱聲滿於道路則寒冰鳥集之下原非通衢且滿路者縱滿耶橫滿耶以爲橫滿則𨿽九軌之道凡兒之啼皆可以相聞不必覃吁之呱若以爲縱滿則道之延長不知紀極將畫何地以爲所滿之區限乎古人𨿽無意求工於文而體物精當必不爲歇後半明半昧之語倘不言昆夷之遁去而但云載路不言后稷之呱令路人聞之而云充滿於道塗此後世稍知修辭者之所不爲而謂六經有此乎自當以爾雅毛傳爲安

以按䢐莒按者自上臨下適與相當而壓之也夏小正漢按戶當戶上也以手抑而下之曰按故導引法謂之按摩侵阮之冦與阮相持文王之師起而逼抑其壘闗隴之地西髙東下自岐向阮乘髙而下文王受專徵之命帥六師以壓之正當其衝使之欲進不能欲退不得銷沮折服所謂按也按本安去聲其入聲音與遏同故孟子借用遏字實則與遏義殊按壓也遏止也卽讀爲頞﹝頞遏音近﹞亦當以壓抑爲義

侵自阮疆春秋左氏例有鐘鼓曰伐無鐘鼓曰侵榖梁氏曰苞人民驅牛馬曰侵斬樹木壞宮室曰伐陸佃曰無名行師曰侵胡氏折衷其義而曰潛師掠境曰侵然潛師之義亦有未安潛師者必孤軍潛至如齊桓帥八國之師越千里而往師安能潛耶周禮大司馬九伐之法負固不服則侵之王師討有罪者亦無潛掠之理惟公羊氏曰觕者曰侵精者曰伐精觕者自受兵者之害深淺言也鄭氏禮注曰侵云者兵加其境而己用兵淺者許愼說侵漸進也從人手執帚如埽之漸進卽公羊之所謂觕也故泰誓曰侵於之疆此曰侵自阮疆皆以疆言抵其境未造其國也負固不服則侵之掠其疆奪其險也知侵爲兵加境上之名矣則此言侵自阮疆而非侵密也使伐密師於阮以救阮則當言伐言救言襲而不當言侵侵密必自密境安得自阮疆而侵之蓋密阮相攻兩俱不道由近略逺故先阮以及密自云者如湯徵自葛載之自兵之始也阮地後亦入於周與密同滅蓋一舉而兩並之所謂兼弱攻昧取亂侮亡也若阮非與密同膺負固之討則密衂而阮安阮𨿽永存可也胡爲乎未幾而地並於周也哉我岡我阿則兵之所至隨收其地以入版圖矣

鮮原逸周書曰王乃出度商至於鮮原孔晁注云近岐周之地也竹書商紂五十二年周始伐殷秋周師次於鮮原帝王世紀曰岐山周城大王所徙南有鮮原鮮原者岐陽之下有小山而下屬平原卽所謂周原已毛公曰小山別大山曰鮮岐山爲大山而原山別有小山也鄭箋曰鮮善也集傳因之未是

是類是禡毛傳曰於內曰類於外曰禡爾雅云是類是禡師祭也鄭氏因之要未言所祭者何神也今按類之爲祭名同而制不一虞書肆類於上帝周禮大祝宜於社造於祖設軍社類上帝此則上帝之祀有名爲類者而集傳因之然文王是時以服事殷而守侯度必無祭帝之理其以文王爲祭帝者則公羊氏先受命之說惑於秦之僭立帝畤而因以誣聖也然則此之言類者與虞書周禮大祝之類名同而實異可知也周禮四曰類鄭司農眾曰三皇五帝九皇六十四氏鄭康成曰日月星辰運行無常以气類爲之位許愼曰以事類祭天神天神者統於天之神卽康成所謂日月星辰非上帝也周禮以次之四望之下天神不宜後於地祇則事兼人鬼司農以爲先代有天下者之祭亦通蓋禮天神者必配以人鬼以爲之依則類祭日月星辰而以三皇五帝九皇六十四氏配焉禮之所宜抑告興師之故於前王或所伐之國爲其苗裔庶妥之而俾無怨恫也此之類祭蓋謂此矣上帝之祀與天神先代帝王之祭俱謂之類者類祭之禮無壇有兆舜方攝政不得郊而見帝於圜丘故降殺而用類禮兼上帝天神而合祀之後世因以爲王者師祭之禮武周所謂底商之罪告於皇天上帝所過名山大川是也類之爲言聚也以事類云者所宜致告之神聚而合祀不似凡祭之專有所事而牲牷幣玉之文亦減焉或兼上帝或斷自天神以下惟事之所宜禮從簡而與事稱也舜攝巡狩之典周禮大祝定於成王之後故有類上帝之禮文王終守侯服則惟祭天神人鬼而不及上帝要以事類底告故均可名之曰類然其隆殺之別固不可引彼以證此也再考周禮小宗伯凡大災類社稷宗廟則爲位是社稷宗廟亦有類名亦但以事故合祭告之有兆位而不爲壇斯可名曰類益知類不必定祀上帝矣若禡之異於類者毛公以於內於野爲分爾雅說文俱統言師祭則禡所祭告之神卽類之所祭告也師未出而爲兆於國以祭曰類已出次捨爲表於所次以祭曰禡故鄭康成謂與田祭表貉﹝音罵﹞之貉同郭璞亦曰禡於所徵之地蓋地異而祝號不殊也集傳乃謂祭黃帝及蚩尢不知何據且祀主黃帝而並享蚩尢亡論貞邪殊類而生爲仇敵死共兆位亦何異拓拔氏之以爾朱榮侑其祖乎漢儒之必不可毀者此類是也

靈臺毛傳曰神之精明者稱靈鄭箋雲天子有靈臺所以觀祲象詧氛气之妖祥也胡氏春秋傳亦雲天子有靈臺以候天時蓋本諸此以觀氛祲而謂之靈臺復以何者而爲靈囿靈沼乎故孟子謂民謂之靈爲贊美之辭靈善也書曰弔由靈鹽鐵論引修文篇曰積恩爲愛積愛爲仁積仁爲靈仁積則物性盡而淸明四達故曰神之精明者言明徳之通於神明也靈臺之稱義取諸此若朱子謂若神靈爲之則與漢武之以通天名觀宋徽之以神運題石者又何以異�此靈臺定爲遊觀之所非爲觀象而設漢人習專家之學遂建靈臺令爲天文官殊爲附會失實又以惟天子爲有靈臺遂謂文王受命於丰作靈臺用天子之制不知文王滅崇幅員漸廣因水土之便而遷丰亦猶齊遷臨淄晉遷新田而已何得誣爲受命以資簒據者之口實其曰王者蓋詩作於革商之後以追王而王之也其以文王受命作臺者則惟惑於天子有靈臺以觀氛祲而不知靈之訓善而爲臣民歸美之詞也靈臺遺址在今鄠縣三輔黃圖謂在長安西四十二里髙二丈周回百二十步臺崇二丈抵今尺一丈二尺固不足以迥出岡阜而觀氛祲也

辟廱王制天子曰辟廱諸侯曰頖宮魯頌思樂泮水毛傳同王制之說鄭箋云辟廱者築土雝水之外圓如璧四方來觀者均也泮之言半也半水者蓋東西門以通水北無也天子諸侯宮異制同形旣曰天子諸侯宮矣宮則非學也乃鄭氏之注王制也又曰尊卑學異名辟明也廱和也所以明和天下判之言班也所以班政教也同出鄭氏一人之言而參差如此蓋惑於王制有受成於學釋奠於學以訊馘告之文與魯頌在泮獻馘語迹相蒙因自紛亂而無畫一之論王制一書雜引而不相通盧侍中植云王制漢文時博士所錄非周之遺典蓋不足據然其曰小學在公宮南之左大學在郊旣有大學復有辟廱則王制已析之爲二矣凡古今言辟廱泮宮者不一未可偏據白虎通曰泮宮者半於天子之宮也言垣宮名之別尊卑也廣雅曰辟廱頖宮官也官猶署也是以辟廱爲天子諸侯之宮也大戴禮曰明堂九室以茅蓋屋上圓下方此水名曰辟廱蔡邕明堂論引左傳臧孫淸廟茅屋之說證明堂辟廱大學爲一是以辟廱爲明堂之流水也明堂位曰瞽宗殷學也泮宮周學也蔡邕獨斷曰三代學校之別名夏曰校殷曰序周曰庠天子曰辟廱諸侯曰頖宮則與鄭氏之說同以辟廱爲學也眾論無所抵定如此今按三輔黃圖周文王辟廱在長安西北四十里漢辟廱在長安北七里漢大學在長安西北七里又云犍爲郡水濱得古磬十六枚劉向說帝宜興辟廱則漢成帝始立辟廱而董仲舒策曰大學賢士之關教化之本原也是漢武帝時已有大學自大學辟廱自辟廱在漢亦然而況於周乎桓譚新論曰辟廱言上承天道以教令終軍書曰建三宮之文質三宮辟廱明堂靈臺也又齊泰山之下有明堂而未聞有辟廱則明堂固非與辟廱而爲一故陸機策秀才文曰辟廱所以班禮教大學所以講蓺文而蔡邕月令謂之一物將何所從則機固已疑邕說之非矣朱子折衷古說而曰辟廱天子大射之處其說爲允然而猶有未當者張衡東京賦徐至於射宮薛綜注曰射宮謂辟廱也朱子之說與此爲合今以詩之本文與周禮及許愼之說參考之則辟廱非大射之宮也許愼曰泮宮諸侯鄕﹝饗﹞射之處又曰辟廱天子饗飲於辟廱周禮司弓矢澤共射椹質之弓矢鄭司農眾曰澤宮也所以射選士之處也射義曰天子將祭必先習射於澤澤者所以擇士也澤宮者壅水爲澤蓋卽辟廱泮水之謂已射於澤而後行大射禮於射宮澤與射宮宮異地射異日椹質大侯異物則其非大射之宮明矣郊特牲曰卜之日王立於澤宮親聽誓命則澤又爲蒞誓之所非若大射之宮專爲射設也在泮飲酒者饗也旣作泮宮淮夷來服者習射講武誓眾威逺之道也誓於斯則獻功於斯故在泮獻馘也許愼饗飲之說於斯爲確矣此詩抑曰虡業維樅賁鼓維鏞於論鼓鐘於樂辟廱鼉鼓逢逢蒙瞍奏公大射禮樂人宿縣笙鐘建鼓應鼙朔鼙陳焉鼓鐘之謂也大師少師升自西歌奏鹿鳴騶虞貍首終奏陔公入驁奏功之謂也此樂皆射宮之所設而澤亦有之者習射必比於樂射必先燕燕射之樂不容異於大射且或來饗飲必具樂也然則辟廱均爲澤宮之名饗於斯射椹質於斯設縣奏樂於斯有戎祀之大事則蒞誓於斯師出有功則獻捷於斯故文王於斯奏公魯侯於斯飲酒獻馘於斯淑問郊卜於斯蒞誓也桓譚陸機所謂班教令者其此謂與若明堂位以瞽宗例辟廱蔡邕以辟廱爲大學則或因大司成兼正樂典教之事而此詩有鼓鐘奏公之文遂相附會不知大司樂祭於瞽宗大胥春入學各有官署見於周禮者足據而國子之教在大胥則曰捨采合舞大司樂則曰以樂徳樂語樂舞教國子小胥則曰巡舞列鑰師則曰舞羽吹鑰月令亦曰上丁入學習舞入學習吹則國子之所肄於學者舞也吹也鐘鼓之考擊旣非學子之所有事奏公之蒙瞍亦非司教之人參考可知無容混而一之也若戴埴鼠璞謂辟廱泮宮爲文王魯侯所處之別宮則又惑於班固張揖之論而不審明堂位又曰魯人先有事頖宮以泮宮與虖池配林同爲方望之祀抑自與其周學之說相背戾矣杜佑通典云魯郡泗水縣泮水出焉則泮水本魯之水名而澤宮立於其上而鄭箋云辟廱者築土雝水之外亦明雝乃岐周之水名蓋因水而立宮引水以環之則於周爲雝於魯爲泮若他國之澤宮不謂之泮夏殷之澤宮不謂之廱漢人承而不攺殊爲不典鄭氏辟明廱和之訓亦拘文而失實也胡氏春秋傳曰魯甞作泮宮矣學校以教國之子弟故不書蓋亦爲明堂位之說所亂今世乃於先師廟門之內作泮池以仿泮水夷夫子之宮於射飲蒞誓之澤宮殊爲不敬之大倘如明堂位所云瞽宗頖宮一也則又以夫子爲樂祖不愈悖乎禮制之亂俗儒之誤也泮水之側有芹有茆豈半畆洿池之謂乎文王時爲西伯而立辟廱則亦與魯之泮宮等周有天下始尊爲天子之制實則以雝泮二水立名非如明堂大學定爲天子之獨有也

丰水有芑毛傳曰芑艸也按艸之以芑名者二一爲白梁維糜維芑之芑也一爲苦藚廣雅所謂蕒�者則薄言采芑之芑也芑苣音相近或謂之苣或謂之芑古字通用芑字又與杞通陟彼北山言采其杞蓋亦蕒也而字從木此丰水所有之芑木也而字從艸不必泥也木之以芑名者亦二爾雅所謂杞枸檵也孟子性猶杞柳趙岐曰杞栁櫃栁是也櫃亦與杞通用而字或作櫸此丰水所有之芑乃杞栁也蓋白梁蓺於田疇苦苣生於原野均非水濱所有故采之者或陟北山或於菑畆非能循水湄而求之也所以知非枸杞者山海經曰東始之山有木焉其狀如楊而赤理其汁如血不實其名曰芑字正從艸狀如楊而赤汁正今之所謂櫸栁而孟子之所謂杞栁也其木與檉同而檉小杞大其生也必於水次髙木成林故武王依之以立國蓋故國喬木之意若區區一艸何足紀哉

生民后稷無人道而生子其說甚誕朱子以爲先儒疑之是也而張子引天地生物之始以信其必有是蓋不然天地始生之事不可知者無涯安能以槪之中古乎抑或以虱有無種而生者爲諭虱之一日當人之十年百人之身百日之內必有特生之虱自稷以來歷數千年盡四海何無一特生之人也郊禖之禮天子親往後率九嬪禦姜嫄旣非處子而與於祈子之列何以知其無人道哉凡此詩言自明讀者未之釋耳履躡也躡迹而相隨也帝髙辛也武大也敏動歆感也隨帝往祀祀畢而歸心大感動因以介帝而止之介迎也止宿也帝與嫄同止正以言其人道之感也使未當夕而有娠則姜嫄不敢告宮中不以爲罪必以爲妖何復鄭重處之側室戒不復禦而以生子及月之禮待之乎且至是而言不禦則前此之常禦可知又何以云無人道之感耶以生子及月之禮處之旣無嫌矣而後又胡爲棄之也惟其見棄故啟後人之疑因而無人道之誕說生焉乃所以見棄之故詩又已明言之矣上帝不寧天不佑髙辛而寧之也不康禋祀宗社危也凡言不而釋以豈不者正釋不可通則反釋之非必不之爲豈不也偶爾生子之易人間正復何限亦何至稱上帝之寧禋祀之康鄭重如此哉信其鄭重欣幸之如此而又胡爲棄之也蓋髙辛者帝摯也姜嫄摯妃后稷摰之子也帝嚳有天下號髙辛氏世以爲號帝摯猶稱髙辛堯自唐侯入立而後攺號爲唐如謂必帝嚳而稱髙辛則黃帝與炎帝戰亦軒轅與神農戰耶惟后稷爲帝摯之子故尙書世本俱不言稷爲堯弟而及夏禹有天下后稷尙存使爲嚳子則稷逾百五十歲矣未聞稷之有此逾量之年也帝摯者無道之君也帝命不佑宗祀不康國內大亂諸侯伐而廢之迎堯而立當斯時也必有戎兵大舉特典籍不存莫從考證所幸傳者正賴此詩耳居然生子者不先不後恰於不康不寧大亂之際而免身也摯旣失守后妃嬪禦蒙塵艸莽姜嫄不能保有其子而置之隘巷或自隘巷收之知爲帝妃之所生而送之平林平林者古諸侯之國也逸周書曰挾徳而責數日疏位均爭平林以亡古有此國在河北隆慮之墟而後亡滅或爲姜嫄之母黨或爲帝摯之黨國伐者國爲人所伐也送者方至而平林受兵不遑收卹捐之於寒冰焉逮夫亂之稍定乃於飛鳥之下收養之於時天下漸平堯已定位而姜嫄母子乃得歸唐而稷受有邰之封此則后稷歷多難以得全之實也詩歷歷序之粲如日星而人不詧漢儒好言祥瑞因飾以妖妄之說誣經解以附會之乃使姜嫄蒙不貞之疑后稷爲無父之子成千秋不解之大惑讀者以理審之以意求之以事徵之以文合之當知愚言之非剙而樂求異於前人也

誕降嘉種鄭箋雲天應堯之顯后稷故爲之下嘉種說甚誇誕孔子順曰詩美后稷能大教民種嘉榖以利天下故詩曰誕降嘉種猶書所謂稷降播種農植嘉榖其說是也蓋洪水之餘耕者或失其業種榖不備卽或稍有亦得自鹵莽滅裂之餘而非其嘉者后稷以其茀艸之功能盡穡理獨得黃茂之榖故以降賜下民俾以爲種如宋以占城早稻頒賜天下亦其遺意降下也頒也嘉種者卽黃茂也故毛公曰黃茂嘉榖也漢儒好言瑞應遂有天降之說不知天之雨粟亦妖異而非禎祥王充以爲風飄他處之粟非天之能雨說亦良是其以爲聖人能感天之雨粟者亦釋氏誕妄之說相與爲類耳漢之俗儒同佛老鬼神之說宋之駁儒同佛老性命之旨皆反經以正人心者之必辧也﹝駁儒謂子韶陸子靜之流﹞

取羝以軷軷者行道之祭周禮大馭所謂犯軷遂驅之聘禮所謂乃捨軷飲酒於其間是已聘禮旣爲大夫越境之行大馭馭王玉路以郊祀南郊在國門外以行逺故必犯軷以祓不祥齊僕馭若王修宗廟之祭在公宮左無容犯軷此詩上云釋烝黍粱下云燔烈旣爲饋食之祭則無犯軷之禮明矣且軷之用牲杜子春曰轢軷磔犬亦不用羝蓋其事小不得用宗廟之牲也后稷於唐虞爲卿士故言有家室而不言有國於禮不得具大牢則以羊爲上羞此軷字或羞字之訛羞與上文揄蹂叟浮叶韻脂惟亦可通葉不敢信爲必然姑闕可也狥其誤而曲釋之必有所窒矣

肆筵設席毛傳曰設重席也集傳因之按重席者席上加席一筵而二席也今此優同姓之侯氏𨿽情在加篤而重席者惟王於斧依之前則用以自尊禮無可踰不得爲侯氏設也然則所謂筵者莞筵紛純也席者繅席畫純也幾者彤幾也一筵一席而非有重周禮諸侯之昨﹝酢通﹞席與筵國賓於牖前者如此乃待諸侯之隆儀而必不可同於天子毛傳失之

四鍭旣鈞毛傳曰鈞矢參亭參亭者三訂之而勻也鍭矢一在前二在後參而訂之故曰參亭然鍭矢弩矢也弓矢與鍭矢等者爲殺矢殺矢鍭矢用諸近射田獵惟恆矢則用諸散射散射者禮射也此宜用恆矢之軒輖中﹝如字讀﹞者而顧用參亭之鍭矢蓋射椹質而非射大侯也椹質難入故用鍭矢以益其力周禮澤共射椹質之弓矢鄭司農眾曰澤澤宮也所以習射選士之處也射義曰天子將祭必先習射於澤澤者所以擇士已射於澤而後射於射宮中者得與於祭故曰序賓賓者祭之賓而非射之賓也其禮行於祭之先日而此追敍之集傳曰旣燕而射以爲樂蓋屬未審

酌以大斗此斗字本音知庾切字或作枓儀禮司宮設罍於洗東有枓注云﹛奭斗﹜器也如字讀作陡者量器其音知庾切者﹛奭斗﹜器音義各別按宣和博古圖有漢龍首鐎斗其器圓容一升又有熊足鐎斗圓而上有口承蓋容一升四合有半皆有流有柄三足有耳許愼說鐎斗溫物之器又趙襄子使廚人操斗以食代王斗固爲行食之器而其有流虯起如博古圖所繪二斗者則必酌酒之具也所容不過升餘此云大斗其容必倍酌之以實觶爵必相容自與量器之斗﹝陡﹞容十升者異淳於髠曰一斗﹝陡﹞亦醉則通計所飲而言非以酌也談苑醍醐引律曆志聚於斗溝洫志其泥數斗易日中見斗皆作知庾切亦誤北斗之斗象﹛奭斗﹜器當讀如大斗之斗其泥數斗十升也自當如字當口切舊注以此斗字讀知庾切當叶韻非是

鞞琫容刀小爾雅曰刀之削﹝七笑切﹞謂之室室謂之鞞琫珌鞞之飾也分疏未悉不如劉熙釋名之明劉熙曰琫捧也捧束口也下末之飾曰鞞鞞卑也在下之言也皆刀鞘之飾也故毛公曰下曰鞞上曰琫今按玉古圖考繪有玉螭﹛王畢﹜﹝同鞞﹞琫二其琫形如環而橢長旁蟠螭環孔大而穿﹛王畢﹜如筩旁出蟠螭筩中孔小而不穿雲是髙辛墓中物如環孔大橢長而穿者鞘口飾也狹長如筩孔小而不穿鞘下飾也正與毛公劉熙之說合矣惟左傳杜預解云鞞佩刀削﹝鞘﹞上飾鞛﹝同琫﹞下飾則以鞞爲琫琫爲鞞然其爲鞘室之飾則同也集傳乃以鞞爲刀鞘琫爲刀上飾誤矣以鞘爲鞞似沿小爾雅而誤以琫爲刀上飾則更無可據矣刀劍上飾謂之鹿盧古衣服令曰鹿盧玉具劍是也容刀者爲容之刀具刀形而無利刃如今肩輿前旁揷之劍以爲容觀而不適於用傳注未悉

執豕於牢上言曹者牧豕之地此言牢者豢而待殺之檻獨斷所謂三月在外牢一月在中牢一月在明牢者𨿽祭祀之牲與燕飲之牲豢之有異而可因以知牢之制也

其軍三單毛傳曰三單相襲也立義精核而不易解了鄭氏乃云丁夫適滿三軍之數單者無羨卒也則誤矣公劉自西戎遷豳地狹民寡安得有三軍之賦乎單者董仲舒所謂口軍也百畆以食八口除老弱婦女率可任者三人三分而用其一蓋百畆而賦口軍一與後世所謂三丁抽一之說略同單一也三口而一軍故曰三單其賦大多而不與周制同者公劉當艸剏之初外禦戎難內修疆圉一時權制而上下同患民不怨勞則仁愛所結亦諒其不得已也顧定賦則然而上役休罷更番充伍故毛公曰相襲者猶言相代也亦以明三單之非橫役矣然此三單之法惟以之度隰原之賦而夕陽之山瘠者則但徹田爲糧而不賦其軍及芮鞫旣卽之後隰原之賦則亦應漸減則所謂止旅乃密者是已

取厲取鍛毛傳曰鍛石也鄭箋云所以爲鍛質蓋許愼之所謂小冶也小冶者泥雜瓦屑爲之以盛五金而鎔煉者若用石爲之則入火爆裂此物理之必然者古今一也且厲石鍛質所在輙有豳在渭北去渭二百餘里必逺涉渭南而取之何其迂而不憚煩耶且厲鍛之需無幾耳使數人取之可給萬人數年之用此亦何足紀哉厲鍛蓋古地名延綏塞上有故祖厲城疑卽厲與取者收奪之名亂治也涉渭爲亂者南略地而至於渭取厲取鍛者北略地而至於狄境故曰止基乃理以土地之斥而言也爰眾爰有而曰止旅乃密地斥而民以眾也以文義求之自應如此若集傳云鍛鐵也尢不知其何據

戎𨿽小子民勞板抑三詩言小子者戎𨿽小子鄭氏則以爲王以小子自遇小子蹻蹻鄭氏則以爲女反蹻蹻然如小子於乎小子集傳則以爲衛武公之自稱然斥王爲小子旣嫌於倨侮武公八十而自稱小子謙不中禮矣周書芮良夫曰惟爾執政小子又曰惟爾執政小子則小子蓋當時執政之稱也按周禮夏官有小子其屬下士二人職𨿽卑賤而掌狥陳贊牲受徹之事則左右之近臣也或因狎習而與執政故詩書皆斥告之猶趣馬亦下士而十月云漢皆鄭重言之蓋周末寵任童昏便嬖小子在王左右得以上執國政遂爲�職已淮南子曰衛武侯謂其臣曰小子無謂我老而羸我有過必謁之益知小子非武公之自稱矣

泄泄爾雅憲憲泄泄制法度也郭注云佐興虐政設教令也厲王暴虐與幽王淫昏其惡不一攺易舊章興利虐民如弭謗之類教令煩苛而榮夷公之屬爲廣設科禁以逢合之卽下文所謂自立辟也故孟子以攺制先王之道者爲泄泄泄泄沓沓皆水流冗迫喧豗之貌失之急而非失之緩若以爲怠緩說從則瑣屑小人不足以爲大害且厲王苛虐亦不足以逢其惡也孟子所指斥亦李悝商鞅申不害之流非佞幸也

曾莫我敢葵葵之爲揆於義無取揆音求壘切與葵字音義縣隔按葵艸名向日傾而蔭其趺故左傳曰葵猶能自衛其足是葵有蔭義借爲庇蔭之旨莫我敢葵言上方興虐政疾苦其民牧民者莫敢亢上意以庇民也小雅天子葵之義同言樂只君子宜爲天子所蔭庇也

誇毗方言誇淫也毗懣也爾雅誇毗體柔也毛傳亦曰體柔之人蓋淫夫耽色心懣急而體柔靡之狀故曰威儀卒迷則誇毗者筋骸不束而無儀可象也小人之迷於貨賄權勢者誠有如淫者之懣悶而骨醉情柔也集傳云誇大毗附也析字立義而非古語之本指古今各有方言自不容以今人字義解之

蜩螗毛傳曰蜩蟬也螗蝘也蝘者卽夏小正所謂匽也小正五月良蜩鳴良蜩也者五采具又曰匽之興五日翕望乃伏又曰唐蜩鳴唐蜩者匽也然則蜩之與螗類同而實爲二物矣爾雅蜩﹝句﹞蜋蜩螗蜩蓋蜋蜩蜩也螗蜩螗也埤雅曰蜩與螗異實非一物螗江南謂之螗﹛虫弟﹜蜩亦蟬之一種形大而色黒昔人啖之禮有蜩範是已故莊子痀瘻承蜩承之以食然佃以爲色黒則與小正五采具之文不合今按色黒而鳴聲大者馬蜩也一謂之蝒一謂之蚱蟬具五色者蜋蜩也二者皆蜩也則小正埤雅之言不妨両存虫魚禽獸形同色異原無分別亦猶丹白皆雞騂玄皆牛耳若螗則似蟬而小郭璞曰螗蜩者蝘俗嘑爲胡蟬方言注又云似蟬而小鳴聲亮今山中有此一種大如小指鳴於澗薄艸際不登髙樹夏初雨後鳴聲圓細至盛夏卽無蓋小正所謂五日翕望乃伏也二者形狀略同而大者乃蜣蜋丸中之子所生旣蛻而復爲蜣螂小者蠐螬所化所謂復育爲蟬也其伏則不知所終要之螗小於蜩而陸璣乃以螗爲蜩之小者誤矣如蜩如螗各有所諭如蜩煩囂相和也如螗隱見不恆也如沸瀹亂不寧也如羮蒙糊無別也傳注俱所未悉

匪上帝不時廣雅時善也匪上帝不善言匪上帝不生善人特殷不用耳舊訓時作辰與下文文義不屬

飛虫赫虫之飛者撲之而已無容弋而獲之弋者生絲繳矢所以射鳥非所以獲虫者也飛虫蓋卽拚飛之桃虫鷦鷯也故鄭箋謂自恣飛行時亦爲弋射者所得言小人放縱久無拘制則將遇伺女之閒者而誅女我恐女見弋獲往教正女以覆蔭使免於禍女反赫我也赫讀如莊子鳶鴟視之曰嚇﹝呼駕切﹞之嚇鳥有所挾而鳴以歫物之聲

職涼善背小爾雅曰涼佐也毛傳曰職主也是時榮公位三公主國政芮伯爲大夫佐之不相協合或善或背乖異而無以爲民極故曰職涼善背主者行同冦盜佐者以不可諍止之不見聽從而反相巧詆故曰涼曰不可覆背善詈傳以涼爲薄箋爲諒於義未諳

靡神不宗毛傳曰宗尊也國有凶荒則索鬼神而祭之虞書禋於六宗孔氏傳曰宗尊也所尊祭者其祀有六然則宗者卽六宗之祭而云尊者以釋宗祭之所自名鄭氏乃去無不齊肅而尊敬之非也六宗之祭孔氏以爲四時也寒暑也日也月也星也水旱也孔叢子曰埋少牢於大昭以祭時祖迎於坎壇以祭寒暑主於郊宮以祭日夜明以祭月幽禜以祭星雩禜以祭水旱禮記祭法與此正同而祖迎訛爲相近幽禜雩禜則禜皆爲宗故幹祿書曰雩宗之宗音禜則神靡不宗者亦靡神不禜也大祝六祈四曰禜鄭司農眾曰禜日月星辰山川之祭也以合之六宗之祀日郊宮之祭也月夜明之祭也星幽雩之祭周禮宗伯所典以槱燎祀之司中司命司民司祿也辰者時也大昭之祭也坎壇所祭之寒暑亦與焉而雩禜者當卽槱燎所祀之風伯雨師以其爲本禜故略而不言其兼山川者則月令所謂命有司爲民祈請山川百源是已蓋日月星時寒暑旣各爲一宗而雩禜則合祀之復益之以山川焉故曰靡神不宗而毛公以爲索鬼神而祭之也索盡也盡六宗而皆禜也日月星辰上也山川下也大昭坎壇壇而無主則瘞少牢郊宮夜明有主則奠牲幣故曰上下奠瘞皆雩宗之祀也若漢以風伯雨師靈星后土稷神先農爲六宗則星有三祀日月時寒暑不與旣爲缺典而合地祗人鬼於天宗亦殊不倫應邵賈逵以爲別有天田星尢屬穿鑿然要以爲祈年之祭則宗卽禜祀以禳水旱而不得謂爲齋肅而尊敬之也鄭氏禮注乃云宗禜字之誤而不自知其誤之甚矣若王莽以易六子爲六宗王充以六合之間助天地變化王者尊而祭之曰六宗失祈禜之旨至張髦以三昭三穆之廟爲六宗後漢書臣昭注以六宗爲祭地則尢禮家之稂莠所必鉏而去之者也

云如何裏鄭箋雲裏憂也如何憂則可以不憂矣此說之不可通者也鄭氏之意謂裏與悝通悝字有大也病也二義集傳用鄭說而又云與漢書無俚之俚同聊賴之意也夫有所聊賴則不憂矣如何憂與如何聊賴詞正相反是又與裏憂也之訓相矛盾按考工記裏爲式注裏與已通己止也云如何止者不知旱旣大甚之後作何究竟也卽下文夭命近止之深憂也

錫爾介圭鄭箋云圭長尺二寸謂之介尺二寸者天子之鎭圭也王以之賜申伯則上替也申伯受錫而不辭則下陵也𨿽東周衰弱之天子然必以攺玉攺步拒彊侯之僭而謂宣王之於申伯以天子之圭命之乎集傳曰介圭諸侯之封圭是也介者介紹之以見於王也覲禮侯入門右坐奠圭錫爾介圭者錫之以圭使可介而見也申伯爵蓋躬圭長七寸

仲山甫毛傳曰仲山甫樊侯也集傳因之按潛夫論曰慶姓樊尹駱仲山亦姓樊謚穆仲封於南陽南陽在今河內後有樊伯子今考所謂南陽者卽晉起南陽之南陽也在大行山之南故一曰陽樊杜預曰野王縣西南有陽城其地在今懷慶府修武縣後漢書注謂樊在襄州贍養鄕者誤也樊後爲蘓忿生之田桓王以與鄭又奪之以與皮皮叛虢公討之地入於王室襄王以與晉文公則樊者東都之采邑而非國也仲山甫宣王之大夫食邑於樊𨿽受地視侯而不君其國故從天子大夫稱字之例其生也曰仲山甫其沒也謚曰穆仲與申伯韓侯之稱侯稱伯者異服虔曰陽樊樊仲山之所居言居則非侯國明矣其曰樊仲山者大夫賜氏或以官或以邑或以氏然必卒而後賜之氏則仲山甫之子孫以王父之邑爲姓而追稱之曰樊仲山若仲山甫自慶姓而王符仲山甫亦姓樊之說亦非也尹亦慶姓吉甫與仲山甫同姓故吉甫作誦稱仲山甫而不舉其氏蓋親之也

梁山韓貊潛夫論曰周宣王亦有韓侯其國近燕是也又云後爲衛滿所滅遷凥海中此則三韓之先世夷狄之君長非侯封之國也若鄭氏謂梁山爲韓國之鎭今在馮翊夏陽縣西北而集傳因之則以此韓爲武王之冑左傳所謂邘晉應韓者其國後爲晉所滅以封韓萬之韓而梁山爲春秋梁山崩壅河不流之梁山矣按此詩云燕師所完今韓地在陜西韓城縣梁山在幹州境內去燕二千五百餘里勢難逺役燕師鄭氏曲爲之說以燕﹝於見切﹞師爲燕安之師牽彊不成文義按竹書王帥燕師城韓固有明徵若山之以梁名者所在有之非僅夏陽西北之梁山也山海經曰管涔之北有梁渠之山修水出焉而其流注於鴈門計此梁渠之山當在山西忻代之境居庸之東與燕鄰近故燕師就近往役而韓國之產熊羆貓虎韓國之貢赤豹黃羆皆北方山谷所產一統志載忻州產豹代州產熊皮豹尾古今物產有恆與詩脗合若干州韓城濵河之野未聞有此且詩稱川澤之美不及黃河則梁山非夏陽之梁山又明矣又貊爲韓之附庸地必近韓按山海經貊國在漢水東北地近於燕燕滅之所雲漢水者未詳其地然漾沔皆名漢而去燕甚逺則漢字或淶字傳寫之誤貊國在淶水東北東界燕之西境與燕接壤爲燕所並而其初附庸於韓固其宜矣若郭璞曰今扶余國卽濊貊故地在長城北去玄莬千里與王符滅於衛滿遷於海東之說合然荒逺之域非韓侯受命之土四夷𨿽大皆曰子不得稱侯也且王錫韓侯以革路革路以封四衛者夏陽之韓去畿近侯服也韓與晉邘同封者武王之穆也同姓懿親宜受金路之錫惟此韓國北界貊狄去王畿千里而外隔以大河故受革路之封而其命之詞曰纘戎祖考戎女也使爲夏陽之韓則武王之裔韓之祖卽周之祖也而何爲疎逺之曰戎祖乎王符去古未逺而詳於世系之學故其說差爲可據若以一時有二韓國則亦猶召公之後封於薊姞姓之國封於胙城皆名曰燕不嫌於同其在於今府州縣之有七太平六永寧固不相爲遷避也

鉤膺鏤錫鏤錫者馬面當盧刻金爲之惟王之玉路有焉金路鉤象路朱革路龍勒皆無錫臧哀伯曰錫鸞和鈴昭其鳴也錫蓋鈴屬動則鳴者昭者別也惟天子之路有錫諸侯鸞和鈴而已所以昭貴賤之等也韓侯爵惟得有金路以下而逺爲四衛之國故錫以革路且不得有鉤而況錫乎施鉤錫於革路之馬旣龎雜而不成章以玉路之飾予諸侯則是器假人而鳴不昭矣周衰典禮紊亂宣王因之不能革正詩人意在誇示𨿽非以刺其濫僭而讀者可因之以見典禮之失故曰詩可以觀

鞗革金厄鞗音他刀切鞗革者鞗纓五就之革路也韓爲四衛之國故錫以革路若方叔天子大夫當乘夏縵而亦云鞗革者蓋革路又以卽戎奉命專徵則用王之戎路如王之親之也厄與軛通士喪禮注楔貌如軛今文亦作厄軛所以施衡者金銅也毛傳以謂烏蠋是已宣和博古圖有周輅托轅二皆以銅爲之本丰末岐出在上者短而上曲在下者如鵝頂曲起向上端末平鋭如鳥頸承咮蓋所謂烏蠋蠋噣也鄭氏以爲小金環約革轡者失之

程伯休父顓頊之子黎世爲火正堯紹重黎之後命羲伯復治之故重黎世序天地以別其分主以歷三代而封於程休父爲宣王大司馬故司馬遷自序以爲其祖程者休父所食縣內之國稱伯者如春秋渠伯凡伯毛伯召伯之類其爵也大司馬卿也集傳以爲大夫失之程之爲地在西周畿內帝王世紀曰文王凥程徙都丰周書曰王自程竹書王作程皆此程也孟子謂之畢郢﹝音程﹞在丰之西及旣遷丰鎬之後程爲閒田因以剖封而休父以大司馬有功受之漢書郡國志雒陽有上程聚注云古程國伯休父之國蓋宣王都西京休父食邑宜在西都畿內而上程在雒陽百里之內以供官者非分封之地也

詩經稗疏卷四漢陽王夫之撰

周頌

單厥心毛傳曰單厚也今按單則薄未見其厚也大雅俾爾單厚其可云俾爾厚厚乎禮大傳曰戚單於下郊特牲曰單出裏祭義曰歲旣單矣單皆訓盡也猶言專一畢用也單厥心者言專一其心而盡之也集傳曰明文武之業而盡其心於義自通

時邁執競思文鄭氏周禮注以此三詩爲肆夏昭夏納夏之樂章其說與韋昭國語注及呂叔玉之論合而集傳取之今按九夏皆金奏之樂故周禮以鐘師掌之而歌工不與其事左傳叔孫豹如晉金奏肆夏之三工歌文王之三金奏工歌旣分別而不相並鄭氏乃云以文王鹿鳴言之則九夏皆詩篇名殊爲不審杜子春曰屍出入奏肆夏牲出入奏昭夏四方賓來奏納夏叔孫穆子曰三夏天子所以享元侯也今觀時邁一章何與於屍執競思文何與於迎牲與接賓合此三詩抑於享元侯之義無取而以後稷配天之歌延四方之賓尢爲不倫且屍賓與牲方出方入非獻酬之際但可以金奏節其威儀浸令配以歌詩亦孰與聽之故燕飲必畢坐行酬而後弦歌乃奏以寫心而合歡未有於出入閒亂以歌聲者故知呂叔玉之說附會而失實也倘以肆於時夏與陳常於時夏兩夏字爲據則尢迂謬時夏之夏毛傳曰大也集傳曰中國也而九夏之夏則金奏之聲合於夏舞而得名也榖梁傳曰舞夏天子八佾諸公六佾諸侯四佾範寧曰夏大也大謂大雉大雉翟雉也周禮天官之屬有夏采注曰夏采夏翟五采則樂以夏名者蓋卽禹貢夏翟之夏金奏以配舞得名故亦曰夏蓋舞可配金奏而不可配歌舞以配歌則且以舞且以歌而歌气不屬也金奏亦可配舞而不可配歌金奏以配歌則噌吰鏦錚之響能奪歌而使之瘖也內則二十舞大夏鄭注云大夏樂之文武備者也然文羽武干羽謂之夏幹謂之萬鄭氏亦誤而夏�爲樂舞之名則康成亦知其非時夏之夏矣金奏以合舞節而謂之夏而燕禮賓及庭奏肆夏大射禮賓降奏陔公入驁﹝陔驁皆九夏之名﹞皆無舞者則以此九夏之節自舞而來不必配舞而亦可獨奏猶燕禮若舞則勺亦獨具勺舞不必繼以於爍之詩也金奏者以鐘鑮播之鼓磬譍之大射禮樂人宿縣於阼階之東西階之西而歌工之席則在西階上少東其位旣逺而不相比歌工不能越位以就縣舞者不能升堂以應歌且工之始升卽席卽奏肆夏告旨禮成而樂闋酢酬禮畢而後歌工入焉則方奏肆夏之時歌工未入誰與歌此三詩以合樂乎其終也歌工與旅酬之禮而鐘人則受賓賜之脯於門內澑是掌金奏者之與歌工貴賤禮殊終不得而合矣如謂以金鼓寫詩章之音旨則鐘鑮之聲餘韻因其弇侈爲一定之響不可以意爲斂縱非若笙管之激揚因乎人气之噓吸能令合新宮等譜也特以其輕重疾徐譍舞節之起伏旋折爲九夏之別而必不可以言語文字爲之句段故車之和鸞行之佩玉皆可以肆夏爲節則其抑抗之間不過數聲而已矣至漢樂府始以歌聲配鐃鼓旣與古樂不合而其音多髙抗而近乎北鄙殺伐之音且朱鷺等曲間以幾令吾云云亦止可以吹寫之如今笛譜畱丟之類而必不可以金寫今此堂下金奏之縣𨿽亦有簜而金革滿縣鐘鑮磬鼓鼙鞀之喤喤豈一孤簜能曲折以傳時邁三章之音節乎使其能然亦當謂之簜奏而不謂之金奏矣鼔鼙之音較之金聲猶可爲之節然投壺鼔鼙之譜止於方圓全半之節而不可以騶虞貍首諸詩合之況金聲之訇谼始洪而終細一聽其自鳴自止而人莫能制者哉故周禮登歌擊拊下管奏朄俱無金奏鄭司農以爲貴人聲者是已樂旣崩壊九夏之譜不傳叔玉韋昭妄以詩章系之而偶有時夏之文適以資其穿鑿不知時夏之夏與夏翟之夏徑庭不合自不勞辧而自明況九夏之樂制自周公集傳抑以執競爲昭王以後之詩然則當昭王以前執競未作九夏缺一而無昭夏乎集傳曲徇鄭說亦且自相背戾矣金奏者猶今之鼓吹也詩歌者猶今之歌曲也古今雅俗不同而聲音之洪纎曲直必不可合則一也

管風俗通曰管漆竹長一尺六孔廣雅亦云管長尺圍寸六孔無底則其制度與篪無別音響必與篪同旣有管矣蘓成公又何爲而作篪耶按郭璞穆天子傳注曰管並兩笛鄭氏禮注亦云如笛而小並兩而吹之今大予樂有焉蓋莊子所謂比竹也當以鄭郭爲正

肅雝和鳴爾雅笙小者謂之和郭璞注曰小笙十三簧大笙十九簧鄕射記三笙一和而成聲注曰三人吹笙一人吹和故經言簫管偹舉喤喤厥聲謂簫管之聲盛肅雝和鳴謂小笙之聲圓細而靜也爾雅肅雝和也小笙淸而以和眾樂故旣言肅而又言雝辭已盡矣如以和爲和平之和不己贅乎

鱣鮪鄭箋云鱣大鯉也毛公衛風傳亦云鱣鯉也中華古今注曰鯉魚之大者鱣鱧魚之大者鮪髙誘淮南子注曰鮪魚似鯉集傳乃謂鱣魚似龍黃色鋭頭口在頷下大者千餘斤鮪似鱣而小色靑黑蓋沿陸璣之誤而璣之誤則沿郭璞之不善讀爾雅也爾雅之文多一物連舉二名以廣異稱其釋魚曰鱣鯉﹝句﹞鰋鮎猶言鱣鯉也鰋鮎也許愼說鱣鯉也鰋鮀也鮀鮎也正與爾雅脗合郭璞不解分爲四句各爲一種乃謂鱣作鱘無鱗肉黃口在頷下大者長二三丈則是今之所謂黃魚也集傳因以謂鮪似鱣而小靑黑色則是今之所謂鱘魚也乃此二魚惟江南有之北方所無故今制湖廣以其鮓充貢衛在河北漆沮小水俱何從有此巨魚其爲魚也絕有力釣者恆以機施百餘鉤宛轉罥之隨以大棓擊之順流數十里俟其力憊乃可舉而出之水中固非施罛之所能得而潛爲罧槮之可多有者也以小罟羃之以積柴圍取之則其爲鯉鱧可知矣後漢書楊震傳鸛雀銜三鱣魚卽鯉也鯉黒質朱尾故都講以爲卿大夫之象言其玄上而纁下也續漢書及幹寶搜神記鱣誤作鱔乃顏之推株守郭說疑鱣非鸛所能銜遂謂爲今之黃鱔而非鱣不知黃鱔穴處鸛雀無從捕銜鱔本音徐林切後漢書注云口在頷下大者長七八尺則鱔卽今之鱘字﹝古本從覃作鱏﹞郭璞陸璣所云者鱔也而非鱣也謝承幹寶正誤以鸛雀所銜者爲鱘魚而範曄則未有誤之推反疑範之誤而推謝幹之確豈不謬哉陸佃曰鮪仲春從河而上得過龍門便化爲龍否則點額而還說𨿽諧俗而言鮪則確﹝俗傳鯉化龍鯉鱧音近而訛蓋謂鱧也所謂點額者頭上七星點也﹞又曰靑黒長鼻體無鱗甲則又以鮪爲鱘同郭璞之誤佃所著埤雅不能堅守一說往往如此博聞非難能折衷眾論而求其是者之不多得耳

和鈴央央鞗革有鶬毛傳曰和在軾歬鈴在旗上集傳因之今按軾歬非綴鈴之處杜預左傳解曰和在衡鈴在旗當以杜說爲長言諸侯之車自鸞以下皆設而特無錫宣王錫韓侯以錫濫也若鸞則達乎大夫故蘧伯玉之車音有和鸞今此言和鈴而不及鸞者蓋錯舉之猶夜如何其之詩言鸞而不及和鈴也采芑韓奕之言鞗革者革路而鞗纓也此言鞗革有鶬抑與彼二詩有別覲禮諸侯偏駕不入王門乘墨車墨車者大夫之車鞔以革而漆黒之大夫之墨車通於革路士之棧車通於木路特其大小華儉有差焉故或爲革路或爲墨車偏駕不敢入王門則𨿽以金路象路之貴亦降從革也諸侯之在王國以大國之上大夫爲率大夫三命而條﹝音鞗﹞纓三就此鞗蓋三就之鞗纓也且與革路之五就別𨿽有繁纓不敢禦也士喪禮馬纓三就注云三色者蓋絲鞗也士喪攝大夫之飾諸侯入天子之國降視大夫其隆降均也有鶬者鶬鴳之色靑雜白黑也杜預左傳解曰靑鳥鶬鴳蓋以黒漆革其色鶬然而三就之絳其厖勒亦以黑白飾也毛傳曰言有法度者蓋其以法自裁不敢乘金象之偏駕也若鄭箋以爲轡首則轡首用革無間尊卑亦不足紀矣集傳以有鶬爲聲之和鞗革或以革或以絲非和鈴之屬安能令之成音響乎龍旗者金路之所建而施於墨車者覲禮載龍旗弧韣蓋降車以自損不降旗以昭等不純乎大夫之章且以明所守也所建者龍旗則此助祭之諸侯同姓之諸侯也受金路之錫而乘墨車斯以爲有法度矣

實圅斯活圅之與含義不相通含中所含也圅外所圅於此不審遂以實爲種榖圅爲圅气不知圅者榖外之郛殻也凡藏種者必暴令極燥中仁縮小不充圅殻迨發生之時播之於地得土膏水澤之潤足則圅內之仁充滿其圅而後茁芽憤盈以出於圅外圅不實則不活故曰實圅斯活傳注未逹此理耳

載弁俅俅雜記曰士弁而祭於公冠而祭於已士冠禮爵弁服纁裳純﹝緇﹞衣鄭注曰此與君祭之服純衣絲衣也余衣皆用布惟冕與爵弁之服用絲則絲衣載弁士祭於公之服故鄭氏以謂繹禮輕使士升堂視壺濯及籩豆之屬然而亦有不然者按周禮司服公之服自衮冕而下如王之服士之服自皮弁而下如大夫之服蓋周制卑不可犯尊而尊可兼卑則自大夫以上至於王其弁服無異於士也是絲衣載弁不但惟士爲然矣禮享大鬼神則眂滌濯省牲鑊者大宗伯也大祭祀則省牲眂滌濯送迎齍者鑊者小宗伯也大宗伯卿也小宗伯中大夫也則牛羊鼐鼎之事固非士之所得與倘以繹禮輕於正祭降用賤者乃以少牢饋食禮例之其正祭司馬升羊司士升豕升魚司宮設席其賓屍也亦司馬舉羊司士舉豕魚司宮設席初無所降則時享賓尸之禮亦當仍用大小宗伯而不應降用士矣且所謂士者何士耶豈牛人羊人司尊彜之屬乎若然則亦簡媟而非以尊皇屍矣大宗伯六命其服毳冕衣五章小宗伯四命其服希冕衣三章而此乃絲衣載弁者皇屍士服爲屍厭不伸其尊也王之享先王則衮冕享先公則鷩冕者以王季文王受命爲方伯所服者衮冕祖紺以上位爲侯伯所服者鷩冕故如其服以祭不敢以己之貴臨祖宗之卑也今此賓屍敬主於屍而爲屍者少賤未爵之子弟所服者爵弁使王與有司以冕臨之則皇尸之尊絀矣然則賓尸之禮𨿽王亦弁而況於宗伯以降乎故知此服弁衣絲者非士也其卽省牲省器之卿大夫審矣若髙子以爲靈星之屍尢失之誣靈星之祀始於漢禮無其文且靈星天神也祀天神而有屍則郊亦當有屍其孰可爲天之屍者此亦不待辧而知其妄矣

自羊䢐牛周禮牛人共享牛求牛鄭注曰求終也終事之牛謂所以繹也孝子求神非一處故繹謂之求有求牛則亦有求羊可知蓋天子之繹禮別用牲焉與卿大夫有司徹之禮有異鼎而無異牲者不同若集傳謂此祭而飲酒之詩不知祭畢之飲義取餕余自無別用大牢之理況省器省牲本事神之禮非燕余之節乎

不吳說文吳大言也徐鍇曰大言故矢口以出聲詩曰不吳不揚今寫詩攺吳作吳又音乎化切其謬甚矣按矢音阻力切傾頭也凡有傾之象者皆可謂之吳大言若傾口而出故從口從矢吳之本訓大言也句吳之吳蓋借用或以吳人好爲大言故謂之吳不吳者不喧也自如字音五乎切其發音乎化切者徐鍇駁正已明不當再誤

魯頌

茆毛傳曰茆鳧葵也集傳以爲卽蒓菜蓋沿陸璣之誤爾後漢書馬融廣成頌唐太子賢注曰茆鳧葵葉圓似蒓生水中今俗名水葵言如蒓則非卽蒓可知蒓惟江南有之所謂千里蒓羹也使魯泮漢苑而皆有張翰無勞逺憶矣茆與蒓皆有水葵之名然一類二種葉如馬蹄而圓者鳧葵也茆也黃花者則謂之荇一曰接餘白花者則謂之白蘋其根一名水藕蒓亦似茆而葉纎其莖漬之有次如羮故曰蒓羮出千里湖湘湖者佳二種相似而有辧陸璣所未審也茆本音桺世俗或以與茅通用者則音茅柳音於韻自葉不必別注葉音

白牡騂剛獸騂剛之義毛鄭集傳俱未悉按獸之牝牡未有以剛柔稱者剛柔者陰陽之徳獸不能有徳何剛之有哉公羊傳曰周公用白牡魯公用騂犅羣公不毛何休曰騂犅赤脊周牲也周公嫌同於天子故曰白牡魯公諸侯無所嫌故從周牲特不純騂耳犅者牛脊也其字從岡猶山脊之爲岡也蓋魯公之牲惟脊赤而他亦不毛矣若羣公則並其脊而不毛許愼說犅特牛也非是特牛父也宗廟之牛角握犢也豈有以老牡牛已合牝生子者而用祀哉

犧尊犧音素何切與犧牲之犧音羲者音義皆別毛傳曰有沙﹝亦音素何切﹞飾也有沙飾者鄭司農眾所謂飾以翡翠也鄭康成明堂位注亦曰以沙羽爲畫飾沙者翡翠之羽也按周禮獻﹝卽犧字﹞尊天子時享盛酌醴以薦朝踐諸侯六獻則庀象尊以下而無犧尊故明堂位曰魯用犧尊廣魯於天下也詩於此侈大而言之曰將將將將者大詞也其後齊欲享定公而孔子曰犧象不出門則諸侯皆僭用之矣集傳據三禮圖以犧爲畫牛於腹不知鼎以飪肉故範牛以象大享之盛尊以盛醴奚所取於太牢若宣和博古圖有犧尊鑄作牛形刻肖纎巧絕不類古朴之制斷非商周彜器而當時僞骨董家竊王安石陸佃之說仿爲之以紿徽宗者蓋不足信梁劉杳答沈約書曰魯郡得齊子尾送女器作犧形此乃大夫家閨房褻玩之具非先王時享盛醴之彜器或據此以爲犧尊爲誣而已

毛炰毛傳曰毛炰豚也按內則豚若將皆爲炮將羊也炮者塗之以泥實之以棗以火炮之毛與皽皆去故曰毛炰�羊豚皆然而非但豚也有兔斯首炮之燔之是免亦可炰也若周禮有云毛炰之豚則以牢牲最爲下故終言之亦非謂毛炰之但爲豚爾

三壽作朋鄭箋云三壽三卿也文義甚爲牽彊且魯僖之世三家始命而史克作頌之年季孫行父公孫敖皆少安得遽以壽祝之集傳曰與岡陵等而爲三於文義亦不安按博古圖載周晉姜鼎銘曰三壽是利晉六卿非三且卿之壽利不當載之姜氏之鼎銘文無岡陵之語是三壽古之通詞非僅爲魯設矣三壽者壽之三等也養生經曰上壽百二十中壽百年下壽八十左傳晏子謂叔向曰三老凍餒杜預解曰三老謂上壽中壽下壽皆八十以上論衡曰春秋說上壽九十中壽八十下壽七十三說不同其爲上中下之三等均也而黃帝堯舜文武太公召公及漢初伏生張蒼皆逾百歲則古者不以九十爲上壽是養生經之言確於論衡矣朋並也三壽作朋者合並三壽祝孝孫以無疆之壽也

魯邦所詹毛傳曰詹至也蓋與六日不詹之詹意近至者疆界所抵也泰山之西南爲魯東北爲齊極其封域而言之泰山爲魯東北所至之境也集傳謂詹與瞻同非是瞻者遙望之辭故魯祭四望而春秋書三望泰山在封內非所望也此以張大魯疆宇之廣與下奄有遂荒同意故知毛說爲長

居常與許毛傳曰常許魯南鄙西鄙乃鄭氏則謂許許田魯朝宿之邑常或作嘗在薛之旁春秋築臺於薛孟嘗君食邑於薛皆卽此常以實考之鄭說非也薛旁之嘗爲田文封邑者春秋之薛國也薛滅於宋齊滅宋而有薛田文食焉若春秋築臺之薛地近於郎且莊公已築臺於彼不待僖公而後復之孟子之時魯猶方五百里故宇亾恙安得僖公所凥而遽爲田文所有耶若許田之許則在天子東都畿內所謂甫田也﹝今之中牟甫許古通用﹞謂之田者諸侯朝宿之邑視天子之士祿有其田而不得有其土地山澤仍歸天子而宣王得以行狩焉魯自隠公以許易祊桓公元年鄭伯以璧假許田嗣是終非魯有僖公三十二年鄭辭杞子曰鄭有原圃則是終僖公之世許爲鄭有矣昭公十四年楚靈王曰我皇祖伯父舊許是宅今鄭人貪賴其田舊許對許男之國爲新許也則又終春秋之世許爲鄭有矣而僖公之未嘗

得復許田又可知也此詩所頌居常與許復周公之宇者蓋謂晉文公執曺伯命反諸侯之侵地而魯取濟西田也常許其濟西之下邑與曺在魯之西南魯之分曺地自洮﹝推小切﹞以南東傳於濟臧文仲由重館往受之重館在方﹝音房﹞與﹝音預﹞縣蓋今之魚臺縣也水經濟水徑冤句縣﹝今曺州﹞又東北過壽張縣西汶水從東北來注之魚臺壽張之間正值魯之西鄙南鄙則毛公所云其爲曺之侵地眀矣集傳亦因許田之終於不復而疑鄭氏之說故謂魯人以是願之乃築臺之薛初未嘗失而東畿內之許田不可言居終不可曲爲康成諱也地名同者不一不博考其疆域之合但據他見之名而指以爲然其不失者鮮矣

商頌

依我磬聲鄭箋云磬玉磬也按古者通謂玉爲石故八音言石而不言玉凡石不能俱爲磬可以爲磬者玉之屬乃集傳云玉磬堂上升歌之樂非石磬也別玉於石而謂別設玉磬以合歌而非堂下四縣之笙磬頌磬不知何據按玉磬之別見者惟郊特牲有曰諸侯之宮縣而擊玉磬諸侯之僭也則似天子之樂特有玉磬然在宮縣之列則固不設於堂上矣禮大禘升歌淸廟下而管象以舞大武以周凖殷必堂上歌而堂下合樂不能易也故曰歌者在上重人聲也此詩所詠有鞀鼓有庸鼓有萬舞則爲堂下之合樂而非升歌明矣郊特牲曰殷人尙聲臭味未成滌蕩其聲樂三闋然後出迎牲則樂固作於初獻之頃禮未備之前也升歌者必於迎牲之後屍已坐侑然後堂上之歌與瑟作焉凖諸燕禮樂三闋者猶賓升之奏肆夏也升歌者猶辯﹝音徧﹞獻禮成然後工升歌鹿鳴也堂下之縣笙磬在阼階東頌磬在阼階西卽此詩之磬也建鼔在阼階西簜在建鼔之間鞀倚於頌磬西紘建鼔鞀卽此詩之鞀鼓也簜卽此詩之管也俱爲堂下之樂磬無緣獨在堂下矣諸樂合作而以磬爲度故曰旣和且平依我磬聲言鞀鼔之依磬以和平也磬於諸樂淸而短倘在堂上則與堂下諸縣杳不相聞而又何以相依哉故孟子曰金聲而玉振之玉磬與鐘鑮相與終始爲條理使玉磬獨在堂上則爲弦歌之條理而不與金相爲終始矣且人聲自與絲合而玉之鏗然起戛然止者必不相得有耳有心卽不必得聞古樂固可以測知之故歌工四人則二瑟歌工六人則四瑟未聞有擊磬者與焉惟瑟爲能合歌以輕淸泛其餘韻而古樂句均調簡自然有節不似俗樂之長短參差須拍板以節之又況磬音之淸細者乎故曰朱弦疏越一唱而三嘆明堂上之僅有瑟而無磬也則磬爲堂下之縣而玉磬之卽石磬審矣鄭箋曰堂下諸縣與諸管聲皆和平不相奪倫又與玉磬之聲相依是也

天命玄鳥毛傳曰春分玄鳥降髙辛率簡狄與之祈於郊禖而生契故本其爲天所命以玄鳥至而生也許愼曰明堂月令玄鳥至之日祠於髙禖以請子請子必以鳦至之日者鳦春分來秋分去開生之候鳥也蔡邕月令章句曰玄鳥感陽而至其來主爲孚乳蕃滋故重其至日因以用事契母簡狄蓋以玄鳥至日有事髙禖而生契焉凡此諸說文具簡明不言吞卵也故天問亦曰簡狄在室嚳何宜玄鳥致胎女何喜致云者若或致之而非燕卵之爲胎元也褚先生曰鬼神不能自成須人而生其說韙己乃讖緯之學興始有謂簡狄吞燕卵而生契者司馬遷王逸疊相傳虛鄭氏惑之因以釋經後儒欲崇重天位推髙聖人而不知其疾入於妖妄有識者所不能狥也髙辛早年繼祀未廣故修郊禖之禱簡狄隨帝後以往禱已而生契而契之生實以髙辛之禱宜之故曰嚳何宜宜合也歡也猶生民之所謂攸介攸止也故王充辧之曰使卨母咽燕卵而妊是與兔之吮毫同矣燕卵形也非气也安能生人燕之身不過五寸其卵安能成七尺之形或時契母適欲裹妊遭吞燕卵也以愚論之乃有不止如充之所云者凡吞物者從口達吭從吭入胃達於腸胃气所蒸𨿽堅重之質亦從化而靡精者爲榮衛粗者爲二便而女子之姙乃從至陰納精而上藏於帶脈之間子室在腸胃之外相爲隔絕燕卵安能不隨蒸化復越胃穿腸達子室而成胞胎乎或有謂禹母吞薏苡而生禹者則以薏苡能催生產今方家猶用之禹母或時產難因食之而生耳若夫燕卵旣非食品又不登於方藥契母何爲而吞之且如鄭氏所云燕遺卵者將遺之於地耶則燕卵輕脆必至靡爛卽偶遺於衿袖笥筐之中有仁心者自應求其巢而納之不然聊玩之終棄之而已卽閭井匹婦盡古今徧海內未聞更有一人吞燕卵者況簡狄爲帝室妃嬪必嫻矩度而乍拾燕卵急投口中遽然囫圇咽之有是理哉若以爲知其可以生子而吞之則簡狄亦妖而不經矣禇先生又云含鳦卵而誤吞之與王充偶吞之說相似乃明明一玄鳥之卵何用含之而亦何致誤吞藉令簡狄之有童心而戲含之誤吞之後又何知契之生爲此卵之化耶有人道乎無人道乎其怪誕不待辧而知矣詩所云降者言玄鳥之降也詩𨿽四言爲句然文意互相承受唐人猶知用此活法所以與許渾一流俗詩迥別燕之來也不知其所自至若從天而降者然又髙飛而下入檐楹以營巢故曰降猶戴勝降於桑之降爾毛傳言之甚諦鄭氏起而邪說興朱子弗辟而從之非愚所知也毛公傳經於漢初師承不詭其後讖緯學起誣天背聖附以妖妄流傳不息亂臣賊子僞造符命如蕭衍菖花楊堅鱗甲董昌羅平之鳥方臘衮冕之影以惑眾而倡亂皆俗儒此等之說爲之作俑又況其云無人道而生者尢羅睺指腹寶志鳥窠之妖論烏足以誣古之帝王哉

韋顧昆吾昆吾國在今濮州左傳衛侯夢人登昆吾之觀杜預曰衛有觀在古昆吾之墟今濮州城中是也後漢書郡國志亦云濮陽古昆吾國則湯伐昆吾伐之於濮也竹書夏帝芬封昆吾於有蘇帝厪之世昆吾遷於許而沈約注云昆吾已姓封於衛夏衰爲伯遷於舊許約之誤也昆吾始封有蘇非封於衛且濮之爲衛在衛成公遷帝丘之後其初濮非衛地左傳楚靈王曰我皇祖伯父昆吾舊許是宅此言昆吾始封之君吳回之子陸終之孫於季連爲兄者其宅舊許在夏后之世歷殷六百載自許遷濮而當湯伐之之時則在濮而不在許也韋者豕韋氏也杜預左傳解曰豕韋國名東郡白馬縣東南有韋城白馬今之滑縣一統志滑縣有豕韋故國伐韋伐之於滑也若範宣子曰在夏爲禦龍氏在商爲豕韋氏則非此所伐之韋竹書夏孔甲元年廢豕韋命劉累七年劉累遷於魯陽帝昊﹝沈約曰一作臯﹞元年使豕韋復國杜預亦云累尋遷魯陽豕韋復國蓋豕韋故國與劉累之後疊相興靡而此所伐之韋乃夏之故封非劉累之後也顧亦已姓之國則亦昆吾之裔也左傳哀公二十一年公及齊侯盟於顧公先至於陽榖則顧在陽榖左右滑之東濮之南與豕韋昆吾相爲唇齒互凥河北山東峙立亳之北陲助桀爲虐以撓制湯而使不得西向安邑故湯於徵葛之後渡河北討除腹心之冦而後可伸伐桀之師蓋桀恃三蘗以扼商之背紂恃崇黎以掩周之後故三蘗未殄商師不能西指崇黎未戡周人且有內憂趙充國所謂帝王之師出於萬全道所不能廢也桀𨿽處西而黨援在東故其後敗走三朡﹝孔安國曰今定陶﹞則三蘗所結連東國以爲桀奧援者已久而昆吾豕韋以覇國之餘業乃其宗主三蘗已滅故桀𨿽東走而無與爲淵藪不得已而奔南巢則前此之倚山東以制亳者非一晨一夕之謀矣故曰苞有三蘗言其連蔓而相屬也竹書紀桀二十八年湯取韋遂徵顧二十九年取顧三十年徵昆吾遂自陑徵夏邑蓋始則從南而北終則山東盡平乃由河北渡井陘而伐夏其次第如此非熟考地理不足以徵其用兵之大略也

罙入其阻毛傳曰罙深也今按說文罙本作﹛罒米﹜從网從米許愼曰﹛罒米﹜周行也蓋网垂其上周行以冒之故鄭箋曰﹛罒米﹜冒也﹛罒米﹜入其阻者周行以冒之楚自唐鄧東抵江濱方城冥阨穆陵黃土諸闗西接商雒東訖蘄黃帶險千里攻一道以入則孤軍受制髙宗大起師徒四面坌入使之莫有適守而後楚不能旁出以撓我師眾役久故易曰三年乃克之憊也﹛罒米﹜字與深全別今俗�作罙深作深故殉毛公之說較爲易曉集傳因而從之亦或緣此

景山曺植雒神賦曰陵景山李善注曰河南郡圖曰景山緱氏縣南七里蓋居雒水之濱爲雒汭之上游地近偃師故椒舉曰商有景亳之命亳西亳也﹝卽偃師﹞是以取其松栢就近而浮於河雒以供商邑之用若長髮之詩曰景員﹝音運﹞維河者槪商王畿之地自西而東之詞也員蓋春秋會衛宋於鄖之鄖杜預解曰廣陵之發陽是也自緱氏抵發陽方千里商之邦畿千里於此見矣山海經有兩景山一在山西解州所謂南望鹽販之澤者也一在鄖陽房縣所謂雎水所出也迹其地道皆非此之景山若衛風景山與京之景自當音於景切言測影以卜地也緱氏之景山去楚丘幾千里了不相涉集傳引此詩以釋彼非是

考異

六義之旨斷章可取然其始制作者必無二三顧齊魯之傳各馮口授古文之變沿及楷隸則字殊音異因以差矣五經之傳於詩爲最輙條記之於篇亦以見說詩不可矜專家之論也

在河之洲﹕說文洲本作州水中可居者周遶其旁從重川禹定水分地以州取義於此徐鉉曰今別作洲非是君子好逑﹕禮緇衣及爾雅郭注逑皆作仇匹也服之無斁﹕禮緇衣斁作射惄如調饑﹕韓詩惄作溺韓詩及說文調作輖麟之趾﹕詩傳詩說趾皆作止我姑酌彼金罍﹕說文姑作夃音同盈益至也尢多也我姑酌彼兕觥同螽斯羽﹕子贛詩傳及申公詩說螽皆作﹛虫眾﹜桃之夭夭﹕說文夭作枖音義同召伯所茇﹕說文茇作�音同茇艸根也廢邸捨也當以從說文之廢爲是摽有梅﹕趙岐孟子注摽作莩按說文摽音符沼切擊也莩落字當作莩野有死麕﹕詩傳詩說麕皆作麇音義同騶虞﹕詩傳詩說騶皆作鄒威儀棣棣﹕禮孔子閒居棣作逮音義同緑衣﹕詩說緑作菉以朂寡人﹕坊記朂作畜養也止也義亦通終風且暴﹕說文暴作瀑音同疾雨也擊鼓其鏜﹕說文鏜作鼞土郎切深則厲﹕說文厲作砅音同履石度水也厲者帶之垂也毛公曰以衣度水於義未安當從說文作砅濟盈不濡軌﹕軌轍迹也於不濡之義不可通毛公曰由輈以上爲軓此字當如周禮立當前軓之軓從車從凡讀如犯雝雝鳴鴈﹕鹽鐵論鴈作﹛旱烏﹜注云曷旦也音汗匍匐救之﹕禮檀弓匍匐作扶服音義同簡兮﹕詩傳詩說簡皆作柬柬伶人名毖彼泉水﹕韓詩毖作祕室人交徧摧我﹕說文摧作催倉回切相搗也雨雪其雱﹕郭璞天子傳注雱作霶音同靜女其姝﹕說文姝作祩音昌朱切好佳也別無姝字愛而不見﹕方言郭注愛作薆謂蔽薆也說文作僾彷佛也新臺有泚﹕詩傳詩說新皆作寴音義未詳說文泚作玼蓋與玼兮之玼同意燕婉之求﹕說文燕作﹛目晏﹜音同目相戲也得此戚施﹕說文戚作﹛酋黽﹜施作﹛爾黽﹜音並同﹛酋黽﹜﹛爾黽﹜虫之不能仰者蓋蝦蟇之屬髧彼兩髦﹕說文髧作紞音登敢切垂也猶縣紞之紞髦作�音亾牢切髮割頂也墻有茨﹕韓詩茨作薋按茨者以茅蓋屋薋蒺藜也蒺藜當埽除之以生墻上故不可埽當從韓鬒髮如雲﹕說文鬒作﹛人彡﹜鶉之奔奔﹕詩傳詩說鶉皆作�奔詩傳作賁音義並同鵲之彊彊﹕禮表記彊作姜緑竹﹕說文緑作菉菉王芻也竹韓詩作﹛氵毒﹜音竺築也詳疏咺兮﹕大學咺作喧說文作愃音與元咺之咺同寛閒心腹貌充耳琇瑩﹕說文琇作璓音義同會弁如星﹕說文會作﹛會骨﹜骨擿之可以會髮者音古外切齒如瓠犀﹕爾雅郭注犀作棲翟茀﹕周禮注茀作蔽施罛濊濊﹕說文濊作�音義同鱣鮪發發﹕說文發作鮁音北末切體無咎言﹕坊記體作履士也罔極二三其徳﹕韓詩上句作之子無良信誓旦旦﹕說文旦作﹛旦心﹜音當割切與怛同揚之水﹕詩傳詩說揚皆作﹛丘昜﹜唐風揚之水同暵其幹矣﹕說文暵作灘音他幹切水濡而幹也雉罹於罦﹕說文罦作﹛罒包﹜音縛牟切義同與下憂韻本葉別無罦字毳衣如菼﹕說文菼作﹛緂刂﹜音同騅色也徐鉉曰今俗別作毯毳衣如璊﹕說文璊作﹛毛樠﹣木﹜音同�色如赤虋者虋赤苗也羔裘﹕詩傳詩說裘皆作求按求本不從衣倒毛象形後借爲求乞之求因別立裘字捨命不渝﹕韓詩渝作偸正與下侯韻葉當從韓無我魗兮﹕說文魗作﹛壽攵﹜音市流切棄也與毛傳魗字釋同義別無魗字弋鳧與鴈﹕說文弋杙也其繳射飛鳥之弋字本作隿弋言弋獲並同山有扶蘇﹕詩傳蘇作胥涉溱﹕溱字當作潧與洧同詳疏潧鄭國水名出鄭州西北入於洧溱水出桂陽臨武縣至匯浦入於南海風雨淒淒﹕說文淒作湝古諧切按淒不成字或可作淒從水靑靑子衿﹕詩傳衿作﹛衤金﹜按從今從衣者卽衾字衣﹛衤金﹜之﹛衤金﹜從金挑兮﹕說文挑作﹛山文﹜音土刀切滑也縞衣綦巾﹕說文綦作�音同帛蒼艾色別有綦字不借也不借屨也非巾色聊樂我員﹕韓詩員作魂方渙渙兮﹕韓詩渙作洹音羽元切但洹乃燕齊間水名此云洹洹義未詳盧令令﹕令說文作獜健也力珍切還﹕詩傳詩說盧令令之後又有營一篇亦曰齊俗好田君子刺之今毛詩無營而詩傳詩說無還所謂營者應卽是還載驅﹕詩說驅作驅摻摻女手﹕韓詩摻作纎說文作擮擮擮好貌音山亷切好人提提﹕王逸楚辭注提作媞宛然左辟﹕說文然作如辟作僻普擊切葛屨﹕詩傳汾沮洳之前有葛履一篇應卽葛屨按周禮有葛屨當依毛詩河水淸且漣猗﹕爾雅漣作瀾漣本與瀾同音徐鉉曰俗音力延切誤素衣朱繡﹕儀禮鄭注繡作宵椒聊﹕詩傳椒作茮詩說作菽按秦茮蜀茮胡茮之茮字本從艸從茮或可作菽其木旁叔之椒俗字也若尗樐之尗字本作尗以從艸從叔爲榖名者亦俗字竹閉緄�﹕士喪禮注閉作柲考工記注作﹛革必﹜詳疏山有苞櫟﹕爾雅郭注苞作枹音同卭有旨鷊﹕說文鷊作�音義同傷如之何﹕魯詩傷作陽爾雅曰陽予也棘人欒欒兮﹕說文欒作臠音力沇切臞也鳲鳩﹕詩傳詩說鳲並作屍萇楚﹕詩傳萇作長衣裳楚楚﹕說文楚作�音同采鱻色也彼其之子﹕左傳其作已表記作記按古有﹛己其﹜字彼也當作﹛己其﹜今江西湖南人稱彼爲﹛己其﹜其字如此音紀其儀一兮﹕禮緇衣兮作也觱發﹕說文觱作﹛冫畢﹜發作冹音方勿切今按觱字從咸不合六書當從或或作�特難以下筆耳或可省從或作�七月鳴鶪﹕趙岐孟子注鶪作鴂今按鶪音古闃切伯勞也鴂古穴切寜鴂也伯勞以五月無聲詳楚辭百艸爲之不芳則七月所鳴者鴂也趙注爲長舊注鶪作決音者非是獻豜於公﹕鄭司農眾周禮注豜作肩四歲豕也六月食郁及薁﹕說文薁作蒮山韭也音餘六切稱彼兕觥萬壽無疆﹕月令鄭注觥作觵萬壽作受福許愼說觵俗從灮經典不應用俗字我姑酌彼兕觥亦當作觵迨天之未陰雨﹕說文迨作�音同古無迨字徐鉉以爲有之今女下民﹕孟子女作此蜎蜎者蠋﹕說文蠋作蜀蜀字本從虫不宜更加虫字鸛鳴於垤﹕說文鸛作雚老雚知雨之鳥本不從鳥別有鸛鳥似鵲尾短射之銜矢射人音呼官切載疐其尾﹕說文疐作躓駪駪徵夫﹕說苑駪作莘鄂不韡韡﹕說文鄂作蕚外禦其務﹕左傳務正作侮不借用務飲酒之飫﹕說文飫作�音義同和樂且湛﹕中庸湛作耽伐木許許﹕說文許作所所所伐木聲有酒湑我﹕李善文選注湑作醑坎坎舞我﹕說文坎作竷音同坎竷舞也樂有章故從章今作坎卦之坎於義無取吉蠲爲饎﹕士虞禮鄭注及周禮注蠲皆作圭圭亦潔也儀禮圭爲而潔薦之彼爾維何﹕說文爾作薾音義同豈不日戒﹕王弼易注日作曰曰言也於也皇皇者華﹕詩傳詩說皇皆作煌烝然罩罩﹕說文罩作�音都教切南山有臺﹕詩傳詩說臺皆作薹彼都人士臺笠之臺亦應從艸薹莎也樂只君子﹕左傳只作旨凡樂只皆應同厭厭夜飲﹕韓詩厭作愔薛君曰愔愔和悅之貌說文作懨懨懨安也音同我是用急﹕鹽鐵論急作戒振旅闐闐﹕說文闐作嗔音同盛气也說詳疏我車旣攻﹕詩傳詩說攻皆作工赤芾金舄﹕白虎通芾作紼朱芾斯皇赤芾在股又皆作紱助我舉柴﹕說文柴作﹛此手﹜音義同鸞聲噦噦﹕說文鸞作鑾噦作鉞鉞本音呼會切俗用爲鈇戉之戉庭燎﹕詩傳燎作�按庭燎字本如此從昚從火燎以祭天祭必昚也已從火不宜更加火字作燎者俗字可以爲錯﹕說文錯作厝厝本磨石也錯則塗金也今俗以厝爲安厝者非在彼空谷﹕韓詩空作穹約之閣閣﹕考工記注閣作格音義同載衣之裼﹕說文裼作﹛褅口﹜音替褓衣也裼乃裘上之裼衣但音先歷切無他義荷蓑荷笠﹕負何之何從人從可人可負者因負之也今以何字爲誰何之何反借荷華之荷爲負何誤也負何之何亦如字讀平聲不當別發作上聲蓑本字只作衰不從艸俗因借爲衰老字別立蓑字誤天方薦瘥﹕說文瘥作﹛田差﹜才何切瘥蚩戒切病減也誰秉國成不自爲政﹕禮緇衣誰字下有能字又上有替吾有先正其言明且淸國家以寜都邑以成四句當是逸句民之訛言﹕說文訛作訛字本從爲俗從化不敢不蹐﹕說文蹐作趚音義同胡爲虺蜴﹕說文蜴作蜥洽比其鄰﹕左傳洽作協朔日辛卯﹕學齊占畢云日本月字之誤朔月猶言吉月艷妻煽方處﹕說文煽作傓音義同噂沓背憎﹕說文噂作僔音同聚也悠悠我裏﹕爾雅郭注裏作悝音同憂也悠悠逺也悠悠我悝憂難忘也以裏爲所凥之裏而以悠悠爲憂義安未安淪胥以鋪﹕韓詩淪作勲勲帥也宜岸宜獄﹕韓詩說文岸皆作犴尙或墐之﹕說文墐作�音義同堇字從土者音勤赤黏土也秩秩大猷﹕說文秩作﹛鐵﹣金﹜音直質切大也萋兮菲兮﹕說文萋作緀白文貌菲作斐捷捷幡幡﹕說文捷作咠七入切聶語也無艸不死無木不黃﹕徐幹中論作何木不死何艸不萎缾之罄矣﹕說文罄作�音義同別無罄字周道如砥﹕孟子砥作底跂彼織女﹕說文跂作歧傾也音去智切跂字音去支切足多指也當從止亂離瘼矣﹕說苑作亂離斯瘼匪鶉匪鳶﹕說文鶉作�鳶作﹛屰烏﹜鶉鵪屬�鵰也此與﹛屰烏﹜並舉而戾天自當非鵪鶉而爲鵰傳寫省作鶉誤也鳶字弋下著鳥當與隿通鷙鳥之﹛屰烏﹜自應從屰或盡瘁事國﹕左傳盡瘁作憔悴楚楚者茨﹕王逸楚辭注茨作薋說詳墻有茨祝祭於祊﹕說文祊作﹛彭示﹜義同畇畇﹕周禮鄭注畇作﹛田﹜音均旣優旣渥﹕說文優作瀀雨足也憂饒余也﹛頁心﹜愁思也優倡也瀀雨多也經典傳寫多不分明去其螟螣﹕說文螣作蟘民若稱貸則生蟘字或作�若螣乃神蛇之名音徒登切韎鞈有奭﹕白虎通奭作赩受福不那﹕說文作求福不儺有頍者弁﹕詩傳詩說弁皆作�音義未詳或卽古弁字先集維霰﹕爾雅郭注霰作霓音義同間闗車之舝兮﹕左傳舝作轄營營靑蠅﹕說文營作營余經切小聲也止於樊﹕樊說文作棥音同棥籬援也樊鷙不行也不當從廾威儀怭怭﹕說文怭作佖音義同裳裳者華﹕詩傳詩說裳皆作常采菽﹕左傳詩說菽皆作叔詩傳作尗按說文尗大豆也從艸之菽本椒字漸漸之石﹕詩說作嶃音義同陳錫哉周﹕左傳哉作載杜預解云言能載行周道聿懷多福﹕春秋繁露聿作允按聿古文作�允字與�傍之�相近作允者或傳寫之誤凡此類𨿽毛詩今本爲長以他見者義亦可通故備存之在洽之陽﹕說文洽作合今合陽縣字如此洽本浹洽之洽合水不必定從水其會如林﹕說文會作旝音古外切說詳疏綿綿瓜瓞﹕詩傳綿作綿陶復陶穴﹕說文復作﹛穴復﹜地室也音芳服切率西水滸﹕說文無滸字其字作汻徐鉉曰今作滸非是混夷駾矣﹕說文作犬夷呬矣呬虛器切息也趙岐孟子注駾作兌其混夷本昆夷不當從水予曰有疏附﹕韓詩曰作聿下三曰字同追琢其章﹕趙岐孟子注追作雕豈弟君子﹕禮孔子閒居及表記豈作凱凡豈弟同瑟彼玉瓚﹕鄭司農眾周禮注瑟作卹說文作璱玉英華相帶如瑟也神罔時恫﹕說文恫作侗其菑﹕爾雅郭注菑作椔音義同貊其徳音﹕左傳貊作莫音同莫定也克順克比比於文王﹕樂記比皆作俾以按䢐旅﹕孟子按作遏旅作莒白鳥翯翯﹕孟子翯作鶴下武維周﹕詩傳詩說下俱作大按下武於文不可解鄭箋以爲後也集傳作文武俱於維周之義不可通云大武乃允遹求厥寜遹觀厥成﹕說文遹作欥音余律切語助詞若遹本訓避也不可借用匪棘其欲﹕禮器作匪革其猶革如夫子之疾革矣之革音紀力切急也本與孔棘之棘通猶功也言匪急作邑之功也較之急成已之所欲於義爲長宅是鎬京﹕禮坊記宅作度克岐克嶷﹕說文嶷作﹛口疑﹜音同小兒有知也禾役穟穟﹕說文役作穎按未役不可解當從許說恆之秬秠﹕顏氏家訓恆作亙下恆之同或舂或揄﹕有司徹禮揄作抌按說文揄音羊朱切引也抌音竹甚切深擊也宜依禮注作抌今考抌從冘豫之冘當音猶其作竹甚切讀者或徐鉉等之誤或簸或柔﹕說文蹂作�以沼切杼臼也烝之浮浮﹕說文浮作烰音同惇弓﹕說文�畫弓也字本從弓從攴者借用徐鉉曰音都昆切不當作雕音今人承誤遂有雕弓之語弓固不可雕刻者不通假樂君子顯顯令徳﹕詩傳及中庸假皆作嘉中庸顯作憲不愆不忘﹕說苑愆作�忘作忘芮鞫之卽﹕周禮注鞫作�音同茀祿爾康矣﹕爾雅郭注茀作祓是用大諫﹕左傳諫作簡杜預解曰簡諫也下民卒癉﹕緇衣癉作﹛疒亶﹜辭之輯矣﹕新序輯作集辭之懌矣﹕左傳懌作繹牖民孔易﹕韓詩樂記牖皆作誘價人維藩﹕爾雅郭注價作介介大也靡哲不愚﹕淮南人閒訓靡作無抑﹕集傳引國語以此詩爲懿戒詩傳詩說俱有懿戒一篇而無抑不但國語云然命篇名以懿戒篇首抑抑正當作懿懿美也以按抑之抑爲密義無所取懿自可如字讀如意韋昭曰讀作抑亦所不必白圭之玷﹕說文玷作﹛占刂﹜別無玷字不愆於儀﹕緇衣愆作諐聽我藐藐﹕徐幹中論我作之國步斯頻﹕說文頻作�音符眞切恨張目也大風有隧﹕爾雅注大風作泰風泰風西風也耗斁下土﹕春秋繁露斁作射滌滌山川﹕說文滌作﹛艸俶﹜音同艸旱盡也按旱則山川昏霾滌滌者雨後山色非旱景也自當以許說爲長王纘之事於邑於謝﹕潛夫論纘作薦謝作序言宛北序山之下下謝於誠歸亦應作序民之秉彜﹕孟子彜作夷王錫介圭﹕爾雅注介作玠鏤錫﹕說文錫作鐊音義同徐鉉曰今經典作錫江漢浮浮﹕風俗通浮作陶武夫��﹕鹽鐵論�作潢闞如虓虎﹕風俗通虓作哮鞫人忮忒﹕說文鞫作��人窮理罪人也忮作伎伎與也我居圉卒荒﹕韓詩圉作禦言其宮室服禦以荒而殺禮也駿奔走在廟﹕禮大傳鄭注駿作逡音息俊切假以溢我﹕說文假作誐音吾何切嘉善也左傳假作何溢作卹夙夜基命宥密﹕禮孔子閒居基作其按基址之基本作丌或通作其自可不必從土儀式刑文王之典﹕左傳典作徳執競﹕周禮注呂叔玉云競作傹鐘鼓喤喤﹕說文喤作鍠鐘聲也喤喤兒嗁聲斯干云其泣喤喤庤乃錢鎛﹕考工記鄭注庤作﹛彳侍﹜音義同今俗本或作痔瘡之痔尢爲舛謬應田縣鼓﹕周禮注及埤雅田皆作朄說文亦同音羊晉切肅雝和鳴﹕爾雅鄭注雝作噰嬛嬛在疚﹕說文嬛作煢疚作﹛宀久﹜貧病也別無疚字其鎛斯趙﹕考工記鄭注趙作﹛扌周﹜音同按趙爲趨走之義﹛扌周﹜利也當作﹛扌周﹜以薅荼蓼﹕爾雅郭注薅作茠荼作蒤音義並同積之栗栗﹕說文積作﹛禾資﹜音卽夷切積禾也栗作秩秩亦積也俗用爲祿袠之袠自羊䢐牛﹕韓詩䢐作來下䢐同兕觥其觩﹕周禮鄭注�作觵義見前敷時繹思﹕左傳敷作鋪憬彼淮夷﹕說文憬作穬古猛切實始翦商﹕說文翦作戩戩盡之也今作剪自當作前從前從刀復加刀者俗文土田附庸﹕鄭司農眾周禮注田作地魯邦所詹﹕韓詩詹作瞻集傳本此然毛公之說較長說詳疏奄有龜蒙﹕爾雅郭注奄作弇弇同也遂荒大東﹕爾雅郭注荒作憮撫有也音荒烏切新廟奕奕﹕鄭司農眾周禮注新作寢置我鞀鼓﹕明堂位鄭注置作植殷人植鼓植鼓足鼔也鞀鼓淵淵﹕說文鞀作鞀淵作鼘按此則伐鼓淵淵之淵亦當作鼘鼘音同淵鼘鼘鼓聲鬷假無言﹕中庸鬷作奏集傳因云鬷音奏以爲聲轉之訛按鬷奏音不相渉奏之入聲爲則鬷之入聲爲足謂奏族音近族與鬷四聲相通者非也杜預左傳解云鬷總也自當如字音子工切不必彊合中庸假左傳作嘏杜解曰大也如字音古雅切聖敬日躋﹕禮孔子閒居躋作齊爲下國綴旒﹕郊特牲鄭注綴作畷丁劣切旒作郵按綴旒有弁髦之意非佳語畷郵郵表畷八蠟之所祭謂下國之所依而禱祀者也當以禮注爲長敷政優優﹕敷左傳作布優從人俗文說見前爲下國駿厖何天之龍敷奏其勇﹕大戴禮駿厖作恂蒙龍作寵敷作博罙入其阻﹕說文罙作﹛罒米﹜說詳疏

右所采引皆取典籍有全句明文可證據者若今文沿俗傳寫苟簡不合六書者緣其充斥未遑櫛舉也

叶韻辧

或曰古之水火今之水火也古之聲色今之聲色也豈其然哉水一也九河之道堙爲平陸矣火一也楡柘之鉆易以敲石矣奪泲通淮不謂河之仍北流也鍛鐵戛石不謂木之必生火也水火行天古今異理聲色聽人之習易奚容以今而證古哉目之於色耳之於聲口之於味鼻之於臭均也古之食者醢螔蝓而芼荼蓼今薦之俎則螫舌而殻唾古之燻者佩茮藿而焫蕭艸今納之側則刺鼻而煩冤臭味旣有習尙之殊色亦隨時而異茅搜古之赤也紅藍禦而茅搜削色堊土古之白也鉛粉陳而堊土不鱻後起之巧日增古朴之傳無考然則耳無一成之聽口有不齊之味執古不可以宜今從今愈不能以泥古柰之何以沈約孫愐之韻彊風雅而求其葉耶夫後之作者以古爲基非古之能豫謀夫後也帝力何有之謡皇祖有訓之歌律以風雅之韻未有洲鳩服側之葉則不可以周詩律上古抑不可以今韻凖風雅明矣故曰音員成韻員者運流而不滯也異地而弗能遷再傳而非其故沈約生際齊梁風沿吳越固不能均齊魯而埒商周矣故東冬支微之別約剙之而約之前未有也約定之而其君且不用也約守之而約所爲之詩賦不能無出入也約傳之而周伯琦之流且欲亂之也乃以推諸未有約之先屈抑本音而從約之韻不亦難乎年代邈杳古音無考見於說文者字之本音多不合於今人之讀古音不同於今音則古韻必殊於今韻�今旨沇切而說文云讀如捶擊之捶﹝旨磊切﹞則四紙與十六銑無定也袢今博幔切而說文云讀如普徧之普則七麌與十五翰無定也如此類蓋不一矣又雂今巨淹切而說文雲從今諧聲則十二侵與十四鹽通也屖今先稽切而說文雲從辛諧聲則八齊與十一眞通也蓋沇子旨母沇可葉而旨亦可葉普袢同出於合口屖辛同出於齊齒今鈐同出於閉口聲可葉而音亦可葉也以此求之古音通而今音隘古韻博而今韻狹所從來久矣約之爲韻以聲爲主而不取其音旣異於古之聲音互主矣流及今玆聲存音去故東冬眞文異韻而不能析其異元魂野馬同韻而不能會其同乃守沈孫之孤尙拘反切之成侀刻舟膠柱一成而不易又奚可哉夫古無韻名而自有實無其名故不可泥也有其實故源流分合之際不可亂也則亦繪染異尙而赤不可白白不可赤也是故有聲之合有音之合聲之合者東冬江合也支微佳灰合也魚虞合也眞文合也元寒刪先合也蕭肴豪尢合也歌麻合也陽庚合也靑蒸合也侵覃鹽咸合也則休文亦以類次而見合於離矣音之合者虞歌合也支魚合也支先蕭合也東冬庚合也支尢合也則休文離之而固可合也又入聲之音總以其石而鬰者爲相合之道故有類合者有遙合者爲尢通用而無礙而特不合屋於葉合藥於洽則其離之本逺而必不可合者也古之爲字也字略而音廣音略

而義廣後人徇其廣而離之古人守其略而合之如禦有迓至之義可仍禦音疑有疑﹝入聲﹞立之義可從觺讀初不似後人之髮櫛而粒量之若平上去之三聲則古人之所本合而不離者尢不待拘拘之葉而自通也以此推之是故爲叶韻之說者其蔽凡十而自十以往雕琢穿鑿尢不勝紀焉一字本兼眾義通眾聲而葉者爲贅如服本有匐音故扶﹝匍﹞服來﹝羅﹞服字皆作服自與側葉蛇有它音故古人相問亾它乎無蛇虫之傷也自與紽葉角有錄音故角裏角端字皆作﹛肉﹜自與族葉正可如字而讀不必贅注葉蒲北湯何盧各切之類是也二本音合於沈韻如字而讀正與韻同而葉者因流俗口齒之訛妄爲攺葉如子本音祖裏切自與李葉汜本音詳裏切自與以葉俟本音鉏裏切自與止葉否本音方九切自與友葉怒本音奴古切自與雨葉不當妄攺作奬裏﹝不成音乃似喫口人語﹞羊裏想止滿美﹝讀之如否卦之否又攺友字作於軌切以遷就之﹞暖五切以求合俗耳之類是也三平上去三聲古本不分而葉者必變字音以求合沈韻如居禦永泳姻信之類是也﹝近世塡詞頗與古合﹞四沈韻連類相次古自通用非如江陽人侵之必不可合而葉者必拘一韻彊爲之葉如降自與忡虫合笑自與悼合敗自與憩合行自與筐合不須轉降爲紅轉笑爲燥轉敗爲背轉行爲杭之類是也五沈韻𨿽不相次而聲固可合則葉不以韻而以聲而葉者必破聲以求合於韻盡古人諧聲之本如語麌二韻之合於馬者古人諧聲本無異響故芐字從下得聲而音戶﹝上聲俗讀去聲非﹞賈字從西﹝音亞﹞得聲而上音古﹝賈字上聲無假音俗誤﹞去音稼﹝此三聲家賈賈家可讀姑上聲音古亦可讀假去聲音稼亦可讀故在姑家古假故稼之間﹞可諗其通則馬自與滸下楚葉不當葉馬作姥下作戶乂尢與疑葉見於周易者不一今以孚浮諧聲所自思之可知則治自與訧葉不必葉訧作於其切之類是也六音相合後失其傳不可復通而葉者勉彊附合母子異宮非音響不成則翻失他韻盡失音聲之本如眞先東侵全無相涉而天人田零風心之相爲同用自無從考乃彊葉天爲鐵因切則似汀非汀葉田爲徒因切則似庭非庭旣不可收入眞韻抑不可收入庚靑二韻於古旣無所據於沈韻亦所不容若葉風爲爲愔切則其謬尢甚愔韻閉口不容以風之撮口兩相混合今乃合爲與愔以爲切似溫非溫似云非云盡天下未有能嘑之者必無此字必無此音矣蓋眞韻張唇不容有透定二母之音愔韻閉齒不容有非母之音生入鴃舌橫亂宮羽此尢紕繆之大者也七韻無適主而音有定則任其扭合則凡字皆可破讀然使讀人作犬以葉一銑讀父作奴以葉七虞其亦將忍爲之乎而葉者不卹其意義之有無恣情出入一字兩處分爲二音如懷字自與灰支通葉而左拘右牽或葉胡隈切或葉胡威切家字本不可與東屋通而一葉各屋切一葉各空切之類是也八閒句余文本不用韻而葉者槪欲以韻合之如豈不夙夜閒句也而葉夜爲羊孺切﹝路撮口夜齊齒必不可通﹞送我乎淇之上矣已焉哉天實爲之謂之何哉余文也而葉中作樁葉宮作姜﹝樁姜混嘑亦不可通於合口﹞以就上﹝葉平聲﹞葉哉作玆以就之之類是也九入韻古本互用特爲尢恕則谷莫綌斁本自可相協且綌原從谷得聲斁之得聲與萚鐸同意抑同莫韻不必葉綌爲古略切斁爲弋灼切革緎本有相通不必葉革爲棘力切之類是也十周頌多不用韻者升歌之詩一唱三嘆唱者字也嘆者音也於韻無字於字無韻而抑以瑟浮其聲則韻寄於瑟犬音不和此之謂矣漢樂府江南可采蓮猶存此意是固無勞求葉者也乃此疆爾界葉界以急十千維耦葉耦以擬﹝開口齊齒不相通﹞降福孔皆葉皆以紀以享以祀葉祀以亦旣右烈考葉考以口緝熙於純嘏葉嘏以古蹻蹻王之造葉造以﹛聚刂﹜﹝奏蜀﹞此尢不取淸廟維淸而推之以迷於樂理巧爲割裂者也凡此十蔽不揆之於六書抑無益於六義於字旣失其正於義亦不相安徒令讀之者順以得音且令聽之者不知何謂彊成周之詩人受沈約之科禁不知誰倡此說而以成乎不解之惑善說詩者自可置之爲餘食贅形而無嫌也今略摘其謬歷爲糾訂後之君子庶取正焉叶韻除而眞詩見勿徒以口耳徇塾師之纎陋也己

音注中叶韻未詳何始注疏正義無此近世金陵李士龍五經正文尢爲繁謬宣城梅膺祚字彚亦然韓退之古詩自用古韻而膺祚𠣃爲之葉乃至如鴃舌囈語絕不可省金壇王肻堂太史筆塵辧正頗合於古謂思服之服本音白鐘鼔樂之之樂本音澇﹝北人如此讀﹞濩本音胡郭切與莫同韻綌斁二字本葉維鳩居之居與踞同逺送於野本與墅同﹝徐鍇曰墅經典只作野﹞皆精切可采特其葉紽作題葉訟作松葉思作腮則猶未免以沈韻爲拘惟盡去叶韻令後世略知古韻易簡之元聲庶幾有功六蓺乎

