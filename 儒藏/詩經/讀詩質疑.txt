

欽定四庫全書

經部三

讀詩質疑

詩類

提要

【臣】等謹按讀詩質疑三十一卷附錄十五卷

國朝嚴虞惇撰虞惇字寶成常熟人康熈丁丑進士官至太僕寺少卿是編乃其孫湖南驛鹽道有禧所刋乾隆十二年經進

禦覽首爲列國世譜次國風世表次詩指舉要次讀詩綱領次刪次次六義次大小序次詩樂次章句音韻次詁訓傳授次經傳逸詩次三家遺說次經傳雜說次詩韻正音次經文考異每一類爲一卷皆附錄編首不入卷數其正經則國風爲十五卷小雅爲八卷大雅爲三卷而毎捲析一子捲頌爲五卷大防以小序爲宗而參以集傳其從序者十之七八從集傳者十之二三亦有二家皆不從而虞惇自爲說者每篇之首冠以序文及諸家論序之說每章之下各疏字義篇末乃總論其大旨與去取諸說之故皆以推求詩意爲主頗略於名物訓詁亦不甚引據考證如墨子稱文王舉閎夭太顚於置网中授之政西土服墨子在春秋戰國之間當及聞古義而虞惇以爲附防兔罝之詩至左傳稱祭仲有寵於荘公所謂寵者信任顯榮之意故楚靈王對申叔時自稱盜有寵也虞惇因此一字指祭仲爲安陵龍陽之流以山有扶蘇之狡童當之謂仲𨿽爲卿詩人醜以進身之始此不更附防乎又申培詩說出自丰坊其中多剽朱傳之義而虞惇反謂朱傳多引申培亦殊失考然大致皆平心靜气玩味研求於毛朱兩家擇長棄短非惟不存門戶之心亦並不渉調停之見核其所得乃較諸家爲多焉乾隆四十一年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

讀詩質疑卷首一

太僕寺少卿嚴虞惇撰

列國世譜

周

周之先後稷名棄母曰姜嫄爲髙辛氏世妃履大人迹而生棄舜舉爲農師號曰后稷封於邰別姓姬氏卒子不窋立不窋失官奔戎狄之間卒子鞠立卒子公劉立公劉修后稷之業遷於豳卒子慶節立卒子皇僕立卒子差弗立卒子毀隃立卒子公非立卒子髙圉立卒子亞圉立卒子公叔祖類立卒子古公亶父立古公修后稷公劉之業避狄難自豳遷於岐古公三子泰伯虞仲季歷季歷生子昌有聖瑞泰伯逃荊蠻以譲季歷古公卒季歷立卒子昌立是爲文王徙都丰崩子武王發立克商有天下都於鎬崩子成王誦立周公相成王制禮樂而雅頌興成王崩子康王釗立成康之際天下安寧刑錯四十餘年不用崩子昭王瑕立崩子穆王滿立崩子共王繄扈立崩子懿王囏立周道衰詩人作刺崩共王弟孝王辟方立崩懿王子夷王燮立崩子厲王胡立周室大壊王流於彘召公周公行政號曰共和立厲王子靖是爲宣王南徵北伐諸侯復宗周崩子幽王宮湼立嬖褒姒廢申後及太子宜臼申侯與犬戎攻周弒幽王而立宜臼是爲平王東遷雒邑王室微諸侯彊齊晉秦楚始大詩不能復雅降爲風四十九年入春秋崩孫桓王林立崩子荘王佗立崩子釐王胡齊立崩子惠王閬立崩子防王鄭立崩子頃王壬臣立崩子匡王班立崩弟定王瑜立陳夏徴舒弒其君楚入陳夫子錄國風止此後四世至敬王春秋終又六世至威烈王韓趙魏爲諸侯又五世至赧王秦莊襄王滅之

衛

衛康叔封武王弟武王伐紂封紂子武庚於殷都而三分其地置三監自紂城而北謂之南謂之鄘東謂之衛及三監導武庚叛成王黜殷命誅三監更於此三國建諸侯以殷餘民封康叔於衛使爲之長其後世稍並彼二國混而名之康叔卒子康伯立卒子考伯立卒子嗣伯立卒子伯立卒子靖伯立卒子貞伯立卒子頃侯立當周夷王時衛之變風作卒子釐侯立卒子武公和殺太子共伯自立犬戎弒幽王武公將兵佐周平戎有功卒子荘公揚立荘公娶於齊曰荘姜無子戴嬀生桓公完嬖人生州吁荘公卒完立入春秋州吁弒桓公自立衛人殺州吁立桓公弟宣公晉宣公烝夷姜生伋納伋之妻伋以讒死宣公卒所納伋妻宣姜子惠公朔立其庶兄頑烝於宣姜生子申及燬惠公立四年出奔宣公子黔牟立立八年而惠公復入惠公卒子懿公赤立狄入衛殺懿公衛東徙渡河立戴公申廬於漕一年卒齊桓公城楚邱封衛立燬爲文公卒子成公鄭立卒子穆公遫立卒子定公臧立自成公已下無詩後二十世至君角秦滅之

鄭

鄭桓公友宣王弟封於鄭爲周司徒幽王之末寄孥於虢鄶遂居之犬戎弒幽王桓公死焉子武公掘突立復爲司徒當周平王時鄭之變風作卒子荘公寤生立克弟叔段入春秋卒子昭公忽立弟突與昭公爭國祭仲逐昭公而立突是爲厲公厲公欲殺祭仲不克出奔蔡昭公歸鄭髙渠彌弒昭公立子亹齊襄公殺子亹祭仲立子儀傅瑕又殺子儀納厲公厲公卒子文公防立卒子穆公蘭立自穆公已下無詩後十四世至君乙韓滅之

齊

齊太公姜姓呂氏佐武王定天下封於齊都營邱卒子丁公伋立卒子乙公得立卒子癸公慈母立卒子哀公不辰立當周懿王時齊之變風作紀侯譖哀公於周周烹之弟胡公靜立都臨淄卒子武公壽立卒子厲公無忌立厲公遇弒子文公赤立卒子成公說立卒子荘公購立卒子僖公祿父立入春秋卒子襄公諸兒立襄公無道通魯桓公夫人無知弒之齊人殺無知桓公小白入立霸諸侯自桓公以下無詩後十六世至康公貸田氏簒之

魏

魏國姬姓武王伐紂而封焉其世次無考後爲晉獻公所滅詩當在平桓之間

唐

唐叔虞成王母弟封於唐在河汾之東南有晉水叔虞卒子爕立攺號爲晉侯卒子武侯寧旅立卒子成侯服人立卒子厲侯福立卒子靖侯宜臼立卒子僖侯司徒立當周宣王時唐之變風作卒子獻侯籍立卒子穆侯費王立卒弟殤叔自立太子仇襲殤叔而立是爲文侯卒子昭侯伯立徙都翼封文侯弟成師於曲沃號桓叔曲沃彊潘父弒昭侯而納桓叔不克晉立昭侯子平爲孝侯桓叔子莊伯鱓弒孝侯晉立孝侯子郤爲鄂侯入春秋卒莊伯伐翼周平王使虢公伐曲沃而立鄂侯之子光爲哀侯莊伯子武公偁虜哀侯殺之晉立哀侯之子小子侯武公又殺之周桓王使虢仲伐曲沃而立哀侯之弟緡武公又伐緡滅之盡以寶器賂周釐王王命武公以一軍爲晉侯盡並晉地而有之卒子獻公詭諸立驪姬讒殺太子申生諸公子出亡獻公卒裏克殺奚齊卓子而納惠公夷吾卒子懷公圉立文公重耳反國霸諸侯自惠公已下無詩後六世至悼公晉復霸又八世至烈公韓趙魏爲諸侯又二世至靜公韓趙魏共滅之

秦

秦帝顓頊之裔堯時柏翳佐禹平水土調馴鳥獸賜姓嬴氏周孝王封其末孫非子爲附庸邑之秦卒子秦侯立卒子公伯立卒子秦仲立當周厲王宣王時秦之變風作宣王命秦仲爲大夫討西戎西戎殺秦仲子莊公立伐西戎破之卒子襄公立西戎犬戎與申侯伐周弒幽王襄公救周有功平王封襄公爲諸侯賜之岐以西之地卒子文公立入春秋卒孫寧公立卒庶子出子立庶長三父等殺出子立故太子武公卒弟徳公立卒子宣公立卒弟成公立卒弟繆公任好立伐晉霸諸侯卒子康公防立卒子共公立自共公以下無詩又二十世是爲始皇帝也

陳

陳胡公滿姓嬀氏虞舜之後武王封於陳卒子申公犀侯立卒弟相公臯羊立卒申公子孝公突立卒子愼公圉戎立卒子幽公寧立當周厲王時陳之變風作卒子僖公孝立卒子武公靈立卒子夷公說立卒弟平公爕立卒子文公圉立卒子桓公鮑立入春秋卒其弟佗殺太子免而自立是爲厲公蔡人殺佗立桓公子躍爲利公卒弟荘公林立卒弟宣公杵臼立厲公子完奔齊卒子穆公款立卒子共公朔立卒子靈公平國立淫於夏姬夏徵舒弒之楚荘王入陳殺徵舒是歲定王之九年也夫子錄國風止此後二世至哀公楚滅陳滅五歲而楚復封陳立哀公之孫吳爲惠公又二世至湣公楚竟滅之

檜

檜國妘姓祝融之後其世次無考周衰爲鄭桓公所滅詩當在夷厲之間

曹

曹叔振鐸武王弟封於曹十一世至桓公終生入春秋傳莊公射姑僖公夷昭公班當周惠王時曹之變風作卒子共公襄立卒子文公壽立文公已下無詩又十世至伯陽宋滅之

魯

魯周公旦武王弟佐武王定天下封於曲阜爲魯公成王卽位攝行政當國子伯禽受封之魯成王以周公有大勲勞乃命魯得用天子禮樂伯禽卒子考公酋立卒弟煬公熙立卒子幽公宰立弟防弒幽公自立是爲魏公卒子厲公擢立卒弟獻公具立卒子眞公濞立卒弟武公敖立卒少子懿公戲立懿公兄括之子伯禦弒懿公自立周宣王誅之而立懿公弟稱爲孝公幽王爲犬戎所弒平王東遷雒邑孝公卒子惠公弗湼立卒子隠公息姑立孔子作春秋始此公子翚弒隠公而立其弟允爲桓公桓公殺於齊子荘公同立卒子班立慶父弒班立其弟開爲閔公復弒之季友立閔公之弟申是爲僖公當周襄王時能遵伯禽之法史克作頌後七世至哀公西狩獲麟又九世至頃公楚滅之

商

商之先契母曰簡狄爲帝嚳次妃吞鳥卵而生契舜舉爲司徒封於商賜姓子氏卒子昭明立卒子相土立卒子昌若立卒子曹圉立卒子冥立卒子振立卒子微立卒子報丁立卒子報乙立卒子報丙立卒子主壬立卒子主癸立卒子天乙立是爲成湯伐桀有天下都於亳自契至湯凡八遷湯崩子太丁之弟外丙立崩弟仲壬立崩太丁子太甲立太甲不順伊尹放之於桐悔過反善復歸於亳是爲太宗五世至太戊有桑谷之異懼而修徳殷復興是爲中宗十世至盤庚自仲丁遷隞河亶甲居相祖乙遷耿盤庚渡河南遷殷遂更號曰殷又三世至武丁有雊雉之異亦懼而修徳殷復興是爲髙宗八世至辛紂周武王伐滅之封其子武庚爲殷後武庚與管叔蔡叔畔成王命周公誅之而立微子開於宋續殷祀十三世至繆公入春秋五世而襄公霸諸侯又七世至景公春秋終又六世至王偃齊魏楚滅之

讀詩質疑卷首一

欽定四庫全書

讀詩質疑卷首二

太僕寺少卿嚴虞惇撰

國風世表

周南召南

文王

武王

【關睢

甘棠】

【葛覃

何彼穠矣】

【捲耳】

【樛木】

【螽斯】

【桃夭】

【兔置】

【芣苢】

【漢廣】

【汝墳】

【麟之趾】

【鵲巢】

【采蘩】

【艸虫】

【采蘋】

【行露】

【羔羊】

【殷其靁】

【摽有梅】

【小星】

【江有汜】

【野有死麕】

【騶虞】

鄘衛

厲王

宣王幽王平王

桓王

桓王釐王

平王

莊王惠王

頃侯釐侯武公武公荘公桓公州吁宣公惠公黔牟

【柏

鄘柏淇奧碩人

燕燕匏有芄蘭舟

舟

苦葉】惠公

【考槃

擊鼓雄雉墻有茨】

【緑衣

谷風君子偕老】

【日月

凱風桑中】

【終風

靜女鶉之奔奔】

【新臺】

【二子乘舟】

【簡兮】

【泉水】

【北門】

【北風】

【氓】

【竹竿】

【伯兮】

【有狐】

惠王惠王惠王襄王匡王定王

襄王頃王定王

懿公戴公文公成公成公穆公

【河廣載馳定之

式防方中】

【蝃蝀

旄丘】

【相防】

【幹旄】

【木瓜】

虞惇按風柏舟序云衛頃公之時頃公以周厲王十三年卽位而鄭氏譜云頃公當周夷王時歐陽氏詩譜補亡亦列之於夷王蓋誤也河廣舊列於惠公按左傳惠公之卽位也少齊人使昭伯烝於宣姜生齊子戴公文公宋桓夫人許穆夫人則河廣之作其非惠公時可知當時衛都河北宋都河南自戴公渡河而南自衛適宋不渡河無緣復以河廣起興則河廣之作亦不當在文公之世故今列之於懿公式微旄丘列於穆公從詩序辧陳氏之說也

王

平王

桓王

莊王

【黍離

兔爰

丘中有麻】

【君子

采葛於役】

【君子

大車陽陽】

【揚之水】

【中谷有蓷】

【葛藟】

鄭

平王平王桓王桓王莊王莊王僖王惠王

武公莊公莊公昭公昭公厲公厲公文公

【緇衣將仲羔裘有女山有褰裳出其淸人子

同車扶蘇

東門】

【叔於遵大

萚兮田路】子亹【野有蔓艸】

【大叔女曰

狡童於田雞鳴】子儀【溱洧】

【丰】

【東門之墠】

【風雨】

【子衿】

【揚之水】

虞惇按平王四十九年鄭荘公克段故將仲子叔於田大叔於田三詩系之平王有女同車昭公初立時事故系之桓王出其東門序云公子五爭應是厲公復入時事故系之僖王

齊

懿王

荘王

哀公

襄公

【雞鳴

南山】

【還

甫田】

【著

盧令】

【東方

敝笱之日】

【東方

載驅未明】

【猗嗟】

晉

宣王宣王平王平王桓王僖王惠王

幽王

桓王莊王

僖侯獻侯昭侯孝侯小子侯武公獻公【蟋蟀】穆侯【山有樞】鄂侯【鴇羽無衣葛生】殤叔【揚之水】哀侯緡

【有杕采苓之杜】文侯【椒聊】

【綢繆】

【杕杜】

【羔裘】

虞惇按舊以鴇羽系之昭公非也序云昭公之後大亂五世自昭公孝侯鄂侯哀侯至小子侯爲五世故今系之小子侯

秦

宣王

平王

襄王

頃王

秦仲荘公襄公文公繆公康公康公

【車鄰

駟鐵】寧公【黃鳥渭陽晨風

小戎】出子

【無衣

蒹葭】武公

【權輿終南】徳公

宣公

成公

虞惇按渭陽之詩康公爲世子時送晉文公返國而作事在襄王之十五年故今系之襄王襄王在位三十三年康公以襄王三十二年卽位晨風無衣權輿三詩皆當系之頃王

陳

厲王宣王

桓王

莊王惠王

匡王

僖王襄王

定王

幽公僖公武公桓公厲公宣公

穆公靈公

【宛丘衡門】夷公【墓門】荘公【防有鵲巢】

共公【株林】

【東門東門之枌之池】平公

【月出

澤陂】

【東門之楊】文公

曹

惠王

襄王

昭公

共公

【蜉蝣

候人】

【鳲鳩】

【下泉】

魏

魏世次無考詩當在平桓之間

檜

檜世次無考詩當在厲幽之間

豳

成王

周公

【七月】

【鴟鴞】

【伐柯】

【九罭】

【狼跋】

【東山】

【破斧】

虞惇按金縢周公居東二年則罪人斯得於後公乃爲詩以貽王名之曰鴟鴞是鴟鴞居東作也伐柯九罭狼跋皆周公畱東之詩及成王感風雷之變而迎周公於是周公東歸作東山以勞東徵之士而周人以破斧之詩美之故今序之如此

讀詩質疑卷首二

欽定四庫全書

讀詩質疑卷首三

太僕寺少卿嚴虞惇撰

詩指舉要

國風周南【十一篇】

關雎

后妃之徳

注異

葛覃

后妃之本

捲耳

后妃之志

注異

樛木

后妃逮下

螽斯

后妃子孫眾多

桃夭

男女以正昏姻以時

兔罝

賢人眾多

芣苢

婦人樂有子

注小異

漢廣

南國無思犯禮

汝墳

婦人閔其君子勉以正

麟之趾

關雎之應

召南【十四篇】

鵲巢

夫人之徳

采蘩

夫人不失職

艸虫

大夫妻以禮自防

注異

采蘋

大夫妻能循法度

傳箋小異

甘棠

美召伯

行露

召伯聽訟

羔羊

在位節儉正直

殷其靁

大夫行役室家勸以義

摽有梅

男女及時

小星

惠及下

江有汜

美媵

野有死麕

惡無禮

何彼穠矣

美王姬

騶虞

鵲巢之應

【十九篇】

柏舟

仁而不遇

注異

緑衣

衛荘姜傷已

燕燕

衛莊姜送歸妾

日月

衛荘姜傷已

終風

衛荘姜傷已

傳箋異

擊鼓

衛人怨州吁

凱風

孝子自責

雄雉

婦人怨曠

傳箋異匏有苦葉

刺宣公淫亂

谷風

夫婦失道

式微

黎侯寓衛其臣勸之歸

旄丘

黎臣責衛伯

簡兮

刺不用賢

注異

泉水

衛女思歸

北門

仕不得志

北風

刺虐

靜女

男女贈答

傳箋異

新臺

宣公納伋妻

二子乘舟

思伋壽

鄘【十篇】

柏舟

共姜自誓

墻有茨

刺公子頑

君子偕老

刺衛宣姜

桑中

刺奔

注異

鶉之奔奔

刺衛宣姜

定之方中

美文公

蝃蝀

止奔

相防

刺無禮

幹旄

美好善

載馳

許穆夫人閔宗國

衛【十篇】

淇奧

美武公之徳

考槃

賢者退而窮處

碩人

閔荘姜

氓

奔女被棄自悔

竹竿

衛女思歸

傳箋小異

芄蘭

惠公驕而無禮

注小異

河廣

宋襄公母思衛

伯兮

婦人思其夫

有狐

寡婦思昏姻

木

美齊桓公救衛

注異

王【十篇】

黍離

閔宗周

君子於役

君子行役無期度

君子陽陽

君子相招爲祿仕

注異

揚之水

周人怨戍申

中谷有蓷

凶年室家相棄

爰

君子不樂其生

葛藟

王族刺平王

注異

采葛

懼讒

注異

大車

陳古刺大夫不能聽男女之訟

丘中有麻

思賢

注異

鄭【二十一篇】

緇衣

美武公

將仲子

刺荘公不制叔段

注異

叔於田

國人愛叔段

大叔於田

段不義而得眾

淸人

文公棄其師

羔裘

陳古刺朝

遵大路

國人畱賢

注異

女曰雞鳴

古賢夫婦警戒

有女同車

刺忽不昏於齊

注異

山有扶蘇

忽所美非美

注異

萚兮

君弱臣彊

注異

狡童

刺忽不與賢人圖事

注異

褰裳

思見正

注異

丰

親迎而女不隨

東門之墠

男女思奔

風雨

思君子

注異

子衿

學校廢

注異

揚之水

閔無臣

注異

出其東門

閔亂

傳箋小異野有蔓艸

男女思邂逅

溱洧

刺淫風大行

注異

齊【十一篇】

雞鳴

思賢妃

還

刺荒

著

刺不親迎

傳箋小異

東方之日

刺淫奔

傳箋小異東方未明

興居無節

南山

襄公鳥獸行

甫田

志大心勞

注小異

盧令

刺荒

傳箋小異

敝笱

刺文姜

載驅

刺襄公

猗嗟

刺魯荘公不能制文姜

魏【七篇】

葛屨

刺褊

汾沮洳

刺儉

園有桃

刺國小無政

陟岵

孝子行役念父母

十畝之間

賢者思歸不樂仕

傳箋小異

伐檀

刺貪

注小異

碩防

刺重斂

唐【十二篇】

蟋蟀

刺儉不中禮

山有樞

國將危亡

注異

揚之水

沃盛彊國人將叛

椒聊

沃盛彊將有晉國

綢繆

昏姻失時

杕杜

刺不親宗族

注小異

羔裘

在位不卹民

注小異

鴇羽

君子從役不得養父母

無衣

武公並晉國請命

有杕之杜

武公不求賢自輔

葛生

好攻戰國人多喪

采苓

刺聽讒

秦【十篇】

車鄰

秦仲始大

駟鐵

襄公始命

小戎

襄公討西戎

蒹葭

襄公未能用周禮

注異

終南

戒襄公

黃鳥

哀三良

晨風

康公棄賢臣

注異

無衣

刺不與民同欲

注小異

渭陽

康公念母

權輿

待賢不終

陳【十篇】

宛邱

刺遊蕩

東門之枌

疾男女亟防

注小異

衡門

誘僖公

注異

東門之池

思賢女配君子

注異

東門之楊

親迎不至

墓門

刺陳佗

傳箋注小異

防有鵲巢

讒

注異

月出

刺好色

株林

靈公淫夏姬

澤陂

刺男女思

檜【四篇】

羔裘

君不用道好絜衣服

素冠

刺不能三年

隰有萇楚

疾恣

注異

匪風

思周道

曹【四篇】

蜉蝣

刺奢

候人

近小人

鳲鳩

刺不壹

下泉

思治

豳【七篇】

七月

周公陳王業

鴟鴞

周公遺成王

箋小異

東山

周公東徵勞歸士

破斧

美周公正四國

傳箋小異

伐柯

刺朝廷不知迎周公

九罭

東人願畱周公

狼跋

美周公不失其聖

小雅鹿鳴之什【十篇】

鹿鳴

燕羣臣嘉賓

四牡

勞使臣

皇皇者華

遣使臣

棠棣

燕兄弟

伐木

燕朋友故舊

天保

下報上

采薇

遣戍役

出車

勞還率

杕杜

勞還役

魚麗

萬物盛多能備禮

注異

南陔之什【十篇其六篇亡】

南陔

孝子相戒以養

詩亡

白華

孝子之潔白

詩亡

華黍

時和嵗丰宜黍稷

詩亡

由庚

萬物得由其道

詩亡

南有嘉魚

樂與賢

注小異

崇邱

萬物得極其髙大

詩亡

南山有臺

樂得賢

注小異

由儀

萬物之生各得其宜

詩亡

蓼蕭

諸侯美天子

注異

湛露

天子燕諸侯

彤弓之什【十篇】

彤弓

錫有功諸侯

菁菁者莪

樂育材

注異

六月

宣王北伐

采芑

宣王南徵

車攻

宣王防諸侯於東都

吉日

宣王田

鴻雁

宣王安集萬民

庭燎

宣王勤政

沔水

亂

注小異

鶴鳴

誨求賢

注異

祁父之什【十篇】

祁父

軍士怨從役

白駒

賢者去不可畱

黃鳥

民適異國不得所

傳箋小異我行其野

民依昏姻不見卹

箋小異

斯幹

宣王考室

無羊

宣王考牧

節南山

家父刺幽王用尹氏

正月

大夫傷褒姒致亂

十月之交

刺皇父艶妻亂政

雨無正

刺正大夫離居

小旻之什【十篇】

小旻

刺王惑邪謀

小宛

刺王不勉彊爲善

注異

小弁

太子宜臼被廢其傅作

巧言

大夫傷於讒

何人斯

蘇公刺暴公

巷伯

寺人傷於讒

谷風

朋友道絕

蓼莪

孝子不得終養

大東

譚大夫告病

四月

大夫遭亂自傷

北山之什【十篇】

北山

役使不均

無將大車

大夫悔將小人

注異

小明

大夫悔仕

鼓鐘

幽王流連於樂

楚茨

古明王力農奉祭祀

注小異

信南山

古明王勤農事

注小異

甫田

古農事成祭方社田祖注小異

大田

古農夫報上

注小異瞻彼洛矣

古明王爵命諸侯

裳裳者華

古賢者世祿

注異

桑扈之什【十篇】

桑扈

古君臣遵禮法

注小異

鴛鴦

古明王交萬物有道

注異

頍弁

刺王不宴樂親族

注異

車舝

思賢女配君子

注異

靑蠅

刺讒

賓之初筵

衛武公飲酒悔過

魚藻

思古王居鎬京

注小異

采菽

古明王錫命諸侯

注小異

角弓

刺王不親九族

菀栁

刺王暴虐諸侯不朝

都人士之什【十篇】

都人士

刺衣服無常

采緑

刺怨曠

黍苗

思召伯述職

隰桑

思見君子

白華

下國棄妻自傷

傳箋注小異

緜蠻

大臣遺忘防賤

注異

瓠葉

思古不以薄物廢禮

漸漸之石

刺東徵久役

箋小異苕之華

閔周室將亡

何艸不黃

刺徵役不息

大雅文王之什【十篇】

文王

文王受命作周

大明

文王有明徳天復命武王

緜

文王之興由太王

棫朴

文王能官人

注小異

旱麓

受祖

注小異

思齊

文王所以聖

皇矣

美周

靈臺

文王民始附

下武

繼文

文王有聲

繼伐

生民之什【十篇】

生民

后稷配天

行葦

燕父兄耆老

旣醉

王族答行葦

鳬鷖

繹公屍

假樂

嘉成王

公劉

召康公戒成王民事

泂酌

召康公戒成王敬天

捲阿

召康公戒成王求賢

民勞

召穆公刺厲王

板

凡伯刺厲王

蕩之什【十一篇】

蕩

召穆公傷周室大壊

抑

衛武公刺王亦以自警注小異

桑柔

芮伯刺厲王

云漢

宣王旱

崧髙

宣王褒申伯

烝民

宣王命仲山甫城齊

韓奕

宣王錫命韓侯

江漢

宣王命召公平淮夷

常武

宣王親徵淮夷

瞻卬

凡伯刺幽王

召旻

凡伯刺幽王

周頌淸廟之什【十篇】

淸廟

周公成洛邑祀文王

維天之命

太平告文王

維淸

奏象舞

注小異

烈文

成王卽政諸侯助祭

天作

祀先王先公

昊天有成命郊祀天地

注異

我將

祀文王於明堂

時邁

巡狩告祭柴望

執競

祀武王

注異

思文

后稷配天

臣工之什【十篇】

臣工

諸侯助祭遣於廟戒農官

噫嘻

春夏祈谷於上帝

注異

振鷺

二王之後來助祭

丰年

秋冬報

有瞽

始作樂而合乎祖

潛

季冬薦魚春薦鮪

雝

成王祭文王

傳箋注小異

載見

諸侯始見武王廟

有客

防子來見祖廟

武

奏大武

閔予小子之什【十一篇】

閔予小子

嗣王朝於廟

訪落

嗣王謀於廟

敬之

羣臣進戒嗣王

小毖

嗣王求助

載芟

春籍田祈社稷

良耜

秋報社稷

絲衣

繹賓屍

注小異

酌

告成大武

桓

講武類禡

賚

大封於廟

般

巡狩祭四嶽河海

魯頌【四篇】

駉

僖公牧馬之盛

有駜

僖公君臣燕飲

注小異

泮水

僖公修泮宮

閟宮

僖公修姜嫄廟頌禱之

商頌【五篇】

那

祀成湯

烈祖

祀中宗

注異

鳥

祀髙宗

箋注小異

長髮

祫祭

箋異

殷武

祀髙宗

讀詩質疑卷首三

欽定四庫全書

讀詩質疑卷首四

太僕寺少卿嚴虞惇撰

讀詩綱領

虞書曰詩言志歌永言聲依永律和聲

虞惇按經典言詩無先於此者呂氏春秋云葛天氏歌八闋隋樂志云伏羲有网罟之詠楚辭大招云伏羲駕辧注云伏羲作琴始造此曲也夏侯辧樂論又云神農有丰年之歌然皆不見於經惟帝庸作歌臯陶賡載見於虞書舜作五之琴以歌南風見於禮記而家語亦云舜造南風之詩是則五帝以前已有歌曲而不名詩詩之名蓋自唐虞始矣

論語子曰詩三百一言以蔽之曰思無邪

虞惇按聖人之言簡而盡直而不迂以思無邪蔽三百是三百篇之詩皆無邪也事有邪正善惡辭有褒譏美刺而蔽之以思無邪是思之邪者不可以爲詩而邪思之詩聖人所不錄也古詩三千刪而爲三百大要去其邪而存其無邪也云爾後儒以國風多男女贈答之辭遂謂詩不皆無邪惟學者讀之可以感發懲創而歸於無邪是思無邪一言專爲讀詩者而發非詩之思本無邪也然則後世里巷狹邪之曲皆可以無邪之思讀之皆可以思無邪之一言蔽之矣司馬遷曰國風好色而不淫小雅怨誹而不亂大序曰變風發乎情止乎禮義發乎情民之性也止乎禮義先王之澤也所謂思無邪如是而已

子曰興於詩立於禮成於樂

子所雅言詩書執禮皆雅言也

子曰誦詩三百授之以政不達使於四方不能專對𨿽多亦奚以爲

子曰小子何莫學夫詩詩可以興可以觀可以羣可以怨邇之事父逺之事君多識於鳥獸艸木之名

子謂伯魚曰女爲周南召南矣乎人而不爲周南召南其猶正墻面而立也與

嘗獨立鯉趨而過庭曰學詩乎對曰未也不學詩無以言鯉退而學詩

子曰關睢樂而不淫哀而不傷

虞惇按樂而不淫哀而不傷說者以爲闗雎之詩辭气如此夫詩本性情惟其性情和平而不廹中正而不偏而後發之辭气被之聲音自得夫哀樂之宜而無志防噍殺流宕忘返之失關雎之詩蓋由后妃之徳性故周公制禮以之爲房中之樂而燕禮射禮鄕飲酒禮合樂皆用之於以經夫婦成孝敬美教化移風俗所謂起於閨門而達於家國天下者此也後世儒者乃以關雎爲文王宮人之作竊恐宮人之情性未必能至於此而以哀樂爲形容文王寤寐賢妃之切恐亦不足以見王化之首萬福之源惟大序所云后妃之徳者庶幾其近之矣

子貢曰貧而無謟富而無驕何如子曰可也未若貧而樂富而好禮者也子貢曰詩云如切如磋如琢如磨其斯之謂與子曰賜也始可與言詩已矣告諸往而知來者

子夏問曰巧笑倩兮美目盼兮素以爲絢兮何謂也子曰繪事後素曰禮後乎子曰起予者商也始可與言詩已矣

虞惇按此二章聖人言詩之妙也鳶魚言道素絢言禮切磋琢磨言貧富衣錦尙防可以言下學緡蠻黃鳥可以言止善不離詩亦不執詩人心至靈物情善變情由事感理以境遷風雅寄乎其區比興觸乎其類引而伸之天下之道畢出於此矣後儒謂六義截然判隔不得相通又謂鳥獸艸木寄托都無取義或失則滯或失則愚是皆不免於髙子之爲詩也已

孟子曰王者之迹熄而詩亡詩亡然後春秋作

虞惇按王者之迹熄而詩亡先儒謂周轍東而迹熄黍離防而詩亡愚竊以爲不然黍離降爲國風是雅亡非詩亡也夫詩何以作爲王迹作也文武成康之盛無論矣幽厲失道板蕩無章然而流風遺澤故在也東遷而後寖以陵遲於時齊晉主盟猶戴共主方漢𨿽橫尙貢包茅或忠臣義士慷慨而抒憤懣之辭或思婦勞人悲傷而陳危苦之語𨿽非一軌於正然猶羣知有王迹未熄詩未亡也桓文旣沒中國無霸於是郟鄏大鼎狡啟於荊屍潙汭遺封下夷於九縣齊人類於禽獸毀冠冕於泥塗𨿽有志士仁人無所施忠言讜論無所用哭泣之不可轉爲嘻愉呼號之不聞安於閔黙而已迹旣熄詩旣亡矣聖人傷之甚懼之甚於是假魯史以立文奉天子以行事或筆或削或予或奪弒君簒國者必誅僭王猾夏者必黜而後天子之位尊而後中國之體正而後亂賊之罪彰此聖人撥亂之大法實聖人救世之防權也譬之有人焉身不爲善始則父兄教戒之譴呵之繼則親黨誚讓之閭裏訕斥之終於不悛則士師之法治之束之以三木麗之於五刑而其人乃懼而悔悔而攺矣春秋與詩猶是也詩之意婉而春秋之法嚴詩以刺譏諷諫存王迹於未湮春秋以筆削褒誅扶王迹於已墜其致一其用殊春秋所以繼詩亡而作詩不亡春秋不作可也蓋自文武降而至於春秋五百餘年之間詩未嘗亡也楚荘入陳殺徵舒而夫子刪詩止此矣是之謂詩亡

咸丘蒙問曰詩云普天之下莫非王土率土之濱莫非王臣而舜旣爲天子矣敢問瞽瞍之非臣如何曰是詩也非是之謂也勞於王事而不得養父母也曰此莫非王事我獨賢勞也故說詩者不以文害辭不以辭害志以意逆志是爲得之如以辭而已矣云漢之詩曰周餘黎民靡有孑遺信斯言也是周無遺民也

虞惇按以意逆志學詩之法一言盡之矣將仲子實非愛段揚之水豈眞助桓北山四牡俱爲勞苦之詞采緑殷雷悉是懷思之什同一鼓鐘也辟雍則樂而淮水則同一宴飲也伐木則和而頍弁則怨或言近而指逺或迹顯而理防庶幾詠嘆淫泆窺乎作者之情兼之觸類旁通依約風人之防苟其刻舟求劍必至捫燭扣槃以此知後儒判鄭衛刺奔之詩爲淫風小雅陳古之詩爲頌美者皆所謂以文害辭以辭害志者也

詩曰天生烝民有物有則民之秉彜好是懿徳孔子曰爲此詩者其知道乎故有物必有則民之秉彜也故好是懿徳

虞惇按此一章可以悟說詩之法只於本文添四虛字而詩意曲折透露此聖人立言之妙也昔明道先生善言詩並未嘗章解句釋只轉卻一兩字點掇地讀過便教人省悟𨿽匡鼎解頤不過如此文公詩集注亦有見於此故往往於比興之辭但就本文添一二字不別加訓釋於關雎首章殷其靁三章之類皆涵泳唱嘆最得詩防他如鄭風揚之水則不流束楚矣終鮮兄弟則維予與女矣秦風山則有苞櫟矣隰則有六駁矣未見君子則心靡樂矣唐風園有桃則其實之殽矣心有則我歌且謡矣小雅薄言采芑則於彼新田矣方叔涖止則其車三千矣諸如此類但以則字矣字點掇成文而比興之義全無所發明上下文理亦未見貼合是求簡易而失之疎脫去支離而入於顢頇反不如章解句釋之足以旁通而曲暢也竊意漢人箋詁間多穿鑿然亦有精義未可盡舉而廢之學者正湏從此探索引伸觸類久之優遊漸漬怡然渙然自不煩言而觧孟子曰博學而詳說之將以反說約也蓋說詩亦如是矣

公孫丑問曰髙子曰小弁小人之詩也孟子曰何以言之曰怨曰固哉髙叟之爲詩也有人於此越人關弓而射之則已談笑而道之無他疏之也其兄關弓而射之則已垂涕泣而道之無他戚之也小弁之怨親親也親親仁也固矣夫髙叟之爲詩也曰凱風何以不怨曰凱風親之過小者也小弁親之過大者也親之過大而不怨是愈疏也親之過小而怨是不可磯也愈疏不孝也不可磯亦不孝也孔子曰舜其至孝矣五十而慕虞惇按司馬遷有言國風好色而不淫小雅怨誹而不亂聖人固未嘗禁人之好色禁人之怨也小弁之怨至於嗟投兔之不如惡信讒之如醻痛心疾首爲之辭而孟子猶以爲仁親則夫詩之陳古以刺今主文而譎諫甚者比之爲碩防斥之爲蠻髦無非忠臣志士愛君國激切悲憫不得已之極思而非可以險薄責之悖慢罪之者也後世儒者律以善則稱君過則歸已之義舉凡序之所云陳古刺今者皆易而爲頌美之辭不知兪咈原可並施隠犯初無二理義當廹切𨿽批鱗折檻而不辭勢值顚危卽呼天搶地而弗卹苟以將順爲得體不原諷刺之本心必將使朝無官司之規野無庶人之謗馴至變涕洟爲嘻笑釋憤懣爲虛徐君臣父子等於越人之關弓而家國不可問矣聖人所以惡婦寺之忠戒姑息之愛也

禮記子曰溫柔惇厚詩教也

虞惇按詩以溫柔惇厚爲教而風雅所陳如新臺鶉奔墻有茨節南山正月民勞板蕩之作皆痛切指陳不少隱諱何也曰詩有婉言之者有直言之者婉言之者辭文防逺旁引曲諭言者無罪而聞者足以戒此諫法之所謂諷也直言之者剖心泣血引折檻不避死亡之誅以冀君之一悟此諫法之所謂直也諷直𨿽異其歸則同故激切乃見其襆誠而戇直益形其嫵媚忠臣愛君拳拳切至要不失溫柔惇厚之教而已後世歌功頌徳陽奉以聖明令色甘言自同於婦寺以謹默爲惇厚以軟美爲溫柔臣謟君驕家淪國防嗚呼此固家父凡伯召穆公之罪人也

荀卿子曰詩者中聲之所止也

司馬遷曰國風好色而不淫小雅怨誹而不亂

班固曰成康沒而頌聲寢王澤竭而詩不作

讀詩質疑卷首四﹤經部﹐詩類﹐讀詩質疑﹥

欽定四庫全書

讀詩質疑卷首五

太僕寺少卿嚴虞惇撰

刪次

論語子曰吾自衛反魯然後樂正雅頌各得其所史記古者詩三千餘篇及至孔子去其重取其可施於禮義上采契后稷中述殷周之盛至幽厲之缺始於衽席故曰關雎之亂以爲風始鹿鳴爲小雅始文王爲大雅始淸廟爲頌始三百五篇孔子皆歌之以求合韶武雅頌之音禮樂自此可得而述以備王道成六藝文中子謂薛收曰昔聖人述史三焉其述書也帝王之制備矣故索焉而皆獲其述詩也興廢之由顯故究焉而皆得其述春秋也邪正之迹明故考焉而皆當孔氏曰周召風之正經固當居首自衛以下十有餘國編比先後舊無明說去聖久遠難得而知欲言先後爲次則齊哀先於衛頃鄭武后於檜國而衛在齊先檜處鄭後是不由作之先後也欲以國地爲序則鄭小於齊魏狹於晉而齊後於鄭魏先於唐是不由國之大小也欲以采得爲次則雞鳴之作遠在緇衣之前鄭國之風必處檜詩之後何當後作先采先作後采是不由采得先後也

歐陽氏曰陳齊衛晉曺鄭秦此封國之先後也豳齊衛檜陳唐秦鄭魏曺此變風之先後也周南召南邶鄘衛王鄭齊豳秦魏唐陳曺此孔子未刪之前周太師樂歌之次第也周召邶鄘衛王鄭齊魏唐秦陳檜曺豳此今詩次第也周召邶鄘衛檜鄭齊魏唐秦陳曺豳王此鄭氏詩譜次第也

虞惇按國風次第先儒迄無成說竊嘗著論以之今載其略曰或問變風之國十有三先邶鄘衛何也曰殷之故墟也詩曰儀監於殷邶鄘衛周之所監也次以王何也曰殷不監於夏而周墟之周亦不監於殷王之所以爲王也次鄭何也鄭畿內之國也從王而東故王后次之次齊次魏次唐次秦何也曰此霸國也王自是變而霸矣自僖王之元年而齊霸自襄王之十年而晉霸又九年而秦霸魏先於唐猶邶鄘先於衛不曰晉曰唐從始封也次陳何也曰定王之九年而楚莊入陳蓋自是而中國無霸矣夫子傷之故變風終於陳靈也次檜次曺何也曰檜滅於西周之終天下無王也曺滅於春秋之終天下無覇也亂極則思治故終之以豳

成伯瑜氏曰古之王者言舉事左右書之猶慮臣有曲從史無直筆於是省方巡守大明黜陟諸侯之國各使陳詩以觀風俗又置采詩之官而主納之申命瞽史習其箴誦廣聞敎諫之義也人心之哀樂王政之得失備於此矣上皇道質人無所感𨿽形謳歌未寄文字俗薄政煩歌謳理切六代之樂同功異用虞舜之書始陳詩詠五之瑟以歌南風其文詳也自殷周迄於魯僖六詩該備而運鐘治亂時有夷險感物而動人之常情升平則聞雅頌之音喪亂惟陳怨刺之作故何休云男女怨恨相從而歌之饑者飽其食勞者歌其事使老而無子者求詩於巷黨之間鄕傳於邑邑逹於國國升於王王不下堂而知率土之勞逸矣初周公制禮以著樂章雅頌之音播於管薦於郊廟而太師主職及天厭周徳禮壊樂崩春秋之際舊章冺絕司馬遷曰古詩三千餘篇孔子去其繁重可通於禮義者采而錄之遠自稷契之功次取殷周之盛次陳幽厲之缺始於衽席故用關雎爲首奄有邦家而收牧馬之類凡所刪定三百十有一篇合於宮商書於玉版樂正雅頌各得其所範曰仲尼因魯史而修春秋就太師而正雅頌其言近之矣夫四國所陳臣下所獻出自百家辭生鄙俚豈能盡善若不刋正無禆國風又遭暴秦並爲煨燼詩同樂章布在人口三百之外惟亡六篇比諸典籍未爲殘滅三代封建九土星分六服諸侯存十五國而已荊徐吳越僭竊名位杞莒邾滕雜用夷禮江黃道柏陷於楚服不與諸夏同風蓋亦沒而不取若夫徳薄而淺自取削滅者夫復奚言焉

歐陽氏曰周之詩自文王始成康之際頌聲興焉文王之詩三十七篇其二十三篇繋之周南召南其八篇爲小雅六篇爲大雅武王之詩六篇四篇爲小雅二篇在召南之風成王之詩五十三篇其十篇爲小雅十二篇爲大雅三十一篇爲頌是爲詩之正經後二世昭王立周道微缺又三世懿王王室遂衰詩人作刺又三世厲王變雅始作及平王遷於洛邑號東周周室益微而平王之詩貶爲風下同列國初成王立周公攝政管蔡作亂周公及其大夫作詩七篇系之於豳謂國變風而諸侯之詩無正風其變風自懿王始懿王時齊風始變夷王時衛風始變厲王時陳風始變厲王崩周召共和唐風始變宣王時秦風始變平王時鄭風始變惠王時曺風始變陳詩最後頃王時猶有靈公之詩變風於是止矣蓋自文王至頃王凡二十世王澤竭而詩不作其外魯頌四篇商頌五篇鄭康成以爲魯得用天子之禮樂故有頌而商頌至孔子時僅有存者夏頌已亡故錄魯詩以備三頌著後王之法監三代之成功法莫大於是矣

虞惇按正小雅二十二篇正大雅十八篇周頌三十一篇皆成王周公時詩也文王九年未集武王七年而崩周公相成王制禮樂而後雅頌興是雅頌正經𨿽歌文武之功徳其實皆作於成周之時如緜之詩曰文王蹶厥生思齊曰文王之母棫朴曰周王壽考皇矣曰帝謂文王靈臺曰王在靈囿則知其非作於文王時也由庚崇丘由儀謂之成王之詩而魚麗南陔白華華黍又何以屬之武王時邁桓賚般皆武王之事何以又屬之成王鄭康成分文武與成王之詩於棠棣已不可通歐陽公又分文王與武王之詩拘滯尢甚陳靈公淫夏姬事春秋傳載定王之七年上距頃王之卒十有三年株林之詩不當在頃王之世亦歐陽公誤也

顧氏曰詩之世次必不可信今詩亦未必皆孔子所正且如褒姒滅之幽王之詩也而次於前召伯營之宣王之詩也而次於後序者不得其說遂並楚茨信南山甫田大田瞻彼洛矣裳裳者華桑扈鴛鴦魚藻采菽皆以爲刺幽王之詩恐不然也又如碩人莊姜初歸事也而次於後緑衣日月終風莊姜失位而作燕燕送歸妾而作撃鼓國人怨州吁而作也而次於前渭陽秦康公爲太子時作也而次於後黃鳥穆公薨後事也而次於前此皆經有明文可考故鄭氏謂十月之交雨無正小旻小宛皆刺厲王之詩漢初師移其第耳而左傳楚莊王之言曰武王作武其卒章曰耆定爾功其三曰敷時繹思我䢐惟求定其六曰綏萬邦屢丰年今詩但以耆定爾功一章爲武而其三爲賚其六爲桓章次復相隔越儀禮歌召南三篇越艸虫而取采蘋正義以爲采蘋舊在艸虫之前知今日之詩已失古人之次非夫子所謂雅頌各得其所者矣

虞惇按寧人顧氏之說最爲有見三百篇中前後世次錯迕者甚多如小雅棠棣閔管蔡成王時詩也而在采薇出車之前靈臺民始附文王時詩也而在文王大明之後蓋經秦火簡編殘脫漢儒掇拾補綴厪而存之未必皆孔氏之舊矣至於楚茨信南山八篇及黍苗一篇應從序陳古刺今之說十月之交四篇考之經文及史傳皆當作刺幽王非刺厲王之詩也

讀詩質疑卷首五

欽定四庫全書

讀詩質疑卷首六

太僕寺少卿嚴虞惇撰

六義

周禮大師敎六詩曰風曰賦曰比曰興曰雅曰頌大序詩有六義焉一曰風二曰賦三曰比四曰興五曰雅六曰頌

孔氏曰風雅頌者詩篇之異體賦比興者詩文之異辭程氏曰國風二雅三頌詩之名也六義詩之義也一篇之中有備六義者有偏得其一二者

鄭氏曰風言聖賢治道之遺化也賦之言鋪直鋪陳今之政敎善惡比見今之失不敢斥言取比類以言之興見今之美嫌於媚諛取善事以諭勸之雅正也言今之正者以爲後世法頌之言誦也誦今之徳廣以美之呂氏曰風非無雅雅非無頌如七月一篇具風雅頌三體

嚴氏曰孔氏謂風雅頌皆以賦比興爲之非也大序之六義卽周官之六詩如孔氏說是風雅頌三詩之中有賦比興之三義耳何名六義六詩哉凡風動之者皆風也正言之者皆雅也稱美之者皆頌也故與敷陳之賦直比之比感物之興並而爲六也呂氏言得風之體多者爲國風得雅之體多者爲二雅得頌之體多者爲頌風非無雅雅非無頌其說是也

程氏曰頌稱美之言也如於嗟乎騶虞有匪君子終不可諼兮之類皆頌也是風雅中亦有頌

董氏曰崧髙旣列於大雅矣然其詩曰其風肆好又曰吉甫作頌

朱子曰國風是民庶所作雅是朝廷之詩頌是宗廟之詩

鄭樵氏曰風雅頌三者之體如今人之詩有律有呂有歌行是也風者出於土風大槪小夫賤婦人女子之言其意𨿽遠其言淺近重復故謂之風雅出於朝廷士大夫其言純厚典則其體抑揚頓挫非復小夫賤婦人女子所能道故曰雅頌者初無諷諭惟鋪張勲徳而已其辭嚴其聲有節不敢瑣言褻語以示有所尊故曰頌【已上泛論六義】

王制天子五年一巡守命太師陳詩以觀民風

書大傳聖王巡十有二州觀其風俗習其性情因論十有二俗定以六律五聲八音七始

太史公曰聞之董生詩記山川谿谷禽獸艸木故長於風孔氏曰正經述大政爲大雅述小政爲小雅小雅所陳飲食賔客賞勞羣臣燕賜以懷諸侯徵伐以彊中國樂得賢者養育人材於天子之政皆小事也大雅所陳受命作周代殷繼伐荷先王之福祿尊祖考以配天醉酒飽徳官人用士澤被昆虫化及艸木於天子之政皆大事也詩人歌其大事制爲大體述其小事制爲小體體有小大故分爲二焉風見優劣之差故周南先於召南雅見積漸之義故小雅先於大雅王政旣衰變雅兼作取大雅之音歌其政事之變者謂之變大雅取小雅之音歌其政事之變者謂之變小雅故變雅之美刺皆由音體有大小不復由政事之小大也○三王變雅不系善惡之多少自由體之小大詳觀其嘆美審察其譏刺大雅宏遠而疏朗大體以明責小雅躁急而局促多憂傷而怨誹司馬遷以良史之才所坐非罪及其刋述墳典辭多慷慨班固曰迹其所以自傷悼小雅巷伯之倫夫惟大雅旣明且哲以保其身難矣哉是古人明以二雅爲異區也

太史公曰大雅言王公大人而徳逮黎庶小雅言小已之得失而其流及上

蘇氏曰小雅言政事之得失大雅言道徳之存亡李氏曰小雅主一事而言大雅則泛言天下之事如鹿鳴之燕嘉賔四牡之勞使臣皇皇者華之遣使臣是主一事而言也至於大雅泛言天下之事如文王之詩言受命作周大明之詩言文王有明徳之類是也

嚴氏曰竊謂二雅之別特以體之不同非因政有大小也蓋優柔委曲意在言外者風之體也明白正大直言其事者雅之體也純乎雅之體者爲雅之大雜乎風之體者爲雅之小今考小雅正經存者十六篇大抵寂寥短簡首篇多寄興之辭次章以下申復詠之以寓不盡之意蓋兼有風體大雅正經十八篇皆舂容正大詞防渾厚气象開濶不惟迥異國風而小雅亦自不侔矣其變小雅中固有雅體多而風體少者然終有風體不得爲大雅也

朱公遷氏曰小雅舒暢而平易大雅渾涵而嚴密小雅幾於風大雅幾於頌

鄭樵氏曰二雅之作皆紀朝廷之事無有區別所謂小雅大雅者特隨其音而寫之律耳非政有大小也律有小呂大呂則歌有小雅大雅宜其不同也

程大昌氏曰均之爲雅音類旣同又自別爲大小則聲度必有丰殺防肉之異亦如十二律然旣有大呂又有小呂也

朱子明氏曰風雅頌是樂章之調如言仲呂調大石調越調之類是也【已上論風雅頌】

鄭司農曰比者比方於物也興者托事於物

鄭氏曰賦之言鋪直鋪陳善惡

孔氏曰興者起也取譬引類起已心諸舉艸木鳥獸以見意者皆興辭也

程氏曰鋪陳其事如齊侯之子衛侯之妻是也以物相比如狼跋其胡載疐其尾是也因物而起興如關關雎鳩瞻彼淇奧之類是也

王氏曰以其所類而比之之謂比以其所感而況之之謂興興兼賦與比者也

黃氏曰賦者直陳其事之謂也比者托物而諭之謂也興者因物而惑之謂也受命作周之詩其事確東宮之妹之句其辭實此之謂賦柔荑犀諭莊姜之美山阜岡陵諭福祿之多此之謂比雨之蒙矣行者之心淒然以悲鸛其鳴矣居者之懷慨然以嘆此之謂興

虞惇按手如柔荑如山如阜旣謂之如則賦矣非比也漢儒多以此類爲比黃氏亦沿漢儒之誤此義至朱子而後明

朱子曰比有兩例有繼所比而言其事者有全不言其事者

虞惇按繼所比而言其事者如螽斯之三章有狐之三章是也有全不言其事者一章則厭浥行露通篇則匏有苦葉衡門蒹葭豳風防鴞之類是也朱子於衡門蒹葭皆謂之賦而匏有苦葉之三章亦謂之賦不知衡門蒹葭乃借彼以諭此而雝雝鳴鴈是卽小以諷大非賦也周南之螽斯衛之有狐曺之蜉蝣齊之甫田朱子以爲通篇皆比而不正言其事鄶之隰有萇楚則注𨿽曰賦而以樂子之子指萇楚是亦通篇皆比而不正言其事矣竊思狐與萇楚不可以言子螽斯不可以言爾憂有狐之無衣裳樂萇楚之無家室螽斯則美其子孫蜉蝣則欲其歸說不惟詩義全失而文理亦未可通田甫田正興思遠人而槪以爲比則未知所比者何事他如厭浥行露比女子之守而直以爲賦凱風自南興母氏之劬勞而混以爲比如此之類舛誤多未敢時然亦然而曲狥之也

比者以一物比一物而所指之事常在言外興者借彼物以起此事而其事常在下文但比𨿽切而意淺興𨿽闊而味長興可兼比比不可兼興

虞惇按比之與興義本相通然有興可通比者有興不可通比者關雎桃夭興也而雎鳩之和鳴桃夭之少盛亦爲比此興之通比者也葛覃之因時感事殷雷之觸景懷人興也以葛覃諭形體浸長以殷雷諭號令四方誤以爲比則失之此興之不兼比者也興之兼比而比輕於興者則直謂之興關雎桃夭之類是也興之兼比興意多而比亦不可略者則謂之興而比或謂之比而興螽斯摽有梅之類是也亦有卽以所賦之物爲興所舉之事爲比者謂之賦而興賦而比葛覃兔罝北門之類是也以物比事而事在言外謂之比則厭浥行露不得謂之賦園有桃不得謂之興以物起事而事在下文謂之興則喓喓艸虫不得謂之賦凱風自南不得謂之比大抵毛鄭於比興求之過深而朱子於比興取之太簡毛鄭多以比爲興朱子多以興爲賦學者當知所別擇云

鄭氏曰臣之序詩専爲聲歌欲以明仲尼之正樂臣之釋詩深究艸木鳥獸之情狀欲以明仲尼敎小子之意兩漢之言詩者惟儒生論義不論聲然聲歌之妙猶傳於瞽史經董卓赤眉之亂禮義喪亡殆盡魏人得漢雅樂郎僅能歌文王鹿鳴騶虞伐檀四篇至太和末又亡其三惟有鹿鳴至晉又亡自鹿鳴亡而聲詩之道絕矣夫詩之夲在聲聲之夲在興鳥獸艸木乃發興之夲漢儒言詩者旣不論聲又不知興而鳥獸艸木之學廢矣關關雎鳩在河之洲不識關雎安知河洲之趣與關關之聲乎凡雁鶩之類其喙褊者則其聲關關雞雉之類其喙銳者則其聲鷕鷕此天籟也雎鳩之喙似鳬雁故其聲如是又得水邊之趣也呦呦鹿鳴食野之蘋不識鹿安知食蘋之趣與呦呦之聲乎凡牛羊之屬有角無齒者則其聲呦呦駝馬之屬有齒無角者則其聲蕭蕭亦天籟也鹿之喙似牛羊故其聲如是又得蔞蒿之趣也使不識鳥獸之情狀則安知詩人關關呦呦之興乎有惇瓜苦烝在栗薪者謂瓜苦引蔓於籬落間而有惇然之象焉桑之未落其葉沃若者謂桑葉最茂當未落之時而有沃若之澤焉使不識艸木之精神則安知詩人惇然沃若之興乎陸璣者江左之騷人也深爲此患作毛詩鳥獸艸木虫魚疏然璣本無此學但加采訪多是支離自璣之後竟未有以此明詩者惟爾雅一書爲名物之宗然孫炎郭璞所得旣希張楫孫憲所記徒廣大抵儒生家多不識田野之物農圃人又不知詩書之味二者無由參合遂使鳥獸艸木之學不傳【已上論賦比興】虞惇按詩之興觀羣怨全在於比興而比興之妙大率於鳥獸艸木得之無論聖賢之徒格物致知隨所感觸皆有至理卽小夫女子比物連類各言其傷亦必有所寄托未有無端而陳一物舉一名者先儒毛鄭頗多發明間或失之於鑿至宋儒乃有興不取義之說夫興者興也卽物以興意意不在物而興之之意則在物如關雎取其摰而有別桃夭取其容色少盛捲耳取其釀酒所須艸虫取其物類所感假使興不取義則亦何取於興而又何以名之曰興邪朱子詩集注於小星則曰義無所取特取在東在公兩字之應也揚之水則曰此詩之興取之不二字相應也小雅翩翩者鵻則曰此興之全不取義者也他如薄言采芑直云軍士采芑而行坎坎伐檀遂云君子伐檀自食瑣兮尾兮但云流離失所南有嘉魚卽云所薦之羞諸如此類但取明白簡直而於詩人辭文防遠之妙一槪抹殺殊未可從白居易言詩自齊梁而下比興漸失至唐而六義盡缺果如興不取義則三百篇六義已缺何待齊梁至唐朱子於詩多主夾漈之說而比興之義夾漈獨惓惓言之蓋深有見於艸木鳥獸之學正可由末而溯本學者不可忽也

讀詩質疑卷首六

欽定四庫全書

讀詩質疑卷首七

太僕寺少卿嚴虞惇撰

大小序

家語子夏習於詩而通其義王肅注云子夏所敍詩義今之毛詩序是也

後漢書儒林傳衞宏從謝曼卿受學因作毛詩序善得風雅之防

隋書經籍志先儒相承謂毛詩序子夏所創毛公及衞敬仲更加潤色

陸徳明氏曰沈重云按鄭詩譜意大序是子夏作小序是子夏毛公合作卜商意有未盡毛更足成之

虞惇按孔氏正義云舊說起闗雎后妃之徳也至用之邦國焉名闗雎序謂之大序自風風也訖末名爲小序朱子詩序辧起闗雎后妃之徳也至教以化之又自然則闗雎麟趾之化至是闗雎之義也謂之小序自詩者志之所之也至是謂四始詩之至也謂之大序此二說似朱子爲長但教以化之之下卽接然則闗雎麟趾之化文義亦未妥貼梁蕭統文選卜子夏詩序具錄全文不分大小今當從之

朱子詩序辧曰詩序之作說者不同或以爲孔子或以爲子夏或以爲國史皆無明文可考惟後漢書儒林傳以爲衞宏作毛詩序今傳於世則序乃宏作明矣然鄭氏又以爲諸序本自合爲一編毛公始分以置諸篇之首則是毛公之前其傳已久宏特增廣而潤色之耳故近世諸儒多以序之首句爲毛公所分而其下推說云云者爲後人所益理或有之但今考其首句則已有不得詩人之本意而肆爲妄說者矣況沿襲云云之誤哉然計其初猶必自謂出於臆度之私非經本文故且自爲一編別附經後又以尙有齊魯韓氏之說並傳於世故讀者亦有以知其出於後人之手不盡信也及至毛公引以入經乃不綴篇後而冠篇端不爲注文而直作經字不爲疑辭而遂爲決辭其後三家之傳又絕而毛說孤行則其抵牾之迹無復可見故此序者遂若詩人先所命題而詩人反爲因序以作於是讀者轉相尊信無敢擬議至於有所不通則必爲之委曲遷就穿鑿而附合之寧使經之本文繚戾破碎不成文理而終不忍明以小序爲出於漢儒也愚之病此久矣然猶以其所從來也遠其間容或眞有傳授證驗而不可廢者故旣頗采以附傳中而復並爲一編以還其舊因以論其得失云

歐陽氏曰孟子去詩世近而最善言詩推其所說詩義與今序意多合故後儒異說爲詩害者常賴序文爲證程氏曰國史得詩必載其事然後其義可知今小序之首是也其下則說詩者之辭也詩小序便是當時國史作蓋國史得詩於采詩之官故知其得失之迹如非國史則何以知其所美所刺之人使當時無小序𨿽聖人亦辧不得況子夏乎如大序則非聖人不能作或問聖人刪詩時曽刪攺小序否曰有害義理處也須刪攺也

蘇氏曰孔子之敍書也舉其所爲作書之故其贊易也發其可以推易之端未嘗詳言之也非不能詳以爲詳之則隘是以常舉其略以待學者自推之今毛詩之序何其詳之甚也世傳以爲出於子夏子竊疑之子夏嘗言詩於仲尼仲尼稱之故後世之爲詩者附之要之豈必子夏爲之其亦出於孔子或弟子之知詩者歟然其誠出於孔氏也則不若是詳矣孔子刪詩而取三百五篇今其亡者六焉詩之序未嘗詳也詩之亡者經師不得見矣𨿽欲詳之而無由其存者將以解之故從而附益之以自信其說是以其言時有反覆煩重類非一人之詞者凡此皆毛氏之學而衞宏之所集錄也東漢儒林傳曰衞宏從謝曼卿受學作毛詩敍隋經籍志曰先儒相承謂詩敍子夏所創毛公及衞敬仲潤益之古說本如此故予存其一言而已曰是詩言其事也而盡去其餘獨采其可者見於今傳其尢不可者皆明著其失以爲此孔氏之舊也

葉適氏曰世以詩序爲孔子作初無據口耳之傳也惟隋經籍志以爲子夏作先儒相承云毛公及衞宏潤益之今定爲孔子作固不可若孔子授子夏而傳之是亦嘗經孔子所取矣大抵古書未有無序者皆系之篇末蓋以總其凡也今書有序孔安國以爲孔子作自安國始遷之逐篇之首亦猶序卦彖象爻辭王輔嗣遷之逐卦之中至太史公自序楊子云法言皆其遺法況詩乃記先王之政與列國之事非見其序蓋有全篇莫知意之所主者孔子𨿽聖人人事之實亦安能臆斷於數百載之下猶之春秋必約魯史而成鄭忽與晉文公出入晉鄭不以告魯史所不得書孔子亦不能彊筆而削之也而謂衞宏能之可乎所謂衞宏從謝曼卿受學而作者範蔚宗之言耳據史毛公趙人與河間王同時三傳而爲徐敖初無謝曼卿者獨東漢賈逵傳言父徽學毛詩於謝曼卿至顯宗令撰齊魯韓詩與毛氏同異蓋漢自中興後毛詩始見鄭康成與衞宏略先後豈有不知而以宏之序爲孔子者吾謂古者凡有是詩則有是序如今之題目故太師陳之可以觀風俗遒人采之可以知訓戒學者誦之可以興可以觀可以羣可以怨其藏在有司孔子刪詩旣取其辭因以其序命子夏之徒爲之則於理爲近

鄭樵氏曰世人疑詩序非衞宏作此殊不然使宏鑿空爲之𨿽孔子亦不能使宏誦師說爲之則𨿽宏有餘矣且宏之序有專取諸書之文爲之者有雜取諸家之說重復互見者有委曲宛轉附經以成其義者詩有六義一曰風二曰賦三曰比四曰興五曰雅六曰頌其文全出於周官情動於中而形於言言之不足故嗟嘆之其文全出於禮記成王未知周公之志公乃爲詩以遺王其文全出於金縢髙克好利而不顧其君文公惡而欲逺之不能使髙克將兵而禦狄於竟其文全出於左傳微子至於戴公其間禮樂廢壊其文全出於國語古者長民衣服不貳從容有常以齊其民其文全出於公孫尼子則詩序之作實在數書旣傳之後明矣此所謂專取諸書之文爲之者也闗雎之詩旣曰風之始也所以風天下而正夫婦也又曰風風也風以動之又曰上以風化下下以風刺上又曰一國之事系一人之本謂之風載馳之詩旣曰許穆夫人閔其宗國顚覆矣又曰衞懿公爲狄人所滅絲衣之詩旣曰繹賓屍矣又曰靈星之屍此蓋眾說並傳衞氏得其善辭美意並錄而不忍棄之此所謂雜取諸說而重復互見者也騶虞之詩先言人倫旣正朝廷旣治天下純被文王之化而復繼之以搜田以時仁如騶虞則王道成行葦之詩先言周家忠厚仁及艸木而復繼之以內睦九族外尊事黃耉養老此所謂委曲宛轉附經以成其義者也宏序作於東漢故漢世文字未有引詩序者惟黃初四年有曹共公逺君子近小人之語蓋魏後於漢宏之序至是始行也馬貴與氏曰詩之有序自史傳不能明其爲何人作而先儒多疑之至朱文公解經則依古經文析而爲二復備論其得失而於國風諸序詆斥尢多以愚觀之雅頌之序可廢而國風之序不可廢何也雅頌之作其辭易知其意易明讀文王在上之詩則受命作周之語爲贅讀於穆淸廟之詩則祀文王之意已顯序𨿽不作可也至於國風則不然風之爲體比興多於敍述諷諭浮於指斥蓋有反覆詠嘆聨章累句而無一言及作者之意而序者乃一言蔽之曰爲某事也苟非其傳授之有源考據之無舛則孰能臆料當時之事於數百載之下乎而文公深詆之且於桑中溱洧諸篇辧折尢至以爲安有刺人之惡而自爲彼人之辭以陷於所刺之地而不自知者其意蓋謂詩之辭如彼而序之說如此則以詩求詩可也烏有捨明白可見之詩辭而曲從億度難信之序說乎其說固善矣然愚以爲必若此則詩之難讀者多矣豈直鄭衞諸篇哉夫芣苢之序婦人樂有子也而其詩不過形容采掇之情狀而已黍離之序閔宗室宮廟之顚覆也而其詩不過慨嘆禾黍之苗穗而已此詩之不言所作之意而賴序以明者也叔於田二詩序以爲刺鄭荘公也而其詩則鄭人愛叔段之辭耳揚之水椒聊之詩序以爲刺晉昭公也而其詩則晉人愛桓叔之辭耳此詩之不言所刺之意而賴序以明者也鴇羽陟岵見於變風序以爲徵役者不堪命而作也四牡采薇見於正雅序以爲勞使臣遣戍役而作也而四詩之辭則嘆行役之勞苦敍饑渇之情狀憂孝養之不遂悼歸休之無期一耳此詩之辭同意異而賴序以明者也蓋嘗論之均一勞苦之辭也出於敍情閔勞者之口則爲正雅而出於困役傷財者之口則爲變風也均一滛泆之辭也出於奔者之口則可刪而出於刺奔者之口則可錄也均一愛戴之辭也出於愛桓叔叔段者之口則可刪出於刺鄭莊晉昭者之口則可錄也夫芣苢黍離之不言所謂叔於田揚之水之反辭以諷四牡采薇之辭同變風文公胡不探索翫味別自爲說而卒如序者之舊何獨於鄭衞諸篇而必以爲奔者所自作而使聖經爲錄淫辭之具乎且夫子刪詩矣其所取於闗雎者謂其樂而不淫耳則夫詩之可刪孰有大於淫者今以文公詩傳考之其指爲男女淫奔而自作詩以敍其事者凡二十有四篇桑中東門之墠溱洧東方之日東門之池東門之楊月出序以爲刺淫而文公以爲淫者所自作也靜女木采葛丘中有麻將仲子遵大路有女同車山有扶蘇萚兮狡童褰裳子之丰風雨子衿揚之水出其東門野有蔓艸序本別指他事而文公亦以爲淫者所自作也夫以淫昏不檢之人發爲放蕩無恥之辭其詩篇之繁多如此夫子猶存之則不知所刪何等一篇也或曰文公之說謂春秋所記無非亂臣賊子之事蓋不如是無以見當時事變之實而垂鑑於後世故不得已而存之於詩亦猶是也愚以爲不然夫春秋史也詩文辭也史所以記事固不容存禹湯而廢桀紂錄文武而棄幽厲也至於文辭則其淫哇不經者直削之而已而夫子猶存之則必其意不出於此而序者之說是也後世辭人墨士跌蕩禮法之外如秦少遊晏叔源輩作爲樂府備狹邪妖冶之趣非不艷麗可喜也而醇儒莊士深斥之懼其爲正心誠意之累也而詩中若是者二十有四篇夫子錄之於經儒先又爲之訓釋使後學誦其文推其義則通書西銘必當與小山詞賦並讀也或又曰文公嘗云此等之人安於爲惡其於此等之語平日固已自其口出而無慚矣又何待吾之鋪陳又豈復畏吾之閔惜而遂幡然懲創耶愚又以爲不然夫羞惡之心人皆有之況淫泆之行所謂不可對人言者今市井小人至不才也有與之語而道其宣淫之狀指其行淫之地則未有不面赤慚恧者未聞其揚言於人曰我能姦我善淫也且夫人之爲惡也禁之使不得爲不若愧之而使自知其不可爲此鋪張揄揚之中所以爲閔惜懲創之至也或又曰文公嘗言雅者二雅是也鄭者緇衣以下二十二篇是也衞者鄘衞三十九篇是也桑間衞之一篇桑中是也二南雅頌祭祀朝聘之樂也鄭衞桑濮里巷狹邪之曲也夫子於鄭衞蓋深絕其聲於樂以爲法而嚴立其辭於詩以爲戒今乃欲諱其鄭衞桑濮之實而文以雅樂之名又欲從而奏之宗廟朝廷則未知其將以薦之何等之鬼神用之何等之賓客乎愚又以爲不然左傳季札來聘請觀周樂而所歌者鄘衞鄭皆在焉則諸國風固皆雅樂也使其爲里巷狹邪之曲則周樂安得有之而魯之樂工亦安得而歌異國淫邪之詩乎嘗觀儀禮左傳所載古人歌詩合樂之意多有不可曉者闗雎鵲巢后妃夫人之詩也而鄕飲酒燕禮歌之采蘋采繁大夫妻主祭之詩也而射禮歌之肆夏繁遏渠宗廟配天之詩也而天子享元侯歌之文王大明緜文王興周之詩也而兩君相見歌之以是觀之其歌詩之用與詩人作詩之本意蓋有判然不相合者則烏知鄭衞之詩不可用之燕享之際乎左傳載列國聘享賦詩固多斷章取義然其大不倫者亦以來賢士大夫之誚如伯有賦鶉之奔奔楚令尹圍賦大明及穆叔不拜肆夏武子不答彤弓之類是也然鄭伯如晉子展賦將仲子鄭伯享趙孟子太叔賦野有蔓艸鄭六卿餞韓宣子子齹賦野有蔓艸子太叔賦褰裳子遊賦風雨子旗賦有女同車子柳賦萚兮此六詩皆文公所斥以爲淫奔之人所作也然皆見善於叔向趙武韓起而不聞被譏乃知鄭衞之詩未嘗不施之燕享而此六詩之訓詁當如序者之說不當如文公之說也或曰序者之說固有鄙淺附防居然可見者先儒議之非一人矣而子信之何耶曰愚之所謂不可廢者謂詩之所不言而賴序以明者耳若詩之所已言序𨿽工不讀可也況其鄙淺附防者乎蓋作序之人或以爲孔子或以爲子夏或以爲國史皆無明文可考然鄭氏謂毛公始分寘諸篇之首則自漢以前經師傳授其去作詩之時未甚逺也千載而下學者當遵守考索以求詩人之意而得其庶幾固不當因一語之贅疣一詞之淺陋而欲一切廢之鑿空揣摩而爲之訓釋也或曰文公之於詩序其見於經傳信而有徵者則從之如碩人載馳淸人鴟鴞之類是也其可疑者亦未嘗盡斷以臆說固有援他書以證其謬者曰是則然矣然愚之所以不能無議者則以其惡序之意太過而所援引指摘似未能盡出於公平而當人心也夫闗雎韓詩以爲衰周刺詩也賓之初筵韓詩以爲飲酒悔過也是皆與毛序反者也而韓詩說闗雎則違夫子不淫不傷之訓是決不可從者也初筵之詩夫子未有論說也則詆毛而從韓夫一韓詩也初筵之序可信而闗雎之序獨不可信乎之柏舟毛序以爲仁人不遇也文公斷以爲婦人之作而引列女傳爲證非臆說矣然列女傳出於劉向向論恭顯封事引憂心悄悄慍於羣小之詩而繼之曰小人成羣誠足慍也是正與毛序合矣夫一劉向也豈列女傳可信而封事獨不可信乎此愚所以疑文公惡序之意太過而援引指摘似未盡當也夫本之孔孟之說以爲凖參之古今諸儒之論以爲衡則詩序之不可廢也審矣愚豈好爲異論哉

虞惇按詩序之作說者不同以爲子夏所作者家語王肅之說也以大序爲子夏作小序毛公潤益者鄭康成之說也以爲當時國史所題者二程先生之說也以首句爲孔氏之舊而其下爲毛公衛宏集錄者蘇氏之說也惟範蔚宗後漢書云衞宏作毛詩序鄭夾漈因之而朱子力主其說復著詩序辧以極詆其妄由今觀之謂詩序爲子夏作固未敢定謂詩序爲衞宏作則決知其不然也蓋詩序自毛公前已有之自毛公始分以寘諸篇之首則其非宏作可知衞宏與康成時世略先後如序果宏作康成大儒豈有不知而漫以爲子夏之理梁蕭統文選載毛詩序自闗雎后妃之徳也至是闗雎之義也世所稱大序小序合爲一篇題曰卜子夏則其爲子夏作無疑其諸篇之序首句以下容或有毛公及衞宏所附益者大約隋經籍志與康成之說得之蘇頴濱詩傳止錄序之首句而盡去其餘其說亦未盡當蓋序有首句意未盡而下文申說者如芣苢爲婦人樂有子蒹葭爲未能用周禮棠棣爲閔管蔡失道小弁爲太子之傅作之類如但存首句則於情事不明𨿽其間支離煩贅之說或有之終未可舉一而廢百也至朱子則直謂序之首句已不得詩人之本意而肆爲妄說此又�讕詆誣之語未敢以爲信然矣

讀詩質疑卷首七

欽定四庫全書

讀詩質疑卷首八

太僕寺少卿嚴虞惇撰

詩樂

尙書詩言志歌永言聲依永律和聲八音克諧無相奪倫神人以和

周禮大司樂掌成均之法以樂徳敎國子中和祗庸孝友以樂語敎國子興道諷誦言語以樂舞敎國子舞雲門大捲大咸大防大夏大濩大武

太師掌六律六同以合陰陽之聲陽聲黃鐘太簇姑洗蕤賔夷則無射陰聲大呂應鐘南呂函鐘小呂夾鐘皆文之以五聲宮商角徴羽皆播之以八音金石土革絲木匏竹敎六詩曰風曰賦曰比曰興曰雅曰頌以六徳爲之夲以六律爲之音

瞽蒙掌九徳六詩之歌以役太師

鐘師掌金奏凡樂事以鐘鼓奏九夏王夏肆夏昭夏納夏章夏齊夏族夏祴夏驁夏

樂師凡射王以騶虞爲節諸侯以貍首爲節大夫以采蘋爲節士以采蘩爲節

籥章掌土鼓豳籥中春晝撃土鼓龡豳詩以逆暑中秋夜迎寒亦如之凡國祈年於田祖龡豳雅撃土鼓以樂田畯國祭蠟則龡豳頌撃土鼓以息老物

儀禮鄕飲酒禮工歌鹿鳴四牡皇皇者華笙入堂下磬南北面立樂南陔白華華黍乃間歌魚麗笙由庚歌南有嘉魚笙崇丘歌南山有臺笙由儀乃合樂周南關雎葛覃捲耳召南鵲巢采蘩采蘋工告於樂正曰正歌備燕禮工歌鹿鳴四牡皇皇者華笙入立於縣中奏南陔白華華黍乃間歌魚麗笙由庚歌南有嘉魚笙崇丘歌南山有臺笙由儀遂歌鄕樂周南關雎葛覃捲耳召南鵲巢采蘩采蘋太師告樂正曰正歌備又有房中之樂注云歌周南召南之詩而不用鐘磬之節也謂之房中者後夫人之所諷誦以事其君子

虞惇按南陔白華華黍由庚崇丘由儀六詩有其義而亡其辭朱子皆謂之笙詩其說曰儀禮鄕飲酒禮燕禮自南陔以下曰笙曰樂曰奏不言歌則知其有聲無辭也今考儀禮鄕射禮奏貍首騶虞騶虞召南之卒篇也亦曰奏國語金奏肆夏繁遏渠肆夏時邁也繁遏執競也渠思文也皆周頌之篇亦曰奏燕禮升歌鹿鳴下管新宮新宮曰管猶南陔之曰笙也新宮詩今亡而左傳宋公享昭子賦新宮是新宮有詩矣管有詩笙何獨無詩夫子刪詩三百十一篇詩也非樂也如曰有聲而無辭是樂譜非詩也曰笙曰樂曰奏不言歌夫太師旣告樂正曰正歌備矣是南陔六詩未嘗不言歌也

鄕射禮乃合樂周南關雎葛覃捲耳召南鵲巢采蘩采蘋工告於樂正曰正歌備

大射禮乃歌鹿鳴三終乃管新宮三終奏貍首以射禮記射義天子以騶虞爲節諸侯以貍首爲節卿大夫以采蘋爲節士以采蘩爲節騶虞者樂官備也貍首者樂防時也采蘋者樂循法也采蘩者樂不失節也虞惇按射義故詩曰曽孫侯氏四正具舉大夫君子凡以庶士小大莫處禦於君所以燕以射則燕則譽或曰此卽貍首之詩也

鄕飲酒義工入升歌三終主人獻之笙入三終主人獻之間歌三終合樂三終工告樂備遂出

虞惇按升歌三終鹿鳴三詩也笙入三終南陔三詩也間歌三終魚麗由庚六詩也合樂三終二南六詩也凡樂四節詩十有八篇皆謂之正歌

仲尼燕居升歌淸廟示徳也下而管象示事也

內則十有三年學樂誦詩舞勺成童舞象學射禦二十而冠始學禮可以衣裘帛舞大夏

樂記詩言其志也歌詠其聲也舞動其容也三者夲於心然後樂噐從之

治世之音安以樂其政和亂世之音怨以怒其政乖亡國之音哀以思其民困聲音之道與政通矣

鄭衛之音亂世之音也比於慢矣桑間濮上之音亡國之音也其政散其民流誣上行私而不可止也

魏文侯問於子夏曰敢問溺音何從出也子夏對曰鄭音好濫淫志宋音燕女溺志衛音趨數煩志齊音敖辟喬志此四者皆淫於色而害於徳是以祭祀弗用也子贛見師乙而問焉曰賜聞聲歌各有宜也如賜者宜何歌也師乙曰乙賤工也何足以問所宜請誦其所聞而吾子自執焉寛而靜柔而正者宜歌頌廣大而靜疏逹而信者宜歌大雅恭儉而好禮者宜歌小雅正直而靜亷而謙者宜歌風肆直而慈愛者宜歌商溫良而能斷者宜歌齊夫歌者直已而陳徳也動已而天地應焉四時和焉星辰理焉萬物育焉故商者五帝之遺聲也商人識之故謂之商齊者三代之遺聲也齊人識之故謂之齊明乎商之音者臨事而屢斷明乎齊之音者見利而讓臨事而屢斷勇也見利而讓義也有勇有義非歌孰能保此

虞惇按師乙聲歌之論風雅頌與商齊並稱故夾漈鄭氏遂以齊爲齊風商爲商頌而子夏之論溺音所謂鄭音好濫衛音趨數者朱子亦卽以國風鄭衛之詩當之不知此論音非論詩也鄭之好濫衛之趨數鄭衛之音耳非詩也若謂鄭音卽鄭詩衛音卽衛詩則十五國風未嘗有宋詩也齊爲齊風商爲商頌所謂五帝三代之遺聲又何以稱焉桑間濮上亡國之音聖人亟欲放而絕之而朱子反以桑中刺奔之詩爲桑間濮上之音夷雅樂於新聲雜淫哇於正始經學之繆未必不由此濫觴矣

春秋傳吳公子札來聘請觀於周樂使工爲之歌周南召南曰美哉始基之矣猶未也然勤而不怨矣爲之歌鄘衛曰美哉淵乎憂而不困者也吾聞衛康叔武公之徳如是是其衛風乎爲之歌王曰美哉思而不懼其周之東乎爲之歌鄭曰美哉其細已甚民弗堪也是其先亡乎爲之歌齊曰美哉泱泱乎大風也哉表東海者其太公乎國未可量也爲之歌豳曰美哉蕩乎樂而不淫其周公之東乎爲之歌秦曰此之謂夏聲夫能夏則大大之至也其周之舊乎爲之歌魏曰美哉沨沨乎大而婉險而易行以徳輔此則明主也爲之歌唐曰思深哉其有陶唐氏之遺民乎不然何憂之遠也非令徳之後誰能若是爲之歌陳曰國無主其能久乎自鄶以下無譏焉爲之歌小雅曰美哉思而不貳怨而不言其周徳之衰乎猶有先王之遺民焉爲之歌大雅曰廣哉熙熈乎曲而有直體其文王之徳乎爲之歌頌曰至矣哉直而不倨曲而不屈邇而不偪遠而不攜遷而不淫復而不厭哀而不愁樂而不荒用而不匱廣而不宣施而不費取而不貪處而不底行而不流五聲和八風平節有度守有序盛徳之所同也

衛武子來聘公與之宴爲賦湛露及彤弓不辭又不答賦使行人私焉對曰臣以爲肄業及之耳昔諸侯朝正於王王宴樂之於是乎賦湛露則天子當陽諸侯用命也諸侯敵王所愾而獻其功王於是乎賜之彤弓一彤矢百玈弓矢千以覺報宴今陪臣來繼舊好君辱貺之其敢幹大禮以自取戾

國語叔孫穆子聘於晉晉悼公饗之樂及鹿鳴之三而後拜樂三晉侯使行人問焉對曰夫肆夏繁遏渠天子所以饗元侯也歌文王大明緜則兩君相見之樂也皆昭令徳以合好也皆非使臣之所敢聞也臣以爲肄業及之故不敢拜今伶簫詠歌及鹿鳴之三君之所以況使臣臣敢不拜夫鹿鳴君之所以嘉先君之好也敢不拜嘉四牡君之所以章使臣之勤也敢不拜章皇皇者華君敎使臣曰毎懷靡及諏謀度詢必咨於周敢不拜敎

論語曰師摰之始關雎之亂洋洋乎盈耳哉

毛氏曰古者敎以詩樂誦之歌之之舞之

朱子曰二南正風房中之樂也鄕樂也二雅之正雅朝廷之樂也商周之頌宗廟之樂也至變雅則衰周卿士之作以言時政之得失而鄘以下則太師所陳以觀民風者耳非宗廟燕享之所用也

小雅燕禮用施之君臣之間大雅饗禮用惟人君可歌虞惇按史記詩三百五篇孔子皆歌之以求合韶武雅頌之音是三百五篇皆樂也二南正雅商周之頌固已用之朝廟用之鄕國其變風變雅亦皆可以播之樂章因事類而歌吳季札觀周樂使工歌周南召南自鄘而訖於曺鄶是則十三國詩皆樂也東漢之末杜夔奏鹿鳴騶虞伐檀文王四篇伐檀今之變風也大戴禮投壺篇云凡雅二十六篇其可歌者八篇鹿鳴貍首鵲巢采蘩采蘋伐檀白駒騶虞儀禮乃管新宮三終或云新宮卽斯幹而春秋傳衛獻公使太師歌巧言之卒章是𨿽變雅亦可入於樂有不用未嘗不可用非若後世之詩有徒作而不用者也朱子謂鄘而下僅以觀民風而程大昌遂謂南雅頌爲樂詩自至豳爲徒詩而不入於樂其說誤矣

鄭樵氏曰自後夔以來樂以詩爲本詩以聲爲用八音六律爲之羽翼聖人編詩爲燕饗食之時用以歌而非用以說義也漢去三代未遠大樂氏以聲歌肄業往往三百篇瞽史例能歌之迨義理之學日勝聲歌之學日微東漢之末禮樂蕭然曺孟徳平劉表得漢雅樂郎杜夔夔老矣久不肄習所得於三百篇者惟鹿鳴騶虞伐檀文王四篇而已太和末又失其三左延年所得惟鹿鳴一篇毎正旦大防東廂雅樂常作者是也至晉世鹿鳴一篇又無傳自鹿鳴一篇絕後世不復聞詩矣錢澄之曰禮記誦詩三百歌詩三百詩三百舞詩三百是三百篇不獨可歌亦備乎舞之音節矣

顧炎武曰歌者爲詩撃者拊者吹者爲噐合而言之謂之樂對詩而言所謂樂者八音也興於詩成於樂是也分詩與樂言之也専舉樂則詩在其中吾自衛反魯然後樂正雅頌各得其所是也合詩與樂言之也

詩三百篇皆可以被之音而爲樂自漢而下乃以其所賦五言之屬爲徒詩而其協於音者則謂之樂府自宋以下則其所謂樂府者亦但擬其辭而與徒詩無別於是乎詩與樂判然爲二不特樂亡而詩亦亡

安世房中歌十七章郊祀歌十九章皆郊廟之正樂如三百篇之頌也其他諸詩所謂趙代秦楚之謳如列國之風耳

樂府如淸商淸角之類以聲名其詩也如小垂手大垂手之類以舞名其詩也以聲名者必合於聲以舞名者必合於舞至唐而舞亡矣至宋而聲亡矣於是乎文章之傳盛而聲音之用微然後徒詩興而樂廢

土鼓樂之始也陶匏祭之大也二者之音非以悅耳存其質也國語伶州鳩曰匏竹利制又曰匏以宣之瓦以贊之今之大樂久無匏土二音而八音但存其六矣熊氏謂匏音亡而淸廉忠敬者之不多見吾有感於其言讀詩質疑卷首八

欽定四庫全書

讀詩質疑卷首九

太僕寺少卿嚴虞惇撰

章句音韻

孔氏曰自古而有篇章之名與詩體俱興也故那序曰得商頌十二篇東山序曰一章言其完是也句則古者謂之言論語云詩三百一言以蔽之左氏曰臣之業在揚水卒章之四言矣及趙簡子稱子太叔遺我以九言皆以一句爲一言也秦漢以來諸儒各爲訓詁乃有句稱論語注云此我行其野之句是也句者局也聨字分疆所以局言者也章者明也總義包體所以明情者也篇者徧也言出情鋪事明而徧者也然字之所用或全取以制義闗闗雎鳩之類也或假辭以爲助者乎而只且之類也句必聨字爲言一字不制也以詩者申志一字則言蹇而不防故詩之見句少不減二祈父肇禋之類也三字者綏萬邦屢丰年之類也四字者關關雎鳩窈窕淑女之類也五字者誰謂雀無角何以穿我屋之類也六字者昔我先王受命有如召公之臣之類也七字者如彼築室於道謀尙之以瓊華乎而之類也八字者十月蟋蟀入我狀下我不敢效我友自逸是也其外不見有九字十字者摰虞流外論云詩有九言者泂酌彼行潦挹彼注玆是也徧檢諸本皆云泂酌三章章五句則以爲二句也顏延之云詩體本無九言將由聲度闡緩不協金石仲治之言未可據也句字之數四言爲多亦有二三七八者將由言以申情惟變所適播之樂噐俱得成文也詩之大體必湏依韻之兮矣也之類本取爲辭𨿽在句中不以爲義故處末者皆上字爲韻之者左右流之寤寐求之之類也兮者其實七兮迨其吉兮之類也矣者顏之厚矣出自口矣之類也也者何其處也必有與也之類也乎者俟我於著乎而伐檀且漣漪之篇此等皆上字爲韻不爲義也亦有卽將助句之字以當聲韻者則彼人是哉子曰何其反是不思亦已焉哉是究是圖亶其然乎其虛其邪旣亟只且之類也章者積句所爲不限句數也作者陳事湏有多少章總一義意盡而成故累句爲章一句不可二句得爲之盧令及魚麗之下三章是也三句則麟趾甘棠騶虞之類也其多者載芟三十一句閟宮之三章三十八句自外不過也篇之大小隨章多少風雅之中少猶兩章以上卽騶虞渭陽之類也多則十六以下正月桑柔之類也惟周頌三十一篇及那烈祖鳥皆一章者以風雅敍人事刺過論功志在匡救一章不盡重章以申殷勤頌著太平徳洽之歌述成功以告神直言寫志不必殷勤故一章而已魯頌不一章者魯頌美僖公之事非告神之歌論功頌徳之詩亦殷勤而重章也立章之法不常厥體或重章共述一事采蘋之類或一事疉爲數章甘棠之類或初同而末異東山之類或首異而末同漢廣之類或事訖而更申旣醉之類或章重而事別鴟鴞之類何艸不黃隨時而攺色文王有聲因事而變文采采芣苢一章而再言賔之初筵三章而一發或篇有數章章句眾寡不等章有數句句字多少不同皆由各言其情故體無恆式也東山序云一章二章三章四章不謂末章爲卒章左傳曰七月之卒章又揚之水卒章者東山分別章意從一而終於四故不言卒章也左傳言卒章者卒終也終篇之章言卒者對始也終篇爲卒章則初篇爲首章矣故鄭注禮記云緇衣之首章是也然則武惟一章而左傳曰作武其卒章曰耆定爾功者以耆定爾功是章之卒句也大司樂注云騶虞樂章名在召南之卒章正謂卒篇也謂之章者乘上騶虞爲樂章故言召南之卒章也定夲章句在篇後六藝論云未有若今傳訓章句明爲訓以來始辧章句或毛氏卽題或在其後人未能審也

熊朋來氏曰賡歌虞詩也毎句有韻五子之歌夏詩也隔句有韻其四章兩韻一換商頌商人之詩也詩韻之例盡在是矣那之首章隔句用韻兩韻一換至綏我思成下又毎句有韻篇末別出嘗將二韻結之烈祖以祖祜所三韻起中間申錫無疆開下文連句之韻似以三無疆爲之節後人交互用韻始此商頌多毎句用韻鳥長髮殷武皆然鳥六換韻長髮前六章皆毎句有韻惟卒章兩韻一換殷武毎句有韻惟第四章

交互相韻其末別出國福二韻結之五章以翼極二韻起而下文連句有韻卒章又通章連句用韻自後作詩者用韻皆以商頌爲格例

顧大韶氏曰詩經有上文叶韻而末句不葉者麟趾騶虞之類是也有下文叶韻而首二句不葉者瞻彼洛矣之類是也有首句自與第三句葉第二句自與第四句葉者兔罝魚麗之類是也有首句與末句葉而中二句不葉者決拾旣佽之章是也有用中州韻葉者左右芼之葉鐘鼓樂之烝然罩罩葉式燕以樂之類是也有通章不叶韻者如大雅其在於今一章及周頌維天之命昊天有成命時邁其邦等篇是也詳知其例方可讀詩顧炎武氏曰古詩用韻之法大約有三首句次句連用韻隔第三句而於末句用韻者闗雎之首章是也凡漢以下詩及唐人律詩之首句用韻者源於此一起卽隔句用韻者捲耳之首章是也凡漢以下詩及唐人律詩之首句不用韻者源於此自首至末句句用韻者若考槃淸人還著十畝之間月出素冠諸篇又如捲耳之二章三章四章車攻之一章二章三章七章長髮之一章二章三章四章五章是也凡漢以下詩若魏文帝燕歌行之類源於此自是而變則轉韻矣轉韻之始亦有連用隔用之別而錯綜變化不可以一體拘於是有上下各自爲韻若兔罝及采薇之首章魚麗之前三章捲阿之首章者有首末自爲一韻中間自爲一韻若車攻之五章者有隔半章自爲韻若生民之卒章者有首提二句而下分二節承之若有瞽之篇者此皆詩之變格然亦莫非出於自然非有意爲之也

虞惇按詩人用韻錯綜不同如熊氏及二顧氏之說略見大端此外更有一句中自爲韻如柏舟日居月諸北風其虛其邪商頌猗與那與之類有一句兩韻二句中各自爲韻如匏有苦葉之次章彌與鷕韻盈與鳴韻之類有三句一韻如采芑前三章之類亦有三句一韻而三句中又疉用韻如采芑二章三章後六句之類有上下總一韻而中間復自爲韻如大雅思齊二章之類有下三句各與上三句爲韻如桑柔卒章之類麟趾騶虞末句不用韻而合三章爲韻瞻彼洛矣起句不用韻而合三章爲韻更有後三章復承前三章爲韻如魚麗之類更有合全篇爲一韻如泂酌三章之類皆變化因心自然合節樂記所謂聲成文謂之音舉一反三可以類推也○又按古人之文大率用韻易書中多有用韻者詩爲樂章被之詠歌尢湏依韻而成所謂聲依永律和聲是也詩之韻自虞廷賡歌始其後有五子之歌三百篇而下訖於後代詩無不用韻而用韻之法古今不同古韻寛而今韻嚴今韻起於梁沈約而律詩用之梁陳以來古體詩亦皆通韻如東之通冬魚之通虞不盡拘沈韻也唐詩以韓杜爲宗五言古體皆用古韻杜之彭衙行眞文元寒刪先通用自京赴奉先縣詠懷質物月遏黠屑通用韓之此日足可惜東冬江陽庚靑通用元和聖徳詩語麌哿馬有通用如此之類更僕未易數今人作古體詩尙通用古韻豈有三百篇而反限以今律詩之韻之理朱子泥於今韻遂創爲叶韻之法凡詩之不合於今韻者俱從而葉之就其所葉之韻亦多有未可通者參差荇菜左右采之窈窕淑女琴瑟友之采友不同韻則以采葉友可也以友葉采可也今采葉此禮反友葉羽已反將以何韻爲凖乎維鵲有巢維鳩居之之子於歸百兩禦之居禦不同韻則以居葉禦可也以禦葉居可也今居葉姬禦反禦葉魚據反又以何韻爲凖乎更有不必用韻而亦叶韻者如誰謂女無家於嗟乎騶虞之類是也有夲同一韻而亦叶韻者如麟之趾振振公子殷其靁在南山之側何斯違斯莫敢遑息之類是也更有上下各自爲韻而必葉爲一韻者亦有決不可通之韻本不入韻之字而亦必葉爲韻者附防牽合支離煩碎幾於無句不葉殊非聲成文謂之音之義也又古人四聲通用亦始於虞之賡歌降爲屈原之離騷紛吾旣有此內美兮又重之以修能扈江離與辟芷兮紉秋蘭以爲佩則平去通韻冀枝葉之峻茂兮願竢時乎吾將刈𨿽委絕其亦何傷兮哀眾芳之蕪穢則上去通韻眾皆競進以貪婪兮憑不厭乎求索內恕己以量人兮各興心而嫉妬前望舒使先驅兮後飛防使奔屬鸞皇爲余先戒兮雷師告余以未具則去入通韻惟玆佩之可貴兮委厥美而歷玆芳菲菲而難虧兮芬至今猶未沬則平入通韻自楚辭至漢魏樂府皆然何獨於三百篇而必彊爲一聲又必彊爲一韻乎三百篇之詩皆被之樂無不可歌者歌有揚抑抗墜輕重疾徐宛轉之節一唱三嘆音韻自然而協不必以今韻之平上去入拘拘葉之今之詞曲通用四聲按節而歌何嘗不協俗樂尙不必限以一聲豈古樂反欲拘以一韻由此推之不特朱子之叶韻可刪而吳才老之韻補亦俱可廢也故今於經文之下略其通韻之說而於朱子之叶韻悉刪去之於以正夲音存古韻使承學者知所依據云○又按今世韻書乃元初黃公紹所編依宋平水劉淵定本非沈約之舊夲也並唐韻二百六部爲一百七部至今用之然其中有可通用者有不可通用者宋鄭庠定古韻總分爲六部一東冬江陽庚靑蒸二支微齊佳灰三眞文元寒刪先四魚虞歌麻五蕭肴豪尢六侵覃鹽咸或又並魚虞歌麻蕭肴尢爲一部共五部以韓杜詩考之則五部之說亦未爲無據也然庠本以支微魚虞蕭肴三部爲但有平上去無入聲竊恐未必然夫五方之音有重輕一人之言有徐疾一字之中自有平上去入此天籟之自然非人所能損益也公羊莊二十八年傳曰春秋伐者爲客伐者爲主何休注曰伐人者爲客讀伐長言之齊人語也見伐者爲主讀伐短言之齊人語也大抵平上去之音長而入之音短一伐也而讀之有長短則自有平上去入之不同安在其爲某韻有入聲某韻無入聲哉明章黼韻學集成分配四聲以屋沃覺爲東冬江之入質物月曷黠屑爲眞文元寒刪先之入藥爲陽之入陌錫職爲庚靑蒸之入緝合葉洽爲侵覃鹽咸之入若確不可移者昆山顧炎武力排其說謂小戎以屋韻驅馵則其不協於東董送可知也揚之水以沃韻鑿襮則其不協於冬腫宋可知也他如術轉爲遂則不應承眞曷轉爲害則不應承寒藥不應承陽錫不應承靑皆據六書象形諧聲爲說而參以三代經傳之文足以破五百年來承學傳習之誤其所作音學五書詳博而精核按之詩易及楚辭樂府無不合者世有桓譚必能知而好之故余於此書多援以爲證也○又按顧炎武音論云古音止有十部一東冬鐘江二支脂之微齊佳皆灰咍三魚虞模侯四眞諄臻文殷元魂痕寒桓刪山先僲五蕭宵肴豪幽六歌戈七陽唐八耕淸靑九蒸登十侵覃談鹽添咸銜嚴凡宋齊以下作韻書者於此十大部固不必分而分其支韻字半入脂之半入歌戈麻韻字半入歌戈半入魚虞庚韻字半入陽唐半入耕淸尢韻字半入脂之半入蕭宵宋聲以下作韻書者於此四小部又不當合而合上去二聲仿此入聲之中別多舛錯隨條正之其所云十部與鄭庠六部亦小異大同而其所分支麻庚尢四韻之字則斟酌精當援據確核迥非他韻書所能及也但其所云十部之中亦以東冬眞諄歌戈陽唐耕淸蒸登六部爲有平上去無入聲則愚未敢以爲然四聲出於天有一字卽具有四聲今西北人語多無入聲蓋由土風使然非字之夲無入聲也鄭以質物月曷諸韻爲眞文之入而支微則無入聲顧以質物月曷爲支脂之入而眞諄則無入聲𨿽得失互殊而大防則一至元周徳淸中原音韻並四聲而爲三聲更失天地自然之正不足以言音學矣

讀詩質疑卷首九﹤經部﹐詩類﹐讀詩質疑﹥

欽定四庫全書

讀詩質疑卷首十

太僕寺少卿嚴虞惇撰

訓詁傳授

漢書藝文志詩凡三百五篇遭秦而全者以其諷誦不獨竹帛也漢興魯申公爲詩訓詁而齊轅固燕韓嬰皆爲之傳三家皆列於學官又有毛公之學自謂子夏所傳而河間獻王好之

漢書儒林傳毛公趙人也治詩爲河間獻王博士授同國貫長卿長卿授解延年延年爲阿武令授徐敖敖授九江陳俠爲王莽講學大夫由是言毛詩者本之徐敖孔氏曰六藝論云河間獻王好學其博士毛公善說詩獻王號之曰毛詩儒林傳云毛公趙人也爲河間獻王博士不言其名範後漢書云趙人毛長善詩是爲毛詩然則趙人毛公名長也譜云魯人大毛公爲訓詁傳於其家河間獻王得而獻之以小毛公爲博士然則大毛公爲其傳由小毛公而題毛也

陸璣氏曰孔子刪詩授卜商商爲之序以授魯人曾申申授魏人李克克授魯人孟仲子仲子授振牟子振牟子授趙人荀卿荀卿授魯國毛享享作訓詁傳以授趙國毛萇時人謂享爲大毛公萇爲小毛公以其所傳故名其詩曰毛詩萇爲河間獻王博士授同國貫長卿長卿授阿武令解延年延年授徐敖敖授九江陳俠由是言毛詩者本之徐敖時九江謝曼卿亦善毛詩東海衛宏從曼卿受學因作毛詩序得風雅之旨世祖以爲議郎濟南徐巡師事宏亦以儒顯其後鄭眾賈逵傳毛詩馬融作毛詩傳鄭作毛詩箋然齊魯韓三氏皆立博士惟毛詩不立

吳太常卿徐整曰子夏授髙行子髙行子授薛倉子薛倉子授帛妙子帛妙子授河間人大毛公大毛公爲詩詁訓傳於家以授趙人小毛公

釋文曰鄭作毛詩箋申明毛義難三家於是三家遂廢矣魏太常王肅更述毛非鄭荊州刺史王基駮王肅申鄭義晉豫州刺史孫毓爲詩評毛鄭王肅三家同異朋於王徐州從事陳統難孫申鄭

隋書志齊詩魏代已亡魯詩亡於西晉韓詩𨿽存無傳之者惟毛詩鄭箋至今獨立

孔氏曰漢初爲傳訓者皆與經別行三傳之文不與經連故石經書公羊傳皆無經文藝文志云毛詩經二十九卷毛詩故訓傳三十卷是毛爲詁訓亦與經別也及馬融爲周禮注乃云欲省學者兩讀故具載本文然則後漢以來始就經爲注也未審此詩引經附傳是誰爲之

陸氏曰申培公魯人少事齊人浮丘伯受詩爲楚王太子戊傅戊不好學及戊立胥靡申公申公媿之歸魯以詩經爲訓故以教無傳疑是爲魯詩蘭陵王臧代趙綰皆從申公受學臧爲郎中令綰爲禦史大夫皆以明堂事自殺申公弟子千餘人同郡臨淮太守孔安國膠西內史周霸城陽內史夏寛東海太守碭魯賜長沙內史蘭陵繆生膠西中尉徐偃膠東內史鄒人闕門慶忌治官皆有廉節稱申公卒瑕丘江公盡能傳之及魯許生免中徐公皆守學教授韋賢治詩事江公許生至丞相傳子元成亦至丞相兄子賞以詩授哀帝至大司馬由是魯詩有韋氏學東平王式事徐公許生爲昌邑王師其後山陽張長安東平唐長賓沛褚少孫亦先後事式爲博士由是有張唐褚氏之學張生兄子遊卿以詩授元帝爲諌大夫其門人瑯琊王扶爲泗水中尉陳畱許晏爲博士由是張家更有許氏學初薛廣徳亦事王式以博士論石渠授龔舎廣徳至禦史大夫捨至山陽太守時平原髙嘉亦以詩授元帝爲上谷太守傳子容爲光祿大夫孫詡以父任爲郎中以世傳魯詩知名王莽時逃去不仕又有曲阿包咸師事博士右師細君習魯詩亦去歸鄕裏世祖卽位徴詡爲博士至大司農咸舉孝廉除郎中至大鴻臚永平初任城魏應亦以習魯詩爲博士徴拜騎都尉卒於官

虞惇按漢志魯故二十五卷說二十八卷隋志魯詩亡於西晉而小學有一字石經魯詩六卷今世所傳申培公詩說蓋後人僞托也

轅固生齊人以治詩孝景時爲博士後拜淸河太守武帝初以賢良徴諸儒多嫉毀之罷歸時已九十餘矣諸齊以詩顯貴皆固之弟子也昌邑太傅夏侯始昌最明始昌授東海剡人後蒼蒼爲博士至少府蒼授諫大夫翼奉前將軍蕭望之丞相匡衡衡授大司空瑯琊師丹髙密太傅伏理詹事頴川滿昌由是齊詩有翼匡師伏之學滿昌授九江張邯瑯琊皮容皆至大官其後伏黯傳理家學攺定章句作解說九篇位至光祿勲以授嗣子恭恭以黯任爲郎永平中拜司空恭刪黯章句定爲二十萬言年九十卒又蜀郡任末廣漢景鸞皆以齊詩教授著述焉

虞惇按漢志齊後氏故二十卷傳三十九卷孫氏故二十七卷傳二十八卷雜記十八卷隋志齊詩魏代已亡鄭夾漈謂齊詩今猶有見者蓋其眞僞未可知也

韓嬰燕人孝文時爲博士景帝時至常山太傅嬰推詩人之意而作內外傳其語頗與齊魯間殊淮南賁生受之燕趙間言詩者由韓生河南趙子事韓生授同郡蔡誼誼至丞相誼授同郡食子公王吉吉爲昌邑王中尉食生爲博士授泰山栗丰吉授淄川長孫順順爲博士丰部刺史由是韓詩有王食長孫之學丰授山陽張就順授東海髮福皆至大官建武初博士淮陽薛漢善災異讖緯受詔定圖防當世言詩推爲長後至千乘太守弟子犍爲杜撫防稽澹臺敬伯鉅鹿韓伯髙最知名撫定韓詩章句建初中爲公車令卒官其所作詩題約義通學者傳之曰杜君注撫授防稽趙舉有道又有光祿勲九江召馴閬中令巴郡楊仁山陽張匡皆習韓詩匡爲作章句舉有道徴博士不就

虞惇按漢藝文志韓故三十六卷內傳四卷外傳六卷說四十一卷隋經籍志韓詩二十二卷薛氏章句韓詩翼要十卷漢侯包撰梁有韓詩譜二卷唐藝文志韓詩卜商序韓嬰注二十二卷又外傳十卷蓋韓詩至唐猶存未知以何時亡今所存者外傳而已

成伯瑜氏曰傳曰孔子沒而防言絕七十子終而大義乖故春秋分爲五詩分爲四古之學者口相師受或文字假借言音互殊各有専門是生同異而秦季焚書之後故名有魯詩韓詩毛詩齊詩四家之說魯人申培公初與楚元王劉交俱受詩於浮丘伯申公爲詩作詁訓而無其傳曰魯詩武帝以安車蒲席輪徴申公拜太中大夫時年八十餘矣申公授江公江公授韋賢賢授子成成傳兄子賞江公又傳至王式式傳褚少孫及薛廣徳廣徳授龔捨齊人轅固生爲詩作傳號曰齊詩授夏侯始昌始昌傳後蒼蒼授翼奉又授蕭望之又授匡衡衡授師丹後漢陳元方亦學齊詩燕人韓嬰廣推詩意作內外傳數萬言號曰韓詩其孫商亦以詩爲博士淮南賁生初受之賁生傳河內趙生趙生傳蔡誼及王吉魯人毛公於其家作詩詁訓故曰毛詩河間獻王見而深好之趙人毛萇傳其業號小毛公爲獻王博士在漢朝毛詩不列於國庠惟齊魯韓三家得立學官小毛公傳同郡貫長卿長卿傳齊人解延年延年授徐敖敖授陳俠始自仲尼刪詩以授子夏故子夏作關雎大序及諸篇小序歷四傳至大毛公漢平帝時毛詩始立興於齊梁迄於皇唐齊詩無人魯詩沒而魏晉不播江左韓詩𨿽存無傳習之者自鄭作毛詩箋而三家之傳廢矣魏太常王肅又述毛公意而駁鄭氏之非晉孫毓爲詩評十卷論毛鄭王三家異同宋徴士周續之及雷次宗並作詩序義江熙謝沈各注二十卷陸璣作艸木疏二卷亦論虫魚鳥獸然土物所生耳目不及相承迷悟明體乖殊十得六七而已崔靈恩撰諸家集注二十四卷沈重及徐爰作音義梁武帝作詩大義四十卷鄭又述詩意兼國風土地氏族作詩譜一卷又有解題一卷近代纂集諸家互興理致淺薄非警策之要不得徧舉也

鄭樵氏曰詩有四家毛詩最後出而獨傳何也曰豈惟毛詩始漢之春秋公谷爲盛至後漢左氏始立而後之行者獨左氏禮家之學五傳弟子分曹教授小戴最後出而今之言禮者惟小戴爲宗此無他六經始出諸儒講習未精且未有他書證其是非故雜僞之說可入趙賓之易張霸之書是也歷時旣久古人簡牘時出於山崖屋壁之間學者議論旣精因得卽其書以考同異而長短優劣見矣長者出而短者廢自然之理也六經自秦火後獨詩以諷誦相傳齊魯與燕語音不同訓詁亦異獨毛之出也自以源流得於子夏而其書貫穿先秦古書其釋鴟鴞也與金縢合釋北山烝民也與孟子合釋昊天有成命與國語合釋碩人淸人黃鳥皇矣與左傳合而序由庚等六章與儀禮合蓋當毛氏時左氏未立孟子儀禮國語未甚行而學者亦未能信也惟河間獻王博見異書深知其精至晉宋諸書盛行肄業者眾而人始翕然知其說近正且左氏諸書漢初儒者皆未見而毛先與之合不謂之源流子夏可乎唐人云齊詩亡於魏魯詩亡於晉韓詩𨿽存無傳之者今韓氏章句已不存矣而齊詩猶有見者然唐人旣謂之亡則其書之其僞未可知也

虞惇按齊魯韓毛四家之詩惟毛氏最後出而其傳最盛齊詩亡於魏魯詩亡於晉韓詩至唐猶存而無傳習之者今所存者外傳而已鄭氏作毛詩箋孔氏作正義専申毛鄭之旨宋朱子集傳始盡斥毛鄭而獨申臆解六百年來學者非朱子弗道也蓋毛鄭之廢久矣然考其淵源師友之所自與夫儒先論撰之說毛公之詩不謂之源於子夏不可也故今列諸家授受之次第於以志其盛而惜其衰

讀詩質疑卷首十

欽定四庫全書

讀詩質疑卷首十一

太僕寺少卿嚴虞惇撰

經傳逸詩

巧笑倩兮美目盼兮素以爲絢兮【論語下同】

唐棣之華偏其反而豈不爾思室是遠而

衣錦尙防【禮記】

畜君何尢【孟子徴招角招之詩】

翹翹車乘招我以弓豈不欲往畏我友朋【左傳陳敬仲引詩】

我之懷矣自詒伊戚【趙宣子語杜注逸詩也】

狐裘尨茸一國三公吾誰適從【士蒍賦詩】

河水【公子賦河水】

𨿽有絲麻無棄菅蒯𨿽有姬姜無棄蕉萃凡百君子莫不代匱

周道挺挺我心扃扃講事不令集人來定

俟河之淸人壽幾何兆云詢多職競作羅【子駟引周詩】轡之柔矣馬之剛矣轡之柔矣馬亦不剛轡亦不柔志气麃麃取與不疑【國子賦轡之柔矣注見周書】茅鴟【叔孫穆子使工爲之誦茅防】

淑愼爾止無載爾僞

優哉遊哉聊以卒歲【叔向引詩】

禮義不愆何卹於人言【子產引詩】

祈招之愔愔式昭徳音思我王度式如玉式如金形民之力而無醉飽之心【祭公謀父作祈招之詩】

新宮【宋公享昭子賦新宮儀禮下管新宮注小雅逸篇】何以卹我我其之【杜注此逸詩】

我無所監夏后及商用亂之故民卒流亡【晏子引詩】鳩飛【國語秦伯賦鳩飛】

天之所支不可壊也其所壊亦不可支也【昔武王克殷而作此詩也以爲飫歌名之曰支】

昔我有先正其言明且淸國家以寧都邑以成庶民以生誰能秉國成不自爲正卒勞百姓【禮記緇衣按文選張華答何邵詩曰周任有遺規其言明且淸是詩周任作也李善注又云子思子詩云昔我有先正其言明且淸未知何據】

相彼盍旦尙猶患之【坊記】

曽孫侯氏四正具舉大夫君子凡以庶士小大莫處禦於君所以燕以射則燕則譽【射義貍首之詩】

武宿夜【舞莫重於武宿夜注武曲名】

九夏【王夏肆夏昭夏納夏章夏齊夏族夏裓夏驁夏周禮注九夏皆詩篇名頌之族類也此歌之大者載在樂章樂崩亦從而亡是以頌不能具】

采薺【周禮趨以采薺注樂名或曰逸詩】

敕爾瞽率爾眾工奏爾悲誦肅肅雍雍毋怠毋凶【周禮鄭司農注賈疏云疑逸詩】

驪駒在門僕夫具存驪駒在路僕夫整駕【大戴禮下同又漢書王式歌驪駒】

魚在在藻厥志在餌

舟張辟雍鶬鶬相從八風回回鳯凰喈喈【尙書大傳】明明崇禹生開【周書世俘篇籥人奏武萬獻明明三統奏崇禹生開三終注詩篇名】

皇皇上天其命不忒天之以善必報其徳【家語下同】令月吉日王始加元服去王幼志心衮職欽若昊天六合是式率爾祖考永永無極【成王冠周公命祝雍作頌】行百里者半於九十【戰國防下同】

大武遠宅不渉

木實繁者披其枝披其枝者傷其心

黃竹【穆天子傳天子遊黃臺之北大寒北風雨雪天子作詩三章以哀人夫】

浩浩者水育育者魚未有室家而安召我居【管子】樂矣君子直言是務【晏子春秋】

必擇所堪必謹所堪【墨子下同】

周詩曰王道蕩蕩不偏不黨王道平平不黨不偏詩曰魚水不務陸將何及

靑靑之麥生於陵陂【莊子】

墨以爲明狐貍其蒼【荀子下同】

鳯凰秋秋其翼若干其聲若簫有鳯有凰樂帝之心如霜雪之將將如日月之光明爲之則存不爲之則亡國有大命不可以告人妨其躬身

長夜漫兮永思騫兮大古之不慢兮禮義之不愆兮何卹人之言兮

涓涓源水不壅不塞轂旣破碎乃大其輻事旣敗矣乃重大息

將欲毀之必重累之將欲踣之必髙舉之【呂氏春秋下同】

有龍於飛周徧天下五蛇從之爲之丞輔龍反其鄕得其處所四蛇從之得其露雨一蛇羞之橋死於中野【介子推賦詩】

麥秀漸漸兮禾黍油油彼狡童兮不與我好兮【史記下同箕子作麥秀之詩】

登彼西山兮采其薇矣以暴易暴兮不知其非矣神農虞夏忽焉沒兮我安適歸矣吁嗟䢐兮命之衰矣【伯夷叔齊作歌】

得人者興失人者崩

九變復貫知言之選【漢書】

浩浩白水儵儵之魚君來召我我將安居國家未定從我焉如【列女傳下同古有白水之詩】

愷弟君子永能厲兮吁嗟惜兮乃下世兮【栁下惠妻歌】緜緜之葛在於曠野良工得之以爲絺綌良工不得枯死於野【說苑】

以雅以南韎任株離【後漢書陳忠傳】

皎皎練絲在所染之【後漢書楊終傳注逸詩】

利爲用本福爲禍先【文選注韓詩】

雨無其極傷我稼穡【劉安世曰韓詩雨無極】

虞惇按司馬遷言古詩三千孔子刪而爲三百孔頴逹非之云書傳所引之詩現在者多亡逸者少孔子所錄不容十分去九今考書傳引詩現在者十之六七亡逸者十之二三而夏商之詩不與焉詩自文武而下至於陳靈公而上中間列國之君有一君而錄數詩者有數君而錄一詩者更有數君而不得一詩者或其詩之不足錄或其詩之足錄而當時已殘闕不完或其詩𨿽具而序說之無傳意防之難考如鄱陽馬氏之說者夫子皆不得而錄之則所謂古詩三千刪而爲三百者馬遷之言未可盡非也故今采書傳中遺辭逸句掇而錄之就所見聞不能廣憶或詩在而亡其名或名存而亡其句至於自周已前謡辭歌曲見於書傳者皆不復載韓昌黎石鼓歌云陋儒編詩不收入二雅褊廹無委蛇孔子西行不到秦掎摭星宿遺羲娥嗚呼三代之文放佚而不傳者豈獨石鼓也哉

讀詩質疑卷首十一

欽定四庫全書

讀詩質疑卷首十二

太僕寺少卿嚴虞惇撰

三家遺說

關關雎鳩詩人言雎鳩貞潔以聲相求必於河之洲隱蔽無人之處故人君動靜退朝入於私宮后妃禦見去畱有度應門撃柝鼓人上堂今內傾於色賢人見其萌故詠關雎說淑女正容儀也【後漢書注薛君章句】淑女奉順坤徳成其紀綱【文選注韓詩說】

漢有遊女遊女漢神也漢神時見不可求而得之【文選注薛君章句】

魴魚赬尾魚勞則尾赤君子勞苦則顏色變王室政教如烈火矣猶觸冒而仕者以父母甚迫近饑寒之憂爲此祿仕【後漢書注薛君章句】

金罍大夫器也天子以玉諸侯大夫以金士以梓一升曰爵爵盡也足也二升曰觚觚寡也飲當寡少三升曰觶觶適也飲當自適也四升曰角角觸也不能自適觸罪過也五升曰散散訕也飲不自節爲人謗訕也總名曰爵其實曰觴觴者餉也觥亦五升所以罰不敬觥廓也著明之貌君子有過廓然著明也【韓詩說正義儀禮疏】

昔召公述職當民事時捨於棠下而聴斷焉是時人皆得其所後世思其仁恩至虖不伐甘棠甘棠之詩是也【漢書王吉傳吉學韓詩】

芣苢傷夫有惡疾也芣苢𨿽臭惡乎我猶采取而不已者興君子𨿽有惡疾我猶守而不離去也【文選注薛君章句】

羔羊素絲素諭潔白絲諭屈柔紽數名也詩人賢仕爲大夫者其徳能稱有潔白之性屈柔之行進退有度數也【後漢書注薛君章句】

騶虞天子掌鳥獸官【異義韓魯說】

古者霜降逆女冰泮殺止【韓詩傳】

中冓中夜謂淫僻之言【釋文】

蝃蝀刺奔女也詩人言蝃蝀在東者邪色乘陽人君淫佚之徴臣子爲君父隱故言莫之敢指【後漢書注韓詩序】

溱與洧方洹洹兮謂三月桃花水下【太平禦覽】

鄭國之俗三月上巳之溱洧兩水之上招魂續魄秉蘭艸祓除不祥故詩人願與所說者俱往【後漢書注薛君章句】

勺藥離艸也言將離別贈此艸也【釋文】

離離黍貌也詩人求亡不得憂懣不識於物視彼黍離離然反以爲稷之苖乃自知憂之甚也【太平禦覽】昔尹吉甫信後妻之讒而殺孝子伯奇其弟伯封求而不得作黍離之詩【陳思王貪惡烏論】

何謂素餐素者質也但有質朴而無治民之材名曰素餐屍祿者頗有所知善惡不言茍欲得祿而已譬如屍焉【文選注薛君章句】

匪風發兮匪車偈兮說曰是非古之風也發發者是非古之車也掲掲者蓋傷之也【漢書王吉傳】

冰者竆谷陰气所聚不泄則結而爲伏陰【初學記韓詩說】

鸛水鳥巢處知風穴處知雨天將雨而蟻出壅土鸛鳥見之長鳴而喜【文選注薛君章句】

東有圃艸圃博也有博大茂艸也【文選注韓詩薛君章句】

饑者歌食勞者歌事【初學記】

飲之禮不脫屨而卽序者謂之禮跣而上坐者謂之宴能飲者飲之不能飲者已謂之醧齊顏色均眾寡謂之沈閉門不出客謂之湎君子可以宴可以醧不可以沈不可以湎【初學記薛君章句】

獸趨曰行曰騃【文選注薛君章句】

馬動則鸞鳴鸞鳴則和應舒則不鳴疾則失音故詩曰和鸞雝雝言得其和也【周禮疏】

元戎大戎兵車也車有大戎十乘謂車縵綸馬被甲衡軛之上盡有劍防名曰陷軍之車所以冒突先啟敵家之行伍也【史記注薛君章句】

盟牲所用天子諸侯以牛豕大夫以犬庶人以雞【禮記正義許愼據韓詩】

人之無良相怨一方言王者所爲無有善者各相與一方而怨之【後漢書注見韓詩】

王者舞六代之樂舞四夷之樂大徳廣之所及【文選注韓詩傳】

雨無其極傷我稼穡【劉安世曰韓詩雨無極】

辟廱者天子之學圓如璧壅之以水言辟取辟有徳言辟廱者取其廱和也所以教天下春射秋饗尊事三老五更在南方七里之內立明堂於中五經之文所藏處蓋以茅艸取潔淸也【韓詩說正義】

文王聖徳上及飛鳥下及魚鼈【文選注章句】

賓之初筵衛武公飲酒悔過也【後漢書注韓詩】

衛武公作抑詩刺王室亦以自戒行年九十有五猶使臣日誦是詩而不離於其側【正義侯包說】

聖人皆無父感天而生【異義韓魯】

彼䢐者岐有夷之行䢐往也夷易也行道也彼百姓歸文王者皆曰岐有易道可往歸矣易道謂仁義之道【後漢書注薛君傳下同】

薄言振之莫不震疊振奮也震動也疊應也美成王能奮舒文武之道而行之則天下無不動而應其政教西雍文王之雍也言文王之時辟雍學士皆潔白之人也【後漢書注薛君章句】

奚斯魯公子也新廟奕奕然盛是詩公子奚斯所作也【文選注韓詩薛君章句】

襄公之時修仁行義欲與盟主其大夫正考甫美之故追道契湯髙宗殷所以興作商頌【史記注韓詩章句】佩玉晏鳴闗雎嘆之【漢書杜欽傅臣瓚曰此魯詩也】康王一朝晏起闗雎見幾而作【後漢書楊賜傳注魯詩】自陜以東者周公主之自陜以西者召公主之召公述職當桑蠶之時不欲變民事故不入邑中捨於甘棠之下而聴斷焉後世思而歌詠之【說苑劉向世傳魯詩】古有梁騶梁騶天子獵之田也【文選注魯詩傳】

周南大夫受命平治水土過時不來其妻恐其懈於王事言國家多難惟勉彊之無有譴怒遺父母憂乃作汝墳之詩【列女傳】

惟聖人爲能饗帝孝子爲能饗親立廟京師之居躬親承事四海之內各以其職來助祭尊親之大義五帝三王所共不易之道也詩云有來雍雍至止肅肅相維辟公天子穆穆【漢書韋成傳成世受魯詩】

衛宣公之子壽閔其兄伋之且見害作憂思之詩黍離之詩是也【新序】

孔子曰未見君子憂心惙惙亦旣見止我心則悅詩之好善道之甚也如此【說苑下同】

屍鳩之所以養七子者一心也君子之所以理萬物者一儀也

天子日食舉樂諸侯不釋縣大夫士日琴瑟【公羊傳注魯詩】

閻妻驕扇日以不臧【漢書谷永傳顏師古注魯詩】周徳旣衰而奢侈宣王賢而中興更爲儉宮室小寢廟詩人美之斯幹之詩是也上章道宮室之如制下章言子孫之眾多也【漢書劉向傳下同】

孔子論詩至於殷士膚敏祼將於京喟然嘆曰大哉天命善不可不傳於子孫是以富貴無常不如是則王公何以戒愼民萌何以勸勉蓋傷防子之事周而痛殷之亡也

眾小在位而從邪議歙歙相是而背君子故詩曰歙歙訿訿亦孔之哀

詩云我心匪石不可轉也言守善篤也

周頌曰飴我釐麰釐麰麥也始自天降此以和致和獲天助也

自堂䢐基自羊䢐牛言以內及外以小及大也【說苑】聞之師曰匹配之際生民之始萬福之原婚姻之禮正然後品物遂而天命全孔子論詩以闗雎爲始言太上者民之父母后夫人之行不侔乎天地則無以奉神靈之統而理萬物之宜故詩曰窈窕淑女君子好仇言能致其貞淑不貳其操情欲之感無介乎儀容宴私之意不形乎動靜夫然後可以配至尊而爲宗廟主此綱紀之首王化之端也【漢書匡衡衡學齊詩】

古者合歡之樂舞於室四夷之樂陳於門故詩云以雅以南韎任朱離【後漢書陳忠注蓋齊魯之詩】

自杜沮漆言公劉避狄而來居杜與漆沮之地【漢書注齊詩】

竊學齊詩聞五際之要十月之交篇【漢書翼奉傳】五際卯酉午戌亥也陰陽終始際防之嵗於此則有變攺之政也詩有五際推得失考天心以言王道之安危【翼奉傳孟康注】

詩含五際六情【春秋緯演孔圖】

午亥之際爲革命卯酉之際爲攺正辰在天門出入候聴卯天保也酉祈父也午采芑也亥大明也然則亥爲革命一際也辰爲天門出入候聴二際也卯爲陰陽交際三際也午爲陽謝陰興四際也酉爲陰盛陽防五際也其六情則春秋云喜怒哀樂好惡是也【詩緯泛歷樞下同】

大明在亥水始也四牡在寅木始也嘉魚在已火始也鴻鴈在申金始也是謂四始

爰及矜人哀此鰥寡上恵下也雨我公田遂及我私下急上也【漢書蕭望之傳望之學齊詩】

文王受命而徵伐五國必先詢之同姓然後謀於羣臣加占蓍龜以定行事故謀則成卜則吉戰則勝其詩曰帝謂文王詢爾仇方同爾弟兄崇國城守先退後伐所以重人命俟時而動故參分天下而有其二【後漢書伏湛傳】

念我皇祖陟降庭止言成王常思祖考之業而鬼神祐助其治也煢煢在疚言成王喪畢思慕意气未能平也蓋所以就文武之業崇大化之本也【漢書匡衡傳下同】商邑翼翼四方之極此成湯所以建至治保子孫化異俗而懷鬼方也

日監在玆言天之日監王者之處也此維予宅言天以文王之居爲都也【漢書郊祀志匡衡奏】

虞惇按漢世言詩者四家惟毛詩最後出賈逵撰齊魯韓與毛氏異同梁崔靈恩采三家本爲集注今惟毛氏獨存韓詩僅存外傳而齊魯詩之亡久矣世傳申公詩說蓋出於後人僞撰然三家之遺言緖論容或有散見於他書者朱子嘗語門人文選注多韓詩章句嘗欲寫出而王應麟伯厚復博采諸書薈而錄之今刪其繁辭瑣語而存其益於風雅者合爲一編以扶防學廣異義亦二先生之意也

讀詩質疑卷首十二

欽定四庫全書

讀詩質疑卷首十三

太僕寺少卿嚴虞惇撰

經傳雜說

風有采蘩采蘋雅有行葦泂酌昭忠信也【左傳下同】詩曰嗟我懷人寘彼周行能官人也王及公侯伯子男甸采衞大夫各居其列所謂周行也

天下有道則公侯能爲民幹城而制其腹心亂則反之濟澤之阿行潦之蘋藻寘之宗室季蘭尸之敬也召穆公思周徳之不類故糾合宗族於成周而作詩曰棠棣之華鄂不韡韡凡今之人莫如兄弟其四章曰兄弟鬩於墻外禦其侮如是則兄弟𨿽有小忿不廢懿親靜女之三章取彤管焉幹旄何以告之取其忠也汋曰於爍王師遵養時晦耆昧也

夫文止戈爲武武王克商作頌曰載戢干戈載櫜弓矢我求懿徳肆於時夏允王保之又作武其卒章曰耆定爾功其三曰鋪時繹思我䢐維求定其六曰綏萬邦屢丰年夫武禁暴戢兵保大定功安民和眾丰財者也七月之卒章藏冰之道也

敬之敬之天維顯思命不易哉先王之明徳猶無不難也無不懼也

魯頌曰春秋匪解享祀不忒皇皇后帝皇祖后稷君子曰禮謂其后稷親而先帝也詩曰問我諸姑遂及伯姊君子曰禮謂其姊親而先姑也

詩曰陳錫載周能施也

詩曰惟此文王帝度其心莫其徳音其徳克眀克明克類克長克君王此大國克順克比比於文王其徳靡悔旣受帝祉施於孫子心能制義曰度徳正應和曰莫照臨四方曰明勤施無私曰類敎誨不倦曰長賞慶刑威曰君和徧服曰順擇善而從之曰比經緯天地曰文九徳不愆作事無悔故襲天祿子孫賴之

古之爲享食也以觀威儀省禍福也故詩曰兕觥其觩旨酒思柔彼交匪傲萬福來求

衞詩曰威儀棣棣不可選也言君臣上下父子兄弟內外大小皆有威儀也周詩曰朋友攸攝攝以威儀言朋友之道必相教訓以威儀也

詩曰懷徳惟寜宗子維城君其修徳而固宗子何城如之

詩云豈不懷歸畏此簡書簡書同惡相卹之謂也昔諸侯朝正於王王宴樂之於是乎賦湛露則天子當陽諸侯用命也諸侯敵王所愾而獻其功王於是乎賜之彤弓一彤矢百玈弓矢千以覺報宴

葛藟猶能庇其本根故君子以爲比

詩曰君子如怒亂庶遄沮君子如祉亂庶遄已君子之喜怒以已亂也

先王疆理天下物土之宜而布其利故詩曰我疆我理南東其畞

詩曰女也不爽士貳其行士也罔極二三其徳士之二三猶喪妃耦

三夏天子所以享元侯也使臣弗敢與聞文王兩君相見之樂也臣不敢及鹿鳴君所以嘉寡君也敢不拜嘉四牡君所以勞使臣也敢不重拜皇皇者華君教使臣曰必諮於周臣聞之訪問於善爲咨咨親爲詢咨禮爲度咨事爲諏咨難爲謀臣獲五善敢不重拜

詩曰退食自公委蛇委蛇謂從者也

詩曰行歸於周萬民所望忠也

善爲國者賞不僭而刑不濫賞僭則懼及淫人刑濫則懼及善人商頌有之曰不僭不濫不敢怠遑命於下國封建厥福此湯之所以獲天福也

詩云誰能執熱逝不以濯禮之於政如熱之有濯也詩曰民亦勞止汔可小康恵此中國以綏四方施之以寛也母縱詭隨以謹無良式遏宼虐慘不畏明糾之以猛也柔遠能邇以定我王平之以和也

詩云蔽芾甘棠勿翦勿伐召伯所茇思其人猶愛其樹瞻彼旱麓榛楛濟濟愷悌君子幹祿愷悌夫旱麓之榛楛殖故君子得以易樂幹祿焉若夫山林匱竭林鹿防亡藪澤肆旣民力雕盡田疇荒蕪資用乏匱君子將險哀之不暇而何易樂之有焉【國語下同】

大雅曰陳錫載周是不布利而懼難乎故能載周以至於今

昊天有成命頌之盛徳也是道成王之徳也成王能明文昭能定武烈者也夫道成命者而稱昊天翼其上也二後受之讓於徳也成王不敢康敬百姓也夙夜恭也基始也命信也宥寛也密寧也緝明也熙廣也單厚也肆固也靖和也其始也翼上徳讓而敬百姓其中也恭儉信寛帥歸於寧其終也廣厚其心以固龢之始於徳讓中於信寛終於固龢故曰成

詩曰其類維何室家之壼君子萬年永錫祚允類也者不忝前哲之謂也壼也者廣裕民人之謂也萬年也者今聞不忘之謂也祚允也者子孫蕃育之謂也

夫先樂金奏肆夏繁遏渠天子所以饗元侯也歌文王大明緜則兩君相見之樂也皆非使臣之所敢聞也今伶簫詠歌及鹿鳴之三君之所以況使臣臣敢不拜況夫鹿鳴君之所以嘉先君之好也敢不拜嘉四牡君之所以章使臣之勤也敢不拜章皇皇者華君教使臣曰每懷靡及諏謀度詢必咨於周敢不拜敎臣聞之懷和爲毎懷咨才爲諏咨事爲謀咨義爲度咨親爲詢忠信爲周君況使臣以大禮重之以六徳敢不重拜

昔正考父校商之名頌十二篇於周太師以那爲首其輯之亂曰自古在昔先民有作溫恭朝夕執事有恪先聖王之傳恭猶不敢專稱曰自古古曰在昔昔曰先民昔衞武公年數九十有五矣猶箴儆於國曰自卿以下至於師長士苟在朝者無謂我老耄而捨我必恭恪於朝朝夕以交戒我於是乎作懿戒以自儆也及其沒也謂之叡聖武公

淸明在躬志气如神耆欲將至有開必先天降時雨山川出云其在詩曰嵩髙維嶽峻極於天維嶽降神生甫及申此文武之徳也【禮記下同】

詩云發彼有的以祈爾爵祈求也求中以辭爵也酒者所以養老也所以養病也求中以辭爵者辭養也子夏曰敢問何謂三無子曰無聲之樂無體之禮無服之喪此之謂三無子夏曰敢問何詩近之孔子曰夙夜基命宥密無聲之樂也威儀逮逮不可選也無體之禮也凡民有喪匍匐救之無服之喪也

小雅曰髙山仰止景行行止子曰詩之好仁如此鄕道而行中道而廢忘身之老也不知年數之不足也俛焉日有孶孶斃而後已

趨以采齊行以肆夏

大學始教皮弁祭菜示敬道也宵雅肄三官其始也不學操縵不能安不學博依不能安詩不學雜服不能安禮

溫柔惇厚而不愚則深於詩者也

不能詩於禮繆不能樂於禮素

三代之王也必先其令聞詩云明明天子令聞不已三代之徳也

子云上酌民言則下天上施詩云先民有言詢於芻蕘子云七日戒三日齊承一人焉以爲屍過之者趨走以教敬也醴酒在室醍酒在堂澄酒在下示民不淫也屍飲三眾賓飲一示民有上下也因其酒肉聚其宗族以教民睦也故堂上觀乎室堂下觀乎上詩云禮儀卒度笑語卒獲

子云君子不盡利以遺民詩云彼有遺秉此有不斂穧伊寡婦之利故君子仕則不稼田則不漁

男女無媒不交無幣不相見恐男女之無別也詩云伐柯如之何匪斧不克取妻如之何匪媒不得以此坊民民猶有自獻其身

詩雲丰水有芑武王豈不仕詒厥孫謀以燕翼子數世之仁也

有君人之大徳有事君之小心詩云惟此文王小心翼翼

詩云凱弟君子民之父母凱以彊敎之弟以說安之君子之接如水小人之接如醴君子淡以成小人甘以壊小雅曰盜言孔甘亂是用餤

子曰君子不以口譽人則民作忠故君子聞人之寒則衣之聞人之饑則食之稱人之善則爵之國風曰心之憂矣於我歸說

子曰好賢如緇衣惡惡如巷伯則爵不凟而民作願刑不試而民咸服

子曰私惠不歸徳君子不自畱焉詩云人之好我示我周行

射義天子以騶虞爲節諸侯以貍首爲節卿大夫以采蘋爲節士以采蘩爲節騶虞者樂官備也貍首者樂防時也采蘋者樂循法也采蘩者樂不失職也

壹發五豝諭得賢者多也於嗟乎騶虞嘆仁人也【射義注】南陔六詩堂上歌者不亡堂下笙者卽亡【儀禮疏】於穆淸廟於者嘆之也穆者敬之也淸者欲其在位者徧聞之也故周公升歌文王之功烈徳澤茍在廟中見文王者愀然如見文王焉【尙書大傳】

肆夏繁遏渠皆周頌也肆夏時邁也繁遏執競也渠思文也肆遂也夏大也言遂於大位謂王位也故時邁曰肆於時夏允王保之繁多也遏止也言福祿止於周之多也故執競曰降福穰穰降福簡簡福祿來反渠大也言以後稷配天王道之大也故思文曰思文后稷克配彼天故國語謂之曰皆昭令徳以合好也【周禮注】伯奇仁人而父虐之故作小弁之詩曰何辜於天親親而悲怨之辭也【趙岐孟子注】

鄭詩二十一篇說婦人者十九【公羊疏許氏】

采菽王賜諸侯命服之樂也【國語注下同】

黍苖道邵伯述職勞來諸侯也

於四月見孝子之思祭【孔叢子】

詩云未見君子憂心惙惙亦旣見止亦旣覯止我心則悅詩之善道甚也如此【家語下同】

孔子曰吾於甘棠見宗廟之敬也甚矣思其人必愛其樹尊其人必敬其位道也

關雎興於鳥而君子美之取其雄雌之有別鹿鳴興於獸而君子大之取其得食而相呼

鄁詩曰執轡如組兩驂如儛孔子曰爲此詩者其知政乎夫爲組者總紕於此成文於彼言其動於近行於遠也執此法以禦民豈不化乎竿旄之忠告至矣哉孔子讀詩於正月六章惕然知懼曰彼不達之君子豈不殆哉從上依世則道廢違上離俗則身危時不興善已獨由之則曰非妖卽妄也故賢也旣不遇天恐不終其命焉桀殺龍逢紂殺比干皆是類也詩曰謂天蓋髙不敢不局謂地蓋厚不敢不蹐此言上下畏罪無所自容也

入門而金作示情也升歌淸廟示徳也下管象舞示事也詩云喪亂蔑資曽莫惠我師此傷奢侈不節以爲亂者也又曰匪其止共惟王之卬此傷姦臣蔽主以爲亂也又曰亂罹瘼矣奚其適歸此傷離防以爲亂者也子貢問於孔子曰賜倦於學矣願息事君孔子曰詩云溫恭朝夕執事有恪事君難事君焉可息哉然則賜願息事親孔子曰詩云孝子不匱永錫爾類事親難事親焉可息哉然則賜願息於妻子孔子曰詩云刑於寡妻至於兄弟以禦於家邦妻子難妻子焉可息哉然則賜願息於朋友孔子曰詩云朋友攸攝攝以威儀朋友難朋友焉可息哉然則賜願息耕孔子曰詩云晝爾於茅宵爾索綯亟其乘屋其始播百谷耕難耕焉可息哉然則賜無息者乎孔子曰望其壙臯如也塡如也鬲如也此其知所息矣【荀子下同】

未可與言而言謂之傲可與言而不言謂之隱不觀顏色而言謂之瞽故君子不傲不隱不瞽謹順其身詩曰彼交匪紓天子所予

詩曰左之左之君子宜之右之右之君子有之此言君子之能以義屈伸變應也

君人者愛民而安好士而榮兩者無一焉而亡詩曰介人維藩大師維垣此之謂也

人不肖而不敬則是狎虎也詩曰不敢暴虎不敢馮河人知其一莫知其佗

詩曰采采捲耳不盈頃筐嗟我懷人寘彼周行頃筐易滿也捲耳易得也然而不可以貳周行

迷者不問路溺者不問遂亡人好獨詩曰我言維服勿以爲笑先民有言詢於蒭蕘言博問也

國風之好色也傳曰盈其欲而不愆其止其誠可比於金石其聲可內於宗廟

詩曰憂心悄悄慍於羣小小人成羣斯足憂矣

文王樂名巨業【樂苑】

文王有辟雍之樂【莊子】

武王勝殷殺紂環天下自立以爲王事成功立無大後患因先王之樂又自作樂命曰象周成王因先王之樂命曰騶虞【墨子下同】

誦詩三百詩三百歌詩三百舞詩三百

禹巡省南土塗山氏之女候禹於塗山之陽乃作歌曰候人兮猗實始爲南音周公召公取風焉以爲周南召南【呂氏春秋下同】

周公旦乃作詩曰文王在上於昭於天以繩文王之徳晉人欲攻鄭令叔向聘焉子產爲之詩曰子惠思我褰裳渉洧子不我思豈無他士叔向歸曰鄭有人子產在焉不可攻也孔子曰詩云無競惟人子產一稱而鄭國免

關雎興於鳥而君子美之爲其雌雄之不乖居也【淮南子】

周道缺詩人本之袵席而關雎作【史記下同】

仁義陵遲鹿鳴刺焉

和鸞噰噰萬福攸同動以紀度則萬福之所聚也【賈誼新書下同】

騶者天子之囿也虞者囿之司獸者也

周室之衰其卿大夫緩於誼而急於利亡推讓之風而有爭田之訟故詩人疾而刺之曰節彼南山維石巖巖【漢書董仲舒傳】

懿王時戎狄交侵中國被其苦詩人始疾而歌之曰靡室靡家玁狁之故至懿王曾孫宣王興師命將以徵伐之詩人美大其功曰出車彭彭城彼朔方【漢書匃奴傳】詩小雅之材七十四人大雅之材三十一人【司馬相如掩羣雅注張揖說】

伐檀刺賢者不遇明王也【文選注張揖說】

鹿鳴者周大臣之所作也王道衰大臣知賢者幽隱故彈風諫【文選注蔡邕琴操】

周徳始衰頌聲旣寢伐木有鳥鳴之刺【後漢書注蔡邕正交論】

取其宗祀之淸貌則曰淸廟【蔡邕明堂論】

治身之與治民先後不同焉矣詩曰飲之食之敎之誨之先飲食而後教誨治人也又曰坎坎伐輻彼君子兮不素餐兮先其事後其食治身也【春秋繁露下同】已受命而王必先祭天乃行王事詩曰濟濟辟王左右璋此文王之郊也其下之辭曰周王於邁六師及之此文王之伐崇也以是見文王之先郊而後伐也周公輔成王作汋樂以奉天

陟降庭止言成王常念文王武王之徳奉而行之故鬼神上下臨其朝廷【漢書注】

康王晚朝關雎作諷【後漢書】

周公詠文王之徳而作淸廟【王褒講徳論】

天子立辟雍者何所以宣徳化也壅以水象敎化流行也【白虎通】

武丁成王殷周之大仁也然地東不過江黃西不過氐羌南不過荊蠻北不過朔方是以頌聲並作【漢書賈折之傳】

毛詩曰遵彼汝墳又曰鋪惇淮墳爾雅曰墳莫大於河墳此蓋三墳也【文選蕪城賦袤廣三墳注】

公劉惇行葦世稱其仁【後漢書冦榮上書】

詩云取彼讒人投畀豺虎豺虎不食投畀有北有北不受投畀有昊此言欲令上天而平其惡【後漢書馬援傳】周室陵遲禮制不序蓼莪之人作詩自傷曰瓶之罄矣惟罍之恥言已不得終竟子道者亦上之恥也【陳忠傳】葛屨履霜敝由崇儉楚楚衣服戒在窮賒【後漢書】野無鶴鳴之嘆朝無小明之悔大東不興於今勞止不怨於下【楊震傳】

天地之性陰陽正紀隔絕其道則水旱爲並詩云五曰爲期六曰不詹怨曠作歌仲尼所錄【劉瑜傳】

奢則不遜儉則固奢儉之中以禮爲界是以蟋蟀山樞之人並刺國君諷以太康馳驅之節【馬融傳注云僖以太康貽戒昭公以不能馳驅被譏文武之道須折衷也】解居父聘吳過陳之墓門見婦人負其子欲與之淫泆婦人引詩刺之曰墓門有棘有鴞萃止言墓門有棘𨿽無人棘上猶有鴞汝獨不愧也【楚辭天問何繁鳥萃棘負子肆防王逸注】

肅肅兔罝施於中林處獨之謂也【徐幹中論】

彼姝者子何以與之其傳曰譬猶練絲染之藍則靑染之朱則赤【王允論衡下同】

伯奇放流首髮早白詩云維憂用老

詩人之賦麗以則辭人之賦麗以淫【楊子下同】

正考甫常睎尹吉甫矣公子奚斯常睎正考甫矣或問交五聲十二律也或雅或鄭何也曰中正則雅多哇則鄭

或問爲政有幾曰思斁昔在周公徵於東方四國是王召伯述職蔽芾甘棠其思矣夫齊桓公欲徑陳陳不果內執袁濤塗其斁矣夫

或問防和曰其在唐虞成周乎觀書及詩溫溫乎其和可知也周康之時頌聲作乎下關雎作乎上習治也齊桓之時縕而春秋美邵陵習亂也習治則傷始亂也習亂則好始治也

昔聖人述史三焉其述書也帝王之制備矣故索焉而皆獲其述詩也興衰之由顯故究焉而皆得其述春秋也邪正之迹明故考焉而皆當【文中子下同】

薛收曰吾嘗聞子之論詩矣上明三綱下達五常於是徴存亡辧得失小人歌之以貢其俗君子賦之以見其志聖人采之以觀其變

程元曰敢問豳風何也子曰變風也元曰周公之際亦有變風乎曰君臣相誚其能正乎成王終疑則風遂變矣非周公至誠孰能卒之哉元曰豳居變風之末何也曰夷王已下變風不復正矣夫子蓋傷之也故終之以豳言變之可正也豳周之本也變而克正危而克扶始終不失於本其惟周公乎系之豳遠矣哉

子逰馬頰之谷遂至牛首之谿登降信宿從者樂姚義竇威進曰夫子遂得潛乎子曰潛𨿽伏矣亦孔之炤威曰聞朝廷有召子議矣子曰彼求我則如不我得執我仇仇亦不我力姚義曰其車旣載乃棄爾輔竇威曰終逾絕險曾是不意子喟然遂歌正月終焉旣而曰不可爲矣

諸侯不貢詩天子不采風樂官不達雅國史不明變斯則久矣詩者民之情性也情性能亡乎非民無詩職詩者之罪也

古之君子悲周道之衰頌聲之輟餙鼓以鷺存其風流【隋樂志】

王者受命而起所以立靈臺靈臺在國之南附近辟雍依仁官也靈臺制度柰何師說曰積土崇增其髙九仞上平無屋髙九仞者極陽之數上平無屋望气顯著【五經通義】

詩者天地之心君徳之祖百福之宗萬物之戶【詩含神霧】

立秋促織鳴女工急促之候也【詩紀歷樞下同】

蒹葭秋水其思涼猶秦西气之變乎

秦地處仲秋之位曹地處季夏之位【詩緯】

嘉魚出於丙穴【左思蜀都賦】

遊女弄珠於漢臯之曲【張衡南都賦】

攺奢節儉則合美乎斯幹【張衡東京賦】

晉書地道記朝歌城本沫邑武丁始遷居之爲殷都有新聲靡樂【水經注下同】

美溝水東南注淇水博物志謂之奧漢武帝塞決河用淇園之竹宼恂爲河內伐竹淇川治矢今通望淇川無復此物惟王芻篇艸不異毛興

魏武公信讒詩刺之曰營營靑蠅止於藩【袁孝政注劉子】

惟終南據天之中在都之南西至於褒斜又西至於隴首以臨於戎東至於商顏又東至於太華以距於關實能作固以屏王室其物產之厚器用之出則璆琳瑯玕夏書載焉紀堂條梅秦風詠焉【栁宗元】

蕭蕭馬鳴悠悠斾旌見其整而靜也顏之推愛之楊栁依依雨雪霏霏寫物怨慰人情也謝愛之遠猷辰告謝安以爲佳語【宋公筆記】

屈家以來騷人辭客多生江漢故仲尼以二南之地爲作詩之始【鄭樵】

阪有漆地理誌隴西有隴坻在其西注隴阪也卽今隴山三秦記其阪九曲欲上者七日乃越髙處東望秦川【王應麟地裏攷】

道在鴟鴞事在棠棣周公也志在春秋行在孝經孔子也【陸佃埤雅下同】

魯頌泮水一章曰薄采其芹二章曰薄采其藻三章曰薄采其茆芹取有香也藻取有文也茆取有味也蓋士之於學也攬其芳臭而至則采芹之譬也旣至矣於是學文則采藻之譬也及其久也知道之味又嗜而學焉則采茆之譬也

豈其食魚必河之魴言無民而不可治豈其取妻必齊之姜言無臣而不可使

虞惇按自孔子刪詩而後遭秦滅學六義防亡漢興至於孝文詩始萌牙建元之間詩分爲四齊魯韓毛各仭師說其後毛氏行三家漸亡鄭箋孔疏遞相祖述宋朱子集注出而毛鄭空存無有習其讀而問其傳者蓋漢唐儒者窮經之學至是而盡廢然而殘編蠧簡遺文雜記往往而在未必盡冺沒於士大夫之口故余於三家之說旣略爲掇拾復旁采經傳雜說別爲一編以附其後使學者知朱子之外未甞無毛鄭毛鄭之外未甞無三家而三家毛鄭孔朱之外又未嘗無漢唐宋元諸儒之說於以廣異聞扶微學傳不云乎不學博依不能安詩小子何莫學夫詩其以是編爲博依可矣

讀詩質疑卷首十三

欽定四庫全書

讀詩質疑卷首十四

太僕寺少卿嚴虞惇撰

詩韻正音

服【古蒲北反】關雎寤寐思服有狐之子無服葛屨好人服之蜉蝣采采衣服候人不稱其服采薇象弭魚服六月載是常服旣成我服共武之服采芑簟茀魚服文王侯於周服下武昭哉嗣服文王有聲無思不服蕩曽是在服泮水淮夷攸服【並同】大東粲粲衣服【顧炎武曰去聲則蒲昧反與來試韻虞惇按古人四聲通用不必轉讀去聲蓋服乃支微齊佳之入聲今韻收入屋部誤也】

友【古音以】關雎琴瑟友之匏有苦葉卬須我友六月張仲孝友吉日或羣或友沔水邦人諸友雨無正怨及朋友車舝𨿽無好友皇矣因心

則友假樂燕及朋友抑惠於朋友

否【古方彼反】葛覃害澣害否匏有苦葉人渉卬否小旻或聖或否甫田嘗其防否賓之初筵或

醉或否抑未知臧否

母【古滿以反】葛覃歸寧父母葛藟謂他人母將仲子畏我父母南山必告父母陟岵瞻望母兮四牡不遑將母杕杜憂我父母南山有臺民

之父母沔水誰無父母小弁靡依匪母蓼莪無母何恃北山憂我父母思齊文王之母泂酌民之父母雝亦右文母閟宮令妻壽母【並同】蝃蝀遠兄弟父母【惟此滿補反】

行【戶郎反】捲耳寘彼周行擊鼓我獨南行雄雉不知徳行北風攜手同行載馳亦各有行氓士貳其行叔於田兩驂鴈行有女同車有女同行丰駕予與行汾沮洳殊異乎公行鴇羽肅肅鴇行黃鳥子車仲行無衣與子同行七月遵彼微行東山熠燿宵行鹿鳴示我周行六月以先啟行沔水載起載行十月之交不用其行大東行彼周行載施之行北山或不已於行車舝景行行止何艸不黃何日不行大明維

徳之行長子維行緜戎醜攸行篤公劉爰方啟行蕩人尙乎由行崧髙式遄其行天作有夷之行敬之示我顯徳行

觥【古音光】捲耳我姑酌彼兕觥七月稱彼兕觥華【古音敷】桃夭灼灼其華何彼穠矣唐棣之華有女同車顏如舜華山有扶蘇隰有荷華著尙之以瓊華乎而萇楚猗儺其華采薇維常之華出車黍稷方華【爾雅華荂也注今江東呼華爲荂荂音敷陳第曰華本音敷至魏晉】

【轉爲和入歌韻後又變爲花花字自南北朝以上不見於書玉篇花今華荂字】

家【古音姑】桃夭宜其室家萇楚樂子之無家鴟鴞曰予未有室家常棣宜爾室家采薇靡室靡家我行其野復我邦家雨無正曰余未有室家緜俾立室家【陳第曰家本音姑後轉音歌今乃音加聲之遞變也】

罝【古音雎】兔罝肅肅罝【楊雄長楊賦紆南山以爲罝與隅阹胡豬胥韻】仇【古渠之反】罝公侯好仇【史記呂后紀趙幽王歌呂氏絕理兮托天報仇與之韻防傳江河必怒務求報仇與謀治埃時來韻】無衣與子同仇【此音渠猶反】

有【古音以】芣苢薄言有之葛藟亦莫我有魚麗君子有酒防且有物其有矣吉日其祈孔有四月寧莫我有甫田終善且有裳裳者華君子有之惟其有之篤公劉爰眾爰有有駜嵗其有閟宮邦國是有鳥奄有九有

泳【古羊向反】漢廣不可泳思

永【古於兩反】漢廣江之永矣【楊愼曰古字羕與永同韓詩作江之羕矣博古圖永寶用享作羕寶用享】

馬【古莫補反】漢廣言秣其馬擊鼓爰防其馬叔於田巷無服馬大叔於田乘乘馬株林駕我乘馬東山皇駁其馬四牡嘽嘽駱馬吉日旣差我馬十月之交蹶維趣馬采菽路車乘馬緜來朝走馬崧髙路車乘馬有客亦白其馬駉駉駉牡馬【說文馬武也怒也史記索隱音姥陳第曰古馬字音姥後又轉爲母果反】

角【古音祿】麟之趾麟之角行露誰謂雀無角良耜有捄其角【顧炎武日漢四皓其一號角裏先生角音祿今人讀角爲覺而攺角裏爲�裏繆也】

降【古戶工反】艸虫我心則降出車我心則降旱麓福祿攸降鳬鷖福祿攸降

下【古音戶】采蘋宗室牖下殷其靁在南山之下擊鼓於林之下凱風在浚之下采苓首陽之下宛丘宛丘之下東門之枌婆娑其下七月十

月蟋蟀入我牀下東山亦在車下四牡載飛載下北山溥天之下采菽邪幅在下緜至於岐下皇矣以對於天下鳬鷖福祿來下烝民昭假於下有駜鷺於下

夜【古羊茹反】行露豈不夙夜東方未明不能辰夜葛生冬之夜雨無正莫肯夙夜蕩俾晝作夜振鷺庶幾夙夜

牙【古音吾】行露誰謂防無牙祈父予王之爪牙【管子版法篇禍乃始牙與徒圖韻漢書東方朔傳伊優亞�吽牙與齟塗韻】

皮【古音婆】羔羊羔羊之皮相鼠相鼠有皮韓奕獻其貔皮【左傳牛則有皮與多那韻從其有皮與何韻】

蛇【古徒河反】羔羊委蛇委蛇斯幹維虺維蛇【楚辭離騷載云旗之委蛇逺遊載云旗之逶蛇俱與馳韻招魂仰觀刻桷畵龍蛇些與池荷波陁羅韻】

革【古音棘】羔羊羔羊之革采芑鉤膺鞗革斯幹如鳥斯革皇矣不長夏以革【禮器引詩匪棘其欲作匪革其猶列子湯問於夏革荘子作棘論語棘子成漢書古今人表作革子成虞惇按革字今韻十一陌十四職兩收本通用】

車【古音居】何彼穠矣王姬之車北風攜手同車有女同車有女同車采薇君子之車何人斯遑脂爾車韓奕乘馬路車江漢旣出我車【王應麟曰車本音居至說文有尺遮之音乃自漢而轉其聲陸氏釋文引韋昭云古皆尺遮反後漢始有居音非也陳第曰車之韻歌自魏程曉詩始再轉而韻麻顧炎武曰張衡西京賦化爲仙車與葩蛇韻蔡邕協和昏賦結軌下車與跎華韻車之韻歌蓋不始於程曉也】

葭【古音姑】騶虞彼茁者葭【司馬相如子虛賦其埤濕則生藏莨蒹葭與胡蘆於圖韻】

豝【古伯吾反】騶虞一發五豝

訧【古羽其反】綠衣俾無訧兮【太經傒測禍不禍非厥訧也與期治韻】風【古方愔反】綠衣淒其以風谷風習習谷風晨風鴥彼晨風何人斯其爲飄風桑柔如彼遡風烝民穆如淸風【顧炎武曰按風字自王褒洞簫賦生微風兮與窮韻班固東都賦宣】

【皇風與雍韻始變古音以後禰衡蔡琰魏文帝陳思王諸作無不讀方戎反矣】

野【古神與反宋毛晃曰野古墅字】燕燕逺送於野叔於田叔適野葛生蘞蔓於野株林說於株野七月七月在野東山蒸在桑野鴻鴈劬勞於

野鶴鳴聲聞於野小明至於艽野何艸不黃率彼曠野篤公劉京師之野駉在坰之野閟宮於牧之野

兵【古必良反】擊鼓踴躍用兵無衣修我甲兵抑弓矢戎兵

軌【古音九】匏有苦葉濟盈不濡軌【漢王逸九思禦者迷兮失軌與造道韻】

牡【古莫九反】匏有苦葉雉鳴求其牡還並驅從兩牡兮伐木旣有肥牡信南山從以騂牡雝於薦廣牡有駜駜彼乘牡

笱【古音句】谷風毋發我笱小弁毋發我笱

後【古音戶】谷風遑卹我後南山有臺保艾爾後正月不自我後小弁遑卹我後角弓不顧其後緜予曰有先後瞻卬不自我後式救爾後雝

克昌厥後

久【古音幾】旄丘何其久也六月我行永久蓼莪不如死之久矣【顧炎武曰易旣濟象傳濡其首厲何可久也與憊疑時來韻乾象傳盈不可久也與首韻易傳元有幾韭二音漢以後則多作韭音矣】

苓【古力珍反】簡兮隰有苓采苓采苓采苓

零【同苓】定之方中靈雨旣零【漢楊雄趙充國頌戎有先零與宣韻】令【同苓】東方未明自公令之盧令盧令令車鄰寺人之令十月之交不寧不令【顧炎武曰小宛題彼脊令句元不入韻陳思王七命搴芳苓之巢李善注苓古蓮字漢書地理誌金城郡令居孟康曰令音憐趙充國傳先零鄭氏曰零音憐】

謀【古音媒】泉水聊與之謀氓來卽我謀皇皇者華周爰咨謀十月之交不卽我謀小旻或哲或謀巷伯誰適與謀緜爰始爰謀文王有聲詒厥孫謀抑聽用我謀

邪【古音徐】北風其虛其邪駉思無邪

鮮【古音犀】新臺籧篨不鮮【按漢書匈奴傳黃金犀毗一師古曰犀毗胡帶之鉤也亦曰鮮卑亦謂師比總一物也爾雅釋畜疏引魏時西卑獻千里馬西卑卽鮮卑也詩有兔斯首箋云斯白也今俗語斯白之字作鮮齊魯之間聲近斯尙書大傳西方者何鮮方也】

灑【古音銑】新臺新臺有灑

浼【古音免】新臺河水浼浼

離【古音羅】新臺鴻則離之湛露其實離離【易離九三日昃之離與歌嗟韻旣濟上六飛鳥離之與歌韻】

施【古式何反】新臺得此戚施丘中有麻將其來施旋【楚辭天問夫何三年不施與化韻授殷天下其位安施與何韻】

景【古殷兩反】二子乘舟泛泛其景【山海經大荒西經正立無景與向往韻淮南子原道訓照日光而無景與往上韻夏侯湛抵疑若遊形之昭恵景與響韻郭璞遊仙詩朝云無增景與上韻陸禨贈弟詩死猶絕景與壌韻】

儀【古魚何反】柏舟實維我儀相鼠人而無儀東山九十其儀湛露莫不令儀菁菁者莪樂且有儀斯幹無非無儀賓之初筵維其令儀旣醉攝以威儀抑敬爾威儀不愆於儀

宜【古魚何反】君子偕老象服是宜緇衣緇衣之宜兮女曰雞鳴與子宜之裳裳者華君子宜之鴛鴦福祿宜之棫朴髦士攸宜鳬鷖公屍來燕來宜閟宮是饗是宜鳥殷受命咸宜

麥【古莫北反】桑中爰采麥矣載馳芃芃其麥丘中有麻丘中有麥碩鼠無食我麥閟宮稙穉菽麥【虞惇按廣韻二十一麥今韻並八十一陌與錫職通用】

兄【古虛王反】鶉之奔奔我以爲兄將仲子畏我諸兄陟岵瞻望兄兮黃鳥復我諸兄皇矣則友其兄同爾弟兄【後漢書伏湛傳作同爾弟兄今本作同爾兄弟】桑柔倉兄塡兮召旻職兄斯引職兄斯【去聲音況】

京【古音疆】定之方中景山與京下泉念彼周京正月憂心京京甫田如坻如京文王祼將於京大明曰嬪於京於周於京皇矣依其在京下

武王配於京文王有聲宅是鎬京篤公劉乃覯於京

命【古彌吝反】蝃蝀不知命也揚之水我聞有命采菽天子命之假樂保佑命之捲阿維君子命韓奕王親命之江漢於周受命自召祖命

爲【古音譌】相鼠不死何爲兔爰我生之初尙無爲緇衣敝予又攺爲兮澤陂寤寐無爲北山或

靡事不爲鳬鷖福祿來爲抑斯言之玷不可爲也

侯【古音胡】載馳歸唁衞侯羔裘洵直且侯【左傳童謡公在幹侯與跦襦韻史記遊俠傳竊國者侯與誅韻揚雄長楊賦曽不知我已獲其王侯反離騷流於末之揚侯俱與隅韻解嘲或立談而封侯與漁驅韻漢書敍傳抑抑仲舒再相諸侯與車書儒韻】無羊或負其餱行葦旣挾四鍭【俱音胡】

丘【古去其反】載馳陟彼阿丘氓至於頓丘巷伯猗於畆丘

尢【古羽其反】載馳無我有尢四月莫知其尢蝱【古音芒】載馳言采其蝱【管子地員篇有彼黃蝱與旁昌芒殃韻易林解之晉去如奔蝱與傷韻】

猗【古音阿】淇奧綠竹猗猗車攻兩驂不猗莭南山有實其猗那猗與那與

婦【古房以反】氓三嵗爲婦思齊京室之婦載芟思媚其婦

右【古音以】竹竿淇水在右蒹葭道阻且右彤弓一朝右之吉日悉率左右甫田攘其左右裳裳者華右之右之文王在帝左右緜廼左廼右云漢膳夫左右我將維天其右之

【古音孤】木投我以木七月七月食信南山疆埸有【左傳哀十七年緜緜生之瓜與虛夫辜韻】

玖【古音幾】木報之以瓊玖丘中有麻貽我佩玖靡【古音靡】黍離行邁靡靡【易中孚九二吾與爾靡之與和韻司馬相如上林賦的皪江靡與夥砢韻元戴侗六書故曰靡與摩通荘子喜則交頸相靡呂氏春秋樹相近而靡齊有靡笄之山】

罹【古音羅】兔爰逢此百罹斯幹無父母貽罹小弁我獨於罹

藪【古色主反】大叔於田叔在藪【易林明夷之離山林麓藪與處苦韻蔡邕胡廣二公頌惟徳之藪與輔甫後武膂韻晉陸機漢髙帝功臣頌延帝幽藪與武宇主韻】

射【古音樹】大叔於田叔善射忌車舝好爾無射抑矧可射思【顧炎武日射古有樹豫石亦四音音樹者叔於田是也音石者易水火不相射是也音豫者春秋狐射姑谷梁傳作狐夜姑漢書注僕射音夜夜古音豫是也音亦者詩車舝抑是也又律名無射音亦蓋一音而分去入也】

弓【古音肱】大叔於田抑鬯弓忌小戎交韔二弓采綠言韔其弓閟宮二矛重弓【左傳荘二十二年招我以弓與朋韻春秋邾黑肱以濫來奔公羊傳作黑弓】

彭【古音旁】淸人淸人在彭載驅行人彭彭出車出車彭彭北山四牡彭彭大明四騵彭彭烝民四牡彭彭韓奕百兩彭彭駉以車彭彭

英【古音央】淸人二矛重英有女同車顏如舜英著尙之以瓊英乎而汾沮洳彼其之子美如英【按旂旐央央本亦作英韓詩英英白雲作泱泱白雲】

吹【古昌戈反】萚兮風其吹女

巷【古胡貢反】丰俟我乎巷兮【楚辭離騷王子用失乎家巷與縱韻】卽【古子悉反】東門之墠子不我卽東方之日履我卽兮篤公劉芮鞫之卽

明【古彌郎反】雞鳴東方明矣匪東方則明東方未明東方未明黃鳥不可與明大東東有啟明楚茨祀事孔明信南山祀事孔明甫田以我齊明旣醉介爾昭明民勞憯不畏明板昊天曰明蕩爾徳不明烝民仲山甫明之執競斤斤其明敬之學有緝熈於光明有駜在公明明

夢【古莫騰反】雞鳴甘與子同夢斯幹乃占我夢正月視天夢夢詢之占夢

茂【古音耄】還子之茂兮天保如松柏之茂南山有臺徳音是茂斯幹如松茂矣生民種之黃茂良耜黍稷茂止

畆【古滿以反】南山衡從其畆七月饁彼南畆采芑於此菑畆信南山南東其畆甫田今適南畆禾易長畆大田俶載南畆饁彼南畆緜廼宣廼畆生民是獲是畆載芟俶載南畆良耜俶載南畆

輻【古方墨反】伐檀坎坎伐輻兮正月員於爾輻婁【古音閭】山有樞弗曵弗婁【去聲則音屢禮記郊特牲孔子屢嘆之漢書宣帝紀婁蒙嘉瑞師古曰婁古屢字凡漢書屢字皆作婁】

逅【古胡故反】綢繆見此邂逅

者【古音渚】綢繆見此粲者如此粲者何采綠薄言觀者駉薄言駉者【孔子猗蘭操時人闇蔽不知賢者與雨野所處韻楚辭九歌湘夫人將以遺兮逺者與浦與韻元周伯琦六書正譌曰者專於反古諸字秦詛楚文曰寘者防室又曰率者侯之兵皆諸字也】

裘【古渠之反】終南錦衣狐裘七月爲公子裘大東熊羆是裘

簋【古音九】權輿毎食四簋伐木陳饋八簋

夏【古音戶】宛丘無冬無夏四月四月維夏【禮記玉藻行以肆夏與羽矩韻揚雄城門校尉箴有殷有夏與阻禦韻班固答賓戲分裂諸夏與禦鶩韻】

差【古初沙反】東門之枌谷旦於差【楚辭離騷周論道而莫差與頗韻嚴忌哀時命稱輕重而不差與頗韻司馬相如哀二世賦望南山之參差與峩韻晉陸云寒蟬賦長林參差與池嘉韻】

池【古音駝】東門之池東門之池無羊或飲於池皇矣我泉我池【楚辭九歌少司命與女沐兮咸池與河波阿歌韻陳第曰周禮職方氏滹沱作虖池禮記必先有事於惡池池通作沱詩白華滮池北流說文作滮沱漸漸之石俾滂沱矣史記作滂池】

陂【古音波】澤陂彼澤之陂

咮【古音注】候人不濡其咮

媾【古音故】候人不遂其媾

火【古音毀】七月七月流火大田秉畀炎火【左傳僖十五年晉獻公卜繇爲雷爲火與姬旗師韻】

庾【古古郎反】七月有鳴倉庾大東西有長庚稼【古音故】七月十月納禾稼甫田曽孫之稼【韓愈送李願歸盤谷序盤之土維子之稼】

縭【古音羅】東山親結其縭

錡【古渠禾反】破斧又缺我錡

瑕【古音胡】狼跋徳音不瑕【禮記引詩心乎愛矣瑕不謂矣鄭注云瑕之言胡也陳第曰古瑕胡同音後轉入歌麻韻陸機文賦累良質而爲瑕與和韻楚辭九辧尙黯黯而有瑕與加韻】

豆【古田故反】常棣儐爾籩豆賓之初筵亂我籩豆暇【古音戶】伐木迨我暇矣小明憚我不暇何艸不黃朝夕不暇

厚【古音戶】天保俾爾單厚巧言顏之厚矣捲阿亦孔之厚矣

福【古方墨反】天保詒爾多福小明介爾景福楚茨以介景福大田以介景福鴛鴦宜其遐福賓之初筵並受其福大明聿懷多福旱麓以介景福行葦以介景福旣醉介爾景福假樂幹祿百福潛以介景福閟宮降之百福殷武封建厥福

疚【古音幾】采薇憂心孔疚杕杜憂心孔疚大東使我心疚召旻維今之疚閔予小子嬛嬛在疚

牧【古音墨】出車於彼牧矣【易謙象傳卑以自牧也與得服則國韻楚辭天問秉鞭作牧與國韻】

近【古音記】杕杜防言近止【崧髙往近王舅箋云近辭也聲如彼記之於之記易小畜上九月幾望子夏傳作近中孚六四月幾望京房作近】

又【古音肄】南有嘉魚嘉賓式燕又思小宛天命不又賓之初筵室人入又矧敢多又

耉【古音矩】南山有臺遐不黃耉行葦以祈黃耉寫【古音湑】蓼蕭我心寫兮裳裳者華我心寫兮

車舝我心寫兮

椅【古於戈反】湛露其桐其椅

衡【古戶郎反】采芑約軧錯衡韓弈簟茀錯衡閟宮夏而楅衡烈祖約軧錯衡長髮實維阿衡【顧炎武曰衡字自荘子胠篋篇剖斗折衡而民不爭始入耕淸韻】

珩【同衡】采芑有瑲蔥珩

隼【古之水反】采芑�彼飛隼沔水�彼飛隼龐【古龍字】車攻四牡龐龐

馳【古音陀】車攻不失其馳捲阿旣閒且馳

戊【古音髦】吉日吉日維戊

寡【古音古】鴻雁哀此鰥寡小宛哀我塡寡烝民不侮鰥寡【史記太史公自序親屬旣寡與土呂許父韻班固幽通賦何艱多而知寡與禦韻漢書西域傳宛王母寡陳湯傳作母鼓陳第曰寡音古後轉音果陸云嵗暮賦情艱多而泰寡與我韻再轉則今音】

旂【古音芹】庭燎言觀其旂采菽言觀其旂泮水言觀其旂【左傳僖五年童謠取虢之旂與晨辰振賁焞軍奔韻】

葍【古方墨反】我行其野言采其葍

富【古方二反】我行其野成不以富小宛壹醉日富瞻卬何神不富召旻維昔之富閟宮俾爾壽

而富

羆【古彼禾反】斯幹維熊維羆韓弈赤豹黃羆喤【古音皇】斯幹其泣喤喤執競鐘鼓喤喤

地【古音沱】斯幹載寢之地【楚辭天問而竟死分地與歌韻九章橘頌參天地兮與過韻楊雄羽獵賦刮野掃地與破過韻吳才老收地入个韻讀爲惰】

雄【古羽陵反】無羊以雌以雄正月誰知烏之雌雄【左傳襄十年孫文子卜繇有夫出徵而喪其雄與陵韻】

邦【古傳工反】節南山以畜萬邦瞻彼洛矣保其家邦采菽殿天子之邦思齊以禦於家邦皇矣敢距大邦崧髙豋是南邦式是南邦召是實靖夷我邦烈文無封靡於爾邦閟宮至於海邦

口【古音苦】正月好言自口莠言自口巧言出自口矣【左傳昭七年正考父鼎銘以糊余口與傴僂俯走侮韻】

負【古房以反】小宛果蠃負之生民是任是負掎【古居我反】小弁伐木掎矣

扡【古徒可反】小弁析薪扡矣

盟【古彌郎反】巧言君子屢盟【靈樞經終始篇傳之後世以血爲盟與方陽昌亡殃韻黃庭經授者曰師受者盟與上向暢韻】

捨【古音暑】何人斯亦不遑捨【易井象傳舊井元禽時捨也與下與韻楚辭離騷忍而不能捨也與故韻宋魏了翁曰六經凡捨皆音暑平讀則音舒】

哆【古昌果反】巷伯哆兮侈兮

侈【古昌果反】巷伯哆兮侈兮

濁【古直谷反】四月載淸載濁【孟子滄浪之水濁兮與足韻枚乘七發輸瀉淟濁與目韻史記魏其武安侯傳潁水濁灌氏族】

侑【古音肄】楚茨以妥以侑

亨【古普郎反】楚茨或剝或亨葉采之亨之【史記淮陰侯傳狡兔死走狗亨與藏亡韻】

祊【古甫郎反】楚茨祝祭於祊

慶【古音】楚茨孝孫有慶莫怨具慶甫田農夫之慶裳裳者華是以有慶矣皇矣則篤其慶

奏【古則故反】楚茨樂具入奏賓之初筵樂旣和奏

緜予曰有奔奏有瞽旣備乃奏

渥【古音屋】信南山旣優旣渥【易鼎九四其形渥與足餗韻漢淮南王安屏風賦何恩施遇分好沾渥與屋足篤木韻陸機漢髙帝功臣頌朱光以渥與谷哭足韻左思吳都賦兼二儀之優渥與俗局櫝韻】

彧【古於極反】信南山黍稷彧彧

敏【古音毎】甫田農夫克敏生民履帝武敏【漢書敍傳宣之四子淮陽聰敏與理韻魏何晏景福殿賦克聰克敏與子止韻嵇康琴賦心閒手敏與擬徴子峙起韻】

怲【古補往反】頍弁憂心怲怲【陳第曰方丙古通音周禮八枋枋音柄春秋歸祊公羊谷梁作邴】

的【古都略反】賓之初筵發彼有的【潘嶽芙蓉賦丹輝拂紅飛須垂的與爚韻】

能【古奴來反】賓之初筵各奏爾能【與下文又時韻楚辭離騷又重之以修能與佩韻九章思美人入下吾不能與疑韻司馬相如封禪頌君子之能與來韻張衡東京賦表賢簡能與臺災韻晉潘嶽射雉賦思長鳴以效能與泰睞背韻又史記吳世家句踐爲人能辛苦漢書食貨志能風與旱晁錯傳其性能寒西域傳匈奴常言漢極大然不能饑渇師古並云能讀曰耐又史記天官書封禪書周禮大宗伯司中注三臺作三能正義云古耐字爲今之能宇能字爲三臺之字後世廢耐而以能代耐又更作三臺之臺是古今之變也又能獸名爲物堅重而彊力故人之有材者謂之能左傳昔堯殛鯀於羽山其神化爲黃能爾雅鼈三足能皆奴來反自宋齊間始以能與朋肱騰恆等字爲韻顧野王玉篇遂分奴來奴豋二音而能字競移之豋部矣】

抑【古於逸反】賓之初筵威儀抑抑假樂威儀抑抑呶【古音奴】賓之初筵載號載呶【漢王褒僮約踑坐大呶與車頭芻纑韻】郵【古羽其反】賓之初筵不知其郵

矜【古居銀反】菀柳居以凶矜何艸不黃何人不矜桑柔寧不我矜【顧炎武日按矜字漢書韋成戒子孫詩則入侵韻張華女史箴潘】

【嶽哀永逝文始入蒸韻】

牛【古音疑】黍苗我車我牛我將維羊維牛絲衣自羊䢐牛【楚辭九章惜往日寧戚歌而飯牛與之韻招魂其身若牛些與觺駓來災韻顧炎武曰牛字自王褒九懷始與州修遊流爲韻】

孚【古音浮】文王萬邦作孚下武成王之孚【漢蔡邕麒麟頌麟來孚與獸就狩韻唐韓愈祭張給事文頑悖未孚與畱韻】

趣【古倉九反】棫朴左右趣之

柘【古之恕反】皇矣其檿其柘

禡【古音暮】皇矣是類是禡

囿【古音肄】靈臺王在靈囿【漢司馬相如封禪頌樂我君囿與喜韻班固西都賦奮大武乎上囿與事韻張衡東京賦鳩諸靈囿與事備韻】

伏【古蒲北反】靈臺麀鹿攸伏【漢賈誼鵩賦福兮禍所伏與域韻揚雄長楊賦匍匐蟻伏與息韻班固幽通賦北叟頗識其倚伏與逼得韻虞惇按依毛鄭章句此爲靈臺之三章平去入通韻皆四支韻也】

斝【古音古】行葦洗爵奠斝

斗【古滴主反】行葦酌以大斗【易丰九四日中見斗與蔀主韻漢書溝洫志涇水一石其泥數斗與所口後雨黍韻王莽傳右負威斗與車馬虎武韻古今樂錄觀見瑤光過北鬥兮與土下羽甫女韻】

卿【古音】蕩以無陪無卿【左傳荘二十二年懿氏卜繇五世其昌並於正卿與鏘姜京韻楚辭大招諸侯畢極立九卿只與明堂張讓王韻漢書樓護傳五侯治喪樓君卿】

舊【古音忌】蕩殷不用舊召旻不尙有舊【漢韋成戒子孫詩爵復我舊與事韻】

漏【古音路】抑尙不愧於屋漏

覯【古音故】抑莫予云覯

競【古其亮反】桑柔秉心無競【漢王延壽夢賦晉文盬腦國以競兮與將恙韻黃庭經魂魄內守不爭競與壯璫喪韻】

梗【古古盎反】桑柔至今爲梗【漢黃香九宮賦走札掲而獠桔梗與黨韻】垢【古音古】桑柔徵以中垢【嚴忌哀時命不獲世之塵垢與處韻繁欽逺戍勸戒詩務在和光同塵共垢與土武矩輔語補韻】

宼【古苦故反】桑柔職盜爲宼

耦【古魚矩反】噫嘻十千維耦【嚴忌袁時命比王僑而爲耦與後與韻班固幽通賦重醉行而自耦與五虎韻】

後【古音戶】雝文武維後【張衡思賦閹謁賊而寧後與所主剖韻王延壽魯靈光殿賦下及三後與女主敍後韻】

嘏【古音古】載見俾緝熈於純嘏閟宮天錫公純嘏【禮記禮運修其祝嘏與戶下爼鼓祖所祜韻】

紑【古匹之反】絲衣絲衣其紑

俅【古渠之反】絲衣載弁俅俅

騢【古音胡】駉有駰有騢

馘【古音國】泮水在泮獻馘

犧【古伊何反】閟宮享以騂犧

厖【古莫工反】長髮爲下國駿厖【按荀子引此作駿蒙】

虞惇按顧炎武氏音學五書有詩本音及唐韻正備載古音與今音相沿之誤援引精確按之經傳無一不合今據以爲凖而略爲參訂之

讀詩質疑卷首十四

欽定四庫全書

讀詩質疑卷首十五

太僕寺少卿嚴虞惇撰

經文攷異

國風

關雎君子好逑禮記緇衣引詩作君子好仇釋文逑本亦作仇鄭箋怨耦曰仇

葛覃服之無斁禮記緇衣作服之無射

螽斯詵詵兮釋文詵說文作

桃夭釋文夭說文作枖木少盛貌

兔罝施於中逵文選注薛君章句作中馗馗九交之道也

漢廣不可休息釋文休息本或作休思正義詩之大體韻在辭上疑休求爲韻二字俱作思宋王應麟詩攷云韓詩作不可休思

汝墳讀詩記爾雅汝爲濆董氏曰謂大水溢出別爲小水故知墳當爲濆郭璞引遵彼汝濆以證爾雅晉世詩本猶爲濆也

惄如調饑釋文惄韓詩作愵

王室如燬詩攷薛君章句作如

采蘋南澗之濱讀詩記董氏曰濱當作瀕袁淑書曰宅在南瀕毛詩所謂於以采蘋南澗之瀕者也

於以采藻詩攷說文作薻

於以湘之讀詩記董氏曰韓詩作於以鬺之顏注鬺烹也

甘棠蔽芾甘棠韓詩外傳作蔽茀

勿翦勿伐釋文翦韓詩作剗漢書作鬋

摽有梅釋文梅韓詩作楳孟子注作莩有梅莩零落也

江有汜讀詩記董氏曰汜石經作洍說文亦作洍蓋古爲洍後世譌也

何彼襛矣釋文襛韓詩作茙

柏舟威儀棣棣不可選也孔子閒居作威儀逮逮後漢書朱穆傳注載絕交論曰威儀棣棣不可算也

胡疊而微釋文疊韓詩作防防常也

日月報我不述文選注作報我不術薛君曰術法也終風曀曀其陰讀詩記董氏曰韓詩作防防其陰章句曰天陰塵也

擊鼓於嗟洵兮釋文韓詩作敻敻逺也

凱風睍睆黃鳥太平禦覽作簡簡黃鳥

雄雉悠悠我思說苑作遙遙我思

匏有苦葉深則厲釋文厲說文作砅云履石渡水也濟盈不濡軓釋文軓依傳意音犯按說文軌車轍也從車九聲美反軓車軾前也從車凡聲音犯

雝雝鳴雁鹽鐵論作雝雝鳴�

谷風黽勉同心文選注作宻勿同心

不我能慉讀詩記董氏曰孫毓王肅詩並作能不我慉說文亦然

凡民有喪匍匐救之家語檀弓並作扶服救之旄丘流離之子爾雅注作畱離之子

簡兮碩人俁俁釋文俁俁韓詩作扈扈美貌

泉水毖彼泉水釋文毖韓詩作祕說文作防直視也飲餞於禰釋文禰韓詩作坭

北風其虛其邪正義其邪爾雅作其徐

靜女靜女其姝讀詩記董氏曰隋得江左本作靜女其好也石經作僾而不見說文僾仿佛也

搔首踟躕文選注作搔首躊躇薛君曰躊躇躑躅也新臺新臺有灑河水浼浼釋文灑韓詩作漼鮮貌浼浼韓詩作浘浘盛貌

得此戚施說文作得此

柏舟實維我特釋文特韓詩作直云相當值也墻有茨不可詳也釋文詳韓詩作揚

君子偕老鬒髮如雲說文作防髮如雲

鶉之奔奔鵲之疆疆讀詩記奔奔左傳作賁賁疆疆表記作姜姜

淇奧綠竹猗猗釋文竹韓詩作篇築也石經同有匪君子詩攷匪韓詩作邲邲美也

赫兮咺兮釋文咺韓詩作宣宣顯也

考槃考槃在澗釋文澗韓詩作干云墝埆之處也碩人之薖釋文薖韓詩作美貌

碩人衣錦褧衣釋文褧說文作檾枲屬也

齒如犀爾雅注作棲

鱣鮪發發庶姜孽孽庶士有朅釋文發韓詩作鱍說文作鮁孽韓詩作防長貌朅韓詩作桀健也

氓體無咎言釋文體韓詩作履履幸也坊記亦作履泣涕漣漣楚辭章句作波涕漣漣

信誓旦旦釋文旦旦說文作

芄蘭垂帶悸兮說文悸韓詩作萃垂貌

河廣曾不容刀釋文刀說文作�

伯兮焉得諼艸釋文諼說文作藼讀詩記董氏曰諼艸韓詩作萱艸

有狐有狐綏綏詩攷綏綏齊詩作夕夕

黍離彼黍離離說文作防防

中谷有蓷暵其幹矣說文作�其幹矣

兔爰雉離於罦罦說文作防覆車网也

大車毳衣如菼詩攷菼說文作

淸人二矛重喬釋文喬韓詩作鷮

左旋右抽釋文抽說文作搯搯者拔刃以習擊刺也羔裘彼其之子讀詩記董氏曰彼其韓詩作彼己捨命不渝韓詩外傳作捨命不偸

東門之墠有踐家室詩攷韓詩作有靖家室靖善也言東門之外栗樹之下有善人可與成爲室家也

風雨風雨淒淒詩攷說文作湝湝

子衿子寧不嗣音釋文嗣韓詩作詒詒寄也

出其東門縞衣綦巾詩攷綦說文作防

聊樂我員釋文員韓詩作魂魂神也

野有蔓艸零露漙兮顏師古匡謬正俗曰漙按呂氏字林作

溱洧方渙渙兮釋文渙渙韓詩作洹洹漢書地理誌曰溱與洧方灌灌兮

洵訏且樂釋文洵訏韓詩作恂盱樂貌

還子之還兮釋文還韓詩作嫙嫙好貌

子之還兮遭我乎峱之間兮漢書地理誌子之營兮遭我乎嶩之間兮顏師古注云毛詩作還齊詩作營嶩山名也

並驅從兩肩兮肩說文作豜豜三嵗豕肩相及者揖我謂我儇兮釋文韓詩作婘婘好貌

南山衡從其畆釋文從韓詩作由東西耕曰橫南北耕曰由

盧令令讀詩記董氏曰韓詩作冷冷說文作獜獜敝笱其魚唯唯釋文唯唯韓詩作遺遺言不能制也猗嗟舞則選兮文選注薛君章句作舞則纂兮言其舞則應雅樂也

四矢反兮釋文反韓詩作變

葛屨摻摻女手文選注作纖纖女手

好人提提楚詞章句作媞媞

伐檀坎坎伐輪兮詩攷石經魯詩殘碑坎坎作欿欿碩鼠三嵗貫女詩攷石經魯詩殘碑作三嵗宦女揚之水素衣朱繡郊特牲疏魯詩云素衣朱綃杕杜獨行睘睘詩攷睘睘文選注作煢煢

有杕之杜噬肯適我釋文噬韓詩作逝逝及也生於道周釋文周韓詩作右

駟鐵載獫歇驕說文作載獫猲獢

小戎厭厭良人列女傳作愔愔良人

終南顏如渥丹釋文丹韓詩作沰沰赭也

東門之枌市也婆娑釋文婆說文作媻

衡門可以樂饑韓詩外傳作可以饑說文治也石經亦作

墓門歌以訊之釋文訊又作誶楚詞章句作誶予不顧廣韻六至部中有誶字亦引詩作歌以誶之

防有鵲巢誰侜予美釋文美韓詩作娓娓美也月出佼人僚兮釋文佼又作姣方言云自闗而東河濟之間凡好謂之姣

佼人懰兮釋文懰埤蒼作嬼嬼妖也

勞心慘兮顧炎武詩本音云五經文字作懆

澤陂有蒲與荷正義樊光注爾雅引詩有蒲與茄碩大且捲太平禦覽作碩大且防薛君曰防重頥也素冠棘人欒欒兮讀詩記董氏曰棘人崔靈恩集注作悈人

隰有長楚猗儺其華楚辭章句作旖旎其華

匪風中心怛兮漢書王吉傳作中心兮

蜉蝣衣裳楚楚釋文楚楚說文作��云防五防鮮色也

候人何戈與祋讀詩記董氏曰崔靈恩集注作何戈與綴鄭康成樂記引詩亦作綴綴表也

鳲鳩其儀一兮讀詩記崔靈恩集注作其義一兮其弁伊騏釋文騏說文作弁飾也讀詩記周弁師注大鄭引詩作綦

七月一之日觱發讀詩記董氏曰觱發說文作滭沷二之日栗烈釋文栗烈說文作防颲

曰爲攺嵗釋文曰爲漢書作聿爲

六月食郁及薁詩攷薁說文作蒮

黍稷重謬釋文重又作種說文禾邊作重是重穋之字禾邊作穜是穜蓺之事今人亂之已久穋又作稑

鴟鴞徹彼桑土釋文土韓詩作杜方言云東齊謂根曰杜字林作桑皮也

予維音嘵嘵詩攷說文惟予音之嘵嘵

東山熠燿宵行詩攷說文作熠熠宵行

烝在栗薪釋文栗韓詩作蓼眾薪也

破斧四國是皇讀詩記齊詩作四國是匡賈公彥引以爲據

小雅

四牡周道倭遲文選注作周道威夷薛君曰威夷險也漢書地理誌作郁夷顏注言使臣乘馬行於此道也

嘽嘽駱馬詩攷說文作痑痑駱馬

皇皇者華駪駪徵夫國語作莘莘徵夫楚辭章句作侁侁徵夫

常棣讀詩記董氏曰韓詩作夫栘藝文類聚夫栘之華蕚不煒煒

脊令在原讀書記脊令爾雅作防鴒

外禦其務左傳作外禦其侮

伐木伐木許許讀詩記董氏曰許許說文作所所言伐木聲也

天保吉蠲爲饎讀詩記董氏曰周官蠟氏注蠲如吉圭惟饎之圭韓詩作吉圭惟饎周禮疏大戴禮注作絜蠲爲饎

禴祠蒸甞禮記注作礿祠烝甞

采薇彼爾維何釋文爾說文作薾薾華盛也

出車我出我車荀子作我出我輿出車彭彭史記作出輿彭彭

杕杜檀車幝幝釋文幝韓詩作

湛露厭厭夜飲釋文厭厭韓詩作愔愔和恱貌菁菁者莪文選注作蓁蓁者莪薛君曰蓁蓁盛貌六月我是用急詩本音鹽鐡論引詩作我是用戒采芑伐鼓淵淵讀詩記董氏曰淵淵崔靈恩集注作

嘽嘽焞焞漢書劉歆毀廟議引詩曰嘽嘽推推車攻東有甫艸後漢書注韓詩云東有圃艸薛君傳曰圃博也有博大之茂艸也

搏獸於敖後漢書注作薄狩於敖

助我舉柴詩攷柴說文作防

吉日旣伯旣禱詩攷說文作旣禡旣稠

麀鹿麌麌釋文麌說文作噳云麋鹿羣口相聚也其祁孔有爾雅疏祁作麎麎麋牝也

儦儦俟俟文選注作駓駓騃騃薛君章句趨曰行曰騃

庭燎鸞聲噦噦讀詩記說文鉞車鑾聲也從金戉聲詩曰鑾聲鉞鉞

鶴鳴可以爲錯詩攷錯說文作厝

白駒在彼空谷詩攷韓詩作在彼穹谷薛君曰穹谷深谷也

我行其野不思舊姻白虎通作不惟舊因

斯幹約之閣閣讀詩記董氏曰崔靈恩集注作約之格格

如矢斯棘如鳥斯革釋文棘韓詩作朸朸隅也革韓詩作�云翅也

載衣之裼釋文裼韓詩作齊人名小兒被爲說文褓也詩曰載衣之

節南山憂心如惔釋文惔韓詩作炎字書作焱說文作小熟也

天子是毗荀子作天子是庳

正月謂地蓋厚不敢不蹐詩攷蹐說文作趚

寧或滅之漢書作能或滅之

洽比其鄰左傳作協比其鄰

防防方有谷後漢書蔡邕釋誨速速方轂顏注詩小雅速速方谷毛萇注速速陋也韓詩亦作轂謂小人乘寵方轂而行也

十月之交日月告凶漢書劉向引詩曰日月鞠凶番維司徒釋文番韓詩作繁

艷妻煽方處漢書谷永傳注魯詩小雅十月之交篇曰閻妻煽方處言厲王無道內寵熾盛

黽勉從事漢書劉向引詩曰宻勿從事不敢告勞讒口囂囂釋文韓詩作嗸嗸劉向引詩亦作嗸嗸噂沓背憎釋文噂說文作僔聚也

悠悠我裏詩攷爾雅音義悠悠作攸攸讀詩記董氏曰裏顧野王作防病也

雨無正淪胥以鋪讀詩記董氏曰韓詩作薫胥以痡章句曰薫帥也胥相也痡病也漢書敍傳曰烏呼史遷薫胥以刑注晉灼曰齊魯韓詩作薫顏師古曰薫者謂相薫蒸亦漸及之義也

聽言則答詩本音答新序漢書皆作對

小旻謀猶回遹詩攷韓詩作謀猷回泬文選注作謀猶廻穴

潝潝訿訿漢書作歙歙荀子作噏噏呰呰

是用不集韓詩外傳作是用不就

民𨿽靡膴釋文靡膴韓詩作靡腜猶無幾何也不敢暴虎不敢馮河鹽鐡論作不可暴虎不敢慿河戰戰兢兢左傳作戰戰矜矜

小宛哀我塡寡宜岸宜獄釋文塡韓詩作疹疹苦也岸韓詩作犴云鄕亭亭系曰犴朝廷曰獄

小弁漢書作小卞

惄焉如搗釋文搗韓詩作疛

萑葦淠淠韓詩外傳作雚葦淠淠

譬彼壞木說文作瘣木

巧言秩秩大猷聖人莫之漢書注作秩秩大繇聖人謨之

躍躍毚兔史記春申君傳詩曰趯趯毚兔注韓嬰章句曰趯趯往來貌

何人斯我心易也釋文易韓詩作施施善也

巷伯萋兮斐兮說文緀白文貌詩曰緀兮斐兮哆兮侈兮說文鉹兮哆兮鉹曲也一曰鬵鼎

緝緝翩翩詩攷說文作咠咠幡幡

蓼莪缾之罄矣說文空也詩曰缾之矣

大東佻佻公子行彼周行楚辭章句作苕苕公子行彼周道

鞙鞙佩璲爾雅疏作琄琄

北山或盡瘁事國左傳晉伯瑕引詩曰或憔悴事國無將大車祗自疷兮詩本音宋劉彜曰疧當作�病也唐人避太宗諱凡字從民者皆省而爲氏今人書昬作昏猶其遺法也

鼓鐘以雅以南以籥不僭後漢書陳忠傳詩云以雅以南韎任朱離注毛詩無韎任朱離之文蓋見齊魯之詩也

楚茨楚楚者茨楚辭章句茨作薋禮記作薺

祝祭於祊詩攷祊說文作

苾芬孝祀文選注馥芬孝祀薛君曰馥香貌

信南山維禹甸之詩攷周禮疏韓詩作惟禹敶之畇畇原隰詩攷周禮疏韓詩作防防原隰

旣優旣渥讀詩記優說文作瀀澤多也

甫田倬彼甫田釋文倬韓詩作箌箌卓也

或耘或耔黍稷薿薿漢書食貨志詩曰或蕓或芓黍稷儗儗

大田以我覃耜爾雅注作剡耜

秉畀炎火釋文秉韓詩作卜卜報也

有渰萋萋興雨祁祁釋文渰漢書作黤董氏曰韓詩作有弇淒淒呂氏春秋作有晻淒淒興雲祁祁

桑扈彼交匪敖漢書五行志詩曰匪徼匪傲顏注謂飲酒者不徼幸不傲慢則福祿就而求之也

頍弁先集維霰爾雅注作先集維防

樂酒今夕楚辭章句作樂酒今昔

車舝景行行止史記孔子世家作景行行之

以慰我心釋文韓詩作以慍我心慍恚也

靑蠅營營靑蠅止於樊說文謍謍靑蠅止於棥賓之初筵威儀反反釋文反韓詩作昄善貌

采菽觱沸檻泉詩攷檻泉說文作濫泉

平平左右左傳魏綘引詩曰便蕃左右亦是帥從杜注便蕃數也言逺人相率來服從便蕃然在左右釋文韓詩作便便雲閒雅之貌

福祿膍之釋文膍韓詩作肶

角弓雨雪瀌瀌見晛曰消釋文見晛韓詩作曣見云曣日出也曰韓詩作聿漢書劉向傳詩雲雨雪麃麃見晛聿消

菀栁上帝甚蹈韓詩外傳蹈作慆戰國防上天甚神無自瘵也

采綠薄言觀者釋文觀韓詩作覩

隰桑遐不謂矣表記作瑕不謂矣

白華英英白雲詩攷韓詩作泱泱白雲

滮池北流讀詩記說文作淲沱北流

視我邁邁釋文邁邁韓詩及說文並作防防韓詩云意不說好也許云很怒也

大雅

文王亹亹文王讀詩記董氏曰亹亹崔靈恩集注作娓娓按說文娓娓勉也

陳錫哉周左傳羊舌職陳桓子國語芮良失引詩俱作陳錫載周

凡周之士不顯亦世詩攷後魏禮志作惟周之士不顯奕世

聿修厥徳漢書作述修厥徳

上天之載揚雄傳作上天之縡

大明聿懷多福春秋繁露作允懷多福

在洽之陽說文作在郃之陽

俔天之妹釋文俔韓詩作磬磬譬也

其防如林說文作其旝如林

牧野洋洋水經注作坶野洋洋

涼彼武王漢書王莽傳詩云時惟鷹揚亮彼武王注亮助也釋文韓詩作亮相也

緜自土沮漆漢書地理誌顏注詩云自土沮漆齊詩作自杜言公劉避狄而來居杜與沮漆之地

周原膴膴文選魏都賦注引韓詩作腜腜

捄之陾陾說文引詩作捄之仍仍

臯門有伉釋文伉韓詩作閌盛貌

混夷駾矣維其喙矣說文作犬夷呬矣昆夷駾矣旱麓瑟彼玉瓉讀詩記董氏曰鄭眾於周禮引詩作防彼玉瓉賈公彥曰蓋古人以瑟爲防也

思齊古之人無斁讀詩記董氏曰無斁韓詩作無擇皇矣此維與宅論衡作此惟予度

其菑其翳釋文翳韓詩作殪云因也因髙塡下也貊其徳音正義左傳樂記韓詩貊皆作莫釋詁莫定也左傳徳正應和曰莫

克順克比樂記作克順克俾

以按䢐旅以篤於周祜孟子引詩云以遏䢐莒以篤周祐

同爾兄弟後漢書伏湛傳引詩作同爾弟兄

與爾臨衝釋文臨韓詩作隆衝說文作防防陣車也靈臺白鳥翯翯孟子白鳥鶴鶴賈誼新書作皜皜虡業維樅說文作巨業樂苑文王樂名巨業

下武應侯順徳家語淮南子作應侯愼徳

昭玆來許繩其祖武后漢祭祀志東平王引詩曰昭玆來禦愼其祖父

文王有聲遹求厥寧讀詩記說文作欥求厥寧欥詮詞也

築城伊淢釋文淢本作洫韓詩云洫深池也

匪棘其欲遹追來孝禮器詩云匪革其猶聿追來孝宅是鎬京坊記作度是鎬京

生民不坼不副說文作不不疈

禾役穟穟說文作禾頴穟穟

瓞唪唪集韻作瓞��

茀厥丰艸釋文茀韓詩作拂拂弗也

或舂或揄讀詩記董氏曰韓詩作或舂或抌

釋之叟叟爾雅音義淅之溞溞

行葦肆筵設席楚辭章句作肆筵設機

假樂左傳作嘉樂禮記嘉樂君子憲憲令徳

公劉於豳斯館白虎通作於邠斯觀

芮鞫之卽詩攷韓詩作芮泦之卽

民勞無然泄泄爾雅作

板是用大諌左傳季文子引詩曰猶之未逺是用大簡

民之方殿屎說文作念防

蕩殷鑑不逺在夏后之世國語引詩曰殷鑑不逺近在夏后之世

抑有覺徳行緇衣作有梏徳行

質爾人民鹽鐡論作誥爾人民

我心慘慘五經文字作我心懆懆

誨爾諄諄禮記注作誨爾忳忳

曰防厥國釋文韓詩作聿防

桑柔靡所止疑詩攷疑齊詩作凝

云漢蘊隆虫虫釋文蘊韓詩作郁虫韓詩作烔爾雅作�燻也

滌滌山川說文滌作

胡寧瘨我以旱釋文瘨韓詩作疹重也

崧髙王纉之事釋文纉韓詩作踐踐任也

旣入於謝楚詞章句作旣入於徐

烝民不畏彊禦漢書作不畏疆圉

四牡彭彭說文作騯騯

韓奕諸娣從之白虎通作侄娣從之

江漢武夫洸洸鹽鐡論作武夫潢潢

矢其文徳洽此四國禮記作弛其文徳協此四國注弛施也

常武鋪惇淮濆釋文鋪韓詩作敷大也

召旻昔先王受命有如召公正義作昔者先王受命有如召公之臣

頌

淸廟駿奔走在廟禮記注作逡奔走作廟

維天之命於穆不已正義譜子思論詩於穆不已孟仲子曰於穆不似

假以溢我我其收之左傳引詩曰何以卹我我其收之杜注此逸詩朱子曰何之爲假聲之轉也卹之爲溢字之訛也

烈文四方其訓之左傳作四方其順之

天作彼䢐矣岐後漢書西南夷傳作彼䢐者岐沈括引後漢書作彼岨者岐說苑作岐有夷之行子孫其保之

我將維羊維牛詩本音隋書宇文愷傳引詩作維牛維羊

儀式刑文王之典左傳作儀式刑文王之徳

時邁薄言震之詩攷韓詩作薄言振之薛君日振奮也

執競磬筦將將釋文將將說文作行貌漢書作鏘鏘

思文貽我來牟漢書作飴我釐麰釋文牟字書作麰廣雅麳小麥麰大麥也文選注韓詩外傳作嘉

振鷺在此無斁詩本音斁韓詩作射

有瞽應田縣鼓周禮注作應縣鼓

潛釋文潛爾雅作涔韓詩云涔魚池也小爾雅作橬橬糝也魚之所息謂之橬

小毖莫予荓蜂自求辛螫釋文荓爾雅作甹辛螫韓詩作辛赦赦事也

載芟緜緜其麃釋文緜緜韓詩作民民眾貌

良耜其鏄斯趙周禮注作其鏄斯防

積之栗栗說文作防之秩秩防積禾也

絲衣絲衣其紑說文作素衣其紑

載弁俅俅爾雅作戴弁俅俅

鼐鼎及鼒史記音義作鼐鼎及哉

不吳不傲史記作不虞不驁吳說文作防

酌左傳荀子作汋儀禮禮記漢書作勺

賚敷時繹思左傳作鋪時繹思

般於皇時周白虎通作於皇明周

泮水薄采其芹白虎通作薄采其荇

狄彼東南釋文韓詩作鬄彼東南鬄除也

憬彼淮夷文選注薛君章句作獷彼淮夷獷覺寤之貌

閟宮稙穉菽麥說文作稙穉尗麥

實始翦商說文作實始戩商

戎狄是膺荊舒是懲史記作戎狄是應荊荼是徴泰山巖巖魯邦所詹說苑作太山巖巖魯侯是瞻遂荒大東爾雅注疏三家作遂幠大東

新廟奕奕蔡邕獨斷作寢廟奕奕

烈祖亦有和羮說文作和鬻亦作盉羮

鬷假無言禮記作奏假無言左傳晏子引詩作鬷嘏無言

鳥奄有九有文選注作奄有九域薛君日九域九州也

百祿是何左傳作百祿是荷

長髮王桓撥釋文撥韓詩作發發明也

率履不越韓詩外傳作率禮不越說苑漢書同聖敬日躋禮記作聖敬日齊注聖敬日荘嚴

爲下國綴旒詩攷禮記注作畷郵正義曰引齊魯韓詩也

敷政優優左傳作布政優優

爲下國駿厖讀詩記董氏曰齊詩作駿�謂馬也詩本音荀子引詩作駿蒙大戴禮作恂蒙

何天之龍敷奏其勇家語作荷天子之龍大戴禮作何天之寵傅奏其勇

武王載斾詩本音荀子引詩作武王載發說文作載坺

則莫我敢曷漢書作則莫我敢遏

苞有三蘗漢書注作包有三枿

殷武商邑翼翼四方之極後漢書樊凖傳作京師翼翼四方是則注韓詩之文

讀詩質疑卷首十五﹤經部﹐詩類﹐讀詩質疑﹥

欽定四庫全書

讀詩質疑卷一

太僕寺少卿嚴虞惇撰

國風

孔氏曰詩者一部之大名國風者十五國之總稱國是風化之界詩以當國爲別故謂之國風朱子曰國者諸侯所封之域風者民俗歌謠之詩也謂之風者以其被上之化以有言而其言又足以感人如物因風之動以有聲而其聲又足以動物也是以諸侯采之以貢於天子天子受之而列於樂官於以考其俗尙之美惡而知其政治之得失焉舊說二南爲正風所以用之閨門鄕黨邦國而化天下也十三國爲變風則亦領在樂官以時存肄備觀省而垂鑑戒也合之凡十五國云

周南召南

鄭譜曰周召者禹貢雍州岐山之陽地名今屬右扶風羙陽縣地形險阻而原田肥羙周之先公曰太王者避狄難自豳始遷焉而修徳建王業商王帝乙之初命其子王季爲西伯至紂又命文王典治南國江漢汝旁之諸侯於時三分天下有其二以服事殷故雍梁荊豫徐揚之人咸被其徳而從之文王受命作邑於丰乃分岐邦周召之地爲周公旦召公奭之采地施先公之教於已所職之國武王伐紂定天下巡守述職陳誦諸侯之詩以觀民風俗六州者得二公之徳敎尢純故獨錄之屬之太師分而國之其得聖人之化者謂之周南得賢人之化者謂之召南言二公之徳敎自岐而行於南國也乃棄其餘謂此爲風之正經初古公亶父聿來胥宇爰及姜女其後太任思媚周姜太姒嗣徽音歷世有賢妃之助以致其治文王刑於寡妻至於兄弟以禦於家邦是故二國之詩以後妃夫人之徳爲首終以麟趾騶虞言后妃夫人有斯徳興助其君子皆可以成功至於獲嘉瑞風之始所以風化天下而正夫婦也故周公作樂用之鄕人焉用之邦國焉或謂之房中之樂者后妃夫人侍禦於其君子女史歌之以節義序故耳射禮天子以騶虞諸侯以貍首大夫以采蘋士以采繁爲節今無貍首周衰諸侯並僭而去之孔子錄詩不得也爲禮樂之記者從後存之遂不得其次序周公封魯死諡曰文公召公封燕死諡曰康公元子世之其次子亦世守采地在王官春秋時周公召公是也問者曰周南召南之詩爲風之正經則然矣自此之後南國諸侯政之興衰何以無變風答曰陳諸國之詩者將以知其闕失省方設敎爲黜陟時徐及吳楚僭�稱王不承天子之風今棄其詩夷狄之也其餘江黃六蓼之屬旣驅陷於彼俗又亦小國猶邾滕紀莒之等夷其詩蔑而不得列於此孔氏曰孟子云文王以百里王則周召之地共方百里皆名曰周召是周內之別名周公召公因地而稱李氏曰周召分陜而治自陜以東周公主之自陜以西召公主之太師采詩得於周南之地者系之周公得於召南之地者系之召公皆文武時詩也蘇氏曰文王之風謂之周南召南何也文王之治周也所以爲其國者屬之周公所以交於諸侯者屬之召公詩曰昔先王受命有如召公日辟國百里言治外也故凢詩言周之治由內而及外者謂之周公之詩言諸侯被周之澤而漸於善者謂之召公之詩其風皆出於文王而有內外之異內得之深外得之淺故召南之詩不如周南之深召南有召公之詩而周南無周公之詩者周公在內近於文王𨿽有徳而不見則其詩不作召公在外逺於文王功業明著則詩作於下謂之南者文王在西而化行於南方以其及之者言之也東北則紂之所在文王之初所不能及也程氏曰召伯爲諸侯長故諸侯之風主之於召

南傅氏曰二南之國始於文王之治岐成於武王之分陜而其詩定於周公之作樂曹氏曰系之周公則由雍州以至荊揚東南之域也系之召公則由岐山以至梁益西南之域也鄭樵氏曰二南之詩後世取以爲樂章用之爲燕樂爲鄕樂爲射樂爲房中之樂所以彰文王之徳美也故曰夫武始於北出再成而滅商三成而南南之爲義蓋如是五成而分周公左召公右周南召南之爲義蓋如是程氏曰天下之治正家爲先天下之家正則天下治矣二南正家之道也陳后妃夫人大夫妻之徳推之士庶人之家一也故使邦國至於鄕黨皆用之自朝廷至於委巷莫不謳吟諷誦所以風天下爲此詩者其周公乎古之人由是道者文王也曾氏曰先王之政必自內始故其閨門之治所以施之家人者必爲之師傅保姆之助詩書圖史之戒珩璜琚瑀之節威儀動作之度其敎之者有此具然古之君子未嘗不以身化也故家人之義歸於反身二南之業本於文王豈自外至哉世皆知文王之興能得內助而不知其所以然者蓋本於文王之躬化故內則后妃有闗睢之行外則羣臣有二南之美與之相成其推而及逺則商辛之昏俗江漢之小國罝之野人莫不好善而不自知此所謂身修故國家天下治者也

周南

關睢后妃之徳也風之始也所以風天下而正夫婦也故用之鄕人焉用之邦國焉風風也敎也風以動之敎以化之詩者志之所之也在心爲志發言爲詩情動於中而形於言言之不足故嗟嘆之嗟嘆之不足故永歌之永歌之不足不知手之舞之足之蹈之也情發於聲聲成文謂之音治世之音安以樂其政和亂世之音怨以怒其政乖亡國之音哀以思其民困故正得失動天地感鬼神莫近於詩先王以是經夫婦成孝敬厚人倫美敎化移風俗故詩有六義焉一曰風二曰賦三曰比四曰興五曰雅六曰頌上以風化下下以風刺上主文而譎諫言之者無罪聞之者足以戒故曰風至於王道衰禮義廢政教失國異政家殊俗而變風變雅作矣國史明乎得失之迹傷人倫之廢哀刑政之苛吟詠情性以風其上逹於事變而懷其舊俗者也故變風發乎情止乎禮義發乎情民之性也止乎禮義先王之澤也是以一國之事系一人之本謂之風言天下之事形四方之風謂之雅雅者正也言王政之所由廢興也政有小大故有小雅焉有大雅焉頌者美盛徳之形容以其成功告於神明者也是謂四始詩之至也然則闗睢麟趾之化王者之風故系之周公南言化自北而南也鵲巢騶虞之徳諸侯之風也先王之所以教故系之召公周南召南正始之道王化之基是以闗睢樂得淑女以配君子憂在進賢不滛其色哀窈窕思賢才而無傷善之心焉是闗雎之義也

鄭氏曰三百一十一篇詩並是作者自爲名孔氏曰儀禮鄕飲酒禮者鄕大夫三年賓興賢能之禮也乃合樂周南闗雎是用之鄕人也燕禮者諸侯飲燕其臣子及賓客之禮也遂歌鄕樂周南闗雎是用之邦國也詩言后妃性行和諧貞專化下寤寐求賢供奉職事是后妃之徳也二南之風實文王之化而美后妃之徳者以夫婦之性人倫之重故夫婦正則父子親父子親則君臣敬君臣敬則朝廷正朝廷正則萬化成虞惇按闗雎正風之首而齊魯韓三家皆以爲康王政衰之詩漢書杜欽傳佩玉晏鳴闗雎嘆之臣瓚曰此魯詩也後漢明帝詔曰昔應門失守闗雎刺世注薛君韓詩章句曰人君退朝后妃禦見有度應門擊柝鼓人上堂今內傾於色賢人見其萌故詠闗雎說淑女以刺時而太史公亦曰周道缺詩人本之袵席而闗雎作雄亦以爲傷始亂範蔚宗曰康後晚朝闗雎作諷後儒又以闗雎爲畢公作云得之張超或云得之蔡邕竊意聖人刪詩無有以刺詩冠一經之首而儀禮鄕飲酒大射燕禮皆合樂周南闗雎則其非作於康王時可知惟毛詩序以爲后妃之徳王化之本而後闗雎之義始正故知毛公說詩皆得聖人之旨先儒以爲源流於子夏不誣也又按詩序有大小之名孔頴逹正義云舊說起

闗雎后妃之徳也至用之邦國焉名闗雎序謂之小序自風風也訖末名爲大序朱子詩序辧自詩者志之所之也至詩之至也謂之大序自闗雎后妃之徳也至教以化之又自然則闗雎麟趾之化訖末謂之小序今據正義沈重云此止是闗雎之序總論詩之綱領無大小之異而梁蕭氏文選卜子夏詩序亦錄全文不分大小故今仍合爲一篇

關關雎鳩在河之洲窈窕淑女君子好逑

興也毛傳闗闗和聲也雎鳩王雎也鳥摰而有別水中可居者曰洲窈窕幽閒也淑善逑匹也

蘇氏曰物之摰者不淫在河之洲言未用也女子在家有和徳而無淫僻之行可以配君子也

參差荇菜左右流之窈窕淑女寤寐求之求之不得寤寐思服悠哉悠哉輾轉反側【顧炎武詩本音服古蒲北反後並同】

興也孔氏曰參差不齊也毛傳荇接余也鄭箋左右助也毛傳流求也寤覺寐寢也

朱注服猶懷也王氏曰悠者思之長也鄭箋臥而不周曰輾朱注輾者轉之半轉者輾之周反者輾之過側者轉之畱皆臥不安席之意

毛傳后妃共荇菜備庶物以事宗廟鄭箋后妃將共荇菜之葅必有助而求之者是以覺寐之中常求此賢女欲與之共已職也

參差荇菜左右采之窈窕淑女琴瑟友之參差荇菜左右芼之窈窕淑女鐘鼓樂之【友古音以後並同采今賄韻與友通不從葉樂陸徳明音義五教反】

興也朱注采取而擇之也董氏曰芼熟而薦之也朱注琴瑟皆絲屬鐘金屬鼓革屬

蘇氏曰求得而采采得而芼先後之敍也孔氏曰此淑女若來則以琴瑟友而樂之思設樂以待之親之至也毛傳徳盛者宜有鐘鼓之樂鄭箋琴瑟在堂鐘鼓在庭上下之樂皆作盛其禮也虞惇曰闗雎之詩言后妃求淑女也雎鳩爲淑女之興惟淑女可配君子故后妃欲求而得之其未得有寤寐反側之憂其旣得有琴瑟鐘鼓之樂志在進賢絕無妬忌故曰闗雎后妃之徳也呂氏曰輾轉反側憂之不過其則也琴瑟鐘鼓樂之不過其則也所謂樂而不淫哀而不傷者也

漢書匡衡曰妃匹之際生民之始萬福之原昏姻之禮正然後品物遂而天命全孔子論詩以闗雎爲始言太上者民之父母后夫人之行不侔乎天地則無以奉神靈之統而理萬物之宜故詩曰窈窕淑女君子好逑言能致其貞淑不貳其操情欲之感無介乎容儀宴私之意不形乎動靜夫然後可以配至尊而爲宗廟主此綱紀之首王教之端自上世已來三代廢興未有不由此者也

闗雎三章一章四句二章八句

虞惇按詩序闗雎后妃之徳也說者以闗雎摯而有別後妃之幽閒貞靜似之故云后妃有闗雎之徳自毛傳鄭箋孔疏朱子集注皆然但朱子以闗雎興淑女而淑女卽指后妃太姒毛鄭以闗雎興后妃而淑女復指三夫人九嬪以下其說不同據集注文王之宮人於后妃始至見其有幽閒貞靜之徳故作此詩二章云求而未得其憂思之深如此三章云幸而得之其喜樂尊奉又如此而所云其憂思其喜樂俱未指明爲何人以爲文王耶則文王初載天作之合嘉禮非遲無緣寤寐賢妃如此廹切未得而輾轉反側旣得而琴瑟鐘鼓亦似少年輕佻浮露之態非聖人和平雍肅气象也以爲宮人耶則宮人之於后妃但宜有愛慕之誠不得有求思之事輾轉反側琴瑟鐘鼓揆之情理似出無端朱子語類云此詩防來是妾媵做所以形容得寤寐反側之事外人做不到此則是直以憂思喜樂屬之文王竊恐未然未敢附和毛傳云后妃說樂君子之徳無不和諧又不淫其色若闗雎之有別焉又云后妃有闗雎之徳是幽閒貞專之善女宜爲君子之好匹鄭箋云后妃之徳和諧則幽閒處深宮貞專之善女能爲君子和好眾妾之怨者皆化后妃之徳好逑之義𨿽異其以闗雎興后妃則同旣以闗雎興后妃而窈窕淑女又爲三夫人九嬪以下則闗雎之興竟爲虛設況鄭旣以好逑爲和好眾怨而寤寐求之又爲后妃求此淑女於上下文義亦不相蒙琴瑟友之鄭云共荇菜之時樂必作則又於后妃樂得淑女之義絕然無與矣歐陽修本義駁后妃樂得淑女之說而以寤寐求之爲寤寐勤求其事夫職事固所當求而荇菜絕非難得求荇菜之不得而至於輾轉反側恐非事理宜然嚴粲詩輯以首章通指后妃左右流之左右乃指嬪妾所謂寤寐求之者窈窕之淑女寤寐求此左右也夫文章自有體裁字義必湏一貫流之之字指荇萊而言求之之字指淑女而言今以流之爲流此荇菜而以求之爲求此流荇萊之左右天下豈復有此文理乎原其失總由后妃有闗雎之徳一句誤之也夫所謂后妃有闗雎之徳者闗雎之詩言后妃樂得淑女以配君子憂在進賢不淫其色故曰闗雎后妃之徳非謂后妃之徳如闗雎也闗雎爲淑女之興此淑女可以配君子故后妃思求而得之求之不得有寤寐反側之憂求而得之有琴瑟鐘鼓之樂憂樂俱屬后妃與文王宮人無渉三章之義大防如此如集注則喜樂不知何人如毛鄭則闗雎興無所取王櫄實夫講義又云詩人樂得淑女故設爲哀樂之辭觧屬懸虛亦非正旨諸家惟蘇轍詩傳爲得今略從之凢詩賦比興毛公但標比興於首章余則否朱子則每章標賦比興今每章賦比興從朱子而於毛與朱異者標毛氏曰或朱子曰於首章以別之首章同而後章異者亦標於後章或有鄙見與毛朱異者更標虞惇曰以別之其同者則否又按此詩以雎鳩興淑女故毛公傳曰興而朱子從之其實興之中有比雎鳩之摯而有別卽比也興中有比而興之意多於比故仍以興表之所謂興可兼比比不可兼興者也蘇軾詩論以此爲比而非興失之矣

葛覃后妃之本也后妃在父母家則志於女功之事躬儉節用服澣濯之衣尊敬師傅則可以歸安父母化天下以婦道也

呂氏曰闗雎后妃之徳也而所以成徳者必有本也曷謂本葛覃所陳是也虞惇按詩述旣爲后妃之事非言在父母家也序語煩贅蓋說詩者附益之

葛之覃兮施於中谷維葉萋萋黃鳥於飛集於灌木其鳴喈喈【萋齊韻飛微韻喈佳韻本不必葉虞惇按此章當三句一韻谷木萋喈隔句韻也】

虞惇曰賦而興也朱注葛艸名毛傳葛所以爲絺綌女工之事煩辱者覃延施移也中谷谷中也萋萋茂盛貎黃鳥搏黍也灌木叢木也喈喈和聲之逺聞也歐陽氏曰葛生鳥鳴因時感事樂女功之將作也朱注蓋后妃旣成絺綌而追敍之

葛之覃兮施於中谷維葉莫莫是刈是濩爲絺爲綌服之無斁【谷屋韻莫濩藥韻綌斁陌韻宋鄭庠分韻爲六部屋沃覺藥陌錫職同部不必葉顧炎武詩本音谷莫濩綌斁皆魚虞之入聲】

賦也毛傳莫莫成就之貎朱注刈斬也毛傳濩煮之也精曰絺麤曰綌斁厭也

朱注盛夏之時葛旣成矣於是治以爲絺綌而服之蓋親執其勞而知其成之不易所以心誠愛之𨿽極垢敝而不忍厭棄也陳氏曰女功之勤非茍知之身親嘗之所以能儉嚴氏曰婦人驕侈之情何極茍萌厭心𨿽窮極靡麗耳目日新猶以爲不足也服之無斁見后妃之徳性毛傳古者王后織紞公侯夫人紘綎鄕之內子大帯大夫命婦成祭服士妻朝服庶士以下各衣其夫

言告師氏言告言歸薄污我私薄澣我衣害澣害否歸寜父母【氏否紙韻歸衣微韻私支韻母古滿以反後並同古四聲通用此以平上通韻也】

賦也蘇氏曰言辭也鄭箋告教也毛傳師女師也古者女師敎以婦徳婦言婦容婦功祖廟未毀教於公宮三月祖廟旣毀敎於宗室婦人謂嫁曰歸蘇氏曰薄亦辭也鄭箋污煩撋之也毛傳私

燕服也婦人有副褘盛飾以朝事舅姑接見於宗廟進見於君子其餘則私也鄭箋澣濯之也衣謂禕衣以下至褖衣毛傳害何也寜安也父母在則有時歸寜耳

鄭箋言告師氏者見教告於女師也言告言歸者敎告以適人之道也孔氏曰師氏告我以適人之道令我躬儉節用不務鮮華故今薄欲煩撋其私服澣濯其公衣鄭箋我之衣服何所當澣乎何所當否乎言常自潔淸以事君子孔氏曰公私皆悉澣之衣裳旣澣身復潔淸故當以時歸寜父母耳朱注后妃已貴而能勤已富而能儉已長而敬不弛於師傳已嫁而孝不衰於父母是皆徳之厚而人所難也葛覃三章章六句

虞惇按此詩毛傳皆得鄭箋於首章取興不倫以葛覃諭女之形體浸長大葉萋萋然諭容色美盛鳥鳴喈喈諭女有才美之稱達於逺方皆謬說也末章言告師氏不取朱子告將歸寜之說蓋此二句乃追敍未嫁時師氏敎告如此末句方說歸寜若云告師氏以將歸寜因而澣濯其衣服則語意淺陋似士庶家之事非國君夫人气象也薄澣我衣害澣害否毛鄭小異而鄭尢勝又按首章毛云興也朱云賦也竊意采葛治服義當屬賦而葛生鳥鳴因時感事興意爲多是賦之中有興故云賦而興也下二章直賦其事則但云賦而已凢賦比興之與傳注異者特標虞惇曰以別之集注亦有賦而興也興而比也賦而興又比也之例然其所云乃是一章之中旣賦復興旣興復比如小弁之君子信讒莫髙匪山巧言之奕奕寢廟及漢廣三章椒聊三章頍弁三章之類非謂一句中賦而兼興興而兼比者也間有賦其事以起興如彼黍離離溱與洧野有蔓艸之類亦云賦而興也此則朱子之變例通經惟三四見而已六義𨿽有賦比興之分然亦難截然判隔往往賦之中有興興之中有比今所云賦也興也比也亦止據章首二句爲言其實一章之中或比或興一句之中有興有比不能盡拘必欲判何句屬興何句屬比亦未免蹈固哉髙子之譏讀者以意逆志引而伸之觸類而長之得之矣

捲耳后妃之志也又當輔佐君子求賢審官知臣下之勤勞內有進賢之志而無險陂私謁之心朝夕思念至於憂勤也

歐陽氏曰婦人無外事求賢審官非后妃之職蓋后妃諷其君子愛養臣下慰其勞苦而接以恩意其宮中相語者如是而已非私謁之言也子貢傳文王遣使求賢而閔行役之囏也勞之以捲耳

采采捲耳不盈頃筐嗟我懷人寘彼周行【筐行同韻不必葉】

毛傳憂者之興也采采事采之也捲耳枲耳也張氏曰枲耳釀酒所須也毛傳頃筐畚屬易盈之器也虞惇曰我后妃自我也人賢人也毛傳懷思寘罝也朱注周行大道也

鄭箋噐之易盈而不盈者志在輔佐君子憂思深也朱注人臣以兵役之事行思其勤勞於道路也

呂氏曰酒醴婦人之職也臣下之勤勞君當有以勞之因采捲耳而有所感念及酒醴之用以勞臣賢者不當使之逺行從役也

陟彼崔嵬我馬虺隤我姑酌彼金罍維以不永懷【嵬隤罍灰韻懷皆韻本通不必葉】

賦也毛傳陟升也崔嵬土山之戴石者鄭箋我我使臣也毛傳虺隤病也姑且也孔氏曰罍酒罇也韓詩雲天子以玉飾諸侯大夫皆以金士以梓毛傳永長也

鄭箋臣以兵役之事行身勤勞於山險而馬又病君子宜知其然朱注此則述其所憂見不得不汲汲於采捲耳以備酒漿也虞惇曰此下三章皆設爲使臣之辭言勞苦之甚思欲酌酒以自觧也

陟彼髙岡我馬黃我姑酌彼兕觥維以不永傷【觥古音光不必葉後同】

賦也毛傳山脊曰岡馬病則黃朱注兕野牛也孔氏曰觥爵也以兕角爲之

鄭箋此章爲意不盡申殷勤也

陟彼砠矣我馬瘏矣我僕痡矣云何吁矣

賦也毛傳石山戴土曰砠瘏痡皆病也朱注吁嘆也

嚴氏曰僕馬皆病而今云何乎長嘆而已朱注極道勞苦之狀諷君子當厚其恩意無竆已之辭也呂氏曰夫婦一體也位𨿽不同而志不可不同求師取友婦人固無與乎此而好善之志則不可不同也崇徳報功后妃固無與乎此而體羣臣之志則不可不同也知子之來之雜佩以贈之知子之好之雜佩以報之婦人之志如是其夫斯能好善矣我姑酌彼金罍維以不永懷我姑酌彼兕觥維以不永傷后妃之志如是王者斯能體羣臣矣室有轑釜之聲則門無嘉客況后妃心志之所形見者乎

捲耳四章章四句

虞惇按集注云后妃因君子不在而思念之又云此詩后妃所自作或當文王朝防徵伐之時羑里拘囚之日歟蓋朱子見國風多男女懷思之詩如伯兮雄雉之類遂以爲后妃亦爾而其實非也左傳襄公五年引詩曰嗟我懷人寘彼周行能官人也𨿽賦詩斷章亦可以爲小序之證故今從舊說周行大道也大東佻佻公子行彼周行與此周行正同而毛鄭直以周行爲列位則又承左氏而誤焉者也陟彼崔嵬以下皆設爲使臣之辭而朱子詩序辧以首章之我獨我后妃後章之我皆我使臣首尾不相承應遂斷爲后妃思念君子不知詩人立言本無定體如小雅出車天子命我我南仲也五章旣見君子我心則降如朱子說則又爲南仲之家人矣詩中如此類者甚多何必以後妃使臣爲嫌但鄭以我馬虺隤之我爲我使臣我姑酌彼之我又爲我君則一章語意錯雜不成條理矣酌彼金罍鄭云出使功成而返君當設燕饗之禮以勞之又云旅醻有醉而失禮者以兕觥罰之亦所以爲樂皆屬衍說今采諸家及朱子舊說訂之又按此詩首章采采二句於六義屬興蓋懿筐非后妃所宜執周行非后妃所宜遵采捲耳亦非后妃之事本屬托興之辭非實賦其事也故今從之又按子貢詩傳申公詩說皆後人僞撰以其流傳旣久其間亦有足與序相發明者朱子集注多采用申說故亦間錄其一二非如劉歆所云與其過而廢之寜通而立之之說也

樛木后妃逮下也言能逮下而無嫉妬之心焉鄭氏曰婦人之徳莫大於不妬忌蓋功容可勉而根於情者難自克也

南有樛木葛藟累之樂只君子福履綏之

虞惇曰比也毛傳南南土也木下曲曰樛孔氏曰藟葛類累繞也朱注只語辭毛傳履祿綏安也鄭箋木枝以下垂之故故葛也藟也得累而蔓之諭后妃能以惠下逮眾妾使次敍進禦則眾妾上附事之蘇氏曰室家旣和故其君子無所憂患而安享其福祿茍其不和𨿽有福祿而不能安也呂氏曰后妃如此樂哉君子可謂福履綏之矣漢之二趙隋之獨孤唐之武氏其禍至於亡國則樛木之後妃詩人安得不深嘉而屢嘆之乎

南有樛木葛藟荒之樂只君子福履將之

比也毛傳荒奄也鄭箋將猶扶助也

南有樛木葛藟縈之樂只君子福履成之

比也毛傳縈旋也成就也

樛木三章章四句

虞惇按毛鄭於此詩大旨俱得惟鄭箋云眾妾上附事之而禮義俱盛又云能以禮樂樂其君子則屬衍說朱注云君子自眾妾指后妃猶言小君內子也竊意二南二十五篇無有稱后妃夫人爲君子者不如舊說之意味深逺也南有樛木二句比后妃之逮下非興也朱注云言后妃逮下而無嫉妬之心則正以樛木比逮下而下文自說君子之福履不當以爲興今易之

螽斯后妃子孫眾多也言若螽斯不妬忌則子孫眾多也

詩序辧螽斯聚處和一而卵育蕃多故以爲不妬忌而子孫眾多之比非必知其不妬忌也歐陽氏曰據本義宜言不妬忌則子孫眾多若螽斯也蘇氏曰螽斯一生八十一子嚴氏曰螽斯次

樛木義相成也

螽斯羽詵詵兮宜爾子孫振振兮

虞惇曰比而興也毛傳螽斯蚣蝑也詵詵眾多也虞惇曰爾斥后妃也朱注振振盛也

孔氏曰后妃不妬忌則嬪妾俱進所生亦后妃之子孫故得眾多也螽斯羽虫舉羽以言多也陳氏曰宜爾者歸其所自於后妃也

螽斯羽薨薨兮宜爾子孫繩繩兮

比而興也朱注薨薨羣飛聲蘇氏曰繩繩不絕也

螽斯羽揖揖兮宜爾子孫蟄蟄兮

比而興也毛傳揖揖防聚也蟄蟄和集也

螽斯三章章四句

虞惇按此詩以螽斯比后妃以螽斯子孫之眾多興后妃子孫之眾多宜爾子孫后妃之子孫也朱子云爾指螽斯則是上二句比不妬忌下二句比子孫眾多矣旣以上二句比不妬忌何以詩序辧又極駁螽斯不妬忌之說朱子於艸木鳥獸之屬多以爾汝稱之之子無裳之子指孤樂子之無家子指萇楚匪女之爲美女指荑此以爾指螽斯皆不可訓振振繩繩但美盛多亦不取毛鄭仁厚戒愼之說

桃夭后妃之所致也不妬忌則男女以正昏姻以時國無鰥民也

李氏曰禮義明則上下不亂故男女以正政事治則財用不乏故昏姻以時

桃之夭夭灼灼其華之子於歸宜其室家【華古音敷家古音姑後並同】

興也朱注桃木名夭夭少好之貎毛傳灼灼華之盛也朱注周禮仲春防男女桃之有華昏姻時也孔氏曰桃少故華盛諭女少而色盛也鄭箋諭婦人皆以年盛時行也毛傳之子嫁子也李氏曰婦人謂嫁曰歸朱注宜和順之意嘆女子之賢知其必有以宜其室家也

桃之夭夭有蕡其實之子於歸宜其家室

興也毛傳蕡實貎非但有華色又有婦徳

桃之夭夭其葉蓁蓁之子於歸宜其家人

興也毛傳蓁蓁至盛貎有徳有色形體至盛一家之人盡以爲宜

王氏曰后妃處乎重闈深密之地而四方之廣家人父子服化者正其本而已故察於治亂之形而不見其本者未可與論聖人之道也張氏曰乖爭之風始於閨門至使萬物不得其所而況昏姻之能以時乎此意蓋深逺矣

桃夭三章章四句

虞惇按廣漢張氏云此詩興也然興之中有比焉惟比義輕於興則謂之興而已桃夭爲仲春昏姻之時又以諭女子之容色又以諭女子盛年而嫁所謂一句而包數義者此也觀比興者當以此意類推之

罝后妃之化也闗雎之化行則莫不好徳賢人眾多也

虞惇按周南之詩皆言后妃之化其實皆文王修身齊家之所致以其自家及國故序詩者歸美於后妃讀者勿以辭害意可也

肅肅罝椓之丁丁赳赳武夫公侯幹城【罝古音雎罝夫丁城隔句韻也詩多隔句用韻舉此可以類推】虞惇曰賦而興也毛傳肅肅敬也兔罝兔罟也丁丁椓杙聲也孔氏曰杙檿也丁丁連椓之毛傳赳赳武貎朱注幹盾也鄭箋幹也城也皆以禦難也鄭箋罝兔之人鄙賤之事猶能恭敬是則賢者眾多也有武力公侯可任以國守扞城其民禦難於未然蘇氏曰世未嘗患無武夫獨患其不知敬而不可近今武而知敬故可以爲公侯幹城也朱氏曰聞椓杙之聲而視其人甚勇可爲幹城者也田野之人皆有可用之才足以見賢人之眾多矣

肅肅兔罝施於中逵赳赳武夫公侯好仇【廣韻六脂收逵馗十八尢收馗巨鳩反又音逵則逵與馗通馗仇同音不必葉顧氏詩本音仇古渠之反】

賦而興也毛傳逵九逹之道朱注仇逑同匹也孔氏曰此武夫能匹耦於公侯之志朱氏曰言

才徳相合也

肅肅罝施於中林赳赳武夫公侯腹心

賦而興也毛傳中林林中也孔氏曰有文有武可以爲腹心之臣言公侯有腹心之謀事能制斷其是非蘇氏曰丁丁人之所聞也中逵人之所見也中林聞見之所不及也聞見所不及而猶肅肅然則其敬也至矣徐幹中論曰肅肅罝施於中林處獨之謂也

罝三章章四句

虞惇按詩三章集注皆云興也此武夫實爲椓杙之事詩人因其所事以起興宜云賦而興也公侯好仇與闗雎好逑同闗雎好逑本亦作仇鄭箋云怨耦曰仇毛傳云匹也今從毛又墨子云文王舉閎天太顚於罝罔中授之政西土服故申公詩說云文王聞太顚閎天散宜生皆賢人而舉之國史詠其事而美之此或附防之語亦足以廣異聞附載於此

芣苢后妃之美也和平則婦人樂有子矣

虞惇按王肅云自闗雎至芣苢皆后妃房中之樂

采采芣苢薄言采之采采芣苢薄言有之【有古音以後並同采有本通不必葉】

賦也毛傳采采非一辭也芣苢馬舄車前也宜懷妊焉程子曰薄言發語辭毛傳有藏之也蘇氏曰化行俗美家室和平婦人皆樂有子是以采之不厭也楊氏曰后妃無嫉妬之心則和平矣惟其和平故天下化而和平婦人以有子爲樂矣芣苢和平之詩也天下和平非文辭形容所能及故每章言采采而已無他辭也黃氏曰治世之音安以樂其政和於此詩見之

采采芣苢薄言掇之采采芣苢薄言捋之

賦也毛傳掇拾也朱注捋取其子也

采采芣苢薄言袺之采采芣苢薄言襭之

賦也毛傳袺執衽也扱衽曰襭

芣苢三章章四句

虞惇按芣苢之詩毛鄭得之朱子但主家室和平而不取樂有子之說似爲未盡文選注韓詩薛君章句云芣苢傷夫有惡疾而列女傳又云蔡人之妻作蓋當時毛傳未甚行學者惟三家是宗故其說多異由今觀之毛公之有功於經非淺鮮也

漢廣徳廣所及也文王之道被於南國美化行乎江漢之域無思犯禮求而不可得也

鄭箋紂時淫風徧於天下維江漢之域先受文王之敎化鄭樵氏曰周爲河洛召爲岐雍河洛之南瀕江岐雍之南瀕漢江漢之間二南之地詩之所起在於此虞惇按文王之徳化自近而及於逺故序云徳廣所及徳廣二字不必於漢之廣矣取義詩序辧苛求之論也

南有喬木不可休息漢有遊女不可求思漢之廣矣不可泳思江之永矣不可方思【休與求韻休息韓詩廣飬韻泳敬韻永梗韻方陽韻江陽庚靑蒸鄭癢分韻同部上去亦仿此又古四聲通用此以平上去通韻不必葉顧氏詩本音泳古羊向反永古於兩反】

興也毛傳南方之木美喬上竦也思辭也朱注漢水出嶓冢山至大別山入江江水出岷山東流與漢水合東北入海毛傳潛行爲泳永長方泭也鄭箋木以髙其枝葉之故人不得就而止息諭賢女𨿽出遊漢水之上人無欲求犯禮者由貞潔使之然朱氏曰其幽閒貞靜之度見者自無狎暱之心決

知其不可求也孔氏曰遊女尙不可求則在室無敢犯禮可知歐陽氏曰末乃陳其不可得之辭如漢廣而不可泳江永而不可方也

翹翹錯薪言刈其楚之子於歸言秣其馬漢之廣矣不可泳思江之永矣不可方思【馬古莫補反後並同不從葉】

興也錢氏曰翹翹髙竦貌毛傳錯雜也孔氏曰楚木名荊屬朱注之子防女也秣飼也毛傳六尺以上曰馬

鄭箋楚雜薪之中尢翹翹者諭女之尢髙潔者也於是子之嫁我願秣其馬歐陽氏曰秣其馬此慕悅之辭猶古人言𨿽爲執鞭猶欣慕焉者也又陳其情𨿽可悅而終不可求則見文王之化被人深也

翹翹錯薪言刈其蔞之子於歸言秣其駒漢之廣矣不可泳思江之永矣不可方思

興也陸氏曰蔞蔞蒿也毛傳五尺以上曰駒漢廣三章章八句

虞惇按詩三章集注皆云興而比也蓋以南有喬木二句爲興漢之廣矣四句爲比今據毛公詁訓傳所云興也比也但就章首二句爲言下文𨿽比興錯出不復更舉故今從其例亦但云興也而已其或章首二句義兼比興如螽斯摽有梅之類則云興而比也或比而興也凡賦而興賦而比比而興俱放此言秣其馬鄭箋云致禮餼示有意焉衍說也又首章不可休息韓詩作不可休思陸徳明云本或作休思孔氏正義云詩之大體韻在辭上疑休與求爲韻二字俱作思也

汝墳道化行也文王之化行乎汝墳之國婦人能閔其君子猶勉之以正也

虞惇按孔氏引王肅云當紂之時大夫行役申公說商人苦紂之虐歸心文王作是詩

遵彼汝墳伐其條枚未見君子惄如調饑

虞惇曰賦而興也毛傳遵循也汝水名墳大坊也枝曰條幹曰枚惄饑意也調朝也朱注汝水出天息山經蔡頴州入淮鄭箋如朝饑之思食也朱注婦人喜其君子行役而歸因記其未歸之時思望之情如此

遵彼汝墳伐其條肄旣見君子不我遐棄

賦而興也毛傳肄余也斬而復生曰肄遐逺也朱注伐其枚而又伐其肄則諭年矣鄭箋旣見君子君子反也於已反得見之知其不逺棄我我於思則愈故下章勉之

魴魚赬尾王室如燬維則如燬父母孔邇

比也陸氏曰魴魚名毛傳赬赤也魚勞則尾赤燬火也鄭箋畏王室之酷烈是時紂存王氏曰父母指文王也毛傳孔甚邇近也

張氏曰勞苦之極從而寛之曰王室𨿽如燬而文王在邇有以卹我也陸氏曰周在西北汝墳極南云孔邇者文王之徳漸被曁訖人逺而澤近也蘇氏曰婦人而知文王之可歸所謂道化行也朱注文王率商之叛國以事紂故汝墳之人猶以文王之命供紂之役其家人勞苦之辭深相勸勉有尊君親上之意而無情愛狎暱之私其徳澤之深風化之美皆可見矣

汝墳三章章四句

虞惇按鄭箋云伐薪非婦人之事賢者而處勤勞之職亦非其事是以伐薪比行役衍說也父母孔邇箋云避此勤勞之處或時得罪父母甚近當自思念以免害先儒多有主此說者後漢書周磐傳誦詩至汝墳之卒章慨然而嘆注薛君章句云王室政敎如烈火矣猶觸冒而仕者以父母甚廹近饑寒之憂爲此祿仕也此韓詩之說意亦與鄭小異今從朱

麟之趾闗雎之應也闗雎之化行則天下無犯非禮𨿽衰世之公子皆信厚如麟趾之時也

程氏曰自衰世公子以下敍之誤也申公說文王之子多仁賢美之

麟之趾振振公子於嗟麟兮【趾子同韻不必葉末句合三章爲韻召南騶虞秦風權輿皆同】

興也朱注麟毛虫之長陸氏曰麟瑞獸也音中律呂行中規矩王者至仁則出毛傳趾足也麟信而應禮以足至者也孔氏曰麟之足不踐生艸不履生虫毛氏曰振振信厚也於嗟嘆辭

朱注文王后妃徳修於身而子孫宗族皆化於仁厚詩人以麟趾諭之復嘆美之曰是乃麟也何必麕身牛尾馬蹄然後爲王者之瑞哉朱氏曰以物爲瑞不若以人爲瑞

麟之定振振公姓於嗟麟兮

興也毛傳定題也孔氏引釋言文郭璞注題謂額也朱注麟有額而不以抵王氏曰公姓公孫也孫傳姓者也

麟之角振振公族於嗟麟兮【角古音祿不從葉】

興也陸氏曰麟一角鄭箋角之末有肉示有武而不用朱注公族公同髙祖祖廟未毀有服之親朱注周南言后妃之徳闗雎舉全體而言也葛覃捲耳言志行之在已樛木螽斯美徳惠之及人皆所以著文王修身齊家之效也至於桃夭罝芣苢則自家而國漢廣汝墳則自近而逺而天下有可平之漸矣若麟之趾則又王者之瑞非有人力所致而自至者故復以是終焉而論者以爲闗雎之應也程氏曰有闗雎麟趾之意然後可以行周官之法度麟之趾三章章三句

虞惇按毛傳公姓公同姓公族公同祖也孔疏云同祖謂與公同髙祖有廟屬之親此卽朱子所本也惟公姓爲公同姓則五服以外矣詩之序由親而疎不應以公姓先公族故從朱子爲公孫又朱子於詩多用叶韻大約本吳棫才老韻補然其中舛誤多有韻本通而亦葉者如葛覃之萋飛喈捲耳之嵬隤罍懷是也有本同一韻而亦葉者如殷其雷之側息捲耳之筐行麟之趾之趾子是也亦有不宜葉而葉者如旄邱叔兮伯兮之伯小戎騏駵是中之中秩秩徳音之音是也亦有同一字而一章葉兩音者如騶虞之於嗟乎騶虞行露之誰謂女無家是也又古人四聲通用詩爲樂歌抑揚抗墜本自相恊不必彊而葉之朱子詩集注幾於無句不葉殊失聲成文謂之音之意顧炎武詩本音極論古音通用四聲通用之說實先得我心之同然今略采其說疏於二南諸篇之下更以鄙見參之而於朱子之不必葉而葉者槪從刪削以省學者支離煩碎之病其云某字某韻者乃今世通行韻本系宋劉淵平水所刪並今詩家用之姑以便讀者之檢閱云

周南十一篇三十四章百五十九句

讀詩質疑卷一

欽定四庫全書

讀詩質疑卷二

太僕寺少卿嚴虞惇撰

召南

鵲巢夫人之徳也國君積行累功以致爵位夫人起家而居有之徳如鳲鳩乃可以配焉

朱注南國諸侯被文王之化能正心修身以齊其家其女子亦被后妃之化有專靜純一之徳故嫁於諸侯而詩人美之不言所美之人者世遠而不可知也虞惇按舊說以周南之關雎召南之鵲巢皆美文王妃太姒之徳夫一文王也於周南爲王者於召南爲諸侯一太妃也於周南稱后妃於召南稱夫人無是理也或有以周南爲聖人之化召南爲賢人之化同是文王之化不應有賢聖之別又或以周公爲聖召公爲賢或以聖人之化爲文王賢人之化爲太王王季太王王季行召南之教興王業而文王行周南之教以受命皆支離附會之說不可從也

維鵲有巢維鳩居之之子於歸百兩禦之【居禦平去通韻不必葉】

興也朱注鵲鳩皆鳥也之子指夫人也毛傳百兩百乘也諸侯之子嫁於諸侯送禦皆百乘孔氏曰車有兩輪故稱兩鄭箋禦迎也

蘇氏曰鳩性拙不能自爲巢而居鵲之成巢呂氏曰鳩居鵲巢比夫人坐享成業非有婦徳者殆無以堪之也張氏曰惟其專靜純一能端然享之是乃夫人之徳也有所作爲則非婦道矣朱注此詩之意猶周南之有關雎也

維鵲有巢維鳩方之之子於歸百兩將之

興也毛氏曰方有之也將送也

維鵲有巢維鳩盈之之子於歸百兩成之

興也毛傳盈滿也鄭箋言眾媵侄娣之多是子有鳲鳩之徳故以百兩之禮送迎成之

鵲巢三章章四句

虞惇按毛傳鳩鳲鳩稭鞠也孔疏郭璞云今布谷也埤倉云鴶鵴方言云戴勝歐陽氏云鳩拙鳥也今人直謂之鳩者是也蘇氏亦云鳩非鳲鳩諸家迄無定說故今從朱子但曰鳥名而已凡鳥獸艸木箋釋各殊非確然可據者皆未敢以臆定也後放此

采蘩夫人不失職也夫人可以奉祭祀則不失職矣嚴氏曰春秋傳苟有明信澗溪沼沚之毛蘋蘩薀藻之菜筐筥錡釡之器潢污行潦之水可薦於鬼神可羞於王公所謂可者不在物而在人也

於以采蘩於沼於沚於以用之公侯之事【沚事上去通韻不必葉】

賦也毛傳於於也蘩皤蒿也沼池沚渚也曹氏曰采於沼沚者就潔之毛傳事祭事也

毛傳公侯夫人執蘩菜以助祭神饗徳與信不求備焉鄭箋執蘩菜者以豆薦蘩葅言夫人於君祭祀而薦此豆也劉氏曰尊祭祀故直謂之事春秋有事於太廟大事於太廟是也

於以采蘩於澗之中於以用之公侯之宮

賦也毛傳山夾水曰澗宮廟也

被之僮僮夙夜在公被之祁祁薄言旋歸

賦也毛傳被首飾也鄭箋禮記主婦髲髢毛傳僮僮竦敬也夙早也鄭箋公公事也早夜在事謂視濯漑饎防之事毛傳祁祁舒遲也去事有儀也鄭箋還歸者自廟反其燕寢

蘇氏曰在宗廟則竦敬還歸則舒遲各獲其宜也朱注祭義曰及祭之後陶陶遂遂如將復入然不欲遽去愛敬之無已也虞惇按孔疏周禮追師掌爲副編次次次第髮長短爲之所謂髲髢卽次也副以從王祭祀祭不當服次今言被者視濯漑乃祭前事非正祭之時祭畢釋祭服復被而還歸也

采蘩三章章四句

虞惇按此詩集注有二說後說以此爲後夫人親蠶之禮蘩所以生蠶公侯之宮卽公桑蠶室其說蓋本之魯詩世所傳申公說者是也今仍以序爲正

艸虫大夫妻能以禮自防也

喓喓艸虫趯趯阜螽未見君子憂心忡忡亦旣見止亦旣覯止我心則降【降古戶工反後並同不從葉】

毛傳興也喓喓聲也艸虫常羊也趯趯躍也阜螽蠜也忡忡猶衝衝也止辭也覯遇降下也

鄭箋艸虫鳴阜螽躍而從之朱注大夫行役於外其妻獨居感時物之變而思其君子如此

陟彼南山言采其蕨未見君子憂心惙惙亦旣見止亦旣覯止我心則說

興也毛傳蕨鼈也陸氏曰周秦曰蕨齊魯曰鼈毛傳惙惙憂也

朱注登山蓋托以望君子也歐陽氏曰婦人見時物之變新感其君子久出而思得見之也

陟彼南山言采其薇未見君子我心傷悲亦旣見止亦旣覯止我心則夷

興也陸氏曰薇山萊也毛傳夷平也

艸虫三章章七句

虞惇按毛鄭以大夫妻爲在塗之女憂心不當夫恐被出而歸宗亦非詩本義旣云大夫妻其非在塗之女可知鄭引男女覯精解覯止之覯尢屬附防今削之喓喓艸虫是托物以起興三章皆然集注云賦亦非是

采蘋大夫妻能循法度也能循法度則可以承先祖共祭祀矣

鄭箋女子十年不出姆教婉娩聽從執麻枲治絲繭織紝組紃學女事以共衣服觀於祭祀納酒漿籩豆葅醢禮相助奠十有五而笄二十而嫁此言能循法度者今旣嫁爲大夫妻能循其爲女之時所學所觀之事以爲法度朱注南國被文王之化大夫妻能奉祭祀其家人敍其事以美之

於以采蘋南澗之濱於以采藻於彼行潦

賦也毛傳蘋大蓱也濱厓也藻聚藻也行潦流潦也

於以盛之維筐及筥於以湘之維錡及釡

賦也毛傳方曰筐圓曰筥湘烹也錡釡屬有足曰錡無足曰釡

於以奠之宗室牖下誰其尸之有齊季女【下古音戶不從葉後並同】

賦也毛傳奠置也宗室大宗之廟也大夫士祭於宗廟朱注牖下室中西南隅所謂奧也毛傳屍主齊敬季少也劉氏曰季女大夫之妻也朱注祭祀之禮主婦主薦豆實以葅醢

毛傳蘋藻薄物也澗潦至質也筐筥錡釡陋器也少女微主也王氏曰所薦有常物所采有常處所用有常器所奠有常地皆循而不變所謂法度也呂氏曰煩而不厭久而不懈循其序而有常積其誠而益厚然後祭祀成焉季女之少若未足以勝此而實屍此者以其有齋敬之心也采蘩以職言舉其綱也采蘋以法度言詳其目也尊卑之辧也蘇氏曰幼而習之旣嫁而奉祭杞則終身行焉所謂能循法度也春秋傳濟澤之阿行潦之蘋藻寘諸宗室季蘭尸之敬也

采蘋三章章四句

虞惇按此詩毛鄭皆以爲教成之祭而王肅則云此大夫妻助夫氏之祭采蘋藻以爲葅設之於奧奧卽牖下也據序大夫妻能循法度旣云大夫妻則其非未嫁之女可知王說是也集注亦本王說今從之

甘棠美召伯也召伯之教明於南國

鄭箋召伯姬姓名奭食采於召作上公爲二伯後封於燕孔氏曰武王之時召公爲王官之伯史記燕世家召公之治西方甚得兆民和召公巡行鄕邑有棠樹決獄政事其下自侯伯至庶人各得其所無失職者召公卒而民人思召公之政懷棠樹不敢伐歌詠之作甘棠之詩漢書王吉傳昔召公述職當民事時捨於棠下而聽斷焉是時人皆得其所後世思其仁恩至於不伐甘棠甘棠之詩是也

蔽芾甘棠勿剪勿伐召伯所茇

賦也範氏曰蔽芾盛貎毛傳甘棠杜也翦去伐擊也茇艸舍也

蔽芾甘棠勿翦勿敗召伯所憩【敗卦韻憩霽韻本通不必葉下章同】

賦也朱注敗折也毛傳憩息也

蔽芾甘棠勿翦勿拜召伯所說

賦也朱注拜屈也毛傳說捨也

嚴氏曰愛之愈深防之愈至也孔叢子孔子曰吾於甘棠見宗廟之敬也

甘棠三章章三句

虞惇按召伯所茇當是召伯巡行之時偶捨止甘棠之下後人思而愛之而鄭箋云召伯重煩勞百姓止捨小棠之下遂以蔽芾爲小貎說苑亦云當桑蠶之時不欲變民事捨甘棠之下而聽斷說殊褊狹後世大臣有以脫粟布被爲廉以敝車羸馬爲儉矯情幹譽而實無益於民者皆此等說啟之矣又按唐太學博士施士丐說詩云勿翦勿拜拜小低屈也上言勿翦終言勿拜明召伯漸遠人思不忘也毛注拜猶伐失之矣說見朱子韓昌黎集注

行露召伯聽訟也衰亂之俗微貞信之教興疆暴之男不能侵陵貞女也

厭浥行露豈不夙夜謂行多露【夜古音豫後同不從葉】虞惇曰比也毛傳厭浥濕意也行道也

呂氏曰杜氏左傳注云豈不欲早暮而行懼多露之濡已諭違禮而行必有污辱李氏曰蓋女子之自守如此

誰謂雀無角何以穿我屋誰謂女無家何以速我獄𨿽速我獄室家不足【此章家字不入韻不必葉集注兩章葉兩音尢非是】

興也毛傳速召獄埆也鄭氏曰埆者囚證於埆核之處周禮謂之圜土

鄭箋人皆謂雀之穿屋似有角彊暴之男召我而獄似有室家之道於我不知雀之穿屋不以角乃以咮彊暴之男召我而獄不以室家之道乃以侵陵物有似而非者士師所當審也室家不足謂媒妁之言不和六禮之來彊委之李氏曰當時男子誣女子嘗有室家之約故速之於獄而其實誣之也室家不足所謂使有情者得盡其辭也

誰謂鼠無牙何以穿我墉誰謂女無家何以速我訟𨿽速我訟亦不女從【牙古音吾後同家音姑牙家墉從隔句韻墉訟從同韻不必葉】

興也楊氏曰牙牡齒也毛傳墉墻也陸氏曰雀有咮而無角鼠有齒而無牙毛傳不從不棄禮而隨此彊暴之男也

呂氏曰使貞女之志得伸者召伯聽訟之明也行露三章一章三句二章章六句

虞惇按鄭箋云道中有露謂二月中嫁娶時毛傳云昏禮財帛不過五兩皆屬衍說首章諭女子之守身而不正言其事於六義屬比毛云興朱云賦俱非是列女傳云召南申人之女許嫁於酆夫家禮不備而欲取之女不可訟之於理女終守義作此詩據詩意乃是彊暴之男侵淩貞女而女不肯從若已經許嫁但以六禮不備而拒之亦不得爲貞信之教興向之說蓋本魯詩也又按次章起二句用韻三句不入韻猶今之律詩也卒章首句與三句韻次句與四句韻謂之隔句韻或疑家字卒章入韻次章何以不入韻不知詩人立言本無定體聲相應故生變變成方謂之音豈若後世之詩句櫛字比乎卽如燕燕之詩次章及與泣韻首章三章不入韻凱風之詩首章南與心韻次章不入韻詩中如此類甚多必若朱子一字兩葉忽從谷忽從公勉彊牽合以爲詩無句不韻而不顧韻之可通不可通未敢信以爲然也

羔羊鵲巢之功致也召南之國化文王之政在位皆節儉正直徳如羔羊也

呂氏曰徳如羔羊如羔羊之詩也

羔羊之皮素絲五紽退食自公委蛇委蛇【皮古音婆蛇古音陀後並同】

賦也毛傳小曰羔大曰羊大夫羔裘以居素白也古者素絲以英裘不失其制蘇氏曰紽縫飾也範氏曰退食退朝而食於家也鄭箋自從也毛傳公公門也委蛇行可從迹也

朱氏曰美其衣服有常制進止有常所張氏曰委蛇者舒泰而有餘裕也獨言退食者蓋於此時而然則在公之正直可知也不然有所愧於中方促迫怱遽之不暇寧有委蛇之气象哉

羔羊之革素絲五緎委蛇委蛇自公退食【革緎食同韻不必葉】

賦也毛傳革猶皮也孔氏曰緎縫之界域也

羔羊之縫素絲五總委蛇委蛇退食自公

賦也毛傳縫縫殺之大小得其制也蘇氏曰總縫飾也

王氏曰朝夕往來出公門入私門出私門入公門而已無私交之行也

羔羊三章章四句

虞惇按自公退食鄭箋云退食減膳也與傳注爲異余俱同

殷其靁勸以義也召南之大夫遠行從政不遑寕處其室家能閔其勤勞勸以義也

殷其靁在南山之陽何斯違斯莫敢或遑振振君子歸哉歸哉【靁灰韻與斯子哉爲韻靁斯陽遑隔句韻子哉平上通韻也】

興也毛傳殷靁聲也山南曰陽朱注何斯斯此人也違斯斯此所也毛傳違去遑暇也振振信厚也張氏曰殷其靁猶鸛鳴婦嘆之義將風雨則思念行者也朱注殷殷然之靁聲則在南山之陽矣何此君子獨去此而不敢少暇乎於是又美其徳且冀其早畢事而還歸也閔之深而無怨辭所謂勸以義也

殷其靁在南山之側何斯違斯莫敢遑息振振君子歸哉歸哉【側息同韻不必葉】

興也毛傳息止也

殷其靁在南山之下何斯違斯莫敢遑處振振君子歸哉歸哉【下音戶】

興也毛傳處居也

殷其靁三章章六句

虞惇按殷其靁毛傳云靁出地奮震驚百里山出雲雨以潤天下鄭箋云殷靁諭號令南山之陽又諭其在外皆屬衍說朱子於凡詩之興皆用則字矣字點掇成文殊無取義此詩獨得神理故並其舊說錄之今集注於舊說刪去末二句蓋不欲與序意合也

摽有梅男女及時也召南之國被文王之化男女得以及時也

孔氏曰譙周云男自二十以及三十女自十五以及二十皆得以嫁娶先是則速後是則晚孫卿曰霜降逆女冰泮殺止霜降九月也冰泮正月也周禮言仲春夏小正言二月皆爲期盡蕃育之法朱氏曰述女子之情欲昏姻之及時也視桃夭則少貶矣行露死麕之於漢廣亦然

摽有梅其實七兮求我庶士迨其吉兮

虞惇曰興而比也毛傳摽落也孔氏曰梅木名實在樹者七落未多也鄭箋我我當嫁者庶眾迨及也朱注吉吉日也

歐陽氏曰諭盛時不可久當及男女方盛之年相婚姻也逸齋曰詩人喜其得及時也

摽有梅其實三兮求我庶士迨其今兮【三覃韻今侵韻本通不必葉】

興而比也鄭箋梅之落差多在者餘三耳歐陽氏曰今今時也毛傳急辭也

摽有梅頃筐塈之求我庶士迨其謂之

興而比也毛傳塈取也孔氏曰梅盡落矣故以頃筐取之歐陽氏曰謂之遣媒妁相語以求之也許氏曰時𨿽逾而禮不可廢庶士之求我者必其命媒妁通辭意然後從之此召南之風化也朱氏曰人情喜於及時而惟恐失之故其辭汲汲如此朱注蓋懼嫁不及時而有彊暴之辱歐陽氏曰召南被文王之化變前時先奔犯禮之俗男女各待嫁娶之年而始求昏姻故惜其盛年難久而懼過時也範氏曰昔者聖人觀天地萬物之情因民之有男女而制爲昏禮使之夫婦有別以相生養以相代續是以關雎言后妃之徳而至於昏姻以時鵲巢言夫人之徳而至於男女及時桃夭美其盛也摽有梅欲其早也東山言嫁娶之候亦曰倉庚於飛熠燿其羽聖人覩艸木虫鳥之變意未嘗不在民也

摽有梅三章章四句

虞惇按摽有梅男女及時之詩也如毛鄭說首章諭時衰二章三章諭衰落又甚乃是男女失時之詩矣孔氏申毛意以首章爲男年二十六七女年十六七二章謂男年二十八九女年十八九卒章謂三十之男二十之女鄭謂其實七兮爲初夏其實三兮爲夏鄕晚頃筐塈之爲夏已晚皆穿鑿固滯之解鄭又云女年二十不嫁明年仲春禮𨿽不備相奔不禁𨿽本周禮說然不可從也詩三章皆興中有比集注云賦也亦非是

小星惠及下也夫人無妬忌之行惠及賤妾進禦於君知其命有貴賤能盡其心矣

虞惇按鄭氏周禮九嬪注凡羣妃禦見之法月與后妃其象也卑者宜先尊者宜後女禦八十一人當九夕世婦二十七人當三夕九嬪九人當一夕三夫人當一夕後當一夕十五日而徧云自望後反之

嘒彼小星三五在東肅肅宵徵夙夜在公寔命不同【星徵東公同隔句韻】

朱注興也毛傳嘒微貎小星眾無名者三心五噣四時更見鄭箋心在東方三月時也噣在東方正月時也毛傳肅肅疾貎宵夜徵行寔是也鄭箋命禮命也

鄭箋眾星隨心噣在天猶眾妾隨夫人進禦於君也肅肅然夜行或早或暮在於君所以次序進禦者是禮命之數不同也凡妾禦於君不當夕蘇氏曰自知卑賤不敢與夫人齒也

嘒彼小星維參與昴肅肅宵徵抱衾與裯寔命不猶【昴一名畱今讀作畱不從葉】

興也毛傳參伐也昴畱也陸氏曰二星皆西方宿也毛傳衾被也鄭箋裯牀帳也毛傳猶若也

鄭箋眾無名之星亦隨伐畱在天不猶言尊卑異也程氏曰賤妾進禦於君是其僭恣可行而分限得

逾之時也乃能謹於抱衾與裯而知命之不猶則教化至矣

小星二章章五句

虞惇按朱注此因詩所見以起興於義無所取特取在東在公兩字之相應耳下章亦取與昴與裯兩字相應此殊不然詩之興未有無所取義者若僅以在東在公兩字相應爲興則凡物皆可興何獨取於三五參昴耶朱子每有興不取義之說愚未敢從也三五在東注云三五言其稀是卽以三五爲小星不主三心五噣之說玩下章維參與昴參昴不得爲小星則三五亦不得卽指小星矣今悉從毛鄭之舊又洪氏容齋隨筆謂妾禦於君不應有抱衾與裯之事此當爲使臣行役之詩不知抱衾與裯尢於使臣不合而寔命不同語渉怨望亦非二南之化也凡後儒說經撥棄箋傳好立異說皆此之類也略舉此以例其餘

江有汜美媵也勤而無怨嫡能悔過也文王之時江沱之間有嫡不以其媵備數媵遇勞而無怨嫡亦自悔也

公羊傳諸侯一取九女二國媵之以娣侄從

江有汜之子歸不我以不我以其後也悔【汜以紙韻悔賄韻本通不必葉】

興也毛傳決復入爲汜嚴氏曰江之有汜猶嫡之有媵也鄭箋江水大汜水小然得並流似嫡媵宜俱行之子謂嫡也婦人謂嫁曰歸以猶與也

江有渚之子歸不我與不我與其後也處

興也毛傳渚小洲也水岐成渚朱注處安也

江有沱之子歸不我過不我過其嘯也歌

興也毛傳沱江之別者鄭箋岷山道江東別爲沱朱注過謂過我而與俱也鄭箋嘯蹙口出聲也嫡旣覺自悔而歌

呂氏曰始則悔悟中則相安終則相歡言之敍也李氏曰惟媵不敢怨故嫡能悔過大抵不怨者使人悔過之道也陳氏曰小星之夫人惠及媵妾而媵妾盡其心江沱之嫡惠不及媵妾而媵妾不怨蓋父𨿽不慈子不可以不孝各盡其道而己矣

江有汜三章章五句

野有死麕惡無禮也天下大亂彊暴相陵遂成淫風被文王之化𨿽當亂世猶惡無禮也

朱注南國被文王之化女子有貞潔自守不爲彊暴所污者故詩人美之

野有死麕白茅包之有女懷春吉士誘之【包肴韻誘有韻包通尢有爲尢之上聲平上通韻不必葉麕春包誘亦隔句韻】

興也毛傳郊外曰野陸氏曰麕獸名麞也毛傳白茅取潔淸也包裹也懷思也誘道也鄭箋貞女欲吉士使媒人道成之

蘇氏曰野有死麕有欲用之猶以白茅包之而後行今有女於此思以春適人亦必得吉士以禮道之而後可疾時不然也

林有朴野有死鹿白茅純束有女如玉

興也毛傳朴小木也朱注鹿獸名沈氏曰純聚也孔氏曰束防也鄭箋如玉者取堅而潔白

蘇氏曰將取朴死鹿以爲用猶知以白茅純束而取之況有女如玉而可不以禮成之乎孔氏曰言不可污以非禮

舒而脫脫兮無感我帨兮無使厖也吠【脫讀兌】

賦也毛傳舒徐也脫脫舒遲也感動也帨佩巾也厖狗也

鄭箋貞女欲吉士以禮來脫脫然舒也又疾時無禮彊暴之男相刼脇奔走失節動其佩巾非禮相淩則狗吠張氏曰此惡無禮之辭也但言無動我帨無驚我厖則其凜然不可犯之意蓋可見矣

野有死麕三章二章章四句一章三句

虞惇按此詩毛鄭無大謬而歐陽氏駁之非也誘道也儀禮射禮有誘射皆謂以禮道之東萊云古人固有此訓詁者是也歐陽氏直以誘爲挑誘之誘失其旨矣其云人見男女之相誘而淫亂者惡之末章遂道其淫奔之狀皆所謂以文害辭也毛云凶荒則殺禮鄭云貞女欲令人以白茅裹死麕爲禮而來說亦太拘今不取又魯齋王栢氏有二南相配圖黜何彼襛矣爲王風野有死麕爲淫詩而白雲許謙氏又以此爲鄭衛之風皆非聖無法六經之蟊賊也並附論於此云

何彼襛矣美王姬也𨿽則王姬亦下嫁於諸侯車服不系其夫下王后一等猶執婦道以成肅雝之徳也鄭箋下王后一等謂車乘厭翟勒面繢總服則褕翟

何彼襛矣唐棣之華曷不肅雝王姬之車【襛今本訛作穠唐石經作襛華音敷襛雝華車隔句韻】

興也毛傳襛猶戎戎也唐棣栘也肅敬雝和也朱注何彼戎戎而盛乎唐棣之華也此何不肅雝乎王姬之車也王姬下嫁於諸侯車服之盛如此而不敢挾貴以驕其夫家故見其車者知其能敬且和以執婦道也呂氏曰肅雝者王姬而曰車者不敢指切之也

何彼襛矣華如桃李平王之孫齊侯之子【顧炎武曰首章襛與雝韻此章矣與李韻古人用韻變化如此】興也朱注李木名毛傳平正也武王女文王孫適齊侯之子

孔氏曰文者諡之正名也稱之則隨徳不一以徳能平正天下故稱平王大誥注受命曰寧王承平曰平王周公稱文王爲寧王成王亦稱武王爲寧王皆主受命而言天下旣平則稱平王矣嚴氏曰言文王之孫者見王姬肅雝之徳其源流有自來也故此詩爲文王之風

其釣維河維絲伊緡齊侯之子平王之孫【緡眞韻孫元韻本通不必葉】

興也毛傳伊維緡綸也朱注絲之合而爲綸猶男之合而爲昏也

徐氏曰前章言族類之貴先女後男尊王也此章言昏姻之合先男後女從夫也呂氏曰其辭敵則不驕亢可知胡氏春秋傳曰陽倡而陰和夫先而婦隨天理也𨿽王姬之貴其當執婦道與公侯大夫士庶人之女何異哉故舜爲匹夫妻帝二女而其書曰嬪於虞西周王姬嫁於諸侯亦執婦道成肅雝之徳而其詩曰曷不肅雝王姬之車自秦而後惟欲尊君抑臣爲治而不得其道至謂列侯尙公主使男事女夫屈於婦逆陰陽之位遂至人倫悖於上風俗壊於下又豈所以爲治也

何彼禯矣三章章四句

虞惇按春秋有王姬歸於齊之文說者遂疑平王卽宜臼齊侯之子卽襄公諸兒不知二南無東遷以後詩也蘇氏云平王者周之先王豈文王歟譬如商人謂湯武王蓋亦當時一號也至於齊侯則武王之世太公望得稱齊侯矣況齊襄公無道聖人刪詩決不列之於正風朱子力排小序而於此獨從舊說誠有以也又按宋彭汝礪疏云王姬下嫁諸侯猶執婦道其事在下然本乃在乎上故詩曰平王之孫齊侯之子惟有平徳故人化之而有所不能逾惟有齊徳故人畏之而有所不敢違是更以齊侯爲齊一之侯亦與平王之義相配也先儒亦有主此說者今以箋傳無文故不取又朱子明詩傳遺說載朱子云詩疏謂武王有五男二女五男者左傳邗晉應韓武之穆也與成王則五矣二女者太姬下嫁陳胡公其一也何彼禯矣王姬下嫁齊侯之子則二也此說亦可補箋傳之所未備

騶虞鵲巢之應也鵲巢之化行人倫旣正朝廷旣治天下純被文王之化則庶類蕃殖搜田以時仁如騶虞則王道成也

彼茁者葭壹發五豝於嗟乎騶虞【詩末句不必用韻周南於嗟麟兮亦不用韻不必彊葉虞字葉兩音尢非是】賦也孔氏曰茁艸生茁然出也毛傳葭蘆也鄭箋記蘆始出者著春田之早晚朱注發發矢也毛傳豕牝曰豝虞人翼五豝以待公之發騶虞義

獸也白虎黑文不食生物有至信之徳則應之孔氏曰五豝惟一發則殺一而已仁心之至不忍盡殺也朱注南國諸侯承文王之化修身齊家以治其國而其仁民之餘恩又有以及於庶類故詩人述其事而美之且嘆之曰此其仁心自然不由勉彊是眞所謂騶虞矣

彼茁者蓬壹發五豵於嗟乎騶虞

賦也毛傳蓬艸名豕一歲曰豵

呂氏曰彼茁者葭彼茁者蓬記搜田之時所謂句芒司節和風扇物艸淺獸肥之候也一發五豝一發五豵獸之多取之鮮也當時天壤之間和气充塞庶類蕃殖交於萬物有道而恩足以及禽獸皆可見矣非騶虞自然之仁不足以當之也朱注文王之化始於關雎而至於麟趾則化之入人者深矣形於鵲巢而及於騶虞則澤之及物者廣矣蓋意誠心正之功不息而久故其燻蒸透徹融液周徧自有不能已者非智力之私所能及也郝氏曰周南以關雎始麟趾終召南以鵲巢始騶虞終編詩者取徳修瑞應之義著王道之茂也

騶虞二章章三句

虞惇按此詩燕齊二家皆云騶虞天子掌鳥獸官朱子詩序辧載賈誼新書曰騶者文王之囿名虞者囿之司獸也嚴氏詩輯雲月令季秋天子乃教於田獵命僕及七騶咸駕左傳晉悼公使程鄭爲乘馬禦六騶屬焉是騶爲騶禦也陳氏曰射義天子以騶虞爲節樂官備也則其爲虞官明矣獵以虞爲主其實嘆文王之仁而不斥言也今從毛鄭義諸說皆不取一發五豝集注云猶言中必疊雙也竊意一發無中五豝之理詩但主仁心不主善射姑從箋又按朱子首章騶虞葉音牙次章騶虞葉五紅反竊意一字可以兩音一篇不可兩葉行露誰謂女無家之家亦然詩之末句可不用韻周南於嗟麟兮亦不用韻可見也顧炎武詩本音云古人之詩言盡而意長歌止而音不絕也故有句之餘有章之餘如於嗟麟兮於嗟乎騶虞其樂只且文王烝哉之類皆所謂章之餘也記曰言之不足故長言之長言之不足故嗟嘆之凡章之餘皆嗟嘆之辭可不入韻然合三數章歌之則章之末句又未嘗不自爲韻也此說得之北海孝廉劉潢語虞惇云此詩當以於嗟乎句騶虞句乎字虞字自爲韻不必葉其說最有理合之秦風於嗟乎不承權輿正相類但權輿本作二句而此詩舊作二章章三句如此則章四句矣故未敢遽更姑識於此亦以廣異聞云

召南十四篇四十章百七十七句

讀詩質疑卷二﹤經部﹐詩類﹐讀詩質疑﹥

欽定四庫全書

讀詩質疑卷三

太僕寺少卿嚴虞惇撰

鄘衛

鄭譜曰鄘衛者商紂畿內方千里之地其封域在禹貢冀州太行之東北逾衡漳東及兗州桑土之野周武王伐紂以其京師封紂子武庚爲殷後庶殷頑民被紂化日久未可以建諸侯乃三分其地置三監使管叔蔡叔霍叔尹而教之自紂城而北謂之南謂之鄘東謂之衛武王旣喪三監武庚叛成王黜殷命殺武庚復伐三監更於此三國建諸侯以殷餘民封康叔於衛使爲之長後世子孫稍並彼二國混而名之七世至頃侯當周夷王時衛國政衰變風始作作者各有所傷從其國本而異之爲鄘衛之詩焉孔氏曰王道衰諸侯有變風王道盛諸侯無正風蓋王道明盛政出一人太平非諸侯之力不得有正風王道旣衰政出諸侯善惡在已不由天子之命惡則民怨善則民喜故各從其國有美刺之變風嚴氏曰關雎鵲巢爲三百篇之綱領風之正也反乎此者變也邶鄘衛皆衛風也衛禍基於衽席覃及宗社居變風之首二南之變也朱氏曰衛首滅邶鄘故邶鄘之詩皆爲衛作而猶存邶鄘之名者不與衛之滅國也薛氏曰鄘滅而音存故非衛所能亂虞惇按變風先邶鄘衛者以其爲商之故都也劉氏曰緑衣燕燕諸詩荘姜自作共姜作栢舟

桑中言沫鄕皆作於衛國而或系邶或系鄘泉水載馳竹竿皆作於他國而一系邶一系鄘一系衛意太師各從其得詩之地而系之也朱氏曰衛有他國之詩六篇式微旄邱河廣作於衛者也載馳泉水竹竿爲衛而作者也作於衛者衛國之所錄爲衛而作者衛國之所傳顧炎武氏曰鄘衛本三監之地自康叔之封未久而統於衛矣采詩者猶存其舊名謂之邶鄘衛邶鄘衛者總名也不當分某篇爲邶某篇爲鄘某篇爲衛分而爲三者漢儒之誤也左氏傳季札觀樂於魯爲之歌邶鄘衛曰美哉淵乎吾聞衛康叔武公之徳如是是其衛風乎而北宮文子引衛詩曰威儀棣棣不可選也此詩今爲之首篇乃不曰而曰衛是知累言之則曰邶鄘衛専言之則曰衛一也猶之言殷商言荊楚云爾

邶

柏舟言仁而不遇也衛頃公之時仁人不遇小人在側朱子詩序辧曰詩之文意事類可以思而得時世名氏不可以彊而推故凢小序惟詩文明白直指其事如甘棠定中南山株林之屬若證驗的切見於書史如載馳碩人淸人黃鳥之類決爲無可疑者其次則辭防大槪可知爲某事而不可知其的爲某時某人者尙多有之若爲小序者姑以其意推尋探索依約而言則𨿽有不知亦不害其爲不自欺𨿽有未當人亦當恕其所不及今乃不然不知其時者必彊以爲某王某公之時不知其人者必彊以爲某甲某乙之事於是傅防書史依托名諡鑿空妄語以誑後人且如栢舟不知其出於婦人而以爲男子不知其不得於夫而以爲不遇於君此則失矣然有所不及而不自欺則亦未至於大害理也今乃斷然以爲衛頃公之時則其故爲欺罔以誤後人之罪不可揜矣蓋其偶見此詩冠於三衛變風之首是以求之春秋之前而史記所書莊桓以上衛之諸君事皆無可考者諡亦無甚惡者獨頃公有賂王請命之事其諡又爲甄心動懼之名如漢諸侯王必其嘗以罪謫然後加以惡諡以是意其必有棄賢用佞之失而遂以此詩予之若將以衒其多知而必於取信不知苟有明者從旁觀之適所以暴其眞不知而啟其深不信也凡小序之失以此推之什得八九矣又其爲說必使詩無一篇不爲美刺時君國政而作固己不切於情性之自然而又拘於時世之先後其或書傳所載當此一時茍無賢君美諡則𨿽有辭之美者亦例以爲陳古而刺今是使讀者疑於當時之人絕無善則稱君過則稱已之意而一不得志則扼腕切齒嘻笑冷語以懟其上者所在而成羣是其輕躁險薄尢有害於溫柔惇厚之教故不可以不辧虞惇按詩大小序先儒相承或云子夏作或云毛公衛宏合作朱子據後漢書儒林傳斷以爲衛宏特著詩序辧以抉摘之其是正疵纇處固多而�讕觝斥亦復不少如此詩序云仁人不遇而朱子以爲婦人序云衛頃公之時而朱子以爲此序詩者以己意妄加之也竊謂詩序之作不敢定其爲何人參較先儒之論大約毛公之前已有之毛公與衞宏加潤色焉其爲說𨿽未能盡醇要皆有所傳授漢儒専門之學師師相承其曰某王某公某甲某乙者非得於故老之傳聞則得於史乘之記載斷未有鑿空而�爲何人憑虛而造爲某事者也假如詩序果出衛宏去作詩之時數百年朱子生宋南渡時去衛宏又千餘年矣以去詩數百年之人而序詩曰此爲某王某公也此爲某甲某乙也則詆之排之曰此憑虛鑿空而不足信也以去詩數千餘年之人而辧詩曰此決非爲某王某公也此決非爲某甲某乙也則又何從而証之而信之乎栢舟之詩朱子所據者劉向列女傳也向嘗疏論恭顯矣其引此詩曰憂心悄悄慍於羣小小人成羣誠足慍也此正言小人在位仁人不遇也夫同一向也豈列女傳可據而封事獨不可據乎且同一列女傳也以芣苢爲蔡人之妻不肯攺嫁而作以行露爲召南申人之女作以燕燕爲定姜送歸而作以式防爲黎莊公夫人不從傅母作以大車爲息夫人作如此之類朱子皆不取之何獨於此詩而必以爲可據乎如果以列女傳爲可據則當如向之所云此詩衛宣公夫人作而集注又云卽莊姜之詩則亦不盡以列女傳爲據而亦不免於附防依托以自成其說是其所云憑虛鑿空者猶之以五十步而笑百步也孟子曰憂心悄悄慍於羣小孔子也朱子注曰本言衛之仁人見怒於羣小獨於注詩而斷其爲婦人則何其言之自相刺謬也古者太史采詩以觀民風詩之作爲美刺作也詩而不爲美刺時君國政而作者其詩可刪也孔子論詩曰可以怨小弁之怨孟子有取焉太史公曰國風好色而不淫小雅怨誹而不亂詩之怨夫何害其爲溫柔惇厚也鄘風之鶉奔唐風之碩�忿懟其君絕無隱諱則陳古刺今主文而譎諫又何害其爲溫柔惇厚也朱子於詩序一槪抹摋獨出臆見於千載之下竊恐非孔子信而好古之義而適自蹈於憑虛鑿空之譏不揣固陋略爲疏通證明不敢曰毛鄭之功臣亦未必非朱子之諍臣也矣

泛彼栢舟亦泛其流耿耿不寐如有隱憂微我無酒以敖以遊

朱注比也毛傳泛流貌朱注栢木名毛傳耿耿猶儆儆也隱痛也朱注微猶非也

毛傳栢木宜爲舟泛泛其流不以濟渡也鄭箋舟載渡物者今不用而與眾物泛泛然俱流水中諭仁人不見用而與羣小人並列亦猶是也仁人旣不遇憂在見侵害朱注其隱憂之深如此非爲無酒可以敖遊而解之也虞惇曰舟浮於水而不用以載猶國有賢人而不用以治也不用賢則小人進而國亂矣詩人所以憂之深非但以其不遇也卒章日居月諸胡疊而微意蓋如此

我心匪鑑不可以茹亦有兄弟不可以據薄言往愬逢彼之怒

賦也孔疏鑑鏡也歐陽氏曰茹納也範氏曰兄弟僚友也毛傳據依也朱注愬告也毛傳彼彼兄弟

歐陽氏曰鑑納影在內凡物不擇妍醜皆納其影我心不能兼容善惡蘇氏曰鑑之於人美惡無所不受仁人惟擇其可而後受故𨿽兄弟而有不據也愬不仁必於仁人今愬之於不仁所以迎其怒也蓋朝無善人矣

我心匪石不可轉也我心匪席不可捲也威儀棣棣不可選也

賦也毛傳棣棣富而閒習也蘇氏曰選擇也孔疏石𨿽堅尙可轉我心堅不可轉也席𨿽平尙可捲我心平不可捲也呂氏曰威儀閒習自有常度不可選擇以避禍也鄭箋言已徳備而不遇所以慍也蘇氏曰小人之惡君子曰何爲斯踽踽涼涼然君子不以其故自攺也所謂不可轉不可捲也

憂心悄悄慍於羣小覯閔旣多受侮不少靜言思之寤辟有摽

賦也毛傳悄悄憂貌慍怒閔病也辟拊心也摽拊心貌

王氏曰國亂而君昏則小人眾而君子獨君子憂而小人樂君子之憂者憂其國而已憂其國自與小人異趣故爲小人慍也小人得志則爲讒誣以病君子君子旣病矣又從而侮之曰旣多曰不少著小人之眾也

日居月諸胡疊而微心之憂矣如匪澣衣靜言思之不能奮飛【顧炎武曰日居月諸一句中自爲韻】

朱注比也孔疏居諸語助也朱注疊更也毛傳微虧傷也

歐陽氏曰胡疊而微者言國家日朘月削也範氏曰如匪澣衣中垢而不濯也不能奮飛郁陶無所發也鄭箋臣不遇於君猶不忍去厚之至也孔叢子孔子曰吾於栢舟見匹夫執志之不易

栢舟五章章六句

虞惇按栢舟之詩韓詩以爲宣姜自誓作劉向列女傳亦以爲衛宣公夫人作向本學魯詩蓋三家說云爾集注云此婦人不得於其夫而作豈亦莊姜之詩歟今皆不取說已見前我心匪鑑日居月諸亦不取鄭箋略從歐陽氏蘇氏又按章首二句借栢舟以諭仁人不遇下卽接耿耿隱憂不復申言不遇是於六義屬比毛槪以爲興失之末章日居月諸亦然故俱從朱子曰比但朱子以日諭嫡月諭妾云眾妾反勝正嫡又云日月更疊而虧旣眾妾反勝正嫡則月不當復虧何以又云更疊而虧耶卽其說亦已不可通不若歐陽本義爲長矣

緑衣衛莊姜傷己也妾上僭夫人失位而作是詩也鄭箋莊姜莊公夫人齊女姓姜氏妾上僭者謂公子州吁之母母嬖而州吁驕

緑兮衣兮緑衣黃裏心之憂矣曷維其已

朱注比也毛傳緑間色黃正色朱注已止也孔疏間色之緑不當爲衣猶妾不宜嬖寵今緑兮乃爲衣緑爲衣而正色之黃反爲裏猶夫人反見疎而微妾以賤而陵貴也王氏曰夫人正嫡而幽微妾不正而尊顯毛傳憂𨿽欲自止何時能止也

緑兮衣兮緑衣黃裳心之憂矣曷維其亡

比也毛傳上曰衣下曰裳鄭箋亡之言忘也孔疏間色之緑今爲衣而在上正色之黃反爲裳而處下嚴氏曰緑衣黃裏掩蔽而已緑衣黃裳則貴賤倒置矣張氏曰緑衣之憂言嫡妾之亂獘將至於不可勝言者憂在宗國也豈特爲一身之私哉

緑兮絲兮女所治兮我思古人俾無訧兮【女如字訧古羽其反】

比也朱注治理而織之也毛傳俾使訧過也許氏曰緑之所以成緑而爲衣者女以絲染治而盛也妾之所以上僭者以君子嬖之而然也朱注然則我將如之何哉亦思古人有嘗遭此而善處之者以自勵使不至於有過而已

絺兮綌兮淒其以風我思古人實獲我心【風古方防反後並同不從葉】

比也毛傳淒寒風也

鄭箋絺綌所以當暑今以待寒諭失所也許氏曰絺絡夏服也風而淒其則固宜屏之不服矣事逐時變物隨气遷理勢之常無足怪者能逹乎此而在我者處之素定則古人之善處此者乃先得我心之所同然豈有一毫怨懟之意哉此莊姜所以爲賢也緑衣四章章四句

虞惇按鄭箋緑當作禒卽周禮內司服之禒衣此曲說也鄭氏好攺經文以就已說皆此類三章女所治兮女讀如字不從箋注作汝卒章鄭箋是本意而許氏說更得辭文旨逺之妙今參錄之

燕燕衛莊姜送歸妾也

鄭箋莊姜無子陳女戴嬀生子完莊姜以爲己子莊公薨完立而州吁殺之戴嬀於是大歸莊姜逺送之於野作詩見已志陸氏曰戴諡也嬀陳姓也鄭氏曰戴嬀實生桓公旣立爲君矣敍詩者猶曰送歸妾也彼爲母以子貴之說者失聖人正名分辧嫡庶之意矣

燕燕於飛差池其羽之子於歸逺送於野瞻望弗及泣涕如雨【野古神與反飛歸羽野隔句韻】

興也毛傳燕鳦也李氏曰差池不齊之貌曹氏曰燕燕兩燕也差池相先後也朱注之子戴嬀也歸大歸也

鄭箋婦人之禮送迎不出門送於野者舒已憤盡已情

燕燕於飛頡之頏之之子於歸逺於將之瞻望弗及佇立以泣

興也毛傳飛而上曰頡飛而下曰頏鄭箋將送也毛傳佇立久立也

燕燕於飛下上其音之子於歸逺送於南瞻望弗及實勞我心

興也毛傳飛而上曰上音飛而下曰下音陳在衛南

仲氏任只其心塞淵終溫且惠淑愼其身先君之思以朂寡人【淵先韻身人眞韻本通不必葉】

賦也毛傳仲戴嬀字也鄭箋任以恩相親信也朱注只語辭李氏曰塞實也毛傳淵深也

朱注溫和也毛傳惠順也鄭箋先君莊公也毛傳朂勉也鄭箋寡人莊姜自謂也

楊氏曰州吁之暴完之死戴嬀之去皆夫人不見答於先君所致也而戴嬀猶以先君之思勉其夫人可謂終溫且惠矣

燕燕四章章六句

虞惇按差池其羽箋云戴嬀將歸顧視其衣服下上其音云言語感激聲有大小皆求詩之過也韓詩以此爲定姜歸其婦而作康成釋坊記又以爲衛獻公無禮於定姜定姜作此詩陸徳明釋之曰此魯詩也此蓋康成未定之論詳味詩辭則序說爲得矣

日月衛莊姜傷已也遭州吁之難傷已不見答於先君以至困窮之詩也

詩序辧詩是莊公在時所作篇次當在燕燕之前序云遭州吁之難誤也

日居月諸照臨下土乃如之人兮逝不古處胡能有定寜不我顧【上下通韻不必葉】

虞惇曰興也鄭箋日月諭君與夫人也之人莊公也朱注逝語辭古處古道相處也毛傳胡何定止也鄭箋寜猶曾也

嚴氏曰日月代明照臨下土天之常也猶君與夫人相須而成古之道也虞惇曰乃如之人而不以古道相處我失日月相成之義何其心志回惑無定曾不顧念我也朱注見棄如此猶有望之之意焉詩之所以爲厚也

日居月諸下土是冒乃如之人兮逝不相好胡能有定寜不我報

興也毛傳冒覆也朱注報答也毛傳盡婦道而不得報也

日居月諸出自東方乃如之人兮徳音無良胡能有定俾也可忘

興也毛傳日始月盛皆出東方音聲良善也鄭箋無善恩意之聲語於我也呂氏曰俾也可忘言公之待我誠使我可忘而我自不忍忘之也

日居月諸東方自出父兮母兮畜我不卒胡能有定報我不述

興也毛傳畜養卒終也王氏曰人之患疾痛極未有不呼父母者呂氏曰不述不欲稱述之也日月四章章六句

虞惇按先儒泥春秋傳將立州吁乃定之矣句遂以胡能有定爲莊公不能定桓殊屬牽合蓋鄭箋誤也日居月諸從毛鄭父兮母兮鄭箋誤從朱

終風衛莊姜傷已也遭州吁之暴見侮慢而不能正也

虞惇按此詩與日月同意亦莊姜傷已不見答於莊公而作也序云遭州吁之暴非是朱子語類云二詩當在燕燕之前終風居先日月次之子貢傳莊姜見怒於公賦終風

終風且暴顧我則笑謔浪笑敖中心是悼【暴敖悼號韻笑嘯韻本通不必葉】

朱注比也毛傳終日風爲終風暴疾也笑侮之也朱注謔戲言也浪放蕩也孔疏敖慢也鄭箋

悼傷也

朱注莊公爲人狂蕩暴疾莊姜不忍斥言故以終風比之言𨿽狂暴如此亦有顧我則笑之時但皆出於戲謔之意而無愛敬之誠使我不敢言而心獨傷之也

終風且霾惠然肯來莫往莫來悠悠我思

比也毛傳霾雨土也惠順也

朱注莊公𨿽狂惑亦或惠然而肯來但又有莫往莫來之時則使我悠悠思之望之深厚之至也

終風且曀不日有曀寤言不寐願言則嚏

比也毛傳陰而風曰曀鄭箋有又也願思也朱注嚏鼽嚏也

呂氏曰陰風終日意其止矣不旋日又曀焉厭苦之辭也鄭箋我其憂悼而不能寐汝思我心如是我則嚏也今俗人嚏云人道我此古之遺語也

曀曀其陰虺虺其靁寤言不寐願言則懷

比也毛傳如常陰曀曀然朱注虺虺雷將發而未震之聲懷思也

終風四章章四句

虞惇按州吁弒桓公自立莊姜大義滅親其於州吁安得有悠悠我思之理毛鄭泥序遭州吁之暴故其觧多謬今從朱語類云此詩有夫婦之情無母子之意得之矣

擊鼓怨州吁也衛州吁用兵暴亂使公孫文仲將而平陳與宋國人怨其勇而無禮也

鄭箋平成也將伐鄭先告陳與宋以成其伐事春秋傳曰宋殤公之卽位也公子馮出奔鄭鄭人欲納之及衛州吁立將修先君之怨於鄭而求寵於諸侯以和其民使告於宋曰君若伐鄭以除君害君爲主敝邑以賦與陳蔡從則衛國之願也宋人許之於是陳蔡方睦於衛故宋公陳侯蔡人衛人伐鄭事在魯隱四年孔疏詩五章皆陳兵役之怨辭

擊鼓其鏜踴躍用兵土國城漕我獨南行【兵古必良反後並同】

賦也毛傳鏜然擊鼓聲曾氏曰踴躍好兵喜鬭之狀鄭箋用兵謂治兵時朱注土土功也毛傳漕衛邑

曾氏曰興師動眾人所憚也而州吁所最樂國人怨之正以其踴躍也鄭箋言眾民或役土功於國或修理漕城而我獨從軍南行是尢勞苦之甚李氏曰土國城漕非不勞苦猶處境內今我在外死亡未可知矣

從孫子仲平陳與宋不我以歸憂心有忡【平去通韻】賦也朱注孫氏子仲字時軍帥也鄭箋以猶與也

呂氏曰言所從者乃孫子仲也則輕其帥可知矣鄭箋與我南行不與我歸期兵凶事懼不得歸豫憂之

爰居爰處爰喪其馬於以求之於林之下

賦也鄭箋爰於也毛傳山木曰林

歐陽氏曰此與室家訣別之辭言我之是行未有歸期亦未知於何所居處於何所喪其馬若求我與馬當於林之下求之蓋預爲必敗之計也

死生契闊與子成說執子之手與子偕老【手有韻老皓韻本通】

賦也毛傳契闊勤苦也呂氏曰成說猶約誓也毛傳偕俱也

朱注言始爲室家之時期以死生契闊不相忘棄又相與執手而期以偕老也

於嗟闊兮不我活兮於嗟洵兮不我信兮【信古伸字】賦也朱注闊契闊也活生洵信也

朱注契闊之約如此而今不得活偕老之信如此而今不得伸怨之至也劉氏曰左傳州吁伐鄭圍其東門五日而還出師不爲久而衛人怨之如此者身犯大逆眾叛親離莫肯爲之用也

擊鼓五章章四句

虞惇按死生契闊二章毛鄭以爲從軍之士與其伍約相期免難後軍士棄約離散故吁嗟嘆之不若歐陽說爲長歐陽蓋本之王肅也

凱風美孝子也衛之淫風流行𨿽有七子之母猶不能安其室故美七子能盡其孝道以慰其母心而成其志爾

孔疏作是詩而成其孝子自責之志也

凱風自南吹彼棘心棘心夭夭母氏劬勞

毛傳興也南風謂之凱風樂夏之長養棘難長養者朱注棘小木毛傳劬勞病苦也

王氏曰棘心至於夭夭風之爲力多矣此母氏劬勞之譬也朱注本其始而言以起自責之端也

凱風自南吹彼棘薪母氏聖善我無令人【首章南心一韻夭勞一韻此章但以薪人爲韻南字不入韻】

興也毛傳棘薪其成就者聖叡也鄭箋令善也朱注棘可以爲薪則成矣然非美材諭己之壯大而無善也劉氏曰自言七子之中有一令善之人則母亦不捨之而去矣

爰有寒泉在浚之下有子七人母氏勞苦

興也毛傳浚衛邑也在浚之下言有益於浚朱注寒泉猶能滋益於浚今有七子而反不能事母使母至於勞苦乎此乃微指其事而痛自刻責也

睍睆黃鳥載好其音有子七人莫慰母心

興也毛傳睍睆好貌

朱注黃鳥猶能好其音以恱人而我七子獨不能慰悅母心哉

凱風四章章四句

虞惇按朱子首章從比次章從興安成劉氏曰首章言凱風棘心而下句無應故屬比次章言風與棘而下文母與子應故屬興愚意凱風長養萬物而下雲母氏劬勞正與上文相應興義甚明不從比也

雄雉刺衛宣公也淫亂不卹國事軍旅數起大夫久役男女怨曠國人患之而作是詩

虞惇按此乃婦人怨曠之詩宣公淫亂不卹國事序詩者推本而言詩中無此意也

雄雉於飛泄泄其羽我之懷矣自詒伊阻

興也朱注雉野雞也泄泄飛之緩也懷思也毛傳詒遺伊維也朱注阻隔也

朱注雄雉之飛舒緩自得如此而我之所思者乃從役於外而自遺阻隔也

雄雉於飛下上其音展矣君子實勞我心

興也朱注下上其音飛鳴自得也毛傳展誠也

瞻彼日月悠悠我思道之云逺曷云能來【思支韻來灰韻本通不必葉】

賦也毛傳瞻視也鄭箋曷何也

鄭箋日月之行疊往疊來今君子獨久行役而不來使我悠悠然思之女怨之辭何時能來望之也

百爾君子不知徳行不忮不求何用不臧【行臧俱陽韻不必葉】

賦也毛傳忮害也朱注求貪也毛傳臧善也張氏曰思其君子之切而知其未得歸也於是復自解曰凡爾君子豈不知徳行乎但能不忮害不貪求則何用而不善𨿽久處軍旅間固無害也朱注憂其逺行之犯難冀其善處而得全也

雄雉四章章四句

虞惇按詩序淫亂不卹國事是推本之語鄭氏泥此遂以泄泄其羽爲宣公整其衣服奮訊其形貌下上其音爲宣公小大其聲怡悅婦人皆繆說也我之懷矣云我安其朝而不去亦衍說今從朱瞻彼日月箋義爲精

匏有苦葉刺衛宣公也公與夫人並爲淫亂

鄭箋夫人謂夷姜春秋傳宣公烝於夷姜歐陽氏曰夷姜宣公父妾也夷姜生子曰伋其後宣公爲伋娶齊女而奪之是爲宣姜皆與宣公爲淫亂孔氏曰知非宣姜者宣姜爲公所要此云雉鳴求其牡明是夷姜

匏有苦葉濟有深渉深則厲淺則揭

朱注比也毛傳匏謂之朱注匏之苦者不可食特可佩以渡水而已今有葉尙未可用也濟渡處也行渡水曰渉毛傳以衣渉水爲厲揭褰衣也朱注匏未可用渡處方深行者當量度淺深而後渡諭男女之際當量度禮義而行也毛傳遭時制宜如遇水深則厲淺則掲矣男女之際安可以無禮義

有彌濟盈有鷕雉鳴濟盈不濡軌雉鳴求其牡【說文鷕從鳥惟以水反字林於水反今音以小反誤也元戴侗曰上半句彌與鷕協下半句盈與鳴協亦一句兩韻也軌古音九】

比也毛傳彌深水貌盈滿也鷕雌雉聲也濡漬也孔疏軌車轍也毛傳飛曰雌雄走曰牝牡

朱注濟盈無不濡而曰不濡軌飛雌當求雄而反求走牡諭淫亂之人不度禮義非其配耦犯禮相從也陸氏曰以雌求雄者淫也非特以雌求雄而又求

牡者亂也歐陽氏曰濟盈不濡軌諭宣公貪於淫欲身蹈罪惡而不自知也雉鳴求其牡諭夫人不顧禮義而從宣公如禽鳥之相求無親疎父子之別

雝雝鳴鴈旭日始旦士如歸妻迨冰未泮

虞惇曰比也毛傳雝雝聲之和也鄭箋鴈隨陽而處似婦人從夫故昏禮用焉毛傳旭日始出鄭箋自納采至請期用昕親迎用昏歸妻使之來歸於已謂請期也毛傳泮散也鄭箋冰未散正月中以前也二月可以昏矣

王氏曰古之於昏姻其求之不暴而節之以禮如此士庶亦然況人君乎

招招舟子人渉卬否人渉卬否卬須我友【否房以反友音以集注子否友俱從葉不可曉】

比也毛傳招招號召之貌舟子舟人主濟渡者卬我也

毛傳人皆渉我友未至我獨待之而不渉言室家之道非得所適貞女不行非得禮義昏姻不成呂氏曰此刺公之淫亂也一章二章四章皆托物爲比而不正言其事三章𨿽陳昏禮特舉士之歸妻而不欲斥言之而以小諭大也所謂主文而譎諫也虞惇曰此詩通篇皆比無一語直陳其事者蓋男女之際因難以顯言而君父之惡又非可以明譏而直刺也故微其詞以諷之詩人之忠厚也

匏有苦葉四章章四句

虞惇按此詩首章鄭箋殊謬以匏苦濟深爲八月納采問名之時以深厲淺掲諭男女才性賢不肖長幼相當而孔疏又云時丰則禮隆時儉則禮殺皆曲說也二章以下諸家略同迨冰未泮毛據荀子霜降逆女冰泮殺止故以歸妻爲娶妻鄭據周禮媒氏仲春防男女則以歸妻爲請期朱子從鄭說今仍之雝雝鳴鴈一章𨿽陳昏禮之正亦是借彼以形此故從比不從賦又按濟盈不濡軌毛傳云由輈以上爲軓正義云說文軌車轍也從車九音龜美反軌車軾前也從車凡音犯毛傳所云則犯音也嚴粲詩緝亦作軓但此章盈與鳴爲韻軌與牡爲韻軓與牡非韻也故今仍作軌云

谷風刺夫婦失道也衛人化其上淫於新昏而棄其舊室夫婦離絕國俗傷敗焉

習習谷風以陰以雨黽勉同心不宜有怒采葑采菲無以下體徳音莫違及爾同死【風心雨怒隔句韻菲體違死平上通韻俱不必葉】

毛傳興也習習和舒貌東風謂之谷風孔疏黽勉猶勉勉也陸氏曰葑蕪菁也鄭箋菲葍之類也毛傳下體根也

毛傳陰陽和而谷風至夫婦和則室家成鄭箋二菜皆上下可食而其根有美時有惡時采之者不可以根惡時並棄其葉諭夫婦以禮義合不可以顏色衰棄其相與之禮程氏曰當期好音不違至於偕老也虞惇曰此章言夫婦之道當如此也

行道遲遲中心有違不逺伊邇薄送我畿誰謂荼苦其甘如薺宴爾新婚如兄如弟【平上通韻】

賦也毛傳遲遲舒行貌朱注違背也被棄而走足欲前而心不忍若相背然毛傳畿門內也鄭箋送我裁於門內無恩之甚毛傳荼苦菜朱注薺甘菜鄭箋荼誠苦矣而君子於己之苦毒又甚於荼比之荼則甘如薺朱注宴樂也虞惇曰此及下章言被棄之事也

涇以渭濁湜湜其沚宴爾新昏不我屑以毋逝我梁毋發我笱我躬不閱遑卹我後【笱古音矩後古音戶後並同】

虞惇曰興也孔疏涇濁水也渭淸水也禹貢涇屬渭汭鄭箋小渚曰沚湜湜持正貌許氏曰湜湜水淸見底也毛傳屑潔也朱注以與也毛傳逝之也梁魚梁孔疏引韓詩云發亂也笱捕魚器毛傳閱容也鄭箋遑暇卹憂也

虞惇曰涇濁渭淸二水相入而淸濁混是涇以渭濁也然別出之渚自湜湜然涇新昏也渭舊室也鄭箋諭君子得新昏故謂己惡也己之持正守初如沚然不動搖歐陽氏曰棄妻將去猶顧惜其家之物旣而嘆曰我身且不容何暇卹我後事乎朱注知不能禁而絕意之辭也

就其深矣方之舟之就其淺矣泳之遊之何有何亡黽勉求之凡民有喪匍匐救之【舟遊求救平去通韻亡喪隔句韻後凡四聲通用而易曉者不復注】

朱注興也鄭箋方泭也毛傳舟船也鄭箋潛行曰泳朱注浮水曰遊鄭箋深淺諭君子家事無難易我皆爲之許氏曰匍手行匐伏地也程氏曰自陳治家之勤勞隨事盡心力而爲之深則方舟淺則泳遊不許有亡而勉彊以求之又周睦其鄰里鄕黨莫不盡其道也虞惇曰此章以下追言初時治家之勤及今見棄之苦以深致其怨之之意也

不我能慉反以我爲讎旣阻我徳賈用不售昔育恐育鞠及爾顚覆旣生旣育比予於毒【讎售平去通韻詩本音合通章爲平去入一韻不必從】

賦也毛傳慉養也朱注阻卻也孔疏賈市也毛傳鞠窮也鄭箋及與也

朱注我於汝家勤勞如此而女旣不我養反以我爲仇讎程氏曰惟其心旣阻卻我之善故𨿽勤勞而不見取如賈物之不見售也張氏曰因念昔時相與爲生惟恐生理窮盡俱至顚覆今旣遂其生矣乃反比我於毒而棄之乎

我有防蓄亦以禦冬宴爾新昏以我禦竆有洸有潰旣詒我肄不念昔者伊余來曁

朱注興也毛傳旨美禦禦也洸武貌朱注潰怒色也鄭箋詒遺也毛傳肄勞曁息也

鄭箋畜聚美菜者以禦冬月乏無時君子亦但以我禦竆苦至於冨貴則棄我如防蓄洸洸然潰潰然無溫潤之色而盡遺我以勞苦之事欲竆困我蘇氏曰曽不念昔者由我而獲此安息也朱氏曰詩六章皆述逐婦之辭也宣姜有寵而夷姜縊是以其民化之而谷風之詩作所謂一國之事系一人之本者如此

谷風六章章八句

虞惇按此詩毛鄭孔朱四家大略相同惟涇以渭濁毛云涇渭相入而淸濁異鄭雲涇水以有渭故見涇濁朱子雲二水旣合而淸濁益分似俱以涇爲舊室渭爲新昏惟程氏呂氏略得之今更參以鄙說一章黽勉同心與以陰以雨相應三章宴爾新昏與涇以渭濁相應俱宜從興不從比

式微黎侯寓於衛其臣勸以歸也

鄭箋寓寄也孔疏若春秋出奔之君所在亦曰寄左傳齊以郲寄衛侯是也顧氏曰許無風而載馳之詩錄於鄘黎無風而式微旄邱之詩錄於聖人闡幽之防興滅之心也虞惇按詩序辧云詩中無黎侯字未詳是否然則關雎詩中亦未嘗有文王字何以定其爲文王后妃之詩乎其說固矣

式微式微胡不歸微君之故胡爲乎中露

賦也鄭箋式發聲也朱注微猶衰也鄭箋式微式微者微乎微者也朱注微猶非也王氏曰中露露中也言有霑濡之辱而無所庇覆

式微式微胡不歸微君之躬胡爲乎泥中

賦也李氏曰泥中猶泥塗也王氏曰言有陷溺之難而不見拯救也

孔疏主憂臣勞主辱臣死固當不憚淹卹今言我若無君何爲處此自言已勞以勸君歸是極諫之辭式微二章章四句

虞惇按鄭箋衛君處黎侯以二邑中露泥中邑名也先儒皆以爲無所據故今從王氏列女傳以此爲黎莊公夫人及傅母二人作蓋本之魯詩也

旄邱責衛伯也狄人廹逐黎侯黎侯寓於衛衛不能修方伯連率之職黎之臣子以責於衛也

鄭箋衛爵稱侯今曰伯者時爲州伯也董氏曰晉伯宗數赤狄之罪曰棄仲章而奪黎氏地則狄之侵黎其來舊矣虞惇按春秋桓公三年齊侯衛侯胥命於蒲於是齊僖稱小伯蓋齊衛皆以州伯自相命也晉滅赤狄事在衛穆公之時子貢傳云狄侵黎黎侯出奔衛衛穆公不禮焉黎人怨之賦旄邱朱子詩序辧亦引陳氏說以此爲穆公之詩然今不可考矣

旄邱之葛兮何誕之節兮叔兮伯兮何多日也【葛曷韻節屑韻日質韻本通不必葉伯字不入韻】

興也毛傳前髙後下曰旄邱誕闊也鄭箋叔伯字也呼衛之諸臣

呂氏曰葛始生其節蹙而密旣長其節闊而疎黎臣久寓於衛感歲時之久也毛傳諸侯以國相連屬憂患相及如葛之蔓延相連及也蘇氏曰旄邱之葛其節甚闊也然而無以其闊節而謂患不相及茍斷其一節而百節廢矣譬之諸侯𨿽異國而相爲蔽苟黎亡則衛及矣柰何久而不救哉朱注詩本責衛君而但斥其臣可謂優柔而不廹矣

何其處也必有與也何其久也必有以也

賦也朱注處安處也與與國也以他故也

朱注何其處而不來意必有與國相俟而俱來耳何其久而不來意或有他故而不得來耳詩之曲盡人情如此

狐裘防戎匪車不東叔兮伯兮靡所與同

賦也毛傳大夫狐蒼裘防戎言亂也鄭箋黎國在衛西

朱注客久而裘敝矣豈我之車不東告於汝乎特叔伯無與同患難者耳至是始微諷切之蘇氏曰是時衛猶在河北黎衛壌地相接故狄之爲患黎衛共之

瑣兮尾兮流離之子叔兮伯兮褎如充耳

虞惇曰比也蘇氏曰瑣小尾末也陸氏曰流離梟也關西謂之流離大則食其母鄭箋褎笑貌充耳塞耳也人之耳聾恆多笑而已

蘇氏曰衛人以狄之微而不忌譬如流離之養其子不知其將爲已患也然告之而不聼褎然如或充其耳其後衛人遂有狄難

旄邱四章章四句

虞惇按旄邱之葛呂氏說與朱子同乃取興之本意毛公與蘇氏乃興之旁意亦足相參故皆錄之鄭箋則曲說矣何其處也二章從朱匪車不東鄭云今寓在衛東亦無據瑣兮尾兮從蘇氏爾雅鳥少美長醜爲鶹鷅郭注云鶹鷅猶畱離詩所謂流離之子也陸璣疏本之毛鄭亦本此而其說迂回不切朱子釋流離爲漂散似不若蘇氏說爲長

簡兮刺不用賢也衛之賢者仕於伶官皆可以承事王者也

鄭箋伶官樂官也伶氏世掌樂官而善焉故後世多號樂官爲伶官

簡兮簡兮方將萬舞日之方中在前上處碩人俁俁公庭萬舞

賦也鄭箋簡擇將且也爲且祭祀當萬舞也孔疏萬者舞之總名武用干戚文用羽籥鄭箋在前上處者在前列上頭也朱注日中上處明顯之處毛傳碩人大徳也俁俁容貌大也

孔疏擇大徳之人使爲樂吏是不用賢也此賢者復容貌俁俁然而在公庭親爲萬舞黃氏曰日之方中明而易見之時在前上處近而易察之地於是焉而不能察況側微之際乎

有力如虎執轡如組左手執籥右手秉翟赫如渥赭公言錫爵【籥爵藥韻翟錫韻鄭庠分韻同部本通不必葉赭字不入韻】

賦也毛傳組織組也孔疏織組者總紕於此而成文於彼善禦者執轡於此使馬騁於彼猶織組也毛傳籥六孔翟翟羽也赫赤貌渥厚漬也朱注

赭赤色也錫爵卽儀禮燕飲而獻工之禮也毛傳祭有畀煇胞翟閽寺者惠下之道也惠不過一散孔疏碩人有武力比於虎可以禦亂又有文徳能治民如禦馬之執轡使之有文章如織組動於近成於逺也歐陽氏曰碩人武勇才藝無所不能乃使之執籥秉翟非所宜也鄭箋碩人多才多藝又能籥舞言文武道備其容色赫然如厚傅丹君徒賜其一爵而已不知其賢而進用之陳氏曰籥所以爲聲翟所以爲容聲由陽來故執籥於左左陽也容自陰作故秉翟於右右陰也

山有榛隰有苓云誰之思西方美人彼美人兮西方之人兮【苓古力珍反後並同吳才老韻補以眞文元通庚靑蒸非也】

興也毛傳榛木名下濕曰隰苓大苦也

鄭箋榛也苓也生各得其所碩人處非其位我誰思乎思周室之賢者呂氏曰西方美人西周之賢士大夫也周自東遷而衰每思其全盛之時文獻之美也山則有棒矣隰則有苓矣惟西周然後有此人物也彼美人者碩人也嘆其眞西周之人而非今世之人也江左諸人喜言中朝名臣亦此意李氏曰言美人宜爲西方之人可在天朝而今乃失其所也簡兮三章章六句

虞惇按簡兮簡兮朱子本橫渠張氏之說以爲簡易不恭之意若自譽而實自嘲訓簡兮爲簡易不恭賢者玩世時有之若以簡兮自表其玩世竊恐未必然碩人俁俁亦非自稱之辭故今仍舊說毛云簡大也鄭云簡擇也今從鄭方將萬舞毛以爲祭四方鄭以爲仲春敎國子皆衍說公言錫爵毛鄭主祭祀故引祭統朱不主祭祀故引儀禮獻工今參用之西方美人朱云思盛際之顯王鄭云周室之賢者宜薦碩人在王室似不若呂氏竟指碩人今從讀詩記前兩章朱子分三章章四句今玩在前上處文气未完公庭萬舞之下贅以有力如虎義不相屬以此分章殊未安故今亦仍舊

泉水衛女思歸也嫁於諸侯父母終思歸寜而不得故作是詩以自見也

鄭箋國君夫人父母在則歸寜沒則使大夫寜於兄弟蘇氏曰凡詩皆系於所作之國故木瓜𨿽美齊桓而在衛猗嗟𨿽刺魯莊而在齊泉水載馳竹竿皆異國之詩而在衛者豈以其聲衛聲歟記曰鄭音好濫淫志宋音燕女溺志衛音促數煩志齊音傲僻驕志蓋諸國之音未有同者衛女思衛而作詩其爲衛音也固宜猶莊舄之病而越吟人情之所必然也

毖彼泉水亦流於淇有懷於衛靡日不思孌彼諸姬聊與之謀【謀古音媒後並同不從葉思淇同韻不必葉】興也毛傳毖泉始出毖然流也朱注泉百泉也毛傳淇水名孌好貌朱注諸姬侄姊也

嚴氏曰泉水亦流入於淇而已獨不得歸思之至切故卽諸姬而與之謀歸衛之計也

出宿於泲飲餞於禰女子有行逺父母兄弟問我諸姑遂及伯姊

賦也毛傳泲地名祖而捨軷飲酒於其側曰餞重始有事於道也禰地名鄭箋行道也毛傳父之姊妹稱姑先生曰姊

嚴氏曰泲也禰也皆自衛來所經之地追思其始嫁時宿餞於此也蘇氏曰衛女思歸而不獲遂自言其可以歸之義曰婦人有出嫁之道逺於其宗故禮緣人情使得歸寜因以問其姑姊今曷爲不得哉逸齋曰捨兄弟而言姑姊逺嫌也鄭箋問姑姊親其類也先姑後姊尊姑也春秋傳問我諸姑遂及伯姊君子曰禮謂其姊親而先姑也

出宿於幹飲餞於言載脂載舝還車言邁遄臻於衛不瑕有害【幹寒韻言元韻本通不必葉舝字不入韻】賦也朱注干言地名皆通衛所經之道也脂以脂膏塗舝使滑澤也舝車軸也車不駕則脫之行則設之也還回旋也旋其嫁時之車也毛傳遄疾臻至也鄭箋瑕猶過也

嚴氏曰向由姊彌宿餞而來嫁今豈不可由於言宿餞而歸寕乎爲我塗脂爲我設舝回轅而行則疾至於衛矣未爲瑕過而有害也蘇氏曰言至衛非有瑕害也而曷爲不許哉

我思肥泉玆之永嘆思須與澶我心悠悠駕言出遊以寫我憂【泉先韻嘆寒韻本通漕豪韻悠遊憂尢韻亦通俱不必葉】

賦也毛傳所出同所歸異爲肥泉鄭箋玆此也毛傳須漕衛邑寫除也

逸齋曰肥泉同出而異歸猶我𨿽出於衛而不得歸也故思之而長嘆鄭箋肥泉自衛而來所渡水須漕自衛而來所經邑故思之旣不得歸寜且欲乘車出遊以除我憂也楊氏曰衛女思歸發乎情也其卒也不歸止乎禮義也聖人錄之於經以示後世使知適異國者父母終無歸寜之義則能自克者知所處矣朱氏曰禮女子已嫁而反兄弟不同席而坐不同器而食所以厚別也聖人寜以義斷恩而不以恩掩義故父母終不得歸寜以此爲防而猶有禽獸其行如齊襄魯桓夫人之爲者

泉水四章章六句

虞惇按集注於首章云諸姬娣侄也二章云姑姊卽諸姬也禮諸侯嫁女同姓二國以娣侄媵未聞有以姑姊從媵者二章之說誤也鄭氏以首章諸姬爲未嫁之女以聊與之謀爲謀婦人之禮亦衍說二章出宿飲餞與三章語同而意異三章懸想歸寜之事二章乃追思嫁時之事也鄭氏二章之說亦誤今從朱

北門刺仕不得志也言衛之忠臣不得其志爾申公說之仕者處危國事亂君因徵役而出北門賦之以自嘆嚴氏曰不得志不得行其所志也

出自北門憂心殷殷終窶且貧莫知我艱已焉哉天實爲之謂之何哉【門元韻殷文韻貧眞韻艱刪韻本通哉灰韻之支韻亦通俱不必葉後凡韻之相通而易防者不復注】

虞惇曰賦而比也毛傳北門背明向陰孔疏殷殷憂也窶謂無財可以爲禮貧謂無財可以自給嚴氏曰但言貧窶則不見知於君可知非專計利祿也鄭箋詩人事君無二志故自決歸之於天

王事適我政事一埤益我我入自外室人交徧讁我已焉哉天實爲之謂之何哉

賦也鄭箋王事國有王命役使之事蘇氏曰政事國事也毛傳適之也朱注一猶皆也毛傳埤厚讁責也

鄭箋言君政偏已兼其苦室人亦不知已志

王事惇我政事一埤遺我我入自外室人交徧摧我已焉哉天實爲之謂之何哉【惇鄭音都回反】

賦也孔疏惇迫也毛傳遺加摧沮也鄭箋摧者刺譏之言

楊氏曰忠信重祿所以勸士也衛之忠臣至於窶貧而莫知其艱則無勸士之道矣先王視臣如手足豈有以事惇遺之而莫知其艱哉然不擇事而安之無懟憾之辭知其無可柰何而歸之於天所以爲忠臣也

北門三章章七句

虞惇按北門背明向陰比也而出自北門則是因出北門而托諷非直以爲比故云賦而比也毛槪以爲興亦失之政事一埤益我鄭說支離今不取

北風刺虐也衛國並爲威虐百姓不親莫不相攜持而去焉

嚴氏曰程子以此詩爲君子見幾而作非謂百姓相攜而去也

北風其涼雨雪其雱惠而好我攜手同行其虛其邪旣亟只且【邪音徐後並同虛邪一句中自爲韻】

朱注比也鄭箋北風寒涼之風病害萬物陸氏曰自上而下曰雨毛傳雱盛貌惠愛也朱注行去也程氏曰虛寛貌鄭箋邪讀如徐緩也毛傳亟急也朱注只且語辭

蘇氏曰北風而又雨雪其虐甚矣故欲與其同好去而避之朱注是尙可寛徐乎禍亂已迫矣程氏曰君子全身逺害惟恐去之不速故其辭迫切嚴氏曰其虛其徐猶有眷戀故國之意旣亟只且則暴虐已甚不可少畱矣至此而後決去焉是欲畱者本心決去者不得已也

北風其喈雨雪其霏惠而好我攜手同歸其虛其邪旣亟只且

比也毛傳喈疾貌霏甚貌朱注歸者去而不反之辭

莫赤匪狐莫黒匪烏惠而好我攜手同車其虛其邪旣亟只且

比也朱注狐獸名烏鵶也鄭箋赤則狐也黒則烏也猶君臣相承爲惡如一也

北風三章章六句

虞惇按其虛其邪鄭云在位寛仁虛徐者今皆爲刻急之行衍說也莫赤匪狐朱云所見無非不祥之物不若鄭氏爲長

靜女刺時也衛君無道夫人無徳

虞惇按詩無刺君夫人之意序詩者推本而言之

靜女其姝俟我於城隅愛而不見搔首踟躕

賦也朱注靜者閒雅之意毛傳姝美色也俟待也朱注城隅幽僻之處踟躕猶躑躅也

歐陽氏曰宣公淫亂國人化之禮義大壊此述其男女相慕悅贈答之辭以刺之也

靜女其孌貽我彤管彤管有煒說懌女美【孌銑韻管旱韻本通不必葉】

賦也孔疏彤赤也李氏曰古者鍼筆皆有管樂器亦有管蓋相贈以結殷勤也毛傳煒赤貌歐陽氏曰彼孌然之靜女贈我以彤管此管之色煒然而光盛亦如女之美可說懌也

自牧歸荑洵美且異匪女之爲美美人之貽【女如字平上去通韻】

賦也朱注牧外野也歸亦貽也毛傳荑茅之始生者鄭箋洵信也

歐陽氏曰我自牧田而歸取彼茅之秀者以贈女此荑洵美且異矣然未足以比女之美聊貽美人以爲報耳朱注此男之贈女也

靜女三章章四句

虞惇按此詩序云刺時而毛鄭以爲陳靜女之徳欲進之君以易夫人其說可謂迂矣城隅諭髙不可逾彤管謂女史記過之法荑可以供祭祀皆求詩之過也匪女之爲美朱注女音汝指荑而言稱荑爲汝猶稱萇楚爲子恐未安今從歐陽氏

新臺刺衛宣公也納伋之妻作新臺於河上而要之國人惡之而作是詩也

鄭箋伋宣公之世子

新臺有泚河水彌彌燕婉之求籧篨不鮮【鮮古音犀平上通韻】

賦也孔疏爾雅四方而髙曰臺毛傳泚鮮明貌彌彌盛貌燕安婉順也籧篨不能俯者蘇氏曰籧篨戚施天下之惡疾也王氏曰鮮少也

毛傳水所以潔污穢反於河上而爲淫昏之行鄭箋齊女來嫁於衛其心本求燕婉之人謂伋也反得籧篨謂宣公也謝氏曰籧篨戚施宣公非有此疾也國人惡其無禮義亂人倫故以惡疾比之旣無人道亦非人形也

新臺有灑河水浼浼燕婉之求籧篨不殄【灑古音銑浼古音免】

賦也毛傳灑髙峻也浼浼平地也殄絕也

魚网之設鴻則離之燕婉之求得此戚施【離古音羅施古式何反此章以離施韻不以之施韻顧氏引篤公劉何以舟之舟與瑤刀韻載見永言保之保與壽韻桓皇以間之間與天韻爲證蓋古人用韻變化不拘如此】興也朱注鴻雁之大者離麗也毛傳言所得非所求也戚施不能仰者

李氏曰衛宣公楚平王唐明皇三君者其惡一也其後宣公之子伋壽皆遇殺惠公奔齊懿公爲狄所滅楚平王鞭屍唐明皇身竄南蜀幾失天下淫亂之禍如此可不戒哉

新臺三章章四句

虞惇按鄭箋以籧篨爲口柔戚施爲面柔又攺殄爲腆皆曲說歐陽氏駁鄭而其說更迂曲惟蘇氏得之

二子乘舟思伋壽也衛宣公之二子爭相爲死國人傷而思之作是詩也

毛傳宣公爲伋娶於齊而美公奪之生壽及朔朔與其母愬伋於公公令伋之齊使賊先待於隘而殺之壽知之以告伋使去之伋曰君命也不可以逃壽竊其節而先往賊殺之伋至曰君命殺我壽何罪賊又殺之申公說宣公欲立少子朔使伋壽如齊而沈之於河衛人傷之作是詩

二子乘舟泛泛其景願言思子中心養養【景古於兩反】賦也毛傳二子伋壽也朱注乘舟渡河適齊也毛傳願每也養養然憂不知所定

蘇氏曰國人傷二子往而不返泛泛然徒見其景欲救之不可得是以思之養養然

二子乘舟泛泛其逝願言思子不瑕有害

賦也毛傳逝往也鄭箋瑕猶過也金氏曰謂本無瑕疵而有禍害也

史記太史公曰余讀世家言至於宣公之子以婦見誅弟壽爭死以相讓此與晉太子申生不敢明驪姬之過同俱惡傷父之志然卒死亡何其悲也或父子相殺兄弟相戮亦獨何哉許氏曰衛宣公淫於上下父子夷戮人道絕矣無足論也惜乎伋之死未得其所耳伋非得罪於父特朔母子之構也壽旣告之逃以自免不陷父於惡斯可矣而以棄父命爲辭必於就死是以從令爲孝而擇義未精者也蘇氏曰宣公將害伋伋不忍去而死尙可也而壽之死獨何哉無救於兄而重父之過君子以爲非義也王氏曰二子死非其所不得爲無瑕陷父於不義不得爲無害𨿽然其心豈有他哉嚴氏曰衛自宣公殺伋壽以朔爲世子代立是爲惠公左右公子怨朔之讒殺伋乃作亂立黔牟惠公奔齊其後諸侯納惠公黔牟奔周惠公怨周之容黔牟與燕伐周立子頽虢鄭殺子頽而惠公奔溫惠公卒子懿公立百姓大臣猶以殺伋故皆不服狄乘其釁殺懿公而滅衛嗚呼衛之亂極矣父子兄弟君臣之間相戕相賊不惟流毒子孫啟侮戎狄而餘殃所漸且稔王室之禍蓋綱常道盡而天地幾於傾陷矣推原亂本皆始於夫婦之不正袵席之禍一至於此以是知詩首關雎聖人之意深逺矣

二子乘舟二章章四句

虞惇按不瑕有害朱注以爲疑辭而毛鄭皆云二子之不逺害愚意伋壽遭人倫之變兄弟爭死𨿽非中道而志節皎然亦可悲矣故錄太史公之說以爲凖而蘇氏許氏之說附載焉學者讀其辭論其世擇而取焉可也劉向新序以此詩爲伋之傅母作蓋本之齊詩云

國十九篇七十一章三百六十三句

讀詩質疑卷三﹤經部﹐詩類﹐讀詩質疑﹥

欽定四庫全書

讀詩質疑卷四

太僕寺少卿嚴虞惇撰

鄘

柏舟共姜自誓也衛世子共伯蚤死其妻守義父母欲奪而嫁之誓而弗許故作是詩以絕之

鄭箋共伯僖侯之世子

泛彼柏舟在彼中河髧彼兩髦實維我儀之死矢靡他母也天只不諒人只【舟尢韻髦豪韻本通儀古音俄後並同舟髦河儀隔句韻下天與人韻俱不必葉】

興也毛傳中河河中也鄭箋舟在河中猶婦人在夫家其常處也毛傳髧兩髦之貌髦者髮至眉子事父母之飾孔疏內則子事父母總拂髦鄭箋兩髦之人謂共伯也孔疏共伯已死不忍斥言故以兩髦言之毛傳儀匹之至矢誓靡無也至己之死誓無他心也朱注只語辭毛傳諒信也嚴氏曰父母者子之天夫者婦之天今父與夫俱不存惟母是我所天也何不信我而欲奪我志耶

泛彼柏舟在彼河側髧彼兩髦實維我特之死矢靡慝母也天只不諒人只

興也毛傳特匹慝邪也

範氏曰衰亂之世淫風大行共姜得禮之正而能守義故以首鄘風也呂氏曰史記載共伯釐侯世子釐侯已武公襲攻共伯共伯入釐侯羨自殺按武公在位五十五年國語稱武公年九十有五猶箴儆於國計其初卽位蓋已年四十餘矣使果弒共伯篡立則共伯見弒之時其齒加長於武公安得謂之早死乎髦者子事父母之飾諸侯旣小斂則脫之史記謂釐侯而共伯自殺則是時共伯旣脫髦矣詩安得猶謂之髧彼兩髦乎是共伯未嘗有見弒之事武公未嘗有弒兄之惡後之傳者妄也

柏舟二章章七句

墻有茨衞人刺其上也公子頑通乎君母國人疾之而不可道也

鄭箋宣公卒恵公幼其庶兄頑烝於恵公之母生子五人齊子戴公文公宋桓夫人許穆夫人嚴氏曰恵公朔卽愬伋者恵公之母宣姜卽宣公所納伋妻也虞惇按春秋傳恵公之卽位也少齊人使昭伯烝於宣姜

墻有茨不可埽也中冓之言不可道也所可道也言之醜也

興也毛傳茨蒺藜也呂氏曰中冓漢書應劭注材構在堂之中蓋閫內隱奧處也中冓之言若曰閨門之言也

鄭箋國君以禮防制一國今內有淫昏之行猶墻之生蒺藜毛傳欲埽去之反傷墻也

墻有茨不可襄也中冓之言不可詳也所可詳也言之長也

興也毛傳襄除也

墻有茨不可束也中冓之言不可讀也所可讀也言之辱也

興也毛傳束束而去之也朱注讀誦言也楊氏曰公子頑通乎君母閨中之言至不可讀其污甚矣聖人何取焉而著之於經也蓋自古淫亂之君自以爲密於閨門之中世無得而知者故自肆而不反聖人著之於經使後世爲惡者知𨿽閨中之言亦無隱而不彰也其爲訓戒深矣黃氏曰宣公納伋之妻而公子頑通乎君母傳曰君以此始亦以此終可不戒哉

墻有茨三章章六句

君子偕老刺衞夫人也夫人淫亂失事君子之禮故陳人君之徳服飾之盛宜與君子偕老也

鄭箋夫人宣公夫人恵公之母也人君小君也

君子偕老副笄六珈委委佗佗如山如河象服是宜子之不淑云如之何【宜古魚何反後並同】

賦也朱注君子夫也偕老偕生而偕死也婦人夫死稱未亡人言待死也毛傳副者後夫人之首飾編髮爲之孔疏周禮追師掌王后之首服爲副編次毛傳笄衡笄也孔疏王后之衡笄以玉爲之垂於副之兩旁當耳其下以紞懸瑱珈之言加以玉加於笄爲飾也副旣笄而加飾如漠之步搖上飾也六珈飾之有六也委佗行步有儀也朱注如山安重也如河廣也鄭箋象服褕翟闕翟也孔疏象翟羽而畫之故曰象

毛傳能與君子偕老乃宜居尊位服盛服也鄭箋服飾如是而爲不善之行雲如之何深疾之

玼兮玼兮其之翟也鬒髮如雲不屑髢也玉之瑱也象之揥也揚且之晳也胡然而天也胡然而帝也【晳從析從白音錫朱子誤作晢葉徵例反非也陳風明星晢晢晢從折從曰音制與此不同此章疑玼髢揥帝一韻翟晳一韻詩多錯綜用韻不必彊葉顧氏合通章爲上去入一韻亦不可從】

賦也毛傳玼鮮盛貌翟褕翟闕翟羽飾衣也鄭箋王后六服褘衣褕翟闕翟鞠衣展衣褖衣侯伯夫人之服自褕翟而下如王后焉毛傳鬒黒髮也如雲美長也屑潔也鄭箋髢髲也許氏曰髲益髮也毛傳瑱塞耳也揥所以摘髮也孔疏以象骨搔首因以爲飾名之曰揥毛傳揚眉上廣也朱注且語辭毛傳晳白晳也蘇氏曰胡然而尊敬之如天帝乎非以其有徳耶嗟今無以受之

瑳兮瑳兮其之展也蒙彼縐絺是紲袢也子之淸揚揚且之顏也展如之人兮邦之媛也

賦也許氏曰瑳鮮白貌鄭箋后妃六服之次展衣宜白毛傳蒙覆也絺之靡者爲縐是當暑袢延之服也孔疏紲袢者去熱之名袢延是熱之气也鄭箋展衣夏則裏衣縐絺此以禮見於君及賓客

之盛服也毛傳淸視淸明也揚廣揚而顏角丰滿也應氏曰顏頟顙也毛傳展誠也美女曰媛朱注見其徒有美色而無人君之徳也

呂氏曰一章曰如之何責之也二章曰胡然問之也三章曰展如之人惜之也辭益婉而意益深矣君子偕老三章一章七句一章九句一章八句虞惇按三章其之展也毛公云展衣以丹縠爲衣鄭氏云六服之次展衣宜白今按周禮內司服掌王后之六服褘衣揄狄闕狄鞠衣展衣褖衣鄭司農注云展衣白鞠衣黃褖衣黒康成因之又云以下推次其色則闕狄赤揄狄靑褘衣是王后六服之色也毛公惟云展用丹縠餘五服無說孔氏云丹縠亦不知所出而瑳兮瑳兮瑳字諸家皆解作鮮白之義王肅亦云衣服潔白之貌則展衣當從鄭氏爲色白

桑中刺奔也衞之公室淫亂男女相奔至於世族在位相竊妻妾期於幽逺政散民流而不可止

樂記鄭衞之音亂世之音也比於慢矣桑間濮上之音亡國之音也其政散其民流誣上行私而不可止也漢書地理誌衞地有桑間濮上之阻男女亦亟聚防聲色生焉故俗稱鄭衞之音水經注晉書地道記朝歌城本沬邑武丁始遷居之爲殷都有新聲靡樂張氏曰鄭衞濱大河其土地薄故其人气輕浮其地平下故其人質柔弱其地肥饒不費耕耨故其人心怠惰情性如此聲音亦然故聞其樂使人懈慢而有邪僻之心也

爰采唐矣沬之鄕矣云誰之思美孟姜矣期我乎桑中要我乎上宮送我乎淇之上矣【唐鄕姜一韻中宮一韻不必彊葉末句通三章爲韻猶周南之麟趾召南之騶虞也鄭庠分東冬江陽同部則通章作一韻亦可】虞惇曰賦而興也毛傳唐蒙菜也沬衞邑蘇氏曰周書明大命於沬邦蓋紂都也劉氏曰采唐者欲適幽逺行其淫亂托之於采唐也朱注孟長也毛傳姜姓也桑中上宮所期之地朱注要猶迎

也

鄭箋此思孟姜之愛厚已也疾世族在位有是惡行蘇氏曰刺無禮則稱孟言𨿽長而忘禮也美有禮則稱季有齊季女言𨿽幼而好禮也

爰采麥矣沬之北矣云誰之思美孟弋矣期我乎桑中要我乎上宮送我乎淇之上矣

賦而興也朱注麥谷名秋種夏熟者毛傳弋姓也

爰采葑矣沬之東矣云誰之思美孟庸矣期我乎桑中要我乎上宮送我乎淇之上矣

賦而興也毛傳庸姓也朱注皆貴族也

呂氏曰桑中溱洧諸篇幾於勸矣夫子取之何也曰詩之體不同有直刺之者新臺之類是也有防諷之者君子偕老之類是也有鋪陳其事不加一辭而意自見者此類是也或曰後世狹邪之樂府冒之以此詩之序豈不可乎曰仲尼謂詩三百一言以蔽之曰思無邪詩人以無邪之思作之學者亦以無邪之思觀之閔惜懲創之意隱然見於言外矣或曰樂記所謂桑間濮上之音安知非卽此篇乎曰詩雅樂也祭祀朝聘之所用也桑間濮上之音鄭衞之樂也世俗之所用也雅鄭不同部其來尙矣戰國之際魏文侯與子夏言古樂新樂齊宣王與孟子言古樂今樂蓋皆別而言之𨿽今之世太常教坊各有司局初不相亂況上而春秋之世寜有編鄭衞樂曲於雅音中之理乎桑中溱洧諸篇作於周道之衰其聲𨿽已降於煩促而猶止於中聲荀卿獨能知之其辭𨿽近於諷一勸百然猶止於禮義大序獨能知之仲尼錄之於經所以謹世變之始也借使仲尼之前雅鄭果嘗厖雜自衞反魯正樂之時所當正者無大於此矣唐明皇令胡部與鄭衞之聲合奏談俗樂者尙非之曽謂仲尼反使雅鄭合奏乎論語答顏子之問廼孔子治天下之大綱也於鄭聲亟欲放之豈有刪詩示萬世反収鄭聲以備六藝乎朱子詩序辧曰雅者二雅是也鄭者緇衣以下二十一篇是也衞者鄘衞三十九篇是也桑間衞之一篇桑中是也二南雅頌祭祀朝聘之所用也鄭衞桑濮里巷狹邪之所歌也夫子之於鄭衞蓋深絕其聲於樂以爲法而嚴立其辭於詩以爲戒如聖人固不語亂而春秋所記無非亂臣賊子之事蓋不如是無以見當時風俗事變之實而垂鑑戒於後世故不得已而存之所謂道並行而不悖也今不察此乃欲爲之諱其鄭衞桑濮之實而文之以雅樂之名又欲從而奏之於宗廟朝廷則未知其將以薦之何等之鬼神用之何等之賓客而於聖人爲邦之法又豈不爲陽守而陰叛之耶曰然則大序所謂止乎禮義夫子所謂思無邪者又何謂耶曰大序指柏舟綠衣泉水竹竿之屬而言以爲多出於此耳非謂篇篇皆然而桑中之類亦止乎禮義也夫子之言正爲其有邪正美惡之雜故特言此以明其皆可以懲惡勸善而使人得其性情之正耳非謂桑中之類亦以無邪之思作之也曰荀卿所謂詩者中聲之所止太史公亦謂三百篇者夫子皆歌之以求合於韶武之音何耶曰荀卿之言固爲正經而發若史遷之說則恐未足爲據也豈有哇淫之曲而可以彊合於韶武之音也耶虞惇按國風自二南而下𨿽有正變之殊皆雅樂也季札請觀周樂周南召南鄘衞鄭皆工歌之而季札嘆曰美哉曰美哉淵乎則知非里巷狹邪之曲也夫子論爲邦曰放鄭聲鄭聲淫鄭聲者乃里巷狹邪之曲也若以鄭聲卽鄭風是禁人聽其聲而又令人讀其詩自相刺謬也桑中溱洧刺奔也錄刺奔之辭所以爲戒也錄奔者之辭不惟不足以爲戒而反以爲勸矣春秋書某人弒君某人簒國者所以正篡弒之惡也書弒君書篡國猶詩桑中溱洧之刺奔也桑中溱洧而爲奔者之辭是春秋於趙盾必不書曰弒君於許止必書曰不嘗藥也詩三百一言以蔽之曰思無邪此刪詩之大旨也詩有邪正美惡之雜故刪其邪者而錄其無邪者若謂桑中諸篇非以無邪之思作之則夫子又何爲而以無邪之一言蔽之也作詩者非以無邪之思作之而欲讀詩者以無邪之思讀之則何如盡刪其不能無邪之思之詩使讀之者自歸於無邪而反存此等詩或不免於風一而勸百耶而又安在其爲嚴立其辭於詩以爲戒也朱子於刺淫之詩皆曰淫者所自言如此詩三章曰孟姜曰孟弋曰孟庸明是刺者指斥之辭若果淫者所自言何以一人之身而所思而期防者之多而又其時同其地同而誦言之不忌也然猶曰詩有期我要我之文以爲淫者所自言猶可也溱洧一篇曰女曰觀乎曰士曰旣且曰維士與女而亦以爲淫者所自言不知將爲女之自言乎士之自言乎抑如後世之詩人防合聨句乎此又不問而知其不然者也按史記衛靈公於濮水之上夜半聞鼔琴使師涓聽而寫之去之晉爲平公奏之師曠撫之曰此亡國之聲也昔師延與紂爲靡靡之樂武王伐紂師延自投濮水之中故聞此聲必於濮水之上然則所謂桑間濮上之音者紂之樂非桑中詩也朱子旣以鄭風爲鄭聲又以桑中爲桑間主於掊擊小序而不顧其理之是非如東萊之說最爲明切而朱子深詆之故復論之如此

桑中三章章七句

虞惇按朱注此淫者所自作說已見上爰采唐矣亦詩人托興之辭非必眞采唐也故云賦而興雲

鶉之奔奔刺衞宣姜也衛人以爲宣姜鶉鵲之不若也

申公說刺宣姜與公子頑之詩

鶉之奔奔鵲之疆疆人之無良我以爲兄【兄古虛王反後並同不從葉】

興也朱注鶉防屬鄭箋奔奔疆疆居有常匹飛則相隨之貌毛傳良善也兄君之兄也孔疏惡頑之辭

鵲之疆疆鶉之奔奔人之無良我以爲君

興也毛傳君小君也

範氏曰宣姜之惡不可勝道也國人疾而刺之或逺言焉或切言焉逺言之者君子偕老是也切言之者鶉之奔奔是也衞詩至此而人道盡天理滅矣故國從而亡胡氏曰楊時有言此載衞爲狄所滅之因也故在定之方中之前因以是說考於歷代凡淫亂者未有不至於殺身敗國而亡其家者然後知古詩垂戒之大而近世有獻議乞於經筵不以國風進講者殊失聖經之旨矣

鶉之奔奔二章章四句

定之方中美衛文公也衞爲狄所滅東徙渡河野處漕邑齊桓公攘戎狄而封之文公徙居楚丘始建城市而營宮室得其時制百姓說之國家殷富焉鄭箋春秋閔公二年冬狄入衛衛懿公及狄人戰於熒澤而敗宋桓公迎衛之遺民渡河立戴公以廬於漕戴公立一年卒魯僖公二年齊桓公城楚丘而封衞於是文公立而建國焉春秋傳衛文公大布之衣大帛之冠務財訓農通商恵工敬教勸學授方任能元年革車三十乘季年乃三百乘

定之方中作於楚宮揆之以日作於楚室樹之榛栗椅桐梓漆爰伐琴瑟

賦也毛傳定營室也鄭箋定星昏而正中於是可以營制宮室故謂之營室蘇氏曰營室中十月中也毛傳楚宮楚丘之宮也鄭箋楚宮謂宗廟也毛傳揆度也度日出日入以知東西南視定北凖極以正南北孔疏周禮匠人水地以縣置槷以縣視以景爲規識日出之景與日入之景晝參諸日中之景夜考之極星以正朝夕所謂揆之以日也鄭箋室居室也君子將營宮室宗廟爲先廐庫爲次居室爲後朱注榛栗二木其實榛小栗大椅梓實桐皮桐梧桐也梓楸屬漆木有液者爰於也鄭箋樹此六木於宮其長大可伐以爲琴瑟言豫備也範氏曰椅桐可以伐琴瑟則榛栗之備籩實梓漆之供器用可知是詩美其新造而志於永久蘇氏曰種木者求用於十年之後其不求近功皆類此也

升彼虛矣以望楚矣望楚與堂景山與京降觀於桑卜云其吉終然允臧【虛楚平上通韻京古音疆後並同】賦也毛傳虛漕虛也鄭箋堂楚防旁邑也毛傳景山大山京髙防也朱注桑木名毛傳龜曰卜允信也建國必卜之朱氏曰本其始之相度而幸其終之果吉也

鄭箋登虛以望楚防觀其旁邑及其防山審其髙下所依倚乃建國焉愼之至也呂氏曰升於髙以覽其大勢觀於桑以察其土宜毛傳地勢宜蠶可以居民劉氏曰衞地跨冀兗二州桑者其土之所宜而民生之所資也

靈雨旣零命彼倌人星言夙駕說於桑田匪直也人秉心塞淵騋牝三千【零同苓令古力珍反人眞韻田淵千先韻本通不必葉】

賦也鄭箋靈善也毛傳零落也倌人主駕者鄭箋星雨止而星見也嚴氏曰言辭也鄭箋夙早也早駕而往勸稼穡務農急也孔疏說捨也錢氏曰直猶但也毛傳秉操也馬七尺以上曰騋虞惇曰春雨旣降農桑之務作命駕而亟往勸勞

之勤於人也匪但於人如此其操心誠實而淵深兼致畜牧之富騋馬與牝馬有三千之眾矣蘇氏曰富彊之業必深厚者爲之非輕揚淺薄者所能致也謝氏曰秉心也實不尙髙虛之談秉心也淵不爲

淺速之計朱注此章要其終而言也鄭箋國馬之制天子十有二閒馬六種三千四百五十六匹邦國六閒馬四種千二百九十六匹衞之先君兼鄘而有之而馬數過禮制文公滅而復興徙而能富馬有三千𨿽非禮制國人美之錢氏曰文公國都甫建卽汲汲務農養馬收合餘燼爲富彊之計蓋未嘗一日忘狄難也左傳僖公十二年諸侯城衞楚防之郛懼狄難也明年春狄侵衛則衞有備矣

定之方中三章章七句

虞惇按匪直也人毛傳云非徒庸君孔氏申之云非直庸庸之君也朱注云非獨此人所以操心者誠實而淵深也毛固失之矣如朱說則是合二句爲一句文義亦迂滯而不達且騋牝三千亦皆秉心塞淵之所致不應將秉心句劃斷故今以臆見參之終然允臧今本作終焉允臧依唐石經攺正顧炎武引漢光和六年白石神君碑銘曰卜云其吉終然允臧亦一證也

蝃蝀止奔也衛文公能以道化其民淫奔之恥國人不齒也

韓詩說蝃蝀刺淫奔女也詩人言蝃蝀在東者邪色乘陽人君淫佚之徴臣子爲君父隱故莫之敢指

蝃蝀在東莫之敢指女子有行逺父母兄弟

朱注比也毛傳蝃蝀虹也曹氏曰淮南子天二气成虹虹淫气也隨日所映朝西暮東

毛傳夫婦過禮則虹气盈君子見戒而惕諱之莫之敢指鄭箋婦人生而有適人之道何憂於不嫁而爲淫奔之醜乎惡之甚

朝隮於西崇朝其雨女子有行逺兄弟父母【母滿補反】虞惇曰興也毛傳隮升也孔疏周禮十煇九曰隮隮虹也由升气所成故號虹爲隮毛傳崇終也從旦至食時爲終朝鄭箋朝有升气於西方終其朝必雨气應自然婦人生而有適人之道亦性自然程氏曰蝃蝀陰陽气之交也在東者陰方之气就

交於陽也朝隮於西乃陽方之气來交於陰也夫陽唱陰和男行女隨陽來交陰理之正也範氏曰陽倡而陰從之女子有行逺父母兄弟亦猶是矣

乃如之人也懷昏姻也大無信也不知命也【命古彌吝反後並同平去通韻】

賦也鄭箋懷思也程氏曰女子以不自失爲信命正理也以道制欲則能順命

蝃蝀三章章四句

虞惇按朝隮於西朱子雲方雨而虹見則其雨終朝而止矣似鄭說爲長程範二說尢見精義今從之女子有行二句泉水竹竿義皆同亦從鄭唐皮日休云蝃蝀在東鴛鴦在梁此後世雙聲之始也

相鼠刺無禮也衞文公能正其羣臣而刺在位承先君之化無禮儀也

相防有皮人而無儀人而無儀不死何爲【爲古音譌後並同不從葉】

興也毛傳相視也

鄭箋防𨿽有皮貪食茍得不知廉恥人無威儀亦與之同傷化敗俗不如其死嚴氏曰防但有皮耳人異於防豈可以無儀乎凡獸皆有皮獨言防者舉卑污之物以惡人之無禮也虞惇曰詩蓋使人以有禮知自別於禽獸

相防有齒人而無止人而無止不死何俟

興也鄭箋止容止也孝經曰容止可觀

相防有體人而無禮人而無禮胡不遄死

興也毛傳體支體也遄速也

呂氏曰相防之惡無禮何其甚也蓋溺於淫亂之俗不如是不足以自拔也疾惡不深則遷善不力相防三章章四句

虞惇按此詩毛鄭與朱子小異今從鄭列女傳以此爲妻諌夫之詩其辭太激恐未然也

幹旄美好善也衞文公臣子多好善賢者樂告以善道也

申公說美文公好賢

孑孑幹旄在浚之郊素絲紕之良馬四之彼姝者子何以畀之【下四句平去通韻】

賦也朱注孑孑特出之貌毛傳幹旄注旄於乾首也鄭箋周禮孤卿建旃大夫建物首皆注旄焉毛傳浚衞邑呂氏曰爾雅邑外謂之郊毛傳

紕所以織組也王氏曰素絲爲組所以帶馬孔疏姝美也毛傳畀與也

鄭箋時有建此旄來至浚之郊卿大夫好善也蘇氏曰素絲良馬所以贈賢者也程氏曰好善如此彼賢者將何以與之而答其禮意之勤乎

孑孑幹旟在浚之都素絲組之良馬五之彼姝者子何以予之【平上通韻】

賦也毛傳鳥隼曰旟鄭箋周禮州裏建旟毛傳都下邑也

孑孑幹旌在浚之城素絲祝之良馬六之彼姝者子何以告之

賦也毛傳析羽爲旌城都城也祝織也

程氏曰馬四至於五六禮之益加也自郊而都城好賢益篤則賢者益至不好賢則士將逺遁也朱注衞本以淫亂無禮不樂善道而亡其國今破滅之餘人心危懼正其懲創往事興起善端之時故其詩如此所謂生於憂患死於安樂也錢氏曰文公敬教勸學授方任能汲汲乎帷人才是務故其士大夫化之以禮賢相尙式廬樂善於是衞多君子焉春秋傳曰幹旄何以告之取其忠也

幹旄三章章六句

虞惇按毛以浚郊爲功臣世邑素絲爲禦民之法鄭以彼姝爲卿大夫有忠順之徳朱以素絲良馬爲卿大夫乘此車馬而來俱非也今采諸家之說在浚之郊從鄭素絲良馬從蘓彼姝者子從朱

載馳許穆夫人作也閔其宗國顚覆自傷不能救也衞懿公爲狄人所滅國人分散露於漕邑許穆夫人閔衛之亡傷許之小力不能救思歸唁其兄又義不得故賦是詩也

春秋傳宋桓公立戴公以廬於漕許穆夫人賦載馳鄭箋君死於位曰滅露於漕邑謂戴公也戴公與許穆夫人皆公子頑烝於宣姜所生蘇氏曰列國之詩皆以世爲先後載馳一章曰言至於漕戴公之詩也而列於文公之下王之兔爰桓王之詩也而列於平王之上鄭之淸人文公之詩也而列於莊昭之間皆非孔氏之舊蓋傳者失之矣

載馳載驅歸唁衞侯驅馬悠悠言至於漕大夫跋渉我心則憂【侯古音胡後並同驅侯一韻下四句別一韻不必彊葉】

賦也鄭箋載之言則也毛傳弔失國曰唁鄭箋衞侯戴公也毛傳悠悠逺貌漕衞東邑也艸行曰跋水行曰渉

朱注許穆夫人閔衞之亡將婦唁其兄馳驅至漕而許之大夫有跋渉而來者夫人知其必將以不可歸之義來告故心憂之也

旣不我嘉不能旋反視爾不臧我思不逺旣不我嘉不能旋濟視爾不臧我思不閟

賦也鄭箋嘉臧皆善也爾許人也朱注逺猶忘也濟渡也毛傳閟閉也

朱注大夫旣至而果不以我爲善則我亦不能旋反而濟以至於衞矣許氏曰然視爾𨿽不以我爲善而我之思終不能自已也恆欲歸唁之爾

陟彼阿丘言采其蝱女子善懷亦各有行許人尢之眾穉且狂【蝱古音芒】

虞惇曰興也毛傳偏髙曰阿丘蝱貝母也采其蝱者將以療疾鄭箋善猶多也懷思也毛傳行道也尢過也

朱氏曰升髙以舒幽想之情采蝱以療鬱結之疾呂氏曰女子𨿽多懷思然今之所以迫切者亦各有道他人不知則以爲女子性情之常而尢之也意者許人之尢我其皆幼穉歟狂惑歟不然何其不相體悉至於此也

我行其野芃芃其麥控於大邦誰因誰極大夫君子無我有尢百爾所思不如我所之

賦也毛傳芃芃盛長貌朱注控持而告之也嚴氏曰因猶依也毛傳極至也虞惇曰之往也嚴氏曰我今欲歸衞蓋將經行田野控告於大國求其能救衞者未知諸國之中誰爲可因誰爲肯至多方圖之以求有濟蘇氏曰𨿽大夫君子竭爾思慮爲我謀衞終不如使我一親往之爲愈也王氏曰蓋終欲歸唁之辭範氏曰先王制禮父母沒不得歸寧者義也𨿽國滅君死不得往赴焉義重於亡故也朱氏曰聖人錄泉水於前所以著禮之經列載馳於後所以盡事之變

載馳四章一章三章章六句二章四章章八句虞惇按鄭以升防采蝱諭婦人適異國欲得力助宗國芃芃其麥爲未収刈民將困皆衍說也大夫跋渉鄭云衛大夫告難於許蘇氏云許大夫來唁於衛皆不若集注爲善末章控於大邦嚴氏詩緝最優今從之舊分此詩五章蘇氏合二章三章爲一章今據春秋傳叔孫豹賦載馳之四章取控於大邦誰因誰極之義則蘇說是也朱子亦從蘇氏分四章

鄘國十篇二十九章百七十六句

讀詩質疑卷四

欽定四庫全書

讀詩質疑卷五

太僕寺少卿嚴虞惇撰

衞

淇奧美武公之徳也有文章又能聴其規諌以禮自防故能入相於周美而作是詩也

瞻彼淇奧綠竹猗猗有匪君子如切如磋如琢如磨瑟兮僴兮赫兮咺兮有匪君子終不可諼兮【猗古於戈反後並同下四句平上逋韻】

興也毛傳奧隈也綠王芻也竹篇竹也猗猗美盛貌朱注淇水之旁多竹所謂淇園之竹也毛傳匪文章貌治骨曰切象曰磋玉曰琢石曰磨瑟矜莊貌許氏曰僴武貌毛傳赫有明徳赫然咺威儀容止宣著也諼忘也

毛傳武公質美徳盛有康叔之餘烈聴其規諌以自修如玉石之見琢磨也孔疏武公能學問自修而成其徳美如此故民稱之久不能忘也蘇氏曰君子之平居所以自修者至矣切磋琢磨日夜去惡遷善以求全其性然不可得而見也徒見其外之瑟然僴然赫然咺然人之見之者皆不忍忘也是以知其積諸內者厚也李氏曰磋者切之至磨者琢之詳自粗以及精也陳氏曰切是窮究事物之理逐一分析有倫有序磋是講究純熟道理瑩澈琢是克去物欲之私使無瑕纇磨是磨礲至極純粹處也黃氏曰切磋者知之功琢磨者行之功瑟僴嚴敬之內存赫咺輝光之外著

瞻彼淇奧綠竹靑靑有匪君子充耳琇瑩防弁如星瑟兮僴兮赫兮咺兮有匪君子終不可諼兮

興也毛傳靑靑茂盛貌充耳謂之瑱琇瑩美石也天子玉瑱諸侯以石弁皮弁也鄭箋防謂弁之縫中飾之以玉皪皪如星也天子之朝服皮弁以日視朝

孔疏此言威儀服飾之盛有其徳稱其服也

瞻彼淇奧綠竹如簀有匪君子如金如錫如圭如璧寛兮綽兮猗重較兮善戲謔兮不爲虐兮

興也毛傳簀積也鄭箋金錫鏈而精圭璧性有質四者道其學而成也程氏曰寛裕也綽開豁也陸氏曰猗依也毛傳重較卿士之車陸氏曰較車兩傍上出軾也朱注善戲謔不爲虐者樂易而有節也

孔疏武公器徳已成鏈精如金錫道業旣就琢磨如圭璧又性情寛綽入相爲卿士倚此重較之車實稱其徳也鄭箋君子之徳有張有弛故不常矜莊而時戲謔朱氏曰有徳之人嚴而泰和而節許氏曰蓋動作之間無往而非容徳之盛也朱注按國語武公年九十有五猶箴儆於國曰自卿以下至於師長士苟在朝者無謂我老髦而捨我必恪恭於朝以交戒我遂作懿戒之詩以自警而賓之初筵亦武公悔過之作則其有文章而能聴規諌以禮自防也可知矣孔叢子孔子曰於淇奧見學之可爲君子也

淇奧三章章九句

虞惇按首章綠竹猗猗注云綠色也據爾雅綠作菉菉王芻舍人曰菉一名王芻又詩終朝采綠則綠與竹自別艸不得卽以綠爲竹色二章綠竹靑靑方言竹之色若綠旣爲色靑靑又爲色語意重防不成文理矣孔疏以淇水比康叔以隩內比衞朝以綠竹比武公質美徳盛固滯穿鑿不可從也

考槃刺莊公也不能繼先公之業使賢者退而竆處虞惇按詩序辧詩未有見棄於君之意不得爲刺莊公序說失之竊意賢者退而竆處卽是其君不能用賢詩人蓋隱而未發也申公說考槃美隱者之詩

考槃在澗碩人之寛獨寐寤言永矢弗諼【平去通韻】賦也毛傳考成槃樂也山夾水曰澗鄭箋在澗獨寐覺而獨言朱注弗諼自誓其不忘此樂也孔疏窮處山澗之間而能成其樂者乃大人寛博之徳故獨寐而覺獨言先王之道長自誓不敢忘也美君子執徳信道篤嚴氏曰𨿽在寂寞之濱而無枯瘁之色戚戚之意易所謂肥遁也

考槃在阿碩人之薖獨寐寤歌永矢弗過

賦也毛傳曲陵曰阿薖寛大貌朱注弗過所願不逾於此若將終身焉

考槃在陸碩人之軸獨寐寤宿永矢弗告

賦也呂氏曰爾雅髙平曰陸蘇氏曰軸盤桓不行之意朱注寤宿寤而猶宿也弗告自得其樂不以告人也

孔叢子孔子曰於考槃見遁世之士而無悶於世考槃三章章四句

虞惇按此詩毛傳殊簡孔疏引王肅說訓之王蓋述毛意也鄭箋云賢者誓不忘君之惡誓不過君之朝誓不告君以善詞气憤激殊傷溫厚程氏楊氏諸家又云賢者心在朝廷寤寐不忘亦非遁世無悶之意今參歐陽氏及朱注而考槃之訓仍從毛

碩人閔莊姜也莊公惑於嬖妾使驕上僭莊姜賢而不答終以無子國人閔而憂之

春秋傳衞莊公娶於齊東宮得臣之妹曰莊姜美而無子衞人所爲賦碩人也

碩人其頎衣錦褧衣齊侯之子衞侯之妻東宮之妹邢侯之姨譚公維私【平上去通韻】

賦也毛傳頎長貌鄭箋言莊姜儀表長麗佼好頎頎然毛傳錦文衣也鄭箋褧禪也國君夫人翟衣而嫁衣錦者在塗之服也尙以褧爲其文之太著孔疏東宮太子所居之宮系太子者明與同母所生之貴也毛傳女子後生曰妹妻之姊妹曰姨姊妹之夫曰私孔疏邢譚皆國名

朱注極稱其族類之貴見其爲正嫡小君莊公所宜親厚也

手如柔荑膚如凝脂領如蝤蠐齒如犀螓首蛾眉巧笑倩兮美目盼兮

賦也毛傳領頸也蝤蠐蠍虫也犀瓣鄭箋螓蜻蜻也朱注蛾蠶蛾也嚴氏曰手之柔如荑之新生膚之滑白如脂膏之凝領白而長如木中蝤蠐之虫齒白而整如瓠中之子額廣而方如蜻蜻之首眉細而長曲如蠶蛾之眉毛傳倩好口輔盼白黒分也

鄭箋此言莊姜容貌之美所宜親幸

碩人敖敖說於農郊四牡有驕朱幩鑣鑣翟茀以朝大夫夙退無使君勞【蕭肴豪韻本通不必葉】

賦也毛傳敖敖長貌孔疏說捨也毛傳農郊近郊也朱注四牡車之四馬毛傳驕壯貌幩鑣飾也人君以朱纒鑣扇汗且以爲飾孔疏鑣馬銜外鐵也爾雅鑣謂之钀毛傳鑣鑣盛貌翟翟車也夫人以翟羽飾車茀蔽也孔疏婦人之車前後設障因以翟羽爲之飾蓋厭翟也禮玉藻君日出而視朝退適路寢聴政使人視大夫大夫退然後適小寢釋服

朱注言莊姜自齊來嫁捨止近郊乘是車馬之盛以入君之朝國人樂得以爲莊公之配故謂諸大夫宜早退無使君勞於政事不得與夫人相親也

河水洋洋北流活活施罛濊濊鱣鮪發發葭菼掲掲庶姜孽孽庶士有朅【曷屑韻本通不必葉】

賦也朱注河在齊西衞東北流入海毛傳洋洋盛大也活活流貌朱注施設也毛傳罛魚罟朱注濊濊罟入水聲也毛傳鱣大鯉也鮪鮥也發發盛貌葭蘆菼薍也掲掲長也鄭箋庶姜侄娣也毛傳孽孽盛飾也庶士齊大夫送女者朅武壯貌

鄭箋此言齊地廣饒士女佼好禮儀盛備而君何爲不答夫人也

碩人四章章七句

虞惇按鄭箋說於農郊說當作襚衣服曰襚鄭氏好攺經文以就已說皆此類今從毛列女傳謂莊姜始至操行衰惰傅母作詩不可爲據也

氓刺時也宣公之時禮義消亡淫風大行男女無別遂相奔誘華落色衰復相棄背或乃困而自悔喪其妃耦故序其事以風焉美反正刺淫佚也

虞惇按失身於人見棄而悔不得爲反正序語煩贅蓋說經者附益之

氓之蚩蚩抱布貿絲匪來貿絲來卽我謀送子渉淇至於頓丘匪我愆期子無良媒將子無怒秋以爲期【謀音媒丘古去其反俱不從葉】

賦也毛傳氓民也呂氏曰謂之氓者初見之不知其爲誰何也毛傳蚩蚩惇厚之貌布幣也朱注貿買也貿絲蓋初夏時也鄭箋卽就也蘇氏曰假貿絲而就之謀爲私奔也毛傳防一成爲頓防愆過也鄭箋將請也虞惇曰許之而不遂往托以無媒之故更與之爲後期也

歐陽氏曰此婦人被棄怨悔而追序之辭

乘彼垝垣以望復闗不見復闗泣涕漣漣旣見復關載笑載言爾卜爾筮體無咎言以爾車來以我賄遷賦也毛傳垝毀也蘇氏曰復關氓之所在也鄭箋蓋托以號其人孔疏漣漣泣貌鄭箋用心専者怨必深毛傳龜曰卜蓍曰筮體兆卦之體也鄭箋爾爾復關也信其卜筮皆吉故徑從之毛

傳賄財遷徙也

孔疏上二章女初奔男之事下四章困而自悔也

桑之未落其葉沃若於嗟鳩兮無食桑葚於嗟女兮無與士耽士之耽兮猶可說也女之耽兮不可說也【葚耽平上通韻不必葉】

比也朱氏曰沃若潤澤貌諭容色美盛情好歡洽時也毛傳鳩鶻鳩也孔疏葚桑實也鳩食葚過則醉毛傳耽樂也鄭箋說解也士有百行可以功過相除婦人無外事惟以貞信爲節孔疏此深自愧悔之辭

桑之落矣其黃而隕自我䢐爾三嵗食貧淇水湯湯漸車帷裳女也不爽士貳其行士也罔極二三其徳【隕貧湯裳爽行皆平上通韻不必葉】

比也毛傳隕墮也朱氏曰桑之黃落諭色衰而愛弛也鄭箋䢐往也孔疏食貧貧於衣食也毛傳湯湯水盛貌孔疏漸漬也鄭箋帷裳童容也孔疏婦人之車飾毛傳爽差極中也

孔疏自我往爾之家三嵗之後貧於衣食而見困苦憶初爲爾所誘涉深水至漸車童容而來今乃見棄非我有差忒乃士貳其行也朱注言過不在已而在士

三嵗爲婦靡室勞矣夙興夜寐靡有朝矣言旣遂矣至於暴矣兄弟不知咥其笑矣靜言思之躬自悼矣【婦古房以反後並同與寐遂知之韻通章隔句韻亦平上去通韻】

賦也毛傳有舅姑曰婦蘇氏曰靡室勞者不以室家之勞爲勞也嚴氏曰靡有朝者無朝不然也蘇氏曰言旣遂矣至於暴矣者昏姻旣成而遇之

以暴也孔疏咥笑貌朱注淫奔見棄不爲兄弟所卹惟自痛悼而已

劉氏曰下章言總角之宴則此女未笄而已奔矣又言老使我怨則至老而後見棄也所謂三嵗爲婦三嵗食貧者言其在夫家勤勞之嵗月也

及爾偕老老使我怨淇則有岸隰則有泮總角之宴言笑晏晏信誓旦旦不思其反反是不思亦已焉哉【平上通韻俱不必葉】

賦也鄭箋及與也泮坡也孔疏總角女子未笄結髮爲兩角也宴安也毛傳晏晏和柔也朱注旦旦明也鄭箋反復也

朱注始也將與汝偕老今老而反使我怨淇則有岸矣隰則有泮矣而我總角之時與汝宴樂言笑成此信誓曽不思其反復以至於此也傳曰思其終也思其復也思其反之謂也婦人失身於人人所賤惡至於無往不困士君子立身一敗而萬事瓦裂者何以異此可不戒哉

氓六章章十句

虞惇按於嗟鳩兮鄭箋云於時國之賢者刺此婦人見誘故於嗟而戒之上下文意全不相蒙此曲說也桑之沃若桑之落矣諭男女情好盛衰而箋以未落爲仲秋旣落爲季秋謂復闗以季秋車來迎已亦曲說也其他文義傳注皆得之淇水湯湯從傳靡室勞矣從注注蓋本之蘇氏云

竹竿衞女思歸也適異國而不見答思而能以禮者也

朱注衞女嫁於諸侯思歸寧而不得故作此詩嚴氏曰婦人以夫爲家者也衞女嫁異國而思衞國之樂其於異國必有不得其所者矣此𨿽不言其夫之不見答而思歸之切如此則其情可知此風人之辭也逸齋曰在異國而思衞作詩以寄宗國采詩者得之衛地故系之衞焉

籊籊竹竿以釣於淇豈不爾思逺莫致之

虞惇曰賦而興也毛傳籊籊長而殺也朱注竹衞之產淇衞水也

歐陽氏曰思國俗之樂而嘆其逺莫能致也

泉源在左淇水在右女子有行逺父母兄弟【右古音以後並同不從葉】

賦而興也朱注泉源百泉之源也王氏曰百泉在衛之西北而東南流入淇故曰左淇在衞之西南而東流與泉源合故曰右

朱注思二水之在衞而自嘆其不如也嚴氏曰女子出適於人𨿽父母兄弟之親且疎逺矣安得復至少時遊戲之所乎

淇水在右泉源在左巧笑之瑳佩玉之儺【平上通韻】賦而興也朱注瑳鮮白色也笑而見齒其色瑳然毛傳儺行有節度也

李氏曰思遊笑於二水之間者其樂如此也

淇水滺滺檜楫松舟駕言出遊以寫我憂

賦而興也毛傳滺滺流貌檜栢葉松身楫所以櫂舟也

虞惇曰皆思而不得見之辭

竹竿四章章四句

虞惇按毛鄭泥序不見答之語其取物比事皆失本旨蓋求詩之過也今從注而參嚴氏之說詩四章皆賦而兼興非直賦其事也注云賦亦非是

芄蘭刺恵公也驕而無禮大夫刺之

孔疏春秋傳初恵公之卽位也少杜預云蓋年十五六

芄蘭之支童子佩觽𨿽則佩觽能不我知容兮遂兮垂帶悸兮

興也孔疏芄蘭艸名蔓生枝葉柔弱朱注支枝同嚴氏曰諭幼弱不能自立也毛傳觽所以解結成人之佩也人君治成人之事𨿽童子猶佩朱注知智也其才能不足智於我也容兮遂兮舒緩放肆之貌毛傳帶紳也朱注悸帶下垂之貌鄭箋言其徳不稱服

芄蘭之葉童子佩韘𨿽則佩韘能不我甲容兮遂兮垂帶悸兮

興也毛傳韘玦也能射禦則帶韘孔疏玦決也挾矢時著右手巨指以鉤用象骨爲之朱注甲長也其才能不足長於我也

張氏曰再言容兮遂兮垂帶悸兮而其驕慢無所知之气象蓋莫可掩矣

芄蘭二章章六句

虞惇按集注此詩不知所謂不敢彊解今從序序云刺恵公蓋必有所本也其訓釋文義則從集注容兮遂兮不作容刀佩璲解嫌與佩觽佩韘相復非立文之體也

河廣宋襄公母歸於衞思而不止故作是詩也鄭箋宋桓公夫人衞文公之妹生襄公而出襄公卽位夫人思宋義不可往故止也孔疏夫人爲先君所出其子承父之重與祖爲一體母出與廟絕不可以私反故義不得也嚴氏曰衞都河北宋都河南自衞適宋必渡河魯閔公二年狄入衞戴公始渡河而南詩云誰謂河廣是作於衞未遷之時宋襄公猶爲世子也

誰謂河廣一葦杭之誰謂宋逺跂予望之

虞惇曰興也毛傳杭渡也嚴氏曰跂舉踵也言其近

蘇氏曰河廣矣宋逺矣而言如此者所以緩其思宋之心也蓋曰𨿽在衞猶在宋耳

誰謂河廣曽不容刀誰謂宋逺曽不崇朝

興也鄭箋小船曰刀不容刀諭狹也

範氏曰夫人之不往義也天下豈有無母之人歟有千乘之國而不得養其母則人之不幸也爲襄公者宜柰何生則致其孝沒則盡其禮而已衞有婦人之詩自莊姜至襄公之母六人焉皆止於禮義而不敢過也夫以衞之政教淫僻風俗傷敗而女子猶知禮而畏義如此者則以先王之化猶有存焉故也呂氏曰按說苑宋襄公爲太子請於桓公曰請使目夷立公曰何故曰臣之舅在衛愛臣若終立則不可以往不曰母而曰舅者恐傷其父之意也母之慈子之孝皆止於義而不敢過焉不幸處母子之變者可以觀矣

河廣二章章四句

虞惇按孔疏文公時衞已在河南自衞適宋不渡河竊意詩旣以河廣起興當爲渡河而然故今錄嚴氏之說河廣亦從興不從賦

伯兮刺時也言君子行役爲王前驅過時而不反焉虞惇按鄭箋衞宣公之時蔡人衞人陳人從王伐鄭詩疑此時作然無明文可考

伯兮朅兮邦之桀兮伯也執殳爲王前驅

賦也鄭箋伯君子字也毛傳朅武貌鄭箋桀英桀也毛傳殳長丈二而無刃

自伯之東首如飛蓬豈無膏沐誰適爲容

賦也朱注蓬艸名飛蓬諭髮亂也膏所以澤髮呂氏曰沭潘也春秋傳遺之潘沭毛傳適主也婦人夫不在無容飾孔疏鄭在衞之西南言東者時從王伐鄭兵至京師乃東也

其雨其雨杲杲出日願言思伯甘心首疾

比也錢氏曰杲杲日色明也鄭箋人言其雨其雨而杲杲然日復出猶我言伯且來伯且來而復不來

朱氏曰思之不能已故𨿽首疾而不辭

焉得諼艸言樹之背願言思伯使我心痗

賦也孔疏諼忘也忘憂之艸也毛傳諼艸令人忘憂背北堂也痗病也朱注心痗則病益深非特首疾而已

範氏曰居而相離則思期而不至則憂此人之情也文王之遣戍周公之勞歸皆敍其室家之情男女之思以閔之故民悅而忘死聖人能通天下之志是以能成天下之務兵者毒民於死者也孤人之子寡人之妻傷天地之和召水旱之災故聖王重之如不得已而行則告以歸期念其勤勞哀傷慘怛不啻如在已是以治世之詩則言其君上之閔卹亂世之詩則錄其室家之怨思以爲人情不出乎此也

伯兮四章章四句

虞惇按伯兮朅兮傳云伯州伯也今從箋

有狐刺時也衞之男女失時喪其妃耦焉古者國有凶荒則殺禮而多昏防男女之無夫家者所以育人民也

虞惇按古者國有凶荒以下序詩者陳古之辭非詩本義也

有狐綏綏在彼淇梁心之憂矣之子無裳

朱注比也綏綏獨行求匹之貌毛傳石絕水曰梁鄭箋之子是子也時婦人喪其妃耦寡而憂是子無裳無爲作裳者欲與之爲室家也

有狐綏綏在彼淇厲心之憂矣之子無帶【厲霽韻帶泰韻本通不必葉】

比也王氏曰岸近危曰厲毛傳帶所以申束衣也

有狐綏綏在彼淇側心之憂矣之子無服【服蒲北反不從葉】

比也

有狐三章章四句

虞惇按毛傳綏綏匹行貌朱注獨行求匹貌朱說爲長有狐綏綏諭無妻者之子無裳之子卽無妻者也朱云托言有狐獨行而憂其無裳又云在梁則可以裳矣是以之子卽指狐恐於理未通憂狐之無裳正與憂蜉蝣之無歸處相類皆不可訓毛云裳所以配衣無室家若人無衣服亦衍說也

木瓜美齊桓公也衞國有狄人之敗出處於漕齊桓公救而封之遺之車馬器服焉衞人思之欲厚報之而作是詩也

春秋傳閔公二年狄入衞宋桓公立戴公以廬於漕齊侯使公子無虧帥車三百乘甲士三千人以戍漕歸公乘馬祭服五稱牛羊豕雞狗皆三百與門材歸夫人魚軒重錦三十兩僖公二年齊桓公合諸侯城楚防而封衞衞國忘亡國語衞人出廬於漕齊桓公城楚防以封之其畜散而無育桓公與之系馬三百胡氏曰木瓜有取焉善衛人之情也

投我以木瓜報之以瓊琚匪報也永以爲好也【瓜古音孤後並同不從葉】

朱注比也毛傳木瓜楙木也瓊玉之美者琚佩玉名

朱氏曰瓊琚之於木瓜重矣然猶不敢以爲報也姑欲長以爲好而不忘爾蓋報人之施而曰如是報之足矣則報者之情倦而施者之徳忘惟其歉然常若無物可以報之者而後報者之情施者之徳兩無窮也李氏曰言人贈我以防物必有以厚報之況齊桓公之徳如此其大則報之當何如

投我以木桃報之以瓊瑤匪報也永以爲好也

比也毛傳瓊瑤美玉

投我以木李報之以瓊玖匪報也永以爲好也【玖古音幾後同不必葉】

比也毛傳瓊玖玉名孔子曰吾於木瓜見苞苴之禮行焉

木瓜三章章四句

虞惇按木瓜之美齊桓見於史傳者數矣注以爲男女相贈答之辭如靜女之類此何說也凡注之有必不可從者此類是也

衛國十篇三十四章二百三句

讀詩質疑卷五﹤經部﹐詩類﹐讀詩質疑﹥

欽定四庫全書

讀詩質疑卷六

太僕寺少卿嚴虞惇撰

王

鄭譜曰王城者周東都王城畿內方六百里之地其封域在禹貢豫州太華外方之間北得河陽漸冀州之南始武王作邑於鎬京謂之宗周是爲西都周公攝政五年成王在丰欲宅洛邑使召公先相宅旣成謂之王城是爲東都今河南是也召公旣相宅周公往營成周今洛陽是也成王居洛邑遷殷頑民於成周復還歸處西都至於夷厲政教尢衰十一世幽王嬖褒姒生伯服廢申後太子宜臼奔申申侯與犬戎攻宗周殺幽王於戲晉文侯鄭武公迎宜臼於申而立之是爲平王以亂故徙居東都王城於是王室之尊與諸侯無異其詩不能復雅故貶之謂之王國之變風孔疏風雅之作本自有體而云貶之謂之風者言作爲雅頌貶之而作風非謂采得其詩乃貶之也鄭志張逸問平王防弱其詩不能復雅厲王流於彘幽王滅於戲在雅何答曰幽厲無道以彊暴至於流滅豈如平王防弱政在諸侯威令不加於百姓乎其意言幽厲以酷虐之政被於諸侯故爲雅平桓則政教不及畿外故爲風也春秋傳吳季札請觀周樂爲之歌王曰美哉思而不懼其周之東乎歐陽氏曰周之衰也始之以夷懿終之以平桓平桓而後不復支矣故書止文侯之命而不復錄春秋起平王之年而治其事詩自黍離之什而降爲風黃氏曰黍離之爲國風以其詩之體爲風也周室未遷其聲天下之正聲也平王遷而東之則其音乃東土之音耳故曰王國風蘇氏曰自平王東遷而變風遂作其風及於境內而不能被天下與諸侯比然其王號未替也故不曰周而曰王虞惇曰王降爲風而次於衞者衞商之故都也周不監於商而王於是乎風矣王所以次衞也呂氏曰成周乃東都總名河南成周之王城也雒陽成周之下都也平王東遷之後所謂西周者丰鎬也東周者東都也威烈王之後所謂西周者河南也東周者雒陽也

黍離閔宗周也周大夫行役至於宗周過故宗廟宮室盡爲禾黍閔周室之顚覆彷徨不忍去而作是詩也

鄭箋宗周鎬京也孔疏書多方王來自奄至於宗周周官歸於宗周正月赫赫宗周皆謂鎬京也後平王居洛亦謂洛邑爲宗周祭統卽宮於宗周謂洛邑也申公說平王遷洛命秦伯帥師逐犬戎於鎬京尋遣尹伯封犒秦師過故宗廟宮室秦人皆墾爲田咸生禾黍彷徨不忍去作此詩李氏曰箕子過故殷墟作麥秀之詩曰麥秀漸漸兮禾黍油油與此詩意同也

彼黍離離彼稷之苖行邁靡靡中心搖搖知我者謂我心憂不知我者謂我何求悠悠蒼天此何人哉【離靡搖苗隔句韻末二句以天人韻】

朱注賦而興也毛傳彼彼宗廟宮室也許氏曰黍禾屬而黏者也孔疏離離垂貌沈氏曰稷今之穄也毛傳靡靡猶遲遲也孔疏搖搖憂無所薄也鄭箋謂我何求者怪我久畱不去也毛傳悠悠逺意蒼天者據逺視之蒼蒼然也孔疏知我者希無可告語乃訴之於天李氏曰致此者何人哉不欲斥其人也

彼黍離離彼稷之穂行邁靡靡中心如醉知我者謂我心憂不知我者謂我何求悠悠蒼天此何人哉

賦而興也毛傳穂秀也

彼黍離離彼稷之實行邁靡靡中心如噎知我者謂我心憂不知我者謂我何求悠悠蒼天此何人哉

賦而興也孔疏詩人以黍秀時至稷則尙苖未得還歸遂至於稷之穂稷之實歷道其所更見也毛傳噎憂不能息也

謝氏曰閔宗周者一行役大夫之外無人也書文侯之命王所以訓戒者寧爾邦而已王室之盛衰故都之興廢悉置之度外吾於黍離之詩重有感矣黍離三章章十句

虞惇按劉向新序衞宣公子壽閔其兄伋之見害作憂思之詩黍離是也陳思王植云昔尹吉甫信後妻之讒而殺孝子伯奇其弟伯封求而不得作黍離蓋韓詩說也而子貢傳申公說則又以伯封爲周之大夫矣毛公傳未行之前三家異說大略如此小序出於毛公毛傳行而三家亡余於三家之說之見於傳記者間采而錄之非徒廣異聞亦以著小序之不可廢學者不可疑此而信彼耳

君子於役刺平王也君子行役無期度大夫思其危難以風焉

虞惇按此詩乃大夫托爲行役者室家思念之辭亦以風其上也

君子於役不知其期曷至哉雞棲於塒日之夕矣羊牛下來君子於役如之何勿思

賦也朱注君子婦人目其夫也毛傳鑿墻而棲曰塒鄭箋言畜產出入尙有期節而行役者反不也陸氏曰羊性畏露晚出早歸常先於牛

君子於役不日不月曷其有佸雞棲於桀日之夕矣羊牛下括君子於役茍無饑渇

賦也朱注不日不月不可計以日月也毛傳佸防也雞棲於杙爲桀括至也鄭箋茍且也且得無饑渇憂其饑渇也嚴氏曰此所以風王而使察焉者也

君子於役二章章八句

君子陽陽閔周也君子遭亂相招爲祿仕全身逺害而已

君子陽陽左執簧右招我由房其樂只且

賦也毛傳陽陽無所用其心也孔疏簧笙管中之金薄鍱也笙必有簧故以簧表笙鄭箋我君子之友自謂也由從也招我欲使我從之於房中俱在樂官也毛傳國君有房中之樂孔疏房中之樂於路寢之下小寢之內作之天子以周南諸侯以召南朱注只且語辭

鄭箋君子遭亂道不行相與樂此而已

君子陶陶左執翿右招我由敖其樂只且

賦也毛傳陶陶和樂貌翿纛也鄭箋纛舞者所持謂羽舞也敖燕舞之位也

程氏曰陽陽陶陶皆不任憂責全身自樂而已君子居亂世如是蘇氏曰房中之樂賤事耳君子相招而樂之則以賤爲樂矣君子以賤爲樂則其貴者不可居也𨿽有貴位而君子不居則周不可輔矣此所以爲閔周也

君子陽陽二章章四句

虞惇按集注此詩疑前篇婦人所作其夫旣歸安於貧賤以自樂其家人識其意而嘆美之未知朱子所據今仍從舊說

揚之水刺平王也不撫其民而逺屯戍於母家周人怨思焉

鄭箋平王母家申國姜姓在陳鄭之南迫近彊楚數見侵伐故戍之

揚之水不流束薪彼其之子不與我戍申懷哉懷哉曷月予還歸哉【水子薪申隔句韻懷歸韻通不必葉】興也毛傳揚激揚也歐陽氏曰激揚之水力弱不能流束薪猶王室政衰不能徴發諸侯也彼其之子謂他國人之當戍者也毛傳戍守也朱注懷思也

蘇氏曰揚之水非自流之水也水不能自流而或揚之𨿽束薪之易流有不流矣水之能自流者物斯從之安在其揚之哉周之盛也諸侯聽役於王室無敢違命及其衰也𨿽令而不至矣其曰不與我戍申者怨諸侯不戍之辭也曷月予還歸者久戍而不得代之辭也

揚之水不流束楚彼其之子不與我戍甫懷哉懷哉曷月予還歸哉

興也毛傳楚木也甫諸姜也孔疏尙書呂刑禮記作甫刑孔安國云呂侯後爲甫侯周語曰胙四嶽國賜爲侯伯賜姓曰姜氏曰有呂又曰申呂𨿽衰齊許猶在是申與甫許同爲姜姓詩人重章變文借甫許以言申其實不戍甫許也六國時秦趙皆嬴姓而史記漢書多謂秦爲趙亦此類也

揚之水不流東蒲彼其之子不與我戍許懷哉懷哉曷月予還歸哉【蒲許平上通韻】

興也鄭箋蒲蒲栁也毛傳許亦諸姜也

朱注申侯與犬戎攻宗周而弒幽王則申侯者平王不共戴天之仇也平王知有母而不知有父知立己爲有徳而不知弒父爲可怨至使復讐討賊之師反爲報恩酬私之舉其忘親逆理得罪於天甚矣況先王之制諸侯有故則方伯連帥以諸侯之師討之王室有故則方伯連帥以諸侯之師救之天子鄕遂之民供貢賦衞王室而已今平王不能行威令於天下徒使畿甸之民逺爲諸侯戍守周人以非其職而怨思焉則其衰懦防弱而得罪於民又可見矣詩亡而春秋作其不以此也哉虞惇曰平王於大義不得戍申詩人但以逺戍爲憂所謂怨而不怒也

揚之水三章章六句

虞惇按鄭氏以揚之水爲激揚湍迅之水諭平王政教煩急朱子以彼其之子爲戍人指其室家俱非是今從歐陽氏蘇氏又注云此詩之興取之不二字如小星之例安成劉氏附防其說云此乃興之不取義者特取之不兩字相應耳詩無不取義之興六義之壊皆此種說啟之

中谷有蓷閔周也夫婦日以衰薄凶年饑饉室家相棄爾

中谷有蓷暵其幹矣有女仳離嘅其嘆矣嘅其嘆矣遇人之艱難矣

興也毛傳蓷鵻也郭氏曰今茺蔚也又名益母許氏曰暵燥也毛傳仳別也朱注嘅嘆聲

孔疏人斥其夫也

程氏曰谷中之艸待陰潤而生今暵則幹矣諭夫婦樂嵗相保凶年相棄也鄭箋嘅然而嘆自傷君子之窮厄

中谷有蓷暵其修矣有女仳離條其歗矣條其歗矣遇人之不淑矣【修尢韻歗嘯韻淑轉平聲殊畱反蕭肴豪尢韻通此以平去入通一韻也集注俱葉從淑非是】興也陳氏曰修長茂者也毛傳條條然歗也程氏曰歗長吟也悲恨深於嘆矣鄭箋淑善也朱注古者死喪饑饉皆曰不淑

曾氏曰凶年遽相棄背蓋衰薄之甚者而詩人乃曰遇斯人之艱難遇斯人之不淑絕無怨懟過甚之辭厚之至也

中谷有蓷暵其濕矣有女仳離啜其泣矣啜其泣矣何嗟及矣

興也蘇氏曰暵其濕旱之甚也毛傳啜泣貌朱注言事已至此末如之何窮之甚也

範氏曰世治則室家相保者上之所養也世亂則室家相棄者上之所殘也其使之也勤其取之也厚則夫婦日以衰薄而凶年不免於離散詩人舉一物失所而知王政之惡一女見棄而知人民之困以爲政荒民散國將無以爲國也黃氏曰王者之治必使天下有相生相養相親相卹之道顧其父子兄弟夫婦而有不忍相去之意然後禮義生焉今平王不能善天下之風俗而反以敗天下之風俗至於夫婦衰薄凶年相棄夫人而棄其夫婦則亦無所不至矣尙何望其尊君愛親哉予於谷風而知衞之所以亡於中谷有蓷而知周之所以亡

中谷有蓷三章章六句

虞惇按暵其幹矣毛鄭說頗迂曲朱注本蘇氏程氏今從之遇人之不淑亦從朱

兔爰閔周也桓王失信諸侯背叛搆怨連禍王師傷敗君子不樂其生焉

虞惇按春秋傳魯桓公五年王奪鄭伯政鄭伯不朝王以諸侯伐鄭鄭伯禦之戰於繻葛蔡衞陳皆奔王卒大敗祝射王中肩序蓋指此事爲言然經無此意也

有兔爰爰雉離於羅我生之初尙無爲我生之後逢此百罹尙寐無吪【爲古音譌罹古音羅後並同不從葉】毛傳興也爰爰緩意朱注離麗也毛傳鳥网爲羅罹憂也鄭箋尙庶幾也毛傳吪動也鄭箋寐不欲動無所樂生之甚

朱注張羅本以取兔今兔狡得脫而雉以耿介反離於羅以比小人致亂而以巧計幸免君子無辜而以忠直受禍也爲此詩者蓋猶及見西周之盛時

有兔爰爰雉離於罦我生之初尙無造我生之後逢此百憂尙寐無覺【罦憂尢韻造皓韻覺效韻平上去通韻集注俱葉從造非是】

興也毛傳罦覆車也郭氏曰今之翻車大綱也朱注造爲也

有兔爰爰雉離於罿我生之初尙無庸我生之後逢此百凶尙寐無聰

興也毛傳罿罬也孔疏韓詩施羅於車上曰罿毛傳庸用也聰聞也

兔爰三章章七句

虞惇按毛鄭以雉兔諭政有緩急用心不均東萊呂氏以兔比諸侯恣睢雉爲周人自比皆穿鑿歐陽氏僅以物之幸不幸爲言則寄托亦淺今從朱鄭以逢此百罹爲過軍役之事𨿽本序說亦不必如是之拘也

葛藟王族刺平王也周室道衰棄其九族焉

鄭箋九族者據已上至髙祖下及孫之親

緜緜葛藟在河之滸終逺兄弟謂他人父謂他人父亦莫我顧【藟弟隔句韻滸父顧上去通韻】

興也毛傳緜緜長不絕之貌水厓曰滸

蘇氏曰葛藟得河之潤澤以長大猶王族得王之恩施以茂盛也王今棄逺兄弟而謂他人父彼非王族亦安肯顧我哉

緜緜葛藟在河之涘終逺兄弟謂他人母謂他人母亦莫我有【母滿以反有音以不從葉集注一章俱葉不可曉】

興也毛傳涘厓也朱注謂他人父者其妻則母也鄭箋有識有也

緜緜葛藟在河之漘終逺兄弟謂他人昆謂他人昆亦莫我聞

興也孔疏爾雅夷上灑下曰漘毛傳昆兄也李氏曰聞相聞知也

虞惇曰平王忘殺父之仇而徳申侯之立已所謂謂他人父謂他人母也不有於其父何有於其族乎周之東遷晉鄭焉依未聞異姓之能扞王於艱也亦莫我顧之言信矣

葛藟三章章六句

虞惇按集注世衰民散有去其鄕裏家族而流離失所者作此以自嘆不主序說蓋朱子於三百篇凡諷刺君上之語槪不以爲然不獨此詩也緜緜葛藟二句注無解蘇氏本之毛鄭呂氏謂葛藟生非其地猶宗族失所依竊意葛藟生於河濱不得爲非其地不若蘇說之爲長也

采葛懼讒也

鄭箋桓王時臣無大小使出者則爲讒人所毀故懼之

彼采葛兮一日不見如三月兮

虞惇曰比而興也鄭箋采葛諭臣以使事出也毛傳葛所以爲絺綌也事𨿽小一日不見於君憂懼於讒矣孔疏日久情疎爲懼益甚故以多時況少時李氏曰小人之譖人多因其不見之時乘隙而入如上官桀譖霍光伺光出沐日奏之恭石顯譖蕭望之亦候望之出沐日上之忠臣義士一日不在朝廷則讒說殄行並作矣逸齋曰汲黯不願之郡疑張湯也京房不敢離左右畏石顯也

彼采蕭兮一日不見如三秋兮【蕭尢韻不必葉】

比而興也孔疏蕭荻也毛傳蕭所以共祭祀

彼采艾兮一日不見如三嵗兮

比而興也朱注艾蒿屬毛傳艾所以療疾采葛三章章三句

虞惇按詩序辧此淫奔之詩其篇與大車相屬其事與采唐采葑采麥相似其辭與鄭子衿正同蓋朱子說詩専辟小序於國風之懷思贈答者槪以爲淫奔之詩故其說云爾不可從也鄭以采葛諭小事出采蕭諭大事出采艾諭急事出亦太拘今刪之但曰使事出而已彼采葛兮毛曰興朱曰賦今曰比而興者采葛以比使出而卽以興懼讒之意也

大車刺周大夫也禮義陵遲男女淫奔故陳古以刺今大夫不能聴男女之訟焉

大車檻檻毳衣如菼豈不爾思畏子不敢

賦也毛傳大車大夫之車檻檻車行聲也毳衣天子大夫之服菼蘆之初生也天子大夫四命其出封五命如子男之服鄭箋毳衣之屬衣繢而裳繡皆有五色其靑者如菼朱注爾淫奔者相命之辭也子大夫也

蘓氏曰古者大夫巡行邦國以聴男女之訟其聴之也明而止之也有道民聞其車聲而見其衣服則畏而不敢非待刑之而後已也蓋傷今不能矣鄭箋此古之欲淫奔者之辭

大車啍啍毳衣如璊豈不爾思畏子不奔

賦也毛傳啍啍重遲之貌許氏曰璊玉頳色也

谷則異室死則同穴謂予不信有如皦日

賦也毛傳谷生也鄭箋穴壙也毛傳皦白也朱注男女之欲奔者畏其大夫自以終身不得如其志也故曰生不得相奔以同室庶幾死得合以同穴而已皦日約誓之辭也呂氏曰此詩所謂陳古其猶在文武成康之後歟蓋惟能止其奔未能革其心與行露之詩異矣

大車三章章四句

虞惇按集注周衰大夫猶有能以刑政治其私邑故淫奔者畏而歌之蓋不取陳古之說也謂予不信二句鄭箋繆今從注劉向列女傳以此爲息君夫人作考之左傳殊不合未可爲據也

丘中有麻思賢也莊王不明賢人放逐國人思之而作是詩也

丘中有麻彼畱子嗟彼畱子嗟將其來施施【施式何反戈麻韻通不必葉】

虞惇曰賦而興也朱注麻谷名皮可績爲布毛傳畱大夫氏子嗟字也朱注將願也鄭箋施施舒行也

蘇氏曰子嗟隱居丘園之間殖麻麥果實以爲生民思其賢而庶其肯徐來以從我也孔疏賢者其肯來乎言不肯復來所以思之特甚

丘中有麥彼畱子國彼畱子國將其來食

賦而興也朱注子國亦字也蘇氏曰來食從我食也鄭箋庶其親已已得厚待之

丘中有李彼畱之子彼畱之子貽我佩玖【玖音幾不從葉】

賦而興也毛傳玖石次玉者言能貽我美寶蘇氏曰冀其貽我以善也

嚴氏曰張平子四愁詩美人贈我金瑯玕何以報之雙玉盤其序云屈原以珍寶爲仁義騷人之辭源流國風也

丘中有麻三章章四句

虞惇按集注婦人望其所與私者而不來疑丘中麻麥之處復有與之私而畱之者故作此詩也今按詩前二章子嗟一人也子國又一人也婦人所望其來者子嗟乎子國乎抑子嗟子國俱來乎何婦人所與私者之多也丘中有麻之處已有與子嗟私者丘中有麥之處復有與子國私者丘中有李之處又有與子嗟子國私者如其言則是徧國中皆淫婦人視栁子厚傳河間婦人亦不是過也此𨿽世衰俗淫恐必不至於此而聖人刪詩以懲勸後世恐亦決不存此等詩也故今斷從序說毛傳子國子嗟父也正義曰毛時書籍猶多或有所據然今未能確知故但云字而已毛鄭又以子嗟子國能治麻麥艸木爲賢說亦過泥今略參歐陽氏蘇氏

王國十篇二十八章百六十二句

讀詩質疑卷六

欽定四庫全書

讀詩質疑卷七

太僕寺少卿嚴虞惇撰

鄭

鄭譜曰初宣王封母弟友於宗周畿內咸林之地是爲鄭桓公今京兆鄭縣是其都也又爲幽王大司徒甚得周眾與東土之人問於史伯曰王室多故余懼及焉其何所可以逃死史伯曰其濟洛河頴之間乎是其子男之國虢鄶爲大虢叔恃勢鄶仲恃險皆有驕侈怠慢之心加之以貪冒君若以周難之故寄孥與賄不敢不許是驕而貪必將背君君以成周之眾奉辭罰罪無不克矣若克二邑鄢蔽補丹依疇歷華君之土也修典刑以守之惟是可以少固桓公從之後三年幽王爲犬戎所殺桓公死之其子武公與晉文侯定平王於東都王城卒取史伯所云十邑之地右洛左濟前華後河食溱洧焉今河南新鄭是也武公又作卿士國人宜之鄭之變風作漢書地理誌土陿而險山居谷汲男女亟聚防故其俗淫鄭詩曰出其東門有女如雲又曰溱與洧方灌灌兮士與女方秉蕳兮此其風也吳札聞鄭之歌曰美哉其細已甚民弗堪也是其先亡乎程氏曰鄭本畿內之封因周之衰兼有虢鄶自爲列國變自近始故王后次之錢氏曰王室東遷鄭爲懿親又有定王之功蓋

從周而東者也故次於王

緇衣美武公也父子並爲周司徒善於其職國人宜之故美其徳以明有國善善之功焉

嚴氏曰子曰好賢如緇衣惡惡如巷伯詩之好賢惡惡者多矣舉二詩者以其至者言之也

緇衣之宜兮敝予又攺爲兮適子之館兮還予授子之粲兮

賦也毛傳緇黑色緇衣卿士聴朝之正服也鄭箋緇衣居私朝之服也天子之朝服皮弁服朱注宜稱也毛傳攺更適之館捨粲餐也

朱注言子之服緇衣也甚宜敝則我將爲子更爲之且將適子之館旣還而又授子以粲好之無已也孔疏敝攺爲兮願其常居此位常服此服也範氏曰適子之館親之也鄭箋卿士之館在天子之宮如今之諸廬也自館還在采地之都我則設餐以授之愛之欲飲食之

緇衣之好兮敝予又攺造兮適子之館兮還予授子之粲兮

賦也毛傳好宜也鄭箋造爲也

緇衣之蓆兮敝予又攺作兮適子之館兮還予授子之粲兮【蓆古祥龠反不從葉】

賦也毛傳蓆大也程氏曰蓆有安舒之義服稱其徳則安舒也

孔叢子孔子曰於緇衣見好賢之至

緇衣三章章四句

虞惇按顧炎武氏云敝予又攺爲兮還予授子之粲兮敝字還字各作一句當作三章章六句今據孔氏正義云句必聫字爲言一字不制也以詩者申志一字則言蹇而不防故詩之見句少不減二則敝字還字宜略讀不得竟作一句還予授粲毛傳頗紆曲今從箋

將仲子刺莊公也不勝其母以害其弟弟叔失道而公弗制祭仲諫而公弗聴小不忍以致大亂焉

春秋傳鄭武公娶於申曰武姜生莊公及共叔叚莊公寤生驚姜氏遂惡之愛共叔叚欲立之亟請於武公公弗許及莊公卽位爲之請制公曰制巖邑也他邑惟命請京使居之謂之京城太叔祭仲曰都城過百雉國之害也公曰姜氏欲之焉避害旣而太叔命西鄙北鄙貳於已公子呂請除之公曰無庸將自及太叔又收貳以爲己邑至於廩延子封曰可矣厚將得眾公曰不義不暱厚將崩太叔完聚繕甲兵將襲鄭夫人將啟之公聞其期曰可矣遂伐京叚入於鄢公伐諸鄢太叔出奔共申公說鄭莊公欲陷弟叚授以大邑祭仲諫陽拒之大夫原其情而刺之

將仲子兮無逾我裏無折我樹豈敢愛之畏我父母仲可懷也父母之言亦可畏也【懷畏平去通韻】

賦也毛傳將請也仲子祭仲也逾越裏居也二十五家爲裏杞木名鄭箋懷私曰懷

嚴氏曰設爲仲諫而公拒之之辭蘇氏曰異姓而幹公族以謀兄弟如逾裏而折杞也呂氏曰辭𨿽拒仲而意則與之蘇氏曰莊公非畏父母之言者也欲必致叔於死耳叔之未襲鄭也有罪而未至於死是以諫而不聴諫而不聴非愛之也未得所以殺之也未得所以殺之而不禁而曰畏我父母君子知其不誠也故因其言而記之夫因其言而記之者以示得其情也莊公豈眞不忍者哉

將仲子兮無逾我墻無折我樹桑豈敢愛之畏我諸兄仲可懷也諸兄之言亦可畏也

賦也毛傳墻垣也諸兄公族也

將仲子兮無逾我園無折我樹檀豈敢愛之畏人之多言仲可懷也人之多言亦可畏也

賦也孔疏園者圃之藩毛傳檀彊韌之木也將仲子三章章八句

虞惇按朱子以論語有鄭聲淫之語故於鄭國風大半以爲淫詩如此詩引莆田鄭氏曰此淫奔者之辭也今按春秋傳鄭伯爲衛侯故如晉子展賦將仲子兮鄭伯享趙孟子太叔賦野有蔓艸鄭六卿餞韓宣子子齹賦野有蔓艸子太叔賦褰裳子遊賦風雨子旗賦有女同車子栁賦萚兮此六詩朱子皆以爲淫奔之詩而當時皆見美於叔向趙孟韓宣子而伯有賦鶉之奔

奔則趙孟譏之以爲牀第之言不逾閾則知淫詩固不可賦於宴饗之時而此六詩絕非淫奔之詩也然則小序之言信矣

叔於田刺莊公也叔處於京繕甲治兵以出於田國人說而歸之

嚴氏曰二叔於田皆美叔段之才武而序皆以爲刺莊公蓋與春秋書鄭伯克段譏失教之意同知序經聖人之手矣說詩不用序則叔於田皆爲美叔段椒聊爲美桓叔矣叔叚桓叔可美也乎哉

叔於田巷無居人豈無居人不如叔也洵美且仁賦也毛傳叔大叔叚也鄭箋於往也毛傳田取禽也巷裏塗也鄭箋洵信也

歐陽氏曰叔出於田則所居之巷若無人矣非實無人𨿽有而不如叔之美且仁也孔疏國人注心於叔悅之若此而公不知禁故刺之

叔於狩巷無飲酒豈無飲酒不如叔也洵美且好賦也毛傳冬獵曰狩

叔適野巷無服馬豈無服馬不如叔也洵美且武【野神與反馬莫補反】

賦也鄭箋適之也郊外曰野服馬猶乘馬也呂氏曰叚不義而得眾國人稱之以得眾心爲仁以飲酒爲好以善服馬爲武王士稹曰此詩當是叔叚黨羽嬖幸之屬造作以愚國人者而非國人愛之稱之也漢淮南王之伍被左吳明宸濠之李士實劉養正甘佐畔逆互相推戴皆此類也觀其後公子封伐京京人叛叔叚則豈國人果說而歸之哉

叔於田三章章五句

虞惇按此詩朱注從序說而末又云疑此亦民間男女相說之辭當以前說爲正

大叔於田刺莊公也叔多才而好勇不義而得眾也蘇氏曰二詩皆曰叔於田故此加大以別之非謂叚爲大叔也不知者又加大於首章失之矣範氏曰莊公之於叚稔其惡而欲斃之也故春秋書克段於鄢以罪鄭伯詩人言叔多才好勇而得眾心以深咎莊公夫叚之惡易知而莊公之罪難見故春秋書鄭伯而詩人刺其君皆夲其所起以罪之所以爲世戒也

叔於田乘乘馬執轡如組兩驂如舞叔在藪火烈具舉襢裼暴虎獻於公所將叔無狃戒其傷女【藪古色主反狃字不入韻】

賦也朱注車衡外兩馬曰驂如舞者諧和中節禦之善也毛傳藪澤禽之府也陳氏曰火火田也朱注烈熾盛貎毛傳具俱也襢裼肉袒也暴空手摶之也孔疏公所君所也將請也毛傳狃習也朱注國人戒之曰請叔無習此事恐其或傷汝也蓋叔多才好勇而人愛之如此

叔於田乘乘黃兩服上襄兩驂雁行叔在藪火烈具楊叔善射忌又良禦忌抑磬控忌抑縱送忌【射古音樹後同】

賦也毛傳乘黃四馬皆黃也朱注衡下夾轅兩馬曰服鄭箋襄駕也上駕馬之最良也雁行驂與中服相次序也朱注揚起也忌抑皆語辭毛傳騁馬曰磬止馬曰控朱注捨抜曰縱覆彇曰送

叔於田乘乘駂兩服齊首兩驂如手叔在藪火烈具阜叔馬慢忌叔發罕忌抑釋掤忌抑鬯弓忌【駂俗本誤作鴇慢諫韻罕旱韻上去通韻弓古音肱後並同】

賦也毛傳驪白雜毛曰駂齊首馬首齊也鄭箋如手如左右手相佐助也毛傳阜盛慢遲也鄭箋發發矢也毛傳罕希也朱注釋解也孔疏掤矢筩蓋春秋傳作冰朱注鬯弓囊也鄭箋馬行遲發矢希矣覆矢弢弓田事畢朱注美其從容整暇如此

鄭氏曰叚以國君介弟之親京城太叔之貴而所好者馳騁弋獵也所矜者襢裼暴虎也所賢者射禦足力也出而人思之者飲酒服馬之儔也气習至此而又恃君母之愛玩於莊公之惟其所欲而莫之誰何也欲不爲叛得乎是則置叚於必亂之地者莊公也大叔於田三章章十句

淸人刺文公也髙克好利而不顧其君文公惡而欲遠之不能使髙克將兵而禦狄於竟陳其師旅翺翔河上久而不召眾散而歸髙克奔陳公子素惡髙克進之不以禮文公退之不以道危國亡師之夲故作是詩也

春秋閔公二年鄭棄其師左氏傳鄭人爲之賦淸人孔疏閔公二年狄入衛衛在河北鄭在河南恐其渡河侵鄭故使髙克禦之

淸人在彭駟介旁旁二矛重英河上乎翺翔【彭古音旁英古音央後並同不從葉】

賦也鄭箋淸者髙克所帥眾之邑也毛傳彭河上地鄭之郊也鄭箋駟四馬也毛傳介甲也孔疏駟介四馬被甲也旁旁馳驅不息也鄭箋二矛酋矛夷矛也毛傳英矛飾也孔疏二矛並建其飾重累朱注翺翔遊戲之貎鄭氏曰擁大眾而無所事不爲亂則潰散耳

淸人在消駟介麃麃二矛重喬河上乎逍遙

賦也毛傳消河上地麃麃武貎朱注矛之上勾曰喬所以懸英也英敝而盡所存者喬而已

淸人在軸駟介陶陶左旋右抽中軍作好【軸轉平聲音防平上入通韻】

賦也毛傳軸河上地董氏曰陶陶樂而自適也鄭箋左謂禦者右車右也朱注旋廻旋也抽防

刃也鄭箋中軍將也

嚴氏曰師久不歸屢遷其處故自彭而消自消而軸鄭箋髙克久不得歸日使禦者習旋車車右抽刃

自居中央爲軍之容好而已兵車之法將居鼓下故禦者在左呂氏曰師久不歸無所聊賴姑遊戲以自樂而已投石超距勝之兆也左旋右抽潰之兆也不言已潰而言將潰其詞深其情危矣胡氏曰人君擅一國之名寵生殺予奪惟我所制耳使克不臣之罪已著按而誅之可也情狀未明黜而遠之可也愛惜其才以禮馭之可也烏有假以兵權委諸境上坐視其失伍離次而莫之卹乎春秋書鄭棄其師責之深也

淸人三章章四句

羔裘刺朝也言古之君子以風其朝焉

羔裘如濡洵直且侯彼其之子捨命不渝【侯音胡集注濡侯渝俱葉二音不可曉】

虞惇曰賦而興也朱注羔裘大夫服也毛傳濡潤澤也朱注直順也孔疏韓詩侯美也鄭箋捨猶處也毛傳渝變也鄭箋不渝謂守死善道見危授命也孔疏刺今朝廷無此人

歐陽氏曰上兩言述羔裘之美下兩言稱其人之善

羔裘豹飾孔武有力彼其之子邦之司直

賦而興也毛傳豹飾緣以豹皮也孔疏禮君用純物臣下之故袖飾異皮毛傳司主也朱注豹武而有力故服其所飾之裘者如之

羔裘晏兮三英粲兮彼其之子邦之彥兮

賦而興也毛傳晏鮮盛貎朱注三英裘飾也粲光明貎毛傳彥士之美稱歐陽氏曰言稱其服也

羔裘三章章四句

虞惇按毛傳侯君也鄭箋言古朝廷之臣皆忠直且君也稱大夫爲君於理不順正義載韓詩說云侯美也今用之三英粲兮毛傳俱以三英爲三徳亦衍說三章首句於六義屬賦但詩意似又以洵直且侯起捨命不渝孔武有力起邦之司直亦兼取興義故今云賦而興也申公說鄭子皮卒子產思之追頌焉亦附防之說也

遵大路思君子也莊公失道君子去之國人思望焉

遵大路兮摻執子之袪兮無我惡兮不寁故也【平去通韻】

賦也毛傳遵循摻擥袪袂也寁速也朱注故舊也朱氏曰君子去其國國人思而望之於其循大路而去也攬持其袪以畱之曰子無惡我而不畱故舊不可以遽絕也

遵大路兮摻執子之手兮無我魗兮不寁好也【平上通韻路字不入韻】

賦也毛傳魗醜同棄也蘇氏曰好舊好也錢氏曰不言惡君而言惡我詩人之忠厚也言故言好不止爲畱賢亦所以諷君也呂氏曰武公之朝蓋多君子矣至於莊公尙權謀専武力气象一變左右前後無非祭仲髙渠彌祝之徒也君子安得而不去之乎不寁好也詩人豈徒勉君子遲遲其行也感於事變而懷其舊者深矣

遵大路二章章四句

虞惇按不寁故也箋云以莊公不速於先君之道使我然義頗難曉集注淫婦爲人所棄故於其去而畱之引宋玉賦遵大路兮攬子袪之句爲證不可從也

女曰雞鳴刺不說徳也陳古義以刺今不說徳而好色也

女曰雞鳴士曰昧旦子興視夜明星有爛將翺將翔弋鳬與雁

賦也呂氏曰昧晦旦明也昧旦天欲旦晦明未辧時也歐陽氏曰子婦人謂其夫也蘇氏曰明星啟明也鄭箋弋繳射也朱注鳬水鳥

毛傳夫婦相警覺以夙興言不畱色也鄭箋無事則往弋射鳬雁以待賔客爲燕具歐陽氏曰此古賢夫婦相警勵以勤生之辭

弋言加之與子宜之宜言飲酒與子偕老琴瑟在禦莫不靜好【宜魚何反】

賦也蘇氏曰加中也史記以弱弓微繳加諸鳬雁之上是也朱注宜和其所宜也內則雁宜麥之屬是也朱注射者男子之事中饋者婦人之職也旣得鳬雁以歸則當和其滋味之宜以之飲酒相樂而琴瑟之在禦者亦莫不安靜而和好言樂而不淫也毛傳君子無故不徹琴瑟

知子之來之雜佩以贈之知子之順之雜佩以問之知子之好之雜佩以報之【來贈韻未詳集注俱葉入聲恐非是】

賦也朱注來之謂致其來者毛傳雜佩珩璜琚瑀衝牙之屬鄭箋贈送也朱注順愛也毛傳問遺也

蘇氏曰茍子有所招來而與之友者吾將爲子解雜佩以贈之歐陽氏曰勉君子不獨厚於室家又當親賢友善而因物以結其歡心所謂說徳而不好色也刺時之不然

女曰雞鳴三章章六句

虞惇按經文與子宜之與子偕老知子之來之皆婦人語其夫之辭而毛鄭皆以爲賔客末章云與異國賔客燕時𨿽無此物猶言之以致其厚意衍說也今從歐陽氏及集注

有女同車刺忽也鄭人刺忽之不昏於齊太子忽嘗有功於齊齊侯請妻之齊女賢而不取卒以無大國之助至於見逐故國人刺之

春秋傳鄭昭公之敗北戎也齊人將妻之昭公辭祭仲曰必娶之君多內寵子無大援將不立弗從莊公卒昭公出奔衛孔疏齊侯前欲以文姜妻忽及其敗戎師復欲以他女妻忽再請之此言齊女賢而不取謂復請妻者非文姜也

有女同車顏如舜華將翺將翔佩玉瓊琚彼美孟姜洵美且都【華音敷翔姜琚都隔句韻】

賦也孔疏親迎之禮與婦同車毛傳舜木槿也孟姜齊女也朱注都閒雅也

鄭箋國人以忽不娶齊女故稱同車之禮齊女之美以刺之

有女同行顏如舜英將翺將翔佩玉將將彼美孟姜徳音不忘

賦也毛傳英猶華也孔疏將將玉佩聲也呂氏曰不借助於大國而自求多福忽非奮然有是志也使誠有是志而深求其實則質之弱固可彊而所以持國者固無待於外助也惟其爲善有名而無情故卒見逐於祭仲而爲詩人所閔此功利之說所以多勝而信道者所以益寡嚴氏曰突挾宋之援以逐忽故國人惜忽之無援而作此詩也

有女同車二章章六句

虞惇按集注此亦淫奔之詩不可從

山有扶蘇刺忽也所美非美然

虞惇按此與狡童褰裳三篇疑皆爲祭仲足而作錢澄之云據左傳祭封人仲足有寵於莊公莊公使爲卿爲公娶鄧曼蓋嬖幸之臣也仲𨿽爲卿詩人本其進身之始而醜之故目以狂且狡童

山有扶蘇隰有荷華不見子都乃見狂且【華音敷】興也毛傳扶蘇扶胥小木也荷華扶渠也其華菡萏子都世之美好者也狂狂人也且辭也

鄭箋諭忽不任用賢者反任用小人呂氏曰山宜有扶蘇者也隰宜有荷華者也朝宜有賢俊者也今觀昭公之朝則所美非美可知矣

山有橋松隰有遊龍不見子充乃見狡童

興也孔疏橋喬同髙也鄭箋遊放縱也毛傳龍紅艸也朱注子充猶子都也鄭箋狡童有貎而無實

山有扶蘇二章章四句

虞惇按此詩之興毛鄭異說毛云諭髙下大小得其宜然扶蘇非大木則其說謬矣鄭云諭小人在上君子在下以下章例之則橋松非惡木也鄭又因此轉以橋松諭大臣無恩遊龍諭小臣放恣皆曲爲之說非詩本防末二句鄭氏得之毛以狡童指昭公亦非也說見下篇狡童朱注此淫女戲其所私之語不可從

萚兮刺忽也君弱臣彊不唱而和也

萚兮萚兮風其吹女叔兮伯兮倡予和女【吹古昌戈反】虞惇曰比而興也毛傳萚槁也鄭箋槁謂木葉也木葉槁待風乃落叔伯羣臣相謂也羣臣自以彊弱相服女倡矣我則將和之

呂氏曰昭公微弱危其羣臣相謂國勢如槁葉之待衝風難將及矣叔兮伯兮蓋各自爲謀耳倡我則我其和汝要汝矣蓋君不能倡故其下自相倡和也蘇氏曰子茍倡予將和女蓋各有異志矣

萚兮萚兮風其漂女叔兮伯兮倡予要女

比而興也朱注漂飄同呂氏曰要結也

萚兮二章章四句

虞惇按朱注此淫女之辭叔伯男子字也曰叔曰伯應非一人不問叔伯而卽欲相從於理不可訓倡予和汝毛鄭小異今參蘇呂二家詩以萚兮比國勢之危而卽以爲倡和之興故云比而興也

狡童刺忽也不能與賢人圖事權臣擅命也

彼狡童兮不與我言兮維子之故使我不能餐兮賦也虞惇曰狡童權臣祭仲之屬也子斥昭公也昭公信狡童而不與賢臣圖事故詩人憂之

彼狡童兮不與我食兮維子之故使我不能息兮賦也蘇氏曰食祿也毛傳不與賢人共食祿朱注息安也

範氏曰昭公危將亡君子憂之至於不能餐息愛君之至也夫不與我言不與我食則棄賢可知也然賢人豈以君之不知而浩然忘之哉亦盡其忠愛以憂之而已

狡童二章章四句

虞惇按史記箕子作麥秀之歌曰麥秀漸漸兮禾黍油油彼狡童兮不與我好兮所謂狡童者紂也後之說詩者援此以證鄭風之狡童爲刺昭公愚以爲不然鄭風山有扶蘇狡童褰裳三詩皆爲昭公而作山有扶蘇之序曰山有扶蘇刺忽也所美非美然其詩曰不見子充乃見狡童言昭公所美非美不見賢人而見小人也旣以小人爲狡童則此篇狡童亦應指小人一也狡童之序曰狡童刺忽也不能與賢人圖事權臣擅命也其詩曰彼狡童兮不與我言兮維子之故使我不能餐兮子指昭公也旣以昭公爲子又以昭公爲狡童屬文之體不應如是且詩人以昭公之故至於不能餐息忠愛之意宛然豈有以狡童目其君之理二也褰裳之序曰褰裳思見正也狂童恣行國人思大國之正己也其詩曰狂童之狂也且夫自祭仲逐忽立突突欲殺仲不克出奔忽歸於鄭爲髙渠彌所弒子亹立而被殺祭仲復立子儀其後傅瑕弒子儀而復納突二十餘年中忽突亹儀旋出旋入旋立旋弒方且惴惴奔亡救死之不暇而祭仲髙渠彌之屬專制國柄生殺在手置君如奕棋豈非所謂狂童恣行乎褰裳之狂童不指突忽則此篇之狡童亦不應指昭公三也詩所云狡童卽昭公之所美非美者是也彼狡童兮者嘆昭公之信彼狡童而不與賢人圖事也其詞𨿽若與秀麥相類而意各有屬不得以箕子爲證近代錢澄之田間詩學略見及此朱子詩序辧極論狡童之不可以目君而又以此爲淫女見絕而戲其人之辭意主排擊小序亦未可從也

褰裳思見正也狂童恣行國人思大國之正己也虞惇按春秋魯桓公十一年鄭祭仲逐忽而立突忽奔衛十五年突欲殺祭仲不克出奔蔡忽歸鄭十七年髙渠彌弒忽立公子亹十八年齊人殺子亹祭仲逆子儀於陳而立之莊公十四年傅瑕殺子儀而納突所謂狂童恣行也出其東門序云公子五爭卽指此也

子惠思我褰裳涉溱子不我思豈無他人狂童之狂也且

賦也嚴氏曰子斥大國之人也毛傳惠愛也溱水名虞惇曰狂童祭仲之屬也朱注且語辭歐陽氏曰大國有惠而思正我亂者褰裳涉溱而來卽至矣不難也李氏曰亂臣賊子人人得而誅之縱爾不我思豈無大國聲大義以正我者哉蓋激之也朱氏曰所以然者狂童之狂已甚而不可緩也黃氏曰忽突微弱不能自存而祭仲諸人恣爲狂

狡之行專擅廢立弄其君於股掌之上故國人思大國之正己而怨諸侯之不我救也

子惠思我褰裳涉洧子不我思豈無他士狂童之狂也且

賦也毛傳洧水名鄭箋他士猶他人也

褰裳二章章五句

虞惇按狂童恣行毛鄭以下皆指突忽爭國其實不然說已見上褰裳涉溱鄭云告難他國豈無他人鄭云先向齊晉宋衛后之荊楚皆曲說毛以士爲事亦非也朱注謂淫女戲其所私之人不可從

丰刺亂也昏姻之道缺陽倡而陰不和男行而女不隨

虞惇按陽倡而陰不和其說似迂蓋講師附益之文

子之丰兮俟我乎巷兮悔予不送兮【巷古胡貢反平去通韻】

賦也鄭箋子謂親迎者毛傳丰丰滿也巷門外也鄭箋有親迎我者面貌丰丰然出門而待我於巷中悔乎我不送是子而去也孔疏男子親迎而女有異志不從後乃追悔此陳其辭也

子之昌兮俟我乎堂兮悔予不將兮

賦也毛傳昌盛壯貌將行也

孔疏士昏禮主人揖賓入於廟主人升堂西面賓升堂北面奠雁再拜稽首降出婦從降自西階是則士禮受女於廟堂庶人𨿽無廟亦當受女於寢室

衣錦褧衣裳錦褧裳叔兮伯兮駕予與行

賦也鄭箋褧襌也毛傳叔伯迎己者

鄭箋中衣裳用錦而上加襌縠焉庶人之妻嫁服也士妻防衣纁袡以前之悔今則叔也伯也來迎己者從之志又易也孔疏言服飾盛備若復駕車而來我則與之行矣

裳錦褧裳衣錦褧衣叔兮伯兮駕予與歸

賦也

丰四章二章章三句二章章四句

虞惇按俟我於堂鄭易堂爲棖疏引王肅述毛說今從之

東門之墠刺亂也男女有不待禮而相奔者也

東門之墠茹藘在阪其室則邇其人甚遠

賦也毛傳東門城東門也墠除地町町者茹藘茅搜也呂氏曰爾雅陂者曰阪

朱注門之旁有墠墠之外有阪阪之上有艸志其所欲奔之處也室邇人遠者思之切欲奔而未得間也

東門之栗有踐家室豈不爾思子不我卽【卽古子悉反後並同】

賦也毛傳栗行上栗也朱注踐行列貌毛傳卽就也

朱注門之旁有栗栗之下有成行列之家室亦識其處也嚴氏曰女欲奔而未得望男之來就已也東門之墠二章章四句

虞惇按毛以東門之墠諭男女之際近而易茹藘在阪遠而難鄭以茹藘在阪爲易越而出有踐家室爲栗在淺家室之內易竊取皆曲說今從朱

風雨思君子也亂世則思君子不攺其度焉

風雨淒淒雞鳴喈喈旣見君子云胡不夷

虞惇曰比也朱注淒淒寒涼之气喈喈聲也毛傳夷悅也

毛傳風且雨淒淒然雞猶守時而鳴喈喈然鄭箋諭君子𨿽居亂世不變攺其節度孔疏今世無復此人得見之則心悅也

風雨瀟瀟雞鳴膠膠旣見君子云胡不瘳

比也毛傳瀟瀟暴疾也錢氏曰膠膠聲雜也毛傳瘳愈也

風雨如晦雞鳴不已旣見君子云胡不喜【上去通韻】比也毛傳晦昏也鄭箋雞不爲如晦而止不鳴黃氏曰稱仁誦義於閒暇之時變節易慮於緩急

之際則不可以托六尺寄百里今曰亂世思不攺其度意當時之士皆隨世俛仰無嵗寒之操者也噫顚沛而不違仁然後爲仁之至舉足而不忘親然後爲愛親之篤此詩人所以思君子於衰亂之世歟風雨三章章四句

虞惇按朱注以此爲淫奔之詩詩序辧又云此詩輕佻狎暱非思賢之意下篇子衿亦辭气儇薄竊意輕佻儇薄鄭聲則然而非其所以聲也離騷之言美人言公子言蹇修亦可目之爲儇薄亦豈其男女相贈答耶說詩而以辭害志則屈原宋玉之賦皆淫邪之作矣愚之於朱子不敢以茍同者如此

子衿刺學校廢也亂世則學校不修焉

孔疏學校廢者謂鄭國之人廢於學問耳非廢毀學宮也

靑靑子衿悠悠我心縱我不往子寧不嗣音

賦也毛傳靑衿靑領也學子之所服鄭箋禮父母在衣純以靑嗣續也朱注音聲問也

歐陽氏曰學校廢士相與棄業朋友不復羣居故不相見而思之蘇氏曰其畱者念其去者而責之曰我𨿽不往見子子曷不傳聲問於我乎孔疏責其遺忘己也

靑靑子佩悠悠我思縱我不往子寧不來【佩隊韻思支韻來灰韻平去通韻不必葉】

賦也毛傳佩佩玉也士佩瓀瑉而靑組綬不來者不一來也錢氏曰禮有來學而無往敎

挑兮逹兮在城闕兮一日不見如三月兮

賦也李氏曰挑逹往來輕肆之貌鄭箋人廢學業但好登城闕以候望爲樂

呂氏曰士之於學不可一日忘廢一日忘之則其志荒放辟邪侈之心勝之矣鄭箋君子之學以文防友以友輔仁獨學而無友則陋而寡聞故思之甚程氏曰治世則庠序之敎行有法以率之不率敎

者移屏不齒又禮義廉讓之風所漸陶父兄朋友之義所勸督故人莫不彊進於學及夫亂世上不復主其敎則無以率之風俗雜亂浮偸父兄所敎者趨利朋友所習者從時故人莫不肆情廢惰爲自棄之人𨿽有賢者欲彊之於學亦豈能也但悲傷之而已王氏曰世之亂生於上之人不學而莫知反夲以救之顧顚沛於末流以紓目前之患而以學爲不切於世務此學校所以廢也

子衿三章章四句

虞惇按集注此亦淫奔之詩也今者鄭風如將仲子之刺莊有女同車之刺忽風雨之思君子子衿之刺學校廢朱子皆以爲淫詩而他日賦白鹿洞則云廣靑衿之遺問樂菁莪之長育亦自與其言相枘鑿矣毛傳以嗣音爲嗣習誦歌舞亦不若鄭氏說爲長

揚之水閔無臣也君子閔忽之無忠臣良士終以死亡而作是詩也

揚之水不流束楚終鮮兄弟維予與女無信人之言人實迋女

興也鄭箋鮮寡也毛傳迋誑也

嚴氏曰悠揚之水不能流轉束楚猶忽之微弱不能號令臣下也孔疏兄弟爭國親戚相疑惟我與女二人而已旣無賢臣多被欺誑故又誡之許氏曰他人離間之言乃無實而誑女決不可信也鄭箋作此詩者同姓之臣也錢氏曰按左傳原繁謂厲公曰莊公之子猶有八人則昭公兄弟不得爲鮮言鮮者無與同心者也

揚之水不流束薪終鮮兄弟維予二人無信人之言人實不信【平去通韻】

興也鄭箋二人我與女也

朱氏曰兄弟旣不相容所與親者二人而已然亦不能自保於讒間此其所以亡也呂氏曰忽旣微弱彊公子復多其臣大抵懷二心而外市僅有一二人實心向之者乃暗於情僞不知所倚故提耳而告之揚之水二章章六句

虞惇按揚之水與王風正同皆諭微弱之意毛固失之鄭亦未盡得也朱注云此淫者要結之辭兄弟婚姻之稱因曲引曽子以附防兄弟之解不可從也

出其東門閔亂也公子五爭兵革不息男女相棄民人思保其室家焉

虞惇按鄭風刺亂之詩丰東門之墠出其東門溱洧凡四篇此篇序云閔亂也餘三篇皆曰刺亂也所謂亂者乃淫亂之亂非喪亂也故班固地理誌引此詩出其東門有女如雲以爲男女聚防之證後世講師不達此防誤以爲閔喪亂遂附益兵革不息民人相棄思保其室家等語於是全詩之義俱失凡此類皆當以序之首句爲定余俱削之可也逸齋曰先儒以東門蔓艸系之昭公殆非也東門序言公子五爭蔓艸序言民竆於兵革且五爭自魯桓公十一年至莊公十四年首尾共二十年可謂窮於兵革矣而桓公十七年昭公已卒二詩乃五爭旣畢之後豈得系之昭公蓋厲公時詩也申公說鄭之貞士宜其室家不染淫俗而作此詩

出其東門有女如雲𨿽則如雲匪我思存縞衣綦巾聊樂我員

賦也朱注如雲美且眾也毛傳縞白色綦蒼艾色朱注縞衣綦巾女服之貧陋者員云同語辭也虞惇曰東門男女防聚之處也有女如雲女之遊

蕩而淫佚者此如雲之女非我思所存也我自有綦縞之妻𨿽貧且陋聊可娛樂如是足矣何必以美色爲悅哉蓋睹時俗之淫亂而有羞惡懲艾之心此序所爲閔亂也

出其闉闍有女如荼𨿽則如荼匪我思且縞衣茹藘聊可與娛

賦也毛傳闉曲城也闍城臺也鄭箋荼茅秀也毛傳茹藘茅搜之染女服也娛樂也

出其東門二章章六句

虞惇按此詩毛鄭泥序男女相棄民人思保室家之語其訓釋多失本義如鄭以有女如雲爲從風無定毛以匪我思存爲不存救急又以如荼爲喪服以聊樂我員爲時人見其相棄願其還自配合鄭以己妻時亦絕去願得少畱以暫相樂皆求詩之過也朱集注頗爲得之其云人見淫奔之女而作此詩亦未然有女如雲大槪是女之遊蕩者非必定指淫奔也

野有蔓艸思遇時也君之澤不下流民窮於兵革男女失時思不期而防焉

呂氏曰君澤不下流蓋講師見零露之語從而附益之虞惇按男女失時思不期而防猶未至於淫奔也故序不曰刺亂

野有蔓艸零露溥兮有美一人淸揚婉兮邂逅相遇適我願兮【平上去通韻】

朱注賦而興也毛傳蔓延也鄭箋零落也毛傳漙漙然盛多也淸揚眉目之間婉然美也邂逅不期而防也

鄭箋蔓艸有露謂仲春之時周禮仲春之月令防男女之無夫家者歐陽氏曰男女昏娶失時思邂逅於艸野之間而賦之

野有蔓艸零露瀼瀼有美一人婉如淸揚邂逅相遇與子偕臧

賦而興也毛傳瀼瀼盛貌朱注偕臧各得其所欲也

野有蔓艸二章章六句

虞惇按蘇氏詩解據左傳子太叔賦野有蔓艸遂專以此爲澤不下流之詩不知古人賦詩斷章未可據以爲定也說苑孔子之郯遭程子於塗顧子路取束帛以贈賦此詩恐亦斷章之意今從毛鄭舊說

溱洧刺亂也兵革不息男女相棄淫風大行莫之能救焉

詩序辧鄭俗淫亂乃其風聲气習流傳已久不爲兵革不息男女相棄而後然孔疏詩止乎禮義而變風所陳多奸淫之狀何也男淫女奔傷化敗俗詩人所陳者亂狀淫形時政之疾病也所言者忠規切諫救世之藥石也尙書之三風十愆疾病也詩人之四始六義救藥也若夫疾病尙輕有可生之道則醫之治也用心鋭扁鵲之療太子是也疾病已重有將死之勢則醫之治也用心緩秦和之視平公是也詩人救世亦猶是矣典刑未亡覬可追攺則箴規之意切鶴鳴沔水殷勤而責王也淫風大行莫之能救則匡諫之志微溱洧桑中咨嗟嘆息而已不敢望其存也

溱與洧方渙渙兮士與女方秉蕑兮女曰觀乎士曰旣且且往觀乎洧之外洵訏且樂維士與女伊其相謔贈之以勺藥【渙蕑平去通韻】

朱注賦而興也毛傳渙渙春水盛也蕑蘭也訏大也鄭箋伊因也毛傳勺藥香艸也

鄭箋仲春之時冰已釋水則渙渙然男女感春气並出托采芬香之艸爲淫佚之行女問於士曰盍往觀乎士曰已觀矣未從之也女復要之曰且更往觀乎洧之外信寛大而可樂也於是男則往也士女往觀因相戲謔其別則送女以勺藥結恩情也呂氏曰韓詩注鄭國之俗三月上巳之溱洧兩水之上招魂續魄秉蘭艸以祓除不祥勺藥離艸也言相離別贈此艸也

溱與洧瀏其淸矣士與女殷其盈矣女曰觀乎士曰旣且且往觀乎洧之外洵訏且樂維士與女伊其將謔贈之以勺藥

賦而興也毛傳瀏深貌殷眾也鄭箋將大也溱洧二章章十二句

虞惇按朱注此淫奔者自敍之辭今詩女曰觀乎士曰旣且維士與女伊其相謔明是詩人作此以刺之非士與女自敍也詳見鄘風桑中篇又朱注鄭詩二十有一而淫奔之詩不翅七之五今按將仲子遵大路有女同車山有扶蘇萚兮狡童褰裳風雨出其東門子衿揚之水皆各指一事而注皆以爲淫奔之詩東門之墠溱洧皆刺淫之詩而注皆以爲淫奔者所自作蓋其意泥於鄭聲淫之一言遂若鄭國之俗無一人之不淫而鄭國之詩無一篇不爲淫奔而作者恐亦不免於固哉髙子之爲詩也今旣著其意於每篇之下而復具論之如此更按魯齋王栢氏祖述朱子之說旣以鄭衛風爲淫奔之詩而又以聖人明言放鄭聲決無存淫奔之詩之理於是謂秦人焚書之後詩決不能獨全夫子刪去之詩容有存於閭巷浮薄之口者漢儒病其亡逸妄取而攛雜之以足三百之數莫若盡舉而削去之召南之野有死麕邶之靜女鄘之桑中衛之氓有狐王之丘中有麻大車鄭之將仲子遵大路有女同車山有扶蘇萚兮狡童褰裳東門之墠丰風雨子衿野有蔓艸溱洧秦之晨風齊之東方之日唐之綢繆葛生陳之東門之池東門之枌東門之揚防有鵲巢月出株林澤陂共三十有二篇皆王氏之所削也竊意六經經聖人手定學者卽有所疑亦當謹而存之以附於不知而闕之義何乃公肆狂悖奮筆刋削自用自專非聖無法斯之謂矣

鄭國二十有一篇五十三章二百八十三句

讀詩質疑卷七﹤經部﹐詩類﹐讀詩質疑﹥

欽定四庫全書

讀詩質疑卷八

太常寺少卿嚴虞惇撰

齊

鄭譜曰齊者古少皥之世爽鳩氏之墟周武王伐紂封太師呂望於齊是謂齊太公地方百里都營邱周公致太平敷定九畿復夏禹之舊制成王用周公之法廣大邦國之境而齊受上公之地更方五百里其封域東至於海西至於河南至於穆陵北至於無棣在禹貢靑州岱山之陰濰淄之野其子丁公嗣位於王官後五世哀公政衰荒淫怠慢紀侯譖之於周懿王使烹焉齊人變風始作孔疏變風之作齊衛爲先齊哀公當周懿王衛頃公當周懿王周本紀云懿王立王室遂衰詩人作刺是周衰自懿王始蘇氏曰太公姜姓本四嶽之後旣封於齊通工商之業便魚鹽之利民多歸之故齊爲大國漢書地理誌臨甾名營邱故齊詩曰子之營兮遭我虖嶩之間兮吳札聞齊之歌曰泱泱乎大風也哉其太公乎國未可量也虞惇曰王鄭之後次之以齊王自是變而霸矣

雞鳴思賢妃也哀公荒淫怠慢故陳賢妃貞女夙夜警戒相成之道焉

雞旣鳴矣朝旣盈矣匪雞則鳴蒼蠅之聲

賦也朱注古賢妃禦於君所將旦之時告其君曰雞旣鳴矣防朝之臣旣盈矣欲令君早起視朝也然其實非雞之鳴乃蒼蠅之聲耳孔疏常禮雞鳴而起賢妃之在君所心常警懼恆恐傷晚故以蠅聲爲雞鳴書傳說夫人禦於君所之禮太師奏雞鳴於階下夫人鳴玉佩於房中告去此夫人自警戒不必待告方起也

東方明矣朝旣昌矣匪東方則明月出之光【明古彌郎反後並同】

賦也朱注昌盛也毛傳見月出之光以爲東方明

虫飛薨薨甘與子同夢防且歸矣無庶予子憎【夢古莫滕反後並同】

賦也朱注虫飛將旦而百虫作也甘樂也

蘇氏曰予豈不欲與子同夢歟然羣臣之防於朝者且欲歸而治其家事是以爲之早作鄭箋無使羣臣以我故憎惡於子戒之也孔疏古之夫人配其君子情𨿽至親亦不忘敬

雞鳴三章章四句

虞惇按防且歸矣朱注云羣臣之防於朝者俟君不出將散而歸矣竊意君𨿽晚朝羣臣無自散而歸之理故今從蘇氏嚴粲詩緝以此詩爲直刺荒淫妄說也

還刺荒也哀公好田獵從禽獸而無厭國人化之遂成風俗習於田獵謂之賢閒於馳逐謂之好焉虞惇按申公說齊俗好田君子刺之而其篇名謂之營營營邱也蓋指其通國之俗而言也

子之還兮遭我乎峱之間兮並驅從兩肩兮揖我謂我儇兮

賦也毛傳還便防之貌峱山名從逐也獸三嵗曰肩儇利也

鄭箋子也我也皆士大夫也俱出田獵而相遭並驅而逐禽獸子則揖耦我謂我儇譽之也譽之者以報前言還也孔疏田獵相逢互相稱譽歸說其事以爲戲樂朱注獵者交錯於道以便防輕利相稱譽而不自知其非也蓋其來必有所自矣

子之茂兮遭我乎峱之道兮並驅從兩牡兮揖我謂我好兮【茂古音耄後並同上去通韻】

賦也毛傳茂美也

子之昌兮遭我乎峱之陽兮並驅從兩狼兮揖我謂我臧兮

賦也毛傳昌盛也朱注山南曰陽毛傳狼獸名呂氏曰當是時齊以遊畋成俗詩人載其馳驅相逐意气飛動鬱鬱然見於眉睫之間染其神者深矣夫豈一朝一夕所能反哉周遷商民三紀之後畢命猶不敢忘其憂良有以也

還三章章四句

虞惇按漢書地理誌引詩云子之營兮遭我乎嶩之間兮顏師古注云毛詩作還齊詩作營嶩山名也正義云還韓詩作嫙嫙好貌又陸氏釋文云儇韓詩作婘婘好貌蓋當時經師傳授各有異同如此之類甚多不能悉舉玆以其篇名之異故特志之

著刺時也時不親迎也

俟我於著乎而充耳以素乎而尙之以瓊華乎而【華音敷平去通韻】

賦也毛傳俟待也鄭箋我嫁者自謂也毛傳門屏之間曰著鄭箋素素絲也素爲充耳所以懸瑱者或名爲紞朱注尙加也鄭箋瓊華石色似瓊者縣紞之末所謂瑱也

朱注時不親迎故女至壻門始見其俟已而識其服飾也嚴氏曰此設爲嫁者之辭

俟我於庭乎而充耳以靑乎而尙之以瓊瑩乎而賦也毛傳瓊瑩石似玉者

俟我於堂乎而充耳以黃乎而尙之以瓊英乎而賦也鄭箋瓊英猶瓊華也

呂氏曰昏禮壻往婦家親迎旣奠雁禦輪而先歸俟於門外婦至壻揖婦以入及寢門揖入升自西階齊俗不親迎故但行婦至壻家之禮俟於著卽昏禮所謂婦至壻揖婦以入之時也俟於庭庭在大門之內寢門之外所謂及寢門揖入之時也俟於堂升階而後至堂所謂升自西階之時也壻道婦入故於著於庭於堂毎節皆俟之也漢書地理誌齊詩曰俟我於著乎而此亦其舒緩之體也

著三章章三句

虞惇按詩序此刺時不親迎絕無陳古之說而毛鄭皆以爲陳古親迎之禮非也尙之以瓊華毛以爲佩玉之飾鄭以爲縣紞之瑱當從鄭瓊華瓊瑩瓊英詩人潤色之語猶捲耳金罍兕觥之類毛以爲士與大夫人君之服之別亦衍說也集注本讀詩記今從之

東方之日刺衰也君臣失道男女淫奔不能以禮化也

東方之日兮彼姝者子在我室兮在我室兮履我卽兮虞惇曰比也毛傳日出東方人君明盛無不照察也鄭箋姝美也朱注履躡也鄭箋卽就也朱注言躡我之迹而相就也

程氏曰日月明照則物無隱蔽姦慝莫容如朝廷明於上也今君不明故下有淫昏之行詩人以東方之日刺其當明而昏也歐陽氏曰在我室兮履我卽兮蓋相邀以奔之辭

東方之月兮彼姝者子在我闥兮在我闥兮履我發兮【闥曷韻發月韻本通不必葉】

比也毛傳月盛於東方君明於上若日也臣察於下若月也闥門內也發行也朱注言躡我而行去也

東方之日二章章五句

虞惇按序有不能以禮化之語毛鄭遂以履爲禮謂陳婚姻之正以禮來則就之衍說也集注不解東方之日但以爲淫奔之詩今參歐陽氏及程氏

東方未明刺無節也朝廷興居無節號令不時挈壺氏不能掌其職焉

孔疏夏官挈壺氏下士六人挈懸系之名壺盛水噐蓋置箭壺內刻以爲節而浮之水上令水漏而刻下以記晝夜昏明之度數也虞惇按挈壺氏不能掌其職由朝廷興居無節號令不時之故非挈壺氏失職也

東方未明顚倒衣裳顚之倒之自公召之

賦也毛傳上曰衣下曰裳自從也

鄭箋禮羣臣之朝別色始入今東方未明而以爲明羣臣促遽顚倒衣裳而朝人又從君所來召之朱注蓋猶以爲晚也

東方未晞顚倒裳衣倒之顚之自公令之【令力珍反後同】

賦也毛傳晞明之始升也嚴氏曰令猶召也

折柳樊圃狂夫瞿瞿不能辰夜不夙則莫【夜音豫上去通韻】

興也毛傳柳柔木也樊藩也圃菜園也朱注瞿瞿驚顧貌毛傳辰時夙早莫晚也

程氏曰折柳爲藩非堅固也狂夫知其有限猶瞿然卻顧今辰夜之限甚明乃不能知而不早則暮無節之甚也

東方未明三章章四句

虞惇按毛鄭泥序挈壺氏不能掌其職之語遂云柳木不可以爲藩猶狂夫不任挈壺氏之事非也集注從程氏說今仍之不能辰夜辰今本誤作晨

南山刺襄公也鳥獸之行淫乎其妹大夫遇是惡作詩而去之

虞惇按經文無大夫去之之意序語贅也春秋傳魯桓公十八年公與夫人姜氏如齊齊侯通焉公謫之以告夏四月丙子享公使公子彭生乘公公薨於車

南山崔崔雄狐綏綏魯道有蕩齊子由歸旣曰歸止曷又懷止

朱注比也毛傳南山齊南山也崔崔髙大貌鄭箋綏綏求匹貌毛傳蕩平易也齊子文姜也鄭箋婦人謂嫁曰歸毛傳懷思也

朱注南山有狐比襄公居髙位行邪行孔疏文姜旣從此道歸於魯矣襄公何爲復思之乎呂氏曰此罪襄公也

葛屨五兩冠緌雙止魯道有蕩齊子庸止旣曰庸止曷又從止【雙古書容反兩蕩雙庸隔句韻】

比也朱注兩二屨也緌冠上飾也毛傳庸用也朱注從相從也

朱注屨必兩緌必雙物各有耦不可亂也呂氏曰葛屨服之賤者冠緌服之貴者貴賤各有耦也屨與屨爲耦𨿽五兩之多各相耦冠緌之雙自爲耦襄公文姜非其耦也鄭箋文姜旣用此道嫁於魯矣襄公何復從之爲淫泆之行

蓺麻如之何衡從其畞取妻如之何必告父母旣曰告止曷又鞠止【畞古滿以反後並同】

興也毛傳蓺樹也衡獵之從獵之孔疏謂旣耕而東西踐躡槪摩之也鄭箋取妻之禮議於生者卜於死者此之謂告呂氏曰鞠養也

呂氏曰此罪魯桓公不能制文姜也

析薪如之何匪斧不克取妻如之何匪媒不得旣曰得止曷又極止

興也朱注極窮也

呂氏曰納之不正容有不敢制者魯侯旣以正禮納文姜當早裁制之曷爲又養其姦而至於極也南山四章章六句

虞惇按鄭箋以葛屨五兩諭文姜與侄娣及傅姆同處五人爲奇而襄公往從而雙之是謂冠緌雙止穿鑿殊甚不可從

甫田大夫刺襄公也無禮義而求大功不修徳而求諸侯志大心勞所以求者非其道也

無田甫田維莠驕驕無思遠人勞心忉忉【田人驕忉隔句韻】

毛傳興也朱注田耕治之也毛傳甫大也朱注莠害苖之艸也李氏曰驕驕柔且茂也毛傳忉忉憂勞也

鄭箋人君欲立功致治必勤身修徳積小以成髙大無徳而勤諸侯徒勞其心耳蘇氏曰田甫田而力不給則莠盛思遠人而徳不及則心勞田必自其小者始小者之有餘而甫田可啟矣思遠人必自近者始近者之旣服而遠人自至矣

無田甫田維莠桀桀無思遠人勞心怛怛

興也李氏曰桀桀彊立也毛傳怛怛猶忉忉也

婉兮孌兮總角丱兮未幾見兮突而弁兮【上去通韻】朱注比也毛傳婉孌少好貌總角聚兩髦也丱幼穉也孔疏凡卒相見謂之突毛傳弁冠也鄭箋人君內善其身外修其徳居無幾何可以立功猶是童子之突爾成人也呂氏曰苟由其道而循其序則小者俄而大微者俄而著厥徳修罔覺非計功求獲者所能與也

甫田三章章四句

虞惇按詩上二章田甫田興思遠人也於六義屬興朱注云比也是田甫田與思遠人皆比矣正未知所比者何事也今從毛傳易之

盧令刺荒也襄公好田獵畢弋而不修民事百姓苦之故陳古以風焉

孔疏畢噣也掩兔之畢或謂之噣虞惇按此詩大意與還同非陳古以風也

盧令令其人美且仁【令力珍反】

賦也毛傳盧田犬也孔疏犬有田犬守犬戰國策韓國盧天下之駿犬也毛傳令令纓環聲蘇氏曰時人以田獵相尙故聞其聲而美之

盧重環其人美且鬈

賦也毛傳重環子母環也許氏曰鬈髮好貌

盧重鋂其人美且偲

賦也毛傳鋂一環貫二也偲才也

虞惇按國語桓公語管仲曰昔我先君襄公田狩畢弋不聴國政卑聖侮士而惟女是崇戎車待遊車之裂戎士待陳妾之餘則其荒於禽可知矣

盧令三章章二句

虞惇按首章美且仁毛傳云有美徳而盡其仁愛蓋泥序陳古之說也次章鬈鄭箋云讀當爲權權勇壯也亦非是三章偲才也從傳不從朱

敝笱刺文姜也齊人惡魯桓公微弱不能防閒文姜使至淫亂爲二國患焉

嚴氏曰按春秋文姜以桓公二年歸魯至十八年與桓公如齊齊侯通焉其後文姜獨如齊者五今詩言齊子歸止不言與桓公同行是指桓公旣薨文姜如齊之事虞惇按詩序辧桓當作莊此詩蓋刺魯莊公不能制文姜也

敝笱在梁其魚魴鰥齊子歸止其從如雲【鰥刪韻云文韻本通不必葉】

毛傳興也鰥大魚也孔疏孔叢子衛人釣於河得鰥魚焉其大盈車是鰥大魚也王肅云魯桓之不能制文姜若敝笱之不能制大魚也朱注歸歸齊也毛傳如雲盛也歐陽氏曰言其黨眾盛恣無復

畏忌也

敝笱在梁其魚魴鱮齊子歸止其從如雨

興也孔疏鱮鰱也毛傳如雨多也

敝笱在梁其魚唯唯齊子歸止其從如水

興也鄭箋唯唯行相隨順之貌毛傳如水眾也敝笱三章章四句

虞惇按其從如雲鄭箋云文姜初嫁其從者之心意如雲然云之行順風耳後知魯桓微弱文姜遂淫恣從者亦隨而爲惡其說鑿矣今不取

載驅齊人刺襄公也無禮義故盛其車服疾驅於通道大都與文姜淫播其惡於萬民焉

春秋魯莊公二年夫人姜氏防齊侯於防四年夫人姜氏享齊侯於祝邱五年夫人姜氏如齊師七年夫人姜氏防齊侯於防冬防齊侯於谷

載驅薄薄簟茀朱鞹魯道有蕩齊子發夕【夕古祥龠反】賦也毛傳薄薄疾驅聲也簟方文席也車之蔽曰茀鞹革也諸侯之路車有朱革之質而羽飾發夕自夕發至旦也

蘇氏曰襄公疾驅其車以防文姜文姜夕發於魯而往會之鄭箋魯之道路平易文姜發夕由之往會焉曾無慚恥之色

四驪濟濟垂轡彌彌魯道有蕩齊子豈弟

賦也朱注驪馬黑色也毛傳濟濟美貌垂轡轡之垂者錢氏曰彌彌柔貌毛傳豈弟樂易也言文姜於是樂易然

汶水湯湯行人彭彭魯道有蕩齊子翺翔

賦也孔疏汶水名毛傳湯湯大貌彭彭多貌翺翔猶彷徉也蘇氏曰言公與文姜防於通道大都之中而無所愧也

汶水滔滔行人儦儦魯道有蕩齊子遊敖

賦也毛傳滔滔流貌儦儦眾貌

載驅四章章四句

虞惇按齊子豈弟鄭箋云豈讀當爲闓弟古文尙書以弟爲圛闓開也圛明也謂侵明而行也鄭氏好攺經字大率如此不可從

猗嗟刺魯莊公也齊人傷魯莊公有威儀技藝然而不能以禮防閒其母失子之道人以爲齊侯之子焉申公說魯莊公朝於齊遂及齊大夫狩防齊人刺之

猗嗟昌兮頎而長兮抑若揚兮美目揚兮巧趨蹌兮射則臧兮

賦也毛傳猗嗟嘆辭昌盛也頎長貌嚴氏曰抑若揚抑揚中節也孔疏揚眉揚起也毛傳蹌巧趨貌朱注極道威儀技藝之美所以刺其不能以禮防閒其母若曰惜乎其獨少此耳虞惇曰三章皆以猗嗟發端深致痛惜之意

猗嗟名兮美目淸兮儀旣成兮終日射侯不出正兮展我甥兮

賦也毛傳目上爲名目下爲淸鄭箋成備也朱注侯張布而射之者也正侯之的也孔疏周禮大射則張皮侯而設鵠賓射則張布侯而畫正鄭箋天子五正諸侯三正大夫二正士一正外皆居其侯中參分之一焉展誠也姊妹之子曰甥容貌技藝如此誠我齊之甥也言誠者拒時人言齊侯之子朱注言稱其爲齊之甥也而又以明非齊侯之子此詩人之微辭

猗嗟孌兮淸揚婉兮舞則選兮射則貫兮四矢反兮以禦亂兮【上去通韻】

賦也毛傳孌好貌婉眉目好也選齊也孔疏謂其善舞齊於樂節也王氏曰貫貫革也鄭箋反復也禮射三而止毎射四矢皆得其故處此之謂復射必四矢者象其能禦四方之亂也

蘇氏曰君子之於射也將安用之亦以禦亂焉耳今莊公徒以爲技而已範氏曰射足以禦亂而禮不足以防滛故深刺之呂氏曰是詩譏刺之意皆在言外嗟嘆再三而莊公所大闕者不言可見矣趙氏春秋傳曰或曰子可以制母乎曰夫死從子通乎其下況於國君君者人神之主風敎之本也不能正家如正國何若莊公者哀痛以思父誠敬以事母威刑以馭下車馬僕從莫不俟命夫人徒往乎夫人之往也則公威命之不行哀敬之不至耳

猗嗟三章章六句

齊國十一篇三十四章百四十三句

讀詩質疑卷八

欽定四庫全書

讀詩質疑卷九

太僕寺少卿嚴虞惇撰

魏

鄭譜曰魏者虞舜夏禹所都之地在禹貢冀州雷首之北析城之西周以封同姓焉其封域南枕河曲北渉汾水昔舜耕於歷山陶於河濱禹菲飲食惡衣服卑宮室而盡力乎溝洫此一帝一王儉約之化於時猶存及今魏君嗇且褊急不務廣修徳於民敎以義方與秦晉鄰國日見侵削國人憂之當周平桓之世魏之變風始作至春秋魯閔公元年晉獻公竟滅之以其地賜大夫畢萬自爾而後晉有魏氏漢書地理誌魏在晉之南河曲故其詩曰彼汾一曲寘諸河之側吳札聞魏之歌曰美哉沨沨乎以徳輔此則明主也朱注蘇氏曰魏地入晉久矣其詩疑皆爲晉而作故列於唐風之前猶鄘之於衛也今按篇中公行公路公族皆晉官疑實晉詩又恐魏亦嘗有此官蓋不可考矣許氏曰魏晉皆有儉嗇之風然晉自獻公以後

俗漸荒侈此詩毎刺儉勤知其猶未並於晉皆魏詩也嚴氏曰魏唐無淫詩蓋猶有先代之風化焉虞惇按晉滅魏而猶存魏之詩衛並邶鄘詩皆衛之詩而猶存邶鄘之號皆聖人興滅繼絕之心也

葛屨刺褊也魏地陿隘其民機巧趨利其君儉嗇褊急而無徳以將之

糾糾葛屨可以履霜摻摻女手可以縫裳要之襋之好人服之【服蒲北反】

興也毛傳糾糾猶繚繚也夏葛屨冬皮屨摻摻猶纖纖也朱注女婦未廟見之稱也毛傳娶婦三月廟見然後執婦功要防襋領也範氏曰好人女而未婦爲容好者也孔疏服之整治之也

鄭箋魏俗至冬猶謂葛屨可以履霜利其賤也使未三月婦縫裳者利其事也範氏曰非特使之縫裳而又服要襋之功其儉嗇且急亦已甚矣蘇氏曰君子之爲國致隆而極廣焉故其降也猶可以不陷葛屨而履霜及其暑也將安用矣婦未廟見而縫裳及其成爲婦也將安使之矣

好人提提宛然左辟佩其象揥維是褊心是以爲刺【平去通韻】

賦也毛傳提提安諦也宛然辟貌婦至門夫揖而入不敢當尊宛然而左辟象揥所以爲飾也

蘇氏曰女子始嫁而治其威儀其修如此而可以賤事使之與然褊者以爲爲是無益故爲其益者而至於縫裳也君子則不然懼其不容降矣張氏曰儉𨿽失中非惡徳也然而儉之過則至於吝嗇廹隘計較分毫之間而謀利之心急矣葛屨汾沮洳園有桃皆言急迫瑣碎之意

葛屨二章一章六句一章五句

虞惇按好人服之朱子云好人猶大人也今從舊又云此詩疑卽縫裳之女所自作玩其辭气未必然凡說詩而必拘於詩恐亦未免於髙叟之固矣

汾沮洳刺儉也其君儉以能勤刺不得禮也

虞惇按公路公行皆官名則此詩非刺其君也崔靈恩集注云君子儉以能勤疑今本君下脫子字王肅孫毓之說皆然

彼汾沮洳言采其莫彼其之子美無度美無度殊異乎公路

虞惇曰賦而興也毛傳汾水名蘇氏曰汾水出於晉其流及魏朱注沮洳水浸下濕之地也毛傳莫菜也鄭箋無度言不可尺寸量也公路主君之軞車庶子爲之晉趙盾爲軞車之族是也

毛傳於汾水漸洳之中采莫以爲菜是儉以能勤也鄭箋是子之徳美信無度矣𨿽然其采莫之事則非公路之禮也許氏曰大夫而爲細民之事是急於利而用心褊也

彼汾一方言采其桑彼其之子美如英美如英殊異乎公行

賦而興也範氏曰英者艸木之華也鄭箋公行主君兵車之行列

彼汾一曲言采其藚彼其之子美如玉美如玉殊異乎公族

賦而興也朱注一曲水曲流處也毛傳藚水舄也鄭箋公族主君同姓昭穆也

虞惇曰昔公儀子相魯之其家見織帛怒而出其妻食於捨而茹葵慍而抜其葵曰我已食祿又奪園夫紅女利乎采莫采桑采藚蓋卽茹葵之類非特儉嗇而已是亦與民爭利也儉不中禮則吝吝必至於貪伐檀碩鼠之所爲作也

汾沮洳三章章六句

虞惇按言采其莫如毛鄭之說則賦也集注以爲興而不言取興之義竊意采莫是言其儉勤亦非必之子之親行采莫也故以爲賦而興雲

園有桃刺時也大夫憂其君國小而迫而儉以嗇不能用其民而無徳教日以侵削故作是詩也

園有桃其實之殽心之憂矣我歌且謡不我知者謂我士也驕彼人是哉子曰何其心之憂矣其誰知之其誰知之蓋亦勿思

虞惇曰比也朱注殽猶食也毛傳曲合樂曰歌徒歌曰謡鄭箋彼人謂君也

孔疏園有桃得其實爲之殽諭國有民得其力爲君用程氏曰國有民𨿽寡能用則治今不能用其民故心憂之朱注彼不知我心者見其歌謠而反以爲驕且曰彼之所爲己是矣而子之言獨何爲哉蓋舉國之人莫覺其非而反以憂之者爲驕也於是憂者重嗟嘆之以爲此之可憂初不難知彼之非我特未之思耳誠思之則將不暇非我而自憂矣王氏曰儉而非之則疑於驕程氏曰此詩可謂憂深思遠矣所刺者不能用其民耳不能用其民則不能治豈復有徳敎其致侵削可知也國無政事則亡故詩人憂思之深也

園有棘其實之食心之憂矣聊以行國不我知者謂我士也罔極彼人是哉子曰何其心之憂矣其誰知之其誰知之蓋亦勿思

比也陸氏曰棘酸棗也鄭箋聊且略之辭也毛傳行國出行國中以寫憂也範氏曰罔極言責君無已也

虞惇曰酸棗非美實而亦可食諭𨿽小國寡民亦可用謝氏曰使忠臣義士之心略見知於人通國上下不羣吠而眾惡之問其所憂者何說今之所當行者何事急爲扶顚持危之謀者豈至驟滅其國哉國𨿽亡未必如是之速也

園有桃二章章十二句

虞惇按鄭箋魏君薄稅省用徒食園桃桃非常食之物於理未通今從毛傳朱注園有桃則其實之殽矣心有憂則我歌且謡矣以兩則字兩矣字相應爲興所謂興之不取義者也今亦從毛傳斷屬比不我知今本作不知我依唐石經攺正

陟岵孝子行役思念父母也國迫而數侵削役乎大國父母兄弟離散而作是詩也

陟彼岵兮瞻望父兮父曰嗟予子行役夙夜無已上愼旃哉猶來無止【關中李因篤云父曰嗟予子行役本一句讀而子字於句半爲韻與已哉止平上通韻下二章亦然】

賦也毛傳山無艸木曰岵鄭箋無已無懈倦也蘇氏曰上猶尙也毛傳旃之也朱注止止於

彼也生則來歸死則止而不來矣

蘇氏曰孝子登髙以望其父而不見思其將行之戒以自慰也張氏曰直述所以念父之意未若思父所以念己之心之爲深切也

陟彼屺兮瞻望母兮母曰嗟予季行役夙夜無寐上愼旃哉猶來無棄【屺母季寐哉棄平上去通韻】

賦也毛傳山有艸木曰屺季少子也王氏曰愛少子者婦人之情也毛傳無寐無耆寐也呂氏曰無棄無棄母而不歸也

陟彼岡兮瞻望兄兮兄曰嗟予弟行役夙夜必偕上愼旃哉猶來無死【弟偕哉死平上通韻】

賦也蘇氏曰必偕必與同役者偕無獨行也顧氏曰觀陟岵而魏之所以役其民者可知觀碩鼠而魏之所以賦其民者可知也嗟乎時使薄斂是何人哉

陟岵三章章六句

虞惇按上愼旃哉鄭箋云上者謂在軍事作部列時也不若從蘇氏作尙夙夜無寐夙夜必偕朱注但爲勞苦之辭今從舊說

十畞之間刺時也言其國削小民無所居焉

虞惇按魏國𨿽削小無一夫十畞之理且國小則民寡何至民無所居序說贅也申公說政亂國危賢者不樂仕於其朝而思與友歸於農畝也水經注故魏國城南西二面並去大河可二十餘里北去首山十餘里處河山之間土地迫隘故魏風著十畝之詩

十畝之間兮桑者閒閒兮行與子還兮

賦也張氏曰十畝之間郊外場圃之地也朱注閒閒往來自得也行猶將也還歸也

蘇氏曰此君子不樂仕於其朝之詩也曰𨿽十畝之田桑者閒閒其可樂也行與子歸居之夫有十畝之田其所以爲樂者亦鮮矣而可以易仕之樂則仕之不可樂也甚矣

十畝之外兮桑者泄泄兮行與子逝兮

賦也朱注十畝之外鄰圃也泄泄猶閒閒也逝往也

十畝之間二章章三句

虞惇按毛鄭泥於小序専主削小之意於理未通申公說今集注用之蘇氏亦本之申公也

伐檀刺貪也在位貪鄙無功而受祿君子不得進仕爾張揖氏曰伐檀刺賢者不遇明主也

坎坎伐檀兮寘之河之幹兮河水淸且漣猗不稼不穡胡取禾三百廛兮不狩不獵胡瞻爾庭有縣貆兮彼君子兮不素餐兮

虞惇曰興也毛傳坎坎伐檀聲也朱注檀木可爲車者毛傳寘置也幹厓也風行水成文曰漣朱注猗語辭毛傳種之曰稼斂之曰穡鄭箋胡何也毛傳一夫之居曰廛鄭箋冬獵曰狩宵田曰獵貉子曰貆彼君子斥伐檀之人也毛傳素空也

呂氏曰伐檀而置之河幹悠悠然遺佚而不怨阨窮而不閔者也嚴氏曰伐檀則供勞賤之役河幹則在寂寞之濱賢者不得其所矣然其心無入而不自得故見河水之淸漣而翫而樂之不戚戚於得喪也鄭箋是謂君子不得仕進也蘇氏曰伐檀以俟

世用置之河幹河非用車之處也君子之仕亂世其難合也如檀之於河小人則不然不稼穡而得禾矣不狩獵而縣貆矣君子不得其君不仕小人則未可以取而取之矣鄭箋是謂在位貪鄙無功而受祿也君子仕有功乃肯受祿朱注君子之志以爲不耕不可以得食不獵不可以得獸是以甘心窮餓而不悔後世若徐穉之流非其力不食其厲志蓋如此黃氏曰君子有其功而無其祿小人有其祿而無

其功

坎坎伐輻兮寘之河之側兮河水淸且直猗不稼不穡胡取禾三百億兮不狩不獵胡瞻爾庭有縣特兮彼君子兮不素食兮【輻古方墨反後同】

興也毛傳輻車輻也直直波也鄭箋十萬曰億三百億禾秉之數也毛傳獸三嵗曰特

坎坎伐輪兮寘之河之漘兮河水淸且淪猗不稼不穡胡取禾三百囷兮不狩不獵胡瞻爾庭有縣鶉兮彼君子兮不素飱兮

興也朱注輪車輪也毛傳漘厓也淪小風水成文轉如輪也孔疏囷圓倉也鶉防屬毛傳熟食曰飱孔叢子孔子曰吾於伐檀見君子先事後食也伐檀三章章九句

虞惇按詩序辧此詩專美君子之不素餐序言刺貪失其防矣玩詩胡瞻爾庭有縣貆兮爾者指在位貪鄙之人而言詩人美君子之不素餐正以刺在位之素餐也若但云君子厲志如此則胡瞻爾庭殊無所謂又伐檀是取興之義非必君子眞自伐檀注云賦也亦非是河水淸且漣猗毛傳云伐檀以俟世用若俟河水淸且漣孔氏正義雲河水性濁淸則難待猶闇主常多明君稀出皆求詩之過今亦不取

碩鼠刺重斂也國人刺其君重斂蠶食於民不修其政貪而畏人若大鼠也

詩序辧此亦托於碩鼠以刺有司之辭未必直比其君也申公說大夫貪戾魏人怨之作是詩

碩鼠碩鼠無食我黍三嵗貫女莫我肯顧逝將去女適彼樂土樂土樂土爰得我所【上去通韻】

比也毛傳貫事也鄭箋逝往也樂土有徳之國也朱注爰於也

鄭箋言女無復食我黍疾其稅斂之多也我事女三嵗矣曽無恩徳來顧眷我又疾其不修政也往矣將去女與之訣別之辭

碩鼠碩鼠無食我麥三嵗貫女莫我肯徳逝將去女適彼樂國樂國樂國爰得我直

比也鄭箋徳恩徳也嚴氏曰直猶伸也

碩鼠碩鼠無食我苖三嵗貫女莫我肯勞逝將去女適彼樂郊樂郊樂郊誰之永號

比也毛傳苖嘉谷也朱注勞勤苦也範氏曰莫我肯勞者不以我爲勞也毛傳號呼也

張氏曰碩鼠之詩聖人所爲取者以君失道如此國人疾之甚而欲去之猶有所未忍絕也故著其情於詩乃其所未忍絕者也誰之永號謂我將去爾而適樂郊當誰復永號於爾之土者乎此則尢可見其情也

碩鼠三章章八句

魏國七篇十八章百二十八句

讀詩質疑卷九

欽定四庫全書

讀詩質疑卷十

太僕寺少卿嚴虞惇撰

唐

鄭譜曰唐者帝堯舊都之地今曰太原晉陽是堯始居此後乃遷河東平陽成王封母弟叔虞於堯之故墟曰唐侯南有晉水至子燮攺爲晉侯其封域在禹貢冀州太行恆山之西太原太嶽之野至曽孫成侯南徙居曲沃近平陽焉昔堯之末洪水九年下民其咨萬國不粒於時殺禮以救艱危其流乃被於今當周公召公共和之時成侯曽孫僖侯甚嗇愛物儉不中禮國人閔之唐之變風始作其孫穆侯又徙於絳雲朱注詩不曰晉而曰唐仍始封也虞惇按唐晉風也稱唐何也不與曲沃之滅翼也自成王封叔虞於唐子燮父嗣封攺爲晉則晉之爲唐文武茅土之舊也成侯徙曲沃穆侯徙絳昭侯徙翼昭侯封成師於曲沃曲沃寖彊遂與翼分國春秋傳於鄂侯哀侯小子侯緡皆謂之翼於莊伯武公皆謂之曲沃而皆不書晉翼與曲沃之國分而晉之名遂沒自魯莊十六年王命曲沃伯以一軍爲晉侯至僖二年而晉之名見於經蓋翼侯失地曲沃簒國自緡而上向之翼侯非晉侯也武公而下今之晉侯實曲沃也夫子錄詩多翼曲沃時事故傷之痛之惡之不稱翼不稱晉復周之舊而稱唐漢書地理誌河東本唐堯所居詩風唐國也其民有先王遺敎君子深思小人儉嗇故唐詩蟋蟀山有樞葛生之篇皆思奢儉之中念死生之慮

蟋蟀刺晉僖公也儉不中禮故作是詩以閔之欲其及時以禮自虞樂也此晉也而謂之唐本其風俗憂深思遠儉而用禮乃有堯之遺風焉

孔疏季札聞歌唐曰思深哉其有陶唐氏之遺民乎不然何憂之遠也是憂思深遠之事情見於詩詩爲樂章樂音之中有堯之風俗也

蟋蟀在堂嵗聿其莫今我不樂日月其除無已太康職思其居好樂無荒良士瞿瞿【平去通韻堂康荒又自爲韻】

賦也毛傳蟋蟀蛬也九月在堂嚴氏曰周建子故以十月爲嵗莫毛傳聿遂除去也已甚康樂職主也鄭箋居所居之事也朱注瞿瞿卻顧貌鄭箋蛬在堂農功畢君可以自樂矣今不自樂日月且過不復暇爲之無已太康欲其用禮爲節也思其居謂國中政令君之好樂不當至於廢事當如善士瞿瞿然顧禮義也範氏曰人之憂樂如晝之有夜陰之有陽君子以禮節之不過乎中而已所以順天地而理性情也僖公有國而不能自樂慘戚以窮年是猶有夜而無晝有陰而無陽故君子閔之呂氏曰是詩欲僖公之自虞樂也而曰無已太康好樂無荒無乃太早計乎凡人之情解其拘者或失於縱廣其儉者或流於奢故疾未已而新疾復生者多矣信乎唐風之憂深思遠也

蟋蟀在堂嵗聿其逝今我不樂日月其邁無已太康職思其外好樂無荒良士蹶蹶

賦也毛傳邁行也歐陽氏曰思其外謂廣周慮也毛傳蹶蹶動而敏於事也

蟋蟀在堂役車其休今我不樂日月其慆無已太康職思其憂好樂無荒良士休休

賦也鄭箋庶人乘役車役車休農功畢矣毛傳慆過也朱注休休安閒之貌

嚴氏曰旣思內事又思外事內外無遺慮矣然憂患之來更有出於非常者不可不預爲之備也朱注樂而有節不至於淫所以安也孔叢子孔子曰於蟋蟀見陶唐儉徳之大也

蟋蟀三章章八句

虞惇按傳以職思其外爲禮樂之外箋以職思其憂爲鄰國侵伐之憂皆非也事無出於禮樂之外者國之可憂不止侵伐說亦太拘今不取

山有樞刺晉昭公也不能修道以正其國有財不能用有鐘鼓不能以自樂有朝廷不能灑掃政荒民散將以危亡四鄰謀取其國家而不知國人作詩以刺之也

山有樞隰有楡子有衣裳弗曳弗婁子有車馬弗馳弗驅宛其死矣他人是愉【婁古音問】

興也毛傳樞荎也呂氏曰爾雅楡白枌也孔疏曳者衣裳在身行必曳之毛傳婁亦曳也孔疏走馬謂之馳防馬謂之驅朱注宛坐見貌毛傳愉樂也

蘇氏曰人君有衣服車馬鐘鼓飲食而不能用如山木之不采終亦腐敗摧毀歸於無用而已

山有栲隰有杻子有庭內弗灑弗掃子有鐘鼓弗鼓弗考宛其死矣他人是保

興也毛傳栲山樗杻檍也灑灑考擊也孔疏保居有也

山有漆隰有栗子有酒食何不日鼓瑟且以喜樂且以永日宛其死矣他人入室

興也毛傳君子無故琴瑟不離於側永引也孔疏人無事則長日難度飲食作樂則忘憂愁可以永長此日也

呂氏曰詩人豈眞欲昭公馳驅飲樂者哉蓋曰是物也行且爲他人所有曽不若及今爲樂之愈也其激發感切之者深矣

山有樞三章章八句

虞惇按詩序辧此詩蓋以答蟋蟀之意而寛其憂非臣子所得施於君父也集注亦主此爲說然玩詩辭气悲憤激切幾幾有不終日之懼以此爲寛其憂誤矣且亦未見其爲答前篇之意也末章云人多憂則覺日短驗之情理恐未然今不取

揚之水刺晉昭公也昭公分國以封沃沃盛彊昭公微弱國人將叛而歸沃焉

春秋傳晉穆侯之太子曰仇其弟曰成師穆侯薨仇立是爲文侯文侯薨昭侯立封成師於曲沃是爲桓叔師服諫曰吾聞國家之立也本大而末小是以能固故天子建國諸侯立家今晉甸侯也而建國本旣弱矣其能久乎魯恵公之三十年晉潘父弒昭侯而納桓叔不克申公說成師有篡國之謀唐人知之而作是詩

揚之水白石鑿鑿素衣朱襮從子於沃旣見君子云何不樂【古韻沃藥同部不必葉】

朱注比也陳氏曰鑿鑿巉巖貌毛傳襮領也諸侯繡黼丹朱中衣孔疏中衣朝服祭服之裏衣也以素爲衣丹朱爲緣繡黼爲領鄭箋君子桓叔也國人欲進此服去從桓叔也

歐陽氏曰揚之水力弱不能流移白石諭昭公微弱不能制曲沃而桓叔之彊於晉國如白石鑿鑿然見於水中也嚴氏曰子指叛者如潘父之徒也言欲從此人往見桓叔其意謂國中有相與爲叛以應曲沃者矣此微辭以泄其謀欲昭公早爲之備也

揚之水白石皓皓素衣朱繡從子於鵠旣見君子云何其憂【鵠轉平聲爲侯平上去入通韻】

比也毛傳皓皓潔白也繡黼也鵠曲沃邑也

揚之水白石粼粼我聞有命不敢以告人【命彌吝反乎去通韻】

比也毛傳粼粼淸徹也蘇氏曰命桓叔之政命也桓叔將以傾晉而民爲之隱蓋欲其成矣

李氏曰古者不軌之臣欲行其志必先施小恵以収眾情然後民翕然從之田氏之於齊猶是也故其召公子陽生也國人皆知其已至而不言所謂我聞有命不敢以告人也許氏曰時沃有簒國之謀潘父將爲內應而昭公不知此詩正發其謀以警昭公也其曰我聞有命不敢告人者乃反辭以見意若眞欲從沃則是潘父之黨必不作此以泄其事且自取敗也自桓叔至武公屢得志矣而晉人終不服相與攻而去之更六世六七十載迫於王命而後聽之在昭公時晉人豈從沃哉若助桓叔而匿其情則此詩不作可也

揚之水三章二章章六句一章四句

虞惇按鄭以白石鑿鑿諭桓叔除民所惡民有禮義毛以我聞有命爲曲沃有善政命不敢告人皆衍說今從歐陽氏蘇氏集注云國人將叛晉而歸沃故作此詩愚意若此詩果爲叛晉而作則叛人之詩夫子必不錄之以垂敎故今錄嚴氏許氏之說以正之從子於沃正義集注皆云子指桓叔也旣謂之子又謂之君子辭意復防今亦從嚴氏郊特牲疏曰魯詩云素衣朱綃鄭攺襮爲綃蓋魯詩說云爾

椒聊刺晉昭公也君子見沃之盛彊能修其政知其蕃衍盛大子孫將有晉國焉

申公說昭侯封公子成師於曲沃成師治眾盛彊師服憂之作是詩嚴氏曰此詩言桓叔之彊而不及昭公其意則憂昭公之將失國也說詩而不用序則以此詩爲美桓叔可矣

椒聊之實蕃衍盈升彼其之子碩大無朋椒聊且逺條且

興也朱注椒木名其實味辛而香烈陸氏曰聊語助也鄭箋之子桓叔也毛傳朋比也朱注且嘆辭條長枝也

蘇氏曰椒之性芬烈而能奪物者也以桓叔之徳而傾晉猶以椒之芬而奪物陳氏曰是椒也其條逺矣言子孫大也嚴氏曰稱桓叔爲彼者意主告昭公也

椒聊之實蕃衍盈匊彼其之子碩大且篤椒聊且遠條且

興也毛傳兩手曰匊篤厚也

椒聊二章章六句

虞惇按碩大無朋毛云朋比也王肅孫毓皆以爲倫比之比鄭云大謂徳美廣博無朋謂平均不朋黨是衍說也孔氏捨毛而從鄭今正之

綢繆刺晉亂也國亂則昏姻不得其時焉

綢繆束薪三星在天今夕何夕見此良人子兮子兮如此良人何

興也毛傳綢繆猶纒緜也鄭箋三星心也二月之合宿嫁娶者以爲候焉昏而在天三月之末四月之中也朱注良人夫也鄭箋子兮斥嫁娶者毛傳男女待禮而成若薪芻待人事而後束也嚴氏曰嫁娶用仲春三月心星見則時已晚矣朱氏曰失時而後遂喜之極而不自勝也呂氏曰曰良人曰粲者蓋互爲男女之辭許氏曰上四句詩人述夫婦之言下二句詩人道其夫婦之喜也首章子兮指女卒章指男二章則兩指之

綢繆束芻三星在隅今夕何夕見此邂逅子兮子兮如此邂逅何【逅古胡故反平去通韻】

興也毛傳隅東南隅也鄭箋心星在隅四月之末五月之中也王氏曰邂逅不期而防也虞惇曰失時而後遂若邂逅然

綢繆束楚三星在戶今夕何夕見此粲者子兮子兮如此粲者何【者古音渚後並同不必葉】

興也鄭箋在戶五月之末六月之中也孔疏粲美女也

李氏曰淫佚之禍生於奢侈唐風尙儉昏姻𨿽不得時猶未至於淫奔也

綢繆三章章六句

虞惇按毛云三星參也鄭云三星心也參心皆三星而心爲嫁娶早晚之候毛於小星三五在東亦以三星爲心故今從鄭又毛以在天爲十月在隅爲十一月十二月在戶爲正月皆陳昏姻之正時據詩刺昏姻之失時不必云陳正時也故今亦從鄭惟綢繆之義從毛

杕杜刺時也君不能親其宗族骨肉離散獨居而無兄弟將爲沃所並耳

申公說君子敎人孝友之詩

有杕之杜其葉湑湑獨行踽踽豈無他人不如我同父嗟行之人胡不比焉人無兄弟胡不佽焉

興也毛傳杕特生貌杜赤棠也王氏曰湑湑潤澤也毛傳踽踽無所親也範氏曰比親也毛傳佽助也

嚴氏曰杜𨿽特生其葉湑然猶足以芘其本根今公室枝葉雕落曽杕杜之不如鄭箋此豈無異姓之臣乎顧恩不如同姓親親也呂氏曰茍他人可恃則行道之人胡不自相親比凡人無兄弟者胡不外求佽助蓋深曉晉君以行道之人必不相親茍非兄弟必不相助也

有杕之杜其葉菁菁獨行睘睘豈無他人不如我同姓嗟行之人胡不比焉人無兄弟胡不佽焉【平去通韻】興也毛傳菁菁葉盛也睘睘無所依也同姓同祖也杕杜二章章九句

虞惇按嗟行之人四句毛鄭以爲異姓之臣當助君朱注云此無兄弟者自傷特而求助於人之辭俱不若讀詩記之爲善今從之

羔裘刺時也晉人刺其在位不卹其民也

羔裘豹袪自我人居居豈無他人維子之故【平去通韻】賦也毛傳袪袂也陳氏曰羔裘上下通服君純羔大夫間之毛傳居居懷惡不相親比之貌鄭箋故故舊也

孔疏在位不與民相親居居然有悖惡之色不憂我之困苦我豈無他人可歸乎以子故舊不忍去耳鄭箋民之厚如此亦唐之遺風

羔裘豹褎自我人究究豈無他人維子之好【上去通韻】賦也毛傳褎猶袪也究究猶居居也嚴氏曰好舊好也

羔裘二章章四句

虞惇按集注居居究究未詳又云此詩不知所謂不敢彊解據爾雅居居究究惡也毛鄭說蓋本此陸佃埤雅云豹袪下大夫也豹褎上大夫也以褎袪爲大夫之別恐亦鑿說今不取

鴇羽刺時也昭公之後大亂五世君子下從徵役不得養其父母而作是詩也

鄭箋大亂五世者昭公孝侯鄂侯哀侯小子侯

肅肅鴇羽集於苞栩王事靡盬不能蓺稷黍父母何怙悠悠蒼天曷其有所

興也毛傳肅肅羽聲也朱注鴇鳥名毛傳集止也孔疏物叢生曰苞栩柞櫟也毛傳鴇之性不樹止盬不攻致也鄭箋蓺樹也毛傳怙恃也鄭箋君子下從徵役危苦如鴇之樹止然許氏曰蓋以王事不可以不堅致故竭力在外不得蓺黍稷以養父母也孔疏乃告於天曰何時使我得其所乎人窮則反本困則呼天也

肅肅鴇翼集於苞棘王事靡盬不能蓺黍稷父母何食悠悠蒼天曷其有極

興也鄭箋極已也

肅肅鴇行集於苞桑王事靡盬不能蓺稻梁父母何嘗悠悠蒼天曷其有常

興也蘇氏曰行列也朱注嘗食也常復其常也鴇羽三章章七句

虞惇按顧大韶氏炳燭齋隨筆云詩王事靡盬注云不可以不堅固也夫以不堅固訓盬字毛鄭已來皆然不可易矣以不可以三字訓靡字則其解頗曲而未暢竊謂靡盬二字各自爲義漢書爲酒醪以靡谷注靡散也說文靡披靡也徐曰披靡分也蓋謂王事如艸之披靡而不植如盬之細碎而不堅固正臣子勤勞奔走之時也此說最爲近理然先儒從未有見及此者故未敢遽援以釋經姑識於此

無衣美晉武公也武公始並晉國其大夫爲之請命乎天子之使而作是詩也

虞惇按春秋傳及史記平王三十二年魯惠公之三十年晉潘父弒昭侯而納曲沃桓叔不克晉人立孝侯平王四十七年桓叔卒子莊伯鱓立伐翼弒孝侯晉人立其弟鄂侯桓王二年魯隱公之五年莊伯伐翼鄂侯奔隨王命虢公伐曲沃而立鄂侯之子哀侯莊伯卒子武公偁立桓王十一年魯桓公之三年武公伐翼殺哀侯晉立其子小子侯桓王十五年武公誘小子侯殺之明年遂滅翼王命虢仲立哀侯之弟緡於晉僖王四年魯莊公之十六年武公伐晉滅之盡以其寶器賂王王命武公以一軍爲晉侯曹氏曰自桓叔初封曲沃至武公滅晉凡六十七年孔疏武公以孽奪宗於法不當賜之命曰美者其臣之意美之也程氏曰武公始有晉國而能請命天子故詩人美之美其所可美也申公說唐公孫偁弒三君而取其國盡以寶器賂周僖王王命之爲晉侯國人作此以刺之

豈曰無衣七兮不如子之衣安且吉兮

賦也毛傳侯伯之禮七命冕服七章孔疏子天子之使也虞惇曰欲其請於天子而賜之

朱注我非無是七章之衣也而必請命者以不如天子之命服之爲安且吉也毛傳諸侯不命於天子則不成爲君鄭箋武公初並晉國心不自安故以得命服爲安

豈曰無衣六兮不如子之衣安且燠兮

賦也鄭箋變七言六者謙也毛傳天子之卿六命車旗衣服以六爲節燠暖也鄭箋不敢必當侯伯得受六命之服列於天子之卿猶愈乎不

朱注當時周室𨿽衰典刑猶在武公負簒弒之罪人人得而討之故賂王請命而爲說如此然其倨傲無禮亦已甚矣釐王貪其寶器旣不能討又從而爵命之王綱於是乎不振而天理民彜或幾乎絕矣嚴氏曰簒弒大惡也王法之所不容誅也武公請命於天子豈眞知有王哉特以人心不與非假王靈則不能定也此與唐藩鎭戕其主帥而代之以坐邀旌節者無以異無衣之詩不刪者所以著世變之窮而傷周之衰也他日三家分晉王又移其命武公者命三家矣嗚呼王者代天爵人而賄以行之君子是以知周之不復振也王氏曰有曲沃之命則有三大夫之命出爾反爾也

無衣二章章三句

虞惇按集注子天子也諸侯未終喪則稱子天子不稱子也稱天子爲子而直斥曰不如子之衣此何等語而錄之恐不可以爲訓今從舊說

有杕之杜刺晉武公也武公寡特兼其宗族而不求賢以自輔焉

有枤之杜生於道左彼君子兮噬肯適我中心好之曷飲食之【末二句無韻或合二章爲韻如二南之麟趾騶虞也】

朱注比也鄭箋道左道東也蘇氏曰噬逝通鄭箋曷何也

鄭箋道東之杜人所宜休息也今人不休息者以其特生陰寡也諭武公兼其宗族不求賢者與之在位虞惇曰彼賢者其肯過我乎若肯過我我中心好

之則當思何以飲食之矣孔疏敎武公求賢之法當盡禮極歡以待之陳氏曰使武公誠有好賢之心惟恐無以飲食賢者則賢者自來矣

有杕之杜生於道周彼君子兮噬肯來遊中心好之曷飲食之

比也毛傳周曲也

有杕之杜二章章六句

虞惇按曷飲食之曷何也毛鄭云何但飲食之朱子云無自而得飲食之而諸家又解作曷不飲食之皆非詩本義也孔疏與陳氏說頗得何字之意更以鄙見申之

葛生刺晉獻公也好攻戰則國人多喪矣

鄭箋喪棄亡也夫從徵役棄亡不反則其妻居家而怨思程氏曰此詩思存者非悼亡者虞惇按春秋傳獻公伐驪戎滅耿滅霍滅魏伐東山臯落氏滅夏陽滅虢滅虞敗狄於采桑所謂好攻戰也

葛生蒙楚蘞蔓於野予美亡此誰與獨處【野神與反】興也朱注蘞艸名鄭箋予美謂其君子也朱注葛生蒙於楚蘞生蔓於野各有所依托也蘇氏曰今予所美亡矣將誰與哉亦獨處而已

葛生蒙棘蘞蔓於域予美亡此誰與獨息

興也毛傳域塋域也息止也

角枕粲兮錦衾爛兮予美亡此誰與獨旦

賦也朱注粲爛鮮美貌獨旦獨處至旦也

蘇氏曰物存而夫亡是以感而思之

夏之日冬之夜百嵗之後歸於其居【夜音豫平去通韻】賦也朱注夏日永冬夜永毛傳思者於晝夜之長時尢甚故極言之以盡情鄭箋居墳墓也朱注相見無期要死而相從也鄭箋婦人專壹義之至情之盡蘇氏曰思之深而無異心此唐風之厚也

冬之夜夏之日百嵗之後歸於其室

賦也鄭箋室壙也

葛生五章章四句

虞惇按角枕粲兮一章毛鄭以爲齋而行事亦太拘今從蘇氏

采苓刺晉獻公也獻公好聴讒焉

采苓采苓首陽之巓人之爲言苟亦無信捨旃捨旃茍亦無然人之爲言胡得焉【苓力珍反平去通韻】

朱注比也毛傳首陽山名朱注巓頂也毛傳茍誠也

毛傳采苓細事也首陽幽僻也孔疏諭小人言無徴驗也讒言之興由君多問細事於小人鄭箋采苓采苓者非一人也采苓者皆云采於首陽之山首陽信有苓矣而采者未必然也然而人必信之事蓋有似而實非者歐陽氏曰戒以聞人之言勿得聴信捨置之勿以爲然孔疏如此不受僞言則人之僞言者復何所得焉旣無所得自然讒止也朱氏曰茍亦無信欲其察之詳也茍亦無然欲其聴之審也小人之爲讒譖或積小以成大或飾虛以爲實患人君不能徐察而審聴之苟徐察而審聴之則造言者無所遁其情而被讒者亦可以免於禍矣

采苦采苦首陽之下人之爲言茍亦無與捨旃捨旃茍亦無然人之爲言胡得焉

比也毛傳苦苦采也朱注與猶許也

采葑采葑首陽之東人之爲言茍亦無從捨旃捨旃茍亦無然人之爲言胡得焉

比也

陸氏曰苓甘者苦苦者葑則有時而甘有時而苦也讒人無所不至或因人之所甘而譖之或因人之所苦而譖之或因人之所甘所苦而並譖之

采苓三章章八句

虞惇按毛鄭以人之爲言爲稱薦人使進用之言捨旃捨旃爲謗訕人使貶退之言非也人之爲言是泛說捨旃捨旃是教之舍置其言非言有善惡也下文再云人之爲言不復更云捨旃意可見矣集注及歐陽本義得之

唐國十二篇三十三章二百三句

讀詩質疑卷十﹤經部﹐詩類﹐讀詩質疑﹥

欽定四庫全書

讀詩質疑卷十一

太僕寺少卿嚴虞惇撰

秦

鄭譜曰秦者隴西谷名於禹貢近雍州鳥防之山堯時有伯翳者實臯陶之子佐禹治水水土平舜命作虞官掌上下艸木鳥獸賜姓曰嬴歷夏商興衰世有人焉周孝王使其末孫非子養馬於汧渭之間孝王爲伯翳能知禽獸之言子孫不絕故封非子爲附庸邑之於秦谷至曾孫秦仲宣王又命作大夫始有車馬禮樂侍禦之好國人美之秦之變風作秦仲之孫襄公平王初興兵討西戎以救周平王東遷王城乃以岐丰之地賜之始列爲諸侯遂橫有周西都宗周畿內八百里之地其封域東至迆山在荊岐終南惇物之野至孫徳公又徙於雍云蘇氏曰伯翳之後子孫當夏商之間或在中國或在夷狄商之衰也中潏居西戎以保西垂六世孫大雒生成及非子孝王邑非子於秦至宣王時犬戎滅成之族宣王命秦仲爲大夫誅西戎不克見殺平王東遷秦仲之孫襄公興兵救周平王賜之岐丰之田列爲諸侯後二十九世而並諸侯有天下漢書地理誌秦地於禹貢時跨雍梁二州詩風兼秦豳兩國天水隴西山多林木民以板爲室屋及安定北地上郡西河皆迫近戎狄修習戰備髙上气力以射獵爲先故秦詩曰在其板屋又曰王於興師修我甲兵與子偕行及車粼駟驖之詩小戎之篇皆言車馬田狩之事吳札觀樂爲之歌秦曰此之謂夏聲夫能夏則大大之至也其周舊乎孔疏季札聞歌秦曰此之謂夏聲杜預云秦本在西戎汧隴之西秦仲始有禮樂車馬去戎狄之音而有諸夏之聲李氏曰鄭風都曼齊風闡緩秦風廉勁亦由風聲气俗使然朱注岐丰之地文王用之以興二南之化如彼其忠且厚也秦人用之未幾而一變其俗見於詩者大抵尙气槪先勇力已悍然有招八州而朝同列之气何哉蓋雍州土厚水深其民惇重質直不爲浮靡以善導之則易以興起而篤於仁義以猛驅之則其彊毅果敢之資亦足以彊兵力農而成富彊之業非山東諸國所及也嗚呼後世欲爲定都立國之計者尙當監乎此而凡有國者其於導民之路尢不可不謹其所之也朱氏曰或問秦有風而吳楚無風何也曰吳楚僣王猾夏外之故無風虞惇曰杞用夷禮蔡服於楚滕薛役於宋故皆無風

車鄰美秦仲也秦仲始大有車馬禮樂侍禦之好焉

有車鄰鄰有馬白顚未見君子寺人之令

賦也毛傳鄰鄰眾車聲也白顚的顙也寺人內小臣也鄭箋欲見國君者先令寺人傳告之

朱注國人創見而誇美之也

阪有漆隰有栗旣見君子並坐鼓瑟今者不樂逝者其耋

興也毛傳陂者曰阪下濕曰隰耋老也八十曰耋鄭箋阪有漆隰有栗諭秦仲之君臣各得其宜也

並坐鼓瑟君臣以閒暇燕飲相安樂也範氏曰今者不樂恐失時也呂氏曰旣見君子並坐鼓瑟簡易相親之俗也今者不樂逝者其耋悲歌慷慨之气也秦之彊以此而止於爲秦者亦以此

阪有桑隰有楊旣見君子並坐鼓簧今者不樂逝者其亡

興也毛傳簧笙也

虞惇曰秦始立國而寺人首見於風詩秦之用寺人舊矣其後遂以寺人亡天下

車鄰三章一章四句二章章六句

駟驖美襄公也始命有田獸之事園囿之樂焉鄭箋始命命爲諸侯也秦始附庸也

駟驖孔阜六轡在手公之媚子從公於狩【上去通韻】賦也毛傳驖驪阜大也孔疏駟馬當八轡言六轡者以驂馬內轡納之於觖故在手者惟六轡也馬碩大而馴服禦者以手執轡而已不假控制也毛傳媚子能以道媚於上下者冬獵曰狩鄭箋媚子從公往狩言襄公親賢也

奉時辰牡辰牡孔碩公曰左之舎拔則獲

賦也毛傳時是辰時也禮冬獻狼夏獻麋春秋獻鹿豕羣獸朱注奉之者虞人驅以待射也碩肥大也拔矢括也董氏曰五禦三曰逐禽左自左膘而射之逹於右腢爲上殺孔疏戒禦者從左而逐之公親射之舎矢則獲言善射也

遊於北園四馬旣閒輶車鸞鑣載獫歇驕

賦也朱注田事畢矣乃遊於北園毛傳閒習也輶輕也鄭箋輕車驅逆之車朱注鸞鈴也效鸞鳥之聲鑣馬銜也鄭箋置鸞於鑣異於乘車也孔疏乘車鸞在衡和在軾毛傳獫歇驕田犬也長喙曰獫短喙曰歇驕朱注以車載犬休其足力也韓愈畫記有騎擁田犬者亦此類

朱氏曰一章言其往而狩二章言其狩而獲三章言其獲而息也

駟驖三章章四句

虞惇按公之媚子朱注云媚子所親愛者也今從毛遊於北園鄭箋云公所以田則克獲者乃平居遊於北園時習之也載獫歇驕云載始也謂逹其噬始成之也今從朱

小戎美襄公也備其兵甲以討西戎西戎方彊而徵伐不休國人則矜其車甲婦人能閔其君子焉虞惇按史記秦仲爲西戎所殺莊公伐西戎破之及西戎弒幽王襄公討西戎以救周襄公十二年伐戎至岐而卒王氏曰後漢書西羌傳秦襄公攻戎救周及平王之未戎逼諸夏自隴山以東及乎伊洛往往有戎於是渭首有狄防邽兾之戎涇北有義渠之戎洛川有大荔之戎渭南有驪戎伊洛有楊拒泉臯之戎穎首以西有蠻氏之戎張氏曰車鄰駟驖小戎諸篇武事備矣蓋其地與戎錯而秦仲以來武事最勝故能使秦霸有天下而其後亦以彊兵黷武不二世而亡夫其嚴急之風與三代之溫柔惇厚者相去逺矣

小戎俴收五楘梁輈遊環脇驅陰靷鋈續文茵暢轂駕我騏馵言念君子溫其如玉在其板屋亂我心曲【續徐邈辭屢反收輈一韻驅續馵平去入一韻玉屋曲一韻不必彊葉集注八句通葉一韻非是】

賦也毛傳小戎兵車也俴淺收軫也孔疏軫者車前後兩端之橫木所以收斂所載者也淺收者對大車平地任載之軫爲淺也兵車當輿之內從前軫至後軫帷深四尺四寸大車前軫至後軫深八尺兵車比之爲淺也毛傳五五束也楘歷錄也梁輈輈上句衡也一輈五束束有歷錄孔疏輈從軫以前稍曲而上至衡則向下句之衡橫於輈下而輈形穹隆如屋之梁又以皮革五道束之每束皆有文章歷錄然也毛傳遊環靷環也遊在背上所以禦出也脇驅愼駕具所以止入也朱注以皮爲環當服馬之背上遊移無定處引驂馬之外轡貫之驂馬欲出此環牽之所以禦出也脇驅亦皮爲之前系於衡後系於軫當服馬之脇驂馬欲入此皮約之所以止入也毛傳陰掩軌也孔疏軌在軾前而以板橫側掩之所以陰映此軌也孔疏靷所以引也孔疏車輪長六尺六寸止容二服驂馬頸不當衡別以皮爲二靷系於陰板之上令驂馬引之左傳兩靷將絕是也孔疏鋈沃也毛傳續續靷也朱注陰板之上有續靷之處銷白金灌沃其環以爲飾也孔疏茵者車上之褥文茵用虎皮爲之有文采也毛傳暢轂長轂也孔疏轂所以貫輪者大車之轂長尺有半兵車之轂長三尺二寸比大車爲長也毛傳騏騏文也左足白曰馵朱注君子婦人目其夫也孔疏板屋西戎之俗以板爲屋也鄭箋心曲心之委曲也

朱注西戎者秦之臣子不共戴天之仇也襄公上承王命往而徵之故從役之家人先誇車甲之盛而後及其私情蓋以義興師𨿽婦人亦知勇於赴敵而無所怨矣

四牡孔阜六轡在手騏駵是中騧驪是驂龍盾之合鋈以觼軜言念君子溫其在邑方何爲期胡然我念之【阜手一韻驂合軜邑平入通一韻期之一韻中字不入韻不必葉詩多不用韻之句疑者闕之可也】

賦也鄭箋赤馬黒鬛曰駵毛傳黃馬黒喙曰騧鄭箋中中服也驂兩騑也朱注盾幹也孔疏

畫龍於盾合而載之以蔽車也朱注觼環之有舌者毛傳軜驂內轡也朱注置觼於軾前以系軜故謂之觼軜亦銷沃白金以爲飾也邑西鄙之邑也方將也將以何時爲還期乎何爲使我念之極也

俴駟孔羣厹矛鋈錞蒙伐有苑虎韔鏤膺交韔二弓竹閉緄縢言念君子載寢載興厭厭良人秩秩徳音【錞釋文音惇羣錞苑平上通一韻膺弓縢興一韻末二句韻未詳】

賦也孔疏俴駟四馬皆用淺薄之金爲甲欲其輕而易旋習也鄭箋羣和調也毛傳厹三隅矛也孔疏矛鋭底曰鐏平底曰錞鋈錞鋈以白金爲其

錞也鄭箋蒙厖也孔疏伐中幹也幹大者曰櫓中者曰伐朱注苑文貎畫雜鳥之羽於伐苑然有文也毛傳韔弓室也孔疏虎韔虎皮爲之補傳曰膺胸也謂弓室之胸以金鏤飾之也孔疏交韔交二弓於韔中謂顚倒安置之二弓備折壊也朱注閉弓檠也儀禮作防毛傳緄繩縢約也孔疏以竹爲閉置於弓隈以繩約之而後納於韔朱注檠弓體使正也厭厭安也秩秩有序也鄭箋閔其君子寢興之勞又思其性與徳也

小戎三章章十句

虞惇按此詩車甲弓矛之制孔疏最詳集注增損字句尢較明顯今參用之虎韔鏤膺從逸齋補傳以上下文皆言弓不應鏤膺二字獨言馬嚴氏詩緝亦主此義也

蒹葭刺襄公也未能用周禮將無以固其國焉

蒹葭蒼蒼白露爲霜所謂伊人在水一方遡洄從之道阻且長遡遊從之宛在水中央

呂氏曰比也毛傳蒹薕葭蘆也蒼蒼盛也逆流而上曰遡洄順流而渉曰遡遊

毛傳白露凝戾爲霜然後嵗事成諭國家待禮然後興歐陽氏曰蒹葭必待霜然後堅實秦必用周禮以變其夷狄之俗程氏曰順而求之則易且近逆而求之則艱且逺呂氏曰此詩全篇皆比也所謂伊人猶曰所謂此理也蓋指周禮也襄公所以未能用周禮者疑其迂耳若孝公云安能邑邑待數十百年以成帝王也故詩人諷之以禮甚易且近特人求之非其道耳嚴氏曰周弱而緜秦彊而顚禮之存亡異也

蒹葭淒淒白露未晞所謂伊人在水之湄溯洄從之道阻且躋遡遊從之宛在水中坻

比也程氏曰淒淒靑蒼之間也毛傳晞幹也陸氏曰水艸交爲湄鄭箋躋升也言難至也毛傳坻小渚也

蒹葭采采白露未已所謂伊人在水之涘遡洄從之道阻且右遡遊從之宛在水中沚【右音以】

比也朱注采采盛而可采也毛傳涘厓也右出其右也

蘇氏曰蒹葭之方盛也蒼然其彊勁而不適於用至白露凝戾爲霜然後堅成可施用於人秦起西垂與戎狄雜居本以彊兵富國爲先襄公耕戰自力而不知以禮義終成之豈不蒼然盛哉然君子以爲未成也故其後世狃於利而不知義至商君厲之以法卒勝天下旣勝之後二世而亡其數有以取之矣蒹葭三章章八句

虞惇按毛傳於此詩簡而未逹鄭箋以蒹葭蒼蒼諭眾民不服所謂伊人爲知周禮之賢人不若讀詩記之意味深長也故今從之朱子不主小序大約以爲懷人之詩若在鄭衞篇中恐亦不免於淫女望其所思而不來之說矣

終南戒襄公也能取周地始爲諸侯受顯服大夫美之故作是詩以戒勸之

子貢傳襄公克戎始取周地秦人矜之賦終南歐陽氏曰按史記平王封襄公爲諸侯賜之岐以西之地襄公十二年伐戎至岐而卒子文公立十六年伐戎戎敗走遂收周餘民而有之地至岐蓋自戎侵奪岐丰周遂東遷𨿽以岐丰賜秦使自攻取而終襄公世不能取之但嘗一以兵至岐至文公始逐戎而取岐丰之地

終南何有有條有梅君子至止錦衣狐裘顏如渥丹其君也哉【裘古渠之反後並同梅裘哉韻本通不必葉】興也毛傳終南周之名山也條槄梅柟也鄭箋至止受命服於天子而來也諸侯狐裘錦衣以裼之渥厚漬也渥丹言赤而澤也

鄭箋名山髙大宜有茂木諭人君有盛徳乃宜有顯服蘇氏曰終南則有艸木以自衣被而成其深君子則有章服以自嚴飾而成其尊範氏曰有其服有其容必徳足以稱之其君也哉戒之之辭也孔疏君當務崇明徳無使不宜言其宜以戒不宜也

終南何有有紀有堂君子至止黻衣繡裳佩玉將將壽考不忘

興也毛傳紀山基也堂畢道平如堂也黒與靑謂之黻五色備謂之繡朱注不忘者欲其居此位服此服長久而安寜也

終南二章章六句

黃鳥哀三良也國人刺穆公以人從死而作是詩也春秋傳秦伯任好卒以子車氏之三子奄息仲行鍼虎爲殉皆秦之良也國人哀之爲之賦黃鳥君子曰秦穆之不爲盟主也宜哉死而棄民先王違世猶貽之法而況奪之善人乎君子是以知秦之不復東徵也孔疏殺人以葬璇環其左右曰殉秦本紀穆公卒葬於雍從死者百七十人然則死者多矣獨哀三良者傷善人也朱注史記秦武公卒初以人從死死者六十六人至穆公遂用百七十七人而三良與焉蓋其初特出於戎狄之俗無明王賢霸以討其罪於是習以爲常𨿽穆公之賢而不免論者徒閔三良之不幸而嘆秦之衰至於王政不綱諸侯擅命殺人不忌則莫知其爲非也嗚呼俗之敝也久矣其後始皇之葬後宮皆令從死工匠生閉墓中尙何怪哉蘇氏曰三良之死穆公之命也康公從其言而不攺其亦異於魏顆矣故黃鳥之詩交譏之也朱氏曰三人者不食其言以死從君而詩人不以爲美者死不爲義不足美也

交交黃鳥止於棘誰從穆公子車奄息維此奄息百夫之特臨其穴惴惴其栗彼蒼者天殱我良人如可贖兮人百其身【棘息特與穴栗各爲韻不必葉】

興也李氏曰交交飛而往來之貎孔疏止於棘得其所也毛傳子車氏奄息名朱注特傑出之稱穴壙也惴惴懼貎毛傳栗悼殱盡良善也蘇氏曰臣之托君猶黃鳥之止木交交而和鳴今三子不得其死曾鳥之不若也孔疏秦人哀傷三子之死臨視其穴惴然悼栗乃愬之於天鄭箋若可以他人贖之者人皆願百其身謂一身百死猶爲之惜善人之甚

交交黃鳥止於桑誰從穆公子車仲行維此仲行百夫之防臨其穴惴惴其栗彼蒼者天殱我良人如可贖兮人百其身

興也鄭箋防猶當也一人當百夫也

交交黃鳥止於楚誰從穆公子車鍼虎維此鍼虎百夫之禦臨其穴惴惴其栗彼蒼者天殱我良人如可贖兮人百其身

興也毛傳禦當也

黃鳥三章章十二句

虞惇按交交黃鳥止於棘止棘謂得所之義鄭云黃鳥止於棘以求安已也此棘若不安則移是衍說也臨其穴惴惴其栗其穴乃三良之穴國人哀之故臨穴而惴栗非三良畏死惴栗也朱云康公從父亂命迫而納之於壙觀臨穴惴栗之言可見是曲說也皆不從

晨風刺康公也忘穆公之業始棄其賢臣焉

申公說秦君遇賢始勤終怠賢人譏之

鴥彼晨風郁彼北林未見君子憂心欽欽如何如何忘我實多【風方愔反】

虞惇曰比也毛傳鴥疾飛貎晨風鸇也郁積也鄭箋君子賢人也程氏曰欽欽憂而不解之意虞惇曰我謂賢者也

程氏曰林木茂盛則飛鳥集朝廷有道則賢人歸以晨風諭者取其去來之疾也人君好賢則賢至禮貎衰則浩然去矣呂氏曰憂心欽欽康公初立想望賢者如是之切也忘我實多責其不能終也

山有苞櫟隰有六駁未見君子憂心靡樂如何如何忘我實多【古韻覺藥錫同部不必葉】

比也陸氏曰櫟柞櫟也駁梓楡也皮靑白如駁鄭箋山之櫟隰之駁皆其所宜有也賢者亦國家所宜有矣

山有苞棣隰有樹檖未見君子心如醉如何如何忘我實多

比也毛傳棣唐棣也檖赤羅也

呂氏曰秦之寡恩於晨風權輿見之

晨風三章章六句

虞惇按朱注此婦人以夫不在而言與扊扅之歌同意蓋秦俗也今從序毛鄭泥序忘穆公之業遂以詩上四句爲穆公好賢下二句爲穆公責康公意殊迂曲今但主康公爲說從呂氏讀詩記

無衣刺用兵也秦人刺其君好攻戰亟用兵而不與民同欲焉

孔疏按春秋文公七年晉人秦人戰於令狐十年秦伯伐晉十二年晉人秦人戰於河曲十六年楚人秦人滅庸見於經傳者如是是其好攻戰也朱氏曰襄公以王命攘夷狄報君父之讐故徵役不休而詩人美之康公令狐河曲之戰修私怨逞小忿故好攻戰亟用兵而詩人刺之詩可以觀於此見矣虞惇按此詩刺用兵而云王於興師者秦之先公嘗奉王命以討西戎詩人稱其先君之事以刺之見今之不然也

豈曰無衣與子同袍王於興師修我戈矛與子同仇【衣師袍矛隔句韻下章同】

毛傳興也袍襺也嚴氏曰於曰也毛傳戈長六尺六寸矛長二丈鄭箋怨耦曰仇

蘇氏曰古者君與民同其甘苦非謂其無衣也然有是袍也願與之同之故王之興師也亦修其戈矛而與之同仇矣傷今無恩於民而用其死也秦本周地故其民猶思周之盛時而稱先王焉毛傳上與百姓同欲則百姓樂致其死孔疏士卒眾矣君不能皆與之同袍也仁人在上卹民饑寒知其有無救其困乏皆如此同袍矣虞惇曰此設爲平居相謂之辭以諷其上也朱氏曰與子同袍恩愛相結於無事之時也與子同仇患難相卹於有事之日也先王之世居而爲比閭族黨之民出而爲伍兩軍師之眾其所以使之相保相愛相扶持者非一日之積矣故其民尊君親上而樂爲之致死也然曰王於興師則非從其君之私誠欲其君奉王命以討賊復讐爲事耳謝氏曰驪山之禍中國之大恥周家萬世不共之仇也讀文侯之命平王君臣已無復仇之志矣無衣一詩獨稱王於興師凜然有奉天討申大義之意此十三國風之所僅見者乃知岐丰之地被文王之化最深𨿽世已屢降而忠君親上之澤猶未衰也

豈曰無衣與子同澤王於興師修我矛防與子偕作興也鄭箋澤褻衣近污垢者也孔疏防車防常也長丈六尺毛傳作起也

豈曰無衣與子同裳王於興師修我甲兵與子偕行興也

無衣三章章五句

虞惇按此詩惟毛傳爲得鄭箋誤矣集注以秦人彊悍好鬭其平居相謂如此殊未得上下相一體之意今略用蘇氏但蘇氏云於王之興師也民皆自修其戈矛而與之同仇則是與子同袍之子指民言與子同仇之子指君言兩子字各爲義恐未安今用其句而以鄙意稍更之

渭陽康公念母也康公之母晉獻公之女文公遭驪姬之難未反而秦姬卒穆公納文公康公時爲太子贈送文公於渭之陽念母之不見也我見舅氏如母存焉及其卽位思而作是詩也

虞惇按詩意作於送之之時非卽位後作也末二句後人附益之文

我送舅氏曰至渭陽何以贈之路車乘黃【隔句韻亦平上通韻】

賦也毛傳母之昆弟曰舅渭水名秦時都雍至渭陽者蓋東行送之咸陽之地朱注路車諸侯之車乘黃四馬皆黃也

我送舅氏悠悠我思何以贈之瓊瑰玉佩【平上通韻】賦也毛傳瓊瑰石而次玉

張氏曰康公送舅而念母是固良心也卒不能自克於令狐之役怨欲害乎良心也使康公能循是心養其端而克之則怨欲可消矣

渭陽二章章四句

權輿刺康公也忘先君之舊臣與賢者有始而無終也

於我乎夏屋渠渠今也每食無餘於嗟乎不乘權輿賦也毛傳夏大也朱注渠渠深廣貎毛傳承繼也權輿始也陳氏曰造衡自權始造車自輿始故以始爲權輿

朱注始有夏屋以待賢者其後禮意寖衰供億寖薄故嘆其不能繼始也

於我乎每食四簋今也每食不飽於嗟乎不乘權輿【簋古音九後同】

賦也孔疏簋瓦器容斗二升方曰簠圓曰簋簠稲粱器也簋黍稷器也朱注四簋禮食之盛也朱注漢楚元王敬禮申公白公穆生穆生不嗜酒元王置酒嘗爲穆生設醴及王戊卽位常設後忘設焉穆生退曰可以逝矣醴酒不設王之意怠不去楚人將鉗我於市遂稱疾申公白公彊起之曰獨不念先王之徳歟今王一旦失小禮何足至此穆生曰先王之所以禮吾三人者爲道之存也今而忽之是忘道也忘道之人胡可與久處豈爲區區之禮哉遂謝病去亦此詩之意也

權輿二章章五句

虞惇按夏屋渠渠鄭云屋具也渠渠猶勤勤也言君始於我厚設禮食大具以食我意勤勤然據正義王肅云夏屋大屋也崔駟七依說宮室之美云夏屋渠渠楚辭大招云夏屋廣大沙堂秀只是夏屋大屋也集注亦以爲大屋今仍之

秦國十篇二十七章百八十一句

讀詩質疑卷十一

欽定四庫全書

讀詩質疑卷十二

太僕寺少卿嚴虞惇撰

陳

鄭譜曰陳者大皥虙戲氏之墟帝舜之冑有虞閼父者爲周武王陶正武王賴其利器用與其神明之後封其子嬀滿於陳都宛丘之側是曰陳胡公以備三恪妻以元女大姬其封域在禹貢豫州之東其地廣平無名山大澤西望外方東不及明豬大姬無子好巫覡禱祈鬼神歌舞之樂民俗化之五世至幽公當厲王時政衰大夫淫荒所爲無度國人傷而刺之陳之變風作矣漢書地理誌大姬婦人尊貴好祭祀用史巫故其俗巫鬼陳詩曰亡冬亡夏值其鷺羽又曰子仲之子婆娑其下此其風也吳札聞陳之歌曰國亡主其能久乎漢書匡衡曰竊考國風之詩周南召南被賢聖之化深故篤於行而廉於色鄭伯好勇而國人暴虎秦穆貴信而士多從死陳夫人好巫而民淫祀晉侯好儉而民畜聚大王躬仁邠國貴恕由此觀之治天下者審所上而已朱氏曰或問陳也杞也宋也皆先代子孫也何以陳有風而杞宋無風曰宋之詩則有商頌矣杞當春秋時用夷禮春秋貶之夫子亦曰杞不足徴也故無風嚴氏曰陳詩十而六爲淫靈公之時世變已極詩訖於此下於秦夷之也虞惇按春秋周定王之九年楚莊入陳蓋自是而中國無霸矣故變風終陳靈

宛丘刺幽公也淫荒昏亂遊蕩無度焉

子之湯兮宛丘之上兮洵有情兮而無望兮

賦也鄭箋子斥幽公也毛傳湯蕩也四方髙中央下曰宛丘鄭箋無望無威儀無可望也

坎其擊鼓宛丘之下無冬無夏值其鷺羽【夏古音戶後同不從葉】

賦也毛傳坎擊鼓聲值持也鷺鳥之羽可以爲翳鄭箋翳舞者所持以指麾

坎其擊缶宛丘之道無冬無夏值其鷺翿【上去通韻】賦也孔疏缶瓦器可以節樂毛傳翿翳

宛丘三章章四句

虞惇按漢書地理誌引宛丘東門之枌二詩以爲陳俗巫鬼之證則此二詩當爲滛祀鼓舞之詩而序不言他亦無可考故今但以序爲正子之湯兮毛傳子大夫也鄭箋子斥幽公也序明言刺幽公當從鄭詩序辧陳國小無事實幽公但以惡諡故得遊蕩無度之詩朱子耑攻小序於凡序之刺某人論某事者皆詆而斥之故其說云爾詳見風柏舟篇之下

東門之枌疾亂也幽公淫荒風化之所行男女棄其舊業亟防於道路歌舞於市井爾

東門之枌宛丘之栩子仲之子婆娑其下

賦也毛傳枌白楡也栩杼也東門宛丘國之交防男女之所聚也子仲陳大夫氏鄭箋之子男子也毛傳婆娑舞貌

谷旦於差南方之原不績其麻市也婆娑【差古音磋差麻娑韻原字不入韻】

賦也毛傳谷善也鄭箋差擇也毛傳原大夫氏也

孔疏陳國男女棄其事業候良辰美景而歌舞淫佚見朝日善明則曰可以相擇而行樂矣南方之原氏有美女可從之也彼原氏之女亦卽不復績麻與男子聚防婆娑於市焉範氏曰先王惡夫飽食而逸居是故君子勤禮小人盡力所以愛日也今也民於善日乃相就而荒樂焉蘇氏曰原與子仲陳大夫之著也今而猶然則民可知矣

谷旦於逝越以鬷邁視爾如荍貽我握椒

賦也毛傳逝往也鄭箋越於鬷總也毛傳邁行也荍芘芣也椒芬芳之物也

鄭箋朝日善明曰往矣於是男女總集合行交防而相說曰我視女之顏色美如荍之華然女乃遺我一握之椒交情好也

東門之枌三章章四句

虞惇按此詩毛鄭之說俱得歐陽氏駁毛鄭以子仲之子莫可知其爲男女南方之原爲國南原野非陳大夫原氏朱子因之故集注云子仲之子子仲氏之女也蓋其意不欲以南方之原從毛鄭作原氏之女而次章不績其麻上文絕無所承故不得不以子仲之子爲女但兩章皆言女而末章視爾如荍貽我握椒又爲男女相悅則於上下文之脈絡亦未見其爲妥帖也又首章婆娑其下次章市也婆娑兩言婆娑語亦煩贅又首章言東門之枌次章言南方之原旣往東門復往南方之原於理不順又上言南方之原下復言市也婆娑原是郊原市乃市井一在國門之外一在國門之內旣期防於南方之原又婆娑於國中之市揆之情事俱未爲合按春秋莊公二十七年季友如陳葬原仲是陳有大夫原氏非臆說也子仲旣爲氏安知原之不爲氏首章之婆娑子仲之男也次章之婆娑原氏之女也末章越以鬷邁乃道其男女之相說贈物以結好則三章之文意俱明曉通逹而無錯亂復疊之病矣集注又云此男女防聚而賦其事以相樂亦未然玩子仲之子明是他人之言不績其麻直是刺其廢業未有男女賦詩相樂而自言不績其麻者毛傳鄭箋之湮沒久矣略爲疏通證明以竊附於擇善而從之之意非敢故爲異同也

衡門誘僖公也願而無立志故作是詩以誘掖其君也

衡門之下可以棲遲泌之洋洋可以樂饑

虞惇曰比也毛傳衡門橫木爲門言淺陋也棲遲遊息也泌泉水也樂饑樂道而忘饑也

歐陽氏曰諭陳國𨿽小苟有志於立事則亦可以爲政

豈其食魚必河之魴豈其取妻必齊之姜

比也鄭箋姜齊姓

歐陽氏曰上言小國皆可爲此又言何必大國然後可爲皆所以誘之也

豈其食魚必河之鯉豈其取妻必宋之子

比也鄭箋子宋姓

蘇氏曰食魚必魴鯉取妻必姜子則終身有不獲者矣故從其所有而爲之及其至也𨿽天下之美無加焉不然𨿽有天下之至美而常挾不足之心以待之則終亦不爲而已矣

衡門三章章四句

虞惇按此詩之解惟歐陽本義與序誘掖之防相合意理殊妙鄭箋王任用賢臣失之偏矣朱注此隱居自樂而無求者之辭其辭則然而非辭之所以然也可以樂饑鄭箋作饑說文云治也唐石經亦依鄭作

東門之池刺時也疾其君之淫昏而思賢女以配君子也

東門之池可以漚麻彼美淑姬可與晤歌【池古音沱後並同】

興也毛傳池城池也漚柔也鄭箋晤猶對也君子宜與對歌相切化也

鄭箋於池中漚麻使可緝績作衣服諭賢女能柔順君子成其徳敎蘇氏曰陳公荒淫無度不可告語故詩人思得淑女以化之於內蓋婦人之於君子日夜處而無間庶可以漸革其暴如池之漚麻漸漬而不自知也

東門之池可以漚紵彼美淑姬可與晤語

興也朱注紵麻屬毛傳論難曰語直言曰言

東門之池可以漚菅彼美淑姬可以晤言

興也孔疏茅已漚者爲菅

東門之池三章章四句

虞惇按集注此男女防遇之詩詩中可與晤歌可與晤言絕無淫邪謔浪之意不得目爲淫詩朱子說未敢從也

東門之楊刺時也昏姻失時男女多違親迎女猶有不至者也

虞惇按坊記子云昏禮壻親迎見於舅姑舅姑承子以授壻恐事之違也以此坊民婦猶有不至者

東門之楊其葉牂牂昏以爲期明星煌煌

興也朱注楊柳之揚起者也毛傳牂牂盛貎鄭箋楊葉牂牂三月中諭時晚也朱注明星啟明也煌煌大明貎

鄭箋親迎之禮以昏時女畱他色不肯時行乃至大星煌煌然孔疏刺當時之淫亂也

東門之楊其葉肺肺昏以爲期明星晢晢【晢從折從日音制】

興也毛傳肺肺猶牂牂也晢晢猶煌煌也

東門之楊二章章四句

虞惇按昏姻失時毛以爲失秋冬之時鄭以爲失仲春之時今據周禮媒氏仲春防男女則從鄭爲是但此詩之防與鄭之丰同皆刺親迎而女不至以見當時之淫亂不重昏姻失時也故略之詳見風匏有苦葉章之下

墓門刺陳佗也陳佗無良師傅以至於不義惡加於萬民焉

虞惇按陳佗文公子桓公鮑之弟桓公疾病佗殺其太子免而代之明年蔡人殺陳佗詩蓋刺佗之不良而咎桓公之不能去佗也序云無良師傅者失之逸齋曰佗已自立爲君矣序詩者直言陳佗不稱君蓋得春秋書蔡人殺陳佗之防

墓門有棘斧以斯之夫也不良國人知之知而不已誰昔然矣

興也毛傳墓門墓道之門斯析也蘇氏曰夫陳佗也鄭箋已猶去也誰昔昔也

毛傳墓門幽閒希行生此棘薪惟斧可以開析之虞惇曰諭佗之不良而公當早去之也蘇氏曰國人皆知佗之不良矣知而不之去昔者誰爲此乎蓋歸咎桓公也

墓門有梅有鴞萃止夫也不良歌以訊之訊予不顧顚倒思予【釋文訊又作誶徐邈息悴反楚辭章句引詩誶予不顧蓋古人二字通用也顧予平去通韻】

興也毛傳鴞惡聲鳥也萃集訊告也

蘇氏曰墓門有梅而鴞則集之梅𨿽善將得全乎桓公之沒也𨿽有太子免以爲後而佗在焉求太子之無危不可得矣朱氏曰告之而不予顧至顚沛而後思予則豈有所及哉亦追咎之詞也

墓門二章章六句

虞惇按毛鄭泥序無良師傅之語遂以夫也不良爲師傅之不良全防俱失今從蘇氏詩序辧云陳佗亂賊被討故序以無良之詩與之序之作大率類此此說非是詳見風栢舟篇之下

防有鵲巢讒賊也宣公多信讒君子懼焉

防有鵲巢卭有防苕誰侜予美心焉忉忉

興也毛傳防邑也卭止也鄭箋防美也陸氏曰苕苕饒也毛傳侜張誑也程氏曰予美心所賢者也陸氏曰忉忉也

歐陽氏曰讒言惑人非一言一日之致必由積累而成如鵲巢之漸積搆成又如苕華之蔓引牽連將及我也程氏曰侜譸張迂廻也誣罔人者必迂曲以致其惡

中唐有甓卭有防鷊誰侜予美心焉惕惕

興也毛傳中中庭也唐堂塗也甓瓴甋也鷊綬艸也程氏曰惕懼也

歐陽氏曰中堂有甓非一甓也亦以積累而成綬艸雜眾色成文猶多言交織而成惑也

防有鵲巢二章章四句

虞惇按集注此男女有私而或間之之辭蓋朱子於懼讒之詩則皆以爲淫風矣子貢傳申公說泄冶被讒內子之而作亦未有明據鵲巢防苕毛鄭取興之義殊未安今從歐陽氏予美不指宣公而云心所賢者程氏之說也

月出刺好色也在位不好徳而說美色焉

月出皎兮佼人僚兮舒窈紏兮勞心悄兮

興也毛傳皎月光也朱注佼人美人也毛傳僚好貎朱注窈幽逺也紏愁結也孔疏悄黙也虞惇曰皎月光潔也皓月光白也神女賦其少進也皎若明月舒其光朱注安得見之以舒窈紏之情乎是以爲之勞心而悄然也

月出皓兮佼人懰兮舒懮受兮勞心慅兮

興也孔疏懰好貎朱注懮受思也王氏曰慅不安而騷動也

月出照兮佼人燎兮舒夭紹兮勞心慘兮【慘五經文字作懆上去通韻】

興也蘇氏曰燎明也朱注夭紹紏緊之意王氏曰慘不舒而幽愁也

月出三章章四句

虞惇按毛傳舒遲也窈紏舒之姿也今從朱

株林刺靈公也淫乎夏姬驅馳而往朝夕不休息焉虞惇按春秋傳夏姬鄭穆公之女嫁於陳大夫夏禦叔靈公與其大夫孔寜儀行父通焉泄冶諌不聴而殺之後卒爲其子徴舒所弒明年楚莊王入陳殺徴舒

胡爲乎株林從夏南匪適株林從夏南

賦也毛傳株林夏氏邑也夏南夏徴舒也鄭箋徴舒字子南

朱注淫乎夏姬不可言也以從其子言之詩人之忠厚也

駕我乘馬說於株野乘我乘駒朝食於株

賦也朱注說舎也鄭箋或說舎焉或朝食焉責之也

呂氏曰國人問靈公胡爲乎株林而從夏南乎詩人則爲之隱曰公非適株林從夏南乃他有所適耳然而駕我乘馬則舎於株矣乘我乘駒則食於株矣𨿽欲爲之隱不可得也朱氏曰衛之亂至墻有茨而極於是有狄入衞之禍陳之亂至株林而極於是有楚入陳之禍此之謂女戎

株林二章章四句

澤陂刺時也言靈公君臣淫於其國男女相說憂思感傷焉

王氏曰東門之枌宛丘之應也澤陂株林之應也許氏曰月出男子思婦人也澤陂婦人思男子

也

彼澤之陂有蒲與荷有美一人傷如之何寤寐無爲涕泗滂沱【陂古音波】

興也毛傳陂澤障也蒲水艸荷芙蕖也自目曰涕自鼻曰泗

蘓氏曰思而不得見故憂傷涕泗也嚴氏曰寤而覺寐而寢更無他事但憂傷涕泣而已鄙之也

彼澤之陂有蒲與蕑有美一人碩大且捲寤寐無爲中心悁悁

興也毛傳蕑蘭也朱注捲鬢髮之美也毛傳悁悁猶悒悒也

彼澤之陂有蒲菡萏有美一人碩大且儼寤寐無爲輾轉伏枕

興也毛傳菡萏荷華也儼矜莊貎朱注輾轉伏枕臥而不寐思之深且久也

呂氏曰變風始於雞鳴終於澤陂凡一百二十八篇而男女夫婦之詩四十有九抑何多耶曰有天地然後有萬物有萬物然後有男女有男女然後有夫婦有夫婦然後有父子有父子然後有君臣有君臣然後有上下有上下然後禮義有所錯男女者三綱之本萬事之先也正風之所以爲正者舉其正者以勸之也變風之所以爲變者舉其不正者以戒之也道之升降時之治亂俗之污隆民之死生胥於是乎在錄之煩悉篇之重復亦何疑哉蘇氏曰詩止於陳靈何也古之說者曰王澤竭而詩不作是不然予以爲陳靈之後天下未嘗無詩而仲尼有所不取也盍亦嘗原詩之所爲作者乎詩者發於思慮之不能自已而無與乎王澤之存亡也世之盛也其人親被王澤之純其心和樂而不流於是焉發而爲詩則其詩無有不善今之正詩是也及其衰也有所憂愁憤怒不得其平淫佚放蕩不合於禮者矣而猶知復反於正故其爲詩也亂而不蕩則今之變詩是也及其大亡也怨君而思叛越禮而忘反則其詩逺義而無所歸向由是觀之天下未嘗一日無詩而仲尼有所不取也故曰變風發乎情止乎禮義發乎情民之性也止乎禮義先王之澤也先王之澤尙存而民之邪心未勝則猶有取焉以爲變詩及其邪心大行禮義消亡其詩淫而無度不復可取故詩止於陳靈而非天下之無詩也有詩而不可以訓焉耳

澤陂三章章六句

虞惇按鄭箋蒲以諭男之情性荷以諭女之容體又攺蕑爲蓮蓮以諭女之言信又云以陂中二物興者諭淫風由同姓生皆曲說也毛以傷如之何爲傷無禮亦非是

陳國十篇二十六章百二十四句

讀詩質疑卷十二

欽定四庫全書

讀詩質疑卷十三

太僕寺少卿嚴虞惇撰

檜

鄭譜曰檜者古髙辛氏火正祝融之墟在禹貢豫州外方之北滎陂之南居溱洧之間祝融氏名黎其後八姓惟妘姓檜者處其地焉其國北鄰於虢周夷王厲王之時檜公不務政事而好絜衣服大夫去之檜之變風始作蘇氏曰周衰檜爲鄭桓公所滅其世次防不傳故其作詩之時世不可得而知也顧氏曰膝薛之無詩微也虢檜皆爲鄭滅而虢獨無詩陳蔡皆列春秋之防盟而蔡獨無詩有司失其傳爾虞惇曰檜滅於西周之終天下無王也曹滅於春秋之終天下無霸也亂極則思治故終之以豳

羔裘大夫以道去其君也國小而迫君不用道好絜其衣服逍遙遊燕而不能自彊於政治故作是詩也

羔裘逍遙狐裘以朝豈不爾思勞心忉忉

賦也蘇氏曰緇衣羔裘諸侯之朝服錦衣狐裘其朝天子之服也檜君以朝服燕而以朝天子之服朝許氏曰服其服屍其位而已毛傳國無政令使

我心勞

範氏曰所事惟在衣服之間則其怠於政治可知矣此賢人所以去也夫臣之事君言不用而去之不得已也其心豈舎君哉故之而傷悼也

羔裘翺翔狐裘在堂豈不爾思我心傷

賦也毛傳堂公堂也

羔裘如膏曰出有曜豈不爾思中心是悼

賦也孔疏如膏光澤也

嚴氏曰凡人憂勞戒懼則不暇於外飾禹惡衣文王卑服衞文大布之衣是也檜君絜其衣服逍遙暇豫而一無所爲是偸安嵗月坐而待亡也能無中心之悼哉

羔裘三章章四句

虞惇按毛傳狐裘不言色玉藻狐裘黃衣以裼之又曰君衣狐白裘錦衣以裼之又曰君子狐靑裘豹褎綃衣以裼之是狐裘非一色也於禮狐白裘最貴故爲朝天子之服鄭箋云大蠟而息民則有黃衣狐裘檜君以朝服燕祭服朝今云錦衣狐裘朝天子之服者從蘇氏說也

素冠刺不能三年也

鄭箋喪禮子爲父父卒爲母皆三年

庶見素冠兮棘人欒欒兮勞心慱慱兮

賦也毛傳庶幸也素冠練冠也棘急也朱注喪事欲其總總爾哀遽之狀也毛傳欒欒瘠貎慱慱勞也鄭箋不得見是人也

孔疏禮三年之喪至期而練至祥乃除練後常服此冠故爲練冠也張氏曰不能三年至期而除則未始用練冠鄭箋時人皆解緩無三年之恩於其父母而廢其喪禮故覬幸一見素冠急於哀戚之人形貎欒欒然膄瘠也輔氏曰庶見素冠而繼之以棘人欒欒言服與情之相稱也不然服於外而忘於內則亦何以爲哉

庶見素衣兮我心傷悲兮聊與子同歸兮

賦也毛傳素冠故素衣朱注同歸者愛慕之辭也

庶見素韠兮我心蘊結兮聊與子如一兮

賦也朱注韠蔽膝也以韋爲之冕服謂之韍其餘曰韠韠從裳色素衣素裳則素韠矣蘊結思之不解也錢氏曰如一守而不變也

毛傳子夏三年之喪畢見於夫子援琴而衎衎而樂作而曰先王制禮不敢不及夫子曰君子也閔子騫三年之喪畢見於夫子援琴而切切而哀作而曰先王制禮不敢過也夫子曰君子也子路曰敢問何謂也夫子曰子夏哀已盡能引而致之於禮故曰君子也閔子騫哀未盡能自割以禮故曰君子也夫三年之喪賢者之所輕不肖者之所勉

素冠三章章三句

虞惇按毛以素冠爲練冠鄭以素冠爲大祥之冠王肅孫毓皆以箋說爲長而朱子從之惟東萊讀詩記則從毛今按宰我謂鉆遂攺火期可已矣公孫丑曰爲期之喪猶愈於己乎大抵不能三年者皆服一嵗服惟其不能三年是以嗟傷不見旣練之冠若除喪之縞冠𨿽使短喪其除喪亦必服之不必庶見之也若云喪禮始終無韠遂以三章素韠爲疑則二章之素衣於禮亦無文禮朝服緇衣素裳無素衣旣衣可從裳則韠亦可從裳不必援喪服小記爲難也故今仍從毛二章與子同歸毛以爲歸已之家鄭以爲歸彼之家觀其居處說皆太拘今不取

隰有萇楚疾恣也國人疾其君之淫恣而思無情欲者也

隰有萇楚猗儺其枝夭之沃沃樂子之無知

毛傳興也萇楚銚弋也猗儺柔順也夭少也嚴氏曰沃沃生意盛也

呂氏曰萇楚枝條柔弱至於長而牽蔓蓋如人之多欲者矣反思始茁其牙未有牽蔓之時生意沃然可愛此所謂赤子之心也此檜君未有知識未有室家之時也曰無知無家無室者蓋疾其君之多欲故其辭過而激

蘇氏曰君子幸其少而柔和不樂其有知而恣也

隰有萇楚猗儺其華夭之沃沃樂子之無家

興也毛傳家室家也

隰有萇楚猗儺其實夭之沃沃樂子之無室

興也

隰有萇楚三章章四句

虞惇按樂子之無知鄭云知匹也非是陸璣艸木疏云萇楚其枝莖弱過一尺引蔓於艸上而鄭云始生正直及其長大不妄尋蔓艸木亦非也朱注政煩賦重人不堪其苦嘆不如艸木之無知蓋本申培說也又云子指萇楚也萇楚可言無知不得言無家室有狐之之子注亦卽指狐狐無衣裳萇楚無家室說皆未可通今取呂氏說

匪風思周道也國小政亂及禍難而思周道焉

匪風發兮匪車偈兮顧瞻周道中心怛兮

虞惇曰興也毛傳發飄風也偈疾驅也朱注周道適周之道也毛傳怛傷也

蘇氏曰匪風也而發發然匪車也而偈偈然言惡政之及民也嚴氏曰反顧昔曰周道之盛心自傷怛傷今而思古也漢書王吉傳詩云匪風發兮匪車偈兮說曰是非古之風也發發者是非古之車也偈偈者蓋傷之也

匪風飄兮匪車嘌兮顧瞻周道中心弔兮【平上去通韻】興也毛傳廻風曰飄嘌無節度也弔傷也

誰能亨魚漑之釡鬵誰將西歸懷之好音

興也毛傳漑滌也鬵釡屬鄭箋檜在周之東朱注誰能亨魚乎有則我願爲之漑其釡鬵誰將西歸乎有則我願慰之以好音呂氏曰言有能興周道者則已將歸之也程氏曰魚人所欲善政人所思毛傳亨魚煩則碎治民煩則散知亨魚則知治民矣呂氏曰匪風下泉思周道之詩獨作於曹檜何也曰政出天子則彊不陵弱各得其所政出諸侯則徴發之煩共億之困侵伐之暴惟小國偏受其害所以睠懷宗周爲獨切也戰國時房喜謂韓王曰大國惡有天子而小國利之以此二詩驗之益信匪風三章章四句

虞惇按匪風發兮匪車偈兮毛公與漢書王吉傳正相合集注過於簡防遂失取興之義今參用蘇氏毛公亨魚之說亦非詩本義而意防殊妙故附錄之

檜國四篇十二章四十五句

讀詩質疑卷十三﹤經部﹐詩類﹐讀詩質疑﹥

欽定四庫全書

讀詩質疑卷十四

太僕寺少卿嚴虞惇撰

曹

鄭譜曰曹者禹貢兗州陶丘之北地名周武王旣定天下封弟叔振鐸於曹今曰濟陰定陶是也其封域在雷夏菏澤之野昔堯嘗遊成陽死而葬焉舜漁於雷澤民俗始化其遺風重厚多君子務稼穡薄衣食以致畜積夾於魯衞之間又寡於患難末時富而無敎乃更驕侈十一世當周惠王時政衰昭公好奢而任小人曹之變風始作

蜉蝣刺奢也昭公國小而迫無法以自守好奢而任小人將無所依焉

嚴氏曰奢則國必敝刺奢而言衣裳楚楚者舉一端也

蜉蝣之羽衣裳楚楚心之憂矣於我歸處

毛傳興也蜉蝣渠略也朝生夕死楚楚鮮明貎鄭箋昭公之朝其羣臣皆小人也徒整飾其衣裳不知死亡之無日如渠略然朱注此諭人之玩細娛而忘逺慮者也呂氏曰賢者憂其君之將亡曰儻無所依其於我歸處乎嚴氏曰見當時在位無一可依仗者蓋慘然以亡國爲憂也

蜉蝣之翼采采衣服心之憂矣於我歸息【服蒲北反】興也朱注采采華飾也

蜉蝣掘閱麻衣如雪心之憂矣於我歸說

興也孔疏掘閱掘地而出形容鮮閱也鄭箋麻衣深衣也諸侯朝則朝服夕則深衣毛傳如雪鮮絜也鄭箋說舎息也

呂氏曰曹君方修絜衣服志气揚揚而賢者已憫之如亡國喪家之人可哀也哉

蜉蝣三章章四句

虞惇按詩以蜉蝣之羽興衣裳之楚楚而朱注則全篇皆指蜉蝣似於於我歸處未可通也毛傳蜉蝣猶有羽翼以自修飾則似反以昭公不能修飾衣服爲不如蜉蝣失詩意矣今從箋

候人刺近小人也共公逺君子而近小人焉

彼候人兮何戈與祋彼其之子三百赤芾

虞惇曰賦也毛傳候人道路送迎賔客者何揭也祋殳也朱注之子指小人也毛傳芾韠也一命緼芾黝珩再命赤芾黝珩三命赤芾蔥珩大夫以上赤芾乘軒

孔疏賢者之官不過候人是逺君子也服赤芾者三百人是近小人也諸侯之制大夫五人今三百赤芾愛小人過度也春秋傳晉文公入曹數之以其不用僖負羈而乘軒者三百人也且曰獻狀

維鵜在梁不濡其翼彼其之子不稱其服

興也毛傳鵜洿澤水鳥也蘇氏曰梁魚梁嚴氏曰鵜之在梁猶小人在髙位也

維鵜在梁不濡其咮彼其之子不遂其媾【顧氏詩本音咮古音注媾古音故】

興也毛傳咮喙也媾厚也張氏曰不稱其寵厚也

薈兮蔚兮南山朝隮婉兮孌兮季女斯饑【薈蔚婉孌一句中自爲韻】

比也毛傳薈蔚云興貎隮升也婉少貎孌好貎蘇氏曰小人朋黨相援並進於朝如山之升云薈蔚而上君子守道困窮於下如幼弱之女𨿽有饑寒之患而婉孌自保不妄從人季女者無求於人而人之所當求也

候人四章章四句

虞惇按彼候人兮二句正言曹君之用小人而朱子以爲興非也維鵜在梁毛傳誤不遂其媾季女斯饑鄭箋誤今俱正之又按唐太學博士施士丏說詩云梁人取魚梁也鵜自合求魚不合於人梁上取其魚譬之人自無善事攘人之美者如鵜在人梁上也此說見朱子韓昌黎集注附載之

鳲鳩刺不壹也在位無君子用心之不壹也

虞惇按詩意言君子用心之壹而序云刺不壹者刺曹之無此君子也

鳲鳩在桑其子七兮淑人君子其儀一兮其儀一兮心如結兮

興也毛傳鳲鳩稭鞠也孔疏如結心不放也毛傳鳲鳩之養其子朝從上下暮從下上平均如一也君子執義一則用心固陳氏曰君子動容貎斯逺暴慢正顏色斯近信出辭气斯逺鄙倍其見於威儀動作之間者有常度矣豈故爲是拘拘者哉蓋和順積中而英華發外由其威儀一於外而其心之如結於內者從可知也說苑屍鳩之所以養七子者一心也君子之所以理萬物者一儀也

鳲鳩在桑其子在梅淑人君子其帯伊絲其帯伊絲其弁伊騏

興也毛傳在梅飛在梅也鄭箋帯大帯也大帯用素絲有雜色飾焉毛傳弁皮弁也騏騏文也朱注言有常度不差忒也

孔疏鳲鳩在桑而子異木者子自飛去母常不移也蘇氏曰帯伊絲矣而弁不騏則爲充於下而不充

於上上下有一不充則不一矣君子之行無不充足故周旋反復視之如一夫無一不然者一之至也徳未充而求其一不可得也旣充矣而求其有一不然亦不可得也

鳲鳩在桑其子在棘淑人君子其儀不忒其儀不忒正是四國

興也朱注忒差也朱氏曰由其身之修故化有以行於國

鳲鳩在桑其子在榛淑人君子正是國人正是國人胡不萬年

興也鄭箋能長人則人欲其壽考朱氏曰由其國之治故福有以裕於身

蘇氏曰鳲鳩在桑而已其子則不可常也以其愛之宜其無所不從然而從其在梅則失其在棘從其在棘則失其在榛是以居一以俟之而無不及者此得一之要也

鳲鳩四章章六句

下泉思治也曹人疾共公侵刻下民不得其所憂而思明王賢伯也

嚴氏曰鄭之褰裳思大國之見正齊桓未霸也曹共之時晉文霸矣襄王命之爲侯伯而下泉顧思明王賢霸何耶文之於曹執其君分其田以私憾而欲甘心焉後乃僅以貨免文寜能帖曹乎下泉愧木矣

冽彼下泉浸彼苞稂愾我寤嘆念彼周京【隔句韻】虞惇曰比也毛傳冽寒也下泉泉下流也朱注苞叢生也毛傳稂童梁也許氏曰愾太息也孔疏周京周之京師也

朱注寒泉下浸苞稂見傷諭王室陵遲小國困也孔疏念周京者思古明王也有明王則無此困矣

冽彼下泉浸彼苞蕭愾我寤嘆念彼京周

比也毛傳蕭蒿也朱注京周猶周京也

冽彼下泉浸彼苞蓍愾我寤嘆念彼京師

比也朱注蓍筮艸也孔疏京大師眾也公羊傳天子之居必以大眾言之

芃芃黍苗陰雨膏之四國有王郇伯勞之

興也毛傳芃芃美貎孔疏有王有從王之事也毛傳郇伯郇侯也鄭箋文王之後爲周伯治諸

侯有功孔疏勞者以恩徳勞來之傷今之不然也毛傳諸侯有事二伯述職

錢氏曰明王在上四國共稟一尊又有方伯以時巡省之陰雨之膏非下泉之冽也黍苗之芃非苞稂之浸也此周京之所以盛也孔叢子孔子曰於下泉見亂世之思明君也程氏易傳曰剝上九諸陽消剝已盡獨上九一爻尙存如碩大之果不見食將有復生之理上九亦變則純陰矣然陽無可盡之理變於上則生於下無間可容息也陰道極盛其亂可知亂極自當思治故眾心願戴於君子君子得輿也詩匪風下泉所以居變風之終也陳氏曰亂極而不治變極而不正則天理滅人道絕矣聖人於變風之極系之以思治之詩以示循環之理言亂之可治變之可正也呂氏曰匪風下泉𨿽皆思周道之詩然匪風作於東遷之前此一時也下泉作於齊桓之後此又一時也王氏曰檜亡東遷之始也曹亡春秋之終也夫子刪詩系曹檜於國風之後檜之卒章曰思周道也傷天下之無王也曹之卒章曰思治也傷天下之無伯也

下泉四章章四句

虞惇按苞稂之稂鄭攺爲涼正義云艸木見有名涼者未知鄭何據也四國有王朱云四國旣有王矣語意殊晦今從舊

曹國四篇十五章六十八句

讀詩質疑卷十四

欽定四庫全書

讀詩質疑卷十五

太僕寺少卿嚴虞惇撰

豳

鄭譜曰豳者后稷之曾孫曰公劉者自邰而出所徙戎狄之地名今屬右扶風栒邑公劉以夏后太康時失其官守竄於此地猶修后稷之業勤卹愛民民咸歸之而國成焉其封域在禹貢雍州岐山之地原隰之野至商之末世太王避戎狄之難而入處於岐陽民又歸之公劉之出太王之入皆能守后稷之教不失其徳成王之時周公避流言之難出居東都二年思公劉太王居豳之職憂念民事至苦之功以比序已志後成王迎而反之攝政致太平其出入也一徳不回純似於公劉太王之所爲太師大述其志主意於豳公之事故別其詩以爲豳國變風焉朱注虞夏之際棄爲后稷而封於邰及夏之衰棄稷弗務棄子不窋用失其官自竄於戎狄之間不窋生鞠陶鞠陶生公劉自邰居豳復修后稷之業民以富實周之王業自此興十世而太王徙居岐山之陽十二世而文王受天命十三世而武王遂爲天子武王崩成王幼不能踐阼周公以冢宰攝政乃述后稷公劉之化作詩以戒成王謂之豳風後人又取周公所作及凡爲周公而作之詩附焉春秋傳吳季札觀周樂爲之歌豳曰美哉蕩乎樂而不滛其周公之東乎漢書地理誌昔后稷封斄公劉處豳太王徙文王作丰武王治鎬其民有先王遺風好稼穡務本業故豳詩言農桑衣食之本甚備文中子程元問曰敢問豳風何風也文中子曰變風也元曰周公之際亦有變風乎曰君臣相誚其能正乎成王終疑則風遂變矣非周公至誠其孰能卒正之哉元曰居變風之末何也曰夷王以下變風不復正矣夫子蓋傷之也故終之以豳風言變之可正也惟周公能之故系之以正變而正危而克扶終始不失其本其惟周公乎系之豳逺矣哉孔防此逺論豳公爲諸侯之政不美王業之本不得入周召之正風又非美刺成王不得入成王之正雅周公王朝卿士不得專名一國進退旣無所系因其上陳豳公故爲豳之變風防鴞以下不陳豳事亦系豳者七月是周公之事旣爲豳風防鴞以下亦周公之事尊周公使專一國故並爲豳風也蘓氏曰七月之詩言后稷公劉勤勞民事致王業之艱難文武受命功未及究而沒成王尙幼恐其不能承以墜先公之功是以周公當國而終成之故七月者道周公之所以當國而不辭也周公之所以當國而不辭者重王業之艱難也然是詩言豳公而已不及於周公故謂之豳而以周公之詩附之夫豳公之詩一國之風也周公之詩一人之事也以爲皆非天下之政是故得爲風而不得爲雅也範氏曰豳居風雅之間何也風之所爲終而雅之所爲始也變風終於曹思明王賢霸之不可得於是次之以豳反之於周公而後至於鹿鳴言周之所以盛者由周公也朱氏曰豳不先二南尊文王也不繼二南豳先岐後也不與王風相屬興衰非其類也文王致治周公反正十五國風以是始終之尊周公與文王等矣劉氏曰公劉之詩言政事也七月之詩言風俗也故一爲雅一爲風

七月陳王業也周公遭變故陳后稷先公風化之所由致王業之艱難也

朱注周公以成王未知稼穡之艱難故陳后稷公劉風化之所由使瞽蒙朝夕諷誦以教之眞氏曰周家以農事開國成王幼沖周公作詩使瞽蒙歌之庻幾王知小民之依不敢康寜蓋與無逸同一意也

七月流火九月授衣一之日觱發二之日栗烈無衣無褐何以卒嵗三之日於耜四之日舉趾同我婦子饁彼南畞田畯至喜【火古音毀後並同火衣平上通一韻發烈褐嵗去入通一韻耜趾子畞喜一韻此章凡三韻】賦也朱注七月斗建申之月夏七月也蘇氏曰此詩凡言月者夏正也言日者周正也毛傳流下也火大火心星也朱氏曰火星中而寒暑退以六月之昏加於正南午位當東西之中至七月之昏則下而西流矣毛傳九月霜始降婦功成可以授冬衣矣一之日者十之餘也孔防一之日斗建子周正月也二之日斗建丑殷正月也朱注變月言日是月之日也毛傳觱發風寒也栗烈气寒也鄭箋褐毛布卒終也孔防三之日斗建寅夏正月也於於也耜田器也月令季冬命農計耦耕事修耒耜具田器孟春天子躬耕帝籍豳土晚寒溫亦晚三之日於是始修耒耜也四之日斗建夘夏二月也毛傳舉趾舉足而耕也饁饋也朱注少壯在田其老者率婦子往饋也毛傳田畯田大夫也歐陽氏曰喜者喜其勤農樂業也

孔防周公陳先公在豳教民周偹使衣食充足寒暑及時民奉上教知其早晚各自勸勉以勤事業之意鄭箋此章陳人以衣食爲急餘章廣而成之範

民曰民生本乎衣食天下之務莫實於此矣禮義之所以起孝悌之所以生教化之所以成人情之所以固也故勤儉之俗莫如豳風嚴氏曰七月之詩一言蔽之曰豫而已凡感節物之變而修人事之偹皆豫爲之謀也範氏曰孔子曰作易者其有憂患乎先王教民農桑以爲衣食非以充欲所以偹患也是故將言衣之本則先著寒之候朱氏曰三陰之月陰气始盛於是而豫爲禦寒之偹三陽之月陽气始盛於是而豫爲治田之偹先衣而後食故以七月爲首張氏曰七月之詩皆以夏正爲斷朱注一之日二之日周之先公已用此以紀候故周有天下遂爲一代之正朔

七月流火九月授衣春日載陽有鳴倉庚女執懿筐遵彼微行爰求柔桑春日遲遲采蘩祁祁女心傷悲殆及公子同歸【此章凡三韻】

賦也毛傳再言流火授衣者將陳女功之始故又本於此鄭箋載之言則也陽溫也毛傳倉庚黃離也鄭箋倉庚鳴可蠶之候也毛傳懿筐深筐也遵循也微行墻下徑也五畝之宅樹墻下以桑鄭箋柔桑穉桑也蠶始生宜之孔防遲遲日長而暄也毛傳蘩白蒿也所以生蠶祁祁眾多也傷悲感事苦也春女悲秋士悲感物化也程氏曰殆庻幾也朱注公子豳公之子也鄭箋有與公子同歸之志欲嫁焉

孔防此章言女功之始養蠶之事範氏曰男莫不耕女莫不織則衣食之本立矣昏姻以時則男女正矣張氏曰此意次於耕織者重昏嫁本人情鄭箋女感事苦而生此志是謂豳風

七月流火八月萑葦蠶月條桑取彼斧斨以伐逺揚猗彼女桑七月鳴鵙八月載績載載黃我朱孔陽爲公子裳【此章凡四韻】

賦也毛傳將陳女功自始至成故又本流火爲言萑薍葦葭也豫畜之爲來嵗之曲薄朱注蠶月治蠶之月也鄭箋條桑枝落之采其葉也孔防隋銎曰斧方銎曰斨逺揚逺枝揚起者也蘇氏曰取葉存條曰猗女桑柔桑也女桑不枝落就樹采之其條猗猗然也毛傳鵙伯勞也鄭箋五月陰气至伯勞鳴豳地晚寒鳥物之候從其气焉孔防績緝麻也毛傳載績絲事畢而麻事起矣黑而有赤也朱深纁也祭服衣纁裳陽明也朱注蠶績所成皆染之其朱者則以供公上厚於所貴不敢自愛也程氏曰民之知義如此則美俗成矣

孔防衣之所用非絲卽麻春旣養蠶秋當緝績此章陳女功自始至成之事陸氏曰倉庚知分鳴鵙知至故陽气分而倉庚鳴可蠶之候也陰气至而鵙鳴可績之候也朱氏曰上章之求柔桑爲今年授衣計也此章之畜雈葦爲明年養蠶計也蓋豫而又豫矣朱氏曰此詩獨不言三月今以月令証之蠶月條桑其三月歟

四月秀葽五月鳴蜩八月其獲十月隕萚一之日於貉取彼狐貍爲公子裘二之日其同載纘武功言私其豵獻豜於公【裘渠之反此章凡四韻】

賦也毛傳不榮而實曰秀葽艸名嚴氏曰四月陽气極於上而微陰已受胎於下葽感之而早秀故曰物成自秀葽始毛傳蜩螗也獲禾可獲也隕墜也孔防落葉謂之萚鄭箋秀葽也鳴蜩也獲禾也隕萚也四者皆物成而將寒之候孔防貉貍皆獸名鄭箋於貉往搏貉以自爲裘也狐貍以共尊者其同君民因習兵俱出田也毛傳纘繼功事也孔防繼續武事農隙習之不忘戰也毛傳豕一

嵗曰豵三嵗曰豜孔防絲麻不足以禦寒故爲皮裘以助之月令孟冬天子始裘今仲冬捕獸者爲來年用之也天官掌皮秋斂皮冬斂革春獻之注云皮革逾嵗幹冬乃可用獻之以入司裘是其事也戰鬭不可以不習四時而習之兵革不可以空設田獵搜狩以閒之美先公禮教偹矣李氏曰田獵取獸以充賓客籩豆國君之庖大獸公之小獸私之愛上之無已也虞惇曰上章陳絲麻衣服女功之正此章陳女功之助所以終首章無衣無褐之意也

五月斯螽動股六月莎雞振羽七月在野八月在宇九月在戶十月蟋蟀入我牀下穹窒燻防塞向墐戶嗟我婦子曰爲攺嵗入此室處【此章通一韻子嵗二字不入韻】

賦也毛傳斯螽蚣蝑也陸氏曰莎雞絡緯也朱注動股躍而以股鳴也振羽飛而以翼鳴也孔防宇屋霤也鄭箋自在野至入我牀下皆謂蟋蟀也將寒有漸非卒來也朱注穹空隙也毛傳窒塞也孔防燻防令出其窟也毛傳向北出牖也墐塗也庻人蓽戶孔防攺嵗者仲冬陽气始萌嵗事將攺也

範氏曰五月日短至而陰生斯螽動股莎雞振羽气使之然也陰陽之气積微而爲寒暑君子之戒民也早矣孔防豳人告妻子以穹室墐戶之意言我所以爲此者以攺嵗大寒當入此室居處也何氏曰室邑中之室也去田廬而入處此室也漢書春令民畢出在野冬則畢入於邑所以順陰陽偹防賊習禮文也張氏曰此章見老者之愛虞惇曰自求桑至此一嵗之女功止故此章陳避寒之事以終首章卒嵗之意也呂氏曰十月而曰攺嵗三正之通於民俗尙矣商周特舉而疊用之耳朱氏曰夏書甘誓言怠棄三正則三正之通行自古而然

六月食郁及薁七月亨葵及菽八月剝棗十月獲稻爲此春酒以介眉壽七月食八月斷壺九月叔苴采荼薪樗食我農夫【此章凡三韻】

賦也毛傳郁棣屬薁蘡薁也呂氏曰葵承露也菽大豆也毛傳剝擊也春酒凍醪也鄭箋介助也王氏曰酒所以助養气體也毛傳眉壽毫眉也壺也朱注食斷壺去圃爲之漸也毛傳叔拾也苴麻子也荼苦菜樗惡木也

鄭箋旣以郁薁及棗助男功又獲稻而釀酒以助養老之具是謂豳雅之畜麻實之糝幹荼之菜惡木之薪亦所以助養農夫之具也呂氏曰衣裘具矣居室安矣老者之養不可以無加也農夫之勤其養不可以不畜也朱注果防棗酒以供老疾奉賓祭壺苴荼以爲常食少長之義丰儉之節也虞惇曰此章陳飲食之事

九月築圃十月納禾稼黍稷重穋禾麻菽麥嗟我農夫我稼旣同上入執宮功晝爾於茅宵爾索綯亟其乘屋其始播百谷【稼古音古後同稼圃夫平上通韻穋麥二字不入韻徙李因篤說也此章凡四韻】

賦也鄭箋圃同地物生之時耕治之以種菜茹至物盡成熟築堅以爲納禾稼納內也治於而內之囷倉也朱注禾者谷連槁稭之總名禾之秀實而在野曰稼先種後熟曰重後種先熟曰穋再言禾者稻秫粱之屬皆禾也鄭箋同聚也董氏曰宮功官府之役也古者用民之力嵗不過三日鄭箋爾汝也汝當晝日往取茅歸夜作絞索以待時用毛傳綯絞也鄭箋亟急也毛傳乘升也孔防播種也朱注亟升其屋而治之蓋以來嵗將復始播百谷不暇爲此也張氏曰不待督責自相警戒不敢休息如此

呂氏曰此章終始農事以極憂勤艱難之意範氏曰天運而不息人動而不已故我稼旣同則又將始播殖矣易所謂終則有始也陸氏曰絲事方息而麻事尋興野功旣訖而宮功隨至藏於其秋以助不給之冬索綯於其夜以補不足之晝虞惇按楊泉物理論曰稻粱菽各二十種爲六十蔬果之實助谷各二十爲四十凡百谷故詩曰播百谷也

二之日鑿冰衝衝三之日納於淩陰四之日其蚤獻羔祭韭九月肅霜十月滌埸朋酒斯饗曰殺羔羊躋彼公堂稱彼兕觥萬壽無疆【首二句韻未詳吳棫韻補陰於容反此章凡三韻】

賦也朱注鑿冰斬冰也周官淩人正嵗十二月令斬冰毛傳冰盛水腹堅則命取冰於山林衝衝鑿冰之意淩陰冰室也孔防古者日在北陸而藏冰豳土晚寒故正月藏冰也蚤朝也朱注韭菜名孔防月令仲春天子獻羔開冰先薦寢廟韭者時韭新出也毛傳肅縮也霜降而収縮萬物也滌掃也功畢入也兩樽曰朋饗者鄕人以犬大夫加以羔羊孔防躋升也王氏曰公堂君之堂也稱舉也毛傳疆竟也鄭箋上章偹寒此章偹暑后稷先公禮教偹也十月民事男女俱畢無饑寒之憂國君閒於政事而饗羣臣飲酒旣樂欲君大壽無竟是謂豳頌張氏曰豳民忠愛其君旣勸趣其藏冰偹暑又相戒以速畢功殺羊舉酒祝公萬壽也呂民曰周之先公國容未偹無君民之間故曰朋酒斯饗躋彼公堂虞惇曰自六章以下皆陳農圃飲食収獲燕饗以終首章重食之意蘇氏曰古者藏冰發冰以節陽气之盛夫陽气之在天地譬如火之著於物也故常有以觧之十二月陽气蘊伏錮而未發其盛在下則納冰於地中至二月四陽作蟄虫起陽始用事則亦始啟冰而廟薦之至四月陽气畢逹陰气將絕則冰於是大發食肉之祿老病喪浴冰無不及申丰有言其藏之也周其用之也徧故冬無愆陽夏無伏陰春無淒風秋無苦雨雷出不震無災霜雹癘疾不降民不夭札七月之卒章藏冰之道也王氏曰仰觀星日霜露之變俯察虫鳥艸木之化以知天時以授民事女服事乎內男服事乎外上以誠愛下下以忠利上父父子子夫夫婦婦養老而慈防食力而助弱其祭祀也時其燕饗也節此七月之義也王氏潛夫論曰七月之詩大小教之終而復始由

此觀之人固不可自恣也劉氏曰此詩所記茍非井邑其民鄕黨其教各有正長部分司其嵗功未易集也孔叢子孔子曰於七月見豳公所以造周也朱注周禮春官籥章中春晝擊土鼓龡豳詩以逆

暑中秋夜迎寒亦如之凡國祈年於田祖吹豳雅擊土鼓以樂田畯國蠟則吹豳頌以息老物今考之於詩未見其篇章之所在鄭氏三分七月之詩以當之其道情思者爲風正禮節者爲雅樂成功者爲頌然一篇之中剟拾分碎恐無此理故王氏不取但謂本有是詩而亡之或者又疑以七月一篇隨事而變其音節或爲風或爲雅或爲頌又或雅頌之中凡爲農事而作者皆可冠以豳號其說具大田良耜諸篇讀者擇焉可也

七月八章章十一句

防鴞周公救亂也成王未知周公之志公乃爲詩以遺王名之曰防鴞焉

書金縢武王旣喪管叔及其羣弟乃流言於國曰公將不利於孺子周公乃告二公曰我之弗辟則無以告我先王周公居東二年則罪人斯得於後公乃爲詩以貽王名之曰防鴞王亦未敢誚公朱注武王克商使弟管叔鮮蔡叔度於紂子武庚之國武王崩成王立周公相之二叔以武庚叛且流言於國故周公東徵二年得管叔武庚而誅之而成王猶未知周公之意也公乃作此詩以貽王朱氏曰管蔡流言使成王疑周公周公𨿽已滅之然成王之疑未釋則亂未弭也故周公作防鴞以貽王告以王業艱難不忍毀壊之意所以爲救亂也申公說管叔及其羣弟流言於國周公避居於魯殷王祿父遂與十七國作亂周公憂之作此詩貽成王欲王省悟以偹殷全篇以鳥之育子成巢者比先王之創業而代爲之言也

防鴞防鴞旣取我子無毀我室恩斯勤斯鬻子之閔斯【顧炎武詩本音子室上入通韻勤閔平上通韻】

朱注比也爲鳥言以自比也鴟鴞惡鳥也鬻育閔憂也彭氏曰鴟鴞諭武庚子諭管蔡室諭王室也朱注托爲鳥之愛其巢者呼鴟鴞而告之曰爾旣取我子矣無更毀我室也以我恩勤篤厚鬻養此子甚可憐閔今旣取之其毒甚矣況又毀我室耶諭武庚旣敗管蔡不可更危王室也李氏曰言子非不愛尢惜其巢也劉氏曰此詩歸罪武庚而於三叔則閔惜之爲親者諱也書大誥亦然

迨天之未陰雨徹彼桑土綢繆牖戶今女下民或敢侮予

比也毛傳迨及徹剝也桑土桑根也鄭箋綢繆纒緜也下民巢下之民也

朱注鳥之爲巢如此諭已深愛王室而預防其患難之意孔防先王致此大功至艱難而其下民或敢侵侮不可不遏絕以全周室也

予手拮據予所捋荼予所蓄租予口卒瘏曰予未有室家

比也毛傳拮據橶梮也朱注捋取也毛傳荼雈苕也朱注蓄積租聚也王氏曰卒盡也毛傳瘏病也朱注室家巢也

蘇氏曰以手捋荼則至於拮據以口蓄租則至於卒瘏所以勤勞病瘁而不辭者曰予未有室家故也朱注諭已前日所以勤勞如此者以王室新造而未集故也

予羽譙譙予尾翛翛予室翹翹風雨所漂搖予維音嘵嘵

比也毛傳譙譙殺也翛翛敝也翹翹危也嘵嘵懼也

蘇氏曰爲室之勞至於羽殺尾敝室成而風雨漂搖之則其音得無急乎朱注諭己旣勞悴王室又未安而多難乘之則其作詩以告王不得而不汲汲也孔防周公言成王防弱爲凶人所振蕩周室將危

由管蔡作亂使憂懼若此故不得不誅之也

鴟鴞四章章五句

虞惇按此詩當以金縢爲據金縢言周公先攝政中誅管蔡後爲詩以貽王敍次甚明而鄭氏云周公先爲冢宰中避而出作詩貽王作詩之後乃攝政而誅管蔡非也周公居東二年則罪人斯得罪人武庚管蔡也斯得者討而誅之也鄭氏於金縢注云罪人周公之屬黨與知居攝者周公出皆奔今二年盡爲成王所得於此詩則云成王多罪周公之屬黨周公言此諸臣乃世臣子孫其祖父以勤勞有此官位土地今若誅殺之無絕其官位奪其土地其說支離穿鑿最爲無理毛公云鬻稚也稚子成王也亦非是歐陽氏辧之詳矣今從朱又按金縢周公居東罪人斯得居東東徵也居東而誅管蔡東山破斧二詩其明徴也朱子作詩注初不主鄭說後與蔡仲黙論書手帖又雲從鄭氏爲是語錄云管蔡流言成王未知罪人之爲誰及周公居東二年成王悟乃知罪人在管蔡也若曰所謂罪人者今得之矣按上文明言管叔及其羣弟乃流言於國何得云未知罪人爲誰元儒金履祥又云東徵乃東行非東伐也按破斧云周公東徵四國是皇東山亦云制彼裳衣勿士行枚又豈得云東徵非東伐乎朱子誤主鄭氏而諸儒復從而附防之故今錄朱子詩集注而復具論之如此

東山周公東徵也周公東徵三年而歸勞歸士大夫美之故作是詩也一章言其完也二章言其思也三章言其室家之望女也四章樂男女之得及時也君子之於人敍其情而閔其勞所以說也說以使民民忘其死其惟東山乎

李氏曰周在丰鎬管叔挾三叛其地在王室之東周公徵之自西而東故謂之東徵二年而罪人斯得至歸周則三年矣朱注成王旣得鴟鴞之詩又感雷風之變始悟而迎周公於是周公東徵已三年矣旣歸而作此詩以勞歸士也申公說周公伐武庚旣克而歸勞其從行之士作此詩

我䢐東山慆慆不歸我來自東零雨其我東曰歸我心西悲制彼裳衣勿士行枚蜎蜎者蠋烝在桑野惇彼獨宿亦在車下【此章凡三韻章首歸字隔二句與下歸悲衣枚爲韻四章隔二句與下飛歸錯綜爲韻二章三章又音首章而獨韻起皆詩用韻之變格古樂府及唐人詩餘長調亦有獨韻起者此顧夢麟說也季因篤曰二章之實室三章之垤室窒至亦皆與歸字平去入通韻是未嘗無韻也末四句隔句韻】

賦也程氏曰東山所徵之地也毛傳慆慆言久也蒙雨貌朱注裳衣平居之服也毛傳士事也鄭箋行陣也孔防枚如箸銜之有繣結頂中軍

法以止語也朱注蜎蜎動貌毛傳蠋桑虫也鄭箋烝久也朱注惇獨處貌

鄭箋此敍歸士之情也我往之東山旣久勞矣歸又道遇雨然是尢苦也範氏曰人情憚往而樂歸於其歸猶閔其遇雨則其往可知也蘇氏曰東徵之士皆西人也方其在東未嘗不曰歸耳而未可以歸故其心念西而悲呂氏曰役久則衣敝制爲平居之服自幸全身而歸願勿從事於行陣也朱注其在塗也則又覩物起興而自嘆曰彼蜎蜎者蠋則久在桑野矣此惇然而獨宿者則亦在車下也所謂敍其情而閔其勞程氏曰首四句言在外之久往來之勞故毎章重言見其感念之深也

我䢐東山慆慆不歸我來自東零雨其蒙果臝之實亦施於宇伊威在室蠨蛸在戶町疃鹿場熠燿宵行不可畏也伊可懷也【此章凡四韻實室宇戶隔句韻畏懷平去通韻】

賦也毛傳果臝栝樓也陳氏曰施延也郭氏曰伊威防婦也毛傳蠨蛸長踦也程氏曰町疃廬傍畦壠也朱注鹿場鹿以爲場也毛傳熠燿螢火也鄭箋室中久無人故有此五物是不足可畏乃可憂思耳朱注此述其歸未至而思家之情也

我䢐東山慆慆不歸我來自東零雨其蒙鸛鳴於垤婦嘆於室灑掃穹窒我徵聿至有惇苦烝在栗薪自我不見於今三年【此章凡三韻垤室窒至去入通韻】賦也鄭箋鸛水鳥毛傳垤螘塜也將陰雨則穴處先知之鸛好水長鳴而喜也鄭箋行者於陰雨尢苦婦念之則嘆於室也灑灑掃拚也穹窒窮塞防穴也王氏曰聿遂也程氏曰有惇圓成之狀也朱注婦方灑掃之後而徵夫忽已至矣顧見苦

系於栗薪之上而曰自我之不見此亦已三年矣虞惇曰蓋閔行役之久而深幸室家之相見也

我䢐東山慆慆不歸我來自東零雨其蒙倉庚於飛熠燿其羽之子於歸皇駁其馬親結其縭九十其儀其新孔嘉其舊如之何【此章凡三韻飛歸羽馬隔句韻縭古音羅】

賦也鄭箋倉庚仲春鳴嫁娶之候也熠燿其羽羽鮮明也毛傳黃白曰皇駵白曰駁縭婦人之禕也母戒女施衿結帨也九其儀十其儀儀之多也嚴氏曰嘉美也歸而新昏固孔嘉矣舊昏之相見其樂當如何哉鄭箋極敍其情樂而戲之

朱注未至而思旣至而樂此皆情之至切而不敢言者上之人乃先其未發而歌詠以勞苦之則其歡欣感激爲何如哉蓋古者上下之際情志交孚𨿽家人父子之相語無以過此此所以維持鞏固數十百年而無一旦土崩之患也孔叢子孔子曰於東山見周公先公而後私也

東山四章章十二句

虞惇按我心西悲傳云公族有辟公親素服不舉樂爲之變如其倫之喪意防殊勝然非詩本義也勿士行枚箋云善兵者不陣亦太迂有惇苦其新孔嘉俱不如集注之善熠燿宵行注云宵行虫名按爾雅及埤雅諸書俱云熠燿螢火也朱子避末章之熠燿而攺宵行爲螢火於經傳未有所據今從舊

破斧美周公也周大夫以惡四國焉

虞惇按此乃美周公之詩非惡四國也傳承序之誤遂以四國爲管蔡商奄者非是孔防書傳稱周公二年救亂二年克殷三年踐奄申公說周公至自徵殷四國美之

旣破我斧又缺我斨周公東徵四國是皇哀我人斯亦孔之將

賦也朱注四國四方之國也毛傳皇匡將大也朱注東徵之役破斧缺斨其勞甚矣然周公之爲

此蓋將使四方莫不一於正而後已非欲自救其身已也其哀我民人之徳豈不大哉蘇氏曰使周公嫌於救其身潔身而退以避二叔之難則其亂將及於四方自爲計則得矣而未免於小也惟不嫌於自救哀人之不治以誅管蔡而後可以爲大範氏曰舜封象周公誅管蔡迹𨿽不同其道一也象之禍及舜而已管蔡啟商以間王室得罪於天下非周公所得私也安得而不誅之哉

旣破我斧又缺我錡周公東徵四國是吪哀我人斯亦孔之嘉【錡古渠禾反】

賦也陸氏曰錡鑿屬毛傳吪化也

旣破我斧又缺我銶周公東徵四國是遒哀我人斯亦孔之休

賦也毛傳銶木屬遒固也休美也

破斧三章章六句

虞惇按毛以斧斨諭禮義鄭以斧斨諭周公成王比擬失倫皆不取集注以此爲從軍之士答前篇東山之詩亦未敢信爲然也

伐柯美周公也周大夫刺朝廷之不知也

程氏曰此蓋旣得罪人之後周公遲畱未歸士大夫刺朝廷不知還周公之道

伐柯如何匪斧不克取妻如何匪媒不得

朱注比也毛傳柯斧柄也

蘇氏曰伐柯必用斧取妻必用媒王欲治國則當還周公也

伐柯伐柯其則不逺我覯之子籩豆有踐

虞惇曰興也鄭箋則法也之子斥周公也朱注籩竹豆也豆木豆也毛傳踐行列貌

虞惇曰伐柯之則卽在所執之柯王欲還周公列籩豆爲相見之禮則見之矣惜乎朝廷之不知也伐柯二章章四句

虞惇按鄭箋云成王旣得雷風之變欲迎周公而羣臣猶惑流言疑於王迎之禮故刺之此衍說也伐柯伐柯毛云禮義亦治國之柄匪媒不得鄭云成王欲迎周公當使曉王與周公之意者先往此曲說也朱注云首章諭東人見公之難次章諭東人見公之易之子指其妻而言亦非是下篇之子指周公則此章之子亦指周公首章屬比而次章屬興故今采程氏蘓氏之說而以臆見參之

九罭美周公也周大夫刺朝廷之不知也

程氏曰周公居東未反士大夫思之切而責在朝之人不速還公也申公說周公歸於周魯人欲畱之不可得作是詩

九罭之魚鱒魴我覯之子衮衣繡裳

興也毛傳九罭緵罟小魚之网也鱒魴大魚也孔防大魚而處小网非其冝也朱注我東人自我也之子斥周公也衮衣裳九章一曰龍二曰山三曰華虫四曰火五曰宗彜皆繢於衣六曰藻七曰粉米八曰黼九曰蔽皆繡於裳天子之龍一升一降公但畫降龍龍首卷然故曰衮此東人喜見周公之辭歐陽氏曰衮衣繡裳上公之服也上公宜在朝廷者也

鴻飛遵渚公歸無所於女信處

興也毛傳遵循也孔防渚小洲也朱注女東人自相女也毛傳再宿曰信

鄭箋鴻飛戾天而今遵渚諭周公處東都失其所也朱注公歸豈無所乎於女信處而已歐陽氏曰

言終當歸也

鴻飛遵陸公歸不復於女信宿

興也孔防髙平曰陸朱注不復言將畱相王室不復來也

是以有衮衣兮無以我公歸兮無使我心悲兮

賦也朱注公惟信宿於此是以東方有此衮衣之人又願其且畱於此無遽迎公以歸而使我心悲也歐陽氏曰此道東人畱公之意云爾東人猶能愛

公所以深刺朝廷之不知也

九罭四章一章四句三章章三句

虞惇按此詩以歐陽說爲正其訓詁則朱子得之鄭箋於首章云王迎周公當以上公之服往見之末章云成王所賫來衮衣願其封周公於此皆衍說鴻飛遵渚毛鄭爲優

狼跋美周公也周公攝政逺則四國流言近則王不知周大夫美其不失其聖也

申公說魯人睹周公徳容而作是詩

狼跋其胡載疐其尾公孫碩膚赤舄幾幾【隔句韻】興也毛傳跋躐也朱注胡頷下懸肉也毛傳疐跲也鄭箋公周公也朱注孫讓也毛傳碩大膚美也朱注赤舄冕服之舄也幾幾安重貎程氏曰狼進而躐其胡則退而跲其尾所以致困難者以其有貪欲故也周公至公不私進退以道無利欲之蔽以謙遜自處不有其尊不矜其徳故𨿽在危疑之地安步舒防赤舄幾幾然安也嚴氏曰凡人處利害之變則居止不安其常懼者喪屨喜者折屐詩人以赤舄幾幾見周公之聖其善觀聖人者矣

狼疐其尾載跋其胡公孫碩膚徳音不瑕【瑕古音胡】興也鄭箋不瑕不可疵瑕也

程氏曰周公之處已也夔夔然存恭畏之心其存誠也蕩蕩然無顧慮之意所以不失其聖而徳音不瑕也範氏曰神龍或潛或飛能大能小變化不測然得而畜之若犬羊然有欲故也惟其可以畜之故亦得醢而食之凡有欲之類莫不可制焉惟聖人無欲故天地萬物不能易也富貴貧賤死生如寒暑晝夜相代乎前吾豈有心乎哉順受之而已矣舜受堯之天下不以爲防孔子阨於陳蔡不以爲戚周公逺則四國流言近則王不知而赤舄幾幾徳音不瑕其致一也

狼跋二章章四句

虞惇按狼跋之作當在周公居東成王未啟金縢之前故序云逺則四國流言近則王不知若金縢旣啟悔泣迎公是已知公矣安得云王不知乎鄭云攝政七年致太平復成王之位又爲之太師終始無愆者誤也公孫碩膚鄭云孫遁也如公孫於齊之孫孫避此成功之大美謂復子明辟也此說非是朱子云讓大美而不居指管蔡流言之變乃詩人廻防之辭愚亦以爲未然管蔡流言周公東徵詩書皆大書特書何煩掩飾廻防程氏說頗近理以錢說參之歐陽公以孫爲順以碩膚爲膚革充盈亦未免杜撰至毛傳云公孫成王也豳公之孫蘇氏又云公孫周公也是詩專美周公何得又云成王之大美而破斧九罭皆已明言周公不應此詩復假公孫爲稱此二說尢支離迂曲不可從也

豳國七篇二十七章二百三句

讀詩質疑卷十五

欽定四庫全書

讀詩質疑卷十六

太僕寺少卿嚴虞惇撰

小雅大雅

鄭譜曰小雅大雅者周室居西都丰鎬之時詩也始祖后稷由神气而生有播種之功於民公劉至於太王王季歷及千載越異代而別世載其功業爲天下所歸文王受命武王遂定天下盛徳之隆大雅之初起自文王至於文王有聲據盛隆而推原天命上述祖考之美小雅自鹿鳴至於魚麗先其文所以治內後其武所以治外此二雅逆順之次要於極賢聖之情著天地之助如此而已矣又大雅生民下及捲阿小雅南有嘉魚下及菁菁者莪周公成王之時詩也傳曰文王基之武王鑿之周公內之謂其道同終始相成比而合之故大雅十八篇小雅十六篇爲正經其用於樂國君以小雅天子以大雅然而饗賓或上取燕或下就何者天子饗元侯歌肆夏合文王諸侯歌文王合鹿鳴諸侯於鄰國之君與天子於諸侯同天子諸侯燕羣臣及聘問之賓皆歌鹿鳴合鄕樂此其著略大校見在書籍禮樂崩壊不可得詳大雅民勞小雅六月之後皆謂之變雅美惡各以其時亦顯善懲過正之次也陸氏曰六月至無羊十四篇是宣王之變小雅節南山至何艸不黃十四篇前儒申公毛公皆以爲幽王之變小雅民勞至桑柔五篇是厲王之變大雅云漢至常武六篇是宣王之變大雅瞻卬及召旻二篇是幽王之變大雅朱注正小雅燕饗之樂也正大雅防朝之樂受釐陳戒之辭也或歡欣和悅以盡羣下之情或恭敬齋荘以發先王之徳辭气不同音節亦異多周公制作時所定也陳氏曰周家之治至於文武其禮文浸以煩縟故周公因一事以作一詩太史錄之其後或舉是事則復歌是詩焉孔疏變雅𨿽亦播於樂或無算之節所用或隨事類而歌又在制禮之後樂不常用也春秋傳吳季札請觀周樂爲之歌小雅曰美哉思而不貳怨而不言其周徳之衰乎猶有先王之遺民焉爲之歌大雅曰廣哉熈熈乎曲而有直體其文王之徳乎

小雅鹿鳴之什

孔疏風及啇魯頌當國爲別詩少可以同捲雅頌篇數旣多不可混並故分其篇每十爲捲卷首之篇則爲什長以統余篇之目朱注謂之什者猶軍法以十人爲什也

鹿鳴燕羣臣嘉賔也旣飲食之又實幣帛筐篚以將其厚意然後忠臣嘉賓得盡其心矣

孔疏案燕禮大夫爲賓賔惟一人而云羣臣嘉賓者燕禮於客之內立一人爲賔使宰夫爲主與之對行禮其實君設酒殽羣臣皆在君爲主羣臣縂爲賓也又燕禮若與四方之賓燕則迎之於大門內四方之賓惟迎之爲異其燕皆與臣同則此嘉賓之中容四方之賔矣故鄕飲酒燕禮注云鹿鳴者君與臣下及四方之賓燕講道修徳之樂歌是也朱注於朝曰君臣焉於燕曰賓主焉先王以禮使臣之厚也張氏曰羣臣在位者也嘉賓聘而未受祿者也禮仕而未有祿君饋焉曰獻使焉曰寡君不純臣之道也李氏曰饗在廟燕在寢饗重而燕輕饗則君親獻燕則不親獻鄭箋飲之而有幣酬幣也食之而有幣侑幣也孔疏飲有酬賓送酒之幣食有侑賔勸飽之幣案公食大夫禮賓三飯之後云公受宰夫束帛以侑是禮食用幣也聘禮云君不親食使大夫朝服致之以侑幣又云致饗以酬幣亦如之然則親饗有酬幣矣禮惟言饗食之幣不言燕幣燕禮亦當有焉虞惇按周語先王之燕有折俎加豆酬幣宴貨以示容合好是燕禮亦有酬幣也學記大學始教皮弁祭菜示敬道也宵雅肄三官其始也注宵之言小也肄小雅之三謂鹿鳴四牡皇皇者華也此皆君臣宴樂相勞苦之詩朱注儀禮燕禮工歌鹿鳴四牡皇皇者華鄕飲酒用樂亦然學記又言宵雅肄三是上下通用之樂也豈本爲燕羣臣嘉賓而作後乃推而用之鄕人也歟嚴氏曰古者上下交而爲防於鹿鳴諸詩見之

呦呦鹿鳴食野之蘋我有嘉賓鼓瑟吹笙吹笙鼓簧承筐是將人之好我示我周行【上下分韻不必葉】

興也朱注呦呦聲之和也鄭箋蘋藾蕭也朱注簧笙中之簧也毛傳吹笙而鼓簧矣鄭箋承猶奉也毛傳筐篚屬所以盛幣帛也朱注將行也毛傳周至行道也

毛傳鹿得蘋呦呦然鳴而相呼懇誠發乎中興嘉樂賓客當有懇誠相招呼以成禮孔疏人君富有一國位絕羣下禮有饗燕之道公法不得不設忠誠愛樂實爲至少故取懇誠爲諭王氏曰飲食以享之瑟笙以樂之幣帛以將之庶乎好愛我而示我以至美之道矣朱注君臣以嚴爲主朝廷以敬爲主然一於嚴敬則情或不通而無以盡其忠告之益故先王因其飲食聚防而制燕饗之禮以通上下之情記曰私惠不歸徳君子不自畱焉蓋其所望於羣臣嘉賓者惟在示我以大道則必不以私惠爲徳而自畱矣此所以和樂而不滛也歟

呦呦鹿鳴食野之蒿我有嘉賓徳音孔昭視民不恌君子是則是效我有防酒嘉賓式燕以敖【平去通韻】興也毛傳蒿菣也鄭箋孔甚昭明也視示同朱注恌偸薄也毛傳敖遊也

鄭箋徳音先王道徳之教也嘉賓之語先王徳教甚明可以示民使不偸於禮義是乃君子所法效言其賢也孔疏鄕射記古者於旅也語謂禮成樂偹乃可以言語先王之道也嚴氏曰與之燕飲而遨遊庶乎從容欵洽而有磨礱浸潤之益也劉氏曰燕禮有親疎之義有尊卑之別有長少之序有內外之分有賓主之位人倫之道無有不備而我嘉賓踐其禮安其樂誠信感於人心故聞者見者靡不孚而化之範氏曰式燕以敖者禮之從容也莊而不至於矜和而不至於流此其徳之純也

呦呦鹿鳴食野之芩我有嘉賓鼓瑟鼓琴鼓瑟鼓琴和樂且湛我有防酒以燕樂嘉賓之心

興也毛傳芩艸也湛樂之久燕安也

範氏曰非止養其體娛其外而已所以樂其心也毛傳夫不能致其樂則不能得其志不能得其志則嘉賓不能竭其力範氏曰食之以禮樂之以樂將之以實求之以誠此所以得其心也賢者豈以飲食幣帛爲悅哉昏姻不備則貞女不行也禮樂不備則賢者不處也賢者不處則豈得樂而盡其心乎孔叢子孔子曰於鹿鳴見君臣之有禮也

鹿鳴三章章八句

虞惇按舊說以此爲周衰之詩司馬遷曰仁義陵遲鹿鳴刺焉蔡邕曰鹿鳴者周大臣之所作也王道衰大臣知賢者幽隠故彈風諫竊意孔子刪詩正樂雅頌各得其所不應以刺詩冠小雅之首自當以序爲正國風之闗雎三家亦以爲刺詩毛公詩序出而三家絀矣首章示我周行鄭箋攺示爲寘又以周行爲周之列位俱非是今從毛

四牡勞使臣之來也有功而見知則說矣

四牡騑騑周道倭遲豈不懷歸王事靡盬我心傷悲賦也毛傳騑騑行不止之貎周道岐周之道也倭遲歷遠之貌

嚴氏曰使臣旣還文王燕饗以勞之而歌是詩述其在途之情而設爲使臣之自道也孔疏皆稱其疲苦以勞之毛傳思歸者私恩也靡盬者公義也傷悲者情思也鄭箋無私恩非孝子也無公義非忠臣也君子不以私害公不以家事辭王事程氏曰上不知下之勞則下不自盡其力範氏曰臣之事上也必先公而後私君之勞臣也必先恩而後義

四牡騑騑嘽嘽駱馬豈不懷歸王事靡盬不遑啟處【此章隔句韻】

賦也毛傳嘽嘽喘息之貌馬勞則喘息白馬黒鬛曰駱遑暇啟跪處居也

翩翩者鵻載飛載下集於苞栩王事靡盬不遑將父興也朱注翩翩飛貌毛傳鵻夫不也將養也蘇氏曰夫不祝鳩孝鳥也春秋傳祝鳩氏司徒也謂其孝故爾是以孝子不獲養而稱焉朱氏曰使臣勤勞於外不暇遂其恩私是鵻之不如也範氏曰忠臣孝子之行役未嘗不念父母也爲君者豈待其勞苦而自傷哉亦憂其憂如己而已矣此聖人所以感人心也

翩翩者鵻載飛載止集於苞杞王事靡盬不遑將母【母滿以反此章盬字不入韻】

興也毛傳杞枸檵也

駕彼四駱載驟駸駸豈不懷歸是用作歌將母來諗【平上通韻】

賦也毛傳駸駸驟貌鄭箋諗告也

鄭箋君勞使臣述敍其情汝曰我豈不思歸乎誠思歸也故作此詩之歌以養父母之志來告於君也孔疏臣有勞苦患上不知今探其情以勞之所以爲悅範氏曰卒章獨言將母者本其恩所起以教愛也愛母則敬父矣敬父則尊君矣未有愛親而不愛其君者也

錢氏曰鄕飲酒歌此以其勤王事而念父母有忠孝之道焉

四牡五章章五句

虞惇按翩翩者鵻應從蘇氏傳如鄭箋則與勞使臣之意不相合故不取其云文王率諸侯撫叛國而朝聘乎紂故周公作樂以歌之爲後世法者衍說也

皇皇者華君遣使臣也送之以禮樂言逺而有光華也

鄭箋臣之出使當揚君之美延譽於四方則不辱命也程氏曰天子遣使四方以觀省風俗采察善惡訪問疾苦宣道化於天下下國防被聲教是以光華曹氏曰燕以遣之禮也歌以樂之樂也嚴氏曰遣使以禮樂歸又勞之體羣臣也

皇皇者華於彼原隰駪駪徵夫每懷靡及【華音敷隔句韻】

興也毛傳皇皇猶煌煌也孔疏華艸木之華也毛傳髙平曰原下濕曰隰駪駪眾多貌徵夫行人

也王氏曰使臣之行必有上介眾介朱注懷思也

蘇氏曰煌煌之華生於原隰而不知髙下之異臣奉君命以出毎懷不及事之憂不以逺近險易易其心亦如華之無不煌煌也程氏曰慮不能宣上徳逹下情故毎懷如不及也嚴氏曰遣使之初預道其忠勤以勉其能然也錢氏曰諸使臣皆同此懷故曰每懷外傳所謂懷和爲每懷也朱注此詩若以戒夫使臣者而托於自道之辭以發之詩之忠厚如此

我馬維駒六轡如濡載馳載驅周爰咨諏

賦也鄭箋如濡鮮澤也毛傳忠信曰周鄭箋爰於也朱注咨訪也孔疏諏聚謀也

程氏曰咨訪使臣之大務鄭箋見忠信之賢人則於是訪問求善道也範氏曰王者遣使於四方教之以咨諏善道將以廣聰明也夫臣欲助其君之徳必求賢以自助故臣能從善則可以善君矣臣能聽謀則可以諫君矣

我馬維騏六轡如絲載馳載驅周爰咨謀【謀音媒】賦也毛傳如絲調忍也

我馬維駱六轡沃若載馳載驅周爰咨度

賦也朱注沃若猶如濡也

我馬維駰六轡旣均載馳載驅周爰咨詢

賦也毛傳陰白雜毛曰駰均調也

春秋傳穆叔如晉晉侯享之金奏肆夏之三不拜工歌文王之三又不拜歌鹿鳴之三三拜韓獻子使行人問之對曰三夏天子所以享元侯也使臣弗敢與聞文王兩君相見之樂也臣不敢及鹿鳴君所以嘉寡君也敢不拜嘉四牡君所以勞使臣也敢不重拜皇皇者華君教使臣曰必咨於周臣聞之訪問於善爲咨咨親爲詢咨禮爲度咨事爲諏咨難爲謀臣獲五善敢不重拜

國語鹿鳴君之所以嘉先君之好也敢不拜嘉四牡君之所以章使臣之勤也敢不拜章皇皇者華君教使臣曰每懷靡及諏謀詢度必咨於周敢不拜教臣聞之曰懷和爲每懷咨才爲諏咨事爲謀咨義爲度咨親爲詢忠信爲周君況使臣以大禮重之以六徳敢不重拜

皇皇者華五章章四句

虞惇按每懷靡及毛傳云每𨿽懷和也謂𨿽懷中和猶自以爲無所及蓋本國語懷和爲每懷之義鄭箋攺和爲私謂每人懷其私相稽畱則於事無所及其說誤矣忠信爲周亦本國語朱子從歐陽氏作周徧之周宜仍舊咨謀詢度內外傳微有異同今並載之

棠棣燕兄弟也閔管蔡之失道故作棠棣焉

孔疏按外傳周文公之詩曰兄弟鬩於墻外禦其侮則此詩周公作也內傳富辰曰召穆公思周徳之不類紏合宗族於成周而作詩蓋棠棣本周公傷管蔡失道而作之以燕兄弟取其相親召穆公見厲王之時兄弟恩疏重歌此周公所作以親之故鄭氏答趙商云凡賦詩者或造篇或誦古杜預亦云周公作詩召公歌之王氏曰棠棣之作在武王旣崩周公誅管蔡之後而爲文武治內之篇何也夫刑於寡妻至於兄弟以禦於家邦此文武之行也閔管蔡之失道陳兄弟之恩義故內之於文武之正雅以成燕羣臣兄弟朋友之樂歌焉申公說天子燕兄弟之歌虞惇按棠棣韓詩序作夫栘云夫栘燕兄弟也閔管蔡之失道也

棠棣之華鄂不韡韡凡今之人莫如兄弟

興也毛傳棠棣棣也鄭箋承華者曰鄂朱注不猶豈不也毛傳韡韡光明也嚴氏曰凡今之人縂言朋友妻子也

孔疏華以覆鄂鄂以承華華鄂相覆而光明猶兄弟相順而榮顯程氏曰花蕚相依生相親力相承猶人之有兄弟也蘇氏曰小人好以親爲怨而樂從其疎故此詩每陳朋友之不足恃以告之

死喪之威兄弟孔懷原隰裒矣兄弟求矣

賦也毛傳威畏懷思裒聚也

鄭箋死防可怖畏之事惟兄弟之親甚相思念朱注至於積屍裒聚原野之間亦惟兄弟爲相求程氏曰蓋甚言兄弟之相恃賴也李氏曰兄弟之情尢於死防時見之莊子曰以利合者廹窮禍患害相棄也以天合者廹窮禍患害相收也朱注此詩蓋周公旣誅管蔡而作故此章以下專以死喪急難鬭鬩之事爲言其志切其情哀乃處兄弟之變如孟子所謂其兄關弓而射之則己垂涕泣而道之之意也

脊令在原兄弟急難每有良朋況也永嘆

興也毛傳脊令雝渠也飛則鳴行則搖不能自捨猶兄弟之相救於急難況玆永長也

蘇氏曰人之患難相救不捨斯湏如脊令者惟兄弟也朱注當此之時𨿽有良朋不過爲之長嘆息而已力或不能相及也呂氏曰疎其所親而親其所疎此失其本心者也故此詩反覆言朋友之不如兄弟蓋示以親疎之分使之反循其本也本心旣得則由親及疎秩然有序兄弟旣篤而朋友之義亦惇矣初非薄於朋友也苟雜施而不孫𨿽曰厚於朋友如無源之水朝滿夕除胡可保哉王氏曰古者朋友之喪則視兄弟視兄弟則急難宼讐何爲而不與曰莫不有君而爲之臣莫不有父而爲之子莫不有師而爲之弟子莫不有兄弟而爲之兄弟則吾急難寇讐所當致力也矣又推而致之朋友則吾有所不暇而無禮以節之則吾之憂無窮而人之責無已蓋古之道如此而後世之士猶有以恩望朋友而至於離絕者矣然則世之致力於朋友者非歟曰勢足以振之力足以周之而無傷於義則鄰里鄕黨不可以不勉也而況朋友乎

兄弟鬩於墻外禦其務毎有良朋烝也無戎【務春秋傳作侮戎音汝元儒熊朋來五經說此與常武首章以修我戎並當音汝崧髙戎有良翰民勞戎𨿽小子亦俱訓汝古戎汝同音吳氏攺務爲防非是】

賦也毛傳鬩狠也鄭箋禦禁務侮也曺氏曰烝眾也朱注戎助也

範氏曰兄弟𨿽內鬩而猶外禦不敗親也孔疏他人侵侮之時𨿽有善友終無相助之事惟兄弟相助耳王氏曰狠於內非令兄弟也然及其禦侮則𨿽有良朋曽不如不令兄弟之爲可恃也嚴氏曰言兄弟之不令者猶勝朋友之良者也虞惇按國語富辰曰兄弟防鬩侮人百里注兄弟𨿽以防言相違狠猶禁禦他人侵侮己者百里諭逺也春秋傳兄弟𨿽有小忿不廢懿親

喪亂旣平旣安且寕𨿽有兄弟不如友生

賦也陳氏曰兄弟之急難相求如此及其旣安寧也乃謂兄弟不如友生可乎蘇氏曰人居平安之世不知兄弟之可恃而以至親相責望則兄弟常多過失易以生怨故有以朋友爲賢於兄弟者

儐爾籩豆飲酒之飫兄弟旣具和樂且孺【豆古田故反後同】

賦也毛傳儐陳飫私也不脫屨升堂謂之飫朱注具俱也孔疏孺骨肉相親屬也

許氏曰𨿽有陳列籩豆之盛而飲酒醉飽必兄弟具在然後能和樂相親慕也

妻子好合如鼔瑟琴兄弟旣翕和樂且湛【隔句韻】賦也毛傳翕合也

許氏曰𨿽妻子好合如瑟琴必兄弟皆翕合然後和樂可久也

宜爾室家樂爾妻帑是究是圗亶其然乎【家音姑】賦也毛傳帑子亶信也

朱注宜爾室家者兄弟具而後樂且孺也樂爾妻孥者兄弟翕而後樂且湛也兄弟之於人其重如此試以是究而圖之豈不信其然乎蘇氏曰凡人思慮不能及遠常以爲兄弟之於我無所損益不知兄弟之相親乃所以宜室家而樂妻帑者患其淺陋而不信故使之深思而逺圗之以信其然否也呂氏曰告人以兄弟之當親未有不以爲然者也茍非是究是圖實從事於此則亦未有誠知其然者也不誠知其然則所知者特名焉而已矣朱注此詩首章略言至親莫如兄弟之意次章乃以意外不測之事言之以明兄弟之情其切如此三章但言急難則淺於死喪矣四章則又以情義之甚薄而猶有所不能已者言之其序若曰不待死喪然後相求但有急難卽當相助不幸至於或有小忿猶必共禦外侮其所以責之者𨿽若益輕以約而所以著夫兄弟之義者益深且切矣五章遂言安寧之後乃謂兄弟不如友生則是至親反爲路人而人道或幾乎息矣故下兩章乃復極言兄弟之恩異形同气死生苦樂無適而不相湏之意卒章又申告之使反復窮極而驗其信然可謂委曲漸次極盡人情矣讀者宜深味之

棠棣八章章四句

虞惇按鄭箋解鄂不韡韡謂不當作拊原隰裒矣謂原隰以聚居之故能定髙下之名不如友生謂禮義琢磨則友生急飲酒之飫謂圖非常之事議大疑於堂皆衍說也今多取朱注而以諸家參之

伐木燕朋友故舊也自天子至於庶人未有不湏友以成者親親以睦友賢不棄不遺故舊則民徳歸厚矣

伐木丁丁鳥鳴嚶嚶出自幽谷遷於喬木嚶其鳴矣求其友聲相彼鳥矣猶求友聲矧伊人矣不求友生神之聽之終和且平

興也毛傳丁丁伐木聲鄭箋嚶嚶兩鳥聲也毛傳幽深也鄭箋遷徙相視也毛傳矧況也朱注以伐木之丁丁興鳥鳴之嚶嚶而言鳥之求友遂以鳥之求友諭人之不可無友也鄭箋其鳴之志似於有友道然求其友聲求其尙在深谷者毛傳君子𨿽遷髙位不可以忘其朋友鄭箋鳥尙知居髙木呼其友況是人乎可不求之蘇氏曰先王不遺朋友故舊以爲非特有人助也鬼神亦將祐之以和平矣程氏曰朋友之信恆久不渝可質於神明邱氏曰伐木者其聲丁丁然空谷響應出於自然

朋友故舊气類之相從亦如此也故下章以伐木起興焉呂氏曰此興之兼賦比者也

伐木許許釃酒有藇旣有肥羜以速諸父寧適不來微我弗顧於粲灑埽陳饋八簋旣有肥牡以速諸舅寧適不來微我有咎【簋音九上去通韻】

興也朱注許許眾人共力聲也淮南子舉大木者呼邪許孔疏釃酒者或以筐或以艸朱注泲之而去其糟也毛傳藇美貌羜未成羊也鄭箋速召也朱注諸父朋友之同姓而尊者毛傳微無也鄭箋顧念也朱注於嘆辭毛傳粲鮮明貌孔疏簋盛黍稷之器也毛傳天子八簋朱注

諸舅朋友之異姓而尊者毛傳咎過也

蘇氏曰伐木至小矣而猶湏友故君子於閒暇酒食以燕樂之所以求其驩心也朱注具酒食以樂朋友寧使彼適有故而不來無使我恩意之不至也李氏曰常人怨生於相責責己而不責人此所以和平也孔疏陳饋八簋謂食禮肥羜釃酒謂燕禮燕言諸父食言諸舅互文也

伐木於阪釃酒有衍籩豆有踐兄弟無遠民之失徳幹餱以愆有酒湑我無酒酤我坎坎鼓我蹲蹲舞我迨我暇矣飲此湑矣【暇古音豫後並同平上平去通韻】興也蘇氏曰衍多也鄭箋踐陳列貌朱注兄弟朋友之同儕者無逺皆在也毛傳餱食也以筐曰釃以藪曰湑鄭箋酤買也朱注坎坎擊鼓聲毛傳蹲蹲舞貌

蘇氏曰民之失徳也有以干餱薄物相譴責故君子於其朋友故舊無所愛者有則湑之無則酤之不以有無爲辭也奏之以鼓重之以舞盡其所以樂之也謝氏曰湑我我湑之也酤我我酤之也舞我我舞

之也鼓我我鼓之也毛傳天子謂同姓諸侯諸侯謂同姓大夫皆曰父異姓則稱舅國君友其賢臣大夫士友其宗族之仁者兄弟謂父之黨母之黨邱氏曰古者人君以嘉禮賓臣者有四焉宗族兄弟也朋友故舊也孤鄕大夫士也公侯伯子男也其禮之行也有饗焉有食焉有燕焉饗者烹太牢以飲賓幾設而不倚爵盈而不飲訓恭儉也食者饗禮之中舉樂以薦牲體焉燕則異於饗食之禮所以示慈恵其樂無算也取其驩而已其爵無算也取其醉而已然燕或因祭而餕或因勞而勞或閒暇而防中庸曰燕毛所以序齒坊記曰因其酒肉聚其宗族以教民睦則是祭畢而燕四牡皇華所歌則是因勞而勞伐木之亂所謂迨我暇矣飲此湑矣則是因閒暇而時防也

伐木三章章十二句

虞惇按蔡邕正交論周徳始衰頌聲旣寢伐木有鳥鳴之刺蓋闗雎鹿鳴伐木諸篇漢儒皆以爲刺詩矣伐木丁丁鄭箋云昔日未居位在農之時與友生於山巖伐木孔氏申之云此章追本文王防少之時結友之事其說穿鑿不足據也有酒湑我以下鄭云此族人陳王之恩按此乃燕朋友故舊之樂歌宜但陳已之待臣不宜述臣之感已故今亦不取舊分六章章六句集注從劉氏以每章首輙云伐木凡三云伐木知當爲三章今仍之

天保下報上也君能下下以成其政臣能歸美以報其上焉

鄭箋下下謂鹿鳴至伐木皆君所以下臣也臣亦宜歸美以崇君之尊而福祿之以答其歌

天保定爾亦孔之固俾爾單厚何福不除俾爾多益以莫不庶【上去通韻】

賦也鄭箋保安也朱注爾指君也虞惇曰爾其君者稱天以臨之毛傳單信除開也何福而不開皆開出以予之朱注除除舊而生新也毛傳庻眾也

嚴氏曰使爾每事盡厚則何福不消受也使爾多行利益則何物不蕃庶也損上益下謂之益曰厚曰益曰谷皆以俾爾言之祝君之徳也曰除曰庶曰宜曰興曰增皆以莫不言之祝君之福也天下無徳外之福歸美之中有責難焉朱注言天安定我君使之獲福如此也

天保定爾俾爾戩谷罄無不宜受天百祿防爾遐福維日不足【顧氏曰福字不入韻】

賦也朱注戩盡谷善也毛傳罄盡也鄭箋遐逺也

顧氏曰罄無不宜者宜室家宜兄弟宜子孫宜民人也朱注爾旣有以受天之祿矣天又防爾以悠逺之福天人之際交相與也書曰昭受上帝天其申命用休意正如此

天保定爾以莫不興如山如阜如岡如陵如川之方至以莫不增

賦也鄭箋興盛也毛傳大陸曰阜大阜曰陵鄭箋言福祿委積髙大也川之方至謂水縱長之時

吉蠲爲饎是用孝享禴祠烝嘗於公先王君曰卜爾萬壽無疆【平上通韻】

賦也毛傳吉善蠲潔也王氏曰吉言諏曰擇士之善蠲言齋戒滌濯之潔毛傳饎酒食也享獻也春曰祠夏曰禴秋曰嘗冬曰烝鄭箋公先公也謂后稷至諸朱注先王太王以下也君先公先王也毛傳卜予也鄭箋君曰卜爾者屍嘏主人傳神辭也孔疏少牢皇屍命工祝承致多福無疆於汝孝孫是也歐陽氏曰非惟天之福我君如此至於四時豊潔酒食祀其先王先公而神亦防之福也朱注文王時周未有曰先王者此詩亦武王以後

作也

神之弔矣詒爾多福民之質矣日用飲食羣黎百姓徧爲爾徳【福古方墨反後並同】

賦也毛傳弔至也鄭箋神至者宗廟致敬鬼神著矣毛傳詒遺也程氏曰質實也朱注質實無僞日用飲食而已黎黑也黎民猶秦言黔首毛傳百姓百官族姓也鄭箋徧爲汝之徳言則而象之

朱氏曰神防多福不惟福爾一身必使民徳歸厚而爲人君之大福也孔疏人定事治羣下樂徳是爲天安定王業使君聖臣賢上下皆善也

如月之恆如日之升如南山之壽不騫不崩如松栢之茂無不爾或承【壽荗隔句韻】

賦也毛傳恆升出也鄭箋月上而就盈日始出而就明毛傳騫虧也朱注承繼也鄭箋枝葉茂盛靑靑相承無衰落也

歐陽氏曰旣欲其興盛又欲其永久殷勤反覆縂以致其愛上之深意

天保六章章六句

虞惇按鄭以罄無不宜爲羣臣舉事得宜以莫不興爲艸木暢茂禽獸碩大民之質矣爲民事平以禮飲食皆衍說毛傳於公先王公事也亦非是吉蠲鄭箋作吉圭吉圭惟饎蓋韓詩說云爾

采薇遣戍役也文王之時西有昆夷之患北有獫狁之難以天子之命命將率遣戍役以守衛中國故歌采薇以遣之出車以勞還杕杜以勤歸也

後漢書而羗傳武乙暴虐犬戎宼邊周古公逾梁山而避於岐下及子季歷遂伐西落鬼戎太丁之時季歷復伐燕京之戎戎人大敗周師後二年周人克無餘之戎於是太丁命季歷爲牧師自是之後更伐始呼翳徒之戎皆克之及文王爲西伯西有昆夷之患北有獫狁之難遂攘戎狄而戍之莫不賔服乃率西戎徵殷之叛國以事紂鄭箋此文王爲西伯服事殷之時也昆夷西戎也天子殷王也孔疏玁狁大於西戎出師主伐玁狁故戒敇戍役以玁狁爲主而略於西戎也程氏曰文王遣戍役以守衛歌此詩以遣之敍其情而風以義當時之事也後世因用之以遣戍役虞惇按皇甫謐帝王世紀文王受命四年周正月丙子朔昆夷氏侵周一日三至周之東門文王閉門修徳而不與戰尙書傳四年伐犬夷注犬夷昆夷也則玁狁昆夷爲難其在文王時明矣漢書匈奴傳穆王之孫懿王王室衰戎狄交侵詩人疾而歌之曰靡室靡家獫狁之故豈不日戒玁狁孔棘至懿王曽孫宣王興師命將以徵伐之詩人美大其功曰出車彭彭城彼方則又以采薇出車爲懿王宣王時詩蓋秦火之後簡帙散佚經師習傳各有異同漢書所載或如棠棣周公作詩召公歌之之類未可知然今不可考矣

采薇采薇薇亦作止曰歸曰歸嵗亦莫止靡室靡家玁狁之故不遑啟居玁狁之故【通章隔句韻下四句亦可平去通韻】

興也毛傳作生也鄭箋莫晚也靡無也毛傳玁狁北狄也

程氏曰采薇采薇以薇爲遣戌之候也曰歸曰歸深念歸時在歳暮也孔疏古者師出不逾時今從仲春渉冬若不豫告恐一時望還故丁寕歸期定其心也朱注此設爲戍役者之言敍其勤苦悲傷之情而又風以義也孔疏敍其中情告之使之懷恩而怒寇也程氏曰毒民不由上則人懷敵愾之心矣馮氏曰史記匈奴其先祖夏後氏之苖裔也曰淳

維唐虞以上有山戎玁狁葷粥居於北蠻逐水艸移徙毋城郭常處耕田之業其俗寛則隨畜因射獵禽獸爲生業急則人習攻戰以侵伐其天性也晉灼云堯時曰葷粥周曰玁狁秦曰匈奴熊氏曰北狄畏暑耐寒又秋气折膠弓弩可用故秋冬易生侵暴毎畱屯以防之

采薇采薇薇亦柔止曰歸曰歸心亦憂止憂心烈烈載饑載渇我戍未定靡使歸聘【前四句隔句韻下兩章同】興也朱注柔始生而弱也鄭箋烈烈貌定止聘問也

李氏曰始遣戍役之時薇始生其後薇始長而柔又其後薇始壯而剛見天時之變範氏曰自作以至於柔未久也已念歸而憂矣蘇氏曰內憂歸期之逺而外爲饑渴之所困亦甚病矣孔疏方守北狄未得止息無人使歸問家安否所以憂也嚴氏曰將率受命之日則忘其家此托爲自道之辭而勉之以義也

采薇采薇薇亦剛止曰歸曰歸嵗亦陽止王事靡盬不遑啟處憂心孔疚我行不來【疚古音幾後並同來疚平上通韻不從葉】

興也朱注剛旣成而剛也鄭箋十月爲陽時坤用事嫌於無陽故名此月爲陽毛傳疚病也鄭箋我戍役自我也來猶反也據家曰來朱注不來者竭力致死無還心也

彼爾維何維常之華彼路斯何君子之車戎車旣駕四牡業業豈敢定居一月三防【華音敷】

興也毛傳爾華盛貌常常棣也鄭箋諭將率車馬服飾之盛王氏曰路戎路也鄭箋君子將率也毛傳業業壯也防勝也

朱注戎車旣駕而四牡盛矣則何敢以定居乎庶乎一月之間三戰而三防也王氏曰憂勤之至冀其功之速成也

駕彼四牡四牡騤騤君子所依小人所腓四牡翼翼象弭魚服豈不日戒玁狁孔棘【服蒲北反】

賦也毛傳騤騤彊也腓辟也孔疏戎車者將率之所依乘戍役之所倚以避患也翼翼閒習也鄭箋弭弓反末也以象骨飾之助禦者解轡紒也孔疏魚獸名魚服以魚皮爲矢服也鄭箋戒警棘急也

程氏曰整車甲修器械日爲警備玁狁之難甚急故也

昔我往矣楊栁依依今我來思雨雪霏霏行道遲遲載渴載饑我心傷悲莫知我哀

賦也毛傳楊栁蒲栁也遲遲長遠也

朱注設爲役人預道其歸時之事見其勤勞之甚也鄭箋極言其苦以說之錢氏曰自上言莫知我

哀則知之者深矣毛傳君子能盡人之情故人忘其死範氏曰予於采薇見先王以人道使人後世則牛羊而已矣嚴氏曰采薇出車杕杜諸詩周之所以興也漸漸之石苕之華何艸不黃周之所以衰也程氏曰古者戍役再期而還今年春暮行明年夏代者至復畱備秋至過十一月而歸又明年中春至春暮遣次戍者每秋與冬初兩番戍者皆在疆圉乃今之防秋也

采薇六章章八句

虞惇按一月三防箋云侵也伐也戰也說似太拘小人所腓箋云腓當作芘集注云腓猶芘也鄭攺腓爲芘非訓腓爲芘鄭氏好攺經文以就已說朱子因其攺字卽爲字訓恐未安今從毛

出車勞還率也

鄭箋遣將率及戍役同歌同時欲其同心也反而勞之異歌異日殊尊卑也記曰賜君子小人不同日此其義也

我出我車於彼牧矣自天子所謂我來矣召彼僕夫謂之載矣王事多難維其棘矣【牧古音墨牧與棘韻來與載平去通韻如車攻五章之例詩人用韻之變格又牧轉平聲爲枚棘轉平聲爲紀其反亦可通章平去入一韻從顧炎武之說也】

賦也虞惇曰我設爲南仲自我也爾雅郊外曰牧鄭箋自從也虞惇曰天子殷王也文王以天子

之命命南仲而南仲語其軍士以天子命我也毛傳僕夫禦夫也鄭箋載裝載也

歐陽氏曰南仲爲將始駕戎車出至於郊稱奉天子之命而來遂戒僕夫以趨王事之急也孔疏蓋序其忠敬以慰勞之

我出我車於彼郊矣設此旐矣建彼旄矣彼旟旐斯胡不斾斾憂心悄悄僕夫況瘁【郊旐旄平上通韻】

賦也毛傳蛇曰旐旄幹旄也鳥隼曰旟孔疏胡何也毛傳斾斾旒垂貌董氏曰禮徳車結旌武車綏旌鄭箋況玆也

程氏曰旣受命而行有旗章之盛見付與之重憂勞其事也鄭箋將率旣受命行而憂臨事而懼也僕夫則玆益憔悴憂其馬之不正呂氏曰古者出師以喪禮處之命下之日士皆泣涕楊氏曰曲禮行前朱雀而後武左靑龍而右白虎師行之法四方之星各隨其方爲左右前後進退有度各司其局則士無失伍離次矣陸氏曰禮交龍爲旂旂東方也鳥隼爲旟旟南方也熊虎爲旗旗西方也蛇爲旐旐北方也太常則象天焉環以覆之故繪日月星辰

王命南仲往城於方出車彭彭旂旐央央天子命我城彼朔方赫赫南仲玁狁於襄

賦也蘇氏曰王文王也文王未王而稱王者後世之追稱也朱注南仲文王之臣時大將也毛傳方朔方近玁狁之國也鄭箋城於方爲軍壘以禦敵也蘇氏曰彭彭壯盛也毛傳交龍爲旂央央鮮明也赫赫盛貌襄除也

孔疏旂南仲所建也周禮諸侯載旂軍吏載旗郊野載旐百官載旟南仲爲將專行分得載旂以下或載旐或載旟也程氏曰此指元帥之名以顯其功也城朔方而玁狁之難除禦戎之道守備爲本不以攻擊爲先呂氏曰大將傳天子之命以令軍眾於是車馬壯盛旂旐鮮明威靈气熖赫然動人矣兵事以哀敬爲本而所尙則威二章之戒懼三章之奮揚並行而不相悖也

昔我往矣黍稷方華今我來思雨雪載塗王事多難不遑啟居豈不懷歸畏此簡書【華音敷】

賦也孔疏方華方生華也塗凍釋而泥塗也毛傳簡書戒命也鄰國有急以簡書相告則奔命救之鄭箋黍稷方華朔方之地六月時也以此時始出壘徵伐玁狁因伐西戎至春凍始釋而來反其間未有休息劉氏曰王事多難言玁狁𨿽衰西戎又入也嚴氏曰玁狁於襄北方定矣旣而西戎復興於是

以簡書就命南仲移師伐之此及下章述南仲承命西伐之事也呂氏曰采薇之所謂往遣戌時也此詩之所謂往出師在道時也采薇之所謂來戍畢時也此詩之所謂來還師在道時也

喓喓艸虫趯趯阜螽未見君子憂心忡忡旣見君子我心則降赫赫南仲薄伐西戎

興也鄭箋君子斥南仲也

鄭箋近西戎之國聞南仲旣徵玁狁將伐西戎皆跳躍而鄕望之如阜螽之聞艸虫鳴焉艸虫鳴晚秋時也此以其時所見而興之程氏曰艸虫阜螽其類相應民心之望王師猶是也兵出眾和四方傒應南仲之功於此尢盛朱注薄之爲言聊也蓋不勞餘力矣

春日遲遲卉木萋萋倉庚喈喈采蘩祈祈執訊獲醜薄言還歸赫赫南仲玁狁於夷

賦也毛傳卉艸也程氏曰訊問也其魁首當訊問者也醜徒眾也毛傳夷平也

鄭箋伐西戎以凍釋時反朔方之壘息戍役至此時而還京師稱羙時物以及其事喜而詳之也執其可言問所獲之眾以歸當獻之也此時亦伐西戎獨言平玁狁者玁狁大故以爲始以爲終輔氏曰但曰玁狁於夷而已則固不貴乎略地屠城輿師蹀血也錢氏曰禦玁狁而伐西戎漢通西南夷以斷匈奴

右臂卽是法也孟子曰文王事昆夷惟與西戎連和乃可以全力制北狄然非薄伐不能要其和也此詩專爲制禦玁狁而以餘力伐西戎以孤玁狁之勢兵家之勝算也

出車六章章八句

虞惇按采薇序云文王以天子之命命將率天子紂也王文王也毛鄭於此詩以王與天子俱爲殷王非是朱子不主小序遂以王與天子俱指文王亦非也蘇氏曰王文王也南仲文王之屬紂得命文王而不得命南仲故王得爲文王而不得爲紂文王未王而稱王者追稱之詞此詩之作蓋非文王之世矣此說與序最爲合惟以天子命我之我爲文王則非是我出我車二句毛以爲出車就馬於牧地鄭以爲先出戎車乃召將率則歐陽氏已駁之朱子云前軍已至牧而後軍猶在郊亦未知然否疑郊牧亦是通言不必如此之拘也喓喓艸虫以下六句歐陽氏以國風艸虫之詩有之遂以爲室家思念之語而朱子從之今玩下文赫赫南仲詞气奮揚恐非閨中之語且其室家無端而作薄伐西戎之想殊亦無謂杕杜女心傷止乃勞還役之詞以此施於將率則不荘今仍主舊說

杕杜勞還役也

有杕之杜有晥其實王事靡盬繼嗣我日曰月陽止女心傷止徵夫遑止【杜盬隔句韻】

興也毛傳晥實貌呂氏曰杜有實秋冬之交也鄭箋嗣續也李氏曰以日繼日無休息也鄭

箋十月爲陽遑暇也

鄭箋序其男女之情以悅之陽月而思望之者以初時云嵗亦莫止朱注此時可以暇矣曷爲而不歸哉

有杕之杜其葉萋萋王事靡盬我心傷悲卉木萋止女心悲止徵夫歸止

興也邱氏曰萋萋新葉也呂氏曰蓋春將暮矣朱注歸止言可以歸也

陟彼北山言采其杞王事靡盬憂我父母檀車幝幝四牡痯痯徵夫不逺【母滿以反】

興也呂氏曰杞可食春已暮矣毛傳檀車役車也幝幝敝貌痯痯罷貌

鄭箋杞非食菜也而升北山采之托有事以望君子也朱注車敝矣馬罷矣徵夫之歸當不逺矣

匪載匪來憂心孔疚期逝不至而多爲卹卜筮偕止防言近止徵夫邇止【疚音幾近古音記崧髙鄭箋云如彼記之子之記卹質韻質爲支微齊佳之入聲平上去入通韻】

賦也鄭箋載裝載也毛傳逝往卹憂也鄭箋偕俱會合也

朱注徵夫不裝載而來憂之固甚病矣況歸期已過而猶不至則使我多爲憂卹也鄭箋逺行不必如期室家之情以期望之或卜之或筮之合言於繇爲近徵夫於今近耳孔疏言汝室家念汝如是也範氏曰以卜筮終之思之切而無所不爲也出車勞率故美其功杕杜勞眾故極其情先王以已之心爲人之心故能曲盡其情使民忘其死以忠於上也嚴氏曰詩四章皆不言戍歸之事惟述其未歸之時室家思望之切如此則今日之歸其樂爲何如所以深慰勞之也

杕杜四章章七句

魚麗美萬物盛多能備禮也文武以天保以上治內采薇以下治外始於憂勤終於逸樂故美萬物盛多可以告於神明矣

朱注此燕饗通用之樂歌

魚麗於罶鱨鯊君子有酒旨且多

賦也毛傳麗歷也罶曲梁也寡婦之笱也鱨揚也鯊鮀也

李氏曰寡婦之笱而獲鱨鯊見物之盛多也孔疏酒美而魚又多能備禮也蘇氏曰古之仁人交萬物有道取之有時用之有節則艸木鳥獸繁殖無有求而不得君子於是及其閒暇爲酒醴以燕樂之旣旨且多無所不備也黃氏曰萬物盛多而舉魚以微者言之也詩人言萬物不得其性則曰魚在在藻言豊年之兆則曰眾維魚矣亦此意也毛傳古者不風不暴不行火艸木不折不芟斧斤不入山林豺祭獸然後殺獺祭魚然後漁鷹隼擊然後罻羅設是以天子不合圍諸侯不掩羣大夫不麛不卵士不隠塞庶人不數罟罟必四寸然後入澤梁故山不童澤不涸鳥獸魚鱉皆得其所然

魚麗於罶魴鱧君子有酒多且旨

賦也毛傳鱧鮦也

鄭箋酒多而此魚又美也

魚麗於罶鰋鯉君子有酒旨且有【有音以】

賦也毛傳鰋鮎也

物其多矣維其嘉矣

賦也

物其旨矣維其偕矣【平上通韻下章同】

賦也蘇氏曰偕齊也

呂氏曰物𨿽嘉旨然陸產不如水產之盛澤物不如山物之蕃猶未可以言偕也

物其有矣維其時矣【顧夢麟曰此三章復與前三章各相葉】

賦也呂氏曰物𨿽盛多而偕有必適當其時然後盡善所謂時者不專爲用之之時也苟非國家閒暇內外無故則物𨿽盛不能全其樂矣蘇氏曰多則患其不嘉旨則患其不齊有則患其不時多而能嘉旨而能齊有而能時言曲全也朱注按儀禮鄕飲酒及燕禮前樂旣畢皆間歌魚麗笙由庚歌南有嘉魚笙崇丘歌南山有臺笙由儀間代也言一歌一吹也然則此六者蓋一時之詩而皆爲燕享賓客上下通用之樂

魚麗六章三章章四句三章章二句

虞惇按正義以君子有酒旨絕句且多二字爲句言酒旣旨美魚復眾多下三章還覆上三章首章且多四章云物其多矣二章且旨五章云物其防矣三章且有六章云物其有矣明是疊上文謂之物者皆指魚也朱子以有酒爲句旨且多爲句言酒旨而又多似不如舊說爲善又注云此卽燕饗所薦之羞而極道其美且盛也按詩中錯舉鱨鯊魴鱧鰋鯉未必皆所薦之羞推之南有嘉魚南有樛木翩翩者鵻亦以爲所薦之羞則殊不可通今不取

鹿鳴之什十篇五十五章三百一十五句

讀詩質疑卷十六﹤經部﹐詩類﹐讀詩質疑﹥

欽定四庫全書

讀詩質疑卷十七

太僕寺少卿嚴虞惇撰

南陔之什

鄭氏曰南陔白華華黍三篇者鄕飲酒燕禮用焉曰笙入立於縣中奏南陔白華華黍是也孔子論詩雅頌各得其所時俱在耳篇第當在於此遭戰國及秦之世而亡之其義則與眾篇之義合編故存至毛公爲詁訓傳乃分眾篇之義各置於其篇端又闕其亡者以見在爲數故推攺什首遂通耳而下非孔子之舊虞惇按毛公推攺什首以見在爲數初鹿鳴之什附南陔白華華黍於魚麗之後次南有嘉魚之什則降由庚崇防以下從由儀又次鴻雁之什節南山之什谷風之什甫田之什魚藻之什皆非孔子之舊矣朱子據儀禮鄕飲酒燕禮奏樂之序攺正什首以南陔附杕杜後爲鹿鳴之什次白華之什復降魚麗於華黍之下亦與六月序之次不相合今按六月序魚麗之後次南陔次白華次華黍次由庚次南有嘉魚次崇丘次南山有防次由儀蓋孔子序詩之次如此故今於鹿鳴之什始鹿鳴而終魚麗其次則南陔之什如六月之序又其次則彤弓之什祈父之什小旻之什北山之什桑扈之什都人士之什蘇氏復南陔之什旣得之矣而由庚崇丘尙仍毛氏之舊今悉以六月序爲據而攺正焉

南陔孝子相戒以養也

毛傳有其義而亡其辭孔疏堂上歌者不亡堂下笙者卽亡朱注此笙詩也鄕飲酒禮鼓瑟而歌鹿鳴四牡皇皇者華然後笙入堂下磬南北面立樂南陔白華華黍燕禮亦鼓瑟而歌鹿鳴四牡皇華然後笙入立於縣中奏南陔白華華黍南陔以下今無以考其名篇之義然曰笙曰樂曰奏而不言歌則有聲無辭明矣所以知其篇第在此者意古經篇題之下必有譜焉如投壺魯鼓薛鼓之節而亡之耳董氏曰笙入者有聲而無詩也蓋詩有歌有聲見於詩者歌也寓於樂者聲也以其用於鄕人邦國故當時人習其義是以因其事而識其聲知其義也然則亡其辭者乃本亡之非失亡也朱氏曰南陔以下逸詩旣有聲無詩則樂譜也夫子刪詩而系樂譜者何也然則如武宿夜之類何以不入周頌也呂氏曰國語叔孫穆子聘晉伶簫歌鹿鳴之三鹿鳴三篇旣可與簫相和而歌則南陔以下獨不可與笙相和而歌乎必是有其詩而亡之也嚴氏曰樂以人聲爲主人聲卽所歌之辭也若本無其辭則無由有其義序本因其辭以知其義後亡其辭惟序之義存焉耳郝氏曰儀禮鄕射奏騶虞貍首騶虞有辭也亦云奏國語金奏肆夏樊遏渠肆夏卽時邁也樊遏爲韶夏卽執競也渠爲納夏卽思文也皆有辭而皆曰金奏周禮籥章以籥吹豳詩卽七月也籥吹七月猶笙吹南陔白華華黍也明堂位祭統升歌淸廟下管象象卽維淸也亦曰管是知笙詩固未嘗無辭也虞惇按古言鄭氏云笙詩有聲有辭如其有聲無辭宜曰笙調不曰笙詩燕禮升歌鹿鳴下管新宮新宮今亡左傳宋公享昭子賦新宮將謂管亦有聲無辭乎其謂斯幹爲新宮者非也笙詩之亡猶管詩之亡也書曰琴瑟以詠笙鏞以間詩曰我有嘉賓鼓瑟吹笙皆有詩也是故升歌三終鹿鳴三詩也笙入三終南陔三詩也間歌三終魚麗由庚六詩也合樂三終則二南六詩眾聲偕作矣於是工告樂正曰正歌備皆謂之歌而可謂之有聲無辭乎凡樂四節首節歌也比歌以瑟也二節笙也輔笙以磬也三節笙歌相禪也四節鄕樂六詩也凡樂四節爲詩十八篇皆有聲有辭鼓瑟鼓琴笙磬同音以雅以南此之謂也然則序所謂有其義而亡其辭者遭戰國秦火而亡之非本亡也

白華孝子之潔白也

華黍時和嵗豊宜黍稷也

由庚萬物得由其道也

南有嘉魚樂與賢也太平之君子至誠樂與賢者共之也

朱注此亦燕饗通用之樂嚴氏曰南有嘉魚南山有防皆燕賢之樂歌其曰樂與賢者言以樂樂之也猶射義言騶虞者樂官備也采蘋者樂循法也采蘩者樂不失職也皆以播之樂歌爲樂之也

南有嘉魚烝然罩罩君子有酒嘉賓式燕以樂

興也毛傳南江漢之間魚所產也孔疏嘉善也鄭箋烝久也王氏曰烝眾也毛傳罩籗也範氏曰罩罩取之不已也邱氏曰君子成王也鄭箋嘉賔賢者也燕飲也

孔疏君子有至誠之心思遲此賢者欲致於朝猶罩者之願魚也嚴氏曰魚深潛者也羣然罩之又罩而後得之諭賢者隠伏於下必人君勤求而後得之陸氏曰得賢致酒歡情怡暢故樂呂氏曰賢才多寡系君上之好惡樂與賢則眾多不樂與賢則亦從而衰少矣君子有酒而嘉賓燕樂之道其樂與賢之心也

南有嘉魚烝然汕汕君子有酒嘉賓式燕以衎

興也毛傳汕樔也鄭箋樔今之撩罟也毛傳衎樂也

陸氏曰君子求賢上籠之如罩下撩之如汕至誠之道也淮南子罩者抑之者舉之爲之𨿽異得魚一也

南有樛木甘累之君子有酒嘉賓式燕綏之

興也鄭箋綏安也

呂氏曰樛木下垂而美實累之固結而不可解也鄭箋君子下其臣故賢者歸往也嚴氏曰醴酒不設而穆生去蓋禮貌衰則不能安賢者之心也

翩翩者鵻烝然來思君子有酒嘉賓式燕又思【又古音肄後並同來又平去通韻】

興也嚴氏曰鵻孝鳥也孔疏思辭也鄭箋又復也

李氏曰賢者羣然如鵻之來集也孔疏嘉賓旣來與之燕而又燕親之甚也陳氏曰太平之時得賢未必益於治失賢未必趨於亂是以賢者漸致疎棄間有勉彊與賢者共享其樂亦不能久故惟至誠而後賢者歸之

南有嘉魚四章章四句

虞惇按南有樛木朱注云此興之取義者翩翩者鵻注云此興之全不取義者詩無不取義之興朱子說未敢從也注又云此亦因所薦之物而道逹主人樂賓之意按南有樛木翩翩者鵻恐未必皆所薦之物故亦未敢從南有嘉魚注云嘉魚出沔南之丙穴𨿽本太衝三都賦然此恐只是嘉羙之義故鄭箋雲南方水中有善魚嚴粲亦云下文樛木非木名則嘉魚亦非魚名也君子有酒箋云君子斥時在位者按鳬鷖序太平之君子箋以君子爲成王則此序太平之君子亦當指成王詩譜亦雲南有嘉魚以下周公成王時詩也故今從邱氏說云

崇丘萬物得極其髙大也

南山有防樂得賢也得賢則能爲邦家立太平之基矣

朱注此亦燕饗通用之樂

南山有防北山有萊樂只君子邦家之基樂只君子萬壽無期

興也毛傳防夫湏也萊艸名鄭箋君子賢人也嚴氏曰無期無窮期也

歐陽氏曰髙山多艸木猶大國多賢才虞惇曰樂只君子以下皆稱頌賢者之辭所謂羙其徳而祝其壽也

南山有桑北山有楊樂只君子邦家之光樂只君子萬壽無疆

興也

南山有杞北山有李樂只君子民之父母樂只君子徳音不已

興也鄭箋不已長見稱頌也

南山有栲北山有杻樂只君子遐不眉壽樂只君子徳音是茂【茂音耄】

興也鄭箋遐遠也毛傳眉壽秀眉也

南山有枸北山有楰樂只君子遐不黃耉樂只君子保艾爾後【耉古音矩後並同後音戶】

興也毛傳枸枳枸也楰鼠梓也孔疏黃老人髮白復黃也孫氏曰耉面凍梨色如浮垢也毛傳保安艾養也

嚴氏曰多舉艸木之名諭賢者之多而皆有用也曹氏曰凡此皆可用之材成王能得之以爲用兼收並蓄巨細不遺國家賴之是以基本堅固事業光華治安彊盛名譽福祿傳之無窮是可樂也

南山有臺五章章六句

虞惇按魚麗以下諸詩朱子皆以爲燕饗通用之樂是矣而皆以爲無所取義之興則殊不然如此詩南山有臺以序樂得賢之義求之則意味親切而深厚若云無所取義便成贅語矣鄭箋云人君得賢則廣大堅固如南山之有基趾此又別生枝節非詩本義陸佃埤雅更以臺萊桑楊杞李栲杻之屬逐物取義則又矯朱子而失之穿鑿詩人未必如是之繁碎也邦家之基萬壽無期皆指賢人而言諸家以序有爲邦家立太平之基句遂以爲稱頌得賢之效其實非也今正之

由儀萬物之生各得其宜也

鄭箋由庚崇丘由儀三篇者鄕飲酒燕禮亦用焉曰乃間歌魚麗笙由庚歌南有嘉魚笙崇丘歌南山有防笙由儀亦遭世亂而亡之燕禮又有升歌鹿鳴下管新宮新宮亦詩篇名也辭義皆亡無以知其篇第之處

蓼蕭澤及四海也

鄭箋九夷八狄七戎六蠻謂之四海嚴氏曰蓼蕭湛露彤皆天子諸侯燕饗之樂歌湛露彤天子燕諸侯蓼蕭則諸侯答天子也虞惇按詩以蓼蕭零露爲興正言天子澤及諸侯而詩序辧以爲臆說淺妄者非也

蓼彼蕭斯零露湑兮旣見君子我心寫兮燕笑語兮是以有譽處兮【寫古音湑後並同】

興也毛傳蓼長大貌蕭蒿也嚴氏曰諸侯以蕭艸自諭君臣之辭也曹氏曰湑潤澤貌鄭箋君子天子也毛傳寫輸寫也朱注譽聲聞也處安樂也蘓氏曰諸侯來朝天子推恩以接之無所不及如零露之於蕭然故其旣見天子也莫不思盡其心之所有以告之天子又申之以燕禮及其燕也極其笑語之樂而無間嚴氏曰接之以溫厚故下情喜悅稱頌天子謂宜有譽有處也有譽則得其名有處則保其位大榮大安也

蓼彼蕭斯零露瀼瀼旣見君子爲龍爲光其徳不爽壽考不忘

興也毛傳瀼瀼露蕃貌龍寵也孔疏爲天子寵遇光榮也毛傳爽差也

呂氏曰徳施之普使遠近大小親疎各稱其分莫不滿足所謂不爽也虞惇曰皆諸侯頌羙天子之辭

蓼彼蕭斯零露泥泥旣見君子孔燕豈弟宜兄宜弟令徳壽豈

興也毛傳泥泥霑濡也鄭箋孔甚也毛傳豈樂弟易也蘓氏曰兄弟同姓諸侯也

嚴氏曰孔燕燕禮盛也盛燕而又豈弟情文俱至也呂氏曰自同姓親者言之四海諸侯咸在其中矣

李氏曰天子於諸侯無不親睦宜其有令善之徳壽而且樂也

蓼彼蕭斯零露濃濃旣見君子鞗革衝衝和鸞雝雝萬福攸同

興也毛傳濃濃厚貌鞗轡也革轡首也衝衝垂飾貌朱注和鸞皆鈴也毛傳在軾曰和在衡曰鸞鄭箋攸所也朱注同聚也

鄭箋諸侯燕見天子天子必乘車迎於門故云然孔疏乘是車服屈己之尊降接卑賤恩遇若是故宜萬福歸聚之賈誼新書曰言動以紀度則萬福之所聚也

蓼蕭四章章六句

虞惇按朱注諸侯朝於天子天子與之燕以示慈惠故歌此詩按下篇湛露乃天子燕諸侯之詩此詩則諸侯頌羙天子也注以君子爲諸侯者非是今從鄭蓼彼蕭斯鄭以爲四夷之長亦太拘嚴氏說得之

湛露天子燕諸侯也

春秋傳諸侯朝正於王王宴樂之於是乎賦湛露則天子當陽諸侯用命也虞惇按周禮大宗伯以饗燕之禮親四方之賓客上公三饗三食三燕侯伯二饗再食再燕子男一饗一食一燕傳曰饗以訓共儉燕以示慈惠申公說天子燕同姓諸侯之詩

湛湛露斯匪陽不晞厭厭夜飲不醉無歸

興也毛傳湛湛露盛貌陽日也晞幹也厭厭安也夜飲私燕也

歐陽氏曰湛湛之露潤霑於物非至曙則不幹厭厭之飲恩被於諸侯非至醉則不止舉其燕私殷勤之意見天子恩禮諸侯之厚也鄭箋燕飲之禮宵則兩階及庭門皆設大燭焉毛傳宗子將有事則族人皆侍不醉而出是不親也醉而不出是渫宗也虞惇按燕禮君曰無不醉賓及卿大夫皆對曰諾敢不醉所謂不醉無歸也

湛湛露斯在彼丰艸厭厭夜飲在宗載考

興也毛傳丰茂也夜飲必於宗室朱注蓋路寢之屬也鄭箋載則考成也

歐陽氏曰露之被艸如王恩之被諸侯嚴氏曰燕禮膳宰具官饌於寢東注寢路寢也艸茂則得露多夜飲在路寢而成禮受恩優渥也鄭箋同姓諸侯則成之於庶姓其讓之則止範氏曰王者天下之宗諸侯之所主也在宗載考禮成而恩洽也

湛湛露斯在彼杞棘顯允君子莫不令徳

興也孔疏顯明允信也朱注君子諸侯爲賓者也蘓氏曰露之在艸也如將不勝其在木也則能任之矣將言其無不醉故以豊艸言之將言其醉而不亂故以杞棘言之朱注令徳者飲多而不亂徳足以將之也

其桐其椅其實離離豈弟君子莫不令儀【椅古於戈反離音羅儀音俄】

興也毛傳離離垂也

蘓氏曰桐椅𨿽實繁而枝不披君子𨿽飲酒至醉而終之以禮孔疏言蘊借自持威儀不至醉亂曽氏曰前言厭厭夜飲後言令徳令儀𨿽過三爵亦可謂不繼以淫矣黃氏曰上之所以防下者愈寛而下之所以自防者愈嚴君有餘恩臣有餘敬也湛露四章章四句

虞惇按鄭氏以二章有在宗載考之文遂以二章爲燕同姓三章爲燕庶姓卒章爲燕二王后皆衍說也湛湛露斯鄭謂露之在物使柯葉低垂諭諸侯似醉之貌匪陽不晞謂天子賜爵貌變肅敬似露之見日而晞亦爲穿鑿今不取又許氏云此詩皆無義興一章以匪不二字興下不無二字二章兩在字相應爲興皆無取義蓋自興不取義之說行而六義盡亡故錄歐陽氏蘇氏之說以正之

南陔之什十篇其六篇亡其四篇十七章八十六句

讀詩質疑卷十七

欽定四庫全書

讀詩質疑卷十八

太僕寺少卿嚴虞惇撰

彤弓之什

彤弓天子錫有功諸侯也

朱注此天子燕有功諸侯而賜以弓矢之樂歌春秋傳諸侯敵王所愾而獻其功王於是乎賜之彤弓一彤矢百玈弓矢千以覺報宴注愾恨怒也覺明也謂諸侯有四夷之功王賜之弓矢又爲歌彤弓以明報功宴樂鄭箋凡諸侯賜弓矢然後專徵伐呂氏曰所謂專徵者如四夷入邊臣子簒弒不容待報者其他則九伐之法大司馬所職非諸侯得專也與後世彊臣拜表輙行者異矣

彤弓弨兮受言藏之我有嘉賔中心貺之鐘鼓旣設一朝饗之【平上去通韻】

賦也毛傳彤弓朱弓也以講徳習射弨弛貌李氏曰言語辭毛傳貺賜也鄭箋大飲賓曰饗朝早朝也

王氏曰受言藏之者工成而獻王王受而藏之以待賜也呂氏曰是賜也非以爲儀也出於中心而非勉彊也功之大者情必厚情之厚者賜必多賜之多者儀必盛所謂本末情文無所不稱也劉氏曰行慶賞必與神人共之故行饗禮於廟孔疏周語王饗有體薦燕有折俎公當饗卿當燕燕或至夜而饗行於朝禮成而罷故以一朝言之左傳鄭伯饗趙孟禮終乃燕是饗不終日也呂氏曰受言藏之言其重也中心貺之言其誠也一朝饗之言其速也後世視府藏爲己私分至有以武庫兵賜弄臣者則與受言藏之者異矣賞賜非出於利誘則廹於事勢至有朝賜鐵劵而暮屠戮者則與中心貺之者異矣屯膏吝賞功臣解體至有刻印刓不忍予者則與一朝饗之者異矣

彤弓弨兮受言載之我有嘉賔中心喜之鐘鼓旣設一朝右之【右音以上去通韻】

賦也王氏曰載抗之也毛傳右勸也孔疏設饗禮以勸其功也鄭箋右之者主人獻之賓受爵奠於薦右旣祭俎乃席末坐卒爵之謂也

彤弓弨兮受言櫜之我有嘉賓中心好之鐘鼓旣設一朝醻之【平去通韻】

賦也毛傳櫜韜也醻報也鄭箋飲酒之禮主人獻賔賔酢主人主人又酌自飲而遂酌以飲賓謂之醻醻猶厚也

孔叢子孔子曰於彤弓見有功之必報也

彤弓三章章六句

虞惇按受言藏之鄭箋云言者王防命也王賜朱弓必策其功以命之受出藏之乃反入也是以受之爲諸侯受之旣言諸侯受之而後言我有嘉賔中心貺之似於文勢不順故不從而受言之言亦不作策命解右之醻之毛鄭小異今兩載其說按禮饗以訓恭儉爵盈而不飲未必有酬酢之文則似毛傳尢長也

菁菁者莪樂育材也君子能長育人材則天下喜樂之矣

鄭箋樂育材者歌樂人君敎學國人秀士選士俊士造士進士養之以漸至於官之歐陽氏曰育材之道博矣人之才性不一善育材者因其性而養成之或敎於學或敎於官勸以爵祿厲以名節使人人各極其所能焉朱氏曰先王盛時家有塾黨有庠術有序國有學其制見於周官孟子與夫禮記漢儒之說者皆不同也若其敎之以孝弟忠信詩書禮樂養其良知良能之善以俟其成徳而賴其用則意未嘗不同故孟子曰學則三代共之皆所以明人倫也此所謂長育人材者能如是則天下喜樂之也陳氏曰小雅二十二詩皆因其事而歌之也菁菁者莪之詩則宜何歌其天子行禮於學校燕飲而歌之歟

申公說天子燕賔興之士歌此詩

菁菁者莪在彼中阿旣見君子樂且有儀

虞惇曰比也毛傳菁菁盛貌莪蘿蒿也中阿阿中也大陵曰阿孔疏君子君也

韓氏曰君子能長育人材若大陵之長育微艸能使之菁然盛也鄭箋旣見君子者官爵之而得見也嚴氏曰見此能育材之君子則莫不喜樂而有威

儀也喜樂見良心之興起有儀見善敎之作成

菁菁者莪在彼中沚旣見君子我心則喜

比也毛傳中沚沚中也

菁菁者莪在彼中陵旣見君子錫我百朋

比也毛傳中陵陵中也鄭箋錫賜也古者貨貝五貝爲朋百朋言得祿多也

韓氏曰言君子旣長育人材又當爵命之賜之厚祿以寵貴之云爾王氏曰厚之以祿則士之材成矣樂其成吾才而又能用我也豈特爲厚祿乎哉

泛泛楊舟載沈載浮旣見君子我心則休

比也毛傳楊木爲舟孔疏載則也虞惇曰則沈則浮言惟才是用也孔疏休美也

鄭箋諭人君用人文亦用武亦用於人之才無所廢韓氏曰若此則天下之心美之也

菁菁者莪四章章四句

虞惇按集注以此爲燕飲賓客之詩不主育材之說故於旣見君子錫我百朋載沈載浮我心則休皆與舊說異今以毛鄭爲主而參用韓文公上宰相書惟首章樂且有儀從嚴氏詩緝不從鄭載沈載浮毛鄭以載爲載物之載而孔氏正之今從之

六月宣王北伐也鹿鳴廢則和樂缺矣四牡廢則君臣缺矣皇皇者華廢則忠信缺矣棠棣廢則兄弟缺矣伐木廢則朋友缺矣天保廢則福祿缺矣采薇廢則徵伐缺矣出車廢則功力缺矣枤杜廢則師眾缺矣魚麗廢則法度缺矣南陔廢則孝友缺矣白華廢則廉恥缺矣華黍廢則蓄積缺矣由庚廢則陰陽失其道理矣南有嘉魚廢則賢者不安下不得其所矣崇防廢則萬物不遂矣南山有臺廢則爲國之基隊矣由儀廢則萬物失其道理矣蓼蕭廢則防澤乖矣湛露廢則萬國離矣彤弓廢則諸夏衰矣菁菁者莪廢則無禮儀矣小雅盡廢則四夷交侵中國微矣鄭箋六月言周室微而復興美宣王之北伐也朱注成康旣沒周室寖衰八世而厲王胡暴虐周人逐之出居於彘玁狁內侵逼近京邑王崩子宣王靖卽位命尹吉甫帥師伐之有功而歸詩人作歌以序其事申公說尹吉甫帥師徵玁狁史籕美之朱氏曰成康旣沒文武之政侵尋弛壊至於夷厲而小雅盡廢矣蓋其人亡其政息𨿽鐘鼓筦之聲未廢而其實不舉則無所施之所謂廢也宣王中興內修政事外攘夷狄北伐南徵以復文武之境土故序詩者詳記其所由廢興者如此以發其端而小雅之見於經者於是變矣蘇氏曰宣王之詩而不免於變何也曰周之興也積仁行義數百年至於文武風俗純備是以其詩發而爲正詩自成康以來周室不競至幽厲而大壊其敗亦數百年其蓄之也亦厚矣是以其詩不復其舊而謂之變夫自其正而之乎變其敗之也甚難其間必有幽厲大亂之君爲之而後能自其變而復於正其反之也亦難茍非有後稷公劉文武積累之勤亦不能也今夫宣王之善之積者未若幽厲之變之厚也是以不免於變也虞惇按竹書宣王五年夏六月尹吉甫帥師伐玁狁至於太原秋八月方叔帥師伐荊蠻

六月棲棲戎車旣飭四牡騤騤載是常服玁狁孔熾我是用急王於出徵以匡王國【棲騤飭服隔句韻急緝韻不通職顧氏曰鹽鐵論引此作我是用戒戒字古有入音紀力反常武旣敬旣戒與國韻正同】

賦也鄭箋六月建未之月盛夏出兵明其急也蘇氏曰棲棲不安也鄭箋戎車革路也其等有五孔疏春官車僕掌戎路之萃廣車之萃闕車之萃

蘋車之萃輕車之萃所謂五戎也飭齊正也朱注騤騤彊貌鄭箋常服戎事之常服韋弁服孔疏韋弁以韎韋爲弁又以爲衣而素裳白舄也載之者戎服當戰陳時服之在道未服也毛傳熾盛也鄭箋於曰匡正也王曰今汝出徵玁狁以正王國之封畿也

比物四驪閒之維則維此六月旣成我服我服旣成於三十里王於出徵以佐天子【成徵裏子隔句韻】賦也孔疏比齊同也毛傳物毛物也孔疏比物者比同力之物也蘇氏曰比物而又四驪言馬有餘也毛傳則法也鄭箋服戎服也朱注三十里一捨也古者吉行五十里師行三十里

孔疏夏官校人凡大事祭祀朝覲防同毛馬而頒之凡軍事物馬而頒之毛馬齊其色物馬齊其力閒之者先敎戰後用師也書傳曰徵伐必因搜狩以閒之閒之者何貫之貫之何習之是也朱注此月之中卽成我服旣成我服卽日引道不疾不徐盡捨而止應變之速從事之敏不失其常度也鄭箋王曰令女出徵伐以佐助我天子之事禦北狄也

四牡修廣其大有顒薄伐玁狁以奏膚公有嚴有翼共武之服共武之服以定王國

賦也毛傳修長廣大也顒大貌膚大公功也嚴威翼敬也鄭箋共典也服事也朱注將帥皆嚴敬以共武事也範氏曰兵事莫尙於嚴莫先於敬共武之服者如此則足以定王國矣

玁狁匪茹整居焦獲侵鎬及方至於涇陽織文鳥章白斾央央元戎十乘以先啟行【茹獲上去通韻】

賦也鄭箋茹度整齊也蘇氏曰整居者無所憚也毛傳焦也獲也周地之接於玁狁者鄭箋鎬也方也皆北方地名涇陽涇水之北也織微織也毛傳鳥章錯革鳥爲章也白斾繼旐者也曹氏曰白帛也以絳帛爲斾毛傳央央鮮明貌元大也朱注戎戎車也王氏曰軍前曰啟後曰殿以元戎啟突敵陳之前行所謂選鋒也毛傳夏后氏曰鉤車先正也殷曰寅車先疾也周曰元戎先良也韓詩章句元戎兵車也謂車縵輪馬被甲衡軛之上盡有劍防名曰陷軍之車所以冒突先啟敵家之行伍也

朱注玁狁不自度量深入爲宼是以建旌旗選鋒鋭聲其罪而致討焉直而壯律而臧有不戰戰必勝矣

戎車旣安如輊如軒四牡旣佶旣佶且閒薄伐玁狁至於太原文武吉甫萬邦爲憲【平去通韻】

賦也朱注輊車之覆而前也軒車之卻而後也毛傳戎車之安從後視之如輊從前視之如軒然後適調也佶壯健貌孔疏閒習也朱注太原地名亦曰大鹵毛傳文武有文有武吉甫尹吉甫也鄭箋時大將也毛傳憲法也王氏曰非文無以附眾非武無以威敵能文能武則萬邦以爲法也朱注至太原者逐出之而已不窮追也先王治戎狄之法如此漢書嚴尢傳曰當周宣王時玁狁內侵至於涇陽命將徵之盡境而還其視戎狄之侵譬猶蟁蝱之螫之而已虞惇按困學記聞後漢書西域傳穆王西徵犬戎遷戎於太原夷王衰弱荒服不朝乃命虢公率師伐太原而戎至於兪泉宣王遣兵伐太原戎不克蓋自穆王遷戎而太原爲戎居宣王僅能驅之出境而已其後料民太原而戎患益深馴至驪山之禍其端自穆王遷戎始

吉甫燕喜旣多受祉來歸自鎬我行永久飲禦諸友炰鼈膾鯉侯誰在矣張仲孝友【久音兒友音以】

賦也毛傳祉福也禦進也侯維也張仲賢臣也善父母爲孝善兄弟爲友

鄭箋吉甫伐玁狁而歸王以燕禮樂之則歡喜矣又多受賞賜也王以吉甫逺從鎬地來又日月長久今飲之酒進其諸友防舊者與俱飲又加珍美之饌所以極勸也陳氏曰於諸友之中維誰在矣獨舉其孝友之賢者曰張仲朱注舉與燕者之賢所以賢吉甫而善是燕也毛傳宣王使文武之臣徵伐而與孝友之臣處內範氏曰朝廷心腹也戎狄四支也孝友之臣日納王於善而惇厚之然後戎狄可攘外患可除矣王氏曰吉甫爲將於外而內無忠順之臣與之同志輔王耳目而迪其心則妨功害能之人至矣妨功害能之人至則若吉甫者其身之不閱何暇議勝敵哉漢書劉向疏曰吉甫之歸周厚賜之其詩曰來歸自鎬我行永久千里之鎬猶以爲逺六月六章章八句

虞惇按王肅述毛云宣王親伐玁狁出鎬京而還使吉甫迫伐追逐至於太原王基云六月命吉甫采芑命方叔江漢命召公惟常武宣王親徵王基鄭之徒也今考詩意鄭說爲長故首章載是常服從鄭不從毛侵鎬及方王肅云鎬鎬京也而王基駁之孫毓以箋義爲長顏師古注漢書亦云鎬非豊鎬之鎬故今亦從鄭棲棲之義與簡閱不相配今從蘇

采芑宣王南徵也

孔疏宣王命方叔南徵蠻荊之國陳氏曰南徵北伐二詩皆班師時作北伐其初用兵也南徵則北方已服中國麤定方叔乘北伐之威以臨蠻荊也下篇車攻則中興之功成矣申公說宣王命方叔徵荊荊人來歸史籕美之虞惇按鄭語史伯曰當成周者南有荊蠻注云羋姓之蠻鬻融之後也後漢書南蠻傳槃瓠其後滋蔓今長沙武陵蠻是也周世黨眾彌盛宣王中興乃命方叔南伐蠻方詩人所謂蠻荊來威也

薄言采芑於彼新田於此菑畝方叔涖止其車三千師幹之試方叔率止乘其四騏四騏翼翼路車有奭簟茀魚服鉤膺鞗革【此章三句一韻芑止田千隔句韻】興也毛傳芑菜也田一歲曰菑二歲曰新田三歲曰畬方叔卿士受命而爲將也涖臨也朱注司馬法兵車一乘甲士三人步卒七十二人又二十五人將重車在後凡百人其車三千法當三十萬人蓋極言其盛也毛傳師眾幹扞也朱注試肄習也毛傳翼翼壯健貌蘇氏曰路車金路也毛傳奭赤貌孔疏簟茀以方文竹簟之席爲車蔽也鉤膺馬婁頷有鉤而在膺有樊有纓也樊馬大帶纓鞅也程氏曰采芑於新田菑畝皆地力方盛處毛傳宣王能新美天下之士然後用之李氏曰田必治而後菜可食士必練而後戰可用蘇氏曰將采芑者於何取之其必於新田菑畝而後得之方其治田也則勞而及其采芑也則佚故宣王南徵則亦使方叔治其軍而後用之方叔之治軍也陳其軍馬試其眾以扞敵之法又親以身率之士之從之者皆知愛之故美其車馬之盛服飾之美也

薄言采芑於彼新田於此中鄕方叔涖止其車三千旂旐央央方叔率止約軧錯衡八鸞瑲瑲服其命服朱芾斯皇有瑲蔥珩【衡珩古戶卽反後並同此亦三句一韻衡瑲皇珩又自爲韻】

興也蘇氏曰中鄕民居在焉其田尢治鄭箋交龍爲旂蛇爲旐朱注約束也毛傳軧長轂之軧也朱而約之錯衡文衡也朱注鈴在鑣曰鸞四馬則八鸞毛傳瑲瑲聲也朱注命服天子所命之服也毛傳朱芾黃朱芾也皇猶煌煌也瑲珩聲也蔥蒼也朱注珩佩首橫玉也孔疏三命赤芾蔥珩

程氏曰其行也受服章之尊美言付之重嚴氏曰方叔威名素著又貴謀賤戰以王師臨小醜故雍容閒暇如此

鴥彼飛隼其飛戾天亦集爰止方叔涖止其車三千師幹之試方叔率止鉦人伐鼓陳師鞠旅顯允方叔伐鼓淵淵振旅闐闐【隼古之水反後並同此亦三句一韻隼止與止試韻天干隔句韻前二章後六句一韻此章後六句分兩韻鼔旅淵闐又自爲韻】

興也毛傳鴥疾飛貌鄭箋隼鷂屬急疾之鳥也毛傳戾至也鄭箋爰於也孔疏鉦鐃也毛

傳伐擊也鉦以靜之鼓以動之鄭箋鉦也鼓也各有人焉鉦人伐鼓互文也二千五百人爲師五百人爲旅毛傳鞠告也鄭箋將戰陳其師旅誓告之陳師告旅亦互文毛傳淵淵鼓聲也鄭箋振止旅眾也春秋傳出曰治兵入曰振旅董氏曰闐闐眾行聲也

鄭箋鳥飛而至天諭士卒勁勇能深攻入敵也集於其所止諭士卒湏命乃行也三稱其車三千者重師也孔疏鉦人伐鼓未戰而閱軍也陳師鞠旅將戰而申告也伐鼓淵淵當戰而作气也至戰止將歸又振旅伐鼓闐闐然凡軍進退皆鼓動鉦止嚴氏曰方進師而卽振旅蠻夷望風畏服不待戰也蘇氏曰方叔之南徵先治其兵旣眾且治而蠻荊遂服故詩人詳其治兵而略其出兵上二章言軍容車服之盛此章陳師未戰而振旅下章乃言其勝敵也

蠢爾蠻荊大邦爲讐方叔元老克壯其猶方叔率止執訊防醜戎車嘽嘽嘽嘽焞焞如霆如雷顯允方叔徵伐玁狁蠻荊來威【此章上六句兩句一韻亦平上通韻下六句三句一韻嘽焞又自爲韻】

賦也毛傳蠢動也蠻荊荊州之蠻也朱注大邦猶言中國也毛傳元大也鄭箋猶謀也毛傳嘽嘽眾也焞焞盛也呂氏曰爾雅疾雷爲霆嚴氏曰少年輕俊之人勇力求勝未能逺謀方叔老成故能尙謀不尙戰以謀爲壯不以力爲壯鄭箋方叔嘗與吉甫徵伐玁狁今特往伐蠻荊皆使來服於宣王之威美其功之多也錢氏曰北伐之役方叔佐吉甫以成功而六月但美吉甫不及方叔至此因南徵之功始並及之於此見古人將權之一而諸將不爭功之美

采芑四章章十二句

虞惇按薄言采芑朱注云軍行采芑而食故賦其事以起興殊無意義今從毛其車三千鄭箋云宣王乘亂羨卒盡起王氏謂合諸侯之師故有此數大抵詩人鋪張揚厲之辭不必盡拘也今從朱

車攻宣王復古也宣王能內修政事外攘夷狄復文武之竟土修車馬備器械防諸侯於東都因田獵而選車徒焉

朱注周公相成王營洛邑爲東都以朝諸侯周室旣衰久廢其禮宣王中興復於此防諸侯故詩人作此以美之申公說宣王大閱於東都諸侯畢防史籀美之虞惇按竹書宣王九年王防諸侯於東都遂狩於甫

我車旣攻我馬旣同四牡龎龎駕言䢐東

賦也毛傳攻堅同齊也宗廟齊豪尙純也戎事齊力尙彊也田獵齊足尙疾也龎龎充實也東洛邑也孔疏當駕此車馬乘之以往東都與諸侯行防同

也

田車旣好四牡孔阜東有甫艸駕言行狩【上去通韻】賦也孔疏田車田獵之車好善也阜盛大也毛傳甫大也

孔疏東都之界有廣大之艸可以就而田獵焉當駕此車馬我將乘之而往狩言旣防諸侯又與之田也毛傳田者大芟艸以爲防或捨其中褐纒旃以爲

門裘纒質以爲槸間容握驅而入轚則不得入左者之左右者之右然後焚而射焉天子發然後諸侯發諸侯發然後大夫士發天子發抗大綏諸侯發抗小綏獻禽於其下故戰不出頃田不出防不逐奔走古之道也

之子於苗選徒囂囂建旐設旄獸於敖

賦也毛傳之子有司也夏獵曰苗孔疏選數也毛傳囂囂聲也鄭箋敖鄭地近榮陽

朱注選車徒者其聲囂囂則車徒之眾可知且車徒不嘩惟數者有聲又見其靜治也孔疏選車徒備器械將往搏獸矣未實行也呂氏曰宣王之往東都以防諸侯爲主而二章三章先言田獵者蓋有司先爲戒具以待防同畢而田獵也

駕彼四牡四牡奕奕赤芾金舄會同有繹

賦也嚴氏曰奕奕大也毛傳諸侯赤芾金舄舄達履也孔疏金舄黃朱色加金爲飾也毛傳時見曰防殷見曰同朱注繹陳列聯屬之貌

孔疏宣王之至東都四方諸侯駕四牡之馬而來朝見於王服赤芾金舄之飾與王行防同之禮所謂復防諸侯於東都也王氏曰諸侯人君宜朱芾而此赤芾者防同故也涖其臣民則朱芾君道也防同於王則赤芾臣道也孔疏周禮大宗伯注云時見無常期王將有徵伐之事則旣朝覲王爲壇於國外合諸侯而命事殷見者十二年王不巡狩則六服盡朝朝禮畢王爲壇合諸侯以命政此防諸侯於東都非十二年之事而言同者防同對則別散則通徐氏曰猶春搜冬狩而四時之田通稱搜狩秋嘗冬烝而四時之祭通稱烝嘗如此篇之子於苗未必果是仲夏而駕言行狩又豈必在仲冬也

決拾旣佽弓矢旣調射夫旣同助我舉柴【調字非韻宋吳棫韻補調讀如同柴說文作防音恣佽與柴韻調與同韻乃用韻之變格】

賦也毛傳決鉤也拾遂也孔疏決著於右手大指所以鉤開體象骨爲之遂著於左臂所以遂以韋爲之鄭箋佽手指相次比也調弓彊弱與矢輕重相得也朱注射夫卽諸侯來會者同協也鄭箋柴積禽也朱注使諸侯之人助而舉之言

獲多也

呂氏曰此章以下言旣會同而田獵也

四黃旣駕兩驂不猗不失其馳捨矢如破【猗於戈反馳古音陀後同平去通韻】

賦也程氏曰猗偏猗也朱注馳馳驅之法也鄭箋禦者之良得舒疾之中射者之工矢發則中如椎破物也

蕭蕭馬鳴悠悠斾旌徒禦不驚大庖不盈

賦也朱注蕭蕭悠悠皆閒暇之貌徒步卒也禦車禦也不驚不讙嘩也大庖君庖也不盈取之有度不極欲也

嚴氏曰田事旣畢軍旅旋歸惟聞馬鳴之聲蕭蕭而靜無他聲也見旌斾之行悠悠而緩無亂次也徒行者禦車者皆不驚擾大庖不盈擇取三十而已朱注言終事嚴而頒禽均也毛傳一曰幹豆二曰賔客三曰充君之庖故自左膘而射之達於右腢爲上殺射右耳本次之射左髀達於右爲下殺面傷不獻踐毛不獻不成禽不獻禽𨿽多擇取三十焉其餘以與大夫士以習射於澤宮田𨿽得禽射不中不得取禽田𨿽不得禽射中則得取禽古者以辭讓取不以勇力取

之子於徵有聞無聲允矣君子展也大成

賦也鄭箋允信展誠也孔疏君子宣王也嚴氏曰防同之事師徒眾盛由鎬至洛道路悠長非紀律嚴整其擾多矣觀者以田事之終而徒禦整肅如此乃深美之曰有司之是役也聞師之行而不聞其聲信矣宣王誠哉其大成也言功業極盛無遺憾也朱氏曰文武以天保以上治內采薇以下治外而宣王中興亦曰內修政事外攘夷狄而已無二道也此詩所賦自整車馬備器械以下其修政事攘夷狄則前乎此矣

車攻八章章四句

虞惇按東有甫艸箋云甫艸甫田之艸也鄭有圃田朱注宣王時未有鄭國圃田在東都畿內竊意以甫爲圃經無明文下言搏獸於敖此不應又言行狩於圃後漢書注韓詩薛君章句云圃博也有博大之茂艸也𨿽以甫爲圃而仍訓爲博故今從毛有聞無聲毛云有善聞而無喧嘩之聲亦衍說也

吉日美宣王田也能愼微接下無不自盡以奉其上焉

孔疏天子一日萬幾尙畱意馬祖之神爲之祈禱是愼微也人君遊田意在適樂今王求禽獸惟以給賔是接下也申公說宣王田獵復古史籕美之

吉日維戊旣伯旣禱田車旣好四牡孔阜升彼大阜從其羣醜【戊古音耄】

賦也鄭箋戊剛日也毛傳外事以剛日朱注以下章推之是日也其戊辰歟毛傳伯馬祖也重物愼微將用馬力必先爲之禱其祖禱禱獲也孔疏夏官校人春祭馬祖馬祖天駟也孫炎雲龍爲天馬故房四星謂之天駟鄭箋醜眾也田而升大阜從禽獸之羣眾也

嚴氏曰旣伯謂有事於馬祖將用馬力而祭之也旣禱謂因祭而禱之願馬之彊健而獲多也孔疏車牢馬健可以歷險從禽矣

吉日庚午旣差我馬獸之所同麀鹿麌麌漆沮之從天子之所【下四句隔句韻】

賦也朱注庚午亦剛日也毛傳差擇也鄭箋同聚也毛傳鹿牝曰麀麌麌眾多也李氏曰漆沮二水名在涇水之東一名洛水

朱注戊辰之日旣禱矣越三日庚午遂擇其馬而乘之視獸之所聚麀鹿最多之處而從之惟漆沮之旁爲盛宜爲天子田獵之所也

瞻彼中原其祈孔有儦儦俟俟或羣或友悉率左右以燕天子【有友右俱音以】

賦也陸氏曰廣平曰原毛傳祈大也趨則儦儦行則俟俟獸三曰羣二曰友鄭箋率循也悉驅禽順左右之宜以安待王之射也

旣張我弓旣挾我矢發彼小豝殪此大兕以禦賔客且以酌醴

賦也毛傳一發而死曰殪言中微而制大也朱注禦進也鄭箋賓客諸侯也朱注醴酒名周官五齊二曰醴齊鄭箋酌醴酌而飲羣臣以爲俎實也

呂氏曰車攻吉日皆以搜狩爲言何也蓋搜狩之禮所以見王賦之復焉所以見軍實之盛焉所以見師律之嚴焉所以見上下之情焉所以見綜理之周焉欲明文武之功業者此足以觀矣

吉日四章章六句

虞惇按麀鹿麌麌箋云麕牡曰麌其祁孔有箋云祁當作麎俱與毛異今不取漆沮之從二句朱注爲長悉率左右仍從鄭

鴻鴈美宣王也萬民離散不安其居而能勞來還定安集之至於矜寡無不得其所焉

鴻鴈於飛肅肅其羽之子於徵劬勞於野爰及矜人哀此鰥寡【寡古音古後並同】

興也毛傳大曰鴻小曰鴈肅肅羽聲歐陽氏曰之子使臣也毛傳矜憐也老而無妻曰鰥偏喪曰寡歐陽氏曰使臣奔走於外如鴻鴈之飛羽肅肅然而勞其體也劉氏曰宣王憂勤於上則使者劬勞於下不敢遑寧爰及可矜之人鰥寡孤獨皆得其飬以天子哀困窮爲急也鄭箋貧窮者欲令賙餼之孤獨者収斂之使有所依附朱氏曰惠鮮鰥寡文王所以興也哿矣富人哀此防獨幽王所以亡也鰥寡孤獨乃天民之窮而無告者聖王發政施仁必自此始誠使鰥寡孤獨得其所而天下之民無有不被澤者矣

鴻鴈於飛集於中澤之子於垣百堵皆作𨿽則劬勞其究安宅

興也孔疏垣墻也毛傳一丈爲板五板爲堵朱注究終也

歐陽氏曰使臣暫止於野爲民營築居室如鴻鴈之集於澤也使臣𨿽劬勞而民終得寧居矣

鴻鴈於飛哀鳴嗷嗷維此哲人謂我劬勞維彼愚人謂我宣驕

虞惇曰興也我我使臣也

歐陽氏曰哀鳴嗷嗷使臣自訴也知我者謂我以君命安集流民不憚勤苦不知我者謂我好興役動眾爲宣驕也朱氏曰作詩所以告哀也韓詩曰勞者歌其事

鴻鴈三章章六句

虞惇按此詩以歐陽本義爲正鴻鴈於飛興之子於徵之子使臣也而毛鄭云鴻鴈知辟陰就陽諭民知去無道就有道下文之子乃云侯伯卿士則上下文義全不相關首章之劬勞指之子而二章之劬勞又指萬民義亦不相貫朱注以之子爲流民自相謂而下文爰及矜人乃云且其劬勞者皆鰥寡可憐之人則爰及二字文理亦未可通今皆不取末章云比也亦非是

庭燎美宣王也因以箴之

孔疏美宣王勤於政事因以箴之下文規誨爲衰失之漸置斯幹無羊於末見終善以隱之董氏曰傳云百官官箴王闕此詩其司烜之屬所爲歟申公說宣王勤政史籕美之

夜如何其夜未央庭燎之光君子至止鸞聲將將賦也孔疏其語辭蘇氏曰央久也鄭箋夜未央猶言夜未渠央也毛傳庭燎大燭也孔疏周禮司烜供蕡燭庭燎毛傳君子諸侯也將將鸞聲也

蘇氏曰宣王將視朝不安於寢而問夜之早晚曰夜如何矣則對曰夜未央也庭燎光矣朝者至而聞其鸞聲矣許氏曰此宣王勤於政事惟恐後時之意也

夜如何其夜未艾庭燎晣晣君子至止鸞聲噦噦賦也蘇氏曰艾將盡也朱注晣晣小明也毛傳噦噦徐行有節也

夜如何其夜鄕晨庭燎有煇君子至止言觀其旂【旂古音芹後並同】

賦也朱注煇火气也天欲明煙光相雜也

鄭箋上二章聞鸞聲爾今夜鄕明我見其旂是朝之時也朝禮別色始入程氏曰天下之事貴乎得中而可常是之謂宜茍以意之所欲而已靡不勤於始而怠於終故其進鋭者其退速宣王之於始不守法以治盡其力以勤於事固知其不能終也此所以方美其勤而遂以箴之也朱氏曰厥後宣王宴起至煩賢後脫簪待罪詩人固已見其微矣

庭燎三章章五句

虞惇按鄭箋王不正雞人之職而問夜早晚故詩人箴之其說淺矣詩大防是美宣王而箴之之意在言外

沔水規宣王也

孔疏欲王治諸侯察讒佞皆規王使爲善也

沔彼流水朝宗於海鴥彼飛隼載飛載止嗟我兄弟邦人諸友莫肯念亂誰無父母【隼之水反音以母滿以反】

虞惇曰比也毛傳沔水流滿也鄭箋水流而入海猶諸侯朝天子也諸侯春見天子曰朝夏見曰宗載則也歐陽氏曰載飛載止猶諸侯或來或不來不可常也孔疏兄弟同姓臣也邦人諸友異姓也逸齋曰諸侯𨿽彊大必知尊王室今叛服不常是亂也朱注我兄弟諸友乃無肯以亂爲念者誰無父母乎亂則危將及之矣此憂亂之詩

沔彼流水其流湯湯鴥彼飛隼載飛載念彼不迹載起載行心之憂矣不可弭忘【上四句隔句韻】

比也毛傳湯湯放縱無所入也飛無所定止也嚴氏曰水盛隼諭諸侯彊大而放恣不朝事也毛傳不迹不循道也弭止也鄭箋諸侯不循法

度我念之憂不能忘也

陸氏曰宣王無海之徳故諸侯有沔水之流縱宣王無陵之徳故諸侯有隼之飛

鴥彼飛隼率彼中陵民之訛言寧莫之懲我友敬矣讒言其興

比也鄭箋率循也隼飛循陵阜者是其當也諭諸侯之守職順法度者訛僞也

嚴氏曰飛止者已無固志飛者未有回心率彼者蓋僅有之所當綏懷以勸來者今民之訛言復欲中以蜚語而使之不自安豈可不懲止之乎呂氏曰諸侯因自相戒曰我友敬之哉讒言其將興矣蓋深規宣王以屏絕讒慝也讒人在朝乃諸侯疑畏之本故終言之毛傳疾王不能察讒也許氏曰讒言可憂惟敬足以勝之詩人知所本矣

沔水三章二章章八句一章六句

虞惇按此詩首章誰無父母傳云京師者諸侯之父母也次章其流湯湯箋云旣不朝天子復不事侯伯載飛載云諸侯出兵妄相徵伐皆衍說也朱注於次章雲水盛隼興憂亂之不能忘也與首章取興之義不相合卒章以隼之髙飛興民之訛言又與次章取興之義不相合今略參諸說而訂之三章俱攺從比又此詩疑當作三章章八句末章似脫前二句朱子固嘗有是說矣

鶴鳴誨宣王也

鄭箋教宣王求賢人之未仕者

鶴鳴於九臯聲聞於野魚潛在淵或在於渚樂彼之園爰有樹檀其下維萚他山之石可以爲錯

朱注比也孔疏鶴善鳴其音髙亮聞八九里鄭箋臯澤中水溢出所爲坎也自外數至九諭深逺也範氏曰檀美木也毛傳萚落也錯厲石也可以

琢玉鄭箋鶴處九臯而野聞其鳴聲諭賢者𨿽隱居人咸知之魚之性寒則逃於淵溫則見於渚諭賢者世亂則隱治平則出也園有樹檀檀下有萚猶朝廷尙賢者而下小人也孔疏逺方沈滯之賢任而官之以之輔治猶寶玉得石錯琢以成器也

鶴鳴於九臯聲聞於天魚在於渚或潛在淵樂彼之園爰有樹檀其下維谷他山之石可以攻玉

比也毛傳谷惡木也攻錯也

李氏曰漢王符云攻玉以石洗金以鹽濯錦以魚浣衣以灰物固有以賤理貴以醜化好者程氏曰玉之溫潤天下之至美也石之麤厲天下之至惡也然兩玉相磨不可以成器以石磨之然後玉之器成焉猶君子之與小人處也橫逆侵加然後修省畏避動心忍性增益預防而義理生焉道徳成焉吾聞諸邵子云

鶴鳴二章章九句

虞惇按集注此詩之作不可知其所由然必陳善納誨之辭也鶴鳴二句言誠之不可揜魚潛二句言理之無定在園有樹檀二句言愛當知其惡他山之石二句言憎當知其善其義甚精但一篇之中累舉四事不若毛鄭專主求賢之爲愈況毛氏在眾說之先其傳必有所自故今仍之

彤弓之什十篇四十章二百五十九句

讀詩質疑卷十八

欽定四庫全書

讀詩質疑卷十九

太僕寺少卿嚴虞惇撰

祈父之什

祈父刺宣王也

毛傳宣王之末司馬職廢羗戎爲敗虞惇按國語宣王三十九年戰於千畝王師敗績於姜氏之戎

祈父予王之爪牙胡轉予於卹靡所止居【牙音吾】賦也毛傳祈父司馬也職掌封圻之兵甲朱注爪牙鳥獸所用以爲威者也鄭箋轉移也毛傳卹憂也

鄭箋書曰若疇圻父謂司馬也司馬掌祿士故司士屬焉又有司右主勇力之士此勇力之士責司馬之辭也我乃王爪牙之士當爲王閒守之衛女何移我於憂使我無所止居乎謂見使從軍也六軍之士出自六鄕法不取於王爪牙之士董氏曰古者宿衛之兵不出所以重內也卒有四方之役調兵諸侯故徵徐以魯追貊以韓平淮夷以江漢略見於經可考也

祈父予王之爪士胡轉予於卹靡所底止

賦也李氏曰爪士爪牙之士也毛傳底至也

祈父亶不聰胡轉予於卹有母之尸饔

賦也毛傳亶誠也劉氏曰屍主也毛傳熟食曰饔鄭箋已從軍而母主飲食之事自傷不得供養也

呂氏曰讀是詩見宣王變古制者二焉以宿衛之士從軍一也親老而無兄弟不免徵役二也越句踐伐吳有父母耆老而無昆弟者皆遣歸魏公子無忌救趙亦令獨子無兄弟者歸養在古之世必有成法故呼司馬而責其不聰若曰此法也人皆聞之汝獨不聞乎呼司馬者不敢斥王也太子晉諫靈王曰自我先王厲宣幽平而貪天禍至於今未弭宣王中興之主也至與幽厲並數之觀是詩所刺則子晉之言豈無所自歟

祈父三章章四句

虞惇按周書酒誥矧惟若疇圻父薄違蔡九峯注以若疇句薄違句鄭康成引書若疇圻父蓋古今句讀之異也朱注則云此亦未見其必爲宣王之詩下篇放此

白駒大夫刺宣王也

鄭箋刺其不能畱賢也

皎皎白駒食我苗縶之維之以永今朝所謂伊人於焉逍遙

賦也孔疏皎皎潔白也圃也毛傳縶絆維系也鄭箋永久也伊人賢者也

毛傳宣王之末不能用賢賢者有乘白駒而去者朱注詩人以賢者去而不可畱托以所乘之駒來食苖我則縶之維之庶防以永今朝使其人得以於此逍遙也鄭箋愛之欲畱之蘇氏曰逍遙不事事也𨿽逍遙猶愈於去也

皎皎白駒食我藿縶之維之以永今夕所謂伊人於焉嘉客

賦也毛傳藿猶苖也夕猶朝也朱注嘉客猶逍遙也嚴氏曰願其來此爲嘉客也

皎皎白駒賁然來思爾公爾侯逸豫無期愼爾優遊勉爾遁思【侯音胡駒侯思期隔句韻】

賦也朱注賁然光采之貌孔疏思語辭朱注爾白駒之人也蘇氏曰愼戒勉彊也

蘇氏曰詩人欲賢者之來故告之曰子茍來也將待爾以公侯其爲樂顧豈少哉曷亦愼爾優遊而勉爾遁思以來從我乎朱注蓋愛之切而不知好爵之不足縻畱之苦而不卹其志之不得遂也

皎皎白駒在彼空谷生芻一束其人如玉毋金玉爾音而有遐心

賦也

朱注賢者必去而不可畱矣於是嘆其乘白駒入空谷束生芻以秣之而其人之徳美如玉也蓋邈乎不可卽矣然猶冀其相聞而不絕也故語之曰毋自貴重其聲音而有逺棄我之心呂氏曰此𨿽祝其音問無絕亦以君臣之義微諷之

白駒三章章六句

虞惇按爾公爾侯毛傳云爾公爾侯耶何爲逸樂無期以反也語意唐突殊非待賢之體或云責當時在位之公侯則又於上下四爾字不相貫生芻一束鄭箋亦迂滯今從朱朱蓋本蘇氏說也

黃鳥刺宣王也

黃鳥黃鳥無集於谷無啄我粟此邦之人不我肯谷言旋言歸復我邦族

毛傳興也孔疏谷木也毛傳谷善也

朱注民適異國不得其所故呼黃鳥而告之曰爾無集於谷而啄我之粟此邦之人不以善道相與我亦不久於此而將歸矣無以侵迫爲也呂氏曰宣王之末民有失所者意他國之可居也及其至彼則又不若故鄕焉故思而欲歸使民如此亦異於還定安集之時矣

黃鳥黃鳥無集於桑無啄我粱此邦之人不可與明言旋言歸復我諸兄

興也

黃鳥黃鳥無集於栩無啄我黍此邦之人不可與處言旋言歸復我諸父

興也

黃鳥三章章七句

虞惇按毛鄭以此詩爲夫婦相棄故云刺其以陰禮教親而不至聯兄弟之不固今考詩中絕無此意也以此邦之人稱其夫尢非理朱集注得之但讀詩記所引朱氏說與今注小異今注作比而讀詩記之說則興也當以讀詩記爲定

我行其野刺宣王也

我行其野蔽芾其樗昏姻之故言就爾居爾不我畜復我邦家

虞惇曰興也毛傳樗惡木也鄭箋婦之父壻之父相謂曰昏姻毛傳畜養也

王氏曰此民不安其居而適異邦從其昏姻而不見收卹之詩也惡木尙可庇而息爾不我畜則樗之不如也

我行其野言采其蓫昏姻之故言就爾宿爾不我畜言歸思復【野故蓫宿隔句韻】

興也毛傳蓫惡菜鄭箋牛也

我行其野言采其葍不思舊姻求爾新特成不以富亦祗以異【葍古方墨反富古方二反後並同上下各韻不必葉】

興也毛傳葍惡菜鄭箋防也蘇氏曰特匹也毛傳祗適也

王氏曰蓫之惡尙可采以治疾葍之惡尙可采以禦饑昏姻之相與固爲其窮則相收困則相卹也今不思舊姻而求爾新特則又蓫葍之不如鄭箋是不足以得富也適以此自異於人道言可惡也王氏曰先王躬行仁義以道民厚矣猶以爲未也又建官置師以孝友睦婣任防六行教民爲其有父母也教以孝爲其有兄弟也教以友爲其有同姓也教以睦爲其有異姓也教以婣爲鄰里鄕黨相保相愛也教以任相賙相救也教以防以爲徒教之或不率也故使官師以時書其徳行而勸之以爲徒勸之或不率也於是乎有不孝不睦不婣不弟不任不防之刑焉方是時也安有如此詩所刺之民乎

我行其野三章章六句

虞惇按鄭箋此刺不正嫁娶之數而有荒政多淫昏之俗又云樗之蔽芾始生謂伸春之時嫁娶之月求爾新特謂不以禮嫁必無肯媵之皆曲說舊姻新特似棄婦之語然玩昏姻之故言就爾居其非夫婦相謂可知朱注本王氏說今從之成不以富從鄭不從朱三章首二句義屬興朱云賦亦非是求爾今本作求我成不今本作誠不俱依唐石經及國子監注疏本攺正

斯幹宣王考室也

孔疏雜記路寢成則考之而不釁注云設盛食以落之朱注舊說厲王流於彘宮室圮壊宣王卽位更作宮室旣成而落之或曰儀禮下管新宮春秋傳宋元公賦新宮疑卽此詩也漢書劉向傳周徳旣衰而奢侈宣王賢而中興更爲儉宮室小寢廟詩人美之斯幹之詩是也上章道宮室之如制下章言子孫之眾多也呂氏曰斯幹無羊宣王初政之詩次於刺詩之後何也宣王晚年𨿽怠於政然中興之大徳不可掩也故復取此二篇以終之宣王之大雅有美無刺大雅言大體者也論其大體則宣王固一代之賢君也

秩秩斯幹幽幽南山如竹苞矣如松茂矣兄及弟矣式相好矣無相猶矣【平上去通韻】

朱注賦也毛傳秩秩流行也孔疏斯此也朱注幹水涯也毛傳幽幽深逺也劉氏曰南山終南山也朱注苞叢生而固也鄭箋式用也歐陽氏曰猶謀也

董氏曰宣王作室後臨水前對山其盤基之厚如竹之苞其締防之密如松之茂而兄弟之居此室者皆相好而無相謀所謂聚國族於斯也朱注蓋頌禱之辭張氏曰猶似也人情大抵施之不報則輟故恩不能終兄弟之間各盡己之所能施者無效其不相報而廢恩也君臣父子朋友亦莫不用此道盡己而已

似續妣祖築室百堵西南其戶爰居爰處爰笑爰語賦也毛傳似嗣也朱注妣祖姜嫄后稷也毛傳西南其戶西鄕戶南鄕戶也鄭箋爰於也蘇氏曰厲王之亂宮室敗壊宣王謀所以繼續其先妣先祖者故築其宮室於是居處於是笑語焉孔疏天子之宮其室非一在北者南戶在東者西戶推此有東鄕戶北鄕戶也

約之閣閣防之橐橐風雨攸除鳥鼠攸去君子攸芋【平去通韻】

賦也鄭箋約縮板也蘇氏曰閣閣上下相乘也孔疏防築也蘇氏曰橐橐杵聲也毛傳芋大

也鄭箋其墻屋殺則風雨之所除也其築作堅致則鳥防之所去也蘇氏曰君子於是居焉所以爲尊且大也曹氏曰君子雍容於其間心廣體胖是以大也濮氏曰此以下由外而內由墻垣而堂寢詩之次第也

如跂斯翼如矢斯棘如鳥斯革如翚斯飛君子攸躋賦也朱注跂竦立也歐陽氏曰翼敬也棘急也矢行緩則枉急則直革變也孔疏白雉五色曰翚毛傳躋升也

蘇氏曰其嚴正如人跂而翼也其亷隅如矢之急而直也其峻起如鳥之警而革也其軒翔如翚之飛而而矯其翼也朱注其堂之美如此君子之所升以聽事也

殖殖其庭有覺其楹噲噲其正噦噦其冥君子攸寧賦也毛傳殖殖平正也孔疏庭宮寢之前庭也朱注覺髙大而直也孔疏楹柱也鄭箋噲噲

猶快快也朱注正向明之處也蘇氏曰噦噦深廣貌朱注冥奧窔之間也

朱注其室之美如此君子之所休息以安身也董氏曰噲噲其正所謂陽室也噦噦其防所謂陰室也

下莞上簟乃安斯寢乃寢乃興乃占我夢吉夢維何維熊維羆維虺維蛇【簟琰韻通寢夢莫滕反羆古音波後同蛇音陀俱不從葉】

賦也鄭箋莞小蒲之席也竹葦曰簟興夙興也有善夢則占之熊羆之獸虺蛇之虫四者夢之吉祥也朱注祝其君安其室居夢兆而有祥亦頌禱之辭也

大人占之維熊維羆男子之祥維虺維蛇女子之祥賦也鄭箋大人占之謂以聖人占夢之法占之也熊羆在山陽之祥也故爲生男虺蛇穴處陰之祥也故爲生女

範氏曰身安志平誠意感通而吉夢可占故生男則世爲君王生女則宜人之家室人道盡於此矣朱注或曰夢之有占何也曰人之精神與天地陰陽流通故晝之所爲夜之所夢善惡各以其類至先王建官設屬使之觀天地之會辧陰陽之气以日月星辰占六夢之吉凶獻吉夢贈惡夢其於天人之際察之詳而敬之至矣故曰王前巫而後史宗祝瞽侑皆在左右王中心無爲也以守至正

乃生男子載寢之牀載衣之裳載弄之璋其泣喤喤朱芾斯皇室家君王【喤古音皇后同】

賦也毛傳半圭曰璋孔疏喤喤聲大也鄭箋芾天子純朱諸侯黃朱皇猶煌煌也

鄭箋臥於牀尊之也毛傳裳下之飾也璋臣之職也孔疏言無生而貴者也欲爲君父當先知爲臣子朱注衣之裳服之備也弄之璋尙其徳也男子之生於是室者皆將服朱芾煌煌然有室有家爲君爲王矣

乃生女子載寢之地載衣之裼載弄之瓦無非無儀惟酒食是議無父母詒罹【地古音陀瓦馬韻儀音俄議古魚賀反後同罹音羅平上去通韻裼字不入韻】

賦也毛傳裼褓也瓦紡磚也鄭箋儀善也毛傳罹憂也

鄭箋臥於地卑之也蘇氏曰衣之裼卽用其所衣無加也鄭箋弄之瓦習其所有事也婦人無所專於家事有非非婦人也有善亦非婦人也婦人之職惟議酒食耳無遺父母之憂王氏曰女子以順爲正無非足矣有善非吉祥可願之事也朱注在易家人之六二曰無攸遂在中饋貞吉孟子之母亦曰婦人之禮精五飯羃酒漿養舅姑縫衣裳而已故有閨門之修而無境外之志此之謂也孔疏六章以下盛陳夢得吉祥生育男女貴爲王公慶流後嗣皆因考室而得然呂氏曰此詩一章總述宮室之靣勢而願其親睦二章三章述其作室之意與營築之狀四章五章言堂室之美六章以下則頌禱之詞也斯幹九章四章章七句五章章五句

虞惇按鄭氏以首章諭宣王徳行國富民眾佼好以似續妣祖爲宮廟已成如跂斯翼一章爲主作宮廟考之詩義皆未必然詩序但言考室無作宗廟之文似續妣祖一句之下卽已別言築寢室四章君子攸躋亦未見有祭祀之意鄭又攺猶爲瘉攺芋爲幠攺似爲巳午之已皆鑿說也

無羊宣王考牧也

鄭箋厲王之時牧人職廢宣王始興而復之至此而成謂復先王牛羊之數孔疏周禮牧人掌牧六牲而阜蕃其物六牲牛馬羊豕犬雞也獨言牛羊者以祭祀爲重馬則祭之所用者少豕犬雞比牛羊爲卑故舉牛羊以爲美也

誰謂爾無羊三百維羣誰謂爾無牛九十其犉爾羊來思其角濈濈爾牛來思其耳濕濕

賦也毛傳黃牛黒唇曰犉王氏曰濈濈和也朱注濕濕潤澤也

蘇氏曰羊以三百爲羣其羣尙多也牛之犉者九十非犉者尙多也毛傳聚其角而息濈濈然呞而動其耳濕濕然王氏曰羊以善觸爲患故美其聚而和陸氏曰牛病則耳燥安則溫潤而澤鄭箋言此者美畜產得其所

或降於阿或飲於池或寢或訛爾牧來思何蓑何笠或負其餱三十維物爾牲則具【池音陀餱古音胡阿池訛韻餱具平去通韻不必彊葉】

賦也毛傳訛動也何掲也蓑所以備雨笠所以禦暑蘇氏曰物類也毛傳三十維物異毛色者三十也孔疏祭祀之牲當用五方之色每色之物皆有三十祭祀索則有之

劉氏曰牛羊無所驚畏而牧者日持雨具賫餱糧從牛羊之所宜適以順其性而蕃其息故牲有餘備矣

爾牧來思以薪以蒸以雌以雄爾羊來思矜矜兢兢不騫不崩麾之以肱畢來旣升【雄古於陵反後同】

賦也鄭箋麤曰薪細曰蒸毛傳矜矜兢兢堅彊也騫虧也崩羣疾也肱臂也升升入牢也

蘇氏曰牧人有餘力則取薪蒸合牝牡而牧事盡矣使來則畢來使升則旣升馴擾從人意也王氏曰言羊不言牛者羊善耗敗故也

牧人乃夢眾維魚矣旐維旟矣大人占之眾維魚矣實維丰年旐維旟矣室家溱溱

賦也毛傳溱溱眾也

毛傳陰陽和則魚眾多矣旐旟所以聚眾也鄭箋魚者庶人之所以養也夢魚是嵗熟之祥張氏曰縣鄙建旐統人少州裏建旟統人多建旐之處乃建旟是民庶眾也孔疏嵗熟民滋國之休慶也王氏曰此牧成而考之詩也故以吉祥之事終焉呂氏曰以斯幹無羊之卒章觀之所願乎上者子孫昌盛所願乎下者嵗熟民滋皆不願乎其外也彼秦漢好大喜功之主肯以是爲可願哉錢氏曰畜牧蕃滋人眾殷富朝歌太平臣獻休瑞治於此盛而志亦於此荒矣此不籍千畝料民太原之所由肇也史稱漢武初年國家無事財用富足因之甲兵土木神仙禱祠海內虛耗物盛極而衰亦其勢也

無羊四章章八句

虞惇按此詩毛鄭說俱得惟眾維魚矣鄭云夢人眾相與捕魚不如毛傳之自然若集注云夢人乃是魚則意想不倫於六夢爲噩夢非吉祥善事矣凡注有必不可從者此類是也

節南山家父刺幽王也

鄭箋家父字周大夫孔疏春秋桓十五年天王使家父來求車上距幽王之卒七十有五年蓋古人以父氏爲字或累世同之云漢序曰仍叔而桓五年仍叔之子來聘春秋時趙氏世稱孟智氏世稱伯仍氏或亦世字叔也虞惇按春秋隱公三年尹氏卒公羊曰譏世卿也胡氏曰尹氏天子大夫世執朝權爲周階亂家父所刺秉國之均不平謂何者是也困學紀聞云尹氏不平此幽王所以亡春秋於平王之末書尹氏卒見權臣之繼世也於景王之末書尹氏立王子朝見權臣之亂國也詩之所刺春秋之所譏以此坊民猶有五侯擅漢三馬食曹之禍以三說推之則春秋之尹氏蓋卽家父所刺之後人矣項氏曰幽王時爲亂者皆宣王時故家也嵩髙之申伯率犬戎以攻周韓奕之蹶父爲趣馬以亂政而孔聖之卿士不平之太師蓋卽常武之皇父尹氏也四人𨿽未必皆其身而亦必無皆死之理以此知人才惟上所用之唐之裴矩乃隋之佞人魏之華歆卽漢之名士也呂氏曰按左傳韓宣子來聘季武子賦節之卒章杜氏謂取式譌爾心以畜萬邦之義則此詩在古止名節也

節彼南山維石巖巖赫赫師尹民具爾瞻憂心如惔不敢戲談國旣卒斬何用不監【平上通韻】

興也毛傳節髙峻貌巖巖積石貌赫赫顯盛貌師太師三公也尹尹氏爲太師也具俱惔燔也卒終斬絕監視也

陳氏曰南山國之望太師民之瞻鄭箋民視汝之所爲憂心燔灼又畏汝之威不敢相戲言語疾其貪暴脇下以刑辟也朱注國旣終斬絕矣汝何用而不察哉輔氏曰小人欲行不平之政未有不先厲威虐以箝人之口者也

節彼南山有實其猗赫赫師尹不平謂何天方薦瘥喪亂多民言無嘉憯莫懲嗟【猗於戈反】

興也毛傳猗長也薦重瘥病大憯曽也

蘇氏曰山之實艸木是也山之生物其气平均如一凡生於其上者無不猗猗其長也師尹不平其心則下之榮悴勞佚有大相絕者矣是以天怒而重以喪亂人怨而謗讟其上而尹氏曽不懲創咨嗟求所以自攺也鄭箋責三公不均平不如山之爲也

尹氏太師維周之氐秉國之均四方是維天子是毗俾民不迷不弔昊天不宜空我師

賦也毛傳氐本均平也鄭箋毗輔也朱注弔湣也毛傳空窮也鄭箋師眾也

孔疏尹氏爲太師之官是周根本之臣秉國政之平居權衡之任鄭箋當維制四方上輔天子下教化萬民使不迷惑言任至重李氏曰尹氏不能如此則其亂必矣故呼天而告之曰昊天不弔不宜使此人居髙位以困窮我眾民也

弗躬弗親庶民弗信弗問弗仕勿罔君子式夷式已無小人殆瑣瑣姻亞則無膴仕【親信平去通韻】

賦也嚴氏曰仕謂官使之也毛傳夷平也王氏曰已廢退也毛傳瑣瑣小貌壻之父曰姻兩壻相謂曰亞膴厚也

嚴氏曰師尹之不平在於逺君子而任小人故戒以弗躬弗親則庶民不信也不詢問之不官使之豈可誣罔君子以爲不可用哉不用君子而用小人則必致亂當平其心察其姦而已退之無使危殆其國也瑣瑣姻亞者小人也無以親暱而厚任之置之大位也大臣官使人材當開布公道乃於君子則弗仕惟姻亞則膴仕所謂不平也虞惇曰弗躬弗親庶民弗信言不當委任小人也弗問弗仕勿罔君子言不當棄置君子也故下章遂言用君子以已亂之效焉

昊天不傭降此鞠訩昊天不惠降此大戾君子如屆俾民心闋君子如夷惡怒是違【惠戾霽韻屆卦韻闋屑韻夷支韻違微韻屑爲支微之入聲平去入通韻】

賦也毛傳傭均也朱注鞠窮訩亂也巖氏曰惠愛也鄭箋戾乖也屆至也毛傳闋息也鄭箋夷平也蘇氏曰違逺也

嚴氏曰民罹師尹之害而歸之於天曰昊天不均而降此窮極之亂昊天不順而降此乖戾之變謂天生小人以禍天下也所以救此禍者惟在用君子而已幽王信用小人故君子去之君子若至則民心自息矣君子若平夷其心則民之惡怒逺矣所患君子不至耳至則無不平夷也鄭箋言民之失由於上可反復也朱注爲政不平以召禍亂者人也而詩人歸之於天見君臣隱諱之義焉見天人合一之理焉朱氏曰國之危亡以爲人事歟則日月剝蝕山崩

川竭未可盡責之人也以爲天意歟則武丁因桑谷而復成湯之業宣王因云漢而繼文武之功未可盡歸之天也君子以人合天不諉於天以義制命不諉於命是以轉禍爲福轉亂爲治天也有人焉使王能平其心以任尹氏尹氏能平其心以用君子而不以小人間之則豈至於危亡而不可救哉

不弔昊天亂靡有定式月斯生俾民不寧憂心如酲誰秉國成不自爲政卒勞百姓【平去通韻】

賦也鄭箋式用也式月斯生日月益甚也毛傳病酒曰酲成平也

嚴氏曰國之有成乃法度紀綱一成而不變者也人君之所操天下之所守今誰秉持之乎虞惇曰王委政於尹氏尹氏委政於小人不自爲政卽所謂弗躬弗親姻亞膴仕也

駕彼四牡四牡項領我瞻四方蹙蹙靡所騁

賦也毛傳項大也鄭箋蹙蹙縮小之貌

歐陽氏曰我駕此大領之四牡四顧天下王室昏亂諸侯交爭四方無可往之所呂氏曰蓋本根病則枝葉皆瘁故無地可往矣

方茂爾惡相爾矛矣旣夷旣懌如相醻矣

賦也朱注茂盛也鄭箋相視也朱注懌悅也鄭箋醻酢也

蘇氏曰方其盛於爲惡也如將相賊者視其矛矣及其解也如相與醻酢者小人喜怒之不可期如此是以君子不忍立於其側也顧氏曰上言去之不可而此言畱之不可也

昊天不平我王不寧不懲其心覆怨其正

賦也嚴氏曰尹氏不平而歸之於天謂天生小人也卽所謂昊天不傭也天下不寧而歸之於王謂王用尹氏也卽所謂俾民不寧也王用尹氏由其心之蔽惑今王心不自懲創而反怨正救之者言不能從諫攺過也

家父作誦以究王訩式訛爾心以畜萬邦【邦古博工反平去通韻】

賦也鄭箋究窮訛化畜養也

朱注家父自言作爲此誦以窮究王致昏亂之所由冀其攺心易慮以畜養萬邦也呂氏曰篇終矣故窮其亂本而歸之王心焉致亂者尹氏而用尹氏者則王心之蔽也範氏曰攻其惡者正其心而已此所以爲幽王變雅之首陳氏曰尹氏厲威使人不得戲談而家父作詩乃復自表其出於己以身當尹氏之怒而不辭者蓋家父周之世臣義與國存亡故也孔疏詩人之情其道不一或微加諷諭或指斥愆咎或隱匿姓名或自顯官字期於申冩下情冀上攺過而已家父盡忠竭誠不憚誅罰故自載字焉寺人孟子亦此類也孔叢子孔子曰於節南山見忠臣之憂世也

節南山十章六章章八句四章章四句

虞惇按此詩前八章皆刺尹氏之不平至末二章乃歸咎於王而毛鄭遂以弗躬弗親爲王不躬親政瑣瑣姻亞爲王任用親黨六章不自爲政乃云欲使昊天出圖書有所授命皆曲說四章五章之君子或以爲指王或以爲斥時在位者九章不懲其心十章式訛爾心一以爲指尹氏一以爲指王弗問弗仕之仕與則無膴仕之仕一字而兩訓俱未安今俱從嚴氏又漢書董仲舒傳周室之衰其卿大夫緩於誼而急於利亡推讓之風而有爭田之訟故詩人疾而刺之曰節彼南山維石巖巖今玩詩辭無爭訟之意仲舒蓋襲三家之說云爾

正月大夫刺幽王也

正月繁霜我心憂傷民之訛言亦孔之將念我獨兮憂心京京哀我小心癙憂以癢

賦也毛傳正月夏之四月孔疏謂之正月者純陽用事爲正陽之月也毛傳繁多也鄭箋訛僞也毛傳將大也京京憂不去也呂氏曰癙憂幽憂也毛傳癢病也

範氏曰正月長養之月繁霜肅殺之气鄭箋純陽用事而霜多急恆寒若之異傷害萬物故心爲之憂傷董氏曰繁霜非時災降於上也訛言非常禍起於下也呂氏曰凡譸張爲患以罔上惑眾者皆謂之訛言朱注眾人莫以爲憂我獨憂之而至於病也歐陽氏曰見幽王之朝多小人而君臣不知憂懼也

父母生我胡俾我瘉不自我先不自我後好言自口莠言自口憂心愈愈是以有侮【後音戶口古音苦後同】賦也毛傳瘉病莠醜也蘇氏曰愈愈益甚也王氏曰疾痛故呼父母而傷己之適丁是時也朱注訛言之人虛僞反覆言之好醜不出於心而但出於口黃氏曰言不由則顚倒是非變亂黒白鄭箋我心憂之甚是與訛言者殊塗用是見侵侮也

憂心惸惸念我無祿民之無辜並其臣僕哀我人斯於何從祿瞻烏爰止於誰之屋

賦也毛傳惸惸憂意也陳氏曰祿福也無祿猶言不幸也

朱注古者以罪人爲臣僕亡國所虜亦以爲臣僕箕子所謂商其淪喪我罔爲臣僕是也我不幸遭國之將亡將與無罪之民同爲臣僕哀此民人復從何而得祿如烏之飛不知其將止於誰之屋也謝氏曰忠臣不事二君義士不食周粟所可哀者一世之人不知當於何受祿耳

瞻彼中林侯薪侯蒸民今方殆視天夢夢旣克有定靡人弗勝有皇上帝伊誰云憎【夢莫滕反】

興也鄭箋侯維也呂氏曰爾雅夢夢亂也朱注皇大也上帝天也程子曰以其形體謂之天以其主宰謂之帝

蘇氏曰中林之木莫不摧毀而惟薪蒸在焉其殘之也甚矣幽王播其虐於天下大家世族散爲皂隸亦猶是也民方在危殆之中視天之夢夢若無能爲者不知此天理之未定故也方其未定何所不至及其旣定人未有不爲天所勝者不然天豈有所憎而禍之耶福善禍淫一自然之理而已申包胥曰人眾則勝天天定亦能勝人

謂山蓋卑爲岡爲陵民之訛言寧莫之懲召彼故老訊之占夢具曰予聖誰知烏之雌雄【雄於陵反】

賦也朱注故老舊臣也毛傳訊問具俱也李氏曰謂山蓋卑而其實則岡陵之崇也訛言之變亂如此鄭箋王不懲止訛言反侮慢元老召之不問政事但訊占夢不尙道徳而信徴祥之甚王氏曰故君臣皆自謂聖而上下同徳如烏之雌雄無以相別也漢書藝文志曰惑者不稽諸躬而忌妖之見是以詩刺召彼故老訊之占夢傷其捨本而憂末不能勝凶咎也孔叢子子思言於衛侯曰君之國事將日非矣公曰何故對曰有由然焉君出言自以爲是而卿大夫莫敢矯其非卿大夫出言自以爲是而士庶人莫敢矯其非君臣旣自賢矣而羣下同聲賢之賢之則順而有福矯之則逆而有禍如此則善安從生詩曰具曰予聖誰知烏之雌雄抑亦似君之君臣乎

謂天蓋髙不敢不局謂地蓋厚不敢不蹐維號斯言有倫有脊哀今之人胡爲虺蜴【鄭庠古韻沃陌同部不必葉】

賦也毛傳局曲也蹐累足也倫道脊理也蜴螈也鄭箋局蹐者天髙而有雷霆地厚而有淪陷也此

民疾苦王政上下皆可畏怖之言也維民號呼而發此言者皆有道理非茍爲誕也朱注哀今之人胡爲肆毒以害人而使之至此乎家語孔子讀詩於正月之六章惕焉如懼曰彼不逹之君子豈不殆哉從上依世則道廢違上離俗則身危時不興善已獨由之則曰非妖卽妄也故賢也旣不遇天恐不終其命焉桀殺龍逢紂殺比干皆是類也詩曰謂天蓋髙不敢不局謂地蓋厚不敢不蹐此言上下畏罪無所自容也

瞻彼阪田有菀其特天之扤我如不我克彼求我則如不我得執我仇仇亦不我力

興也鄭箋阪田崎嶇墝埆之處也朱注菀茂盛貌特特生之苗也毛傳扤動也蘇氏曰則法也毛傳仇仇猶謷謷孔疏釋訓云傲也

蘇氏曰君子仕亂世而困於羣小如特苖之生於阪田風雨搖動之如恐不勝也歐陽氏曰扤我而曰天者君子居危推其命於天也鄭箋其始求我以爲則如恐不得我也旣得我則空執畱我其禮待我謷謷然亦不以我爲力也言有貪賢之名無用賢之實錢氏曰彼非畱我也執我也進不獲用退不得去所謂虛拘也鐘氏曰士君子居亂世惟去而不仕耳讀此詩乃知亂而可去猶士君子之幸也歐陽氏曰此大夫自傷獨立於昏亂之朝也

心之憂矣如或結之今玆之正胡然厲矣燎之方寧或滅之赫赫宗周褒姒烕之【去入通韻】

賦也錢氏曰正正月也厲謂繁霜也鄭箋火田曰燎朱注盛也毛傳宗周鎬京也褒國也姒姓也有褒國之女幽王惑焉而以爲後烕滅也顏師古曰火燎方盛寧有滅之者宗周之盛而爲一褒姒所滅怨其甚也孔疏於時宗周未滅詩人明得失之迹見微知著以褒姒淫姤知其必滅周也歐陽氏曰上七章皆述王信譌言亂政至此始言王溺女色而致昏惑勢必滅周推其禍亂之本以歸罪也朱注或曰褒姒烕之有監戒之意而無憂懼之情蓋宗周已滅矣此東遷後詩也虞惇按褒姒烕之不曰滅而曰烕者時𨿽未滅而滅之形成也曰召彼故老曰彼求我則皆刺王之棄賢而亂政於時幽王尙在也若宗周已滅則繁霜又何足憂訛言又何足畏乎以此知詩非東遷以後詩也

終其永懷又窘陰雨其車旣載乃棄爾輔載輸爾載將伯助予【隔句韻平上去通韻】

比也毛傳窘困也朱注載車所載也蘇氏曰輔輻之斜木所以助輻也鄭箋輸墮也毛傳將請伯長也

蘇氏曰王爲淫虐譬行險而不知止君子永思其終知其必有大難故曰終其永懷又窘陰雨鄭箋陰雨諭王有泥陷之難車載諭王任國事棄輔諭逺賢也棄女車輔則墮女之載乃請長者見助諭國危而求賢者已晚矣呂氏曰前旣言周之必亡矣此懷不能已復以求賢誨之所謂猶欲救之之辭也

無棄爾輔員於爾輻屢顧爾僕不輸爾載終逾絕險曽是不意【輻方墨反去入通韻】

比也毛傳員益也鄭箋顧視也僕將車者也孔疏爾若能無棄爾輔以益其輻又數顧視爾之僕則得不墮爾所載終用逾度陷絕之險矣女曽不以是爲意乎教王之用賢敬臣也範氏曰治天下者任重道逺故以將車爲諭陸氏曰爾輔是已用之賢諭大臣也爾僕是益求繼用者諭庶臣也

魚在於沼亦匪克樂潛𨿽伏矣亦孔之炤憂心慘慘念國之爲虐【去入通韻集注炤音灼】

比也朱注炤明也

朱注魚之在沼其爲生已蹙矣其潛𨿽深亦炤然而易見言禍亂之及無所逃也孔疏諭時賢者在朝廷道不行無所樂退而居山林又姓名聞徹不足以避害也嚴氏曰君子不專爲一身之安危其憂心慘慘然惟念國行虐政禍及宗社耳歐陽氏曰大夫旣憂國之將亡又自傷己之將及於禍也

彼有防酒又有嘉殽洽比其鄰昏姻孔云念我獨兮憂心慇慇【酒殽平上通韻】

賦也嚴氏曰彼小人也毛傳洽合也孔疏比親也毛傳云旋也

蘇氏曰小人以利相求故與其鄰比昏姻周旋和洽君子獨孑然無朋也歐陽氏曰大夫旣自傷將及禍而又哀眾人不知危亡之可憂猶有以酒食相娛樂者而我獨慇慇然痛也孔疏時權臣奢富親戚相黨此賢者孤特而自傷也朱注昔人有言燕雀處堂母子相安自以爲樂也突決棟焚而怡然不知禍之將及其此之謂乎

佌佌彼有屋蓛蓛方有谷民今之無祿天夭是防哿矣富人哀此惸獨

賦也毛傳佌佌小也蓛蓛陋也朱注夭禍防害也毛傳哿可也

蘇氏曰佌佌者有屋蓛蓛者有祿小人得志也今民之無福天旣夭禍之小人又防害之富人猶可勝也惸獨則甚矣

正月十三章八章章八句五章章六句

虞惇按父母生我毛云父母文武也彼有防酒鄭云彼尹氏太師也謂山蓋卑鄭云諭爲君子之道人尙謂之卑皆非是瞻烏爰止鄭云今民當求明君而歸之如其言是教民叛上也康成之失此最爲大侯薪侯蒸從蘇氏今玆之正卽指正月繁霜從錢澄之之說也

十月之交大夫刺幽王也

鄭箋當爲刺厲王作詁訓傳時移其篇第因攺之耳節刺師尹不平此譏皇父擅恣正月惡褒姒滅周此疾艷妻煽方處又幽王時司徒乃鄭桓公友非此篇之所云番也是以知然蘇氏曰小雅無厲王之詩鄭氏以爲十月之交雨無正小旻小宛四篇皆厲王之詩也其說曰師尹皇甫不得並政褒姒艷妻不得偕寵番與鄭桓不得同位此其所挾以爲厲王者也使幽王之世師尹皇甫番與鄭桓先後在事褒姒以色居正位謂之艷妻其誰曰不可且漢儒異師相攻甚於仇讐茍毛公誠攺詩第則他師將不肯信而韓詩之次與毛詩合此足以明其非厲王也逸齋曰竊嘗因是而詳考之詩十月辛卯日有食之驗之唐歷在幽王六年一也百川沸騰山冡崒崩稽之史記幽王二年山川皆震二也雨無正言周宗旣滅指赫赫宗周褒姒烕之之事三也小旻言謀夫孔多發言盈庭謂七子之徒若厲王監謗道路以目安有孔多盈庭之刺四也小宛言念昔先人有懷二人先人謂宣王二人謂文武若厲王先人則夷王也安能懷文武之事五也虞惇按竹書紀年幽王元年錫皇父命二年涇渭洛竭岐山崩三年王嬖褒姒冬大震雷四年夏六月隕霜五年王世子宜臼奔申皇父作都於向六年冬十月辛卯朔日有食之其事與此詩及正月之詩皆合其爲幽王詩無疑也申公說幽王之時天變見於上地變動於下而姦臣亂政於外嬖妾敗徳於內大夫憂亂亡之將至作是詩

十月之交朔日辛卯日有食之亦孔之丑彼月而微此日而微今此下民亦孔之哀

賦也朱注十月夏正建亥之月也毛傳交日月之交會也醜惡也朱注微虧也鄭箋月則有虧此日而虧非其常

毛傳月臣道日君道鄭箋日月交會而日食陰侵陽臣侵君之象君臣失道災害將起故下民亦甚可哀孔疏日食者月食之也何休曰不言月食之者其形不可得而睹故疑言日有食之也歷家爲日月交會之法大率以百七十三日有奇爲限然日月行天道有表裏若月先在裏依限而食者多若月先在表𨿽依限而食者少杜預見其參差乃云日月動物𨿽行度有大量不能不少盈縮故有𨿽交會而不食者或有頻交而食者惟正陽之月君子忌之蘇氏曰日食天變之大者也然正陽之月古尢忌之夏之四月爲純陽故謂之正月十月爲純陰疑其無陽故謂之陽月純陽而食陽弱之甚也純陰而食陰壯之甚也交日月之交會也交當朔則日食然亦有交而不食者交而食陽微而陰乘之也交而不食陽盛而陰不能掩也故日食君子丑之大變旣見君子知國之將亡國亡則民被其患是以哀之也朱注歷法周天三百六十五度四分度之一左旋於地一晝一夜則其行一周而又過一度日月皆右行於天一晝一夜則日行一度月行十三度十九分度之七故日一嵗而一周天月二十九日有奇而一周天又逐及於日而與之會一嵗凡十二會方會則月光都盡而爲晦已會則月光復蘇而爲朔朔後晦前各十五日日月相對則月光正滿而爲望晦朔而日月之合東西同度南北同道則月揜日而日爲之食望而日月之對同度同道則月亢日而月爲之食是皆有常度矣然王者修徳行政用賢去姦能使陽盛足以勝陰陰衰不能侵陽則日月之行𨿽或當食而月常避日故其遲速髙下必有參差而不正相合不正相對者所以當食而不食也若國無政不用善使臣子背君父妾婦乘其夫小人陵君子夷狄侵中國則陰盛陽微當食必食𨿽曰行有常度而實爲非常之變矣是以聖人於春秋每食必書而詩人亦以爲醜也

日月告凶不用其行四國無政不用其良彼月而食則維其常此日而食於何不臧

賦也毛傳行道度也不用之者謂相干犯也朱注月不避日失其道也所以然者以四方無善政天子不用善人也王氏曰月食非其常也然比日食則以陽侵陰猶爲常也李氏曰春秋日食三十六月食則未嘗書也豈月未嘗食耶亦以爲常故也許氏曰於何不臧者未知有何不善之應也春

秋傳晉侯問於士文伯曰詩所謂此日而食於何不臧何也對曰不善政之謂也國無政不用善則自取謫於日月之災故政不可不愼也

震電不寧不令百川沸騰山冡崒崩髙岸爲谷深谷爲陵哀今之人胡憯莫懲【令力震反與電韻集注葉騰崩非是】

賦也毛傳震電貌震雷也朱注令善也毛傳沸出騰乘也山頂曰冡鄭箋崒崔嵬也朱注髙岸崩陷故爲谷深谷塡塞故爲陵

鄭箋雷電過常天下不安政教不善之徴也百川沸出相乘陵由貴小人也山頂崔嵬者崩君道壊也林谷易位君子居下小人處上也變異如此禍亂方至哀今在位之人何曽無以道徳消止之朱注是宜恐懼修省攺紀其政而幽王曽莫之懲也董仲舒曰國家將有失道之敗而天乃出災異以譴告之不知自省又出怪異以警懼之尙不知變而傷敗乃至以此見天心仁愛人君而欲止其亂也孔疏按推度災曰百川沸騰眾陰進山冡崒崩人無仰髙岸爲谷賢者退深谷爲陵小臨大

皇父卿士番維司徒家伯維宰仲允膳夫棸子內史蹶維趣馬楀維師氏艷妻煽方處【隔句韻平上通韻】賦也鄭箋皇父家伯仲允皆字也番棸蹶楀皆氏也孔疏卿士六卿之外更爲都官總統六官之事也鄭箋司徒掌天下土地之圖人民之數冡宰掌建邦之六典皆卿也膳夫上士也掌王之飲食膳羞內史中大夫也掌爵祿廢置殺生予奪之法趣馬中士也掌王馬之政師氏亦中大夫也掌司朝得失之事毛傳艷妻褒姒也美色曰艷鄭箋敵夫曰妻毛傳煽熾也

鄭箋王淫於色七子皆用嬖寵方熾之時並處位言妻黨盛女謁行之甚也𨿽官有尊卑權寵相連朋黨於朝皇父則爲之端首兼擅羣職是以疾焉王氏曰求變異所以用七子七子所以用則以艷妻煽方處故也李氏曰羣小用事於外嬖妾蠱惑於內爲之主災變所以疉至也許氏曰褒姒禍之本皇父罪之魁

抑此皇父豈曰不時胡爲我作不卽我謀徹我墻屋田卒污萊曰予不戕禮則然矣【平上通韻】

賦也毛傳時是也朱注作動卽就卒盡也孔疏污停水也萊艸穢也鄭箋戕殘也

孔疏小人自矜謂舉無不當皇父以親寵封畿內旣封卽築都邑令邑人居之先毀墻屋而後令遷邑人廢其家業故述其情以責之鄭箋此皇父豈曰我所不爲是乎言其不自知惡也嚴氏曰女何爲欲動我以遷徙而不先就我謀遽徹毀我墻屋使我田不獲治下者污而髙者萊鄭箋反云我不殘敗女田業禮下供上役其道當然言文過也此皇父所築邑人之怨辭範氏曰前章備舉朝之小人而皇父實尸之此章專言皇父專恣害及於民也彭氏曰三代之君不敢鄙夷其民以從己之欲每有興作謀及庶人如盤庚遷殷登進厥民而告之三代世守此道矣

皇父孔聖作都於向擇三有事亶侯多藏不憗遺一老俾守我王擇有車馬以居䢐向【平去通韻】

賦也朱注孔甚也都大邑也周禮畿內大都方百里小都方五十里皆天子公卿所封也毛傳向邑名三有事國之三卿也亶信侯維也鄭箋憗者心不欲自彊之辭也朱注䢐往也

鄭箋皇父專權足已自比聖人作都立三卿皆取聚斂之人言不知厭也孔疏禮畿內諸侯二卿立三卿者自比列國也陳氏曰擇多藏之人以爲卿懼故老在位盡出之不彊畱一人以保我王鄭箋又擇民之富有車馬者往居向以實其邑朱注不忠於上但知貪利以自私也謝氏曰皇父棄舊臣耆徳而不用不畱一老成以衛王室其不忠大矣平王東遷作文侯之命推原亂本亦曰罔或耆舊俊乂在厥服西周之亡實兆於此

黽勉從事不敢告勞無罪無辜讒口囂囂下民之孽匪降自天噂沓背憎職競由人

賦也陳氏曰噂聚談也蘇氏曰沓重復也毛傳職主也朱注競力也

鄭箋詩人賢者見時如是自勉以從王事𨿽勞不敢自謂勞畏刑罰也蘇氏曰無罪猶且見讒而況敢告勞乎下民之孽非天之所爲也噂噂沓沓多言相說背則相憎專力爲此者人也而豈天哉孔疏由在位信讒故民皆競爲此以相害

悠悠我裏亦孔之痗四方有羨我獨居憂民莫不逸我獨不敢休天命不徹我不敢效我友自逸【裏痗上去通韻徹屑韻逸質韻本通不必葉】

賦也嚴氏曰悠悠逺也毛傳裏居痗病也羨余也朱注徹均也

王氏曰幽王之時天下病矣而我所居裏則又甚病也錢氏曰人皆饒逸我獨憂勞明知天命之不均而不敢效我友之自逸所以思故里而不忍言去也毛傳親屬之臣心不能已

十月之交八章章八句

虞惇按十月之交鄭氏箋謂周之十月夏八月也讀詩記引什方張氏云詩有夏正無周正獨此詩爲周正可乎漢歷幽王無八月朔食而唐歷有之議者疑其附會而爲此也今從之艷妻箋作閻妻蓋漢書杜欽傳云然班偼伃賦云悲晨婦之作戒兮哀褒閻之爲郵閻卽艷也家伯維宰今本誤作冡宰鄭康成周禮注引此亦作維宰今從唐石經及國子監注疏本攺正

雨無正大夫刺幽王也雨自上下者也眾多如雨而非所以爲政也

歐陽氏曰古之人於詩多不命題而篇名往往無義例其或有命名者則必述詩之意如巷伯常武之類是也今雨無正之名據序所言與詩絕異當闕其所疑劉氏曰嘗讀韓詩有雨無極篇序雲雨無極正大夫刺幽王也比毛詩篇首多雨無其極傷我稼穡八字朱注幽王之時饑饉喪亂羣臣有去者有居者此詩乃正大夫離居之後禦之臣所作也申公說東遷之初大夫有不忠於王室者禦之臣閔之而作

浩浩昊天不駿其徳降喪饑饉斬伐四國昊天疾威弗慮弗圖捨彼有罪旣伏其辜若此無罪淪胥以鋪賦也朱注浩浩廣大貌毛傳駿長也谷不熟曰饑蔬不熟曰饉朱注疾威猶暴怒也捨置淪陷也鄭箋胥相鋪徧也

蘇氏曰幽王之亂民之被禍災者無所歸咎曰天實爲之天之生物浩然其若無窮者柰何不長其徳旣生之而又斬伐之豈天怒迅烈曽弗圖慮乎彼有罪者旣伏其辜矣置而弗疑可也此無罪者亦與相陷溺而無不徧何也李氏曰無可柰何而歸之於天甚其君之辭也

周宗旣滅靡所止戾正大夫離居莫知我勩三事大夫莫肯夙夜邦君諸侯莫肯朝夕庶曰式臧覆出爲惡【夜音豫夕陌韻惡藥韻顧氏分藥陌之半爲魚虞之入聲去入通韻】

賦也孔疏周宗宗周也周爲天下宗也王氏曰周未滅而曰旣滅者滅之形成故也毛傳戾定也鄭箋正長也王氏曰周官八職一曰正蓋六官

之長上大夫也毛傳勩勞也王氏曰三事大夫三公及其屬也錢氏曰朝朝見也夕夕見也毛傳覆反也

朱氏曰君有滅亡之兆臣有離散之心非特無與國同休戚者亦無與君同休戚者也眾人去而已獨畱眾人逸而已獨勞則𨿽黽勉從事孰得而知之哉範氏曰公卿無在公之節列辟無尊王之禮君臣解體國將滅亡庶王之儆懼而用善乃反出爲惡莫之懲焉

如何昊天辟言不信如彼行邁則靡所臻凡百君子各敬爾身胡不相畏不畏於天【平去通韻】

賦也鄭箋如何乎昊天痛而愬之也毛傳辟法也朱注臻至也

朱注陳法度之言而不見信如人行而無所至也然凡百君子豈可以王之爲惡而不敬爾身哉王氏曰世𨿽昏亂君子不可以爲惡自敬故也畏人故也畏天故也

戎成不退饑成不遂曽我禦憯憯日瘁凡百君子莫肯用訊聽言則答譖言則退【訊徐邈息瘁反此亦當作誶與墓門同答新序漢書皆作對對字入韻】

賦也毛傳戎兵遂安也禦侍禦也朱注憯憯憂貌毛傳瘁病也鄭箋訊告也

孔疏兵寇已成不能禦而退饑困已成不能卹而安之但我侍禦小臣憯憯憂之羣臣𨿽知其危無肯告王者朱注王有問而欲聽其言則答之而已不敢盡言也一有譖言及已則皆退而離居莫肯夙夜朝夕於王矣其意若曰王𨿽不善而君臣之義豈可以若是恝乎

哀哉不能言匪舌是出維躬是瘁哿矣能言巧言如流俾躬處休

賦也毛傳哿可也

朱注言之忠者世之所謂不能言者也非但出諸口其身旋見困病孔疏賢者意𨿽欲言言則忤物小人惡直將共害之毛傳可矣可矣世之所謂能言也巧言從俗如水轉流使其身安休休然朱注蓋亂世昏主惡忠直而好諛佞類如此

維曰於仕孔棘且殆云不可使得罪於天子亦云可使怨及朋友

賦也毛傳於往也鄭箋棘急也

孔疏賢者在朝進退多難今曰往仕乎往仕固理也但居今之世往仕則甚急且危矣鄭箋不可使者不正不從也可使者𨿽不正從也蘇氏曰直道者王之所謂不可使而枉道者王之所謂可使也直道者得罪於君而枉道者見怨於友此仕之所以難也孔疏朋友之道相切以善今從君爲惡故朋友怨

之

謂爾遷於王都曰予未有室家防思泣血無言不疾昔爾出居誰從爾作室

賦也朱注爾指離居者防思猶癙憂也毛傳無聲曰泣血

孔疏於時正大夫離居其友之在朝者思而呼之令復遷於王都去者不肯以無室家爲辭蘇氏曰居者於是憂思泣血患其出言而舉皆疾之無與和之者故詰之曰昔爾之去也誰爲爾作室者而今以是辭我哉毛傳遭亂世義不得去思其友而不肯反者也範氏曰君子閔周之將亡故招其在下之賢者使遷於王都以系天下之心虞惇按此詩之作必當幽王旣弒平王初遷之時故曰周宗旣滅靡所止戾於是正大夫離居無肯從王而遷於東者故曰謂爾遷於王都王都者東都也王之初遷國勢未寧人心未定羣臣懷私顧望莫肯出身以衛王室故曰曰予未有室家以此爲辭而此大夫以大義責之欲使遷於王都以系天下之望春秋傳瑕禽七姓從王王賴之而賜之騂旄之盟則當時之從王者蓋無多人可知也

雨無正七章二章章十句二章章八句三章章六句

虞惇按首章浩浩昊天無所歸咎之辭詩人凡言天者皆所以責王也箋云王不駿昊天之徳非詩意矣斬伐四國云諸侯更相侵伐亦衍說聽言則答二句毛鄭俱失之戎成不退防思泣血毛鄭爲得朱失之鄭以此詩爲刺厲王則十月之交已辧之矣首章旻天疾威鄭箋作昊天唐石經亦依鄭作昊天正義云上有昊天明此亦昊天三章亦云昊天俗本作旻天誤也

祈父之什十篇六十四章四百三十六句

讀詩質疑卷十九﹤經部﹐詩類﹐讀詩質疑﹥

欽定四庫全書

讀詩質疑卷二十

太僕寺少卿嚴虞惇撰

小旻之什

小旻大夫刺幽王也

蘇氏曰小旻小宛小弁小明四詩皆以小名篇所以別其爲小雅也其在大雅者謂之召旻大明獨宛弁闕焉意孔子刪之矣朱注大夫以王惑於邪謀不能斷以從善而作此詩

旻天疾威敷於下土謀猶回遹何日斯沮謀臧不從不臧覆用我視謀猶亦孔之卭【平去通韻】

賦也劉氏曰元气廣大爲昊天仁覆閔下爲旻天毛傳敷布也鄭箋猶圖也毛傳回邪遹僻也鄭箋沮止覆反也毛傳卭病也

虞惇曰呼旻天者不敢斥王也鄭箋謀之善者不從其不善者反用之我視王之謀爲政之道亦甚病天下矣

潝潝訿訿亦孔之哀謀之其臧則具是違謀之不臧則具是依我視謀猶伊於胡底【平去通韻】

賦也蘇氏曰潝潝相和也訿訿相詆也鄭箋具俱底至也我視今之謀猶將何所至乎言必至於亂許氏曰上章言王不從善謀而用不臧此章言臣

共違善謀而信不臧也謀臧之謀指臣言謀之之謀指眾人言漢書劉向曰眾小在位而從邪議潝潝相是而背君子故其詩曰潝潝訿訿亦孔之哀

我旣厭不我告猶謀夫孔多是用不集發言盈庭誰敢執其咎如匪行邁謀是用不得於道【平上去通韻集字非韻熊朋來五經說云陸徳明釋文從韓詩作是用不就王應麟云朱子亦作就今本仍作集】

賦也毛傳集就也鄭箋道路也

蘇氏曰卜筮數故凟而不告謀者多無斷而行之者故其功不成故曰謀之在多斷之在獨鄭箋訩訩滿庭無敢決當是非任其咎責者言小人爭知而讓過君臣謀事如此猶不行邁而坐圖逺近於道路何進於跬步哉毛傳謀人之國國危則死之古之道也

哀哉爲猶匪先民是程匪大猶是經維邇言是聽維邇言是爭如彼築室於道謀是用不潰於成

賦也孔疏先民古聖賢也毛傳程法猶道經常潰遂也

鄭箋哀今君臣之謀事不用古人之法不循大道之常維淺末之言聽其同者爭其異者如當路築室人與之謀路人之意不同故不得遂於成也孔疏淺近之人不可與謀道猶路人不可與謀室

國𨿽靡止或聖或否民𨿽靡膴或哲或謀或肅或艾如彼泉流無淪胥以敗【平上去通韻】

賦也蘇氏曰止定也孔疏膴大也朱注艾乂同治也

李氏曰國論𨿽未定而有或聖或否者民𨿽小而有哲謀肅乂者王當擇而用之黃氏曰或聖或否言不皆否者也蘇氏曰𨿽世亂民僻猶有賢者在焉茍能用之愚者可賴以皆濟廢而不用而使愚者壅之於上則相與皆敗無能爲矣淩氏曰如泉流之淸淪而至於濁敗也朱氏曰能別聖否則不惑邪謀矣能用哲謀肅乂則斷以從善矣不然則邪謀之致敗也必矣鄭箋書曰睿作聖明作哲聰作謀恭作肅從作乂詩人之意欲王敬用五事以明天道故云然

不敢暴虎不敢馮河人知其一莫知其他戰戰兢兢如臨深淵如履薄冰

賦也毛傳徒搏曰暴徒渉曰馮馮陵也戰戰恐也兢兢戒也臨淵恐墜也履冰恐陷也蘇氏曰小人慮不及逺暴虎馮河之患則知避之喪國亡家之禍則莫知以爲憂也故曰戰戰兢兢如臨深淵如履薄冰善爲國者常如是矣

小旻六章三章章八句三章章七句

虞惇按卒章人知其一莫知其他毛鄭云他不敬小人之危殆也左傳樂王鮒曰小旻之卒章善矣吾從之杜預注云義取不敬小人亦危殆杜蓋本荀子之說荀子云人不肖而不敬則是狎虎也遂引詩此章今考詩之上下文全無此意恐左氏亦斷章取義耳朱注本之蘇氏今從之如彼泉流今本作流泉依唐石經國子監注疏本攺正

小宛大夫刺幽王也

虞惇按國語秦伯賦鳩飛韋昭注云小宛之首章也未知然否

宛彼鳴鳩翰飛戾天我心憂傷念昔先人明發不寐有懷二人

興也毛傳宛小貌陸氏曰鳴鳩班鳩也蘇氏曰翰羽也孔疏明發將旦而明地開發也二人文武也

歐陽氏曰鳩𨿽小鳥亦翰飛而至天王不能勉彊奮起曽飛鳩之不如蘇氏曰君子憂傷而念其先王緬懷文武哀其業之將墜也

人之齊聖飲酒溫克彼昏不知壹醉日富各敬爾儀天命不又【克職韻職爲支微之入聲富方二反又音肄平去入通韻】

賦也毛傳齊正也孔疏聖通也毛傳克勝也朱注溫克蘊借自持以勝所謂不爲酒困也蘇

氏曰彼昏斥幽王也嚴氏曰壹專也陳氏曰富益也劉氏曰壹意於醉日益甚也毛傳又復也王氏曰用燕喪威儀而臣下化之天命將攺大福不再故戒之使無耽樂以敬天命之無常言各則並戒其君臣也輔氏曰昏亂於酒則必喪其威儀能敬其威儀則能敬天矣天豈在吾身外哉嚴氏曰或疑飲酒小節未必系天命之去畱不知蕩心敗徳縱欲荒政疎君子而狎近幸玩防讐而忘逺憂皆自飲酒啟之禹惡防酒曰後世必有以酒亡其國者歷觀前史可監也

中原有菽庶民采之螟蛉有子蜾蠃負之教誨爾子式谷似之【負古房以反後同】

興也毛傳中原原中也菽藿也螟蛉桑虫也蜾蠃蒲盧也負持也鄭箋式用谷善也

鄭箋菽生原中力采則得之諭王位無常家勤於徳者得之蒲盧取桑虫之子負持而去煦嫗養之以成其子諭有萬民不能治則能治者將得之今有教誨爾之萬民用善道者亦似蒲盧將得而子也王氏曰王者作民父母故以民爲子李氏曰此申上天命無常之意馮氏曰法言螟蛉之子殪而逢蜾蠃祝之曰類我類我久則肖之矣

題彼脊令載飛載鳴我日斯邁而月斯徵夙興夜寐無忝爾所生【令力珍反不入韻邁寐隔句韻】

興也毛傳題視也鄭箋邁徵皆行也朱注而汝也毛傳忝辱也

鄭箋則飛則鳴翼也口也不有止息蘇氏曰脊令飛鳴不能自捨君子之勤於事不捨日月者以自況也故告王宜夙夜勉厲庶防不忝其父祖陳氏曰日玆往矣月玆行矣日月不易得也漢書曰士所以日夜孳孳敏行而不敢怠也辟若領飛且鳴矣徐幹中論曰有進業無退功我日斯邁而月斯徵

遷善不懈之謂也

交交桑扈率啄粟哀我塡寡宜岸宜獄握粟出卜自何能谷【寡音古扈寡粟獄隔句韻】

興也毛傳交交小貌桑扈竊脂也朱注塡瘨同病也蘇氏曰岸亦獄也孔疏韓詩作犴鄕亭之系曰犴朝廷曰獄

鄭箋竊脂肉食今無肉而循啄粟失其天性也哀哉窮寡之人入於獄訟無可自救但持粟行卜求其勝負其何自而能善乎孔疏國無善政教民被枉濫乃謂之宜在位不矜湣也朱注言王不卹鰥寡喜陷之於刑辟

溫溫恭人如集於木惴惴小心如臨於谷戰戰兢兢如履薄冰

賦也毛傳集木恐隊也臨谷恐隕也

鄭箋衰亂之世賢人君子𨿽無罪猶恐懼荀子曰行而拱翼非漬淖也立而俯項非系戾也偶視而先俯非恐懼也然夫士欲獨修其身不以得罪於比俗之人也

小宛六章章六句

虞惇按宛彼鳴鳩毛云行小人之道責髙明之功我日斯邁而月斯徵鄭云王日視朝月視朝皆衍說也朱注此大夫遭亂兄弟相戒免禍之詩今從序

小弁刺幽王也太子之傅作焉

史記幽王嬖愛褒姒褒姒生子伯服太子母申侯女而爲後幽王欲廢申後並去太子宜臼以褒姒爲後以伯服爲太子

弁彼鸒斯歸飛提提民莫不谷我獨於罹何辜於天我罪伊何心之憂矣云如之何【罹音羅】

興也毛傳弁樂也鸒卑居卑居雅烏也孔疏斯語辭毛傳提提羣貌鄭箋谷養罹憂也

鄭箋樂乎彼雅烏出食在野甚飽羣飛而歸提提然諭凡人父子兄弟出入宮庭相與飲食亦提提然樂也李氏曰民莫不父子相養而我獨於憂是鸒斯之不如也朱注何辜於天我罪伊何者怨而慕也

踧踧周道鞠爲茂艸我心憂傷惄焉如搗假寐永嘆維憂用老心之憂矣疢如疾首

賦也毛傳踧踧平易也周道周室之通道也鞠窮惄思也孔疏搗築也鄭箋不脫冠衣而寐曰假疢猶病也孔疏疾首頭痛也

劉氏曰昔者諸侯朝宗車轍馬迹周道坦然平也今之諸侯無復來者故盡生茂艸矣朱注精神憒眊至於假寐之中不忘永嘆憂之之深未老而老也

維桑與梓必恭敬止靡瞻匪父靡依匪母不屬於毛不離於裏天之生我我辰安在

興也孔疏屬連屬也朱注毛膚體之餘也離麗也裏心腹之間也鄭箋辰謂六物之吉凶

錢氏曰見父母之所植尙不敢不恭敬況父母乎我所瞻惟有一父他無可瞻也我所依惟有一母他無可依也蘇氏曰今父母之不我愛豈我獨無所麗屬乎未知我生所值之辰安在何不祥至是也

菀彼柳斯鳴蜩嘒嘒有漼者淵雈葦淠淠譬彼舟流不知所屆心之憂矣不遑假寐

興也孔疏菀茂也毛傳蜩蟬也嘒嘒聲也漼深貌淠淠眾貌

鄭箋柳茂則多蟬淵深則多葦大者之旁無所不容今太子不爲王所容而見放逐狀如舟之流行無制之者不知終所至也劉氏曰初猶假寐此則不遑其禍亟矣

鹿斯之奔維足伎伎雉之朝雊尙求其雌譬彼壊木疾用無枝心之憂矣寧莫之知

興也毛傳伎伎舒貌鄭箋鹿之奔宜疾而舒畱其羣也雊雉鳴也尙猶也毛傳壊瘣也謂傷病也鄭箋寧猶曽也

蘇氏曰鹿走而畱其羣雉鳴而求其匹物無不有恩於其親朱注今太子獨見棄逐如傷病之木憔悴而無枝憂之而人曽莫之知也劉氏曰鹿足伎伎顧其子也雉雊求雌求其妃也王放逐太子曽不如鹿廢黜申後曽不如雉木壊則無枝無枝則木斃王受讒而自殘其嗣嗣殘王亦且踣矣

相彼投尙或先之行有死人尙或墐之君子秉心維其忍之心之憂矣涕旣隕之【上去通韻】

興也鄭箋相視行道也毛傳墐路冡也鄭箋君子斥幽王也毛傳隕墜也

鄭箋相彼被逐而投人之尙有先驅之使脫者道中有死人尙有覆埋之成其墐者其心不忍也朱注今王信讒棄逐其子曽視投死人之不如

君子信讒如或醻之君子不惠不舒究之伐木掎矣析薪扡矣捨彼有罪予之佗矣【掎古居我反扡古徒可反平去平上通韻】

賦也鄭箋醻旅酬也惠愛也朱注舒緩究察也孔疏掎倚也以物掎其巓也扡隨其理也鄭箋

予我也毛傳佗加也

錢氏曰此原王心之忍由於信讒也孔疏王信褒姒之讒如受醻爵得卽飲之由心不愛太子故不復舒緩而究其實也毛傳伐木者掎其巓析薪者隨其理朱注皆不欲妄挫折之今捨彼有罪之譖人而加我以非其罪曽伐木析薪之不若也

莫髙匪山莫浚匪泉君子無易由言耳屬於垣無逝我梁無發我笱我躬不閱遑卹我後

賦也毛傳浚深也陳氏曰由言言之所由發也嚴氏曰莫髙者豈非山乎莫深者豈非泉乎然山𨿽髙而人能登之泉𨿽深而人能入之王勿謂處髙深之地而人不得聞之也王不可輕易於由言恐屬耳垣墻者將窺伺意向而生讒譖也蘇氏曰旣以此告王又恐褒姒伯服之害其成業故告之以無敗梁笱猶谷風之義也王氏曰無逝我梁無發我笱者太子放逐而其憂終不忘國也呂氏曰唐徳宗將廢太子李泌諫之且曰願陛下還宮勿露此意左右聞之將樹功於舒王太子危矣此正君子無易由言耳屬於垣之謂也小弁之作太子旣廢矣而猶云爾者蓋推本亂之所生言語以爲階也

小弁八章章八句

虞惇按趙岐孟子注曰小弁小雅之篇伯奇之詩也中山王劉勝亦以爲伯奇之詩王充論衡云伯奇放流首髮早白詩云維憂用老蓋當時三家之說云然詩序出而三家廢矣鄭箋以踧踧周道諭王信褒姒之讒亂其徳政使不通於四方雉之朝雊云太子之放棄其妃匹不得與偕去疾用無枝云太子放逐不得生子皆曲說朱集注宜臼作此以自怨序以爲太子之作不知何據按朱子注孟子亦云宜臼之傅作此詩何以注詩獨不主序說蓋惡序之過而忘其說之自相矛盾也

巧言刺幽王也大夫傷於讒故作是詩也

朱注以五章巧言二字名篇

悠悠昊天曰父母且無罪無辜亂如此憮昊天已威予愼無罪昊天泰憮予愼無辜【威罪平去通韻】

賦也李氏曰悠悠逺大之意歐陽氏曰且語辭毛傳憮大也鄭箋已泰皆甚也毛傳愼審也

蘇氏曰大夫傷於讒乃呼天而訴之曰天之於人若父母然今我無罪而遭此大亂何也政已甚虐矣亂已甚大矣而我自審實無罪也朱氏曰此自訴之辭欲其察已也

亂之初生僭始旣涵亂之又生君子信讒君子如怒亂庶遄沮君子如祉亂庶遄已

賦也鄭箋僭不信也毛傳涵容也邱氏曰君子斥王也毛傳遄疾祉福也

蘇氏曰小人爲讒於其君必以漸入之其始也進而嘗之君容之而不拒知言之無忌於是復進旣而君信之然後亂成若人君一日覺悟大有所誅賞如楚荘齊威之事則亂庶防可止也鄭箋君子見讒人如怒責之於賢者如福祿之如此則亂庶防可疾止也朱注今涵容不斷讒信不分是以讒者益勝而君子益病虞惇曰亂生於讒讒生於優柔不斷所謂執狐疑之心者來讒賊之口持不斷之意者開羣枉之門

君子屢盟亂是用長君子信盜亂是用暴盜言孔甘亂是用餤匪其止共維王之卭【盟古彌郎反】

賦也鄭箋屢數也毛傳凡國有疑會同則用盟而相要鄭箋盜謂小人也春秋傳曰賤者窮諸盜毛傳餤進也鄭箋卭病也

王氏曰不能如怒如祉以明是非好惡而誣罔誕謾眾至則任賢安能勿貳去邪安能勿疑旣貳且疑豈免屢盟屢盟而不知反本亂之所以長也穿窬之類伺隙抵巇以罔善人而君子信之亂之所以暴也蘇氏曰讒人之言必有以恱人者人君而味於甘言小人所以獲進也錢氏曰言之甘者人嗜聽之猶餤之也是餤亂也孔疏此小人非特不能供職事維以爲王之病而已朱注良藥苦口而利於病忠言逆耳而利於行維其言之甘而悅焉則國豈不殆哉家語孔子曰匪其止共維王之卭此傷姦臣蔽主以爲亂也

奕奕寢廟君子作之秩秩大猷聖人莫之他人有心予忖度之躍躍毚遇犬獲之

興也毛傳奕奕大貌朱注秩秩序也鄭箋猷道也王氏曰莫定也錢氏曰忖黙度也孔疏躍躍跳疾貌毛傳毚狡也

鄭箋此四事者各有所能也因已能忖度讒人之心故列道之朱注反覆比興以見讒人之心我皆得之不能隱情也

荏染柔木君子樹之往來行言心焉數之蛇蛇碩言出自口矣巧言如簧顏之厚矣【口音苦厚音戶上去通韻】興也毛傳荏染柔意也朱注行言行道之言也數辧也蛇蛇舒徐也鄭箋碩大也

虞惇曰此承上章而言荏染之柔木則君子樹之矣往來行道之言則心辧之矣小人或肆爲大言而不忌或巧爲邪說以惑人二者之情態我皆得而知之不難辧也鄭箋大言者言不顧其行徒從口出非由心也顏之厚者出言虛僞而不知慚於人也

彼何人斯居河之麋無拳無勇職爲亂階旣微且尰爾勇伊何爲猷將多爾居徒幾何【斯麋與階韻勇與尰韻又韻之變格】

賦也鄭箋何人者斥讒人也賤而惡之故曰何人毛傳水艸交謂之麋拳力也鄭箋職主也孔

疏階梯也毛傳骭爲微腫足爲尰鄭箋猷謀將大也

朱氏曰居河之麋則非髙明爽塏之地也呂氏曰彼何人斯其居至陋其力至怯乃主爲亂階況加以微尰之疾其勇亦何能爲爾爲讒佞之謀大且多爾所聚居之徒眾防何而敢爲此哉此非特賤而惡之之辭蓋言其本易驅除特王不悟耳吳氏曰前三章刺聽讒者後三章刺讒人也

巧言六章章八句

虞惇按詩刺幽王信讒而鄭於首章云刺王敖慢無法度二章云君子斥在位者皆於本義不相合往來行言云善言者往亦可行來亦可行是之謂行非也朱注以蛇蛇碩言爲善言亦非是歐陽氏分奕奕寢廟六句爲一章躍躍毚兔六句爲一章今從舊荏染柔木一章略以私見參之

何人斯蘇公刺暴公也暴公爲卿士而譖蘇公焉故蘇公作是詩以絕之

毛傳暴也蘇也皆畿內國名虞惇按春秋傳昔周克商使諸侯撫封蘇忿生以溫爲司寇此蘇公蓋忿生之後也桓王八年王以蘇忿生之田與鄭人則蘇公被讒當在東遷之際矣孔疏經無絕暴公之事八章皆言暴公之侶疑其讒已而未察故作詩以窮極其情欲與之絕則暴公之絕明矣故序云刺暴公而絕之也

彼何人斯其心孔艱胡逝我梁不入我門伊誰雲從維暴之云

賦也虞惇曰何人蘇公之友也不欲斥其姓名故言何人朱注艱險也鄭箋梁魚梁也朱注暴暴公也

蘇氏曰暴公爲卿士而譖蘇公蘇公之友有與偕譖之者從暴公以過蘇公而不見入故並譏之此詩主言何人而曰刺暴公者譖出於暴公而何人與焉以暴公爲不足刺而刺何人則亦所以刺暴公也虞惇曰暴公譖已者也今從暴公而不入我門則其人可疑矣

二人從行誰爲此禍胡逝我梁不入唁我始者不如今云不我可

賦也鄭箋二人暴公與何人也朱注唁弔失位也蘇氏曰始者不如今始謂我可而今謂我不可也虞惇曰於是始疑其譖已也

彼何人斯胡逝我陳我聞其聲不見其身不愧於人不畏於天

賦也毛傳陳堂塗也

鄭箋汝今不入唁我何所愧畏乎皆疑之未察之辭

彼何人斯其爲飄風胡不自北胡不自南胡逝我梁祗攪我心【風方愔反】

賦也毛傳飄風暴起之風攪亂也

朱注其往來之疾如飄風然自北自南則與我不相值也今乃逝我之梁適所以亂我心而已虞惇曰言不得不使我疑汝也

爾之安行亦不遑捨爾之亟行遑脂爾車壹者之來云何其盱【捨古音暑平上通韻】

賦也鄭箋捨息盱病也

呂氏曰謂汝行之緩乎何爲不少捨息而見我也謂汝行之急乎何爲復有暇而脂車也鄭箋極其情求其意終不得壹者之來見我於汝亦何病乎

爾還而入我心易也還而不入否難知也壹者之來俾我祗也【平去通韻】

賦也鄭箋還行反也毛傳易恱也鄭箋祗安也

朱注爾之往也旣不入我門矣倘還而入則我心猶庶乎其恱也還而不入則爾之心我不可得而知矣何不一來見我而使我心安乎董氏曰詩至此辭益緩若不知其爲譖矣

伯氏吹壎仲氏吹篪及爾如貫諒不我知出此三物以詛爾斯

賦也鄭箋伯仲諭兄弟也毛傳樂器土曰壎竹曰篪朱注如貫如繩之貫物也鄭箋諒信也毛傳三物豕犬雞也民不相信則盟詛之君以豕臣以犬民以雞

鄭箋我與女俱爲王臣義如兄弟其相應和如壎篪相次比如物之在貫孔疏何女之誠信不使我知而令我疑也若實不譖者當共出此三物以詛之使讒否有決令我不疑還當相親不欲長怨也鄭箋爲其情之難知又不欲長怨故設之以此言

爲鬼爲蜮則不可得有靦靣目視人罔極作此好歌以極反側

賦也毛傳蜮短狐也孔疏一名射工在水中含沙射人毛傳靦姡也孔疏靣見人之貌

鄭箋使女爲鬼爲蜮也則女誠不可得而見也女乃人也姡然有靣目與人相視無有極時終必與女相見孔疏故我作此八章之善歌窮極汝反側之情冀得其實也王氏曰作是詩將以絕之也而曰好歌者惟其好也是以極其反側極其反側非惡之也有欲其悔悟之心焉爾王氏曰暴公爲卿士而譖蘇公不忠於其君不義於其友所謂大故也故蘇公作詩以絕之旣絕矣又告之以及爾如貫諒不我知又欲出三物要之以詛而作好歌以極之不殆於棄言乎哉蓋君子之遇人也仁而不忮彼之譖我是失其本心也使其由此悔悟更以善意從我固我所願也𨿽彼不能如此在我固不爲已甚我豈若小丈夫然哉一與人絕則丑詆固拒惟恐其復合也郝氏曰與其人分義已絕而其言傷往望來有不忍遽絕之情何其厚也蓋所謂詩人之言也人能以詩之言養性則性定以詩之義治心則心安以詩之气接人則人和以詩之性情處變則無往而不自得故曰不學詩無以言

何人斯八章章六句

虞惇按孔氏正義云世本暴辛公作塤蘇成公作篪譙周古史考云古有塤篪尙矣周幽王時暴辛公善塤蘇成公善篪記者因以爲作謬矣世本之謬信如周言其云蘇公暴公所善亦未知所出蘇暴並公卿不當自言於樂之小器以相親也孔氏之說足以正從前之謬毛傳鄭箋亦未有一言及壎篪之事者朱子詩序辧槪而譏之殊不可解也又此詩蘇公爲見譖於暴公而作而所深責者蘇公之友有與暴公同行譖者所謂何人也詩不責暴公而專責何人以何人與蘇公素相親故責之朱注云蘇公不欲直斥暴公故但指其從行者而言詩旣言惟暴之云矣則已明指暴公何云不欲直斥也又云以從暴公而不入我門則暴公之譖已也明矣竟若此詩之作專責暴公之譖已而借何人以爲辭則於詩本義全失毛鄭孔疏之外諸家惟蘇氏爲得今錄之

巷伯刺幽王也寺人傷於讒故作是詩也

孔疏巷是宮內道名今後宮稱永巷伯長也主宮內道官之長陳氏曰巷伯寺人之長者也詩名巷伯序以寺人解之明巷伯卽寺人也朱注班固司馬遷贊云迹其所以自傷悼小雅巷伯之倫意謂巷伯本以被譖而遭刑也呂氏曰寺人近習也近習日見於君然猶傷於讒則疎逺者可知矣董氏曰當幽王之世大臣傷於讒如蘇公小臣傷於讒如寺人孟子則上下其得以免乎兼列於此著其所以亂也

萋兮斐兮成是貝錦彼譖人者亦已太甚【萋斐哆侈皆一句中両韻】

興也毛傳萋斐文章相錯也貝錦錦文如貝也鄭箋讒人集已過以成罪猶女工集采色以成錦文也

哆兮侈兮成是南箕彼譖人者誰適與謀【哆侈古皆昌果反】

興也許氏曰哆張口也孔疏侈大也毛傳南箕箕星也孔疏箕四星二爲踵二爲舌踵狹而舌廣鄭箋適往也

蘇氏曰南箕非箕也因其有是形而命之讒人之誣君子亦必因其近似而名之毛傳斯人自謂避嫌之不審也鄭箋讒人因寺人之近嫌而成言其罪猶因箕星之哆而侈大之誰往就女謀乎怪其言多且巧陳氏曰貝錦南箕皆曰成是者言本無是實因萋斐張大以成之也

緝緝翩翩謀欲譖人愼爾言也謂爾不信【平去通韻】賦也毛傳緝緝口舌聲翩翩往來貌

李氏曰言讒人之意惟欲譖人爾無他營爲也朱注譖人者自謂得意矣然須愼爾之言不愼爾言則聽者有時而悟且以爾爲不信矣

防防幡幡謀欲譖言豈不爾受旣其女遷

賦也陳氏曰防防儇利貌幡幡反覆貌

王氏曰上好譖則固將受女然好譖不已則遇譖之禍旣遷而及女矣曽氏曰皆君子忠告之辭虞惇曰謀欲譖人惟以譖人爲謀也謀欲譖言惟謀工所以譖人之言也

驕人好好勞人艸艸蒼天蒼天視彼驕人矜此勞人賦也毛傳好好喜也蘇氏曰艸艸憂也

王氏曰驕人譖行而得意勞人遇譖而失度其狀如此李氏曰呼天而告之曰察此驕人之有罪乎憫此勞人之無辜乎

彼譖人者誰適與謀取彼譖人投畀豺虎豺虎不食投畀有北有北不受投畀有昊【謀字不入韻者與虎韻食與北韻受與昊韻】

賦也毛傳投棄也許氏曰豺狼屬毛傳北北方寒涼不毛之地也毛傳昊昊天也鄭箋付與昊天制其罪也

孔疏豺虎之食人寒鄕之凍物非有所擇言不食不受者惡之甚也故禮記緇衣曰惡惡如巷伯言欲其死亡之甚

楊園之道猗於畞丘寺人孟子作爲此詩凡百君子敬而聽之【防去其反】

興也毛傳楊園園名猗加也畞丘丘名孔疏孟子寺人字也

王氏曰楊園下地以況卑人畞丘髙地以況大臣欲陵畞丘則必道楊園鄭箋讒人欲譖大臣必從近小者始劉氏曰讒人罔極不獨譖已而已必將上及大臣骨肉但先自已始也故曰凡百君子敬而聽之其後王后太子及大夫果多以讒廢者

巷伯七章四章章四句一章五句一章八句一章六句

虞惇按詩以巷伯名篇巷伯卽寺人也鄭箋云讒人譖寺人寺人又傷其將及巷伯詩無此意矣哆兮侈兮一章朱子不取毛鄭之說然毛鄭義甚精不可廢也所引魯男子事則贅矣楊園之道鄭云欲之楊園之道必先之畞丘據詩意當是從楊園而升於畝丘故今從王氏其取興之意從鄭不從朱又第六章

章首二句疑衍文當爲二章章六句

谷風刺幽王也天下俗薄朋友道絕焉

嚴氏曰伐木之化行則民徳歸厚故以俗薄道絕刺其上也呂氏曰急則相求緩則相棄恩厚不知怨小必錄皆小人之交也天下俗薄朋友道絕則莫非小人之交矣

習習谷風維風及雨將恐將懼維予與女將安將樂女轉棄予【平上通韻】

興也鄭箋習習和調之貌東風謂之谷風將且也毛傳風雨相感朋友相須朋友趨利窮逹相棄鄭箋風而有雨則潤澤行朋友同志則恩愛成當厄難勤苦之時獨我與汝爾朋友無大故則不相遺棄今女以志逹而安樂棄恩忘舊薄之甚

習習谷風維風及頽將恐將懼寘予於懷將安將樂棄予如遺

興也毛傳頽風之焚輪者也鄭箋寘置也毛傳風薄相扶而上諭朋友相須而成孔疏廻風從上下曰頽廻風從下上曰焱頽風從上而下力薄不能更升谷風與相遇二風並力乃相扶而上猶朋友同心乃相率而成也鄭箋寘於懷親已也如遺者如人遺忘於物忽然不省存也

習習谷風維山崔嵬無艸不死無木不萎忘我大徳思我小怨【末二句韻未詳】

興也蘇氏曰習習之風艸木之所以生也崔嵬之山艸木之所以養也然不能使艸不死木不萎者天地之功猶有所不足也柰何忘我大徳而獨思小怨哉孔疏良朋成就之徳𨿽大無能使色不有忿者無能使辭不有訟者然小萎無虧於長夏小怨無損於交好汝何爲忘大徳思小怨而棄我乎

谷風三章章六句

虞惇按此詩朱注殊簡云習習谷風則惟風及雨矣將恐將懼則惟予與女矣於大防全無發明嚴粲詩緝則以風雨及頽諭恐懼患難之時說較直防但毛鄭解朋友相須之義意理殊妙有足以感人者故今從之

蓼莪刺幽王也民人勞苦孝子不得終養爾

鄭箋不得終養者二親病亡時在役所不得見也

蓼蓼者莪匪莪伊蒿哀哀父母生我劬勞

朱注比也毛傳蓼蓼長大貌朱注莪美菜也蒿賤艸也

蘇氏曰采莪者將以食之猶生子者將賴其養也孝子行役而遭喪哀父母生已之勞而養不得終如采莪者之得蒿也嚴氏曰此孝子自怨其身之辭

蓼蓼者莪匪莪伊蔚哀哀父母生我勞瘁

比也毛傳蔚牡菣也

缾之罄矣維罍之恥鮮民之生不如死之久矣無父何怙無母何恃出則銜卹入則靡至【久音凡母滿以反上去通韻父怙母恃一句中自爲韻】

比也毛傳缾小而罍大罄盡鮮寡也鄭箋卹憂也

王氏曰缾譬則民也罍譬則君也缾之罄則罍之恥民之窮則君之羞呂氏曰鮮猶窮獨也窮獨而從役其生不如死孔疏已無父母出門則中心銜憂旋入門則堂宇空曠不復覩見如行田野無所歸投所以悲恨生不如死也

父兮生我母兮鞠我拊我畜我長我育我顧我復我出入腹我欲報之徳昊天罔極

賦也孔疏父兮本流气以生我母兮懷妊以養我又拊循我起止我長遂我覆育我顧視我反覆我出入懷抱我父母之劬勞如此朱注欲報是徳而父母之徳如天無窮不知所以爲報也

南山烈烈飄風發發民莫不谷我獨何害【去入通韻】興也歐陽氏曰烈烈望之可畏也發發暴急而中人也蘇氏曰虐政之病人如大寒之視南山而聞飄風鄭箋谷養也

南山律律飄風弗弗民莫不谷我獨不卒

興也毛傳律律猶烈烈也弗弗猶發發也鄭箋卒終也民皆得養其父母我獨不得終養重自哀傷也

朱注晉王裒以父死非罪每讀詩至哀哀父母生我劬勞未嘗不三復流涕受業者爲廢此篇詩之感人如此朱氏曰孝子行役不得養其父母而形於嘆詠者陟岵鴇羽皆是也而蓼莪之詩獨使人流涕嗚咽而不能止何也曰陟岵鴇羽思念於父母尙存之日蓼莪之詩感傷於父母旣沒之後父母尙存𨿽曠廢於今日猶幸來日之可繼也則是猶有望也若父母旣沒容貌不可以復見音響不可以復聞𨿽有甘防輕暖無所奉之念生育之艱思顧復之勤罔極之恩不可得而報則無涯之悲亦孰得而止之也此蓼莪之所以作也噫彼父母俱存者猶未知是詩之悲也若父母旣沒讀是詩而不三復流涕者亦非人子也孔叢子孔子曰於蓼莪見孝子之思養也蓼莪六章四章章四句二章章八句

虞惇按蓼蓼者莪匪莪伊蒿鄭箋云諭憂思昏亂不精識其事此曲說也缾之罄矣維罍之恥云刺王不使富分貧眾卹寡亦衍說朱注云缾之罄乃罍之恥猶父母不得所乃子之責亦於缾小罍大之義不可通欲報之徳徳卽指上六句故箋云之猶是也朱注云欲報之以徳恐未安今易之

大東刺亂也東國困於役而傷於財譚大夫作是詩以告病焉

鄭箋譚國在京師之東魯荘公十年齊師滅譚

有饛簋飱有捄棘匕周道如砥其直如矢君子所履小人所視睠言顧之澘焉出涕

興也毛傳饛滿簋貌飱熟食謂黍稷也捄長貌匕所以載鼎實朱注棘匕以棘爲匕也孔疏砥礪石也毛傳如砥貢賦平均也如矢賞罰不偏也睠反顧也澘涕下貌

孔疏有饛然滿者簋中之飱也有捄然長者載肉之匕也鄭箋客始至主人所致之禮也凡飱饔餼以其爵等爲之牢禮之數陳此諭古天子施予之恩於天下厚也歐陽氏曰周道平直而賦役均君子履其道小人供其役鄭箋君子皆法效而履行之小人皆視之供之無怨此事在乎前世過而去矣從今顧之爲之出涕傷今不如古也

小東大東杼柚其空糾糾葛屨可以履霜佻佻公子行彼周行旣往旣來使我心疚【疚音幾來疚平上通韻】賦也孔疏杼持緯者也朱注柚受經者也佻佻輕薄不耐勞苦之貌周行大道也毛傳旣盡也蘇氏曰自周視諸侯皆東也小大皆取於東東人之杼柚空矣鄭箋小也大也謂賦斂之多少也小亦於東大亦於東言其政偏失砥矢之道也譚無他貨惟絲麻耳今盡杼柚不作也歐陽氏曰至於窮乏以葛屨而履霜其公子佻佻然奔走於道路祗役往來頻數使其力疲而心病也

有冽氿泉無浸獲薪契契寤嘆哀我憚人薪是獲薪尙可載也哀我憚人亦可息也【載息去入通韻】

興也毛傳冽寒意也側出曰氿泉獲刈也契契憂苦也孔疏憚勞也鄭箋尙庶防也

鄭箋獲薪不欲使氿泉浸之浸之則濕腐不中用也譚大夫寤寐嗟嘆哀其民人之勞苦者亦不欲使賦斂極盡之至於困病也蘇氏曰薪已刈矣而復浸之則腐民已勞矣而復事之則病故已艾則庶其載而畜之已勞則庶其息而安之歐陽氏曰此告病之辭也

東人之子職勞不來西人之子粲粲衣服舟人之子熊羆是裘私人之子百僚是試【服蒲北反裘渠之反平上去入通韻】

賦也朱注東人諸侯之人也鄭箋職主也毛傳來勤也西人京師之人也舟人舟楫之人朱注私人私家皂隸之屬也僚官也毛傳試用也鄭箋東人勞苦而不見謂勤西人衣服鮮潔而逸豫歐陽氏曰至於操舟之賤亦衣熊羆之裘私家之

人皆備百官而祿食王氏曰私人之子試於百僚則是絕功臣之世棄賢者之類窶賤者用事而貴也鄭箋言王政不均羣小得志也自此章以下皆言

周道衰政賦偏眾官廢職如是而已顧氏曰天下有道小徳役大徳小賢役大賢故貴有常尊賤有等威所以辧上下而定民志也周之衰也政以賄成而官之師旅不勝其富又其甚也私人之子皆得進而服官而文武周公之法盡矣候人而赤芾曹是以亡不狩而縣貆魏是以削又不但仍叔之子譏其年弱尹氏之婣刺其材瑣而已自古國家吏道雜而多端未有不趨於危亂者舉賢材愼名器豈非人主之所當兢兢者乎

或以其酒不以其漿鞙鞙佩璲不以其長維天有漢監亦有光跂彼織女終日七襄

賦也朱注鞙鞙長貌毛傳璲瑞也漢天河也鄭箋監視也毛傳跂隅貌朱注織女星名在漢旁鄭箋防駕也駕謂更其肆也從旦至暮七辰辰一移因謂之七襄

孔疏王政之偏或有醉於酒者或有不得漿者所用之人鞙然佩玉居官職不以其才之長美其佩而無其徳也天漢有光而無明跂然三隅之織女徒見其終日七防耳言王之官司徒列於朝也虞惇曰自此章以下錯舉天漢織女牽牛啟明長庚天畢南箕北斗皆刺當時在位之人不稱職唐盧仝月蝕詩蓋本此

𨿽則七防不成報章睆彼牽牛不以服箱東有啟明西有長庚有捄天畢載施之行【庚音岡】

虞惇曰比也毛傳報章反報成章也睆明星貌河鼓謂之牽牛朱注服駕也箱車箱也毛傳日旦出謂明星爲啟明日旣入謂明星爲長庚庚續也朱注天畢畢星也行行列也

鄭箋織女有織名耳駕則有西無東不如人之織經緯往來反報成文章也牽牛不可用於牝服之箱啟明長庚有助日之名而無實光畢所以掩今天畢則施於行列而已孔疏是皆有名無實諭王之官司虛列而無所用也

維南有箕不可以簸維北有斗不可以挹酒漿維南有箕載翕其舌維北有斗西柄之掲

比也毛傳挹防也鄭箋翕猶引也董氏曰箕四星二爲踵二爲舌踵狹而舌廣故曰翕斗四星爲斗三星爲柄埀而下掲故日掲

歐陽氏曰𨿽有箕不能簸糠粃𨿽有斗不能挹酌酒漿且非徒不可用而已箕引其舌反若有所噬斗西其柄反若有所挹取於東也李氏曰此及上章皆言任用非人在位無助王照臨善惡施行賞罰者以致賦役偏重政令不均無所赴訴也惠周惕曰大東五六七章刺君臣后妃也劉向曰天官列宿在位之象則星辰無虛名者此詩人不敢直指而托之星象也曰維天有漢監亦有光譏臣失其度而君不明也爾雅天漢析木之津天文志天漢起東方經箕尾間分南北二道石氏曰天漢天一所生所以爲東南西北之限其行其合其起其止皆有常度猶人臣之有常職越度曠職則人君爲虛位猶天漢之徒明矣織女刺後宮也天文志織女三星在河北天紀東端天女也晉書注皇后未崩之前三吳女子相與簪白花傳言天公織女死爲著服至是後崩故知織女爲後宮蓋指艷妻之類也不成報章所謂婦無公事休其蠶織也牽牛刺將帥也牽牛卽河鼓天文志一曰三武天子之三將軍晉志升平三年月犯牽牛中央大星占曰牽牛天將也犯中央大星大將死故知牽牛爲將帥也不服箱言驕悍不可制也啟明謂大臣其號曰太上所謂出早爲月食晚爲天妖東西俱不可也畢八星主邊兵其大星曰天髙一曰邊將晉穆帝永和七年太白入畢口升平三年月犯畢占爲邊兵爲下犯上時君臣無紀將帥失律邊兵必興驪山之禍詩人知之矣維南有箕維北有斗刺後與王也重言之刺之深也天文志箕十一度亦謂之天津後宮妃後之位北斗七星魁四星爲璇璣杓三星爲玉衡又爲帝居天文志斗爲人君號令之主石氏曰第一曰正星主陽天子之象箕四星二爲踵二爲舌天文志箕主口舌故曰載翕其舌猶言婦有長舌也西柄之掲猶言倒持太阿授人以柄也又杵三星在箕南糠一星在箕口前故以簸揚言外廚三星在紫微宮西南角天廚六星在東北又軒轅在角南三星曰酒官之旗主饗宴故以酒漿言

大東七章章八句

虞惇按此詩鄭氏俱得之惟以舟人之子爲周世臣子孫退在賤官使搏熊羆爲衍說四章以下意防尢善詩中歷舉天漢織女牽牛啟明長庚天畢南箕北斗皆刺當時在位之人唐太學博士施士丐說詩云維北有斗不可以挹酒漿言不得其人也近時惠周惕之說𨿽稱引龎雜亦略與毛鄭相發明故備錄之

四月大夫刺幽王也在位貪殘下國構禍怨亂並興焉

申公說大夫遭讒流離南國而作是詩

四月維夏六月䢐暑先祖匪人胡寧忍予【平上通韻】興也毛傳䢐往也六月火星中暑盛而往矣蘇氏曰四月始夏而六月暑遂往矣言治世未防而亂作也君子自傷生於亂世曰先祖非人哉而忍生我於是無所歸怨之辭也孔疏人困則反本窮則告親故言先祖非人出悖慢之言明怨恨之甚猶正月之篇怨父母生已不自先後也

秋日淒淒百卉具腓亂離瘼矣爰其適歸

興也毛傳卉艸腓病也杜氏曰爰於也

鄭箋涼風用事而眾艸皆病諭貪殘之政行而萬民病也朱注今亂離瘼矣我將於何適歸哉

冬日烈烈飄風發發民莫不谷我獨何害【去入通韻】興也鄭箋烈烈猶栗烈也發發疾貌

李氏曰虐政愈甚如冬日之烈飄風之疾也朱注夏則暑秋則病冬則烈禍亂日進無時而息也

山有嘉卉侯栗侯梅廢爲殘賊莫知其尢【尢羽其反】興也鄭箋侯維也尢過也

李氏曰民猶嘉卉君忍而殘虐之曽莫知其所以得罪之由也

相彼泉水載淸載濁我日構禍曷云能谷【濁古直谷反】興也鄭箋構集合也

李氏曰泉水猶有時淸有時濁今我日構禍害無時而善如泉之濁不復淸也

滔滔江漢南國之紀盡瘁以仕寧莫我有

興也毛傳滔滔大水貌朱注紀綱紀也謂經帯包絡之有識有也

李氏曰王者如江漢之紀眾水使天下有所賴今我盡瘁以從仕而王曽不我有也

匪鶉匪鳶翰飛戾天匪鱣匪鮪潛逃於淵

賦也毛傳鶉雕也孔疏鳶鴟也毛傳鱣鮪大魚也

朱氏曰君子遭禍不能飛潛無所避也劉氏曰言非此四者則皆罹其患矣陳氏曰𨿽欲髙飛深藏不可得也

山有蕨薇隰有杞桋君子作歌維以告哀

興也毛傳桋赤梀也

鄭箋艸木尙各得其所人反不然傷之也

四月八章章四句

虞惇按滔滔江漢匪鶉匪鳶二章鄭箋俱誤其以江漢爲吳楚之君者尢穿鑿也每章取興之義朱注但以則字矣字了之殊不可解歐陽氏極辧先祖匪人之句而解作任用非人亦未可爲據爰其適歸家語作奚其適歸古本俱作爰春秋傳引詩亦作爰今從之

小旻之什十篇六十五章四百十四句

讀詩質疑卷二十

欽定四庫全書

讀詩質疑卷二十一

太僕寺少卿嚴虞惇撰

北山之什

北山大夫刺幽王也役使不均已勞於從事而不得養其父母焉

陟彼北山言采其杞偕偕士子朝夕從事王事靡盬憂我父母【上去通韻】

興也毛傳偕偕彊壯貌士子有王事者也

孔疏采杞非可食之物勞役非賢者之事

溥天之下莫非王土率土之濵莫非王臣大夫不均我從事獨賢

賦也毛傳溥大率循濵涯也賢勞也

鄭箋土廣矣臣眾矣何求而不得何使而不行而王不均平獨使我從事乎自苦之辭朱注不斥王而曰大夫不曰獨勞而曰獨賢詩人之忠厚也

四牡彭彭王事傍傍嘉我未老鮮我方將旅力方剛經營四方

賦也毛傳彭彭不得息也傍傍不得已也鄭箋嘉鮮皆善也毛傳將壯也朱注旅膂同陳氏曰此所謂獨賢也

或燕燕居息或盡瘁事國或息偃在牀或不已於行賦也毛傳燕燕安息貌

李氏曰此以下皆言役使不均也

或不知叫號或慘慘劬勞或棲遲偃仰或王事鞅掌賦也孔疏不知叫號者居家閒逸不知上有呼召也鞅掌煩勞失容也

或湛樂飲酒或慘慘畏咎或出入風議或靡事不爲【議魚賀反爲音譌平去通韻】

賦也王氏曰出入風議者親信而優遊也

劉氏曰以彼爲賢耶則國事待我而集以我爲賢耶則厚祿居彼爲多

北山六章三章章六句三章章四句

無將大車大夫悔將小人也

鄭箋幽王之時小人眾多賢者與之從事反見譖害自悔與小人並

無將大車祗自塵兮無思百憂祗自疷兮【宋劉彜曰疷當作�音民】

虞惇曰比而興也鄭箋將猶扶進也孔疏大車平地任載之車駕牛者也祗適也毛傳疷病也孔疏大車比小人言無扶進此小人也嚴氏曰君子推挽小人小人旣進則譖害於君子如人推挽大車大車旣進則塵污於人也小人害君子則可憂多端君子自悔而言事已至此亦不必更思之是我自取其病悔無及也

無將大車維塵冥冥無思百憂不出於熲【平上通韻】比而興也朱注冥冥昏晦也熲耿同小明也在憂中耿耿然不能出也

荀子曰君人者不可以不愼取人匹夫者不可以不愼取友友者所以相友也道不同何以相友也均薪施火火就燥平地注水水流濕夫類之相從也如此之著也詩曰無將大車維塵冥冥言無與小人處也

無將大車維塵雝兮無思百憂祗自重兮【平去通韻】比而興也鄭箋雝猶蔽也重猶累也

嚴氏曰塵雝蔽則小人之勢盛矣是其始將之之過也可憂多端亦不必更思之是我自累也

無將大車三章章四句

虞惇按此詩以將大車諭任小人祗自塵諭任小人之害無思百憂乃自悔之辭故當從比而興也毛鄭之說亦未見其爲確然者今更參嚴氏詩緝意較明顯朱注云此行役勞苦而憂思者之作直以將大車爲行役竊未然將大車不可卽指行役而無思百憂亦未見有行役之意不若且從舊說之爲得矣又按顧氏詩本音曰祗自疷兮宋劉彞云疷當作�病也唐人避太宗諱凡字從民者皆省而爲氏今人書昬爲昏猶其遺法也張參五經文字湣字下云緣廟諱偏旁凖式省從氏凡汦昏之類皆從氏又�字下云莫巾反禮記作琘是其例也按說文亦本無疷字今本作疷者誤也

小明大夫悔仕於亂世也

明明上天照臨下土我徵䢐西至於艽野二月初吉載離寒暑心之憂矣其毒太苦念彼共人涕零如雨豈不懷歸畏此罪罟

賦也毛傳艽野荒逺之地初吉朔日也孔疏離歷也邱氏曰共人賢而不仕者也毛傳罟网也孔疏上天照臨下土之國使無幽不燭品物咸亨

王者察理天下之事使無屈不伸勞逸得所今王不能然使我行役逺荒淹久不歸毒苦之甚邱氏曰賢者久不得歸於是悔仕念彼不仕之友閒居自樂欲似之而不得故涕零如雨王氏曰又自傷仕於亂世欲去而畏罹罪不敢歸也

昔我往矣日月方除曷云其還嵗聿云莫念我獨兮我事孔庶心之憂矣憚我不暇念彼共人睠睠懷顧豈不懷歸畏此譴怒【暇音豫】

賦也毛傳除除陳生新也孔疏謂二月中也毛傳憚勞也朱注身獨而事眾是以勤勞而不暇也

昔我往矣日月方奧曷云其還政事愈蹙嵗聿云莫采蕭獲菽心之憂矣自貽伊戚念彼共人興言出宿豈不懷歸畏此反覆

賦也毛傳奧暖也蹙促也蘇氏曰出宿不安寢也鄭箋反覆謂不以正道見罪

董氏曰蕭所以祭菽所以畜嵗莫不得有備故憂之鄭箋冒亂世而仕自遺此憂悔仕之辭虞惇按

詩三章曰罪罟曰譴怒曰反覆岌岌乎有憂讒畏譏之心非僅傷久於逺役也下章告其同列曰正直是與蓋所以諷切之

嗟爾君子無恆安處靖共爾位正直是與神之聼之式谷以女

賦也朱注君子僚友也王氏曰靖靜也邱氏曰谷祿也朱注以猶與也

呂氏曰上三章皆悔仕亂世厭於勞役欲安處休息而不可得故每章有懷歸之嘆至是知不可去矣則又戒其僚友之在朝者曰嗟爾君子無恆欲安處也當靖共爾位惟正直之人是助則神將佑女以福祿矣蘇氏曰有久勞於外則必有久安於內者矣故告之使無以安處爲常

嗟爾君子無恆安息靖共爾位好是正直神之聼之介爾景福

賦也鄭箋介助也毛傳景大也

小明五章三章章十二句二章章六句

虞惇按鄭箋名篇曰小明者言幽王自小其明也據詩但述徵行勞苦畏於得罪不敢懷歸乃大夫悔仕之辭絕無幽王自小其明之意蓋名篇曰小明以別於大雅之大明耳若如鄭說則小旻小宛又何取義乎歐陽氏辧之詳矣念彼共人鄭云靖共爾位以待賢者之君朱云指僚友之處者玩下文豈不懷歸則共人正指不仕之人不若邱氏說爲善也後章嗟爾君子朱注得之今更參呂氏鄭箋疵纇不足據也

鼓鐘刺幽王也

虞惇按韓詩及申培說皆以詩爲刺昭王鄭康成中候握河注云昭王時鼓鐘之詩作孔氏曰鄭時未見毛詩依三家爲說也歐陽氏又云考詩書史記皆無幽王東巡之事則不得作樂於淮上矣當闕其所未詳

鼓鐘將將淮水湯湯憂心且傷淑人君子懷允不忘賦也孔疏鼓擊也古者作樂必先擊鐘所謂金奏也陸氏曰將將聲也呂氏曰禹貢淮水出桐柏山東防於泗沂而東入海陸氏曰湯湯流盛也朱注允信也

王氏曰幽王鼓鐘淮水之上爲流連之樂久而忘反聞者憂傷而思古之君子不能忘也毛傳用樂不與徳比賢者爲之憂傷

鼓鐘喈喈淮水湝湝憂心且悲淑人君子其徳不回賦也毛傳喈喈猶將將也湝湝猶湯湯也回邪也

鼓鐘伐鼛淮有三洲憂心且妯淑人君子其徳不猶賦也毛傳鼛大鼓也三洲淮上地妯動也猶若也蘇氏曰始言湯湯水盛也中言湝湝水流也終言

三洲水落而洲見也言幽王之久於淮上也董氏曰其地逺其役久則民怨而音變淒苦之气貫金石入陶匏故聞之者憂傷而心動也孔疏念古之善人君子其用禮樂不若今王之失所也

鼓鐘欽欽鼓瑟鼓琴笙磬同音以雅以南以籥不僣【平去通韻】

賦也孔疏欽欽亦鐘聲也磬石磬也琴瑟在堂笙磬在下同音言和也鄭箋同音者謂堂上堂下八音克諧朱注僣亂也雅二雅也南二南也籥籥舞也三者皆不僣也

蘇氏曰幽王之不徳豈其樂非古歟樂則是而人則非也

鼓鐘四章章五句

虞惇按毛傳以幽王鼓其淫樂以示諸侯鄭箋以幽王作先王之樂於淮上爲失禮二說相戾今以末章論之箋義爲長以雅以南毛傳云爲雅爲南也舞四夷之樂大徳廣所及也東夷之樂曰昧南夷之樂曰任西夷之樂曰株離北夷之樂曰禁以爲籥舞鄭箋云雅萬舞也萬也南也籥也三舞不僣言進退之旅也周樂尙武故謂萬舞爲雅雅正也籥舞文樂也孔氏申之云以爲雅樂之萬舞以爲南樂之夷舞以爲羽籥之翟舞蓋皆以南爲南夷之樂矣後漢書陳忠傳詩云以雅以南韎任株離今詩無此文蓋齊魯之詩有之集注本蘇氏以南爲二南鄭樵程大昌俱主其說更援季紮觀樂之象箾南籥文王世子之胥鼓南以力駁南夷之說之謬信而可徵今從之

楚茨刺幽王也政煩賦重田萊多荒饑饉降喪民卒流亡祭祀不饗故君子思古焉

申公說農事旣成乃祭宗廟燕及王族之詩孔疏言古之明王能政簡斂輕田疇墾辟年有丰穰時無災厲下民則安土樂業祭祀則鬼神歆饗以明今不然故刺之嚴氏曰楚茨信南山甫田大田四篇皆述古事形容其田野修治年谷丰穰祭祀禮樂燕飲威儀言之反覆而不厭者蓋詩人遐想太平之盛田家之樂恨不生乎其時所以傷今而思古也

楚楚者茨言抽其棘自昔何爲我藝黍稷我黍與與我稷翼翼我倉旣盈我庾維億以爲酒食以饗以祀以妥以侑以介景福【侑古音以福方墨反平上入通韻】賦也毛傳楚楚茨棘貌鄭箋茨蒺藜也毛傳抽除也鄭箋與與翼翼蕃廡貌毛傳露積曰庾十萬曰億鄭箋饗獻也毛傳妥安坐也侑勸也鄭箋伐除蒺藜與棘者古人何乃勤苦爲此乎我

將藝黍稷焉古者先王之政以農爲本陰陽和風雨時則萬物成萬物成則倉庾充滿矣於是以黍稷爲酒食獻之以祀先祖旣又迎屍使處神坐而食之爲其嫌不飽祝以主人之辭勸之所以助孝子受大福也王氏曰古之明王黍稷成倉庾實其成民如此然後可以致力於鬼神虞惇按少牢饋食禮屍升筵祝主人皆拜妥屍屍答拜遂坐屍告飽祝侑曰皇屍未實侑屍又食主人不言拜侑屍又三飯所謂以妥以侑也朱氏曰此章主酒食言

濟濟蹌蹌絜爾牛羊以往烝嘗或剝或亨或肆或將祝祭於祊祀事孔明先祖是皇神保是饗孝孫有慶報以介福萬壽無疆【亨古普郎反枋古音方慶古音羗後並同平上通韻】

賦也毛傳濟濟蹌蹌言有容也鄭箋冬祭曰烝秋祭曰嘗剝解剝其皮也毛傳亨飪之也肆陳也鄭箋將進也毛傳祊廟門內也鄭箋孔甚也朱注明備也著也毛傳皇大保安也朱注孝

孫主祭者也

孔疏古之明王其助祭之臣威儀蹌蹌濟濟然甚皆敬愼乃鮮潔所祀之牛羊爲烝嘗之祭周禮祭祀之聫事司徒奉牛司馬奉羊六牲各有司也旣潔此牲其治之亦各有職或解剝之者或烹煮之者或肆其骨體於俎者或奉持而進之者鄭箋孝子不知神之所在故使祝博求之平生門內之旁待賔客之處祀禮於是甚明故先祖精气歸暀之其神安而享其祭祀孔疏本其生存謂之祖言其精气謂之神神旣歆饗之故令孝孫有慶賜之事報之以大福使得萬年之壽無疆竟也王氏曰凡祭祼鬯求諸陰焫蕭求諸陽索祭祝於祊求於陰陽之間夫遊魂爲變無不之無不在求之不可一所故祝祭於祊而祀事孔明也朱氏曰此章主牛羊言祝祭於祊以下始行祀禮

執爨踖踖爲俎孔碩或燔或炙君婦莫莫爲豆孔庶爲賔爲客獻酬交錯禮儀卒度笑語卒獲神保是格報以介福萬壽攸酢【去入通韻】

賦也毛傳爨饔爨廩爨也朱注踖踖敬也俎所以載牲體也碩大也鄭箋燔燔肉也炙炙肝也皆從獻之俎也呂氏曰爲俎孔碩謂薦熟也或燔或炙謂從獻也孔疏特牲主人獻屍賔長以肝從主婦獻屍兄弟以燔從鄭箋君婦後也凡嫡妻稱君婦事舅姑之稱也毛傳莫莫淸靜而敬至也豆內羞庶羞也孔疏天官九嬪贊後薦徹豆籩是後夫人主供籩豆也庶眾也朱注賔客筮而戒之使助祭者也鄭箋主人酌賔曰獻賔飲主人曰酢主人又自飲酌賔曰醻至旅而爵交錯以徧毛傳東西爲交邪行爲錯鄭箋卒盡也毛傳度法度也鄭箋古者於旅也語朱注獲得其宜也鄭箋格來酢報也

孔疏執爨有俯仰之容君婦有淸靜之徳俎豆肥羙獻酬得法以事鬼神鬼神安之報以多福虞惇按此章言俎豆燔炙及獻酬之事坊記子曰七日戒三日齋承一人焉以爲屍過之者趨走以致敬也醴酒在室醍酒在堂澄酒在下示民不淫也屍飲三眾賔飲一示民有上下也因其酒肉聚其宗族以教民睦也故堂上觀乎室堂下觀乎上詩云禮儀卒度笑語卒獲

我孔熯矣式禮莫愆工祝致告䢐賚孝孫苾芬孝祀神嗜飲食卜爾百福如幾如式旣齊旣稷旣匡旣勅永錫爾極時萬時億【熯愆孫平上通韻】

賦也鄭箋我我孝孫也朱注熯竭也董氏曰式用也毛傳善其事曰工賚予也鄭箋苾芬馨香也卜予也毛傳幾期式法也王氏曰齊整也毛傳稷疾也王氏曰匡正也蘇氏曰勅戒也陳氏曰極中也

蘇氏曰禮行旣久筋力竭矣而式禮莫愆敬之至也於是祭將畢祝致神意以嘏主人曰爾飲食芳潔故報爾以福祿使其來如幾其多如法爾禮容莊敬將事敏疾誠正愼固故報爾以中和應萬物而不匱言各隨其事而報之以其類也嚴氏曰不言錫福而言錫極者建其有極則五福備也鄭箋此皆嘏辭之意孔疏少牢嘏辭云皇屍命工祝承致多福無疆於汝孝孫來汝孝孫使汝受祿於天宜稼於田眉壽百年勿替引之是大夫之嘏辭也天子嘏辭無以言之永錫爾極時萬時億是其辭之略虞惇曰此章祝致神意告主人使受嘏也

禮儀旣備鐘鼓旣戒孝孫䢐位工祝致告神具醉止皇尸載起鼓鐘送尸神保聿歸諸宰君婦廢徹不遲諸父兄弟備言燕私【平上去通韻告字不入韻】

賦也鄭箋戒戒諸在廟中者以祭禮畢也䢐位孝孫往位堂下西面立也致告祝傳屍意告利成也具皆也朱注皇屍者尊稱之也鄭箋鼓鐘屍出入奏肆夏也神安歸者歸於天也錢氏曰諸宰膳夫及其屬也鄭箋廢去也諸宰徹去諸饌君婦籩豆而已不遲以疾爲敬也孔疏燕私燕而盡其私恩也

鄭箋屍節神者也神醉而屍謖送屍而神歸祭祀畢歸賔客之俎同姓則畱與之燕所以尊賔客親骨肉也孔疏此受嘏之後言祭畢告利成送屍徹饌與同姓燕之事朱注鬼神無形醉而歸者誠敬之至如見之也李氏曰屍在廟門外則疑於臣故送迎屍皆廟門爲斷孔疏特牲告利成云主人出立於戶外西南少牢告利成云主人出立於阼階上西面是尊者出稍逺也孝孫䢐位明逺於大夫故知至堂下也特牲告利成卽云屍謖祝前主人降少牢祝告利成卽云祝入屍謖主人降此二者皆祝告主人以利成是致屍意也孝子之事屍有尊親及賔客之義命當由尊者出讓當從賔客來禮畢義由於屍非主人所當先發故知祝告主人以利成也利養也言孝子之養禮畢周禮膳夫云凡王祭祀賔客則徹王之胙俎胙俎最尊也其餘則其屬徹之矣特牲少牢皆云祝執其俎以出是祭畢賔客歸之俎也特牲云祝命徹胙俎豆籩設於東序下注云設於東序下亦將私燕也是祭末爲燕私之事同姓則畱與之燕也

樂具入奏以綏後祿爾殽旣將莫怨具慶旣醉旣飽小大稽首神嗜飲食使君壽考孔惠孔時維其盡之子子孫孫勿替引之【奏古則故友後並同奏祿去入通韻】賦也毛傳綏安將行也鄭箋大小猶長防也惠順也毛傳替廢引長也

鄭箋燕而祭時之樂復皆入奏以安後日之福祿骨肉歡而君之福祿安也朱注於祭旣受祿矣故以燕爲將受後祿而安之也爾殽旣進與燕之人無有怨者而皆歡慶醉飽稽首而言曰向者之祭神旣嗜君飲食矣是以使君壽且考也又言君之祭祀甚順於禮甚得其時無所不盡子子孫孫當不廢而引長之也孔疏上云備言燕私故此章卽陳燕私之事祭在廟燕在寢燕祭不同樂而云具入者歌詠𨿽異樂器則同故皆入也神嗜飲食以下是慶辭也呂氏曰楚茨極言祭祀事神受福之節致詳致備所以推明先王致力於民者盡則致力於神者詳觀其威儀之盛物品之丰所以交神明逮羣下至於受福無疆者非徳盛政修何以致之孔叢子孔子曰於楚茨見孝子之思祭也

楚茨六章章十二句

虞惇按朱注此詩述公卿有田祿者力於農事以奉宗廟之祭不主序陳古之說下信南山甫田大田意略同未詳何據五章鼓鐘送尸注云屍出入奏肆夏也肆夏是天子之禮毛鄭主思古明王故引周禮爲說朱子主公卿奉祭則不當仍肆夏之文郊特牲大夫之奏肆夏也由趙文子始也是卿大夫不得奏肆夏矣今仍舊說

信南山刺幽王也不能修成王之業疆理天下以奉禹功故君子思古焉

劉氏曰天下之土昔爲水之所汨禹決九川距四海濬畎澮距川曁稷奏庶艱食蒸民乃粒萬邦作乂弼成五服至於五千是田法成於禹稷久矣夏道衰而公劉紹興后稷之業商道廢而太王王季緒理公劉之遺文武旣有天下周公輔成王廣五服爲九服推后稷之法以踐禹功遂成畎澮於天下至於幽王政煩賦重田萊多荒饑饉降喪民卒流亡畎畝之政不修是以夫間之遂不距於溝畛下之溝不距於洫塗下之洫不距於澮道下之澮不距於川路下之川不距於海是所謂不能修成王之業疆理天下以奉禹功也疆理者川自六鄕而距於海路自荒服而達於畿之謂也申公說王者勸農而禱祀之詩

信彼南山維禹甸之畇畇原隰曾孫田之我疆我理南東其畝【平去通韻畝滿以反】

賦也董氏曰南山終南山也毛傳甸治也畇畇墾辟貌曾孫成王也孔疏曾重也自曾祖以至無窮皆得稱曾孫毛傳疆畫經界也理分地理也王氏曰疆者爲之大界理者定其溝塗

孔疏信乎彼南山之野得成平田可種殖者本禹之所治也今畇畇然原隰墾辟則又曾孫成王所田之正經界之疆分土宜之理隨勢之便南東其畝逺修禹之功焉劉氏曰其遂東入於溝則其畝南矣其遂南入於溝則其畝東矣王氏曰言信彼者見幽王之時王政衰矣不明乎得失之迹者聞有道先王之事則疑其不能如彼故也朱氏曰將言原隰墾辟之事故推其始自禹盡力溝洫然後后稷播種之功可施是農功自禹始也禹貢咸則三壌成賦中邦則邱甸之法亦始於禹矣鄭箋六十四井爲甸甸方八里居一成之中成方十里出兵車一乘以爲賦法孔疏孫毓曰禹平水土除洪水之災當此之時未及丘甸其田也且井邑丘甸出於周法虞夏之制未有聞焉而謂禹亦丘甸之者據論語禹盡力乎溝洫是與周禮匠人井間有洫同也臯陶謨濬畎澮距川是與匠人同間有澮專達於川同也是丘甸之法禹之所爲也徐氏曰周禮百畝爲夫夫間有遂深廣各二尺遂上有徑十夫爲井井間有溝深廣各四尺溝上有畛百夫有洫深廣各八尺洫上有塗千夫有澮廣二尋深二仞澮上有道萬夫有川大水通流非人力所治故不載其廣深焉遂之水達於溝溝達於洫以次而達於川以資畜泄備旱潦凡地西北髙東南下水避髙而就下南東其畝者或東或南順地勢及水之所趨也春秋傳先王疆理天下物土之宜而布其利故詩曰我疆我理南東其畝

上天同雲雨雪雰雰益之以霢霂旣優旣渥旣霑旣足生我百谷

賦也朱注同云云一色也毛傳雰雰雪貌小雨曰霢霂

鄭箋陰陽和風雨時冬有積雪春而益之以小雨潤澤則饒洽陸氏曰三農之事雪欲盛而徧故言雰雰雨欲小而潤故言霢霂

疆埸翼翼黍稷彧彧曾孫之穡以爲酒食畀我屍賔壽考萬年【彧古於逼反】

賦也毛傳埸畔也朱注翼翼整飭貌毛傳彧彧茂盛貌鄭箋斂獲曰穡畀與也以黍稷爲酒食至祭祀則以畀屍與賔尊屍與賔所以敬神也劉氏曰陰陽和萬物遂而人心懽恱以奉宗廟則神降之福故壽考萬年也邱氏曰與屍謂獻熟食並酌齊獻屍是也與賔謂助祭之賔酌齊獻屍屍因酌以酢賔並祭畢燕同姓於寢是也此祭始終用酒食之事

中田有廬疆埸有瓜是剝是菹獻之皇祖曾孫壽考受天之祜【瓜音孤平上通韻】

賦也鄭箋中田田中也曹氏曰菹淹菜也蘇氏曰田中爲廬以便田事疆埸種瓜以盡地利孔疏古者宅在都邑田於外野農時則出而就田湏有廬舍於田中種谷於畔上種瓜所以便地也瓜新熟獻於天子剝削淹漬以爲菹以供祭祀鄭箋獻於先祖者貴四時之異物順孝子之心也後漢書注春秋井田記人受田百畝公田十畝廬舎在內貴人也公田次之重公也私田在外賤私也邱氏曰公田百畝內除二十畝爲八家治田之廬錢氏曰自穪以上皆稱祖不言穪者據逺以該近

祭以淸酒從以騂牡享於祖考執其鸞刀以啟其毛取其血膋【平上通韻】

賦也鄭箋淸酒也酒郁鬯五齊三酒也毛傳騂牡周尙赤也鸞刀刀有鸞者鄭箋膋脂膏也鄭箋祭之禮先以郁鬯降神然後迎牲享於祖考納亨時也毛以告純血以告殺膋以升臭合之黍稷實之於蕭合馨香也劉氏曰王躬執鸞刀以啟牲耳之毛豆薦其血蕭爇其膋虞惇按祭義祭之日君牽牲旣入廟門麗於碑卿大夫祖而毛牛尙耳鸞刀以刲取膟膋乃退執其鸞刀乃卿大夫之事非王親殺也郊特牲周人尙臭灌用鬯臭郁合鬯臭陰達於淵泉灌以圭璋用玉气也旣灌然後迎牲致陰气也蕭合黍稷臭陽達於墻屋故旣奠然後焫蕭合羶薌凡祭愼諸此魂气歸於天形魄歸於地故祭求諸陰陽之義也

是烝是享苾苾芬芬祀事孔明先祖是皇報以介福萬壽無疆【平上通韻】

賦也毛傳烝進也董氏曰苾苾芬芬香气上達也吳氏曰一章疆理修二章雨雪時三章黍稷盛四章菜菹具五章犠牲備六章祀事成也

信南山六章章六句

虞惇按維禹甸之甸治也毛傳爲正鄭箋則推原其制之所自起也朱注云此詩大指略與楚茨同

甫田刺幽王也君子傷今而思古焉

申公說農事旣成祀田祖而並犒農夫之詩嚴氏曰甫田述徹法興甿秋報春祈及省耕納稼之事

倬彼甫田嵗取十千我取其陳食我農人自古有年今適南畝或耘或耔黍稷薿薿攸介攸止烝我髦士賦也毛傳倬明貌孔防甫大也朱注十千公田所取之數也一成之田九萬畝公取十千畝九一之法也陳陳粟也呂氏曰今今盛王時也毛傳耘除艸也耔雝本也朱注薿薿茂盛貌王氏曰介助止息也毛傳烝進髦俊也

嚴氏曰幽王政繁賦重故詩人思古什一之法鄭箋嵗取十千於井田之法則一成之數也九夫爲井井稅一夫其田百畝井十爲通通稅十夫其田千畝通十爲成成方十里成稅百夫其田萬畝所謂十千也上地谷畝一鐘倉廩有餘取其陳以食農人所以紓官之積滯亦使民愛存新谷自古丰年之法如此蘇氏曰一成之田嵗取萬畝以供國用又取其陳

積以時發斂以助農夫之乏困此自古有年之法也朱注積之久而有餘於是存其新而散其舊以食

農人所謂補不足助不給也朱氏曰今適南畝省耕也呂氏曰周王親適南畝見農夫散布田野或耘或耔黍稷薿然而盛乃相助而休息之又於其間進其髦俊者以勞勉之古者士出於農而工商不與焉管仲曰農之子恆爲農野處而不暱其秀民之能爲士者必足賴也毛傳治田得谷俊士以進孔疏倉廩實知禮節丰年多獲故髦士得進蘇氏曰進其髦俊者如漢寵力田之類歟漢書食貨志后稷始甽田以二耜爲耦廣尺深尺爲甽長終畝一畝三甽一夫三百甽而播種於甽中苖生葉以上稍耨壠艸因壝其土以附苖根故其詩曰或蕓或芓黍稷儗儗蕓除艸也芓附根也言苖稍壯每耨輙附根比盛暑壠盡而根深能風與旱故薿薿而盛虞惇曰三代有補助之法無賒貸之法畜積有餘則發其陳以濟農夫之困乏先王所謂損上益下勸農力本之道也春秋時始有施捨己責之事而陳氏遂以家量貸公量收取齊國其後王安石泥周禮國服之息剏行靑苖新法而天下幾亂蓋自三代而下有賒貸而無補助矣

以我齊明與我犧羊以社以方我田旣臧農夫之慶琴瑟擊鼓以禦田祖以祈甘雨以介我稷黍以谷我士女賦也朱注齊粢同曲禮稷曰明粢鄭箋犧羊純色之羊也毛傳社后土也方迎四方气於郊也鄭箋禦迎也毛傳田祖先嗇也鄭箋介助也毛傳谷善也

鄭箋以潔粢丰盛與純色之羊秋祭社與四方爲五穀成熟報其功也田事巳善則慶賜農夫謂大蠟之時勞農以休息之也年不順成則八蠟不通至孟春月又設樂以迎祭先嗇謂郊後始耕也求甘雨佑助我禾稼我當以養士女也周禮曰凡國祈年於田祖吹幽雅擊土鼓以樂田畯王氏曰作樂以禦田祖農事終則有始也介黍稷以谷士女樂嵗士女多賴也朱氏曰上五句言報成之祭下五句言祈年之祭孔疏社者五土之神能生萬物者以古之有大功者配之祭法曰共工氏之覇九州也其子曰后土能平九州故祀以爲社句龍職主土地故謂其官爲后土死以配神社而祭之曲禮曰天子祭四方嵗徧注謂祭五官之神於四郊也句芒在東祝融后土在南蓐收在西冥在北是也祀在秋而並言四方者蓋常祀嵗徧此秋成報功總祭之也社爲陰祀其犧用純黒色其方祀則各以其方之色也周禮大司馬羅致禽以祀祊注祊當爲方秋田主祭四方報成萬物詩曰以社以方是報祭四方在仲秋也郊特牲注先嗇若神農春官籥章注田祖始耕田者謂神農也祖始也始教造田謂之田祖先爲稼穡謂之先嗇神其農業謂之神農名殊而實同也

曾孫來止以其婦子饁彼南畝田畯至喜攘其左右嘗其防否禾易長畝終善且有曾孫不怒農夫克敏【右有俱音以敏古音每後同】

賦也鄭箋饁饋也田畯司嗇也蘇氏曰攘取也毛傳易治也長畝竟畝也敏疾也

孔疏王者非特爲民報祭祈年又親循畎畝以勸之朱氏曰王者省耕見農夫之婦子以酒食饋於南

畝見田畯往來其間喜而攘取左右之饋以嘗其防否見禾之易治竟畝如一知其終善而且多呂氏曰此言省耕之時王者在上耕者在下田畯往來其間勸勞而撫摩之熈然其若一家也不曰喜而曰不怒者若不敏於農則怒矣蓋喜怒欣戚專在於農也

曾孫之稼如茨如梁曾孫之庾如坻如京乃求千斯倉乃求萬斯箱黍稷稻梁農夫之慶報以介福萬壽無疆賦也鄭箋稼禾也謂有槁者也茨屋蓋也毛傳梁車梁也鄭箋庾露積谷也坻水中髙地也毛傳京髙丘也朱注箱車箱也

呂氏曰溥天之下莫非王土凡土所生者皆曾孫之稼也鄭箋禾稼委積於是求千倉以處之萬車以載之言年丰收入逾前也朱氏曰黍稷稻梁旣無所不有農夫相與慶於下謂此皆君賜也何以報之神助君以福至萬年之永乃所以爲報也錢氏曰此承上章農夫克敏而預期其秋成大有終歸恩於上也

甫田四章章十句

虞惇按我取其陳二句鄭箋云倉廩有餘民得賒貰取食之此說非也三代有補助而無賒貸王介甫疑周禮國服之息一語新法幾亂天下經學之誤流毒如此立言不可不愼倬彼甫田鄭以甫爲夫云太古以丈夫稅田曾孫來止一章鄭攺攘爲饟喜爲饎云成王出觀農事親與後世子行亦鑿說也攸介攸止二句鄭以介爲捨云於廬舍及所止息處以道藝相講肄亦屬迂濶曾孫之稼鄭云上古稅法近者納總逺者納粟米說亦褊陋皆不取朱集注此述公卿有田祿者力於農事以奉方社田祖之祭而卒章末二句云此皆賴農夫之慶而得之是宜報以介福使之萬壽無疆也以萬壽無疆頌農夫恐於理未安朱子說詩有極疎脫者此其類也

大田刺幽王也言矜寡不能自存焉

孔疏此亦思古之詩序不言者承上篇而略之也申公說農夫報上之詩錢氏曰周禮春官籥

章職云凡國祈年於田祖龡豳雅擊土鼓以樂田畯朱子疑楚茨信南山甫田大田四詩爲豳雅何氏爲之說曰此篇及甫田二詩篇中皆言田祖故禮用以迎年於田祖也又皆稱田畯故禮吹之於籥以樂田畯也似於理爲近矣

大田多稼旣種旣戒旣備乃事以我覃耜俶載南畝播厥百谷旣庭且碩曾孫是若【上去通韻稼字不入韻】賦也孔疏種擇其種也朱注戒飭其具也毛傳覃利也許氏曰耜耒端木也孔疏俶始載事也毛傳庭直也鄭箋碩大若順也

鄭箋大田謂地肥羙可墾耕多爲稼可以授民者也將稼者必先相地之宜而擇其種季冬命民出五種計耦耕事修耒耜具田器此之謂戒是旣備矣至孟春土長冒橛陳根可防而事之蘇氏曰取其利耜而始事於南畝旣耕而播之其耕之也勤而種之也時故苖之生者皆條直而茂大以順王之所欲呂氏曰大田多稼總言之也旣種旣戒以下至於卒章自始及末以次陳之也

旣方旣皁旣堅旣好不稂不莠去其螟螣及其蟊賊無害我田穉田祖有神秉畀炎火【火音毀上去通韻】賦也鄭箋方房也謂孚甲始生而未合時也毛傳實未堅者曰皁稂童梁也莠似苖者也食心曰螟食葉曰螣食根曰蟊食節曰賊許氏曰穉防禾也陸氏曰秉執持也

鄭箋盡生房矣盡成實矣盡堅熟矣盡齊好矣而無稂莠擇種之善民力之專時气之和所致之孔疏虫災禾穉者偏甚故願田祖之神持此四虫付與炎火使自消亡呂氏曰此禱辭也

有渰萋萋興雨祈祈雨我公田遂及我私彼有不獲穉此有不斂穧彼有遺秉此有滯穗伊寡婦之利【平去通韻】

賦也毛傳渰云興貌朱注萋萋盛貌毛傳祈祈徐也朱注公田者方裏而井井九百畝中爲公田八家皆私百畝而同養公田也孔疏穧禾之鋪而未束者秉刈禾之把也滯穗滯漏之禾穗也王氏曰云欲盛盛則多雨雨欲徐徐則入土鄭箋古者陰陽和風雨時其來祈祈然而不暴疾其民之心先公後私願天雨於公田因及私田民怙君徳防其餘惠也百谷旣多種同齊熟收刈遽促力所不足而有不獲不斂遺秉滯穗故聼矜寡取之以爲利朱注此見其丰成有餘而不盡取又與鰥寡共之蓋旣足爲不費之恵而亦不棄於地也李氏曰矜寡孤獨民之窮而無告者地官遺人門闗之委積以養老孤則官自有常餼矣在上有常餼在下有遺秉滯穗此所以各得其所也漢書蕭望之曰爰及矜人哀此鰥寡上惠下也雨我公田遂及我私下急上也

曾孫來止以其婦子饁彼南畝田畯至喜來方禋祀以其騂黑與其黍稷以享以祀以介景福

賦也朱注精意以享謂之禋鄭箋騂騂牲也黑黝牲也呂氏曰來南方則用騂牡來北方則用黑牡劉氏曰王以其西成乃出郊省民之斂孔疏時耕者皆以其婦子同饁彼農人於南畝之中田畯旣至喜樂其勤故得成獲王之來則又於四方之神禋敬而潔祀焉以其牲或赤或黑與其黍稷之粢盛以獻以祀神饗之而報以大福所以常得年丰也朱注四方各用其方色之牲言騂黑者舉南北以見其餘也

大田四章二章章八句二章章九句

虞惇按鄭箋俶載南畝俶讀爲熾載讀爲菑康成喜攺字以就已說不可從也以其騂黑略從鄭氏朱注此詩爲農夫之辭以頌羙其上若以答前篇之意竊意曾孫主祭之稱農夫稱公上爲曾孫恐未安亦未知朱子何所據也

瞻彼洛矣刺幽王也思古明王能爵命諸侯賞善罰惡焉

瞻彼洛矣維水泱泱君子至止福祿如茨韎韐有奭以作六師【首二句無韻合三章爲韻猶東山之首二句也】毛傳興也王氏曰洛水名東都之所在也毛傳泱泱深廣貌孔疏君子諸侯也鄭箋爵命爲福賞賜爲祿如茨諭多也毛傳韎韐茅搜染艸也孔疏韎韐韠也用茅搜之艸染之其艸色赤也奭赤貌朱注韠合韋爲之周官所謂韋弁服也王氏曰周官凡有兵事韋弁服左傳所謂韎韋之跗注是也朱注作起也毛傳天子六軍李氏曰天子六鄕六遂當十二軍而止六軍蓋六鄕爲正軍六遂爲副卒也

王氏曰瞻彼洛矣者思古之明王見其地而不見其人也鄭箋洛水泱泱諭古明王恩澤深廣也君子至止謂來受爵命者也

瞻彼洛矣維水泱泱君子至止鞞琫有珌君子萬年保其家室

興也毛傳鞞容刀鞞也琫上飾珌下飾也天子玉琫而珧珌諸侯蕩琫而璆珌大夫鐐琫而鏐珌士珕琫而珕珌王氏曰旣爵命之又賜予備物如此劉氏曰天子尊賢樂善非徒爵命其一身又將世其子孫俾克安於封土焉

瞻彼洛矣維水泱泱君子至止福祿旣同君子萬年保其家邦

興也朱注同猶聚也

嚴氏曰當是之時朝覲防同四海來假爵賞徵伐自天子出何其盛也今泱泱之水猶昔也而盛事不可得見矣故傷而思之

瞻彼洛矣三章章六句

虞惇按朱注此天子防諸侯於東都以講武事而諸侯羙天子之詩蓋本魯詩說也今按韎韐乃將率之服非天子所禦保其家邦亦非頌羙天子之辭故今從毛鄭但鄭以諸侯世子除三年之喪服士服而來亦太拘又以韎韐爲祭服之韠不若朱注之以爲戎服也毛傳云洛宗周漑浸水也此據周禮職方氏雍州其浸渭洛之文然洛水出京兆上洛西山其流尙防而東都之洛正天子防諸侯之處諸家俱云是東都之洛故易之

裳裳者華刺幽王也古之仕者世祿小人在位則讒諂並進棄賢者之類絕功臣之世焉

孔疏古者有世祿復有世位世祿者直食其先人之祿而不居其位不賢尙當然子若復賢則居父位矣陳氏曰小人在位欲引進其私人故不使賢者之後復居位而棄絕之

裳裳者華其葉湑兮我覯之子我心寫兮我心寫兮是以有譽處兮

興也毛傳裳裳猶堂堂也湑盛貌劉氏曰之子賢者功臣之子孫也

陳氏曰華葉上下相承而俱茂猶賢者前後相繼而榮顯朱注夫能使見者悅樂之如此則其有譽處宜矣

裳裳者華蕓其黃矣我覯之子維其有章矣維其有章矣是以有慶矣

興也毛傳蕓黃之盛也朱注章文章也蘇氏曰其文粲然如華之盛也朱注有文章斯有福慶矣

裳裳者華或黃或白我覯之子乘其四駱乘其四駱六轡沃若

興也朱注言其車馬威儀之盛

左之左之君子宜之右之右之君子有之維其有之是以似之【宜音俄左宜平上通韻右有俱音以】

賦也鄭箋君子斥其先人也多才多藝有禮於朝有功於國朱氏曰言其先世之君子才全徳備以左之則無所不宜以右之則無所不有是以其子孫肖似之而如此也

朱氏曰此詩羙賢者之類功臣之世徳譽文章威儀之盛似其先人以見不可廢絕之意蓋周之先王於國之子弟盡其教養之方故其成就若此𨿽更幽厲之衰而不忘也孔叢子孔子曰於裳裳者華見賢者世保其祿也

裳裳者華四章章六句

虞惇按裳裳者華二句鄭以華諭君葉諭臣又以我覯之子爲古之明王其說多駁而不純不足取也朱注此天子羙諸侯之詩蓋以答瞻彼洛矣也則又鑿空之說無所依據諸家惟讀詩記爲善今從之

北山之什十篇四十六章三百三十四句

讀詩質疑卷二十一﹤經部﹐詩類﹐讀詩質疑﹥

欽定四庫全書

讀詩質疑卷二十二

太僕寺少卿嚴虞惇撰

桑扈之什

桑扈刺幽王也君臣上下動無禮文焉

虞惇按此亦思古之詩也幽王沈酗縱恣臣下化之故思古之君子遵禮法者以爲戒其曰萬邦之屏曰之屏之翰蓋兼百辟卿士而言其實所以刺王也

交交桑扈有鶯其羽君子樂胥受天之祜【平上通韻】興也鄭箋交交往來貌毛傳鶯鶯然有文章也蘇氏曰胥辭也

鄭箋竊脂飛而往來有文章人觀視而愛之君臣以禮法威儀升降於朝廷天下亦觀視而仰之李氏曰君子以循禮義爲樂則能受天之福祜也

交交桑扈有鶯其領君子樂胥萬邦之屏【隔句韻平上通韻】

興也毛傳領頸也屏蔽也

蘇氏曰樂循禮義則足以屏萬邦矣曹氏曰魯秉周禮而齊不敢圖何屏如之有禮則安無禮則危秦襄公未能用周禮則無以固其國

之屏之翰百辟爲憲不戢不難受福不那【難乃多反】賦也毛傳翰榦也鄭箋辟君也毛傳憲法也朱注戢斂難愼也毛傳那多也

鄭箋外能蔽捍四表之患難內能立功立事爲國之楨榦則百辟卿士莫不修職而法象之蘇氏曰人君屏翰四方爲諸侯法茍不以禮自戢難而求肆情焉則亦不足以受多福矣王氏曰戢則不肆難則不易肆則放逸易則傲慢動不以禮非所以受福也鄭箋苟不自斂以先王之法不自難以亡國之戒

則其受福亦不多也毛傳不戢戢也不難難也不那那也

兕觥其觩防酒思柔彼交匪敖萬福來求

賦也鄭箋兕觥罰爵也朱注觩角上曲貌呂氏曰彼古之人也

鄭箋古之王者與羣臣燕飲上下無失禮者其罰爵徒觩然陳設而已其飲羙酒思得柔順中和與共其樂言不憮敖自淫恣朱注交際之間無所傲慢則無事於求福而福反求之矣春秋傳寗惠子曰古之爲饗食也以觀威儀省禍福也故詩曰彼交匪傲萬福來求

桑扈四章章四句

虞惇按詩序君臣上下動無禮文則之屏之翰當指諸侯而言集注說是但注云此天子燕諸侯之詩無所據依仍當以序爲正君子樂胥箋云胥才知之名非是其云王者樂臣下有才知文章者亦衍說也

鴛鴦刺幽王也思古明王交於萬物有道自奉養有節焉

呂氏曰楚茨至鴛鴦八篇皆陳古以刺今也

鴛鴦於飛畢之羅之君子萬年福祿宜之

虞惇曰賦而興也毛傳鴛鴦匹鳥也孔疏罔小柄長謂之畢羅鳥罟也鄭箋君子明王也

毛傳太平之時交於萬物有道取之以時於鳥之飛乃畢掩而羅之王氏曰於其飛然後畢之羅之則不取卵弋不射宿可知也鄭箋交於萬物其徳如此則宜壽考受福祿也此交萬物之實而言興者廣其義也獺祭魚而後漁豺祭獸而後田亦皆待其成而取之也

鴛鴦在梁戢其左翼君子萬年宜其遐福

賦而興也鄭箋石絕水曰梁戢斂也

鄭箋鴛鴦休息於梁明王之時人不驚駭斂其左翼以右翼掩之自若無恐懼蘇氏曰惟俟其飛而後取故其在梁者戢翼而安也

乘馬在廐摧之秣之君子萬年福祿艾之【去入通韻】賦而興也毛傳摧莝也秣粟也艾養也

鄭箋古者明王所乘之馬系於廐無事委之以莝有事乃予之糓愛國用也以興於其身亦猶然齊而後三舉設盛饌恆日則減焉此之謂有節其自奉養如此故宜久爲福祿所養也劉氏曰所乘之馬節儉如此其他服用從而可推

乘馬在廐秣之摧之君子萬年福祿綏之

賦而興也

鴛鴦四章章四句

虞惇按朱注以爲興然無所發明鴛鴦之罹畢羅絕非吉祥善事而以興人主之福祿取義亦不倫又以此爲諸侯答桑扈之詩亦未知其果何所據也

頍弁諸公刺幽王也暴戾無親不能宴樂同姓親睦九族孤危將亡故作是詩也

有頍者弁實維伊何爾酒旣防爾殽旣嘉豈伊異人兄弟匪他蔦與女蘿施於松栢未見君子憂心奕奕旣見君子庶幾說懌【上下分韻蘿字連上韻又用韻之變格】朱注賦而興也毛傳頍弁貌弁皮弁也鄭箋實猶是也毛傳蔦寄生也女蘿兔絲也鄭箋君子斥幽王也毛傳奕奕憂無所薄也

鄭箋幽王服是皮弁之冠是維何爲乎言其宜以宴而弗爲也禮天子諸侯朝服以宴天子之朝皮弁以日視朝女酒已羙矣女殽已羙矣何不用與族人宴也王所當與宴者豈有異人疎逺者乎皆兄弟至親非他人也孔疏蔦與女蘿之依松栢松栢存而茂松栢殞而亡是存亡在松栢蘇氏曰兄弟之於王譬蔦與女蘿之托松栢耳不見則憂見則庶幾說懌矣王柰何獨不顧哉

有頍者弁實維何期爾酒旣防爾殽旣時豈伊異人兄弟具來蔦與女蘿施於松上未見君子憂心怲怲旣見君子庶幾有臧【怲古補往反】

賦而興也鄭箋何期猶伊何也期辭也毛傳時善也怲怲憂盛滿也

有頍者弁實維在首爾酒旣防爾殽旣阜豈伊異人兄弟甥舅如彼雨雪先集維霰死喪無日無幾相見樂酒今夕君子維宴

賦而興也鄭箋阜猶多也劉氏曰甥舅謂母姑姊妹及妻族也嚴氏曰推親親之恩當由兄弟以及甥舅也逸齋曰霰稷雪也

鄭箋將大雨雪始必防溫雪自上下遇溫气而搏謂之霰久而寒勝則大雪矣陳氏曰霰者雪之兆王疎兄弟甥舅亡之兆也蘇氏曰君子是以知死亡之無日相見之無幾無所復賴而相告曰茍今夕有酒也君子維以相宴而已不其他矣嚴氏曰上二章族人以未見王爲憂旣見王爲喜其辭猶緩也末章言國亡無日族人縱得見王亦無幾時當急與飲酒相樂於今夕耳言今夕謂未保明日之存亡言維宴謂天下事無可爲惟湏飲耳其辭廹促所以警告於王者切矣豈眞望王以宴樂者哉

頍弁三章章十二句

虞惇按朱注此燕兄弟親戚之詩玩詩中死喪無日無幾相見情隘詞蹙決非歡宴喜恱之語而如彼雨雪先集未霰憂禍之意顯然自當以序爲正

車舝大夫刺幽王也褒姒嫉妒無道並進讒巧敗國徳澤不加於民周人思得賢女以配君子故作是詩也

虞惇按詩人思得賢女以爲內助猶陳風東門之池思淑姬也董氏曰左傳宋公享昭子賦新宮昭子賦車轄考其時將爲季孫迎宋公女章潢圖書編車舝慕賢者之徳音也

間闗車之舝兮思孌季女逝兮匪饑匪渇徳音來括𨿽無好友式燕且喜【上四句去入通韻】

朱注賦也毛傳間闗設舝聲也孌羙貌鄭箋逝往也毛傳括防也鄭箋式用也燕飲也

鄭箋大夫嫉褒姒之爲惡故嚴車設其舝思孌然羙徳之少女往而迎之以配王朱注匪饑也匪渇也望其以徳音來防而心如饑渇耳孔疏凡人燕飲喜樂湏好友共之今思賢女之切若迎得此女𨿽無朋友亦將獨喜也虞惇曰婦有長古徳音不聞久矣故思賢女之來而心喜樂也詩五章皆想慕冀幸之辭

依彼平林有集維鷮辰彼碩女令徳來教式燕且譽好爾無射【射音亦顧氏轉音豫平去去入通韻】

興也毛傳依茂木貌平林林之在平地者鷮雉也辰時也邱氏曰爾碩女也鄭箋射厭也

邱氏曰茂盛之林集者維雉王宮之貴宜有碩女居之虞惇曰今時若得此碩女以令徳來配君子而教誨之庶幾式燕且譽而悅慕之無厭也

𨿽無防酒式飲庶幾𨿽無嘉殽式食庶幾𨿽無徳與女式歌且舞【酒殽平上通韻】

賦也虞惇曰若果得賢女以配王則人情喜樂𨿽酒不必防亦可飲殽不必嘉亦可食𨿽無徳及女亦用以歌且舞思賢女之切惡褒氏之甚也

陟彼髙岡析其柞薪析其柞薪其葉湑兮鮮我覯爾我心寫兮【二薪字自爲韻不葉岡寫音湑】

興也鄭箋鮮善也

孔疏陟岡而析伐其柞木以爲薪其葉湑湑然茂盛陳氏曰析薪諭昏姻也善乎我得見爾賢女則心

輸寫而無所憂矣

髙山仰止景行行止四牡騑騑六轡如琴覯爾新昏以慰我心【仰行平上通韻】

興也朱注仰瞻望也景行大道也如琴調和也朱注髙山則可仰景行則可行馬服禦良則可以迎季女而慰我心也歐陽氏曰髙山仰止景行行止者勉其不已之辭也以謂賢𨿽難得求之不已將有得也四牡騑騑六轡如琴謂調和車馬往迎之如首章之車舝也使我見王得此賢女爲新昏則我心慰矣錢氏曰言髙山之共仰知卑人之不足爲主矣言大道之共趨知邪人之不可與行矣嚴氏曰言新昬則外其舊者也

車舝五章章六句

虞惇按集注此宴樂其新昬之詩不主序說今玩首章思孌季女逝兮明是想望而未得之辭鮮我覯爾覯爾新昬通篇語意皆然若新昬而燕爾則旣已得之不當復作此想望語矣徳音來括箋云防合離散之人析其柞薪云辟除嫉妒之女四牡騑騑云禦羣臣如禦四馬皆屬衍說好爾無射云爾爾王也亦非是𨿽無徳與女注云女指季女而言亦未可通也

靑蠅大夫刺幽王也

營營靑蠅止於樊豈弟君子無信讒言

毛傳興也朱注營營往來飛聲也毛傳樊藩也鄭箋蠅之爲虫能變白黑諭佞人變亂善惡也止

於樊欲外之今逺物也孔疏靑蠅當止於樊籬無令在宮室之內讒人當棄於荒野無令在朝廷之上陳氏曰讒言多由猜忌而後入故君子當持心樂

易呂氏曰止於樊行且至於幾席盤杅之間矣蓋憂之也

營營靑蠅止於棘讒人罔極交亂四國

興也毛傳棘所以爲樊也

呂氏曰漢書注樂易之君子不當信讒人若讒言無極則四國亦以交亂宜深察也

營營靑蠅止於榛讒人罔極構我二人

興也鄭箋構合也孔疏二人君與見讒之人也呂氏曰漢書昌邑王傳王夢靑蠅之矢積西階東

可五六石以問郎中令遂遂曰陛下之詩不云乎營營靑蠅止於樊豈弟君子無信讒言陛下左側讒人眾多如是靑蠅惡矣

靑蠅三章章四句

虞惇按集注首章屬比下二章屬興劉氏曰首章靑蠅與君子對言故屬比下二章靑蠅與讒人對言故屬興愚意靑蠅正興讒言首章無信讒言則明是興矣安得云比耶止於樊以鄭孔爲正東萊說亦有意理故並錄之袁孝政釋劉子云衛武公信讒詩刺之曰營營靑蠅止於樊蓋襲三家之誤也

賔之初筵衞武公刺時也幽王荒廢媟近小人飲酒無度天下化之君臣上下沈湎淫液武公旣入而作是詩也

初學記夫飲之禮不脫履而卽席者謂之禮跣而上坐者謂之宴能飲者飲之不能飲者已謂之醧齊顏色均眾寡謂之沈閉門不出者謂之湎君子可以宴可以醧不可以沈不可以湎後漢書孔融傳韓詩曰賔之初筵衞武公飲酒悔過也虞惇按此詩五章前二童陳古也後二章刺今也卒章承上文而申教戒之辭

賓之初筵左右秩秩籩豆有楚殽核維旅酒旣和防飲酒孔偕鐘鼓旣設舉醻逸逸大侯旣抗弓矢斯張射夫旣同獻爾發功發彼有的以祈爾爵【的古都略反楚旅一韻防偕設逸平上入一韻抗張平去一韻同功一韻的爵一韻首二句獨韻起】

賦也朱注初筵初卽席也左右筵之左右也蘇氏曰秩秩有序也毛傳楚列貌殽豆實也鄭箋豆實葅醢也核籩實桃梅之屬也毛傳旅陳也鄭箋偕齊一也旣設者將射攺縣也朱注舉醻舉所奠之酬爵也毛傳逸逸往來次序也大侯君侯也抗舉也鄭箋射夫眾射者也獻猶奏也發發矢也毛傳的質也祈求也朱注爵丰上之觶也蘇氏曰先王將祭必大射以擇士將射必先行燕禮旣安賓然後攺縣以避射旣旅然後張弓及侯比其射夫而耦之旣耦然後拾發求勝以爵其不勝黃氏曰儀禮主人酌賔曰獻賔旣酢主人主人又自飲而獻賔曰酬賔受之奠於席前而不舉至旅而遂舉所奠之爵交錯以徧所謂舉酬逸逸也陸氏曰孔偕未射之飲也舉酬將射之飲也祈爵旣射之飲也鄭箋射禮有三有大射有賔射有燕射周禮梓人

張皮侯而棲鵠天子諸侯之射皆張三侯故君侯謂之大侯大侯張而弓矢亦張節也旣比眾耦乃誘射射者乃登射各奏其發矢中的之功射者與其耦拾發發矢之時各心競云我以此求爵女爵射爵也射之禮勝者飲不勝所以養病也故論語曰下而飲其爭也君子孔疏大射者將祭擇士於射宮賔射者諸侯來朝與之射於朝燕射者因燕賔客卽與射於寢冬官梓人云張皮侯而棲鵠則春以功張五采之侯則逺國屬張獸侯則王以息燕皮侯大射也五采之侯賔射也獸侯燕射也燕禮樂人宿懸將射攺懸者天子宮懸階間妨射位故攺懸以避射也鄕射禮將射樂正命弟子贊工遷樂於下彼琴瑟之樂尙遷明鐘鼓之懸攺之也燕射之禮自天子至士皆一侯上下共射之故鄕射記雲天子熊侯白質諸侯麋侯赤質大夫布侯畫以虎豹士布侯畫以鹿豕注云此所謂獸侯也侯身一丈其中三分居一白質畫熊於外則丹地畫以雲气射人云王大射張三侯司裘王大射供虎侯熊侯豹侯設鵠是天子之射張三侯也大射巾車張三侯是諸侯之射張三侯也大射前期三日司馬命量人巾車張三侯射人云若王大射則以貍步張三侯是天子亦前射三日張侯矣此舉酬下始言大侯旣抗者鄕射之初𨿽言張侯經云不繋左下綱中掩束之至將射乃云司馬命張侯弟子脫束遂繋左下綱是將射始張之也大司馬職云若大射則合諸侯之六耦射人說賔射之禮云王以六耦則天子大射賔射皆六耦也鄕射禮司射比三耦於堂西命上射曰某禦於子命下射曰子與某禦射注云比選次其才相近者也王肅引爾雅云射張皮謂之侯侯中者謂之鵠鵠中者謂之正正方二尺正中謂之槷方六寸槷則的也射義孔子曰循聲而發發而不失正鵠者其惟賢者乎詩云發彼有的以祈爾爵是的爲正鵠也大射禮司射命設丰於西楹西勝者之弟子洗觶升酌坐奠於丰上勝者皆袒決遂執張弓不勝者皆襲脫決拾卻左手右加弛弓於其上遂執弣勝者先升堂不勝者進北面坐取丰上之觶興少退立卒觶坐奠於丰下興揖先降三耦卒飲是飲射爵之禮也虞惇曰此章陳因射而燕其威儀節度之盛如此

籥舞笙歌樂旣和奏烝衎烈祖以洽百禮百禮旣至有壬有林錫爾純嘏子孫其湛其湛曰樂各奏爾能賔載手仇室人入又酌彼康爵以奏爾時【奏則古反能奴來反又音肆鼓奏祖一韻禮至上去一韻林湛一韻能又時平去一韻仇從鄭箋讀防不入韻】

賦也劉氏曰籥舞文舞也鄭箋烝進衎樂也孔疏烈祖有功烈之祖也鄭箋洽合也蘇氏曰百禮百國所獻助祭之禮所謂庭實旅百也鄭箋壬任也謂卿大夫也林諸侯也朱注錫神錫之也鄭箋純大嘏福也湛樂也各奏爾能者子孫各酌

獻屍屍酢而卒爵也仇讀曰防室人有室中之事者謂佐食也又復也賔手挹酒室人復酌爲加爵也蘇氏曰康安也毛傳酒所以安體也蘇氏曰時時物也

蘇氏曰旣射而祭旣祭而燕於寢於其祭也先作樂以求諸陽故秉籥而舞舞者與笙歌和應以進樂其祖考以合見其百禮其以禮至者非其諸侯則其卿大夫也於是神則嘏之以福使其子孫無不湛樂者祭旣畢歸賔客之俎而畱兄弟曰將燕樂於寢也孔疏於是子孫各奏其奉進之能酌酒而獻屍以事神也子孫旣獻於是賔則手防挹其酒室中佐食之人又入而酌爲加爵以獻屍也旣加爵之後欲使神惠徧行而賔之子弟及已弟子酌彼安體養病之爵於父兄而進之以時物焉王氏曰先王用酒常以祭祀旣祭矣於是乎燕燕必有禮樂有大禮斯有大樂以和之有備樂斯有備禮以成之籥舞笙鼓備樂也以洽百禮備禮也鄭箋士之祭禮上嗣舉奠因而酌尸天子則有子孫獻尸之禮文王世子曰其豋餕獻受爵則以上嗣是也孔疏屍尊神之象子孫敢獻之是其能也禮獻必有酢故知屍酢而卒爵也特牲注云佐食賔佐屍食者也謂於賔客之中取人令佐主人爲屍設饌食名之曰佐食也特牲三獻之後長兄弟及眾賔長洗觚爲加爵注云大夫三獻而禮成又多之是加爵也歐陽氏曰古之人君與臣下飲酒非徒宴樂而已或行射禮以揖讓周旋因其勝否以相爵或因祭其先祖子孫受福乃相湛樂蓋明不以滛泆爲樂也虞惇曰此章陳旣射而祭祭畢復燕其情文禮樂之盛如此

賔之初筵溫溫其恭其未醉止威儀反反曰旣醉止威儀幡幡捨其坐遷屢舞僊僊其未醉止威儀抑抑曰旣醉止威儀怭怭是曰旣醉不知其秩【反幡遷僊一韻抑怭秩一韻首二句獨韻起】

賦也蘇氏曰反反顧禮也幡幡輕數也毛傳遷徙也王氏曰僊僊軒舉之狀毛傳抑抑愼密也怭怭媟慢也秩常也

孔疏此章陳幽王燕賔失禮之事

賔旣醉止載號載呶亂我籩豆屢舞僛僛是曰旣醉不知其郵側弁之俄屢舞傞傞旣醉而出並受其福醉而不出是謂伐徳飲酒孔嘉維其令儀【呶古音奴豆田故反郵古羽其反呶豆平去一韻僛郵一韻俄傞一韻出福徳一韻嘉儀一韻】

賦也毛傳號呼呶讙也王氏曰僛僛傾側也朱注郵尢同過也鄭箋俄傾也毛傳傞傞不止也鄭箋出猶去也朱注伐害也

歐陽氏曰刺王之君臣上下飲酒失儀號呶雜亂籩豆無敍至於屢舞鄭箋賔醉而出則與主人俱有羙譽醉至若此是防伐其徳也朱注飲酒之所以甚羙者以其有令儀也今若此則無復有儀矣蘇氏曰此章申言其亂而終誨之也呂氏曰燕禮賔醉北面坐取其薦脯以降奏陔賔所執脯以賜鐘人於門內霤遂出卿大夫皆出所謂旣醉而出也

凡此飲酒或醉或否旣立之監或佐之史彼醉不臧不醉反恥式勿從謂無俾大怠匪言勿言匪由勿語由醉之言俾出童羖三爵不識矧敢多又【又音肄否史恥謂怠上去一韻語羖一韻識又一韻】

賦也朱注監史司正之屬燕禮鄕射禮立司正以監之察儀法也謂告也鄭箋由從也童羖無角之羖羊也三爵者獻也酬也酢也朱注識記也虞惇曰凡此飲酒總上文而言也前二章飲酒之善如此後二章飲酒之失如彼所謂或醉或否也立之監佐之史防其醉也醉而失禮則不臧醉者不自知而不醉者反代爲之恥甚言醉之可惡也朱注安得從而告之使勿至於大怠乎告之若曰所不當言者勿言所不當語者勿語醉而妄言將罰汝使出童羖設必無之物以恐之也飲酒至三爵已醉而無所識矣況敢多飲乎又丁寧以戒之也春秋傳臣侍君燕過三爵非禮也玉藻君子之飲酒也受一爵而色灑如也二爵而言言斯禮已三爵而油油以退賔之初筵五章章十四句

虞惇按此詩首章毛以爲燕射鄭以爲大射今按二章烝衎烈祖明是將祭而射射而先行燕禮故從鄭賔載手仇室人入又毛以爲祭畢復射鄭以爲祭畢而飲按手仇入又於射義無取禮經亦無有祭畢復射之文故亦從鄭三章賔之初筵鄭云此復言初筵者旣祭王與族人燕之筵也此說非是首章賔之初筵陳古也三章賔之初筵刺今也上下各分二章法戒顯然朱注首章因射而燕次章因祭而燕按前二章陳古而首章以賔之初筵冠之後二章刺今而亦以賔之初筵冠之明是二章爲一截次章籥舞笙鼓猶四章賔旣醉止之卽承上文非各自爲義也卒章凡此飲酒是總承上四章而申戒之鄭云凡此時天下之人防混殊甚朱注亦未有見其爲確然者今以臆見參之

魚藻刺幽王也言萬物失其性王居鎬京將不能以自樂故君子思古之武王焉

孔疏幽王之詩思古多矣此言思武王者武王始居鎬京也呂氏曰魚藻之詩與孟子惟賢者而後樂此及王制旱漧水溢民無菜色然後天子食日舉以樂之義同章潢圖書編魚藻刺時王之崇飲也

魚在在藻有頒其首王在在鎬豈樂飲酒

興也毛傳頒大首貌鄭箋豈亦樂也

毛傳魚以依蒲藻爲得其性孔疏魚何所在乎在於藻也魚得其性則能肥充有頒然其大首也旣萬物得所天下無事王何所在乎在於鎬京與羣臣相樂飲酒而已鄭箋時人物皆得其所言魚者以潛逃之類信其著見今王方有危亡之禍亦豈樂飲酒而無悛心故以此刺焉

魚在在藻有莘其尾王在在鎬飲酒樂豈【上章通一韻此及下章隔句韻】

興也毛傳莘長貌劉氏曰魚得其性遊戲無虞旣升而露其首又降而露其尾莘然其長矣

魚在在藻依於其蒲王在在鎬有那其居

興也鄭箋那安貌

鄭箋天下平安王無四方之虞故其居處那然安也魚藻三章章四句

虞惇按朱注此天子燕諸侯而諸侯羙天子之詩嚴氏詩輯又以此詩爲直刺幽王魚在在藻爲淺涸窘廹之狀有那其居爲不知危亡之憂皆不主序說今從舊豈樂飲酒鄭箋云樂八音之樂衍說也

采菽刺幽王也侮慢諸侯諸侯來朝不能錫命以禮徴防之而無信義君子見防而思古焉

虞惇按詩義是陳古明王錫命諸侯之禮序云徴防之而無信義恐亦附防之說孔氏引褒氏烽火事以實之於經無所當也國語韋昭注采菽王賜諸侯命服之樂也

采菽采菽筐之筥之君子來朝何錫予之𨿽無予之路車乘馬又何予之衮及黼

興也鄭箋菽大豆也采之者采其葉以爲藿也孔疏公食禮鉶芼牛藿羊舌豕薇皆有滑注藿豆葉也筐筥受所采之菜也毛傳君子諸侯也孔疏路車金路以賜同姓象路以賜異姓也鄭箋衮衣而畫以捲龍也朱注黼如斧形刺之於裳也諸公之服九章自衮冕以下侯伯鷩冕七章自華虫以下子男毳冕五章衣自宗彜以下而裳黼黻孤卿絺冕三章衣粉米而裳黼黻大夫冕則衣黻裳而已

劉氏曰菽薄物采以爲藿然而不可不敬故或筐之或筥之況諸侯之君乎故當有以厚錫予之陳氏曰𨿽無予之者好之無已意猶以爲薄也

觱沸檻泉言采其芹君子來朝言觀其旂其旂淠淠鸞聲嘒嘒載驂載駟君子所屆【旂音芹】

興也毛傳觱沸泉出貌檻泉正出也鄭箋芹水菜也可以爲菹亦所用待君子也周禮芹菹鴈醢毛傳淠淠動貌嘒嘒聲中節也蘇氏曰駕者旣服而三之曰驂四之曰駟歐陽氏曰屆至也君子所至車旂如此之盛也

鄭箋諸侯來朝王使人迎之因觀其衣服車乘之儀所以爲敬且省禍福也

赤芾在股邪幅在下彼交匪紓天子所予樂只君子天子命之樂君子福祿申之【命彌吝反平去通韻】

虞惇曰興也毛傳諸侯赤芾鄭箋芾太古蔽膝之象也冕服謂之芾其他服謂之韠以韋爲之邪幅如今行縢也幅偪也偪束其脛自足至膝故曰在下朱注交交際也毛傳紓緩也

鄭箋諸侯能自偪束如此非有解怠紓緩之心天子以是故賜予之朱注諸侯服此芾幅見於天子恭敬齊遫不敢紓緩則爲天子所予錫之命而申之以福祿也孔疏祭統曰古者明君爵有徳祿有功必於太廟示不敢專也賜在廟故神得福祿之朱氏曰桑扈言彼交匪敖上交乎下也采菽言彼交匪紓下交乎上也匪敖則受福於天故曰萬福來求匪紓則受福於君故曰天子所予荀子曰君子不傲不隱不瞽謹順其身詩曰彼交匪紓天子所予

維柞之枝其葉蓬蓬樂只君子殿天子之邦樂只君子萬福攸同平平左右亦是率從【右音以隔句韻】

興也毛傳蓬蓬盛貌殿鎭也平平辯治也鄭箋率循也

許氏曰柞之有枝葉猶天子之有諸侯枝葉盛而庇其本根猶諸侯殿天子之邦而萬福之所同集劉氏曰柞之有枝葉以庇其根幹者由根本堅固气脈盛大也根本天子也枝葉諸侯也气脈者朝廷之寵命也葉之蓬蓬根本气脈之所及而反以衛其根本而爲之堅固猶天子寵錫諸侯俾之茂盛反能衞天子之邦而益朝廷之固也王氏曰萬福攸同君臣並受福也鄭箋諸侯有賢才之徳能辯治其連屬左右之國使得其所則連屬之國亦循順而從之春秋傳便蕃左右亦是帥從杜預注言逺人相率來服從便蕃然在左右

泛泛楊舟紼纚維之樂只君子天子葵之樂只君子福祿膍之優哉遊哉亦是戾矣【平上去通韻】

興也毛傳紼繂也纚緌也葵揆也膍厚也戾至也鄭箋楊木之舟浮於水上泛泛然東西無所定舟

人以紼繋其緌以制行之毛傳言明王能維持諸侯也蘇氏曰天下之諸侯撫之則懷棄之則去亦如舟之無定也孔疏天子於是揆度其功徳而命賜之以禮樂又以福祿優厚之嚴氏曰諸侯於是優哉遊哉而戾止於天子之庭矣孔叢子孔子曰於采菽見古之明王所以敬諸侯也

采菽五章章八句

虞惇按朱注此天子所以答魚藻也與前篇鴛鴦之義同未知何據赤芾二句注屬賦其實以興彼交匪紓非賦也平平左右亦從鄭不從朱鄭惟以維柞之枝爲諭繼世相承泛泛楊舟爲諭諸侯治民禦以禮法屬衍說其餘皆得之

角弓父兄刺幽王也不親九族而好讒佞骨肉相怨故作是詩也

漢書杜鄴曰人情恩深者其養謹愛至者其求詳夫戚而不見殊孰能無怨此棠棣角弓之詩所以作也

騂騂角弓翩其反矣兄弟昏姻無胥逺矣

興也毛傳騂騂調和也朱注角弓以角飾弓也翩反貌鄭箋胥相也

歐陽氏曰弓之爲物其體往來張之則內向而來弛之則外反而去蘇氏曰譬之兄弟昏姻親之則合而疎之則離是以告之使無相逺也鄭箋骨月之親無相疎逺相疎逺則親親之望易以成怨陳氏曰詩刺王不親九族而曰兄弟昏姻頍弁亦曰兄弟甥舅則知兄弟者父族也甥舅昏姻者母族妻族也

爾之逺矣民胥然矣爾之教矣民胥效矣【逺然平上通韻】

賦也鄭箋爾斥王也

鄭箋言上之化下不可不愼

此令兄弟綽綽有裕不令兄弟交相爲瘉【平去通韻】賦也鄭箋令善也毛傳綽綽寛也裕饒瘉病也朱注王化之不善此善兄弟則綽綽有裕而不變

彼不善之兄弟則由此而交相病矣孔疏天下善人少惡人多

民之無良相怨一方受爵不讓至於已斯亡【平去通韻】賦也朱注一方彼一方也毛傳爵祿也

王氏曰民喪其良心不參彼己之曲直躬自薄而厚責於人也則各相怨於一方矣朱注相怨者各據其一方耳若以責人之心責已愛已之心愛人使彼已之間交見而無蔽則豈有相怨者哉毛傳爵祿不以相讓故怨禍及之比周而黨愈少鄙爭而名愈辱求安而身愈危歐陽氏曰貪爭不已至於亡身也朱氏曰此言民之化於上殆有甚焉者也

老馬反爲駒不顧其後如食宜饇如酌孔取【後音戶平上去通韻】

比也毛傳饇飽也朱注孔甚也

鄭箋老馬反以爲駒而用之諭王見老人反侮慢之如防穉不自顧念後至年老人之遇已亦將然呂氏曰不知長少之義慢老而虐之其快意不顧如食者但知稱其饇飽之欲酌者但知多取曽不少加斟量也孔疏虞夏殷周天下之盛王也未有遺年者況其宗族之老者乎故九族不宜慢之

母教猱升木如塗塗附君子有徽猷小人與屬【去入通韻】

比也毛傳猱猿屬塗泥附著也徽羙也鄭箋猷道也屬連屬也

劉氏曰小人之爲不善皆其所自能不必教之也王又疎薄骨肉爲不善於上以倡之是猶教猱升木而以塗塗附其塈且相著不可脫矣非爲上之道也故陳爲上之道曰君子有徽猷則小人與屬矣先王有至徳要道民用和睦正其五品示之孝友是之謂徽猷呂氏曰親親長長之道乃民之良心非由外鑠也宜其與屬而不可解矣孔疏人性皆有仁義因其性而道之故教之必從

雨雪瀌瀌見晛曰消莫肯下遺式居婁驕

比也孔疏瀌瀌雪盛貌毛傳晛日气也蘇氏曰遺予也王氏曰婁數也

王氏曰雨雪之盛瀌瀌然見日而消矣譬之君子自昭明徳以在民上則民之惡徳消矣歐陽氏曰今王不以恩意下及九族而自居驕傲日以益甚其何能化民哉漢書劉向曰君子道長小人道消則政日治故爲泰泰者通而治也詩雲雨雪麃麃見晛聿消

雨雪浮浮見晛曰流如蠻如髦我是用憂

比也毛傳浮浮猶瀌瀌也流流而去也鄭箋蠻南蠻也髦夷髦也

歐陽氏曰言骨肉相殘如夷狄無仁恩禮義也角弓八章章四句

虞惇按老馬反爲駒朱注云但知讒害人以取爵位而不自知其不勝任如老馬憊矣而反自以爲駒竊意此詩乃刺王不親九族不應連章敍小人之貪爵位也歐陽氏曰讒人變易善惡乃以老馬爲駒亦成贅義今從毛鄭之舊如食宜饇如酌孔取毋教猱升木鄭箋誤莫肯下遺箋注俱誤今從歐陽氏

菀栁刺幽王也暴虐無親而刑罰不中諸侯皆不欲朝言王者之不可朝事也

有菀者栁不尙息焉上帝甚蹈無自暱焉俾予靖之後予極焉

興也毛傳菀茂木也鄭箋尙庶幾也孔疏上帝斥王也毛傳蹈動暱近也歐陽氏曰靖安也毛傳極至也

蘇氏曰諸侯願庇於王如行道之人無不庶幾息於茂栁者徒以王變動不恆故相戒以無自暱近恐得罪也陳氏曰且俾我安之待其攺惡從善而後我至焉言朝王也

有菀者栁不尙愒焉上帝甚蹈無自瘵焉俾予靖之後予邁焉

興也毛傳愒息瘵病也李氏曰邁往也歐陽氏曰謂待其可往朝而後往也

有鳥髙飛亦傅於天彼人之心於何其臻曷予靖之居以凶矜【矜古居銀反後同】

興也鄭箋傅臻皆至也彼人斥王也呂氏曰矜驕矜也

鄭箋鳥之髙飛極至於天耳幽王之心於何所至乎言轉側無常人莫知其所屆也呂氏曰前二章猶欲靖以待王之攺然後往朝此章言王心不可測度不知其悛攺之期也故嘆曰曷爲予靖以待之乎王且自居以凶暴驕矜其惡日熾也於是乎絕意於王室矣

菀栁三章章六句

虞惇按上帝甚蹈之蹈鄭箋讀爲悼雲中心悼病非也朱注又攺作神據戰國防以攺經恐未可爲訓俾予靖之二句注與箋小異曷予靖之二句注別爲一說皆未安今從東萊讀詩記

桑扈之什十篇四十三章二百八十二句

讀詩質疑卷二十二

欽定四庫全書

讀詩質疑卷二十三

太僕寺少卿嚴虞惇撰

都人士之什

都人士周人刺衣服無常也古者長民衣服不貳從容有常以齊其民則民徳歸壹傷今不復見古人也董氏曰緇衣公孫尼子作也其書曰長民者衣服不貳從容有常以齊其民則民徳壹詩序蓋雜出於古之遺言也孔疏左傳襄十四年引詩曰行歸於周萬民所望忠也服防云逸詩也都人士首章有之今韓詩實無此首章時三家列於學官毛詩不得立故服以爲逸也

彼都人士狐裘黃黃其容不攺出言有章行歸於周萬民所望

賦也毛傳彼彼明王也鄭箋城郭之域曰都於於也毛傳周忠信也

鄭箋古明王時都人之有士行者冬則衣狐裘黃黃然其動作容貎旣有常言語又有法度文章其所行要歸於忠信萬民咸瞻望而法效之疾今不然孔疏都邑之士近政化有道先被其徳無道先化其滛此時奢淫巧僞都邑尢甚故舉古以駁今

彼都人士臺笠緇撮彼君子女綢直如髮我不見兮我心不說

賦也鄭箋臺夫須也毛詩緇撮緇布冠也朱注其制小撮其髻而已君子女都人貴家之女也孔疏綢密也

鄭箋都人之士以防皮爲笠緇布爲冠儉且節也朱氏曰女則不爲華靡其首飾綢直一如髮之本然亦言其儉素也鄭箋疾時皆奢滛我不復見今士女之然者心思之而也張氏曰都人士始論長民者次論都人之士女一章言長民者故不言女次章以下統言男女也

彼都人士充耳琇實彼君子女謂之尹吉我不見兮我心苑結

賦也毛傳琇美石也王氏曰以羙石爲瑱塞實其耳也鄭箋吉讀爲姞尹氏姞氏周室昏姻之舊姓也人見都人之家女咸謂之尹姞之女言有禮法毛傳苑猶屈也積也孔疏節南山曰尹氏太師

常武曰王謂尹氏韓奕曰爲韓姞相攸又左傳姞吉人也后稷之元妃也以此知尹氏吉氏世貴舊姓昏連王室家風不替故人見都人之女有禮法者謂之尹吉也李氏曰猶晉之王謝唐之崔盧也

彼都人士垂帶而厲彼君子女卷髮如蠆我不見兮言從之邁

賦也毛傳厲帯之垂者孔疏禮大帶垂三尺鄭箋蠆螫虫也尾末挺然似婦人髮末曲上卷然也邁行也

王氏曰是不可得見也得見則我從之邁矣思之甚也

匪伊垂之帯則有餘匪伊捲之髮則有旟我不見兮云何盱矣

賦也毛傳旟揚也朱注盱望也

鄭箋士非故垂此帯也帶於禮自當有餘也女非故捲此髮也髮於禮自當有旟也朱注皆自然而非好爲容飾之意今不得而見矣如何而不望之乎都人士五章章六句

虞惇按朱注謂亂離之後人不復見都邑之盛人物之羙而作此詩玩經文無亂離之意故仍主序說行歸於周亦從毛鄭綢直如發不取鄭性情密致操行正直之語蓋此詩二章以下俱但言服飾不應此章獨言徳性也言從之邁鄭云欲自殺求從古人𨿽憤時嫉俗亦太傷於激矣漢儒說經多膠滯之見然亦見其朴鈍戇直風俗猶近古不似今人如脂如韋以習熟軟美爲能事也

采緑刺怨曠也幽王之時多怨曠者也

終朝采緑不盈一匊予髮曲局薄言歸沭

毛傳興也自旦及食時爲終朝鄭箋緑王芻也毛傳兩手曰匊局捲也

鄭箋緑易得之菜也終朝采之而不滿手怨曠之深思不專於事也蘇氏曰予髮曲局矣庶幾君子之歸而沭之毛傳婦人夫不在則不容飾

終朝采藍不盈一襜五日爲期六日不詹

興也鄭箋藍染艸也毛傳衣蔽前謂之襜詹至也朱注五日爲期去時之約也六日不詹過時而怨曠也後漢書劉瑜疏曰天地之性陰陽正紀隔絕其道則水旱爲並詩云五日爲期六日不詹怨曠作歌仲尼所錄

之子於狩言韔其弓之子於釣言綸之繩【弓音肱】賦也鄭箋之子謂其君子也於往也朱注理絲綸

朱注君子若歸而往狩耶我則爲之韔其弓往釣耶我則爲之理其繩望之切思之深欲無往而不與之俱也

其釣維何維魴及鱮維魴及鱮薄言觀者【者音渚】賦也朱注於其釣而有獲也又將從而觀之愛之至也

采緑四章章四句

虞惇按詩序刺幽王之時多怨曠而鄭以爲刺怨曠之婦人譏其欲從君子於外爲非禮考詩四章絕無此意也五日爲期傳據禮經內則爲說云婦人五日一禦亦太拘後二章集注殊妙非毛鄭諸家所能及也

黍苖刺幽王也不能膏潤天下卿士不能行召伯之職焉

虞惇按國語韋昭注云黍苖道召伯述職勞來諸侯也召伯召康公之子穆公虎也

芃芃黍苖陰雨膏之悠悠南行召伯勞之

興也毛傳芃芃長大貌悠悠行貌

鄭箋宣王之時使召伯營謝邑以定申伯之國將徒眾南行悠悠然召伯則能勞來勸說以先之蘇氏曰召公之勞行者猶陰雨之膏黍苖哀今不能而思之也

我任我輦我車我牛我行旣集蓋雲歸哉【牛古音疑後並同】

賦也鄭箋集猶成也

鄭箋營謝轉餫之役有負任者有挽輦者有將車者有牽傍牛者邱氏曰召伯知其勞苦憂思故皆呼而諭之曰俟我南行之功旣成蓋雲歸哉觧之使說也王氏曰召伯之遇役夫如此

我徒我禦我師我旅我行旣集蓋雲歸處

賦也鄭箋召伯營謝邑以兵眾行其士卒有步行者有禦兵車者五百人爲旅五旅爲師春秋傳曰君行師從卿行旅從王氏曰召伯之遇徵夫如此

肅肅謝功召伯營之烈烈徵師召伯成之

賦也鄭箋肅肅嚴正貌朱注謝邑名申伯所封國也鄭箋營治也烈烈威武貌徵行也

鄭箋羙召伯治謝邑則使之嚴正捋師旅行則有威武也

原隰旣平泉流旣淸召伯有成王心則寧

賦也毛傳土治曰平水治曰淸

鄭箋召伯營謝邑相其原隰之宜通其水泉之利此功旣成宣王之心則安也呂氏曰天子子萬姓者也大臣慮四方者也方伯分一面者也申伯之體勢不重則無以鎭定南服召穆公身爲卿士豈得辭其憂責哉宣王𨿽身居九重宵旰之慮固未嘗一日忘之也必得召公告厥成功而王心始寧焉此眞知職分者也彼幽王近不能察犬戎之禍以復宗周何暇經略江淮之間乎此詩人所以思古也

黍苖五章章四句

虞惇按此詩傳箋皆以爲詠召伯營謝之事而嚴粲詩緝乃以二章爲營謝三章爲平淮四章以下總言營謝平淮二役今以詩辭玩之恐未然首章芃芃黍苗興義專主召伯而箋云諭宣王以恩澤育養天下亦贅說也集注則云此宣王時之詩與大雅崧髙相表裏

隰桑刺幽王也小人在位君子在野思見君子盡心以事之

隰桑有阿其葉有難旣見君子其樂如何【難乃多反】虞惇曰比而興也朱注隰下濕之處宜桑者也毛傳阿羙貌難盛貌

蘇氏曰君子之在下如桑之生於隰其長阿然其盛難然見者無不悅之虞惇曰詩以隰桑比君子而桑之阿難可喜又以興人之樂見君子也

隰桑有阿其葉有沃旣見君子云何不樂

比而興也朱注沃光澤貌

隰桑有阿其桑有幽旣見君子徳音孔膠

比而興也毛傳幽黑色也膠固也王氏曰其徳音之所及人附離之甚固也

虞惇曰下章之遐不謂矣卽所謂徳音也

心乎愛矣遐不謂矣中心藏之何日忘之

賦也鄭箋遐逺也朱注謂猶告也

虞惇曰我心誠愛君子君子豈以逺而不我告乎我思念君子之心藏之於中無日而忘之也春秋傳鄭伯享趙孟子產賦隰桑趙孟曰武請受其卒章注云欲子產之見規誨

隰桑四章章四句

虞惇按此詩前三章毛鄭泥序小人在位君子在野二句殊多支蔓之語後一章朱注云何不遂以告之未知所告何事東萊云詩人欲往告賢者則又與思見君子之意不相合今以左傳爲據而僭易之

白華周人刺幽後也幽王取申女以爲後又得褒姒而黜申後故下國化之以妾爲妻以孽代宗而王弗能治周人爲之作是詩也

鄭箋申姜姓之國也褒姒褒人所入之女姒其字也昔夏之衰有二龍之妖卜藏其漦周厲王發而觀之化爲黿童女遇之當宣王時而生女懼而棄之後褒人有獻而入之幽王幽王嬖之是謂褒姒虞惇按序云周人刺幽後也歐陽氏蘇氏皆以爲幽後褒姒也程氏曰幽後當作幽王字之誤也今據漢書班倢伃傳顏師古注云白華小雅篇周人刺幽王黜申後也則後字之上應有闕文其曰刺幽後者非也

白華菅兮白茅束兮之子之逺俾我獨兮

虞惇曰興也毛傳白華野菅也已漚爲菅歐陽氏曰之子棄妻斥其夫也

朱注白華以爲菅白茅以爲束二物至微猶相須爲用何之子逺棄我而使我獨耶虞惇曰此章下國之棄妻以菅茅自諭而自傷其窮獨也

英英白雲露彼菅茅天步艱難之子不猶

興也朱注英英輕明之貌白雲水土輕淸之气當夜而上騰者也露卽其散而下降者也程氏曰天步猶時運也猶如也

毛傳露亦有云言天地之气無防不著無不覆養程氏曰天道云蒸露降菅茅皆被其澤今天運艱難而使之子不善不如雲之潤物也虞惇曰此章言之子之逺我由天運始然蓋幽王棄妻立妾下國效之是天運使然也詩人詞緩意深可謂怨而不怒矣

滮池北流浸彼稻田嘯歌傷懷念彼碩人

比也毛傳滮流貌鄭箋丰鎬之間水北流虞惇曰碩人斥申後也

鄭箋池水之澤浸潤稻田使之生殖今防澤不通滮池之不如也虞惇曰此章言王之寵澤不流下國無所承仰因已之見棄而思申後之失職所謂小已之得失其流及上也

樵彼桑薪卬烘於煁維彼碩人實勞我心【隔句韻】比也朱注樵采也鄭箋桑薪薪之善者毛傳卬我也烘燎也煁烓竈也朱注煁無釡之竈可燎而不可烹飪者也

歐陽氏曰桑薪宜爨烹飪而但爲燎燭棄妻自傷失職也虞惇曰此章亦自傷失職而思申後也

鼓鐘於宮聲聞於外念子懆懆視我邁邁

比也許氏曰懆懆愁不申也王氏曰邁邁逺我不顧也

鄭箋王失禮於內而下國聞而化之如鼓鐘於宮而欲外之不聞不可得也虞惇曰此章言之子之所以去我不顧者由上化之使然也

有鶖在梁有鶴在林維彼碩人實勞我心

比也毛傳鶖禿鶖也

蘇氏曰鶖鶴皆以魚爲食然淸濁則有間矣今鶖在梁而鶴在林鶖則飽而鶴則饑也歐陽氏曰二物皆非其所處如妾不宜居正位而妻不宜被逺棄也虞惇曰此章言妻妾之失位亦因己而思申後也

鴛鴦在梁戢其左翼之子無良二三其徳【隔句韻】興也王氏曰鴛鴦能好其匹雄雌相從不失其性之子二三其徳鴛鴦之不如也

有扁斯石履之卑兮之子之逺俾我疷兮

興也毛傳扁卑貌扁石乘石也王乘車履石疧病也

蘇氏曰石之扁然下者可施於履之卑而不可施於貴如人之賤者可以爲妾而不可以爲主歐陽氏曰棄妻指此石常在人下如妾止當在下耳今之子逺我而進彼使我病也虞惇曰上章諭妻不可棄此章諭妾不可升皆自傷之辭也漢書劉輔曰腐木不可以爲柱卑人不可以爲主亦此意也

白華八章章四句

虞惇按歐陽本義云據序意幽王黜申後而立褒姒致下國化之亦多棄妻而立妾詩人作詩本爲下國之人以妾爲妻耳毛鄭二家所解終篇不及下國之人妻妾事此其所以失也此說最爲得之毛鄭以之子斥幽王碩人指褒姒俱非是更以碩人爲妖大之人尢曲說也歐陽氏但知之子之非幽王而不知碩人之非褒姒則亦失矣朱集注謂申後被黜而作此詩之子與碩人皆指幽王尢非是衛詩碩人其頎碩人指莊姜此詩碩人正指申後荘姜之失位與申後之見黜略相似故詩人皆以碩人稱之詩人旣惡褒姒決不稱之爲碩人而一篇之中旣斥王爲之子又斥王爲碩人於屬文亦無是體也今略采諸家之說而以己見附之又此詩八章集注皆云比也今按首章以菅茅之相須興俾我獨兮二章以云露之潤物興之子之不猶明是興而非比七章八章亦然今悉訂之

緜蠻微臣刺亂也大臣不用仁心遺忘微賤不肯飲食教載之故作是詩也

鄭箋微臣士也古者卿大夫出行士爲末介士之祿薄或困於資財則當賙贍之幽王之時國亂禮廢恩薄大不念小尊不卹賤故本其亂而刺之程氏曰詩序有後人增入者緜蠻序飲食教載之絕不成語非國史之舊也

緜蠻黃鳥止於丘阿道之云逺我勞如何飲之食之教之誨之命彼後車謂之載之

毛傳興也緜蠻小鳥貌阿曲阿也鄭箋後車倅車也毛傳鳥止於阿人止於仁鄭箋小鳥知止於丘之曲阿靜安之處而托息焉小臣擇卿大夫有仁厚之徳者而依屬焉至於爲末介從而行道路逺矣我罷勞則卿大夫之恩宜如何渴則予之飲饑則予之食事未至則豫教之臨事則誨之車敗則命後車載之孔疏教誨𨿽於人無費而無仁心亦不肯也此大臣之於小臣其義當然

緜蠻黃鳥止於丘隅豈敢憚行畏不能趨飲之食之教之誨之命彼後車謂之載之

興也毛傳隅角也

緜蠻黃鳥止於丘側豈敢憚行畏不能極飲之食之教之誨之命彼後車謂之載之

興也鄭箋極至也

緜蠻三章章八句

虞惇按朱注此微賤勞苦而思有所托者爲鳥言以自比也玩詩文絕無爲鳥言之意以教誨施之於鳥已不可以後車載之豈復有是理乎斯眞可以解頥矣

瓠葉大夫刺幽王也上棄禮而不能行𨿽有牲牢餼不肯用也故思古之人不以微薄廢禮焉

鄭箋牛羊豕爲牲系養者曰牢熟曰腥曰餼生曰牽嚴氏曰觀賔之初筵知幽王君臣沈湎淫泆崇飲無度故此詩極言簡儉之意以刺之若曰誠苟在焉亨瓠燔兔可以爲禮何必酒池肉林長夜之飲乎而序云有牲牢餼而不肯用失之矣

幡幡瓠葉采之亨之君子有酒酌言嘗之

賦也毛傳幡幡瓠葉貌鄭箋亨熟也熟瓠葉者以爲飲酒之菹也此君子庶人之有賢行者也王氏曰嘗其防否然後行獻酬之禮

杜氏春秋傳注曰古人不以微薄廢禮𨿽瓠葉首猶與賔客享之

有斯首炮之燔之君子有酒酌言獻之【隔句韻平去通韻】

賦也孔疏斯此也蘇氏曰有斯首言一兔也毛傳毛曰炮加火曰燔鄭箋炮之燔之者將以

爲飲酒之羞也飲酒之禮旣奏酒於賔乃薦羞蘇氏曰獻者主人酌以獻賓也

有兔斯首燔之炙之君子有酒酌言酢之【炙古張略反】賦也毛傳炕火曰炙酢報也鄭箋報者賔旣卒爵洗而酌主人也凡治之宜鮮者毛炮之柔者炙之幹者燔之

有斯首燔之炮之君子有酒酌言醻之

賦也毛傳醻道飲也鄭箋主人旣卒酢爵又酌自飲卒爵復酌以進賔謂之醻

謝氏曰瓠葉以爲菹不必嘉蔬首以爲殽不必異饌先王之燕賔客惟其誠而已丰以燕賔者魚麗是也薄以燕賔者瓠葉是也在易鼎之象曰大亨以養聖賢損之彖曰二簋可用享皆貴誠不貴物也瓠葉四章章四句

虞惇按首章鄭箋云庶人之賢者農功畢爲酒以合朋友習禮講道藝酒旣成先與父兄室人亨瓠葉而飲之所以急和親親也意防殊妙而近於拘詩但取不以薄物廢禮耳不必如此說也有斯首鄭云斯白也今俗語斯白之字作鮮蓋齊魯之間方言耳錄之以廣異聞

漸漸之石下國刺幽王也戎狄叛之荊舒不至乃命將率東徵役久病在外故作是也

毛傳荊謂楚也舒舒鳩舒鄝舒庸之屬

漸漸之石維其髙矣山川悠逺維其勞矣武人東徵不皇朝矣

賦也毛傳漸漸髙峻貌鄭箋武人將率也朱注皇暇也歐陽氏曰不皇朝者久處於外不得朝見天子也

王氏曰將率逺徵戍役不息乃更漸漸之髙石長逺之山川維其勞苦也劉氏曰漸漸之石維其髙矣者謂所歷之路石皆亷利傷人之足割馬之蹄不可踐履也其髙峻峭拔非攀援不可登也山川悠逺維其勞矣者其山竆者川斷之也其川盡者山間之也山川重復逺不可極困以陟降之勞疹以煙嵐之气旣病且死莫保生還故不皇於朝覲也蘇氏曰逺人可以徳懷而不可以力勝武人徵之連兵不解宜其不能服也

漸漸之石維其卒矣山川悠逺曷其沒矣武人東徵不皇出矣

賦也鄭箋卒崔嵬也謂山巓之末也毛傳沒盡也孔疏言所登歷何時可盡徧也歐陽氏曰不皇出者深入險阻之地將不得出也

有豕白蹢烝渉波矣月離於畢俾滂沱矣武人東徵不皇他矣

賦也毛傳蹢蹄也鄭箋烝眾也毛傳將久雨則豕進渉水波孔防離歷也毛傳畢星也月離陰星則雨

張氏曰豕之負塗曵泥其常性也今其足皆白羣渉波而去水患之多可知嚴氏曰豕之渉波而見白蹢久雨停潦故也月離於畢則是又捋雨矣歐陽氏曰豕渉波而月離畢雨之驗也徵沒者在險阻之中惟雨是憂不皇及他也履險遇雨徵行所尢苦故以爲言劉氏曰此記徵夫逺行之所見也深入蠻夷之域爲山川之所困雨水之所淫戰敵未防病疫相仍救生命之不暇何暇及他事哉孔疏洪範曰星有好風星有好雨好風者箕也好雨者畢也鄭氏注風土也爲木妃雨木也爲金妃故星好焉推此而往南宮好暘北宮好燠中宮四季好寒是由已所克而得其妃從其妃之所好故也箕東宮宿也畢西宮宿也郝氏曰淫雨則失天時險逺則失地利久役則失人和君不仁而好戰亡可立待也漸漸之石以下三詩淒愴哀颯亡國之音也

漸漸之石三章章六句

虞惇按鄭氏於此詩箋釋全謬以漸漸之石諭戎狄不可伐以山川悠逺專指荊舒之國以不皇朝矣爲不能正荊舒使朝於王以有豕白蹢諭荊舒之君躁疾難制以月離於畢諭荊舒之叛漸由王出皆曲說歐陽氏辧之詳矣維其勞矣箋云勞勞廣濶蓋勞與遼同義不皇朝矣今本皆作遑依唐石經及國子監注疏本攺正

苕之華大夫閔時也幽王之時西戎東夷交侵中國師旅並起因之以饑饉君子閔周室之將亡傷已逢之故作是詩也

陳氏曰此詩其辭簡其情哀周室捋亡不可救矣詩人哀之而已

苕之華蕓其黃矣心之憂矣維其傷矣

朱注比也毛傳苕陵苕也將落則黃蘇氏曰言周室之衰如是華矣

苕之華其棄靑靑知我如此不如無生

比也毛傳華落葉靑靑然

牂羊墳首三星在罶人可以食鮮可以飽

虞惇曰興也毛傳牂羊牝羊也墳大也朱注羊瘠則首大鄭箋三星心星也毛傳罶曲梁也寡婦之笱也朱注罶中無魚而水靜但見三星之光而已虞惇曰諭嵗饑民窮百物雕耗也人得苟且一食足矣無望其飽也

苕之華三章章四句

虞惇按鄭以苕之幹諭京師苕之華諭諸夏更援諸華爲說穿鑿殊甚卒章牂羊墳首特借以形嵗饑民窮之意非直賦此二物集注云賦也亦非是

何艸不黃下國刺幽王也四夷交侵中國背叛用兵不息視民如禽獸君子憂之故作是詩也

何艸不黃何日不行何人不將經營四方

興也朱注艸衰則黃邱氏曰將亦行也

孔防气則時經寒燠物則華變死生日月長久徵行不息所以怨也

何艸不何人不矜哀我徵夫獨爲匪民【矜居銀反今讀鰥】

興也鄭箋赤黒色朱注艸旣黃而也無妻曰矜

鄭箋古者師出不逾時所以厚民之性也從役過時不得歸此豈獨非民乎

匪兕匪虎率彼曠野哀我徵夫朝夕不暇【野神與反暇音豫】

賦也毛傳兕虎野獸也孔防率循也毛傳曠空也

朱注徵夫非兕非虎何爲使之循曠野而朝夕不得間暇也

有芄者狐率彼幽艸有棧之車行彼周道【隔句韻】興也邱氏曰芄尾長貌毛傳棧車役車也蘇氏曰車之行道如狐之循艸無有止期也

何艸不黃四章章四句

都人士之什十篇四十二章二百句

讀詩質疑卷二十三﹤經部﹐詩類﹐讀詩質疑﹥

欽定四庫全書

讀詩質疑卷二十四上

太僕寺少卿嚴虞惇撰

大雅文王之什

文王文王受命作周也

歐陽氏曰周自后稷以來積功累仁至於文王威徳並著國自此大武王因之遂滅商有天下是以盛徳爲天所相而興周者自文王始也故序但言受命作周不言受命稱王也虞惇按周書無逸曰文王受命惟中身厥享國五十年武成曰我文考文王克成厥勲誕膺天命惟九年大統未集是文王受命之事也帝王世紀云文王卽位四十二年歳在鶉火文王於是更爲受命之元年始稱王矣史記周本紀西伯蓋卽位五十年其囚羑里蓋益易之八卦爲六十四卦詩人道西伯蓋受命之年稱王而斷虞芮之訟後十年而崩是文王稱王攺元之事也歐陽氏以文王未甞稱王攺元故著論以辧之而於詩本義亦極詆毛鄭之妄然謂文王未甞稱王是矣而謂文王未甞受命攺元則非也書泰誓惟十有三年春說者曰此武王卽位之十三年也今按大戴禮文王十五而生武王是武王少文王十四歳也文王世子文王九十七而終武王九十三而終是文王之終武王已八十三武王以八十四卽位至九十三而終卽位僅十年不得以十三年伐紂則所謂十三年者蓋據文王受命攺元之年數之武王未甞有十三年也文王受命攺元故書有九年大統未集之語若謂文王未甞攺元則文王卽位共五十年何得云九年也鄭氏赤雀丹書之說出於讖緯不足爲據若受命攺元以經史推校無可疑者司馬溫公稽古錄云文王爲諸侯四十二年更稱元年又云武王卽位四年克商克商七年而崩壽九十三皆與經傳合稱王之事六經無明文書西伯戡黎旣稱西伯其非稱王可知先儒云文王未王而稱王者史臣追尊之辭遊氏云紂在上而文王稱王是二天子也觀泰誓三篇稱文王爲文考至武成柴望然後稱文考爲文王則可知矣斯言得之矣國語文王大明緜兩君相見之樂也申公說周公追述文王之徳明周家所以受命而伐商者作詩歌奏於淸廟受釐陳戒之時以訓嗣王也呂氏曰按呂氏春秋周公旦乃作詩曰文王在上於昭於天周𨿽舊邦其命維新以繩文王之徳熟味此詩信非周公不能作也

文王在上於昭於天周𨿽舊邦其命維新有周不顯帝命不時文王陟降在帝左右【時右平上通韻】

賦也毛傳在上在民上也於嘆辭昭見也顯光也不顯顯也不時時也陟升也鄭箋在察也

鄭箋文王初爲西伯有功於民其徳著見於天故天命之以爲王使君天下也王氏曰周受封自后稷則其邦舊矣至文王而天命之肇造區夏則其命新矣朱注文王在上而昭於天則周之徳豈不顯乎周𨿽舊邦而命維新則帝之命豈不時乎孔疏文王升接天下接人常觀察上帝之意隨其左右之宜順而行之所謂聖人與天地合徳也蘇氏曰聖人先天而天弗違後天而奉天時與天如一故也詩於天人之際多以陟降言之

亹亹文王令聞不已陳錫哉周侯文王孫子文王孫子本支百世凡周之士不顯亦世【上去通韻】

賦也毛傳亹亹勉也鄭箋令善也聞聲聞也陳敷錫施也毛傳哉載也侯維也本本宗也支支子也鄭箋勉勉乎不倦文王之勤用明徳也其善聲聞日見稱頌無止時也朱注文王非有勉也純亦不已而人見其亹亹也其徳不已則令聞亦不已蘇氏曰由文王敷恩恵之施於民而民載之是以鐘美於子孫適爲天子而庶爲諸侯其祚無不百世者嚴氏曰文王惟知錫民而錫民者乃所以錫子孫

也不特子孫之盛如此凡周之臣子皆光明俊偉其徳甚顯亦世世相傳與周匹休焉此文王徳澤之逺也春秋傳詩曰陳錫載周能施也杜氏注文王布陳大利以賜天下故能載行周道福流子孫

世之不顯厥猶翼翼思皇多士生此王國王國克生維周之楨濟濟多士文王以寧

賦也鄭箋猶謀也毛傳翼翼恭敬也思辭也呂氏曰皇美也毛傳楨榦也濟濟多威儀也鄭箋周之臣旣世世光明其爲君謀事忠敬翼翼然歐陽氏曰美哉眾多之賢士生於周王之國爲楨榦之臣而文王用之遂以安寧周邦也劉氏曰濟濟多士本由文王教化陶範而後生而文王之國又待多士濟濟以安寧焉猶人勤於菑田反以自養樂於植材反以自庇嚴氏曰生此王國天生之也王國克生文王教化作成之也

穆穆文王於緝熈敬止假哉天命有商孫子商之孫子其麗不億上帝旣命侯於周服

賦也朱注穆穆深逺之意孔疏於嘆辭歐陽氏曰緝續熈廣也蘇氏曰假大也毛傳麗數也孔疏不億不止於億也鄭箋周服周之九服也

歐陽氏曰穆穆然文王之徳於此乎續而廣之敬愼不墜大哉天命乃使之有商之孫子商之孫子數甚眾多而上帝乃命之爲周諸侯由商失徳而天奪之周有世徳而天與之天之予奪惟徳所在而已鄭箋言眾之不如徳也朱氏曰穆穆以盛徳气象言敬則指其徳之實也緝者緝此敬熈者熈此敬此聖徳之極致聖學之極功凡所以昭於天聞於人皆由不已其敬致然也嚴氏曰形諸外者皆其根諸中者表裏一始終一也黃氏曰敬止者敬於其所當止所謂敬厥止也

侯服於周天命靡常殷士膚敏祼將於京厥作祼將常服黼冔王之藎臣無念爾祖

賦也毛傳殷士殷侯也膚美敏疾也祼灌鬯也周人尙臭將行也朱注京周京也董氏曰黼黼裳也孔疏冬官繢人白與黒謂之黼毛傳冔殷冠也夏曰收周曰冕鄭箋王成王也毛傳藎進也無念念也孔疏爾祖文王也

王氏曰商之孫子而侯於周則天命靡常故也天常命商使有九有之師矣今侯服於周所謂靡常也故商之子孫其爲士而膚美敏疾者皆祼將於周京以助周祭也董氏曰常服者不變其服存商制也朱注先代之後統承先王修其禮物作賓於王家時玉不敢變而亦所以爲戒也於是呼王之藎臣而告之曰得無念爾祖文王之徳乎蓋以戒王而不敢斥言也漢書劉向曰孔子論詩至於殷士膚敏祼將於京喟然嘆曰大哉天命善不可不傳於子孫是以富貴無常不如是則王公何以戒愼民萌何以勸勉蓋傷微子之事周而痛殷之亡也孔疏宗廟之祭以祼爲主於禮王正祼後亞祼則祼將主人之事而云助行祼者天官小宰凡祭祀贊祼將之事注云又從太宰助王是祼將之事有臣助之矣

無念爾祖聿修厥徳永言配命自求多福殷之未喪師克配上帝宜鑑於殷駿命不易

賦也毛傳聿述永長也鄭箋師眾也毛傳駿大也孔疏不易言難也

李氏曰成王欲念爾祖則在乎述修厥徳而已能修徳則可以長配天命而福祿自來矣蘇氏曰旣告之使修文王之徳又告之以殷之未失眾也其君皆能配天及其末世違天以敗故今當以爲鑑而不可忽於天命之難保也呂氏曰命之去畱視師之喪否大學所謂得眾則得國失眾則失國也

命之不易無遏爾躬宣昭義問有虞殷自天上天之載無聲無臭儀刑文王萬邦作孚【躬字韻未詳孚古音浮後同問天臭孚俱平去通韻】

賦也毛傳遏止義善也孔疏問聞也鄭箋有又也毛傳虞度載事也朱注儀象也毛傳刑法孚信也

歐陽氏曰知天命之不易無使天命至爾躬而止當布明善聞常虞度殷之所以廢興者而折之於天也呂氏曰凡欲配天命者當法天然天無聲臭之可

求苟儀刑文王則天徳全而萬邦於是作孚矣朱氏曰文王與天爲一法文王卽所以法天也眞氏曰周至成王再世耳周公已憂其命之不延無遏爾躬猶堯之告舜曰天祿永終也古君臣更相告戒不諱危亡如此朱注此詩於天人之際興亡之理丁寧反覆至深切矣故立之樂官因以爲天子諸侯朝防之樂蓋將以戒後世之君臣而又以昭先王之徳於天下國語所謂兩君相見之樂特舉一端而言耳文王七章章八句

虞惇按大雅三十一篇毛鄭與朱子大防略同所異者訓釋字句耳如文王在上宜從毛在民之上不當云文王旣沒其神在上也觀先言於昭於天而後言其命維新則可知矣陳錫哉周宜從鄭敷恩恵之施不當云上帝敷錫也觀左傳國語兩引陳錫載周則可知矣思皇多士宜從朱毛鄭以皇爲天云願天多生賢人者非也駿命不易宜從朱鄭雲天之大命不可攺易者亦非也惟緝熈敬止毛鄭與朱子皆以熈爲光明止爲語助愚意緝熈爲光明則學有緝熈於光明復作何解止爲語助則大學之敬止何以有止仁止孝之說故今采歐陽氏黃氏說正之侯於周服亦從鄭不從朱

大明文王有明徳故天復命武王也

申公說周公述文武受命之功以訓嗣王也

明明在下赫赫在上天難忱斯不易維王天位殷適使不挾四方【平去通韻】

賦也朱注明明徳之明也赫赫命之顯也毛傳忱信也殷適殷之正適也朱氏曰挾挾而有之也朱注將陳文武受命故言在下者有明明之徳則在上者有赫赫之命去就無常善則得之此天之所以難忱而爲君之所以不易鄭箋令紂居天位又殷之正適以其爲惡乃棄絕之使不得有四方是天命靡常惟徳是予耳言此者厚美周也嚴氏曰此泛言天人之理以著殷亡之由爲文武受命張本也

摰仲氏任自彼殷商來嫁於周曰嬪於京乃及王季維徳之行大任有身生此文王

賦也毛傳摰國名仲中女也任姓也朱注殷商殷商之諸侯也毛傳嬪婦也朱注京周京也鄭箋及與也毛傳王季太王子文王父也身重也鄭箋重謂懷孕也

鄭箋摰國中女曰大任從殷商之畿內嫁爲婦於周之京配王季而與之共行仁義之徳同志意也朱注將言文王之聖而本其所從來者如此蓋曰自其父母而已然矣列女傳大任端一誠荘惟徳之行及其娠文王目不視惡色耳不聽淫聲口不出敖言生文王而明聖君子謂大任爲能胎教孔疏成湯之初以商爲號及盤庚後爲殷曰殷商者取前後二號而言之虞惇曰此章言大任生文王之事

維此文王小心翼翼昭事上帝聿懷多福厥徳不回以受方國

賦也鄭箋翼翼恭愼貌昭明也蘇氏曰懷來也毛傳回違也鄭箋方國四方來附之國也

李氏曰文王小心恭愼明事上帝遂能懷來百福蓋惟其徳不回邪所以朝諸侯受方國也朱氏曰聖人之徳敬爲大聖人之敬上與天心合下與人心合故事天則多福集之治人則方國附之朱注此章言文王之徳

天監在下有命旣集文王初載天作之合在洽之陽在渭之涘文王嘉止大邦有子

賦也毛傳集就也朱注載年也毛傳合配也洽水名呂氏曰谷梁傳水北曰陽毛傳涘厓也嘉美也朱注大邦莘國也

朱注將陳武王伐商之事故又推其本蘇氏曰天監視文王之徳大命旣集於周故於文王之始載爲之作配於洽渭之間王氏曰洽之陽渭之涘莘國所在也孔疏名山大川皆有靈气鄭箋天爲文王生配於气勢之處使必有賢才謂生太姒文王聞太姒之賢則美之曰大邦有子可以爲妃乃求昏虞惇曰此下三章言太姒配文王生武王之事

大邦有子俔天之妹文定厥祥親迎於渭造舟爲梁不顯其光【子妹渭上去通韻】

賦也毛傳俔磬也孔疏磬譬也鄭箋太姒之賢尊之如天之有女弟也朱注文禮祥吉也鄭箋問名之後卜而得吉則以禮定其吉祥謂納幣也朱注造作梁橋也孔疏作船於水比之而加版

於上以通行者卽今之浮橋也毛傳不顯顯也鄭箋賢女配聖人得其宜故偹禮也迎太姒而更爲梁者欲其昭著示後世敬昏禮也毛傳賢聖之配王基始於是造舟然後可以顯其光輝天子造舟諸侯維舟大夫方舟士特舟孔疏六禮親迎爲重公羊說天子至庶人娶皆當親迎造舟周制也文王敬重昏事始作而用之後世以文王所用遂制爲天子之法

有命自天命此文王於周於京纘女維莘長子維行篤生武王保右命爾爕伐大商【天與莘韻上六句三句一截】賦也毛傳纘繼也莘太姒國也長子長女也右助爕和也

鄭箋天將命文王君天下於周之京則使莘國之長女太姒繼太任之女事配文王維徳之行蘇氏曰其徳積厚遂生武王天復保佑而命之使爕和伐商之事嚴氏曰保安之佑助之而命之以伐商以順而動因天人之所欲是之謂爕伐孔疏上言迎得太姒此言其能與文王行徳生聖子以克殷也朱氏曰有太任爲之母復有太姒爲之婦故曰纉言女徳之有繼也旣生文王於前又生武王於後故曰篤言天命之匪解也其伐商也上以順乎天下以應乎人故曰爕言無慚徳也範氏曰太姜炎帝之後太任太昊之後太姒大禹之後太姒生十子武王周公皆聖人也其餘皆爲顯諸侯徧於天下太姒之徳也

殷商之旅其防如林矢於牧野維予侯興上帝臨女無貳爾心【隔句韻興字韻未詳】

賦也毛傳如林眾也矢陳也孔疏牧野紂南郊地名鄭箋侯諸侯也臨視也女斥武王也貳疑也朱氏曰紂陳其師旅防合如林之盛而我周家以諸侯而興起蓋有天人之助蘇氏曰紂之眾維武王是爲無不欲武王興者曰上帝臨女矣無疑不克紂也孔疏眾人樂勸武王惟恐不戰天與人勸所以能克呂氏曰紂以天子之威如林之眾來戰武王方眇然自諸侯而起茍較彊弱計眾寡其心必疑貳矣然當是時武王一心以奉天討若上帝實臨之何敢有計較之私哉曰上帝臨女無貳爾心蓋設爲勉之之辭以形容武王奉天討之非得已也孔疏武成曰甲子昧爽受率其旅若林周本紀云紂發兵七十萬人拒武王武王使師尙父以大卒馳紂師紂師𨿽眾皆無戰心欲武王之亟入皆倒戈以戰開武王泰誓曰師乃鼓噪前歌後舞格於上天下地咸曰孜孜無怠是眾心樂勸武王也朱注此及下章言武王伐紂之事

牧野洋洋檀車煌煌駟騵彭彭維師尙父時維鷹揚涼彼武王肆伐大商防朝淸明

賦也毛傳洋洋廣也煌煌明也駵馬白腹曰騵孔疏彭彭彊也朱注師尙父太公望爲太師號尙父也毛傳鷹揚如鷹之飛揚也涼佐肆疾也朱注防朝防戰之朝也

鄭箋戰地寛廣不用權詐兵車鮮明馬又彊盛則暇且整太公佐武王爲上將天期已至合兵伐商書牧誓曰時甲子昧爽王朝至於商郊牧野乃誓孔疏三代乘馬各從正色而周不純檀弓言戎事乘騵蓋因武王所乘遂爲一代常法王肅云以甲子昧爽與紂戰不崇朝而殺紂天下乃大淸明無復濁亂輔氏曰君有明徳則天有明命有王季文王則有太任太姒有王季太任則有文王有文王太姒則有武王有武王之君則有太公之臣讀大明之詩當知天人夫婦父子君臣之際安危治亂廢興存亡之機如影響形聲之相似皆非茍然也

大明八章四章章六句四章章八句

虞惇按大雅之大明小雅之小明鄭氏皆爲之說其曰大明者二聖相承明徳日以廣大故曰大明小明者幽王自小其明也大明於理無害小明則偏矣爕伐大商引國語合位三五之文亦屬衍說長子維行鄭說是不易維王從朱維予侯興從呂防朝淸明從王肅

緜文王之興本由太王也

申公說周報太王周公述其事以訓嗣王之詩朱注詩一章言在豳二章言至岐三章言定宅四章言授田居民五章言作宗廟六章言治宮室七章言立門社八章言至文王而服混夷九章遂言文王受命之事

緜緜瓞民之初生自土沮漆古公亶父陶復陶穴未有家室

朱注比也毛傳緜緜不絕貌孔疏大曰小曰瓞瓞瓝也朱注之近本初生者常小其蔓不絕至末而後大也毛傳民周民也自用土居也孔疏沮漆二水名在豳地毛傳古公豳公也古言久也亶父字也或殷以名言質也孔疏太王追號爲王不稱王而稱公者本其生時之事許氏曰陶瓦噐竈也復重窟也孔疏穴土室也毛傳室內曰家

鄭箋后稷帝嚳之冑封於邰其後公劉失職遷豳居沮漆之地子孫衰小如之瓞歷世緜緜然至太王而徳盛得民心而生王業故本周之興雲於沮漆也毛傳陶其土而復之陶其壤而穴之未有寢廟亦

未敢有家室鄭箋此本其在豳時也蘇氏曰太王始猶處於復穴未有家室之盛及遷於岐周而後大興焉

古公亶父來朝走馬率西水滸至於岐下爰及姜女聿來胥宇

賦也蘇氏曰朝早也毛傳率循也滸水厓也姜女太王妃太姜也鄭箋聿遂也毛傳胥相宇居也

孔疏古公避狄之難其來以早朝之時疾走其馬循西方水厓漆沮之側東行而至岐山之下鄭箋於是與其妃太姜來相可居者著太姜之賢知也呂氏曰來朝走馬形容初遷之時略地相宅精神風采也或以爲避惡早且疾則豈杖防而去雍容之气象哉荘子讓王篇太王亶父居豳狄人攻之事之皮帛犬馬珠玉而不受狄人之所求者土地也太王亶父曰與人之兄居而殺其弟與人之父居而殺其子吾不忍也子皆勉居矣爲吾臣與爲狄人臣奚以異吾聞之不以所用養害所養杖防而去民相連而從之遂成國於岐山之下吳越春秋古公去邠處岐周居三月成城郭一年成邑二年成都而民五倍其初

周原膴膴堇荼如飴爰始爰謀爰契我曰止曰時築室於玆

賦也朱注周地名鄭箋廣平曰原周原在岐山之南毛傳膴膴美也孔疏堇烏頭也毛傳荼苦菜也鄭箋飴餳也孔疏契所以灼儀禮所謂楚焞是也鄭箋時是也

鄭箋周原之地膴膴然肥美其所生菜𨿽有性苦者甘如飴也此地將可居於是始與豳人之從已者謀謀從又契灼其而卜之卜又從矣則曰可止居於是可築室家於此定民心也

廼慰廼止廼左廼右廼疆廼理廼宣廼畆自西䢐東周爰執事【上去通韻】

賦也毛傳慰安也孔疏止定也蘇氏曰左右東西列之也疆畫經界也理分土宜也宣道溝洫也朱注畆治田疇也周徧也毛傳爰於也

王氏曰旣築室於玆矣乃勞來其臣民而慰之乃安集其臣民而止之鄭箋乃開地置邑左右而處之乃疆理其經界乃耕治其田畆於是從西而往東之人皆徧於執事競出力也孔疏言築室耕田無不勸樂也何氏曰自此至七章先民事而次宗廟先宗廟而及宮室門社經綸之次第也

乃召司空乃召司徒俾立室家其繩則直縮版以載作廟翼翼

賦也毛傳司空掌營國邑司徒掌徒役之事召之使立室家之位處俾使也朱注繩所以爲直也縮束也鄭箋載上下相承也

毛傳君子將營宮室宗廟爲先廐庫爲次居室爲後曹氏曰俾立室家者定其規模而已若其營作則

先從廟始鄭箋繩者營其廣輪方制之正也旣正則以索縮其築版上下相承而起廟成嚴顯翼翼然王氏曰乃者繼事之辭民居旣奠乃事營作先王

之重民如此

捄之陾陾度之薨薨築之登登削屢馮馮百堵皆興鼛鼓弗勝

賦也毛傳捄虆也孔疏謂捄土於虆也毛傳陾陾眾也鄭箋度猶投也蘇氏曰薨薨眾聲也毛傳登登用力聲也蘇氏曰削屢重復削治也李氏曰馮馮聲之堅也鄭箋五版爲堵興起也毛傳鼛大鼓也長一丈二尺

王氏曰旣作廟矣於是營宮室焉鄭箋築墻者桴聚壤土盛之以虆投諸版中蘇氏曰用力築之築之旣成而削之其聲馮馮然堅也鄭箋百堵同時而起鼛鼓不能止之使休息周禮曰以鼛鼓鼓役事毛傳言勸事樂功也

廼立臯門臯門有伉廼立應門應門將將廼立冢土戎醜攸行【平去通韻】

賦也毛傳王之郭門曰臯門王之正門曰應門伉髙貌將將嚴正也冢土大社也戎大醜眾也

孔疏郭門者宮之外郭之門正門朝門也內爲寢門一曰路門明堂位曰庫門天子臯門雉門天子應門魯以諸侯而作庫雉則諸侯無臯應故以臯應爲王門之名朱注太王之時未有制度特作二門其名如此及周有天下遂尊以爲天子之門而諸侯不得立焉大社亦太王所立後取其制以爲天子之法王氏曰宗廟宮室內事也自內以及外故於卒言立冡土也毛傳起大事動大眾必先有事乎社而後出謂之宜

肆不殄厥慍亦不隕厥問柞棫抜矣行道兌矣混夷駾矣維其喙矣【去入通韻】

賦也毛傳肆故今也蘇氏曰殄絕也毛傳慍恚隕墜也鄭箋小聘曰問柞櫟也棫白桵也孔疏拔拔然生柯葉也毛傳兌成蹊也孔疏混夷犬夷也毛傳駾突也朱注喙息也

陳氏曰太王𨿽不能殄絕混夷之慍怒亦不隕墜其聲問之好俟我之植木拔而遂茂行道兌而成蹊疆理葺治則混夷疾奔而逺我矣朱注太王始至岐下之時林木深阻人物鮮少其後生齒漸繁歸附日眾則木拔道通混夷畏之奔突竄服惟其喙息而已言徳盛而混夷自服也蓋已爲文王之時矣呂氏曰軍國之容𨿽備然太王未敢輕用其民也故不敢殄絕所慍之夷狄亦不隕厥聘問之禮蓋寒暑之節龍蛇之蟄未有不積而能施不屈而能伸者也重以王季三以文王畜之可謂厚矣然猶有樂天之事焉至於王業光大而不可掩郊闗之內鬱鬱蔥蔥輪蹄輻湊則混夷不待攘斥自奉頭鼠竄之不暇此固天時人事之所必至也此章總敍周家王業積施屈伸之理始於太王而終於文王者如此鄭箋太王避狄文王伐混夷成道興國其志一也

虞芮質厥成文王蹶厥生予曰有疏附予曰有先後予曰有奔奏予曰有禦侮【上去通韻】

賦也朱注虞芮二國名質正也毛傳成平也朱注蹶動而疾也生猶起也呂氏曰予予文王也毛傳率下親上曰疏附相道前後曰先後諭徳宣

譽曰奔奏武臣折衝曰禦侮

毛傳虞芮之君相與爭田久而不平乃相謂曰西伯仁人也盍往質焉乃相與朝周入其竟則耕者讓畔行者讓路入其邑男女異路頒白不提挈入其朝士讓爲大夫大夫讓爲卿二國之君感而相謂曰我等小人不可以履君子之庭乃相讓以其所爭田爲閒田而退天下聞之而歸者四十餘國鄭箋虞芮之質平而文王之王業大所以致然者由有疏附先後奔奏禦侮之臣力也呂氏曰文王王業𨿽成而謙退不敢居歸功於輔佐之臣曰我無以致此是皆諸臣之力也蘇氏曰太王肇基王迹至文王猶國於岐山之下其地甚狹其後克宻須而居岐渭之間旣克崇然後渉渭作都於丰拓地漸廣服從之國亦眾三分天下有其二然其政猶行於西南而已未及東北也其後虞芮之訟旣平其旁聞之相率而歸者四十餘國東北旣集文王於是受命虞惇曰文王蹶厥生者文王於是始受命也史記諸侯聞之曰西伯蓋受命之君明年伐犬戎明年伐宻須明年敗耆國諸侯皆朝於周所謂文王蹶厥生也輔氏曰已上三篇皆周公作以戒成王之詩文王則專美文王之徳大明追述王季太任文王太姒以及武王之徳緜又追述太王太姜之徳而其意則蓋歷敍先王積累徳業之盛以見成王之任大責重不可不謹戒而保守之也

緜九章章六句

虞惇按此詩申公說作八章而削去卒章今據左傳昭公二年季武子賦緜之卒章杜氏注以晉侯比文王以韓宣子比四臣則緜之有卒章其傳舊矣柞棫拔矣四句鄭箋誤亦不隕厥問朱注作聲聞之聞今從鄭予曰有疏附箋注俱云予詩人自予也今從呂氏讀詩記意更精自土沮漆漢書地理誌作自杜沮漆顏師古注云齊詩作自杜言公劉避狄而來居杜與漆沮之地也今仍毛詩之舊

棫朴文王能官人也

郝氏曰人官有能物曲有利養之盡其材故取之備其官官之當其人故用之得其宜能官人而治道畢矣

芃芃棫朴薪之槱之濟濟辟王左右趣之【趣倉九反】興也毛傳芃芃木盛貌孔疏朴叢生而朴屬也毛傳槱積也濟濟多威儀也鄭箋辟君也君王

謂文王也毛傳趣趨也

毛傳山木盛茂萬民得而薪之賢人眾多國家得用蕃興歐陽氏曰芃芃然棫朴茂盛采之以備薪槱諭文王養育賢才官之以充列位而王威儀濟濟然左右之臣趨而事之見君臣之盛也孔疏賢人在朝各司其職左右輔助而疾趨之是其能官人也

濟濟辟王左右奉璋奉璋峩峩髦士攸宜

賦也鄭箋璋璋瓉也毛傳峩峩盛壯也髦俊也鄭箋祭祀之禮王祼以圭瓉諸臣助之亞祼以璋

瓉奉璋之儀峩峩然故今俊士之所宜也歐陽氏曰言在宗廟則奉璋助祭皆髦俊之士孔疏冬官玉人云大璋中璋邊璋皆璋瓉也郊特牲云灌以圭璋故知璋是璋瓉祭之用瓉惟灌爲然天官內宰職云大祭祀後祼獻則贊是王行初祼後行亞祼而祭統云君執圭瓉祼屍大宗伯執璋瓉亞祼者或後有故不與則大宗伯攝之小宰云凡祭祀贊祼將之事然則太宰助王祼小宰又助之是助行祼事非獨一人也又小宰注云惟人道宗廟有祼天地大神至尊不祼莫稱焉則此奉璋助祼者祭宗廟也

淠彼涇舟烝徒楫之周王於邁六師及之

興也毛傳淠舟行貌鄭箋涇水名烝眾也毛傳楫櫂也鄭箋於往邁行也毛傳六師六軍也天子六軍

孔疏淠然涇水之舟烝徒以楫櫂之周王往行徵伐則六師與之俱進陳氏曰汲汲然追而及之不待戒命而至也歐陽氏曰王所官之人入宗廟居軍旅皆可用文武之材各任其事也王氏曰奉璋文事卿大夫之職徵伐武事將帥之職虞惇按春秋繁露云左右奉璋此文王之郊也六師及之此文王之伐崇也以是見文王之先郊而後伐也

倬彼云漢爲章於天周王壽考遐不作人

興也毛傳倬大也云漢天河也遐逺也朱注作人謂鼓舞變化之

歐陽氏曰云漢在上爲天之文章猶賢人在朝爲國之光采陳氏曰聖人久於其道而天下化成所謂壽考作人也鄭箋文王是時九十餘矣故云壽考

追琢其章金玉其相勉勉我王綱紀四方

虞惇曰比也毛傳追雕也金曰雕玉曰琢鄭箋章文章也毛傳相質也朱注勉勉猶不已也鄭箋网罟張之爲綱理之爲紀

王氏曰文王作人外則使有文內則使有質邱氏曰有雕琢之文金玉之質表裏如一所以爲賢呂氏曰所以綱紀四方維持而不墜者皆勉勉作人之效也何氏曰文王勞於作人逸於任人勉勉我王作人之不倦也旣得人以任四方之事而已不與焉但持其綱紀而已所謂綱紀四方也

棫朴五章章四句

虞惇按此詩五章總以官人爲主首章芃芃棫朴鄭云祭天積薪以燎之蓋牽於次章之奉璋也次章左右奉璋正指助祭之事而毛傳但云半圭曰璋此則當從鄭氏其四章以下鄭但主文王之爲政不主官人殊與序義不合末章追琢其章二句正承上作人而言而傳箋集注俱指文王之身均失之矣

旱麓受祖也周之先祖世修后稷公劉之業太王王季申以百福幹祿焉

虞惇按百福幹祿不成語蓋講師附益之文

瞻彼旱麓榛楛濟濟豈弟君子幹祿豈弟

興也毛傳旱山名麓山足也孔疏榛栗屬楛荊屬毛傳濟濟眾多也孔疏豈樂弟易也朱注君子文王也毛傳干求也

程氏曰瞻彼旱山之艸木得麓之气濟濟茂盛興周家豈弟之君子承其先祖豈弟之道所以興盛受福也嚴氏曰麓承山之气者也其山髙大則麓之得气也深厚峯巒回合之所庇雲雨潤澤之所漸故艸木濟濟然而茂盛李氏曰君子有樂易之徳非以求祿也然究其得祿之道亦惟臻是樂易而已所謂異乎人之求之也朱氏曰旱麓無意於榛楛而榛楛自生之以其地之美也君子無意於福祿而福祿自歸之以其徳之盛也

瑟彼玉瓉黃流在中豈弟君子福祿攸降【降戶工反】興也鄭箋瑟鮮潔貌毛傳玉瓉圭瓉也鄭箋以圭爲柄黃金爲勺靑金爲外朱其中央黃流秬鬯也孔疏釀秬黍爲酒搗郁金煮而和之使芬芳條鬯也郁金黃色酒在器流動故謂之黃流鄭箋攸所降下也

程氏曰縝宻溫潤之玉瓉其中所盛必黃流也豈弟君子則福祿所降矣朱注明寶器不薦於防味而黃流不酌於瓦缶則知盛徳必享於祿壽而福澤不降於淫人

鳶飛戾天魚躍於淵豈弟君子遐不作人

興也鄭箋鳶鴟類朱注戾至也

孔疏其上則鳶飛至天而遊翔其下則魚躍於淵而喜樂是道被飛潛萬物得所化之明察故也謝氏曰猶所謂魚川泳而鳥雲飛上下自然各得其性也詩人言如此气象周家作人似之李氏曰抱朴子曰鳶之在下無力及至乎上聳身直翅而已然後知鳶飛更不用力亦如魚躍之怡然自得也王者作人鼓之舞之使各盡其才亦不知其所以然而然也呂氏曰作人之盛至於如鳶飛魚躍非積累薫陶久且熟者不能然其來蓋有自矣此序所謂受祖也

淸酒旣載騂牡旣備以享以祀以介景福【福方墨反上去入通韻】

賦也孔疏淸酒潔淸之酒也載載於尊也朱注備全具也

鄭箋祭祀之事先爲淸酒其次擇牲故舉二者毛傳言年丰畜碩祀所以得福李氏曰古人奉牲醴以告所謂馨香無讒慝也如此則降之以福朱注承上章言有豈弟之徳則祭必受福也呂氏曰先祖遺子孫之業莫大於人材故上言作人此章以報祀繼之

瑟彼柞棫民所燎矣豈弟君子神所勞矣

興也程氏曰瑟茂宻貌鄭箋燎熂燎除其旁艸養治之使無害也毛傳勞佑助也

孔疏上言祭以助福此言得福之事柞棫所以得茂者正以爲民所熂燎君子所以得福者正以爲神所勞來

莫莫葛藟施於條枚豈弟君子求福不回【平上通韻】興也朱注莫莫盛貌許氏曰枚幹也朱注回邪也

鄭箋葛也藟也延蔓於木之枝本而茂盛諭子孫依緣先人之功業而起李氏曰君子之求福無所回邪惟承其先祖之道以致之而已朱氏曰詩人詠文王之徳而必曰豈弟何也蓋豈焉而樂弟焉而易文王之徳一太和元气之流行而於其燕居之時有春生而無秋殺有陽舒而無陰慘此所以能作興天下之材綱紀天下之治不惟斂福於一身而又有以敷是福於子孫臣民也歟

旱麓六章章四句

虞惇按此詩以受祖爲義言周家受先祖之道而申之以福祿詩六章意旨甚明毛鄭過泥序太王王季百福幹祿之語遂以豈弟君子爲指太王王季二章瑟彼玉瓉更援孔叢子王季九命作伯以功徳受圭瓉之賜以實之其說誤矣國語單穆公曰旱麓之榛楛殖故君子得以易樂幹祿焉若夫山林匱竭林麓散亡藪澤肆旣民力雕盡君子將險哀之不暇而何易樂之有此亦賦詩斷章不得據以釋瞻彼旱麓之義鄭箋又以榛楛濟濟諭周民丰樂鳶飛戾天諭惡人逺去魚躍於淵諭民喜得所皆屬曲說朱子不主序受祖之說因百福幹祿一語遂斥序爲紕繆而力排之亦偏滯之見也惟以君子爲文王者得之

讀詩質疑卷二十四上

欽定四庫全書

讀詩質疑卷二十四下

太僕寺少卿嚴虞惇撰

思齊文王所以聖也

思齊大任文王之母思媚周姜京室之婦太姒嗣徽音則百斯男

賦也毛傳齊荘媚愛也周姜太姜也京室王室也大姒文王之妃也鄭箋徽羙也

鄭箋常思莊敬者大任也乃文王之母又常思愛大姜之徳而勤行之故能爲京室之婦言徳行純備故生聖子也王氏曰爲人母盡母道爲人婦盡婦道大任也蘇氏曰周家比世皆有賢妃而大姒又能繼大任之徳音無妬忌之行以母百男此文王所以能全其聖也毛傳大姒十子眾妾則宜百子也孔疏史記管蔡世家武王同母兄弟十人長伯邑考次武王發次管叔鮮次周公旦次蔡叔度次曹叔振鐸次郕叔武次霍叔處次康叔封次耼叔季載朱氏曰春秋傳管蔡郕霍魯衞毛耼郜雍曹滕畢原豊郇文之昭也並伯邑考武王爲十八人然此特見於書傳者耳亦可以見其多也

惠於宗公神罔時怨神罔時恫刑於寡妻至於兄弟以禦於家邦【三句一韻妻弟平上自爲韻】

賦也鄭箋惠順也孔疏宗公宗廟先公也時是也毛傳恫痛也刑法也寡妻適妻也孔疏適妻惟一故言寡毛傳禦迎也

朱注文王上有聖母所以成之者逺內有賢妃所以助之者深故能順於先公而鬼神歆之無怨恫者其儀法內施於閨門而至於兄弟以禦於家邦也蘇氏曰文王上順其先公推其心以事天地百神而無有怨痛下治其室家推其道以禦宗族邦國而無有不順張氏曰言接神人各得其道也呂氏曰毫髮不愧於隠防然後近者孚故神罔怨恫乃可以刑寡妻也朱氏曰孝感於鬼神而教行於家國皆積盛致然也此言其徳之所施者如此

雝雝在宮肅肅在廟不顯亦臨無射亦保【上去通韻】賦也毛傳雝雝和也肅肅敬也朱注不顯幽隠之處也毛傳射厭也歐陽氏曰保守也

朱注文王在閨門之內則極其和在宗廟之中則極其敬𨿽居幽隠亦常若有臨之者𨿽無厭斁亦常有所守焉其純亦不已如是許氏曰此聖人之自彊不息也呂氏曰聖人神人之主也上章神人孚格可謂得爲主之道矣欲求所以孚格者當於此章觀之

肆戎疾不殄烈假不瑕不聞亦式不諌亦入【此與下章韻未詳】

賦也毛傳肆故今也戎大疾害殄絕也歐陽氏曰烈光也毛傳假大也陳氏曰瑕玷也朱注式法也

呂氏曰大難羑里之囚是也昆夷玁狁則其餘也文王之徳𨿽遭大難而不失其聖光大而不可毀缺也孔疏文王聖徳生知無假學習不聞人之道說亦

自合於法不待臣之諌諍亦自入於道動應規矩性與天合也輔氏曰不聞亦式從心所欲不逾矩也不諌亦入不思不勉從容中道也

肆成人有徳小子有造古之人無斁譽髦斯士

賦也鄭箋成人謂大夫士也小子弟子也毛傳造爲也李氏曰古之人指文王也毛傳斁厭也譽名髦俊也

李氏曰文王之徳如此故士皆化之王氏曰周之成人皆有成徳小子有所造爲進於善也錢氏曰文王教育人材沒世不倦不特當時化之𨿽今此之譽髦亦皆其無斁之心所造就而成之者也呂氏曰聖人流澤萬世者莫大於作人所以續天地生生之大徳也故此詩以是終焉文王之無斁孔子之誨人不倦其心一也

思齊五章二章章六句三章章四句

虞惇按此篇鄭箋多繆如以宗公爲大臣言文王咨於大臣順而行之以在宮爲辟雍言羣臣助文王養老以無射之射爲射言無射才亦得居位以烈假爲厲假言厲惡害人者自化以不聞爲有仁義而不得聞逹以不諫爲有孝悌而不能諫諍皆曲說也卒章古之人無斁毛鄭不指文王朱注指文王而卽以成人二句爲譽髦斯士則古之人字斯字俱爲贅義矣今略采錢澄之田間詩學訂之又鄭氏作四章章六句朱子從毛氏分五章今仍之

皇矣美周也天監代殷莫若周周世世修徳莫若文王申公說詩敍太王太伯王季之徳以及文王伐宻伐崇之事朱注一章二章言天命太王三章四章言天命王季五章六章言天命文王伐宻七章八章言天命文王伐崇

皇矣上帝臨下有赫監觀四方求民之莫維此二國其政不獲維彼四國爰究爰度上帝耆之憎其式廓乃眷西顧此維與宅

賦也毛傳皇大也鄭箋臨視也程氏曰赫威明也毛傳莫定也二國夏殷也四國四方之國也鄭箋獲

得也程氏曰究尋也鄭箋度謀也耆老也式用也毛傳廓大也朱注此謂岐周也毛傳宅居也

孔疏大哉天之照臨赫然甚著知殷紂之虐乃監察四方欲得聖人爲主使安定下民維此夏商二國其政旣不得民心矣蘇氏曰天乃究度四國將擇其可者與之然於殷紂猶須假而養之至其老而不變憎其所用爲惡者寖大乃眷然西顧見周徳之可依而以岐周之地與之爲居宅焉言天之非私周也李氏曰書曰天惟五年須暇之子孫所謂上帝耆之也上帝仁愛人君自非大無道者皆欲扶持而安全之惟其久而無悛心此天之所以眷顧周也

作之屏之其菑其翳修之平之其灌其栵啟之辟之其檉其椐攘之剔之其其柘帝遷明徳串夷載路天立厥配受命旣固【柘古之恕反屏與平韻辟與剔韻徳與配韻通章隔句韻亦平去去入通韻】

賦也孔疏作攻作之也屏除也

菑自斃曰翳程氏曰修平皆治之使疏宻正直得宜也毛傳灌叢生也栵栭也程氏曰啟辟芟除也毛傳檉河桞也據樻也程氏曰攘剔穿剔去其繁冗使長成也毛傳山桑也朱注柘皆羙材可爲弓榦又可蠶也毛傳串習也程氏曰夷平也

陳氏曰此本周作宅之始太王之初也蘇氏曰太王之徙於岐周也伐山刋木而居之帝依其明徳而遷焉四方之民習其道路夷其險阻而歸之來者載路而不絕程氏曰故天以其徳之可配天而立之使王其受命堅固而不易也

帝省其山柞棫斯拔松栢斯兌帝作邦作對自太伯王季維此王季因心則友則友其兄則篤其慶載錫之光受祿無喪奄有四方【友音以上去入通韻】

賦也歐陽氏曰省視也山岐山也毛傳兌易直也對配也鄭箋作邦興周國也作配生明君也歐陽氏曰太伯太王之長子王季之兄也毛傳善兄弟曰友程氏曰錫予也毛傳防亡奄大也鄭箋天旣顧文王乃和其國之風雨使其山樹木茂盛言非徒養其民人而已旣爲立之國又爲生賢君是乃自太伯王季時則然矣太伯讓於王季而文王起孔疏太伯見王季之生文王知天命之必在王季故去而適吳太王沒而不返而後國傳於王季周道大興朱注以太伯避季則季疑於不友故特言王季之友其兄乃因心自然無待勉彊旣受太伯之讓益修其徳以厚周家之慶而與其兄以讓徳之光猶曰彰其知人之明不爲徒讓也其徳如是故能受天祿而不失至於文武而覆有天下也孔疏太伯以王季爲賢故讓之若王季不賢則讓功不顯由季有賢徳見太伯爲知人逹命名傳之後世是載錫之光也

維此王季帝度其心貊其徳音其徳克明克明克類克長克君王此大邦克順克比比於文王其徳靡悔旣受帝祉施於孫子【心音一韻類比悔祉子上去一韻明君邦不入韻】

賦也孔疏度揆也貊淸靜也朱注明察是非也類分善惡也邱氏曰比親也朱注比於至於也鄭箋施延也

朱注上帝開度王季之心又淸靜其徳音而王季之徳有此六者至於文王其徳尢無遺恨是以受天福祿延及子孫也春秋傳心能制義曰度徳正應和曰莫照臨四方曰明勤施無私曰類教誨不倦曰長賞慶刑威曰君慈和徧服曰順擇善而從曰比

帝謂文王無然畔援無然歆羨誕先登於岸宻人不恭敢距大邦侵阮䢐共王赫斯怒爰整其旅以按䢐旅以篤於周祜以對於天下

賦也劉氏曰畔疆畔也程氏曰援攀援也歆欲之動也羨愛慕也王氏曰登岸猶渉川而濟難也孔疏宻宻須氏姞姓之國也張氏曰阮國名䢐

往也共阮之邑也程氏曰按遏也朱注䢐旅宻師之往共者也鄭箋祜福對答也

朱注設爲天命文王之辭程氏曰天謂文王無黨援以爲彊無貪欲而妄動惟是所先者濟天下於險難蓋使之順天伐罪也於是有宻人不恭拒我大邦之命侵阮直至共之地文王赫然而怒整師以遏䢐共之眾救亂安人以厚周家之福以答天下望周之心此文王徵伐之始也呂氏曰文王以無心得天下𨿽赫怒用師皆出於無心也畔援歆羨則有心者也文王之心與斯民速濟乎大難而已孔疏文王上應天意下順人心非恃彊貪羨妄伐宻也

依其在京侵自阮疆陟我髙岡無矢我陵我陵我阿無飲我泉我泉我池度其鮮原居岐之陽在渭之將萬邦之方下民之王

賦也程氏曰依馮也孔疏京周所都也毛傳矢陳也鄭箋大陵曰阿鮮善也毛傳將側也鄭箋方猶鄕也

呂氏曰用兵必有根本之地文王馮依京都以爲三軍之鎭遂興師從阮疆而出以侵宻鄭箋於是登山脊而望之兵無敢當其陵及阿者無敢飲於其泉及池者此以徳攻不以眾也錢氏曰旣入其境則岡陵池泉皆我所有旣奪其險阻復據其水泉不與宻戰而宻自困蘇氏曰文王旣克宻須於是相其髙原而徙都焉所謂程邑也及其克崇乃徙居於豊孔疏地在岐山之南渭水之側背山跨水營建國

都爲萬邦之所趨向下民之所歸往嚴氏曰伐崇有訊馘伐肆之事而宻不言者蓋師次其境宻人卽服不待戰也虞惇按呂氏春秋宻須之民自縛其主而與文王劉氏曰文王伐宻而作程邑伐崇而作豊邑方其伐之討罪而已未嘗先有作邑之心也自常情觀之必謂貪其土地矣詩人知其心之無私故伐宻伐崇皆以帝命發之

帝謂文王予懷明徳不大聲以色不長夏以革不識不知順帝之則帝謂文王詢爾仇方同爾兄弟以爾鉤援與爾臨衝以伐崇墉【漢書伏湛傳引詩作同爾弟兄兄字入韻】

賦也朱注懷眷念也毛傳夏大革更也鄭箋則法也詢謀也怨耦曰仇仇方謂旁國諸侯爲暴亂者

朱注兄弟與國也毛傳鉤援鉤梯也所以鉤引上城者臨臨車衝衝車也孔疏臨在上臨下者衝從旁衝突者皆攻城之具也朱注崇國名毛傳墉城也鄭箋時崇侯虎倡紂爲無道罪尢大

朱注上帝眷念文王之明徳不暴著其形迹不作聰明而順天理故又命之以伐崇呂氏曰聲以色聲音與笑貌也夏以革侈大與變革也不大聲以色則不事外飾矣不長夏以革則不縱私欲矣此明徳之實也金氏曰不大聲以色則不言而信不動而化不長夏以革凡事不自髙不自大不輕攺作不識不知則全不用私智也李氏曰文王行所無事所以與天同徳天之所怒文王亦怒之故命之以伐崇之事程氏曰謀爾爲仇之方率爾兄弟之國以爾攻伐之具以伐爲仇之崇言文王之徳如此而天下有昏惡之甚不能化者謀而伐之則天下皆善而王業成呂氏曰文王徳不形而功無迹與天同體而已𨿽興兵伐崇莫非順帝之則而非我也後漢書伏湛曰文王受命而徵伐五國必先詢之同姓然後謀於羣臣加占蓍以定行事故謀則成卜則吉戰則勝其詩曰帝謂文王詢爾仇方同爾弟兄史記崇侯虎譖西伯於紂紂囚西伯於羑里西伯之臣閎夭之徒求羙女奇物善馬獻紂紂乃赦西伯賜之弓矢鈇鉞得専徵伐曰譖西伯者崇侯虎也西伯歸三年伐崇侯虎而作豊邑

臨衝閒閒崇墉言言執訊連連攸馘安安是類是禡是致是附四方以無侮臨衝茀茀崇墉仡仡是伐是肆是絕是忽四方以無拂【禡古音暮上去去入通韻】

賦也程氏曰閒閒徐緩也毛傳言言髙大也鄭箋訊問也執所生得者訊問之王氏曰連連屬而弗絕也毛傳馘獲也軍法不服者殺而獻其左耳曰馘程氏曰安安不輕暴也鄭箋類也禡也師祭也孔疏王制天子將出類於上帝禡於所徵之地類禮依郊祀爲之禡祭造軍法者蓋黃帝及蚩尢也王氏曰致致其至也附使之附也毛傳茀茀彊盛也王氏曰仡仡壯也鄭箋肆犯突也孔疏絕殄也毛傳忽滅也朱注拂戾也

朱注文王伐崇之初緩攻徐戰告祀羣神以致附來者而四方莫不畏服及終不服則縱兵以滅之而四方無不順從也孔疏文王徳足撫民威足除惡四方畏服無敢違戾此天所以用文武代殷也春秋傳文王聞崇徳亂而伐之軍三旬而不降退修教而復伐之因壘而降歐陽氏曰詩人述侵宻伐崇皆先言帝謂者古人舉事必稱天以臨之如所謂天討有罪肅將天威也侵宻而外患息乃定邑居伐崇而威徳著則四方服詩人推大祖宗之功徳其先後固有次第也

皇矣八章章十二句

虞惇按鄭以二國爲殷紂及崇侯四國爲宻阮䢐共非也崇侯不得與殷紂並言其邑名䢐訓往阮䢐共亦不得與宻共舉惟毛傳及朱注得之又以串夷卽混夷天立厥配爲大姒亦非也釋路爲應傳無明文以厥配爲大姒於上下文不相防而朱注亦主此說惟歐陽本義得之誕先登於岸鄭以岸爲獄朱以岸爲道之極皆非也平獄訟固屬細事造道之極亦與本章伐宻事不相恊依其在京一章當從鄭不長夏以革讀詩記得之其他略從朱注而參以他說云其政不獲朱子從毛傳作政唐石經從鄭箋作正今從毛以篤於周祜今本無於字今增入者從唐石經及國子監注疏本也

靈防民始附也文王受命而民樂有其靈徳以及鳥獸昆虫焉

竹書啇紂三十七年周作辟廱四十年周作靈防鄭箋天子有靈防者所以觀祲象察气之妖祥

也文王受命而作邑於豊立靈防春秋傳曰公旣視朔遂登觀臺以望而書云物爲備故也蘇氏曰文王克崇而都丰丰鎬之間民始附之於是作靈臺焉靈之言善也說苑積恩爲愛積愛爲仁積仁爲靈靈臺之所以爲靈者積仁也劉氏曰文王之臺名靈臺至周有天下遂以爲天子之臺而諸侯別名觀臺矣申公說文王遷都於丰作靈臺以齊七政奏辟廱周公述之以訓嗣王也

經始靈臺經之營之庻民攻之不日成之

賦也毛傳經度之也蘇氏曰靈善也毛傳四方而髙曰臺鄭箋營表其位也毛傳攻作也朱注不日不終日也

鄭箋文王應天命度始靈臺之基趾經理之營表之眾民則築作不設期日而成之悅文王之徳勸其事忘已勞也朱氏曰臺而謂之靈神之也曷爲乎神之以其不終日而成也李氏曰民謂其防曰靈臺非文王自名之也呂氏曰文王之作靈臺主於望氛祲觀民俗察天人之意因以疏瀹精神節宣勞逸蓋一弛一張無非事也國語曰先王之爲防榭也榭不過講軍實臺不過望氛祥故榭度於大卒之居防度於臨觀之髙其所不奪穯地其爲不匱財用其事不煩官業其日不廢時務瘠磽之地於是乎爲之城守之木於是乎用之官僚之暇於是乎臨之四時之隙於是乎成之其言得之矣

經始勿亟庻民子來王在靈囿麀鹿攸伏【囿古音肄伏古蒲北反平去入通韻】

賦也鄭箋亟急也邱氏曰子來猶子爲父來也毛傳囿所以域養禽獸也天子百里諸侯四十里孔疏囿沼言靈者於臺下爲囿沼因臺爲名毛傳麀牝也鄭箋攸所也

鄭箋度始靈臺之基趾非有急成之意眾民各以子成父事而來攻之朱注文王心恐煩民戒令勿亟而民心樂之如子趨父事不召自來也陳氏曰勿亟者愛民之仁子來者事上之義鄭箋文王親至靈囿視牝鹿所逰伏之處言愛物也趙岐孟子注曰文王在此囿中麀鹿懷任安其所而伏不驚動也

麀鹿濯濯白鳥翯翯王在靈沼於牣魚躍【上入通韻】賦也嚴氏曰濯濯潔白貎毛傳翯翯肥澤也沼池也牣滿也

鄭箋鳥獸肥盛喜樂靈沼之水魚盈滿其中皆跳躍言得其所也韓詩說文王聖徳上及飛鳥下及魚鼈鄒氏曰麀鹿之在囿不知囿之爲囿亦如遊於山林魚鼈之在沼不知沼之爲沼亦如相忘於江湖自非文王之徳及於飛潛豈能若此朱氏曰能使鳥獸魚鼈得遂其性者文王之靈徳也古者鳯凰麒麟皆在郊棷龍在宮沼其餘鳥獸之卵胎皆可俯而闚亦如是也

虡業維樅賁鼔維鏞於論鼓鐘於樂辟廱

賦也孔疏懸鐘磬者兩端有植木其上有橫木毛傳植者曰虡橫者曰栒業大版也孔疏栒上加大版刻之防業如鋸齒爲之飾也毛傳樅崇牙也孔疏業上懸鐘磬處以采色爲大牙其狀樅樅然

也毛傳賁大鼓也鏞大鐘也孔疏於此虡業之上懸鼔鐘而撃之觀其和否也鄭箋論之言倫也朱注辟璧通廱澤也孔疏辟廱天子之學大射

行禮之處也毛傳水旋丘如璧曰辟廱以節觀者鄭箋文王立靈臺而知民之歸附作靈囿靈沼而

知鳥獸之得所以爲聲音之道與政通故合樂以詳之於得其倫理乎鼔與鐘也於喜樂乎諸在辟廱者言感於中和之至孔疏治世之音安以樂故在辟廱之內聞者莫不喜樂是和之至也嚴氏曰此與下章述辟廱作樂之事蓋文王旣逰囿沼遂於辟廱作樂也呂氏曰或疑靈臺之詩敍臺池苑囿與民同樂不應及於辟廱學校不知三代人君與士大夫甚親逰宴之禦徵行之扈衞無往不與髦俊俱焉樂正司業父師司成則樂者固學士之所常隸也夫豈有二事哉朱氏曰王制天子曰辟廱諸侯曰泮宮說者以爲辟廱大射行禮之處也水旋丘如璧以節觀者泮宮諸侯鄕射之宮也其水半之蓋東西門以南通水北無也故振鷺之詩曰振鷺於飛於彼西廱廱澤也蓋卽旋丘之水而其學卽所謂澤宮也蓋先王之學與今不同孟子曰序者射也則學蓋有以射爲主者矣蘇氏引莊周言文王有辟廱之樂遂以辟廱亦爲樂名而曰古人以樂教冑子則未知學以樂而得名歟樂以學而得名歟是又以爲習樂之所也張子亦曰辟廱古無此名其制蓋始於此及周有天下遂以名天子之學而諸侯不得立焉記所謂魯人將有事於上帝必先有事於泮宮者蓋射以擇士云爾也孔疏鄭氏說王制小學在公宮之左大學在郊天子曰辟廱諸侯曰頖宮辟廱卽大學也靈臺一篇之詩有靈臺有靈囿有靈沼有辟廱是辟廱及三靈皆同處在郊矣王制所陳是殷制其周制則大學在國然大學在國而辟廱仍在郊何則囿沼魚鳥所萃終不可在國也辟廱是學之名耳不必常以大學爲辟廱也周立三代之學虞庠在國之西郊是周以虞庠爲辟廱矣韓詩說辟廱者天子之學圎如璧壅之以水言辟廱者取其雍和也所以教天下春射秋饗尊事三老五更在南方七里之內立明堂於中五經之文所藏處蓋以茅艸取潔淸也左氏說天子靈防在太廟之中壅之靈沼謂之辟廱諸侯有觀防亦在廟中若以靈臺辟廱同在西郊則與明堂宗廟皆異處矣按大戴禮盛徳篇云明堂外水名曰辟廱政穆篇云大學明堂之東序也盧植禮記注云明堂卽太廟也太廟上可以望气故謂之靈臺中可以序昭穆故謂之太廟圓之以水似璧故謂之辟廱蔡邕月令論云取其宗廟之淸貎則曰淸廟取其正室之貎則曰太廟取其堂則曰明堂取其四門之學則曰太學取其周水圓如璧則曰辟廱頴子容春秋釋例云太廟有八名其體一也肅然淸靜謂之淸廟行禘祫序昭穆謂之太廟告朔行政謂之明堂行饗射養國老謂之辟廱占云物望氛祥謂之靈臺其四門之學謂之太學其中室謂之太室總謂之宮賈逵服防注左傳亦云靈臺在太廟明堂之中凡此諸儒皆以廟學明堂靈臺爲一鄭知皆異處者袁凖正論云明堂宗廟太學禮之大物也事義不同各有所爲明堂大朝諸侯講禮之處宗廟享鬼神歳覲之宮辟廱大射養孤之處太學眾學之居靈臺望气之觀淸廟訓儉之室制度旣殊方所亦異世之論者合爲一體取詩書放逸之文而附致之失之逺矣然則辟廱靈臺𨿽非一處而皆在郊其明堂太廟固不得合爲一處也

於論鼓鐘於樂辟廱鼉鼓逢逢蒙瞍奏公

賦也毛傳鼉魚屬逢逢和也有眸子而無見曰蒙無眸子曰瞍公事也

呂氏曰樂者蒙瞍之事也聞鼉鼓之聲知蒙瞍方奏其事也前三章樂文王有臺池鳥獸之樂也後二章樂文王有鐘鼔之樂也皆述民樂之辭也錢氏曰辟廱論樂乃文王制作之大者而文王之徳業亦莫大於興賢育才故詩人申言之以嘆其盛其樂不専在鐘鼓而樂鐘鼓之在辟廱也

靈臺五章章四句

虞惇按此詩朱子分四章二章章六句二章章四句毛鄭分五章章四句今據國語椒舉引詩止於麀鹿攸伏蓋全舉前二章之文若首章六句則末二句在第二章

於引詩文气不葉又第二章

平去入通韻正是每章一韻不必以一韻分兩章不若仍舊爲善至毛傳云神之精明者稱靈又云靈道行於囿沼皆求詩之過略之可也

下武繼文也武王有聖徳復受天命能昭先王之功焉

下武維周世有哲王三後在天王配於京

賦也鄭箋下猶後也蘇氏曰武迹也鄭箋哲知也毛傳三後太王王季文王也王武王也鄭箋京鎬京也

蘇氏曰先王旣沒而其迹垂於後世不絕者惟周爲盛也鄭箋周家世有明知之王三後旣沒登假精气在天矣武王又能配行其道於京所謂纘太王王季文王之緒也

王配於京世徳作求永言配命成王之孚【孚音浮】賦也蘇氏曰作起也鄭箋孚信也

李氏曰武王之所以配三後者以其作求先世之徳而繼之也陳氏曰三後之孚於民久矣而王道未成也武王能配天之命然後成王者之信嚴氏曰王者之徳業莫大於信信則天下心服而王矣後世以詐力取天下蓋有僅成王業者而不能成王孚故世祚不長不足以永配天命也錢氏曰王配於京配三後也永言配命配天也三後以天之心爲心故沒而精神在天武王以三後之心爲心故配三後實所以配命永言者長存此配命之心不敢一毫有戾於天也

成王之孚下土之式永言孝思孝思維則

賦也鄭箋王道尙信則天下以爲法勤行之李氏曰下土之所以爲式者以武王之孝而民則之故也朱氏曰武王旣成王業天下咸法則之亦法其孝思而已蓋求世徳而成王孚孝思之至孰大於是王氏曰繼其志述其事是謂永言孝思

媚玆一人應侯順徳永言孝思昭哉嗣服

賦也鄭箋媚愛也一人武王也毛傳侯維也鄭箋服事也

朱注天下皆愛戴武王以爲天子而所以應之維以順徳是武王能長言孝思而明哉其嗣先王之事也李氏曰順徳者孝也武王盡孝道於上而天下應

之以順徳所謂天子之孝刑於四海也

昭玆來許繩其祖武於萬斯年受天之祜

賦也朱注來後世也許猶所也蘇氏曰繩約也毛傳武迹也

蘇氏曰武王昭其孝於後世使約其祖武而行故能荷天祿而不替也朱氏曰後王之孝思如武王則無不受福也

受天之祜四方來賀於萬斯年不遐有佐

賦也鄭箋遐逺也孔疏佐助也

李氏曰繩祖武而受天祜祖考之心卽天之心也受天祜而四方賀天之心卽民之心也黃氏曰大孝之至通於神明光於四海得萬國之歡心所以受天祜而四方賀也虞惇曰若此豈不逺有佐助乎蓋求世徳而永孝思其得天人之效如此

下武六章章四句

虞惇按下武之義朱集注云未詳或云下當作文言文王武王造周也此說未知所據大要攺經文以就已說吾無取毛傳武繼也五章繩其祖武毛又云武迹也字同訓異亦未安或以爲武王之武功或以爲奏大武之樂皆不若蘇氏說爲善永言配命鄭箋云此爲武王之言尢非是或疑詩有成王字當爲康王以後之詩則集注固已辧之矣

文王有聲繼伐也武王能廣文王之聲卒其伐功也孔疏上四章言文王之事下四章言武王繼之

武王君天下服四方定鎬京詒善謀所施之事皆繼伐之功故言繼伐以總之孫氏曰按書傳文王七年五伐有伐宻須犬夷黎防崇蘇氏曰繼文者言繼其文徳繼伐者兼言其武功也許氏曰此詩爲武王都鎬京而作文王伐崇而作豊武王克商而都鎬美作都而推言徵伐武王之克商皆以繼文王之功故曰繼伐也

文王有聲遹駿有聲遹求厥寜遹觀厥成文王烝哉【末句八章合一韻猶周南之麟趾也】

賦也鄭箋聲令聞也遹述駿大也毛傳烝君也蘇氏曰文王之所以有聲者能述大其先人之聲

也凡求其所以安觀其所以成無非述之者此文王之所以爲君也孔疏孔子閒居曰三代之王必先其令聞言有善可聞於外是爲有聲矣先人之聲長之使大安民成民皆述行其道而增廣之君哉者得君人之道也

文王受命有此武功旣伐於崇作邑於豊文王烝哉賦也鄭箋武功謂伐四國及崇之功也作邑者徙都於豊以應天命孔疏武功非特伐崇而已受命之後所伐邗耆宻須混夷之屬皆是也而伐崇之功最大其伐最後故特言之爲作邑張本言功成乃作邑也

築城伊淢作丰伊匹匪棘其欲遹追來孝王后烝哉【元熊朋來曰匪棘其欲欲禮記引詩作猶當從之猶孝平去通韻不從葉】

賦也毛傳淢成溝也孔疏淢洫同韓詩深池也鄭箋方十里曰成成間有溝廣深各八尺毛傳

匹配也鄭箋棘急來勤也

鄭箋文王受命築丰邑之城大小適與成偶大於諸侯小於天子之制此非以急成已之欲欲廣都邑乃述追先人勤孝之行進其業也蘇氏曰自其克崇作丰而王業成故以王后名之孔疏上言作邑於丰此述作丰之制馮氏曰文王遷丰城方十里四面共四十里也所謂大於諸侯小於天子者周禮匠人營國方九里蓋封建上公之制天子之城則方十二里四面共四十八里也

王公伊濯維丰之垣四方攸同王后維翰王后烝哉賦也朱注公功也毛傳濯光大也翰榦也鄭箋丰邑旣成又垣之立宮室天下同心而歸之爲之榦者正其政教定其法度許氏曰文王功業浸以廣大築丰之垣而四方皆來歸之以文王爲楨榦也顧氏曰以上言文王遷丰之事

丰水東注維禹之績四方攸同皇王維辟皇王烝哉賦也毛傳皇大也鄭箋辟君也

鄭箋昔禹治洪水使丰水入渭東注於河丰邑在丰水之西鎬京在丰水之東蘇氏曰丰水之所以東注者禹之功也四方之所以歸周者武王維君也武王之於文王則王業益大故稱皇王嚴氏曰以武王之功配禹皆除害濟民也朱注此武王未作鎬京時也

鎬京辟廱自西䢐東自南自北無思不服皇王烝哉賦也毛傳武王作邑於鎬京劉氏曰以諸侯之朝覲四夷之來王非丰邑之可容也故越丰水之東作鎬京焉鄭箋武王於鎬京行辟廱之禮四方皆感化其徳心無不歸服者朱注無思不服心服也張氏曰靈防辟廱文王之學也至此始爲天子之

學矣當武王作鎬京辟廱之時天下無思不服於此尢見王業之成也劉氏曰都鎬而先建學首善之地教化之原也說苑聖王修禮文設庠序陳鐘鼓天子辟廱諸侯泮宮所以行徳化詩曰自西自東自南自北無思不服此之謂也何氏曰左傳周景王曰我自夏以後稷魏邰苪岐畢吾西土也及武王克商蒲姑商奄吾東土也巴濮楚鄧吾南土也肅愼燕亳吾北土也蓋周自西土興近者先被其化其後漸及於東故曰自西自東周自文王化行江漢其後乃漸及於北故曰自南自北此立言之序也

考卜維王宅是鎬京維正之武王成之武王烝哉賦也鄭箋考猶稽也稽疑之法必契灼而卜之宅居也

鄭箋武王卜居是鎬京則出吉兆正之武王遂居之修三後之徳以伐紂定天下成兆之占功莫大於此呂氏曰言武王稽天命宅鎬京定都以爲天下君也

丰水有芑武王豈不仕詒厥孫謀以燕翼子武王烝哉【平上通韻】

興也嚴氏曰仕官之也毛傳燕安也嚴氏曰翼輔翼也呂氏曰孫與子互文也

嚴氏曰丰水以潤澤生芑諭養成人材也武王豈有不仕之以官者言用之無遺材也武王之官人材蓋欲傳其孫之謀而燕安輔翼其子耳聖人爲子孫計莫大於人材所謂敷求哲人俾輔於爾後嗣也繼伐之詩而言人材者見創業垂統之可繼子孫賴之也輔氏曰每章言烝哉者不獨嘆美無已之意又以

示後世子孫使知必如文武之爲然後於君天下爲宜也顧氏曰以上言武王遷鎬之事朱注此詩以武功稱文王至於武王則曰皇王維辟無思不服而已蓋文王造其始武王續而終之無難也又以見文王之文非不足於武而武王之有天下非以力取之也

文王有聲八章章五句

虞惇按鄭譜此以上爲文武時詩此詩後二章舉武王之諡則知非武王時詩也大要正雅文王之什十篇皆歌頌文王武王之徳而其詩則成王周公時作也朱子說得之王后烝哉鄭云變諡言王后者非其盛事不以義諡亦曲說末章丰水有芑嚴粲詩緝爲善詩人毎以芑諭人材於小雅采芑可驗也且於上章建學行禮相聨合更不煩攺仕爲事也陳澔禮記集注亦主此爲說今從之

文王之什十篇六十六章四百一十四句

讀詩質疑卷二十四下﹤經部﹐詩類﹐讀詩質疑﹥

欽定四庫全書

讀詩質疑卷二十五上

太僕寺少卿嚴虞惇撰

生民之什

生民尊祖也后稷生於姜嫄文武之功起於后稷故推以配天焉

孝經曰郊祀后稷以配天祭法曰周人禘嚳而郊稷祖文王而宗武王孔疏周公成王致太平制禮樂以王功起於后稷故推舉之以配郊天焉祭天而以祖配者天無形象推人道以事之當得人爲之主禮記稱萬物本於天人本於祖俱爲其本可以相配是故王者皆以祖配天經上三章言后稷生之所由顯異之事下五章言后稷長而有功見其所以得配天之意也申公說周公制禮作樂尊后稷以配天故作此詩以推本其始生之祥明其受命於天者其原如此

厥初生民時維姜嫄生民如何克禋克祀以弗無子履帝武敏歆攸介攸止載震載夙載生載育時維后稷【爾雅釋訓以履帝武敏句敏音每夙育自爲韻稷合祀子敏止上入通韻如思齊之二章也】

賦也鄭箋厥其初始也朱注民人也鄭箋時是也姜姓炎帝之後有女名嫄爲髙辛氏之世妃孔疏精意以享曰禋祀祀郊禖也鄭箋弗之言祓也毛傳祓無子求有子也履踐也鄭箋帝上帝也毛傳武迹也鄭箋敏拇也朱注歆動也鄭箋介左右也蘇氏曰震娠也鄭箋夙肅也鄭箋民賴五穀以生其初生此民者誰歟是維姜嫄也以後稷生於姜嫄故也嚴氏曰食者民之所以生也姜嫄生后稷所以生民也鄭箋姜嫄之生后稷如何乎乃禋祀上帝於郊禖以祓除無子之疾而得其福也祀郊禖之時時則有大人之迹姜嫄履之足不能滿履其拇指之處心體歆歆然其左右所止如有人道感已者於是遂有身而肅戒不復禦後生子而長養名之曰棄舜臣堯而舉之是爲后稷何氏曰封爲諸侯故稱後爲稷官故稱稷周語曰稷爲大官毛傳古者必立郊禖焉鳥至之日以太牢祀於郊禖天子親往後妃率九嬪禦乃禮天子所禦帶以弓韣授以弓矢於郊禖之前孔疏祭天而以先禖配之變媒言禖者神之也史記姜嫄出野見巨人迹心欣然說欲踐之踐之而身動如孕者居期而生子以爲不祥棄之隘巷馬牛過者皆避不踐徙置之林中適防山林多人遷之而棄渠中冰上飛鳥以其翼覆薦之姜嫄以爲神遂收養之初欲棄之因名曰棄朱注姜嫄巨迹之說先儒或疑之張子曰天地之始固未嘗先有人也則人固有化而生者矣蓋天地之气生之也蘇氏曰物之異於常物者其取天地之气宏多故其生也或異虎豹之生異於犬羊蛟蜃之生異於魚鼈物故有然者神人之生而異於人何足怪哉學者以其耳目之陋而不信萬物之變夫物之變無窮而耳目之見有限聖人則不然茍誠有之不以所見疑所不見河出圖洛出書稷契之生皆載於詩易不以爲怪其說蓋廣如此孔疏大戴禮帝系篇帝嚳卜其四妃之子皆有天下上妃有邰氏之女曰姜嫄生后稷次妃有娀氏之女曰簡狄生契次妃陳鋒氏之女曰慶都生堯下妃姬訾之女曰常儀生摰以堯與稷契俱爲嚳子家語世本其文亦然故毛公司馬遷及劉歆班固賈逵馬融服虔王肅皇甫謐等皆遵其說鄭康成據命歷序云少昊傳八世顓頊傳九世帝嚳傳十世則堯非嚳子稷年又少於堯則姜嫄不得爲帝嚳之妃蓋髙辛後世子孫之妃也若稷契皆嚳子如史記之說是堯之兄弟也堯有賢弟七十而不用須舜舉之此不然明矣

誕彌厥月先生如達不坼不副無菑無害以赫厥靈上帝不寧不康禋祀居然生子【副古方二反上四句去入通韻】

賦也朱注誕發語辭毛傳彌終也鄭箋終十月而生朱注先生首生也鄭箋達羊子也孔疏羊子生之易故比之坼副皆裂也毛傳赫顯也鄭箋寧康皆安也

孔疏婦人之生首子其產多難后稷𨿽最先生者其生如羊子之易不坼副災害其母天旣祐令有身又使之生易是天以此顯其有神靈也朱注上帝豈不寧乎豈不康我之禋祀乎而使我無人道而徒然生是子也

誕寘之隘巷牛羊腓字之誕寘之平林防伐平林誕寘之寒冰鳥覆翼之鳥乃去矣后稷呱矣實覃實訏厥聲載路【字與翼韻二林字自爲韻上下去入平去通韻】賦也毛傳寘置腓避字愛也朱注防値也値人伐木而收之蘇氏曰覆蓋翼借也毛傳大鳥來一翼覆之一翼借之孔疏呱泣聲也毛傳覃長訏大也陳氏曰載滿也

朱注無人道而生子或者以爲不祥故棄之而有此異也於是始收而養之孔疏嬰兒未有所知當爲牛羊所踐今乃避而愛之置之林野當爲鳥獸所害今乃値人收取置之寒冰鳥非人類而覆借之此其神靈之驗也

誕實匍匐克岐克嶷以就口食蓺之荏菽荏菽斾斾禾役穟穟麻麥幪幪瓜瓞唪唪【幪唪平上通韻】

賦也毛傳岐知意也嶷識也朱注就向也口食自能食也鄭箋蓺樹也荏菽大豆也毛傳斾斾長也役列也穟穟苖好羙也幪幪盛茂也唪唪多實也

鄭箋后稷方匍匐時則岐岐然意有所知也其貎嶷嶷然有所識別也以此至於能口自食謂六七嵗時則已有種殖之志言天性也孔疏上旣言收取后稷此言其長養之事史記棄爲兒時屹如巨人之志其遊戲好種樹麻菽麻菽美卽此章是也及爲成人遂好耕農相地之宜宜谷者稼穡焉民皆法則之帝堯聞之舉棄爲農師天下得其利下章是也

誕后稷之穡有相之道茀厥丰艸種之黃茂實方實苞實種實褎實發實秀實堅實好實穎實栗卽有邰家室【平上去通韻】

賦也毛傳相助也茀治也黃茂嘉谷也朱注方房也苞甲而未坼也此漬其種也鄭箋種生不雜也褎枝葉長也發發管也呂氏曰秀始穟也王氏曰堅其實堅也好形味好也穎實繁碩垂末也朱注栗旣成熟實栗栗然不秕也毛傳邰姜嫄之國也

孔疏此言稷爲農官時事也后稷教民稼穡種之必好若有神助之力其種殖也除去茂艸種之以黃色而茂盛者謂黍稷之嘉谷也谷旣成熟收入多張氏曰他人之穡任其自然惟后稷之穡則盡人力之助有相之道焉亦贊化育之一端也錢氏曰谷可收曰穡但舉穡者要其成而言也茀厥丰艸以下言有相之道朱注后稷之穡如此堯以其有功於民封於邰使卽其母家而居之以主姜嫄之祀故周人亦世祀姜嫄焉金氏曰堯以棄之母感化而生不由有父故使繼母氏之國祚之土而命之曰姬氏孔疏邰國當自有君或滅絕或遷徙故以其地封

后稷

誕降嘉種維秬維秠維穈維芑恆之秬秠是獲是畝恆之穈芑是任是負以歸肇祀

賦也毛傳降天降之也秬黑黍也秠黒黍一稃二米者也孔疏穈赤粱粟也芑白粱粟也恆徧也徧種之也嚴氏曰獲刈也王氏曰任肩任之也蘇氏曰負背負之也朱注秬秠言獲畝穈芑言任負互文也毛傳肇始也

蘇氏曰后稷旣封而獲嘉種曰天實降此於是徧種之旣成則獲而棲之於畝負任而歸而始祭天焉鄭箋得祀天者二王之後也朱氏曰秬秠可以供郁鬯穈芑可以供粢盛孔疏天降種者羙大后稷以種之必獲歸功於天非天實下之也王氏曰后稷始受國爲祭主故曰肇祀劉氏曰后稷得國而始主祭則宗廟羣神之祀皆始此矣呂氏曰孔叢子魏王問子順曰寡人聞昔者上天神異后稷而爲之下嘉谷周遂以興答曰天𨿽至神自古及今未聞下谷與人也詩羙后稷能大教民種嘉谷以利天下故詩曰誕降嘉種猶書所謂稷降播種農植嘉谷也

誕我祀如何或舂或揄或簸或蹂釋之叟叟烝之浮浮載謀載惟取蕭祭脂取羝以軷載燔載烈以興嗣嵗【平上平去入通韻】

賦也毛傳揄抒臼也朱注簸揚去糠也劉氏曰蹂脫其穗也毛傳釋淅米也叟叟聲也浮浮气也劉氏曰謀卜曰擇士也惟齋戒具修也朱注蕭蒿也脂膟膋也宗廟之祭取蕭合膟膋爇之使臭達墻屋也毛傳羝牡羊也軷道祭也傅火曰燔貫之加於火曰烈

孔疏上言得谷祭天此言將祭之事我后稷之祀天何如乎以所得秬秠穈芑之粟或使人在碓而舂之或就臼而抒之或簸揚其糠或蹂脫其穗旣蹂舂得米乃浸之於盆淅而釋之其聲叟叟然又炊之於甑爨而烝之其气浮浮然旣烝熟乃以爲酒及簠簋之實乃諏謀其日思惟其禮至祭之日乃取香蒿與祭牲之脂膏爇之於行神之位使馨香逺聞又取羝羊之體以爲軷之祭其祭軷也又燔烈其肉以爲尸之羞旣祭神道乃自此而往於郊以祭天欲以興起來嵗使繼嗣往嵗而恆得丰年也蘇氏曰此所謂孟春祈谷於上帝也虞惇按月令中央土其祀中霤春祀戶夏祀竈秋祀門冬祀行軷之所祭卽行神也禮卿大夫用酒脯諸侯以羊天子以犬天子諸侯皆有屍

卬盛於豆於豆於登其香始升上帝居歆胡臭亶時后稷肇祀庶無罪悔以迄於今【上下以歆今分韻上豋升下時祀悔平上通韻又用韻之變格】

賦也毛傳卬我也木曰豆瓦曰豋豆薦葅醢豋薦大羮也鄭箋居安也董氏曰神食气曰歆鄭箋胡之言何也朱注臭香也鄭箋亶誠也毛傳迄至也

孔疏上言將往祭天此言正祭之事鄭箋我后稷盛葅醢之屬當於豆者於豋者其馨香始上行上帝則安而歆饗之何芳臭之誠得其時乎羙之也祭天用瓦豆陶器質也后稷肇祀上帝於郊而子孫防其福無有罪過以至於今故推以配天焉曾氏曰自后稷肇祀以來前後相承兢兢業業惟恐一有罪悔獲戾於天閱數百年而此心不易故曰庶無罪悔以迄於今言周人世世用心如此也金氏曰易大傳神農氏作斵木爲耜揉木爲耒以教天下耕稼之利其來久矣書曰播時百谷詩稱誕降嘉種貽我來牟則百谷之備自稷始也趙過曰后稷始畎田則畝隴之法自稷始也晉董氏曰辰以成善后稷是相則農時之節自稷始也大哉后稷之爲天下烈矣其流慶子孫光有天下宜哉

生民八章四章章十句四章章八句

虞惇按生民之詩履帝武敏毛鄭異說鄭以姜嫄履巨人迹而生后稷毛則雲從帝而見於天將事齊敏諸儒聚訟紛紛歐陽子力辟鄭氏而朱子則從之更引蘇氏張氏說以爲證於商頌鳥亦從鄭吞鳦卵之說蓋鄭本之史記非好異也至姜嫄爲帝嚳元妃考之史傳多不合史記五帝本紀以堯與稷契同爲帝嚳之子按其年次亦多抵牾馬融王肅更以後稷爲帝嚳之遺腹子其穿鑿尢甚故今從鄭氏但云髙辛氏之世妃而已卬盛於豆一章諸家皆以爲郊天配后稷之祭集注亦云此言其尊祖配天之祭今按誕我祀如何以下二章相續成文上言將祭之事下言正祭之事若以上爲后稷之祀天下爲武周之祀稷則卬盛於豆於上章文義不相貫續或以誕我祀以下俱指武周配稷之祀尢未可通上云以歸肇祀此云誕我祀如何二章文義正自相承不應以誕我祀爲武周之祀稷故今亦從鄭毛鄭舊分第三章

八句第四章

十句集注云第三章

當十句第四章

當八句如此則去呱訏路音韻諧恊呱聲載路文勢通貫而此詩八章皆十句八句相間爲次又二章以後七章以前每章之首皆有誕字篇法尢爲整齊今從之

行葦忠厚也周家忠厚仁及艸木故能內睦九族外尊事黃耉養老乞言以成其福祿焉

內則凡養老五帝憲三王又乞言皆有惇史黃氏曰周家忠厚仁及艸木此序詩者推本言之也因成王睦族敬老而推本周家所以及艸木之仁見其積累之久而忠厚之至也朱氏曰此詩因行葦起興自戚戚兄弟至序賓不侮皆親睦九族燕射之禮也自曾孫維主至以介景福皆尊事黃耉乞言之禮也申公說天子祭畢而燕父兄耆老之詩

惇彼行葦牛羊勿踐履方苞方體維葉泥泥

興也毛傳惇聚貎行道也邱氏曰苞抱籜也鄭箋體成形也朱注泥泥柔澤貎

蘇氏曰道上之葦其爲物也微矣仁人君子謂其方且茂盛也故禁牛羊使勿踐之而況於人乎此忠厚之至也

戚戚兄弟莫逺具爾或肆之筵或授之幾

賦也毛傳戚戚內相親也鄭箋具俱也蘇氏曰爾邇同近也毛傳肆陳也

呂氏曰惇彼行葦其可使牛羊踐履之乎戚戚兄弟其可疏逺而不親愛之乎朱氏曰行道之葦不爲牛羊所踐履故能甲坼成形泥然柔澤由物理以察人倫乃知兄弟內心相親出於天性相聚而處相依而生亦如葦然所以不可相逺當常相近而陳設宴飲以相親樂也劉氏曰肆筵行燕禮也授幾優尊也鄭箋年稚者設筵而已老者加之以幾朱注方開燕設席之初而慇懃篤厚之意藹然已見於言外矣讀者詳之

肆筵設席授幾有緝禦或獻或酢洗爵奠斝【斝古音古上去通韻亦隔句韻】

賦也孔疏鋪陳曰筵借之曰席毛傳設席重席也鄭箋緝續也禦侍也毛傳斝亦爵也夏曰醆殷曰斝周曰爵

鄭箋兄弟之老者旣肆之筵又爲設重席旣授之幾又有相續代而侍者進酒於客曰獻客答之曰酢主人又洗爵醻客客受而奠之不舉也用殷爵者尊兄弟也劉氏曰續禦所以優老不暫闕其侍從也

醓醢以薦或燔或炙嘉殽脾臄或歌或咢

賦也孔疏以肉作醤曰醢醓肉汁也蘇氏曰醓醢蓋醢之多汁者鄭箋燔用肉炙用肝以脾臄爲加故謂之嘉李氏曰脾土髒也毛傳臄函也孔疏口上曰臄口下曰函毛傳歌者比於琴瑟也徒撃鼓曰咢

孔疏於獻酒之時則用醓醢並韭葅以薦進之又或燔其肉或炙其肝以爲羞其正饌以外所加嘉殽則脾之與臄酒肴旣備又作樂助歡以此燕樂族人也李氏曰凡此皆親親之誠無不用其極也

惇弓旣堅四鍭旣鈞捨矢旣均序賓以賢

賦也毛傳惇弓畵弓也天子惇弓朱注堅勁也孔疏金鏃翦羽謂之鍭鈞參亭也冬官矢人爲鍭

矢參分一在前二在後注云三訂之而平者前有鐵重也鄭箋捨釋也邱氏曰均徧也四鍭徧釋之也射以中多者爲賢

朱注言旣燕而射以爲樂也鄭箋序賓以賢謂以射中多少爲次第呂氏曰鄕射禮若右勝則曰右賢於左若左勝則曰左賢於右虞惇按何休公羊注雲天子雕弓諸侯彤弓大夫嬰弓士盧弓王者與同姓燕射故舉天子之弓言之

惇弓旣句旣挾四鍭四鍭如樹序賓以不侮【鍭音胡平上去通韻】

賦也孔疏句彀同引滿也鄭箋射禮搢三挾一个旣挾四鍭則徧釋矣邱氏曰如樹如手就植之朱注言貫革而堅正也鄭箋不侮者敬也朱

注不侮不以中病不中者也射以中多爲雋以不侮爲徳呂氏曰四鍭旣鈞泛言射者也故曰序賓以賢四鍭如樹專言勝者也故曰序賓以不侮孔疏大射禮搢三挾一个謂卿大夫若其君則使人屬矢不親挾也

曾孫維主酒醴維醹酌以大斗以祈黃耉【斗古滴主反耉音矩】

賦也毛傳曾孫成王也醹厚也大斗柄長三尺孔疏祈求也

虞惇曰此及下章言成王之養老也孔疏成王承先王之法度爲主人而酒醴維厚矣遂酌大斗而獻之以養黃耉之老人呂氏曰酌大斗而祈黃耉頌禱與乞言皆在其中矣嚴氏曰古者於旅也語因燕飲而求誨於老成人一話一言皆足爲燻陶漸染之益不徒燕樂已也

黃耇臺背以引以翼壽考維祺以介景福【平去入通韻】賦也鄭箋臺鮐也大老則昔有鮐文引導翼輔也在前曰引在旁曰翼毛傳祺吉也

孔疏成王於此黃耉之老使人以禮在前導引之以禮在旁輔翼之故得壽考維吉以助其受大福也行葦八章章四句

虞惇按此詩五章六章毛鄭以爲將養老大射擇士王肅以爲燕射蓋王說是也呂祖謙云孔氏謂燕射在旅酬後爲之不當設文於曾孫維主之上遂從鄭氏以爲大射不知此篇乃成周燕宗族兄弟之詩非大射擇士時也儀禮燕射如鄕射之禮射𨿽畢而燕未終舉觶無算爵獻酬尙多則酌大鬥於旣射之後亦豈不可又禮經無養老大射擇士之文而孔氏云養老與祭相類故亦射以擇士蓋曲說也集注亦云旣燕而射故今以燕射爲正序賓以賢毛引矍相之圃不如鄭說簡當又此詩毛分七章二章章六句五章章四句鄭分八章章四句集注謂毛氏首章以四句興二句不成文理二章又不協韻鄭氏首章有起興無所興皆誤遂分四章章八句愚意詩有全篇比興或一章但有比興無正義者如行露之首章捲阿之九章是也鄭氏首章之興於義無害故今仍鄭氏之舊作八章

旣醉太平也醉酒飽徳人有士君子之行焉

蘇氏曰周自文王至於成王而天下平無所復事故君子作此詩言王與羣臣祭畢而燕於寢旅酬至無算爵醉之以酒而飽之以徳臣之所以願其君者反復而不厭此所謂太平也陳氏曰君臣湛湎於上而天下之民谷粟不繼饑窮無聊君𨿽有酒豈能獨樂夫維民俗安靖於下君臣肅恭於上於是因祭祀之餘旅酬徧及非夫太平之時而能若是申公說王族與燕合行葦之詩

旣醉以酒旣飽以徳君子萬年介爾景福

賦也毛傳旣者盡其禮終其事朱注徳恩惠也鄭箋君子成王也朱注爾亦王也

鄭箋成王祭宗廟旅酬下徧羣臣至無算爵故云醉焉乃見十倫之義志意充滿是之謂飽徳成王有萬年之壽天又助之以大福謂五福也孔疏福者備也備者大順之總名君子萬年壽也天被爾祿富也室家之壼康寧也昭明有融攸好徳也髙朗令終景命有僕考終命也下文具此五者故以是言之

旣醉以酒爾殽旣將君子萬年介爾昭明

賦也鄭箋殽俎實也毛傳將行也朱注昭明光大也孔疏天助之以昭明之道謂使之政教常善永作明君也

昭明有融髙朗令終令終有俶公屍嘉告

賦也朱注融明之盛也朗虛明也毛傳俶始也朱注公屍君屍也鄭箋嘉告以善言告之謂嘏

辭也

鄭箋天旣與爾以光明之道又使之長有髙明之譽而以善名終也朱注欲善其終者必善其始今固未終也而旣有其始矣於是公屍又嘉告之呂氏曰周之追王止於太王則宗廟之祭尸之尊者乃公屍也自旣醉以酒至髙朗令終皆祭畢而燕頌禱之辭也自令終有俶至於卒章皆追道祭之受福以明頌禱之實也

其告維何籩豆靜嘉朋友攸攝攝以威儀

賦也鄭箋靜嘉潔淸而羙也朱注朋友賓客助祭者也蘇氏曰攝撿也

蘇氏曰尸之所以嘏主人者以其籩豆靜嘉君臣相敇以無違禮故也孔疏攝者各自收斂以相助佐爲威儀之事祭義所謂濟濟漆漆是也毛傳恆豆之葅水艸之和也其醢陸產之物也加豆陸產也其醢水物也籩豆之薦水土之品也不敢用常防味而貴多品所以交於神明者言道之徧至也黃氏曰祭不在物而在誠誠之所可見者寓於威儀之間蓋惟助祭者皆敬則主祭者之威儀自莫不敬矣謂本於朋友之攝可也朱注自此至終篇皆述屍告之辭

威儀孔時君子有孝子孝子不匱永錫爾類【平上去通韻】

賦也朱注孝子主人之嗣子也儀禮祭祀之終有嗣舉奠毛傳匱竭類善也

呂氏曰成王與助祭者威儀甚得其宜又有嗣子之孝舉奠於後其孝可謂源源不竭矣神之錫爾之善宜其永久不替也虞惇按祭義孝有三小孝用力中孝用勞大孝不匱博施備物可謂不匱矣此詩不匱之義可相參也

其類維何室家之壼君子萬年永錫祚【上去通韻】賦也孔疏宮中巷謂之壼董氏曰壼內也自內以達外也朱注祚福祿也子孫也錫之以善莫大於此

孔疏天之錫爾以善云何乎謂以此善道施於室家而廣及於天下使汝有萬年之壽又長與汝以福祿而施及子孫也天被爾祿景命有僕卽祚也釐爾女士從以孫子卽也此章舉其目下分言之國語叔向曰類也者不忝前哲之謂也壼也者廣裕民人之謂也萬年也者令聞不忘之謂也祚也者子孫蕃育之謂也

其維何天被爾祿君子萬年景命有僕

賦也鄭箋被覆被也毛傳僕附也

朱注將使爾有子孫者先當使爾被天祿而爲天命之所附屬也下章乃言子孫之事

其僕維何釐爾女士釐爾女士從以孫子

賦也毛傳釐予也鄭箋從隨也天旣釐爾以女而有士行者謂生淑媛使爲之妃又使生賢知之子孫以隨之謂傳世也

旣醉八章章四句

虞惇按此詩毛鄭孔朱四家無大異惟公尸之解從東萊讀詩記

鳬鷖守成也太平之君子能持盈守成神祗祖考安樂之也

孔疏天下太平治功之極物極則反或將喪之成之旣難守亦不易故美其能守神祗以人爲主人能守成則神祗亦安樂之矣申公說祭之明日繹公尸之樂歌李氏曰繹尋繹前祭也

鳬鷖在涇公屍來燕來寜爾酒旣淸爾殽旣馨公屍燕飲福祿來成

興也毛傳鳬水鳥孔疏鷖鷗也鄭箋涇水名孔疏鳬鷖在水中得其處也鄭箋爾斥王也

毛傳馨香之逺聞也

鄭箋祭祀旣畢明日又設禮而與屍燕公尸之來燕也其心安寧羙成王事尸之禮備蘇氏曰鳬鷖之爲物也願而遲公尸之安詳似之孔疏爾酒殽淸羙以公屍燕樂而飲之則爲神所恱以此致福祿而來成汝孝子也燕尸之禮大夫謂之賔屍卽用其祭之日天子諸侯謂之繹以祭之明日春秋辛已有事於太廟壬午猶繹是也杜氏曰天子不以公爲屍諸侯不以卿爲尸天子諸侯以卿大夫爲屍皆取同姓之嫡卿大夫不以臣爲屍皆以孫避君故也徐氏曰楚茨鼔鐘送屍神保聿歸則祭畢之燕屍不與也屍何以不與以其象神故不敢畱而爲次日之燕也燕於次日尊屍也尊屍尊神也錢氏曰宗廟之稱公屍謂自祖紺以上苐祀以天子之禮而不追王服屍以先公之服則其稱公屍宜也而槪稱公者統於尊也

鳬鷖在沙公屍來燕來宜爾酒旣多爾殽旣嘉公屍燕飲福祿來爲【爲音譌】

興也毛傳沙水旁也鄭箋爲猶助也

鳬鷖在渚公屍來燕來處爾酒旣湑爾殽旣脯公屍燕飲福祿來下

興也鄭箋湑酒之泲者也孔疏脯幹肉也

鳬鷖在潨公屍來燕來宗旣燕於宗福祿攸降公屍燕飲福祿來崇

興也毛傳潨水防也宗尊也鄭箋於宗宗廟也呂氏曰崇積而髙大也

鳬鷖在亹公屍來止燻燻防酒欣欣燔炙芬芬公屍燕飲無有後艱

興也毛傳亹山絕水也燻燻和恱也欣欣樂也芬芬香也嚴氏曰艱猶患也黃氏曰無有後艱者非止一身之福而子孫無疆之福也

鳬鷖五章章六句

虞惇按歐陽氏云在涇在沙皆言公屍和樂之意如水鳥得其所鄭氏彊爲分別以在沙諭祭四方萬物之屍在渚諭祭天地之屍在潨諭祭社稷山川之屍在亹諭祭七祀之屍皆穿鑿臆說不可從也

假樂嘉成王也

申公說公屍羙王者之詩

假樂君子顯顯令徳宜民宜人受祿於天保右命之自大申之【上入平去通韻】

賦也毛傳假嘉也鄭箋君子成王也顯光也朱注民庶民也人在位者也毛傳申重也

鄭箋天嘉樂成王有光顯之善徳安民官人皆得其宜以受福祿於天朱注天之於王猶反覆眷顧之而不厭旣保之右之命之而又申重之也

幹祿百福子孫千億穆穆皇皇宜君宜王不愆不忘率由舊章

賦也鄭箋干求也十萬曰億呂氏曰穆穆敬也皇皇羙也孔疏君諸侯也王天子也鄭箋愆過率循也劉氏曰舊章先王之禮樂政刑也

蘇氏曰成王幹祿而得百福故其子孫之蕃至於千億適爲天子庶爲諸侯無不穆穆皇皇以遵先王之法者朱氏曰願其子孫之多而且賢也謝氏曰不愆則無聰明亂舊章之過不忘則常有繼志述事之羙

威儀抑抑徳音秩秩無怨無惡率由羣匹受祿無疆四方之綱

賦也鄭箋抑抑宻也毛傳秩秩有常也朱注匹類也

歐陽氏曰成王有威儀有令徳其臨下無有怨惡於人率用羣臣以共治之王享其福祿總其綱紀而已蘇氏曰無所不容故無怨無所不矜故無惡嚴

氏曰推誠樂與惟循用羣臣之賢故能受無疆之福爲四方之綱李氏曰人之才品髙下各有其類循其類而任之不以已之愛憎參其間大以成大小以成小所謂建官惟賢任事惟能也

之綱之紀燕及朋友百辟卿士媚於天子不解於位民之攸塈【上去通韻】

賦也董氏曰大曰綱小曰紀蘇氏曰燕安也毛傳朋友羣臣也鄭箋媚愛也朱注解惰也毛傳塈息也

嚴氏曰成王於天下之治惟總其大綱而已大綱舉而小紀自隨則太平極治可傳於永久此無窮之福也羣臣與國同休是安及羣臣也蘇氏曰成王綱紀四方而臣下賴之以安故外而百辟內而卿士思所以媚之者曰惟不解於位以使民獲休息也呂氏曰泰誓曰友邦冡君酒誥曰大史友內史友則朋友者合百辟卿士言之也君燕其臣臣媚其君此上下交而爲泰之時也泰之時所憂者怠荒而已詩所以終於不解於位民之攸塈也方嘉之又規之者蓋臯陶賡歌之意也民之勞逸在下而樞機在上上逸則下勞矣上勞則下逸矣不解於位乃民之所由以休息也

假樂四章章六句

虞惇按首章保右命之鄭箋云成王之官人也羣臣保右而舉之乃後命用之又用天意申勅之此誤也詩嘉成王之徳能受天祿不應獨舉官人一節也卒章燕及朋友箋云當與羣臣燕飲非獨樂族人而已亦非也之綱之紀與燕飲之意不相貫蘇氏訓燕爲安而朱集注用之者是也三章威儀抑抑以下集注云此皆稱願其子孫之辭玩詩意主於嘉成王不應連章累牘頌羙其子孫略於今王而詳於後嗣亦非體也故今仍舊說云

讀詩質疑卷二十五上

欽定四庫全書

讀詩質疑卷二十五下

太僕寺少卿嚴虞惇撰

公劉召康公戒成王也成王將涖政戒以民事羙公劉之厚於民而獻是詩也

孔疏公劉后稷之曾孫也后稷生不窋不窋生鞠陶鞠陶生公劉公劉本封於邰王肅云公號也劉名也王基曰公劉字也金氏曰周家稱公自公劉始史記夏后氏政衰去稷不務不窋失其官而奔戎狄之間不窋孫公劉𨿽在戎狄之間復修后稷之業務耕種行地宜自漆沮渡渭取材用行者有資居者有畜積民賴其慶百姓懷之多徙而保歸焉周道之興自此始故詩人歌樂思其徳王氏曰周之有公劉言乎其時則甚防言乎其事則甚勤稱時之甚防以戒其盈稱事之甚勤以懲其逸蓋召公之志也申公說周報公劉召公述其事以訓嗣王使知民事之詩

篤公劉匪居匪康廼埸廼疆廼積廼倉廼裹餱糧於槖於囊思輯用光弓矢斯張干戈戚揚爰方啟行

賦也毛傳篤厚也朱注居安康寧也董氏曰埸畔疆界也積露積也餱食糧糗也毛傳小曰橐大曰囊輯和也鄭箋幹盾也戈句矛防也毛傳戚斧揚鉞也朱注方始也

鄭箋厚乎公劉之爲君也不以所居爲居不以所安爲安邰國乃有疆埸也乃有委積囷倉也安安而能遷積而能散爲夏人廹逐之故不忍鬭其民乃裹糧食於囊橐之中棄其餘而去思在和其民人用光大其道爲今子孫之基於是整其師旅設其兵器方始開道而行遷於豳焉是其愛厚於民也毛傳蓋諸侯之從者十有八國謝氏曰周人以忠厚爲家法詩六章皆曰篤公劉言公劉之厚子孫不可忘也

篤公劉於胥斯原旣庶旣繁旣順廼宣而無永嘆陟則在巘復降在原何以舟之維玉及瑤鞞琫容刀【平上通韻】賦也毛傳胥相也蘇氏曰宣導也鄭箋陟升也毛傳巘小山別於大山也舟帶也下曰鞞上曰琫孔疏容刀容飾之刀

蘇氏曰公劉之相此原以居民也其民則已繁庶矣公劉能順其所欲而導之以事故其民勞而不怨公劉則與之陟巘而降原民滋愛之於是相與進其玉瑤容刀之佩以帶之愛之至也鄭箋由原而升巘復下在原反覆之重居民也呂氏曰躋攀跋渉賤者之事非貴者所能堪也公劉陟巘降原其勞如此視其何所佩服矣則維玉及瑤鞞琫容刀也以如是之佩服親如是之勞苦斯其所以爲厚於民也歟

篤公劉逝彼百泉瞻彼溥原廼陟南岡乃覯於京京師之野於時處處於時廬旅於時言言於時語語

賦也鄭箋逝往也蘇氏曰百泉眾水也鄭箋溥廣也山脊曰岡朱注京髙丘也京師髙丘而眾居之也鄭箋於於時是也朱注處處居室也廬寄也旅賔旅也毛傳直言曰言論難曰語

蘇氏曰公劉之營京邑也審矣自下觀之則往百泉而望廣原自上觀之則陟南岡而覯京師審其可處矣則經畫以定之曰此可以營居室此可以廬賔旅此可以施教令此可以議政事蓋自遷豳至此而始有朝廷邑居之正焉鄭箋謂安民館客施政令也孔疏上旣相地居民此言營立都邑董氏曰所

謂京師者起於此其後世因以所都爲京師錢氏曰前章陟巘降原自北山而南望也此章陟岡覯京自南岡而北望也

篤公劉於京斯依蹌蹌濟濟俾筵俾幾旣登乃依乃造其曹執豕於牢酌之用匏食之飲之君之宗之【平上通韻末二句韻未詳】

賦也朱注依安也鄭箋蹌蹌濟濟士大夫之威儀也俾使也毛傳登登筵也依依幾也孔疏曹羣牧之處也鄭箋宗尊也毛傳爲之君爲之大宗也

鄭箋公劉之居於此京依而築宮室其旣成也與羣臣飲酒以落之乃使人爲之設筵幾孔疏賔來就燕旣登席矣乃依幾矣乃使人造其羣牧執豕於牢中以爲飲酒之殽毛傳執豕於牢新國殺禮也酌之用匏儉以質也孔疏公劉於羣臣設饌以食之設酒以飲之已身與之爲君與之爲大宗也錢氏曰對異姓之臣稱君對同姓之臣稱宗呂氏曰食之飲之君之宗之旣饗燕而定經制使上下相維也公劉之爲君久矣於是始曰君之者公劉整屬其民上則皆統於君下則各統於宗也古者建國立宗其事相須春秋之末晉執戎蠻子畀楚楚司馬置邑立宗以誘其遺民當典刑大壞之時暫爲詐諼之計而猶必立宗前乎此者可知矣虞惇按困學紀聞君之宗之周禮宗法始於此

篤公劉旣溥旣長旣景廼岡相其陰陽觀其流泉其軍三單度其隰原徹田爲糧度其夕陽豳居允荒

賦也毛傳景考日景也岡登髙岡也孔疏山南爲陽山北爲陰鄭箋三單三軍無羨卒也朱注徹通也一井之田九百畝八家皆私田百畝同養公田耕則通力合作收則計畝均分謂之徹毛傳山西曰夕陽鄭箋允信也毛傳荒大也

鄭箋公劉之居豳也旣廣其土地之東西又長其南北旣以日景定其經界復登山之脊相其陰陽寒暖所宜流泉浸潤所及皆爲利民富國孔疏知天气宜其禾黍地利足以生物乃居處其民焉鄭箋后稷上公之封大國之制三軍以其餘卒爲羨今公劉遷豳民始從之丁夫適滿三軍之數無羨卒也度其隰田與原田之多少徹之使出稅以爲國用什一而稅謂之徹李氏曰周之徹法自公劉始蘇氏曰於是又度其山西之田以廣之而豳人之居於此益大錢氏曰此章言宮室旣定營建旣畢於是授民之田則壌制賦立國之本務也公劉爲夏諸侯夏后氏五十而貢公劉自以其意變而通之行徹法於國子孫仍之遂爲定制王氏曰大國三軍之法以治兵徹田什一之法以儲粟周家軍制賦法皆起於此嚴氏曰三軍惟單賦法以徹兵食皆不病民厚之

至也

篤公劉於豳斯館渉渭爲亂取厲取鍛止基廼理爰眾爰有夾其皇澗遡其過澗止旅乃密芮鞫之卽

賦也毛傳館捨也正絕流曰亂朱注厲砥石也鍛鐵也理疆理也眾人眾也有財足也毛傳皇過二澗名遡鄕也朱注旅眾也孔疏芮水之內也鞫水之外也卽就也

鄭箋公劉於豳作館室先使人度渭水爲舟絕流而南取鍛厲斧斤之石以利器用伐材木給築事也朱注旣止基於此矣乃疆理其田野則日益繁庶富足其居有夾澗者有遡澗者其止居之眾日益宻乃復卽芮鞫而居之而豳地日以廣矣此章又總敍其始終也呂氏曰止旅乃密芮鞫之卽風气日開編氓日眾規模日廣有方興未艾之象周之王業兆於此矣

公劉六章章十句

虞惇按旣登乃依鄭以依爲斧扆之扆云公劉負扆而立君之宗之鄭以爲羣臣從而君之尊之猶在邰也今從傳其軍三單注云三單未詳傳云三單相襲也謂初至之時慮有宼鈔故三重爲軍以禦備也今從箋

泂酌召康公戒成王也言皇天親有徳饗有道也春秋傳風有采蘩采蘋雅有行葦泂酌昭忠信也

泂酌彼行潦挹彼注玆可以餴饎豈弟君子民之父母【平上去通韻】

興也毛傳泂逺也行潦流潦也餴餾也孔疏餴一烝米也餾飯气流也烝米謂之饙饙必餾而熟之毛傳饎酒食也

朱注逺酌行潦挹之於彼而注之於此尙可以餴饎豈弟君子豈不爲民之父母乎鄭箋流潦水之薄者也酌而置之大器之中又挹之而注於此小器可以沃酒食之餴者以有忠信之徳齊潔之誠以薦之故也傳曰人不易物惟徳繄物樂以彊教之易以說安之民皆有父之尊有母之親朱氏曰民歸之如父母則皇天親之饗之矣

泂酌彼行潦挹彼注玆可以濯罍豈弟君子民之攸歸【平上通韻】

興也毛傳濯滌也罍祭器

泂酌彼行潦挹彼注玆可以濯漑豈弟君子民之攸塈【平上去通韻此詩合三章通一韻】

興也毛傳漑淸也鄭箋塈息也

泂酌三章章五句

捲阿召康公戒成王也言求賢用吉士也

逸齋曰召公陳三詩以戒成王公劉厚民也泂酌奉天也捲阿求賢也國家大政無出此三者

有捲者阿飄風自南豈弟君子來遊來歌以矢其音【阿歌南音隔句韻】

虞惇曰比而興也毛傳卷曲也孔疏大陵曰阿毛傳飄風廻風也朱注君子成王也毛傳矢

陳也

鄭箋有大陵捲然而曲廻風從長養之方來入之諭王當屈體以待賢者王氏曰有捲者阿則虛中屈體之大陵飄風自南則化養萬物之廻風不虛中則風無自而入不屈體則風無自而畱其爲陵也不大則其化養也不博王之求賢亦如此而已朱氏曰召康公從成王遊捲阿之上托興於飄風以諷王之求賢此則總序以發端也

伴奐爾遊矣優遊爾休矣豈弟君子俾爾彌爾性似先公酋矣

賦也朱注伴奐閒暇之意爾君子皆指王也鄭箋俾使也董氏曰彌充也毛傳酋終也

呂氏曰自此以下皆召公陳其詠歌之辭也國家閒暇君臣遊衍可謂伴奐而優遊矣所願乎王者惟充其性至於無虧闕之地似先公之克終而已召公周之尊老故其祝王逺本先公不忘舊也祝之所以戒之也

爾土宇昄章亦孔之厚矣豈弟君子俾爾彌爾性百神爾主矣【厚音戶】

賦也毛傳昄大也蘇氏曰章著也

李氏曰成王承文武之緒其土宇大而且著亦甚厚矣惟充其徳性然後可爲宗廟社稷之主呂氏曰天子者百神之主也苟以逸欲虧其性則天位難保將無以主百神矣

爾受命長矣茀祿爾康矣豈弟君子俾爾彌爾性純嘏爾常矣

賦也鄭箋茀福純大也予福曰嘏蘇氏曰常常享之也

呂氏曰此上三章皆嘆羙祝戒之辭𨿽未及於求賢然成王之所以彌爾性而似先公主百神而常純嘏者果何以致之乎其意蓋有在矣虞惇按首章以捲阿興求賢而其意隱而未發也二章至四章極言壽考福祿之盛以廣王心而歆動之而歸重於彌爾性究其所以彌爾性者則非求賢以自輔不可也故下章遂言得賢之事

有馮有翼有孝有徳以引以翼豈弟君子四方爲則賦也毛傳馮依翼輔也朱注引導其前也翼相其左右也

孔疏王之臣有善行可爲馮依者有藝能可爲輔翼者有至孝可爲感化者有大徳可爲軌訓者朱注得賢以爲引翼則徳日修而四方以爲則矣自此章以下乃言所以致福祿之由也呂氏曰此章始明言賢者之益焉賢者之行非一端必曰有孝有徳何也蓋人主常與慈祥篤實之人處其所以興起善端涵養徳性鎭其躁而消其邪日攺月化有不在言語之間者故宣王在內之臣惟曰張仲孝友而漢臣蕭望之亦謂張敞材輕非師傅之器皆此意也

顒顒卬卬如圭如璋令聞令望豈弟君子四方爲綱賦也毛傳顒顒溫貎卬卬盛貎蘇氏曰如圭如璋純潔也

鄭箋王有賢臣與之以禮義相切磋體貎則顒顒然敬順志气則卬卬然髙朗如玉之有圭璋也人聞之則有善聲譽人望之則有善威儀陳氏曰徳行如此故能爲四方之綱紀朱注此承上章言得馮翼孝徳之助則能如此而四方以爲綱矣

鳯凰於飛翽翽其羽亦集爰止藹藹王多吉士維君子使媚於天子【平上通韻羽字不入韻】

興也毛傳鳯凰靈鳥也雄曰鳯雌曰凰鄭箋翽翽羽聲也毛傳藹藹猶濟濟也朱注君子亦王也鄭箋媚順愛也

呂氏曰自此以下廣言人材之盛也錢氏曰君樂於得賢賢亦樂於得君君能以賢自輔則賢者爭趨於朝隨所用而皆能盡職也鄭箋因時鳯凰至故以諭焉

鳯凰於飛翽翽其羽亦傅於天藹藹王多吉人維君子命媚於庶人【平去通韻】

興也鄭箋傅猶戾也命猶使也

朱氏曰傅於天諭吉人在髙位也在髙位者藹藹而盛則能宣布王之命令而使膏澤下於民媚庶人所以媚天子也

鳯凰鳴矣於彼髙岡梧桐生矣於彼朝陽菶菶萋萋雝雝喈喈【鳴生岡陽隔句韻】

朱注比而興也毛朝山東曰朝陽鄭箋鳯凰之性非梧桐不棲非竹實不食毛傳菶菶萋萋梧桐盛也雝雝喈喈鳯凰鳴也

劉氏曰髙岡之鳯凰者髙世之賢才也朝陽之梧桐者治朝之賢君也惟其梧桐菶菶萋萋是以鳯凰雝雝喈喈由此觀之則君臣感防之機可想矣朱氏曰此戒王誠於用賢也

君子之車旣庶且多君子之馬旣閒且馳矢詩不多維以遂歌【馬音姥馳音陀車馬多馳隔句平上通韻】賦也鄭箋庶眾閒習也

朱注承上章之興也菶菶萋萋則雝雝喈喈矣君子之車馬則旣庶而且閒矣其意若曰是亦足以待天下之賢者而不厭其多矣李氏曰此言人君待賢之禮當如此其厚也賢者之道徳絕異於眾人苟以眾人待之則將拒而不至故其所以載之者車必庶而多馬必閒而馳而後君子至焉觀車馬之富則其禮意之厚可知矣鄭箋我陳此詩不復多也欲今遂爲樂歌使王日聼之則不損今之成功也王氏曰此詩非不多也召公以爲不多者愛君之心無已也

捲阿十章六章章五句四章章六句

虞惇按此詩以集注爲善毛鄭皆誤也詩中豈弟君子皆指王無有稱其臣者鄭云樂易之君子來就王遊而歌以陳其音一誤也鳯凰於飛翽翽其羽以諭吉士之多而鄭云眾鳥慕鳯凰而來猶羣士慕賢者而往仕二誤也維君子使君子亦指王曰君子又曰天子正朱子所云猶曰王於出徵以佐天子也而鄭云王之朝多善士有君子在上位者率化之使親愛天子其說迂曲而難通三誤也有馮有翼有孝有徳皆指賢臣而鄭以有孝爲成王有徳爲羣臣謂王之祭祀擇賢者爲之屍使祝贊道之扶翼之於上下文不相防四誤也有此四誤通篇之義俱失惟首章有捲者阿鄭云諭王當屈體待賢者此爲得之鳯凰一章鄭云因時鳯凰至故以諭焉歐陽氏辧之云成王時未嘗有鳯凰至今按竹書成王十八年鳯凰至而周書君奭篇亦曰耉造徳不降我則鳴鳥不聞鳴鳥鳯凰也則前此或嘗有鳯凰至未可知今亦無可考詩義亦不重此姑略之首章來遊來歌謂召公從王來遊遂歌以諷王而朱注云召公因王之歌作此以爲戒未知何所據捲阿飄風義兼比興朱注但云賦也亦非是

民勞召穆公刺厲王也

鄭箋厲王成王七世孫也

穆公康公十六世孫名虎申公說厲王之時公卿憂亂同列相戒而作此詩虞惇按厲王無道使衞誣監謗道路以目召穆公故微其詞托於戒同列實所以刺王也

民亦勞止汔可小康惠此中國以綏四方無縱詭隨以謹無良式遏宼虐憯不畏明柔逺能邇以定我王賦也鄭箋汔幾也惠愛也毛傳中國京師也四方諸夏也蘇氏曰詭隨不顧是非妄隨人者也鄭箋式用遏止也毛傳憯曾也朱注明天之明威也毛傳柔安也朱注能順習也

鄭箋民之疲勞甚矣王幾可以小安之乎愛京師之人以安天下京師者諸夏之根本蘇氏曰人未有無故而妄隨人者惟無良之人將悅其君而竊其權以爲宼虐則爲之故無縱詭隨則無良之人肅而宼虐無畏之人止然後柔逺能邇而王室定矣虞惇按後漢陳忠疏曰輕者重之端小者大之源故隄潰蟻穴气泄鍼芒是以明者愼微智者察幾詩云無縱詭隨以謹無良蓋所以崇本絕末鉤深之慮呂氏曰一言而喪邦曰惟予言而莫予違則詭隨者誠覆邦家之人也無縱詭隨乃所以謹無良而遏宼虐也此詩每章之始皆言民亦勞止恵此中國者欲王息民而固根本也中言無縱詭隨式遏宼虐者欲王謹察小人無使害政也章未皆丁寧反覆勸王之辭使之去危卽安去惡從善也萬時華曰大抵居髙位者喜軟熟而惡剛直小人欲進其身亦必未命先惟未令先諾逢迎謟諛容悅取寵人主不察而信之於是逞其無良之志肆其惛怓之口窮其罔極之惡露其醜厲之狀遂其繾綣之姦宼虐播於下民而國家因之大壊無縱者明以辧之斷以絕之之謂也春秋傳詩曰惠此中國以綏四方施之以寛也無縱詭隨以謹無良糾之以猛也柔逺能邇以定我王平之以和也

民亦勞止汔可小休惠此中國以爲民逑無縱詭隨以謹惛怓式遏宼虐無俾民憂無棄爾勞以爲王休賦也鄭箋休息也逑聚也毛傳惛怓亂也鄭箋勞猶功也毛傳休羙也

鄭箋無廢女始時勤政事之功以爲王之休羙述其始功者誘掖之也虞惇曰無棄爾勞者托爲語同列之辭實所以戒王也

民亦勞止汔可小息惠此京師以綏四國無縱詭隨以謹罔極式遏宼虐無俾作慝敬愼威儀以近有徳賦也鄭箋罔無極中也

嚴氏曰詭隨之人無所不至所謂罔極也李氏曰敬愼威儀則能親近有徳之人禮貌苟衰賢者去之矣呂氏曰此戒王逺小人近君子也

民亦勞止汔可小愒惠此中國俾民憂泄無縱詭隨以謹醜厲式遏宼虐無俾正敗戎𨿽小子而式大賦也毛傳愒息泄去也醜眾也鄭箋厲惡也朱注正敗正道敗壊也鄭箋戎猶汝也式用也鄭箋汝𨿽小子自遇而汝用事於天下甚廣大不可不愼也易曰君子出其言善則千里之外應之況其邇者乎出其言不善則千里之外違之況其邇者乎是以此戒之

民亦勞止汔可小安惠此中國國無有殘無縱詭隨以謹繾綣式遏宼虐無俾正反王欲玉汝是用大諫【平上去通韻】

賦也毛傳賊義曰殘蘇氏曰繾綣小人之固結其君者也朱注正反反於正也

王氏曰正敗者敗而已未盡反而爲不正也正反則無正矣鄭箋玉者君子比徳焉王乎我欲令汝如玉然故作是詩用大諫正汝此穆公至忠之言顧氏曰此本召穆公諫王之辭乃托爲王意以戒公卿百執事之人故曰王欲玉汝是用大諫猶之轉予於卹而呼祈父從事不均而怨大夫所謂言之者無罪聞之者足以戒也豈亦監謗之時疾威之日不敢指斥而爲是言乎然而亂君之國無治臣至於我卽爾謀聼我囂囂則又不獨王之愎諫矣

民勞五章章十句

虞惇按此詩朱注從申公說以爲同列相戒之辭今從序

板凡伯刺厲王也

鄭箋凡伯周同姓周公之也入爲王卿士孔疏春秋隠七年天王使凡伯來聘世在王朝蓋畿內之國申公說厲王用事之臣多懷不忠以致禍敗公卿賦此以責之虞惇按此詩𨿽托於責同列其實以戒王猶上篇之意也

上帝板板下民卒癉出話不然爲猶不逺靡聖管管不實於亶猶之未逺是用大諫【平上去通韻】

賦也毛傳上帝斥王也板板反也朱注卒盡也毛傳癉病也鄭箋猶謀也毛傳管管無所依

也亶誠也

朱注上帝反其常道而使下民盡病矣其出言皆不合理爲謀又不久逺孔疏惟耽樂於目前不知禍之將至又無聖人之法度管管然以心自恣不實之於誠信李氏曰人苟知聖人之法度則必戰戰兢兢不敢苟作其心旣無聖人矣則矯誣詐僞何所不至哉鄭箋王之謀不能圖逺用是故我大諫王也孔疏自此以下皆大諫也

天之方難無然憲憲天之方蹶無然泄泄辭之輯矣民之洽矣辭之懌矣民之莫矣

賦也毛傳憲憲猶欣欣也蹶動也泄泄猶防防也輯和洽合懌悅莫定也

蘇氏曰天方爲艱難以震動周室無爲是欣欣而不顧防防而不已鄭箋王者政教和悅順於民則民心合定此戒語時之大臣李氏曰從來危亂之際惟政教號令足以收拾人心所謂安危在出令也虞惇按上章出話不然正與辭輯辭懌相反也

我𨿽異事及爾同寮我卽爾謀聴我囂囂我言維服勿以爲笑先民有言詢於芻蕘【平去通韻】

賦也毛傳寮官也鄭箋卽就也毛傳囂囂猶謷謷也鄭箋服事也毛傳芻蕘采薪者

鄭箋我𨿽與爾職事異乃與爾同官俱爲卿士我就女而謀忠告以善道女反聼我謷謷然不肯受我所言乃今之急事女無笑之古之賢者常言有疑事當謀之芻蕘匹夫匹婦或知及之況於我乎呂氏曰不敢斥王托與執政公卿言而風之也

天之方虐無然謔謔老夫灌灌小子蹻蹻匪我言耄爾用憂謔多將熇熇不可救藥

賦也蘇氏曰謔謔戱侮也鄭箋老夫凡伯自謂也毛傳灌灌猶欵欵也蹻蹻驕貎朱注耄老而昏也毛傳熇熇熾盛也

蘇氏曰言天方爲虐安得以爲戲而不信哉老者知其不可而盡其欵誠以告之少者不信而驕之故曰非我老耄而妄言乃汝以憂爲戲耳夫憂未至而救之猶可爲也茍俟其益多則如火之盛不可復救矣孔疏如人病甚不可救以藥也

天之方懠無爲誇毗威儀卒迷善人載屍民之方殿屎則莫我敢葵喪亂蔑資曾莫惠我師【平去通韻】

賦也毛傳懠怒也誇毗體柔也王氏曰載屍不言不爲飲食而已者也毛傳殿屎呻吟也鄭箋葵揆也毛傳蔑無資財也鄭箋師眾也

鄭箋天方行威怒女無誇毗以形體順從之君臣之威儀盡迷亂賢人君子則如屍矣不復言語也時厲王虐而弭謗朱注民方愁苦呻吟而莫敢揆度其所以然者是以至於喪亂困竭而卒無能惠我師者也顧氏曰夏侯湛云居位者以善身爲靜以寡交爲愼以弱斷爲重以怯言爲信白居易云拱黙保位者爲明智柔順安身者爲賢能直言危行者爲狂愚中立守道者爲凝滯故朝寡敢言之士庭鮮執咎之臣羅防云無所可否曰得體與世浮沈曰有量眾皆黙已獨言曰沽名眾皆濁已獨淸曰立異此三言者可謂痛切而深至也從古惟體柔之人常足爲人心世道之禍至於佞謟日熾剛克消亡朝多防防之流士保容容之福胥天下化爲巧言令色孔壬而後已綱紀日壊家國隨之然則喪亂之所從生豈不階於誇毗之輩乎

天之牖民如壎如篪如璋如圭如取如擕擕無曰益牖民孔易民之多辟無自立辟【多辟之辟音僻立辟之辟音璧】

賦也毛傳牖道也壎篪言和也圭璋言合也蘇氏曰取擕言易也鄭箋辟邪也毛傳辟法也朱注壎倡而篪和璋判而圭合取求擕得而無所費鄭箋王之道民以禮義則民和合而從之如此

蘇氏曰聖人之導民如暗者之願明而爲之牖焉導其天也故其導之也擕之而已不求益於民故導之甚易孔疏言上爲善政民必從之是甚易也今民之所行多邪僻者乃汝君臣之過女無自謂所建立者爲法當更攺行以化民無得行此惡政也

價人維藩大師維垣大邦維屏大宗維翰懷徳維寧宗子維城無俾城壊無獨斯畏【屏與寧城韻翰與藩垣韻】賦也朱注價大也大徳之人也蘇氏曰大師大眾也大邦大諸侯也大宗彊族也宗子同姓也朱注藩籬也毛傳垣墻也王氏曰屏樹也毛傳翰幹也呂氏曰前告以爲治之本此告以爲治之輔也荀子曰君人者愛民而安好士而勞兩者無一焉而亡詩曰價人維藩大師維垣此之謂也春秋傳曰君其修徳而固宗子何城如之

敬天之怒無敢戲豫敬天之渝無敢馳驅昊天曰明及爾出王昊天曰旦及爾遊衍【平去上去通韻】

賦也鄭箋渝變也毛傳馳驅自恣也鄭箋及與也毛傳王往也旦亦明也遊行衍溢也

朱注天之聰明無所不及不可以不敬也板板也難也蹶也虐也懠也其怒而變也甚矣而王之君臣不之敬也亦知其有日監在玆者乎鄭箋昊天在上人仰之皆謂之明常與女出入往來遊溢相從視女所行善惡可不愼乎張氏曰天體物而不遺猶仁體事而無不在也禮儀三百威儀三千無一事而非仁也昊天曰明及爾出王昊天曰旦及爾遊衍無一物之不體也朱氏曰天者理而已理無往而不在故天無往而不監知此則敬天之意常存而易亂爲治無難矣此一詩之要防也李氏曰末章所陳文王之在帝左右也而凡伯以此告厲王者蓋古人責難於君無非堯舜禹湯之道也

板八章章八句

虞惇按朱子從申公說以此爲責同列之詩其實托於同列以戒王與民勞同意上帝板板亦與菀栁上帝甚蹈正同假上帝之尊以斥王而朱子以上帝爲天帝誤矣出話不然云云卽承上帝說下語意顯然不煩廻防其他訓釋諸家略同惟無自立辟從鄭不從朱價人維藩從朱不從鄭

生民之什十篇六十五章四百三十三句

讀詩質疑卷二十五下﹤經部﹐詩類﹐讀詩質疑﹥

欽定四庫全書

讀詩質疑卷二十六上

太僕寺少卿嚴虞惇撰

蕩之什

蕩召穆公傷周室大壞也厲王無道天下蕩蕩無綱紀文章故作是詩也

蘇氏曰蕩之所以爲蕩由詩有蕩蕩上帝也序雲天下蕩蕩無綱紀文章非詩意矣

蕩蕩上帝下民之辟疾威上帝其命多辟天生烝民其命匪諶靡不有初鮮克有終【上辟音璧下辟音僻豳風七月陰與衝韻此終與諶韻俱未詳集注終諸深反】賦也歐陽氏曰蕩蕩廣大貎孔疏曰上帝者不敢斥王也毛傳辟君也朱注疾威猶暴虐也鄭箋辟邪也烝眾也蘇氏曰諶信也

朱注蕩蕩之上帝乃下民之君也今此疾威之上帝其命乃多邪辟何哉蓋天生眾民其命有不可信者降命之初本無不善而人鮮能以善道自終是以致此大亂使天命亦罔克終也劉康公曰民受天地之中以生所謂命也能者養之以福不能者敗以取禍嚴氏曰言人自不爲善非天賦予以惡也

文王曰咨咨女殷商曾是彊禦曾是掊克曾是在位曾是在服天降滔徳女興是力【滔今本作慆】

賦也朱注此設爲文王之言也毛傳咨嗟也彊禦彊梁禦善也李氏曰掊克掊斂克深也毛傳服事也滔慢也蘇氏曰力任也

蘇氏曰召公知厲王之將亡故爲此詩托於文王所以咨嗟商紂者言朝廷在位服事皆彊禦掊克之人所謂滔徳也天降是人以妖孽天下女又興而任之何哉

歐陽氏曰此章以下乃條陳王者之過惡言此皆殷紂之所已行文王咨嗟以戒於初而厲王踐而行之於後也錢氏曰從來酷吏與聚斂之臣未有不相濟爲惡者詩所以刺彊禦掊克之在位也

文王曰咨咨女殷商而秉義類彊禦多懟流言以對宼攘式內侯作侯祝靡屆靡究

賦也朱注而汝也義善懟怨也鄭箋式用侯維也朱注作詛同詛祝怨謗也毛傳屆極究窮也孔疏女秉事之臣當用善類反任彊禦眾懟爲惡

者作爲流言謗毀賢者以之對上使上不得用之而宼盜攘竊爲姦宄者王反信之使用事於內朱注是以致怨謗之無極也

文王曰咨咨女殷商女炰烋於中國斂怨以爲徳不明爾徳時無背無側爾徳不明以無陪無卿【卿古音羗】賦也鄭箋炰烋自矜气健之貎朱注背後也側左右也毛傳陪貳也

朱注多爲可怨之事而反自以爲徳前後左右公卿之臣皆不稱其官如無人也許氏曰曰背曰側小臣也曰陪曰卿大臣也李氏曰亂世之君是非顚倒邪正錯迕無人以輔弼之故也顧氏曰由無人故不明是責在輔弼也亦由不明故無人是責在舉錯也輔氏曰呂正獻公言小人聚斂以佐人主之欲而不知其終爲害也賞其納忠而不知其大不忠賞其任怨而不知其怨歸於上所謂斂怨爲徳也

文王曰咨咨女殷商天不湎爾以酒不義從式旣愆爾止靡明靡晦式號式呼俾晝作夜【式止晦上去入通韻夜音豫】

賦也孔疏飲酒齊色曰湎朱注式用也蘇氏曰止容止也

虞惇曰言天未嘗以酒湎女乃女自爲之惟不義之是從是式縱飲敗度如此之極也孔疏旣愆女之容止又無明無晦飲酒不息叫號讙呼使晝日作夜不視政事此所以大壊漢書班伯曰沈湎於酒防子所以告去也式號式呼大雅所以流連也詩書淫亂之戒其原皆在於酒

文王曰咨咨女殷商如蜩如螗如沸如羮小大近喪人尙乎由行內奰於中國覃及鬼方【顧氏曰各章商字不入韻獨此章入韻詩人用韻因心自然不膠於一如此】賦也毛傳蜩蟬螗蝘也奰怒也不醉而怒曰奰孔疏覃延也朱注鬼方逺夷也

鄭箋飲酒號呼之聲如蜩螗之鳴其笑語防防如湯之沸羮之方熟君臣失道如此無小無大莫不皆近喪亡矣時人化之尙欲從而行之不知其非王氏曰昏亂如此故內自中國外及鬼方莫不怨怒也

文王曰咨咨女殷商匪上帝不時殷不用舊𨿽無老成人尙有典刑曽是莫聼大命以傾【舊古音忌時舊平去通韻】

賦也朱注非上帝爲此不善之時乃殷不用舊致此禍耳老成人舊臣也典刑舊法也王氏曰𨿽無老成人與圖先王舊政然典刑尙在可循守也而曾莫之聼大命所以傾也鄭箋老成人謂若伊尹伊陟臣扈之屬

文王曰咨咨女殷商人亦有言顚沛之掲枝葉未有害本實先撥殷鑑不逺在夏后之世【去入通韻】

賦也毛傳顚僕沛防也鄭箋掲蹶貎撥猶絕也夏后謂桀也

鄭箋大木掲然將蹶枝葉未有折傷其根本實先絕蘇氏曰譬如商周之衰典刑未廢諸侯未畔四夷

未起而其君不義以自絕於天莫可救止也言商之鑑在夏則周之鑑在商明矣歐陽氏曰穆公作詩之時周未亡也然知其必亡者以王爲無道本根先壊也非獨周之鑑殷殷之初興亦鑑夏之亡矣謂今旣然則後之興者當又鑑厲王也此傷之至痛也蕩八章章八句

虞惇按詩二章以下皆托爲文王咨紂之辭未嘗斥厲王也天降滔徳鄭箋云厲王施倨慢之化女羣臣相與而力爲之誤矣卒章本實先撥諭國家根本撥壊而鄭云紂之官職𨿽俱存紂誅亦皆死亦誤也今參諸說正之

抑衞武公刺厲王亦以自警也

楚語昔衞武公年數九十五矣猶箴儆於國曰自卿以下至於師長士茍在朝者無謂老髦而捨我必恭恪於朝朝夕以交戒我在輿有旅賁之規位寧有官師之典倚幾有誦訓之諫居寢有禦之箴臨事有瞽史之道宴居有工師之誦史不失書蒙不失誦以訓禦之於是乎作懿戒以自警也其沒也謂之叡聖武公韋昭云懿卽大雅抑之篇也抑讀曰懿侯包曰衞武公刺王室亦以自戒行年九十有五猶使人日誦是詩而不離於其側呂氏曰史記載武公以宣王十六年卽位國語亦稱武公年九十五作懿戒自警於是說者遂以此詩爲追刺厲王今考其辭如曰其在於今曰匪面命之曰聼用我謀決非追刺之語史記國語殆未可據一以詩爲正可也錢氏曰按此當是刺幽王之詩武公當厲王時年尙防稚不應作詩刺王若云事後追刺暴楊先王之惡尢非臣子之義篇中於乎小子等語應是老成耆舊之言計幽王距厲王所幾百年矣武公爲幽王卿士已在耄年幽王初政昏亂已著武公追維往事以明鑑戒故曰告爾舊止曰言示之事曰曰喪厥國取譬不逺舉厲王之事以爲幽王戒故序詩者以爲刺厲王其實此詩之作在幽王時也然則史記國語之言固亦未嘗不可據矣虞惇按此詩以爲刺厲王者序說也武公當厲王時年尙防稚未爲諸侯不應作詩刺王則序說未可據也以爲追刺厲王者孔頴達之說也武公當幽王平王時入爲卿士無緣暴揚先王之惡而追刺之詩文其在於今亦非追刺之語則孔說未可據也以爲武公耑以自儆絕非刺王者朱子之說也考詩意乃托於自警以刺王其自儆者卽所以刺王也視爾夢夢我心慘慘聼用我謀庶無大悔若專以自儆不必設爲我爾之辭朱子於小序多詆排之故其說如此是亦未可據也據史記厲王在位三十七年又共和十二年武公以宣王十四年卽位而國語稱武公年九十有五於是乎作懿戒以自儆則此詩之作當在平王之時而詩中一則曰於乎小子再則曰於乎小子其非斥厲王可知而武公年已逾耄亦不得自稱曰小子其非專以自儆亦可知也惟李迂仲以爲刺幽王而近世郝敬錢澄之力主之考其時世似爲切合然詩傳無明文亦未敢以遽定諸家訓釋多雲刺厲王故今仍其舊而附載錢氏之說以備參考云又按小雅棠棣之詩周官傷管蔡而作也而左傳云召穆公思周徳之不類故糾合宗族於成周而作詩杜預云周公作詩召公歌之鄭氏答趙商云凡賦詩者或造篇或誦古是知賦詩誦古亦可云作據國語武公年九十有五猶使人日誦是詩則是詩之作蓋已久矣意者是詩之作本刺厲王國史軼其作詩之人武公以其言有可以自儆故使人朝夕誦之至老而不衰序詩者卽以此爲武公之作如左傳所云召穆公作棠棣之詩之類未可知然亦未敢臆定也

抑抑威儀維徳之隅人亦有言靡哲不愚庶人之愚亦職維疾哲人之愚亦維斯戾【疾戾去入通韻】

賦也毛傳抑抑密也隅廉也朱注哲知也毛傳職主也朱注戾反也

鄭箋人密審於威儀抑抑然是其徳必嚴正也古之賢者道行心平可外占而知內如宮室之制內有繩直則外有亷隅王氏曰徳譬則宮城也儀譬則隅也視其隅則宮城之中可知矣有諸中必形諸外故也歐陽氏曰靡哲不愚者哲人不自修愼則習防於昏愚書所謂惟聖罔念作狂也眾人性本善而不明不能勉自開發而終於昏愚譬人之疾是其不幸也哲人性明而本善惟不自修愼習防於過惡終爲愚人則自戾其性矣此泛論人之善惡貴乎自修愼以譏王之喪厥徳亦以自警其怠忽也李氏曰威儀者徳充之符非聲音笑貎爲也愼於威儀則爲哲人忽於威儀斯爲愚人哲愚之分愼不愼之間而已呂氏曰此詩以威儀爲主乃自古論修身者之所

同蓋至切近莫過於此也

無競惟人四方其訓之有覺徳行四國順之訏謨定命逺猶辰告敬愼威儀維民之則【下四句韻未詳】

賦也鄭箋競彊也朱注覺直大也毛傳訏大謨謀也朱注命號令也鄭箋猶圖也毛傳辰時也

朱注天地之性人爲貴能盡人道則四方皆以爲訓有覺徳行則四國皆順從之歐陽氏曰莫彊於人以一身而訓道四方所謂以天下爲已任能自彊者也徳行修著可以服四國所謂一日克己復禮天下歸仁也嚴氏曰其於政事必有訏大之謀以堅定其命令謂先定大計也呂氏曰所謀不止一身而計天下之安危不止一時而監百世之損益是大其謀也旣訏謨以定命矣猶未敢輕出也復長慮卻顧思其所終思其所然後以時而播告焉蘇氏曰政事旣修又能敬其威儀以爲民之法則所以爲國者略備矣虞惇曰此及上章皆泛論修徳愼身之要也

其在於今興迷亂於政顚覆厥徳荒湛於酒女𨿽湛樂從弗念厥紹罔敷求先王克共明刑【酒與紹韻政與刑平去通韻如車攻之五章也今字不入韻】

賦也鄭箋今今王也興猶尊尙也朱注湛樂從惟湛樂之是從也毛傳紹繼也鄭箋敷廣也毛傳共執刑法也

王氏曰爲人子孫當紹祖考廣求先王之道而恪守其法度今王不能然歐陽氏曰此章專以刺王也

肆皇天弗尙如彼泉流無淪胥以亡夙興夜寐灑埽庭內維民之章修爾車馬弓矢戎兵用戒戎作用逷蠻方賦也鄭箋肆故今也朱注弗尙厭棄之也淪防胥相也毛傳灑灑章表也蘇氏曰戒備戎兵作起也鄭箋逷治也

蘇氏曰天不尙厲王之行君子憂之恐其如泉之流相防以就亡竭故教之使修其政事以自救朱注內自庭除之近外及蠻方之逺細而寢興灑埽之常大而車馬兵戎之變慮無不周備無不飭鄭箋時中國防弱故復戒將帥修治軍實用備兵事之起用治九州之外不服者虞惇曰此章告之以自治之道也

質爾人民謹爾侯度用戒不虞愼爾出話敬爾威儀無不柔嘉白圭之玷尙可磨也斯言之玷不可爲也【度虞平去通韻爲音譌】

賦也朱注質成也定也蘇氏曰侯度天子禦諸侯之度也鄭箋柔安嘉善也毛傳玷缺也蘇氏曰天子茍內失其人民而外慢其諸侯則將有不虞之禍起夫怨不在大言語之不愼威儀之不敬卽禍之所由起也故又以斯言之玷殷勤戒之孔疏玉之缺尙可磨鑢而平若政教一失遂往而不可攺爲王者安危在出令故特宜愼之

無易由言無曰苟矣莫捫朕舌言不可逝矣無言不讎無徳不報惠於朋友庶民小子子孫繩繩萬民靡不承【舌逝去入通韻讎報平去通韻首二句無韻】

賦也毛傳捫持也孔疏朕我也鄭箋逝往也朱注讎答也鄭箋惠順也孔疏朋友諸侯及

卿大夫小子庶民之子弟也承奉也

蘇氏曰王無得輕易於發言無曰茍如是而已𨿽無有執持吾舌者然而言不可以妄出也何者言行之出未有不反報之者也茍能順於朋友以至庶民小子則民思戴其子孫繩繩而不絕矣朱注皆謹言之效也李氏曰言出乎身加乎民行發乎邇見乎逺言行君子之樞機施報必然不可掩也惠之所及子孫且受其福則怨之所及子孫亦受其禍可不愼與虞惇曰此二章戒之以愼言也

視爾友君子輯柔爾顏不遐有愆相在爾室尙不愧於屋漏無曰不顯莫予云覯神之格思不可度思矧可射思

賦也毛傳輯和也鄭箋遐逺愆過也朱注尙庶幾也毛傳室西北隅謂之屋漏格至也呂氏曰思語辭鄭箋矧況射厭也

許氏曰視爾與君子爲友和柔其顏色以相接豈不逺於過愆然此乃顯明之地可勉彊而爲之相爾在室中屋漏不與物交之際庶幾亦戒懼而無愧於心則善矣勿謂暗室屋漏人莫我見也人𨿽不見鬼神其見之矣朱注鬼神之妙無物不體不顯亦臨猶懼有失況可厭射而不敬乎黃氏曰所謂神者非必求於杳防不可見之中當自察於吾心昭昭不可欺之際蓋吾心之不可欺者卽神也人可欺而心不可欺故中庸曰誠之不可掩錢氏曰按莊子爲不善於顯明之中者人得而非之爲不善於幽暗之中者鬼神得而責之君子無人非無鬼責呂氏曰此章戒王以內外交修也

辟爾爲徳俾臧俾嘉淑愼爾止不愆於儀不僣不賊鮮不爲則投我以桃報之以李彼童而角實虹小子賦也李氏曰辟君也鄭箋止容止也毛傳僣差也朱注賊害也毛傳童羊之無角者虹潰也鄭箋禮天子未除喪稱小子黃氏曰周公稱成

王爲孺子召公亦曰衝子稱君爲小子蓋自古老成人之常

蘇氏曰人君茍修其徳而愼其容止無僣僞殘賊之行則民鮮不以爲法矣譬如投之以桃而報之以李不可誣也今王無其實而欲求民之法之是童羊而求其角人誰信汝哉徒自潰亂而已王氏曰童無角理譬我施惡無報我以善之理朱氏曰投桃報李言理之必有者以勉之也彼童而角言理之必無者以戒之也虞惇曰此章告之以修徳之效也

荏染柔木言緡之絲溫溫恭人維徳之基其維哲人告之話言順徳之行其維愚人覆謂我僣民各有心【人與言韻僣與心平去通韻行字不入韻】

興也朱注荏染柔貎孔疏緡綸也以絲爲綸被之木以爲弓也毛傳話言古之善言也鄭箋覆反也僣不信也

鄭箋柔忍之木則被之弦以爲弓寛柔之人則能爲徳之基言內有其性乃可以成徳張氏曰柔忍之木乃弓之材溫恭之人乃徳之質眞氏曰有溫恭之基乃能聼言而進徳鄭箋語賢智之人以善言則順行之告愚人反謂我不信民心不同如此虞惇曰此章告之以聼言也

於乎小子未知臧否匪手攜之言示之事匪面命之言提其耳借曰未知亦旣抱子民之靡盈誰夙知而莫成【平上去通韻】

賦也毛傳臧善也孔疏否惡也提拽也毛傳借假也孔疏盈滿夙早也毛傳莫晚也

鄭箋於乎傷王不知善否我非但以手攜之親示以事之是非庶其睹之而悟非但對面語之親提撕其耳庶其志而不忘此言教道之熟不可啟覺也假曰王尙防少未有所知亦已抱子長大矣不防小也朱注人若不自盈滿能受教戒則豈有早知而反晚成之理歐陽氏曰由王心自滿故教不可入也

昊天孔昭我生靡樂視爾夢夢我心慘慘誨爾諄諄聼我藐藐匪用爲教覆用爲虐借曰未知亦聿旣耄【慘讀作懆平上去入通韻】

賦也孔疏夢夢昏亂也毛傳慘慘憂不樂也歐陽氏曰諄諄款誠也毛傳藐藐然不入也嚴氏曰聿遂也毛傳耄老也

鄭箋昊天乎乃甚明察我生無可樂也視王之意夢夢然我心之憂慘慘然愬其自恣不用忠臣也我教告王語諄諄然王聼聆之藐藐然歐陽氏曰君暗於上臣憂於下臣言甚至君聼甚忽不以爲徳而反以爲罪許氏曰借曰王未有知亦遂至於耄矣言及今不能攺過且將因循忽而旣耄也孔疏傳所謂老將至而耄及之也虞惇曰此二章皆刺王之拒諫也

於乎小子告爾舊止聼用我謀庶無大悔天方艱難曰喪厥國取譬不逺昊天不忒回遹其徳俾民大棘【上四句平上通韻】

賦也鄭箋止辭也朱注忒差也遹僻棘急也歐陽氏曰我所告爾者非妄言皆據舊事之已然者庶幾聼我猶可不至於大悔也朱注天運方艱難將喪厥國矣我之取譬夫豈逺哉張氏曰天道福善禍淫無有差忒王方爲邪僻之行使民困急而無告其喪厥國也必矣虞惇曰此章丁寧反覆戒以聼言修徳之意錢氏曰告爾舊止者前事之不忘後事之師也取譬不逺者厲王流於彘其事不逺當以爲鑑也蕩之詩戒厲王取鑑於殷此詩戒幽王取鑑於厲其意一也

抑十二章三章章八句九章章十句

虞惇按此詩鄭箋頗多曲說如以靡哲不愚爲佯愚畏罪以質爾人民二句爲戒鄕邑大夫及邦國之君以相在爾室爲助祭在宗廟之室其尢甚者以童羊諭皇后而角者諭於政事有所害此之紕繆不可從也集注不主刺王故其說略見抵牾今博采諸家訂之如彼泉流今本作流泉依唐石經及國子鑑注疏本攺正

桑柔芮伯刺厲王也

鄭箋芮伯畿內諸侯王卿士也字良夫孔疏書序雲巢伯來朝芮伯作旅巢命武王時也顧命同召六卿芮伯在焉成王時也桓九年王使虢仲芮伯伐曲沃桓王時也此又厲王之時世在王朝常爲卿士故知是畿內諸侯也書序注云芮伯周同姓國在畿內則芮伯姬姓也左傳周芮良夫之詩曰大風有隧周書有芮良夫之篇則知字良夫也申公說芮良夫傷厲王之失國而作是詩虞

惇按厲王三十七年國人畔襲王王奔彘召公周公二相行政號曰共和共和十四年厲王死於彘乃立太子靜是爲宣王朱子云詩有滅我立王之語則是詩之作疑在共和時也

菀彼桑柔其下侯旬捋采其劉瘼此下民不殄心憂倉兄塡兮倬彼昊天寧不我矜【塡音塵矜居銀反上六句隔句韻】

朱注比也毛傳菀茂貌錢氏曰侯維也毛傳旬均也言陰均也蘇氏曰劉殘也毛傳瘼病也鄭箋殄絕也朱注倉兄猶愴怳也毛傳塡久

也鄭箋倬明大貎毛傳昊天斥王者也

蘇氏曰桑之爲物其葉最盛然及其采之也一朝而盡無黃落之漸故詩人取以爲比言周之盛時如柔桑之茂其陰無所不徧至於厲王肆行暴虐以敗其成業則王室忽焉雕獘如桑之旣采民失防而受其病故君子憂之不絕於心悲之益久而不已遂號天而訴之也鄭箋昊天倬然明大而不矜哀下民怨愬之言

四牡騤騤旟旐有翩亂生不夷靡國不泯民靡有黎具禍以燼於乎有哀國步斯頻【隔句韻平去通韻】

賦也毛傳騤騤不息也夷平泯滅也王氏曰黎黑也猶言黔首也鄭箋具俱也災余曰燼陳氏曰步猶運也毛傳頻急也

蘇氏曰厲王之亂天下徵役不息故民見其車馬旌旗而厭苦之歐陽氏曰禍亂日生而不夷無國不見泯滅民黎皆爲灰燼陳氏曰於乎可哀兮國運如此之頻促也朱注自此至第四章

皆徵役者之怨辭也

國步蔑資天不我將靡所止疑云䢐何往君子實維秉心無競誰生厲階至今爲梗【競古其兩反梗古古盎反隔句韻平上去通韻】

賦也毛傳蔑無資財也鄭箋將養也毛傳疑定也朱注疑如儀禮疑立之疑䢐亦往也競爭也毛傳厲惡梗病也

陳氏曰國運困窮天不我養止則不知所安行則不知所往許氏曰夫秉心無競者君子之道也誰實生此禍階而使至今爲病乎歐陽氏曰意者禍有根源其所從來也逺矣其實刺禍由王致也

憂心慇慇念我土宇我生不辰逢天僤怒自西䢐東靡所定處多我覯痻孔棘我圉【此章亦隔句韻獨東字不入韻不必葉】

賦也毛傳宇居僤厚也鄭箋痻病也毛傳圉垂也

鄭箋此士卒從軍久勞苦自傷之言孔疏多矣我之所遇甚病也急矣我之在邊垂甚勞也

爲謀爲毖亂況斯削吿爾憂卹誨爾序爵誰能執熱逝不以濯其何能淑載胥及溺

賦也毛傳毖愼也鄭箋況滋也卹亦憂也朱注序爵辧別賢否之道也鄭箋執熱手持熱物也朱注逝語辭

李氏曰王豈不謀且愼然亂日滋而國日削者以王之謀非所謀而愼非所愼也鄭箋我語女以憂天下之憂教女以次序賢能之爵其爲之當如手持熱物之用濯謂治國之道當用賢者蘇氏曰誰能執熱而不以濯者賢者之能已亂猶濯之能觧熱也否則其何能善相與入於防溺而已張氏曰爵未嘗無序也序之者使賢者尊不肖者卑而已召旻曰彼疏斯粺不能序爵故也虞惇曰此章告之以用賢已亂也

如彼遡風亦孔之僾民有肅心荓用不逮好是稼穡力民代食稼穡維寶代食維好【上四句隔句韻】

賦也毛傳遡鄕僾唈也鄭箋肅進也毛傳荓使也

蘇氏曰君子視厲王之亂悶然如遡風之人唈而不能息𨿽有欲進之心皆使之曰世亂矣非吾所能及也於是退而稼穡盡其筋力與民同事以代祿食而已當是時也仕進之憂甚於稼穡之勞故曰稼穡維寶代食維好言𨿽勞而無患也虞惇曰此章刺王不用賢而賢者去也

天降喪亂滅我立王降此蟊賊稼穡卒癢哀恫中國具贅卒荒靡有旅力以念穹蒼【後六句隔句韻】

賦也鄭箋虫食苖根曰蟊食節曰賊癢病也恫痛也具皆也毛傳贅屬荒虛也王氏曰穹蒼天也穹言形蒼言色也

歐陽氏曰天降喪亂將滅亡我王室而又蝗螟爲災稼穡盡病李氏曰痛此中國之民皆相連屬至於空虛無不被其禍而王之羣臣無有肯陳力以念天禍者由王不能用賢也張氏曰前言稼穡代食今至於稼穡卒癢民窮而財盡安得不亂乎虞惇曰此章言賢者旣去無人以救亂也

維此惠君民人所瞻秉心宣猶考愼其相維彼不順自獨俾臧自有肺腸俾民卒狂【首二句無韻】

賦也鄭箋惠順宣徧猶謀也朱注相輔也鄭箋惟至徳順道之君爲百姓所瞻仰者乃執持正心舉事徧謀於眾考愼輔相而用之言擇賢之審彼不順道之君自多足獨謂已之所任皆善也不復考愼自有肺腸行其心之所欲乃使民盡狂惑是又不宣猶李氏曰臨亂之君各賢其臣一人曰賢矣天下不以爲賢也惟明君公天下之好惡而愼用之此治亂所由分也虞惇曰此章言用人公私之得失也

瞻彼中林甡甡其鹿朋友已譛不胥以谷人亦有言進退維谷【林譖平去隔句韻】

興也毛傳甡甡眾多也鄭箋譛不信也谷善也毛傳谷窮也

鄭箋視彼林中其鹿相輩耦行甡甡然眾多今朝廷羣臣皆相欺背不相與以善道曾鹿之不如也前無明君郤廹罪役故進退皆窮也虞惇曰此章言賢人不用而爲小人所困也

維此聖人瞻言百里維彼愚人覆狂以喜匪言不能胡斯畏忌【上去通韻】

賦也鄭箋覆反胡何也

毛傳瞻言百里逺慮也鄭箋聖人見事逺所視而言者百里而王不用愚暗之人見事淺近耳王反迷惑信之而喜我非不能別白言之然不言之何也畏懼犯顏得罪孔疏刺王親愚逺聖虐而拒諫虞惇曰此章以下皆刺王不用賢而用小人以致亂也

維此良人弗求弗廸維彼忍心是顧是復民之貪亂寧爲荼毒

賦也毛傳廸進也鄭箋貪猶欲也孔疏荼苦菜毒螫虫諭惡行也

鄭箋國有善人王不求索而進用之有殘忍爲惡之心者反顧念而重復之忽賢者而愛小人故民苦王之政欲其亂亡安爲荼毒之行也

大風有隧有空大谷維此良人作爲式谷維彼不順徵以中垢【垢古音古上入通韻】

興也毛傳隧道也鄭箋式用谷善徵行也朱注中隠暗也垢污穢也

鄭箋大風之起有所從而來必出於大空谷之中陳氏曰諭人之爲善爲不善皆有所從來也蘇氏曰善人之作也以用其善小人之行也以播其穢皆發其中之所有於外也呂氏曰言治亂有所自來治由君子而亂由小人也虞惇曰八章之維彼不順對惠君而言也此章之維彼不順對善人而言也有不順之君卽有不順之臣此臣以昏愚之性具殘忍之心工欺背之術貪利敗徳行同宼盜順於君而不順於民使民習爲邪僻貪亂而不知止故曰維彼愚人曰維彼忍心曰貪人敗類曰職涼善背曰職盜爲宼皆窮極小人之情狀以刺之也

大風有隧貪人敗類聼言則對誦言如醉匪用其良覆俾我悖

興也毛傳類善也鄭箋聼言道聼之言對答也蘇氏曰誦言先王之言也

蘇氏曰風之起也有道類之敗也有自貪人在上類之所由敗也李氏曰王之性本善但以貪人敗之耳道聼之言則答之誦詩書之言則如醉由王先入於貪人之言故不用善而反使我爲悖逆之行以從貪人之所爲也呂氏曰此章言王之所以疎棄君子者由小人敗之也朱注厲王說榮夷公芮良夫曰王室其將卑乎夫榮公好專利而不備大難夫利百物之所生也天地之所載也而或專之其害多矣詩所謂貪人其榮公也歟

嗟爾朋友予豈不知而作如彼飛虫時亦弋獲旣之陰女反予來赫

賦也李氏曰弋繳射也鄭箋之往陰覆也口距人謂之赫

鄭箋嗟爾朋友者親而切磋之也張氏曰如彼飛虫時亦弋獲猶言千慮一得也鄭箋我以言告女旣往陰覆女女反赫我出言悖怒不受忠告虞惇曰自此至終篇托爲告其僚友之辭以反覆戒王之用小人也

民之罔極職涼善背爲民不利如雲不克民之回遹職競用力【去入通韻】

賦也鄭箋職主也涼諒同信也朱注善背工爲反覆也鄭箋克勝也

蘇氏曰民之所以貪亂而不知止者職女信用反覆之人也上之害民如恐不勝故民日以邪僻由上之用力而競之也

民之未戾職盜爲宼涼曰不可覆背善詈𨿽曰匪予旣作爾歌【宼古苦故反戾與詈韻宼與予韻可與歌韻下三句各應上三句又韻之變格亦平去平上通韻】賦也毛傳戾定也

蘇氏曰民之所以未定者職上有盜賊之臣爲之宼也女苟信以爲是不可則又曷爲反背而詈我哉爾𨿽曰是非我所爲然我旣作爾歌矣朱注言得其情且事已著明不可掩覆也鄭箋我已作女所行之歌女當受之而攺悔也呂氏曰此詩木厲王之亂在於用小人故於聼任之際屢致意焉

桑柔十六章八章章八句八章章六句

虞惇按此詩文繁理富義難遽曉諸家訓釋亦多異同而蘇氏爲優矣

云漢仍叔羙宣王也宣王承厲王之烈內有撥亂之志遇災而懼側身修行欲銷去之天下喜於王化復行百姓見憂故作此詩也

鄭箋仍叔周大夫也春秋魯桓公五年天王使仍叔之子來聘孔疏考之桓五年上距宣王之崩七十六年至其初則百餘年也春秋之世晉之知氏世稱伯趙氏世稱孟仍叔或亦世稱叔非必卽此仍叔也呂氏曰宣王小雅始於六月言其功也大雅始於云漢言其心也無是心安得有是功哉

倬彼云漢昭回於天王曰於乎何辜今之人天降喪亂饑饉薦臻靡神不舉靡愛斯牲圭璧旣卒寧莫我聼【上六句一韻下四句一韻】

賦也許氏曰倬著大也鄭箋云漢天河也孔疏河精上爲天漢鄭箋昭光也毛傳回轉也曹氏曰天漢起於東方經箕尾之間是爲漢津委蛇向西南行至七星南而沒此其回旋之度也毛傳薦重臻至也朱注圭璧禮神之玉也孔疏春官大宗伯以玉作六器以禮天地四方蒼璧禮天黃琮禮地靑圭禮東方赤璋禮南方白琥禮西方璜禮北方圭璧總稱也鄭箋卒盡也

鄭箋天河水气精光轉運於天時旱渇雨故宣王夜仰視云漢望其候焉毛傳瞻仰昊天不見雨候於是嘆傷人之無辜而遇此喪亂饑饉也鄭箋爲旱之故求於羣神無不祭也無所愛於三牲禮神之圭璧又已盡矣曾無聼我而興雲雨

旱旣太甚蘊隆虫虫不殄禋祀自郊䢐宮上下奠瘞靡神不宗后稷不克上帝不臨耗斁下土寧丁我躬【吳氏韻補臨良中反皇矣臨衝韓詩作隆衝此與七月卒章蕩首章皆東侵同韻疑古人方音本相通也】

賦也蘇氏曰蘊結隆盛也李氏曰說文虫虫旱气也蘇氏曰殄絕也郊天地也鄭箋宮宗廟也孔疏奠置之於地也瘞埋之於土也毛傳宗尊

也錢氏曰克勝也朱注臨享也鄭箋斁敗也毛傳丁當也

鄭箋爲旱故潔祀不絕從郊而至宗廟奠瘞天地之神無不齋肅而尊敬之毛傳上祭天下祭地奠其禮瘞其物古者國有凶荒則索鬼神而祭之蘇氏曰宣王憂旱百神無所不舉然後稷不能救上帝不復饗窮而無告故曰與其耗敗下土寧使我躬當之無使人人被其患也嚴氏曰在宮之神莫尊於后稷非不臨顧我而力不足以勝旱災在郊之神莫尊於上帝力足以勝旱災而不肯臨顧我輔氏曰先郊後宮先尊後親也

旱旣太甚則不可推兢兢業業如霆如雷周餘黎民靡有孑遺昊天上帝則不我遺胡不相畏先祖於摧賦也毛傳推去也孔疏孑孤獨之貌

鄭箋旱旣不可移去心動意懼有如雷霆近發於上朱氏曰大亂之後周之黎民僅有存者今又遇旱

災將孑然無復有遺蘇氏曰是天不復使我有遺余也胡爲尙不相畏哉先祖之業將於是摧滅矣

旱旣太甚則不可沮赫赫炎炎云我無所大命近止靡瞻靡顧羣公先正則不我助父母先祖胡寧忍予【上去通韻】

賦也毛傳沮止也赫赫旱气也炎炎熱气也大命近止民近死亡也朱注羣公先正月令所謂雩祀百辟卿士之有益於民者以祈谷實者是也

蘇氏曰旱旣不止民咸曰我無所庇死期不逺莫有瞻顧而哀閔之者鄭箋百辟卿士雩祭所及者今曾無肯助我憂旱先祖文武又何爲施忍於我不使天雨也朱注於羣公先正但言其不見助父母先祖則以恩望之所謂垂涕泣而道之也

旱旣太甚滌滌山川旱魃爲虐如惔如焚我心憚暑憂心如燻羣公先正則不我聞吳天上帝寧俾我遁【平去通韻】

賦也毛傳滌滌旱气也山無木川無水王氏曰山枯川竭如滌濯然也毛傳魃旱神也惔燎之也鄭箋憚畏也毛傳燻灼也朱注遁逃也

鄭箋旱旣害於山川矣其气生魃而害益甚艸木燋枯如見焚燎然蘇氏曰宣王所以祈旱者至矣而莫之答故曰苟我之不善不當天心則寧使我遁去以避賢者無以我故苦此庶民也

旱旣太甚黽勉畏去胡寧瘨我以旱憯不知其故祈年孔夙方社不莫昊天上帝則不我虞敬恭明神宜無悔怒【平去通韻】

賦也鄭箋瘨病也朱注憯曾也孔疏祈年孟春祈谷於上帝孟冬祈來年於天宗是也朱注方祭四方也社祭土神也鄭箋虞度也

蘇氏曰始以旱故欲遁去以避賢者旣又以爲棄位以避憂患非人主之義故黽勉不去求濟斯難鄭箋天何病我以旱曾不知爲政何所失而致此害我祈丰年甚旱祭四方與社又不晚天曽不度知我心我肅事明神如是明神宜不恨怒於我我何由當遭此旱也輔氏曰皆自反之辭

旱旣太甚散無友紀鞫哉庶正疚哉冢宰趣馬師氏膳夫左右靡人不周無不能止瞻卬昊天云如何裏賦也朱注紀綱紀也鄭箋鞫窮也庶正眾官之長也毛傳周救也鄭箋裏憂也

鄭箋人君以羣臣爲友凶年祿餼不足諸臣勤於事而困於食蘇氏曰旱旣甚則國用空竭無以綱紀羣臣朋友故歷告之曰鞫矣疚矣然尙相戒以無所不周無以不能而止嚴氏曰自庶官之長冢宰之官皆究心於禱祈賑救之事夙夜不遑以致勞瘁下至趣馬也師氏也膳夫也左右之臣也人皆勉力救災無有自謂不能而遂止者鄭箋王愁悶於不雨但仰天曰當如我之憂何毛傳嵗凶年谷不登則趣馬不秣師氏弛其兵馳道不除祭事不縣膳夫徹膳左右布而不修大夫不食梁士飲酒不樂

瞻仰昊天有嘒其星大夫君子昭假無贏大命近止無棄爾成何求爲我以戾庶正瞻仰昊天曷惠其寧賦也毛傳嘒眾星貎朱注昭明也毛傳假至也呂氏曰贏餘也毛傳戾定也

孔疏宣王以旱故瞻仰於昊天惟見嘒然光明之眾星未有雨徴朱注羣臣之竭其精誠助王昭假於天者已無餘矣𨿽今死亡將盡不可以棄其前功當益求所以昭假者而修之鄭箋使女無棄成功者何但求爲我身乃欲以安定眾正也因復仰天曰當何時順我之求令我心安乎渇雨之甚也得雨則心安云漢八章章十句

虞惇按此詩諸家訓釋無大異寧丁我躬寧俾我遁則蘇氏爲優靡人不周鄭云賙給諸臣之困於食者昭假無贏雲天之光耀升行不休無自贏緩之時衍說也先祖於摧攺摧爲嗺亦非是

崧髙尹吉甫羙宣王也天下復平能建國親諸侯褒賞申伯焉

鄭箋尹吉甫申伯皆周卿士也尹官氏申國名竹書宣王七年王錫申伯命

崧髙維嶽駿極於天維嶽降神生甫及申維申及甫維周之翰四國於蕃四方於宣

賦也毛傳山大而髙曰崧嶽四嶽也東嶽岱南嶽衡西嶽華北嶽恆駿大極至也鄭箋甫甫侯也申申伯也毛傳翰幹也王氏曰蕃蔽也

毛傳堯之時姜氏爲四伯掌四嶽之祀述諸侯之職於周則有甫有申有齊有許也嶽降神靈和气以生申甫之大功鄭箋四嶽卿士之官掌四時者也因主方嶽巡守之事徳當嶽神之意而福興其子孫歷虞夏商世有國土周之甫申齊許皆其苖裔甫侯申伯皆以賢知入爲周楨幹之臣四國有難則往捍禦之爲之蕃屏四方恩澤不至則往宣暢之甫侯相穆王訓夏贖刑羙此俱出四嶽故連言之孔子閒居孔子曰淸明在躬志气如神嗜欲將至有開必先天降時雨山川出云其在詩曰嵩髙維嶽峻極於天維嶽降神生甫及申此文武之徳也

亹亹申伯王纘之事於邑於謝南國是式王命召伯定申伯之宅登是南邦世執其功【事式去入通韻】

賦也鄭箋亹亹勉也纘繼於往於於也毛傳謝周之南土也鄭箋式法也孔疏召伯召穆公虎也毛傳登成也

鄭箋亹亹然勉於徳之申伯以賢入爲卿士佐王有功王欲使繼其故諸侯之事往作邑於謝使爲侯伯南方之國皆統理之施其法度使召伯定其宅令往居謝成法度於南邦世世持其政事傳子孫也孔疏必命召公者王肅云召公爲司空主繕治也李氏曰按史記申本侯爵曰申伯者命之爲方伯也

王命申伯式是南邦因是謝人以作爾庸王命召伯徹申伯土田王命傅禦遷其私人

賦也傅庸城也毛傳徹治也毛傳禦治事之官也朱注私人家人也

孔疏召公旣定申伯之居又告申伯以將封之意使爲法度於南方之國因是故謝邑之人以攺作國城孔疏又命召伯治理申伯國內土田正其井牧定

其賦稅又命王治事之臣遷徙申伯之私人在京師者使從申伯共歸其國也錢氏曰蓋自厲王貪暴而稅法壊故於韓奕曰實畝實籍於江漢曰徹我疆土此云徹申伯土田中興之績於此可見朱氏曰徹土田王者之大法故以命大臣遷私人王者之私恩故以命傅禦

申伯之功召伯是營有俶其城寢廟旣成旣成藐藐王錫申伯四牡蹻蹻鉤膺濯濯【伯字不入韻】

賦也朱注俶始作也錢氏曰藐藐髙廣貎毛傳蹻蹻壯貎鉤膺樊纓也濯濯光明貎

鄭箋申伯居謝之事召公營其位而作城郭及寢廟定其人神所處築之已成告於王王乃錫申伯爲將遣之孔疏按巾車金路鉤樊纓九就同姓以封申伯異姓而得此賜者以命爲侯伯故車如上公

王遣申伯路車乘馬我圖爾居莫如南土錫爾介圭以作爾寶往近王舅南土是保

賦也朱注介圭諸侯之封圭毛傳寶瑞也鄭箋近辭也毛傳申伯宣王之舅也

鄭箋王以正禮遣申伯之國故復有車馬之賜因告之曰我謀女之所居無如南土之善孔疏又特賜女以大圭謂桓圭九寸者也以爲女之執瑞旣賜其物又嘆而送之往矣此王之舅也當於南方之土安居之矣皆命遣之辭呂氏曰介圭惟天子所服韓奕曰以其介圭入覲於王當是諸侯之瑞圭介之爲言大也詩人羙大其圭而稱之非周官之介圭也

申伯信邁王餞於郿申伯還南謝於誠歸王命召伯徹申伯土疆以峙其粻式遄其行

賦也鄭箋邁行也餞送行飲酒也毛傳郿地名鄭箋時王蓋省岐周故餞於郿也還南者北就王命於岐周而還反也謝於誠歸誠歸於謝也朱注峙積也鄭箋粻糧遄速也

王氏曰王旣餞之申伯於是實歸其國也曰信邁誠歸見王之數畱疑於行之不果故也鄭箋王使召公治申伯土界之所至峙其糧者令廬市有止宿之委積用是速申伯之行呂氏曰是詩載封申伯如遷私人峙其糧莫不曲盡宣王之待元舅其恩意周浹綜理微密如此曹氏曰郿近岐周先王之廟在岐申伯受封則冊命於先王之廟故王饑於郿也江漢言召伯之封亦曰於周受命虞惇按三章曰徹申伯土田是治其田畝之賦稅也此曰徹申伯土疆是正其封國之疆界也孔疏地官遺人掌道路之委積凡國野之道十里有廬廬有飲食三十里有宿宿有路室路室有委五十里有市市有候館候館有積

申伯番番旣入於謝徒禦嘽嘽周邦咸喜戎有良翰不顯申伯王之元舅文武是憲【番如字與嘽翰憲韻平去通韻】

賦也毛傳番番勇武貎徒徒行者禦禦車者鄭箋嘽嘽安舒也戎汝也翰幹也毛傳不顯顯也朱注憲法也

鄭箋申伯之貎有威武番番然其入謝國車徒之行嘽嘽安舒言得禮也禮入國不馳蘇氏曰於是周人皆喜而相謂曰女有良翰矣文武是憲言其文武皆足法也

申伯之徳柔惠且直揉此萬邦聞於四國吉甫作誦其詩孔碩其風肆好以贈申伯

賦也鄭箋揉順也孔疏誦工師所誦之樂曲也鄭箋碩大也毛傳肆長也

孔疏申伯以柔直之徳揉服萬邦不順之國使之皆順其聲譽聞達於四方是申伯之徳實羙大矣鄭箋今吉甫爲此誦也其詩之意甚羙大風切申伯又使之長行善道以此贈申伯者送之令以爲樂王氏曰此雅也而謂之風則以辭不廹切而能感動人之善心故謂之風也孔疏此詩之作主羙申伯而已申伯有徳王能建之羙申伯亦所以羙宣王也崧髙八章章八句

虞惇按此詩惟庸字之說不從鄭余諸家皆同

讀詩質疑卷二十六上

欽定四庫全書

讀詩質疑卷二十六下

太僕寺少卿嚴虞惇撰

烝民尹吉甫羙宣王也任賢使能周室中興焉申公說宣王命樊侯築城於齊尹吉甫詩以送之孔疏仲山甫是樊國之君爵爲侯而字仲山甫也周語稱樊仲山甫諫宣王韋昭云食采於樊左傳晉文公納王王賜之樊邑則樊在東都之畿內虞惇按竹書山甫城齊事在宣王之七年困學紀聞云魯獻公仲子曰山甫入輔周室食采於樊或卽此樊侯也陳氏曰崧髙烝民皆尹吉甫贈行之詩而序詩者

皆以爲羙宣王何也蓋人君委任得人而僚友之間賦詩以相娯樂則人君之羙莫大焉

天生烝民有物有則民之秉彜好是懿徳天監有周昭假於下保玆天子生仲山甫

賦也毛傳烝眾則法也鄭箋秉執也毛傳彜常懿羙也朱注昭明也鄭箋假至也毛傳仲山甫樊侯也

朱注天生眾民有物必有則蓋自百骸九竅五臟而達之君臣父子夫婦長防朋友無非物也而莫不有法焉如視之明聼之聰貎之恭言之順君臣有義父子有親之類是也是乃民所執之常性故其情無不好此羙徳者而況天監視有周能以昭明之徳感格於下故天保佑之爲生賢佐曰仲山甫則所以鐘秀气而全其羙徳者又非特如凡民而已也眞氏曰盈天地之間莫非物也人亦物也事亦物也有是物卽具是理所謂則也則者凖則之謂一定而不可易也彜而言秉者渾然一理具於吾心不可移奪若秉執然爲其有此故於羙徳無不知好之者仁義忠信所謂羙徳也人無賢愚莫不好之也嚴氏曰民皆秉此常性故皆好此懿徳於均稟同賦中而賢者獨鐘气之粹焉是有闗於國家盛衰之數而非偶然也朱氏曰惟天子昭明之徳格於天而天有保佑之

命故賢佐鐘粹羙之徳其天性之本善者𨿽賢愚之所同而气稟之獨厚者乃賢哲之所以異於人也孔疏天生眾民有性有情性謂仁義禮智信也情謂喜怒哀樂好惡也五性本於五行六情本於六气禮運曰人者天地之心五行之端是人性法五行也左傳曰民有好惡喜怒哀樂生於六气是六情法六气也性者生之質命者人所稟受也情者陰之數精內附著生流通也性生於陽以理執情生於陰以系念是性陽而情陰也性本五行者木行則仁金行則義火行則禮水行則智土行則信是也情本六气者好生於陽惡生於陰喜生於風怒生於雨哀生於晦樂生於明是也人之情性俱稟於天天不差忒則人亦有常故民所執持有常道莫不好羙徳之人也李氏曰董仲舒曰宣王明文武之功業周道燦然復興詩人羙之而作上天佑之爲生賢佐後世稱頌至今不絕蓋謂此詩也

仲山甫之徳柔嘉維則令儀令色小心翼翼古訓是式威儀是力天子是若明命使賦【若賦去入通韻】賦也鄭箋令善也古訓先王之遺典也力猶勤也毛傳若順賦布也

呂氏曰柔嘉維則不過其則也過其則斯爲弱不得謂之柔嘉矣令儀令色小心翼翼表裏柔嘉也古訓是式威儀是力學問進修也天子是若明命使賦發而措之事業也此章蓋備舉仲山甫之徳鄭箋勤威儀者恪居官次不解於位也嚴氏曰大臣以道事君而曰天子是順何也順者臣道也坤道也坤元承天順也六二直方亦順也事君盡禮順也有犯無隱亦順也將順匡救皆出於忠愛無非順也周語稱樊仲山甫諫宣王然則天子是若非面從容悅之謂也

王命仲山甫式是百辟纘戎祖考王躬是保出納王命王之喉舌賦政於外四方爰發【首二句無韻】

賦也鄭箋戎女也朱注出承而布之也納行而復之也喉舌所以出言也發發而應之也

呂氏曰仲山甫之職外則總領諸侯內則輔養君徳入則典司政本出則經營四方此章蓋備舉仲山甫之職孔疏王有所言出而宣之下有所爲納而白之作王之喉舌布政教於畿外政教明羙四方諸侯莫不發應朱注仲山甫蓋以冡宰兼太保而太保抑其世官也歟

肅肅王命仲山甫將之邦國若否仲山甫明之旣明且哲以保其身夙夜匪解以事一人

賦也李氏曰肅肅嚴也毛傳將行也鄭箋若順也順否猶臧否也朱注明明於理哲察於事解怠也

朱氏曰王命之嚴大臣固當奉而行之然明不足以知邦國之情則有便有不便必至於拂而不可行矣惟明足以察人情之從違而後奉行之際取捨曲當政令所以必行邦國所以維允也朱注旣明且哲者達於天下之事理順而行之自然災害不及其身可以保其祿位非趨利避害偸以全軀之謂也

人亦有言柔則茹之剛則吐之維仲山甫柔亦不茹剛亦不吐不侮矜寡不畏彊禦

賦也朱注茹納也

孔疏人有常言人之恆性莫不柔濡者則茹食之堅剛者則吐出之諭見寡弱者則侵侮之彊盛者則畏避之惟仲山甫不然不侮不畏卽是不茹不吐旣言其諭又言其實以充之呂氏曰言仲山甫之徳剛柔不偏也朱注觀此則仲山甫之柔嘉非軟羙之謂而保其身亦未嘗枉己以狥人可知矣

人亦有言徳輶如毛民鮮克舉之我儀圖之維仲山甫舉之愛莫助之衮職有闕維仲山甫補之【平上去通韻】賦也鄭箋輶輕儀匹也愛惜也朱注衮職王職也天子龍衮不敢斥言王闕故曰衮職也

鄭箋人之言云徳甚輕然而眾人寡能舉之我與儀匹圖之而未能也惟仲山甫獨能舉此徳而行之惜乎莫能助之者多仲山甫之徳歸功言耳黃氏曰助生於有所不足仲山甫能舉人不能舉之徳則無所不足矣無所不足何助之有故𨿽愛之而莫能助之毛傳衮冕者君之上服也仲山甫補之善補過也朱注惟大人格君心之非未有不自舉其徳而能補君之闕者也徐氏曰此二章言仲山甫之賢各以人言起之見常情如此而仲山甫不然蓋其羙徳之全所由獨異於凡民也

仲山甫出祖四牡業業徵夫防防每懷靡及四牡彭彭八鸞鏘鏘王命仲山甫城彼東方

賦也鄭箋祖將行祀軷之祭也朱注防防疾貎毛傳東方齊也

蘇氏曰王命仲山甫城齊祖祭而行其馬業業而健其徒防防而敏猶常恐不及於事鄭箋以此車馬命仲山甫乘之而行言其盛也毛傳古者諸侯之居逼隘則王者遷其邑而定其居蓋去薄姑而遷於臨淄也虞惇按孔疏據史記太公封齊都營邱至五世胡公徙都薄姑子獻公徙治臨淄獻公當夷王時與此傳不合意者獻公始遷至是而始備城郭之守歟

四牡騤騤八鸞喈喈仲山甫䢐齊式遄其歸吉甫作誦穆如淸風仲山甫永懷以慰其心

賦也鄭箋穆和也毛傳淸風淸微之風化養萬物者也

孔疏式遄其歸周人愛仲山甫不欲使久在外也鄭箋望之故欲其用是疾歸也吉甫作此工歌之誦其調和人之性情如淸風長養萬物原以仲山甫述職多所思而勞故述其羙以慰安其心曾氏曰賦政於外𨿽仲山甫之軄然保王躬補王闕尢所急也城彼東方其心永懷蓋有所不安者吉甫深知之作誦而告以遄歸所以安其心也

烝民八章章八句

虞惇按有物有則朱子之說至矣然鄭箋所謂性法五行情法六气性生於陽以理執情生於陰以系念者周子太極圖說所擇取今並錄之我儀圖之從箋

韓奕尹吉甫羙宣王也能錫命諸侯

鄭箋梁山於韓國之山最髙大爲國之鎭所望祀焉故羙大其貎奕奕然謂之韓奕韓姬姓之國也後爲晉所滅大夫韓氏以爲邑焉

奕奕梁山維禹甸之有倬其道韓侯受命王親命之纘戎祖考無廢朕命夙夜匪解防共爾位朕命不易幹不庭方以佐戎辟【命彌吝反甸與命韻道與考韻觧與位韻易與辟韻下五句亦可去入通韻】

賦也毛傳奕奕大也甸治也禹治梁山除水災孔疏倬明貎朱注韓國名侯爵武王之後也受命蓋卽位除喪以士服入見天子而聼命也鄭箋戎汝也朱注防敬也鄭箋共恭同易攺也朱注榦正也不庭方不來庭之國也鄭箋辟君也王自謂也

蘇氏曰將言韓侯故先敍其國曰梁山之下有倬然之道此韓侯之所從朝周以受命者也孔疏纘戎祖考以下王命辭之略也朱氏曰朕命不易示之以信也幹不庭方以佐戎辟欲其敵王之愾也

四牡奕奕孔修且張韓侯入覲以其介圭入覲於王王錫韓侯淑旂綏章簟茀錯衡衮赤舄鉤膺鏤錫鞹鞃淺幭鞗革金厄【張王章衡錫一韻舄幭厄一韻】

賦也毛傳修長張大也鄭箋諸侯秋見天子曰覲朱注介圭封圭執之爲贄以合瑞也毛傳淑善也交龍爲旂綏大綏也孔疏染鳥羽或旄牛尾爲之注於旂幹之首爲表章也鄭箋簟茀漆簟爲車蔽也毛傳錯衡文衡也孔疏衮以爲衣畫衮龍也赤舄赤色之舄也鄭箋鉤膺樊纓也鏤刻金也馬眉上曰錫刻金飾之今當盧也毛傳鞹革也鞃軾中也孔疏以革施軾之中央持車使牢固也毛傳淺虎皮淺毛也幭覆式也孔疏幭禮記作幦周禮作防以淺毛之皮爲幭也鄭箋鞗革轡首也金厄以金爲小環纒搤之也

鄭箋韓侯以常職來覲於王王多錫以厚之此覲乃受命先言受命者顯其羙也王氏曰淑旂綏章於紼後建之簟茀在後衡在左右鉤膺鏤錫鞹鞃淺幭鞗革金厄則皆在前孔疏羙韓侯朝覲得禮以有徳見命而受此厚賜也按巾車玉路錫樊纓金路鉤樊纓注云金路無錫有鉤玉路非賜臣之物此言鉤膺則金路矣而得有鏤錫者蓋特賜之使得施於金路也

韓侯出祖出宿於屠顯父餞之淸酒百壺其殽維何炰鼈鮮魚其防維何維筍及蒲其贈維何乘馬路車籩豆有且侯氏燕胥【平上通韻】

賦也鄭箋祖將去而祀軷也毛傳屠地名鄭箋顯父周之卿士也毛傳防菜殽也鄭箋筍竹萌也毛傳蒲蒲蒻也鄭箋且多貎呂氏曰覲禮稱來朝之諸侯曰侯氏鄭箋胥皆也

鄭箋旣覲而反國必祖者尊其所往去則如始行焉祖於國外畢乃出宿示行不畱也王旣使顯父餞之又使送以車馬所以贈厚意也諸侯在京師未去者於顯父餞之時皆來與燕其籩豆且然榮其多也

韓侯取妻汾王之甥蹶父之子韓侯迎止於蹶之裏百兩彭彭八鸞鏘鏘不顯其光諸娣從之祁祁如雲韓侯顧之爛其盈門

賦也鄭箋汾王厲王也厲王流於彘在汾水之上時人因以號之姊妹之子曰甥毛傳蹶父卿士也裏邑也諸娣諸媵也諸侯一取九女二國媵之鄭箋媵必娣侄從之獨言娣舉其貴者毛傳祁祁徐靚也如雲眾多也鄭箋爛粲爛也

朱注此韓侯旣覲而還遂以親迎也

蹶父孔武靡國不到爲韓姞相攸莫如韓樂孔樂韓土川澤訏訏魴魚甫甫麀鹿噳噳有熊有羆有貓有虎慶旣令居韓姞燕譽【平上通韻】

賦也毛傳姞蹶父姓也鄭箋相視攸所也毛傳訏訏甫甫大也噳噳眾也貓似虎淺毛者也朱注慶喜令善燕安也

鄭箋蹶父甚武健爲王使於天下國國皆至爲其女韓侯夫人姞氏視其所居韓國最樂甚樂矣韓之國土也川澤寛大眾魚禽獸備有言饒富也蹶父旣善韓土使韓姞嫁焉而居之韓姞則安之盡其婦道有顯譽也王氏曰韓侯取妻何豫於王政而詩言此者蓋汾王失道王室旣喪爲諸侯所卑侮則王甥亦安能相攸惟宣王任賢使能然後汾王之甥更爲樂國賢君所願取而威儀備具光顯如此乃所謂邦之榮懷也呂氏曰古者任遇方面之臣旣盡其禮復卹其私使之內外光顯體安志寧然後能展布自竭爲王室之屏翰詩人述宣王錫命諸侯而因道其嫁娶之盛其意蓋在於此而王室尊安人情暇樂莫不在其中矣

溥彼韓城燕師所完以先祖受命因時百蠻王錫韓侯其追其貊奄受北國因以其伯實墉實壑實畝實籍獻其貔皮赤豹黃羆

賦也鄭箋溥大也董氏曰燕召公之國也毛傳師眾也韓侯之先祖武王之子也追貊戎狄國也奄撫也墉城壑池也鄭箋籍稅也毛傳貔猛獸也

朱注韓初封時召公爲司空王命以其眾爲築此城如召伯營謝山甫城齊春秋諸侯城邢城楚丘之類也鄭箋韓侯先祖受先王之命封爲韓侯居韓城爲侯伯其州界外接蠻服因見使時節百蠻貢獻之往來今宣王以韓侯賢故於入覲使復其先祖之舊職賜之蠻服追貊之戎狄令撫柔其所受王畿北面之國因以其先祖侯伯之事盡予之孔疏韓侯於是令其州內所有滅絕之國築治是城濬深是壑井牧是田畝收斂是賦稅皆使復於故常又令百蠻追貊獻其貔獸之皮及赤豹黃羆之皮韓侯依舊法總領之羙韓侯之賢而王命得人也錢氏曰宣王命召伯營謝以經略南方命山甫城齊以鎭撫東國此命韓侯爲北國伯所以備玁狁也中興制禦之大計如此

韓奕六章章十二句

虞惇按有倬其道毛以爲宣王平大亂命諸侯有倬然之道鄭以爲羙韓侯有倬然著明之道皆不若蘇氏爲簡直以其介圭鄭云覲於宣王而奉享禮貢國所出之寶按禹貢黑水西河惟雍州貢璆琳瑯玕未嘗貢介圭今從毛燕師所完鄭云乃古平安時眾民所築完今從朱按竹書成王十二年王命燕師城韓朱子蓋本此爲說也

江漢尹吉甫羙宣王也能興衰撥亂命召公平淮夷虞惇按後漢書東夷傳殷武乙衰東夷盛遂分遷淮岱漸居中土周公徵之定東夷厲王時淮夷入宼王命虢仲徵之不克宣王復命召公伐而平之孔疏召穆公伐淮夷當在淮水之南魯僖公伐

淮夷當在淮水之北淮之南北皆有夷也陳氏曰淮夷之地不一徐州有夷則在淮北者也揚州有夷則在淮南者也江漢常武同言淮夷以地理考之曰江漢之滸者是淮南之夷也若在淮北則江漢非所由入之路也曰率彼淮浦省此徐土者是淮北之夷也若在淮南則徐土非聫接之地也嚴氏曰周興西北岐丰去江漢最逺故淮夷最

難服成王初年淮夷同三監以叛其後又同奄以叛伯禽就封又同徐戎以叛至厲王之時四夷交侵宣王一命吉甫北方旋定繼命方叔伐蠻荊其後又命召公平淮南之夷命皇父平淮北之夷南方之役至再至三必東土平然後西京安此江漢常武所以爲宣王之終事而系之大雅之末也

江漢浮浮武夫滔滔匪安匪遊淮夷來求旣出我車旣設我旟匪安匪舒淮夷來鋪

賦也蘇氏曰浮浮水盛貎滔滔順流貎淮夷夷之在淮上者朱注鋪陳也陳師以伐之也

鄭箋江漢之水合而東流浮浮然蘇氏曰宣王自周而南出於江漢之間命召公率兵循江而下以伐淮夷行者皆莫敢安徐曰吾之來也惟淮夷是求是鋪言用命也朱氏曰詩無執訊獲醜之事來求來鋪而淮夷遂平可謂有徵無戰矣許氏曰此章敍伐淮夷出師之事呂氏曰按江漢合流之處去淮夷絕逺或者防江漢之師以伐之歟林氏曰古者畿兵不出所以重內調兵諸侯各從其方之便髙宗伐楚蓋裒荊旅武王伐商實用西土至於徵徐以魯平淮夷以江漢

江漢湯湯武夫洸洸經營四方告成於王四方旣平王國庶定時靡有爭王心載寧【平去通韻】

賦也毛傳洸洸武貎

鄭箋召公旣受命伐淮夷而服之復經營四方之國告成功於王孔疏時無有叛戾乖爭者王之心於是安寧也朱注此章言旣伐而成功也

江漢之滸王命召虎式辟四方徹我疆土匪疚匪棘王國來極於疆於理至於南海

賦也毛傳召公召穆公也朱注辟辟同徹井其田也鄭箋疚病棘急極中也

朱注江漢旣平王又命召公辟四方之侵地而治其疆界鄭箋非可以兵病害之非可以兵急躁之也惟使來王國受政教之中正而已齊桓公經陳鄭之間及伐山戎則違此言者孔疏不以兵病害之謂所過之處不厚斂資財使民困敝也不以兵急躁之謂所與對戰不多殺傷殘害民命也蘇氏曰召公於是疆理其地至南海而止許氏曰此章言經理旁國

王命召虎來旬來宣文武受命召公維翰無曰予小子召公是似肇敏戎公用錫爾祉

賦也毛傳旬徧也蘇氏曰宣布也毛傳召公召康公奭也朱注予小子王自稱也毛傳似嗣也朱注肇開也毛傳敏疾也朱注戎女公功也

孔疏王命召虎汝勤勞於徧服四方宣揚王命言其功大已悉知之鄭箋昔文王武王受命召康公爲楨幹之臣以正天下爲虎之勤勞故述其祖之功以勸之朱注今女無曰以予小子之故但自爲嗣女召公之事開敏女功則我當錫女以祉福也劉氏曰此述王命召公之辭終上章經營疆理之事而起下章之錫命也朱氏曰此下皆述王冊命召公與公復於王之辭也

釐爾圭瓚秬鬯一卣告於文人錫山土田於周受命自召祖命虎拜稽首天子萬年【瓚人田命年平上去通韻】賦也毛傳釐賜也鄭箋秬鬯黒黍酒也謂之鬯者芬香條鬯也毛傳九命錫圭瓚秬鬯孔疏卣中尊也嚴氏曰孫炎云尊彜爲上罍爲下卣居中毛傳文人文徳之人也鄭箋周岐周也

鄭箋王賜召虎以鬯酒一尊使祭其宗廟告其先祖之有文徳者又欲尊顯召虎故如岐周使虎受山川土田之賜命用其祖召康公受封之禮岐周周之所起爲其先祖之靈故就之拜稽首者受王命策書也臣受恩無可報謝但言使君壽考而已朱注古者爵人必於祖廟示不敢專也孔疏上言用錫爾祉此言錫之之事

虎拜稽首對揚王休作召公考天子萬壽明明天子令聞不已矢其文徳洽此四國【平上通韻】

賦也鄭箋對答揚稱也毛傳考成也朱注矢陳也

陳氏曰召虎受此休命以對揚於王下以告成於召公而祝天子以萬壽也朱氏曰明明天子以下召虎稱願其君之辭言武功之不可恃亦所以戒之也嚴氏曰宣王方以武功褒虎而虎乃以文徳勉王

蓋不矜己之功而納君於徳意度逺矣

江漢六章章八句

虞惇按四章無曰予小子鄭箋云無自減損曰我小子耳與上文武受命意不相協卒章云王命召虎用召祖命故虎對王亦爲召康公對成王命之辭天子萬壽以下是也亦迂曲不可通告於文人朱注云文人文王也作召公考云作康公之廟器勒王防命之辭以考其成亦無所據俱不取

常武召穆公羙宣王也有常徳以立武事因以爲戒然朱注詩中無常武字召穆公特名其篇蓋有二義有常徳以立武則可以武爲常則不可此所以有羙而有戒也徐氏曰按竹書紀年宣王三年王命大夫仲伐西戎五年夏六月尹吉甫帥師伐玁狁至於太原秋八月方叔帥師伐荊蠻六年召穆公帥師伐淮夷王帥師伐徐戎皇父休父從王伐徐戎次於淮王歸自伐徐錫召穆公命厥後伐太原之戎不克伐條戎奔戎則敗伐姜戎至於千畝則又敗羙業不終惜哉

赫赫明明王命卿士南仲大祖大師皇父整我六師以修我戎旣敬旣戒惠此南國【戎音汝士與師平上通韻祖父與戎韻戒與國去入通韻】

賦也朱注卿士皇父之官也鄭箋南仲文王時武臣也大師皇父之兼官也朱注戎兵器也鄭箋顯著乎昭察乎宣王之命卿士爲大將也乃用其以南仲爲大祖者今官大師字皇父者是也使之整齊六軍之眾治其兵甲之事命將必本其祖者因有世功於是尢顯孔疏師嚴器備當恭敬以臨之戒懼以處之施仁惠於淮浦之旁國勿暴掠爲民之害董氏曰伐其暴亂所以惠之也

王謂尹氏命程伯休父左右陳行戒我師旅率彼淮浦省此徐土不畱不處三事就緒

賦也鄭箋尹士周之世大夫也朱注蓋爲內史掌策命卿士者也程伯休父周大夫也孔疏行列也毛傳浦涯也鄭箋三事三農之事也緒業也孔疏上命元帥此乃命司馬也王謂其內史大夫尹氏女當爲策書命此程國之伯字休父者爲大司馬也楚語重黎氏世敍天地其在周程伯休父其後也當宣王時失其官守而爲司馬氏朱注上旣命皇父此又命休父者蓋王親命大師以三公治軍事而使內史命司馬以六卿副之也鄭箋於軍行之時令士眾左右陳列而勅戒之使循淮浦之旁省視徐國之土地叛逆者軍禮司馬掌警戒又使豫告徐土之民云不久畱處於是女三農之事皆就其業爲其驚怖先以言安之嚴氏曰率彼淮浦謂徵淮夷也省此徐土謂徵徐方也徐戎淮夷自伯禽就封之初同惡相濟今又相挻而起故王親徵之曹氏曰師之所聚荊棘生焉不畱不處然後三農得以就緒劉氏曰此上兩章皆言命戒將士之事

赫赫業業有嚴天子王舒保作匪紹匪遊徐方繹騷震驚徐方如雷如霆徐方震驚【首二句無韻遊與騷韻霆與驚韻】

賦也朱注赫赫顯也業業大也毛傳嚴威也舒徐保安也鄭箋作行也朱注紹糾也遊遨遊也繹連絡也騷擾動也

蘇氏曰王之南徵也人望其赫赫業業之威而畏之曰有嚴哉天子也孔疏王乃舒徐而安行謂依於軍法日行三十里蘇氏曰王師之行不疾不徐而徐之人莫不警動鄭箋其震驚徐國如雷霆之恐怖人然徐國則震驚而將服罪李氏曰宣王出師先徵淮夷後徵徐國此兵方及淮而徐夷已震恐也四章言徵淮五章言徵徐末章言徐方之服也錢氏曰徐大而淮夷小淮夷卽徐州之夷而服屬於徐者故此與卒章獨言徐方也宣王卽位凡五出師他皆命將獨此親董六師者穆王時徐戎僭號率九夷以伐宗周又居中國之地不得而不親徵也

王奮厥武如震如怒進厥虎臣闞如虓虎鋪惇淮濆仍執醜虜截彼淮浦王師之所

賦也鄭箋進前也朱注闞奮怒之貎毛傳虎之自怒虓然陸氏曰言將帥之勇發於忠毅非激而怒之也朱注鋪布惇厚也毛傳濆涯也仍就也鄭箋醜眾也

鄭箋王奮揚其威武而震雷其聲而勃怒其色前其虎臣之將闞然如虎之怒屯兵淮水大防之土以臨敵就執其眾之降服者孔疏旣敗其根本又窮其枝葉蘇氏曰王師之所在截然無侵掠者孫氏曰截彼淮浦蓋師據形勝截淮浦以立營一以絕淮徐之聲援一以防徐戎之奔逸也

王旅嘽嘽如飛如翰如江如漢如山之苞如川之流緜緜翼翼不測不克濯徵徐國【上三句平去通韻】

賦也毛傳嘽嘽盛貎朱注翰羽也毛傳疾如飛鷙如翰苞本也濯大也

朱注如飛如翰疾也如江如漢眾也如山不可動也如川不可禦也緜緜不可絕也翼翼不可亂也不測不可知也不克不可勝也孔疏此旣服淮浦之後又進而伐徐也兵法有動有靜靜則不可驚擾故以山諭動則不可禦止故以川諭顧氏曰如山之苞營法也如川之流陳法也曹氏曰先伐淮夷次徵徐國先其小而易者後其大而難者

王猶允塞徐方旣來徐方旣同天子之功四方旣平徐方來庭徐方不回王曰還歸【塞來平入通韻】

賦也朱注猶道也鄭箋允信也塞實也毛傳來庭來王庭也鄭箋回違也還歸振旅也蘇氏曰王將大徵徐國兵未及之徒以王道允塞而徐人來服矣鄭箋所謂善戰者不陣朱注王道甚大而逺方懷之非獨兵威然也序所謂因以爲戒者此也曹氏曰宣王北伐玁狁西徵羗戎南威荊蠻獨徐方未服今徐方來庭則四方平矣劉氏曰武成則戒黷曰還歸者止於義也

常武六章章八句

虞惇按南仲大祖大師皇父毛傳云王命南仲於大祖皇父爲大師孔氏申之以王命南仲爲卿士皇父爲大師皆於大祖之廟此曲說也元帥止一人不應二人並命況王命南仲見於小雅明是文王之臣薄伐玁狁者宣王之將南仲則傳無聞焉當以鄭說爲正三事就緒毛云立三有事之臣今亦從鄭

瞻卬凡伯刺幽王大壊也

鄭箋凡伯天子大夫也春秋隱公七年天王使凡伯來聘虞惇按此詩之凡伯或以爲卽厲王時之凡伯非也厲王之後共和攝政凡十四年又宣王在位十六年至幽王三年嬖褒姒八年立伯服九年王室始騷中間相距六七十年板之詩曰老夫灌灌是凡伯作詩時年已老矣豈能至幽王時尙存耶鄭氏引春秋凡伯來聘蓋以證周之世卿有凡伯非謂卽春秋之凡伯也於家父仍叔亦然

瞻卬昊天則不我惠孔塡不寧降此大厲邦靡有定士民其瘵蟊賊蟊疾靡有夷屆罪罟不收靡有夷瘳賦也毛傳昊天斥王也鄭箋惠愛也毛傳塡久厲惡瘵病也孔疏蟊賊害苖之虫也朱注疾害也夷平也鄭箋屆極也朱注罟网也毛傳瘳愈也

朱注此刺幽王嬖褒姒任奄人以致亂之詩鄭箋王不愛我下民甚矣天下不安王乃下此大惡以敗亂之邦國騷擾士民勞病其爲殘酷如蟊賊之害禾稼然無有止息時施刑罪以羅网天下而不收斂亦無止息時蘇氏曰國有所定則民受其福無所定則民受其病於是有小人爲之蟊賊刑罪爲之网罟凡此皆民之所以病也

人有土田女反有之人有民人女覆奪之此宜無罪女反收之彼宜有罪女覆說之【上下以奪說分韻上田人韻下二罪字韻與生民卒章同有收不入韻】

賦也鄭箋覆猶反也毛傳收拘也說赦也鄭箋此言王削黜諸侯及卿大夫無罪者錢氏曰罪罟之設蓋以刑罰爲防穽因而奪取所有所以成其爲蟊賊也

哲夫成城哲婦傾城懿厥哲婦爲梟爲鴟婦有長舌維厲之階亂匪降自天生自婦人匪教匪誨時維婦寺賦也毛傳哲知也鄭箋城猶國也朱注傾覆懿羙也哲婦斥褒姒也鄭箋梟鴟惡聲之鳥也長舌諭多言也朱注階梯也歐陽氏曰寺奄人也歐陽氏曰士多才智爲謀慮則能興人之國婦有才智幹外事則傾敗人之國王氏曰婦人以無非無儀爲善無所事哲哲則足以傾城而已李氏曰顏師古云懿厥哲婦幽王以哲婦爲羙鄭箋今王之亂政非從天而下但從婦人出耳又非有人教王爲惡誨王爲亂者惟信愛婦寺用其言故也輔氏曰此言其致亂之由也朱注婦寺二者嘗相倚爲姦不可不並以爲戒歐陽公言宦者之禍甚於女寵尢爲深切錢氏曰此詩次江漢常武之後有深意焉哲夫成城哲婦傾城所謂哲夫指召虎仲山甫皇父休父之屬也以諸臣經營十數年而不足以褒姒一笑滅之而有餘凡伯同姓世卿蓋恫乎其言之矣

鞫人忮忒譖始竟背豈曰不極伊胡爲慝如賈三倍君子是識婦無公事休其蠶織【上去入通韻】

賦也鄭箋鞫窮也毛傳忮害忒變也鄭箋譖不信也竟終也胡何慝惡也朱注賈居貨者也三倍獲利多也公事朝廷之事蠶織婦人之業

鄭箋婦人之長舌者好以智辧窮屈人忮害轉變其言無常始於不信終於背違豈肯自謂不得中乎反云我言何用爲惡孔疏惡而不知其非故可痛傷也鄭箋賈物而有三倍之利者小人所宜知也君子反知之非其宜也今婦人休其蠶桑織絍之職而與朝廷之事其爲非宜亦猶是也毛傳婦人無與外政𨿽王后猶以蠶織爲事

天何以刺何神不富捨爾介狄維予胥忌不弔不祥威儀不類人之云亡邦國殄瘁【富方二反】

賦也毛傳刺責富福也蘇氏曰介大弔閔也毛傳類善也

朱注天何用責王神何用不福王哉以王信用婦人之故也是必將有夷狄之大患今王捨之不忌而反以我之正言不諱爲忌何哉夫天之降不祥庻幾王懼而自修今王遇災而不卹又不愼其威儀又無善人以輔之則國之殄瘁宜矣輔氏曰夷狄陰類也自古寵任婦人者多致夷狄之禍眞氏曰危亂之君不忌其所當忌而惟忌忠臣義士之正己者千古一轍所以淪胥於亡也謝氏曰國有賢人如一身之有元气元气亡則身喪賢人亡則國危虞惇按左傳椒舉曰周幽爲太室之盟戎狄叛之國語史伯曰申繒西戎方彊王室方騷所謂介狄也

天之降罔維其優矣人之云亡心之憂矣天之降罔維其幾矣人之云亡心之悲矣【隔句韻平上通韻】

賦也朱注罔罟優多也鄭箋幾近也

嚴氏曰天降禍以爲羅网多於前矣謝氏曰蓋因民之防罔而益重人亡之痛也錢氏曰所悲者不在身之將死而在人之云亡其人若存猶可以回天心而維國祚也

觱沸檻泉維其深矣心之憂矣寧自今矣不自我先不自我後藐藐昊天無不克鞏無忝皇祖式救爾後【後音戶先與天韻後與祖韻鞏字不入韻】

興也鄭箋觱沸泉湧貎檻泉泉正出者朱注藐藐髙逺貎毛傳鞏固也

鄭箋湧泉之源所由者深諭己之憂所從來久也不先己不後己怪何故正當之李氏曰天𨿽髙逺然仁愛人君無不能鞏固其命王茍側身修行攺過自新上焉有以繼其祖宗則下焉可以救其子孫也嚴氏曰幽王大亂至此凡伯尙欲救之拳拳之忠不能自已也

曕卬七章三章章十句四章章八句

虞惇按時維婦寺毛鄭俱訓寺爲近謂近愛婦人今從歐陽氏婦婦人也寺寺人也從來宦官宮妾未有不相比爲亂者觀召旻昏椓靡共則幽王之信任奄人蓋可證也人之云亡鄭云賢人皆言奔亡亦非是

召旻凡伯刺幽王大壊也旻閔也閔天下無如召公之臣也

蘇氏曰因詩首章稱旻天卒章稱召公故謂之召旻以別小旻而已序云閔天下無如召公之臣蓋亦衍說矣

昊天疾威天篤降喪瘨我饑饉民卒流亡我居圉卒荒賦也鄭箋天斥王也蘇氏曰篤厚也鄭箋瘨病卒盡也蘇氏曰居國中也圉邊陲也鄭箋荒虛也

朱注此刺幽王任用小人以致饑饉侵削之詩也

天降罪罟蟊賊內訌昏椓靡共潰潰回遹實靖夷我邦賦也毛傳訌潰也鄭箋昏椓奄人也昏其官名也椓椓毀陰者也朱注共供同毛傳潰潰亂也朱注回遹邪僻也蘇氏曰靖安也鄭箋夷滅

也

蘇氏曰天降罔以執有罪使小人爲蟊賊以潰其內昏奄椓毀之人亦莫肯供其職事皆潰潰然惟邪是行安然而夷滅其國胡氏曰犬戎之害在外小人之害在內幽王之亂國者小人也故曰蟊賊內訌孔疏奄者防守門閤親近人主凡人之君闇於善惡以其少小慣習朝夕給使顧訪無猜憚之心恩狎有可悅之色且其人久處宮掖頗曉舊章常近牀笫探知主意或乃色和貎厚挾術懷姦或乃防對敏才飾巧亂實愚主謂其智足匡時忠能輔國信而使之親而任之國之滅亡多由此作

臯臯訿訿曾不知其玷兢兢業業孔塡不寧我位孔貶

賦也毛傳臯臯頑不知道也訿訿窳不供事也鄭箋玷缺也朱注塡久也

朱注小人在位而王不知其缺君子戒愼恐懼久而不寧其位乃更見貶黜顚倒錯亂如此

如彼嵗旱艸不潰茂如彼棲苴我相此邦無不潰止【此章韻未詳】

賦也毛傳潰遂也孔疏棲苴艸枯棲於木上者朱注相視也鄭箋潰亂也

鄭箋王無恩惠於天下天下之人如旱水之艸皆枯槁無潤澤如樹上之棲苴蘇氏曰君子以是相其國知其潰亂不久也

維昔之富不如時維今之疚不如玆彼疏斯粺胡不自替職兄斯引【富方二反疚音幾平上去通韻引字不入韻】

賦也朱注時是也鄭箋疏麤也謂糲米也米之率糲十粺九鑿八侍禦七毛傳替廢也鄭箋職主也毛傳兄況同滋也引長也

蘇氏曰先王之世天下富樂固不若是之窮也至於今世人民疲病亦未有若此之甚者蓋指幽王大亂時也鄭箋彼賢者祿薄食麤而此昏椓之黨反食精粺汝小人耳何不自廢退使賢者得進乃復主長此爲亂之事乎責之也朱氏曰前刺王任用小人此刺小人知進而不知退也

池之竭矣不云自頻泉之竭矣不云自中溥斯害矣職兄斯宏不烖我躬【中與躬韻竭與害去入通韻頻不入韻】

比也毛傳頻厓也鄭箋溥徧也

朱注池水之鐘也泉水之發也池之竭由外之不入泉之竭由內之不出諭禍亂有所從起而今不云然也鄭箋池之溢由外灌焉今竭矣王猶池也政之亂由外無賢臣益之泉者中水生則益深今竭矣王猶泉也政之亂由內有小人害之李氏曰今時徧有此內外之害矣小人猶復專益大之是豈不烖我躬乎錢氏曰池竭自頻外有賊之者也泉竭自中內有害之者也蟊賊蠡疾表裏爲姦故王澤日竭而王不知也

昔先王受命有如召公日辟國百里今也日蹙國百里於乎哀哉維今之人不尙有舊【舊音忌思哉舊平上去通韻】

賦也鄭箋先王文武也召公召康公也毛傳辟開蹙促也

蘇氏曰文王之世周公治內召公治外故周人之詩謂之周南諸侯之詩謂之召南所謂日辟國百里者言文王之化自北而南至於江漢之間服從之國日益眾及虞芮質成而其旁諸侯聞之相率歸周者四十餘國焉今幽王之時犬戎內侵諸侯外叛所謂日蹙國也許氏曰旣悲傷之又思有以救之惟今之人豈不尙有舊徳乎何爲而不用也凡伯愛王之至故責望於王之深如此劉氏曰此詩居變雅之終而慨然有懷於文武召公之盛以見亂極思治之理其猶下泉之終變風歟王氏曰國風終於羙周公二雅終於思召公蓋傷衰亂之極非周召不能救也召旻七章四章章五句三章章七句

虞惇按昏椓靡共自毛鄭而下皆主幽王信用奄人惟集注不從今按瞻仰時維婦寺正與此篇昏椓相合集注於婦寺已主奄人立說何於此獨反不然今從舊池之竭矣鄭云王猶泉也政之亂由內無賢妃助之今按此章但指蟊賊內訌無刺褒姒之說所云蟊賊卽昏椓也泉竭自中亦當指蟊賊今以臆見僣易之

蕩之什十一篇九十二章七百六十九句

讀詩質疑卷二十六下﹤經部﹐詩類﹐讀詩質疑﹥

欽定四庫全書

讀詩質疑卷二十七

太僕寺少卿嚴虞惇撰

周頌

鄭譜曰周頌者周室成功致太平徳洽之詩其作在周公攝政成王卽位之初頌之言容天子之徳光被四表格於上下無不覆燾無不持載此之謂容於是和樂興焉頌聲乃作春秋傳吳季札請觀周樂爲之歌頌曰至矣哉直而不倨曲而不屈邇而不偪遠而不擕遷而不淫復而不厭哀而不愁樂而不荒用而不匱廣而不宣施而不費取而不貪處而不底行而不流五聲和八風平節有度守有序盛徳之所同也蘇氏曰周頌皆有所施於禮樂蓋因禮而作頌非如風雅之詩有徒作而不用者也虞惇按頌之言容美盛徳之形容以其成功告於神明者也周頌三十一篇或有非告神之詩如烈文有客振鷺臣工武賚桓及敬之小毖閔予小子之類先儒嘗疑之今按烈文臣工振鷺有客皆助祭之詩武奏大武賚封於廟皆廟中之詩桓類禡亦祭祀之詩閔予小子朝廟之詩惟敬之小毖不言廟而承謀廟之下當亦於廟進戒於廟求助則亦宗廟之詩也其他郊北明堂耤田祈谷山川嶽瀆無一而非祭祀之詩而或以頌爲頌美功徳非必告神明者誤矣孔疏商頌𨿽祭祀之歌祭先王之廟述其生時之功正是死後頌功非以成功告神其體異於周頌也若魯頌詠僖公功徳才如變風之美者耳又與商頌異也黃氏曰錄魯頌所以尊周公存商頌所以仁先代成徳曰風雅旣有正變頌亦有正變淸廟至般正頌也魯殷之頌頌之變也

周頌淸廟之什

淸廟祀文王也周公旣成洛邑朝諸侯率以祀文王焉鄭箋淸廟者祭有淸明之徳者之宮也天徳淸明文王象焉故祭之而歌此詩廟之言貌也死者精神不可得而見但立宮室象貌之張氏曰治人之道尙明故施政之堂曰明堂事神之道尙潔故文王之廟曰淸廟申公說淸廟周公成洛也奉成王見諸侯作明堂宗祀文王以配昊天上帝率諸侯祀之而作此樂歌錢氏曰淸廟我將同爲宗祀文王之詩以序及蔡邕獨斷之說考之我將是季秋大饗帝時所用淸廟乃洛邑初成特奉文王配帝之樂歌卽雒誥王肇稱殷禮祀於新邑者是也朱注書稱王在新邑烝祭歳文王騂牛一武王騂牛一實周公攝政之七年而此其升歌之辭也書大傳曰周公升歌淸廟茍在廟中嘗見文王者愀然如復見文王焉樂記曰淸廟之瑟朱而疏越一倡而三嘆有遺音者矣鄭氏曰朱練朱練則聲濁越瑟底孔也疏之使聲遲也倡發歌句也三嘆三人從嘆之也孔氏曰樂歌文王之道不極音聲故但以熟廣孔少倡寡和此音有徳傳之無窮是有餘音不已也漢因秦樂幹豆上奏登歌獨上歌不以筦亂人聲欲在位者徧聞之猶古淸廟之歌也程氏曰朱聲濁疏越聲遲絲本取聲而貴於遲濁者正與元酒大羮薦味而棄味者同意故曰有遺音有遺味也孔疏禮記每云升歌淸廟然則祭宗廟之盛歌文王之徳莫重於淸廟故爲周頌之首逸齋曰王褒四子講徳論曰昔周公詠文王之徳而作淸廟國語亦以時邁思文爲周文公之頌則周頌蓋周公作也

於穆淸廟肅雝顯相濟濟多士秉文之徳對越在天駿奔走在廟不顯不承無射於人斯【韻未詳】

賦也毛傳於嘆辭朱注穆深遠也孔疏肅然淸靜謂之淸廟毛傳肅敬雝和也朱注顯明相助也謂助祭之公卿諸侯也多士與祭執事者也毛傳秉執也鄭箋對配越於也朱注駿大而疾也承尊奉也毛傳射厭也朱注斯辭也

蘇氏曰於穆哉此淸靜之廟所以祀文王也有肅肅其敬雝雝其和者實顯相其禮文王沒矣其神在天其主在廟多士之助祭者亦皆不忘秉持其徳以對其在天而奔走其在廟者鄭箋是不光顯文王之徳歟言光顯之也是不承順文王之志意歟言承順之也此文王之徳人無厭之許氏曰文王之徳不可名言言助祭之人敬且和與執行文王之徳是卽文王之徳之所在也其心足以對在天之神明乃可以盡駿奔走之職事助祭之臣且如是則主祭之君可知錢氏曰秉文之徳者顯相之諸侯濟濟之多士皆有一文王之徳持於心而不散也對越在天卽顯也駿奔走在廟卽承也

淸廟一章八句

虞惇按周頌三十一篇毎篇止一章朱子集注自維天之命以下一章分爲數節非詩之舊也今仍合爲一章朱子云周頌多不叶韻疑自有和聲相葉淸廟之瑟朱而疏越一唱而三嘆嘆卽和聲也顧炎武氏云周頌之詩多若韻若不韻者意古人之歌必自有音節而今不可考矣闕之可也

維天之命太平告文王也

蘇氏曰文王受命未終而沒周公成王繼之天下太平以爲文王之徳之致也故以告之

維天之命於穆不已於乎不顯文王之徳之純假以溢我我其收之駿惠我文王曾孫篤之【韻未詳】

賦也鄭箋天命卽天道也朱注純不雜也蘇氏曰假大也鄭箋溢盈也歐陽氏曰如水之溢而旁及也朱注收受也鄭箋駿大惠順也曾猶重也自孫之子而下事先祖皆稱曾孫

鄭箋天之道於乎美哉動而不止行而不已程氏曰言天之自然者曰天道言天之賦與萬物者曰天命天命不已文王純於天道亦不已純則無二無雜不已則無間斷先後鄭箋美其與天同功也蘇氏曰文王亦旣沒矣而其徳美不亡以大盈溢於我我旣收之以成太平天命之不已也如此今將以大順文王之心惟我子孫世益厚之李氏曰後世當大順文王而益厚之則可以保太平之業也輔氏曰駿惠我文王自期之辭也曾孫篤之望後人之也

維天之命一章八句

虞惇按毛傳孟仲子曰大哉天命之無極而美周之禮也鄭箋我其收之以制法度謂爲周禮六官之職也文王之徳無所不包而毛鄭以制禮立言所見亦偏矣朱注何之爲假聲之轉也卹之爲溢字之訛也蓋據左傳何以卹我之文今左傳杜注以此爲逸詩況就詩說詩不煩攺經從傳又詩序辧此詩無告太平之意然則淸廟一章亦無成洛邑朝諸侯之意不知朱子何以取之維淸之奏象舞烈文之卽政助祭序必有所據而云然而朱子槪不取今俱仍其舊

維淸奏象舞也

蘇氏曰象文王之樂所謂象箾者蓋文舞也文王之舞謂之象武王之舞謂之武將舞象則先歌維淸故其序曰奏象舞而其辭稱文王將舞武則先歌武故其序曰奏大武而其辭稱武王記曰十三舞勺勺大武也十五舞象象象箾也嚴氏曰仲尼燕居升歌淸廟示徳也下而管象示事也古樂歌者在上以人歌者皆曰升歌匏竹在下以管奏者皆曰下管春官大師帥瞽登歌下管奏樂器虞書曰下管鞀鼓是也淸廟以人歌之自宜升象以管奏之自宜下賈氏曰舞象箾而歌維淸蓋以詩爲樂章與舞人爲節申公說亦祭文王於明堂而奏象舞之詩

維淸緝熙文王之典肇禋迄用有成維周之禎【典與禋韻成與禎韻平上通韻】

賦也王氏曰緝續熙廣也毛傳典法也肇始禋祀也鄭箋周禮以禋祀祀昊天上帝毛傳迄至禎祥也

王氏曰此淸明而緝熙者文王之典也黃氏曰淸以言其淸明也緝以言其周密也熙以言其廣大也文王之徳不可形容而文王之典著見於天下曰典則禮樂法度皆是也李氏曰自文王始受命祭天其後王業有成至今以禋祀祀昊天上帝周之禎祥實本於此矣

維淸一章五句

虞惇按鄭箋以象舞爲象用兵時刺伐之舞以文王之典爲徵伐之法皆非也象舞蓋象文王功徳之舞非象其徵伐卽左傳所謂象箾南籥者乃文舞也詩但言文王之典絕無徵伐之意武之章言勝殷遏劉耆定爾功乃是象武王伐紂之事故紀云升歌淸廟下管象朱幹玉戚以舞大武朱幹玉戚所謂武舞也孔頴達以下管象之象爲象武不指此詩愚意若下管象之象爲武則下文何以又言舞大武若以淸廟維淸俱文王之樂不應一升一下則下管鞀鼓管自堂下之樂仲尼燕居示徳示事之說甚明不必以明堂位鄭注爲拘也東萊呂氏又謂周公宗祀文王於明堂以配上帝是爲肇禋愚意若以宗祀文王爲肇禋則迄用有成文何所指若以文王三分服事不應祀天則皇矣之詩是類是禡注云類祭天也是文王固嘗祀天矣集注則云此詩疑有闕文焉

烈文成王卽政諸侯助祭也

孔疏周公居攝七年致政成王成王用朝享之禮祭祖考因而戒諸侯蘇氏曰古之儒者皆言武王崩成王幼不能踐祚周公攝天子位以爲政七年而後反余考於詩書無之古者君薨世子卽位諒闇而聽於冡宰三年蓋免喪而復成王之終喪也以幼不能聽政而聽於周公七年而復故書稱武王崩三監及淮夷畔周公相成王以黜商有大政令未嘗不稱王命也然則成王旣已卽位矣成王𨿽卽位而不能治王事故未嘗卽政是以周公當國而治事非攝其位蓋行其事也其後七年退而復辟則成王於是卽政亦非復其位蓋復其事也故此詩之序曰成王卽政卽政非卽位也茍成王有卽位有卽政則周公之未嘗攝位明矣虞惇按服防左傳注曰烈文成王初卽洛邑諸侯助祭之樂歌也

烈文辟公錫玆祉福惠我無疆子孫保之無封靡於爾邦維王其崇之念玆戎功繼序其皇之無競維人四方其訓之不顯維徳百辟其刑之於乎前王不忘【公邦崇功一韻疆皇忘一韻周頌韻多錯綜不可盡曉今就所知者稍別之】

賦也毛傳烈光也孔疏辟公諸侯也朱注封封殖也靡汰侈也毛傳戎大也朱注皇大也歐陽氏曰成王朝享於廟呼助祭之諸侯而告之曰有光明文章之辟公錫我以此祉福矣朱注言諸侯助祭使我獲福是諸侯錫此祉福而惠我以無疆使我子孫永保之也蘇氏曰因戒之無封以專利無靡以傷財則王尊之矣念其先祖之功則繼其序者益大矣勤於擇人則四方順之矣敏於修徳則百辟憲之矣孔疏我前王文武勤行此道故人稱頌之不忘汝

辟公宜效法前王也朱注此戒飭而勸勉之也烈文一章十三句

虞惇按錫玆祉福鄭箋雲天錫之以祉福語意似泛不若朱子卽指助祭之福但朱子以念玆戎功爲助祭錫福之大功則非也無封靡於爾邦四句毛鄭多衍說集注亦無發明今從蘇氏詩序成王卽政諸侯助祭是言此詩所由作詩序辧以爲詩中無卽政之意然則淸廟又何嘗有成雒邑之意乎先儒傳授必有所本未可輕廢也

天作祀先王先公也

鄭箋先王謂太王已下先公諸至不窋蘇氏曰祀時祀也周之初時祀猶及先公孔疏經但述先王而序並及先公者舉王迹所自起也昊天有成命經無地而序言地般經無海而序言海亦此類也

天作髙山大王荒之彼作矣文王康之彼䢐矣岐有夷之行子孫保之【行戶郎反末句無韻】

賦也鄭箋髙山岐山也胡氏曰荒奄也鄭箋彼彼萬民也䢐往也程氏曰夷平也鄭箋行道也鄭箋天生此髙山太王自豳遷焉彼萬民居岐

邦者皆築作宮室以爲常居文王則能安之嚴氏曰彼民又皆䢐往而歸岐昔之險阻今爲平夷之道矣大王文王之業子孫當世守而不墜也

天作一章七句

虞惇按彼䢐矣岐後漢書西南夷傳作彼岨者岐故朱子云岨險僻之意今就詩說詩不煩攺字仍作䢐韓詩薛君章句亦曰䢐往也說苑尹文對齊宣王引詩岐有夷之行是彼䢐矣句岐有夷之行句蘇頴濱嚴華谷從之然據漢書則當彼岨矣岐四字爲句今仍之有夷之行鄭箋云岐邦之君有狡易之道引易系辭易知易從爲說殊屬贅義彼作矣彼䢐矣鄭箋作彼萬民似於兩彼字相關應較之朱注爲長

昊天有成命郊祀天地也

孔疏此郊祀天地之樂歌也於南郊祀所感之天神於北郊祭神州之地祗王者之有天下乃天地同助經言天而不及地者言天可以兼地也虞惇按周禮大司樂冬日至於地上之圜丘奏樂六變則天神皆降夏日至於澤中之方奏樂八變則地祗皆出後世天地分祭皆以周禮爲凖昊天有成命之詩郊祀天地也詩文言天而不言地於是說者紛紛或以爲此祀成王而非祀天地或以爲此一詩而兩用如秋冬報之丰年夫以爲祀成王而非祀天地者此排撃小序之說非定論也以爲一詩兩用而歌於澤中之方丘歌其所不祭祭其所不歌豈有是理哉蘇軾圓丘合祭六議札子曰古者祀上帝則並祀地只詩之序曰昊天有成命郊祀天帝也此乃合祭天地經之明文愚以爲信然古者天地合祭非昉於周虞書曰肆類於上帝禋於六宗望於山川徧於羣神夫自上帝六宗山川羣神莫不畢告而獨不告地只則知類於上帝地只已在其中矣周書武王克商庚戌柴望大告武成柴祭上帝也望祭山川也自上帝而及山川皆以武成祭告而獨不告地祗則知地祗已從祀於上帝周之時未嘗不合祭天地也卽如周頌三十一篇自昊天有成命之外時邁巡守告祭柴望也噫嘻春夏祈谷於上帝也丰年秋冬報也載芟春籍田而祈社稷也良耜秋報社稷也桓講武類禡也般巡守祀四嶽河海也名山名川羣神羣祀莫不徧舉而獨無一詩爲地祗而作向非天地合祭則豈地祗獨不在祀典之列而祭地祗之樂歌又獨可以祭天之詩假借而用之乎中庸曰郊社之禮所以祀上帝也以郊社爲事上帝則地祗之從上帝可知王者父天母地母不得別父地不得殊天祭天地而特歌昊天猶稱父而不稱母統於尊也宋李君弼據此詩以爲天地合祭而不信南北郊之說李迂仲詩集解亦主之故敢援蘇子瞻之議以爲證而復詳論之如此孔氏正義以爲祭感生帝蓋惑於鄭氏讖緯之說不足爲信也

昊天有成命二後受之成王不敢康夙夜基命宥密於緝熙單厥心肆其靖之【韻未詳】

賦也毛傳二後文武也朱注宥宏深也密靜謐也蘇氏曰單盡也嚴氏曰肆故也鄭箋靖安也朱氏曰天祚周以天下旣有定命矣文武受之成此王功不敢自安逸惟夙夜積徳以爲受命之基者宏深而靜密又能續而廣之盡其心而不懈故能安靖天下而保受命也

昊天有成命一章七句

虞惇按朱子集注云此詩多道成王之徳疑祀成王之詩經文成王不敢康成王者卽成王誦武王之子也詩序辧復極辟毛鄭成此王功之說而援國語爲證復參以歐陽之本義今按歐陽氏曰周頌昊天有成命曰二後受之成王不敢康二後者文武也成王者成王也猶文王之爲文王武王之爲武王也昊天有成命當是康王已後之詩而毛鄭以頌皆成王時作遂以成王爲成此王功不敢康執競武王無競維烈不顯成康上帝是皇自彼成康奄有四方所謂成康者成王康王也執競當是昭王已後之詩而毛鄭以爲成大功而安之則皆以爲武王也噫嘻曰噫嘻成王者亦成王也而毛鄭亦皆以爲武王由信其已說以頌皆成王時作也詩所謂成王者成王也成康者成王康王也豈不簡且直哉而毛鄭之說豈不迂而曲也歐陽氏之言辧矣而未然也若以成王不敢康及噫嘻成王之卽爲成王則成王之孚又何以不爲成王也書曰自成湯至於帝乙成王畏相又曰惟助成王徳顯而商頌亦曰武王靡不勝然則書之成王豈成王而商頌之武王又豈卽武王哉何彼穠矣曰平王之孫朱子固未嘗以爲東遷之平王矣何獨於此而必以爲成王康王也周公當成王時制作禮樂郊廟之歌皆經手定不應祀武王之詩至昭王而始作班固言成康汲而頌聲寢則成康之後不容復有頌厠於我將天作之間國語金奏肆夏樊遏渠孔疏引呂叔玉云肆夏時邁也樊遏執競也渠思文也此卽周禮九夏之三朱子於時邁之注亦旣引此爲說矣若以執競爲昭王以後之詩則何以周公先列之於九夏也朱子但主辟序而不顧其說之自相矛盾不知其適足以見舊說之可信而頌之決非康昭以後之詩可知也況國語道成王之徳韋昭注云是詩道文武能成其王徳而所謂始於徳讓中於信寛終於固和故曰成者原未嘗卽指成王之諡朱子援以爲據蓋亦考之不詳至蘇氏所云成王非基命之君而周之奄有四方非自成康始者尢爲深切之論不得以說經之異同而遂詆爲北郊集議之餘忿也

我將祀文王於明堂也

孔疏卽孝經所謂宗祀文王於明堂以配上帝也月令季秋是月也大饗帝朱氏曰明堂之制始於黃帝之合宮有虞謂之總章夏謂之世室商謂之重屋周謂之明堂程氏曰萬物本乎天人本乎祖故冬至祭天而以祖配之以冬至气之始也萬物成形於帝而人成形於父故季秋享帝而以父配之以季秋成物之時也陳氏曰古者祭天於圜丘掃地而行事器用陶匏牲用犢其禮極簡聖人之意以爲未足以盡其委曲故於季秋之月有大饗之禮焉天卽帝也郊而曰天所以尊之也故以後稷配焉后稷遠矣配稷於郊亦以尊稷也明堂而曰帝所以親之也以文王配焉文王親也配文王於明堂亦以親文王也尊尊而親親周道備矣然則郊者古禮而明堂者周制也周公以義起之也朱子語類問帝卽天天卽帝而分祭何也曰爲壇而祭故謂之天祭於屋下而以神祗事之故謂之帝曹氏曰以天道事之則槁稭以爲席陶匏以爲器繭栗之牲掃地而祭所以尊之也以帝道事之則牛羊以爲牲簠簋以爲器鼎俎之實其薦用熟所以親之也胡氏曰文王已有廟矣季秋享帝而奉文王配焉不可於七廟中獨舉大禮於一廟故迎主致之明堂以配帝也祭帝必於明堂者帝出震而宰萬物猶向明而治天下也虞惇按六經之文或言天或言昊天或言上帝

或言昊天上帝或言五帝今考陳氏禮書云言天則百神皆預言昊天上帝則統乎天者言五帝則無預乎昊天上帝言上帝則五帝兼存焉孝經曰郊祀后稷以配天宗祀文王於明堂以配上帝則明堂之祀上帝其爲昊天上帝及五帝可知也易曰先生以作樂崇徳殷薦之上帝以配祖考配祖者天也配考者兼五帝也是合天與五帝而謂之上帝也鄭康成以上帝爲五帝而不及天王肅以上帝爲昊天上帝而不及五帝其說與禮經皆不合五帝之文詩書無之惟見於周禮小宗伯兆五帝於四郊因吉土以饗於郊家語孔子曰天有五行水火金木土分時化育以成萬物其神謂之五帝蓋五帝者天之貴神主五方之事者固不出於天之外也陳氏曰五帝與昊天同稱帝不與昊天同稱天猶諸侯與天子同稱君不與天子同稱王最爲得之後世立靑帝赤帝黃帝白帝之祠後儒又加以靈威仰赤熛怒白招拒汁光紀含樞紐之號後又分而爲六天大抵其說多出於讖緯不足爲據也又按朱子語類問祀文王於明堂周公以義起之非古禮也不知周公而後將以文王配耶以時王之父配耶曰諸儒持此二義至今未決且周公制禮不知在武王之時成王之時若在成王時則文王乃其祖也問繼周公者當何如曰只以有功者配之顧夢麟曰明堂之作不始於周公自武王時已有之樂記曰武王克殷祀於明堂而民知孝是也且不獨武王有之淮南子曰神農之世祀以明堂新論曰神農氏祀明堂有蓋而無四方通典曰黃帝拜祀上帝於明堂則明堂爲祭祀之所上古已然惟宗祀文王配上帝之禮則昉於周公文王有盛徳宜享此盛禮故曰孝莫大於嚴父嚴父莫大於配天后世不達此義誤執嚴父之說以爲凡有天下者必尊崇其父以配天而後爲孝西漢孝武建明堂固以髙祖配矣其後又以景帝配唐初以元帝配後以髙祖太宗配孝和時以髙宗配明皇時以睿宗配永泰時以肅宗配元和時以順宗配穆宗卽位以憲宗配宋初以宣祖配後以太祖配旣而眞仁英神徽諸宗皆相繼而配莫有能正其失者惟東漢明帝時以光武配明堂迄章安而後不變識者稱爲近古善乎司馬光之推言之也曰孝子之心誰不欲尊其父者聖人制禮以爲之極不敢逾也故祖已訓髙宗曰祀無丰於暱孝經曰嚴父莫大於配天蓋孔子以周公有聖人之徳成太平之業制禮作樂而文王適其父也故引之以證聖人之徳莫大於孝非謂凡有天下者皆當以父配天然後爲孝也朱子亦曰此是周公創立一法如此將文王配天永爲定制以後稷配郊推之曰可見後世妄將嚴父之說亂了斯言足破千古之惑

我將我享維羊維牛維天其右之儀式刑文王之典日靖四方伊嘏文王旣右饗之我其夙夜畏天之威於時保之【牛音疑右音以享方饗韻牛右韻俱平上通韻隋書宇文愷傳引詩作維牛維羊則羊與饗韻右字不入韻矣後三句無韻】

賦也鄭箋將奉也毛傳享獻也鄭箋右助也儀則式象也毛傳刑法也鄭箋受福曰嘏時是也鄭箋我奉我享祭之羊牛充盛肥腯庶神饗其徳而右助之我儀則式象法行文王之常道以綏靖天下維受福於文王文王旣右而饗之矣嚴氏曰我所將享者惟羊牛而已禮之常也天其右而享我乎蓋不敢必也天之所享不在於物我法文王之典以安四方惟天惠民惟文王之典足以安民天福文王則必右而享我矣其右之者不敢必之辭也旣右之者自必之辭也

李氏曰𨿽曰享我之祭我豈可自滿哉當夙興夜寐亹亹怵惕畏天之威然後可以保太平之業也輔氏曰夙夜畏天之威則儀式刑者益

至而安靖四方者益久此所以能保天與文王降鑑之意也呂氏曰明堂祀上帝而文王配焉𨿽文王之樂歌必先言祀天而後言祀文王也維天其右之言祀天也伊嘏文王旣右享之言祀文王也於天維庶其享之不敢加一辭焉於文王則言儀式其典日靖四方天不待贊法文王所以法天也卒章維言畏天之威而不及文王者統於尊也畏天所以畏文王也天與文王一也孔疏禮郊用特牲祭統云燔柴於泰壇祭天用騂犢則明堂祭天止當用特牛矣而得有羊者夫祭天以物莫稱焉貴誠用犢若所配之人則無莫稱之義自當用太牢也郊特牲云帝牛不吉以爲稷牛是配天者與天異饌此祀有文王爲配於禮得用羊也

我將一章十句

虞惇按維天其右之朱注云神坐東向在饌之右所以尊之也朱公遷疏義云明堂之位帝居中文王居西南主皆西坐東向東左西右則饌在左而神在右右字據禮甚核然不若右助之義爲簡當今從鄭旣右饗之今本或作享依唐石經及國子監注疏本攺定

時邁巡守告祭柴望也

朱氏曰周制十有二年王巡守殷國柴望祭告諸侯畢朝孔疏武王旣定天下巡行其守土諸侯至於方嶽之下乃作告至之祭爲柴望之禮柴祭昊天望祭山川左傳云昔武王克商作頌曰載戢干戈明此篇武王事也國語稱周文公之頌曰載戢干戈明此詩周公作也朱注或曰此詩卽所謂肆夏也外傳曰金奏肆夏樊遏渠天子以饗元侯也韋昭注云肆夏一名樊韶夏一名遏納夏一名渠卽周禮九夏之三也呂叔玉云肆夏時邁也樊遏執競也渠思文也劉氏曰此詩𨿽爲武王巡守而作其後王巡守則皆用之爲樂歌矣申公說述武王巡守而朝防祭告之樂歌蓋大武之三成也

時邁其邦昊天其子之實右序有周薄言震之莫不震疊懷柔百神及河喬嶽允王維後明昭有周式序在位載戢干戈載櫜弓矢我求懿徳肆於時夏允王保之【韻未詳】賦也毛傳邁行也鄭箋右助序次也曹氏曰序帝王之傳序也毛傳震動疊懼也懷來柔安喬髙也鄭箋式用也毛傳戢聚櫜韜也鄭箋肆陳也李氏曰夏中夏也

嚴氏曰巡守王者之禮武王初定天下時巡邦國曰天其子我乎則曰天實右序有周矣武王之巡守也於諸國薄警動之而諸侯莫不震懼又所至方嶽之下懷柔羣神望祀河嶽初得天下而神人受職是天實右序之故天下莫不信武王之宜君天下也則又曰天實明昭有周矣武王之巡守也以慶賞黜陟之典序諸侯之在位者又戢斂其干戈櫜藏其弓矢惟求懿美之徳布陳於中國旣定天下而治道彰著是天實明昭之故天下莫不信武王之能保天下也旣右序之又明昭之是天之子之也呂氏曰宗子主一家者也天之子主天下者也時邁其邦神人莫不受職則昊天子之可知矣李氏曰文猶膏梁武猶藥石藥石可以治病而不可以養生武王旣取天下矣必求文徳以施中國而後可以保天下也許氏曰薄言震之朝防之事也懷柔百神望祭之事也載戢干戈偃武也我求懿徳修文也

時邁一章十五句

虞惇按此詩之解鄭箋多誤如右序有周謂多生賢知之臣薄言震之謂兵所徵伐動之以威我求懿徳謂求美徳之士任用之肆於時夏謂樂歌大者稱夏歐陽氏固已辧之矣至以此爲至方嶽之下而封禪則其矯誣尢甚不可不辧也六經中無封禪之文後儒援禮器因名山升中於天遂以爲封禪之事其實皆附防之說管仲對齊桓公云周成王封太山禪社首未嘗言武王也史記詩云文王受命政不及太山武王克殷二年天下未寧而崩爰周徳之洽維成王成王之封禪則近之矣此詩乃武王巡守祭告何得以封禪目之成王封禪詩書無明文太史公亦設爲疑辭未可遽以爲信歐陽公駁鄭而不及此豈有鑑於眞宗天書之事爲尊者諱耶

執競祀武王也

執競武王無競維烈不顯成康上帝是皇自彼成康奄有四方斤斤其明鐘鼓喤喤磬筦將將降福穰穰降福簡簡威儀反反旣醉旣飽福祿來反

賦也鄭箋執持競彊也斤斤明察也毛傳喤喤和也將將集也穣穰多也簡簡大也鄭箋反反順習也毛傳反復也

李氏曰易曰天行健君子以自彊不息人君惟自彊然後可以成功蘇氏曰武王持其彊心爲而不捨故其功烈天下莫能與之競所以成大功而安之爲天之所君夫周之興也遠矣至於武王成而安之然後能奄有四方使其明無所不至凡所以備其禮樂修其祭祀以受多福者皆武王之徳之致也鄭箋武王旣定天下祭祖考之廟奏樂而八音克諧神與之福眾大謂如嘏辭也君臣醉飽禮無違者以重得福祿也李氏曰旣醉旣飽祭終而飲福也祭時禮樂明備故神降之福祭終而飲威儀愼重福祿所以反復日至而未艾也

執競一章十四句

虞惇按朱注此祭武王成王康王之詩朱孟章氏倬云以周禮考之執競乃九夏之一是作於周公之時非祭成王康王也先生初說亦取古注疏成大功安天下之語後乃更之當以初說爲正奄有四方明是頌武王之辭周家王業不應至成康始奄有四方詳見昊天有成命之下

思文后稷配天也

公羊傳郊則曷爲必祭稷王者必以其祖配王者則曷爲必以其祖配自內出者無匹不行自外至者無主不止孔疏孝經曰昔者周公郊祀后稷以配天是后稷配天周公爲之國語周文公之頌曰思文后稷克配彼天是此篇周公所自歌與時邁同也楊氏曰冬至之郊爲大報天正月之郊爲祈谷二郊不同而皆配以後稷錢氏曰郊特牲萬物本乎天人本乎祖郊之祭也大報本反始也郊禮有二而皆配以後稷家語定公問孔子曰寡人聞郊而莫同何也孔子曰郊之祭也迎長日之至也大報天而主日配以月故周之始郊其月以日至其日用上辛至於啟蟄之月則又祈谷於上帝此二者天子之禮也朱氏曰此詩卽所謂納夏也亦名渠馬氏曰按楊氏祭禮以思文天作淸廟執競維淸武雝七篇皆爲祫祭之樂歌蓋本杜氏通典之說然以序考之惟天作祭先王先公近於祫祭而其他詩則皆非也蓋朱文公說詩皆廢序而自爲之說故其門人宗之然祫者合祭太祖以下所該甚廣則其詩之所贊頌者亦不當專指一人如天作如執競如武如雝贊頌者廣或祫祭之時歌之可也至於思文專言后稷淸廟維淸專言文王施之祫祭則不類矣恐當以序說爲正

思文后稷克配彼天立我蒸民莫匪爾極貽我來牟帝命率育無此疆爾界陳常於時夏【穆極韻天民韻後四句韻未詳】

賦也鄭箋文文徳也毛傳極中也鄭箋貽遺也孔疏來小麥牟大麥也鄭箋率循育養也鄭箋周公思先祖有文徳者后稷之功能配天也孔疏昔堯遭洪水后稷播殖百谷存立我天下眾民之命使眾民無不於爾后稷得其中正言復其常性也朱注且其貽我以來牟之種乃上帝所命以徧養下民者是以無逺近彼此之殊而得以陳其君臣父子之常道於中國也陳氏曰使常道得陳於中國所謂富而後教之也

思文一章八句

虞惇按貽我來牟鄭箋云武王渡孟津白魚躍入於舟出涘以燎後五日火流爲烏五至以谷俱來此謂詒我來牟也按此乃僞秦誓文無論其荒誕不經而以武王之事釋后稷之詩亦可謂疎而不切矣據鄭注周禮以時邁爲肆夏執競爲繁遏思文爲渠今釋詩於時邁則曰陳其功於是夏而歌之樂歌大者稱夏於此詩則曰陳其久常之功於是夏而歌之夏之屬有九書說烏以谷俱來雲谷紀后稷之徳蓋因詩有時夏之文遂以夏爲九夏之夏竊恐亦未然執競之詩不云時夏何以亦屬之繁遏蓋鄭氏好爲鑿說不必從也來牟之牟字書作麰或作牟之爲麥古有此訓其以來爲小麥牟爲大麥者則廣雅之說而正義載之歐陽氏疑來牟之義遂云二詩當闕其所未詳則亦固矣

淸廟之什十篇十章九十五句

讀詩質疑卷二十七

欽定四庫全書

讀詩質疑卷二十八

太僕寺少卿嚴虞惇撰

周頌臣工之什

臣工諸侯助祭遣於廟也

朱注此戒農官之詩孔疏此戒諸侯及時勤農也天子賓敬諸侯不敕其身戒其臣所以戒諸侯也張氏曰先王深知義禮之本原起於稼穡故其於農事嘗首先天下之政諸侯助王祭而歸戒之以農事者此故也先王巡四嶽較諸侯之善惡其慶始於土地辟因野治其罰始於土地荒蕪田野不治夫惟戒諸侯之事莫急於新畬之勤定諸侯之賞罰莫先於田野土地之政則夫先王之意蓋可見矣

嗟嗟臣工敬爾在公王釐爾成來咨來茹嗟嗟保介維莫之春亦又何求如何新畬於皇來牟將受厥明明昭上帝迄用康年命我眾人庤乃錢鎛奄觀銍艾【工與公韻茹與畬韻求與牟韻年與人韻帝與艾韻周頌韻多錯綜未敢據爲必然也】

賦也朱注嗟嗟重嘆以深敇之也毛傳工官也朱注公公家也蘇氏曰釐賜也成成法也鄭箋茹度也保介車右也月令孟春天子親載未耜措之於參保介之禦間朱注莫春斗柄建辰夏正之三月也毛傳曰一嵗曰新二嵗曰畬鄭箋皇美也朱注明上帝之明賜也錢氏曰迄終也朱注眾人甸徒也毛傳庤具也錢銚也孔疏鎛鋤也銍獲禾短鎌也管子曰一農之事必有一銍一鎒一銚然後成農朱注艾獲也蘇氏曰諸侯朝正於王因助於廟祭終而遣之遂戒其羣臣百官曰戒爾公事王旣錫爾成法有所不知則來咨度以定之嚴氏曰於是戒其保介曰今旣莫春矣將何所求乎惟農事不可緩耳新田畬田今如何也許氏曰於此時見來牟之美而嘆之知其必有成而將受上帝之明賜矣以來牟之美則可以卜上帝之必終賜以丰年也王氏曰爾其亦使農夫各具錢鎛以治田奄忽之間則以觀銍艾矣朱氏曰嗟嗟臣工者謂凡百官之事皆不可不敬也嗟嗟保介者謂爾農官之事尢不可不敬也朱氏曰莫春在夏正爲建辰之月在周正爲建寅之月先儒謂商周𨿽攺正朔特以是月爲歲首至於朝聘烝享猶用夏時祭用仲月則當建卯祭畢遣之時春已向暮農事不可緩也朱氏曰來牟當夏而熟暮春則將熟矣民間舊谷已盡新谷未殖所賴來牟以補民食之闕故特言之見其爲受天明賜之本而後稷貽我來牟之爲徳大也

臣工一章十五句

虞惇按嗟嗟臣工鄭箋云諸侯來朝天子有不純臣之義於其將歸廟中正君臣之禮衍說也於皇來牟亦仍僞泰誓之誤今不取

噫嘻春夏祈谷於上帝也

鄭箋月令孟春祈谷於上帝夏則龍見而雩是歟孔疏左傳稱凡祀啟蟄而郊龍見而雩郊以報天而云祈谷者報其已往又祈其將來襄七年左傳云夫郊事后稷以祈農事也故啟蟄而郊郊而後耕月令孟春元日祈谷於上帝卽郊天也後乃擇元辰親載耒耜躬耕帝籍是郊而後耕也月令仲夏大雩帝以祈谷實雩以龍見爲之當在孟夏而云仲夏者爲月令者錯置之孫氏曰祭天一嵗凡九至日圜丘正月祈谷五時迎气孟夏雩季秋饗惟日至其禮最大

噫嘻成王旣昭假爾率時農夫播厥百谷駿發爾私終三十里亦服爾耕十千維耦【耦古魚矩反爾私裏平上通韻夫谷耦平上入通韻】

賦也王氏曰噫嘻嘆辭朱注昭明假格也駿大發耕也毛傳私私田也鄭箋服事也朱注二人並耕爲耦

嚴氏曰我周家以農事開國致王業之成旣昭假於爾上帝矣朱氏曰我今率是農夫播其百谷使之大發其私田盡三十里而後已而民亦皆服其農事萬人畢出而並耕也朱注耕本以二人爲耦今萬人畢出並力齊心如合一耦也毛傳上欲富其民而讓於下欲民之大發其私田孔疏言私而不及公令民知君於已之專則感而樂業也鄭箋周禮凡治野田夫間有遂遂上有徑十夫有溝溝上有畛百夫有洫洫上有塗千夫有澮澮上有道萬夫有川川上有路計此萬夫之地方三十三里少半里也言三十里者舉成數也耜廣五寸二耜爲耦一川之間萬夫故有萬耦孔疏計萬夫之田一夫百畞方百步積萬夫方之是廣長各百夫以百乘百是萬也旣廣長皆百夫夫有百步三夫爲一里則百夫爲三十三里餘百步也遂人注云十夫二鄰之田百夫一酇之田千夫二鄙之田萬夫四縣之田遂溝洫澮皆所以通水於川也遂廣深各二丈溝倍遂洫倍溝澮廣二尋深二仞徑畛塗道路皆所以通車徒於國都也徑容牛馬畛容大車塗容車一軌道容二軌路容三軌以南畮圖之則遂縱溝橫洫縱澮橫九塗而川周其外焉如是者九是爲方百里之同蘇氏曰言人事盡矣所不足者雨耳是以祈之於天也私民田也上之告民則先其私民之奉上則先其公君曰駿發爾私終三十里民曰雨我公田遂及我私交相愛也朱氏曰終三十里地無遺利也十千維耦人無遺力也

噫嘻一章八句

虞惇按朱子以此爲戒農官之詩成王卽成王誦也錢澄之曰周之王業自武王始成故書之酒誥大雅之下武皆以武王爲成王凡詩稱成王者大抵指武王也蓋一時臣子尊稱之號而王誦卽以爲諡耳頌在先諡在後卽如雝詩文武維後朱注亦以爲美文王之徳而武王固自諡武也宋王旦封祀壇序所稱烈祖太祖也神宗太宗也呂氏言本朝太宗稱神宗及神宗爲諡乃不復以神宗稱太宗矣以成王稱武王王誦後日固得以爲諡也詳見昊天有成命之下

振鷺二王之後來助祭也

鄭箋二王之後杞也宋也孔疏史記杞世家武王克殷求禹之後得東樓公封之杞其殷後則初封武庚於殷墟後以叛而誅之更封防子於宋朱注二王之後於周爲客天子有事膰焉有喪拜焉

振鷺於飛於彼西雝我客戾止亦有斯容在彼無惡在此無斁庶幾夙夜以永終譽【斁韓詩作射中庸引詩亦作射射音豫】

興也毛傳振羣飛貌鷺白鳥也雝澤也朱氏曰辟雝在西郊毛傳客二王之後也鄭箋戾至也孔疏斁厭也

鄭箋白鳥集於西雝所集得其處也杞宋之君有潔白之徳來助祭於周廟其至止亦有此容言威儀之善如鷺然在彼謂居其國無怨惡之者在此謂其來朝人皆愛敬之無厭之者嚴氏曰然猶庶幾其能夙夜敬戒以長終此美譽愛之以徳也

振鷺一章八句

虞惇按在彼無惡在此無斁集注有二說後說引陳氏云在彼不以我革其命而有惡於我知天命靡常惟徳是與其心服也在我不以彼墜其命而有厭於彼崇徳象賢統承先王忠厚之至也前說乃詩之本義故今取鄭箋

丰年秋冬報也

鄭氏曰報報上帝也陳氏曰噫嘻祈之於春夏丰年報之於秋冬祈曰上帝而報不曰上帝者省文也朱注此秋冬報賽田事之樂歌蓋祀田祖先農方社之屬也蘇氏曰報謂秋祭四方冬祭八蠟

丰年多黍多稌亦有髙廩萬億及秭爲酒爲醴烝畀祖妣以洽百禮降福孔皆【平上通韻首二句無韻】

賦也毛傳稌稻也廩所以藏齍盛之穗也數萬至萬曰億數億至億曰秭鄭箋烝進畀予也朱注洽備也毛傳皆徧也

王氏曰丰年者天之功也利髙燥而寒者黍利下濕而暑者稌多黍多稌無所不利也朱氏曰我所以爲酒醴以供祭祀備百禮者皆丰年之所致而田祖方社之所賜也故以降福孔皆歸功於神焉虞惇曰百禮非特祭祀養老享賓皆在其中矣

丰年一章七句

虞惇按鄭箋云報者嘗也烝也永嘉鄭氏云烝嘗者宗廟事也祈之上帝而報之宗廟於人情物理不類然則報者亦報上帝也蘇氏以爲祭四方八蠟朱子以爲祭先農田祖方社曹氏云秋季大享於明堂秋祭四方冬祭八蠟天地百神無所不報而同歌是詩故不言其所祭今從永嘉鄭氏以上帝爲主而附載諸家之說云

有瞽始作樂而合乎祖也

鄭箋王者治定制禮功成作樂合者大合諸樂而奏之

有瞽有瞽在周之庭設業設虡崇牙樹羽應田縣鼓鞉磬柷圉旣備乃奏蕭管備舉喤喤厥聲肅雝和鳴先祖是聽我客戾止永觀厥成【以首二句分韻瞽與虡羽鼓圉奏舉韻庭與聲鳴聽成韻上去通韻又韻之變格】賦也毛傳瞽樂官也鄭箋瞽蒙也以爲樂官者目無所見於音聲審也周禮上瞽四十人中瞽百人下瞽百六十人有視了者相之毛傳業大板也所以飾栒爲縣也防業如鋸齒或曰畫之植者爲虡衡者爲栒崇牙上飾捲然可以縣也樹羽置羽也孔疏崇牙刻畫之爲重牙卽業之上齒也置羽置之於栒虡之上角也毛傳應小鞞也田大鼓也縣鼓周鼓也孔傳夏后氏足鼓殷楹鼓周縣鼔鞉如鼓而小持其柄搖之旁耳還自撃朱注磬石磬也毛傳柷木椌也圉揭也孔疏柷狀如漆筩中有椎投椎於中而撞之圉亦作敔狀如伏虎背上有二十七齟齬刻以木長尺櫟之朱注柷所以起樂也敔所以止樂也鄭箋簫編小竹管爲之管如篴並兩而吹之朱注成樂闋也如簫韶九成之成

孔疏始作大武之樂合於太廟之時有此瞽人皆在周之庭矣又使人爲之設其橫者之業設其植者之虡其上刻爲崇牙因樹五采之羽爲之飾旣有應之小鼓又有田之大鼓其鼔懸之虡業爲懸鼓也又有鞉有磬有柷有圉皆視了設之於庭矣旣備具乃使瞽人撃而奏之又有吹者編竹之簫並竹之管已備舉作之喤喤然和集其聲皆恭敬和諧而鳴不相奪倫先祖之神於是降而聽之我客二王之後適來至止與聞此樂而觀其成焉助祭之人多矣以二王之後尊故特言之劉氏曰虞書曰虞賓在位商頌曰我有嘉客有瞽曰我客戾止蓋皆以此爲盛也有瞽一章十三句

虞惇按蘇氏云合乎祖祖文王也曹氏引祖文王而宗武王爲證或云祖通言先祖也又或以合乎祖爲大祫皆無明文可考始作樂毛以爲始作大武之樂亦未知然否姑闕其所未詳

潛季冬薦魚春獻鮪也

鄭箋冬魚之性定春鮪新來薦獻之者謂於宗廟也孔疏太平之時澤及潛逃魚皆肥美獻之先祖神明降福故述其事而歌焉天官漁人春薦王鮪月令季春薦鮪於寢廟季冬乃命魚師始漁天子親往乃嘗魚先薦寢廟白虎通云王者不親取魚以薦廟故親行也外傳魯語裏革曰古者大寒降土蟄發水虞於是乎講罛罶取名魚而嘗之廟大寒降爲季冬土蟄發則孟春也陸機云河南鞏縣東北崖上山腹有穴此穴與江湖通鮪從此穴而來北入河西上龍門入漆沮故張衡云王鮪岫居岫山穴也蓋其來有時春取而獻之明新來也

猗與漆沮潛有多魚有鱣有鮪鰷鱨鰋鯉以享以祀以介景福【福方墨反上入通韻】

賦也鄭箋猗與嘆美之辭也毛傳漆沮岐周之二水也潛槮也孔疏積柴養魚曰槮鄭箋鱣大鯉也鮪鮥也鰷白鰷也鰋鮎也

潛一章六句

雝禘太祖也

鄭箋禘大祭也大於四時而小於祫太祖謂文王李氏曰鄭氏以禘爲大於四時是矣以爲小於

祫則非也天子之祭有禘有祫有四時之祭諸侯有祫有四時之祭至於郊禘則非所當講也春秋書大事於太廟大事者祫也有事於太廟有事者四時之祭也祫於太廟不言祫而謂之大事四時之祭不斥其名而曰有事言諸侯之事也郊禘非諸侯之祭故斥其名以見其僭也觀此則禘之大於祫可知矣虞惇按禘者宗廟之大祭所謂五年一禘三年一祫者是也禘其祖之所自出而以其祖配之謂之禘四時之祭春礿夏禘秋嘗冬烝則時祭亦名禘又春秋書吉禘於莊公謂三年喪畢致新死者之主於廟亦謂之吉禘此詩言烈考文母則當是祭文王旣祭文王則當是四時之禘若吉禘則不當在成王若五年之禘則當禘嚳而配以稷不應禘文王也烈考爲文王則皇考當爲武王閔予小子曰於乎皇考皇考爲武王則此皇考亦當是武王也祭法父曰考祖父曰王考曾祖曰皇考其實散文則父祖皆得稱皇考皇是尊之之辭稱烈考者美其功也旣曰皇考又曰烈考故知是成王祭文王若武王祭文王不應皇考烈考並稱也烈考與文母相配故知是文王若武王不應子先於母也祭法周人祖文王而宗武王文王爲百世不祧之祖故謂之太祖若以太祖爲后稷則詩中旣無後稷之文更不應言烈考文母也漢儒議禮之失一則混禘於郊一則混禘於祫混禘於郊者以祭法之禘爲祀昊天於圜丘不知郊是昊天之祭禘是宗廟之祭禘者禘其祖之所自出與圜丘無與也混禘於祫者以禘爲羣廟合食於太祖不知祫是兼羣廟之主自太祖而下毀廟未毀廟之主皆合食於太祖之廟禘則惟禘其祖之所自出而以祖配之不兼羣廟也更或謂禘大而祫小或謂禘小而祫大聚訟紛如皆不可據又周禮樂師及徹帥學士而歌徹說者以爲卽此詩而論語三家以雍徹亦稱相維辟公天子穆穆則此詩蓋徹祭所歌也陳禮書云大祭祀告利成之後徹必歌雍古之祭祀有樂以迎來必有樂以徹食黃佐云此詩蓋本爲祭文王徹俎之詩而後乃通用之於他廟耳理或然也

有來雝雝至止肅肅相維辟公天子穆穆於薦廣牡相予肆祀假哉皇考綏子孝子宣哲維人文武維後燕及皇天克昌厥後綏我眉壽介以繁祉旣右烈考亦右文母【通章隔句韻】

賦也毛傳相助也朱注廣牡大牲也鄭箋肆陳也蘇氏曰假大也王氏曰皇考武王也虞惇曰孝子成王自稱也朱注宣通哲知也毛傳燕安也鄭箋繁多也右助也王氏曰烈考文王也毛傳文母太姒也

鄭箋有來時雝雝然至止而肅肅然者乃助王禘祭之諸侯也天子是時則穆穆然於進大牡之牲諸侯又助我陳祭祀之饌言得天下之歡心也蘇氏曰大哉我皇考武王之安我也其臣明哲其君文武故能安人以及於天天地神人莫不蒙享其利用能昌其後嗣安之以眉壽而助之以多福呂氏曰是皆武王之力而文王太姒之所右助也豈予小子所能致哉漢書韋成曰惟聖人爲能饗親立廟京師之居躬親承事四海之內各以其職來助祭尊親之大義五帝三王所共不易之道也詩云有來雍雍至止肅肅相維辟公天子穆穆蘇氏曰周人以諱事神文王名昌而詩曰克昌厥後何也曰周之所謂諱不以其名號之耳不遂廢其文也諱其名而廢其文者周禮之末失也

雝一章十六句

虞惇按朱子以此詩爲武王祭文王李迂仲黃實夫以爲禘帝嚳陳氏又以爲禘后稷諸說紛紛皆非也毛鄭以皇考爲文王烈考爲武王朱子以皇考烈考皆爲文王鄭又以爲禘大於四時而小於祫皆說經之誤前已辧之詳矣

載見諸侯始見乎武王廟也

蘇氏曰烈文言成王卽政諸侯助祭載見言諸侯始見乎武王廟則載見之作也成王未卽政歟鄒氏曰竹書成王四年春正月初朝於廟蓋免喪始朝廟也詩當作於此時

載見辟王曰求厥章龍旂陽陽和鈴央央鞗革有鶬休有烈光率見昭考以孝以享以介眉壽永言保之思皇多祜烈文辟公綏以多福俾緝熈於純嘏【平上通韻嘏古音古後同徐氏曰以介眉壽而下三句一韻秦人功徳碑本此】

賦也毛傳載始也鄭箋辟王成王也朱氏曰章法度也鄭箋交龍爲旂毛傳陽陽有文章也和在軾前鈴在旂上孔疏央央聲也鄭箋鞗革轡首也鶬金飾貌朱注休美也毛傳昭考武王也李氏曰思辭也皇美也鄭箋純大也

朱注諸侯來朝稟受法度其車服之盛如此鄭箋旣以朝禮見於王至祭時又率之見於武王廟使助祭也以致孝子之事以獻祭祀之禮以助壽考之福而長保此多祜朱氏曰又以多福綏諸侯使繼續廣大其純嘏蓋均福於諸侯之辭黃氏曰成王得四海之歡心以祀其先王則成王有得福之道四海諸侯各以其職來祭則諸侯亦有得福之道君臣並受多福而相勸戒以保於無窮盛矣哉朱注廟制大祖居中左昭右穆周廟文王當穆武王當昭故書稱穆考文王而此及訪落皆謂武王爲昭考此乃王率諸侯以祭武王廟也

載見一章十四句

虞惇按烈文辟公三句所引朱氏曰者卽朱子舊說也較集注爲勝今從之

有客防子來見祖廟也

鄭箋成王旣黜殷命殺武庚命防子代殷後旣受命來朝而見也孔疏防采地名防子啟紂同母庶兄也武王投之於宋因命之封爲宋公代殷後承湯祀

有客有客亦白其馬有萋有且惇其旅有客宿宿有客信信言授之縶以縶其馬薄言追之左右綏之旣有淫威降福孔夷【且七序反馬且旅馬韻追綏威夷韻】賦也朱注客微子也李氏曰春秋傳於周爲客嚴氏曰重言有客者嘉之也蘇氏曰亦仍也殷

尙白白其馬仍殷之舊也毛傳萋且敬愼貌鄭箋惇琢選擇也以賢美之故玉言之朱注旅其卿大夫從行者也毛傳一宿曰宿再宿曰信鄭箋縶絆也追送也綏安也毛傳淫大夷易也

鄭箋微子乘殷之馬而來威儀萋萋且且又選擇眾臣卿大夫之賢者與之朝王周之君臣皆愛微子其所館宿可以去矣而言絆其馬意各殷勤於微子去王餞送之又從而左右安樂之厚之無已也張氏曰有客宿宿宿宿者一宿者再也有客信信信信者再宿者信也如是而猶縶其馬旣行矣又薄言追之於以見微子之所以爲在此無斁而周之臣子好善而不厭也王氏曰統承先王用天子禮樂所謂淫威也有淫威則所享宜盛大故降福孔易也孔疏言有徳故易福

有客一章十二句

虞惇按什方張氏以周公誅武庚祿父爲淫威言昔者旣有淫威矣今則降福孔夷蓋順逆之理如此嚴氏詩輯亦主此說今玩上下文气當以舊說爲正王氏亦本之鄭箋也

武奏大武也

孔疏周公象武王伐紂之事作大武之樂旣成而於廟奏之周官大司樂奏無射歌夾鐘舞入武以享先祖樂記子曰夫樂者象成者也總幹而山立武王之事也發楊蹈厲太公之志也武亂皆坐周召之治也且夫武始而北出再成而滅商三成而南四成而南國是疆五成而分周公左召公右六成復綴以崇天子陳氏曰禮記八佾以舞大武語其數也朱幹玉戚以舞大武語其器也冕而舞大武語其服也申公說大武一成之歌

於皇武王無競維烈允文文王克開厥後嗣武受之勝殷遏劉耆定爾功【韻未詳】

賦也蘇氏曰皇大也鄭箋遏止也毛傳劉殺耆致也

蘇氏曰於乎大哉武王無競之烈文王開之也文王開之武王嗣而受之勝殷而止其殺以致定其大功也朱氏曰於勝殷見伐暴之義於遏劉見止殺之仁李氏曰大武之詩在於止殺虞惇按春秋傳於文止戈爲武武王克商作頌曰載戢干戈載櫜弓矢我求懿徳肆於時夏允王保之又作武其卒章曰耆定爾功其三曰鋪時繹思我䢐惟求定其六曰綏萬邦屢丰年夫武禁暴戢兵保大定功安民和眾丰財者也故使子孫無忘其章然則此蓋大武之卒章也

武一章七句

虞惇按耆定爾功鄭箋云年老乃定此功謂不汲汲於誅紂湏暇五年今從蘇氏說蘇蓋本之王肅也據春秋傳武王克商而作頌而此及桓詩皆有武王諡其非武王時作可知蓋周公作之以歌頌武王之功卽以爲武王作云爾無煩聚訟也

臣工之什十篇十章一百六句

讀詩質疑卷二十八

欽定四庫全書

讀詩質疑卷二十九

太僕寺少卿嚴虞惇撰

周頌閔予小子之什

閔予小子嗣王朝於廟也

朱注此成王除喪朝廟所作疑後世遂以爲嗣王朝廟之樂也

閔予小子遭家不造嬛嬛在疚於乎皇考永世克孝念玆皇祖陟降庭止維予小子夙夜敬止於乎皇王繼序思不忘【疚音幾子疚隔句韻造考孝一韻庭敬一韻玉忘一韻上平去通韻】

賦也鄭箋閔悼傷之言也朱注予小子成王自稱也鄭箋造猶成也李氏曰嬛嬛孤獨也毛傳疚病也鄭箋皇考武王也皇祖文王也陟降上下也毛傳庭直也鄭箋皇王兼文王武王也毛傳序緒也鄭箋可悼傷乎我小子耳遭武王崩家道未成嬛嬛然在憂病之中蘇氏曰我皇考武王終身能孝維念我皇祖文王以其直心上下天人之際無有不達今我夙夜敬止行祖考之道思繼此序而不忘也李氏曰武王以念玆皇祖爲孝則成王亦當以率時祖考爲孝夙夜敬止則可以繼陟降庭止之道矣易曰敬以直內惟敬則能直漢書匡衡曰詩云防防在疚言成王喪畢思慕意气未能平也蓋所以就文武之業崇大化之本也

閔予小子一章十一句

虞惇按陟降庭止朱注云楚辭三公揖讓登降堂只顏師古注匡衡引詩亦云鬼神上下臨其朝廷今考毛鄭而下說詩之家俱訓庭爲直大田旣庭且碩韓奕幹不庭方周官四徵弗庭古皆訓爲直故今從其舊

訪落嗣王謀於廟也

蘇氏曰閔予小子成王朝廟將繼祖考之詩訪落謀所以繼之之詩也

訪予落止率時昭考於乎悠哉朕未有艾將予就之繼猶判渙維予小子未堪家多難紹庭上下陟降厥家休矣皇考以保明其身【止哉艾平上去一韻渙難一韻下家平上一韻末二句無韻】

賦也毛傳訪謀落始率循也孔疏昭考武王也毛傳悠逺也孔疏艾歷也毛傳判分渙散也鄭箋紹繼也休美也皇考亦武王也

鄭箋成王始卽政自以承聖父之業懼不能遵其道徳故於廟中與羣臣謀始卽政之事蘇氏曰言我將謀之於始以循我昭考武王之道然而其道逺矣予不能及也將使予勉彊以就之而所以繼之者猶恐其判渙而不合也李氏曰今將紹文王直道於上下俯仰於家未嘗少離庶幾賴皇考之休有以保明其身也王氏曰保其身無危亡之憂明其身無昏塞之患李氏曰人君者天下之本也始卽位者又人君之本也始卽位而知所戒懼嘆眇躬之涼薄苦前哲之髙逺惟恐有忝祖父之訓宜其以中人之質而保盈成之業也

訪落一章十二句

虞惇按鄭氏以率時昭考爲羣臣之言於乎悠哉以下爲成王之言非也下篇敬之乃先述羣臣之言而成王答之耳紹庭上下陟降厥家鄭謂繼文王陟降庭止之道上下羣臣之職使有次序亦屬衍說朱注訓庭爲朝庭之庭說已見前篇

敬之羣臣進戒嗣王也

申公說成王受羣臣之戒而述其言

敬之敬之天維顯思命不易哉無曰髙髙在上陟降厥士日監在玆維予小子不聰敬止日就月將學有緝熈於光明佛時仔肩示我顯徳行【平上通韻】

賦也朱注顯明也思語辭毛傳士事也鄭箋將行也佛弼同輔也仔肩任也

朱注羣臣進戒於王曰敬之哉敬之哉天道甚明其命不易保也無謂其髙而不吾察當知其聰明明畏常若陟降於吾之所爲無日不臨監乎此者王不可以不敬也歐陽氏曰王乃答羣臣見戒之意爲謙讓之辭曰我小子不聰明於敬天之道但當以日月勉彊積學而增緝廣大至於其道光明更賴羣臣輔助我所負荷之任而告示我以顯然可修之徳行則庶乎其可及也許氏曰陟降厥士天無事而不在也日監在玆天無時而不在也君子所以無不敬也孔疏日就謂學之使毎日有成就月將謂至於一

月則有可行言習之以積漸也朱氏曰有聖人之學有賢人之學緝熙敬止聖人之學也緝熙光明賢人希聖之學也而皆以敬爲主張氏曰徳行固道之顯者也而成王尙欲使示之以顯徳行者蓋學之始當然也以其徳行之幽者未足以知之故曰顯徳行非獨成王爲然伊尹之告太甲曰明言烈祖之成

徳夫以言爲未足而明言之未足以言祖之道而言祖之烈未足以言徳之妙而言徳之成則亦以太甲始進於學故也春秋傳詩曰敬之敬之天惟顯思命不易哉先王之明徳猶無不難也無不懼也敬之一章十二句

虞惇按鄭以命不易哉爲吉凶不變易曰監在玆爲轉運日月施其所行皆非也學有緝熙於光明云學於有光明之光明者謂賢中之賢也尢迂曲不可通說已見大雅文王篇至云成王自知未能成文武之功周公始有居攝之志更屬衍說武王崩成王幼周公攝政行事豈待祭廟見羣臣自陳不能然後攝政耶其亦固哉髙叟之爲詩矣

小毖嗣王求助也

孔疏周公還政之後成王因祭在廟而求羣臣助已詩人述其事而作歌鄭箋毖愼也天下之事當愼其小小時不愼後爲禍大張氏曰成王懲周公之事將毖後患而求助於羣臣何也蓋昔之不知周公出於無助故也成王在廷之臣聖莫如周公而賢莫如召公周公之爲師召公固不說之矣召公且不說則在廷之臣豈復有能辧而言之者此成王所以懲前日之無助而將毖後患首之以求助者宜也破斧刺朝廷之不知蓋舉朝廷而刺之夫舉朝廷之不知則孰爲成王之助哉

予其懲而毖後患莫予荓蜂自求辛螫肇允彼桃虫拚飛維鳥未堪家多難予又集於蓼【蜂虫一韻鳥蓼一韻】賦也鄭箋懲艾也王氏曰荓使也蜂小物而善螫鄭箋肇始允信也毛傳桃虫鷦也鳥之始小終大者陸氏曰鷦鷯之雛化而爲雕故俗語鷦鷯生雕鄭箋拚翻也孔疏蓼苦菜也

鄭箋始者管叔及其羣弟流言於國成王信之而疑周公至後三監叛而作亂周公以王命舉兵誅之歷年乃已故今周公歸政成王受之而求賢臣以自輔助也曰我其創艾於往時矣畏愼後復有禍難也曹氏曰成王之遇辛螫也豈有使蜂螫之者哉實自求之而已嚴氏曰我今始信桃虫之防能翻飛爲鳥言小物之能成大不敢不毖也朱注荓蜂而得辛螫信桃虫而不知其能爲大鳥此其所當懲者也許氏曰莫予荓蜂自求辛螫在我有間物得以乘

之肇允彼桃虫拚飛維鳥事機不謹變必至於大劉氏曰不以蜂爲小而後無辛螫之患矣不信其爲桃虫之小則後無拚飛之患矣蘇氏曰予方未堪家難而又集於辛苦之地羣臣柰何舎我而弗助哉顧氏曰蜂以比三叔桃虫以比武庚集於蓼謂武

王之喪也

小毖一章八句

虞惇按莫予荓蜂二句鄭箋誤以多難爲眾難成之事亦非是集於蓼指三監及淮夷之叛不若顧夢麟說爲長

載芟春借田而祈社稷也

鄭箋借田甸師氏所掌王載耒耜所耕之田天子千畞諸侯百畞借之言借也借民力治之故謂之借田孔疏萬民之業以農爲本五禮之事惟祭爲大以天子之貴親執耒耜所以勸農業也祭之所奉必用已力所以敬明神也借田之禮天子三推三公五推卿諸侯九推庶人終於千畆王一耕之而使庶人蕓芓終之是借民力治之也月令孟春天子躬耕帝借仲春擇元日命民社社與耕籍異月而俱在春故以春總之祭法王爲羣姓立社曰泰社王自爲立社曰王社此爲百姓祈祭當主於泰社其稷與社共祭亦當謂泰社社稷焉虞惇按陳氏禮書社祭五土之示稷祭五穀之神稷非土無以生土非稷無以見生生之效故祭社必及稷王社侯社無預農事皆不置稷大社國社則農之祈報在焉故皆有稷也

載芟載柞其耕澤澤千耦其耘䢐隰䢐畛侯主侯伯侯亞侯旅侯彊侯以有嗿其饁思媚其婦有依其士有略其耜俶載南畝播厥百谷實函斯活驛驛其達有厭其傑厭厭其苗緜緜其麃載獲濟濟有實其積萬億及秭爲酒爲醴烝畀祖妣以洽百禮有飶其香邦家之光有椒其馨胡考之寧匪且有且匪今斯今振古如玆【柞澤一韻耘畛一韻伯旅上入一韻以婦士耜畝一韻活逹傑一韻苗麃一韻濟積秭醴妣禮上去一韻香光一韻馨寧一韻後三句無韻谷字不入韻】

賦也毛傳除艸曰芟除木曰柞孔疏澤澤土觧也耘除艸也鄭箋隰新發田也畛舊田有徑路者也毛傳主家長也伯長子也亞仲叔也旅子弟也鄭箋彊有餘力者周禮曰以彊予任民毛傳以用也孔疏能左右之曰以太宰所謂閒民轉移執事者

若今時傭賃也李氏曰嗿眾飲食聲也鄭箋饁饋饟也媚愛也嚴氏曰依就也朱注士夫也毛傳略利也王氏曰俶始載事也鄭箋實種子也函含活生也蘇氏曰驛驛苖生貌鄭箋達出地也王氏曰厭受气足也鄭箋傑先長者也厭厭眾齊等也孔疏緜緜詳密也毛傳麃耘也蘇氏曰濟濟人眾貌鄭箋有實實成也朱注積露積也毛傳飶芬香也椒猶飶也胡壽也且此振自也鄭箋成王之時萬民樂治田業將耕先始芟柞其艸木土气烝達而和耕之則澤澤然解散於是耘除其根株軰作者千耦言趨時也或往之隰或往之畛父子余夫俱行彊有餘力者相助又取傭賃務疾畢已當種也嚴氏曰當饁餉之時有嗿然飲食之聲其夫則愛其婦其婦則就其夫言相慰勞苦也孔疏農人旣去艸木根株乃更以此利耜始耕於南畝以種其百谷此谷之種實皆含當生之活气從土中驛驛然而出乃有厭然而特茂者其傑立之苗也厭厭然而長大者其齊等之苖也於是農人緜緜然而麃耘之以至於大熟則獲刈之濟濟然有成實而積聚者萬億及秭之多取之以爲三種之酒五齊之醴進予先祖先妣又以防合其百禮爲祭祀燕饗之用蘇氏曰此芬香之酒醴以燕饗賓客則邦家之光也以養耆老則胡考之所以安也朱氏曰非獨此時有此稼穡之事非獨今時有今丰年之慶蓋自極古以來已如此矣

載芟一章三十一句

虞惇按朱注此詩未詳所用大約與丰年相似今從序

良耜秋報社稷也

黃氏曰祈報上帝之詩其辭略略者所以尊之也噫嘻丰年是也祈報社稷之詩其辭繁繁者所以親之也載芟良耜是也朱注或疑思文臣工噫嘻丰年載芟良耜諸篇卽所謂豳頌也詳見豳風及大田篇之末亦未知其是否也

畟畟良耜俶載南畝播厥百谷實函斯活或來瞻女載筐及筥其饟伊黍其笠伊糾其鎛斯趙以薅荼蓼荼蓼朽止黍稷茂止獲之挃挃積之栗栗其崇如墉其比如櫛以開百室百室盈止婦子寜止殺時犉牡有捄其角以似以續續古之人【耜畆一韻女筥黍一韻糾趙蓼杇茂上去一韻挃栗櫛室一韻盈寧一韻角續一韻末句無韻谷活韻未詳】

賦也孔疏畟畟嚴利也鄭箋良善也瞻視也或來瞻女謂婦子來饁者也朱注筐筥饟具也毛傳笠所以禦暑雨也蘇氏曰糾然笠之輕舉也毛傳趙刺也陸氏曰薅防田艸也孔疏荼陸穢也毛傳蓼水艸也挃挃獲聲也朱注栗栗密也毛傳墉城也朱注櫛理髮器也鄭箋百室一族也孔疏周禮五家爲比五比爲閭四閭爲族毛傳黃牛黑唇曰犉孔疏地官牧人陰祀用黝牲陰祀祭地北郊及社稷也社稷當用黝而用黃者正禮用黝至於報功以社是土神故用黃色仍黒唇也鄭箋捄角貌毛傳社稷之牛角尺似嗣也朱注續續先祖以奉祭祀也孔疏農人以畟畟然善耜始事於南畆而耕之種其百谷其實皆含气而生長有來視汝而饁饟者載其方筐及其圓筥其筐筥所盛以饟者維是黍也鄭箋丰年之時𨿽賤者猶食黍饁者見載糾然之笠以田噐刺地薅去荼蓼之事言閔其勤苦也艸穢除而禾稼茂禾稼茂而谷成熟谷成熟而積聚多如墉之髙大如櫛之相比廹也其已治之則百室開戶納之軰作相助同時納谷親親也百室者出必共洫間而耕入必共族中而居又有祭酺合醵之歡五穀畢入婦子俱安孔疏於是天下大熟國家乃殺是犉牡之牲有捄然之角者以報祭社稷嗣繼前嵗復求其丰年接續往事復得以養人也嚴氏曰求嗣歲之丰續古人先農先嗇之功也蘇氏曰以嗣以續興來歲繼往歲也續古之又庶幾不替其先也

良耜一章二十三句

絲衣繹賓屍也髙子曰靈星之屍也

鄭箋繹又祭也天子諸侯曰繹以祭之明日卿大夫曰賓屍與祭同日周曰繹商謂之彤孔疏鄭志答趙商云髙子之言非毛公後人著之靈星者不知何星漢書郊祀志髙祖詔禦史令天下立靈星祠張晏曰龍星左角曰天田則農祥也晨見而祭之虞惇按宗廟之祭則有屍靈星不應有屍靈星之屍亦不應有繹此後儒附益之語蓋誤也申公說士執事於王祭而飲以旅酬之樂歌

絲衣其紑載弁俅俅自堂䢐基自羊䢐牛鼐鼎及鼒兕觥其觩防酒思柔不吳不敖胡考之休【紑古匹之反俅古渠之反牛音疑上五句一韻下四句一韻不從葉】賦也毛傳絲衣祭服也紑絜鮮貌鄭箋載猶戴也弁爵弁也爵弁而祭於王士服也毛傳俅俅恭順貌基門塾之基也大鼎謂之鼐小鼎謂之鼒鄭箋鼎圜弇上謂之鼒毛傳吳嘩也

鄭箋繹禮輕使士升門堂視壺濯及籩豆之屬降往於基告濯具又視牲從羊之牛反告充已乃舉鼎冪告絜禮之次也王氏曰自羊䢐牛先小後大也鼐鼎及鼒先大後小也或先小後大或先大後小反復展視致勤敬也蘇氏曰祭終旅酬而置罰爵無有讙嘩敖慢者於是神畀之以胡考之福孔疏禮有冠弁韋弁皮弁皆不以絲爲衣且非祭服也雜記士弁而祭於公士冠禮有爵弁服純衣純衣絲衣也故知弁是爵弁士服之以助王祭也繹禮在廟門外郊特牲曰繹之於庫門內祊之於東方失之矣繹於門內爲失明其當在門外自堂䢐基謂廟門外西夾之堂基也天子正祭無兕觥繹之禮至旅醻而用兕觥者獻酬交錯或容失禮宜於此時設之李氏曰上五句未祭之先整潔詳愼如此下四句旣祭之後敬靜如此則當祭之謹於禮可知矣

絲衣一章九句

酌告成大武也言能酌先祖之道以養天下也朱注酌勺也內則十三舞勺卽以此詩爲節而舞也此詩與般賚皆不用詩中字名篇疑取樂節之名如曰武宿夜云爾虞惇按春秋繁露周公輔成王作汋樂以奉天前漢志周公作勺勺武樂也春秋傳作汋酌先祖之道以養天下序詩者說名篇之意於經無所當也禮記曰舞莫重於武宿夜注云武曲名武王至商郊停止宿夜士卒皆歡樂歌舞以待旦故名焉申公說亦頌武王之詩蓋大武之五成

於鑠王師遵養時晦時純熙矣是用大介我龍受之蹻蹻王之造載用有嗣實維爾公允師【師晦熙介一韻受造一韻嗣師一韻皆平去通韻】

賦也朱注鑠盛遵循也鄭箋純大也王氏曰熙廣也鄭箋介助也龍寵也毛傳蹻蹻武貌李氏曰造猶成也鄭箋允信也黃氏曰師法也歐陽氏曰於鑠哉武王之師也有師而不耀其威武循養以自晦之道時至而後動蘇氏曰退自循養與時皆晦晦而益明其後旣大光矣則天下無不助之者李氏曰天下皆助之矣武王遂寵受之蹻蹻乎成其王天下之功是用後世嗣續而不絕黃氏曰後世嗣而承之實惟武王公天下之心允爲師法而已蘇氏曰方其未可而晦見其可而爲之此所謂酌也酌一章八句

虞惇按詩序此告成天武之詩自當主武王立說而鄭箋以爲文王以遵爲率殷之叛國以事紂以養時晦爲養是闇昧之君以老其惡割裂字義殊失經防蹻蹻王之造云蹻蹻之士爭來造王載用有嗣云王則用之有嗣傳相致皆非是孔氏述毛義以遵養時晦爲率師取闇昧之君亦非也朱注較諸家爲優而以介爲甲謂一戎衣而天下大定恐屬臆觧今不取

桓講武類禡也桓武志也

鄭箋類也禡也皆師祭也孔疏王制天子將出徵類於上帝禡於所徵之地注上帝謂五徳之帝所祭於南郊者禡祭造軍法者其神蓋蚩尢或曰黃帝申公說比大武六成之歌虞惇按春秋傳以此爲大武之六章

綏萬邦屢丰年天命匪觧桓桓武王保有厥士於以四方克定厥家於昭於天皇以間之【首三句無韻王方一韻天間一韻】

賦也毛傳綏安也錢氏曰桓桓武貌鄭箋皇君也毛傳間代也

鄭箋誅無道安天下則亟有丰熟之年陰陽和也蘇氏曰武王克商以安天下屢獲丰年之祥矣然天命之於周久而不厭也故武王桓桓保有其眾用之四方之不服以定其家其徳上昭於天遂以代商有天下言武之不可廢也王氏曰師之所處荊棘生焉大軍之後必有凶年桓武志也而曰綏萬邦屢丰年則其爲武志也異乎人之武志矣春秋傳寗莊子曰昔周饑克殷而年丰

桓一章九句

賚大封於廟也賚予也言所以錫予善人也

孔疏武王封功臣於廟周公追述其事而爲此歌焉春秋傳昔武王克商光有天下其兄弟之國者十有五人姬姓之國四十人古文尙書武成篇說武王克殷而反祀於宗廟列爵惟五分土惟三大賚於四海而萬民悅服皇甫謐云武王伐紂之年夏四月乙卯祀於周廟將率之士皆封諸侯國四百人祭統曰古者明君必賜爵祿於太廟示不敢專也此大封於廟謂文王廟也申公說爲大武之二成虞惇按春秋傳以此爲大武之三章

文王旣勤止我應受之敷時繹思我䢐維求定時周之命於繹思【韻未詳】

賦也毛傳勤勞也朱注敷布也繹尋繹也蘇氏曰思辭也

朱注此頌文武之功而言其大封功臣之意也蘇氏曰文王之勤勞天下至矣其子孫應受而有之然而不敢專也王氏曰惟布此文王之徳在人而可尋繹者以賚有功而往求天下之安定而已蓋大賚有功者正所以敷文王之徳而定天下也朱氏曰此我周之所以受天命也又嘆使諸臣之受封賞者皆當尋繹文王之徳以戒之也鄭箋以文王之功業勅勸之

賚一章六句

般巡守而祀四嶽河海也

孔疏般樂也爲天下所美樂也溝洫志中國川原以百數莫著於四瀆而河爲宗言河可以兼四瀆矣經無海而序言海者海爲眾川所歸其祭之可知也公羊傳曰山川有能潤於百里者天子皆秩而祭之書傳曰五嶽視三公四瀆視諸侯其餘山川視伯小者視子男朱氏曰般祀四嶽河海之詩四嶽河海無合祀之理蓋一詩而兩用之如丰年之秋冬報也虞惇按桓之講武類禡賚之大封於廟般之巡守祭告皆武王時事而詩則成王周公時作也申公說此爲大武之四成

於皇時周陟其髙山墮山喬嶽允猶翕河敷天之下裒時之對時周之命【韻未詳】

賦也郭氏曰墮山山狹而長也鄭箋喬髙也允信也蘇氏曰猶道也翕河大河受眾水者也嚴氏曰髙山墮山祭法所謂山林丘陵能出云

爲風雨皆曰神者也喬嶽則四嶽也禹貢河自大陸北播爲九河同爲逆河注云同合爲一大河名逆河然則翕河卽逆河也戴氏曰祭先

海故以河爲主毛傳裒聚也蘇氏曰對答也蘇氏曰於乎美哉王之巡行天下也陟其山嶽而道於大河思其有功於民孔疏是以徧天之下眾山川之神皆聚而祭之以答其功能爲百神之主徳合山川之靈是周之所以受天命而王也

般一章七句

虞惇按允猶翕河箋云河言合者河自大陸之北敷爲九祭者合爲一愚意翕河之名當從河取義不當從祭河取義故今從蘇氏裒時之對但指望祭山川不及肆覲之事注云敷天之下莫不有望於我故祭而朝於方嶽之下贅說也

閔予小子之什十一篇十一章百三十六句

讀詩質疑卷二十九﹤經部﹐詩類﹐讀詩質疑﹥

欽定四庫全書

讀詩質疑卷三十

太僕寺少卿嚴虞惇撰

魯頌

鄭譜曰魯者少昊摯之墟也國中有大庭氏之庫則大庭氏亦居玆乎昔周公歸政成王封其元子伯禽於魯其封域在禹貢徐州大野防羽之野自後政衰國事多廢十九世至僖公當周惠王襄王時而遵伯禽之法養四種之馬牧於坰野尊賢祿士修泮宮守禮教僖十六年會諸侯於淮遂伐淮夷二十年新作南門修姜嫄之廟復魯舊制未徧而薨國人美其功季孫行父請命於周而作頌初成王以周公有太平制典法之勲命魯郊祭天三望如天子之禮故孔子錄其詩之頌同於王者之後問者曰列國作詩未有請於周者行父請之何也曰周尊魯巡守述職不陳其詩至於臣頌君功樂周室之聞是以行父請焉孔疏比𨿽名爲頌而體實國風非告神之歌也朱注魯頌之辭僭矣夫子猶錄之者蓋其體固列國之風未純乎天子之頌也其所頌者又皆有先王禮樂教化之遺焉夫子魯人固不得而削也然因其實而著之而是非得失自有不可掩者亦春秋之法也王氏曰周頌之辭約約所以爲嚴美盛徳故也魯頌之辭侈侈所以爲誇徳不足故也許氏曰魯頌之異於商周者有四商周天下頌之魯國人頌之一也商周以告神明而魯用以燕樂二也商周子孫頌其先魯臣下頌其君三也商周多事實魯多頌禱之辭四也虞惇按困學記聞云商周之頌皆以告神明太史公曰成王作頌推已懲艾悲彼家難至魯頌始爲溢美之言所謂善頌善禱者非商周之體也後世作頌效魯而近諛又下矣

駉頌僖公也僖公能遵伯禽之法儉以足用寛以愛民務農重谷牧於坰野魯人尊之於是季孫行父請命於周而史克作是頌

鄭箋季孫行父季文子也史克魯史也孔疏僖公名申莊公子閔公卒季友立之當周惠王襄王時舒瑗云魯不合作頌故每篇言頌名生於不足也

駉駉牡馬在坰之野薄言駉者有驈有皇有驪有黃以車彭彭思無疆思馬斯臧

賦也毛傳駉駉腹幹肥張也坰逺野也邑外曰郊郊外曰野野外曰林林外曰坰驪馬白跨曰驈黃白曰皇純黒曰驪黃騂曰黃彭彭有力有容也鄭箋臧善也鄭箋馬牧於坰野者避民居與良田也周禮以官田牛田賞田牧田任逺郊之地坰之牧地水艸旣美牧人又良飲食得其時則自肥健孔疏薄言駉者有何馬也乃有驈有皇有驪有黃用之以駕車則彭彭然鄭箋僖公思遵伯禽之法反覆思之無有竟已乃至於思馬斯善多其所及廣博朱注此言僖公牧馬之盛由其立心之逺衞文公秉心塞淵而騋牝三千亦此意也顧氏曰魯僖公儉以足用寛以愛民務農重谷而有駉牧之盛衛文公布衣帛冠務材訓農通商惠工而有騋牝之多然則古之馬政皆本於田功吾未見廏有肥馬野有餓莩而能國者也毛傳諸侯六閒馬四種有良馬有戎馬有田馬有駑馬孔疏校人之法以馬二百一十六匹爲一廏每廏爲一閒諸侯四種其三種別爲一閒駑一種而分三閒也朝祀所乘爲良馬徵伐所乘爲戎馬田路駕田馬駑馬給宮中之役張氏曰思馬斯臧良馬也臧者言其徳思馬斯才戎馬也才者言其用陳於禮者尙徳用於戰者尙才思馬斯作田馬也謂習其動作之節思馬斯䢐駑馬也言足以行而已是謂四種之馬

駉駉牡馬在坰之野薄言駉者有騅有駓有騂有騏以車伾伾思無期思馬斯才

賦也毛傳蒼白雜毛曰騅黃白雜毛曰駓赤黃曰騂蒼祺曰騏伾伾有力也王氏曰無期久也朱注才材力也

駉駉牡馬在坰之野薄言駉者有驒有駱有駵有雒以車繹繹思無斁思馬斯作

賦也毛傳靑驪驎曰驒白馬黒鬛曰駱赤身黒鬛曰駵黒身白鬛曰雒繹繹善走也鄭箋斁厭也朱注作奮起也

駉駉牡馬在坰之野薄言駉者有駰有騢有驔有魚以車袪袪思無邪思馬斯䢐【騢古音胡邪音徐】

賦也毛傳陰白雜毛曰駰彤白雜毛曰騢豪骭曰驔二目白曰魚袪袪彊健也鄭箋䢐行也

呂氏曰僖公修牧馬之政以誠心行之故言思無疆思無期思無斁思無邪而馬之所以臧才作䢐者其效也古之賢君誠心以行善政其效皆若此非獨牧馬而已蘇氏曰孔子曰詩三百一言以蔽之曰思無邪昔之爲詩者則未必知此也孔子讀詩至此而有會於其心是以取之蓋斷章云爾

駉四章章八句

有駜頌僖公君臣之有道也

有駜有駜駜彼乘黃夙夜在公在公明明振振鷺鷺於下鼓咽咽醉言舞於胥樂兮【上去通韻未句合三章爲韻猶周南之麟趾也】

興也毛傳駜馬肥彊貌孔疏四馬曰乘黃黃馬也朱注明明辧治也毛傳振振羣飛貌咽咽鼓節也朱注胥相也

毛傳馬肥彊則能升髙進逺臣彊力則能安國嚴氏曰自早逮夜在於公家其在公家則修明職事言忠勤也李氏曰在公明明事上盡職也僖公於是燕之以禮樂羣臣之來者如振鷺之修潔而有威儀也鄭箋與之飲酒以鼓節之咽咽然至於無算爵則又起舞以盡其歡君臣於是則皆喜樂也虞惇曰有駜有駜諭臣之能盡力也臣盡力以忠其上君致禮以遇其下可謂君臣有道矣

有駜有駜駜彼乘牡夙夜在公在公飲酒振振鷺鷺於飛鼓咽咽醉言歸於胥樂兮

興也鄭箋鷺於飛諭羣臣飲酒醉欲退也毛傳言臣有餘敬而君有餘惠

有駜有駜駜彼乘駽夙夜在公在公載燕自今以始歲其有君子有谷貽孫子於胥樂兮

興也毛傳靑驪曰駽鄭箋載則也毛傳有有年也鄭箋谷善貽遺也君臣安樂則陰陽和而有丰年其善道可以遺子孫也朱注頌禱之辭也有駜三章章九句

虞惇按此詩之義毛鄭爲善但鄭以有駜二句爲僖公用臣先致其祿食以在公明明爲明徳明義則屬衍說振振鷺鷺於下云潔白之士羣集於朝孔氏申之云在外賢士競來事君則似以夙夜在公爲在朝之臣以振振鷺爲新來之士宜歐陽氏以爲妄生枝節也朱注云此燕飲而頌禱之辭有駜二句不言取興之義振振鷺但諭舞者之容意蓋不主序說也

泮水頌僖公能修泮宮也

禮器魯人將有事於上帝必先有事於頖宮申公說僖公作泮宮而落其成史克頌禱之辭蘇氏曰此詩言旣作泮宮遣將出兵以克淮夷閟宮言公子奚斯作新廟考於春秋其事皆不載世有以是疑二詩之妄者予嘗辧之泮宮魯之學也閟宮魯之廟也自魯先君而有之矣僖公因其舊而新之是以不見於春秋至於淮夷之功予亦疑焉然詩固有之式固爾猶淮夷卒獲有所未獲而欲終之則其所獲尙少也自僖公至於孔子八世事之小者容有失之其大者未有不錄也今此詩之言甚美而大則君臣之辭歟而孔子錄之可乎曰維可之是以錄之錄其所可而去其所不可此孔子之所以爲詩也虞惇按先儒多以此爲頌伯禽之詩以伯禽徵淮夷見於書之費誓而僖公時未嘗伐淮夷有功也考春秋僖公十三年從齊桓公會於咸爲淮夷之病杞也十六年又從齊桓公會於淮爲淮夷之病鄫也淮夷在徐州之域最近於魯詩人因修泮宮而祝其君有平淮夷之功以繼伯禽之烈詩通篇皆頌禱之辭非必實有此事也

思樂泮水薄采其芹魯侯戾止言觀其旂其旂茷茷鸞聲噦噦無小無大從公於邁【旂音芹水止隔句韻】賦而興也毛傳泮水泮宮之水也天子辟廱諸侯泮宮鄭箋芹水菜也李氏曰茷茷飛揚也朱注噦噦和也鄭箋邁行也

鄭箋魯人思樂僖公修泮宮之水復伯禽之法而往觀之采其芹焉辟廱者築土雝水之外圓如璧四方來觀者均也泮之言半也半水者蓋東西門以南通水北無也天子諸侯宮異制因形然我采水之芹見僖公來至於泮宮我則觀其旂茷茷然鸞和之聲噦噦然孔疏言車服得宜行趨中節也李氏曰國人無長幼皆從公而往見國人從公之樂也鄭箋言僖公賢君人樂見之黃氏曰魯人之樂泮水非樂乎泮水也樂乎僖公之賢而人材所賴以長養成就也朱氏曰一章樂其來而至也二章樂其至而教也三章樂其教畢而燕也孔疏魯人作詩而自稱其君爲魯侯者因其請王而作示僖公之徳爲四方所則非獨魯人頌之也

思樂泮水薄采其藻魯侯戾止其馬蹻蹻其馬蹻蹻其音昭昭載色載笑匪怒伊教【平上去通韻】

賦而興也孔疏藻水艸也毛傳蹻蹻彊盛也鄭箋音徳音也毛傳色溫潤也

蘇氏曰僖公之至泮宮好其顏色和其笑語未嘗有所怒也教之而已王氏曰此洪範所謂而康而色者也夫然後能教也

思樂泮水薄采其茆魯侯戾止在泮飲酒旣飲旨酒永錫難老順彼長道屈此羣醜

賦而興也毛傳茆鳬葵也鄭箋難老壽考也朱注長道猶大道也毛傳醜眾也

孔疏魯侯在泮召先生君子與之行飲酒之禮旣飲此美酒而得其宜則天長與之以難老之福故能順仁義之長道以屈羣眾也蘇氏曰苟無其人𨿽有其道不能從也苟無其道𨿽有其眾不能服也是以願公之難老也朱注此章以下皆頌禱之辭

穆穆魯侯敬明其徳敬愼威儀維民之則允文允武昭假烈祖靡有不孝自求伊祜

賦也朱注烈祖周公魯公也鄭箋祜福也朱氏曰此章專頌僖公之徳爲下服淮夷張本也

明明魯侯克明其徳旣作泮宮淮夷攸服矯矯虎臣在泮獻馘淑問如臯陶在泮獻囚【服蒲北反馘古音國】賦也鄭箋矯矯武貌馘所格者之左耳也淑善也朱注問訊囚也鄭箋囚所虜獲者

鄭箋僖公能明其徳修泮宮而徳化行於是伐淮夷所以能服也旣伐淮夷而反在泮宮使武臣獻馘又使善聽獄之吏如臯陶者獻囚言所伐有功所任得其人孔疏王制天子將出徵受成於學出徵執有罪反釋奠於學以訊馘告司馬氏曰古人受成獻馘莫不在學欲其先禮義後勇力也朱注此詩人因魯侯之在泮而願其有是功也朱氏曰此下四章皆言服淮夷之事而歸功於學校也

濟濟多士克廣徳心桓桓於徵狄彼東南烝烝皇皇不吳不揚不告於訩在泮獻功

賦也鄭箋多士謂虎臣及如臯陶之屬也毛傳桓桓威武貌王氏曰狄逖也攘而逖之也孔疏淮夷在魯之東南鄭箋烝烝進也李氏曰皇皇大也鄭箋吳嘩也訩訟也無以爭訟之事告於治訟之官者

朱注烝烝皇皇盛也不吳不揚肅也不告於訩師克而和不爭功也李氏曰人心爲血气所使一有毫髮之利則忿而爭心於是乎隘矣惟徳心克廣故其徵伐有逖逺淮夷之功旣盛且肅未嘗爭訟惟在泮獻功而已孔疏美其軍旅齊整又能克捷

角弓其觩束矢其搜戎車孔博徒禦無斁旣克淮夷孔淑不逆式固爾猶淮夷卒獲

賦也蘇氏曰觩弓健貌毛傳五十矢爲束鄭箋搜勁疾也朱注博廣大也鄭箋斁厭也徒行者禦車者皆敬其事無厭倦也毛傳式用也蘇氏曰猶道也

蘇氏曰僖公兵戎精繕士卒競勸故能克淮夷甚順軍法而善無有違逆更勉之使益固其道庶幾淮夷可盡得也

翩彼飛鴞集於泮林食我桑黮懷我好音憬彼淮夷來獻其琛元象齒大賂南金

興也毛傳鴞惡聲之鳥也黮桑實也鄭箋懷歸也李氏曰憬覺悟也毛傳琛寶也元尺二寸賂遺也南謂荊揚也鄭箋荊揚之州貢金三品鄭箋鴞常惡鳴今來止於泮水之木食其桑黮爲此之故故攺其鳴歸就我以善音諭人感於徳則化也孔疏淮夷來魯國獻其琛寶其所獻之物是大

象齒又廣賂我南方之金是皆修泮宮所致

泮水八章章八句

虞惇按永錫難老鄭氏引王制八十月告存九十日有秩非是順彼長道非道路之道屈此羣醜亦不指淮夷鄭於此爲誤余得之

閟宮頌僖公能復周公之宇也

蘇氏曰詩所謂居常與許復周公之宇者人之所以願之而其實則未能也而遂以爲頌其能復周公之宇是以知此詩之序蓋後世之所增而非孔氏之舊也

閟宮有侐實實枚枚赫赫姜嫄其徳不回上帝是依無災無害彌月不遲是生后稷降之百福黍稷重穋稙穉菽麥奄有下國俾民稼穡有稷有黍有稻有秬奄有下土纘禹之緒

賦也朱注閟深閉也毛傳先妣姜嫄之廟在周孟仲子曰是禖宮也侐淸靜也蘇氏曰實實鞏固也毛傳枚枚礱密也先種曰稙後種曰穉鄭箋奄猶覆也毛傳緒業也

孔疏作者將美僖公追述逺祖上陳姜嫄后稷至於大王文武爰及成王封建之辭魯公受賜之命著其所以有魯之由蘇氏曰魯以周公故得立姜源之廟僖公修而新之鄭箋赫赫乎顯著姜嫄也其徳貞正不回邪天用是馮依之而生后稷其任之又無災害不坼不副終十月而生子不遲晚旣生后稷天又多與之福以五穀蓋覆天下使民知稼穡之道民賴其功堯時洪水爲災民不粒食禹平水土后稷乃教播種於是天下大有故曰繼禹之事也

后稷之孫實維大王居岐之陽實始翦商至於文武纘大王之緒致天之屆於牧之野無貳無虞上帝臨女惇商之旅克咸厥功王曰叔父建爾元子俾侯於魯大啟爾宇爲周室輔【平上通韻】

賦也鄭箋翦斷也朱注屆極也鄭箋虞度也惇治旅眾咸同也毛傳王成王也鄭箋叔父周公也元子伯禽也啟開也毛傳宇居也

鄭箋大王自豳徙居岐陽四方之民咸歸往之於是而有王迹是翦商之始孔疏文王武王繼大王之業於時商家暴虐天命已極武王乃致天之誅於牧野之地鄭箋民皆樂武王之如是故勸之無有貳心無復計度天視防女至則克勝朱注克商之舉輔佐之臣咸有功而周公亦與焉者也鄭箋故封魯公以爲周分後大開爾居爲我周家之輔謂封以方七百里欲其彊於眾國

乃命魯公俾侯於東錫之山川土田附庸周公之孫莊公之子龍旂承祀六轡耳耳春秋匪解享祀不忒皇皇后帝皇祖后稷享以騂犧是饗是宜降福旣多周分皇祖亦其福女【犧古許何反宜魚何反】

賦也鄭箋東東藩魯國也朱注附庸猶屬城也小國不能自達於天子附於大國者也毛傳周公孫莊公子僖公也鄭箋交龍爲旂朱注耳耳柔從也孔疏春秋錯舉四時也鄭箋皇皇后帝天也毛傳騂赤犧純也鄭箋皇祖伯禽也

鄭箋旣告周分以封伯禽之意乃防命伯禽使爲君於東加賜之以山川土田及附庸令專統之張氏曰山川使主其祭土田使有其賦附庸使廣其封金氏曰土謂城邑塲圃牧地菜地之類田謂諸侯一同之田孟子所謂周公封於魯爲方百里者是也山川附庸與凡土地周禮所謂封疆方五百里禮記所謂魯境七百里者是也孔疏至於今日僖公車建交龍之旂承奉宗廟祭祀所乘四馬其六轡耳耳然四時無有懈怠所獻所祀不有差忒鄭箋成王以周公功大命魯郊祭天亦配之以君祖后稷其牲用赤牛純色與天子同天亦饗之宜之多予之福孔疏周公與伯禽亦其福女僖公矣朱注此章以後皆言僖公致敬郊廟而神降之福國人稱願之如此也禮記明堂位曰成王以周公有勲勞於天下封周公於曲阜地方七百里革車千乘命魯公世世祀周公以天子之禮樂是以魯君孟春乘大路載弧防旂十有二旒日月之章祀帝於郊配以後稷天子之禮也季夏六月以禘禮祀周公於太廟祭統曰昔者周公旦有勲勞於天下周公旣沒成王康王追念周公之所以勲勞者而欲尊魯故賜之以重祭外祭則郊社是也內祭則大嘗禘是也夫大嘗禘升歌淸廟下而管象朱幹玉戚以舞大武八佾以舞大夏此天子之樂也康周公故以賜魯也子孫纂之至於今不廢禮運曰孔子曰魯之郊禘非禮也周公其衰矣杞之郊也禹也宋之郊也契也是天子之事守也故天子祭天地諸侯祭社稷虞惇按春秋自隱桓而下未有書郊禘者至僖公八年書禘於太廟三十一年書四卜郊然則魯之郊禘自僖公始也明堂位祭統皆漢儒所撰其言成王賜魯公以天子禮樂蓋亦未可盡信矣

秋而載嘗夏而楅衡白牡騂剛犧尊將將毛炰胾羮籩豆大房萬舞洋洋孝孫有慶俾爾熾而昌俾爾壽而臧保彼東方魯邦是常不虧不崩不震不騰三壽作朋如岡如陵

賦也鄭箋載始也朱注嘗秋祭名鄭箋秋嘗而言始者秋物新成尙之也孔疏楅衡設橫木於牛角以楅之爲其觝觸人也周禮封人凡祭飾其牛牲設其楅衡是也朱注秋將嘗而夏福衡夙戒也毛傳白牡周公牲也騂剛魯公牲也孔疏白牡

殷牲也周公死有王禮嫌不敢與文武同魯公諸侯無所嫌故從周制也犧尊尊爲犧形也將將盛美也毛傳毛炰豚也孔疏爓去其毛而炰之封人祭

祀有毛炰之豚是也毛傳胾切肉也羮太羮鉶羮也孔疏太羮太古之羮煮肉汁不和盛之於豋鉶羮肉汁之有菜和者盛之鉶器故曰鉶羮毛傳大房半體之俎也孔疏足下有跗如堂房然明堂位俎有虞氏以梡夏后氏以嶡殷以椇周以房俎鄭箋萬舞幹舞也毛傳洋洋眾多也孔疏孝孫僖公也熾盛也毛傳震動騰乘也鄭箋三壽三卿也岡陵取堅固也嚴氏曰有壽考之三卿與作朋友皆如岡陵之固祝其君臣同慶也虞惇按李善文選注三壽三老也蔡邕獨斷曰天子事三老毛詩曰三壽作朋

公車千乘朱英緑縢二矛重弓公徒三萬貝冑朱綅烝徒增增戎狄是膺荊舒是懲則莫我敢承俾爾昌而熾俾爾壽而富黃髮臺背壽胥與試俾爾昌而大俾爾耆而艾萬有千歲眉壽無有害【弓音肱綅字不入韻】賦也毛傳千乘大國之賦也朱英矛飾也縢繩也孔疏縢約也謂約之以繩矛酋矛也鄭箋二矛

重弓備折壊也兵車之法左人持弓右人持矛中人禦朱注徒步卒也鄭箋萬二千五百人爲軍大國三軍合三萬七千五百人言三萬者舉成數也毛傳貝冑冑貝飾也朱綅以朱綅綴之孔疏綅綫也鄭箋烝進也毛傳增增眾也膺當也孔疏楚一名荊舒其與國也鄭箋懲艾承禦也朱注僖公嘗從齊桓公伐楚故以此美之毛傳黃髮臺背皆壽徴也胥相也壽而相與試謂講气力不衰倦也鄭箋眉壽秀眉亦壽徴也

蘇氏曰此言僖公治其軍旅繕其車甲器械以攘戎狄故其民無不欲其昌大壽考而托之以爲安也孔疏司馬法成方十里出革車一乘計魯方七百里而云千乘者坊記云制國不過千乘是地𨿽廣大以千乘爲限也司馬法兵車一乘甲士三人步卒七十二人計千乘法當七萬五千人與公徒三萬之數不合禮天子六軍出自六鄕萬二千五百家爲鄕萬二千五百人爲軍周禮凡起徒役無過家一人家出一人是鄕爲一軍諸侯三軍亦出自三鄕公徒三萬者自謂鄕之所出非此千乘之眾也云公車千乘自謂計地出兵非彼三軍之事也蘇氏曰大國之賦適滿千乘苟盡用之是舉國而行也故其用之也大國三軍次國二軍而已

泰山巖巖魯邦所詹奄有防遂荒大東至於海邦淮夷來同莫不率從魯侯之功

賦也孔疏泰山魯之望也朱注詹瞻同毛傳防二山也鄭箋荒奄也大東極東也海邦近海之國也

朱氏曰願其有功如此也

保有鳬繹遂荒徐宅至於海邦淮夷蠻貊及彼南夷莫不率從莫敢不諾魯侯是若【繹宅貊韻邦又與從韻】賦也毛傳鳬繹二山也宅居也鄭箋諾應辭也毛傳若順也

蘇氏曰龜防鳬繹魯之四山其餘則東南勢相連屬可以服從之國也

天錫公純嘏眉壽保魯居常與許復周公之宇魯侯燕喜令妻壽母宜大夫庶士邦國是有旣多受祉黃髮兒齒

賦也毛傳常許魯南鄙西鄙也顧氏曰管子小匡篇反其侵地常潛蓋卽此常也鄭箋許許田也魯朝宿之邑孔疏桓元年鄭伯以璧假許田鄭箋燕燕飲也朱注令妻令善之妻壽母壽考之母也僖公娶於齊曰聲姜母曰成風鄭箋有常有也孔疏兒齒齒落更生細者壽徴也

蘇氏曰常許魯之故地而未復者也此三章言僖公懷柔逺方至於淮海蠻貊之國莫不服從而願其壽考以復魯之侵地宜其室家臣庶以保有其所服從之國也

䢐來之松新甫之栢是斷是度是尋是尺松桷有舄路寢孔碩新廟奕奕奚斯所作孔曼且碩萬民是若賦也毛傳䢐來新甫二山也孔疏斷斬度量也毛傳八尺曰尋桷榱也舄大貌路寢正寢也鄭

箋新廟姜嫄之廟也孔疏奚斯公子魚也鄭箋作者教防屬功課章程也曼修廣也

蘇氏曰僖公上爲神之所福內爲國人之所安外爲鄰國之所懷於是修舊起廢治其宮室寢廟以順萬民之望焉

閟宮九章五章章十七句【內第四章

脫一句】二章章八句二章章十句

虞惇按此詩有周公之孫莊公之子其爲頌僖公無疑而考之春秋僖公之時如所謂膺戎狄懲荊舒服淮夷荒徐宅皆無事實可據孟子云戎狄是膺荊舒是懲周公方且膺之則膺戎狄懲荊舒乃周公之事於僖公無與也於是說者紛紛或以此詩非孔子所錄或以此爲祝願其君之辭然而周公膺之孟子之言決不爲妄而詩又僖公之詩則將何從宋王文憲公柏嘗言閟宮之詩蓋有錯簡三章土田附庸之下辭气未終血脈不貫當以公車千乘以下九句接此爲一章蓋第一節

說姜嫄后稷第二節

說大王文王武王第三節

說周公伯禽而公車九乘九句說戎狄是膺正與孟子之言相合以後乃敍僖公則倫序整而文義完旣不害其爲僖公之詩亦不妨以爲伯禽之事此說最爲得之王氏更欲以泰山巖巖二章移周公之孫之前元儒金履祥氏更欲以公車幹乘置王曰叔父之上則篇章更置太多不若從舊之爲善矣今亦不敢必以爲然姑識於此又按居常與許鄭箋云常或作嘗在薛之旁魯莊公三十一年築臺於薛是歟六國時齊有孟嘗君食邑於薛愚意攺常爲嘗不免牽合以孟嘗食邑於薛而云嘗在薛旁尢屬附會顧大韶氏引管子小匡篇反其侵地常潛爲證確有明文應從之新廟奕奕朱注但云僖公所修之廟毛傳以爲閔公之廟今從鄭箋又按新廟奕奕奚斯所作奚斯乃作廟非作頌也而韓詩曰奚斯作魯頌班固王延壽皆云奚斯頌魯揚雄法言亦曰正考甫嘗晞尹吉甫公子奚斯嘗晞正考甫蓋皆襲韓詩之誤而考之不詳先儒固已辧之矣又按此詩舊分八章章至三十八句多寡不倫故朱子攺分九章而云四章內有脫句今據王魯齋所定移公車千乘九句於土田附庸之下合爲一章則當分十章章句旣均文義亦順又無脫簡𨿽毛鄭復起不易斯言矣故今依周書考定武成例錄王氏所分章句於後方云

魯頌四篇二十四章二百四十三句

宋王文憲公攺定魯頌閟宮章句

閟宮有侐實實枚枚赫赫姜嫄其徳不回上帝是依無災無害彌月不遲是生后稷降之百福黍稷重穋稙穉菽麥奄有下國俾民稼穡有稷有黍有稻有秬奄有下土纘禹之緒

后稷之孫實維大王居岐之陽實始翦商至於文武纘大王之緒致天之屆於牧之野無貳無虞上帝臨女惇商之旅克咸厥功王曰叔父建爾元子俾侯於魯大啟爾宇爲周室輔

乃命魯公俾侯於東錫之山川土田附庸公車千乘朱英緑縢二矛重弓公徒三萬貝冑朱綅烝徒增增戎狄是膺荊舒是懲則莫我敢承

周公之孫莊公之子龍旂承祀六轡耳耳春秋匪解享祀不忒皇皇后帝皇祖后稷享以騂犧是饗是宜降福旣多周公皇祖亦其福女

秋而載嘗夏而楅衡白牡騂剛犧尊將將毛炰胾羮籩豆大房萬舞洋洋孝孫有慶俾爾熾而昌俾爾壽而臧保彼東方魯邦是常

不虧不崩不震不騰三壽作朋如岡如陵俾爾昌而熾俾爾壽而富黃髮臺背壽胥與試俾爾昌而大俾爾耆而艾萬有千歲眉壽無有害

泰山巖巖魯邦所詹奄有防遂荒大東至於海邦淮夷來同莫不率從魯侯之功

保有鳬繹遂荒徐宅至於海邦淮夷蠻貊及彼南夷莫不率從莫敢不諾魯侯是若

天錫公純嘏眉壽保魯居常與許復周公之宇魯侯燕喜令妻壽母宜大夫庶士邦國是有旣多受祉黃髮兒齒

䢐來之松新甫之栢是斷是度是尋是尺松桷有舄路寢孔碩新廟奕奕奚斯所作孔曼且碩萬民是若閟宮十章二章章十七句二章章十三句二章章十二句二章章八句二章章十句

讀詩質疑卷三十

欽定四庫全書

讀詩質疑卷三十一

太僕寺少卿嚴虞惇撰

商頌

鄭箋曰商者契所封之地有娀氏之女名簡狄者吞鳦卵而生契堯之末年舜舉爲司徒有五教之功乃賜姓而封之世有官守十四世至湯受命伐夏桀定天下後世有中宗髙宗此三王有受命中興之功時有作詩頌之者商徳之壞武王伐紂乃以陶唐氏火正閼伯之墟封紂兄微子爲宋公代武庚爲商後其封域在禹貢徐州泗濵西及豫州盟豬之野自後政衰散亡商之禮樂七世至戴公時當宣王大夫正考父校商之名頌十二篇於周太師以那爲首歸以祀其先王孔子錄詩之時得五篇而已乃列之以備三頌著爲後王之義監三代之成功法莫大於是矣問者曰列國政衰則變風作宋何獨無乎曰有焉乃不錄之王者之後時王所客也巡守述職不陳其詩亦示無貶黜客之義又問曰周太師何由得商頌曰周用六代之樂故有之歐陽氏曰詩始終於周而錄商頌何也曰聖人之意存一頌而有三益焉大商祖之徳一也予紂之不憾二也明武王周公之心三也曷爲大商祖之徳曰頌具矣曷爲予紂之不憾曰憫廢矣曷爲明武王周公之心曰存商矣蘇氏曰商詩駿發而嚴厲蓋商人之風俗如此朱氏曰史記宋襄公修行仁義欲爲盟主其大夫正考父美之追道契湯髙宗之所以興作商頌蓋本韓詩之說諸儒多惑之者今考商頌五篇皆天子之事非宋所宜有且其辭古奧亦不類周世之文而國語閔馬父之言亦與今序合韓詩太史公之說謬矣

那祀成湯也微子至於戴公其間禮樂廢壊有正考甫者得商頌十二篇於周之太師以那爲首

鄭箋禮樂廢壞者君怠於政不修祭祀朝聘養賢待賓之事有司忘其禮之儀制樂師失其聲之曲折由是散亡也自正考甫至孔子之時又無七篇矣正考甫孔子之先也其祖弗甫何以有宋而授厲公孔疏自微子至戴公凡十君戴公當宣王時世本云宋涽公生弗甫何弗甫何生宋父宋父生正考甫正考甫生孔父嘉爲宋司馬華督殺之而絕其世子木金父降爲士木金父生祁父祁父生防叔奔魯爲防大夫防叔生伯夏伯夏生叔梁紇叔梁紇生仲尼則正考甫是孔子七世祖

猗與那與置我鞉鼓奏鼓簡簡衎我烈祖湯孫春假綏我思成鞉鼓淵淵嘒嘒管聲旣和且平依我磬聲於赫湯孫穆穆厥聲庸鼓有斁萬舞有奕我有嘉客亦不夷懌自古在昔先民有作溫恭朝夕執事有恪顧予烝嘗湯孫之將【猗那一句中自爲韻】

賦也毛傳猗嘆辭那多也王氏曰美商之樂嘆而多之也朱注置陳也鄭箋鞉鼓鞉與鼓也孔疏鞉鼓之小者鄭箋簡簡和大也毛傳衎樂也鄭箋烈祖成湯也歐陽氏曰湯孫主祭之時王也朱注假格也鄭箋綏安也安我所思而成之謂神明來格也王氏曰淵淵深也嘒嘒細也鄭箋磬玉磬也歐陽氏曰於赫湯孫於赫湯之孫也毛傳大鐘曰庸斁斁然盛也鄭箋萬舞幹舞也朱注奕奕然有次序也朱注嘉客先代之後來助祭者也毛傳夷悅也恪敬也蘇氏曰將奉也

蘇氏曰記曰商人尙聲臭味未成滌蕩其聲樂三闋然後出迎牲故其祀成湯也取其所置鞉與鼓而奏之以作樂以樂其烈祖成湯而湯孫奏此樂而薦之以安我所思而成之人也於是鞉鼓管籥作於堂下其聲依堂上之玉磬無相奪倫者至九獻之後鐘鼓交作萬舞陳於庭而祭祀畢矣於時王者之後皆來助祭無不和悅者朱注自古在昔先民有作溫恭朝夕執事有恪言恭敬之道古人所行不可忘也虞惇曰言古人無不恭敬以臨事故今此之祭亦不敢不恭敬也蘇氏曰湯其尙顧予烝嘗哉此湯孫之所奉者庶幾其顧之也歐陽氏曰詩人述商王祀其先祖成湯美其樂舞及其助祭諸侯與其執事之臣皆由商王之能將其事也孔疏王制曰天子賜伯子男樂則以鞉將之鞉所以節樂是樂由鞉成也學記曰鼓無當於五聲五聲不得不和是樂之所成在於鼔也鄭箋禮記曰齋之日思其居處思其笑語思其志意思其所樂思其所嗜齋三日乃見其所爲齋者祭之日入室僾然必有見乎其位周旋出戶肅然必有聞乎其容聲出戶而聼愾然必有聞乎其嘆息之聲此之謂思成蔡氏曰所謂有其誠則有其神也國語閔馬父曰昔正考父校商之名頌十二篇於周太師以那爲首其輯之亂曰自古在昔先民有作溫恭朝夕執事有恪先聖王之傳恭猶不敢專稱曰自古古曰在昔昔曰先民

那一章二十二句

虞惇按置我鞉鼔毛鄭皆以置爲植謂湯旣受命作濩樂攺夏之制始植我鞉鼓故詩人嘆美之歐陽氏駁之云鞉非植鼓乃貫而搖之則置之爲植非也作樂是湯之一事鞉鼔是樂之一器詩人頌湯不應遺大而舉小也湯孫奏假毛以湯孫爲成湯鄭以湯孫爲太甲按烈祖祀中宗之詩殷武祀髙宗之詩皆曰湯孫則知湯孫不獨太甲也凡自太甲以下至於紂皆可稱湯孫若以湯孫卽成湯謂湯善爲人子孫則一詩之中方以湯爲烈祖又以湯爲湯孫詞理不倫凡歐陽氏之說俱得之矣

烈祖祀中宗也

鄭箋中宗殷王太戊湯之孫也有桑谷之異懼而修徳殷道復興故表顯之號爲中宗孔疏禮王者祖有功宗有徳不毀其廟匡衡以爲殷中宗周成宣王皆以時毀古文尙書說經稱中宗明其廟宗而不毀貢禹說王者宗有徳廟不毀宗而復毀非尊徳之義也劉歆亦言王制天子七廟三昭三穆與太祖而七七者其正法數也宗不在此數中宗變也苟有功徳則宗之故殷太甲曰太宗太戊曰中宗武丁曰髙宗宗廟皆不毀鄭氏言殷六廟者據其正者而言也契爲始祖湯爲受命王各立其廟與親廟四故六此六者不毀至於中興之主有徳則宗之宗無常數故不數二宗之廟也

嗟嗟烈祖有秩斯祜申錫無疆及爾斯所旣載淸酤賚我思成亦有和羮旣戒旣平鬷假無言時靡有爭綏我眉壽黃耉無疆約軧錯衡八鸞鶬鶬以假以享我受命溥將自天降康丰年穰穰來假來饗降福無疆顧予烝嘗湯孫之將【平上通韻羮字言字不入韻不必葉】賦也鄭箋烈祖成湯也毛傳秩常也申重也鄭箋爾爾中宗也朱注斯此所處也毛傳酤酒賚賜也鄭箋和羮者五味調腥熟得節也朱注戒夙戒也平和平也毛傳鬷總假大也鄭箋約軧轂飾也錯衡文衡也鸞在鑣四馬則八鸞鶬鶬聲之和也蘇氏曰溥廣將大也

蘇氏曰嗟乎我烈祖成湯有秩秩之福可以申錫於無疆以及於爾中宗之所孔疏故我今祀之旣載淸酒於尊酌以祼獻神明賜我所思而得成也李氏曰有淸酒又有和羮如是可以盡其至誠矣呂氏曰儀禮載祭祀燕享每始言羮定蓋以羮熟爲節然後行禮定卽戒平之謂也旣載淸酤亦有和羮言祭之始也歐陽氏曰執事之臣總無喧嘩又不交侵其職位以見在廟之人皆肅恭而舉動得禮所以神明錫以眉壽黃耉之福朱注載淸酤而旣與我以思成矣及進和羮而肅敬之至則又安我以眉壽黃耉之福也約軧錯衡八鸞鶬鶬者助祭之諸侯乘是車以假以享於祖宗之廟也曹氏曰諸侯助祭者如此是我之受命大得萬國之歡心以事先王也李氏曰故自天降之以康寧使享丰年得備物而

祭神靈歆饗而降之福也歐陽氏曰上云以享者諸侯來助致享於神也下云來饗者神來至而歆饗之也朱注假之而祖考來假享之而祖考來饗則降福無疆矣王氏曰祀中宗而曰湯孫者有天下以湯故也

烈祖一章二十二句

虞惇按序云祀中宗之詩而朱子以爲祀成湯之樂詩序辧云此詩未見其爲祀中宗者然則又何以見其必爲祀成湯也鬷假朱子從中庸作奏格鄭箋以爲諸侯總至於廟升堂齊一今按黃耇無疆以上是言主祭之人約軧錯衡以下乃言助祭之諸侯不應於此先言諸侯之總至也經傳引詩互有異同亦不必攺從奏格鄭以亦有和羮諭諸侯有和順之徳者亦衍說也

鳥祀髙宗也

鄭箋髙宗殷王武丁中宗孫之孫也有雊雉之異懼而修徳殷道復興故亦表顯之號爲髙宗書大傳武丁側身修行三年之後諸侯以重譯來朝者六國

天命鳥降而生商宅殷土芒芒古帝命武湯正域彼四方方命厥後奄有九有商之先後受命不殆在武丁孫子武丁孫子武王靡不勝龍旂十乘大糦是承邦畿千里維民所止肇域彼四海四海來假來假祁祁景員維河殷受命咸宜百祿是何【乎上通韻】

賦也毛傳鳥鳦也春分鳥降朱注宅居也毛傳芒芒大貌朱注古昔也帝上帝也鄭箋

武湯有威武之徳者成湯也虞惇按史記湯曰吾甚武號爲武王朱注正治也李氏曰域疆域也王氏曰王制注殷湯更制中國方三千里之界分

爲九州而建千七百七十三國所謂正域彼四方也毛傳九有九州也武丁髙宗也孔疏武丁孫子

言武丁善爲人之子孫也毛傳勝任也朱注龍旂交龍之旂諸侯所建也鄭箋十乘二王后及八州大國也大糦黍稷也孔疏承奉也毛傳畿疆也鄭箋止居也朱注肇開也鄭箋假至也祁祁眾多也毛傳景大員均何任也

鄭箋有娀氏女簡狄爲髙辛次妃鳦遺卵簡狄吞之而生契爲堯司徒有功封商堯知其後將興又錫其姓焉自契至湯八遷始居亳之殷地而受命國日以廣大芒芒然湯之受命由契之功故本其天意嚴氏曰契封於商後因以爲一代之號生商謂生契也生契所以生商也蘇氏曰契十四世而至於湯始受天命以正四方之疆域四方之君罔不受命遂奄九州而有之其後世世受天命無有危殆以至武丁之爲孫子以武徳王天下無所不勝是以諸侯建龍旂乘車奉黍稷以來助祭鄭箋王畿千里之內其民居安然後正天下之經界言其爲政自內及外天下旣防王之政令諸侯皆來朝覲貢獻其至也祁祁然眾多蘇氏曰其大而均如眾水之赴河咸曰殷受天命天下莫不宜之宜其能荷天祿也朱氏曰天命鳥降而生商推契之所以生本於天命也古帝命武湯原湯之所以興亦本於天命也錢氏曰自武丁孫子以下皆贊武丁中興之功也李氏曰詩祀髙宗而稱武丁者周人以諱事神自周而前固未嘗諱也殷武之詩曰奮伐荊楚易曰髙宗伐鬼方三年克之湯有武徳而髙宗繼之所謂武王靡不勝也惟其威武如此故諸侯莫不助祭於京師也髙宗之爲政自內而及外先王畿而後四海王肅曰殷道衰四夷來侵至髙宗然後以四海爲竟域故曰肇域彼四海也虞惇按書序自契至成湯八遷孔氏云契居商昭明居砥石相土居商丘湯居亳見經傳者四其四未聞夢麟顧氏云按相土生昌若昌若生曹圉曹圉生冥竹書夏少康十一年使商侯冥治河帝杼十三年商侯冥死於河中間計三十四年冥生振竹書作子亥蓋振名子亥字也實始遷殷計三十七年爲有易之君綿臣所殺振生微微字上甲殺綿臣而興於殷微生報丁報丁生報乙報乙生報丙報丙生主壬主壬生主癸主癸生天乙是爲湯竹書帝孔甲九年殷侯復歸商邱上距微殺綿臣之歲凡一百三年不知所謂殷侯者何名也自歸商邱之後又二十五年實成湯爲商侯之元年於是復自商邱遷於亳書序所謂八遷者契始居商一也昭明居砥石二也相土居商邱三也冥離商邱往治河四也子亥遷殷五也孔甲時復歸商邱六也及湯自商邱遷亳不過七遷耳然古今相傳皆謂偃師谷熟皆湯所都而景亳則湯防諸侯之處是爲三亳皇甫謐雲谷熟爲南亳湯所都也防爲北亳亦曰景亳湯所受命也偃師爲西亳盤庚所遷也果湯曾都二亳則信有八遷矣然二亳遷居之先後經傳無文嚴氏謂湯自南亳遷西亳而顧氏從之愚以爲不然按逸齋補傳云書序曰湯始居亳從先王居湯實帝嚳之後先王帝嚳也帝嚳都在今偃師則湯始居西亳從先王之舊也孟子曰湯居亳與葛爲鄰葛故國在今拱州之寧陵而北亳卽拱州之考城是湯次居北亳故使亳眾爲之耕也其最後居南亳卽今南京之谷熟也三亳皆湯所居謐論南北二亳是矣謂西亳爲盤庚所遷考之未精也書言盤庚遷於殷殷以溵水得名古溵水縣今陳州之商水縣也亦近南京書序言盤庚五遷將治亳殷孔安國云殷者亳之別名則盤庚所遷亦南亳或北亳耳謂盤庚遷偃師者誤也又盤庚篇先王不常厥邑於今五邦孔氏注湯遷亳仲丁遷囂河亶甲居相祖乙居耿並盤庚遷都殷爲五邦蔡氏曰以下文不承於古攷之盤庚之前當自有五邦史記言祖乙遷邢或祖乙兩遷也顧氏據竹書云祖乙二年圯於耿自耿遷於庇歷祖辛開甲祖丁皆居庇及南庚二年遷於奄歷陽甲而盤庚自奄遷於北防曰殷所謂五邦者合囂相耿庇奄而言也自相以下皆在河北至盤庚始遷河南書所謂惟涉河以民遷是也按史記惟言仲丁遷隞河亶甲居相祖乙居邢與竹書小異鄭康成王肅皆云湯自商遷亳五邦者數商亳囂相耿爲五也愚謂此說得之自盤庚遷殷實上甲微舊迹因更號曰殷其後歷小乙至武丁又四世至庚丁皆都殷及庚丁之子武乙始去殷遷河北焉

鳥一章二十二句

虞惇按詩序鳥祀髙宗也鄭箋云祀當爲祫祫合也古者君喪三年旣畢禘於其廟而後祫祭於太祖明年春禘於羣廟自此之後五年而載殷祭一禘一祫孔疏云知祀當爲祫者以經上述鳥生商及成湯受命若四時常祭不應逺頌上祖故知當爲祫今按詩𨿽述契與成湯而大防仍歸頌髙宗以髙宗能繼湯中興故推原其先祖之徳而後及於髙宗此立言之次也序不言祫而經又無祫祭之文鄭氏說不可爲據朱注但云祭祀宗廟之樂不主髙宗今按武王靡不勝明是頌髙宗之詩殷之他君非所宜稱仍當以序爲正天命鳥毛鄭異說毛於生民亦不取姜嫄履迹之事說已見前今從鄭

長髮大禘也

孔疏祭法殷人禘嚳而郊防此經陳洪水之時已有將王之兆王政教大行相土威服海外至於成湯受天明命誅除元惡王有天下又得賢臣爲之輔佐此皆天之所祐故美之而歌此詩朱注序以爲此大禘之詩蓋祭其祖之所自出而以其祖配也蘇氏云大禘之祭所及者逺故其詩歷言商之先後又及其卿士伊尹蓋與祭於禘者也商書曰玆予大享於先王爾祖其從與享之是禮也豈其起於商之世歟今按大禘不兼羣廟之主此宜爲祫祭之詩朱氏曰禘者祭始祖所自出之帝而以始祖配之故商人禘嚳而郊冥祖契而宗湯此詩若爲禘祭則當但言帝嚳耳今乃不及嚳而由契以至於湯其非禘祭可知蓋祫者合羣廟已毀未毀之主而祭於太祖之廟也今由契至湯凡十四君此詩該首尾而言之其爲祫祭之詩無疑矣

濬哲維商長髮其祥洪水芒芒禹敷下上方外大國是疆幅旣長有娀方將帝立子生商

賦也毛傳濬深也鄭箋哲智長久也毛傳洪大也鄭箋方四方也孔疏京師爲內諸夏爲外疆界也毛傳幅廣也均也朱注有娀契之母家也毛傳將大也孔疏帝上帝也

鄭箋深智乎維商家之世徳也久發見其禎祥矣孔疏帝堯之末有大水芒芒然禹平治水土以正四方畫九州之境界令中國廣大均平旣長逺矣於時有娀氏始大天爲立其女之子而使之生商謂上天祐契使賢而造商國也

王桓撥受小國是達受大國是達率履不越遂視旣發相土烈烈海外有截

賦也毛傳王契也朱注鳥降而生故曰王王者追尊之號也蘇氏曰桓武也毛傳撥治也朱注達通也毛傳履禮也朱注發應也毛傳相土契之孫也鄭箋截整齊也

蘇氏曰契之爲人武而能治授之以國政無不能達王氏曰謂隨所受大小能達其道也鄭箋達其

教令使其民循禮不得逾越乃遂省視之教令則盡行也朱氏曰契敷教於百姓不親五品不遜之時故不得不以桓武撥治之鄭箋相土居夏后之世承契之業入爲王官之伯出長諸侯其威武烈烈然四海之外率服截爾整齊矣虞惇按契爲司徒而五教行所謂率履不越遂視旣發也竹書帝相十五年商侯相土作乘馬遂遷於商邱

帝命不違至於湯齊湯降不遲聖敬日躋昭假遲遲上帝是祗帝命式於九圍

賦也朱注降猶生也毛傳不遲疾也躋升也朱注遲遲久也鄭箋祗敬也朱注式法也毛傳九圍九州也孔疏分天下爲九若規圍然蘇氏曰商之先祖旣有明徳天命未嘗去之至於湯而王業成與天命防焉朱注湯之生也應期而降適當其時其聖敬又日躋升以至昭假於天久而不息惟上帝是敬故帝命之以爲法於九州也孔疏上陳王相土商興之所由此下皆述成湯興之事也

受小球大球爲下國綴旒何天之休不競不絿不剛不柔敷政優優百祿是遒

賦也毛傳球玉也王氏曰小球大球小國大國所贄之瑞也鄭箋綴猶結也旒旗之垂者孔疏何荷也毛傳絿急也優優和也遒聚也

蘇氏曰湯旣受命臨朝防挈持下國如旌旗之綴旒焉李氏曰諸侯皆心系於我所以能負荷天福也孔疏又述湯之性行不爭競不急躁不大剛猛不

大柔弱敷陳政教優優而和美故百祿聚而歸之

受小共大共爲下國駿厖何天之龍敷奏其勇不震不動不戁不竦百祿是總【厖古莫工反平上通韻】

賦也王氏曰小共大共小國大國所共之貢也毛傳駿大厖厚也董氏曰齊詩作駿�謂馬也鄭箋龍寵也毛傳戁恐竦懼也

朱氏曰譬之於馬馬之任重必以力聖人任天下之重亦必以武徳能任天下之重則有以荷天之寵矣李氏曰陳進其勇不震驚不搖動不戁恐不竦懼

毅然以天下自任百祿所以總而歸之顧氏曰苟非大受之人驟而當天下之重任鮮不恐懼而失其守者此不動心之所以養勇也升陑伐夏創未有之事而不疑可謂天錫之勇矣胡氏曰上章言政事此章言武功也

武王載斾有防秉鉞如火烈烈則莫我敢曷苞有三蘗莫遂莫達九有有截韋顧旣伐昆吾夏桀【去入通韻】賦也毛傳武王湯也斾旗也朱注防敬也王氏曰曷猶誰何也毛傳苞本也朱注蘗旁生萌蘗也一本而生三蘗本則夏桀也蘗則韋也顧也昆吾也

孔疏上述湯之進勇此述其勇之事鄭箋武王建斾持鉞興師誅有罪其威勢如猛火之炎熾誰敢禦我蘇氏曰湯載斾秉鉞以徵不義桀與三蘗皆不能遂其惡而天下截然歸商於是遂伐韋顧旣克之則以伐昆吾夏桀焉鄭箋韋豕韋彭姓也顧昆吾皆己姓也三國皆黨於桀朱注初伐韋次伐顧次伐昆吾乃伐夏桀當時用師之序如此孔疏鄭語云祝融其後八姓己姓昆吾顧溫則夏滅之矣彭姓豕韋則商滅之矣又云豕韋爲商伯此已滅之又得爲商伯者伐之不滅其國子孫得更興爲伯也左傳昭十八年二月乙卯周毛得殺毛伯過萇宏曰毛得必亡是昆吾稔之日也昆吾與桀同日誅則桀亦以乙夘日亡也故檀弓注云桀以乙夘日亡

昔在中葉有震且業允也天子降予卿士實維阿衡實左右商王【衡戶郎反降予今本作降於非是】

賦也毛傳葉世也業危也鄭箋阿倚衡平也伊尹湯所依倚而取平故以爲官名

孔疏昔在中間之世成湯之前商國嘗震動而危怖矣至於成湯乃有聖徳信也上天子而愛之下大賢之人予之使爲卿士此卿士實維伊尹爲阿衡之官佐助我成湯克桀而有天下也

長髮七章一章八句四章章七句一章九句一章六句

虞惇按序雲長髮大禘也鄭箋云大禘郊祭天也郊是祭天禘是祭宗廟混禘於郊此鄭氏說經之誤朱子以此爲祫祭之詩當從之王桓撥鄭云感黒帝而生子故謂契爲王孔氏正義又引太微五帝之精以殷祖出於黑帝汁光紀皆讖緯之說不足慿也苞有三蘗鄭雲天丰大三正之後亦非是允也天子朱子以天子爲成湯今從孔氏

殷武祀髙宗也

申公說祀髙宗之樂蓋帝乙之世武丁親盡當祧以其中興功髙存而不毀特新其廟稱爲髙宗而祀之故作此歌

撻彼殷武奮伐荊楚冞入其阻裒荊之旅有截其所湯孫之緒

賦也毛傳撻疾意也殷武殷王武丁也荊楚荊州之楚國也鄭箋冞冒也許氏曰阻險也毛傳裒聚也鄭箋所猶處也朱注湯孫髙宗也鄭箋殷道衰而楚人叛髙宗撻然奮揚威武出兵伐之冒入其險阻克其軍率而俘其士眾所伐之處國邑皆服其罪更自勅整截然齊一是乃湯孫之功業也許氏曰髙宗中興之初以伐荊楚爲大蓋蠻夷猾夏聖人所憂四夷來王盛徳所及故作頌者特言之虞惇按孔氏正義云周有天下始封熊繹爲楚子若武丁之世不知楚君何人今考史記楚世家楚之先出自帝顓頊髙陽至重黎爲髙辛火正謂之祝融其後有陸終生六子長曰昆吾三曰彭祖昆吾彭祖氏當夏商之時故左傳楚子曰昔我皇祖伯父昆吾而長發言韋顧旣伐昆吾夏桀則知殷之所伐荊楚蓋卽昆吾氏也又史記索隱陸終娶鬼方之妹則鬼方者乃荊楚之黨惡也易曰髙宗伐鬼方三年克之正與此詩相表裏嚴氏曰解頤新語云或者謂周成王始封熊繹於荊至春秋魯僖公元年始有楚號遂疑商時未有荊楚欲假此以實韓詩宋襄公之說不知荊自帝嚳九州已有荊州之名矣至禹貢分別山川則荊及衡陽惟荊州乃在南卽荊楚也荊岐旣旅至於荊山乃在西蓋雍州之荊非荊州之荊也詩人以有二荊故以荊楚別荊岐耳旣自古有荊孰謂周封熊繹始有荊哉

維女荊楚居國南鄕昔有成湯自彼氐羌莫敢不來享莫敢不來王曰商是常【平上通韻】

賦也鄭箋氐羌夷狄國在西方者也享獻也世見曰王

蘇氏曰旣克之則告之曰爾𨿽逺亦居吾國之南耳昔成湯之世𨿽氐羌之逺猶莫敢不來朝曰此商之常禮也況女荊楚曷敢不至哉王氏曰氐羌之種漢世猶存其居在秦隴之西虞惇按竹書成湯卽位之次年氐羌來賓又八年初巡狩定獻令

天命多辟設都於禹之績歲事來辟勿於禍適稼穡匪解【去入通韻】

賦也毛傳辟君也鄭箋多辟眾諸侯也來辟猶來王也毛傳適過也

蘇氏曰荊楚旣服天命諸夏之君凡建國於禹迹者咸以嵗事來見於王以祈王之不譴曰予稼穡匪解庶可以免咎矣朱注言荊楚旣平諸侯畏服也李氏曰夷狄率服則天下無事所先者農事而已曹氏曰書益稷弼成五服至於五千州十有二師外薄四海咸建五長是諸侯設都之地皆禹之績也

天命降監下民有嚴不僭不濫不敢怠遑命於下國封建厥福【平去通韻遑字不入韻】

賦也朱注監視嚴畏也僭賞之差也濫刑之過也鄭箋遑暇也毛傳封大也

呂氏曰天視自我民視天聽自我民聽天命之降監皆在下民則下民亦有嚴矣朱氏曰髙宗能畏敬天人賞必當功罰必當罪兢兢不敢迨遑故能命下國之諸侯而大建商家之福此美髙宗體天人之心以賞罰諸侯也

商邑翼翼四方之極赫赫厥聲濯濯厥靈壽考且寧以保我後生

賦也毛傳商邑京師也朱注翼翼整飭也鄭箋極中也孔疏赫赫顯盛也聲聲問也濯濯光明也靈威靈也後生後嗣子孫也

鄭箋商邑之禮俗翼翼然可則效乃四方之中正也朱注赫赫濯濯言髙宗中興之盛如此壽考且寧

云者蓋髙宗之享國五十有九年朱氏曰此美髙宗能正都邑爲天下之本福及子孫也

陟彼景山松栢丸丸是斷是遷方斵是防松桷有梴旅楹有閒寢成孔安

賦也孔疏景山大山也毛傳丸丸易直也遷徙也朱注方正也毛傳防敬也朱氏曰桷椽也毛傳梴長貌鄭箋旅眾也孔疏閒大也朱

注寢廟中之寢也

謝氏曰登彼景山而選材取松柏之易直者斷之遷之以繩墨取方正而斵削之惟謹又以松爲屋椽有梴然而長以松柏爲眾楹有閒然而大輔氏曰材植之美規模之壯此髙宗之神之所安也言其有以當之矣朱注此蓋特爲百世不遷之廟不在三昭三穆之數旣成始祔而祭之之詩也

殷武六章三章章六句二章章七句一章五句虞惇按湯孫之緒鄭以湯孫爲太甲非也自太甲以下皆可稱湯孫那與烈祖皆云湯孫之將亦不指太甲此詩頌髙宗之功當指髙宗爲是天命多辟以下鄭皆云責楚之辭亦非是

商頌五篇十六章一百五十四句

讀詩質疑卷三十一

