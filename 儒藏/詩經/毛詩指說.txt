毛詩指說﹝淸﹞唐成伯玙撰

興述第一

王澤竭而詩不作者﹐謂幽厲之後周室大壞﹐不能賞善罰惡﹐諷刺無益故也。詩樂相通﹐可以觀政矣。古之王者發言舉事﹐左右書之﹐猶慮臣有曲從﹑史無直筆﹐於是省方巡狩﹐大明黜陟。諸侯之國各使陳詩以觀風﹐又置采詩之官而主納之﹐申命瞽史習其箴誦﹐廣聞教諌之義也。人心之哀樂﹐王政之得失﹐備於此矣。然詩者樂章也﹐不起鴻荒之代﹐始自女媧笙簧﹔神農造瑟﹐未有音曲﹐亦無文詞。然嬰兒有善﹐則鳯自舞﹐其來尙矣。夫大樂與天地同和﹐後代聖人從而明之耳。上皇道質﹐人無所感﹐𨿽形謳歌﹐未寄文字。俗薄政煩﹐歌謳理切﹐六代之樂同功異用。前者超忽﹐莫得而傳﹐虞舜之書始陳詩﹐詠五弦之琴﹐以歌南風﹐其文詳也。自殷周洎於魯僖﹐六詩該備﹐而運鍾治亂﹐時有夷險。感物而動人之常情﹐升平則聞雅頌之音﹐喪亂惟陳怨刺之作。故何休云﹕男女怨恨﹐相從而謳歌之。饑者飽其食﹐勞者歌其事﹐是也。使老而無子者求詩於巷黨之間﹐聞之於鄕﹐鄕傳於邑﹐邑逹於國﹐國升於王。王不下堂而知率土之勞逸矣。初周公制禮﹐以著樂章﹐雅頌之音播於管弦﹑薦於郊國﹐而太師主職。及天厭周徳﹐禮壞樂崩﹐春秋之際舊章泯絕﹐司馬遷曰﹕古詩三千餘篇﹐孔子去其繁重﹐可通於義者采而錄之﹐遠自稷契之功﹐次取殷周之盛﹐次陳幽厲之缺。始於衽席﹐故用關雎爲首﹔奄有邦家﹐而收牡馬之類。凡所刪定三百一十有一篇﹐合於宮商﹐書之玉版﹐樂正雅頌各得其所。範寧曰﹕仲尼因魯史而修春秋﹐就太師而正雅頌。其言近之矣。夫四國所陳﹐臣下所獻﹐出自百家﹐辭生鄙俚﹐豈能盡善﹖若不刋正﹐無禆國風。又遭暴秦﹐並爲煨燼﹐而詩同樂章布於人口﹐三百之外惟亡六篇。比諸典籍﹐未爲殘滅。詩者溫柔惇厚之教﹐曰思無邪﹐若不繼迹王業﹐何得謂之爲雅﹖三代之封建九土﹑分星六服﹐諸侯惟存十五國而已﹐荊徐吳越僭竊名位﹐杞莒邾滕雜用夷禮﹐江黃道桐陷於楚服﹐不與諸夏同風。蓋亦沒而不取也。其徳薄而淺﹐自取削滅者﹐夫復奚言焉﹖

解說第二

詩含神霧云﹕詩者持也﹐在於惇厚之教﹐自持其心﹐諷刺之道可以扶持邦家者也。鄭玄云﹕詩者承也﹐政善則下民承而讚詠之﹐政惡則諷刺之。梁簡文云﹕詩者思也辭也﹐發慮在心謂之思﹐言見其懷抱者也。在辭爲詩﹐在樂爲歌﹐其本一也。故云好作歌以訊之是也。詩人先系其辭﹐然後播之樂曲。大康之亂﹐五子之歌﹐文近於詩﹐載於夏典﹔殷湯之盛﹐而有頌聲﹔文武克成王業﹐周公能致太平﹐四始六義煥然昭著﹔幽厲板蕩則變雅著﹐自玆以往﹐美刺相雜矣。

諸侯之詩謂之國風﹐校其優劣以爲次序。周召二南之風﹐聖人之詩﹐以爲正經﹐故處眾國之首。邶墉衛居殷之舊地﹐畿內方千里﹐比諸侯爲大﹐故次二南。黍離謂王風﹐嘆宗周之傾覆﹐卜洛之地不過六百﹐旣狹於衛﹐用以次之。平王東遷﹐晉鄭是依﹐鄭武公有功於王室﹐故次王風。齊封營丘﹐初有百里﹐周公斥大九州島之地加太公之後﹐地居五百﹐小於王國﹐亦次鄭。魏國爲晉獻公所滅﹐晉滅同姓見貶﹐故升魏於晉之上。晉唐叔受桐葉之封﹐地有四百﹐旣小於齊﹐又居魏後。秦𨿽處西戎﹐能救周室﹐平王東遷之後以丰鎬之地賜之﹐周畿之內地方八百﹐比晉則爲不可﹐故宜次之。陳本侯爵﹐𨿽備三恪之裔﹐至於哀公荒淫不卹民事﹐故劣於秦﹐是用次之。曹子爵﹐昭公奢侈好任小人﹐土地侵削﹐故居檜後。豳詩是周公遭流言之作﹐且以救亂別繼公劉﹐故處國風之後﹐列在小雅之前也。

王者之詩謂之雅。王政之事大小不同﹐歌小事用小雅﹐歌大事用大雅。大雅所陳文王之詩﹐受命作周﹐伐殷繼代﹐保先王之福祿﹐崇嚴配之廣孝﹐醉酒飽徳﹐能官用士﹐澤及四海﹐仁及艸木﹐皆天子之大政也。小雅周公成王之詩﹐享食賓客﹐勞來羣臣﹐燕賜以懷諸侯﹐徵伐以衛中國﹐天子之小事也。國風是諸侯之事﹐不得分爲大小﹔頌是成功之美﹐其事本無大小。正風正雅與頌﹐聖人之詩。哀時念亂爲變。風雅旣有正﹐頌亦有正。自關雎至騶虞二十五篇爲正風﹐直言其徳而無美。自鹿鳴至菁菁者莪爲正小雅﹐文王在上至捲阿爲正大雅﹐淸廟至般爲正頌也。然頌聲從風雅而來﹐故二南之風爲正繼﹐變風之作齊衛爲始。齊哀公當懿王之時﹐衛頃公卽夷王之代。有正卽有變﹐風雅旣有變﹐頌亦有變。自王衛至豳詩爲變風﹐自六月之詩至何艸不黃爲變小雅﹐自民勞至召旻爲變大雅。風雅之變自幽厲尢甚﹐魯殷爲變頌﹐多陳變亂之辭也。

聖人不合稱變﹐爲惑於流言﹐避居東都﹐用陳先公之化﹐感悟成王﹐然後迎周公以致太平。故同於變風﹐猶不得爲變雅也。頌者本爲太平盛徳之事﹐如天地之無不覆載﹐和樂興而頌聲作矣。在天子之徳﹐諸侯所致﹐魯以周公﹐故用四代禮樂﹐同於天子﹐亦得郊天。僖公又能修伯禽之法﹐復周公之土宇﹐故錄其詩之頌﹐繼周王之末。

詩者有四始﹐始者正詩也﹐謂之正始。周召二南﹐國風之正始。鹿鳴菁菁者莪爲小雅之正始﹐文王在上至捲阿爲大雅之正始﹐淸廟至般爲頌之正始。此詩陳聖人之徳爲功用之極﹐修之則興﹐廢之則衰﹐正由此始也。

風賦比興雅頌謂之六義﹐賦比興是詩人制作之情﹐風雅頌是詩人所歌之用。諸侯稟王政風化一國謂之爲風﹐王者制法於天下謂之爲雅。頌者容也﹐賦者敷也﹐指事而陳布之也。然物類相從﹐善惡殊態﹐以惡類惡名之爲比﹐墻有茨比方是子者也﹔以美擬美謂之爲興﹐嘆詠盡韻善之深也。聽關雎聲和﹐知后妃能諧和眾妾﹐在河洲之闊逺﹐諭門壼之幽深。鴛鴦於飛﹐陳萬化得所﹐此之類也。

周者地名﹐周之先本自後稷﹐始播榖﹐堯封之邰。世傳其稷官﹐至曾孫公劉當夏之衰世﹐乃失其職﹐居豳﹐豳卽邠也﹐在戎狄之間。能修后稷之業。至殷爲戎狄所迫﹐扶老攜幼而徙於周﹐周卽岐山之南﹐人皆歸之﹐卒成王業。太王之子季歷﹐殷王帝乙之時受命於雍州﹐爲西方伯。而文王由江南汝漢之諸侯﹐梁雍荊徐揚蔡六州已被文王之化﹐天下三分有其二矣﹐而猶服事於殷。文王述職行至於丰﹐受赤雀銜書之瑞﹐兼決虞芮之訟﹐以此爲受命之年。築室於丰﹐將岐周故地賜周公召公爲食采邑﹐使施先君之教﹐其詩系之周召二公。行教自岐而南﹐六州之民其性不等﹐得聖人之化﹐謂之周南﹔得賢人之化﹐謂之召南。太王王季厚於仁賢﹐文王在諸侯之中而行王化﹐顧云道隔東鄰三方自絕於日月。當此之時﹐西有昆夷羌戎之患﹐北有獫狁匈奴之難﹐東阻獨夫之紂﹐其化始自岐周﹐漸於江漢﹐時屬關右扶風美陽縣﹐太王避狄而居之也。

詁者古也﹐謂古人之言與今有異。古謂之厥﹐今謂之其﹔古謂之權輿﹐今謂之始是也。訓者謂別有意義﹐與爾雅一篇略同。肅肅敬也﹐雍雍和也﹐戚施面柔也﹐籧篨口柔也﹐無念念也﹐之子是子也﹐此謂之訓也。傳者注之別名也﹐傳承師說謂之爲傳﹐出自已意卽爲注。注起孔安國﹐傳有鄭康成。又或不名傳注而別謂之義﹐皆以解經也。何晏杜元凱名爲集解﹐蔡邕注月令謂之章句﹐範寧注榖梁謂之解﹐何休注公羊爲學﹐鄭玄謂之箋﹐亦無義例述作之體﹐不欲相因耳。

序者緒也﹐如繭絲之有緒﹐申其述作之意也﹐亦與義同。今學者以爲大序皆是子夏所作﹐未能無惑﹐如關雎之序首尾相結﹐冠束二南﹐故昭明太子亦云﹕大序是子夏全制﹐編入文選。其餘眾篇之小序﹐子夏惟裁初句耳﹐至也字而止。葛覃后妃之本也﹐鴻鴈美宣王也﹐如此之類是也。其下皆是大毛自以詩中之意而系其辭也。後人見序下有注﹐又云東海衛宏所作。事𨿽兩存﹐未爲允當。當是鄭玄於毛公傳下卽得稱箋﹐於毛公序末略而爲注耳。毛公作傳之日漢興﹐已亡其六篇﹐但據亡篇之小序﹐惟有一句。毛旣不見詩體﹐無由得措其辭也。又髙子是戰國時人﹐在子夏之後﹐當子夏之世祭皆有屍靈星之屍﹐子夏無爲取引。一句之下﹐多是毛公所如﹐非子夏明矣。箋者表也﹐毛公之傳有所滯隠﹐及不曲盡義類﹐重表明之。或云毛曽爲北海太守﹐玄卽北海髙密人也﹐以爵裏之隔﹐致有禮讓文儒之道﹐其不然乎。

篇章之名久矣﹐篇言編也﹐古者無紙﹐籍書於簡﹐亦謂之編。簡策重大﹐則分之雅頌。章數亦謂之什﹐大略蓋以十章爲一別耳。詩是歌辭﹐皆有曲音﹐故章字音下加十﹐亦是其義。軍法十人爲什。因言成句﹐亦謂之言。思無邪三字之句﹐故謂一言以蔽之。續有後語以繼之﹐如途巷之有委曲﹐乃謂之句。故學記云離經絕句是也。頌中無十篇﹐亦謂之什者﹐後人因加之。

以關雎爲目者﹐引羣連類也。關雎一名王雎﹐亦鵰類也﹐江東謂之鶚﹐幽燕謂之鷲。好在水渚汀洲食魚。此鳥雄雌之情至甚厚矣﹐然不雙飛﹐並偶不於人前﹐退在河渚之間﹐亦常獨處﹐以諭后妃性行貞専﹐居幽愼獨﹐深悅君子﹐不以容色相授﹐退處閨閫以禮自持﹐而無妬忌﹐諧和眾妾。后妃必能如此﹐可以風化天下之人也。使夫婦有禮﹐則至性純和﹐生子必孝。孝則父子自相親愛﹐事君必忠﹐忠則朝廷正。朝廷正則禮行天下。此是因后妃之本﹐成王化之端也。

后妃者﹐王者夫人之號。後者君也﹐尊親也。又後者後也﹐六宮皆居於天子路寢之後﹐則百斯男繼後嗣也。顓頊之時未聞后妃之號﹐帝嚳始序星辰﹑象天官﹐后妃有四星﹐其一明者爲正妃﹐卽後也﹔餘三者以爲妃﹐卽三夫人也。舜不立正妃﹐惟置三夫人也。後世就一人上又加其二爲三﹐夏后氏因三夫人置九嬪﹐掌婦人之法度。殷人於九嬪之上又加其三﹐二十七世婦﹐廣其子孫﹐繼世不絕之名。周又因世婦加置八十一禦女﹐爲百二十人﹐次序而進侍王之燕息。後卽古之正妃﹐不在數中。其內職皆擬外官﹐三夫人比三公﹐九嬪比九卿﹐二十七世婦比二十七大夫﹐八十一禦女比八十一元士﹐此周公之制。王治外政﹐後修內職。

龍麟鳯龜白虎爲五靈之長﹐乃聖王之嘉瑞。升平之世﹐王者有徳﹐應期而至。若后妃行關雎之化﹐天下信厚守禮。至衰微之世﹐猶如龍麟至之時﹐關雎之徳能感麟者也。趾者足也﹐皆有足而能至也。以五行言之﹐禮屬南方火﹐信屬中央土﹐火則生土﹐循其母則感其子而應至。

麟者屬信而應禮也﹐其形似麏。麏卽大獐也﹐似牛﹐一角﹐角頭有肉﹐示有武而不用也。黃色﹐圓蹄﹐音中黃鐘﹐行中規矩﹐不折生艸﹐不害生虫﹐不羣居﹐不侶行﹐如君子之不黨也。不入穽陷﹐如聖人有周身之防也。周室信厚﹐仁及艸木﹐政之所應也。

鵲巢感騶虞﹐義獸也﹐白虎﹐黒文﹐義屬西方金﹐毛虫之長。亦不害生物﹐應至信之徳﹐亦是土生金也。天子搜田以時﹐𨿽馳五豝一發而止﹐不忍殺傷﹐思如騶虞也。關雎所感﹐卽后妃之化行也﹔鵲巢所感﹐亦夫人之化行也。不云夫人者﹐亦從略也。天子發射不至於五﹐諭取賢多也。

傳受第三

傳曰﹕仲尼沒而微言絕﹐七十子終而大義乖。故春秋分爲五﹐詩分爲四﹐古之學者口相師受﹐或文字假借﹐言音有殊﹐各自專門。是生同異。而秦季焚書之後﹐故名有魯詩﹑韓詩﹑毛詩﹑齊詩四家之說。﹝始皇三十四年焚書﹐三十五年坑儒﹐天下莫有挾藏詩書者。漢文始除挾書之令。又河間獻王多得古書獻之。景武之世方徵儒術﹐典籍亦多﹐或藏之於屋壁﹐或得之於巖穴﹐自此而興焉﹞魯申培﹝音浮﹞公初與楚元王劉交俱受詩於浮丘伯﹝丘伯齊人﹐秦時諸生﹐本荀卿門人。呂太后召入南宮說詩﹐又遣王子郢與申公俱詣長安終其業。及郢爲楚王﹐又使申公傳太子戊﹞﹐申公爲詩作詁訓﹐而無其傳。﹝傳卽義注也。申公作詁訓﹐不能解詩之意﹐號曰魯詩。教於鄕裏弟子﹐爲大官博士者十有餘人。王臧官至郎中令﹐趙綰禦史大夫﹐孔安國臨淮太守﹐周霸膠西內史﹐魯賜東海太守﹐皆弟子也﹞武帝以安車蒲席輪徵申公﹐拜太中大夫﹐時年八十餘矣。﹝秦時博士官猶有三千人﹐如今太學生耳。得逃難者皆年老居家﹐恐不能至﹐以蒲席裏車輪而徵之。安車小車皆坐乘﹐駟馬之車則立乘。古之老臣未聽致仕者適四方﹐乘安車﹞申公授江公﹝瑕丘人﹞﹐江公授韋賢﹐賢授子玄成﹝並爲丞相扶陽侯﹞﹐玄成傳兄子賞﹝賞以詩授昭帝﹐爲大司馬車騎將軍﹞。江公又傳至王式﹝式爲昌邑王師﹞﹐式傳褚少孫及薛廣徳﹝廣徳爲禦史大夫。少孫沛人﹐爲博士﹐又續司馬遷史記﹐號褚先生﹞﹐廣徳授龔舎﹝舎楚人﹐爲太山太守﹞。齊人轅固生﹝漢景帝博士﹐後爲淸河太守﹞爲詩作傳﹐號曰齊詩﹐授夏侯始昌﹝始昌爲昌邑王太傅﹞﹐始昌授後蒼﹝東海剡人﹐世爲博士﹞﹐蒼授翼奉﹝下邳人﹐爲諌議大夫﹞﹐又授蕭望之﹐又授匡衡﹝子咸又能明詩﹞。衡授師丹﹝瑯邪人﹐爲大司空﹞。後漢陳元方亦學齊詩。燕人韓嬰﹝漢文帝時爲博士﹐後爲常山王太傅﹞廣推詩意﹐作內外傳數萬言﹐號曰韓詩。其孫商亦以詩爲博士﹐淮南賁﹝音肥﹞生初受之﹐燕趙之間好韓詩。賁生傳河內趙生﹐趙生傳同郡蔡誼﹝誼亦爲丞相﹐以詩授昭帝﹞及王吉﹝瑯邪人﹐昌邑中尉益州刺史亦受齊詩﹞。魯人毛公於其家作詩詁訓﹐故曰毛詩﹝解詁訓又注詩義﹐總名之爲詁訓傳。一云河閒人也﹞﹐河閒獻王見而深好之﹝獻王名徳﹐景帝之子﹞。趙人毛萇傳其業﹐號小毛公﹐爲獻王博士。在漢朝﹐故毛詩不列於國庠﹐惟齊魯韓三家得立學官﹝太學諸生隨其所習﹞。小毛公傳同郡貫長卿﹐長卿傳齊人解延年﹝延年阿武令﹞﹐延年授徐敖﹝敖亦爲魯詩﹐學於江公﹐以詩別傳王式﹞﹐敖授陳俠﹝九江人﹐王莽時講學大夫﹞。始自仲尼刪詩以授子夏﹐故子夏作關雎大序及諸篇小序﹐歷四傳至大毛公﹝一云子夏授魯人曽申﹐申傳魏人李克﹐克傳魯人孟仲子﹐卽子思之弟子也。孟仲子二傳至趙人荀卿﹐卿六傳至大毛公。未知孰是﹞。漢平帝時﹐毛詩始立﹐興於齊梁﹐迄於皇唐。齊詩無人﹐魯詩沒﹐而魏晉不播江左。韓詩𨿽存﹐無傳習之者﹝後漢鄭眾賈逵馬融皆作毛詩傳。鄭眾河南人﹐官至大司農﹐父興中大夫﹐注周禮。逵字景伯﹐爲侍中﹐父徽字符伯﹐潁陰人﹐作左氏條例﹞。自鄭玄作箋﹐而三家之傳廢矣。魏太常王肅又述毛公義而駁鄭氏之非。晉孫毓爲詩評十卷﹐論毛鄭王三家異同﹝毓北海人﹐爲長沙太守﹞。宋徵士周續之及雷次宗並作詩序義﹝續之鴈門人也﹐與次宗俱事廬山惠逺﹐次宗於雞籠山授南齊太祖﹞。江熙謝沈各注二十卷﹝沈會稽人﹐東晉時爲著作郎﹞。陸璣作艸木疏二卷﹐亦論虫魚鳥獸。然土物所生﹐耳目不及﹐相承迷悞﹐明體乖殊﹐十得六七而已。﹝璣字符恪﹐吳郡人﹐吳太子中庶子烏程令﹞崔靈恩撰諸家集注二十四卷﹝靈恩梁桂州刺史﹞。沈重及徐爰作音義﹝重吳興人﹐爰至大中大夫﹞。梁武帝作詩大義四十卷。鄭玄又述詩意兼國風土地氏族﹐作詩譜一卷。近代纂集諸家互興﹐理致淺薄者﹐恐非警策之要﹐不復徧舉也。又有解題一卷。

文體第四

虞書曰﹕工以納言﹐時而揚之。此君臣相戒歌﹐詩之漸也。詩發於言﹐言系乎辭﹐裁成曲度﹐謂之文章。引而伸之﹐以成歌詠。歌有折衷﹐音有淸濁﹐音律相諧﹐卽樂之用也。發一字未足舒懷﹐至於二音﹐殆成句矣。頌中有肇禋二字是也。三言成句﹐夜未央﹑綏萬邦﹑思無邪﹑振鷺終篇是也。四言成句﹐其類滋多。五言成句者﹐誰謂雀無角是也。六言成句者﹐昔者先王受命有如召公之句。七言成句﹐如彼築室於道謀﹑不敢效我友自逸﹑我生之初尙無造是也。八言成句﹐十月蟋蟀入我牀下是也。不至九字十言者﹐聲長气緩﹐難合雅章。文篇之大小﹐依章之多少﹐或一章爲五篇﹐烈祖玄鳥是也。或二章爲一篇﹐騶虞渭陽是也。多不過正月之詩。又桑柔十六章是也。句之內少者﹐芣苢止於二句耳。多者載芟之詩三十一句﹐閟宮三十八句﹐不過於是也。或重章共述一事﹐采蘋是也。或一事而有數章﹐甘棠之詩是也。又首章同而末異者﹐東山之詩是也。首章異而末同者﹐漢廣之詩是也。及乎辭余語助者﹐詩書同有之﹐已焉哉﹑謂之何哉﹐慨之深也。俟我於庭乎﹐而充耳以靑乎﹐而加乎而二字爲助者﹐悔之深也。其樂只且﹐美之深也。母也天只﹑不諒人只﹐椒聊且逺條且且與只﹐皆助語也。用矣字爲助者﹐出自口矣。顏之厚矣。用之字者﹐左右流之寤寐求之是也。用也字者﹐何其處也必有以也允矣君子展也大成。用其字者﹐夜如何其﹐其亦助語也。用止字者﹐女心傷止徵夫遑止。用者字者﹐有翩者鵻有芃者狐﹐又曰知我者謂我心憂是也。又以語助連正韻者﹐其虛其邪旣亟只且﹐又曰是究是圖亶其然乎。逸詩曰唐棣之華偏其反而神之格思不可度思﹐思而皆助語也。用兮字者﹐多處一句之下﹐少處一句之中。美目盼兮儀旣成兮﹐又曰緇衣之宜兮敝予又攺爲兮是也。日居月諸亦助語也。詩韻乖者﹐隔室聽音同於逺響﹐不甚切也。詩人之才有短長﹐言之直者取辭達而已矣。事之長者﹐歌之難盡﹐不思章句之繁﹐此皆詩之體。洎乎六國喪亂﹐弘多哀傷﹐深寄於騷文﹐怨刺不關於上國。前代尙質﹐大約辭皆平淡﹐意極淳朴。後來英彥各擅文章﹐致遠直尙於輕浮﹐鉤深曲歸於美麗﹐蓋餘勇可賈﹐逸气難收﹐分鑣猶昧於漢初﹐雜體發揮於魏始。於是有辭有詠﹐爲引爲行﹐悲憤成謡﹐長吟效古﹐寓言感興﹐卽事陳情。今古不同﹐未知其極。斯則變中之變也。𨿽無美刺之目﹐並屬詩家之流。故備論之耳。

