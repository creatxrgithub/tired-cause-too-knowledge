二程粹言宋程顥程頤

卷一論道篇

卷二論學篇

卷三論書篇

卷四論政篇

卷五論事篇

卷六天地篇

卷七聖賢篇

卷八君臣篇

卷九心性篇

卷十人物篇

卷一

論道篇

子曰﹕道外無物﹐物外無道。在父子則親﹐在君臣則敬。有適有莫於道﹐已爲有間﹐又況夫毀發而棄人倫者乎﹖

子曰﹕立言所以明道也。言之而知徳者厭之﹐不知徳者惑之﹐何也﹖由涉道不深﹐素無涵蓄爾。

子曰﹕傳道爲難﹐續之亦不易。有一字之差﹐則失其本旨矣。

或謂惟太虛爲虛。子曰﹕無非理也。惟理爲實。

或曰﹕莫大於太虛。曰﹕有形則有小大﹐太虛何小大之可言﹖

子曰﹕有者不可謂之無。猶人知識聞見數十年之後﹐一旦念之﹐昭昭然於心﹐謂之無者﹐非也。謂之有者﹐果安在哉﹖

或問﹕誠者﹐專意之謂乎﹖子曰﹕誠者﹐實理也﹐專意何足以盡之﹖呂大臨曰﹕信哉﹗實有是理﹐故實有是物。實有是物﹐故實有是用。實有是用﹐故實有是心。實有是心﹐故實有是事。故曰﹕誠者﹐實理也。

或問﹕介甫有言﹕盡人道﹐謂之仁﹔盡天道﹐謂之聖。子曰﹕言乎一事﹐必分爲二﹐介甫之學也。道一也。未有盡人而不盡天者也。以天人爲二﹐非道也。子云謂﹕通天地而不通人﹐曰伎。亦猶是也。

或曰﹕幹﹐天道也﹔坤﹐地道也。論其體則天尊地卑﹐其道則無二也。豈有通天地而不通人﹖如止云通天文地理﹐𨿽不能之﹐何害爲儒﹖

子曰﹕上天之載﹐無聲無臭之可聞。其體則謂之易﹐其理則謂之道﹐其命在人則謂之性﹐其用無窮則謂之神。一而已矣。

子曰﹕陰之道﹐非小人也。其害陽﹐則小人也﹔其助陽成物﹐則君子也。利非不善也﹐其害義則不善也﹐其和義則非不善也。

子曰﹕誠則無不敬。未至於誠﹐則敬然後誠。

子曰﹕誠無不動者。修身則身正﹐治事則事理﹐臨人則人化﹐無往而不得志之正也。

或問﹕子所定昏禮﹐有婿往謝之儀﹐何謂也﹖子曰﹕是時也。以今視古﹐气之淳漓不同矣。今人之壽夭貌象﹐與古亦異﹐而冕服俎豆未必可稱也。聖人之主化﹐猶禹之治水耳﹐順之而不逆﹐宜遵之而不違。隨時之義﹐亦因有此焉。

子曰﹕天下之害﹐皆以遠本而末勝也。峻宇雕墻﹐本於宮室﹔酒池肉林﹐本於飲食﹔淫酷殘忍﹐本於刑罰﹔窮兵黷武﹐本於徵伐。先王治其本者﹐天理也。後王流於末者﹐人欲也。損人欲以復天理﹐聖人之教也。

或曰﹕然則未可盡去乎﹖

曰﹕本末一道也。父子主恩﹐必有嚴順之理﹔君臣主敬﹐必有承接之儀。禮遜有節﹐非威儀則不行﹔尊卑有序﹐非物采則無以別。文之與質相須﹐而不可缺也。及夫末勝而本喪﹐則寧遠浮華而質朴之爲貴爾。

子曰﹕純於敬則己與理一。無可克者﹐無可復者。

子曰﹕質必有文﹐自然之理也。理必有對﹐生生之本也。有上則有下﹐有此則有彼﹐有質則有文。一不獨立﹐二必爲文。非知道者﹐孰能識之﹖

子曰﹕佛者之學﹐若有止則有用。

子曰﹕觀生理可以知道。

子曰﹕至誠感通之道﹐惟知道者識之。

子曰﹕仁道難名﹐惟公近之﹐非指公爲仁也。

子曰﹕聖人以生死爲常事﹐無可懼者。佛者之學﹐本於畏死﹐故言之不已。下愚之人故易以其說自恐。至於學禪﹐𨿽異於是﹐然終歸於此。蓋皆利心也。

或曰﹕本以利心得之耶﹖抑亦利心求之而自有失也﹖

子曰﹕本以利心得之﹐故學者亦以利心失之也。莊生所謂無常化者﹐亦若是爾。

韓侍郎曰﹕道無眞假。子曰﹕旣無眞則是假爾。旣無假則是眞矣。眞假皆無﹐尙何有哉﹖必曰是者﹐爲眞非者﹐爲假不亦顯然而易明乎﹖

子謂門人曰﹕於佛氏之說﹐不必窮也。苟欲窮之﹐而未能窮﹐則與之俱化矣。

曰﹕然則何以能不疑﹖

曰﹕曷不以其迹考之﹖其迹如是﹐其心何如哉﹖豈可取其迹而不求其心﹐探其心而不考其迹也﹖心迹猶形影﹐無可判之理。王仲淹之言非也。助佛氏之說者﹐必曰不當以其迹觀之﹐吾不信也。

義利云者﹐公與私之異也。較計之心一萌﹐斯爲利矣。

子曰﹕便儇佼厲之人﹐去道遠而。

子曰﹕公者仁之理﹐恕者仁之施﹐愛者仁之用。子厚曰﹕誠﹐一物也。

子曰﹕苟非至誠﹐𨿽建功立業﹐亦出於事﹐爲浮气﹐其能久乎﹖

或問﹕學者多流於釋氏之說﹐何也﹖子曰﹕不致知也。知之旣至﹐孰得而移之﹖知玉爲寶﹐則人不能以石亂之矣。知醴之爲甘﹐則人不能以櫱亂之矣。知聖人爲大中至正﹐則釋氏不能以說惑之矣。

或謂佛氏所謂定﹐豈聖人所謂止乎﹖子曰﹕定則忘物而無所爲也﹐止則物自付物﹐各得其所而我無與也。

子曰﹕天地不相遇則萬物不生﹐君臣不相遇則政治不興﹐聖賢不相遇則道徳不亨﹐事物不相遇則功用不成。遇之道大矣哉﹗

子曰﹕至公無私﹐大同無我。𨿽眇然一身﹐在天地之間﹐而與天地無以異也。夫何疑焉﹖佛者厭苦根塵﹐是則自利而已。

子曰﹕能明善﹐斯可謂明也。己能守善﹐斯可謂誠也。

或問﹕孝悌爲仁之本與﹖子曰﹕行仁自孝弟始。孝弟﹐仁之事也。仁﹐性也﹔孝弟﹐用也。謂孝弟爲行仁之本則可﹐直曰仁之本則不可。

或問﹕仁與聖何以異﹖子曰﹕仁可以通上下而言。聖﹐名其極也。有人於此﹐一言一行仁矣﹐亦可謂之仁而不可謂之聖。至於盡人道者﹐必謂之聖﹐而亦可謂之仁。

子曰﹕仁者天下之正理﹐失正理則無序而不和。

或問敬。子曰﹕主一之謂敬。

何謂一﹖子曰﹕無適之謂一。

何以能見一以主之﹖子曰﹕齊莊整敕﹐其心存焉。涵養純熟﹐其理著矣。

子曰﹕忠恕猶曰中庸﹐不可偏廢。

子曰﹕至誠事親﹐則成人子﹔至誠事君﹐則成人臣。無不誠者。故曰﹕誠者自成也。

或問﹕中庸可擇乎﹖子曰﹕旣博學之﹐又審問之﹐又謹思之﹐又明辧之﹐所以識中庸之理﹐而不差忒﹐奚爲而不擇﹖

子曰﹕存道者﹐心無老少之異。行道者﹐身老則衰。故孔子曰﹕吾衰也久矣。

子曰﹕仁者必愛﹐指愛爲仁則不可。不仁者無所知覺﹐指知覺爲仁則不可。

子曰﹕可欲莫如善以有諸己爲貴﹐若存若亡焉。而不爲物所誘﹑俗所移者﹐吾未之見也。

子曰﹕敬以直內﹐義以方外﹐仁也。不可曰以敬直內﹐以義方外。謂之敬義者﹐猶曰行仁義云耳﹐何直之有﹖所謂直也者﹐必有事而勿正心是也。敬以直內﹐義以方外﹐與物同矣。故曰﹕敬義立而徳不孤﹐推而放諸四海而準。

守道當確然而不變﹐得正則遠邪﹐就非則違是﹐無兩從之理。

子謂學者曰﹕夫道﹐恢然而廣大﹐淵然而深奧﹐於何所用其力乎﹖惟立誠然後有可居之地﹐無忠信則無物。

子曰﹕理素定則能見幾而作。不明於理﹐何幾之能見﹖

或問﹕四端不言信﹐何也﹖子曰﹕有不信﹐故言有信。譬之四方﹐其位已定﹐何不信之有﹖若以東爲西﹐以南爲北﹐斯不信矣。是故四端不言信。

劉安節問﹕仁與心何異﹖子曰﹕於所主﹐曰心﹔名其徳﹐曰仁。

曰﹕謂仁者﹐心之用乎﹖子曰﹕不可。

然則猶五穀之種﹐待陽气而生乎﹖子曰﹕陽气所發﹐猶之情也。心猶種焉﹐其生之徳是爲仁也。

子曰﹕敬則無間斷﹐文王之純如此。

子曰﹕禮者﹐人之規範。守禮﹐所以立身也。安禮而和樂﹐斯爲盛徳矣。

子曰﹕無道而得富貴﹐其爲可恥﹐人皆知之而不處焉﹐惟特立者能之。

子曰﹕子厚以淸虛一大名天道﹐是以器言﹐非形而上者。

子曰﹕今之語道者﹐語髙則遺卑﹐語本則遺末。孟子之書﹐𨿽所記不主一端﹐然無精粗之分﹐通貫言之﹐蔑不盡者。

子曰﹕凡志於求道者﹐可謂誠心矣。欲速助長而不中理﹐反不誠矣。故求道而有迫切之心﹐𨿽得之必失之。觀天地之化﹐一息不畱﹐疑於速也。然寒暑之變極微﹐曷嘗遽哉﹖

子曰﹕語默猶晝夜爾﹐死生猶古今爾。

子曰﹕仁則一﹐不仁則二。

子曰﹕一徳立則百善從之。

子曰﹕無一亦無三。故曰﹕三人行則損一人﹐一人行則得其友。是二而已。

子曰﹕天以生爲道。

或問﹕理義何以異﹖子曰﹕在物爲理﹐處物爲義。

子曰﹕形而上者存於灑掃應對之間﹐理無小大故也。

子曰﹕理有盛衰﹐有消長﹐有盈益﹐有虛損。順之則吉﹐逆之則凶。君子隨時所尙﹐所以事天也。

子曰﹕理善莫過於中。中則無不正者﹐而正未必得中也。

或問仁。子曰﹕聖賢言仁多矣﹐會觀而體認之﹐其必有見矣。韓文公曰﹕博愛之謂仁。愛﹐情也﹔仁﹐性也。仁者固博愛﹐以博愛爲盡仁則不可。

或問﹕何謂忠﹖何謂恕﹖子曰﹕維天之命﹐於穆不已﹐忠也。天地變化﹐艸木蕃﹐恕也。

子曰﹕不偏之謂中。一物之不該﹐一事之不成﹐一息之不存﹐非中也。以中無偏故也。此道也﹐常而不可易﹐故旣曰中﹐又曰庸也。

或問﹕商開丘之事﹐信乎﹖子曰﹕大道不明於天下﹐莊﹑列之徒窺測而言之也。

或曰﹕蹈水火白刃而無傷﹐巫師亦或能之﹐豈在誠乎﹖子曰﹕彼以邪心詭道爲之﹐常懷欺人之意﹐何誠之有﹖

曰﹕然則其能者何也﹖子曰﹕西方有幻術焉﹐凡其所謂變化神通﹐以駭眾人之耳目者﹐皆幻也。巫師所能﹐乃其餘緒耳。

子曰﹕異端之說𨿽小道﹐必有可觀也。然其流必害﹐故不可以一言之中﹐一事之善而兼取其大體也。夫楊墨亦是舜堯而非桀紂﹐其是非豈不當乎﹖其所以是非之意﹐蓋竊吾之似﹐欲成其說耳。

子曰﹕介甫之言道以文焉耳矣。言道如此﹐己則不能然﹐是己與道二也。夫有道者不矜於文學之門﹐啟口容聲﹐皆至徳也。

子曰﹕世之學者未嘗知權之義。於理所不可﹐則曰﹕姑從權。是以權爲變詐之術而已也。夫臨事之際稱重輕而處之﹐以合於義﹐是之謂權﹐豈拂經之道哉﹖

或問﹕信在四端﹐猶土王四季乎﹖子曰﹕信無在無不在。在《易》則至理也﹐在《孟子》則配道義之气也。

或問﹕夫子曰﹕有以發之中﹐有未發之中。中有二耶﹖子曰﹕非也。發而中節﹐是亦中也。對中而言之﹐則謂之和可也﹐以其發故也。

子謂子厚曰﹕道者﹐天下之公也。而學者欲立私說﹐何也﹖子厚曰﹕心不廣也。子曰﹕彼亦是美事。好而爲之﹐不知乃所當爲彊私之也。

子曰﹕因人情而節文之者﹐禮也﹔行之而人情宜之者﹐義也。或問﹕喜怒哀樂未發之時﹐耳無所聞﹐目無所見乎﹖曰﹕𨿽無聞見而聞見之理自存汝於靜也。何如﹖對曰﹕謂之有物則不可﹐然昭昭乎有所知覺也。子曰﹕有是覺則是動矣。曰﹕夫子於喜怒哀樂之未發也﹐謂靜而已乎﹖子曰﹕汝必從事於敬﹐以直內則知而得之矣。曰﹕何以未發言中﹖子曰﹕敬而無失﹐所以中也。凡事事物物皆有自然之中﹐若俟人爲布置則不中矣。

子曰﹕或言方有內外﹐是有間矣。道無間﹐方無內外。

或問﹕何謂時中﹖子曰﹕猶之過門不入﹐在禹稷之世爲中也。時而居陋巷﹐則過門不入﹐非中矣。蓋以事言之﹐有時而中﹔以道言之﹐何時而不中也﹖

或問﹕外物宜惡諸﹖子曰﹕於道而無所見﹐則累與惡皆不得免焉。蓋亦原其當有當無爾。當有也﹐何惡之有﹖當無也﹐何絕之有﹖

子曰﹕理者﹐禮也﹐文也。禮者﹐實也﹐本也。文者﹐華也﹐末也。理文若二﹐而一道也。文過則奢﹐實過則儉。奢自文至﹐儉自實生。形影之類也。

子曰﹕昔聖人謂﹕立人之道﹐曰仁與義。仁者﹐人也﹐親親爲大。惟能親親﹐故自吾老幼以及人之老幼。義者﹐宜也﹐尊賢爲大。惟能尊賢﹐故賢者在位﹐能者在職。仁義﹐盡人之道矣。

子曰﹕視聽言動一於禮謂之仁。

子曰﹕信不足以盡誠﹐猶愛不足以盡仁也。

子曰﹕晝夜者﹐死生之道也。知生之道則知死矣。盡人之道則能事鬼矣。死生﹐人鬼﹐一而二﹐二而一者也。

子曰﹕仕止久速惟其可﹐不執於一。故曰﹕君子而時中也。喜怒哀樂之未發﹐寂然不動﹐故曰﹕天下之大本也。

子曰﹕能盡飲食言語之道﹐則能盡出處去就之道矣。能盡出處去就之道﹐則能盡死生之道矣﹐其數一也。

子曰﹕有形皆器也﹐無形惟道。

子曰﹕凡執守不定者﹐皆不仁也。

子曰﹕釋氏言定﹐異乎聖人之言止。夫於有美惡因而美惡之﹐美惡在物﹐我無心焉。苟曰吾之定﹐不預於物﹐然物未嘗忘也。聖人曰﹕止隨其所止而止之﹐止其所也。

子曰﹕中無定方﹐故不可執一。今以四方之中爲中﹐則一方無中乎﹖以中外之中爲中﹐則當外無中乎﹖故自室而觀之﹐有室之中﹔而自堂觀之﹐則室非中矣。自堂觀之﹐有堂之中﹔而自庭觀之﹐則堂非中矣。

子曰﹕集義生气﹐方其未養也﹐气自气爾。惟集義以生﹐則气與義合﹐無非道也。合非所以言气﹐自其未養言之也。

或問﹕集義必於行事﹐則無所集矣。子曰﹕內外一事﹐豈獨事欲合義也﹖

又問﹕敬以直內﹐其能不用意乎﹖子曰﹕其始﹐安得不用意也﹖久而成焉﹐意亡矣。

又問﹕必有事焉者﹐其推敬而已乎﹖子曰﹕敬以涵養也。集義﹐然後爲有事也。知敬而不知集﹐義不幾於兀然無所爲者乎﹖

子曰﹕佛氏之道﹐一務上達而無下學﹐本末間斷﹐非道也。

子曰﹕楊墨之害﹐甚於申韓﹔佛氏之害﹐甚於楊墨。

子曰﹕《論語》所載﹐其猶權衡尺度歟﹗能以是揆事物者﹐長短輕重較然自見矣。

子曰﹕敬則虛靜﹐而虛靜非敬也。

子曰﹕一不敬則私欲萬端生焉﹐害仁此爲大。

子曰﹕仁者以天地萬物爲一體﹐莫非我也。知其皆我﹐何所不盡﹖不能有諸己﹐則其與天地萬物豈特相去千萬而已哉﹖

子曰﹕仁孝之理備於《西銘》之言。學者斯須不在﹐是卽與仁孝遠矣。

子曰﹕無不敬宅﹐對越上帝之道也。

子曰﹕順理則無憂。

子曰﹕老子語道徳而雜權詐﹐本末舛矣。申韓張蘇皆其流之獘也。申韓原道徳之意﹐而爲刑名﹐後世猶或師之。蘇張得權詐之說而爲縱橫﹐其失益遠矣﹐今以無傳焉。

或問﹕釋氏有事事無礙﹐譬如鏡燈包含萬象無有窮盡也﹐此理有諸﹖子曰﹕佛氏善侈﹐大其說也。今一言以蔽之﹐曰﹕萬物一理耳。夫百氏諸子未有不善道徳仁義者﹐考其歸宿則異乎聖人也。佛氏其辭皆善遁﹐今卽其言而究之﹐則必曰﹕吾不爲是也。夫已出其口﹐載之於書矣﹐遁將何之﹖

子曰﹕佛之所謂世网者﹐聖人所謂秉彜也。盡去其秉彜﹐然後爲道。佛之所謂至教也。而秉彜終不可得而去也。耳聞目見﹐飲食男女之欲﹐喜怒哀樂之變﹐皆其性之自然。今其言曰﹕必盡絕是﹐然後得天眞。吾多見其喪天眞矣。學者戒之﹐謹之﹐至於自信﹐然後彼不能亂矣。

或問﹕愛何以非仁﹖子曰﹕愛出於情﹐仁則性也。仁無偏照﹐是必愛之。

子曰﹕謙者﹐治益之道。

子曰﹕離陰陽則無道。陰陽﹐气也﹐形而下也。道﹐太虛也﹐形而上也。

子曰﹕道無體而義有方。

或問﹕釋氏有言下覺﹐如何﹖子曰﹕何必浮屠氏﹖孟子言之矣。以先知覺後知﹐以先覺覺後覺。知者﹐知此事也﹔覺者﹐覺此理也。

或問﹕變與化何別﹖王氏謂﹕因形移易謂之變﹐離形頓革謂之化﹐疑其說之善也。子曰﹕非也。變﹐未離其體也﹐化則舊迹盡忘﹐自然而已矣。故曰﹕動則變﹐變則化。惟天下至誠爲能化。

子曰﹕盡己無歉爲忠﹐體物無違爲信。表裏之義也。

子曰﹕莫大於道﹐莫妙於神。至大至妙﹐宜若難言也。聖人語之﹐猶常事爾。使學者玩而索之﹐故其味長。釋氏之言誇張閎侈﹐將以駭人耳目而動其心。意已盡而言未已﹐故其味短。

子曰﹕聖人公心﹐盡天地萬物之理﹐各當其分﹐故其道平直而易行。佛氏厭苦棄捨﹐造作費力﹐皆非自然﹐故失之遠。

子曰﹕佛氏求道﹐猶以管窺天﹐惟務上見而不燭四旁﹐是以事至則不能變。

子曰﹕中庸﹐天理也。不極天理之髙明﹐不足以道乎中庸。中庸乃髙明之極耳﹐非二致也。

子曰﹕予奪翕張﹐理所有也。而老子之言非也。與之之意乃在乎取之﹐張之之意乃在乎翕之﹐權詐之術也。

子曰﹕禮樂大矣﹗然於進退之間﹐則已得情性之正。

子曰﹕一二而合爲三。三見則一二亡矣。離三而爲一二﹐一二見而三亡矣。方爲一二而求三﹐旣已成三又求一二﹐是不知理。

子曰﹕善惡皆天理。謂之惡者﹐或過或不及﹐無非惡也﹐楊墨之類是也。

子曰﹕以气明道﹐气亦形而下者耳。

子曰﹕靜中有動﹐動中有靜。故曰﹕動靜一源。

子曰﹕气充則理正﹐正則不私﹐不私之至則神。

或問﹕何謂誠﹖何謂道乎﹖子曰﹕自性言之﹐爲誠﹔自理言之﹐爲道。其實一也。

子曰﹕中無定體﹐惟達權然後能執之。

子曰﹕至顯莫如理。昔有人鼓琴而見螳螂捕蟬者﹐或人聞之而曰﹕琴胡爲有殺聲也﹖夫殺在物﹐見在心﹐而聽者以聲知之﹐非至顯歟﹖

子曰﹕道不遠﹐人不可須臾離也。此特爲始學者言之耳。論道之極﹐無遠也﹐無近也﹐無可離﹑不可離也。

子曰﹕使萬物無一失者﹐斯天理中而已。

子曰﹕人爲不善於幽隱之中者﹐謂人莫己知也。而天理不可欺﹐何顯如之﹖

或曰﹕是猶楊震所謂四知者乎﹖子曰﹕幾矣。𨿽然﹐人我之知﹐猶有分也。天地則無二知也。

呂大臨曰﹕中者﹐道之所由出也。子曰﹕非也。

大臨曰﹕所謂道也﹐性也﹐中也﹐和也﹐名𨿽不同﹐混之則一歟﹖子曰﹕中卽道也。汝以道出於中也﹐又爲一物矣。在天曰命﹐在人曰性﹐循性曰道﹐各有當也。大本言其體﹐達道言其用。烏得混而一之乎﹖

大臨曰﹕中卽性也﹐循性而行﹐無非道者﹐則由中而出莫非道也。豈爲性中又有中哉﹖子曰﹕性道可以合一而言﹐中不可並性而一。中也者﹐狀性與道之言也。猶稱天圓地方﹐而不可謂方圓卽天地。方圓不可謂天地﹐則萬物非出於方圓矣。中不可謂之性﹐則道非出於中矣。中之爲義﹐自過與不及而立名﹐而指中爲性﹐可乎﹖性不可聲容而論也﹐率性之謂道﹐則無不中也。故稱中所以形容之也。

大臨曰﹕喜怒哀樂之未發﹐赤子之心至虛無倚﹐豈非中乎﹖此心所發﹐無往而不中﹐大人不失赤子之心﹐所謂允執厥中也。子曰﹕赤子之心已發而未遠於中者也﹐而爾指爲中﹐是不明大本也。

大臨曰﹕聖人智周萬物﹐赤子未有所知﹐其心固不同也。孟子所言﹐特取其純一無僞﹐可與聖人同爾﹐非謂無毫髮之異也。無過不及之謂中﹐何從而知之乎﹖求之此心而已。此心之動﹐出入無時﹐何從而守之乎﹖求之喜怒哀樂未發之際而已。當是時也﹐至虛不倚﹐純一無僞﹐以應萬物之變﹐何往而非禮義哉﹖故大臨以赤子之心爲中﹐而曰中者﹐道之所由出也。子曰﹕非謂無毫髮之異﹐斯異矣。大本則無異爾。於喜怒哀樂未發之際而求中之中﹐去中不亦遠乎﹖

大臨曰﹕然則夫子以赤子之心爲已發者﹐而未發之時﹐謂之無心可乎﹖子曰﹕心一也﹐有指體而言者﹐寂然不動是也。有指用而言者﹐感而遂通天下之故是也。在人所見何如耳。論愈析微則愈易差失﹐言之未瑩則亦擇之未精耳。

大臨曰﹕此則淺陋之罪也﹐敢不承教﹖

卷二論學篇

子曰﹕識道以智爲先﹐爲學以敬爲本。夫人﹐測其心者﹐茫茫然也。將治心而不知其方者﹐寇賊然也。天下無一物非吾度內者﹐故敬爲學之大要。

子曰﹕學必先知仁。知之矣﹐敬以存之而已。存而不失者﹐心本無懈﹐何事於防閒也﹖理義益明﹐何事於思索也﹖斯道也﹐與物無對﹐大不足以明之。天地之用卽我之用也﹐萬物之體卽我之體也。

子曰﹕行失卽惡﹐亦攺之而已。事失卽亂﹐亦治之而已。苟非自棄﹐皆君子也。

子曰﹕犯而校者﹐私己也﹔不校者﹐樂天也。

或曰﹕然則無當報者乎﹖子曰﹕其有報也﹐亦循理而已。

子曰﹕所處於貧賤﹐𨿽貧賤未嘗不樂。不然﹐𨿽富貴亦常歉然不自得。故曰﹕莫大於理﹐莫重於義。

子曰﹕彈琴而心不在焉﹐則不成聲。故曰﹕琴者﹐禁邪心也。

蘇昺問﹕修辭何以立誠﹖子曰﹕苟以修飾言語爲心﹐是僞而已。

子曰﹕視聽言動無非天也。知其正與妄﹐斯善學矣。

子曰﹕世俗之言多失﹐正如吳楚失之輕﹐趙魏失之重。旣通乎眾﹐盡正之而不得﹐則君子去其甚宅而已。

子曰﹕有過必攺﹐罪己是也。攺而已矣。常有歉悔之意﹐則反爲心害。

子曰﹕學者欲得正﹐必以顏子爲準的。

蘇洵曰﹕平居講習﹐殆空言也﹐何益﹖不若治經傳道﹐爲居業之實耳。子曰﹕講習而無益﹐蓋未嘗有得耳。治經固學之事。苟非自有所得﹐則𨿽五經﹐亦空言耳。

子曰﹕射法具而彀不滿﹐發不中﹐未正內志耳。

子曰﹕今之學者有三獘﹕溺於文章﹐牽於訓詁﹐惑於異端。苟無三者﹐則將安歸﹐必趨於聖人之道矣。

或問﹕有反身而未誠者何﹖子曰﹕是視身之與誠猶二物也。必以己合彼﹐非能誠矣。夫身旣不誠﹐則無樂矣。

子謂劉安節曰﹕善學者進徳﹐不有異於綴文者耶﹖有徳矣﹐動無不利﹐爲無不成﹐何有不文﹖綴文之士﹐不專則不工﹐專則志局於此﹐又安能與天地同其大乎﹖呂大臨有言﹐學如元凱﹐未免成癖﹔文似相如﹐未免類俳。今之爲文者﹐一意於詞章藻繪之美﹐務悅人耳目﹐非俳優而何﹖

子曰﹕能守節﹐善矣﹐亦貴乎適中而已。節而過中﹐是謂苦節﹐安能常且久耶﹖

子曰﹕妄動由有欲。妄動而得者﹐其必妄動而失﹐一失也。其得之必失之﹐二失也。況有凶咎隨之乎﹖是故妄得之福﹐災亦隨焉﹔妄得之得﹐失亦繼焉。苟或知此﹐亦庶幾乎不由欲而動矣。

子曰﹕於上深有所望﹐於下深有所責﹐其處己則莫不恕也﹐而可乎﹖

子曰﹕言行不足以動人﹐臨事而倦且怠﹐皆誠不至也。

子曰﹕人之智思因神以發﹐智短思敞﹐神不會也。會神必有道。

子曰﹕古人謂心廣洪大﹐無偏而不起之處﹐得見其人﹐亦可與語矣。

韓公與子坐﹐惜日之暮﹐喟然而嘆。子曰﹕常理也﹐古猶今也﹐而何嘆﹖曰﹕老而將去也。子曰﹕勿去可也。曰﹕柰何而勿去﹖子曰﹕不能則去矣。

子曰﹕斟酌古今而去取之﹐非心有權度﹑卓然不疑者﹐未能差忒。

子曰﹕可觀莫如萬物之生意。

子曰﹕處患難﹐知其無可柰何﹐遂放意而不反﹐是安於義命者。

子曰﹕知過而能攺﹐聞善而能用﹐克己而從義﹐其剛明者乎﹖

子曰﹕饑而食﹐渴而飲﹐冬而裘﹐夏而葛。苟有一毫私意於其間﹐卽廢天職。

子曰﹕學禮義﹐考制度﹐必求聖人之意。得其意﹐則可以沿革矣。

或問入道之功。子曰﹕立志。志立則有本﹐譬之藝木﹐由毫末拱把至於合抱而干云者﹐有本故也。

子曰﹕學者有所聞而不著乎心﹐不見乎行﹐則其所聞固自他人之言耳﹐於己何與焉﹖

子曰﹕思索經義﹐不能於簡策之外脫然有獨見﹐資之何由深﹖居之何由安﹖非特誤己﹐亦且誤人也。

或問﹕有人少而勇﹐老而怯﹔少而廉﹐老而貪﹐何爲其然也﹖子曰﹕志不立﹐爲气所使故也。志勝气則一定而不可變也﹐曾子易笮之際﹐其气微可知也。惟其志旣堅定﹐則𨿽死生之際﹐亦不爲之動也﹐況老少之異乎﹖

或問﹕人有日記萬言﹐或妙絕技藝者﹐是可學乎﹖子曰﹕不可。才可勉而少進﹐鈍者不可使利也。惟積學明理﹐旣久而气質變焉﹐則暗者必明﹐弱者必立矣。

或問﹕爲養而求仕﹐不免憂得失﹐將何以免此﹖子曰﹕志勝气﹐義處命﹐則無憂矣。

曰﹕在己可免也﹐而親不悅﹐柰何﹖子曰﹕爲己爲親﹐非二事也。其如命何﹖人苟不知命﹐見利必趨﹐遇難必避﹐得喪必動﹐其異於小人者幾希。聖人曰命云者﹐爲中人而設也。上智之士﹐惟義之安。𨿽曰求而得之﹐然安於義而無求﹐此樂天者之事也。至於聞有命而不能安之﹐則每下矣。

或問﹕爲文有害於大學之道乎﹖子曰﹕是其爲業也。不專則不工也﹐專則志局於此﹐斯害也已。學以養心﹐奚以文爲﹖《五經》之言﹐非聖人有意於文也。至蘊所發﹐自然而成也。

或問﹕遊夏以文學稱﹐何也﹖曰﹕汝謂其執簡秉筆﹐從事於詞章之技乎﹖

子曰﹕讀書將以窮理﹐將以致用也。今或滯心於章句之末﹐則無所用也。此學者之大患。

子曰﹕利者﹐眾之所同欲也。專欲利己﹐其害大矣。貪之甚則昏蔽而忘理義﹐求之極則爭奪而致怨。

子曰﹕學者自治極於剛﹐則守道愈固﹔勇於進﹐則遷善愈速。

子曰﹕達理故樂天而不競﹐內充故退遜而不矜。

子曰﹕物聚而無以養之﹐則不能存息矣。故君子動靜節宜﹐所以養生也﹔飲食衣服﹐所以養形也﹔威儀行動﹐所以養徳也﹔推己及物﹐所以養人也。養道之所貴﹐惟正而已矣。

子曰﹕言不可以不謹。傷於易則誕﹐傷於煩則支己﹐肆則物忤出﹐悖則來違。君子所以非法不道也。

子曰﹕射中鵠﹐舞中節﹐禦中度﹐皆誠也。

子曰﹕赴湯火﹐蹈白刃﹐武夫之勇可能也。克己自勝﹐君子之大勇不可能也。

子曰﹕凡夫之過多矣。能攺之者﹐猶無過也。惟識趣污下之人﹐其攺之爲最難﹐故其過最甚。

子曰﹕始於致知﹐智之事也。行所知而極其至﹐聖之事也。

子曰﹕學者好爲髙論﹐猶貧人談金﹐辧其體色﹐權其輕重﹐商其貴賤。其言未必非也﹐然終不如富人之有金﹐未嘗言金之美也。

子曰﹕進學莫先乎致知﹐養心莫大乎理義。

王彥霖曰﹕人之於善也﹐必其誠心欲爲﹐然後有所得。其不欲﹐不可以彊人也。子曰﹕是不然。任其自爲﹐聽其不爲﹐則中人以下﹐自棄自暴者眾矣。聖人所以貴於立教也。

彥霖再問﹕立徳進徳當何先﹖子曰﹕有旣立而益進者﹐上也﹔有勇而至於立者﹐次也。

或問﹕必有事焉者﹐其敬而已乎﹖子曰﹕敬所以涵養也。集義﹐所謂必有事也。不知集義﹐是爲無事也。

曰﹕義者﹐中理之謂乎﹖子曰﹕中理見乎事﹐敬在心﹐義在方外﹐然後中理矣。

曰﹕義與敬何以異﹖子曰﹕敬﹐所以持守也。有是有非﹐順理而行者﹐義也。

曰﹕敬猶靜歟﹖子曰﹕言靜則老氏之學也。

子曰﹕處屯難之時﹐而有致亨之道﹐其惟正固乎﹖凡處難能守正而不變者﹐鮮矣。

子曰﹕百工治器﹐必貴於有用。器而不可用﹐工不爲也。學而無用﹐將何爲也﹖

子曰﹕學而未有所知者﹐譬猶人之方醉也﹐亦何所不至﹖及其旣醒﹐必惕然而恥矣。醒而不以爲恥﹐末如之何也。

子謂周行己曰﹕今之進學者如登山。方於平易﹐皆能闊步﹐而一遇峻險則止矣。

子曰﹕根本旣立﹐然後可以趨向。趨向旣立矣﹐而所造有深淺不同者﹐勉與不勉故也。

子曰﹕不誠則有累﹐誠則無累。

子曰﹕學之而不養﹐養之而不存﹐是空言也。

子曰﹕重任必彊脊膂之人乃能勝。

子曰﹕義有至精﹐理有至奧。能自得之﹐可謂善學矣。

子曰﹕自得而至於無我者﹐凡善言美行﹐無非所過之化也。

子曰﹕學至涵養﹐其所得而至於樂﹐則淸明髙遠矣。

子曰﹕學而不自得﹐則至老而益衰。

子曰﹕力學而得之﹐必充廣而行之。不然者﹐局局其守耳。

子曰﹕語學者以其所未至﹐不惟所聞不深﹐亦易忽於理。

子曰﹕見之旣明﹐養之旣熟﹐泰然而行之﹐其進曷禦焉﹖

子曰﹕識必見於行。如行道塗﹐涉暗阻﹐非日月之光﹐炬火之照﹐則不可進矣。故君子貴有識﹐力學窮理則識益明﹐照知不惑﹐乃益敏矣。

子曰﹕言而不行﹐自欺孰甚焉﹖

子曰﹕動以人則有妄動﹐以天則無妄。

子曰﹕教人者養其善心則惡自消﹐治民者導以敬遜則爭自止。

子曰﹕學必激昂自進﹐不至於成徳﹐不敢安也。

或問﹕今有志於學﹐而知識蒙蔽﹐力不能勝其任﹐則如之何﹖曰﹕致知則明﹐明則無不勝其任者﹐在勉彊而已。

子曰﹕人之於學﹐避其所難﹐而姑爲其易者﹐斯自棄也已。大學者必志於大道。以聖人自期而猶有不至者焉。

子曰﹕以富貴驕人者﹐固不美矣。以學問驕人者﹐其害豈小哉﹖

子曰﹕學者當務實。一有近名之心則大本已失﹐尙何所學哉﹖

或曰﹕不猶賢於爲利者乎﹖子曰﹕淸污𨿽不齊﹐而其利心則一也。

然則沒世而名不稱﹐孔子何爲而疾之也﹖子曰﹕非爲求名也﹐爲無善可稱耳。

或問﹕日新者益進乎﹖抑謂無獘而已乎﹖子曰﹕有進意而求益者必日新。

或問﹕因苦學失心者﹐何也﹖子曰﹕未之聞也。善學者之於心﹐治其亂﹐收其放﹐明其蔽﹐安其危﹐曾謂爲心害乎﹖

子曰﹕不知天則於人之賢否愚智有所不盡。故學以知天爲本。不知人則所親或非其人﹐所由者或非其道。故學者以親賢爲急。

子曰﹕學不博者不能守約﹐志不篤者不能力行。

或問﹕學何如而謂之有得﹖子曰﹕其必默識心通乎﹖篤誠明理而涵養之者﹐次也。聞之知之﹐意億度之﹐舉非得也。

或問﹕學必窮理。物散萬殊﹐何由而窮盡其理﹖子曰﹕誦《詩》《書》﹐考古今﹐察物情﹐揆人事。反復研究而思索之﹐求止於至善﹐蓋非一端而已也。

又問﹕泛然其何以會而通之﹖子曰﹕求一物而通萬殊﹐𨿽顏子不敢謂能也。夫亦積習旣久﹐則脫然自有該貫。所以然者﹐萬物一理故也。

子曰﹕未有知之而不能行之者﹐謂知之而未能行﹐是知之未至也。

子曰﹕於所當爲者用意而爲之﹐未免私心也。

子曰﹕致知則智明﹐智明然後能擇。

或問﹕夫子之教必使學者涵養而後有所得﹐如何其涵養也﹖子曰﹕莫如敬。

子曰﹕學者於屏知見﹐息思慮爲道﹐不失於絕聖棄智﹐必流於坐禪入定。夫鑑之至明﹐則萬物畢照﹐鑑之常也。而奚爲使之不照乎﹖不能不與萬物接﹐則有感必應。知見而不可屏﹐而思慮不可息也。欲無外誘之患﹐惟內有主而後可。主心者﹐主敬也。主敬者﹐主一也。不一則二三矣。苟系心於一事﹐則他事無自入﹐況於主敬乎﹖

或問﹕致知力行﹐其功並進乎﹖子曰﹕人謂非理勿爲﹐則必彊勉而從之。至於言穿窬不可爲﹐不必彊勉而後能也。故知有深淺﹐則行有遠近﹐此進學之效也。循禮而至於樂﹐則己與理一﹐殆非彊勉之可能也。

子曰﹕閒邪則誠己存。非取誠於外納諸中而存之也。故役役然於不善之中求善而爲之﹐必無入善之理。

子曰﹕古之言知之非艱者﹐吾謂知之亦未易也。今有人欲之京師﹐必知所出之門﹐所由之道﹐然後可往。未嘗知也﹐𨿽有欲往之心﹐其能進乎﹖後世非無美材能力行者﹐然鮮能明道﹐蓋知者難也。

或問﹕使從俗﹐可以從歟﹖子曰﹕於義有害者﹐胡爲而可從﹖

子曰﹕學者苟有朝聞道夕可死之志﹐則不肯安於所不安也。不能然者﹐不見實理故也。

或問﹕何謂實理﹖子曰﹕灼然見其是非可否也。古人有視死如歸者﹐苟不見死重於義﹐如見火熱水深﹐無復疑﹐則其能者未矣。

子曰﹕獨處而靜思者非難﹐居廣而應天下者爲難。

朱光庭問爲善之要。子曰﹕孜孜而爲之者﹐當其接物之際也﹐未與物接則敬而已﹐自敬而動﹐所謂爲善也。

子曰﹕有志於道而學不加進者﹐是無勇也。

伯淳與吳師禮論王氏所學之失﹐其爲我盡達之介甫。理者﹐天下之公也﹐不可私有也﹐非敢必爲是。介甫有以告我﹐則願反復辧之。辧之而明﹐不有益於彼﹐斯有益於我矣。

子曰﹕學者所見所期﹐不可不遠且大也。及夫施於用﹐則必有其漸。

子曰﹕貴善之道﹐必也貴誠而不貴言﹐則於人有相長之益﹐在己無自辱之患。

子曰﹕古之教人﹐無一物不使誠心﹐射與舞之類是也。

子曰﹕怒在理而無所遷﹐動乎血气則遷矣。

或謂舉子必精修其所業﹐可以應有司之選﹐今夫子每止之﹐使勿習﹐何也﹖子曰﹕設科以文詞﹐取之﹐苟可以應科﹐則亦足矣。盡心力而爲之﹐以期乎必得﹐是惑也。

子曰﹕古者家有塾﹐庠有三老﹐坐於裏門﹐察其長幼出入揖遜之序。詠歌諷誦﹐無非禮義之言。今也上無所學而民風日以偸薄﹐父子兄弟惟知以利相與耳。今里巷之語﹐不可以屬耳也。以古所習如彼﹐欲不善﹐得乎﹖以今所習如此﹐欲其善﹐得乎﹖

或問﹕道不明於後世﹐其所學者爲何﹖子曰﹕教之者能知之﹐學之者眾﹐不患其不明也。魯國一時賢者之眾﹐非特天授﹐由學致也。聖人旣沒﹐曠千有餘歲﹐求一人如顏閔﹐不可得。故教不立﹐學不傳﹐人材不期壞而自壞。

或問﹕燕處倨肆﹐心不怠慢﹐有諸﹖子曰﹕無之。入徳必自敬始﹐故容貌必恭也﹐言語必謹也。𨿽然﹐優遊涵泳而養之﹐可也。拘迫﹐則不能入矣。

子曰﹕古所以成材之具﹐今舉無矣。惟出入於人心者猶在耳。學者其可不勉乎﹖

子曰﹕人多以子弟輕俊爲可喜﹐而不知其爲可憂也。有輕俊之質者﹐必教以通經學﹐使近本而不以文辭之末習﹐則所以矯其偏質而復其徳性也。

子曰﹕凡人於事有少自快﹐則其喜懌之意猶浹洽於心而發見於外﹐況學而見理者乎﹖𨿽然﹐至於窮理而切切焉﹐不得其所可悅者﹐則亦何以養心也﹖

子曰﹕古之人十五而學﹐四十而仕。其未仕也﹐優遊養徳﹐無求進之心。故其學必至於有成。後世之人﹐自其爲兒童﹐從父兄之所教﹐與其壯長﹐追逐時習之所尙﹐莫不汲汲於勢利也。善心何以不喪哉﹖

子曰﹕學佛者於內外之道不備也。

子曰﹕博奕小技也﹐不專心致志﹐猶不可得﹐況學聖人之道﹐悠悠焉何能自得也。孔子曰﹕吾嘗終日不食﹐終夜不寢﹐以思﹐無益。不如學也。又曰﹕朝聞道夕死可矣。夫聖人何爲而迫切至於如是其極哉﹖善學者當求其所以然之故﹐不當誦其文﹐過目而已也。學如不及﹐猶恐失之。苟曰姑俟來日﹐斯自棄也。

子曰﹕昏於天理者﹐嗜欲亂之耳。

子曰﹕子厚以禮立教﹐使學者有所守據也。

子曰﹕學者於聖人無卓然之獨見﹐則是聞人之言云耳因曰亦云而已。

子曰﹕學不純﹐則不得其所止﹐中無止﹐則不能不外求﹐譬夫家有寶藏者﹐豈復假人以爲玩乎﹖

潘康仲問﹕學者於聖人之門﹐非願其有異也﹐惟不能知之﹐是以流於不同。敢問持正之道。子曰﹕知之而後可守﹐無所知則何所守也﹖故學莫先乎致知。窮理格物則知無不盡。知之旣盡﹐則無不固。

子曰﹕古之君子﹐修徳而已。徳成而言﹐則不期於文而自文矣。退之固因學爲文章﹐力求其所未至﹐以至於有得也。其曰﹕軻死不得其傳﹐非卓然見其所傳者﹐語不及此。

子曰﹕蘇呂二子皆以知見聞見爲學之患﹐吾喜其近道﹐必欲堅扣明其辧﹐可與終其說矣。夫人之學﹐非自願其有差也。知之不至﹐則流別於殊塗﹐陷溺於異端﹐亦不得免焉耳。

子曰﹕呂進伯老矣﹐慮學問之不進﹐憂年數之不足﹐恐無所聞而遂死焉﹐亦可謂之好學也。

子曰﹕養勇之法﹐求之太急﹐故性气輕軼而難禦。凡長育人材也﹐教之在寬﹐待之以久﹐然後化成而俗美。

或曰﹕夫子有言﹐昔之惑人因其迷闇﹐今之惑人因其髙明。切有疑焉夫﹗旣曰髙明﹐而可惑乎﹖子曰﹕語其質云爾。彼深於佛氏之學者﹐其質開透亦必加於人數等﹐所謂智者過之也﹐非《中庸》所謂極髙明者也。聖人極髙明而道中庸﹐其照無偏﹐何過之有﹖

子厚曰﹕十詩之作﹐將以驗天心於語默也。子曰﹕捨是﹐有言亦烏得已乎﹖

子謂子厚曰﹕關中之士語學而及政﹐論政而及禮樂兵刑之學﹐庶幾善學者﹗子厚曰﹕如其誠然﹐則志大不爲名﹐亦知學貴於有用也。學古道以待今﹐則後世之謬不必削削而難之﹐舉而錯之可也。

或問﹕學者何習莊老之眾也﹖子曰﹕謹禮而不達者﹐爲其所膠固焉。放情而不莊者﹐畏法度之拘己也﹐必資其放曠之說以自適﹐其勢則然。

或問﹕學者多溺於佛說﹐何也﹖子曰﹕學而無所得﹐其年齒老矣﹐智力屈矣﹐其心欲遽止焉﹐則又不自安﹐一聞超騰侈大之說﹐是以說而入之。

然則可反乎﹖子曰﹕深固者亦難反。嘗譬之行人﹐履乎坦途﹐其進無難也。山髙乎其前﹐水深乎其下﹐而進之爲難也。於是焉而有快捷方式﹐則欣然而從之﹐其勢然也。夫托乎逆旅者﹐蓋不得家居之要爾。未有人旣安於家而又樂捨於逆旅者也。

子曰﹕林大節少戇﹐然得一言﹐卽躬履。學者可畏﹐莫如聞斯行之。聞而不行﹐十蓋九矣。

子謂門人曰﹕昨日之會﹐談空寂者紛紛﹐吾有所不能。噫﹗此風旣成﹐其何能救也﹖古者釋氏盛時﹐尙只是崇像設教﹐其害小爾。今之言者﹐乃及乎性命道徳﹐謂佛爲不可不學﹐使明智之士先受其惑。嗚呼﹗淸談甚﹐晉室衰﹐況有甚者乎﹗夫明智之士﹐中人以上之資也﹐其才足以自立﹐則反之難矣。學者必至於自信﹐而不惑﹐則彼不能亂。不然﹐猶之淫言美色﹐戒而遠之﹐尙恐不免也。

侯仲良曰﹕夫子在講筵﹐必廣引博諭﹐以曉人主。一日﹐講旣退﹐範堯夫揖曰﹕美哉﹗何記憶之富也﹖子對曰﹕以不記憶也。若有心於記憶﹐亦不能記矣。

或有自名導气養生者﹐問子亦知之乎﹖子曰﹕吾夏葛而冬裘﹐渴飲而饑食﹐節嗜欲﹐定心气﹐如此而已。

子曰﹕學莫大於知本末終始。致知格物﹐所謂本也﹐始也。治天下國家﹐所謂末也﹐終也。治天下國家必本諸身。其身不正﹐而能治天下國家者﹐無之。格猶窮也﹐物猶理也。若曰﹕窮其理云爾。窮理﹐然後足以致知。不窮﹐則不能致也。

子曰﹕格物﹐適道之始。思所以格物﹐而已近於道矣。是何也﹖以收其心而不放也。

子曰﹕大學於誠意正心皆言其道。至於格物﹐則不言﹐獨曰﹕物格而後知至。此蓋可以得意﹐不可以言傳也。自格物而充之﹐然後可以至於聖人。不知格物而欲意誠心正﹐而後身修者﹐未有能中於理者也。

子曰﹕學莫貴乎自得﹐非在人也。

子曰﹕見攝生者而問長生﹐可謂大愚。見卜者而問吉凶﹐可謂大惑。

子曰﹕學貴乎成。旣成矣﹐將以行之也。學而不能成其業﹐用而不能行其學﹐則非學矣。

子曰﹕君子莫進於學﹐莫止於畫﹐莫病於自足﹐莫罪於自棄。進而不止﹐湯武所以反之而聖。

子曰﹕古之學者爲己而物成﹐今之學者爲人而喪己。

子曰﹕無好學之志﹐則𨿽聖人復出﹐亦無益矣。然聖人在上﹐而民多善者﹐習見之熟也﹐習聞之久也。涵泳其教化﹐深且遠也。

子曰﹕記問文章﹐不足以爲人師﹐以其學者外也。師者何也﹖謂理義也。學者必求師從。師不可不謹也。

子曰﹕君子之學貴一。一則明。明則有功。

子曰﹕不思故有惑﹐不求故無得﹐不問故莫知。

子曰﹕進學不誠則學雜。處事不誠則事敗。自謀不誠則欺心而棄己。與人不誠則喪徳而增怨。今未習曲藝﹐亦必誠而後精﹐況欲趨眾善爲君子者乎﹖

子曰﹕不深思則不能造其學。

或曰﹕學者亦有無思而得者乎﹖子曰﹕漠然未嘗思﹐自以爲得之者﹐未之有也。

子曰﹕徳盛者物不能擾﹐而形不能病。臨震懼死生而色不變﹐當疾痛慘戚而心不動﹐由養之有素﹐非一朝一夕之力也。

子曰﹕學不貴博﹐貴於正而已。正則博言不貴。文﹐貴於當而已﹐當則文。政﹐不貴詳﹐貴於順而已。順則詳。

子曰﹕學也者﹐使人求於內也。不求於內而求於外﹐非聖人之學也。何謂求於外﹖以文爲主者是也。學也者﹐使人求於本也。不求於本而求於末﹐非聖人之學也。何謂求其末﹖考詳略﹐采同異也。是二者﹐無益於徳﹐君子弗之學也。

子曰﹕自得者所守不變。自信者所守不疑。

子曰﹕隨時觀理﹐而天下之理得矣。

子曰﹕人皆可以爲聖人﹐而君子之學必至聖人而後已。不至聖人而自已者﹐皆自棄也。孝者所當孝﹐弟者所當弟﹐自是而推之﹐是亦聖人而已矣。

子曰﹕學以不欺闇室爲始。

子曰﹕多聞識者﹐猶廣儲藥物也﹐知所用爲貴。

子曰﹕講說非古也。學者必潛心積慮﹐涵養而自得之。今一日盡講﹐是以博爲教非有益也。

子曰﹕學而爲名﹐內不足也。

子曰﹕踐行其言而人不信者有矣。未有不踐言而人信之者。

子曰﹕恥不知而不問﹐終於不知而已。以爲不知﹐必求之﹐終能知之矣。

子曰﹕有辧佞之才者﹐多入於不善﹐故學者不貴。

子曰﹕有欲則不剛﹐剛者不屈於欲。

子曰﹕克己之私旣盡﹐一歸於禮﹐此之謂得其本心。

子曰﹕學貴於通。執一而不通﹐將不勝其疑矣。通莫如理。

子曰﹕難勝莫如己私。學者能克之﹐非大勇乎﹖

卷三論書篇

或曰﹕坤者臣道也﹐在君亦有用乎﹖子曰﹕厚徳載物﹐豈非人君之用﹖

子曰﹕堯夫歷差之法﹐妙絕乎古人矣。蓋於日月交感之際﹐以陰陽盈虛求之﹐是以不差。陰常虧﹐陽常盈﹐差之所由也。昔洛下閎之作歷也﹐謂數百年之後﹐當有一日之差乎﹗何承天慮其差也﹐則以所差之分均於所歷之年﹐以考每歲所差之多少﹐謂之歲差法﹐而差終不可定也。

子曰﹕《五經》之言﹐涵蓄渾然﹐無精粗之別。

子曰﹕《春秋》是是非非﹐因人之行事﹐不過當年數人而已。窮理之要也。學者不必他求﹐學《春秋》可以盡道矣。然以通《語》《孟》爲先。

或問《春秋》發微。子曰﹕述法而不通意。

子曰﹕易﹐變易也。隨時變易以從道也。至微者理﹐至著者象。體用一源﹐顯微無間。故善學者求之必自近。易於近﹐非知易者也。

子曰﹕有謂《六經》爲六藝之文﹐何其求之於淺也﹖

劉絢問﹕孔子何爲作《春秋》﹖子曰﹕由堯舜至於周﹐文質損益﹐其變極矣﹐其法詳矣。仲尼參酌其宜﹐以爲萬世王制之所折中焉。此作《春秋》之本意也。觀其告顏子爲邦之道﹐可見矣。

子曰﹕《春秋》﹐事在二月﹐則書王二月﹔事在三月﹐則書王三月。無事則書天時﹐書首月。蓋有事則道在事﹐無事則存天時﹐正王朔。天時備則歲功成﹐王道存則人理立﹐《春秋》之大義也。

子曰﹕《春秋》之法﹕中國而用夷道卽夷之。韓子謂《春秋》謹嚴﹐深得其旨矣。

子曰﹕諸侯當上奉天時﹐下承王政。故《春秋》曰﹕春﹐王正月。明此義﹐則知王與天同大而人道立矣。

或問﹕《易》有大過﹐何也﹖子曰﹕聖人盡道而無過。故曰大過﹐亦當事之大耳。猶堯舜禪遜﹑湯武放伐之類也。道無不中也﹐無不常也。以世人所不常見﹐則謂之大過於常耳。是故立非常之大事﹐興不世之大功﹐成絕俗之大徳﹐皆大過之事﹐而實無所過也。

子曰﹕《素問》出於戰國之際﹐或以爲《三墳》者﹐非也。然其言亦有可取者。

或問﹕何說也﹖子曰﹕善言天者必有驗於人﹐善言古者必有驗於今﹐豈不當哉﹖若運气﹐則不可用。

子曰﹕陰陽運動﹐有常而無忒。凡失其度﹐皆人爲感之也。故《春秋》災異必書。漢儒傳其說而不得其理﹐是以所言多失。

子曰﹕《禮記》之文多謬誤者﹐《儒行》《經解》非聖人之言也。夏后氏郊鯀之篇﹐皆未可據也。

子曰﹕《周禮》之書多訛闕。然周公致太平之法亦存焉。在學者審其是非而去取之爾。

子曰﹕《原道》之作﹐其言𨿽未盡善﹐然孟子之後﹐識道之所傳者﹐非誠有所見﹐不能斷然言之如是其明也。其識大矣。

子曰﹕漢儒之談經也﹐以三萬餘言明《舜典》二字﹐可謂知要乎﹖惟毛公﹑董相有儒者气象。東京士人尙名節﹐加之以明禮義﹐則皆賢人之徳業矣。本朝經典比之前代爲盛。然三十年以來﹐議論尙同﹐學者於訓傳言語之中﹐不復致思而道不明矣。

子曰﹕魯威公弒君而自立﹐其無歲不及諸侯之盟會者﹐所以結外援而自固也。齊遠與戎盟﹐《春秋》危之而書至者﹐以謂戎也。苟不知鄭眞陳之黨惡而同爲不義﹐則必執之矣。此居夷浮海之意也。

子曰﹕自古篡弒多出於公族。蓋其自謂曰﹕先君之子孫也﹐可以君國。而國人亦以爲然﹐從而奉之也。聖人明大義以示萬世﹐故入《春秋》之初﹐其弒君者皆絕屬籍。蓋爲大惡﹐旣自絕於先君之世矣﹐豈得復爲子孫也﹖古者公侯刑死則無服﹐況於弒君乎﹖此義旣明矣﹐而或有以屬稱者﹐可見其寵太過﹐任之太重﹐以階亂也。《春秋》所書﹐大槪事同則辭同﹐後之學因以謂之例。然有事同而辭異者﹐其義各不同﹐蓋不可以例斷也。

子厚爲二銘以啟學者﹐其一曰《訂頑》。《訂頑》曰云云

楊子問﹕《西銘》深發聖人之微意﹐然言體而不及用﹐恐其流至於兼愛﹐後世有聖賢﹐而推本而亂﹐未免歸過於橫渠。夫子盍爲一言推明其用乎﹖

子曰﹕橫渠立言﹐誠有過﹐乃在《正蒙》。至若《訂頑》﹐明理以存義﹐擴前聖所未發﹐與孟子性善養气之論同功﹐豈墨氏之比哉﹖《西銘》理一而分殊﹐墨氏則愛合而無分。分殊之蔽﹐私勝而失仁﹔無分之罪﹐兼愛而無義。分立而推理一以止私勝之流﹐仁之方也。無別而迷兼愛﹐至於無父之極﹐義斯亡也。子比而同之﹐過矣。且彼欲使人推而行

之﹐本爲用也。反謂不及用﹐不亦異乎﹖

楊子曰﹕時也。昔從明道﹐卽授以此書﹐於是始知爲學之大方﹐固服之﹐豈敢疑其失於墨氏比也。然其書以民爲同胞﹐鰥寡孤獨爲兄弟﹐非明者默識焉﹐知理一無分之殊哉﹖故恐其流至於兼愛﹐非謂其言之發與墨氏同也。夫惟理一而分殊﹐故聖人稱物﹐遠近親疏各當其分﹐所以施之﹐其心一焉﹐所謂平施之心﹐無稱物之義﹐疑其辭有未達也。今夫子開論﹐學者當無惑矣。

或問﹕子厚立言﹐得無有幾於迫切者乎﹖子曰﹕子厚之爲人謹且嚴﹐是以其言似之。方之孟子﹐則寬宏舒泰有不及也。然孟子猶有英气存焉﹐是以未若顏子之懿﹐渾然無圭角之可見也。

或曰﹕聖賢气象﹐何自而見之﹖子曰﹕姑以其言觀之﹐亦可也。

子曰﹕《訂頑》言純而意備。仁之體也﹐充而盡之。聖人之事也。子厚之識﹐孟子之後﹐一人而已耳。

子謂門弟子曰﹕昔吾受《易》於周子﹐使吾求仲尼顏子之所樂。要哉﹗此言﹐二三子志之。

子曰﹕乾坤毀﹐無以見《易》﹐聖人以此洗心﹐退藏於密。夫所謂易也﹐此也﹐密也﹐果何物乎﹖聖人所以示人者﹐深且明矣。學者深思﹐當自得之。得之則於退藏之密何奚遠乎﹖

子曰﹕讀書而不畱心於文義﹐則荒忽其本意。專精於文義﹐則必固滯而無所通達矣。

或問﹕王介甫有言﹐《幹》之九三﹐知九五之位可至而至之。如何﹖子曰﹕使人臣每懷此心﹐大亂之道也﹐且不識湯武之事矣。

然則謂何﹖子曰﹕知大人之道爲可至﹐則學而至之﹐所謂始條理者﹐智之事也。

或問﹕胡先生以九四爲太子爻﹐可乎﹖子曰﹕胡爲而不可﹖當大臣則爲大臣﹐當儲貳則爲儲貳。顧用之如何耳。苟知其一﹐而不知其變﹐則三百八十四爻﹐止於三百八十四事而已矣。

子曰﹕夫人之說無可極者﹐惟朋友講習以相資益﹐爲說之至也。

子曰﹕《大學》﹐孔子之遺言也。學者由是而學﹐則不迷於入徳之門也。

子曰﹕《大學》之道﹐明徳新民﹐不分物我﹐成徳之事也。

或問﹕人以能立爲能賢﹐而《易》取於隨﹐何也﹖子曰﹕隨者﹐順理之謂也。人君以之聽善﹐臣下以之奉命﹐學者以之徙義﹐處事以之從長﹐豈不立哉﹖言各有當也。若夫隨時而動﹐合宜適變﹐不可以爲典要﹐非造道之深﹐知幾可與權者﹐不能與也。

子曰﹕由《孟子》可以觀物。

或問﹕窮經旨﹐當何所先﹖子曰﹕於《語》《孟》二書﹐知其要約所在﹐則可以觀《五經》矣。讀《語》《孟》而不知道﹐所謂𨿽多﹐亦奚以爲﹖

子曰﹕凡書載事﹐容有輕重而過其實﹐學者當識其義而已。苟信於辭﹐則或有害於義﹐曾不若無書之爲愈也。

子曰﹕《孟子》言三代學制﹐與《王制》所記不同。《王制》有漢儒之說矣。

子曰﹕孟子養气之論﹐學者所當潛心也。勿忘勿助﹐養道當然﹐非气也。𨿽然﹐旣已名之曰气﹐則非漠然無形體可識也。如其漠然無形體﹐尙何養之有﹖是故語其體則與道合﹐語其用則無非義也。

子曰﹕《易》之有象﹐猶人之受禮法也。

子曰﹕春秋之時﹐諸侯不稟命天王﹐擅相侵伐。聖人直書其事而常貴夫被侵伐者﹐蓋兵加於己則引咎自責﹐或辧諭之以禮﹐又不得免焉﹐則固其封疆﹐上告之天王﹐下告之方伯﹐近赴於鄰國﹐必有所直矣。苟不勝其忿﹐而與之戰﹐則以與之戰者爲主﹐責己絕亂之道也。

劉絢問﹕讀《春秋》以何道爲準﹖子曰﹕其中庸乎﹖欲知中庸﹐其惟權乎﹖權之爲言輕重之義也。權義而上不可容聲矣。在人所見如何耳。

張閎中曰﹕《易》之義起於數。子曰﹕有理而後有象﹐有象而後有數。《易》者因象以明理﹐由象而知數。得其理而象數在其中矣。必欲窮象之隱微﹐盡數之毫忽﹐乃尋流逐末﹐術家之所尙﹐管輅郭璞之流是也﹐非聖人之道也。

閎中曰﹕象數在理中﹐何謂也﹖子曰﹕理無形也﹐故因象以明理﹐理旣見乎辭﹐則可以由辭而觀象﹐故曰﹕得其理則象數舉矣。

子曰﹕《幹》九三﹐聖人之學也。《坤》六二﹐賢人之學也。此其大致也。若夫敬以直內﹐義以方外﹐則𨿽聖人不越乎此﹐無異道故也。

子爲《易傳》成﹐門人再三請傳﹐終不可。問其故﹐子曰﹕尙不祈有少進也乎﹗時年已七十餘矣。

子曰﹕卜筮有疑心則不應。

子曰﹕孔子之言﹐莫非自然。孟子之言﹐莫非實事。

子曰﹕歷法之要以日爲主。日正則餘皆可推矣。

或問﹕《蒙》之上九不利爲寇。夫寇亦可爲而聖人教之以利乎﹖子曰﹕非是之謂也。昏蒙之極﹐有如三苗者﹐徵而誅之。若秦皇漢武窮兵暴虐﹐則自爲寇也。

謝師直與明道言《春秋》﹐明道或可之。又言《易》﹐明道不可。師直無忤色。他日﹐又以問伊川﹐伊川曰﹕二君知《易》矣。師直曰﹕伯淳不我與﹐而子何爲有是言也﹖子曰﹕忘刺史之勢而屈以下問﹐忘主簿之卑而直言無隱﹐是固《易》之道也。

子讀《春秋》﹐至蕭魚之會﹐嘆曰﹕至哉﹗誠之能感人也﹗晉悼公推誠以待﹐反復之﹐鄭信而不疑。鄭自是而不復背晉者二十有四年。至哉﹗誠之能感人也﹗

子曰﹕《春秋》﹐王師於諸侯﹐不書敗。諸侯不能敵王師也。於夷狄不書戰﹐夷狄不能抗王也。此理也。其敵其抗﹐王道之失也。

子旣老﹐門人屢請《易傳》﹐教而習之﹐得以親質諸疑。子曰﹕書𨿽未出而《易》未嘗不傳也。但知之者鮮耳。其後黨論大興﹐門人弟子散而四歸﹐獨張繹受其書於垂絕之日。

子曰﹕孟子之時﹐去先王爲未遠﹐其所學於古者﹐比後世爲未缺也。然而周室班爵祿之制已不聞其詳矣。今之禮書皆掇拾秦火之餘﹐漢儒所傳會者多矣。而欲句爲之解﹐字爲之訓﹐固已不可久﹐又況一一追故迹而行之乎﹖

子曰﹕禮儀三千﹐非拂民之欲﹐而彊其不能也。所以防其欲而使之入道也。多識於鳥獸艸木之名﹐非教人以博雜爲功也﹐所以由情性而明理物也。

子曰﹕讀書者當觀聖人所以作經之意﹐與聖人所以爲聖人而吾之所以未至者﹐求聖人之心而吾之所以未得焉者。書誦而味之﹐中夜而思之。平其心﹐易其气﹐闕其疑﹐其必有見矣。

子曰﹕詩書之言帝﹐皆有主宰之意者也﹔言天﹐皆有涵覆之意者也﹔言王﹐皆有公共無私之意也。上下數千年﹐若合符節。

或問﹕嚴父配天﹐何以不言武王而曰周公其人也﹖子曰﹕周家制作﹐皆自周公﹐故言禮必歸焉。

或問﹕周公旣禱三王﹐而藏其文於金縢之中﹐豈逆知成王之信流言﹐將以語之乎﹖子曰﹕以近世觀焉。祝冊旣用﹐則或焚之﹐或埋之。豈周公之時無焚埋之禮也﹖而欲敬其事﹐故若此乎﹖

子曰﹕禁人之惡者﹐獨治其惡而不絕其爲惡之原﹐則終不得止。《易》曰﹕豶豕之牙﹐吉。見聖人處機會之際也。

子曰﹕先儒有言﹕乾位西北﹐坤位東南。今以天觀之﹐無乎不在﹐何獨有於西北﹖又曰﹕乾位在六子而自處於無爲之地。夫風雷山澤水火之六物者﹐乃天之用﹐猶人之身﹐耳目口鼻各致其用﹐而曰﹕身未嘗有爲也﹐則可乎﹖

子曰﹕盡天理﹐斯謂之易。

子曰﹕作《易》者﹐自天地幽明至於昆虫艸木之微﹐無一不合。

子曰﹕退之作《羑里操》﹐曰﹕臣罪當誅兮﹗王天聖明。可謂知文王之心矣。

子曰﹕作《詩》者未必皆聖賢。孔子取之也﹐取其止於禮義而已。然比君以碩鼠﹐目君爲狡童﹐疑於禮義有害也。不以辭害意可也。

子曰﹕先儒以《考盤》不復見君而告之﹐永誓不諼吾心。實若是也﹐此非君子之心也。齊梁之君陋矣﹐乃若孟子﹐則每有顧戀遲畱而不忍去之意。今日君一不我用﹐則永誓而不見也﹐豈君子之心哉﹖

或曰﹕然則此詩者何謂也﹖子曰﹕賢者退而窮處﹐𨿽去不忘君﹐然猶慕之深也。君臣之義猶父子之恩﹐安得不怨﹖故於寤寐而不忘末﹐陳其不得見君而告之﹐又自陳此情之不詐也。忠厚之至也。

子曰﹕上古之世淳而人朴﹐順事而爲治耳。至堯始爲治道﹐因事制法﹐著見功迹而可爲常典也。不惟隨時﹐亦其憂患後世有作也。故作史者﹐以典名其書。

或曰﹕《大學》在止於至善﹐敢問何謂至善﹖子曰﹕理義精微﹐不可得而名言也。姑以至善目之﹐默識可也。

或問﹕《中庸》九經先尊賢而後親親﹐何也﹖子曰﹕道孰先於親親﹖然不能尊賢則不知親親之道。故堯之治必先克明峻徳之人﹐然後以親九族。

或曰﹕文中子答或人學《易》之問曰﹕終日幹幹可也﹐此盡道之言也。文王之聖﹐純亦不已耳。子曰﹕凡講經義﹐等次推而上之焉﹐有不盡者。然理不若是也。終日幹幹﹐未足以盡《易》。在九三可也。苟曰幹幹者不已也﹐比已者道也﹐道者易也。等次推而上之﹐疑無不可者。然理不若是也。

子讀《易》至《履》﹐嘆曰﹕上下之分明而後民志定。民志定而後可以言治也。古之時﹐公卿大夫而下﹐位各稱其徳﹐終身居之﹐得其分也。有徳而位不稱焉﹐則在上者舉而進之。士知修其身﹐學成而君求之﹐皆非有預於己也。四民各勤其事﹐而所享有限﹐故皆有定志﹐而天下之心可一。後世自庶士至於公卿﹐日誌乎尊榮﹔農工商賈﹐日誌乎富侈﹐億兆之心﹐交騖於利﹐而天下紛然。欲其不亂﹐難矣。

子曰﹕農夫勤瘁﹐播種五穀絲麻﹐吾得而衣食之﹔百工技藝﹐作爲器械﹐吾得而用之﹔甲冑之士﹐扞守疆圉﹐吾得而安之。惟有修葺聖人之遺言﹐以待後之學者﹐玆爲小補耳。

或問﹕制器取諸象也。而象器以爲卦乎﹖子曰﹕象在乎卦﹐而卦不必先器也。聖人制器﹐不待見卦而後知象。以眾人由之﹐而不能知之﹐故設卦以示之耳。

或問﹕麟鳳和气所生﹐太平之應也。鳳鳥不至﹐孔子曰﹕吾已矣夫﹗而麟見獲於春秋之季﹐何也﹖子曰﹕聖人之生乃天地交感﹐五行之秀會也。以仲尼元聖﹐尙生於春秋之時﹐而況麟乎﹖

子曰﹕《論語》一書﹐未易讀也。有旣讀之而漠然﹐如未嘗讀者﹔有得一二而啟悅其心者﹔有通體誠好之者﹔有不知其手之舞之﹐足之蹈之者。

子曰﹕讀《論語》而不知道﹐所謂𨿽多奚爲也。於是有要約精至之言﹐能深躬之而有所見﹐則不難觀《五經》矣。

子曰﹕艮﹐止其所也。萬物各止其所分﹐無不定矣。

卷四論政篇

子曰﹕孔子爲政﹐先正名。名實相須故也。一事苟則無不苟者矣。

子曰﹕善言治者﹐必以成就人才爲急務。人才不足﹐𨿽有良法﹐無與行之矣。欲成就人才者﹐不患其稟質之不美﹐患夫師學之不明也。師學不明﹐𨿽有美質﹐無由成之矣。

子曰﹕八十四聲﹐各盡其淸濁之極﹐然後可以考中聲。聲必本乎律。不得乎律﹐則中聲不可得矣。律者﹐自然之數也。今世有三命之術﹐以五行支幹納音推之﹐蓋律之遺也。而用之者末矣。欲度量權衡之﹐得其正﹐必自律起。而律必取於黃鐘﹐以律管定尺﹐蓋準气乎天地﹐非積秬黍比也。秬黍積數在先王時﹐惟此物適於度量合﹐故可用也。今則不可矣。

子曰﹕養親之心﹐無有極也。貴貴尊賢之義﹐亦何有極乎﹖

子曰﹕古之聖王﹐所以能化姦惡爲善良﹐綏仇敵爲臣子者﹐由弗之絕也。苟無含洪之道﹐而與己異者一皆棄絕之﹐不幾於棄天下以讎君子乎﹖故聖人無棄物﹐王者重絕人。

子與韓公﹑範公泛舟於穎湖﹐有屬吏求見韓公。公旣已見之﹐退而不悅曰﹕謂其以職事來也﹐乃求薦舉耳。子曰﹕公爲州太守﹐不能求之﹐顧使人求君乎﹖範公曰﹕子之固每若是也。夫今世之仕者求舉﹐於其人﹐蓋常事耳。子曰﹕是何言也﹖不有求者﹐則遺而不及知也﹐是以使之求之歟﹖韓公無以語﹐愧且悔者久之。子顧範公曰﹕韓公可謂服義矣。

李吁問﹕臨政﹐無所用心求於恕﹐何如﹖子曰﹕推此心行恕﹐可也。用心求恕﹐非也。恕己所固有﹐不待求而後得﹐舉此加彼而已。

子曰﹕事事物物各有其所得﹐其所安。失其所則悖。聖人所以能使天下順治﹐非能爲物作則也。惟止之各於其所而已。止之不得其所﹐則無可止之理。

子曰﹕養民者以愛其力爲本。民力足則生養遂﹐然後教化可行﹐風俗可美。是故善爲政者﹐必重民力。

子曰﹕爲治而不法三代﹐苟道也。虞舜不可及已。三代之治﹐其可復必也。

子曰﹕封禪本於祭天﹐後世行之祗以自誇美而已。王仲淹曰﹕非古也﹐秦漢之侈心乎﹖斯言當矣。

或曰﹕《周頌》告於神明﹐非乎﹖子曰﹕陳先王之功徳而非自誇美也。

子曰﹕聖人爲戒﹐必於方盛之時。方盛慮衰﹐則可以防其滿極而圖其永久。至於旣衰而後戒﹐則無及矣。自古天下之治﹐未有久而不亂者﹐蓋不能戒於其盛也。狃安富而驕侈生﹐樂舒肆則紀綱壞﹐忘禍亂則釁孽盟。是以浸淫滋蔓而不知亂亡之相尋也。

明道在鄠邑﹐政聲流聞當路﹐欲薦之朝﹐而問其所欲。對曰﹕夫薦士者量才之所堪﹐不問志之所欲。

明道守官京兆﹐南山有石佛﹐放光於頂上﹐遠近聚觀﹐男女族集﹐爲政者畏其神而莫敢止。子使戒其徒曰﹕我有官守﹐不能往也﹐當取其首來觀之耳。自是光遂滅﹐人亦不復疑也。

子曰﹕聖人感天下之心﹐如寒暑雨暘﹐無所不通﹐無所不應者﹐正而已矣。正者﹐虛中無我之謂也。以有系之私心膠於一隅﹐主於一事﹐其能廓然通應而無不徧乎﹖

子曰﹕治蠱必求其所以然﹐則知救之之道。又慮其將然則知備之之方。夫善救則前獘可革矣﹐善備則後利可久矣。此古聖人所以新天下﹑垂後世之道。

【】子曰﹕古之人重攺作。變政易法﹐人心始以爲疑者﹐有之矣。久而必信﹐乃其攺作之善也。始旣疑之﹐終不復信﹐而能善治者﹐未之有也。

子謂子厚曰﹕議法旣備﹐必有可行之道。子厚曰﹕非敢言也﹐顧欲載之空言﹐庶有取之者耳。

子曰﹕不行於今而後世有行之者﹐亡也。

子曰﹕聖王爲治﹐修刑罰以齊眾﹐明教化以善俗。刑罰立則教化行矣。教化行而刑措矣。𨿽曰尙徳而不尙刑﹐顧豈偏廢哉﹖

子曰﹕自古聖人之救難而定亂也﹐設施有未暇及焉者﹐旣安之矣﹐然後爲可久可繼之治。自漢而下﹐禍亂旣除﹐則不復有爲﹐姑隨時維持而已﹐所以不能髣佛於三代與﹗

劉安世問百世可知之道。子曰﹕以三代而後觀之﹐秦以反道暴政亡。漢興﹐尙徳行﹐崇經術﹐鑑前失也。學士大夫𨿽未必知道﹐然背理甚者亦鮮矣。故賊莽之時﹐多丈節死義之士。世祖興而褒尙之勢當然也。節久而苦﹐視死如歸而不明乎禮義之中也。故魏晉一變而爲曠蕩浮虛之習﹐人紀不立﹐相胥爲夷﹐五胡亂華﹐行之獘也。陰極則陽生﹐亂極則治形。隋驅除之﹐唐混一之。理不可易也。唐室三綱不立﹐自太宗啟之。故後世𨿽子弟不用父命。元宗使其子篡﹐肅宗使其弟反。選武才人以剌王妃入也﹐納壽王妃以武才人進也。終唐之世﹐夷狄數爲國患﹐而藩鎭陵犯﹐卒以亡唐。及乎五季之甚﹐人爲而致也。

子曰﹕守國者必設險。山河之固﹐城郭溝洫之阻﹐特其大端耳。若夫尊卑貴賤之分﹐明以等威﹐異之以物采﹐凡所以杜絕陵僭﹐限隔上下﹐皆險之大用也。

子曰﹕三代而後﹐漢爲治﹐唐次之。漢大綱正﹐唐萬目舉。

子曰﹕戰國之際﹐小國介乎彊大之間而足以自持者﹐先王之分界約束未亡也。今混一之形如萬頃之澤﹐祖宗涵濡旣久矣﹐故人心弭然柔伏。𨿽有姦猾欲起而無端也。

子曰﹕善爲治者莫善乎靜以守之。而或擾之﹐猶風過乎澤﹐波濤洶湧﹐平之實難。故一正則難傾﹐一傾則難正者﹐天下之勢也。

子曰﹕古者使以徳﹐爵以功﹐世祿而不世官﹐故賢才眾而庶績成。及周之衰﹐公卿大夫皆世官﹐政由是敗矣。

子曰﹕今責罪官吏﹐無養廉恥之道。

或曰﹕何類﹖子曰﹕如徒流杖﹐使以銅贖之類也。古者責不廉曰簠簋不飾而已﹐忠厚之至也。

子曰﹕賜進士第﹐使衛士掖之﹐以見天子﹐不若使趨進而雍容也。大臣孰不由此塗出﹐立侍天子之側﹐曾無愧乎﹖

子厚曰﹕先示以第名﹐使以次見﹐則亦可矣。

有少監逮系乎越獄。子曰﹕卿監以上無逮系﹐爲其近於君也。君有一時之命﹐有可必執常法﹐而不敢從焉。君無是命而有司請加之桎梏下﹐則叛法。上則無君﹐非之大也。

子厚曰﹕獄情不得則如之何﹖子曰﹕寧獄情之不得﹐而朝廷之大義不可虧也。

子曰﹕後世有治獄而無治市。周公則有其政矣。曹參之治齊﹐以獄市爲寄﹐其時爲近古也。

子曰﹕舉措合義則民心服。

子曰﹕治則有爲治之因﹐亂必有致亂之因﹐在人而已矣。

或問﹕敬者﹐威儀儼恪之謂乎﹖子曰﹕非也。是所以成敬之具爾。

子曰﹕爲政必立善法﹐俾可以垂久而傳遠。若後世變之﹐則未如之何矣。

子曰﹕古之仕者爲人﹐今之仕者爲己。

或人謀仕於子﹐邑尉責重﹐邑簿責輕。子曰﹕尉能治盜而已﹐不能使民不爲盜。簿佐令治邑﹐宜使民不爲盜也﹐而謂責輕﹐可乎﹖

或曰﹕治獄之官不可爲。子曰﹕苟能充其職﹐則一郡無冤民矣。

子曰﹕立治有體﹐施治有序﹐酌而應之﹐臨時之宜也。

子曰﹕遊文定公之門者多知稽古而愛民﹐誠如是﹐亦可從政矣。

或問﹕蠻夷猾夏﹐處之若何而後宜﹖子曰﹕諸侯方伯明大義﹐以攘卻之﹐義也。其餘列國謹固封疆﹐可也。若與之和好以苟免侵暴﹐則亂華之道也。故《春秋》謹華夷之辧。

子曰﹕今之度量權衡﹐非古法之正也。姑以爲準焉﹐可耳。凡物不出於自然﹐必人爲之後成。惟古人能得其自然也。

子曰﹕明道臨政之邦﹐上下響應﹐蓋有以協和眾情﹐則風動矣。天地造化﹐風動而已。

子曰﹕今代之稅﹐視什一爲輕矣。但斂之無法而不均﹐是以疑於重也。

子曰﹕世未嘗無美材也。道不明於天下﹐則無與成其材。古人之爲詩猶今人之樂曲﹐閭閻童稚皆熟﹐聞而樂道之﹐故通曉其義。後世老師宿儒尙未能明也﹐何以興於詩乎﹖古禮旣廢﹐人倫不明﹐治家無法﹐祭則不及祖喪﹐必僧之用﹐何以立於禮乎﹖古人歌詠以養其性情﹐舞蹈以養其血气﹐行步有佩玉﹐登車有鸞和﹐無故而不去琴瑟﹐今也俱亡之矣。何以成於樂乎﹖噫﹗古之成材也易﹐今之成材也難。

晉城縣有令宰書名石明道記之曰﹕古者諸侯之國各有史﹐故其善惡皆見乎後世。自秦罷侯﹐置守令﹐則史亦從而廢﹐其後惟有功徳者﹐或記之﹐循吏與夫凶殘之極者﹐以酷見傳﹐其餘則泯然無聞矣。如漢唐之有天下皆數百年﹐其間郡縣之政可書亦多矣。然其所書大率才十數人。使賢者之政不幸而無傳﹐其不肖者復幸而得傳﹐蓋其意斯與古史之意異矣。夫圖治於長久者﹐𨿽聖賢爲之﹐且不能倉卒﹐苟簡而就﹐蓋必本之人情而爲這法度﹐然後可使去惡而從善﹐則紀綱教條必審定而後行。其民之服循漸漬﹐亦必待久而乃淳固而不變。今之爲吏﹐三歲而代者﹐固已遲之矣。使皆知禮義﹐自其始至卽皇皇然圖所施設﹐則教令未熟﹑民情未孚而吏書已至。儻後之人所志不同﹐復有甚者﹐欲新己之政而盡去其舊﹐則其迹固已無餘﹐而況因循不職者乎﹖夫以易息之政而又無以托其傳﹐則宜其去皆未幾而善惡無聞焉。故聞古史之善而不可得﹐則因今有書﹐前政之名氏以爲記者﹐尙近古﹐第其先後而記之﹐俾民觀其名而不忘其政﹐後之人得從而質其是非﹐以爲師戒云爾。

子曰﹕兵以正爲本。動眾以毒天下而不以正﹐則民不從而怨﹐敵生亂亡之道也。是以聖王重焉。東徵西怨﹐義正故也。

子曰﹕行師之道以號令節制。行師無法﹐幸而不敗耳勝者﹐時有之矣。聖人之所戒也。

靑苗之法初行﹐明道時居言職﹐言於上曰﹕明者見於未形﹐智者防於未亂。安危之本﹐在人情治亂之機系。事始眾心睽乖﹐則有言不信矣。萬邦協和﹐則所爲必成矣。今條例司劾不行之官﹐駁老成之奏﹐乃舉一偏而盡阻公議。因小事而先動眾心﹐難乎其能濟矣﹗

子曰﹕唐朝政事付之尙書省﹐近乎六官之制﹐第法不具爾。宇文周官名度數﹐小有可觀者也。隋文之法無不善者﹐而多以臆決﹐故不足以持久。

或問﹕孔子何譏大閱﹖曰﹕爲國者武備不可廢﹐則農隙而講肄焉﹐有時有制﹐保國守民之道也。魯之秋八月﹐則夏六月也﹐盛夏閱兵﹐妨農害人﹐其失政甚矣﹗有警而爲之﹐無及也﹔無事而爲之﹐妄動也。是以聖人不與。

子曰﹕居今之世﹐則當安今之法令。治今之世﹐則當酌古以處時。制度必一切更張而可爲也﹐亦何義乎﹖

子曰﹕後漢名節之風旣成﹐未必皆自得也﹐然一變可至於道矣。

子謂子厚曰﹕洛之俗難化於秦之俗。子厚曰﹕秦之士俗尢厚﹐亦和叔啟之有力焉。今而用禮﹐漸成風化矣。

子曰﹕由其气質之勁﹐勇於行也。子厚曰﹕亦自吾規矩不迫也。

子曰﹕先王以仁義得天下而教化之。後世以智力取天下而糾持之。古今之所以相絕者遠矣。

子曰﹕三代而後有聖王者作﹐必四三王而立制矣。

或曰﹕夫子云三重旣備﹐人事盡矣﹐而可四乎﹖子曰﹕三王之制以宜乎﹖今之世則四王之道也。若夫建亥爲正﹐則事之悖繆者也。

子曰﹕五帝公天下﹐故與賢。三王家天下﹐故與子。論善之盡﹐則公而與賢﹐不易之道也。然賢人難得而爭奪興焉﹐故與子以定萬世﹐是亦至公之法也。

子曰﹕王氏之教﹐靡然而同是﹐莫大之患也。以彼之才之言而行其學﹐故其教易以入人始也。以利從久則心化之。今而旣安矣﹐天下獘事一日而可革。若眾心旣定﹐風俗已成﹐其何可遽攺也﹖

子曰﹕赤子未有知﹐未能言其志意﹐嗜欲未可求而其母知之﹐何也﹖愛之至﹐謹出於誠也。視民如父母之於赤子﹐何失之有﹖

子曰﹕必井田﹐必肉刑﹐必封建﹐而後天下可爲。非聖人之達道也﹐善治者放井田而行之而民不病﹐放封建而臨之而民不勞﹐放肉刑而用之而民不怨。得聖人之意﹐而不膠其迹。迹者﹐聖人因一時之利而利焉者耳。

子曰﹕治道有就本而言﹐有就事而言。自本而言﹐莫大乎引君當道。君正而國定矣。就事而言﹐未有不變而能有爲者也。大變則大益﹐小變則小補。

子曰﹕符堅養民而用之﹐一敗不復振﹐無本故也。

子曰﹕用兵以能聚散爲上。

子曰﹕古無之而今有之者﹐一釋老是也。

子曰﹕有田則有民﹐有民則有兵。

侯仲良侍坐﹐語及牛李朋黨事。子曰﹕作成人材難﹐變化人才易。元丰諸人﹐其才皆有用﹐系君相變化之耳。凡人之情﹐豈甘心以小人自爲也﹖在小人者用之。於君子﹐則其爲用未必不賢於今之人也。

子曰﹕治道之要有三﹐曰﹕立志﹐責任﹐求賢。

子曰﹕賢不肖之在人﹐治亂之在國﹐不可歸之命。

子曰﹕宗子無法﹐則朝廷無世臣。立宗子則人知重本﹐朝廷之事自尊矣。古者子弟從父兄﹐今也父兄從子弟﹐由不知本也。人之所以順從而不辭者﹐以其有尊卑上下之分而已。苟無法以聯屬之﹐可乎﹖

子曰﹕漢文誅薄昭﹐李衛公謂注之是﹐溫公曰誅之非。考之於史﹐不見所以誅之之故﹐則未知昭有罪﹐漢遣使治之而殺漢使乎﹖抑將與漢使飲酒因怒而致殺也。誅之不以罪﹐太后憂悒不食而至於大故﹐則如之何﹖如治其罪而殺王朝之使者﹐𨿽寐不安席﹐食不甘味﹐昭之死不可免。必知權其輕重﹐然後可議其誅之當否也。

子曰﹕論治者貴識體。

子曰﹕治身齊家以至平天下者﹐治之道也。建立綱紀﹐分正百職﹐順大揆事﹐創制立度﹐以盡天下之務﹐治之法也。法者﹐道之用也。

子曰﹕古之時﹐分羲和以職天運﹐以正四時﹐遂司其方﹐主其時政。在堯﹐謂之四嶽。周乃六卿之任﹐統天下之治者也。後世學其法者不復知其道﹐故星歷爲一技之事﹐而與政分矣。

呂進明爲使者河東﹐子問之曰﹕爲政何先﹖對曰﹕莫要於守法。

子曰﹕拘於法而不得有爲者﹐舉世皆是也。若某之意﹐謂猶有可遷就﹐不害於法而可有爲者也。昔明道爲邑﹐凡及民之事﹐多眾人所謂於法有礙焉者﹐然明道爲之﹐未嘗大戾於法﹐人亦不以爲駭也。謂之得伸其志﹐則不可求﹔小補焉則過之。與今爲政遠矣。人𨿽異之﹐不至指爲狂也。至謂之狂則必大駭。盡誠爲之﹐不容而後去之﹐又何嫌乎﹖

子移書河東使者呂進明曰﹕王者父天母地﹐昭事之道﹐當於嚴敬。漢武遠祀地示於汾陽﹐旣非禮矣。後世之人又建祠宇﹐其失亦甚。因唐人有妖人作《韋安道傳》﹐遂設以配食焉﹐誣瀆之惡有大於此者乎﹖公爲使者﹐此而不正﹐尙何爲哉﹖宜以其象投之河流﹐不必請於朝﹐不必詢於眾﹐不必慮後患﹐幸勿疑也。

子移書河東帥曰﹕公蒞鎭之初﹐僉言交至﹐必曰﹕虜旣再犯﹐河外不復來也﹐可髙枕矣。此特常言﹐未知奇勝之道也。夫攻必取者﹐攻其所不守也。謂其不來﹐乃其所以來也。今日﹐彼不徒興大眾﹐必不利於河外旣空之地﹐是大不然。彼誠得出﹐吾不意破蕩數壘﹐已足以勞敝一道﹐爲利大矣。何必負戴而歸﹐然後爲利也。夫謀士悅其寬憂﹐計司幸於緩責﹐眾論旣一﹐公𨿽未信﹐而上下之心已懈矣。故爲今之計﹐寧捐力於不用﹐毋惜功而致悔。豈獨使敵人知我有備而不來﹐當使內地人信吾可恃而願往﹐則數年之內﹐遂至全實﹐疆場安矣。此長久之策也。自古乘塞禦敵﹐必用驍猛﹐招徠撫養﹐多在儒將。今日之事﹐則異於是。某以荷徳之深思所報也﹐是以有言﹐惟公念之。

卷五論事篇

子曰﹕行事在審己﹐不必卹浮議。卹浮議而忘審己﹐其心馳矣。

子曰﹕息﹐止也﹐生也。一事息則一事生。生息之際﹐無一毫之間。碩果不食﹐卽爲復也。

子曰﹕久閱事機﹐則機心生。方其閱時而喜人其趣﹐則猶物之遺種﹐未有不生者也。

子曰﹕天下之事無一定之理﹐不進則退﹐不退則進。時極道窮﹐理當必變﹐惟聖人爲能通其變於未窮﹐使其不至於極。堯舜時也。

子曰﹕或謂賢者好貧賤而惡富貴﹐是反人之情也。所以異於人者﹐以守義安命焉耳。

或人惡多事。子曰﹕莫非人事也。人而不爲﹐俾誰爲之﹖

子曰﹕天下之事﹐苟善處之﹐𨿽悔可以成功。不善處之﹐𨿽利反以爲害。

子曰﹕人以料事爲明則駸駸乎逆詐而億不信。

或問無妄之道﹐子曰﹕因事之當然﹐順理而應之。

或曰﹕聖人制作﹐以利天下﹐皆造端而非因也﹐豈妄乎﹖子曰﹕因風气之宜﹐未嘗先時而開人也。如不待時﹐則一聖人足以盡舉﹐又何必累聖繼聖而後備﹖時乃事之端﹐聖人隨時而已。

子曰﹕疾而委身於庸醫﹐比之不慈不孝﹐況事親乎﹖捨藥物可也﹐是非君子之言也。

子曰﹕關中學者正禮﹐文乃一時之事爾。必也修身立教﹐然後風化及乎後世。

子曰﹕天地之生﹐萬物之成﹐合而後遂。天下國家至於事爲之末﹐所以不遂者﹐由不合也。所以不合者由有間也。故間隔者﹐天下之大害﹐聖王之所必去也。

子曰﹕惟篤實可以當大事。

子曰﹕養不全固者﹐處事則不精﹐歷事則不記。

子曰﹕豫﹐備也。豫﹐逸也。事豫備則逸樂。

子曰﹕萬變皆在人爾﹐其實無一事。

子曰﹕一世之才﹐足以周一世之事。不能大治者﹐由用之不盡耳。

子曰﹕君子之遇事﹐一於敬而已。簡細故以自崇﹐非敬也。飾私智以爲奇﹐非敬也。

子曰﹕謝良佐因論求舉於方州﹐與就試於大學﹐得失無以異﹐遂不復計較﹐明且勇矣。

子曰﹕禮院關天下之事﹐得其人則凡事舉可以考古而立制﹐非其人未免隨俗而已。

子曰﹕較事大小﹐其獘必至於枉尺直尋。

子曰﹕西邊用師﹐非小故也。未聞一人勸止其事者﹐自古舉事不以大小﹐必度其是非可否於眾庶而不敢專也。今𨿽公卿﹐惟其言而莫違﹐況其下者乎﹖逢合之智﹐如此幾何﹖不至於一言喪邦﹖

子曰﹕凡避嫌處事者皆內不足所爲誠公矣。初何嫌之﹖足避乎﹖

新法將行﹐明道言於上曰﹕天下之理﹐本諸簡易﹐而行以順道﹐則事無不成者。故曰﹕智者如禹之行水﹐行其所無事也。捨而行之於險阻﹐則不足以言智矣。自古興治𨿽有專任獨決﹐能就一時之功者﹐未聞輔弼之論﹐乖臣庶之心﹐戾而能有爲者也。況於施置失宜﹑沮廢公論﹑國政異出﹑名分不正﹑用賤陵貴﹑以不肖治賢者乎﹗凡此皆理不克成而智者之所不行也。設令由此僥幸就緒﹐而興利之臣日進﹐尙徳之風浸衰﹐非朝廷之福也。今天時未順﹐地震連年﹐人心日益搖動﹐此陛下所宜仰觀俯察而深念者也。

子曰﹕至顯莫如事﹐至微莫如理。而事理一致也﹐微顯一源也。古之所謂善學﹐以其能通於此而已。

子曰﹕外事之不知﹐非患也。人患不能自見耳。

子曰﹕古之彊有力者將以行禮﹐今之彊有力者將以爲亂。

子曰﹕公天下之事﹐苟以私意爲之﹐斯不公矣。

子曰﹕閱天下之事﹐至於無可疑﹐亦足樂矣。

子曰﹕世以隨俗爲和﹐非也﹐流徇而已矣。君子之和和於義。

子曰﹕官守當事不可以苟免。

子曰﹕籩豆簠簋﹐不可用於今之世﹐風气然也。不席地而椅桌﹐不手飯而匕箸﹐使其宜於世﹐而未有聖人亦必作之矣。

呂申公常薦處士﹐常秩秩旣起。他日稍變其節﹐申公謂知人實難﹐以語明道﹐且告之悔。明道曰﹕然不可以是而懈好賢之心也。申公矍然謝之。

子曰﹕事以急而敗者十常七八。

子曰﹕好疑者於事未至而疑端先萌﹐好周者於事未形而周端先著﹐皆心之病也。

卷六天地篇

子曰﹕霜﹐金气也﹔露﹐星月之气也。露結爲霜﹐非也。雷由陰陽相薄而成﹐蓋沴气也。

子曰﹕雨水冰﹐上溫而下寒也﹔隕霜不殺艸﹐上寒而下溫也。

子曰﹕日月之爲物﹐陰陽發見之尢盛者也。

劉安節問﹕人有死於雷霆者﹐無乃素積不善﹐常歉然於其心﹐忽然聞震則懼而死乎﹖子曰﹕非也。雷震之也。

然則雷孰使之乎﹖子曰﹕夫爲不善者﹐惡气也。赫然而震者﹐天地之怒气也。相感而相遇故也。

曰﹕雷電相因﹐何也﹖子曰﹕動極則陽形也。是故鉆木戛竹﹐皆可以得火。夫二物者未嘗有火也﹐以動而取之故也。擊石火出亦然﹐惟金不可以得火﹐至陰之精也。然軋磨旣極﹐則亦能熱矣。陽未嘗無也。

或問﹕五徳之運有諸﹖子曰﹕有之。大河之患少於唐﹐多於今﹐土火異王也。

關子明推占吉凶﹐必言致之之由與處之之道。曰﹕大哉﹗人謀其與天地相終始乎﹖故𨿽天命﹐可以人勝也。善養生者引將盡之年﹐善保國者延旣衰之祚﹐有是理也。

子曰﹕冬至之前﹐天地閉塞﹐可謂靜矣。日月運行未嘗息也﹐則謂之不動﹐可乎﹖故曰﹕動靜比相離。

子曰﹕致敬乎鬼神﹐理也。暱鬼神而求焉﹐斯不知矣。

子曰﹕陰過之時必害陽﹐小人道盛必害君子。欲無害者﹐惟過爲防耳。弗過防之從﹐或戕之。

或問天﹑帝之異。子曰﹕以形體謂之天﹐以主宰謂之帝﹐以至妙謂之神﹐以功用謂之神鬼﹐以情性謂之幹﹐其實一而已。所自而名之者異也。夫天﹐專言之則道也。

子曰﹕天地所以不已﹐有長久之道也。人能常於可久之道﹐則與天地合。

或問﹕日月有定形乎﹖抑气散而復聚也﹖子曰﹕難言也。然究其極致﹐則二端一而已。

範蜀公言鬼神之際﹐曰﹕佛氏謂生爲此﹐死爲彼﹐無是理也。子曰﹕公無惑﹐則有是言也。

蜀公曰﹕鬼神影響則世有之。子曰﹕公有所見則無是言也。

子曰﹕卜筮在我而應之者﹐蓍龜也。祭祀在我而享之者﹐鬼神也。夫豈有二理哉﹖亦一人之心而已。卜筮者以是心求之﹐其應如響﹐徇以私意及顚錯卦象而問焉﹐未有能應者﹐蓋無其理也。古之言事鬼神者﹐曰如有聞焉﹐如有見焉﹐則是鬼神答之矣。非眞有見聞也。然則如有見聞者誰歟﹗

子曰﹕天聰明自我民聰明﹐言理無二也。若夫天之所爲﹐人之所能﹐則各有分矣。

子曰﹕天地之心﹐以復而見。聖人未嘗復﹐故未嘗見其心。

子曰﹕天地之道﹐至順而已矣。大人先天不違﹐亦順理而已矣。

或問鬼神之有無。子曰﹕吾爲爾言無﹐則聖人有是言矣﹔爲爾言有﹐爾得不於吾言求之乎﹖

子曰﹕天地之間﹐感應而已﹐尙復何事﹖

子曰﹕日月之在天﹐猶人之有目。目無背見﹐日月無背照也。

子曰﹕气化之在人與在天一也﹐聖人於其間有功用而已。

子曰﹕天地日月﹐其理一致。月受日光而不爲之虧﹐月之光乃日之光也。地气不上騰﹐天气不下降﹐至於地中﹐生育萬物者﹐乃天之气也。

或問﹕日食有常數者也﹐然治世少而亂世多﹐豈人事乎﹖子曰﹕天人之理甚微﹐非燭理明﹐其孰能識之﹖

曰﹕無乃天數人事交相勝負﹐有多寡之應耶﹖子曰﹕似之﹐未易言也。

子曰﹕君子宜獲福於天﹐而有貧瘁夭折者﹐气之所鐘有不周耳。

子曰﹕天地陰陽之運﹐升降盈虛未嘗暫息。陽常盈﹐陰常虧﹐一盈一虧﹐參差不齊﹐而萬變生焉。故曰﹕物之不齊﹐物之情也。莊周彊齊之﹐豈能齊也﹖

或謂張繹曰﹕吾至於閒靜之地﹐則灑然心悅﹐吾疑其未善也。繹以告子。子曰﹕然。社稷宗廟之中﹐不期敬而自敬﹐是平居未嘗敬也。使平居無不敬﹐則社稷宗廟之中何敬之﹖攺修乎﹖然則以靜爲悅者﹐必以動爲厭。方其靜時﹐所以能悅靜之心又安在哉﹖

或問﹕人多惑於鬼神怪異之說﹐何也﹖子曰﹕不明理故也。求之於事﹐事則奚盡﹖求之於理﹐則無蔽。故君子窮理而已。

子曰﹕古今異宜﹐人有所不便者﹐風气之異也。日月星辰皆气也﹐亦自異於古耳。月何食﹖不受日光也。何爲不受﹐與日相當﹐陰盛亢陽﹐不下於日也。古者鼓以救日月之食﹐然則月之食亦可鼓者﹐以其助陽歟﹖

子曰﹕五祀非先王之典﹐以爲報邪﹐則遺其重而舉其輕者。夫門之用﹐顧大於井之功乎﹖祭門而不祭井﹐何說也﹖

子曰﹕當大震懼﹐能自安而不失者﹐惟誠敬而已。

子曰﹕動靜者﹐陰陽之本也。五气之運﹐則參差不齊矣。

子曰﹕史遷曰﹕天與善人﹐伯夷非善人耶﹖此以私意度天道也。必曰﹕顏何爲而夭﹐跖何爲而壽﹖指一人而較之﹐非知天者也。

子曰﹕有理則有气﹐有气則有數。鬼神者﹐數也。數者﹐气之用也。

或謂殺孝婦而旱﹐豈非眾冤所感邪﹖子曰﹕眾心固冤之耳。而一人之精誠﹐足以動天地也。

然則殺暴姑而雨﹐豈婦冤旣釋邪﹖子曰﹕冤气固散矣﹐而眾心之憤亦平也。

子曰﹕天地之間﹐善惡均於覆載﹐未嘗有意於簡別有也﹐顧處之有道耳。聖人卽天地。

子曰﹕天地之化﹐𨿽蕩無窮﹐然陰陽之度﹐寒暑晝夜之變﹐莫不有常久之道﹐所以爲中庸也。

子曰﹕萬物皆本乎天﹐人本乎祖﹐故以冬至祭天﹐而祖配之。以冬至者﹐气之始也。萬物成形於帝﹐人成形於父﹐故以季秋享帝﹐而父配之。以季秋者﹐物成之時也。

子曰﹕事鬼神易﹐爲屍難。孝子有思親之心﹐以至誠持之﹐則可以盡其道矣。惟屍象神﹐祖考所以來格者也。後世巫覡﹐蓋尸之遺意﹐但流爲僞妄﹐不足以通幽明矣。致神必用屍﹐後世直以尊卑勢﹐遂不行三代之末﹐亦不得已焉而廢耳。

子曰﹕物之名義妤气理通貫。天之所以爲天﹐本何爲哉﹖蒼蒼焉耳矣。其所以名之曰天﹐蓋自然之理也。名出於理﹐音出於气﹐字書由是不可勝窮矣。

子曰﹕陰陽之气有常存而不散者﹐日月是也。有消長而無窮者﹐寒暑是也。

子曰﹕天理生生相續不息﹐無爲故也。使竭智巧而爲之﹐未有能不息也。

子曰﹕在此而夢彼﹐心感通也。明乎感通則何遠近死生今古之別哉﹖楊定鬼神之說﹐其能外是乎﹖

子曰﹕老氏言虛能生气﹐非也。陰陽開闔相因﹐無有先也﹐無有後也。可謂今日有陽而後明日有陰﹐則亦可謂今日有形而後明日有影也。

或問﹕天地何以不與聖人同憂也﹖子曰﹕天地不宰而成化﹐聖人有心而無爲。

子曰﹕天地生物之气象可見而不可言﹐善觀於此者比知道也。

卷七聖賢篇

或問﹕聖人有過乎﹖子曰﹕聖人而有過﹐則不足以爲聖人矣。

曰﹕夫子學《易》﹐而後無大過者﹐何謂也﹖子曰﹕非是之謂也。猶刪《詩》定《書》正《樂》之意也。自期年至於五十﹐然後乃贊《易》﹐則《易》道之過鮮矣。

曰﹕《易》亦有過乎﹖曰﹕如《八索》之類﹐亂《易》者多矣。

子曰﹕聖人之道﹐猶天然。門弟子親炙而冀及之﹐然後知其髙且遠也。使誠若不可及﹐則趨向之心不幾於怠乎﹖故聖人之教﹐常俯而就之﹐曰﹕吾無隱乎爾﹐吾非生知﹐好古敏而求之者也。非獨使資質庸下者勉思企及﹐而才气髙邁者亦不敢躐等而進也。

子曰﹕損益文質隨時之宜﹐三王之法也。孔子告顏淵爲邦者﹐萬世不易之法也。

子曰﹕孟子論子濯孺子之事﹐特曰﹕不背師可稱也﹐非言事君之道也。事君而若此﹐不忠之大也。

子曰﹕齊威之正﹐正舉其事爾﹐非大正也。管子之仁﹐仁之功爾﹐非至仁也。

或問泰伯之三讓﹐子曰﹕不立﹐一也﹔逃焉﹐二也﹔文身﹐三也。

或問趙盾趙境果可免乎﹖子曰﹕越境而反目﹐不討賊猶不免也。必也﹐越境而不反﹐然後可免耳。

子曰﹕泰山𨿽髙矣﹐絕頂之外﹐無預乎山也。唐虞事業﹐自堯舜觀之﹐亦猶一點浮雲過於太虛耳。

子曰﹕桓魋不能害己﹐孔子知矣﹐乃微服過宋。象將殺己﹐舜知之矣﹐乃同其憂喜。饑溺而死﹐有命焉﹐而禹稷必救之。國祚修短﹐有數焉﹐而周公必祈之。性命並行而不相悖﹐然後明聖人之用。

子曰﹕顏回在陋巷﹐淡然進徳﹐其聲气若不可聞者﹐有孔子在焉﹐若孟子安得不以行道爲己任哉﹖

或問﹕聖人亦有爲貧之仕乎﹖子曰﹕爲委吏乘田是也。

或曰﹕抑爲之兆乎﹖曰﹕非也。爲魯司寇則爲之兆也。

或人因以是勉子從仕﹐子曰﹕至於饑餓不能出門戶之時﹐又徐爲之謀耳。

子曰﹕子厚之气似明道。

子曰﹕天子之職守宗廟﹐而堯舜以天下與人。諸侯之職守社稷﹐而大王委去之。惟聖賢乃與此﹐學者守法可也。

子曰﹕聖賢在上﹐天下未嘗無小人也﹐能使小人不敢肆其惡而已。夫小人之本心﹐亦未嘗不知聖賢之可說也。故四凶立堯朝﹐必順而聽命。聖人豈不察其終出於惡哉﹖亦喜其面革畏罪而已。苟誠信﹐其假善而不知其包藏﹐則危道也。是以堯舜之盛於此﹐未嘗無戒。戒所當戒也。

或問﹕伐國不問仁人﹐然則古之人不伐國﹐其伐者皆非仁人乎﹖子曰﹕展禽之時﹐諸侯以土地之故﹐暴民逞欲﹐不義之伐多矣。仁人所不忍見也﹐況忍言之乎﹖昔武王伐紂﹐則無非仁人也。

子曰﹕彊者易抑﹐子路是也。弱者難彊﹐宰我是也。

子曰﹕信一也﹐而有深淺。七十子聞一言於仲尼﹐則終身守之﹐而未必知道。此信於人者也。若夫自信﹐孰得而移之﹖

劉安節問曰﹕志篤於善而夢其事者﹐正乎不正﹖子曰﹕是亦心動也。

孔子夢見周公﹐何也﹖子曰﹕聖人無非誠夢﹐亦誠不夢。亦誠夢﹐則有矣。夢見周公﹐則有矣。亦豈寢而必夢﹖夢而必見周公歟﹖

子語楊迪曰﹕近所講問﹐設端多矣﹐而不失大槪。夫二三子豈皆智不足以知之﹖由不能自立於眾說﹐漂煦之間耳﹐信不篤故也。仲尼之門人﹐其所見非盡能與聖人同也﹐惟不敢執己而惟師之信﹐故求而後得夫信﹐而加思﹐乃致知之方也。若紛然用疑﹐終亦必亡而已矣。

子曰﹕其亡其亡﹐系於包桑。漢王允﹑唐李徳裕﹐功未及成而禍敗從之者﹐不知包桑之戒也。

李觀有言﹕使管仲而未死﹐內嬖復六人﹐何傷威公之伯乎﹖子曰﹕管仲爲國政之時﹐齊侯之心未蠱也。旣蠱矣﹐𨿽兩管仲將如之何﹖未有蠱心於女色而盡心於用賢也。

或問﹕郭璞以鳩占﹐何理也﹖子曰﹕舉此意﹐向此事﹐則有此兆象矣。非鳩可占也。使鳩可占﹐非獨鳩也。

或問﹕孔子不幸而遇害於匡﹐則顏子死之可乎﹖子曰﹕今有二人相與遠行﹐則患難有相死之道。況回於夫子乎﹖

曰﹕親在則可乎﹖子曰﹕今有二人相與搏虎﹐其致心悉力﹐義所當然也。至於危急之際﹐顧曰﹕吾有親﹐則捨而去之﹐是不義之大者也。其可否當預於未行之前﹐不當臨難而後言也。

曰﹕父母存﹐不許友以死﹐則如此義何﹖子曰﹕有可者﹐遠行捕虎之譬也。有不可者﹐如遊俠之徒﹐以親旣亡﹐乃爲人報仇而殺身﹐則亂民也。

子曰﹕知幾者﹐君子之獨見﹐非眾人所能及也。穆生爲酒醴而去﹐免於胥靡之辱。姜肱爲土室之隱﹐免於黨錮之禍。薛山守箕山之節﹐免於新室之污。其知幾矣。

子曰﹕漢世之賢良舉而後﹐至若公孫弘猶彊起之者﹐今則求舉而自進也﹐抑曰﹕欲廷對天子之問﹐言天下之事﹐猶可也。苟志於科目之美﹐爲進取之資而已。得則肆﹐失則沮。肆則悅﹐沮則悲。不賢不良﹐孰加於此﹖

子曰﹕守節秉義而才不足以濟天下之難者﹐李固﹑王允﹑周顗﹑王導之徒是已。

劉安節問﹕髙宗得傅說於夢﹐何理也﹖子曰﹕其心求賢輔﹐𨿽寤寐不忘也。故精神旣至﹐則兆見夢。文王卜獵而獲太公﹐亦猶是也。

曰﹔豈夢之者往乎﹖抑見夢之者來乎﹖曰﹕猶之明鑑﹐有物可見﹐豈可謂與鑑物有來往哉﹖

或問﹕周公欲代武王之死﹐其有是理邪﹖抑曰爲之命邪﹖子曰﹕其欲代其兄之死也﹐發於至誠﹐而奚命之論﹖然則在聖人則有可移之理也。

子曰﹕聖賢於亂世𨿽知道之將廢﹐不忍坐視而不救也。必區區致力於未極之間﹐彊此之衰﹐難彼之進﹐圖其暫安﹐而冀其引久。苟得爲之﹐孔孟之屑爲也。王允之於漢﹐謝安之於晉﹐亦其庶矣。

子曰﹕仲尼無迹﹐顏子之迹微顯﹐孟子之迹著見。

子曰﹕顏子示不違如愚之學﹐於後世和气自然﹐不言而化者也。孟子則顯其才用﹐蓋亦時焉而已矣。學者以顏子爲師﹐則於聖人之气象類矣。

子曰﹕古人以兄弟之子猶子也。而人自以私意小智觀之﹐不見其猶也。或謂孔子嫁其女異於兄弟之女﹐是又以私意小智觀之﹐不知聖人之心也。夫孔子蓋以因其年徳相配而歸之﹐何避嫌之有﹖避嫌之事﹐賢者且不爲﹐而況聖人乎﹖

子曰﹕陳平言宰相之職﹐近乎有學。

子曰﹕顏子非樂簞瓢陋巷也﹐不以貧累其心而攺其所樂也。

子曰﹕伯夷不食周粟﹐其道𨿽隘﹐而又能不念舊惡﹐其量亦宏。

朱光庭問﹕周公仰而思之者﹐其果有所合乎﹖子曰﹕周公固無不合者矣。如其有之﹐則必若是其勤勞而不敢已也。

子曰﹕遊酢﹑楊時始也爲佛氏之學﹐旣而知不足安也﹐則來﹐有所請。庶乎﹗其能變。

謝良佐旣見明道﹐退而門人問曰﹕良佐如何﹖子曰﹕其才能廣而充之﹐吾道有望矣。

子曰﹕顏子虛中受道﹐子貢億度而知之。

子曰﹕子厚﹑堯夫之學﹐善自開大者也。堯夫細行或不謹﹐而其捲舒運用亦熟矣。

子曰﹕邦無道而自晦以免患﹐可以爲智矣。而比干則非不知也。

子曰﹕顏孟知之所至﹐則同至於淵懿。溫淳﹐則未若顏子者。

觀武帝問賢良禹湯水旱厥咎何由﹐公孫弘曰﹕堯遭洪水﹐不聞禹世有洪水也﹐而不對所由姦人也。

子曰﹕堯舜﹐生而知之者也。湯武﹐學而至之者也。文之徳似堯舜﹐禹之徳似湯武。𨿽然﹐皆聖人也。

子曰﹕身之言履也。反之言歸乎正也。

子曰﹕仲尼元气也。顏子猶春生也。孟子則兼秋殺﹐見之矣。

子曰﹕學聖人者必觀其气象﹐《鄕黨》所載﹐善乎其形容也。讀而味之﹐想而存之﹐如見乎其人。

子曰﹕魯衛齊梁之君﹐不足與有爲﹐孔孟非不知也。然自任以道﹐則無不可爲者也。

子曰﹕顏子具體﹐顧微耳﹐在充之而已。孟子生而大全﹐顧未粹耳﹐在養之而已。

子曰﹕傳聖人之道﹐以篤實得之者﹐曾子是也。易﹝上竹下責﹞之際﹐非幾於聖者﹐不及也。推此志也﹐禹稷之功其所優爲也。

子曰﹕聖人無夢﹐气淸也。愚人多夢﹐气昏也。孔子夢周公﹐誠也。蓋誠爲夜夢之影也﹐學者於此亦可驗其心志之定否﹑操術之邪正也。

子曰﹕周勃入北軍﹐問士卒如有右袒將何處哉﹖已知其心爲劉氏者﹐不必問也。當是之時﹐非陳平爲之謀﹐亦不能濟矣。迎文帝於霸橋﹐而請問則非其時。見河東守尉於其國而嚴兵﹐則非其事幾於無所能者﹐由不知學也。

子曰﹕仲尼渾然乃天地也。顏子粹然猶和風慶雲也。孟子巖巖然猶泰山北斗也。

周茂叔曰﹕荀卿不知誠。子曰﹕旣誠矣﹐尙何事於養心哉﹖

子曰﹕王仲淹隱徳君子也。其書有格言﹐非其自著也。續之者剿入其說耳。所謂售僞必假眞也。通之所得﹐粹矣﹐非荀楊所及。續經﹐其僞益甚矣。自漢以來制詔之足紀者﹐寡矣。晉宋以後﹐詩之足采﹐微矣。

孫覺問﹕孔明如何人也﹖子曰﹕王佐。

曰﹕然則何以區區守一隅﹐不能大有爲於天下也﹖子曰﹕孔明欲定中原﹐與先主有成說矣。不及而死﹐天也。

曰﹕聖賢殺一不辜而得天下﹐則不爲。孔明保一國﹐殺人多矣。子曰﹕以天下之力誅天下之賊﹐義有大於殺也。孔子請討陳恆﹐使魯用之﹐能不戮一人乎﹖

曰﹕三國之興﹐孰爲正﹖子曰﹕蜀之君臣﹐志在復興漢室﹐正矣。

子曰﹕楊墨學仁義而失之者﹐則後之學者有不爲仁義者﹐則其失豈特楊墨哉﹖

子曰﹕與巽之語﹐聞而多礙者﹐先入也。與與叔語﹐宜礙而信者﹐致誠也。

子曰﹕君子正己而無卹乎人。沙隨之會﹐晉侯怒成公後期﹐而不見魯。當是時﹐國家有難﹐彼曲我直﹐君子不以爲恥也。

子曰﹕世云漢髙能用子房﹐非也。子房用漢髙耳。

子曰﹕楊子云去就無足觀。其曰明哲煌煌﹐旁燭無疆﹐則悔其蹈亂﹐無先知之明也。其曰避於不虞﹐以保天命﹐則欲以苟容爲全身之道也。使彼知聖賢見幾而作﹐其及是乎﹖苟至於無可柰何﹐則區區之命﹐亦安足保也﹖

子曰﹕堯夫襟懷放曠﹐如空中樓閣﹐四通八達也。

子曰﹕楊子云之過﹐非必見於美新投閣也。夫其黽勉莽賢之間﹐而不能去﹐是安得爲大丈夫哉﹖

子曰﹕韓信多多益辧﹐分數明而已。

子曰﹕君實謂其應世之具﹐猶藥之參苓也﹐可以補養和平﹐不可以攻治沈痼。自處如是﹐必有救之之術矣。

或問﹕舜能化瞽象於不格姦﹐而曷爲不能化商均也﹖子曰﹕舜以天下與人﹐必得如已未。故難於商均之惡﹐豈聞如瞽象之甚焉﹖

子曰﹕張良進退出處之際﹐皆有理﹐蓋儒者也。

子曰﹕孔門善問﹐無若顏子﹐而乃終日如愚﹐無所問也。

子曰﹕司馬君實能受盡言﹐故與之言必盡。

子曰﹕顏子默識﹐曾子篤實﹐得聖人之道者﹐二子也。

或謂﹕顏子爲人殆怯乎﹖子曰﹕孰勇於顏子﹖顏子曰﹕舜何﹖人也。予何﹖人也﹐有爲者亦若是。有而若無﹐實而若虛。孰勇於顏子﹖

或問﹕漢文多災異﹐漢宣多祥瑞﹐何也﹖子曰﹕如小人日行不善﹐人不爲言﹔君子以一言不善﹐則羣起議之﹐一道也。白者易污﹐全者易毀﹐一道也。以《風》《雅》考之﹐幽王大惡爲小惡﹐宣王小惡爲大惡﹐一道也。

子曰﹕孟子言己志﹐有徳之言也。論聖人之事﹐造道之言也。

子曰﹕子貢之知﹐亞於顏子。知之而未能至之者也。

或問﹕伊尹出處有似乎孔子﹐而非聖之時﹐何也﹖子曰﹕其任也气象勝。

子曰﹕人有顏子之徳﹐則有孟子之事。功孟子之事﹐功與禹稷並。

或問﹕孟子何以能知言﹖子曰﹕譬之坐乎堂上﹐則辧其堂下之聲﹐如絲竹也。苟雜處乎眾言之問﹐羣音囂囂然﹐己且不能自明﹐尙何暇他人之事乎﹖

子曰﹕孔子爲宰﹐爲陪臣﹐皆可以行大道。若孟子﹐必得賓師之位﹐而後行也。

子曰﹕明叔明辧有才气﹐其於世務練習﹐蓋美材也。其學晚溺於佛﹐所謂日月至焉而已者﹐豈不可惜哉﹖

遊酢得《西銘》﹐誦之﹐則渙然於心。曰﹕此中庸之理也﹐能求於語言之外也。

子曰﹕和叔任道﹐風力甚勁﹐而深淺潛密﹐則於與叔不逮。

鮮於侁問曰﹕顏子何以不能攺其樂﹖子曰﹕知其所樂﹐則知其不攺。謂其所樂者﹐何樂也﹖

曰﹕樂道而已。子曰﹕使顏子以道爲可樂而樂乎﹐則非顏子矣。

他日﹐侁以語鄒浩。浩曰﹕吾𨿽未識夫子﹐而知其心矣。

或謂﹕佛氏引人入道﹐比之孔子﹐爲徑直乎﹖子曰﹕果其徑也﹐則仲尼豈固使學者迂曲所行而難於有至哉﹖故求徑途﹐而之大道﹐是猶冒險阻﹐披荊棘﹐以祈至於四達之衢爾。

孟子曰﹕可以仕則仕﹐可以止則止﹐可以久則久﹐可以速則速﹐孔子也。孔子聖之時者也。知易者﹐莫如孟子矣。孟子曰﹕王者之迹熄而詩亡。詩亡而後《春秋》作。《春秋》﹐天子之事也。知《春秋》者﹐莫如孟子矣。

子曰﹕孔子之道﹐著見於行﹐如《鄕黨》所載者﹐自誠而明也。由《鄕黨》之所載而學之﹐以至於孔子者﹐自明而誠也。及其至焉﹐一也。

子曰﹕聞善言則拜者﹐禹之所以爲聖也。以能問於不能者﹐顏子之所以爲賢也。後之學者﹐有一善﹐則充然而自足。哀哉﹗

或問﹕舜不告而娶﹐爲無後也。而與拂父母之心﹐孰重﹖子曰﹕非直不告也。告而不可﹐然後堯使之娶耳。堯以君命瞽瞍﹐舜𨿽不告﹐堯固告之矣。在瞽瞍不敢違而在舜爲可娶也。君臣父子夫婦之道﹐於是乎皆得。

曰﹕然則象將殺舜﹐而堯不治焉﹐何也﹖子曰﹕象之欲殺舜﹐無可見之迹﹐發人隱匿而治之﹐非堯也。

子曰﹕伊尹之耕於萃﹐傅說之築於巖﹐天下之事﹐非一一而學之﹔天下之賢才﹐非人人而知之也。明其在我者而已。

子曰﹕董子有言﹐仁人正其誼不謀其利﹐明其道不計其功﹐度越諸子遠矣。

或問﹕陋巷貧賤之人亦有以自樂﹐何獨顏子﹖子曰﹕貧賤而在陋巷﹐俄然處富貴﹐則失其本心者眾矣。顏子簞瓢由是﹐萬鐘由是。

子曰﹕有學不至而言至者﹐循其言可以入道。

人曰﹕何謂也﹖子曰﹕眞積力久﹐則入荀卿之言也。優而柔之﹐使自求之饜而飫之﹐使自驅之若江河之浸﹐膏澤之潤﹐渙然冰釋﹐怡然理順﹐杜預之言也。思之思之﹐又重新思之。思而不通﹐鬼神將通之﹐非鬼神之力也﹐精誠之極也﹐管子之言也。此三者﹐循其言皆可以入道。而三子初不能及此也。

子曰﹕孔子教人各因其才。有以文學入者﹐有以政事入者﹐有以言語入者﹐有以徳行入者。

子曰﹕老氏之言﹐雜權詐。秦愚黔首﹐其術蓋有所自。

或問﹕髙宗之於傅說﹐文王之於太公﹐知之素矣。恐民之未信也﹐故假夢卜以重其事。子曰﹕然則是僞也﹐聖人無僞。

子曰﹕盟可用﹐要之則不可用。要而盟﹐與不盟同。使要盟而可用﹐則賣國背君亦可要也。是故孔子捨蒲人之約而卒適衛。

子曰﹕顏子之怒﹐在物而不在己﹐故不遷。

子曰﹕仲尼之門﹐不仕於大夫之家﹐惟顏閔﹑曾子數人而已。

或問﹕小白﹑子糾孰長﹖子曰﹕小白長。

何以知之﹖子曰﹕漢史不云乎﹖齊威殺其弟﹐蓋古之傳者云爾。有如子糾兄也。管仲輔之﹐爲得正。小白旣奪其國﹐而又殺之﹐則管仲之於威公﹐乃不與同世之仇也。若計其後功﹐而與其事威﹐聖人之言﹐無乃甚害於義而啟後世反復不忠之患乎﹖

子曰﹕生而知之者﹐謂理也﹐義也。若古今之故﹐非學不能知也。故孔子問禮樂﹐訪官名﹐而不害乎生知也。禮樂﹑官名﹐其文制有舊﹐非可鑿知而苟爲者。

子曰﹕人所不可能者﹐聖人不爲也。或曰﹕周公能爲人臣所不能爲。陋哉斯言也﹗

子曰﹕荀子謂博聞廣見﹐可以取道。欲力行堯舜之所行﹐其所學皆外也。

子曰﹕工尹商陽追吳師﹐旣及之﹐而曰﹕我朝不坐宴﹐不與殺三人﹐足以反命。夫商陽惟當致力君命而乃行私情於其間﹐慢莫甚焉。孔子蓋不與也。其曰﹕殺人之中﹐又有禮焉﹐蓋記禮者之謬也。

子曰﹕曾子易【上竹下責】之際﹐志於正而已矣。無所慮也。與行一不義﹐殺一不辜而得天下不爲者同心。

子曰﹕孔子之道﹐得其傳者﹐曾子而已矣。時門弟子才辧明智之士﹐非不眾也。而傳聖人之道者﹐乃質魯之人也。觀易【上竹下責】之事情﹐非幾於聖者﹐不足以臻此。繼其傳者有子思﹐則可見矣。

劉安節問﹕孔子未嘗以仁許人﹐而稱管仲﹐曰﹕如其仁。何也﹖子曰﹕闡幽之道也。子路以管仲不死子糾爲未仁﹐其言管仲小矣。是以聖人推其有仁之功﹐或抑或揚﹐各有攸當。聖人之言類如此﹐學者自得可也。

子曰﹕在邦家而無怨﹐聖人發明﹐仲弓使之﹐知仁也。然在家有怨者焉﹐舜是也。在邦而有怨者焉﹐周公是也。

子曰﹕堯舜孔子語其聖則不異﹐語其事功則有異。

子曰﹕象憂喜﹐舜亦憂喜﹐天理人情之至也。舜之於象﹐周公之於管叔﹐其用心一也。管叔初未嘗有惡﹐使周公逆度其兄將畔而不使﹐是誠何心哉﹖惟管叔之畔﹐非周公所能知也﹐則其過有所不免矣。

子曰﹕齊王欲養弟子以萬鐘使夫國人有所矜式﹐其心善矣。於孟子有可處之義也。然時子以利誘孟子門人﹐故孟子曰﹕我非欲富也。如其欲富﹐則辭十萬而受萬乎﹖故當知孟子非不肯爲國人矜式者﹐特不可以利誘耳。

子曰﹕不已則無間﹐天之道也。純則不二﹐文王之徳也。文王﹐其猶天歟﹖

或問莊周如何﹖子曰﹕其學無禮﹐無本﹐然形容道理之言﹐則亦有善者。

子曰﹕世之傳聞彊識者眾矣。其終未有不入於禪學者。特立不惑﹐子厚﹑堯夫而已。然其說之流﹐亦未免於有獘也。

子曰﹕瞻之在前﹐未能及也﹔忽焉在後﹐則又過也。其差甚微﹐其失則有過不及之異﹐是微也﹐惟顏子知之。故興卓爾之嘆也。

或問﹕後世有作虞帝﹐弗可及﹐何也﹖子曰﹕譬之於地。肇開而種之﹐其資毓於物者﹐何如其茂也﹖久則漸磨矣。虞舜當未開之時﹐及其聰明如此其盛﹐宜乎﹗後世莫能及也。胡不觀之﹐有天地之盛衰﹐有一時之盛衰﹐有一月之盛衰﹐有一辰之盛衰。一國有幾家﹐一家有幾人﹐其榮枯休戚未有同者。陰陽消長﹐气之不齊﹐理之常也。

子曰﹕知之旣至﹐其意自誠﹐其心自正。顏子有不善﹐未嘗不知。知之至也。知之至﹐是以未嘗復行。有復行焉者﹐知之不至耳。

子曰﹕善惡皆天理。謂之惡者﹐或過或不及﹐無非惡也﹐楊墨之類是也。

明道十五六時﹐周茂叔論聖道之要﹐遂饜科舉﹐慨然欲爲道學﹐而未知其方也。及泛濫於諸家﹐出入於釋老者幾十年﹐反求諸《六經》﹐而後得之。

明道志康節之墓曰﹕先生少時﹐自雄其才﹐慷慨有大志。旣學﹐力慕髙遠﹐謂先王之事爲可必致。及其學益老﹐徳益邵﹐玩心髙明﹐觀天地運化﹐陰陽消長﹐以達乎萬物之變﹐然後頹然乎順﹐浩然乎歸。徳气粹然﹐望之可知其賢。然不事表暴﹐不設防畛﹐正而不諒﹐通而不污﹐淸明坦夷﹐洞徹中外。其與人言﹐必依於孝弟忠信。樂道人之善﹐而未嘗及其惡﹐故賢者樂其徳﹐不肖者服其化。所以厚風俗﹐成人材之功﹐亦多矣。昔七十子學於仲尼﹐其傳可見者﹐惟曾子﹐所以告子思﹐而子思所以授孟子者耳。其餘門人﹐各以其才之所宜爲學。𨿽同尊聖人﹐所因而入者﹐門戶則眾矣。況後此千有餘歲﹐師道不立﹐學者莫知所從來﹐獨先生之學得之於李挺之﹐挺之得之於穆伯。長推其淵源﹐遠有端緒。今李穆之言及其行事槪可見也。先生淳一不雜﹐汪洋髙大﹐乃其所自得者多矣。然而名其學者﹐豈所謂門戶之眾﹐各有所因而入者與語成徳者﹖昔者難其居若先生之道﹐以其所至而論之﹐可謂安且成矣。

伯淳旣沒﹐公卿大夫議以明道先生號之。子爲之言曰﹕周公死﹐聖人之道不行。孟軻死﹐聖人之學不傳。道不行﹐百世無善治。學不傳﹐千載無眞儒。無善治﹐士猶得以明弗善治之道﹐以淑諸人﹐以傳諸後。無眞儒﹐則天下貿貿焉﹐莫知所之。人欲肆而天理滅矣。先生生千四百年之後﹐得不傳之學於遺經﹐天不慭遺﹐哲人早世。學者於道﹐知所向﹐然後見斯人之爲功﹔知所至﹐然後見斯名之稱情。山可夷﹐谷可堙﹐明道之名﹐亙萬古而長存也。

卷八君臣篇

子曰﹕人君欲附天下﹐當顯名其道﹐誠意以待物﹐恕己以及人﹐發政施仁﹐使四海蒙其惠澤﹐可也。若乃暴其小惠﹐違道幹譽﹐欲致天下之親己﹐則其道狹矣。非特人君爲然也﹐臣之於君﹐竭其忠誠﹐致其才力﹐用否在君而已﹐不可巧言令色﹐曲從苟合以求人之與己也。𨿽鄕黨親戚亦然。

子曰﹕君道以人心悅服爲本。

子曰﹕君臣朋友之際﹐其合不正﹐未有久而不離者。故賢者順理而安行﹐智者知幾而固守。

子曰﹕君子有爲於天下﹐惟義而已﹐不可則止﹐無苟爲亦無必爲。

子曰﹕止惡當於其微﹐至盛而後禁﹐則勞而有傷矣。君惡旣甚﹐𨿽以聖人救之﹐亦不免咈違也。民惡旣甚﹐𨿽以聖人治之﹐亦不免於刑戮也。

子曰﹕人臣以忠信善道事其君者﹐必達其所蔽﹐而因其所明﹐乃能入矣。𨿽有所蔽﹐亦有所明﹐未有冥然而皆蔽者也。古之善諫者﹐必因君心所明而後見納。是故訐直彊果者﹐其說多忤。溫厚明辧者﹐其說多行。愛戚姬﹐將易嫡庶﹐是其所蔽也。素重四老人之賢﹐而不能致﹐是其所明也。四老人之力﹐孰與夫公卿及天下之心﹖其言之切﹐孰與周昌﹑叔孫通也﹖髙祖不從彼而從此者﹐畱侯不攻其蔽而就其明也。趙王太后愛其少子長安君﹐不使爲質於齊﹐是其蔽也。愛之﹐欲其富貴久長於齊﹐是其所明也。左師觸龍所以導之者﹐亦因其明爾。故其受命如響。夫教人者﹐亦如此而已。

子曰﹕小人之於君﹐能深奪其志﹐未有顯明以道合者。

子曰﹕王者奉若天道﹐動無非天者﹐故稱天王。命則天命也﹐討則天討也。盡天道者﹐王道也。後世以智力持天下者﹐霸道也。

子曰﹕人臣身居大位﹐功蓋天下﹐而民懷之﹐則危疑之地也。誠積於中﹐動比違理﹐威福不自己出﹐人惟知有君而已﹐然後位極而無逼上之嫌﹐勢重而無專權之過﹐斯可謂明哲君子矣。周公﹑孔明其人也。郭子儀有再造社稷之功﹐威震人主而上不疑之也﹐亦其次歟﹖

張子厚再召如京師。過子曰﹕往終無補也﹐不如退而閒居﹐講明道義﹐以資後學﹐猶之可也。子曰﹕何必然﹖義當往則往﹐義當來則來。

子曰﹕剛健之臣﹐事柔弱之君﹐而不爲矯飾之行者﹐鮮矣﹗夫上下之交不誠﹐而以僞也﹐其能久相有乎﹖

或問﹕升卦有大臣之事乎﹖子曰﹕道何所不在﹖

曰﹕大臣而猶升也﹐則何之矣﹖子曰﹕上則升君於道﹐下則升賢於朝﹐己則止其分耳。分則當止而徳則當升也。盡是道者﹐文王也。

子曰﹕士有志在朝廷而才不足者﹐有才可以濟而誠不足者。苟至焉﹐正色率下﹐則用之﹐天下治矣。

劉安節問﹕賜魯天子禮樂以祀周公﹐可乎﹖子曰﹕不可。人臣而用天子之所用﹐周公之法亂矣。成王之賜﹐伯禽之受﹐皆過也。王氏謂人臣有不能爲之功﹐而周公能之﹐故賜以人臣不能用之禮樂﹐非也。人臣無不能爲之功﹐周公亦盡其分耳。人臣所當爲者而不爲﹐則誰爲之也﹖事親若曾子﹐可也。其孝非過乎子之分也。亦免責而已。臣之於君﹐猶子之於父﹐苟不盡其責之所當爲﹐則事業何自而立﹖而謂人臣有不能爲之功﹐是猶曰人子有不能爲之孝也。而可乎﹖後世有恃功責報而怏怏於君者﹐必此之言夫﹗

子曰﹕當爲國爲之時﹐旣盡其防慮之道矣﹐而猶不免﹐則命也。苟惟致其命﹐安其然﹐則危塞險難無足動其心者﹐行吾義而已﹐斯可謂之君子。

子曰﹕君子之處髙位也﹐有拯而無隨焉。在下位也﹐則有當拯有當隨焉。

或問﹕爲官僚而言事於長﹐理直則不見從也﹐則如之何﹖子曰﹕亦權其輕重而已。事重於去﹐則當去。事輕於去﹐則當畱。事大於爭﹐則當爭。事小於爭﹐則當已。𨿽然﹐今之仕於官者﹐其有能去者﹐必有之矣﹐而吾未見之也。

範公爲諫官﹐嘗諫上曰﹕今欲富國彊兵﹐將何以爲。子聞之曰﹕野哉﹗烏足以格其君。《周禮》所記﹐亦有彊富之術﹐惟孟子爲梁惠王言利之不可爲。至於不奪不厭言兵之不可用﹐至於及其所愛也﹐庶乎其可矣。

足以﹕凡諫說於君﹐論辯於人﹐理勝則事明﹐气忿則招拂。

子曰﹕臣賢於君則輔君以所不能﹐伊尹之於太甲﹐周公之於成王﹐孔明之於劉禪是也。臣不及君﹐則贊助之而已。

子曰﹕君子之事君也﹐不得其心則盡其誠﹐以感發其志而已。誠積而動﹐則𨿽昏蒙可開也﹐𨿽柔弱可輔也﹐𨿽不正可正也。古之人事庸君常主而克行其道者﹐以己誠上達而其君信之之篤耳。管仲之相威公﹐孔明之輔後主是也。

或問﹕陳平當王諸呂時何不諫﹖曰﹕王陵廷爭不從﹐則去其位﹐平自意復諫者未必不激呂氏之怒也。夫漢初君臣徒以智力相勝。勝者爲君﹐其臣之者非心說而臣事之也。當王諸呂時而責平等以死節﹐庸肯苟死乎﹖

子曰﹕士方在下自進而幹君﹐未有信而用之者也。古之君子﹐必待上致敬盡禮而後往者﹐非欲崇己以爲大也﹐蓋尊徳樂道之誠心不如是﹐不足與有爲耳。

或謂﹕屯之九五曰屯其膏﹐然則人君亦有屯乎﹖子曰﹕非謂其名位有損也﹐號令有所不行﹐徳澤有所不下﹐威權去己而不識﹐所收如魯昭公﹑髙貴鄕公是也。或不勝其忿﹐起而驟正之﹐則致凶之道。其惟盤庚周宣乎﹗修徳用賢﹐追先王之政﹐而諸侯復朝焉。蓋以道馴致﹐不以暴爲之也。若唐之僖宗﹑昭宗是也﹐恬然不爲﹐至於屯極﹐則有亡而已。

昔有典﹐選其子當遷官﹐而固不之遷者﹐其心本自以爲公﹐而不知乃所以爲私也。或曰﹕古者直道而行﹐於嫌有所不避﹐後世人僞競生﹐是以不免耳。

子曰﹕非無時也。時者﹐人之所爲。蓋無其人耳。

子曰﹕擇才而用𨿽在君﹐以身許國則在己。道合而後進﹐得正則吉矣。汲汲以求遇者﹐終必自失﹐非君子自重之道也。故伊尹﹑武侯救世之心非不切﹐必待禮而後出者﹐以此。

子曰﹕事君者﹐知人主不當自聖﹐則不爲諂諛之言。知人臣義無私交﹐則不爲阿黨之計。

或問﹕臣子加謚於君父﹐當極其美﹐有諸﹖曰﹕正終﹐大事也。加君父以不正之謚﹐知忠孝者不爲也。

子曰﹕人臣之義﹐位愈髙而思所以報國者當愈勤。饑則爲用﹐飽則飛去﹐是以鷹犬自期也。曾是之謂愛身乎﹖

或謂﹕禮局設官﹐地淸而職閒﹐可居也。子曰﹕朝廷舉動一違禮﹐則禮官當任其責﹐安得謂之閒﹖

或曰﹕未有大臣如介甫得君者。子曰﹕介甫自知之。其求去自表於上曰﹕忠不足取信﹐事事待於自明。使君臣之契果深﹐而有是言乎﹖

子曰﹕君貴明﹐不貴察。臣貴正﹐不貴權。

子曰﹕君子不輕天下而重其身﹐不輕其身而重天下。凡爲其所當爲﹐不爲其所不可爲者而已。

或問﹕孔子事君盡禮而人以爲諂﹐異矣﹗諂何疑於盡禮﹖子曰﹕當時事君者﹐於禮不能盡也。故以譏聖人﹐非孔子而言﹐必曰小人以爲諂也。孔子曰﹕人以爲諂而已﹐聖人道大徳宏﹐故其言如此。

子進講﹐至南容三復白圭﹐中侍謂講至南字請隱之﹐子不聽。講畢﹐進曰﹕人君居兆人之上﹐處天下之尊﹐只懼怕人過爲崇奉﹐以生驕慢之心﹐此皆近習諂媚以養之耳。昔仁宗之世﹐宮嬪謂正月爲初月﹐易蒸餅曰炊餅﹐皆此類。天下至今以爲非嫌名﹑舊名﹐請勿復諱也。翌日﹐孫覺講曰﹕子畏於正。子曰﹕以諱之故﹐獨無地名可稱也。謂畏於正﹐此何義也﹖

司馬溫公﹑呂申公﹑韓康公上子行義於朝﹐遂命以官﹐典西都之教。子辭不聽﹐又辭曰﹕上嗣位之初﹐方圖大治﹐首拔一人於畝﹐畝之中宜得英材﹐使天下聳動﹐知朝廷之急賢也。今乃使庸常之人﹐則天下何望﹖後世何觀﹖朝廷之舉何爲﹖臣之受也何義﹖臣𨿽至愚﹐敢貪寵祿以速戾於厥躬﹖是以罔虞刑威﹐而必盡其說﹐願陛下廣知人之明﹐以照四方﹐充取臣之心﹐以求眞賢。求之以其方﹐待之以其道。𨿽聖賢﹐亦將爲陛下出矣。況如臣者﹐何足道哉﹖

又不聽﹐而召之﹐至京師﹐且使校讎館閣。子以布衣造朝也﹐則曰﹕艸萊之臣﹐蒙召而至﹐未見君﹐先受命﹐非禮也。旣見於庭﹐又命之陛對﹐遂有講筵之除。

子退而上疏曰﹕知人則哲﹐堯舜所難。臣進對於傾刻之間﹐陛下見臣﹐何者而遽加擢任也。今之用臣﹐蓋非常之舉﹐必將責其報﹐效此天下之所觀聽也。苟或不然﹐則失望於今﹐而貽笑於後﹐可不謹哉﹖臣請有所言焉。古之人守成業而致盛治者﹐莫如周成王﹐其所以成徳﹐則由乎周公。周公之輔成王也﹐幼而習之﹐所見必正事﹐所聞必正言﹐左右前後皆正人﹐故習與性長﹐化與心成。今陛下春秋方富﹐輔養之道不可不至也。所謂輔養之道﹐非所謂告詔以言﹐過而後諫也。尢在涵養燻陶之而已矣。今夫一日之間接賢士大夫之時多﹐親寺人宦官之時少﹐則气質自化﹐徳器自成。臣欲謹選賢徳之士﹐以侍勸講。講讀旣罷﹐常畱以備訪問﹐從容燕語﹐不獨漸磨徳義﹐至於人情﹑物態﹑稼穡艱難﹐日積旣久﹐自然通達。比之深處宮闈﹐爲益多矣。夫傳徳義者﹐在乎防聞見之非。節嗜欲之過﹐保身體者﹐在乎適起居之宜。存畏謹之心﹐故左右近侍﹐宜選老成重厚之人﹐服飾器用﹐皆須朴實之物。俾華巧靡麗不至於前﹐淺俗之言不入於耳。凡動作言語﹐必使勸講者知之﹐庶幾隨事鍼規﹐應時諫正。調護聖躬﹐莫過乎此矣。人君居崇髙之位﹐持威福之柄﹐百官畏懼﹐而莫敢仰視﹐萬方崇奉而所欲必得。苟非知道畏義﹐所養如此﹐其成則中常之君﹐無不驕肆英明之主﹐自然滿假。此古今同患﹐治亂所由也。所以周公告成王﹐稱前王之徳﹐以寅畏祗懼爲首云。夫儒者得以經術﹐進說於人君﹐言聽則志行﹐自昔抱道之士﹐孰不願之﹖顧恨弗獲。然自古君臣道合﹐靡不由至誠感通﹐信以發志。臣也﹐道未行於室家﹐善未孚於鄕黨﹐而何足以動人主之心乎﹖苟不度其誠之未至﹐而姑善辭說於進退之間﹐爲一時之觀﹐則可矣。必欲通於神明﹐光於四海﹐久而無斁﹐臣知其不可也。是以欲進而思義﹐喜時以愧己。夫海宇至廣﹐賢俊非一人﹐願博謀羣臣﹐旁加收擇﹐期得出類之賢﹐置諸左右﹐輔成聖徳﹐則爲宗社生靈之福矣。

久之﹐意有不合﹐上書太后曰﹕臣鄙人也﹐少不喜進取﹐以讀書求道爲事﹐於玆幾三十年。昔在兩朝﹐累爲當塗者薦揚臣﹐於是時自顧道學之不足﹐不願仕也。及上嗣位﹐陛下臨朝﹐大臣仰體求賢﹐願治之心﹐搜揚巖穴。首及微臣﹐以爲召而不往﹐子思孟軻則可。蓋二人者﹐處賓師之位不往﹐所以規其君也。如微臣賤食土之毛爲王民﹐召而不至﹐則邦有常憲矣。是以奔走承命。甫至闕庭之外﹐又有館職之除。方且表辭﹐遂蒙賜對。臣於是時﹐尙未有意於仕也。進至簾陛﹐咫尺天光﹐未嘗一言及於朝政﹐陛下視臣﹐豈求進者哉﹖旣而親奉玉音﹐擢置經筵﹐事出望外﹐惘然驚惕。臣於斯時﹐𨿽以不才而辭﹐然許國之心已萌矣。辭不獲命﹐於是服勤厥職。夫性朴而言拙﹐臣之所短也。若夫愛上之心﹑事上之禮﹑告上之道﹐則不敢不盡也。陛下心存至公﹐躬行大道﹐開納忠言﹐委用耆徳﹐直欲舉太平﹐不止於因循苟安而已。苟能日謹一日﹐天下之事﹐誠不足慮。而方今所謂至急﹐爲長久之計﹐則莫若輔養上徳。歷觀前古成就幼主﹐莫備於周公﹐爲萬世之法。願陛下擴髙世之見﹐以聖人之言爲必可信﹐以先王之道爲必可行﹐勿狃滯於近規﹐勿遷惑於眾口﹐然後知周公誠不我欺也。考之《立政》之書﹐其言常伯常任之尊﹐與綴衣虎賁之賤﹐同以爲戒。要在得人以爲知卹者﹐鮮也。終篇反復﹐惟此一事而已。夫僕臣正﹐厥後克聖。左右侍禦僕從﹐罔非正人﹐旦夕承弼﹐然後起居出入無違禮也。發號施令﹐無不善也。後世不復如此﹐知此以謂人主就學﹐所以涉書史﹐覽古今也。夫此一端而已。苟曰如是而足﹐則能文。官人可以備﹐勸講知書﹐內侍可以充輔導。又何必置官設職﹐求賢徳之士哉﹖自古帝王才質鮮不過人﹐然完徳有道之君至少﹐其故何哉﹖皆輔養不得其道﹐而勢位使之然也。臣服職以來﹐六侍扆禦﹐但見諸臣拱手默坐﹐當講說者疏立案旁﹐解釋數行﹐則已肅退。如此﹐𨿽彌年積歲﹐所益幾何也﹖亦已異於周公輔成王之道矣。或以謂上方衝幼﹐宜爾者。不知本之論也。古之人自能食能言而教之﹐是故大學之法﹐以豫爲先。蓋人之幼也﹐智愚未有所主﹐則當以格言至論﹐日陳於前﹐盈耳充腹﹐久自安習﹐若固有之者。日復一日﹐𨿽有讒說搖惑﹐不能入也。若爲之不豫﹐及乎稍長﹐私慮偏好生於內﹐眾口辧言鑠於外﹐欲其純全﹐不可得已。故所急在先﹐而不憂其太早也。或又曰﹕聖上天資至美﹐自無違道﹐則尢非也。莫聖於禹﹐而益以丹朱傲遊慢虐爲之戒﹐禹豈不知是也﹖以唐太宗之聰睿﹐躬歷艱難﹐力平禍亂﹐年亦長矣﹐其始也﹐惡隋煬帝之侈麗﹐毀其層觀。未六七年﹐乃欲治幹陽殿矣。人心奚常之有所以聖賢﹐處崇髙之位﹐當盛明之際﹐不忘規戒﹐爲慮至深遠也。況幼沖之君﹐而可懈於閒邪拂違之道乎﹖夫開發之道有方﹐而朋習之益至切。夫學﹐悅而後入﹐宜使上心泰而體舒﹐然後有所悅懌。今也﹐前對大臣﹐動虞違謬﹐一言之出﹐史必書之。非所以遜人主之志而樂於學也。凡侍講讀﹐皆使兼視他職﹐比於輔導﹐則弗專矣。夫告於人者﹐非積其誠意則不能感發。古人以蒲盧諭教﹐謂以誠化也。今夫鐘﹐怒而擊之﹐則聲武﹔悲而擊之﹐則聲哀。誠意之入也。其於人亦猶是矣。若使營營於職事﹐紛紛於心思﹐及至上前﹐然後責功於簡冊﹐望化於頰舌﹐不亦淺乎﹖道衰學廢﹐世不得聞此言也久矣。𨿽聞之﹐必笑之﹐以爲迂且誕也。陛下髙識遠見﹐當蒙鑑采。聖學不傳﹐臣幸得之於遺經﹐不自量度﹐方且區區﹐駕其說於學﹐以示天下。後世不虞﹐幸會得備﹐講說於人主之側﹐誠使臣得以所學上沃帝聽﹐則聖人之道有可行之望﹐豈特臣之幸哉﹖

神宗首召伯淳﹐首訪致治之要。子對曰﹕君道稽古﹐正學明善惡之歸﹐辧忠邪之分﹐曉然趨道之至正﹐君志定而天下之治成矣。上曰﹕定志之道如何﹖子對曰﹕正心誠意﹐擇善而固執之也。夫義理不先定﹐則多聽而易惑﹐志意不先定﹐則守善而或移。必也以聖人之訓我必當從﹐以先王之治爲必可法﹐不爲後世駁雜之政所牽滯﹐不爲流俗因循之論所遷攺。信道極於篤﹐自知極於明。去邪勿疑﹐任賢勿貳﹐必期致治如三代之隆而後已也。然患常生於忽微﹐而志亦戒乎漸習。故古之人君𨿽從容燕閒﹐必有誦訓箴諫﹐左右前後罔匪正人﹐輔成徳業。臣願尊禮老成﹐訪求儒學之士﹐不必勞以官職﹐俾目親便座講論道義﹐又博延俊彥陪侍﹐法從朝夕﹐延見講磨治體﹐則睿智益明﹐王猷允塞矣。今四海靡靡﹐日益偸薄﹐末俗嘵嘵﹐無復廉恥﹐蓋亦尊徳樂義之風未孚﹐而篤誠忠厚之化尙郁也。惟陛下稽聖人之訓﹐法先王之治﹐體乾剛健而方行之﹐則天下之幸。上嘉納之。

明道告神宗曰﹕人主當防未萌之欲。上拱手前坐﹐曰﹕當爲卿戒之。因論人才。上曰﹕朕未之見也。曰﹕陛下柰何輕天下之士﹖上聳然曰﹕朕不敢。

明道之未爲臺諫也﹐察荊公已信用矣。明道每進見﹐必陳君道以至誠仁愛爲本﹐未嘗一言及功利。上始疑其迂闊而禮貌不少替也。一日﹐極論治道﹐上斂容謝曰﹕此堯舜之事也﹐朕何敢當﹖明道愀然曰﹕陛下此言﹐非天下之福。上益敬之。荊公畫策寖行﹐子意多不合﹐令出有不便者﹐卽論奏之﹐其尢有益則論大臣不同心﹐謂小臣預大計﹐謂靑苗收二分之息﹐謂鬻祠部度牒良民爲僧﹐謂民情怨咨而公論壅遏﹐謂興利之臣日進而尙徳之風寖衰。上不敢用﹐子遂以罪去。

明道補外官﹐入辭。上猶眷眷問政。他日﹐明道曰﹕當是時吾不能感動君心﹐顧吾學未至﹐徳未成也。𨿽然﹐河濱之人捧土塞孟津﹐亦復可笑﹐人力不勝﹐以至於今﹐豈非命哉﹖

卷九心性篇

劉安節問﹕心有限量乎﹖曰﹕天下無性外之物。以有限量之形气﹐用之不以其道﹐安能廣大其心也﹖心則性也﹐在天爲命﹐在人爲性﹐所主爲心﹐實一道也。通乎道﹐則何限量之有。必曰有限量﹐是性外有物也。

子曰﹕耳目能視聽﹐而不能遠者﹐气有限也。心無遠近。

子曰﹕占出於自然之理﹐聲發於自然之气。聽聲者知其資之善惡﹐善卜者知其人之姓氏。是一道也。

子曰﹕論性而不及气﹐則不備。論气而不及性﹐則不明。

子曰﹕沖漠無朕﹐而萬象森然。未應不爲先﹐已應不爲後﹐如百尋之木﹐本根枝葉則一气也。若曰髙明之極無形可見﹐必也。形諸軌轍之間﹐非也。髙明之極﹐軌轍之間﹐皆一貫耳。

子曰﹕見聞之知﹐乃物交而知﹐非徳性所知。徳性所知﹐不待於見聞。

子曰﹕告子言生之謂性﹐通人物而言之也。孟子道性善﹐極本原而語之也。生之謂性﹐其言是也。然人有人之性﹐物有物之性﹐牛有牛之性﹐馬有馬之性﹐而告子一之﹐則不可也。使孟子不申問﹐告子不嗣說﹐烏知告子之未知義﹐孟子爲知言。

子曰﹕凡物旣散﹐則盡。未有能復歸本原之地也。造化不窮﹐蓋生气也。近取諸身於出入息气﹐見闔辟往來之理。呼气旣往﹐往則不返﹐非吸旣往之气而後爲呼也。

子曰﹕上天之載﹐無聲無臭之可聞﹐其體則謂之易﹐其理則謂之道﹐其命在人則謂之性﹐其用無窮﹐則謂之神﹐一而已矣。

或問﹕性與天道是誠不可得而聞乎﹖子曰﹕可自得之而不可以言傳也。

他日﹐謝良佐曰﹕子貢卽夫子之文章而知性與天道矣。使其不聞﹐又安能言之﹖夫子可謂善言﹐子貢可謂善聽。

子曰﹕人心必有所止。無止則聽於物。惟物之聽﹐何所往而不妄也﹖或曰﹕心在我。旣已入於妄矣﹐將誰使之﹖子曰﹕心實使之。

子曰﹕視聽言動﹐身之用也。由中而應乎外﹐制乎外所以養其中也。

子曰﹕心本至虛﹐必應物無迹也。蔽交於前﹐其中則遷。故視聽言動﹐必復於禮﹐制於外﹐所以安其中也﹐久則誠矣。

張子曰﹕性通極於無。气其一物爾。命同稟於性﹐遇其適然爾。力行不至﹐難以語性﹐可以言气。行同報異﹐難以語命﹐可以言遇也。

或問﹕命與遇異乎﹖子曰﹕遇不遇卽命也。

曰﹕長平死者四十萬﹐其命齊乎﹖子曰﹕遇白起則命也。有如四海九州島之人﹐同日而死也﹐則亦常事爾。世之人以爲是駭然耳﹐所見少也。

或問﹕韓文公﹑楊雄言性如何﹖子曰﹕其所言者才耳。

或問﹕盡心之道﹐豈謂有惻隱之心而盡乎惻隱﹐有羞惡之心而盡乎羞惡也﹖子曰﹕盡則無不盡。苟一一而盡之﹐烏乎而能盡﹖

韓侍郎曰﹕凡人視聽言動﹐不免幻妄者﹐蓋性之本不善也。子哂之曰﹕謂性不善者﹐則求一善性而易之可。

子曰﹕君子慮及天下﹐後世不止乎一身者﹐窮理而不盡性也。小人以一朝之忿﹐曾身之不惶卹﹐非其性之盡也。

子曰﹕天人無二﹐不必以合言。性無內外﹐不可以分。

子曰﹕理與心一而人不能會爲一者﹐有己則喜自私﹐私則萬殊宜其難一也。

子曰﹕气質沈靜﹐於受學爲易。

子曰﹕志禦气則治﹐气役志則亂。人忿欲勝志者有矣﹐以義理勝气者﹐鮮矣。

王介甫曰﹕因物之性而生之﹐直內之敬也。成物之形而不可易﹐方外之義也。子曰﹕信斯言也﹐是物先有性然後坤因而生之﹐則可乎﹖

子曰﹕動以人則妄﹐動以天則無妄。

子曰﹕言愈多﹐於道未必明。故言以簡爲貴。

子曰﹕不知性善不可以言學﹐知性之善而以忠信爲本﹐是曰先立乎其大者也。

或曰﹕窮理﹐智之事也。盡性﹐仁之事也。至於命﹐聖人之事也。子曰﹕不然也。誠窮理則性命皆在是﹐蓋立言之勢不得不云爾也。

子曰﹕有爲不善於我之側﹐而我不見﹔有言善事於我之側而我聞之者﹐敬也。心主於一也。

或曰﹕惟閉目靜坐﹐爲可以養心。子曰﹕豈其然乎﹖有心於息慮則思慮不可息矣。

子曰﹕人之知識未嘗不全﹐其蒙者﹐猶寐也。呼而覺之﹐斯不蒙矣。

子曰﹕有得無得於其心气驗之。裕然而無不充悅者﹐實有得也。切切然心勞而气耗﹐謂已有得﹐皆揣度而知之者也。

子曰﹕所守不約﹐則泛然而無功。約莫如敬。

子曰﹕守之必嚴﹐執之必定。少怠而縱之﹐則存者亡。

子曰﹕義理客气相爲消長者也。以其消長多寡而君子小人之分日以相遠矣。

子曰﹕公則同﹐私則異。同者天心。

或問﹕人有恥不能之心﹐可乎﹖子曰﹕恥不能而爲之﹐可也。恥不能而隱之﹐不可也。至於疾人之能﹐又大不可也。若小道曲藝﹐𨿽不能﹐君子不恥也。

或問﹕君子存之﹐何所存也﹖子曰﹕存天理也。天理未嘗亡而庶民亡之者眾矣。

或問﹕志乎道而玩之不樂﹐居之不安﹐何也﹖子曰﹕無乃助之長歟﹖

子曰﹕人莫不知命之不可遷也。臨患難而不能懼﹐處貧賤而不能變﹐視富貴而不能慕者﹐吾未見其人也。

或問敬忠孚信之別。子曰﹕一心之謂敬﹐盡心之謂忠﹐存之於中之謂孚﹐見之於事之謂信。

子曰﹕日得而動者﹐猶以手舉物﹐無不從也。慮而後動者﹐猶以物取物﹐有中有不中矣。

或問﹕人情本明﹐其有蔽何也﹖子曰﹕性無不善﹐其偏蔽者由气稟淸濁之不齊也。

子曰﹕徳性云者﹐言性可貴也。性之徳﹐言性所有也。

張子曰﹕太虛至淸﹐淸則無礙﹐無礙故神。反淸則濁﹐濁則有礙﹐礙則形窒矣。子曰﹕神气相極﹐周而無餘﹐謂气外有神﹐神外有气﹐是兩之也。淸者爲神﹐濁者何獨非神乎﹖

或問﹕獨處夜行而多懼心﹐何也﹖子曰﹕燭理不明也。明理則知所懼者皆妄﹐又何懼矣﹖知其妄而猶不免者﹐气不充也﹐敬不足也。

子曰﹕以私己爲心者﹐枉道﹐拂理﹐諂曲﹐邪佞﹐無所不至﹐不仁孰甚焉﹖

子曰﹕盡性至命必本於孝弟。窮神知化由通於禮樂。

劉安節問曰﹕孝弟之行何以能盡性至命也﹖子曰﹕世之言道者﹐以性命爲髙遠﹐孝弟爲切近﹐而不知其一統。道無本末精粗之別﹐灑掃應對﹐形而上者在焉。世豈無孝弟之人﹐而不能盡心至命者﹐亦由之而弗知也。人見禮樂壞崩﹐則曰禮樂一日亡﹐可乎﹖禮樂無所不在﹐而未嘗亡也。則於窮神知化乎何有﹖

子曰﹕未有不能體道而能無思者。故坐忘則坐馳有忘之心﹐是則思而已矣。

或問﹕性之成﹐猶金之爲器歟﹖子曰﹕气比之金﹐可也﹐不可以比性。

子曰﹕泛乎其思之﹐不如守約。思則來﹐捨則去﹐思之弗熟也。

子曰﹕天徳云者﹐謂所受於天者未嘗不全也﹐苟無污壞﹐則直行之耳。或有污壞﹐則敬以復之耳。其不必治而修﹐則不治而修義也。其必治而修則治而修亦義也。其全天徳一也。

或問﹕性善而情不善乎﹖子曰﹕情者﹐性之動也。要歸之正而已﹐亦何得以不善名之﹖

子曰﹕受於天之謂性﹐稟於气之謂才。才有善否﹐由气稟有偏正也。性則無不善。能養其气﹐以復其正﹐則才亦無不善矣。

或問﹕赤子之心與聖人之心何以異﹖子曰﹕赤子之心已發。發而去道未遠也。聖人之心如明鏡﹐如止水。

或問志意之別。子曰﹕志自所存主言之﹐發則意也。發而理當也﹐發而不當私也。

子曰﹕弘而不毅﹐則𨿽立毅而不弘﹐則無以居之。

楊迪言於子曰﹕心迹﹐固夫子以爲無可判之理﹐迪也疑焉。子曰﹕然則舜同象之憂喜﹐孟子不以爲僞﹐卽是宜精思以得之﹐而何易言也﹖

子曰﹕與叔昔者之學雜﹐故常以思慮紛擾爲患。而今也求所以虛而靜之﹐遂以養气爲有助也。夫養气之道﹐非槁形灰心之謂也。人者生物也﹐不能不動﹐而欲槁其形﹐不能不思﹔而欲灰其心。心灰而形槁﹐則是死而已也。其從事於敬以直內﹐所患則亡矣。

遊酢曰﹕能戒謹於不睹不聞之中﹐則上天之載可循序而進矣。子曰﹕是則然矣。𨿽然﹐其序如之何﹐循之又如何也﹖荀卿曰﹕始乎爲士﹐終也爲聖﹐其言是也。而曰性者惡也﹐禮者僞也﹐然則由士而聖人者﹐彼亦不知其所循之序矣。可不深思而謹擇乎﹖

子曰﹕有能全體此心﹐學𨿽未盡﹐但隨分以應事物﹐𨿽不中﹐不遠矣。

子曰﹕西北與東南人材不同﹐气之厚薄異也。

或問﹕心有存亡乎﹖子曰﹕以心無形體也﹐自操捨言之耳。夫心之所存﹐一主乎事﹐則在此矣。子因以目視地曰﹕過則無聲無臭矣﹐其曰放心者﹐謂心未善而流於不善﹐是放心也。心則無存亡矣。

子曰﹕佛者平居髙談﹐自謂見性得盡﹐至其應物處事﹐則有惘然不知者﹐是實未盡所得也。

或問﹕有言求中於喜怒哀樂未發之前﹐可也﹖子曰﹕求則是有思也﹐思則是已發也。

然則何所據依﹐何以用功哉﹖子曰﹕存養而已矣。及其久也﹐喜怒哀樂之發﹐不期而自中矣。

子曰﹕不欲則不惑﹐惑者由有所欲也。欲非必盤樂也﹐心有所向﹐無非欲也。

或曰﹕心未有所感之時﹐何所寓也﹖子曰﹕莫知其鄕何爲而求所寓﹐非所以言心也。惟敬以操之而已。

子曰﹕邪說𨿽熾﹐終不能勝正道。以人之秉彜﹐不可亡也。然亦惡其善﹐惑人心﹐是以孟子欲正人心﹐息邪說。

子曰﹕人必有仁義之心﹐然後仁義之气睟然達於外。

子曰﹕善惡云云者﹐猶杞柳之論也。善惡混云者﹐猶湍水之說也。

子曰﹕人性果惡耶﹖則聖人何爲能反其性以至於斯也﹖

子曰﹕受命於天﹐或者服餌致壽﹐是天命可增益也。

子曰﹕卜筮將以決疑也。今之人獨計其一身之窮通而已﹐非惑夫﹖

子曰﹕君子以識爲本﹐行次焉。今有人力能行之﹐而識不足以知之﹐則有異端之惑﹐將流蕩而不知反﹐好惡失其宜﹐是非亂其眞﹐𨿽有尾生之信﹑曾子之孝﹐吾弗貴也。

子厚曰﹕必有事焉﹐而勿正心﹐勿忘﹐勿助長者﹐其入神之奧乎﹖學者欲以思慮求之﹐旣以自累其心於不神矣﹐烏得而求之哉﹖子曰﹕有所事乃有思也﹐無思則無事矣。孟子於是論養气之道﹐而未遽及夫神也。

子厚曰﹕勿忘者﹐亦不捨其靈明善應之耳。子曰﹕存不捨之心﹐安得謂之靈明﹖

然則其能善乎﹖子曰﹕意﹑必﹑固﹑我旣亡之後﹐必有事焉。此學者所宜盡心也。

子曰﹕夜气之所存者﹐良知也﹐良能也。苟擴而充之﹐化日晝之所梏﹐爲夜气之所存﹐然後有以至於聖人也。

子曰﹕甚矣﹗欲之害人也﹗人爲不善﹐欲誘之而不知則至於滅天理而不知反。故目則欲色﹐耳則欲聲﹐鼻則欲香﹐口則欲味﹐體則欲安﹐此皆有以使之也。然則何以窒其欲﹖曰﹕思而已矣。覺莫要於思。惟思爲能窒欲。

子曰﹕自性得者﹐皆善也。而有仁義禮智之名者﹐以其所施之不同。合而言之﹐一道也。捨而行之﹐是悖理而違道也。而世言道與性者﹐必曰超然眇乎四端之外﹐是亦不學之過也。

子曰﹕聞見之知﹐非徳性之知。徳性所知﹐不假聞見。

子曰﹕世之人樂其所不當樂﹐不樂其所當樂﹔慕其所不當慕﹐不慕其所當慕﹔皆由不思輕重之分﹐不知求放心而求放雞犬者也。

子曰﹕有一物而相離者﹐如形無影﹐不害其形成﹔水無波﹐不害其爲水。有兩物而必相須者﹐心無目不能視﹐目無心不能識也。

子曰﹕莫大於性。小人云者﹐非其性然也。自溺於小而已。是故聖人閔之。

子曰﹕人之性猶器﹐受光於日。佛氏言性﹐猶置器日下﹐傾此於彼爾﹐日固未嘗動也。

子曰﹕心具天徳。心有不盡﹐則於天徳不盡。其於知天難矣。

子曰﹕眞元之气﹐气所由生。外物之气﹐不得以雜之。然必資物之气﹐而後可以養元气。本一气也﹐人居天地一气之中﹐猶魚之在水。飲食之眞味﹐寒暑之節宜﹐皆外气涵養之道也。

子曰﹕神與气未嘗相離。不以生存﹐不以死亡。而佛言有一物不亡而常存﹐能盜胎奪蔭﹐則無是理也。

子曰﹕不誠不莊而曰盡性者﹐無之。性之徳無僞﹐慢不免乎僞。慢者﹐未嘗知其性也。

子曰﹕體會必以心。謂體會非心﹐於是有心小性大之說。聖人之心與天爲一﹐或者滯心於智識之間﹐故自見其小耳。

或問﹕克伐怨欲不行而非仁﹐何也﹖子曰﹕無是四者﹐非仁而何﹖原憲之問﹐在於止而不行﹐未免於有是心也。故曰﹕可以爲難而已。蓋將以起原憲之問而進之﹐而憲不能也。

或問﹕君子有之﹐如何其存也﹖子曰﹕必有事焉﹐而勿正心﹐勿忘﹐勿助長﹐乃存之之道也。

子曰﹕無妄﹐天性也。萬物各得其性﹐一毫不加損矣。

子曰﹕感而遂通﹐感非自外也。

子曰﹕退藏於密者﹐用之源也。

子曰﹕人心私欲也﹐危而不安。道心天理也﹐微而難得。惟其如是﹐所以貴於精一也。精之一之﹐然後能執其中。中者﹐極至之謂也。

子曰﹕鳶飛戾天﹐魚躍於淵﹐言其上下察也。此子思開示學者﹐切要之語也。孟子曰﹕必有事焉﹐而勿正心﹐勿忘﹐其意猶是也。有得於此者﹐樂則生﹐生則烏可已也。無得於此者﹐役役於見聞﹐知思爲機變之巧而已。

子曰﹕知命者﹐達理也。受命者﹐得其應也。天之應若影響﹐然得其應者﹐常理也。自微而觀之﹐未有不應者。自淺狹之所見﹐則謂其有差矣。天命可易乎﹖然有可易者﹐惟其有徳者能之。

韓康公曰﹕今有人頓然明盡者﹐子信諸﹖子曰﹕必生而知之。然未之見也。凡所貴乎學者不謂生而知之者也。孟子曰﹕盡其心者知其性也。存其心﹐養其性﹐所以事天也﹐言其至也。佛氏於陰陽生死古今未之識也﹐而謂得夫形而上者﹐與吾聖人無二致﹐可乎﹖人才智愈明﹐其所陷溺愈深﹐可不戒乎﹖

子曰﹕學必知自傔之道。有一毫不自傔﹐則子厚所謂有外之心﹐不足以合天心也。

子曰﹕率气在志﹐養气在直。內有私意﹐則餒。無不義﹐則浩然。

子曰﹕心活則周流無窮而不滯於一隅。

子曰﹕質之美者﹐一明則旣盡﹐濁滓混化﹐斯與天地同體矣。莊敬持養﹐抑其次也。及其至﹐則一也。

或問﹕多怒多驚何也﹖子曰﹕主心不定也。

子曰﹕心盡乎﹐智周萬物。而不盡乎﹐如死灰。形盡乎動容﹐周旋而不盡乎﹐如槁木。以寂滅湛靜爲道者﹐其分遠矣。

張子厚問伯淳曰﹕定性未能不動﹐猶累於外物﹐何也﹖足以﹕所謂定者﹐靜亦定﹐動亦定﹐無將迎﹐無內外。苟以物爲外﹐牽己而從之﹐是以性爲有內外也。性爲隨於外﹐則當在外時﹐何者在內也﹖是有意於絕外誘而不知性之無內外也。旣以內外爲二本﹐則又烏可語定哉﹖夫天地之常﹐以其心普萬物而無心﹔聖人之常﹐以其情順萬事而無情。故君子之學莫若廓然而大公。物來而順應。苟規規於外誘之除﹐將見滅於東﹐生於西也。非其日之不足﹐顧其端無窮﹐不可得而除也。人之情各有所蔽﹐故不能適道。其害在於內而自私也﹐用智也。自私則不能以有爲爲應迹。用智則不能以明覺爲自然。今以惡外物之心而求照無物之地﹐是反鑑而索照也。與其非外而是內﹐不若內外之兩忘也。兩忘則澄然無事矣。無事則定﹐定則明﹐明則何物之爲累哉﹖聖人之喜以物之當喜﹐怒以物之當怒。喜怒不系於心而系於物﹐聖人未嘗絕物而不應也。人之情易發而難制者﹐惟怒爲甚。能以方怒之時遽忘怒心而觀理之是非﹐亦可見外誘之不足惡﹐而於道亦思過半矣。

卷十人物篇

子曰﹕萬物之始﹐气化而已。旣形﹐气相禪﹐則形化長而气化消。

子曰﹕人以累物爲患﹐必以忘物爲賢﹐其失一也。

子曰﹕物固有是理﹐因而充長之﹐不俟乎造爲。故曰﹕益長裕而不設﹐設則僞矣。

子曰﹕觀物理於察己之理明﹐則無往而不識矣。

子曰﹕君子循理﹐故常泰。小人役於物﹐故多憂戚。

子曰﹕時者﹐聖人之所不能爲也﹐而人之智愚﹑世之治亂﹐聖人必示以可易之道者﹐豈徒爲教哉﹖蓋有其理也。

子曰﹕物形有小大精粗之不同﹐神則一而已。

子曰﹕物相入則相說。說則相入。說以正爲貴。君子之道致說於民﹐如天地之施焉。

子曰﹕君子自尙﹐蓋非一致。有抱道不偶﹐而髙潔自守者焉﹔有知止足之戒﹐退而保身者焉﹔有量能度分﹐安於不求者焉﹔有淸介遠引﹐不屑世故者焉。孔子所謂志﹐則可者進退合道者也。

子曰﹕二气五行﹐剛柔萬殊﹐聖人由一理﹐復其初也。

子曰﹕非仁﹐無以見天地。

子曰﹕感慨殺身﹐常人之所易處。死生之際﹐雍容就義﹐君子之所難。

子曰﹕觀物於靜中﹐皆有春意。

子曰﹕聖賢之處世﹐莫不於大同之中有不同焉。不能大同者﹐是亂常拂理而已。不能不同者﹐是隨俗習污而已。

子曰﹕一行﹐非所以名聖人。

子曰﹕有志之士﹐不以天下萬物撓己。己立矣﹐則運天下﹐濟萬物﹐必有餘裕。

或問﹕凡人辧論﹐自直其說﹐求勝人而無含容之气﹐何也﹖子曰﹕識量狹也。聖人之有量﹐天資也。君子之有量﹐學識也。聖人與日月並照﹐故天地同量。下此者﹐猶之江海也﹐鐘鼎也﹐釜斛也﹐斗筲也。其涯𨿽異﹐其受也不齊﹐而未有不滿者也。惟道無限量﹐知道者﹐量必宏。學而充之﹐亦隨其知之所至而已。人有受一薦而滿者﹐有得一官而滿者。推而上之﹐至於爲公輔而滿者﹐方其未滿﹐猶可蔽也。旣不能承﹐則必盈溢不可掩也。鄧艾位登三公﹐年七十矣﹐其自處亦善﹐及破蜀有功﹐則心動矣。謝安聞符堅之敗﹐不形喜色。及折屐齒﹐則心動矣。有飲酒旣醉而執禮愈恭者﹐𨿽賢於顚沛﹐而爲酒所動一也。富貴公子折身過於謙抑﹐視驕傲者亦賢矣。亦爲富貴所動也。

或問﹕視朋友之過﹐不告則不忠﹐告之不聽﹐則當如何﹖子曰﹕誠意交孚於未言之前﹐𨿽不言﹐人信之矣。不信者﹐誠不至也。

子曰﹕匹夫悍卒見難而能死者多矣。惟妻孥之牽﹐情欲之愛﹐能斷而不惑者鮮矣哉﹗

子曰﹕勇一也﹐而用不同。勇於气者﹐小人也。勇於義者﹐君子也。

劉安節問﹕人有少而勇﹐老而怯﹔少而廉﹐老而貪。何爲其然也﹖子曰﹕志不立﹐爲气所使故也。志勝气則一定而不可變也。曾子易簣之際﹐其气微可知也。惟其志旣堅﹐則𨿽死生之際﹐亦不爲之動﹐況老少之異乎﹖

子曰﹕以己及物﹐仁也。推己及物﹐恕也。

子曰﹕天下之聚﹐貴以正。聚不以正﹐於人則爲苟合﹐於財則爲悖人。

子曰﹕學者必識聖賢之體。聖人猶化工也﹐賢人猶巧工也。剪彩以爲花﹐設色以畫之﹐非不宛然肖之﹐而欲觀生意之自然﹐則無也。

子曰﹕不以己待物而以物待物﹐是謂無我。

子曰﹕聖人之明﹐猶日月。不可過也。過則不明矣。

子曰﹕一介之士﹐苟存心於愛﹐物亦必有所濟。

子曰﹕气之所鐘﹐有偏正。故有人物之殊﹔有淸濁﹐故有智愚之等。

劉安節問﹕太古之時﹐人物同生。子曰﹕然。

純气爲人﹐繁气爲物乎﹖子曰﹕然。

其所生也無從受則气之所化乎﹖子曰﹕然。

物窮而不變﹐則無不易之理。易者﹐變而不窮也。

子曰﹕萬物始生也﹐郁節未通則實塞於天地之間。至於暢茂﹐則塞意亡矣。

子曰﹕哲人知幾﹐誠之於思乎﹗志士勵行﹐守之於爲乎﹗順理則裕﹐而從欲則危乎﹗

子曰﹕君子之教人﹐或引之﹐或拒之﹐或各因所虧者成之而已。

張子曰﹕洪鐘未嘗有聲﹐由扣乃有聲。聖人未嘗有知﹐由問乃有知。子曰﹕謂聖人無知﹐則當不問之時﹐其猶木石乎﹖

張子曰﹕有不知則有知﹐無不知則無知。故曰﹕聖人未嘗有知﹐由問乃有知也。

或問﹕天民與大人之道何以異﹖子曰﹕順天而行道者﹐天民也。順天而爲政者﹐天吏也。大人則進乎此矣。

子曰﹕君子處難貴守正﹐而不知其它也。守正而難不解﹐則命也。遇難而不固其守﹐以自放於邪濫﹐𨿽使苟免﹐斯亦惡徳也。知義命不爲也。

子曰﹕先儒母弟之說非也。禮云﹕立嫡子。母弟者﹐謂嫡也﹐非以同母爲加親也。以同母爲加親﹐是知母而不知父﹐非人道也。

子曰﹕聖人之徳﹐無所不盛。古之稱聖人者﹐自其尢盛而言之。尢盛者﹐見於所遇也。而或以爲聖人有能有不能﹐非知聖人者也。

子曰﹕厚責於吾所感﹐薄責於吾所應﹐惟君子能之。

子曰﹕聖人責人緩而不迫﹐事正則已矣。

或問﹕君子與小人處也﹐必有侵陵困辱之患﹐則如何﹖曰﹕於是而能反己﹐兢謹以遠其禍﹐則徳益進矣。詩不曰﹕他山之石﹐可以攻玉﹖

子曰﹕人各親其親﹐然後能不獨親其親。

子曰﹕君子常過於厚﹐小人常過於薄。君子常過於愛﹐小人常過於忍。

子曰﹕欲利己者﹐必損人。欲利財者﹐必斂怨。

子曰﹕今之世稱曰善人者﹐豈如無惡可欲也哉﹖殆亦昏棄無立之異名。

子曰﹕聖人之心﹐未嘗有志﹐亦無不在﹐蓋其道合內外﹐體萬物。

子曰﹕聖人之心﹐𨿽當憂勞﹐未嘗不安靜﹐其在安靜﹐亦有至憂﹐而未嘗勞也。

子曰﹕萬物之理﹐皆至足﹐而人於君臣父子之間不能盡其分者多矣。

子曰﹕無物無理。惟格物可以盡理。

或問﹕聖人之道﹐其難知也﹖子曰﹕聖人未嘗言易﹐以驕人之志﹔亦未嘗言難﹐以阻人之進。蓋曰﹕未之思也。夫何遠之有是言也﹖涵蓄無窮之旨﹐學者宜深思也。

子曰﹕羈靮以禦馬而不以制牛﹐人皆知羈靮之制在人﹐而不知羈靮之用本於馬也。聖人之化亦如是。

子曰﹕君子之道﹐貴乎有成﹐有濟物之用﹐而未及乎物﹐猶無有也。

子曰﹕天地萬物之理﹐無獨必有對。

子曰﹕聖人﹐天地之用也。

子曰﹕聖人盡道﹐以其身之所行者教人﹐是欲天下之人皆至於聖人之域也。佛氏逃父棄家﹐毀絕倫類﹐獨處山林之下﹐乃以所輕所賤者施諸人﹐豈聖人君子之心哉﹖

子曰﹕凡物有形﹐則聲色臭味具焉。四者之虛實均而實勝也。意言數象亦然。

子曰﹕夢之所接﹐無形聲。而心所感通﹐則有形聲之理。物生者﹐气聚也。物死者﹐气散也。

子曰﹕君子在蹇﹐則有以處蹇﹔在困﹐則有以處困。道無時而不可行也﹐不以蹇而蹇﹐困而困也。

子曰﹕元者﹐物之先也﹐未有不善者。成而後有敗﹐興而後有衰﹐得而後有失。事無不然者。故孔子贊之曰﹕元者﹐善之長也。

子曰﹕凡人有己﹐必用才。聖人忘己﹐何才之足言﹖

或問﹕符瑞之事有諸﹖子曰﹕有之。

聖人不道焉﹐何也﹖曰﹕因災異而修徳﹐則無損。因禎祥而自恃則有害。是以不道也。

子曰﹕堯夫云﹕能物物則我爲物之人也﹐不能物物則我爲物之物也。夫人自人﹐物自物﹐其理昭矣。

子曰﹕合而生非來也﹐盡而死非往也。然而精气歸於天﹐形魄歸於地﹐謂之往亦可矣。

子曰﹕與昧者語﹐如持掖醉人﹐左扶之則右僕﹐右扶之則左僕。欲其卓立中塗﹐不可得也。

子曰﹕莊周言神人者﹐非也。聖而不可知則不可得而名﹐故以神稱之﹐非謂神人加於聖人一等也。

子嘗言﹕昔遊乎雍華之間﹐關西學者六七人從予行。一日亡千錢﹐僕者曰﹕非晨裝遺﹐必涉水沈之矣。子曰﹕惜哉﹗

有謂子曰﹕是誠可惜也。又有曰﹕微哉﹗千錢又何足惜也﹖又有曰﹕水中﹑囊中﹐人亡﹐人得﹐可以一視﹐何嘆可惜也﹖子曰﹕人苟得之﹐則非亡矣。今乃墜諸水﹐則無用﹐吾是以嘆之。

及語呂與叔曰﹕人之器識乃如是之不同也。與叔曰﹕夫三子之言如何﹖子曰﹕最後者善。與叔曰﹕善則善矣﹐觀夫子之言﹐則見有體而無用也。予因善志之。旣十有五年﹐閱故編﹐見之﹐思與叔不幸而蚤死﹐爲之隕涕。

子曰﹕君子之學必日進﹐則日新。不日進﹐必日退。未有不進而不退者。惟聖人之道﹐無進退﹐以其所造者極也。

子曰﹕聖人之言﹐其遠如天﹐若不可階而升也。其近若地﹐則亦可以履而行也。

子曰﹕有求爲聖人之志﹐然後可以共學。學而善思﹐然後可以適道。

子曰﹕多權者害誠﹐好功者害義﹐取名者賊心。

子曰﹕君子好成物﹐故吉。小人好敗物﹐故凶。

子曰﹕萬物皆備於我。心與事過則內之所重者更互而見。此一事重則此一事出。惟能物各付物﹐則無不可矣。

子曰﹕爲有爲而以無爲爲之﹐是乃有爲耳。聖人無爲異於是。

子曰﹕元气會則生聖賢。

子曰﹕凡物參和交感則生離散﹐不和則死。

子曰﹕君子之於義﹐猶小人之於利也。惟其深諭﹐是以篤好。

子曰﹕聖人濟物之心無窮﹐而力或有所不及。

子曰﹕聚爲精气﹐散爲遊魂。聚則爲物﹐散則爲變。觀聚散則鬼神之情狀著矣。萬物之始終﹐不越聚散而已。鬼神者﹐造化之功也。

子曰﹕才髙者多過。過則一出焉﹐一入焉。才卑者多不及﹐不及者殆且弛矣。

或曰﹕凡物之出﹐各自其气之所勝而化焉。子曰﹕何以見之﹖

曰﹕如木之生新根旣大﹐則舊根化矣。子曰﹕是克也。

或曰﹕克則木化爲土而何﹖子曰﹕非化也﹐克也。物無一定﹐盛衰相因。古之人以疊王言五行盡之矣。

或曰﹕五行一气也﹐其本一物耳。子曰﹕五物也。五物備﹐然後生。猶五常一道也﹐無五則亦無道。然而旣曰五矣﹐則不可渾而爲一也。

子曰﹕物有本末﹐而本末非二道也。

子曰﹕致中和﹐天地位焉﹐萬物育焉。曰致曰位﹐非聖人不能言。子思蓋得之云爾。

子曰﹕聖人無私無我﹐故功髙天下﹐而無一介累其心。蓋有一介存焉﹐未免乎私己也。

子曰﹕聖人之心如天地之造生﹐養萬物而不屍其功﹐應物而見於彼﹐復何存於此﹖

子曰﹕輕浮巧利之人去仁遠矣。

子曰﹕天理無私﹐一入於私﹐𨿽欲善﹐其言行皆非禮。

子曰﹕不履聖賢之行﹐則亦不能入其閫奧。

子曰﹕不可爲而爲之﹐聖人無忘天下之心也。

子曰﹕隘與不恭﹐君子不由。拔本塞源之教也。

子曰﹕因是人有可喜則喜之。聖人之心本無喜也。因是人有可怒則怒之﹐聖人之心本無怒也。譬諸明鏡試懸﹐美物至則美﹐醜物至則醜。鏡何有美丑哉﹖君子役物﹐小人役於物。今人見可喜可怒之事﹐必容心其間﹐若不啻在己者﹐亦勞矣。

子曰﹕上下一於敬則天地自位﹐萬物自育﹐气無不和。四靈何所不至﹖此聖人修己以安百姓之道也。

子曰﹕爲惡之人原於不知思。有思則心悟。

子曰﹕物未嘗不齊也。彊欲齊之者﹐非物不齊也﹐汝自不齊耳。

子曰﹕上竿而戲者﹐自數尺至於百尺﹐習化其髙也。況聖人至誠妙物之功乎﹗

子曰﹕聖人一言﹐卽全體用﹐不期然而然也。

子曰﹕人之所以爲人者﹐以有天理也。天理之不存﹐則與禽獸何異矣﹖

或問﹕於傳有言﹐太古之時﹐人有牛頭蛇身者﹐信乎﹖子曰﹕謂之人﹐則無是矣。或言其賦形之有肖焉﹐則可謂云爾已矣。

子曰﹕物我一理﹐明此則盡彼﹐盡則通。此合內外之道也。語其大至天地之所以髙厚﹐語其小至於一艸一木所以如此者﹐皆窮理之功也。

子曰﹕窮物理者﹐窮其所以然也。天之髙﹑地之厚﹑鬼神之幽顯﹐必有所以然者。苟曰天惟髙耳﹐地惟厚耳﹐鬼神惟幽顯耳﹐是則辭而已﹐尙何有哉﹖

子曰﹕惟聖人凝然不動。

子曰﹕惟聖人善通變。

子曰﹕五行在天地之間﹐有則具有﹐無生出先後之次也。或水火金木土之五者﹐爲有序不可也。然則精神魂魄意之五者爲序亦不可也。

