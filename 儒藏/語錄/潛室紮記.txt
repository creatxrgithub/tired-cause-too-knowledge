潛室箚記

序

先王父於鄕薦後﹐淡營求﹐謝仕進﹐惟以著述自娛﹐治身心性命事﹐天根月窟﹐探討有底蘊﹐淺學者逡巡門外焉。不肖承祖輩﹐幼服家訓﹐頗知篤志力於行﹐趨庭聞詩禮。時見先大人手錄遺書﹐悉先王父明心性﹑翼經傳﹑爲理學家沿源溯流語。學醇於韓董﹐功茂於程朱﹐所揚其紕而釃其粕者﹐非僅象山陽明諾人已也。剳記一書﹐又系先王父於順積樓側構潛室﹐勵學廿年﹐凡有所得﹐悉撮志之。粹詞溫語﹐片玉含輝﹐偶句只言﹐寸金肆彩。要其大旨﹐大抵爲讀書君子修身心﹑謀理道之一助。其喚醒愚蒙處﹐又不啻淸夜弘鐘﹐醒人迷夢﹐凡有一綫天聰﹐閱是書未有不竦然知警﹐惕惕焉謹人禽之別者。豈果駭世俗之說乎﹖亦至理不沒於人心耳。歲乙巳承祖奉簡命特授上元邑﹐邑金陵首善區也﹐其中讀書懷獨行君子之得者不乏人﹐間以先王父諸著述相商質﹐咸知所許可。方幸書人梓匠﹐萃處都城﹐不難悉所有刊之﹐爲窀穸增光﹐柰蕭然琴鶴外無餘物﹐淸貧視家居如一﹐安所得梨棗資爲先人著作費。不獲已﹐僅以潛室剳記上下二卷付之梓﹐爲其廉於價﹑省於工也。然而先王父梯航後學之苦心﹐諒可於此一書窺大槪矣。竊思士君子從事簡編﹐儼然自命爲儒者﹐乃於理蘊中未知鉤索﹐內之不能爲一己立心﹐外之不知爲萬物立命﹐徒以雕虫小技弋取浮名﹐一旦紆靑垂紫﹐茫然不問利濟經綸從何措手﹐豈不爲儒林中一大罪人﹐爲天地間一大頑物﹖承祖不敏﹐素疏拓於世故﹐祇知澹泊自甘﹐凡所措設﹐一惟以天地祖宗鑑臨爲念﹐務炯炯然不昧此靈明﹐坦坦焉祛羞於衾影已焉。其有得於是書之指引﹐與無得於是書之陶鎔﹐均未敢自知。今以往益自以弗肯堂弗肯播墜我家聲﹐恧焉滋懼云爾。孫男承祖敬識

潛室剳記祁州刁包著

卷上

孔子天地也﹐朱子日月也﹐二程子嗣天地而開日月之先者也。非天地則日月無安頓處﹐非日月則天地亦何以燦然於天下萬世哉。

今之學道者﹐須自梁溪登考亭﹐自考亭登尼山﹐才不差卻路徑。

仁義禮智之徳﹐配乎元亨利貞﹐故曰天徳。教養刑賞之道﹐根乎仁義禮智﹐故曰王道。

遠而言之﹐天下之事何莫非一身之事也﹐須是件件處置停妥﹐才了卻一身事情。柰權柄不到手﹐則亦莫如之何也已矣。近而言之﹐一家之事何莫非一身之事也﹐仔細檢點起來﹐大段不可人意﹐則亦莫如之何也已矣。然而委之權柄不到手﹐可乎﹖

若立朝須是要做直臣﹐若牧民須是要做循吏。今居家居鄕﹐卻不曾感動的一人﹐𨿽日夜爲學﹐果何用﹖

春秋於魯君見弒﹐只書公薨﹐个中用意甚妙﹐胡傳可謂傳神﹔再取孔子對陳司敗一章﹐兩相參看﹐其意愈覺分明﹐而聖人气象亦從此見得。程子曰﹕學者不學聖人則已﹐欲舉之﹐須熟玩聖人之气象。我輩從此處玩味起來﹐然後推之以及其餘﹐則幾矣。

學者須是小心把心來收斂在方寸間﹐不著馳騖了些子﹐是謂小心。否則大﹐又須是大心。把天地萬物都匯歸在心裏﹐不著遮蔽了些子﹐是謂大心。否則小。心未有不小而能大者也﹐亦未有不大而能小者也。

言欲謹﹐以不及人之過失爲第一義。不非其大夫﹐尢爲緊要。

視時心在目上﹐聽時心在耳上﹐言時心在口上﹐動時心在幾上。不視不聽不言不動﹐心只在心上。如是則四者一一合禮﹐而無非幾之可乘矣。或曰﹕心爲主﹐而四者奉命焉﹐不亦可乎﹖曰﹕此用力而自然之事也。夫我則不能。

朱子曰﹕四子﹐六經之階梯也。近思錄﹐四子之階梯也。余極佩服此言﹐涇陽顧先生又續以一言曰﹕小學﹐近思錄之階梯也。善哉﹗此當與朱子之言並炳日星﹐學者不可只作尋常話頭看過。

或曰﹕心如何只在心上﹖曰﹕須用書冊收攝他﹐或做文寫字亦好。若一意把捉﹐究竟無用。

顧涇陽推朱子三大功﹐而不及集注﹐非也。余謂朱子之功﹐當推集注爲第一。小學﹑近思錄次之﹐綱目又次之。太極圖﹑西銘批注﹐直與三大功鼎立﹐未易軒輊也。

天不崩地不裂人道不至滅絕者﹐六經四子之力也。惜也有其名而未有其實耳﹐若實能有六經四子﹐則小學近思錄綱目一時並興﹐而天地位而萬物育矣。

人不知而不慍﹐未能也。以慍爲忿而懲之﹐久之漸覺心曠﹐則不慍矣。不見是而無悶﹐未能也。以悶爲己而克之﹐久之漸覺神怡﹐則無悶矣。

涇陽先生旣知朱子表章太極爲元功﹐則子靜力詆無極﹐比諸老氏﹐可不謂過乎﹖旣知朱子與孔子同爲萬世師﹐直配享孔廟﹐則陽明誣以支離﹐比諸楊墨﹐可不謂過乎﹖明於朱子之功﹑陸王之過﹐然後正閏異同之辧﹐可得而言矣。

涇陽先生曰﹕性卽理也﹐恐人誣認气質之性爲性也。心卽理也﹐恐人誣認血气之心爲心也。余請續以一言﹐曰﹕天卽理也﹐恐人誣認形气之天爲天也。

涇陽引南華經﹐直與虞書人心道心二語並稱﹐是何道理﹖甚哉﹐一言不可不愼也﹗

古之人𨿽卓爾自立﹐尙不肯輕以權許之。今之人往往以不能立爲權。視漢儒所謂反經合道者﹐抑又下矣。

一時行止﹐千秋榮辱﹐如之何其可忽也﹗曰﹕若是其重與﹖曰﹕殆有甚焉﹗聖狂之界﹐人禽之關也。

無欲之謂靜﹐無妄之謂誠﹐主一無適之謂敬。此吾儒之所謂無﹐異乎二氏之無矣。

周元公似顏子﹐請從純粹處學之﹔張明公似曾子﹐請從艱苦處學之﹔程純公似子思﹐請從精微處學之﹔程正公似孟子﹐請從嚴毅處學之。

純粹和平整齊嚴肅八字﹐一時不可忘卻。

許魯齋於小學一書﹐信之如神明﹐敬之如父母。余於近思錄亦然。

性者志學之源頭也﹐源頭不了﹐當學從何處著力﹖故涇陽曰﹕惟知性然後可與言學。學者﹐盡性之路頭也。路頭不眞﹐正性從何處得力﹖故涇陽曰﹕惟知學然後可與言性。

惟知性然後可與言學﹐此句從近思錄第一卷

悟來。惟知學然後可與言性﹐此句從近思錄第二卷

悟來。

文章之士﹐自謂力學﹐而不可與言學﹐以其未嘗知性也﹔佛老之家﹐自謂見性﹐而不可與言性﹐以其未嘗知學也。

地平天成﹐萬世永賴﹐惟孔子足以當之﹐元公然乎哉﹔一匡天下﹐民到於今受其賜﹐惟孟子足以當之﹐文成然乎哉。規模有大小﹐識見有偏全﹐平心衡量﹐當自得之﹐涇陽之言其過矣。

顧季時在儀部﹐擬疏請周子朱子配享孔廟﹐誠爲快舉。惟是二程不與焉﹐則非余之所敢知矣。此疏𨿽上﹐度不能行﹐以其別二程於周朱﹐無以服天下萬世之心也。

或曰﹕聖人之言﹐恐不可以淺近看他。正公曰﹕聖人之言自有近處﹐自有遠處﹐自有淺近處﹐怎生彊要鑿教深遠的﹖善哉言乎﹐可謂萬世讀四子之法程矣﹗不曰如之何如之何者﹐自是爲世間一等含糊鵪突人下藥。閱周海門語錄云﹕突然說起﹐旨元機峻﹐待人領略後來。孟子之思﹐濂溪之尋﹐延平之觀﹐皆是如之何如之何者處。嗚呼﹐是非所謂近處彊要鑿教深遠者耶﹖如此看書﹐孔孟之言盡成懸幻﹐使後學茫無著眼處﹐其爲吾道之蠹﹐豈淺鮮哉﹗

獨對時能無胡思亂想否﹖其禦之﹐禦之當如禦寇﹔共對時能無胡言亂語否﹖其防之﹐防之當如防川。𨿽然﹐禦其外矣﹐而無以淸其內﹔防其流矣﹐而無以杜其源﹐恐禦寇防川亦徒勞罔功耳。

純公云﹕自舜發於畎畝之中﹐至孫叔敖舉於海﹐若要熟﹐也須從這里過。予也險阻艱難﹐備嘗之矣。人之情僞﹐盡知之矣。可謂從這里一過﹐而學不加進﹐徳業無聞﹐熟與否﹐每引古鏡一照﹐殊覺面目難施。

涇陽謂二程未足以盡﹐元公過矣。明道之去孔子及顏孟千有餘歲也﹐而描寫其气象﹐各各如畫﹐豈其越數代如同室者﹔於元公﹐反覿面而失之乎﹖必不然矣。叔子之識不減伯子﹐其亦可類推而知也夫。

念臺劉先生爲儒﹐醇乎其醇者也。考其語類﹐亦襲無善之說﹐所謂習矣而不察焉﹐非歟﹖髙﹑顧﹑馮諸君子﹐生平同心一徳﹐相與講明斯道﹐其於無善之說﹐蓋嘗深非而力斥之矣。豈其未之前聞耶﹖抑胸有成見﹐𨿽言猶在耳﹐而不之信耶﹖此則非余之所敢知也。

讀太極圖﹐識性之原焉﹔讀西銘﹐識性之量焉﹔讀定性書﹐識性之體焉﹔讀顏子好學論﹐識性之所以復焉﹔讀敬齋箴﹐識性之所以養焉。自孔孟歿而聖學晦﹐上下千四百年﹐無見性者﹐是以無見道者。至五篇文字出﹐然後天之所以命人﹐與人之所以合天者﹐一一描出而無復餘蘊﹐使學者確然有所持循矣。

渾身是性﹐刻刻要復他﹔滿目是易﹐件件要用他。不見易不可與言性﹐不見性不可與言易﹐故曰﹕神而明之﹐存乎其人。

天變不足畏﹐祖宗不足法﹐人言不足卹﹐此王介甫之政事也﹔眞爲性命人﹐被惡名埋沒﹐一世不得出頭﹐亦無分毫掛帶﹐此王龍溪之道學也。上下二王﹐其有殊途同歸者耶。嗟乎﹐介甫之政事﹐僅足以禍宋﹔龍溪之道學﹐且將貽禍於天下萬世。言之不可不懼也如是哉﹗

朱子之教學者﹐曰半日靜坐半日讀書。景逸先生益之曰﹕靜坐以思所讀之書﹐讀書以考所思之要。余不揣又益之曰﹕靜坐以思所讀之書與禪學之寂滅異矣﹐庶幾日有所得﹐而不至於殆﹔讀書以考所思之要與俗學之記誦異矣﹐庶幾日有所得﹐而不至於罔。然則孔朱之教﹐豈有異指耶﹖陽明願學孔子者也而力詆朱﹐吾不知之矣。

所謂學者﹐性焉而已矣﹔所謂性者﹐理焉而已矣。窮理以盡性﹐然後爲學。

釋氏以心爲性﹐老子以气爲性﹐眾人以情爲性﹐皆得其偏而失其全也。聖人則不然﹐以性盡心﹐故心爲精義入神之心﹔以性養气﹐故气爲配義與道之气﹔以性攝情﹐故情爲胞民與物之情。

欲爲儒宗者宗朱而已矣﹐宗朱所以宗孔也。銳意宗孔而不宗朱﹐非眞能宗孔者也。

讀曲禮上下﹐而不能修身者﹐吾不謂之學禮也。讀周召二南﹐而不能齊家者﹐吾不謂之學詩也。讀堯舜二典﹐而不能治國者﹐吾不謂之學書也。

吾日三省吾身﹕心有妄想與否﹐言有妄發與否﹐事有妄做與否。

孔明﹑曾子﹐大賢也。孔明臥隆中﹐非三聘不出﹐旣而魚水投歡﹐鞠躬盡瘁﹐惓惓乎以漢賊不兩立﹑王業不偏安爲念﹐看他是何等胸次﹗曾子一生彊勉﹐銖銖而積之﹐寸寸而累之﹐卒傳大學十義﹐以惠天下後世﹐原其得力處﹐要在戰戰兢兢﹑如臨深淵﹑如履薄冰三句﹐看他是何等功夫﹗

曾子天分未能大過人﹐而潛心聖道﹐喫盡多少辛苦﹐才了悟到一貫處。有志聖學者﹐三道以學其容貌﹑辭气﹑顏色﹐三省以學其謀人﹑交友﹑傳師﹐養志以學其事親﹐敬身以學其全父母之遺體﹐直養自反之縮﹐以學其大勇。繩趨矩步﹐何多讓焉﹖

知愛知敬﹐自然之良知也﹐須以推廣爲致﹔知食知色﹐人欲之良知也﹐須以節檢爲致。良知同﹐而所以致之者異﹐不可不察也。

孩提之童﹐無不知愛其親也﹐以此爲良知是也。然而舜之父母應何如愛﹖閔子之父母應何如愛﹖申生﹑伯奇之父母應何如愛﹖此四人者﹐良知非不同﹐而或爲聖人之孝﹐或爲賢人之孝﹐或不聖不賢而殺身以賊孝﹐何也﹖及其長也﹐無不知敬其兄也﹐以此爲良知是也﹐然而周公之兄弟應何如敬﹖司馬牛之兄弟應何如敬﹖公子伋公子壽之兄弟應何如敬﹖此四人者﹐良知非不同﹐而或爲聖人之友﹐或爲賢人之友﹐或不聖不賢而殺身以賊友﹐何也﹖舜與周公﹐皆明於庶物者也﹔閔子司馬牛﹐則得聖賢爲師友﹐夙嫻格物之訓者也﹔若申生伯奇公子伋公子壽﹐助無師無友而不學﹐未嘗格物以致其知者也。假使四人者與閔子司馬牛同門﹐豈至身陷大惡也哉﹖格物不格物之相去遠矣。

志孔明之所志﹐當從二表志去。學會子之所學﹐當從十傳學來。

聖人教人﹐只說下學人事﹐而天理自在其中。二氏專言上達天理﹐而不及人事﹐天下豈有人事外之天理哉﹖

聖賢之書﹐原爲天下後世謀身心也。而天下後世讀聖賢書者﹐只取以資其筆舌﹐與身心全無干涉﹐辜負垂訓立教之意多矣﹗

四書者﹐吾人之布帛粟菽﹐不可一日無者也。使非考亭爲之注﹐誰知其爲古今第一要典也﹖𨿽然﹐考亭注四書﹐蓋欲使字字句句皆可見諸行也。今之學者﹐類言遵朱矣﹐遵之訓詁而爲文﹐非遵之以步趨而爲人也。然則四書之行於世﹐爲古今第一要典﹐亦徒以其名焉云爾﹐有能信其爲布帛而衣被之﹑信其爲菽粟而飲食之者乎﹖我未之見也。

自古言治道者﹐莫備於書。竊意不邇聲色﹑不殖貨利兩言﹐其源本也﹔好問則裕﹑自用則小兩言﹐其樞要也。明乎四言而力行之﹐其於治道也何有﹖

敬之一字﹐千古傳心之要典也﹐其說詳於書而著於禮。余謂易與詩亦然﹐何也﹖幹之九三曰﹕君子終日幹幹夕惕若﹐此三百八十四爻之綱領也﹐進而求焉﹐敬以直內敬愼不敗﹐皆此義也。雅之文曰﹕維此文王小心翼翼昭事上帝﹐此三百篇之綱領也﹐進而求焉﹐敬之敬之於緝熙敬止﹐皆此義也。若曰詳於書禮而略於易詩﹐當不其然。

君子亦未嘗無利心﹐但名節念重﹐是以舍利而卽義﹐蓋所見分明﹐故所守牢固也。小人亦未嘗無義心﹐但身家念重﹐是以捨義而卽利﹐蓋所見含糊﹐而所守濡忍也。﹝此言君子小人義利之心﹞

君子以道義爲性而正其情﹐小人以貨利爲情而傷其性。君子之心不勝其小﹐而器量函蓋一世﹔小人之心不勝其大﹐而志意拘守一膜。

君子時時戒愼﹐惟恐有拂於天理﹔小人事事張皇﹐惟恐有拂於人欲。

在人身上都有一个太極﹐聖人全焉﹐賢人勉焉。若愚者﹐則冒昧而不知爲何物矣。

朱子曰﹕太極圖一圈便是一畫﹐只是撒開了引教長一畫。竊意伏羲一畫﹐原是直的﹐直則無回曲﹐古若今萬物萬事都貫徹的去﹐未有遺乎其外者也。撒開了教長一畫﹐便是圓的﹐圓則無剩漏﹐古若今萬物萬事﹐都包括的去﹐未有遺乎其內者也。直的也是這一畫﹐圓的也是這一畫﹐非有兩畫也。

離陰陽無所謂太極也﹐離太極亦無所謂陰陽﹐不卽不離之間太極在焉。此朱子說太極最喫緊處。我輩正不必向古聖問太極也﹐冥心而會之﹐反身而求之﹐躍躍參前矣。

只是一个太極﹐上極於天﹐下極於地﹐中極於人﹐無之而不在也。晝夜存養﹐晝夜省察﹐但使此心無時不在腔子裏﹐則心爲太極之心﹔但使此身無處不在天理上﹐則身爲太極之身。身心渾然一太極﹐眞與天地合徳矣。

論學便是要明理﹐格物之謂也。論治便須識體﹐修身之謂也。格物者以知心知性爲先務﹐心卽理也﹐性卽理也。明乎心性﹐而後可以言明理也。修身者以動容貌﹑出辭气﹑正顏色爲要圖﹐暴慢鄙倍遠而信近﹐出身加民者有其本矣﹐治道所由立﹐治法所由施也。

陽明師弟動云顏子沒而聖學亡﹐夫顏子沒而聖人之學在曾子﹐曾子沒而聖人之學在子思﹐子思沒而聖人之學在孟子﹐胡爲其亡也﹖

文公說書﹐以理會聖人立言之旨爲主﹐卽偶有不合聖人之旨處﹐卻無不合聖人之理處。文成及慈湖龍溪諸公﹐往往不得聖人之理﹐又安望其得聖人之旨哉﹖

存心謹言之道﹐一言以蔽之﹐曰定其心而後語。

孔孟之道﹐至程朱而明﹔程朱之道﹐至文成而晦。學者有志斯道﹐須去其所以晦程朱者﹐而後得其所以明孔孟者。不然含糊兩可﹐終無入處。

孔子以克己復禮爲仁告顏子﹐此虞庭十六字嫡傳也。克己者﹐克去其人心也﹔復禮者﹐復還其道心也。人心克而道心復﹐則無不精﹑無不一也。惟精惟一﹐是仁者純粹不雜﹑貞固不貳之本體也。允執厥中﹐執此而已矣。

或曰﹕聖人不輕言心﹐惟自敍其所學曰從心﹐嘉顏子之不違仁曰其心。此外無聞焉。曰﹕聖人不輕言心﹐善觀聖人之言者﹐所言無非心也。試以子張問行一言觀之﹕言忠信以心言也﹐行篤敬以心行也﹐立則見其參於前也﹐見其心於前也﹔在輿則見其倚於衡也﹐見其心於衡也。夫然後行州裏蠻貊﹐莫不見吾心也。若夫言不忠信﹐則違其心而言矣﹔行不篤敬﹐則肆其心而行矣。聖人不輕言心﹐而所言無非心。善觀者盍觸類通之。

只見自家不是﹐不見他人不是﹐君子也。只見他人不是﹐不見自家不是﹐小人也。

嘗試反之一己﹐心者﹐身之天也﹔身者﹐心之地也。心載身﹐身載心﹐一己之天地也。心正而身修﹐一己之天地位也。五臟六腑四肢百骸﹐一己之萬物也﹐內而七情各當其則﹐外而九竅各舉其職﹐一己之萬物育也。嘗試近視一家﹐有嚴君焉﹐有慈母焉﹐一家之天地也﹔膝下承歡﹐父母其順﹐一家之天地位也﹔自兄弟妻子奴婢以及堂室田園禽獸花木諸般器用之類﹐一家之萬物也。一切偕之大道﹐莫不有以盡其性﹑協其情而時措咸宜﹐一家之萬物育也。我輩有志聖賢之道﹐正從此處見得。若曰位天地﹑育萬物非吾事也﹐豈其然﹖豈其然﹖

日知其所亡﹐格物也﹔月無忘其所能﹐物格也。可謂好學也已﹐可謂格物而物格也已。

格物者多學而識﹐物格者一以貫之。

天地正气﹐大率爲利名二字壞盡﹐反躬內省﹐果此一無系累﹐才是眞丈夫。

以心發言﹐言斯不妄矣﹔以言印心﹐心斯不放矣。二者交攝互益﹐易謂忠信以進徳﹐修辭立誠以居業者﹐俱於斯焉得之矣。

張子曰﹕學至不尢人﹐學之至也。薛子曰﹕學至不責人﹐則其徳進矣。不尢人﹐又何責人之有﹖不責人﹐又何尢人之有﹖文淸之言原本橫渠﹐吾輩讀之﹐竊以自愧﹐又竊以自勉也。

子謂顏淵曰﹕惟我與爾有是夫。又曰﹕人不堪其憂﹐回也不攺其樂。正所謂不見是而無悶者也。

遁世無悶﹐不見是而無悶﹐胸中饒有自得處﹐不知手之舞之足之蹈之﹐非甘心枯寂一流也。

吾心時時要整齊﹐不敢些子怠慢﹐這便是禮。吾心時時要和平﹐不敢些子躁戾﹐這便是樂。禮樂不可斯須去身也與哉﹐禮樂不可斯須去心也。

吳康齋曰﹕心是活物﹐涵養不熟﹐不免搖動。這時時安頓在書上﹐庶不爲外物所勝。梁溪先生曰﹕安頓二字大有害﹐儒者不徹性由此。信然哉﹐蓋安頓工夫﹐於本體自然處尙隔一層﹐是以梁溪云云。然在初學者﹐似亦無妨。先生不云乎﹖初入之心﹐妄念膠結﹐若不安頓﹐如何便會渾合﹖或勉彊而行之﹐須索如此。

孔顏之樂有二種﹕胸中無物則樂﹐胸中有得則樂。惟無物而後能有得﹐惟有得而後能無物。二者相因﹐而其爲受用也﹐則一而已矣。

泰州輩厭薄聞見﹐至謂六經亦可廢﹐何異於捨布帛而求其暖﹐捨菽粟而求其飽乎﹖其不至於凍餒而殞命者幾希。知仁勇三達徳﹐缺一不可。何也﹖人而不知﹐是非當前﹐一切判斷不開﹐這是混帳﹔人而不仁﹐私欲滿腔﹐視同體如胡越﹐定要刻薄起來﹔人而不勇﹐終日委靡﹐沒个希聖希賢的志气﹐如何會長進﹖大都這三徳﹐原是天與我的﹐少了一件﹐便把那兩件也連累了﹐豈不是徳之賊﹐豈不辜負在天地間做个人﹖

博我以文﹐從性之著見處誘之也﹐以言乎遠﹐則不禦也﹔約我以禮﹐從性之凝固處誘之也﹐以言乎邇﹐則靜而正也。此孔子所以教﹐而顏子所以學也。

天下之治也﹐理教昌明﹐爲君子者在上位﹐爲小人者在下位﹐小人恥其下﹐而以功名矢志﹐亦將勉力爲君子。天下之亂也﹐理教晦昧﹐爲小人者在上位﹐爲君子者在下位﹐君子恥其下﹐而以富貴動心﹐亦將失身爲小人。

君子之富貴﹐所以崇廣徳業也﹐故孜孜焉進修而不足。小人之富貴﹐所以跨躍閭裏也﹐故盈盈焉溫飽而有餘。

樂經吾不得而見之矣﹐故六經虛其一而稱五﹐此六經一大缺典也。𨿽然﹐有四子之書在﹐粹然自成一家﹐合而成六﹐誰曰不宜﹖後儒又從而附益之﹐至有十三經﹐於是乎加多矣。竊意孝經而外﹐若左氏﹐若公羊﹐若谷梁﹐若爾雅﹐恐俱不得以經名也。甚至二氏之書﹐紛見疊出﹐儼然以經自居﹐其爲僭竊也甚矣。惟名與器﹐不可以假人。朝廷之名器且然﹐而況於聖賢之名器乎﹗聲其僭竊﹐一舉而攺正之﹐伊誰之任與﹗文淸先生曰﹕大聖人作﹐予將有厚望焉。

論人於戰國﹐吾必以魯仲連爲巨擘焉。仲連之辭富貴﹑甘貧賤也﹐曰輕世肆志。此四字者﹐如何當的他起﹖假使權柄到手﹐恐誤天下蒼生矣。嗚呼﹐不知學之獘﹐至此哉﹗

朱子立主敬三法﹐髙子從而先後之。上蔡常惺惺﹐和靖其心收斂不容一物﹐總之以伊川整齊嚴肅爲入門。整齊嚴肅﹐從衣冠瞻視上見得﹐功夫似在外面﹐而其實則本之於心也。何也﹖整者此心無敢散亂也﹐齊者此心無敢參差也﹐嚴者此心無敢寬放也﹐肅者此心無敢怠慢也。分之則四﹐合之則一而已矣。所謂敬也﹐上蔡之惺惺﹐和靖之收斂﹐一以貫之矣。

吾於髙子遺書﹐尊之如天地﹐親之如父母﹐敬之如神明﹐吾師乎﹐吾師乎﹗由孔子而來﹐見而知之者﹐得四人焉﹕顏曾思孟是也﹔聞而知之者﹐得五人焉﹕周程張朱是也﹔以聞知上遡見知﹐使孔子之道燦然復明於世者﹐於今又得髙子其人﹐故予嘗有語云﹐早歲服膺惟庭訓﹐晚年北面在梁溪﹐蓋不忘此身生成所自也。

老子陰符經﹐從未睹全書﹐只於薛子讀書錄中得其一二。薛子述程子之言曰﹕老子甚雜﹐如陰符經卻不雜。及閱之﹐雜甚﹐且多怪誕不經之語﹐如以仁義禮智信爲五賊﹐及天地萬物之盜之類﹐是何話說﹖薛子錄之﹐殊不可曉。

孔子以四勿教顏子﹐而老子言三勿﹐曰﹕耳﹑目﹑口﹐天下之三要也。此其言之近理者。惟是少卻一物﹐所動一差﹐並視﹑聽﹑言亦未能皆合於理矣。烏所語於克己之功乎﹖

許魯齋曰﹕責己者可以成人之善﹐責人者適以成己之惡。此言是身心良劑﹐我輩宜時時刻刻服之。

薛子曰﹕一念之欲不能制﹐而禍流於滔天。余曰﹕一時之怒不能制﹐而禍流於滔天。

薛文淸極力推許魯齋﹐猶王文成極力推陸象山也。各以其學之所近者言之﹐故見瑜而不見瑕。畢竟是格物未到至極處。

人心惟危﹐則道心惟安矣。道心惟微﹐則人心惟顯矣。顯者省察而自克之﹐安者優遊而自得之。則人心皆道心﹐渾然爲一﹐無所分別矣。

文淸先生曰﹕大舜聞一善言見一善行﹐沛然莫之能禦也﹐是卽感而通天下之故也。予謂與木石居﹐與鹿豕遊﹐其所以異於深山之野人者幾希。豈非爲寂然不動傳神乎﹖合孟子一節﹐恰好是系辭兩句之義。

養气者自無暴其气始﹐然必喜怒哀樂發皆中節﹐而後可言無暴。何也﹖喜怒哀樂﹐气之驗也。

言語輕浮淺露無涵蓄﹐躁率急遽無倫序﹐皆所以暴其气也。養气者須沈潛和緩始得。

文淸先生曰﹕忠臣事君﹐視天下猶一家﹐非爲身謀也。余謂不特事君爲然﹐𨿽隱居鄕裏﹐視天下猶一身﹐非爲家謀也。又曰﹕聖賢之言皆平易易知﹐後儒有作禪語以見於文辭者﹐𨿽曰明理﹐失平易之意矣。余謂﹕作禪語以見於文辭者﹐便是理不明﹐豈特失平易之意哉﹖

漢末諸賢﹐天資甚髙﹐極力砥躬礪行﹐但於道學一路﹐未有理會處﹐故不免淪胥以亡。惜哉﹗若使得程朱爲師友﹐或免於難。其所以進徳修業者﹐度亦不至如當年而遂已也。

梁溪之於河津﹐猶顏子之於曾子也。

梁溪先生課程﹐每夜臥不解衣﹐乍醒卽起。余未能也﹐解衣而臥﹐才醒便默記一日所讀之書﹐或思索義理。有所得﹐卽於次日記之﹐覺得此心在腔子裏。但不能常耳。

薛文淸先生讀書錄﹐蔡文莊先生四書蒙引﹐才是聖門格物﹐功夫卓絕。諸儒孰得而加諸﹖

一念不妄起﹐一言不妄發﹐一事不妄做﹐一人不妄與。書此甫畢﹐閱讀書錄文淸先生語云﹕一言不可妄發﹐一事不可妄動﹐與予中間二句全合。此心之同然如此哉﹗

楊龜山曰﹕人性上不容添一物。余謂﹕人性上不容減一物。仁義禮智天理也﹐富貴功名人欲也﹐仁義禮智中﹐稍以富貴功名之念容之﹐天理流爲人欲﹔富貴功名中純以仁義禮智之意行之﹐人欲轉爲天理。

幾善惡都從念頭上見得﹐念頭才動﹐便須查考﹕某是善﹐卽引伸之使日長﹔某是惡﹐卽遏絕之使日消。所謂知幾之學也。

書曰﹕無教逸欲有邦。余引伸之曰﹕無教逸欲有家﹐無教逸欲有身。

無輕日用惟難﹐無安屋漏惟危。

人皆知奉承此身﹐而不知奉承此心。如宮室之美﹑妻妾之奉﹑衣服飲食器用玩好之類﹐皆所以奉承此身也。目不敢妄視﹑耳不敢妄聽﹑手足不敢妄持行﹐懍懍焉如對上帝﹑如臨師保﹐皆所以奉承此心也。奉承此心者無不至﹐則不宮室而美﹐不妻妾而歡﹐不膏粱而腴﹐不文繡而華﹐不彜鼎金玉而隨取輒給。凡所以奉承此身者﹐無不至矣。

人之吉與凶﹐徵諸言。躁其言﹐人未有能吉者也﹔言之訒與否﹐徵諸气。暴其气﹐言未有能訒者也。

文淸曰﹕性也者﹐其小學之樞紐也與。余謂﹕性也者﹐其大學之樞紐也與。豈特大學然哉﹖自論語中庸孟子以徧觀六經而盡識﹐皆此物此志也。

文淸曰﹕頑不仁也﹐有以訂之則仁矣。西銘一篇﹐皆勉人爲仁之意。余曰﹕愚不知也﹐有以砭之則知矣。東銘一篇﹐皆勉人爲知之意。

文淸曰﹕人之動靜語默寤寐﹐皆易也。嘗試反躬而求之﹐一動一靜一語一默一寤一寐﹐其對待之易乎﹖所謂交易爲體也。動而靜靜而動﹐語而默默而語﹐寤而寐寐而寤﹐循環無端﹐其流行之易乎﹖所謂變易爲用也。動靜必以禮﹐語默必以義﹐寤寐必以敬﹐則太極之理眞實在我﹐而渾身於是乎見易矣。

允執厥中一言﹐萬世心學之宗﹐亦萬世經學之宗也。如易只是要剛柔得中﹐書只是要政事得中﹐詩只是要性情得中﹐禮只是要名分得中﹐春秋只是要賞罰得中。中之一字﹐便該盡五經大義矣。

永樂二年﹐饒州處士朱友季詣闕﹐獻所著書﹐專詆毀周程張朱之說。上覽而怒曰﹕此儒之賊也。特遣行人押友季還饒州﹐令有司聲罪杖遣﹐悉焚其所著書﹐曰毋誤後人。息邪說﹑放淫辭﹐此三代後王者第一盛舉﹐有功吾道大矣。爾公張氏獨微示不滿之意﹐且惓惓焉﹐惜其書之無存也。意者欲自爲地乎﹖閱其四書大全辧﹐恐亦有拾友季余唾處。

秦焚詩書﹐學問一道掃地矣﹔繼以漢髙嫚罵﹐故開國之初﹐知學者絕少。歷文景間﹐文學之士始稍稍出﹐賈誼之文博大昌明﹐而或失則浮﹔晁錯之文典雅精練﹐而或失則刻。以言乎知道﹐均未也。至董子出﹐然後知道之大原出於天﹐才說性﹐才說命﹐是吾道一大開山也。故正其誼不謀其利﹐明其道不計其功﹐是董子之學度越諸子處。諸不在六藝之科﹑孔子之術者咸絕其道﹐勿使並進﹐是董子之教度越諸子處。由周迄宋﹐可與適道者得三人焉﹕文淸推昌黎﹐文成推河汾。然河汾以西方之教爲聖人﹐昌黎以墨翟臧孫辰與孔子並稱﹐要之醇正不雜﹐俱遜廣川一席也。

君子修之吉﹐蔽以戒愼恐懼四字﹐說的恁地嚴重﹔小人悖之凶﹐蔽以放僻邪侈四字﹐說的恁地醜惡。似乎霄壤懸殊矣。豈知一不戒愼恐懼﹐便做到放僻邪侈﹔要免放僻邪侈﹐須是戒愼恐懼。出此入彼﹐中間更無站立處。避凶趨吉者愼之哉﹗

今人講天文﹐都在躔度上推算﹐余謂天行健君子以自彊不息﹐這便是孔子的天文。今人講地理﹐都在疆域上查考﹐余謂地勢坤君子以厚徳載物﹐這便是孔子的地理。把兩大象實體到身上來﹐卽以贊天地之化育可也﹐區區讖緯陰陽之術云乎哉﹖

二氏專言空﹐吾儒亦豈諱言空﹖但吾儒所空者欲也﹐二氏所空者理也。空其欲則人欲淨盡﹐而天理盎然現前﹐性命皆歸實地﹔空其理則枯槁寂滅﹐生意索然﹐空而頑矣。然則天理流行活活潑潑﹐如何可空﹖

晝間功夫在言語上查考﹐言語不愼密﹐吾心未有能存者也﹔夜間功夫在夢寐上查考﹐夢寐不眞正﹐吾心未有能存者也。晝夜孜孜﹐只是要保護這一个心。然心不是懸空守的﹐須要時時讀書﹐才得翕聚﹔書又不是艸率讀的﹐須要時時靜坐﹐才得沈潛。靜坐以讀書﹐讀書以存心﹐心存而晝間言語自然愼密﹐夜間夢寐自然眞正矣。

梁溪先生言﹕功夫以擇執二字盡之﹐曰無一毫攙和之爲擇﹐無一毫滲漏之爲執。予今曰﹕惟時時刻刻覺其攙和滲漏而已﹐如此方是眞功夫。愚謂從功夫覓本體﹐以心之虛靈二字盡之﹐無一物塡塞之謂虛﹐無一物遮蔽之謂靈。予今曰﹕惟時時刻刻覺其塡塞遮蔽而已﹐不知何日可見本體也。

捨程朱經驗良方而自制金鍼﹐自矜妙訣﹐律所謂違本方﹐殺人者也。

梁溪先生曰﹕孔子之道至程朱而闡明殆盡﹐學孔子而不由程朱﹐是入室而不由戶也。愚謂﹕程朱之道至髙子而闡明殆盡﹐學程朱而不由髙子﹐是入室而不由戶也。

梁溪於端文爲後生觀其答格物諸書﹐直舒胸臆﹐罄所欲言。端文亦欣然受之﹐不少芥蒂。如此正見兩公髙明光大處﹐我輩相與若無這段意思﹐便不成朋友﹐並不成學問。

儒者言無物﹐又言有物﹐何也﹖無物之物﹐指人欲言也﹐梁溪曰﹕所謂人欲﹐亦豈獨聲色勢利﹖只服食器用才有牽戀處﹐皆是也。須是克己閒邪﹐打掃的潔潔淨淨﹐然後本色豁露﹐無少污染。故曰無物。有物之物﹐指天理言也﹐白沙曰﹕靜中養出个端倪﹐方有商量處。端倪者﹐躍然於方寸﹐了然於日用﹐不言而諭者也。須是存心養气﹐發見的活活潑潑﹐然後本性凝成﹐無少滲漏﹐故曰有物。惟無物所以能有物﹐惟有物所以能無物﹐蓋合一而交資也。

性之一字﹐彷佛似有所見﹐尙未是其頭面。惟時時靜坐讀書﹐以庶幾一日之遇云爾。

易有太極﹐心有太極﹐不見吾心之太極﹐則無以見易也。

尋常思維﹐將太極來做我身的骨子﹐則陰陽動靜必有與時咸宜者矣。梁溪先生卻不然﹐其言曰﹕吾輩學問﹐以藐爾六尺爲太極作个骨子﹐則陰陽動靜又不足言也。余所言是後天而奉天時﹐先生所言﹐直是先天而天弗違。看他何等眼界﹐何等願力﹗

梁溪先生曰﹕惡念易除﹐雜念難除。今試內省此心﹐易除者果是除了﹐難除者畢竟未之除也。

梁溪述少墟之言曰﹕內存戒愼恐懼﹐外守規矩準繩。二語當終身行之。余謂內存戒愼恐懼便是敬以直內﹐外守規矩準繩便是義以方外﹐終身行同人之言也與哉﹐終身行坤之六二也。

君子守身之道三﹕一曰言語不苟﹐一曰取與不苟﹐一曰出處不苟。

晝之所讀﹐夜必思之。夜之所得﹐晝必書之。晝不讀則夜無所思﹐夜不思則晝無所書。無所思﹐則正念弛而私欲生矣﹔無所書﹐則正功廢而宴安成矣。私欲生於內﹐宴安成於外﹐則身心日污壞﹐而性命日淪喪。此豈等閒事﹐而可不惕然深省乎﹖

心也者一身之主宰也﹐故從來稱心者必曰君﹐身有五官百骸﹐皆一心之服役也﹐有臣道焉。心牽於物﹐則紛亂雜擾﹐不能爲官骸之主宰﹐而心爲昏君﹔五官百骸各牽於物﹐則陷溺汨沒﹐不肯爲心之服役﹐而五官百骸皆叛臣矣。外以察吾君臣大義何存何亡﹐不可逃也﹐吾惟日盡吾職分之所當爲者而已﹔內以察吾君臣至理惟微惟危﹐不可忽也﹐吾惟日盡吾性命之所當爲者而已。

回想向來病痛﹐正在捨其田而蕓人之田。人之田原不要蕓﹐我彊要蕓之﹐究竟無下手處﹐是以人之田未必治﹐而己之田荒蕪甚矣。自玆以往﹐務要把那根莠荊棘一切斬除了﹐將一片田地修治的潔潔淨淨﹐布以嘉種﹐朝夕灌漑滋培﹐生生不已﹐萬寶告成﹐庶不負我祖宗基業耳。

讀書非占畢﹐求復吾性焉耳﹔靜坐非禪定﹐求見吾性焉爾。性何以復﹖由失而得也﹔性何以見﹖由昧而明也。失而得﹑昧而明﹐則气質變化﹐而天地之性盎然現前矣。

梁溪先生曰﹕世局如此﹐正是玉成﹐不可不知也。信然哉﹗然非曰知其玉成而遂已也﹐須將天地間第一件事﹐以隻身挺然擔荷其間﹐萬萬莫要失了腳﹐萬萬莫要脫了肩﹐好好的交與那个人﹐方不負彼蒼玉成之意。

文淸曰﹕愛流爲淫﹐溺仁之過也。余則曰﹕不仁之過也。蓋淫溺之愛﹐全是一團私心了﹐如何說得仁﹖

以系戀之私恩而曰待小人女子之道﹐余曰未然。旣曰道矣﹐豈有系戀﹐亦豈有私恩乎﹖

治天下者在得人﹐固矣。余謂治身心亦然。學者屏棄外物﹐孜孜然用其力於身若心也﹐非得良朋好友切磋之﹐有日損無日益矣﹔無已﹐姑借憎疾之人誹謗之口以自勵﹐可乎﹖畏其人察其言﹐反觀內省﹐務求攺過以自新﹐彼憎疾而誹謗之者﹐何必非良朋好友也﹖

於人也無問貴賤﹐於事也無問大小﹐於地也無問明暗﹐於時也無問久暫﹐皆當提醒此心﹐而不敢萌怠慢之意﹐久之自行得處。

心誠色溫﹐气和辭婉。此八字者不可頃刻忘也。

壽親一舉而四方垂存﹐自公卿以至布衣﹐未識面而來者指不勝屈也。余不肖﹐何徳以堪之哉﹖圖報無能﹐惟有益孜孜於身心性命之學而已。

敬以直內﹐心乎道也﹔義以方外﹐身乎道也。心乎道﹐道凝其心也﹔身乎道﹐道淑其身也。內凝其心而身益淑﹐外淑其身而心益凝﹐此之謂內外交相養者也。

心以不動爲主者也﹐而反曰動心﹐蓋震動其心﹐使之有所警惕﹐而不敢卽安﹐庶可不淪於冥頑也﹔性以不忍爲主者也﹐而反曰忍性﹐蓋堅忍其性﹐使之有所創艾﹐而罔敢或易﹐庶可不囿於气質也。故孟子曰﹕增益其所不能。薛子曰﹕則日新矣﹐然則動心者﹐正所以不動其心也﹔忍性者﹐正所以不忍其性也。

每日外考吾所言﹐字字句句務期核實而後已。實矣﹐若未能有行焉﹐𨿽實言亦虛也。每日內省吾所知﹐事事物物務期認眞而後已﹐眞矣﹐若未能有行焉﹐𨿽眞知亦假也。虛者實之﹐假者眞之﹐吾其可以日進有功也夫﹗

我行其野﹐適當立冬前二日﹐利於是終﹐貞於是始矣。仰觀俯察﹐滿目皆肅殺景象﹐使人愴然。然天地一團生意﹐卻都收藏在裏面﹐翕聚者正其發散者也﹐專一者正其直遂者也。因而內省吾心﹐翕聚乎否也﹐專一乎否也。不翕聚不專一﹐吾心一團生意﹐與天地懸隔矣。天道方以利終﹐而吾心無所謂義﹔天道方以貞始﹐而吾心無所謂知﹐天命之性安在﹖此不可以不勉也。

梁溪先生曰﹕財色二字﹐一落腳便是禽獸。讀之悚然危懼。又曰﹕聖門之學主於求仁﹐人心常收斂則常仁矣。只此二句﹐道盡吾輩本體功夫。學者要覓本體﹐須從此覓﹔要做功夫﹐須從此做。

陳惕龍先生曰﹕一生三事﹕一事收心﹑一事愼行﹑一事守口﹔一日三分﹕一分應物﹑一分靜坐﹑一分讀書。只此一聯﹐說盡希賢希聖希天功夫﹐此外若添一件﹐便覺重復。此中若減一件﹐便覺欠缺。無添也﹐無減也﹐遠而言之﹐終身畢世少他不得﹔近而言之﹐一時一刻少他不得。包𨿽不敏﹐請事斯語矣﹗

每當臨臥時﹐撫心自問曰﹕刁包﹐汝今年五十有八矣﹐徳還不加進﹐業還不加修﹐將來作何結果﹖無乃甘心禽獸矣乎﹖今日話是如何說﹐心是如何求﹐書是如何讀﹐事是如何應付﹐逐件查考起來。若一件不著實去做﹐仰便愧天﹐俯便怍人﹐次早淸晨﹐在我先府君﹑先梁溪夫子前叩頭服罪﹐務求攺過自新。

漢髙祖貴爲天子﹐過趙一箕踞﹐遂來貫髙之謀﹐幾至殺身亡天下。而況自天子以下者﹐可不敬與﹖然則希賢希聖是此敬﹐保身保家亦是此敬。

從古聖人﹐未有言格物者。言格物自孔門始﹐孟子七篇﹐皆格物之書﹐而於二字曾未著解。嗣是而後千四百年﹐茫然不知格物爲何事。故𨿽有絕世文章﹑絕世徳業﹐而律以聖人之學﹐槪乎其未有聞也。至程朱出﹐然後以易窮理二字釋之﹐或詳爲訓詁﹐或發爲論議﹐莫不有以曲盡其義類﹐𨿽聖人復起﹐豈能易其言哉﹗又三百餘年﹐姚江學興﹐直以爲善去惡四字了卻此案﹐而格物之學晦矣。入手一差﹐便難得手。不百年﹐復生我梁溪先生其人者﹐首以表章格物爲學﹐微辭奧義﹐如日中天﹐卽謂程朱復生可也﹐卽謂孔孟復生可也。噫﹐吾無間然矣﹗

無物不有﹐以性之充塞者言也﹔無時不然﹐以性之流行者言也。隨時隨物﹐莫不有以見吾性焉。斯眞能格物者也。

書曰﹕小人怨汝詈汝﹐則皇自敬徳﹐厥愆曰朕之愆﹐允若玆﹐不啻不敢含怒。此予三十年前書壁間以自勉者。近見文淸讀書亦錄之﹐故再記於此。

孔子於易系辭曰窮理﹐於大學曰格物。程朱釋格物曰窮理﹐以夫子之言發明夫子之言﹐故確不可易也。博而言之﹐萬物有萬物之理﹔約而言之﹐一物有一物之理。無巨細無精粗﹐皆有理﹐則皆在所當格也。

心卽理也﹐故格物者格心﹔性卽理也﹐故格物者格性﹔天卽理也﹐故格物者格天。心也性也天也﹐分言之則三﹐合言之則渾然一物也。推而極之﹐上下古今﹐何莫非此物﹐則何莫非此理也。故格物者一以貫之。

學聖人者﹐巧力二字缺一不可。然必以孔子爲標的。若陽明之力﹐詎曰非孔子之力﹐但其教人處則未免省力耳。自古無見成聖人﹐聖人無見成說話﹐如何要省力﹖陽明之巧詎曰非孔子之巧﹐但其教人處則未免傷巧耳。大匠必有規矩﹐羿射必有彀率﹐如何可傷巧﹖

溫公大賢也﹐生平不甚滿孟子。陽明大儒也﹐生平不甚滿朱子。二者病則一般。

爲人作應付文字﹐須要滿心奉承他﹐不是修辭立誠﹐不是忠信進徳﹐是亦招損一端也。

使汲長儒遊孔子之門﹐當是子路一流。使陶淵明遊孔子之門﹐當自曾點一流。

梁溪先生曰﹕如某人見他極好﹐與人言之亦相入﹐但考之躬行﹐便內外不合﹐以是知虛見無益。余讀之爽然自失﹐曰﹕先生其爲我發蒙乎﹖夙昔反觀﹐似有見地﹐且於先生之言無不入者﹔試考躬行內外合一否﹐柰何安於虛見﹐不勉勉於實地也。言念及此﹐無地可容矣。

偶然做的一事﹐原爲義助起﹐旣而熟思之﹐卻是大不義所在。名則利人﹐實則害己。急急回頭﹐庶無大悔。

日來反觀內省﹐口內依舊說長道短﹐讀書依舊操三歇五﹐應事依舊隨行逐隊﹐大不長進。急向我父師前叩頭謝罪﹐萬勿因循﹐甘此下流也。

先儒云﹕父母震怒﹐聲色異常﹔人子祇栗危懼﹐思所以平格﹐不當指爲性情所發而遂已也。此語原以諭天變﹐欲人修徳正事反災爲祥也。然謹書屋漏﹐固可作事親良箴矣。

孔子從心不踰矩之學﹐只憑一志字做去﹐故曰發憤忘食﹐正見其矢志處﹔曰樂以忘憂﹐正見其適志處﹔曰不知老之將至﹐正見其貞志處。及門中﹐惟以不惰許顏子﹐三月不違仁﹐其志立也。其餘或日至或月至﹐則所志有間斷矣。

孟子持志﹐陽明責志﹐正是頂門一鍼。後來人或爲物欲牽引﹐或爲科名汨沒﹐惜哉﹗

朱子五歲讀孝經﹐便書八字於其上﹐曰﹕若不如此便不成人。看他是何等志願﹗

周子說希賢希聖﹐直說到希天處。莫髙於天﹐故莫髙於周子之志。

髙子曰﹕人只有一个念頭最可畏﹐卽所謂獨也。又曰﹕精察天理﹐令這念頭只在兢業中行﹐卽所謂愼獨也。又曰﹕久之純熟﹐此个念頭都是天理﹐卽所謂矩也。𨿽七十方到此地位﹐其實吾輩才志學﹐便奉此以周旋矣。但從心所欲﹐則究竟未可幾及耳﹐故曰﹕吾輩安敢說大話也。

髙子曰﹕所謂收回放心者﹐才覺便已﹐更別無收。說的恁地見成﹐學者服膺此語﹐省卻多少气力。

天之心不可見﹐於其生物有常見之。人心常提醒﹐使生理油然惡可已。則吾之心渾是仁﹐而心之仁渾是天矣。

髙子問答書兩卷﹐上卷大段言理學﹐粹然吾性吾命至寶。下卷大段言政事﹐藹然吾君吾民良劑。至哉言乎﹐不作一時套語﹐不作一情面語﹐不作一假借語﹐直欲使天下學者盡躋聖賢之域﹑天下民生盡享康阜之樂而後已。自有書柬以來﹐若先生其弗可及也已﹗

博我以文﹐約我以禮﹐此孔門教學定本也。孟子而後千四百年﹐一切從事於詞章訓詁之學﹐只浮慕得博我以文半截﹐至約我以禮便茫然矣。有宋周程張朱五夫子出﹐然後推其博文之誘﹐而一意窮理﹔推其約禮之誘﹐而一意居敬﹐舉孔門所謂循循善誘之定本而著明之﹐殆無餘蘊矣。又四百年﹐姚江良知直接江西頓悟﹐只堅守得約我以禮半截﹐語及博我以文﹐便以爲影響﹑以爲支離﹑厭棄而不屑道矣。幸髙子崛起梁溪﹐以五夫子之窮理爲孔門之博文﹐以五夫子之居敬爲孔門之約禮﹐舉濂洛關閩所謂服膺孔門之定本﹐表章而著明之﹐又豈有餘蘊乎﹗夫人而無志於聖賢之道也則已﹐夫人而有志於聖賢之道也﹐斷斷乎當從髙子入。

不讀髙子遺書﹐眞是虛過一生。

髙子曰﹕吾生平不以三公爲榮﹐而以潔淨二字爲願。然願學先生者﹐學先生之所願而已。先生願潔淨二字﹐豈非合身與心而爲言乎﹖心掛一絲則其心不潔不淨矣﹐身染一塵則其身不潔不淨﹐一絲不掛﹑一塵不染﹐所謂上天之載﹑無聲無臭者﹐舉在吾身﹑心中矣﹐夫然後可與言潔淨矣。卽潔淨卽精微﹐內觀吾心一易之祕藏也﹐外觀吾身一易之流行也﹐心也身也易也﹐一而已。此之謂眞學易﹐此之謂眞學髙子。

髙子曰﹕莫輕視此身﹐三才在此六尺﹔莫輕視此生﹐千古在此一日。反復此言﹐便覺有壁立萬仞气象﹐然非曰諷詠其言而遂已。嘗試進而求之﹕三才在此六尺﹐此六尺者﹐豈不巍然與天地同體乎﹖今夫天終日生﹑地終日成﹐吾於其中生成若何矣﹔今夫天地之生成在兩間﹐而吾之生成在一心﹐心有所放失則不生﹐心有所缺欠則不成﹐不生不成﹐則此心頑空矣。吾惟孜孜求易簡於乾知坤能﹐彊而不息﹐然後可與言生矣﹔厚而能載﹐然後可與言成矣。生生成成﹐卽六尺卽三才也。千古在此一日﹐此一日者﹐豈不悠然與古今同運乎﹖前而古終日往﹐後而今終日來﹐吾於其中往來若何矣﹔今夫古今之往來在二气﹐而吾心之往來在一心﹐心有所系縛則不往﹐心有所障礙則不來﹐不往不來﹐則此心間斷矣。吾惟日孜孜求符節於先聖後聖﹐考而不謬﹐然後可與言往矣﹔俟而不惑﹐然後可與言來矣。往往來來﹐卽一日卽千古也。

仁者人也﹐人者心也。天下未有離心之仁﹐則未有離仁之心。故髙子曰﹕心本仁﹐如目本明﹑耳本聰﹐目本明而失其明焉則瞽﹐不可以爲目也已﹔耳本聰而失其聰焉則聾﹐不可以爲聰也已﹔心本仁而失其仁﹐則目𨿽明而心已瞽矣﹐耳𨿽聰而心已聾矣。聾瞽之心﹐尙可以爲心乎哉﹖不可以爲心﹐尙可以爲人乎哉﹖今之人有亡耳亡目者﹐則已憐之﹐而人亦共憐之﹔至於亡心﹐視亡耳亡目何如﹖乃己旣瞶然﹐人亦相視爲固然﹐其失輕重也抑甚矣﹗

程子曰﹕人只爲此形體﹐便隔一層。除卻形體﹐渾是天也。此孔子克己復禮之說也。一日克己復禮﹐天下歸仁焉。以言乎形體之無所障礙也﹐無所障礙則人體卽天體矣。愚曰﹕人正爲此形體﹐與天不隔一層。踐卻形體﹐渾是天也。此孟子形色天性之說也。惟聖人然後可以踐形﹐以言乎形體之無所虧欠也﹐無所虧欠則人體卽天體矣。內省吾身﹐耳目形也﹐其能明能聰﹐則耳目之性也。吾惟盡吾聰明之性﹐而耳目之形踐矣﹔手足形也﹐其能恭能重﹐則手足之性也。吾惟盡吾恭重之性﹐而手足之形踐矣﹔外省吾身﹐父子形也﹐其有親﹐則父子之性也。吾惟盡吾親之性﹐而父子之形踐矣﹔君臣形也﹐其有義﹐則君臣之性也。吾惟盡吾義之性﹐而君臣之形踐矣﹔兄弟朋友夫婦形也﹐其有序有信有別﹐則兄弟朋友夫婦之性也。吾惟盡吾序別信之性﹐而兄弟朋友夫婦之形踐矣。踐其形﹐然後可與言性也﹔盡其性﹐然後可與言形也。天命之謂性﹐賦性之謂形﹐踐形之謂人。

天地間無一物而非陰陽也﹐則無一物而非太極。形形色色﹐盈眸而是也。天地間無一事而非陰陽也﹐則無一事而非太極﹐巨巨細細﹐盈眸而是也。天地間無一時而非陰陽也﹐則無一時而非太極﹐往往來來﹐盈眸而是也。此處放過﹐便是行不著﹑習不察﹑物自物﹑事自事﹑時自時﹐與吾無與也。此處果識得無一物而非太極﹐無一物而非心也﹐無一物而非心﹐而心有一物濡染﹐則非太極矣﹔無一事而非太極﹐無一事而非心也﹐無一事而非心﹐而心有一事系戀﹐則非太極矣﹔無一時而非太極﹐無一時而非心也﹐無一時而非心﹐而心有一時間斷﹐則非太極矣。無濡染﹑無系戀﹑無間斷之謂心﹐無濡染﹑無系戀﹑無間斷之謂心之太極﹐無濡染﹑無系戀﹑無間斷之謂太極之無極。吾儒只說太極﹐太極便無極。故孔子專言之﹐而周子統言之﹐非有二也。若二氏﹐只說無極﹐卻遺了太極﹐是以談元說妙﹐都在靜裏尋覓﹐至於動中紛至雜投﹐未免厭煩﹐遂思屏絕事物。不知事物如何屏絕得﹖惟有一一還他太極本色而已。

一日五件事﹕曰事母﹑曰課兒﹑曰著書﹑曰謹言﹑曰省場圃。五件事都合並一字上去﹐曰敬。

古今道理都在四書裏面﹐故薛文淸公曰﹕四書不可一日不讀。四書道理都在集注裏面﹐故愚又曰﹕集注不可一日不讀。讀集注所以讀四書也﹐於集注無所得﹐而漫言四書﹐說夢也﹔於四書無所得﹐而漫言古今道理﹐說夢也。

孔子於伯夷﹐曰古之賢人也。而孟子則以爲聖之淸﹔於柳下惠﹐曰臧文仲知其賢而不與立。而孟子則以爲聖之和﹔周子於伊尹﹐曰大賢也。而孟子則以爲聖之任。豈一人之身可賢可聖﹐固若是懸殊耶﹖非也。賢﹐希聖者也﹐賢而以大名﹐則幾幾乎聖矣。是故顏曾思孟俱稱大賢﹐及其從祀孔廟﹐一則曰宗聖﹐一則曰述聖﹐一則曰亞聖﹐儼然配孔子﹐而迥異乎十賢。蓋皇帝王以降﹐聖人不世出﹐天縱孔子出類拔萃﹐古今絕響矣。嗣此以往﹐或有媲美顏曾思孟者﹐則天下第一流也。以余觀於周程張朱﹐殆其人與﹖五子俱稱大賢﹐當以四子之例處之﹐此數百年曠典﹐而未之舉也。愚嘗從而私擬之曰﹐周元公見聖﹑程純公悟聖﹑程正公修聖﹑張明公勉聖﹑朱文公會聖﹐以此言公諸天下萬世﹐使學道者知宋五子卽周四子。孔子而後此九人者﹐其弗可幾及也已﹗

聖人著書﹐一言一藥。博學於文﹐約之以禮﹐譬藥之有補有瀉也。在人視脈色而用之﹐文成法專於瀉﹐而元气轉虛﹔朱子補瀉兼施﹐爲藥中王道。若之何其廢之﹖文成學得之象山﹐朱子所熟聞深知﹐而不敢教﹐若曰天下有髙明者自能得引而不發之蘊﹐必以敬修維持之﹐使持循規矩﹐猶得寡過。非知不及文成也。其慮深於文成也﹐而目之爲影響﹐比之於楊墨﹐其可乎哉﹖

堯舜以來相傳之道﹐孔子開而孟子繼﹐非開則無以爲繼也﹐開之之功大於繼。若夫顏子曾子子思﹐則同有功於繼。孔子以來相傳之道﹐程子開而朱子繼﹐非繼則無以爲開也﹐繼之之功大於開。若夫周子張子﹐則同有功於開。

孔子之後知言者﹐孟子而已。孟子之後知言者﹐程朱而已。程朱之後知言其誰哉﹖愚謂本乎程朱之言﹐以致其知者﹐知言也﹔背乎程朱之言以侈其知者﹐非知言也。如此操券﹐豈有爽焉者乎﹖

檢點日用﹐有兩个念頭不好﹕一則曰昏﹐昏﹐不明也﹐不明不敬也。敬則不昏﹐𨿽愚必明矣﹔一曰怠﹐怠不彊也﹐不彊不敬也﹐敬則不怠。𨿽柔必彊也。

心不存則言不能無妄發﹐何謹之有﹖言不謹則心不能無外馳﹐何存之有﹖存心謹言﹐向來作兩段工夫去做﹐由今驗之﹐只是一事﹐非有二也。

存心時便以謹言爲心﹐謹言時須是存其心而後言﹐兩者打成一片﹐久則心無妄作﹐而發言自然中節矣。天卽理也﹐此語最盡。嘗試考諸聖賢之言﹐天命之謂性﹐命此理也﹔上天之載﹐載此理也﹔顧諟天之明命﹐顧諟此理也。四時行焉﹐此理行之也﹔百物生焉﹐此理生之也﹔盡其心﹑知其性所以知天也﹐知此理也﹔存其心﹑養其性所以事天也﹐事此理也。樂天者樂其理之所以然也﹐畏天者畏其理之所當然也。小心翼翼昭事上帝﹐昭事此理也﹔不顯亦臨﹐奉此理也﹔無斁亦保﹐守此理也﹔日監在玆﹐不敢一刻昧此理也﹔我其夙夜畏天之威﹐不敢一刻慢此理也﹔敬天之怒﹐無敢戲豫﹐罔或恣肆於理之中也﹔敬天之渝﹐無敢馳驅﹐罔或放逸於理之外也。昊天曰明﹐昊天曰旦﹐言此理之光昭也﹔及爾遊衍﹐言此理之充塞也。理之時義大矣哉﹗舉目見理﹐舉目見天也﹔舉步見理﹐舉步見天也。

潛室札記卷下

薛子曰﹕萬物本於天﹐萬事本於心。余謂﹕天者萬物之心也﹐萬物不得天以爲心﹐則不生﹔心者萬事之天也﹐萬事不得心以爲天﹐則不成。是故天與心生育萬物之主宰﹐而成立萬事之樞紐也。君子以天爲心﹐卽以心爲天﹐而造化之理不出徑寸﹐而得之矣。

以誠敬爲綱﹐時時提掇的來﹔以義利公私爲目﹐時時辧別的去。其庶乎。

晝夜思量﹕天之所以與我者是甚麼﹐極力承當﹐莫要絲毫辜負他﹐才好堂堂做个人。

君子夙夜惕勵﹐似憂多於樂﹐須尋孔顏樂處始得。然天下事未有無因而幸獲者也﹐不歷深山﹑不探重淵而欲羅異珍﹑恣奇玩﹐我知其難也﹐矧性命至寶乎﹖孔子云發憤忘食﹑樂以忘憂﹐孔之憤玆﹐其所以爲孔之樂也與。人不堪其憂﹐顏子不攺其樂﹐有道味而忘嗜欲﹐其所以爲顏之樂也與。不憤不苦﹐悠悠蕩蕩閒過了日月﹐而妄希受用﹑驕語快活﹐是飽食終日﹐其與禽獸何異﹖憤矣苦矣﹐更有一字訣﹐在其誠乎﹗子輿氏云﹐反身而誠﹐樂莫大焉。噫﹐盡之矣﹗

或欲入山﹐予曰﹕吾輩第一座名山曾尋覓否﹖或曰﹕未也。果安在﹖予曰﹕不在天之下﹑地之上﹐其在大學知止一節乎﹗或曰﹕何謂也﹖予曰﹕定則移易不得﹐靜則紛擾不得﹐安則搖撼不得﹐慮則遮蔽不得﹐方寸耳﹐而天地萬物皆備焉。所得不旣多乎﹖好个地面盡堪棲息﹐好个光景盡堪把玩﹐從出父母胞胎來﹐目便會視﹐耳便會聽﹐手便會持﹐足便會行﹐心便會思﹐那一件那一時不依靠他﹖後來成人長大﹐東奔西走﹐或在城市內熱鬧﹐或在廟堂崢轟﹐把絕頂去處輕輕斷送了﹐一時悔恨起來﹑憤勵起來﹐尋个名師﹐取些好友﹐替我指點路徑﹐我便孜孜皇皇﹐窮日之力﹐須索要到這里歇腳。自下以升髙﹐自近以及遠﹐拿住安身立命眞種子﹐𨿽在紛華靡麗場中﹐漠然無所與。其髙尙有如斯﹐徹上徹下﹐再隔他不住﹔亙古亙今﹐再崩他不了﹐巖巖乎大觀也哉﹗吾子幸勿捨目前名勝﹐而貿貿迷途也﹗或曰﹕命之也﹐此山不在書本上﹐還在腔子裏。予曰﹕然。近有語云﹐心到靜處是山林﹐正謂此也。

爲蓋世豪傑易﹐爲慊心聖賢難。

不富不貴﹐難乎免於今之世矣﹔不道不徳﹐難乎質於古之人矣。吾將違心易志﹐俛仰於今之世乎﹖抑將砥躬勵行﹐黽勉乎古之人也﹗

智不足以周一身﹐力不足以謀一家﹐庸眾也﹔智僅足以周一身﹐力僅足以謀一家﹐庸眾也。然則求免於庸眾果何道﹐而可大之濟天下﹑小之濟一邑﹖視乎分與量﹔用之利蒼生﹐捨之利鄕裏﹐因乎勢與時。

居則曰﹐我若當某時如何如何﹐我若當某事如何如何﹐旁觀者不之許﹐則拂然怒矣。試放下未來﹐提起見在﹐何莫非吾時﹐何莫非吾事乎﹖千瘡百孔﹐茫無下手處﹐驕語亦奚以爲﹖

積金不如積粟﹐積粟不如積徳。

先儒教人﹐不知幾千萬言﹐請以兩言蔽之﹕順理行將去﹐從天分付來。此做人十字訣也。做文者不知幾千萬言﹐請以兩言蔽之﹕都是幾个字﹐只要會安排。此做文十字訣也。俚而至﹐約而盡﹐知言哉﹗

做好人便是福﹐做不好人便是禍﹔幹好事便是吉﹐幹不好事便是凶。如此說來﹐才無獘。若必逐人逐事責報應﹐恐天道有不靈時﹐而人反莫之信矣。

開國無以加於周﹐而曰忠厚﹔做人無以加於諸葛武侯﹐而曰謹愼。嗚呼﹐傳道守身之道﹐不能復贊一辭矣﹗或問守己﹐曰﹕不昧心。問接物﹐曰﹕不負心。請益﹐曰﹕讀書窮理而已矣。

魯論云﹕古之學者爲己﹐今之學者爲人。餘下一轉語云﹕古之學者爲人﹐今之學者爲己。

孟子云﹕學問之道無他﹐求其放心而已矣。餘下一轉語云﹕求放心之道無他﹐學問而已矣。

獨對時﹐須被服莊敬日彊﹑安肆日偸二語﹔共對時﹐便理會語不妄發四字。

書無難易﹐無多少﹐不讀則難則多﹐讀則易則少。或讀或不讀﹐則𨿽則多﹔讀之又讀﹐則易則少。

吉凶決諸易﹐政事取諸書﹐性情陶諸詩﹐從違準諸禮﹐是非決諸春秋。

廉希憲孟子﹐勝趙普論語﹑胡廣中庸多矣。

左氏傳春秋﹐如隔靴搔癢﹐言之不軌於道也多矣。然其文嚴潔峻整﹐於以詳二百四十年之行事﹐弗可廢也。

有經斯有傳﹐傳者傳也﹐發明經旨而傳之天下來世者也。然以口傳經﹐何若以身傳經﹖以口傳經﹐聖人之功臣也﹔以身傳經﹐聖人之孝子也。不踐厥孝﹐而思樹厥功﹐傳乎﹖不也。不讀易而說道理﹐不讀春秋而談是非﹐直捕風捉影耳。

聞人之譽而喜﹐喜則驕溢生﹔聞人之毀而怒﹐怒則報復起。凡心俗气﹐此內斷無人品。聞人之譽而愧﹐愧則自彊﹔聞人之毀而懼﹐懼則自反。平心直道﹐就中都是功夫。

人以惡言加我﹐我爲弗聞也者而置之﹐人非而我是也。豈曰人勝而我負乎﹖若反之﹐則平分其過矣。

今有兩人於此﹐其一人焉千金之資是擁﹐其一人焉一節之長足錄﹐無不慕一節而羨千金。豈云有目者乎﹖

以言媚人﹐以貌媚人﹐以事媚人﹐以物媚人﹐以文章媚人﹐其媚一也。

嘗試反觀內省﹕做不好事固羞﹐做好事亦有時而羞﹔做不好事固怕﹐做好事亦有時而怕。羞做不好事﹐怕做不好事﹐是希聖賢的種子。這个念頭﹐須扶助將來﹔羞做好事﹐怕做好事﹐是甘庸眾的源頭。這个念頭﹐須掃除將去。

人之所喜我不喜﹐人之所怒我不怒﹐其庶矣乎。

以逢迎爲謙光﹐以戇直爲慢侮﹐以豪彊爲義气﹐以忍讓爲怯懦﹐以詐訛爲聰敏﹐以長厚爲胡塗﹐以雷同爲親愛﹐以慷慨爲矯激﹐世俗之見大率然也。君子不可以無辧。

昔人云﹐亂臣賊子﹐只見君父有不是處。噫﹐危哉﹗然則忠臣孝子﹐只見自己有不是處而已。由此推之﹐妻子之不我若也﹐宗族之不我徳也﹐交遊之不我信也﹐鄕裏之不我服也﹐婢妾臧獲之不我畏﹑不我懷也﹐是皆無道而處此也。假令有道處此﹐爾爾乎。書曰﹕至誠感神﹐矧玆有苗。有苗可感﹐奚有於同體﹐奚有於同气﹖故謂無不是的父母﹐可也﹔卽謂無不是人﹐亦可。

漢武帝之父子﹐宋太宗之兄弟﹐宋仁宗之夫婦﹐讀史者到今有遺憾焉。揆厥所自﹐是誰之過與﹖趙呂二公﹐恐當與江充同科矣。

商周間﹐賴伯夷叔齊兩兄弟點綴一番﹔戰國間﹐賴伍員申包胥兩朋友點綴一番。不然﹐世界頑鈍寂寥﹐吾不欲觀之矣。

孔孟而後﹐周程而前﹐醇正不雜者﹐董子一人而已。韓昌黎﹑王河汾不及也。

王汝止夢裏擎天門頭傳道﹐狂悖殊甚。旣而遊陽明之門﹐斂圭角﹐就夷坦﹐養粹气和﹐音咳指顧俱足令人意消。此與呂東萊少時飲食不好便敢打碎家事﹐及讀躬自厚而薄責於人章﹐卽渙然冰釋。俱可謂善於變化气質矣。

坡公光明磊落﹐間世人傑。只是不認得伊川﹐可惜可恨。

坡公爲疏論王介甫﹐一見範公祖禹疏﹐曰﹕經世之文也。遂毀其稿﹐而連名以進。此與張子之徹虎皮略同。儒者盛稱子厚大勇﹐而不及子瞻﹐何與﹖

君驕臣諂壞社稷﹐富貴驕﹑貧賤諂壞風俗。治天下者﹐必去此二驕二諂。

臥龍子云﹕親君子遠小人﹐此先漢所以興隆也﹔親小人遠君子﹐此後漢所以傾頹也。至哉言乎﹗獨有國之明訓也哉﹗我輩做人亦然。

蘇長公云﹕孔明出師二表﹐可與伊訓說命相爲表裏。余謂﹕駱賓王討武氏一檄﹐又可與出師二表相爲表裏。蓋武氏貫天達地之惡﹐舉世莫可誰何﹐得此口誅筆伐﹐差堪吐气。而成敗論人者﹐至以叛逆目之﹐寃矣。

王莽有子﹐秦檜無兒。

神武莫如操﹐謙恭莫如莽﹐機智莫如檜。試與較榮華﹑絜富貴﹐豈有加於三子者乎﹖而惡聲穢徳﹐直與天地無極﹐𨿽三尺童子知羞之。然則三子認錯念頭﹑行差路徑﹐九泉之下當亦自悔其愚且拙也。

漢髙祖譎而不正﹐宋藝祖正而不譎。

晁錯父﹑嚴延年母﹐識見卓越略同。

君父之仇不共戴天﹐直也﹔兄弟之仇不共國﹐直也﹔交遊之仇不反兵﹐直也﹔犯而不校﹐獨非直也歟哉﹖直者﹐處之以公心﹐應之以坦衷﹐裁決於義道﹐而無所回屈之謂耳。學者不識直字﹐橫逆之加﹐悻悻莫能堪﹐遂至爭白黑﹑決雌雄﹐反借口於尼父之明訓也。善讀書固如是乎﹖

我輩有大憂﹐問舜﹔我輩有至樂﹐問顏子。

學者以私心好惡人﹐是莫大病痛。這个念頭不除卻﹐便不仁了﹐如何入道﹖

上陵下﹐安然受之﹐而不以爲意﹐此天理人情之正也。卽以施之平等罔不可者。昔人所謂徳量﹑所謂長者之行﹐蓋謂斯乎。若夫下陵上亦然﹐便成厥惡﹑養厥姦矣。烏可同日語哉﹗

見君子而不能愛之敬之﹑披以腹心﹐交君子而不能親之厚之﹑結以骨肉﹐其人惡足以有爲乎﹖噫﹐不特此也﹐卽一念之善﹑一得之長﹐亦然。

尊師﹑取友﹐二之則不是。何也﹖師而不友﹐便與木偶共對一般﹐那討洽處﹖友而不師﹐未免走向褻狎怠慢一路去了。欲其進瞑眩之藥﹑效他山之石﹐難矣哉。

憲也衣敝履穿﹐能俾端木氏之裘馬爽然自失。然則端木非貨殖﹐便當到顏子地位矣。貨之累人甚矣哉﹗

我輩要奮勵做古人﹐定被人嫉惡一番。嫉惡者﹐忌我之如此也。忌其如此﹐而遂不如此﹐是降心抑志以媚小人之口也﹐其可乎﹖則安得不栗栗危懼﹑懋勉以圖令終乎﹖間有錯誤﹐又被人嗤笑一番﹐嗤笑者﹐幸我之如此也。幸其如此﹐而果如此﹐便非血性漢子矣。敢頃刻卽安乎﹖則安得不汲汲愧悔﹑攺過以圖全美乎﹖

語云﹕至人無夢﹐愚人無夢。孔子不夢周公乎﹖髙宗不夢帝賚良弼乎﹖彼牧人者﹐眾魚旐旟﹐又胡爲乎來哉﹖

無媚骨﹐無傲气。小人反是。

子產執政﹐輿人誦之﹐得力於鄕校之譏評者居多。噫﹐非獨執政然也﹐學者思出乎俗﹑入乎道﹐無所往而不爲鄕校焉。是者奉之﹐非者置之﹐其亦可以日進有功也夫。

好議論人長短是非﹐此今日膏肓之病也。若非抽胎換骨﹐猛力滌除﹐不獨學問之玷﹑行誼之羞﹐且恐難乎免於今之世矣。

學者動云三代以下惟恐不好名﹐予應之曰﹕自觀人而言﹐三代以下﹐敗名喪檢﹑漠不顧忌者比比也。果知好名﹐定揀好題目去做﹐亦能進徳修業﹐賢於不顧忌者遠矣。此以恕道教人﹐廣開爲善之路也。若學者立心制行﹐須知好名之心是已也﹐要當好貨好色等病痛一一驅除﹐才會長進。不然﹐枝葉茂﹐本實撥矣。故曰﹕名者實之賓﹐務實所以修名也。君子之道闇然而日章也﹐好名所以喪實也﹔小人之道的然而日亡也。𨿽然﹐好名不可﹐避名亦不可。好名者妝點粉飾之謂也﹐避名者躲閃忌諱之謂也。範公不云乎﹕若避好名之嫌﹐則無爲善之路矣。我做好事﹐只要求人說好﹐此之謂失其本心﹔我不求人說好﹐便不做好事﹐是自暴自棄也。二者病則一般。

語云﹕道髙毀來﹐徳修謗興。此在旁觀則可﹐若夫當局者不然。爽然內省﹐自怨自艾﹐曰毀來還是道不髙﹐謗興還是徳不修。

髙其聲價以驚人﹐而不能深藏若虛﹐慢藏誨盜也。蔡邕之於董卓是也﹔美其辭以悅人﹐而不能大朴不雕﹐冶容誨淫也。揚雄之於王莽是也。

賴天之靈﹐知到六七分了﹐顧其行不一二分。頭顱如許﹐若不萬分努力﹐只怕一二分蠱壞了。可畏哉﹗

士君子一言之不愼﹑一行之不立﹑一交一遊一出一處之不軌於正﹐皆足以蒙不義而犯大惡。故曰﹐爲人臣子而不知春秋之義者﹐必陷篡弒誅死之罪。一言不愼﹐齊陳乞之類是也﹔一行不立﹐鄭公子歸生之類是也﹔一交一遊一出一處不軌於正﹐西漢揚雄杜欽谷永﹑東漢蔡邕荀彧郭嘉之類是也。

晦庵論文﹐右曾子固左蘇子瞻。噫﹐過矣﹗子瞻大將之登壇者也﹐子固偏裨耳﹐何敢與之較長短﹑競勝負哉﹖

有春夏無秋冬﹐不成天地﹔有都兪無吁咈﹐不成君臣。

仰事俯育﹐不給於家﹐家之貧也﹔令聞廣譽﹐不施於身﹐身之貧也﹔往古來今﹐不貯於心﹐心之貧也。家貧非恥﹐身貧乃恥﹔身貧非恥﹐心貧乃恥。或曰﹕心旣富矣﹐是亦可以已乎﹖曰﹕未也。程子云﹐玩物喪志。

人不我諒﹐而嘐嘐求白焉﹐過矣。閒邪以懋厥徳﹐積誠以動厥物﹐他非所知也。

我有恩於人﹐而惓惓望報﹐市井之心也﹔人有恩於我﹐而泄泄忘報﹐頑冥不靈甚矣。

處心積慮但知利人﹐不肯爲己圖便宜﹐君子也﹔處心積慮但知利己﹐不肯爲人畱地步﹐小人也。

忍有二﹐曰含忍﹐曰隱忍。含忍﹐心不可一刻無﹐無則較長絜短﹐骨肉間亦戈矛矣﹐況儔伍乎﹖隱忍﹐心不可一時有﹐有則嘗試苟安﹐墜坑落塹而不自拔也﹐其終矣夫。

目今見古人少﹐或幾幾乎自信也﹐揚揚乎自負也﹔目今見古人多﹐則違心虧行之事層見疊出﹐不啻痌瘝之在身矣。嗚呼﹐吾何日而可以不違吾心﹐而可以不虧吾行乎哉﹗

立心要富﹐非也﹔立心要貧﹐亦非也。各隨其遇而已矣。貧而淡然無求於人﹐富而藹然能益於人﹐兩者皆公行仁義。是故君子可以貧﹐可以富。小人反是。

有心而言﹐言之詐也﹔有心而聽﹐聽之詐也。以詐往﹐以詐來﹐相尋於詐﹐而未有已也。子輿氏所謂餂之類是也。君子不爲餂﹐不容心。

首陽兄弟也﹐而以君臣著﹔桃園君臣也﹐而以兄弟傳。從其所重也。

觀人者大都以肝膽爲主﹐生死存沒不二其心﹐貴賤貧富不更其守﹐幽顯久暫不移其志﹐此有肝瞻者之爲也。不則﹐反而易心﹐因時趨利﹐背義忘恩﹐而弗之卹也。念人之寒如我露袒﹐念人之饑如我枵腹﹐念人之冤抑如我覆盆﹐念人之屯蒙如我陷溺﹐念人之孤寡如我仳離﹐此有肝膽者之爲也。不則﹐爾爲爾﹐我爲我﹐自雄其貲﹐自神其智﹐自席其安﹐卽艱苦顚連﹐滿目而漠然不一動其心。故曰觀人者大都以肝膽爲主。

上負君父﹐下負鄕裏﹐云如之何﹖顯愧詩書﹐幽愧神鬼﹐云如之何﹖

申生之志可爲舜﹐陳仲子之心可爲伯夷叔齊﹐惟是燭理不明﹐而得與失遂分霄壤矣﹐惜哉﹗李綱之才徳勝陳平﹐宗澤嶽飛之才徳勝周勃﹐惟是遭時不然﹐而成與敗遂分霄壤矣。噫﹐古今來如此類者﹐何可更僕數也﹗

春秋化工也﹐非畫筆也。後世卽有能文之士﹐畫筆耳﹐烏覩所謂化工乎﹖

管仲之生也﹐賢其死也。召忽之死也﹐賢其生也。此爲公論﹐此爲定案。胡氏謂尼父以管仲爲徙義﹐以召忽爲匹夫匹婦﹐自經於溝瀆之諒。噫﹐過矣﹐尼父恕仲﹐當不苛忽也。

程子云﹕吾學𨿽有所受﹐天理二字卻是自家體貼出來。我輩深思而熟玩之﹐與深人言道徳性命之說﹐畢括此矣。與淺人言﹐使爲善者有所恃﹐而爲惡者有所懼。其有稗於心術隱微之地﹐不旣多乎﹖語上語下﹐都用得著。此程氏之所以繼往聖﹑開來學也。

漢髙配呂后﹐掃興實甚。楚霸王得虞姬﹐生色良多。

禦龍子集中極力訾江陵﹐以風聞爲實錄﹐殊失公平。

天下事惟不如人最可恥。吾不如一鄕之人﹐吾恥之﹔旣而不如一國之人﹐則又恥﹔旣而不如天下之人﹐則又恥﹔旣而不如千古之人﹐則又恥。嗟乎﹐吾恥之﹐吾恥之﹐曷其有極﹗

程傳其至矣乎﹗說易者固有深於程傳者矣﹐或失則鑿﹔固有淺於程傳者矣﹐或失則支。深而不鑿﹐淺而不支﹐捨本義﹐其誰與歸﹖

或曰﹕孔門不言靜坐﹐至宋儒始言之。曰﹕居處恭﹐非靜坐乎﹖靜坐時﹐端其首﹐拱此心也﹔峙其背﹐直此心也﹔瞑目﹐視此心也﹔閉耳﹐聽此心也﹔謹呼吸﹐息此心也﹔兩手交﹐護此心也﹔兩足交﹐據此心也。皆所以整齊嚴肅而求其放心也。如是而後可看喜怒哀樂未發前气象﹐如是而後可養出端倪﹐如是而後稱善學也。

孟子曰﹕人之患在好爲人師。愚則曰﹕人之患在恥爲人弟子。

陳惕龍曰﹕朱子本義太淺略。非也﹐程傳深矣﹐故本義以淺出之﹐若又加深焉﹐則涉於晦﹔程傳詳矣﹐故本義以略出之﹐若又加詳焉﹐則涉於煩。淺以翼深﹐略以翼詳﹐正善用易者也。

陽明先生倡良知之學﹐有功於學者甚大。但致知之說昉自孔子﹐良知之說昉自孟子﹐陽明於孔孟之說引而伸之足矣﹐而乃處處牽合到良知上﹐其痛快醒發處固多﹐其穿鑿附會處亦不少矣。

學易者博以程傳﹐約以本義﹐亦可以弗畔矣夫。

荀子曰﹕亂天下者子思孟軻也。王子曰﹕昔人之尊信楊墨﹐猶今人之尊信晦翁也。其語有以異乎﹖歐陽子曰﹕聖人教人﹐性非所先。蘇子曰﹕何時打破敬字。其語有以異乎﹖一則誣揑聖賢大功徳﹐一則斷滅聖賢眞種子﹐以法律之﹐厥罪維均。

興於書﹐立於春秋﹐成於易。

古之人格物而已﹐無所謂讀書也。今之人﹐非讀書則無由格物。古之人主敬而已﹐無所謂靜坐也。今之人﹐非靜坐則無由主敬。

以理學言之﹐顏曾思孟而後﹐畢竟以晦翁爲第一人。若程明道程伊川﹐豈得過分優劣﹖然而集儒者大成﹐則有專屬焉。以勛業言之﹐稷契周召而後﹐畢竟以孔明爲第一人。若張子房郭子儀﹐豈得過分優劣﹖然而稱儒者气象﹐則有專屬焉。

朱子學似顏子而功過之﹐功似孟子而學過之﹐聖門之中行也。子靜進取﹐其學其功當在子遊子貢之間﹐豈能與曾子相頡頏乎﹖陽明之徒直以接孟氏﹐而朱子不與焉﹐噫﹐誣也甚矣。

海剛峯述陽明之言曰﹕今人尊信晦庵﹐猶昔人之尊信楊墨也。噫﹐此非陽明之言也。如其言﹐陽明不得入廟矣。

由存養言之﹐外之不能謹言﹐內之不能求放心。由應接言之﹐內之不能順親﹐外之不能信友。四病不除﹐終淪禽獸。

有兩儀便須有六經﹐有六經便須有四書﹐有四書便須有集注﹐有四書集注便須有近思錄﹐有近思錄便須有小學。此皆與兩儀相爲終始﹐而不可一日無者也。其它史書不可不讀﹐然綱領卻在春秋﹔性理不可不讀﹐然要約卻在近思錄。蔡虛齋云﹕欲爲一世經綸手﹐須讀數編緊要書。余繼之云﹕欲承千聖絕學後﹐只讀數編緊要書。若數書者﹐其盡之矣。

張子曰﹕春秋之書﹐在古無有﹐乃仲尼所自作﹐惟孟子能知之。噫﹐孟子而後知春秋者﹐程子而已﹔程子而後知春秋者﹐胡子而已。胡傳行而三傳廢﹐制科家列學宮以之取士﹐幾於家傳而戶誦矣﹐然其不知春秋也益甚。噫﹐胡子而後﹐知春秋者其誰哉﹖

吾道有三縱﹕堯舜時如日始旦﹐一縱也﹔孔孟時如日中天﹐二縱也﹔程朱時如日重明﹐三縱也。凡此三縱﹐皆天也﹐學道者不可以不知。

讀近思錄﹐其辭和以藹﹐其气粹以穆﹐其理明以備﹐躍然會心﹐不知手之舞之﹑足之蹈之也。

張子曰﹕春秋之書﹐非理明義精﹐殆未可學。此爲二傳未出之先言也。今旣有胡傳繼程傳而作﹐說的恁地分曉﹐豈必理明義精而後可學哉﹖讀者但能信的過﹐覺的津津有味﹐則其人亦大段知義理矣。

綱目祖春秋﹐憲章史鑑﹐非理明義精﹐未易學也。

傳習錄病痛多﹐熟讀近思錄﹐當自見得。

定其心而後語﹐則無輕浮躁急之病。

做个君子定要喫虧﹐做个小人定要占便宜。喫虧的做了君子﹐卻是便宜﹔便宜的做了小人﹐卻是喫虧。如今涉世﹐或當局或旁觀﹐卻要分明此意。

範定興勉無玷姚子曰﹕讀不見書﹐作驚人語。余則曰﹕讀共見書﹐作醒人語。小學近思錄四書五經﹐非人所共見乎﹖語不驚人死不休﹐則爲文人墨士而已。孔孟程朱﹐其語何坦易而明白也﹗

每思聖人先行其言而後從之一語﹐增多少愧慚無已。就是先言其行而後從之也罷了﹐由今看來﹐卻都是先言其行而不從之﹐愧慚當何如也。

對人而不審其言﹐出言而不審其心﹐非所以爲學也。

今日治心且從夢寐治起﹐此處大段不淸楚﹐以是放其心而不知求。

理學莫精於文淸﹐而忠憲過之﹐蓋才勝也。文章莫妙於文成﹐而忠憲過之﹐蓋學勝也。

陳惕龍謂陽明爲本朝第一人﹐又曰爲第一才人﹐非第一學人也。然則第一學人﹐惟梁溪先生當之。

自古稱中心悅而誠服者﹐莫如七十子之於孔子﹐至其所以悅所以服﹐余亦不得而知也。邇來得髙子遺書﹐朝夕諷誦﹐吾悅之﹐吾亦不能言其所以悅﹐但覺天下之賞心者﹐更無可以踰此也。吾服之﹐吾亦不能言其所以服﹐但覺天下之傾心者﹐更無可以踰此也。然後知七十子之服孔子﹐亦若是焉則已矣。

二氏言靜﹐吾儒亦言靜﹐但二氏離動以爲靜﹐吾儒卽動是靜﹐故曰靜而無靜﹐動而無動﹐神也﹐非物也。二氏言無﹐吾儒亦言無﹐但二氏離有以爲無﹐而吾儒則有若無﹐故有物有則之民彜﹐卽無聲無臭之天載﹐二之則不是。二氏言虛﹐吾儒亦言虛﹐但二氏離實以爲虛﹐而吾儒則實若虛﹐故萬物皆備之大用﹐卽一物不容之本體﹐二之則不是。此毫釐千里之辧也。

伏羲之易﹐畫也﹐文王象之。象者﹐斷易之畫也。然而進乎畫之義也。文王之易﹐象也﹐周公爻之。爻者﹐效文之象也。然而進乎象之義也。至孔子十翼﹐所以翼畫也﹐所以翼象也﹐所以翼爻也。然而三聖之義﹐於是乎始有著解處矣。髙子曰﹕非孔子﹐而吾烏知易之所語何語哉﹗五經注於諸儒﹐易注於孔子﹐學易者明孔子之易﹐而易明矣。至哉言乎﹗此周易孔義之所以作也。余且從程傳求之﹐以程傳視孔翼﹐規模气象﹐固有大聖大賢之分。要之﹐程之義無一非孔之義也。髙子曰﹕學易者﹐明孔子之易而易明。愚謂﹕學易者明程子之易﹐而孔易其庶乎。庶乎孔易義﹐則庶乎可與言易矣。

未聞道之先﹐不靜坐不讀書﹐便無入處﹐如何聞得道﹖旣聞道之後﹐不靜坐不讀書﹐便無守法﹐如何算得聞道﹖

要做人﹐須是存心﹐心不存﹐則爲庶民去之之人矣﹔要存心﹐須是讀書。書不讀﹐則心爲莫知其鄕之心矣﹔要讀書須是靜坐﹐不靜坐﹐則其讀書也爲出口入耳云爾﹔要靜坐須是無欲﹐欲不無﹐則其靜坐也爲形寂神馳云爾。然則做人者﹐當自無欲始。

吉凶不外乎善與惡﹐善者吉﹐惡者凶﹔善惡不外乎是與非﹐是者善﹐非者惡﹔是非不外乎義與利﹐義者是﹐利者非。此當隨事隨物而精察之。若念慮之萌﹐言論之法﹐事爲之著﹐渾是義﹐而不染於利﹐則有是而無非矣。有是而無非﹐則有善而無惡矣﹔有善而無惡﹐則有吉而無凶矣。我輩所以事人者在此﹐所以事天者亦在此。

易曰趨吉避凶﹐蓋言趨正避邪也。後人以爲趨利避害﹐失之遠矣。

文淸曰﹕程朱所以接孔孟之傳者﹐只是進修有序。象山直指本心﹐陽明首揭良知﹐皆以頓悟直捷爲事﹐而不復斤斤進修之序﹐豈所語於孔孟之傳哉﹖

虞廷十六字﹐吾道大開辟也﹐禹湯文武皆踐履此十六字﹐而筆之爲書﹐彰彰可考也。天若不生孔子集大成而一一表章之﹐誰知其爲傳道之要訣哉﹖若夫顏曾思孟﹐則又孔子之孝子﹐順孫克家而纘其緒者也。故生孔子之後者﹐宜用守。元公太極圖﹐吾道一大開辟也﹐洛中之二程﹑關中之張﹐皆踐履此一圖﹐而筆之爲書﹐彰彰可考也。天若不生朱子集大成﹐誰知其爲傳道之要訣哉﹖若夫江西余姚﹐則又朱子之敵國﹑外患入室而操其戈者也﹐故生朱子之後者﹐宜用攻。

由孔子而後千餘年﹐大學中庸雜在戴記中﹐兩論七篇混入子書內﹐學者但作文字觀云爾。及二程出﹐然後匯輯訂正﹐列爲四書﹐朱子又纘承二程之志﹐一字一句示之指南﹐名曰集注﹐使天下萬世資之如菽粟﹐一日不食則饑﹔資之如布帛﹐一日不衣則寒。此程朱之功所以上追孔孟也。非然者﹐𨿽有菽粟﹐與荑稗同﹐誰知其可食哉﹔𨿽有布帛﹐與蘆葦同﹐誰知其可衣哉﹖今且人人食之﹑人人衣之﹐莫不從此求溫飽矣。然在童子﹐不過資之以補諸生﹐在諸生不過資之以舉孝廉﹐在孝廉不過資之以躋南宮。富貴之溫飽﹐豈道徳之溫飽哉﹗日食菽粟而不知其昧也﹐日衣布帛而不知其色也﹐惜哉﹐辜負聖賢矣﹗

文淸謂堯舜爲乾道﹐禹爲坤道﹐蓋據書辭曰欽明﹑曰重華﹑曰祇承三言分之也。余意以堯舜言之﹐則堯爲乾舜爲坤﹐及舜受堯禪﹐則舜又爲幹矣。大抵堯舜爲幹﹐禹爲坤。及禹受舜禪﹐則禹又爲幹矣。大抵堯舜禹三聖皆合乾坤之道也﹐皆以自彊不息之功而博施﹑厚徳以載物。分乾分坤﹐或恐未然。

盡性者吾不得而見之矣﹐得見復性者斯可矣。復性者吾不得而見之矣﹐得見知性者斯可矣。知性而後性乃可復也﹐復性而後性乃可盡也﹐豈曰絕無其人哉﹖聊勗已耳。

文淸稱眞儒之不雜凡四﹕曰心﹐曰行實﹐曰事業﹐曰文詞是也。愚謂行實事業文詞﹐皆本於心﹐心不雜則滿腔天理﹐渾然湛然發諸外者﹐莫非天理之流行矣﹐又何雜焉﹖

文淸極力推韓子﹐竊意韓子光明俊偉﹐自是千四百年間一大人物。然以語於四者之不雜﹐則未也。惟是舍其瑕取其瑜﹐則聖賢豪傑兩途當有各擅其長者。但聖賢分數少﹐豪傑分數多﹐使得遊孔子之門﹐則聖賢分數浮於豪傑矣。韓子曰﹕世無孔子﹐不當在弟子列。看他是何等抱負﹗釋氏之徒以爲師事大顚﹐謬誣甚矣。

孟子於陳仲子﹐略其小廉﹐責以大義。此春秋之法也。包則謂舉世趨利若騖有人焉﹐狷介淸苦﹑不與世俗爲緣﹐如鳳凰之在雞羣﹐此中流一柱也﹐曷可少乎﹖

不知其人視其友。其友而廉靜勤愼也者﹐不問而知其爲端人矣﹔其友而貪冒逸豫也者﹐不問而知其爲匪人矣。

文淸曰﹕爲學至要當於妄念起處卽遏絕之。正心之學﹐一言以蔽之矣。又曰﹕爲學第一在變化气質。修身之學﹐一言以蔽之矣。

文淸曰﹕堯舜禹湯﹑文武周孔﹑顏曾思孟﹑周程張朱﹐正學也﹐不學此者卽非正學也。余謂﹕不學堯舜禹湯文武周孔顏曾思孟周程張朱﹐非正學也﹔卽學堯舜禹湯文武周孔顏曾思孟﹐而不學周程張朱﹐亦非正學也。陸王一派﹐欲駕周程張朱而上之﹐正耶否耶﹖

文淸曰﹕語理而遺物﹐語上而遺下﹐此以言乎釋老之學也。若俗學﹐則語物而遺理﹐語下而遺上矣。

道學者﹐所以學爲人也﹐舉世駭之笑之﹐抑思人而不學道﹐可也﹔人而不學人﹐可乎﹖人而駭人之學﹐人笑人之學人也﹐是尙可以爲人乎哉﹖

文淸曰﹕作詩﹑作文﹑寫字﹐皆非本領工夫。惟於身心上用力最要。余謂﹕作詩務涵養性情﹐作文務根極性命﹐寫字務如程子之敬非欲字好只此是學﹐如此則詩也文也字也﹐皆在身心上用功﹐何必非本領工夫哉。文淸曰﹕道從天出﹐是有本之學。余謂﹕道從心入﹐是有本之學。何也﹖心卽天也。

文淸曰﹕學者自幼便爲謀利計功而學﹐宜其不足以入堯舜之道。夫謀利計功﹐蓋指科舉之學言也。今之學者﹐捨科舉則無學矣。汝曹試思之﹐補諸生﹑薦賢書﹑成進士﹐與希賢希聖希天孰愈﹖三希道徳也﹐一世而千秋﹔三途富貴也﹐豈特不可以千秋哉﹐並不可以一世矣。爲吾子弟者﹐愼無役役功利﹐而自外堯舜之道哉﹗

得小學之旨﹐然後可以肆力於四書﹐未有不解小學而能讀四書者也。不解小學而讀四書﹐只是舉業。得四書之旨﹐然後可以肆力於五經﹐未有不解四書而能讀五經者也。不解四書而讀五經﹐只是塵編。得五經之旨﹐然後可以肆力於諸史﹐未有不解五經而能讀史者也。不解五經而讀諸史﹐只是玩物喪志。

文淸明朝第一人﹐得力全在讀書一錄。玩錄中說讀書處﹐津津有味。眼裏看的﹑口裏念的﹑心裏想的﹑當身踐履的﹐那一時一刻不凝注在書上﹖所以才成了个大儒。我輩無先生萬一之功﹐而欲幾先生萬一之業﹐其將能乎﹖

文淸謂﹕讀書須體貼向身心事物上來﹐反復考驗其理。此二句最宜詳玩。何也﹖向事物上體貼而不考驗身心﹐則涉於支離﹔考驗身心事物而不反復以用其極﹐究歸半上落下。此先生之言所以渾全無蔽也與。文淸論爲學於口耳文辭﹐諄諄致戒焉﹔竊謂學絕道喪﹐而後卽求口耳文辭之士﹐豈易得乎﹖若遇其人﹐且相率而從事焉﹐俟口耳博洽文辭華贍﹐然後進求之﹐游泳乎其中﹐而神明乎其外﹐亦可以免於先生之戒矣。

文淸曰﹕爲學時時處處是做工夫處﹐𨿽至鄙至陋處﹐皆當存謹畏之心﹐而不可忽。且如就枕時﹐手足不敢妄動﹐心不敢亂想﹐這便是睡時做工夫。以至無時無事不然﹐此所謂敬以直內也。又曰﹕爲學於應事接物處﹐尢當詳審﹐每日不問大事小事﹐處置悉使合宜﹐積久則業廣矣﹐此所謂義以方外也。程子曰﹕敬義夾持﹐直上達天徳。自此無出兩般工夫者矣。

古之學也道﹐今之學也藝。古之學也義﹐今之學也利。

古之學者窮理盡性以至於命﹐天爵修而人爵在其中矣。今之學者讀書作文以求夫官﹐終身役役人爵﹐又烏知天爵爲何物哉﹖

寫字最可驗心之存否﹐或差一字﹐或遺一字﹐或多一字﹐皆緣心不在而然。斷斷乎莫之或爽也。

志气昏惰﹐肢體放逸﹐只緣不敬。敬則諸病皆無。自而生矣﹐持己則敬與怠分﹐敬日新而怠日廢也﹔接物則敬與慢分﹐敬日謙而慢日倨也。

文淸曰﹕天地者吾之父母也﹐凡有所行知﹐順吾父母之命而已﹐遑卹其它﹖余謂﹕父母者吾之天地也﹐凡有所行知﹐盡吾天地之性而已﹐遑卹其它﹖

文淸曰﹕凡聖賢之書﹐皆先知先覺﹐覺後知後覺之言﹐讀其書而無知覺﹐可乎﹖先生之意﹐蓋謂讀聖賢書﹐而徒爲口耳詞章之學與﹐冥然無知覺者等耳。

文淸曰﹕讀正書﹑明正理﹑親正人﹑存正心﹑行正事﹐此五者缺一不可也。然而有其序焉﹐未有不讀正書而能明正理者也﹐未有不明正理而能親正人者也﹐未有不親正人而能存正心者也﹐未有不存正心而能行正事者也。實實體驗﹐當自見的。

文淸曰﹕人之威儀﹐須臾不可不嚴整。蓋有物有則也。然則耳不聰﹑目不明﹐是有耳目之物而無聰明之則矣﹔手不恭﹑足不重﹐是有手足之物而無恭重之則矣。以此推之﹐百體皆然。人之威儀﹐亦何可以不嚴整乎哉﹖

文淸曰﹕萬事敬則吉﹐怠則凶﹐此卽敬勝怠者吉﹑怠勝敬者凶二語而約以出之也。又曰﹕節儉朴素﹐人之美徳﹔奢侈華麗﹐人之大惡。此卽儉者徳之共﹑侈者惡之大二語而詳以出之也。要其立言之旨﹐則無少異耳。我輩操心﹐其可以不趨吉避凶也與哉﹗我輩持己﹐其可以不崇徳去惡也與哉﹗

文淸曰﹕自頂以及踵﹐皆天之所與﹐但求順天。余謂﹕自頂以及踵﹐皆親之所與﹐但求不忝吾親而已。自頂以及踵﹐皆君之所與﹐但求不負吾君而已。何也﹖親也﹐君也﹐皆天也。

或謂詩不李杜﹐非詩之至也。余曰﹕孜孜然用力於三百焉﹐李杜咋舌矣。或謂文不蘇韓﹐非文之至也。余曰﹕孜孜然用力於四子五經焉﹐蘇韓閣筆矣。或謂字不鍾王﹐非書之至也。余曰﹕孜孜然用力於程朱﹐卽此是學焉﹐鍾王束手矣。此吾所謂古今三絕也﹐異乎詩人文人及善書者所謂三絕矣。

詩必李杜乎﹖不李杜自有詩﹔文必蘇韓乎﹖不蘇韓自有文﹔書必鍾王乎﹖不鍾王自有書。若夫學不可不程朱也﹐不程朱更無學矣。學程朱之學﹐則宜學程朱之詩﹐學之可以嗣響三百﹔學程朱之學﹐則宜學程朱之文﹐學之可以媲美六經﹔學程朱之學﹐則宜學程朱之書﹐學之可以纘千聖相傳之敬﹐而點畫皆心學矣﹐又何必李杜蘇韓鍾王哉﹖

文淸曰﹕天道公而自然﹐不爲何而春夏生物﹐不爲何而秋冬成物﹐天其無爲乎﹖又曰﹕人道公而自然﹐不爲何而行仁義﹐不爲何而行禮智﹐人其無爲乎﹖余以爲天道人道皆有爲也﹐天何爲哉﹖爲人也。天不爲人之性而賦命﹐則人類滅矣﹔人何爲哉﹖爲天也。人不爲天之命而盡性﹐則天徳亡矣。天人交相爲以成其公﹐又何不自然之有﹖

爲人謀而忠﹐智也﹔與朋友交而信﹐仁也﹔傳而習﹐勇也。曾子三省﹐其卽中庸之三達徳乎。

文淸曰﹕每顧遺體之重﹐未嘗一日敢忘先人。竊嘗三復斯言﹐誰非先人遺體﹐誰是一日可忘先人者﹖

文淸曰﹕只順理便是道。此以仁義禮智渾言也。詳言之﹐只守理便是仁﹐合理便是義﹐循理便是禮﹐明理便是智。總之﹐則一順理而已﹐是仁義禮智便是道也。

文淸曰﹕矯輕警惰﹐只當於心志言動上用功。心志言動是四件功夫﹐每日省察心如何存﹑志如何立﹑出何言語﹑作何舉動﹐件件都求過得去﹐斯可免於輕與惰矣。

易曰洗心﹐書曰制心﹐詩云小心﹐孔曰正心﹐孟曰存心﹑曰養心﹐聖賢之書勤勤懇懇﹐皆以保護此心也。心之所以不能保護者﹐豈有他哉﹖私欲害之耳﹗降伏私欲﹐使不得幹吾靈府﹐曰制心。然非翼翼然以上帝爲鑑臨﹐心其可得而制乎﹖是故小其心所以制之也﹐制其心所以洗之也﹐洗其心所以存之也﹐存其心所以養之也﹐養其心所以正之也。心至正﹐則惟精惟一﹐直與上帝合符矣。

心之變幻𨿽多端﹐大約不出天理人欲二者而已。爲天理之心則髙峻﹐爲人欲之心則卑陋﹔爲天理之心則廣大﹐爲人欲之心則狹小﹔爲天理之心則光明﹐爲人欲之心則暗昧﹔爲天理之心則潔淨﹐爲人欲之心則污穢﹔爲天理之心則端正﹐爲人欲之心則邪僻﹔爲天理之心則專一﹐爲人欲之心則雜擾﹔爲天理之心則寬厚﹐爲人欲之心則刻薄﹔爲天理之心則細密﹐爲人欲之心則粗疎﹔爲天理之心則深沈﹐爲人欲之心則淺露﹔爲天理之心則公平﹐爲人欲之心則偏私﹔爲天理之心則坦易﹐爲人欲之心則艱險﹔爲天理之心則舒緩﹐爲人欲之心則急躁﹔爲天理之心則謙和﹐爲人欲之心則倨侮﹔爲天理之心則退讓﹐爲人欲之心則矜伐。凡此數者﹐出於此則入乎彼﹐如影隨形﹐如響應聲﹐不可不察也。

道者﹐仁義禮智之綱也﹐仁義禮智道之目也。

文淸曰﹕仁義禮智之性有未盡﹐卽拂乎天命﹐而自絕於天矣﹐可畏哉。

文淸曰﹕蕩滌私邪﹑存養心性﹑端謹容節﹐三者𨿽並言之﹐要以蕩滌私邪爲主。蓋蕩滌私邪﹐然後心性可得而存養﹐容節可得而端謹也。

文淸曰﹕常主靜﹐物來應之。所謂役物而不役於物也。

文淸曰﹕蕩滌無一毫之私累﹐正易所謂洗心也。

文成之才大於文淸﹐文淸之學正於文成。尙論者固不可以其才之大﹐而掩其學之正也。

陽明之徒推道學﹐首白沙﹐而不及文淸﹐蓋自爲地也。

大道流行﹐有一息間斷﹐便不成造化﹔人道邁往﹐有一息間斷﹐便不成性學。

大道所以無間斷﹐以其有元亨利貞四徳也﹔人道所以無懈弛﹐以其有仁義禮智四徳也。聖人法天而立道﹐豈非法天之元亨利貞﹐而以仁義禮智立之哉﹖學道者求天人合徳焉﹐可矣。

天有元亨利貞﹐我有仁義禮智﹔天有日月星辰﹐我有耳目手足﹔天有風雲雷雨﹐我有喜怒哀樂。吾何歡乎哉﹗

孟子曰﹕行之而不著焉﹐習矣而不察焉﹐終身由之而不知其道者﹐眾也。以嘆學之不講﹑貿貿迷途者然也。余則曰﹕著之而不行焉﹐察矣而不習焉﹐終身知之而不由道者﹐眾也。以嘆學之徒講﹑役役空文者然也。孟子嘆人﹐余自嘆也。

必有事焉而勿正心勿忘勿助長也﹐此三者學人之通病也﹐余則不戒正﹑助﹐而獨戒忘﹐何也﹖正助俱勿忘以後事﹐心旣忘矣﹐又何有於正﹐又何有於助長﹖是故集義之事﹐必以勿忘爲主。曰勿忘﹐便有疾徐中節之意﹐而可以免於正助矣。先正云﹕晝觀諸妻子﹐夜觀諸夢寐﹐兩者無愧﹐始可以言學。余謂﹕妻子工夫﹐須從言語做起﹐每日稱引聖賢﹐莫雜以閒言妄語﹐則不愧妻子矣﹔夢寐工夫﹐全從思慮做起﹐每夜寤寐聖賢﹐而不雜以閒思妄想﹐則不愧夢寐矣。學道者何可以不從事於斯也﹗

爲學有三重焉﹐其寡過矣乎。三重者何﹖愼言語﹑肅威儀﹑正思慮是也。坐臥問心焉﹐行住問心焉﹐飲食問心焉。語默問心﹐寤寐問心焉﹐一不問則背而馳﹐莫知所之矣。

張子曰﹕天體物而不可遺﹐猶仁體事而無不在也。學者以天爲體﹐則無遺物﹐而萬物各得其所矣。以仁爲體﹐則無遺事﹐而萬事各得其宜矣。

文淸曰﹕中夜思千古聖人之心﹐惟是誠而已矣。我輩所以學聖人而未能者﹐只是不誠。

至誠者﹐聖人也﹔思誠者﹐賢人也。不誠只是庸眾。

朱子曰﹕至精之理﹐於至粗之物上見。竊意理曰至精﹐形而上之道也﹔物曰至粗﹐形而下之器也。理從物上見﹐道從器上見。朱子之言﹐蓋本孔子也。

文淸之學﹐得力在一性字。梁溪亦然。

立則見其參於前也﹐在輿則見其倚於衡也﹐此之謂不言而忠信者﹐然後言忠信矣﹔此之謂不行而篤敬者﹐然後行篤敬矣。故曰夫然後行。若徒在言時求忠信﹐恐其信也有未必忠者矣﹔若徒在行時求篤敬﹐恐其敬也有未必篤者矣。其何以行之哉﹖

天下無理外之物﹐天下無性外之理﹐天下無心外之性。心存則性復矣﹐性復而理得矣﹐理得而天地萬物一以貫之矣。

物必有當然處﹐謂之理。以其爲人所共由﹐謂之道。道與理﹐只是一个同體而異名也。今與人言理﹐卽庸眾者習而安之。若與人言道﹐𨿽髙明者駭而走焉。何惑之甚也﹗

有一个物﹐卽有一个物的來歷﹐便是理。遇一个物﹐須審那一物的來歷﹐便是窮理。窮理者﹐格物也。

文淸曰﹕於聖人言理處﹐當各隨其旨而知其所以異。言一本萬殊也。又曰﹕當旁通其意而知其所以同。言萬殊一本也。

知止之所在而堅守勿失﹐爲知。此卽知行合一之學。

作事不合宜﹐便有惻然不安之心﹐仁也。不安其不合宜者﹐而安其合宜者﹐義亦在其中矣。

文淸曰﹕時中似義字。余謂﹕無我似仁字。

有形有象者﹐物也﹐不亦顯乎﹖無聲無臭者﹐理也﹐不亦微乎﹖卽顯卽微﹐有間乎﹐無間乎﹖寂然不動者﹐體也﹐而用具焉﹔感而遂通者﹐用也﹐而體行焉。卽體卽用﹐一源乎﹐不一源乎﹖程子曰﹕體用一源﹐顯微無間。非義精仁熟者不能爲是語也。無物不有﹐純備之體也﹐反之吾身卻有物不有﹐其何以言體﹖無時不然﹐流行之用也﹐反之吾身卻有時不然﹐其何以言用﹖體用兩虧﹐枉卻天命之性矣。

曹月川曰﹕顏子之樂﹐顏子之仁也。以其三月不違仁知之。余意顏子之樂﹐顏子之禮也﹐以其非禮勿視聽言動知之也。非禮勿視聽言動﹐則視聽言動皆禮﹐仰不愧﹑俯不怍﹐心廣而體胖﹐樂在其中矣。然則克己復禮﹐樂之工夫﹔樂者﹐克己復禮之受用也。克己復禮爲仁﹐謂顏子之樂﹐卽顏子之仁﹐亦可矣。

爲子不能盡子道﹐爲臣不能盡臣道﹐爲父不能盡父道﹐爲夫不能盡夫道﹐吾何以立於世哉﹖

文淸曰﹕人見天气淸明﹐則心意舒暢﹔天气陰晦﹐則心意黯慘。亦可以見好善惡惡之一端。余謂﹕陽不必皆善﹐陰不必皆惡﹐要在人有以調劑之。

文淸曰﹕忠信積久﹐而後效見。吾人一念忠信﹐遂欲責效﹐不亦惑乎﹖

文淸曰﹕知道則自簡。包曰﹕知道則自靜。

文淸曰﹕靜可以制動。包曰﹕簡可以禦煩。

文淸曰﹕愈日新﹐愈日髙。包曰﹕愈日彊﹐愈日明。

文淸曰﹕無行可悔﹐則徳進矣。包曰﹕悔而能攺﹐則徳進矣。易曰震無咎者﹐存乎悔。

文淸曰﹕萬物猶可以力爲﹐只此理非力所及。余意未必然。朱子言窮理之功﹐而要以一言﹐曰至於用力之久。夫用力所以窮理也﹐有能一日用其力於理矣乎﹖我未見力不足者﹐若之何不可幾及也。𨿽善﹐其至乎理爾力也﹐其中乎理非爾力也。以言乎其中之者﹐卽謂此理非力所及﹐亦可矣。一本耳﹐而千態萬狀﹐生生不窮者﹐萬殊也。萬殊耳﹐而函陰負陽﹐个个還元者﹐一本也。

文淸曰﹕不敢有邪心﹐漸進於誠。包曰﹕不敢有僞心﹐漸進於正。

非禮勿視聽言動﹐顏子學聖人之四目也。包不自揣﹐益一目曰﹕非禮勿思。

吾性本善﹐吾習得無有不善者與。日日省察﹐所習不愼則所性不存矣﹐所性不存是違命也﹐違命是逆天也﹐逆天之人﹐天其我容乎﹖天命之謂性﹐是我身上第一件事﹐念之哉﹗天地之道健順而已﹐不健不順﹐成不得乾坤。生人之道忠孝而已﹐不忠不孝﹐成不得世界。

不見可欲﹐使心不亂。得力在不見上。𨿽見可欲﹐使心不亂﹐得力直在心上矣。見可欲而不亂之心﹐與不見可欲而不亂之心﹐有以異乎﹐無以異乎﹖

仁者見天地之心﹐乃可以濟天下之難﹔智者合日月之明﹐乃可以辧天下之惑﹔勇者象風雷之震﹐乃可以除天下之患。

存心之謂仁﹐利物之謂義﹐居敬之謂禮﹐窮理之謂智﹐立誠之謂信。逐日省察五者﹐缺其一則人道虧矣。不存心則放﹐不利物則刻﹐不居敬則慢﹐不窮理則蔽﹐不立誠則詐。五善去而五惡隨之﹐可不愼與﹗

耳目口鼻四肢百骸﹐皆形也﹐而仁義禮智信之性已該載於其中矣。盡仁義禮智信之性﹐然後可以踐耳目口鼻四肢百骸之形﹐卽物卽則﹐卽器卽道也。二之則不是。

日來覺得心性工夫﹐其要只在養气。气不調攝﹐則志意懈怠﹑言語粗疎﹑舉動躁妄﹐無一而可。今而後﹐晝夜間須兢兢提調之。

今日出門﹐又妄發數語﹐可恨可羞。

四子書﹐天下所家傳而戶誦也。然而知其意者或寡矣。知其意則希賢希聖希天﹐取諸此而足也﹔知其意則出世經世傳世﹐取諸此而足也。小學所以培其根也﹐五經所以植其幹也﹐近思錄所以發其英華﹐而廿一史所以暢茂其枝葉也。凡古今所垂諸簡冊者﹐皆可以此書貫通而匯歸之也。故曰四書不可一日不讀。

浮屠老聃﹐其學亦云精矣﹐彼亦何嘗不言仁義禮智且信也﹖然而未得其道者﹐以其父子君臣夫婦之間有缺典故也﹐所以謂之異端。漢祖唐宗﹐其治亦云偉矣﹐彼亦何嘗不行仁義禮智且信也﹖然而未得其道者﹐以其父子君臣夫婦之間有慚徳故也﹐所以謂之雜霸。文淸曰﹕三綱五常爲學爲治之本。余謂﹕三綱又五常之本也。

視聽言動發而皆中節﹐謂之禮﹔喜怒哀樂發而皆中節﹐謂之樂。禮也者﹐天下之大本也﹔樂也者﹐天下之達道也。立天下之大本﹑行天下之達道﹐則一身與天地同節﹐一心與天地同和矣。是故三代以前禮樂之制作在唐虞殷周﹐三代以後禮樂之制作在鄒魯洛閩。

涇陽先生微有駁雜﹐而大段則痛快之極。少墟先生微有沾滯﹐而大段則醇正之極。若夫極其痛快而無少駁雜﹑極其醇正而無少沾滯﹐其惟景逸先生乎﹗

孔子之道﹐天下萬世所共由也﹐使非顏會思孟羽翼於前﹐天下萬世何由而知有孔子之道乎﹖使非周程張朱表章於後﹐天下萬世何由而知有孔子之道乎﹖然則孔子之道﹐得此九人者而後曉然於天下萬世。若曰吾自有快捷方式﹐而不必於周程張朱也﹐吾不知周程張朱而外﹐豈別有所謂顏曾思孟乎﹖吾不知顏曾思孟而外﹐豈別有所謂孔子乎﹖入手一差﹐到底無得手處。學者愼之﹗

焦弱侯以程朱爲保殘守陋﹐抑思程朱所保而守之者﹐六經四子也。六經四子殘耶陋耶﹖充其意﹐不殘不陋﹐必如佛老之虛無而後可。

趙普呂夷簡﹐功成勛立﹐名垂史冊。予獨曰之爲小人﹐誅其心也。李固杜喬﹐身死家滅﹐禍流宗社﹐而予獨推之爲君子﹐矜其志也。

少陵詩云﹕殘杯與冷炙﹐到處潛悲辛。此語與韓退之嘆一飽之無時句正同。嗟乎﹐杜聖於詩﹐韓聖於文﹐皆讀書破萬卷者﹐而辭气萎卑如此﹐病坐不知學耳。甚矣﹐學之不可以已也﹗

少陵詩云﹕致君堯舜上﹐再使風俗醇。此詩最占地步。及聞其所以致此者﹐則揚雄之賦﹑子建之詩﹑李邕王翰之比鄰而已。以若所爲﹐求若所欲﹐子輿氏所謂緣木求魚者﹐非歟﹖蘇長公長於五經﹐煞有功夫﹐亦有見地﹐文章諸大家皆不及也﹐只是大段穿鑿且纖巧耳。使當年北面伊川﹐如楊龜山遊定夫諸公﹐所造皆過之矣。

讀易而不知程傳之妙﹐不可以言易。讀春秋而不知胡傳之妙﹐不可以言春秋。猶之讀四書而不知集注之妙﹐不可以言四書也。

呂涇野崇奉二程書﹐必冠帶讀之﹐可謂深知程子矣。乃於朱子獨不然﹐擬之橫渠而以爲未也﹐擬之和靖而以爲未也﹐豈不誣甚矣乎﹖知程而不知朱﹐吾不謂之知程也。顧涇陽乃弟在儀部時﹐擬疏請朱子配享孔子﹐可謂深知朱子矣﹐乃於程子獨不然﹐援濂溪爲例而不得也﹐援文中子爲例而亦不得也﹐豈不誣甚矣乎﹖知朱而不知程﹐吾不謂之知朱也。

自有生民以來﹐未有孔子也。自有孔子以來﹐未有四書也。自有四書以來﹐未有集注也。天下後世知孔子爲生民未有之聖矣﹐而不知四書爲生民未有之書。卽知四書爲生民未有之書矣﹐而不知集注爲生民未有之注也。至矣哉﹐不悟四書之妙﹐不可與言集注﹔不悟集注之妙﹐亦不可與言四書。吾惟終身服膺焉而已矣﹗

