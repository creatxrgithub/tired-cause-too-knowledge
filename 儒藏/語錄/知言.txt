

知言宋

胡宏

胡子知言序

知言﹐五峯胡先生之所著也。先生諱宏﹐字仁仲﹐文定公之季子也。自幼志於大道﹐嘗見楊中立先生於京師﹐又從侯師聖先生於荊門﹐而卒傅文定公之學。優悠南山之下餘二十年。玩心神明﹐不捨晝夜﹐力行所知﹐親切至到﹐析太極精微之蘊﹐窮皇王制作之端﹐綜事理論一原﹐貫古今於一息﹐指人欲之偏以見天理之全﹐卽形而下者而發無聲無臭之妙。使學者驗端倪之不遠﹐而造髙深之無極。體用該備﹐可舉而行。晚歲嘗被召旨﹐不幸寢疾﹐不克造朝而卒。

是書乃其平日之所自著。其言約﹐其義精﹐誠道學之樞要﹐制治之蓍龜也。然先生之意﹐每自以爲未足﹐逮其疾革﹐猶時有所更定﹐蓋未及脫稿而已啟手足矣。

或問於栻曰﹕論語一書﹐未嘗明言性﹐而子思中庸﹐獨於首章言之。至於孟子﹐始道性善。然其爲說則已簡矣。今先生是書於論性特詳焉﹐無乃與聖賢之意異乎﹖栻應之曰﹕無以異也。夫子𨿽未嘗指言性﹐而子貢蓋嘗識之曰﹕夫子之文章﹐可得而聞也﹐夫子之言性與天道﹐不可得而聞也。是豈眞不可得而聞哉﹖蓋夫子之文章無非性與天道之流行也。至孟子之時﹐如楊朱﹑墨翟﹑告子之徒﹐異說並興。孟子懼學者之惑而莫知所止也﹐於是指示大本而極言之﹐蓋有不得已焉耳矣。又況今之異端直自以爲識心見性﹖其說譸張雄誕﹐又非當時之比﹐故髙明之士往往樂聞而喜趨之。一溺其間﹐則喪其本心﹐萬事隳弛。毫釐之差﹐霄壤之謬。其禍蓋有不可勝言者。先生於此又烏得而忘言哉﹗故其言有曰「誠成天下之性﹐性立天下之有﹐情效天下之動。」而必繼之曰「心妙性情之徳。」又曰「誠者﹐命之道乎﹔中者﹐性之道乎﹔仁者﹐心之道乎。」而必繼之曰「惟仁者爲能盡性至命。」

學者誠能因其言而精察於視聽言動之間﹐卓然如夫心之所以爲妙﹐則性命之理蓋可默識。而先生之意所以不異於古人者﹐亦可得而言矣。若乃不得其意而徒誦其言﹐不知求仁而坐談性命﹐則幾何其不流於異端之歸乎﹗

栻頃獲登門﹐道義之誨﹐浹洽於中﹐自惟不敏﹐有負夙知﹐輒序遺書﹐貽於同志。不韙之罪﹐所不得而辭焉。

門人廣漢張栻

宋吳儆題五峯先生知言卷末

右五峯先生知言一書﹐傳於世﹐實甚久。凡後學之自伊洛者皆知﹐敬信服行﹐如洙泗之有孔氏﹐而吾鄕學者或未見焉。某受此書於南軒先生﹐謹諉諸同志汪伯虞鋟木﹐以廣其傳。異時吾黨之士有文詞者﹑有學問者﹑有才有智而可與立事者﹐有剛正不撓﹑恬退有守﹑溫厚而寡過者﹐皆知以此道見終身根本之地﹐如蕭何之守關中﹐寇恂之守河內﹐則庶幾乎知所稅駕。不然吾懼其終身之無所歸也。竹洲文集卷七

宋眞徳秀跋胡子知言稿

孟子以知詖淫邪遁爲知言﹐胡子之書以是名者﹐所以辧異端之言與吾聖人異也。楊墨之害不熄﹐孔子之道不著﹐故知言一書於諸子百家之邪說﹐辭而辟之﹐極其詳焉。蓋以繼孟子也。學者誠能深味其指﹐則於吾道之正且大﹐異端之偏而小﹐若辧白黑﹐若數一二矣。蕭君定夫以其所藏眞稿示余﹐敬拜而書其後。

天命

胡子曰﹕誠者﹐命之道乎﹗中者﹐性之道乎﹗仁者﹐心之道乎﹗惟仁者爲能盡性至命。

靜觀萬物之理﹐得吾心之說也易﹐動處萬物之分﹐得吾心之樂也難。是故仁智合一﹐然後君子之學成。

觀日月之盈虛﹐知陰陽之消息。觀陰陽之消息﹐知聖人之進退。

士選於庠塾﹐政令行乎世臣﹐學校起於鄕行﹐財出於九賦﹐兵起於鄕遂﹐然後政行乎百姓﹐而仁覆天下矣。

生刑輕﹐則易犯﹐是故教民以無恥也。死刑重﹐則難悔﹐是絕民自新之路也。死刑生刑﹐輕重不相縣﹐然後民知所避﹐而風化可興矣。

自三代之道不行﹐君臣之義不明﹐君誘其臣以富貴﹐臣幹其君以文行。夫君臣相與之際﹐萬化之原也。旣汩其利矣﹐末流其可禁乎﹐此三代之治所以不復也。

堯﹑舜﹑禹﹑湯﹑文王﹑仲尼之道﹐天地中和之至﹐非有取而後爲之者也。是以周乎萬物﹐通乎無窮﹐日用而不可離也。釋氏乃爲厭生﹑死﹐苦病﹑老﹐然後有取於心以自利耳。本旣如是﹐求欲無獘﹐其可得乎﹗

爵位儀章﹐徳之飾也。有徳﹐則爲等威﹐君子之所欲。無徳﹐則器物而已矣﹐君子賤焉。

陰陽之升降﹐邪正之內外﹐一也。是故仁者𨿽切切於世﹐而亦不求之必行也。

寒暑之始終﹐天地之始終也。

拘於耳目聞見者﹐眾人也﹐無典章法度者﹐釋氏也﹐安得其心徧該流通與論性命之理而反之正哉﹗

一裘裳也﹐於冬之時舉之﹐以爲輕﹐逮夏或舉之﹐則不勝其重。一絺綌也﹐於夏之時舉之﹐以爲重﹐逮冬或舉之﹐則不勝其輕。夫衣非隨時而有輕重也﹐情狃於寒暑而亂其心﹐非輕重之正也。世有緣情立義﹐自以爲由正大之徳而不之覺者﹐亦若是而已矣﹗孰能不狃於情以正其心﹐定天下之公乎﹗

見善有不明﹐則守之不固。或懾於威嚴而失之﹐或沒於情恩而失之﹐或亂於精微而失之﹐或汨於末流而失之。偉哉﹐孟氏之子﹗生世之大獘﹐承道之至衰﹐蘊經綸之大業﹐進退辭受﹐執極而不變﹐用極而不亂﹐屹然獨立於橫流。使天下後世曉然知彊大威力之不可用﹐士所以立身﹐大夫所以立家﹐諸侯所以立國﹐天子所以保天下﹐必本諸仁義也。偉哉﹐孟氏之子﹗

義者﹐權之行也。仁﹐其審權者乎。

道充乎身﹐塞乎天地﹐而拘於軀者不見其大﹐存乎飲食男女之事﹐而溺於流者不知其精。諸子百家億之以意﹐飾之以辧﹐傳聞襲見﹐蒙心之言。命之理﹐性之道﹐置諸茫昧則已矣。悲夫﹐此邪說暴行所以盛行﹐而不爲其所惑者鮮矣。然則柰何﹖曰在修吾身。

釋氏定其心而不理其事﹐故聽其言如該通﹐徵其行則顚沛。儒者理於事而心有止﹐故內不失成己﹐外不失成物﹐可以贊化育而與天地參也。

自反則裕﹐責人則蔽。君子不臨事而恕己﹐然後有自反之功。自反者﹐修身之本也。本得﹐則用無不利。

有毀人敗物之心者﹐小人也﹐操愛人成物之心者﹐義士也。油然乎物各當其分而無覓者﹐君子也。

知人之道﹐驗之以事而觀其詞气。從人反躬者﹐鮮不爲君子。任己蓋非者﹐鮮不爲小人。

釋氏直曰吾見其性﹐故自處以靜﹐而萬物之動不能裁也。自處以定﹐而萬物之分不能止也。是亦天地一物之用耳。自道參天地﹑明並日月﹑功用配鬼神者觀之﹐則釋氏小之爲丈夫矣。其言誇大﹐豈不猶坎井之蛙歟﹖

仁者﹐天地之心也。心不盡用﹐君子而不仁者﹐有矣。

萬物備而爲人﹐物有未體﹐非仁也。萬民合而爲君﹐有一民不歸吾仁﹐非王也。

天命爲性﹐人性爲心。不行己之欲﹐不用己之智﹐而循天之理﹐所以求盡其心也。

修身

胡子曰﹕修身以寡欲爲要﹐行己以恭儉爲先﹐自天子至於庶人﹐一也。

道不能無物而自道﹐物不能無道而自物。道之有物﹐猶風之有動﹐猶水之有流也﹐夫孰能間之﹖故離物求道者﹐妄而已矣﹗

釋氏之學﹐必欲出死生者﹐蓋以身爲己私也。天道有消息﹐故人理有始終。不私其身﹐以公於天下﹐四大和合﹐無非至理﹔六塵緣影﹐無非妙用﹐何事非眞﹐何物非我﹖生生不窮﹐無斷無滅﹐此道之固然﹐又豈人之所能爲哉﹖夫欲以人爲者﹐吾知其爲邪矣。

道非仁不立。孝者﹐仁之基也。仁者﹐道之生也。義者﹐仁之質也。

未能無欲﹐欲不行焉之謂大勇﹐未能無惑﹐惑不苟解之謂大智。物不苟應﹐務盡其心之謂大仁。人而不仁﹐則道義息。

彊暴感仁義而服者有矣﹐未聞以彊暴服彊暴而能有終者也。

孝莫大於寧親﹐寧親莫大於存神。神存天地之間﹐順其命﹐勿絕滅之而已矣。死生者﹐身之常也。存亡者﹐國之常也。興廢者﹐天下之常也。絕滅者﹐非常之變也。聖人制四海之命﹐法天而不私己﹐盡制而不曲防﹐分天下之地以爲萬國﹐而與英才共焉。誠知興廢之無常﹐不可以私守之也。故農夫受田百畝﹐諸侯百里﹐天子千里。農夫食其力﹐諸侯報其功﹐天子享其徳。此天下之分﹐然非後世擅天下者以大制小﹑以彊制弱之謀也﹐誠盡制而已矣。是以虞﹑夏﹑商﹑周傳祀長久﹐皆千餘歲。論興廢﹐則均有焉。語絕滅﹐則至暴秦郡縣天下﹐然後及也。自秦滅先王之制﹐海內蕩然無有根本之固。有今世王天下﹐而繼世無置錐之地者。有今年貴爲天子﹐而明年欲爲匹夫不可得者。天王尙焉﹐況其下者乎﹖是以等威不立﹐禮義難行﹐俗化衰薄﹐𨿽當世興廢之常﹐而受絕滅之禍也。其爲不孝孰大焉﹗悲夫﹗秦﹑漢﹑魏﹑晉﹑隋﹑唐之君﹐眞可謂居絕滅之中而不自知者也。是故大易垂訓﹐必建萬國而親諸侯﹐春秋立法﹐興滅國而繼絕世。

義有定體﹐仁無定用。

道無不可行之時﹐時無不可處之事。時無窮﹐事萬變﹐惟仁者爲能處之﹐不失其道而有成功。權數智術﹐用而或中則成﹐不中則敗。其成敗系人之能否﹐而權變縱釋不在我者也。豈不殆哉﹗

天命不已﹐故人生無窮。其耳目﹑口鼻﹑手足而成身﹐合父子﹑君臣﹑夫婦﹑長幼﹑朋友而成世﹐非有假於外而彊成之也﹐是性然矣。聖人明於大愉﹐理於萬物﹐暢於四肢﹐達於天地﹐一以貫之。性外無物﹐物外無性。是故成己成物﹐無可無不可焉。釋氏絕物遁世﹐棲身衝寞﹐窺見天機有不器於物者﹐遂以此自大。謂萬物皆我心﹐物不覺悟而我覺悟﹐謂我獨髙乎萬物。於是顚倒所用﹐莫知所止﹐反爲有適有莫﹐不得道義之全。名爲識心見性﹐然四達而實不能一貫。展轉淫遁﹐莫可致詰。世之君子信其幻語而惑之。孰若卽吾身世而察之乎﹖

先道而後言﹐故無不信之言。先義而後行﹐故無不果之行。

陰陽成像﹐而天道著矣。剛柔成質﹐而地道著矣。仁義成徳﹐而人道著矣。

萬物生於天﹐萬事宰於心。性﹐天命也。命﹐人心也。而气經緯乎其間﹐萬變著見而不可掩。莫或使之﹐非鬼神而何﹖

法制者﹐道徳之顯爾。道徳者﹐法制之隱爾。天地之心﹐生生不窮者也。必有春秋冬夏之節﹑風雨霜露之變﹐然後生物之功遂。有道徳結於民心﹐而無法制者爲無用。無用者亡﹝劉虞之類﹞。有法制系於民身﹐而無道徳者爲無體。熱體者滅﹝暴秦之類﹞。是故法立制定﹐苟非其人﹐亦不可行也。

學進﹐則所能日益。徳進﹐則所能日損。不己而天﹐則所能亡矣。

事成則極﹐極則變。物盈則傾﹐傾則革。聖人裁成其道﹐輔相其宜﹐百姓於變而不知。此堯舜所以爲聖也。

造車於室而可通於天下之險易﹐鑄鑑於冶而可以定天下之妍醜﹐蓋得其道而握其要也。治天下者何獨不觀乎此而反求諸身乎﹖是以一正君心而天下定矣。

陰陽

胡子曰﹕一陰一陽之謂道。有一則有三﹐自三而無窮矣。老氏謂「一生二﹐二生三」﹐非知太極之蘊者也。

小道任術﹐先其得﹐後其利﹐智己而愚民者也。聖人由道而行﹐其施也博﹐其報也厚﹐其散也廣﹐其聚也多﹐貪欲不生而天下通焉。

夫婦之道﹐人醜之者﹐以淫欲爲事也﹐聖人安之者﹐以保合爲義也。接而知有禮焉﹐交而知有道焉﹐惟敬者爲能守而勿失也。語曰﹕樂而不淫﹐則得性命之正矣。謂之淫欲者﹐非陋庸人而何﹖

變異見於天者﹐理極而通﹐數窮而更﹐勢盡而反﹐气滋而息﹐興者將廢﹐成者將敗。人君者﹐天命之主﹐所宜盡心也。徳動於气﹐吉者成﹐凶者敗﹐人者興﹐小者廢。天豈有心於彼此哉﹗謂之譴告者﹐人君覩是﹐宜以自省也。仁義服於吾身﹐是非明於吾政﹐𨿽四海沸騰﹐三光淪沒﹐亦不足畏也已。若以天命爲恃﹐遇災不懼﹐肆淫心而出暴政﹐未有不亡者也。

物之生死﹐理也。理者﹐萬物之貞也。生聚而可見﹐則爲有﹔死散而不可見﹐則爲無。夫可以有無見者﹐物之形也。物之理﹐則未嘗有無也。老氏乃以有無焉生物之本﹐陋哉﹗天得地而後有萬物﹐夫得婦而後有男女﹐君得臣而後有萬化﹐此一之道也﹐所以爲至也。

井法行﹐而後智愚可擇﹐學無濫士﹐野無濫農﹐人才各得其所﹐而遊手鮮矣。君臨卿﹐卿臨大夫﹐大夫臨士﹐士臨農與工商﹐所受有分制﹐多寡均而無貧苦者矣。人皆受地﹐世世守之﹐無交易之侵謀。無交易之侵謀﹐則無爭奪之獄訟。無爭奪之獄訟﹐則刑罰省而民安。刑罰省而民安﹐則禮樂修而和气應矣。

守身以仁。以守身之道正其君者﹐大臣也。漢﹑唐之盛﹐忠臣烈士攻其君之過﹐禁其君之欲﹐糾其政之繆﹐彈其人之佞而止已。求其大君心﹐引之志於仁者﹐則吾未之見也。惟董生其庶幾乎﹗

道可述不可作﹐述之者天也﹐作之者人也。三王述之﹐五霸作之﹐其功徳可考矣。

深於道者﹐富用物而不盈。衛公子荊善居室﹐孔子何取焉﹖以其心不嬰於物﹐可以爲法也。夫人生於世﹐用物以成其生耳﹐其久能幾何﹐而世人馳騖不反也。

「維天之命﹐於穆不已」﹐聖人知天命存於身者﹐淵源無窮﹐故施於民者溥博無盡﹐而事功不同也。知之﹐則於一事功可以盡聖人之蘊﹔不知﹐則一事功而已矣﹐不足以言聖人也。莊周乃曰「聖人之道﹐眞以治身﹐其緒餘土苴以治天下」﹐豈其然乎﹖

善爲天下者務寢兵。兵﹐刑之大者耳。𨿽漢﹑唐盛主﹐禮樂廢缺﹐法令專行﹐是兵常興而未嘗息也。紀綱如是﹐而欲有三代之文章﹐其可得乎﹗

有情無情﹐體同而用分。人以其耳目所學習﹐而不能超乎見聞之表﹐故昭體用以示之﹐則惑矣。惑則茫然無所底止﹐而爲釋氏所引﹐以心爲宗﹐心生萬法﹐萬法皆心﹐自滅天命﹐固爲己私。小惑難解﹐大礙方張﹐不窮理之過也。彼其誇大言辭﹐顚倒運用﹐白謂至極矣﹐然以聖人視之﹐可謂欲仁而未至﹐有智而未及者也。夫生於戎夷﹐亦間世之英也﹐學之不正﹐遂爲異端小道。惜哉﹗

聖人尙賢﹐使民知勸﹐教不能﹐使民不爭﹐明善惡之歸﹐如日月之照白黑﹐然民猶有惑於欲而陷於惡。故孔子觀上世之化﹐喟然而嘆﹐曰「甚哉﹐知之難也。」𨿽堯舜之民比屋可封﹐能使之由而已﹐亦不能使之知也。夫人目於五色﹐耳於五聲﹐口於五味﹐其性固然﹐非外來也。聖人因其性而導之﹐由於至善﹐故民之化之也易。老子曰「不見可欲﹐使心不亂。」夫可欲者﹐天下之公欲也﹐而可蔽之使不見乎﹖

天地之生生萬物﹐聖人之生生萬民﹐固其理也。老聃用其道﹐計其成﹐而以不爭行之﹐是舞智尙術﹐求怙天下之權以自私也。其去王事遠矣。

時之古今﹐道之古今也。

道者﹐體用之總名。仁其體﹐義其用。合體與用﹐斯爲道矣。大道廢﹐有仁義。老聃非知道者也。

好惡

胡子曰﹕寡欲之君﹐然後可與言王道。無欲之臣﹐然後可以言王佐。

志仁則可大﹐依仁則可久。

仲尼從心所欲不踰矩﹐可謂盡心矣。天卽孔於也﹐孔手卽天也。釋氏無障礙﹐而所欲不能不踰矩﹐吾知其未見心之全也﹐猖狂妄行而已。

有其徳﹐無其位﹐君子安之。有其位﹐無其功﹐君子恥之。君子之遊世也以徳﹐故不患乎無位﹔小人之遊世也以利勢﹐故患得患失﹐無所不爲。

一噓吸﹐足以察寒暑之變﹐一語默﹐足以著行藏之妙﹐一往來﹐足以究天地之理。自陋者﹐不足與有言也﹐自小者﹐不足與有爲也。

人𨿽備天道﹐必學然後識﹐習然後能﹐能然後用﹐用無不利﹐惟樂天者能之。

有之在己﹐知之在人。有之而人不知﹑從而與人較者﹐非能有者也。

水有源﹐故其流不窮﹔水有根﹐故其生不窮﹔氟有性﹐故其運不息。徳有本﹐故其行不窮。孝悌也者﹐徳之本歟﹗

有是心則有知﹐無是心則無知。巧言令色之人﹐一失其心於浮僞﹐未有能仁者也。

等級至嚴也﹐失禮樂則不威﹐山河至險也﹐失禮樂則不固。禮乎樂乎﹐天下所日用﹐不可以造次顚沛廢焉者乎﹗富可以厚恩﹐貴可以廣徳﹐是君子之所欲。有求之而得者﹐有不求而得者﹐有求而不得者﹐命有定矣。信而不渝﹐然後能爲君子。

有爲之爲﹐出於智巧。血气方剛﹐則智巧出焉。血气旣衰﹐則智巧窮矣。或知功之可利而銳於立功﹐或知名之可利而進以求名﹐或知正直之可利而勉於正直﹐或知文詞之可利而習於文詞﹐皆智巧之智也。上好恬退﹐則爲恬退以中其欲﹔上好剛勁﹐則爲剛勁以中其欲﹔上好溫厚﹐則爲溫厚以中其欲﹔上好勤恪﹐則爲勤恪以中其欲﹔上好文雅﹐則爲文雅以中其欲﹐皆智巧之巧也。年方壯則血气盛﹐得所欲則血气盛﹐壯邁往失則血气挫折﹐消懦而所爲屈矣﹐無不可變之操也。無爲之爲﹐本於仁義。善不以名而爲﹐功不以利而勸﹐通於造化﹐與天地相終始﹐苟不至徳﹐則至道不凝焉。

聖人不可得而見矣﹐其遺言猶龍之蛻﹐猶虎之皮。用其文章﹐猶足動觀聽﹐況能充其蛻﹐復其皮。得其精神以設施於天下﹐其撥亂興治如反復手足。不得其道﹐與天下之人角智力者﹐嵲嵲乎殆哉﹗

有聚而可見謂之有者﹐知其有於目﹐故散而不可見者謂之無。有實而可蹈謂之有者﹐知其有於心﹐故妄而不可蹈者謂之無。

馬牛﹐人畜也。禦之失道﹐則奮其角踶﹐𨿽有猛士﹐莫之敢攖﹐得其道﹐則三尺童子用之﹐周旋無不如志焉。天下分裂﹐兆民離散﹐欲以一之﹐固有其方﹐患在人不仁﹐𨿽與言而不入也。

知幾﹐則物不能累而禍不能侵。不累於物﹐其知幾乎﹗

郡縣天下﹐可以持承平而不可支變故﹐封建諸侯﹐可以持承平﹐可以支變故。

自觀我者而言﹐事至而知起﹐則我之仁可見矣。事不至而知不起﹐則我之仁不可見也。自我而言﹐心與天地同流﹐夫何間之﹖

處已有道﹐則行艱難險厄之中無所不利﹔失其道﹐則有不能堪而忿欲興矣。是以君子貴有徳也。

往來

胡子曰﹕或往或來﹐天之所以爲道也﹔或語或默﹐士之所以爲仁也﹔或進或退﹐臣之所以事君也﹔或擒或縱﹐兵之所以爲律也﹔或弛或張﹐王之所以化成於天下也。

釋氏以盡虛空沙界爲吾身﹐大則大矣﹐而以父母所生之身爲一塵剎幻化之物而不知敬焉﹐是有間也。有間者﹐至不仁也﹐與區區於一物之中沈惑而不知反者何以異﹖

性譬諸水乎﹐則心猶水之下﹐情猶水之瀾﹐欲猶水之波浪。

卽物而眞者﹐聖人之道也﹔談眞離物者﹐釋氏之幻也。

釋氏見理而不窮理﹐見性而不盡性﹐故於一天之中分別幻華眞實﹐不能合一﹐與道不相似也。

當爵祿而不輕﹐行道徳而不捨者﹐君子人歟﹖君子人也。天下之臣有三﹕有好功名而輕爵祿之臣﹐是人也﹐名得功成而止矣﹔有貪爵祿而昧功名之臣﹐是人也﹐必忘其性命矣﹐鮮不及哉﹔有由道義而行之臣﹐是人也﹐爵位功名﹐得之不以爲重﹐失之不以爲輕﹐顧吾道義如何耳。君天下﹐臨百官﹐是三臣者雜然並進﹐爲人君者烏乎知而進退之﹖孟子曰﹕君仁﹐莫不仁。

有善行而不仁者有矣﹐未有不仁而能擇乎善者也。

子思子曰「率性之謂道。」萬物萬事﹐性之質也。因質以致用﹐人之道也。人也者﹐天地之全也。而何以知其全乎﹖萬物有有父子之親者焉﹐有有君臣之統者焉﹐有有報本反始之禮者焉﹐有有兄弟之序者焉﹐有有救災卹患之義者焉﹐有有夫婦之別者焉。至於知時禦盜如雞犬﹐猶能有功於人﹐然謂之禽獸而人不與爲類﹐何也﹖以其不得其全﹐不可與爲類也。夫人𨿽備萬物之性﹐然好惡有邪正﹐取捨有是非﹐或中於先﹐或否於後﹐或得於上﹐或失於下﹐故有不仁而入於夷狄禽獸之性者矣。惟聖人旣生而知之﹐又學以審之﹐盡人之性﹐盡物之性﹐徳合天地﹐心純萬物﹐故與造化相參而主斯道也。不然﹐各適其適﹐雜於夷狄禽獸。是異類而已﹐豈人之道也哉﹗是故君子必戒謹恐懼﹐以無失父母之性﹐自則於異類﹐期全而歸之﹐以成吾孝也。

中者﹐道之體﹔和者﹐道之用。中和變化﹐萬物各正性命而純備者﹐人也﹐性之極也。故觀萬物之流形﹐其性則異﹔察萬物之本性﹐其源則一。聖人執天之機﹐惇敍五典﹐庸秩五禮。順是者﹐彰之以五服﹐逆是者﹐討之以五刑。調理萬物﹐各得其所。此人之所以爲天地也。

目之所可覩者﹐禽獸皆能視也。耳之所可聞者﹐禽獸皆能聽也。視而知其形﹐聽而知其聲﹐各以其類者﹐亦禽獸之所能也。視萬形﹐聽萬聲﹐而兼辧之者﹐則人而已。覩形色而知其性﹐聞聲音而達其義﹐通乎耳目之表﹑形器之外﹐非聖人則不能與於斯矣。斯道不明﹐則中國冠帶之君有時而爲夷狄。楊朱﹑墨翟之賢而有禽獸之累﹐惟安於耳目形器﹐不知覺之過也。君子履安佚之地﹐當安佚之時﹐戒謹恐懼﹐不敢須臾怠者以此。

君子畏天命﹐順天時﹐故行驚眾駭俗之事常少。小人不知人命﹐以利而動﹐肆情妄作﹐故行驚眾駭俗之事必其無忌憚而然也。

首萬物﹐存大地﹐謂之正情。備萬物﹐參天地﹐謂之正道。順秉彜﹐窮物則﹐謂之正教。

道之明也﹐道之行也﹐或知之矣。變動不居﹐進退無常﹐妙道精義未嘗須臾離也。賢者之行﹐智者之見﹐常髙於俗而與俗立異。不肖者之行﹐愚者之見﹐常溺於俗而與俗同流。此道之所以不明也﹐此道之所以不行也。我知聖人之行﹑聖人之見矣。不與俗異﹐不與俗同﹐變動不居﹐進退無常﹐妙道精義未嘗離也。參於天地﹐造化萬物﹐明如日月﹐行如四時。我知聖人之行﹑聖人之見矣。

仲尼

胡子曰﹕仲尼之教﹐猶天地造化萬物﹐生生日新﹐無气之不應﹐無息之或已也。我於季路而見焉。或曰何謂也﹖曰﹕子路衣敝縕袍﹑與衣狐貉者立而不恥者﹐其質美矣。孔子曰﹕不忮不求﹐何用不臧﹖進之以仁也。季路終身誦之﹐力行乎仁矣。孔子曰﹕是道也﹐何足以臧﹖至哉斯言﹗非天下之至誠﹐其孰能與於此﹖顏回欲罷不能﹐未至文王純一不已之地。孔子所以惜之﹐曰﹕未見其止也。止則與天爲一﹐無以加矣。

气主乎性﹐性主乎心。心純﹐則性定而气正。气正﹐則動而不差。動而有差者﹐心未純也。告子不知心而以義爲外﹐無主於中而主於言。言有不勝則惑矣﹐而心有不動乎﹖北宮黝﹑孟施捨以气爲本﹐以果爲行。一身之气﹐有時而衰﹐而心有不動乎﹖曾子﹑孟子之勇原於心﹐在身爲道﹐虛物爲義﹐气與道義同流﹐融合於視聽言動之間﹐可謂盡性者矣。夫性無不體者﹐心也。孰能參天地而不物﹐關百聖而不惑﹐亂九流而不繆﹐乘富貴而能約﹐遭貧賤而能亨﹐禮儀三百﹐威儀三千﹐周旋繁縟而不亂乎﹗

人皆有良心﹐故被之以桀﹑紂之名﹐𨿽匹夫不受也。夫桀﹑紂﹐萬乘之君﹐而匹夫羞爲之﹐何也﹖以身不親其奉﹐而知其行醜也。王公大人一親其奉﹐喪其良心﹐處利勢之際﹐臨死生之節﹐宜冒苟免﹐行若大鼠者﹐皆是也。富貴而奉身者備﹐斬良心之利劍也。是故禹菲飲食﹑卑宮室﹐孔子重贊之﹐曰﹕吾無閒然矣﹗富貴﹐一時之利﹔良心﹐萬世之彜。乘利勢﹐行彜章﹐如雷之震﹐如風之動﹐聖人性之﹐君子樂之。不然﹐乃以一時之利失萬世之彜﹐自列於禽獸﹐寧貧賤而爲匹夫﹐不願王公之富貴也。

以理義服天下易﹐以威力服天下難﹐理義本諸身﹐威力假諸人者也。本諸身者有性﹐假諸人者有命。性可必而命不可必﹐性存則命立﹐而權度縱釋在我矣。是故善爲國者﹐尊吾性而已。

君子有宰天下之心﹐裁之自親始﹐君子有善萬世之心﹐行之自身始。不然﹐則蕩而無止﹐不入於釋氏之絕滅﹐則入於老莊之荒唐。

有徳而富貴者﹐乘富貴之勢以利物﹐無徳而富貴者﹐乘富貴之勢以殘身。富貴﹐人之所大欲﹐貧賤﹐人之所大惡。然因貧賤而修益者多﹐因富貴而不失於昏淫者寡﹐則富貴也﹐有時而不若貧賤矣。

赤子不私其身﹐無智巧﹐無偏系。能守是心而勿失﹐然後謂之大丈夫。

惟仁者爲能所執無非禮﹐所行無非義。

今之儒者移學文藝﹑幹仕進之心﹐以收其放心而美其身﹐則又何古人之不可及哉﹗父兄以學文藝令其子弟﹐朋友以仕進相招﹐往而不返﹐則心始荒而不治萬物之成﹐咸不逮古先矣。

學欲博﹐不欲雜﹔守欲約﹐不欲陋。雜似博﹐陋似約﹐學者不可不察也。

修爲者必有棄﹐然後能有所取﹔必有變﹐然後能有所成。𨿽天子之貴﹐不仁不義﹐不能以尊其身﹐𨿽天下之大﹐不仁不義﹐不能以庇其身﹐況其下者乎﹖

魚生於水﹐死於水﹐艸木生於土﹐死於土﹐人生於道﹐死於道﹐天經也。飲食﹑車馬﹑衣裘﹑宮室之用﹐道所以有濟生者﹐猶龜有蘋藻泥沙﹐艸木有風雷雨露也。如使魚而離水﹐𨿽有蘋藻泥沙﹐則不能生矣﹔如使艸木而離土﹐𨿽有風雷雨露﹐亦不能以生。今人也而離道﹐飲食𨿽丰﹐裘服𨿽鮮﹐車馬𨿽澤﹐宮室𨿽麗﹐其得而享諸﹖季世淫亂並興﹐爭奪相殺﹐殄滅人倫。至於善良被禍﹐姦惡相殘﹐天下囂然﹐皆失其所﹐則一人棄道崇物之所致也。有國家者戒之﹐戒之﹗

養太子不可以不愼也﹐望太子不可以不仁也。

文王

胡子曰﹕文王之行王政﹐至善美也﹐孟子之言王道﹐更詳約也。然不越制其田裏﹐導之樹畜﹐教之以孝悌忠信而已。自五霸之亂以至於今﹐田裏之獘無窮﹐樹畜之業不修﹐孝悌之行不著﹐忠信之風不立﹐治道日苟﹐刑罰日煩。非有超百世英才之君臣﹑與文王﹑孟氏比肩者﹐其孰能復之﹖養民惟恐不足﹐此世之所以治安也﹐取民惟恐不足﹐此世之所以敗亡也。

江河之流﹐非舟不濟﹐人取其濟則已矣﹐不復畱情於舟也。澗壑之險﹐非梁不渡﹐人取其渡則已矣﹐不復畱情於梁也。人於奉身濟生之物皆如是也﹐不亦善乎﹗澹然天地之間﹐𨿽死生之變不能動其心矣。

生本無可好﹐人之所以好生者﹐以欲也﹐死本無可惡﹐人之所以惡死者﹐亦以欲也。生﹐求稱其欲﹔死﹐懼失其欲。衝衝天地之間﹐莫不以欲爲事﹐而心學不傳矣。

行源之水﹐寒冽不凍﹔有徳之人﹐厄窮不塞。

以反求諸己爲要法﹐以言人不善爲至戒。

行謹﹐則能堅其志﹔言謹﹐則能崇其徳。

下之於上徳﹐不待聲色而後化。人之於其類﹐不待聲色而後從﹐禍福於善惡﹐不待聲色而後應。詩云﹕民之秉彜﹐好是懿徳。是故君子篤恭而天下平。

UID51407帖子82精華1積分97閱讀權限10來自上海在綫時間82小時注冊時間2004﹣12﹣4最後登錄2007﹣3﹣16查看詳細資料TOP_inisibleman初級會員

个人空間發短消息加爲好友當前離綫2樓大中小發表於2005﹣4﹣415﹕45只看該作者人固有遠迹江湖﹑念絕於名利者矣﹐然世或求之而不得免。人固有置身市朝﹑心屬於富貴者矣﹐然世或捨之而不得進。命之在人﹐分定於天﹐不可變也。是以君子貴知命。知命﹐然後能信義。惟患積徳不足於身﹐不患取資不足於世。

執斧斤者聽於施繩墨者﹐然後大廈成﹐執干戈者聽於明理義者﹐然後大業定。

仁心﹐立政之本也。均田﹐爲政之先也﹐田裏不均﹐𨿽有仁心而民不被其澤矣。井田者﹐聖人均田之要法也。恩意聯屬﹐姦宄不容﹐少而不散﹐多而不亂。農賦旣定﹐軍制亦明矣。三王之所以王者﹐以其能制天下之田裏﹐政立仁施﹐𨿽匹夫匹婦﹐衣一食﹐如解衣衣之﹐推食食之。其於萬物﹐誠有調燮之法以佐贊乾坤化育之功﹐非如後世之君不仁於民也。

桀﹑紂﹑秦政﹐皆窮天下之惡﹐百姓之所同惡﹐故商﹑周﹑劉漢因天下之心伐而代之﹐百姓親附﹐居之安久﹐所謂仁義之兵也。魏﹑晉以來﹐天下莫不假人之柄而有隳三綱之罪。仁義不立﹐綱紀不張﹐無以締固民心﹐而欲居之安久﹐可乎﹖

或問﹕周室衰﹐諸侯更霸數百年﹐及秦累世窮兵極勢而後定天下。天下已定﹐其十三歲而亡﹐何也﹖曰﹕秦之亡也久矣。秦自用孝公﹑商鞅之法﹐勢日張而徳日衰﹐兵日振而俗日獘﹐地日廣而民心日益散﹐秦之亡也久矣。然則賈生謂攻守之勢異﹐非歟﹖曰﹕攻守一道也。是故湯﹑武由仁義以攻﹐由仁義以守﹐漢﹑唐以仁義而攻﹐以仁義而守﹐子孫享之各數百年﹐蓋得其道也。曰﹕秦失其道﹐其能定天下﹐何也﹖曰﹕時也。六國之君﹐其愚又甚於秦﹐故秦能欺之﹐以僥幸一時之勝而亡立至矣。曰﹕然則漢﹑唐興義師﹐不五六歲得天下﹑定中國者數百年﹐季世一失其道而亡﹐如此其速﹐何也﹖曰﹕井法不立﹐諸侯不建﹐天下蕩蕩無綱紀也。後世不攺其轍﹐欲如周獲天年﹐終難矣哉﹗

三代而後﹐漢﹑唐之盛﹐謂愛民而富民之君則有之﹐謂愛民而教民之君則未之有也。

漢﹑唐以來﹐天下旣定﹐人君非因循自怠﹐則沈溺聲色。非沈溺聲色﹐則開拓邊境。非開拓邊境﹐則崇飾虛文。其下乃有惑於神仙眞空之術。曷若講明先王之道﹐存其心﹐正其情﹐大其徳﹐新其政﹐光其國﹐爲萬世之人君乎﹗後世必有髙漢﹑唐賢君之聰明者﹐然後能行之矣。而漢﹑唐賢君志趣識量亦未易及也﹐可輕棄哉﹖又況三代之盛﹐王行一不義﹑殺一不辜而得天下不爲者﹐其仁何可及乎﹖人君﹐聯屬天下以成其身者也。內選於九族之親﹐禮其賢者﹐表而用之﹐以聯屬其親﹐外選於五方之人﹐禮其英傑﹐引而進之﹐以聯屬其民。是故賢者﹐眾之表﹑君之輔也。不進其親之賢者﹐是自賊其心腹也﹐不進其人之賢者﹐是自殘其四肢也。殘賊之君﹐鮮不覆亡哉﹗

事物

胡子曰﹕事物之情﹐以成則難﹐以毀則易。足之行也亦然﹐升髙難﹐就卑易。舟之行也亦然﹐溯流難﹐順流易。是故雅言難入而淫言易聽﹐正道難從而小道易用。伊尹之訓太甲曰﹕有言逆於汝心﹐必求諸道﹐有言遜於汝志﹐必求諸非道。蓋本天下事物之情而戒之耳﹐非謂太甲質凡而故告之以如是也。英明之君以是自戒﹐則徳業日新﹐可以配天矣。

聖人理天下﹐以萬物各得其所爲至極。井田封建﹐其大法也。暴君污吏旣已廢之﹐明君良臣歷千五百餘歲未有能復之者﹐智不及邪﹐才不逮邪﹐聖道不傳﹐所謂明君良巨也﹐未免以天下自利﹐無意於裁成輔相﹐使萬物各得其所邪。

探視聽言動無息之本﹐可以知性﹐察視聽言動不怠之際﹐可以會情。視聽言動﹐道義明著﹐孰知其爲此心﹖視聽言動﹐物欲引取﹐孰知其爲人欲﹖是故誠成天下之性﹐性立天下之有﹐情效天下之動﹐心妙性情之徳。性情之徳﹐庸人與聖人同﹐聖人妙而庸人所以不妙者﹐拘滯於有形而不能通爾。今欲通之﹐非致知﹐何適哉﹖

至親至切者﹐其仁之義也歟﹐至通至達者﹐其義之理也歟﹗人備萬物﹐賢者能體萬物﹐故萬物爲我用。物不備我﹐故物不能體我。應不爲萬物役而反爲萬物役者﹐其不智孰甚焉﹗

行吾仁﹐謂之恕。操吾心﹐謂之敬。敬以餐吾仁。

非性無物﹐非气無形。性﹐其气之本乎﹗

釋氏窺見心體﹐故言爲無不周徧。然未知止於其所﹐故外倫理而妄行﹐不足與言孔﹑盂之道也。明乾坤變化﹑萬物受命之理﹐然後信六道輪回之說﹐具詖淫邪遁之辭﹐始可與爲善矣。

气之流行﹐性爲之主。性之流行﹐心爲之主。

釋氏有適而可﹐有適而不可﹐吾儒無可無不可。人能自彊於行履之地﹐則必不假釋氏淫遁之詞以自殆矣。釋氏惟明一心﹐亦可謂要矣﹐然眞孔子所謂好仁不好學者也。不如是﹐豈其愚至於無父無君﹐而不自知其非也哉﹖

物無非我﹐事無非眞。彼遺棄人間萬務﹐惟以了死生爲大者﹐其蔽孰甚焉﹗

气感於物﹐發如奔霆﹐狂不可制。惟明者能自反﹐惟勇者能自斷。

行之失於前者﹐可以攺之於後﹐事之失於今昔﹐可以修之於來。𨿽然﹐使行而可以逆制﹐則人皆有善行矣﹐使事而可以預立﹐則人皆有善事矣。惟造次不可以少待也﹐惟顚沛不可以少安也﹐則行失於身﹐事失於物﹐有不可勝窮者矣。𨿽彊力之人﹐攺過不憚﹐其如過之不窮何﹖是以大學之方在致其知。知至﹐然後意誠﹐意誠﹐則過不期寡而自寡矣。

事之誤﹐非過也﹐或未得馭事之道焉耳。心之惑﹐乃過也。心過難攺﹐能攺心過﹐則無過矣。

能攻人之實病至難也﹐能受人賁攻者爲尢難。人能攻我實病﹐我能受人實攻﹐朋友之義其庶幾乎﹗不然﹐其不相陷而爲小人者﹐幾希矣。

忌克之人﹐其可事乎﹖其急也﹐我諫我聽﹐我才我用。禍旣息矣﹐我諫﹐謗也﹐我才﹐姦也﹐殺我必矣。有天下國家而如是﹐能傳之子孫者﹐未之有也。是故不忌不克﹐可以爲君矣。諫不妄發﹐才不妄試﹐可以保身矣。

喪之三年﹐盡生者之孝心也﹐於死者何加損焉﹖是故漢文𨿽有命短喪﹐我謂之天下之慈君﹐而漢景不服三年之喪﹐其爲孝也薄矣。行而有悖於天﹐有累於身﹐𨿽有父令﹐不可從也。從之﹐則成父之小欲而隳父之大仁﹐君子不謂之孝。況三年之喪﹐仁人孝子所以事天成身之本﹐非父之所得令者乎﹖後世不罪漠景之薄於親﹐而罪漢文之慈於臣子﹐是未察乎喪服之志者也。

欲大變後世之法度﹐必先大變人主之心術。心術不正﹐則不能用眞儒爲大臣。大臣非眞儒﹐則百官不可總已以聽﹐而嗣君不可以三年不言﹐母后𨿽欲順承天意﹐不撓外權﹐不可得矣。此不可不大變其本也。本正﹐則自身措之百官萬民而天下皆正矣。

荀子曰﹕有治人﹐無治法。竊譬之欲撥亂反之正者如越江湖﹐法則舟也﹐人則操舟者也。若舟破楫壤﹐𨿽有若神之技﹐人人知其弗能濟矣。故乘大亂之時必變法。法不變而能成治功者﹐未之有也。

欲撥亂興治者﹐當正大綱。知大綱﹐然後本可正而末可定。大綱不知﹐𨿽或善於條目﹐有一時之功﹐終必於大网不正之處而生大亂。然大綱無定體﹐各隨其時﹐故魯莊公之大綱在於復仇也﹐衛國之大綱在於正名也。仇不復﹐名不正﹐𨿽有仲尼之徳﹐亦不能聽魯﹑衛之政矣。

紛華

胡子曰﹕行紛華波動之中﹐慢易之心不生。居幽獨得肆之處﹐非僻之情不起﹐上也。起而以禮制焉﹐次也。制之而不止者﹐昏而無勇也。理不素窮﹐勇不自任﹐必爲小人之歸﹐可恥之甚也。

堯﹑舜以天下與人﹐而無人徳我之望﹐湯﹑武有人之天下﹐而無我取人之嫌。是故天下無大事﹐我不能大﹐則以事爲大﹐而處之也難。

人欲盛﹐則於天理昏。理素明﹐則無欲矣。處富貴乎﹖與天地向其通。處貧賤乎﹖與天地同其否。安死順生﹐與滅地同其變﹐又何宮室﹑妻妾﹑衣服﹑飲食﹑存亡﹑得喪而以介意乎﹖

一身之利﹐無謀也﹐而利天下者則謀之。時之利﹐無謀也﹐而利萬世者則謀之。存斯志﹐行斯道﹐躬耕於野﹐上以奉祀事長﹐下以慈幼延交遊﹐於身足矣。易曰﹕不家食﹐吉。是命焉﹐烏能捨我靈龜而逐人之昏昏也﹖

仁者﹐人所以肖天地之機要也。

人之於天地﹐有感必應﹐猶心之於身﹐疾痛必知焉。

物不獨立必有對﹐對不分治必交焉﹐而文生矣。物盈於天地之間﹐仁者無不愛也﹐故以斯文爲己任﹐理萬物而與天地參矣。

或問王通曰﹕子有憂疑乎﹖曰﹕樂天知命﹐吾何憂﹖窮理盡性﹐吾何疑﹖𨿽然﹐天下皆憂﹐吾獨得不憂﹖天下皆疑﹐吾獨得不疑﹖又曰﹕心迹之判久矣﹐吾獨得不二言乎﹗或問曰﹕通有二言﹐何也﹖曰﹕仁則知通之言一﹐不仁則以通言爲二。若心與迹判﹐則是天地萬物不相管也﹐而將何以一天下之動乎﹖

天下莫大於心﹐患在不能推之爾。莫久於性﹐患在不能順之爾。莫成於命﹐患在不能信之爾。不能推﹐故人物內外不能一也。不能順﹐故死生晝夜不能通也。不能信﹐故富貴貧賤不能安也。

事物屬於性﹐君子不謂之性也﹐必有心焉﹐而後能治。裁制屬諸心﹐君子不謂之心也﹐必有性焉﹐然後能存。

不仁見天下之事大﹐而執天下之物固﹐故物激而怒﹐怒而不能消矣。感物而欲﹐欲而不能止矣。窮理盡性以成吾仁﹐則知天下無大事﹐而見天下無固物。𨿽有怒﹐怒而不遷矣。𨿽有欲﹐欲而不淫矣。

莊周曰﹕伯夷死名於首陽之下。非知伯夷者也。若伯夷﹐可謂全其性命之情者矣。謂之「死名」可乎﹖周不爲一世用﹐以保其身可矣﹐而未知天下之大本也。

智不相近﹐𨿽聽言而不入。信不相及﹐𨿽納忠而不愛。是故君子必謹其所以言﹐則不招謗誹﹐取怨辱矣。

士學於文而知道﹐則關鍵節目之言未嘗不三復也﹐君學於政而知道﹐則幾會本原之事未嘗不三令五申也。知之﹐則因非而知是﹐不知﹐則指是以爲非。

人君盡下﹐則聰明開﹐而萬里之遠親於袵席。偏信﹐則昏亂﹐而父子夫婦之間有遠於萬里者矣。人君欲救偏信之禍﹐莫先於窮理﹐莫要於寡欲。窮理寡欲﹐交相發者矣。去聖旣遠﹐天下無人師﹐學者必因書記語言以知理義之精微。知之﹑則適理義之周道也。不然﹐則爲溺心志之大穽矣。

人盡其心﹐則可與言仁矣﹐心窮其理﹐則可與言性矣﹐性存其誠﹐則可與言命矣。

敬則人親之﹐仁則民愛之﹐誠則鬼神享之。

窮則獨善其身﹐達則兼善天下者﹐大賢之分也。達則兼善天下﹐窮則兼善萬世者﹐聖人之分也。

或問人可勝天乎﹖曰人而天﹐則天勝。人而不天﹐則天不勝。

學貴大成﹐不貴小用。大成者﹐參於天地之謂也。小用者﹐謀利計功之謂也。

人者﹐天地之精也﹐故行乎其中而莫禦。五行﹐萬物之秀气也﹐故物爲之用而莫違。

三王﹐正名與利者也﹐故其利大而流長。五霸﹐假名爭利者也﹐故其利小而流近。

形形之謂物﹐不形形之謂道。物拘於數而有終﹐道通於化而無盡。

古之學者求天知﹐今之學者求人知。古之仕者行己﹐今之仕者求利焉。

一气

一气大息﹐震蕩無垠﹐海宇變動﹐山勃川湮﹐人消物盡﹐舊迹亡滅﹐是所以爲鴻荒之世歟﹖气復而滋﹐萬物生化﹐日以益眾﹐不有以道之則亂﹐不有以齊之則爭。惇倫理﹐所以道之也。飭封井﹐所以齊之也。封井不先定﹐則倫理不可得而惇。堯爲天子﹐憂之而命舜。舜爲宰臣﹐不能獨任﹐憂之而命禹。禹周視海內﹐奔走八年﹑辧土田肥瘠之等而定之﹐立其收多寡之制而授之﹐定公﹑侯﹑伯﹑子﹑男之封而建之﹐然後五典可敷而兆民治矣。此夏后氏之所以王天下也。後王才不出庶物﹐大侵小﹐彊侵弱﹐智詐愚﹐禹之制寢隳寢紊﹐以至於桀﹐天下大亂。而成湯正之﹐明其等﹐申其制﹐正其封﹐以復大禹之舊﹐而人紀可修矣。此殷之所以王天下也。後王才不山庶物﹐大侵小﹐彊吞弱﹐智詐愚﹐湯之制寢隳寢壞﹐以至於紂﹐天下大亂。而周武王徵之﹐明其等﹐申其制﹐正其封﹐以復成湯之舊﹐而五教可行矣。此周之所以王天下也。後王才不出庶物﹐大吞小﹐彊侵弱﹐智詐愚﹐武王之制寢隳寢亂﹐先變於齊﹐後變於魯﹐大壞於秦﹐而仁覆天下之政亡矣。仁政旣亡﹐有天下者﹐漢﹑唐之盛﹐其不王﹐人也﹐非天也。其後亡﹐天也﹐非人也。噫﹐孰謂而今而後無繼三王之才者乎﹖病在世儒不知王政之本﹐議三王之有天下不以其道﹐而反以亡秦爲可法也。

聖人之應事也﹐如水由於地中﹐未有可止而不止﹑可行而不行者也。

有而不能無者﹐性之謂歟﹗宰物而不死者﹐心之謂歟﹗感而無息者﹐誠之謂歟﹗往而不窮者﹐鬼之謂歟﹗來而不測者﹐神之謂歟﹗

一往一來而無窮者﹐聖人之大道也﹐謂往而復來﹑來而復往者﹐釋氏之幻教也。

天理人欲﹐莫明辧於春秋。聖人教人淸人欲﹐復天理﹐莫深切於春秋。

伯夷非絕物者也﹐惡不仁而已﹐故淸而不介。柳下惠非徇俗者也﹐行吾敬而已﹐故和而不流。

大哉性乎﹐萬理具焉﹐天地由此而立矣。世儒之言性者﹐類指一理而言之爾﹐未有見天命之全體者也。

萬物皆性所有也。聖人盡性﹐故無棄物。

情一流則難遏﹐气一動則難平。流而後遏﹐動而後平﹐是以難也。察而養之於未流﹐則不至於用遏矣。察而養之於未動﹐則不至於用平矣。是故察之有素﹐則𨿽嬰於物而不惑﹐養之有素﹐則𨿽激於物而不悖。易曰﹕艮其背﹐不獲其身﹐行其庭﹐不見其人﹐無咎。此之謂也。

誠﹐天道也。人心合乎天道﹐則庶幾於誠乎﹗不知天道﹐是冥行也。冥行者﹐不能處己﹐烏能處物﹖失道而曰誠﹐末之聞也。是故明理居敬﹐然後誠道得。天道至誠﹐故無息﹐人道主敬﹐所以求合乎天也。孔於自志學至於從心所欲不逾矩﹐敬道之成也。敬也者﹐君子之所以終身也。

義理

胡子曰﹕義理﹐羣生之性也。義行而理明﹐則羣生歸仰矣。敬愛﹐兆民之心也。敬立而愛施﹐則人心誠服矣。感應﹐鬼神之性情也。誠則能動﹐而鬼神來格矣。

祖考爲諸侯﹐子孫爲大夫士。祖考爲諸侯﹐其葬也固諸侯﹐其祭也亦必以諸侯﹐不以子孫爲人夫士而降也。子孫爲大大士﹐其葬也固大夫士﹐其祭也亦必以大夫士﹐不以祖考爲諸侯而僭也。是故杞﹑宋之諸侯得郊﹐而春秋以諸侯葬焉。斯可見矣。

處之以義而理得﹐則人不亂﹔臨之以敬而愛行﹐則物不爭。守之以正﹐行之以中﹐則事不悖而天下理矣。

合以義﹐正合也﹐理不得不合也。不得不合而合﹐天與人一矣。合不以義﹐苟合也﹐君子不爲也。

爲天下者﹐必本於理義。理也者﹐天下之大體也﹐義也者﹐天下之大用也。理不可以不明﹐義不可以不精。理明﹐然後綱紀可正﹐義精﹐然後權衡可平。綱紀正﹐權衡平﹐則萬事治﹐百姓服﹐四海同。夫理﹐天命也﹐義﹐人心也。惟天命至微﹐惟人心好動。微則難知﹐動則易亂。欲著其微﹐欲靜其動﹐則莫過乎學。學之道﹐則莫過乎繹孔子﹑孟軻之遺文。孔子定書﹐刪詩﹐系易﹐作春秋﹐何區區於空言﹖所以上承天意﹐下憫斯人﹐故丁寧反復三四不倦﹐使人知所以正心誠意﹑修身齊家﹑治國平天下之本也。孟軻氏閒先聖之道﹐慨然憂世﹐見齊﹑梁之君﹐問陳理義提世大綱﹐埽東周五霸之獘﹐發興衰撥亂之心要。愚因其言﹐上稽三代﹐下考兩漢﹑三國﹑東西晉﹑南北朝﹐至於隋﹑唐﹐以及於五代﹐𨿽成功有小大﹐爲政有治忽﹐制事有優劣﹐然總於大略﹐其興隆也﹐未始不由奉身以理義﹔其敗亡也﹐未始不由肆志於利欲。然後知孟軻氏之言信而有徵﹐其傳聖人之道純乎純者也。

性定﹐則心宰。心宰﹐則物隨。

物欲不行﹐則志气淸明而應變無失。

陰陽升降有道﹐剛柔屈伸有理﹐仁義進退有法。知道者可與論政﹐知理者可與謀事﹐知法者可與取人。知道者理得﹐知理者法得﹐是以君子貴知道也。

皇皇天命﹐其無息乎﹗體之而不息者﹐聖人也﹐是故孔子學不厭﹐教不倦。顏子睎夫子﹐欲罷而不能﹐孟子承先聖﹐周旋而不捨。我知其久於仁矣。

禮文多者﹐情實必不足﹐君子交際宜察焉。言詞巧者﹐臨斷必不善﹐君子選用宜察焉。

專好毀者﹐共心必不良﹐烏能惡不仁﹖

人事有是非﹐天命不囿於是非﹐超然於是非之表﹐然後能平天下之事也。或是或非﹐則在人矣。𨿽聖人不能免也﹐久則白。

萬物不同理﹐死生不同狀﹐必窮理﹐然後能一貫也﹐知生﹐然後能知死也。人事之不息﹐天命之無息也。人生在勤﹐勤則身修﹑家齊﹑國治﹑天下平。𨿽然勤於道義﹐則剛健而日新﹐故身修﹑家齊﹑國治﹑天下平也。勤於利欲﹐則放肆而日怠﹐終不能保其身矣。禹﹑湯﹑文﹑武﹐丹朱﹑桀﹑紂可以爲鑑戒矣。貴爲天子﹐富有天下﹐尙不能保其身﹐而況公卿大夫士庶人乎﹖

天下有二難﹕以道義服人難﹐難在我也﹔以勢力服人難﹐難在人也。由道義而不捨﹐禁勢力而不行﹐則人心服﹐天下安。

一日之旦莫﹐天地之始終具焉﹐一事之始終﹐鬼神之變化具焉。

察人事之變易﹐則知天命之流行矣。

人之生也﹐良知良能﹐根於天﹐拘於己﹐汨於事﹐誘於物﹐故無所不用學也。學必習﹐習必熟﹐熟必久﹐久則天﹐天則神﹐天則不慮而行﹐神則不期而應。

孝也者﹐爲仁之本也。仁也者﹐大學之本也。學者志於仁﹐必求所以爲仁﹐故子遊﹑子夏問孝﹐皆初學之時也。

將相無異任﹐文武無異道。其異也﹐後世之人未嘗學也。

大學

胡子曰﹕孔子十五而志於學﹐何學也﹖曰大學也﹐所以學修身﹑齊家﹑洽國﹑平天下之道也。孔子三十而立﹐何立也﹖曰居天下之廣居﹐立天下之正位﹐行天下之大道﹐不退轉也。孔子四十而不惑﹐何不惑也﹖曰富貴不能淫﹐貧賤不能移﹐威武不能屈﹐卓然立乎萬物之表也。孔子五十而知天命﹐何知也﹖曰元亨利貞﹐幹之四徳﹐行之昭明﹐浩然與萬物同流﹐處之各得其分也。孔子六十而耳順﹐何耳順也﹖曰所過者化﹐所存者神﹐幾於天矣。孔子七十而從心所欲不逾矩﹐何不逾也﹖曰以其動也天故也。子貢曰﹕夫子之得邦家者﹐所謂立之斯立﹐道之斯行﹐綏之斯來﹐動之斯和。非天能如是乎﹖嗚呼﹗伏羲﹑神農﹑黃帝﹑堯﹑舜﹑禹﹑湯﹑文﹑武﹑周公﹑孔子﹑孟軻之學﹐立天地之經﹐成萬物之性者。然則請問大學之方可乎﹖曰﹕致知。請問致知。曰﹕致知在格物。物不格﹐則知不至。知不至﹐則意不誠。意不誠﹐則心不正。心不正而身修者﹐未之有也。是故學爲君子者﹐莫大於致知。彼夫隨眾人耳目聞見而知者﹐君子不謂之知也。

自髙則必危﹐自滿則必溢﹐未有髙而不危﹑滿而不溢者。是故聖人作易﹐必以天在地下爲泰﹐必以損上益下爲益。

陽中有陰﹐陰中有陽﹐陽一陰﹐陰一陽﹐此太和所以爲道也。始萬物而生之者﹐乾坤之元也。物正其性﹐萬古不變﹐故孔子曰﹕成之者性。

允恭者﹐堯帝也。溫恭者﹐大舜也。懿恭者﹐文王也。恭而安者﹐孔子也。克勤儉於邦家者﹐舜之所以美大禹也。謹乃儉徳者﹐伊尹之所以訓太甲也。恭儉惟徳者﹐成王之所以戒百官也。

陳文子之時﹐天下無王﹐政自諸侯出﹔諸侯又不爲政﹐政自大夫出。滔滔者﹐天下皆是也。仁者處斯世﹐久思有以易天下﹐因污隆而起變化﹐無可無不可也。陳文子則不然﹐乃幾至無所容其身﹐則可謂有知乎﹖故孔子曰﹕未知﹐焉得仁﹖

春秋之時﹐天下無王。楚﹐古之建國也。子文輔佐楚成﹐曾不知首出庶物之道﹐安於僭竊﹐以荊楚而侵陵諸夏﹐與齊桓﹑宋襄﹑晉文爭衡﹐務彊大以濟其私欲而已﹐則可謂有知乎﹖故孔子曰﹕未知﹐焉得仁﹖

春秋之時﹐周政已失﹐禮樂徵伐自諸侯出。旣而諸侯不自爲政﹐禮樂徵伐自大夫出。夫能出禮樂徵伐者﹐皆天下之賢諸侯﹑賢大夫也。子繼厥父﹐孫繼厥祖﹐自以爲能子能孫﹐人亦以爲孝悌之人矣﹐曾不察其所行動皆犯上之事﹐陵夷至於作亂而不自知﹐未有一人能承天命﹐由仁義行者也。故有子本仁而言﹐以正一世之失﹐其旨深且遠矣。此孔子春秋所以作也。

仁者臨機發用而後見﹐不可預指﹐故季路﹑冉有﹑公西華之仁﹐孔子不得而言也。孟武伯不知仁﹐故又問﹐孔子各以材答之。夫學於聖門者﹐皆以仁爲本﹐三子者今之所能若是﹐後日之進未已也。其進未已﹐𨿽聖人安得而預言之﹖故孔子不知其仁。

趙幼翁言學﹐胡子曰﹕學道者﹐正如學射﹐才持弓矢﹐必先知的﹐然後可以積習而求中的矣。若射者不求知的﹐不求中的﹐則何用持弓矢以射爲﹖列聖諸經﹐千言萬語﹐必有大體﹐必有要妙﹐人自少而有志﹐尙恐奪於世念﹐日月蹉跎﹐終身不見也。君若不在於的﹐苟欲玩其辭而已﹐是謂口耳之學﹐曾何足云﹖夫畱情於章句之間﹐固遠勝於博奕戲豫者﹐時以一斑自喜﹐何其小也﹗何不志於大體﹐以求要妙﹖譬如遊山﹐必上東岱﹐至於絕頂﹐坐使天下髙峯遠岫﹑捲阿大澤悉來獻狀﹐豈不偉歟﹗幼翁曰﹕我習敬以直內可乎﹖胡子曰﹕敬者﹐聖門用功之妙道也﹐然坤卦之善﹐與幹相蒙﹐敬以直內﹐終之以方也。苟知不先至﹐則不知所終﹐譬如將適一所﹐而路有多歧﹐莫知所適﹐則敬不得施﹐內無主矣。內無主而應事物﹐則未有能審事物之輕重者也。故務聖人之道者﹐必先致知﹐及超然有所見﹐方力行以終之。終之之妙﹐則在其人﹐他人不得而與也。

人心應萬物﹐如水照萬象。應物有誠妄﹐當其可之謂誠﹐失其宜之謂妄。物象有形影﹐實而可用之謂形﹐空而不可用之謂影。儒者之教踐形﹐釋氏之教逐影﹐影不離乎形者也。是故聽其言則是﹐稽其行則非。惟髙明篤實之君子﹐乃知釋氏之妄大有害於人心。聖王復起﹐必不棄中華之人﹐使入於夷類也。

復義

胡子曰﹕復義爲信﹐不復義爲罔﹐踐理爲信﹐不踐理爲罔。唐文宗讀書﹐恥爲凡主。及不能行其政令而飲醇酒求醉﹐是自棄者也。若憤悱自彊﹐幹幹惕厲﹐廣求賢聖以自輔﹐則可以有爲於天下矣。

唐文宗曰﹕宰相薦人﹐當不問疎戚。若親故果才﹐避嫌而棄之﹐亦不爲公。誠哉﹐是言也﹗

小人得用﹐則民志不定。

上侈靡而細民皆衣帛食肉﹐此饑寒之所由生﹐盜賊之所由作也。天下如是﹐上不知禁﹐又益甚焉﹐然而不亡者﹐未之有也。

事有大變﹐時有大宜。通其變﹐然後可爲也﹐務其宜﹐然後有功也。

胡子假陸賈對漢髙曰﹕陸賈爲漢髙帝大中大夫時﹐時前說﹐稱引詩﹑書。帝罵曰﹕乃公居馬上得之﹐安事詩﹑書﹖賈再拜對曰﹕臣竊以陛下馬上之功不如項王也。上曰﹕何謂不如﹖對曰﹕天下初發難時﹐秦軍常乘勝逐北﹐項王獨破秦軍﹐虜王離﹐懾服諸侯﹐降章邯及欣翳﹐西攻破函谷﹐東擊死田榮﹐蹙漢軍於谷﹑泗﹐困陛下於滎陽﹑成臯﹐七十餘戰﹐未嘗敗北。陛下失太公於彭城﹐亡眾於滎陽﹐跳身於玉門﹐中伏弩於廣武﹐勇不振於鴻溝﹐旣及羽於固陵﹐必待信﹑越而後敢戰。此臣所謂不如也。上曰﹕是則然矣。而我得天下﹐項王失天下者﹐何也﹖賈對曰﹕項王失信弒君﹐意忌聽讒﹐行姑息﹐樂殺人﹐殖貨利﹐犯聖王之法﹐此其所以失天下也。陛下本以寬大長者受懷王入關之命﹐爲天下除殘賊﹐所過亡鹵掠﹐赦秦降王子嬰﹐財物無所取﹐婦女無所幸﹐約法三章﹐父老惟恐陛下不爲秦王﹐此三代得天下之仁也。項羽負約﹐王陛下於蜀漢﹐陛下忍而就國﹐用蕭何爲丞相﹐養其民以致賢人﹐收用巴﹑蜀﹐還定三秦﹐項羽賊弒義帝﹐陛下舉軍縞素﹐告諸侯而伐之﹐些三代取天下之義也。不齷齪自用﹐多大略﹐得英雄心﹐師張良﹐任陳平﹐將韓信﹐此堯﹑舜﹑禹﹑湯﹑文﹑武知人之明也。以野戰略地之功譬狗﹐以文墨議論之功爲人﹐此堯﹑舜﹑禹﹑湯﹑文﹑武尙徳不尙戰之心也。鎭撫百姓﹐下令軍士不幸死者﹐吏爲衣衾棺斂﹐轉送其家﹐此堯﹑舜﹑禹﹑湯﹑文﹑武哀鰥寡﹑卹孤獨之政也。此五者﹐陛下所以得天下﹐成大漢盤石之基。非歟﹖馬上一時之功﹐乃河﹑漢之波瀾起伏耳。上欣然而笑曰﹕生言起吾意﹐殊非腐儒之論。吾欲治天下﹐法先聖﹐何若而可﹖賈再拜對曰﹕陛下及此言﹐天下之福也。天下法制﹐自周幽﹑厲埽蕩幾盡。平﹑莊之後﹐浸微浸盛。五霸假托仁義以自封殖﹐志不在於斯民。至於七雄﹐益以戰爭彊大爲務。秦據形勝﹐以利誘民﹐鬭取一時之勝﹐而不知其勝爲僥幸也﹐遂安而行之﹐居十三歲﹐天下爭起而亡之矣。願陛下退叔孫退﹐聘魯二生﹐使與張良﹑四皓及如臣者共論所以承三代之宜﹐定一代大典﹐以幸天下﹐以詔子孫﹐以傅萬世。上曰﹕善。然吾老矣﹐不能用也。明年丙午夏四月甲辰﹐帝崩於長樂宮﹐寥寥千餘歲﹐未有能明漢家承三代之宜者也﹐又可論承漢家之宜乎﹗大宋癸酉歲﹐有士嘆曰﹕嗚呼﹐天乎﹗使陸生有是對而漢祖用其言﹐則必六宮有制﹐嫡庶有辧﹐教養子弟有法﹐後夫人嬪婦各得其所矣。又安有戚夫人爲人彘﹐張美人以恨死﹐趙王如意以酖死﹐淮陽王友以餓死﹐梁王恢以殺死﹐燕王建絕嗣﹐山朝武彊不疑﹐幾於亂姓之事哉﹖又安有審食其入於死誅不赦之罪﹐而呂氏至於族滅﹐後世世有外戚之禍哉﹖則必制國有法﹐荊王賈﹑楚王交﹑代王喜﹑齊王肥不封數十縣﹐而伏羲﹑神農﹑黃帝﹑堯﹑舜﹑禹﹑湯﹑文﹑武﹐以及臯陶﹑伊﹑傅﹑周﹑召之裔得血食矣﹔則必體貌大臣﹐韓信﹑彭越之夷三族可悔﹐蕭相國不系獄﹐黥布﹑陣豨﹑韓王信﹑盧綰不背叛矣﹔則必不襲秦故﹐尊君抑臣﹐而朝廷之上制禮以道﹐謙尊而光﹐乾剛下充﹐臣道上行﹐致天道於交泰﹐而大臣可以托天下﹐委六尺之孤矣﹔則必封建諸侯﹐藩垣屏翰﹐根深蒂固﹐難於崩陷﹐可以正中國四夷之分﹐不至畏匈奴﹐與之和親而手足倒置矣﹔則必復井田之制﹐不致後世三十稅一﹐近於貊道﹐富者田連阡陌﹐僭擬公侯﹐而貧民冤苦失職矣﹔則必用虞制五刑﹐使好生之徳洽於黎民﹐不下三大赦﹐以啟後世惠姦宄﹑賊良民之原矣﹐則必侍禦僕從﹐罔匪正人﹐有疾病不枕﹐宦者臥﹐臨棄天下﹐公卿大臣受顧命﹐婦寺不能與﹐而大正其終矣﹔則必兼用仲尼立嫡與賢之法﹐嗣天子繼離之明﹐行幹之健﹐不受制於母后﹐遂飲爲淫樂﹐不聽政矣。嗚呼﹗天道往而必返﹐三代之盛﹐其有終不復者乎﹗

胡子假漢髙聽賈言﹐徵魯二生曰﹕帝於是因張良以問四皓。四皓曰﹕吾志其道﹐未傳其業﹐盍徵魯二生﹖乃命魯郡守以禮徵之。二生曰﹕上素輕儒﹐好嫚罵﹐吾不忍見也。太守以聞。帝曰﹕所罵者﹐腐儒耳。則命大臣以玉帛聘焉。二生曰﹕上以布衣提三尺﹐用天下豪傑取天下﹐今天下已定矣﹐安用儒生﹖堅臥不起。使者復命。上卽日車駕見之。二生見曰﹕陛下已定天下矣﹐尙安求士﹖上曰﹕定天下者﹐一時之事爾﹐吾欲與生謀萬世之業。二生再拜稽首﹐曰﹕陛下眞天下之君也﹗上命副車載歸未央宮﹐東鄕坐而師問焉。上曰﹕吾生戰國之末﹐不聞二帝三王之道﹐願生以教我。二生對曰﹕天下之道有三﹕大本也﹐大幾也﹐大法也。此聖人事﹐非常人所知也。上曰﹕何謂也﹖二生對曰﹕大本一心也﹐大幾萬變也﹐大法三綱也。此聖人事﹐非常人所知也。上曰﹕何謂也﹖二生對曰﹕陛下明達廣大﹐愛人喜施﹐有長人之本矣。知人﹐好謀﹐能聽﹐得應變之幾矣。項王殺君﹐舉軍縞素﹐布告天下而伐之﹐知提綱之法矣。「維天之命﹐於穆不已」。王者法天﹐心不可怠放﹐怠則應變必失其幾﹐放則三綱不得其正。幾一失﹐則事難定﹔綱不正﹐則亂易生。陛下已定天下矣﹐其亦少怠矣乎﹗放者﹐其不可收矣乎。上不覺促膝而前曰﹕生何謂也﹖二生對曰﹕王者﹐法天以行其政者也。法天之道﹐必先知天。知天之道﹐必先識心。識心之道﹐必先識心之性情。欲識心之性情﹐察諸干行而已矣。上曰﹕生言甚大﹐願明以教我。二生對曰﹕乾元統天﹐健而無息﹐大明終始﹐四時不忒﹐雲行雨施﹐萬物生焉。察乎是﹐則天心可識矣。是心也﹐陛下怠之則放﹐放之則死﹐死則不能應變投機﹐而大法遂不舉矣。臣子可以乘間而謀逆﹐妾婦可以乘間而犯順﹐夷狄可以乘間而抗衡矣。後嗣𨿽有賢明之君﹐亦終不能致大治矣。上曰﹕何爲而然﹖二生對曰﹕本不正也。陛下不見大本乎﹖木充本完﹐故能與天地陰陽相應。枝葉茂盛﹐華穠而實美焉。本一病﹐則蠹生其中﹐𨿽天覆之﹐地載之﹐陰陽承之﹐而枝葉不能茂﹐華實不能美矣。上曰﹕我知之矣﹐願聞所以行之。二生對曰﹕法始於伏羲﹐繼乎神農﹐大乎軒轅﹐成乎堯﹑舜﹐損益於禹﹑湯﹑文﹑武。夏之亡﹐非大禹之法不善也﹐桀棄法而亡也。商之亡﹐非成湯之法不善也﹐紂棄法而亡也。周之亡﹐非文﹑武之法不善也﹐幽﹑厲棄法而亡也。秦則不然﹐創之非法﹐守之非法而亡也。天下初定﹐革獘起度﹐今其時矣﹗臣願陛下勇於法天心﹐大明其用於政事﹐以新天下。上曰﹕吾願聞其目。對曰﹕歷世聖帝明王廳天受命之大法﹐小臣其敢專席而議﹐願陛下與天下共之。上曰﹕善。於是詔天下搜揚巖穴之士焉。

胡子謂孫正蒙曰﹕天命之謂性﹐流行發見於日用之間。患在學道者未見全體﹐窺見一斑半點而孰認己意﹐以爲至誠之道。如是﹐如是﹐欲發而中節﹐與天地相似也﹐難矣哉﹗求免斯獘者﹐捨講學其可乎﹖

田叔悉燒梁獄詞﹐空手來見﹐可謂善處人子母兄弟之間者也。漠景﹐忌刻之君也﹐而能賢田叔﹐有過人之聰明﹑越人之度量者﹐何歟﹖以太后在上﹐不敢肆故也。無理存亡﹐在敬肆之間爾。孔子作春秋﹐必記災異﹐警乎人君﹐萬世不死也。

漢文

胡子曰﹕漢文之顧命曰﹕朕不敏﹐無以佐百姓﹐常畏過行﹐惟年久長﹐懼於不終。此幹之健﹐天行之所以無息也﹐此堯﹑舜﹑禹﹑湯﹑文﹑武之心所以萬世不滅也。孔子作春秋不書祥瑞者﹐懼人君之自滿。自滿﹐則上失此心也。

漢景以郅都﹑寧成爲中尉﹐以嚴酷治宗室貴戚﹐人人惴恐。夫親親尊尊之道﹐必選天下有節行賢徳之人爲之師傅﹐爲之交遊﹐則將有大人君子可爲天下用﹐何有憂其犯法邪﹖治百姓亦然。修崇學校﹐所以教也。刑以助教而已﹐非爲治之正法也。

周亞夫﹑霍光不學不知道﹐能進不能退﹐殺身亡宗﹐是功名富貴誤之也。知道者屈伸通變﹐與天地相似﹐功名富貴何足以病之﹖張子房進於是矣。

人皆生於父﹐父道本乎天﹐謂人皆天之子可乎﹖曰不可。天道﹐至大至正者也。王者﹐至大至正﹐奉天行道﹐乃可謂天之子也。昔周公作謚法﹐豈使子議父﹑臣議君哉﹗合天下之公﹐奉君父以天道爾。孝愛不亦深乎﹗所以訓後世爲君父者以立身之本也。知本﹐則身立﹑家齊﹑國治﹑天下平﹐不知本﹐則縱欲恣暴﹐惡聞其過﹐入於滅亡﹐天下知之而不自知也﹐惟其私而已。是故不合天下之公﹐則爲子議父﹑臣議君。夫臣子也﹐君父有不善﹐所當陳善閉邪﹐引之當道。君生不能正﹐旣亡而又黨之﹐是不以天道奉君父﹐而以人道事君父也﹐謂之忠孝可乎﹖今夫以筆寫神者﹐必欲其肖。不肖吾父﹐則非吾父﹐不肖吾君﹐則非吾君﹐柰何以謚立神而不肖之乎﹗是故不正之謚﹐忠臣孝子不忍爲也。

知易﹐知春秋﹐然後知經綸之業。一目全牛﹐萬隙開也。孟子曰﹕萬物皆備於我矣。反身而誠﹐樂莫大焉。自孟子而後﹐天下之人能立身建功就事者﹐其言其行﹐豈不皆有合於道。然求如孟子知性者﹐不可得也。大本正﹐然後可以保國一天下。

人通於道﹐不死於事者﹐可以語盡心之道矣。

誠﹐天命。中﹐天性。仁﹐天心。理性以立命﹐惟仁者能之。委於命者﹐失天心。失天心者﹐興用廢。理其性者﹐天心存。天心存者﹐廢用興。達乎是﹐然後知大君之不可以不仁也。

養天下而享天下之謂君﹐先天下而後天下之謂君。反是者﹐有國危國﹐有天下危天下。

欲修身平天下者﹐必先知天。欲知天者﹐必先識心。欲識心者﹐必先識幹。幹者﹐天之性情也。乾道變化﹐各正性命﹐命之所以不已﹐性之所以不一﹐物之所以萬殊也。萬物之性﹐動殖﹑小大﹑髙下﹐各有分焉﹐循其性而不以欲亂﹐則無一物不得其所。非知道者﹐孰能識之﹖是故聖人順萬物之性﹐惇五典﹐庸五禮﹐章五服﹐用五刑﹐賢愚有別﹐親疎有倫﹐貴賤有序﹐髙下有等﹐輕重有權﹐體萬物而昭明之﹐各當其用﹐一物不遺。聖人之教可謂至矣。

釋氏隱不知奉天﹐顯不知理物﹐竊弄鬼神之機以自利者也。君子居敬﹐所以精義也﹐理於善﹐所以順於道徳也。盛徳大業﹐至矣哉﹗

一陰一陽之謂道﹐道謂何也﹖謂太極也。陰陽剛柔﹐顯極之機﹐至善以微﹐孟子所謂可欲者也。天成像而地成形﹐萬古不變。仁行乎其中﹐萬物育而大業生矣。

人之道﹐奉天理者也。自天子達於庶人﹐道無一也。得其道者﹐在身身泰﹐在家家泰﹐在國國泰﹐在天下天下泰。失其道﹐則否矣。人道否﹐則夷狄彊而禽獸多﹐艸木蕃而天下墟矣。

奉天而理物者﹐儒者之大業也﹐聖人謂天爲帝者﹐明其心也。

卦之必重﹐何也﹖天道然也。天道何爲而然乎﹖太極動﹐則重矣。天道無息﹐故未嘗不重也。非深知天地之機者﹐孰能識之﹖

伊尹﹑孔明救天下之心非不切也﹐然必待三聘三顧﹐然後起而從之者﹐踐坤順也。

柳下惠不以三公易其介﹐介所守也。進不隱賢﹐必以其道﹐此其所以和而不流歟﹗在柳下惠和而不流﹐其聖於和而已﹐故其獘必至於不恭。

或問楊子曰﹕貴戚之卿無可去之道﹐而微子去之﹐何也﹖曰﹕此微子之所以順乎天也。不其然乎﹖武王不足爲至徳。詩曰「繩其祖武﹐受天之祜」﹐此之謂也。

天者﹐道之總名也。子者﹐男子之美稱也。此之謂大道。爲天下男子之冠﹐則可謂天子矣。

天下有三大﹕大本也﹐大幾也﹐大法也。大本一心也。大幾萬變也。大法三綱也。有大本﹐然後可以有天下。見大幾﹐然後可以取天下。行大法﹐然後可以理天下。是故君先以天下自任﹐則皇天上帝畀付以天下矣。君以從上列聖之盛徳大業自期﹐則天下之仁人爭輔之矣。君以保養天下爲事而不以自奉養﹐則天下之黎民趨戴之矣。上得天心﹐中得聖賢心﹐下得兆民心﹐夫是之謂一心﹐心一而天下一矣。天下之變無窮也﹐其大幾有四﹕一曰救獘之幾﹐二曰用人之幾﹐三曰應敵之幾﹐四曰行師之幾。幾之來也﹐變動不測﹐莫可先圖﹐必寂然不動﹐然後能應也。其大法有三﹕一曰君臣之法﹐二曰父子之法﹐三曰夫婦之法。夫婦有法﹐然後家道正。父子有法﹐然後人道久。君臣有法﹐然後天地泰。泰者﹐禮樂之所以興也。禮樂興﹐然後賞罰中而庶民安矣。

有實﹐而後有名者也。實如是﹐故名如是。實如是而名不如是﹐則名實亂矣。名實亂於上﹐則下莫知所從﹐而危亡至矣。

人皆謂人生則有知者也。夫人皆生而無知﹐能親師取友﹐然後有知者也。是故知危者﹐然後可與圖安者也﹔知亡者﹐然後可與圖存者也﹔知亂者﹐然後可與圖治者也。以楚子文之忠﹐而孔子猶曰﹕未知﹐焉得仁﹖大哉知乎﹗天下萬事﹐莫先乎知矣。足以君子必先致其知。

人君﹐剛健﹑中正﹑純粹﹑首出庶物者也。人臣﹐柔順﹑利貞﹑承乎天而時行者也。

制井田﹐所以制國也。制侯國﹐所以制王畿也。王畿安彊﹐萬國親附﹐所以保衛中夏﹑禁禦四夷也。先王建萬國﹐親諸侯﹐髙城深池徧天下﹐四夷𨿽虎猛狼貪﹐安得肆其欲而逞其志乎﹖此先王爲萬世慮﹐禦四夷之上策也。王公設險以守其國﹐孔子所以書於習坎之彖也。城郭溝池以爲固﹐孔子之所以答言偃之問也。自秦而降﹐郡縣天下﹐中原世有夷狄之禍矣。悲夫﹗

無怠無荒者﹐二帝待四夷之上策也。

中原

胡子曰﹕中原無中原之道﹐然後夷狄入中原也。中原復行中原之道﹐則夷狄歸其地矣。

易﹑書﹑詩﹑春秋﹐今有其名耳﹐其道未嘗知也。知之﹐然後徳進業修﹐而天下可乎耳。

公卿大夫士﹐今有其名耳﹐其位未嘗定也。位定﹐然後才可盡﹐職可修﹐而天下可理矣。

易﹑書﹑詩﹑春秋者﹐聖人之道也。聖人之道若何﹖曰聖人者﹐以一人理億兆人之徳性﹐息其爭奪﹐遂其生養者也。

誠者﹐天之道也。心涵造化之妙﹐則萬物畢應。彼夫懷之以恩﹐令之以義﹐憚之以威﹐結之以信者﹐末矣。易曰﹕雲從龍﹐風從虎。此之謂也。

人君不可不知乾道。不知乾道﹐是不知君也。君道何如﹖曰天行健﹐人君不可頃刻忘其君天下之心也。如天之行﹐一息或不繼﹐則天道壤矣。

均是人也﹐有一人而養千萬人者﹐有千萬人而養於一人者。大易天火之卦﹐六二中正之人也﹐九五亦中正之人也﹐一人而同於一人。孔子曰﹕二人同心﹐其利斷金。不言五失君道﹐不同於天下者﹐是一人者所賴以生養天下﹐同天下之本也。故孔子曰﹕同心之言﹐其臭如蘭。堯之於舜﹐舜之於禹﹐禹之於益﹐成湯之於伊尹﹐髙宗之於傅說﹐武王之於周公﹐仲尼之於顏回﹐先主之於武侯是也。𨿽然﹐二﹐柔者也﹐故有私暱之戒。君者﹐天之道也。臣者﹐地之道也。君道必謙恭盡下﹐則臣可以上納其忠。是故天下地上而爲泰﹐天上地下而爲否﹐成像之謂幹﹐效法之謂坤。君意不先動而臣先之﹐是謂失道。道失於初﹐求欲有終﹐難矣﹗故知道之臣﹐寧有死於其分﹐而無犯分以徼功也。

古者舉士於鄕﹐自十年出就於外傅﹐學於家塾州序。是學者何事也﹖曰﹕六禮也﹐七教也﹐八政也。書其質性近道﹐才行合理﹐鄕老鄕吏會合鄕人﹐於春秋之祭祀鬼神而書之者也。三歲大比﹐鄕老鄕吏及鄕大夫審其性之不悖於道也﹐行之不反於理也﹐質其書之先後無變也﹐乃入其書於司徒﹐謂之選士。選士學於鄕校﹐其書之如州序。三歲大比﹐鄕大夫及司徒審之如初﹐乃入其書於樂正﹐謂之俊士。入國學﹐春秋教以禮樂﹐冬夏教以詩書﹐以上觀古道。樂正官屬以時校其業之精否而勉厲之。三歲大比﹐樂正升其精者於王﹐謂之進士。王命冢宰會天下之進士﹐論其資性才學行菜﹐某可以爲卿歟﹐某可以爲大夫歟﹐某可以爲士歟。卿闕﹐則以可以爲卿者補之﹐大夫闕﹐則以可以爲大夫者補之。士闕﹐則以可以爲士者補之。三年一考其績﹐三考﹐黜其不職﹐陟其有功者。是故朝無幸官﹐野無遺賢﹐毀譽不行﹐善惡不眩﹐徳之小大當其才﹐位之髙下當其職﹐人務自修而不僥幸於上﹐人知自守而不冒昧求進﹐人知自重而不輕用其身﹐人能有恥而不苟役於利。此所以仕路淸﹐政事治﹐風俗美﹐天下安寧﹐四夷慕義﹐而疆場不聳也。後之取士反此。

分天下有徳有功者以地﹐而不敢以天下自私﹐於是有百里﹑七十里﹑五十里﹐不能五十里邦國之制焉﹐於是有君朝﹑卿大聘﹑大夫小聘﹑王巡狩述職之禮樂法度焉﹐於是有千雉﹑百雉﹑三之一﹑五之一﹑九之一﹐髙城深池焉﹐於是有井邑﹑邱甸﹑縣都之夫數焉﹐於是有十乘﹑百乘﹑千乘﹑萬乘之車數焉﹐於是有伍兩﹑卒旅﹑師軍之制焉﹐於是有鄕大夫﹑司徒﹑樂正取士之法焉。邦國之制廢﹐而郡縣之制作矣。郡縣之制作﹐而世襲之制亡矣。世襲之制亡﹐而數易之獘生矣。數易之獘生﹐而民無定。巡狩述職之禮廢﹐而上下之情不通﹐考文案而不究事實﹐信文案而不任仁賢﹐其獘有不可勝言者矣。城池之制廢﹐而禁禦暴客﹑威服四夷之法亡矣。夫家之法廢﹐則民數不可詳矣。民數不可詳﹐而車乘不可出矣。車乘不可出﹐而軍師不隱於農矣。軍師不隱於農﹐而坐食者眾﹐而公私困窮矣。

學﹐卽行也﹐非禮﹐勿視聽言動。學也﹐行之也﹐行之行之而又行之。習之不已﹐理與神會﹐能無悅乎﹗學﹐行之上也﹐言之次也﹐教人又其次也。是以識前言往行﹐爲學而已。揚雄何其陋之甚也﹖此大駁也﹐非小疵也。

七雄諸侯皆自稱王。以爲王歟﹖則土無二王﹐四海之內安得而七也﹖以爲諸侯歟﹖則地皆有千餘里﹐普天之下安得侯而七也﹖王非王﹐侯非侯﹐立位不正﹐此孔﹑孟所以難仕。然而仕者﹐將以行其正也。人可正﹐則仕矣。孔門諸子﹐有仕大夫之家者﹐有不仕大夫之家者﹐大夫之家可以仕﹐亦可以無仕者也。何謂可以仕﹖君臣之義不可廢也。何謂可以無仕﹖知其不可教故也。故冉求不能攺季氏之徳﹐孔子所以鳴鼓而攻之也。

利建侯者﹐文王所以著於屯之彖也﹐所以著於豫之彖也。宜建侯者﹐孔子所以系於屯之象也。利建侯者﹐周公所以著於屯之爻也。先王以建萬國﹐親諸侯﹐孔子所以著於比之大象也。

封建之法﹐本於鴻荒之世﹐羣雄之所以自立者也。法始於黃帝﹐成於堯﹑舜﹐夏禹因之。至桀而亂﹐成湯興而修之﹐天下亦以安。至紂而又亂﹐文王﹑武王興而修之﹐天下亦以安。至幽王而又亂﹐齊桓﹑晉文不能修﹐而又益壤之﹐故天下紛紛不能定。及秦始皇而埽滅之﹐故天下大亂﹐爭起而亡秦﹐猶反復手於須臾間也。

黃帝﹑堯﹑舜安天下﹐非封建一事也﹐然封建其大法也。夏禹﹑成湯安天下﹐亦非封建一事也﹐然封建其大法也。齊桓﹑晉文之不王﹐亦非一事也﹐然不能封建﹐其大失也。秦二世而亡﹐非一事也﹐然埽滅封建﹐其大繆也。故封建也者﹐帝王所以順天理﹐承天心﹐公天下之大端大本也﹐不封建也者﹐霸世暴主所以縱人欲﹐悖大道﹐私一身之大孽大賊也。人今聞黃帝﹑堯﹑舜﹑文王﹑武王﹐則尊之貴之﹐以爲聖人﹔聞齊桓﹑晉文﹐則訾之笑之﹐以爲霸者﹔聞始皇﹑胡亥﹐則鄙之賤之﹐以爲小人之雄爾。及聖人所行則不從﹐而霸者暴人之所行則從之﹐歷代不能攺。是何也﹖弗思之甚也。

天地根於和﹐日月星辰根於天﹐山川艸木根於地﹐而人根於天地之間者也。有其根﹐則常而靜﹐安而久。常靜安久﹐則理得其終﹐物遂其性。故封建者﹐政之有根者也﹐故上下辧﹐民志定﹐教化行﹐風俗美﹐理之易治﹐亂之難亡﹐扶之易興﹐亡之難滅。郡縣反是。

聖人周萬務而無爲﹐故博施濟眾﹐不期應於物而物應﹐功用配天地﹐悠久無疆﹐而人道立矣。

命有窮逵﹐性無加損﹐盡其性則全命。

貴賤﹐命也。仁義﹐性也。

﹝宋朱熹胡子知言疑義

知言曰﹕天命之謂性。性﹐天下之大本也。堯﹑舜﹑禹﹑湯﹑文王﹑仲尼六君子先後相詔﹐必曰心而不曰性﹐何也﹖曰心也者﹐知天地﹐宰萬物﹐以成性者也。六君子﹐盡心者也﹐故能立天下之大本。人至於今賴焉。不然﹐異端並作﹐物從其類而瓜分﹐孰能一之﹗

熹謂「以成性者也」﹐此句可疑﹐欲作「而統性情也」﹐如何﹖

栻曰「統」字亦恐未安﹐欲作「而主性情」如何﹖

熹謂所攺「主」字極有功。然凡言刪攺者﹐亦且是私竊﹐講貫議論﹐以爲當如此耳。未可遽塗其本編也﹐如何﹖熹按孟子盡心之意﹐正謂私意脫落﹐眾理貫通﹐盡得此心無盡之體﹐而自其擴充﹐則可以卽事卽物﹐而無不盡其全體之用焉爾。但人𨿽能盡得此體﹐然存養不熟﹐而於事物之間一有所蔽﹐則或有不得盡其用者。故孟子旣言盡心知性﹐又言存心養性﹐蓋欲此體常存﹐而卽事卽物﹐各用其極﹐無有不盡。夫以大學之序言之﹐則盡心知性者﹐致知格物之事﹔存心養性者﹐誠意正心之事﹐而天壽不貳﹑修身以俟之者﹐修身以下之事也。此其次序甚明﹐皆學者之事也。然程子盡心知性﹐不假存養﹐其惟聖人乎者﹖蓋惟聖人則合下盡得此體﹐而用處自然無所不盡﹐中間更不須下存養充擴節次功夫。然程子之意﹐亦指夫始條理者而爲言﹐非便以「盡心」二字就功用上說也。今觀此書之言盡心﹐大抵皆就功用上說﹐又便以爲聖人之事﹐竊疑末安。﹝舊說未明﹐今別攺定如此﹞

祖謙曰「成性」固可疑﹐然今所攺定﹐乃兼性情而言﹐則與本文設問不相應。來諭以盡心爲集大成者之始條理﹐則非不可以爲聖人事。但胡子下「者也」兩字﹐卻似斷定爾﹐若言六君子由盡其心﹐而能立天下之大本如此。

熹謂論心必兼性情﹐然後語意完備。若疑與所設問不相應﹐而「者也」二字亦有未安。則熹欲別下語云「性固天下之大本﹐而情亦天下之達道也﹐二者不能相無。而心也者﹐知天地﹐宰萬物﹐而主性情者也。六君子惟盡其心﹐故能立天下之大本﹐行天下之達道。人至於今賴焉。」﹝云云﹞不知更有病否。若所謂「由盡其心」者﹐則訶恐太狹﹐不見程子所謂不假存養之意。

知言曰﹕天理人欲同體而異用﹐同行而異情。進修君子宜深別焉。

熹按此章亦性無善惡之意﹐與「好惡﹐性也」一章相類﹐似恐末安。蓋天理﹐莫知其所始﹐其在人﹐則生而有之矣﹐人欲者﹐梏於形﹐雜於气﹐狃於習﹐亂於情﹐而後有者也。然旣有而人莫之辧也﹐於是乎有同事而異行者焉﹐有向行而異情者焉。君子不可以不察也。然非有以立乎其本﹐則二者之幾微曖萬變﹐夫孰能別之﹖今以天理人欲混爲一區﹐恐來允當。

祖謙曰「天理人欲同體而異用者﹐卻似未失。蓋降衷秉彜﹐固純乎天理﹐及爲物所誘﹐人欲滋熾﹐天理泯滅﹐而實未嘗相離也。同體異用﹐向行異情﹐在人識之耳。

熹再詳此論﹐胡子之言蓋欲人於天理中揀別得人欲﹐又於人欲中便見得天理。其意甚切﹐然不免有病者﹐蓋旣謂之同體﹐則上面便著人欲兩字不得。此是義理本原極精微處﹐不可少差。試更子細玩索﹐當見本體實然只一天理﹐更無人欲。故聖人只說克己復禮﹐教人實下工夫﹐去卻人欲﹐便是天理﹐未嘗教人求識天理於人欲汨沒之中也。若不能實下工夫﹐去卻人欲﹐則𨿽就此識得﹐未嘗離之天理﹐亦安聽用乎﹖

知言曰﹕好惡﹐性也。小人好惡以己﹐君子好惡以道。察乎此﹐則天理人欲可知。

熹按此章卽性無善惡之意。若果如此﹐則性但有好惡﹐而無善惡之則矣。「君子好惡以道」﹐是性外有道也。「察乎此﹐則天理人欲可知」﹐是天理人欲同時並有﹐無先後賓主之別也。然則所謂「天生蒸民﹐有物有則﹐民之秉彜﹐好是懿徳」者﹐果何謂乎﹖龜山楊子曰﹕天命之謂性﹐人欲非性也。卻是此語直截。而胡子非之﹐誤矣。

栻曰「好惡﹐性也」﹐此一語無害﹐但著下數語則爲病矣。今欲作﹕好惡﹐性也﹐天理之公也。君子者﹐循其性者也。小人則以人欲亂之﹐而失其則矣。

熹謂好惡固性之所有﹐然直謂之性則不可。蓋好惡﹐物也﹐好善而惡惡﹐物之則也。有物必有則﹐是所謂形色天性也。今欲語性﹐乃舉物而遺則﹐恐未得爲無害也。

知言曰﹕心無不在﹐本天道變化﹐爲世俗酬酢﹐參天地﹐備萬物。人之爲道﹐至大也﹐至善也。放而不知求﹐耳目聞見爲己蔽﹐父子夫婦爲己累﹐衣裘飲食爲己欲﹐旣失其本矣﹐猶皆曰我有知﹐論事之是非﹐方人之短長﹐終不知其陷溺者﹐悲夫。故孟子曰﹕學問之道無他﹐求其放心而已矣。

熹按「人之爲道﹐至善也﹐至大也」﹐此說甚善。若性果無善惡﹐則何以能若是邪﹖

栻曰論性而曰善不足以名之﹐誠爲未當﹐如元晦之論也。夫其精微純粹﹐正當以至善名之。龜山謂「人欲非性也」﹐亦是見得分明﹐故立言直截耳。遺書中所謂善固性也﹐惡亦不可不謂之性也﹐則如之何﹖譬之水澄淸者﹐其本然者也。其或渾然﹐則以夫泥滓之雜也。方其渾也﹐亦不可不謂之水也。夫專善而無惡者﹐性也﹐而其動則爲情。情之發﹐有正有不正焉。其正者﹐性之常也﹐而其不正者﹐物欲亂之也。於是而有惡焉。是豈性之本哉﹗其曰「惡亦不可不謂之性」者﹐蓋言其流如此﹐而性之本然者﹐亦未嘗不在也。故善學者化其滓以澄其初而已。

熹詳此論性甚善﹐但明道所謂「惡亦不可不謂之性」﹐是說气稟之性﹐觀上下文可見。

熹又看此章云「本天道變化﹐爲世俗酬酢」﹐疑「世俗」字有病﹐猶釋子之謂父母家爲俗家也﹐攺作「日用」字如何﹖

熹又細看﹐𨿽攺此字﹐亦爲未安﹐蓋此兩句大意自有病。聖人下學而上達﹐盡日用酬酢之理﹐而天道變化行乎其中耳。若有心要本天道以應人事﹐則胸次先橫了一物﹐臨事之際﹐著意將來把持作弄﹐而天人之際終不合矣。大抵自謝子以來﹐𨿽說以灑掃應對爲學﹐然實有不屑卑近之意﹐故才說灑掃應對﹐便須急作精義入神意思﹐想象主張﹐惟恐其滯於小也。如爲朱子發說論語﹐乃云聖門學者敢以天自處﹐皆是此个意思。恐不免有病也。又云以其大者移於小物﹐作日用工夫﹐正是打成兩截也。

胡子喟然嘆曰﹕至哉﹐吾觀天地之神道﹐其時無愆﹐賦形萬物﹐無大無細﹐各足其分﹐太和保合﹐變化無窮也。凡人之生﹐粹然天地之心﹐道義完具﹐無適無莫﹐不可以善惡辧﹐不可以是非分﹐無過也﹐無不及也。此中之所以名也。夫心宰萬物﹐順之則喜﹐逆之則怒﹐感於死則哀﹐動於生則樂。欲之所起﹐情亦隨之﹐心亦放焉。故有私於身﹐蔽於愛﹐動於气﹐而失之毫釐﹐繆以千里者矣。眾人昏昏﹐不自知覺﹐方且爲善惡亂﹐方且爲是非惑。惟聖人超拔人羣之上﹐處見而知隱﹐由顯而知微﹐靜與天同徳﹐動與天同道﹐和順於萬物﹐渾融於天下﹐而無所不通。此中和之道所以聖人獨得﹐民鮮能久者矣。爲君子者柰何﹖戒謹於隱微﹐恭敬乎顚沛﹐勿忘也﹐勿助長也﹐則中和自致﹐天髙地下而位定﹐萬物正其性命而並育﹐成位乎其中﹐與天地參矣。

或問性。曰﹕性也者﹐天地之所以立也。曰﹕然則孟軻氏﹑荀卿氏﹑揚雄氏之以善惡言性也﹐非歟﹖曰﹕性也者﹐天地鬼神之奧也﹐善不足以言之﹐況惡乎﹖或者問曰﹕何謂也﹖曰﹕宏聞之先君子曰﹐孟子所以獨出諸儒之表者﹐以其知性也。宏謂曰﹕何謂也﹖先君子曰﹕孟子道性善云者﹐嘆美之辭也﹐不與惡對。

或問﹕心有死生乎﹖曰﹕無死生。曰﹕然則人死﹐其心安在﹖曰﹕子旣知其死矣﹐而問安在邪﹗或曰﹕何謂也﹖曰﹕夫惟不死﹐是以知之﹐又何問焉。或者未達﹐胡子笑曰﹕甚哉﹐子之蔽也。子無以形觀心﹐而以心觀心﹐則知之矣。

熹按「性無善惡」﹑「心無死生」兩章似皆有病。「性無善惡」﹐前此論之已詳。「心無死生」﹐則

幾於釋氏輪回之說矣。天地生物﹐人得其秀而最靈。所謂心者﹐乃夫虛靈知覺之性﹐猶耳目之有見聞耳。在天地﹐則通古今而無成壞﹐在人物﹐則隨形气而有始終。知其理一而分殊﹐則亦何必爲定心無死生之說﹐以駭學者之聽乎﹖

栻曰「心無死生」章亦當刪去。

知言曰﹕凡天命所有而眾人有之者﹐聖人皆有之。人以情爲有累也﹐聖人不去情﹔人以才爲有害也﹐聖人不病才﹔人以欲爲不善也﹐聖人不絕欲﹔人以術爲傷徳也﹐聖人不棄術﹔人以憂爲非達也﹐聖人不忘憂﹔人以怨爲非宏也﹐聖人不釋怨。然則何以別於眾人乎﹖聖人發而中節﹐而眾人不中節也。中節者爲是﹐不中節者爲非。挾是而行則爲正﹐挾非而行則爲邪。正者爲善﹐邪者爲惡。而世儒乃以善惡言性﹐邈乎遼哉﹗

熹按「聖人發而中節」﹐故爲善﹐「眾人發不中節」﹐故爲惡。「世儒乃以善惡言性﹐邈乎遼哉」﹐此亦性無善惡之意。然不知所中之節﹐聖人所自爲邪﹖將性有之邪﹖謂聖人所自爲﹐則必無是理。謂性所固有﹐則性之本善也明矣。

栻曰所謂「世儒」殆指荀﹑揚﹐荀﹑揚蓋未知孟子所謂善也。此一段大抵意偏而詞雜﹐當悉刪去。

熹詳此段不可盡刪﹐但自「聖人發而中節」以下刪去。而以一言斷之云「亦曰無理人欲之不同爾。」

栻曰所謂輕詆世儒之過而不自知其非﹐恐气未和而語傷易。析理當極精微﹐毫釐不可放過至於尊讓前輩之意﹐亦不可不存也。

熹觀此論切中淺陋之病﹐謹已刪去訖。

知言曰﹕彪居正問﹕心無窮者也﹐孟子何以言盡其心。曰﹕惟仁者能盡其心。居正問爲仁。曰﹕欲爲仁﹐必先識仁之體。曰﹕其體如何﹖曰﹕仁之道弘大而親切﹐知者可以一言盡﹐不知者𨿽設千萬言亦不知也。能者可以一事舉﹐不能者𨿽指千萬事亦不能也。曰﹕萬物與我爲一﹐可以爲仁之體乎﹖曰﹕子以六尺之軀﹐若何而能與萬物爲一。曰﹕身不能與萬物爲一﹐心則能矣。曰﹕人心有百病一死﹐天下之物有一變萬生﹐子若何而能與之爲一﹖居正竦然而去。他日某問曰﹕人之所以不仁者﹐以放其良心也。以放心求心可乎﹖曰﹕齊王見牛而不忍殺﹐此良心之苗裔﹐因利欲之間而見者也。一有見焉﹐操而存之﹐存而養之﹐養而充之﹐以至於大﹐大而不已﹐與天地同矣。此心在人﹐其發見之端不同﹐要在識之而已。

熹按「欲爲仁﹐必先識仁之體」﹐此語大可疑。觀孔子答門人問爲仁者多矣﹐不過以求仁之方告之﹐使之從事於此而自得焉爾﹐初不必使先識仁體也。又以放心求心之問甚切﹐而所答者反若支離。夫心操存捨亡﹐間不容息﹐知其放而求之﹐則心在是矣。今於已放之心不可操﹐而復存者置不復問﹐乃俟異時見其發於他處﹐而後從而操之。則夫未見之間﹐此心遂成間斷﹐無復有用功處。及其見而操之﹐則所操者亦發用之一端耳﹐於其本源全體未嘗有一日涵養之功﹐便欲號而充之與天同大﹐愚竊恐其無是理也。

栻曰必待識仁之體而後可以爲仁﹐不知如何而可以識也。學者致爲仁之功﹐則仁之體可得而見﹐識其體矣﹐則其爲益有所施而亡窮矣。然則答爲仁之問﹐宜莫若敬而已矣。

祖謙曰仁體誡不可遽語﹐至於答放心求心之問﹐卻自是一說﹐蓋所謂「心換存捨亡﹐間不容怠﹐如其放而求之﹐則心在是矣」者﹐平昔持養之功也﹐所謂「良心之苗裔﹐因利欲而見」﹑「一有見焉﹐操而存之者﹐隨事體察之功也」﹐二者要不可偏廢。苟以比章欠說涵養一段﹐「未見之間﹐此心遂成間斷﹐無復用功處」是矣。若曰「於已放之心﹐置不復問﹐乃俟其發見於他處﹐而後從而操之」﹐語卻似太過。蓋「見牛而不忍殺」﹐乃此心之發見﹐非發見於他處也。又所謂操者﹐亦發用之一端﹐胡子固曰「此良心之苗裔」。固欲人因苗裔而識本根﹐非徒認此發用之一端而已。

熹謂二者誠不可偏廢﹐然聖門之教詳於持養而略於體察﹐與此章之意正相反。學者審之﹐則其得失可見矣。孟子指齊王愛牛之心﹐乃是因其所明而導之﹐非以爲必如此﹐然後可以求仁也。夫必欲因苗裔而識本根﹐孰若培其本根﹐而聽其枝葉之自茂耶。

知言曰﹕天地﹐聖人之父母﹐聖人﹐天地之子也。有父母則有子矣﹐有子則有父母矣﹐此萬物之所以著見﹑道之所以名也。非聖人能名道也﹐有是道則有是名也。聖人指明其體曰性﹐指明其用曰心。性不能不動﹐動則心矣。聖人傳心﹐教人下以仁也。

熹按心性體用之云﹐恐自上蔡謝子失之。此云「性不能不動﹐動則心矣」﹐語尢未安。凡此心字﹐皆欲用「情」字﹐如何﹖

栻曰﹕心性分體用﹐誠爲有病。此若攺作「性不能不動﹐動則情矣」一語﹐亦未安﹐不若伊川云「自性之有形者謂之心﹐自性之有動者謂之情」﹐語意精密也。此一段似亦不必存。

熹詳此段誠不必存﹐然「性不能不動」﹐此語卻安﹐但下句卻有未當爾。今欲存此以下﹐而頗攺其語云「性不能不動﹐動則情矣。心主性情﹐故聖人教人以仁﹐所以傳是心而妙性情之徳。」又按伊川有數語說「心」字皆分明﹐此一段卻難曉。不知「有形」二字合如何說。

